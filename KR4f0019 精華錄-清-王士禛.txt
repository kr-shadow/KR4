#+TITLE: 精華錄-清-王士禛
#+DATE: 2018-05-12 10:20:29
#+SOURCE: github.com/kanripo/KR4f0019 master 3d9fe36a                
萬曆􁂞戍之歲偕余舉南宫者關西文太青新城王季
木竟陵鍾伯敬皆雄駿君子掉鞅詞壇太青博而奥季
木贍而肆踔厲風發大放厥詞太青贈季木曰元美吾
兼愛空同爾獨師盖其宗法如此而伯敬以幽閒隱秀
之致標致詩歸竄易時人之耳目迄扵今輇材諷說簸
弄研削莫不援引鍾譚與王李徐袁分茅設蕝而關西
新城之集孤行秦齊間江表之士莫有過而問者三子
之才力伯仲之間耳而身後之名飛沈迥絶殆亦有幸
不幸焉千秋萬歲古人所以深歎扵寂寞也季木殁三
十餘年從孫貽上復以詩名鵲𧺫閩人林古度論次其
集推季木為先河謂家學門風淵源有自新城之壇墠
大振扵聲銷灰燼之餘而竟陵之光燄熸矣余盖為之
撫卷太息知文苑之乗除有刼運㕘錯其間殆亦可以
觀天咫也嗟乎詩道淪胥浮偽並作其大端有二學古
而􁃶者影掠滄溟弇山之賸語尺寸比儗此屈步之蟲
尋條失枝者也師心而妄者懲創品彚詩歸之流弊眩
運掉舉此牛羊之眼但見方隅者也之二人者其持論
區以別矣不知古學之繇來而勇扵自是䡖扵侮昔則
亦同歸扵狂易而巳貽上之詩文繁理富銜華佩實感
時之作惻愴扵杜陵縁情之什纏綿扵義山其談藝四
言曰典曰逺曰諧曰則沿波討源平原之遺則也截㫁
衆流杼山之微言也別裁偽體轉益多師草堂之金丹
大藥也平心易氣耽思㫄訊深知古學之繇來而扵前
二人者之為皆能洮汰其癥結祓除其嘈囋思深㦲小
雅之復作也微斯人其誰與歸貽上以余為孤竹之老
馬過而問道于余余遂趣舉其質言以為叙徃余嘗與
太青季木論文東闕下勸其追溯古學母沿洄扵今學
而不知返太青喟然謂季木曰虞山之言是也顧我老
不能用耳今二子墓木已拱聲塵蔑如余八十昏忘值
貽上代興之日向之鏃礪知已用古學勸勉者今得扵
身親見之豈不有厚幸㢤書之以慶余之遭也虞山䝉
叟錢謙益序
　古詩一首贈王貽上(士禛)謙益
　風輪持大地撃颺為風謡吹萬肇邃古賡歌暢唐姚
　朱絃汜漢魏麗藻沿六朝有唐盛詞賦貞符彚元包
　百靈聽驅使萬象窮鎪雕千燈咸一光異曲皆同調
　彼㢤諓諓者穿穴紛科條初盛別中晚畫地成狴牢
　妙悟掠影響指注闚釐毫甕天醯雞覆井月癡猿號
　化為劣詩魔飛精入府焦窮老蔽蔀屋不得瞻泬寥
　正始日以逺詞苑襍莠苗獻吉才雄驁學杜餔醨糟
　仲黙俊逸人放言訾謝陶考辭􁔛嘈囋懐響歸浮漂
　江河久雍决厬潏亦騰嚻么絃取偏張苦調搜啁噍
　鳥空而鼠即厥咎為詩訞喪亂亦云膴詩病不可瘳
　譬彼膏肓疾傳染非一朝嗚呼杜與韓萬古垂斗杓
　北征南山詩泰華爭岧嶤流傳到扵今不得免慠嘲
　况乃唐後人嗤點誰能跳窮子抵尺璧凍人裂復陶
　熠燿點須彌可為渠畧標昌黎笑羣兒少陵訶汝曹
　嗟我老無力掩耳任呌呶王君𧺫東海七葉光漢貂
　騏驥奮蹴踏萬馬喑不驕識字函雅故審樂辨簫韶
　落𥿄為歌詩絳雲卷青霄自顧骨骼馬創殘卧東郊
　敢云老識路昏忘慙招邀河源出星海東流日滔滔
　誰蹠巨靈掌一手堙崩濤古學喪根幹流俗沸螗蜩
　偽體不別裁何以親風騷珠林既深深玉河復迢迢
　方當剪榛楛未可榮蘭苕瓦釜正雷鳴君其信所操
　勿以獨角麟嫓彼萬牛毛伊余久歸佛繙經守僧寮
　棖觸為此詩狂言放調刁無乃禪病發放筆自抑搔
　𧺫挑常明燈懴除坐寒宵
方　厚所植　冥其
納衆㳅而洪纖不遺冠羣
言而聚精成　身著朝衫
頭戴笠孟縣睂山共標格
三百年來無此客宛陵梅庚
漁洋山人精華録總目　門人候官林佶編
　卷一
　　古體詩
　卷二
　　古體詩
　卷三
　　古體詩
　卷四
　　古體詩
　卷五
　　今體詩
　　卷六
　　　　今體詩
　　卷七
　　　　今體詩
　　卷八
　　　　今體詩
　　卷九
　　　　今體詩
　　卷十
　　　　今體詩
漁洋山人精華録卷一　門人候官林佶編
　古體詩
　　對酒
對酒歌慨慷自我屬有生共得睹太平皇帝陛下惟樂
康宫府治丞相無私人諸諌官彈射姦慝咸有直聲自
中丞刺史良二千石各各有廉名日南交趾皆我郡縣
蠻夷君長以時稽首殿庭屬國具為令文笥生翠来王
京幸太學三老而五更遂賜民爵一級存問長老遣都
吏循行大酺十日除宫刑美人曼夀百室豐盈
　　慕容垂歌(三解)
慕容初入鄴已有虎狼志前驅丁零部後面鮮卑騎
燕燕尾涎涎飛飛啄塘蒲三原隔五嵕緩急當奈何
慕容在何許已度凉馬㙜饑鷹掣鞲縧一逝不復歸
　　白紵詞三首
江南煙水多白鳬羣飛啞啞烟際呼美人窈窕為君娱
蜀羅吴縠曵華裾修睂星的妍且都明鐙遥映丹脣朱
清歌錯落大小珠折腰流盻意態殊乍進欲退心躊躇
芙蕖灼灼廻雙趺仙珮丁丁鳴六銖燭殘月暗漏滴壺
宛轉為君開繡襦
青春遥夜開華堂綺羅絃管東西廂阿誰公子淮南王
美人家本邯鄲倡合蟬墮馬耀明粧𧺫舞為君陳樂方
翠曾參差烟際翔鸞驚龍婉相頡頏西城北里各擅埸
羅褏文巾紛御香明眸善睐含流光舞罷雲中孤月凉
若耶溪水勝瀟湘越川佚女春浣香織成白紵氷雪光
上爲舞衣下舞裳大秦珍珠明月璫崑山玉撥映金梁
齊琴趙瑟聲鏘鏘七鞶妙舞紛相當須臾璧月沉西方
汝南鳴雞啼曉霜今我不樂去日長裴囘念此摧中腸
翡幬翠幄陳髙堂請君安坐樂未央
　　擬美女篇
洛濱風日好美女出相望瑶象飾香轂玉􁊯鳴鏘鏘采
春蘭阪上弭葢衡臯傍龍輔節纎步鶯珠結明璫借問
女誰氏少小生平陽大姊入後宫次姊瑯琊王小妹雖
不貴夫婿直東箱出入冠鵔鸃天子侍中郎檻衣萬錦
費騕褭千金裝容華誠自惜貴盛寧易詳洛水正微波
明瀾一何長川路西南永扁舟不可方寄語盛年子顧
義慎自防
　　擬白馬篇
駿馬生代北少年出幽并結束各光采指顧風雲生朝
逰屬玉觀夕宿衞承明身逐孤兒隊名隷羽林兵行行
南山獵意氣何縦横蒼隼决雲來飛矢逆風鳴大澤鸘
鵠遒深雪狐兎驚廻瞻鸛雀門突兀與雲平鞍馬倐来
㱕勢若浮烟䡖昨夜羽書至貳師出邉庭上馬別妻子
鳴鏑追前旌舊随冠軍伍復此河源行大漠少行人深
谷多鼯鼪朝飲沙上泉夕戍雲間城左頋疏勒服右盻
伊吾清無令都䕶將關外獨聲名
　　自石槗尋黛溪遂至摩訶峯下
日落山氣凉清流自廻轉窮源不知勞漸忘溪路逺幽
石各奔峭修樹亦婉孌遥睇徑難測廻矚途屢變寂歷
衆山響蕭條晚風善微徑暮樵出懸崖歸鳥見須臾夕
霏收殘陽四山徧新月忽清揚餘霞自舒卷稍覺葛衣
輕幸藉孤笻健平生丘壑人兹言庶能踐
　　由栁菴踰西山最高頂至醴泉寺拜范祠
清境難久留申旦戒徒御引領睎前峯抗策辭東路數
武即嶇􁃔危蹊少安步顧盻見百里雲日媚烟樹慿髙
俯澄湖風帆競孤鶩晴旭移峯巔明晦變已屢褰衣入
空翠溪流渺南注槮疎曠逰眺蒼茫失昏曙東山清風
来西澗凉雨度澄潭益蕭瑟㳺鱗紛散聚前賢跡已逺
山川緬猶故夙昔思古人三歎讀書處
　　醴泉謁誌公像觀唐碑(碑開元三/年乙卯立)
早讀神僧傳緬希誌公迹劍水蹤已遥鍾山事成昔豈
知常白峯留此千年石鳥爪帶銅緑鏡面瑩蘚碧磨滅
開元碑蟲鳥紛難譯披蘿究遺文剥苔理殘畫斷闕發
聞見樵牧增歎惜陸銘圯寒冡王碑委荒僻廬陵傲珠
犀東武比博奕淪棄多名珍何憚窮鉤索一勺醴泉氷
供此風雨夕(神價傳誌公面瑩徹如鏡手足皆鳥瓜碑有云/陸倕製銘于冡内王筠勒碑于寺門皆與傳合)
　　醴泉寺髙閣瞻眺有懷范文正公
風雨湖上来蕭條灑飛閣殷雷𧺫睂際極目窮寥廓遥
天壓煙水空濛氣磅礴大澤盤蛟龍斜風偃鵰鶚郤眺
鴻濛中日光逺廻錯草木暗四山急淙鳴萬壑悵然思
古人大雅何時作
　　書堂
絶澗已千仞磴道仍九盤直上若懸溜繦屬勢難安右
顧踐􁂬跡左顧憑鳥翰日落空山中蕭然風氣寒精舍
壁間出洞門天際看竒石壓巖户孤立何㠝岏突兀抜
㵎底窈窕凌雲端入門度飛梁傍夕聞驚湍幽軒宛初
搆几榻皆峯巒頗意雷雨時雲氣生户間諸天發鐘磬
星斗方䦨干惆悵此靈境睪然懐懶殘
　　復雨
花枝濛濛日將暮䬃䬃凉飇𧺫庭樹雨腳射地晝隂晦
急溜鳴簷不知數連年左輔嗟大無有蜚多麋仍屢書
良民重累背郷縣奸民攻剽成􁀆苻天南干戈未寧息
男罷農耕女廢織長沙江中多戰船祝融峰頭尚兵革
羽書日曰下山東秸秷轉輸動千億苦竹黄楓猿晝啼
舟子征人少顔色掘冡鑄幣既不能展轉呼天猶力穡
今年稍稍宜雨暘黍稷撲撲稻葉長長官鞭朴那敢避
努力公家輸酒漿
　　和窟室畫松歌
黄門園中有窟室背枕亞禄(山名)臨滄溟石壁磊砢一千
丈入眼髣髴生精靈横壁老松誰所作海風怒攫山欲
傾盛隂五月凛霜雪怒姿萬變盤雷霆疑是溟渤含日
氣不然天上来星精我来盛夏變冬序白晝慘淡生晦
㝠顚毛亂指舌上撟寒肌𧺫粟心骨驚上下蒼茫有神
鬼左右騰跳飛鼯鼪江南吴生昔為此一一下茟皆龍
形昔者吴道子畫壁天宫寺將軍劍舞何蔚跂興酣筆
落氣磅礴萬夫動色嗟神異吳生畫松已百載鐡榦霜
皮終不改南榮曝背亦吾儔偃蹇龍鱗好相待
　　蠡勺亭觀海
登髙丘而望逺海坐見萬里之波濤長天寥廓雲景異
春隂偃蹇魚龍髙怒潮乘風立千丈虎蛟水兕紛騰逃
羣靈潛結萬蜃氣一痕未沒三山椒須臾勢盡潮亦止
波淡天清靜如綺菱苔沉緑紛塘拗螺蚌揺光散沙汭
參差島嶼羅殊域紛如星宿秋天裏擊我劒聽君歌有
酒不飲當奈何日主祠前水蕭瑟仙人臺上雲嵯峨羡
門髙誓不可見秦皇漢武空經過祗今指顧傷懐抱黄
腄㡉缾盡荒草人生快意無㡬時明鏡朱顔豈長好吾
將避世女姑山不然垂釣蜉蝣島
　　周文矩莊子說劒圖(後有董宗伯/書說劍篇)
古今人物畫手誰第一晉有衛協吴曹興南唐周生更
竒雋行筆瘦掣姿崚嶒此圖在世踰千載墨光黯淡生
光晶君王隠逸各有態𧖟絲烟篆交廻縈目瞋鬢穾五
劒客短後之衣曼胡纓二人㫄立目左顧劒如星日光
縦横昻首右顧者三士二人按鐔神欲生一人㧞劒作
虎步怒如截兕吞長鯨使筆如劒劒氣出此公無乃能
鐡兵莊生說劒固豪快十步千里無留行千年竒論佐
竒筆揮毫潑墨皆飛鳴雲間墨妙更遒絶鍾王腕底紛
鬬爭自云昔見吳興書說劒恨不作圖雙妙并今逢此
卷信神物又恨作書非趙卿徘徊三歎出金石煥然妙
蹟如神明我聞周生妙得後主作字法秋胡謝女風格
清秦淮花月汴京土感此傷人今古情(宣和御藏文矩有秋胡/故實謝女冩真等圖)
　　冬日偶然作四首
太史下𧖟室坎壈誰見知發憤傳貨殖千古同悲噫郭
縦出鑄冶翁伯𧺫販脂灑削既鼎食胃脯亦連騎志士
守蓬蘿不如交馬醫索帶披敝裘不如規魚陂
我愛灌仲孺意氣薄雲天長嘯入吴軍指顧堅壁穿長
㦸鬱龍蟠怒騎如風旋聲名冠諸侯皆曰夫夫賢魏其
勢既落田氏寵益専朝請考工地夕奪城南田丞相故
賓客顧盻忽屢遷笑罵顧四筵殊不直一錢當時膝席
子岌岌皆危冠
鄭季有孽子少小為人奴騎從平陽主給事建章居朝
拜大將軍封矦詫鉗徒遂復還尚主賜第耀通衢隴西
老飛將猿臂雄萬夫白首不得侯心折幕府書誰能對
刀筆臨風自捐軀天道有如此千古同欷歔
吾家有方平雅志託林壑拂衣早歸耕貂裘行採藥卜
築沃川墅垂釣上虞郭邈矣孔阮儔遐㦲箕潁樂瑯琊
多龍鸞羡此雲中鶴
　　春不雨
西亭石竹新作芽逰絲已罥櫻桃花鳴鳩乳燕春欲晚
杖藜時復經田家田家父老向我說榖雨久過三月節
春田龜坼苗不滋猶賴立春三日雪我聞此語重嘆息
瘠土年年事耕織暮聞窮巷叱牛㱕曉見公家催賦入
去年暘雨幸無愆稍稍三農獲晏食春来榖賤復傷農
不見饑烏啄遺粒即今土亢不可耕布榖飛飛朝暮鳴
舂莩作飯藜作羹吁嗟荆益方用兵
　　𧖟租行(十解)
　　　丁酉夏有民家養𧖟質衣釧鬻桑而催租急遂
　　　縊死其夫歸見之亦縊王子感焉作是詩也
陽春三月時𧖟子何蠕蠕三日出奩中五日徧籧篨(一解)
東鄰有少婦養𧖟方一塸夜夜伴𧖟眠桑葉恐不周(二解)
朝出南陌頭猗猗望桑柔亦不見桑柔椹子醉鳲鳩(三解)
㱕来見𧖟饑徘徊當奈何脫我耳邉釵鬻我嫁時襦(四解)
阿夫持襦去里正持符来漢中索軍租不得還顧私(五解)
里正且上坐黽勉具晨炊但緩一月餘𧖟成賣新絲(六解)
新絲亦難賣新榖亦難收不見馬上郎雉尾紅錦裘(七解)
再拜謝里正丈人且旋歸鬻我嫁時襦脫我耳邉釵(八觧)
𧖟應黑瘦盡軍租持底當痛哭視孤兒畢命朱絲繩(九觧)
阿夫還入門不復見故妻生既為同衾死當携手㱕(十解)
　　懐古詩三篇
　　　魯仲連陂
七雄既龍鬬陳寳㱕嬴秦師出函谷闗六國咸逡廵邯
鄲日夜急咄嗟誰解紛蕩隂師既頓新衍謀豈倫先生
畫竒䇿長揖平原君僕妾愧萬乗大義明君臣縦横數
千言顧卻虎狼軍功成不受賞飄然㱕海垠蹈海既髙
義肆志寧辱身至今齊趙士倜儻希清塵我来古陂上
遺祠蔓荒榛甓道竄蒼鼠天風吹白蘋緬懐田巴語景
行跂千春
　　　顔斶墓
末世寡尚志薄俗希乗軒豈不貴纁帛形役神不全吾
髙顔夫子抗節藐齊宣鐘簴寧足論殿上呼王前晚食
與安步詎以榮利遷監門良自賤趨士理亦賢俯仰二
千載弔古悲荒阡墟墓絶樵採清風激頽頑古道邈難
作悲㦲東逝川
　　　轅固里
漢初尚黄老儒術闇不章齊魯誕諸儒五經如載陽遐
㦲清河傳卓爲羣倫倡抵掌論湯武大義非荒唐曲學
誡孫弘微言詒后蒼訓詞列學官星日同琅琅我生暌
千載桑梓寧異郷寤寐思哲人流風一何長生慙齊魯
學私淑附師匡
　　苦寒行
逺逰漁陽城飲馬滹沱湄河朔恒苦寒日夕風鳴悲悲
風𧺫廣塗霜霰凋人衣欲渡川無梁層氷何壘壘鴟梟
鳴枯楊豺虎交路衢深谷多猿猱得食歡相追我行歲
既晏十步八九迷他郷少親故相逢知是誰憂愁鑠肌
骨自顧顔鬢衰俛眎飛蓬根随風時轉移我獨久伊鬱
嵗暮空徘徊寄語後来人逺逰不如歸
　　梁曰緝為言輞川雪中之㳺
少志愛山水夢想懐藍田終南西峯下水石餘清妍憶
昔維摩詰于此曾挂冠揮手謝時輩草堂常晏眠輞水
遶舍下湖光明雲端繩牀間藥鐺清齋日蕭然春鷗漸
矯翼夏木紛綿芊時尋名僧㑹自泛湖中船嘆息古人
沒風物随變遷仙令妙文筆慨然追昔賢積雪曜巖阪
秀色曖林巒數里入谷口石流已濺濺水鳥相哀鳴雙
垞渺人烟却登華子岡輞水猶淪漣花竹散巳久亭舘
供諸天王裴杳千載丘壑亦凋殘来者復為誰斯言良
足歎
　　慈仁寺雙松歌贈許天玉
我昔登泰山舉手攀秦松東南雲海幾千里夜懸日氣
開鴻濛山人出山已三載復見金元雙樹在玃髯石骨
青銅姿古貌荒唐閱人代長夏蒼蒼秋氣深風来絶磵
蛟龍吟仙人五粒不可見但有玄鶴来徃飛隂森蚴蟉
詰屈宛相向千曲盤拏氣初放一任支離㧞地生那須
夭矯排雲上我來髙枕石壇邉耳畔徃徃聞驚泉白日
沉沉不到地颯然雷雨生空天煙色欲暝鐘復𧺫雄談
岸幘波濤駛千秋萬歲知者誰閩海竒人許夫子
　　洗象行
水關蒼蒼栁隂碧寳馬流蘇紛絡繹日中傳呼洗象来
玉河波射珊瑚赤須臾鉦鼓干雲霄萬夫聲寂如秋宵
虎毛蠻奴踞象頂丘山不動何岧嶤岸邉突兀二十四
直下波濤若崩墜縦横欲蹴黿鼉宅騰踏還成鵞鸛隊
乍如昆明習鬬戰萬乗旌旗眼中見又如列陣昆陽城
雷雨行天神鬼驚奴子胡旋氣遒壯忽沒中流狎巨浪
撇波一躍萬人呼幡然卻出層霄上今年丞相收夜郎
扶南盤况求王章逺随方物貢天闕屹然立仗金階㫄
聖朝自不貴異物致此亦足威遐荒黄門鼓吹暮復動
海立山移浩呼洶大秦師子多威神山林豈是天家珍
　　題趙澄仿王右丞羣峰飛雪圖
寒色㝠㝠下巖壑千峰萬峰雪初落瀑布無聲溪澗凍
紅樹微茫敞孤閣閣中有客方緼𫀆當盃氣與蒼山髙
遥看飛鳥落何䖏如聞落木鳴東臯崖横路㫁少人跡
稍見老樵下巖隙髙低逺近一溪通晦明合沓千重隔
右丞昔日居藍田山水落筆窮自然雪岡漁市盡髙妙
欒瀨欹湖紛眼前此圗曾入宣和譜董巨荆關焉足數
兵火相尋六百年玉躞金題幾更主雪江老筆妙入神
臨摹古本幾亂眞即教唐宋多能手未必常逢如此人
　　傳侯天馬歌
傳侯天馬身八尺風鬃卓立雙瞳方赤毛朱翼信龍種
神姿磊落形昻藏来從流沙􁂮西極玉山之禾偶棲息
意氣生能䡖虎兕驍騰未屑循羈勒四蹄鳥爪如鋼鈎
經過千里風颼颼虎身壯士控不得仰眎閶􁲰浮雲愁
昔日湖南始征戰軍中驊騮號百萬此馬振鬛始一鳴
歘如天上驚雷電一從罷戰歸中原三年不復從櫜鞬
漁陽落日下白草壯心更欲窮河源安得此馬飛上天
不須萬里遮窮邉即看郊祀陳天馬何減登歌太乙年
　　抱琴歌(為鄺露作)
嶧陽之桐何牂牂緯以五絃發清商一彈再鼓儀鳯皇
鳳凰不来兮我心悲抱琴而死兮當告誰吁嗟琴兮當
知之
　　宣和御墨枇杷圖歌
盧橘蒼蒼横幹𧺫故印依稀識天水風枝雨葉不關愁
慘淡如披靖康史宣和文物劇風流繡褫錦贉窮千秋
畫學嵗收五嶽觀圖書盡識太清樓盛衰轉瞬如飛電
牟駝岡上紛刀箭𬗋筠花木摧為薪西風落日青城殿
此本流離出禁庭過江千載歎飄零昔日興亡如在眼
還同麥飯哭冬青
　　夜經古城作
我行牛山下寒墟帶平楚不見齊王宫空城半禾黍踈
星耿不明白楊夜深語
　　南園二首
曉𧺫思園林昨夜西堂雨負杖眺前山初陽散平楚渌
池萍始合芳樹禽交語庭户寂無人慨然念終古
夜雨襍花落衡門緑苔生誰能捉坐席共作林下行圎
荷舒午景茂林含夕清歸禽赴斜照税駕此山楹
　　雨夜與禮吉叔子
髙舘多梧桐微雨飛向夕清談不能寐入夜轉蕭索餘
香歇幽幌暗蟲響堦石夢破忽沉吟悵然越郷客
　　與周量過訪苕文夜雨共宿
故人千里別春草萋已緑相思南雲端目盡東海曲復
作帝城逰乘暇慰幽獨入門凉蟬鳴中庭多嘉木石徑
生積隂蒼苔宛山谷坐久微風来雨聲襍深竹共有滄
浪興復縦青山目良㑹誰能常今宵得同宿
　　贈勞山隠者
何許藏名地秦山海上深半夜白日出風雨蒼龍吟靜
侣行道䖏不聞樵採音清冷魚山梵寂莫成連琴曉就
諸天食暝棲薝蔔林因知安居法一契無生心我亦山
中客悠悠悔陸沉
　　夜登燕子磯
渡江訪名山層巔到曛黑大江森欲動浩浩千里色把
炬石燕飛燃犀濳蛟匿北望靈巖塔知是専諸邑悲慨
下沾襟此意誰當識
　　宿弘濟寺曉登觀音巖眺望
擊楫凌滄洲投宿招提境入門優曇香聞鐘夜方永髙
枕聽濤聲層軒抱江影曉来微雨過紅葉滿髙嶺慿䦨
見萬里雲物殊清㢠長山去蜿蜒上流壓江郢海門控
金焦蒼烟翳朝景信美睇山川霸圖逓烟冷何如學無
生抗跡雲峯頂
　　寄彭十羡門
蕭寺鐘殘時燕山霜落夜對牀語清夕流連不知罷落
葉一紛飛離鴻遂南下澉浦近青山依稀見君舍
　　半山愛予寒江落潮之句為作圖愚山題詩其上
　　　和荅一首
我昨訪竒登燕磯潑墨深更遍巖壁捫蘿附葛不知險
夜踏空江欲崩石掀髥作畫􁂬裘翁長歗題詩宛陵客
何當結屋圖中居卧看江天落潮白
　　吴季子祠下作
我行延陵城懐古心菀結讓徳邈已逺流風緬曩哲州
来季當立髙懐寧詎㞕躬畊表遐志亮㦲子臧節慕義
永無窮穹碑字難滅所悲於潛役國亂相更迭伍胥進
勇士専諸踐王血遜位固髙義復命忍臣列春秋不名
賢書札理當晰嗚呼三代後斯風久淪絶廉節𧺫頑懦
尚論義常竊縞紵思古人空祠颯寒雪
　　毘陵歸舟
泊船西蠡河解䌫東城路凉月淡孤舟遥村隠紅樹杳
杳暮㱕人悠悠渡江去
　　招隱寺
筍輿越黄鶴連岡帶平椘歷歷南朝松風吹落寒雨石
楠紅始垂沙泉碧方吐遂造戴公山風氣何清古山門
映殘照雙泉咽寒嶼玉蕊不復見空亭閉荒塢戴公昔
通隱風流照巖户潄泉彈名琴東廵動人主清風一銷
歇初地留空宇金碧漸凋殘林壑自清舉蕭條黄葉落
寂歷幽禽語廻澗𧺫凉吹經堂罷齋鼓緬想剡中人蒼
茫久延佇
　　自招隱登夾山入竹林寺
籃輿俯髙嶺石磴轉幽谷諸峯亂空翠澄江疉䡖縠廻
望戴公宅秋氣益蒼肅紺壁隠竒杉危亭蔽荒竹孤僧
逺獨歸山鳥暮相逐樹杪見古寺松栝散林麓絶壁尚
千尋紆逕非一曲初蠟阮公屐逝將訪金粟暝坐竹林
深山山靜寒緑
　　竹林寺
迢迢夾山道幽幽竹林寺林公闢山處泉澗饒古意鐘
磬聞諸天花藥覆平地森梢萬竿竹烟景滿空翠慈鳥
識禪心清猿𧺫愁思平生江海情蕭然但髙寄囘首禮
白雲何時謝塵累
　　林臯和尚塔院觀林公泉
祖堂白雲裏岧嶤俯林樾昔人不可見巖桂花猶發惟
有林公泉涓㳙漾明月
　　海門歌
岷峨東下江水長逺從井絡来吴郷奔濤萬里始一曲
古之天塹維朱方北界中原壯南紀魚龍日月相廻翔
中流一島號浮玉登髙眺逺何茫茫長空飛鳥去不盡
江海一氣同青蒼山外兩峯逺竒絶雙闕屹立天中央
左江右海辨雲氣如為八裔分紀疆江流到此一縛束
早潮晚汐無披猖燭龍曉日出雲海山光照曜連扶桑
年来海戍未停罷峩舸大艦来汪洋胡豆洲前𧺫烽火
徒兒浦上披裲襠古聞京口兵可用寄奴一去天蒼凉
我願此山障江海七閩百粤為隄防作歌大醉卧巖石
𧺫看江月流清光
　　上方寺訪東坡先生石刻詩次韻
昔出蜀岡道黄葉鳴秋蟬今来上方寺緑萼破春烟坦
步寳帶側延眺隋城巔古刹龍象寂殘碣蛛絲懸緬思
峩􁤋人文采真神仙贈詩日南使賓佐皆豪賢邈然竟
終古潄墨留春泉老筆欲飛動妙態殊便姢空堂響人
語怖鴿飛聮翩後逰慨今昔慿弔當同然(寺有泉/名第一)
　　京江夜雪
揚子津邉揚片席暮角聲傳京口驛北風一夜江上寒
鴻鶴山頭雪幾尺去年曾上春秋樓蘆花楓葉當清秋
何當踏雪三山頂第一江山萬里流(甘露寺有宋吴琚題/㮄曰天下第一江山)
　　丹徒行弔宋武帝
曲阿之北京口東寄奴王者真英雄新洲伐荻殺龍子
大業遂建丹徒宫桓家小兒亂天紀投袂勤王夜中𧺫
摴蒲百萬皆人豪龍行虎步非凡理從兹大運屬彭城
中原趙魏歸經營硤口千軍五龍涸藍田一戰二崤平
南北推移幾千載太息雄圖竟何在宿麥寒原少昔人
神鴉社鼓成空塞王氣銷殘帝宅荒悠悠江水不勝長
忠臣徒歎袁開府天命還歸蕭建康
　　五人墓
流連虎阜逰宛轉山塘路石門映廻波英靈此中聚滿
壇松桂隂落日青楓樹生傍伍胥潮死近要離墓千秋
忠介墳鬼雄誓相赴酹酒拂蒼碑寒鴉自来去
　　自光福里入太湖口徃聖恩寺
扁舟下西崦淼淼入湖口逶迤鄧尉山蒼茫具區藪南
来仙靈窟袁墓號稱首銅井連青芝雲錦張左右七十
有二峯遥矚皆培塿貝闕敞魚龍金庭開户牖仙壇毛
公蛻古笈靈威守名境祕聞見勝逰信非偶巘崿時合
沓龍氣殊蚴蟉撃楫泝空明濯纓逺塵垢将来萬峰寺
半偈持苕帚
　　還元閣聴雨懐太湖
㝠㝠遥峯雨黯黯重湖雲萬壑急懸溜颯沓聴難分山
中梅信發香色方氤氲已蠟阮生屐將墊林宗巾身卧
百尺樓心憶五湖濱笠澤渺千里漁邨襍鷗羣園綺緬
匪遥逝當返吾真
　　雨中尋米堆山
僧樓鳴鐘罷徘徊向山路逺眺米堆山蒼蒼積烟霧溪
澗窅然深岡巒緬非故千重修竹林一徑江梅樹花香
上寒衲石流溼芒屨山靄接湖雲日夕自来去迢迢五
雲洞欲問誅茅處
　　自米堆山下行至上陽村錢家磡望湖中漁洋法
　　　華諸山
杖䇿信忘疲行行畵圖裏﨑嶇下雲壑蒼茫望烟水石
徑何盤紆踈籬照梅蕋寥落重湖濱柴門數家市居人
太古風但解數雞豕語我種植法敦樸有竒理雖非甪
里儔頗謂桃源比逶迤到湖漘浩渺歎觀止震澤控三
江波瀾此方始法華表東陲漁洋正相似烟雨春空𪷟
峰巒暮俶詭昨朝梵天閣逺眺如隠几豈知方丈山忽
落芒鞵底欲乞五湖長垂釣將已矣
　　晚坐雨花槗看梅
寒湖望已逺迢迢暮歸寺修竹隱山門金碧眩空翠清
溪枕飛梁花氣增明媚緑蕚紛競發翠羽時一至拈花
悟禪心作賦識仙意髙低垂繁條明滅見湖次縹緲吹
笙人消揺布金地微微蓮華漏蕭然逺塵思
　　登光福塔望穹窿靈巖諸山懐古
昨登擅勝閣遥遥見湖濱聚沙矚髙妙珠露髙由旬山
趾理歸棹中流望嶙峋鈴鐸天際語獅象雲中蹲攬衣
造峯頂大千俯微塵悟彼解脫義得此清浄身名山繚
四隅出沒媚烟晨眺逺跡方遐懐古情彌辛采香已荒
徑菱歌尚含顰舘娃一片石千載為沾巾廻身望胥口
落日悲孤臣
　　第二泉和涪翁韻
春山細雨三人俱藤笈親携桑苧書縛亭甃石㡬年事
至今浣沼噴明珠山人形癯味道腴九隖不老將焉如
軍持銅鉢此生畢買田即傍芙蓉湖
　　木末亭作
曉登木末亭南望新林浦烟嵐紛四圍三山渺何許旭
日麗飛甍雲物媚晴溆風景在江山離宫半禾黍顧瞻
金川門悲来不能語惟餘博士祠正氣留終古
　　守風燕子磯
刁騷夜雨打吴㮄三日南風燕子磯安得滄波如匹練
便乗䡖舸去翻飛長江巨石想飛動漁燈戍鼓相因依
栖霞咫尺不能到白下古城春又歸
　　憶虎丘鶴澗
清逺道士養鶴處人去亭空鶴不飛千古清泠一勺水
至今猶浸白蓮磯昔逰曾記仙靈語竒絶白雲蓊欲歸
(白雲蓊欲㱕青松忽/消半清逺道士詩也)
　　和吴淵穎題錢舜舉張麗華侍女汲井圖
景陽樓上鐘聲止結綺閣中美人𧺫百花溼露啼宫鴉
􁂬盧曉汲銀河水黄奴慵𧺫倚隠囊瓊枝璧月交輝光
貴人夾坐詩先就狎客擘牋歡未央玉樹歌䦨方競媚
桃葉山前陳鐡騎青龍飛出建陽門羣鳥空呼奈何帝
可憐拂檻曉粧時入井倉皇那得知千載畫圖猶省識
石欄紅淚黦胭脂
　　和吴淵穎題袁子仁巴船出峽圖
桃花夜汎三川水蜀中估船日千里錦官城外指東吴
萬里行當自兹始金牛玉壘向天開朝雲突兀瞿唐堆
飛流一瞬下萬仞長年屏息顔如灰峽中無人但煙霧
杜宇聲悲客行處巴巫迎神歌竹枝忽見雲安郭邉樹
上峽懸橦下安流東風吹送江陵舟卻從一幅鵞溪上
髣髴三刀夢益州
　葉訒菴自吴中寄予長歌兼示金山見憶之作奉
　　　荅
昔者我登浮玉山大江駭浪流潺湲岷峨萬里在眼底
荆門郢樹浮盃間彭城蘭陵一朝盡令我慨歎愁心顔
此時側望天北極漁陽莾蕩連雄關玉堂美人侍帝側
兩年不見飛鴻翼海内慿誰論素心萝裏思君見顔色
蒼梧慘淡雲氣深九疑緜邈瀟湘隂重瞳南廵忽寂莫
園花陵草俱沾襟聞道髙陵變深谷即看碧海飛黄塵
雲霄侍從㡬人在飛蓬落葉愁春心夫子盛年何婉孌
日夕含香玉皇殿衆中獻賦欲凌雲御前騎馬如飛電
即今蕉萃百不如落拓江湖復相見吁嗟㦲人生遇合
亦偶然雄飛雌伏皆可憐不見東方曼倩號大隠金門
據地歌向天又不見開元天子盛文藻隴西王孫稱謫
仙調羹未罷夜郎謫至今青山采石垂千年君家况近
崑山麓二陸臺邉結茅屋放鶴朝從西􁂬歸采蓴夜向
南湖宿感遇終懐國士恩憂時莫效長沙哭三山圖畫
一江分何日題詩共夕曛妙髙臺上江如練南望姑蘇
是白雲
　　秋日題閔園水亭
南人習烟水結屋如舫居真州水水多城市通樵漁一
溪納三江潮汐相盈虚茆亭碧溪上浦溆臨前除曉風
㫁蒲響夜露幽花舒孤雲散天末好鳥鳴午餘緬懐華
林歎持此謝簮裾
　　同楊西印副使蔡馠若秀才夜登觀音山眺曲阿
　　　後湖
我昨南渡登金焦鯨魚䟦浪生風濤更上君山俯震澤
長江萬里窮秋毫五日探竒興不盡曲阿城畔来登髙
觀音山髙髙百丈星辰羅列捫層霄懸崖絶磴挂猿臂
崇巒疊嶂森松毛山巔作亭瞰飛鳥湖光山色相週遭
練湖一萬六千頃勢與江海爭迢遥淵注渟著古所歎
滄桑磨滅非前朝風景不異謝郎死我来慿眺凌寒宵
長嘯空山荅山鬼驚飛鵰鶻求其曹滄波混茫接元氣
有如盂水浮堂坳氷夷擊鼓百靈集金支翠羽光飄揺
是時月黑風怒號萬弩突射錢塘潮蛟龍屭贔時隠現
靈胥慘澹天吴驕髙麗長山互鈎帶六州一氣廻斗杓
楊公蘄黄昔開府坐清江漢真人豪蔡生白晢美無度
頗能飲酒歌離騷東吴菰蘆有君輩力鞭巨石驅神鼇
練塘一勺好栖托結隣未卜心空勞酒䦨歌罷意惆悵
烟江明日横䡖舠
　　九日與方爾止黄心甫鄒訏士盛珍示集平山堂
　　　送方黄二子赴青州謁周侍郎
西風蕭蕭天雨霜秋髙木落當重陽鶗鴂先鳴蕙芳歇
䧹門鴻雁来何方今我不樂出行邁西城近對平山堂
歐公風流已黄土舊逰寂莫風烟蒼喬木修竹無復在
荒蕪㫁隴棲牛羊劉(原父)蘇到日已陳跡况復清淺論滄
桑京江南望流湯湯北固山髙枕鐡甕蕭公旌斾何飛
揚雲龍直北雲茫茫彭城戲馬啓髙宴至今邉朔傳名
章孤蓬驚沙振叢薄哀螢蔓草纏雷塘從来王霸已如
此牛山何必霑衣裳與君並坐但鼓瑟醉倒聊復呼葛
彊樽前聚散况難必羽聲變徴何激昻明朝送汝望諸
澤欲趁桓公作急裝
　　登文㳺臺
玻瓈江上謫仙人東來萬里辭峨岷熈寧元豐不得意
翩然戯弄淮南春龍圖學士(孫莘/老)忤權要祥符宰相餘王
孫(王㝎/國)黄樓一賦軼屈宋無雙國士推髯秦(少㳺)四公相逢
向淮海酒酣耳熱氣益振珠湖三十六陂澤髙臺下瞰
何嶙峋錦繡詩篇照天地與臺光景長鮮新雲烟過眼
一飛鳥黄河曲注江東奔人民城郭半遷改此㙜屹立
當湖濱恵州儋耳垂萬死後生望古傷吟䰟何人請籍
元祐黨至今泚顙慙安民豈如此臺好名字永絶狐鼠
芟荆榛我来逰眺嵗㡬度溪毛明信古所敦逺帆如鳥
樹如薺湖光雲霧相摩吞嚴冬沆瀣但一氣大雪片片
鋪龍鱗酹公一語公莫嗔作詩一笑君應聞(末即坡公題/太白像語)
　　過汜光湖懐古
嗚呼正德中嬖豎隳皇綱華容既遐謫劉謝咸髙翔談
笑誅刑餘臺閣資文襄逆濠睨神器弄兵下鄱陽勢異
北平順跡同吴濞狂桓桓文成公將帥皆龍驤義旗出
章貢狡童旋已亾如何萬乗尊南廵来建康羅綺照江
水姝麗傾淮揚誰𢋫白雲謡載詠黄竹章兹湖兩駐蹕
名因翠華長龍舸與鳳艒樂㦲方未央膠舟古所戒遺
恨憐昭王事徃二百年寒波但菰蔣月暗津鼓急楓落
漁燈􁡾緬懐豫且歎弔古重悲傷至今泰陵樹松柏無
斧斨
　　夜遇陳伯璣即別
聞君返西江﨑嶇歲將暮不知秋浦歸復此吴陵遇煙
暝失漁邨雪消數江樹惆悵聞荒雞別君立前渡
　蘇門行寄劉公㦷兼呈孫鍾元先生
劉生俠氣老不除腰間玉具纓曼胡目送飛鴻卧西省
晝萝秋水思菰蒲掉頭一竿清潁尾琉璃萬頃堆西湖
憶昨聽爾御風撡山泉抉溜松風呼黄鵠山頭一握手
戴公徃蹟今有無山中舊約息壤在相看一笑言非疎
(舊在京師聽公㦷彈/御風操贈詩有與君更作他年約黄/鵠山頭訪戴行之句壬寅果相遇黄鵠山下此事甚竒)濤頭如山五馬
渡酒酣夜別黄公壚平山堂上望汝潁恨無好句追歐
蘇昔與汪(琬)程(可則)共槃礴看君寫作蘇門圖恠石槎枒
樹蕭瑟醉墨絶似雲林迂嘯臺鸞鳳儼在耳安知嵇阮
非吾徒聞君近散萬金盡便衣掃塔辭妻孥山中有鄰
德不孤蘇門先生今大儒夏峯邨邉看秋瀑雲中髣髴
開精廬尋源采藥去不返空留鳥跡巖間書廣陵西望
連孟諸倘逢樵叟一相訊山中服食今何如
　　甓湖舟夜讀渭南集偶題長句
少陵不作昌黎死大峨仙人落儋耳渭南老子来堂堂
鬱律蛟龍蟠筆底半世功名梁益間拓弦横矟劒門關
白頭鏡水江湖萝夜夜山南射虎還
　　陸放翁心太平菴硯歌為畢通州賦
娬媚散花峽艱危道士磯放翁過此留清辭何年片石
堕㵳泬龍堂荒忽蟠蛟螭先生當年西入蜀迎風十丈
搴黄旗下牢䕫門波浪惡白鹽赤甲天下竒轉入興元
瞰河渭山南射虎黄雲垂大散關頭見烽火賦詩草檄
如星馳此硯爾時伴戎幕賢於十萬熊羆師鶯花海中
九年住春江醉捲千玻瓈錦官城裏蘋風閣百觴萬首
爭淋漓此硯爾時厠髙讌飽霜千兎相追飛先生老矣
竟東下鏡湖支枕看風漪但餘此硯共幽獨猶能𧺫賦
從軍詩紹興淳熈一片石流傳異代誰使之曾窮梁益
掠吴椘(放翁金崖/硯銘中語)吾曹想像空嗟咨畢侯家近黌堂側草
生書帶紛葳㽔劍南一卷不離手興来春日吟茅茨携
渠歸去坐懐古㝎有雲霞生墨池
　　卞忠貞公墓下作
松柏何蕭蕭云是卞公墓背踞冶城顛前臨大桁路緬
昔氷嘉時流人競南渡舉國扇清言作逹相矜慕惟公
執鄙吝巗巗畏峰距一朝荒傖来旌飛歷陽樹取節慚
王公種薤笑諸庾堂堂卞將軍授命青溪渡父子忠孝
俱大節光國步快意温平南屨及雷池戌一戰翦長鯨
鐘簴仍如故握爪識忠貞死綏表風素英爽載雲旗陟
降神靈雨咫尺袁司徒異代同金鑄
　　宿長干寺
支公邀我宿清夜開南軒龕燈照維摩跏趺寂無言下
簾啓北牖山夕烟景昏中夜微風作凉雨灑林園宿鳥
稍驚𧺫時聞嘉樹喧枕簟生夕凉罏香歇微温勞生疲
津梁聊息應對煩
　　六朝松石歌贈鄧簡討
夀陽太史好竒古邀我来觀六朝之松石不辭重墊一
角巾此生當著㡬兩屐入門大呌走欲顛袍笏淋漓狂
太劇蟠根近連瓦官寺吹香正鄰虎頭宅蒼皮黛色磨
青銅老幹樛枝拓金㦸蕭梢上摩白日暗輪囷下瞰蒼
烟積千年為䃜誰得見已有脂香化靈珀石勢嶙峋不
相讓元氣盤盤絶繩尺蒼苔剝盡南宋字刼火不受陳
宫厄(陳叔寳/三品石)終南太華若在眼咫尺壺中苦崩廹誰遣史
書宋星隕將無神受秦鞭斥晦㝠豈非鬼物庭風雨當
防巨靈擘王謝衣冠失江左齊梁人代成今昔建康宫
殿㡬青燐此石此松閱朝夕一物亦荷皇天慈懐古茫
茫百憂集擊琴欲罷且髙吟謖謖寒風灑巾幘
　　金陵曉發
月落驃騎航潮生鎮西宅𪷟𪷟逺林樹烟景紛如積煙
際下漁舟樹杪帶行客何處金陵思秋江葦花白
　陳生行戲送其年歸陽羡
陳生陳生爾既不能入淵斬長蛟又不能登山射猛虎
復不能亡賴作横苦郷里十載哦詩守環堵徒抱輪囷
一片心藜藋鼪鼬相枝拄昨日渡江来今復渡江歸運
租船上苦憔悴風髙浪湧横江磯朝来寄我新詞句明
月無情蟬鬢去五湖歸去伴漁竿楓岸蘆汀不知處季
鷹鱸鱠思江東我亦年年嘆轉蓬期汝扁舟同射鴨銅
官山下竹枝弓
　　江上讀韋詩
彈琴向空江夜靜見江月水波正遥裔河漢坐超忽五
絃泛波濤餘音散林樾沙邉鶴唳逺烟中人語歇何處
椘山青孤帆逺將沒獨有韋公詩依依伴清絶
　蕭尺木楚詞圖畫歌
大江秋老歌離騷江波瑟瑟風刁刁恠石巃嵸壓崩濤
猩猩歗雨悲猿猱楚纍一去二千載使我後死心勞忉
齧桑敗盟西帝驕商扵六百横相要武關一入不復返
章華㙜殿生蓬蒿江潭憔悴子蘭怒蛾睂謡諑羌安逃
長楸龍門望不見木蘭桂樹棲鴟梟騏驥不御愁跼跳
菉葹　蕠糅申椒呵壁荒唐罷天問沅湘西逝䰟難招
蕭梁王孫筆佹僪攀挈顧陸提僧繇丹黮粉黕寫此夲
墨花怒捲湘江潮湘君夫人降荒忽國殤山鬼来蕭颾
青楓斑竹染啼血靈風神雨紛飃颻酒䦨歌罷老蛟泣
星辰迸落江天髙
　　宿弘濟寺
名藍敞積翠遥夜開禪闗山半聞清鐘夢覺心亦閑飛
雨灑江介流雲滿空山五載復投止塵勞慙昔顔
　　黄子久王叔明合作山水圖
有客示我七尺練云是黄王之合作粉墨駮蝕神淋漓
巖谷髙深氣盤礴長林巨壑來畏佳飛鳥流雲去寥廓
空堂白晝生風霆飛瀑千尋競噴薄老松撐突夜乂臂
恠石縦横鵞鸛啄石稜松鬛若無路忽向青冥得樓閣
峭壁無梯猿臂絶天外孤茅誰所縛滿堂動色神悄然
題字依稀辨黄鶴吳興清逺鷗波亭家法賢甥宛如昨
意匠慘澹經營成范緩倪迂大張拓富春老人年九十
煙雲供養窮三樂扁舟訪舊霅川来偶從縑素論丘壑
為添樵徑螺髻旋逺峰一角空中落逺人無目樹無枝
妙解通靈失糟粕吴興富春幾百年此意天然殊斧鑿
山人癖如阮宣子蠟屐猶堪代芒屫惜無劉尹買山錢
苦向畫圖躭寂寞此中三日容坐卧便擬拂衣永棲託
明年借汝春晝閑梅老無花竹生籜
漁洋山人精華録卷一
　　　　　門人監察御史崑山盛符升國子祭酒江隂曹禾同訂
　　　　　康熈三十九年五月十五日門人林佶謹書
　　　　　　　　　　　　　　　男啟涑恭閱
漁洋山人精華録卷二　門人候官林佶編
　古體詩
　鑾江大雪歌寄家兄西樵
夜聞觱發曉瀁􁧥衝寒四顧江天朗雲氣欲壓揚子津
濤頭直突仙人掌平生愛雪勝瓊貝况復横江發竒賞
朔風獵獵犯貂裘急霰霏霏灑烏㮄大澤蛇龍避寒蟄
髙天鵰鶻盤空響江南羣山張畫屏玉笏嶙峋袤百丈
隔江心馳茅山洞咫尺波濤絶來徃遥憶茅家好兄弟
驂鸞騎鶴三峯上學仙不能且學劒耳後風生致慨慷
西郊太道接符離霹靂鳴弓穿宿莽玉踠神騮氣清峻
金毛胡鷹颯蕭爽雄狐狡兎那得避雨血風毛灑原壤
横吹聲中歌􁔛病據鞍盤矟真吾黨歸來一笑卧煙篷
淅淅江風吹五兩
　　南將軍廟行(在泗州南公/霽雲乞師處)
范陽戰鼓如轟雷東都巳破潼關開山東大半為賊守
常山平原安在㦲睢陽獨遏江淮勢義激諸軍動天地
時危戰苦陣雲深裂眥不見官軍至誰與健者南将軍
包胥一哭通風雲抽矢誓讐已慷慨㧞劒墮指何嶙峋
賀蘭未滅將軍死嗚呼南八真男子中丞侍郎同日亡
碧血斕斑照青史淮山峩峩淮水深廟門遥對青楓林
行人下馬拜秋色一曲淋鈴萬古心
　　家兄信宿焦山有寄
聞君㳺松寥託宿招提境佇待江潮生茶香酒初醒松
風流夕梵蘿月散清影暝坐㱕鳥稀晚飯鐘魚靜昔逰
不可忘夢向焦仙嶺
　　焦山古鼎詩同西樵賦
曉入枯木堂恠禽驚翩翻清露滴松杪下見古鼎蹲寳
光耀昆吾中有飛廉魂上文為雷囘下文為雲紜獰狀
饕餮伏兵氣蚩尤昏辛壬與丁甲世次迷夏殷初疑周
虎彞復惑虞蜼敦尊從不可辨牛豕誰能論瑰怪壓􁄰
鼎譎詭旅紀甗蛟龍雜蝌蚪五指不敢捫在胙想屭贔
識字驚蜒蜿月黑鬼神泣峽束波濤奔籀書失趩􁞿斯
篆摧寴􁑦史㳺久巳殁皇象不復存不遇博雅流孰為
洗煩寃諒比岐陽狩㦯同泗水淪山僧與道古感激聲
還吞分冝昔枋國氣勢傾崑崙斯鼎出京口上燭光絪
緼役使萬指衆負戴千蹄犍大㢤宗廟器詎㞕豪貴門
威力鎮禪窟寂寞㱕祗洹午夜鳴鐘魚清晝啼林猿閱
人恒沙刼如彼蝨在褌我昔訪焦先望氣􁝓不言五年
隔揚子無翮思騰鶱吾兄癖好古八書探河源三日松
寥㳺坐卧忘嚻喧扁列析螺書卷尾搜蠆文作爲竒偉
辭大海搏鵬鯤春江壯風霆響激雲濤渾三嘆繼髙唱
海門上朝暾
　　送家兄同無言逰吴越二首
挂帆指吴㑹雲水空𪷟間上已美風景登臨散襟顔湘
湖􁃇正滑應上蕭然山共訪金庭宅淹㽞殊未還
吾家王吏部江左有髙名五字論詩品隂何欲比清偶
思鏡湖好忽作剡中行輸爾天都子逍遥訪赤城
　　上巳辟疆招同邵潛夫陳其年修禊水繪園八首
前年曾到湘中閣閣外天寒水方落西風颯颯猿啾啾
惜別懐君芳杜若今來三月青春深浯溪窈窕桃花林
爲君一曲答欵乃寫作雲山韶濩音
碧琉璃上雙玉壺蘭橈宛轉沿春蕪未傳洛下羊酪法
且醉淮南櫻筍厨射雉城中煙景暮流鶯喚人且須住
囘頭笑謝襄陽兒詎可揺鞭背花去
平山堂下五清明(甲辰紅橋賦/冶春句也)草長鶯飛無限情不怪老
顛裂風景名園上日相逢迎銀箏初彈阮初擘此夕留
髠應十石春衣明歲杜陵逰憶汝狂歌拓金㦸
西豪里中訪老友况復陳生與我􁊫辟疆園敞羅羣賢
大兒小兒唱銅斗烟際鸕鶿一隻飛吴歌水調欲沾衣
風光如此不成醉帽影鞭絲何處㱕
陳公家近罨畫溪溪邉花草令人迷離墨山中一宵雨
竹雞白鷴相應啼先生大隠隱城市萬壑千巖窗户裏
花朝巳過上巳來日坐蜻蛉釣沙尾
迴溪緑淨不可唾碧蘿隂中棹船過落花㳺絲春晝閑
獨許先生此髙卧劇憐風物共披襟蕭然絲竹皆清音
永和三日今千載坐使清風滿竹林(時出文衡山/蘭亭卷同觀)
暮春三月爲水媐棠梨葉大山禽啼田家社酒壓缸面
雪白橙香玉練槌夜聽醡頭滴春雨曉報提壺如潑乳
醉郷大户百分空𧺫喚花奴自撾鼓
谽谺一徑略彴紅地肺疑與朱陵通沅湘春水蒲桃綠
江蘺蘭杜愁烟空主人少年登嶽麓祝融峰頭㡬逥宿
七十二峯羅户庭日汲湘潭然湘竹
　　再泛水繪園看月作二首
林塘自幽映况復清夜月䡖舟漾浦溆習習凉飆發竹
深禽響亂徑僻人踪滅島嶼已千尋川涂更百折月影
散水木光景紛竒絶孤篷泊煙霜澄懐抱氷雪我有素
心友掩關事禪恱噉粥日消散觀道離言說示我秋水
篇邈然寄㵳泬逺寺傳鐘魚空山鳴蜻蛚流連印渚㳺
惆悵林中別
修林帶髙舘巖壑相因依水波澹瀟照雲霞收夕霏遥
遥暝色來肅肅沙鳥飛永懐謝希逸望古歎知希斯人
不可作乘月扣舷歸
　　雨夜懐其年園居
久客春向暮歡㳺罷不適孤館歇清漏卧聞春雨滴暗
蛩吟幽草寒燈耿虚壁念我同心人咫尺何由覿雨聲
湖上來蕭條散蘆荻此時掩關卧應聴林間笛
　　雨登湘中閣眺望
曠望臨清湘椘天夜來雨合沓連江潮空𪷟散洲渚野
鳬溼不飛墟落逺堪數漁㮄􁧕廽谿停橈飯孤嶼不見
烟中人但聞烟中語
　　詠史小樂府二十四首
望望北邙坂黄蒿長似人夜來螢火暗失路小平津
欲得卿曹拜何妨破産求蒲桃原不惡一斛博凉州
長揖横刀出将軍一代雄頭顱行萬里失計殺田豐
祝衂復祝衂君聽羖䍽歌瓜廬方一畝漢臘此中多
生女不如男所論非英雄不見龎娥親殺人都亭中
太息王髦劒前年殺孔融曾言赦雍齒地下愧袁公
一作崩城操三軍且莫哀丹楊使君婦衰絰報讎來
可憐卿慚長陳德何凉薄不及朗陵公猶有荀文若
子義來江左青州名士稀丈夫死知巳枉用寄當歸
將相江東美英風壓上流魯公最忠烈慷慨借荆州
猘兒健如虎髙歩􁱨江東孝廉殊娬媚人說𬗋髥公
腹痛思前事分香惑後人二喬得佳壻不是洛川神
赤壁戰堂堂綸巾繡裲襠元戎在何許顧曲有周郎
濡須髙㑹日諸將在轅門醉袒貂裘看斑斑刀箭㾗
龍鳯全㱕漢三分指掌中惜㢤雒城戰失此半英雄
魯國真男子關西社稷臣阿瞞渾自可滿寵爾何人
大義辨國賊吾欽趙順平寧須法孝直方可制東征
足堪加帝股故態笑狂奴何如朱盪㓂直捋大王鬚
邴管持風節髙名合作龍何人工賣國老竊博平封
費公能辦賊嚴駕且圍棋賭墅東山者風流自汝師
生乞步兵厨死埋陶家側一時兩酒人亦足張南北
石馬來張掖公然大討曹可知北部尉典午啓塗髙
今年賜劍履明年假黄鉞可憐青頭雞躊躇不得發
吴漢分龍虎終憐石子岡何如綿竹戰父子死堂堂
　　登天闕望金陵懷古
我登牛首山天闕何厜㕒上造青雲端下瞰無端倪壯
㦲六朝都佳麗誠在兹龍虎氣盤鬱將相羅雄姿緬思
赤烏年爰逮太元時五馬浮渡江一馬獨權竒桓桓始
興公幕府陳軍麾懿此帝王宅雙闕衛京師青山似洛
陽大江環四垂智力邈千載興廢如奕棋江山看不殊
俯仰自生悲北眺元武湖蔣山虧蔽之博望峙西南列
戍多旌旗時清異偏安慿弔將奚為落照横江流萬里
天風吹壯心不可已淚下如綆縻
　　龍潭登舟棲霞僧相送
昨朝山中雨惆悵中峯別囘望上方人雲嵐但明滅龍
潭復相送江晚潮如雪瀏瀏巖際風皎皎波間月世外
本忘情幽懐無㫁絶終卜僧紹鄰長兹味禪悦
　　淮北晚行寄廣陵故人
南風吹五兩淅淅乘潮便緑波蓮浦漲白露蘅臯逺稍
看烟景夕篙師柂樓飯不見廣陵人含凄詠江練
　　寄宗㝎九
東原讀書處夏木紛成結江潮門外落烟岫窗中列誰
言謝公埭復作零陵別懐中團扇詩睠此清秋節
　　分賦得舘娃宫送子吉編修㱕吳
館娃宫中花蘂紅美人白紵嬌春風館娃宫中烟草緑
蝴蝶雙飛井欄宿囘首穠華能幾時羡君一舸逐鴟夷
五湖淼淼烟波濶何處黄金鑄范蠡
　　又賦得甪里村
笠澤𪷟𪷟水烟夕細雨丹楓浪頭白先生去後㡬千年
甪里之名今尚傳玉堂晝卧萝烟水卻挂扁舟尋甪里
我亦江湖舊散人􁃇鱸思逐秋風𧺫
　　昭陽顧符稹畵棧道圖歌
顧生畫學李思訓尤工棧道兼騾綱丹青金碧妙銖黍
近形逺勢窮毫芒褒斜山色一千里子規啼處烟蒼蒼
女郎祠邉人跡絶但見哀猿連臂呌嘯青崖傍江水如
油下南鄭閣道似髪通陳倉紅氊裹背笠覆首人物結
束疑唐裝車馬班班入雲際如蟻縁垤相扶將秦川渭
水望不到𧖟叢直上天茫茫仰家扇子氷雪色一莖斑
竹磨瀟湘如何方寸懐褏裏宛然置我蜀道青天長揚
一益二古天險譙周鬻國謀非臧阿瞞四紀作天子青
騾西幸何倉皇三十年來蜀道塞况從古史論興亡因
君妙蹟發遥慨如聽鈴聲替戾岡
　　送陶季之潞州
先生昔日登武夷鐡船峰頭看奕棋中冠離支三百顆
酒酣自劈䡖紅肌峰頭爛睡忘甲子坐笑曾孫生白髭
張帆伐鼓下黄鶴欲濫三湘窮九疑披襟蘭臺發髙唱
快㦲不辨風雄雌平生名岳屐齒遍風塵亰雒嗟衣緇
投我竒文浩千頃蛟龍大澤纒躨跜謂我四海一知已
譬若莊休從恵施髙齋茗飲坐清晝風爐活火分槍旗
我時無事似犀首酒鱗浮動銀留犁豐臺紅藥花照眼
驪駒忽告將西馳壯心猶作驥伏櫪適志無如泥曳龜
我聞上黨天下脊當年潛邸傳臨淄飛龍荒宫沒烟莽
㫁碣髣髴開元詞紛紛梁晉夾河戰鵶兒萬騎陳軍麾
錦嚢負矢盛意氣歌聲慷慨留三垂時平不用弓箭手
空老昭義千熊羆戰埸下馬問亭長鬼燐颯颯寒飇吹
君家草堂臨射陂門前五栁藏東籬何時單舸徑㱕去
北窗髙枕談黄羲
　　送朱秋厓㱕安宜兼訊陳氷壑
北平太守老不封身經百戰關強弓平陵岸頭爾何物
李蔡為人居下中昔者應侯未入秦折脅摺齒難為容
一朝西行取相印故人馬食何匆匆丈夫不遇且蓬累
古來雄俊將無同愛汝朱干草堂好甓社湖北如吴淞
釣船春入鰕菜市柴門晝掩菰蒲藂據梧時復同恵子
上冡聊爾隨龐公當年我作淮南客落帆屢及桃花紅
兒童習見鵞鴨熟濁醪為我來牆東此邦佳士復有幾
稍從湖海知元龍唱于唱喁樂復樂大湖漠漠來天風
自別淮南老鞍馬筆墨蕭颯如秋蓬眼明乍喜故交至
劇談徃徃連晨鐘聞君此行意惝怳五湖春水磨青銅
夢隨白鷗沒浩蕩覺來目送南飛鴻㱕逢陳鈺相問訊
余方袴褶騎黄驄
　　送周量同梁芝五㳺西山
西山香山妙無比一道飛泉萬松裏馬曹自矜能拄笏
不知落汝芒鞵底猢猻藤子青銅堅為汝一日窮縁攀
遥想空山下風露嗒然坐對𨳩禪關
　　膠東張雉畫葛洪移家圖歌
下簾卧清晝逺萝生羅浮覺來北堂上素練横滄洲依
稀三萬六千丈風吹絶壑紅泉流何人攜持襍負戴全
家避地來山幽先生身騎烏㹀牛丹雞白犬隨行輈鮑
家小女兩丫髻手把芙蓉居上頭恵懐之際那可道萬
乗不洗金墉羞王家寧馨失三窟華亭鶴唳悲清秋囘
首銅駞洛陽陌名士對泣新亭囚伏波將軍不受賞丹
砂欲就來交州大鵬詎可伍鷦鷃跛鼈坐笑追驊騮張
生妙筆擅黔陬令我逸興生丹丘夙昔讀書慕仙意望
而不見中心愁十年婚宦願粗畢青鞵快作逍遥逰刀
圭爲我留井竈此生未作拗堂舟
　　送同年袁秋水僉事覲事畢㱕甘州
白馬黄金柑蹀躞思邉疆河西四郡天萬里中分弱水
臨河湟漢家天子重邉冊大開張掖連燉煌陽關以西
盡亭障屬國一氣通諸羌逺求汗血歷絶域玉門使者
遥相望輪㙜之悔復何補弛刑十萬空雄張苜蓿離宫
待天馬蒲桃大郡酬伊􁡾至今祁連古邉塞控弦士馬
多精强衙帳雲屯襍囘鶻部落星散延燒當當年武皇
用兵處傳烽髙竝天山長祭酒布衣諸生耳虎頭食肉
何昻藏紅鹽池邉開幕府羌女如花羅酒漿安西都䕶
受成事戊已校尉停秋防使君能令金作粟使君能使
馬如羊使君今且為急裝還報　天子𨳩明堂特賜安
車圖未央五星歲歳臨東方
　　傳經堂歌送卓永瞻㱕浙西因寄火傳
中原喪亂連天崇鑿蹄驕馬嘶江東昭陵玉匣出隧道
鴻都祕䇿飛秋蓬小作幐嚢大帷盖石經三體皆磨礱
卓家世德不可紀侍郎謀國真公忠巢傾卵破悔不早
曲穾徙薪誰謂功革除事徃三百載至今化碧干長虹
聞孫抱經隱苕霅千秋人識梁丘宗清廟明堂列球貝
深山大澤藏蛇龍我慕蕊淵生苦晚晚及孫子相追從
雄才能慮五石瓠大力欲挽千鈞弓桓榮稽古累數世
郎君人地將無同昭氏鼓琴有妙理誰云竟以文綸終
至尊通經過漢代會開東觀臨三雍白虎諸儒考同異
如懸大簴鏗洪鐘郎君攝衣作都講雅歌殿上何雍容
野夫窮經不得力坐使尹季傷瘖聾他年登堂問章句
五湖帆影隨樵風(侍郎名敬/遜國名臣)
　　述舊贈劉公㦷吏部
昔在順治中天府羅文昌　至尊右儒術海㝢盛詞章
夫子𧺫汝南髙歩翰墨埸㒒從稷下來意氣猶蹶張雲
龍歘然合相逐共翺翔論文無囁嚅結交多老蒼四海
得汪(苕文)程(周量)驤首同周行一㙜稱二妙籍籍董(玉虬)與梁
(曰緝)璋射必有邸玉巵豈無當窮秋八九月艸木萎以黄
慿弔望諸君驅馬金㙜㫄風雲慘營平邉朔多嚴霜和
歌猛虎行天地為低昻時序一以變良㑹誰能常君思
潁西湖歸尋兩歐陽諸子亦星散各各之四方僕觀廣
陵濤時上平山堂側聞清潁水嫩緑如瓜瓤小艇擬艖
䒀徃徃破湖光別業寄蘓門水竹紛陂塘百里見黄華
神工肆皴􁚏飛瀑下千尋灑落層氷􁡾熊岳所居處瑰
異不可詳破衲山水紋蕭然居士裝真江五馬渡暮雪
天滄浪是時一握手泥飲傾千觴豈知十載別㑹合仍
帝郷羣公更翕集列宿森光芒翰林蔣(虎臣)與李(湘北)詄蕩
排天閶亦有陳(子端)與吴(玉随)鳳凰鳴鏘鏘雅歌出金石髙
論窮羲皇夫子正始音卓為羣倫倡僕忝龐公交時登
元龍牀小春風氣佳晚菊有餘芳賓從㑹西園絃管羅
東廂援毫申此詞朂㦲毋相忘
世祖章皇帝御畫渡水牛戲以指上螺紋成之賜中官
　　　某臣從黄州通判臣宋犖得觀恭賦一章
章皇握乾符武功燀㫄魄孚齋(丗祖宫中㳺/息之地)春晝長㳺藝睠
圖籍泉壑窮窈窕烟雲羅幽賾寳繪賜近臣徃徃等球
璧常從青箱堂(禮部尚書/王公第)奎藻覩赫奕營丘及河陽到眼
堪一擲想見憂勤暇勝情寄山澤戲作渡水牛生態妙
盤辟肉怒垂星圎筋突隂虹直脰似滿黄鐘角堪扣白
石彈指九牛毛森疎如刻畫水波稍演迤浮鼻未沒脊
髣髴緑楊風掩映春蕪碧神武十八載文教洽重譯干
戈與弓矢包用黄牛革小雅𢋫宣王爾牛何濕濕旐旟
牧人萝考牧周官職應知翰墨餘與世登袵席龍髥去
已逺謳思徧荒僻雲漢爛天章典謨布方策　聖主念
紹庭率由正無射小臣沐皇風流涕記飛白
　　為宋牧仲題林良宫娥望幸圖
杏華春水團宫纈宛宛鵞羣白于雪林良好手二百年
犀軸飄零見竒絶太平内則徧閨襜宫漏迢迢響夜籖
何處離宫三十六金羊空望竹枝鹽
　　送楊鄂州職方奉　詔安南
于闐玉帶横腰身猩紅袍蹙金麒麟使者青霄下千仞
旌節遥臨日南郡日南郡縣古交州唐家都䕶天南頭
大長叩關奉朝請比于佩印為通侯咫尺髙平亦王土
誰使穴中鬬羣鼠要令萬里靖烽烟先見兩階列干羽
楊郎意氣不可當談兵畫省神揚揚雄才常擬略卭笮
壯心更欲規河湟此去烏蠻過銅柱曾是伏波用兵處
即看金馬獻彤庭不用飛鳶愁毒霧朝來祖帳城東門
羣公冠蓋如雲屯虎頭食肉志亦得新婦帷車安足論
　　送米𬗋來令建昌
南風吹船健如鶻一月飛渡西江灣名流正得山水窟
雲中五老玉孱顔畵禪書聖兩無敵官閑潑墨東林間
風流海岳菴中客直取廬山作硯山
　　晨起爲錢宫聲題長橋烟雨圖
松枝麈尾壁角懸桃笙火出晝不眠長安五月旱太甚
自郊徂宫空告􁍆昨宵新􁡾生枕簟五更簷溜聲奔泉
大江萬里㵼春漲濤頭泛泛何滇滇豁如毛摯去酷吏
身傅兩翮思騰鶱坐憶江南此時節流水決決鳴稻田
錢郎打門送急逓鼠鬚煤尾交雲烟青松短壑妙結搆
髙厓巨瀑紛鈎連長橋烟雨更竒絶空𪷟似欲無山川
溼篷折疉縴掠水黄泥曲岸相夤縁江南舊逰入夢寐
彷彿五湖春水船錢郎自號五湖長此圖日在衡門邉
胡為欵叚來長安披裘帶索履後穿我欲與君同扣舷
青簑篛笠随長年詩成閣筆一笑粲簷前急雨衝洄漩
　愁霖行
涒灘之歳隂氣凝愁霖不絶如貫縆江星動揺陽景匿
蝦虹閉藏潦霧增玄駒戴粒蟻封穴白蹢􁂮波豕出繒
恢台變節百草死縦有紈扇須何曾立秋八日又七夕
不見河鼓低玉繩肅時雨若哲燠若此事無乃非休徴
今年災異亦太劇延慶旱魃嗟頻仍太白失舎晝不入
白青夜見生芒稜左輔銅龍翻地軸川竭水涌騫髙陵
我讀劉向五行說天意人事如相乗溴梁之㑹書地震
龍鬬于鄭梁山崩吁嗟盛世詎有此胡為變易違其恒
何時扶桑曰東升重霾一掃天宇澄野人爛睡曲兩肱
晨炊不復愁薪烝
　　送吳天章㱕中條山
月始在房羣隂終凍禽塌翅啼酸風吕生置酒邀我飲
清歌笑倚商玲瓏朝來宿酲卧未析吳郎告我㱕河東
北風雨雪滿天地層氷千里髙穹窿行人皸瘃手指􁳋
狐裘嗟汝胡蒙茸長安甲第髙入天馬蹄動地聲隆隆
漿酒霍肉不足道金玉磊砢堆堂中汝詩千首文百軸
洿塗未拔誰相通汝家王官谷中條青𪷟𪷟藤蘿相紏
水相激至今猿鳥悲司空汝歸讀書甘菽茙致君堯舜
㑹有日飛伏詎辨誰雌雄
　　雙劒行孫退谷侍郎席上作(其一魚腸其一有銘云吴季/子之子永寳用劒凡九字)
延陵季子不忘故千金之寳帶丘墓我聞此語餘千年
何來虎氣騰重泉天精下觀罔兩㐲雷公撃槖蛟龍纏
古緑光射人瓜皮出土爭新鮮錯落黄金書列星明滅
蒼浪天五步殺一人易如削豚肩又有古魚腸形製殊
蜿蜒貫甲洞胸不濡縷立㦸交軹如浮烟幽州十月風
折綿雪片墮地飛烏鳶是時看劒夜置酒快若渇驥奔
長川勾吳舊事足感激悲來清淚忽潺湲延陵已蹈子
臧節誰令窟室生戈鋋太湖魚炙事亦逆蘓㙜􁂬走今
誰憐鱄諸要離匹夫耳屬鏤之賜吾悲焉孫公八十目
如電博古直擅歐劉前為公作歌驚四筵烏尾畢逋河
漢懸燈明酒盡雪亦止囘看劒氣相騰旋
　　雪中寄宗定九東原兼呈西樵先生
一冬不雪春融融江梅岸栁俱空𪷟黄紬衾暖睡初足
𧺫看窗𥿄何瞳曨蠻奴失喜縛雙帚赱報玉戲勞天公
開門三寸沒階砌拂空六出縈簾櫳舟膠浦凍人跡絶
天色慘慘雲而風銅缾筑響蟹眼沸地罏火爇獸炭紅
故人昔寄東原圖漁灣窈窕橋梁通駃雪固佳霽亦好
艸堂正與圖中同蕭晨畫雪復好手能以粉墨摹虚空
前年幽州大風雪馬毛如蝟鳴雕弓白檀山髙鷹隼疾
狐兎殺伐無留蹤故人再寄蕭郎畫寒江釣雪推烟篷
展看忽憶東原客醉吟禁體追潁翁適客江淮意不樂
悵望百里無由逢何當笭箵挂驢背踏雪直過東原東
　　題施愚山賣船詩後
國家急廉吏將以風百寮如何十年來吏道紛吴敖哀
㦲此下民鞭朴分安逃魯山與陽城斯人竟難招江西
飽亂離白骨填蓬蒿石田廢不治遺黎襍山魈一二老
寡妻煢煢困征徭昔者數守令為政嚴風飆峻令盛誅
求細不遺齔齠金玉競輦致樂㦲共宣驕憲府前上夀
鞠􁇶一何勞公堂侮下民意氣一何豪寡妻哭向天血
淚埋荒郊亂後㡬孑遺乃以資汝曹是時宛陵公持節
吉臨交為政貴簡易㓗巳先清翛放衙苔蘚淨飛鳥營
其巢賦詩彈子嶺慷慨同石壕白􁂬與青牛斯道誰鼓
櫜公獨奮百世臯比陳唐堯廉恥存綱維義利窮毫毛
蘭芷變荆棘孔鸞革鴟梟汝曺即不仁寧終肆闞虓七
載一舸歸無物充官艘兩郡萬黔首留公但號咷讀公
賣船詩中心何忉忉填膺抒此詞庶以僃風謡他年韋
丹碑㑹見留江臯翹首望宇中烟火尚蕭條安得百施
公為時激頑澆
　　吴歷修竹吾廬圖為汪季甪題
讀書茅簷下樂扵奉朝請礀邉清淺流屋後檀欒影借
問輞川人何如斤竹嶺
　　送愚山逰嵩山
夙昔山水懐萝想嵩陽寺先生江海人蕭條自孤寄寒
潭漸收潦華林𧺫凉吹落日下轘轅青山帶行騎褰衣
􁂮清潁羣峰亂蒼翠二室秋崢嶸三花未顦顇卻尋盧
鴻宅巖扉饒古意窈窕玉女窻投壺或一至煙中眺龍
門伊洛宛相次古人去已逺山川見標致安得方外逰
從君共題字
　　初春四日休沐同荔裳方山西樵徃西山道中作
遥山䧹齒列逺水魚鱗波朝朝國西門馬上呈嵯峨卻
掃閉簾閣幽夢紛陂陁坐羡雲間禽歸飛向巖阿上春
寡人事勝侣時來過望山馬注坂投林鳥驚羅行行近
磊砢清暉一何多豈識絶塞山姢靜如媌娥禽夏如可
期遑復知其他
　　香山寺月夜
明月出東嶺諸峰方悄然殘雪尚在地掩映西齋前竹
色既閑靜松隂媚淪漣清暉一相照萬象皆澄鮮此時
憩寂者宵分猶未眠
　　觀祕魔崕至龍潭作
山行逐　若徑轉無人迹亭午踰髙嶺逍遥隨所適古
寺披荒榛乍到如有獲盧師晏坐處猶存㵎邉石石上
留孤松終古不盈尺地僻山鬼鄰鳥下蒼苔積孤閣臨
寒溪林壑莾蕭槭灌木紛相糾隂厓互崩坼何當秋雨
時驚湍若潮汐來此十日眠濯足蛟龍宅
　　晚望翠微寺
澗西翠微寺迢迢翠微裏蒼茫采樵路似有微鐘𧺫山
風冷炊烟斜日亂溪水紛紛飛鳥還行人去何已
　　登石景山浮圖絶頂眺望
浮圗兹山頂崚嶒插孤標千盤歷詰曲直上凌風飇寒
空稍明淨百里見纎毫茫茫塞上山浩洶連波濤渾河
盪山來石壁如動揺咫尺居庸關鳥道廻青霄上谷接
雲中設險非一朝　聖代亭障空丸泥罷函殽關門開
落日士馬無矜驕廻身望漁陽城闕何尞尞薊丘植汶
篁遺烈思燕昭望諸與騎刼智勇皆蓬蒿朔吹揚驚沙
屯雲盤怒鵰慷慨一傷懐覽古心鬱陶逝將御泠風揮
手辭塵嚻
　　碧雲寺魏閹葬衣冠墓
恭顯坐中書能死前將軍赤伏盡鈎黨禍始誅李雲讀
史長太息閔彼漢運屯我來西山逰極目多丘墳何人
穿復土雙闕髙嶙峋天禄與辟邪夾道紛錯陳大書復
深刻似欲驕千春冡中玉蟾蜍變化亦有神豈知窮竒
骨不得安穸窀牢石與五􁂬彈指隨飇塵嗟㢤陽司隷
毅魄為青燐狐貉同一丘無事勞沾巾松風催落日泥
飲當千廵西望咸陽原石馬嘶荆榛
　　卧佛寺
清晨越南磵畢景來東林石徑入幽閴稍聞鐘磬音禪
房鴨腳古別院桫欏隂春夕月復佳微雲滅遥岑山氣
自蓊鬱天宇亦森沉道人澹相對松風灑衣襟夙懐清
淨退因識妙明心寂寥無可說請君張玉琴
　　晚入退谷卻寄孫北海先生
谷口逺烟暝水石𧺫寒色西溪有歸人東峰隱餘日積
雪封巉巖微徑雪中出殘冰流復㫁暗泉聽還失不知
荒寒中前峯去安極稍見觳觫牛悵望歸飛翼侍郎昔
掛冠扵此散愁疾畫壁滄洲圗(有故友陳/路若画壁)結屋雲林側溪南
萬竿竹歲久漸蒙宻為述浄名意更就支公室慙歎解
巾非何年此棲息
　　故明景帝陵懐古
金山南臨裂帛湖荒陵十里鵂鶹呼奪門事徃二百載
行人過此猶欷歔紅牆剥盡古瓦落莓苔溜雨生銅鋪
老松離立色枯槁但穴蟲蟻餘根株菆塗龍輴禮本殺
矧乃刼火經樵蘇咫尺天夀雲氣接坏土獨葬西山隅
洪宣老臣稍凋䘮國成一旦歸刑餘勃鞮之問史所貶
詎有宦寺干征誅黄沙慘澹鼓聲死萬乗一擲成纍俘
國有君矣社稷重孫申謀鄭無差殊白登城南翠華返
錢塘司馬功難誣紛紛南渡議和戰乃知計左非良圖
仝寅之占信竒中朝衣東市嗟何辜劒南歸來西内閉
唐家父子輸廐奴處人骨肉事非易子臧季札今則無
功罪千秋有特筆九鼎一髪須人扶謚同泉鳩理太酷
紀年猶幸無革除裁令流水良亦足寧論玉匣還珠襦
欲落不落夕陽下弔古且復留斯須殘碑滅沒牛礪角
石玃横卧蒼髥鬚君臣一代盡宿草雍門太息當何如
　　玉泉
蕭晨金山下濯纓玉泉水十畞清瑶流分明鏡相似金
膏時掩映碧玉相傾委水荇隨風翻靡靡映清泚垂楊
夾碕岸其下多芳芷流爲裂帛湖宛若昆明裏湖上多
漁村網罟集沙尾宣宗昔逰幸龍舸兹山趾當年功德
寺荒凉嘯山鬼何况芙蓉殿遺跡皆銷毁碧水自東流
彌傷人代駛儻逐五湖舟去問鴟夷子
　　過金魚池懐愚山因以寄荅
昔君振遥䇿獨徃嵩山中還歸陵陽下髙詠北樓風舊
榭宛苔迹清池銷蕙叢聊慿一書札緘意向飛鴻
　　計甫草至得苕文展成既庭書
芳序竟荏苒別離年歲多緑隂散林樾首夏氣清和懐
人罷琴酌思徃屬流波還欣松陵子步屧一來過
　　雨中懐彭羡門因示葉訒菴
夏雨忽芊眠流雲度髙閣簾幙數禽鳴緑隂一花落相
思武原子逺寄羊城作文酒昔歡娱別離今寂寞年時
易晼晚壯歲風驚蘀何當一樽酒共對成斟酌
　　井陘關歌
廻星城邉落日黄西來氣欲無太行柏巖雙壁稍狡獪
目成已覺心清凉天公一夜送寒雨千疉萬疊雲錦張
丹崖翠壁窈萬狀瑰竒娟妙難具詳緑蘿蕭蕭罥巾角
石瀨颯颯漸(去聲)衣裳峯廻徑絶不知數谽谺倐見𨳩中
央戍樓旌竿滿雲直横亘長城環巨防冠山子城瞰窮
漠噴壑巨瀑聞雷硠登樓顧盻豁胸臆四山雲氣爭飛
揚蛟龍鬱律𧺫眼底散為霖雨周八荒關南石勢更竒
恠亦如穾奥連堂皇懸車束馬那可度行人縁棧如秋
秧幽并澤潞此天險飛鳥欲過愁翺翔聖代即今罷烽
燧空餘画角吹嚴霜乃知地利未足恃此關㡬閱諸侯
王
　　夀陽驛題韓文公詩後
天寳昔䘮亂窣干及阿犖扇禍始漁陽流毒被河朔辛
苦九門戰堂堂李與郭滋蔓逮三鎮世守恣兇虐軍中
立留後諸藩擅官爵山東勁兵處縣官實自弱元和聖
天子咨相授方略淮蔡洎淄青次第就束縛移兵壓山
東勢如掃秋籜遺恨功未成殺機生魏博庭湊何么麽
跳梁敢弗恪偉㢤昌黎公談笑狎巨鰐我行過夀陽遺
詩緬猶昨韓愈殊可惜朝廷乃大錯真卿與巢父兹事
詎堪數誰與秉國成蛾睂竟謡諑杜牧有罪言千秋實
良藥
　　介山
驅車綿上聚懐古綿上田授璧事已逺遺跡今虚傳晉
國昔多難公子實大賢五蛇為之輔一蛇獨耆乾身隠
竟焉文狐趙羞比肩逃榮誼固髙報德理亦然徘徊望
忌坂落日無寒煙何人貪天功嗟㢤南内年
　　首陽山
峨峨首陽山迢迢屬雷首遥揖巨靈掌近對風陵口蒼
茫河上舟揺落闗門栁一詠採薇歌昔人復何有
　　河上寄山史
前年君徃蘭谿道金華洞中拾瑶艸傳來八詠似休文
愛翫新詩愁絶倒華隂古道接弘農一望秦山深萬重
遥看青壁孤雲𧺫知在西南第㡬峯
　　拜楊伯𧺫墓道
悠悠闗内路驅馬桃林塞歸鳥岳祠邉長河逺天外大
鳥下潼亭落羽今猶在夕日薦蘋蘩愁心逐征斾
　　渭橋懐古
秦川夕澄霽灃水明如練西上中渭橋颯然秋氣變嬴
政昔搆造作此象天漢美人與鐘鼓流連恣荒晏徐市
期不來山鬼璧已獻我昨驪山行徘徊弔中羡荆榛蔽
銀海樵牧羅金䧹麒麟折其股冷落青梧觀後代復何
王繡嶺明珠殿唯有終南山興亡㡬囘見
　望華山
關中八水滙清渭獨朝宗黄河西北來交㑹船司空河
流挾底柱岳勢分弘農山河兩戒首氣壓殽函東金天
正肅殺屹然白帝宫削成五千仞真宰散鴻𪷟及關見
岌嶪元精羅心胸倐忽雲氣生西接終南峯諸峯忽已
失俯首趨河潼峨峨司宼冠獨立青雲中蒼茫望三輔
秋氣去安窮荒唐秦皇臘寂莫希夷蹤何當駕白􁂬還
共驂茅龍
　　鳳嶺
南岐地何髙鳳嶺踞其右路絶無鈎梯直上若懸溜曰
月互蔽虧光明錯昏晝雲霧四蕩潏雷車中襍糅飛龍
何衙衙夭矯出巖竇俯瞰兩當水奔流下騰湊轉石類
搏橶畫沙成篆籀初疑饑蛟蟠更作外蛇鬬聞昔周文
王盛德及靈囿鳳鳥此來集世逺事悠謬末季重邉防
戎馬㡬馳驟秋風吹散關一夕驚老瘦
　　柴關嶺
早發陳倉道馬蹄亂雲霧行行到柴關雲低雨傾注衺
徑中槎牙幽篁四森布大石立當關勢如猛虎踞世無
飛将軍磨牙爾何怒蛟龍喜昵近氣奪生憂懼怪鳥時
一啼聞聲不知處黒江逺􁅗洞萬瀑齊奔赴頗聞𬗋柏
山仙靈所逰寓石髓儻一逢白日生毛羽誰使野鶴姿
氋氃墮籠笯真宰不可問更向蒼茫去
　　馬鞍嶺
南下画睂關逺色㬪諸嶺夤縁百里間齗齶蔽光景蹇
㠊疲登降纎路亦修整㦯厂如連軒或植如負屏㦯如
歧陽鼓或如宛朐鼎如鳥或跂翼如魚或骨鯁殊狀紛
角逐詭類爭一逞峭岸勢欲坼捷足不遑騁二分垂在
外趾壓後人頂飛瀑時界道赴壑力逾猛人與水鬬爭
心目各相警天意限雍梁設險有斯境君子履忠信小
人懐僥倖永念垂堂言乗危更三省
　　觀音碥(本名閆王碥賈中丞改今名壁上/有宋荔裳賦棧道平歌沈繹堂書)
觀音碥險絶連山列天仗奔峭洶波濤大石蹴龍象造
物鬱磊砢及兹乃一放急瀑何砰訇盤石成巨防渟為
千丈湫潭潭不流宕怪物中屈蟠豈無鎖紐壯儻燃牛
渚犀窮此精靈狀頗聞賈中丞扵此鏟疊嶂故人推沈
宋詩筆各雄長星宿森光芒虬龍怒倔强解鞍苔石滑
髙歌一神王更須巨靈手運斤出天匠鑱我郙閣銘敵
彼小海唱
　　七盤嶺
七日行褒斜目瞶耳亦聾濁浪崩崖垠征衣碎䝉茸不
知天地濶詎測造化功岌然土嚢口雞幘摩蒼穹磴道
上七盤大翮排天風絶頂忽開豁白日當虚空褒水出
谷流漢江繞其東巴山􁱨秦蜀蜿蜒連上庸川原盡沃
野天府如關中橘柚鬱成林稻苗亦芃芃襄陽大艑來
千里帆檣通當年號天漢運歸隆準公將相得人傑驅
䇿芟羣雄一戰收三秦遂都咸陽宫智勇久淪沒山川
自巃嵸䟦馬向褒國日落烟𪷟𪷟
　　定軍山諸葛公墓下作
髙宻𧺫南陽文終從(去聲)髙祖暴繫本見疑數衂亦非武
堂堂諸葛公魚水託心膂二表匹謨訓一德追伊吕視
操但如鬼畏蜀還如虎嗟彼巾幗徒與公豈儔伍𬗋色
復蛙聲抵隙各為主火井方三炎赤伏更(平聲)典午志士
恥帝秦祭器猶存魯隂平一失險面縛忘奔莒知公抱
遺憾龍卧成千古峨峨定軍山悠悠沔陽滸鬱鬱冬青
林哀哀號杜宇耕餘拾敗鏃月黑聞軍鼓譙侯寧足誅
激昻淚如雨
　　五丁峽
南窮石牛道嵓嵓下雲棧三日招我䰟足踔目猶眩豈
知東蒼州耳目益竒變始過金牛驛樛嶱已凌亂漾水
從北來劣足泛鳬䧹舉頭嶓冡山峨冠倚天半大㦲神
禹功從此導江漢漸入五丁峽譎詭駭聞見斗壁何獰
猙十萬磨大劒攅羅列交㦸茫昧通一綫亂水殷峽中
鮫蜃喜瀾汙仰眺絶圭景俯聆􁔛雷抃九鼎鑄神姦到
此百憂患東方牧犢兒竟使𧖟叢判我行忽萬里風土
異郷縣身落大荒西終賴皇天眷咄咄復何言艱虞一
身賤
　　夜至黄壩驛短歌
氐道森沉十日雨石林㝠㝠㫁行旅洪濤殷地四山動
百折盤渦噤難語前有蝮蛇後豺虎紅鶴哀號奮毛羽
吾生胡為狎此曹命輕如毛爭一縷妻孥飄泊寄京國
欲歸不歸在何所郷關廻首四千里縦有苦辛誰告汝
　　朝天峽
朝登嘉陵舟日出羌水赤履險倦鞍馬即次亦稱適黕
黮雙峽來突見巨靈跖嶄巖無寸膚青㝠厲雙翮隂崕
積龍蜕跳波畏鯨擲徃徃壓人頂駭此欲崩石洞穴峽
半開兵氣尚狼籍蛇豕據成都置戍當險阨至今三十
年白骨滿梓益流民近稍歸天意厭兵革㑹見賨盧人
燒畬開确􁴻慷慨一扣舷浩歌感今昔風便黎州城茫
茫波濤白
　　龍門閣
衆山如連鼇穾兀上龍背鱗鬛中怒張風雨晝晦昧出
爪作之而神竒始何代亂水趨嘉陵波濤勢交滙萬壑
爭一門雷霆赱其内直􁱨背上行四顧氣什倍夕陽下
岷峨天彭光破碎咫尺劍門關益州此絶塞子陽昔躍
馬妖萝成佁儗區區王與孟泥首終一概李特亦雄兒
僭竊竟何在
　　桔柏江
小舟飛青鶻西掠馬鳴閣閣道凌天闗稍幸息腰脚茫
茫雙江來抱此益昌郭荒城豺虎多殘堞出叢薄國憶
苴侯開江疑鼈靈鑿武都地勢髙衆水競流落分道下
氐羌兩川乃磅礴鳴水廻驚瀾隂平劃大壑仇鳩勢未
夷犀牛道彌惡千里㑹葭萌崩騰似相索漭漭竟同流
西逝連井絡九十九峰間廻首一錯愕
　　天柱山
朝出元武門雲垂雨忽涷登登天柱山千盤墮􁅗洞崢
嶸逾巴閬槎牙過秦鳳􁃋嶺如累棋下谷如入甕心俯
凥益髙足縮目先送敢嗟鳥獸羣稍喜徒旅衆我有大
羽箭麗龜輙命中於菟昻其首飲羽乃不動道㫄松合
抱巨可任梁棟惜㢤野蔓纏不䝉匠石用絶頂見岷山
青城亦伯仲一氣連諸蕃三州實西控太平幸無事左
髻時入貢念彼松姚戍坐甲苦饑凍俯臨陸海雄仰視
天宇空長嘯千仞岡出險忽如萝
漁洋山人精華録卷二
　　　　　　門人監察御史崑山盛符升國子祭酒江隂曹禾同訂
　　　　　　　　　　　　　候官門人林佶恭謄寫
　　　　　　　　　　　　　　　　男啟汸恭閱
漁洋山人精華録卷三　門人候官林佶編
　古體詩
　　睂州謁三蘇公祠(祠即故宅今/為睂山書院)
蟇頥山色腴不枯玻瓈江水如醍醐眉州城郭刼灰後
水塍漠漠成榛蕪郵亭下馬詢老卒蘇公故第城西隅
旋來束帶薦蘋藻辰良何必煩神巫徃者此地鐡腳亂
(順治初有賊據/眉號鐡脚蠻)髙門大宅皆焚如此祠巋然誰所作維公大
節驚頑愚雙柏輪囷溜霜雨廷立冠劒古丈夫長公遺
像龍眠筆馬劵剥落涪翁書(祠有石刻龍眠畫東坡像潁濱/賛又坡書玉鼻騂劵山谷有跋)殘碑
插笏尚林立𬗋藤碧蘚纏龜趺祠西一水最蕭瑟經霜
菡萏猶扶疎甘蕉十丈覆簷霤落花亂迸紅珊瑚當年
結搆不草草要令咫尺成江湖故園如此不歸老與人
家國徒區區瓊儋雷藤歷九死口甘熏鼠随猿狙頭綱
八餅有何意桄榔萬里非吾廬兩公神靈未磨滅應翳
白鳳逰清都逰戲下界亦聊爾鯤鵬豈必搶枋榆眉州
玻瓈天馬駒(陸務觀詩句玻/瓈春眉州酒名)酹公三釂公歸乎
　　登髙望山絶頂望峨眉三江作歌
四海復四海九州還九州河伯海若更相笑蟪蛄何足
知春秋今年辭　帝蓬萊宫乗風偶作西南逰中條姑
射不足數失喜太華揚髙旒河潼逺坼巨靈跖鉤梯百
丈臨龍湫終南太白幻雲物秦棧詰曲哀猿愁錦城小
住五十日岷山秀色垂簾鈎青城玉壘凥首接灌口屈
注雙江流興極欲蹋大峨脊卻騎瘦馬來龍㳺嘉州罨
画枕江上孤峯縹緲東南浮神霄玉清有遺跡登臨可
以消煩憂蹋泥盤盤到絶頂江山披豁開雙眸峯巒八
面簇金碧下瞰江海如浮漚八十四盤在衣帶氣凌五
嶽驕公侯暮雲早雪忽明滅兜羅綿現無時休岷江從
東來奔騰廻萬牛沫水滙青衣簸蕩千斛舟三江九峯
倐然合丹崖翠嶂窮雕鎪江山竒麗冠天下何意絶景
來蠻陬天風蓬勃日西墜搔首欲去仍淹留荆吴萬里
自兹始來朝𧺫柂尋巴丘
　叙州流盃池瀘州使君巖皆山谷先生舊逰都不
　　　及訪悵然賦此
憶昨登凌雲江邉蹋亂石興劇罷鞍馬逍遥散䡖䇿徑
危草露多處處見虎跡東林雨新霽初日射青壁浩蕩
三江流安穏平如席西笑揖峨睂遥連雪山白酒酣掛
帆去矯若生羽翮心知流盃池遺跡在巴僰俗物敗人
意交臂䡖一擲今日使君巖南望還咫尺通詞託微波
蹇修空脉脉平生一瓣香敢為涪翁惜如何萬里逰虗
此㡬兩屐迴首望南雲蠻江日将夕
　　西凉神祠曲(在合江縣苻堅時吕光討李焉之亂至此土人祠之陸務/觀謁祠詩我雖不識神知是山水人不敢持笏来裋褐整)
(幅巾似未詳本/末賦詩正之)
長安氐王頭有甪東掃鄴宫西㝎蜀西域校尉婆樓兒
勒銘直到岷山腹功成振旅咸陽中萬里玉門旌斾紅
三十六國拜都䕶酒酣作賦龜兹宫甲乙讖成苻氏滅
魚羊食人日流血黒龍晝𧺫姑臧城坐制三河亦人傑
少岷山下岷江流西涼廟貌凌髙秋山頭龍出作雲雨
神靈襍沓風颼飂烟消雨散渺何許靈欲歸子憺容與
船旗獵獵西北斜落日隂房竄蒼鼠
　　岑公洞
岑公昔學道遺跡空山中洞門界飛流白日生雷風石
髄無古今鍾乳盡玲瓏巖泉日穿穴點滴成窪窿中央
若累棋狡獪造化功頽竈倚青壁中夜丹砂紅睠彼遺
世翁扵今悟參同壁間題字人歲月何匆匆巨碑亦笏
立文詞􁔛豪雄中間岑襄州頗擅語句工豈其南陽裔
源流故難窮此洞與魯池望望江流通昔是仙靈宅今
為豺虎叢太息下山麓風健孤帆東(元符間岑巖𧺫象求虛/鑒/真人賛一碑李廌文叔所書)
(岑洞魯池今皆為/侯家所有)
　　登蝦蟇碚
黄牛打鼓朝發船碧波白鳥爭清妍廻首名山大川閣
烏尾已捩西陵煙三峽欲盡尚迤邐云十二碚紛鈎連
頗聞中有第四泉康王谷水差随肩峽窮碚轉詫竒事
忽見飛瀑流琤潺爬沙終古此巖側青冥無路誰夤縁
江風吹笠冷毛髮峽雲挾雨鳴船舷大索瓶㼜貯飛雪
旋去屐齒窮危巔横斜拾級一徑上藤梢橘刺相糾纏
皴皰槎牙澀苔蘚清泉百道爭涓涓隂洞終古閟白日
神瀵噴薄鍾乳堅石壁麤惡艱礱錯題名豈辨唐宋年
永叔涪翁詩不滅誰為好事重鎚鐫名山蒙頂壓顧渚
(蒙山茶出/蜀名山縣)春芽開裹勞烹煎(山谷詩巴人漫說蝦蟇/碚試裹春芽来就煎)下巖轉舵未
忍去下牢闗外斜陽懸(昌黎詩爬沙脚手鈍/誰使汝解縁青㝠)
　　欲訪三逰洞不果
舟下十二碚西陵遥在目江雲峽口多碚轉猶千曲悵
望三逰洞靈異非一族石鐘卧蒼蘚唐碣迷深竹緬懐
長慶人一徃遂不復斜日下牢谿依依為誰緑
　　潁亭
青山圍潁亭下有清潁流石瀨何淺淺力始勝方舟金
沙映素鯈䇿策千萬頭斜日照氷雪微風矯䡖鷗側身
望終古企彼巢與由糠粃鑄堯舜心與造物逰不逢掛
瓢人北指軒轅丘
　　廣武山
朝登廣武山四望古戰塲黄河泱漭流寒日無晶光孤
獸索其群驚鳥亂無行平沙轉飛藿白骨堆嚴霜昔者
英雄人扵此分霸王強弱理無恒得失爭敖倉名騅蹶
隂陵萬乘入咸陽東指芒碭雲五色成龍章大風沛上
來逰子悲故郷
　　新郷望蘇門山懐孫鍾元先生
朝來衛河上遥見蘇門山蒼翠襍諸嶺清涼分百泉緬
懐松舟趣長詠竹竿篇及兹限跬步擊汰失夤縁遥憶
嘯臺翁山中方晏眠兒孫繞膝下洞壑當門前茶臼隠
修竹蓮舟随稻田少年任豪俠白首此終焉無由逐髙
鳥矯翮青冥邉
　　徐五兄自號嵇菴
我慕阮步兵君學嵇中散平生竹林期鳬鶴誰長短君
抱出世姿夙昔薄軒冕彈琴聊自足採藥忽忘返且復
龍性馴兼之養生善嗟㢤儁傷道斯語君知免獨應七
不堪彷彿嵇生懶我夲澹蕩人早歲頗任誕一聞如鸞
嘯自顧爲人淺廿年嬰世網歲月坐晼晚徃徃逢途窮
痛哭廻車阪深慙至慎言薄俗誰青眼永懐素心侶詎
異平生撰空傳周㒒射逺欲希嵇阮
　　江正鹿角膠墨(梅淵公所寄)
深山五月中􁂬角暖初蛻取作黄明膠良工妙調劑黄
海松萬株夀者㡬千歲古屋收䡖烟萬杵功不細易水
渺已逺潘張復誰繼歙州有江正妙絶擅斯製故人􁂬
裘翁愛我一丸恵老無隃麋賜研田蕪不薙晴窻手摩
挲風日忽開霽袖中官奴帖飛動苦難逮牙滑剡溪藤
熟視空睥睨啜汁亦復佳爲君掃文字
　　戴嵩牛圗
一川莎草烟濛𪷟曉來雨過開牛宫三尺短箠兩觳觫
午隂掉尾嬉凉風一頭摩角一頭齕寢訛有態何其工
江干笛材老烟竹横吹髣髴穿林叢絹素慘澹神理在
是耶非耶傳戴嵩田家風物宛在眼但有耕作亡兵戎
我行峨下踰萬里青衣江上平羌東翠藤紅樹亂烟雨
風景略與圖中同一從羽書急滇海甌粤秦椘交傳烽
益部迢遥隔天末舊逰有夢尋巴賨旄牛徼外阻王㑹
萬蹄驕馬髙纏􁏢千村萬落長荆棘何時金甲銷春農
童牛不牿可三歎卷圖風雨來長松
　　用東坡先生清虚堂韻送黄無菴僉事歸甘肅兼
　　　寄許天玉
金城烽火連瓜沙榆林盗賊趨彭衙三秦昨夜捷書至
闗門百丈開蓮花甌閩格鬬尚未已天南望㫁今無家
登隴嘶羣怯班馬及闗接翅随昏鴉甘州官舍幸少事
譯經徃徃紛天葩河西番帳盡外徙何妨羊酪煎春茶
許生潦倒作秦贅岑牟單絞漁陽撾竹林諸賢久雨散
我亦蟣蝨勞搔爬何時九州絶豺虎吾徒一笑忘咨嗟
小戎賦罷意慷慨瓦亭西北紛虹霞(二君俱閩人黄精禪理)
　　同李湘北陳子端二學士葉子吉侍讀登慈仁寺
　　　閣再用清虚堂韻
化人閱世恒河沙老松攫地龍衙衙盤空閣道下無地
妙香似有陀羅花吾衰作客不稱意每逢望逺疑還家
三闗寥落數行䧹雙闕霏微千點鴉翰林三君負公望
髙文大冊流滂葩惜我旅病色枯稿頭綱屢許分宫茶
兵車轔轔指荆椘門外蕭蕭多馬撾從來决勝在廊廟
詎有羣盗煩梳爬書生手無五尺箠中宵倚柱徒咨嗟
罪言欲吐更指口遥山雨脚低殘霞
　　通州水月菴三用清虚堂韻
鳬翁三五嬉晴沙殘僧閉關如退衙黄蘆苦竹隠缺岸
水葓徃徃飄殘花濠濮㑹心豈在逺便可泛宅仍浮家
水關上接鮑丘水伯珪戰地啼寒鴉卓老一抔沒荆棘
誰憐文采兼竒葩古人扵此兩寂寞髙枕且聽風罏茶
漕河如林萬檣立負城時送廽颿撾彷彿扁舟落吾手
背癢欲倩鳥爪爬病鶴觸籠翅翎短老随雞鶩吁可嗟
安得十洲縦汗漫排空一氣凌雲霞
　　與曹升六舎人食蠏
海上有蝤蛑力可制於菟縦横凌風潮一殻能專車失
勢稻芒候八跪充庖厨津門連渤碣珍錯首蟹胥誰遣
三十輩束縛就寒蒲磊落堆盤中香味宜葵菹易酒碧
玉色無錢亦須沽與君對持螯風味思江湖野人厭藜
莧腸饑鳴轆轤今朝食指動襟袖霑膏腴酒船數帆健
絶勝三日酺寄謝虞嘯父未須誇䱥魚
　　和沈石田鉤弋夫人歌(過河間作)
漢宫窈窕千蛾睂春華未謝秋風吹落葉哀蟬明怨惜
復道佳人葬桐柏一朝望氣來河間玉鈎乍啓廽天顔
朝侍宸逰陪豹尾暮歸別館幸甘泉容華未老君恩歇
西弄廻頭成決絶雲陽南去女陵㫄怨粉零香水嗚咽
漢家􁔛說貳師功衛霍勲名甲第同青史祗今憐趙父
茂陵烟草亦連空
　　五君詠
　　　劉考功公㦷
劉生慕節俠杜陵一男子從軍驃騎幕長嘯蘇門裏萬
金䡖鴻毛妻子如脫屣少日魯朱家爲官偶然耳
　　　施少參尚白
宛陵實盛德卓犖爲真儒馳情慕周孔抗志希黄虞作
爲一家言頗綜七畧書從政三十載屢空方晏如
　　　汪户部苕文
左司固簡傲狂狷乃其真邈然望終古豈顧世上人軒
冕詎足貴雲壑心所親著書洞庭上寥寥誰問津
　　　梁侍御曰緝
陽夏善閉關性不因人熱偶然騎驄馬非意固不屑一
歸嵩陽寺邈與世相絶作佛固未能蕭然自禪恱
　　　董侍御玉虬
易農不羇士爽朗多所遺脫略梁竇勢放浪班馬詞一
廻秦州駕髙卧荆谿湄文園自消渇猶聘茂陵姬
　　雪中送酒與東癡二首
清晨𧺫盥潄開户聞騷㞕風微竹烟淡雪重松枝折缾
水寒屢凝罏香散還結忽念東臯子孤懐抱冰雪
東臯未三里潢水凡幾曲風雪掩荒蹊徃來㫁樵牧先
生髙卧䖏柴門翳苦竹雪深門未開村雞鳴喬木日髙
炊烟絶吟聲出茅屋欲寄一瓢酒聊以慰幽獨天晴儻
來過就我西齋宿
　　朱璧掲鉢圗歌
方寸水精鉢中有寧馨兒崔巍青蓮座上有人天師一
人窈窕美且頎廽風髣髴捎雲旗作使羣鬼無不為神
姦萬億連凥脽震電􁉁􁉁雷車馳修羅刀鼻雨不訾飛
龍衙衙勢躨跜前有饑蛟後肥遺或騎朱虎驂文貍猰
㺄駚􁙀騶吾䕫蹄者角者毛耏耏銅弩蹶張齊發機彤
弓玈矢射麗龜鼘鼘伐鼓聲振悲師子之鎧劒鈒鈹懸
橦度索上騎危牙齒棧齴肩隠頥左擔雞足移須彌威
容廣大調御姿不聞不見坐若尸天花青紺下葳㽔山
鬼邪揄不得施授女五戒跪涕洟豈悟前因羯肌夷賓
伽解脫母性慈山河墨點無瘡痍顧陸不作作者誰崑
山朱璧能繼之絹素䵟暈丹粉漓神彩浮動窮毫釐城
北徐公虎頭癡三日不食坐茅茨抱持此卷忘朝饑大
雪叩門索我詩開卷一引千留犁呵氷灸硯為此詞十
指皸瘃兩肘胝杜陵老叟不可追金粟神妙徒嗟咨
　　雪中登黄山
空齋蹋壁卧忽萝溪山好朝騎秃尾驢來尋雪中道石
壁引孤松長空沒飛鳥不見逺山横寒烟𧺫林杪
　　張友石户部得雷氏琴
枯木向千載中有太古音君子重拂拭寄此山水心閑
庭何蕭條苔色上衣襟罏烟方㫁續房櫳杳森沉遥懐
託散暢古調刪哇淫良以辨廉志詎必徽黄金相賞在
松石蕭然風滿林
　　贈葉井叔三首
別業在樊口門前臨大洄樊水渺東逝大江從北來蒼
翠對吳峴崢嶸臨釣臺𬗋髥信已矣山川鬱佳㢤蕭條
聱叟居門徑餘蒼苔隠跡既蕪沒霸業随飛灰唯傳退
谷銘流風激蒿萊君詩似聱叟令我懐抱開豈忘樊上
居出䖏理亦諧江湖就魚麥日夕增徘徊
作吏客伊洛門對嵩髙山山色映終古客心長自閑朝
看飛鳥沒夕對孤雲還聞昔王子喬吹笙碧落間揮手
駕白鶴一徃三千年至今緱山上逸響凌𬗋烟夫君有
仙骨雲駕如可攀逰目憇嵐嶺躡足升天關盧巖瀑布
佳百丈聞琤潺懸流濺冬雪宻樾生夏寒何當蠟屐來
與君蹋飛湍
樊口去荆江雲濤渺千里估客日上下清風片帆耳五
溪有傳烽飲馬洞庭水鈴旂雲萝多悲笳渚宫𧺫南岳
無廻䧹江介多封豕如聞樊上居風土異南紀雞犬白
雲中桑柘寒烟裏理亂不復聞漁釣信為美扁舟倘知
津逍遥問園綺
　　展子􁍆髙歡歸晉陽圖(巳下二首為宋牧仲比部題)
黄河浩蕩流三城龍門底柱禹所營巨舟峨峨掉尾鯨
乗風破浪來崢嶸身臨河魁賀六渾虬髥虎視真天人
紅粧執樂一千指玉貌錦衣充下陳黄頭鮮卑一何銳
怒如佽飛軒猛氣露車載酒非狂生復有敖曺好兄弟
當年霸府氣如虹洛陽三月珍珠紅韓陵片石紀元功
晚逢黒獺非籠東熒惑一朝犯南斗下殿真成入關走
傷心渭水日東流鸜鵒跦跦實戎首展生何年寫此圗
丹青横絶絶代無想見櫪頭綱惡馬如此老公豈人下
(周禮綱惡馬)
　　沈周秋林讀書圗
白露變丹葉楓林颯髙寒青山出白雲巖壑增孱顔何
人坐林中長日頽巾冠堯舜禹武湯如櫛羅簡編最愛
青牛翁至㢤五千言山風日蕭條楓葉墮我前瀑布拏
蛟龍赴谷為奔川川上小石磯磯頭插綸竿卷書即垂
釣得意遂忘筌我夲山中人見此心依然何當及秋風
歸翦茅三間
　　移竹戲題
齋居飽藜藿兼旬食無肉昨從季主卜筮得蒼筤竹入
世二十年磬折仍負俗愛君霜雪姿磊砢多節目秋雨
日瀟瀟卧𧺫篔簹谷露下更婆娑官奴試㸐燭
　　勾龍爽蠟屐圖為牧仲題
磊磊白石瀨落落松竹林林下彼何人蕭灑古冠巾手
中自蠟屐神氣何閑暢人生百年中著此當幾兩晉人
故多癖此癖復自佳錢奴身障簏優劣何有㢤兒子竟
辦賊入户屐齒折寧憶剡中時長歗泛溟渤兩人持髙
屐三人持衣裾作佛靈運後習氣那復除竒㢤勾龍生
有此通靈筆把臂方入林欲呼阮遥集
　　題秦留仙然竹集卻寄
小孤山下江水白聞君去作潯陽客大別山前江漢清
憶君重過武昌城荆鄂相望纔㡬驛憐君來去随潮汐
盤中縷膾武昌魚座中人物荆州鯽亦識王門懶曵裾
參卿軍事復何如早將表餌摧強敵莫為窮愁且著書
　　送徐武令
人生如飛蓬飄轉不得住與君十載別𬗋髥已非故邂
逅蔓草間為君歌零露歌聲未及已離觴忽復御淼淼
江上波離離海門樹悵望秋風時客帆此中去雁飛京
口驛潮落西興渡㡬日罷清砧閨中理紈素
　　訒菴學士移居
故人長安居門巷碧苔色徑僻少人過空庭唯鳥跡長
思茂陵卧未厭承明直仕宦夲易農胡為方食力圖書
盈五車茅茨唯四壁室聞原憲誦家鮮公儀織晨夕隔
望衡徘徊坐成憶
　　唐寅紈扇圖
倢伃辭輦後無復承恩宴緑草萋廣庭流塵掩華殿幽
懐寄搗素宻意題紈扇凄凉柘館閉繾綣昭陽讌運徃
恩潜移常虞委霜霰太息木門謡含情望飛燕
　　聽張晴峯員外彈琴
愛君園林好花藥幽蒙茸渌池澹將夕蘋末來清風美
人惜流景目送孤飛鴻何以寫我心清響寄絲桐班姬
淚秋殿箕子傷離宫瀟湘渺雲水星月寒魚龍誰知園
客絲窅黙含無窮屈茨間箜􁣖繁音令人聾希聲愛遥
夜思盡神相通卷簾滅明燭月上聞秋蟲
　　和吴孟舉種菜
丈夫志四海隻手提天綱不然折尺箠為國笞戎羌胡
為坐褏手學圃躭滄浪澤國春雨餘溪流碧泱泱戴笠
日荷鉏土膏發勾芒曉露劑白莧夕照分紅薑葵韭䪥
蓼蘇紛葩各成行􁡯􁡯斑竹笋勢欲凌蒼筤劚登寒具
筵糝用鹽豉香野人食不鑿晨炊拏黄粱詎諳七菹妙
聊喜四體強便腹何貴人日羞大官羊不解出一竒嗟
嗟耗太倉鮭菜二十七風味輸庾郎倘許充園官待我
相攜將
　　題王文安公畵
在昔孟津公詼嘲頗慢世結習稱畫師徃徃得三昧山
路縁秋毫上與青㝠際孤舟泊風荻邸閣懸水碓此境
何嶄絶略與秦棧似忽憶大散關巴馬金纏轡
　東城泛舟
秋氣軫椘悲商飇感梁賦河橋一騁望葉下亭臯樹叢
雁入雲飛沙禽背船去暮節入羈懐誰能鬒不素
　　仇英畫九成宫圗(唐九成宫即隋仁夀宫)
君不見隋皇初作仁夀宫累榭穹臺宛相屬夷山堙塹
㡬百里役卒崩騰死崖谷功成厭見獨孤公不知怨自
封郎築宫車晚出凡㡬載已見迷樓𧺫相續虬髥真人
西入關削平六合營長安青山碧水自無恙雕牆峻宇
猶人間年年清暑僃法駕千乗萬騎驤孱顔醴泉瀵出
如沆瀣下入涇渭為通川步櫩周流鑿山翠雲窗霧閣
當空懸化人之臺屹中天銅烏六月雄風寒披襟萬仞
待飇馭咸陽宫闕如雲烟宫娃笑語翠微上阿監絡繹
青冥邉羽林千牛萬萬輩解牛放馬紛華旃從來世事
有倚伏太平倐過開元年白頭拾遺此駐馬愁聞林藪
啼哀猿畵圖想見全盛日令我涕淚雙䦨干
　　腳痛
去年牙齒豁一痛連鼸車今年腰腳痛登降須人扶吾
年纔四十早衰信有諸憶昔登金焦南逰窮具區騰趭
如飛猱神凥駕空虚西行極岷峨竒觀凌清都兩腳䡖
孱顔卭杖非吾須十載一彈指肉緩筋亦駑况復苦􁀰
盭舉步多﨑嶇始悟咸其腓初九利安居既不䇿捷足
安用悲泥塗誰能相比附如彼蟨與驉
　　題昌黎詩後
淮隂舉足分項劉運籌帷幄鄼與留河汾門下羅将相
房杜李魏非常儔西京功業繼三代貞觀仁義被九州
惜㢤韓公不及此但取將相酬恩讐
　　北山約逰摩訶菴不果徃卻寄
天色欲雨鳩勃磎麥苗剡剡翠始齊白石莊前入山徑
已有犖确紛髙低春湖靴紋漾綷䌨逺山玉立森角圭
荷蓑觺觺驅繭栗垂竿拍拍驚鳬鷖漁陽地寒花事晚
春隂風氣恒慘悽今朝乍霽日暄暖垂楊蘸水新生稊
小桃點點杏苞拆裙腰草緑紛萋萋諸公蹋青拂晨出
果下銜尾聞驕嘶郎官頭白老簿領經年坐困如醯雞
自嗟樊雉苦籠縶决𧺫安得排雲霓况逢寒食催上冡
𥿄錢麥飯澆棠梨感念存殁淚雙迸玉壺那復相提攜
賦詩望逺但咄咄逰心已過香山西
　曹升六謝千仞攜酒過飲宋牧仲張𣏌園亦至同
　　　賦長句二首
陵州羅酒玉雪清青州金露琥珀頳直沽冰開酒船到
屬車捆載連瓶罌二子提挈肯過我鴟夷交卧紛縦横
我愛徐景山不知曹事唯酒鎗復愛謝安西玩弄元子
如老兵眼中况是我輩客談天炙轂聲彭觥一斗枯腸
芒角生五斗胸中鱗甲平一石曠若逰八極逍遥齊物
無虧成幽州二月草始萌小桃照地如紅鞓天涯酒人
不易得何必琴筑琵琶箏十擲輙犍詎縁拙三語作掾
誰所令蠟炬成堆冠幘墮西南月作金盆傾
昔聞馬文淵居後欲軒前欲輊又聞欒將軍賤貧辱身
貴快意此語非長者亦復非㳺戲勁翮扶揺九萬里豈
識青㝠更垂翅鳶肩火色多少年一老行吟獨憔悴唯
應中山釀供我千日醉駃騠為胾駝作羹有酒如澠那
復記千秋亭上相呌呼不知何與癡人事丈夫不得手
執丈二殳身領漁陽萬突騎親射蠻氊縛鬼章誰識鄧
先好竒計此酒須滿百斛船使我反覆沒飲如渇驥子
路百榼堯千鍾黄土誰能別愚智諸君不釂閣當閉舉
觶徑須煩杜蕢
　　宣和打馬圖
前馬奔馳後馬逐萬馬奔騰隘川陸初看逐隊來玉門
又見爭先度函谷虎胸彗尾骨權竒千里追風競齊足
傳聞天馬是星精豈與凡材同碌碌扼窩據險一敵萬
倒行逆施歘馳突漫言稱德不稱力徑籋浮雲何太速
得意横行彼一時詎少鹽車太行麓殽函晡秣朝飛龍
咫尺君門上天育那知髙步易顚蹶夾壍一朝遭困辱
莫誇棗脯與文繡世事由來有翻覆直須十丈的顱飛
待向黄池更歕玉
　　秦鏡詞為袁松籬作
熒熒古鏡雙盤龍流傳夲出咸陽宫秦時明月至今在
剥落泥沙露光彩當年秦并六國時後宫閉置千雙睂
守宫注臂鏡照膽三十六年君不知華隂道上逢山鬼
輼輬東来祖龍死羙人鐘鼓散如烟此鏡蒼凉閱朝市
憶昔大収天下兵十二金人初鑄成還令餘事作奩鑑
太乙下視蛟龍驚劉興嬴蹶何倉卒金鑑千秋如一髪
秦鏡虚誇照膽寒不照長城多白骨(漢祖入咸/陽宫得方鏡廣/四尺九寸照見五藏見西京)
(襍記)
　　與董蒼水彭駿孫小飲葉子吉學士齋同限箇字
　　　寄諸乾一進士
長安風塵日堀堁扇障不能衣苦涴天官昨占月離畢
十日愁霖足髙卧髙車大馬諸貴人今雨蕭條誰肯過
玉峯學士數相見打門不辤泥沒髁今朝置酒招我飲
黄雀披綿蜻鮓剉百盃以後呼酪奴白絹斜封朱印破
天下健者今董公富貴浮雲䡖涕唾彭郎未奉一囊粟
路鬼揶揄甘凍餓抱膝誰信比管樂髙論依然遡卿軻
世情但競牢石耶女子猶知伯休那酒酣岸幘忽大笑
吾曺𧖟絲自纏裹青山一髪江南路雨笠烟簑有㡬箇
細林主人老躭隱枕上九峯青錯磨漁樵近局不爭席
復有名僧伴髙座空山水流花又開不識都門送臨賀
我生未覩細林面聞君快語殊已癉(已癉見/山海經)當年我作萬
里逰劒閣西風聽鈴䭾凌雲九峯悔䡖別筋駑肉緩四
體惰他年但乞五湖長纔話蓴鱸口先哆未須木石笑
吴兒小海歌成我當和
　　張晴峯員外園亭聽金山人彈琴同訒菴學士北
　　　山都諌作
平生慕古澹頗笑箏笛耳愛此太古音寥寥寄絃指客
來江海上偶契希夷旨髣髴七里灘松風入江水曲罷
孤月明溪光散清泚主客一無言露坐攬衣𧺫
　　送浦潜夫
吴江有髙士讀書慕皇羲心逺契一畫意得無九師摓
䇿筮嘉遯遂養丘園姿荒江屋欹斜鷗鳥同朝饑在昔
洪丞相經略天南陲君佐幕中畫俶儻復權竒試吏嶽
麓下蒲鞭懸不施丞相解兵柄角巾東第歸君亦困株
木周道多蒺藜投賦汨羅岸弔古湘妃祠歸吳二十載
飄蕭雙鬢絲丞相宰木拱部曲無復遺重來渡易水感
激酬恩私慟哭龍驤塋手刋第二碑袖中周易編未有
君平知徒步過市中塵染蒼浪髭湖南方用兵馬飲瀟
湘湄辱在卿大夫脩劒空拄頥老子好竒計才鋒尚如
錐無人為薦逹垂老嗟數竒古王者行師必鑚九州龜
君書寔有用足為王伯資秋風動鱗甲扁舟犯漣漪白
首抱遺經具區卧茅茨季主㝎捧腹髙賢當為誰
　　羅塞翁猿圖
栗葉𥘉黄山水渾引臂呌嘯來羣猿縁條附蔓下絶壁
連凥結股爭攀援老猿下視獨招手羣猿跳擲騰且奔
可憐猿子亦大黠襁負母背如乗軒黒者玄衣白玉雪
下飲百丈臨奫淪􁸳齗嚄咋生趣僃丹青漫漶神明存
品題云是塞翁筆江東詩法傳清門我疑或是易元吉
景靈畵壁昔所尊余鏗韓性􁔛短詠天姥五字雙睂掀
吟詩翫畫輙移晷坐屏寒具忘朝飱忽憶元和栁司馬
投荒始解憎王孫
　　文姬歸漢圖(宋南渡祗候司張某畫)
大漠茫茫沙草枯天盖四野如穹廬隂山秋髙雪片麤
朔風中人金㒒􁠂髙飛鴘轉追韓盧前行一馬建隼旟
後有數馬鳴相呼尾鬛蝟縮慘不舒馬蹄流血氷裂膚
蕃兒漢兒手口瘏相顧不能鼓嚨胡文姬玉面貂襜褕
聳肩顰黛愁不娱越燕向日思南徂君獨何爲苦嗟吁
兜離窈停非故都魂消影絶悲兩雛歸來為公冩遺書
名在列女丹青俱老瞞睨鼎目睢盱破壁牽后如收孥
獨能千金歸蔡姝吁嗟髙義今已無
　　荅徐勝力二首
雁門太守解食雁豈識凉州皇甫規王符到門倐驚𧺫
屣履出户倒裳衣折楊皇荂萬夫和清廟朱絃知者希
潜夫論就自愛惜㑹有知我傳来兹
我來都門得二士董生(蒼水)磊落君多聞董生萬里適甌
越君也饑餓留燕雲登車不落為著作笑君何意窮皇
墳被褐懐玉莫太息他年㝎可張吾軍
　　送洪昉思由大梁之武康
澤腹堅凍氷峨峨舳艫銜尾填漕河北風吹雪如鸛鵝
急􁁵結束尫驢䭾欲向夷門訪朱亥便從燕市辭荆軻
三年京國何所見日中攘攘肩相摩哫訾喔咿時所愛
骯髒詎免常人訶亦知貧賤世看醜恥以勁柏随蓬科
我衰扵世百無用僦屋深閉如蠯螺蒼苔被階寒雀啄
汝何愛此頻來過耳語佀鄙程不識騎危解笑公叔痤
吴興清逺我萝到水精宫在琉璃波防風古國更幽絶
餘不溪水清逶迤山歌處處採茶荈漁舟徃徃穿菱荷
西陵潮信近咫尺方言百里無差譌勸君卜築豈無意
貞曜故宅留山阿結鄰尚友亦不惡溪山况足供婆娑
名髙身隱恐難得丈夫三十非蹉跎朝廷正須雅頌手
待汝清廟𢋫猗那
　　蘇門三賢詩
　　　張于度
蘇門孫徴君曰于度為􁂬伯順髙弟從予五十年未嘗
或離左魏之難履虎尾􁂮春氷烈士之名滿天下卒歸
老蘇門髙蹈逺隠志士不忘溝壑其庶㡬乎于度名果
中容城人葬夏峰北原
明運昔中圯奄豎奸大位衣冠虚南牙政柄歸北寺誰
實鈎黨魁嶽嶽左與魏一朝檻車徴牢户事隂祕傷㢤
史弼言荼甘乃如薺容城有布衣發憤亡鯁避要鑕理
太尉舉幡訟司隷貫械渤海生赤幘夏門吏桑海四十
年徃事如夢寐骨歸蘇門山名在顧㕑次
　　　理寒石
本李姓也名鬯和西華人恥與逆闖同姓改曰理孫徴
君與西華左令書稱為魯連後一人
魯連蹈東海其志恥帝秦龔生夭天年詎知有美新陶
公懐晉室聊存頭上巾嗟㢤均垍流乃愧青巖甄西華
理寒石為儒甘賤貧奉母蓬藋中㱕㓗恐辱身梟鏡(破/鏡)
(與獍/同)交蹄跡神州日沉淪靈氛久上天呼號竟無因感激
變姓名下士良苦辛何人傳節義誦言聊一申
　　　餓夫
彭姓字了凡蠡縣人遭闖亂棄諸生客饒陽為郷塾師
巳而從孫徴君扵蘇門或授之粟不受竟坐死嘯臺之
㫄徴君題曰餓夫墓
黔敖呼餓人不受嗟來食使之當大事必讓千乗國靈
輙餓翳桑倒㦸一何力簞食不忘報竟脫宫甲逼蘇門
有餓夫風節夙所植生餓蘇門下死葬蘇門側嘯㙜髙
峨峨百泉流湜湜清風一相映水石起寒色遐㢤首陽
薇千古長太息
　　送陳子文赴安邑丞四首
我愛田子方同時段干木髙義動諸侯清風激頽俗聞
鍾知左髙佳言足三復下車㦯式閭寧浼踞堂辱斯人
邈已逺餘韻留郷曲賢㢤魏成子千秋擅遐躅
峨峨中條山迢迢涑川汜人物表西河流風至今美陳
侯東海來髙文一何綺閶􁲰籋浮雲夐絶致千里自抱
萬古心五斗焉足恥滹沱氷上渡故關雪中啓懐古多
逺情到官正春水目送中條雲松風滌雙耳
騏驥服鹽車躑躅上虞坂山石何磽聱日暮途且逺道
逢紵衣恵未敢悲晼晚仰首奮長鳴市日思一展譬彼
軼世士遭時未離蹇君過虞坂上懐古向陵緬古之賢
逹人澄懐善舒卷
淼淼沅湘流香艸目以蘭鬱鬱徂徠松百尺凌歲寒君
子重結交貞固期不刋解巾二十載閱世如波瀾菀枯
既以移素心良獨難喬木隱窮巷饑禽噪簷間君偕辛
齋叟時時造門端告我媯汭行能不傷肺肝保此金石
心在逺義亦安不見蕭長倩録録曾抱關
　　藝圃襍詠十二首(為萊陽姜學在賦)
　　　南村
豈知城市間村路忽超逺曖曖桑柘隂晨光散雞犬應
有素心人空林共偃蹇
　　　鶴柴
長身兩君子宛與孤松映三疉素琴張一聲逺山靜嘹
唳月明時風泉雜清聽
　　　紅鵝館
疏館籠鵞羣素羽臨秋水濯濯映鳬翁􁧕流亂芳芷乞
寫􁰖香花共入丹青裏
　　　乳魚亭
幽人知魚樂為復知魚計策策與堂堂宛有江湖意時
逐落花來更向空明逝
　　　香草居
湘君遺逺時汀洲搴杜若菲菲來襲予脉脉情相託常
恐鶗鴂鳴芳香坐揺落
　　　朝爽臺
崇㙜面吴山山色喜無恙朝爽與夕霏氤氲非一狀想
見拄笏時心在飛鳥上
　　　浴鷗池
海鷗戲春岸時下池塘浴何樂從君逰忘機自馴熟不
用駭爰居朝朝泛寒綠
　　　度香橋
陂塘何逶迤飛虹鏡中𧺫但聞功德香都不辨花水鼻
受心已著遂契無言㫖
　　　響月廊
脩廊非一曲窈窕随清樾掃地坐焚香心跡兩幽絶箖
箊風蕭蕭無人見明月
　　　垂雲峰
具區三萬頃竒峰七十二割取一片雲虎牙自孤銳颯
然山雨來咫尺流雲氣
　　　六松軒
髥翁閱千歲纔如熟羊胛不逐桃李妍何妨雪霜壓可
望不可狎愛此李鱗甲
　　　繡佛閣
樓閣衆香中日夕供調御仙梵逺蕭條随風不知處更
有迦陵鳥聲來貝多樹
　　古詩荅金榖似
西山紛鈎綿具區逺泓崢巗洞既殊麗草木滋鮮榮靈
威古丈人素書發其英千載多秀民㳺札髙令名昔聞
夫子賢乃自長洲生(鈍翁)五經何紛綸七畧亦縦横提攜
吴純鈎落筆干天精相思二十年無由達中誠都門競
錐刀車馬如踐更不解作髙髻誰與為目成昨者枉佳
贈其言明且清賦詩僃三類餘音散鯨鏗頋慙實不腆
欲報無瑶瓊自非揚肹流詎曰知􁊃明矧子少而颺執
手安敢䡖(来詩有云倘無歛/器言堂下失􁊃蔑)悉索固所碩毋為笑荒傖
　　同施愚山陳藹公集山史昊天寺寓觀唐子華水
　　　仙圖
先生舊隠三峰椒太乙玉女時招邀秦都漢畤一蟻垤
目翫易象窮昏朝蒲車應　詔謝賓客城西古寺風蕭
蕭殘碑老樹氣象古凉衫重戴風神超八騶喧闐不到
此兩三素侣還相要殘冬氣暖似吳越佛香入院鐘魚
飄徐出一軸自拂拭古光黯澹生鮫綃青峯出沒髙歷
歷海天萬里廻春潮仙人綽約駕雲氣飛龍决𧺫横烟
霄六銖衣䡖逐風舉熒熒顔色如陵苕四座咨嗟歎竒
絶倐乗六氣逰空寥子春一去伯牙逝海波汩沒秦人
橋君歸西嶽望東海齊烟九點非迢遥
　　題喬子靜桃花流水圖
青山白雲外合沓無終始小艇漾溪流幽興何窮已夾
岸桃花林連綿復相似落英正繽紛芳草亦鮮羙茗椀
置船頭笭箵掛船尾不愁風水逆去住皆可喜儻遇避
秦人或逢鬼谷子鸞嘯一逌然沙禽忽驚𧺫
　　同楊爾茂富磐伯兩宗伯李湘北閣學張素存宫
　　　庶信初侍御逰摩訶菴二首
西院枕迴溪青山滿髙閣祗園天氣佳苔砌餘紅藥鳥
如迦陵響梵是魚山作微雨忽來過紛紛㡬花落
東院更幽絶蒼苔引深處修篁蔽簾櫳風聲在髙樹怳
惚思舊逰繾綣未能去誰賦洞庭詩清如杼山句(東院壁/間有僧)
(題詩云圖畫當年愛洞庭波心七十二峯/青而今髙卧思前事添得盧師倚石屏)
　　顔脩來吏部寄孔廟碑十二種
生近聖人居未得拜祠墓頗聞魯諸生講禮以時聚故
宅聞金絲猶傳壁書處漢祖祠太牢過魯曖餘慕六經
出秦火諸儒明訓故歴代遞相嬗碑版屹森布龜龍或
齾缺蛟螭無錯互顔生陋巷裔學古鄙章句餘事攻六
書韋蔡􁔛先騖金薤逺見投聊持伴魚素論世慨桓靈
末造紛黨錮(元嘉永夀/建寧三碑)尤愛梁鵠書筆勢䬃軒翥貢墨與
匱𥿄椎拓亦殆庶明牕秋日晴水沉午方炷彷彿闕里
逰低佪不能去
　　午食得鱸
蜃虀鴈醢百不愛縷鱠愛斫松江鱸年來絶有步兵興
江船難致途且紆今朝忽訝食指動四腮登饌加蒲菹
京師㝡重灤河鯽侯鯖下箸矜膚腴貴人不識鱸鱠味
儘輸蓑笠垂竿徒吾郷魯陂亦產此鱸豸稍別方言殊
(齊人呼/鱸曰豸)釋名爾雅未及録㑹資好事箋蟲魚廿年仕宦去
郷里走避舊隠如逃逋昌歜形鹽享僃物何如郷味炊
雕胡他年歸卧錦湖岸日抛􁍐槴臨清渠
　　夜月冰修子湘耦長見過同傚宛陵體三首
舉頭新月佳開軒滅明燭流螢稍開􁲰風露下踈竹素
心二三子比鄰徃來熟漢隂無主賓何用加幘屋
衮衮九衢間未少噉名客老懶􁒭逢迎誰當較尋尺髙
齋時卧病河漢忽已夕緑蘚被階生幽人見行跡
聽君談劍術四座輙色變青天走風雨虚堂激雷電香
丸合雌雄太乙經百鍊勿快睚眦讐應侯吾所賤(冰修談/劍術甚)
(竒)
　　愚山侍講送敬亭茶
敬亭雲木好香茗叢幽巖鴉山舊擅名晚出思并兼茶
人競春霽歴險如鼓儳新火細蒸焙青篛勞封緘先生
住山時採摘心所忺封題寄千里知我殊酸鹹年來同
直廬思歸夢巖嵌白毛劇皐盧強飲口已箝何當候蠏
眼颼飀響風簾故山昨有寄永驛馳江帆開籠亟分我
芳香透重匳鞾紋隱蹙縮犎臆垂廉襜磴成玉雪霏持
作粱肉砭渇羌老解事未敢加薑鹽
　　戲題兩髯行後贈陳其年邵子湘
椘王宴章華乃以長鬛相彼鬛有何好霸國用自壯平
生交兩髯于䰄不相讓絶倫陳魁梧軼羣邵跌宕昨見
兩髯行囅然忽神王士龍能笑不吾髯幸無恙
　　送姜西溟歸慈谿
春風滋百卉不榮孤柏根白日迴隂崖霜雪慘不温丈
夫重知已烈士䡖感恩姜生𧺫句餘水擊南溟鯤商歌
一畆宫名動　萬乗尊孤髙取衆忌當路誰攀援季布
揖曺丘感激由片言何况貧賤士風飇阻重閽枚朔善
骫骳莊徐擅髙論連尻結股腳詞賦若雲屯君獨銜恤
歸秋風刈叢萱虎鼠竟何常揮手聲暗吞
　　得陳子文書兼知吴天章消息
雁聲初墮地黄葉已盈除秋雨蕭條夕忽枉故人書故
人復何在中條白雲裏昔別霜霰零昨日秋風𧺫曾聞
隴頭水驅馬度關山烽烟照駱谷征戍何時還(書中云有/度隴之役)
黄雀縦横飛孤鶴正垂羽祭竈請比鄰停車共騶語歲
月易永久離羣難處心為問朝歌令相思深不深
　　寄青浦丞李青立
麟趾異凡蹄鳳毛異凡羽君為南陽孫豁逹類其祖請
從復辟論即事感今古神龍奮幽蟄天星落如雨倉皇
奪門功造次成肺腑輿儓珥貂蟬政柄歸奄豎陳請濫
恩澤帶刀依負斧晉文㝎王室請隧不見許吁嗟彼何
人慿藉亂狐鼠爰立當危疑踪跡等羇旅當時武功伯
脣齒終齟齬公實仗忠信臲卼成心膂嗚呼三楊後伯
仲見伊吕天地鬱風雲將相如龍虎愛君清門後克秉
髙曾矩低睂百寮底手版趨公府青袍映春草逺向春
申浦婦有林下風樂事笑睂嫵(青立娶扵彭為禹/峰方伯女有詩名)詩寄雁南飛
因風堕洲渚
　　寄牧仲贛州
䖍州界閩湘蘭蕙賤扵草復有寶珠香玉雪映清暁江
城㣲雨過炎瘴淨如掃髙齋開八窓豁逹凉風早方牀
黄琉璃卧𧺫日杲杲清芬惱魂夣仙膚愛綦縞嶺外陸
郎花未敢鬬娟好㡬歲客京國冠盖苦紛擾朱門多林
塘無由聴啼鳥今年八境臺雙江入登眺閑註詩椘騷
多識不為少遥憶書到時贛石風嫋嫋
漁洋山人精華録卷三
　　　　　門人監察御史崑山盛符升國子祭酒江隂曹禾同訂
　　　　　　　　　　　　候官門人林佶恭謄寫
　　　　　　　　　　　　　　　　男啟汧恭閱
漁洋山人精華録卷四　門人候官林佶編
　古體詩
　　其年簡討見和緑雪之作復遺岕茶一器索賦
敬亭如靜女姽嫿有餘態洞山如道流吐納成沆瀣陽
羡連故鄣尻脽相負戴地靈草木異雲霧凝靉靆尤重
羅嶰名超軼絶流輩山氣夕陽佳(岕中茶夕/陽勝朝陽)風露非灌溉
昨賦緑雪詩莾鹵乏清裁名流逓𢋫唱粲若珠百琲髥
也實致師㧞㦸成一隊白甀題紅籖細君自蒸焙朝來
肯送似秀色染睂黛下簾候魚目芳瓷露蟾背雖復遭
水厄頗亦澆壘塊茶聲正瑽琤竹影交瑣碎詩成遣長
鬚聊作三舍退君當賈餘勇吾衰鼓已再
　　送邵子湘之登州
我聞大九州香海環其外禆海内絡之萬川勢交滙禹
貢周職方中央浮芥蔕鄒衍不可作疇與辨茫昧昔者
始皇帝東廵極海岱海神駕橋梁大魚射澎湃號為秦
東門刻石表朐界三山在水下其事頗竒恠邵生列仙
儒逺逰信所屇遥飛阜郷舄徃撫天吳背龍蹻陵丹崕
九點烟凝黛嶄絶日主祠夐與之罘對曰月影動揺島
嶼光破碎朝潮激天輪夕汐裂地肺臣鯨若連山奮鬛
雲晝晦時見新羅船墨點空青内廣乘渺何所㱕墟誰
負戴木張悉文雄髥才更十倍歸來述滄溟始信九州
大
　　讀馮圃芝餘事集因題天章還山詩卷
木脫石氣青吟君古調詩落日髙鳥去碧空澹涼颸一
吟扣一絃一吟傾一巵嘈嘈立部伎孑孑寡女絲巧笑
倚市門漆室聲苦悲猿鳴上峽夜雁警團沙時遥憶中
條山雲物秋正竒吳生家山南拾橡恒苦饑朝吟看雲
出暮吟逐雲㱕河聲與嶽色中有太古詞誰為昭與聾
獨有馮生知(天章在燕市得古銅章文曰河/聲嶽色所居正河嶽之間也)
　　和田綸霞郎中移居
田郎詩格如雪車昨來新句傳移家夢向漪亭坐秋水
蒼筤萬个眼　麚冬官事少蹋壁卧日未卓午先放衙
殘書滿前自穿穴紛如䧹字風中斜未要沈范相賞識
風亭月觀吟梅花廬如瓜牛足揺膝畢逋愛伴城頭鴉
鷙鳥累百詎比數蝶𨄌聊試終參撾牽蘿補屋絶代子
慎莫無匹悲㚿媧
　　風氏園老松
城南風氏園徑僻無車馬野色暮蒼然徘徊古松下松
花自開落松籟何蕭灑落日望烟㱕時逢負苓者
　　徐健菴宫賛送金陵伊氏扇
舊京扇貴李昭骨二百年來名滅沒近來後出仰與伊
細砑剡藤如笏滑骨取湘江斑竹枝黄楊烏角光參差
妙手須煩畫蟬雀名流底許矜蒲葵蘋末微風散髙栁
八尺琉璃當户牖持贈難忘東冶亭題詩逺媿東陽守
　　盆魚
井泉初汲寒射鮒䓑衢界水花紛敷草堂咫尺見濠濮
碧羅扇底紅鱗魚丹砂瑇瑁非一狀亦有玉雪瑩氷壺
中庭兩樹正交䕃日夕蟬鳥相鳴呼朱門㝎無此輩客
但聞擊鼓吹笙竽匡牀視景移枕簟風來蘋末看跳珠
夜凉月白河漢轉𧺫聽喣沫疑江湖托身幸得逺鯨鱷
一一尾鬛乘清虚出入荇藻絶籪滬笑渠殘鱠矜王餘
誰爲恵施解吾樂牀頭尚有蒙莊書
　　東丹王射􁂬圗
人馬勢逸不可當開圖素練生風霜竒㢤落筆如挽強
誰其作者東丹王東樓西樓二千里乗秋出獵凌窮荒
番部紅靴鐡裲襠左射右射必疊雙鑿蹄驕馬如風檣
三花翦鬛紛怒張俊鶻初變為正鶬蒼鷹塌翅随馬韁
雄狐狡兔皆遁藏射麋麗龜走且僵東丹昔日稱人皇
扶餘開國鄰扶桑秋冬射獵海東磧頭鵞燕罷傳　漿
跨海南歸大梁苑時時萝憶穹廬郷徃徃丹青自逰戲
寸縑尺素如琳琅宣和壓架六千軸東丹九幅千金裝
艮岳灰飛玉匣散此圖豈不闗興亡蠟炬如椽照空廊
雄談劇飲累百觴東丹丹青逺擅埸蹊田奪牛語堂堂
令人千載悲同光
　　李渭清簡討以龍鬚二莖見贈来書云有風鬟霧
　　　鬢之態非火鬛朱鱗比也戲報長句
阿誰抜此蒼龍鬚白如珂雪光驪珠風鬟霧鬢憶髣髴
汜人愁態瀟湘姝鮫室織絲氷萬縷博山龍涎午方䰞
龍皮之扇驅殘暑𬗋拂龍髯勝揮麈萝入瀟湘洞庭渚
貝闕金堂見龍女樂奏還宫迎貴主錢唐破陣交風雨
覺來一笑望秋空依舊癡龍卧相語
　　劉子端舎人恵琴魚
琴溪水泱泱鯉魚三尺長琴髙騎鯉撇波去至今溪水
桃花香桃花香時臨上已琴魚忽徧琴溪水半寸難求
鱗與鬐况從丙乙分腸尾由來風俗當園蔬水郷風味
無時無居然逺致同茶筍不用門生議蟹䱉故人家傍
琴溪渡渡口桃花㡬千樹花時魚美酒正熟好共琴溪
結茆住
　　送彭古晉二首
玉露塗蘭階明河耿遥夕昨別宛陵人(耦長)復送華亭客
渺渺九峰青茫茫五湖白秋風佳景時菰蓴正堪摘故
園隱君子夙抗嘉遯跡吳(六益)沈(友聖)既丘園董生(蒼水)亦山
澤問訊今何如予懐在三益
聞君逰蓬池訪阮公嘯臺臺上多悲風㙜下生蒿萊渌
水揚洪波東逝不復廽南有三亭岡寒蕪望崔嵬一言
奪相印應侯亦竒才當其置厠時何異諸輿儓君行大
梁道覽古紛徘徊埋照實至慎睚眦終禍胎且呼竹林
人啜醨盡餘盃
　　瞿山畫松歌寄梅淵公
誰能畫龍兼畫松鱗而爪鬛行虚空誰能畫松如畫石
石骨犖确松䝉茸韋鑾董羽兩竒絶眼中突兀瞿山翁
瞿山翁所居乃在柏梘深山中此山上與黄山通軒轅
鼎成上天去遺薪徃徃成虬龍翁時散髻坐顚頂興酣
潑墨浮空𪷟孤根裂石不三尺倒飲萬丈疑雄虹瞰臨
崢嶸下無地盤拏雲霧廻長風世人少見多所恠絶技
豈必昭羣聾兩峰對𧺫何巃嵸瀑流直下當其衝輥雷
噴雪不知數下與松勢相撞舂撫松看瀑者誰子得非
偓佺之屬青羊公何時與翁結廬天都雲海東松肪煮
罷方兩瞳更千萬世無終窮
　　獒圖為牧仲郎中賦
何人畫此四尺獒目光䁑睒生寒毛重鋂繫頸氣何驁
望之非獫非歇驕美鬈碧眼手自撡番部君長身帶刀
豪豬作鞾獸錦袍西旅底貢來周郊畫師得非顧與曹
趙盾徃事悲彛皐君􁅾臣􁅾適相遭躇階而走赱且號
逆踆絶頷搏以鏖彌明鬬死靈輙逃一􁅾世變心忉忉
丹青妙手良可褒題詩齷齪非人豪為君一石傾春醪
　　張茂先宅
當年張壯武此地留空宅平生無髣髴何䖏尋遺跡流
恨金墉城傷心洛陽陌風流陸浚儀曾容笑鬚帛
　　賈浪仙墓
遥望大房山蒼蒼但烟霧下有千年墳微茫辨封樹照
夜少魚燈凌寒赱狐兎落日青楓林是君獨吟䖏
　　王若水古水鳴禽圖為宋子昭郎中作
古木幽篁亂疎蘀下有棘枝聚寒雀枝頭顆顆紅珊瑚
石畔菲菲芳杜若一雀振羽如欲飛一雀掉尾矜毛衣
復有兩雀目相瞲號作竊丹知是非鷓鴣臨流宛相竝
戢翼囘頭復交頸黄陵廟裏花落時啼罷鈎輈照雙影
髙堂置酒相徘徊眼中不數濠梁崔天清雪霽北風作
多少蒼鷹欲下來
　　傅青主徴君寫荷竹見寄奉荅兼懐戴楓仲
眼中突見篔簹谷露壓烟啼萬竿竹下有亭亭菡萏花
大似凌波倦膏沐烟墨淋漓元氣足老筆縦横破邉幅
卧逰真對兩詩翁晉祠水流如碧玉
　　初拜國子祭酒釋菜太學作
雍雍禮樂地肅肅堂廡深皚皚素雪零鬱鬱青松隂堂
上鐘簴懸壁中絲竹音末學愧承師撫躬實難任文學
盛鄒魯流風感至今早入矍相圃夙侍緇帷林未能習
禮器遂以玷華簪　聖朝敷文徳憬彼胥獻琛岧嶤白
虎觀諸儒粲璆琳議郎悉承制更老多横襟低徊宫牆
下如聴師襄琴
　　何處故郷思二首
北齊房君豹有山池在齊州自製詩云風淪歷城水月
倚華山樹時人以比康樂予在京師有故郷之思因取
其語為詩云爾
何處故郷思風淪歷城水處處清瑶流時時白鷗𧺫日
暮浣紗人臨流獨徙倚
何處故郷思月倚華山樹清輝河漢外散入平湖去不
見謫仙人空山下風露
　　繪川書院詩二首為湯荆峴侍講賦
大道滙鄒魯洙泗何洋洋邈矣二千載伊洛為巨防江
漢有遺民卓為姚許倡至今百泉上源流深且長曖曖
夏峰村鬱鬱通徳郷湯公𧺫梁宋攝衣早升堂側聞睢
渙間五色多文章黼黻與華蟲宗廟繪衣裳汝南多先
賢鄒魯實頡頏中原昔戎馬講肆爲鞠埸𧺫衰賴通人
屹兹數仞牆樂軄僃中和諸生歌􁂬鳴六籍列經緯諸
史成宫商不才忝成均臯比坐傍徨倚席久不講士氣
何由昌愧彼巫醫師糜粟空一囊
先生昔挂冠棲遲樂巖谷睠彼二三子望古企髙躅逶
迤清川上搆此數椽屋三年侍承明夢想在林麓大道
不終晦天中盛耆宿轘轅有耿介上蔡有張沐著書各
滿家衆流滙川瀆耿公實廉吏齋㕑甘𣏌菊張公赴徴
車萬里向巴蜀㝠冥子䂓啼𧖟叢凍雲木何日成徳鄰
絃誦譬家塾予亦步屧來歲晚共饘粥
　　題徐電發檢討畫蟹
仄行與外骨幷入考工記何如紈扇上善冩招潮勢草
泥擁郭索兩鉗亦何利便欲左手持未勞門下議
　　湘水行送良輔宰零陵
陽朔二水湘與灕源同派別分條支湘水東來入南楚
曲抱衡山經九疑九疑之山蒼梧野斑斑淚竹英皇祠
零陵郡古枕湘水瀟江曲折來赴之自古騷人憔悴地
九歌哀怨留其詞亦有元和舊司馬八愚感激傳歌詩
其文徃徃擬山海坐使荒徼增傀竒子今年少去爲吏
况有詩筆人所知黄溪山水勝鄠杜何必慨歎窮荒爲
此去浯溪止百里磨崕洗剔中興碑元公作頌魯公筆
長與日月相昭垂經術縁飾固良可勿随流俗矜繭絲
衣租食稅盡赤子誰云南人鬼且禨捕蛇有說更三復
軍輸尚急西南陲
　　贈許生(精篆籀)
我來太學巳八月長日坐卧石鼓㫄松風灑然送蟬語
一庭碧草生新凉嗟㢤趩􁞿不可辨如箝在口誰能詳
安得邀君坐東序共窮史籀𢋫宣王
　　送湯荆峴侍講使浙江
我愛西子湖夙昔夢見之湖光與山緑樂事輸吴兒譬
客談江瑶未免思朶頥聞君徃東南𧺫舞掀兩睂緑蒲
十幅帆西風美滿吹初下南徐州三山已麗﨑行行過
震澤萬頃青玻瓈夜航到臨安髙枕殊未知新笋晚花
過橘緑橙黄時湖水雄鴨頭緑淨相差差掩映湖上山
影娥照清池錢塘八月潮詭異天下竒疾雷震百里蛟
龍競躨跜潮頭坐靈胥重水汩後随三千彀強弩射潮
勝雄師至今擊西陵鐡幢髙以危釃酒臨樟亭江海爲
東馳壮觀今古無寄之於聲詩歌送潞河船郵籖催畫
旗
　　吳江顧樵水寫予平山舊詩摘星樓閣浮雲裏一
　　　傍危欄望椘江之句爲圖相寄雨中偶成一詩
　　　奉荅兼寄茂倫㝎九
哦詩三十年徃徃在人口旗亭與樂府流傳亦時有江
淮好事多圖畫煩好手詎敢擬右丞家風映先後廿載
赱京塵頗已忘敝帚君復爲此圖母乃太駢拇平山髙
矗矗椘江清瀏瀏雁齒紅欄橋鵝黄水楊栁風景故依
然問是淮南否俛仰慨今昔少壯成皓首他時鱸郷亭
相過索盃酒息壤猶在彼寄語雪灘叟
　　遂安毛貞女詩(同年祥符令㑹矦女)
新安水清泚水清石見底黄河水瀰瀰一石五斗泥水
清復水濁女心空自知三日爲君婦未識君容儀一月
侍君疾不聞君履綦秋風響庭樹夜夜哀羈雌髙樓切
浮雲直下忽若遺昭昭白日光奄與黄泉期手斲女貞
木絃以寡女絲彈作處女吟千載有餘悲
　　十一月十八日紀事
招揺方指子七日後長至五星如連珠貞符協天瑞詄
蕩天門開日射觚稜次公卿儼行列百寮咸僃位雲中
露布下琅琅動天地十月曰在未軍府秉諮議雷動傳
滇城十萬連步騎貝子坐武帳諸道師總萃將軍拜祓
社偏禆怒裂眥搜穴翦狐鼠然犀照魑魅天上舞鈎梯
地中鳴鼓吹不遑濡馬褐况敢執象燧膽落鐘詎聞約
長髮競繫半年築長圍屏息門晝閉樵採路久絶啖食
到殘骴鼫技悔已窮蟻援復何冀孺子一匕殊偽相五
刑僃自然天助順豈曰吾得歲昆明水清泠金馬山屭
贔妖氛一朝洗磨崖勒文字釐圭命召虎乘軒寵邴意
六詔歌且舞給復置官吏皇㢤　聖人徳涵育及動植
手提三尺劍削平諸僭偽何以硎曰仁何以淬曰義所
以八年中次第芟醜類師行不驛騷民居不憔悴自兹
萬斯年櫜弓兵不試敢告載筆臣著之大事記
　戴氏鼎(為楓仲作)
昔在京師賦方鼎年少筆力囘千鈞焦山鼎圖歲在已
江海𧺫立魚龍奔邇來衰謝二十載雖有意氣無由振
戴氏此鼎何處得勢如恠獸獰以蹲平頭負戴到蓬户
四座動色誰敢捫雲雷盤旋間饕餮斑斑古色疑周秦
凹中尾鬛狀天馬縁尻鼫鼠拱且馴或云子午紀年月
或如癸甲兼􁂞申或云乾上艮在下天山為遯理則均
著馬履鼠古所訓義云隂屈而陽伸制器尚象有深戒
寡聞尠見徒紛紜大巧坐令倕齕指流俗豈辨飼與饙
丹楓閣中盡竒古此鼎屹立何雄尊市丘鼎齲任嘲笑
烹雞何似羞明神不煩更問栁下季歷千萬世存吾真
(順治已亥在京師/為少傅劉公賦方鼎康熈乙/巳與西樵先生在焦山賦古鼎程邃穆倩為圗)
　　多父敦(亦戴氏物)
昨日賦罷天馬鼎今日復示古敦牟山川連日發光怪
黄白下覆雲油油此敦形製竒且古兩耳三足窮雕鎪
上作饕餮下虽尤細辨非簋非彛舟古人一物殫工巧
用盛黍稷神所羞珠槃玉敦載盟府云以㰱血親諸侯
流傳千載歷塵刼卻伴髙士山之幽昭餘自昔稱晉藪
侯甲水作青瑶流丹楓孤閣踞其上朝霞暮靄臨窓浮
先生静坐觀衆妙圖書萬卷皆親讐此鼎此敦置左右
蒼然古色来商周庭列九賓發緹幕令我一見生歎啾
長安市兒寳康瓠金敦玉敦知何求什襲㱕去閉髙閣
㑹有光氣騰龍蚪(敦音對)
　　摩崖碑
有客新自湘江㱕登堂示我浯溪碑芒寒色正三百字
忠義之氣何淋漓白日行天破幽曀走避罔兩潛神䕫
憶昔天寳初喪亂漁陽突騎如飇馳二十四郡少義士
平原太守獨誓師平生不識顔真卿乃能一木支傾危
清河年少氣慷慨十歲作質平盧兒中興大業𧺫靈武
功成不死神扶持道州刺史昔漫叟振筆大放瓊琚詞
請公磨崖書絶壁鐫鑱千仞青雲梯蠻烟瘴雨不剝蝕
萬古照曜天南陲昨者劇賊亂滇海盗據衡永為根基
太平祭告徧羣望山川一洗無磷緇宜有雄詞繼前代
磨崖重刻浯溪湄
　　元祐黨籍碑
天津橋上啼杜鵑耕父已見清泠淵宫中堯舜不可作
厚陵社飯悲年年二惇二蔡秉國軸同文舘獄紛鈎連
衣冠相望赱嶺表一網盡矣嗟羣賢司空手籍元祐黨
(京自署司空尚書右/㒒射兼門下侍郎)大書深刻相磨鐫彗星下掃文徳殿毁碑
夜半何喧闐攸攸狒狒一兒戲可惜宋社成南遷潭州
死骨尚有臭黨人名字光中天西南荒徼八桂郡此碑
千載人爭傳上云垂戒萬萬世其詞何異誅共驩從來
青蠅亂白黒三代遺直今如弦小人勿用易所戒崇寧
僨轍無忘旃
　　秋杪獨逰善果寺感懐亡友葉文敏公
秋懐憺無豫古寺聊經行喬木何蒼然㱕鳥時一鳴雨
久林葉積人稀秋草生帛公吾夙好敷坐依南榮壁間
龍鸞書嵗久猶崢嶸(壁上有/世祖皇帝/御書唐詩洞/房昨夜春風𧺫一首自署臆菴道人)昔逰偕故
人共對寒泉清俛仰遂成昔存没倐自驚西景薄悲谷
素魄無常盈世界真一漚何物為冠纓徘徊日云夕駕
言返東城
　　古蹟三首為岳給事賦
同年岳鎮九給事初知封丘縣頗以古循吏之治治其
民以唐髙常侍嘗為縣尉祀典闕焉乃剏為専祠又春
秋黄池戰國青陵臺在縣境皆碑其䖏數百年廢墜之
典釐然修舉予嘉其事因為賦之
　　　髙常侍祠
忠公拓落人好談王霸略一辭孟諸野微官此棲託把
臂李杜逰慷慨吹臺作懐古薦溪毛風期緬猶昨
　　　黄池
餘皇既已徙姑蘓亦已焚黄池尚爭長荼火矜三軍肥
胡(幡名)不可見四野空寒雲大河隔濤江至今悲伍員
　　　青陵臺
東郭一曠望尚見青陵臺臺邉兩梓樹古冡何崔巍下
有鴛鴦宿上有烏鵲哀遐㢤一女子大義終不虧
　　雨過陳黙公滌岑
躡屐歷危岑單椒上空曲江雨從東来風吟萬竿竹城
郭浩茫茫衣裳盡寒緑何䖏是龍眠千峰出雲族
　　十八灘三首
繫舟萬安城已聞灘聲惡連峰造天闗疾雷殷地絡篙
師理戙楫直與驚湍薄萬山立積鐡其下臨大壑沉沉
蛟龍宫神物信所託排空紛恠石森然奮搏攫潛虬動
鱗甲巨刃揚鐔鍔地根在何䖏坐覺坤軸弱悵然念神
禹封泥此疏鑿長年聚羣力撇漩出寥廓三復垂堂言
逺逰亦何樂
亂飇吹急雨一折改奔峭連山亘東南瘴霧迷嶺嶠㮄
人侵曉發髙卧失臨眺輥雷𧺫何處萬夫迭呼嘯倐忽
數灘過到眼一票姚武朔既崖柴崑崙絶排奡始蹈吕
梁險終成昆吾譟四山方出雲吐納亦殊妙山木蓊然
合㝠㝠子規呌
半日過五灘灘灘各殊狀怒流一噴薄石角迷背向激
瀑散霜雪倒洒石壁上漩渦走風霆喧豗裂層嶂洶如
奔萬馬崩騰不相讓又如閶􁲰開􁞘􁞘羽林仗傷神既
慘澹快意倐悲壯出坎在須臾布帆幸無恙探竒遘靈
閟豪吟洗惆悵
　韶石
昔聞韶石竒今覩韶石狀竒峰削凡體斗絶各雄長恠
石赱中流牙角怒相向峽迫春湍豪撞舂力頗抗雙闕
屹東西毬門始誰剏其㫄有阿閣靈鳳昔来貺傳聞帝
南廵九成奏崖嶂后䕫不可作疇與辨真妄飄揺翠龍
駕髣髴鈎陳仗西望蒼梧雲臨風獨惆悵
　　彈子磯
神禹刋九山百粤所不詳蠻夷暨流蔡遺跡盖荒唐此
磯始何代峻極蟠穹蒼下臨萬丈潭蛟螭多伏藏黒鷹
巢其巔下瞰時飛颺石壁不可梯錯襍五文章鐫鑱復
穿漏鬼工肆皴􁚏想當開鑿時巨刃摩天揚安得挾仙
靈白日淩飛梁
　　觀音巖
粤山無寸膚斯巖益厜㕒其下蟠水府其上排雲霓洞
穴豁天半十丈臨江涯騎危躡虚空險絶縁鈎梯白日
忽晝晦疑逢魍與魑金獸佩腰間火鈴前後随蝙蝠如
白鵶鍾乳皆倒垂羃䍥掩洞門狡獪神所為暗瀑響隂
壑尋丈安可知灑落㴱潭中如弩齊發機佛座雲霧生
𪷟𪷟沾人衣逺江上明月欄杆拂參旗歸舟意惝怳絶
景誰能追
　　峽山飛來寺
方舟宿湞陽髙峽厭䝉宻乘風指飛來喜近調御室蒼
蒼菩提樹逶迤寺門出金碧閱蕭梁幻語恐非實禺陽
二帝子何年此栖息言采阮俞竹遥應黄鐘律如何遂
不還空有湖城憶東上縁﨑危詰曲昧蹊術夾磴荔奴
隂青蔥上初日石壁留孤雲飛亭俯江色沉沉晴川緑
活活流泉疾敷坐憺忘㱕逍遥問摩詰
　　半山亭
雲碓水自舂松門風為關(坡公題峽/山寺句)夙愛老坡語㡬載思
禺山何意萬里逰兩腳墮孱顔苔碣不可見㝎水猶潺
湲宴坐半山亭下見凝碧灣榕根如獰龍怒攫青厓間
日午竹雞啼濃緑排烟鬟我行窮祝融何時復来還
　南海神祠
茫茫百粤間衆水㱕扶胥下滙波羅江日夜相灌輸嵯
峨兩虎門衛此陽侯居神官壓滄溟潮汐在階除我駕
萬斛舟乘風但斯須飛廉送旌麾龍伯為前驅百靈何
蜿蜒穹龜與長魚將　命肅牲醴来格神所愉振衣浴
日亭遥見三足烏咫尺躡樊桐覽彼天帝都
　　與陳元孝屈翁山諸公集光孝寺(寺舊名虞苑/虞功曺故宅)
一鳥鳴灌木招提春雨餘偶来方外逰踪跡似閑居清
池浮水蕹珀藻躍文魚輕颸散訶林葵樹交扶疎灼灼
佛桑花紅􁦞驚珊瑚緬追昔賢跡俯仰懐赤烏孝廉自
英雄江左盛文儒魯周閫外寄張顧府中趨如何虞仲
翔獨此悲向隅青蠅為弔客千載同欷歔
　菩提壇
一花五葉後此樹留孤根枝條徧震旦老榦無冬春我
来漲海逰入此甘露門秦松與漢栢瑣細皆兒孫清池
憺疎雨妙義聞風旛菩提本無樹更與智者論
　　偽漢劉龑冡歌
紇干山雀凍欲死朱五經兒作天子紛紛負販皆侯王
山牛􁄄絲粤中𧺫中原􁅗洞久風塵遂使傭奴竊邉鄙
黄屋左纛歷四世坐斥洛州為刺史昭陽溝水流真珠
論車卻笑燒沉水金銀當日錮三泉帶劍上陵嗟已矣
苦將肖像擬休屠金𧖟玉魚誰料理茂陵甲帳出人間
况爾區區安足齒驪山地市竟如何銀海茫茫同一軌
　　羚羊峽
逆流入西江巳闖髙峽中何年神羊跡靈奥開鴻𪷟灕
江挾牂牁日夜來向東怒流㑹端州奔湊朝祝融萬仞
束洪濤大㢤造化功巃嵸雲雷窟黯澹蛟鼉宫更聞溪
中石價與瑶琨同當年貢天家千指勞人工鼈行九地
底下與水府通微軀一不戒崩墜誰能窮尤物古所歎
念此心忡忡
　　羚山寺
古寺四月中尚有木棉花殷紅照羚羊苔壁何紛葩下
有束江亭俯臨硯洲沙牂牁萬里來逺勢如修蛇髙峽
扼其衝天險逾褒斜寺當兩峽口石徑交㟏岈紅泉尚
分飛竹筧通拗窪西望端州城七星莽周遮明當􁃋其
巔舉手搴匏瓜(沈佺期羚山寺賦云/中有紅泉分飛碧嶺)
　　七星巖
北斗森魁杓何年化為石散落南斗㫄光芒色相射遥
填端州城七峰張幕帟崧臺屹中央晻靄仙靈宅天帝
觴百神扵兹互主客巖竇鳴鼓鐘石乳亂矛㦸徃徃鳥
獸形竒譎蕩精魄其㫄兩洞天谽谺㡬年闢水聲暗澎
湃時有蜿蜒跡云此龍所宫終古雲霧積沉沉抱珠睡
五嶺慳雨澤吾欲割其耳雨工𧺫鞭䇿坐使瀝湖盈乘
流掛帆席(時旱甚瀝湖竭)
　　上屏風巖磴道未及霄關而返
暮登扶嘯臺欲問含珠徑山月出未髙羣峰忽巳暝清
露滴生衣孤松偃危磴何處仰霄關雲中一聲磬
　　端州別魏昭士因寄和公扵廣州
人生如萍蓬飄轉少根蔕况復出處殊合并安可計我
夢翠微峰岧嶢在天際幽人侣猿鶴石門掩松桂詎意
萬里逰相見炎海裔世事苦匆匆傾葢忽分袂我攀庾
嶺松君飽珠江荔阿戎共扁舟崧臺蹔流憇良㑹那能
常宿昔紛鼓枻湞水方南下灕江復東逝中宿潮不來
何由慰迢逓
　　重逰飛來寺
我昨逰飛來乃自東峰始得隴復望蜀夢落西峰裏㱕
棹粤江潯烟雨孤篷底菩提解迎客一笑呼屐齒繚繞
曲棧危宛與蜀道似數折得石壁萬笏摩空𧺫如厂如
步櫩神工信竒詭西巖隱飛瀑迸罅流石髄鳥啼翛翛
竹花覆𪷟𪷟水平生禽尚志歎息吾衰矣笑問白足僧
胡為羨衣𬗋
　　黄石磯夜雨
舂枕萝忽破決溜鳴篷窻驚雷碾隂峽急雨鏦奔瀧新
凉卧桃笙逺夢生楓江𧺫坐祝媪龍添波送歸艭
　　大廟峽
夜泊黄石磯急雨如萬弩朝過大廟峽恠石蹲渇虎靈
祠出叢薄飛甍粲可數美人珥明璫侍者拾翠羽春蘭
與秋菊無絶此終古落帆薦溪毛蘋花媚中渚神光乍
隂陽朝雲無處所欲去更徘徊桄榔颯飛雨
　　湞陽峽
峭帆入臯石絶壁太古色山川方出雲白日轉昏黒浩
浩一水逝蒼蒼兩崖逼雄雷地中奮坤軸倐傾仄十步
一盤渦下視窈難測云中穴蛟蜃呀呷擇人食牯牛(灘名)
尤險絶艱虞萬夫力石棧縁秋毫百丈牽江直慘慘鷓
鴣啼猿猱不遑息尚憶符韶州(名錫)架閣擬巴僰事徃逾
百年遺踪半湮泐陵谷一俯仰感歎情何極
　　與孫豹人周星公徃白􁂬洞次廽流山
廬山何髙髙白雲在山腹倐忽縈山椒亦或帶山足上
下無㝎姿頃刻屢移矚山徑不逢人樵歌出深谷何處
逓松聲風泉滿林麓
　　初入五老峰謁白􁂬洞呈湯佐平先生
忽忽逺城市浩浩臨滄洲良辰愜竒賞始遂廬山逰威
紆屢轉壑窈窕時經丘潺潺風瀑瀉蒼蒼石川流騎牛
緬徃跡眠􁂬欽前修風景宛猶昔年運倐已遒唯有五
老峰屹立忘春秋𬗋芝驚漢帝黄石招留矦泉石不我
遐桂樹生山幽
　　自白􁂬洞至三峽澗
溪行少阡術沿洄屢迷津馬蹄怯危石欲下還逡廵出
谷見稻畦烟火自成鄰日午聞雞啼衺徑見遺薪薜荔
衣恠樹山風恐行人舉首五老峰白雲如魚鱗遥青逓
隱現光景相鮮新望望玉峽亭聊可垂吾綸
　　三峽橋
五里聞瀑聲轟若車千兩谿廽見飛梁穹若虹百丈衆
流㑹三峽峽門扼其吭建瓴沸驚湍排空削層嶂石激
水斯怒水横(去聲)石逾壯水石終古爭恠竒紛萬狀日射
金井潭濺沫出橋上日光散青紅雨絲亂飄颺絶景遇
兩蘇何人繼髙唱
　　玉淵潭
已歷三峽橋更訪玉淵水水流大壑中路轉層松裏片
石横百仞其右平如砥九十九飛瀑一門爭萬軌岝㟧
直要衝跳盪不得止雪浪如車輪凸凹忽奔駛激射為
深潭神物潛尺咫夜黒風雨來鱣鮪皆避徙久立凛毛
髮薄雲漏餘晷西眺石人峰梵唄空中起
　　栖賢寺
李渤讀書處乃在栖賢谷何年作招提來尋愜幽獨僧
舎如蜂房髙下傅山麓雲來漢陽峰時就簷下宿古寺
無所有修竹間喬木野衲喜客來欣然設茗粥便欲置
草堂巖栖扵此卜
　　萬杉寺
朝過玉京山緬想陶公里谿廻得寺門曲折杉松裏雨
中念佛鳥交語清人耳風吹修竹林下有寒泉水
　　開先瀑布
神龍擘空㝠颯沓雙峽開青天露鱗甲白晝行風雷峽
偪不得逞掉尾揚其頦千仞忽開豁下有布水臺嘗聞
龍奮迅三昧何雄㢤誰能一鉢盛終古相喧豗夜來雷
雨怒大石為崩摧龍逰引九子烟霧紛徘徊偉矣南宫
書(壁上有米/元章大字)破壁鑱崔巍有語不敢吐以俟冠古才
　　寄題三疊泉
坡公賦廬山選勝僅取二開先與三峽雙瀑誰軒輊此
逰兩經行竒觀偶然遂遺恨三疊泉扶笻未一至譬如
禽慶逰五嶽得其四他年謝羈鞅更擬探靈閟一削陸
羽經別續廬山記
　　小孤山守風
已過落星石前臨大雷岸水宿淹期程日暮中流半紞
紞戍鼓鳴蕭蕭水禽散愁對小姑祠靈風送波瀾
　　彭澤雨泊有懐陶公
陶公令彭澤柴桑一舎耳猶對匡廬山共飲西江水一
朝悟昨非扁舟㱕栗里笑指故山雲吾心亦如此我來
彭澤縣秫田没沙觜急雨送寒潮三歎顔延誄
　　三山磯
澄江日夕淨㱕鳥投前浦明霞散淪漪䡖飇憺容與南
臨春糓溪北眺濡須塢何處是三山沙頭駐鳴櫓
　　采石太白樓觀蕭尺木畫壁歌
落帆向牛渚直上太白樓錦袍烏帽太瀟灑廻看四壁
風颼颼蕭生何年畫此雪色壁峰巒出沒烟嵐稠元氣
淋漓真宰妒江湖􁅗洞蛟龍愁吴觀越觀上海日蒼烟
九點横齊州祝融諸峯配朱鳥瀟湘洞庭放逺逰峩睂
雪照巫峽水匡廬瀑下彭湖流須㬰使我行萬里瞥如
怒隼凌清秋我生海隅近岱畎西逰曾上瞿唐舟昨登
五老弄瀑布卻臨三峽窺龍湫七十二峰身未到蒼梧
已略天南頭太白逰踪徧四海晚愛青山采石聊淹留
丈夫當為黄鵠舉下視燕雀徒啁啾
　　奉符古城
我行奉符城不見崑崙迹何䖏仙人閭青山繞長陌唯
聞党竹溪髣髴南邨宅
　　徂徠山
雲隂移徂徠影覆汶河水下有賢人居清風被田里一
抔詎能容千秋今廟祀
　　楊家硿
詰曲皆紅泉縦横半白石石暎月明時泉喧風雨夕愛
此故郷山臨流布瑶席
　　甕口峽
岱宗趨肅然(吾郷長白即史記/所謂禪泰山/下阯東北肅然山亦曰副嶽也)隂齊陽則魯中有夾
谷臺連峰作門户石壁造天闗蕭蕭緑蘿雨
　　行經鵲華二山間即目
山海作經首鵲山招揺之桂生其間麗􁋙(音几)之水出其
下祝餘四照花斕斒今此鵲山勿乃是越人陳迹誰追
攀濼水南來紆且直羅生夾岸蘅蕪葌隔水正望華不
注疑臨玉鏡窺烟鬟是耶非耶看不㝎尹邢雙照蛾睂
彎被山㻬琈不收拾蒸栗黄潤丹砂殷七十二閘逺鈎
帶如棊布子交週環栁花滿樹緑扵染杏花點地紅斑
斑始知仐日已寒食潑火小雨囘天慳濯纓湖亭好烟
景春波澹沲清心顔囘首卻望衛河北風沙莽蒼連雄
關
　　嘯園襍題八首
　　　梭山
云是天孫梭何年化空碧蕭條松桂林晻靄幽人宅不
妨折齒人長兹置巖石
　　　見山亭(張公茂/蘭故居正徳間進士也/時人語曰天下清官張茂蘭)
入門不見日風動千箖箊孤亭在竹中猶傳清士居世
無劉伯畊豈慕貂襜褕(張官京師冬無絮衣遺者皆不受東阿劉田伯畊以/衣送之乃受曰世惟劉伯畊衣可服耳竹中見左傳)
(海岱清士/見世說)
　　　長白深處
肅然萬壑深結廬最深處昔睹封禪儀今餘采樵路惟
有漢時雲悠悠自來去
　　　猗玕洞
古潭深不測石梁架巖洞中有蟄龍蟠鱗甲欲飛動明
玕照清流幽禽時一哢
　　　勘書閣
北齊勘書圖流傳子華作(楊子華有/勘書圖)髣髴邢魏流劍珮文
林閣從容四庫間何如百城樂
　　　海燕樓
朱樓玳瑁梁春社紅襟燕年年思故巢涎涎㑹相見花
動倉琅根美人𧺫常宴
　　　横翠閣
髙閣冠清溪雪浪相廻薄簾捲暮山晴衣霑空翠落烟
暝竹林間㱕飛雙白鶴
　　　淨友亭
斑竹已解䙀翠菼復如鵻虚堂受荷氣疎簾漾文漪風
標兩公子照影時來窺
　　米海岳研山歌爲朱竹垞翰林賦(許文穆公故物後/㱕朱文恪公)
海嶽研山不可見人間空說研山圖研山之圖亦遭燬
雲烟過眼徒嗟吁宣和艮嶽巳塵刼矧乃片石輕錙銖
永嘉流落㡬百載昭陵玉匣仐亦無詎知神物有呵䕶
星芒夜隕三天都太平宰相盛文物寳此何啻千璠璵
古藤書屋花未放主人愛客招吾徒眼中突兀忽見此
乍疑几席羅衡巫壺中九華那足擬仇池枉用誇髥蘇
三茅地肺互鈎帶二華雲氣相縈紆蛟龍屈蟠待雷雨
仙靈髣髴廽軿車華葢一峰獨秀㧞宛插玉笏翹犀株
翠巒玉筍左右列脽尻股腳相欹扶上洞下洞閟曲折
潛通小有涵空虚龍池幽窈騐雨候頗疑中有驪龍珠
峰獨者蜀屬者嶧上泉有埒下有澞座客摩挱三嘆息
蒼然古色生睂鬚海嶽之庵書畫舫㡬伴此老浮江湖
巧偷豪奪歷千劫閱盡春秋如蟪蛄翰林好事過顛米
日餐蛾緑忘饑劬滄江夜夜虹貫月莫令光怪驚菰蘆
　　飛仙閣
山行喜乘流江平况如練岝㟧有開􁲰竹樹一蔥蒨人
言利州風今朝泠然善灘如塗毒鼓舟劇離弦箭仰眺
飛仙閣鳥道危一線彎環歴三朝向背窮九面絳雲卷
䡖綃白日遞隱見嘉陵碧玉色晴雨皆婉孌想見吴道
玄應詔大同殿此生兩經行天遣追勝踐醉帽停烏奴
已泊益昌縣(蜀諺云利州/風雅州雨)
　　汎嘉陵江至益昌(今昭/化縣)懐何易于
益昌古利州由來五達衢白水合嘉陵山谷相盤紆我
有汎舟役萬里經川塗望古懐清芬所思何易于刺史
乘春下畫鷁盛嬉娱前舟載賓客後舟羅笙竽索民為
挽舟牽繂須百夫縣令腰笏前挽舟自先驅刺史驚問
狀縣令乃前趨方春耕且蠶民力方勤劬令適暇無事
可以充卒徒刺史聞之慙上馬如亡逋仁人重一言能
使民力蘇考獻徴樵文摭之載唐書累百守令中尚有
斯人無作詩告有位磬石鑱山隅
　　題張敦復大宗伯賜金園圖
我昔曾過龍眠山山雪蒼茫嵗方晏龍眠山莊知有無
空向圖中㡬囘見遺墟但指璇源舘(在舒城亦/伯時別業)芒鞵未踏
垂雲沜祗今彈指閱七載過眼流光等飛電龍眠尚書
早致身玉斧森沉侍清燕承　恩暫許休沐歸朱提賜
出蓬萊殿鑑湖一曲落公手艸木雲嵐荷深眷數問家
金共賓客遺事蘭陵何足羡三年卻返承明廬夢寐家
山寫東絹溪流百曲學印文山色千層累重甗龍公鸞
尾歗烟雨􁂬角鼠鬚飽霜霰㟏岈忽㫁漁浦開仰見雲
中寫飛練艸堂抱膝還讀書樂此長年可忘􁒭此山此
圖世希有終擬他年追勝踐待公功成歸故山江帆更
乞樵風便
　　夢逰三山圖歌為尤悔菴太史賦
故人昨有夢夢落滄海東海中三神山徃來倐忽随長
風上有金銀宫闕互虧蔽下有雲濤汩沒相撞舂蕭灑
古仙人漆園傲吏逍遥翁歲星不見㡬千歲劃然一嘯
驚鴻䝉(􁍣䝉澤見郭憲/東方先生傳)羲皇上人北窓卧流觀山海須㬰中
謫仙騎鯨去采石玉局西返峨睂峰或被天衣駕烟鴻
或乘雲氣騎飛龍西堂八十方兩瞳生不並世道則同
笑指桑田洗毛髄下視六合塵𪷟𪷟兜率海山等㳺戲
夢耶覺耶皆虚空三千里外訊占萝漢廷尚有大王公
　　甘泉宫長生瓦歌為林吉人作并寄同人
漢宫一百四十五(三輔黄圖/漢幾千里内/外宫舘一百四十五所)横絶南山包九嵕未央
建章最廣麗渭北更𧺫甘泉宮甘泉之山化金碧千門
萬户交玲瓏通天臺髙屹宫表下瞰雲雨青𪷟𪷟武皇
求仙跨滄海射魚牽犬東門東(秦始皇紀立石東/海上以為秦東門)孫卿已誅
五利死飛廉桂館猶巃嵸上陵磨劍勢一變雲陽烟草
悲秋風甲帳珠簾盡黄土何况片瓦埋荒叢林生好古
極幽賾短衣匹馬空山中太乙壇邉弔鈎弋悲歌躑躅
斜陽紅此瓦出土事非偶長生古篆疑神工濯以清泉
襲綈錦携㱕嶺海光熊熊令弟繪圖亟示我使我懐古
心忡忡終南渭水舊逰歷漢家陵闕随飛蓬豈知一瓦
供賞識逺與石鼓岐陽同兄視羽陽(㦯作/棫)弟銅雀纎兒慎
勿加磨礲
漁洋山人精華錄卷四
　　　　　　門人監察御史崑山盛符升國子祭酒江隂曹禾同訂
　　　　　　　　　　　　　　候官門人林佶恭謄寫
　　　　　　　　　　　　　　　　　　　孫兆鄼恭閱
漁洋山人精華録卷五　門人候官林佶編
　今體詩
　　清明後三日鄒平西郭賦詩
雨歇西原上鶯花事事妍青山環縣郭白鳥破溪烟墟
落明流外園林霽景前永懐蘭渚客行悵暮春天
　　𧖟詞四首
青青桑葉映廻塘三月紅𧖟欲暖房相約明朝南陌去
背人先祭馬頭娘
戴勝初來水染藍女桑濃葉滿江南誰家少婦青絲籠
知向香閨飼女𧖟
玉蛾飛飛金繭酥𧖟時幾日閉門樞白葦與儂作璘藉
黄金與儂作踟躇
鳩鳴屋角桑葉低三眠四眠𧖟始齊小姑嬌小好閒事
簇𧖟學罷學添梯
　　山𧖟詞四首
清溪槲葉始𪷟𪷟樹底春𧖟葉葉通曾說𧖟叢蜀道險
誰知齊道亦𧖟叢
那問𧖟奩更火箱春山到䖏是𧖟房槲林正緑椒園碧
閑却猗猗陌上桑
春繭秋絲各自諳一年三熟勝江南柘𧖟成後寒𧖟續
不道吴王八蠒𧖟
尺五竿頭絡色絲龍梭玉鑷動妍姿紅閨小女生來慣
中婦流黄㝎未知
　　雨止
碧漢歇微雨美人横素琴窗前明月影洞口緑蘿隂丘
壑結遥想茅茨清道心稍聞西澗水寂歷響空林
　　阮亭秋霽有懐西山寄徐五
孤亭新霽後藤竹夜凉生忽憶西峰寺曾經采藥行夕
陽雲木秀秋雨石泉清不見烟霞侶相思空復情
　　南唐宫詞六首
細雪霏霏落院門金鋪鴛甃早黄昏宫中玉女隨君側
搏得春氷帶爪㾗
曾邀醉舞媚君王鬢朶珠翹別様妝紅燭當筵新破就
更將金㞕譜霓裳
簟錦鸞綾萬卷殊澄心堂裏皁羅㕑保儀玉貌空傾國
妙選深宫但掌書
御溝桃葉水潺潺姊妺承恩并玉顔花底自成金葉格
宫中齊唱念家山
花下投籖漏滴壺秦淮宫殿浸虚無從兹明月無顔色
御閣新懸照夜珠
重午龍舟嵗嵗陳䡖鳬飛燕各如雲瓦官閣下黄花漲
別有凌波水上軍
　　聞雁
縹緲凉天數䧹鳴㡬家砧杵𧺫秋聲懐人江上楓初落
卧病空堂雨易成尺素經時常北望暮雲無際且南征
沅湘一帶多兵甲莫動髙樓少婦情
　　蠡勺亭觀海二首和家兄西樵
春浪䕶魚龍驚濤與漢通石華秋散雪海扇夜乗風徐
市荒唐後秦臺滅沒中扶桑試晞髪朝日萬山紅
吾廬臨少海及此更空蒼飛觀圖雲氣靈槎著日傍十
洲真浩渺六博足翺翔乘蹻何年去重來覽下方
　　秋暮與家兄禮吉叔子小飲有懐
蕭瑟秋為氣凋蘦始欲愁酒人方落魄名士半離憂桂
樹猶招隱雲旗未逺逰吾曹如野鶴偃蹇待浮丘
　　秋栁四首
秋來何處㝡消魂殘照西風白下門他日差池春燕影
祗今憔悴晚烟痕愁生陌上黄驄曲夢逺江南烏夜邨
莫聴臨風三弄笛玉關哀怨總難論
姢娟凉露欲為霜萬縷千條拂玉塘浦裏青荷中婦鏡
江干黄竹女兒箱空憐板渚隋堤水不見琅琊大道王
若過洛陽風景地含情重問永豐坊
東風作絮糝春衣太息蕭條景物非扶荔宫中花事盡
靈和殿裏昔人稀相逢南雁皆愁侣好語西烏莫夜飛
徃日風流問枚叔梁園囘首素心違
桃根桃葉鎮相憐眺盡平蕪欲化烟秋色向人猶旖旎
春閨曾與致纏綿新愁帝子悲今日舊事公孫憶徃年
記否青門珠絡鼓松枝相映夕陽邉
　　息齋夜宿即事懐故園
夜來微雨歇河漢在西堂螢火出深碧池荷聞暗香開
窗鄰竹樹髙枕憶滄浪此夕南枝鳥無因到故郷
　　采􁃇曲四首
湘湖雉尾蓴郅支馬肝石采蓴作蓴羹底用作方伯
不食上湖荇但采下湖蓴縁流棹歌去西風愁殺人
采蓴臨淺流采蓮在深渚歡似蓴心滑那識蓮心苦
蓴絲何纏綿柔白勝玉臂持作千里羹朝朝下鹽豉
　　即事作二首
草堂殘雪後不出系南邨暮鳥常穿屋寒家少候門讀
書慕終古養疾樂丘園顧巳慚通隱浮沉莫更論
二十偶通籍三年歸舊林聊知返初服豈敢謝朝簪遯
跡思壺口忘機憶漢隂終當與嘯父天路試相尋
　　讀史襍感八首
王謝烏衣六代同名家龍虎盛江東可憐東邸鑾輿出
僕射終當愧侍中
過江名義共推袁宋室孤臣念愍孫千古消䰟石城曲
司徒家世本陽源
鑿地蓮花映雉頭卻忘鼙鼓下荆州白門一决須臾事
枉向宫中拜蔣侯
結髪從戎老戰爭揮鞭立就十三城凉風堂側桃枝戲
絶勝平陽九道兵
江陵士馬控西疆坐使吹脣沸建康湘土尋戈同氣盡
卻教韋粲死青塘
殿中擁槊唱無愁江左重開南豫州十萬敵軍齊北哭
至今淝水不曾流
汾上軍書夜刺閨天池較獵未言歸不愁粉鏡匆匆去
更語官家殺一圍
芳華苑裏奏名倡積翠池邉舎利裝衍得魚龍新散樂
大家恩賜學曹王
　　雪後荅東癡見憶之作
昨夜東皐雪慿誰問隱居不知髙卧者歲杪意何如井
邑頻憂稅溪山早著書因垂椘蘭咏吟望一愁予
　　雪後懐家兄西樵
竹林上斜照陋巷無車轍千里暮相思獨對空庭雪
　　別萬大屏楊勝林
別鶴念湖海離羣秋夜心風聲鄖口暮江色禦亭深去
路分吴椘相思各滯淫闗門今夕雨蕭颯動寒砧
　　法慶寺閣上望雲門山
祗園有珠閣髙出碧林端落日眺平椘青山生暮寒㱕
雲天際去逺樹坐中看今夕雲門月無人照戒壇
　　即目
蒼蒼逺烟起槭槭疎林響落日隱西山人耕古原上
　　滸山道中
㫁靄望沉沉闗河歲暮心蒼山連凍浦雪屋入寒林鳬
䧹荒陂晚雞豚古社深墨王亭畔路載酒憶登臨
　　南園池上
清言不覺暑纎月生西林苔徑少塵色夜猿清道心漁
樵晚多侣風壑靜同音㑹學涓髙術隂潭鳴玉琴
　　阻雨望醴泉寺用徐昌榖韻
誌公飛錫處巖壑至今深渺渺青山路蒼蒼修竹林法
雲懸瀑影幽鳥亂泉音自歎塵中駕空勞出世心
　　題廸功集
昭代嬋娟子徐卿雅好文稱詩如典午譚藝似參軍濩
落雲霞質飄揺鸞鶴羣祗應禹洞裏靈蹟待夫君
　　寄董樵
聞卜崑嵛宅棲遲嵗㡬更人烟分蜃影海嶠出秋晴島
屋閑垂釣山田晚罷耕多君離亂日白社獨逃名
　　題公㦷蘇門圖卷
曾學如鸞㫖心懐汲縣逰秋清嘯臺月竹映百泉流小
隱何年卜名山一卷收聊當共嵇阮把臂向林丘
　　紀事
天夀蒼凉石獸陳荒原驚見翠華春　君王淚灑思陵
樹玉盌金鳬感侍臣
　　髙郵雨泊
寒雨秦郵夜泊船南湖新漲水連天風流不見秦淮海
寂寞人間五百年
　　淮安新城有感二首
澤國隂多暑氣微一城烟靄晝霏霏春風逺岸江蘺長
暮雨空堤燕子飛四鎮蟲沙成底事五王龍種竟無歸
行人淚墮官橋栁披拂長條已十圍
開府當年據上㳺建牙賜爵冠通侯即看別院連雲𧺫
更引長淮作帶流荒徑人稀鼪鼬嘯野塘風急荻蘆秋
永嘉南渡須臾事忍向新亭問椘囚
　　江上寄程崑崙二首
白浪金山寺主山鐡甕城故人今不見楊栁作秋聲
江北望江南祗隔江津水日暮寒潮生愁心滿揚子
　　余澹心寄金陵詠懐古跡詩卻寄二首
千古秦淮水東流遶舊京江南戎馬後愁殺庾蘭成
鍾阜蔣侯祠青溪江令宅傳得石城詩腸㫁蕪城客
　　再過露筋祠
翠羽明璫尚儼然湖雲祠樹碧扵烟行人繫䌫月初墮
門外野風開白蓮
　　青山
晨雨過青山漠漠寒烟織不見秣陵城坐愛秋江色
　　江上
吴頭椘尾路如何烟雨秋深暗白波晚趁寒潮渡江去
滿林黄葉雁聲多
　　即目
蕭條秋雨夕蒼茫椘江晦時見一舟行𪷟𪷟水雲外
　　皇厰河
鳬雁被沙洲沿洄一徑幽萍花紛曲岸竹色壓廽流晚
鼓滄江戍人家白板樓好乗瓜蔓水溪上問漁舟
　　雨後觀音門渡江
飽挂䡖帆趁暮晴寒江依約落潮平吴山帶雨參差沒
椘火沿流次第生名士尚傳揮扇渡踏歌終怨石頭城
南朝無限傷心史惆悵秦淮玉笛聲
　　曉雨復登燕子磯絶頂
岷濤萬里望中收振䇿危磯最上頭吴椘青蒼分極浦
江山平逺入新秋永嘉南渡人皆盡建業西風水自流
灑酒重悲天塹險浴鳬飛鷺滿汀洲
　　寄一靈道人(即翁山)
聞師江海去㡬日剡中還昨朝逢越客知下沃洲山
　　題徐半山山居圖
先生竟學道自製水田衣獨卧寒林靜故人相見稀晚
凉松鼠落曉日竹雞飛亂葉千峯裏行歌何處㱕
　　登金山二首
振衣直上江天閣懐古仍登海嶽樓三椘風濤盃底合
九江雲物坐中收石簰落照翻孤影玉帶山門訪舊逰
我醉吟詩最髙頂蛟龍驚𧺫暮潮秋
三山縹渺望如何有客褰裳俛逝波絶頂髙秋盤鸛鶴
大江白日踏黿鼉泠泠鐘梵雲間出歷歷帆檣檻外過
京口由來開府地不堪東望尚干戈
　　丹陽二首
夜火丹陽郭移舟暫解維川塗紛雨雪彌望逺凄其戌
鼓蘭陵鎭荒烟葛令祠五湖行漸近杳杳欲何之
曲阿後湖路百里望南徐解䌫從漁父臨風誦卜居庱
亭朝射虎練水暮觀魚如此堪終老窮愁悔著書
　　潤州懐古二首
椘雲直下大江流鐡甕城髙落木秋宋帝南徐猶作鎮
蕭公北顧更名樓江山勝蹟畱三國海道烽烟動五州
見說孫盧西犯日青燐白浪使人愁
興亡六代已銷沉對此茫茫思不禁黄鵠山頭寒雨暝
佛貍帳外暮濤深兵聞北府千年勁雲入西津一片隂
興劇且傾京口酒三山披豁足開襟
　　焦山曉送崑崙還京口
山堂振法鼓江月挂寒樹遥送江南人雞鳴峭帆去
　　海嶽菴拜蘇米二公像
前輩風流地為菴易研山淨名猶故蹟磨衲識清顔江
月長如此髙人去不還惟應餘翰墨終古照人間
　　瓜洲渡江二首
昨上京江北固樓微茫風日見瓜洲層層逺樹浮青薺
葉葉䡖帆𧺫白鷗
揚子橋頭雞未鳴瓜洲城外日東生風波不憚西津渡
一見金焦雙眼明
　　吕城雪霽二首
雞鳴吕城鎮日出市橋東雪屋廻汀口煙檣野竹中鳥
飛皆貼水舟泛若乘空古蹟成荒壘行行慨阿䝉
午夜雲陽道扁舟狎老漁神亭雪㡬許直瀆路何如烟
水懐前侶江湖未㝎居㫁橋叢樹裏何䖏卜吾廬
　　舟暮
向晚金牛道林寒響宿禽雪晴烟樹小日夕竹園深川
路通蕭港扁舟動越吟蘭陵今夜酒無那故郷心
　　滸墅舟中眺陽山殘雪
日出陽山外參差見㡬峰依稀露烟靄窈窕明雲松忽
憶梅花發清溪深萬重扁舟欲乘興杳杳暮天鐘
　　虎丘
闔廬霸業夕陽沉鐘梵空山自古今劍去虎丘青嶂在
水枯鶴㵎碧苔侵吴宫歌散聲猶苦越絶書成怨不任
惟有生公臺畔石年年白月照禪心
　　闔廬墓
劍池春日水清虚石壁臨風弔􁲰廬於越行成誰狡獪
夫椒徃事重欷歔飄零王氣傳金虎寂寞空山葬玉魚
太息恩讐竟何在荒臺青草認姑胥
　　姑蘇懐古三首
爭長黄池未濟師餘皇舟已徙熊夷山川終古迷商魯
花草千年怨種蠡故國魂銷吳苑水行人腸㫁越溪絲
竹枝聲裏春將盡破椘門東暮雨時
斜日停橈喚奈何横塘聲散采蓮歌青山古道通閶􁲰
綠黛春風憶苧蘿廢苑愔愔花欲暮長洲淼淼水空波
千金枉鑄鴟夷像鳥自髙飛避網羅
山徑何時葬玉鳬興亡轉瞬日西徂越人已自籌三䇿
秋祭當年竟五湖雨過麋城空碧草春深鶴市半青蕪
傷心更有南陽宰不獨寒潮泣子胥(文種歎曰南陽之/宰而為越王之禽)
　　夜雨題寒山寺寄西樵禮吉二首
日暮東塘正落潮孤篷泊䖏雨瀟瀟疎鐘夜火寒山寺
記過吴楓第㡬橋
楓葉蕭條水驛空離居千里悵難同十年舊約江南夢
獨聽寒山半夜鐘
　　虎山擅勝閣眺光福以雨阻不得徃
虎山橋畔盡層松掩映寒流古寺紅卻上重樓看鄧尉
太湖西去雨𪷟𪷟
　　雨夜宿聖恩寺還元閣
梅樹初花石㵎流滿山香雪送行舟三更蕭瑟湖邉雨
百尺髙寒水上樓師子窟中嵐翠合法華山外暝烟收
霜天欲曉鯨音𧺫萬壑聲從何處求
　　山中寄叔子時阻雨滸墅
平生兄弟逺逰心世外玄棲約共尋澗道名花任開落
湖天春水半晴隂何山徃事思求點五嶽前期負向禽
遥憶孤篷宿烟雨青芝南望白雲深
　　鄧尉竹枝詞六首
二月梅花爛熳開逰人多自虎山來新安塢畔重重樹
畫舫青油日㡬廻
鄧尉山頭片雨晴司徒廟下晚潮生卻登七十二峰閣
玉柱銀房相向明
西施洞望米堆山夕翠朝烟擁髻鬟不道鴟夷曾載去
至今人在五湖間
西來銅井又銅坑山勢髙低有二名試上龜峯光福塔
白波翠巘兩邉生
楓橋估客入山來艓子多從木瀆開瑪瑙氷盤堆萬顆
西林五月熟楊梅
緑黛遥浮玉鏡間峰巒千叠水彎環居人卻厭真山好
袁墓南頭看假山
　　題春申澗
桃夏遺宫廢章華蔓草深但餘流水意如聽女環琴
　　春申澗上
望澗亭邉野望新明流秀嶂碧粼粼青山終古連秦隖
珠履何年問椘人氷雪倒懸三峽水風烟遥接五湖濱
李園已事成荒草太息空祠一愴神
　恵山下鄒流綺過訪
雨後明月來照見下山路人語隔谿烟借問停舟處
　　江上望青山憶舊二首
揚子秋殘暮雨時笛聲䧹影共迷離重來三月青山道
一片風帆萬栁絲
長江如練布颿輕千里山連建業城草長鶯啼花滿樹
江邨風物過清明
　　訪紀伯𬗋隱居
閑踏春泥著屐来烟波百曲孝侯臺柴門徑僻少人跡
門外野棠花亂開
　　和牧翁題沈朗倩石厓秋栁小景
宫栁烟含六代愁絲絲畏見冶城秋無情畫裏逢揺落
一夜西風滿石頭
　　秦淮襍詩十四首
年來腸㫁秣陵舟夢繞秦淮水上樓十日雨絲風片裏
濃春烟景似殘秋
結綺臨春盡已墟瓊枝璧月怨何如惟餘一片青溪水
猶傍南朝江令居
桃葉桃根最有情瑯琊風調舊知名即看渡口花空發
更有何人打槳迎
三月秦淮新漲遲千株楊栁盡垂絲可憐一様西川種
不似靈和殿裏時
潮落秦淮春復秋莫愁好作石城逰年来愁與春潮滿
不信湖名尚莫愁
青溪水木最清華王謝烏衣六代誇不奈更尋江總宅
寒烟已失段侯家
當年賜第有輝光開國中山異姓王莫問萬春園舊事
朱門草沒大功坊
新歌細字寫氷紈小部君王帶笑看千載秦淮嗚咽水
不應仍恨孔都官(弘光時阮司馬以吴綾作朱絲闌書燕子箋諸劇進宫中)
舊院風流數頓楊棃園徃事淚沾裳樽前白髪談天寳
零落人間脫十娘
傳夀清歌沙嫩簫紅牙𬗋玉夜相邀而今明月空如水
不見青溪長板橋
新月髙髙夜漏分棗花簾子水沉薰石橋巷口諸年少
解唱當年白練裠
玉窗清曉拂多羅處處慿欄更踏歌盡日凝妝明鏡裏
水晶簾影映横波
北里新詞那易聞欲乗秋水問湘君傳来好句紅鸚鵡
今日青溪有范雲(雲字雙玉有紅鸚鵡詩㝡佳)
十里清淮水蔚藍板橋斜日栁毿毿栖鴉流水空蕭瑟
不見題詩紀阿男(阿男秋栁句云栖鴉流水點秋光/詩人伯𬗋之妺也)
　　長干寺
門外長干道林端鍾阜雲浮圖插霄漢臨眺絶人羣宫
闕秋聲合滄江曉勢分髙臺元咫尺花雨日氤氲
　登觀音閣眺望
幕府山頭晚吹凉登髙望逺極蒼茫𪷟𪷟夕照開棠邑
葉葉風帆下建康畫閣臨江飛鳥外丹崖㧞地暮雲㫄
娑羅花發香林浄坐聴微鐘出上方
　　大風渡江三首
鑿翠流丹杳靄間銀濤雪浪急潺湲布帆十尺如飛鳥
卧看金陵兩岸山
紅襟雙燕掠波䡖夾岸飛花細浪生南北船過不得語
風帆一霎翦江行
連山噴雪浪嵯峨片片乘流竹箭過憶昨傷春三月暮
江東門外栁枝多
　　題余氏女子繡浣紗洛神圖二首
溪水粼粼見浣紗苧蘿春色玉人家絲絲繡出吴宫怨
碧石清江是若耶
眀珠翠羽魏宫妝洛水微波渺正長欲寫陳王舊時恨
唾絨兼倣十三行
　　登瓜洲大觀樓見月懐西樵
帆影落瓜洲髙城四望秋廻颸聞玉笛凉月滿江樓清
切三山影流光萬里愁有懐謝希逸江左思悠悠
　　真州城南作
真州城南天下稀人家終日在清暉長橋漁浦晚潮落
曲港叢祠水鶴飛新月初黄映江出逺山一碧送船歸
白沙洲上樓臺靜好與提壺坐翠微
　　昭陽舟中讀閨秀徐㓜芬遺詩寄李季子二首
昭陽北望景依依江栁微黄燕雁飛空憶謝家才調美
青絲曾解小郎圍
自来學得謝公碁博士風流㓜婦詞未免有情看不得
橋南荀令㫁腸詩(㓜芬七嵗能與父奕)
　　陳洪綬水仙竹二首(為周櫟園侍郎題)
清泠池畔梁園種奈此生綃素影何更寫東阿舊時恨
芝田館外見凌波
玲瓏疎影玉繽紛比似江梅迥不羣特向蒼梧分一本
淚㾗斑處伴湘君
　　樊圻畫
蘆荻無花秋水長澹雲微雨似瀟湘雁聲揺落孤舟逺
何處青山是岳陽
　　葉欣畫
偶來獨立碧谿頭石澗茅亭白日幽風雨欲來山欲暝
萬松隂裏颯寒流
　　李念慈畫
君家涇水陽終南在當面𬗋閣與皇陂宛向圖中見
　　楊枝𬗋雲曲二首
名園一樹緑楊枝眠𧺫東風踠地垂憶向灞陵三月見
飛花如雪颭䡖絲
黄金屈膝玉交盃坐燼銀荷葉上灰法曲只從天上得
人間那識𬗋雲廽
　　董公祠
董公祠廟已荒凉慿弔西京意倍傷漫以園陵勞主父
祗將經術奉驕王時逢明主身空老志在春秋道正長
我自愛傳繁露學玉盃曾問廣川郷
　　寄荅汪苕文二首
光福鎮前白鶴飛崦東崦西雨霏微舊逰正及梅花發
憶爾漁陽桑葉稀三載漫求方朔米此行真息漢隂機
烽烟滿地憂租稅石室金庭少是非
夫君蟬蜕辭軒冕徑欲石公山下居秋晚洞庭收橘實
月明震澤釣鱸魚直從甪里尋真隱莫問明庭有薦書
抗跡何妨五湖長由來名士半樵漁
　　送陳其年歸宜興
雪霰毘陵道烟霞陽羡天山從洞庭𧺫水與貢湖連陳
子青雲客巖居傍善卷那能乘白鶴及爾御風烟
　　冬日登海陵徳香閣
檻外紅梅初吐蕚千枝萬朶壓簷低淮南斜日登髙閣
目極寒蕪雪漲溪
　　頻歲
頻歲孫恩亂颿檣壓海頭傳烽連戍壘野哭聚沙洲司
馬能清野天吴漸穏流江淮非異土飄泊汝何憂
　　淮隂雪夜
昨歲釣臺大風雪今來風雪又維舟枚臯里畔樹不辨
淮隂祠前氷亂流俛仰古今可太息側身天地多煩憂
苦聞渤海金笳動故國何因得散愁
　　蔣虎臣修撰述天台之逰賦贈
太史三茅隱朱顔薄丗榮言尋沃洲路遥向赤霞城語
識寒山妙詩同太白清石梁横地底今夜萝經行
　　送徐存永歸閩携家之湖南
舊家楓嶺外去住復何言海上田園失㱕途雨雪繁家
移建溪水人聴椘山猿未弔長沙傳知君巳㫁魂
　　秦郵曲二首
盂湖蕭蕭風色秋神鴉競食嘯漁舟夜半湖心明月上
還疑神女弄珠逰
今年孟冬河水乾萬夫畚鍤聚河干行河使者黄符下
敢道無衣風雪寒
　　寄竹林寺諸道人
瀟灑城南寺亭亭千竹林澗流殘雪積春氣逺江隂石
壁窗中直梅花臘後深戴公山下路扶病憶登臨
　　雜題蕭尺木畫冊四首(為鄭御史作)
旛影依稀選佛塲白雲深處劇清凉迢迢澗水空花出
寂寂寒山貝葉香
山城水郭蒼茫裏曲棧疎林逺近中太息歐湖老詩史
直將勁筆壓闗穜
笭箵沿溪踏亂流秋深蘆荻風颼颼若得五湖三畞宅
便須随汝釣槎頭
平生酒態嵇中散目送飛鴻坐竹林閑向梅花彈一曲
落花亂點碧流深
　　題棧道飛雪圖送曾道扶之漢中
西指褒斜路凄然送逺心千峰盤雪棧數騎出雲林蜀
道連天𧺫秦闗入望深今宵畫圖裏如聴暝猿吟
　　二月五日淮隂作
二月五日春巳半淮南風物劇駸駸麥苗亂茁垂楊岸
蝴蝶交飛花樹林白羽徴兵吴㑹逺黄巾掠地海堧深
何時戍罷狼烟淨擊壤長從田父吟
　　環溪觀玉蘭同朱秋厓陳氷壑
淮南二月好天氣八寳城中春鳥鳴溪閣客来尋舊約
辛夷花發值新晴廻風雪霰當盃落遲日雲霞拂檻生
杏葉栁枝俱髣髴驚心祓禊逼清明
　　送苕文之京二首
淼淼江湖春水生淮南風景過清明故人恰向愁中至
感激真從難後平竹外寒烟瓜步鎮花時細雨廣陵城
謝公埭下通宵語酒冷香殘十載情
潦倒徒成未拂衣疎狂真與世相違南徐載鶴横江去
西磧看花壓帽㱕此去故人京雒少莫教逺道尺書稀
嶺南程五如相問為道維摩减帶圍(載鶴探梅皆余與/苕文近事)
　　絶句
波遶雷塘一帶流至今水調怨揚州年來慣聴吴孃曲
暮雨瀟瀟水閣頭
　　寄陳伯璣金陵
東風作意吹楊栁緑到蕪城第㡬橋欲折一枝寄相憶
隔江殘笛雨瀟瀟
　　贈蔣虎臣先生
盧橘已垂實楊梅初滿林仙人一相訪樽酒話同心天
台烟霧逺華陽丘壑深平生山水意兹夕寄瑶琴
　　紅橋二首
舟入紅橋路垂楊面面風銷魂一曲水終古傍隋宫
水榭迎新秋素舸自孤徃漠漠栁綿飛時時落波上
　　真州絶句五首
揚州西去是真州河水清清江水流斜日估帆相次泊
笛聲遥𧺫暮江樓
白沙江頭春日時江花江草望參差行人記得曾逰地
長板橋南舊酒旗
曉上江樓最上層去帆婀娜意難勝白沙亭下潮千尺
直送離心到秣陵
江干多是釣人居栁陌菱塘一帶疎好是日斜風㝎後
半江紅樹賣鱸魚
江郷春事最堪憐寒食清明欲禁烟殘月曉風仙掌路
何人為弔栁屯田(栁耆卿墓在城西仙人掌)
　　和李退菴侍郎讀水經注懐洞庭之作
椘望經時入窅㝠岳陽樓上數峰青曾臨南極浮湘水
坐對西風憶洞庭斑竹想從春後長落梅猶向笛中聴
新詩吟罷愁多少腸㫁當年帝子靈
　　江東
江東人物舊難儔遺老飄零半白頭斑管題詩吴祭酒
(梅村)紅顔顧曲袁荆州(蘀菴)太常縑素雲烟落(烟客)宗伯文章
江漢流(牧齋)徑欲相從破蕭瑟片颿髙挂五湖秋
　　吴公臺
大業那堪問長城怨有餘囘頭成一笑三十六封書
　　青暘道中二首
黛色横天際蒼蒼秦望山東廵殊不返流恨此山間
修竹被晴川淪漣映空曲日夕雪初消人家在寒緑
　　江隂何明府邀登君山
椘相何年邑凄凉此獨經棘門成宿草浮逺祗空亭(上有/亭名)
(浮逺)半壁收吴椘空江入杳冥卻思洞庭上一十二峰青
　　鄧玉書簡討招飲梅園
暨陽城外路倚棹數寒鴉何處吹横笛江南雪後槎故
人碧山隱招我問梅花更上花間閣香山數點斜(數前上)
(聲後去聲)
　　髙橋曉望恵山寄修逺留仙心甫流綺
清盥披衣𧺫開簾見九峯烟深微辨樹潮落緩聞鐘秦
塢望中近髙流何處逢那能品泉水與爾趺長松
　　潤州曉渡用皇甫冉萬歲樓韻
練湖分艇悵何依北渡廻看雲樹微白下西来潮正落
丹陽南去雁還飛笛殘逺步新愁集酒醒江闗旅夢稀
鐡甕城邉重懐古當年萬馬蹴重圍
　　蓉江寄牧翁先生
芙蓉江上雨廉纎東望心知拂水巖共識文章千古事
直教仙佛一身兼夜聞寒雪推􁯳笠春惜濃花側帽簷
兩到江南不相見少微空向老人占
　　題趙澄畫(為周櫟園侍郎題)
烟栁南朝寺風花建業城年年春盡日玉笛喚愁生
　　鑾江舟中雪霽月出即事題鄒喆畫
拂曉春寒重揚帆急霰侵月明生水際積雪滿空林岸
火推􁯳近漁菴閉户深平生剡溪興兹夕是山隂
　　葛一龍枇杷
洞庭詩人葛震父畫成盧橘亦清蒼想他縹緲峰頭坐
快寫西林五月黄
　　亡名氏畫
蘆荻蕭蕭山氣隂横笛吹作蒼龍吟一聲入破鐡皆裂
舉丗無人知我心
　　惲向千巖競秀圖
萬壑千巖雲霧生曹娥江外㡬峰晴分明乞與樵風便
身向山隂道上行
　　馬士英畫
秦淮徃事已如斯㫁素流傳自阿誰比似南朝諸狎客
何如江令擘箋時
　　葉欣離宫秋曉
翠華寂寂罷宸逰苑樹聲凄碧水流一片敗荷千點葉
靈波宮外不勝秋
　　送葉子吉編修入都
憔悴江潭客
先皇侍從臣宫車一朝出三別帝城春自灑蒼梧淚行
吟椘澤濱重來清切地憶奉屬車塵
　　送家兄禮吉歸濟南二首
龍山晴雪馬蹄長山翠湖雲罨画香好到旗亭寒貰酒
雙鬟低按小秦王
錦秋湖邉稻花凉錦秋亭下鱸魚香垂虹秋色一千里
秋到吴淞思故郷
　　戲倣元遺山論詩絶句三十二首
巾角彈碁妙五官搔頭傳粉對邯鄲風流濁世佳公子
復有才名壓建安
五字清晨登隴首羌無故實使人思㝎知妙不關文字
已是千秋㓜婦詞
青蓮才筆九州横六代淫哇總廢聲白紵青山魂魄在
一生低首謝宣城
挂席名山都未逢潯陽喜見香罏峰髙情合受維摩詰
浣筆為圖寫孟公
杜家箋傳太紛拏虞趙諸賢盡守株苦為南華求向郭
前惟山谷後錢盧
漫郎生及開元日與世聱牙古性情誰嗣箧中氷雪句
谷音一卷獨錚錚
風懐澄澹推韋栁佳䖏多從五字求解識無聲絃指妙
栁州那得並蘇州
中興髙步屬錢郎拈得維摩一瓣香不解雌黄髙仲武
長城何意貶文房
草堂樂府擅驚竒杜老哀時託興微元白張王皆古意
不曾辛苦學妃豨
廣大居然太傳宜沙中金㞕苦難披詩名流播雞林逺
獨媿文章替左司
獺祭曾驚博奥殫一篇錦瑟解人難千年毛鄭功臣在
猶有彌天䆁道安
涪翁掉臂自清新未許傳衣躡後塵卻笑兒孫媚初祖
强將配饗杜陵人
詩人一字苦㝠搜論古應從象㒺求不是臨川王介甫
誰知暝色赴春愁
苦學昌黎未賞音偶思螺蛤見公心平生自負廬山作
才盡禪房花木深
林際春申語太顛園林半樹景幽偏豫章孤詣誰能解
不是曉人休浪傳
鐡厓樂府氣淋漓淵頴歌行格儘竒耳食紛紛說開寳
㡬人眼見宋元詩
藐姑神人何大復致兼南雅更王風論交獨直江西獄
不獨文塲角兩雄
三代而還盡好名文人從古善相䡖君看少谷山人死
獨有平生王子衡
正德何如天寳年宼侵三輔血成川鄭公變雅非闗杜
聽直應須辨古賢
十載鈐山氷雪情青詞自媚可憐生彦囘不作中書死
更遣匆匆唱渭城
接跡風人明月篇何郎妙悟本從天王楊盧駱當時體
莫逐刀圭誤後賢
翩翩安㝎四瓊枝司直司勲絶妙詞底事濟南髙月旦
僅存水部數篇詩
中州何李並登壇弘治文流􁔛比肩詎識蘇門髙吏部
嘯臺鸞鳯獨逌然
文章烟月語原卑一見空同逈自竒天馬行空脫羈靮
更憐譚藝是吾師
濟南文獻百年稀白雪樓空宿草菲未及尚書有邉習
猶傳林雨忽沾衣
楓落吴江妙入神思君流水是天真何因點竄澄江練
笑殺談詩謝茂秦
來禽夫子本神清香茗才華未讓兄徐庾文章建安作
悔教書法掩詩名
海雪畸人死抱琴朱絃疎越有遺音九疑淚竹娥皇廟
字字離騷屈宋心
澹雲微雨小姑祠菊秀蘭衰八月時記得朝鮮使臣語
果然東國解聲詩
溪水碧于前渡日桃花紅是去年時江南腸㫁何人㑹
只有崔郎七字詩(太倉崔華字不雕)
曾聴巴渝里社詞三閭哀怨此中遺詩情合在空舲峽
冷雁哀猿和竹枝
九歲詩名銅雀臺三年留滯椘江隈不如解唱黄麞者
新自王戎墓下來
　　夢與唐祖命逰黄山
昨宵山中駕咫尺窮黄海夢裏軒轅臺迢迢復何在
　　至日懐申鳬盟兼寄張覆輿
晚雪融長至春風到廣羊有書來逺道知汝卧清漳久
客諳吴語行歌憶椘狂如聞巖壑裏慢世得琴張
　　太液兄家舊藏倪元鎮畫自題云蕭蕭風雨麥秋
　　　寒把筆臨摹強自寛賴有　君相慰藉松肪筍
　　　脯勸加餐此詩甚佳而雲林集不載今年偶得
　　　松圎老人畫愛其風格不減雲林因用前韻題
　　　于左方
䡖螺如髻秀堪餐新栁微黄晚漲寛應有扁舟天上坐
􁜹魚吹雪一江寒
　　方山道中
前山白雲外繚繞一江横漁舎參差見風帆自在行烟
花憐故國湖海寄浮生洗盞船頭坐一聲沙鳥鳴
　　瓜步晚望
西日低銜瓜步鎮亂鴉飛去石帆山支頥獨眺江南岸
龍虎銷沉悵等閒
　　癸卯除夕得林翁茂之金陵書適讀虞山先生列
　　　朝詩載新安吴非熊萬暦甲辰同翁逰武夷山
　　　詩計至今甲辰六十年感成一首附書為荅
文獻今誰在先生古道存髙眠數人代只佀閱朝昏約
我秦淮水新詩共討論幔亭追徃蹟下界已曾孫
　　望雞籠山雪寄杜于皇
天半雞籠雪遥遥逸興偏春隂寒未散雲壑更相鮮不
辨谷中樹應添巖下泉因懐杜陵叟拾橡此中眠
　　秦郵襍詩六首
夾岸人家短竹籬鴨頭新緑雨如絲㡬年寒食秦郵路
拂面楊花被酒時
國士無雙秦少㳺堂堂坡老醉黄州髙臺㡬廢文章在
果是江河萬古流(子方修文㳺臺成)
露觔祠前水拍村平湖水暖生蘭蓀靈風斜日畫旗捲
時有神鴉歸廟門
濤聲東走海陵倉蛾子紛紛割據塲三百年來陵谷變
居人猶是說張王(張士誠元末據此)
三十六湖如玦環青蘋風𧺫白銀灣紅橋四百姑蘇郡
徑合移來著此間
小桃初紅栁垂隂甓社湖中花水深鴉頭十五竹枝曲
不聴歌聲何處尋
　　茅山進香曲四首(揚俗舟人嵗以三月進香茅山戲為作此)
家住茱萸灣復灣年年三月上茅山白沙江邉吹笛去
赤山湖上賽神還
遥指三峰次第青五雲深䖏擁雲軿猿啼日暮神靈雨
知是茅君欲現形
雷平峯前雲氣開池中隱約𧺫風雷何人戲取華陽劍
真割乖龍左耳来
江淮兒女愛孤篷水宿烟餐西復東但祝茅君賜安穏
年年不怕石尤風
　　冶春絶句十二首(同林茂之前輩杜/于皇孫豹人張祖望程穆倩/孫無言許力臣師六修稧紅橋酒間賦冶春詩)
今年東風太狡獪弄晴作雨遣春来江梅一夜落紅雪
便有夭桃無數開
野外桃花紅近人穠華簇簇照青春一株低亞隋皇墓
且可當盃酒入脣
紅橋飛跨水當中一字䦨干九曲紅日午畫船橋下過
衣香人影太匆匆
三月韶光畫不成尋春步屧可憐生青蕪不見隋宫殿
一種垂楊萬古情
髯公三過平山下白髪門生感故知欲覔醉翁呼不𧺫
碧虚樓閣草離離
東風花事到江城早有人家喚賣餳他日相思忘不得
平山堂下五清明
坐上同矜作逹名畱犂風動酒鱗生江南無限青山好
便與諸君荷鍤行
海棠一樹淡胭脂開時不讓錦城姿花前痛飲情難盡
歸卧屏山看折枝
卭竹方袍老謫仙威儀猶復見前賢蓬萊三度揚塵後
坐閱春光九十年(謂林翁)
當年鐡礟壓城開折㦸沉沙長野苔梅花嶺畔青青草
閑送逰人騎馬囘
彭澤豪華久黄土梁谿歌舞散寒烟(張御史逹泉/彭澤人鄒副/使愚谷梁谿人林翁酒間述)
(二家聲伎/豪侈/之樂今俱衰歇矣)生前行樂猶如此何處看春不可憐
故國風光在眼前鵲山寒食泰和年(元遺山濟/南詩句)䢴溝未似
明湖好名士軒頭碧漲天(時祖望談吾郡山水之勝名士/軒在明湖曾子固守郡時所作)
漁洋山人精華録卷五
　　　　　　門人監察御史崑山盛符升國子祭酒江隂曹禾同訂
　　　　　　　　　　　　　候官門人林佶恭謄寫
　　　　　　　　　　男啟涑恭閱
漁洋山人精華録卷六　門人候官林佶編
　今體詩
　　送孫無言歸黄山四首
昨萝黄山碧溪月白雲三十六峯深朝來卻送滄洲逸
興發還為吴㑹吟
未能采藥入青城且傍浮丘畢此生知君西渡松明水
已有羣仙抗手迎
硃砂湯口三千頃石筍凌空一萬株更問黄山竒絶處
天都瀑布勝匡廬
廣陵市上賈人子衮袞錢刀劇可憐恠爾山中𬗋芝客
閉門髙枕夢逰仙
　　送彭十羡門逰粤二首
大姑彎彎睂黛長小姑窈窕宫亭粧三日潯陽風信到
雙姑早晚嫁彭郎
萬里南荒弔尉佗芭蕉林裏越禽多好將延露新翻曲
乞與珠娘蹋臂歌
　　真州懐家兄西樵
依然山郭與江樓長夏蕭條只似秋十里香生芰荷水
亂蟬聲送木蘭舟試尋戰壘連京口無數雲山指石頭
曾與坡公吟賞地對牀風雨戀真州
　　秦淮泛月宿青溪有寄二首
移船就明月鼓楫泝淮流明月雲中出流光水上浮三
更吹玉笛銀漢㵼凉秋長板橋頭栁誰家尚倚樓
一宿青溪栅還悲張麗華黒頭江令宅亦作叚侯家壘
號韓擒虎商歌玉樹花都將東郭筆寫恨寄天涯
　　故中山西園
上公邸第舊西園水石蕭然絶世喧無復秋蘭被長坂
祗餘修竹映朱門蕭曹事業終歸盡江孔文章莫更論
日暮風煙愁客思冶城南是謝公墩
　　臺城懐古二首
覆舟山畔古㙜城故壘參差觸目驚蔓草縈烟野蕭瑟
寒禽將子水縦横𬗋雲黄鵠符終驗白馬青絲䜟又成
千載華林宫館路清明時節野棠生
傳檄風生南雍州蕭郎三十冠諸侯蘭陵家國偏多故
荆椘干戈且未休遺老空聞龍瀆語荒原都作雉媒秋
可憐代景行師日水到青塘咽不流
　　登雞鳴寺
雞籠山上雞鳴寺紺宇凌霞鳥路長古埭尚傳齊武帝
風流空憶竟陵王白門栁色殘秋雨元武湖波澹夕陽
下界銷沉陵谷異楓林十廟晚蒼蒼
　　雞鳴寺眺後湖二首
禁地傳清􁂒依依白下城恩波連太液別苑𧺫昆明(湖亦)
(號昆明)野水鳬鷗逺斜陽菡萏生不須揺落日陵谷已含
情
魚鳥華林路渟泓復此湖三秋人易怨八代感何殊蕭
寺寒聲急鍾陵返照孤塘蒲今已晚憔悴庾肩吾
　　題秦淮水榭
氷簟胡牀水上頭𧺫看纎月映淮流三更入破誰家笛
子夜聞歌何處樓澹澹星河耿斜照姢姢風露作新秋
謝郎今夕思千里獨對金波詠四愁
　　題靈谷廢寺
為愛蔣山山色好筍輿終日不逢人杖藜入寺花扶屐
巖谷迎秋雨墊巾王舎城中荒草徧樂逰原上野麋春
誌公衣履今還在苑外悲風卧石麟
　　尋半山堂遺址
舒王歸卧後卜築蔣山邉騎驢衣掃塔来徃㝎林前空
山無舊業欹澗但懐烟太息元豐事江城聞杜鵑
　　蕭思話彈琴石
宋代蕭常侍彈琴于此山清徽汎松石逸響碧雲間我
欲尋遺跡風流不可攀惟餘逺江水朝夕送潺湲
　　瓦官寺
江色斜陽下來過古瓦官勇如驃騎少(阮思曠戲何驃騎卿/勇邁終古乃圗作佛)
癡似虎頭難梵響流空寂松聲覆殿寒逍遥能解否試
問道林看
　　荅朱錫鬯過廣陵見懐之作時謁曹侍郎于雲中
桃葉渡頭秋雨繁喜君書札到黄昏銀濤白馬來胥口
破㡌疲驢出雁門江左清華惟汝在文章流別㡬人存
曹公横槊懸相待共醉飛狐雪夜樽
　　夜登觀音巖弘濟寺贈終南融道人
登臨建業暮鐘時椘客慿髙一寄思淼淼寒潮孤鳥去
冥冥微雨數帆遲逺江人語驚山鬼方丈燈明叩導師
借問龎睂老尊宿空山雨雪是前期
　　懐陳伯璣二首
當代陳無已棲棲竟白頭三洲歸作客五字逺工愁湓
浦風潮滿匡山木葉秋經年㫁消息何事只淹㽞
公子秦川貴飄零感盛時田園非阮曲別業寄鳩兹擲
拂名僧對吟詩小婦知秦淮舊風月衰栁㡬行垂
　　將徃金陵冐辟疆㩦歌兒見過同方坦菴先生杜
　　　于皇方邵村崔不雕小集
天涯倦客此宵同銀燭湘簾五夜風殘月空堂絃拉襍
早潮江岸唱玲瓏鶯花上日連秋社絲竹中年感謝公
明發白沙洲上棹橘林楓葉雨𪷟𪷟
　　夜泊江口聞笛寄家兄西樵四首
雲水正寥落笛聲何處生颯然秋思滿不覺有離情凉
月閣邉水西風江上城何須武溪曲辛苦怨南征
揚子江頭月流光千里餘羙人臨水別隔嵗㡬行書霜
落吹羌笛烟深聞夜漁調髙風籟寂流怨滿空虗
半夜蒼龍吟能傷椘客心離人歌水調清怨激楓林估
舶不能發江波此夕深夜寒沙雁𧺫縹緲竟難尋
李謩天寳伎裂竹老龍驚此夜瓜洲渡風髙白浪生精
靈泣相語雲月皓将盈入破那能寐依依隴水清
　　題弘濟寺方融道人壁
曾挈軍持伴領軍五年重訪􁂬麋羣天花尚散空江雨
龍氣仍蒸下界雲缾拂不辭衝虎過旃檀常是逆風聞
聽鐘又逐驚蓬去山木蒼蒼落日曛
　　渡江中流作
撃汰金陵㟁溶溶曉氣分潮廻落沙嶼帆逺入江雲霽
景中流見秋風天外聞時清餘戰壘重弔水犀軍
　　皇厰河道中二首
繋䌫臨江滸沿洄復㡬重沙鷗荷港雨水㹀栁塘風潮
汐時皆應烟波態不窮欲從詹尹卜來作祝雞翁
雲影稻畦浮清泉更曲流江郷宜晚照水草入凉秋沙
鳥飛還歇菱絲散復留漸臨瓜步岸花外㡬漁舟
　　憶明湖
一曲明湖照眼明越羅吴縠剪裁䡖烟巒濃澹山千疉
荷芰扶疎水半城歷下亭中坐懐古水西橋畔卧吹笙
鵲山寒食年年負那得樵風引棹行
　　題孫豹人小像
絶磵長松不世情科頭箕踞一先生胷中磊塊無人語
落落琴聲大蟹行
　　錦秋湖竹枝三首
鵞鴨城邉望不稀汀洲水長荻芽肥慕容事逺傷春目
斜日金鵝接翅飛
錦湖水色勝湘湖雉尾􁃇羹玉不如持謝江南陸内史
酪漿還得似渠無
不論烟櫂與霜􁯳帆力真禁八面風北豸南鱸誰辨得
慿君博物注魚蟲
　　白沙江上雪卻寄家兄揚州
停舟揚子縣支枕夜寒侵人語烟初暝雞鳴雪漸深江
天多曠望漁浦極楓林不見梅花閣烟波愁暮心
　　真州北郭即目
同雲壓江城曉出真州郭郭外斑竹林風吹殘雪落
　　魏文帝賦詩臺(在儀真北三里)
城子山邉欲雪時賦詩臺畔𧺫愁思五官只自臨江歎
笑殺孫郎帳下兒
　　盱眙懐常尉建
昔賢矜拄笏偶寄一微官小邑如山隖髙名薄建安夕
鐘千澗靜春雪九峯寒一勺玻瓈水懐人向夜䦨
　奉酬西樵先生閣夜聞鶴之作
椘江烟鶴鳴風雪蕭蕭夜十載別離心相對寒燈下
　　人日登真州天寧寺浮圗懐李退菴侍郎
蹋閣攀林到上方振衣千仞俯蒼蒼江臯騁望傷春目
人日登臨憶侍郎枚叔才情傳七發椘臣清怨極三湘
(李有憶洞/庭詩㝡工)何時問疾來方丈乞取天花作道埸
　　讀費宻詩
成都跛道士萬里下峨岷虎口身曾㧞𧖟叢句有神大
江流漢水孤艇接殘春(二句/密詩)十字須千古何為失此人
　　送家兄西樵逰黄鶴山
抱琴向黄鶴言訪戴公家山路霽春雨逺江明落霞風
吹石楠樹露泫櫻桃花明日西津渡從君問釣查
　　金陵道上
乍疎乍密秧針雨時去時來舶趠風五月行人秣陵去
一江風雨晝𪷟𪷟
　　一鐙樓與方爾止夜坐懐施愚山臨江
牛頭髙處宿初夏似􁡾秋蕭颯青林外西風月滿樓故
人皖山隠髙詠繼前修共憶蕭江客清猿𧺫夜愁
　　雨夜宿德雲菴
精舎千峰上禪關掩白雲下方羣動息風雨夜深聞瀑
布遥争落松聲溼不分卻愁屐齒滑絶頂閉氤氲
　　徳雲菴曉𧺫
宿鳥驚寒解報更夜聞林雨逹天明迢迢絶澗千重瀑
寂寂中峰一磬聲
　　雨中將徃華山同爾止坐𬗋峰閣
寂歷山中雨僧房晝掩門還來𬗋峰閣解帶共清言危
溜千巖落中峯一澗喧誰知江令宅今是給孤園
　　花山道中即事
萬山堆裏看雲松曲崦幽溪復㡬重爲愛泉聲過林去
不知烟寺逺聞鐘
　　尋舊院遺址同方爾止
香艶消沉盡空尋舊板橋人稀春寂寂事去雨瀟瀟黄
蝶飄寒圃青溪咽暮潮鷲峰寺前栁揺落亦魂銷
　　淳化闗道中望茅山
解組初辭郡離羣欲上浮懐仙來句曲采藥到茅州東
望朱陽館常思許逺逰何當餌南燭頽景駐千秋
　　雨宿山家二首
鬱岡山下雨瀟瀟山店寒更㫁麗譙遥憶青溪楊栁岸
一篙新緑漲江潮
方諸玉具碧雲間也擬逰仙駕鶴還一夜潺湲秣陵雨
白羊門外失茅山
　　金陵輓陳士業先生兼寄伯璣三首
昨朝揚子縣逺寄豫章書五字詩殊妙三都序不如(士業/序子)
(論詩絶句/便為絶筆)人來青溪曲葉下白門初再有西江信真成腹
痛餘
板蕩崇禎末先生宰晉州中山翻得謗孟博竟同收歸
隱康王谷讀書章貢樓(君所居曰章/貢讀書樓)悲㦲耆舊盡流水咽
三洲
　　蔬枰圖詩為宋射陵作
相逢射陵叟獨見古人心解作一生事蕭然三徑深忘
機成老圃抱甕偃空林銅輦他年夢依依直到今
　　花朝道中有感寄陳其年三首
漁陽三月無芳草客思離情不奈何此日淮南好天氣
青驄尾蘸鴨頭波
三月嬉春射雉城鉢池新水縠紋生𬗋雲低唱靈雛拍
愛忍春寒坐到明
風俗淮南古禁烟紅橋解禊雨晴天酒徒散盡楊枝別
説着花朝一惘然
　　鄒衣白畫
雲嵐半幅落人間衣白山人去不還卻憶題詩東澗老
夕陽粉夲出闗山(末七字虞山翁題白衣畫句)
　　胡元潤畫
白波青嶂非人境憶住江南過五年今日長征老鞍馬
菰蒲春雨夢江天
　　八冊小景
八冊西風曉鏡鋪家家網得四腮鱸水郷風味江南思
何日扁舟鶯脰湖
　　樊圻畫
曾經草鞵夾望見清凉山秋雨暗江浦數帆烟際還披
圖思建業欲徃路間闗因送江南客題詩慰別顔
　　趙澄畫
江南春意到寒梅曲崦廻汀㡬樹開銅井銅坑風雪裏
曾欹烏帽跨驢來
　　石谿畫
慈竹林中一徑微曾尋石窟叩禪扉雲山舊衲渾忘卻
欲借僧雛壞色衣
　　趙北口見秋栁感成二首
(順治乙未予上公車與家兄吏部傳肜臣御史賦栁枝詞扵此怱怱十餘/年矣隄栁婆娑/無復曩時不勝攀枝折條之感因賦是詩)
十二年前乍到時板橋一曲栁千絲而今滿目金城感
不見柔條踠地垂
六載隋堤送客驂樹猶如此我何堪銷魂橋上重相見
一樹依依似漢南(子舊賦栁枝有句云銷䰟橋上銷䰟樹不到飛花魂亦銷)
　　周量近躭奕以詩調之并示湘北
畫省垂鞭薄暮廻文楸方罫鎮常開知公欲厭承明直
徑賭宣城太守來
　　送隱巖道人之五臺繹堂周量苕文湘北同作二
　　　首
道人江左秀十載住菰蘆獨向清凉去随身智杖扶峰
峯餘積雪了了見文殊亦欲㳺方外從師問苾蒭
曼殊行道處猶現海螺城摩詰無文字豐干識姓名綻
衣寒事早咒鉢毒龍驚殺活從渠㑹依然草一莖
　　荅梅淵公贈畫兼寄唐祖命二首
鳥哢屏風明鏡開青溪水色碧瀠洄琴髙三月登春綱
一日谿頭醉一囘
年來八詠憶休文耕隖先生袂又分好是謝家團扇上
相思為畫敬亭雲
　　送吴天章歸中條二首
二月春蕪緑紛紛蝴蝶飛花朝逢暮雨寒食減征衣道
路誰知已登臨不當歸中條多水竹此去掩荆扉
愛汝王官谷他年擬借居三峯當户牖五姓足樵漁田
舍堪懐古茅茨宜讀書獨憐好身手歸去注蟲魚(中條山)
(下有五姓湖)
　　題胡玉昆宋梅圖為程翼蒼
風雨厓山事杳然故宫疎影自年年何人寄恨丹青裏
留伴冬青哭杜鵑
　　送耿承哲赴髙州推官二首
見說髙凉郡遥遥八桂鄰駱田潮上下蠻弩瘴冬春蚌
暈連珠浦氷綃獻海人酌泉君有意知不厭清貧
何代名藩地軍城徧草萊轅門飛鳥落行殿野棠開感
激碙州蹕悲凉冼氏才撫時思將略巾幗亦雄㦲
　　瓶中荷花開偶成二首
載酒紅橋日扁舟蓮葉東蕭蕭沙鳥白漠漠渚花紅明
鏡生瀟照清流澹惠風別來一千日相見膽瓶中
魯連陂上路十里白蓮花遥夜孤舟泊無人山月斜㫁
橋三汊水籬落㡬漁家江市垂楊岸何人繫釣查
　　宗梅岑畫紅橋小景見寄賦懐二首
辛夷花照明寒食一醉紅橋便六年好景匆匆逐流水
江城幾度沈郎錢
紅橋秋栁㝡多情露葉烟條逺恨生好在東原舊居士
雨窓著意畫蕪城
　　荷蘭刀劍(大小凡八枚)
憶戰金門島王師大合圍寒芒生海外真見著狃飛
　　荷蘭四馬(二青二赤鳯膺鶴脛日可千里)
龍種來西極蘭筋怒不羣鼓車應待汝不用籋浮雲
　　西洋四白小牛(白質斑文長二尺髙一尺七寸項有肉峯)
豈是流沙種還疑果下駒寄言熊虎質不敢恃牙鬚
　　過草橋橋西二水清濁劃然至橋東乃合流土人
　　　云清者自西山來濁者渾河也
垂楊匝地板橋横沙路青驢得得行偶坐濠梁忘日暮
可憐泉水在山清
　朱錫鬯自代州至京奉柬
短後曲將代馬騎談兵絶塞偃牙旗錦嚢舊事悲唐壘
碧玉春流寫晉祠燕市雪深衣褐敝吴江楓落酒船遲
鴛湖若買三間屋得便從君下釣絲(朱有晉祠記㝡工)
　　為髙念東侍郎題文衡山畫二首
驢影凌兢冬氣昏危亭孤棧簇烟村披圖正有溪山夢
風竹蕭蕭雪擁門
凍合千山鳥不飛梅花香裏蹋清暉先生只向江南老
不見天山雪打圍
　　送宋牧仲別駕歸黄州
詞賦梁園憶勝逰一麾雲夢澤南州三分誰似周郎少
九辨深知宋玉愁烏鵲南飛河漢轉大江東去古今流
山川如此容髙嘯羡汝黄泥坂下舟
　　林逋梅鶴(為蒲州杜公題趙承㫖襍畫)
郭索鉤輈句尚傳妻梅子鶴致蕭然不知他日朝元殿
誰上汾隂饗祀篇
　　漁父
風送三江雉尾蓴青鱸𬗋鱖正時新故家零落遺民老
恐是當年汐社人
　　磨鏡
磨鏡一錢無不可市中逰戲亦悠㦲黄塵碧海須臾事
負局先生自徃來
　　馬
十二天閑立仗齊何來龍種大宛西即教得遇雄才主
不少黄金鑄褭蹏
　　打毬
如弦馳道接長楸紅鬛嘶風滚畫毬日暮蹋花歸去晚
徳陽宫北苑東頭
　　三月晦日公㦷招同曰緝玉虬苕文周量玉隨湘
　　　北子端集河樓得絶句五首
下直經旬髮不梳河樓髙㑹剪春蔬已喜緑蒲藏睡鴨
更燒紅燭射逰魚
御河楊栁盡飛花露葉烟條拂狹斜十五年前曾繫馬
數株初種不勝鴉(順治乙未曾與諸君宴集此樓)
櫻桃初熟紅藥開相逢且覆掌中盃新詩樂府誰多少
鬬取旗亭畫壁來
濟南山水天下無剩水殘山還自殊仕宦㡬人為令僕
十年冷落鵲山湖
腸㫁江南盛小叢三年禪榻過春風不縁今夕相料理
枉負花枝映肉紅
　　送戴務旃逰華山
捫蝨雄談事等閒餘情盤薄冩孱顔洛陽貨畚無人識
五月騎驢入華山
　　題文與也爲梁曰緝畫江村讀書圖二首
門外漁航箇箇䡖春流滑笏縠紋平江花江鳥不相識
冩向丹青俱眼明
停雲家世紅欄里相國風流異代傳昨見明牕寫江練
諸孫才調又翩翩
　　爲苕文題焚香掃地圖
朱門鼎鼎厭粱肉忍饑誦經無此人娜如山中好泉石
他年真作孟家鄰
　　竹枝三首送陸氷修
白翎雀飛山雪寒譜入琵琶馬上彈沙鷗鸂鶒春江上
蘆葉青青水滿灘
北人不識竹枝歌沙磧春深牧駱駝南人苦憶江南好
明鏡夾城春始波
才過蘇州是秀州垂虹亭下水爭流吳山的的如迎客
吴女摻摻解蕩舟
　　大司馬龔公招同劉公㦷吴玉随梁曰緝汪苕文
　　　程周量李湘北陳子端陳其年集城南餞送董
　　　玉虬御史赴隴右分用杜公秦州詩韻得間字
　　　天字
送逺逢秋社西風岐路間單車三輔客郷萝五湖山折
檻心元苦乘槎使未還隴頭嗚咽水想像鬢毛斑
隴阪髙無極西行欲上天秦州秋望濶寥落㡬烽傳戌
鼓連天水長城到酒泉營平方略熟吹角罷防邉
　　為王山史賦獨鶴亭
園林華山下水石逺人間獨鶴來江海蕭然相對閑博
臺殘雪散仙掌片雲還騎向三峯頂遥遥不可攀
　　再為曰緝題江村圖
西臺御史馬步工下直垂簾送飛鴻髙堂雪霽展圖畫
興在春江烟靄中
　　送陳其年歸宜興二首
與君五載揚州夢細馬吟春皂莢橋嵗晚幽州復相送
九門風雪壓盤鵰
送客魂銷楓樹林買田陽羡舊同心花枝照眼蝦籠嘴
未得從君弄渚禽
　　嶽下作
嶽路清和候氤氲望不稀林園收宿雨石瀬濺人衣班
馬紅亭渡溪禽白練飛買山随䖏好終日戀清暉(泰山有)
(紅亭左傳大蒐于紅即此白練紅練鳥名)
　　徂徠懐古二首
徂徠林壑美復愛竹溪清應有雲霞侣幽居逺丗情釣
竿想巢父酒態憶長􁂞寂莫空山道寥寥千載名
當年石守道卜築亦于斯時際昇平日人傳慶曆詩子
孫留伏臘(山中上王村/今尚多石氏)水石映茅茨直道今誰繼凄然汶水
湄
　　徂徠山下田家
行行空翠裏明晦更多姿碧樹通村路青山向嶽祠林
深雞犬靜雨足隴苗滋他日龜隂稼躬耕亦不遲
　　羊流作
山勢圍荒壘猶傳太傳城風流一銷歇華表只縦横落
日髙平道殘碑峴首情當年堕淚處髣髴見平生
　　題尤展成新樂府三首
南苑西風御水流殿前無復按梁州飄零法曲人間遍
誰付當年菊部頭(展成樂府順治中曾進御覽)
猿臂丁年出塞行灞陵醉尉莫相䡖旗亭被酒何人識
射虎將軍右北平
千金匙首土花斑兒女恩讎事等閑他日與君論劍術
要離塜畔買青山(題黑白衛傳竒)
　　冬日讀唐宋金元諸家詩偶有所感各題一絶于
　　　卷後凡七首
元和碑版照千春孔鼎湯盤跡未湮今古才人困箕口
祗應牛斗不能神(退之)
星宿羅胸氣吐虹屈蟠兵䇿畫山東黨牛怨李君何與
青史千秋有至公(牧之)
慶曆文章宰相才晚為孟博亦堪哀淋漓大筆千年在
字字華嚴法界來(子瞻)
一代髙名孰主賓中天坡谷兩嶙峋瓣香只下涪翁拜
宗派江西第㡬人(魯直)
射虎山南雪打圍狂來醉墨染弓衣函關渭水何曾到
頭白東吴萬里歸(務觀)
載酒西園追昔逰畫欄桂樹古今愁蘭成剩有江南賦
落日青山望蔡州(𥙿之)
漢庭老吏果無慙掲後楊前總未堪愛咏君詩當招隱
青山一髪是江南(伯生)
　　愚山至都門同荔裳顧菴繹堂湟溱小集家兄西
　　　樵郖舍同用初字
爾駕琴髙赤鯉魚偶來京洛慰離居樽前兄弟狂猶昔
袖裏詩篇錦不如斜日竹梧新霽後明燈池舘夜凉初
㡬年南北相思􁂒今夕論文一𧺫予
　　和汪樊桐工部
孝陵于役詩二首
十載遺弓劍銀池即鼎湖地形圍御宿雲氣滿蒼梧原
廟青山合松楸白日孤當年侍臣在沾灑向春蕪
地是周原舊人知漢道昌千秋傳畢郢萬户衛咸陽流
水環宫寢春花上繚牆下陵一廻首王氣鬱蒼蒼
　　題張魏公墨蹟後
淮西白骨接苻離三十年中㡬喪師太息長城君自壞
軍中空卓曲端旗
　　王筠侣畵草蟲為大司㓂梁公題二首
髥翁任誕如忠恕脫屣朱門傲五侯肯為尚書冩幽興
碧花紅穂草堂秋
一幅丹青顧野王草根纎意曲籬㫄風懐磊落如公少
便注蟲魚也未妨
　　送秦留仙太史歸梁溪
我鼓湘靈瑟君彈昭氏琴房櫳激流徴太息感知音古
塞鴻聲逺離堂燭淚深臨觴忽不御為爾一沉吟
　　送愚山逰嵩少
祖道青門秋氣深川原風葉亂寒砧嵩雲洛日遥相憶
魏闕江湖共此心八節灘髙晴亦雨三花樹古晝長隂
陵陽歸去名僧社卻聽微鐘憶少林
　　聞林茂之先生已葬鍾山
萬古鍾山下今成有道阡龍蟠髙士宅貍首故人憐老
尚歌朱鳥魂應拜杜鵑何時磨鏡具一問秣陵船
　　送張簣山學士歸廬陵
廻首􁉔稜別𬗋宸孤舟遥下富川濱誰令江外漁樵侶
爭識　先皇侍從臣上殿似聞辛慶忌行吟休擬椘靈
均千秋公議存青史應爲　朝廷惜此人
　　送董樵㱕成山兼寄宋澄嵐先生林寺孝廉
漢家祠日主遺跡成山中吾子千秋意棲遲滄海東凉
天朝放鶴雪隖夜聞鐘問訊河汾叟東歸道未窮
　　送孫古喤赴南靖
萬里無諸國孤帆直向東盤餐登馬甲井邑枕鮫宫禁
舶人烟少懸針職貢同孫郎還嫵媚真有𬗋髥風
　　盧師山
盧師昔日經行地惆悵蒼崖古木風㝡憶深秋飛瀑下
四山寒葉亂流中
　　皇姑寺
皇姑寺前人日晴畏吾村畔草痕生山桃堤栁自春色
粥鼓鐘魚非世情鐡劵南宫憐將相黄沙北狩誤公卿
獨慙扣馬輸巾幗天市星文㡬夜明
　　退谷見朱錫鬯李武曾潘次耕蔡竹濤題名時朱
　　　在廣陵李在黔南潘蔡在太原
故人消息比何如萬里江湖嵗又除山寺到來先一笑
春風石壁見君書
　　曉起至五華寺尋水盡頭作
退翁亭子蒼崖前五華古寺當其顛殘僧夜雪煨芋火
童子開門尋澗泉石壁空青散雲錦金沙照曜浮清漣
他時把酒蘿隂下風堕巖花烏㡌偏
　　裂帛湖雜詠六首
裂帛湖光碧玉環人家終日映潺湲分明一幅蔡侯𥿄
冩出湖南千萬山
淋池十里芰荷風太液西來一派通應有恩波下黄鵠
年年流入建章宮
水軒面面似船窻沙燕鵁鶄盡作雙忽憶夢廻聞柁鼓
一枝柔艣破烟江
宣宗玉殿空山裏簫鼓樓船事已非何似茂陵汾水上
秋風南䧹淚沾衣
石甕山頭歸片雲望湖亭上倚斜曛𥿄錢社酒棠梨道
不到湖邉耶律墳
萬樹垂楊掃緑苔桃花深映槿籬開逰人盡説西隄好
須及清明上已來
　　贈謝方山舍人二首
歷落嶔嵜可笑人朝衫猶自染京塵深憐謝客吟詩好
莫訝王郎斫地頻三月鶯花連下杜廿年車庫感平津
青絲挈酒髙梁水取次東風解褉辰
舎人簾閣晝凝香下直清齋似太常昨日同尋烟際寺
題詩多在賛公房晴溪氷雪寒逾好風磴莓苔滑不妨
騎馬城南春又暮㡬廻西笑憶滄浪
　　題新樂縣驛壁寄宋荔裳
當年霧夕詠芙蕖促席傳觴樂未疎名忝應劉七才子
座傾沈范兩尚書(龔芝麓梁蒼/巖二宗伯)飛星過漢無留影萍葉随
潮少㝎居猶有前期不相負秋來同釣錦江魚
　　雨中度故關
危棧飛流萬仞山戍樓遥指暮雲間西風忽送瀟瀟雨
滿路槐花出故關
　　冷泉關道中
南徑雀鼠谷﨑嶇殊未休路随千嶂轉峽束一川流灘
急長疑雨蟬嘶畏及秋雲峰將落日立馬迥含愁
　　國士橋
國士橋邉水千年恨未窮如聞柱厲叔死報莒敖公
　　猗氏徃蒲州道中有感
令狐城畔雨霏霏遥指中條積翠稀西接新秦三輔迥
東鄰故絳兩川圍空聞魏國山河美久識唐家節度非
愁絶無心更懐古清秋風景亦沾衣
　　望中條山
今朝美風日望見中條山青嶂有時隠白雲随意還泉
飛幽谷裏鳥囀竹林間欲訪韓終去菖蒲駐好顔
　　河中感懐寄諸兄
何䖏依依動客愁蒲津雲物迥髙秋河聲近挾中條雨
關勢遥分太華旒人代茫茫雙去鳥夕陽渺渺獨㱕舟
京華故國俱千里心折西風鸛雀樓
　　中條山下作
中條初日上嵐彩變朝昬芳樹重重隖流泉曲曲村河
流趨厎柱山勢鎖關門借問王官谷貽溪跡尚存
　　望見華山
蒲坂南來問釣船風陵塠上隔風烟黄河一曲流千里
太華居然落眼前
　　潼關
潼津直上勢嵯峨天險初從百二過兩戒中分蟠太華
孤城北折走黄河復隍㡬見熊羆守棄甲空傳犀兕多
漢闕唐陵盡禾黍雁門司馬恨如何
　　華隂道中
平田漠漠稻花香百道清泉間緑楊二十八潭天上落
無人知是帝臺漿
　　華州道中
地古弘農郡雲峰去不窮泉飛名岳雨稻熟野塘風漕
輓通河渭雄關界華嵩唐家傳七世何事失山東
　　華州齊雲樓(唐昭宗望京䖏)
齊雲樓上望京師渭水東流無盡時父老尚傳行幸日
教坊曾譜㫁腸詞城空只見雙飛燕刼敗猶爭一局棊
莫問寒烟十六宅土花凝碧至今悲
　　遇仙橋即事
浮雲收渭北初日照終南馳道連秋水官橋度曉驂人
烟生浦樹鳥語入晴嵐欲訪漁川隱蘆中有釣菴(漁川)
(華州山水勝處)
　　渭南道中
秦川秋色迥四望極風烟樹隠金椎宻花開玉井鮮水
光浮蓮(音輦)勺山翠入藍田徃昔長安道孤城近日邉
　　豐原
豐原髙不極原上行人度秋晴渭川望遥見藍田樹
　　渭南望瀑園寄南鼎甫僉事
湭曲風煙好新秋望瀑園池通清渭水花暖𬗋蘭村西
蜀天邉節南宫雪夜樽十年鴻爪意愁絶詎堪論
　　驪山懐古八首
鸚鵡何年問上皇野棠風折繚垣長銷魂此日朝元閣
親試蕐清第二湯
滿路香塵拾墜鈿諸姨五隊夾城邉花開繡嶺看調馬
雪下離宫有賜錢
舞罷驚鴻歲月徂長門深閉長青蕪君王自愛霓裳序
不記樓東一斛珠
内殿傳呼菊部頭梨園弟子按梁州善才零落龜年老
渭水猶明羯鼓樓
蜀王音信渺天涯青鳥西飛日又斜㫁粉殘香誰得見
承恩只有玉蓮花
鳯凰原下􁂬槽㫄虢國夫人有賜莊無數青山學眉黛
當年誰入合歡堂
不復黄衫舞馬牀更無片段荔支筐祗餘今古青山色
留與詩人弔夕陽
空城㡬曲水潺潺松柏凄凉滿舊山輦道無人秋草合
年年嗚咽到人間
　　灞橋寄内二首
長樂坡前雨似塵少陵原上淚霑巾灞橋兩岸千條柳
送盡東西渡水人
太華終南萬里遥西來無處不魂銷閨中若問金錢卜
秋雨秋風過灞橋
　　晚渡澧渭
清川生暝色鼓楫溯中流返照紅將歛終南𬗋翠稠遥
看雲際寺欲放渼陂舟故國東溟上茫茫清渭樓
　　望終南雲氣
終南雲物一千里逺横嶓冡包商顔不雨不晴最窈窕
一東一西時徃還何日髙棲尋𬗋閣來朝驛騎繞黄山
無心羡汝能舒卷慙負秋來水石閑(古詩逢逢白雲一東一西一南/一北)
　　漢武帝通天臺址
通天㙜畔望咸京秋入秦川雨半晴御宿不來仙掌散
宮車已徃露盤傾神光遥指虚無影渭水長流日夜聲
此去西風茂陵路祗應腸㫁沈初明
　咸陽早發
日照長陵小市東依然蹤跡逐飛蓬未央宫闕悲歌裏
鄠杜鶯花淚眼中巳見銅人辭漢月空㽞石馬卧秋風
多情㝡有咸陽草和雨和烟嵗嵗同
　　茂陵
武帝乘龍久上昇集靈㙜古㡬人登晴川淼淼通槐里
秋草萋萋入茂陵天馬歌成愁出塞泉鳩事去涕沾膺
誰知一代孫弘閣唯有東方諌獵能
　　馬嵬懐古二首
何處長生殿裏秋無情清渭日東流香魂不及黄旛綽
猶占驪山土一丘
巴山夜雨卻歸秦金粟堆邉草不春一種傾城好顔色
茂陵終傍李夫人
　　飛龍務
此地臨汧渭秦嬴有舊封飛龍何日去凡馬至今空落
落驊騮氣蕭蕭首蓿叢黄雲秋草裏悵望古城東
　　武功道中
武功回首望金城古跡蕭條感乍生秃節尚憐蘇屬國
黨人終賴竇逰平白頭鬱鬱身前事青史悠悠世上名
千里終南山色好一枝笻竹萬緣䡖
　　武功懷古
唐家慈聖寺后稷有邰封二水流沮漆千秋擬沛豐髙
原山色裏小邑夕陽中樂府康王好何時訪沜東
　　扶風道中
北望廻龍薄西行過馬嵬俠逰無柳市史筆闕蘭臺老
鬢愁中改秋風隴上催田園情話好何事不歸來
　　馬伏波祠
冥冥炎海伏波祠肅肅靈旗故國思萬里功名銅馬式
五谿淫潦跕鳶時隗嚻詎識真王異朱勃終慙地下知
空憶平生少㳺語㱕來欵叚悔教遲
　　織錦巷
慧絶璇璣手當如棄置何憐他蘇蕙子枉嫁竇連波
　　鳳翔府
城邉汧渭兩交流隴蜀中分第一州西雍横當斜谷路
南山髙接杜陵秋雌鳴尚憶秦人霸星隕難銷漢相愁
形勢依然身萬里扶風歌罷拂吴鈎
　　寳雞道中
時序颯已變征蓬何處休逺天吴岳影斜日渭川流雲
棧餘髙鳥磻溪有釣鉤龍鍾三十九白盡老夫頭
　　寳雞縣
險絶古陳倉停車落日黄霸圗今寂莫陳寳亦銷亡城
郭秋雲裏人家清渭㫄廻看三輔逺秦樹但蒼蒼
　　石鼓山
遥憶岐陽狩來過石鼓山韓蘓今地下星斗尚人間谿
谷㱕飛少川原獵騎還寄情汧渭水千折過潼關
　益門鎮
天險當秦鳳提封界雍梁棧雲髙不落隴樹曉還蒼古
􁯠催征騎秋風弔戰埸山南明日路漸入武都羌
　　煎茶坪
大壑沉雲霧冥冥萬仞梯孤峯分隴漢兩水劃東西(坪東/水北)
(流西水/南流)遥直金牛峽㫄臨白馬氐當年誰設險不用一丸
泥
　　自長橋至草凉樓
西下嘉陵水瀰瀰緑滿灘緣崖紅叱撥縈棧曲䦨干九
折行人少千峰落日寒不知投宿處樵響隔雲端
　鳳縣
險絶岐南路岧嶢蜀北門千峰圍邸閣一線望中原城
下嘉陵水林間謝豹村衰遲慙鳳德愁向接輿論
　寄家人
京洛分襟七夕前南岐驛路五更烟故園刀尺齊紈素
逺道風花蜀國絃㫁續鸚飛深隖裏横斜雁度夕陽邉
棧雲隴樹重重隔閨夢何由向左綿
　　雨度柴關嶺
棧中新漲未㱕槽百丈柴關水怒號鳥語不聞深箐黒
馬蹄直上亂雲髙天垂洞壑蛟龍蟄秋老牙鬚虎豹豪
誰識熏香東省客戎衣斜􁭘赫連刀
　　南星雨發
驟雨南星道秋隂草木風澗寒傷馬骨雲亂失𧖟叢僣
憶公孫帝危知大禹功中原何處所萝落散關東
　　雨趨留壩
急雨下烏櫳千峰一線通路遥洋水北天盡武關東峽
偪風雷氣人穿虎豹叢誰知星使節今夜託牛宮
　畫睂關南渡野羊水
四山封􁰈窱一水急波瀾巨壑蛟潛穏飛流馬渡難隂
崖終古閟白日㡬時看惡竹縦横甚還須斫萬竿
　　武關寄家書
驛騎千山裏平安兩字書髙堂衰白早兒女死生餘聽
雨思兄弟臨風問𧺫居白頭吟更苦莫負錦江魚
　　閏七夕抵褒城縣
褒斜十日路白髪怱侵尋紅葉下江水始知秋氣深馬
驚初出谷城閉不聞砧何處天河影浮雲只自隂
漁洋山人精華録卷六
　　　　　　門人監察御史崑山盛符升國子祭酒江隂曹禾同訂
　　　　　　　　　　　　　候官門人林佶恭謄寫
　　　　　　　　　　　　　　　　　男啟汸恭閱
漁洋山人精華録卷七　門人候官林佶編
　今體詩
　　年來錢牧齋吴梅村周櫟園諸先生鄒訏士陳伯
　　　璣方爾止董文友諸同人相繼徂謝棧道感懐
　　　愴然有賦
載酒題襟處處同平生師友廿年中九原可作思随㑹
四海論交憶孔融春草茫茫人代速落花寂寂墓門空
白頭騎馬嘉陵路惟有羊曇恨未窮
　　漢中府
路遶褒斜夢故園今朝風物似中原平蕪蹀躞連錢馬
近郭參差橘柚村萬叠雲峰趨廣漢千帆秋水下襄樊
只愁明日金牛路回首興元落照昏
　漢臺
絳灌當時伍黥彭異代看竟成隆準帝不㞕沐猴冠磊
落真王氣蒼茫大將壇風雲今寂莫江漢自波瀾
　　故宫曲二首
溼螢㡬點粘修竹昬黄月映蒼烟緑金牀玉几不歸來
空唱人間可哀曲
徃日朱門帝子家柴車一去即天涯平臺賓客今何處
零落小山叢桂花
　　虚谷菴二首(菴有黄楊二株㝡竒)
三寸黄柑水浸渠一林紅桂映棕櫚鈎簾恰對中梁色
正好髙眠讀道書
太息黄楊樹子前琳宫㡬歲飽風烟交柯接葉真憐汝
未似先生厄閏年
　　南鄭至沔縣道中
黑水梁州道停車問土風沔流天漢外嶓冡夕陽東處
處棕櫚緑村村䆉稏紅更須參玉版修竹賤如蓬
　　女郎廟
朝過女郎道遥望女郎祠溪水疑環珮春山學黛睂千
林丹橘熟一徑碧苔滋日暮神靈雨西風滿桂旗
　　沔縣謁諸葛忠武侯祠
天漢遥遥指劍闗逢人先問㝎軍山惠陵草木氷霜裏
丞相祠堂檜柏間八陣風雲通指顧一江波浪急潺湲
遺民衢路還私祭不獨英雄血淚斑
　　武侯琴室
竹篠姢娟静江流漠漠隂至今籌筆地猶見出師心遺
恨成銜璧元聲有故琴千秋絃指外髣髴遇髙深
　　大安驛
犖确三泉縣坡陁一徑開江流沮口合風雨沓中來漢
相經營地氐王駕馭才西窮嶓冡盡節使亦䧺㦲
　　五丁峽
徼外蕃王國荒荒巨峽侵龍居三洞祕熊舘四時隂笮
馬何年度金牛此路深五丁虚斧鑿愁絶畏登臨
　　寧羌州
威遲辭北闕浩蕩賦西征天險金牛峽悲歌猛虎行岷
峩連雨氣沔漢走江聲三户遺民少蕭條見廢城
　　寧羌夜雨
不信無晴日曾聞有漏天武都連夜雨巴子㡬人船山
入氐中亂寒臨僰道偏荒城聞鼓角回首意茫然
　　廣元舟中聞棹歌
江上渝歌㡬處聞孤舟日暮雨紛紛歌聲漸過烏奴去
九十九峯多白雲
　　昭化縣
亂山圍一縣哀柝下初更近郭雙江合扁舟萬里情浪
翻寒月影風急夜潮聲何限人間事茫茫恨未平
　　昭化夜泊
淅淅風欺枕明明月入船三巴空有淚獨夜不成眠流
宕魚鳬國凄其鴻雁天故園梅信早歸去逼殘年
　　虎跳驛
路逗蒼溪縣荒凉破驛存漉金稀見艇畏虎早闗門水
合南江壯山連大劒昬巴西兵馬後多少未招魂
　　夜泊雙漩子聞笛
嘉陵江上泊舟時戍鼓初停月上遅已聽寒潮不成寐
誰家横笛怨龜兹
　　蒼溪縣
萬里行難到三秋䧹不過蠻江吹積雨急峽束盤渦綿
谷青山逺賨人白弩多泛舟思杜老漂泊意如何
　　閬中縣二首
見說閬中好軒窓臨錦屏山川無髣髴耆舊况凋零殘
壘浮兵氣寒江滯使星忽聞羌笛起風雨晝冥冥
滕王何寂莫江抱玉臺偏沙岸收賨馬湍流激磑船五
城虚夢到三户有人烟不奈驚揺落魂銷帝子前
　　閬中感興四首
行役忽永久衣裳白露凄秋風吹劍外客鬢老巴西螢
火飛還沒寒螿咽復啼不堪蜀道雨山霧晝常迷
巴樹小揺落薄寒初中人江山紛暮節風露感蕭晨逺
使非卭杖思歸閱角巾流波三峽外何處覓文鱗
西漢茫茫去來過碧玉樓九迴腸已㫁三折水還流涕
淚聞鵑鳥雲山繞劍州老親穿望眼霜雪白盈頭
蜀雨連秦棧秋隂暮復朝山盤黄鶻急江合𬗋羌遥烏
鵲知何意黿鼉爾獨驕蓬萊不可到回首向風飇
　　藥物
藥物知何益愁多老病侵眼枯兒女淚心折短長吟郷
信何時達秋濤日夜深巴猿殊造次悽絶呌楓林
　望劍州懐喬文衣(名鉢内丘名士以湖口令遷守劍州卒官)
次公狂自好名字滿人間才士無髙位吟魂寄百蠻音
書湖口縣生死劍門關太息青蠅弔交州㡬歲還
　　寄綿州守
西南芳草路㡬驛到綿州蜀道風雲外涪江日夜流丹
青椘公壁城郭越王樓故里康浪水何人弄釣舟
　　龍山驛雨
閬州城邉雲氣浮龍山驛裏雨聲愁逺逰不唾青城地
絶域空悲白雁秋巴嶺稀逢人北去渝江長是水南流
蕭條孤舘荆榛夕更指千峯入漢州
　　富村驛雨
隂蟲何太苦户外即蒼山急柝侵孤枕秋河落百蠻燈
昬山鬼逼雨止蟄龍還一夜瀰江水愁人淚點斑
　　天馬山雨行
兩炬殘更裏亂山髙復仾疾風吹白雨折坂下青泥詰
屈穿牛角縦横印虎蹄廿年餘戰骨何處聽荒雞
　　鵞溪
剩水殘山祗益愁梓州荒絶接隆州眼明今日鹽亭路
十里鵞溪碧玉流
　　鹽亭縣南渡梓橦江
南下孱亭路千峰挾雨秋江潮不送客獨向射洪流
　　秋林驛雨
積氛常不徹天地日㝠冥俗雜蟾彝種林深虎豹扄荒
村隂峝黒寒夜鬼燐青夢裏䕫門路開頭下洞庭
　　涪江
十日巴西雨艱難到梓州晚晴見涪水清絶抱南樓不
見千頭橘空驚萬里秋尚餘登覽興留眼望牛頭
　　潼川懐少陵
返景下東津扁舟涪水濱女牆崩積雨郡郭入荒榛山
夕烟花少江流戰伐頻飄零思弟妺嗟爾杜陵人
　　中江縣
慘淡黄雲暮行人出草萊風濤兩江合斜照亂峰開秋
老飛烏縣郷遥戲馬臺郫筒何處是一月罷銜盃
　　天柱山絶頂望見岷山作
鞍馬衆峰頭蒼茫萬里收岷山横塞出灌口接天流要
􁀤三城戍邉防八月秋大荒飛鳥外眼底盡姚州
　　山中有蟲聲如撃磬甚清越蜀人謂之山子又有
　　　花名龍爪甚艷偶成絶句
稻熟田家雨又風枝枝龍爪出林紅數聲清磬不知處
山子晚啼黄葉中
　　題漢州驛壁
漢州城郭刼灰前房相西湖有㫁烟更問臉波添㡬許
昨宵金雁驛中眠(唐人漢州詩十日醉眠金䧹驛臨歧無限臉波横)
　　望青城山
雲氣連西域名山作漢標千秋軒帝蹟每夜岳靈朝玉
宇凌丹壑神鸞下碧霄丈人一招手天路未應遥
　　彌牟道中望八陣圗遺址
落日彌牟道霜風百戰塲青天迴玉壘逺樹出華陽陸
海三都濶䧺圗八陣荒卧龍虗故蹟駐馬惜降王
　　新都縣題楊升菴先生故宅(有二桂樹尚在)
侍臣遷謫後常憶泰陵園詞賦留金齒生還望玉門交
州無士爕南海得虞翻廢宅西風裏連蜷桂樹存
　　防秋
聞道防秋急千山復萬山傳烽來僰道挿羽過靈闗屬
國何嘗絶懸軍且未還卻思漢丞相心力盡征蠻
　　登成都西城樓望雪山
秋老錦官城西風捲斾旌霜髙犀浦落日出雪山明黎
雅初增戍松潘未罷兵誰能凌絶頂萬里一崢嶸
　　金方伯邀泛浣花溪二首
解纜江村外溪沙失舊痕夕陽來灌口秋水下彭門清
吹臨風緩神鴉得食喧百花潭上好新月破黄昬
萬里橋邉去還多弔古情人烟過𧖟市新月上龜城寂
歷更漏發蕭條鱗甲生逥看草堂路修竹水蕪平(王蜀徐)
(妃詩又驅金翠入龜城)
　　九日謁昭烈惠陵
萬里登髙日橋山白露寒至今悲蜀帝何處問祠官杳
杳衣冠閉凄凄封樹殘錦江非渭水猶作霸陵看
　　武侯祠別鄭次公水部
白䧹三秋候青山萬里橋與君俱絶域此別更魂銷遺
廟丹青盡荒陵草木凋(祠西即/惠陵)平羌江上水相望隔風潮
　　金花橋道中作
半年浪迹錦城逰纔數歸程已暮秋晚照開時見千里
寒鴉飛盡過雙流眼明修竹横塘路心逐江雲下峽舟
異域忽驚揺落久今宵一醉失郷愁
　　雙流縣(今廢入新津)
路近雙流縣縈紆一徑斜雞鳴深竹裏暝色㡬人家日
暮寒雲合城荒野蔓遮愁將蓬鬢色絶域老霜華
　　新津縣渡江
南過𧖟叢國秋風正授衣青山初日上黄葉半江飛修
竹連千畝髙柟徑十圍臨江呼渡舸極目一清暉
　　雨發睂州
五更吹角罷細雨出睂州雜樹堆紅葉蠻荒感白頭岷
峨雲氣接卭僰亂山稠東望玻瓈水風前葉葉舟
　　寄朱峨睂方菴兼懐蔣修撰虎臣(蔣時卧病峨睂)
(伏虎寺)
絶域相逢感鬢華㡬行清淚落悲笳愁中巫峽暮雲
合望裏峨眉秋月斜方丈一燈誰問疾孤帆萬里客還
家故人咫尺不相見萝繞平羌江水涯
　　夾江縣
地近川南好孤城罨畵間江山真萬里雨雪到諸蠻馬
渡青衣水雲遮𬗋目關大峨天半落相見一開顔
　　夾江道中二首
沉黎東上古犍為紅樹蒼藤竹亞枝騎馬青衣江畔路
一天風雨望峩睂
嘉陽驛路俯江流寒雨瀟瀟送暮秋誰識蠻中風景別
洋州風竹戴嵩牛
　　九盤望峨睂
紺壁臨千仞蕭蕭木葉黄水流通越嶲峯逺入江陽十
月蠻雲澹三峩積雪蒼來朝掛帆去回首意茫茫
　　竹公溪二首
漏天未放十分晴處處江村有笛聲水逺山長聽不足
竹郎祠下竹雞鳴
竹公溪水緑悠悠也合三江一處流珍重嘉陽山水色
來朝送客下戎州
　　入嘉州問丁東院無知者過髙望山趾廢寺鄭生
　　　曰丁東寺也訪方響洞尚存感而賦詩
廿年夢想丁東院何意丁東院裏來山水清音空復在
刼灰殘燒自生哀井欄僧汲稀銅鉢石甃秋深長緑苔
不遇江南老桑苧風罏誰遣試茶盃(放翁下東院詩我是江南/老桑苧諸君小住共茶盃)
(山谷詩古人題作丁東水自古丁東直到今我為更名方響洞始知山水有清音)
　　三登髙望樓作
風流曾說荔支樓欄檻髙明壓四州(謂戎睂/卭雅也)峩頂晚霞寒
白雪江心殘照出烏尤雲烟早暮還殊態楓桕丹黄只
似秋自笑心情無頼甚清晨臨眺不梳頭
　　曉渡平羌江步上凌雲絶頂
真作凌雲載酒逰漢嘉竒絶冠西州九峯向日吟江葉
三水通潮抱郡樓山自涪翁亭畔好泉從古佛髻中流
東坡老去方思蜀不願人間萬户侯(坡詩生不碩封萬户侯亦)
(不碩識韓荆州但碩身為漢嘉守載酒時作凌雲㳺)
　　凌雲襍詠五首
　　　爾雅臺
郭生注蟲魚遺跡空山裏何處蔡充兒㡬為勸學死
　　　大佛閣(韋南康鑿閣燬扵袁韜惟佛像存)
三十六莊嚴不生亦不滅朝夕三江潮如聞廣長舌
　　　治易洞(宋吴祕)
古洞何方廣垂蘿覆巖石想見昔年人研朱點周易
　　　清音亭
振衣清音亭松桂鳴騷㞕坐對大峩峯雲消露殘雪
　　　洗墨池(東坡)
初日石梁上猶傳洗墨池故山歸未得空和淵明詩
　　漢嘉竹枝五首(今嘉㝎州)
龍逰城郭碧玻瓈西望三峩曉黛滋分取三江作明鏡
鏡中各自照蛾睂
城頭山色入虚無城下清波望鬱姑白塔紅船歸去晚
嘉州也復有西湖
側生一樹㑹江門水遞年年進大藩寂莫蜀宫三十載
夕陽零落荔支園
竹公溪口水茫茫溪上人家賽竹王銅鼓蠻歌爭上日
竹林深處拜三郎
平羌峽裏府江來西望青衣抱郭廽大佛足前相㑹合
早潮晚汐不分開(三江岷江東來青衣水沫水西來至大佛前乃/合流坡公詩奔騰過佛脚土人謂岷江為府江)
　　嘉陽登舟
青衣江水碧鱗鱗夾岸山容索笑新悵望三峩九秋色
飄零萬里一歸人亭臺處處餘金粉城郭家家繞緑蘋
信宿嘉州如舊識荔支樓好對江津
　　江行望烏尤山
墨魚吹浪一江浮爾雅臺荒古木秋碧水丹山留不得
風帆囘首別烏尤
　犍為道中
潮音閣下戒舟航囘首凌雲堕渺茫土俗漸臨巴子國
江流遥接椘人郷爐熏細細縈琴薦荻葉蕭蕭映筆
牀天外峨睂如送客晴雲千片白毫光
　　叙州鎻江亭晚眺
望望朱提路夕陽千萬山落霞明極浦飛鳥近南蠻城
角旌竿直江亭鐡鎻閑鬱姑臺咫尺烟靄畵圖間
　　江安縣
斜日玉津渡青山銅鼓灘蠻江來浩蕩行路飽艱難晚
市稀橙客荒園罷橘官波濤三百里猶是怯兵欄
　　清溪(納溪縣西五里太白詩夜發清溪向三峽即此)
蠻雲漏日影淒淒夾岸蕭條紅樹低好在峩睂半輪月
伴人今夜宿清溪
　　瀘州登忠山
江源分内外千里㑹瀘州歷歷五峯影茫茫三峽流青
山烟外寺黄篾水邉樓夕照層城暮迴風引棹謳
　　撫琴渡(尹伯竒彈琴處)
明月生琴渡似聞彈履霜猿聲何處發今夜宿江陽更
有巴渝曲能霑旅客裳楓林前路逺葉葉似瀟湘
　　晨𧺫渡江登五峯過北巖寺
江郭曉烟合擕琴來五峰水容青滑笏山態碧玲瓏雲
樹孤城外風帆小市東香林迴望好下界一空𪷟
　　江陽竹枝二首(今瀘州)
錦官城東内江流錦官城西外江流直到江陽復相見
暫時小別不須愁
妾如江心黄龍堆江枯石爛長崔嵬郎如治平寺中塔
戎州西望忽飛來(相傳叙州北江上塔頂飛至瀘州治平寺塔上而止)
　　合江縣
鰼部蠻荒水東南裂地來江臨巴子濶山倚少岷開故
國音書絶天涯老鬢催渝歌聲太苦中夜起徘徊
　　合江早發
放溜殘更裏熹微霽色閑鴉飛符縣北日出少岷山衆
水當渝㑹扁舟下瀬還客心爭歳暮猶自滯烏蠻
　　大磯腦
削壁臨江勢欲傾丹砂蘸葉一江明囊中正有䳘溪絹
只少黄筌為寫生
　　棹歌
紅葉磧邉紅葉飛黄魚沱上黄魚肥百丈牽江怯西上
三巴迎客好東歸
　　江津縣晚泊寄懐李綏陽公凱
路入江州愛晚晴青山紅樹眼中明斜陽潮送孤舟上
沙岸人牽百丈行故國至今悲蔓子乘槎曾共訪君平
城南便是牂牁路一夕相思白髪生
　　渝州夜泊
塗山斜月落巴國曙鷄鳴亂艇烟初合三江潮夜生霜
寒催曉角石氣肅髙城不寐聞猿嘯迢迢入峽聲
　　題三忠傳(故四川廵撫陳公士竒重慶知府王公行儉巴縣知縣王公錫)
已失䕫門險誰云蜀道難三江潮不到萬馬競傳餐故
國悲張許忠魂泣賀蘭當時渝水上慷慨白衣冠
　　塗山絶頂眺望
飛瀑落長虹登臨見禹功山圍巴子國苔没夏王宫峒
俗烏蠻近畬耕白帝同渝州天塹地感慨大江東
　　舟出巴峽
曲折真成字滄波十月天雲開見江樹峽㫁望人烟新
月數聲笛巴歌何處船今宵羇客淚流落竹枝前
　　長夀縣弔雪菴和尚
枳縣秋風愴客魂金川遺事忍重論誰從魚服悲宗國
唯有烏朝戀舊恩葉下沅湘愁北渚蕪生鄢郢哭東門
至今松柏灘頭水嗚咽寒潮弔屈原
　　涪州石魚
涪陵水落見雙魚北望郷園萬里餘三十六鱗空自好
乗潮不寄一封書
　　早登涪州北巖訪伊川先生注易洞憇碧雲亭(巖)
(有山谷題鈎深堂三大字)
雞鳴截江去磊落見殘星古洞生蒼蘚層巖列翠屏五
溪秋水岸萬里碧雲亭蜀洛清流盡千秋忌獨醒
　　麻姑洞二首
神仙官府事紛然懶漫誰能更學仙但乞麻姑爬背癢
餘杭兌酒此中眠
洞口無人蘚自青蓬萊清淺㡬曾停他時小別三千歲
又似當年過蔡經
　　忠州謁禹廟
空山神禹廟終古對巴臺玉座秋苔長江雲暮雨來八
蠻通道路九鼎没蒿萊黒水梁州地芒􁁬問刼灰
　　屏風山謁陸宣公墓
賈傳長沙謫靈均澤畔吟千秋同涕淚萬里更登臨劒
北﨑嶇日山東父老心陽城如可作為我助霑襟
　　詢白公東坡不得二首
巴歌渝唱總紛紛長慶新詩久不聞欲訪東坡但搔首
浪花髙捲入蠻雲
東坡東澗緑成隂刺史當年恵愛深想見竹枝歌舞處
木蓮花映水林檎
　　壤塗早發
萝迴峽月落卧聽舟人語風便五更潮天明到南浦(萬)
(縣古南浦地)
　　萬縣有感
千秋南浦地險阻控三巴惡少仍雕面通侯各建牙何
人飼豺虎吾道一龍蛇鼓角寒城暮江流􁂼白沙
　　雲陽縣
十月雲安縣千崖石氣青江寒風颯颯猿嘯雨㝠㝠鹽
井筒時汲巴歌酒易醒天涯連歲暮心折杜鵑亭
　　晚登䕫府東城樓望八陣圖
永安宫殿莾榛蕪炎漢存亡六尺孤城上風雲猶䕶蜀
江間波浪失吞吴魚龍夜偃三巴路蛇鳥秋懸八陣圖
搔首桓公慿弔處猿聲落日滿䕫巫
　　瀼西謁少陵先生祠五首
萬古瀼西宅斜連峽口關髙雲魚武縣秋水麝香山老
作諸侯客心依供奉班樊川臨素滻遺恨不生還
白髪三川客新詩百鍊功飄零逐猿鳥得失感雞蟲弟
妺干戈裏朝廷涕淚中浣花形勝地囬首雪山風
浩刼遺祠在依然白帝城岸連巫峽影門對蜀江聲太
息隆中業平生庾信情艱難詩萬首䕫府至今名
已見浮三峽還憐到九疑湘娥何處是椘客至今悲槎
繋南溟近天連北斗垂江陵空望幸愁絶侍臣詩
欲去頻囬首停舟􁚣澦堆東屯渺雲水西閣莽蒿萊感
事悲諸將懐人賦八哀昆明遺碣在落葉滿蒼苔(祠有石)
(刻秋興詩僅存昆明池水一首)
　　登白帝城
赤甲白鹽相向生丹青絶壁鬬崢嶸千江一線虎鬚口
萬里孤帆魚復城躍馬雄圗餘壘跡卧龍遺廟枕潮聲
飛樓直上聞哀角落日濤頭氣不平
　　白帝城謁昭烈武矦廟
赤甲山頭雲氣蒼楓林蕭瑟落微霜魚人故壘生秋草
鳥道寒空掛夕陽當日君臣真灑落至今祠廟有輝光
江流薄暮聞笳鼓囬首中原泣數行
　　舟下瞿唐別陳東海都督(諱福後諡忠愍)
十月瞿唐峽孤根灎澦堆風雷髙白帝雲雨暗陽臺朱
鷺軍中樂青楓渡口盃瀼西逥望好欲去且徘徊
　　登髙唐觀
西上髙唐觀陽雲對舊臺瑶姬何處所望逺獨徘徊怳
忽荆王夢芳華宋玉才細腰宫畔栁倂作椘人哀
　　神女廟
箜篌山下路遺廟問朝雲冠古才難竝流波日易曛玉
顔空寂莫山翠自氤氲東望章華晚含情尚為君
　　巫峽中望十二峯
十二峯娟妙䡖舟望是非青天半雲雨夕日亂烟霏瀑
水臨江合(三分/水)神鴉出洞飛朝雲無處所應待椘王歸
　　巴東秋風亭謁㓂萊公祠二首
秋風亭上望揺落值秋風巫峽千帆上荆門一水通清
猿吟椘塞客淚落巴東故相還祠廟凄其伏臘同
夀寧何代寺猶說相公泉澹沲清江去凄凉古佛前傳
芭哀椘些特筆記澶淵不見雷陽竹中書事可憐
　　抵歸州
亂石歸州郭危檣蜀客舟江山悲屈宋戰伐憶孫劉西
道連魚復東門望夏丘興亡紛在眼衮袞大江流(宜都又/名西道)
　　歸州書感
歴歷青山逺更圍蕭蕭紅葉晚爭飛一天暮雨來巫峽
萬里寒潮到秭歸郢路蒼茫衰草徧椘宫蕪沒昔人非
灘聲半夜堪頭白况復天涯未授衣
　　秭歸夜泊
江水茫茫去西風感鬢絲峽深䕫子國月上屈原祠灘
響夜方急猿聲寒更悲椘天揺落後何處採江蘺
　　五更山行之屈沱謁三閭大夫廟
斜月椘山外寒江初上潮左徒遺廟在未惜馬蹄遥國
破憐哀郢魂歸賦大招雲旗空悵望囘首木蘭橈
　　題三閭大夫廟四首
懐沙千古恨弭楫弔靈均眇眇思公子依依問椘人招
魂龍貝闕遺恨虎狼秦愁絶涔陽浦年年杜若春
湘纍哀怨地自昔有遺音曉日空舲岸孤帆楓樹林數
窮詹尹策魂㫁女嬃砧欲問離騷意巴東猿夜吟
久客懐徃路還登江上祠羙人惜珍髢衆女妒娥睂椘
澤凋蘭葉巴巫唱竹枝九歌何處續宋玉有微詞
鶗鴂鳴何早鳥飛思故鄉如何懐郢路終自棄沅湘三
戸餘秋草千山滿夕陽武關嗚咽水猶怨椘襄王
　　峽中舟夜
酒殘香燼暮江深遥夜孤舟楓樹林三峽流泉爭送客
不須更聽七絃琴
　　新灘二首(椘蜀諸灘首險在兵書空舲二峽間)
上灘嘈嘈如震霆下灘東來如建瓴瞥過前山纔一瞬
鷓鴣啼處到空舲
兵書峽口石横流怒敵江心萬斛舟蜀舸吴船齊著力
西陵前去賽黄牛
　　空舲峽
月吐空舲峽流光椘塞㫄漁燈揺宿鷺篷背受新霜青
草烟波濶黄牛朝暮長曾為雲萝客囘首憶髙唐
　　黄陵廟二首(廟後峯頂有人牛像宛然如畫)
峽裏黄陵廟千秋俎豆新禹功思癸甲靈笈佐庚辰灘
石冬逾壯風帆捷有神旌旗臨絶壁長照大江濱
秭歸來百里突兀見黄牛下水纔朝暮行人已白頭山
川䕫路險疏鑿禹功留尚憶平成日茫茫辨九州
　　抵彝陵州二首
西陵雄鎮地佇立望荆門蜀水天邉緑巫雲峽口昬三
湘初落木萬里飽聞猿翦𥿄勞僮㒒為招久客魂
扁舟天上落囘首萬灘髙斜日明西塞秋風過下牢江
湖初莾蕩吴蜀㡬旌旄至喜亭邉泊椎牛也自豪
　　西陵竹枝四首(今彝陵州)
蜀道艱難易白頭羊腸虎臂又黄牛西陵纔過荆江出
聽盡猿聲是峽州
峽江三月櫓聲齊扣拍哀歌髙復低十二碚邉初𧺫汕
日斜還過下牢溪(彝陵俗以三月𥘉八十八廿八三日𧺫汕相率扣拍而歌)
(悲愴慷慨乃獲多魚惟十二碚以上下牢溪以下數十里為然)
金釵繫接髻了枋叉繋年年聚此郷江上夕陽歸去晚
白蘋花老賣鱘鰉(俗以八九月取鱘鰉魚先布網而後下又謂之叉繫其/地曰繋曰枋)
荷燈百尺接秋河猶似秦兵駐緑蘿更說元宵好風景
竹枝歌續採茶歌(元夕連袂唱作枝採茶歌七夕家家張荷葉燈云昔秦/白𧺫伐椘將燒夷陵望見城中燈火而止遂沿至今也)
　　漢景帝廟(昭烈奉木主至此)
陽陵何處是遺廟此中洲落日西陵渡寒江楚塞樓天
心紛割據鼎足失炎劉太息英雄逺樓船下益州
　　宜都縣南中流大風
南首猇亭路茫茫白浪間風生羊角戍山盡虎牙關忠
信平生志波濤絶域還湘東飄泊日深入五溪蠻
　　枝江道中
愁絶丹陽道蕭條暮雨時天遥孤雁沒江濶一帆遅庾
信臺空在懐王冡尚疑且随鷗鳥去今夜泊松滋
　　椘懐王墓二首
當年遺恨割商於故國秋風總廢墟望裏丹陽抔土在
寒潮猶似哭三閭
百里洲前望椘江斜風吹雨暗篷窓可憐雲夢三千里
弱繳誰加鳥六雙
　　荆州懐古
白帝城邉醉放舟夕陽荆椘此登樓驚心割據三分地
放眼闗河萬里逰山色茫茫江夏逺風烟漠漠渚宫秋
何須更續英雄記今古無人似仲謀
　　江陵書感(先祖方伯公曾以儀郎奉使扈故惠王之國)
先公持節地今日復經過江漢流如昔興亡事若何人
歸銅馬後士豈鯽魚多信羙非吾土登樓發浩歌
　　荆門州
望望荆門外茫茫驛路寛北風江漢𧺫暮雪郢中寒野
燒荒原㫁昬鴉古木殘遥憐季行役白髪望平安
　　望龎居士山
雲烟杳杳樹幢幢消息慿誰問老龐斜日漢川秋水濶
居然一口吸西江
　　萬山
新釣槎頭縮項鯿椘姬玉手鱠紅鮮萬山潭水清如昨
只憶襄陽孟浩然
　　襄陽口號
豈有酖人羊叔子更無悔過竇連波殘碑堕淚廻文錦
一種銷沉可奈何
　　羊太傳祠
峴首何寥落猶存太傳祠門臨漢川水淚堕郢中兒東
第無歸日西江有斷碑天涯落帆客一薦椘江蘺
　　峴山和孟公韻
徃者不可作含悽方在今峴山風景地名士㡬登臨陵
谷須臾改殘碑涕淚深髙陽池上酒慿仗一開襟
　　隆中
咫尺隆中路如聞梁父吟地傳龍卧久山接鹿門深遺
憾留關隴髙風激漢隂沔江流不盡西望一霑襟
　　放鷹臺
漢江東去有髙臺烟樹蒼蒼椘望開走馬銅鞮坊北路
少年齊唱野鷹來
　　劉景升冡
豚犬兒郎霸業空冡中人不愧英雄一抔遥酹襄江上
愛汝名髙俊及中
　　渡漢江次樊城二首
昨過嶓冡陽今來漢臯曲萬里故人心江流鴨頭緑
樊口隔銅鞮江樓烏夜啼行人渡江去囘首峴山西
　　大堤曲四首
何處白銅鞮相逢大堤曲樊城多酒家郎在誰家宿
送歡鳳林關別歡桃林岸紅桃作花時與歡復相見
漢水緑頭鴨朝朝自呼名何時覔歡去附書到江陵
東漢房陵來南流武昌去西漢下巴陵㑹是相逢處
　　估客樂三首
大艑趁潮來落帆向樊口盤鱠槎頭鯿盃泛宜城酒
大堤諸女兒三五花映肉斜月半江樓低徊就郎宿
與郎㝎情時葳㽔黄金鑰不識堕淚碑但道襄陽樂
　　新野道中
窮冬風易緊暝色路何長蠻落黄郵聚寒林赭水郷雁
聲過宛口帆影下襄陽囘首昭丘外雲濤堕渺茫
　　南陽
漢家陵闕晚烟重路入南陽識舊封何日赤符曾應讖
至今白水尚朝宗炎精十世飛䧺雉鼎足三分𧺫卧龍
惆悵銅駝經㡬度西風博望一聲鐘
　　卧龍岡
五丈原頭望秋風落大星空留髙卧處古柏日冥冥
　　寄懐鄧州彭中郎直上兄弟兼憶仲亮寧逺(禹峰方/伯子)
舊識中郎美新髙第五名中原傳二妙故國繼三甥皁
㡌遼東客青山宛葉情羡君名父子家夲冠軍城
　　寄于淅川道子
西望商扵地風前木葉紅荒城三户在官舍萬山中歸
路日猶逺故人今不同淅江通漢水心折武闗東
　　博望城
持節西窮萬里源至今黄鵠怨烏孫空聞寳馬歸天廐
不見征人入玉門
　　過長沮桀溺耦耕處
曾讀陶公傳尞尞沮溺心耦耕餘故跡流水抱寒岑鳥
下日將夕雲歸山半隂從來避世者不厭入林深
　　葉公祠
蕭條醴水暮烟封古殿青苔上廢鐘地下子髙應一笑
世間誰觧好真龍
　　襄城道中
角角逐鳴雞遥遥信馬蹄雪殘雍氏北月落潁陽西序
已三冬晚途猶七聖迷汝南名士盡望古一含悽
　　拜李元禮墓
潁水東流去不迴漢家司隷汜城隈西園官爵歸常侍
北部髠鉗記黨魁一代荀陳師友誼千秋蕃武死生哀
歲寒謖謖松風裏猶似龍門御李來
　　渡汝水戲作襄城君曲(椘莊辛事見說苑)
玉劍翡翠衣光照清川口不願椘執珪願得執君手
　　潁川懐古
懐古過陽翟西風落照時廣成何處問童子信堪師喬
木臨清潁寒烟望具茨何因稅塵鞅還共羽人期
　　渡河西望有感
使者河源復卻廻杖藜曾記到雲臺髙秋華岳三峰出
曉日潼關四扇開星宿海從天上落崐崘槎自斗邉來
何時更訪茅龍去束望滄溟水一杯
　　滎澤渡河二首
西湖岷峨萬里長大河北去渡滎陽平分兩戒廻中岳
直下三川阻太行咫尺風雲迷廣武蒼凉暾日射扶桑
時清久失成臯險釃酒黄流弔戰塲
渺渺星槎撃楫登鴻溝極目氣飛騰已過白雪三城戍
初試黄河十月氷沙磧連雲朝牧馬獵圍行炙晩呼鷹
金提東下夷門路落日寒烟弔信陵
　　贈徐東癡四首
東臯三畝宅歲歲掩柴關自得知仁樂因居廉讓間夕
烟隠桑柘暁色見雲山為問冥冥者何須放白鷴
浩蕩江瑚興扁舟過富春兩臺雲漠漠千尺水粼粼偃
蹇狂収態飄零汐社人垂竿與晞髮萬一共悲辛
秦椘縦横地商扵宛鄧西棧危驢背滑吟苦帽簷低戰
壘猶烽火窮途且杖藜􁒭逰歸卧穏髙枕碧山棲
情親二十載囘首颯風飇白髮催前事青松識後凋何
須論出處只合共漁樵別有人琴痛勞君賦大招(為亡兄/西樵)
　　挽姜貞毅先生(諱埰字如農萊陽人明給諌以言事謫戍敬亭後/流寓蘇州治命葬敬亭山下)
曾聞碧血裹朝衣滄海横流萬事非生已變名吳市去
死當埋骨敬亭歸空山落日鳴鶗鴂孤墓深春長蕨薇
魂傍要離君愛弟英靈來徃怒濤飛(先半弟吏部垓字如須葬/吴郡)
　　輓蔣虎臣先生(先生養疾蛾睂尚有手書見及)
西清三十載九病一遷官晚憶峩睂好真忘蜀道難法
雲晴浩蕩春雪氣髙寒萬里堪埋骨天成白玉棺
　　謝愚山寄敬亭茶著書墨四首
珍重宣州緑雪芽釵頭玉茗未須誇晚凉夢到雙谿路
宿火殘鐘索鬭茶
白甀親題記社前紅􁂫開罷㵸清泉桐隂滿地蒼苔滑
紗㡌籠頭手自煎
分來劒脊伴雲腴横理庚庚玉不如更乞宣城諸葛筆
晴窓小試硬黄書
澤門晳與邑中黔一種髙風比㫁金至竟不須論白黒
東坡居士是知音
　　漫興十首
漭漭荆襄地當年割據州營連九節度星動五諸侯已
共長江險應闗上將憂郭門傳息壤不障洞庭流
一線金牛道迢迢限雍梁峽猶傳禹鑿山忽兆彭亡戰
鼓黄陵廟訛言白帝倉魚鳬曾夢到囬首閲蒼茫
嗚咽秦川水秋風入鼓鼙妖星躔隴右大將出安西陸
陸將誰附蒼蒼迴不迷似聞寛大　詔未忍戮鯨鯢
烽火傳花馬將軍發賀蘭天心誅叛亟國法受降寛衙
帳青唐入沙塲白骨寒亂臣誰貰死史筆後人看
均房山萬叠林箐杳難分故國傳鄖子名城屬冠軍風
烟迷椘望金鼓動秦雲父老思原傑當年舊建勲
不見離支熟閩州驛騎來大農師漸老使者節難廻五
嶺烽相照三山瘴未開冥冥炎海外目極釣龍臺
西北和親國王姬禮數殊一朝忘甥舅萬里送頭顱露
布明駝足軍鋒落雁都六師信神武羣盗敢枝梧
慘澹蒼梧埜風塵八桂林屠沽投間𧺫巾幗負恩深銅
柱無消息交州竟陸沉何時大藤峽披豁散重隂
海内兵塵滿乾坤正氣孤數公明大義一死激頑夫關
塞青楓晚英靈白日徂他年看秉筆得慰鬼雄無
少日論兵事空驚老大身拊膺成一歎食肉爾何人劇
孟能傾椘弦髙竟却秦白頭清鏡裏歸卧故山春
　　秋日過子吉讀書齋有懐苕文
翰林官自逹疲馬獨行吟日午炊烟寂閑門落葉深平
生有知已髙卧洞庭隂莫謂飛沉絶千秋共此心
　　謝孫思逺送茶笋
鬬茶竹塢麥秋寒燒笋僧樓榖雨䦨寄謝江南老桑苧
也分風味到麤官
　　陳真亭僉憲殉節詩(諱丹赤閩縣人順治辛卯舉人自兵部)
(郎中出為温處道僉事總兵官祖某叛死之贈通政使)
爭飛海水動妖氛大節堂堂獨不羣真見司農生撃賊
還同車右死鳴君赤城地逺埋殘骨朱鳥魂歸哭陣雲
他日東甌應廟食靈旗風雨夜深聞
　　楊茶菴僉憲􁲰門殉節詩(諱三知良郷人順治丙戍進士神木)
(道僉事叅將孫崇雅叛同妻妾二女赴井死贈光禄卿)
西來鼙鼓震秦川神木城頭火夜然直向重泉尋八口
居然一死動三邉飛書大將論功日嚙齒孤臣入地年
彷彿井榦明月下苔㾗零落聽啼鵑
　　劉富川江屏殉節詩(諱欽鄰儀真籍廬陵人順治辛丑進士粤西亂死)
(之贈光禄少卿)
白沙江上別蒼茫憶爾廬陵節義郷萬里青燐連桂管
三年碧血照清湘烏啼濺淚逢寒食馬革驚心裹戰塲
望㫁銘旌何處是蒼梧愁絶暮雲黄
　　蘭谿丞徐君殉節詩(諱喆廣昌人貢士城破懐印死贈淅江按察司/僉事)
連城大帥豎降旛獨有微官死報恩故印猶存同杖節
巫陽無地與招魂雙松㡬歲哦廳事大鳥何年立墓門
聞道荒城還渇葬怒潮穿脇越江昏
　　㝎邉堡守僃劉君夫婦殉節詩(諱士英朱龍據堡以叛與)
(妻妾郭氏李氏俱死之贈拜他喇布勒哈畨世襲)
河套南來花馬池嚴城一夕滿旌旗驚傳絶塞豺狼窟
坐失三軍熊豹姿恤緯孤忠留婦女成仁浩氣屬偏禆
髙牙大纛工翻覆請視劉君堕淚碑
　　遥送嵇爾遐從軍荆州兼寄秦留仙李屺瞻二首
帕首鞾刀氣不羣秀才今復學從軍也知好句輸中散
唯有相思寄椘雲
秦子清真五字詩李生磊落萬人姿他年幕府論功日
七寳莊嚴合是誰
　　贈郝雪海侍御二首
龍性詎能馴依然七尺身誰從燎原日還憶徙薪人肝
膽酬明主風霜老逐臣　孝陵松栢淚霑灑又重新
血戰𧖟叢日愁雲壓閬中謗書翻置獄刀筆敢論功又
失巴西險何時劍外通慿君重草檄早為破田戎
　　秋夜同容齋說巖二學士聽楊山人彈琴
萬里東歸客七絲聞夜彈泉流巫峽裏猿嘯椘雲端淅
瀝楓葉落寂寥秋水寒無人知此意試問董庭蘭
　　紀事
見說温泉仗經過畢郢原天言傳近侍小隊駐期門
玉座人間閟銀𧖟地下温冬青當日淚真荷　兩朝恩
　　雜感四首
隴水洮雲外傳烽萬里通天兵張掖下露布朔方同賊
已亡方望時堪仗竇融明年看置酒圖畫滿南宫
飲馬洞庭濶連營笳吹聞南人知象主漢表失鄱君斑
竹祠邉水蒼梧野外雲何時真下瀬一試習流軍
戮力還羌帥孤忠有法王不緣䝉上賞何以警無將天
狗過秦野髦牛限鬼方古來稱隴蜀成敗㡬蒼茫
一髪東甌路懸軍春復秋何人裹馬革㡬輩爛羊頭禮
比長公主榮逾恩澤侯　聖朝寛大徳不死竟何憂

漁洋山人精華録卷七
　　　　　門人監察御史崑山盛符升國子祭酒江隂曹禾同訂
　　　　　　　　　　　　　候官門人林佶恭謄寫
　　　　　　　　　　　　　　　　　　男啟汧恭閱
漁洋山人精華録卷八　門人候官林佶編
　今體詩
　　用韻答別容齋說巖二學士訒菴侍讀
憂患餘生見面遲故人驚喜鬢成絲茶盃冷澹香殘處
麈尾横斜月落時沙磧㫁鴻千點沒都亭衰柳數行垂
霑襟又作銷魂別不為中年好酒悲
　　再別李容齋陳說巖葉訒菴三子
長安㡬度別忽作白頭翁君輩還簪茟吾生自轉蓬王
師縣椘塞羣盗横關中努力匡時畧歸心滄海東
　　阜城感偽齊劉豫作
殘堞昏鴉外人烟古阜昌龍蛇逢戰鬬羖䍽慨興亡父
老思宗澤朝廷負李綱紛紛齊與椘一笑對斜陽(元𥙿之)
(詩河邉羖䍽尚能飛無角無鱗自一齊張邦昌亦河間東光人)
　　過邢子愿先生墓
秋晚犁丘道西風黄葉深婆娑歎官栁惆悵少來禽一
代風流絶孤墳牧豎侵通家懐舊客重鼓雍門琴
　　閱先兄西樵故書泣賦
丹鉛脫手尚依然淚灑蛛絲對舊編南面百城如昨夢
河東三篋憶當年縦横鼠跡承塵上零落苔花廢砌邉
痛絶人琴今已矣牙生從此竟摧絃
　　傷十笏艸堂梅竹二首(西樵先生讀書處)
蒼苔被門巷風動蕭蕭竹孤鳳不重來磊砢空節目
種樹人何在三逢歲暮時夜來風雪裏無復舊連枝
　　過古城
格孫城外逺烟迷瘦馬凌兢上大堤茅屋㡬人輸井稅
田家終歲把鋤犂殘碑剥落横苔蘚古道縈廻長蒺藜
陵谷消沉盡如此一聲村落夕陽雞
　　西堂甘橘初熟招東癡二首
昨宵霜信熟黄甘小閣離離夕照酣為報故人須過飲
掛帆何必洞庭南
椘頌吟來憶左徒酒牀新漉待招呼田園別後春蕪長
欲買青山種木奴
　　雪中題七賢過闗圗
雲重雪堆門空堂破帽温風流七賢逺圗畫百年存鳥
沒藍田縣梅開㶚水村開元舊詩老招得㡬吟魂
　　題黄鶴山樵畫
憶昨茅齋雪霽時地罏松火夜談詩春風騎馬長安去
如此溪山坐付誰
　　吕忠節公輓詩二首(爲敬芝侍御作)
一自澠池渡風塵天地昏銅駝悲故國龍種失王孫司
馬空居洛巫陽詎返魂長令懐古者流涕上東門
𬗋陌臨伊岸青山抱洛中殽函失天險父老哭遺忠秉
國人誰在騎箕恨未窮橋陵西望近應逐鼎湖弓
　　爲許生洲比部題梅淵公畫
柏梘山中舊草堂溪流淼淼樹蒼蒼白雲谷口不飛去
卧聽松風春晝長
　　題董舜民蒼梧詞追悼訏士文友
南望毘陵路江流日夜東應徐常調盡嵇吕舊逰空才
子蒼梧怨清詞白苧工依然鄰笛起悽㫁夕陽中
　　送許竹隱之紹興二首
一棹西陵去名山入剡中放衙臨鏡水行部逐樵風江
渚鳶烏集蘇臺麋􁂬空沼吴兼霸越懐古意無窮
蟬聲集深樹驛路遍槐花黄鵠逝千里浮雲天一涯鶯
啼范蠡宅草長謝敷家迢逓相思處春風滿若耶
　　夢中作
凉雲止復行水花開更落烟栁夕陽時蟬聲動髙閣
　　送董樵歸成山舊隱
白社何年別威輦相逢颯颯鬢毛蒼飄零椘客紉蘭佩
蕭瑟無且剩藥囊隱處神山鄰九點愁來兵氣動三湘
水仙操罷扁舟去海水天風萬里長
　　招魂
八桂荒雲外三湘落照中空城盡豺虎戰士㡬沙蟲生
死無消息傳聞有異同招魂闗塞黑杳杳暗青楓
　　秦中凱歌十二首
上相乗春西出師至尊推轂建旌旗　兩宫絡繹黄
封下天廐飛龍賜與騎
新開麟閣賞元功頗牧重看出禁中此去西人須破膽
將軍昨日下遼東(康熈十四年圗公以副將軍平察兒獻俘闕下)
軍中歌舞喜投醪令下如山戒驛騷扶杖已聞秦父老
王師有　詔肅秋毫
天上黄河萬里來巨靈髙掌抱雲臺遥看丞相行營過
日射潼關四扇開(韓文公詩日出潼關四扇開相公親破蔡州廻)
涇原西北駐王師尺一無煩介馬馳共道　皇恩天浩
蕩不教京觀築鯨鯢
莫愁登隴望秦川休道長安在日邉驛騎流星催露布
捷書三日到甘泉
虎狼十萬競投戈不唱三交隴上歌朝見降書來北地
暮看烽戌罷朝那(慶陽固原相繼降)
衮衣照路有輝光班劍威儀出尚方大將櫜鞬迎道左
萬人鼓吹入平凉
三軍解甲隗嚻宫百丈磨崖待勒功欲紀元和天子聖
更攜參佐上崆峒
丹青圖畫上麒麟五等俄驚寵命新未許熊羆歸禁籞
且懸堂印鎮三秦(部議圖海封二等侯有㫖封二等公)
河西三將氣如虹百戰功名次上公　詔下一時齊虎
拜漢朝爭羡竇安豐(將軍張勇進/爵靖逆侯提督王進寳進奮威將/軍總兵官孫思克進凉州提督)
三月軍鋒次渭橋旋看飲至𬗋宸朝空言韓范威名大
五路何曾制曩霄
　　秋夜
秋氣已沉沉閨中望逺心星河千里雁風露萬家砧隴
水自嗚咽武溪多毒淫併將思婦淚遥寄塞垣深
　　得留仙書知將入椘
還吴戀子舎適椘動離心列戌洞庭埜征帆雲夢林寒
潮秋望逺楓葉暮愁侵此去逢漁父休爲澤畔吟
　　寄汪苕文堯峰隱居四首
卜築何峰好堯峰近太湖蓴鱸供客饌橘柚足官租泥
飲從田父題詩付獠奴蕭然山澤裏真有列仙儒
海内紛傳檄烽烟數驛騷算緡諸道急伐叛㡬年勞久
已疑吴濞頻聞赦貫髙步檐還倚杖中夜首應搔
黄公壚下過感舊每停車哀樂中年事艱難逺道書新
知虚託契老輩久離居生意憐枯樹婆娑畧似渠
欲訪天随子來過甪里村五湖正秋色一棹到閑門林
屋探仙跡咸池問水源嗒然白雲外相對坐聞猿
　　題江辰六借書圖二首
何處淹㽞可判年亂書堆裏日髙眠何人解似宣城守
手為江郎割半氊
飲馬荆江戍火紅龐睂書客悔雕蟲諸生亦有封侯相
一卷隂符兩石弓
　　題冐辟疆姬人圎玉女羅畫三首
雪後空庭氣蕭瑟千頭䊸竹尚嬋姢畏寒凍雀不飲啄
斜日蹋枝相對眠(踈篁寒雀)
記取凌波微步來明珠翠羽共徘徊洛川淼淼神人隔
空費陳王八斗才(水仙)
堂堂䇿䇿百千頭荇葉菱花滿碧流彷彿吴興騎馬處
江南風色白蘋洲(蘋花戯魚)
　　題汪季甪百尺梧桐閣卷二首
別館多梧桐偶此成幽寂獨向髙閣眠夜聞疎雨滳
百尺髙樓上何人相徃還夕陽海門樹秋雨江南山
　　再題梧桐閣卷
河漢澹中夜碧梧隂漸踈幽人坐髙閣秋色滿巖居風
竹同蕭瑟蒼苔倦掃除數峰江上好朝夕映琴書
　　和曹陸海舍人夀良懐古二首
長城自壊復誰尤戰地經過憶唱籌野鳥啼春寺門寂
可憐猶似白符鳩
　　　右鳯山寺檀道濟戰塲
鐡鎗名抵周陽五夾寨楊劉各一竒可惜英雄為梁死
不知世有鬬雞兒
　　　右王彦章故宅
　　荅盤山拙菴道人寄電光雲鶴諸集
曹溪逰萬里酌水問南能世界随緣住人天最上乘蕭
然白足侣不作𬗋衣僧寄我新吟卷清凉五月氷
　　悼亡詩二十六首(哭張宜人作)
一錯誰能鑄六州藳砧無復望刀頭當年對泣人何在
獨卧牛衣哭暮秋
少小香閨熟女儀雞鳴長自軫風詩君如德曜齊睂日
我愧樊英荅拜時
門第河東雙㦸圍當年燕子傍誰飛可憐陌上花開後
常送香車緩緩歸
小閣垂簾日掃除罏薰茶具宛精廬紅囊揀得釵頭茗
手㵸清泉伴著書
千里窮交脫贈心蕪城春雨夜沉沉一官長物吾何有
卻損閨中纒(直善/切)臂金(辛丑春閩中友人許天玉公車過廣陵以匱乏)
(告子適無一錢宜人解腕上條脫付予贈之)
樵蘇絶㸑未知愁林下風期矢白頭廿載無衣搜畫篋
不曾悔卻嫁黔婁
雪白花紅繡褓齊頻年靧面祝中閨牙牙學語今何似
忍聽驕兒索母啼
病中送我向南秦感逝傷離涕淚新長憶啼猿㫁腸處
嘉陵江驛雨如塵
灞橋秋雨望秦川劍閣西風聽杜鵑萬里不歸歸有路
雙魚何處逹重泉
三載西風䧹影分登髙淚盡隴頭雲從今腸㫁重陽節
又採寒花酹細君(先兄西樵以癸丑秋殁)
蚤歲曾期共隱居祗應桓孟得相如青山縦有歸來日
更與何人挽鹿車
鋪首經秋澀緑苔承塵蛛網任成灰祗餘金縷裙猶在
爭忍無情布施來
遺掛空存冷舊熏重陽閣閉雨紛紛方諸萬點鮫人淚
灑向窮泉竟不聞
肅肅靈風冷繐幃亭亭孤月掩重扉寳釵明鏡俱黄土
悔煞秦嘉上計非
帖子宜春認舊題粧樓人去草凄凄東風不啓葳㽔鎻
一任空梁落燕泥
樓角參差㡬曲欄繞欄親種碧琅玕月明昨夜風驚竹
翠袖何人倚暮寒
春前小別死生分望㫁新阡宿草墳我似東坡老居士
何年歸哭魏城君
年年辛苦寄冬衣刀尺聲中玉漏稀今日歲殘衣不到
㫁腸方羡雉朝飛
愁見新年改故年朔風吹雪欲寒天黄金屈戍中宵閉
長伴鰥魚夜不眠
續絃膠與返魂香碧海青天路渺茫若使少君真有術
不辭千里到稠桑
熒熒薤露葉還低華屋山丘理亦齊四十年來成小刼
匆匆何暇唱黄雞
春事愁中復病中可憐寒食到匆匆故園夢去瀟瀟雨
一樹棠梨照殯宫
藥罏經卷送生涯禪榻春風兩鬢華一語寄君君聽取
不教兒女衣(扵戲/反)蘆花
陌上鶯啼細草薫魚鱗風皺水成紋江南紅豆相思苦
歲嵗花開一憶君
錦瑟年華西逝波尋思徃事奈君何若為乞得江郎筆
應較文通恨賦多
宦情薄似秋蟬翼愁思多扵春繭絲此味年來誰領畧
夢殘酒渇五更時
　　聞方山北山諸公連日出逰戯寄
公子春蕪白鼻騧病夫擁褐客天涯城南㡬日無風雨
十里徐熈落墨花
　　絶句
石帆山後黄茅屋一樹寒梅作意香長憶花開風雪裏
卧聞春雨滴糟牀
　　曹正子邀同家兄子側及諸君豐臺看芍藥晚過
　　　祖氏園亭八首
囘首旗亭畫壁時重來巳是十年遲應劉逝後風流盡
只有恒河照鬢絲(昔合肥公招同公㦷苕文諸君逰此今公與公㦷皆沒矣)
依然春草樊川路竝馬來過覆盎門記得城南天尺五
緑蕪紅藥水邉村
陂塘點點烏犍出夏木隂隂白鳥飛也似江南好風景
水田一帶學僧衣
宫錦千絲費翦裁䛏他婪尾殿春盃老顛賸欲相料理
乞取齊奴步障來
雨雨風風態自殊花花葉葉不曾孤更添練鵲和蟬蝶
便是徐熈六幅圗
霑溼春衣更不嫌花枝婭姹雨廉纎鬢絲禪榻心情改
閑看兒郎插帽簷
沙禽一一事髙格烟栁斜陽初弄姿更愛風標兩公子
水葒花外立移時(晚晴賦白鷺潜來子邈風標之公子)
水檻清凉跂腳眠菱花菰葉一溪烟阻風中酒年年事
絶憶春江上水船
　　友人送白蓮花為詠
無復澄江載酒船折枝猶帶五湖烟香來月白風清裏
花放叢祠水驛前鴨唼池萍微雨後犀垂簾押夕陽天
魯連陂上新秋色觸忤閑愁又一年
　　初秋示董蒼水
零落交逰感式微與君邂逅忍相違隆中自許真名士
殿上誰知大布衣越燕巢空秋近社鱸魚風起夢思歸
先生未是平原客玉貌塵中見亦稀
　　張員外園亭送金山人歸越
客有越郷感抱琴辭上京離堂秋月色別思椘鴻聲水
國三千里氷絃一再行成連何處去今夕獨移情
　　金孝章以壬子冬畫梅寄予兄弟今六年矣丁已
　　　七月先生之子祖生至京師始見之而先生與
　　　先兄考功皆已下世愴然賦詩四首
拗取銅坑玉一枝江南春贈隴頭時到來巳是塵沙刼
賦得瑶華欲寄誰
維摩方丈㡬黄昏春草禪房日閉門成佛生天兩何處
暗香踈影為招魂(十笏先兄堂名春草閑房先生所居也)
花時鄧尉夢無聊十七年來似暮朝恨不相㩦風雪裏
短篷同繋虎山橋
當年五字寫柴桑又寄孤山世外香一幅生綃千載意
也應配食水仙王(辛亥歲先生手冩陶詩見寄)
　　西蜀
唐家宰相迴翔地漢代公孫割據秋劒閣嵯峨仍北向
彭門波浪自東流風雲諸將爭秦棧鼓角中宵夢益州
何日西南銷戰伐浣花行樂看遨頭
　　哭公㦷吏部二首
零落親知更有誰聞君訣去不勝悲彈琴古調千秋絶
說劍雄風一代竒舊舘脫驂應出涕天涯磨鏡是何時
故人雙鬢蒼浪在賸欲刊君第二碑
廿年藝苑忝同逰廻憶音塵淚不收結客曾傾四公子
論兵欲動五諸侯(星名)故人半化遼東鶴世事終輸閣道
牛手㝎君文纔㡬日可憐馬䇿慟西州(丙辰春先生以全集寄/子論次)
　　見北山逰西山詩示謝千仞
吟眺清暉思不窮昔逰如夢㡬人同憶君共蹋西山雪
坐聽清猿萬木中
　　山茶雪兎
石罅猩紅透㡬枝花間東郭眼迷離漫天風雪鷹初擊
正好營君三窟時
　　郭河陽雙松平逺(為牧仲題)
石骨崚嶒五鬛盤河陽筆底傲秦官興亡七百年朝槿
留得蒼蒼耐歲寒
孝昭皇后挽詞六首應　制
金戺流塵掩瑶齋寳幄空禁花零曉露苑栁泣春風思
媚傳千古深恩徧六宫唯留歌詠在應與二南同
上夀　慈寧日人知内則賢徽音殊未逺　文母至今
憐淚濺鶯花色神傷祓禊天凄凉餘故舘猶近濯龍前
祕殿傳金䇿神人覆玉衣四星初應曜一鑑忽藏輝脫
珥言猶在乘雲馭不歸皇情宵旰切永巷漏依稀
萬乗親臨送容車出國門羽儀辭禁掖笳鼓望陵園素
旐浮雲慘青山落日昬臣民同雨泣哀動鳯凰原
西汜沉寒月中天澹夕陽愁雲低壠樹春禁罷公桑椘
挽蘭風寂虞歌薤露長通靈應有夢可到𬗋宸傍
渺渺沙河道凄凄玉輦空綺疏扄夜月繐帳肅靈風故
劍皇心切(謂/仁孝皇后)祠官禮數同榮名綸綍貴早賁九
原中
　　蟬
雙樹有鳴蜩孤情伴寂寥自縁飽風露不肯逐金貂驛
路關門雨斜陽浦岸潮年年行役處為爾㡬魂消
　　為尤展成悼亡二首(時予䘮張宜人三載矣)
三年明月鑒虚帷那更吟君惆悵詩不分阿灰腸㫁句
黄昬微雨畫簾垂
金昌亭下栁毿毿長記烏啼送曉驂風景不殊人不見
謝家飛絮滿江南
　　陳其年索詩送王生之襄陽
試說襄陽好曾逰路不迷江帆過峴首水竹繞檀溪市
上江陵估機中竇氏妻不知征戍後誰唱白銅鞮
　　遥題王咸中石隖山房四首
我愛堯峰叟(汪鈍/翁)憐君比屋居雲林交罨畵烟火共村墟
顛倒牀頭屐逍遥谿上漁漢隂雞黍約今古意何如
髙情躭野逸文采舊清門跡與市朝逺心將逹者論飛
泉晴界道修竹雨連村誰識逃名客蓬蒿方灌園
心逺地仍偏琴書雜坐眠湖霜收橘日社火焙茶天人
意孤雲外山容太古前叩門田父至襤縷亦欣然
筆墨誰能事吾宗今右丞(茂京作/石隖圗)悠然輞川路寫向剡谿
藤短彴宜行藥空林偶飯僧片帆天外影興到直須乗
　　送宋牧仲員外榷贑州四首
都亭一樽酒落日照行軒帆下潯陽郭春過敷淺原故
人持使節微尚愛丘樊想到西林寺清吟和夜猿
文成誓師處慘澹尚聞笳野戍青山逺荒江白日斜春
風渡蛟浦夜雨宿龍沙戰地多新鬼須添兩鬢華
章貢交流地孤城百戰餘江山應不改父老問何如五
嶺稀烽火三湘動羽書似聞兵馬後租賦未全除(後月餘)
(有㫖盡蠲江西逋糧)
贑石三百里寒江尺五流帆檣來島客風物逼炎州試
訪端明蹟應懐清獻逰山川供嘯詠莫似賈胡留
　　九日寄說巖院長訒菴學士(二公向同内直)
泬寥天氣渺愁予無恙黄花伴索居江介黿鼉聞漸徙
(時聞茶陵/湘潭捷)郷園鴻雁近何如千門落照凉飇發一片寒砧
木葉踈遥憶故人清切地登髙彩筆奉　宸輿
　　以昌樂筆送容齋閣學戲成
承㫖歸來每日曛揮毫猶足張(去聲)吾軍只愁坡老三錢
筆難稱郇公五朶雲
　　荅徐東癡隱君小雪見懐之作
積雪東原路孤村似剡溪㡬年阻乘興千里憶幽棲凍
雀柴門掩寒烟古木齊不逢洛陽令僵卧到晨雞
　　題龔節孫種橘圖二首
震澤鱸魚欲上竿千林風露熟金丸美人無事披香坐
領得頭銜是橘官
㑹稽内史風流甚三百封題引興長何日扁舟洞庭上
與君小摘滿林霜
　　題其年填詞圖
玉梅花下交三九(其年/詞句)紅杏尚書枉擅名記得微吟倚東
閣梅花如雪撲簾旌
　　洪昉思送湖州茶笋二絶句
愛道前溪似若耶行幐歸去便移家匆匆未訊溪山好
第一先分顧渚茶
周妻何肉㫁根塵玉版聊堪結淨因贏得武康斑竹笋
從今休笑庾郎貧
　　二月二日大雪晨𧺫懐愚山淵公耦長
夢覺聞飄瞥虚窗徹曉明蕭條同委巷悵望倚簷楹寒
色饑禽語荒堦折竹聲雙羊風雪路留滯逺含情
　　雪中簡秦對巖
第二泉邉路扁舟落鏡中林塘春命酒風雪夜推篷別
鶴吴田渺歸鴻椘塞通朝來吟望處流霰滿房櫳
　　和施愚山喜梅耦長至
新詩氷玉質故人蘭蕙芬相逢姑射客宛對敬亭雲雪
色融春霽清談入夜分翻憐金錯贈十載託殷勤
　　題蘇臺楊栁枝詞後二首(汪鈍翁編修首唱吴越和者數百人)
白家半格詩曾見愛說蘇州柳最多(不似蘇州栁最/多樂天詩也)今日鈍
翁吟卷裏雨條風絮奈君何
雁齒紅橋鴨嘴船麴塵風起豔陽天明湖憶得吟秋栁
慘緑當年最少年(予賦秋栁詩時順治丁酉海内和者亦數百家)
　　送吴僧尚德歸堯峯
迢逓青山路風流白足師安居深雪裏行道落花時京
洛過寒食江帆拂栁絲歸逢尊宿問應識馬駒兒
　　送吴天章歸中條
中條最深處風物四時幽水鶴穿雲下林楓夾岸稠人
烟盤豆驛村路玉溪流卧𧺫清暉裏蕭然何所求
　　送董蒼水歸雲間
昔作甌閩客漳泉正合圍江瑶驚旅食山鳥怪儒衣邉
徼逢人少諸侯好士稀長篇猶在篋感激涕交揮(蒼水閩)
(歸有見寄百韻詩)
　　送鄧孝威授正字歸海陵再示豹人
當年綺里季曾友夏黄公共詠𬗋芝曲俱棲巖穴中鬢
睂驚漢帝羽翼緬髙風一出還歸隱白雲商洛東
　　送山史歸蕐山
華山丹頂鶴清唳向西峯不羡三珠樹長棲千歲松林
巒有佳色眠𧺫日髙舂石上流泉好菖蒲方𬗋茸
　　送吴僧秋臯之津門(上人有句云鳥啼殘雪樹人語夕陽山)
愛君殘雪句宛似碧雲篇獨向中峯住深參五味禪直
沽春水岸通潞夕陽船乞食王城去遥聞袒右肩
　　題顧茂倫雪灘釣叟圗二首
垂虹秋色東南好雨笠烟簑送此生今日三髙祠下過
唯君不愧隱人名
彷彿桐江百尺臺傍人漫作客星猜投竿一笑烟波外
陽鱎紛紛入釣來
　　送宗梅岑歸淮南
相逢纔㡬日復欲返東原梁父雲間樹蘭陵雨後村雄
雞能㫁尾野鶴詎乘軒一葉䢴溝水随潮到里門
　　擬山家閨怨戲為鈍翁編修作
璇璣賦罷氣凌雲下直金蓮每夜分那憶璇璣圖上字
錦機辛苦寄迴文
　　送李鄴臣赴東安
我愛瀟湘水粼粼見底清稍聞征戌罷遥送使君行別
浦石蘭長叢祠斑竹生經過道林寺沈杜有題名
　　午睡
蘄州笛材好八尺含風漪恰稱龜兹枕閑抛玉局棋凉
蟬隂卓午花鴨水平池冨貴浮雲耳寧須熱客知
　　蠅
㡬日亂朱𬗋商飇欣掃除孫郎彈不易戎子賦何如瑟
瑟凉初至營營計已踈何來遽集此徃事笑中書
　　與陸氷修
我愛辛齋叟蕭然無世情笑看公府辟夢憶故山耕斜
日樹交䕃微風蟬一鳴知君人境外寂莫道心生
　　初秋索梅耦長畫
詩到無聲足卧逰雨窓含墨對清秋不知郷思今多少
祗冩澄江與北樓
　　送李武曾之鳳陽郡幕(武曾甞客公㦷吏部近有樂府後補題/諸調最佳)
年來巖谷􁔛春姿誰遣青松獨後時七月僧廬常避客
八公山色又臨岐故人惆悵題襟集好句玲瓏散水詞
此地正連清潁尾西州應有淚如絲
　　送氷修歸海昌兼寄朱生二首
且住為隹耳將歸可奈何人随吴䧹影葉下浙江波好
徃尋鱸鱠誰當破雀羅小叢今老去重唱竹枝歌(予戊申)
(歲送氷修南還賦竹枝歌三首今十二年矣)
老大身將隱飛揚氣自雄逰燕交馬客歸越事猿公仙
飯青精飢諸儒白虎通故人朱季在何處駕飛鴻
　　送李屺瞻歸涇陽
故國傳烽火歸來弔戰塲三秋看太白萬騎塞陳倉射
虎身猶健聞雞意不忘悲歌燕趙別風雨又重陽
　　送葉井叔歸樊上六首
今日華陽舘誰當是劇辛重陽一杯酒風雨送歸人
秋盡黄州路千峰送馬蹄夢囘山舘裏落月汝南雞
㫁岸黄泥坂寒江千尺流羡君歸去好雲夢澤南州
舊業在寒溪門前五株栁逰子到家時日上樊山口
西山松櫪多谷口好泉石君登九曲亭蘇公有遺跡
我夢石魚湖依依問聱叟試尋修竹林為予安井臼
　　花燭詞二首戲為鈍翁賦(鈍翁既改官翰林徃迎兩如夫人皆/不行而為别納小姬因賦是詩)
碧玉廻身奈此宵汝南雞喚夜迢迢從今倦聽蘭臺鼓
莫更熏衣事早朝
嬴女吹簫引鳯雛莫將縑素怨狂夫似聞一語分明寄
我見猶憐况老奴
　　䧹
五聽長安雁征夫猶未歸重城聞搗練㡬處寄寒衣雲
夢雪中去瀟湘蘋際飛沅州射生滿好避弋人機
　　題汪鈍翁洞庭詩後
蒲帆十幅逐沙禽罨畫湖山次苐尋香稻炊來鱸切玉
髙林霜後橘懸金且招龍伯閑投釣卻笑鴟夷苦用心
兩洞庭前三萬頃不能同上上頭吟
　　跋傳彤臣侍御楊栁枝詞後
衣上明湖舊酒㾗漢南昨夢苦銷魂仙人有恨看銅狄
羌笛何心度玉門斜日靈和春殿樹西風清弋晚江村
丱兮城畔新吟好只似三生石上論
　　問鈍翁編修疾
先生方丈似山茨聞道維摩病起遅乍可心情同木石
依然談笑却熊羆(坡詩此老神完中有/恃談笑可却千熊羆)別裁偽體時流忌獨抱
遺經後代知遥憶玉堂清夜夢雪中花塢水邉籬
　　又戲呈鈍翁二絶句
藥罏經卷日相親隱几蕭然逺市塵聞道姬人怨服散
也須料理苦吟身
紅㽔枕畔辟寒犀夢覺時聞烏夜啼若使清齋三百日
箇儂何異太常妻
　　爲愚山侍講題嚴蓀友畫
山氣化雲雲作烟幽人簑笠不知年清谿曲逐楓林轉
紅葉無風落滿船
　　送鄭郎赴粤西幕府(故郎中次公子)
當時紅斾向西川水部風流似鄭􁍆被酒共眠金䧹驛
分題多在浣花牋故人一別成千載公子重逢又十年
去謁征南年正少牂牁春盡水如烟
　　寄題鮑聲來草庭
愛君三徑好芳草滿南榮微雨過時緑春風吹處生紛
紜書帶色瑣細椘騷名不是江潭客休悲鶗鴂鳴
　　謝梅耦長送木瓜
宣城木瓜壓西洛秋林黄處滿寒烟寄來修竹明窗底
留伴疎梅小雪前橘柚初包難逺致樝梨雖好未須憐
相思愧乏瓊琚報重賦風人第一篇
　辱耦長枉酬佳作有方物昔年勞入貢之句偶傚
　　義山體再報一首兼邀施愚山陸辛齋同作
作貢當年事巳陳烟林揺落重含辛空臨謝眺城邉水
不逐唐羌驛路塵灰可藥魚妨稚子香堪漬粉教姬人
北宫賦後情何限解使韓宣賦更新
　　賈兵部改中條別業為巢雲菴索賦
右丞輞川宅江令攝山居本自香林境宜繙貝葉書花
藏共命鳥池長放生魚巳悟非身義何須演􁂬車
　　冬夜大雪(時王師方取蜀)
翳翳窮冬雪蕭蕭天北風清思戴安道壯憶大梁公寂
寞剡溪興蒼茫洄曲功聞雞不成寐松火夜深紅(李愬弟)
(徳亦封梁國公杜牧詩人稱小太尉國號大梁公)
　　聞奮威將軍保寧大捷
秦軍四道出巴庸在德何勞設險重寳玉大弓歸魯廟
華陽黒水盡堯封賨人筒布寛新賦王祭包茅問舊供
遥憶師行過枕席劍門千仞削芙蓉
　　冬杪卧疾寄愚山辛齋耦長
閉關當歲晏窮巷少來車免豈相如病交宜叔夜書松
聲含淅瀝雪色照清虚獨愛文殊好時時近起予
　　喜聞官軍已復保寧
大將臨興勢神兵下武都地中鳴鼓角天上㧞蝥弧困
獸誰能鬬長鯨竟就誅錦屏連劍閣絶壁勒銘無
　　二月六日雪荅梅耦長兼示陸氷修
長安春雪好作態故霏霏乍入幽蘭曲真疑栁絮飛故
人同委巷曉色共清暉且擬調湯餅比鄰問陸機
　　同愚山侍講弘衍菴看海棠柬梅耦長四首
韋杜城南十萬家東風處處酒旗斜不知冷節匆匆過
猶見僧樓一樹花
木魚聲靜佛香遲日午風簾自在垂好是維摩方丈室
恰逢天女散花時
沒骨天然別有情風流何處錦官城㑹禽圖裏依稀見
安得徐熈爲寫生
平陽池舘亞枝紅移入香林便不同莫爲叢殘自憐惜
梅家詩體擅江東(耦長先有三絶句)
　　送張仲誠知資縣
不憚三巴逺髙名　萬乘知子規聲㫁處山木雨來時
囊有涪州易園無魯相葵王褒諸弟子應習􁂬鳴詩
　　齋中三詠
　　　金孝章畫梅(俊明)
鄧尉花時雪幽人日徃還生綃纔半樹忽憶漁洋山
　　　徐昭法畵芝(枋)
天池白雲裏冩此商山姿感君黄綺意勝食齋房芝
　　　王玠右草書(光承)
逃名東海上時復帶經鋤自是髙人筆非關餓隷書
　　送江辰六令益陽二首
作吏湘南去浩然尋舊逰秋風吹木葉初下洞庭流城
對茱萸岸香傳杜若洲毬門髙唱在重上岳陽樓
小邑稀公事髙齋俯洞庭佳期邀帝子遺曲感湘靈澬
水悠悠緑君山面面青詩成閑拄笏雲際九疑亭
　　送同年伊翕菴中丞廵撫雲南二首
金馬山前駐碧油青蛉塞外陣雲收　天威近已通諸
賧王㑹依然徧九州銅弩雨深諸葛壘叢祠春賽潁川
侯鐃歌鼓吹征蠻府萬里昆明是壯逰
柏臺新命帝親除重譯西南罷羽書雒將朱鳶皆内
屬越人黄屋竟何如賜來天廐飛龍馬行避中丞赤棒
車荒服祗今勞　􁔾慮要令絶域化耕鋤
　　雨夜再題梅瞿山畫松
林燈明暗雨糢糊雷電㝠冥夜氣孤破壁長松欲飛去
曉來疑是坐龍圖(宣和御府所藏有僧傳古坐龍圗)
　　供奉某君歸吴門索詩四首
玉斧森沉罷講廻承恩別殿午仍開凌烟將相尋常事
曾冩　龍顔日角來
歸釣吴淞四十鱸手炊楓葉飯雕胡卻思待　詔蓬萊
上細寫淋池斫鱠圗
弄茟明窗作卧枝寫生妙處㡬人知箧中藤角光扵水
貌得蠻鳩義燕兒
一片青山短簿祠夕陽花隖帶茅茨歸心便逐江鴻去
巳過橙黄橘緑時
　　聞道
聞道䧏王入經時尚濟西徘徊為怪鳥進退類藩羝鐡
劵功何在金牀夢已迷囘頭􁌱隖逺不必怨然臍
　　荅劉子羽見懐
聞君卜築處舊傍瑯琊臺海氣秋逾逺濤頭日㡬迴秦
封猶廣麗石刻自莓苔想像髙吟罷鯨魚䟦浪開
　　閏中秋夜不寐悼亡(時張㳤人殁四年矣)
商飇淅淅響庭除竟夕蘭膏映綺疏閏氣經時騐梧葉
月華重見溢方諸紅牆銀漢途難越碧海青天怨有餘
怊悵江東謝希逸芳塵凝榭欲何如
　　進馬(􁂞申閏八月奮威將軍王進寳自固原進馬二十匹)
聞道安西將龍媒貢　御新籋雲近閶􁲰行地有騏驎
險阻三巴路驍騰百戰身長鳴思駕馭終為靜風塵
　　聞蜀警懐茂衍大㕘
行李捫參井何時逹錦城懸軍今益部設險古南京䕫
府公孫壘瀘江漢相營艱危望消息天末未休兵
　　不得宋荔裳妻孥消息
宋玉今終古西川信未通九原悲馬鬛八口寄蠶叢想
像離綿竹艱難出大蓬猶聞豺虎亂未可泝巴東
漁洋山人精華録卷八
　　　　　門人監察御史崑山盛符升國子祭酒江隂曹禾同訂
　　　　　　　　　　　　候官門人林佶恭謄寫
　　　　　　　　　　　　　　　孫兆鄼恭閱
漁洋山人精華録卷九　門人候官林佶編
　今體詩
詔起奮威將軍鎮保寧(仍用貢馬韻)
手詔雲霄下將軍授鉞新即看驅虎兕不必鬭麒麟百
戰能輕敵孤忠久致身龍驤功第一重憶㝎三秦
　　聞官軍復瀘州
月黑斫連營嫖姚轉戰輕已探猛虎穴急扼釣魚城三
峽烽相照雙江浪漸平萬州羣盗在從此事刀耕
　　為牧仲題黄鶴山樵破牕風雨卷(卷首四字分隷書古田作)
風雨催黄葉蕭蕭下敝廬秋凉擁衣褐老屋卷殘書逺
岫茫茫失寒潮淰淰虚故園饒此境歸思近何如
　　懐翕菴中丞沅州
渺渺沅江路悠悠椘塞窮昆明猶萬里休聴鼻亭公
　　送陸辛齋歸海寧
叢菊初花秋氣深花前君唱渡江吟杜陵乍喜歸三徑
寳劍猶堪直百金樽酒離亭折楊栁孤舟遥夜泊楓林
若邪谿水雲門寺欲約東逰思不禁
　　辛齋已行復來取別再送之
意外復攜手徘徊下潞亭扁舟逐陽雁秋色老江萍去
路潮連樹離心雪滿庭入門嘲陸展一笑攬星星
　　送侯大年歸嘉㝎
送客三江去東吴更向東潮添瓜蔓水秋老鯉魚風徃
事浮雲外名家信史中明年見侯喜把釣莫匆匆
　　題王元照仿宋元人小畫為牧仲作
琅琊家世鳳麟洲翰墨人間第一流松勢髙低疑鸛啄
溪紋參伍學蠶頭扶笻名岳雲峰細放鶴空亭雪棧幽
白首奉常今又死買絲重擬繡廉州(烟客先生以今年卒)
　　題王元式國博秋思詩後(詩云秋雨茂陵人獨卧西風汾水雁/還來)
茂陵風雨瀟瀟夜愛爾哦詩四壁秋多少長安苦吟客
瘦羊博士擅風流
　　史局漫興
南山種豆憶長林東觀淹留諧隱心巫峽猿啼兵未解
武谿鳶跕嵗將隂牢愁不畔中山酒慷慨還為上堵吟
槖筆年年竟何補虚將衰鬢點朝簪
　　得翕菴書
昔建中丞節天邉送使車連朝薊門雪一𥿄漢陽書雲
夢征鴻𧺫沅湘落木踈夜郎莊蹻路兵氣近何如
　　送袁士旦之玉田
無終東去路亭鄣古雄邉水出彈箏峽春生種玉田馬
蹄穿塞雪鳥道入山烟詠史清秋夜應逢謝尚賢
　　送李松客令髙淳託訪詩人邢孟貞遺集
縣庭臨石臼風俗至今淳鳬雁成墟市菰蒲雜吏人花
時閑卧閣漁舍曉班春借問詩人宅柴門滿白蘋(李因是)
(詩訪邢妻子以三百金為置腴田若干畆云)
　　懐崔不雕(不雕常有丹楓江冷人初去黄葉聲多酒不辭之句為世傳誦)
藉甚崔黄葉才名二十年身無一枝隱詩已衆人傳屋
傍撈鰕渚潮荒種蛤田風塵京洛客深愧博陵賢
　　十一月六日星變
召對紀事
明河寒已沒白氣亘宵長掩月光疑晝經天夜有芒轉
輸窮蜀道邉計切秦疆見說蓬萊仗公卿近　御床(是日)
(有裁併秦蜀制府之命)
　　送髙念東先生予吿還山五首
前身憶是陶通明山中白雲無限情滿院松風一聲鶴
三層樓上坐吹笙
若士雲將是夙期相逢汗漫欲何之偶然擲杖成龍去
又過蓬萊日主祠
何處神山滄海東巨峯萬仞插晴空青天無數雲濤捲
下視辰韓墨點中(巨峯勞山最髙處)
暮逰碧玉閬風顛朝過扶桑近日邉戯弄東王與西母
神芝行處滿瓊田
曾窮華蓋與鈎陳又到朱陵蜃海濱不信仙人十洲地
也傳風俗似吴人
　　再送念東五首
龍門雪後山爭白金谷園中花映紅著箇香山老居士
任人圖畫作屏風(白詩兼聞好事者寫我作屏風)
解印歸來履道居風情真似白尚書孤琴隻鶴還留在
駱馬楊枝卻讓渠
錦湖秋色漾漣漪湖裏逰人歌竹枝斜日泊船紅蓼岸
神鴉飛過魯連祠
長白山中􁱨白驢偏提時掛小籃輿八騶朱雀航南路
可似先生薄笨車
籠水羣山繞郭明杖藜随處有泉聲名藍金碧和煙雨
小李將軍畫不成
　　曉雪
稍稍侵簾額盈盈堕瓦溝竹枝全搶地芸餅未離篝風
峭遲開閣窗明緩裹頭如何玉堂曉偏憶剡川逰
　　訒菴翰長招同荆峴侍講羡門編修過善果寺
偶然偕素侣佛日到香林亭午無人處青苔滿院隂三
衣消瘦服半偈妙明心愛就魚山宿蕭條寫梵音
　　輓伊翕菴中丞二首
家世南充郡(唐伊慎封/南充郡王)功名僕射看行營諸道合報國寸
心丹未取黄金印先逢白玉棺招魂何處是瘴霧夕漫
漫
馬革平生志昆明未息戈星辰移九列書檄動諸羅歿
視悲荀偃生還失伏波故人歌薤露流涕向山河
　　瀛臺
賜宴恭紀六首
朝來　勅賜宴淋池桂檝蘭舟待水嬉渡盡雲沙囘首
望緑楊風外颭黄旗
越羅吴錦尚方來黄𥿄書名繡作堆次第鵷行齊拜賜
凉蟬聲裏謝恩廻
御舟徃徃艤沙汀瓊島中流日㡬經不是華林樂魚鳥
慈顔近在五龍亭
中㫖頻傳内大臣龍眠學士　命重申捧觴跪𧺫華裀
上蘋末風來散酒鱗(唐詩玉船風動酒鱗紅)
崇蘭風汎共徘徊九畹揚揚取次開鄭重天香攜滿袖
移從弘徳殿中來
太液池中百子蓮花開十丈藕如船酒䦨　宣賜歸鞍
重錯認滄洲太乙仙
　　送毛斧季歸常熟(故處士晉子也)
昆湖有真隱金粟緬髙風桑海遺民老襄陽耆舊空人
言虞仲里又得小毛公廿載淮南別吴江㡬落楓
　　中秋後得富順范生嘉州帥生書知其陷賊不辱
　　　偽命遂有是作
㡬載豺狼横(去聲)巴蜀今朝書尺慰相思天彭井絡欣無
恙伏劍佯狂更不疑㑹見費貽徴合浦何妨甄濟動京
師汝曺識字知忠孝一笑南樓倒接䍦
　　蘇羅國王墓(在徳州王以明永樂十五年來朝賜印誥歸次徳州卒/葬以王禮謚恭㝎)
當年重譯入長安屬國威儀盡漢官萬里滄波歸路逺
九河春雨墓門寒空聞螭首生金粟無復魚膏照玉棺
欲薦溪毛重迴首亂鴉殘日夕漫漫
　　寄李鄴園尚書二首
閩天烽火逹錢塘太乙靈旗指越疆文武共推周吉甫
勲名誰竝郭汾陽椎牛五夜千夫膳射虎三秋百戰塲
今日羅平妖鳥盡早聞憂國鬢如霜
爛柯山上陣雲低太末城頭月暈齊飛檄直臨彭島外
纎塵不動浙江西戰袍血濺盤鵰鶻雄劍霜寒淬鸊鵜
半壁東南功不細　天書頻下武都泥
　　和徐健菴宫賛喜吴漢槎入關之作
丁零絶塞鬢毛斑雪窖招魂再入關萬古窮荒生馬角
㡬人樂府唱刀鐶天邉魑魅愁遷客江上蓴鱸話故山
太息梅村今宿草不留老眼待君還(吴梅村先生昔有送漢槎/出塞長句見集中)
　　大雪過宋牧仲郎中
至後第三雪依然六出斜度窗明曙色穿樹競春華清
唳鶴將子暗香梅著花素心零落盡動即到君家
　　雪中牧仲置酒邀食熊白
故人寒置酒熊白亦初胹已下何公箸寧思漢殿時蟄
藏元自宻攻穴苦相危當食勞三歎風花滿意吹
　　送葉井叔歸椘
落燈風急寒吹衣寒谿先生昨憶歸青門祖帳太蕭瑟
白社故人今是非漢上題襟情不極郢中懐古和真稀
碧雲無際椘天濶目送瀟湘春雁飛(井叔近示郢中懐古詩甘/首甚工)
　　送汪舟次檢討林石來舎人奉使琉球四首
屬國滄波外微茫萬里流雙持龍虎節遥拂鳳麟洲守
禮諳殊俗乘槎愜壯逰使星霄漢上先入大琉球
掛席指歸墟通言隷象胥避風占海鳥䟦浪舞神魚卉
服看天使金函䕶　璽書雄才能作賦休讓木(御/名)虚
積氣浩茫茫乘流出大荒嘯歌聞海若擊汰薄扶桑日
月相吞吐蛟龍或遯藏始知九州大騶衍未荒唐
見說彭湖嶼元戎佇捷勲習流多戰士横海拜將軍出
險雲濤壯飛書露布聞早成風土記歸報　聖明君
　　上陵歌四首
兩京相望海雲開馳道如弦候騎催金馬碧雞新奏捷
太平　天子上陵來
令支廻合萬重山閃日旌旗虎豹閑東望風雲過沛上
西來車騎出蕭關
遼水東廻北鎮斜龍盤虎踞帝王家依依最是關門栁
十二年前拂翠華(辛亥大駕謁陵扵盛京今十二年矣)
艱難王業本岐豐扶杖來觀父老同　詔賜大酺還給
復一時歌舞徧遼東
　　贈蔣京少
靈潭名玉女窈窕冨仙蹤蔣子讀書處雲嵐深㡬重曾
過洞庭野長嘯祝融峯他日期相訪潭烟吟夜龍(張祐玉)
(女潭詩可當烟月下一聽夜龍吟)
　　荅沈客子示洞庭新詩
吴越具區藪中浮兩洞庭逸情逐花水長嘯獨揚舲靈
笈傳神禹丹砂訪蔡經抽帆吾計得同看莫釐青
　　爲㓜華題五子論文圖
馳情渭北樹注目江東雲不是顔光禄誰當詠五君
　　雨後至天寧寺
凌晨出西郭招提過新雨日出不逢人滿院風鈴語
　　㓜華給諌招同愚山健菴大可季甪集祝氏別墅
黄門休沭暇池館愜招尋人語碧苔徑鶴鳴修竹林微
風交落絮流水澹春隂坐愛鯈魚樂悠然濠上心
　　吾州
休夏吾州好明湖爽客襟亭横帝子渚(北渚/亭)溪繞使君林
酒愛碧筩飲詩成白苧吟凭欄指千里雲外數峯深
　　錢選折枝牡丹二首
三尺霜縑寫䑕姑檀心倒暈貌來殊如今疑夢還非夢
曾向南泉見一株(卷中多衲子詩)
驛騎筠籠進折枝洛陽金粉入宫時永嘉水際知多少
謝客曾無五字詩
　　滇南凱旋歌六首
鈞天樂動五城樓玉輅前行十二斿親見萬方頻送喜
翠華三度幸盧溝(湖南福建雲南大軍振旅皆駐蹕盧溝郊勞)
將軍收取舊山河飲馬蘭滄萬里波珍味天厨人不識
禁中特遣一封駝
升中大禮視圜丘黄幄天清宿霧收朝罷將軍先受賞
尚方催進𬗋貂裘
都人夾道看旌旄萬里歸來血洗刀韝上竒鷹皆帶角
仗前天馬盡拳毛
原廟衣冠二十春太平今見上陵辰象犀瑇瑁新供祭
巧使安南僃九賓(上將謁孝陵適安南國請封表至京)
清時王㑹徧諸方絶調昇平嗣柏梁從此漢家新樂府
白狼添詠又三章(今年上元賜朝臣宴扵乾清宫效柏梁體賦昇平嘉/宴詩/御書頒賜)
　　㝎武蘭亭䟦尾二首
繭𥿄風流世不傳昭陵玉匣死難捐乞兒一物雖癡絶
猶勝分香望墓田
片玉明駝出禁門人間蟬翼重璵璠一般雲散宣和刼
不及陳倉十鼓存
　　寄曰緝侍御
與君契濶十載餘聞君卻掃身巖居中年頗學慈氏法
邇來兼讀長桑書梅開臘月一杯酒(鄢陵臘梅/冠天下)氷泮黄河
雙鯉魚擬向老禪分半席狸奴白牯意何如
　　憶公㦷吏部(公㦷未歿前一日與其友蘇銘茂斿在鳳陽龍興寺/禪喜竟日歸旅舎遂化去是夕見夢扵蘇吟詩云六)
(十年來一夢醒飄然四大御風輕與/君昨日龍興寺猶是柂泥帶水行)
弱草棲塵漫自驚知君解脫萬緣輕分明一笑凌雲去
撒手靈芝殿上行
　　朱浙清明上河圗二首(萬伯修司馬家物)
金明池上栁吹綿仕女紅粧照水鮮學取鵝黄宫様窄
一雙新畫孟家蟬
夢華彷彿舊東京瞥見丹青眼暫明忽忽停盃縁底事
西風殘照近青城
　　送虞虞山通㕘予告歸雲南(時年八十有五特賜馳驛)
兩朝黄髪承恩久萬里青蛉擁傳歸驛路近南梅信早
家山向日鷓鴣飛刼灰歷後昆明在華表來時故舊非
檢點賜衣重灑淚　孝陵松柏巳成圍
　　得董玉虬侍御書
離別是何日蒼茫十五年形容非少壯喪亂各風烟諌
草今誰識遺經好獨傳(君註/三禮)故交零落盡有夢太湖邉
　　題徐騎省集後二首
江左黄星事又新蕭蕭白髪入咸秦茂陵玉盌通天表
未信初明是恨人
菽寥小雪閑中過斑駁新霜鬢上加(徐句)擁鼻微吟一惆
悵殘年風景又天涯
　　冬夜詠說巖翰長貽詩感舊賦懐兼呈容齋侍郎
凍雲釀雪故低垂手爇松明漏箭遲半世心期三嵗字
殘年風景六篇詩草橋南畔看花處浴殿西頭下直時
暗數同逰㡬人在吟成催白數莖絲
　　喬子靜編修見示使粤集既為序之復得一絶句
　　　書扵卷尾
澧蘭湘芷供章句海雨江風生齒牙卻笑陸郎無此筆
歸裝空載日南花
　　和陳子文入蜀詩二首
鳳州三絶無纎手又少旗亭酒共傾唯有金絲㡬株栁
臨江映驛拂人行(古稱鳳州三絶手栁酒)
　　　右鳳縣金絲栁
乍食西川諸葛蓴重誇楊檏𬗋芽辛栁家新樣君從擅
多少薑芽歛手人(子女㝡工書法故云)
　　　右蜀薑
　　䟦子文入蜀詩卷
萬里有行役三巴誰賞音經過下簾客風調倚樓吟羯
鼓髙臨水蟬花秀出林舊逰離亂後棖觸十年心
　　玉泉
御宿川南似渼陂碧琉璃滑淨無泥穠桃弱栁垂垂發
沙燕鵁鶄故故低銀漢紅牆九天上流雲𬗋閣數峰西
太平暇日稀逰豫碧草春深輦路齊
　　頃和子文蜀薑詩殊非本意再成一首
蜀味初嘗萬里餘子薑作鱠憶鯔魚相思若遇東吴使
為報張温欲附書
　　懐東癡之徳安
垂老匡廬去初看九疊屏江湖春浩浩雲霧晝㝠㝠名
續髙賢傳人占處士星(伍喬/事)相思問鴻雁㡬日泊宫亭
　　興州
聞說興州地炎天氷雪遲行宫餘故礎野蔓覆殘碑虎
旅廻遼海鸞旗拂具茨名王今欵塞千帳荷恩私
　　趙玉峯通政招同沈繹堂宫詹張箸漢太僕郭快
　　　菴侍讀信初太常集金碧園(玉峯滇人園名盖寓故/郷之意)
雨歇凉生烟景昏髙臺留客共開樽誰將漢苑丹青樹
種向幽人金碧園六詔祗今無斥堠五陵随地足丘樊
素心晨夕經過數便擬柴桑處士村
　　嚴人弘寫碧山吟社圖題詩㽞別用韻送之
碧山吟社好㡬日返雲林晏起翠微曉開門黄葉深君
歸自丘壑予興在登臨頼畫滄洲趣依依慰陸沉
　　送黄自先之官平逺
水西何處是險絶播州東四郡千山外諸夷一線通聞
猿思故國騎象識蠻風荒服皆王土無勞歎轉蓬
　　送黄方叔之官山海
翩翩黄叔度揖我向榆關半刺今為政長城無限山扶
餘潮信外孤竹夕陽間重鎮當年地茫茫古戍閑
　　過宣城館有感(愚山故居)
暮天黄葉落一過西州門無復髙人跡空聞宿鳥喧新
阡思掛劒(愚山屬予序其/文集尚未脫藁)舊館憶開樽南望澄江水誰招屈
宋魂
　　汪鈍翁六十
少壯一彈指君今六十强相逢顔色改別後鬢毛蒼名
在儒林傳經傳弟子行河汾姚與薛㡬輩許升堂
　　牧仲寄秋日廵海雜詩
不見宋生久詩來海上峯振衣臨渤碣長嘯動魚龍孤
竹瞻髙節烏丸指舊封聽潮相憶處吟㫁角山鐘
　　顧茂倫吴漢槎撰絶句詩　國朝止三家乃以拙
　　　作參牧翁鈍翁之間戲寄二首并示鈍老
少日詞塲偶噉名重教刻畫太癡生他年傳唱蠻中去
㡬許弓衣織得成
老去心情百不宜楞伽堆案巳嫌遲誰能更與堯峰叟
賭取黄河逺上詞
　　與趙秋水話申鳬盟遺事感賦
滏水去涓涓東流繞墓田忽驚辰已夢重憶甲申年(謂/鳬)
(盟尊人節愍/公甲申殉節)夜雨啼山鬼青春呌杜鵑平生趙元叔白首
話燈前
　　送孫予立編修周星公禮部奉使安南二十四韻
憶昔髙平役扵今歲屢遷遂休蠻觸鬬共識漢唐年文
笥來何數包茅貢亦􁍆越裳馴白雉征戍罷朱鳶㽛町
軍鋒擾西南殺氣纏妖氛横象郡間道絶龍編正朔依
然奉訛言㡬處傳乾坤重盪滌遐邇盡陶甄使者南關
入長安北斗邉職方陳貢贄鞮鞻列宫懸忠孝聞　天
語奎章照海堧飾終王禮僃繼世　主恩偏胙土諸侯
貴行人二妙賢　璽書頒冊府英簜破蠻烟衡嶽開雲
霧湘流任泝􁧕麾前驅瘴癘規外指星躔銅柱懐新息
丹砂訪穉川採香三丈木繅繭八𧖟綿飛鼠紅蕉裏羚
羊碧樹顛檳郎供釀酒蚳子上盤筵風土由來異聲靈
此曰宣望塵紛絡繹騎象競駢闐　國體千秋重軺車
萬里旋交州新有記真見雒名田
　　憶山居示兒子
堂静看歸燕村深報午雞松花開細雨筍竹併春泥澗
道水兼石山田髙復低休慙令狐子黽勉把鉏犁
　　寄靈轡
看山復臨水瀟灑坐禪身我愧龐居士師如竺道人打
包殘雪映歸寺藥苗春石瀃新流滿相期淨六塵
　　過丁香院訪張𣏌園不遇題壁
吟遶長廊取次行主人不見緑苔生蜂聲滿院日卓午
花氣撲簾春晝晴
　　爲朱悔人題王叔椘畫竹卷(叔椘名翹字時羽吴之嘉㝎人)
(畫宗米芾尤工草蟲及竹見徐氏海隅集王山人誌)
茅齋青壁㡬年成溪路無人畧彴横一夜春雷動崖谷
四山風雨籜龍驚
　　題乗風破浪圗四首
海外真看大九州青天一髪是琉球人間竒觀君知否
萬里滄𬈑萬斛舟
扶桑東望海天孤虎節龍章擁萬夫正是水犀酣戰日
樓船十道下澎湖
百靈不散石郵閑親見神魚䟦浪間青史他年詫竒事
天風三日到中山
竹冊親頒異姓王歸來封事動明光儘教乞與丹青手
寫作靈槎著日傍
　　讀宋胡忠簡公經筵問荅題後
御香都染侍臣衣囘首神霄是禁闈卻憶宣和當日事
玉真軒裏見安妃
　　河間從山公乞滄酒
五畤新成禮百神同時啣命帝城闉朔風初過毛萇
里西日難遮庾亮塵丹荔黄蕉炎海路茂林修竹鏡湖
濱今宵且乞麻姑酒別後俱為萬里人(滄州古麻姑城)
　　與袁生
我過瀛海道不見安期生偶借琴髙鯉飄揺南海行相
逢四明客遥指赤霞城牛渚聞髙咏能移謝尚情(琴髙趙/人)
　德州荅鄭山公留別之作
城下河流日暮寒明燈緑酒罄交歡從知越絶風烟好
敢謂珠厓道路難嚴瀬千峰雲際出武夷九曲鏡中看
官園焙後茶香熟此日思君到建安
　　茌平懐古四首
經過射書處猶識魯連邨桑柘靈祠裏空瞻玉貌存
　　　右魯仲連
玉釵掛臣冠滅燭聞薌澤此際獨留髠僕亦堪一石
　　　右淳于髠
火色鳶肩者相逢徧五都不知曾一箇得似馬周無
　　　右馬周
湖海鬚睂在寧忘社稷讐張公琴酒客能辨殺閭丘
　　　右張鎬(杜詩張公一生湖海客身長九尺鬚睂蒼濠州刺史閭丘曉)
(不救睢陽鎬杖殺之本傳鎬嗜酒善鼓琴曉即殺王昌齡者)
　　畱侯祠
嵗晏榖城頭惟餘碧水流何年𬗋芝侣共訪赤松逰暮
雪寒山道溪毛過客羞﨑嶇倉海意不是為封留
　　雪中發東阿望魚山懐古(陳思王聞梵扵此)
山郭雪蕭蕭魚山望轉遥洛靈悲子建神女降弦超即
事成今古寒巖閉寂寥唯餘清梵在一遣旅情消
　　魚山神女祠(王摩詰有魚山神女祠歌)
雲車入洛㡬時還松桂凄凉滿舊山歌罷迎神送神曲
山青無際水潺湲
　　陳思王墓下作
昔誦君王賦微波感洛神今過埋玉地重憶建安人名
豈齊公幹䜛寧殺灌均可憐才八斗終古絶音塵
　　自碻磝至棘城雪中即目
碻磝侵曉發歲晏復窮隂出沒峰巒改蒼茫雲雪深松
篁轉山徑烟火隔溪林重戴吟鞭好何如灞岸心
　　望小洞庭
當日蘇司業風流此暫經重巖望超忽逺水界空㝠積
雪明𧖟尾浮雲下洞庭明朝新霽好廻首數峯青
　　東平思王墓(瓠山)
東平㡬驛是咸陽松栢依然指故郷帝子不須還悵望
漢家陵闕久凄凉
　　東平憲王墓(峗山)
郷是人亡萬古悲東平宫殿草離離陵前賜劍知何處
金粟飄零剩㫁碑
　　大雪次汶上題路氏北堂壁
百里中都道蒼茫欲暮天湖平蜀山樹雪沒汶陽田魯
酒盈觴醉銀鱗下筯鮮東樓無李白且就北堂眠(太白有)
(飲汶上東樓詩)
　　次兖郡
翠華初過魯宗國此遺墟猶忝持旌節何殊奉　乗輿
川原接鳬繹風物近青徐獨愧鍾離意名符發甕書
　　少陵㙜
不見杜陵叟猶存杜甫㙜如聞石門路曾共謫仙盃平
野蒼蒼合浮雲故故來岱宗青未了髣髴六龍廻(時大)
(駕東廵祀泰山)
　　雪後過嶧山
數仞碧玲瓏參差望不窮波浮泗濱磬雪照嶧陽桐仙
洞浮雲歛秦碑野燒空羊車何日去輦路翠微中
　　狐駘山
髽弔何年事傳聞此伐邾至今歌小子猶似怨侏儒
　　古薛城弔孟嘗君
田文千載後怊悵雍門彈薛水西流駛空城日暮寒㙜
池久蕪没丘壟亦凋殘在莒猶遺恨如君豈足歎
　　昭陽湖(一名微山湖)
滿湖風皺碧流離微子山前返照時閑掛笭箵泊沙觜
紅霞一抹曬鸕鷀
　　荆山口待渡
西連豐沛走中原風色蕭蕭野渡昏一望孤城天接水
亂山合沓是彭門
　　徐州渡河
椘漢興亡後雌䧺㡬戰爭大風過泗上落日照彭城玉
斗空遺恨銀刀久厭兵登艫一長嘯氷雪太崢嶸
　　彭門懐古八首
城上黄樓天四垂捲簾坐盡椘山姿羽衣吹笛人千古
樓下猶懸五丈旗
中原豪傑􁔛亡秦椘漢烟銷泗水濱放鶴亭中一盃酒
楚山齾齾水鱗鱗
樓觀岧􁽚戲馬臺宋公九日此傳盃詩人猛士如龍虎
只愛江東二謝才
僕射軍中似父兄紅蓮書記擅才名重尋汴泗交流處
千歩毬塲草棘生
黄葉西陂七字詩後山詩派石林知南山磬石流脂滑
不刻長洲主簿詞
吕梁千仞古所嗟况復層氷如莫邪陪尾山前魯祠北
紅泥亭子漾金沙
烟銷陂水半篙碧日出曉山千疊青薺麥依然春雪裏
忍寒招鶴上空亭
風雨彭城意黯然東堂松竹没寒烟潁濱老去東坡死
銅狄摩挲五百年(感懐西樵東亭兩兄曩在廣陵官閣西樵有詩云牢/落彭城意經時涕泗零今宵鶴柴雨猶喜對牀聽)
　　宿州遇吴舒鳬
昔作薊丘別聞棲陪尾山泉林寫明鏡遥岫列烟鬟豈
意浮雲跡相逢梁椘間苻離今夕酒閉閣不須還
　　宿州東門道曰汴堤古隋堤也作隋堤曲
殿腳三千事巳非隋堤風物尚依稀玉蛾金蠒飄零盡
誰見楊花日暮飛
　　苻離弔潁川侯傳公(公宿人)
躍馬千山外呼鷹百戰塲(古百戰道/在宿境)平蕪何莾蒼(俱上)雲氣
忽飛揚寂寂通侯里沈沈大澤郷潁川湯沐盡空羡夥
頤王(陳􁂮亦州人漢髙帝為置守冡)
　　臨淮
凛凛歲云晏我行淮楚間清川下桐栢衆壑㑹荆山兩
岸帆檣濶中流鷗鷺閑恵莊如可即長嘯一追攀
　　崔白濠梁人賦詩弔之
徐黄老手去不廻丹青又失濠梁崔清淮粉本還留在
折葦枯荷鳬雁哀
　　㝎逺靖南侯祠
英風動江左廟食儼東城聞道鳩兹郭猶存驃騎塋椘
巫陳桂醑行客拜霓旌杜宇悲何事哀啼逹五更
　　將至桐城
溪路行將盡初過北峽關㡬行紅葉樹無數夕陽山郷
信慿黄耳歸心放白鷴龍眠圖畫裏安得一追攀
　　泳園夜雪即事同敦復我建寄耕壺
山徑梅花發籃輿香霧中名園皆竹色宻坐即蘭叢倚
檻湍醒酒開簾雪颭風美人一水隔何以慰飄篷
　　潛山道中雪
處處溪山好倪黄畫亦難雪雲數峯白楓桕萬林丹髙
下松毛積凄清石溜寒天心愛羈旅巖壑飽經看
　　自沙河至唐婆嶺即事
皖公山色望迢遥皖水清冷不上潮青笠紅衫風雪裏
一林楓桕馬蕭蕭
　　二喬宅(彰法山廣教寺)
修睂細細冩春山松竹蕭蕭響珮環霸氣江東乆銷歇
空留初地在人間
　　太湖道中懐鄭山公通政
椘尾吴頭去天寒急景沉朝雲灊岳影暮雪剡溪心野
店官橋路人家笙竹林相望二千里何處是山隂
　　龍山晚渡
雪滿龍山望五湖漁舟沙步晚招呼慿誰喚起維摩詰
重冩寒江雪渡圗
　　張睢陽廟(宿松棠梨宫)
不識松滋路中丞何代祠椒蘭紛玉座風雪捲靈旗横
笛聲猶苦神絃響易悲同堂真廟食南八是男兒
　　除日宿松道中
久客忘時序匆匆逼嵗除楓林紅照眼鬢髪白盈梳灊
岳多廻䧹潯江足鯉魚春風來早晚誰寄故園書
　　乙丑元旦雪中謁五祖山二首(是日立春)
南國不揺落春風况早廻行幐穿白雪大事問黄梅絶
磴盤空上飛梁拂澗開萬松猶引路消息記重來
寳界琉璃淨名香篤耨熏堂開數峰雪目盡九江雲優
鉢花時現頻伽鳥競聞躊躇下山路楓葉正紛紛
　　下五祖山
雪滿空山下翠微娱人十里盡清暉野梅香破半溪水
翠羽一雙相背飛
　　早發黄梅過東禪寺(六祖舂米處)
誰識新州獦獠羣傳衣夜半祖庭聞水邉孤寺半烟篠
郭外數峰空雪雲直是西來掃文字翻令南北競紛紜
明朝穏把江頭櫓水到潯陽九派分
　　濯港(五祖初生入漁網處今有網埠寺破額山四祖道塲在直北六十里)
網埠寺㫄風物幽漁人網集亂汀洲阿誰識取源頭水
破額山前碧玉流
　　太白湖
潯陽東北白湖濱雪汊縦横曉問津何處雲中廬岳影
滿堤衰栁送行人
　　大雪渡潯陽江
江水下江州茫茫九派流雪迷宗炳宅興發庾公樓六
代空殘壘千年此上㳺可憐形勝地擊楫未消憂
　　抵九江
行行皖口又蘄黄纔掛孤帆指豫章為報匡君多置酒
夜來風雪過潯陽
　　琵琶亭晚望
雪重江天合寒深鳥不飛炊烟何處起知是庾樓磯
　　望廬山
看山宜雪後五老况相要絶頂霾雲霧諸峯出泬㵳隂
陽殊向背吴椘接風潮急瀑來三峽名僧問六朝客程
兼水石行色借漁樵磨衲堪終老彭城枉賜貂
　　入廬山口號四絶句
翠竹青松裏横峰側嶺間坡公曾有語真箇到廬山
曉出潯陽郭廬山方出雲雲中雙白鹿邀我問匡君
香爐峰近逺望望太髙生莫畏石頭滑終期曵杖行
歩歩廬山近蒼蒼雪路深江天雲霧裏何處是東林
　　自錦繡峰下至東林寺
江州郭外雪雲濃翠壁丹崖錦繡重行盡清溪三百曲
東林纔打午時鐘
　　東林寺示宗雷禪人
晉賢名理宗莊老祖印西來得未曾携得佛䭾鐡如意
重將舉似雁門僧
　　虎溪橋廻望西林寺
未訪西林慧永師虎谿橋畔去遲遲歸舟㝎艤宫亭水
飽看僧房綴蜜脾
　　圓通寺示杲菴禪人
匡廬上初日石耳訪禪林睂際清寒重烟中梵唄深水
交松櫟響門掩竹藤隂欲問南唐跡山猿雪後吟
　　歐亭
六一何時去猶傳夜話亭亭空人不見殘雪落冬青
　蘇亭
試訪蘇公跡荒榛鼯鼠啼東山初日上惆悵下侯溪
　　南唐後主祠二首(在圎通寺)
佞佛終何事秦淮舊恨長空山遺甃在猶自說南唐
唐苑蓬萊𬗋名同蕚緑華可憐山寺裏猶有麝囊花(後)
(主嘗移廬山麝囊花扵含風殿前名蓬萊𬗋)
　　寫韻軒
彷彿鸞岡露黛睂繡襦甲帳為誰施祗應三五嬋娟影
曾照仙人寫韻時
　　金花潭(宋元祐孟太后祈風處)
傳是瑶華跡江潭獨黯然倉皇浮五馬憔悴掩雙蟬玉
輦歸松漠金花沒劍川忘機羡鷗鳥不識靖康年(孟家蟬)
(見宋小說姜䕫詩逰人總戴孟家蟬)
　　苦竹洲聞䧹
孤舟聞䧹唳春思滿江湖北去經彭蠡南飛異鷓鴣巳
驚關塞逺深念雪霜徂故國多烟水音書好寄無
　　樟樹鎮王文成公誓師處
豹房虎圈氣如雲行在從容露布聞誰識書生離講席
絶勝三十六將軍
　　峽江縣
短岫幽篁峽口隂亂帆鴉軋滿江潯長年烟際遥相問
十八灘頭水淺深
　　吉水道中望楊誠齋故居
江行盡日愛清暉峽逺江平碧四圍㡬處峰青臨水照
一羣魚翠拂船飛雲隂澹澹將成雨嵐氣𪷟濛欲溼衣
髣髴南溪楊監宅蒼苔白石繞巖扉
　　吉水絶句
螺川川北字江西沙暖舟暄咫尺迷纔過元宵如上巳
春山處處郭公啼
　　賦得廣澤生明月
放舟豫章水月上廬陵城照影疑無㝎窺人似有情泠
泠青桂溼歴歴白榆生故國當三五清暉亦自盈
　　望青原山有懐藥地愚山二公(愚山重建白鷺書院今燬/扵火)
白鷺空洲又刼灰青原山色自崔嵬風流二老今何在
獨問廬陵米價來
　　肺病
昨日頭風愈新年肺病多何山足芝术随處繫牂牁地
僻容髙枕郷遥憶伐柯青林啼暮雨無那鷓鴣何
　　泰和道中寄陳說巖都憲李容齋少宰彭羡門編
　　　修
捩舵開頭不計程睡餘真愛贑江清將尋方麴猶嫌早
欲缷吴綿尚有情木客山都人比舍功曹主簿鳥多名
炎荒風物看殊異略附雙魚逹上京
　　泰和縣夜泊雷雨
明月堕何處忽聞鳴雨懸雷驚殷(上聲)山𧺫電急劃江圎
宿鷺依連舸神龍出大川戰塲蕭瑟極百感夜茫然
　　萬安縣
戰地餘流水滔滔贑石東㡬年紛􁤃􁑿今日尚刀弓沙
嶼宵霑雨江船午帆(去聲)風明朝聞好語清漲百灘空(坡詩)
(一篙清漲百灘空)
　　皁口雨泊
急雨孤篷溼髙峰四面同茫茫送灘水颯颯㑹江風山
鬼幽篁裏楓人苦霧中明朝攬清鏡衰䬃任成翁
　　攸鎮雨泊
竟日孤篷雨宵分尚未休瘴雲來嶺表江漲下􁍆州暗
溼桃花重平添竹箭流更聞春喚(鳥名)語催白五更頭
　　黄金洲見桃花
巖屋纔三合烟扉自一家春風何造次開遍小桃花
　　瓶中桃花
水晶枕上一枝新別作嫣紅椘岸春疑是息夫人未起
細腰宫裏見横陳
　　贑州謁王文成公祠
新建當年此誓師森然松柏見靈祠軍聲不藉條侯壁
籌䇿唯應漢相知萬古許孫同廟食一時張桂太傾危
後來論㝎煩青史峴首猶存堕淚碑
　　同丁雁水僉事登八境臺二首
天末欣相見登臨復此㙜飛樓切雲上危堞枕江開章
貢雙流合雲峰四面來凌風思玉局故國近蓬萊(坡公八)
(境臺詩有云想見之罘觀海市絳宫明滅是蓬萊)
尚憶圍城日熊羆此枕戈刼灰孤閣在戰地國殤多東
越鏦王郢南荒服尉佗祗今烽火息吾輩許髙歌
　　題南安寳界寺(劉元城張無垢兩先生皆居此寺坡公亦嘗過之)
古寺興亡閱㡬秋諸賢誰遣到炎洲可憐横浦關前水
猶繞當年鐡漢樓
　　張文獻公祠
峽寺重雲裏人瞻丞相祠開元如夙昔風度想當時羽
扇三秋恨淋鈴萬古悲何來雙海燕猶自入簾帷
　　始興江口
西過始興水湞谿增渌波(湞水合始興/水流始大)推篷春日下髙枕
粤山多前路逢瀧吏廻風𧺫蜑歌鼻亭不可問亂石鬱
嵯峨
　　舜祠翠華亭
髣髴南廵蹟重華事有無雨痕上斑竹雲氣接蒼梧儀
鳳何年逝啼鵑嵗又徂不勝懐古意江色日荒蕪
　　將抵曲江
二月一日春態閑桃花欲落鳥綿蠻囘頭不識中原路
人在三楓五渡間(三楓亭范雲賦詩處)
　　武溪水
南紀標銅柱淊淊萬里征我窮伏波道重和武溪行斜
日聞吹笛誰為轅寄生因思少㳺語囘首不勝情
　　平圃(張文獻公故居)
扣舷聊騁望川上浩烟波徃徃竒峰出行行松石多人
言故相宅遥指曲江過太息開元後爭傳得寳歌(公初發)
(曲溪詩溪流清且深松石復隂臨)
　　潖江
衆緑被山足舟行當翠微潖江流水逺洭口住人稀海
日臨崖吐蠻禽拍浪飛阮兪如可采長嘯竟忘歸
　　二禺祠
軒轅二帝子聞住緑雲間世逺無遺迹夕陽空亂山攀
髯失弓劒采藥異荆蠻猿鳥青冥裏應悲去不還
　　歸猿洞
若為越女化猿公霧鬢風鬟向此中留得訶陵環子在
月明長憶上陽宫
　　登浴日亭
乘槎興不盡復欲帆(去聲)南溟夕次扶胥口朝登浴日亭
島夷紛破碎天水倒空青一望窮寥廓真看小洞庭
　　濂泉寺
閑随緑蘿去忽與碧溪逢水石微通徑烟霞獨倚笻寺
門編竻竹磴道入雲松尚憶安期子青天跨白龍
　　登粤秀山
越王古臺上春暮復登臨割據無秦漢滄江自古今風
吹鼇背雨日射虎門隂欲問呼鸞道荒凉蔓草深
　　歌舞岡
歌舞岡前輦路微昌華故苑想依稀劉郎去作降王長
斜日紅綿作絮飛
　　廣州竹枝六首
潮來濠畔(市名)接江波魚藻門邉淨綺羅兩岸畫欄紅照
水蜑船爭唱木魚歌
海珠石上栁隂濃隊隊龍舟出浪中一抹斜陽照金碧
齊將孔翠作船篷
梅花已近小春開朱槿紅桃次第催杏子枇杷都上市
玉盤三月有楊梅
佛桑花下小廻廊曲院深深牡蠣牆細爇海沉銀葉火
金籠倒掛試收香
鬊雲盤髻簇宫鴉一線紅潮枕畔斜夜半髮香人夢醒
銀絲開遍素馨花
才到花朝似夏䦨雨紗霧縠間氷紈洋船新買紅鸚鵡
卻苦羊城特地寒
　　登六榕寺浮圖(舊名寳莊嚴寺)
六榕不可見地以大蘇名白社無人到蒼苔滿院生塔
窮炎海目山擁粤王城欲假南溟翼扶揺詄上征
　　大將軍孝揚弟餞別海幢寺即席有詩賦荅
元戎小隊到禪扉蹋閣攀林興不違賦似江淹頻惜別
人如椘客送將歸貝多樹下花沾席瑇瑁潮邉雨濺衣
最是斑騅留不得陸郎行處正芳菲
　　別胡耑孩陳元孝屈翁山黎方囘
耆舊海南偏相思二十年來攀貝多樹別負荔支天江
晚饒芳草山春有杜鵑別離無限思都付蜑人船
　　題崧臺
石室崧臺儼畫圖百神觴罷散清都七峰處處供人眼
莫笑淹留類賈胡
　　大廟峽寄黄庭表太史(自清逺至湞陽亦曰三峽)
出峽復入峽舟行多苦辛青山蠻徼外黄帽越溪濱迢
逓經寒雪飄零惜好春佛桑花下酒應憶北歸人
　　三水月夜別陳宗德程衎祖
碧天月皛皛江水風蕭蕭明發一爲別孤踪千里遥梅
關稀見雁中宿不通潮好寄相思子時時慰寂寥
　　十五夜峽口對月寄廣州諸故人
峽口今宵月其如客思何離離見珠斗穆穆展金波故
壘餘蕭勃殘山弔尉佗珠江猶一水相望似秋河
　　雨入湞陽峽
野泊開頭早重隂入峽寒側過釣魚石逆上牯牛灘雨
逼驚瀧失雲從大壑看十年經劍閣轉見路行難
　　歸度大庾嶺
大庾連横浦艱難此再經鬢從五嶺白山入百蠻青嶠
水流炎海榕隂數(上聲)驛亭今宵望南斗漸逺使臣星
　　抵南安
嶺南巳負荔支天横浦重過意惘然暫借谿樓看山色
蠟花如雪寺門前(南安人以蠟樹爲業彌望皆是)
　　荅鍾聖輿送芍藥
新緑横牕穏晝眠一簾微雨似輕烟午晴睡𧺫維摩榻
花氣熏人又破禪
　　常𬗋侯少司空使西域囘有贈
曾騎白馬度安西絶域名從屬國題雪嶺天寒人去少
河源日落鳥飛低彈棊握槊分曹出皓齒青娥按拍齊
東入陽關更囘首輪臺春草正萋萋
　　送王石谷南歸
君憶慧車子言歸烏目山帆随五湖濶心與孤雲閑潑
墨營丹嶂開籠放白鷴遥知破山寺髙卧掩松關
漁洋山人精華録卷九
　　　　　　門人監察御史崑山盛符升國子祭酒江隂曹禾同訂
　　　　　　　　　　　　　候官門人林佶恭謄寫
　　　　　　　　　　　　　　　　男啟涑恭閱
漁洋山人精華録卷十　門人候官林佶編
　今體詩
　　贑州別丁雁水僉事
與君暫相見揮手古􁍆州孤棹山俱逺雙江水亂流急
灘穿詰曲深竹呌鈎輈離別兼羈旅中宵感白頭
　　新淦道中懐門人林公韞兼寄丁雁水
七載相思木蘭道那知相見鬱孤臺江湖􁅗洞扁舟逺
賓主東南一代才伏雨䦨風朝復暮滄波白鳥去還來
三洲不共窪樽飲懐抱何因得好開
　　豐城曲江亭
磯山髙百尺磯下曲江流芳杜蕭蕭暮金花歲嵗秋(金花/潭)
青峰相嫵媚白鳥自滄洲已矣干將氣宵分望斗牛
　　吴城登望湖亭寄周南康星公
東南臨眺美何如信有孤亭切太虗極浦長風生左蠡
畫簾清晝對匡廬九江潮汐迎人逺五老鬚睂見面初
明日玉淵潭上酒共看飛瀑駐籃輿
　　彭蠡守風送孫豹人之南昌
茫茫彭蠡雨漠漠匡山雲雨帶孤帆去雲將別緒紛蛟
龍深自喜牛馬望難分三峽橋邉水扶笻昨共聞
　　開先寺贈顒公
古寺昇元舊興亡感至今晴天雙瀑下急雨萬松深但
有龍聽法何須地布金琴髙不可即隂峽畏登臨(蘇公開)
(先潄玉亭詩欲從琴髙生云云)
　　招隱橋
萬仞黄巖瀑流過招隱橋長松吹細雨水石共瀟瀟
　　萬竹亭
大竹如盆盎森梢覆古巖試嘗甜苦笋亭上脫春衫
　　佛印松
印公手植松挺若舟千斛山空孤月明傳聲亂飛瀑
　　南唐元宗讀書臺
猶存讀書㙜不見昇元閣寂寂青桂花巖間自開落
　　青玉峽
廬南萬古峽常有野雲封朝來雷雨過白日下飛龍
　　聰明泉
手掬聰明泉一滴大海味不逢桑苧翁知希我方貴
　　王文成紀功碑
文成摩厓碑其字犬如手萬古一浯溪光芒同不朽
　　大孤山
宫亭湖上好烟鬟倭鬌初成玉鏡閑霧閣雲窗不留客
蘋花香裏過鞋山
　　石鐘山
蘓公逰賞後餘韻石鐘山水石長如此行人自不閑鶴
巢丹壁上魚罱翠微間安得乘明月扁舟數徃還
　　即事二絶句
吴頭椘尾浪花麤終日彭郎對小姑楊葉洲邉望烟火
江南江北雨糢糊
徃來不見馬當船三日蘆中少㸑烟東望皖公才百里
金陵難似上青天
　　江上看晚霞三首
彭澤縣前風倒吹三朝休怨峭帆遲餘霞散綺澄江練
滿眼青山小謝詩
白浪空江㫁去人連朝風色𧺫青蘋小孤山外紅霞影
㝎子當筵別是春
瀟瀟寒雨暗潯陽日曰江潮過馬當東望滄溟天萬里
乘風欲度赤城梁
　　皖城懐古四首
憶昨經過射蛟浦今朝還望盛唐山大江日夜流如昔
武帝雄風去不還天馬蒲桃空塞外飛廉桂舘自人間
茂陵抔土秋風裏玉女何曾解駐顔
龍舟曾颭錦帆風囬首淮南事不同降邸已聞營汴上
皖公猶自落杯中豫章一去歸何日廬阜重來隠未終
苦憶舒州徐騎省江潮東下雨𪷟𪷟
清水塘邉余闕祠雲霄浩氣凛鬚睂英姿颯爽猶横槊
古砌荒凉只斷碑鶴化千年非故國鷄鳴十廟不同時
皖江便是田横島義士悲歌為涕洟
羅刹磯頭落日懸侍中遺跡至今傳椘纍有恨沉魚腹
蜀魄何心化杜鵑家國㡬看陵谷變江山猶痛革除年
青溪血影留遺石巾幗還應愧世賢
　　泊夏家口二首
秋浦猿聲夜孤舟客乍聽星星見漁火已到缷帆亭
已近梅根冶江流更㡬灣明朝風日好應見九華山
　　荻港
荻港東來指赭圻估帆停處一鷗飛大江小汊縦横入
蓼岸藤灣逺近圍勝地不留逋客住暮潮閑送夕陽歸
黄公戰處今殘壘慿眺休登板子磯
　　板子磯
板子磯前路風帆之字行紅花將翠篠的的可憐生(石上)
(紅花低照水山頭翠篠細含烟楊誠齋題板子磯詩句)
　　蟂磯靈澤夫人祠二首
白帝江聲尚入吴靈祠片石倚江孤魂歸若過劉郎浦
還記明珠步障無
霸氣江東久寂寥永安宫殿莾蕭蕭都將家國無窮恨
分付潯陽上下潮
　　江行望識舟亭
鳩兹北面識舟亭天際歸帆望杳冥松竹隂中孤塔白
樓臺缺處數峰青赭山人去生春草江水潮廻沒舊汀
更憶于湖翫鞭跡吴波不動客揚舲(温飛卿于湖曲吴波不動/椘天碧)
　　天門山夜泊
萬里孤舟泊今過博望山勝逰非夢到絶域此生還列
宿垂江濶踈螢點鬢班宵分望明月歸思折刀環
　　牛渚望青山
峰色如横黛江光似熨羅昔人行樂地今日復來過小
謝青山宅桓公白紵歌他年尋菌閣終向此巖阿
　　太白祠
白也祠堂在前臨牛渚磯風流映江左山水尚清暉小
謝東田近開元舊事非姑溪好風日逰子亦忘歸
　　然犀亭
不是温忠武誰堪第一流飛書先赴難灑淚獨登舟赤
幘驚幽渚黄旗指石頭孤亭臨玉鏡淅淅荻蘆秋
　蛾睂亭
采石磯頭百尺亭下臨天塹晝㝠㝠天門中㫁椘江濶
日日蛾睂相對青
　　烈山
古寺紅牆出翠微莓苔石壁滴人衣一行白鷺衝船𧺫
卻上半巖松頂飛
　　抵金陵
佳麗金陵道垂楊夾去津潮迎落帆客花映倚樓人依
舊青山繞如何白髪新昔逰三十載髣髴記前塵
　　石城橋示倪雁園太史
昔作秦淮客朱樓賦洞簫白頭故人盡重上石城橋
　　雨過醉翁亭三首
出郭逢樵牧橋廻境已幽門前荇溪石(即菱/溪石)亭下釀泉流
禽鳥鳴何樂松篁颯似秋吾生嗟太晚不及醉翁逰
風景非疇昔亭猶號醉翁曾將幽咽意併入七絃中我
欲攜琴客臨流撫古桐不逢沈夫子噭噭夜猿空
歐梅映池閣半畝散清隂老榦猶存古孤花開至今氷
溪尋寺逺雪路入山深此際廵簷好寒香伴苦吟
　　晚至豐樂亭
豐山髙不極到寺已昏鴉一隖含桃樹滿山烏桕花僧
雛汲幽谷(泉在/幽谷)活火試新茶歸去松蘿暝嚴城報暮笳
　　天慶觀(宋立端命殿扵滁以奉藝祖置觀扵其側)
宋家天慶觀古跡近千秋原廟春供祭衣冠月出逰莓
苔蒼䑕竄風雨杜鵑愁西洛諸陵逺蒼茫接汴州
　　西澗
西澗蕭蕭數騎過韋公詩句奈愁何黄鸝喚客且須住
野渡菴前風雨多(澗上有野渡菴取韋詩命名)
　　清流關
瀟瀟寒雨渡清流苦竹雲隂特地愁囘首南唐風景盡
青山無數繞滁州
　懐王隼梁無技(王字蒲衣梁字王顧皆南海人)
二子才何妙閑門對海濱繙經裁白㲲行藥過青春綺
麗誇宫體風流似晉人最憐閨閣裏清詠玉㙜新(王婦潘)
(梁妹皆工詩)
　　寄蒲澗範公
憶訪菖蒲澗榕隂席屢移泉聲微雨裏江色夕陽時空
谷無殘客諸方問導師杼山詩法好慚負碧雲期
　　見田家飯牛者意有所感賦得牛飯就松凉(故友宣城)
(梅磊杓司句也)
黄犢東臯暇青松北澗生卧餘芳草軟飯處午隂清甯
戚歌偏拙華陽計早成勞勞行役者三歎憶巖耕
　　歸次臨淮
歸路仍淮水﨑嶇嶺海餘我行萬里道未得一行書漁
户緯蕭接估船吹笛初今宵孤舘裏郷夢復何如
　苻離
萬里歸來兩鬢蒼閱他南漢又南唐短衣射虎心猶壯
重過苻離古戰塲
　　雨中渡河望黄樓
已見河魚上㝠㝠雨未休一條飛白浪十丈捲黄樓杳
靄龍山隱空𪷟雉堞浮平生仗忠信欲下吕梁㳺
　　錢牧翁喜李長蘅詩榖城山好青如黛滕縣花開
　　　白似銀佳句也予冬夏兩過滕不見一花因成
　　　絶句
薛北滕南屢問津逺山如畫黛睂新唯餘底事堪惆悵
不見花開白似銀
　　嶧山即事
雨足烟邨事不閑家家驅犢出柴關棗花香徧濃隂合
水碧沙明望嶧山
　　宿唐濟武太史志壑堂即事
新竹捎檐夜氣清忽聞山鳥報寒更單衾喚𧺫瀟湘夢
落月已西天未明
　　書堂道中
山勢圍黄鵠書堂望愈孤行幐逐禪侣荷篠問樵夫鳥
道捫參井人烟倐有無入雲鐘梵近失喜一相呼
　　石梁
窈窕度漁梁縈紆一水長臨流多白石列坐復垂楊歷
歷禽魚影蕭蕭蘭杜芳雞鳴在何處小隖出松篁
　　栁菴
溪行路不極溪上出香林一夜前山雨千廻石瀬深空
花春漠漠仙梵午沉沉舊識旃檀味還能悅衆心
　　栁菴西方丈夜坐
踏閣攀林罷閑堦坐夜分木犀春半發鼻觀㝎中聞舉
首見明月西峰歸片雲徘徊戀清景谿籟逺紛紛
　　于兹仙人祠
我愛寒山好招尋白兎公還過于兹道倚徙古祠空碧
水流春澗清猿嘯晚風傳聞駕鸞鶴來徃月明中
　　趙北口
莫問公孫事茫茫感逝波晚潮魚􁿯急夜火蠏簾多大
麓諸流㑹春風　萬乗過年年水楊栁頭白此關河
　　女郎山
卧輿夢初𧺫遥見女郎山雨過開奩鏡烟消露髻鬟靈
祠空翠裏瑶瑟碧雲間不是崔羅什何因奉玉顔
　　題查夏重蘆塘放鴨圗三首
横塘盡日雨𪷟𪷟閑倚笭箵挂釣筒坐愛琉璃一千頃
菱花風急罥鳬翁
鴨母船依湖水濱船頭長日飯龜蓴慿誰寄謝桓南郡
不是鵝欄教鬬人
鴨頭丸帖種魚經盡日蘆碕泛渺冥何似漁陽随突騎
天風齊放海東青
　　題張力臣小照二首
瘞鶴銘邉攜屐日羊侯祠下缷帆時吴山椘水探竒徧
不覺秋霜點鬢絲
金石遺文太放紛摩娑千卷對罏薫白頭更訪鴻都學
手拓陳倉石鼓文
　　題沈客子林屋幽居圖五首
萬頃玻璃不受塵樓居髙與太清鄰𬗋泉石髄儻留得
我欲因之窮左神
隱几春山似畫屏下窺玉柱接金庭禹書縦遣靈威守
合為幽人一啓扄
五月楊梅血色斑雲林十里畫圖間杉皮屋子青苔徑
獨占吴王銷夏灣
玉堂酒渇夢江南林屋東西路舊諳煩汝封題三百顆
夜來霜信到黄柑
漁洋山下是吾家山北山南半種茶留得繖山方竹杖
待君風雪探梅花(栖霞𬗋峰閣前有方竹一叢予取以作杖方爾止銘之)
　　追和東癡釣臺懐古
帝業真歸赤伏符故人不作執金吾猶嫌齊國知男子
終隱桐江學釣徒鼎足三公慎要領師中十載白頭鬚
清風萬古嚴陵瀬知有雲臺博士無(范升也)
　　憶石帆亭寄兒輩四首
梅花香裏置茅亭下有蒼筤萬箇青聞道故園三日雪
與誰同聴玉瓏玲
磬口檀心世外香幽姿那點夀陽籹祗宜霽雪明窗裏
手搨疎花寫硬黄
仙人鸞尾何年堕池北池南共歲寒又向東華騎痩馬
春風先問竹平安
麥顆風爐手自烹林園急雪夜三更不知賀若今存否
夢裏琴聲大蠏行
　　題趙承㫖畫羊
三百羣中見兩頭依然秃筆掃驊騮朅來清逺吴興地
忽憶蒼茫勅勒秋南渡銅駝猶戀洛西歸玉馬巳朝周
牧羝落盡蘇卿節五字河梁萬古愁
　　正月上旬過朱竹垞太史齋中諸花盛開賦二絶
　　　句
馬塍曾說野人家每先(去聲)東皇管物華今嵗長安霜雪
少試燈風裏見唐花
十笏如聞功徳香曼殊陀利兩芬芳偶來小坐談空處
政要天花作道塲
　　立齋相公齋中蕉花開索賦六絶句
漢主初開扶荔宫甘蕉花入上林紅今朝獨樂園中見
始信嵇含狀最工
中書退食日蕭蕭簾捲西山爽氣饒茶臼筆牀相對好
一林花放膽瓶蕉(膽瓶蕉狀如膽瓶)
玉宇微凉八月中林塘香散木犀風緑天深處一花坼
蝙蝠飛來相映紅(南中紅蕉花開有紅蝙蝠集花中見酉陽雜俎)
朱蕚新抽萬卷書仙人掌露勝醍醐丹青好借黄筌筆
更寫紅蕉水鶴圗
紅霞一抹映瓊杯照影銀塘細細開不似平泉閑草木
猶煩驛騎日南來
木綿千樹粤江邉不及蕉花分外妍常記五羊城畔見
一枝紅壓蜑人船
　　董起男送風雨梅戲占爲謝(故御史玉虬子)
吴中五月梅黄雨想像千林舶趠風珍重遺來香軟齒
不須將醋沁曹公
　荅陳元孝寄懐
不見閉門陳正字嶺雲江樹五年餘秋風欲下華陽舘
粤客纔通尺素書蒲澗紅泉應不改羅浮翠羽夢全疎
天南耆舊今頭白珍重新詩獨𧺫予
　　題周文矩五王避暑圖為李奉倩中丞
聞道開元日宸逰花蕚同恩深五王宅(一作/帳)勅借九成宫
竹映翠微合泉飛碧澗通披圖見隆準敻矣讓皇風
　　喜羡門閣學卜鄰之作
少小論交三十載中間離合似浮雲谷風莫問窮兼逹
舊雨猶存我共君東閣從容多宻劄南臺潦倒恕彈文
望衡乍喜相鄰並可許談詩坐夜分
　　再題研山絶句示竹垞
南唐寳石刼灰餘長與幽人伴著書青峭數峯無恙在
不須淚滴玉蟾蜍(元章詩研山不可見哦詩徒歎息惟有玉蟾蜍向予頻淚/滴青峭數峯南唐元宗語)
　　題朱竹垞檢討雪景小照四首
天女長空散六花疎枝冷蕊鬬横斜小身幻出維摩影
費我連朝玉畫叉
雪後溪山畫不如梅花林外􁱨青驢相逢莫笑酸寒甚
曾校華林七録書
雪屋寒林斷晚烟板橋流水尚濺濺不逢才子安鴻漸
㝎是㐮陽孟浩然
風急天山雪打圍下韝鷹疾掠空飛誰知驢背江南客
手拗寒香插帽歸
　　題小長蘆圖三首為竹垞作
史筆髙三館歸心戀五湖分明鰕菜好冩出小長蘆
膝上佳兒文度眼中秋色江邨歸路不須扶杖笑凭桐
孫稻孫(竹垞二孫名)
一簑一笠日相随不似官人似釣師七字愛吟楊處士
亂堆漁舎晚晴時
　　送張寳菴宰新野
牽絲雖百里湯沐古南陽白水清官舍青山落印牀人
祠銅馬帝城倚卧龍岡遥憶絃歌處風流椘塞長
　　送劉君宰建徳(先考功兄門下士)
送者自崖返君真建徳逰桐廬最蕭灑水木况清秋橘
柚紛千樹漁商聚一州新安江見底應憶古羊裘
　　送陸次公赴撫州兼寄宋牧仲中丞
青門一尊酒言祖謝臨川人憶貝丘別雁随彭蠡船髙
齋逢霽雪春思入江烟爲向中丞問吟髭白㡬年
　　得同年胡少宰汝南書
曾讀先賢傳常懐第一流牛醫黄叔度馬磨許文休風
節猶東漢江山古蔡州為農堪没齒此外復何求
　　聞滕王閣落成寄宋二牧仲開府
中丞持節鎮洪州滕閣重開勝庾樓清簟踈簾過暮雨
隱囊紗㡌對江鷗曾來弭棹悲殘刼未許題詩在上頭
安得乘風度彭蠡與君吹笛坐滄洲(予乙丑過南昌閣燬扵火)
　　栁
雨態烟姿㝎有無柔條依舊暗金鋪風情甘讓鍾山隱
手冩黄羅付慶奴
　　石谷子與門人合寫谿堂詩思見贈題其上
谿流過雨決決鳴天風環珮來淙琤谿邉山色自太古
谿上白雲非世情疎簾清簟晝無暑翠竹碧梧時有聲
此中幽意少人㑹𧺫坐彈琴山月明
　　藺相如墓
智勇存危趙相如第一人特書王擊缶間道璧亡秦故
國山河改孤墳草木春魯連終蹈海千古共悲辛
　　自獲鹿至井陘道中襍咏
少日紛多慨龍門太史書刼殘秦復趙齒冷耳兼餘豈
謂無雙士而師李左車到頭鐘室恨功狗竟何如
　故關
絶塞依天險雄關鎻地維石横千仞壁松偃萬年枝盡
日無飛鳥經春卧老羆(見北/史)槐花秋雨裏重憶舊題詩(壬子)
(秋過此有句云西風忽送蕭蕭雨滿路槐花出故闗)
　　郭有道墓
大槐坂上逐車塵爭效先生折角巾至竟清流觧亡國
望門投止是何人
　　謁文忠烈公祠
精神如破貝州時晚節猶能動四夷天遣不同韓富没
姓名㽞冠黨人碑
　　洪洞縣謁韓忠㝎公祠
弘恭巳自收蕭傳夏惲翻能殺吕強枉使空同奮刀筆
子規不勸李東陽
　　過臯陶廟偶感范滂事題壁
汝南范孟博髙義薄雲霄未遂澄清志先逢黨錮朝大
名齊李杜幽憤祭臯陶南北甘陵部千秋恨不消
　　風陵渡河抵潼關
行盡并汾路前旌欲度關亂帆河曲水隔岸虢州山地
險煙嵐合時清虎豹閑永懐黄綺侣白首卧商顔
　　訪山史讀易廬時久客淮南未歸
多年華下遂君初廿載重過訪舊廬滿徑苔痕侵竹石
當牕嶽色淨琴書山中宰相人誰識江左夷吾我不如
為報倦逰歸及早淮南無此好家居
　　華山襍詩七首
　　　玉泉院
目玩玉泉流靜悟先天易多事墜驢時強與人間事
　　　山蓀亭
結茅孤石稜玉泉下奔注亭空泉尚流上有無憂樹
　　　希夷峽
洞門峽半開鐡鎻垂千丈俗駕自然廻何地容种放
　　　娑羅坪
小憇娑羅坪手撫娑羅樹仰見上方雲時向人間去
　　　毛女洞
毛女負琴去倐然松杪飛青冥風露冷髣髴見天衣
　　　白鹿龕
雲中􁱨白鹿心知魯女生乞我一丸藥相將逰玉清
　　　青柯坪
窈窕青柯館正在西峰罅二十八潭懸飛瀑從天下
　　謁郭忠武王祠
便橋蕃部擁風雷單騎纔臨鐡騎摧囘紇萬人齊下拜
傳呼天上令公來
　　謁㓂忠愍公祠
柘枝舞罷蠟成堆千束吴綾夜宴開不是魏三詩句好
誰知無地起樓臺
　　新豐
漢代枌榆社遺墟極望平空提三尺劍忍啜一杯羮細
雨新豐樹寒蕪小苑城惟餘舞陽廟漠漠土花生
　　石甕寺(在驪山東繡嶺)
當年石甕寺曾對集靈臺青雀無廻信黄虬是禍胎(杜詩/化作)
(長黄虬謂/祿山也)朝雲何日散山月至今來坐久流仙梵松聲薄暮
哀
　　灞橋
自古銷魂地茫茫喚奈何行人灞陵渡踈雨櫟陽過楊
栁籠烟薄桃花夾㟁多邯鄲東北望流恨滿雲和(即漢文帝)
(令慎夫人鼓瑟處)
　　灞橋栁
灞橋楊栁碧毿毿曾送征人去漢南今日攀條憔悴絶
樹猶如此我何堪
　　城南逰詩八首
　　　曲江
賜沐逢修禊冝春嵗歲逰傳呼夾城仗早御望仙樓捧
劍金人曲凌波綵鷁舟新蒲將細栁蕭瑟至今愁
　　　薦福寺
院從唐代建人以寂音傳(洪覺範/嘗居此)水鳥皆聞法雲山不離
禪花邉停浴鼓竹外𧺫茶烟即此忘言說虚空借坐眠
　　　韋曲
皇子陂邉路風光韋曲多曾鄰天尺五最近第三坡芳
草新年色桑條舊日歌傷春更懐古容易醉顔酡
　　　杜曲
春衣杜陵宿窈窕一川花舊是岐公宅人傳故相家名
園三品石貴主五雲車今日穠華歇棠梨噪暮鴉
　　　牛頭寺
牛頭鐘梵罷露坐俯樊川明月生秦嶺清光滿稻田微
風喧吠蛤野燒起山烟歸卧禪燈寂心空古佛前
　　　少陵原工部祠
少陵原下路髣髴浣花村猶似開元日終南對國門秦
川空望眼湘水與招魂忍見桃花落紅英糝緑罇
　　　樊川桃花
三月樊川路紅桃散綺霞終南青送黛潏水碧穿沙草
色裙腰合渠流燕尾叉銷魂過杜曲一樹最夭斜(杜曲南鴻固)
(原下緋桃一株方盛開)
　　　秦愍王墓
陳王鬬雞道今日望陵園石馬前朝賜銅人漢代原幽
蘭悲帝子芳草怨王孫猶有藍田燕年年入墓門
　　杜曲西南弔牧之冡
兩枝仙桂氣凌雲落魄江湖杜司(入)勲今日終南山色裏
小桃花下一孤墳
　　茂陵懐古
頻年祠太乙晚歲罷輪臺緱氏仙何徃瑶池信不廻紅
顔鈎弋盡白首子卿哀失勢秋風客昆明又刼灰
　　李夫人冡(在茂陵西北數步)
長門買賦草萋萋冤魄雲陽杜宇啼惟有佳人解傾國
莢陵長傍茂陵西
　　秦穆公墓
雨霽陳倉曉日紅杖藜來訪槖泉宫千年㫁碣荒烟裏
一片殘春秀麥中黄鳥哀時良士盡碧雞飛去霸圖空
子車遺冡猶鄰近長與坑儒恨不窮
　　雨中武貞菴督學招集東湖
行人衣上雨來自杜陽川湖似郎官好名因學士傳(有坡/公祠)
㳺鯈爭唼雨垂栁欲生烟重過荷香裏還勞運酒船(元次)
(山詩不能廢人運酒舫)
　　再集東湖拜東坡先生祠
復有東湖約來當春暮時凉風散髙栁微雨灑清池自
識龜魚樂何殊濠濮思仙翁去千載髣髴下雲旗
　　汧陽縣
晚上汧陽閣逺山横翠睂(韋莊汧陽詩逺/山如畫翠睂横)川長連隴首城古
枕隃糜太尉千秋笏(叚公秀/實汧人)韋郎七字詩不勝懐古意羗
笛暮休吹
　　登吴嶽
名嶽標西極金天作鎮雄東看連太白北望盡囘中日
出横秦畤煙消指漢宫導岍思禹蹟此地鑿鴻濛
　　祀雞臺
東周久已換西秦陳寳何須辨偽真猶有漢家使持節
益州逺祀碧雞神
　　鳳女臺
弄玉空祠鎻寂寥碧雲天際水迢迢丹青不畫乘鸞女
夜夜月明聞洞簫
　　賣酒樓(東坡有詩)
昨向宜春下苑逰曲江烟景似悲秋珠簾甲帳皆黄土
何必陳倉賣酒樓
　　𬗋柏山下謁留侯祠(相傳是辟榖處并祀黄石公赤松子)
萬木蕭蕭風晝吹深山忽見留侯祠清流白石閱今古
雪柏霜筠無歲時辟穀真從赤松隱授書偶作帝王師
也知烏喙逃勾踐未㞕鴟夷學子皮
　　聞𬗋柏山絶頂有峨睂老衲獨坐丈室數十年蛇
　　　虎皆馴伏今九十有六矣惜不得其名字乃作
　　　頌古十絶句屬鳳令寄之丙子歲四月七日棧
　　　中留壩驛燈下成
　　　維摩詰
師利多言說淨名殊黙然語言文字外巳示祖師禪
　　　須菩提
善㢤須菩提巗間惟晏坐般若是誰聞諸天雨花堕
　　　惠持
樹中入㝎僧千年人不識如何去陳留一徃無消息
　　　道超
我愛道超師絶俗躭憇寂退院閴無人蟋蟀鳴秋壁
　　　寒山
寒山牛跡話此意誰酬酢趙州小厮兒宛有大人作
　　　懶殘
煨火傍羣牛謫來㡬千歲懶殘亦俗人誰能為拭涕
　　　地藏琛禪師
栽田博飯喫獨振玄沙道一笑視諸方說禪方浩浩
　　　法昌遇禪師
法昌亦開爐單丁唯一箇頼有十八賢緘口圍爐坐
　　　黄龍晦堂禪師
山谷大辨才妙義皆糠粃滿院木犀香吾無隱乎爾
　　　褒禪山僧(見冷齋夜話)
枕石潄溪流夢見歐陽子覺來萬壑風松聲滿人耳
　　汎漢江
廣川微雨過疊鼓發中流白獺􁋚魚上青峰捲幔收江
童竹枝曲漢女木蘭舟歸路重城晚紅燈滿市樓
　　大安驛雷雨
客行當四月驟雨過三泉出地雄雷奮穿雲急瀑懸飛
龍氐舊國白馬戍西偏潭毒闗前壘英風尚颯然(潭毒闗)
(宋劉子羽退敵處)
　　百牢闗
全秦雄百二南盡百牢關人雜氐羗俗天連彭濮山漢
臣傳諭蜀唐計失征蠻歷歷前朝事孤雲落照間
　　嘉陵江上憶家
自入秦關嵗月遲棧雲隴樹苦相思嘉陵驛路三千里
處處春山呌畫睂
　　龍門閣(潜水入嘉陵江處即龍洞背亦名䓤嶺)
四圍碧玉色崚嶒著箇行纒盞飯僧松末風來龍背冷
坐看流水入嘉陵
　　籌筆驛(朝天峽上)
當年神筆走羣靈千載風雲䕶驛亭今日重過弔陳跡
祗餘愁外舊山青(意中流水逺愁外舊山青石曼卿題句)
　　晚至昭化縣題孔令見野亭
葭萌朝掛席弭棹欲三更月上嘉陵水山圍漢夀城主
人具雞黍邀客啟柴荆修竹吾廬似因之故國情
　　郎當驛雨中二首
金雞賜帳事披猖河朔從兹不屬唐却使青騾行萬里
三郎當日太郎當
武連縣南雲氣遮郎當驛北石槎枒西風盡日𪷟濛雨
開徧空山白芨花
　　渡涪江
涪江江水抱山流不見唐家帝子樓記取江東詩句好
澹烟喬木是緜州
　　鹿
抱郭涪江碧玉流一川豐草鹿􁈡􁈡倦逰忽憶楊岐語
祗有渠儂得自由
　　羅江驛夜雨(故縣今省入徳陽城北有潺水潺亭)
前旌已拂鹿頭闗風雨勾留不肯閑何處行人最愁絶
潺亭亭下水潺潺
　　落鳳坡弔龎士元
沔上風流萬古存魚梁洲畔向江村何如但作鴻冥好
采藥相擕去鹿門
　　淨居寺謁宋文憲公祠(在文殊院)
一代髙文奉至尊那知投老葬蠻村祗應廻向文殊境
共證毘耶不二門
　　漢州西湖
當年房次律此地鑿西湖百頃烟波渺中流島嶼孤琴
亭何寂寞片石亦榛蕪欲問邢和璞三生事有無(放翁房)
(相西湖詩遶城鑿池一百頃島嶼屈曲三四里房公石尚存州廨)
　　漢州紀夢
照壁孤檠不自聊隔牕寒雨打紅蕉驚囘一枕郷園夢
身在西川金雁橋
　　千佛巗
江作大圎鏡山為寳樓閣莫遣丹霞聞木石總燒却
　　利州皇澤寺則天后像二首像是一比丘尼
鏡殿春深徃事空嘉陵禍水恨難窮曾聞奪壻瑶光寺
持較金輪恐未工(洛陽伽藍記瑶光寺尼工奪壻)
瓦官寺裏㝎香熏詞客曾勞記錦裙今日蘭橈碧潭上
玉溪空自怨行雲(李義山利州江潭詩欲就行雲散錦遥自注感孕金輪處)
　　界牌闗道中
修竹覆竒壁飛泉來半空人行翠微裏風度𬗋蘭藂暫
喜俗塵逺休嗟吾道窮誰為洪谷子移向畫圖中
　　四過東湖題宛在亭
小鴨唼喋萍葉亂三枝五枝菡萏開魯連陂上花千頃
黄㡌刺船歸去來
　　重題茂陵
絡繹甘泉豹尾催君王夜幸栢梁臺當時譎諌稱方朔
也嬖長陵宛若來
　　謁叚忠烈公祠
昭應離宫盡廢丘司農祠廟儼千秋流芳遺臭知何限
火廹當年笑鄼侯
　　早發臨潼
輦道虗無裏孤城翠靄間西南廻望處滿眼是驪山
　　華州西溪
徃來宫栁路纔訪鄭南玼水水清華色雲峰澹宕姿江
心伏毒寺花外拾遺祠(有子/美柌)不見松談閣松風日暮吹(郭胤)
(伯宗昌松談閣在溪上今廢)
　　沚園弔郭胤伯二首(胤伯園中置一舫居之名齋舫)
白崖湖水碧浮天亂石嵯峨凌𬗋烟十里芙蕖衆香國
此中曾泊孝廉船
大華小華皆削成東溪西溪夾鏡明仙人鶴背忽飛去
天風下來聞玉笙
　　鼎湖原二首
軒轅鑄鼎此荆山弓堕龍髥不可攀多事橋陵一坏土
伴他鴻冡在人間
素女為師態萬方如聞天老教軒皇馬肝已諱文成死
又見神君祀柏梁
　　盤豆驛
依然盤豆對藂蘆囘望闗門岳勢孤思子臺邉一懐古
不知身過玉孃湖
　　湖城二首(令閿郷)
泉鳩里畔動悲風回首秦山隔萬重仙意已窮巫蠱起
茂陵遺恨犬臺宫
趙鹵誰教近至尊漢廷不照覆盆冤如何病巳為天子
惡謚重䝉到戾園
　　稠桑驛(感張淑人陳孺人而作)
春蘭秋菊不同芳舊恨新愁爾許長應是三生縁未了
又呼妙子到稠桑
　　老子故宅
北邙東望冡纍纍上有玄元古廟基莫以荒唐笑仙李
漢家先奉濯龍祠
　　次陜州
首春發京國秋氣忽蕭蕭路入三川險人歸萬里遥黄
河流底柱白日下中條河上傳經叟仙蹤不可招
　　甘棠(今陜州)
弭節甘棠日未晡玉釵金縷散青蕪殽陵此去多風雨
不用尊前唱鷓鴣(許渾有甘棠聞唱鷓鴣詞詩)
　　甘棠驛
北寺南牙劇戰爭可憐甘露怨誰明甘棠驛外東流水
嗚咽年年寒玉聲(事見甘棠靈㑹録)
　　魏野草堂
陜郊棲隱處寥落對雲山無復花藏縣曾聞菊遶灣(二句/用野)
(詩)偶欹紗帽出時􁱨白驢還尚憶汾隂祀流風杳莫攀
　　㑹盟臺二首
秦聲趙瑟㑹西河御史前書較孰多臨訣數言關大計
論功終欲首廉頗
不辭頸血濺秦王進缶當筵氣慨慷十五名城酬趙璧
何如談笑請咸陽
　　洛陽
國本爭來黨錮連椘歌椘舞亦堪憐如何鴻鵠髙飛去
又見蒼鵝出地年
　　渡洛水
脉脉中流望盈盈羅襪塵西園魏公子南浦洛川神蘅
薄芳猶在楊林意未申凌波何處問秋水正魚鱗
　　洛神
凌波羅襪欲生塵賦裏驚鴻態尚新不信三臺燈火夜
針神真比洛川神
　　洛川南望
碧嵩清洛洗愁顔伊闕中分兩髻鬟煖翠浮嵐看不盡
緱山南是伏牛山
　　白馬寺
伽藍半化洛陽塵漢代鴻臚跡尚新太息他年窮椘獄
仁祠空解祀金人
　　王輔嗣冡
鍾㑹齊名果是非白楊孤冡暮煙微如何一夕談名理
不救河橋誤陸機
　　緱氏縣(今偃師)
白茅授印事何如底許孫卿更上書桂觀蜚廉人力竭
祗縁仙子好樓居
　　望緱山廟
王子乘鸞鶴飄揺伊洛間至今明月夜鳳吹滿空山緱
氏仙踪杳東萊漢使還樓居髙㡬許天路渺難攀
　　七夕前二日鞏縣阻雨
大火西流日昇仙故跡存(王子晉以七/月七日上昇)秋風來鞏洛暮雨
阻轘轅欲把浮丘袂難招杜甫魂(工部葬/首陽山)神嵩不可眺三
十六峰昬
　　宋陵
洛水邙山飽廢興宋家幽寢閟魚燈奉香不見臨安使
白日茫茫下七陵
　　七夕雨抵汜水縣
玉門殘壘外云是古成臯濁浪喧牛口雄闗偪虎牢青
山空椘漢白骨尚蓬蒿七夕風兼雨悲歌撫孟勞
　　紀將軍祠(滎陽)
東門黄屋競傳呼從此咸陽入帝圖若遣封侯身不死
也須鐘室避娥姁
　　夕陽樓
野塘菡萏正新秋紅藕香中過鄭州僕射陂頭踈雨歇
夕陽山映夕陽樓
　　僕射陂白蓮
陂名傳僕射秋氣滿蒹葭十里銀塘冷千枝白㲲斜他
年履道宅應憶管城花素手誰攀折飄零自水涯(鄭州古/管城)
　　圃田列子祠
泠然鄭圃御風逰四十年如不繫舟怊悵餘年還嫁衞
先生老矣又何求
　　官渡
別駕亡來萬事非夕陽官渡客行稀袁家新婦應惆悵
賸與陳王詠宓妃
　　中牟縣南湖蒲盧亭是張林宗飲酒處予易名墊
　　　巾題一絶句
南郭孤亭野水濱菰蒲獵獵水鱗鱗林宗未逺風流在
不愧亭名是墊巾
　　板橋
板橋衰栁日蕭蕭囘首宣和似暮朝上已金明池上飲
畫船銜尾駱駝橋
　　昭靈夫人墓
驚風古道卷蓬根何處昭靈墓尚存不見梁巫陳桂醑
野人耕盡小黄園
　　謁信陵君祠
趣救邯鄲却暴秦十年留趙事酸辛大梁歸後匆匆甚
日飲亡何近婦人
　　曹南渡河望南華山
函關已弔玄元宅鄭圃還過禦㓂家問渡漆園風雨裏
却臨秋水誦南華
　　春城堆(金郷晉郄公故宅)
春城堆上弔諸郗絶恨參軍入幕時惟有青溪三十曲
風流猶自憶僧施
　　龍女祠(汶水北岸)
氷綃霧縠映廻波半額宫黄蹙黛蛾欲采香蘋慰幽怨
不須深避庾毗羅
　　送杜肇余大宗伯予告南歸二首
遺榮一䟽謝金貂祖帳東門集百僚北斗星文兼將相
(公先爲/大司馬)南宫地望迥雲霄直清譽重推三禮禁近恩深荷
兩朝最羡鱸郷亭下泊蓴絲入饌雨瀟瀟
潞亭雲樹望中迷一片歸帆落日低心戀觚稜別金馬
夢囘烟水聴潮鷄五湖蝦菜身將隱九列功名物久齊
亦欲投簮東海去便從梅里問幽栖
漁洋山人精華録卷十終
　　　　　　門人監察御史崑山盛符升國子祭酒江隂曹禾同訂
　　　　　　　　　　　　　候官門人林佶恭謄寫
　　　　　　　　　　　　　　　　男啟汸恭閱
　　吾師新城王先生以詩學爲海内宗師者四十餘
　　年其詩曰漁洋集漁洋續集南海集蠶尾集蜀道
　　集雍益集通三千餘篇門人盛侍御曹祭酒嘗仿
　　宋蜀人任淵纂豫章集之例擇其尤合作者千餘
　　以爲精華録凡十卷康熈庚辰夏先生以授門人
　　林佶佶承命編録稍有增减皆任氏所謂叢桂崇
　　蘭竒玉特珠者也先是康熙乙丑佶初學詩黄州
　　慕廬葉先生逰閩出先生所選古詩相授斯時佶
　　已服膺先生之教頋無從得先生所自爲詩後三
　　年佶逰吴學扵堯峰汪先生每稱詩輙首服先生
　　佶愈益欣慕而燕閩相去益逺先生官中朝日益
　　顯達愈無從得受先生詩又十餘年佶以貢入成
　　均時先生官御史大夫始得登先生門獻詩六章
　　先生嘉許之獲厠門下扵今三年矣一日先生謂
　　其弟幔亭曰林子朴誠士其事堯峰特有始終未
　　知異日扵我何如盖佶嘗扵堯峰身後手録其集
　　而傳之不自意雅為先生所許因遂請願得受先
　　生全詩時先生遷大司㓂政事紛還方抱疾不暇
　　休乃出盛曹二君子所撰精華録以付佶更訂次
　　之夫以先生之為詩上沿四始六義之遺而下薄
　　漢魏六朝唐宋元明諸大家之製作萃其美而滙
　　扵成為當世言詩者之宗匠固無俟佶之賛頌獨
　　是㳺先生門者亡慮數十百人而佶以末學晚進
　　来至京師與扵洒掃應對列以償其廿年私㳤之
　　願而今又獲以從事筆札挂名扵其端曩佶嘗言
　　元黄文獻栁文肅吴淵頴三公集皆其門人宋潜
　　溪爲之編序而傳之前跋堯峯文鈔每舉此以致
　　惓惓願學之懐今更舉以似先生良以先生少與
　　堯峰齊名文章品望上與黄栁諸公異世同規而
　　佶皆承其教澤其淂所依㱕而將附之以傳扵後
　　抑何幸耶因識兹録授受之縁𧺫以爲後序云爾
　　康熙􁂞辰夏五門人候官林佶謹書
