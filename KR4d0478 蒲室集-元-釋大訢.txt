#+TITLE: 蒲室集-元-釋大訢
#+DATE: 2016-06-11 12:25:11
#+SOURCE: github.com/kanripo/KR4d0478 master 3017cf74                
欽定四庫全書　　　　　集部五
　蒲室集　　　　　　　　别集類四(元/)
　　提要
　　　　(臣/)等謹案蒲室集十五卷元釋大訢撰大訢
　　　　字笑隱南昌陳氏子居杭州之鳯山遷中天
　　　　竺又主建康集慶寺是集詩六卷文九卷前
　　　　有虞集序謂其如洞庭之野衆樂並作鏗宏
　　　　軒昂蛟龍起躍物怪屏走沉㝠發興至于名
　　　　教節義則感厲奮激老於文學者不能過雖
　　　　稱之少溢其量然其五言古詩實足揖讓于
　　　　士大夫間餘體亦不含蔬筍之氣在僧詩中
　　　　猶屬雅音又文宗入繼大統改建康潛邸為
　　　　集慶寺特起大訢居之授太中大夫故雖𨽻
　　　　緇流頗諳朝廷掌故若所著王可毅尚書厯
　　　　任記證以元史文宗本紀皆相符合惟本紀
　　　　謂至治元年五月中政使約爾珠(原作咬住/今改正)
　　　　告妥歡徹爾(原作脱歡察/児今改正)等交通親王於是
　　　　出文宗居海南而是記則謂至治二年讒慝
　　　　搆禍文宗遷海南與本紀相差一年或傳寫誤
　　　　元為二故與史異耶集中多與趙孟頫柯九
　　　　思薩都拉(原作薩都/刺今改正)髙彦敬虞集馬臻張翥
　　　　李孝光往來之作而第九卷中杭州路金剛
　　　　顯教院記第十二卷金陵天禧講寺佛光大
　　　　師徳公塔銘並註曰代趙魏公作則孟頫亦嘗
　　　　假手於大訢知非俗僧矣乾隆四十六年九
　　　　月恭校上
　　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　總　校　官(臣/)陸　費　墀
蒲室集原序
天地之相感而文生焉氣神周流物象變化而不可已
者亦猶文章之出乎人者矣故夫以髙下厚薄肥磽荒
易之地以通乎風雨雷霆霜露之用摩盪消息起伏各
因其所在而發焉千態萬状之迹其可窮哉是故必以
聰明特達之材而充其周普融攝之識徹乎天人古今之
變以達其浩博精要之理而後可以為之也嗟乎鮮矣
彼局促於呫嗶之間每不足以得之而妙契心要于形
骸之外者庶幾言之而無愧執之而無方以縱横出入
於當時者乎南昌訢公早有得於其宗精神所及六藝
百家殆不足學也故其説法之餘肆筆為文莫之能禦
以予所知自其先師北磵簡公物初觀公晦機熙公相
繼坐大道塲開示其法然皆有别集汪洋紆徐辨博瓌
異則訢公之所為有自來矣我文皇建大刹于潛邸之
舊處特起訢公居之天縱神明度越前代取一士而表
異之冠于東南之叢林其遇合之故尊禮之意豈凡庸
所得窺其萬一訢公于是吸江海于硯席肆風雲於筆
端一坐十年應四方來者之求則一代人物之交見于
篇章簡什者殆無虛日豈尋常根器之所能哉予與訢
公相知二十年天厯至順間一再邂逅京師殊未暇
及兹事歸卧山中五六載方外之士相遭于淡泊時得
見其一二已不勝其驚喜髙上人乆從公游不鄙予之
衰朽而來過焉乃盡得其所為蒲室集者數巨帙惜予
有子夏丘明之疾危坐虚室使善讀書者琅然誦之如
洞庭之野衆樂並作鏗宏軒昂蛟龍起躍物怪屏走沉
冥發興至于名教節義則感厲奮激老于文學者不能
過也何其快哉何其快哉豈期寂寥遲暮之餘而有此
獲也故題其編末而歸之至元四年嵗在戊寅四月八
日蜀郡虞集叙
欽定四庫全書
　蒲室集卷一
　　　　　　　　　　　　元　釋大訢　撰
　古辭
　　猗蘭辭
野漫漫兮菉葹霜貿貿兮露滋匪陽不晞彼美不見兮
以渴以饑湘之涉兮阻且隮掛長蛇兮吼𤣥羆景翳翳
兮歴崦嵫念徂嵗兮愆芳期𦍑不畏乎色衰謂招魂兮
若有知遡長風兮覽予懷寄音塵于竹帛兮猶不媚厥
姿玉之蒨兮參差風之佩兮陸離芳霏霏兮襲吾帷縆
朱絃兮待之娛子之獨兮憺忘歸
　　思親辭(有序/)
　王君寶御史以游宦無常處圖先塋于軸嵗時隨所
　寓展祭之為作思親辭以致其思云
耳有聞兮如語目熒熒兮如睹來翩翩兮而欲舉倐而
去兮疇與奠蘭蒸兮桂酒我祭而享兮慰我荼苦念舊
居之衡宇今歸而乗兮驄馬泉深兮長溜木翳翳兮隂
茂篤孝思兮無斁自我躬兮我後
　　山雲辭(有序/)
　於上人結菴餘英山中揭所居曰半雲夫雲之為物
　無多寡大小形也而曰半何哉上人離世絶俗人不
　得而友之能不趨利而合不避害而散同于無心流
　于無迹惟雲克肖焉于是空半室以居之朝夕容與
　而不異也笑隠子懼其乆而忘之欲固其盟遺之以
　歌
南山兮朝隮夕容與兮水涯復儃佪兮余次賓而肅之
兮欵扉撫瑶席兮布函丈樂無斁兮憺忘歸䙝不瀆兮
去不違毋軼其疆兮猶有畛畦山中之人兮辟蘿衣
游萬物兮守天倪行之獨兮世無知匪雲之從兮其從
誰
　　徐勉之有琴曰風篁為作風篁引
湘之波兮夕風夕風兮龍吟在泓韶之亂兮盈耳接鈞
天兮雲中雲毶旓兮葆羽下風肅肅兮雨瀧瀧渺梧江
兮涕無從涕漬土兮爾竹維篁鳳翩翩兮不顧其凰不
念先君兮朂萬邦
　　宋孝子詩(有序/)
　黄河嚙汴宋氏之墓湮焉孝子翼卿禱而繫髪于敝
　鞍曳行積壤中土絓而止發之悉得其壙改葬之永
　嘉李季和書其事予繹其遺思為之些曰
水有源兮木有本我有親兮親沒而不返念我稚兮有
鬢髧髧俄弁而冠兮嵗暮纂纂墓有朽骨兮呼不應河
之嚙兮胡不仁幽則鬼兮明則人死生雖異兮豈無其
心我親不見兮何有我身我求而獲兮寜有鬼神
　古詩(四言/)
　　髙門一首贈嶽柱公
昔在唐虞比屋可封其民不知倥侗顓蒙五子歌夏棠
棣詠周漢興孝亷其俗日偷桑沃而隕泉流而逺嵗不
我與子懷婉娩親之育我如不保矣我育我貴親之髦
矣親疾而呻我痛在腹親喪三年惟日不足我圃我廬
于親之居杯棬猶存親食之餘我匪木石念之維何聖
訓是則靡知其他事君以忠友弟以愛以亢吾宗如親
之在乃作髙門國有令典亦有卿公釃醑衎衎髙門言
言過者必式于以作詩歌之無斁
　　客去一首送婁所性歸江西
客去復留客留終去鼉吟夜風鳩乳新雨有匹鳴鳥灌
木湑湑豈無㫖酒不如晤語亦有多譽束帶乗馬無爽
我懐我疾遄愈
　　瞻雲亭詩(有序/)
　張君克禮赴任南臺御史以不克歸養誦狄公白雲
　親舍之語感而作瞻雲亭以寄其思夫愛其親而朝
　夕養者人情之常窮閻委巷皆能然也而士之有才
　有志必期于樹勛業流聲實于無窮思所以榮顯其
　親其親之命子亦若是而已故有出仕四方問道千
　里而曾子所謂以養親者也然道降俗薄或因是以
　流連沈湎蕩厥良心而日逺日忘其親者有之克禮
　才茂氣宏年方強仕貴顯矣雖盡瘁王事而無時忘
　親推是心以臨吏民施刑政措之天下豈外是哉予
　㓜以親命學佛而不能𢎞其道忝居官寺比乞退欲
　效古人織屨為養未獲所請視古禮微顯有間而所
　感則同也作瞻雲亭詩
雲隮于天倐往而還我行于邁以日以年雲之将雨翳
翳其隂孰無父母獨勞我心我次于野飲馬于河載旌
揚揚其儀孔多鵬鯤海運豕豢于牢乃分之宜豈曰賢
勞占子歸矣鵲集于桷恩榮于家子有髙爵賜虢與秦
曳組若若載笑載言與子滿酌
　　畫蘭
爾芳來襲我佩斯紉有肖于徳薰然而春匪夷匪惠國
士振振髙風百世懐哉古人
　　泉石為劉君安賦
泉之始達維石齧齧不盈瓶罌而酌不竭决而疏之為
江為湖澤及于物不如其初是故君子道不苟售雖有
夔皋愧于巢由我石孔貞我泉孔腴維徳似之永矢弗
渝
　古詩(五言/)
　　期石室不至
風水不可期知君定來否何處唱歌聲月明大谿口
　　心逺堂為吳江張清夫賦
適性無廣厦安居自光榮我生亦邂逅均爾衆物情方
春戒穡事孰謂吾無營濁醪聊自適客至亦共傾喧寂
庶可齊所貴吾道貞睠言邈千載惻惻兹抱盈
　　陶隠居像
𤣥運撫八極萬化同其根委佩天池月晞髪扶桑暾仙
佛皆幻跡著書亦寓言神交千載上一洗濁世昏
　　題程仲華西行集(有序/)
　程仲華眉山人少離故鄉居金陵數十年既老歸省
　墳墓嘉其髙誼為題其西行集
歸鳥投故林落葉庇本根人生首丘念所重骨肉恩蜀
土昔離亂脱身間道奔及兹承平乆慈孝况所敦苦心
在丘隴志不慕田園敢辭萬里逺衣薄霜霰繁白首携
仲子斗酒酬幽魂墟里盡荆棘故老無一存幸託賢守
令大書刻墓閁采詩垂國史傳之令子孫
　　送暉東陽往江西省佛智師
故家西江上遊子未曾歸而我豈不懐所慚志多違十
五知好道從師别庭闈朅來苕上寺遭時蹈危機秋風
走淮甸晏嵗東海涯交情無厚親面諾心已非感子始
終意見我無瑕疵愛惡有妍醜人孰不自知目覩凌雲
質自足為我規况同早入室甚知多令儀前年黨禍作
衆潰如星馳老師卧一室四海浮雲悲我時闕服役賴
子能扶持子去我始至曾不慰渴饑遂令八十翁落日
鄉土思别來鞠再華田間霜露滋窮檐白日晚苦心徒
爾疲感激子遂行信有天下竒草堂白頭親有弟供甘
肥敢忘師道尊恩義無或虧意氣重然諾為道况孜孜
神機不停佇天馬脱􁁌羈能不念離索潦倒成荒嬉尺
書豈無郵問謁多愧辭我有心與目孰不為鳶鴟母老
家亦殫弟妹貧賤離長絶伯父恩骨朽葬無資天誅不
可逭何用涕交頤因子感我私聽歌行步遲誓言如白
水我歸豈無期
　　送楊子承臺郎
六旬苦不雨寢食不遑安佳人重逺别西風古長干辟
書豈不華中臺切雲端執簡贊畫諾羣彦集孔鸞丹心
照白日雄辭㵼驚湍所愛温如玊何須鐵作肝賢才期
有用行志良獨難上言保明哲下以濟時艱闗陜民食
子蜚蝗蔽淮壖便須給餽餉胡能及朝飡維斗不可酌
西望銀河乾安得仙人掌盤傾玊露漙
　　送江希顔兼呈佛智師
豐草霜不死孤陽地中回佳人獨憔悴窮居謝行媒朅
來為親友飲馬寒江限雞鳴戒蓐食晨發急景催念子
篤孝道每食涕盈腮霜露感祥練聞琴有餘哀我生非
人類未可置蒿萊師老不得養疇嘗恤凶災尺書那忍
寄未語先心摧驪駒且勿歌作詩補南陔
　　追和洪景盧内翰題龍臺寺韻送曇西竺
中年涉憂患事與壯心違誅茅依磵曲我歸已無時上
人受經地逺赴千里期江煙連竹色香露滴薔薇重闗
無拒客政使過門稀只許毘耶老天華不著衣
　　次韻王伯循御史見贈
昔居西巖下茅屋三四間野服愧朝命孤雲不知還使
君起西土白晝風景閒逺謁承明廬對䇿敢犯顔錫宴
上林苑筐篚屢所頒髙度宜清要蘭臺遂通班哦詩泉
上寺春滿荅潺潺感予松菊荒日暮思故山公才濟時
用我退亦靜􁃊拂衣從此别勇往無後艱
　　贈曹伯珪
吾友瑛與照昨日去霅水豎子語燈火惜别中夜起君
來豈有期送迎如聚螘歡笑失窮憂明燭代短晷溪翁
樂禪寂文字棄糠粃恩公雲門來相向氣劘壘馬鄧列
仙癯杜鄭國良士道術有至樂無庸實筐篚不能信宿
留孰有重於此洞庭波如山月出光散綺髙齋桂團團
萬卷淨牕几壯夫各有慮豈肯守閭里
　　梁楷田樂圖
作勞田中歸酒味薄可漉人生一醉飽良不負吾腹牽
携影參差歌吹非有曲流風一胥靡此樂不可復吾人
孰非古亦有心與目封倫恨不留重覩貞觀俗昔在唐
虞世苗民有不服地磽知良農畜瘠求善牧願持畫史
心獻君比和玉朝來愧斯圖惻愴意未足
　　賦得露盤送邵本初侍親之括蒼
露盤何亭亭高挹南山青南山豈終固托兹金石貞方
諸貴同潔九鼎儗或輕芳澤晞朝日恩光照紫庭瓊液
寒初凝黄流注不盈我願為膏沐漻然一氣清蒹葭既
堅蒼蓼蕭亦滋榮但念括山逺霑衣戒宵征仙人餌玉
屑遊子藜藿情亦欲備甘㫖非闗學長生
　　次韻亷公秀御史送觀志能臺郎赴都
我愛魯司寇談笑隳三都中流天一柱孰憂顛不扶使
君蘭臺彦去惡如摧枯利刃剗芽枿肯顧蔓難圖問俗
湘水上重弔楚大夫長笛幽憤作落日壮心孤歸舟百
靈䕶風雨聞號呼
　　送觀志能臺郎赴都(得勸字/)
皎皎瓊林枝一見足良願三年獲周旋臺端肅懲勸野
吹結夕隂江烟帶寒蔓歌長步遲遲庶以展懷戀
　　次韻石室贈琦上人
啄木驚我夢丁丁伐平林書來叙别乆長憶倚梧吟重
江蛟鰐横感子逺訪尋氣肅蟄聲閉天髙鳥遺音風林
生野吹河漢蕩秋隂相期如古人庶以展我心令躬崇
道德不貴玊與金
　　顔暉損
峽冬拖長冰崖滑如積鐡客子涕縱横悲猿助嗚咽仰
視浮雲奔再聽蒼石裂不畏行路難但感芳年歇
　　子昂竹石
石丈吾畏友此君義不薄寜知是圖畫清風滿丘壑
　　武仁夫蘭
有苾藉方烝紛紛蒨蒼玊山林雨露深保此媚貞獨
　　萬空
萬有歸一空一空具萬有真宰靜無營大化自樞紐
　　送欽上人
我有錦繡段翠鯨卷波濤君家古刀尺裁剪不憚勞散
作五色雲隨風九天髙天髙望不極江水日滔滔
　　送吳希賢提舉
孔子萬世師委吏尚為之吳君學孔氏義盡所當為國
用資泉府况復官非卑錢幣有輕重相權酌其宜舟車
運四海使命速星馳流行防壅遏新故代有時糜腐卑
炎燎監臨肅官威邇來苦剜偽奸弊日繁滋簡閲役閭
左逃奔困囚纍君才剸煩劇洞照情無遺銖兩析肯綮
爬梳理棼絲強弱均惠施示信明質劑駢羅紛瑣碎不
異貝與龜貿易欣所獲童稚莫或欺巨賈或深藏或負
歌而嬉互市置酒慶父老再陳辭郡侯樂僚友飛章省
與司為政盡如此寧憂事不治陳平宰天下分社先自
期况君早榮遇陪直通金閨晶熒瑚璉器凌厲青雲姿
壮業知不負祖帳書吾詩
　　琴書自樂詩
鼓琴由藝進讀書以學博過耳音不留空言亦奚託千
古會吾心於焉有真樂雨過晚凉生臨池看魚躍
　　怡如堂為劉彬之賦
舜琴解民愠象傲未必悛周公賦棠棣莫釋管蔡寃不
齊物之情大聖何能全劉氏廬陵秀詩禮世蟬聨討論
自師友萬卷金䪥懸所適况吾土山水清而妍嚶鳴悦
佳䕃赬尾便漪漣富貴苦憂患皆由外物遷漂泊悲夜
雨逺征愧飛鳶怡愉有至樂孰若斯堂賢一翁與二季
蘇也敢獨專聨璧上金榜側耳鴻臚傳
　　題畫
逺山如故人夢寐思見之見之了非夢卜居終無期乃
知畫者意善巧牽吾思居然磵之曲灣碕俯茅茨川容
得春媚渙渙流晴澌魚罟散蓬藋鹿疃縱横馳澄江起
暮色客袂風凄其所歴紛可數身世亦足悲百年俱幻
境對此奚獨疑
　　感興一首
卧病長江上朔風撼我牀泥垣壞積雨弱柳空自長猶
懷嵩璉歸何曾羡奎章白璧忍横道千金戒垂堂鳳凰
五色羽風雨傷摧殘坐視不遑恤百憂如驚湍我夜
不得寢我食不得餐因知古人意頻歌行路難
　　索士巖都事赴浙東僉憲以疾不能送行作詩寄
　　别
鯤鵬雖鉅物為瑞不如鳳五金利而堅良玉世所重古
來德輔時不必趨俗用公德配古人文藝復掩衆前驅
失班揚後顧無屈宋譬之武事嚴萬甲卷殽雍往年試
春闈對策天威動烈風挾長波電影掠飛鞚稱此衣繡
榮人品賴甄綜任衆難獨專榱桷雜楹棟分憲得問俗
施惠徴前痛積水散鳬鷖良疇沒菰葑飛章擇守令邦
賦足輸貢懷德民不欺率教童知誦平生許經濟無由
預賔從方外亦何有天地一空洞所慚世網嬰不虞禍
機中車僨長途暮舟膠哀壑凍甘澤被汚萊巨照燭昬
瞢乞退悔苦晚誰無鉢飯供願從金華山芋區荒可種
更憐蘇長公忍别阻追送短歌愧知已空懷好音哢
　
　
　
　
　
　
　
　
　
　蒲室集卷一
欽定四庫全書
　蒲室集卷二
　　　　　　　　　　　　元　釋大訢　撰
　古詩(七言/)
　　月支王頭飲器歌
呼韓欵塞稱藩臣已知絶漠無王庭馳突猶夸漢使者
縱馬夜出居延城我有飲器非飲酒開函視之萬鬼走
世世無忘冒頓功月支強王頭在手帳下朔風吹酒寒
凝酥㸃雪紅爛斑想見長纓繫馬上觸髏濺血如奔湍
手摩欲回斗杓轉河決崑崙注尊滿酒酣劍吼浮雲悲
使者辭歡歸就館古稱尊俎備獻酬孰知盟誓生戈矛
斬取樓蘭懸漢闕功臣猶數義陽侯
　　曹娥江讀碑圖
海門五月潮如山龍伯奰屓蒼蛟頑越俗輕生好巫鬼
婆娑踏舞洪濤間羣巫姣服盱獨好歌聲忽絶紅旗倒
孝娥死抱父屍出天地無情日杲杲雄詞不媿邯鄲兒
萬金莫購中郎題碑隂八字非隠語德祖有智如滑稽
豈是阿瞞不解此感媿上馬歸路迷女德猶能奮其節
壯夫氣吐萬丈霓姦雄復欲欺後世白頭猶愛漢征西
丹青似是董狐筆千年要與竹帛齊娥江新廟照江水
可憐銅雀草萋萋
　　太白觀瀑布圖
我本白雲人見山每囘首披圖得松泉感我塵埃乆我
家只在九江口從此扁舟到牛斗翻愁天上銀濤堆石
轉雲奔萬雷吼水行地底不上天龍泓豈與滄溟連風
葉無聲飛鳥絶月光雲影天茫然丈人何來自空谷謫
仙招隠當不辱林梢噴雪舞飛華尚想隨風唾珠玉馬
首青山如喚人歸來好及松華春泉香入新釀解公頭
上巾今者孰不樂荒墳委荆榛遂令畫師意萬古留酸
辛酸辛復何益東海飛紅塵
　　駿馬圖
世無伯樂亦乆矣駿馬何由千里至披圖猶似得權竒
豈伊畫師知馬意何人致此鐵色驪旋毛繞腹新鑿蹄
帝閑逺謫天駟下馳來月窟浮雲低古王有土數千里
八極周遊寜用爾方今萬國効奔命合遣龍媒獻天子
飈馳電沒爭辟易萬里所向無前敵男兒馬上定乾坤
腐儒詩書果何益㡬愁骨折青海烟黄沙野海穹廬前
幸逢好事冩真傳似向長鳴誰與憐嗟我身如倦飛鳥
十年繭足愁山川安得千金購神駿攬轡欲盡東南天
　　宿牛頭庵(有序/)
　延祐甲寅十二月登牛頭山雪後見草菴如壺有淵
　道人居之從一竇俯入中可丈五設一柴牀無他長
　物客至則立語謝客客故去淵以半坐分我且言始
　至從樵者丐畚茅席地為坐淫雨沮洳翹立終日居
　人始憐我有周文卿為搆瓦屋三間而子適至豈有
　所待耶敢以菴累子一日會周相歡如平生翌日作
　詩相留予既慕融公髙風欲憩止焉而志不果作短
　歌謝周
憶昔壯年遊東溟大船椎鼓江上行天女吹華龍象舞
風水夜作蛟鼉驚浩歌聲戞牛斗上百年有志非功名
箋經肯讓甘露滅上書獨許嵩仲靈青春悠悠去不返
萬里孤蓬尚漂轉可憐嵗晚長干城冰雪連天江漢逺
紫雲如蓋青石寒必逢勝處一解顔平生始識周處士
臨岐握手俱忘還老子胸中飽丘壑道人眼底無江山
十日茅茨卧風雨便擬掛錫烟蘿間師年八十不可待
又欲為母營朝餐况聞大法可痛哭我心安得如石頑
　　初發金陵夜泊龍灣寄茅山道士李方外
人生不必行萬里亦不願讀萬卷書願為茅山十日客
山僧坐列羣仙圖大風揚旗出天闕小峯萬馬爭奔趨
俄頃波濤忽破碎木末飛上金畢逋青書晝馳壇室靜
玊鞭夜擊聞傳呼去年獨宿丹井下天風拂地迎麻姑
今年許入玉柱洞誰遣旅食隨檣烏懷人弔古夜寂寞
寒江落月號猩鼯祖龍埋金王氣歇梁宫晉苑沈煙蕪
想見雲龍映朝日山中宰相良非迂
　　趙魏公松石梵僧圖
趙公説法如淨名自言前身元是僧惟師粲可樂禪寂
譯經不讓什與澄如來三昧驚幻目遊戲三生餘習熟
天子置之白玉堂富貴苦人如桎梏不受一塵虛自照
萬物芸芸觀衆妙揮豪不假意經營我知顧陸非同調
當時西域多象龍獨畫栖禪了真妄巖石寧須著㓜輿
凌烟不必求諸將誰呼胡僧從定起向人不語惟彈指
觀頰深眸貫雙耳歸渡流沙三萬里我獨何人甘陸沈
著脚紅塵十丈深長松有約從公去南嶽天台無處尋
　　嶽柱留守捕蝗詩(有序/)
　嶽柱留守嘗監懷慶路榖將登而蝗至禱之唐太宗
　廟一夕大雨蝗盡死嵗以大穰都人士作詩美之予
　亦追賦一首
蛇可捕兮虎可搏古者尚譏官政虐彼蝗為災不可禦
忍使吾民委溝壑我侯作郡民父母救災弭患必師古
貞觀天子天可汗仰天吞蝗天悔怒新廟奕奕神所持
牲肥酒㫖拜且祈我苗芃芃黍離離嗟我婦子同耘耔
生而孔艱復殘之曷若勿生勞我為雲車風馬來委蛇
涷雨前導風凄其盡殄孽類無留遺僵若蟬蜕粘枯枝
民頌侯德侯曰辭歸功於神民不疑嗟哉彼蝗人共知
彼人而蝗胡可欺膾人之肉啖以肥維路白粲盗所資
亦有讒舌如銛錐笑談咫尺生危機古來覆國七廟隳
四海流血民瘡痍神不殛之神所疵惡稔而斃往莫追
天人好惡常背馳不生鸞鳳生梟䲭茫茫大化不可推
為惡可肆為善危文皇至今天日姿宜錫我侯福如茨
如房如杜登天墀去惡如草務芟夷如殱厥蝗不復滋
吾民重覩貞觀時作歌長慰吾民思
　　商德符畫為雲門若季蘅題
左山文采妙一世季子德符以畫傳家世風流寧復爾
粉繪零落隨朝煙德符一飲一石斗山中作客兼旬酒
携我一匹練絹歸畫成許寄隨烏有溪翁何幸得片幅
著我風瓢寄枯木萬壑驚濤聲撼屋隂崖六月寒生粟
我倦将迎奔驥渴有懷浩蕩春江闊惠逺何曾過虎溪
猶聞大覺焚龍缽豈無荷屋薜蘿衣豆苗如玉山雨肥
十年已負長松期扁舟好逐畫圖歸
　　會曹伯珪
故人乍見如生面良乆熟視仍驚呼六年怪我憂患餘
不應豐美如瓠壺煖湯濯足敷座坐呼童㸑玉羮土酥
携過雙林謁大士天華吹墮紅氍毹斷穗清霜農圃淨
寒鴉落木漁村孤從游復恨冬日短張燈待月松堂虚
淵明不入惠逺社杜子頗是贊公徒彼皆艱難困生理
好事豈有此樂且曹君曹君慎勿疎他年念我專壑居
夜來寄夢果有徴乗風萬里雲龍趨
　　送張清夫(有序/)
　清夫吳江人為其友袁通甫收遺文來錢塘作歌送
　别
袁子平生妙斵輪未必俱化隨埃塵十年讀詩不相識
斯文義與骨肉親徧搜遺槀走江城吳人往往未知名
錢塘晚值張公子為我開篋金石鳴昌歇尚須論所好
惜哉已往空戀嫪况有張公德業崇訢也敢不攄懷抱
去年湖隂三日雨饑吟待旦聽五鼓風水愁催畫鷁飛
松杉喜作龍虬舞别後寄書能幾回褰裳有約今雨來
髙歌擊節孰不樂空山井塌生秋苔王門曵裾三十載
只今鬢影霜皚皚風流何止一丘壑置之曄曄黃金臺
　　顔暉耕牧漁樵圖
南陽草廬人已非短衣飯牛歌獨悲渭濵之叟非熊羆
買臣五十印纍纍江湖與子終忘歸北風吹面鬢如絲
　　次張夢臣侍御遊鍾山五十韻
驪駒在路客在門送客張燕當平原鍾山猿鶴有舊約
石磴百折不憚煩振衣西揖洪崖月持竿東拂扶桑暾
天風髙寒鳥不度隂崖六月挾纊温張公身到牛斗上
歸路雲中哦七言老韓角勝光萬丈山火爛爛照陸渾
𤣥㝠却走海若避大旗偃道車横墩蘇仙騎氣御八極
乗月夜過羅浮村神交千載若有待天卑王室為屏藩
平生知名今識面精爽飛動風中旛繡衣東來肅南紀
玉質照映沙塵昬相依願為繞樹鵲擇木不愧投林猿
揮毫千章水東注雅思萬古雲孤鶱前席趨歸宣室殿
瞻星夜近太微垣林下從游恐相負小山叢桂何滋蕃
新辭題徧霜筠節雄文鎸入蒼崖根上方樓觀壓霄漢
御榻堂前朝至尊瀛海三山扶納陛雲烟千尺上鈎援
嶽瀆奔驅百靈集蛟龍上天九河翻芒碭雲氣不復見
鼎湖弓劍今猶存松檜毶毶葆羽合重岡肅肅萬馬屯
中丞元勲王相種天庭簉羽翔鸞鵷六時長齋供梵唄
終嵗不聞絲竹喧每對羮墻增感慨從狩鈞天勞夢魂
洞庭日下蒼梧野落木西風揮淚痕居憂起復重嗚咽
百年忠孝情彌敦幕中從事盡金玉雅頌更奏伯氏塤
山人枯槁甘自棄幸一染指如解黿廌冠峩峩鐵面寒
翠柏清霜玉露繁鼓鐘會食列五鼎蘭蒸桂醑羅芳蓀
上疏骨鯁動天聽南山可移舌莫捫側聞猺獠肆猖獗
竊發五嶺長蛇奔海隅赤子苦脅從如掩澤雉居籠樊
官軍深入期格捕帶甲千萬乗冬暄無乃州縣失撫字
彼猴而冠鶴而軒災異示儆孰不畏震驚坤軸如風掀
齊魯洪流及淮甸鯨呿鼇擲相吐吞公歸補衮佐調燮
駿奔百祀埋璵璠股肱明良元首聖矯矯玉柱擎崑崙
畫圖早上麒麟閣迎春先酌白獸樽吾徒無為樂閒暇
賸收芋栗充晨飱曇翁三生道林老譚經屢對華林園
披圖再覩天日表愧我杯渡從乗鯤投機未能箭鋒直
懷德請以知已論門徒散華時入聖公卿問道夜叩閽
𤣥風載揚化日永八荒壽域開皇元郊天祭地伸孝享
降福簡簡施聖孫奕奕相輝聨棣鄂至哉地勢培重坤
明公作歌播金石山礪河帶矢弗諼聖明日月照萬代
但願容光及覆盆
　　曹伯珪築室曰桂齋戲作徘諧體
阿仙騎蟾白銀闕醉折秋華粲玉屑霓裳曲散墮清塵
凉夜素娥悲白髪玉輪碾香空翠寒流光萬里君合歡
大星漸低海色白髙齋翠影空團團萬卷芳心期厚地
憔悴秋香忍相棄百年苦使富貴羈淮南小山歸不歸
　　送許典史
杜老愛為青城客不唾其地心惻惻我居錢塘三十年
與君况是巷南北我來金陵主官寺君往邑宰為長吏
奔趨同是可憐生貴賤何分等兒戲方今人情尚往復吏
事公才要精熟君雖足疾善應酬跰􁗎可擬追風速獄
訟簿書森似束剖决詳明如破竹烏臺巖巖人側足霜
威砭體寒生栗近聞羣縣不知戒髙冠駟馬多顛覆君
今組解及𤓰期縣幕雖卑良不辱父老扶携邑長留載
酒百壺車折軸我自山人寡送迎作歌庶以勵風俗
　　贈醫者夏仁齋
宋清知名自柳子夏生何幸逢魯公魯公况是國元老
品題孰敢當才雄試藝潛宫稱絶藝喜動天顔錫金幣
後來竊比分推賢徴車不入都門市一壺自有一乾坤
誰道天人隔幾塵白榆紅杏成行種雞犬仙家萬户春
莫怪風塵凋玉質芳名誤被時人識更將草木代蟲魚
隂功早已標仙籍我行南北倦將迎何暇從君問養生
身幻不須憂二豎心安那用守三彭是身是病從何起
因癡有愛淪生死天華如雨石房深誰識毘耶老居士
　　寄隆祥使司張司丞
聖皇孝治嚴宗禋祠官秩秩皆大臣光動雲霄金鸑鷟
駿奔風日玉麒麟我公惻怛劇忠愛精誠黙與神靈會
氍毹華雨佛壇深玉色天容儼如在潛宫重念大江南
江華㝠㝠柳毶毶白頭父老望巡幸雲車風馬龍為驂
古昔褒崇前聖墓守墓猶令復其賦山中御榻神龍䕶
忍對羮墻重思慕省臺文移副宸衷我公驅馳早夜同
門徒書來感深意一飯必報心忡忡相知何必論相見
千里同風如對面終願臺端有髙選繡衣南來慰懷念
　　湯氏義門詩
九江義門是吾族流落四方困窮獨㓜承慈訓寄空宗
隻影江湖隨鴈鶩吳門湯氏碩且蕃累世同居二百年
中書旌表剖符下郡乗載之太史傳幸際明時歌有道
誰謂古來風俗好孔子東西南北人周公兄弟不相保
　　蘭蕙同芳圖為逯彦常賦
生子當如陳仲弓元方季方古無同後來蘇氏亦聨璧
皆以二子奉一翁二難繼美復繼世爰有衞墟之逯氏
王孫揮灑寄清標同芳嫓徳宜蘭蕙前登佩玉舞斕班
後者巧笑生眉彎置之臺閣伯仲間况復齊名大小山
休論九畹與百畆優劣較香華可數離騷三復對靈均
再鼓朱絃慰尼父
　
　
　
　
　
　
　
　蒲室集卷二
欽定四庫全書
　蒲室集卷三
　　　　　　　　　　　　元　釋大訢　撰
　律詩(五言/)
　　送趙公子去疾侍平章魯公歸蜀
所羡還鄉樂兹行得侍親魯公黄閣舊宣詔紫泥新給
傳舟車備承筐玉幣陳會靈奔嶽瀆移次動星辰父老
懷遺愛朝廷眷大臣百年輕重計一舸去留身子職共
承重親知囑諭諄行庖供膳早張燕進觴頻寶瑟調銀
甲琱盤膾玉鱗雲林還弔古風物獨傷神地勢金城壯
山光錦浪勻江喧初上峽樹逺欲通秦牛女天河夜魚
龍水草春豐碑臨奰屓髙塜撫麒麟側聽歌淇澳猶聞
起渭濵上尊羅甲帳仙仗擁蒲輪朽櫟依瓊樹飛華戀
錦茵峨眉尋舊約谷口卜芳鄰願結香山社終陪綠野
賔相期無逺别萬里月隨人
　　次韻張夢臣侍御遊蔣山五十韻
勝遊還送客秋日淨郊原别酒歡逾洽行厨禮不煩楓
林生晚吹鞠沼媚晨暾滿座金貂貴斯人玉雪温絲綸
承異渥黼黻進嘉言宥密皇猷重才華大雅渾披雲簾
掛玉前席錦為墩接武䕫龍地㝠懷鴈鶩村外臺分重
寄南服占名藩登麥初横榻迎春及賜旛慿髙荒壝没
弔古斷碑昬種竹期招鳳尋僧共聽猿洞呀獰蟒化海
立怒鵬鶱珠鈿沈眢井金鋪委壞垣國初遺老在江表
故家蕃及物多膏澤為邦固本根化行民自信身退道
彌尊美俗時丕變吾人溺可援山川還寂寞嵗月去翩
翻廢館弦聲絶虚龕繪像存苔斑饑䑕走梅卧野蜂屯
除道看驄馬來儀集采鸞傳呼驚鹿鋌笑語答江喧撫
跡多遺恨懷人欲斷魂馭風寧有待斵堊妙無痕師表
儒林盛賢勞王事敦不求金躍冶但愛土為塤陳寶徒
祠雉柏温苦化黿青山隨地好朱實著霜繁充味和椒
桂同馨佩芷蓀衡廬肩可拍參井手先捫説劍雙龍吼
揮毫萬馬奔築臺先自隗學圃恥如樊破衲多年冷窮
檐旁午暄不才甘朽櫟何幸枉髙軒蕪穢煩芟刜泥塗
賴力掀班揚鋒遠避屈賈氣還吞舉世懐燕石惟吾重魯
璠三光開渾沌萬𣲖出崑崙喜接東山屐叨陪北海罇
辱知榮篚帛懷德報壺飱多稼欣逢嵗嘉蔬更滿園雲
霄翔觀鶴溟渤偃鯨鯤寒士勤嘘拂諸生淑討論望塵
趨末路立雪候重閽縁忝三生舊心㝠萬化元棠隂思
召伯柳色憶王孫精衞慙填海神鼇力負坤他時愁逺
别此意竟難諼嵩華相從去重窺玉女盆
　　述懷送觀空海歸臨川七十韻
幼慕空門貴髙蹤世可遺功名輕閥閲塵土豈磷緇澄
觀難居俗湯休不廢詩三生猶有習四海豈無師身去
江湖逺山空雷雨垂諸方驚老宿同舍走羣兒素昧平
生願居然會面期解牛須肯綮相馬必權竒壯業期軒
輊新功日倍蓰氣豪空虎穴戰勝失魚麗五載靈谿寺
千章白雪詞清遊忘旦暮物論不瑕疵奎畫前朝秘清
霜古佛規巖空狐有塔山古寺無基松燎供宵讀芹香
助午炊凍泥蛙似蟹春雨菌如芝逺客愁猿狖村童抱
鹿麛雲藏吳猛廟雷䕶柳公碑物色紛難數雄材應接
疲願終盤谷隠恥事北山移未覺歡娛盡深蒙造物私
寒巖徒刻畫元氣忽淋漓共喜師門盛何嗟友道睽青
山吳甸没白水楚天涯落日三年望浮雲兩地思驛書
勞白鴈貞信卜𤣥龜果腹期雞黍同心感鐵鎡羣公來
雜遝餘子去委蛇風日矜神駿雲霄刷羽儀古今存道
統師友得綱維今代誰潛子宗門一器之聨芳端不忝
清要合如斯自許奔流象何知測海蠡芟夷開樸􁂶洗
滌脱瘡痍弔古多閒暇登臨甚忸怩山河秦百二宫闕
漢罘罳黄壤侵銅狄春風動兎葵林蘇俱異物標畫不
同時志大交難合歌長聲愈悲近人山擁座照席月臨
池正擬追金玉方將脱􁁌羈不才還涉世中道遂分岐
相失嗟狼狽無謀哂鷾鴯交情淡于水真味美如飴衣
綻寒分絮囊空逺貸貲鴒原兄弟急犴獄簡書疑仁者
應無敵將軍自數竒波濤孤梗汎風雨一巢危亡命憐
張儉逃生愧范雎百年俱繾綣千里許驅馳誓欲同生
死那能顧渇饑推恩豈望報菲徳竟何為吾道懸孤注
叢林失一夔老師甘屏棄弟子頌期頤逝水歸東壑流
光及崦嵫空餘匠石斵誰善宰夫胹行獨招羣忌名髙
得謗隨長鳴悲病鶴老氣卧孤羆入室猶横榻承顔或
奉匜樓孤金驛逺河直玉繩欹未厭從師樂其如念母
慈江雲連䆉稏山雪濕茅茨短世驚炊黍成功付覆碁
何曾犀首貴空作虎頭癡白日真成去青春有别離風
煙辭北固江漢抱南箕浪穏饞蛟睡天長白鳥遲鄉闗
迷逺近雲樹暗參差幸喜收蠻獠于今靜鼔鼙詩成須
數寄清響播塤篪
　　送宋誠夫侍郎福建注選歸朝
已見崇儒效端由取士優涵濡知聖化啟沃待嘉謀歴
以諸難試旋聞百廢修分曹仍領選南省且停騶齊相
門難掃山公啟可投炎荒逾嶺海東極表閩甌水鏡明
羣象銓衡列九流人期修乃職吾欲㧞其尤分寸躋難
上錙銖細莫收匪惟公論合若應衆心求六翮雲霄濶
修鱗窟宅幽乾坤生物大雨露化工侔紫詔頒宸極清
光動冕旒天髙烟瘴淨氣肅雪霜稠髙蓋相迎候遺經
得校讐人材臻盛世文物並中州公已多遺愛誰同紀
勝遊清商金石奏歸思繭絲抽蓐食勤征僕梅蒸損敝
裘諸君懷感激短景惜淹留愧我同樗櫟勞生甚贅疣
斷蓬風捲絮破屋雨傾湫烟水蛟龍暮江湖鴈鶩秋銀
河斜斗柄雲海限瀛洲待月飛金錫因風駕玉虬天台
無負約為我訪閭丘
　　送何彦敬赴山東憲幕
風物中州美人材聖代優恢恢光嶽合肅肅羽儀修省
署千官盛臺綱衆目收諸公多汲黯文掾獨何休健筆
回天險精機洞鬼幽霆奔羣蟄奮鼇負五山浮責已常
存恕知人庶寡尤平生周禮樂後世魯春秋西極銷鋒
鏑坤維得綴旒元功推衞霍首罪竄共兠陳寶無祠雉
桃林已放牛九天行日月一命重山丘幕府非閒散山
東且勝遊飈車馳羽檄霜刃避吳鈎白下諸侯酒淮南
使者舟風清捎退鷁月冷動潛虯歴數無雙士誰為第
一流託交慚素昧道術得相求塵土緇衣涴山林白髮
羞送君因有感暮色起滄洲
　　送暉昧谷歸蜀
西土稱多士吾宗代有賢百年罹末運三蜀竟中捐江
漢情悽若闗河氣薾然重來天下士忽見國初年日月
臨雙闕星辰共一天人材端有合地勢豈云偏今代誰
名勝斯人亦靖專鵷雛文翮健驥子肉騣拳濯足思滄
海浮桮動碧漣池魚知法要山兎學深禪行李元無住
飄蓬也自憐登髙羣水下弔古大江前猶説錢塘好徒
聞鐵甕堅英雄銷鷙鳥簡牘謾蟬聨故國雲千疊新秋
雨一川江風今夜急巴月向時圓鴈起傖人笛鴉迎賈
客船出潭天似束入峽水如懸乆駐邦君騎爭輸邑子
錢雨華知滿地鐘鼓報林泉
　　完者篤總管瑞麥詩
白下農登麥民歌秀兩岐樂郊原膴膴化日景熙熙膏
澤均千里薰蒸足四時舜琴方日奏鄒律協期吹𤣥測
猶存象休徴不待龜誠通天自應氣感物無疵紀瑞農
司喜披圖太史知聯纓珠的皪雙佩玉葳蕤宿雨含芳
膩鮮飈動綠漪鳥嚶金羽並雉雊錦雲披充市邀湯餅
比鄰餉糗餈丙丁先薦祖庚癸免呼師翁飽支頥睡兒
閒鼓腹嬉不須秦貸粟無復魯憂葵子産多遺愛張堪
匪溢辭頌慚連理木歌忝九莖芝仙李彌蕃衍甘棠願
永思登庸期燮理布治待綱維展也風雲會懷哉雨露
滋思文尊配稷洪範逺傳箕王道惟歸極民心貴秉彛
來牟存古典貽訓可無詩
　　送劉文美知事赴燕南
江陵初扈蹕忠義可回天代邸朱虚重南陽鄧禹賢揮
毫當白日舞劍動華筵宫錦紅雲暧金盤玉露圓古來
三語掾今代孝㢘船無薄燕南幕相期日九遷
　蒲室集卷三
欽定四庫全書
　蒲室集卷四
　　　　　　　　　　　　元　釋大訢　撰
　律詩(五言/)
　　佛智師歸仰山
早發扶輿拜鐙明愛白頭故鄉元自好遊子獨淹留壯
業真何用孤懷未忍休始終存衆望不敢畏離憂
　　送張用鼎遊燕南
天上知名乆由來漢客星江湖歌白雪風露滿青㝠巴
蜀須傳檄燕山待勒銘壯夫期逺大不獨抱遺經
　　寄皇甫州判三首
吏隠風流甚髙懷似野僧八分秦畫古三尺漢官能止
水心無競清秋氣欲增扶摇如有待萬里看飛騰
錫谷泉無比青山亦可人試茶招野客拄笏及清晨平
野牛羊卧空庭鳥雀馴學優為政樂風俗見遺民
講罷長干寺牛頭取次遊秋風三載别滄海一身浮擊
鉢隨魚艇翻經滿石樓故人知我意書札為相酬
　　次韻寗宣尉
將門三葉貴古劍雪霜硎霧卷烏蠻淨風生碧海清投
壺驚甲帳飛墨動雲屏未愜清遊興松房聽雨聲
　　送别二首
行役何時了宗門可罷參棲遲無杜曲留滯尚周南渡
水聞天磬登山禮佛龕百年重回首風柳正毶毶
沙鳥髙低語江雲斷續飛青山携手别秋日故人稀落
落芳心在悠悠昨夢非歌長不用續鯨浪暗吹衣
　　趙大年小景
斷葦仍催雪寒潮不上溝扁舟從此去一衲更何求望
逺支頥倦臨流照影羞披圖重有感空負五湖秋
　　送秦元之參議赴太禧宗禋院二首
聖皇思孝治禋祀荅鴻禧文祖尊虞典祠官肅漢儀嘉
言資畫諾直道在綱維珍重如金玉山林慰所知
臺省東南重俱稱幕府賢人誇冠有豸我愛筆如椽行
李江東月離觴柳下筵春風遺愛地賑粟萬樓船
　　送人奔父䘮二首
銜訃奔程急秋陽晚作威馬悲循道踴烏感傍人飛遊
學期身達哀榮與願違始終全志養德業足光輝
死生千里别父子百年心淚盡黄泉咽愁來白晝隂雲
山通楚逈江水入淮深廬墓多􁀭應他年恵好音
　　寄趙伯寧中丞(有序/)
　八月二十一日人達趙伯寧中丞書其日趙初度遂
　寄詩二首趙與予同生甲申也
早忝相知舊山林愧不才生申同八月華甲異三台鵷
鷺龍庭會風雲玉帳回遥知初度日宣賜紫霞桮
新寺承恩重深慚燕雀微寶階華散綺金地月增輝布
畫勞鈞軸經營識化機西湖風雪夜還憶對麻衣
　　荅張雪峯司農二首
宿衞千官直明公列上頭露華金井凍紅葉石渠秋分
職農司重為邦食貨優不忘方外興書札到林丘
營繕勞供億推忠荅聖恩玉泉上林苑金地給孤園華
雨㸔還眩星河坐可捫南宗猶借重不惜問風旛
　　庚午秋過淮安
百感何嗟及行人過楚州笛聲今夜月雲物向時秋古
驛依城住長河傍海流天王南狩日曾此駐鳴騶
　　過淮河口
水次千家市蠻商聚百艘揚徐元接壤河泗此交流乗
傳陪天使浮桮任海漚夜凉瞻斗柄想見上林秋
　　送薩天錫照磨赴燕南憲幕
蕭寺留詩别髙懷不負公江聲元自急山勢古來雄下
榻疎鐘雨登臺落木風重來無幾日除道避乗驄
　　送簡上人(有序/)
　分院官按行吉安諸山取妄庸住持十數人革去令
　簡持咨赴行院投之簡求詩贈此
千古象龍地凄凉狐兎居固應韓子論無復仲靈書使
命文仍重宗綱網未疏煩君馳驛急感激壯懷孤
　　蘭蕙同芳圖為馬元博題(其兄伯庸為三臺中丞/元博御史掾時人榮之)
比德宜君子同芳伯仲間舞風長佩委笑日淺眉灣蕙
帳懷幽遯蘭臺接上班國香應自媚容伴玉人閒
　　挽陳如心縣尹
自昔稱人望寧論禄仕豐平生太丘長今見魯山公顒
若思時雨薰然被德風承顔空有夢長與逝川東
　　楊執中幼與予同舍自予去鄉里一别四十五年
　　矣乍見俱不相識承惠詩二首次韻謝之
勛業雙蓬鬢江湖萬里心扣舷山月近欹枕夜濤深多
士懷東觀何人賦上林只將絃上趣白雪冩遺音
青衿巷南北雞犬識比鄰驟面初疑夢論交晚覺親文
章元有命耕釣豈無人老矣非吾願滄洲合問津
　　次韻奉荅吳可堂左丞致政寓九江見貽
晚節陶元亮平生賀季真雞豚栗里社賔客午橋春風
物三生夢功名百嵗身種蓮毋負約金地不生塵
　　送睢陽王德明辟内御史府掾
巡逺睢陽後遺風士氣豪河經商邑壯山並閼臺髙月
窟求龍種天池集鳳毛辟書寧易致不用歎賢勞
　
　
　
　
　
　
　
　
　
　
　
　
　
　蒲室集卷四
欽定四庫全書
　蒲室集卷五
　　　　　　　　　　　　元　釋大訢　撰
　律詩(七言/)
　　萬嵗山
蜿蜒金翠倚青㝠虚谷時傳萬嵗聲葆羽毶旓雲氣濕
玉龍鱗甲夜寒生闗河拱挹皇居壯宫殿深嚴聖慮清
自愧山林麋鹿性也隨鵷鷺到承明
　　黄河阻風
九域重尋禹蹟荒喜聽懸水夜浪浪中原迤邐河流壯
元氣汪洋地脉長萬里風雲來黯澹五更星斗下光芒
我行不有神靈助風送天香自帝傍
　　髙彦敬尚書墨竹
西域髙侯自愛山此君冰雪故相看蒼梧帝子秋風淚
翠袖佳人日暮寒妙處寧論鐵鈎鎖深情莫報翠琅玕
誅茅何處隂崖底靜看梢頭玉露漙
　　送郭幹卿學士赴奎章閣次趙魯公韻二首
嵗晏俄聞上國行安車可是暮年情早朝翠霧霑衣濕
夜直銀河入坐清社稷憂勤霜鬢短江湖歸夢釣絲輕
相携不盡丁寧語歌斷驪駒白下城
短褐寧陪衣繡行相忘道術愧深情光分玉樹精神合
氣肅金盤沆瀣清孤鳳逺歸阿閣晚六鼇浮去五山輕
微踪亦與扁舟約煙水南詢第幾城
　　次韻王繼學侍御金陵雜詠十首
　　新到建業
翩翩筆勢捲春潮自倚經綸答聖朝瀚海天髙霜鶻健
沙堤華發玉驄驕只知鼇負三山重誰識鵬摶萬里遥
今日烏臺還赴召聚觀父老滿江橋
江表風流辱寵臨青山無恙只如今髙陵雲合遺金化
秋浦涼生古玉沈吏散圖書齋閣靜公餘女樂後堂深
題詩石壁山靈䕶莫遣春風薜荔侵
　　龍翔寺
潛宫樓觀頌中興王氣東南百倍增瞻鵲欲從銀漢度
攀龍空想白雲乗經營不惜金沙布顧命猶傳玉几慿
誰識再來房次律重尋筆塚記吾曾
　　君子堂
堂名君子為君開喜報傳呼柳下來當道豺狼應屏跡
故山猿鶴莫驚猜波摇翡翠風生佩露冷金莖月滿臺
况是青谿江總宅黑頭勛業為低回
　　東忩看山
微茫翠浪㵼青瑶木末斜分鳥道遥雲斂江亭初過雨
月明津樹欲生潮崖根橘柚知誰種磵曲茅茨許過樵
不羡東山携妓看堆盤鱠玉映紅綃
　　忠勤樓
自負東南一劍横故應宸翰錫嘉名帛書峴首愁歸鴈
鼙鼔江心吼怒鯨落木叢祠孤淚墮西風長笛壯心驚
奸雄欺㒺真兒戲只比藏鈎漫鬬嬴
　　重登忠勤樓
宋亡諸将寂無聞猶有髙樓倚暮雲井幹璇題彫雉羽
碑摹玉篆缺龍文君恩虚負忠勤寵王道須知禮義尊
空與後人增感慨當時羅綺只醺醺
　　獨坐君子堂(繼學嘗師鄧善/之鄧綿州人也)
海上歸來鬢未霜登臨應不愧斯堂風生葆羽迎仙蓋
華散氍毹供佛香江上蘼蕪隨意緑雨中新樹過人長
綿州學士深埋玉淚濕遺編可得忘
　　賞心亭
碌碌從人媿抱闗賞心應共鶴飛還孤舟野水東西渡
落日長淮逺近山神鼔乍喧香霧合賔筵初散緑隂閒
相思咫尺長相隔一似河流九曲灣
　　潛宫
御榻當年小殿西龍光照地起虹霓蓬萊珠館珊瑚樹
花月瑶臺白玉梯甲帳列營環衞密龜兹按拍蹋歌齊
代來故事馮誰紀只有年年杜宇啼
　　為餘姚同知(闕/)　　賦林泉
興在林泉道自存不妨吏隠駐髙軒蒼生未起東山卧
坐客先留北海尊谷口風髙青兕吼崖根雨過玉龍奔
壯夫出處皆隨分且及明時報主恩
　　次韻馬昂夫總管飲仙橋詩
鐵鎖髙懸隔杳㝠仙橋有路上瑶京夜凉暗覺潛蛟動
曉色微看素練平坤極尚遺神禹力山靈空賦祖龍名
爛柯舊事慿誰問石柱題詩薜荔生
　　贈王吉甫提舉(至治末嘗為樞宻掾建/議誅逆賊史臣書之)
早贊中樞勇有謀翩翩筆勢萬貔貅直書趙盾辭無愧
請討陳恒志未酬委質朝廷思報効得官隴畆課鋤耰
野人好惡無偏徇老穉遮留擁道周
　　次韻吳閒閒宗師贈茅山徐真人
當年野服漫朝天不羡稽山賀老船翠蜃夜蟠金井月
采鸞朝下玉爐烟俄聞刼燒嗟灰墨還見宫城慶醴泉
莫道仙人無白髪步虚聲裏又年年
　　次韻薩天錫臺郎賦三益堂芙蓉
華開未覺早霜殘留伴仙人酒半闌翡翠巢空秋浦淨
落霞飛盡暮江寒玉真對月啼雙頰楚袖迎風舞七盤
持向毘耶聽説法病翁元作色空看
　　次韻王伯循僉事將上江東留别
江南江北白雲秋隨分髙情且宦游醉著氍毺歸月下
夢披葭葦釣槎頭光生玉宇秋先見氣肅銀河夜不收
明日繡衣終逺别看山不盡更登樓
　　謝張雪峯司農惠西域諸果
殊方嘉實未知名何幸分甘及野僧把玩乍疑金粟碎
緘題還愛翠囊盛紅鮮色映琱盤露漿液寒生玉井冰
報以塩梅助調鼎願言百祿與川增
張公天上乆乗槎珍果南來合拜嘉楚子漫誇萍勝蜜
安期不數棗如𤓰敢忘止足求多味已分充飢飽一麻
但喜遐荒時入貢氊車風露滿流沙
　　次韻張夢臣侍御太子千秋日燕龍翔寺
天香一騎出燕山閶闔雲開近可攀華渚龍光瞻斗極
芒碭雲氣識龍顔紀綱吳楚東南重事業夔皐伯仲間
燕罷題詩煙景暮松髙千尺鶴飛還
　　李遵道墨竹二首
有美清揚鬢髪垂神飈為佩水為衣虬鸞萬舞羣仙下
葆羽多儀帝子歸翠色夜寒雲靡靡緑隂晝靜日暉暉
李公父子深埋玉誰肯淋漓醉墨揮
長憶篔簹谷裏行蕭蕭几杖早凉生庭虚月色僧還倚
院靜秋聲客獨驚仙鳳去隨秦弄玉雲驂留待許飛瓊
錦䙀只愛龍孫好漙露梢頭照眼明
　　王元戴御史為沈禹錫畫洞庭圖
白簡風生嶽色秋揮毫能為故人酬霜華慘澹青楓樹
日脚微茫杜若洲萬化肧胎元氣濕巨靈斧鑿五丁愁
何時聽徹鈞天樂從此乗雲八極游
　　送太禧宗禋院觀志能照磨監造御麯還朝
宗禋從事儗分曹卷耳誰憐我馬勞犧象雲雷陳秬鬯
鴟夷風露出葡桃周廬入直天光近待漏隨班斗柄髙
此去便鴻傳好語雲中錦字認揮毫
　　謝郭道淵以詩慶住新寺
住近城南尺五天眼看金屋會羣仙雲霞海上無三島
風月人間即四禪父老多情思沛邑從官有意賦甘泉
恩波不獨新蘭若麟鳳呈祥五百年
　　次韻荅曹德昭臺郎見寄
華壓雕欄䕶玉墀光涵珠網耀摩尼室空誰問維摩病
才捷徒憐顧愷癡塵土汚人思自奮雲霄舉翮欲何之
期君臺閣鵷鸞集濯濯清風慰所知
　　曹德昭嘗蒙寄詩已率諸徒同和吕仲實僉憲偶
　　見連和三首相遺予與仲實未及識感其相知率
　　爾次韻上荅
桂殿蘭宫九尺墀從游扑握與伊尼形殘佝僂空全智
腹飽侏儒只學癡辱贈瓊琚非報也載瞻銀漢欲杭之
道同何必論傾蓋白首如新不易知
百折摧殘不自持雪山巢頂愧芻尼人祈天女多求巧
我學吳兒欲賣癡拭目扶摇斯下矣馳心江漢願東之
使車不欲煩迎候只恐星移太史知
繡衣千里想光儀何待蒙倛識象尼䑕首更端知吏黠
螘酣萬穴笑兒癡孔顔聖域先登矣儒墨風流一貫之
願續三賢龍井社山行應許野僧知
　　仲實復和見贈勉答二首
佛國初登七寶墀見超無見總持尼情塵空盡還同俗
結習都忘不斷癡東嶺雲歸招共宿北山鶴怨任他之
吾徒未識毘耶老衣染天華不自知
當年射䇿動丹墀獨考遺經演聖尼早化鯤鵬矜意氣
肯憐鶯燕語昏癡支郎居越逢𤣥度蘇子來吳識器之
脱畧形骸忘物我風流莫遣俗人知
　　張夢臣侍御題東林李伯髙西疇詩卷次韻二首
風流一代盍纓簪千載令人感慕深老去歸田三逕樂
賢勞報國百年心霜餘菊囿疎堪摘雪後梅枝逺獨尋
山水至今遺愛在風清如聽倚梧吟
濟南汶上政相隣只合歸耕致此身雉雊淺畬桑日薄
鳩啼初雨燒痕新彭殤俱盡同今古物我無私孰主賔
欲問香山客入社底須更覔葛天民
　　送張可道管勾赴任西臺
臺閣清流孰與同還家乗傳似乗驄西秦風物由來盛
三輔闗河自古雄邑子爭迎舟簇簇津亭張燕鼓隆隆
相期衣繡重來目還訪青谿野水東
　　雪牕蘭
誰把幽芳寄所思山林乆已負歸期蘿龕賸著雲千頃
蕙帳空留月一規作賦何人捐洛珮招魂有恨弔湘纍
因知老衲夢揮灑杖錫敲冰上劍池
　　送趙仲德歸國學受業兼柬其父宗吉待制
文采家聲固足褒也應地勝得人豪遺民思逺唐風古
太嶽疆分晉水髙壯志聞雞思擊楫雄才倚馬待揮毫
爾翁乆擅絲綸美露冷穹廬夜直勞
　　送笪子敬赴蒼梧尹
簡書深念逺人安出宰蒼梧選上班虚市榖登秋社早
津亭柝盡晝隂閒島夷德被唐虞世鄒魯風移桂象間
奉詔遺祠躬謁奠忍看叢竹雨斑斑
　　送韓九成臺郎赴中臺
賢勞念子獨遐征上計郵程夜不停月暈有紅連碧海
星流如使度青㝠權衡執法裁風紀檮杌誅奸肅政刑
報奏歸來承異渥好迂驄馬到林坰
　　送趙子威臺郎還都
王事雖勞足勝游千官迎候夜鳴騶憲綱乆著威名重
人望還推學術優攬轡直踰沙漠雪題詩偏愛海門秋
歸臺更美皇華使報奏天光動藻旒
　　送楊文舉赴江浙省宣使
凍解青泥柳未青騑騑四牡在林坰家聲奕世推韓斗
天上何人識使星黄閣盍簪春盎盎火城分直夜熒熒
明年重對賢良策第一臚傳出漢庭
　　柯敬仲墨竹二首
醉墨淋漓雨露春九重何止動奎文老龍夜奮千年蟄
采鳳朝翔五色雲淇澳多賢歌衞武蒼梧有淚憶湘君
買山只合丹丘住賸種清隂為我分
何處龍吟百丈泓驟驚風雨助從横縈紆拳石藏千畆
次第寒梢發寸萌嶰谷何人調六律柯亭無客賞竒聲
五湖付與垂綸手斬取長竿掣巨鯨
　　柯敬仲作枯木竹石圖寄樵隠御史命題其上
木石山中託舊盟嵗寒不改此君清相期雲霧隨龍化
更待天風引鳳鳴靜對聞琴宜夜雨閒來欹枕愛秋聲
老樵自是伶倫手調入黄鐘取次成
　　子昂竹石
竹君石丈舊相忘直奉王孫直玉堂碧映罘罳雲氣合
潤侵宫硯露華凉平泉囘首班樵牧艮嶽隨時化犬羊
猶想胸中丘壑在龜谿拱木雨浪浪
　　眉壽堂為趙子威照磨賦
夀域鈞陶萬類春華堂偏慰白頭親黄封蟻汎雲霞動
紫誥鸞回雨露新閥閲聨姻森虎兕曾𤣥奕葉盡麒麟
繡衣不改斑衣樂忠孝兼全在子身
　　次韻馮東麓侍御遊鍾山詩
底須勝集慕山隂咫尺鍾山足訪尋留客但教尊有酒
歸田寧計槖無金才名乆著三朝望經律仍窮萬化心
一代風流真可重後來感慨亦由今
　　東麓侍御赴燕南憲使留别次韻奉餞
從車祖帳候城隂留别題詩辱重尋愧乏鷫鷞酬斗酒
空憐駿骨市千金烏臺衣繡中朝貴牛巷煙蓑故國心
萬世不磨存直道人間彈指去來今
　
　
　
　
　
　蒲室集卷五
欽定四庫全書
　蒲室集卷六
　　　　　　　　　　　　元　釋大訢　撰
　絶句(五言/)
　　米元暉江山秋晚圖二首
紅樹宜秋晚澄江媚落暉扁舟如喚我莫待白頭歸
江山自開闢元氣忽淋漓貫月長虹夜涪翁許獨知
　　松雪翁墨蘭
風佩參差倚秋香暗襲予愁來禁不得誰弔楚三閭
　　畫牛
草煖犢子肥牧閒牛耳濕誰知荷蓑翁風雨租稅急
　　溪山小景
溪光深照席雲氣暗沈山好似西丘土扁舟幾日還
　　口號四首為海樵公送别(儀真舟中作/)
道合形皆寓心親跡任疎偶然成邂逅握手勝交書
矮篷仍漏雨盤屈不如蝸漢使天河上難追萬里槎
功名隨分有聞道古難能收拾香山社霜顱及老僧
蒲香仍五日不是獨醒時有酒從人醉長齋律自持
　絶句(七言/)
　　次韻馬虛中道士贈熊以善之金陵
江湖隨處得相逢四壁囊衣客意同自是雲踪無住著
秋蓬何事解隨風
師友平生孔文舉詞章今代沈佺期豈是雲林遺隱徳
未應才俊困明時
朝望秦淮雲氣清夜聞鶴唳帶風聲參差天闕牛頭没
斷續鍾山馬首迎
焚疏空聞招惠約上書誰復繼鐔津千巖萬壑不歸去
落日長江思逺人
　　次韻答石室元晦
不審徃來相熟未青衣迎棹慣㸔人糗餈分餉家家似
薯蕷炊香頓頓新
憐君身大不及膽想見道公應更癯實錄自彰銘鼎義
能來重掃石浮圖
貝闕羣仙羅玉質也知天下足金銀深慚造物相料理
巖穴偏宜槁木身
義公死葬廬山下也說曇華一度開猶喜老禪隨幻住
昨朝天目寄書來
抗標霅畫同房住况是苕華雪不如扁舟短棹不成去
坐聽鐘沈月上初
　　贈日者沈愛山
君平天上知名久牛渚無人解汎槎獨抱囊衣江海去
扁舟風雨度年華
　　次韻答熊以善秀才
陞堂齊赴鼓隆隆獨著儒衣謁嬾融也勝朝回隨鴈起
西風千騎過雲中
　　風雨歸舟圖
中流鼓枻欲何之乗興何如盡興時蛟鰐垂涎風作橫
山長水逺欲何之
　　古廟折碑圖
古廟殘碑野水村行人囘首暗銷䰟遙天何許孤雲没
不盡青山萬馬奔
　　贈顧可和
鏡客識我麒麟種茅氏憐吾丹鳳鶵幸有小郎供膳美
土酥如練玉為腴
　　虞伯生學士以五詩贈一上人蒙見其一公將歸
　　蜀謁趙魯公次韻
醉罷蒲陶金叵羅散華方丈冩伽陀扁舟許我従公去
浩蕩江漚萬里波
潛宮樓殿五雲開雲外青山萬馬來黼黻天容歸化筆
故應留待謫仙才
我愛鍾山七佛居曇翁重掃刼灰餘先皇同愛靈山記
千古神龍䕶寳書
魯國數年書疏㫁每思髙㑹聽雲和别時有約終相覔
綿竹江頭雨一蓑
西蜀髙僧識馬駒十年江表飽蒿藜宗門喜見南回日
千衆開堂借品題
　　墨梅為馮仲寳賦
秋華瘦影月微茫風袂參差玉佩璫更覺微酸生齒頰
千林煙雨待青黄
　　李息齋墨竹
李公墨妙俱陳跡誰識湖州苦用心惆悵此君猶玉立
空山風雨夜堂深
　　雪忩蘭
百畝無香失舊叢若為膏沐轉光風趙家三昧吳僧得
未覺山人鶴帳空
　　舟至通州夜雨大作
明日京華拂面塵穹廬如雪馬如雲雨聲未忍孤篷别
故遣蕭蕭枕上聞
　　次韻送寥天與
楚江失客暮帆開眼底何人識異材後夜月明潮又滿
青山空繞雨花臺
　　魚樂圖(予作菴東園将謀退休而未能入居之/希古禪師寄魚樂圖索題感而為賦)
築室開池學放魚旋縈九島作江湖畫圖更築煙波好
野水寒塘雪葦枯
　　畫馬
華山歸牧空龍種傳得丹青十二閑前嵗上京聞扈蹕
白雲如見六龍還
　　湘水行春圖
湘江何處問幽棲野服行春曉色微著我茅茨相伴好
不堪衰疾未能歸
　　淵明歸去圖
横亡海上只徒傷夷隘空聞臥首陽歸去柴桑吾故里
髙風猶是昔文章
　　百雁圖
旣集還飛水正深風驚葭葦亂拏音江湖尚爾防矰弋
肯為傳書到上林
　　孤嶼圖為鴈山德長老題
澹煙疎樹月朦朧路隔寒潮斷復通添箇茅齋分我住
明年飛錫海門東
　　梅雪齋為逯彥常賦
梅雪相輝映逺空參橫猶愛月朣朧更期佳實充調鼎
好在青黄煙雨中
　　李遵道墨竹
曾共琅玕節上題淋漓不記醉時揮湘波如舞風如佩
猶待騎鯨碧海歸
　　次韻答征蠻御史五首
　　　贈了空羽士
劒光電繞蒼崖裂阿母金盤進紅雪攜手一笑三千年
更約乘鰲拾海月
　　　秋夜宿瓜洲江風山月亭
波底聞綃聞帛裂玻璃萬頃魚龍雪向來鼙鼓海門秋
夜驚不度穹廬月
　　　寄西山李處士
每憶西山水竹居秋風林影夕陽疎江湖正自無知己
底用嫌人索報書
　　　宿雲峯菴
雪深麋鹿無行跡雲外樵歸何處笛老禪騎虎不驚人
猿拾荒苔掛髙石
　　　游仙
騎雲直上黄金殿騎鶴歸來白玉京飲乾石髓開還合
指㸃蓬萊淺復清
　　濟法師清鏡圖
閣前湖水清如鏡好為行人照白頭寄我畫圖憐我老
何年鏡裏認扁舟
　　次韻馮東麓侍御留題鍾山八功德水
天上羣公玉筍森也隨陶謝入東林臨池最愛清如鏡
不照衰容只照心
　　東麓侍御赴燕南憲使留别次韻奉餞
雄譚咄咄氣陰森𤣥度三生得道林自喜神交忘物我
誰知宇宙本同心
　　竹石圖
　徃年㑹盛克明于幹禮部舟中後蒙以便面相寄今
　見與喜近仁臺郎作竹石圖喜而為題
我愛淮南大小山座分江月弄潺湲竹君石丈能無恙
偏稱臺郎玉筍班
　聯句
　　秋夜同太原張(翥/)仲舉永嘉李(孝光/)季和龍翔寺
　　聯句
先皇日潛邸梵宮冠東南金碧麗紺宇(翥/)旌幢覆瓊函
六龍駐神馭(光/)百靈䕶鸞驂地蟠龍虎氣(訢/)殿擁貂蟬
簪文石露篆古(翥/)化城天樂酣杏梁虹飲渚(光/)璧甃蟾
生潭複道星辰直(訢/)觚稜煙霧含浮圖琅當語(翥/)藻井
罘罳含曾暉雙鐵鳳(光/)清旭眩氷蠶望氣芒碭逺(訢/)問
道崆同嵁御牀塵宛宛(翥/)仙仗華毿毿珠襦韜玉柙(光/)
猊座涵空龕遺弓泣父老(訢/)執豆奔侯男衣冠閟原廟
(翥/)矛㦸圜精藍憑几敭末訓(光/)銘鼎紀𤣥譚聖祚萬世
啟(訢/)法筵諸佛參貝翻譯經六(翥/)圖繪笑像三華鬘衆
唄作(光/)象教一嘿諳猿鶴驚此客(訢/)林磵洗餘慙齋厨
飯香靄(翥/)暝閣鐘聲韽錦蔫渴獸扶(光/)礎踞雕虎耽洒
掃媿無補(訢/)倡酬知匪堪燥吻茗屢沃(翥/)苦心策頻探
焚膏續迅晷(光/)捲簾納霏嵐氍毹月采淨(訢/)鑿落雲液
甘風籟摐古栢(翥/)秋隂挾髙枏戸牖蜂脾矗(光/)丹青海
波涵社中合陶謝(訢/)方外師瞿聃息影了虛寂(翥/)棲禪
屏癡貪苾蒭交折堲(光/)伊蒲不盈甔心同畧形跡(訢/)累
遣忘憂惔錦堆絡扇羽(翥/)赤螭銜劒鐔㕙豪走奰負(光/)
麈尾揮䰐鬖堅壘避屈賈(訢/)陋邦敵吳郯韻劇魔膽落
句雄神力擔擁鼻極營度(翥/)刺手勞鈎撏椷筩逓銀鹿
蠧葉剔白蟫(闕/)　　　　天人繞優曇(訢/)境勝情自曠
理超思彌覃(光/)雲卧委巾舄雨歸借箯籃(翥/)報章愧木
李留帖踰黃柑(訢/)話言諒所慕沾醉詎可妉(光/)捧席白
足慧(翥/)觸屏蒼頭憨(訢/)偏袒罽肩聳(光/)鏤匡鐻耳儋(翥/)
吾我涉誕謾(訢/)爾汝志詀諵(翥/)罅發栗穰厚色滃醪味
醰(光/)剪韭差可芼食魚更須泔(翥/)青谿渙以瀏蔣陵聞
其􁭲(訢/)茲事付千載相期結廬菴(翥/)
　
　
　
　
　
　
　
　
　
　
　
　蒲室集卷六
欽定四庫全書
　蒲室集卷七
　　　　　　　　　　　　元　釋大訢　撰
　序
　　道法師實錄序
宋徽宗朝方士林靈素譛毁佛教法師道公爭之徽宗
怒黥械㫪陵及靈素敗國亦覆昩者或誣佛以祸福吁
郭隗進而强燕穆生去而亡楚豈隗能福穆生能祸人
哉抑善善者人同與賊善者人同棄也矧佛大聖行之
中國繄童孺信之可終毁乎彼世之言治道者必徴於
三代三代之所無則黜以為異獨不察夫三代之地不
過數千里其俗簡易先王因其時而教之詩書易禮後
世地廣數倍俗益偷薄而禮樂刑政不足以盡其術矣
然後西竺聖人之教出焉無刑賞勸人自格非遷善至
若趨厥道妙窮神致化聖君賢臣隂資為治其有功生
民也博矣古有功諸侯子孫猶得世食其土况吾以道
為嗣者乎嗣而絶之不足以為嗣矣器勞也而新之火
敝也而燧之不有弛也不有張也若法師者其張
宗者與當宣和之政淫昬肆虐豈惟毁佛而已而
廷臣無敢言者法師能試命斧鑕食其食思死其事足
以振世勵俗則非徒有功于其教也有功于天下也自
法師没今百七十載而世有不聞其名者十世孫福崇
緝其遺事求述于吳僧祖瑛瑛駴曰吾祖也因遡其譜
與崇為徒昆季蓋𣲖别而不相聞知乆矣乃拜受而述
焉文成請序于予予視今之寄我法中佚居豐食樂其
盛以不戒庸有念夫先世之孔艱哉吾懼其盈焉世無
法師矣瑛也磊磊有竒志强記而辨可世其業尚勉乎
哉尚勉乎哉
　　天禧寺嵩講主刋施五十三佛名經序
吾法一入中國皆知佛為大聖而當時華梵之譯者訓
佛之義不曰聖而曰覺者以佛與人均有靈知之性特
覺與昩之異耳能覺而不昩則人人皆佛也若截然以
大聖自尊使望之若天壌有間則人將退而自畫無進
修之益而非所以道世也譯者之示訓有深㫖矣又覺
有三義焉能自覺者二乘也能覺他者菩薩也能自覺
覺他而覺行圓者佛也曰覺即佛矣復何假于念為蓋
以人心昬亂故佛教之以心念口誦由外制内精專誠
一至於念而無念無念而念常覺不昩以返求乎自性
之佛也金陵法嵩講主博通經論嘗謂修行㨗徑無踰
念佛乃考經援義本其行願取五十三佛與五十三佛
名印施勸誦其訓廸有方矣或問于予曰世有詩書禮
樂之教若是得無混淆乎予曰聖人之教不同而同於
為善夫詩書禮樂郁乎文也而百姓有日用而不知者
是道也無分於上知下愚由一念以擴夫自性之妙雖
庸夫灶婦可能也使家授人誦下以戢惡興善雖刑措
可也上以合乎道真雖比屋可封也又將游乎清泰之
都躋乎仁壽之域則物也我也聖也凢也脗然同體尚
何分于世教哉嵩聞而喜請書以為經序
　　送瑞少曇歸江西序
至大中予主餘英山寺三年㓂至剽掠俱盡僅脱身免
常所雅厚咸相聚匿笑莫有顧予者獨少曇來勞苦數
十返明年佛智遷徑山三月禍作其徒多背去而少曇
又與二三子留侍暨佛智歸江右少曇分坐太白不得
從今復走宜陽而省焉於其行予重有感矣世有君臣
父子夫婦兄弟朋友之教而民或悖之溺于愛者忘其
親訹於利者傷乎義吾徒辭君父之尊絶伉儷之欲惟
師與友之道得同乎人也而吾徒貴遠游大方多衆羣
居千百錯礱砥礪期底于道若是於師友之道又專矣
無汨乎欲無競于利其庻乎有終矣嗚呼孰謂俗之變
能移于吾徒者乎若少曇者可以敦俗者乎
　　蘄州廬山接待菴序
世未有好施而不享其報者若翳桑餓人得簞食猶戮
力效死地何報者之多義耶噫人無良心乆矣將天啟
施心俾有獲其效如此吾浮圖氏祝髪居僧坊其宫宇
食飲裳衣之奉無一不仰於人人亦樂予不靳或適諸
四方則又有作室亭􁧕間奉漿饋食以迎以勞故行不
贏粮居無館榖無輿僕扉履之需朝吳暮楚遇彼舘人
如閲郵傳彼見來者接踵于道亦不暇計率相視為故
常施者不以為德受者亦罔知媿未聞責以施報禮者
何其寡恩哉惟生民之泊于情與而愛奪而憎愛憎而
恩怨隨之矣故吾徒尊之於君后親之於父母皆委之
若遺以遠游者使不累乎情以悉力於道也道必求諸
師師不州里鄉閭有也如得其師幸聞道以歸則君也
親也彼食我也無不報矣又何必計功而食詀詀嚅唲
如里嫗為哉淮右古稱竒山水吾宗三大士闡化諸祖
軰出蘄舒間至今遊錫不絶桑門志宏作廜㢝中道行
者如歸予愳繼之者以乆施不報為解或怠乃事則宏
之志不終矣而幸其安以食息于斯者亦不可以不自
勉也故書以訓之
　　道塲寺雲峯閣詩序
東漢時身毒僧摩騰至館之鴻臚寺後僧居咸曰寺而
以律制之寺率以律名至梁有禪隋唐有教雖各以道
訓其徒而寺猶律也貞元中大智禅師作禅門清規而
禅律于是始判凖規立東西序西以儀于衆東以董庻
務而帑藏出納係之然昔猶交職其事欲偹歴之以閑
其故不以東西為嫌今也反是志髙潔者不適于俗狃
于俗者近乎汙而東序之職始病焉曰吾旣汙之則將
甘受而不辭必漁厚賄餙輿馬至自民其衣僕圉厮飬
侔鉅室務滋黨以脅其主飫酒啖胾貪吏使不問已甚
者有業産萬計故有以來役僧之議吁寺幾何而不淪
胥亡也予行四方所歴寺幾千百求異乎是者霅道塲
耆宿渭公嘗任寺之東職以亷儉聞始寺不競能損己
以紓公公以是裕益捐資示其黨以不私於是闢方丈
作鉅閣以居其主閣成而吳越之耆師碩德與湖海勝
流咸為歌詩頌以落之而徴序於予予觀人之勞而後
食作而後居孰不求豐諸已有公焉有私焉使審乎公
私之辨又益之以才幹而成一閣者夫豈難為哉渭能
㧞其伍以不汙又罄已資以刋傳燈錄十卷施諸名山
其所立不啻有大過人者則頌之者非徒美于渭亦將
有懲于其伍者焉而吾不能不重感於今也
　　悼中天竺布衲雍公偈序
延祐四年四月七日禅師雍公化于天竺中峯五日闍
維之歛牙齶設利與常所持木槵諸不燼者為窣堵藏
之先是移疾卧天勝院彌月曰吾可忘衆耶遽舁歸中
峯力疾訓徒戒執事者以事為書十數通與友決乃怡
然委順衆相視􁂚如也夫人道之貴以誠乎性也自教
流諸夏諸師之言性者罔不極于奥而卒膠于文言莫
克自盡及吾祖以直指之訓來使人恢然獲所素有其
末也不能無敝而後之宗工又因敝為制故有倡彌高
而機益峻如三代樸散教化衰而刑禁拲梏之操用焉
命誓之不行而盟㑹侵伐之例列焉皆一時權宜非得
已也然竒變不常縱擒無端而可捕撮其形跡哉今之
學者不能自誠以盡性妙徒玩其跡相與師授徒受曰
某若為而高而峻某而平實勿學也隳其関鐍鑿其穿
穴取其語之近似者模儗之以為古用是遂以躐清序
尸鉅刹傲然以名于世世亦恬不為異而孰得夫偽真
也噫惟于死生之變不可誣不俟詰而較然矣禅師始
居天目之西巘事髙峯妙公庀其役至躬舂爨樵槱晚
嗣其道固知異乎如此者矣漕使瞿公請居大覺寺十
餘年以勞衆數逃去衆懷之復稍稍尋至然不威或乆
則慢之亦不屑也居中峯衆益至食不繼則躬乞以給
貌瘠黒少容止又語戅寡文人始譏以不韻及是皆大
愧悔豈徒媿之反譽之也譽不止且悼之矣有得南山
悼偈若干首示予予喜其能敦乎夲亡事乎末可激勸
學者故畀之序云
　　送方上人序
士貴逺遊以能交天下士也邇來王公待士之禮廢士
不克遊惟吾徒得肆逰窮燕首越所至諸寺咸命典客
司游者非徒利舍館而已其送迎有禮先後有序賔主
倡答横機迅辨有足觀者故遊之遠莫若吾徒而交之
廣得人人而閲之又莫若典客也然猶必擇通邑大方
多衆乃克觀天下士而為務最煩才俊不屑于就其下
者又不足以交其客以故名亦昩昩焉延祐四年杭凈
慈得方上人為典客客至如驛善其職由是譽日起以
都邑之㑹賔客之多無逾錢唐而凈慈又大方使上人
典其客上人衢人也衢之俗多儒其流于吾徒者亦漸
儒習故上人雖游不廢吟事而游者樂之然吾徒遊之
之道非以富山水慕聞達而事於諓諓篇什為也故上
人之歸得贈言於其友不以詩而以偈爭以古德之事
而告之有深㫖矣上人深乎哉
　　楊雲巖居士作蔣山僧堂偈序
寺古制皆有僧堂然惟會食而已至於寝處則有别室
如今教律院猶然也獨禪林自唐開元中百丈海禪師
作清規設長連牀于堂少長盡入居之牀端為木函盈
赤以貯三衣一鉢外無餘畜也坐卧起居有時凢晨昬
午夜以及旦長老首座加廵警焉惰者罰不率教而擯
之至於禪寂䇄苦枯枝湛然止水衆千百肅如也由貞
元距今六百年他規盡廢僧散處寺内外甚者一己占
屋數十間積産業以萬計輿馬僕從儗巨室冒刑法汙
宗教有不可勝言者矣而堂之規獨猶得如古使天下
之凢若僧者盡撤其私室禁其私畜而㑹之于一堂申
以吾祖之規教之庸有如前所陳之敝乎而僧者終其
身不越堂中繼之以不昬不亂虛而照寂而應超生死
越三界雖古聖賢不出乎是也金陵蔣山肇建于梁寳
公初名開善宋熈寧間改創禪院居衆千百號江左第
一泰定二年春寺弗戒于火鞠為灰燼長老曇芳禪師
能以誠感人人故樂為之用無貴賤貧富咸願出才力
效指使期年而寺成者過半而長者楊震之曰若僧堂
者禪林之元氣也我則為之暨訖工費鈔十萬貫有竒
髙明爽塏視舊有加焉震之復與諸公登其堂歌頌以
落之予觀夫佛寺之興率謀諸施者然皆以像設金碧
之盛可誇耀于人之耳目而徼夫福田利益而為之也
而震之不誇耀不徼福其志必曰居此堂者為能明佛
之性傳佛之道然也若是則求報于外者其責輕責難
於外者其任重而吾徒之居此也得不戒且懼乎
　　王氏孝感瑞華圖詩序
世之有符瑞神異之事載于書驗于今耳聞目睹數數
然也而未有能究其所從出使人瞭然以不疑者其故
何哉徒以孔子不語怪為解而其所以不語者又何哉
或曰怪不足言也若是則性與天道不可得而聞者其
亦不足言乎孔子生亂時道降俗薄故因時制敝扶持
綱常苟非切于人事唯恐致惑于人特秘之而不言耳
然則其終不可以致語耶西方有佛曰人之性其來無
初其徃無終大而天地散而萬物日縣于上雨澤于下
山嶽河海卉木鱗介至若神竒物怪變化萬状皆自一
性而出故有啟書以返風噀酒而降雨孝感而魚躍筍
迸誠格而泉涌者唯性之本具非假於外也使能全其
性之妙雖天地位萬物育不啻過矣吾于王侯瑞華之
異而重有徴于斯言也初侯父忠愍公使日本死于王
事侯母方盛年誓斷髪為尼嘗㕘高峯妙公得其性妙
之㫖矣而侯自弱冠出仕即以能稱累遷至三品官而
養母至孝母旣學佛泊然于世至治二年七月朔趺坐
而逝遂以佛之制闍維之獲舍利五色斵石為窣堵葬
焉侯猶衰絰居喪三年從儒禮也一日奠于筵有折山
丹華于缾者俄結一物如杯玊雪瑩然人咸異之而以
詩文稱美者何限侯謂其母佛之徒也徴言于予予得
以佛之説告焉人之均有是性而物誘之若蔽焉若失
焉非有明而復之之功焉能死而不亂者耶夫欲善乎
性學者無踰于物而治世之道必用于儒也今侯之于
母明佛之性用儒之禮由是而感通故異華之徴皆性
善之㣲著者耳而侯方嚮用使擴而充之移孝于忠以
致君澤民使休徴應而甘露降醴泉出則後之人又將
歌咏之無已也侯名都中由兩淛漕使今為福建道都
元帥母張氏諱普貴字無為云
　　送張子安御史序
南䑓所轄三省江浙為最重常嵗監察巡按必選上名
以行天厯改元之秋張公子安來杭時故相新薨北方
用兵供給繁劇海上獲諜者戮于市人心洶懼子安由
浙西東入閩廵行諸郡以鎮撫之隨事損益觀時翕張
外肅内恕民獲奠安初行省以禮物錢徴歛過度至是
劾其罪追所歛歸其主天子聞而賜之幣以旌其直君
子謂子安于是知政刑矣按周官御史掌傳命記事者
由秦漢以來任以弹劾宋復以兼諫諍而國朝之待是
選也人佩一印使得以專言事若朝廷之紀綱中外百
司之賢否官之蠧政民之隠疾必周知而偹言之雖曰
責人而不知人之責己者尤重也然知之有不周言之
或不當於是有廵按之典察其風俗訪其得失焉猶古
者觀詩以知民風持節以聽政于天下事無所不得言
而後之君子不克舉其職唯覆其按牘奉行故實而已
不任于人而任于法不求諸實而求其跡使人有不直
而吏者深文巧詆牢不可破雖有子産之智何疵以得
焉或者苟祿自愛見有怙勢作威與無辜被祸而牽于
上之好惡者則惴惴焉唯恐有聞以累于己也必先委
之而去况敢擊其所强而直其所枉乎又有避嫌畏譏
日馳百里夜宿公館戒閽吏固扄鐍雖親友莫得靣睨
屋梁坐終日澹然無所為至户外事漫不加省而烏在
所謂察與訪乎若是猶曰守文毋害而况有不可勝言
者耶雖然衣必垢也而後濯之井必咎也而後渫之不
有敝也其孰更之故上即位之初首定風憲之選凡所
擢用率皆竒士而子安尤䝉寵知吾見其蹇蹇匪躬肅
清邦憲以奮其大有為也必也尊道德而抑奔競則君
子以類進而小人不敢徼幸矣先教化而後刑罰則吏
畏法以知義而獄訟簡矣擇賢守令而汲進之扶植之
使得以盡牧字之道則家給人足盗賊息而國用紓矣
若呂公著之言御史當論國家利害之大計勿察官司
簿領之細過者吾取之吾又居巖穴遊方之外者也於
時事不通比者聖天子易潜邸為寺臺宮命予居之而
辱子安之愛尤篤以其所司直言也敢不誦所聞而直
告之
　　王可毅尚書還朝序
金陵古建都地然自孫吳而下皆偏據南方弗克統一
説者謂天地之氣至南而極不可以建大國朝諸侯蓋
陽生于子而極於午子位朔方朔猶蘇也謂萬物至此
絶而復蘇始而終終而始生生無窮矣必王者自朔方
而南隂陽相乗其氣循環而後可以當之歲在乙丑今
上皇帝以潜龍來君而向所謂龍蟠虎踞者若増其雄
而幸其有所遭也説者又曰古之天子廵守方國後世
不然而天生命世之聖必先使之周游南北以通民情
以任天命之寄粤若世祖西出關陜浮襄漢南畧武昌
歸繼大統混一區宇而開太平萬世之基今上為世祖
曽孫蚤歲冒渉艱險轍環天下是天所以付世祖者而
以畀之也天厯改元之十二月上以潜邸為大龍翔集
慶寺亦猶世祖駐蹕武昌而以其地建元興寺焉明年
九月命工部尚書王公來董其役先是上命行御史臺
擇主僧居其寺不以大訢不肖俾偹灑掃以是得日承
尚書公之命因而竊觀其為人温然而春汪然而莫知
其涯也聽其言跡其行必欲内不以一豪欺於君外不
以一豪欺于民交友以誠莅事簡以嚴御下也以和易
而樂與人為善方是役之興江南大旱民始疑愳公既
至儗内府例人日給錢米有差羣工麕至不約而集者
二千人乃縣鼓鳴鐸以程其勤惰故工無浮食五旬而
材告具十一月朝廷陞公為天官尚書遣使趣其還客
有問于予曰尚書為天子近臣學問政事方施之天下
人望之朝以繼夕而乃濡滯于一寺之役無若不相當
然况佛之道不知于世教何如也幸勿蔽于私為我陳
之于是進之曰佛之教簡大無為上智者由之以造乎
性妙合乎道真而中人以下猶能遷善畏禍故其化之
弛張有大焉有小焉如唐之太宗房杜宋之仁廟富范
亦謂君相之聖且賢者然皆資其道以善于世而國朝
崇信之篤度越古昔蓋以薄海内外萬方畢臣其習俗
各異十已八九而鮮有不事佛遵其化以善者孰謂於
世無補其或接之過度縱其徒而不之問隳禮法蠧生
民是溺其跡而不適其宜然非佛之咎也今聖明在天
而尚書公方以房杜富范自任凢所建明無一不合于
道豈以歲饑民無所食商賈無所售其材工無所償其
技相胥于流殍而不之顧乃于農隙大出錢粟貿材僦
工于以集事于以振乏惠莫大焉况以潜邸之重而上
嘗居之四年宜臣子者於兹祈天永命而盡忠乎所事
且志不避難易身不擇勞逸亦其所職也客乃媿謝因
以其語責之尚書公公曰子言然也我行有日矣盍書
以為北歸贈行序公名士𢎞字可毅皆上所命之云
　　送嶽柱留守還朝序
皇上居金陵之四年山川百靈保祐聖躬勛功懋德起
登大統即位之初首改所居為大龍翔集慶寺明年度
材告具以向方不利于歲而止又明年上命嶽柱公來
測圭攷景築基而營焉若夫資用之從出官吏之效命
則又有䑓官以提其綱御史以糾其怠其于敬慎惕如
也每晨漏下五刻公必先至乃伐鼓下令置籍以閲其
屬戒某若某事而與集盈縮寓諸勤惰寛急之間雖巧
厯善計莫之察焉不十月而落成其布畫規度悉按京
都而江南或未覩故吳越湘漢之人裹糧來游接踵于
道心動目駭至相繪圖而歸傳播誇美謂國朝崇佛古
未有而莫能推原其意或有取于五行之説者曰我國
家肇自北北水也佛生于西西金也金水相生欲培本
以强幹浚原以導其流若子母然噫無亦議其跡而不
本夫教論其功而不及夫道是未知佛也欽惟世祖奄
有區宇文綏武定各有攸施而佛者慈仁怡愉無刑威
賞勸人自畏惡而趨善可以薰陶至和而躋吾民于仁
壽之域舍是無有加者故累朝遵之以為盛典然尊其
教必嚴其居宏其道必求其人嚴其居有成功者公之
任也宏其道而未知所濟者吾之責也故吾始而喜再
而媿而三則懼矣吾自奉命灑掃以來朝夕兢兢于是
思率吾徒策勛于無為致美乎不覩六鑿無所用其明
心匠不能措其巧崇然而基突然而奥而同然與萬物
者游斯吾所以修夫内者也使吾之修夫内能若公之
有成功則庻乎免矣公鴻吉哩氏事母至孝母没二十
年見人有母與言而偶及之者必流涕嗚咽不已友諸
弟終始無間言而居官無異政嘗守覃懷蝗至其屬邑
修武有唐太宗廟公禱之其夕大雨蝗盡死至治間朝
廷作大廟命公董其役事辦而民不擾至今傳誦之以
故特膺選命而有是行也而授公留守云其年至順辛
未十月復有㫖召還住山大訢序以贈之
　　梅孝子序
梅孝子居吳門孝於其親有過人之行母嘗疾篤醫藥
弗療於是刲股肉為羮以進母啖之而愈他日母復疾
且益甚孝子取香之有膏液者為巨炷然頂與臂祝于
天願减已算以延母壽時夕隂雨拜起仰視雲霾凈朗
星斗呈露母眊昬見神人盛衣冠持盂水汛灑之即起
無恙今年垂八十愈益康强邦人士為詩文稱道者甚
衆有以韓子鄠人之説疑其毁傷致斃以瀆于政而質
于予予謂事有經有權世降俗下民散乆矣苟有一善
君子嘉其志而恕其情可也伋壽申生死於父命鉏麑
死于其主龍逢比干死于其君而史稱之不以戕生為
嫌仁人孝子不忍其親之危殆或可覬其生之萬一寧
顧一創之烈雖死猶樂之况其不必死乎又人心之感
速于影響蔡順之母嚙其指而子則心動朱壽昌七歲
失母求之五十年不能得乃然頂臂刺指血書佛經祈
終見之所謂人事盡而天理見也天理者性也由性之
充可以貫乎天地神明達乎死生變化而造夫道矣曽
子謂先意承志諭父母于道孝之大者孝子能因是以
明夫性而進夫道其于飬親不至已乎孝子名應字榮
甫予未之識其質于予者蜀僧光公實以書來其言若
是云
　　送䑓醫馮善甫序
道德之貴尚矣然以之輔世導民非薰陶涵濡之乆未
易成化以取速效下而諸子百師之學雖各有可觀而
衛生恤患切于時用以施惠愛于人者莫醫氏若也故
古之魁偉之士不試用于時則願為良醫以行其志世
俗日降庸醫射利務徼幸以嘗其技而人之誤致委斃
不終其天年者有矣予來金陵識馮君善甫以名醫為
憲䑓郎屬日交公卿貴游然聞人疾雖賤貧無不徃視
悉予善藥或他藥不能治更召善甫疾無不愈至有所
報謝則辭不苟受人咸稱其長者後至元二年夏天台
僧㑹翁病且殆息幾絶其友召善甫理之即無恙㑹翁
感其德而形諸歌詩焉予觀人之生飬息聚惟適之安
求甘毳以奉其欲時診察以宣其氣猶懼不虞也而吾
徒之適四方犯寒暑忘飢渇隻影萬里無僮僕親舊之
相恤孜孜焉惟聞道而後已固将外形骸忘軀命視死
若歸也而仁人之心能無軫念之宜乎善甫之待㑹翁
而不望其報矣吾故序醫之功于諸子之上而告之以
道德之懿而不為虛美也
　
　
　
　
　
　
　
　
　
　
　蒲室集卷七
欽定四庫全書
　蒲室集卷八
　　　　　　　　　　　　元　釋大訢　撰
　序
　　奉敕重修百丈山大智覺照𢎞宗妙行禪師禪林
　　清規九章序
　　　祝聖章
人之所貴在明道故自古聖君崇吾西方之教不以世
禮待吾徒尊其道也欽惟國朝優遇尤至特蠲賦役使
安厥居而期以悉力于道聖恩廣博天地莫窮必也悟
明佛性以歸于至善發揮妙用以超乎至神導民于無
為之化躋世於仁壽之域以是報君斯吾徒所當盡心
也其見諸日用則朝夕必祝一飯不忘而存夫軌度焉
　　　報本章
性者人之大本也振天地而莫知其始窮萬世而莫知
其終佛與衆生均有是性悟之而登妙覺迷之而流浪
生死從刼至刼六道異趨業報展轉無有窮已所頼聖
訓洋洋堪作依怙吾徒忝形服與法系遵其行之為律
宣其言之為教傳其心之為禪而循吾所謂大本者以
同夫物之全體妙用始可稱佛子而續慧命也其于諱
日追悼豈世禮哉
　　　報國恩章
國有禘祫四時之祭所以昭功德隆本始重繼嗣也而
聖朝崇佛世祖而下咸各建寺謂由佛應身以御天下
化儀旣終復歸佛位于是設聖容具佛壇塲月以五祭
龍翔為文帝潛邸奉㫖春秋二忌各閲藏經七日畢䑓
臣設奠展禮如生而致夫羹牆之思焉然吾徒之朝夕
于斯者母以華居佚食為安惟勵夫道而思所報効以
期于心法俱冺施受兩忘則不徒食而徒居也勉之勉
之如世祖列聖忌諸官至期詣各寺行香謹識時日于
左方
　　　尊祖章
人各祀其祖重其形生之始也形生始于愛然形有時
而化愛有時而盡惟性之靈然不昧者不恃生而有不
偕亡而無故佛教人必明性而後之學者復膠于文言
不得其指歸猶醫之善方書而廢藥石何益哉及吾祖
達磨至示以直指之道而人始廓然見夫自性之妙不
求文字不資語黙而得于謦欬聲色之外則吾徒之傳
祖道嗣祖位者如火之薪水之器無古今之間毫厘之
異不猶重于形生之始乎後百丈海禪師又作清規以
居吾徒而禪林于是乎始白雲端公謂宜祀達磨于中
百丈陪于右而各寺之開山祖配焉見于祖堂綱紀序
　　　住持章
佛教入中國四百年而達磨至又八傳而至百丈海公
唯以道相授受或巖居穴處或寄律寺不聞有住持之
名百丈以禪宗浸盛上而君相王公下而儒老百氏皆
鄉風問道有徒實繁非崇其位則師法不嚴始奉其師
為住持而尊之曰長老如天竺之稱須菩提以齒德俱
尊也作廣堂以居其衆設兩序以分其職而制度粲然
矣至作務猶與衆均其勞曰一日不作一日不食烏有
庾廩之富輿僕之安哉故始由衆所推既而命之官而
辭聘不赴者多矣後則貴續豪奪視若奇貨然苟非其
人一寺廢蕩又遺黨于後至數十年蔓不可圖而徃徃
傳其㝠報之慘有不忍聞者可不戒且懼乎
　　　兩序章
兩序之設為衆辦事而因以提綱唱道黼黻宗猷至若
司帑庾歴庻務世出世法無不閑習然後據位稱師臨
衆馭物則全體備用所謂成已而成人者乎古猶東西
易位而交職之不以班資崇卑為嫌今岐而二之非也
甚而黨鬭强弱異勢至不相容者有矣惟主者申祖訓
以戒之欲其無爭必慎擇所任使各當其職人無間言
可也
　　　大衆章
歸虚之水鄧林之木以聚者衆也今夫大方居衆千百
倒廩而炊赭山而爨亦有所聚也而四方之來如歸若
已所固有者果何為哉葢佛以人之流轉三界出沒生
死惟明道悟性以超于妙覺則羣生異類咸資其善而
訓其徒以省已為然故人人之待其徒猶待其師雖摩
肩接踵而至惟恐奉之不及不以其衆而少怠也不然
則有以尺地斗粟而相訟者多矣豈其獨愚甘委其貲
以廣吾居輟其飱以食吾徒吾徒之食于斯居于斯果
何為哉果何為哉
　　　節臘章
僧不序齒而序臘以别俗也西域三時以一時為安居
出入有禁止凡禪誦行坐依受戒先後為次而制以九
旬䇿勲于道以三旬營資身之具使内外均養身心俱
安也尅期進修不舍寸隂䕶惜寸隂行兼慈忍㫖哉聖
訓萬世永遵而五竺地廣暑寒淋潦氣候之弗齊故結
制有以四月五月十二月然皆始以十六日所謂兩安
居者因地隨時惟適之安或曰坐夏或曰坐臘戒臘之
義始此如言騐蠟人氷以坐臘之人騐其行猶氷潔或
謂埋蠟人于地以騐所修之成虧者類淫巫俚語庸非
相傳之訛耶且吾所修證聖不能窺豈外物可測其進
退哉今禪林結制以四月望觧以七月望者若先一日
講行禮儀而期内得專志於道故累其繁文亦隨方毘
尼或議不如法而不知其得法外意也中土以冬為一
陽之始嵗為四時之耑物時維新人情胥慶禮貴同俗
化在隨宜故以結觧冬年為四大節周旋規矩聳觀龍
象之筵主賔倡酬兼聞獅子之吼禮文秩秩猗歟盛哉
　　　法器章
上古之世有化而無教化不足而禮樂作焉撃壤之歌
不如九成之奏窪尊之飲不若五齊之醇然文生于質
貴乎本也吾天竺聖人最初示化謂人人妙覺本無聖
凡物物全真寜有淨穢無假修證不渉功用而昧者茫
然自失若聾瞽焉于是隨機設教擊犍椎以集衆演之
為三藏修之為禪定迄于四十九年而化儀終矣梵語
犍椎凡瓦木銅鐡之有聲者若鐘磬鐃鼓椎板螺唄叢
林至今傚其制而用之于以儆昏怠肅教令導幽滯而
和神人也若夫大定常應大用常寂聞非有聞覺亦非
覺以考以擊𤣥風載揚無思無為化日自永雍雍乎仁
壽之域清泰之都矣
　　曹文貞公續集序
嘗讀唐房杜王魏傳咸稱其善屬文而文逸不傳特著
其相業與善諫諍之尤焯然者至今人人稱誦而以不
得全集觀之為恨然聖人之教人本以尊德性道問學
士行之美全德為上德充于中文著于外其為政設施
則必俟夫時與命而君子不可必焉故觀人之道稱其
政未若論其材誦其言未若薰其德徃年呉興趙公子
昻巴邑鄧公善之與予為方外交抵掌論人物亟稱漢
泉曹公士開才德之美予故以心識之至治間公以侍
御史來為浙西憲使省院百司氣慴股栗善政著聞天
厯初文皇尊用儒臣特授公西䑓中丞尋以老告薨于
家諡文貞公至正四年御史䑓文下刻公諸集于諸路
府學示所以褒崇元老勸勵來者而使有矜式焉惟古
國史采詩以觀民風漢魏晉唐而下詩益盛猶必擇夫
名家之傳世者然後人誦而家藏之若公之作固可名
家傳世也公之季南䑓管勾君又得于公之賔從僚佐
門生故吏之所稱道傳寫凡詩與文若干編彚為續集
若干卷增刻之可謂善繼述者矣若公徧歴臺省建言
論事雜著書間不止此藏于敭山家塾君以職所繫未
暇歸而掇拾編錄尚期他日以成其志噫視杜房王魏
之逸遺人猶惜之而公之才德旣施于有政復有文以
傳後于是人又喜公之有子而占慶澤之流于無窮也
予甞承公有一日之雅竊叙其末而附于韓之大顛歐
陽於居訥之義或無嫌焉
　　送常道夫游武夷詩序
士貴明道而不知道之所以明其有得于師友講論之
緒餘則資于潤色文辭發明著述自足名世傳後孰有
冺見聞絶思慮超然獨得于筆授口受之外以振天地
窮萬世而獨存者乎吾游方外辱交名公士夫慕其雄
文碩望者固多矣而以道相求心無間然獨得常公道
夫公天厯間辭西臺照磨徧游名山東探禹穴以極于
海西踰岷峨南渡滇池北入窮髮意所欲必至萬里跬
歩也凡魁儒隱士禪宗山老必卑已諮詢及言忘神㑹
脱然有得于語黙耳目之所不及而親造之妙則又若
身至目睹之不可誣也自是而麾斥八極磅礴萬物以
與天游矣後至元中連為三䑓御史犯顔極諫鉏撃奸
邪有古亮直之風陞雲南憲副行省百司敬之猶神明
士民愛之如親友公辭歸省憲交訟人益以重公公家
闗右少仕江南中年歸葺廬墓教二子皆為名儒使奉
祭祀于是放情山澤時從一僮或單已獨徃日百里如
飛與野老豎牧雜處忘歸冬夏一裘葛泊如也及臨政
言事雖斧質在前不為少阻葢能一死生齊禍福而威
武可屈乎視身世物我如邂逅而富貴貧賤能易其慮
乎吾甞愛宋楊次公之為人而公則庻幾之至正三年
宣政院奏公斷事官未幾移疾來金陵留旬月又將有
武夷游吾羈官寺而不能去乃書所媿以與之别
　　送周君榮判官序
國朝建行臺于金陵以統制南紀故金陵雖大郡朝夕
奉約束惟謹郡守佐徃徃避煩不樂就就或託故去否
則盡剗鋩鍔務善圓以趨合而猶或不免焉至元六年
冬廬陵周公君榮來佐郡奉上以誠持已以亷介不激
不隨不為表襮惟彰明法律示吏民以信先數年江西
湖廣輸粟郡倉轉輸海運達于京郡縱吏裕取而約與
致鬭死殺傷亡算公至董之下令條析一示之平至今
遵以為式更作臺治察院與曹南王卞將軍祠委公督
其役工具落成而民若不知三年郡安其政公雅恬退
不求薦揚而輿人誦之謂古之仕者得任專行志故施
惠于民也易今則牽制上下而金陵為尤難况一倅能
設施如是乎由是專一府帥一閫視古良牧豈多讓哉
公曾大父宋季甞㕘金陵帥幕大父守廬陵公以䕃三
為邑宰皆著善績及是累官五品而陞秩未涯也夫棧
道九折而車行無休呂梁千仭而舟銜尾以濟惟慎之
而已况公以家世之舊安行乎仁義而輔之以才智何
適而不可公行矣當大展其用以副輿人之祝予忝同
里又辱知竊喜而書之且率吾徒賦詩追而與之别
　　送髙徳潤歸義興序
予居杭鳯山時有别墅陽羡嵗一至焉愛其長林豐谷
平園大谿之勝又多故家文儒可與游從始欲終居之
特愳其賦役煩重與細民頑獷好鬭甚至其父母妻子
有病瘍死䘮秘匿不發鉤人唇吻佯相毆撃密以死病
者推堕舁致乘之以掠人廬室器物小則責賂及負若
租貸甚則誣之官檢覆逮繋至累嵗不能自直者徃徃
而然故家巨室不幸遇之立可破産其有幸能樹立則
必結官府交貴游援聲勢以自張否則使于若弟業吏
不顧汙其身覬以保其家舍是則雖有良田沃壤不能
一日而守之也子去杭來金陵而不至陽羡者十八年
矣今年春髙君德潤來自陽羡訪其故家遺老則淪䘮
無幾而重吾所感如是焉德潤年壯才茂大府將試補
吏不樂也上書御史府御史器之舉充校官捧檄而歸
以慰其親方大肆于學以應明詔以取科第仕進若拾
級爾予故書所感以贈其行使其里之人視之庻有以
變其俗且期德潤他日試用為長民于四方必能敦美
風化致時治平則吾可隨地卜築終吾之老于以締方
外之好焉
　　送姪陳九萬道士序
吾族由九江徙南昌世為士人自吾從祖父伯父與吾
始學佛而吾弟與姪又有為老氏學者吾鄉之人以是
占吾族之隆替而不能不有感于時代人物之異或者
又曰自戰國秦漢以來王道不行士大夫無世守之業
故豪傑之士徃徃寄跡于浮圖老子中而世道系之矣
噫以是説者指其跡則似之泝其世推其事則有足悲
也而不察夫道有常有變有異而同同而異而終合于
大同也人之貴在明性而孔子罕言之至于上古之三
墳大道又闕而不傳豈以生亂時惟因事制弊急以綱
常之教維持之故于若性若命若死生鬼神有不暇論
且不欲以廣大無徵之語以疑其俗然猶時發其秘惜
無上智之資能自求而獨得于言外也及佛入中國而
言性也詳以盡濟物也溥而博而大道益明于老氏之
道德使人溯流窮源復于大樸以即乎性命之正者雖
翕張不倫而同所以輔世也如曰是有太極是生兩儀
曰有物混成先天地生與吾所謂三界唯心萬法唯識
者不同乎曰精氣為物游魂為變萬物出于機入于機
與吾所謂三世果因善惡影響者不同乎而後之不能
本其道之同而斥以兩岐之異不惟其教之善而訾以
末流之弊者非通論也又安得通人而與之論哉適吾
姪九萬來省予問鄉曲話故舊而及或者之言吾不得
不復其説且喜九萬雖黄冠而不廢儒業又將從吾游
以䆒吾所學而吾以潛邸新寺方事營繕而未能也故
九萬暫别歸洪他日寺成乞退居巖穴當招九萬同徃
因書所論為約而訂以毋爽云
　　楊氏鏡中序
嘉禾楊公顯官四十年有異政猶若不慊然常曰人之
貴在明性而已聲利非吾志也而佛之言性大備于是
交于佛氏之賢者而求其説焉其家人子弟率通佛理
有女名端慧聰敏絶人適姑蘇陸承孫以二族之大施
德姻黨而樂習禪定凝坐終日自號鏡中取于應物無
跡之義夫範金為器者各職其用用之勞則敝惟鏡之
為質也靜而其用不煩明足以鑑量足以容其來不迎
其去不將其在人則靈府也人不自見其形俾自視莫
見也必得鏡而後見之夫鏡外物也形吾形也非鏡吾
無以見形非見形吾無以見鏡之明故旦旦視之猶懼
夫鏡之昏焉吾貌之少而壯壯而老日遷月化倐忽變
滅而形不能久也而吾之所以靈于物而亘天地不磨
者反棄之不顧其輕重取舍顛倒若是有足悲夫
　　月上人周易解序
吾俗世業儒而吾㓜學佛于儒之事不通臨川危太樸
以其從父有為釋氏曰月公者所注周易徵序于予予
謂儒先于易論之詳矣庸置吾喙于其間哉吾與月佛
之徒也不若以佛之意求之佛言性之初虚而明虚明
而風金火水相盪相摩而天地人物形焉與易有太極
而生兩儀四象八卦其旨相合而老子曰道揚雄曰𤣥
是已或謂人禀二氣五行以生而曰性出天地何哉夫
性之體其大無外其始無初其存無終不可得而名狀
也古之至人以其髙而明者象乎天博而厚者象乎地
又于其中靈然不昧假夫形氣以生者為人與天地而
三之天地變化而有雷風水火山澤重之以六十四卦
衍之以三百八十四爻而剛柔尊卑之位别焉猶人之
貌言視聽思其質有聖愚之相逺其事有吉凶悔吝之
倚伏雖萬不同未有不循夫性而出者也而性之以氣
以習論性而自狹自私以自戾夫先聖之言吾無取焉
唯邵子謂心在天地先而天地自我出者得之譬之水
出于崑崙其始濫觴流而為江為河為海滙而為沼泓
而為泉鑿而為井鼓而為潮汐激而為波濤漂而為沬
為漚為泡汨而為泥為濁為穢沍而為氷融而為液其
實皆水也如以一漚之小而責其水之不同不知水之
全者也人之局于形氣之微而自昧其性之廣不識夫
性之全者也能識夫性則可以言全易矣故先賢曰心
易曰已易者有得于佛之説人人廓然以見夫自性之
妙不儒釋而異也則月之註吾之序孰曰不然吾又聞
先師言咸淳間三衢耆宿簡竹屋由餘干過臨川夜與
月公論易達旦而别簡恨迫于官事不克以禪門綱要
相與激揚盖月未甞出游終日兀坐觀河圖有警悟非
由師授而能也受業雙林寺自號雙谿云
　
　蒲室集卷八
欽定四庫全書
　蒲室集卷九
　　　　　　　　　　　　元　釋大訢　撰
　記
　　開府儀同三司榮禄大夫平章政事集賢院使領
　　㑹同舘事吳國公杭州高麗惠因教寺歳閲藏經
　　記
佛於天下咸所尊事或謂福以幸求禍以苟免而佛可
諂也庸知佛之道多方有大焉有小焉夫大臣之事佛
也志與道合𤣥黙寡欲澤下於民之謂施戡禍定亂之
謂慈不徼生不畏死若唐顔真卿宋富弼范仲淹是已
其有窮土木靡金帛厲民以徼福利者非佛意也開府
儀同三司上柱國拜布哈公相繼為江西江浙湖廣行
省左丞相惟曰自貴富以訖有家予曷報於君親恩欲
風動於民率之以忠孝莫若善事佛先是以幣金千定
施杭十大寺使咸以子母相生歳取其什一給其費以
月第之各閲經一藏延祐四年又自武昌寓二百定以
歸興元惠因二寺通前為十二藏月閲之歳周而更始
焉惠因寺受金最後以冬季以蕆事必肅必恭圖乆勿
隳爰琢堅石而刻之辭曰
維西有聖覺道專心㝠心物觀化元摉括么麽無遺言
有作緝之富以文疇俾津筏惠墊昏赫赫左相為雄藩
匪徼匪媚忠孝存曰覺有訓徒之勤畀之金繒期勿諼
拜稽萬壽奉我君爰有親兮思孔殷高峰之陽湖之原
考撃鐘鼔播今聞尚期似之伊後昆
　　吳興封山資敬寺記(代佛智師作/)
楚越多竒山然不窮躋深入不得其勝行者告病焉獨
吳分錯河涇易舟楫可游衍猶若沮洳無喬木鉅谷以
臨高深居者昧如也子居南屏有别墅武康舟上下風
渚間望諸峰嶢然異之曰古封山也徳人文翁居之舍
舟造焉松雜立如㦸徑術脩直少折得方池植多美芙
蕖碧草蜿蜒門廡邃深隱居若巨府金像位殿上神人
環衛考鐘縣鼓衆濟濟多儀僮走報翁肅客升堂入於
室客主為禮引坐圓亭顧瞻風景萬石人立又北巨石
龜伏泉出背尾匯於坎溢流入於池山左右顧中特起
奔伏不窮東挾計籌又東走天目以起其勢南抗石城
西揖蒼弁其麓飲于溪實屏蔽蔽作我捍禦外隆中夷
氣燠而清植物肥碩翾飛鹿􁀙若與人狎以相樂閒暇
也翁喜答客且語之故始山之歸於我為宋給事中盛
章墓至大初其孫遷塟而去我與值渚上相語合願奉
質劑取視亡害即輸其直五年為室益殫巨萬咸無所
乞假然常居未有圭撮餘幸成之不自知其何道也又
曰人之貴乎物者以明道也道不明斯物矣吾又幸聞
諸師故師之高曾宜祀於奥而形生之始又可不報故
吾之昭穆配焉若盛氏之思亦與享宇下以廣愛也將
聞於朝請名資敬寺而未有紀師幸至不有待耶予耄
矣行四方辱佳山水不少率疲於頓踣又否則或汙於
庸富家逰錫不一顧能若是山之竒得售賢主人以與
吾等㳺者寡矣將寓翁一榻以盡衰朽而又有楚行心
忽忽也以吾宗之重若孱懦者負之不幾於敗覆而翁
之材之徳使遯跡自善非牽於兹山之累乎又見吾黨
之似是而非以位以氣以相軋若庻幾乎翁不可得也
翁諱清杰族吳興姚氏業儒幼受經杭之道明寺學博
而要雅器量自持確然於物無髪欲好周人急故邑人
相教翁長者無犯翁意有過里中望其廬㦸手曰是清
淨居毋相汙輙入寺或惡子因以悛革蘄為善自效其
道感人類是懼難其繼益訓徒徒元禮元遜咸有軌度
可世守也末書之用嚴其訓
　　杭州金剛顯教院記(代趙魏公作/)
院始名華嚴菴宋紹興已已演教妙空大師惠齡所作
也居杭城之金剛嶺既成以授其屬清惠使主之清益
講經論衆益盛其制可視大方考之圖志龍山圓壇古
有顯教院而墟其址乆矣乾道已丑請於郡願易菴名
為顯教院歴嘉熙間市弗戒於火院俱燎寶祐初有道
福者相地於仁和縣之上閘愛其勝負之因徙居焉而
蕞爾僅給福卒而景明繼葺之猶多所未備至行榮始
克大其世作殿閣門庫堂室亡慮百間始至大辛亥迄
延祐丙辰凡寺所宜有舉無遺者先有田三百畆至是
倍之而有加焉榮為人端謹一時王公貴人多喜與交
又有才幹以治一寺宜其有成也猶欲戒其後人使皆
如已以勿怠而求記於予予聞能仁氏之學有三曰禪
曰律曰教而今之為寺之制有二有以其徒相授受者
有官授賢而主之四方之人咸得而居之者使官授之
或不當主之或不賢視所居如傳舍或不葺以故其寺
常廢惟其徒之相授受者率多完好又其後之皆賢而
後能乆而不覆然世之為人後者猶曰繼志述事矧能
仁氏子人之子唯以道為嗣有其室而廢其道猶傭居
也今榮之訓其徒則善矣予復欲輔之以道庻有以起
其宗云
　　松江龍門寺記
宋嘉泰中桑門如喜了性傳天台之學喜主錢塘淨教
院歸華亭東五十作菴與性同居之里人從禱雨旱疾
疫無爽施者曰至後性譽益著奉詔主天竺興福院淳
祐元年又勅易所菴為龍門寺以甲乙傳次喜性亡嗣
者失人寺幾廢咸淳某年有思賢者蚤逰禪林嘗主嘉
禾普陀院歸視榛莽勵志興復始徙寺於黄土塘居十
五年擇其徒之可任者曰行潛曰可宗潛由靈隱首座
出住寜國之廣教院不以命之宗主延慶院退休於杭
之南竺山至元廿三年命歸以寺畀之宗請曰寺瀕海
歳不熟則冦至欲圖乆而惠後人以安莫若再遷賢曰
吾所以命子也圖之六年而賢卒及瞑目猶睠睠以囑
宗泣以命其徒為正乃相地於府治東南隅南俯川流
北走市闉厥位向陽平原如席衆咸樂之於是徙居焉
作殿堂樓閣門廡厨庫為屋二百餘間祠佛菩薩天神
之像千五百軀供設以備寺有田若千頃築别墅官塘
以備儲蓄由賢以授宗宗以授正正以授文明明以授
智傳傳録其實來言曰吾日兢兢於師之訓懼後之不
戒而顛覆厥緒則吾祖之業隳矣幸賜之言因進之曰
今夫世人積起銖寸得良田居室以遺子若孫又懼其
不能賢以保之擇師而教焉期其賢明富盛相繼於無
窮也而求諸勲舊之後能僅守其高曽之故業者千百
無一二况其嗣有光烈令聞者乎而吾徒之居所在常
千百年幸而免於彼者其故何哉議者謂吾不私厥後
子人之子取其善以為用故能守以不墜吁何見之末
也獨不念夫物生之汨其真而淪於惡者衆矣吾聖人
者出然後拯而納諸至善之域凡後之有崇其宫室圖
象者皆所以示其教也存其教者為吾徒必也以戒為
墉以定為室而以道相授受其胄無終也而曰吾遷吾
居而安吾食吾土而乆者特未之思耳傳於是作而曰
吾知所以訓矣吾之後人其庻乎免矣願書以為記
　　龍興路靖安縣毘廬院記
唐有水潦禪師者不知其閭里族姓天寶中始至洪之
石門見諸峰蜿蜒若龍蟠者愛而築室居之後馬祖自
豫章來泐潭師往拜之問佛法大意祖蹋之仆地師忽
大悟起笑曰大竒大竒語備傳燈録自是學徒雲集易
菴為毘廬院以祖之門人何啻十百若百丈海公南泉
願公歸宗常公皆傳宗於後而師之居與泐潭又相邇
也其同居酬唱與繼之者必非常士而失於紀述使後
世不聞其風烈為可惜也宋嘉定間寺僧曰紹者懼其
不競聞海昬崇壽院之徒賞溪道公有髙行為邑延慶
寺首座迎歸而奉之道與四川制置彭大雅相厚善大
雅為結廬院左曰無名菴時從咨叩院以中興淳祐二
年十月望道書偈遺誡而終有徒六人曰禮曰賢曰滿
曰圭曰和曰慧寶祐元年丞相謝方叔欲奪寺基為墓
圭之􁁍紹淇撤其寺徙而避之既而寺丞陳公某為請
復以基還寺淇材敏有逺畧一時名公多喜與㳺其􁁍
二人覺元斯翀元際遇世祖寵顧隆篤奉㫖歸黄龍寺
終焉翀之徒本潤潤沒而絶惟滿之後始大滿之徒印
宗宗之徒斯羾羾之徒本潨本濡潨曰自吾祖居此逾
六百祀雖微而或絶而或繼得不澌盡中奪於勢而僅
免隂陽家言氣六十年一周今踰其數已我其復之乎
乃具畚挶斬椔翳以入作殿堂樓閣門廡庫廪庖湢齋
堂室踰百楹列像設鼓鐘之制不十年克潰於成而繕
修之未已也且來謁記予曰自漢時佛入中國寺以律
制梁達有禪苑清規而禪律於是判然矣夫禪心宗傳
道之大者也律之制古也二者不可偏廢守其制傳其
道斯為得矣嘗觀唐僧碑多名律師其規度井井凜不
可犯而今則亡之非徒革律而禪亦隳矣世之流俗指
寺之命於官而主者為禪而以其徒居者為律問其名
覈其實漫不省為何事吁可怪也毘廬院世為律居而
祀水潦為始祖及今猶有生氣如深山大澤龍虎變化
不可睥睨故他之大方莫與抗也而潨之徒嗣可游禪
林有聲所謂張其宗者歸而求律之制以廸厥後庻乎
其不悖於古因書使刻之以為記
　　龍興路奉新縣寶雲寺記
佛之宫徧天下皆因俗以為教吾行四方所見僧趣習
各異獨吾鄉為稍近古以其俗文而儉又有馬祖百文
之遺規在焉而新吳寶雲寺當泐潭雄峰間創於蕭梁
時始名信誠寺廢於唐之㑹昌復於大中至吳太和四
年克修其殿宋雍熙四年又修之刻石俱存大德三年
殿圮住山紹盧與其徒繼萬昌遁撤而新焉自門廡殿
堂樓閣庖廩凡居室之宜有者悉更作之像設華鬘丹
堊劇其華好復増田山以裕衆食而寓書以記為託且
曰由梁及今八百年矣故家遺物如飄風聚沫不可把
玩而吾始更新其殿不以佛之教人以善而人心之良
因善以存其教乎然自吾祖之始搆始築幸纘其緒以
至於吾不知其幾世矣故吾不能不惕然而懼以蘄吾
後之人繼繼於無窮也予謂物囿於化而成壞相尋雖
天地不能乆佛言由一心生萬物而天地依之以成立
然則無古今成壞者其惟心法之妙乎使盧訓徒如馬
祖百文傳佛之心為心則天人異類咸資道力而蒙休
光繄吾宗是頼又豈以一殿之勞欲後人保之勿隳為
可世其業哉寶雲代多耆徳而别院為七盧所居者曰
觀音院尤號整肅院舊多竹熙寜間僧可蟾作此君亭
縣令李平記之東坡蘇公題名其上亭乆廢而人至今
傳誦予少時數造焉别且三十年拘於官寺不能去安
得操几杖從里中耆年想其秀者槁項可畫也盧與先
師㳺年今七十三愈益健予得請於朝而歸當拜而受
教姑記其畧云
　　吳江州水月院記
吳江州南五十里有湖數百頃湖中有土阜隆然廣可
五畆曠古莫有居之者宋嘉熙間僧覺春廬其上曰水
月菴六傳至允諒諒築堤以廣之作殿堂樓閣悉完好
請於帝師易菴為院而求記於予且曰世以良田美宅
貴擅豪奪及積之寖廣而官之賦役益重於是有不勝
其用而病且覆者相望也故吾祖取人所棄而有之以
至於吾吾以一身之微寄於水月之上汎汎如虚舟之
凌滉瀁何往而不自得哉予謂志卑者狥利樂閒曠者
狥境其誘於外而為物所勝一也若是則子之媚夫水
月以居之吾為子記之皆外物也能歛念以返觀乎内
雖寓宿之大虗空之無窮曾無一漚之量而彼水月者
又不啻隙中過影耳則子之居將無所寄庸置吾喙於
其間哉雖然虗已以觀物則物皆吾用不冺於空不窒
乎有中道然也如是而子之媚夫水月以居之吾為子
記之載歌水月之章以遺之其孰曰不然辭曰
水之逝兮有潮有汐維月之恒亦朏而魄有生遄化孰
不如物不有至人㑹萬若一爰執其樞以㳺化初物我
無朕水乎月乎
　　龍興路南昌縣印土寺記
按豫章職方乗城東五里為浮紫塘有院曰永安莫考
其始宋治平三年勅改印土院桑門謹公主之十六傳
至悟祖勵志興復紹熙四年作説法堂又十八年嘉定
庚午率其族諸孫禇氏作大殿門廡齋寢悉具度弟子
十九人其後至(缺/)隆(缺/)存(缺/)觀𣲖别為三有紹祥號怪
翁㳺禪林才識絶人嗣法西江謀公住南康萬杉寺遷
撫之踈山終焉惟紹經克儉勤於厥居以舊田甫二頃
僅充其飡無以備繕脩至元中始買田廿三畆得糓三
十石囑其徒紹益别儲之而永績慧燈亦各以私田來
歸稱貸取羡帑益以饒復増置田舍諸施者得租五十
石作骨塔闍維之室與夫蔽者葺闕者増而他院莫及
焉復訓徒有軌度曰永寜博通經論為慈恩宗講主曰
慧滿道高道昭文而有行滿嘗首衆徑山髙為予掌記
昭典藏且以院顛末請記予謂寺以律制古也唐百丈
海禪師始革律為禪厥後命於官擇人而主之其為徒居
者得自相授受而江右之俗良家子弟欲學佛必擇徒
居之明師使受其業如雲峰靈原著德望者何啻千百
皆於是出故凡稱徒居之得人莫吾江右若也而豫章
為尤盛焉又觀夫世以骨月之親父祖子孫相繼繼猶
積累培植汲汲若不逮能十世不易其業者無幾而徙
居之院求其徒以教以類若印土之歴數百年資寡而
徒賢愈益昌大厥惟艱哉吾宗由佛二十八傳至達磨
又十傳而至臨濟臨濟於今復十六七傳矣而凛乎若
九鼎之寄一絲也彼世之親以愛徒居者以義義有時
而絶愛有時而冺惟吾宗之傳以道道無古今也吾既
以印土之徒能世其羙又欲如雲峰靈原傳道以荷吾
宗故於其請記也而重告之
　　寜國路宣城縣珩琅山法雲禪寺記
宣城之西七十里有山曰珩琅以其蒼潤如玉也或謂
山之逺引旁折若屋之行廓然晉宋間有異僧杯度者
居之建寺曰興雲相傳梁寶公偕武帝嘗幸侍臣蕭將
軍至今祀之為伽藍神云宋治平中勅改法雲禪院宋
季丞相吳潛利山可塟因請歸第穴墓寺側國初有㫖
凡寺之産奪於豪者復之呉氏徙墓去至元庚寅冦燬
寺蜀僧曰震曰壽相繼住山四十載僅成佛殿法堂寢
室兩廡泰定丙寅壽卒時江浙丞相托歡公領行宣政
院以杭之浄慈典藏永嘉元啟主之居數年百廢俱舉
若佛天應真之像設與門亭庖廩凡藂林所冝有者悉
備他日啟寓書於予曰天下固多竒山水然非名徳居
之不足以名世又觀人之營居室極壯麗以遺厥後未
及歴世而易主且壞不能葺者相望也自吾祖居是山
可千年矣以吾所成擬之大方不豪末爾而吾勞之不
易猶欲繼吾者保以勿墜復懼渉世多危機幸萬一不
敗可藉口引去子能辱之言而成吾志可乎予謂啟參
佛性茂公佛性之辯猶河海而曰吾未嘗言機迅雷電
而示之以無作解契佛祖而與物同然不為町畦也啟
嗣其道不務乎長而事乎彼是猶委居室而庇蓬藋舍
珍饌而甘藜藿何自苦如是耶雖然驊騮不騁長途而
驤閭里有餘力矣龍泉不得犀兕而刺之試於株枿有
餘利矣故古之取人惟其才之何如而所施之大小不
論也啟字一闗方壯而明敏過人吾故期之以起宗而
珩琅何足以凂之姑徇其請而為之記云
　
　
　
　
　
　
　
　
　
　
　
　
　
　
　蒲室集卷九
欽定四庫全書
　蒲室集卷十
　　　　　　　　　　　　　元　釋大訢　撰
　記
　　王可毅尚書歴任記
平陽晉陵王氏世多顯官聞人自子通平章以德望重
一時子弟尤多秀整而子通獨竒其兄子士𢎞謂是能
亢吾宗年十六見之武宗皇帝奉㫖令事今上上時方
四歳士𢎞即取經史圖書以進陳説古君相治亂得失
之要而時歌詩辭為樂固上以天縱之聖睿哲生知無資
於學而宥宻啟沃之功有焉自是食飲寢處不離籞者
十餘年仁宗聞其能授管領諸路納綿搃管歴翊正司
丞稍遷中政院司議至治二年讒慝搆禍上遷海南四
年上還京未幾復被讒出居建康士𢎞扈從見道多流
殍御札付士𢎞出褚中錢散之存活甚衆上至邸日酣
飲以自韜晦士𢎞諫曰處屯莫若持正去吝莫若修德
内文明而外柔順以蒙大難文王以之酒能敗德不節
且致疾昔人有不得志而逃於醉鄉者乃遺世之士聖
人所不取也上深納其言自是為之節飲士𢎞進將水
飲淡虀上食之美他味盡卻自是日以上供歳丙寅五
月皇子生擇乳媪難其人士𢎞家有媪慈且賢而已子
方乳因輟子食以媪進將求他媪不即獲已子竟卒上
惻然憐之賜羊酒慰諭焉十一月十一日先皇帝誕節
時先帝為周王居朔漠上置酒遥賀侍衛者以次為壽
上乃泫然顧士𢎞曰我今而不知涕之下士𢎞跪進曰
主之意不以兄阻絶南北而見之無從乎然志四方者
不守閭里成大功者不戚戚於逺别主春秋方富使守
道而福至則南北猶跬歩爾將見歡㑹之無已也上乃
悦而同列有反噬者欲危聖躬士𢎞極力保衛数進規
諫居四年姦臣僭威廹上移江寜勢益急四方聞皆涕
下旦旦望之時七月炎暑先啟行曰涷雨颯至凉風著
人天宇爽朗人心以蘇士𢎞日視膳服逾謹或通夕立
衛馳至武昌命士𢎞先往治邸第得北使宻語謂來時
上都有國哀母令一人知者士𢎞聞之駴且懼潛使報
上趣至江陵六日京師使至宗戚大臣以天命人心之
所歸奔走迎拜推戴北還萬姓讙呼人人自安九月十
三日上即位於大明殿改元天厯王公百僚在廷傳㫖
命士𢎞糾儀官禮甚習殿陛肅然時姦臣猶據上都朝
廷用兵征之供億繁重特授士𢎞工部尚書器械繕修
百須悉備且省浮費數十萬先是上親擐甲督戰命取
珍寳載後乗以備賞勞及還士𢎞悉歸之内府謂刑不
可黷賞不可濫故毎承頒賜獨多所辭謝上以其退黙
未嘗言禄特隆眷之問曰在江南時聞爾兄宗敬者居
官以亷名今何官也士𢎞對曰臣兄宗敬除桂陽知州
貧不能往留滯都城中上即授以監察御史他日御華
延閣又曰爾季兄宗讓乆居近侍見其敏而有容因親
書付執政授宗讓大司農司經歴特㫖授南臺御史士
𢎞始名宗訓字士訓上為易今名而字以可毅常留中
與决大計或時出外則宻以宸翰宣問親寵無踰者而
謙畏常若不及喜汲引名士而不使知自已出至於睦
親黨厚宗族雖㣲弱䟽逺待之不異賢若貴而尤卹其
孤困者嘗自以幼頼母氏教育嚴而有方暨有所成立
而親不待飬故抱終身之戚焉比以天子推恩贈士𢎞
父某嘉議大夫禮部尚書母某氏某郡夫人祖某某官
妣某某郡夫人曾祖某某官妣某某郡夫人上一日謂
士𢎞曰皇子頼爾乳媪保育而爾未有後朕甚念之其
賜爾玉環一鈔五百賜爾妻冠服珠玉之飾媪夫吳官
六品承務郎内府資成庫大使以旌爾志士𢎞性夷坦
詞氣侃侃不施㦸級臨事議論不少徇好惡恕而明和
而肅忠清直亮博厚長者也或曰上初來南時聖德潛
被天下之所屬望而侍衛之臣又皆龍虎變化不可測
者也如唐太宗始為秦王與房杜軰不啻布衣交故能
卒致貞觀之治今士𢎞方嚮用而四方之賢者將責難
於身矣天厯二年秋上命士𢎞來建康改潛邸為寺董
其役因詢其出處而得其為人且曰我知為善而常惴
惴不知已之不逮也不若為記之使得以視昔之戒懼
而加謹焉則庶乎將來之有成愚嘉公之不有其善而
進德之無已也於是併録或者之論若叔父子通公之
所期與夫幼若壯之所歴方將黽勉乎強仕之年以奮
其大有為也措之天下垂之後世雖金石竹帛不足以
盡令德者請自兹始
　　集慶路江寜崇因寺記
延祐二年曇芳居金陵崇因寺予寓館焉僧不滿百多
耆宿有矩度庭宇靜深山環揖如衛左江右淮風颿驛
騎使客憩止以寺得晉新亭故基山川風物感人詠思
有不能去者曇芳與予登崇岡俯木末弔六朝遺跡未
嘗不歎世之勛業如春華陽燄隨手變滅而吾徒之居
逃空虚棄寂寞幸而孑遺者以存吾道也明年予過錢
唐後曇芳亦遷鍾山而白巖繼之矣又十六年文皇以
潛邸為寺召吾天竺來主之而衆又以崇因命吾法弟
正逵逵居十年以葺其寺之勞請記其事按圖志寺建
以劉宋人呼曠野寺齊廢梁大同中克復唐開元中以
嬾融嘗居之始名禪居寺偽吳太和改崇果宋又錫名
崇因政和間長老宗襲作觀音像蘇文忠公以頌贊之
視祖堂列祀若洪覺範與真如喆公之嗣正禪師者皆
望重禪林正殁多設利𦵏塔山中始居四望亭嘗安千
衆今二井猶存紹興初遷於此曰文殊山若有待也然
洊罹兵燹蕞爾僅存至國朝逺峰宏公克中興之及曇
芳而法席始盛作鐘樓僧堂衆寮庖湢以延名衲逵作
大殿初有農耕田中視若物焉發及深淖得巨木六堅
勁脩直理宻而芳郁因以為柱殆若神獻殿成像設金
碧尤極殊麗由門廡垣廪悉新之以文皇嘗幸寺又賜
白金乃鑄巨鐘以昭聖德慕蘇公之賢作雪堂知生之
有終作三塔又曰有寺千年矣頼昔人保以弗隳吾懼
不逮而猶有望於後之人可無紀乎予謂世之言宇宙
者以包六合閲萬世也人以渺然之身寄其中不啻一
粟倐然而盡如駒過隙曾不知其所存其大其乆盖將
度越六合萬世以超乎宇宙之外不能顧省而自暴自
棄者何限昧夫大者乆者而常汲汲於𦕈然倐然以饜
足其志何愚滋甚彼論禹稷顔子同道特以用不用易
地皆然而較然辯之以此視彼雖以天下易陋巷猶以蹄
涔酌滄溟孰擬哉斯向之曇芳與吾浩歎者不在是乎
雖然不以無為而隳有為不膠於外以失其内必交修
而偹舉之吾道然也逵勉乎哉逵勉乎哉逵晚從先師
又與天目本公㳺其所得叵量因其請而規之友道也
是為記
　　潮州南山寺記
至治間予居杭之鳳山潮陽善恭為南屏典藏往來雅
相好未幾潮之諸山以文上於行宣政院請恭歸住其
里南山寺自是十五年不相聞知矣後至元丁丑夏恭
寓書叙契濶且以寺記為請寺建於唐初始未有業産
開元二十二年有掲陽馮氏女以父母卒無他昆季終
喪持田劵歸於寺得租干二百石有畸又數年馮語人
曰浮世非堅吾且逝矣詰旦不知所之維八月廿六日
也寺之人至今以是日為追忌供設甚盛并馮之先祠
之如生焉延祐戊午里陳媪亦以田若干畆來施祝曰
吾施不多願壽終與馮同日後果符其言於是與祠祭
於無窮也然産薄食僅給若繕修則仰於施者必主僧
道行服人可頼以振宋景定中丹山禪師作佛殿藏殿
礱石為柱暨天兵南下城内外悉焚蕩寺得不毁惟日
為豪所奪東山曰公復之繼以一翁元公㑹堂文公皆
善葺理又増田以裕衆食至恭益新其殿堂門廡像設
極於完好懼後之難繼也願書之石俾視以勿忘以永
保勿隳又曰人以田宅遺子孫能十世不易者幾希馮
以田歸於我俾其先世祀享與寺相終始非有識度大
過人者與抑私於已者人弗與公於人而人保之理則
然矣吾聞囿於化者終於盡惟吾祖道大福及後世故
寄我法中食其食居其居以永乆者亦所依之報云爾
而道不在是可不知其所自乎然觀吳越名山租入累
數萬逋積復萬計縱其徒盗之饘粥不給如逃亡家者
比比皆然則恭之志有足書也恭號禮翁潮陽人嗣法
東嶼海公云
　　集慶路鹿苑寺記
金陵志載鹿苑寺居郡城巽維即梁之蕭帝寺天監十
三年造南唐保大間重建易名法光寺有郗氏窟天龍
井按梁史武帝為雍州刺史夫人郗氏殂於襄陽歸塟
南徐東城里山帝踐柞追崇為后后性妬死化為龍通
夢於帝或見形光采驚異帝體將不安龍激水騰湧於
井故常置銀鹿盧金瓶灌百味祀之因卒不置后以帝
崇佛又酷愛后后化異類宜造寺以資㝠福但不當自
名蕭帝寺必中更淪廢後人因其始而稱之若江左之
僧居咸曰蕭寺云由梁至南唐四百年寺廢而中興又
五十年而寺壊邑人杜德明脩之宋康定二年元綘為
之記由康定距今復三百餘年矣寺側又有周處臺臨
觀之美播之歌咏邦人士與四方㳺者無虚日焉而頽
檐欲壓莫有顔者蜀山彬公過而歎曰兹寺修建皆昔
之君長大姓吾念其廢欲振起之而力不迨惟殿堂之
朽腐者易而葺之像設金碧之漫漶者飾之又粥田二
十二畆以助衆食裕如也寺之老某請記其事於予予
謂杭斷潢者艨艟不若一葦之疾遵委巷者騏驥不如
欵叚之安顧所施何如爾予居官寺尸位仰成萬指千
礎祗益憂懼將從公大去振衣崇岡極目霄漢或倦而
休因而歛念攝大千於毫芒洞萬古於一瞬視旃檀樓
閣而非泰溷糞壤而非汙而世之成壞得䘮是非忻戚
於我何有其起廢振乏奚足多公哉苐未果所願爾公
和州人族沈氏先至元間嘗除僧官泣而弗受以養母
孝迫而就之未幾即棄去凡有儲悉施諸山一衲泊然
年幾九十神觀靖深有足書也是為記
　　龍興路新建縣雙峰寺記
佛智居雄峰予與道泰先後掌記復從往杭之南屏侍
語從容必及西山故廬訪耆舊問諸鄰之廢興未嘗不
感歎彌日延祐已未佛智示寂乙丑泰亦卒又八年泰
之姪信文以其同受經雙峰院之顛末請誌而刻之按
豫章職方乗城西六十里石陵幽曠為馬祖翻經臺臺
東即其院也始居伏龍雙峰之陽相傳梵僧駐錫里人
從禱有孚必大寂之門人傳逸其氏為可惜也唐末右
拾遺歐陽持歸隱峰下意欲院為已居而以已之書堂
在山隂石鼻者使為院於是朗禪師與易而徙居之盖
楊吳之順義二年而朱梁之龍德二年先是有善地司
馬頭陀者記其地曰石鼻雙峰如鼔如鐘匪公匪侯梵
王之宫及今人誦之至圖狀以騐其實云宋嘉定間院
之老某嘗參掩室開公於雲居寺有聲禪林中若澄者
尤高行而工於詩與太史蕭大山為友餘皆恪守規律
故他大方咸取為矜式歴至元癸未寺火耆宿普暉徳
浩彌高與徒了義了洪道泰道堅誓圖興復由門廡殿
堂樓閣齋寢與佛菩薩天人之像經唄鐘磬之宣帑庾
之入加於舊而増美焉然積十餘年始潰於成今復四
十年而文繼守之曰我僅克兢兢懼後人罔之思而忽
諸則先志隳矣幸賜之言予觀於人無貴賤崇卑莫不
欲其世之長乆昌熾窮志竭慮為之培立而變滅倐然
出所不料或有指吾徒之居得擇賢而嗣之可以勿替
然隋唐間號稱古招提者於今其存其亡者幾希矣能
若雙峰之仆而復起不亦幸乎是不察夫成壞相尋雖
天地不能保惟究道之妙全性之用視宇宙猶旅泊閲
死生為夜旦若吾大寂祖者則吾徒之所當盡心也不
求諸此而求諸彼斯佛智向之所以感歎者而吾與泰
皆不能悟泰嘗至姑蘇之寒山寺集宗門紀載四十卷
可以示後詞曰聖教東漸歴唐而盛大寂傳宗海涵嶽
鎮心法授受匪求諸外有得其㫖語黙謦欬來學兟兟
散處林壄有纘其緒實維我祖雙峰前奔飲江如鼻我
卜其奥不曰委積無為而為靡成靡虧妙有不有莫不
恒乆孰圖其猷維大寂是效我銘不阿用詔爾後
　　集慶路溧水州明覺寺記
明覺寺居溧水州西四十里唐咸通十年建始名正覺
大順中改明覺宋治平二年勅賜額而因明覺之舊至
元元貞間隳圮殆甚寺僧妙琳嘅然以營治為已任罄
已所蓄復裒施者更為佛殿法堂藏殿庖廥廡廊等屋
凡若干區琳之徒善祐作諸天之閣安僧之堂祐之徒
宗傳重作庫屋葺山門素飾佛菩薩金剛之像又貿田
以裕衆食寺用益振後至元四年冬寺之徒師禄請記
其事惟佛之教大而偹其要在於傳道傳道在於明性
明性則人人皆佛也要不在飾其儀像而愚迷倀倀無
所鄉趣盖有覩其像設而敬心油然以興由外修内以
得夫自性之妙者斯土木金珠之飾所由作也故吾徒
之崇宫室嚴像設非徒為夸美皆有取於與人為善况
先聖縣誌正法像法次第設教其可忽諸於戲今而魔
事日熾所在佛宇隳廢而墟焉者相望有能振其墜而
底乎成者幾希而欲求傳道明性以昌吾宗不可得也
吾故於明覺重有感焉因書其事使刻石山中以勵其
徒當有憤然而興足徴於吾言也琳祐傳俱當塗人祐
嘗為本州僧正傳為和州歴陽縣都綱禄居天禧寺習
教觀善瘍醫聞人急雖百里徒歩往救而不求報無貴
賤皆感而敬之有足書者與寺之産業并刋諸碑隂云
　　嘉定州南翔寺歳閲藏經記
至道無為無言也而所以為以言者將埏埴羣生陶鑄
聖賢其有為而然乎以本覺明妙之性淪於六趣散於
萬類形氣情欲相嬗以生相感以化以蕩流為垠故(闕/)
　而訓之以刳情絶欲澄瑩精壹求返於初而甚矣情
之蔽固性之不克復也乃酌其機隨器所授示六趣以
果因影響使之逺惡進善以超於聖賢之域導二乗以
四諦十二緣榮菩薩以六度萬行逮人人妙覺物物全
以偹一代化儀而猶曰彰其跡爾若夫顯本歸實雖聖
罔知豈世智凡識所能擬度哉况性之精㣲言所不及
惟善言言者能言於無言而後可以達無言之言於是
有月指筌蹄之喻而啟廸將來非教莫宣斯三藏之文
為世法寶聖凡顯幽所共戴仰如日月於晝夜頼之以
為嚮導也蘇之嘉定南翔寺僧祖勝以已别業為經堂
􁌛經於中歳選浄行僧閲之復施田五頃給其費餘以
偹繕修而求記於予予禪者故取直指見性之道與經
契合者告之而申以辭曰響空於瓶酌水於缶而水與
空非大非小如性囿形形不能囿瞬閲萬世苽視八表
有覺瞿曇稱往而譚虗空為舌萬象交叅彼昧罔覺或
聾而喑善啟其機爰得我心如屬於耳如接面命彌隱
而顯鳥飛魚泳花雨風清海天如鏡孰為檀度曰比丘
勝勝即我謀妙斡其樞不有作者徳山之徒視佛不為
火書壊廬㝠行同趨不既韙與
　　集慶路觀音堂碑隂記
御史文彬嘗乗馬度秦淮河之武定橋橋折馬墮河中
文彬掖橋柱若有神持之得不溺以素事佛因觧所佩
金帯粥錢若干緡作堂於橋東偏素觀音像其中御史
李公平為之記命景徳寺僧徳茂居而董之或訾以世
有救災弭患幸而出於儉者衆矣而佛氏喜神其説以
傾於人而人感之噫有是也是未察夫佛以萬法惟心
亦洪範之修五事而福極應致中和而天地位故有誠
之至而魚躍泉涌揮戈却日啟金縢返風豈皆神而夸
之哉且佛之義訓覺即吾心之自覺而覺人也猶所謂
明明徳新民者也觀音以大悲濟物者也猶禹稷之視
人饑溺由已饑溺之也矧其聖神不測者耶文彬居官
舉其職若曰吾晝而安行徒卒導前猶不虞於蹶幸神
相以無恐而物生縂縂豈無窮而顛擠以阽於危若是
者乎吾將拯而援之亦猶是也是以觀音之心為心以
禹稷自任者也尚懋之哉茂請記其語刻之碑隂文彬
名特黙布哈輝和爾氏堂之地𨽻景德寺而歳輸官租錢
二千四伯南北深七尋廣如深三之二云
　　婺州永康縣光惠寺記
婺之永康縣東南三十里有三峰衡出其西少折曰白
雲峰相傳葛洪鍊丹其下乂前引如覆盂者曰上安山
也中夷而曠可容千室後周廣順二年里人陳氏以所
居為寺宋大中祥符間賜名光惠至元丁丑燬於兵僧
走匿他山已卯寺之老惟拱知浩始來歸為庫室以居
尋物故其徒徳明處林更作殿堂門廡樓閣文室賔館
餘百間象設鐘鼔之制以備助其費者邑大姓徐道鎮
與子祥又割田畀寺寺益以濟明林於是度其徒使甲
乙傳次曰紹光曰興惠曰自純曰自平曰了義曰崇正
曰崇俊咸戮力營繕迄三十年克潰於成而明光惠純
平與鎮祥相繼以亡寺祠之了義與子友善列其事凡
寺之業産質劑暨徐氏與他施者名族將礱石而紀刻
之嘻亦勞矣吾聞古之人有志於道雖萬乗卿相猶捐
之而視治田里居室者又不足論也然人之營生作而
後居勞而後食常若不給然其世之勛業非邅其時雖
聖智不能惟道則修諸身人人可自致其力而人不為
之常汲汲於外以自困未少有得則夸焉非愚蔽滋甚
彼世之人或迫於口體役於君父而不得已也孰若吾
徒者所業空寂而亦若彼何哉棄所貴重與所當為而
爭較𤨏𤨏於不足為其得失鉅細當有辨之者而義之
言曰事必有為而後可以無為昔佛欲其法之乆於世
也制僧坊居其徒命執事者董之以勿壊而子取諸澹
泊無所用不為世俗譏乎然不可以偏廢也今之大方號
稱金華多名宿徳其始咸出於吾徒之居以有教也而
後能道光於代兹吾祖之所以葺其居之不易不有俟
於吾之後之人乎願書子之言以為記
　
　
　
　
　
　
　蒲室集卷十
欽定四庫全書
　蒲室集卷十一
　　　　　　　　　　　　元　釋大訢　撰
　碑銘
　　荆門州玉泉山景徳禪寺碑銘(有序/)
按傳燈録隋開皇中天台顗禪師居荆州玉泉山有神
通謁稱蜀前將軍關公以戰功廟食此山聞師欲營精
藍願佐役事七日而成捷岀神巧事聞文帝賜額玉泉
寺煬帝又割環寺地百餘里厯唐有𢎞景惠悟二律師
居之若懐讓一行皆從受業而神秀者亦築菴山之度
門則天中宗咸尊為國師厥後代多名徳逸於記述至
宋有慕容禪師住山益州女子未齓隨父母至慕容指
其父曰君後貴以此女善視之復贈白金令詣京師時
真宗為太子判南衙女因張耆納入宫及即位冊為后
時慕容遷長蘆寺后給私帑賜兩寺營繕仁宗復遣中
使賜金市田畀玉泉僧不受言准法僧不許售民田以
侵民利仁宗諭宰臣曰朕為先帝植福勿拘常制今茅
瓦二莊是也自天台至慕容逾四百載中更為教為律
為禪無定居盖古之寺凡僧之有道者咸得主之非若
今分宗云而天台之教至唐末而絶其書流髙麗頼韶
國師言於吳越錢氏遣使取其書至今唯二淛有其徒
他不能徧也又貞元間海禪師作清規革律為禪四方
宗之以故兹山由慕容中興而始定制為禪林矣慕容
以授契真真以授悟空大師務本本授惠達達授芳芳
授承皓後有曇懿道成如晦皆嗣大慧而宗璉希澈慶
恩思達者咸列禪祖圖以地當楚蜀之交時稍亂即屯
重兵故自唐季五代宋靖康墟而復葺者数矣而咸淳
未獨甚兵火其寺惟關氏一廟存至元十四年官命長
老惠珍主之芟除畚築作大佛殿且謂顗公嘗為帝者
師又傳宗亦殿而祠之珍卒師瑄繼之既而以老告至
大二年宣政院奏㫖以今長老廣鑄住持始克大集其
成為殿堂楼閣與凡執事之室捴百五十餘間像設以
備書華嚴法華楞嚴圓覺楞伽等經刋施凡数萬卷又
於當陽縣建報隆寺尤壯麗皇慶元年宣政奏引見仁
宗顧問賜馬湩降璽書䕶持大率寺之制視隋唐有加
矣而道與時翕張昔顗公以止觀立教止以制動觀以
照昏而為書浩繁學者章授句受非窮嵗月莫究厥㫖
於是禪者不立文字之說行焉黜聰明絶思慮不資授
受超然獨悟與止觀之道合直以易知簡以易能而功
及於人博矣今也居其室食其土縱傲自得漫不省教
與禪為何事而曰吾祖吾祖云者無乃不知所愧乎甚
者貨鬻勢奪至壊其居不償責有能刻苦徇衆如鑄公
者幾希鑄之徒善吉與予游以其實請書之且曰以訓
後也予因有感焉既書之復申之以辭曰　荆州之野
于山于川并吞割據粤自古先天醜其徳舊染是湔篤
生顗師示厥化權人之好徳如達于泉弗壅弗流注彼
靈淵孰倡于宗逺承西乾教以言宣行律心禪師居是
山講道一貫有赫神居讓席北面克昌于世禪門奕奕
教闢于垣禪即其室道無授受人期於悟廓乎自性咸
獲于素我祖在上爾徒在下疇纉厥緒維珍與鑄遭時
聖明作我中興無曰完矣有徳是承承于皇元其覆如
天天之無窮吾道其有終
　　龍興路靖安縣雙林大中禪寺碑銘(有序/)
雙林大中禪寺在靖安縣東三里負山而居創於東晉
曇忍法師始名伏虎院宋建炎間冦燬之僧徙入山後
依神祠居者二百年延祐甲寅南昌寳華院普通來主
寺衆屋欲壓田質於豪通傾已槖償之誓圖興復而故
基榛翳莫辨及治地而悉按其舊井中獲唐司馬頭陀
石記盖騐作殿堂齋寢門廡庖廪為室二百間有竒象
設之嚴鼓鐘之宣凡叢林所宜有者悉具視大方而加
雄麗焉増土田以租計者五百石山若千畆寺以大完
以其實來求書之予謂有形者必有数而廢興成壊係
焉又若預定其人以任其廢興成壊者故人謂通為曇
忍再來不可知也自忍距今千有餘年而人世變更陵
谷易處求若兹寺之既徙而克復者無幾而通之言曰
吾承之起廢幸潰于成如子之陳廢興成壊者無窮吾
徒之居于斯食于斯毋以興與成為喜而以廢且壊為
懼惟吾師之言性所謂靈然不昧者可以振萬世超形
数而獨存也後之人其盡力于斯而已乎吾嘗病世之
以氣以習為性謂形化氣散而性斯盡矣而不究其大
本以感夫天下後世而不察者皆然也則通非獨訓其
后且以解世之惑吾故并記之而復申之以辭曰　鴻
濛之先兹山位焉禪祖是居避難而遷既遷而復爾後
世守物囿於化孰圖其乆復性之初不與化盡天地一
區古今一瞬大定安安神用無方埏埴萬類挈携八紘
維忍與通拮据靡窮庶幾不磨勒銘山阿
　　吳江長橋銘(有序/)
泰定間鹽官海溢江浙故相脫歡公憂之有禱于天竺
山謂予言比過吳江見僧作長橋不煩於官而工敏於
事吾以萬緍助之又閱諸郡志若橋井道路昔之人率
委之僧豈僧有才智而人弗及耶吾以海患國縻其費民
竭其力閔已之勞而羡彼之有成功也予復之曰古以
繕脩委之僧者非以其才智有餘恐吏緣姦而工若賈
不盡得其直故託之僧亦權宜爾且事有人力而成之
者有脩諸人而仰成于天者是不可槩論也今言者方
興水利地道不寧公能用盖公之言治以清静使民自
安而何有於繕脩哉公曰然既而政化大行言水利者
亦罷而海循故道矣中外望公如曹參以相齊者相天
下而公遽薨惜哉時公所見作橋者僧從雅師立總其
役崇敬率衆以給其費居士姚行獨任勞以終事叅政
馬速忽州判張顯祖倡義以賛成之橋若干尺費若干
緡經始於泰定乙丑二月期年而成後九年州守的斤
海牙作鉅閣奉觀音像于上以師立之徒永福居之復
置田以繼其食他日從雅求記於予予以雅嘗從中峯
於天目宜𢎞其教以極夫三界之昬墊而為津為梁為
筏之諭且不可得况拘拘從事於木石哉雖然道無不
在為於無為中峯之教人如是崇敬敦䔍好義度量廓
然嘗交於予予又受知于托歡公故追憶其語而記其
事系之以銘銘曰　國之食貨資於東南郵傳星馳朝
吳暮燕萬艘千騎水陸㑹同昔危而安今絶而通巖巖
之石我礪我砥孰先履之相君至止君之憂民如援其
溺輔以吾道廼喣廼翼天嗇其施天下痛之我心匪石
敢負所知霖潦夜驚鼉吟風作我安如山禪定寂若寂
而恒用人躋夀域于以闡教于以報國
　　揚州天寧寺新作石塔銘(并序/)
揚之天寧寺晉義熙間身毒桑門跋陀羅所建也代多
名徳居之有卒者咸葬之城東嵗時祭掃衆病其逺大
徳癸夘鈍翁禪師來董寺寺克大完西堂慧明佐之勞
居多明族子名珍出已帑二千定買地城南改營葬地
礱宻石為竁其下而屋之曰化城菴中奉翁而明陪其
右及終乃葬而衆塔翼之先明買田梁家堡三百五畆
耆徳(闕/)理買官溝田百廿畆至是悉歸之菴使嵗入租
以供祀事而備夫後之繕脩焉翁之大弟子道泰繼主
寺書其事以請曰西域火葬曰闍維而世譏以焚灼之
慘為滅恩壊禮子為我辨而銘諸可乎予謂世之教主
於厚民生親親而敦義生有養而死有藏常道然也而
人道之貴至人慎之不若是而已故先佛設教必明夫
性而性者先天地而不見其初窮萬世而莫知其終必
極其虛而明靈而妙而后能包括六合化通萬類閱今
古為明晦以死生為往復其視身與世委而遺之可也
循而順之亦可也故有以定持其身可千年不潰與焚
而為舎利水火不化神物呵護者比於含禭之富盜賊
之資棺衾之美螻蟻之聚不有間乎然亦各盡其道也
佛之䘮父躬與諸釋舁棺而葬及佛示滅化火自焚天
人龍鬼分舎利而塔之厥後有携履振鐸凌空而去者
亦皆有取焉若泰之於師於衆不悖于古而合諸人情
是可銘已其師與明之葬年月日自有銘不書示同衆
也銘曰　人愛其身莫不備至死而營葬圖久百世其
初何來其卒何往愛恩相繆化為槁壤其不化者反置
不問不有大聖吾何以訓維性昭昭物我均備以汨于
情明于是蔽明乆不渝善其操縱雖不遺情情亦妙用
泰於其師盡厥施報匪稱于禮疇表傳道維理與珍荷
衆猶已我給我供靡間生死死生之變先哲所畏誰能
超然一念三際大河東奔髙丘如屯左城右山繚之崇
垣琢石以表我銘是鐫太虛同體不變不遷
　　集慶路真如院碑銘(有序/)
𢎞教大師演公道源奉㫖主金陵天禧寺繕脩大完又
葺其受經真如院作法堂門廡庖廩咸極新好至是列
其實求書之至順間天禧寺前主僧卒于都執事請之
朝擇繼者難其人又有制凡在外有奏㫖非由縣州審
實上之行省咨入則毋以聞時予與鍾山曇芳蒙召留
京文皇顧謂曰昔幸天禧見僧廣演有髙行汝可舉于
宣政院使奏特降璽書褒䕶勿拘常制道源自居十年
克𢎞其教才智識量有大過人者無賤貴咸器服之其
受經院以道源故益重院去郡東南六十里宋治平中
賜額舊有俞尚書施田國初僧道林増置田山普權廣
續作大殿道源既葺其居又益以田院日以裕予謂居
約者常懼處裕者常泰泰而傾懼以成則道源之約已
而裕人也將遺後以泰且傾乎必使其居裕守約知所
戒懼則庶乎能久此所以命吾書之及考諸傳金陵昔
多髙道僧求其遺跡無幾固其所脩在内神㑹機冺聞
見之所不及向使其後有能傳其道繩繩以守其居則
髙風百世而不冺未致於寂寥無聞也故宗門重法系
亦若世之為後求繼嗣於無窮者不以是乎道源既傳
慈恩之教於佛光徳公而嗣其法者衆矣又不忘受經
所自出諄諄以誨其徒欲其肖已以昌其宗而寓其訓
于此不獨為膳脩業産計也故特書以嚴其命而重以
詞曰　大明之升照物靡遺欽若文皇明燭隱微惟演
之道格于上知身退不勝于宗有輝泰華之崇覆簣之
積湖江湯湯其源滭沸不有萬間歸視蓬蓽爾居孔安
爾徒秩秩如鳯如麟粲若在眼伐鼓考鐘萬卷有踐天
人儼臨雨華如剪作我訓辭睨而不逺
　　饒州路樂平州天童山童嶺寺碑銘(有序/)
番上沃衍其人儉以文尤多事佛而入于吾徒者家相
望也故江湖間往往號番多名僧予在錢塘時與可堂
宜公交相好可堂歸番往樂平之童嶺寺已陞薦福既
而衆又以薦福首座繼祖主童嶺祖居三年繕脩將完
走金陵來請曰吾所居雖蕞爾然境之勝視四明之天
童山可伯仲也第廢遷㳂革無誌碣以彰其始先是可
堂作大殿後至元丙子耆宿徳震新其佛天菩薩羅漢
之像因得乾道丙戌懐本所記於釋迦舊像腹中云寺
創于偽吳順義間有元義禪師始菴於山顛感天帝遣
童獻燈饋食自是鄉民雨暘札瘥禱之無爽故以天童
名其山宋太宗朝賜寺額曰童嶺至南公者以病於登
陟乃徙港南又苦流潦隆興癸未本復遷于山之陽廸
功郎余逺施金塑像而記之如此於是始祀義為開山
本配之又以朝義程公大卿嘗施地與凡有所施者咸
列于祠故徳震之竭貲以葺寺而永秀慧光輔成之亦
庶幾有勞如義與本可附託不朽不書無以示勸予聞
列子言古之至人㑹鬼神魑魅禽獸異類而訓無遺逸
盖道之感通天人一致物我同體故巨靈役五丁以破
山烏負土為塜則元義以天童給待復何疑哉而祖以
葺其居之不易猶欲保之無窮然圖乆者莫若明道祖
嘗徧叅名宿既聞道而有才不獨為能繼廢也又其族
為宋名臣吳僅後故人益器重之予不拒其請而遺之
以詩曰　太白之峰東海隅海天倒影青芙蕖兹山角
立名與俱禪祖有道天為徒青衣下與羣童趨願奉頮
盥備掃除華燈瓔鬘千氍毹浮雲變滅時世殊石龕禪
榻隨烟蕪游錫倀倀歸無家下苦淋潦上陟砠載徙載
構予拮据嗟亦勞止予非愚予惟爾徒寧爾居無思無
營游化初旋斡萬有歸一無挈携天地循其驅庶幾爾
祖道不孤何用琬琰千金摹言之不及吾能書
　　池州路報恩光孝禪寺碑銘(有序/)
予初入吳舟過池陽望九華之勝願一游而不能後廿
年予遷金陵官寺玉岡居池之報恩通書交好期卜築
九華而償所願焉玉岡以葺其寺之勞須迄事乃踐約
且求文以記其實按秋浦志宋崇寧二年詔郡國建崇
寧萬壽禪寺政和元年改天寧萬壽紹興七年又改報
恩廣孝用追悼徽宗也有司以同太宗徽號請易廣為
光則凡江淮以南皆有報恩光孝寺者其創易率由是
云而池報恩居郡城東北始主僧法應作轉輪藏洪邁
記之淳熙間居民延燎寺併燬有志南思傳相繼興復
至寳祐中祖昊徳琛建千佛閣又六十年為有元延祐
已未玉岡始來往山而舊屋已不支風雨矣於是撙縮
經費由門廡殿堂方丈庫廪經藏鐘閣僧寮賔舘外而
塔院莊墅凡寺之屋一更新之亡慮數百間而加廣於
舊像設供具咸極精好先寺有地奪于豪至是悉歸之
而寺日裕因念其成之之不易而懼後之居者以裕而
寖惰乃思所以訓之也予謂人心之妙使施諸有為可
日計功業惟斂視返聼黜聰隳體歸之無作而全吾所
固有者難矣故吾與玉岡皆倦於應世思結茅深巖不
以是乎而玉岡猶未忘其勞諄諄以朂其徒則吾亦不
能忘言也玉岡番昜人名正珪始住宛陵章教嗣法鐘
山月庭忠公才識過人有足書者復繫之辭辭曰　長
江西來萬馬奔鯨呿鼇擲如雲屯天開九華揚大旂導
以列㦸嚴重閽禪老燕坐浮大淵楼閣倒影扶桑暾
撞鐘伐鼓交人天像嚴物備禮孔殷瓔盖華鬘金珠銀
螺唄間作襍笑言劇辯飈發喝雷震千偈酬之海波翻
如幻所作駭見聞非見聞者吁彌尊氣育萬物胚乾坤
化周六合静者神爾徒伐石刋不泯惟勞可書言可傳
與師之道長俱存
　
　
　蒲室集卷十一
欽定四庫全書
　蒲室集卷十二
　　　　　　　　　　　　元　釋大訢　撰
　塔銘
　　永嘉江心寺一山萬禪師塔銘(代佛智師作/)
予景定咸淳間與一山往來淛東西率不相離離或不
嵗月終必合及東􁑪禪師來南屏予掌記又推擇一山
使代已而南築絶岸湘公先隂使人以客召一山至則
令衆擁授前職􁑪曰士而可以計取耶遲一年當復我
及期而歸卒掌其記時上竺佛光以齒徳位望髙一世
猶降已與交其它之大方有衆千百皆未足多如得一
山為旬月客若頓光几席徳祐間因遊天台􁑪執别曰
子其寒拾乎及境衆留主寒巖未幾遷紫籜十年遷踈
山與當道議不合即棄去時予亦菴居於洪一日有龎
眉負笠走雨中來就之乃一山也留数月歡甚而江淮
總統㑹諸山於靈隐之直指堂議以開先迎居之一山
蓋奮勵以古道自任庶幾禪林全盛時又十年行宣政
院具疏幣以永嘉江心來聘至之日龍出光怪羣烏翔
而不去人謂宜有吉徴已而廣蜀雲南窮髪之學者鄉
風大至居三年院吏閱舊籍謂有一字可出入其過者
以諷一山笑曰吏姦欲竭吾帑庾以塞谿壑吾不為也
必有酬直以吾位為竒貨者吾其行矣衆数百隨至馮
公領度終无留意各泣别散去悲聲答林野一山即躡
履獨往惟其徒克恒背一囊僕役無一人視之若甚窘
然而自喜如新去桎梏方笑傲恬不為去留計㑹廬山
月澗明公遣舟迎歸東谿且從容言復以開先歸師又
便欲去乃止不敢言後明公歸番示寂開先之衆懇逼
至再四願不以寺務累師惟乞訓徒凡一時名士争願
出席下其它師之弟子雖抱竒藴勝皆自不慊蘄一語
相肯諾始若厭望然牧衆餘三十年道足不愧古人而
受命綱吾宗者率視賄為好惡故一山起而復仆不得
大行其所欲為豈在已者可勉而在人者不可强與嗚
呼一山化之先七日力疾危坐不近藥至期命具浴更
衣出據室几速兩序進書訣衆語置筆問不應撼之息
絶逝矣皇慶元年十二月三日也闍維收五色舎利如
菽不可計雙目睛不燼有司鎔以烈焰經数十返益晶
熒齒牙頂骨錚有聲時改作豫章烏遮塔江西行省丞
相斡齊爾命以舊藏釋尊舍利奉於中而遣使分一山之
目睛舍利貯之銀匣陪葬焉以七月大㑹萬衆迎歸讙
泣交動餘骼舍利又以葬東谿舊與南州珍公同里因
同竁葬之三年克恒走錢塘乞銘予以徑山罹禍方塞
關絶客恒堅不去謂它無能知吾師者予恐即死忍不
使一山行業暴白乃書以授之一山諱了萬字無竟族
臨川全氏生淳祐元年十月十四日瘠而弱年十五業
程丈有聲然無嗜俗意去從金谿常樂院思仁祝髪俄
有靈芝産户樞及游方謁偃谿聞公荆􁑪玨公簡翁敬
公皆相語合後經神祠見紙灰隨風旋起遂脫然得所
證明以白東􁑪􁑪詰之終無疑洎開法竟以嗣􁑪肖焉
而辯博過之常瞪目坐不以文自溺至有求輒累百紙
落筆立盡雖誤終不易或應變縱論衮衮萬言不窮録
之皆成章人欲宿搆終莫及卒時年七十二銘曰　凡
物之終得䘮惟均孰計其初時之詘信有霣其實人棄
不食後時而思於實何慝師有至慈萬物一已如保焚
溺嗟嗟赤子庶幾善導其如蠢蠢彼聖之世尚曰堪忍
有覺大雄胡乖而逢遲子同歸夜光瞳瞳昭著日星龍
鬼撝呵無或不睹如盼者何
　　金華智者寺雲屋閒禪師塔銘(代佛智師作/)
括蒼松陽葉氏世多名人其尤顯者唐開元中有諱靖
為老氏學宋大桑門雪堂行公與石林先生夢得為三
賢里人至今祠之自雪堂後族秀民多為浮圖氏而尤
顯者曰雲屋諱自閒遡雪堂九世諸父也九嵗族伯父
古鑑皎公使習經如素誦季王父古樵宗公謂兒異使
學佛能輔教族俱大也携入福安院十三剃落隨樵居
婺之仰菴厚自韜韞已無涉世意雙林朋分石見謂是
子異日風穴老南也毋滯兹樵遣叅荆􁑪於冷泉使侍
香辭匿入净慈石帆俾掌記復辭暨東􁑪至廹使就前
職撰成道疏云發見精於午夜􁑪易發為冺因汗下股
栗如撤蒙蔀已而省部有知師名者舉住江右九仙寺
檄至以母老辭歸婺作景睦堂便養堂側有法明寺因
寄築焉榜堂曰萬休至元癸未郡以雙林廢倚師中興
彊起之說法嗣東􁑪五年棟宇完帑庾實即引去歸萬
休十年智者寺住持友竹素又舉師代已郤避凡七月
乃應與恒山周斐齋交相好郡守為築二老亭山中李
雪菴鮮于伯幾作圗賦詩落之憲使梁公又搆草堂寺
側大徳甲辰因謝事居焉宣政院復以江心起師辭老
不任更以其友一山代之皇慶壬子十月廿五日與客
笑語如常時客退命左右進筆書偈與衆訣遂終遺戒
三日葬草堂後龜山先是自為銘息齋李公為磨厓書
之夀八十二臘七十生宋紹定辛夘六月二十日有外
集二㑹録若干卷其徒可則謂師之銘不及其系請詳
志之予與雲屋臨川萬一山雅相厚逾五十年二兄同
年卒予後死者忍銘耶又義弗可拒乃銘而系諸辭曰
維括之陽天作其區其良䔍生族大不居神睠有徳而
卒俾予孰彊予宗賈勇萬夫師有立言侯公氣沮曰匪
吾事庶曰禦侮擁幢大方人榮衮黼師居不寧式歸將
母復恫于道如任弗克惎彼學人有來如驛有辯雲興
示之黙黙或恃其盈我以無得胡濬其原胡嗇其施亦
既夀考亦終化儀可拜可瞻龜山之石孰睹其真兹焉
其跡
　　金陵天禧講寺佛光大師徳公塔銘(代趙魏公作/)
東漢佛法入中國而佛之遺言莫克大備唐太宗時有𤣥
奘法師者躬往身毒求之得經律論歸授其徒窺基為
箋疏釋之世傳為慈恩宗云國朝以仁慈為政䔍尚佛
教又益信慈恩之學先是其學盛於北方而傳江南者
無幾至元廿五年詔江淮諸路立御講三十六求其宗
之經明行修者分主之使廣訓徒時東昌徳公首被選
世祖召見賜食與衣奉㫖來建康住天禧旌忠二寺日
講法華楞嚴金剛華嚴大藏等經三十一年又賜號佛
光大師師既善講説又能力行故人䔍信之每施戒人
父子兄弟相教毋犯至然頂指為誓且願出財力新其
殿廬樓閣初寺廢僧星居如逃亡家及兹大有羨粟嵗
饑為食道上活殍死數萬流俗尚醪醴相雅好結官吏
師獨以律繩其徒令先自謹飭出止坐起有常度若韭
薤蒜葱酪乳辛葷等咸毋蓄食凡物之屬于公者勿毛
髪互用誤一罰十故者擯乆之皆化服徒無犯令自居
建康三十餘年一布衲皮履終身不易午過不食夜危
坐逹晨以苦誦讀蚤喪明忽夢萬僧迎居髙坐空中散
華如雨覺以語人因示微疾猶誦經不輟頃之安坐而
化至治二年二月七日也年八十八置龕廿有一日顔
如生以法闍維獲舍利無算㑹者數萬人為塔葬之江
寧縣張家山之原以行臺居建康凡仕於南者多鄉師
髙行願受一言為弟子金吾上將軍(闕/)　事師逾謹以
豫章大訢之狀來謁銘孟頫嘗待罪世祖朝見其用人
天鑑莫測雖方外士皆雄偉傑特若師能𢎞其教亦一
時之選也是可以銘已師名志徳號雲巖姓鐂氏世居
般陽萊州掖縣後徙居東昌而師生焉十二受經於順
徳路開元寺海聞禪師嗣法於真定龍興寺法照禧公
而嗣其法者某某凡若干人銘曰　於穆聖祖如天之
臨維佛大聖克恊帝心帝心於人一視同體設教多岐
趨善一軌佛光之道聞于朔方受命于南隂贊時康乃
升髙坐乃考鐘鼓以誘以諭有來如雨内黙斯照外應
如虚往復無朕寂用一如境變萬殊其立也獨匪留而
久匪逝而速長干之麓牛首如伏後人是瞻于日不足
孰圖師恩刻石于原維其似之庶幾不泯
　　臨川資壽寺妙行慈惠大師聦公塔銘
有元延祐四年十一月三日臨川妙行慈惠大師卒卜
明年某月日葬其徒來謁銘乃諾而系之師諱繼聡字
愚極族王氏以宋寳祐(闕/)年五月十三日生生十二徒
資壽寺本椿宗定為驅烏十七給文思院勑牒書名以
嗣定之徒自壽景定初椿定亡江西常平使者并籍寺
田衆飢以散師獨走大府直之凡七年漕使方公逢辰
覈得情悉取奪田歸于我師葺寺又益田以紓公且驟
施于鄰居室雖之匱常若裕雖豐若未始積也日誦楞
嚴法華又樂吟詠凡圖緯推歩之術岐伯俞跗之書咸
無不穿穴有以南安能仁寺請出世固辭不就自始受
具迄是無缺行凡六十年年七十七先相兆于寺北之
雲谿期與徒紹明同藏明有徒三人長嗣徳徳授宗善
善授法觀觀授惠辨次嗣徑徑授守約約授法舟季嗣
徹徹授守恱宗支以蕃惟徑善蚤世約博學通宗主項
山寺銘曰　世貴有後而懼不祀孰是吾宗重若傳器
師智克荷度徳敏事奮舌風生敢抗大吏胡賢而藝而
不昌于世道充其身而不淑諸人嗚呼尚俾爾後昆以
識其丘原
　　臨川資壽寺明公和尚塔銘
公姓彭氏諱紹明字無昧撫之金谿儒家子年十二輒
不喜與俗混居於是去學佛于臨川資壽寺宋景定甲
子從妙行慈惠大師祝髪為桑門莊重簡黙善誦孔雀
佛母經人病從師禱祈輒差以故里人争相邀致雖甚
逺且無所施與終不辭或少得施悉以資寺為繕修費
餘以貸鄉鄰之困乏者及視所居室枵然衣敝不易尤
喜客欵之盡歡雖彌月如始至又致儒師以訓其徒若
守約法觀守悦皆以能文辭游禪林先是官籍寺田慈
惠以状白府及部使者凡七年始克復公時行貸以給
其費自侍慈惠六十年雖老益敬畏慈惠自始疾至病
必躬醫藥凡嵗餘未嘗歸私室及卒哀至絶比殮及葬
不少離次自是神志日耗戊午春病噎氣逆禱曰願貸
須臾死使奉師歸藏十月葬慈惠明年疾甚即不餌藥
五月十日坐起及少間撼之目瞑矣其徒嗣徳嗣徹守
約以其年十一月某日葬雲谿從慈惠之兆年七十有
五始寺之徒以傳次相授受至公乃派别為三雖各以
宗傳而若一終無異言守一先一嵗卒銘曰　童知訓
誦里無勃谿以事宿老槁項龎眉談笑寓物物無遺者
復我侵疆築室百堵有徒雍雍波趨雲從匪承于代亦
寄吾宗吾宗之寄有肖無類茶陵何人端也嗣㑹惟約
與觀載啟其途于日千里敢昧厥初蒼山如城其流環
外我瞻雲谿雲木茷茷猗與後人無念爾猶不有過者
拜此道周
　　豫章般若寺絶學誠禪師塔銘
宋季慧朗居仰山法席特盛由其門出據大方固一時
麟龍其遁跡巖穴若髙峯陡厓銕牛亦足追蹤先徳後
髙峯以傳斷厓中峯而銕牛以傳絶學又皆道重海内
它宗所不及也絶學卒十年其徒智𤣥以番昜廷俊之
状乞銘其塔師名世誠吉水人世鐂氏生宋景定庚申
十二月二十四日年十七宋亡兵革甫定家無所業諸
父廹使從商不樂也行寓興國大冶三泉山有異僧無
相者通宿命見師呼曰昔黄梅山同叅能記識乎師惘
然無相勉之學佛以還舊習師即棄所貲從修禪定忽
聞鐘聲有省又教以出神師曰神往形存苟人舁致水
火神返將安所寄知不足學棄去登臨江之西華山求
祝髪春山宗公與語竒之謂真顛雖沒而肉身猶在盍
拜之以剃落焉乆之游衡廬間留圓通石室瀝指血書
法華圓覺以助精進入吳見蒙山異公及菴信公且徧
叩海上名宿所至莫攖其鋒而自以未饜所志復歸里
見陡厓戒公值其卧疾猶酬以偈戒卒往謁銕牛定公
于湘南徴詰數十返始嚗然如釋所滯遂留分坐期盡
磨礱以印所證乃去至大初過洪之靖安愛其林壑幽
勝有凌景仁昆季即靈鷲峯築菴曰般若相傳馬祖嘗
記五百嵗有大士來說法咸謂師足當之生米市鄧實
齋亦舎所宅為菴以奉師師往來居之出無輿僕儲無
甔石而化茅茨為廣居從之嘗數百人敝衣槁項溷處
樵蘇言無緣飾或有所訓無切督之威嚴厲之色而聞
者拜稽相然頂指誓以勿犯若公卿儒老異教之士與
西域髙麗雲南日本諸師亦嚮風趨慕耄稚扶携接踵
于道至家繪其像祀之每剪爪髪或墮齒牙則争取藏
去如獲舎利至順壬申十月二十三日示寂春秋七十
三僧臘四十有二度弟子若干人奉全身以沙瘞靈鷲
峯下後三年出視之貌如生爪髪眉鬚皆長寸餘飾以
香泥迎置于堂礱宻石為塔而四闢之以牕其徒事之
猶存且刻銘其上焉予聞師之教人專修乎内以明夫
自性性之常定雖虚空可壊現在身心皆為虚偽況於
滅後取其棄質以為實有無乃戯事而於吾銘何有哉
又惟妙化無方靈機莫測故臭腐可為神竒柔脆可使
堅固世有佛指齒骨諸祖肉體皆厯数千載而鮮瑩剛
潤有足徴信將嚴像以崇其教立言以寓夫道而銘不
可無也於是不辭而俾之銘銘曰　雄峯如壁泐潭千
尺師據其衝氣當勢格廜㢝如壺萬象為徒古有其人
南陽大珠大方萬指虛若閧市仰止髙風心悸顙泚大
用無作至道無言寂若槁木而應無垠惟師法身非小
非大孰云委骼而亦不壊刻銘塔坡金石不磨死生之
畏其如師何其如師何
　　姑蘇萬壽寺黙翁一禪師塔銘
道非語黙胡求其跡作於無作無任智力大化咸物雪
霜雨露生死變遷人之大故獨無怛化旅泊傳舍猶餘
光怪海天不夜海若弭節九峯龍趨電擊雷驅丈龜長
魚示爾來學粲若千鐙庶幾不亡我銘是徴
　
　
　
　
　
　
　
　
　蒲室集卷十二
欽定四庫全書
　蒲室集卷十三
　　　　　　　　　　　　元　釋大訢　撰
　說
　　冲黙字說
古渝圓照師月公名其徒曰徳照將俾嗣其明以不匱
照克服訓鋒淬膏潤肆勤于業以渝處遐壤無以振厥
美於是南游萬里求有當其志者胥㑹于錢塘請曰古
以字稱敬其名也幸辱之字辭不獲因進之曰朏盛而
魄生薪炎而燼棄懼其明之傷焉人有靈府物之綦明
者也荒怠以蔽之私智以鑿之明於是乎替其有治之
者不及焉則過焉闒茸者嫌於汙皦皦者害其察故君
子學以繼其明明必守之晦而後照之義終焉字之冲
黙其可乎老氏曰知其白守其黒為天下式似之矣復
祝之曰鑑兮匪形淵兮匪深無曰左右惟帝女臨子慎
厥武孰圖其覆子創于口逺莫子復敬之敬之福履具
宜曰有令徳曰有威儀圓照之室施于𤓰瓞尚昌于世
以薦嘉字
　　開通􁑪字說
佛鑑居仰山以茶陵開禪者綱維其衆衆恱之相與字
之通􁑪稱焉於其有請於予乃進之曰若知夫通之說
乎聖人之教人也因其明而牖之若四闢以逹于奥使
學而至於通則善不可勝用矣其或有優於學而弱於
實通諸古而謬於今猶迂轍以即途膠舟而求濟者不
通於事也是以君子介而不隘和而不流黙其智以容
居易以俟命又必觀其時之通而後能大有為也故學
不通不足以為善事不通不足以居衆時不通不足以
傳道而學所以為已適於用者為人乘時以有為者將
以信於天下垂之後世也學也事也勉乎已者也人可
能也時者天也人不可能也明夫二者其庶乎始終矣
通之義備矣咨爾通􁑪式和且脩不念佛鑑或貽之羞
　　繼齋說
大同張氏家百口不分兄弟相與謀曰古之受土賜姓
何止百族今子孫或繼或絶漫不可考其可聞而知與
吾髙曾祖父同時為鄰里婣舊以貴顯冨盛者求其後
某若某已無幾况其田廬器物者乎自吾有姓以來至
吾髙曾不知幾世由髙曾至吾又幾年而先世遺業故
無恙非吾宗碩徳厚澤能若是耶自彼秦人家貧子賤
出贅父子異處昆弟相訟相擠以禍幸其凍餒覆絶如
路人不之顧者世相望也使吾不知戒而懼能保其後
之必無是乎於是計其田若干畆推大宗之長主之籍
其口食衣廩給喪祭婚娶各有差咸家之長幼適庶臧
獲均有養焉嵗閱其贏以備不虞又慮其不知教或陷
于辟則先志墮矣廼萃書数萬卷列羣從子弟與鄉之
俊造日講說其間作堂曰同善樂取於人也齋曰繼齋
責子孫世守之也而求諸能文辭者申其繼之之義焉
夫堯舜禹湯以道繼者也文武周公繼志者也而孔子
東西南北之人也孟子厯聘諸國俱不得位而道則繼
堯舜禹湯文武周公者也由孔孟而下不得其繼焉宋
有儒宗者能逺紹千載而學者廓然以得夫性命之正
嗚呼世之欲學孔孟者則必若是繼之之為得也昔者
公侯有國大夫有家民有恒産三代而降制不如古雖
環堵之室士不必有惟道則修諸身職夫我者也君子
其盡力於斯而已而張氏兄弟生太平盛時居有室食
有土子孫繼業家益蕃大是天之因其材而篤之又力
學乎孔孟必有以繼其道者也然吾游方之外者而幼
亦竊聞之故假其義以告張氏兄弟五人其季若思與
予交字子儼云
　　靜隱字說
御史楊公𢎞正世為西夏貴族年方壯又登顯宦才茂
器宏翕然人以宰輔期之而常嗜欲泊然自號静隱以
寓其志或謂公耻與俗俱思自㧞埃塵之表有慕幽人
逸士之翛然遐舉於世若不屑焉予聞而疑之因考古
人命名立字或揭諸室而銘諸盤盂几杖雖其義無常
然皆欲朂其徳以求合於聖人之道也聖人之道必由
定而静以接於羣動嚴乎顯微而後輝光著於事業是
以静隱之功致於學者也及其成徳則雖窮困隱約寓
諸耕釣版築未嘗一日忘天下豈若寒灰槁木漠然自
棄於無用既而出為卿為公為帝者師則列土而封五
鼎而食豈若泰然肆志甘蹈禍辟而不止者故君子閒
居則思致君澤民處榮則思静退是又以静隱之道砥
礪志操而審乎進退之幾也夫静也微也動也著也循
夫内以應夫物而全吾心之徳也出也隱也觀夫時以
進退吾身也皆所以存吾道而求合於聖人之道也古
有不得志於時則猶隱于吏隱于市豈必逃山林若避
地避世為哉况今朝廷清明俊乂在位公日嚮用若預
戒貴盛無忘勇退以不改陋巷之樂如前所陳者云耳
而彼乃方之以巢許沮溺不知公者也予不得以無辯
　　江山小隱說
御史思齊公謂予曰季弟彦明年逾弱冠方勤于學而
受命宰衢之開化以任百里之寄他日不患不登顯宦
惟持盈守成以養其徳善矣其友為扁所寓曰江山小
隱取古之達人處功名貴盛時未嘗一日忘林壑不沉
酣于利禄聲色若王逸少之蘭亭賀季真之鑑湖是已
予謂知幾審時擇於進退則庶乎而曰樂乎外以忘乎
内志其小而遺其大未盡美也孰若返觀吾之巋然獨
存汪然常盈運今古而不息任萬物而不有者以進夫
可乆可大之業雖有力挈泰華智測溟渤而不能窺吾
髙深之彷彿江山云乎哉小隱云乎哉思齊命書其說
以授之
　題䟦
　　恭題文宗皇帝御畫萬嵗山畫
今上居金陵潜邸時嘗命臣房大年畫京都萬嵗山于
屏大年辭以未嘗至其地上索紙為運筆布畫位置令
按稿圖上大年得稿敬藏之意匠經營格法遒整雖積
學專工所莫能及而天縱之才豈以是為誇美哉聖意
若曰世祖由南征平天下定邦畿作宫闕以開萬世之
基是不可一日忘也身為適曾孫而自任以世祖之重
使登其山居其宫毋以逸豫為期而思四海之廣必人
物咸若登春臺躋壽域而後可同樂也猗歟盛哉自是
而入繼大統膏澤屢敷于九有疇克以是圖再進聖覽
必感昔之作圖以寄其思而今則居之推廣當時之意
其祖宗生靈之念又將油然動于宸衷而重增眷眷也
臣大訢比以方外蒙召獲睹皇居之壯辭闕踰年因閱
是圖無任感戀謹伏書其下云
　　題左徳明刋施金剛經後
旴江左徳明舟往儀真至荻港中夜風大作鄰舟飄失
無慮十百獨左舟若有神持之者舟人異而問之曰我
嘗印金剛經千卷施人豈以是而報我耶又見大舟覆
浪中左曰是必有人未溺死急出錢與善游者棹他小
舟趨救之且令持斧破舟鑿竅以呼果得十五人以出
道由金陵為予言之將再施經以答神貺復欲求名公
三十二人各書經一分集成而鋟梓焉因告之曰經之
教人以明夫性也而金剛者取其不變不壊如云一切
佛法皆從此經出豈不以此經即吾之自性而不可一
豪加損其中雖三十二相六波羅蜜尚不可得豈况執
六塵四相而欲聞此經乎使能識此經以擴夫自性之
妙則藏一微塵而非隘包太虚而非廣在瞬息而非速
亘萬古而非乆大浸不溺大火不熱者盖理之常非假
他術也又何特驚濤之恐因此經而致神䕶較小施報
於禍福哉左聞而喜請書以為經序記風之夕維至順
辛未十月十九日
　　題曽大方北磵禪師方中字說後
古人所謂方於中者為正直為剛果為不詭隨圜於外
者為智謀為權為變應於無窮而行於無事也其有以
愎執為方以諂以柔為圜者無取栁子厚説車固善而
陷伾文之黨於圜之義得無少辨乎吾曾大方䪥室翁
字圜上人以方中而使其求栁之說以自懲勸盖吾道
與世教有同而異異而同惟隨事酌義若圖澄之於石
勒羅什之於姚秦閔生靈之塗炭而善導其昏主所謂
圜而方者也大覺之焚龍鉢楷公之拒紫衣戒吾徒以
奔濫而卻君之賜所謂方而圜者皆足垂法後世番昜
趣上人得翁遺墨請伸其義而書其後云
　　題曇西竺母李氏墓銘後
番易桑門紹曇之母李氏卒將葬曇走金陵以告其友
大訢曰吾族世為儒曇以父母命幼使學佛其始旬日
一歸省母曰汝不堪苦寂耶既而数月一歸母復曰吾
非以汝兄弟多而遣汝聞佛之言性有謂一念萬年者
吾深慕之欲汝得其道以告我不猶愈于堇荁滫瀡之
奉乎於是即日别去求楚吳甌越之名師往學之餘二
十年懼無以歸白母今母不待而卒欲庶幾古人織屨
為養不可得已雖歸又何以藉口見鄉黨且吾諸兄乞
銘於鄉先生吳存已悉其家世行實與卒若葬之日月
而不及吾母以命我之志請復得子之言附之碑隂以
志吾痛而悼吾母之冥冥也言訖又泣予聞之矍然曰
而母其知道乎形生者一世而盡而性者窮天地振萬
世而不壊者也佛之言性必見之明守之固而後為聖
為賢若或明或昧或操或舍與所脩之異而為天為人
為鬼神為異類凛乎可畏故學者絶情去累一志於道
以有盡之形求不壊之性欲一世而成功萬世也以是
報親不既重乎曾子謂先意承志諭父母於道孝之大
者矧佛之制其徒猶篤孝養若曇以志事親是誠乎孝
而知所本矣又嘗從佛鑑禪師于徑山掌其記端慤有
文克荷吾宗故不辭而書以歸之
　　題朱俊卿為父母修㝠福後
亘萬世窮天地不磨者惟靈明之性不以生而存不以
死而亡不以聖而増不以凡而減雖人人均有之而隨
物奔逐頃刻萬變飄忽千里如野馬陽燄念念不停至
奄然而逝則貴者不能有其位富者不能恃其財而親
者不能留其愛也有足悲夫故吾徒以死生為大懼必
明夫自性而求所謂亘萬世窮天地不磨者也又吾佛
言人之死而生生而死死有所往生有所來有三世有
四生有六道由人之所脩而異入焉聞者凛然知所懲
勸而自格非遷善徴諸古騐于今為不誣矣儒以治世
設教脩人事而厚民生若死與鬼事寡言之至曾子之
啟手足易簀不亂而訓亦嚴矣錢塘朱俊卿儒者也居
母喪致孝以其父母嘗學佛故邀釋老之師說法以資
㝠福將使明夫不生不死之性而進于道也亦其父母
之志也曽子曰孝者先意承志諭父母於道俊卿以之
　　題髙氏守拙詩後
孔子之門子貢最為辨博猶曰賜也何敢望回回也聞
一以知十則顔氏之才敏世宜無與伍者矣而孔子稱
其庶乎屢空又曰黜聰明隳肢體由是論之道有體用
學有本末聞一知十待用於外者也黜聰隳體致力於
内者也三代而降大道不行民俗偷偽聖賢者將使遡
流而得源斂華而歸實以求復其太樸于千載之上也
真定髙侯至元間由司憲出牧大郡為政以能稱而自
稱曰守拙其有取於顔氏之黜聰也耶夫物欲之熾不
翅火之燎原非達識則不能黜其聰其意匠之斧斤旦
旦而伐之非大智則不能守其拙而或者謂侯之守拙
葢嫉夫世之以察為明以刻為能以詐為忠以矯為亷
而資之以釣大名獵厚禄自以為巧為得志而人亦歆
艷之故侯耻而甘於退拙而因以自命也曰是亦窺其
外耳而侯不為是也予生晚與侯未之識而獲交其子
若婿聞侯之終談笑娓娓危坐而化是足以徴其平生
且侯沒三十年子孫益蕃衍其積徳之效又不可誣也
他日季淵以所藏守拙詩累軸示予曰先君之手澤未
嘗一日去目也予受而書以歸之以識其孝思使侯而
有知亦必以予為知言
　　題東坡與程正輔手簡
蘇公以剛正為小人譖毁凡所交游亦為羅織其時有
得其文字者不敢以示人甚者取所書于梁壁亦削而
漫之而後世祕惜之過若父祖手澤當時小人猶切齒
憤恨如已冦仇然由是觀之大抵人之心術不可不正
又何忍而不為君子耶此帖在惠州時與程正輔者二
月而云天氣斗熱其炎瘴可知而他書又云譬如惠州
秀才累舉不第有何不可其胸次洞達不為憂患所移
可想見其人矣觀此益増感歎
　　題癡絶禪師書山谷煎茶賦後
魯直謫居瀘戎雖瀕九死而恬然自得效蜀人法事茗
飲愛其風致作賦紀之後百餘年當宋季淳祐間蜀阻
兵革癡絶禪師蜀人也思歸其鄉而不得讀魯直賦悲
之書以寄所感焉由淳祐距今皇元天厯改元之秋又
八十六年矣而蜀再罹兵亂比喜服順然不無傷殘也
予雖非蜀人觀癡絶所書能無感慨佛言世界衆生悉
由宿業流轉惟有道者持以定慧之力能安行而順適
彼外之貧富夷險無一毫加損於我也魯直知道故謫
居異土如享廊廟鐘鼎之樂癡絶悲蜀禍之慘知宿業
之不可逃惟脩定慧足以勝之然則作賦與所書為後
世貴重者以其道也金華歐要堂篤志於道得而甚秘
惜之或者玩其辭之超勝而議其書之工拙者無取
　　題東坡手帖
蘇子瞻嘗有詩云周公與管蔡恨不茅三間推原常棣
之義以仁人之於兄弟也無賢不肖一以親愛待之周
公身任天下之重處嫌疑而以大義滅親豈其心哉子
瞻以直言立朝流謫萬里思其弟而不見故追記其詩
而書之愛友之情可勵風教況其詞翰俱妙乎
　　題松雪翁所書千文
松雪翁為予書字凡数百幅悉散於人無一存者予素
不習書其真贗工拙皆莫能辨然如伯樂相馬正不求
於驪黄牝牡也有以翁所書千文求題故云
　　題殷濟川畫
吾友孫敏中得殷濟川畫逹摩寳公而下禪宗散聖者
凡廿八人併取其平日機用摹冩之然南泉斬猫雪峰
輥球盖其一時示人如石火電光不可凑泊心思路絶
語黙俱喪况可以筆墨形容哉畫者正郢人誤書舉燭
而燕相尚明國雖治而非書意也敏中博識謂濟川名
畫脫去畦畛昔牧溪嘗從其學又癡絶虛谷諸老題後
稍珍惜之然予不可以無辯也
　　題思聰遺墨後
歐陽公慕韓子作文因欲攘佛而喜與僧交盖當時僧
有以取重之者聞訥公之辯博而見明教之上書固已
氣沮心服其下若惠勤思聰又因其所好以相入蘇子
瞻謂聰九嵗善彈琴十二舎琴而學書十五舍書而學
詩又曰慧能生定以至于道則書與詩當益竒觀此可
見其人品矣天台聰聞復名若字與思聰同所業亦相
類士大夫多樂與之游惜時好趨尚各異未有如歐蘇
者以振發之因其以所藏思聰遺墨寄題予既喜其所
同感其所異并識其末云
　蒲室集卷十三
欽定四庫全書
　蒲室集卷十四
　　　　　　　　　　　　元　釋大訢　撰
　題䟦
　　題宋髙宗書東方朔答客難後
佛惠居霅多得故家圖史書畫又與松雪翁交號稱博
古後至元丙子九月佛惠遷化其髙弟耀公以所藏宋
髙宗書東方朔答客難示予予於珍玩古物圖畫字帖
皆不能辨松雪嘗誚予以不韻予謂雖不識物而能識
人漢髙不知文縱知武亦多戰敗至治生産業皆不能
獨能為君耳宋徽宗無不能而獨不能為君若髙宗雖
稱中興然不能用李綱宗澤與諸將如漢光武克復中
原深為可惜也然其慈仁謹儉憂民愛賢可謂守文之
主况其字畫之妙可傳後世乎念二翁之不復見追憶
疇昔以識所感故書於後
　　題三教圖
孔子嘗問禮於老耼圖之以為揖讓可也佛生西竺未
嘗至中國又時相先後而亦見於圖何也若以其道同
心同雖善言者言所不能及豈筆舌可形容哉畫史欲
託諸圖像以㑹其同而好辯者反資以立異孰若得其
心同道同而忘言也
　　題陳世榮血書金剛經後
唐元徳秀李觀喪其親􁏏指血書佛經以資㝠福或者
謂親則亡矣而徇俗薦悼何益哉予謂元李為唐儒宗
其講亦熟矣知親之靈然不昧者不與草木同腐則神
明變化死生往復天人萬類必有所歸而佛之以性喻
金剛之不壊而般若者性之常明波羅蜜者𣑽語到彼
岸猶儒之止於至善也夫孝子之心以衰絰哭泣不足
盡其哀慕而求親之靈如佛所謂不壊而常明者超彼
岸以止乎至善其於愛親不已至乎金陵陳世榮刺血
書金剛經以報亡母祈於悟上乗超浄域惟以見其髙
識有合於元李諸賢而無惑於末習淺議為可嘉也他
日其子以示予謂先君手澤未嘗一日去目詩曰孝子
不匱永錫爾類陳氏有焉謹書其後而歸之
　　書金陵十詩後
鄧善之為予言肯堂王公與果長老厚善迨果化去而
繼學於是夕生今年夏繼學來為南臺侍御質之云先
公嘗指予言果長老將化而來别云復有廿年之聚予
二十餘先公棄世則善之之言為然也繼學居官不数
月而去視予若宿契每作詩必録示吾黨和之者百篇
而永嘉安雪心為書繼學喜而尤喜雪心書後有作率
令書之雪心取予稾命題其後予聞佛制其徒毋溺於
文藝恐其偏重若溺而力不能以自舉惟大乗者假之
以䕶教禦侮可也不識果老為何如人得非所謂溺者
乎智永好書而為房次律則可戒公以傳宗自任而為
蘇子瞻則吾法不取也吾與雪心可以為鑒云
　　題安國寺記後
東坡蘇公為五祖戒禪師後身及謫黄州往來西山樊
口皆其前生舊游處也作安國寺記云道不足以御氣
性不足以勝習歸誠佛僧求一洗之盖其失在最初一
念何待得罪於朝而始悔悟夫富貴利欲之鑠人甚於
膏火安知患難摧沮非玉成夫公也蘭莊禪師嘗倡道
淮西以安國舊記不存求予書將重刻之予戲謂蘭荘
雖造道深宻而未忘文字之習當以戒為鑒毋效尤也
蘭荘笑曰堇喙能毒人而良醫以之愈疾庸何傷焉且
吾欲補安國之缺而使世之慢佛者讀之視公而自愧
故不辭而為書之
　　書瞻雲亭詩後
予乆不作詩為張君所強不得已而賦仲南見而求書
之云将歸番省親志所同也予謂世之言孝莫過於曽
子曽子以先意承志諭父母於道孝之大者而口體之
奉次焉盖人所貴在知道知道在明性明性可振天地
萬世而獨存而親之所以命吾者在是也仲南徧叅名
宿為予掌藏才敏過人有髙行而造夫道歸以諭其親
不既重乎視慈明之白金睦州之織屨猶忘乎世禮也
於吾詩何取焉
　　書商學士畫山水圖詩後
予十嵗祝髪即受沙彌戒則綺語口業便當絶之而父
師命猶令不離學舘至十八游方始棄文字然為人所
彊往往不工有愧作者故力辭謝又取人憎惡年及衰
邁猶不能脫然浄盡信宿習染人未易洗滌或謂菩薩
假諸伎藝以如幻三昧因事攝化則吾不能知天目具
上人命書舊作將使吾知過責悔以自新耶其以世俗
喜文而謂我能隨機善導耶知我罪我當有識者
　　題凝翠樓詩卷後
南昌饒益寺去城四十里與予族最相近予甚㓜時族
人往往抱携至寺及予從伯父祝髪城居惟嵗時歸省
得寓宿焉寺耆年平山端公遇予猶子侄然後予以授
徒留浙繼受命來金陵而不能歸者三十二年矣平山
之孫大亨如淵出方外從予游淵以寺有樓求賦咏於
所交名士臨川危太樸以可望五老西山之勝命曰凝
翠而為記文詩章者累軸淵為予執侍常勉之進道以
其將歸而徴贈言也因以兹樓喻之子得諸公之賦無
不盡工然無一人嘗至其處徒想像形容之求身臨而
目擊者莫予若也雖不能言庸何傷亦猶吾宗傳心之
妙必親證悟而後言可徴信子歸拜而祖質之而承顔
於謦欬叱咤或盎而春倐而雷電蔚然虎變而龍躍則
吾亦不能知也雖篇什之多將何以為哉
　　題黄山谷詩後
蘇子瞻薦魯直有曰瑰偉之文妙絶當世孝友之行近
配古人平生盡之其詩與字畫特餘事爾後魯直叅禪
老晦堂聞桂香悟道故超然於患難死生之表而視子
瞻之論又大有徑庭矣因觀答任道教授詩評之如此
使魯直復生必以予言為然
　　題米元章書後
元章多蓄晉人書帖作寳晉齋而其書豪放自成一家
所謂善學栁下惠不師其迹者也
　　題斗極杓公遺訓
臨江靈峯寺自斗極杓公開山至今才七十年而其後
數世皆以徳望重禪林必其家法嚴肅願力宏深故爾
及觀遺訓遺偈簡直淳正則信然逺孫極宗𤣥公機辯
過人法才雅贍而持其祖訓出入必俱奉之惟謹則凡
靈峯之徒可槩見矣而視他之大方所至如逃亡家豈
其祖訓願力獨不如斗極者乎嘗聞之昔有創業之主
藏其耕具以示後人懼其狃於貴盛使無忘厥初其後
則耻而棄毁之至覆敗流亡求為耕夫亦不可得而悔
無及矣以是觀之諸方之廢而靈峯獨盛者以能守其
家訓也極宗請書于後云
　　題王荆公尋僧圖
荆公操守學問以經濟自任及為相不酌夫時世之異
取周官國服為息之意行青苖市易之法如唐相房琯
用春秋車戰而敗也公猶以望重時君相如哲宗温公
莫敢終非之始蔣山元老期公於早嵗為能甘澹泊如
頭陀棄名利如脫髮故晚年閒居若悟其失以應夫外
者既愆於用而是非榮辱復何足較不若齊得喪一死
生以䇿勛于内可窮天地振萬世之為得也乃日尋禪
老游有深㫖矣後人不能悼其才悲其志廣而用迂復
過為詆毁吾故取唐史論琯事以見其義云
　　書印土寺記後
予在鄉里数從印土諸耆宿游出方外又與其徒慧滿
道髙道昭游錢塘金陵間交益厚故求予文記之髙居龍
河十餘年由記室為首坐禪餘不廢詩文有唐人作者
之妙敦節義勵操履若虞揭先輩斡克荘王伯循諸名
公皆與交至正元年六月得竒疾二年七月始疾愈行
宣政院又檄請主海鹽之天寧寺吳中士夫咸喜其至
争以詩偈來謁賀隨問隨答累牘而書不以病𧺫為困
九月廿七日州巨姓敷髙坐迎請舉揚聼者千人暮歸
猶肅客至二鼓假寐蚤作潄盥足不能立而仆掖之坐
語含胡呼謂寺之老與從行義境曰吾住山六旬施利
衣物悉歸寺吾母老可以舊所儲五百緡奉湯藥餘以
買石刻寺記歸印土境如所教得石太湖鐫之舟載以
歸而境為予執侍復請識其後髙字獨峯云而記所謂
𣲖别為三曰紹祥紹經紹益永康正因慧月法濟志大
道髙義制禮中者妙曉之𣲖也而紹祥無弟子曰紹洪
永寧正覺慧滿法喜智聚道東仁寓義境者妙觀之𣲖
也曰紹端永瓉正傳專燈法雲志謙智玉道昭道敏仁
安義珍永則信果者妙隆之派也
　　題東林寺重刻李邕碑後
廬山之勝甲天下而東林又山之勝處也由逺法師居
之而名益重至宋照覺總公易為禪林而寺始大其間
名賢品題不啻千百獨李邕碑以字畫之妙為世所珍
延祐七年寺火碑壊住山古智禪師既新其寺復取李
邕碑舊本重摹刻之或謂道無今古時有廢興而文以
紀一時之事耳師者宜訓人以道於字畫何取焉而禪
師之言曰道外事乎事外道乎華嚴法界世俗衆藝皆
為道用且吾以興復之勞欲後之繼吾居者皆若逺公
照覺能隆其道以昌吾宗又豈無如邕者而述之於將
來也故吾刻之石庶有勸於後云龍翔法弟大訢聞而
識其說于下
　　題放魚記後
越之諸暨有湖環其㕔治嵗取魚鱉之利以助公用宋
政和中有陳尹者禁采捕以舟載魚悉縱之長江中復
語芝園照公使記其事雖惻隱之見于一時亦足以覘
其平日之用心矣夫仁及蟲魚則惠於其民可知也能
與名僧游則其具正信為法檀越尤可知矣視今汙吏
虐其民使不聊生又漁取吾徒至傾貲以結之飫酒胾
以啖之猶不能免况有澤及鱗介者乎予不能隨時俯
仰動遭譏詬固无芝園之道以化其俗又安得陳尹之
為政使民與物各安其生而吾徒可倚為外護者哉明
慶杲宗師以芝園遺墨命題重吾所感云
　　題趙閒閒書心經後
司馬君實嘗書心經以贈僧復題其後謂韓退之排佛
而稱大顛外形體以理自勝要自胸中無滯礙由是觀
之於佛不為無得而所排者跡爾跡之弊雖聖人不能
去若惡其跡而棄其本是猶惡焚溺而罪水火惡噎而
罪餐者也雖其好惡取舎之不同猶能明佛之理而交
其徒之賢者視今之庸俗隨時趨尚孰有察夫理而别
其徒之賢否哉太原白氏世為金國名臣正大年間有
樞宻院判諱華者為亡父朝列君資㝠福設齋以延三
教之名士時閒閒趙公書心經遺之以其親之不可見
而靈明不昧未嘗亡也若經云五藴十八界四諦十二
緣生皆外物之累於心了無所碍雖以之振天地窮萬
物而不變不壊是所謂以道諭其親孝之大者也後趙
所書經散落江南樞宻君五世孫名凟字子通為御史
掾得之南閩僧舎及子通仕建康録判遇知文皇于潜
邸連升為青塔慶壽集慶三寺營繕司官暇日出經示
予予媿非大顛輩可接退之諸賢而獲交子通子通明
敏進用未己可彊其宗詩曰孝子不匱永錫爾類白氏
有焉
　頌
　　大龍翔集慶寺素覺皇像頌(有序/)
　天厯元年十有二月上命以金陵潜宫為大龍翔集
　慶寺營之三年寺成以至順辛未十有一月廿有四
　日立覺皇像住持臣僧大訢謹拜手稽首獻頌曰
天道悠邈至理可推靡愆于度寒燠四時龍之變化不
可度思時潜時飛雲氣隨之聖徳如天其動猶龍澤及
九有睠焉舊宫舊宫峩峩神物撝呵祀我覺皇降福實
多惟覺之道有權有經天人異類罔不或承并包百氏
妙合大同匪窒而有匪蕩而空道之精微言所不及疇
宣于教而像斯立像立教宣如振于鐸我拜我瞻其容
於鑠一善之萌蹶然有作孰鋤其驕悍夫惕若凡今臣
庶有萬其區方之中土壤異俗殊罔不由教畏惡遷善
矧是邦人和樂衎衎鍾山左顧石城右回如瞻雲旗輦
路逶迤愛播仁風八表同春物安其性人合道真金石
可磨我頌何有天子萬壽與天同久
　箴
　　約之箴(有序/)
　義興裕上人問字於予予字以約之彼儒者謂孟施
　舎之守氣不如曽子之守約約者要也言求於外不
　若反求諸身吾與裕學佛者也佛之道多方東漢時
　法入中國又四百年而逹摩始至以直指之道教人
　而人廓然獲所素有今吾與裕又宗逹摩者而裕也
　學贍而材博且方盛年予懼其溺於文而不知所返
　玩華而喪實無乃有負於吾宗耶故因其字而箴之
　其箴曰
儲藥于肆岳増川委疾而療之刀圭而愈道之淵博如
江如漢愈涉愈逺心悸目眩不有至人勦其枝蔓如臨
濟𤣥如徳山鑒裕也多材只益多岐約之約之其必如
斯而已
　　明善箴為陳氏作
天性之善充乎至仁如天元氣與物為春有萬不齊流
布無垠大包六合上懸星辰霜烈霆怒隂伏陽信時足
禎祥而生鳳麟亦有虺蜮戕于生民椿壽菌柔百卉榛
榛土滋羣植海岳潜珍誰其司之變化如神心先天地
大哉惟人出入萬有往復如輪由已所業報施相因隨
業而異其性則均有邰生棄嵩岳降申維徳弗類動合
道真堯舜之聖象朱傲嚚羊舌覆宗若敖隕身為彼宿
惡化弗柔馴粤若衆萬總總詵詵不有先覺匪教曷遵
若虞機括其發千鈞止水有波明鏡忽塵求復于初光
明日新涵養之熟純粹以精猗歟陳君信行振振字以
明善爰咨爰詢為徳弗怠百禄是臻詩以告之無謂譫
諄誦而弗替請書諸紳
　　元履箴為臺郎髙君作(有序/)
　少師姚公嘗命髙氏兄弟十二人之名若字復申其
　義為之序予所交者曰絇字元履文而賢故獨美之
　作元履箴
身欲所至履之以足心有所詣颷馳電速不虞于蹶或
蹈之谷周旋以規如轂於輻布武于堂四海揖讓詭遇
疾馳以得為喪由禮而動惟顔是詔帝惟女歆陟降左
右髙氏多才履也尤賢有文几几既秩而閒爰結其綦
載揚其裾坦坦周道何天之衢
　賛
　　妙法蓮華經賛(有序/)
　三韓桑門心竹游京師市白箋以書妙法蓮華經既
　成寓書吳僧子梅曰吾兹不易以子有髙行敬以遺
　子然江南氣蒸溽必緘諸笥遇庚伏則發而曝之拂
　以纎纊毋毁焉梅受之如所誡以歸于肄經之臨安
　浄應院又懼後之人不之秘惜也丐道士張一無求
　予識其後梅號雪谷嘗夢人有宿仇抉其舌斷之旦
　起不能言遂瘖禱逾年復語慧辯過人益通𣑽語予
　未之識聞一無云一無素謹愿其言可信為系之以
　賛曰
大聖作神龍躍其施博咸乘時善其機勇有為彼慢者
呱弗乳背厥母聖之天㝠化權喻以蓮􁣙爾菂茁者蔤
卒若一孰似之徳無疵詔來兹匪金銀堅不磷猗若人
觀衆妙花香繞須彌小
　　摩騰竺法蘭賛(有序/)
　按周書異記載西方佛生及終之事而列子亦曰西
　極之國有化人來穆王事之作中天之臺其髙千仭
　及秦時沙門室利房等至始皇以為異囚之夜有金
　人破户以出又霍去病過焉耆山得休屠王祭天金
　人以是考之周秦西漢知有佛久矣特未廣其教於
　天下也至東漢明帝始以夢感因傅毅之對遣祭愔
　等使西域求其道而摩騰竺法蘭亦先自天竺來由
　此經像大被東土固佛之懸記必時至而機熟然非
　騰蘭與此土人有大緣契疇克爾耶有以二大士像
　示予者謹再拜而為之賛曰
日之方升照有先後或隱或曀非日之咎伊昔吾宗自
西徂東屢出屢沮時之未通在漢永平格于帝心遣使
求之維遵與愔粤若二士作如來使有馬翰如負經以
至如彼旱暵時雨乃作沃我焦壤是刈是穫人道之貴
在於明性百家異說孰不自聖匪小而偏匪蕩而塞不
有大教道幾乎熄去我二士復逾千載龍藏之文浩若
河海匪津匪涯誰與航之豈無綱目孰能張之孰圖二
士顴頰方眸欲挽其袂逝從之游
　　妙有堂賛(有序/)
　三藏大法師居京都聖眷甚篤王公大臣就而論道
　者日以十百以國朝輿地之廣萬方畢臣遣使朝聘
　風俗語音之不同其司賓臚傳若古之曰寄曰象曰
　譯者視百倍蓰而師悉通之歴事五朝皆授官一品
　古澄什蔑以過也而退處一室泊然作堂曰妙有取
　諸經所謂假觀者立一切法雖萬象森列一念空寂
　而證以不有不空去長絶智即師之禪觀三昧者也
　謹為之賛
比丘之堂毘耶之室不假不空非顯非宻黙而恒照用
而恒寂太虛一塵萬古一息天人交叅華雨如積天竺
之西太荒之北九譯獻琛有萬諸國師發其秘相顧而
失再示之訓充然有得曽是大邦篤生其良于耀有章
鼓鐘于鍠夀我聖皇邦家之慶作我賛詞無愧斯堂
　　𤣥鄉賛(有序/)
　臨江潘雲谷善造墨至順間携之京師翰林虞伯生
　見而竒之先是朱萬初以墨進文皇勑授奎章閣直
　長伯生欲奏潘代朱潘辭以親老願歸養於是一時
　名公益奇之作詩文贈者亡慮数十篇潘君榮其歸
　因語人曰吾與墨若宿好為之幾四十年而伎窮於
　是矣時至山谷擇松之膏馥烈炬然之覆以宻器復
　穴傍以泄烟使傳数器而後烟始清彌日夕忘飢渴
　而所取僅銖兩法用金珠貴劑擣和使乆益光潤吾
　貧無資至鬻他器物購之不靳也故吾墨不多得庸
　富人欲髙直求售吾不辱吾墨使屈見之吾固不負
　墨然吾無他能四方識不識咸以墨知吾名而墨亦
　豈負吾哉愚謂潘之於墨能勞以終其身費至於破
　産而不二其心盖游於藝而進乎道者也其承蜩丈
　人輪扁之徒與世之士君子口誦仁義及臨事則悖
　所學與吾徒業稱傳道而志之專守之固求若潘之
　誠於其墨皆可媿也於是作𤣥鄉賛以遺之
陶以世易頴也日遷可久可速帷吾周旋丹鈆後來或
居吾上亦有繪事頃刻萬狀吾傳悠悠千里覿面以吾
記事巧歴百萬有文庚庚麗于日星時致雷電蛟鼉夜
驚我匪知𤣥智出𤣥下尚忍磨磷齒髮日化
　　堯卿御史豸冠像賛
服以彰其徳而服之維稱也冠以著其法而孰干於正
也儼乎其若思則如廟如郊而敬也嵩華千尺鑠白日
而烈秋霜也與物同然而海涵春盎也運衆輻于一轂
而納萬象於一境也固天將利其器而徯以康斯民而
司王命也
　　王道人賛
壯逰江湖晚歸田里仕而知止冨不求餘得非藏利於
鈍而用智以愚與物浮湛隨時卷舒閱今古為夜旦以
天地為蘧廬辟之雲霧不雨物自沾濡璞玉在山草木
光腴故吾嘗愛王彦方馬少游之為人猶未若龎藴李
通𤣥之逹識而公則庶幾其徒也
　　趙宗吉御史豸冠像賛
稼而穡期豐積邦乃足食源之長其流湯湯為湖江有
文郁郁學以篤之既仕而禄何以告之冠豸之峩其容
有赫思舉其軄以藎王國王國有待維楨維藩克保克
任式無爽予言
　
　
　蒲室集卷十四
欽定四庫全書
　蒲室集卷十五
　　　　　　　　　　　　元　釋大訢　撰
　銘
　　集慶路天禧寺講堂鐘銘
聖教東漸時尚屯僧㑹始以舎利徴教傳千年演大乗
音聞孔揚鏗華鯨聞寂覺空妙道凝非言非黙非色聲
天清地寧嵗豐登祈天壽考億萬齡
　　集慶路天寜禪寺鐘銘(有序/)
　天寧深公葺其寺大完作鐘以考擊之衆肅如也南
　昌大訢為之銘曰
大哉聖教顯幽咸若一音普聞萬類齊作疇克宣之有
聲舂容警昬啟瞶開陽闔隂夙夜有恒與時降升籟鳴
于谷龍吟于泓大啟其機怒潮迅霆聞而罔覺視此刻
銘
　　集慶路崇因禪寺鐘銘(有序/)
　天厯元年七月文皇發建業幸江陵臺臣從至新臺
　之崇因寺張燕而别明年遣使賜白金于寺又八年
　住山正逵葺其寺大完作巨鐘宣教令警幽瞶以無
　忘羮墻之思焉豫章大訢為之銘曰
龍光有煒新亭燕喜神用相止宜膺大寶髙陵言言氣
欎而宣爰播鴻音上聞于天天聼匪遐顧我下土大定
超然一息萬古永懐聖徳有聞而覺聞寂覺圓萬化磅
礴朂哉皇皇而應無方谷虛不盈吾道其有終
　　板銘
匪朝匪暮兮爾聲孔揚更百世兮質彌貞吁嗟乎人之
有生
　　龍河廣智菴鐘銘
龍集丁東菴成鐘在簴訢作銘扣而應器之𢎞寂彌覺
聞非聲
　　板銘
警怠昏惟爾訓誠之至天人應
　　天臨路開福禪寺鐘銘(有序/)
　皇帝南廵時嘗幸潭之開福寺住山志福以遭寵遇
　懼莫報稱乃曰觀音大士由音聞以證圓通而鐘又
　音之𢎞者警昬啟瞶為益滋多於是範金為鉅鐘扣
　擊以賛鴻釐而宣聖徳也使來謁銘銘曰
邈矣南服維嶽奠之六龍行天赫然眷之眷之維何繄
我覺皇維皇同徳以宅萬方如霆之震百蟄斯作大風
何從萬谷若答徽音鴻烈不在金石神人報功願播無
斁乃酌金齊乃擊乃考聲容孔昭亦寓于教萬室夜遥
匪警而寤闡幽出㝠有萬其趣疇不耳聞而聞以性六
用無偶萬物齊應川后山君不有駿奔何福不降以開
皇元吾宗尚賴昌于世世刻銘同乆敢告鳬氏
　　集慶路定林寺鐘銘(有序/)
　定林寺法嵩講主化諸檀越作大鐘龍翔寺住山比
　丘大訢為作銘
大揚聖教辭暢理彰機之弗齊或翕或張聾瞶咸作爾音鍠
鍠如發其蔀啟幽廸陽進脩無住由聞取證常覺而妙
聞亦非性今古無間物我同真非言非黙常宣法音設
教如是惟嵩克似勒此訓辭以告鳬氏
　　饒州路安國寺鐘銘(有序/)
　番易諸山舊多名宿故妄庸者不敢厠其列西竺紹
　曇歸住安國寺既以才徳之美服其人又能興廢補
　敝範金為巨鐘朝夕扣擊以警其徒使來謁銘銘曰
無象之先同乎一元有生以形如流失源惟覺有訓克
復于本耳聰而聞聞盡聲泯聞性不昧非寂非聲空刼
日用非去來今鯨呿雲合番水如答大定安安不起于
榻拯彼沈溺漫漫九泉長夜忽旦而升于天導師作鐘
其㫖如是以如是聞無媿鳬氏
　　廣智菴三小鐘銘
聞而覺覺而妙心非佛智非道體之成備五行扣而鳴
妙與化㝠孰謂人有知覺兮不如物之無情維笑隠子
作鐘朝夕扣之以警吾門
　　二磬銘
聞無聞妙而神兮　静而應母不敬兮
　　寜國路崇教禪寺鐘銘(有序/)
　番易克齊叅南屏佛智歸住南陵之崇教廿五年矣
　大新其寺鑄鉅鐘以宣其教使夫人天幽明異類聞
　而警悟以證入圓通三昧其施不亦博乎乞銘於龍
　河笑隠大訢為之銘曰
扣而應體𤣥静用則神誠夫性噫惟汝不言之令
　　湖州路資福禪寺鐘銘(有序/)
　番易正逵由金陵崇因遷湖之資福以乆廢方爬梳
　補苴未一載而罹欝攸之變逵乃益自勵誓圖興復
　先有鉅鐘為浙右冠銷鑠斯盡矣始謀更作之非欲
　侈舊觀所以肅叢林齊教令使幽㝠異類由音聞以
　返聞自性成無上道而人神以和則寺之完美可計
　日成功也寓書求銘為之銘曰
計籌之山禺泉淵淵武恭之阡禪宫渠渠禪祖有林其
徒如雲道傳教宣不煩於言考鐘于縣警瞶啟昬聞於無聞
惟覺之元囿于化中或塞而通罹彼祝融作我中興百
煉愈剛其聲孔揚鳳躍鯨呿萬象星羅惟逵之勞蚤夜
以同令音無窮有永吾宗
　　寜國路珩琅禪寺鐘銘(有序/)
　永嘉啟一師住宣城珩琅禪寺繕脩大完復作鉅鐘
　寓書求銘為作銘曰
傳道以言言有窮示以寂黙或不通資汝考擊開羣聾
警昬策怠善以萌聞於無聞聞性空無思無脩超聖功
珩琅削玉青璁瓏桮渡振錫遺奇蹤惟啟似之昌厥宗
欲以萬石留舂容鼓槖特奮千夫雄寒潭照空吟老龍
虛谷答響萬竅風啟之善訓寜無同我為銘之惟汝庸
　　建昌路福山禪寺鐘銘(有序/)
　鼎山新禪師主旴之福山寺百廢具舉乃範金為巨
　鐘使來謁銘銘曰
閩楚之交山斷若玦師據其衝過者必閱無當其機乆
黙斯要假爾令音以宣其教爾虛有容而應不窮十方
無間如風度空霜月夜寒萬籟不作聞非有聞覺亦非
覺嗟爾來學妙乎師承大振厥宗我銘是徴
　銘
　　存存齋銘為趙公子去疾作
人之奉身輿馬器服或假或失終求以復性生而静人
所均有奔軼蕩汨頃刻莫守貴物賤已重外惑内秪益
其愚胡寜不畏大雅君子存存以究顛沛周旋儼若前
後若倚於衡以左以右不越袵席彌綸宇宙匪邇而遐
河海流潤莫著乎隠鳥飛魚泳怡怡慈順維凉國是訓
匪訓于室以施于邦國
　　近思齋銘為偰公逺作
天日之逺圭測其景泉流地中汲深以綆道大如天徳
淵如泉我求而獲袵席之間聼視言動或外誘之川潰
于防何以復之萬殊一本萬古一息日用無間燕處飲
食亦有萬卷父子師友載膏爾車言駕周道于王作賔
公侯之孫乃眷環堵岌其髙門
　　敬學齋銘為管元賓作
工試以藝巧力日至賈之於利嵗閱月計我治于内日
益日損莠鉏其驕苖糞其本六合之富萬物之有我獻
我酬我納自牖物我無朕而應無方如雲膚寸雨于八
荒不有滔滔其源濫觴朂哉君子銘以勿忘
　　魯山銘(有序/)
　文皇以孝治天下嚴祀祖考特設太禧院總之復置
　隆祥使司皆以師相領其事其司屬悉選用不輕授
　平江善農提舉司其屬也掌承天龍翔崇禧三寺之
　田賦髙昌岳公魯山實為官長龍翔以文皇潜宫安
　奉神御春秋二忌臺臣展祭如生後至元五年正月
　岳公來董祀事凡酒醴牲牷殽果體節之薦視滌之
　潔禮敬俱至觀者大恱謂公雖貴胄而詩禮如素習
　其稱魯山為宜為作銘曰
髙昌之裔去魯萬里孰羨魯邦魯多君子魯山維藩岱
岳中起孕靈毓秀天卑厥美魯山之雲為雨崇朝魯山
之石盡為璚瑶作我國珍生甫及申不于其身以施後
人
　　定林佳處銘(有序/)
　金陵王載之讀書于祖隴賛善精舎扁其室曰定林
　佳處笑隠子為作銘曰
定林有泉有蟄蜿蜒靈雨無爽作我豐年定林有石無
以攻玉為圭為璋泄我膏沐桓桓舒國平生伊周用不
迨志終愧巢由青松華髮逆旅身世歸榮于出佳處在
是朂哉爾後求志乃翁蓄而不施天嗇其豐豈無駟馬
來林之下無易其處樂我鐘鼓
　　頑石銘
荆山有璞和刖其足靈璧有貢裕陵之辱我守其頑庶
全太璞傲皸皴于雪霜寄偃蹇于林薄無光潤以媚烟
雲無亷稜以露鋒鍔爾羊羣牧爾牛礪角苔温夜趺風
清幽壑勺一窪於四溟載一卷于五嶽所謂外癯而中
腴配懿徳之無怍者也
　　書帶軒銘(有序/)
　鄭同甫名其室為書帶軒取鄭康成居不其山有草
　如䪥曰書帶云里人大訢為之銘曰
通徳之里聖學淵薮道之翕張乾綱坤紐太和薫蒸庶
物蕃膴山有豐草溥露湑湑穆如清風沛然時雨厭原
訏訏化成鄒魯克纉其緒子鄭同甫言襭其英於焉容
與以束以紉萬卷有序稷蓺孔碩舜陶不窳爾維似之
以昌而祖
　　卧雲室銘
燕息之安孰不求遂藉之氍毹奉以甘毳或惴于心背
若芒刺千金廣居不易吾廬有渰自西其光如濡匪暱
匪䟽聊與子娛或以寢處或以寤歌不違袵席孰阻巖
阿其居伊何維徳是似庶幾無愧旌以勿替
　祭文
　　祭中峯和尚文
嘗觀於人有負不世之材鍾盖代之氣天機矜能神巧
運智位崇謗興名髙毁至如焚膏之方炎俄光烱而燼
棄孰若我師之無為若將頺然於一世故大聲之逺播
倐飈馳而雷厲萬乗向風安車莫致王公問道跪拜趨
事亦有島夷致書奉幣士女提擕千里委積家祠繪像
教載飲食如嚴君親惕若僕吏公固逃之莫釋重累垂
髮垢衣茅茨不薙澗飲一瓢食粥一器世皆仰公莫識
公志内已外物髙穹厚地行通神明化率異類特其小
耳道豈在是辯劇連環理貫百氏脫口千言落筆萬字
夫豈多能公之游戱濟北正宗凛乎將墜譬之九鼎一
絲是寄叢林荒荒黨鬭族詈勢奪貨取魔孽方熾叵如
大盜官授之位肆行詭隨孰剔其偽彼之所榮公之所
愧故于大方却走畏避宗唱之濫衆響同吹口耳授受
相恱狐媚師寧不言豈曰無意誰其嗣之百不一試世
無知公千古長喟遺言見及置我鑪錘豈敢忘之撫膺
惴惴正宗是慟胡收我涕
　　祭鄧善之使君文
惟公學究天人之奥道通性命之原已騐諸死生之際
神完氣正遺濁世之孤騫則我方外之友無牽于愛夫
何戚戚於言又歴觀其生平令聞聲光駭動一世亦風
厲而霆奔早入成均下帷討論暨領憲綱民以不寃乃
鉏其驕此苖而莠乃黜其偽彼鶴而軒至若經筵之召
對示師道之益尊進嘉言於啟沃賛一氣之元元或霜
露以成物或煦育之春温灝灝乎如河漢之無極孰窺
其演迤於崑崙幸名遂而身退猶眷眷于寵恩就第賜
金侑之上尊固人生之無憾復垂裕于後昆愧我野衲
往來公門蒲龕夜定貝葉朝翻啟𤣥機於破的㑹衆說
而剖藩拯泥塗之墊溺炳炬照於重昬故吾宗之紀述
每増重於璵璠美哉黼黻屹乎崇垣念徳音之未逺睇
磨厓之可捫此吾黨所以致哀於一奠而莫能起公于
九原然公之靈何往而不在豈與死而同盡生而獨存
盖將亘乎終古融諸萬象包六合而隘乾坤則公與我
之無間又何待於三生石上之魂冀有聞而擊節庶不
徒薦夫蘋蘩
　　祭照元晦文
延祐六年八月三日元晦照公書記示寂於湖之餘慶
菴越八日訃至明日南山友人四明覺恩建安自如豫
章大訢等具湯茗時羞之奠為文而祭之曰公違里閭
孰非逺游取友四方楚蜀閩甌其友何人孰感于中匪
親匪暱涕之無從公以令徳既賢且藝顴頰豐貌天授
之器莫知其他居然即世無寧多能以速百嵗彼昧昧
者或鼓其喙謂善可怠謂惡可肆我知彼蒼無預公事
豈無壽考冺沒誰記公之不年萬古長喟顔栁楷書陶
韋五字亦有萬卷佛孔百氏尚遺身後光怪舎利世可
聞見猶或不墜矧其内者非我能議胡攬于懐藴藻莫
備公寧有知薦彼歔欷庶幾吾徒是訓是勵
　　祭信南海文
予與兄同侍先師入浙相處固宻且乆而衆中交游動
成阡陌送死聞訃時若驚憂及事過即忘獨聞兄訃惻
惻不已者追念先師在百丈時衆不滿百常多奇士兄
剛直孤介人以令器期之後聞出世有衆千人大行先
師之道於嶺海間年五十一而化此其可痛也又臨終
時璝弟適在側以訃音隨海舶而至舟数四將覆而僅
免若有神䕶以致兄之言於予也則予之言兄豈有不
聞者耶近時師資不明其上者取古人緒餘口耳授受
而下者以賄勢阿附同黨牽援而予與兄幸無此愧故
今設奠于室敢以無愧者為薦冀兄大寂定中聞之有
以契于懐也
　　祭徒弟知津文
自汝從吾十有三載吾役汝以勞而不能訓汝以道吾
有負於汝矣吾以天子賜田欲復其賦役而遺後人以
安故遣行宥與汝請命于朝凡三入京徃返数萬里使
汝負病朝夕號呼行已及境不能信宿而至以見吾面
竟客死于維揚汝常晨起誦經夜為鬼神施食力疾危
坐念佛不輟而終頼友人買棺闍維裹骨而歸嗚呼痛
哉汝身頎然吐音如鐘往來朝貴間善致辭令御下有
恩而威賞必行司帑藏無毛髮茍取又能諭其黨使皆
亷勤故吾每事委汝汝益勞悴而久受疾于身不以吾
告而不知也汝無他儲惟有米百九十石皆吾積年以
與汝者汝臨終之言以七十石貸於客户嵗取息給衆
僧之醫藥八十石以奉母及諸弟四十石與受業中竺
并吾塔院吾悉如汝言也汝二弟吾教之恤之使省汝
父母汝前年沉洲開田六千畆寺之衆頼其食于無窮
也吾令沉洲之人祀汝使一飯必祭擇地為竁以葬汝
骨旌汝之勞而慰吾思吾固知哀悼之無益而惻惻不
能忘汝者以兹山開創之不易求輔佐之能如汝者無
數人焉其誰與謀之乎吾常與汝言吾年未甚老而衰
􁁄異常俟蠲賦之文下即求退而菴居汝方壯豈無二
十年以養吾老然後隨汝之器而授汝之道庶幾酬汝
之力而息汝之勞豈謂汝遽舍我而先歿也汝壯猶不
可恃况吾衰憊者又豈可逆料哉昔吾祖以栽松道人
之老嘱其委化再來付以衣法汝能効之則吾當忍死
以待汝汝有知乎汝無知乎
　　弔鐂忠憲公文
士平居議論無所不至臨小利害則易其守孰有委質
徇義殺身成仁者乎故觀人之道惟死不容偽曽子易
簀子路結纓雖有常有變之不同而同歸于正龍逢比
干死於諫伋壽申生死於父命前史書之若中丞鎦公
伯宣之死死於其官者也至元中公為行臺官居金陵
時江淮省有權貴怙勢不法公命御史劾之馳奏語泄
權貴賂宰執誣公以他事追逮維揚公手書付從子自
陳臺臣義不受辱引佩刀自决天下共痛之而沾沾者
謂公剛氣不忍死待辯能自暴白不必有罪縱有罪不
必死噫以公之智才豈不能是正小人之僥倖而公所
深耻者也况其時權臣肆威酷吏濟虐必深文巧詆鍜
鍊成獄公肯屈膝就訊偷生免禍哉縱身脫虎口而臺
綱委地故慷慨就死使朝廷知臺有直臣而紀綱益振
奸邪膽落而小人知有所畏矣公死三十年御史臺請
于朝諡忠憲追封彭城公又二十年公從子持卿以公
遺書示予予伏跡林下於世無所欣戚然於公之死不
自知其悲且憤也可敦薄俗為詞以悼之其詞曰山有
虎兮水有蛟欲禦其害兮吾操吾刀匪力之弗敵兮匪
智之弗周時偶失利兮竟殞身而弗救肆彼蛟虎兮反
起其仇人不念之兮忍匿笑而聚尤終譽顯顯兮莫贖
其勞尚賈餘勇兮神與化游浮雲驂兮龍為輈覽故土
兮慰予憂予憂兮曷瘳乗悲風兮大招
　　祭頴侍者文
吾宗授受不乳而鷇機應氣感克類克肖子有令姿爰
啟其要有聲舂容如樂九奏庶幾吾宗可起其仆寜有
鬼神顧我弗祐有生芸芸萬化一囿生之維艱既毓既
茂我刈我穫胡剪我秀人猶念之我心孔疚物有不齊
将誰歸咎我享覺靈矢辭以侑
　　祭徒弟行宥文
吾徳薄多艱累諸徒以勞役而致斃者凡数人而汝最
苦痛始吾起廢杭之鳳山汝來佐吾繕修五年而寺完
及遷中竺罹欎攸之變克圖興復汝勞居多天厯之初
文皇以潜邸為寺召吾主之始未有廩給薪米鹽醯惟
汝措畫元統間上命鬻田于寺蠲其差稅而未得省部
文下使汝請于朝一再往返萬五千里經涉四載風雨
渴飢傷汝肌骨吏文深刻甲可乙否勞汝憂思幸頼卿
相愍汝之誠憐汝之勤啟奏兩宫文移臺省官免稽逋
數積千餘貽後人以安惠及百世觸熱來歸嬰疾未覺
予喜汝至露坐通夕吾欲退休命総庶務汝辭以疾吾
固不許豈謂竟死於是耶以汝之能吾愛之至不知速
汝于死汝亦忠勤不逆吾志死不辭勞汝在京都奔走
官事或終日不食吾書責汝過於儉苦無靳口體而戕
其生以貽吾憂孰謂騐於今日也吾住山一無所成而
累人以死不能為汝師矣遺恨㝠㝠可勝痛毒吾受命
先帝開創兹山欲宏吾祖之道訓廸後人必資於居室
食用而所以命汝者為衆也非為己也期於報先帝而
宏吾祖之道也而今則已矣吾疾日加雖退而未能去
譏謗蝟生無寜日矣况復失汝而任吾事者誰歟汝初
入都吾與汝金汝懼不足罄私槖以行歸不求償而歸
其贄幣餘纎介無取又良難也汝忠於師勤於衆為善
而不蒙其福人所與而天奪之何如也彼貪無厭竭于
貨而覆厥事而壽而康者又何如也而果因施報之說
為虛矣或謂業感三世得非嗇於今而豐其報於身後
若是固有之而昧昧者不得而知也汝力疾危坐念佛
而化佛即自性念念不昧無係於身之生滅世之延促
庸置忻戚於其間哉然至人不遺情達士不廢禮雖寓
一哀何傷焉于以明師資之道盡死生之義我心汝靈
洞然今古吾欲吾哭之不慟不可也
　　祭徑山元叟和尚文
公與先師齊驅宋季潜子器之雷動一世後七十年惟
公獨在趙州汾陽髙出行輩如見先師床下受拜䇿我
駑蹇箴我狂隘我來金陵不阻書誨我眷兹山翠華所
届倚公之重雄冠海岱累請于朝待命不至胡以訃聞
徳音未沬濟北之宗藐焉孤寄承乏何人化為異類所
恃惟公庶幾知畏公復往矣而我何恃如舉九鼎卑之
孺稚胡力之任不顛以躓孰云潢潦可接巨派孰云焦
壤可沃霈霈猶不遐遺置我鑪錘有赫其臨光吐虹霓
尚聆後訓霆烈飈厲平生幾何萬古長喟吾宗是慟匪
私我涕
　　祭髙獨峯文
髙公獨峯長老於至正二年七月十一日往赴海鹽天
寜住持於九月廿八日示寂越二十日訃聞十月廿五
日龍翔寺住持大訢設位于東菴披誦華嚴法華妙典
用伸莊嚴仍以湯茗之奠而祭之以文曰師友道喪汙
合黨分子有卓識獨㧞其羣始求其師凌霄集雲取友
于何龍河之濆以道淬礪如奫與存潜子器之輔之以
文追琢之妙盡為璵璠衆羽翾飛集于鳳鸞庶幾吾徒
以討以論彌年嬰疾尚接笑言列刹之聘歡動于鄰我
惜其去懼勞厥身方通安問隨以訃聞居然隔世曽不
逾旬如戒長途出户摧轅雲天萬里飛不盡翰遺物分
寄益感義敦猶懐慈母白頭倚門貽書故園聞者悲辛
念子粹美無媿古人平生已矣徒薦蘋蘩
　　祭暎石室文
前育王石室法弟禪師以至正三年三月十七日示寂
於吳江受經普向院闍維獲舎利齒牙不燼陪葬於受
業祖三藏道法師之塔踰月訃至予以山門科徴稅粮
無暇越八月十七日先師晦機和尚逺忌乃具位以配
備湯茗時羞之奠而哭之以文曰寓形於化衆萬不同
及觀其盡均於一空我痛石室天毓令質道昌于言玩
華咀實四方仰之寂音仲靈載登玉几我祖是承胡病
而寠寒暑莫禦我闖其卧僵起厲語遺物示意佛祖是
貽死生永訣不忘箴規逾月聞訃舎利朣朧表之窣堵
如三藏公為位設奠書緩告罪先師諱日期子克配師
友無人我何獨立道喪千載寧忍一泣
　　祭徒弟寳滿文
汝親昆季四人從釋三為吾徒皆能効力汝兄赴都不
返而卒曽不半載汝又繼沒孰不憐汝我痛何極我徒
亦多獨汝温克役汝于勞靡間朝夕寒暑渴飢奔走匍
匐速汝于死繄我之慝孰非虛幻有生何益牽于愛恩
如焚如溺吾嘗訓汝先聖是則大定如如常用而寂物
我同體今古一息汝惟昭昭超然自得我何不忘撫念
疇昔汝有遺言散汝遺物吾與汝粟嵗貸取息遇夏設
供與衆同食石塔新成樹之松栢期與汝兄同葬汝骨
汝聼吾言庶慰悽咽
　　祭蔣棣軒提舉文
至元五年九月廿八日方外辱交某謹遣徒子收以湯
茗齋羞之奠致祭于棣軒蔣君提舉之靈昔在鳳山有
田陽羡力殫于理射不及貫所頼令子以掖以援入承
教命出叶成筭式登公堂和樂衎衎爰念先君早即于
竁與公同年公老益健每接公顔惕然深眷令子才敏
鸞翔虎奮復忝同甲愧我賤困跡阻方外情均童丱我
遷官寺音書靡間遽聞公訃失呌驚惋義有不忘脫驂
舊舘亦有挂劔擬答一盼矧接綢繆婆娑嵗晏世之所
畏死生之變神惟不亂古今夜旦能鑒余誠千里一瞬
如平生歡泛此灧灧尚享
宜興蔣公提舉之喪方外交某既遣徒祭之聞葬有期
不克躬與執紼復令兩序比丘廷俊聖奫特往致奠而
寓之以詞曰人之交好有異而同奚戚疏之足較惟事
合而義從始余錢塘之緇徒寄孤立之微蹤念弗菑而
弗構甘坐棄以罔功頼令子之相成扶弱植之秋蓬承
話言於疇昔陶萬化於春融悼書疏之契闊話魂夢於
音容彼懐惠之弗忘而蜡亦祀于坊庸矧厚施而弗報
無介而不通慨死生之夢幻等聚沫之飄風惟昭昭之
不昧固將挈天地而騎鴻濛軼八極以超萬古如循環
莫知其終則吾之不遺情而循禮猶將委順于化中非
有得於神㑹之外夫豈跡局而情封公來歆只獨鑒予
衷
　
　
　
　
　
　
　
　
　
　
　
　
　蒲室集卷十五
