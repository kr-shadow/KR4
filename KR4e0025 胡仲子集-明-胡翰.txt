#+TITLE: 胡仲子集-明-胡翰
#+DATE: 2016-06-11 12:25:20
#+SOURCE: github.com/kanripo/KR4e0025 master 7f81cfab                
欽定四庫全書　　　　集部六
　胡仲子集　　　　　　别集類五(明/)
　　提要
　　　　臣等謹案胡仲子集十巻明胡翰撰翰字仲
　　　　子一字仲申金華人洪武初以薦為衡州府
　　　　教授事迹具明史文苑傳是集乃其門人劉
　　　　剛及浦陽王懋温所編以洪武十四年刋板
　　　　今印本罕傳惟冩本猶存於世凡文九巻詩
　　　　一巻史稱其文曰胡仲子集詩曰長山先生
　　　　集今合為一集豈剛等所併歟史又稱翰少
　　　　從呉師道及呉萊學為古文復登同邑許謙
　　　　之門今觀其文章多得二呉遺法而持論多
　　　　切世用與謙之坐談誠敬小殊然嘗與修元
　　　　史五行志序論即其所撰今見集中於天人
　　　　和同之際剖析頗微犧尊辨宗法論諸篇亦
　　　　湛深經術則又未嘗不精究儒理也詩不多
　　　　作故巻帙寥寥而格意特為髙秀朱彛尊靜
　　　　志居詩話曰金華承黄文獻溍栁文肅貫呉
　　　　貞文萊之後多以古文詞鳴詩非所好以詩
　　　　論吾必以仲申為巨擘焉獨孤及之論曰五
　　　　言之源生於國風廣於離騷著於蘇李盛於
　　　　曹劉漢魏作者質有餘而文不足以今揆昔
　　　　則有朱絃疏越太羮遺味之嘆誦仲申五言
　　　　正猶路鼗出於土鼓篆籀生於鳥跡庶㡬㢤
　　　　升堂之彦乎宜潜溪有學林老虎文淵鯨之
　　　　目也斯言允矣乾隆四十二年八月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
胡仲子文集原序
韓退之抗顔師一世自李習之以下皆欲弟子臨之而
習之謇然不甚相下崇言正論徃徃與退之角其復性
平賦二書修身治人之意明白深切得斯道之用盖唐
人之所僅有而可與退之原道相表裏者也濓嘗以為
習之識髙志偉不在退之下遇可畏如退之而不屈真
豪傑之士哉古之君子其自處也髙其自期也逺其自
視也尊其擇師與友也審舉天下無足慊意者則求古
人之賢者而師友之茍有得於心矣當時知否不卹也
身之貴賤弗論也行之為事功宣之為言論一致也其
心廓然會天地之全而㳺乎萬物之表視古今如一旦
暮視千載以上之人若同堂接厀而與之語何暇以凡
近者累其心乎孟子舎子思之門人而願師孔子非遺
其師也道冝然也近世學者鄙陋而無志聞古之人畏
之如雷霆鬼神不敢稍自振僕僕焉於庸常之人師云
師云而卒無所成者皆習之之所棄也吾友胡先生獨
不然自其少時誦數十萬言在諸生中已驚動其鄉邦
老儒咸畏而敬之及其既長而壯竒邁卓越務師古人
出言簡奥不煩而動中繩墨如夏圭商敦望而知其非
今世物也同郡大儒若吳貞文公立夫先生嘗師事之
呉公亟稱其才不置黄文獻公晉卿以文學名天下見
先生輒延致共語所以期待者甚隆而先生亦不為之
屈也諸公既亡先生之學益成行益修德愈劭而文愈
雄大江之南稱賢者必曰先生而先生不自以為至也
今天子有國之初大臣交薦先生才行上憫其老不欲
重煩以政命為衢州教授會修元史復薦入史舘史成
賜金帛遣歸或謂先生未展其所學而先生澹如也先
生嘗慕邵子程子之為人所養甚深極乎博而守則約
務乎大而不遺乎細於人鮮所推讓而所許者衆必以
為賢於言不輕發而所言者人必以為當其所著衡運
井牧皇初諸文有習之之辭而所得者非習之所及也
先生年未老而文已傳於時獲讀之者莫不知其為可
貴然其可貴者豈特文乎哉是則先生之自得者世之
人未必能知雖濓亦不能盡其詳也濓與先生同師於
呉公相友五十餘年髪秃齒豁矣見世之士多矣心之
所仰而服者惟在先生則先生之文豈獨今之所難遇
乎學子劉剛撰次成集而王君士覺為圖其傳來請序
濓不讓而書其首篇所以嘆先生之善學而幸天下之
見其文也先生名翰字仲申金華人仲子其號云洪武
十三年秋八月癸酉前翰林學士承㫖嘉議大夫知制
誥兼修國史兼太子贊善大夫同郡宋濂序
欽定四庫全書
　胡仲子集巻一　　　　　　明　胡翰　撰
　　衡運
皇降而帝帝降而王王降而覇猶春之有夏秋之有冬
也由皇等而上始乎有物之始由覇等而下終乎閉物
之終消長得失治亂存亡生乎天下之動極乎天下之
變紀之以十二運統之以六十四卦乾天道也健而運
乎上坤地道也順而承乎下天地既判其氣未交為否
既交為泰始乎乾訖乎泰四卦統七百二十年是為天
地否泰之運乾一索得男而為震坤一索得女而為巽
震長男也巽長女也夫婦之道也始成為恒既交為益
乾再索得男而為坎坎中男也坤再索得女而為離離
中女也中男中女夫婦之道成為既濟既交為未濟乾
三索得男而為艮艮少男也坤三索得女而為兑兑少
女也少男少女夫婦之道成為損既交為咸是為男女
交親之運男治政扵先女理事以承其後男之治也從
父之道大壯也旡妄也長男從父者也需也訟也中男
從父者也大畜也遯也少男從父者也六卦統一千一
百五十有二年是為陽晶守政之運女之治也從母之
道觀也升也長女從母者也晉也明夷也中女從母者
也萃也臨也少女從母者也六卦統一千有八年是為
隂毳權(闕/)之運坤隂也得(闕/)育而生男乾陽也得(闕/)
而生女男歸扵母女應扵父豫也復也長男歸母者也
比也師也中男歸母者也剥也謙也少男歸母者也六
卦統九百三十有六年是為資育還本之運小畜也姤
也長女應父者也同人也大有也中女應父者也夬也
履也少女應父者也六卦統一千二百二十有四年是
為造化苻天之運乾坤父母之道也必有代者焉代父
者長男也從長男者中男少男也觧也屯也中男從長
者也小過也頥也少男從長者也四卦統六百七十有
二年内外以剛陽治政是為剛中健至之運陽剛之極
隂必行之代母者長女也從長女者中女少女也家人
也鼎也中女從長者也中孚也大過也少女從長者也
四卦統七百九十有二年内外以隂柔為治是為羣(闕/)
位賢之運隂隨扵陽為順豊也噬嗑也中女從長男者
也歸妹也隨也少女從長男者也莭也困也少女從中
男者也六卦統一千八百年是為德義順命之運陽隨
扵隂為不順渙也井也中男從長女者也漸也蠱也少
男從長女者也旅也賁也少男從中女者也六卦統一
千八十年是為惑妬留天之運長男既息為男之窮也
長女既息為女之窮也扵是中男與少男相摶焉蹇也
䝉也二卦統三百三十有六年是為寡陽相摶之運陽
之摶也隂必隨之扵是中女與少女㑹焉暌也革也二
卦統三百八十有四年是為物極元終之運十二運上
下萬有一千七百八十載陽來隂徃太乙臨之不浸則
不極不極則不復復而與天下更始非聖人不能也聖
人非天不生也天生仲尼當五伯之衰而不能為太和
之春者何也時未臻乎革也仲尼没繼周者為秦為漢
為晉為隋為唐為宋垂二千年猶未臻乎革也泯泯棼
棼天下之生欲望其為王為帝為皇之世固君子之所
深患也余聞之廣陵秦曉山迺推明天人之際皇帝王
伯之别定次于萹
　　尚賢
人君兼天下之所有以貴則天下莫與侔其勢也以冨
則天下莫與較其利也以權則天下生殺之所由懸也
何求而不得何為而不成而必有待扵賢者知天下不
可自用也人雖聰明睿智一堵之外目有所不見十室
之間耳有所不聞萬鈞之重力有所不舉百工之事能
有所不通况天下大器也舉天下之大器重任也而三
代王者或以不明而克綏先禄或以幼沖而𢎞濟多難
或負過人之才强力辨捷而遂亡國喪家不保其身豈
天下之大器重任材力者有所不堪而幼沖不明者能
勝之哉太甲成王以有伊尹周公為之輔佐故天下不
勞而治夏癸商辛有終古龍逢而不能聽有膠鬲商容
而不能用故天下不治而厎扵滅亡用得其人則太甲
之不明成王之幼沖可以遷善改過緝熈光明而為令
主不得其人而自用之則雖夏癸之勇力商辛之辨捷
負過人之才而不免為獨夫得失之㡬不可不審也亡
國之人非盡不肖興王之臣非必皆賢天之生才何代
無之伊尹仲虺巫咸甘盤傅説非盡生於亳邑也閎夭
泰顛散冝生南宫适太公望畢公毛公非盡出於豐鎬
也亦非素有位而貴也遇之以其道則耕築漁釣逺迹
田野海濵之人皆起而任公卿大臣之責伊尹傅説太
公望之於商周是也遇之不以其道雖千乗之國萬鍾
之粟曽不足以延搢紳㳺談之士孟軻氏之於齊梁是
也道合則合道離則離去就之義不可苟也至治之世
以德相尚天下無不可仕之國故君為官擇人而臣無
擇官士患德不修不患無聞也患業不廣不患無位也
德修而業廣矣雖欲處衡門而樂考槃也詢衆庶者在
閭其能舎乎興賢能者在鄉其能不舉乎由鄉而達於
諸侯貢于天子之廷三適者受上賞不賢者貶爵土則
諸侯之責重矣賢者授之以官大賢授大官能者任之
以事大能任大事則天子之任又重矣商周之盛上無
曠官下無遺才其君臣遇合盖如此周德既衰春秋戰
國之際不能統一於是君擇臣而臣亦擇君以事之然
猶以義相尚侯嬴魏夷門監也而魏之公子枉車騎虚
左迎之毛遂趙下士也而楚烈王願奉社稷歃血聼之
魯仲連東海布衣也居邯郸圍城之中不肯西靣而帝
秦人以為天下士也謷然負其髙世之志伸大義於諸
侯之上漢唐數百年之盛未有肖其風烈者髙帝太宗
觧衣輟哺傾身散財從海内之士舉天下於反掌之間
傳世永久當是時也曰竒士者有矣曰國士者有矣求
所謂天下士果何人哉士氣卑而主勢崇偈偈焉以權
利相任使其人固有不屑者矣如魯兩生野王二老世
豈盡知之乎夫揭數尺之竿懸尋丈之緡鈎螾為餌而
投之河海所得者鱦鮒之屬耳吞舟之魚終不足致也
其為術亦疏矣人主之心其精神念慮與天地相酬酢
茍積至誠廓至公求天下之賢以寅亮天工孰不風動
而應之於下天下至廣人才至衆其要莫先於論相相
之賢否官之得失所係也官之得失政之隆替所係也
由君子言之是猶後世之論相也未能盡古之道也治
天下有本君之謂也治天下有要賢之謂也其本正者
天下不勞而治其要得者天下之本不勞而正漢唐之
君莫或知之其有天下非不求賢也其求而用之者不
過以郡國之政有不舉耳朝廷之治有不備耳公卿大
夫之職有不稱耳未嘗知正天下之本也為公卿大夫
者亦以為能寄郡國之政佐朝廷之治於職足矣未有
能正天下之本者也王伯之畧混聖賢之道塞非此其
故乎蓋至趙宋而後世之君子有以此為任者而其主
不能擇也帝王之大經大本託之空言而無補當此之
時得君專且久者皆時匪人假儒術以濟其奸者也易
言拔茅連茹泰之君子以此進其君子否之小人亦以
此進其小人二者迭為消長故知人之難非獨難扵君
子而深難於小人至于君子之小人則又難也其言辨
其行堅其見聞之博足以出人之不能其情貌之深足
以欺人之不測其知術之巧足以移人所好而不悟其
才藝之美足以行人所難而不惮其名君子實則戾也
辨之早去之不果植為朋黨惡知其非君子也雖有君
子横罹口語又惡知其非小人也知人則哲帝陶唐氏
猶難之共工崇伯之屬衆所共賢者也而帝獨以為非
賢其後果不賢也於是去之而帝之廷無惡人矣於是
禹皋陶為帝臣者皆得著其成績人主欲進賢而不能
逺小人不足以言知人不知人不足以言得人非常之
士待非常之主然後用之天降時雨山川出雲其興於
此時也蓋必有之矣其興於此時也吾必得而見之矣
　　井牧
天地養萬物聖人養萬民故天下之利聖人不私諸已
亦不以私於人井田之制是也井田者仁政之首也井
田不復仁政不行天下之民始敝敝矣其後二百三十
有二年而漢始有名田之議猶古之遺意也又其後六
百有三年而元魏始有均田之法猶古之遺制也先王
之遺制遺意由秦以來僅一二見又皆行之不逺天下
之民益敝敝矣為政者南面以子萬姓一夫之飢猶已
飢之一夫之寒猶已寒之孰無是心也而訖莫之㮀焉
方漢承秦苛虐之後民新脱去湯火未遑蘇息髙帝因
而撫之逮及文景之世國家晏安無事宗戚大臣憑藉
貴髙之勢争取美田宅以為子孫利益郡邑富商大賈
周流天下貲累鉅萬治生産畜牧膏壌十倍上儗封君
編户之氓無立錐之地則卑下之為役為僕不暇顧其
身貧富不均埶所馴致也故董仲舒言於孝武以古井
田法雖難卒行冝少近古限民田以抑兼并名田者占
田也占田有限是富者不得過制也其後師丹孔光之
徒因之令民名田無過三十頃期盡三年而犯者沒入
之議者以三十頃之田周三十夫之地也一夫占之過
矣晉石苞令民男女二人占田百畝丁男女有差有國
食禄者有差或十頃或五十頃兼以品䕃其親屬自啓
奸端矣民無恒産不能制之專事要束之問不勞民駭
衆坐獲井田之利此吾所未喻也殆不過為兼并之閑
耳非有資於畎畮細民能無不足之患也故名田雖有
古之遺意不若均田之善李安世在魏太和中其得君
非華夏之主也其得民非歸馬放牛之時也以魏國之
大獨能均其土地審其經術差露田别世業魏人頼之
力業相稱北齊後周因而不變隋又因之唐有天下遂
定為口分永業之制而取以租庸調之法口分即露田
也露田夫四十畝婦人二十畮而率倍之口分八十畝
而不倍惟嵗易之田倍之永業即世業也夫家受而不
還皆二十畝所以課蒔桑麻也民有多寡鄉有寛狹田
有盈縮狹鄉之民受田半之為工商者不給而在寛鄉
者給之亦半也老疾寡妻妾給之三十畝四十畝雖不
耕不可無養也當户者益之二十畝雖已有田不可不
優也以此均天下之田貧不得粥富不得兼猶懼不能
守吾法而乃聽民粥永業以葬粥口分以遷是以小不
足而大亂法也何捄於敝振窮恤貧民獲保息周典也
何惜而不為之粥而加罰永徽之禁抑末耳議者如宋
劉敞又以魏齊周隋享國日淺兵革不息土曠人稀其
田足以給其衆民獲其實唐承平日久丁口滋多官無
閑田給受民不復獲其實視為具文不知隋唐之盛丁
口相若耳開皇十二年發使均天下之田狹鄉一夫僅
二十畝隋之給受何加於唐也唐雖承平日久貞觀開
元之盛其人户猶不及隋何至其田具文無實也敞言
過矣但狹鄉之民多而田不盈永業之田粥而民不固
如陸䞇所謂時弊者埶馴致也時敝則法亦敝故均田
雖有古之遺制不若井田之善周制九夫為井井有溝
四井為邑四邑為丘四丘為甸甸有洫四甸為縣四縣
為都都有澮地方百里是為一同治都鄙者以之夫間
有遂遂有徑十夫有溝溝有畛百夫有洫洫有涂千夫
有澮澮有道萬夫有川川有路萬夫之地三十二里治
鄉遂者以之孟軻氏請野九一而助國中十一使自賦
盖二法並行遂人匠人多寡異數而内外相經緯焉王
畿之内五十里為近郊百里為逺郊六鄉六遂居之六
遂之餘地為甸地距國中二百里即公邑之田天子使
吏治之者也甸地之外為稍地距國中三百里大夫所
食之采地也稍地之外為縣地即小都之田距國中四
百里卿及王子弟之疏者所食之采地也縣地之外為
畺地即大都之田距國中五百里公及王子弟之親者
所食之采地也此王畿之制井田常居十之六其不為
井者四郊甸地耳其曰夫三為屋屋三為井則出地貢
者亦三三相任如井田之法八家樹蓺一夫税入于公
孟軻氏所謂皆十一者是也鄉遂之地萊五十畝或百
畮二百畝而都鄙之田或不易或一易再易是亦名異
而實同也地有肥磽為之井者必有牧以濟之所謂萊
與易者則皆牧也故小司徒曰井牧其田野井者其正
也牧者其變也井地均不必牧也井地不均必牧以均
之也由是達于天下雖有山林川澤不可以開方制者
以井牧授之以貢助取之諸侯之國可按而定也楚人
東南之要服也蒍掩為司馬度山林鳩澤藪辨京陵表
淳鹵數畺潦規偃瀦町原防牧隰皋井衍沃量九土之
入修千乗之賦况中國之地無山林澤藪之阻無淳鹵
畺潦之患原隰衍沃舉目千里夏后氏用之以為貢商
人用之以為助而周人兼用之以制畿甸經邦國其法
可考者徃徃存於周官之書其不合者以孟軻氏為之
權衡豈不較然也哉故嘗以為井田之法行有十便民
有恒産不事末作知重本一也同井並耕勞逸巧拙不
相負齊民力二也奉生送死有無相贍通貨財三也貨
財不匱冨者無以取贏絶兼并四也取以十一天下之
中正吏無横斂五也比其丘甸革車長轂於是乎出有
事以足軍實六也一同之間萬溝百洫又有川澮戎馬
不得馳突無邊患七也畎澮之水澇則疏之旱亁則引
以溉注少㓙荒八也少壯皆土著奸偽不容善心易生
以其暇日習詩書俎豆養老息物成禮俗九也逺近共
貫各安其居樂其業尊君親上長子孫其中不煩刑罰
而成政教十也一舉而十者具矣何憚而不為乎其謂
不可為者蓋亦有二焉丘甸縣都其間萬井為溝洫者
又萬計包原隰而為之窮天下之力傾天下之財非數
十年之久不克潰于成也非大有為之君不能致其決
也此不可者一也中古以降淳厚之俗薄澆偽之風熾
恭儉之化衰功利之習勝經久之慮少僥倖之敝多以
限田抑富强猶有撓之者况使盡弃其私家之産乎以
均田授農民猶有不能周之者又况生齒滋衆之時乎
怨歸於上奸興於下此不可為者二也以余論之二者
何足尼吾事乎古者步百為畝漢人益以二百四十為
畝北齊又益之以三百六十為畝今所用者漢畝步也
今之五十畝古之百畝也漢提封田萬萬頃惟邑居道
路山林川澤不可墾餘三千二百二十九萬頃皆可墾
元始初遣司農勸課定墾田八百二十七萬五百三十
頃是時天下之民一千二百二十三萬三千户以田均
之計户得田六十七畝古之百四十畝也家獲百四十
畝耕之未為不給也加之簡稽則工商禄食之可損者
又不知其㡬也雖唐盛時永徽民户不過三百八十萬
至開元七百八十六萬亦不漢過也以天下之田給天
下之民徵之漢唐則後世寧有不足之患乎田無不足
之患則取諸民以與民天下皆知吾君之不私也天下
有如卜式者且將先吾民而為之孰不響應扵下也秦
長城之役袤延萬里塹山堙谷暴兵三十萬而阿房之
作督用徒刑者又七十餘萬郡邑之民發謫徙邉者又
歳不休息不德甚矣天下怨誹未聞有一人違者况下
令如流水之源固民心之所欲也王政之所本也今先
取一鄉之田井之其制定其事便其民悦然後行之一
郡取一郡之田井之其制定其事便其民悦然後行之
天下天下之制定事便而民悦也亦何異於鄉郡乎是
天下之田可井也事不勞者不永逸欲長治久安而不
於此圖之亦茍矣唐太宗嘗讀周官之書至體國經野
設官分職以為民極慨然嘆曰不井田不封建不足以
法三代之治人君負有為之才操可致之埶其時又非
難也封建議而不行井田知而不復君子葢深為唐惜
之吾聞春氣至則草木生秋氣至則草木落生與落必
有使之者矣物莫知之也故使之者至物無不為使之
者不至物無可為上之人審其所以使故物莫不為用
管商之法孰與先王之制天下皆知其非民利也而齊
秦舉國聴之其故又可知也以先王之制使若管商者
為之以紀人事經地利吾知天下之田可限也可均也
亦可井也此無它善操其所使而已矣忠信之道賞罰
之柄上之所以使也
　　五行志序論
人與天地參為三極災祥之興各以類至天之五運地
之五材其用不窮其初一隂陽耳太極耳而人之生也
全付畀有之具為五性著為五事又著為五德修之則
吉不修則㓙吉則致福焉不吉則致極焉徴之於天則
休徴之所應也不吉則咎徴之所應也天地之氣無感
不應天地之氣應亦無物不感而况天子建中和之極
為神人之主範圍天地之玅其精神常與造化相流通
若桴皷然故軒轅氏治五氣髙陽氏建五官夏后氏修
六府厥功既成有洛書之瑞是為洪範九疇箕子因而
演之其言天人之際備矣漢儒不明其大要如夏侯勝
劉向父子競以灾異言之班固以來采為五行志又不
攷求向之論著本於伏生之大傳言六沴作見若是共
禦五福乃降若不共禦六極其下禹乃共辟厥徳爰用
五事建用皇極後世君不建極臣不加省顧乃拘拘然
類求其應感矣否則判而二焉如宋儒王安石之論亦
過也天人感應之機豈易言哉故無變而無不修省者
上也因變而克自修省者次之災變既形修之而莫知
所以修省之而莫知所以省又次之其下者災變並至
敗亡隨之訖莫修省者刑戮之民是已厯攷徃古存亡
之故不越是數者元起朔漠方太祖西征角端見于東
印度為人語云汝主冝早還意者天告之以止殺也憲
宗討八赤蠻于寛田吉思海大風吹海水水盡涸憲宗
以為天導我也濟師大捷以此見五方殊性其畏天有
不待敎而能者世祖兼有天下方地既廣郡邑災異葢
不絶書而妖孽旤眚非有司言狀則亦不得具見昔孔
子作春秋所紀災異多矣然不著其事應聖人之智猶
天也故不妄意天欲人深自警焉乃本洪範傚春秋之
意攷次當時之災祥為五行志云
五行一曰水潤下水之性也失其性為沴時則霧水􁩳
出百川逆溢壊鄉邑溺人民及淫雨傷稼穡是為水不
潤下其徴恒寒其色黒是為黑眚黒祥
五行二曰火炎上火之性也失其性為沴董仲舒云陽
失節則火灾出於是而濫炎妄起灾宗廟燒宫館雖興
師衆弗能救也是為火不炎上其徴恒燠其色赤是為
赤眚赤祥
五行三曰木曲直木之性也失其性為沴故生不暢茂
為變異者有之是為木不曲直其徴恒雨其色青是為
青眚青祥
五行四曰金從革金之性也失其性為沴時則冶鑄不
成變異者有之是為金不從革金石同類故古者以類
附見其徴恒暘其色白是為白眚白祥
五行五曰土土中央生物者也而莫重於稼穡土氣不
養則稼穡不成金木水火沴之衝氣為異為地震為天
雨土其徴恒風其色黄是為黄眚黄祥
　　犧尊辨
禮有犧尊即獻尊也司尊彛曰其朝踐用兩獻尊其再
獻用兩象尊鄭氏讀獻為犧又音犧為摩莎之莎非也
獻舉其事犧言其象其為尊一而已以其尊之一而謂
其音亦同不可也犧尊與象尊相湏鄭氏謂犧尊飾以
翡翠象尊以象鳯凰其説亦非也葢犧尊為牛形象尊
為象形皆周尊也王肅云犧象之尊全刻牛象之形鑿
背為尊宋劉杳言古者犧尊彛尊皆刻木為鳥獸鑿頂
及背以出納酒二家之言近之而杳又云魯郡地中得
大夫子尾送女器有尊作犧牛形晉永嘉中青州盜發
齊景公冢獲二尊狀類牛象意者古之遺制也茍以為
刻木安能久置地中不壊或謂犧尊畫牛象尊畫象亦
以木耳非古之遺制也葢二尊皆以銅為之其取義皆
以牛象而得名犧尊為犧形象尊為象形則犧當讀為
羲獻當讀如憲各如其字之本音可也獻舉其事犧言
其象不害其為器之一也觀於閟宫之詩朱子不取毛
氏莎飾之義而今猶取鄭氏摩挲之音豈非過乎况杳
之言足以證肅之説有足信乎宋皇祐中得著尊阮逸
胡瑗取其器有脰名壺尊可也著地無足名著尊可也
未能必有主名及黄長睿見之始定為著尊以為尊皆
有脰唯其無足而著地則禮之明堂位所謂啇尊曰著
者是也後有若長睿者安知不以余言為然乎余故具
著于此以見名物度數在先王時不過有司之事降及
後世雖學者不得而盡攷焉則夫斯禮之失也久矣
　
　
　
　
　
　
　
　
　
　
　
　
　
　胡仲子集巻一
欽定四庫全書
　胡仲子集巻二　　　　　明　胡翰　撰
　　皇初
天地之初未始有物也馮馮翼翼由一而二二氣則一
睢睢盱盱由二而三三才則一天下同由之謂道同得
之謂德同善之謂性同靈之謂心道一也人皆由之而
有不由者焉德一也人皆得之而有不得者焉性一也
人皆善而有不善者焉此人也非天也心不能盡性則
不能盡德矣不能盡德則不能盡道矣故雖天也莫與
能焉而成能者聖人也此聖人所以為萬世開太平也
鴻荒之世天地草昧民物雜糅穴居野處雖蚑息蝡動
之屬不異也而不以為墊毛食血飲雖鷙擊獷搏之屬
不異也而不以為臊䝉以羽革草木而不以為野瘞以
積薪而不以為薄約以結繩而不以為愚其民安之免
於饑寒而不及於災患斯可矣五龍燧人彼十有七氏
者何氏也九頭攝提彼十紀者又何紀也其人果聖而
世果治也歟冝於此有以變而通之矣何至委其人於
顓䝉倥侗之域累數十萬年同於􁫦犢而不少拯之豈
天生民立君之意乎必不然矣世雖傳之聖人不言也
聖人不言者葢無稽而慎之也道本於三皇德著於五
帝法備於三王過此以徃未之能尚也德固道也而法
亦道也所因者異耳山川之風氣不同五方之民異俗
古今之風氣不侔厯代之治異冝其要皆所以納民於
道也庖犧氏神農氏軒轅氏繼天而王畫卦以開物備
物以致用民利頼之其具不過罔罟耒耜而畋漁農父
之所務也其制不過宫室舟車關市弧矢杵臼而工商
武夫之所能也方其未創之時民固無所措其心思手
足之力矣故必聖人而後為之為之不足必聖人而後
繼之因時變通不變不通也書契之作法之始也衣裳
之治德之照也其化神而民冝有善而不知天下同歸
於道泯乎其迹矣軒轅之後是為五帝厯少昊髙陽髙
辛而至唐虞唐虞之帝為堯舜聖聖相承疇咨都俞南
面以臨羣臣其治猶黄帝也而政教禮樂之在天下有
皋陶稷契以任之有伯夷后䕫之屬以典之而又以伯
禹揔焉雖有洪水之災四㓙之惡不勞而治帝何為哉
天下同歸於德雖莫之名焉而煥乎其文矣有虞之後
夏后氏承帝執中之傳以功踐帝之位九土既平九疇
既錫彛倫攸叙三年而天下遂於仁不得賢而與之而
其子啓能敬承父道以天下與其子猶與賢也及啓之
身有扈不服于甘之役大戰而後服之欲如有虞之世
不可得矣父子相繼所以止天下之亂是乃變而通之
也夏德既衰商人繼之商德既衰周人繼之南巢之放
湯有慙德牧野之師武王以為有光焉則居之不疑矣
無復商人之意矣其順天應人則一也故君臣易位天
下不以為非是亦變而通之也撥亂世而反之正天下
同歸於義義形而法益備矣禹之興也承乎虞而不及
虞者也文王之興承乎商而進乎商者也皆三代之盛
王也其道同其德異者有之其德同其法異者有之其
法同其制異者有之存乎其人焉爾存乎其世焉爾消
息者候之徴也淳厖者俗之判也理亂者變之象也質
文者治之體也損益者制之冝也變通者權之用也神
化者用之妙也通乎消息之候審乎淳厖之俗明乎理
亂之㡬别乎質文之體損益變通合乎神化之妙此聖
人之所同也及周之衰王降而為伯伯降而為戰國諸
子分裂聖人之道人騖其私智異説掎挈是非梟亂名
實世患苦之雖為諸子者亦病焉於是刑名農墨之家
崇儉質尚功實而老子貴清净將棄仁義蔑禮法與天
下共反其朴於太古之時意在懲周之弊而非大公至
正之道也漢用其術文景之世天下無事最為有効而
非二帝三皇之所尚也聖人之道辟之天地明之為日
月潤之為雨露變之為風霆為鬼神莫不由天地以成
化竅之為山川微之為草木為昆䖝莫不由天地以成
體而天地之所以為天地者易簡而已矣聖人在位大
之為朝廷之遜禪父子之繼立變之為征討君臣之革
命皆天命所當然重之為郊廟社稷之事公卿大夫賢
不肖之黜陟下至閭伍井牧之賦庠序之教闗市權衡
度量之制刑賞之具禮樂之用皆民生之不可去者也
聖人何容心哉亦行其所無事而已矣故聖人之心天
地之心也聖人之性天地之性也聖人以其心溥萬物
而物無不平以其性盡萬物而物無不成非固訹之也
有生者各一其性有知者各一其心聲氣之同捷於桴
皷念慮之孚堅於金石故曰天地感而萬物化生聖人
感人心而天下和平聖人之化如神而人不與知焉聖
人之化如天而神不與能焉蕩蕩乎平平乎皇極之道
也而非老氏者之所謂道也皇極之道立天下之治得
矣茍不為皇猶當為帝茍不為帝猶當為王是三王不
足四而五帝不足六也
　　廣原道
道可原乎不原無以喻諸人原可廣乎不廣無以達諸
聖余於道猶望洋也穎川李嶠數顧而談義焉因昌黎
韓子之言推本聖人之意充而廣之其在三極有天道
焉有地道焉有人道焉在古之世有皇道焉有帝道焉
有王道焉有伯道焉之數者將孰取乎楊子曰道者無
不通也通乎堯舜文王者為正道非堯舜文王者為他
道吾取其正者言之髙下者埶也隆汙者時也古今天
人之道一耳其大無外其小無内且孰為之方體乎推
之於前而不見其始之合引之於後而不見其終之離
且孰為之樞機乎形者自形吾不知其所以形色者自
色吾不知其所以色其乘不得已而化乎抑有宰之者
乎吐氣者化含氣者生非杳非冥其通復也甚真物固
資之人莫不由之父子由之以親君臣由之以正長幼
由之以序夫夫婦婦由是而别其為夫婦兄兄弟弟由
是不失其為兄弟政教由是而成禮樂由是而興隂陽
由是而和鬼神由是而寧天下國家由是而治否則亂
蠻夷戎貊由是而服否則叛順之者吉背之者㓙得之
者為聖為賢失之者為小人為愚不肖故曰大道易易
莫艮其趾大道皇皇莫迷其陽知之至則好之矣行之
至則樂之矣欲樂之必先好之欲行之必先知之董子
曰道之大原出於天董子以人言天則謂之出於天可
也余以天言天則謂之不出於天可也形而上者謂之
道形而下者謂之器故泉出於山大生於燧珠以蚌而
孕金以鑛而産玉韞於石中草木之生非土不殖魚鼈
之生非水不育彼皆形器之屬使道而滯於有也何以
異於是惟其無形是為原原原原之始是生天地天地
既立是生萬物萬物生生不窮吾莫知其所終反而求
之吾得其要於躬亦曰心焉而已矣至虚而靈藏宻而
充周是為神明之舎統性統情而萬理無不具潛天潛
地而萬物為之使是為天君五官之宰也百體之所從
令也操而不舎則能養矣養而不貳則能正矣正則静
虚而動直明睿生矣變化不測矣故至誠如神人以聖
人之心為心則盡聖人之道矣聖人以天地之心為心
則盡天地之道矣天下無二道皇得之而皇帝得之而
帝王得之而王五伯不得假之而為伯故自太皞氏以
來訖于孔子由是選而傳者槩可見已孔子之所祖述
憲章者與堯舜文武同一轍也孔子既殁或傳或不傳
而傳以王通氏韓愈氏之卓見不能究其大全豈道有
時而息乎天地之化萬物之生徃者過來者續未嘗息
也吾浮㳺其間不知今之為古古之為今而駸駸乎老
之將至未有聞也敝敝乎力之不足而不敢不勉也若
是者補過云爾子幸無惑焉求若先覺者問途焉川流
雖微必至於海丘陵雖髙不能為岳尚無止於自畫而
進乎不已也人能𢎞道非道𢎞人孔子云然
　　二生對
媯仲子居於太末之墟四閱寒暑矣太末之人莫有知
者其形槁然而癯其容遫然而不怡力不能耕志不干
進挾兔園之册而無徒長視却顧日暮途逺顛實如也
毛生過之曰先生何病焉始吾以先生為有道之士也
固無有乎爾夫有道者以天地萬物為一體望之如雲
就之如日一隂一陽與時翕張曰明曰旦與天游衍聖
人也瞬有存息有養如河如岳渾渾卓卓如金如玉雝
雝肅肅賢人也措之天下經緯萬事而無方酬酢萬變
而無體其神常用而常不用也斂而藏之於宻鬼神不
得以測其際而况於事物之靡者烏足以怵其外其神
常不用而常用也子學聖賢者也今恬而處者久矣冝
有若心齋者得所養也今視子之形槁而容不怡氣顛
寔如也固不得所養乎仲子愀然變色逌然顧謂毛生
曰吾聞天地委和吾得之以生天地委𠂻吾得之以靈
二者天地不有而吾有之人之上壽百嵗中壽五七十
歳而止矣爍之以暑未㡬而慘之以寒肌髪不變者鮮
矣瞽之以色不足而瑱之以聲視聴不變者鮮矣而又
遭世大擾五内不寧百疾並嬰由是少者不能以不壯
壯者不能以不老今子欲吾生色晬面如古聖賢者獨
立於萬物之表不知黄髪台背年彌髙而徳彌劭者固
君子之所貴也植椔削𤓰外不足而内有餘者非尋常
之可議也吾病未能焉夫豈以其外者為足恃耶毛生
敬謝而退它日又過焉則曰吾不足以知先生吾友江
生者龍丘丈人朱桃椎之徒也其知先生者乎願為先
生貌之既成而見者皆以為似也仲子抵掌曰吾肖形
於天地終身踐之不能天地之似而子一觧衣睥睨之
頃悉得吾鄙樸之真進乎技矣雖然子索吾於形骸之
内而未能相忘於形骸之外髙山大澤有隱君子焉見
者目擊意消其為人非吾若也江生求之當進乎道矣
於是二生亦相顧而抵掌余書其對請歸而問諸龍丘
丈人
　　越人對
越大薦土沃而澤不竭胡子過之土沃而澤不竭何兹
大薦也越人曰子亦知有秋夕之雪乎八月既朢日在
已丑牽牛未中風雨肓作夜漏下四皷其聲寂然而止
寒氣相薄明發視之則田間之穟戴白者靡摩矣雪作
非時稼用大摯胡子曰天亦慘乎哉天非慘也和致祥
乖致異民則何眚而降之沴不旱而民荒不澇而民饑
轇轕上下變化百物將不有司其柄而馮陵者乎禮有
之年不順成八蜡不通順成之方其蜡乃通又寧風旱
弭烖兵順豐年逆時雨禬禜以告攻説有辭是先王之
制明以治人而幽致嚴於鬼神也今蜡禮雖廢嵗時有
司修其禬禜山林川澤丘陵墳衍民固有祀者矣享其
祀而福不及其民又棄其垂成之績獨可無攻説以執
其咎乎越人曰子過矣是冥冥者無以為也子視世之
峩其冠褒其衣藉文茵而䕃華榱者容貌瑰竒顧盻生
輝閎言崇議動無不冝非直㝠㝠者比也司黜陟之柄
決是非辨利害乗堅䇿肥而周乎四履之内入吾境視
吾土之沃也吾澤之不竭也其有信吾稼之不栗者乎
信吾稼之不栗且督而吏峻而法日夜務取其公田之
贏而不恤吾民之饑且扎者何哉吾患之大聲而疾呼
之曽不一動其心又况此冥冥者乎視之不見孰形其
形聴之不聞孰聲其聲藉令可咎也則彼又何加焉子
過矣胡子聞之瞿然春秋常事不書而凡日食地震星
變則書之雷電雨雹隕霜雨雪則書之螽蝝螟蟊大水
梅李實則書之春秋何書也謹天戒也何以謹天戒修
人事也王省惟嵗而卿士惟月斯之謂也存其對以問
諸肉食者不省之而又病之不助之而又取之是獨非
吾民已乎何其戾也
　　樂善論
天下之有生者皆有知也有知者皆有情也情動於中
物交於外天下之善惡判矣故善觀人者觀其所好所
好誠善也則君子也必矣然好之不如樂之善觀人者
觀其所樂所樂誠善也則君子也必矣今夫重珪累組
身都卿相之位食禄萬鍾繫馬千駟揖讓人主之前進
賢退不肖以圖謀國家利安百姓人皆知好而樂之而
君子有弗存焉家累鉅萬南金寳璐之珍兼乎山海良
田廣宅畜牧之産擬乎封君炰羔擊鮮列鼎而食縵胡
短後腰弓矢緤鷹犬而縱之馳擊人皆知好而樂之而
君子有弗存焉等而至於天下之物莫不皆然斯豈無
耳目心志之欲哉求之而不可必得得之而不能皆足
則其所取以為樂者未有不為吾心之累也且世之擊
壤弄丸者雖至卑賤皆有以自適悦冨貴而不免為吾
心之累則是弄丸擊壤之不若也然彼猶外也非内也
天下有至貴可愛者本乎天命之微顯諸日用之常格
乎上下而放乎四海無徃不準也無物不體也會而歸
之不越吾神明之舎則吾固有之善也曰仁曰義曰禮
曰智異名而同出者也苟不知好而樂之失其情矣失
其情者失其性矣人性無不善其發也無不好善斯内
也非外也求之而必得得之而皆足反諸躬而已耳反
諸躬而求之不得得之不足取諸人而已耳天下無性
外之物雖取諸人者亦内也非外也舜大聖也猶樂取
諸人以為善而况其下者一言之善吾聞之若舜之聞
之可也一行之善吾見之若舜之見之可也誠以求之
明以辨之勇以行之寛以居之久而自得之矣自得之
則安之矣充充乎其有餘也浩浩乎其無愧怍也休休
乎其有容也孳孳乎不知老之將至也葢至是而内外
兩忘矣王君秉彛樂善之士也嘗即其燕息之堂徵言
於余余觀君之起家當四方有事之秋豈不能奮取功
名娯情富貴之境乎詩曰民之秉彛好是懿德盖其得
於天性者如此夫不以衆人之樂為樂而以聖賢之樂
為樂不以一已之善為善而以天下之善為善余於君
豈無望焉於是乎書
　　醫前論
粤之鏄燕之函易地莫與之爭美者積習之所致也逢
萌之射伯牙之琴舉世莫與之爭能者專攻之所致也
天下之方術莫不有所本焉以為悟之天乃能自顯于
世者葢非也嘗觀太倉公之醫别決死生察人之脉與
天地相應得之者生失之者死其能孰加焉方之越人
則有間矣越人盡見人之五藏癥結不待色脉而知病
之所在從其胗視者無不全活其妙㡬於神矣向使二
人者無􁪇君陽慶之徒以授之殆亦衆工耳未必若是
之至也然天下之如桑君陽慶者不常有也故天下之
上工人欲師之非可朝求而夕取也於是有名家者得
一術而世守之若徐成伯姚法衛之在元魏魏國工也
法衛之子最成伯之孫之才並出一門許智藏之在隋
隋國工也其族人澄及其父奭並著一時而智藏又得
之菩提法衛又得之道幼李修得之李亮王顯得之王
安向使數子者不得其祖父之傳而傳之安能遽自悟
乎此術之所以難也必得其人而後傳不得其人必世
其家而後傳茍不得其傳雖古猶難也况後世乎古之
醫者知標與本用之不殆今之醫者不知標與本足以
亂經古之醫者知勝與伏攻之不失今之醫者不知勝
與伏乃致離决是師心自得者也雖有函人之心寧免
為矢人之忍乎故君子慎之余客太末更十寒暑矣節
宣不得其冝卧病者數矣郡無宗姻又非有祿養可致
善藥亦惟故人衛生之家是頼徃嵗患癰故毒不除時
墳起頤頷間有陸君仁友者治之不假劀殺之劑疾即
愈今年夏又患積熱肺氣逆上為痎有鄭君明德者偕
陸君治之明德里長者年埀七十矣二人皆以醫世其
家者也不倦於拯人之急而陸君之先子子良尤號長
者人慕其術余雖不及識之何幸獲被長者之風焉太
上養性其次養氣其次養形三者得其養百疾不作茍
失其養六沴干之今余以孱然無似之軀從事呫畢間
幼服其勞老且不休日朘月削神疲質□計其口耳之
所習莫非僦貸季之流所謂逆於生樂者良病久矣將
乞身歸養㑹國家徵修元史黽勉執筆以從事厯采方
技所載未有卓卓如古者豈隱而在下世弗知之乎於
是得君之家學恨吾相知之晚猶庶㡬其一遇乎太末
地多名山古至人之所居意必有神丹焉不知能致乎
否也茍能致之則上之不能養性猶可以養氣不能養
氣猶可以養形子雖老於此何恙哉因書以諗於君作
醫統論
　　羅文質公集叙
尚論人物者功業易見學術易知而道德為難顔子之
不違仁必孔子而後知之有若之似聖人必曾子而後
辨之一時之門弟子非不賢也日與之處也猶不能致
察於斯而况庸常之人方之聖賢才智相百十也將探
其所藴之精微孰從而得之乎而况世之相去又遠也
將極所至之髙妙孰從而得之乎楊子雲曰存則人亡
則書將必於其書而知之而得之羅文質公之在宋仕
不登於朝化不行於國紹興之末言任斯道之重者必
屬之先生焉先生受學於龜山楊文靖公因文靖而見
伊川程正公則固及程氏之門矣當是時若李籲之才
器謝良佐之力學張繹之髙識尹焞之篤行未嘗不與
其進而道南之嘆明道獨於龜山發之及論西銘猶不
能無疑伊川以理一分殊喻之道之難明也如此先生
聞易於龜山與其聞於伊川者無間則固㑹而為一矣
嘗謂漢唐儒者能自樹立不過注心於外與之游仲尼
之門入堯舜之道必不能至此其志為何如哉由是性
明行完擴之以廣大體之以仁恕有如李延平之書潛
思力行任重詣極有如朱晦菴之言其所造又何如哉
李籲軰未聞有以是與之者今欲以其近似而窺測之
固學者之所惑也獨不考之先生之遺書乎葢博古通
今務以文章為學者非先生之學也忠信愿慤不為非
義而自守者非先生之學也二者不同而俱失之先生
之學静而求之喜怒哀樂未發之中擴而極夫肫肫其
仁淵淵其淵則達天徳之妙矣舉而措之行事施於有
政則莫非達道之用矣故先生退而隱居而志常存乎
天下遭世多故而義不忘乎朝廷其言曰仁義者人主
之術也一於仁天下愛之而不知畏一於義天下畏之
而不知愛三代之主仁義兼隆又曰人主欲明而不察
欲仁而不懦又曰祖宗法度不可廢德澤不可恃又曰
名器授之君子則貴授之小人則賤又曰士之立朝正
直則朝廷無過失忠厚則天下無怨嗟類皆切於時弊
達於治體其言既足以懲熙寧創制之失其授受之際
又足以啟淳熙理學之正觀是集者雖不能盡知先生
因文以求義因迹以求用庶亦得其緒餘乎余嘉遂不
墜其家學以寡聞陋見論前人之道徳其亦過矣仲尼
之門顔子交一臂而失之而况其逺者其亦難言矣姑
存其大要焉
　　讀䘮禮
按儀禮疏衰裳齊牡麻絰冠布纓削杖布帶疏屨三年
者其降服父卒則為母父在則為母期傳曰何以期也
屈也至尊在不敢伸其私尊也夫期之䘮子為父屈而
三年之䘮母為長子得遂揆其輕重二者盖不侔矣唐
孔氏謂子於母屈而從期心䘮三年葢亦於義不安而
創為是説耳古未之聞也古者弟子為師心䘮三年若
䘮父而無服由子貢以義起之也子貢以孔子之施於
門人者還以報之茍施於母子之間則疏衰裳齊非若
師之無服也服斷以期而猶為心䘮則是外屈於父之
尊而内存䘮母之哀所謂服者何以表𠂻也斯亦偽而
已矣後世之言禮者不以父降其母而使子得伸其尊
誠不過矣抑所本者何取於古也又古者為曽祖父母
齊衰三月傳曰何以齊衰三月也小功也小功兄弟之
服也不敢以兄弟之服服至尊也故重其衰麻減其月
日尊尊而恩殺也是雖不及髙祖父母説者謂兼髙祖
而言則其服同其月日亦同也今禮家定為曽祖父母齊
衰五月為髙祖父母齊衰三月則其服同其月日不同
矣以經考之服之數盡於五緦麻三月小功五月等而
至髙曽意其月日以是為差其服制則一以齊衰斷也
且疏云為父加隆三年則為祖冝大功為髙祖冝小功
茍以齊衰之服從大功小功之月日亦若可為也古之
制禮者所以不出乎二者之間而一斷以三月之制豈
無其義乎故尊尊而恩殺為髙曽三月者後世不必易
也至尊在不敢伸其私尊為母齊衰期者雖古不必盡
從也何以權之禮以義起而縁乎人情者也
按禮斬衰裳苴絰杖絞帶冠繩纓菅屨者女子在室為
父布縂箭筓髽三年鄭康成引傳小記云男子冠而婦
人筓男子免而婦人髽凡服上曰衰下曰裳婦人不殊
裳故但言衰衰如男子衰下如深衣則衰無帶下又無
衽此葢古者婦人之䘮服也朱子定禮自緦以上莫不
悉遵乎古而婦人之服豈冝以俚俗叅之若大袖遮頭
竹釵布頭須之屬不知于古何服也古者婦人不殊裳
非無衰也其衰之下與男子異耳非今大袖也檀弓云
去纚而露髻謂之露髻則以麻繞額與髻耳非今遮頭
也婦人不冠布總箭筓傳曰總六升長六寸箭筓長尺
猶今釵與頭須耳而今云竹釵布須亦非制也五禮廢
久矣惟䘮服民間尚多用之今冡子斬衰䘮齊苴絰衣
絞帶冠繩纓菅屨即位而有事於外冡婦大袖遮頭竹
釵布頭須即位而有事於内何啻黄鐘大呂而間以師
延靡靡之樂犧尊龍勺而置之玉杯象箸之間其淆也
甚矣是非朱子意也門人不察之過也問䘮之記云親
始死雞斯徒跣説者謂雞斯當作筓纚夫纚以黑繒韜
鬢士冠禮所謂纚廣終幅長六尺者以之即吉可也而
凶事去之此又漢儒之不察也
　
　
　
　
　
　
　
　
　
　
　
　
　胡仲子集巻二
欽定四庫全書
　胡仲子集巻三　　　　　明　胡翰　撰
　　擇術
媯仲子居於養直之里里之人多業毉咸負其所長以
為良而訾其庸者庸者不以為左亦夸其長而訾之二
者常角而持不知其歸或乃問於仲子仲子曰吾固弗
習也竊聞之禮有醫師焉終嵗稽其醫事十全為上十
失一次之十失四為下由是觀之上者為良下者為庸
得失相形次當其中雖滕口説世莫能揜於大公問者
曰是猶惑也功有多寡可以知能事有難易不可以責
備故藥有所不療病有所不治和緩扁鵲天下之善醫
也不幸而遇齊侯之疾則退而走遇晉侯之疾雖欲治
之而不可為矣不可為者十遇而十負不遇乃幸耳吾
又安能以幸而處人之右仲子求之不得既而病卧就
枕慄而寒燀而熱頭岑岑痛甚召毉視之醫者為劑投
之如覆杯水于石弗相入也再投之如戈舂􁐄緩不救
於餒也又恬若不與吾事者故三易醫而莫能起乃謁
於王君與權氏與權按脉之候以為外邪相攻薄于腠
理臟氣不平弗納榖水于是而剛陽升其熱熾汗既不
及下則太遽經曰熱者寒之温者清之又曰或緩或急
或燥或潤以所利而行之此其法也治當如之治凡二
十餘日君日再至焉病少却陽訌為毒癰發於頤突如
疣贅面腫體羸飲食不下咽甚艱且危君與瘍毉來視
瘍決其外君固其内審證措劑猶日一至焉凡四月而
愈仲子乃謀所以報君者于伯兄伯兄曰汝好方術今
虞有疾彼嘻嘻誤汝之生者非庸也邪此肫肫起汝之
死者非良也邪與權良毉也汝荷其賜踰丘山之重乃
欲以芒忽之微凂之邪不可也仲子愕而悟尋告于嘗
有問者之客客曰吾固聞之矣是非王文憲公柏之諸
孫乎其人固儒者也儒者之毉趨人之急不䂓其利推
吾之仁不矜其技呻吟痛苦視彼猶已恒平其施故與
權以是行于州里貧賤不茍拒姻友不茍取曵裾公卿
之間不知爵禄之為榮而勢利之可慕非儒者疇臻是
乎仲子趯而喜乃執筆曰世稱韓康宋清之為人以與
權之事觀之非過也茍長民者人懐是心天下豈有疾
痛哉即令有之容有不瘳者乎獨何為而不知出此也
　　紀交
和陽王仲良性炳烈不齪齪為小謹避兵渡江自呉走
越又自越至婺間闗千數百里與余遇於逆旅恒負氣
忼慨人以是不欲親之余以為淮楚俗固如此久而得
其為學葢出於李晉仲陳時中二先生時中之論説晉
仲之文行最余所敬者君莫不盡扣而傳焉渡江之初
嵗大疫死者相藉骨月不相顧君獨與其宗族數人僦
屋以居侍醫藥給䘮事悉身任之由是其父亦歿于疫
遂葬江寧唯一姪自從煢如也所至邑里諸生從問學
教有師法諸生不敢犯父兄不敢溺愛一忤焉即治之
擯之投袂去之館人無少長趨事唯謹嘗論王伯大略
當世利鈍得失顧所親曰後當如是如是聞者意頗不
合浦陽有山曰石門險阻可依嘗率其友至山中囘翔
周覽慨然欲為田疇之事居民數十家皆恇怯農家子
遂去之一日在郡郭聞諜報有警人情洶甚君從容相
過輒曰事急死生共之吾當為故人留留三日别余而
東後復有警東南之事莫不歴歴如君言余每為之太
息世之言交者不以利則以勢耳徵逐慕悦於一時而
反眼不相識者接跡于天下誠以勢利不常有故也于
是有相靡以術者然亦不能不窮于是有激於義者如
戰國之公子觧驂委輅於屠肆之中舉夫抱關皷刀之
人加之賔客之上意氣傾動遂成刎頸若甚烈也然不
過欲得其用以身下之彼亦不顧而以身許之耳豈道
也哉予故與君皆布衣也相去不啻風馬牛之不相及
幸而遇之悉心委跡不知于道合焉否也唯不以貧賤
動其心不以禍亂沮其氣終始一節而皎乎霜日者固
翰之所願託交也作紀交君名宗顯嘗以明經中鄉舉
仲良其字也
　　勗言
士之相與茍愛之也則必勗之譽之者過也茍敬之也
則必儀之譽之者亦過也非没人之善也道如斯而已
矣故敬而儀之者自進於道也愛而勗之者進人於道
也道茍至矣人不我售何患哉邵生某嶢然秀出吾里
中余見之未嘗不愛焉生讀書好方技能以天地之支
干出入五行之間推人之休咎通塞修短譽之者喙相
鼓也而余不能通之建禄勾絞之法稽之魯莊公秦始
皇漢武帝類多不騐人固有詆之者矣古之有道者清
明在躬前事以知來物隋唐之際孫思邈一隐耳嘗云
五十年當有聖人出吾且助之又謂盧詹事位當方伯
吾孫且事之時孫溥未生也此豈以元辰之支干可得
論哉世亦不復知矣則凡遇之休咎也通塞也修短也
吾何容心哉何所措其智力哉其已然者如此未然者
如彼何所逃于天地之間哉夫亦為其所當然者而已
矣積善於小不在大神凝於專不在多生因余言而勗
之求若古人而儀之其不進於道也則吾弗信
　　琴釋
媯仲子學琴於東峴之叟三日而鈞絃七日而成章不
習者踰月而㡬于忘矣客有造者曰大夫無故不徹縣
士無故不徹琴瑟吾見仲子之琴徹矣亦有故乎仲子
曰無故也吾聞清角者天子之琴也號鐘者諸侯之琴
也皆古之制也未之能詳焉吾嘗以今之琴攫而醳之
揆之於古其制有曰八尺六寸正度者有曰七尺二寸
者又有法四時五行長四尺五寸者又有象三百六旬
有六日為朞之數者代有不同孰從而准之五弦宮商
角徴羽大弦寛而温小弦清亷而不亂故宮為首商次
之角又次之徴羽又次之未有以宮居中央商張右旁
小大相次不失其序如漢儒所傳者習而不察孰從而
正之五弦之外為少宮文王所加也少宮之外為少商
武王所加也未有為文王操能去武聲不以少商應大
弦如唐人所論者此又弗察也謂之變音可也音止為
五加二為七蔡邕益之為九弦孫登損之為一弦由一
衍之為二儀由十倍之為二十者有之以為好事者之
過而二十七弦之離周已具矣此别出變音也故名曰
離後世迭為損益葢不知其非正也漢去古近史遷所
載雖當時之制豈不由周人之舊乎桓譚蔡邕可謂好
古矣未聞有取於遷也歴數百年而至唐楊收奮其獨
見之言以折安涗生之徒而在邕亦未之有及也以史
遷桓譚蔡邕楊收之博物通類猶不能正之後世孰取
法焉况聲音之别有經有緯有從其製有暢有操有引
有吟有弄其妙窮本極幽得之心者不可喻以言得之
手者不可傳以譜得之天者人不與力焉求其如成連
師曠師襄師文者益又遠矣天地之間形氣相軋而聲
生焉今夫髙崖巨壑原原所出淙然而鳴沛然而決澎
湃㳫湤放乎江河之間瀄乎舂容而自得及其遇大礜
批大窽怒而相射囘旋相薄大者砰然小者硜然聽不可
極砉若神物憑之而莫測此非水石之聲也邪鴻濛廣
莫之野噫氣皷之或穆而清或凄而厲八方蕩摩其變
也霅然外陰閉而内陽欲出二氣未分若與敵遇轟然
動乎九地轠而磕磕颯然而天雨此非風霆之聲也邪
奮至德之光合生氣之序剛而不怒柔而不攝嘽緩而
不肆幽深而不怨不播不石不噍殺不惉懘其情深其
文明其氣也盛其化也神洋洋乎渢渢乎非風非霆非
水非石此何聲也惡得而冩諸客竦而聴俯而怍卑陬
而退仲子援琴而歌曰髙山之巍兮悲子之無儀兮去
之千嵗其人何栖栖兮流水之湯兮曽不濡我裳兮去
之千嵗其人黯且長兮
　　醫後論
醫家者辨百藥之性味本之神農氏原百病之消息本
之軒轅氏而湯液則本之伊尹皆古聖人也聖人不世
出其知周乎天下之物其道濟乎天下之衆民焉饑寒
于我而衣食之民焉爭奪于我而宰制之民焉冥頑椎
魯于我而開導之民焉顛連蕩析于我而拊摩之可謂
至矣然猶有不能遂其仁且壽者隂陽風雨晦明感其
外男女飲食之欲傷其内疢疾生焉聖人隱之於是而
制為醫藥以治之起死于倉卒之頃全生於沉綿之中
其事可謂重矣而世之業其術者奈何上工恒鮮而粗
工相屬也其智不踰中材之人而欲探聖人之用心是
猶以僬僥而舉烏獲之任必不勝矣間有欵綮之見則
又惟利之規緩急不足頼亦鄙甚矣古之異人不居朝
廷多卑隱于醫卜方技今獨不得見之乎借曰無之即
今儒者俛而從事焉又安得自處其涼乎必不然矣余
久客太未時有采薪之憂以勤衛生家二三君子不以
老而棄余交進其能鄭君明德故儒家其人長者距余
舎館最近緩急即以告不問昏暮寒暑即趨而至余以
髙年長者不欲數勤之則致其二子焉故廷玉過從久
而益親其視疾猶其翁也洪武六年夏余卧病邪熱傳
於腠理痛貫胷脇表不觧中復自利不食者十有三日
善毉者咸為予危之益又交進其能無弗恊而措療則
廷玉任之日饋藥不怠酬以直輒謝不受古所謂骨而
肉之者余徳其賜豈有已乎明年别歸金華金華之以
毉名者皆余故人也而余耕牧山中遇有疾去城府逺
不能即致吾故人殆不若居太末時于是益念太末多
君子千户張侯比患頭風不愈遣從者迎致廷玉侯即
愈廷玉過余山中道舊故則其翁没矣其兄弟無恙聲
益藉甚㑹余弟之子祥感竒疾變而為痁久將為瘵衆
工治之支綴朝夕遂命其來拜廷玉于庭廷玉胗之灸
以艾繼以湯劑俾如方服之逾两月祥來見歩能趨啖
能健撫視之一壯男子也因念廷玉之為術豈惟太末
推之雖吾鄉當在上工也士有志於濟天下者不居富
貴之位不操尺寸之柄不得行其道退而在下不能衣
食民之饑寒宰制民之爭奪開道拊摩民之椎魯顛連
得一術而工之紓人之急父兄有疾治之而愈子弟恱
矣子弟有疾治之而愈父兄恱矣是父兄由吾而益篤
於慈愛子弟由吾而益篤于孝敬其利澤豈直起死衛
生沾被一人而已哉雖儒者之為教不是過也泝聖人
之用心不相遠也吾于廷玉雖欲不軒而輊之獨能忘
情乎廷玉幸毋曰韓伯休不求人知也姑用是以為左
劵
　　原芝
洪武十有一年七月已邜余適香溪過故人陳如珪之
舊隐觀瑞芝焉朱莖紫榮厥本惟一擢秀惟五如珪得
之豹山之先塋珍而藏之者數嵗矣其色猶曄曄也見
者異之有語於旁者曰此亦有根乎余曰醴泉無原靈
芝無根使其有根則人得而植之奚足尚也又問何為
而生乎余曰古者瑤光得則𤣥芝出天道逺吾未之能
必也徵之於人王者仁慈則有是應飬有道親耆老則
有是應應各以類然非可泥也漢唐以來其見於甘泉
之宮函德之殿定禮之門大同壽昌之柱者間乃有之
宋祥符之間山林所産州郡所進登於龍圖出賜輔臣
合計三萬餘本何其多哉是雖不侔要之皆瑞應也仁
化溥而和氣暢兆於庶物蓋有不期而然者矣以今言
之如珪不過一韋布耳非有名德於世何以致之哉將
以為國家之瑞乎則不産於齋宮殿廷不出于名山奥
壤而于如珪之先塋無乃孝感之所致乎大哉孝之道
也置之而塞乎天地溥之而横乎四海施諸後世而無
朝夕故雖匹夫而可以感天地之和獲神明之貺于是
叶氣臻焉嘉生應焉不根而茁不植而敷發為光華鬱
為休禎所以昭孝感也如珪往時與余東西隣其母髙
年與余妣余祖妣相好也而如珪長余數嵗猶兄弟行
朝夕相周旋見其奉母能養而敬殊非閭閻年少未嘗
不槩于心及更兵革之變如珪徙家香溪之東而余從
事四方之役間相見鄉郡中則先世漫不可追吾二人
亦不知其(闕/)甚矣嘗為余言其先塋之有芝甚異求余
文余説而未之信也乃今見之然後知其不我欺也雖
其純孝之行未周及于人之視聽而天盖灼有攸徵矣
余觀前代所紀諸福靈瑞之物殆不一焉詩詠之史書
之將以傳信于人而人疑而惑之如歐陽子所云其故
何也人情好吉而惡凶忌災異而喜聞禎祥傅㑹夷詡
以訛亂真不悟其非耳今如珪之事則余與邑人並觀
熟察非傅㑹也播而傳之無媿辭也然不敢歸美國家
因宋人張孝祥有原芝之文乃作原芝以示其後昆不
忘孝思焉
　　書常九成事
九成常氏兾寧陽曲人以郡史舉察為亷訪司書吏居
越部人嚴憚之為之語曰倒騎驢可上城不可見常九
成處守馬嘉努掊取民財物善迎合上官意民以賕告
上官置不問輒捕治盡破其家威虐益横甚衆側目懼
禍莫復敢言狀至正中憲副張彦遠將按部選吏以九
成從九成至處首發其賕事若干緡窮治一無所避聞
者無遠近咸快于心獨嘗任上官不問者憮然既去語
他使者於是以九成專柄且私于富人九成鬱鬱不自
得以疾乞免未幾它吏民為九成所按者亦乗間煽為
誣構而九成已客死錢唐後二年其友魏思敬傷九成
之死為余言頃自錢唐出金陵金陵人言常君死者猶
詈之則天下不知其寃者多矣而不詈者葢少是君無
以瞑其目於地下意望余言以洒之余觀九成眇丈夫
耳及聞其處州事頗壯之是時天盛雪寒氣始肅劉君
伯善好義士也乃托物相率賦詩今思敬之意不異劉
君雖翰也巽耎不足以知九成第令盡如此于職何負
因念有司汙㬥盡繩以法將弗勝不繩為患滋甚取其
尤治之庶㡬懲一戒百之義而九成以是不為世容則
吏獨有與時浮湛耳國家置耳目之官以監羣有司職
固如是耶不然則剛者必折其有不若九成者邪九成
既罹謗不幸而死繼之則所謂天道福善禍淫者又果
足徵耶劉君言九成知讀書自奉甚約方恚憤氣上攻
因歐血而卒河東山川風氣遒勁固其冝也因論次其
事以遺思敬子姑待之天將定矣
　　元憲宗諭功臣誥
汝髙祖齊拉衮彀齊暨汝祖綽鄂事我青吉斯皇帝
皆著勞績惟朕皇祖實褒嘉之汝祖䝉克薩勒自其
幼時事我太宗朝夕忠勤罔有過咎從我皇考經營
四方迨事皇妣及朕兄弟亦㒺有過咎暨朕討定俄
羅斯阿克蘓巴實伯里欽察之域濟大川造方舟伐木通
道攻城野戰功多於諸將俘厥寶玉大賚諸將則退
肰無欲得之心惟朕言是用修我邦憲治我蒐田輯
我國家罔不咸又惟厥忠雖其私親與朕嬪御小有
過咎一是無有比私故朕皇妣迨朕昆弟罔不嘉賴
邦之老臣宿將耆舊罔不嚴畏録其勲勞命為扎爾
古齊治朕皇考受命布昭大公以辨獄慎民爰作朕
股肱耳目衆無譁言朕聴以安自時厥後察罕台阿
哈之孫太宗之裔定宗庫克楚之子及其臣民越有他
志賴天之靈時則有哈齊蘓者以告于朕䝉克薩勒
肅將大旅以遏亂畧實喇阿齊台等謀是用潰悉就
拘執朕取有罪者俾訊治之䝉克薩勒將朕之公其
刑其宥克比于法又俾治伊遜布琳獄亦克比于法
惟爾托和爾齊自朕用爾父用法不阿何兄弟親姻
咸麗于憲令衆罔不憝曰爾亦有死耶莫不有慊雖
死朕篤不忘亦惟汝圖厥終肆朕訓汝爾克明時朕
言惟天惟君能祻福人惟天惟君是敬是畏省厥身
罔弗克正時乃之禍反是弗思時汝之咎能用朕言
則不墜爾父之道人亦不能間汝矣不用朕言則人
將仇汝伺汝間汝憝汝父者必曰汝亦與我夷矣汝
則殆哉汝于朕志勿慎繹之汝則有咎克慎繹之人
將敬汝畏汝無間伺汝慢汝憝汝者矣汝亦永建乃
家汝祖汝父無替厥祀
　　此誥見元史䝉克薩勒傳中方北庭草創其言爾
　　雅有如此者中統至元諸公未之或逮也因表而
　　出之加筆削焉
　　禡牙文
維嵗甲辰正月某日淛東行中書省右丞李某以清
酒潔牲禡于大牙之神惟國大事曰祀與戎凡我有
衆罔敢弗恭在昔草昧誕啟武功涿鹿揚靈牧野奮
庸承天休命惟神是崇於皇漢祖奄起沛豐申嚴秩
禮丕顯軍容百王繼軌庶士承伊予不武武荷國委
寄授鉞端闈揔于東裔列域効順羣醜慕義匪曰予
能實神之賜赫赫靈旗道揚神威天日清照風雷厲
飛暌暌萬目具瞻指揮何揮不躍何指不披薄海内
外日所出入憺其於鑠罔不震讋肆于將士一乃心
力鞠躬將事不越咫尺春酒既嘉潔牲孔循是用昭
假令典有則神其監之尚永我翊宣我神武祚我明
德削平僣亂佑我民物如周如漢如古有國登于至
治報祀罔極
　　敬齋説
余辱交於夏侯最久方在太平諸將莫不以馳馬試
劍為能而侯雅好儒者崇問學恂恂習為禮讓及鎮
金華屢從征伐平大敵進秩為國蕃屏余間率鄉
人欵謁其閭侯望見即肅客以入相與進退言論未
甞變其初志何其賢哉侯字敬齋觀於祭酒許君之
辭璩君之葴其受教于君子非貌也固知所養矣古
之言敬者以余所聞其大要有三焉自其潛心以居
至于出門承事䖍若大賔大祭非僻之念弗萌于中
怠慢之氣弗設于體此持敬也慎之而無不至踐之
而罔不實以天命自度若中宗之寅畏以上帝臨汝
若武王之無貳此克敬也純乎天不參以人成乎性
不假以力若堯與文王人見其兢兢而不知其安安
人見其翼翼而莫測其穆穆此聖敬也昔永嘉李季
和甞與余論此第其目曰聖敬曰居敬曰持敬故敬
也者該動靜貫内外徹乎上下而有是三者之等余
未能一焉唯是不敏日惴惴於心因侯之字附著二
君之未簡侯有近仁之質致逺之志將階而進乎古
聖賢之學則請自持敬始
　　書聽香亭集句後
吾里徐原父采凡古詩之咏梅者以為聽香亭集句
有詰之者以香惡乎聽而詩惡在乎其集句也用非
其能取非其有能無惑乎柏軒叟從而釋之意謂客
之言未離乎迹也梅之有香在鼻不在耳以心言之
鼻與耳其致一也古人之詩或唐或宋茍㑹於心則
古之與今其致一也由是推言其故其言嵬矣而原
父重請於媯仲子仲子曰吾何以語若哉吾居山中
觀於山之羣木霜露既降榮者變衰衰者摇落其皭
然而特姸瑩肰而有韻者惟梅而已耳當其山空嵗
寒積雪澄霽玉樹珠英萬熒的皪雲階月地境於世
别其羅浮邪姑射邪起而視瞑而坐噫氣鼓而芬芳
發虛徐而來悠揚而逝澹而不穠微而不烈冉冉􁍝
􁍝觸之而非無挹之而不可得條焉而襲人灑焉而
毛髮俱爽肝膽洞徹吾不知鼻之為耳耳之為目果
有聽乎果無聴乎吾不知情之為性性之為真果有
待于言乎果無言乎抑莊生所謂身融者乎神凝者
乎不知宇宙之大古之為今今之為古也何遜也林
逋也彼亦一也此亦一也顧凡作者之殘膏賸馥皆
吾咳唾也吾甞咀天地之粹飲天地之和探其精而
玩其頤矣陰陽相為消息陰為冬為殺陽為春為生
而是梅也得春於冬變殺為生其孰權輿是乎古所
謂太極之妙者亦有不能已者乎固無聲無臭矣而全
體豈不呈露乎子之亭亦有是哉試取集句誦之以余
言求之其亦有得乎否也幸以復於柏軒叟其亦有合
乎否也且逌然重為我解頤矣
　　雲泉釋
天下之物茍有可觀必有可取茍有可取必有可樂余
甞觀於雲泉油然而起圛然而行徘徊乎山澤之間彌
綸乎宇宙之際變化倐忽望之而成色測之而不可為
象者此非雲也耶源源而來混混而流滔滔汨汨不舍
晝夜行乎澗溪之曲放乎江海之大濆瀵疏瀹聴之而
成聲取之而無不得其欲者此非泉也邪之二物者或
升而上或趨而下其勢若不同及其徧雨天下流潤四
海其用等耳之二物者豈嘗有意于其間哉嘗行其所
可行而止其所可止(闕/)　　已也故幽人處子得而狎
之而名卿大夫(闕/)　　　　國家者無不得而取之也
幽人處子得其細名卿大夫得其大易地居之則皆然
也余生越之東鄙進不獲為名卿大夫之事退不能蹈
幽人處子之節愧(闕/)雲泉者也余聞有一物之物有什
百千萬億兆之物有一人之人有什百千萬億兆之人
蓋以人該乎物而聖人該乎人也人該乎物則物皆我
有也物皆我有而不至于聖人猶不能盡物也聖人與
我皆物也不物于物者也是故天下之物無不可觀無
不可取無不可樂者焉明之為日月震之為雷霆變之
為風雨髙之為山岳深之為河海微之為昆䖝草木為
名器制度雖散在天地之間萬有不齊而吾可以撫而
有之衽席之上此無他君子所觀觀其理也君子所取
取其理也君子所樂樂得其理也肰則若雲泉者其可
取而樂乎其不可取而樂乎余不知也知之者雲泉之
人也雲泉之人前侍御史康公也公入佐天子出掌憲
度從容進退之間而人不見其有為之迹公之於雲泉葢
三而一之者也余嘗慕其為人而識其客陳子尚因為
之言如此庶亦雲泉之徒也邪
　　與許門諸友論宗法
僕不佞獲與諸君講以文之好雖不可謂之知言然未
嘗不槩於心也此見有以宗法為問者景翰答之甚辨
顧僕有不能釋然者數事夫大宗小宗之法其廢也久
矣記大傳嘗載其説曰别子為祖繼别為宗繼禰者為
小宗有百世不遷之宗有五世則遷之宗百世不遷者
别子之後也宗其繼别子之所自出者百世不遷者也
宗其繼髙祖者五世則遷者也説者謂别子為公子若
始來在此國者後世以為祖繼别者謂别子之世嫡也
兄弟尊之謂之小宗繼髙祖者亦小宗也又曰有小宗
而無大宗者有大宗而無小宗者有無宗亦莫之宗者
公子是也説者謂公子為先君之子今君兄弟又曰公
子有宗道公子之公為其士大夫之庶者宗其士大夫
之適者公子之宗道也説者以公子不得宗君君命適
昆弟為之宗使之宗之是公子之宗道也至於國之卿
大夫有不出于公族者葢未嘗及也而士庶人之事則
又畧無所見故後世之言宗法者止於卿大夫之有采
地者以禮斷之也然禮固未嘗言士庶人無宗也且使
大夫或自廢而為士庶人者其宗法亦將隨而廢乎抑
否乎使士庶人有升而為卿大夫者則於法冝得立宗
矣而族之適子有宗之之道乎抑自為後世之宗乎曽
子問曰宗子為士庶子為大夫其祭也如之何孔子曰
以上牲祭于宗子之家是所謂宗子者其卿大夫之世
適乎其有非卿大夫之世適而士之世適者其兄弟為
卿大夫遂以適士為宗子可乎孔子曰宗子為殤而死
庶子弗為後也或大宗之世適有絶其後者族人可繼
以為後乎抑亦弗為後乎茍不為後則大宗廢矣大宗
既廢則族人皆五世則遷之宗也其於疏屬終不能合
而為一則所謂尊祖者得無有未盡乎百世不遷之宗
其死也族人為之服齊衰三月其母妻之死也亦然五
世則遷之宗其死也當服者為之大功九月其母妻之
死也何獨無服乎後世宗法不行宋儒往往欲立小宗
之法今士庶人之家祭祀有用宗子法者亦合于禮之
意乎抑以古卿大夫之事而今士庶人行之得無僣乎
朱子之述家禮固欲同志之士熟講而勉行也其于祭
祀之禮未嘗不嚴于主人主婦之位則固寓宗子之法
矣不然則亦有可處置者乎太宰以九兩係邦國之民
曰宗以同族得民其所謂得民者豈止于今記禮者之
言乎將猶有可推者乎此皆所未喻也諸君講學之日
久矣茍不鄙而卒見教焉則幸矣
　　答汪秀才書
逺勤書問自往嵗至今一且再矣歴時既久恐以不敏
取疏逺于足下而勤懇之意終始不逾則僕雖不承顔
接辭有以知足下之為學矣足下立志甚髙陳義甚偉
不以世俗之笑侮折辱為折辱笑侮行已以孝弟為本
進修以古人為法讀書討論義理以洙泗濓洛之書為
主上有難兄下有難弟何求而不獲冝無藉于人也雖
藉于人冝得當世碩儒淵洽光大真知實履足目俱到
中心粹然者與之切磋問學激揚其不撓之氣敦篤其
有為之志肆其有而極其才之所至可也何取于僕也
僕幼愚戅老更變故學殖荒落未嘗抗顔一日以為人
師偶承校官之乏僑居兹郡與諸生進退俯仰者數歲
矣計其交游之士步武相周旋議論相上下或日一至
焉或月一至焉或月日之間屢至焉環郡之中以及郊
牧又逺而邑里未嘗有以問學為已事相告者豈一鄉
一邑一郛之人皆憧憧挈挈不暇從事于是哉良以僕
非其人也非其人則將有所不屑焉足下相去稍逺曽
不知之一旦過采浮譽以不及見為恨累數百言道其
願見之懐與其所以為學之意足下之志誠篤矣陳義
誠偉矣將以自異於今世俗之人求合于古之君子誠
亦異于人而有合于古矣僕安所進于左右獨念人之
有生甚不易也學者竭思慮疲精神于聖經賢傳百家
之言甚勞也朝氛之氣彌宇宙而薄光景盳洋易位非
不勃然鋭矣未崇朝而消液安足恃乎故君子貴乎有
所養見聞之知不可以為真知有外之心不可以合天
心其意斷可識矣又况以一人當兆人以一世觀萬世
與天地並立相終始者乎其氣象亦可見矣僕嘗塪焉
自揣其不可惕焉將以遷善補過不敢以衰病肆焉而
不加省其願學者如此其於文字既非所長且不樂為
也世俗不知者以其疇昔嘗秉筆焉輒慕而求之僕亦
不得已而應之豈其心哉足下非不知我者也今幸以
正學告我我安得不以正學相與言之至於可否意猶
未以為必也桐山魯先生僕所畏慕者也非足下之鄉
先生乎儻以余言為過幸從而質之因鄭生還輒布其
區區以答來意臨書薄遽不既
　　與孔元夫按察書
僕自去年夏獲望風采接言論於公署之側有以見閤
下之用心古君子之用心也僕鄙人耳何足以知君子
竊于易而得之易以陽為君子陰為小人陽剛而隂柔
陽舒而隂慘其氣相反其在人也似之嘗以是博求天
下之士其人正大剛明者也公平易直者也則其為君
子必矣其人深險柔佞者也回邪狡戾者也則其為小
人必矣隂陽之類也故小人難知而君子易見閤下在
省為端人按部為賢使者其謀猷言㫖經緯獻替所以
簡在帷幄措之中外者僕固不能悉聞之悉見之則謂
之不知閤下可也今遽以古君子為言者豈茍相慕
恱哉閤下見人不修邊幅握黜陟之柄下視諸生猶
故等夷與人言不存形迹曰是而是耳曰非而非耳開
心見誠辟之青天白日雖庸人豎子皆以為磊落明白
則僕之於閤下有不待悉聞悉見而知其用心者蓋以
此也以閤下之剛明正大公平易直有古君子之風則
凡有懐而不吐有故而不能達者又安得自隱於左右
僕委巷之人也非有髙蹈逺引之心以偃蹇傲俗又非
有良田廣宅優游卒歳以自足少嘗從問學豈不知君
臣之義無所逃於天地之間邪顧惟孱弱多病中年屢
更憂患頤頷發一癰出膿數斗臥而呻吟者數月親友
不忍其即死力治之始愈支綴視息已近廢人口輔偏
哆齒牙摇落筋脈如中風狀出言蹇澁舉食久乃下咽
如是者十餘年矣比罹兵變竄身山谷憂懼迫於内淫
邪襲於外自腰及髀遂成重膇倉卒弗治馴至足疾幸其
不發則周旋進退接武少壯間若無異然或發而不制
則痛楚通夕莫識有生之樂如是者又數年矣平生迂
拙百事墮人後今五十有九矣形影相顧子女無一息
慰左右先世敝廬焚蕩不存薄田歳入奉租税不暇自
治每上先人墳墓則痛心疾首不知涕泣之所從閤下
視僕如此以為于世何如也往歳朝廷急于求才過聽
人言移文見徴有司敦迫就道及至金陵入覲主上退
謁今相國李公于中書一省之屬見之始知僕誠羸疾
人也留省署兩月察其學與才益又知其迂濶不及事
者也遂以學校之職授之特不欲以儒見弃耳承乏既
久虛糜廩食無補名教時取故書讀之目眵視短未能
終卷即已遺忘將叙次一二文字擬諸作者而酬答累
之亦莫就緒學業愒弛莫此為甚今年士人家見録至
公文仕宦及閒良人才殘疾老病者容其乞身不覺喜
形于色及聞閤下持節再蒞東浙則又益喜庶其陳列
自明有投策之日矣今乃有非所料者一旦欲以不肖
之名舉而進之夫亦過聽人言不探其煢獨衰病有大
不可者乎此雖得之傳聞萬一有焉則僕之身與家將
俱廢矣恐累閤下知人之明且今賢才軰出忼慨倜儻
之士一切出其所長馳就功名豈少如僕者乎幸察其
慺慺之心有非險詖狙詐如世所謂小人者則亦可哀
之甚也韓子曰天地鬼神臨之在旁僕豈欺閤下者哉
天地鬼神實監臨之閤下為時求才冝亦為時保養人
才可也夫幼而學壯而行老而休者士之常也
　
　
　
　
　
　
　
　
　
　
　
　
　
　
　胡仲子集巻三
欽定四庫全書
　胡仲子集巻四　　　　　明　胡翰　撰
　　厯代易覽序
厯代易覽二卷馬公本初既纂以成書持授余讀之始
周訖宋上下千數百年土宇之離合帝王之因革人物
之盛衰政治之得失善可法惡可戒不待紬金匱石室
之藏而具見大較如指諸掌迺為之叙曰史之為書自
左氏内傳司馬遷史記之後而編年紀傳之體常並行
于天下雖有作者不能易也二體之外或綜括以成一
家之言則唐志之所謂雜史也其事辭不備其義例不
分君子取其便文以嘉惠承學而已昔温國司馬公既
修資治通鑑患夫載籍浩博未易遍閲迺約之為舉要
厯又約之為歴年圖又折其中為稽古録其言曰厯年
多而舉其大要則用力少而見夫全功今本初是編猶
温國之意也温國諸書今刋行民間者唯通鑑耳其他
葢不多見雖袁樞之節要陳傅良之本末亦僅有存者
余每惜之韋布之士處乎窮鄉下邑有志于學而力不
足以致天下之書身都富貴者力足致之而或不暇殫
其嵗月之勞一旦得公之書豈不深可藉哉古之學者
多聞則守之以約多見則守之以卓徒守卓約之説而
不復考求諸史以廣其見聞之益吾恐非廣大精微之
學也豈著述之意哉故書其端以告承學之士本初以
進士起家師事信安戴君迪先生君迪䆳于春秋其傳
葢有所自云
　　古樂府詩類編序
太原郭茂倩裒次樂府詩一百巻余采其可傳者更定
為集若干卷復論之曰周衰禮樂崩壊而樂為尤甚自
制氏為時樂官能紀其鏗鏘鼔舞而不能言其意則天
下之知者鮮矣况先王之聲音度數不止其所謂鏗鏘
鼔舞其人固不能盡紀也以是言之豈不難哉若聲詩
者古之樂章也雅鄭得失存乎其辭辨其辭而意可見
非若聲音度數之難知而國家之制作民俗之歌謡詩
人之諷咏至於後世遂無復雅頌之音雖用之郊廟朝
廷被之鄉人邦國者猶世俗之樂耳獨何歟盖詩之為
用猶史也史言一代之事直而無隱詩繫一代之政婉
而微章辭義不同由世而異中古之盛政善民安化成
俗美人情舒而不迫風氣淳而不散其言莊以簡和以
平用而不匱廣而不宣直而有曲體順成而和動是謂
德音及其衰也列國之言各殊儉者多嗇强者多悍淫
亂者忘反憂深者思蹙其或好樂而無主困敝而思治
亦隨其俗之所尚政之所本人情風氣之所感故古詩
之體有美有刺有正有變聖人並存而不廢唯所以用
之郊廟朝廷非清廟我將之頌不得奏於升歌宗祀非
鹿鳴四牡大明文王之雅不得陳於㑹朝燕享内之為
閨門外之為鄉黨非闗雎麟趾則鵲巢騶虞之風情深
而文明氣盛而化神故可以感鬼神和上下美教化移
風俗今茂倩之所次有是哉以其所謂郊祀安世黄門
鼔吹鐃歌横吹相和琴操雜曲考之漢辭質而近古其
降也為魏魏辭温厚而益趨于文其降也為晉晉之東
其辭丽遂變而為南北南音多艷曲北音多悲壯而隋
唐受之故唐初之辭婉丽詳整其中宏偉精竒其末纎
巧而不振雖人竭其才家尚其學追琢襞積曽不能希
列國之風而况欲反乎雅頌之正滋不易矣是以郊廟
祭祀則非有祖宗之事美盛德告成功之實會朝燕享
君臣之間則非有齋莊和悦之意以發先王之德盡羣
下之情哇聲里曲若秦楚之謳巴渝之舞涼伊之技莫
不雜出以為中國朝廷之用慆心盈耳不復知其為教
化風俗之蠧夫民不幸不見先王之禮樂考其聲詩葢
有足言者然以唐初之盛不能無憾焉吾于此見其風
氣之淳人情之泰政治俗尚之美皆非古矣其治亂得
失是非邪正雖去之千數百載不待其言之著而今皆
可見者則詩之為用豈不猶史之事哉故合而論之以
寓吾去取之意將望于後之作者焉
　　王氏數學舉要序
數何始乎始于古之聖人六峜九章葢太昊軒轅氏所
作也其學則古無有也六藝之教在小學八嵗之童習
之而九數在當時猶一蓺耳道術裂于天下百氏之説
並興天下之言數者不必本于儒而儒者亦罕䆒其奥
于是有國者立于一家之學五曹孫子之科𨽻在國子
雖以之名家可也然議者猶以一曲病之故其學之興
也不能如古之恒久其為教也徵之於今而不可得方
田之法廢則度地不得其要粟布之法廢則交質不通
其變以至稟税積羃則無衰分少廣以御之髙深廣遠
則無里差勾股以御之間有名其術者舉一貨一幣一
程一度銖銖而乗之銖銖而除之寸寸而乗之寸寸而
除之終其書不出乎此學之者終其書不得其術亦惑
矣吾不知古所謂五曹九章法者有類焉否也意其不
若是也必矣數者天地之紀也萬物之統也唯聖人能
舉之聖人達乎天地萬物之情故也不達乎天地萬物
之情以言乎數者則頼有聖人之法存焉耳當小學既
廢之後法之存者鮮矣雖世所謂通儒或莫之能於是
有言之者吾乃以其不能而病之亦惑矣且百氏之説
不適于用君子不病之是雖不當于古豈不愈于百氏
之説哉故吾于王氏之書有取焉其言九九竒兩之法
較之世所見者約而甚覈于以均多寡比輕重揆髙卑
準遐邇或盈或朒或正或員紀一衍萬極乎兆京正載
其用不窮其意亦將授之于人非欲人之不知也使數
學復興則是書冝不廢吾惜不及見其人而獨得其書
以論之其有深于此者吾亦不敢謂其盡于書也吾聞
之物生而後有象象而後有滋莫非數也豈必由其術
者然後能通之哉茍通之雖謂之儒者可也而儒者之
學則大矣
　　風水問答序
烏傷朱君彦修故文懿先生之髙弟弟子也少讀書從
先生游最久嘗有志當世充賦有司不合退而業醫猶
幸其濡沫及人也著書數萬言曰格致論人多傳之而
君之醫遂名海右又以陰陽家多忌諱不知稽諸古也
復著書數千言曰風水問答書成示余雙溪之上推其
用心可謂至矣易曰仰以觀于天文俯以察于地理天
確然在上其文著矣地隤然在下其理微矣著者觀之
微者察之知乎此者知乎幽明之故非聖人孰與焉而
漢魏以來言地理者往往溺于形法之末則既失矣至
其為書若宅經葬經之屬又多秘而亡逸不傳則失之
愈遠矣朱君力辨之以為人之生也合宗族以居為宮
室以處審曲面勢得則吉不得則凶其理較然及其死
也祖宗之神上叅于天舉而葬者枯骨耳積嵗之久并
已朽矣安知福禍于人貴賤于人壽夭于人哉故葬不
擇地而居必度室據往事以明方今出入詩書之間固
儒者之言也昔者先王辨方正位體國經野土冝之法
用之以相民宅土圭之法用之以求地中皆為都邑宮
室設也而冡人墓大夫之職公墓以昭穆邦墓以族葬
借欲擇之其兆域禁令孰得而犯之以是知君之言為
得也惜其書不見于二百年之前紹興山陵改卜之議
晦菴朱子以忠賈禍夫以一世豪傑之才千古聖賢之
學萃乎其人觀于天下之義理多矣而䔍惟蔡元定之
説是信者果何也哉吾邦自何文定公得朱子之學于
勉齋四傳而為文懿君受業先生之門計其平日之所
討論亦嘗有及于斯乎不然則是書成于先生未易簀
之日必能是正其説傳信于人而顧使翰得而讀之豈
知言哉且翰先人之葬今十年矣襄事之初匐匍將命
而不暇擇嘗惕然于先儒土厚水深之言於是得君之
書欣肰如獲拱璧昔里有余禎者以是術游江湖間邵
庵虞公深敬信之其著書曰地理十準虞公稱其有得
于管輅王吉之傳力詆曽楊之非而不悟指䝉非輅所
作則與翰同一惑也書之于篇朱君其幸有以教之
　　趙氏合族詩序
天下之生皆同胞也(闕/)　觀之一邑之間為秦越者不
知其幾焉一鄉之間為秦越者不知其㡬焉甚則一室
之人猶秦越也喟然(闕/)　　　　　　乎哉意者不幸
生今之時民不見(闕/)　　　　　　求諸古而觀之賈
誼稱庶人父子之(闕/)　　　　　有德色誶語以相夷
則當時之(闕/)　　　　　　　如誼所言者家自為秦
越也吾猶以為漢承秦(闕/)　　心去禮義固冝則又益
求諸古而觀之有周之興可謂美矣而葛藟之詩有終
遠兄弟之歎杖杜之詩有獨行踽踽之怨其宗族兄弟
既不足恃欲得佗人而親之又終莫之顧而比焉以文
武成康泰和之風凌夷至於如此則所為秉彛好德者
其心安在哉天理微而已私錮之耳吾豈以是誣斯世
之民乎金華吾里也比嵗兵興吾從事于外間而歸省
先墓見其故人長老朋友間未嘗不雍雍然過叔友家
數相勞問見其長者少者益怡怡也范先生曰今趙氏
合族以居矣長曰伯明次曰叔友又次為叔誠其先人
弃諸孤之日皆幼也家落食指衆懼不足給又嵗頻苦
兵革人思逃難故其兄弟散而居之逮今二十年叔友
既買地合葬其先世之䘮積其所有卜居雙溪之南復
迎其兄命其弟同室廬以處合釡㸑以食有無相通而
欣戚無間也此于名教葢有繫焉余聞而嘉之今天下
之人心習于故常風靡波蕩非有先王九兩之法以聯
屬之必大譴大呵入于禁網不得已而後有司舉刑罰
以繩削之茍不至是孰訾之哉故富人之家不待壯而
出分貧者至老而無所歸姻友不加詰閭里不見讓以
是為固然耳則今叔友之是舉也孰使之吾固知其兄
弟之間將有油然而不能已者庸非秉彛好德之良心
乎人推是心天下為公大道之行不在于古而在于今
矣吾猶得而見之乎今以孝義聞天下稱浦陽鄭氏其
後永康眉山三兄弟聞而興起焉鄉人歌誦之訖蔑如
也伯明其尚以鄭氏為法以斯人者為戒則先生之言
傳信于將來余故取而書之以為趙氏合族詩序
　　呉氏家慶集序
家難而天下易儒者有是言也不難其大而難其小其
故何也人生不能無羣羣而居者莫親于父子次則夫
婦也昆弟也等而至於長幼朋友之間備矣君師者治
之昭德以儀之不協者有政焉于政不協者有刑焉大
公之道也舉吾大公之道雖誅之可也有家者安得以
是而齊之十義之列自君臣以降有一不致焉將喻之
以道教之以正睦之以恩閑之以禮且懼其相夷也相
瘉也無攸遂也非有政刑之可加不過積誠以感動之
自引咎可也家國之相去豈遠哉而人情事變之難處
恒在乎骨月之間能率一家之衆䔍為孝友之行無有
間言者吾見亦難矣桂侯自越來迺為余誦其鄉人呉
氏之美其言曰呉氏自唐文簡先生家于越之山隂後
又遷於諸暨之孝義里世載厥美萃於後昆則有筠西
翁焉翁隱居不仕勇于為義賙人之急如弗及人以長
者稱之其子曰庸曰康皆以才克肖有事服勤於外竣
而反命則率其諸孫鐩等晨夕問安否而翁教以禮即
冠昏䘮祭行之男女百餘人莫不唯唯致謹曰吾翁之
教也翁年八十有七其五世孫肅始生賀客趨至翁坐
堂上姆抱肅見客顧瞻咨嗟咸起為壽其事可繪而傳
也州大夫聞翁之風者按行境上必以禮就見國家有
造之初欒公鳳來署州事有故不及其門則致書喻意
若將慊然是時翁猶無恙今不復可見唯是四方之士
所以尊髙年美善行者其辭固存傳示子孫由是益亢
其宗未為所繫願畀一言以叙之嗟夫人常以家為難
治余觀浦陽鄭氏及今呉氏不遠千里之途並以孝友
著于二邑之鄙何其盛也余雖不獲造翁之閭登翁之
堂如鄭氏相與之親且久而桂侯之言諸作者之辭可
徵也獨念翁一布衣男子耳教行于家能為古人之所
難者如此彼身荷爵禄民戴其耳目以視聽處埶重矣
又有國之政焉在焉冝若易矣然未聞庶㡬于古者何
哉桂侯儒者也方推其孝友之政以敷於吾郡必知余
言非厲天下亦因存以勸忠焉
　　三老圖序
浦陽鄭氏由宋著孝友東南逮及同居者十有一世余
所見者五世焉幼而同游老而相視無恙最久者惟伯
陽兄弟伯陽兄弟二十餘而同母者三人焉今年伯陽
七十有一其弟仲德六十有七仲舒亦六十餘既壽且
康人以為榮而林君子山繪之為三老圖仲舒以書遺
余曰古所謂老者將憲以乞言也吾兄弟素敦朴于言
語無所取長而威儀動作亦未必可憲也曷取而圖諸
吾懼無以紹前美而垂後昆將益修敬愛以堅晚節則
所願耳幸有以激其衰懦余辱命作而言曰天之所畀
智不能違天所不畀力不能取子何慊乎真元之氣人
鍾其粹者鮮矣粹而際其㑹又鮮也際其會者鮮矣會
而保其全又鮮也而况於克昌厥後益又鮮矣故古之
君子言人之善不徒美之必綏之以多福焉故其詩曰
豈弟君子求福不囘其稱人之福不徒祝之必介之以
眉壽焉故其詩曰既多受祉黄髪兒齒斯亦至矣而猶
以為未盡其期望之心焉于是而曰君子有孝子也于
是而曰永錫祚𦙍也言之不足而又言之求其人果孰
膺之乎蓋亦難矣自成周已然非天固嗇于人氣之所
鍾不齊也漢荀爽唐薛元敬之屬人仰之若龍鳳可謂
鍾其粹際其㑹矣而壽考果何如哉徐伯珍李仲黄人
稱之為四黄四皓可謂際其㑹保其全矣其祚𦙍又何
如哉葢未聞也然則伯陽之得于天者厚矣當天下改
物之初伯陽偪處疆場一彼一此敵常利之有乗間之
心仲舒遠仕朔土遭世傾覆殊鄉異井無期功之親詎
虞白首復有今日之集乎兄兄弟弟怡怡愉愉不待爵
禄而多福綏之矣不事服食而壽考介之矣而又甘㫖
之奉不違于時則有孝子矣孫曽之衆蟄其未艾則多
祚𦙍矣凡詩之所言固備美矣自夫人處之逍遥山阿
優游畢世何適而不可哉而仲舒侍其二兄欿乎猶諸
生也君子知鄭氏之世德于斯在矣繼自今益篤不忘
國家崇養老之義憲也乞言也必將有以取之余且望
閭而趨采仙華之芝酌麟溪之酒合羣從取詩人之辭
咏而歌之以為三老人壽是亦異姓兄弟也試以騐諸
子山鄭奐故事猶存圖中容有此客否
　　缶鳴集序
物生而形具矣形具而聲發矣因其聲而名之則有言
矣因其言而名之則有文矣故文者言之精也而詩又
文之精者以其取聲之韵合言之文而為之也豈易也
哉近之于身逺之于物大之于天地變之為鬼神與凢
古今政治民俗之不同史氏之不及具載者取而永歌
之載賡之不費辭而極乎形容之妙比興之微若是者
豈非風雅之遺意哉冝君子有以取之呉郡髙季迪少
有俊才始余得其詩于金華見之未嘗不愛及來京師
同在史局又得其所謂缶鳴集者閲之累日不已合古
今體數百首其事雖微可以備史氏之懲勸其辭則余
之所欲模擬而莫之工者鏗鏘振發而曲折窅如也果
何自而得之方呉郡未入版籍不幸為僣竊者據之擅
其利者十年矣士于是時孰不茍升斗之禄以自活鬵
釡間季迪日與之處曽不凂焉顧乃率其儔類倡和乎
山之崖水之澨取世俗之所不好者而好之含毫伸牘
鳴聲咿咿及其得意又自以為天下之樂率不足以易
其樂焉此其所得為何如哉吾聞鐘聲鏗而立號石聲
磬而立辨絲聲哀而立亷竹聲濫而立㑹􁎅鼔之聲讙
而立動若缶鳴之聲果何音也其西音乎南音乎抑太
古之遺音乎不然則天下將治正始之音將作而此其
兆乎何為一旦而及吾耳也得乎天者不求知于人求
知于人者不得乎天季迪不求于余而余知之者商聲
之歌不必出于已也而曽子歌之焱氏之頌不必費辭
也而後世稱之則季迪之樂亦余樂也嗟夫憧憧往來
朋從爾思孰能為余發其吟風弄月之趣乎季迪由是
求之其於道也㡬㡬矣
　　屠先生詩集序
屠先生彦德越之諸暨人也先生少處里閈習為吏黄
文獻公判州事見而才之勉令就學遂折節謝其故等
夷覃思于六蓺之文百家之言久之學乃大進監書博
士柯敬仲自京師歸延致呉中率呉中諸生師事之呉
為東南都㑹而敬仲放達喜通賔客至者非中朝賢貴
人則四方之游士斆學相長凡國家之故實前代之儀
注咸與有聞方是時天下之知先生者非直黄公當朝
公卿大夫著聲譽者往往是也元有國自至元承平之
後人尚彌文而器能多不足於用先生雖儒者所負魁
然而嵬指畫天下事出入古今成敗利害瞭乎若燭照
而枚計近在目中貴人與之游者聽其言莫不厭于心
然訖不引手援之以為國家用低徊不偶僅以春秋試
有司取一教官反出白晳少年下則其平生之情歡愉
怫悱憂思忼慨觸于物者冝有以昌其詩而發焉余始
識先生于呉中先生長余數嵗及再見于婺俱且老矣
間相與言詩先生雅不自多乃曰子於詩可謂力扼虎
射命中矣余聞之恧甚先生其訹我耶先生既没余與
其二子亦久不見前年伯勤自越來言先生之詩已彚
次成帙徵為之叙今仲敬又來復徵余言後死者烏得
辭之古詩變而為選選變而為律雖有作者恒窘于聲
偶研揣之間患不足馳騁以極乎人情物理之妙觀于
先生舂客宻栗得之自然時涉恢竒不失乎當能發古
人之所未言而悉吾意之所欲言乃知先生昔者巧力
之喻于今見之矣夫詩者所以言乎其志也先生之志
不伸于當代豈遂泯而不白于後世乎是用語其二子
姑慎藏之天下當有采而傳之者矣
　　送徐文昭序
古之言吏者以治得民何治也正已之謂也不正乎已
不可以正人矣不正乎人不可以得民矣故吏治之失
自秦漢始賈誼深詆之為其徒事刀筆以簿書期會為
務不知政體也秦漢之制吏必試書法諷書不及九千
字者不得為吏上書字不正者輒舉劾其失以秦人之
趣簡便而不茍如此是刀筆吏亦未嘗不學也况于古
乎故曰學而後入政未聞以政學也信安之士徐文昭
嘗從其鄉先生習舉子矣業成起家為吏吏大府數嵗
不待書秩執政者拔而用之授烏傷簿烏傷由顔孝子
得名古邑也文昭循謹而知學良吏也勾稽簿領之外
將有以得吾民乎舎正已不可也故鄉人嘉其行而翰
為之序
　　送胡正辭叙
延祐初詔天下郡縣選用諸生為吏諸生多學官弟子
習俎豆修詩書之業一旦起家持簿書筐篋與刀筆吏
伍或不願也即有願為者豈吾諸生哉即吾諸生為之
猶不願也余嘗以是相天下士矣士有胡正辭者受詩
于安陽韓先生學既通舉進士不利念其親則皆髙年
兾得禄以養自越來吾婺居嵗餘去補吏台郡戒行李
有日薦紳交游之士咸詩以餞之余固宗人也迺(闕/)
辭是行也人將以為榮非吾安知子所不願哉子舉進
士時吾見子已嶄然矣今反用伍刀筆吏乎殆子之親
老矣不可以不仕然國家選用儒者非以簿書期會迎
合上官為諸生能也又非以刑法食貨賦税民為諸生
習也郡縣久苦刀筆吏苛詐而諸生起學官良謹有循
行且修詩書之業明先王之道可致太平之治子為吏
幸無以刑法食貨簿書期會佐良二千石則吾宗人所
望也
　　黄巖戴氏合族詩序
黄巖戴志道積貲為靈山大家分給諸子且二十年㑹
有警志道父子辟亂山中人自亡匿不相見者久之事
平始歸如故于是其子曰祐曰祚曰禧曰祖曰禮五人
者奉其父相與謀曰吾骨肉幸脫虎狼之口而田廬貨
賄幸不為强有力者之資追念山中日夜悲望恐無復
平生歡則今何忍遽自携貳而不共此有乎乃合族數
十人同居共㸑而志道年六十餘髪不白精力不衰率
其子姓習為孝友事朝夕不倦鄉人稱之余聞其事于
永嘉李君得其篇什觀之乃為之言曰天地之間有生
者以類而聚火之為物也陽之屬也故炎而上水之為
物也陰之屬也故潤而下上火下澤其性不同故其卦
為暌水在地上其埶必合故其卦為比物皆然鳥獸魚
鼈之生也其翔而集者必其羣而後止其躍而潛者必
其隊而後趨其或觸搏噬囓而去者盖必有異焉者矣
至于人亦然人之相與處者天秩也非物比也國之君
臣鄉之長幼家之父子夫婦昆弟自有生以來未之能
易也而家為最親今天下不幸多故民苦兵革恒側足
危懼即有倉卒扶老携幼流離顛踣于道窘甚輒弃去
不暇顧男女剪為俘囚殺戮相食吾恐生之類且縻爛
澌盡也于是而得戴氏之事以見天理之在人心如青
天皎日而人類不至縻爛澌盡者蓋有以也夫猰㺄天
下之猛獸也其性嗜食人獨不聞麒麟騶虞為其所殘
善人君子天實相之張公藝李自倫之流厯隋氏五代
之亂而卒保有家族數世不替計其人在當時智不加
于楊素勇不侔于賀若弼善宦不賢于馮道積貲不富
于張筠其所積習不過尋常匹夫之行篤于孝敬友愛
而已耳今戴氏父子兄弟既析而復合焉是以孝友開
迹之始也登登之築基之不固則積之不厚涓涓之流
浚之不深則引之不長尚殫厥心哉國家之制五世同
居者旌表其門異時寵渥所加不在其身必在其子孫
矣
　　鄭氏義門詩序
國朝旌表孝義著為甲令以風示海内婺之浦江于是
列上鄭氏之行義中書報下如故事賢大夫士莫不聞
而美之鄭氏之以義稱者蓋延于天下矣予獨以予之
知鄭氏將詳于天下之人也幼從先生受學舎其家見
其二老人順卿嚴重慎舉動達卿倜儻不為邊幅然怡
怡如也皆有長者之風其下子弟數十人恂恂如也朝
夕出告入面隨才能授以事客至坐堂上左右執酒脯
揖讓升降不能離尺寸予處其尊幼親疏間既久耳之
所濡目之所染無間言也是時族聚而同釡㸑者已數
世矣上承朝廷旌號且二十年家日以大族日以蕃至
今其義問益著男女筓冠婚嫁有其節死生塟祭有其
禮相愛以㤙相接以文他如義屋義阡以處凡疏遠之
屬發廩捄災以及鄉鄰之人其事皆可紀乃㑹上有蠲
復之令優澤又加焉予故諸生也東鄉而望將為二老
人壽而達卿已不可作順卿髙年耆德固無恙而予獨
不得與其子弟相周旋從事惟所以道上德而贊風美
者莫如詩歌賢大夫士既倡為之烏可廢諸生之義徵
諸隋唐以來孝友之家如張公藝宋興王丕李自倫之
流庶㡬三代之民故世咸義之所以彰善瘅惡樹之風
聲者至矣然郡邑齊民猶以財力相長豈不遠夫予故
論次其所知者以明國家之恩大夫士之言於兹為稱
其亦風示之意云爾乃歌曰
嬋嫣鄭氏族大以蕃既蕃且同義問彌敦思卬祖父自
躬載德有田連連有廬翼翼以播以祀以修以藏以貽
孫子百度孔張世濟厥美人克荷負壽考在堂其從如
雨肅雝孝友莫匪爾親厥初有生不異爾身服以世降
恩則㒺竭毋傷樹荆永懐𤓰瓞乾糇之愆由小失大不
見是圖敬奉明戒推我同姓逮我疏屬曰居曰藏有阡
有屋流風四徂被于鄉閭嵗既薦荒我寧弗輸浦陽之
江其流瀰瀰髙門有閌旌命有煒小子作歌告德於曽
永言保之祖武是繩
　
　
　
　
　
　
　
　
　
　
　胡仲子集卷四
欽定四庫全書
　胡仲子集巻五　　　　　　明　胡翰　撰
　　心學圖説序
心學有圖圖有説金華鄭彦淵之所著也彦淵之學務
得于已不求合于人故其言與先儒或同或異不惑於
人之是非余始見之而駭再而疑三復而不能已猶未
釋然乃諗諸彦淵氏上下反覆其議然後知其微意葢
有在矣人同宇以生孰無是心哉中虚而神明宰乎五
官統乎性情經緯乎萬事其為心豈有異哉可以參天
地贊化育而不能不囿于形危于欲而構于物風波之
民歟倒置之民歟何其相去遠也冥冥之中獨見曉者
何其少也幸而有之則又過中失正惡外物之累求照
無物之地以有生之氣有形之狀皆幻也以有為之法
有言之教皆贅也而亦終不能去之秪自私耳雖曰氣
合於神神合于無吾心齋也無念無住一超頓悟吾明
心也見性也而于理未能全盡于物未能無外也人與
天地同出一本有外之心不可以合天心彼惡知之哉
彦淵恬處山林洒然有髙尚之趣嘗危坐一室竟夕不
寐吾懼其去吾門墻而為斯人之歸也顧乃張皇幽眇
致極髙廣上泝羲皇心地而與搢紳儒者較是非定可
否於大公至正之域此其志豈茍哉邵子曰心為太極
(闕/)　　宇宙分事即吾分事吾分事即宇宙分事其亦
(闕/)　　此乎張子曰見聞之知非德性所知其所得者
亦(闕/)　于見聞之外乎是自得也茍自得之揔方而議
可也(闕/)口所言可也不必同也不必不同也道一而已
知之有至焉有不至焉行之有至焉有不至焉言之有
至焉有不至焉以至觀不至易矣以不至觀至則難也
若(闕/)者固秦(闕/)氏也自離經辨志以至壯未嘗不學即
物以窮理則未之貫也集義以養氣則未之充也而况
元元本本有未易言者欲求之孰從而求之欲舎而去
之孰從而它求之且成心未忘也蟫食經傳間以至于
衰且老猶紛如也罔如也觀於彦淵氏之圖説安得不
駭且疑乎彦淵氏其將鍼砭我乎將授我以天地之鑒
萬物之鏡乎雖然天下之同余病者多矣天下之禁方
(闕/)不在蘭室者人共傳焉而終不試之書曰惟精惟一
允執厥中余敢取而書之以冠篇端
　　華川集序
吾鄉以學術稱者在至元中則金公吉甫胡公汲仲為
之倡汲仲之後則許公益之桞公道傳黄公晉卿呉公
正傳胡公古愚卓立並起而張公子長陳公君采王公
叔善又皆彬彬和附於下當南北混一方地數萬里(闕/)
物非可億計而言文獻之緒者以婺為稱首則是數君
子實表礪焉逮至正以後黄公猶秉筆中朝于是淪謝
始盡而得吾子充紹其聲光子充黄公里中子也嘗負
其所有涉濤江游呉中者久之又自呉踰淮泝黄河而
北達於燕趙留輦轂之下久之訖無所遇合傫然布衣
耳然自京師及四方之士不問識與不識見其文者莫
不稱其美則其得之黄公者深矣余間謁公華川上質
其所業公不以為不可教引之就學退見子充英妙之
氣奕奕文字間未嘗不駭且愧意鋭欲追及之其後每
見則必出其文以示予而亦每不同雍容俯仰如冠冕
珮玉周旋堂陛之上馳騁縱横如風雲虵鳥按兵行陣
之間而音節曲折則與黄公如出一律雜乎並奏而天
韵逸發也余亟讀之不暇古之君子病無聞焉非有待
乎其外也待乎外而聞焉者則君子之不聞者多矣君
子之學將以求道而已茍得其道則其見之立言者猶
其措諸事業也自吾識子充埀三十年搢紳學者不必
才且賢率多就功名以取富貴不旋踵而摧敗身蹈死
地剪為俘囚者其人往往而子充幸而相見固無恙也
以其所得者計之其取諸造物果孰優乎今子充年壯
未艾才氣足以有為天茍使之遇合而措諸行事則不
敢知由其所得益推而達之古吾見其無不至矣昔汲
仲有言千古聖賢相傳之道由斯文而知之後之千古
亦將由斯文而知(闕/)道上下千古其人不相及矣必待
此而後知其道焉然則子充之文不可不傳也以余處
其師友之間知之深不自知其言之過揆之于道學術
之在吾鄉猶其在天下也吾何嫌而不樂為天下道哉
　　送趙子將赴北序
武威余公廷心特達好士雖身處顯宦而所至延訪儒
者退然如布衣居淛東二年移病乞去余始以諸生進
謁既而公歸淮南丁太夫人之䘮中原構亂淮南當其
衝遂起公衰絰中守鎮安慶天下如公者計不多得不
以廟堂之地處之而置在疆場恐一旦倉卒非國之利
去年公之客趙子將來言公無恙唯鬚髪浸白貌加瘠
耳聽其言論自分與城存亡決矣子將從公游最久在
武昌時嘗教其子得臣比至京師公為書薦之達官諸
故人自京師至儀真又屬其故人善遇之其來是也且
曰淛東有胡翰者子往見之於學當有得也故子將以
公之言為信而不忘余於閭左安知余之非才哉燕人
有石燕人不貴而宋人貴之彼以為玉故也使知其非
玉則委而去之甚於燕人矣趙公宮之垣廪以蒿荻趙
人發而試之箘簵不能過其堅彼惟無箘簵故也使若
楚之多箘簵則安用是哉余見余公之日少不虞公之
推予有甚於平生知已者愳燕石與趙之苫楚不足為
世重終敗折耳然余公之好士則天下之士知之子將
在其門非若余之非才也年壯氣鋭可以有為于世進
之以學可以自至古人顧乃碌碌泯其跡庸衆之中挈
挈奔走道路而不暇則人不知也子將家西江豐城有
老親在焉日夜念之告於余曰吾轅將南而今反北其
斾矣余甚怪之則曰楚氛未靖西江未有歸日京師成
遵余公之友也嘗以直道讜言忤柄臣於威燄方灼之
時臨不測之禍而不辟今起而用之吾往依焉嗟乎子
將余無以増益子矣何以稽子哉今天下之患四肢不
舉者多矣幸朝廷無事腹心可恃也子往而見余公之
友盍以東南之事告之如余公者豈冝久在外哉此非
予言天下之言也
　　送陳仲經赴京師序
括蒼陳仲經為京師之行其姻友韓進之爲之請贈
言余問仲經何如人也曰醫者也子知其醫乎曰否昔
河東張仲舉嘗稱其術本東垣李氏又善鍼法則其人
固善醫也余于鍼砭未暇論嘗聞李氏之學推人之(闕/)
病根於中氣不足(闕/)治體以脾胃為主其用謹于内外
有餘不足之際窮其補㵼升沉之理隨證加損而為之
方其意較可見矣故世多尚之嘗有中風不仁者醫視
之投以人參數斤而愈有痢者蠱者醫視之取白术當
歸佐以它劑投之以木香傷中氣人所用者輒去之痢
者服之三月不愈又以蠱者之證為不足投某劑亦不
愈母氏始病熱不汗頭若脅皆痛甚七日而氣懣毉視
之或曰此傷寒也或曰非也病且革毉猶恬而視之耳
比余至京師京師之毉十倍而甚於此者有之然不皆
主李氏嗚呼明之患世人以元氣不足為外傷淫邪而
反㵼心肺是重絶其表也安知為明之之學者槩以淫
邪積滯為元氣不足視之間有中者則其術神矣不幸
往往而死寧不為之寒心乎若是者葢有由矣昔明之
之言曰凡外傷有餘之證必見于左手左主表故人迎
脈緩而大倍于氣口或再倍或三倍内傷不足之證必
見于右右主裏故氣口脈大倍于人迎傷重者在少隂
則再倍太隂則三倍是豈不明甚矣乎後之學者得其
書之所言而不得其所不言其于脈固有不能盡明者
茍不能明何怪其誤也唐許𦙍宗不欲著書以為脈之
候幽而難明(闕/)意所觧口莫能宣也由(闕/)　　　　之
言豈不信乎世皆知鍼砭刺人一撥見病之(闕/)　　飛
矢以故不敢輕用就令用藥皆以針砭視之(闕/)　　㡬
乎余未識(闕/)　而(闕/)以是告者重進之之(闕/)　　　以
余所見者(闕/)其慎之也仲經誠審于脈而(闕/)　　　善
學李氏者矣方張君(闕/)翰林雅善推轂士(闕/)　　　吾
見户外之屦滿矣
　　贈楊載序
洪武二年余客留京師會楊載招諭日本自海上至未
㡬詔復往使其國四年秋日本奉表入貢載以勞獲被
寵賚即又遣使流球五年秋流球奉表從載入貢道里
所經余復見於太末竊壯其行丈夫生不為將得為使
足矣緩頰折衝之間一言得之足為中國重一言失之
亦未嘗不為夷狄侮笑東南海中詩夷國逺而險者惟
日本近而險者則流球耳由古以來常負固桀驁以為
中國不足制之元入中國所統土宇與漢唐相出入至
元中嘗命省臣阿嘍罕將兵討日本未及其國而海舟
多漂覆不利其後又議取流球用閩人呉誌斗之言不
出師而遣使往喻其國留泉南者雖久之訖不能達而
罷豈二國果不可制乎亦中國未有以服其心也今載
以一介行李冒風濤之險涉魚龍不測之淵往來數萬
里如行國中不頓刄折鏃而二國靡然一旦臣服奉表
貢方物稽首拜舞闕下此非人力葢天威也天威所加
窮日之所出入有國者孰不震叠因其震叠而懐柔之
行人之事也非有陸賈之辨傅介子之勇莫膺其任而
載慷慨許國奮不顧身者吾不知其何所負也竊求其
故而於駙馬王公見之公在閩中嘗取漢太尉家法書
以遺載欲其不失為清白吏子孫意者夷人饒於貨寶
恒以此㗖中國之使中國之使受其㗖而甘之鮮不衂
於利者使載不衂於利則奉天威命安往而不濟茍衂
于利則雖奇丈夫檢狎小子之不若耳幸加勉焉今國
家委重非特使事葢將授之以政矣
　　送祝生歸廣信序
余觀秦漢以來學術之盛未有加于宋諸儒者方乾道
淳熙間朱子紹明道學之(闕/)于東南時則有若廣漢張
氏東萊呂氏相與左右而扶持之其它豪傑之士如永
嘉薛氏戴氏東陽陳氏(闕/)氏亦皆角立自以其所長暴
于一世之間而江西陸子静氏則又其卓然者也自鵞
湖㑹集而議論往來(闕/)　抵牾至不能挈而合之則欲
各尊所聞行所知以俟後之君子二子既没國家混一
南北表章聖賢之學教人取士非朱子不著為令於是
天下靡然向風顧凡昔之所謂豪傑則已磨滅澌盡雖
其説之存者葢亦無㡬矣獨為陸氏之學者今江東西
間往往不乏其人世雖欲舎之而終不能使之不傳者
何也竊徵諸其書不能盡其奥恒思就其人問焉故處
州録事鄭復初先生嘗為余言其鄉人祝蕃逺之學出
自陸氏且甚髙其行今十有五年矣至正丁亥余居先
人之䘮有友偕客來見者余匍匐釋杖而出望見冠服
若不肅即而與之語則樸乎儒者問其家世則蕃逺先
生之從子元暉也問先生則即世矣因述其行已之槩
先生遇事不顧利害與人開心見誠所至以講學為已
任指授有師法尤屬意其門人危素與之語或終夕不
寐去輒目送之以為興吾教者必斯人也噫使先生茍
在則僕承下風而趨固所甘心焉而今不及見之元暉
之所得者又特其地理之説為詳殆其支餘耳地理家
者夸尚禍福以惑人徼取重貲而元暉見利不茍趨見
不可不茍就漸濡世澤猶不失為儒家子余間與之周
旋登麓而望指某水某丘類若可徵者窮其故不余告
也於其歸省乃率交友賦詩贈之敢致一言曰子之不
我告者其術秘耳願聞子從父所紹於陸氏者可乎余
嘗識危君於京師危君不自言其學之所自子言之又
聞安仁李仲公子之先友也余視其文章不在子從父
下矣子幸歸而拜之以余言質諸先生有若朱子之徒
者其言如此且翹翹然望之先生其謂何哉子它日其
有以語我乎
　　送張傑夫赴廣陵序
張君傑夫以已亥之秋同知信安郡事後二年辛丑余
始辱與之㳺又二年(闕/)君以秩滿調廣陵其子之師祝
彦明氏來告曰(闕/)者(闕/)以贈禮也贈以言者義也張君
之望於先生久矣今君之車馬有行色先生盍亦圖諸
余聞之矍然葢學有祠曰文昌祀七曲之神賜姓受氏
揆其初與君同所自出每春秋君必潔牲謁告祠下每
祭必燕洽與諸生極歡而罷且俾紀諸盛美受命既久
訖以衰憊不果答君之貺微子吾㡬遺之如弁髦敢不
黽勉從禮以奉行者夫人之相與不以遇合為難其好
我也則望以周行之示其出祖也則致夫靡懈之規敢
不黽勉而繼之以義今天下構兵數嵗矣廣陵在東南
為大都㑹昔之豪華鉅麗皆君所見者一旦蕩無遺矣
直視平野設險以相保孑遺之民望治甚于饑渴茍能
舉簞食勺飲投之即黧瘠者戴之猶父母神明也果何
憚而不亟捄之畏天命而悲人窮此其時也君過家上
冡往踐其任幸為我謝諸牧守髙葢之車緹油之屏朝
廷所以彰有德者二千石與别駕實共膺之今方脩漢
故事願勉旃毋自處黄覇下也
　　送葉通判詩序
方山葉君來佐郡事其居距學官豫章槐梓之陰相接
謦欬之音相聞也君旦日出署公牘退即從容與諸生
談義嵗時往來觴酒豆肉相勞問意未嘗不歡然相得
也于是四年矣書考且去諸生來告曰君之勤於政仁
于民者羣耳目不可塗也竊幸承君子之光在詩有之
無小無大從公于邁我則從之矣又曰載色載笑匪怒
伊教君則教我矣今君之驪駒在門無一言以道揚厥
美夫乃不可乎先生蔣植曰生之言然甘棠周人所以
美召公也嵩髙周人所以賜申伯也託物造端婉而可
推於政者古之義也君家方山海上食禄于衢即其山
川風土之勝以攄其登髙思逺之情不亦冝乎請以是
賦之既而成章屬余叙之余與君東西南北之人也幸
而集焉取詩書法律以相從事以為其治沾沾自足於
是則末矣往嵗東南之民弄兵海上聞其鄉有孝義者
合衆得千百人願為國先驅出死力討之事埀集而將
帥執狐疑之心不決卒養虎自遺言者至今扼腕此其
人為如何耶吾恐生不足以知君也君行勉之毋久處
囊中不脱頴而出也
　　送許祭酒還京師序
元年冬詔崇國子學大選儒臣以典教事於是許先生
存仁以適用之才名家之學簡在聖衷由博士超拜祭
酒先生既蒞職致請于朝俾歸省先墓之在金華者迺
十有二月丙午謁拜墓下峻事戒行内自京師外及邦
人君子莫不喜聞快睹而稱願之以為閭里之榮也邦
家之光也斯文之幸也翰雖衰病將别猶不能已其區
區焉自昔帝王之興順天應人以有大造于海内士無
貴賤無小大無逺近咸有帝臣之願故知者効其謀勇
者陳其力術者技者殫竭其能蝟興角立一切馳騁以
就功名其間克任道徳之重膺師友之選者計自漢唐
以來幾何人也漢高帝以馬上取天下若無事吾儒者
唐太宗雖從事吾儒求其經緯天人之故培植國家之
本若房魏諸臣豈嘗庶幾成周之風乎皇帝監觀古今
當四方用武之日即以教國胄子為先務先生在皇宫
厯年既久啟迪𢎞多至于今兹遂長成均優渥之恩特
達之遇人皆知先生之才之學足以致之而無忝也翰
于先生之歸嘗聞之曰吾起諸生承輝明兩之間自是
無它長惟一誠對越耳然後知帝王經緯天人之故培
植國家之本有出于知力方術之外者又知先生所以
膺師友之選任道徳之重非人所及知也此易所謂尊
酒簋二用缶者翰也昔嘗受之先師而存仁獨能紹而
行之循是以往茍無替焉則閭里之榮邦家之光斯文
之幸也余將它日以為先生賀
　　送周善長歸省括蒼序
余交善長父子間今十餘年矣至正乙未之夏宣城貢
公㤗甫以侍從之臣除閩海亷訪使者道經婺之蘭溪
天盛暑人多患暍遂假溪上民家居之善長侍其嚴君
濟川先生走數百里自松陽山中來見公歡甚叙故舊
之好形之咏言復手書玩齋集中諸詩遺之以歸濟川
至婺俾持示余且徴㑹焉余于公無能為役其見察殆
若神交人不知之濟川知之也因識公之末簡後四年
余辟亂山中見濟川於松陽又六年見其子善長于嚴
州壯而美髯漫若不相識者而善長固識之不忘今年
冬卧病太末善長以公事至郡數抵余舎言論移日以
小巻三植物請予書之君子於松取其貞於竹取其直
於梅取其潔莫不有可觀者方天地閉塞風霜之氣凜
然草木能不易其操者寡矣等而至于人亦然不幸而
罹世草昧衣冠塗炭能不變其志者未嘗無其人亦豈
多得哉始余與濟川相見時海内雖多故民猶晏晏也
往來江湖之上過從寂寞之濵常歡然自得因念在錢
唐夜與貢公共談以□藁命余叙之意謂□集以取名
節耳公之心余知之濟川知之也濟川嘗為文學掾循
雅守名檢退休山林髙年無恙今又有子如此其得之
家學者抑服習賢大夫之流風餘韵者乎其能潔能直
能貞也必矣歸省之日幸致余意于而翁曰謝家玉樹
盡在庭砌矣善封殖之以無忘角弓是歳乙巳冬十月
序
　　送袁知州赴寕都序
江西既平執政者選寘長民之吏起袁侯於信安以知
寧都州事信安之師唐公也有僚友之好在時之彦鮮
于必仁名家也有久要之義來謂余曰袁侯行有日矣
吾屬賦詩願先生一言以嘉惠之余觀州郡守吏秩不
貴于諸侯而勢等耳諸侯始封地大者五百里小者百
里而止今郡地千里州猶不下數百里俗之登耗政之
小大金榖之出納教化之張弛恒懸於長之賢否由是
擇吏者慎之有守焉而無所建明不可也有為焉而無
惠愛以加民不可也有惠愛而不知經國之大體猶不
至焉也兼是數者輿望屬之而資格不逮猶將階焉而
升也豈不難哉今袁矦之為寧都不待積勞書能公府
拔之將校之列而付之民社之任其賢可知矣袁侯受
任釋其弓馬之勞而按夫文墨之事其往冝矣獨侯有
母夫人在堂髙年七十餘李令伯所謂盡節于陛下之
日長報劉之日短者能無慨然于懐乎方是時令伯為
此言猶未食晉人之粟也茍仕焉而食人之粟處兩難
之勢古之君子葢有道矣詩不云乎四牡騑騑周道倭
遲言行役之逺也又曰豈不懐歸王事靡盬言王事不
可不固也雖臣子之孝思根于天性烏能以私恩廢公
義乎無私恩非孝子也無公義非忠臣也權其輕重而
行之故曰不遑將母雖行之父母之愛曷已哉故曰將
母來諗今寕都在西江之上計其道里所次有非昔人
之倭遲者矣袁侯治其民政成之日迎其親以就養有
非昔人之不遑者矣余敢以是勗君之行庶古之義也
　　送呉思道歸金陵序
東南都㑹稱金陵為最始余至其地從先生長老考德
問道則知李公晉仲之賢次則陳子恭許可進群輩崛
起亦邦之彦也子恭嘗偕余登石城臨大江四顧徘徊
由翠微之顛下憇清涼寺具酒肴談笑為樂懐玉鄭復
初先生賦詩薩天錫洎諸生皆和之蓋亦一時之髙風
逸韵余再至求其人則往往隨牒四方存者無㡬矣又
其後余至焉則山川改觀求其人之存者莫不化為異
物矣及來信安之地亦余故所㳺者其民物罹兵燹較
之他郡凋瘵滋甚顧凡朋類多賔客游士客有呉思道
者晉仲之鄉人也與可進為同行余往時雖不及識之
而翺翔諸公間固久為余言其事厯厯如在眉睫余思
晉仲不可復作見其鄉人於世異事殊之後豈不猶幸
也邪思道甚直而不求異於人甚能而不求售于俗志
慕古雅尤善畫好鼓琴居庠序之職阨於单寠郡邑鮮
克知之其知者又力不克振焉於是揖余而别因述夫
盛衰之故離合之情而釋之曰天地之化終則有始知
恒而不知變則浚恒也知變而不知恒則振恒也浚則
困振則凶不知天者也故鳳皇乗乎風聖人乗乎時天
將啟之則聖人作矣賢人君子出矣子歸而視夫黄旗
紫葢之氣則知余言為可徵矣幸無效白面書生蟫食
經傳槁死而無聞也子其行哉
　　青霞洞天游記
道家所謂青霞洞天者世名爛柯山即晉王質觀奕棋
處在今信安之興賢里余客信安頗久非有吏事恒願
游以乏同志不果今年夏六月七日龍泉章公三益來
按郡乃㑹諸生出城南門輿行十里至武坪又數里渡
沙步溪又出入篁篠中十餘里抵山之麓有寺曰寶巖
觀曰仙集棟宇皆已剥陊日午熱甚道士具茗列坐久
之湫隘猶民家耳道士除道遂循觀右拾級而上飛梁
横亘通趾頂皆石蜷如蝃蝀其下劃然可居得地如坻
者東西深百餘尺廣半之巨木蔽空公與諸生皆集飄
風汎木葉虛徐漫衍後先不絶涼滿襟袖如坐碧雲蒼
雪間求昔人之遺刻唐宋以來陸庶錢顗徐霖㳺鈞諸
名輩往往可識其它漫漶雖欲識之不可得然惟庶碑
最古侍者行酒酒數行已余與客呉思道旁縁石磴登
山之脊出所坐梁石上四顧皆林阜溪流虵行野中東
南諸峯矗立蒼翠晻靄則紫㣲也最後公亦挾一童登
之復坐縱談問道士故梅巗精舎所在莫有知者日且
暮悵然有懐質與余皆東陽人書石曰閼逢執徐之嵗
有晉樵者之里人胡翰入山與客六人共飲未醉輒去
翰記
　
　
　
　
　
　
　
　
　
　
　
　
　
　胡仲子集巻五
欽定四庫全書
　胡仲子集巻六　　　　　明　胡翰　撰
　　孔氏家廟碑
先聖孔子生於魯寔襄公之二十一年至哀公十一年
而薨門人㑹葬明年即其故宅為廟祀之藏衣冠琴瑟
車書廟中漢髙皇帝世祖皇帝明帝章帝安帝皆親幸
闕里祠以太牢之禮雖魏晉南北用兵文帝黄初武帝
太始皆詔修廟祀給洒埽守衛歴宋齊梁及拓跋魏髙
齊之有國遂纘承為令典方是時天下未有廟也至唐
武徳而後國子監有廟至開元而後郡邑有廟天下通
祀之而家廟則惟魯存焉乾封以還車駕東廵者悉修
漢故事周太祖平兖州以人主之尊伸北面之拜如弟
子禮情文崇極徽號屢加常以宗子一人襲封爵四時
饗祀在宋曰衍聖公靖康之難衍聖公友端扈蹕南渡
與其從父傳俱家於衢襲封如故而廟祀闕焉寳祐初
郡守孫子秀請於朝始賜田五頃建宫墻於郡東北菱
湖之上廣至二百餘楹事具庸齋趙汝騰記後燬於冦
廼徙城南宋亡元氏改物至元間曲阜之宗子斬其後
以端友之孫洙當襲爵降旨徴之洙入朝固讓特授國
子祭酒歸守江南廟祏廟故書樓其制非寳祐之舊㑹
兵革益圮壊不治己亥秋王師取衢州制以分省郎中
姑孰王愷董郡軍民事公讀書通逹治體至即明法令
布恩信與百姓更始謁拜廟庭以為水木本原所繫不
可無以示衢人命有司葺而新之告成之日族之長者
少者衣服冠而趨旅牲幣於庭敬共將事願紀成麗牲
之碑用侈公之賜翰惟孔子之道如天之髙地之厚日
月之明四時之運有不得而賛者取其故實書之以見
詩書仁義之澤罔有窮極所以立生民之命開太平之
治者帝王賴之咸致尊禮非他享祀可例由春秋以來
傳緒五十有三世廟於魯者禮也舎魯而南者宗子去
國以廟從焉亦禮也禮之所在君子慎之况其子若孫
人將曰此聖人之後也將以聖人望之崇徳象賢異時
太平修復舊制是宜有引無替昔周有清廟魯有閟宫
至今歌咏不足使人想見盛徳之美翰雖不敏敢緣古
義再拜而系之詩曰
奕奕新廟有嚴考祀誰其尸之文宣孫子纘緒魯邦世
載厥美作廟于南㑹通之禮皇祖在上監無遐邇大夫
師長百工庶士保有天常實受王祉矧茲具瞻俾就傾
圮顯允王公載振而起聿來孫子于時率履弁舄裳衣
陟降庭戺黍稷鱐脯薦則有體亦有旨酒式燕以喜盛
徳百世表是南紀匪南紀是表魯邦是啓惟聖是嗣孫
焉及子言念伊始
　　浦陽王氏義門碑頌(有序/)
浦陽王氏其先由烏傷之鳳林徙於深溪逮今十有(闕/)
世由士覺之父逮今孫曾同居而不異㸑者五世士覺
既長其家於是益圗亢其宗焉廼本諸禮旁采近制定
為規則凡敬先務本惇禮厚生睦族䘏衆吉凶之際鉅
細之務具有條貫而儆戒防範曲盡其慮不忘造次既
成帥其子姪而躬踐之致慤致愛協於人心公聴並觀
(闕/)　　稱願父老僉謀以為皇明肇修人紀崇教化將
與天地同流州里之民如王氏者實化育之所陶甄宜
従令典旌表顧以天下之大不能周知有司未暇以聞
而吾屬生處仁里遭值太平之盛不可無以請將列上
其状士覺固謝曰吾何善而父老過為軒輊將亦惟吾
宗祏是賴昔吾鳳林之族甚繁其别出金華者為文定
公季海散處濠梁者為忠恵公處一而吾十世祖起實
來遷於是則忠恵公大父也雖同所自出吾祖未嘗以
門閥加人安於田野非其力不食非其財不取衆以善
人稱之淳朴之風代相纂承暨吾祖吾父不越一迹吾
父徳輝性尤勤儉然推其贏好為義事棄諸孤之日誓
言當法吾勤儉合食共處當如吾在時如麟溪鄭氏吾
兄弟無所肖似夙夜祗惕不敢私其田廬私其貨賄私
其服御奉養以承前人之餘休禮曰人道親親也親親
故尊祖尊祖故敬宗敬宗故合族則合族者所以尊祖
也敬宗也所從來逺矣吾懼不能繼其後且天地有常
經生民有常性父父子子夫夫婦婦兄兄弟弟䔍於孝
慈和敬者常道也尊尊親親合其本支施及宗姻者常
事也皆吾所當為而為之吾職也吾懼不能盡其職其
可襮於人乎是重吾不徳也父老其圗之金華胡翰聞
之以謂其友劉剛曰大道行而天下為公大道隱而天
下為私由世而降也世降則風俗治化隨之皇降而帝
五典必勑而後惇帝降而王六行必書而始備其又降
也則表倡之而有不率者矣防範之而有莫之禁者矣
雖五典六行人倫之常而踐之者鮮矣於是而有表厥
宅里之制所以風厲之固移風易俗之微意也非直寵
一夫而榮一家将以一夫一家而為天下億兆人勸也
天地之氣積隂於北積陽於南陽明勝則萬物育生氣
暢則八風調自有國以來未有應期而闡其坤珍合於
易之出震見離者惟我皇家之興實符之皇上建中和
之極正朝廷以正天下定禮樂立制度一道徳同風俗
方恢有虞成周之化凡在涵煦茍有知識靡不有孚顒
若况畿甸之内禮義之鄉宜有先天下而丕應者以余
觀於王氏豈惟世徳之所臻哉葢天地之氣化國家之
聲教有以啓之道之扶而植之易曰聖人作而萬物覩
其徴見於斯矣他日旌書之錫不在深溪而安在乎有
其實者其名歸之士覺何患焉幸勉之勿替剛曰吾請
復於士覺諭於父老國有制家有法君子不以小亷廢
大徳先生之言是也昔邵庵虞公嘗作頌以嘉美鄭氏
王鄭東西鄰也願有述焉庶㡬勸之以九歌乎我乃為
之頌曰
皇帝受命靈承于旅奮其神武汛掃海宇監觀下民久
(闕/)其馭五典不敦九法攸斁乃建有極麗於中正再造
人倫以立民命聲敎流行自南而北如彼風霆不速而
疾矧兹奥區國之東鄙仁漸義摩濡于目耳孰不興起
董為善類九世同居則有鄭氏誰其嗣者相望伊邇(闕/)
國之孫忠恵兄弟樹徳自昔封之以世五世不異亦鄭
之儷今也其昌緜緜而長曽孫其良肅肅是將曰父而
父曰子而子夫夫婦婦無非無是兄兄弟弟何彼何此
厥心愔愔并如一已厥従如雨聿來率俾享祀以時饔
膳孔宜崇我孝思百爾不虧顧瞻有則戒慎無私恵我
宗姻及彼比閭嵗凶不饑訟寝而愉何以俾之孝友所
旉嗟嗟孝友惟徳之基天經地義生民之彛胡習而媮
道隱而微比屋鮮封誶語相夷横流方潰有是表儀篤
哉爾祖慶無不延卓爾曽孫纂之惟艱為父為母保佑
自天天啓皇明萬國以正萬民以寜家是用成能亢爾
宗則大爾(闕/)大公之世何淑不旌下臣作歌以揚頌聲
有來觀風(闕/)此可徴
　　越國公廟碑
越國有廟故㕘知政事胡公之将士洎邦人之所作也
公歿之明年衆咸戴公之徳慕公之為人營建廟像於
郡城之中區廟成之明年朝廷嘉念公忠壯寛厚扶翊
興運𢎞濟艱難身歴百戰功冠一時不幸死於肘腋之
變不可無旌䘏之典於是特贈光禄大夫淛東等處行
中書省平章政事柱國追封趣國公遣宿衛臣瑪哈穆
特致祭於祠叙述厥勞哀悼懇至罔有儔比公之冡子
徳濟拜手稽首奉揚休命以為先臣大海一介甲胄之
士誤承眷遇列備戎行自起義以來王師取和州渡江
而南下太平進攻金陵保有其城遂東克京口以及毗
陵西南拔宣歙以及睦州由睦而東婺為巨鎮婺下衢
處皆平廣信亦平天威震叠兵不留行先臣嘗受命前
驅不敢避鋒鏑矢石之危以率先士卒摧殄勁悍所至
都邑輙下未嘗以金帛子女之故妄事剽戮衆爭向附
遂膺大任㕘大政被國厚恩恒思以死報社稷御下悉
推赤心待之冀得其死力耳故雖剚刃不悔也先臣既
歿國家益用兵上流舉湖漢沔之地於反掌之間又通
巴蜀拊循嶺海又北城襄陽臨中原而扼其項背綿地
數千百里先臣曾不獲與諸将分甘同苦竭股肱之力
效尺寸之勞於疆場是則天也皇上以乾坤之量日月
之明兼覆廣照不求備下臣既起臣徳濟於衰絰之中
授以兵柄襲有爵位又追念先臣之勞錫之封號登秩
上公克有享祀於婺之人以焜燿其後嗣子孫先臣有
知且不死矣臣聞因物之精制為之極明命鬼神以為
黔首則若先臣之鞠躬盡力馳騖一世其氣發揚於上
宜不可掩故有不虞之警往往於夢見之銕面長身毅
如也葢其志不忘本朝如此徳濟不武典守東陲不能
翦滅仇敵以雪先臣之恥昭國家之賜唯君臣父子之
義惡能已哉尚為我載諸麗牲之碑翰觀古將帥之臣
有志不展而功業未究如岑彭來歙祖逖李嗣業者天
遽奪之故公之功烈惠澤被於江左淛東浹於婺之人
使天下望之而不加焉此其可扼腕也大烝之禮先王
所以崇徳報功者無所不用其極則斯廟之作非臣子
之私於國家實宜之葢禮之以義起者乎乃詩以歌之
曰
皇奮厥武耆定爾民疇若先驅則有虎臣虎臣桓桓如
林之殷允也胡公實邁乃倫昔在有元雲雷遘屯失其
金鏡華戎紛紜天造有邦肇域淮濆俾公來輔鐡靣長
身為國爪牙克壯且仁秉戈山立超距川躍以歩易騎
動罔不獲左則左攻右則右所所向輒靡何敵不却何
城不隳土宇斯拓自西徂東淛水洋洋公來制閫于睦
之疆于以秉鈞于彼東陽連城惟五如水有防龍節鳥
章弓矢殳斨背徳者誅歸斯用臧邦有螟蜮公則是取
鄰有封豕公則是拒不饉不飢由公我哺不札不瘥由
公我祛公之於婺孔惠且時匪是我私王國是毗國有
瘈猘人莫之知反噬而逞孰拯其危左右庶士小夫及
耄相示咨嗟惟公是悼僉曰悼之尚罔或報赫斯不忘
是用作廟作廟有奕享祀不忒先王制禮以致崇極嘉
廼有徳洎乃丕績曰惟大烝相古作則揭䖍妥靈有祠
伊闢皇命使臣聿來稱秩最其勤勞爵以越國惟越國
公肅然冷風志不克究澤則罔窮公今有子亦公是似
踐其有位敵王所愾教忠之訓有永無替繼自今始其
祀百世
　　新修廣濟廟碑
嚴陵之山其望為烏龍矗起江上嶄然髙偉陊然峛崺
而下環属地中其西南為郡城未至郡二里有祠翼然
倚山而䕃巨木則廣濟廟也廟祀山之神宋天聖中俗
稱䕶境王紹興徙都臨安勑加其爵郡守吏至者既視
事則必告謁有故則必為民祈請著為恒典如古秩禮
王師東下今行省右丞李公思本率將士首克郡城大
修山川之祀擊羊豕謁拜祠下士卒委心易慮往來賽
禱者與郡人相属於道龍集甲辰之嵗公在鎮葢六年
矣恩威流布竟内又安人民和㑹神貺屢昭而公每將
事則潔清祗慎不怠不瀆如厥初願惟廟之木石丹漆
黝琧歴嵗滋久摧朽刓泐將葺治之隂陽家言嵗星不
利乃飾廟像加粉采焉明年乙巳春始掄材庀工命麾
下劉潮董之於是摧朽者易以堅良刓泐者施之塗甃
而凡門廡宫寢未兩月而巍峩炳燿嵬人目矣神妥其
靈人用禋享而公之將事益䖍又明年郡之父老請刻
石紀成公謝不可父老益又固請公乃諗於翰曰事神
吾軄也曷足紀乎惟神所以旉佑兹土則靡敢忘初吾
之至民始安堵諸苗在杭其帥楊某率之以襲我城不
利退屯三十里決意復戰而顧若有追者渢渢山谷間
遂驚擾而遁乙已春㓂兵犯我諸暨新城合十有八萬
守者告急吾總騎卒赴援嘗禱於廟是夕廟旁居民聞
人馬戞札若聲而馳者怖不能寐未㡬覆其衆而殪之
龍潭之上非神與有力則一介甲胄疇克以濟敌凡旱澇
之變災異之興師旅之役吾必祈焉報焉告成事焉此
非徼福我躬神實監之其尚敢忘翰聞而韙之天下名
山川自五岳九鎮以降能出雲為風雨阜民財用者郡
邑皆得如望禮祀之能捍大災禦大患者則大烝祀之
今山川之神往往以是著聲靈宇宙間若神之事由五
代及宋傳者多矣以今觀之豈過矣乎易曰天之所助
者順也人之所助者信也苟信且順天人應之矣况於
神乎是固依人而食者也公精白一心以忠國愛民宜
獲其報敢以是復於公告於父老而書之石神葢唐貞
觀時青溪人其出處之故幽明之辨具宋章岷郭磊鄉
碑兹不復述取古者迎送神之意系辭其後俾邦人歌
以享之云
神之來兮肅以風謇将降兮𤣥宫威靈憺兮有赫般要
眇兮無窮攘羣敓兮東表阜百榖兮西灝承巍巍兮祚
明徳惟下民是冒(右迎/神)神湏揺兮安留忽而去兮上浮
望杳冥兮不可扳翠冉冉兮山之幽𤣥猿呌兮石裂文
魚波兮衝風起惟峻極兮終古民享祀兮如始(右送/神)
　　成趣軒記
凡物之自得其得乎己者已知之人莫知也得乎天者
天知之人莫知也天也者莫之致而致也雖已亦莫知
之也曷從而得之惟無所係累者得之也扁之於輪良
之於御蒲且之於射詹何之於釣極天下之技自以為
得矣大叔之田虞氏之博昭文之鼓琴孟公之飲酒極
天下之樂自以為得矣由君子觀之其溺於物一也天
下有不溺於物者然後至焉若靖節先生之所謂成趣
者其得於天為何如也張君子愚意有契於是遂即其
居室而扁之子愚客睦州城中有屋數楹僦地龍山之
下有蔬數畆朝挾一童以出荷鋤畊植倦而休休而復
作自食其力恒懼不給非有三徑之松菊與桑麻也又
性不嗜酒親戚故人居中州者為多加以師旅歴嵗踰
時不能㑹合相勞問非有近局之雞黍與壺觴也獨其
環堵蕭然短褐簞食其貧類焉而猶未能無車馬之喧
如柴桑栗里也則子愚之所以成其趣者将孰信之余
以為萬物一體也萬古一息也隨其所在而自得者皆
天也以其所無慕其所有雖茍得之非天也故子愚之
於靖節不必同不必不同各適其適而已矣各適其適
者且莫知其然而然矣此天也其趣固天趣也余每恨
無以得之間従子愚游見其甘隱約樂淡泊頹乎其順
也未嘗不咨嗟變色使吾得託於田父野老相與欵門
一笑於願足矣安能老而浮沉斯世猶曰古之人古之
人哉
　　天機流動軒記
至正十年春武威余公廷心持憲節按部至浦江問邑
之士於謙齋趙侯侯以戴叔能進公嘉奨之𨽻書署其
軒曰天機流動余嘗造焉叔能顧而乞言於予既數月
矣未有以復也則問諸叔能而知其説本荘周氏之書
又數月得東陽陳君君采所為文讀之乃憮然曰是不
既備矣乎抑余之不敢易其言者則有由然矣昔者君
子之敎人也孰不欲引而納諸聖賢之域焉其必曰下
學上達者懼渉於髙逺而不知務也顔子至明睿矣孔
子教之博文約禮之外若無事焉以聖人之教如此後
世猶有為周之學者而況以周之説明吾聖人之道豈
不難乎彼以為無内無外也而吾亦且以為無内外也
彼以為無迎無将也而吾亦且以為無迎将也然則吾
之所謂天機者即彼所謂天機乎吾嘗觀之天地之間
葢萬有不同矣而莫不各得其所焉鳶之飛也翺翔乎
千仞之上翛翛然不自知也魚之躍也浮游乎九淵之
下浟浟然亦不自知也是孰使之然乎抑自然乎源泉
之出也前者逝而後者續草木之生也榮者悴而區者
伸是孰使之然乎抑自然乎日月往來而明不息寒暑
往來而四時相代以為有推移者乎且孰推移乎是以
為有主宰者乎且孰主宰乎是以為氣出於神乎氣固
神也以為機出於性乎性固非氣也易曰一隂一陽之
謂道隂陽氣也一隂一陽道也顯諸用則萬物無不體
藏諸密則一物非我有是故無小無大無逺無近無往
而不在無時而不然而況於人乎況於聖人乎今徒見
夫榮衛周流呼吸出入而吾無所與者吾謂之天男女
飲食視聴言動而吾有所事者吾謂之人是知有物之
物而不知有物之則也茍知之則形色天性也此吾所
謂道非周之所謂道也雖知之曷得之全其在我者而
已矣全其在我者無私而已矣是故純亦不已者徳之
盛也自强不息者勉之至也行乎人之所不見猶人之
所見發乎己之所自知猶人之所知者慎獨之事也不
慎乎獨則有時而息不極其純則無以與天一此吾所
謂學非周之所謂學也由聖人之學以求聖人之道翰
也未之能焉惡得以告人雖然余公發其端而不言不
可不繼之也敢用是以記夫叔能之軒
　　樂道齋記
斯君文夀來自行御史臺留郡邸搢紳與之游者誦君
之美而告於余曰斯君天子之國學生也以才能推擇
為時用其志未嘗不在詩書爼豆間故有齋曰樂道願
先生一言以相其志余聞之駭且愧鄙人於道未欵啓
也斯君之所樂者鄙人何足以知之将以言其觕也則
鄙人之履迹未嘗又君之門目未嘗擊其輪奐之美二
者何居雖然昔者嘗私淑之矣天下之可以快耳目娱
心志者其為物至夥而君子弗好之弗好之則弗樂之
君子之所樂者重珪累組不足以為貴萬鍾千駟不足
以為富君子之所樂者舉天下之物不足以喻之先乎
天地而不見其始後乎天地而不見其終行乎日用而
無乎不在是故三皇得之以立人極五帝得之以顯人
文禹得之以紹舜湯得之以革夏文武得之以造周伊
尹得之於野成湯舉之顔淵得之於陋巷孔子稱之孔
子得之而人莫知之故孔子得之最深而不知老之将
至孔子之徒既沒由是而得者鮮矣更千五百年而周
茂叔合其門弟子求之其弟子程伯淳求之其後朱仲
晦繼之然皆引而不發由是而知者鮮矣吾嘗求之天
地天地髙厚而無窮於是而求之日月日月循環而無
端於是而求之四時四時變化而不測於是而求之萬
物萬物生生而不息於是而求之吾身吾身至近若或
得之耳目視聴熒於聲色口悦芻豢體好安逸於是克
而治之心通乎神性命於天至微至賾無物不該於是
存而養之克治存養日求不足於是而勉强以繼之勉
强猶人也非天也故求三十年矣志勤力勩而未之慊
也今君廼得以名其齋其盎若飲醇酎乎洒若聆廣樂
乎若登春臺而熈熈乎若游康衢而皥皥以為徒乎是
未可知也吾又烏足擬諸形容哉為我謝斯君國家軍
旅之事方興而君之車馬有行色余不敢請間也君子
先天下之憂而憂後天下之樂而樂古之義也君幸職
思其居以報國家天下安而後臣子得遂其私他日退
而燕處是齋由余言以求余之所不言其尚何如哉其
尚何如哉至正丙申春三月媯仲子記
　　畏所記
常山邑丞劉彦英嘗自溧水辟地抵吾婺數過従論學
及領邑事又數於衢郡見之間語余曰吾於世無所取
長自家庭子弟従師受學長而服官政隨牒四方恒若
弗勝也弗逮也人以吾為畏焉吾念之固然計吾得者
以畏也失者亦未必非畏也因名其室曰畏所願乞記
於下執事余謝不敏今年聞余病且免歸其請益固廼
作而言曰君子處天下之至約而不戚服天下之至賤
而不愧履天下之至險遇天下之至變而不駭且亂中
立而不倚内省而不疚惡乎畏也茍得志雖富且貴焉
當大任於廟堂之上決大議於人主之前一言定國不
變色而利澤加於民若舉而措之惡乎畏也吾聞之天
體物而不遺人物之生日用之間莫非天命之流行念
慮有一不誠焉言動有一非禮焉雖至隱至微也而人
偽參之天命㡬乎息矣操舎之頃存亡之㡬也敬怠之
萌吉凶之辨也今君之畏詎不以是乎則吾知之矣以
是而畏之唐虞三代之聖人猶兢兢業業孜孜慄慄翼
翼亹亹不能一朝夕寜也書曰廸畏蹈而畏之也又曰
寅畏敬而畏之也又曰抑畏謙而畏之也皆所以畏天
也詩曰胡不相畏小人無所忌憚不知天者也不知天
者不當為而為之知天者不當為而不為當為而不敢
不為之故其畏也非懼怯也非委靡也又非有操切之
者昊天曰旦與爾游衍昊天曰明與爾出王君子知之
故無不畏仲尼著其三其致一也余與劉君皆學仲尼
之學者而余恇怯委靡恒患不振竊觀於劉君方兵興
時脫身危亡疾疫之中奉其母夫人以行歴數嵗而返
於鄉閭髙年無恙不失人子之道一弟二子自為師友
不廢義方之訓雖仕宦非其志也邑人親之官事不嚴
而集其立心行已加扵余矣在易之乾以惕無咎在震
以恐致福君何失乎以君懐恐惕之心求免於戾則非
也天下有任重道逺而賁育不與焉者吾於君之名室
寜不重有警云柔兆敦牂之嵗夏五月記
　　愚齋記
趙氏兄弟合食而居者三人伯明修其先業尤精於方
術求其胗療者悉趨而赴不規規於錙銖之報人以是
徳之郡長佐馬伯章之父年七十矣數致伯明視疾無
老幼視之咸愈伯章曰吾祿不足於養何以報之君子
贈人以言吾以伯明之義告諸君子幸為我張之伯明
曰吾何足以辱此吾有室曰愚齋願得胡先生一言記
之於吾足矣他日來請余以為天下之利人爭取其厚
天下之名人爭取其美太史公所謂焦神極能為重糈
者實存乎此而名為貴今不求其美而自託於愚無乃
過乎試以而術言之人懸命於天有疾而寄之於醫按
尺寸切動靜其要在脉其候微矣推而内外推而上下
欲知其變先諳其常欲知其始先建其母由陽而别之
知疾病之本由隂而别之知死生之期不智而能之乎
病有從逆有竒恒有表有裏有過不及兩之以九竅之
變參之以五藏之動驗之以六運之化調之以百藥之
味味殊性異惟所用焉病同治異惟所適焉以平為期
不失其宜不賢而能之乎起死於将危明患於未至下
工十不失五次工十不失三上工十全必非不賢不智
者之所能也自僦貸季以來若岐伯雷公鬼臾區其人
皆㡬於神聖非但賢智而已其後若秦和越人淳于意
雖不及古之神聖其人皆賢智也又其後若張仲景華
元化徐成伯許智藏之属亦非不賢不智而能其術也
伯明之術得之先君子而先君子葢有所受矣其有不
本於是數子之途轍乎茍本之固神聖賢知之事也豈
愚者而能之乎伯明習其事亦既能矣則所謂愚者何
有哉周人鑄鼎倕囓其指黄帝遺珠罔象得之君子葢
惡夫智巧焉今世之搰搰攘攘者跉踔相騖於時殫極
權數求所意欲不遺秋毫計其用心未有不以為智為
賢也由君子觀之其性鑿矣其情蕩矣曽顓䝉之不若
劣亦甚矣天以昭昭者全賦於人參為三極物莫比靈
焉非純樸無以養其真非沉黙無以保其和非敦厚無
以致其逺非深潛無以極其奥純朴也沉黙也敦厚也
深潛也不㡬於愚乎則伯明之齋雖謂之愚可也伯明
之毉人皆知之其愚未有稱者惟於余頗有合焉其弟
叔友居南山中將黜聰明屏嗜欲久視人世其必囅然
於余言矣
　　芳潤齋記
烏傷鎦剛養浩受業於潛溪宋先生業成充賦吏部留
京師益磨切其學於四方之賢士四方來者莫不爭先
願與之交公卿大夫言於朝將用其所長養浩固卑讓
引而東歸闢室以為讀書之所扁曰芳潤以求其歸宿
於六經乞文為記余請訪諸其師以為潛溪當世儒宗
方以文顯子之文又酷似之何以余言為哉養浩曰先
生非西河之人奈何以此語我先生吾師之友即吾師
也願以告我余聞之不能奪其志廼為之言曰天下之
物莫不有聲色臭味之可好而載籍之在天下未有聲
色臭味如物之可好而惟儒者好之其曰芳潤者自晉
陸機有是言人傳誦之六藝之文曰易也書也詩也春
秋也禮樂也樂亡而禮僅存其三曰儀禮也周禮也禮
記也漢儒槩而言之以為六藝史遷曰六藝經傳以千
萬數窮年不能究其説累世不能通其學聖人之言豈
越(闕/)若是哉火於秦汨於漢加之傳注日以滋蔓故習
於訓詁者溺於專門流於術數者拘於災異否則詞章
而已爭事口耳非有得也易通於幽明之故書紀夫政
事之實何取於芳潤也詩以道性情之正春秋以示法
戒之嚴何取於芳潤也禮以正行樂以和心又皆民生
動作威儀之則風氣流行合同之化非徒誦説其於芳
潤又何有也無亦以其辭焉已乎苟以其辭則有卦畫
以來列聖繼作渾渾灝灝代有不同至周而噩噩矣郁
郁矣及周之衰失其本真吾夫子從而繫之删之正而
脩之聖謨猶洋洋然望之若邇測之而愈奥江河不足
以為深廣泰華不足以為髙巖草木之英不足以為粹
雨露之甘不足以為美大羮𤣥酒不足以為淳猩唇貛
炙不足以為腴味乎此者心融意適(闕/)　淳也腴也粹
而美也深廣而髙嚴也(闕/)　天下之物而中無有厭飫
也此其為芳潤沾溉天下亦已多矣春秋以來若屈原
荀況之在戰國賈誼董仲舒司馬遷劉向揚雄之在漢
韓愈栁宗元李翺之在唐歐陽修蘇軾曾鞏王安石之
在宋皆得其膏馥涵揉揮灑爭雄擅長於作者之塲機
也固其靡者耳由呉入洛雖少年才藻秀發而氣不揚
徳不勝僅得乎其濡沫與弟雲吹喣以冠一時方之作
者曾不足以希建安七子之後欲以議乎秦漢之上相
去益以逺矣烏覩道之大全哉文者載道之器也徳脩
則道凝道凝則言立有本者如是舎本而求末得其言
不得其所以言雖兩漢唐宋魁人傑士才驅氣駕悉其
平生之力未能極其淵源之所如往昔者聖人建極以
身為法於天下患無以周天下之衆及後世之逺於是
著之為經學古者生乎聖人之後誦其詩讀其書亦将
以身體之以心㑹之則聖人之道不在扵書而在吾身
吾心矣聖人不能有加於吾之性天地萬物之理皆吾
性所固有也吾於是而得之亦不能有加於吾之性其
得於天者固如是特因聖人有以啓沃之而得吾之本
然者耳世儒習而不察聖學不明及宋二程子出於濓
溪之門始闡揚之以承墜緒晦菴朱子益加討論以一
衆説然後聖經賢傳訛者正疑者缺晦者明如日中天
士得而讀之如出三代之前宜其坦然由之而無疑世
之篤於自信者何其鮮也能任重者又益未之見焉氣
卑習陋文獻日以替矣吾與潛溪抑且老矣無能為矣
養浩游於潛溪之門既得其學出其所長足以用世顧
乃退就淡泊従事於聖賢經傳矻矻窮年此其志豈徒
在乎口耳三寸之間而已哉余故即其名齋之義推論
古今得失學者當務求其本六經之㫖昔人以為列天
地也立君臣也親父子也别夫婦也篤兄弟也明長幼
也浹朋友也吾過養浩見其館人王氏長幼千餘指合
族以居父子親兄弟睦恂恂習為孝友禮讓而養浩常
周旋進退其間為之軌度記之經解所謂六教者養浩
有之矣道在邇美成在久則余所望也洪武十三年冬
十二月四日胡翰記
　
　
　
　
　胡仲子集巻六
欽定四庫全書
　胡仲子集巻七　　　　　明　胡翰　撰
　　深溪王氏祠堂記
古之祭者大夫之家祭於廟庶人之家祭於寢士猶大
夫而殺焉禮也未有祠堂也祠堂始於漢不過即墓所
為之禮之變也宋儒去墓而營於家則變而協諸義也
古者士有祿位後世之士無祿位茍無祿位則庶人耳
不得有廟以賢人君子欲致崇極於其先而下同庶人
亦淆矣以公卿大夫之後髙門巨室欲致崇極於其先
而下同庶人又淆也何貴於士乎於是而有祠堂之制
以廟則不僭以寢則不䙝而於士為稱深溪王氏郡著
姓也宋太祖之世其先有策勲為金吾衛上将軍封邠
國公贈尚書令者理宗時有以進士登科言事動朝廷
拜監察御史致仕太常少卿謚忠惠者其别出之族有
為尚書為丞相者蟬嫣烜赫後先多矣而忠惠之從子
處棠顧獨不樂仕進徙居深溪營貲産以善慶遺其子
孫子孫遵之力於封殖五世而至善淵處士澄誕建有
家篤於孝友今五世矣合族以居積數十年而族益熾
且蕃則又大新其室廬規地正寢之東首建祠堂用妥
其先世之靈始自髙祖不敢逮及邠國者逺故也髙祖
有服則當祭非僭也其次則曾祖及從曾祖又其次則
祖及従祖繼祖為禰禰之昆弟及從昆弟族合則祭亦
合非䙝也月朔必謁有故必告嵗時奉其明薦罔敢或
怠以粢盛醴齊牲殺器皿不可無田以給也則置祭服
凡禮之得為者視其力而為之其不得為者則弗為也
既協諸義其長士覺猶懼來者不知所以報本始之意
介余友劉剛養浩來請記余嘗觀於易之渙萃見祭祀
之足以感人心為天下至大而人民至衆也人各有心
孰能萃之惟祭能萃之渙而異心者可萃也則生而同
氣者宜若之何哉士覺於斯豈惟足以昭格祖禰之神
尤足式孚乎孫曾之心矣孫而又子子而又孫致其孝
享合精聚神猶一人可也同居不異㸑猶一日可也寜
有替乎存乎其人耳余客浦陽間獲與剛過士覺家少
長序立左右熟視之慤如也終日而退言語若不出諸
口於是知王氏之世徳有不在貴顯者知其将事其有
足觀者乎昔朱子叙家禮欲畧浮文務本實竊附孔子
從先進之意余於王氏亦以是云俾書諸麗牲之石
　　知本堂記
國家營新城於諸暨常栖重兵命省臣有文武長才者
鎮之於是叅政胡公往踐其任數年之間令行化孚人
用和輯公乃因其餘力構堂曰知本而居之未㡬移鎮
來杭朝廷加公行中書左丞新城之堂葢廢矣則又即
所寓而扁焉以新城往時陳剛之記俾復述以記夫今
堂余觀天下之物基厚者積必髙源深者流必長盛徳
之興其後必大昔越國公畢生効力於社稷有開國之
功有庇民之徳身不食其報而遺裕在其後昆公實承
之朝廷嘉念越國衍錫封之典厚任子之祿殊恩顯秩
萃於一門焜燿當世公實承之此宜夙夜不能己其惓
惓之心也是堂之作其名葢有由然矣夫以燕處之私
不忘其所始則其於蒞官必莊矣戰陳必勇矣豈有非
孝不忠之事乎故家有嚴君由之以生者謂之父母左
右就養服勞至死可也天下有王由之以立者謂之父
母左右就養服勤至死可也而又有大父母焉雖吾君
吾親皆資之以始所謂萬物本乎天者是也就之而不
可得奉之而無所致其力君子於此葢難矣今剛推言
功業本於仁義仁義本於心心本乎天是之謂知本孰
從而求之滋不易矣天體物而不遺吾以為君親皆天
也臣子日用之所當為者孰使之天使之也天性在物
雖穴處肉食之虫獸猶将知之何獨至於人而知之乎
故曰忠臣以事其君孝子以事其親其本一也一者何
天而已矣知所以事天則知所以事親矣知所以事親
則知所以事君矣反而求其本亦曰敬身焉耳詩書稱
君牙世篤忠貞召虎肇敏戎功人孰不以此望之公乎
尚允蹈之不然則余徒有言也亦末矣
　　清風樓記
赤松寳積觀之西廡有曰沖和道院者道士倪天申趙
子安居之其先師曰竹林王君王君之師曰石泉趙君
皆以詩名方外元貞初石泉與其徒嘗構閣曰松花逮
今六十餘年天申子安又即松花之後為樓髙三丈有
竒横闊與深皆五丈有奇工既訖事取竹林所謂清風
集者因以名之而藉呉君徳基属余記焉古稱金華山
一名長山袤延數千里至赤松而風氣融㑹丹崖翠壁
環合為一澗水汨㶁並山曲折若左右顧而去晉黄初
平牧羊山中即其地也今靈迹故存觀之廬舎聨絡錯
峙各擅其勝而是樓冠之吾嘗與徳基登覽其上見山
之諸峯髙者竦而側者跂前者伏而後者赴矯若鴻驚
抉若猊怒拱若人立而植圭璧欲遽數之不暇晨霞夕
靄晦明吐納大松數千百章柯葉彌布如車葢它竒木
異艸往往非人世間物可服餌也山雨日出春爽芬烈
之氣襲人其北脩竹萬个如碧雲蒼雪歴寒暑而不變
望之有太古之色不敢狎也禽鳥嚶鳴薈蔚中鸛鶴決
起清風颯然于于徐徐而來不暴不曀翏翏刁刁而草
木動澗谷應雜若琴瑟笙筑引金石而考之乍鳴乍止
余乃顧謂子安曰美哉風乎往來升降於兩間而浮游
囬薄乎四時之序可以鼓大化舉大物人卒遇之可喜
可愕可悲可慨其變不窮而孰吹嘘是孰槖籥是吾與
子皆不得而知也臨爽塏之地處廣埌之野臺焉而觀
川焉而游鼓南薫挹西灝疏瀹世之汙濁由是以快一
時之懐則人得取而樂之也天下之物人得而取之故
吾取之也莫與之爭人得而樂之故吾樂之也無有不
足今登子之樓俯仰山水之間披襟而坐飄若蟬蜕而
撫有宇宙者恒以是也故人皆物乎物而吾獨與造物
者游世言神仙好樓居将不有泠然從寥廓而至者乎
吾慕其人久矣不及見之而偶獲與二子相從於方之
外天申愿而朴子安敏而好脩皆能成其師之美者余
每過之子安輙留就飲舉大白引滿劇談大笑視其鬚
髯墨如也或疑其為神仙云
　　悦親堂記
越國胡公之鎮金華也其内弟馬克敏實𨽻麾下間請
於公願輟行伍迎母以致養焉公聴之今十餘年矣將
治装歸淮南告於媯仲子曰含山吾土也罹兵革之變
吾兄弟三人者舁母避亂廣陵未㡬兄弟俱沒煢焉㒺
知攸濟天下棄吾母子渡江而南惟越國是依以至於
今日復值海宇混一朝廷詔凡臣庶播遷者悉歸其鄉
土復故版籍吾将入籍為含山之民矣奉吾母行且有
日願先生教之則吾雖不獲與諸將驅馳出死力以取
功名如世所謂豪傑退而沾被聖化不失孝友之稱於
鄉人是亦先生之賜也媯仲子曰夫士之去其鄉猶大
夫之去宗廟諸侯之去社稷也豈其所欲哉不得於君
則去之國有故則去之未有若今天下之變父子兄弟
不得聚廬而處者皆是也殊鄉異井資濡沫以全活不
為人俘虜則幸矣欲保右有家孝養厥母甘旨輕煖之
奉適於口體優游朝夕之間不知安土之既久而陟岵
之可悲此千不冀一也況大兵之後復覩太平之盛遄
歸舊鄉紹復其先世之業親戚故人相賀於閭拜母於
堂舉酒為夀何啻骨而月之以獲更生此萬不冀一也
而吾於克敏見之克敏歸矣吾聞含山故龍元縣有彭
山之勝東闗之阻風氣去中土不逺魏晉以來南北豪
傑之戰爭往往皆在其地而今莫不鞠為丘墟榛茀所
生鳥獸所萃霜露䝉翳一顧蒼莽欲求其故漫不可識
則凡富貴功名人生待之以為榮恃之以自託於天壤
者果何如哉故君子之道不以天下之重易吾性之所
貴生而有知則知愛其親矣不幸而遇變幸而不失其
常皆天也天以是厚於子而子弗求盡其道不可也盡
其道者誠身而悦乎親也吾何加乎哉請徴諸孟軻氏
之言以悦親名其堂而歌之云輪乎奐乎吾何美乎願
以致吾養乎母夀且康樂有孫子乎
　　安樂窩記
東陽多大族子孫能亢其宗者有蔣氏焉蔣氏居横城
南溪間而南溪之族兄弟四人長曰伯康次曰仲啓曰
叔夏曰季髙其先君子晦父棄諸孤之日藐焉皆幼也
惟母夫人延師教之未㡬皆踔踔能自樹立曰吾豈以
吾父不存而貽母憂哉凡可以悦其親者必致謹焉其
後伯康三弟又即世伯康曰吾豈以吾弟不存而貽母
憂哉凡可以悦其親者益致謹焉今母夫人七十有餘
嵗矣麑冠鶴髪顔色愉愉然飲食起居晏晏然於是伯
康規堂之西為室於池水之上取古之善事親者善事
舅姑與夫者列而繪之室以備監戒既成則奉其親居
焉曰吾親老矣幸而安於斯樂於斯矣不可以他名也
遂名之曰安樂窩又以安樂窩者康節邵子之室嘗有
是名也今襲之不韙廼諗於其先友范景先景先曰在
禮有之樂其心不違其志樂其耳目安其寢處以其飲
食忠養之孝子之事也襲乎襲何為而不可乎伯康因
介景先属余以記之君子不沒人之善余雖不敏猶願
執筆以従君子之後乃言曰若昔邵子之居洛其寢室
不過美惟求冬燠夏涼遇有睡思即就枕此其為安樂
者乎則天下之處子皆得而有矣不然則弄丸餘暇閑
往閑來有不得而與之者乎則天下之至理亦嗇矣邵
子求學於古今盡古今之情求學於天地盡天地之情
非私於有我者也茍不私於有我則其所謂安樂者天
下後世人得而同也獨伯康乎今天錫子之母以眉夀
又康寜無恙是亦一安樂也子更多故而能奉其親飲
食寢處不違膝下是亦一安樂也今取之以名是室豈
人子之私哉循乎天而已始余従文懿許公識伯康之
先君子沉厚長者禮致師儒方規為義塾紹復其先世
之舊有志不遂及季髙登黄文獻公之門余復見之方
著問學然亦不遂後先數十年見其父子如此而余亦
遂老矣何幸於兵燹之餘又見吾伯康之獨亢其宗哉
恒欲周游兩峴訪其故家餘俗過南溪謁吾伯康盡發
其先世藏書以足吾平生所好患未能也伯康幸終惠
之吾聞孝子不過乎物仁人不過乎物此孝之大者純
善若邵子可也伯康幸加勉焉不有得於余言則有得
於景先之言矣余固將登子之堂執爵以為母夫人夀
　　滄洲趣軒記
有為希夷之學者曰一山外史隱居赤松之山作軒於
池上既落成矣問名於客客巧歴之靡適於可也久之
而有亟圗來者發而視之則上清方壺子所冩滄洲趣
也乃以名其軒而求記於媯仲子其言曰吾軒廣十餘
楹疏其前以為池周亘百數十歩於勢劣矣而有不可
為畛域者焉月往而規燬日入而魄淵天光下燭雲影
相涵與夫山之草木水之鱗介莫不往來隱見於空明
之中而蕩摩浮動於几席之上吾坐而挹之豈不猶洞
庭之野具區之澤煙消雨霽漁人舟子散而之乎東西
浟湙澹泞一碧千頃而天隨𤣥真之属傲睨乎其間也
吾循池左右列為小廡四阿相承以属乎南而南廡之
外則金盆上霄諸峰之水合流而西洄洑兩崖之隙出
乎舄履之下卒與石遇鳴聲參發小者瀺灂大者澎湃
雷霆駭乎前雪霜變乎色相禪於晝夜之間吾卧而聴
之豈不猶江河溟渤潮汐生而波濤作大風鼓之神物
馮之矗起千仞變化頃刻目不敢注聴不可極而安期
羨門之流乘蹻而自適也故吾雖處乎一山之中一軒
之内而浩乎有滄洲之趣子以為奚若仲子曰天下之
美患不能兼而有之抗志幽敻者其居奥矣而不知江
湖之為大寄懐夷曠者其視宏矣而不見山林之為阻
今子欲兼之乎余聞道家有十洲者而滄洲不與焉昔
東方朔隨師之主履中旋十洲亦未嘗及是也朔之後
數百年而後謝眺知之又數百年而後杜甫知之二子
者發之歌咏亦不能有也則所謂滄洲者果安在哉物
生於無始名出於所寓方其未有物也𤣥黄溟涬而未
芽且孰為天孰為地而孰為子之洲乎及其判而有物
則天積氣耳地積塊耳以積塊而浮游於昆侖旁薄之
中則大地亦一洲也人生長休老於其間不自知之而
求之魚龍不測之淵思若至人者與之居終古不得矣
否則擬諸尋常詞翰之末自謂足以盡天下之玅去道
亦逺矣故朔也眺也甫也皆未得為至也汝南之壺飲
者樂之巴卭之橘奕者安焉是故無小無大無逺無邇
其趣一也試觀於止水聴夫鳴泉動靜相涵而孰使之
天下之物莫不皆然又孰從而有之此希夷之道也微
之又微搏之不得名茍得其趣則方壺之圗寓也子之
軒亦寓也而吾為子記之亦寓也將混而為一而問諸
祖洲之人焉
　　白雲亭記
距婺之東百有五十里其邑為東陽未至邑四十里其
鄉為懐徳其山有曰八華山者故文懿先生講學之所
也山之麓邑人許氏居之其兄弟曰和伯曰晉仲自以
其生也晚不及登先生之門幸嘗私淑諸人與有聞焉
顧瞻遺躅流風餘韻又幸而未泯山川草木猶將被其
榮矣則吾寜能已其興起之情乎乃作亭山中書其匾
曰白雲亭白雲者先生故所自號也因其自號而匾之
尚徳也余聞之許氏乃記之曰儒者之學尊本明統宋
南渡以來朱子嘗以是傳之黄文肅公文肅傳之何文
定公文定之後王魯齋繼之金仁山又繼之至先生葢
五傳矣延祐乙夘丙辰之間天下承平諸公貴人方事
文治聞先生名者爭欲辟致為時用先生固辭而侍御
史趙公宏偉自金陵寓書願率弟子以事先生先生留
金陵踰年乃歸從游者益衆以目眚不能見客遂屏迹
山中諸生贏糧笥書従者如故去湫隘而就爽塏暢湮
欝而挹清淑境與心㑹業以專工固一時之盛也先生
旣沒門弟子又自為學逮今未六十年何其微也惟兹
山表著郡邑蒼莽百里間余翹而望之欲従和伯訪其
故躅曽不能一至焉若先生之門則嘗洒掃矣方年少
氣鋭聞其所聞而莫究其所以聞也見其所見而莫究
其所以見也又況其不得聞不得見者安能有諸身乎
事往而世已殊志存而力不逮今老矣獨不能己者何
哉萬物同宇以生而人在天地猶一物耳自幼至老大
都不過百嵗而百嵗在天地猶須臾耳以須臾𦕈焉之
生而欲並天地以立與天地以為終始者豈有他哉惟
盡夫人所以為人之道焉耳人之所以為人之道其理
命於天所以為性者五著於人所以為倫者五明而誠
之皆吾固有者也雖先生之受於仁山仁山之受於魯
齋上泝朱子之傳有不得窺者豈能外是以為敎乎由
朱子等而至於河南二程子又等而至於先聖人孔子
豈有異然乎故曰以一物觀萬物以一世觀萬世者聖
人也聖也者人之至者也人也者物之至者也知其至
而至之吾雖不能以一觀萬然去先生未逺其道可識
也和伯之所尚固有不能己者矣和伯之弟晉仲與余
生同嵗學同志又與余友呉君徳基先生之仲子存禮
相友善他日登斯亭二三君子試以余言觀之則凡興
起其髙山景行之思者不假他求而得之矣故余於其
登覽之勝風物之美不暇摭而書焉
　　煑石山房記
吾鄉棄以誠寓於醫而以煮石名其山房山之人間而
訾之是何惑也天食人以氣地食人以味總總焉而生
噍噍焉而食於是有稻粱果蔬水土之品以為饔飱醯
醬菹蒲也有牲牷魚鼈鳥獸之肉以為殽胔醓醢脯鱐
也皆養生之具人所同也今棄人之所同養而取諸石
焉是以平墄砥礪之胚而擬乎簠簋籩豆之實也以瓌
詭殊特之觀而等乎滫􁏠甘旨之饋也雖脩火之利均
水之劑旦旦而湛熾之何足以饜飫人哉於術亦左矣
竊為以誠不取也或從而釋之何訾之過乎聖人貴無
體之禮無聲之樂庸知天下不有無味之味乎太山之
磷是為雲母熬之以𤣥水漬之以秋露可液而飲也苻
陵之砂状如夫容粉而内之甆釡取紫背烹之三伏可
粒而食也若是者葢多矣故八石五母亦至人之芻豢
也並天地而生非若草木之華實鳥獸之脂膏嵗一計
而月一取也故衛生者資之非直已人之疾起人之死
固将久視天地而不老也古固有為之者矣何獨至於
今而異然乎以誠多禁方其必有所受矣以誠曰允若
人言是欲韓伯休我也吾嘗曳逢掖之裾於公卿之門
人不我虞也而今脩刀匕之劑於三家之市又何求哉
竊觀於唐人韋應物之詩而悦之不知其頥之解而顛
冥也請質諸媯仲子仲子曰大道裂而百家之言興其
淆也千百嵗矣天下無白不可以視石天下無堅不可
以謂石物白焉無定白物堅焉無定堅惡甚石也吾以
公孫龍之言為幻矣比嵗居金華山聞有黄氏子初平
者又幻於龍也其人牧堅耳能叱山之石以為羊惜無
薪烝世不得染指焉以誠求之幸置棗脯齋祓而候諸
山房之扃將見其人矣試以余言似之母久事狡獪吾
有蹲鴟旦來啖之毋使人擬汝於觙也
　　樗菴記
浦陽趙氏由宋至今為邑望族而彦嘉尤良謹能交游
四方賢士與媯仲子為世契仲子嘗踰長山往過其家
山中有大木有若栲若椿者焉問諸山之人莫之知也
至於邑郛彦嘉舎客而餉之仲子語以故吾見大木有
若栲若椿者山之人弗我告此何木也彦嘉曰是其大
本擁腫者乎小枝拳曲者乎此散木也吾菴嘗取以名
之莊周氏所謂樗者是也仲子曰吾辱交於子之門少
則從子之曾大父大父游既而奔走世途間又從子之
父子游周旋進退庭戺間五十餘年(闕/)　　者(闕/)
者闢(闕/)者拱矣先世封殖宜有嘉樹如王氏之槐田氏
之荆安(闕/)之散(闕/)若栲若椿者且吾觀之又未始有也
將自託於莊周氏則子之家著孝慈子弟慎禮節生産
力業益又豐衍矣人皆知子之才也何居乎彦嘉曰待
物以為足者徇外而忘内也持已而不知戒者見利而
忘患也吾豈藉夫擁腫拳曲者以為吾輪奐觀美乎吾
豈自詭不欲人之規矩繩墨我乎吾豈莊周氏之徒乎
以吾悵不諧於俗俛而就之則矯固而執之則倨矯與
倨君子不由也不若去智而任(闕/)去術而任情彼以我
為散也(闕/)不求用於我不責備於我庶若樗之全盡其
天年乎此吾志也先生何索我之深哉仲子曰物以才
而貴以非才而賤以有用而伐以無用而全故楩楠豫
章杶榦栝柏檖梓之属世謂之文木樗櫟榕榖之属世
謂之散木文木大者為棟梁為樿傍小者為榱桷為棖
闑其用不可遽計是宜貴也散木大不中繩墨小不中
䂓矩求棟梁樿傍者無所用之求榱桷棖闑者無所用
之匠者不顧是宜賤也才而貴也而或伐之不才而賤
也而或全之是才不如非才也貴而用也而或有故而
舎之賤而非用也而或不虞而災及之是才猶愈於非
才也物之相形何算哉此養生之所以難也莊周氏得
其一焉彦嘉氏得其一焉仲子則異矣天之生才非一
朝夕而生也非一朝夕而成也合衆才而言之其虧成
不同其所負者異也舉一物而例之其虧成不同非其
所負者異也物有幸有不幸也人之所遇或幸或不幸
皆天也君子不貳所以事天也人皆知有用之用而不
知無用之用知無用之用而不知有用以無用為用有
用者才也以無用為用者徳也徳崇而道立是不惟禔
爾身且裕爾家用燕爾子孫矣故曰十年樹之以木百
年樹之以徳彦嘉其樹徳乎或曰否彦嘉善醫其取諸
虎目者能己人之疾是在炎帝之經子與莊周亦夏蟲
耳彦嘉笑而謝曰何言之嵬也請書以為吾菴之故實
俟夫志博物者辨之
　　為善堂記
宋先生景濓旣辭翰林之職今年朝於京師而歸余過
(闕/)　見之相與道舊故者累日將别復謂余曰吾兄景
(闕/)　　　於故所居潛溪之上取(闕/)
　　　人之辭名之曰為善諸友記之矣惟子(闕/)
可無以慰吾兄余謝曰先生觀於天下之義理(闕/)
　　取徒為侈大嘗徴諸易一隂一陽之謂道繼之者
善也成之者性也天以是命於人人具有之當為而為
之者君子也不當為而為之者小人也故君子為善不
求知於人不冀報於天余嘗於其微而見焉方少壮時
先生與余自城府抵其舎於是獲拜先生之大父贈太
常少卿者塈其先君贈禮部尚書者頎然而偉樸然而
古終日侍坐不妄交一語語即其平生所歴不及他事
舉酒共酌歡然就醉人不見其惰容莫不以長者目之
與其族人居族有犯之者不較也與其鄉人處鄉有犯
之者不較也恬然無㡬微眦睚意鄉人藉其貲力自視
以為得志不知公固長者也先生時在家庭方業儒出
所學奮不顧人之是非人益以為迂濶余雖戅雅尊事
之敬禮之天不與善人則已茍與之其必有達者歟逮
今五十年遭值國家革命訪求儒雅先生遂應聘而起
敷其碩學潤色鴻業天子嘉其能推恩及其先人龍光
所燭昭若日月於是先少卿先尚書之厚徳純行鄉閭
以為不及事者人皆識其可尊自九重襮於天下善積
於人之所不知而驗於天之所由定埀示子孫以為明
訓豈若庸人徼一旦之幸不再傳而遂無餘裕者哉故
曰徳厚者流澤光徳薄者流澤卑徳之厚薄存乎其人
善進而不已則薄者可厚善畫於自止則厚者可薄余
與先生老友也而景淵又生同嵗余視之猶先生也有
言烏得不盡故願堅晚節如少壮時不忘昔人任重道
逺之意斯為美矣
　　香溪仁惠廟禱雨記
洪武十有一年夏六月不雨環郡之邑厥田髙者㸑圻
下者剛燥陂澤既竭原泉不通稼日就槁農民告病郡
邑修禱祀之禮籲天叩神或應或否而旱熯如故洎秋
七月不雨農民告病益急從政者患之蘭溪距郡五十
里其邑旱不為災踰邑而西又二十五里為香溪入其
疆則其澤之竭者演而注其土之焦者淖而沃田間芃
芃皆美稼也余為愕且喜問諸父老皆曰先是固旱矣
農告病矣賴吾司征之長吉安劉君思忠而免於歉乃
六月己丑君率父老禱於里之偃王廟合百神而享之
明日丙寅入蟠山禱於天津廟廟故有大神曰澤潤曰
澤沛葢司龍者也迎而致之及途而雨越三日戊辰又
大雨猶未洽也七月癸酉君露跣道上禱之益䖍明日
甲戌神應之以雨越三日戊寅又大雨吾稼仰之以足
靡不就實是則神之賜也君之貺也吾民戴之每食恨
不尸而祝焉余聞而愈愕劉君非有民社者曷為而及
是哉既而過友人之門陳如圭氏呉徳璋氏皆曰誠如
父老言然不寜惟是往年禱雨脱我於藴隆之毒亦惟
君慺慺以将事吾懼無以報之則著為咏歌之辭而今
又重䝉徳焉其感而應也灼有攸徴矣向使吾二人言
之人孰信之使吾鄉人言之雖信而未必深也今先生
幸辱臨兹土而寓目焉咨及下走走不敢隱懼余言不
足以侈君之貺不於先生圗之而孰圗之先生茍不鄙
夷得託諸文字庶其傳信矣乎余謝而退他日童良仲
至郡則具其事以請春秋譏不閔雨而著喜雨善其有
志於民也今郡邑猶古侯伯之國従政者孰不有志於
民寜風旱逆時雨凡禮之所當為者悉致力焉而猶莫
能致其所難必劉君一司征耳其職不過𣙜貨財督税
課取諸商賈之類與郡邑有民社者異矣顧不忍農人
之無稼殫厥心而拯之天亦輒應之豈有他哉宇宙分
事即吾分事昔江西陸子嘗有是言君固習聞之矣況
其近者一視同仁而無間可也天之仁愛吾民恒欲厚
其生不幸而丁斯之旱豈使之無孑遺哉故一夫致其
格一鄉遂其育積誠之至則天心順成之矣余取鄉人
之言論著君之美以見喜雨者能閔雨也不臨民而有
志於民尤所善也此春秋之義是宜書之以告來者
　
　
　
　
　
　
　胡仲子集巻七
欽定四庫全書
　胡仲子集巻八　　　　　明　胡翰　撰
　　嘉禾頌
至正戊子秋杭之臯亭山厥田有嘉禾焉里父老言狀
有司余聞其事稽諸故實有大瑞有上瑞有中瑞有下
瑞凡嘉禾芝草木連理皆下瑞其名物十有四天人之
際至徳感則和氣應和氣應則休祥臻訢合煦育紛綸
翕赩恒因物以著不期而至代紀厥美五行土爰稼穡
萬種之命懸之雖景星慶雲甘露醴泉諸福之物較其
利澤未有侔者而以為白狼朱鴈赤兎之不若則唐人
議者過矣聖人南靣而修六府用八政貴食重榖其所
崇者非以瑞也況時和嵗豐而今重以瑞告是乃天地
侈兹靈貺昭示兆人如榖闗元山之産有國者視之宜
有加焉昔天降嘉種於后稷而生民之詩作唐叔得禾
獻於天子而嘉禾之書旅草野之臣懼無以鋪揚國家
盛美如詩書所載竊感父老之言不勝畎畆之忠謹拜
手稽首以獻頌不足薦於登歌庶或采而被之民俗亦
康衢擊壤之遺音云爾頌曰
天降嘉種烝民乃粒著自六府滋布九域大江以南淛
為奥區賦税所出厥田孔腴接畛百萬土膏殫發汙邪
宜稻日茂如摳有芃者苗一本而敷紛其百穗盈仞之
餘潤濯醴泉秀疏瑞日既堅且好既穎且栗季穉來告
來諗厥故耆艾驚嗟前斯未睹傾郛闐野聚觀竊咏相
畆攸存農夫之慶嗟時農夫東作是勤我播我耰我耔
我耘驅我蟊螣媷我稂莠惡知其他而畀斯祐人亦有
言靡不有自和氣致祥乖則致異孰叅爕理孰秉經綸
埀休錫羨自我相臣相臣曰否惟聖天子天子臨御克
任克使大夫卿士雝雝濟濟左右克讓共期于治薦兹
馨香不大聲色昭格泰貝渾淪密勿上帝降監率育元
元時雨時暘時燠時寒風亦時若嵗迄用康坤元富植
媪靈効祥景星慶雲非瑞之大白狼朱鴈乃其小者善
政養民稼穡惟寳惟寳之瑞終羨且好嘉禾既旅皇徳
彌宣致此不易保之惟艱昔在成王輔惟周公受天之
賜不有于躬曰敬曰戒王心罔懈靡驕靡吝惟公履慎
漸仁摩義教以化之制禮作樂範而陶之明明我朝監
兹勿渝小臣作頌徴在詩書
　　瑞竹賛(并序/)
上人仁公居智者之明年得瑞竹於山中命工即雷音
堂之南植之一本䨇榦其髙不過數尺而雲儀雪操離
立對聳翛然君子之風上人乞余賛余笑曰上人視天
下一切物無所好也何取於是乎而以余言為也按戴
氏譜凡竹之别類六十有一而瑞竹不常有也由其不
常有故人異之人異之則不謂之瑞不可也古者王政
昇平則福草生於廟賢不肖位不相踰則平露生於庭
余不復見而於上人獲是竹觀之亦豈有致之者乎然
非有也吾聞懐盛徳其心潛天而天潛地而地雖有鬼
神莫測其際故能無迎也無将也無為而無不為無感
而無不感無不感而無不應動者有知而自化之植者
無知而自生之有知無知生生化化皆吾性中物爾果
何取於是乎此上人之所以寓意也乃為之賛曰
有籊者植在堂之下髙節對聳其美無度泠然清風載
沐甘雨惟是徳人永保貞固
　　文官花贊
草木之植鍾美於天地著見於古今者其品多矣大率
以不恒有為瑞以不多得為貴華平賔連紫脱濶閲國
家之瑞也曠代始有之揚之瓊花潤之玉蕊天下之美
也豈世所多得哉物皆然今鎮江其地即潤也范氏世
居之為望族有花曰文官先世所植也自呉中富人及
京洛公卿之家斥苑囿飾亭館競一花一卉之竒以夸
示世俗極游觀之娯者往往求若是花蔑乎未有聞也
當唐之世惟學士院有之其曰文官意亦以是耶范氏
世業儒以詩書起家為令宰任司臬者衣冠相望於宋
元二百年之間其於是花亦有不期而符者邪天地生
物自形而色白者不能以為緋碧者不能以為紫今以
一植而具有其美一日而遞為之變其得於造化之妙
非人力能致之唐人以戎王子為異花若文官乃異花
也夫以造化所鍾之異天下不多得之物而又植於衣
冠之族又有名公卿如辛幼安者本其所自而書之製
為樂府以歌之雖謂之美瑞可也而曾不厠於瓊花玉
蕊之列者葢范氏故閥閲也其花先世所植手澤也非
若蕃釐招隱老佛之宫瓊花玉蕊人得趨而見之使人
得而見之有力者將取而去之矣則范氏珍之宜至而
傳之不廣也天下之物負其所有不自見於世者皆是
類也余老矣於世無所好顧以平生不知有此花一旦
聞之可為寡陋之歎不能無幼安豪發之情焉乃述其
事以貽其後人從而為之贊曰
泰圜委和嘉植挺生抱素含貞揚采代榮如彼命服品
秩有章下民所望君子之光我徴前聞厥類匪一瑞木
四照神芝五色不貴異物邁種厥徳于古有訓君子是
式
　　南極老人贊
猗若老人成象在天食氣之母居物之先樂有夀考得
之自然申錫下土何千百年
　　怡顔齋銘
　衢之超化寺昔紫陽朱子東萊吕子嘗寓焉寺故有
　雲山閣有怡顔亭兵興以來悉廢為郡城漫不復識
　矣惟朱子所書亭匾石刻余於祝仲文家見之仲文
　有吏能退居委巷誦習猶諸生也遂名其齋曰怡顔
　以余嘗事二子之學來徴言乃為之銘曰
萬物芸芸孰怡爾顔人之感召日尋乎前茍物於物與
物俱遷不物於物宅心孔淵内欲不萌外不能干以一
觀萬參彼兩間流峙動靜匪山則川飛躍上下匪魚則
鳶春木既榮冬卉亦妍化育流行精賾具宣乾確坤隤
形附象懸凡厥有生靡不可觀皆吾之與靡不可歡惟
不梏于私乃樂其天
　　處約齋銘
　郡諸生徐吉從師受業所處甚約也既名其軒乞余
　銘之
惟士尚志必慎厥守處約非難固窮在久賦命在天靡
不有定富不可求貧亦何病鶉衣百結華於黼黻陋巷
一簞甘於鼎食相古哲人何樂於兹爰有良貴亶其不
貲茍見其大我心則泰外物細故曽何芥蔕我約非約
其獲孔阜其畜孔厚徳音斯溥尺蠖之伸貴乎能屈鴆
毒之懐寜不可惕我告爾吉盍忍爾性道貴責成養當
聴命先民之言罔或弗敬
　　敬身齋銘
　池氏居永康之荆洲莘仲即其居而闢室焉曰敬身
　徴銘於媯仲子仲子曰莘仲其知本乎道無往而不
　在君子無往而不敬何獨吾身為然乎葢三極之道
　人參其間大之為天地幽之為鬼神夥之為萬物萬
　事其理有一不備於我乎能敬其身則将無不敬矣
　敬身有道心為之宰存心有道一為之主彼靜而固
　動而梏者俱失之矣莘仲其慎持之吾將以觀徳焉
　乃銘曰
繄厥生參天地彼睢盱何藐爾六鑿披七情熾遞感忽
疇克制返諸躬道孔邇惟天君實司契正爾容定爾志
儼若思肅如祭慎爾獨恪爾事貫動靜合内外貞夫一
斯為貴純不已聖可企赫有臨惕無怠
　　無逸齋銘
　浦陽鄭仲舒名其齋曰無逸志為學也其友胡翰銘
　以朂之曰
書言無逸稼穡孔艱念我學徒遑集于安上帝降𠂻有
赫其命其命有赫日罔弗競曰明曰誠終始是資惟敬
惟義内外不違毋謂跛鼈弗如良驥茍力於行千里可
至逮其無息與聖合徳與聖合徳與天為一道豈逺而
厥㡬孔微心焉一肆即汝自棄彼月而邁此日而征無
或爾優游荏苒百齡
　　漢榱題硏銘
　有漢榱題其篆曰長樂未央髙帝時陶旊物也僧用
　中作硯金華胡翰銘曰
天埀範地合質圜覆九重遺者一于以用之懿文徳漢
鼎可移兹不泐
　　居易齋箴
　魯氏子濬文常山之秀也嘗即山中闢齋曰居易而
　力學焉今将適京師來諗於余大懼替厥服余聞諸
　易素履之往獨行願也茍行其願進退不渝也箴曰
大道易易其平如砥人具是臻亦具是履相彼小人胡
昧厥理舎其康莊自投偏陂抵巇為髙入坎不止惟兹
君子宅心孔夷安吾之素適分之宜與時屈伸以範驅
馳君子居易小人去之天畀有生夫豈逺而徇義則公
徇利則私辨之不早顛具逐迷朂哉君子尚慎厥㡬
　　尚節齋箴
　余友徐則常名其齋曰尚節将隱居以求志也請箴
　於余久而未之措焉今以病稍間乃為之箴曰
四時之序節以成嵗萬物之理節以成禮非有資於差
品乃自然之裁制何人生之多欲忘吾性之所貴利不
盈於錐刀訹之而心醉勢不重於丘山臨之而魄裭如
梟如獍如狐如䑕合朋為同恬不為異盍不觀夫澤上
之水乎滿則溢節則止而況人欲之横甚於倒海不有
砥柱何以見夫君子人皆琭琭已獨珞珞人皆諾諾已
獨諤諤是猶未也將求其至焉易貴甘節其次安節其
次苦節甘節者顔淵曽參是已露肘而商歌瓢飲而自
樂安節者晏嬰原憲是已貴而能儉貧而不病苦節者
黔婁之属是已困而不返死而無悔者也子將何居以
苦則不可貞以安則未能企合亦曰尚而已尚也者非
矯也樹不拔之操厲匪石之志不顧人之毁譽存吾義
而已毋行乎怪不安其素毋習乎狷不知其固毋恃其
不折過於戾契毋信其不湼流於汙閼子其慎之是亦
可矣抑有大者焉易本無體神亦無方恒則有往節用
有亨隂陽相錯變化縱横晦明相禪通塞往還故釣渭
之叟起而興周耕莘之夫舉而佐殷傅説棄版築而為
相膠鬲舎魚鹽而得君功存乎社稷澤被乎生民不知
一介而輕天下常以萬物而同吾身此非吾之所尚者
乎非聖智其能乎是逹節也子其識之
　　嚴氏子字辭
　男子冠而字禮也未冠而字者禮之變也父母欲其
　蚤知而夙成也嚴侯之四子皆幼既字而告之又請
　於余意猶古也古者字有辭禮變而辭不可廢也乃
　為之辭曰
鼎也和不和無以調吾味其失也戾恭也敬不敬無以
直吾内其失也偽雄也權不權無以行吾義其失也蔽
溥也周不周無以廣吾惠其失也比惟周也得仁之用
權也持義之制敬也存禮之本和也適樂之趣仁義禮
樂斯罔不備告爾余言暨爾父之志尚篤於爾躬毋徒
善其名字也
　　禇士文字說跋
錢塘禇士文以字行以善篆𨽻稱縉紳間或即其字而
書之而告之士文佩之以求益焉余以為天地變化凡
成形成象者皆文也日月之運行山川之流峙其光華
精潤之發孰加焉其在於人則父子之親君臣之義夫
婦之别長幼之序朋友之信是之謂人文焉堯舜之治
化所以成乎此也孔孟之道徳所以得乎此也故文之
至者稱堯舜孔孟彼以言語字畫為工者殆其次也今
世俗之人往往索余於文字之間余恒患之故余不敢
以篆𨽻之工為盡士文之能盍亦歛其華而求其志者
焉天下之文不在於子則在余矣
　　歐陽文忠公急就章跋
文忠公在史館日朝廷大制作皆出其筆而餘力顧有
及於小學家之流其文葢本漢黄門令史游而稍變其
體昔游倣凡将為急就篇未叙長安涇渭(闕/)術後人増
以齊國山陽二章意公取州名裒次者亦縁此也公之
手澤散在人間往往獲見於兵火之餘皆行書片紙未
有若此之凝重茂美終巻無一字茍者自當與其文共
傳為世所寳也今上人賢公以為草堂所蓄舊物不欲
輒出示人吾恐非文忠之意故常欲取皇象鍾繇王羲
之所書漢急就章與此合為一巻模而刋之備小學一
家以廣其傳云
　　朱文公書虞帝廟樂歌跋
桂林有虞帝廟在虞山之下皇潭之上宋淳熈初張宣
公典郡因而新之朱文公記於石樂歌二章則其所系
之辭也九年文公過常山書贈吕子約子約成公母弟
也時佐治於衢故人傾葢酒酣意適洒然見之翰墨間
宋以來二百年矣葢王氏之先得之清江時氏而時氏
得之吕氏者魯公之孫葯至今寳藏惟謹余幼讀金吉
父濂洛風雅即熟是辭今復於王氏見公遺墨惟帝有
虞氏徳侔覆載雖古先記禮者不足以知之惟公歌咏
之間抑揚曲折辭不費而意已獨至矣世之纂述者宜
表而出之以備公續騷之辭豈在鞠歌行下哉洪武七
年夏六月跋
　　宗忠簡公告身跋
忠簡公以宣和四年差監鎮江都酒務告命之下太宰
王黼首署焉黼於是即拜太師與蔡攸童貫圗任國事
北啟邊釁内小人而外君子宋運方否之時也汴京既
䧟王業偏安於江表百五十年之間朝廷人才之用舎
往往如之宋氏之不競誰執其咎哉
　　鄭北山復官誥跋
鄭公愍之以紹興二年進士授文林郎累官中奉大夫
資政殿學士宣撫四川横罹誣構卒於封州卒復二年
(闕/)　　　此誥是也淳熈元年贈光祿大夫則明堂大
禮(闕/)心所及也公之直言勁氣見於立朝之初宏謀盛
烈著於治蜀之日而威名暴於天下强敵悍将逺近慴
服固一代之偉人也其受知髙宗雖出奸檜之薦而未
嘗茍為檜用檜主和議而公抗論未嘗主之檜喻蜀輸
金而公以備邊未嘗從之檜欲歸金降人而公慮其為
變卒誅斬之以是忤檜擠之死地終始大節炳如也載
筆之士類能傳誦獨公平生為學所以探隂陽之賾極
幽明之故不以進退死生累其心貫天人而一之者則
槩未之察焉公在封六年其著書有曰易窺餘者翰獲
於公八世孫謐伏而讀之竊意公俊偉之績磊落之節
由其得於聖賢潔静精微之學者有以發之也而翰又
何足以窺之姑識巻末以俟知者
　　劉公亮告命跋
父以子貴而贈爵後世之禮也葢有天下者推禮追王
之意以及其臣子所以為勸也猶古之義也劉氏在宋
其事不見於史非此告豈知其名爵之為太中為中奉
哉昔王昭逺能藏其先四世告命君子稱之則此亦未
可以彌文論矣
　　范賢良帖跋
范公茂明世家香溪當宋中棄衣冠而任者彬彬一門
之内公舉制科不就而此書則遺其姪元問者葢元卿
以下輩也余觀元卿類次公集知其平日所守純一篤
實不以朝廷之利祿為可慕公卿之薦引為可階其於
聖賢之學如饑渴焉嘗曰學者覺也心且不存何覺之
有又曰上智之學徳性是尊無視無聴昭然者存其言
超然自得不但心箴為可取也乾道以前乃有斯人乎
豈非特立有志之士哉昔陳巖肖稱公危坐一室敗帷
故器人所不堪而神宇泰然終日與之對無一言及世
間事今即其心畫言論之存者想其人於二百年之上
為何如也君子於此其亦可以興起也夫
　　宋吏部侍郎朱仲文奏槀跋
朱氏自晉蒲墟令汎始家於婺四明居士元翰其後也
紹興間居士嘗獻賦行在為人卓犖不羈今巻中雜咏
遺言則乾道二年所書慨念古今雖在畎畆意氣躍躍
飛動使見於用宜何如哉吏部侍郎仲文其諸孫行也
仲文號守軒方幼時居士即竒之紹興四年及第陳亮
榜第二人奏槀十事則開禧四年公在諌垣所擬指陳
時弊議論剴切雖忤權倖不失為社稷計矣余觀二公
遺墨因念宋南渡以來大義不伸大業不復紹興三十
(闕/)　　　　　　　　　　　　　乃欲於開禧之際
(闕/)　　　　　　　有(闕/)　之勢而不察宋無可戰之
(闕/)　守軒以(闕/)　不(闕/)　實不覈慺慺言之廷議北伐
獨力爭之居士之才不見於用守軒用而中遭貶斥不
盡其才推其志皆可尚也守軒嘗學於東萊先生與孔
山喬夀朋為同門紹興廷對又為同年其後夀朋當朝
言事與守軒所見大畧亦同夀朋言具宋史而守軒行
事世多不傳此巻則其四世孫了菴所藏以遺行之者
屢更兵火行之䕶之如拱璧凡了菴一時諸老淮隂龔
聖予粤人謝臯羽同郡胡汲仲往來詩簡至今嗣守不
墜使予閲之益知髙山之可仰而慨喬木之不存識之
末巻以見人才之進退盛衰世道之升降係焉
　　文與可萬竹圗跋
與可在宋為良二千石蘇文忠公從表兄弟也平生知
其為人之賢文藝之妙者世莫若公嘗謂與可所畫偃
竹雖數尺而有萬尺之勢今以是圗觀之猶不滿數尺
而烟容雨態縱横掩冉漫若千畆萬个近在人目無不
可愛葢墨竹以小為難而多者愈難欲振筆直遂如公
所謂兎起鶻落殆未見其可也否則滯而不化亦何取
焉惟與可能臻其妙而文忠之言當觸類而悟也
　　王右軍書東方朔贊跋
東方朔贊與黄庭經皆永和十二年五月所書右軍一
時之筆各自為體不同流傳至今求如此本者甚不多
得雖紙墨剝落隱然具有當時瑰琦之意豈惟右軍書
法之妙矯若驚鴻者於此見之而唐人模勒之工亦未
易以刻鵠議焉晉仲(闕/)庭(闕/)從事臨(闕/)　　　　以王
敬仲自居當官奴之得樂毅論可也
　　懐素墨蹟跋
張長史觀舞劍器藏真見山雲随風二人遂擅書法之
妙逺軼千載矣及(闕/)　人得永(闕/)　　　　　及見焉
世之師心而不師古者何足以知之臨川蔡君謨定此
三十字為藏真書非長史也余聞藏真以狂自任長史
以顛著稱正相類耳想其人而觀其書使人意氣飛動
時又雨雪晉仲請識其後以為山中珍玩是嵗洪武癸
丑十二月十有二日也
　　米南宫書蘭亭禊帖跋
米南宫論蘭亭禊帖毫髪無遺至其所自書乃縱横若
此蓋出入規矩晚年筆也南宫嘗稱善書得一筆已獨
有四面故其對帖臨倣者與真無辨而任意揮洒者入
妙自得人鮮及焉余昔見黄文獻公恨不及以此質之
姑識於公手跋之後
　　胡石塘與王子智書跋
石塘先生以前代儒宗折節下士交一郡吏貸粟周人
急兩致書焉曽不以為凂而盛稱其賢則子智之為人
果可以文墨吏目之哉葢有守有為不幸而為吏也雖
為吏而無愧於天下之士其義可尚也由是先生尚之
亦義也先生之雅操與文章並著於世孰取而孰予哉
舒閬風石塘行所謂吉人㢘士遺我五斗赤受而哺之
無愧色者其言雖為張瑄發可見其於子智不茍也子
智老於郡邑有先生以為知已而又有希彦稱其家兒
其所託者逺矣
　　北山紀游總錄跋
山川能説登髙能賦可以為大夫余聞諸古而於此巻
見之矣自至正庚戌以來巻中作者由侍講黄公倡之
而司理葉公吏部呉公長史張公繼之又其後而待制
栁公太常胡公立夫呉公之詩附焉數公同出吾郡多
擅名當世髙文典册施之朝廷者足為邦家之光幽懐
雅韻託諸老佛之徒者足為山川之壯豈多得哉余嘗
承下風往來周旋其間顧不獲與諸生從杖履之後山
空谷寂未嘗不三復而為之憮然儒墨異道出入殊趨
呉公既以之興懐況死生之際幽明永隔黄公又安得
不増悼邪未及百年變故倐忽在昔已然而今為何如
也吾意扶輿清淑之所鍾偉乎其不可遏豈遂已邪比
居長山之下嘗欲執牛尾歌之以遲失若人焉今存禮
不以衰老棄余將入京而過余衡門留之不果攝衣率
諸生陟潛岳而登其冡頂余力躋僅能及之極覽無際
追念往躅雖瞠乎其後而亦蛩然其音者也書以識之
庶他日冠葢咸萃殫其餘年以尋劉孝標王子文山中
故事
　　蘇平仲瞽言後跋
右瞽言若干篇空同子之所作也空同子習於六藝之
學天子選為太學正居太學六年諸生從之授經皆曰
空同子誠吾師也東西行者至京師欲求當世文章必
於其門京師之學士大夫亦多推之皆曰空同子吾畏
友也而空同子退然若不及人視之呫畢一儒者耳得
告而歸金華奉其父母處其兄弟之間愉愉然間讀書
為文矻矻如也余於是得其瞽言讀之託物以造端比
事以寓意縁情以見義明於國家之體達於人情之變
如鉤探物連牽不絶其出不窮原其敝之所始要其勢
之所必至戚戚然思以杜之拯之將以上承天子聖化
而措之乎太平之治余乃歎曰美哉乎空同子也人之
所不及知者余知之矣單襄公曰忠文之實也知文之
輿也仁文之愛也義文之制也瞽言者本乎仁發乎義
有進戒之忠有慮逺之智非若世之鬱悒悲憤不平而
鳴者比也葢其先世之遺風於是而存焉若昔長公少
公之事宋知無不言言必中天下之過空同子似之矣
蘇氏之秀豈惟在廷哉惜不令黄魯直見之而余深為
之擊節云
　　劉養浩鐃歌鼓吹曲後跋
右皇明鐃歌鼔吹曲十有二篇烏傷劉剛之所作也剛
受學於前翰林學士潛溪宋先生先生博學能古文辭
嘗叙述宋太祖太宗功業之盛為宋鐃歌傳誦搢紳間
以為度越姜䕫可追比唐栁子厚今剛此歌篇次體製
皆承子厚之舊而才氣横發音節鏗鍧則得之潛溪又
將追踵其武而駸駸其前矣昔潛溪在前元時去宋頗
逺其言宋事皆徴諸史傳所載若剛也生際聖朝躬涉
干戈之亂登於大猷故凡天運神斷指授諸将掃除羣
雄合天下而為一者非若史傳所聞十年之間皆剛與
余所親見也顧余老矣無以模冩萬一扵是得剛所作
令童子誦之而余聴之洸洸乎如在短簫鐃鼓間不知
其為衰颯也
　　童中洲和陶詩後跋
陶徴士之髙節非晉宋人比也讀其詩者未嘗不悠然
想見其蕭散沖澹之趣故世慕之如韋應物之擬作蘇
子瞻之和篇徃往不絶余意欲與之角顧縻於世之塵
鞅敝於末習之襞積未能脱去今中洲是集何其駸駸
逼人若是哉蓋兼取二家而寤寐乎柴桑栗里之間者
可謂好之篤而思之精矣其有不合於古者乎抑古之
比興非以能言為妙以不能不言者之為妙也此所謂
發乎情也大音在天地流被萬物前者唱于後者唱喁
果孰使之中洲之發乎情者亦將若是乎雖尚友千載
可也葛天氏之民歟無懐氏之民歟其尚為我補諸牛
尾之歌吾固将擊壤而和之矣獨不知聴之者其誰哉
　　李伯時臨韓幹十八馬圗跋
龍眠居士博學精識尤刻意繪事取法顧陸諸家下及
韓幹靡不該焉幹作十八馬圖坡翁賦詩當時目爲韓
生之馬蘇子之詩為世兩絶矣安知居士所作有如此
者令人見之便如秦川沙苑間意躍躍然世稱居士之
精緻可學惟踈簡處工不能近余觀於此始知之方駕
唐人正恐未能或之先也
　　王子端書服胡麻賦跋
右服胡麻賦蘇文忠公所作黄華山主王子端之所書
也子端在金源事章宗為翰林修撰是時金有國已久
士大夫舎干戈從事翰墨之間如党竹溪趙黄山諸人
各擅所長以名家子端行草則取法黄山能變而之古
者也余往在燕都嘗於市上購得子端過蟠桃山和二
兄詩二首辭翰皆非近世人可比遭值戊戌兵燹之變
散逸不存意猶惜之及來太末復於民家見此巻楮墨
零落幸而存耳意欲售人而人不知其可貴獨余寓目
之頃如睹舊物然亦不復求之今乃歸於吾鄉人任氏
巻後有元遺山題識以淵珠膏火之喻為不可曉蓋金
人傳冩誤以珠在淵作在淵珠也獨未審膏火所喻昔
朱子嘗取文忠此賦以續騷余不復論尚論子端書法
氣韻似米南宫妙處不減晉人自明昌距今埀二百年
當土宇分合之後寥寥不可多得矣雖有拱璧寜能過
之
　　書賈節婦傳後
天下兵興士大夫能死事者鮮矣而況鄙夫賤人乎是
固難也鄙夫賤人能死事者鮮矣而況婦人女子乎是
尤難也至元初朔兵渡江巴陵有韓希孟者魏公七世
孫賈瓊之妻也嘗為軍帥得之義不辱赴江水而死既
死人於衣帶中得其帛書有借此清江水葬我全首領
之語又云皇天如有知許我血靣請又云願魂化精衛
填海使成嶺其言感慨激切毅然有烈丈夫之風郝公
伯常賦詩以道其事惜世少有知者今賈氏婦之死殆
有類焉而余采之民間其潔身就死而人不及知者尚
多有之嗚呼以天下之至難而婦人女子能之孰謂為
士大夫者不能哉生人之類所以不至於澌盡者蓋必
與有立也
　　書王秉彜傳後
士生干戈之(闕/)　　脱於死地不為人俘囚阽於鉄鎻
則其身之幸(闕/)　貴其身不輕用之而又能保其妻孥
於流離顛沛之餘守其宗祧以時祭祀則又其家之幸
矣今秉彛既兼有之而又能推夫不忍之心釋人於忍
者之手其言曰吾力茍可生人雖百凍餒不恤也往來
江東西間全活者若而人周急者若而人來吾婺人被
其賜者亦如之事具今宋起居所著傳中其為人也賢
乎哉昔何蕃居太學六館之士更朱泚之亂不受汙辱
有死䘮無歸者即身為治䘮蕃固賢也非昌黎韓子人
孰知之秉彜蕃之鄉人也其用心亦庶㡬於蕃者則是
傳其可少哉或曰惻隱之心人皆有之非有為而為之
也秉彜豈欲持是以受其名哉余聞之心是而益賢之
云
　　書尊生子傳後
余始識尊生子時天下方用武尊生子自越至余見於
今曹國李公之門美髯長身望之偉然聴其言洒如也
公遇之甚厚留幕府數日輙去余亦領教信安後十餘
年復㑹於金華則尊生子奉朝廷之命同知金華郡事
顧不忘疇昔之故以一騎自随過余余視之尊生子且
老矣意氣猶擽擽也郡虚長吏尊生子總郡事聴斷民
有不直不以繁劇置不問必盡其情重者省遣輕者下
屬邑或徴輸不入度其才力約盡程度取辦而胥吏緣
(闕/)　於法不可貸乃痛繩之不貸尊生子務持大體(闕/)
　　人以尊生子為長者心竊易之尊生子笑曰今(闕/)
　　　　欲獮薙吾民乎且吾性剛急人言非所恤也
其治如故踰年而郡著治績余在信安嵗時(闕/)　　其
(闕/)　不及從鄉人長老樂其有成而尊生子見之獨念
其老且衰將以一㕓授焉余唯而退固將治装而東聞
尊生子已去職矣既去而余徙家里中則尊生子已前
没矣今續其傳安得不使余歔欷流涕世豈復有斯人
歟古所謂孝友于兄弟克施于政者其尊生子邪余故
論著之而或以尊生子之意非子華子稱述之意其不
尊生邪抑有由然邪當為而為之者君子謂之義不當
得而得之者君子謂之命君子亦安於義命而已尊生
子雖亡而有不亡者存焉此其所以為尊生子邪
　　書劉府君墓銘
余不識劉府君嘗於潛溪宋先生館下見其子剛而獲
交焉今剛將入京師持是碣過余山中此何異韓退之
誌李翺之祖墓也退之言翺有道而文固於是乎在余
於剛望之矣
　　鄭仲涵像贊
有臞其貌有瑩其神處華腴而不汰侈自得乎一性之
真有炳其文有淵其思顧賢達其未逺鋭將探乎千古
之秘我懐伊人於焉寓目猶想見韓門之湜藉荀氏之
爽淑也
　　書朱氏家慶圗
浦陽朱仲賢有母髙年九十餘康强無恙仲賢率其母
弟日致孝養母弟或不繼則身養之作堂曰菊隱率其
弟若子若孫若從子若曾孫嵗時為夀以娯悦之以是
聞於邑人傳於京師士大夫言詠以頌其美余友吳廷
毅誦之余問仲賢何如人也曰謹愿人也何以為謹愿
也曰仲賢嘗吏於邑而今老矣能保其身以至此者豈
易矣乎斯其為謹愿也余喜而謂之曰子之言然矣殆
未知其所以然也詩曰孝子不匱惟孝則施之四海而
皆準仲賢患不能孝養耳茍孝矣則天必佑之故仲賢
雖為吏而不辱其身也身不辱矣而又使之多男子也
惟孝為然邑人不出乎里知仲賢之孝也故稱之若京
師之人可謂逺且衆矣何自而稱之亦惟孝感而已矣
豈嘗有私之者乎余與仲賢居同郡相見之日甚少往
來邑中不信宿輒又别去所以知仲賢而信廷毅之不
我欺者以予觀於仲賢近七十嵗其母九十餘嵗矣以
弱冠致養其親亦五十年矣積日以至月積月以至嵗
温凊定省之節甘旨滫瀡之奉可勝計乎而今其母色
笑在堂洩洩然其兄弟怡怡然而諸孫又詵詵其可喜
非孝而能之乎天下之富且貴者多矣有不能一日竭
力致養其親者欲如仲賢其可得乎故書之以為人子
之勸非溢美云
　
　
　
　
　胡仲子集巻八
欽定四庫全書
　胡仲子集巻九　　　　　明　胡翰　撰
　　謝翺傳
謝翺字臯羽建寜人也家故贏於財父鑰居䘮哀毁人
稱其孝宋咸淳初翺試進士不第慨然求諸古以文章
名家元兵取宋宋相文天祥亡走江上逾海至閩榭州
郡大舉勤王之師翺傾家貲率鄉兵數百人赴難遂參
軍事天祥轉戰閩廣至潮陽被執翺匿民間流離久之
間行抵勾越勾越多閥閲故大族而王監簿諸人方延
致游士日以賦咏相娯樂翺時出所長諸公見者皆自
以為不及不知其為天祥客也然終不自明且念久不
去人將虞我矣乃去而之越之南鄙依浦陽江方鳳時
永康呉思齊亦依鳳居三人無變志又皆髙年遂俱客
呉氏里中得其餘日以自適一不問當世事翺嘗上㑹
稽循山左右窺祐思諸陵西走呉㑹東入鄞過蛟門臨
大海所至歔欷流涕晚愛睦州山水浮七里瀨登嚴光
釣臺北向舉酒以竹如意擊石歌曰䰟歸徠兮何極魂
去兮闗水黑化為朱鳥兮有噣焉食歌已失聲哭人莫
詰其誰何惟鳳與思齊深悲之初江端友吕居仁朱翌
辟地白雲源源故方干所居在釣臺之南翺率其徒游
焉願即此為葬地作許劍錄及翺居錢塘病革語其妻
劉曰我死必以骨歸方鳳葬我許劍之地鳳聞訃訖如
其言鳳字韶卿由太學生授容州教授治毛氏詩陳宜
中當國禮下之命其二子大登小登受業焉同郡黄溍
栁貫皆出其門好奨拔士有一善未嘗不與之進思齊
字子善其學本之外祖陳亮用䕃補官攝嘉興丞數以
書干宋臣用事者言賈似道母䘮不宜賜鹵簿責文及
翁顧忌爭不力猶不爭耳又言御史俞浙以論謝堂去
職宰相附貴戚塞言路如朝廷何思齊雖有寒疾耳聾
遇事不以勢移不以貧屈自號全歸子云
媯仲子曰翰少客浦陽望仙華寳掌諸山從縉紳學者
問翺時事未嘗不喟然為之太息於是訪其論著之文
翺有晞髪集鳳有巖南集思齊有全歸集三家者惟翺
集備焉其辭隱其指微大要類其行事是時元新有天
下士大夫於宋事多諱書之鄞江任士林稱翺善哭如
唐衢豈其情哉豈其情哉
　　趙氏大墓表
洪武元年(闕/)月壬午趙氏先世之䘮既葬於金華縣慶
雲鄉青岡之七星原郡守髙公昇題曰趙氏之大墓其
孫古愚於是具其族出世次所以發大而流逺者請識
而傳諸子孫初秦悼王在宋為太祖太宗母弟王第四
子曰徳雍是為廣陵康簡王康簡生承亮是為樂平忠
靖王忠靖生克愉魏國文思公文思生叔茝内殿承制
承制(闕/)　堅(闕/)宫使正奉大夫始自汴徙家於衢則建
炎再造也今其竁實(闕/)居昭穆之首碩人田氏祔焉宫
使生常熟縣丞諱公傳娶徐氏卒葬於衢常熟生長溪
縣丞諱彦鉷娶徐氏卒葬蘭溪今其竁皆為位而不遷
長溪之子遂昌縣令諱(闕/)夫居穆之次其配徐氏祔焉
遂昌無子以從兄憂夫之子為後諱時堯居昭之次其
配徐氏祔焉是為古愚之髙曾祖曽祖有子二人長諱
若韶號退藏山人娶陳氏何氏李氏則其大父也次諱
若隆娶童氏則從大父也竝各居昭穆之次穆之右則
祔以伯父諱嗣淇嗣(闕/)者(闕/)父諱嗣淵者嗣淵之配張
氏如之昭之左則祔以厥考諱嗣(闕/)者厥妣葉氏如之
考妣之次則古愚之兄古(闕/)及其嫂張氏祔焉八世合
二十䘮皆獲從其窽竁尊尊也親親也所以昭有禮也
禮必本其所始所以昭有徳也惟趙氏蟬聨累葉自汴
徙衢至長溪丞又徙於蘭溪至退藏公又徙於婺今遂
為郡人翰同里閈嘗獲交退藏之門聴其二子之議論
未嘗不以前人藁瘞為疚丁時孔艱賫志而沒亦惟後
之人亶其圗之故古愚古(闕/)古忱篤于孝友不替其父
命於十年之後既買地縣北婺女鄉奉以襄事今又改
𦵏兹土克邁前跡是為有合於古者邦墓族葬之義故
翰書之非徒示其子孫亦以為邦人勸
　　胡義士墓表
永康之魁山有義士焉曰胡君元祚其先建寜人也宋
宣和中其逺祖志寜來為邑遂長子孫至今居之邑地
西直婺東抵處處阻險而俗獷山谷之間竊發弄兵積
為民患及元之季郡邑兵起環處之境皆盜區也戍將
石抹升之督兵討之勢猶不戢至正乙未縉雲蒻溪之
㓂殷氏杜氏啖群兇以利大入剽掠横殺不辜元祚慨
然曰吾土皆王民吾雖力不能為國除賊獨忍鄉井罹
其毒束手視之邪走白邑令為防禦計散家財集少壮
之丁立保伍之法大書其幟為義兵冦偵之不敢輒犯
詐遣其徒來降尋乃旁出抄虜擣邑郛焚廬舎㑹官兵
至元祚率衆助討之冦退兵駐邑中頗恣睢元祚扣軍
門白主帥出旗樹於鄉約曰敢擾吾民者殺無赦士卒
如約而元祚具酒肉禮其至者如初鄉民安堵令嘉其
能檄所部團結悉如其法上其名於憲府憲府嘉之署
曰義士胡某俾與方允中合而拒賊賊畏之至者不敢
越鯉溪而西時太平吕原明軍方岩致書元祚曰東南
當賊要衝君以身障之能杜其不至乎曷若去難就易
於計萬全也元祚曰吾衆以義合將以排難存鄉里耳
委而去之豈吾志邪益厲衆固守聞賊至山砦之民受
圍者輒出兵援之嵗丁酉正月賊冦武平合徳元祚大
破之逐北數十里二月丙午戰於前倉又破之賊數戰
不利明日乃盡勒其衆間道出方岩與吕原明戰巖下
吕不利其屬孫伯純歿於陣又明日賊復至與元祚遇
於占田元祚盡鋭以戰顧謂允中曰賊衆我寡惟死鬭
耳不可退而覆也自辰至午戰不利方允中吕伯川沒
於陣元祚自分不獨生戰益力厲聲罵賊不旋踵死之
至正十七年二月二十二日也邑令伊蘓岱爾聞其死輒
泣曰吾為天子命吏不能羸股肱効尺寸功而元祚起
畎畆不費官一粟不取民一錢合鄉兵而贍之屢與賊
搏雖斃於蜂蟻之衆不少挫其氣吾屬媿之矣其可使
君之志不白於當世乎具疏其事以聞報未下明年王
師克婺城永康内附又十有一年朝廷修元史凡忠臣
義士於法得立傳余欲取其事載之無以究極其詳又
八年余至永康見其子裕問君所以致死裕哀形於色
為余言其先人之歿裕不能援而與之俱顧嘗圗其不
朽有韓先生循仁之状宋先生濂之銘在余讀而悲其
不幸然未嘗不壯其為人當㓂發難時巨族寒畯男女
扶㩦走道上以脱一旦之命不顧宗祏棄骨月者里相
比也將吏畫地自守玩愒以養冦畏縮以為持重不能
展手足者郡相望也計其人怖死不暇惡肯抗必死之
冦以不貲之軀而君亦何樂而為之無乃輕用其身哉
天下大義蓋有重於身者人不察也叛逆之冦義所不
容也吾討之義不容已也不幸而死固其所也君既死
而懐利計私者茍免宜若得志由今視之果能保其祿
位乎享其富貴乎就令有之泯焉無聞者多矣若君之
所樹立聞其風者莫不惜而慕之大義之在人心如此
百世之下有生氣矣君得年四十有八娶章氏繼趙氏
子四人趙出也長即裕次禊次祏次禔余既多君之義
又愛其子之能孝故撫其大節俾揭而表諸墓亦史氏
之遺意云
　　何遁山墓誌銘
公諱鳳字天儀其先澤州晉城何氏唐㑹昌間澤州亂
何氏南徙析其族辟地衢處婺三州而婺之著籍自淳
始歴五代至宋其十一世孫有諱棣者是為公之曾祖
其别出之族若殿講文定公基司農卿夢祥參政夢然
皆以學術貴顯故棣雖不仕而蔚為聞家棣生㷆於公
為祖㷆生璧於公為考璧娶應氏以淳祐十年生公生
二十五年而宋亡元有天下恥於折節當世業醫藥為
人治疾不避風雨寒暑治之常若不及無富貴貧賤必
具善藥與之或不償其直置之弗較所至人賴其濟元
貞初北遊燕趙用薦者授婺州醫學教授轉江西醫學
提舉公雖隨牒漫仕意漠如也每風日清美則幅巾藜
杖盤桓姻舊間長者事之以禮少者接之以誠陳説前
代典故談謔俚俗瞭如阿堵前事文懿許公謙方羈孤
時落落不偶在里中時從公游公竒其才館於家以世
務機利迷冈他岐固勉以義令求其逺者大者文懿遂
決意於學學得其師猶未振也公悉出其家書貸之率
鄉人子弟師事之未㡬而爭走其門矣夢然以道自任
雅尊事公見之必莊聞其言必傾耳以聴公長文懿二
十年以定泰二年二月十六日卒於疾文懿哭之盡哀
明年天歴改元遂以九月某日卜葬蘭溪州横山下林
之原今公之墓有宿草者四十餘年矣天下皆稱文懿
之賢而不知世不有郭有道之流為善者何所賴乎故其
孫穆以前祭酒許存仁之状來乞銘存仁文懿子也述
其先人之言曰吾所以克禔其身克植其家者先生教
也嗟乎斯足傳信於君子矣公號遁山美丰姿不事邊
幅名卿鉅人見者咸稱曰遁山先生(闕/)　　　　其下枝
(闕/)有子曰宗誠曰宗暎曰宗瑞孫曰(闕/)　　次曰穆(闕/)即
請銘者銘曰
道苦多岐吾何適也雖有鉗且寜弗(闕/)也君子之善不
必已出也轢軷之助天下莫較其力也
　　譚榮甫墓誌銘
譚氏之先有國濟南歴城間春秋所書譚子是也譚子
國入於楚子孫散居楚地其在湘潭者則自豫章來徙
宋吏部侍郎世勣之後也由吏部(闕/)　　顯校尉濟七
世矣濟從王師征伐以功授千(闕/)　　　蒞官金華致
書來告曰濟生十有四年而大父歿踰年而父又歿後
十有二年東南兵起吾族存者鮮矣今焉下走幸不隕
厥祀聞諸禮云先祖有美而不知是忘其祖也濟惟前
人之休是賴敢忘之乎雖薄祜不足以繩祖武敢謂不
知乎是用摭其行事圗不朽於子翰惟禮有銘職在子
孫合而徴諸人𢎞至公也不忘其祖重本始也故不敢
謝按公諱安榮字榮父生而性慧能(闕/)　　人授以孝
經隨口成誦䘮父與仲兄偕處從兄(闕/)無子公以其子
子之内外數百指公以其身(闕/)　　　　　有違言時
方承平州郡以權貴相傾有勸公仕者公曰吾非不願
也顧有先人之敝廬可以避燥濕薄田可以供祭祀具
饘粥讀書教子優游畢嵗良亦足矣終不能與世乾沒
以義自守累貲叵計與人交不吝施予人有緩急饑遺
以粟䘮濟以轊又斥其餘以修川梁除道塗䝉其利者
歸徳於公則曰吾要譽邪又謹事浮屠崇塔廟像設為
莊麗具或訾之則曰吾求福田邪人聞其風咸知公為
長者年七十有四寢疾久不愈顧謂其子自吾感疾明
旦且朞矣殆不起乎詰旦果卒公生宋咸淳某年十月
四日卒於有元某年正月二十八日後六年乙酉十有
一月庚申始從先兆葬於湘潭縣石塘山之原曽祖某
祖某湘潭縣丞考義先隱居不仕自號湘潭居士妣劉
氏配賀氏公之起家賀氏實佽助之通書算茹素至老
年八十有四以至正十年二月一日卒是嵗十有二月
某日祔葬子二人長應辰次應璋璋繼従父後女二人
適王必大賀世發孫男六人明福𤣥夀貴某貴即濟曽
孫男永齡曽孫女二人濟來金華去家數千百里計其
先祖之葬且二十有八年中更兵變者十餘年人民就
死赤其族者不可勝計而譚氏之宗祏獲全於土崩瓦
裂之中纘有春秋封爵之緒有孫奮其忠勤不失為(闕/)
　　　　　　　國桓桓之虎臣則前人潛徳之光豈
不昭乎休哉銘曰
(闕/)　　　以行吾義不專乎利安其止足以全吾志不
貴(闕/)　是謂鄉之善士其生也無愧其死也有餘裕矣
　　蔡基先墓誌銘
諸暨屠先生疏爽好士所與游皆當世名公卿通州大
邑賢豪詞翰之流與夫山澤布衣有志無所用而儕於
耕牧者非是不屑也嘗為余言其鄉人蔡君基先之賢
力學而不干進教行於家而自得於田里有足多者既
又曰基先不幸折其左脛雖賢而無所用於世且世方
以疾趨佻巧相徴逐孰從而知焉余聞先生言固識之
矣常恨不及見其為人數十年來天下履變先生既沒
蓋無聞矣於是而得先生之子徴之書為其友蔡權之
父請銘發書按狀視之則先生所言基先君也君諱嗣
祖字基先自曾大父柏大父行之父遇龍世為諸暨人
皆業儒母楊無子君次室吕所出也幼嗜學従鄉先生
受業昧爽輒挾册先諸生以徃遇溝瀆左足折其脛由
是出入不良於行矣然月朔謁先聖先師雖風雨大寒
暑必入學宫無廢禮言當世治忽人物賢否出處得失
雖足跡不離戸限問之而必知言之而必當若數計而
符節合也所居負陶朱山列蒔花木賔至即流連觴詠
以為樂元末兵興召三子語之曰吾讀書嘗有志於時
比以疾無能為矣今天下多故吾其休矣汝輩圗之汝
樞汝槩宜為余幹蠱汝權宜務學屠先生性吾(闕/)　方
講學薌溪之上汝宜從之君乃即邑之南塘營一(闕/)
力耕者十餘年兵勢益促未㡬而其地悉為屯(闕/)
挈東西未嘗戚於容及國家洗滌宇内寢就寜謐即欣
然㩦老幼載圗書返於南塘題其居曰遺安庒(闕/)　賦
詩落之而君亦將足其休焉之志復為太平之民優游
乎其間亡何遘疾而卒實洪武四年正月十日距其生
之嵗大徳丙午得年六十有六矣娶田氏先君卒繼王
氏子三人皆田出即樞槩權也孫二人曰照曰熈方田
氏沒時三子請治葬君曰吾以邵子範圍數策之豈久
人世者亦将觀化矣汝營菆塗俟吾歸同穴可也後二
年果符之又三年權以春秋中(闕/)授延安中都縣主簿
樞槩咸克家鄉人稱之女一人適(闕/)　避兵走道中懼
不脱虎口投道旁沸釡以死(闕/)　　死之事見元(闕/)
　　　泯則君之賢不(闕/)　　　礪其所(闕/)化於(闕/)
　　　矣權既簿中都以洪武十年丁王氏憂明(闕/)
有二(闕/)　申卜地某山之原舉三䘮合而窆焉世言越
多隱君子微屠先生吾㡬失王駘今君已矣考其行事
益知先生之言為信又嘉權之孝澂之義皆能成其父
之志有交友之道不謝其請也乃論次而為之銘曰
士之致逺以志而奮以學而勝不以疾而廢為吾之性
故張籍盲於目不盲於心徐積瞶於聴不瞶於行洵作
基先亦孔之聖生克有樹死克有承貽謀自身又何愧
乎古之人
　　韓復陽墓碣
呉郡韓奕既𦵏其先君之䘮於郡支硎山之碧琳原而
墓石久未有辭於是乞銘於金華胡翰以疾不能趨拜
致書來告曰奕聞之公卿大夫貴而在上其賢可紀人
已知之雖歿而自足見於世惟窮而在下有善而人不
知知之而傳不逺無以自見於世則於法宜得銘昔朱
子有是言而奕之先人不䏻踐之奕為此懼願先生有
以昭之以葢其不孝噫何言之悲也是用叙次其事韓
氏系出魏國忠獻王故安陽人以南渡始家於杭旋徙
扵蘓髙祖至君遂為蘇人君之曽大父曰某大父曰某
而曰某者其考也妣唐氏君諱某字復陽少孤奉母以
孝聞於鄉里鄉人以能子稱之力學好古尤精於醫家
之説為人治疾由江而達於淮周遊貴人長者之門所
全活甚衆所至必求當世人物魁偉特達有才藝者承
其下風即庸衆無所取長雖富貴人以富貴視之不屬
意也淮隂龔璛遂昌鄭元祐在呉中為士林之望獨折
行輩與君欵洽四方來者問呉中士兩人者以君為稱
首於是人知君之於醫葢寓也元之始亂張士誠據蘇
州恐衆不附大結人心引士類為已用或强起君君固
以母老辭母亦遽曰是不可起也藉令富貴如汝家世
何訖不就退然以奉親教子為務年五十在母旁依依
若孺子居圍城中食飲必適母常愉愉無不堪意疾革
囑其子奕曰善事吾母吾負阿婆矣遂以洪武四年某
月日卒以是年六月某日葬春秋五十有四娶唐氏先
卒子一人女一人女亦先卒子即奕也其孫曰貽君為
人性亢而色温見人有善欣喜動眉頰有過則面質之
人始若不堪而心卒愧服嘗論醫以為醫之為術與儒
者之學皆出古聖人而後世粗工皆庸妄去聖人逺甚
以庸妄業聖人之事又不習其書又不資於儒宜其失
之者多矣吾所以求賢豪之士意必有隱者焉及君得
烏傷朱彦脩所著格致論推本黄帝靈樞素問以為説
犁然當於心時彦脩歿已數嵗君乃命奕從其門人盡
受其術奕讀書未嘗識余其於不斐之辭何取乎而欲
寄重焉余觀君之在呉雖不有位為公卿為大夫其平
生砥礪自可為搢紳學者稱道公卿大夫用事者一時
若甚炳烈茍怵於利害臨變故俯就折辱身隕名滅雖
鄙夫賤人皆得唾詈焉其得失相去為何如也故君子
之可貴者甚於爵祿矣奕也何患其不傳哉乃銘曰
有相之術不用於國用之靡疾遭世大擾不屈於暴處
之有道孝思孔樂奚不可作返乎𤣥宅則有子是若
　　王子智墓誌銘
昔石塘先生胡汲仲好施與而慎許可風烈皦乎當世
學者尊而仰之以言語文字借譽為重莫不彬彬可觀
然未有如古名節之士者先生既歿余發其遺書得一
人焉若王君子智何其見器之深哉方子智署慶元郡
吏慶元趙誠之先生故人子也妻女流落先生致書貸
子智之俸以周其急先生在呉門豪富人有饋粟三百
石者叱而不受其視一郡吏五斗粟為何物顧吾義所
在屬子智為之先生嘗謂子智㢘潔勇鋭流輩中絶無
者也天下不以其言為過而信其人之賢余烏得而沒
諸王氏世為處麗水人曾大父師尹宋廸功郎大父日
章父英宋鄉貢進士妣趙氏宋瑞州守崇鑣之女君諱
臨子智其字也幼讀書即嶷如成人既冠舉教官授慶
元象山教諭部使者魯山臧公見而材之不欲置君散
地俾吏於温由温調台又調慶元其在台也臨海令李
某貪暴威偪其民致死事聞於郡郡將脱之君持不可
一繩以法台人為之語曰李木杓乃見王無藥葢疾其
掊取而幸其敗也濵海鹽竈戸私貨鹽以厲民民不堪
誣以敓傷人命連逮繫獄久之不得其情状吏無以決
君謂鹽無𣙜貨死無屍傷具牘釋之及調慶元屬州奉
化有林氏者出賈海上與漕船遇漕船擊而掠之有司
逮捕百餘人悉問状杻置獄以强盜傷物主論死㑹朝
廷遣秋官按獄擇君自佐至州按之君謂漕船轉粟京
師殺傷人海上而事有起因别無始謀與規財刼盜者
有差等矣宜貸死昌國有楮氏者以女贅繆氏子為壻
楮氏死其弟誣繆氏子藥之君讞之繆氏固弗藥也不
當坐部使者楊某恚曰囚屢更審慮豈皆誤邪君持牘
覆白復詰曰此何例邪君曰吏奉活法茍當其可即例
也二獄卒如君議郡𨽻元帥府時首帥瀆貨數撓郡政
郡莫之如何君條其不法十事白御史宋公帥聞之致
仕而遁兩浙鹽運司嵗調官督課至郡其吏恣横淩轢
有司因罔利以為市君又言其不法運使髙公韙之吏
以責還後至者戢不敢逞郡賴焉歴三郡於是考滿謁
選行省議者以君枉斷妄理事繳駁不叙君辯訴於省
于御史退休十有餘年意自適人或語及前故輒曰我
命不達耳朝廷之臣必不壊法也已而中書報下事果
直銓授龍游縣典史人意君困阨久矣寜無變志君戒
其諸子曰我洗手奉公今老矣豈為汝輩變所守邪汝
力學足矣龍游衢屬邑衢守馬昻夫召諸邑令議均賦
役而龍游之役獨署典史蒞之君曰役之不均吏弄法
耳吾黨躬其勞於是吏不得為輕重守念其貧以君年
老諷之君曰死貧可也尋感疾且死語家人曰死者必
見祖宗不可無禮乃沐浴正衣冠而坐家人扶持之則
又曰男子不死於婦人之手汝等宜退遂卧而卒是嵗
元統甲戌上距宋咸淳辛未君生之嵗得年六十有四
嘗以平反林氏等獄薦升㢘訪書吏檄上不報以易經
舉進士再試有司不中故雖有志於時謖謖刀筆間脱
穎不能以寸輒又㚄而跋之然未嘗易其㢘挫其鋭也
以是為汲仲所知終身不踰葢非學所及而得於天性
者如此君自號紫芝兩娶趙氏宋吏部尚書立夫之女
有子三人長景行次景仁景儀女二人孫男應期應朝
二人景行介而甚貧君卒十有九年始克葬又二十有
四年以状來請銘其墓在葛翁山王氏先瑩之南其葬
以至正十二年十月甲申相其力者呉士𢎞及弟誾也
銘曰
士之立身曰惟名節惟君有行著於困阨為郡之障為
縣之幙積勞孔多一命不獲有奮其鋭有耿其潔湼亦
不汙摧亦不折與世轇轕之死弗奪匪曰予智法我先
哲先哲之言其潛則發君子之澤其逺不竭我為作銘
表兹𤣥宅以告其子孫世其清白
　　呉季可墓誌銘
呉氏世居棠原曾祖應尚妣張氏祖紹孫妣時氏包氏
黄氏考用和妣黄氏皆有善行凡浮屠之居往往割田
資之嵗修報祀其故居既遷焚蕩蒙翳髙垣大術猶隱
隱為人指目徘徊相顧蓋其起家非一旦僥倖發迹者
更宋元數百年子孫至今有餘休焉有元盛時蘭溪以
邑升為大州當閩浙之衝使客之往來貢賦之轉輸供
億恒仰於州州仰於鄉於是以里之正主之呉氏老人
重㢘恥壯者懼箠辱公年未冠輒請曰吾職也吾親幸
少安即趨至州日與吏相上下吏嘉其能不嚴而趣辦
衆目之以為呉氏有子矣安得吾兒如呉氏子乎然公
雅不自多見人武斷苛取則曰吾不為也小民忿爭一
言折其曲直人人悦服正有不法者聞之竊恧而懼州
凡十鄉南鄉之田畆税二升有畸北鄉倍之税入不均
而凡征需緣税為多寡益不均公率衆白吏税不均不
能一朝更也征需不均更之反掌耳盍揣其本以畆計
乎於是有司計畆科征十鄉如一戊戌冬越國胡公兵
嚴州東窺蘭溪清野相拒州民不戒而越境就食邏得
之以諜當殺公適見之部領問曰此諜乎公曰亦平民
耳是何能為不如縱之公遂率以歸全活者數十人既
而越國下蘭溪游兵四出居民竄匿公自山趨而下見
旗者曰願見總兵安業以給軍餉旗者喜引至轅門越
國一見壮其言進而撫之授以大杖署其字杖上命之
曰違律暴掠者用此杖之軍旅萬衆紛㳫見杖輒惴息
去凡姻戚鄰黨之女婦男子被掠而驅匿者盡取以歸
家聚而寢食之衆賴以安洪武八年春有詔㫖遣貧民
無田者至中都鳳陽養之遣之者不以道械繫相疾視
皆有難色獨公所遣掉臂走道上公且戒其子宜體上
徳意無以私廢義公臨事有為類多如此環境之民倚
之為保障晚得目疾年六十有九以洪武九年七月三
十日卒於家即以是嵗九月九日葬於其鄉上葉塢公
諱緯綺字季可長身而美髯望之嶷如也在羣季中最
為有器識始家向(闕/)被災即踰山而西度地八石溪據
衆源之㑹泉甘土美建屋數十楹數十年間居積益致
其利皆公出獨見為之娶陳氏邑大家婦儀母道聞之
有素秉家政綜理皆自已出均一無間公之酬酢世故
無内顧之憂此其助也公歿三年夫人時年七十有八
言笑自若無疾而卒實洪武十二年五月某日也其葬
則以八月八日祔焉子三人曰晉曰謙曰曖晉曖早歿
孫男八人曰良曰英曰馬曰斌曰敏曰詠曰㫤曰恭女
三人曾孫男四人曰曾曰𤨏曰恕曰采女三人公之孫
曰英者幼孤恒在公膝下能往來承祖父母意公歿英
治家事惟謹尋以事𨽻役三年祖母遂歿後歸哭於墓
下告於從父謙曰吾祖生不被祿位而流澤在鄉里在
子孫宜得銘辭以昭之失今不圗後将何待於是以公
從子知濰州事履之狀來請翰固公之里人也而又與
履交最久方履在濰州時不逺數千里遺履書曰吾世
以儒著籍守先人資産以樹門戸而立身齊家未嘗踰
先人一迹今國家署糧長而吾掛名焉懼豪長者好事
一旦有連吾老不免耳嗟夫何其憂深思逺也及英以
中都之役免歸果符公之言而人益知呉氏善慶之所
積於兹較然矣乃銘曰
積善若登莫知其増視其後昆其徴則明惟季可父克
謹其承頎然長身玉立端凝剗鄉之敝脱人於兵利而
不有聿覩升平居寵惟畏獨秉先㡬比爾諸孫言如蓍
龜爾孫行矣三年而歸惟公之慶公則弗知我發其潛
爾孫之貽著於墓石昭哉孝思
　　商節婦誄
商先生淵之妻以兵而死於義吾友平仲既為之傳而
景濓又哀之以辭皜皜乎白於天下淵也不死其妻矣
天下之大義億兆人之所同也而於眇女子見之君子
從而與之曰節婦列其事而不原其心則余不可以無
言矣節婦之心何心也得之於天而人不與力焉良心
也良心也者在臣為忠在子為孝在婦為貞而臣也子
也婦也發於其心之所不能已者所謂義也故忠可教
孝可訓貞可勸而不能必其果於行惟其不可必奮而
為之所以行吾義也故君有不得於臣父有不得於子
夫有不得於婦而非教之所能為也百乘不足以為貴
萬鍾不足以為富一日不足以為短千嵗不足以為長
而於名非有所計也以教為可成名為可榮此君子之
論也天下之事出於議擬者患不能致果利害之際一
髪不容不幸而動焉其心二矣故天下之士砥志礪行
臨事而摧衂者多矣而名節之美著於尺籍編伍之人
出於人之所不虞又其著者則窈窕婉孌閨闥之秀而
確乎其不可奪毅乎其不可回若節婦者是也方事之
殷軍士之所利者貨寳耳女婦耳一旦奄至於邑而淵
之家骨肉不暇顧為節婦者逃則不脱止則汙辱遂溺
而死固其所也於死而得其死義也自靖而已自靖也
者心之所安也節婦亦得其心之所安而已兵興以來
吾鄉類是者往往有之呉履之妻死於自溺賈誠之妻
死於自溺姜氏之女死於自刎童氏之婦死於自刎張
氏之妻若女俱死於自刎此余所知者一日之間死者
數人何其烈哉呉之妻謝賈之妻宋猶曰儒者於家有
所聞習之有素也若姜氏童氏皆里巷富人非素有聞
而積習者猶曰富人知所貴重可也若張氏者家不過
編戸業不過牧圉一旦聞難其妻死之其二女死之其
幼方笄又刃而死一家死者四人焉吾以是知天理之
在人心不可泯彜倫之在天下不可易無貴富貧賤等
耳生不愛其身死孰計其名無所為而為之者也自夫
人之歿今二十年矣惟宋氏嘗有列其事而見於紀載
者他固寥寥然矣余於是取之附著於此其居不同鄉
其生不同族其死義之心一也天下之為人臣為人子
為士君子者誰獨無是心其可徒歆動於節婦之風哉
余雅辱交於淵故著明其義為誄以泄其哀思焉節婦
名真張氏與淵皆嵊縣人誄曰
有猗者蘭兮繁霜其悴之有瑳者璊兮烈火其熭之雖
則熭之彼則遂之固天也畀之
　　友琴生朱原良小傳
生以琴為古人性情之所寓視之猶古人何其善取友
也大夫無故不徹縣士無故不弛琴瑟茍朝夕御焉由
音以得其意由意以得其人雖尚友可也余方索居因
生之所友而竊有望洋之思安得神領心㑹於千載之
下耶
　
　胡仲子集巻九
欽定四庫全書
　胡仲子集巻十　　　　　明　胡翰　撰
　　弔董生文
　余自京師南歸次於直沽泝流而達於衡漳過陵州
　故廣川地也或曰漢江都相董仲舒墓在焉為文弔
　之其辭曰
出國門以南邁兮渉衡漳而濟舟波流渾其若河兮道
既阻而且脩臨廣川之故墟兮曰夫子之首丘望原隰
以懐思兮悵欲去而夷猶嗟王風之不競兮人各騖其
私智道術裂而民散兮世已久而莫制燕趙固多竒士
兮僅有取其忼慨非天降大雅兮繄孰為之表礪聖埀
法於春秋兮志雖微而可即士明經以致用兮義非后
而不食徴天人以為言兮明災異之所辟引君致之當
道兮情眷眷於陛側嘉堯舜而樂三代兮得一士而不
能用茍不用其亦已兮國無人而曷重黯質直而見憚
兮𢎞飾詐而取寵用舎倒而莫察兮邪正溷而彌冗騂
不中夫犧牲兮執鸞刀而薦犁登䙝味以實瓚兮瀝黄
流而注兹競刓方以為員兮攦榘矱而去之徒操末以
齊本兮引繩墨而止之下皇皇而靡所騁兮上訑訑以
為得孰好賢如緇衣兮孰惡惡如巷伯古固難於知人
兮詎多欲而不惑庸俟時之見察兮庶師言之允一謂
伊尹無以加兮雖管晏弗之企探淵源其尚眇兮又豈
游夏之儔類何一低而一昻兮槩未量乎夫子之志曰
正誼而明道兮不計功而謀利皦内顧而如斯兮揆王
佐亦奚異俾詭遇以獲禽兮固吾心之所羞比栁下之
三黜兮由直道以事人百里之飯牛兮豈汙辱而忘身
道有時而屈兮亦有時而伸諒天命之未違兮獨奈何
乎生民
　　憫真淑文
何斯世之昧昧兮耿獨抱兹貞淑曰降命之自天兮固
眇軀之所服肇兩儀於厥初兮恒正位而並育矧夫人
之伉儷兮豈云疏而異族昔結髪以承歡兮將偕老以
為期忽惡笄之在首兮遂中道而棄之惟國有大事兮
莫大於征伐之師既北面以奉命兮願委質以驅馳冒
白刃以爭先兮懼不得其所死茍死弗慊於素兮又安
足以痛毁相女婦之従夫兮醮一齊而不再力莫拯君
之阽危兮雖獨生其何待孫神之戍夏兮陳迎翣而捐
軀髙叡之䘮趙兮秦瞑目而與俱卓怒行其威教兮皇
甫繫而猶詬李斷臂於逆旅兮負凝骸以貽後諒風猷
之一致兮曠年嵗而不可衊襲芳菲以紉蘭兮又佩之
以䨇玦仰三辰之在天兮心炯焉其昭晰即所安而自
得兮吾竊哀丈夫之非烈
　　東征詩(有序/)
淛東行中書右丞李公以親賢之重總制軍民輯寜金
華嚴陵信安括蒼廣信諸暨五郡一州之地諸暨城小
而偪於張虜雖以重兵鎮之虜猶數犯境上今年春遂
大率其屬入冦邊吏告警公合將士由嚴陵馳援距諸
暨新城十里曰龍潭據其地與冦相持明日冦以我師
新集空壁豕突而前公望見即下令曰彼衆我寡惟効
死斬擊耳毋掠人馬貪而失利又仰而祝曰願天佑社
稷微臣不敢愛其生以縱敵於是將士皆奮公策馬䧟
其中堅手槍斃數人左右縱擊遇者靡地躪而殲之流
血膏野斃者萬餘人逐北虜其驍將百數十人凱旋之
日上功幕府公推兩指揮羣帥之力居多天子嘉念之
賜予甚渥昔南仲召虎左右王室戡除冦戎詩人歌之
不以二人克專勤勞顧乃歸美天子之命稱誦四方之
平今日之事惟授任得人以故公與將士茂建厥績天
下聞者皆知我師之罔敵舉羣雄而脱其距角合海内
而登於大一統之治昭哉徴乎其在兹矣不可喑無紀
述廼叙而賦之以脩凱奏焉詩曰
天造草昧篤生真主暨厥良弼大啟土宇自淛之東郡
邑棋布阻山帶川樹屏為固與敵相制邦之門戸匪親
與賢疇克畀付桓桓我公兩有文武龍節虎符來自王
所坐總省轄出奠邦土于宣于蕃孰敢余侮蠢爾張孽
竊活鼎釡以其螳臂抗我戎輅嵗直乙巳中繩建斗大
裒厥兇罙入我阻偪我新城揺我黎庶勢如累卵岌其
可怖邊吏驚告公起馳赴軍于龍潭柵其髙阜轅門方
樹士食未饇冦偵我勞謂可拾取蝟興蜂午鼎來縱横
深絶其澗髙馮其陵有輕我心不知我勁我用大奮奮
其忠貞師直為壮彼則何名以少擊衆在古可徴爰令
衆旅告厥神明願天保佑爾衆欽承毋利虜獲不竭股
肱望其前鋒公則是膺挺身躍馬其揚如鷹如鷹如虎
其徒烝烝如雷如霆孰震弗崩束戈就殞投刃乞生倐
□紛紜席巻而平流血殷野横尸一成匪曰嗜殺亦豈
窮兵冦來授首惟惡是懲既懲其惡亦罔不矜亦莫不
寜天開日明衿甲旋斾肅肅其征椎牛饗士獻俘于廷
皇心允懌是用大賚公走入覲稽首拜錫明明我皇制
勝萬里師力臣武悉任指使滄海波平金微道啟防風
不朝塗山用入恵廸有慶從逆自殪公昔受鉞志在敵
愾繼今以往尚罔或怠不怠不亟公心抑抑下民是依
庶士是式為邦柱石以殿皇國皇國既平四夷既率公
之孫子與國罔極
　　招鶴辭
　世言鳥之夀者必曰鶴禀氣最清恒游於陽逺可千
　嵗誠羽族之宗長仙人之控馭也余家二鶴其一縞
　而緇赬頰而頂不丹與相鶴經言不類雅善舞其一
　丹頂青趾羽毛姢姢甚净潔方效舞而斃余憫之將
　世所謂夀者非邪抑乘剛風駕飛仙下上於𤣥間固
　不得而知也乃招之辭曰
鶴之去兮下土方橧不可巢兮悵孰與之翺翔三桑無
枝兮望蒼門而未陽西母折勝兮恐鄧林之不芳鴟厲
吻而嘯號兮鶝銜矢以為長仁鳥髙逝兮杳莫聞其歸
昌牛哀化而為虎兮雖含靈而無良莽蓁蓁而阹迾兮
括隱隱而機張疇復殪彼䝟貐兮驅百怪以伏藏鶴之
去兮海是泊浟湙無垠兮深入㝠漠天呉九首兮仡立
而可愕海童之么麽兮又唏而相薄歸墟合夫尾閭兮
三神峙而參錯何飛㢘之弗戒兮舟欲進而忽却抶象
而駕蛖魚兮將往來以乘蹻觀蕩蕩於天外兮求地軸
之所託懼鰲力之不任兮𤣥黄雜而揮霍鶴之翔無逺
遥大圜於穆兮上積清寥澹至人之無為兮與清光以
遊遨騁騏驥於天路兮左玉女而右松喬齊騫騰於風
背兮吹參差之洞簫恍出有而入無兮非世俗之所服
憑髙雲以結思兮極勞心之悽惻昔余覽夫幽經兮嘉
金行之肖儀曰吐故而納新兮嵗千祀以為期朝澡神
於秋水兮夕申警乎湛露曽日月之㡬何兮忽溷澖而
莫之主仙既不可睹兮彼又得而馭之世不可以容穟
兮将羽化而去之萬類之芸芸兮何有於定姿曶神竒
而馮生兮鯈臭腐以焉歸鳶何飛而戾天兮魚何躍而
在沼鳳何覽而來下兮龍何欲而能擾氣實使之然兮
孰觀其徼妙夏蟲之疑冰兮取誚於知道上下為宇兮
四表為樊大和訢合兮含生孔蕃曷不古處兮樂全其
天麐折足於車子兮徒反袂而泗漣龜曳尾於泥塗兮
懼觸罟而造鑽觀既往而知來兮惟委順於陶甄援雅
琴以發彈兮聊釋余之中悁亂曰山海浩兮蔽虧城郭
繚兮委蛇人民是兮今豈非芝三秀兮可療饑盍歸乎
來兮丁令威
　　白鹿引
士之在公者不欲以簿書刀筆自穢恒曰吾吏隱也號
於人而人稱之亦曰彼誠吏隱也有一人焉以刀筆稱
論其能則必以為訾已矣求若古人隱於吏者則自京
師逹乎郡邑槩未之見焉何其鮮也今年秋余以疾歸
畊田里有白鹿生者與余過焉嘗聞鹿千百嵗者始白
匡廬衡霍間古仙人乘之以遨遊於金庭不死之鄉安
肯屑意人世乎吾懼不足以承左顧生曰子以錙銖富
貴茍朝夕之生於岩穴者即仙也邪安土而不詭於人
類者非其儔邪則子亦不知道矣余聞而異之留與之
處投袂而去他日問諸其友則曰此武城周生也生客
廣陵辟地東南雖阨甚不戚貴人聞者辟以自佐即不
拒趨事襜襜然未嘗職吏牘或以吏訾之即笑視曰是
刀筆者何負於人獨白鹿生非吏邪其為人如此雖其
友亦莫盡知之古所謂依隱以玩世者其生也哉葢學
老子者乃賦白鹿之引歌以招之云
鹿之呦呦兮彼姝者子非仙之儔兮尚何求兮鹿之伎
伎兮彼姝者子世莫係累兮是以從吾志兮大車連駟
吾不知所税兮
　　少梅賦
　少梅者以其抽毫象物託意於梅而命之也余為之
　賦則屈子所謂置以為像者云
夫何一嘉植兮忽肖儀而孰主觧余衣以盤薄兮馳余
思乎瑶之圃若有人兮獨立乎千古冰為魂兮玉雪其
度澹遺世以逍遥兮負姱節而不可拔恍頩然而一見
兮若經年之逺别散縞衣於空明兮駕飛龍以超忽情
惝怳以揺曳兮氣漫汗而揮霍歘雲蒸而飈厲兮紛又
繼之雨雹撫陽閼與喬如兮齊造化於一指驚建木之
既椔兮眷瑶華其何異靚㛹姢而淩波兮浩綽約乎崇
阿向北風而含韻兮承南服之沖和春渺渺兮何其望
美人兮天一涯折芳馨兮延佇将以遺兮所思大化不
停兮細入無垠髙下散殊兮其機孔神服貞白以自嘉
兮今胡為此滋垢也豈隨時而變化兮懼夫人之逐臭
也豫章不辨兮樗中繩墨棄厥箘簵兮矢蓬以為直憫
衆芳之蕪穢兮天肅殺以戒寒竊獨揆其中情兮豈云
異夫荃蘭何靈均之好脩兮結珮纕而弗睇吾将歛而
就實兮和商鼎以進帝嗚呼朂哉兮保兹令美世莫諒
其真兮尚識其似
　　湘筠辭
湘之山兮西迤湘之水兮東騖何箘簵兮孔多望不極
兮湘之浦帝子去兮雲中俾夫人兮延佇曾莫樹兮椒
蘭又莫㩜兮蘅杜載雨兮載隂滔滔兮誰與渡将以遺
兮琅玕抱幽貞兮永固
　　于蒍于歌
　于蒍于歌者唐魯山令元徳秀之所作也開元中車
　駕東幸徳秀使童男歌於道上帝歎曰賢人之言也
　而後世無聞焉庸取晉束晢補詩之意為之歌曰
于蒍于道不容車豈不容車戒無虞虎臣執轡無疾徐
省方廵守周八區皇不出守民不蘇皇出征皇躬弗寜
守以時古有程童何知皇孔明扇巍巍業兢如日之升
如月之恒不虧不傾四方觀厥成
　　風雷引
烈烈兮轟轟為飈兮為霆迅發兮震驚薄太虚兮下上
聲謂天懠兮孔仁孰司柄兮赫厥靈民無愕兮載寜威
既揚兮沛澤零
　　長清操
河水之清兮清且漣漪我泳其流兮而源之不知我飲
而鑒兮我何求思朂兮朂兮毋揚其波兮毋淈其泥
　　思沂操
　曾氏有居越者睠焉不忘魯之舊鄉余以聖賢之道
　不下帶而存也作思沂操以廣其志云
沂之水兮泱泱曷不歸乎以浣我裳我思兮孔長沂之
水兮湜湜曷不歸兮以沐我徳我思兮心惻沂可思兮
亦可泝予鼓而舞兮喟吾之與兮
　　越水操
越水浟浟兮不可以方舟旋桓有魚兮不可以為鱐九
罭寸目兮豈不密且周惟魴及鮪兮竭澤是求有獺有
獺兮復跂于洲
　　長山操
長山之下兮翳翳其木易于原田兮亦有嘉榖孰馮於
陵穿余之屋不以我為虞兮反縱爾毒匪兕匪虎兮曾
莫我敢逐
　　瞻彼日矣
　此美孝子愛日也孝子有毋眉夀不能已其喜懼之
　心焉故作是詩以美之
瞻彼日矣嵗月其征言念母矣胡考之寜人各有生匪
恤我私母也在堂燕處孔時載省載温載奉甘旨載笑
載言載酌之醴以志為養則有多祿如何孝思惟日不
足瞻彼日矣迅逾飛翰明登于天忽薄于山言念母矣
雖百其年此日不愛後視則愆亦既愛之匪金圭璧一
寸之晷天實我錫錫兹難老永有夀考孰慰母心惟忠
是蹈在昔張仲厥徳允臧篤斯不忘錫類于家邦
　　之子于征
　此美監(闕/)陳生也陳生歸省其母因迎養於京師故
　朂其行以慰其母心焉
之子于征有楚者衣翼彼北風翩其以歸豈忘在公爰
恤爾私惟皇有命來慰母思之子于征言汎其艫明發
于越夕濟西吳薄登于畿安車載驅惟皇有命将母來
居之子有母令儀有怭養則有祿皇斯爾錫曷以報之
顧懐罔極竭爾臣節廼殫子職
　　新城頟頟
新城頟頟孰究安宅帝綏東人命我邦伯邦伯蒞止作
之司轄慎廼夙夜奮其桓撥弓矢斯抗戈鋭孔鑠冦來
授首開門可斫新城膴膴疇敢余侮邦伯惟翰遵養其
旅野無舉燧田有栖稌偃旗卧鼓不試亦武如彼雷行
濡以甘雨民斯樂胥帝靡東顧自東徂西自南徂北芒
芒禹迹肇我邦域我民綏矣我公歸矣令聞令望執徳
不回受祿不貲公則有之民何貺之薄言酬之惟天子
是毗下民是宜
　　南箕長好風
南箕長好風東畢復好雨隂魄生自西終夕成乖阻悠
悠望彼蒼脉脉不得語起坐酌酒漿北斗在庭户
　　冬日何可愛
冬日何可愛夏日何可畏矯首問義和義和不停轡寒
燠相代更天運自有常但惜愛日短不及畏日長
　　日出照髙樹
日出照髙樹翳翳綠當户端居念友生淹泊何處所西
路阻且長東流莽回互豈云阻音容亦乃乏書素懐徳
必有隣興言自中古振衣起彳亍見此褐之父
　　鬱鬱孤生桐
鬱鬱孤生桐託根鄒嶧顛皎皎白素絲出自岱畎間一
朝奉庭貢妙合良自然桐以為君琴絲以為君絃中含
希世音置君離别筵征馬慘不嘶僕夫跪當前君行千
里道豈惜一再彈南風日𣺌𣺌清商動山川和者昔已
寡聴者今亦難
　　人生苦偪側
人生苦偪側莫處蠻觸間殺機起不測朝夕相構患尺
書下齊城丸土封秦闗用意何嶇﨑舉世尚其賢湯泉
自長温蕭丘自長寒天地有至性貧賤吾所安
　　維南有佳鞠
維南有佳菊風露發清姸離離綠玉樹粲粲黄金錢色
含坤裳美質抱日精圎藴靈自女几滋布彌樊川既入
神后品還充仙子飡中夀登百嵗上夀延千年千年與
百嵗何異瞬息間獨有幽貞節可比金石堅託以奉君
子嵗晏期弗諼
　　擬古
一夕復一夕一朝非一朝昨見春花開忽睹秋葉飄人
非金石姿安得長不凋窮年事觚翰駕言逺游遨手提
具櫑劍拂拭鸊鵜膏含精變光采上薄青雲霄願君勿
棄置佩此長在腰南山有猛虎西江有長蛟斫蛟取猛
虎始貴非鉛刀
白馬誰家子翩翩新少年寳帶千金裘鞍埀兩櫜鞬五
侯爭馳鞚七族莫比肩來往長楊間㨗出飛鳥先朝從
羽林獵夜展秦樓筵前楹列庭實中庖具珍鮮趙女舞
䨇袖呉姬調七絃張急調髙起酒盡意彌堅恨無美人
贈中激壮士肝暌離各自愛重來還復然
節節復促促雄鳴雌自續借問此何音有鳥人不畜三
文被身體五采爛盈目聲諧九成奏靈出衆羽族自從
阿閣傾再改岐山卜千年不來儀四野多􁍄贕世徳誠
已微天路清且穆願因東南風吹度玉笙曲
長安萬里堠日日送逺行輕車列千駟驃騎懸䨇旌西
出横門道意氣傾公卿鈹㦸夾左右部曲聨若星疾驅
呼延塞深入休屠城旄頭無時落邉風旦莫驚單于方
力格中帳起心兵刻功燕然石受爵天子廷既獲世間
願復埀身後名借問毛錐子區區何足營
梧桐生朝陽不附衆木林上枝拂雲漢下根固重隂嵗
久材質古斵為姚氏琴朱絃縆横理加以玉與金徽軫
何粲粲清彈揚妙音重華不可見懐思意何深
千里不唾井與君相别難風塵雖異路恒願同悲歡在
金莫為玦在玉當為環聨以翠織成宛轉衣帶間相望
胡與越寸心良自堅日入已三商憂來翻百端遥遥託
清夢不知寒夜䦨
日長自愛惜夜長復悽惻人生㡬何時少壮已非昔涼
風動萬里起念南與北山川路杳杳車馬去不息燕趙
髙聲名荆揚壮材力仲尼七十説未遇身削跡為雲不
上天焉能雨八極
昔聞崐山禾結實大如黍一食能療饑再餐可輕舉太
和溢肌髪含真逐仙侣左盻東華君右招西王母蒼籙
手共開金册笑相旅后皇降嘉種寜遣同宿莽杲杲晨
出日祁祁載隂雨煦被非一朝長此千萬古
飲酒須飲醇結交須結真貌合不足貴言合寜可珍長
安桃李樹家家是陽春常時握手者孰是同心人呉中
有䨇劍一奉洛陽賔精靈颯以合萬里情相親
　　示順生
去日不可追來日猶可期朝采六藝英夕玩忘其疲海
是衆水積聖亦途人為挾册自有得焉用比臯䕫
明招山中人髙義無等倫恨子弗見之一去五百春我
學如贅疣未成先悞身誤身身不淑誤世心不仁
大音在天地浩浩空山河作者推李杜於古未足多至
哉風與雅采之委巷歌世人事琱琢伐柯徒伐柯
嚴霜十二月雞鳴思逺道逺道方迢迢客行何草草朅
從汴水來復鼓秦淮棹秦淮梅栁樹物色今年早
　　東望赤城山送友人
東望赤城山逺在滄海頭雨雪方霏霏行人不可留衣
裳好結束文采珊瑚鈎早傳一札書為報東諸侯書報
東諸侯藿食懐逺憂鄭䖍所臨郡山多少田疇居民煮
海水海盡民始瘳丹丘有羽人嵗晏長悠悠
　　游仙詩
夙志慕仙術笑傲人間春朝陪瑶池燕莫揚滄海塵道
逢安期生遨逰乘采雲粲然啟玉齒遺我紫金文天地
此中畢世人不得聞受之今十年留待逍遥君青鳥從
西來飛去扶桑津寄書久不到白首悲秦人
　　寄陳子尚錄事
東甌有一士周遊吴楚間一嵗一歸養四十來作官人
生貴得意寄書忽長歎芳蘭委蔓草霜露復摧殘寸心
欲焉託相望隔山川出門道路惡起伏千萬端直性不
得遂此道自古然寄書當路者下流良獨難
　　襍興
　至正壬辰之春余卧病始起遭時多故奔走山谷間
　觸物興懐忽復成什合而命之曰襍興
蚤嵗苦憂患况兹抱沈疴展轉不能寐夙夜如枕戈骨
肉交相持朋友亦屢過感時寒燠易無乃久愆和石閭
有三秀崑丘多玉禾逹人貴知命永言心匪它
病起不飲酒客來意何如四座皆春風燕燕深相於富
有富貴交賤有貧賤趨古道吾所愛今人寜見迂忘情
衡門下言笑色旉腴忽淹嵇康駕何煩翟公書
水煩魚不大馭促馬已疲法令貴寛厚牛毛安所施秦
風蕩六合賦役懸髙卑料民事隱覈簿書日孜孜君卿
嘗見嗟諒者以為宜其勢如張弓後來誰弛之詩人咏
豈弟勞人千載思
緣山列城郭嵗久亦已頽羽檄來何方工作殷如雷六
丁運巨石泉扉蕩然開不知誰家墳暴露骨與骸古碑
置城頭歎息三徘徊死者何所知但為生者哀
巴陵韓希孟淑質自天挺一為軍中虜視死猶一暝自
云瑚璉器不肯作溺皿借此清江水葬我全首領願魂
化精衛填海起成嶺皇天如有知許我血面請書帛字
不滅千嵗光炯炯躑躅戎馬間丈夫可以警
野王有二老矯若䨇鳳雛不栖惡木枝寜啄中田粰翺
翔千仞上覽徳周八區赤符啟帝子鏘其應瑶圗一鳴
洞黈纊再舉凌天衢飄颻不可縶漢網亦已踈至哉髙
尚風念此其誰歟恐非嚴光倫意乃董公徒
偶家長山下遂與世途逺泉聲挂屋角曉見池水滿日
出生清華風來送餘善大化無端倪寜謂心有眼床頭
遺古書嵗月忽已晚玩之不能了聖哲有憂患
　　卧龍岡觀賈秋壑故第
宋祚移東南㑹稽國内地白日照城郭相君開甲第蜿
蜒龍臥岡髙出列雉背審曲立萬楹增雄踰九陛飛栱
淩丹霞交疏激清吹上極髙明居下有幽深隧棲甲戒
不虞為計亦已至以此忠社稷寜復憂隕墜揚揚昧所
圗擾擾復多制崦嵫日西薄祝栗風南厲魯港十萬師
開鉦一聲潰木披本先蠧堤壊川如沛詩人謹厲階人
禍豈天意至今王夷甫百罰有餘戾摩挲岡頭石零落
重奎字山川一何悠蒼莽鴻飛外舊時賀老湖酒船總
堪繫吾寜慕賢達聊以抒長慨
　　吕梁硔
河水趨山東四曠無險塞吕梁扼其衝凛若萬强敵水
勢與石鬬終古怒未息舟行齦齶間衆挽不餘力進始
踰跬歩退忽落千尺長年起相語兹土神所職登祠奉
嘉薦拜跪陳下臆船頭勇牽䌫檣表髙挂席好風東南
來送我天北極叱馭誠足欽埀堂詎遑恤昔聞莊叟言
有山在離石懸水三十仞魚鼈皆辟易孰隳天地性遂
拯生民溺鴻飛九州野吾願觀禹跡
　　夜過梁山濼
日落梁山西遥望夀張邑洸河帶濼水百里無原隰葭
菼參差交舟檝窅窕入劃若厚土裂中含元氣濕浩蕩
無端倪飄風向帆集野濶天正昏過客如鳥急往時冠
帶地孰踵萑蒲習肆噬劇跳梁潛謀固坏蟄古云萃淵
藪豈不增怏悒蛙鳴夜未休農事春告及𣺌焉江上懐
起向月中立
　　益清堂為國子生張伯髙賦
髙堂思何浩宛若臨瑶池碧水皆種蓮垢氛安得緇玉
質皎自内朱華爛相輝不矜顔色麗豈憂零落滋馨香
無時發窈窕随風吹堂中有美人佩服芳霏霏興言誰
與晤慨慕此良時寜無百年賞願結千載期流芳在人
世樹徳諒如斯
　　書黄賀州平蠻事後
荆楚綿百越襟帶極遐裔連山限車轍外薄海無際風
氣何紛龎羣蠢動相噬古雖郡縣置畫地出租税負險
恒自固犬牙植形勢聚若蜂螘來散如鳥䑕逝堯仁不
能覆往往思一薙懸兵萬里外暴露䝉瘴癘亦有内齊
民詿誤混狂猘巢穴牢弗破根本先自殪天遺槃瓠種
出入民患害聖哲或不虞窮討良非計皇靈冒下土赫
赫火俱厲日月所出入有生盡懐徠賔賀﨑嶇間苞蘖
久聨締遣吏得黄侯為國開信誓王師不血刃緩頰下
椎髻列功奏天子璽書逺頒賚賜以大銀盌副之金帛
對嶺海數十城安得百其喙我聞范史言此屬非難制
力弱校弄薄非可羌戎例漢廷慎擇守祝良復誰繼侯
今鬚盡白侯心甚豈弟分符浙水上應念東人勩蠻徭
尚有知東人敢忘惠作詩勸不隕庶以示來世
　　西村老人隱居
振轡起陳力投簪遂辭祿吾今見伊人逍遥在郊牧令
節春載陽芳辰日初旭鳥鳴髙樹顛牛飲澗溪曲翳翳
桑柘隂藹藹來牟熟耰耔返故畬經過候新躅髙榻生
風涼練衣無暑溽披帙欣自悟臨觴復誰屬情真不厭
客意豁已忘俗列生談力命老氏貴止足
　　夜宿寳石精舎
出郭隨稚子薄暮投山扉葉落故園樹危柯風更悲勞
生各已息不知夜何其上人池閣中燈火深相依盈樽
豈無酒多病久不持啖我園中菓飽我以豆糜出戸見
明月踏月褰裳衣悠悠故意長落落新知稀冉冉嵗云
暮百爾慎所歸
　　京口紀行
大江風西來波濤一何浩我舟不得發徘徊越昏曉衡
運已朔易曜靈忽東杲早出南徐州草乾霜露少慘慘
沙塵飛軋軋車輪繞寒氣來薄人重裘僅如縞日髙衆
鳥翔天末孤帆杳川流與岡勢合㳫自回抱人生大塊
間孰能出其表勉為辛苦行益見顔色槁人言野多虎
前驅善相保顧非千金軀秪欲仗穹昊共子陳此情歸
來卧蓬島
　　南京遇蘇平仲編修
南州苦寒月雨雪久不雱風沙滿長道四顧心飛揚君
子有行役束書歸故鄉故鄉浙水上逺在天一方父母
及兄弟昔别今五霜我昨來自東音問不得将為言起
居好良足慰子腸巍巍帝王都濟濟人物塲噦噦爭先
鳴翩翩廼髙翔六館走相送如失孤鳳凰惜兹嵗華晚
眷彼川路長臥聴呉門鐘歸共越人航上堂拜家慶兄
弟同樂康歡言酌春酒拜舞迎春陽願言千丈暉長照
百年觴
　　歸故山
西阜髙見日今朝故山裏萬木風已微白雲忽孤起池
邊記昔行城郭無人至三秋相望深獨抱悠悠意出郭
懐所親復上橋南路大田美多稼嘉澤何愆度人皆望
秋實凄其已風露杖策陂中行低徊亦奚故
　　命童
今晨雨新歇日出東南隅草樹有佳色當軒散紛敷歡
言命童僕治我園中蔬幸此琴册暇且復一荷鉏雖有
黽勉勞良足具中厨但恐惡草長不治成荒蕪世事每
如此豈敢忘勤劬
　　青霞洞天偕章三益僉事觀石橋
太末一為客倐忽三四齡常恐𤣥髪變未諧滄海情今
晨屬休暇文彦皆合并方舟濟沙歩飛葢指岩扄青霞
天之表赤日午正停息隂無擇木抱渴無藏冰寜知大
火維有此真福庭巨石跨千尺如梁架青冥深疑地肺
開洞見天光明玉樹交左右禽鳥無一聲涼風度如水
炎濁蕩然清昔聞偶奕者坐隱交心兵相持勢方急旁
睨耽若醒柯爛胡不歸海枯固其恒蠻觸遞翻覆大化
何由停不如飲美酒且置石間枰
　　張節婦
人生為夫婦結髪因相依恩愛在偕老零落中路岐夕
坐守空閨晨興簪惡笄身為張氏婦㷀立將安歸願言
持寸心如石無改移上奉百嵗姑下哺兩男兒兒雖媵
所出孰匪夫體遺烝嘗茍有託門户亦足持瞻望恐弗
及劬勞庸敢辭鄉人敬婦徳縣官尊母儀二子伯與仲
孝思長不衰相見髪種種猶説襁褓時故家海東頭波
濤誠渺瀰獨有䨇柏舟可以濟艱危行者曾弗操令人
怨蛾眉
　　桐谷山房
客從山中來為言山中居種樹不作琴清隂常繞廬翛
然窗几間中有竹素書上窺聖人奥下抉百代殊寥寥
千古意問子今何如勿學臧與谷亡羊苦多途願企心
齋人不逺復爾初歸無庭前柯應見䨇鳳雛
　　贈鄭生叔車
游子不顧逺停橈江上春冀方有來客白髪乃吾親十
年阻南北一見融心神天道諒不慆嗟嗟行路人
　
　
　
　
　
　
　
　胡仲子集巻十
　胡仲子集後序
孔子曰有徳者必有言夫言心聲也心㴠乎徳而言發
諸口非能言之謂也是故君子之行道心茍得之言則
發之得乎深者發之𢎞得乎精者發之確唐虞三代之
盛聖賢並作徳之發於言者渾渾噩噩不可涯涘至孔
子時格言大訓壹皆本乎徳之發則郁郁然彬彬然出
其門者雖稍分其科終不愧乎孔子者也秦漢以來能
言之士非不夥矣較於唐虞三代孔子之門則徳有慊
焉逮及唐宋諸子間出得之既博發之尤醇使列聖之
道晦而復明如日中天其亦無愧於孔氏之徒至今人
樂誦而説聞之元氏有天下光岳之氣未分有徳有言
者迭起其間亦一時文獻之美剛生也後不得聆諸老
之謦欬而窺其徳之淺深嘗私竊為憾幸洒掃潛谿宋
太史公及長山胡先生之門俱獲受其徳教太史公所
得也深先生所得也精其言之皆確而𢎞者剛日諦玩
之味於口飫於心而不敢釋諸身也國朝初太史公出
握文衡居禁代天子之言言之發於徳者有集傳於世
矣先生繼亦被召與修元史史成詔職詞垣以備顧問
而力以疾辭重賜白金文綺俾歸振教鐸於姑蔑之郡
未㡬復以老辭還處長山之陽一日盡以其所著書命
剛曰吾老矣将以斯文授子子其勉之剛再拜受教惟
謹先生蓄徳而著言本乎六經參乎史漢以及諸子訇
乎其有聲炳乎其有光若明堂之朝嚴階陛盛冠裳而
侯伯華戎之分截如也若泰壇之祀列陶匏燔牲玉而
龍衮璪冕之容恪如也先生恒不以為足逮老而志不
少衰每片言之出士林傳誦王公大臣爭虚左延譽以
不得見為恨而天下學士仰之如景星卿雲将謂再起
蒲車置於玉堂之署黼黻皇猷彌綸文化而整飭一代
之言不幸先生以今年春正月九日卒於家於是慕先
生之徳思誦其言有未得者咸相與欷歔太息剛也不
敏安敢秘先生之言而靳其徳敬倣荀卿賈誼諸書文
居詩賦之首編次成帙號胡仲子集通若千篇既請太
史公序其端將與願學先生者同以為法而浦陽義門
王氏復之父子徳先生之教言遂謀刋梓以傳王氏合
食五世斯豈非其義舉歟洪武辛酉冬十一月望日門
人同郡劉剛謹序
　
　
　
　
　
　
　
　
　
　
　
　胡仲子集後序
