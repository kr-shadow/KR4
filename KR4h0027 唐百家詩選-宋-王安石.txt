#+TITLE: 唐百家詩選-宋-王安石
#+DATE: 2018-05-12 10:20:43
#+SOURCE: github.com/kanripo/KR4h0027 master 0a3a1a1d                
欽定四庫全書　　　　　集部八
　唐百家詩選　　　　　　總集類
　　提要
　　　　臣等謹案唐百家詩選二十巻舊本題宋王
　　　　安石編其去取絶不可解自宋以来疑之者
　　　　不一曲為解者亦不一然大抵指為安石惟
　　　　晁公武讀書志云唐百家詩選二十巻皇朝
　　　　宋敏求次道編次道為三司判官嘗取其家
　　　　所藏唐人一百八家詩選擇其佳者凡一千
　　　　二百四十六首為一編王介甫觀之因再有
　　　　所去取且題云欲觀唐詩者觀此足矣世遂
　　　　以為介甫所纂其説與諸家特異按讀書志
　　　　作於南宋之初去安石未逺又晁氏自元祐
　　　　以来舊家文獻緒論相承其言當必有自邵
　　　　博聞見後錄引晁説之之言謂王荆公與宋
　　　　次道同為羣牧司判官次道家多唐人詩集
　　　　荆公盡即其本擇善者籖帖其上令吏抄之
　　　　吏厭書字多輒移所取長詩籖置所不取小
　　　　詩上荆公性忽畧不復更視今世所謂唐百
　　　　家詩選曰荆公定者乃羣牧司吏人定也其
　　　　説與公武又異然説之果有是説不應公武
　　　　反不知考周煇清波雜志亦有是説與博所
　　　　記相合煇之曽祖與安石為中表故煇持論
　　　　多左袒安石當由安石之黨以此書不惬於
　　　　公論造為是説以解之託其言於説之博不
　　　　考而載之耳此本為宋乾道中倪仲傳所刋
　　　　前有仲傳序其書世乆不傳
　　　國朝康熙中商邱宋犖始購殘本八巻刻之既
　　　　又得其全本續刻以行而二十巻之數復完
　　　　當時有疑其偽者閻若璩厯引高棅唐詩品
　　　　彚所稱以明皇早度蒲闗詩為開巻第一陳
　　　　振孫書錄解題所稱非惟不及李杜韓三家
　　　　　即王維韋應物元白劉栁孟郊張籍皆不及
　　　　　以證其真又殘本佚去安石原序若璩以臨
　　　　　川集所載補之其文具載若璩潛邱劄記中
　　　　　惟今本所録共一千二百六十二首較晁氏
　　　　　所記多十六首若璩未及置論或傳寫讀書
　　　　　志者誤以六十二為四十六歟至王昌齡出
　　　　　塞詩諸本皆作若使龍城飛將在此本作盧
　　　　　城飛將若璩引唐平州治盧龍縣以證之然
　　　　　詩人誤用往往而然不必曲為之諱唐三百
　　　　　年更無一人稱盧龍為盧城者何獨昌齡杜
　　　　　撰地名此其過尊宋本之失有不可為典要
　　　　　者矣乾隆四十三年三月恭校上
　　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　總　校　官(臣/)陸　費　墀
唐百家詩選原序
音有妙而難賞曲有髙而寡和古今通然無惑乎唐百
家詩選之淪没於世也予自弱冠肄業於香溪先生門
嘗得是詩於先生家藏之秘竊愛其㧞唐詩之尤清古
典麗正而不冶凡以詩鳴於唐有驚人語者悉羅於選
中於是心惟口誦㡬欲裂去夏課而學焉先生知之一
日索而鑰諸笥越至於今不復過目者有年矣頃有親
戚游宦南昌因得之於臨川以歸首以出示發巻數過
不啻如獲遺珠之喜惜其道逺難致且字畫漫滅近世
士大夫嗜此詩者往往不能無恨故鏤板以新其傳庶
幾丞相荆國公銓擇之意有所授於後人也雅徳君子
儻於三冬餘暇玩索唐世作者用心則發而為篇章殆
見游刃餘地運斤成風矣乾道已丑四月望日倪仲傳
序
唐百家詩選原序
余與宋次道同為三司判官時次道出其家藏唐詩百
餘編諉余擇其精者次道因名曰百家詩選廢日力於
此良可悔也雖然欲知唐詩者觀此足矣
欽定四庫全書
　唐百家詩選巻一
　　　　　　　　　　　　宋　王安石　編
　　明皇二首
　　　早渡蒲關
鐘鼓嚴更曙山河野望通鳴鑾下蒲坂飛斾入秦中地
險關逾壯天平鎮尚雄春來津樹合月落戍樓空馬色
分朝景雞聲逐曉風所希常道泰非復俟繻同
　　　經魯祭孔子而歎之
夫子何為者栖栖一代中地猶鄒氏邑宅即魯王宫歎
鳯嗟身否傷麟怨道窮今看兩楹奠當與夢時同
　　徳宗一首
　　　送徐州張建封還鎮
牧守寄所重才賢生為時宣風自淮甸授鉞膺藩維入
覲展遐戀臨軒慰來思忠誠在方寸感激陳情詞報國
爾所向恤人予是資歡宴不盡懐車馬當還期穀雨將
應候行春猶未遲勿以千里遥而云無已知
　　薛稷一首
　　　秋日還京陜西十里作
驅車越陜郊北顧臨大河隔河見鄉邑秋風水増波西
登咸陽途日暮憂思多傅巖既紆鬱首山亦嵯峨操築
無昔老採薇有遺歌客遊節囘換人生知幾何
　　劉希夷九首(希夷字庭芝/武后時人)
　　　故園置酒
酒熟人須飲春還鬢已秋願逢千日醉得緩百年憂舊
里多青草新知盡白頭風前燈易滅川上月難留卒卒
周姬旦棲棲魯孔丘平生能幾日不及且遨遊
　　　晩憇南陽旅館
旅館何年廢征夫此日過途窮人自哭春至鳥還歌行
路新知少荒田古路多池篁覆丹谷墳樹遶清波日照
蓬隂轉風微野氣和傷心不可去囘首怨如何
　　　採桑
楊栁送行人青青西入秦誰家採桑女樓上不勝春盈
盈灞水曲步步春芳緑紅臉曜明珠絳唇含白玉囘首
渭橋東遥憐樹色同釵梳映落日緗綺弄春風攜籠長
歎息逶迤戀春色看花若有情倚樹疑無力薄暮思悠
悠使君南陌頭相逢不相識歸去夢青樓
　　　代閨人春日
珠簾的曉光玉顔豔春彩林間鳥鳴喚户外花相待花
鳥惜芳菲鳥鳴花亂飛人今伴花鳥日暮不能歸池月
憐歌扇山雲愛舞衣佳期楊栁陌攜手莫相違
　　　秋日題汝陽潭壁
獨坐秋隂至悲來從所適行見汝陽潭飛蘿䝉水石懸
瓢木葉上風吹何歴歴幽人不耐煩振衣步閑寂囘流
清見底金沙覆銀礫錯落非一丈空朧幾千尺魚鱗可
憐紫鴨毛自然碧吟詠秋水篇渺焉忘損益秋水隨形
影清濁混心跡嵗暮歸去來東山余宿昔
　　　代悲白頭翁
洛陽城東桃李花飛來飛去落誰家洛陽女兒惜顔色
行逢落花長歎息今年花落顔色改明年花開復誰在
已見松柏摧為薪更聞桑田變成海古人無復洛城東
今人還對落花風年年嵗嵗花相似嵗嵗年年人不同
寄言全盛紅顔子須憐半死白頭翁此翁白頭真可憐
伊昔紅顔美少年公子王孫芳樹下清歌妙舞落花前
光禄池臺開錦繡將軍樓閣畫神仙一朝卧病無人識
三春行樂在誰邊宛轉蛾眉能幾時須臾鶴髮亂如絲
但看舊來歌舞地唯有黄昏鳥雀悲
　　　巫山懐古
巫山幽隂地神女豔陽年襄王伺容色落日望悠然歸
來髙堂夜金缸𦦨青煙頹想卧瑶席夢魂何翩翩揺落
殊未已榮華倐徂遷愁思瀟湘浦悲凉雲夢田猿啼秋
風夜雁飛明月天巴歌不可聽聽此益潺湲
　　　春女行
春女顔如玉怨歌陽春曲巫山春樹紅沅湘春草緑自
憐妖豔姿糚成獨見時愁心伴楊栁春盡亂如絲目極
千餘里悠悠春江水頹想玉關人愁臥金閨裏尚言春
花落不知秋風起嬌愛猶未終悲凉從此始憶昔楚王
宫玉樓籹粉紅纖腰弄明月長袖舞春風容華委西山
光隂不可還桑林沒東海富貴今何在寄言桃李容胡
為閨閤重但看楚王墓唯見數株松
　　　孤松篇
蠶月桑葉青鶯時栁花白澹豔烟雨滋敷芬陽春陌如
何秋風起零落從此始獨有南澗松不歎東流水𤣥隂
天地冥皓雪朝夜零豈不罹寒暑為君留青青青青好
顔色落落任孤直羣樹遥相望衆草不敢逼靈龜卜真
隠仙鳥宜棲息恥受秦帝封願言唐侯食寒山夜月明
山冷氣清清凄兮歸風集吹之作琴聲松子卧仙岑寂
聽凝野心清泠有真曲樵採無知音美人何時來幽逕
委緑苔吁嗟深澗底棄捐廣厦材
　　王適一首
　　　詠江濱梅
忽見寒梅樹開花漢水濱不知春色早疑是弄珠人
　　韋述一首
　　　晩渡伊水
悠悠涉伊水伊水清見石是時春向深兩岸草如積迢
遞望洲嶼逶迤亘津陌新樹落疎紅遥原上深碧囘瞻
洛陽苑遽有長山隔煙霧猶辨家風塵已為客登陟多
異趨徃來見行役雲起早已昏鳥飛日將夕光隂逝不
借超然慕疇昔逺遊亦何為歸來存竹帛
　　盧象十首(開元天寳時人/)
　　　雜詩二首
家居五原上征戰是平生獨負山西勇誰當塞上名死
生遼海戰雨雪薊門行諸將封侯盡論功獨不成
君家御溝上垂栁夾朱門列鼎㑹中貴鳴珂朝至尊死
生在片議窮達由一言須識苦寒士莫矜狐白温
　　　八月十五日象自江東止田園移莊慶㑹未幾
　　　歸汶上小弟幼妹尤悲其别兼賦是詩
謝病始告歸依然入桑梓家人皆佇立相候衡門裏疇
類皆長年成人舊童子上堂家慶畢願與親姻邇論舊
或餘悲思存且相喜田園轉蕪沒但有寒泉水衰栁日
蕭條秋光清邑里入門乍如客休騎非便止中飲顧王
程離憂從此始兩妹日成長雙鬟將及人已能持寳瑟
自解掩羅巾念昔别時小未知疎與親今來識離恨掩
淚方殷勤小弟更孩幼歸來不相識同居雖漸慣見人
猶黙黙宛作越人言殊鄉甘水食别此最為難淚盡有
餘憶
　　　寄江上段十六
與君相識即相親聞道君家住孟津為見行舟試借問
客中時有洛陽人
　　　贈劉藍田
籬中犬迎吠出屋候柴扉嵗晏輸井税山村人暮歸晩
田始家食餘布成我衣對此能無事勞君問是非
　　　白髮
我年一何長鬢髮日已白俛仰天地間能為幾時客惆
悵故山雲徘徊空日夕何事與時人東城復南陌
　　　鄉賦後自鞏還田家因謝鄰友見過之作
雞鳴出東邑馬倦登南巒落日見桑柘翳然丘中寒鄰
家多舊識投暝來相看且問春稅苦兼陳行路難園塲
近隂壑草木皆凋殘峰暗雪猶積澗深冰已團浮名知
何用嵗晏不成歡置酒共君飲當歌聊自寛
　　　竹里館
江南冰不閉山澤氣潛通臘月聞山鳥寒崖見蟄熊栁
林青半合荻筍亂無叢囘首金陵岸依依向北風
　　　和徐侍郎叢篠詠
中禁夕沈沈幽篁别作林色連雞樹近影落鳯池深為
重凌霜節能虛應物心年年承雨露長對紫庭隂
　　　宴别趙都䕶
結客候旌麾元戎復在斯門開都䕶府兵動羽林兒黠
虜多翻覆謀臣有别離智同天所授恩共日相隨漢使
開賓幕胡笳送酒巵風霜迎馬首雨雪事魚麗上䇿應
無戰深情屬載馳不應行萬里明主寄安危
　　孟浩然三十三首(字浩然襄陽人開元天寶間以/詩聞於時不仕卒年五十二)
　　　湘中旅泊寄閻九司户防
桂水通百越扁舟期曉發荆雲蔽三巴夕望不見家襄
王夢行雨才子謫長沙長沙饒瘴癘胡為苦留滯乆别
思欵顔承歡懐接袂接袂杳無由徒増旅泊愁清猿不
可聽沿月下湘流
　　　嵗暮歸南山
北闕休上書南山歸敝廬不才明主棄多病故人疎白
髮催年老青陽逼嵗除永懐愁不寐松月夜窻虛
　　　陪張丞相自松滋江入舟東泊渚宫作
放溜下松滋登舟命檝師詎忘經濟日不憚沍寒時洗
幘豈獨古濯纓良在兹政成人自理機息鳥無疑雲氣
霾孤嶼江天辨四維晩來風稍急冬至日行遲獵響驚
雲夢漁歌激楚詞渚宫何處是川暝欲安之
　　　嵗暮海上作
仲尼既已歿予亦浮於海昬見斗柄囘始知嵗星改虛
舟任所適垂釣非有待借問乗槎人滄洲復誰在
　　　自洛之越
皇皇三十載書劒兩無成山水尋吳越風塵厭洛京扁
舟泛湖海長揖謝公卿且樂杯中酒誰論世上名
　　　王山人迥見尋
歸閑日無事雲卧晝不起有客欵柴扉自云巢居子問
君何所之採藥來城市家在鹿門山常遊澗湖水手持
白羽扇脚蹋青芒履聞道鶴書徵臨流還洗耳
　　　遊精思觀迴王山人在後
出谷未停午至家已夕曛囘瞻下山路但見牛羊羣樵
子暗相失草蟲寒不聞衡門猶未掩佇立待夫君
　　　夜泊宣城界
西塞沿江島南陵問驛樓湖平津濟濶風止客㠶收去
去懐前浦茫茫汎夕流石逢羅刹礙山泊敬亭幽火熾
梅根冶烟迷楊葉洲離家復水宿相伴賴沙鷗
　　　永嘉上浦館逢張八子容
逆旅相逢處江村日暮時衆山遙對酒孤嶼共題詩廨
宇鄰鮫室人煙接島夷鄉關萬餘里失路一相悲
　　　宿業師山房期丁鳯進士不至
夕陽度西嶺羣壑倐已瞑松月生夜涼風泉滿清聽樵
人歸欲盡烟鳥棲初定之子期宿來攜琴候蘿徑
　　　夕次蔡陽館
日暮馬行疾荒城人住稀聽歌知近楚投館忽如歸魯
堰田疇廣章陵氣色微明朝拜家慶須着老萊衣
　　　過故人莊
故人具雞黍邀我至田家緑樹村邊合青山郭外斜開
筵面場圃把酒話桑麻待到重陽日還來就菊花
　　　登鹿門山懐古
清曉因興來乘流越江峴沙禽近初識浦樹遙莫辨漸
到鹿門山山明翠微淺嵓潭多屈曲舟檝屢囘轉昔聞
龎徳公采藥遂不返金澗養芝术石床卧苔蘚紛吾感
耆舊結攬事攀踐隠迹今尚存髙風邈已逺白雲何時
去丹桂空偃蹇探討竟未窮囘艫夕陽晩
　　　裴司功貟司士見尋
府僚能枉駕家醖復新開落日池上酌清風松下來厨
人具雞黍稚子摘楊梅誰道山公醉猶能騎馬囘
　　　送杜晃進士之東吳
荆吳相接水為鄉君去春江正淼茫日暮征㠶泊何處
天涯一望斷人腸
　　　登江中孤嶼貽王山人迥
悠悠清江水水落沙嶼出囘潭石下深緑篠岸傍密鮫
人潛不見漁父歌自逸憶與君别時泛舟如昨日夕陽
開返照中坐興非一南望鹿門山歸來恨相失
　　　晩泊潯陽望廬峰作
挂席幾千里名山都未逢泊舟潯陽郭始見香爐峰嘗
讀逺公傳永懐塵外蹤東林精舍在日暮但聞鐘
　　　同張明府清鏡歎
妾有盤龍鏡清光常晝發自從生塵埃有若霧中月愁
來試取照坐歎生白髮寄語邊塞人如何乆離别
　　　宿終南翠微寺空上人房
翠微終南裏雨後宜返照閉關乆沉㝠杖䇿一遊眺遂
造幽人室始知靜者妙儒道雖異門雲林頗同調兩心
喜相得畢景共談笑暝還髙窻眠時見逺山燒緬懐赤
城標更憶臨海嶠風泉有清音何必蘇門嘯
　　　送友人之京
君登青雲去予望青山歸雲山從此别淚濕薜蘿衣
　　　京還留别新豐諸官
吾道懵所適驅車還向東主人開舊館留客醉新豐樹
繞温泉緑塵昏晩日紅拂衣從此去髙步躡華嵩
　　　江上别流人
以我越鄉客逢君謫居者分飛黄鶴樓流落蒼梧野驛
騎尋雲去孤㠶沿溜下不知從此分還𬒮何時把
　　　上巳日洛中寄王山人迥
卜洛成周地浮盃上已筵鬬雞寒食下走馬射堂前垂
栁金堤合平沙翠幕連不知王逸少何處㑹羣賢
　　　秋登萬山寄張五儃
北山白雲裏隠者自怡悦相望試登髙心隨鳥飛滅愁
因薄暮起興是清秋發時見歸村人沙平渡頭歇天邊
樹若薺江畔洲如月何當載酒來共醉重陽節
　　　夜歸鹿門寺歌
山寺鳴鐘晝已昏漁梁渡頭爭渡喧人隨沙路向江村
予亦乗舟歸鹿門鹿門月照開烟樹忽到龎公棲隠處
嵓扉松徑長寂寥唯有幽人夜來去
　　　與諸子登峴山作
人事有代謝徃來成古今江山留勝跡我輩復登臨水
落漁梁淺天寒夢澤深羊公碑尚在讀罷淚沾襟
　　　赴京途中遇雪
迢遞秦京道蒼茫嵗暮天窮隂連晦朔積雪滿山川落
雁迷沙渚飢烏噪野田客愁空佇立不見有人烟
　　　宿建徳江
移舟泊滄渚日暮客愁新野曠天低樹江清月近人
　　　萬山潭作
垂釣坐磐石水清心自閑魚游潭樹下猿挂島藤間神
女昔解珮傳聞於此山求之不可得沿月櫂歌還
　　　春中喜王九相尋
二月湖水清家家春鳥鳴林花掃更落徑草蹋還生酒
伴來相命開尊共解酲當盃已入手歌妓莫停聲
　　　途中遇晴
已失巴陵雨猶逢蜀坂泥天開斜景遍山出晩雲低餘
濕仍霑草殘流尚入溪今宵有明月鄉思逺悽悽
　　　送從弟邕落第東遊㑹稽
疾風吹征帆倐爾向空沒千里去俄頃三江坐超忽向
來共歡娛日夕成楚越落羽更分飛誰能不驚骨
　　　和張丞相春朝對雪
迎氣當春立承恩喜雪來潤從河漢下花逼豔陽開不
覩豐年瑞安知爕理才撒鹽如可擬願糝和羮梅
　
　
　
　
　
　
　
　
　
　
　
　
　唐百家詩選巻一
欽定四庫全書
　唐百家詩選巻二
　　　　　　　　　　　　宋　王安石　編
　　髙適上六十首
　　　淇上酬薛三據兼寄郭主簿
自從别京華我心乃蕭索十年守章句萬事空寥落北
上登薊門茫茫見沙漠倚劒對風塵慨然思衛霍拂衣
去燕趙驅馬悵不樂天長滄州路日暮邯鄲郭酒肆或
淹留魚潭屢棲泊獨行備艱險所見窮善惡永願拯蒭
蕘孰辭干鼎鑊皇情念淳古時俗何浮薄理道資任賢
安人在求瘼故交負靈竒逸氣包謇諤隠軫經濟具縱
横建安作才望忽先鳴風期無宿諾飄颻勞州縣迢遞
限言謔東馳渺貝丘西顧彌虢略淇水徒自流浮雲不
堪託吾謀適可用天路豈寥廓不然買山田一身與耕
鑿且欲同鷦鷯焉能志鴻鵠
　　　途中酬李少府贈别之作
西上逢節換東征私自憐故人今卧疾欲别還留連舉
酒臨南軒夕陽滿中筵寜知江上興乃在河梁偏行李
多光輝札翰忽相鮮誰謂嵗月晩交情尚貞堅終嗟州
縣勞官謗復迍邅雖負忠信美其如方寸懸連帥扇清
風千里猶眼前曽是趨藻鏡不應翻棄捐日來知自强
風氣殊未痊可以加藥物胡為輙憂煎驅馬出大梁原
野一悠然栁色感行客雲隂愁逺天皇明燭幽遐徳澤
普昭宣鵷鴻列霄漢鷰雀何翩翩余亦惬所從漁樵十
二年種𤓰漆園裏鑿井盧門邊去去勿重陳生涯難勉
旃或期遇春事與爾復周旋投報空囘首狂歌謝比肩
　　　東平路中遇水
天災自古有昬墊彌今秋霖霔溢川源澒洞涵田疇指
途適汶陽挂席經蘆洲永望齊魯郊白雲何悠悠旁沿
鉅野澤大水縱横流蟲蛇擁獨樹麋鹿奔行舟稼穡隨
波瀾西成不可求室居相枕籍蛙黽聲啾啾仍憐穴蟻
漂益羡雲禽遊農人無倚著野老生殷憂聖主多深仁
廟堂運良籌倉廪終爾給田租應罷收我心何鬱陶征
旅亦悲愁縱横濟時䇿誰肯論吾謀
　　　留别洛下諸公兼贈鄭三韋九
憶昨相逢論乆要顧君哂我輕常調羇旅雖同白社遊
詩書比作青雲料蹇步蹉跎竟不成年過四十尚躬耕
長歌達者杯中物冷笑前人身後名幸逢明盛多招隠
髙山大澤徵求盡此時也得辭漁樵青袍裹身荷聖朝
牛犁釣竿不復見縣人邑吏來相邀逺路鳴蟬秋興發
華堂美酒離憂消不知何時更攜手應念兹辰去折腰
　　　封丘作
我本漁樵孟諸野一生自是悠悠者乍可狂歌草澤中
寜堪作吏風塵下秪言小邑無所為公門百事皆有期
拜迎官長心欲破鞭撻黎庶令人悲悲來向家問妻子
舉家盡笑今如此生事應須南畝田世情付與東流水
夢想舊山安在哉為衘君命日遲迴乃知梅福徒為爾
轉憶陶潛歸去來
　　　贈别韋叅軍
二十辭書劒西遊長安城舉頭望君門屈指取公卿國
風冲融邁三五朝廷歡樂彌寰宇白璧皆言賜近臣布
衣不得干明主歸來洛陽無負郭東過梁宋非吾土兔
苑為農嵗不登雁池垂釣心長苦世人向我同衆人唯
君於我翻相親且喜百年有交態未曽一日辭家貧彈
棋擊筑白日晩縱酒髙歌楊栁春歡娛未盡分散去使
我惆悵驚心神終當不作兒女别臨岐涕泗沾衣巾
　　　九月九日酬顔少府
簷前白日應可惜籬下黄花為誰有行子迎霜未授衣
主人得錢始沽酒蘇秦顦顇時多厭蔡澤栖遑世看醜
縱使登髙秪斷腸不如獨坐空搔首
　　　送李少府貶峽中王少府貶長沙
嗟君此别意何如駐馬銜杯問謫居巫峽啼猿數行淚
衡陽歸雁幾封書青楓江上秋天逺白帝城邊古木疎
聖代即今多雨露暫時分手莫躊躇
　　　平臺夜遇李景參有别
離憂忽浩然䇿馬對秋天孟諸薄暮涼風起歸客相逢
渡睢水昨時攜手已十年明日分途各千里嵗物蕭條
滿路岐此行浩蕩令人悲家貧羡爾有微禄欲徃從之
何所之
　　　别晉處士
有人家住清河源渡河問我遊梁園手持道經注已畢
心知内篇口不言盧門十年見秋草此心惆悵誰能道
知已從來不易知慕君為人與君好别時九月桑葉疎
出門千里行無車愛君且欲君先達今日求賢早上書
　　　送别
昨夜離心正鬱陶三更白露西風髙螢飛木落何淅瀝
此時夢見西歸客曉鐘寥亮三四聲東鄰嘶馬使人驚
攬衣出户一相送唯見歸雲縱復横
　　　燕歌行(并序/)
開元二十六年有從元戎出塞而還者作燕歌行以示
適感征戍之事因而和焉
漢家烟塵在東北漢將辭家破殘賊男兒本自重横行
天子非常賜顔色摐金伐鼓下榆關旌斾逶迤碣石間
校尉羽書飛瀚海單于獵火照狼山山川蕭條極邊土
胡騎憑陵雜風雨戰士軍前半死生美人帳下猶歌舞
大漠窮秋草木腓孤城落日鬬兵稀身當恩遇常輕敵
力盡關山未解圍鐵衣逺戍辛勤乆玉筯應啼别離後
少婦城南欲斷腸征人塞北空囘首邊庭飄颻那可度
絶域蒼茫何所有殺氣三時作陣雲寒聲一夜傳刁斗
相看白刃血紛紛死節從來豈顧勲君不見沙場征戰
苦至今猶憶李將軍
　　　古大梁行
古城蒼茫多荆榛驅馬荒城愁殺人魏王宫館盡禾黍
信陵賓客隨灰塵憶昔雄都舊朝市軒車照耀歌鐘起
軍容帶甲三十萬國步連營一千里全盛須臾那可論
髙臺曲池無復存遺墟但有狐狸窟古地空餘草木根
暮天搖落傷懐抱倚劒悲歌對秋草俠客猶傳朱亥名
行人尚識夷門道白璧黄金萬户侯寳刀駿馬填山丘
年代凄凉不可問徃來惟有水東流
　　　行路難
君不見富家翁舊時貧賤誰比數一朝金多結豪貴萬
事勝人健如虎子孫成行滿眼前妻能管絃妾歌舞自
矜一身忽如此却笑旁人獨愁苦東隣少年安所如席
門窮巷出無車有才不肻學干謁何用年年空讀書
　　　邯鄲少年行
邯鄲城南遊俠子自矜生長邯鄲裏千場縱博家仍富
幾處報讐身不死宅中歌笑日紛紛門外車馬常如雲
未知肝胆向誰是令人却憶平原君君不見即今交態
薄黄金用盡還疎索以兹感歎辭舊遊更於時事無所
求且與少年飲美酒徃來射獵西山頭
　　　薊門行五首
邊城十一月雨雪亂霏霏元戎號令嚴人馬亦輕肥羌
胡無盡日征戰幾時歸
幽州多騎射結髮重横行一朝事將軍出入有聲名紛
紛獵秋草相向角弓鳴
黯黯長城外日沒更烟塵胡騎雖憑陵漢兵不顧身古
樹滿空塞黄雲愁殺人
薊門逢故老獨立思氛氲一身既零丁頭髮白紛紛勲
庸今已矣不識霍將軍
漢家能用武開拓窮異域戍卒厭糟糠降胡重衣食關
亭試一望吾欲淚沾臆
　　　營州歌
營州少年厭原野皮裘䝉茸獵城下虜酒千杯不醉人
胡兒十嵗能騎馬
　　　魯郡途中
誰謂嵩潁客遂經鄒魯鄉前臨少昊墟始覺東䝉長獨
行豈吾心懐古激中腸聖人乆已矣游夏遙相望徘徊
野澤間左右多悲傷日出見闕里川平知汶陽弱冠負
髙節十年思自強終當不得意去去任行藏
　　　酬鴻臚裴主簿雨後北樓見贈之作
暮霞照新晴歸雲猶相逐有懐晨昏暇想見登眺目問
禮侍彤襜題詩訪茅屋髙樓多古今陳事滿陵谷地乆
微子封臺餘孝王築徘徊顧霄漢豁達俯川陸逺水對
秋城長天向喬木公門何清靜列㦸森已肅不歎攜手
稀常思著鞭速終當拂羽翰輕舉隨鴻鵠
　　　宋中遇林慮楊十七山人因而有别
昔予涉漳水驅車行鄴西遙見林慮山蒼蒼戞天倪邂
逅逢爾曹説君彼嵓棲蘿徑垂野蔓石房倚雲梯秋韭
一何青藥苗數百畦栗林隘谷口栝木森迴谿耕耘有
山田紡績有山妻人生但如此寜事組與珪誰謂逺相
訪曩情常不迷簷前舉醇醪竈下烹隻雞朔風忽振蕩
昨夜寒螿啼遊子益思歸罷琴傷解攜出門盡原野白
日黯已低始驚道路難終恨言笑暌因聲謝岑壑嵗暮
一攀躋
　　　送馮判官
碣石遼西地漁陽薊北天關山唯一道雨雪盡三邊才
子方為客將軍正愛賢遙知幕府下書記日翩翩
　　　酬龐十兵曹
憶昔遊京華自言生羽翼懐書訪知已末路空相識許
國不成名還家有慙色託身從畎畝浪迹初自得雨澤
感天時耕耘忘帝力同人洛陽至問我睢水北遂爾欵
津涯淨然見胷臆髙談懸物象逸韻投翰墨别岸迥無
垠海鶴鳴不息梁城多古意攜手共悽惻懐賢想鄒枚
登髙思荆棘世情惡疵賤之子憐孤直酬贈感并深離
憂豈終極
　　　漣上酬王秀才
飄颻經逺道客思滿窮秋浩蕩對長漣君行殊未休﨑
嶇山海側想像無前儔誰謂照乗珠忽然欲暗投東路
方蕭條楚歌復悲愁暮㠶使人感去鳥兼離憂行矣當
自愛壯心莫悠悠予亦從此辭異鄉難乆留贈言豈終
極慎勿滯滄洲
　　　東平留贈狄司馬(曽與田安/西充判官)
古人無宿諾兹道未為難萬里赴知已一言誠可歎馬
蹄經月窟劒術指樓蘭地出北庭盡城臨西海寒森然
瞻武庫則是弄儒翰入幕綰銀綬乗軺兼鐵冠練兵
日精鋭殺敵無遺殘獻㨗見天子論功俘可汗激昻丹
墀下顧盼青雲端誰謂縱横䇿翻為權勢干將軍既坎
壈使者亦辛酸耿介挹三事羇離從一官知君不得意他
日㑹鵬摶
　　　餞宋八充彭中丞判官之嶺外
覩君濟時畧使我氣填膺長䇿竟不用髙才徒見稱一
朝知已達累日詔書徵羽翮忽然動風飈誰敢陵舉鞭
趨嶺嶂屈指冒炎蒸北雁送馳驛南人思飲冰彼邦本
倔强習俗多驕矜翠羽干平法黄金撓直繩若將除害
馬慎勿信蒼蠅魑魅寜無患忠貞適有憑猿啼山不斷
鳶跕路難登海岸出交趾江城連始興繡衣當節制幕府
盛威稜勿憚九疑險須令百越澄立談多感激行李即
嚴凝離别胡為者雲霄遲爾昇
　　　同羣公題鄭少府田家(此公昔任白馬/尉今寄住滑臺)
鄭侯應栖遑五十頭盡白昔為南昌尉今作東郡客與
語多逺心論交知損益秋林既清曠窮巷空淅瀝蝶舞
園更閒雞鳴日云夕男兒未稱意其道固無適勸君且
杜門勿嫌人事隔
　　　同顔六少府旅居秋中之作
傳君昨夜悵然悲獨坐深齋落木時逸氣舊來凌燕雀
髙才何得混妍蚩迹勞黄綬人多歎心在青雲世莫知
不是鬼神無正直從來州縣有瑕玼
　　　酬裴秀才
男兒貴得意何必相知早飄蕩與物華蹉跎覺身老長
卿無産業季子慙妻嫂此事難重陳未於衆人道
　　　宋中送族姪式顔時張大夫貶括州使人召式
　　　顔遂有此作
大夫擊東胡胡塵不敢起胡人山下哭胡馬海邊死部
曲盡封侯輿臺亦朱紫當時有勲績末路遭讒毁轉斾
燕趙間剖符括蒼裏弟兄莫相見親族逺枌梓不改青
雲心仍招布衣士平生懐感激本欲候知已去矣難重
陳飄颻自兹始遊梁且未愜適越今何以鄉山西北愁
竹箭東南美崢嶸縉雲外蒼茫萬餘里猿鳥亂啾啾朝
昏孰云已登臨多瘴癘動息在風水雖有賢主人終為
客行子我攜一尊酒滿酌聊勸爾與爾唯一言家聲勿
淪滓
　　　淇上送韋司倉徃滑臺
飲酒莫辭醉醉多適不愁孰知非逺别終念對新秋滑
臺門外見淇水眼前流君去應囘首風波滿渡頭
　　　别魏八
更沽淇上酒還汎驛前舟為惜故人去復憐嘶馬愁雲
山行處合風雨興中秋此路無知已明珠莫暗投
　　　宋中三首
逍遙漆園吏㝠沒不知年世事浮雲外閑居大道邊古
來同一馬今我亦忘筌
登髙臨舊國懐䇿對窮秋落日鴻雁度寒城砧杵愁昔
賢不復有行矣莫淹留
閼伯去已逺髙丘臨道傍人皆有兄弟獨爾為參商終
古猶如此而今安可量
　　　自淇涉黄河
朝從北岸來泊船南河滸試共野人言深覺農夫苦去
秋雖薄熟今夏猶未雨耕耘日劬勞租税兼舄鹵園蔬
空寥落薄産不足數尚有獻芹心無因見明主
　　　和崔二少府登楚邱城作
故人亦不遇異縣乆棲託辛勤失路意感歎登樓作清
晨眺原野獨立窮寥廓雲散芒碭山水還睢陽郭遶梁
即襟帶封衛多漂泊亊古悲城池年豐愛墟落相逢俱
未展攜手空蕭索何意千里心仍求百金諾公侯皆我
輩動用在謀畧聖心思賢才朅來刈葵藿
　　　同朱五題盧使君義井
髙義惟良牧深仁自下車寜知鑿井處還是飲冰餘地
即泉源乆人當汲引初體清能鑒物色淡每含虛上善
滋來徃中和浹里閭濟時應未竭懐惠復何如
　　　哭單父梁九少府
開篋淚沾臆見君前日書夜臺今寂寞猶是子雲居疇
昔探靈竒登臨賦山水同舟南楚下望月西江裏契闊
多别離綢繆到生死九原即何處萬事皆如昨晉山徒
嵯峨斯人已寂寞常時禄且薄沒後家復貧妻子在逺
道弟兄無一人十上多苦心一官恒自哂青雲將可致
白日忽先盡唯有身後名空留無逺近
　　　送柴司户充劉卿判官之嶺外
嶺外資雄鎮朝端寵節旄月卿臨幕府星使出詞曹海
對羊城闊山連象郡髙風霜驅瘴癘忠信涉波濤别恨
隨流水交情脱寳刀有才無不適行矣莫徒勞
　　　雜言賦得還山吟送沈山人
還山吟天髙日暮寒山深送君還山識君心人生老大
須恣意看君解作一生事山間偃仰無不至石泉淙淙
若風雨松花桂子常滿地賣藥囊中應有錢還山服藥
又長年白雲勸盡杯中物明月相隨何處眠眠時憶問
醒時事夢魂可以長周旋
　　　酬岑二十秋夜見贈之什
舍下蛩亂鳴居然自蕭索緬懐髙秋興忽枉清夜作感
物我心勞涼風驚二毛池空菡萏死月出梧桐髙如何
異鄉縣復得交才彦汨沒嗟後時蹉跎恥相見箕山别
來後魏闕誰不戀獨有江海心悠然未嘗倦
　　　苦雪
二月猶北風天隂雪㝠㝠寥落一室中悵然慙百齡苦
愁正如此門栁復青青
　　　李雲南征蠻(并序/)
天寳十一載有詔伐西南夷丞相楊公兼節制之寄乃
奏前雲南太守李宓涉海自交趾擊之道路艱難徃復
數萬里盖百王之所未通也十二載四月至於長安君
子是以知廟堂使能而李公効節余忝斯人之舊因賦
是詩
聖人赫斯怒詔伐西南戎肅穆廟堂上深沉節制雄遂
令感激士得建非常功料死不料敵顧恩寜顧終鼓行
天海外轉戰蠻夷中梯巘近髙鳥穿林經毒蟲鬼門無
歸客北户多南風蜂蠆隔萬里風雲隨九攻長驅大浪
破急擊羣山空餉道忽已逺縣軍垂欲窮精誠動白日
憤薄連蒼穹野處掘田䑕晡餐兼𤏡僮收兵列亭堠拓
地彌西東臨事恥苟免履危能飭躬將星獨照耀邊色
何溟濛瀘水夜可涉交州今始通歸來長安道召見甘
泉宫㢘藺若未死孫吳知暗同相逢論意氣慷慨謝深
衷
　　　登百丈峰
朝登百丈峰遙望燕支道漢壘青冥冥胡天白如掃憶
昔霍將軍連年此征討匈奴終不滅寒山徒草草惟見
鴻雁飛令人傷懐抱
　　　送渾將軍出塞
將軍族貴兵且強漢家已是渾邪王子孫相承在朝野
至今部曲燕支下控弦盡用隂山兒臨陣常騎大宛馬
銀鞭玉勒繡蝥弧毎逐嫖姚破骨都李廣從來先將士
衛青未肻學孫吳傳有沙塲千萬騎昨日邊庭羽書至
城頭畫角三四聲匣裏寳刀晝夜鳴意氣能甘萬里去辛
勤動作一年行黄雲白草無前後朝建旌旗夕刁斗塞
下應多俠少年關西不見春楊栁從軍借問所從誰擊
劒酣歌當此時逺别無輕繞朝䇿平戎早寄仲宣詞
　　　寄宿田家
田家老翁住東陂説道平生隠在兹鬢白未曽記日月
山青毎到識春時門前種栁深成巷野谷流泉添入池
牛壯日耕十畝地人閑常掃一茅茨客來滿酌清罇酒
感興平吟才子詩嵓際窟中藏鼴䑕潭邊竹裏隠鸕鷀
林稀落日行人少醉後無心怯路岐今夜只應還寄宿
明朝拂曉與君辭
　　　酬司空𡑞少府
飄颻未得意感激與誰論昨日偶夫子乃欣吾道存江
山滿詞賦札翰起涼温吾見風雅作人知徳業尊驚飈
蕩萬木秋氣屯髙原燕趙何蒼茫鴻雁來翩翻此時與
君别握手欲無言
　　　同衛八題陸少府書齋
知君薄州縣好靜無冬春散帙至棲鳥明燈留故人深
房臘酒熟髙院梅花新若是周旋地當令風義親
　　　同羣公題張處士菜園
耕地桑柘間地肥菜常熟為問葵藿資何如廟堂肉
　　　同羣公出獵海上
畋獵自古昔况伊心賞俱偶與羣公遊曠然出平蕪曽
隂漲溟海殺氣窮幽都鷹隼何翩翩馳驟相傳呼豺狼
竄榛莽麋鹿罹艱虞髙鳥下騂弓困獸鬬匹夫塵驚大
澤晦火燎深林枯失之有餘恨獲者無全軀咄彼工拙
間恨非指蹤徒猶懐老氏訓感歎此歡娛
　　　魯西至東平四首
南圖適不就東走豈吾心索索涼風動行行秋水深蟬
鳴木葉落兹夕更愁霖
昨時好書䇿動欲干王公今日無成事依依親老農扁
舟向何處吾愛汶陽中
清曠涼夜月飄颻孤客舟渺然風波上獨夢前山秋秋
到復搖落空令行者愁
沙岸泊不定石橋水横流問津見魯俗懐古傷家丘寥
落千嵗後空傳褒聖侯
　　　别韋五
徒然酌杯酒不覺散人愁相識仍逺别欲歸翻旅遊夏
雲滿郊甸明月照河洲莫恨征途逺東看漳水流
　
　
　唐百家詩選巻二
欽定四庫全書
　唐百家詩選巻三
　　　　　　　　　　　　宋　王安石　編
　　髙適下十二首
　　　自淇涉黄河四首
川上恒極目世情今似閒去㠶帶落日征路隨長山親
友若雲霄可望不可攀於兹任所愜浩蕩風波間
亂流自兹始倚楫時一望遙見楚漢城崔嵬髙山上天
道昔未測人心無所向屠釣稱王侯龍蛇爭霸王緬懐
多殺戮顧此増慘愴聖代休甲兵吾其得閒放
野人盡白頭與我忽相訪手持青竹竿日暮淇水上雖
老美容色雖貧若閒放約莫三十年中心無所向
朝景入平川川長復垂栁遙看魏公墓突兀前山後憶
昔大業中羣雄各奔走伊人何電邁獨立風塵首傳檄
舉敖倉擁兵屯洛口連營一百萬六合如可有方項終
比肩亂隋將假手力爭固難恃驕戰曷能乆若使學蕭
曹功名當不朽
　　　宋中四首
梁王昔全盛賓客復多才悠悠一千年陳迹唯髙臺寂
寞向秋草悲風千里來
出門望終古獨立悲且歌憶昔魯仲尼栖栖此經過衆
人不可向伐樹將如何
朝臨孟諸上忽見芒碭間赤帝終巳矣白雲長不還時
清更何有禾黍遍空山
梁苑白日暮梁山秋草時君王不可見脩竹令人悲九
月桑葉盡寒風吹樹枝
　　　宓公琴臺詩(并序/)
甲子嵗適登子賤琴臺賦三首首章懐宓公之徳千祀
不朽次章美太守李公能嗣子賤之政再造琴堂末章
美邑宰崔公能繼子賤之理
宓子昔為政鳴琴登此臺琴和人亦閒千祀稱其才臨
眺忽悽愴人琴安在哉悠悠此天壤空有頌聲來
邦伯感遺事慨然建琴堂乃知靜者心千載猶相望入
室想其人出門何茫茫唯見白雲合東臨鄒魯鄉
皤皤邑中老自言邑中理何必升君堂然後知君美開
門無犬吠早臥常宴起昔人不忍欺今我還復爾
　　　贈别沈四山人
沈侯未可測其况信浮沉十載常獨坐幾人知此心乗
舟蹈滄海買劒投黄金世務不足煩有田西山岑我來
遇知已遂得開神襟何意閫閾間沛然江海深疾風捲
秋樹濮上多鳴砧耿耿尊酒前聨雁飛愁隂平生重離
别感激對孤琴
　　岑參上五十首(文本之曽孫天寳初登進士第/由庫部郎中出嘉州刺史卒)
　　　巴南舟中夜書事
渡口欲黄昏歸人爭渡喧近鐘清野寺逺火㸃江村見
雁思鄉信聞猿積淚痕孤舟萬里夜秋月不堪論
　　　青山峽口泊舟懐狄侍御
峽口秋水壯沙邊且停橈奔濤振石壁峰勢如動搖九
月蘆花新彌令客心焦誰念在江島故人滿天朝無處
豁心胷憂來醉能銷徃來巴山道三見秋草凋狄生新
相知才調陵雲霄賦詩坼造化入幕生風飈把筆判甲
兵戰士不敢驕皆云梁公後遇鼎還能調一别倐經時
音塵殊寂寥何當見夫子不歎鄉關遙
　　　送王大昌齡赴江寜
對酒寂不語悵然愁送君明時未得用白首徒工文澤
國從一官滄波幾千里羣公滿天闕獨去過淮水舊家富
春渚常憶卧江樓自聞君欲行頻夢南徐州窮巷獨閉
門寒燈靜深屋北風吹微雪抱被肯同宿君行到京口
正是桃花時舟中饒孤興湖上多新詩潛虬且深蟠黄
鵠舉未晩惜君青雲器努力加餐飯
　　　臨河縣客舍呈狄明府兄留題縣南樓
鳯陽城南雪正飛黎陽渡頭人未歸河邊酒家堪寄宿
主人小女能縫衣故人髙臥黎陽縣一别三年不相見
邑中雨雪偏著時隔河東郡人遙羡鄴都唯見古時丘
漳水還如舊日流城上望鄉應不見朝來好是嬾登樓
　　　送楊子
斗酒渭城邊壚頭耐醉眠棃花千樹雪楊葉萬條烟惜
别添壺酒臨岐贈馬鞭看君潁上去新月到家圎
　　　送盖孺卿落第歸濟州
獻賦頭欲白還家衣已穿羞過灞陵樹歸種汶陽田客
舍少鄉信床頭無酒錢聖朝徒側席濟上獨遺賢
　　　宿太白東溪李老舍寄弟姪
渭上秋雨過北風何騷騷天晴諸山出太白峰最髙主
人東溪老兩耳生長毫逺近知百嵗子孫皆二毛中庭
井欄上一架獼猴桃石泉飯香粳酒甕新開糟愛兹田
中趣始悟世上勞我行有勝事書此寄爾曹
　　　送張郎中赴隴右覲省卿公(時卿公充/節度留後)
中郎鳯一毛世上獨英豪弱冠已銀印出身唯寳刀還
家卿月迥度隴將星髙幕下多相識邊書醉嬾操
　　　登古鄴城
下馬登鄴城空城復何見東風吹野火日暮飛雲電城
隅南對望陵臺漳水東流不復囘武帝宫中人去盡年
年春色為誰來
　　　送許子擢第歸江寜拜親因寄王大昌齡
建業控京口金陵欵滄溟君家臨秦淮傍對石頭城十
年自勤學一鼓遊上京青春登甲科動地聞香名解榻皆
五侯結交盡時英六月槐花飛忽思蓴菜羮跨馬出國
門丹陽返柴荆楚雲引歸㠶淮水浮客程到家拜親時
入門有光榮鄉人盡來賀置酒相邀迎閒眺因登樓醉
眠湖上亭月從海門出照見茅山青昔為帝王州今幸
天地平五朝變人世千載空江聲𤣥元告靈符丹洞獲
其銘皇帝受玉冊羣臣羅天庭喜氣薄太陽祥光徹窅
㝠奔走朝萬國崩騰集百靈王兄尚謫宦屢見秋雲生
孤城帶後湖心與湖水清一縣無諍辭有時開道經黄
鶴垂兩翅徘徊悲且鳴相思不可見空望牛女星
　　　武威送劉單判官赴安西行營便呈髙開府
熱海亘鐵門火山赫金方白草磨天涯胡沙莽茫茫夫
子佐戎幕其鋒利如霜中嵗學兵符不能守文章功業
須及時立身有行藏男兒感忠義萬里忘越鄉孟夏邊
候遲胡國草未長馬疾過飛鳥天窮超夕陽都護新出
師五月發軍裝甲兵二百萬錯落金光揚掲旗拂崑崙
伐鼓震蒲昌太白引官庫天威臨大荒西望雲似蛇戎
夷知喪亡渾驅大宛馬繫取樓蘭王曽到交河城風土
斷人腸塞驛逺如㸃邊烽互相望赤亭多飄風鼓怒不
可當有時無人行沙石亂飄颺夜静天蕭條鬼哭夾道
傍地上多髑髏皆是古戰塲置酒髙館夕邊城月蒼蒼
軍中宰肥牛堂上羅羽觴紅淚金燭盤嬌歌豔新籹望
君仰青㝠短翮難可翔蒼然西郊道握手何慨慷
　　　玉門關盖將軍歌
盖將軍真丈夫行年三十執金吾身長七尺頗有鬚玉
門關城迥且孤黄沙萬里百草枯南鄰犬戎北接胡將
軍到來備不虞五千甲士膽力麤軍中無事但歡娛暖
屋繡簾紅地爐織成壁衣花氍毺燈前侍婢㵼玉壺金
鐺亂㸃野駞酥紫紱金章左右趨問著即是蒼頭奴美
人一雙閒且都朱脣翠眉暎明矑清歌一曲世所無今
日喜聞鳯將雛可憐絶勝秦羅敷使君五馬謾踟蹰野
草繡窠紫羅襦紅牙鏤馬對樗蒲玉盤纎手摋作盧衆
中誇道不曽輸櫪上昻昻皆駿駒桃花叱撥價最殊騎
將獵向城南隅臘日射殺千年狐我來塞外按邊儲為
君取醉酒剰酤醉爭酒盞相喧呼却憶咸陽舊酒徒
　　　天山雪送蕭沼歸京
天山有雪常不開千峰萬嶺雪崔嵬北風夜巻赤亭口
一夜天山雪更厚能兼漢月照銀山復逐胡風過鐵關
交河城邊飛鳥絶輪臺路上馬蹄滑晻澹寒氛萬里凝
䦨干隂崖千丈冰將軍狐裘卧不暖都護寳刀凍欲斷
正是天山雪下時送君走馬歸京師客中何以贈君别
唯有青青松樹枝
　　　涼州館中與諸判官夜集
彎彎月出挂城頭城頭月出照涼州涼州七城十萬家
胡人半解彈琵琶琵琶一曲腸堪斷風蕭蕭兮夜漫漫
河西幕中多故人故人别來三五春花門樓前見秋草
豈能貧賤相看老一年大笑能幾囘斗酒相逢須醉倒
　　　初過隴山途中呈宇文判官
一驛過一驛驛騎如星流平明發咸陽暮及隴山頭隴
水不可聽嗚咽令人愁沙塵撲馬汗霧露凝貂裘西來
誰家子自道新封侯前月發安西路上無停留都䕶猶
未到來時在西州十日過砂磧終朝風不休馬走碎石
中四蹄皆血流萬里奉王事一身無所求也知塞垣苦
豈為妻子謀山口月欲出先照關城樓谿流與松風靜
夜相颼飀别家賴歸夢山塞多離憂與子且攜手不愁
前路脩
　　　燉煌太守後庭歌
燉煌太守才且賢郡中無事髙枕眠太守到來山出泉
黄砂磧裏人種田燉煌耆老鬢皓然願留太守更五年
城頭月出星滿天曲房置酒張錦筵美人紅籹色正鮮
側垂髙髻揷金鈿醉坐藏鉤紅燭前不知鉤在若箇邊
為君手把珊瑚鞭射得半段黄金錢此中樂事亦已偏
　　　送祁樂歸河東
祁樂後來秀挺身出河東徃年詣驪山獻賦温泉宫天
子不召見揮鞭遂從戎前月還長安囊中金已空有時
忽乗興畫出江上峰牀頭蒼梧雲簾下天台松忽如髙
堂上颯颯生清風五月火雲屯氣燒天地紅鳥且不敢
飛子行如轉蓬少華與首陽隔河勢爭雄新月河上出
清光滿關中置酒灞亭别髙歌披心胷君到故山時為
謝吾老翁
　　　送郭乂
地上青草出經冬今始歸博陵無近信猶未換春衣憐
汝不忍别送汝上酒樓初行莫早發且宿灞橋頭功名
須及早嵗月莫虛擲早年已攻詩近日兼注易何時過
東洛早晩渡盟津朝歌城邊栁嚲地邯鄲道上花撲人
去年四月初我正在河朔曽上君家縣北樓樓上分明
見恒嶽中山明府待君來須計行程及早囘到家速覔
長安使待汝書封我自開
　　　安西館中思長安
家在日出處朝來喜東風風從帝鄉來異鄉家信通絶
域地欲盡孤城天遂窮彌年但走馬終日隨飄蓬寂寞
不得意辛勤方在公胡塵淨古塞兵氣屯邊空鄉路眇
天外歸期如夢中遙憑長房術為縮天山東
　　　送魏四落第還都
東歸不得意客舍戴勝鳴臘酒飲未盡春衫縫已成長
安栁枝春欲來洛陽梨花在前開魏侯池館今尚在猶
有太師歌舞臺君家盛徳豈徒然時人注意在吾賢莫
令别後無佳句秪向壚頭空醉眼
　　　喜韓樽相過
三月灞陵春已老故人相逢耐醉倒甕頭春酒黄花脂
禄米秪充酤酒資長安城中足年少獨共韓侯開口笑
桃花㸃地紅班班有酒留君且莫還與君兄弟日攜手
世上虛名好是閒
　　　送張子尉南海
不擇南州尉髙堂有老親縣樓重蜃氣邑里雜鮫人海
暗三山雨江明五嶺春此鄉多寳玉慎莫厭清貧
　　　澧頭送蔣侯
君住澧水北我家澧水西兩鄉見喬木五里聞鳴雞飲
酒溪雨過彈碁山月低徒開蔣生逕爾去誰相攜
　　　滻水東店送唐子歸嵩陽
野店臨官路重城壓御堤山開灞水北雨過杜陵西歸
夢秋能作(音/佐)鄉書醉嬾題橋囘忽不見征馬尚聞嘶
　　　南樓送衛馮(得歸字/)
近縣多來客似君誠亦希南樓取涼好便送故人歸鳥
向望中滅雨侵晴處飛應須乗月去且為解征衣
　　　送宇文舍人出宰元城(得陽字/)
雙鳬出未央千里過河陽馬帶新行色衣聞舊御香縣
花迎墨綬關栁拂銅章别後能為政相思淇水長
　　　贈酒泉韓太守
太守有能政遙聞如古人俸錢盡供客家計常清貧酒
泉西望玉關道千山萬磧皆白草辭君走馬歸長安憶
君倐忽令人老
　　　餞李郎尉武康
潘郎腰綬新霅上縣花春山色低官舍湖光映吏人不
須嫌邑小莫即恥家貧更作東征賦知君有老親
　　　過酒泉憶杜陵别業
昨日宿祁連今朝過酒泉黄沙西際海白草北連天愁
裏難銷日歸期尚隔年陽關萬里夢知處杜陵田
　　　武威春暮聞宇文判官安西使還已到晉昌
片雨過城頭黄鸝上戍樓塞花飄客淚邊栁挂鄉愁白
髮悲明鏡青春換敝裘君從萬里使聞已到𤓰州
　　　宿鐵關西館
馬汗蹋成泥朝馳幾萬蹄雪中行地角火處宿天倪塞
迥心常怯鄉遙夢亦迷那知故園月也到鐵關西
　　　題苜蓿峰寄家人
苜蓿峰邊逢立春胡蘆河上淚沾巾閨中只是空相憶
不見沙場愁殺人
　　　玉關寄長安李主簿
去去長安萬里餘故人何惜一行書玉關西望腸堪斷
况復明朝是嵗除
　　　逢入京使
故園東望路漫漫雙袖龍鍾淚不乾馬上相逢無紙筆
憑君傳語報平安
　　　暮秋山行
疲馬臥長坂夕陽下通津山風吹空林颯颯如有人蒼
旻霽涼雨石路無飛塵千念集暮節萬籟悲蕭辰鶗鴂
昨夜鳴蕙草色已陳况在逺行客自然多苦辛
　　　函谷關歌送劉評事使關西
君不見函谷關崩城毁壁至今在樹根草蔓遮古道空
谷千年長不改寂寞無人空舊山聖朝無外不須關白
馬公孫何處去青牛老人更不還蒼苔白骨空滿地月
與古時長相似野花不省見行人山鳥何曽識關吏故
人方乗使者車吾知郭丹却不如請君時懐關外客行
到關西多寄書
　　　衛尚書赤驃馬歌
君家赤驃畫不得一團旋風桃花色紅纓紫鞚珊瑚鞭
玉鞍錦韀黄金勒請君鞁出看君騎尾長窣地如紅絲
自矜諸馬皆不及却憶百金新買時香街紫陌鳯城内
行人見者誰不愛揚鞭驟急白汗流弄影行驕碧蹄碎
紫髯胡雛金翦刀平明翦出三􁏢髙櫪上看時獨意氣
衆中牽出偏雄豪騎將獵向南山口城南狐兎不復有
草頭一㸃疾如飛却使蒼鷹翻向後憶昨看君朝未央
鳴珂擁盖滿路香始知邊將真富貴可憐人馬相輝光
男兒稱意得如此駿馬常鳴北風起待君東去掃胡塵
為君一日行千里
　　　郡齋閒望
負郭無良田屈身徇微禄平生好疎曠何事就羈束幸
曽趨丹墀數載侍黄屋故人盡榮寵誰念此幽獨州縣
非宿心雲山忻滿目頃來廢章句終日披案牘佐郡竟
何成自悲徒碌碌
　　　潼關使院懐王七秀才
王生今才人時輩咸所仰何當見顔色終日勞夢想驅
車到關下欲徃阻河廣滿目徒春華思君罷心賞開門
見太華朝日映髙掌忽覺蓮花峰别來更如長無心顧
微禄有意佳獨徃不負林中期終當出塵網
　　　宿華隂郭東客舍憶閻防
次舍山郭近解鞍鳴鍾時主人炊新粒行子充夜飢關
月生首陽照見華隂祠蒼茫秋山晦蕭瑟寒松悲乆從
園廬别遂與朋知辭舊壑蘭杜晩歸軒今已遲
　　　田使君美人舞如蓮花北錠歌(此曲本出/北同城)
如蓮花舞北錠世人有眼應未見髙堂滿地紅氍毺試
舞一曲天下無此曲胡人傳入漢諸客見之驚且歎慢
臉嬌蛾纎復穠輕羅金縷花蔥籠迴裾轉袖若飛雪左
錠右錠生旋風琵琶横笛和未帀花開山頭黄雲合忽
作出塞入塞聲白草明沙寒颯颯翻身入破如有神前
見後見囘囘新始知諸曲不可比採蓮落梅徒聒耳世
人學舞只是舞姿態豈能得如此
　　　衙郡守還
世事何反覆一身難可料頭白翻折腰還家私自笑
所嗟無産業妻子嫌不調五斗米留人東溪憶垂釣
　　　陪使君早春東郊游眺(得春字/)
太守擁朱輪東郊物侯新鶯聲隨坐嘯栁色喚行春谷
口雲迎馬溪邊水照人郡中叨佐理何幸接芳塵
　　　題虢州西樓
錯料一生事蹉跎今白頭縱横皆失計妻子也堪羞明
主雖能棄丹心亦未休愁來無去處只上郡西樓
　　　虢州後亭送李判官使赴晉絳(得秋字/)
西原驛路挂城頭客散江亭雨未休君去試看汾水上
白雲猶似漢時秋
　　　和賈舍人早朝大明宫
雞鳴紫陌曙光寒鶯囀皇州春色䦨金闕曉鐘開萬户
玉階仙仗擁千官花迎劒珮星初落栁拂旌旗露未乾
獨有鳯皇池上客陽春一曲和皆難
　　　行軍詩二首(時扈從在鳯翔/)
吾竊悲此生四十幸未老一朝逢世亂終日不自保胡
兵奪長安宫殿生野草傷心五陵樹不見二京道我皇
在行軍兵馬日浩浩胡雛尚未滅諸將懇征討昨聞咸
陽敗殺戮浄如掃積屍若丘山流血漲灃滈干戈礙鄉
國豺虎滿城堡村落皆無人蕭條空桑棗儒生有長䇿
無處豁懐抱塊然傷時人舉首哭蒼昊
早知逢世亂少小謾讀書悔不學彎弓向東射林胡偶
從諫官列謬向丹墀趨未能匡吾君虚作一丈夫撫劒
傷世路哀歌泣良圖功業今已遲攬鏡悲白鬚平生抱
忠義不敢私微軀
　　　送許拾遺歸江寜
詔書下青瑣駟馬還吳洲束帛仍賜衣恩波漲滄流微
禄將及親向家非逺遊看君五斗米不謝萬户侯適出
西掖垣如到南徐州歸心望海日鄉夢登江樓大江盤
金陵諸山横石頭楓樹隠茅屋橘林繫歸舟種藥疏故
畦釣魚垂舊鉤對月京口夕觀濤海門秋天子憐諫官
論事不可休早來丹墀下髙駕無淹留
　　　北庭北樓呈幕中諸公
嘗讀西域傳漢家得輪臺古塞千年空隂山獨崔嵬二
庭近西海六月秋風來日暮上北樓殺氣凝不開大荒
無鳥飛但見白龍塠舊國眇天末歸心日悠哉上將新
破胡西郊絶烟埃邊城寂無事撫劒空徘徊幸得趨幕
中託身厠羣才早知安邊計未盡平生懐
　
　唐百家詩選巻三
欽定四庫全書
　唐百家詩選巻四
　　　　　　　　　　　　宋　王安石　編
　　岑參下三十一首
　　　使交河郡(郡在火山脚其地苦/熱無雨雪獻封大夫)
奉使按胡俗平明發輪臺暮投交河城火山赤崔嵬九
月尚流汗炎風吹沙埃何事隂陽工不遣雨雪來吾君
方憂邊分閫資大才昨者新破胡安西兵馬囘鐵關控
天涯萬里何遼哉烟塵不敢飛白草空皚皚軍中日無
事醉舞傾金罍漢代李將軍微功今可咍
　　　走馬川行奉送出師西行
君不見走馬滄海邊平沙莽莽黄入天輪臺九月風夜
吼一川碎石大如斗隨風滿地石亂走匈奴草黄馬正
肥金山西見烟塵飛漢家大將西出師將軍金甲夜不
脱半夜軍行戈相撥風頭如刀面如割馬毛帶雪汗氣
蒸五花連錢旋作冰幕中草檄硯水凝敵騎聞之應膽
懾料知短兵不敢接車師西門佇獻㨗
　　　熱海行送崔侍御還京(海中有/赤鯉)
側聞隂山胡兒語西頭熱海水如煑海上衆鳥不敢飛
中有鯉魚長且肥岸傍青草常不歇空中白雲遙旋滅
蒸沙爍石燃胡雲拂浪炎波煎漢月隂火潛燒天地爐
何事偏烘西一隅勢入月窟侵太白氣連赤坂通單于
送君一醉天山郭正見夕陽海邊落柏臺霜威寒逼人熱
海炎氣為君薄
　　　終南東溪中作
溪水碧於草潺潺花底流沙平堪濯足石淺不勝舟洗
藥朝與暮釣魚春復秋興來從所適還欲向滄洲
　　　酬成少尹駱谷行見呈
聞君行路難惆悵臨長衢豈不憚險艱王程剰相拘憶
昨蓬萊宫新授刺史符明主仍賜衣價值千萬餘何幸
承命日得與夫子俱攜手出華省連鑣赴長途五馬當
路嘶按節投蜀都千巖信縈折一逕何盤紆層冰滑征
輪宻竹礙隼旟深林迷昏旦棧道陵空虛飛雪縮馬毛烈
風擘我膚峰攅望天小亭午見日初夜宿月近人朝行
雲滿車泉澆石罅坼火入松心枯亞尹同心者風流賢
大夫榮禄上及親之官隨板輿髙價振臺閣清詞出應
徐成都春酒香且用俸錢沽浮名何足道海上堪乗桴
　　　韋貟外家花樹歌
今年春似去年好去年人到今年老知人老去不及花
可惜落花君莫掃君家兄弟不可當列卿太史尚書郎
朝囘花底常㑹客花撲玉缸春酒香
　　　送盧郎中除杭州赴任
罷起郎官草初分刺史符海雲迎過楚江月引歸吳城
底濤聲震樓端蜃氣孤千家窺驛舫五馬飲春湖栁色
供詩用鶯聲送酒須知君望鄉處枉道上姑蘇
　　　趙少尹南亭送鄭侍御歸東臺(得長字/)
江亭酒瓮香白面繡衣郎砌冷蟲喧座簾疎雨到床鐘
催離興急絃緩醉歌長關樹應先落隨君滿路霜
　　　過緱山王處士黒石谷隠居
舊居緱山下偏識緱山雲處士乆不還見雲如見君别
來餘十秋兵馬日紛紛青溪開戰塲黒谷屯行軍遂令
巢由輩逺逐麋鹿羣獨有南澗水潺湲如昔聞
　　　奉送李太保兼御史大夫充渭北節度(即太尉/光弼弟)
詔出未央宫登壇近總戎上公周太保副相漢司空弓
抱關西月旗翻渭北風弟兄皆許國天地荷成功
　　　送秘書虞校書赴虞鄉丞
花綬傍腰新關東縣欲春殘書厭科斗舊閣别騏驎虞
坂臨官舍條山映吏人看君有知已坦腹向平津
　　　送王七録事赴虢州
早嵗即相知嗟君最後時青雲仍未達白髮欲成絲小
店關門樹長河華岳祠𢎞農人吏待莫使馬行遲
　　　送懐州吳别駕
灞上栁枝黄壚頭酒正香春流飲去馬暮雨濕行裝驛
路通函谷州城接太行覃懐人總喜别駕得王祥
　　　太白胡僧歌(并序/)
太白中峰絶頂有胡僧不知幾百嵗眉長數寸身不製
繒帛衣以草葉常持楞伽經雲壁迥絶人跡罕到嘗東
峰有鬬虎弱者將死僧杖而解之西湫有毒龍乆而為
患僧器而貯之商山趙叟前年採茯苓深入太白偶值
此僧訪我而説余恒有獨徃之意聞而悦之乃為歌曰
聞有胡僧在太白蘭若去天三百尺一持楞伽入中峰
世人難見但聞鐘窗邊錫杖解兩虎床下鉢盂盛一龍
草衣不針亦不線兩耳垂肩眉覆面此僧年紀那得知
手種青松今十圍心將流水日清浄身與浮雲無是非
商山老人已曽識願一見之何由得山中有僧人不知
城裏看山空黛色
　　　青門歌送東臺張判官
青門金鏁平旦開城頭日出使車囘青門栁枝正堪折
路傍一日幾人别東出青門路不窮驛樓官樹灞陵東
花撲征衣看似錦雲隨去馬色疑驄胡姬酒壚日未午
絲繩玉缸酒如乳江頭花落沒馬蹄昨夜㣲雨花成泥
黄鸝翅濕飛屢低關東尺書醉嬾題須臾望君不可見
揚鞭飛鞚疾於箭借問使乎何時來莫作東飛伯勞西
飛燕
　　　送費子歸武昌
漢陽歸客悲秋草旅舍葉飛愁不掃秋來倍憶武昌魚
夢著只在巴陵道曽隨上將過祁連離鄉十年恒在邊
劒鋒可惜虚用盡馬蹄無事今已穿知君開館常愛客
摴蒲百金毎一擲平生有錢將與人江上故園空四壁
吾觀費子毛骨竒廣眉大口仍赤髭看君失路尚如此
人生貴賤那得知髙秋八月歸南楚東門一壺聊出祖
路指鳯皇山北雲衣沾鸚鵡洲邊雨勿歎蹉跎白髮新
應須守道勿羞貧男兒何必戀妻子莫向江村老却人
　　　送張獻心充副使歸河西雜句
將門子君獨賢一從授命恒在邊未年三十已髙位腰
間金印色赩然前日承恩白虎殿歸來見者誰不羡篋
中賜衣十萬餘案上軍書二千巻看君智謀若有神愛
君詩句皆清新澄湖萬頃深見底清冰一片光照人雲
中昨夜使星動西門驛樓出相送玉缾素蟻臘酒香金
鞍白馬紫遊韁花門南燕支北張掖城頭雲正黒送君
一去天外憶
　　　送魏叔虹擢第歸東京因懐魏校書陸渾喬潭
井上桐葉赤灞亭巻秋風故人適戰勝走馬歸山東問
君如今三十幾能使香名滿人耳君不見三峰直上五
千仞見君文章亦如此如君兄弟天下稀雄詞健筆皆
若飛將軍金印嚲紫綬御史鐵冠重繡衣喬生作尉别
來乆因君為問平安否魏侯校理復何如前日人來不
得書陸渾山水佳可賞蓬閣閒時日應徃自料青雲未
有期誰知白髮偏能長壚頭青絲白玉瓶别時相顧酒
初醒搖鞭舉袂忽不見千樹萬樹空蟬鳴
　　　長門怨
君王嫌妾妬閉妾在長門舞袖垂新寵愁眉結舊恩緑
錢生履跡紅粉濕啼㾗羞被桃花笑看春獨不言
　　　宿關西客舍寄東山嚴許二山人時天寳髙道
　　　舉徵
雲送關西雨風傳渭北秋孤燈然客夢寒杵𢷬鄉愁灘
上思嚴子山中憶許由蒼生今有望飛詔下林丘
　　　尋少室張山人聞與偃師周明府同入都
中峰鍊金客昨日遊人間葉縣鳬共去葛陂龍暫還暮
雲湊深水秋雨懸空山寂寂青溪裏空餘丹竈閒
　　　題匡城周少府㕔壁
婦姑城南風雨秋婦姑城中人獨愁愁雲遮却望鄉處
數日不上西南樓故人薄暮公事閒玉壺美酒虎魄殷
潁陽秋草今黄盡醉臥君家猶未還
　　　杜公挽歌四首(銀青光禄大夫河西太守/)
䝉叟悲藏壑殷宗惜濟川長安非舊日京兆是新阡黄
霸官猶屈蒼生望已愆唯餘卿月在留向杜陵懸
鼓吹城中出墳塋郭外新雨隨思太守雲慘送夫人蒿
里埋雙劒松門閉萬春囘瞻北堂上金印已生塵
憶昨明光殿新承天子恩剖符移北地受鉞領西門塞
草迎軍幕邊雲拂使軒至今聞隴外戎虜尚亡魂
漫漫澄波濶耽耽大厦深秉心常匪石行義毎揮金汲
引窺蘭室招攜入翰林多君有令子猶注世人心
　　　輪臺歌奉送封大夫出師西征
輪臺城頭夜吹角輪臺城北旄頭落羽書昨夜過渠黎
單于已在金山西戍樓西望烟塵黒漢兵屯在輪臺北
上將擁旄西出征平明吹笛大軍行四邊伐鼓雪海湧
三軍大呼隂山動虜塞兵氣連雲屯戰場白骨纒草根
劒河風急雪片闊沙口石凍馬蹄脱亞相勤王甘苦辛
誓將報主靜邊塵古來青史誰不見今見功名勝古人
　　　白雪歌送武判官
北風巻地白草折胡天八月即飛雪忽如一夜春風來
千樹萬樹棃花開散入珠簾濕羅幕狐裘不暖錦衾薄
將軍角弓不得控都護鐵衣冷難著瀚海䦨干千尺冰
愁雲黲澹萬里凝中軍置酒飲歸客胡琴琵琶與羌笛
紛紛暮雪下轅門風掣紅旗凍不翻輪臺東門送君去
去時雪滿天山路山囘路轉不見君雪上空留馬行處
　　　送張都尉歸東郡
白羽緑弓絃年年秪在邊還家劒鋒盡出塞馬蹄穿逐
虜西踰海平胡北到天封侯應不逺燕頷豈徒然
　　　行軍九日思長安故園時未收長安
強欲登髙去無人送酒來遙憐故園菊應傍戰場開
　　　送賈侍御使江外
新騎驄馬復承恩使出金陵過海門荆南渭北難相見
莫惜衫襟著酒痕
　　儲光羲二十一首(魯人天寳末為監察御史/安禄山任偽官賊平貶死)
　　　新豐道中作
西下長樂坂東入新豐道雨多車馬稀道上生秋草太
隂蔽泉陸莫知晩與早雲雷杳冥冥川谷漫浩浩詔書
植嘉木(二十八年/有詔種果)衆言桃李好自顧無此容歸從漢隂
老
　　　羣鴉詠
新宫驪山隂龍衮時出豫朝陽照羽儀清吹肅逵路羣
鴉隨天車夜滿新豐樹所思在腐餘不復憂霜露河低
宫閣深燈隠鼓鐘曙繽紛起寒枝矯翼時相顧冢宰收
琳琅侍臣盡鵷鷺髙舉摩太清永絶繒繳懼兹禽亦翺
翔不以㣲小故
　　　野田黄雀行
嘖嘖野田雀不知軀體㣲閒穿深蒿裏爭食復爭飛窮
老一頽舍棗多桑樹稀無棗猶可食無桑何以衣蕭條
空倉暮相引時來歸邪路豈不㨗渚田豈不肥水長路
且夐惻惻與心違
　　　效古
東風吹大河河水如倒流河洲沙塵起有若黄雲浮頳
霞燒廣澤洪曜赫髙丘野老泣相逢無地可䕃庥翰林
有客卿獨負蒼生憂中夜起躑躅思欲獻厥謀君門峻
且深踠足空夷猶
　　　尚書省聽誓戒貽太廟裴丞
皇家有恒憲齋祭崇明祀嚴車伊洛間受誓文昌裏沉
沉雲閣見稍稍城烏起曙色照衣冠虛庭鳴劒履徘徊
念私覿悵望臨清汜㸃翰欲何言相思從此始
　　　田家即事
蒲葉日已長杏花日已滋老農要看此貴不違天時迎
晨起飯牛雙駕耕東菑蚯螾土中出田烏隨我飛羣合
亂啄噪嗷嗷如道飢我心多惻隠顧此兩傷悲撥食與
田烏日暮空筐歸親戚更相誚我心終不移
　　　田家雜興三首
春至鶬鶊鳴薄言向田墅不能自力作黽勉娶鄰女既
念生子孫方思廣園圃閒時相顧笑喜悦好禾黍夜夜
登嘯臺南望洞庭渚百草被霜露秋山響砧杵却羡故
年時中情無所取
梧桐䕃我門薜荔網我屋超超兩夫婦朝出暮還宿稼
穡既自種牛羊還自牧日旰嬾耕鋤登髙望川陸空山
足禽獸墟落多喬木白馬誰家兒聨翩相馳逐
楚山有髙士梁國有遺老築室既相鄰向田復同道糧
糒常共飯兒孫毎更抱忘此耕耨勞媿彼風雨好蟪蛄
鳴空澤鶗鴂傷秋草日夕寒風來衣裳苦不早
　　　同王十三維偶然作四首
野老本貧賤冒暑鋤𤓰田一畦未及終樹下髙枕眠荷
蓧者誰子皤皤來息肩不復問鄉墟相見但依然腹中
無一物髙話羲皇年落日臨層隅逍遙望晴川使婦提
蠶筐呼兒榜魚船悠悠泛緑水去摘浦中蓮蓮花豔且
美使我不能還
仲夏日中時草木看欲焦田家惜功力把鋤來東皋顧
望浮雲隂徃徃誤傷苗歸來悲困極兄嫂相共饒無錢
可沽酒何以解劬勞夜深星漢明庭宇虛寥寥髙栁三
五株可以獨逍遙
浮雲在虛空隨風復巻舒我心方處順動作何憂虞但
言嬰世網不復得閒居迢逓别東國超遙來西都見人
乃恭敬曽不問賢愚雖若不能言中心亦難誣故鄉滿
親戚道逺情日疎偶欲陳此意復無南飛鳬
北山種松柏南山種蒺蔾出入雖同趣所尚各有宜孔
丘貴仁義老氏好無為我心若虛空此道將安施暫過
伊闕間晼晩三伏時髙閣入雲中芙蓉滿清池要自非
我室還望南山陲
　　　貽余處士
故園至新浦遙復未百里北望是他邦紛吾即遊士潮
來津門啟罷檝信流水客意乃成歡舟人亦相喜遲遲
菱荇上泛泛菰蒲裏漸聞商旅喧猶見鳬鷖起市亭忽
雲搆方物如山峙吳王昔喪元隋帝又滅祀停艦一以
眺太息興亡理秋苑故池田宫門新栁杞我行苦炎月
乃及清昊始此地日逢迎終思隠君子莫言異巻舒形
音在心耳
　　　泊舟貽潘少府(時潘少府/在後浦)
行子苦風潮維舟未能發宵分巻前幔臥視清秋月四
澤葭葦深中洲煙火絶蒼蒼水霧起落落疎星沒所遇
盡漁商與言多楚越其如念極浦又以思明哲常若千
里餘况之異鄉别
　　　幽居
幽人下山徑去去夾青林滑處莓苔濕暗中蘿薜深春
朝烟雨散猶帶浮雲隂
　　　薔薇篇
褭褭長數尋青青不作林一莖獨秀當庭心數枝分作
滿庭隂春日遲遲欲將半庭影昤昤正堪翫枝上鶯嬌
不畏人葉裏蛾飛自相亂秦家女兒愛芳菲畫眉相喚
採萎蕤髙處紅鬚欲就手低邊緑刺已牽衣蒲桃架上
朝光滿楊栁園中暝鳥飛連袂蹋歌從此去風吹香氣
逐人歸
　　　臨江亭
晉家南作帝京鎮北為關江水中分地城樓下帶山金
陵事已徃青蓋理無還落日空亭上愁看龍尾灣
　　　仲夏入園東陂
方塘深且廣伊昔俯吾廬環岸垂緑栁盈潭發紅蕖上
延北原秀下屬幽人居暑雨若混沌晴明如空虚此鄉
多隠逸水陸見樵漁廢賞亦何貴為歡良易攄且言重
觀國當此賦歸歟
　　　洛橋送别
河橋送客舟河水正安流逺見輕橈動遙憐故國遊海
禽逢早鴈江月值新秋一聽南津曲分明散别愁
　　　題山中流泉
山中有流水借問不知名映地為天色飛空作雨聲轉
來深澗滿分出小池平恬澹無人見年年長自清
　　崔國輔二首
　　　古意
歸來日尚早却欲向芳洲渡口水流急囘舟不自由
　　　對酒吟
行行日將夕荒村古冢無人跡䝉蘢荆棘一鳥飛屢唱
提壺酤酒喫古人不達酒不足遺恨精靈傳此曲寄言
世上諸少年平生且盡杯中渌
　　崔顥七首(天寳中為尚書/司勲貟外郎)
　　　黄鶴樓
昔人已乗黄鶴去此地空餘黄鶴樓黄鶴一去不復返
白雲千載空悠悠晴川歴歴漢陽樹春草萋萋鸚鵡洲
日暮鄉關何處是烟波江上使人愁
　　　長安道
長安甲第髙入雲誰家居住霍將軍日晩朝囘擁賓從
路旁拜揖何紛紛莫言炙手手可熱須臾火盡灰亦滅
莫言貧賤即可欺人生富貴自有時一朝天子賜顔色
世上悠悠應始知
　　　渭城少年行二首
洛陽二月梨花飛秦地行人春憶歸揚鞭走馬城南陌
朝逢驛使秦川客驛使前日發章臺傳道長安春早來
棠棃宫中燕初至蒲桃館裏花正開念此使人歸更早
三月便達長安道長安道上春可憐搖風蕩日曲江邊
萬户樓臺臨渭水五陵花栁滿秦川
秦川寒食盛繁華遊子春來喜見家鬬雞下杜塵初合
走馬章臺日半斜章臺帝城稱貴里青樓日晩歌鐘起
貴里豪家白馬驕五陵年少不相饒雙雙挾彈來金市
兩兩鳴鞭上渭橋渭橋壚頭酒新熟金鞍白馬誰家宿
可憐錦瑟筝琵琶玉壺清酒就君家小婦春來不解羞
嬌歌一曲楊栁花
　　　江南曲二首
君家何處住妾住在横塘停船暫借問或可是同鄉
下渚多風浪蓮舟欲漸稀那能不相待獨自逆潮歸
　　　定襄郡獄
我在河東時使徃定襄里定襄諸小兒諍訟喧城市長
老莫敢言太守不能理謗書盈几案文墨相填委牽引
肆中翁追呼田家子我來折此獄師聽辨疑似小大必
得情未嘗施鞭捶是時三月暮遍野農桑起里巷鳴春
鳩田園引流水此鄉多雜俗戎夏殊音㫖顧問邊塞人
勞情曷云已
　　陶翰一首
　　　塞下曲
進軍飛狐北窮冦勢將變日落沙塵昬背河更一戰駿
馬黄金勒彫弓白羽箭射殺左賢王歸奏未央殿欲言
塞下事天子不召見東出咸陽門哀哀淚如霰
　　常建三首(大歴中為盱眙尉/)
　　　弔王將軍
嫖姚北伐時深入強千里戰餘落日黄軍敗鼓聲死嘗
聞漢飛將可奪單于壘今與山鬼鄰殘兵哭遼水
　　　題破山寺後禪院
清晨入古寺初日照髙林竹逕通幽處禪房花木深山
光悦鳥性潭影空人心萬籟此俱寂但餘鐘磬音
　　　春詞
宛宛黄栁絲濛濛雜花垂日髙紅籹臥倚對春光遲寜
知傍淇水騕褭黄金羈
　
　
　
　
　
　
　
　
　
　
　
　
　
　唐百家詩選巻四
欽定四庫全書
　唐百家詩選巻五
　　　　　　　　　　　　宋　王安石　編
　　王昌齡二十三首
　　　塞上曲二首
蟬鳴空桑林八月蕭關道出塞入塞雲處處黄蘆草從
來幽并客皆向沙場老莫學遊俠兒矜誇紫騮好
邊頭何慘慘已葬霍將軍部曲皆相弔燕南代北聞功
勲多被黜兵馬亦尋分更遣黄頭戍唯當哭塞雲
　　　長信愁
奉箒平明秋殿開且將團扇共徘徊玉顔不及寒鵶色
猶帶昭陽日影來
　　　放歌行
南渡洛陽津西望十二樓明堂坐天子月朔朝諸侯清
樂動千門皇風被九州慶雲從東來泱漭抱日流昇平
貴論道文墨將何求有詔徵草澤微誠將獻謀冠冕如
星羅拜揖曹與周望塵非吾事入賦且遲留幸䝉國士
識因脱負薪裘今者放歌行以慰梁甫愁但營數斗禄
奉養毎豐羞願得金膏遂飛雲亦可儔
　　　長歌行
曠野饒悲風颼颼多蒿草繫馬倚白楊誰知我懐抱所
是同袍者相逢盡衰老況登漢家陵南望長安道上有
枯樹根下有石䑕窠髙皇子孫盡千載無人過寳玉頻
發掘精靈其奈何人生須信命有酒且長歌
　　　青樓曲
白馬金鞍從武皇旌旗十萬宿長楊樓頭小婦鳴筝坐
遙見飛塵入建章
　　　箜篌引
盧溪郡南夜泊舟夜聞南岸羌戎謳其時月黒猿啾啾
微雨霑衣令人愁有一遷客登髙樓不言不寐彈箜篌
彈作薊門桑葉秋風沙颯颯青塚頭將軍鐵騘汗血流
深入匈奴戰未休黄旗一㸃兵馬收亂殺胡人積如丘
瘡病驅來役邊州仍披漠北羊羔裘顔色飢枯掩面羞
眼眶淚滴深兩眸還思本鄉食氂牛欲語不得指咽喉
或有強壯能吚嚘意説被他邊將讐五世屬蕃漢主留
碧毛氈障河曲遊橐駞五萬部落稠勅賜飛鳯金兠鍪
為君百戰如過籌靜掃隂山無鳥投家藏鐵劵特承優
黄金十斤不稱求九族分離作楚囚深溪寂寞絃苦幽
草木悲感聲颼飀僕本東山為國憂明光殿前論九疇
簏讀兵書盡㝠搜為君掌上施權謀洞曉山川無與儔
紫宸發詔逺懐柔搖筆飛霜如奪鉤鬼神不得知其由
憐愛蒼生比蚍蜉朔河屯兵須漸抽盡遣降來拜御溝
便令海内休戈矛何用班超定逺侯史臣書之得已不
　　　從軍行
向夕臨大荒朔風軫歸慮平沙萬餘里飛鳥宿何處虜
騎獵長原翩翩傍河去邊聲搖白草海氣生黄霧百戰
苦風塵十年履霜露雖投定逺筆未坐將軍樹早知行
路難悔不理章句
　　　出塞行
白花垣上望京師黄河水流無盡時窮秋曠野行人絶
馬首東來知是誰
　　　採蓮曲
荷葉羅裙一色裁芙蓉向臉兩邊開亂入池中看不見
聞歌始覺有人來
　　　諸官遊招隠寺
山館人已空青蘿換風雨自從永明世月向龍宫吐鑿
井長幽泉白雲今如古應真坐松柏錫杖掛牕户口云
七十餘能救諸有苦囘指嵓樹花如聞道場鼓金色身
壊滅真如性無主僚友同一心清光遣誰取
　　　沙苑南渡頭
秋霧連雲白歸心浦溆懸津人空守纜村館復臨川峰
隔蒼茫雨波通演漾田孤舟未得濟入夢在何年
　　　鄭縣宿陶大公館贈馮六元二
儒有輕王侯脱略當世務本家藍溪中非為漁弋故無
何困躬耕且欲馳永路幽居與君近出谷同所騖昨日
辭石門五年變秋露雲龍未相感干謁亦已屢子為黄
綬羈余忝蓬山顧京門望西岳百里見郊樹飛雨祠上
來靄然關中暮驅車鄭城宿秉燭論徃素山月出華隂
開此河渚霧清光比故人豁達展心晤馮公尚戢翼元
子仍跼步拂衣易為髙論迹難有趣張范善始終吾等
豈不慕罷酒當涼風屈伸備冥數
　　　和振上人秋夜懐士㑹
白露傷草木山風吹夜寒遙林夢親友髙興發雲端(一/作)
(嵓/巒)郭外秋聲急城邊月色殘瑤琴多逺思更為客中彈
　　　寄穆侍御出幽州
一從恩譴度瀟湘江北江南萬里長莫道薊門書信少
鴈飛猶得到衡陽
　　　灞上閒居
鴻都有歸客偃臥滋陽村軒冕無枉顧清川照我門空
林網夕陽寒鳥赴荒園廓落時得意懐哉莫與言庭前
有孤鶴欲啄常翩翻為我銜素書弔彼顔與原二君既
不朽所以慰其䰟
　　　初日
初日淨金閨先照牀前暖斜光入羅幕稍稍親絲管雲
髮不能梳楊花更吹滿
　　　採蓮
越女作桂舟還將桂為檝湖上水渺漫清江初可涉摘
取芙蓉花莫摘芙蓉葉將歸問夫婿顔色何如妾
　　　出塞
秦時明月漢時關萬里長征人未還但使盧城飛將在
不教胡馬度隂山
　　　同李四倉曹宅夜飲
霜天留飲故情歡銀燭金爐夜不寒欲問吳江别來處
青山明月夢中看
　　　送韋十四兵曹
縣職如長纓終日檢我身平明趨郡府不得展故人故
人念江湖富貴如埃塵迹在戎府掾心遊天台春獨立
浦邊鶴白雲長相親南風忽至吳分散還入秦寒夜天
光白海靜月色真對坐論嵗暮絃歌起無因平生馳驅
分非謂杯酒仁出處兩不合忠貞何由申看君孤舟去
且欲歌垂綸
　　　别李南浦之京
故園今在灞陵西江畔逢君醉不迷小弟鄰莊尚漁獵
一封書寄數行啼
　　　閨怨
閨中少婦不曽愁春日凝妝上翠樓忽見陌頭楊栁色
悔教夫壻覔封侯
　　李頎二十四首
　　　宋少府東溪泛舟
登岸還入舟水禽驚笑語晩葉低衆色濕雲帶繁暑落
日乗醉歸溪流復幾許
　　　粲公院各賦一物得初荷
微風和衆草大葉長圓隂晴露珠垂合夕陽花影深從
來不著水清淨本因心
　　　題璿公山池
逺公遁跡廬山岑開士幽居祗樹林片石孤峰窺色相
清池白月㸃禪心指揮如意天花落坐臥閒房春草深
此外俗塵都不染唯餘𤣥度得相尋
　　　題盧五舊居
物在人亡無見期閒庭繫馬不勝悲忩前緑竹生空地
門外青山如舊時悵望秋天鳴墜葉巑岏枯栁宿寒鴟
憶君淚落東流水嵗嵗花開知為誰
　　　二妃廟送裴侍御使桂陽
沅上秋草色蒼蒼堯女祠無人見精魄萬古寒猿悲桂
水身歿後椒漿神降時囘雲迎赤豹飇雨驟文螭受命
出炎海焚香徵楚詞乗驄感遺跡一弔清川湄
　　　欲之新鄉答崔顥綦毋潛
數年作吏家屢空誰道黒頭成老翁男兒在世無産業
行子出門如轉蓬吾屬交歡此何夕南家𢷬衣動歸客
銅爐將炙相歡飲星宿縱横露華白寒風巻葉度滹沲
飛雪覆地悲峨峨孤城日落見棲鳥馬上時聞漁者歌
明朝東路把君手臘日辭君期嵗首自知寂寞無去思
敢望縣人致牛酒
　　　李兵曹壁畫山水各賦得桂水㠶
片㠶在桂水落日天涯時飛鳥看共度閒雲相與遲長
波無曉夜泛泛欲何之
　　　王母歌
武皇齋戒承華殿端拱須臾王母見霓旌照耀騏驎車
羽盖淋漓孔雀扇手指𤣥棃遣帝食可以長生臨㝢縣
頭上復戴九星冠總領玉童坐南面欲聞要言今告汝
帝乃焚香請此語若能鍊魄去三尸後當見我天皇所
顧謂侍女董雙成酒䦨可奏雲和笙紅霞白日儼不動
七龍五鳯紛相迎惜哉志驕神不悦歎息馬蹄與車轍
複道歌鐘杳將暮深宫桃李花成雪為看青玉五枝燈
蟠螭吐火光已絶
　　　古從軍
白日登山望烽火昬黄飲馬傍交河行人刁斗風砂暗
公主琵琶幽怨多野營萬里無城郭雨雪紛紛連大漠
胡鴈哀鳴夜夜飛胡兒眼淚雙雙落聞道玉門猶被遮
應將性命逐輕車年年戰骨埋荒外空見蒲桃入漢家
　　　晩歸東園二首
出郭喜見山東行亦未逺夕陽帶歸鷺靄靄秋稼晩樵
者乗霽歌野人及星飯請謝朱輪客垂竿不復返
荆扉帶郊郭稼穡向東菑倚杖寒山暮鳴梭秋葉時迴
雲覆隂谷返景照霜梨澹泊真吾事清風别有資
　　　裴尹東溪别業
公才廊廟器官亞河南守别墅臨都門驚湍急前後舊
交與羣從十日一攜手幅巾望寒山長嘯對髙栁清歡
信可尚散吏亦何有岸雪青城隂水光搖林首閒觀野
人筏或飲川上酒幽雲澹徘徊白鷺飛左右庭竹垂臥
内村烟隔南阜始知物外清簪紱固芻狗
　　　送綦毋三謁房給事
夫子大名下家無鍾石儲惜哉湖海上曽校蓬萊書外
物非本意此生空澹如所思但乗興逺適唯單車髙道
時坎軻舊交願吹噓徒言青瑣闥不愛承明廬百里人
户滿片言諍訟疎手持蓮花經目送飛鳥餘晩景南路
别炎雲中伏初此行儻不遂歸食蘆洲魚
　　　送劉昱
八月寒荻花秋江浪頭白北風吹五兩誰是潯陽客鸕
鷀山頭微雨晴楊州郭裏暮潮生行人夜宿金陵渚試
聽沙邊南鴈聲
　　　送郝判官
楚城木葉落夏口青山遍鴻鴈向南時君乗使者傳楓
林帶水驛夜火明山縣千里送行人蔡州如眼見江連
清漢東逶迤遙望荆雲相蔽虧應問襄陽舊風俗為余騎
馬習家池
　　　聖善閣送裴迪入京
雪華斂髙閣苔色上鉤欄藥草空階靜梧桐返照寒清
吟可愈疾攜手暫同歡墜葉和金磬飢烏鳴露盤伊川
惜東别灞水向西看舊託含香署雲霄何足難
　　　贈别張兵曹
漢家蕭相國功盖五諸侯勲業河山重丹青錫命優君
為禁臠壻争看玉人遊荀令焚香日潘郎振藻秋新成
鸚鵡賦能衣鷫鸘裘不憚軒車逺仍尋蘿薜幽苑(一作/花)
梨飛絳葉伊水淨寒流雪滿故關道雲遮祥鳯樓一身
輕寸禄萬物任虛舟别後如相問滄波雙白鷗
　　　放歌行答從弟墨卿
小來好文恥學武世上功名不解取雖沾寸禄已後時
徒欲出身事明主柏梁賦詩不及宴長楸走馬誰相數
歛迹俛眉心自甘髙歌擊節聲半苦由是蹉跎一老夫
養雞牧豕東城隅空歌漢代蕭相國豈事霍家馮子都
虛爾當年聲籍籍濫作詞林兩京客故人酒客安陵橋
黄鳥春風洛陽陌吾家令弟才不羈五言破鏑人共推
興來逸氣如濤湧千里長江歸海時别離短景何蕭索
佳句相思能間作舉頭遙望魯陽山木葉紛紛向人落
　　　同張員外諲酬答之作
洛中髙士日沉冥手自灌園方帶經王湛牀頭見周易
張康傳裏好丹青鶡冠草屨無名位博奕賦詩聊遣意
清言只到衛家兒用筆能誇鍾太尉東籬二月種蘭蓀
窮巷人稀烏鵲喧聞道郎官問生事肻令鬢髮老柴門
　　　夏宴張兵曹東堂
重林華屋堪避暑況乃烹鮮㑹嘉客主人三十朝大夫
滿座森然見矛㦸北窻臥簟連心花竹裏蟬鳴西日斜
羽扇搖風却珠汗玉盃貯水割甘𤓰雲峯峨峨自冰雪
坐對芳罇不知熱醉來但掛葛巾眠莫道明朝有離别
　　　答髙三十五留别便呈于十一
累薦賢良皆不就家近陳留訪耆舊韓康雖復在人間
王霸終思隠巖岫清泠池水灌園蔬萬物滄江心澹如
妻子歡同數株栁雲山老對一牀書昨日公車見三事
明君賜衣遣為吏懐章不使郡邸驚待詔初從闕庭至
散誕由來自不羈低頭授職爾何為故園壁掛烏紗帽
官舍塵生白接䍦寄書寂寂於陵子蓬蒿沒身胡不仕
羹藜被褐環堵中嵗晩將貽故人恥
　　　古行路難
漢家名臣楊徳祖四代五公享茅土父兄子弟綰銀黄
躍馬鳴珂朝建章火浣單衣繡方領茱萸錦帶玉盤囊
賓客填街復滿座片言出口生輝光世人逐勢爭奔走
瀝膽隳肝唯恐後當時一顧登青雲自謂生死長隨君
一朝謝病還鄉里窮巷蒼茫絶知已秋風落葉閉重門
昨日論交竟誰是薄俗嗟嗟難重陳深山麋鹿可為鄰
魯連所以蹈滄海古徃今來稱達人
　　　送盧少府赴延陵
問君從宦所何日府中趨遙指金陵縣青山天一隅行
人懐寸禄小吏獻新圖北固波濤嶮南天風俗殊春山
連橘柚晩景媚菰蒲漠漠花生渚亭亭雲過湖灘沙暎
村火水霧歛檣烏囘首東門路鄉書不可無
　　　送馬録事赴永嘉
子為郡從事主印清淮邊談笑一州裏從容羣吏先手
持三尺令決遣如流泉太守既相許諸公誰不然孤城
臨海樹萬室帶山烟春日溪湖淨芳洲葭菼連炊飯蟹
螯熟下筋鱸魚鮮野鶴宿簷際楚雲飛面前聽歌送離
曲且駐木蘭船贈爾八行字當聞嘉政傳
　　戎昱十六首(建中中為/䖍州刺史)
　　　羅江舍
山縣秋雲闇茅亭暮雨寒自傷庭葉下誰問客衣單有
興時添酒無聊嬾整冠近來鄉國夢夜夜到長安
　　　採蓮曲
雖聽採蓮曲詎識採蓮心漾檝愛花逺囘船愁浪深烟
生極浦色日落半江隂同侣憐波靜看妝墮玉簪涔陽
女兒花滿頭毿毿同泛木蘭舟秋風日暮南湖裏爭唱
菱歌不肯休
　　　聞笛
入夜歸思切笛聲寒更哀愁人不願聽自到枕前來風
起塞雲斷夜深關月開平明獨惆悵飛盡一庭梅
　　　漢上題韋氏莊
結茅同楚客卜築漢江邊日落數歸鳥夜深聞扣舷水
痕侵岸栁山翠借厨烟調笑提筐婦春來蠶幾眠
　　　閨情
側聽宫官説知君寵尚存未能開笑頰先欲換愁魂寳
鏡窺妝影紅衫裛淚痕昭陽今再入寜敢恨長門
　　　長安秋夕
八月更漏長愁人起常早閉門寂無事滿院生秋草昨
夜西窻夢夢行荆南道逺客歸去來在家貧亦好
　　　衡陽春日遊僧院
曽共劉諮議同時事道林與君相掩淚來客豈知心堦
雪凌春積爐烟向暝深依然舊童子相送出花林
　　　玉臺體題湖上亭
湖入縣西邊湖頭勝事偏緑竿初長笋紅顆未開蓮蔽
日髙髙樹迎人小小船清風長入坐夏月似秋天
　　　早梅
一樹寒梅白玉條迥臨村路傍溪橋應縁近水花先發
疑是經春雪未消
　　　移家别湖上亭
好是春風湖上亭栁條藤蔓繫離情黄鸎乆住渾相識
欲别頻啼四五聲
　　　客堂秋夕
隔窻螢影滅復流北風微雨虛堂秋蟲聲竟夜引鄉淚
蟋蟀何知人自愁四時不得一日樂以此方悲客遊惡
(一作客/牢落)寂寂江城無所聞梧桐葉上偏蕭索
　　　湖南雪中留别
草草還草草湖東别離早何處愁殺人歸鞍雪中道出
門迷轍跡雲水白浩浩明日武陵西相思鬢堪老
　　　贈别張駙馬
上元年中長安陌見君朝下欲歸宅飛龍騎馬三十匹
玉勒雕鞍照初日數里衣香遙撲人長衢雨歇無纎塵
從奴斜抱勅賜錦雙雙蹙出金騏驎天子愛壻皇后弟
獨步明時負權勢一身扈蹕承殊澤甲第朱門聳髙㦸
鳯凰樓上伴吹簫鸚鵡杯中醉留客泰去否來何足論
宫中晏駕人事翻一朝負譴辭丹闕五年待罪湘江源
冠冕淒涼幾遷改眼看桑田變成海華堂金屋别賜人
細眼黄頭總何在清宫相見寸心悲嬾欲今時問昔時
看君風骨殊未歇不用愁來雙淚垂
　　　苦哉行(寳應/中作)
妾家清河邊七葉承貂蟬身為最小女偏得渾家憐親
戚不相識幽閨十五年有時最逺出祗到中門前前年
狂㓂來懼死翻生全今秋官軍至豈意遭戈鋌匈奴為
先鋒長鼻黄髮拳彎弓獵生人百步牛羊羶脱身落虎
口不及歸黄泉苦哉難重陳暗哭蒼蒼天
　　　涇州觀元戎出師
寒日征西將蕭蕭萬馬叢吹笳覆樓雪祝纛滿旗風遮
虜黄雲斷燒荒白草空金鐃肅天外玉帳靜霜中朔野
長城閉河源舊路通衛青師自老魏絳賞何功槍壘依
沙迥轅門壓塞雄燕然如可勒萬里願從公
　　　從軍行
昔從李都尉雙鞬照馬蹄擒生黒山北殺敵黄雲西太
白沉虜地邊草復萋萋歸來邯鄲市百尺青樓梯感激
然諾重平生膽力齊芳筵暮歌發豔粉輕鬟低半酣秋
風起鐵騎門前嘶逺戌報烽火孤城嚴鼓鼙揮鞭望塵
去少婦莫含啼
　
　
　
　
　唐百家詩選巻五
欽定四庫全書
　唐百家詩選巻六
　　　　　　　　　　　　宋　王安石　編
　　沈千運四首
　　　感懐弟妹
今日春氣暖東風杏花坼筋力久不如却羨澗中石神
仙杳難準中夀稀滿百逐世多夭傷喜見鬢髪白杖藜
竹樹間宛宛舊行跡豈知林園主却是林園客兄弟可
存半空為亡者惜冥冥無再期哀哀望松柏骨肉能幾
人年大自疎隔性情誰免此與我不相易唯念得爾輩
時看慰朝夕平生兹已矣此外盡非適
　　　贈史修文
故人阻千里會面非前期握手於此地當歡返成悲念
離宛猶昨俄已經數朞疇昔皆少年别來髪如絲不道
舊姓名相逢知是誰曩遊盡騫翥與君仍布衣豈曰無
其才命理應有時前路漸欲少一不覺生涕洟
　　　濮中言懐
聖朝優賢良草澤無遺匿人生各有命在余胡不淑一
生但區區五十無寸祿衰退當棄捐貧賤招禍讟栖栖
去人世屯躓日窮迫不如守田園歲晏望豐熟壯年失
宜盡老大無筋力始愴前計非將貽後生福童兒新學
稼少女未能織顧此煩知已終日求衣食
　　　山中作
棲隱非别事所願離風塵不辭城邑遊禮樂拘束人爾
來歸山林庶事皆吾身何者為形骸誰是智與仁寂寞
了閒事而後知天眞咳唾矜崇華迂俯相屈伸如何巢
與由天子不知臣
　　王季友二首
　　　别李季友
栖鳥不戀枝喈喈在同聲行子馳出戸依依主人情昔
時霜臺鏡醜婦羞爾形閉匣二十年皎潔常猶明今日
照離别前途白髪生
　　　寄韋子春
出山秋雲曙山木已再春食我山中藥不憶山中人山
中誰余密白髪惟相親雀䑕晝夜無知我廚廩貧依依
北舍松不厭吾南鄰有情盡棄捐土石為同身
　　于逖二首
　　　野外作
老病無樂事歲秋悲更長窮郊日蕭索生意已蒼黄小
弟髪亦白兩男俱不强有才且未達况我非賢良幸以
朽鈍姿野外老風霜寒鵶噪晩景喬木思故鄉魏人宅
蓬池結網佇鱣魴水清魚不來歲暮空彷徨
　　　憶舍弟
衰門少兄弟兄弟惟兩人饑寒各流浪感念傷我神夏
期秋未來安知無他因不怨别天長但願見爾身茫茫
天地間萬類各有親安知汝與我乖隔同胡秦何時對
形影憤懣當共陳
　　孟雲卿五首
　　　古樂府挽歌
草草門巷喧塗車儼成位冥寞何得盡載我生人意北
邙路非逺此别終天地臨穴頻撫棺至哀反無淚爾形
未衰老爾息猶童稚骨肉安可離皇天若容易房帷即
靈帳庭宇為哀次薤露歌若斯人生盡如寄
　　　今别離
結髪生别離相思復相保如何日已逺五變中庭草渺
渺天海途悠悠吳江島但恐不出門出門無逺道逺道
行既難家貧衣服單嚴風吹積雪晨起鼻何酸人生為
有志豈不懷所安分明天上日生死誓同歡
　　　悲哉行
孤兒去慈親逺客喪主人莫吟苦辛曲此曲誰忍聞可
聞不可見去去無影跡行人念前程不待參辰沒朝亦
常苦饑暮亦常苦饑飄飄萬餘里貧賤多是非少年莫
逺遊逺遊多不歸
　　　古别離
朝日上高臺離人愁秋草如見萬里天不見萬里道含
酸欲誰訴轉轉傷懷抱君行本遥逺苦樂良難保宿昔
夢同衾憂心轉顛倒結髪年已遲征行去何早寒暄有
時謝憔悴亦難好人皆算年壽死者何曾老少壯無見
期水深風浩浩
　　　傷懷贈故人
稍稍晨鳥翔淅淅草上霜人生早艱苦壽命恐不長二
十學已成三十名不彰豈無同門友貴賤易中腸驅馬
行萬里悠悠過帝鄉幸因弦歌末得上君子堂衆樂互
喧奏獨予備笙簧坐中無知音安得神揚揚願因高風
起上感白日光
　　張彪四首
　　　雜詩
富貴多勝事貧賤無良圖上徳兼濟心中才不如愚商
者多巧智農者爭膏腴儒生未遇時衣食不自如久與
故交别他榮我窮居到門嬾入門何況千里餘君子有
褊性矧乃尋常徒行行任天地無為强親疎
　　　神仙
神仙可學無百歲名大約天地何茫茫人間半哀樂浮
生亮多感善事翻為惡爭先等驅逐中路苦瘦弱長老
思養壽後生笑寂寞五榖非長年四氣乃靈藥列子何
必待吾心滿寥廓
　　　北遊逺酬孟雲卿
忽忽望前事志願能相乖衣馬久羸敝誰信文與才善
道居貧賤潔服䝉塵埃行行無定心壈坎難歸來慈母
憂疾疹室家念栖哀與君宿姻親深見中外懐俟余惜
時節悵望臨高臺
　　　古别離
别離無逺近事歡情亦悲不聞車輪聲後會將何時去
日忘寄書來日乖前期縱知明當返一息千萬思
　　趙微明三首
　　　回軍跛者
既老又不全始得離邊城一枝假枯木步步向南行去
時日一百來時一月程常恐道路傍掩棄狐兔塋所願
死鄉里到日不願生聞此哀怨調念念不忍聽惜無異
人術倏忽具爾形
　　　挽歌詞
寒日蒿上明淒淒郭東路素車誰家子丹旐引將去原
下荆棘叢叢邊有新墓人間痛傷别此是長别處曠野
何蕭條青松白楊樹
　　　思歸
為别未幾日去日如三秋猶疑望可見日日上高樓惟
見分手處白蘋滿芳洲寸心寧死别不忍生離憂
　　元季川四首
　　　泉上雨後作
風雨蕩繁暑雷息佳霽初衆峰帶雲雨清氣入我廬䬃
䬃涼飇來臨窺愜所圖緑蘿長新蔓褭褭垂坐隅流水
復簷下丹砂發清渠養葛為我衣種芋為我蔬誰是畹
與畦彌漫連野蕪
　　　登雲中
灌田東山下取樂在爾休清興相引行日日三四周白
鷗與我心不厭此中遊窮覽頗有適不極趣無幽憀然
歌採薇曲盡心悠悠
　　　山中晩興
河漢降𤣥霜昨來節物殊媿無神仙姿豈有隂陽俱靈
鳥望不見慨然悲高梧華葉隨風揚珍條雜榛蕪為君
寒谷吟嘆息知何如
　　　古逺行
悠悠逺行者羇獨當時思道與日月長人無茅舍期出
門萬里心誰不傷别離縱逺當白髪歲月悲今時何況
異形容安須與爾悲
　　殷遥二首(潤州人忠王/府倉曹參軍)
　　　友人山亭
故人雖薄宦往往涉青溪鑿牖對山月褰裳拂澗霓遊
魚逆水上宿鳥向風栖一見桃花發能令秦漢迷
　　　山行
寂歴青山曉山行趣不稀野花成子落江燕引雛飛暗
草薫苔徑晴楊掃石磯俗人猶語此余亦轉忘歸
　　李嘉祐十二首(字從一大歴中/為袁州刺史)
　　　晩春宴無錫蔡明府西亭
茅簷閒寂寂無事覺人和井近時澆圃城低不見河興
緣芳草積情向逺峰多别日歸吳地停橈更一過
　　　送宋中舍遊江東
孤城郭外送王孫越水吳洲共爾論野寺山邊斜有徑
漁家竹裏半開門青楓獨映摇前浦白鷺閒飛過逺村
若到西陵征戰處不看秋草自傷魂
　　　送王端赴朝
君承明主意日日上丹墀東閤論兵後南宫草奏期人
稀傍河處槐暗入關時獨遣吳州客平陵結夢思
　　　自蘇臺至望亭驛人家盡空春物增思悵然有
　　　作因寄從弟紓
南浦菰蔣覆白蘋東吳黎庶逐黄巾野棠自發空流水
江鷰初歸不見人逺樹依依如送客平田渺渺獨傷春
那堪回首長洲苑烽火年年報虜塵
　　　題靈臺縣東山村主人
處處征胡人漸稀山村寥落暮煙微門臨莽蒼經年閉
身逐嫖姚幾日歸貧妻白髪輸殘稅餘寇黄河未解圍
天子如今能用武祗應歲晩息兵機
　　　至七里灘作
遷客投於越臨江淚滿衣獨隨流水逺轉覺故人稀萬
木迎秋序千峰駐晩暉行舟猶未已惆悵暮潮歸
　　　題前溪館
兩年謫宦在江西舉目雲山要自迷今日始知風土異
潯陽南去鷓鴣啼
　　　送樊兵曹潭州謁韋大夫
塞鴻歸欲盡北客始辭秦零桂雖逢竹湘川少見人江
花鋪淺水山木暗殘春脩刺轅門裏多憐爾為親
　　　送從弟歸河朔
故鄉那可到令弟獨能歸諸將矜旄節何人重布衣空
城流水在荒澤舊村稀秋日平原路蟲鳴桑葉飛
　　　送王牧往吉州謁王使君
細草緑汀洲王孫奈薄遊年華初冠帶文體舊弓裘野
渡花爭發春塘水亂流使君憐小阮應念倚門愁
　　　早秋京口旅泊章侍御寄書相問因以贈之
移家避寇逐行舟厭見南徐江水流吳地征徭非舊日
秣陵凋弊不宜秋千家閉户無砧杵七夕何人望斗牛
祗有同時驄馬客偏題尺牘問窮愁
　　　江湖愁思
趨陪禁掖鴈行隨遷向江潭鶴髪垂素浪遥疑八谿水
青楓忽似萬年枝嵩南春徧傷魂夢壺口雲深隔路岐
共望漢朝多霈澤蒼蠅早晩得先知
　　姚係二首
　　　送周愿判官歸嶺南
早蟬望秋鳴夜琴怨離聲眇然多異感值子江山行由
來重義人感激事縱横往復念遐阻淹留慕平生晨奔
九衢餞暮始萬里程山驛風月榭海門煙霧城易綃泉
源近拾翠沙漵明蘭蕙一為贈貧交空復情
　　　京口遇舊識兼送往隴州
蟬鳴一何急日暮秋風樹即此不勝愁隴隂人更去相
逢與相失共是亡羊路
　　雍裕之二首(貞元/後人)
　　　五雜俎(擬古三首/)
五雜俎刺繡窠往復還織錦梭不得已戍交河
　　　自君之出矣(擬後漢徐幹/)
自君之出矣寳鏡為誰明思君如隴水長聞嗚咽聲
　　蔣渙一首
　　　和徐侍郎中書叢篠詠
中禁夕沈沈幽篁别作林色連雞樹近影落鳳池深為
重陵霜節能虚應物心年年承雨露長對紫庭隂
　　陳羽五首
　　　送靈一上人
十年勞逺别一笑喜相逢又上青山去青山千萬重
　　　送友人及第歸江東
五陵春色泛花枝心醉花前逺别離落第恥為關右客
成名空羨里中兒都門雨歇愁分處山店燈殘夢到時
家住洞庭多釣伴因來相賀語相思
　　　伏翼洞送夏方慶
洞裏春晴花正開看花出洞幾時回殷勤好去武陵客
莫引世人相逐來
　　　春日客舍晴原野望
東風吹暖氣消散入晴天漸變池塘色欲生楊栁煙䝉
茸花向月潦倒客經年鄉思盈愁望江湖春水連
　　　公子行
金羈白面郎何處蹋青來馬驕郎半醉躞蹀望樓臺似
見樓上人玲瓏窗户開隔花聞一笑落日不知回
　　楊衡七首
　　　盧十五竹亭送姪偁歸山
落葉寒擁壁清霜夜沾石正是憶山時復送歸山客殷
勤一樽酒曉月當牕白
　　　哭李象
白雞黄犬不將去寂寞空餘葬時路草死花開年復年
後人知是何人墓憶君思君獨不眠夜寒月照青楓樹
　　　白紵詞二首
玉纓翠珮雜輕羅香汗微漬朱顔􁊭為君起唱白紵歌
清聲褭雲思繁多凝笳哀瑟時相和金壺半傾芳夜促
梁塵霏霏暗紅燭令君安坐聽終曲墜葉飄花難再復
躡珠履步瓊筵輕身起舞紅燭前芳姿豔態妖且妍回
眸轉袖暗催絃涼風蕭蕭漏水急月華泛灩紅蓮濕牽
裙攬帶翻成泣
　　　題花樹
都無看花意偶到樹邊來可憐枝上色一一為愁開
　　　傷蔡處士
篋中遺草是琅玕對此令人灑淚看三徑尚疑行跡在
數螢猶自映書殘晨光不借泉門曉暝色空添隴樹寒
欲問皇天天更逺有才無命說應難
　　　送人流雷州
逐客指天涯人間此路賒地圖經大庾水驛過長沙臘
月雷州雨秋風桂嶺花不知荒徼外何處有人家
　
　
　
　
　
　
　
　唐百家詩選巻六
欽定四庫全書
　唐百家詩選巻七
　　　　　　　　　　　　宋　王安石　編
　　戴叔倫四十七首
　　　酬贈張衆甫
野人無本意散木任天材分向空山老何言上苑來迢
遥千里道依倚九層臺出處寧知命輪轅豈自媒更慙
張處士相與别蒿萊
　　　客舍秋懐呈駱正字士則
無言堪自喻偶坐更相悲木落驚年長門閑惜草衰買
山猶未得諫獵又非時設被浮名繫歸休漸欲遲
　　　早行寄朱山人放
山曉旅人去天高秋氣悲明河川上沒芳草露中衰此
别又萬里少年能幾時心知剡溪路聊且寄前期
　　　贈殷御史亮
日日河邊見水流傷春未已復悲秋山中舊宅無人住
來往風塵共白頭
　　　寄中書李舍人紓
萍翻蓬自巻不共本心期復入重城裏頻看百草滋水
流歸思逺花發長年悲盡日春風起無人見此時
　　　贈李山人唐
此意無所欲閉門風景遲栁條將白髪相對共垂絲
　　　酬盩厔耿少府湋見寄
方丈蕭蕭落葉中暮天深巷起悲風流年不盡人自老
外事無端心已空家近小山當海畔身留環衞隱牆東
遥聞相訪頻逢雪一醉寒宵誰與同
　　　贈康老人洽
酒泉布衣舊才子少小知名帝城裏一篇飛入九重門
樂府喧喧聞至尊宫中美人皆唱得七貴因之盡相識
南鄰北里日經過處處淹留樂事多不脫敝裘輕錦綺
長吟佳句掩笙歌賢王貴主於我厚駿馬蒼頭如已有
暗將心事隔風塵盡擲年光逐杯酒青門幾度見春歸
折栁尋花送落暉杜陵往往逢秋暮望月臨風攀古樹
繁霜入鬢何足論舊國連天不知處爾來倏忽五十年
却憶當時思眇然多識故侯悲宿草曾看流水沒桑田
百人會中一身在被褐飲瓢終不改陌頭車馬共營營
不解如君任此生
　　　襄州遇房評事由
移家住漢隂不復問華簪貰酒宜城近燒田夢澤深暮
山逢鳥入寒水見魚沈與物皆無累終年愜本心
　　　暮春遊長沙東湖贈辛兖州巢父二首
湘流分曲浦繚繞古城東岸轉千家合林開一鏡空人
生無事少心賞幾回同且復忘羈束悠悠落照中
回環路不盡歴覽意彌新古木畬田火澄江盪漿人緩
歌尋極浦一醉送殘春莫恨長沙逺他年憶此辰
　　　同兖州張秀才過王侍御參謀宅賦十韻(栁字/)
十年官不進斂跡無怨咎漂蕩海内遊淹留楚鄉久因
參戎幕下寄宅湘川口翦竹開廣庭瞻山敞虚牖閑門
早春至陋巷新晴後覆地落殘梅和風褭輕栁逢迎車
馬客邀結風塵友意愜時會文夜長聊飲酒秉心轉孤
直沈照隨可否豈學屈大夫憂慙對漁叟
　　　同辛兖州巢父盧副端岳相思獻酬之作因抒
　　　歸懐兼呈辛魏二院長楊長寧
暮角發高城情人坐中起臨觴不及醉分散秋風裏雖
有明日期離心若千里前歡反惆悵後會還如此焉得
夜淹留一回終宴喜羇遊復牽役皆去重湖水早晩泛
歸舟吾從數君子
　　　對月答元明府
山下孤城月上遲相留一醉本無期明年此夕遊何處
縱有清光知見誰
　　　酬袁太祝長卿小湖村山居書懐見寄
背江居隙地辭職作遺人耕鑿資餘力樵漁逐四鄰麥
秋桑葉大梅雨稻田新籬落栽山果池塘養海鱗放歌
聊自足幽思忽相親余亦歸休者依君老此身
　　　清明日送鄧芮二子還鄉
鐘鼓喧離室車徒促夜裝晩廚新變火輕栁暗翻霜傳
鏡看華髪持杯話故鄉每嫌兒女淚今日自沾裳
　　　送汶水王明府
何時别故鄉歸去佩銅章親族移家盡閭閻百戰場背
關餘古木近塞足風霜遺老應相賀知君不下堂
　　　送裴明州郎中徵(效南朝體/)
瀟水連湘水千波萬浪中知君未得去慙愧石尤風
　　　送觀察李判官巡郴州
行役各逺路煙波同旅愁輕橈上桂水大艑下揚州何
處成後會今朝分舊遊離心比楊栁蕭颯不勝秋
　　　京口送皇甫司馬副端曾舒州辭滿歸東都
潮水忽復過雲帆儼若飛故園雙闕下左宦十年歸晩
景照華髪涼風吹别衣淹留更一醉老去莫相違
　　　奉同汴州李相公勉送郭布殿中出巡
軒車出東閤都邑遶南河馬首先春至人心比歲和省
風傳隱恤持法去煩苛却想埋輪者論功此日多
　　　送東陽顧明府罷歸
祖帳臨鮫室黎人擁鷁舟坐藍高士去繼組鄙夫留白
日落寒水青楓遶曲洲相看作離别一倍不禁愁
　　　戲留顧十一明府
江明雨初歇山暗雲猶濕未可動歸橈前程風浪急
　　　栁花歌送客往桂陽
滄浪渡頭栁花發斷續因風飛不絶摇煙拂水積翠間
綴雪含霜誰忍攀夾岸紛紛送君去鳴棹孤尋到何處
移家深入桂水源種栁新成花更繁定知别後消散盡
却憶今朝傷旅魂
　　　送前上饒嚴明府攝玉山(用山字/)
家在故林呉楚間冰為溪水玉為山更將舊政化鄰邑
遥見逋人相逐還
　　　撫州對事後送外生宋垓歸饒州覲侍呈上姊
　　　夫
淮汴初喪亂蔣山烽火起與君隨親族奔迸辭故里京
口附商客海門正狂風憂心不敢住夜發驚浪中雲開
方見日潮盡爐峰出石壁轉棠隂鄱陽寄茅室淹留三
十年分種越人田骨肉無半在鄉園猶未旋爾家習文
藝旁究天人際父子自相傳優游聊卒歲學成不求達
道勝那厭貧時入閭巷醉好是羲皇人頃因物役牽偶
逐簪組輩謗書喧朝市撫已慙淺昧世業大小禮近通
顔謝詩念渠還領會非敢獨為師
　　　潘處士宅會别
相邀寒景晩惜别故山空鄰里疎林在池塘野水通十
年多難後一醉幾人同復此悲行子蕭蕭逐轉蓬
　　　江上别張勸
年年五湖上厭見五湖春長醉非關酒多愁不為貧舊
山迷道路清洛暗風塵今日扁舟别俱為滄海人
　　　汝南别董校書
擾擾倦行役相逢陳蔡間何為百年内不見一人閑對
酒惜餘景問程愁亂山秋風萬里至又出穆陵關
　　　留别李道州圻
瀧路下丹徼郵童揮畫橈山回千騎隱雪斷兩鄉遥魚
滬擁寒溜畬田落逺燒維舟更相憶惆悵坐通宵
　　　永康孫明府頲秩滿將歸枉路訪别
門前水流咽城下亂山多非是還家路寧知枉騎過風
煙復欲隔悲笑屢相和不學陶公醉無因奈别何
　　　將赴湖南留别東陽舊寮兼示吏人
智力苦不足黎甿殊未安忽從新命去復隔舊寮歡曉
路整車馬離亭會衣冠冰堅細流咽燒盡亂峰寒耆老
相餞送兒童亦悲酸桐鄉寄生怨欲話此情難
　　　奉天酬别鄭諫議雲逵盧拾遺景亮見别之作
巨孽盜都城傳聞天下驚陪臣九江畔走馬來赴難伏
奏見龍顔旋持手詔還單車不可駐朱檻未遑攀故人
出相餞共悲行路逺臨岐荷贈言對酒獨傷魂世故山
川險憂多思慮昏重隂蔽芳月疊嶺明舊雪泥積轍更
深木冰花不發鄭侯間世賢忠孝乃雙全大義棄妻子
至淳易生死知心三四人越境千餘里駿馬帳前發驚
塵路傍起樓頭俛首看莫敢相留止拜闕奉良圖留中
沃聖謨洗兵收魏郡誘敵討幽都名亞典屬國良選諫
大夫從容九霄上談笑解隂符盧生富才術特立居近
密採掇獻吾君明廷視聽新寛饒狂自比汲黯直為鄰
就列繼三事主文當七人可憐長守道不覺五逢春昔
去城南陌各為天際客關河煙霧深寸步音塵隔羇旅
忽相遇别離又兹夕前悲涕未乾後喜心已慼而我方
老大頗為風眩迫夫君並少年何爾鬢鬚白惆悵語不
盡徘徊情轉劇一罇且共持以慰長相憶
　　　撫州處士胡泛見送北迴兩館至南昌縣界查
　　　溪蘭若别
移罇鋪山曲祖帳查溪隂鋪山即逺道查溪非故林悽
然誦新詩落淚霑素襟郡政我何有别情君獨深禪庭
古樹秋宿雨清沉沉揮袂千里逺悲傷去住心
　　　將巡郴永途中作
行役留三楚思歸又一春自疑冠下髪聊此鏡中人機
息知名誤形衰恨道貧空將舊泉石長與夢相親
　　　過郴州
江盡湘南戍山分桂北林火雲三月合石路九疑深暗
谷隨風過危亭共鳥尋羇魂已愁絶不復待猿吟
　　　桂陽北嶺偶過野人所居聊書即事呈王永州
　　　邕李道州圻
犬吠空山響林深一逕存隔雲尋板屋渡水到柴門日
晝風煙靜花明草樹繁乍疑秦世客漸識楚人言不記
逃鄉里居然長子孫種田燒險谷汲井鑿高原畦葉藏
春雉庭柯宿旅猿嶺隂無瘴癘地隙有蘭蓀内户均皮
席枯瓢沃野飱逺心知自負幽賞詎能論轉步重崖合
瞻途落照昏他時願攜手莫比武陵源
　　　下鼻亭瀧行八十里聊狀艱險寄青苗鄭副端
　　　朔陽
瀧水天際來鼻山地中坼盤渦幾十處疊溜皆千尺直
寫卷沈沙驚翻衝絶壁淙淙振崖谷洶洶竟朝夕人語
不自聞日光亂相射艤舟始摇漾舉棹旋奔激既下同
建瓴半空方避石前危苦未盡後險何其迫倏閃疾風
雷蒼皇蕩魂魄因隨伏流出忽與跳波隔逺想欲回軒
豈兹還泛鷁雲涯多候館努力勤登歴
　　　湘南即事
盧橘花開楓葉衰出門何處望京師沅湘日夜東歸去
不為愁人住少時
　　　少女生日感懐
五逢晬日今方見置爾懐中自惘然乍喜老身辭逺役
翻悲一笑隔重泉欲教針線嬌難解暫弄琴書性已便
還有蔡家殘史籍可能分與外人傳
　　　江鄉故人偶集客舍
天秋月又滿城闕夜千重還作江南會翻疑夢裏逢風
枝驚暗鵲露草覆寒蛬羇旅長堪醉相留畏曉鐘
　　　張評亊涉秦居士系見訪郡齋即同賦中字
軺車忽枉轍郡府自生風遣吏山禽在開罇野客同古
牆抽臘笋喬木颺春鴻能賦傳幽思清言盡至公城欹
殘照入池曲大江通此地人來少相歡一醉中
　　　聽歌回馬上贈崔法曹
秋風裏許杏花開杏樹傍邊醉客來共待夜深聽一曲
醒人騎馬斷腸回
　　　去婦怨
出户不敢啼風悲日悽悽心知恩義絶誰忍分明别下
坂車轔轔畏逢鄉里親空持牀前幔却見家中人忽辭
王吉去為是秋胡死欲比今日情煩寃不相似
　　　昭君詞
漢宫若逺近路在寒沙上到死不得歸何人共南望
　　　女耕田行
乳燕入巢笋成竹誰家二女種新榖無人無牛不及犁
持刀斫地翻作泥自言家貧母年老長兄從軍未娶嫂
去年災疫牛囤空截絹買刀都市中頭巾掩面畏人識
以刀代牛誰與同姊妹相攜心正苦不見路人唯見土
疎通畦隴防亂苗整頓溝塍待時雨日正南崗下餉歸
可憐朝雉擾驚飛東鄰西舍花發盡共惜餘芳淚滿衣
　　　夜發袁江寄李潁州劉侍郎時二公留貶在此
半夜回舟入楚鄉月明山水共蒼蒼孤猿更發秋風裏
不是愁人亦斷腸
　　郎士元二十一首
　　　送李將軍赴定州
雙旌漢飛將萬里愛横戈春色臨邊盡黄雲出塞多鼔
鼙悲絶漠烽戍隔長河想到隂山北天驕已請和
　　　送張南史(一云寄/李紓)
雨餘深巷靜獨酌送殘春車馬雖嫌僻鸎花不棄貧蟲
聲黏户網䑕跡印牀塵借問山陽會如今有幾人
　　　聞蟬寄友人(李端亦有此/詩未知孰是)
昨日始聞鸎今朝蟬又鳴朱顔向華髪定是幾年程故
國白雲逺閑居青草生因垂數行淚書寄十年兄
　　　送長沙韋明府
秋入長沙縣蕭條旅宦心煙波連桂水官舍映楓林雲
日楚天暮沙汀白露深遥知訟堂裏佳政在鳴琴
　　　題劉相三湘圖
昔日醉衡霍邇來憶南州今朝平津邸兼得瀟湘遊稍
辨郢門樹依然芳杜洲微明三巴峽咫尺萬里流飛鳥
不知倦逺帆生暮愁涔陽指天末北渚空悠悠枕上見
漁父坐中當狎鷗誰言魏闕下自有東山幽
　　　塞上曲
寳刀塞下兒輕身百戰曾百勝壯心竟未嫖姚知白草
山頭日初沒黄沙戍下悲歌發蕭條靜夜邊風吹獨倚
營門望秋月
　　　關羽祠送高員外還荆州
將軍稟天姿義勇冠今昔走馬百戰場一劒萬人敵誰
為感恩者竟是思歸客流落荆巫間徘徊故鄉隔離筵
對祠宇灑酒暮天碧去去勿復言銜悲向陳跡
　　　郢城西樓吟
連山盡處水縈回山上戍門臨水開朱欄直下一百丈
日暖遊鱗自相向昔人愛險閉層城今人愛閑江復清
沙洲楓岸無來客草緑花紅山鳥鳴
　　　宿杜判官江樓
適楚豈吾願思歸秋向深故人江樓月永夜千里心葉
落覺鄉夢鳥啼驚越吟寥寥更何有斷續空城砧
　　　送韋湛判官
高閣晴江上重陽古戍閑聊因送歸客更此望鄉關惜
别心能醉經秋鬢自斑臨流興不盡惆悵水雲間
　　　春宴王補闕城東别業
栁陌乍隨洲勢轉花源忽傍竹隂開能將瀑水清人境
直取流鶯送酒杯山下古松當綺席簷前片雨滴春苔
地主同聲復同舍留歡不畏夕陽催
　　　栢林寺南望
谿上遥聞精舍鐘泊舟微徑度深松青山霽後雲猶在
畫出東南四五峰
　　　長安逢故人
數年音信斷不意在長安馬上相逢久人中欲認難一
官今嬾道雙鬢竟羞看莫問生涯事只應持釣竿
　　　聽鄰家吹笙
鳳吹聲如隔綵霞不知牆外是誰家重門深鎖無尋處
疑有碧桃千樹花
　　　贈韋司直
聞君感歎二毛初舊友相依萬里餘烽火有時驚暫定
甲兵無處可安居客來吳地星霜久家在平陵音信疎
昨日風光還入户登山臨水意何如
　　　蓋少府新除江南尉問風俗
聞君作尉向江潭吳越風煙到自諳客路尋常隨竹影
人家大底傍山嵐緣溪花木偏宜逺避地衣冠盡向南
惟有夜猿啼海樹思鄉望國意難堪
　　　酬二十八秀才見寄
昨夜山月好故人果相思清光到枕上嫋嫋涼風時永
意能在我惜無攜手期
　　　湘夫人
蛾眉對湘水遥哭蒼梧山萬乘既已歿孤舟誰忍還至
今楚竹上猶有淚痕斑南有涔陽路渺渺多新愁桂酒
神降時回風江上秋彩雲忽無處碧水空安流
　　　酬王季友題半日村别業兼呈李明府
村映寒原日已斜煙生密竹早歸鴉長溪南路當羣岫
半景東鄰照數家門通小逕連芳草馬飲春泉踏淺沙
欲待主人林上月還思潘令縣中花
　　　冬夕寄青龍寺源公
斂屨入寒竹安禪過漏聲高松殘子落深井凍痕生罷
磬風枝動懸燈雪屋明何當招我宿乘月上方行
　　　送李騎曹之靈武寧侍
一歲一歸寧涼天數騎行河來當塞曲山逺與沙平縱
獵旗風卷聽笳帳月生新鴻引寒色回日滿京城
　
　
　
　
　
　
　
　
　
　
　
　
　
　
　唐百家詩選卷七
欽定四庫全書
　唐百家詩選卷八
　　　　　　　　　　　　宋　王安石　編
　　錢起六首
　　　送畢侍御謫居
崇蘭香死玉簮折志士吞聲甘徇節忠藎不為明主知
悲來莫向時人說滄浪之水見心清楚客辭天淚滿纓
百鳥喧喧噪一鶚上林高枝亦難托寧嗟人世棄虞翻
且喜江山得康樂自憐黄綬老嬰身妻子朝來勸隱淪
桃花洞裏舉家去此别相思復幾春
　　　送李秀才落第遊荆楚
翠羽雖成夢遷鶯尚後羣名逃郄詵策興發謝𤣥文昬
旦扁舟去江山幾路分上潮吞海日歸雁出湖雲詩思
應須苦猿聲莫厭聞離居見新月那得不思君
　　　贈閣下閻舍人
二月黄鶯飛上林春城紫禁晩隂隂長樂鐘聲花外盡
龍池栁色雨中深陽和不散窮途恨霄漢常懸捧日心
獻賦十年猶未遇羞將白髪對華簪
　　　和宣城張太守南亭秋夕懐友
池館蟪蛄聲梧桐秋露晴月臨朱㦸靜河近畫樓明卷
幔浮涼入聞鐘永夜清片雲懸曙斗數雁過秋城羽扇
揚風暇瑶琴寄别情江山飛麗藻謝朓讓前名
　　　暮春歸故山
谷口殘春黄鳥稀辛夷花盡杏花飛始憐幽竹山窗下
不改清隂待我歸
　　　駕幸温泉宫(和李員外作/)
未央月曉度疎鐘鳳輦時巡出九重雪霽山門迎瑞日
雲開水殿候飛龍輕寒不入宫中樹佳氣常薰仗外峰
遥羨枚臯扈仙蹕偏承霄漢渥恩濃
　　盧綸三十六首
　　　送吉中孚校書歸楚州舊山中孚自仙官入仕
青袍芸閣郎談笑揖侯王舊籙藏雲穴新詩滿帝鄉名
高閑不得到處人爭識誰知冰雪顔已雜風塵色此去
復如何東臯岐路多藉芳臨紫陌回首憶滄波年來倦
蕭索但說淮南樂並檝湖上游連檣月中泊沿溜入閶
門千燈夜市喧喜逢鄰舍伴遥語問鄉園下淮風自急
樹杪分郊邑送客隨岸行離人出帆立漁村遶水田澹
澹隔晴煙欲就林中醉先期石上眠林昬天未曙但向
雲邊去暗入無路山心知有花處登高日轉明下望見
春城洞裏草空長冢邊人自耕寥寥行異境過盡千峰
影露色凝古壇泉聲落寒井仙成不可期多别自堪悲
為問桃源客何人見亂時
　　　與從弟瑾同下第後出關言别
同作金門獻賦人二年悲見故園春到闕不沾新雨露
還家空帶舊風塵
雜花飛盡栁隂隂官路逶迤綠草深對酒已成千里客
望山空寄兩鄉心
出關愁暮一沾裳滿野蓬生古戰場孤村樹色昬殘雨
逺寺鐘聲帶夕陽
　　　和李使君三郎早秋城北亭宴崔司士因寄關
　　　中弟張評事時遇作
黄花古城路上盡見青山桑柘晴川口牛羊落照間野
情隨巻幔軍事隔重關道合偏多賞官微獨不閑鶴分
琴久罷書到雁應還為謝登龍客瓊枝寄一攀
　　　逢病軍人
行多有病住無糧萬里還鄉未到鄉蓬鬢哀吟古城下
不堪秋氣入金瘡
　　　村南逢病叟
雙膝過頤頂在肩四鄰知姓不知年臥驅鳥雀惜禾黍
猶恐諸孫無社錢
　　　送張郎中還蜀歌
秦家御史漢家郎親專兩印征殊方功成走馬朝天子
伏檻論邊若流水曉離仙署趨紫微夜接高儒讀青史
瀘南五將望君還願以天書示百蠻曲棧重江初過雨
前旌後騎不同山迎車拜舞多耆老舊䘚新營遍青草
塞口雲生火候遲煙中鶴唳軍行早黄花川下水交横
逺映孤霞蜀國晴笻竹筍長椒瘴起茘枝花發杜鵑鳴
回首岷峨半天黒傳觴接膝何由得空令豪士仰威名
無復貧交恃顔色垂楊不動雨紛紛錦帳胡缾爭送君
須臾醉起簫笳發空見紅旌入白雲
　　　臘日觀咸寧王部曲娑勒擒豹歌
山頭曈曈日將出山下獵圍照初日前林有獸未識名
將軍促騎無人聲潛形踠伏草不動雙鵰轉旋羣鵶鳴
隂方質子纔三十譯語受詞蕃語揖捨鞍解甲疾如風
人忽虎蹲獸人立歘然扼顙批其頤爪牙委地涎淋漓
既蘇復吼拗(於絞/反)仍怒果叶英謀生致之拖自深叢目
如電萬夫失容千馬戰傳呼賀拜聲相連殺氣騰凌隂
滿川始知縛虎如縛䑕敗虜降羌生眼前祝爾嘉詞爾
無苦獻爾將隨犀象舞苑中流水禁中山期爾攫搏開
天顔非熊之兆慶無極願紀雄名傳百蠻
　　　和張僕射塞下曲
月黒雁飛高單于夜遁逃欲將輕騎逐大雪滿弓刀
　　　從軍行
二十在邊城軍中得勇名卷旗收敗馬占磧擁殘兵覆
陣烏鳶起燒山草木明塞閑思逺獵師老厭分營雪嶺
無人跡冰河有雁聲李陵甘此沒惆悵漢公卿
　　　逢南中使因寄嶺外故人
見說南來處蒼梧接桂林過秋天更暖邊海日長隂巴
路緣雲出蠻鄉入洞深信回人自老夢到月應沈碧水
通春色青山寄逺心炎方難久客為爾一沾襟
　　　代員將軍罷戰後歸舊里贈朔北故人
結髪事壃場全生俱到鄉連雲防鐵嶺同日破漁陽牧
馬胡天晩移軍磧路長枕戈眠古戍吹角立繁霜歸老
勲仍在酬恩虜未亡獨行過邑里多病對農桑雄劒依
塵席隂符寄藥囊空餘麾下將猶逐羽林郎
　　　江北憶崔汶
夜問江西客還知在楚鄉全身出部伍盡室逐漁商晴
日游瓜步新年到漢陽月昬驚浪白瘴起覺雲黄望嶺
家何處登山淚幾行閩中傳有雪應且住南康
　　　早春歸盩厔舊居却寄耿拾遺湋李校書端
野日初晴麥隴分竹園村巷鹿成羣萬家廢井生新草
一樹繁花對古墳引水忽驚冰滿磵向田空見石和雲
可憐芳歲青山下唯有松枝好寄君
　　　夜中得循州趙司馬侍郎書因寄迴使
瘴海寄雙魚中宵達我居兩行燈下淚一紙嶺南書地
説炎蒸極人稱老病餘殷勤報賈傅莫共酒盃踈
　　　太白西峰偶宿車祝二尊師石室晨登前巘慿
　　　眺書懐即事寄呈鳳翔齊員外張侍御
弱齡誠昧鄙遇勝惟求止如何羇滯中得步青冥裏青
冥有桂叢冰雪兩仙翁毛節未歸海丹梯閑倚空逍遥
擬上清洞府不知名醮罷雨常至客辭山忽明山明鳥
聲樂日氣生巖壑巖壑樹脩脩白雲如水流白雲銷散
盡隴塞儼然秋積阻關河固綿聨烽戍稠五營承廟略
四野失邊愁吁嗟繫塵役又負靈仙跡芝术自芳香泥
沙幾沈溺書此欲沾衣平生事每違烟霄不可仰鸞鶴
自追飛
　　　同耿湋宿陸澧旅舍
當軒雲月開清夜故人杯擁褐覺霜下抱琴聞雁來迎
風君顧步臨路我遲回雙鬢共如此此歡非易陪
　　　題苗員外竹間亭
高甃絶行塵開簾似有春風傾竹上雪山對酒邊人步
暖先逢日書空逺見鄰還同内齋暇登賞及諸姻
　　　早春遊樊川野居却寄李端校書兼呈崔峒補
　　　闕司空曙主簿耿湋拾遺
白水遍溝塍青山對杜陵晴明人望鶴曠野鹿隨僧古
栁連巢折荒隄帶草崩隂橋全覆雪瀑溜半垂冰鬭䑕
摇松影遊龜落石層韶光偏不待衰敗巧相仍桂樹曾
爭折龍門幾共登琴師阮校尉詩和栁吳興䑛筆求書
扇張屏看畫蠅卜隣空遂約問卦獨無徵投足經危路
收材遇直繩守農窮自固行藥病何能掩帙蓬蒿晩臨
川景氣澄颯然成一叟誰更慕騫騰
　　　春日登樓有懐
花正濃時人正愁逢花却欲替花羞年來笑伴皆歸去
今日晴明獨上樓
　　　長安春望
東風吹雨過青山却望千門草色閑家在夢中何日到
春來江上幾人還川原繚繞浮雲外宫闕參差落照間
誰念為儒逢世難獨將衰鬢客秦關
　　　山中一絶
饑食松花渇飲泉偶從山後到山前陽坡軟草厚如織
因與鹿麛相伴眠
　　　同薛存誠登栖巖寺
衰蹇步難前上山如上天塵泥來自晩猿鳥到何先萬
壑應孤磬百花通一泉蒼蒼此明月下界正沈眠
　　　賊中與嚴越卿曲江看花
紅枝欲折紫枝殷隔水連宫不用攀會待長風吹落盡
始能開眼向青山
　　　夜投豐徳寺謁液上人
半夜風中有磬聲偶逢樵者問山名上方月曉聞僧語
下路林疎見客行野鶴巢邊松最老毒龍潛處水偏清
願得逺公知姓字焚香洗鉢過浮生
　　　酬李端野寺病居見寄
野寺昬鐘山正隂亂藤高竹水聲深田夫就餉還依草
野雉驚飛不過林齋沐暫思同靜室清羸已覺助禪心
寂寞日長誰問疾料君惟取古方尋
　　　贈别李紛
頭白乘驢懸布囊一回言别淚千行兒孫滿眼無歸處
唯到罇前似故鄉
　　　送崔琦赴宣州幕
五馬臨流待幕賓羨君談笑出風塵身閑就養寧辭逺
世難移家莫厭貧天際曉山三峽路津頭臘市九江人
何處遥知最惆悵滿湖青草雁聲春
　　　至徳中途中書事却寄李僴
亂離無處不傷情況復看碑對古城路遶寒山人獨去
月臨秋水雁空驚顔衰重喜歸鄉國身賤多慙問姓名
今日主人還共醉應憐世故一儒生
　　　送鮑中丞赴太原
分路引鳴騶喧喧似隴頭暫移西掖望全解北門憂專
幙臨都䕶分曹制督郵積冰營不下盛雪獵方休白草
連胡帳黄金擁戍樓今朝送旌斾一減魯儒羞
　　　晩到盩厔耆老家
老翁曾舊識相引到柴門苦話别時事因尋溪上村數
年何處客近日幾家存冒雨看禾黍逢人憶子孫亂藤
穿井口流水到籬根惆悵不堪住空山月又昬
　　　落第後歸終南别業
久為名所誤春盡始歸山落羽羞言命逢人强破顔交
疎貧病裏身老是非間不及東溪月漁翁夜往還
　　　送從舅成都丞廣南歸蜀
巴字天邊永秦人去是歸棧長山雨響溪亂火田稀俗
富行應樂官雄祿豈微魏舒終有淚還濕甯家衣
　　　晩次鄂州(至徳中作/)
雲開逺見漢陽城猶是孤帆一日程估客晝眠知浪靜
舟人夜語覺潮生三湘愁鬢逢秋色萬里歸心對月明
舊業已隨征戰盡更堪江上鼓鼙聲
　　　酬暢當嵩山尋道士見寄
閒逐樵夫行看棊忽逢人世是秦時開雲種玉嫌山淺
渡海傳書怪鶴遲隂洞石幢微有字古壇松樹半無枝
煩君逺示青囊籙願得相從一問師
　　司空曙二十五首(字文明貞元中為/尚書水部郎中)
　　　過寳慶寺
黄葉前朝寺無僧寒殿開池晴龜出曝松暮鶴飛回古
井碑横草隂廊畫雜苔禪宫亦銷歇塵世轉堪哀
　　　送栁震歸蜀
白日雙流靜西看蜀國春桐花能乳鳥竹節競祠神蹇
步徒相望先鞭不可親知從江僕射登榻更何人
　　　送高勝重謁曹王
江上青楓岸隂隂萬里春朝辭郢城酒暮見洞庭人興
比乗舟訪恩懐倒屣親想君登舊榭重喜掃芳塵
　　　送流人
聞說南中事悲君重竄身山村楓子鬼江廟石郎神童
稚留荒宅圖書託故人青門好風景為爾一霑巾
　　　題陵雲寺
春山古寺遶滄波石磴盤空鳥道過百丈金身開翠壁
萬龕燈焰隔煙蘿雲生客到侵衣濕花落僧禪覆地多
不與方袍同結社下歸塵世竟如何
　　　題江陵臨沙驛樓
江天清更愁風栁入江樓雁惜楚山晩蟬知秦樹秋淒
涼多獨醉零落半同遊豈復平生意蒼然蘭杜洲
　　　田家
田家喜雨足鄰老相招攜泉溢溝塍壊麥高桑柘低呼
兒催放犢宿客待烹雞搔首蓬門下知將軒冕齊
　　　送曲山人之衡州
白石先生眉髪光已分甜雪飲紅漿衣巾半染煙霞氣
語笑兼和藥草香茅洞玉聲流暗水衡山碧色映朝陽
千年城郭如相問華表峩峩有夜霜
　　　立秋日
律變新秋至蕭條自此初花酣蓮報謝葉在栁呈疎澹
日非雲映清風似雨餘卷簾涼暗度迎扇暑先除草靜
多翻鷰波澄乍露魚今朝散騎省作賦興何如
　　　詠古寺花
共愛芳菲此樹中千跗萬萼裹枝紅遲遲欲去猶回望
覆地無人滿寺風
　　　送魏季羔長沙覲兄
蘆荻湘江水蕭蕭萬里秋鶴高看迥野蟬逺入中流訪
友多成滯還家不厭遊惠連有新作知得從兄酬
　　　送曹同椅
青春三十餘衆藝盡無如中散詩傳畫將軍扇續書楚
田晴下雁江日暖多魚惆悵空相送歡遊自此疎
　　　雲陽館與韓升卿宿别
故人江海别幾度隔山川乍見翻疑夢相悲各問年孤
燈寒照雨深竹暗浮煙更有明朝恨離盃惜共傳
　　　酬張芬有赦後見贈
紫鳳朝銜五色書陽春忽布網羅除已將心變寒灰後
豈料光生腐草餘建水風煙收客淚杜陵花竹夢郊居
勞君故有詩人贈欲報瓊瑶恨不如
　　　哭苗員外呈張參軍(苗公即參/軍舅氏)
思君甯家宅久接竹林期嘗值偷琴處親聞比玉時高
人不易合弱冠早相知試藝臨諸友能文即我師凌寒
松未老先暮槿何衰季子生前别羊曇醉後悲壽堂乖
一慟奠席阻長辭因瀝殊方淚遥成墓下詩
　　　金陵懐古
輦路江楓暗宫庭野草春傷心庾開府老作北朝臣
　　　發渝州却寄韋判官
紅燭津亭夜見君繁絃急管兩紛紛平明分手空江轉
唯有猿聲滿水雲
　　　送盧徹之太原謁馬尚書
榆落鵰飛關塞秋黄雲畫角見并州翩翩羽騎雙旌後
上客親隨郭細侯
　　　秋思呈尹植裴說鄭洞
靜與懶相偶年將衰共催前途歡不集往事恨空來晝
景委紅葉月華鋪綠苔沈思更何有坐結玉琴哀
　　　峽口送友人
峽口花飛欲盡春天涯去住淚沾巾來時萬里同為客
今日翻成送故人
　　　故郭婉儀挽歌
一日辭秦鏡千秋别漢宫豈惟泉路掩長使月輪空苦
色凝朝露悲聲切暝風婉儀餘舊徳仍載禮經中
　　　送翰林張學士嶺南勒聖碑
漢恩天外洽周頌日邊稱文獨司空羨書兼太尉能出
關逢北雁度嶺逐南鵬使者翰林客餘春歸灞陵
　　　送吉校書東歸
少年芸閣吏罷直暫歸休獨與親知别行逢江海秋聽
猿看楚岫隨雁到吳洲處處園林好何人待子猷
　　　早春遊望
東風春未足試望秦城曲青草狀寒蕪黄花似秋菊壯
將歡共去老與悲相逐獨作遊社人暮過威輦宿
　　　秋日趨府上張大夫
重城洞啓肅秋煙共說羊公在鎭年鞞鼓暗驚林葉落
旌旗遥拂雁行偏石過橋下書曾受星降人間夢已傳
謫吏何能沐風化空將歌頌拜車前
　
　唐百家詩選卷八
欽定四庫全書
　唐百家詩選卷九
　　　　　　　　　　　　宋　王安石　編
　　耿湋六首(大歴中為/右拾遺)
　　　秋晩臥疾寄司空拾遺曙盧少府綸
寒几坐空堂疎髯似積霜老醫迷舊疾朽藥誤新方晩
果紅低樹秋苔綠遍牆慙非蔣生逕不敢望求羊
　　　早朝
鐘鼓餘聲裏千官向紫微冒寒人語少乘月燭來稀清
漏聞馳道輕霞映瑣闈猶看嘶馬處未啓掖垣扉
　　　秋日
反照入閭巷憂來與誰語古道少人行秋風動禾黍
　　　路傍老人
老人獨坐倚官樹欲語澘然淚便垂陌上歸心無産業
城邊戰骨有親知餘生尚在艱難日長路多逢輕薄兒
綠水青山雖似舊如今貧病復何為
　　　送友人遊江南
逺别悠悠白髪新江潭何處是通津潮聲偏懼初來客
海味唯甘久住人漠漠煙光前浦晩青青草色定山春
汀洲更有南迴雁亂起聨翩北向秦
　　　邠州留别
終歲山川路生涯總幾何艱難為客慣貧賤受恩多暮
角飄長韻寒流起細波懸愁茂陵宅春色又相過
　　李端九首
　　　古别離
水國葉黄時洞庭霜落夜行舟聞商估宿在楓林下此
地送君還茫茫似夢間後期知幾日前路轉多山巫峽
通湘浦迢迢隔雲雨天晴見海檣月落聞津鼓人老自
多愁水深難急流清宵歌一曲白首對汀洲
　　　過谷口元贊善所居
入谷訪君來秋泉已難涉林間人獨坐月下山相接重
露濕蒼苔明燈照黄葉故交一不見素髪何稠疊
　　　古别離
與君桂陽别令君岳陽待後事忽差池前期日空在木
落雁嗷嗷洞庭波浪高逺山雲似蓋極浦樹如毫朝發
能幾里暮來風又起如何兩處愁皆在孤舟裏昨夜天
月明長川寒且清菊花開欲盡薺菜泊來生下江帆勢
速五兩遥相逐欲問去時人知投何處宿空令猿嘯時
泣對湘潭竹
　　　烏栖曲
白馬逐朱車黄昏入狹斜狹斜栁樹烏爭宿爭枝未得
飛上屋東房少婦壻從軍每聽烏啼知夜分
　　　代從兄衡送友入關
聞君帝城去西望一霑巾落日見秋草暮年逢故人非
才長作客有命嬾謀身近更嬰衰病空思老漢濱
　　　晩夏聞蟬寄戴廣文(前郎士元有此/詩未知孰是)
昨日鶯囀聲今朝蟬忽鳴朱顔向華髪定是幾年程故
國白雲逺閑居青草生因垂數行淚書報十年兄
　　　早春雪夜寄盧綸呈祕書元丞
聞君隨謝朓春夜宿山前看竹雲垂地尋僧雪滿船熊
寒方入樹魚樂稍離泉猶是羇愁客誰知惜故年
　　　荆門雨歌送從兄赴䕫州
余兄佐郡經西楚餞行因賦荆門雨􁁊􁁊燮燮聲漸繁
浦裏人家收市喧重隂大㸃過欲盡碎浪柔紋相與翻
雲間悵望荆衡路萬里青山一時暮琵琶寺裏響空廊
熨斗陂前濕荒戍沙尾長檣發漸稀竹竿草屩涉流歸
夷陵逺色半成燒漢上遊倡始濯衣船門相對多商估
葛服龍鍾篷下語自是湘川石燕飛非關齊地商羊舞
曾為江客念江行腸斷秋荷雨打聲摩天古木不可見
住岳高僧空得名今朝拜手臨欲别遥憶荆門雨中發
　　　贈康洽
黄髪康兄酒泉客平生出入王侯宅今朝醉臥又明朝
忽憶舊鄉頭已白流年恍惚瞻西日陳事蒼茫指南陌
聲名常壓鮑參軍班位不過楊執㦸邇來七十遂無幾
空是咸陽一布衣後輩輕肥賤衰朽故侯門館許相依
自言萬物有移改始信桑田變成海同時獻賦人皆盡
共壁題詩君獨在步出東城風景和青山滿眼少年多
漢家尚壯今則老髪短心長知奈何華堂舉杯莫嘆晩
龍鍾相見誰能免君今已返我正來朱顔宜笑能幾囬
借問蒙蘢花樹下誰家畚鍤築高臺
　　于武陵八首(或作/于鄴)
　　　孤雲
南北各萬里有雲心更閑因風離海上伴月到人間洛
浦少高(一作/佳)樹長安無舊山徘徊不可住漠漠又東還
　　　南遊有感
杜陵無厚業不得駐車輪重到曾遊處多非舊主人東
風千嶺樹西日一洲蘋又渡湘江水湘江水復春
　　　客中
楚人歌竹枝遊子淚沾衣異國久為客寒宵頻夢歸一
封書未返千樹葉皆飛南過洞庭水更應消息稀
　　　洛陽道
浮世若浮雲千回故復新旋添青草塚更有白頭人歲
暮客將老雪晴山欲春行行車與馬不盡洛陽塵
　　　夜與故人别
白日去難駐故人非舊容今宵一别後何處更相逢過
楚水千里到秦山幾重語來天又曉月落滿城鐘
　　　感懐
青山長寂寞南望獨高歌四海故人盡九原新塚多西
沉浮世日東注逝川波不使年華駐此生看幾何
　　　長信宫
簟凉秋氣初長信恨何如拂黛月生指解鬟雲滿梳一
從悲畫扇幾度泣前魚坐聽南宫樂清風摇翠裾
　　　過侯王故第
過此一酸辛行人淚有痕獨殘新碧樹猶擁舊朱門歌
歇雲初散簷空燕尚存不知彈鋏客何處感新恩
　　熊孺登一首(貞元/中人)
　　　經古墓
碑折松枯山火燒夜臺從閉不曾朝那將逝者比流水
流水東流逢上潮
　　張繼三首(字懿孫大/歴中人)
　　　楓橋夜泊
月落烏啼霜滿天江楓漁火對愁眠姑蘇城外寒山寺
夜半鐘聲到客船
　　　閶門即事
耕夫占募逐樓船春草青青萬頃田試上吳門看郡郭
清明幾處有新煙
　　　過春申君廟
春申祠宇空山裏古柏隂隂石泉水日暮江南無主人
彌令過客思公子蕭條寒景傍山村寂寞誰知楚相尊
當時珠履三千客趙使懐慙不敢言
　　包佶四首(字幼正貞元初為/祕書監丹陽郡公)
　　　酬于侍郎湖南見寄
桂嶺千崖斷湘流一派通長沙今賈傅東海舊于公章
甫經殊俗離騷繼雅風金閨文作字玉匣氣成虹翰墨
時無侣丹青夙在公主恩留左掖人望積南宫巧拙循
名異浮沉顧位同九遷歸上略三已契愚衷責謝庭中
禮悲寛塞上翁楚材欣有適燕石愧無功山曉重嵐外
林春苦霧中雪花翻海鶴波影倒江楓去札頻逢信回
帆早挂空避賢方有日非敢愛微躬
　　　贈廬山白鶴觀劉尊師
蒼蒼五老霧中壇杳杳三山洞裏官手護崑崙象牙簡
心推霹靂棗枝盤春飛雪粉加毫潤曉潄瓊膏冰(去/)齒
寒漸恨流年筋力少唯思露冕事星冠
　　　嶺下臥疾寄劉長卿員外
唯有貧兼病能令親愛疎歲時供放逐身世付空虚脛
弱秋添絮頭風曉廢梳波瀾喧衆口藜藿靜吾廬喪馬
思開卦占鴞嬾發書十年江海隔離恨子知予
　　　近獲風痺之疾題寄所懐
病夫將已矣無可答君恩衾枕同羇客圖書委外孫久
來從吏道常欲奉空門急走機先息欹行力漸煩無醫
能却老有變是遊魂鳥宿還依伴蓬飄莫問根寓形齊
指馬觀境制心猿唯借南榮地清晨暫負暄
　　包何一首
　　　江上田家
近海川原薄人家本自稀黍苗期臘酒霜葉是寒衣市
井誰相識漁樵夜始歸不須騎馬問恐畏狎鷗飛
　　鮑防二首
　　　雜感
漢家海内承平久萬國戎王皆稽首天馬嘗銜苜蓿花
胡人歲獻蒲桃酒五月茘枝初破顔朝辭象郡夕函關
雁飛不度桂陽嶺馬走先過林邑山甘泉御果垂仙閣
日暮無風香自落逺物皆重近皆輕雞雖有徳不如鶴
　　　送薛補闕入朝
平原門下十餘人獨受恩多未殺身每歎陸家兄弟少
更憐楊氏子孫貧柴門豈斷施行馬魯酒那堪醉近臣
賴有軍中遺令在猶將談笑對風塵
　　張登二首(貞元中為/漳州刺史)
　　　送王主簿遊南海(得錢字/)
平生推久要留滯共三年明日東南路窮荒霧露天曠
懐常寄酒素業不言錢道在貧非病時來醜亦妍過山
乘蠟屐涉海附樓船行矣無為恨宗門有大賢
　　　因遇小雪日戲題絶句
甲子徒推小雪天刺桐猶綠槿花然陽和長養無時歇
却是炎洲雨露偏
　　皇甫冉上二十首(字茂政大歴中王縉為河南節/度鎮徐州辟掌書記後終左補)
　　(闕/)
　　　巫山峽
巫峽見巴東迢迢出半空雲藏神女館雨到楚王宫朝
暮泉聲落寒暄樹色同清猿不可聽偏在九秋中
　　　與張補闕王鍊師自徐方清河路同舟南下於臺
　　　頭寺留别趙員外裴補闕同賦雜韻一首
朝朝春事晩泛泛行舟逺淮海思無窮悠颺煙景中幸
將仙子去復與故人同高枕隨流水輕帆任逺風鐘聲
野寺迥草色古城空送别高臺上徘徊共惆悵懸知白
日斜定是猶相望
　　　屏風上各賦一物得攜琴客
不是向空林應當就磐石白雲知隱處芳草迷行跡如
何祗役心見爾攜琴客
　　　獨孤中丞筵陪餞韋使君赴昇州
中司龍節貴上客虎符新地控吳襟帶才光漢搢紳泛
舟應度臘入境便行春何處歌來暮長江建業人
　　　酬李郎中侍御秋夜登福州城樓見寄
辛勤萬里道蕭索九秋殘月照閩中夜天凝海上寒王
程無地逺主意在人安遥寄登樓作空知行路難
　　　送元晟還於潛山所居
深山秋事早歸去復何如裛露收新稼迎寒葺舊廬題
詩即招隱作賦是閑居别後空相憶嵇康嬾寄書
　　　送康判官往新安賦得江路西南永
不向新安去那知江路長猿聲比廬霍水色勝瀟湘驛
樹收殘雨漁家帶夕陽何須愁旅泊使者有輝光
　　　酬盧十一過宿
乞還方未遂日夕望雲林况復逢春草何勞問此心閑
門公務散枉策故情深遥夜他鄉酒同君梁甫吟
　　　三月三日義興李明府後亭泛舟
江南煙景復如何聞道新亭更可過處處蓺蘭春浦綠
萋萋藉草逺山多壺觴須就陶彭澤風俗猶傳晉永和
更使輕橈徐轉去微風落日水增波
　　　酬裴十四(得宴字/)
淮海各聨翩三年方一見素心終不易𤣥髪何須變舊
國想平陵春山滿陽羨鄰雞莫遽唱共惜良宵宴
　　　夜集張諲所居(得飄字/)
江南成久客門館日蕭條唯有圖書在多傷鬢髪凋諸
生陪講誦稚子給漁樵虚室寒燈靜空階落葉飄滄洲
自有趣誰道隱須招
　　　送顧萇往新安
由來山水客復道向新安半是乘潮便全非行路難晨
裝林月在野飯浦沙寒嚴子千年後何人釣舊灘
　　　送段明府
遥夜此何其霜空殊杳靄方嗟異鄉别暫是同心會海
林秋更疎野水寒猶大離人轉吳岫旅雁從燕塞日夕
望前期勞心白雲外
　　　送王司直
西塞雲山逺東風道路長人心勝潮水相送過潯陽
　　　同李蘇州傷美人
玉佩石榴裙當年嫁使君專房獨見寵傾國衆皆聞歌
舞常無對幽明忽此分陽臺千萬里何處作行雲
　　　題高雲客舍
孤興日自深浮雲非所仰窗中西城峻樹外東川廣晏
起簪葛巾閑吟倚藜杖阮公道在醉莊子生恒養五栁
轉扶疎千峰恣來往清秋香秔穫白露寒菜長吳國滯
風煙平陵延夢想時人趣纓弁高鳥違羅網世事徒糾
紛吾心方浩蕩唯將山與水處處諧眞賞
　　　同諸公有懐絶句
舊國迷江樹他鄉近海門移家南渡久童稚解方言
　　　送李錄事赴饒州
北人南去雪紛紛雁叫汀沙不可聞積水長天隨逺客
荒城極浦足寒雲山從建業千峰出江至潯陽九派分
借問督郵纔弱冠府中年少不如君
　　　寄高雲
南徐風日好悵望毗陵道毗陵有故人一見恨無因獨
戀青山久唯令白髪新每嫌持手板時見著頭巾煙景
臨寒食農桑起仲春家貧仍嗜酒生事今何有芳草遍
江南勞心憶攜手
　　　酬權器
南望江南滿山雪此情惆悵將誰說徒隨羣吏不曾閑
顧與諸生為久别聞君靜坐轉耽書種樹葺茅還舊居
終日白雲應自足明年芳草又何如人生有懐苦不展
出入公門猶未免回舟朝夕待春風先報華陽洞深淺
　
　
　
　
　
　
　
　
　
　
　
　唐百家詩選卷九
欽定四庫全書
　唐百家詩選卷十
　　　　　　　　　　　　宋　王安石　編
　　皇甫冉下六十五首
　　　奉和徐州王相公彭祖井之作
上公旌節在徐方舊井莓苔近寢堂訪古因知彭祖宅
得仙何必葛洪鄉清虚不共春池競盥潄偏宜夏日長
聞道延年如玉液欲將調鼎獻明光
　　　又和雪
春雪偏當夜暄風却變寒庭深不復掃城曉更宜看命
酒閒令酌披裘晩未冠連營鼓角動忽似戰桑乾
　　　送蕭處士
惆悵煙郊晩依然此送君長河隔旅夢浮客伴孤雲淇
上春山直黎陽大道分西陵儻一弔應有士衡文
　　　之京留别劉方平
客子慕儔侣含悽整晨裝邀歡日不足况乃前期長離
袂惜嘉月逺懐勞折芳遲遲越二陵回首但蒼茫喬木
清宿雨故關愁夕陽人言長安樂其奈緬相望
　　　出塞
吹角出塞門前瞻即胡地三軍盡回首皆洒望鄉淚轉
念關山長行看風景異由來征戍客各負輕生義
　　　館陶李丞舊居
盛名天下挹餘芳棄置終身不拜郎詞藻世傳平子賦
園林人比鄭公鄉門前墜葉浮秋水籬外寒臯帶夕陽
日日青松成古木祗應來者為心傷
　　　送劉兵曹還隴山居
離堂徒讌語行子但悲辛雖是還家路終為上隴人先
秋雪已滿近夏草初新唯有聞羌笛梅花曲裏春
　　　同裴少府安居寺對雨
共結尋眞會還當退食初鑪煙雲氣合林葉雨聲餘溽
暑銷珍簟浮涼入綺疏歸心從念逺懐此復何如
　　　贈鄭山人
白首滄洲客陶然得此生龎公採藥去萊氏與妻行乍
見還州里全非隱姓名枉帆臨海嶠貰酒秣陵城伐木
吳山曉持竿越水清家人忘貧賤物外任衰榮忽爾辭
林壑高歌至上京避喧心已慣念逺夢頻成石路寒花
發江田臘雪明𤣥纁儻有命何以遂躬耕
　　　寄劉八山中
東臯若近逺苦雨隔還期閏歲風霜晩山田收穫遲茅
簷燕去後樵路菊黄時平子遊都久知君坐見嗤
　　　雜言無錫惠山寺流泉歌
寺有泉兮泉在山鏘金鳴玉兮長潺潺作潭鏡兮澄寺
内泛巖花兮到人間土膏脈動知春早隈隩隂深長苔
草處處縈回石磴喧朝朝盥潄山僧老林松自古草自
新清流活活無冬春任疏鑿兮與汲引若有意兮山中
人偏依佛界通仙境明滅玲瓏媚林嶺宛如太室臨九
潭詎減天台望三井我來結綬未經秋已厭微官憶舊
遊且復遲回猶未去此心只為靈泉留
　　　田家作
臥見高原燒閒尋空谷泉土膏消臘後麥隴發春前藥
驗桐君錄心齊莊子篇荒村三數處衰栁百餘年好就
山僧去時過野舍眠汲流寧厭逺卜地本求偏向子諳
樵路陶家置黍田雪峰明晩景風雁急寒天且復冠名
鶡寧知冕戴蟬問津夫子倦荷蓧丈人賢顧物皆從爾
求心正儻然嵇康懶慢性祗自戀風煙
　　　寄劉方平
十年不出蹊林中一朝結束甘從戎嚴子持竿心寂歴
寥落荒籬遮舊宅終日碧湍聲自喧暮秋黄菊花誰摘
毎望南峰如對君昨來不見多寒雲石徑幽人何所在
玉泉疎鐘時獨聞與君從來同語黙豈是悠悠但相識
天畔三秋空復情袖中一字無由得世人易合復易離
故交棄置求新知歎息青青長不改歲寒霜雪貞松枝
　　　温湯即事
天仗星辰轉霜冬景氣和樹含温液潤山入繚垣多丞
相金錢賜平陽玉輦過魯人求一謁無路獨如何
　　　送張南史(效何記室體/)
馬卿工詞賦位下年將暮謝客愛雲山家貧身不閒風
波杳未極幾處逢相識富貴人更變誰能念貧賤岸有
經霜草林有故年枝俱應待春色獨使客心悲
　　　送孔巢父赴河南軍(得河字/)
江城相送阻煙波况復新秋一雁過聞道全師征北虜
更言諸將會南河邊心杳杳鄉人絶塞草青青戰馬多
共許陳琳工奏記知君名宦未蹉跎
　　　和元中丞奉使承恩還終南舊居
軒車尋舊隱賓從滿郊園蕭散煙霞興殷勤故老言謝
公山不改陶令菊猶存苔蘚侵垂釣松篁長閉門風霜
清吏亊江海諭君恩祗召趨宣室沈冥在一論
　　　酬李司兵直夜見寄
江城聞鼓角旅宿復何如寒月清宵半春風舊歲餘徒
云資薄祿未必勝閒居見欲扁舟去誰能畏簡書
　　　送薛判官之越
時艱自多務職小亦求賢道路無辭逺雲山併在前樟
亭待潮處已是越人煙
　　　同温丹徒登萬歲樓
高樓獨上思依依極浦遥山合翠微江客不堪頻北望
塞鴻何事復南飛丹陽古渡寒煙積瓜步空洲逺樹稀
聞道王師猶轉戰誰能談笑解重圍
　　　送鄒判官赴河南
看君發原隰四牡去皇皇始罷滄江吏還隨粉署郎海
圻軍未息河畔歲仍荒征稅人全少榛蕪虜近亡所行
知宋逺相隔嘆淮長早晩裁書寄銀鈎佇八行
　　　宿淮隂南樓酬常伯熊
淮隂日落上南樓喬木荒城古渡頭浦外野風初入户
窗中海月早知秋滄波一望通千里畫角三聲起百憂
獨立宵分逺來客煩君步屐忽相求
　　　小江懐靈一上人(六言/)
江上年年春早津頭日日人行借問山隂逺近猶聞薄
暮鐘聲
　　　送唐别駕赴郢州
莫歎辭家逺方看佐郡榮長林通楚塞高嶺見秦城雪
向嶢關下人從郢路迎翩翩駿馬去自是少年行
　　　酬李補闕
十年歸客但心傷三徑無人已自荒夕宿靈臺伴煙月
晨趨建禮逐衣裳久因麋鹿隨豐草謬荷鵷鸞借末行
縱有諫書猶未獻春風拂地日空長
　　　同韓給事觀畢給事畫松石(入聲/)
海嶠微茫那得到楚關迢遞心空憶夕郎善畫巖間松
逺意幽姿此何極千條萬葉紛異狀虎伏螭盤爭勁力
扶疎半映晩天青凝澹全和曙雲黒煙籠月照安可道
雨濕風吹未曾息能將積雪辨晴光每與連峰作寒色
龍樓不競繁花吐騎省偏宜遥夜直羅浮道士訪移來
少室山僧舊應識掖垣深沉晝無事終日亭亭在人側
古槐衰栁寧足論還對罘罳列行植
　　　送令狐明府
行當臘候晩共惜歲隂殘聞道巴山逺如何蜀路難荒
林藏積雪亂石起驚湍君有親人術應令勞者安
　　　送從姪栖閑律師
能知出世法詎有在家心南院開門送東山策杖尋經
年期故里及夏到空林念逺長勞望朝朝草色深
　　　舟中送李觀
江南近别亦依依山晩川長客伴稀獨坐相思計行日
出門臨水望君歸
　　　故齊王贈承天皇帝挽歌
禮盛追崇日人知友悌恩舊居從代邸新壠入文園鴻
寳仙書祕龍旂帝服尊蒼蒼松裏月萬古此高原
　　　贈恭順皇后挽歌
徂謝年方久哀榮事獨稀雖殊百兩迓同是九泉歸詔
使傳金冊神人送玉衣空山竟不從寧肯學湘妃
　　　送太常大夫加散騎常侍赴朔方
故壘煙塵促新軍河塞間金貂寵漢將玉節度蕭關散
漫沙中雪依稀漠口山人知竇車騎計日勒銘還
　　　送王翁信還剡中舊居
海岸耕殘雪溪沙釣夕陽家中何所有春草漸看長
　　　奉寄皇甫補闕(張繼作附此/)
京口情人别久揚州估客來疎潮至潯陽回去相思無
處通書
　　　酬張繼(并序/)
懿孫余之舊好祗役武昌有六言詩見懐今以七言裁
答葢拙於事者繁而費
悵望南徐登北固迢迢西塞限東關落日臨川問音信
寒潮唯帶夕陽還
　　　送栁八員外赴江西
岐路無窮極長江九派分行人隨旅雁楚樹入湘雲久
在征南役何殊薊北勲離心不可問歲暮雪紛紛
　　　送陸邃潛夫(并序/)
頃者江淮征鎭屢有掄才之舉子不列焉有司之過子
方耕山釣湖避人如逃寇徒欲羅高鴻捕深魚窮年竭
日甚不可得也今齒髪向暮執勞無力衆雛嗷嗷開口
待哺如有知者子其行乎無為自苦
高山迥欲登逺水深難渡杳杳復漫漫行人别家去
　　　又得雲字
何事千年遇聖君坐令雙鬢老如雲南行更入山深淺
岐路悠悠水自分
　　　又送陸潛夫延陵尋友
登山自補屐訪友不齎糧坐歇青楓晩行吟白日長人
煙隔水見草氣入林香誰作招尋侣清齋宿紫陽
　　　送鄭二堪之茅山(六言/)
水流絶澗終日草長深山暮春犬吠雞鳴幾處條桑種
杏何人
　　　問李二司直所居雲山
門外水流何處天邊樹遶誰家山色東西多少朝朝幾
度雲遮
　　　閒居作
多病辭官罷閒居作賦成圖書唯藥籙飲食止藜羮學
謝淹中術詩無鄴下名不堪趨建禮詎是厭承明已輟
金門步方從石路行逺山期道士高栁覔先生性懶尤
因疾家貧自少營種苗雖尚短榖價幸全輕篇詠投康
樂壺觴就步兵何人肯相訪開户一逢迎
　　　和王給事禁省梨花
巧解近人笑還能亂蝶飛春風時入户幾片落朝衣
　　　歸渡洛水
暝色赴春愁歸人南渡頭渚煙空翠合灘月碎光流澧
浦饒芳草滄浪有釣舟誰知放歌客此意正悠悠
　　　送陸澧郭鄖
纔見吳洲百草春已聞燕雁一聲新秋風何處催年急
偏逐山行水宿人
　　　重陽日酬李觀
不見白衣來送酒但令黄菊自開花愁看日晩良辰過
步步行尋陶令家
　　　送蔣評事往福州
江上春常早閩中客去稀登山怨迢遰臨水惜芳菲煙
樹何時盡風帆幾日歸還看復命處盛府有光輝
　　　送從弟豫貶袁州
何事成遷客思歸不見鄉遊吳經萬里弔屈過三湘水
與荆巫接山通鄢郢長名嗟黄綬繫身是白眉良獨結
南枝恨應思北雁行憂來沽楚酒𤣥鬢莫凝霜
　　　送錢塘路少府赴制舉
公車待詔赴長安客裏新正阻舊歡遲日未能銷野雪
晴花偏自犯江寒東溟道路通秦塞北闕威儀覩漢官
共許郤詵工射策恩榮請向一枝看
　　　賦得荆溪夜湍送蔣逸人歸義興山
驚湍流不極夜度識雲岑長帶溪沙淺時因山雨深方
同七里路更遂五湖心掲厲朝將夕潺湲古至今花源
若許到雖逺亦相尋
　　　送孔黨赴舉
入貢列諸生詩書業早成家承孔聖後身有魯儒名楚
水通滎浦秦山擁漢京愛君方弱冠為賦少年行
　　　送裴陟歸常州
夜雨須停棹秋風暗入衣見君常北望何事却南歸
　　　徐州送丘侍御之越
時鳥催春色離人惜歲華逺山隨擁傳芳草引還家北
固潮當闊西陵路稍斜縱令寒食過猶有鏡中花
　　　送韋山人歸所居鍾山
逸人歸路逺弟子出山迎服藥顔須駐耽書癖已成柴
扉度歲月藜杖見公卿更作儒林傳還應有姓名
　　　和袁郎中破賊後經剡中山水(同用溪字/)
武庫分帷幄儒衣事鼔鼙兵連越徼外寇盡海門西節
比全疎勒功當雪會稽旌旗回剡嶺士馬濯耶溪受律
梅初發班師草未齊行看佩金印豈得訪丹梯
　　　送處州裴使君赴京
使君朝北闕車馬發東方别喜天書召寧愁地脈長山
行朝復夕水宿露為霜秋草連秦塞孤帆落漢陽新銜
趨建禮舊位識文昌唯有聨翩翼翻隨南雁翔
　　　送包佶賦得天津橋
洛橋歲暮作征客(闕/)　　　　　　相望依然一水間
相思已如千里隔晴煙霽景滿天津鳳闕龍樓映水濱
豈無朝夕軒車度其奈相逢非所親鞏樹甘陵愁逺道
他鄉一望人堪老君報還期在早春橋邊日日看芳草
　　　宿嚴維宅送包七
江湖同避地分手自依依盡室今為客經秋空念歸歲
儲無别墅寒服羨鄰機草色村橋晩蟬聲江樹稀夜凉
宜共醉時難惜相違何事隨陽侣汀洲忽背飛
　　　送延陵陳法師赴上元
延陵初罷講建業去隨緣翻譯推多學壇場最少年浣
衣逢野水乞食向人煙遍禮南朝寺焚香古像前
　　　賦得海邊樹
歴歴緣荒岸冥冥入逺天毎同沙草發長共水雲聨摇
落潮風早離披海雨偏故傷遊子意多在客舟前
　　　題昭上人房
沃洲傳教後百衲老空林慮盡朝昬磬禪隨坐臥心鶴
飛湖草逈門閉野雲深地與天台接中峰早晩尋
　　　寄韋司直(前郎士元有此/詩未知孰是)
聞君感歎二毛初舊友相依萬里餘烽戍有時驚暫定
甲兵無處可安居客來吳地星霜久家在平陵音信疎
昨夜春風還入户登山臨水復何如
　　　送魏十六還蘇州
秋夜沈沈此送君隂蟲切切不堪聞歸舟明日毗陵道
回首姑蘇是白雲
　　　婕妤怨
由來詠團扇今已值秋風事逐時偕往恩無日再中早
鴻聞上苑寒露下深宫顔色年年謝相如賦豈工
　　　送客
旗鼓軍威重關山客路賒待封甘度隴回首不思家城
下春山路營中瀚海沙河源雖萬里音信寄來查
　
　
　
　
　
　
　
　
　
　
　
　唐百家詩選巻十
欽定四庫全書
　唐百家詩選巻十一
　　　　　　　　　　　　宋　王安石　編
　　劉商九首
　　　送劉南史往杭州拜覲别駕叔
兄弟漂零自長年見君睂白轉相憐清揚似玉須勤學
富貴由人不在天萬里榛蕪迷舊國兩河烽火復相連
林中若使題書信但向漳濱訪客船
　　　合溪送王永歸東郭
君去春山誰共遊鳥啼花落水空流如今送别臨溪水
他日相思來水頭
　　　春日卧病書情
楚客經年病孤舟人事稀晩晴江柳變春夢塞鴻歸今
日方知命前年自覺非不能憂嵗計無限故山薇
　　　銅雀妓
魏主矜娥眉羙人羙於玉高臺無晝夜歌舞竟未足盛
色如轉圓夕陽落深谷仍令身殁後尚縱平生慾紅粉
横淚痕調絃向空屋舉頭君不在唯見西陵木玉輦豈
再來嬌鬟為誰緑那堪秋風裏更舞陽春曲曲罷情不
勝䦨干向西哭臺邊生野草來去罥羅縠况復陵寢間
雙雙見麋鹿
　　　緑珠怨
從來上臺榭不敢倚䦨干零落知成血高樓直下㸔
　　　醉後口號
春草秋風老此身一瓢長醉任家貧醒來還愛浮萍草
漂寄官河不屬人
　　　秋夜聽嚴紳巴童唱竹枝歌
巴人逺從荆江客囘首荆山楚雲隔思歸夜唱竹枝歌
庭槐葉落秋風多曲中歴厯敘鄉思鄉思綿綿楚詞古
身騎呉牛不畏虎手提蓑笠欺風雨猿啼日暮江岸邊
緑林連山水連天來時十三今十五一成新衣已再補
鴻雁南飛報隣伍在家懽樂辭家苦天晴露白鐘漏遲
淚痕滿面看竹枝曲終寒竹風裊裊西方日落東方曉
　　　柳條歌送客
露井夭桃春未到遲日猶寒柳開早高枝低枝飛鸝黄
千條萬條覆官墻幾囘離别折欲盡一夜東風吹又長
毿毿拂人行不進依依送君無逺近青春去住隨柳條
却寄來人以為信
　　　雜言同豆盧郎中郭南七里橋哀悼姚倉曹
橋邊足離别終日為悲辛登橋因歎逝却羡别離人橋
下東流水芳樹櫻桃蘂流水與潮囘花落明年開可憐
三語掾長作九泉灰宿昔懽遊在何處花前飲足求仙
去
　　羊士諤十七首
　　　過三鄉望女几山早嵗有卜築之志
女几山頭春雪消路傍仙杏發柔條心期欲去知何日
惆悵迴車上野橋
　　　和都官李郎中經宫人斜
翡翠無窮掩夜泉猶疑一半作神仙秋來還照長門月
珠露寒花是野田
　　　郡中即事二首
紅衣落盡暗香殘葉上秋光白露寒越女含情已無限
莫教長袖倚䦨干
登臨何事見瓊枝白露黄花自遶籬唯有樓中好山色
稻畦殘水入秋池
　　　小園春至偶書呈吏部竇郎中孟員外
松篠雖苦節氷霜慘其間欣欣發佳色如喜東風還幽
抱想前躅㝠鴻度南山春臺一以眺達士亦解顔偃息
非老圃沉吟閟𤣥闗馳暉忽復失壯嵗不得閒君子當
濟物丹梯難共攀心期自有約去掃蒼苔斑
　　　登樂遊原寄司封孟郎中盧補闕
爽節時清眺秋懐悵獨過神臯值宿雨曲水已増波白
鳥陵風迥紅蕖濯露多伊川有歸思君子復如何
　　　郡樓晴望
霽色朝雲盡亭臯露亦晞褰開臨曲檻蕭瑟換輕衣地
逺秦人望天晴社燕飛無功慙嵗晩惟念故山歸
　　　九月十日郡樓獨酌
掾史當授衣郡中稀物役嘉辰悵已失殘菊誰為惜櫺
軒一樽泛天景洞虗碧暮節獨賞心寒江鳴湍石歸期
北州里舊友東山客飄蕩海雲深相思桂花白
　　　梁國惠康公主挽歌詞二首(特詔令百官進詩/駙馬即司空于公)
　　　　(之/子)
湯沐成塵跡山林遂寂寥鵲飛應織素鳯起獨吹簫玉
殿中㕘罷雲軿上漢遥皇情悲不極空輟未央朝
授冊榮天使陳詩感聖恩河山啓梁國縞素及于門泉
向金巵咽霜來玉樹繁都人聴哀挽淚盡望寒原
　　　林館避暑
池島清隂裏無人泛酒船山蜩金奏響花露水精圓静
勝朝還暮幽觀白已𤣥家林正如此何事賦歸田
　　　寒食宴城北山池即故郡守榮陽鄭綱自為折
　　　柳亭
别館青山郭遊人折柳行落花經上已細雨帶清明鶗
鴂流芳暗鴛鴦曲水平歸心何處醉寳瑟有餘聲
　　　夜聴琵琶
破撥聲繁恨已長低鬟斂黛更摧藏潺湲隴水聴難盡
併覺風沙繞杏梁
　　　酬蕭使君出妓夜宴見送
玉顔紅燭忽驚春㣲歩凌波拂暗塵自是當歌斂眉黛
不應惆悵為行人
　　　西川獨孤侍御見寄七言四韻一來為郡翰墨
　　　都捐逮此酬荅誠乖拙速
百雉層城上將壇列營西照雪峰寒文章立事須銘鼎
談笑論功恥據鞍草檄青油推健筆曵裾黄閣聳危冠
雙金未比三年字負弩空慙知者難
　　　息舟荆溪入陽羡南山遊善權寺呈李功曹巨
結纜蘭渚曉柴車上連岡晏温值初霽去遶山河長獻
嵗氷雪盡細泉生路傍行披煙杉入激瀾横石梁層閣
表精廬飛甍切雲翔冲襟得髙步清眺極逺方潭嶂積
佳氣荑英多早芳具觀澤國秀重使春心傷念遵煩促
途榮利騖隟光勉君脱冠意共匿無何鄉
　　　永寧里園亭休沐悵然成詠
雲景含初夏休歸曲陌深幽簾宜永日珍樹始清隂遲
客唯長簟忘言有匣琴畫披靈物態書見古人心芳草
多留步鮮飊自滿襟勞形非立事蕭灑去頭簪
　　長孫佐輔十三首(徳宗時人弟公輔為吉/州刺史佐輔往依焉)
　　　尋山家
獨訪山家歇還涉茅屋斜連隔松葉主人聞語未開門
繞籬野菜飛黄蝶
　　　荅邊信
征人去年戍遼水夜得邊書字盈紙揮刀就燭裁紅綺
結作同心荅千里君寄邊書書莫絶妾荅同心心自結
同心再解心不離書字頻看字愁滅結成一夜和淚封
貯書只在懐袖中莫如書字固難乆願學同心長可同
　　　山居雨霽即事
結茅蒼嶺下自與喧卑隔况值雷雨晴郊原轉岑寂出
門看反照繞屋殘溜滴古路絶人行荒陂響螻蟈籬崩
𤓰豆蔓圃壊牛羊跡斷續古祠鴉髙低逺村笛喜聞東
臯潤欲往未通屐杖䇿試危橋攀蘿瞰苔壁隣翁夜相
訪緩酌聊跂石新月出汙罇浮雲在巾舄常隳腐儒操
謬習經邦畫有待時未知非闗慕沮溺
　　　擬古詠河邊枯樹
野火燒枝水洗根數圍枯樹半心存應是無機承雨露
却將春色寄苔痕
　　　對鏡吟
憶昔逢君新納娉青銅鑄出千年鏡意憐光彩固無瑕
義比恩情永相映每將鑒面兼鑒心鑒來不輟情逾深
君非結心空結帶結處尚新恩已背開簾覽鏡悲難語
對面相看孟門阻掩匣徒慙雙鳯飛懸臺欲効孤鸞舞
粧成持照尚當時只畏愁多遽變衰昔日照來人共許
今朝照罷自生疑鏡上有塵猶可拂君恩詎肯無迴時
　　　南中客舍對雨送故人歸北
猿聲啾啾雁聲苦捲簾相對愁不語幾年客呉君在楚
况送君歸我猶阻家書作得不忍封北風吹斷堦前雨
　　　杭州秋日留别故友
相見又相别大江秋水深悲歡一世事去住兩鄉心淅
瀝籬下葉淒清堦上琴獨隨孤棹去何處更同衾
　　　闗山月
淒淒還切切戍客多離别何處最傷心闗山見秋月闗
月竟如何由來逺近過始經𤣥莵塞終繞白狼河忽憶
秦樓婦流光應共有已得並蛾眉還知攬纎手去嵗照
同行比翼復連形今宵照獨立顧影自煢煢餘暉漸西
落夜夜看如昨借問映旌旗何如鑒帷幙拂曉朔風悲
蓬驚雁不飛幾時征戍罷還向月中歸
　　　别友人
愁多不忍醒時别想極還尋静處行誰遣同衾又分手
不如行路本無情
　　　山行書事
日落風䬘䬘驅車行逺郊中心有所悲古墓穿黄茅茅
中孤兎窠四靣烏鳶巢鬼火時獨出人烟不相交行行
近破村一徑欹還坳迎霜聴蟋蟀向月看蠨蛸翁喜客
來坐客來羞厨庖濁醪誇撥螘時果仍新苞相勸對寒
燈呼兒爇枯梢性朴頗近古其言無斗筲憂歡世上并
嵗月途中抛誰知問津客空作揚雄嘲
　　　古宫怨
窻前好樹名玫瑰去年花落今年開無情春色尚識返
君心忽斷何時來憶昔粧成候仙仗宫瑣玲瓏日新上
拊心却笑西子嚬掩鼻誰憂鄭姬謗草染文章衣下履
花粘甲乙床前帳三千玉貌休自誇十二金釵獨相向
盛衰傾奪欲何如嬌愛翻悲逐佞諛重逺豈能慙沼鵠
弃前方見泣舩魚看籠不記薰龍腦詠扇空曽秃䑕鬚
始喜類蘿新託栢終傷如薺却甘荼院深獨開還獨閉
鸚鵡驚飛苔覆地滿箱舊賜前日衣漬枕新垂夜來淚
恨多開鏡照還悲緑髻青蛾尚未衰莫道新縑長絶比
猶逢故劍㑹相追
　　　隴西行
隂雲凝朔氣隴上正飛雪四月草不生北風勁如切朝
來羽書急夜宿長城窟道隘行不前相呼抱鞍歇人寒
指欲墮馬凍蹄亦裂射雁旋充饑斧氷還止渴寧辭解
圍鬭但恐乗疲没早晩邊堠空歸來養羸卒
　　　代别後夢别
别中還夢别悲後更生悲覺夢俱千里追尋難再期翻
思夢裏苦却恨覺來遲縱是非真事何妨夢㑹時
　　李約三首(汧國公勉之子仕為/尚書兵部員外郎)
　　　觀祈雨
桑條無葉土生烟簫管迎龍水廟前朱門幾處看歌舞
猶恐春隂咽管絃
　　　過華清宫
君王遊樂萬機輕一曲霓裳四海兵玉輦升天人已盡
故宫猶有樹長生
　　　城南訪裴氏昆季
相思起中夜夙駕訪柴荆早霧桑柘隠曉光溪澗明村
蹊蒿棘間往往斷新耕貧野烟火㣲晝無烏鳶聲田頭
逢餉人道君南山行南山千萬峯盡是相思情野老無
拜揖村童多躶形相呼看車馬顔色喜相驚荒圃雞豚
樂雨牆禾莠生欲君知我來壁上空書名
　　竇常二首(字仲行扶風平陵人左拾遺叔向之子/與弟牟羣庠鞏俱有名寳厯中為國子)
　　　(祭酒致/仕卒)
　　　之任武陵寒食日途次松滋渡先寄劉員外
杏花榆莢曉風前雲際離離上峽船江轉數程淹驛騎
楚曽三户少人烟看春又遇清明節筭老重經癸已年
幸得柱山當郡舍在朝長詠卜居篇
　　　北固晩眺
水國芒種後梅天風雨凉露蠶開晩簇江燕繞危檣山
趾北來固潮頭西去長年年此登眺人事幾銷亡
　　竇牟一首(字貽周長慶中/為國子司業)
　　　秋夕閒居對雨贈别盧七侍御坦
燕燕辭巢蟬蜕枝窮居積雨壊藩籬夜長簷溜寒無寢
日晏厨烟濕未炊悟主一言那可學從軍五百竟徒為
故人駿馬朝天使洛下秋聲恐要知
　　竇羣一首(字丹列元和中自御史中丞出為黔中/觀察使貶開州刺史徙容管經畧使卒)
　　　黔中書事
萬事非京國千山擁麗譙佩刀看日曬賜馬傍江調言
語多重譯壺觴每獨謡沿流如著翅不敢問歸橈
　　竇庠一首(字胄卿為/婺州刺史)
　　　陪留守韓僕射廵内至上陽宫感興
愁雲漠漠草離離太液鈎陳處處疑薄暮毁垣春雨裏
殘花猶發萬年枝
　　竇鞏八首(字友封元稹為武昌軍節度使辟為/秘書少監兼御史中丞充節度副使)
　　　南遊感興
傷心欲問前朝事惟見江流去不迴日暮東風春草緑
鷓鴣飛上越王臺
　　　寄南遊弟兄
書來未報㡬時還知在三湖五嶺間獨立衡門秋水濶
寒鴉飛去日銜山
　　　放魚
金錢贖得免刀㾗聞道禽魚亦感恩好去長江千萬里
不須辛苦上龍門
　　　宫人斜
離宫路逺北原斜生死恩深不到家雲雨今歸何處去
黄鸝飛上野棠花
　　　代隣叟
年來七十罷耕桑就暖支羸強下床滿眼兒孫身外事
閒梳白髮向殘陽
　　　新營别墅寄兄
嬾性如今成野人行藏由興不由人莫驚此度歸來晩
買得西山正值春
　　　自京師將赴黔南
風雨荆州二月天問人初雇峽中船西南一望雲和水
猶道黔南有四千
　　　永寧小園與校書接近因寄
故里心期柰别何手移芳樹憶庭柯東臯黍熟君應醉
梨葉初紅白露多
　
　
　
　
　
　
　
　唐百家詩選巻十一
欽定四庫全書
　唐百家詩選巻十二
　　　　　　　　　　　　宋　王安石　編
　　楊巨源四十六首
　　　送太和公主和蕃
北路古來難年光獨認寒朔雲侵鬢起邉月向眉殘蘆
井尋沙到花門度磧看薰風一萬里來處是長安
　　　春日奉獻聖壽無疆詞
代是文明晝春當燕喜時鑪烟添柳重宫漏出花遲漢
典方寛律周官正採詩碧霄傳鳯吹紅旭在龍旗造化
膺神契陽和沃聖慈無因隨百獸率舞奏丹墀
　　　贈鄰家老將
白首羽林郎丁年戍朔方隂天瞻磧路秋日渡遼陽大
漠寒山黑孤城夜月黄十年依蓐食萬里帶金瘡拂雪
陳師祭衝風立教塲箭飛瓊羽合旗動火雲張虎翼分
營勢魚鱗擁陳行誓心清塞色鬭血雜沙光戰地晴暉
薄軍門曉氣長冦深争暗襲闗迥勒春防身賤竟何訴
天髙徒自傷功成封寵將力盡到貧鄉雀老方悲海鷹
衰却念霜空餘孤劍在開匣一霑裳
　　　和練師索秀才楊柳
水邉楊柳緑烟絲立馬煩君折一枝惟有春風最相惜
殷勤更向手中吹
　　　大堤詞
二八嬋娟大堤女開壚相對依江渚待客登樓向水看
邀郎巻幔臨花語細雨濛濛濕芰荷巴東商侣住帆多
自傳芳酒翻紅袖誰調妍妝囘翠蛾珍簟華燈夕陽後
當罏理瑟矜纎手月落星㣲五鼔聲春風摇蕩忩前栁
嵗嵗逢迎沙岸間背人多整綠雲鬟無端嫁與五陵少
離别烟波傷玉顔
　　　聖恩洗雪鎮州寄獻裴相公
天借春光洗綠林戰塵收盡見花隂好生本是君王徳
忍死何妨壯士心曽賀截雲翻柵逺仍聞斸凍下營深
井陘昨日雙旗入蕭相無言淚濕襟
　　　上劉侍中
命代生申甫承家翊禹湯廟謨膺間氣師律動清霜鍾
鼎勲庸大河山誡誓長英姿凌虎視逸歩壓龍驤道恊
陶鈞力恩囘日月光一言𢎞社稷九命備珪璋政洽軍
逾肅仁敷物已康朱門重棨㦸丹詔半縑緗位總興龍
野師臨涿鹿鄉射鵰天更碧吹角塞仍黄深入平夷落
横行闢漢疆功垂貞石逺名映色絲香度磧瞻貔武臨
池識鳯凰舞腰凝綺榭歌響拂雕梁杯浄傳鸚鵡裘鮮
照鷫鸘吟詩白羽扇校獵緑沉槍風景佳人地烟沙壯
士塲幕中邀謝監麾下得周郎珠影含空徹瓊枝映坐
芳王渾知武子陳寔奬元方富貴春無限歡娯夜未央
管絃隨玉帳樽俎奉金章俗理寧因勸邊城詎假防軍
容雄朔漠公望冠巖廊分野隣孤島京坻溢萬箱曙華
分碣石秋色入漁陽城逺迷𤣥莵川明辨白狼忠賢多
感激今古共蒼茫堤擁紅蕖艶橋分翠柳行軒車紛自
至亭館鬱相當珍簟囘煩暑層軒引早凉聴琴知思静
說劍覺神揚佳景燕臺上清暉鄭驛傍鼔鍾喧北里珪
玉映東牀敢衒由之瑟甘循賜也牆官㣲思假路戰勝
望升堂欲奮三年翼頻囘一夕膓消憂期酒聖乗興任
詩狂海内分桃李天涯剪稻粱升沉門下客誰道在蒼
蒼
　　　郊居秋日酬奚贊府見寄
繁菊照深居芳香春不如聞尋周處士知伴庾尚書日
晩汀洲曠天晴草木疎閒言揮麈柄清步掩蝸廬野老
能親牧髙人念逺漁幽叢臨古岸輕葉度寒渠暮色無
狂蝶秋華有嫩蔬若為酬郢曲從此愧璠璵
　　　上裴中丞
六年西掖宏湯誥三捷東堂總漢科政引風霜成物色
語囘天地到陽和清威更助朝端重聖澤曽隨筆下多
應笑白鬚揚執㦸可憐春日老如何
　　　送裴中丞出使
一清淮甸假朝綱金印初迎細柳黄辭闕天威和雨露
出闗春色避風霜龍韜何必陳三畧虎旅由來肅萬方
宣諭生靈真重任囘軒應問石渠郎
　　　酬崔駙馬惠牋紙百張兼貽四韻
百張雲様亂花開七字文頭艶錦囘浮碧定從天上得
殷紅應自日邊來捧持價重欺雲葉封裹香深笑海苔
滿篋清光應照眼欲題凡韻輒徘徊
　　　送司徒童子
衛多君子魯多儒七嵗聞天笑舞雩光彩春風初轉蕙
性靈秋水不藏珠兩經在口知名小百拜垂髫禀氣殊
况復元侯旌爾善桂林枝上得鵷鶵
　　　元日含元殿下立仗丹鳯樓下宣赦上門下相
　　　公二首
天垂台耀拂欃槍壽獻山青祝聖明丹鳯闕前歌九奏
金雞竿上鼔千聲衣裳南靣薰香動文字東方喜氣生
從此登封資廟略兩河連海一時清
臨軒啓扇似雲收率土朝天劇水流瑞色含春當正殿
香烟捧日在髙樓三朝起草迎恩澤萬嵗長聲繞冕旒
請問漢家功第一麒麟閣上識酇侯
　　　賀田僕射子弟榮拜金吾
五侯恩澤不同年叔姪朱門䂍矟連鳯沼九重相喜氣
鴈行一半入祥烟街衢燭影侵寒月文武珂聲疊曉天
為數麒麟髙閣上誰家父子勒燕然
　　　觀打毬
親掃毬塲如砥平龍驤驟馬曉光晴入門百拜瞻雄勢
動地三軍唱好聲玉勒囘時霑赤汗花􁏢分處拂紅纓
欲令四海氛烟浄杖底纎塵不敢生
　　　送人過衛州
憶昔征南府内遊君家東閤最淹留縱横聨句長侵曉
次第看花直到秋論舊舉杯先下淚傷離臨水更登樓
相思前路幾囘首滿眼青山過衛州
　　　贈李傅
知因公望掩能文誓激明誠在致君曽罷雙旌瞻白日
猶將一劍許黄雲摇窓竹色留僧語入院松聲共鶴聞
莫被此心生晩計鎮南人憶杜將軍
　　　送綘州盧使君
應將清静結心期又共陽和到郡時綘老問年須筭字
庾公逢月要題詩朱欄迢遞因髙勝粉蝶清明欲下遲
他日徵還作霖雨不須求賽敬亭祠
　　　和裴舍人觀田尚書出獵
聖代司空比玉清雄藩觀獵見皇情雲禽已覺髙無益
霜兎應知狡不成飛鞚擁塵寒草盡彎弓開月朔風生
今朝始賀將軍貴紫禁詩人看斾旌
　　　送李舍人歸蘭陵里
清詞舉世皆藏篋羙酒當山為滿罇三畆嫩蔬臨綺陌
四行髙樹擁朱門家貧境勝心無累名重官閒口不論
惟有道情常自足啓期天地易知恩
　　　和人與人分惠賜氷
天水藏來玉墮空先頒宻署幾人同映盤皎㓗非闗露
當扇清涼不在風瑩質方從綸閣内凝輝更借錦帷中
麗詞珍貺難雙有迢遞金鑾殿角東
　　　寄中書同年舍人
晴明紫閣最髙峰仙掖開簾范彦龍五色天書詞煥爛
九華春殿語從容綵毫應染鑪烟細清佩仍含玉漏重
二十年前同日喜碧霄何路得相逢
　　　早春即事呈劉員外
明朝晴暖即相隨肯信春光被雨欺且任文書堆案上
免令杯酒負花時馬蹄經歴應須遍鶯語丁寧已怪遲
更待雜芳成豔錦鄴中争唱仲宣詩
　　　酬于駙馬二首
綺陌塵香曙色分碧山如畫又逢君蛟藏秋月一片水
驥鎖晴空千尺雲戚里舊知何駙馬詩家今得鮑㕘軍
陽和本是煙霄曲須向花間次苐聞
芳時碧落心應斷今日清詞事不同瑶草秋殘仙圃在
綵雲天逺鳯樓空晴花曽送金覊影涼葉還生玉簟風
長得聞詩懽自足㑹看春露濕蘭叢
　　　和侯大夫秋原觀征人囘
兩河罷戰萬方清原上軍囘識舊營立馬望雲秋塞浄
射鵰臨水晩天晴戍閒部伍分岐路地逺家鄉寄斾旌
聖代止戈資廟畧諸侯不復更長征
　　　同太常尉遲博士闕下待漏
沉沉延閣抱丹墀松色苔花顥露滋爽氣曉來青玉甃
薰風宿在翠花旗方瞻御陌三條廣猶覺仙門一刻遲
此地含香從白首馮唐何事怨明時
　　　見薛侍御戴不損裹㡌子因贈
潘郎對青鏡烏㡌似新裁曉露鴉初洗春荷葉半開堪
將䕶巾櫛不獨隔塵埃已見籠蟬翼無因映鹿胎何人
呈巧思好手自西來有意憐衰醜煩君致一枚
　　　寄昭應王丞
武皇金輅輾香塵每嵗朝元及此辰光動泉心初浴日
氣蒸山腹總成春謳歌已入雲韶曲詞賦方歸侍從臣
瑞靄朝朝猶望幸天教赤縣有詩人
　　　將歸東都别令狐舍人
綠楊紅杏滿城春一騎悠悠萬井塵岐路未闗今日事
風光欲醉長年人閒過綺陌尋髙寺強到朱門謁近臣
多病晩來還有䇿洛陽山色舊相親
　　　寄江州白司馬
江州司馬平安否惠逺東林住得無湓浦曽聞似衣帶
廬峰見說勝香爐題詩嵗晏離鴻斷望闕天遥病鶴孤
莫謾勾牽雨花社青雲依舊是前途
　　　薛司空自青州歸朝
天眷君陳乆在東歸朝人看大司空黄河岸畔長無事
滄海東邊獨有功已變畏途成雅俗仍過舊里揖清風
一門累葉凌烟閣次第儀形漢上公
　　　送章孝標校書歸杭州因寄白舍人
曽過靈隠江邊寺獨宿東樓看海門潮色銀河鋪碧落
日光金柱出紅盆不妨公事資髙卧無限詩情要細論
若訪郡人徐孺子應須騎馬到沙村
　　　述舊紀勲寄太原李侍中光顔二首
玉塞含悽見雁行北垣新詔拜龍驤弟兄間世眞飛將
貔虎歸時似故鄉鼓角因風飄朔氣旌旗映水發秋光
河源收地心猶壯笑向天西萬里霜
倚天長劍截雲孤報國縱横見丈夫五載登壇真宰相
六重分閫正司徒曽聞轉戰平堅冦共說題詩壓腐儒
料敵知機在方寸不勞心力講隂符
　　　胡二十拜户部兼判度支
清機果被公材撓雄拜知承聖主恩廟略已調天府實
國征方覺地官尊徒言玉節將分閫定是沙隄欲到門
為愛山前新卜第不妨風月事琴罇
　　　酬裴舍人見寄
誰道重遷是舊班自將霄漢比鄉闗二妃樓下宜臨水
五老祠西好看山再葺吾廬心已足毎來公府跡常閒
詩陪亞相逾三紀石笥煙霞不共攀
　　　早朝
鐘傳清禁纔應徹漏報仙闈儼已開雙闕薄烟籠菡蓞
九城初日照蓬萊朝時但向丹墀拜仗下方從碧落囘
聖代逍遥更何事願將巴曲贊康哉
　　　元日呈元逢吉舍人
華夷文物賀新年霜仗遥排鳯闕前一片綵霞迎曙日
萬條紅燭動春天稱觴山色和元氣端冕爐香疊瑞烟
共說正初當聖澤試過西掖問羣賢
　　　酬盧員外(話舊感往年相國河東張公宏靖常/臨北府黍寮屬之末君有鄉里之親)
　　　(有/作)
謝傅旌旄控上㳺盧郎罇俎借前籌舜城風土臨清廟
魏國山川在白樓雲寺當時接髙歩水亭今日又同遊
滿筵舊府笙歌在獨有羊曇最淚流
　　　述羙寄申州盧拱使君
領郡仍聞倅虎貔致身還是見男兒小船隔水催桃葉
大鼓當風舞柘枝酒座㣲酣諸客倒毬塲慢撥㡬人隨
從來樂事憎詩苦莫被窓中逺岫知
　　　贈張將軍
闗西諸將揖容光獨立營門劍有霜知愛魯連歸海上
肯令王翦在頻陽天晴紅幟當山滿日暮清笳入塞長
年少功髙人最羙漢家壇樹月蒼蒼
　　　酬崔博士
自知頑叟更何能唯學雕蟲謬見稱長被有情邀唱和
近來無力更祗承青松樹杪千年鶴白玉壺中一片氷
今日為君書壁右孤貞莫怕世人憎
　　　古意贈王常侍
繡户紗窻北里深香風暗動鳯凰簪組紃長在佳人手
刀尺空摇寒女心欲學齊謳逐雲管還思楚練拂霜砧
東家少婦當機織應念無衣雪滿林
　　　和杜中丞西禪院看花
一林堆錦映千燈照眼牽情欲不勝知倚晴明嬌自足
解將顔色醉相仍好風輕引香烟入甘露纔和粉艶凝
深處最憐鶯蹂踐嫩時先被蝶侵凌對持真境應無取
分付空門又未能迎日似翻紅燒斷臨流疑映綺霞層
幽含晩態憐丹桂盛續春光識紫藤毎到花枝獨惆悵
山東惟有杜中丞
　　王建上二十四首(太和中為/陜州司馬)
　　　送人
白日向西没黄河復東流人生足著地寧免四方遊我
行無返顧祝子勿囘頭當須向前去何用起離憂但恐
無廣路平地作山丘令我車與馬欲疾反停留蜀客多
積貨邊人競封侯男兒戀家鄉懽樂為仇讐丁寧相勸
勉苦口幸無尤對靣無相成不如豺虎儔彼逺不寄書
此寒莫寄裘與君俱絶跡兩念無因由
　　　將歸故山留别杜侍御
有川不得涉有路不得行沉沉百憂中一日如一生錯
來干諸侯石田廢春耕虎㦸衛重門何因達中誠日月
俱照曜山川異隂晴如何百里間開目不見明我今歸
故山誓與草木幷願君去丘坂長使道路平
　　　上七泉寺上方
長年好名山本性今得從囘看塵土遥稍見麋鹿蹤老
僧雲中居石門青重重隂泉養成龜古壁飛却龍掃石
禮新經懸幡上髙峰日夕猿鳥合覓食聴山鍾將火尋
逺泉煮葠傍寒松晩隨采藥人便宿南磵中晨起衝露
行濕花枝茸茸歸依向禪師願作香火翁
　　　温門山
早入温門山羣峰亂如㦸崩崖欲相觸呀豁斷行跡脫
履尋淺流定足畏欹石路盡十里溪地多千嵗栢洞門
晝隂黑深處惟石壁似見丹沙光亦聞鍾乳滴靈池出
山底沸水衝地脉暖氣成濕烟濛濛窓中白隨僧入古
寺便是雲外客月出天氣凉夜鍾山寂寂
　　　酬栢侍御聞與韋處士同遊靈臺寺見寄
西域傳中說靈臺屬雍州有泉皆聖跡有石皆佛頭所
出薝蔔香外國俗來求毒蛇䕶其下樵者不可偷古碑
在雲顛備載置寺由魏家移下來後人始増修近與韋
處士愛此山之幽各自具所須竹籠盛茶甌牽馬過危
棧襞衣涉奔流草開平路盡林下大石稠囘廊轉經峰
忽見東西樓瀑布當寺門迸落衣裳秋石苔鋪紫花溪
葉裁緑油松根載殿髙飄颻仙山浮縣中賢大夫一月
前此遊賽神荷得雨豈暇多停留二十韻新詩逺寄尋
山儔清令玉磵泣冷切石磬愁君名髙難閑余身愚終
休相將長無因從今生離憂
　　　送韋處士老舅
憶昨癡小年不知有經籍常隨童子遊多向外家劇偷
花入鄰里弄筆書墻壁照水學梳頭應門未穿幘人前
賞文性梨果蒙不惜賦字詠新泉探題得幽石自從出
闗輔三十年作客風雨一飄颻親情多阻隔如何二千
里塵土驅衰瘠良乆陳辛苦從頭嘆衰白既來今又去
蹔笑還成慼落日動征車春風巻離席雲臺觀西路華
嶽祠前栢㑹得過帝鄉重尋舊行跡
　　　邯鄲主人
逺客無主人夜投邯鄲市飛蛾繞殘燭半夜人醉起壚
邊酒家女遺我緗綺被合成雙鳯花宛轉不相離縱令
顔色故勿遣合歡異一念始為難萬金誰足貴門前長
安道去者如流水晨風羣鳥翔徘徊别離此
　　　泛水曲
載酒入烟浦方舟泛綠波子酌我復飲子飲我還歌蓮
深㣲路通峰曲幽氣多閱芳無留瞬弄桂不停柯水上
秋日鮮西山碧峨峨兹歡良可貴誰復更來過
　　　題夀安南館
明䝉竹間亭天暖幽桂碧雲生四靣山水接當堦石濕
樹浴鳥痕破苔卧鹿跡不縁塵駕觸堪作商皓宅
　　　江南新體二首
江上風修修竹間湘水流日夜桂花落行人去悠悠復
見離别處蟲聲隂雨秋
處處江草緑行人發瀟湘瀟湘囘雁多日夜思故鄉春
夢不知數空山蘭蕙芳
　　　涼州行
涼州四邊沙皓皓漢家無人開舊道邊頭州縣盡胡兵
將軍别築防秋城萬里征人皆已没年年旌節發西京
多來中國收婦女一半生男為漢語蕃人舊日不耕犁
相學如今種禾黍驅羊亦著錦為衣為惜氊裘防鬭時
養蠶繰繭成匹帛那將繞帳作旌旗城頭山雞鳴角角
洛陽家家教胡樂
　　　寒食行
寒食家家出古城老人看屋少人行丘隴年年無舊道
車徒散行入衰草牧童驅牛下塚頭畏有家人來洒掃
逺人無墳水頭祭還引婦姑望鄉拜三日無火燒紙錢
紙錢那得到黄泉但看壠上無新土此中白骨應無主
　　　促刺詞
促促復刺刺水中無魚山無石少年雖嫁不將歸白頭
猶著父母衣四邊田宅非所有我身不及逐雞飛出門
若有歸死處猛虎當衢向前去百年不遣踏君門在家
誰喚為新婦豈不見他隣舍娘嫁來長在舅姑傍
　　　隴頭水
隴水何年隴頭别不在山中亦嗚咽征人塞耳馬不行
未到隴頭聞水聲謂是西流入蒲海還聞北去繞龍城
隴東隴西多屈曲野麋飲水長蔟蔟胡兵夜囘水傍住
憶著來時磨劍處向前無井復無泉放馬囘看隴頭樹
　　　北邙行
北邙山頭少閒土盡是洛陽人舊墓舊墓人家歸葬多
堆著黄金無買處天涯悠悠葬日促岡坂﨑嶇不停轂
髙張素幕繞銘旌夜唱挽歌山下宿洛陽城北復城東
魂車祖馬長相逢車轍廣若長安路蒿草多於松栢樹
山頭澗底石漸稀盡向墳前作羊虎誰家石碑文字滅
後人重取書年月朝朝車馬送葬囘還起大宅與髙臺
　　　温泉宫行
十月一日天子來青䋲御路無塵埃宮前内裏湯各别
每箇白玉芙蓉開朝元閣向山上起城繞青山龍煖水
夜開金殿㸔星河宫女知更月明裏武皇得仙王母去
山雞晝鳴宫中樹温泉決決出宫流宫使年年修玉樓
禁兵去盡無射獵日西麋鹿登城頭梨園弟子偷曲譜
頭白人間教歌舞
　　　春詞
紅煙滿户日照梁天絲軟弱蟲飛揚菱花霍霍繞帷光
羙人對鏡著衣裳庭中並種相思樹夜夜還棲雙鳯凰
　　　遼東行
遼東萬里遼水曲古戍無城復無屋黄雲葢地雪作山
不惜黄金貴衣服戰囘各自收弓箭正西囘面家鄉逺
年年都郡送征人將與遼東作丘坂寧為草木鄉中生
有身不向遼東行
　　　塞上梅
天山路上一株梅年年花發黄雲下昭君已没漢使囘
前後征人唯繫馬日夜風吹滿隴頭還隨隴水東西流
此花若近長安路九衢年少無攀處
　　　戴勝詞
戴勝誰與爾為名木中作窠墻上鳴聲聲催我急種榖
人家向田不歸宿紫冠綵綵褐羽斑銜得蜻蜓飛過屋
可憐白鷺滿緑池不如戴勝知天時
　　　鞦韆詞
長長絲䋲紫復碧嫋嫋横枝髙百尺少年女兒重鞦韆
盤巾結帶垂兩邊身輕裙薄易生力雙手向空如鳥翼
下來立定重繫衣復畏斜風髙不得旁人送上那足貴
終賭明璫鬭自起囘囘若與髙樹齊頭上寳釵從墮地
眼前争勝難為休足踏平地看始愁
　　　開池得古釵
羙人開池北堂下拾得寳釵金未化鳯皇半在雙股齊
鈿花落處生黄泥當時墮地覔不得暗想窓中還夜啼
可知將來對夫壻鏡前學梳古時髻莫言至死亦不遺
還似前人初得時
　　　賽神曲
男抱琵琶女作舞主人再拜聴神語新婦上酒勿辭勤
使爾舅姑無所苦椒漿湛湛桂座新一雙長箭繫紅巾
但願牛羊滿家宅十月報賽南山神青天無風水復碧
龍馬上鞍牛服􁌗紛紛醉舞踏衣裳把酒路傍勸行客
　
　
　
　
　
　
　
　
　
　唐百家詩選巻十二
欽定四庫全書
　唐百家詩選巻十三
　　　　　　　　　　　　宋　王安石編
　　王建下六十八首
　　　田家留客
人客少能留我屋客有新漿馬有粟逺行僮僕應苦饑
新婦厨中炊欲熟不嫌田家破門户蠶房新泥無風土
行人但飲莫畏貧明府上來可辛苦丁寧囘語屋中妻
有客勿令兒夜啼雙塚直西有縣路我教丁男送君去
　　　精衛詞
精衛誰教爾填海海邊石子青磊磊但得海水作枯池
海中魚龍何所為口穿豈為空銜石山中草木無全枝
朝在樹頭暮海裏飛多羽折時墮水髙山未盡海未平
願我身死子還生
　　　老婦歎鏡
嫁時明鏡老猶在黄金鏤盡雙鳯背憶昔咸陽初買來
燈前自繡芙蓉帶十年不開一片鐵長向暗中梳白髮
今日後床重照看生死終當此長别
　　　望夫石
望夫處江悠悠化為石不囘頭山頭日日風復雨行人
歸來石應語
　　　别鶴曲
主人一去池水絶池鶴散飛不相别青天漫漫碧海重
知向何山風雪中萬里雖知音影在兩心終是死生同
池邊巢破松樹死樹頭年年烏生子
　　　烏栖曲
章華宫人夜上樓君王望月西山頭夜深官殿門不鏁
白露滿山山葉墮
　　　雉將雛
雉咿喔雛出殻毛斑斑觜啄啄學飛未得一尺髙還逐
母行旋母脚麥壟淺淺難蔽身逺去戀雛低怕人時時
土中鼔兩翅引雛拾蟲不相離
　　　白紵歌二首
天河漫漫北斗燦宫中烏啼知夜半新縫白紵舞衣成
來遲邀得呉王迎低鬟轉面掩雙袖玉釵浮動春風生
酒多夜長夜未曉月明燈光兩相照後庭歌聲更窈窕
館娃宫中春日暮荔支木𤓰花滿樹城頭烏栖休擊鼔
青娥彈瑟白紵舞夜天燑燑不見星宫中火照西江明
美人醉起無次第墮釵遺佩滿中庭此時但願可君意
囘晝為宵亦不寐年年奉君君莫弃
　　　短歌行
人初生日初出上山遲下山疾百年三萬六千朝夜裏
分將強半日有歌有舞須早為昨日健於今日時人家
見生男女好不知男女催人老短歌行無樂聲
　　　飲馬長城窟
長城窟長城窟邊多馬骨古來此地無井泉賴得秦家
築城卒征人飲馬愁不囘長城變作望鄉堆蹄蹤未乾
人去近續後馬來泥汙盡枕弓睡著待水生不見隂山
在前陣馬蹄足脫裝馬頭健兒戰死誰封侯
　　　烏夜啼
庭樹烏爾何不向别處栖夜夜夜半當户啼家人把燭
出洞户驚栖出羣飛落樹一飛直欲飛上天囘囘不離
舊栖處未明重繞主人屋欲下空中黒相觸風飄雨濕
亦不移君家樹頭多好枝
　　　簇蠶辭
蠶欲老箔頭作繭絲皓皓場寛地髙風日多不向中庭
㬠蒿草神蠶急作莫悠揚年老為爾祭神桑但得青天
不下雨上無蒼蠅下無䑕新婦拜簇願繭稠女􁮺桃漿
男打鼓三日開箔雪團團先將新繭送縣官已聞鄉里
催織作去與誰人身上著
　　　渡遼水
渡遼水此去咸陽五千里來時父母知隔生重著衣裳
如送死亦有白骨歸咸陽營家各與題本鄉生死應無
囘渡日住馬相看遼水傍
　　　空城雀
空城雀何不飛來人家住空城無人種禾黍土間生子
草間長滿地蓬蒿幸無主近村雖有髙樹枝雨中無食
常苦飢八月小兒挾弓箭家家畏我田頭飛但能不出
空城裏秋時百草皆有子黄口莫啾啾長爾得成無横
死
　　　水運行
江西運船立紅幟萬棹千帆繞江水去年六月無稻苖
已說水鄉人餓死縣官部船日筭程暴雨惡風亦不停
在生有樂當有苦三年作官一年行壊舟畏䑕復畏漏
恐向太倉折升斗辛勤耕種非毒藥看著不入農夫口
用盡百金不為費但得一金則為利逺徵海稻供邊食
豈如多種邊頭地
　　　當牎織
歎息復歎息園中有棗行人食貧家女大富家織翁母
隔墻不得力水寒手澁絲脆斷續來續去心腸爛草蟲
促促機下啼兩日催成一匹半輸官上頭有零落姑未
得衣身不著當牎却羡青樓倡十指不動衣盈箱
　　　失釵怨
貧女銅釵惜於玉失却來尋三日哭嫁時女伴與作裝
頭戴此釵如鳯凰雙杯行酒六親喜我家新婦宜拜堂
鏡中乍無失髻様初起猶疑在床上髙樓翠鈿飄舞塵
明日從頭一片新
　　　水夫謡
苦哉生長水驛邊官家使我牽驛船苦日多樂時少水
宿沙行如海鳥逆風上水萬斛重前驛迢迢波淼淼半
夜縁堤雪和雨受他驅遣還復去夜寒衣濕披短蓑臆
穿足裂忍痛何到明辛苦無處說齊聲騰踏牽船歌一
間茅屋何所直父母之鄉去不得我願此水作平田長
使水夫不怨天
　　　田家行
男聲欣欣女顔恱人家不怨言語别五月雖熱麥風清
簷頭索索繰車鳴野蠶作繭人不取葉間撲撲秋蛾生
麥收上場絹在軸的是輸得官家足不望入口復上身
且免向城賣黄犢田家衣食無厚薄不見縣門身即樂
　　　神樹詞
我家家西老棠樹須晴即晴雨即雨四時八節上盃盤
願神莫離神處所男不著丁女在舍事官上下無言語
老身長健樹婆娑萬嵗千年作神主
　　　公無渡河
渡頭惡天兩岸逺波濤塞川如疊坂幸無白刃驅向前
何用將身自弃捐蛟龍齧屍魚食血黄泥直下無青天
男兒縱輕婦人語惜君性命還須取婦人無力挽斷衣
舟沉身死悔難追公無渡河公自為
　　　行見月
月初生居人行見月一年十二月強半馬上看盈缺百
年歡樂能㡬何在家見少行見多不縁衣食相驅遣此
身誰願長奔波篋中有帛倉有粟豈向天涯走碌碌家
人見月望我歸正是道上思家時
　　　寄逺曲
美人别來無處所巫山明月湘江雨千囘相見不分明
井底看星夢中語兩心相見尚難知何況萬里不相疑
　　　春來曲
春欲來每日望春門早開黄衫白馬有塵土逢著探春
人却囘御堤内園曉過急九衢大宅家家入青帝少女
染桃花露裝初出紅猶濕光風暾暾蝶宛宛遶樹氣匝
枝柯軟可憐寒食街中郎早起著得單衣裳少年即見
春好處似我白頭無好樹
　　　春去曲
春已去花亦不知春去處縁岡繞磵却歸來百囘看著
無花樹就中一夜風來惡收紅拾紫無遺落老大不比
年少兒不中數與春别離
　　　東征行(裴度征淮西事也/)
桐栢水西賊星落梟雛夜飛林木惡相國刻日波濤清
當朝自請東西征舍人為賔侍郎副曉覺蓬萊欠珮聲
玉堦蹈舞謝旌節生死向前山可穴同時賜馬并賜衣
御樓看帶弓刀發馬前猛士三百人金書左右紅旗新
司庖嘗膳皆得對好事將軍封爾身男兒生殺在手裏
營門老將皆憂死曈曈白日當南山不立功名終不還
　　　傷鄰家鸚鵡詞
東家小女不惜錢買得鸚鵡獨自憐自從死却家中女
無人更共鸚鵡語十日不飲一滴漿淚漬緑毛頭似䑕
舌闗啞咽畜哀怨開籠放飛離人眼短聲亦絶翠臆翻
新墓崔嵬舊巢逺此禽有志女有靈定為連理相並生
　　　傷孔雀詞
可憐孔雀初得時羙人見好别開池池邊鳯凰作伴侣
新聲鸚鵡無言語雕籠玉架嫌不栖夜夜思歸向南舞
如今憔悴人見惡萬里更求新孔雀熱眠雨水飢拾蟲
翠尾拖泥金色落多時人養不解飛海山風黒無處歸
　　　荆門行
江邉行人暮悠悠山頭殊未見荆州峴亭西頭路多曲
櫟林深深石鏃鏃看炊紅米煮白魚夜向雞鳴店家宿
南中三月蚊蚋生黄昬不聞人語聲紗帷疎薄如露卧
隔衣噆膚耳邊鳴欲明不待燈火起喚得官船過蠻水
女兒停客茅屋新開門掃地桐花裏火聲朴朴塞溪烟
人家燒竹種山田巴雲欲雨蒸石熱麋鹿入江蟲出穴
大虵過處一山腥野牛驚跳雙角折斜分漢水横湘山
山青水緑荆門間向前問箇長沙路舊時屈原沉溺處
誰家丹旐已南來逢著流人從北去月明山鳥多不栖
下枝飛上髙枝啼主人念逺心不斁羅衫對舞章臺夕
紅燭交横各自歸酒醒還是他鄉客壯年留滯尚思家
況復白頭在天涯
　　　鏡聴詞
重重摩挲嫁時鏡夫壻逺行憑聴鏡囘身不遣别人知
人意丁寜鏡神聖懐中收拾雙錦帶恐畏街頭見驚怪
嗟嗟㗫㗫下堂階獨自竈前來跪拜出門不願聞悲哀
身在任郎囘不囘月明地上人過盡好語多同皆道來
巻帷上床喜不定與郎裁衣失翻正可中三日得相見
重繡鏡囊磨鏡面
　　　行宫詞
上陽宫到蓬萊殿行宫磊磊遥相見向前天子行幸多
馬蹄車轍山山遍當時州縣每年修皆留内人看玉案
禁兵奪得明堂後長閉桃源與綺岫開元歌舞百草頭
原州樂世嫌舊遊官家乏人作宫户不泥宫墻斫宫樹
兩邊仗屋半崩摧野火入林燒殿柱休封中岳六十年
行宫不見人眼穿
　　　羽林行
長安惡少出名字樓下刼商樓上醉天明下直明光宮
散入五陵松栢中一囘殺人身合死赦書上有收城功
九衢一日消息定鄉吏籍中重改姓出來依舊屬羽林
立在殿前翻射禽
　　　射虎行
自去射虎得虎歸官差射虎得虎遲獨行以死當虎命
兩人相疑終不定朝朝暮暮空手囘山下緑苖已成徑
逺立不教汚箭鏃聞死還來分虎肉惜留猛虎著深山
射殺恐畏終身閒
　　　逺將歸
逺將歸勝未别離時在家相見熟新歸歡不足去願車
輪遲囘思馬蹄速但令在舍相對貧不向天涯金遶身
　　　尋橦歌
人間百戲皆可學尋橦不比諸餘樂重梳短髻下金鈿
紅帽青巾各一邊身輕足㨗勝男子繞竿四面爭先縁
習多倚附欺竿滑上下蹁躚皆著襪翻身摇頸欲落地
却住把腰初似歇大竿百夫擎不起裊裊半在青雲裏
纖腰女兒不動容戴行直舞一曲終囘頭但覺人眼見
矜難恐畏天無風險中更險何曽失山䑕懸頭猿挂膝
小垂一手當舞盤斜惨雙蛾看落日斯須改變曲解新
貴欲歡他平地人散時滿面生顔色行步依前無氣力
　　　杜中丞書院新移小竹
此地本無竹逺從山寺移經年求養法隔日記澆時嫩
綠巻新葉殘黄收故枝色經寒不動聲與静相宜愛䕶
出常數稀稠看自知貧家縁未有客散獨行遲
　　　原上新居二首
自掃一間房唯鋪獨卧床野羮溪菜滑山紙水苔香陳
藥初和蜜新經未入黄近來心力少休讀養生方
住處去山近傍園麋鹿行野桑穿井長荒竹過墻生新
識隣里面未諳村舍情石田無力及賤賃與人耕
　　　題所賃宅牡丹
賃宅得花饒初開恐是妖粉光深紫膩肉色退紅嬌且
願風留著唯愁日炙銷可憐零落蕊收取作香燒
　　　送人遊塞
初晴天墮絲晩色上春枝城下路分處邊頭人去時停
車數行日勸酒問囘期亦是茫茫客還從此别離
　　　邊上送故人
百戰一身在相逢白髪生何時得家信每日筭歸程走
馬登寒壠驅羊入廢城羗歌三兩曲人醉海西營
　　　南中
天南多鳥聲州縣半無城野市依蠻姓山村逐水名瘴
烟沙上起隂火雨中生獨有求珠客年年入海行
　　　汴路水驛
晩泊水邊驛柳塘初起風蛙鳴蒲葉下魚入稻花中去
舍已行逺問程猶向東近來多怨别不與少年同
　　　淮南使囘留别竇侍御
戀戀春恨結綿綿淮草深病身愁至夜逺道畏逢隂忽
逐酒杯㑹暫同風景心從今一分散還是曉枝禽
　　　汴路即事
千里河烟直青槐夾岸長天涯同此路人語各殊方草
市迎江貨津橋稅海商廻看故宫柳憔悴不成行
　　　山居
屋在瀑泉西茅房下有溪閉門留野鹿分食與山雞桂
熟長收子蘭生不作畦初開洞中路深處轉松梯
　　　醉後憶山中故人
花開草復秋雲水自悠悠因醉暫無事在生難免愁遇
晴須看月聞健且登樓暗想山中伴如今盡白頭
　　　送流人
見說長沙去無親亦共愁隂雲鬼門夜寒雨瘴江秋水
國山魈引蠻鄉洞主留漸看歸處逺垂白住炎洲
　　　宫中三臺詞
魚藻池邉射鴨芙蓉苑裏看花日色柘黄相似不著紅
鸞扇遮
池北池南草緑殿前殿後花紅天子千年萬嵗未央明
月清風
　　　寄賀田侍中東平功成
使囘髙品滿城傳親見沂公在陣前百里旗旛衝即斷
兩重衣甲射皆穿探知㸃檢兵應怯筭得新移柵未堅
營被數驚承勢破將經頻敗遂生全密招殘冦防人覺
遥斬元兇恐自専首讓諸軍無敢近功歸部曲不争先
開通州縣斜連海交割山河直到燕戰馬散驅還逐草
肉牛齊散却耕田府中獨拜將軍貴門下兼分宰相權
唐史上頭功第一春風雙斾好朝天
　　　送裴相公上太原
還擕堂印向并州將相兼權是武侯時難獨當天下事
功成却進手中籌再三陳乞爐烟裏前後分章玉案頭
朱架早朝排立㦸緑槐殘雨看張油遥知雁塞從今好
直得漁陽以北愁邊鋪恐巡旗盡換山城欲過館重脩
千羣白刃兵迎節十對紅籹妓打毬聖主分明教暫去
不須髙起見京樓
　　　早春五門西望
百官朝下五門西塵起春風過御堤黄帕蓋鞍呈了馬
紅羅纏項鬭囘雞宫松葉重牆頭出渠柳條長水面齊
唯有教坊南草色古城隂處冷淒淒
　　　上李庶子
紫烟樓閣碧沙亭上界詩仙獨自行竒險驅囘還寂寞
雲山經用始鮮眀藕綃紋縷裁來滑鏡水波濤濾得清
昬思願因秋露洗幸容階底禮先生
　　　周家溪亭
少年因病離天仗乞得歸家自養身買斷竹溪無别主
散分泉水與新隣山頭鹿下長驚犬池面魚行不怕人
鄉使到門常欵語還聞世上有功臣
　　　從軍後答山友
愛仙無藥住溪貧脫却山衣事漢臣夜半聴雞梳白髮
天眀走馬入紅塵村童近去嫌腥食野鶴髙飛避俗人
勞動先生逺相視别來弓箭不離身
　　　唐昌觀玉蕊花
一樹籠􁁊玉刻成飄廊㸃地色輕輕女官夜覔香來處
唯見階前碎月明
　　　眼病寄同官
天寒眼病少心情隔霧看人夜裏行年少往來常不住
墻西凍地馬蹄聲
　　　九日登叢臺
平原池閣在誰家雙塔叢臺野菊花零落故宫無入路
西來磵水繞城斜
　　　題酸棗縣蔡中郎碑
蒼苔滿字土埋龜風雨銷磨絶妙詞不向圖經中舊見
無人知是蔡邕碑
　　　江陵使至汝州
囘看巴路在雲間寒食離家麥熟還日暮數峰青似染
商人說是汝州山
　　　霓裳詞
勅賜宫人澡浴囘遥看美女院門開一山星月霓裳動
好字先從殿裏來
　　　宫中詞五首
雨入珠簾滿殿涼避風新出石盆湯内人恐要秋衣著
不住薰籠換好香
金吾除夜進儺名畫袴朱衣四隊行院院燒燈如白日
沉香火底坐吹笙
蜂鬟蟬翅薄􁁊􁁊浮動搔頭似有風一度出時抛一遍
金條零落滿函中
樹頭樹底覔殘紅一片西飛一片東自是桃花貪結子
錯教人恨五更風
金殿當頭紫閣重仙人掌上玉芙蓉太平天子朝元日
五色雲車駕六龍
　
　
　
　
　
　
　
　唐百家詩選巻十三
欽定四庫全書
　唐百家詩選巻十四
　　　　　　　　　　　　宋　王安石　編
　　武元衡四首
　　　途次近蜀驛䝉恩賜寳刀并借馬使還奉寄中
　　　書李鄭二相
草草事行役遲遲出故闗碧幢遥隔霧紅斾漸依山感
激慙恩淚風霜去國顔捧刀金賜字歸馬玉連環龍鳯
辭三署干戈䕶八蠻應憐宣室召溫樹不同攀
　　　早秋西亭宴徐員外
鼎鉉辭台座麾幢領益州曲池連月曉横笛滿城秋有
美皇華使曽同白社遊今來重相見偏覺豔歌愁
　　　夏夜作
夜乆喧暫息池臺惟月眀無因駐清景日出事還生
　　　送唐君次
都門去馬嘶灞水春流淺青槐驛路直白日離亭晩望
望烟景㣲草色行人逺
　　令狐楚四首
　　　發潭州日寄李寧常侍
君今侍紫垣我已墮青天委廢從兹日旋歸在㡬年心
為西靡樹眼是北流泉更過長沙去江風滿驛船
　　　郢城秋懐寄江州錢徽侍郎
晩嵗俱為郡新秋各異鄉燕鴻一驚呌郢樹逺青蒼山
露侵衣潤江風捲簟涼相思如漢水日夜向潯陽
　　　贈符道士
偶逢蒲家郎乃是葛仙客行常乘青竹飢即煮白石腰
間嫌大組心内保尺宅我願從之遊深山鏁玉液
　　　鄂州使至竇鞏中丞副使見示與元稹相公獻
　　　酬之什余頃任户部尚書日中丞是當司外郎
　　　每有篇章多相唱和因題四韻以寄所懐
仙吏秦城别新詩鄂渚來才推今八斗職副舊三台雕
鏤心偏許緘封手自開何年相贈答却得在中臺
　　劉言史十七首
　　　瀟湘遊
夷女采山蕉緝紗浸江水野花滿髻䊋色新閒歌款乃
深峽裏款乃知從何處生當時泣舜腸斷聲翠華寂寞
嬋娟没野篠空餘紅淚情青煙冥冥覆杉桂崖壁凌天
風雨細昔人幽恨此地遺緑芳紅豔含怨姿清猿未盡
鼯䑕切淚水流到湘妃祠北人莫作瀟湘遊九疑雲入
蒼梧愁
　　　放螢怨
放螢去不須留聚時年少今白頭架中科斗萬餘巻一
字千囘重照見青雲杳眇不可親開囊欲放増餘怨且
逍遥還酩酊仲舒漫不窺園井那將寂寞老病身更求
㣲蟲借光影欲放時淚沾裳衝籬落千㸃光
　　　觀繩伎(潞府李相公席上作/)
泰陵遺樂何最珍綵繩冉冉天仙人廣場寒食風日好
百夫伐鼔錦臂新銀畫青綃抹雲髮髙處綺羅香更切
重肩接立三四層著屐背行仍應節兩邊丸劎漸相迎
側身交歩何輕盈閃然欲落却收得萬人肉上寒毛生
危機險勢無不有倒挂纎腰學垂柳下來一一芙蓉姿
粉薄鈿稀態轉竒座中還有沾巾者曽見先皇初教時
　　　買花謡
杜陵村人不田穡入谷經溪復縁壁毎至南山草木春
即向侯家取金碧幽豔凝華春景曙採夫移得將何處
蝶惜芳容送下山尋斷孤香始囘去豪少居連鳷鵲東
千金使買一株紅院多花少栽未得零落緑蛾纖指中
咸陽貴戚長安里無限將金買花子澆紅濕緑千萬家
青絲玉轤聲啞啞
　　　送婆羅門歸本國
刹利王孫字迦攝竹錐横寫吒蘿葉遥知漢地未有經
手牽白馬繞天行龜兹磧西胡雪黒大師凍死來不得
地盡年深始到船海裏更行三十國行多耳斷金環落
冉冉悠悠不停脚馬死經留却去時往來應盡一生期
出漢獨行人絶處磧西天漏雨絲絲
　　　春過趙墟
下馬邯鄲陌頭歇寂寥崩隧臨車轍古栢重生枝亦乾
餘漆見風幽熖滅白蒿㣲㣲紫槿新行人感此復悲春
　　　王中丞宅夜觀舞胡騰
石國胡兒人見少躑舞罇前急如鳥織成蕃㡌虚頂尖
細㲲胡衫雙袖小手中抛下蒲桃醆西顧忽思鄉路逺
跳身轉轂寳帶鳴弄脚繽紛錦鞾軟四坐無言皆瞪目
横笛琵琶遍頭促亂騰新毯雪朱毛傍拂輕花下紅燭
酒䦨舞罷絲管絶木槿花西見殘月
　　　葛巾歌(貝州漳南縣贈楊烱􁀙/)
一片白葛巾潛夫自能結籬邊折枯蒿聊用簪華髮有
時醉倒長松側酒醒不見心還憶谷鳥銜將却趁來野
風吹去還尋得十年紫竹溪南住跡同𤣥豹依深霧草
堂忩底漉春醅山寺門前逢暮雨臨汝袁郎得相見閒
雲引到東陽縣魯性將他類此身還拈野物贈傍人空
留梲杖犢鼻褌濛濛烟雨歸山村
　　　與孟郊洛北野泉上煎茶
粉細越笋牙野煎寒谿濵恐乖靈草性觸事皆手親敲
石取鮮火撇泉避腥鱗熒熒爨風鐺拾得墜巢薪潔色
旣爽别浮氲亦殷勤以兹委曲静求得正味真宛如摘
山時自歠指下春湘瓷泛輕花滌盡昬渇神此遊愜醒
趣可以話髙人
　　　初下東周贈孟郊(時依鄭相/)
鶴老耳更工龜死殻亦靈正性非外㳂終始全本情童
子不戲塵積書就嵓扃身著木葉衣養鹿兼牸耕偶隨
下山雲荏苒失故程漸入機險中危思難太行十髮九
縷絲悠然東周城言詞野麋態出口多累形因依漢元
寮未似覊絏經冷竈助新熱静砧與寒聲斷蓬在闉䦨
豈當桃李榮寄食若蠧蟲侵損利㣲生固非拙為強懦
劣外療并素堅氷蘗心潔立保賢貞修文返正風刋字
齊古經慙將衰末分髙棲喧世名
　　　北原情三首
錯莫天色愁挽歌出重闉誰家白網車送客入幽塵銘
旌下官道葬輿去轔轔蕭條黄蒿中奠酒花翠新米雪
晩霏㣲墓成悄無人烏鳶下空地烟火殘荒榛生人更
多苦入户事盈身營營日易深却到不得頻寂寥孤隧
頭草緑棠棃春
洛陽城北山古今葬㝠客聚骨朽成泥此山土多白近
來送葬人亦去聞歸聲豈能車輪疾漸是墓侵城城中
人不絶哀挽相次行莫非北邙後重向洛陽生
卜地起孤墳全家送葬去歸來却到時不復重知處疊
疊葬相續土乾草已綠裂紙瀉壺漿空向春雲哭
　　　林中獨醒
晩來林沼静獨坐閒瓢罇向已非前跡齊心欲不言㣲
涼生亂篠輕馥起孤萱未得渾無事瓜田草正繁
　　　江陵客舍留别樊尚書
信陵門館下多病有歸思墜履忘情後寒灰更濕時委
欄芳蕙晩憑几雪髫垂明日秋闗外單車風雨隨
　　　過春秋峽
峭壁蒼蒼苔色新無風晴景自勝春不知何樹幽崖裏
臈月開花似北人
　　　竹裏梅
竹與梅花相並枝梅花正發竹枝垂風吹總向竹枝上
直似王家雪下時
　　張碧二首
　　　題祖山人池上怪石
寒姿數片竒突兀曽作秋江秋水骨先生應是壓風雷
著向池邊塞龍窟我來池上傾酒罇半酣書破青烟㾗
參差翠縷擺不落筆頭驚怪粘秋雲我聞呉中項容水
墨有髙價邀得將來倚松下鋪却雙繒直道難掉首空
歸不成畫
　　　野田行
風昬晝色飛斜雨寃骨千堆髑髏語八紘牢落人物稀
盡是田園荒廢主悲嗟自古争天子幾度乾坤復如此
秦皇矻矻築長城漢主區區白虵死野田之骨兮又成
塵樓閣風烟兮還復新願作華山之下長歸馬野田無
復堆寃者
　　李涉三十七首(渤之兄也大和/中為太學博士)
　　　濉陽行
黄昬日暮驅羸馬夜宿濉陽烽火下此地新經殺戮來
墟落無烟空碎瓦層氷塞斷隋朝水一道銀河貫千里
愁心翻覆夢難成病僕呻吟呼不起泗水三千招義軍
本自征戰邀殊勲十年麾下畜壯氣一朝此地為愁雲
昨日太陽囘照燭轉見天心重含育早晩東風的發生
古堤春草年年緑
　　　六歎(并序/)
五噫四愁九歌七啟皆創文者立意之終紀其數而名
之也清江白雲孤山逺嶼皆得時之人吟詠性情耳余
無暇於是焉窮居嵗隂偶懐無悰因追感聞見成文六
篇目曰六歎懼質文之不備復何全於比興乎録之私
齋以示同道格韻枮缺多慚見知
綺幕香風翡翠車清明獨傍芙蓉渠上有雲鬟洞仙女
垂羅掩穀烟中語風月頻驚桃李時滄波乆别鴛鴻侶
欲傳一札孤飛翼山長水逺無消息却鎖重闗一院深
半夜空庭明月色
蓬萊島邊採珠客西望人寰星漢隔千重疊浪聳雲髙
萬里平沙連月白海中洞穴尋難極水底鮫人半相識
𤣥蚌初開影暫明驪龍欲近威難逼辛苦風濤白首期
得珠却恨求珠時隋侯殁世㡬千載只今薄俗空嗤嗤
燕王愛賢築金臺四方豪俊承風來秦皇燒書殺儒客
肘腋之中千里隔去年八月幽并道昭王陵邊哭秋草
今年二月遊函關秦家城外悲河山河上山邊車馬路
殘日青烟五陵樹
闗東病儒客梁城五嵗十囘逢亂兵燒人之家食人肉
狼虎熾心都未足城裏愁雲晝不開城頭野草春還緑
五十餘年忠烈臣臨危守節羞謀身堂上英髦沉白刄
門前輿𨽻乗朱輪千古傷心汴河水隂天落日悲風起
漢臣一没丁零塞牧羊西過隂沙外朝憑南雁信難囘
夜望北辰心獨在漢家茅土横九州髙門長㦸分王侯
但將鍾鼔恱私愛肯以犬戎為國羞夜宿寒雲卧氷雪
嚴風獨刃縣旌節丁年奉使白頭歸泣盡李陵衣上血
深院梧桐夾金井上有轆轤青絲索美人清晝汲寒泉
寒泉欲上銀缾落迢迢碧甃千餘尺竟日倚欄空歎息
惆悵不來照明鏡却掩洞房花寂寂
　　　題清溪鬼谷先生舊居
翠壁開天池青崖列雲樹水容不可狀杳若秋河霧常
聞先生教指示秦儀路二子材不同逞詞過尺度偶因
從吏役逺到冥棲處松月想舊山烟霞了如故未遑錬
金鼎日覺容光暮萬慮隨境生何由返真素寂寞天籟
息清迥鳥聲曙囘首望重重無期挹風馭
　　　閒中記事想呉楚舊遊寄河陽從事楊潛
憶昨天台尋石梁赤城枕下看扶桑金烏欲上海如血
翠色一㸃蓬萊光安期先生不可見蓬萊目極滄海長
囘舟偶得風水便烟帆数夕歸瀟湘瀟湘水清嵓嶂曲
夜宿朝遊常不足一自無名身事閒五湖雲月偏相屬
進者恐不營退者恐不深魚遊鳥逝兩雖異彼此各有
遂生心身解耕耘妾能織嵗晏饑寒免相逼稚子年才
七嵗餘漁樵一半分渠力吾友從軍在河上腰佩呉鈎
佐飛將偶與嵩山道士期西尋汴水來相訪見君顔色
猶憔悴知君未展心中事落日驅車出孟津髙歌共歎
傷心地洛邑秦城小年别兩都陳事空聞說漢家天子
不東遊古木行宫蔽烟月洛濱老翁年八十西望殘陽
臨水泣自言生長開元中武皇恩化親霑及當時天下
無甲兵雖聞賦歛毫毛輕紅車翠蓋滿衢路洛中歡笑
爭逢迎一從戎馬來幽薊函谷虎狼無捍制九重宫殿
閉豺狼萬國生人自相噬蹭蹬瘡痍今不平干戈南北
常縱横中原膏血焦欲盡四郊貪將猶憑陵秦中豪寵
爭出羣巧將言智寛明君南山四皓不敢語渭上釣人
何足云君不見昔時槐栁八百里路傍五月清隂起只
今零落㡬株殘枯根半死黄河水
　　　醉中贈崔膺
與君兄弟匡嶺故與君相逢揚子渡白浪南分呉塞雲
綠楊西入隋宫路隋家文物今雖改舞館歌臺基尚在
煬帝陵邊草木深汴河流水空歸海今古悠悠人自别
此地繁華終未歇大道青樓夾翠烟瓊墀繡帳開明月
與君一言兩相許外捨形骸中爾汝揚州歌酒不可追
洛神映箔湘妃語白馬黄金為身置誰能獨羡他人醉
暫到香爐一夕間能展愁眉百年事君看白日光如箭
一度别來顔色變早謀侯印佩腰間莫遣看花鬢如霰
　　　岳陽别張祜秀才
十年蹭蹬為逐臣鬢毛白盡巴江春鹿鳴猿嘯雖寂寞
水蛟山魅多精神山瘧困中聞有赦死灰不望光隂借
半夜州符喚牧童虚教衰病生驚怕巫峽洞庭千里餘
蠻陬水國何親疎由來真宰不宰我徒勞歎者懐吹嘘
覇橋昔與張生别萬變桑田何處說龍虵縱在没泥塗
長衢却為駑駘設愛君氣堅風骨峭文章真把江淹笑
洛下諸生懼刺先烏鳶不得齊鷹鷂岳陽西南湖上寺
水閣松房遍文字新釘張生一首詩自餘吟著皆無味
䇿馬前途須努力莫學龍鍾虚歎息
　　　却歸巴陵途中走筆寄唐知言
去年臘月來夏口黒風白浪打頭吼櫓聲軋軋摇不前
看他撩亂張帆走逾月始到鸚鵡洲嗚嗚暮角喧城頭
逡巡未得見官長夢寢但覺生愁憂中軍賢倅李監察
人馬曉來兼手札教令參謁禮數全頭頭要處相稱掣
唐氏一門今五龍聲華殷殷皆如鍾就中十一最年少
别有俊氣横心胸巧綴五言才刮骨却怕柱天身硉矹
後輩無勞續出頭坳塘不合窺溟渤君家三兄舊山侣
方寸乆來常許與不覺淹留兩月餘風光漫爛生洲渚
宇文文學儒家子竹遶書齋花映水醉舞狂歌此地多
有時酩酊扶還起猥䝉方伯憐飢貧假名許得陪諸賓
酒家債負有填日恣意頗敢排青緡余瞿二家同愛客
園蔬任遣奴人摘野狐泉頭銀葉方一别十年今再覿
更有風流歙奴子能將盤帕來欺爾白馬青袍豁眼明
許他真是查郎髓良㑹芳時難再來隟光電影長相催
扁舟惆悵人南去目斷江天凡㡬囘
　　　春山三朅來
釣魚朅來春日暖㳂溪不厭舟行緩野竹初裁碧玉長
澄潭欲下青絲短昔人避世兼避仇暮栖雲外朝悠悠
我今無事亦如此赤鯉忽到長竿頭泛泛隨波凡幾里
碧莎如烟沙似砥瘦壁横空怪石危山花鬬日禽爭水
有時帶月歸扣舷身閒自是漁家仙
山上朅來採新茗新花亂發前山頂瓊英動摇鍾乳碧
叢叢髙下隨崖嶺未必蓬萊有仙藥能向鼎中雲漠漠
越甌遥見裂鼻香欲覺身輕騎白鶴
採藥朅來藥苖盛藥生只傍行人徑世人重耳不重目
指似藥苖心不足野客住山三十載妻兒共寄浮雲外
小男學語便分别已辨君臣知配匹都市廣場開大鋪
疾來求者多相悞見說韓康舊姓名識之不識先相怒
　　　山中五無柰何
無奈落葉何紛紛滿衰草疾來無氣力擁户不能掃欲
訪雲外人都迷上山道
無奈澗水何喧喧夜鳴石疎林透斜月散亂金光滴欲
訪澗底人路窮潭水碧
無奈牧童何放牛喫我竹隔林呼不應呌笑如生鹿欲
報田舍翁更深不歸屋
無奈阿鼎何嬌啼索棃栗柴門正風雨千向千囘出欲
識老病心賴渠將過日
無奈梅花何滿嵓光似雪春風總未至獨自驚時節欲
見惆悵心又看花上月
　　　牧童詞
朝牧牛牧牛下江曲夜牧牛牧牛村口谷荷蓑出林春
雨細蘆管卧吹沙草綠亂揷蓬蒿箭滿腰不怕猛虎欺
黄犢
　　　題鶴林寺僧室
終日昬昬醉夢間忽聞春盡強登山因過竹院逢僧話
又得浮生半日閒
　　　春晩遊鶴林寺寄使府諸公
野寺尋春花已遲背嵓唯有兩三枝平明携酒猶堪醉
為報春風且莫吹
　　　題開聖寺
宿雨初收草木濃羣鵶飛散下堂鍾長廊無事僧歸院
盡日門前獨看松
　　　再葺夷陵幽居
負郭依山一徑深萬竿如束翠沉沉從來愛物多成癖
辛苦移家為竹林
　　　過襄陽寄上于司空相公
方城漢水舊城池陵谷依然世自移歇馬獨來尋故事
逢人唯說峴山碑
　　　送魏簡能東遊二首
獻賦論兵命未通却乘羸馬出闗東灞陵原上重囘首
十載長安似夢中
燕市悲歌又送君目隨征鴈過寒雲孤亭宿處時看劔
莫使塵埃蔽斗文
　　　陜中遇赦寄秦洛舊知
天網初開釋楚囚殘骸已廢自知休荷蓑不是人間事
歸去滄江有釣舟
　　　題連雲堡
由來天地有闗扄斷壑連山接杳冥一出縱知邊上事
滿朝誰信語堪聴
　　　從秦城囘再題武闗
逺别秦城萬里遊亂山髙下出商州闗門不鏁寒溪水
一夜潺湲送客愁
　　　題宇秀才櫻桃
風光莫占少年家白髮殷勤最戀花今日顚狂君莫笑
趁愁得醉眼麻嗏
　　　題月水臺
平流白日無人愛橋上閒行若箇知水似晴天天似水
兩重星㸃碧琉璃
　　　黄葵花
此花莫遣俗人看新染鵝黄色未乾好逐秋風天上去
紫陽宫女要頭冠
　　　别南溪二首
如雲不猒蒼梧逺似雁逢春又北飛唯有隠山溪上月
年年相望兩依依
常歎春泉去不囘我今此去更難來欲知别後留情處
手種巖花次第開
　　　井欄砂宿遇夜客
暮雨蕭蕭江上村綠林豪客夜知聞他時不用逃名姓
世上如今半是君
　
　
　
　
　
　
　
　
　
　
　
　
　
　
　
　唐百家詩選巻十四
欽定四庫全書
　唐百家詩選巻十五
　　　　　　　　　　　　宋　王安石　編
　　盧仝十四首
　　　走筆謝孟諫議寄新茶
日髙丈五睡正濃軍將打門驚周公口云諫議送書信
白絹斜封三道印開緘宛見諫議面手閱月團三百片
聞道新年入山裏蟄蟲驚動春風起天子須嘗陽羡茶
百草不敢先開花仁風暗結珠琲瓃先春抽出黄金牙
摘鮮焙芳旋封裹至精至好且不奢至尊之餘合王公
何事便到山人家柴門反闗無俗客紗㡌籠頭自煎喫
碧雲引風吹不斷白花浮光凝椀面一椀喉吻潤兩椀
破孤悶三椀搜枯腸惟有文字五千巻四椀發輕汗平
生不平事盡向毛孔散五椀肌骨清六椀通仙靈七椀
喫不得也唯覺兩腋習習清風生蓬萊山在何處玉川
子乘此清風欲歸去山上羣仙司下土地位清髙隔風
雨安得知百萬億蒼生命墮在顚崖受辛苦便為諫議
問蒼生到頭合得蘇息否
　　　憶金鵝沈山人
君愛煉藥藥欲成我愛煉骨骨已清試自比校得仙者
也應合得天上行天門九重髙崔嵬青空鑿出黄金堆
夜义守門晝不啓半夜醮祭半夜開夜义喜歡動闗鏁
鏁聲㩧地生風雷地上禽獸重血食性命血化飛黄埃
太上道君蓮花臺九門隔濶安在哉嗚呼沈君大藥成
兼須巧㑹鬼物情無貪長生䘮厥生
　　　揚州送伯齡
伯齡不猒山山不飬伯齡松顛有樵墮石上無禾生不
忍六尺軀遂作東南行諸侯盡食肉壯氣呑八紘不唧
溜鈍漢何由通姓名夷齊餓死日武王稱聖明節義士
枉死何異鴻毛輕努力事干謁我心終不平
　　　歎昨日
天下薄夫苦躭酒玉川先生也躭酒薄夫有錢恣張樂
先生無錢養恬漠有錢無錢俱可憐百年驟過如流川
平生心事消散盡天上白日悠悠懸上帝版版主何物
日車刼刼西向没自古聖賢無奈何道行不得皆白骨
白骨化土鬼入泉生人莫負平生年何時出得禁酒國
滿瓮釀酒曝背眠
　　　月蝕詩
新天子即位五年嵗次庚寅斗柄挿子律調黄鍾森森
萬木夜殭立寒氣贔屓頑無風爛銀盤從海底出出來
照我草屋東天色紺滑凝不流氷光交貫寒曈曨初疑
白蓮花浮出龍王宫八月十五夜比並不可雙此時怪
事發有物呑食來輪如壯士斧斫壊桂似雪山風拉摧
百鍊鏡照見膽平地埋寒灰火龍珠飛出腦却入蚌蛤
胎摧環破璧眼看盡當天一搭如煤炲磨蹤滅跡須㬰
間便似萬古不可開不料至神物有此大狼狽星如撒
沙出争頭事光大奴婢炷暗燈揜(烏/感)菼如玳瑁今夜吐
燄如長虹孔隟千道射户外玉川子涕泗下中庭獨自
行念此日月者太隂太陽精皇天要識物日月乃化生
走天汲汲勞四體與天作眼行光眀此眼不自保天公
行道何由行吾見隂陽家有說望日蝕月月光滅朔月
掩日日光缺兩眼不相攻此說吾不容又孔子師老子
云五色令人目盲吾恐天似人好色即喪眀幸且非春
時萬物不嬌榮青山破瓦色緑水氷峥嶸花枯無女豔
鳥死沉歌聲頑冬何所好偏使一目盲傳聞古老說蝕
月蝦蟇精徑圓千里入汝腹汝此癡骸阿誰生可從海
窟來便解縁青冥恐是眶睫間揞塞所化成黄帝有二
目帝舜重瞳明二帝懸四目四海生光輝吾不遇二帝
滉漭不可知何故瞳子上坐受蟲豸欺長嗟白兎搗靈
藥恰似有意防姦非藥成滿臼不中度委任白兎夫何
為憶昔堯為天十日燒九州金鑠水銀流玉煼(音/炒)丹砂
焦六合烘為窯(音/遥)堯心増百憂帝見堯心憂勃然發怒
決洪流立擬沃殺九日妖天髙日走沃不及但見萬國
赤子􁡯􁡯生魚頭此時九御導九日争持節幡麾幢旒
駕車六九五十四頭蛟螭虬掣電九火輈汝若蝕開齱
齵輪御轡執索相爬鉤推蕩轟訇入汝喉紅鱗燄鳥燒
口快翎鬛倒側聲醆鄒撑腸拄肚礧傀如山丘自可飽
死更不偷不獨填飢坑亦解堯心憂恨汝時當食藏頭
㩎腦不肯食不當食張脣哆嘴食不休食天之眼飬逆
命安得上帝請汝劉嗚呼人飬虎被虎齧天媚蟇被蟇
瞎乃知恩非類一一自作孽吾見患眼人必索良工訣
想天不異人愛眼固應一安得嫦娥氏來習扁鵲術手
操舂喉戈去此睛上物其初猶朦朧既乆如抹漆但恐
功業成便此不吐出玉川子又涕泗下心禱再拜額蹋
砂土中地上蟣虱臣仝告愬帝天皇臣心有鐵一寸可
刳妖蟇癡腸上天不為臣立梯磴臣血肉身無由飛上
天揚天光封詞付與小心風颰排閶闔入紫宫密邇玉
几前擘坼奏上臣仝頑愚胷敢死横干天代天謀東方
蒼龍角挿㦸尾捭風當心開明堂統領三百六十鱗蟲
坐理東方宫月蝕不救援安用東方龍南方火鳥赤潑
血項長尾短飛跋躠頭戴井冠髙達枿月蝕鳥宫十三
度鳥為居停主人不覺察貪向何人家行赤口毒舌毒
蟲頭上喫却月不啄殺虚眨鬼眼赤䆕(音/抉)䆷鳥罪不可
雪西方攫虎立踦踦(音/几)斧為牙鑿為齒偷犧牲食封豕
大蟇一臠固當軟美見似不見是何道理爪牙根天不
念天天若準擬錯準擬北方寒龜被虵縛藏頭入殻如
入獄虵筋束緊束破殻寒龜夏鼈一種味且當􁂄其肉
一底板没信處唯堪支床脚不堪鑽灼與天下卜嵗星
主福徳官爵奉董秦忍使黔婁生覆尸無衣巾天失眼
不弔嵗星胡其仁熒惑矍鑠翁執法大不中月明無罪
過不糺蝕月蟲年年十月朝太㣲支盧謫罰何災凶土
星與土性相背反飬福徳生禍害到人頭上死破敗今
夜月蝕安可㑹太白真將軍怒激鋒鋩生恒州陣斬酈
定進項骨脆甚春蔓菁天唯兩眼失一眼將軍何處行
天兵辰星任廷尉天律自主持人命在盆底固應樂見
天盲時天若不肯信試喚臯陶鬼一問一如今日三台
文昌宫作上天紀綱環天二十八宿磊磊尚書郎整頓
排班行劔握他人將一四太陽側一四天市傍操斧代
大匠兩手不怕傷弧矢引滿反射人天狼呀啄明煌煌
癡牛與騃女不肯勤農桑徒勞含滛思旦夕遥相望蚩
尤簸旗弄旬朔始搥天鼔鳴璫琅枉矢能虵行眊目森
森張天狗下䑛地血流何滂滂譎險萬萬黨架構何可
當眯目舋成就害我光眀王請留北斗一星相北極指
麾萬國懸中央此外盡掃除堆積如山岡贖我父母光
當時常星没殞雨如迸漿似天㑹事發叱喝誅姧強何
故中道廢自遺今日殃善善又惡惡郭公所以亡願天
神聖心無信他人忠玉州子詞訖風色緊格格近月黒
暗邊有似動劔㦸須㬰癡蟇精兩吻自決拆初露半箇
璧漸吐滿輪魄衆星盡原赦一蟇獨誅磔腹肚忽脱落
依舊掛穹碧光彩未蘇來慘澹一片白奈何萬里光受
此吞吐厄再得見天眼感荷天地力或問玉川子孔子
修春秋二百四十年月蝕盡不收今子咄咄詞頗合孔
意不玉川子笑答或請聴逗遛孔子父母魯諱魯不諱
周書外書大惡故月蝕不見収予命唐天口食唐土唐
禮過三唐樂過五小猶不說大不可數災沴無有小大
瘉安引衰周研覈可否日分晝月分夜辨寒暑一主刑
一主徳政乃舉孰為人面上一目偏可去願天完兩目
照下萬方土萬古更不瞽萬萬古更不瞽照萬古
　　　有所思
當時我醉美人家美人顔色嬌如花今日美人棄我去
青樓珠箔天之涯姢姢姮娥月三五盈又缺翠眉蟬鬢
生别離一望不見心斷絶心斷絶幾千里夢中醉卧巫
山雲覺來淚滴湘江水湘江兩岸花木深美人不見愁
人心含愁更奏緑綺琴調髙絃絶無知音美人兮美人
不知為暮雨兮為朝雲相思一夜梅花發忽到牕前疑
是君
　　　樓上女兒曲
誰家女兒樓上頭指麾婢子掛簾鈎林花撩亂心之愁
巻却羅袖彈箜篌箜篌歴亂五六絃羅袖掩面啼向天
相思向天情不斷落花紛紛心欲穿心欲穿凴欄干相
憶栁條綠相思錦帳寒直縁感君恩愛一囘顧使我雙
淚長珊珊我有嬌靨待君笑我有嬌蛾待君掃鸎花爛
漫君不來及至君來花已老心腸寸斷誰得知玉階羃
歴生青草
　　　新月
仙宫雲箔巻露出玉簾鈎清光無所贈相憶鳯凰樓
　　　悲新年
新年何事最堪悲病客遥聞百舌兒太嵗只遊桃李逕
春風肯管嵗寒枝
　　　訪含曦上人
三入寺曦未來轆轤無繩井百尺渴心歸去生塵埃
　　　寄崔栁州
使者立取書疊紙生百憂使君若不信他時看白頭三
百六十州剋情唯栁州栁州蠻天末鄙夫嵩之幽花落
隴水頭各自東西流澟澟長相逐為謝波上鷗
　　　蕭二十三赴歙州㛰期(僕客揚州早/春寄一絶)
淮上客情殊冷落蠻方春早客何如相思莫道無來使
囘鴈峯前好寄書
　　　出山作
出山忘掩山門路釣竿揷在枯桑樹當時只有鳥窺窬
更亦無人得知處家僮若失釣魚竿定是猿猴把将去
　　于鵠三首
　　　題鄰居
僻巷鄰家少茅簷喜並居蒸棃常共竈澆薤亦同渠傳
屐朝尋藥分燈夜讀書雖然在城市還得似樵漁
　　　過凌霄洞天謁張先生祠
戢戢亂峯裏一峯獨凌天下看如尖髙上有十里泉志
人愛幽深一住五十年懸犢到其上乘牛耕藥田衣食
不下求乃是雲中仙山僧獨知處相引衝碧烟斷崖晝
昬黒槎臬横隻椽面璧攀石稜飬力方敢前累歇日已
沒始到茅堂邊見客不問誰禮質無周旋醉卧枕欹樹
寒坐展青氈折松掃藜牀秋果顔色鮮錬蜜敲石炭洗
澡乘瀑泉白犬䑛客衣驚走聞腥膻乃知軒冕徒寧比
雲壑眠
　　　寄盧儼員外秋衣詞
寄逺空以心心誠亦難知篋中有秋帛裁作逺客衣縫
製雖女功尺度手自持容貌常目中長短不復疑斜縫
密且堅遊客多塵緇意欲都無言澣濯耐嵗時殷勤託
行人傳語慎勿遺别來已年老亦聞鬢成絲縱然更相
逢握手唯是悲所寄莫復棄願見長相思
　　朱餘慶一首
　　　題薔薇花
四面垂條密浮隂入夏清緑攢傷手刺紅墮斷腸英粉
著蜂須膩光凝蝶翅明雨中看亦好況復值初晴
　　張祜十三首(字永吉以處士居蘇州令/狐楚嘗薦其詩於朝不報)
　　　江南雜題
積潦池新漲頹垣趾舊髙怒蛙横飽腹鬬雀墮輕毛碧
瘦三稜草紅鮮百葉桃幽棲日無事痛飲讀離騷
　　　賦得福州白竹扇子(探得輕字/)
金泥小扇謾多情未勝南工巧織成藤縷雪光纒柄滑
篾鋪銀薄露花輕清風坐向羅衫起明月看從玉手生
猶頼早時君不棄每憐初作合歡名
　　　哭京兆龐尹
揚子津頭昔共迷一為京兆隔雲泥故人昨日同時弔
舊馬今朝别處嘶向壁愁眉無復畫扶床稚齒已能啼
也知世路名堪貴誰信莊周論物齊
　　　入闗
都城連百二雄險此囘環地勢遥尊嶽河流側譲闗秦
皇曽虎視漢祖亦龍顔何事梟兇輩干戈自不閒
　　　潤州楊别駕宅送蔣侍御收兵歸揚州
冷氣清金虎兵威壯鐵冠揚旌川色暗吹角水風寒人
對輜軿醉花垂睥睨殘羡歸丞相閤空望舊門䦨
　　　觀泗州李常侍打毬
日出樹烟紅開場畫鼓雄驟騎鞍上月輕撥鐙前風斗
轉時乘勢旁捎乍迸空等來低背手爭得旋分騣逺射
門斜入深排馬逈通遥知三殿下長恨出征東
　　　寄遷客
萬里南遷客辛勤嶺路遥溪行防水弩野店避山魈瘴
海須求藥貪泉莫舉瓢但能堅志義白日甚昭昭
　　　閒居
僻巷新苔徧空庭弱栁垂井欄防稚子盆水試鵝兒喜
客加籩食邀僧長路碁未能抛世事除此更何為
　　　題金山寺
一宿金山頂㣲茫水國分僧歸夜船月龍出曉堂雲樹
影中流見鍾聲兩岸聞因悲在朝市終日醉醺醺
　　　題惠山寺
舊宅人何在空門客自過泉聲到池盡山色上樓多小
洞穿斜竹重欄夾瘦莎殷勤又城市雲水暮鍾和
　　　送楊秀才遊雲南
鄂渚逢遊客瞿唐上去船江連萬里海峽入一條天鳥
影沉沙日猿聲隔樹烟新詩北來便為草寄巴牋
　　　薔薇花
曉風抺破燕支顆夜雨催成蜀錦機當晝開時正明媚
故鄉疑是買臣歸
　　　洛中感寓
擾擾都城曉四開不闗名利也塵埃千門甲第身遥入
萬里銘旌死後來洛水暮天横莽蒼邙山秋日路崔嵬
須知此事堪為鏡莫遣黄金漫作堆
　　曺唐二首
　　　暮春戲贈呉端公
年少英雄好丈夫大家望拜漢金吾閒眠曉日聴鶗鴂
笑倚春風仗轆轤深院吹笙從漢婢静街調馬任奚奴
牡丹花外簾鈎下獨凭紅肌捋虎鬚
　　　和周侍御買劍
將軍溢價買呉鈎要與中原静寇讐試掛牕前驚電轉
略抛床上怕泉流青天露拔雲霓泣黒地潛擎鬼魅愁
見說夜深星斗畔等閒期尅月支頭
　　賈島二十三首(字閬仙為倉曹參/軍㑹昌二年卒)
　　　寄逺
别腸多鬰紆豈能肥肌膚始知相結密不及相結疎疎
别恨應少密離恨難袪門前南流水中有北飛魚魚飛
向北海可以寄逺書不惜寄書逺故人今在無況此數
尺身阻彼萬里途自非日月光難以知子軀
　　　和劉涵
京官始云滿野人依舊閒閉扉一畆居中有古風還市
井日已午幽牕夢南山喬木覆北齋有鳥鳴其間前日
逺岳僧來時與開闗新題驚我瘦窺鏡見醜顔陶情昔
自澹此意復羣攀
　　　荅王參
寸晷不相待四時互如競客思先覺秋蟲聲各知瞑霜
松積舊翠露月團新鏡詩負屬景同琴孤坐堂聴相期
黄菊節别約桃花徑毎把式㣲篇臨風一長咏
　　　延康吟
寄居延壽里為與延康鄰不愛延康里愛此里中人人
非十年故人非九族親人有不朽語得之烟山春
　　　戲贈友人
一日不作詩心源如廢井筆硯無轆轤吟詠作縈綆朝
來重汲引依舊得清冷書贈同懐人詞中多苦辛
　　　哭栢巖禪師
苔覆石床新師曽占㡬春寫留行道影焚却坐禪身塔
院闗松雪經房鎖隙塵自嫌雙淚下不是解空人
　　　山中道士
頭髮梳千下休粮帶瘦容飬雛成大鶴種子作髙松白
石通宵煮寒泉盡日舂不曽離隠處那得世人逢
　　　哭孟郊
身死聲名在多應萬古傳寡妻無子息破宅帶林泉塚
近登山道詩隨過海船故人相弔後斜日下寒天
　　　南池
蕭條㣲雨後荒岸抱清源入舫山侵塞分泉稻接村秋
聲依樹色月影在蒲根淹泊方難遂他宵闗夢魂
　　　寄龍池寺貞空二上人
受命終南住俱妨去石橋林中秋信絶峰頂夜禪遥寒
草烟藏虎髙松月照鵰霜天期到寺寺置即前朝
　　　訪李甘原居
原西居處静門對曲江開石縫銜枯草查根漬古苔翠
㣲泉夜落紫閣鳥時來仍憶尋淇岸同行採蕨囘
　　　題李疑幽居
閒居少鄰並草徑入荒園鳥宿池中樹僧敲月下門過
橋分野色移石動雲根暫去還來此幽期不負言
　　　百門陂留辭從叔謩
幽鳥飛不逺我行千里間寒衝陂水路醉下菊花山有
恥長為客無成又入闗何時臨澗栁吾黨共來攀
　　　懐博陵故人
孤城易水頭不忘舊交遊雪壓圍碁屋風吹飲酒樓路
遥千里月人别十三秋吟苦相思處天寒江急流
　　　送友人遊蜀
萬岑深積翠路向此中難欲暮多覊思因髙莫逺看卓
家人寂寞揚子業凋殘惟有岷江水悠悠帶月寒
　　　再投李益常侍
何處初投刺當時赴尹京淹留花栁變然諾肺腸傾避
暑蟬移樹高眠鴈過城人家嵩岳色公府洛河聲聨句
逢秋盡嘗茶見月生新衣裁白紵思從曲江行
　　　送惟一遊清涼寺
去有巡臺侣荒溪衆樹分瓶殘秦地水錫入晉山雲秋
月離喧見寒泉入定聞人間臨欲别旬日雨紛紛
　　　酬張籍王建
疎林荒宅古坡前久住還因太守憐漸老更思深處隠
多閒數得上方眠䑕抛貧屋收田日鴈度寒江擬雪天
身事龍鍾應是分水曺芸閣枉來篇
　　　方鏡
背如刀截機頭錦面似升量澗底泉銅雀臺南秋日得
照來照去已三年
　　　渡桑乾
客舍并州已十霜歸心日夜憶咸陽無端更渡桑乾水
却望并州是故鄉
　　　贈梁蒲秀才班竹拄杖
㨂得林中最細枝結根石上長身遲莫嫌滴瀝紅斑少
恰是湘妃淚盡時
　　　宿杜家亭子
牀頭枕是溪中石井底泉通竹下池宿客未眠過半夜
獨聞山雨到來時
　　　三月晦日贈劉評事
三月正當三十日風光别我苦吟身共君今夜不須睡
未到曉鍾猶是春
　　趙嘏六首(㑹昌二年擢進/士第終渭南尉)
　　　長安秋望
雲物淒涼拂曙流漢家宫闕動髙秋殘星幾㸃鴈横塞
長笛一聲人倚樓紫豔半開籬菊靜紅衣落盡渚蓮愁
鱸魚正羙不歸去空戴南冠學楚囚
　　　長安月夜與友生話故山
宅邊秋水浸苔磯日日持竿去不歸楊栁風多潮未落
蒹葭霜在鴈初飛重嘶匹馬吟紅葉却聴疎鍾憶翠㣲
今夜秦城滿樓月故人相見一沾衣
　　　重寄盧中丞
賤子來還去何人伴使君放歌迎晩醉指路上髙雲此
夜鴈初至空山雨獨聞别多頭欲白惆悵惜餘曛
　　　汾上宴别
雲物如故鄉山川知異路年來未歸客馬上春色暮一
罇花下酒殘日水西樹不待絃管終摇鞭背花去
　　　獻淮南李僕射
早年曽謁富人侯今日難甘失鵠羞新諾似山無力負
舊恩如水滿身流馬嘶紅葉蕭蕭晩日照長江灩灩秋
功徳萬重知不惜一言抛得百生愁
　　　曲江春望懐江南故人
杜若洲邊人未歸水寒烟暖想柴扉故園何處風吹栁
一鴈南來雪滿衣目極思隨原草徧浪髙書到海門稀
此時愁望情多少萬里春流遶釣磯
　
　
　
　
　
　
　
　
　唐百家詩選巻十五
欽定四庫全書
　唐百家詩選巻十六
　　　　　　　　　　　　宋　王安石　編
　　許渾三十二首(大中末為/郢州刺史)
　　　凌歊臺(在當塗縣西/宋高祖築)
宋祖高高樂未回三千歌舞宿層臺湘潭雲盡暮山出
巴蜀雪消春水來行殿有基荒薺合寢園無主野棠開
百年便作萬年計嵒畔古碑空緑苔
　　　送蕭處士歸緱嶺别業
醉斜烏帽髮如絲曽㸔仙人一局碁賓館有魚為客久
鄉書無鴈到家遲緱山住近吹笙廟湘水行逢鼓瑟祠
今夜月明何處宿九疑雲盡緑參差
　　　贈蕭兵曹
廣陵隄上昔離居帆轉瀟湘萬里餘楚澤病時無鵩鳥
越鄉歸去有鱸魚潮生水郭蒹葭響雨過山城橘柚疎
聞說攜琴兼載酒邑人爭識馬相如
　　　凌歊臺送韋秀才
雲起高臺日未沉數村殘照半嵓隂野蠶成蠒桑柘盡
溪鳥引雛蒲稗深帆勢依依投極浦鍾聲杳杳隔前林
故山迢遞故人去一夜月明千里心
　　　送嶺南盧判官罷職歸華隂山居
曾到劉琨鴈塞空十年書劒似飄蓬東堂舊屈移山志
南國新留煑海功還挂一帆青草上更開三徑碧蓮中
關西舊友應相問已許滄浪伴釣翁
　　　登故洛陽城
禾黍離離半野蒿昔人城此豈知勞水聲東去市朝變
山勢北來宫殿高鵶噪暮雲歸古堞鴈迷寒雨下空壕
可怜緱嶺登仙子猶自吹笙醉碧桃
　　　懷舊居
兵書一篋老無功故國郊扉在夢中藤蔓覆棃張谷暗
草花侵菊庾園空朱門跡沗登龍客白屋心期失馬翁
楚水吳山何處是北窻殘月照屏風
　　　哭虞將軍
白首從軍未有名近將孤劒到江城巴童戍久能番語
胡馬調多解漢行對雪夜窮黄石略望雲秋計黑山程
可怜身死家猶逺汴水東流無哭聲
　　　晩自朝臺津至韋隠居郊園
秋來鳧鴈下方塘繫馬朝臺步夕陽村逕繞山松葉滑
柴門臨水稻花香雲連海氣琴書潤風帶潮聲枕簟涼
西去磻溪猶萬里可能垂白待文王
　　　嘗與故宋補闕秋夕遊練湖南亭今復登賞愴
　　　然有感
西風渺渺月連天同醉蘭舟未十年鵩鳥賦成人已没
嘉魚詩在世空傳滎枯盡寄浮雲外哀樂猶驚逝水前
日暮長隄更回首一聲鄰笛舊山川
　　　灞上逢元九處士東歸
瘦馬頻嘶灞水寒灞南高處望長安何人更結王生韈
此客虚彈貢氏冠江上蟹螯沙渺渺塢中蝸㱿雪漫漫
舊交已盡新知少却伴漁師把釣竿
　　　經故丁補闕郊居
死酬知已道終全波暖孤氷且自堅鵩上承塵纔一日
鶴歸華表亦千年風吹藥蔓迷樵逕水暗蘆花失釣船
四尺孤墳何處是闔閭城外草連天
　　　祗命南海至廬陵逢表兄軍倅奉使淮海别後
　　　却寄
盧橘花香拂釣磯佳人猶舞越羅衣三洲水淺魚來少
五嶺山高鴈到稀客路晩依紅樹宿鄉關暗望白雲歸
交親不念征南吏昨夜風帆去似飛
　　　送王總下第歸丹陽
秦橋心斷楚江湄繫馬秋風酒一巵汴水月明東下疾
練塘花發北枝遲青蕪定没安貧處黄葉應催獻賦時
憑寄家書問回報舊居還有故人知
　　　登尉陀樓
劉項持兵鹿未窮自乘黄屋島夷中南來作尉任囂力
北向稱臣陸賈功簫鼓尚陳今世廟旌旗猶鎮昔時宫
越人未必知虞舜一奏薰絃萬古風
　　　題崔處士山居
坐窮今古掩書堂二頃湖田一半荒荆樹有花兄弟樂
橘林無實子孫忙龍歸曉洞雲猶濕麝過春山草自香
向夜欲歸心萬里故園松月更蒼蒼
　　　酬綿竹于中丞使君見寄
故人書信越褒斜新意雖多舊約賖皆就一麾先去國
共謀三逕未還家荆巫夜隔巴西月鄢郢春連漢上花
半月離居猶悵望可堪垂白各天涯
　　　金陵懷古
玉樹歌殘王氣終景陽兵合戍樓空松楸逺近千官塚
禾黍高低六代宫石鷰拂雲晴亦雨江豚吹浪夜還風
英雄一去豪華盡唯有青山似洛中
　　　秋晩雲陽驛西亭蓮花池
心憶蓮塘秉燭遊葉殘花敗尚維舟煙開翠扇清風曉
水泛紅衣白露秋神女暫來雲易散仙娥初去月難留
空懷逺道無持贈醉倚西欄盡日愁
　　　題衞將軍廟將軍名逖陽羨人少習詩書學劒
　　　二十七遊并汾間神堯皇帝始建義旗逖以勇
　　　藝進備行列洎擒竇建德逖持挾槍劒前突後
　　　翼太宗顧而奇之天下既定録其功拜將軍宿
　　　衞以母老病且乞歸侍殘年辭㫖哀激詔許之
　　　既而以孝敬睦閨門以然信居鄉里及卒邑人
　　　懷其賢廟于荆溪之湄以平生弓甲懸東西廡
　　　下嵗時祠祭頗福其土焉文士王教撰碑辭實
　　　詳備而國史闕書其人因題是詩于廟壁
武牢關下護龍旗挾槊彎弧馬上飛漢業未興王霸在
秦軍纔散魯連歸墳穿大澤埋金劒廟枕長溪挂鐵衣
欲奠忠魂何處問葦花楓葉雨霏霏
　　　嵗暮自廣江至新興往復中道題峽山寺四首
夜醉晨方醒孤吟恐失羣海鰌潮上見江鵠霧中聞未
臈梅先實終冬草自薰樹隨山崦合泉到石稜分虎跡
空林雨猿聲絶嶺雲蕭蕭異鄉鬢明日共絲棼
薄暮縁西峽停橈一訪僧鷺巢横臥栁猿飲倒垂藤水
曲嵒千疊雲重樹百層山嵐寒殿磬溪雨夜船燈灘漲
危槎沒泉衝怪石崩中臺一襟淚嵗杪别良朋
密樹分蒼壁長溪抱碧岑海風聞鶴逺潭日見魚深松
蓋環清韻榕根架緑隂(南方大葉榕樹横枝危/者輒生根垂地如柱大)洞丁多
斵石蠻女伴淘金(端州斵石浛洭/縣淘金為業)南浦驚春至西樓送
月沉江流不回嶺何處寄歸心
月在行人起千峰復萬峰海虚爭翡翠溪邏鬬芙蓉(南/方)
(呼市為虚呼戍為邏新/州有翡翠虚芙蓉邏)古木高生斛隂池滿種松(木斛/花生)
(於他樹槎枿池/沼多謂之水松)火探深洞鷰香送逺潭龍(南方持火於/乳洞中取鷰)
(而食康州恱城縣有温媪龍池隨來往舟/船至人家或千里外皆以香火酒果送之)藍塢寒先燒
禾堂晩併舂(種藍多在塢中先燒其地/人以木槽舂禾謂之禾堂)更投何處宿西
峽隔雲鍾
　　　王居士
笻杖倚柴關都城賣卜還雨中耕白水雲外斸青山有
藥身長健無機性自閒即應生羽翼華表在人間
　　　寄題商洛王隠居
近逢商洛客知爾住南塘草閣平春水柴門掩夕陽隨
蜂收野蜜尋麝採生香更憶前年醉松花滿石牀
　　　别韋處士
南北斷蓬飛别多相見稀更傷今日酒未换昔年衣舊
友幾人在故鄉何處歸秦原向西路雲晩雪霏霏
　　　將赴京師留題孫處士山居
草堂近西郭遥對敬亭開枕膩海雲起簟涼山雨來高
歌懷地肺逺賦憶天台應學相如志終須駟馬回
　　　春日題韋曲野老村舍
背嶺枕南塘數家村落長鶯啼幼婦嬾蠶出小姑忙煙
草近溝濕風花臨路香自憐非楚客春望亦心傷
　　　題倪居士舊居
儒翁九十餘舊向北山居生寄一壺酒死留千巻書欄
摧新竹少池淺故蓮疎但有子孫在帶經還荷鋤
　　　江上喜洛中親友繼至
戰馬昔紛紛風驚嵩少塵全家南渡逺舊友北來頻罷
酒松桂晩賦詩楊栁春誰言今夜月同是洛陽人
　　　獻白尹
醉舞任生涯褐寛烏帽斜庾公先在郡疎傅早還家林
晩鳥爭樹園春蝶護花高吟應更逸嵩路舊煙霞
　　　送從兄别駕歸蜀川從兄彦昭與桂陽令韋伯
　　　達貞元中俱為千牛伯達官至王府長史長慶
　　　中非罪受譴前年㑹赦復故秩詔未及而身已
　　　沒從兄自蜀而南發旅櫬歸葬塗上既而西還
　　　因成十韻贈别
聞與湘南令童年侍玉墀家留秦塞曲官謫瘴溪湄道
直姦臣屏寃深聖主知逝川東注疾霈澤北來遲清漢
龍髯失蒼岑馬鬛移風悽聞笛處月慘罷琴時客路黄
公廟鄉關白帝祠已稱鸚鵡賦寧望鶺鴒詩逺道書難
達長亭酒莫持當憑蜀江水萬里寄相思
　　項斯十二首(字子遷江東人㑹昌四年擢進/士第為潤州丹徒縣尉卒官)
　　　題令狐處士溪居
白髮已過半無心離此溪病嘗山藥遍貧起草堂低為
月窻從破因詩壁重泥近來常夜坐寂寞與僧齊
　　　山友贈蘚花冠
塵汙出山髮慙君青蘚冠此身閒未得終日戴應難好
就松隂挂宜當枕石㸔會須尋道士簪去遶霜壇
　　　蠻家
領得賣珠錢還歸銅柱邊㸔兒調小象打鼓試新船醉
後眠神樹耕時語瘴煙不逢寒便老相問莫知年
　　　送華隂隠者
往往到城市得非徴藥錢世人空識面弟子不知年自
說能醫死相期更學仙近來移住處毛女舊峰前
　　　欲别
花時人欲别毎日醉櫻桃買酒金錢盡彈箏玉指勞歸
期無嵗月客路有風濤錦段裁衣贈騏驎落剪刀
　　　留别張籍郎中
省中重拜别兼領寄人書已念此行逺不應相問疎子
城西並宅御水北同渠要取春前到乘閒候起居
　　　寄流人
毒草不曾枯長流客健無霧開蠻市合船散海城孤象
跡頻經水龍涎逺閉珠家人秦地老泣對日南圖
　　　長安退將
塞外衝沙損眼明將來養病住秦京上高樓閣㸔星坐
著白衣裳把劒行常說老身思鬭將最悲無力制蕃營
翠眉紅臉和回鶻惆悵中原不用兵
　　　遥裝夜
巻蓆貧抛壁下床且鋪他處對燈光欲行千里從今夜
猶惜殘春發故鄉蚊蚋已生團扇急衣裳未了翦刀忙
誰知更有芙蓉浦南去令人愁思長
　　　蒼梧雲氣
何年化作愁漠漠便難收數㸃山能逺平鋪水不流濕
連湘竹暮濃蓋舜墳秋亦有思鄉客㸔來盡白頭
　　　送宫人入道
願隨仙女董雙成王母前頭作伴行初帶玉冠多悞拜
欲辭金殿别稱名將敲碧落新齋磬却進昭陽舊賜箏
旦暮焚香繞壇上步虚猶作按歌聲
　　　晩春花
隂洞日光薄花開不及時當春無半樹經燒足空枝疎
與香風㑹細將泉影移此中人到少開盡幾人知
　　李頻十九首(睦州遂安人乾符初自尚書/工部員外郎為建州刺史)
　　　秦原早望
一忝鄉書薦長安未得回年光逐渭水春色上秦臺鷰
掠平蕪去人衝細雨來東風生故里又過幾花開
　　　送孫明秀才往潘州謁韋卿
北鳥飛不到北人今去遊天涯浮瘴水嶺外問潘州草
木春冬茂猿猱日夜愁定知遷客淚只敢對君流
　　　送友人之揚州
一别長安後晨征便信雞河聲入峽急地勢出闗低緑
樹叢垓下青蕪濶楚西路長知不惡隨處好詩題
　　　送人入蜀
天際蜀門開西㸔舉别盃何人不異禮上客自懷才花
間青林發煙和緑水來臨卭行樂處莫到白頭回
　　　送德清喻明府
棹返霅溪雲仍參舊使君州傳多古跡縣記是誰文水
柵横舟閉湖田立木分但如詩思苦為政即超羣
　　　南遊湘漢寄友人
南去逺三京三湘五月行巴江雪水下楚澤火雲生向
野聊中飲乘涼探暮程離懷不可說已近峽猿聲
　　　送鳯翔范書記
京西無暑氣節候似全秋大幕來相辟高人去自由山
川通蜀國日月近神州好共將軍話河蘭地未收
　　　送邊將
防秋戎馬恐來奔詔發將軍入鴈門遥領短兵登隴首
獨横長劒向河源悠揚落日黄雲動莽蒼隂風白草翻
若縱干戈更深入應聞收得到崑崙
　　　湘口送人
中流欲暮見湘煙岸葦無窮接楚田去鴈逺衝雲夢雪
離人獨上洞庭船風波盡日縁原轉星漢通宵向水連
回首羨君偏有我故園歸醉又新年(一本云歸/去及新年)
　　　太和公主還宫
天驕發使犯邊塵漢將推功遂奪親離亂應無初去貌
死生難有却回身禁花半老曾攀樹宫女多非舊識人
重上鳯樓追故事幾多愁思向青春
　　　春日客舍言懷
未識東南此路安青春日月坐銷難如何别却故園後
五度花開五處看
　　　吳門月夜與曹太尉話别
早晩更看吳苑月西齋長憶月當窻不知明夜誰家見
應照離人隔楚江
　　　張司馬别業
庭前樹盡手中栽先後花分幾番開巢鳥戀雛驚不起
野人思酒去還來自抛官與青山近誰許身為白日催
門外尋常行樂處重重履迹在莓苔
　　　鄂州頭陁寺上方
高寺上方無不見天涯客上思迢迢西江帆挂東風急
夏口城銜楚塞遥沙岸漁歸多濕網桑林蠶後盡空條
感時歎物尋僧話惟向禪心得寂寥
　　　將赴黔州先寄本府中丞
八月瞿塘倒底翻孤舟上得已銷魂幕中職罷猶趨府
闕下官成未謝恩丹嶂聳空無過鳥青林覆水有垂猿
感知肺腑終難說從此辭歸便掃門
　　　和友人下第北遊感懷
聖代為儒可致身誰知又别五陵春青門獨出空啼鳥
紫陌相逢盡醉人江島去尋垂望逺塞山來見舉頭頻
且須共漉邊城酒何必陶家有白綸
　　　長安感懷
一第知何日全家待此身空將灞陵酒酌送向東人
　　　送劉山人歸洞庭
却共孤雲去高眠最上峰半湖乗早月中路入疎鐘秋
盡蟲聲急夜深山雨重當時同隠者分得幾株松
　　　送友人往塞北
朔北已秋風前程見磧鴻日西身獨去山轉路無窮樹
隔高闗斷沙連大漠空君㸔河外將早晩擬平戎
　
　
　
　
　
　
　唐百家詩選巻十六
欽定四庫全書
　唐百家詩選巻十七
　　　　　　　　　　　　宋　王安石　編
　　李逺五首(字求古大中中/為忠州刺史)
　　　贈寫御眞李長史
玉坐煙銷硯水清龍髯不動彩毫輕乍分隆準山河秀
初㸃重瞳日月明宫女巻簾皆暗認侍臣開殿盡遥驚
六朝供奉應無敵始覺僧繇浪得名
　　　失鶴
秋風吹却九臯禽一片閒雲萬里心碧落有情應悵望
青天無路可追尋初來白雪翎猶短欲去丹砂頂漸深
華表柱頭留語後更無消息到如今
　　　送人入蜀
蜀客本多愁君今是勝遊碧藏雲外樹紅壓驛邊樓杜
宇呼名語巴江學字流不知煙雨夜何處夢刀州
　　　聽話叢臺
有客新從趙地回自言曾上古叢臺雲遮襄國天邊盡
樹遶漳河地裏來絃管變成山鳥哢綺羅留作野花開
金輿玉輦無蹤跡風雨誰知長碧苔
　　　黄陵廟詞
黄陵廟前莎草春黄陵女兒蒨裙新輕舟小楫唱歌去
水逺山長愁殺人
　　雍陶二十五首(大中中終/簡州刺史)
　　　盧岳閒居十韻
擾擾走人寰爭如占得閒防愁心付酒求靜力登山見
藥芳時採逢花好處攀望雲開病眼臨澗洗愁顔春色
流巖下秋聲碎竹間錦文苔㸃㸃錢様菊斑斑路逺朝
無客門深夜不闗鶴飛高縹緲鶯語巧綿蠻養拙甘沉
黙忘懷絶險艱更憐雲外路空去又空還
　　　蜀中戰後感事十韻
蜀國英靈地山重水又回文章四子盛道路五丁開詞
客題橋去忠臣叱馭來臥龍同駭浪躍馬比浮埃已謂
無妖土那知有禍胎蕃兵依漢栁蠻斾指江梅戰後悲
逢血燒餘恨見灰空留犀猒怪無復酒除災嵗積萇𢎞
怨春深杜宇哀家貧移未得愁上望鄉臺
　　　送于中丞使北蕃(同用/聲字)
朔將引雙旌山遥磧雪平經年通國信計日得蕃情野
次依泉宿沙中望火行逺鵰秋有力寒馬夜無聲㸔獵
臨胡帳思鄉見漢城(回鶻中/有漢城)來春擁邊騎新草滿歸程
　　　自述
萬事誰能問一名猶未知貧當多累日閒過少年時燈
下和愁睡花前帶酒悲無媒常委命轉覺命堪疑
　　　河隂新城
高城新築壓長川虎踞龍盤氣色全五里似雲根不動
一重如月暈初圓河流暗與溝池合山色遥將睥睨連
自有此來當汴口武牢何用鏁風煙
　　　崔少卿池塘詠雙白鷺
雙鷺應憐水滿池風飄不動頂絲垂立當青草人先見
行傍白蓮魚未知一足獨拳寒雨裏數聲相呌早秋時
林塘得爾須増價況與詩家物色宜
　　　哀蜀人為南蠻俘虜五章
　　　　初出成都聞哭聲
但見城池還漢將豈知佳麗屬蠻兵錦江南渡聞遥哭
盡是離家别國聲
　　　　過大渡河蠻使許之泣望鄉國
大渡河邊蠻亦愁漢人將渡盡回頭此中郵寄思鄉淚
南去應無水北流
　　　　出青溪闗有遲留之意
欲出鄉闗行步遲此生無復却回時千寃萬恨何人見
唯有空山鳥獸知
　　　　别嶲州一時慟哭雲日為之變色
越嶲城南無漢地傷心從此便為蠻寃聲一慟悲風起
雲暗青天日下山
　　　　入蠻界不許有悲泣之聲
雲南路出陷河西毒草長青瘴色低漸近蠻城誰敢哭
一時收淚羨猿啼
　　　過舊宅看花(花即昔/年手植)
山桃野杏兩三栽樹樹繁花去後開今日主人相引看
誰知曽是客移來
　　　和河南白尹西池北新葺水齋招賞十二韻
二室峰前水三川府右亭亂流深竹逕分遶小花汀池
角通泉脈堂心豁地形坐中寒瑟瑟床下細泠泠雨夜
思巫峽秋朝想洞庭千年孤鏡碧一片逺天青魚戲摇
紅尾鷗閒退白翎荷傾瀉珠露沙亂動金星藤架如紗
帳苔牆似錦屏龍門人少到仙棹自多停游憶高僧伴
吟招野客聽餘波不能惜便欲養浮萍
　　　蜀中經蠻後友人馬又見寄
茜馬渡瀘水北來如鳥輕幾年期鳯闕一日破龜城此
地有征戰誰家無死生人悲還舊里鳥喜下空營弟姪
意初定交朋心尚驚自從經難後吟苦似猿聲
　　　送契𤣥上人南遊
紅葉落湘川楓明映水天尋鐘過楚寺擁錫上瀧船病
客思留藥迷人待說禪南中多古跡應訪虎溪泉
　　　和劉補闕秋園寓興六首
水木夕隂冷池塘秋意多庭風吹故葉堦露淨寒莎愁
燕窺燈語情人見月過砧聲聽已别蟲響復相和
閉門無事後此地即山中但覺鳥聲異不知人境同晩
花開為雨殘果落因風獨坐還吟酌詩成酒已空
自得家林趣常時在外稀對僧餐野食迎客著山衣鬬
雀翻簷散驚蟬出樹飛功成他日後何必五湖歸
秋色庭蕪上清朝見露華疎篁抽晩笋幽藥吐寒芽引
水新渠淨登臺小逕斜人來多愛此蕭爽似山家
禁掖朝回後林園勝賞時野人來辨藥庭鶴住看碁晩
日明丹棗朝霜潤紫棃還因重風景猶自有秋詩
聖代少封事閒居方屏喧漏寒雲外闕木落月中園山
鳥宿簷樹水螢流洞門無人見清景林下自開罇
　　　送徐山人歸睦州舊隠
君在桐廬何處住草堂應與戴家鄰初歸山犬翻驚主
久别江鷗却避人終日欲為相逐計臨時空羨獨行身
秋風釣艇遥相憶七里灘西片月新
　　　天津橋春望
津橋春水浸紅霞煙栁風絲拂岸斜翠輦不來金殿閉
宫鶯銜出上陽花
　　　寄永樂殷堯藩明府
古縣蕭條秋景晩昔年陶令亦如君頭巾漉酒臨黄菊
手板支頤向白雲百里豈能容驥足九霄終自别雞羣
相思不恨書來少佳句多從闕下聞
　　　塞上宿野寺
塞土蕃僧老天寒疾上闗逺煙平似水高樹暗如山去
馬朝常急行人夜始閒更深聽刁斗時到磬聲間
　　章碣四首(唐末/人)
　　　旅舍早起
跡暗心多感神疲夢不遊驚舟同厭夜獨樹對悲秋曉
角和人戰殘星入漢流門前早行子敲鐙唱離憂
　　　焚書坑
竹帛煙銷帝業虚闗河空鏁祖龍居坑灰未冷山東亂
劉項原來不讀書
　　　春别
擲下離觴指亂山趨程不待鳯笙殘花邊馬嚼金銜去
樓上人垂玉筯看栁陌雖然風裊裊葱河猶自雪漫漫
殷勤莫厭貂裘重恐犯三邊五月寒
　　　送謝進士歸閩
百越風煙接巨鰲還鄉心壯不知勞雷霆入地建溪險
星斗逼人黎嶺高却擁木綿吟麗句便攀龍眼醉香醪
名場聲利喧喧在莫向林泉改鬢毛
　　施肩吾一首(字希聖/洪州人)
　　　効古興
金雀無舊釵緗綺無舊裾唯有一寸心長貯萬里夫南
軒夜蟲織已促北牖飛蛾遶殘燭秪言衆口鑠千金誰
信獨愁銷片玉不知嵗晩歸不歸又將啼眼縫征衣
　　陳陶六首(武宣時人自/稱三教布衣)
　　　閒居雜興
一顧成周力有餘白雲閒釣五溪魚中原莫道無麟鳯
自是皇家結網疎
長壽(一作/愛)眞人王子喬五松山月伴吹簫從他浮世悲
生死獨駕蒼麟入九霄
　　　鄱陽秋夕
憶昔鄱陽旅遊日曽聽南家爭擣衣今夜重聞舊砧杵
當時還見鴈南飛
　　　旅次銅山途中先寄温州韓使君
亂山滄海曲中有横陽道束馬過銅梁苕華坐堪老鴆
鳴高崖裂熊鬬深樹倒絶壑無坤維重林失蒼昊躋攀
寡儔侣扶接念輿皁俛仰慄嵌空無因掇靈草梯窮聞
戍鼔魂續賴丘禱蔽豁天地歸縈紆村落好悠悠思蔣
徑擾擾愧商皓馳想永嘉侯應傷此懷抱
　　　題徐穉湖亭
伏龍山横洲渚地人如白蘋自生死洪崖成道二千年
唯有徐君播青史
　　　泉州刺桐花詠
猗猗小艶夾通衢晴日薰風笑越姝只是紅芳移不得
刺桐屏障滿中都
　　李群玉七首(字文山澧州人大中中宰相崔鉉/進其詩以處士除𢎞文館校書郎)
　　　經費拾遺所居呈封員外
雲臥竟不起少微空隕光惟應孔北海為立鄭公鄉舊
館苔蘚合幽齋松菊荒空餘書帶草日日上堦長
　　　古鏡
明月何處來朦朧在人境得非軒轅作妙絶世莫並瑶
匣開旭日白電走孤影泓澄一尺天徹底函霜景氷輝
凜毛髮使我肝膽冷忽驚行深幽面落九秋井雲天入
掌握爽朗神魄靜不必負局仙金沙發光炯隂沉畜靈
怪可與天地永恐為悲龍吟飛去在俄頃
　　　傷思
八月白露濃芙蓉抱香死紅枯金粉墮寥落寒塘水西
風團葉下疊縠參差起不見棹歌人空垂緑房子
　　　洞庭入澧江寄巴丘故人
四月桑半枝吳蠶初弄絲江行好風日燕舞輕波時去
事旋成夢來歡難預期唯憑東流水日夜寄相思
　　　自澧浦東遊江表途出巴丘投員外從公虞
短翮後飛者前攀鸞鶴翔力微應萬里矯首空蒼蒼誰
昔探花源考槃西嶽陽高風動商洛綺皓無馨香一朝
下蒲輪清輝照巖廊孤醒立衆醉古道何由昌經術震
浮盪國風掃齊梁文襟即𤣥圃筆下成琳琅霞水散吟
嘯松筠奉琴觴氷壺避皎潔武庫羞鋒鋩小子書代耕
束髮頗自强難哉水投石壯志空摧藏十年侣龜魚垂
髮在三湘巴歌掩白雪鮑肆埋蘭芳騷雅道未消何憂
名不彰饑寒束困厄黙塞飛星霜百志一不成東波擲
年光塵生脫粟甑萬里違高堂中夜恨火來焚燒九回
腸平明梁山淚縁枕霑匡床依泊洞庭波木葉忽已黄
哀碪擣秋色曉月啼寒螿復此棹孤舟雲濤浩茫茫朱
門待媒贄短褐誰揄揚仰羨野陂鳧無心憂稻粱不如
天邊鴈南北皆成行男兒白日閒變化未可量所希困
辱地剪拂成騰驤咋筆話肝肺詠兹枯魚章何由首西
路目斷白雲鄉
　　　洞庭驛樓雪夜宴集奉贈前湘州張員外
昔與張湘州閒登岳陽樓目窮衡巫表興盡荆吳秋擲
筆落郢曲巴人不能酬是時簪裾㑹景物窮冥搜謬忝
玳筵秀得陪文苑遊幾篇雲楣上風雨沈銀鈎
　　　盧溪道中
曉發潺湲亭夜泊潺湲水風篁拂石瀨琴聲九十里光
奔覺來眼寒落夢中耳曽向三峽行巴江亦如此
　　章孝標一首(太和中為山南東道/從事試大理評事)
　　　長安秋夜
田家無五行水旱卜蛙聲牛犢乗春放兒孫候暖耕池
塘煙未起桑柘雨初晴嵗晩香醪熟村村自送迎
　　馬戴三首(博/士)
　　　易水懷古
荆卿西去不復返易水東流無盡期落日蕭條薊城北
黄沙白草任風吹
　　　送客南遊
擬卜何山隠高秋指岳陽葦乾雲夢色橘熟洞庭香疎
雨殘虹影回雲背鳥行靈均如可問一為哭清湘
　　　寄襄陽王公子
君馬勒金羈君家貯玉笄白雲登峴首碧樹醉銅鞮澤
廣荆州北山多漢水西鹿門知不隠芳草自萋萋
　　劉得仁二首
　　　題邵公院
無事門多掩隂階竹掃苔勁風吹雪聚渴鳥啄氷開樹
向寒山得人從瀑布來終期天目老擎錫逐雲回
　　　悲老宫人
白髮宫娃不解悲滿頭猶自挿花枝曽縁玉貌君王寵
准擬人看似舊時
　　高蟾三首
　　　春
明月斷魂清藹藹平蕪歸思緑迢迢人生莫遣頭如雪
縱得春風亦不銷
　　　灞陵亭
一條歸夢朱絃直一片離心白羽輕明日灞陵新霽後
馬頭煙樹緑相迎
　　　偶作
丁當玉珮三更雨平帖金閨一覺雲明日薄情何處去
風流春水不知君
　　崔塗八首(字禮仙光啓四/年登進士第)
　　　夕次洛陽道中
秋風吹故城城下獨吟行高樹鳥已息古原人尚耕流
年川暗度往事月空明不復嘆岐路馬前塵夜生
　　　春夕旅懷
水流花謝兩無情送盡東風過楚城蝴蝶夢中家萬里
杜鵑枝上月三更故園書動經年絶華髮春唯兩鬢生
自是不歸歸便得五湖煙景有誰爭
　　　上已日永崇里言懷
未敢分明賞物華十年如見夢中花遊人過盡衡門掩
獨自憑欄到日斜
　　　蜀城春望
天涯憔悴身一望一沾巾在處有芳草滿城無故人懷
材皆得路失計獨傷春青鏡不忍照鬢毛應更新
　　　鸚鵡洲春眺
悵望春襟鬱未開重臨鸚鵡益堪哀曹瞞尚不能容物
黄祖何因解愛才幽島暖聞燕鴈去曉江晴覺蜀波來
誰人正得風濤便一㸃輕帆萬里回
　　　感花
繡軶香韀夜不歸少年爭忍最紅枝東風一陣黄昬雨
又到繁華夢覺時
　　　過陶徴君舊居
陶令曽居此弄琴遺世情田園三畝緑軒冕一銖輕衰
栁自無主白雲猶可耕不隨陵谷變應只有高名
　　　孤鴈
幾行歸塞盡念爾獨何之暮雨相呼失寒塘欲下遲渚
雲低暗渡關月冷相隨未必逢矰繳孤飛自可疑
　
　
　
　
　
　
　
　唐百家詩選巻十七
欽定四庫全書
　唐百家詩選巻十八
　　　　　　　　　　　　宋　王安石　編
　　李郢十八首(字楚望大中中進士及第/為藩鎭從事兼侍御史)
　　　夏日登信州北樓
高樓上長望百里見靈山雨歇河珠定雲開谷鳥還田
苗映林合牛犢傍村閒始得銷憂處蟬聲催入關
　　　春晩題山家
偶與樵人熟春殘日日來依岡尋紫蕨挽樹得青梅燕
靜銜泥起蜂喧抱蘂回嫩茶重攪緑新酒略吹醅漠漠
蠶生紙涓涓水弄苔丁香正堪結留步小庭隈
　　　送人之嶺南
關山迢遞古交州嵗晏憐君走馬遊謝氏海邊逢素女
越王潭上見青牛蒿臺月照啼猿曙石室煙含古桂秋
回望長安五千里刺桐花下莫淹留
　　　江亭春霽
江蘺漠漠荇田田江上雲亭霽景鮮蜀客帆檣背歸燕
楚山花木怨啼鵑春風掩映千門栁晩色淒寒萬井煙
金磬泠泠水南寺上方僧室翠微連
　　　友人適越路過桐廬寄題江驛
桐廬縣前洲渚平桐廬江上晩潮生莫言獨有山川秀
過日仍聞官長清麥壠虚涼當水店鱸魚鮮美稱蓴羮
王孫客棹殘春去相送河橋羨此行
　　　秦處士移家富陽發樟亭懷寄
潮落空江洲渚生知君已上富春亭常聞郭邑山多秀
更說官寮眼盡青離别幾宵魂耿耿相思一坐髮星星
仙翁白石高歌調無復松齋半夜聽
　　　暮春山行田家歇馬
雨濕菰蒲斜日明茅厨煮蠒掉車聲青蛇上竹一種色
黄蝶隔溪無限情何處樵漁將逺餉故園田土憶春耕
千峰靄靄水潏潏羸馬此中愁獨行
　　　孔雀
越鳥青春好顔色晴軒入戸看呫衣一身金翠畫不得
萬里山川來者稀絲竹慣聽時獨舞樓臺初上欲孤飛
刺桐花謝芳草歇南國同巢應望歸
　　　茶山貢焙歌
使君愛客情無已客在金臺價難比春風三月貢茶時
盡逐紅旌到山裏焙中清曉朱門開筐箱漸見新芽來
陵煙觸露不停採官家赤印連帖催朝饑暮匐誰興哀
喧闐競納不盈掬一時一餉還成堆蒸之馥之香勝梅
研膏架動轟如雷茶成拜表貢天子萬人爭噉春山摧
馹騎鞭聲砉流電半夜驅夫誰復見十日王程路四千
到時須及清明宴吾君可謂納諫君諫官不諫何由聞
九重城裏雖旰食天涯吏役長紛紛使君憂民慘容色
就焙嘗茶坐諸客幾回到口重咨嗟嫩緑鮮芳出何力
山中有酒亦有歌樂營房戸皆仙家仙家十隊酒百斛
金絲宴饌隨經過使君是日憂思多客亦無言徴綺羅
殷勤繞焙復長歎官府例成期如何吳民吳民莫憔悴
使君作相期蘇爾
　　　江亭晩秋
碧江涼冷鴈來疎閒看江雲思有餘秋館池亭荷葉歇
野人籬落豆花初無愁自得仙翁術多病能忘太史書
聞說故園香稻熟片帆歸去就鱸魚
　　　鵝兒
臘後閒行村舍邊黄鵝清水眞可憐何窮散亂隨新草
永日淹留在野田無事群鳴遮水際爭來引頸逼人前
風吹楚澤蒹葭暮看下寒溪逐去船
　　　送劉谷
村橋西路雪初晴雲暖沙乾馬足輕寒澗渡頭芳草色
新梅嶺外鷓鴣聲郵亭已送征車發山館誰將候火迎
落日千峰轉迢遞知君回首望高城
　　　江上逢王將軍
虬鬚憔悴羽林郎曾入甘泉侍武皇鵰沒夜雲知御苑
馬隨春仗識天香五湖歸去孤舟月六國平來兩鬢霜
唯有桓伊江上笛臥吹三弄送殘陽
　　　秋晩寄題陸勲校書義興禪居時淮南從事
禪居秋草晩蕭索異前時蓮幙青雲貴翺翔絶後期蘚
房檉架掩山砌石盆欹劍㦸晨趨靜笙歌夜散遲谷寒
霜狖寂林晩磬蟲悲惠逺煙霞在方平屨杖隨骨清須
貴達神重有威儀萬卒千蹄馬横鞭從信騎
　　　酬友人春暮寄枳花茶
昨日東風吹枳花酒醒春晩一甌茶如雲正護幽人壍
似雪纔分野老家金餅拍成和雨露玉塵煎出照煙霞
相如病渴今全校不羨生臺白頸鵶(司馬相/如故事)
　　　郢自街西醉歸馬鞭墜失崔員外趙祕書知其
　　　闕用皆許見貽俄頃之間二信俱至短長堅重
　　　價不相饒輙抒短章仰酬珍錫
蜀巖隂面冷冥冥偃雪欺霜半露青銛刃剪裁多鵲媚
細鞘揮拂帶龍腥崖垂萬仞知無影蘚漬千年合有靈
蘭省貴寮蓬閣吏一時緘贈到雲亭
　　　即目
自笑騰騰者非憨又不狂何為跧似䑕而復怯於麞落
拓無生計伶俜戀酒鄉冥搜得詩窟偶戰出文場愛雪
愁冬盡懷人覺夜長石樓多爽氣檉案有餘香運去非
關拙時來不在忙平生兩閒暇孤趣滿滄浪
　　　羅敷東館亭下流泉云至前山擁咽經嵗移時
　　　掬弄惆悵成章
看山亭下小鳴泉嗚咽難通亦可憐惆悵無人為疎鑿
擁愁含恨過年年
　　薛逢三首(咸通初為嘉州/刺史將作監)
　　　偶題黄花驛
孤戍迢迢蜀路長鳥鳴山館客思鄉更看絶頂煙霞外
數樹巖花照夕陽
　　　涼州詞
昨夜蕃軍報國讐沙州都護破涼州黄河九曲今歸漢
塞外縱横戰血流
　　　宫詞河滿子
繫馬宫槐老持杯店菊黄故交今不見流恨滿川光
　　鄭畋一首
　　　謁昇仙太子廟
在昔靈王子吹笙遡泬寥六宫攀不住三島互相招亡
國原陵古賓天嵗月遥無蹊窺海曲有廟訪山椒石帳
龍蛇拱雲樓彩翠銷露壇裝琬琰眞像寫松喬珠館青
童宴琳宫阿母朝氣輿仙女侍天馬吏兵調湘妓紅絲
瑟秦郎白管簫西城邀綽約南嶽命嬌嬈句曲觴金洞
天台嘯石橋晩花珠弄蘂春茹玉生苗二景神光祕三
元寶籙饒霧垂鴉翅髮氷束虎章腰鶴馭爭銜箭龍妃
各獻綃衣從星渚浣丹就日宫燒物外花常滿人間葉
自凋望臺悲漢戾閱水笑梁昭古殿香殘地荒堦栁長
條幾曽期七日無復降重霄嵩嶺絙天漢伊瀾入海潮
何由得眞訣使我珮環飄
　　薛能二十八首
　　　龍門八韻
河浸華夷濶山横宇宙雄高波萬丈瀉夏禹幾年功川
迸晴明雨林生旦暮風人看翻進退鳥性斷西東氣逐
雲歸海聲驅石落空近身毛乍豎當面語難通沸沫歸
何處盤渦傍此中從來化鬐者攀去路應同
　　　送李溟出塞
邊城官尚惡况乃是羇遊别路應相憶離亭更少留黄
沙人外濶飛雪馬前稠甚險穹廬宿無為過代州
　　　山中尋僧
盡日行方到何年獨此林客歸唯鶴伴人少似師心坐
石落松子禪床摇竹隂山靈怕驚定不遣夜猿吟
　　　冬日送僧歸吳中
去掃東林下閒持未遍經為山低鑿牖容月廣開庭舊
業雲千里生涯水一缻還應覔新句看雪倚禪扃
　　　恭僖皇太后挽歌
八月曽殊選三皇固異儀祔陵經灞滻歸賵雜華夷旌
去題新諡宫存鏁素帷重泉應不恨生見太平時
　　　題逃戸
幾世葺農桑凶年竟失鄉朽關生濕菌傾屋照斜陽雨
水淹殘臼葵花壓倒牆明時豈致此應自負蒼蒼
　　　寓居有懷呈舊知
緑草閉深院悄然花正開新年人未去戊日燕還來雨
地殘枯沫燈窻積舊煤歸田語不忘樗散料非才
　　　夏日蒲津寺居
日日閒車馬誰來訪此身一門兼鶴靜四院與僧鄰雨
室牆穿溜風窻筆染塵空餘氣長在天子用平人
　　　開元觀閒遊因及後溪偶成二韻
山屐經過滿逕蹤隔溪遥見夕陽舂當時諸葛成何事
只合終身作臥龍
　　　嘉秦驛
盡室可招䰟蠻餘出蜀門電涼隨雨氣江熱傍山根蠶
月繰絲路農時碌碡村干將磨欲盡無位可酬恩
　　　褒斜道中
十驛褒斜到處慵眼前常似接靈蹤江遥旋入旁來水
山濶猶藏向後峰鳥徑惡時應立虎畬田開日自燒松
行吟却笑公車役夜發星馳半不逢
　　　新雪
細落麤和忽復繁頓清朝市不聞喧天迷皓色風何亂
地濕春泥土半翻香暖㑹中懷岳寺樵鳴村外想家園
門吟只愛煎茶澹斡破平光向近軒
　　　秋夜旅舍寓懷
庭鏁荒蕪獨夜吟西風吹動故山心三秋木落半年客
滿地月明何處砧漁唱亂沿汀鷺合鴈聲寒咽隴雲深
平生只有松堪對露浥霜欺不受侵
　　　許州題德星亭
瀵水南流東有隄隄邊亭是武陵溪槎松配石堪僧坐
蘂杏含春欲鳥啼高處月生滄海外逺郊山在夕陽西
頻來不似軍從事只戴紗巾只杖藜
　　　送判官赴京
闕下情偏已絶稀天涯身逺復相依庭花每對從容落
夜燭多同笑語歸君子是行應栢署鄙人何望即柴扉
青雲若遇交親話白璧無心待發揮
　　　獻僕射相公
清如氷玉重如山百辟嚴趨禮絶攀强虜外聞應破胆
平人長見盡開顔朝廷有道青春好門館無私白日閒
致却垂衣更何事幾多詩句詠關闗
　　　漢南春望
獨尋春色上高臺三月皇州駕未回幾處松筠燒後死
誰家桃李亂中開姦邪用法元非法唱和求才不是才
自古浮雲蔽白日洗天風雨幾時來
　　　清河泛舟
都人層立似山丘坐嘯將軍擁棹遊遶郭煙波浮泗水
一船絲竹載涼州城中覩望皆丹艧旗裏驚飛盡白鷗
儒將不須誇郤縠未聞詩句解風流
　　　老圃堂
邵平𤓰地接吾廬穀雨晴時偶自鋤昨日春風欺不在
就床吹落讀殘書
　　　盩厔官舍新竹
心覺清涼體似吹滿風輕撼葉垂垂無端種在幽閒處
衆鳥嫌寒鳯未知
　　　贈老僧
清瘦形容八十餘瓠懸籬落似村居勸師莫羨人間有
幸是元無免破除
　　　折楊栁
和花煙樹九重城夾路春隂十萬營唯向邊頭不堪望
一株憔悴少人行
　　　吳姬四首
樓臺重疊滿天雲殷殷鳴鼉世上聞此日楊花初似雪
女兒絲管弄參軍
畫燭燒蘭暖復迷殿帷深密下銀泥開門欲作侵晨散
已是明朝日向西
冠剪黄綃帔紫羅薄施鉛粉畫青蛾因將素手誇纎巧
從此椒房寵更多
自是三千第一名内家叢裏獨分明芙蓉殿上中元日
水拍銀盤弄化生
　　秦韜玉四首
　　　春雪
雲重寒空思寂寥玉塵如糝滿春朝片纔著地輕輕陷
力不禁風旋旋銷惹砌任從香粉妬縈叢自學小梅嬌
誰家醉捲珠簾看絃管堂深暖易調
　　　對花
長與韶光闇有期可憐蜂蝶却先知誰家促席臨低樹
何處横釵帶小枝麗日多情疑曲照和風得路合偏吹
向人雖道渾無語幾勸王孫到醉時
　　　貧女
蓬門未識綺羅香擬托良媒益自傷誰愛風流高格調
共憐時世儉梳粧敢將十指誇纎巧不把雙眉鬬畫長
每恨年年壓金線為他人作嫁衣裳
　　　送友人罷舉除南陵令
共言愁是酌離杯況惜弦歌枉大才獻賦未為龍化去
除書猶喜鳯銜來花明驛路燕脂煖山入江亭罨畫開
莫把新詩題别處謝家臨水有樓臺
　　羅鄴五首
　　　牡丹
落盡春紅始著花花時比屋事豪奢買栽池館恐無地
㸔到子孫能幾家門倚長衢攢繡軛幄籠輕日護香霞
歌鍾滿座爭歡賞肯信流年鬢有華
　　　洛水
一道潺湲濺暖莎年年惆悵是春過莫言行客聽如此
流入深宫恨更多橋畔月來清見底栁邊風去緑生波
縱然滿眼添歸思未把魚竿奈爾何
　　　出都門
青門春色一花開長到花時把酒杯自覺無家似潮水
不知歸處去還來
　　　水簾
萬㸃飛泉下白雲似簾懸處望疑眞若將此水為霖雨
更勝長垂隔路塵
　　　賞春
芳草和煙暖更青閒門要路一時生年年㸃檢人間事
唯有春風不世情
　　皮日休六首(字襲美咸通八/年登進士第)
　　　旅舍除夕
永夜誰能守羇心不放眠挑燈猶故嵗聽角已新年出
谷空嗟晩銜杯尚愧先晩來辭逆旅雪涕野槐天
　　　過雲居院𤣥福上人舊居
重到雲居獨悄然隔窻窺影尚疑禪不逢野老來聽法
猶見鄰僧為引泉龕上已生新石耳壁間空帶舊茶煙
南宗弟子時時到泣把山花奠几筵
　　　陪江西裴公遊襄州延慶寺
丹霄路上歇征輪勝地偷閒一日身不著前驅驚野鳥
惟將後乘載詩人巖邊候吏雲遮却竹下朝衣露滴新
更向碧山深處問不妨猶有草茅臣
　　　西塞山泊漁家
白綸巾下髮如絲靜倚楓根坐釣磯中婦桑村挑葉去
小兒沙市買蓑歸雨來蓴菜流船滑春後鱸魚墜釣肥
西塞山前終日客隔波相羨盡依依
　　　襄州春遊
信馬騰騰觸處行春風相引與詩情等閒遇事成歌詠
取次衝筵隠姓名映栁認人多錯誤透花窺鳥最分明
岑牟單絞何曾著莫道猖狂似禰衡
　　　送從弟歸復州
羨爾優遊正少年竟陵煙月似吳天車螯近岸無妨取
舴艋隨風不費牽處處路傍千傾稻家家門外一渠蓮
慇懃莫笑襄陽住為愛南塘縮項鯿
　
　
　
　
　
　
　
　
　
　
　
　
　
　
　
　唐百家詩選巻十八
欽定四庫全書
　唐百家詩選巻十九
　　　　　　　　　　　　宋　王安石　編
　　劉滄四首(字藴靈大中八/年進士及第)
　　　長洲懷古
野燒空原盡荻灰吳王此地有樓臺千年事徃人何在
半夜月明潮自來白鳥影從江樹没清猿聲入楚雲哀
停車日晩薦蘋藻風靜寒塘花正開
　　　經煬帝行宫
此地曽經翠輦過浮雲流水竟如何香銷南國美人盡
怨入東風芳草多殘栁宫前空露葉夕陽川上浩煙波
行人遥起廣陵思古渡月明聞棹歌
　　　與僧話舊
巾舄同時下翠微舊遊因話事多違南朝古寺幾僧在
北嶺空林唯鳥歸莎徑晩煙凝竹塢石池春色染苔衣
此來相見又相别即是關河朔鴈飛
　　　咸陽懷古
經過此地無窮事一望悽然感廢興渭水故都秦二世
咸原秋草漢諸陵天空絶塞聞邊鴈葉盡孤村見夜燈
風景蒼蒼多少恨寒山半出白雲層
　　劉威一首
　　　遊東湖黄處士園林
偶向東湖更向東數聲雞犬翠微中遥知楊栁是門處
似隔芙蓉無路通樵客出來山帶雨漁舟過去水生風
物情多與閒相稱所恨求安計不同
　　曹鄴一首
　　　始皇陵下作
千金買魚燈泉下照狐兎行人上陵過却弔扶蘇墓壘
壘壙中物多於養生具若使山可移應將秦國去舜殁
雖在前今猶未封樹
　　曹松十四首
　　　長安春日
浩浩看花晨六街揚逺塵塵中一丈日誰是晏眠人御
栁垂著水野鶯啼破春徒云多失意猶自惜離秦
　　　晨起
曉色教不睡巻簾清氣中林殘數枝月髮冷一梳風並
鳥含鍾語欹河隔霧空莫疑營白日道路本無窮
　　　秋日送方干遊上元
天高淮泗白料子趨修程汲水疑山動揚帆覺岸行雲
離京口樹鴈入石頭城後夜分遥念諸峰霧露生
　　　金谷園
當年歌舞時不說草離離今日歌舞盡滿園秋露垂
　　　夏日東齋
三庚到秋伏偶來松檻立熱少清風多開門放山入
　　　送喻坦之遊太原
北鄙征難盡詩愁滿去程廢巢侵燒色荒塚入鋤聲逗
野河流濁離雲磧日明并州戎壘地角動引風生
　　　塞上
邊寒來處濶今日復明朝河凌(去/聲)堅通馬胡雲缺見鵰
沙中程獨泣鄉外隠誰招回首苦經嵗靈州生栁條
　　　題鶴鳴泉
仙鶴曾鳴處泉兼半井苔直峰抛影入片月寫光來㶑
灔侵顔冷深沉熨眼開何因値丹頂滿汲石缾回
　　　已亥嵗二首
南國江山入戰圖生民何計樂樵蘇憑君莫話封侯事
一將功成萬骨枯
波間一戰百神愁兩岸强兵過未休誰道滄江總無事
近來常共血爭流
　　　南海旅次
憶歸休上越王臺歸思臨高不易裁為客正當無鴈處
故園誰道有書來城頭早角吹霜盡郭裏殘潮蕩月回
心似百花閒未得年年爭發被春催
　　　陪湖南李中丞宴隠谿(璋/)
竹林啼鳥不知休羅列飛橋水亂流觸散栁絲回玉勒
約開蓮葉上蘭舟酒邊舊侣眞何遜雲裏新聲是莫愁
若値主人嫌晝短應陪秉燭夜深遊
　　　别湖上主人
門繫釣舟雲滿岸借君幽致坐移旬湖村夜呌白蕪鴈
菱市曉喧深浦人逺水日邊重作雪寒林燒後别生春
不辭更住醒還醉太一東峰歸夢頻
　　　商山贈野叟
垂白商於原下住兒孫共死一身忙木弓未得長離手
猶與官家射麝香
　　張喬二首
　　　送河西從事
結束佐戎旃河西住幾年隴頭隨日去磧裏寄星眠水
近沙連帳程遥馬入天聖朝思上䇿重待奏安邊
　　　送進士許棠
離鄉積嵗年歸路逺依然夜火山頭市春江樹杪船干
戈愁鬢改瘴癘喜家全何處營甘㫖潮濤浸薄田
　　劉駕一首
　　　釣臺懷古
澄流可濯纓嚴子但垂綸孤坐九層石逺笑清渭濵潛
龍飛上天四海豈無雲清氣不零雨安使洗塵氛我來
吟高風髣髴見斯人江月尚皎皎江石亦磷磷如何臺
下路明日又迷津
　　崔魯十二首
　　　春日長安即事
一百五日又欲來棃花梅花參差開行人自笑不歸去
瘦馬獨吟眞可哀杏酪漸香隣舍粥榆煙將變舊爐灰
玉樓春暖清歌夜肯信愁腸獨九回
　　　春晩岳陽城言懷
翠煙如鈿栁如環晴倚南樓獨看山江國草花三月晩
帝京塵夢一年閒虚舟尚笑縈難解飛鳥空慙倦未還
何似不羈詹父伴睡煙歌月老潺潺
煙花零落過清明異國光隂老客情雲夢夕陽愁裏色
洞庭春浪坐來聲天邊一與舊山别江上幾㸔芳草生
獨凭欄千意難寫暮笳嗚軋調孤城
　　　過蠻溪渡
緑楊如髮雨如煙立馬危橋獨喚船山口斷雲迷舊路
渡頭芳草憶前年身隨逺道徒悲梗詩賣明時不値錢
歸去楚臺還有計釣船春雨日高眠
　　　暮春對花
病香無力被風欺多在青苔少在枝馬上行人莫回首
斷君腸是欲殘時
　　　華清宫四首
銀河漾漾月輝煇樓礙星邊織女機横玉呌雲清似水
滿空霜逐一聲飛
障掩金雞蓄禍機翠環西拂蜀雲飛珠簾一閉朝元閣
不見人歸見燕歸
草遮回磴絶鳴鑾雲樹深深碧殿寒明月自來還自去
更無人倚玉闌干
門横金鏁悄無人落日秋聲渭水濱紅葉下山寒寂寂
濕雲如夢雨如塵
　　　春晩泊舩江村
芳草青青古渡頭漁家住處暫維舟殘花半樹悄無語
細雨滿天風似愁家信不來春又晩客程難盡水空流
自憐愛失心期約㸔取花時更逺遊
　　　山路見花
曉紅初坼露香新獨立空山冷笑春春意自知無主惜
恣風吹逐馬蹄塵
　　　岸梅
含情含態一枝枝斜壓漁家短短籬惹袖尚憐香半日
向人如訴雨多時初開偏稱雕梁畫未落先愁玉笛吹
行客見來無去意解帆煙浦為題詩
　　張蠙六首(字象文昭宗時為/尚書膳部員外郎)
　　　社日村居
鵝湖山下稻粱肥㹠穽雞棲對掩扉桑柘影斜春社散
家家扶得醉人歸
　　　送友人歸武陵
聞近桃源住無村不是花戍旗招海客廟鼓集江鴉别
島垂橙實閒田長荻芽遊秦未得意看即更離家
　　　别後寄友人
上馬如飛鳥飄然隔去塵共看今夜月獨作異鄉人就
養江田熟移居井賦新襄陽堪卜隠應與孟家隣
　　　送友人赴涇州幕
杏園沉飲散榮别就嘉招日月相期盡山川獨去遥府
樓明蜀雪關磧轉胡鵰縱有煙塵動應隨上䇿銷
　　　野泉
逺出白雲中長年聽不窮細聲縈石亂寒色入潭空挂
壁聊成雨穿林别起風温泉非爾類源發在深宫
　　　述懷
白首成空事無歡可替悲空餘酒中興猶似少年時
　　方干二首(字雄飛新定人咸通中進士不第隠㑹/稽之鏡湖及江東人謂為𤣥英先生)
　　　君不來
逺路東西欲問誰寒來無處寄寒衣去時初種庭前樹
樹已勝巢人未歸
　　　山中
愛山却把圖書賣嗜酒空教僮僕賖只向堦前便漁釣
那知枕上有雲霞暗泉出石飛仍咽小徑通橋直復斜
窻竹未抽今夏筍庭梅曽試當年花姓名未及陶𢎞景
髭鬢白於姜子牙松月水煙千古在未知終久屬誰家
　　王駕四首(字大用河中人大順初進士及第仕至/尚書禮部員外郎自稱守素先生與司)
　　　(空圖鄭谷相/善為詩友)
　　　古意
夫戍蕭關妾在吳西風吹妾妾憂夫一行書信千行淚
寒到君邊衣到無
　　　過故友居
隣笛寒吹日落初舊居今已别人居亂來兒姪皆分散
惆悵僧房認得書
　　　晴景
雨前初見花間蘂雨後兼無葉裏花蛺蝶飛來過牆去
應疑春色在隣家
　　　亂後曲江
憶昔爭遊曲水濱未春長有探春人遊春人盡空池在
直至春深不似春
　　杜荀鶴四首(字彦之自稱九華山/人大順中登進士第)
　　　春宫怨
早被嬋娟誤欲粧臨鏡慵承恩不在貌教妾若為容風
暖鳥聲碎日高花影重年年越溪女相憶採芙蓉
　　　雪
風攪長空寒骨生先於曉色報窻明江湖不見飛禽影
巖谷唯聞折竹聲巢穴幾多相似處路岐兼得一般平
擁袍公子莫言冷中有樵夫跣足行
　　　溪興
山雨溪風巻釣絲瓦甌蓬底獨斟時醉來睡著無人喚
流下前溪也不知
　　　哭具韜
交朋來哭我來歌喜傍山家葬薜蘿四海十年人殺盡
似君埋少不埋多
　
　
　
　
　
　
　
　
　
　
　
　唐百家詩選巻十九
欽定四庫全書
　唐百家詩選巻二十
　　　　　　　　　　　　宋　王安石　編
　　吳融二十七首(字子華昭宗時為翰/林學士戸部侍郎)
　　　壬戍嵗閿鄉卜居
六載抽毫侍禁闈不堪多病決然歸五陵年少如相問
阿對泉頭一布衣(阿對是楊伯起家僮嘗引/泉灌蔬其泉至今尚在)
　　　野廟
古原荒廟掩莓苔何處喧喧鼓笛來日暮鳥啼人散盡
野風吹起紙錢灰
　　　小逕
礙竹妨花一逕幽攀縁應對玉峰頭若教須似康莊好
便有高車駟馬憂
　　　閒望
三㸃五㸃映山雨一枝兩枝臨水花蛺蝶狂飛掠芳草
鴛鴦熟睡翹暖沙闕下新居非已業江南舊隠是誰家
東還西去都無計却羨暝歸林上鵶
　　　即事
抵鵲山前寄掩扉便甘終老脫朝衣曉窺清鏡千峰入
暮倚長松獨鶴歸雲裏引來泉脈細雨中移得藥苗肥
何須一筯鱸魚鱠始挂孤帆問釣磯
　　　書懷
傍巖依樹結簷楹夏物蕭疎景更清灘響忽高何處雨
松隂自轉逺山晴見多隣犬遥相認來慣幽禽近不驚
爭敢便誇饒勝亊九衢塵裏免勞生
　　　海棠
太尉園林兩樹春(今番禺太尉徐公興/化亭子有海棠兩株)年年奔走探花
人今來獨傍荆山看回首長安落戰塵
　　　寄貫休
休公何處在知我宦情無已似馮唐老方知武子愚一
身仍更病雙闕又須趨若得重相見冥心學半銖
　　　楚事
悲秋應亦抵傷春屈宋當年並楚臣(屈原云目極千里/傷春心宋玉云悲)
(哉秋之/為氣)何事從來好時節只將惆悵付詞人
　　　金橋感事
太行和雪疊晴空二月郊原尚朔風飲馬早聞臨渭北
射鵰今欲過山東百年徒有伊川歎五利寧無魏絳功
日暮長亭正愁絶哀笳一曲戍煙中
　　　送䇿上人
昨來非有意今去亦無心闕下抛新院江南指舊林缾
添新澗緑笠卸晩峰隂八字如相許終辭尺組尋
　　　松江晩泊
樹逺天疑盡江奔地欲隨孤帆落何處殘日更新離客
是淒凉本情為繫滯枝寸腸無計免應只楚猿知
　　　廢宅
風飄碧瓦雨摧垣却有隣人為鏁門幾樹好花虚白晝
滿庭荒草易黄昏放魚池涸蛙爭聚棲燕梁空雀自喧
不獨淒凉眼前事咸陽一火便寒原
　　　途中
一棹歸何處蒼茫落照昏無人因失路有樹始知村湖
岸春耕廢江城戰鼓喧儒冠竟相悞學劍盡乗軒
　　　岐下聞杜鵑
化去蠻鄉北飛來渭水西為多亡國恨不忍故山啼怨
已驚秦鳯靈應識漢雞數聲煙漠漠餘思草萋萋樓迥
波無際林昏日又低如何不腸斷家近五雲溪
　　　杏花三韻
春物競相妬杏花應最嬌紅輕欲愁殺粉薄似啼消願
作南華夢翩翩遶此條
　　　華清宫三首
中原無鹿海無波鳯輦鸞旗出幸多今日故宫歸寂寞
太平功業在山河
四郊飛雪暗雲端唯此宫中落旋乾緑樹碧簷相掩映
無人知道外邊寒
漁陽烽火照函關玉輦悤悤下此山一曲羽衣聽不盡
至今遺恨水潺潺
　　　春寒
固教梅忍落休與杏藏嬌已過冬疑剩將來暖未饒玉
堦殘雪在羅薦暗香銷莫問王孫恨煙蕪尚寂寥
　　　彭門用兵後經汴路
長亭一望一徘徊千里關河百戰來細栁舊營猶鏁月
祁連新冡已封苔霜凋緑野愁無際燒接黄雲慘不開
若比江南更牢落子山詞賦莫興哀
隋堤風物已凄凉堤下仍多舊戰場金鏃有苔人拾得
蘆花無主鳥銜將秋聲暗促河聲急野色遥連日色黄
獨上寒城正愁絶戍鼙驚起鴈行行
　　　高侍御話皮博士池中白蓮因寄
白玉花開緑錦池風流御史報人知㸔來應是雲中墮
偷去須從月下移已被亂蟬傕晼晩更禁凉雨動䙰褷
習家秋色堪圖畫只欠山公倒接䍦
　　　新安道中翫流水
一渠春碧弄潺潺密竹繁花掩映間㸔處便須終日住
算來爭得此身閒縈紆似接迷人洞清冷應連有雪山
上却征車更回首了然塵土不相關
　　　憶山泉
穿雲落石細湔湔杳杳疑聞弄管絃千仞灑來寒碎玉
一泓深處碧涵天煙迷葉亂尋難見月好風清聽不眠
春雨正多歸未得只應流恨更潺湲
　　　紅樹
一聲南鴈已先紅槭槭淒淒葉葉同自是孤根非暖地
莫驚他木耐秋風曉煙散去隂全薄明月臨來影半空
長憶洞庭千萬樹照山横浦夕陽中
　　　微雨
天清織未遍風急舞難成粉重低飛蝶黄濃不語鶯乍
隨春靄亂還放夕陽明惆悵池塘逺荷珠㸃㸃輕
　　韓偓五十九首(字致光一云字致堯昭宗時翰/林學士承㫖尚書兵部侍郎)
　　　雨後月中玉堂閒坐
銀臺直北金鑾外暑雨初晴皓月中唯對松篁聽刻漏
更無塵土翳虚空緑香熨齒氷盤果清冷侵肌水殿風
夜久忽聞鈴索動玉堂西畔響丁東
　　　六月十七日召對自辰及申方歸本院
清暑簾開散異香恩深咫尺對龍章花應洞裏常時發
日向壺中特地長坐久忽疑槎犯斗歸來兼恐海生桑
如今冷笑東方朔唯用詼諧侍漢皇
　　　中秋禁直
星斗疎明禁漏殘紫泥封後獨憑欄露和玉屑金盤冷
月射珠光貝闕寒天襯樓臺籠苑外風吹歌管下雲端
長卿秪為長門賦未識君臣際㑹難
　　　錫宴日作(是嵗大稔内出金帛錫百官充觀稼/宴學士院别賜越綾百匹委京尹句)
　　　　(當後宰相一日/宴于興化亭)
玉銜花馬踏香街詔遣追懽綺席開中使押從天上去
(是日在外四學士排門齊入同進狀/辭赴宴所奉差學士院使二人押去)外人知自日邊來
臣心淨比漪漣水聖澤深於㶑灔杯纔有異恩頒稷卨
已將優禮及鄒枚清商適向梨園降妙妓新行峽雨回
不敢通宵離禁直晩乗殘醉入銀臺
　　　冬至夜作(天復二年隨/駕在鳯翔府)
中宵忽見動葭灰料得南枝有早梅四野便應枯草緑
九重先覺凍雲開隂氷莫向河源塞陽氣今從地底回
不道慘舒無定分却憂蚊響又成雷
　　　秋霖夜憶家(隨駕在/鳯翔府)
垂老何時見弟兄背燈悲泣到天明不知短髪能多少
一滴秋霖白一莖
　　　出官經峽石縣(天復三年三/月二十日作)
謫宦過東畿所抵州名濮故里欲清明臨風堪慟哭溪
長栁似帷山暖花如醭逆旅訝簪裾(南路以久無儒服/經過皆相聚觀)
野老悲陵谷暝鳥影聯翩驚狐尾纛遬尚得佐方州信
是皇恩沐
　　　訪同年虞部二十五郎中(四年二月/在湖南)
䇿蹇相尋犯雪泥厨煙未動日平西門庭野水䙰褷鷺
隣里短牆咿喔雞未入慶霄君擇肉畏逢華轂我吹虀
地爐貰酒成狂醉更覺襟懷得喪齊
　　　春隂獨酌寄同年李郎中
春隂漠漠土脈潤寒氣微微風意和閒嗤入甲奔競態
醉唱落調漁樵歌詩道揣量疑可進宦情刓缺轉無多
酒酣狂興依然在無奈千莖鬢雪何
　　　雪中過重湖信筆偶成
道方時險擬如何謫去甘心隠薜蘿青草湖將天暗合
白頭浪與雪相和旗亭臘酎踰年熟水國春寒向晩多
處困不忙仍不怨醉來唯是欲傞傞
　　　寄湖南從事
索漠襟懷酒半醒無人一為解餘酲岸頭栁色春將盡
船背雨聲天欲明去國正悲同旅鴈隔江何忍更啼鶯
蓮花幕下風流客試與温存譴逐情
　　　翫水禽(此後七首/醴陵縣作)
兩兩珍禽渺渺溪翠衿紅掌淨無泥向陽眠處莎成毯
踏水飛時浪作梯依倚雕梁輕社燕抑揚金距笑晨雞
勸君細認漁翁意莫遣絙羅誤穏棲
　　　早雪翫梅有懷親友
北陸候纔變南枝花已開無人同悵望把酒獨徘徊凍
白雪為伴寒香風是媒何因逢越使腸斷謫仙材
　　　小隠
借得茅齋岳麓西擬將身世老鋤犂清晨向市煙涵郭
寒夜歸村月照溪爐為窻明僧偶坐松因雪折鳥驚啼
靈椿朝菌由來事却笑莊生始欲齊
　　　曛黑
古木侵天日已沉露華涼冷潤衣襟江城曛黑人行絶
唯有啼烏伴夜砧
　　　醉着
萬里清江萬里天一村桑柘一村煙漁翁醉着無人喚
過午醒來雪滿船
　　　早起三韻
萬樹緑楊垂千般黄鳥語庭花風雨餘岑寂如村塢依
依官渡頭晴陽照行旅
　　　即目
萬古離懷憎物色幾年愁緒溺風光廢城沃土肥春草
野渡空船蕩夕陽倚道向人多脈脈為情因酒易倀倀
宦途弃擲須甘分回避紅塵是所長
　　　贈易卜崔江處士(袁/州)
白首窮經通祕義青山養老度危時門傳組綬身能退
家學樵漁跡更奇四海盡聞龜䇿妙九霄堪嘆鶴書遲
壺中日月將何用借與閒人試一窺
　　　乙丑嵗九月蕭灘鎭忽得楊迢員外書賀余除
　　　戎曹仍舊承㫖還緘後因書四十字
旅寓在江郊秋風正寂寥紫泥虚寵奬白髪已漁樵事
徃淒涼在時危志氣銷若為將朽質猶擬杖於朝
　　　登南臺僧寺
無奈離腸日九回强攄懷抱立高臺中華地向城邊盡
外國雲從島上來四序有花長見雨一冬無雪却聞雷
日宫紫氣生冠冕試望扶桑病眼開
　　　花時與錢尊師同醉因成二十字
橋下淺深水竹間紅白花酒仙同避世何用厭長沙
　　　有矚
晩涼閒步向江亭黙黙看書旋旋行風轉滯帆狂得勢
潮來諸水寂無聲誰將覆轍詢長䇿願把棼絲屬老成
安石本懷經濟意何妨一起為蒼生
　　　蜻蜓
碧玉眼睛雲母翅輕於粉蝶瘦於蜂坐來迎拂波光舞
可是慇懃為蓼叢
　　　宫栁(此後二首/在内庭作)
莫道秋來芳意違宫娃猶似妬蛾眉幸當玉輦經過處
不怕金風浩蕩時草色長承垂地葉日華先照映樓枝
澗松亦有凌雲分爭似盤根太液池
　　　苑中
上苑離宫處處迷相風高與露盤齊金堦鑄出狻猊立
玉柱雕成狒狇啼外使調鷹初得案(五坊外案使以鷹/隼初調習始能擒)
(獲謂之/得案)中官過馬不教嘶(上每乘馬必閹官馭以進謂/之過馬既乘之而後躞蹀嘶)
(鳴/也)笙歌繡錦雲霄裏獨許詞臣醉似泥
　　　即目
書牆暗記移花日洗瓮先知醖酒期須信閒人有忙事
早來衝雨覔漁師
　　　過臨淮故里
交遊昔嵗已凋零第宅今來亦變更舊廟荒涼時饗絶
諸孫饑凍一官成五湖竟負他年志百戰空垂異代名
榮盛幾何流落久遣人襟抱薄浮生
　　　亂後却至近甸有感(乙夘/年作)
狂童容易犯金門比屋齊人作旅魂夜戸不扃生茂草
春渠自溢浸荒園關中却見屯邊卒塞外翻聞有漢村
堪恨無情清渭水渺茫依舊遶秦原
　　　寄隣莊道侣
聞說經旬不啓關藥窻誰伴醉開顔夜來雪壓村前竹
剩見溪南幾尺山
　　　亂後春日途經野塘
世亂他鄉見落梅野塘晴煖獨徘徊船衝水鳥飛還住
袖拂楊花去又來季重舊遊多喪逝子山新賦極悲哀
眼看朝市成陵谷始信昆明是刼灰
　　　惜花
皺白離情高處切膩紅愁態靜中深眼隨片片沿流去
恨滿枝枝被雨淋總得苔遮猶慰意便教泥汚更傷心
臨軒一盞悲春酒明日池塘是緑隂
　　　半醉
水向東南更不回紅顔白髮遞相催壯心暗逐高歌盡
往事空因半醉來雲䕶鴈霜籠淡月雨連鶯曉落殘梅
西樓悵望芳菲節處處斜陽草似苔
　　　漢江行次
村寺雖深已暗知幡竿殘日迥依依沙頭有廟青林合
驛步無人白鳥飛牧笛自由隨草逺漁歌得意扣舷歸
竹園相接春波暖痛憶家鄉舊釣磯
　　　春盡
惜春連日醉昏昏醒後衣裳見酒痕細水浮花歸别澗
斷雲含雨入孤村人閒易有芳時恨地勝難招自古魂
慚愧流鶯相厚意清晨猶為到西園
　　　贈湖南李思齊處士
兩板船頭濁酒壺七絲琴畔白髭鬚三春日日黄梅雨
孤客年年青草湖燕俠氷霜難狎近楚狂鋒刃觸凡愚
知余絶粒窺仙事許到名山看藥爐
　　　睡起
睡起牆隂下藥欄瓦松花白閉柴關斷年不出僧嫌癖
逐日無機鶴伴閒塵土莫尋行止處煙波長在夢魂間
終撑舴艋稱漁叟賖買湖心一崦山
　　　寄友人
傷時惜别心交加搘頤一向千咨嗟曠野風吹寒食月
廣庭煙著黄昏花長擬曛酣遣世事若為局促問生涯
夫君亦是多情者幾度將愁泥酒家
　　　見别離者因贈之
征人草草盡戎裝征馬蕭蕭立路傍罇酒䦨珊將逺别
秋山邐迤更斜陽白髭兄弟中年後瘴海程途萬里長
曾向天涯懷此恨見君嗚咽更凄涼
　　　傷亂
岸上花根總倒垂水中花影幾千枝一枝一影寒山裏
野水野花清露時故國幾年猶戰鬭異鄉終日見旌旗
交親流落身羸病誰在誰亡兩不知
　　　南亭
每日在南亭南亭似僧院人語靜先聞鳥啼深不見松
瘦石稜稜山光溪澱澱塹蔓墜長茸島花垂小蒨行簪
隠士冠臥讀先賢傳更有興來時取琴彈一遍
　　　太平谷中翫水上花
山頭水從雲外落水面花自山中來一溪紅㸃我獨惜
幾樹密房誰見開應有妖魂隨暮雨豈無香跡在蒼苔
凝眸不覺斜陽盡忘逐樵人躡石回
　　　雨
坐來䔩䔩山風急山雨隨風暗原隰樹帶繁聲出竹聞
溪將大㸃穿籬入餉婦寥翹布領寒牧童擁茸蓑衣濕
此時高味共誰論掩鼻吟詩空佇立
　　　幽獨
幽獨起侵晨山鶯啼更早門巷掩蕭條落花滿芳草煙
愁魂共逺春與人同老黙黙又依依凄然此懷抱
　　　江行
浪蹙青山江北岸雲含黑雨日西邊舟人偶語憂風色
行客無聊罷書眠爭似槐花九衢裏馬蹄安穏慢揚鞭
　　　初赴朝集
輕寒著背雨凄凄九陌無塵未有泥還是平時舊滋味
慢垂鞭袖向街西
　　　向隅
守道得途遲中兼遇亂離剛膓成繞指𤣥髮變垂絲客
路少安處病床無穏時弟兄消息絶獨歛向隅眉
　　　秋郊閒望有感
楓葉微紅近有霜碧雲秋色滿吳鄉魚衝駭浪雪鱗健
鴉閃夕陽金背光心為感恩長慘戚鬢縁經亂早蒼浪
可憐廣武山前事楚漢寧教作戰場
　　　襄漢旅道値隣境軍新過村落皆空因有此感
水自潺湲日自斜盡無雞犬有鳴鵶千村萬落似寒食
不見人煙空見花
　　　深院
鵝兒唼啑梔黄嘴鳯子輕盈膩粉腰深院下簾人晝寢
紅薔薇架碧芭蕉
　　　辛酉冬隨駕日作今方追憶全篇因附於此
曳裾談笑殿西頭忽聽征鐃從冕旒鳯蓋行時移紫氣
鸞旗駐處認皇州曉題御服頒羣吏夜發宫嬪詔列侯
雨露涵濡三百載不知誰擬殺身酬
　　　安貧
手風慵展八行書眼暗休尋九局圖窻裏日光飛野馬
案頭筠管長蒲盧謀身拙為安蛇足報國危曾捋虎鬚
滿世可能無黙識未知誰擬試齊竽
　　　殘春旅舍
旅舍殘春宿雨晴怳然心地憶咸京樹頭蜂抱花鬚落
池面魚吹栁絮行禪伏詩魔歸靜域酒衝愁陣出奇兵
兩梁免被塵埃汚拂拭朝簪待眼明
　　　鵲
偏承雨露潤毛衣黑白分明衆所知高處營巢親鳯闕
靜時閒語上龍墀化為金印新祥瑞飛向銀河舊路岐
莫怪天涯棲不穏託身須是萬年枝
　　　隰州新驛
盛德巳圖形胡為忽搆兵燎原雖自及誅亂不無名擲
鼠須防誤連雞莫憚驚本期將係虜末䇿但嬰城肘腋
人情變朝廷物論生果聞荒谷縊旋覩藁街烹帝怒今
方息時危喜暫清始終俱以此天意甚分明
　　　偶題
俟時輕進固相妨實行丹心仗彼蒼蕭艾轉肥蘭蕙瘦
可能天亦妬馨香
　　　湖南絶少含桃偶人以新摘者見惠感事傷懷
　　　因成四韻
時節雖同氣候殊未知堪薦寢園無合充鳯食留三島
誰許鶯偷過五湖苦笋恐難同象七(秦中謂三月/為櫻笋時)酪漿
無復瑩蠙珠(湖南無牛/酪之味)金鑾嵗嵗長宣賜忍淚看天憶
帝都(每嵗初進之後/先宣賜學士)
　　　翠碧鳥
天長水逺網羅稀保得重重翠碧衣挾彈少年多害物
勸君莫近五陵飛
　　　憶故都
故都遥想草萋萋上帝深疑亦自迷塞鴈已侵池籞宿
宫鴉猶戀女牆啼天涯烈士空垂涕地下强魂必噬臍
掩鼻計成終不覺馮諼無路効鳴雞
　
　
　
　
　
　
　
　
　
　
　
　
　
　
　唐百家詩選巻二十
