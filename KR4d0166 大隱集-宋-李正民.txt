#+TITLE: 大隱集-宋-李正民
#+DATE: 2016-06-11 12:24:48
#+SOURCE: github.com/kanripo/KR4d0166 master ac53b492                
欽定四庫全書　　　　集部四
　提要
　　大隠集十巻　　　　别集類三(宋/)
　　　　臣等謹案大隠集十巻宋李正民撰正民有
　　　　已酉航海記已著錄正民宋史無傳事蹟始
　　　　末不可考惟據航海記所述知其事髙宗為
　　　　中書舎人嘗奉使通問隆祐太后而已今以
　　　　集中諸表考之則在朝嘗為給事中禮部吏
　　　　部侍郎在外嘗知吉州筠州洪州温州婺州
　　　　淮寜府敭歴頗乆晚予宫祠以歸又考徐夢
　　　　莘三朝北盟㑹編載紹興十二年五月金元
　　　　帥來書云汴梁留守孟庾陳州太守李正民
　　　　及畢良史者比審議使蕭毅等回具言江南
　　　　嘗詢訪此人今並委沿邉官司發遣前去六
　　　　月金人放東京留守孟庾知陳州李正民還
　　　　云云是正民於知陳州時嘗為金人所獲以
　　　　和議成得還集中南歸詩所云淪身絶域乆
　　　　暌孤投老歸來鬢髪踈者盖即其事特孟庾
　　　　以東京附金歸後髙宗棄不復用而正民屢
　　　　更任使終始弗替則其在金朝當猶未至於
　　　　失節特史文闕畧不能得其詳耳其集見於
　　　　宋史藝文志者三十巻傳本乆佚惟嘉興府
　　　　志載其海月亭詩一首今據永樂大典所載
　　　　掇拾編次釐為文六巻詩四巻中多中書制
　　　　誥之作温潤流麗頗近浮溪其詩亦妍秀可
　　　　誦在南渡初猶不失為雅音焉乾隆四十六
　　　　年九月恭校上
　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官　(臣/)　陸　費　墀
欽定四庫全書
　大隠集巻一　　　　　　宋　李正民　撰
　　制
　　　朱勝非觀文殿大學士知洪州制
勑通班祕殿地冠禁嚴作牧大邦望隆屏翰匪我舊弼
曷稱茂恩具官徳宇靖深材猷博敏懿文足以華國讜
議足以濟時徧歴禁塗荐更政府適屬省方之日進躋
次輔之聨遽解繁機易臨近郡朕惟君臣相與之際既
諒乃誠而進退曲全之間重違所請眷鍾陵之都會實
江表之上㳺繄我宗工鎮兹南服乃申前命庸便爾私
噫廊廟朞年克保初終之節湖山千里允資綏撫之方
毋有遐心竚聞報政可
　　　觀文殿學士中太一宫使除右弼制
門下鳴玉曵履夙隆祕殿之班當軸處中尤慎西臺之
長眷惟舊徳方領真祠宜錫命書還弼予治具官某風
猷凝逺器宇端方才周萬務之原學貫六經之奥懐文
抱質彬彬君子之儒效信納忠蹇蹇王臣之節早騰令
聞浸歴要途惟中外之荐更嘉勲勞之備著言皆可績
每堅享上之誠知無不為確守致君之義旋躋華於清
禁仍均逸於殊庭陪輔燕朝有獻納論思之益雍容琳
館適冲虛恬淡之逰雖高難進之風殊鬱具瞻之望朕
方循名而責實稽古以建官耳目股肱増重廟堂之選
左右前後肇新輔佐之聨必惟其人久虛乃位往踐厥
服莫如汝諧勱相鈞衡允賴訏謨之助典司機密聿觀
政事之修載示寵光庸昭體貌於戱尊徳樂道王者所
以立太平之基經體贊元賢人所以成可大之業茂攄
其藴永孚于休可
　　　王棣贈資政殿學士制
勑志能之士因時而立功名封疆之臣守死而明節義
既歎捐軀之易宜推卹典之隆具官出自相門躋于侍
從智勇足以扞難恩恵足以撫民久領近邦適逢外冦
力振孤軍之氣屢摧強敵之鋒㸑既甚於析骸食殆窮
於掘䑕睢陽無援張巡之志不衰東郡久圍臧洪之辭
靡屈雖勢窮而力盡終身殞而名存特升祕殿之華資
俾視政塗之寵數用彰死節加賁泉扃式慰冥漠之知
聿為忠義之勸可
　　　顔岐資政殿學士宫祠制
勑朕憂勤庶政思濟艱難進退大臣矜全體貌具官早
以材望聞于搢紳徧更侍從之華進秉鈞衡之重賛襄
滋久禆益居多方隆注倚之懐遽有便安之請察其雅
志蓋亦重違加祕殿之寵名領殊庭之館御庸昭朕眷
庶便爾私噫邦國多虞賴君子經綸之藴燕閒自適蹈
大雅明哲之方毋有遐心對予休命可
　　　范宗尹除叅知政事制
勑朕履險阻艱難之㑹懐宗廟社稷之憂迫蹙侵陵曽
無寜嵗震蕩播越靡有奠居思得豪英之材共濟阽危
之運具官某清明而博達簡重而粹夷奥學貫于本元
沈謀周于事物惟衆口易謏之日當諸儒射䇿之辰首
發讜言力扶頽俗逮冦難之遽作以直諒而見思擢置
憲臺遂躋諌省比召從於外服旋進長於中司慷慨濟
時之心密勿安邦之論屢觀獻納灼見忠嘉宜峻陟於
文階俾參陪於政路天下之勢如置器必審處於安危
邦家之基在得賢每因人而輕重往服朕命其逺乃猷
可
　　　張守翰林學士制
勑帝王有所號令前代議者謂其難能文章施於朝廷
近世儒臣以為榮遇矧在險阻艱難之際欲圖徳意志
慮之孚入直禁林必符雅望具官性資鯁亮材術周通
奥學貫乎九流高文兼於衆體訓詞温厚允資西掖潤
色之工議論堅明更顯南司糾彈之峻薛宣舉措之當
理真卿繩治如平時比懇解於憲綱乃力祈於外補朕
惟爾久居臺閣宜在朝廷俾參宗伯之官將典行臺之
政載念北門之邃夙傳内相之稱警蹕時廵文書雲委
方用兵如至徳式求深謀密議之咨詢必下詔若奉天
可使悍卒武夫之感涕力行爾學庸稱朕恩可
　　　劉洪道除直顯謨閣制
勑國家承平日久州縣之官非文法吏即書生也自外
敵馮陵繼以冦盜二千石而下顛沛失據莫能枝梧而
元元之衆病矣此朕焦心勞思求慷慨之士為吾扞禦
以慰安斯民也爾奮身庠序早更任使青齊之郊實爾
桑梓之地乃能糾率師徒撫寜三郡奏功來上朕用汝
嘉峻陟文階進直延閣益圖來效庸稱茂恩可
　　　程昌㝢直顯謨閣制
勑國家承平日久(至以慰安斯/民也同前)爾智畧深茂材力強勉
承淮蔡傷殘之後而能拊循疲瘵繕修守備朕用嘉之
乃俾進職二等以為爾勸昔漢世二千石有治理効輙
増秩賜金以表寵之爾宜體朕意益懋爾庸尚有褒恩
以須後效可
　　　晁公為直顯謨閣制
勑具官延閣寓直儒臣清選二千石有治理効輙畀以
美名所以示勸也爾服勤文藝不墜家聲承流海邦敏
於從政來朝行在朕用汝嘉其繇中祕之嚴躐進文謨
之直往欽朕命尚勉厥修可
　　　胡寅直龍圖閣宫觀制
勑具官國家祥符中肇建延閣以奉祖宗謨訓華榜昭
揭擬古河圖乃置學士待制等員以為縉紳勸譽處而
資望未至者亦俾寓直其間迄今為五閣之冠其選任
豈不美哉爾儒雅端亮躋于柱史乃以親疾祈便奉養
貼以峻職處之祠庭爾其益勵忠孝之節以待異時之
用尚其勉之可
　　　王賔追復龍圖閣學士制
勑赦過宥罪惠溥及於多方隠卒崇終禮夙優於近列
乃眷論思之舊肆頒甄叙之恩具官學問深醇性資直
諒事朕干戈之際偹殫覊靮之勞粤自臺端亟躋諌省
進執中司之法旋更八座之聨獻納居多每盡心於啓
沃忠誠自許浸忤意於貴權遂貽貝錦之傷往就祠庭
之逸方思圖任遽歎淪亡念沛澤之荐更矧嘉言之猶
在俾復河圖之職聿為窀穸之光恩典有加幽𡨕無憾
緬惟精爽尚克欽承可
　　　王朋約贈直龍圖閣制
勅具官朕頃者省方淮甸移蹕江吳念斥堠之不明駭
風塵之甚遽衣冠頓踣倪耄震驚眷惟在服之臣不及
巨川之濟隕于非命朕甚傷之爾列職周行宣勞王事
奄罹物故適丁斯時其進直於河圖仍優加於恩典庶
幾冥漠尚克欽承可
　　　劉晏直龍圖閣制
勅具官比自外敵馮陵繼以冦盜其能先登賈勇以挫
其鋒者鮮矣爾以忠力自奮糾率戎行阻隘鼓儳殺敵
决勝乃俾進直河圖以為爾勸是謂不次之賞矣其益
思所以稱之可
　　　劉榕除直龍圖閣制
勑濟隂大邦也自敵國侵暴之後冦攘競擾二千石能
保其封疆亦已難矣爾頃以材猷往膺郡寄閲時滋久
宣力居多乃俾進直河圖以為勸傳不云乎有功而見
知則說矣尚勉之哉可
　　　劉洪道直龍圖閣制
勑朕惟海岱之區絲枲之利號為冠帶衣履天下自頃
羣盜相挺兵無寜嵗田菜多荒呻吟未息其能攘却醜
類以保斯民者可無褒勸之恩哉爾早膺任使總制東
秦而能勦除鯨鯢撫綏疲瘵河圖之直文階之峻倂以
命爾式奬賢勞往服恩榮益登乃績可
　　　李擢徽猷閣待制制
勑朕惟祖宗聖神相繼咸有謨訓載在方册歴代寶之
藏于延閣又命儒學之士寓直其間以為咨訪討論之
地其選任顧不美哉具官文辭之敏行義之良早被徵
求荐躋華貫掖垣𤨏闥嘗已踐更屬時艱危久辭著位
宜還次對之選以備内朝之臣往即欽承無忘勵翼可
　　　何志同復待制制
勑朕紹履尊極康濟艱難思得四海賢儁豪傑之士共
圖興復庶臻嘉靖矧嘗位禁從之臣豈宜置而不用哉
具官問學淹該器質純粹典領編摩之任優㳺禮樂之
司遂進長於天官旋躋華於祕殿比從物議稍黜近班
宜推起廢之仁復還次對之選尚思勵翼庸副眷懐可
　　　康允之除徽猷閣待制制
勑國家肇建延閣以奉祖宗謨訓翬飛跂翼邃在西清
乃置學士待制等員以為搢紳譽處二千石有治理効
輙畀以美名聨于法從所以示褒勸也具官其懐應務
之材有御衆之略早更煩使克著能聲比守壽陽屢摧
強敵逮移鎮於武林而能寓兵於農鼓作士氣為戰守
備忠績可嘉宜還次對之班増重名藩之寄夫膺文儒
之選以論思獻納為先専方面之權以鎮禦撫綏為重
益圖來効庸稱朕恩可
　　　劉洪道除待制制
勑國家肇建延閣以奉祖宗謨訓又置學士待制等員
以為搢紳譽處二千石有治理効輙畀以美名所以示
褒勸也具官智略深沈材猷敏達早膺顯授總制東秦
保全一方攘卻勍敵宜升次對之秩増重連城之寄斯
為高選其益懋哉可
　　　商守拙待制制
勅延閣謨訓所藏西清咨訪之地靡勞心於文墨將次
對於燕閒爰渙茂恩用優耆徳具官處躬純厚應務詳
明練達國章進躋廷尉釋之議罪每見於持平陳寵獻
言務從於矜恕擢司憲部允賴老成迺引疾以陳辭欲
就閒而去位朕法仁祖之寛厚舉嘉祐之詔條讞議頗
殊於重輕著令未分於甲乙必資明習文法之士以定
摩研編削之規雖遽去於朝廷宜勉留於祠館往親藥
石之輔少須符竹之行尚究乃心圖稱朕命可
　　　范直方直秘閣叅議官制
勑惟爾曽大父仲淹方未顯時慨然巳有憂天下之志
晚更大任名重華夷輔政臨戎咸有成績深謀讜議人
到于今稱之爾漸摩餘訓克守家法服采朝列未究爾
能乃俾奪情進直延閣叅吾行營之議朕將觀爾之材
而試用之矣尚勉之哉毋忝朕命可
　　　張上行直秘閣制
勑具官漢自宣帝綜覈名實二千石有治理効輙増秩
賜金或爵至關内侯故漢世良吏於是為盛稱中興焉
爾頃以材猷往臨郡寄兵既服於紀律民遂安于里閭
冉駹妥安巴䕫靜謐俾進直於延閣用旌表於爾勞思
稱朕恩益圖來効可
　　　胡考寜直秘閣制
勑具官中秘寓直清選也異時文學材能之士咸得庀
職其間所以勸在列而起治功也爾倅貳襄陽屢當冦
敵踰年保守宣力惟多則汝之材能可見矣乃俾進直
以為爾勸是曰優寵其益懋哉可
　　　賈惇詩直秘閣制
勑具官中秘圖書之府朝廷以為清選異時文學材能
之士咸得庀職其間所以勸在列而起治功也爾倅貳
淮邦克圖固守因事獻䇿忠義可嘉乃俾進直以為爾
勸是曰優寵其益懋哉可
　　　陳國瑞直秘閣制
勑具官惟我太宗崇儒右文肇建秘閣奎壁之畫昭回
在上又命儒學之臣寓直其間以為咨訪討論之地諒
匪名人未易稱選爾以材猷之敏將漕浙部錫對便殿
敷納可嘉進直中秘之嚴増重皇華之寄往祗朕命益
究乃心可
　　　梁汝嘉直秘閣制
勅中秘寓直清選也異時文學材能之士咸得庀職其
間所以勸在列而起治功也爾倅貳支郡服采惟勤朕
比因時廵再臨淛部供帳趣辦民不告勞則爾之材能
可見矣自頃貳車未嘗貼以秘職今以命爾是為優恩
其尚知勸而勉哉可
　　　向子伋直秘閣制
勑惟我太宗崇儒右文肇建秘閣奎壁之畫昭回在上
乃命儒學之臣寓直其間以為咨訪討論之地自匪名
人未易稱選爾以材猷往膺郡寄踰年于此治効巳彰
宜増重於麾符俾進職於中秘益思砥礪圖稱恩榮可
　　　滕膺直秘閣制
勑國家承平日久州縣之間非文法吏即書生也自外
敵馮陵繼以冦盜二千石部使者顛沛失據莫能枝梧
而元元之衆病矣此朕焦心勞思求慷慨之士以將使
指而慰安斯民也爾智略深茂材術強敏早繇州掾能
禦賊鋒倅貳淮陽克著聲績自被皇華之選尤嘉宣力
之勤進直秘嚴以為爾寵宜體朕意勉迄爾庸尚有褒
恩以須後効可
　　　陳機直秘閣制
勑具官爾以艱難之時居郡守之任用能繕脩備禦審
度事幾奏牘詳明達于行在察其忠藎朕用汝嘉進直
中秘之嚴増重一邦之寄益圖來效庸稱朕恩可
　　　趙不羣直秘閣制
勑具官中秘寓直清選也異時文學材能之士咸得庀
職其間所以勸在列而起治功也爾頃以邑令能禦強
敵擢貳郡政宣力尤勤比渉鯨波朝于行在論事中理
朕甚嘉之乃俾升華延閣倅于近郡是為優寵其益懋
哉可
　　　萬格監察御史制
勑具官御史府朝廷紀綱所寄自分建六察以督文昌
諸曹之政事凡有稽違皆得糾而治之于是抨彈之軄
益為雄峻爾剛介不屈儒學自將黌舍郎曹譽處休顯
宜易冰㕔之簡往踐霜臺之嚴爾其澄肅官僚振舉法
度斯為稱職尚勉之哉可
　　　楊􁯐禮監察御史制
勑國家自元豐中始正御史之職以分察文昌六曹之
政事視唐推彈公廨雜事之制為加詳矣于是樞機周
密品式備具上下相維莫有茍且之意迄于今而遵用
之宜擇其人俾修厥職爾議論平正經術深醇兹用擢
置臺屬以司糾察之事傳不云乎人有所不為然後可
以有為朕觀汝之靖共守道不求合于當世之人今或
可以有為矣尚其勉哉可
　　　沈與求殿中侍御史制
勑御史府朝廷綱紀之地臺綱正則朝廷治朝廷治則
天下理故選用寮屬必得實材爾問學多通議論持正
比自師儒之官錫對便殿嘉爾敷納擢置抨彈乃能遇
事慨然無所枉撓旋更郎署未究爾長其執法於殿中
以糾繩於列位爾其毋畏拂指毋憚當權知無不言以
廣朕耳目之寄斯為稱職尚勉之哉可
　　　趙鼎侍御史制
勑憲府職在糾彈臺端號為雄劇維持政體督察官邪
儻正色而立朝可不繩而自肅爾材猷敏達議論堅明
嘗賦命於使華旋記功於選部頃繇諌省執法殿中不
為義疚而利回豈以剛吐而柔茹抨彈既允裨益居多
其升横榻之嚴進貳中司之峻惟爾之任職者見於已
試而朕之用爾者蓋以叙遷益奮厥忠奚俟多訓可
　　　胡寅富直柔左右史制
勑左右置史言動必書自艱難以來或廢典籍而不錄
然春秋之義當繫日月而無遺若時記注之臣思得譽
髦之士兹以爾寅湖湘之秀直諒多聞以爾直柔名臣
之孫儒雅藴藉宜並司于國志以對侍于螭坳往修厥
官無忝朕命可
　　　趙鼎除御史中丞制
勑昔諌議大夫鄭昌有言山有猛獸藜藿為之不採是
以汲黯在朝淮南寢謀干木處魏諸侯息兵矧居綱紀
之地持糾彈之權為吾中執法者乎誠得人而任之則
精神折衝有見於朝廷之上矣具官操行直方志氣剛
大既潔身而無黨每論事而不回自總雜端風節甚峻
屬中司之虛位顧横榻之久専宜進長於南臺俾澄肅
於在列真卿之當至徳繩治不異於平時孔緯之在鳯
翔造朝獨先於百辟勿以擾攘而廢厥職思於艱難而
盡其忠往體訓言期予于治可
　　　汪藻給事中制
勑黄門列職均為侍從之臣東省設官乃専論駮之任
擇人而授歴代攸艱雖官曹沿革之制不同而政令書
讀之事則一匪時髦傑弗以次遷具官某襟度粹夷性
資端亮夙藴貫穿淹該之學發為經竒偉麗之文荐長
賛書動無滯思簡嚴而蔚仲舒最得於古風純厚而明
元稹遂變於時體雖稱辦事允謂賢勞宜進陟於𤨏闈
俾更直於鼇禁當官不撓尚觀批勑之言論事必行更
効回天之力益堅爾守庸稱朕恩可
　　　胡安國除給事中制
勑朕惟祖宗時中書門下合而為一而封駮之官實在
銀臺不廢厥職肆朕纂服屬時艱難爰舉舊章務從簡
易封駮之任必惟其人具官某以文學甲儒科以徳行
著閭里嘉言讜議顯于朝廷朕方康濟阽危寤寐賢俊
宜為朕起復還邇聨爾其守乃節修乃職舉凡詔勑有
未善除授有不當悉論而駮正之勿使批敕之名獨専
於前世尚勉之哉可
　　　周望給事中制
勑(上詞/同)具官某操履清修志氣剛大頃求人而將命乃
狥義以請行遂旌爾勞寖陟華貴比戎車之及境復抗
節以出疆軺傳載馳能達國命孔子不云乎行已有恥
使於四方不辱君命可謂士矣爾其守乃節修乃職凡
詔勑有未善除授有不當悉抗論而駮正之勿使批勑
之名獨専於前世則於爾為無愧矣尚勉之哉可
　　　謝克家兵部尚書制
勑文昌分理萬務武部實掌五兵自國家復董正之聨
視前代有因革之異軍政歸於樞府右選揔於天官品
秩高華文書清簡匪時賢徳曷稱褒遷具官材度宏深
性資忠厚殖學造古人之藴摛辭追作者之英早師表
於儒宫遂翺翔於諌省文章爾雅入更四禁之遊悃愊
無華出載列城之譽久辭著位想見儀型比錫對於便
朝實副懐於虛佇宜陟中兵之長進聨八座之崇時屬
多虞朝方尚武雖軍旅征伐必資廟算之竒而獻納論
思允賴辰猷之告益殫忠藎圖濟艱難可
　　　曽楙禮部尚書制
勑文昌兼緫六聨宗伯實典三禮禱祠祭祀之事既繫
於司存學校選舉之文悉掌其政令比屬干戈之擾靡
聞典籍之傳必求其人俾領厥事具官風猷莊重徳宇
粹温學該六藝之醇文擅四科之美早馳聲於庠序旋
任職於詞垣浸升延閣之班出奉名藩之寄朕遭罹變
故躬總師徒既垂槖於爾邦遂駐蹕於近甸首修朝貢
深嘆忠勤念乆去於周行適來還於翰苑宜陟春官之
長進聨八座之崇時屬多虞朝方右武軍旅以同邦國
亦惟爾職之脩方岳以朝諸侯更講時廵之制益殫忠
藎圖濟艱難可
　　　鄭望之吏部侍郎制
勑唐制右列三銓掌於武部本朝肇分四選揔於天官
方時多虞尤號難治惟品流之龎雜貟患其多矧典籍
之散亡吏得以肆欲司厥事必惟其人具官某識慮精
明材猷敏濟頃郎曹之分職正戎馬之在郊奮身請行
抗節而出遂陟近班之峻以昭信誓之勞旋徇公言乃
從逺適兹召還於著位將恊濟於事功俾叅常伯之聨
専掌武階之衆爾其糾摘真偽審覈條章人無滯留之
嗟吏絶欺罔之弊斯為稱職尚勉之哉可
　　　劉珏吏部侍郎制
勑天官之選吏貟猥衆簿書叢雜在承平時號為難治
頃自廵幸浙右典籍多為煨燼凡在選之士自一命而
上功罪履歴之實漫不可考自非精明吏治而習知其
事者孰能勝斯任哉具官識度詳明政事練達居懐憂
國之慮荐貢救時之言頃貳選曹僉謂平允分符出守
曽未淹時宜還法從之聨復典中銓之寄爾其區别賢
良糾正隠慝使吏無得並緣為姦時乃之休是為稱職
可
　　　葉份戸部侍郎制
勑國家之務用度為急祖宗循五代之制總於三司元
豐復六官之聨歸於戸部比緣多故稍革舊章兵食所
資費出彌廣典領厥事實難其人具官某智畧䟽通材
資敏達荐更事任綽著能稱糾察省綱總臨漕運朕方
時廵江左式遏冦攘眷兹百萬之師奚止千金之費資
爾心畫以餉五軍擢參法從之班往貳地官之任爾其
裁制盈虛斡旋多寡使朕有足食足兵之信兹為稱職
尚勉之哉可
　　　李迨除戸部侍郎制
勑文昌政事之本源民部財賦之管轄兼周官司徒司
會之職總唐室度支鹽鐵之權于時列曹號為劇任欲
貳厥事每難其人具官某智術週通材資夙給服勞郎
署已觀心計之良列屬宰庭克著聲猷之美干戈未定
調度方煩全師駐于會稽饋餉資于左戸俾陟貳卿之
峻往圖經費之充士飽而嬉無乏千金之用師直為壯
佇收三捷之勲尚悉乃心期稱朕命可
　　　黄槩兵部侍郎制
勑國家自祖宗以來聚天下之兵於京師尺籍伍符付
之列將牙璋虎節祕在樞庭夏官所掌特其名與數而
已厥今國歩方艱外患未弭五兵之寄視承平為重疇
咨庶位我得其人具官風力敏強性資超邁試之選部
而銓總平允列于宰屬而糾察嚴明遂進直於河圖俾
按臨於蜀道惜其逺去宜為朕留擢居法從之聨進參
帷幄之議朕方時廵江左式遏冦攘資爾謀猷濟予經
畫尚恢逺略庸報異恩可
　　　陳邦光除刑部侍郎制
勑文昌六卿之貳品秩惟均憲部三典是司條章滋衆
矧在險阻艱難之際凡居論思獻納之聨思協公言必
圖夙望具官某論辯閎博問學淹通文足以廣國華材
足以通世務望之射䇿早擢於科甲主父奏書嘗嗟於
晩見遂陟西垣之峻旋臨南夏之雄無施不宜所居可
紀向召從於逺服趣來還於近班逮此造朝允符前席
宜輟司於國用俾緫讞於邦刑傅古義以决疑其克修
於爾職有嘉猷則入告尚益究於乃心濟時多艱對予
休命可
　　　鄭望之工部侍郎制
勑文昌為萬化之源水部掌百工之事雖繕修營造在
廵幸之日有不暇為而獻納論思凡侍從之臣悉資辰
告肆頒明命褒進邇僚具官某知術䟽通材猷敏達荐
更事任綽著能稱當敵騎之濟河以單車而出使遂修
隣好峻陟近班逮信誓之載渝徇公言而逺適朕方時
廵江左式遏冦攘思得豪俊之人共濟艱難之運爾頃
緣使事能察敵情宜還持槖之聨俾賛籌帷之密濟予
經畫賴爾謀猷往稱茂恩尚恢逺御可
欽定四庫全書
　大隠集巻二　　　　　　宋　李正民　撰
　　制
　　　鄭士彦除吏部員外郎制
勑天官之選吏員猥衆簿書叢雜在承平時號稱難治
自擾攘以來人懐欺誕吏緣為姦必得明敏之士以為
其屬爾材猷之美列職奉常進擢郎曹俾賛銓綜是為
高選其益懋哉可
　　　張綱吏部員外郎制
勑文昌六聨兼總萬務而諸曹郎吏分職其間雖繁簡
不同其選任則均也爾早以經術名冠多士書林省戸
皆所踐更往佐天官俾司小選亟祗爾事嗣有褒陞可
　　　上官愔吏部員外郎制
勑吏部在南宫為眉目於選士為司命自國朝以來非
名士不以居之比因典籍弗存而議者喜出新意因事
立文承用多駮吏緣為姦不可勝誅非得儒學之士通
於世務者孰能舉其職哉爾文雅决科達於吏治學宫
䇿府皆所踐更往佐天官俾司小選汝其檢吏而勿縱
守法而勿拘使文書無滯留而銓綜平則予汝嘉尚有
褒寵可
　　　張宗元工部員外郎制
勑具官朕比遣樞臣往將使指命爾由奉常之屬掌其
幕府文書之事乃能糾合士馬張其軍聲用酬宣力之
勤俾陟郎曹之秩是為高選其益懋哉可
　　　沈與求兵部員外郎制
勑具官漢以尚書為中臺御史為憲臺二者地望略等
自唐以來南省為重國朝以臺察省雖任職不同其選
則均也爾以儒學之美列屬推彈議論慨然風采振起
為郎武部其職甚清往祗厥官嗣有褒陟可
　　　韓裕兵部員外郎制
勑具官朕觀春秋之際列國公卿大夫之子孫咸以材
能表見於世朕甚嘉之爾名臣之後儒雅自將學以從
政有如寒士擢居郎屬用顯爾長往祗厥官嗣有褒寵
可
　　　潘因刑部員外郎制
勑昔路温舒患治獄之吏以刻為明以為奏當之成雖
咎繇聴之為死有餘辜何則成鍊者衆文致之罪明也
今朕設憲部之官以掌天下之奏讞務從寛恕又以爾
明察俾為之屬其深惟前載之言以廣吾好生之徳則
予汝嘉可
　　　惠柔民禮部萬格祠部並員外郎制
勑某官等文昌之政兼總治官宗伯之聨特為清選掌
南宫之章奏舉祀典之禮文列屬其間必求名士爾等
由庠序進以儒學稱宜參郎位之華往佐春官之長各
恭爾事勿替厥勤可
　　　成大亨祠部員外郎制
勑文昌六聨分理萬務諸曹郎吏列屬其間雖煩簡不
同而選任均也爾以材猷早居憲部出臨漕計宣力惟
多還陟祠曹素號清選往修爾職其益懋哉可
　　　王禹得禮部員外郎制
勑具官宗伯之屬掌禮文表奏之事號為南宫舍人自
非名流不在其選爾儒學操履見稱于時不忮不求恬
於進取其升華於郎位俾列職於春官益勵厥修嗣有
褒寵可
　　　王昴駕部員外郎制
勑具官文昌六聨分理萬務自頃裁損溢員而郎選重
矣爾以強學待問名冠多士書林省戶皆所踐更譽處
既休器業彌茂惟輿輦車乗之政屬於武部職清而事
簡亦儒者之所宜居也今以命爾往其懋哉可
　　　韓古都官員外郎制
勑都官之名尚矣在漢為司𨽻校尉之屬糾中都官不
法事自後凡盜賊臧獲部曲俘囚之事悉掌之于今為
刑曹之聨而職事視前世則簡矣爾以材猷荐更任使
其升華於郎位俾列屬於秋官往既乃心嗣有褒陟可
　　　張誾等並諸曹員外郎制
勑張誾等文昌天府衆務泉藪内外折𠂻逺近禀仰而
諸曹郎吏分職其間雖煩簡不同其選任則均也爾等
或以儒學進或以才能顯譽處之美有聞于時並趨丹
地之嚴往佐列曹之長各恭爾事勿怠厥修可
　　　韓肖胄左司員外郎制
勑具官昔唐太宗謂房元齡曰公為僕射當廣訪賢材
比聞閲訟牒日數百豈暇求人哉因敕細務屬左右丞
大政乃關僕射今朕當艱難之時方以戰守大䇿責成
宰輔而左司郎官乃冢司之屬也凡文昌細務宜悉以
付之則選任之意視平時為加重矣以爾名臣之孫踐
更省府老成練達裁剸詳明是用命爾以尚書左司之
事爾其彌綸省闥糾正紀綱使大臣不勞而庶事皆理
時乃之休嗣有褒陟可
　　　張公濟除右司員外郎制
勑具官國家元豐中肇建文昌以六曹分總天下之事
而提綱提領實在都司必得明敏之士乃堪其選爾以
儒雅緣飾吏事練達世務僉謂老成乆參郎位之華既
預列卿之貳比持使節士譽益孚其躋省闥之嚴以參
宰士之列是為遴柬尚勉之哉可
　　　李承造右司員外郎制
勑(上詞/同)以爾名臣之孫聞見殫洽忠義之氣勇於敢為
是用命爾以尚書右司之事(下詞/同)可
　　　管思可度支員外郎制
勑地官之職素號繁冗自頃裁損濫員而太府司農出
納之數悉𨽻其間期㑹簿書視前日尤劇為之屬者可
不遴其選哉爾樞臣之後材諝有聞乆服官常所臨必
最宜還郎位總覈邦財其既乃心毋乏吾用可
　　　韓球度支員外郎制
勑具官古人有言曰千里饋糧士有飢色樵蘓後㸑師
不宿飽今朕命相臣提重兵以鎮撫建康又分遣大將
戍守旁郡凡饋餉所須者博矣乃留掌計之臣専領供
億之務有請于朝以汝為屬兹命起之廬次列于郎曹
所以因爾之能而濟事功也其悉乃心往佐而長可
　　　黄龜年除倉部員外郎制
勑具官古人有言曰雖有金城湯池帶甲百萬無粟不
能守也故用兵行師饋餉為急爾早以選擢嘗賛銓衡
材智之優宜膺任使載加召對敷奏可觀司庾民曹是
為劇任往修厥職嗣有褒陞可
　　　程邁除太常少卿制
勑具官某奉常職典天地任兼禮樂凡歴代之沿革本
朝之典故皆當深思而熟講之以叅酌情文述作之本
㫖自非博習之士通于古今者孰能任之爾以儒學決
科以文雅飾吏荐更劇任繼歴要塗比自螭坳復持使
節宣勞于外亦既閲時兹用召還俾居秩宗之任斯為
清選尚勉之哉可
　　　陳戩太常少卿制
勑具官某昔齊仲孫湫適魯猶秉周禮知其未可動也
朕當艱難之際未嘗不謹于禮故比雖裁損溢員九卿
之列皆罷而太常之官獨存焉豈非隆禮而重本哉爾
儒雅自將操行無玷臺僚省戸皆所踐更其貳奉常以
掌郊廟朝廷禮儀之事虞舜命九官于伯夷作秩宗曰
夙夜惟寅直哉惟清盖不如是不足以交神人也往祗
爾職尚勉厥修可
　　　栁約太常少卿制
勑記有之班朝治軍涖官行法非禮威嚴不行盖禮雖
治定而後制然治軍之間亦不可廢也朕遭時艱難講
古廵狩而宗廟朝廷征伐軍旅之事凡繫于禮文者非
一則率屬以任其職者可無其人哉具官某性資開敏
學術深醇早勵猷為踐更臺閣比叅議于軍事遽書警
奏殆無虛日雖遇盤根錯節迎刄而解朕用汝嘉肆命
汝進貳于奉常以司賛導朕將觀汝之材而試用之矣
昔祭遵為將雖在軍旅不忘俎豆矧汝以禮為職乎往
祗厥官無忝朕之明命可
　　　程邁除檢正制
勅具官中書門下機要之司給事中舍人皆為其屬然
列於從官各有職守糾駁諷議莫非朝廷大務至文墨
細故叅酌典法督責稽違者又不可以無其人此朕設
檢正以察諸房之事也爾儒學之美吏治之明有稱於
時見於已試踐更中外再至九卿兹用仍其舊職處之
宰屬是為高選其益懋哉可
　　　周頴檢正制
勅具官朕循祖宗之法中書門下合而為一所以省文
書而壹統類也又命設官以糾察諸房之事如古掾屬
列于公府庶使大臣不勞心於細故而専意於機務之
大者非夫明敏練達孰宜任此哉爾儒學之美政事之
能有稱於時見於巳試其由銓選之任俾賛機要之司
往其欽哉毋忝休命可
　　　綦崇禮除中書舍人制
勅西臺出令之原内史賛書之任自昔獨存于三字専
號詞臣于今分押于六曹兼總吏事擇人而授得士為
難宣教郎試起居郎綦某學富本元文兼體要既殫洽
于聞見亦明習于憲章省戸握蘭恬而自適螭坳載筆
動而必書比給札于尚方俾試言于右省落筆而觀者
如堵共驚倚馬之材終篇而紙價頓高深得演綸之體
肆揚成命進陟從班時方屬于艱難朕急圖于賢俊修
飾潤色允資播告之辭獻納論思更佇盡規之益往祗
朕訓無怠厥修可
　　　李釡中書舍人制
勅政事總于西臺詔令掌之内史賞罰黜陟之柄既得
以與聞討論潤色之辭必資于行逺每難是選必得其
人具官經術邃深文詞敏妙儒科發䇿早居多士之先
選部為郎固巳歴年之久比列曲臺之貳浸躋柱史之
聨自密侍于軒墀嘗賛為于名命宜起祠庭之逸進參
法從之華時方屬于艱難朕急圖于英俊致治以得賢
為本當益勵于爾猷鼔衆以出命為先其不匿于朕指
往服予訓亟修厥官可
　　　李公彦中書舍人制
勅西臺出令之原内史賛書之任自昔獨存于三字専
號詞臣于今分押于六曹兼總吏事擇人而授得士為
難具官學富本元文兼體要馳聲場屋早冠上游試藝
詞科復居前列遂預道山校讐之職縱觀䇿府竒異之
書滋博洽于見聞益沈涵于器業比還著位再貳奉常
命給札于尚方俾試言於右省肆揚成命進陟近班時
方屬于艱難朕急圖于賢俊修飾潤色允資播告之辭
獻納論思更佇盡規之益往祗朕訓無怠厥修可
　　　洪擬起居郎制
勑具官某昔孔子作春秋於隠桓之際則彰於哀定之
間則㣲辭雖不同然記事之文不可廢也朕惟艱難以
來史失其職而著作之庭俄空焉撰述之官非左右記
注將孰任其事乎爾儒術資深議論持正横經學省師
表克修執法臺端風節甚峻踐揚之久譽處彌高兹既
御於祥琴宜即還於朝著爾其載筆軒陛言動悉書無
曠厥官使論次者有考焉可
　　　劉範起居舍人制
勅具官朕惟古之王者世有史官君舉必書所以慎言
行昭法式也左史記言右史記事帝王靡不同之頃自
艱難以來典籍或廢而不錄矧官弗備員將孰舉其職
乎爾學問通博質性淳厚嘗冠多士老於郎潛退處祠
庭安恬自得宜還朝序入侍螭坳爾其秉筆而書言動
悉載斯為稱職尚勉之哉可
　　　董逌徽猷閣待制與郡制
勅入持從橐出領藩符惟時邇臣宜膺異數具官某博
學而多識殫見而洽聞誦甘泉之遺儀如指諸掌記南
宫之故事不忘於心早擢秀於士林遂飛英於儒舘荐
更郡寄復嘆郎潜浸陟九卿之聨迺躋二史之列遽以
疾諗丐于外遷宜升次對之班俾遂偃藩之逸往祗朕
命勿替厥修可
　　　湯東野徽猷閣直學士知平江府制
勑分職六卿盖重朝廷之體承流千里式隆屏翰之權
惟内外之勢既殊則名位之實必稱方膺委寄宜渙寵
章具官某器局靖深材資敏劭果藝以達得孔堂從政
之方經術而文繼漢儒飾吏之美荐更事任藹著聲猷
眷兹吳門乃爾舊治頃緣移蹕之務實繄先置之行穎
川願借于冦恂西河欣迎于郭伋俾即貳卿之秩仍紆
太守之章屬議臣之有陳稽舊典而或戾謂創開於近
比非増崇于本朝宜更延閣之班専布名藩之政矧吏
民素遵于條教而關梁方謹于誰何尚悉乃心益觀來
效可
　　　王循友知建康府制
控江山之都會望莫重于陪京撫民卒之浩繁治必資
于良牧非聲猷之素懋曷寵寄之兼隆以爾雅亮不羣
威寛有濟夙播儒紳之譽荐更省闥之華司列東銓嘗
羽儀於禁路承流北固方屏翰于名邦嘉善政之流聞
宜雄藩之就陟任兼留鑰爾典其嚴地有宿兵爾為之
重懋乃藩宣之績體予眷倚之優可
　　　陳邦光移知建康府制
勑朕省方侯甸移蹕近邦惟置器之未安念櫜弓之無
日分屯師旅控扼襟喉爰求侍從之良俾任藩宣之寄
具官某謀議深博材資儁明早潤色于西臺旋鎮臨于
南服比朝行在進陟貳卿輟從荷橐之近班付以朱方
之巨屏惟時建業實古名都據吳會之要衝命相臣而
留撫資爾術畧修彼戎兵宜析左符就更重鎮能通世
務儒者雖樂于有為思濟時危人臣固難于擇事圖稱
朕命益既乃心可
　　　凌唐佐升職知應天府制
勑睢陽要衝宋臺都會實藝祖興王之地乃朕躬纂服
之邦爰擇守臣式隆委寄爾材猷之美風力之強將命
王畿聲績懋著其升華于延閣俾司鑰於留都爾其綏
撫疲民繕修守偹思固吾圉以觀爾成可
　　　李邴知平江府制
勑浙部奥區蘇臺重鎮當三江五湖之㑹多強宗大姓
之家民俗阜蕃食貨滋殖乃眷藩垣之任必資心膂之
臣爰渙茂恩式隆委寄具官某智周而材贍學博而聞
多愷悌足以臨民忠嘉足以謀國徧儀禁路殫論思獻
納之誠入賛政塗有同寅協恭之徳比辭機務均逸祠
庭念王室多事之秋正大臣宣勞之日矧吳門之名郡
欲師帥之得人疇咨于朝肆以命爾朕心朕徳夙惟左
右之親有社有民宜布朝廷之惠撫循良善摧抑豪強
尚既乃心圖稱朕命可
　　　胡舜陟知建康府制
勑昔漢高守闗中光武保河内皆深根固本以制天下
朕念中原雲擾未有旋斾之日惟建康實古帝王所宅
又為仁祖興王之國符朕躬潜邸之名形勝具存亦今
日之闗河也付之守帥可不遴其選哉具官某智畧輻
湊材資儁明事不辭難勇於為義載惟是邦乃江左要
地是用命爾以二千石之重為朕守焉爾其修扞禦之
備勵水陸之師以保長江天塹之險無令敵人侵軼而
已勉迄爾庸圖稱朕命可
　　　葉煥待制知鎮江府制
勑价藩共理允資師帥之良延閣通班尤高次對之選
矧方思於固守宜増重於近邦將圖爾庸肆頒朕命具
官某性資爽邁風力強明荐更藩翰之符雅著循良之
譽官所居而可紀材無施而不宜比輟漕權往分郡寄
朕念朱方之巨屏實居京口之要津宜升邇聨式隆雅
望壅門曲格尚存鐵甕之高墉戰艦艨艟更講水犀之
長技往服厥事益既乃心可
　　　陳邦光知鎮江府制
勑設官分職文昌為政事之源宣化承流刺史居吏民
之表眷予近列方造明廷宜膺柬求式分委寄具官某
風猷英邁智畧深通彬彬徐幹之文纚纚馬周之論
早被非常之遇驟更不次之遷荐析州符屢踰嵗紀逮
來朝於行在俾進陟于貳卿念當戎輅之戒塗尤重朱
方之近屏地隆京口城迫江津惟武偹之未修顧帥臣
之屢易與其持橐簮筆參兹侍從之班孰若繕甲治兵
固我封疆之守躋華延閣作鎮大邦允資材術之長實
出眷懐之厚佇觀來效庸稱茂恩可
　　　胡唐老知鎮江府制
勑朕省方侯甸移蹕近邦惟置器之未安念橐弓之無
日分屯師旅控扼襟喉爰求侍從之良俾任藩宣之寄
具官某材猷敏劭識慮精深早更臺閣之華繼奉麾符
之守蕩平逋冦荐奏膚功遂進陟于近班仍易臨于重
鎮屬樞臣之將命顧幕府之須材載念朱方夙稱京口
適嚴武備已駐大將之鼓旗遴柬帥臣俾總連城之節
制允繄術畧協濟事功尚悉乃心圖稱朕命可
　　　湯東野除待制依舊知平江府制
勅朕躬履至尊遭時多故師徒沸擾宫闈震驚非頼股
肱心膂之臣與夫藩垣屏翰之寄提兵入衛扶義抗章
孰能協濟而戡斯難哉具官某夙藴智謀素懐節義使
華將命風力著聞郡國承流教條孚信比屬勤王之舉
載嘉宣力之勞盡瘁赴功竭忠衛社宜進從班於延閣
復仍舊治於蘇臺用昭慶典之行聿為有功之勸可
　　　李貴遥郡刺史制
勑具官朕命樞筦之臣提兵扞敵軍功爵賞皆决於外
不從中御也剡章來上謂爾嘗有戰多之績而恩典未
稱是用命爾以遥刺之秩以為懋功之勸朕惟爾方執
干戈備戎行而強敵之侵暴未巳是汝立功名取富貴
之日也疇昔之勞賞既厚矣方來之効爾其圖之可
　　　薛慶武功大夫忠州刺史制
勑上㳺之地素號繁庶比經外㓂民物凋殘而吏或拘
於文法不能為戰守之方爾乃糾率兵民繕修備禦措
畫有緒忠義可嘉其峻陟於武階仍遥分於郡刺併以
命爾是為優恩尚既乃心益圖來效可
　　　劉洪道知明州制
勑朕惟四明奥區西限重江東奄左海在承平之時號為
無事比因外敵馮陵移蹕於此事叢人衆供億蕭然非有
文武智術者不足以勝守臣之職也具官躬應務之材懐
御衆之畧頃守東秦屢摧強敵提兵逺渉紀律甚明山濤
暗合孫呉之言充國習知夷虜之事今干戈未定州縣多
虞爾其式遏冦虐惠綏黎元固城守明斥堠以制勝於
未形則所賴以為安者非特爾一邦而已可不勉哉
　　　程邁集英殿修撰知福州制
勑具官福在東南為一都會俗兼甌粤之舊地有山谿
之險師帥之任豈不慎選哉爾以儒術之美政事之材
中外踐更譽處休顯比持使節往按列城宜躋論譔之
華資俾任藩宣之重寄外敵侵迫南土震驚其修扞禦
之方布撫綏之政庶臻嘉靖式寛顧憂可
　　　權邦彦起復依舊知江州制
勑移孝為忠乃盡人臣之節斷恩以義盍先戎事之憂
我圖共理之良式舉奪情之典具官材為世用仕以學
優智名得之勇功文事兼其武備早更華序旋鎮邊陲
既委贄以造朝實毀家而殉國方賴干城之略遽興陟
岵之悲朕惟墨以臨戎晉侯能達禮之變絰而從政閔
子得事君之宜俾節抑於苴麻亟親臨於金革允資千
里之寄靡待十旬之淹王事不以家辭魯史著為明訓
長吏難以憂去漢法載其舊章勉迄爾庸思稱朕命
可
　　　曲端知渭州制
勑陜右奥區平涼古郡統制夷落表裏闗河宜得爪牙
之臣往任藩垣之寄具官材資宏毅智略深沈學通玉
帳之竒氣禀金方之勁早共武服屢積戰功比統率於
西師以緝綏於陜服朕念闗中之險固實為天下之本根
士馬精強歌謡慷慨稍失藩籬之守半為虵豕之場宜
糾合於隣邦力恢復於列郡自頃連帥之職靡親行陣
之臨方時多虞豈遑自逸凡今警急之報尚何文法之
拘援桴鼓以徂征冀旌旗之改色永清全雍以濟我師
其益勵於壯猷用欽承於逺御可
　　　趙令􁆥起復黄州制
勑具官列城共理國之藩垣要絰從宜理有權變方遭
時之右武斯以義而斷恩爾頃執親喪乃辭王事顧黄
陂之支郡亦淮右之要津欲扞侵凌當圖備豫宜服晉
侯之墨往分漢守之符勉修厥官思固吾圉可
　　　又直龍圖依前知黄州制
勑具官昔唐天寶之際張巡許逺守睢陽身殞而名傳
薛愿守淮陽城全而事不顯杜牧乃有良臣不如忠臣
之論頃自擾攘以來敵國内侵冦盜充斥二千石能保
其城郭者鮮矣爾以宗室子任符竹之寄忠勇自奮偹
禦有方身被重傷誓以固守保全城壘民賴以安乃俾
進直河圖以為爾寵所以勸良臣也尚勉之哉聿觀後
效可
　　　晁公為直秘閣知台州制
勑朕惟東粤之壤民物康阜凡在守臣尤加遴擇爾雍
容文雅譽處甚休進直中祕之嚴往蒞名邦之寄有民
有社尚勉之哉可
　　　謝克家徽猷閣學士知泉州制
勑設官分職文昌為政事之原宣化承流刺史乃吏民
之表匪時賢徳曷稱選掄具官造道深醇秉心端亮既
孜孜而奉國每惓惓而納忠上庠居師儒之官西省聨
諫諍之列遂徧更於華要旋出殿於藩垣召自南邦進
躋八座方資辰告乃以疾辭升延閣之崇資鎮温陵之
巨屏宣揚惠澤撫字逺民尚既爾心圖稱朕命可
　　　宋彦通待制知筠州制
勑承平之世朝廷尊榮人樂仕進則所重在内多事之
日州郡閒暇人思逺去則所重在外昔人或起登仙之
羨或恨得地之晩也具官材資敏達識慮精深列職郎
曹聲猷克茂司刑卿寺讞議惟明奉使節而出疆屬戎
車之在境能達國命式遄其歸俾仍延閣之班往蒞一
邦之寄爾其布宣惠澤撫字逺民無以暇逸自居是為
稱職可
　　　李鄴待制知越州制
勑(上詞/同)具官材猷敏達識慮精深素懐忠義之心習知
邉鄙之事宣和之季亭堠弛嚴方萬騎之濟河以單車
而出境未明信誓復應詔音慨然請行載馳使傳能達
國命式遄其歸俾仍延閣之班往蒞大邦之寄廣宣惠
澤鎮撫列城無以暇逸自居是為稱職可
　　　商守拙知筠州制
勑次對西清持從臣之橐承流列郡分刺史之符爰眷
賢勞肆頒朕命具官禔身無咎秉徳有常既砥礪於材
猷亦明習於文法比繇廷尉進貳秋官屬就領於真祠
俾刋修於挈令力祈外補蓋亦重違其綰郡章俾從爾
志宜布朝廷之惠往安閭里之民可
　　　許中知桂州制
勑具官桂林大邦湘南都會師帥之任尤難其人爾博
涉藝文通達吏治校讎儒舘多所見聞踐歴郎曹已稱
彊敏兹承流於江表乃聞問於朝廷其升延閣之華資
俾鎮南荒之巨屏自昔夷獠之俗每患於難安惟時方
面之臣必先於無擾服我明訓往其欽哉可
　　　林遹待制知福州制
勑東甌故區福唐都會旁連百粤兼總七閩在治安之
時鎮臨為重當擾攘之際撫馭尤難宜擇近臣往分委
寄具官材猷通敏學術淹該以文章成名居多傑思用
儒雅飾吏藹著能聲比殫潤色之勞願就詞廷之選朕
念南方之巨屏荐更赤子之弄兵溪山阻深民俗剽悍
思得賢守安而治之惟爾久在里閭身習知其情偽嘗
持使節下亦服其教條宜剖左符往諭朕指尚圖來效
庸稱朕恩可
　　　栁約直龍圖閣知吉州制
勑朕惟吳越之壤民物阜蕃凡在守臣尤加遴選爾儒
學吏能見稱於世踐更臺省貳于奉常乃俾直河圖付
以郡寄朕擇人共理之意厚矣其茂承之可
　　　范致虛知鼎州制
朕惟式遏冦虐康濟艱難當饋興嗟豈必借賢於異代
若古有訓亦惟圖任於舊人眷兹師帥重權宜畀廟堂
夙望爾智博而材贍文麗而學優守節不渝嘗聞汲黯
之好直因時或異遂見徐公之有常協賛機衡斯謀必
告荐臨方面靡勞弗宣兹趣召於選陬俾來朝於行在
徳與年而彌劭志雖窮而益堅還秘殿之華資以彰體
貌領殊庭之舘御庸便咨詢迺慷慨以有陳願馳驅而
自効惟荆楚之奥壤實夷獠之與鄰方賴老成重煩鎮
撫杜詩在外乃心不忘乎朝廷申伯于蕃王室允資其
屏翰往祗朕命尚逺乃猷可
　　　李釡待制知筠州制
勑次對西清持從臣之橐承流列郡分刺史之符諒匪
時髦曷膺寵數具官文兼體要學富本原早居多士之
先寖為當世之用惟踐敭而滋久顧譽處以彌休比擢
置于西垣俾典司于外制而乃固形辭避至於再三其
班延閣之華往蒞名邦之寄宣揚惠澤撫字逺民尚悉
乃心圖稱朕命可
　　　季陵復待制知温州制
勑朕惟浙東之壤民物阜康凡在守臣尤加遴擇具官
文辭典麗經術深醇早奮勵於材猷久踐更於臺閣守
官柱史夙推載筆之辭書命掖垣深得代言之體眷永
嘉之支郡實負海之名邦時屬多虞允為寄重宜還次
對之秩往奉藩宣之行爾其扞禦侵凌消弭盜賊俾爾
四封之内自臻比屋之安尚悉乃心圖稱朕命可
　　　董逌知信州制
勑次對西清持從臣之橐承流列郡分刺史之符諒匪
時髦孰膺寵數具官材猷博敏學問淹該出典藩垣惠
昭民譽入更省寺望著朝端宜陟近班俾膺郡寄往繼
循良之治廣宣徳意之孚可
　　　連南夫知饒州制
勑名藩巨鎮在全盛之日並列於方維通邑大郡自艱
難以來半罹於兵革凡兹易地而處必曰度時之宜靡
有重輕式均委寄具官風猷凝粹學術深醇早擢殊科
遂躋儒舘逮專對於絶域旋聨華於從班出守淮邦閭
里有安居之適奉迎戎輅儲峙無告乏之憂載念爾勞
易臨便郡朕惟黄覇之治稱於潁川公綽之材優於趙
魏往祗休命益究爾能可
　　　劉洪道知楚州制
勑朕惟敵國内侵兵無寜嵗冦攘競擾民靡奠居念齊
魯之邦巳悉罹於塗炭惟淮楚之壤當益固於藩籬爰
得能臣俾膺郡寄具官猷為敏達學術詳明早踐儒林
寖躋郎選向結倚廬之戚適當戎事之興乃析左符俾
守爾土智足摧夫強敵材堪制夫勁兵方屬盛秋就分
近屏眷兹望郡俯控長川是謂可為之時矧曰必爭之
地淮甸既倚之為輕重江呉亦視之以安危尚悉乃心
思固吾圉可
　　　張汝舟除直顯謨閣依舊知明州制
勑具官國家肇建延閣以奉祖宗謨訓翬飛跂翼列于
西清乃俾搢紳之士寓直其間以為儒者之高選部使
者二千石有治理効輙畀以美名所以示勸也爾儒學
吏事有稱于時頃自臺僚出分符竹鄞江之政亦及朞
年治行有聞辦事不擾進躋華職用奬爾勞増秩賜金
無愧於古盍思報稱尚勉之哉可
欽定四庫全書
　大隱集巻三　　　　　宋　李正民　撰
　　制
　　　劉珏權知三省樞密院使制
勅朕遭時艱難法古巡狩念長樂六宫之衆必安處于
善邦惟百司庶府之繁難久稽于常務思講變通之䇿
預圖忽眇之幾欲寄朝綱式資時傑具官性資忠厚識
度詳明行已過乎古人言有補於當世徧更兩省殫獻
可替否之忠進總三銓著激濁揚清之譽朕惟江表之
寄實均廊廟之權思得老成共釐邦采矧踐揚於臺閣
仍久習於憲章特陞祕殿之華資俾視政塗之寵數載
隆衆望允出朕懷奉東朝之尊宜益嚴於羽衛總行臺
之政當躬治于文書時乃之休寛予憂顧可
　　　滕康權知三省樞密院制
勅(上詞/同)具官材堪大受學富多聞厚德足以鎮浮懿文
足以華國徧儀禁路殫獻可替否之忠入贊樞廷有厭
難折衝之畧比分江表之寄共持廊廟之權念久服於
股肱實備昭於悃愊載隆柄任允出朕懷奉東朝之尊
宜益嚴於羽衛總行臺之政當躬治於文書時乃之休
寛子憂顧可
　　　張守簽書樞密院制
勅天下之兵至衆操柄必在於朝廷堂上之竒無窮勝
算莫先於樽俎朕紹承令緒思濟多艱念匈奴之日驕
歎得臣之猶在爰圖髦傑入贊樞機具官靖深而能謀
端方而不撓智足以知當世之取舍學足以造古人之
淵源久總臺綱實參國論逺矣君子之慮利哉仁人之
言磨涅不能磷緇剛柔無所吐茹屬樞廷之虚位眷詞
禁之得賢與其因筆墨以成文發予號令曷若運帷幄
以決勝修我戎兵特躋祕殿之名兼峻文階之序進聨
宥密協濟事功噫上兵伐謀靡待干戈之用真儒無敵
允資徳義之修尚逺乃猷圖稱朕命可
　　　陳思恭轉遥郡團練使制
勅具官周官司勲之職凡賞無常輕重眎功朕於勤王
之賞已加厚矣其有拘於彞制而未盡者豈所以示勸
哉爾見義敢為臨機必斷移檄以令近郡率師而當戎
行已進陟於武階仍遥陞於郡寄益殫忠藎圖報恩榮
可
　　　俞儋遥郡團練使制
勅具官出納之吝謂之有司然必得其人乃可以舉職
也以爾材力掌吾外府之事而究心夙夜克修厥官㑹
課當遷旣有常法俾尚仍於舊貫特升秩於州團益勵
爾為圖稱朕命可
　　　劉鍾贈團練使制
勅殉羲忘生乃見忠臣之節捐軀扞敵宜膺國典之褒
具官早服戎行克宣勇力冒鋒鏑而弗顧履行陳以無
前勢旣屈於豺狼身遂膏於原野載嘉爾烈深厪朕懷
特陞左武之階仍領遥團之寄庶幾英爽尚克欽承可
　　　胡舜陟水軍措置使制
勅肄習舟師屢更使任未見久長之䇿已當危急之秋
宜得其人俾司厥亊具官材猷敏給識慮精深振職臺
端風采行於百辟承流方面威望著於列城三載服勞
羣盜屏迹比覽奏封之來上深嘉論議之堅明更畀使
權旋頒召節載念戈船之利實防天塹之津謂爾智之
有餘騐爾能於已試歴選在服莫如汝諧仍延閣之近
班總水犀之長技往祇朕命益究乃心可
　　　王羲叔水軍措置副使制
勅朕式遏寇虐經營四方少安警蹕之行周覽江山之
勝俾修守備當擇其人具官識慮精深猷為敏達著君
卿行能之美實山東禮義之家早歴郎曹遂躋禁從久
辭著位退處燕閒朕肄習舟師屢更使任未見久長之
䇿已當危急之秋歴選於朝肆以命爾總水犀之節制
扞天塹之要津其旣乃心亟圖厥事可
　　　杜充宣撫使制
勅安强成道徳之威莫先於正本折衝在精神之運尤
貴於擇人朕遭時艱難法古巡狩暫駐江左式遏寇攘
方倚用於耆英往控臨於淮甸宜正使名之重以光閫
寄之雄具官莊重而淵深剛方而宏毅厚徳有鎭時之
望沉謀燭先事之機比守兩都盡消羣盜吳漢隱若敵
國民賴以安李勣賢於長城寇莫能犯輟司留鑰入贊
籌帷逮來對於便朝實副懷於虚佇人皆欣見其風采
朕亦深挹其謀謨兹屬盛秋當嚴武備仍總樞機之柄
亟驅徒御之行增重使權益隆節制式符衆望庸示眷
懷噫光弼之號令一新旌旗改色萬福之威聲夙著草
木知名往勵壯猷圖稱休命可
　　　周望宣撫使制
勅決勝千里允資帷幄之謀宣力四方必賴股肱之助
眷予樞輔總國兵機思逺振於軍容俾暫將於使指具
官中正不撓宏毅敢為郤縠旣説於詩書翁歸兼備於
文武單車出使屢通鄰國之情十乘前驅實仗元戎之
畧旣克平於逋寇益增重於威名遂躋常伯之聨進陟
中樞之峻朕念江漢上㳺之地是為荆楚四戰之郊宜
乘軺傳以按臨悉總連城之節制擊楫而濟祖逖奮威
於中原抵几以行公瑾收勲於赤壁聿臻綏靖式佇旋
歸可
　　　宋輝直龍圖閣發運副使制
勅朕惟江淮六路財賦之淵藪而發運使副實總治之
自外敵馮陵移駐江左仰給調度視平日為多而懋遷
有無於一時為急欲任厥事可不惟其人哉爾材力强
敏心計精明事不辭難所臨必最舳艫應募則千艘畢
集轉輸浮海則萬斛安濟已試之效卓然可觀是用命
爾進直河圖以總東南之漕計爾其究心乃事濟時多
艱益著爾勞思稱朕命可
　　　李承造兩浙轉運使制
勅朕惟吳越之壤民物阜康惟玆戎輅巡幸之時尤重
外臺轉漕之寄爾才資明敏智畧周通比由宰士之聨
往涖名城之守(以下原/本缺)
　　　成大亨直祕閣兩浙轉運使制
勅具官外臺轉漕之權淛部富實之境衣冠避地流寓
為多警蹕省方仰給者衆孰膺遴選宜得能臣爾早涉
藝文尤通吏治久服勞於州縣旣擢位於郎曹譽處彌
休安恬自得俾直圖書之府往臨吳越之區非威望不
足以厭服姦萌非清裁不足以表率羣吏貢賦無追科
之擾關梁有捍禦之方往體訓言是為稱職可
　　　蘇恪廣東轉運使制
勅朕惟五嶺之南去朝廷遠甚官多假版吏縁為姦思
得忠信之臣往將使指爾材猷明敏列職郎曹服采惟
勤聞譽休顯持節南粤宜為朕行使民情上聞惠澤下
究斯為稱職尚勉之哉可
　　　姜仲謙起復湖北轉運使制
勅人子執親之喪三年不從政然金革之事無避也朕
屬時艱難思與四方之士共圖康功可不變禮以從宜
哉爾風力强明材猷敏濟荐更使指咸以能聞比以苴
衰乃辭王事朕惟荆湖之沃壤實連江海之上㳺控扼
輸將于今為重宜起倚廬之戚往持漕運之權其旣乃
心亟圖厥事可
　　　上官愔除直祕閣京畿運副制
勅具官昔榮夷公好專利而王悦之芮良夫知王室之
將卑以為王人者導利而布之上下者也而或專之其
害多矣朕念掌財計之臣務以聚斂趣辦或者取羨餘
以市恩其能捐横斂恤民隱為朝廷布仁義之澤者幾
希爾將漕王畿論事有體乃能奉朕寛恤元元之意丐
罷苛擾刻剥之令於用度殫屈之時朕甚嘉之其升延
閣之班仍正使名之重將以風厲四方使刻削之風丕
變而吾凋瘵之民庶乎少休息矣清資顯秩於爾何愛
焉可
　　　張徵知江州充江南東路制置使制
勅潯陽古郡據上流之地在東晉時號為重鎭非宿望
大臣不以居之朕今時巡江左式遏寇攘繕甲治兵以
張軍勢匪我舊輔孰付帥權具官風格方嚴器宇渾厚
代言西掖潤色居多執憲中司糾彈甚峻逮兹南渡進
總右綱方賴協恭之誠遽陳均逸之請朕命四鄰之舊
任重股肱矧兹多難之辰憂深屏翰爰分符竹之寄俾
捍江湖之衝加畀使名庸示眷倚欽予時命益勵逺猷
可
　　　中大夫起居舍人趙綸除右文殿修撰知慶元
　　　　府兼沿海制置副使制
千里曰畿莫重甬東之鎭八命作牧爰咨螭右之英論
撰通班藩宣示寵具官某才猷閎碩徳望峻清正直靖
共確乎有守進退出處付之無心自疇庸於外臺肆陟
明於武監豸冠正色糾察官邪鯁論犯顔維持國是身
方居於要劇志每尚於清髙侍立記言引之自近直前
奏事深所願聞厥今四明視漢三輔惟制閫有營壘甲
兵之衆惟相卿有衣冠閥閲之多乃睠老成是資鎭撫
徳威逺暨自令瀚海之無波聲迹相聞尚冀京師之䝉
福式稱予選益懋爾庸可
　　　劉舜文防禦使制
勅朕遏冦虐以綏疲瘵之民厚爵賞以勸忠勤之士覽
奇功之來上宜異等以疏恩具官久踐戎行克共武服
屢底戰多之最荐膺懋賞之褒威名旣立于淮邦績效
未書於盟府爰正有司之誤載酬馬柵之功增重使名
用昭禦侮往祇朕命益勵爾庸可
　　　喬仲福左武大夫遥郡防禦使制
勅朕躬履至尊遭時多故孽臣騷擾反易天常實賴熊
羆之士不二心之臣糾合戮力克清大憝肆頒國典用
答殊功具官拳勇有聞忠誠自許荐更武服屢奏膚功
比屬勤王之行實嘉宣力之著躬率虎士先驅顔行宜
仍左武之班進領禦戎之寄兹為異數益勵壯猷可
　　　王罕贈觀察使制
勅徇義忘生乃見忠臣之節捐軀扞敵宜膺國典之褒
具官某久服周行克宣武力頃總戎於畿右適遇敵於
淮西授兵登陴旣勵三軍之氣䝉楯負羽孰當强敵之
鋒孤堅不支摧陷以歿載嘉爾烈深䀌朕懷俾遥領於
廉車仍就升於顯秩併隆恩典用慰存亡想爾冥靈欽
予休命可
　　　賈讜換觀察使制
勅君臣之義險夷當秉一心立國之方文武固無二道
適圖守備宜越常規具官某風力强明材猷敏劭早聨
儒服亟踐周行浸躋華近之班屢典劇繁之寄比繇廬
次畀以使權扞天塹之要津總水犀之節制輟以從橐
易處廉車其躬屬於戎鞬以總臨於戰艦往祇朕命益
旣乃心可
　　　奉聖㫖内侍鄭諶恬退自守不妄干進特除和
　　　　州觀察使制
昔者先王以徳詔爵以為兩者皆天下之達尊必惟其
人而後稱君唯曰天命臣唯曰徳賞則上下不敢以輕
而民服具官某恬於勢利不妄進取夫以左右近習之
臣而有廉節自喜之行固朕之所嘉予也陟汝廉車以
勸在位使汝徳稱其服而人浮於食也不亦於汝安乎
可
　　　皇兄沂州防禦使權主奉吳王祭祀多才磨勘
　　　　轉明州觀察使制
勅朕崇長宗支以綿帝繫髙爵厚祿宜與共之而猶計
歲課勞循次而進所以昭至公謹成憲也具官某信厚
以為質靖共以自將入不恃家人之恩而出無違闕庭
之禮况以尊屬于今幾人則徑陟廉車云誰不可而必
中有司之度積十年然後進之豈朕有所愛哉然而身
無吏事之責秩比法從之崇其視匪躬盡瘁沒齒下僚
者又何其幸也宜對殊渥無忝所生可
　　　湯東野降官制
勅刑辟所繫雖有司存州郡之權悉歸長吏倘容越逸
難逭譴訶具官頃以材能躋以侍從惟兹警蹕巡幸之
地實同輦轂浩穰之區頼爾强明俾之兼治囚徒縱脱
實典獄之瘝官譏察闊疎乃自陳其曠職用示防奸之
戒聊從降秩之科往既乃心益圖來效可
　　　田思邁襲封溪洞都誓首制
勅春秋列潞子之爵許其慕中夏也爾父世守邊隅克
謹侯度剡章來上以老自陳溪山故封俾爾承襲爾其
敬念忠孝之義永為封疆之臣無忝乃父之訓以欽服
朕命尚其勉哉可
　　　周離蕚直祕閣轉運判官制
勅具官朕惟仁祖時尤重東南漕路漕運之職乃命施
昌言許元為之使又命馬遵為判官三人者其才足以
相濟能叶于厥賦是時人不告勞而財賦充足朕甚嘉
之以爾學問甚富材力有餘早踐郎曹嘗升柱史比列
地官之屬允資心計之良宜直秘嚴往圖邦用能通世
務儒者雖樂於有為思濟時危人臣固難於擇事佇觀
成效無愧前修可
　　　董逌贈官制
勅朕待遇臣工務全終始遽起淪亡之嘆可無褒贈之
恩具官早負時名亟躋儒館嗜學至老而不厭所聞旣
博而愈精未嘗枉道以徇人故每進寸而退尺晚記言
於柱史浸聨華於從班方俾分符俄聞易簀宜優加於
卹典仍峻陟於文階庸示䀌傷併推餘澤尚其靈爽歆
此寵休可
　　　徐處仁贈官制
勅秉鈞當軸嘗宣力於邦家隱卒崇終宜疏恩於泉壤
乃眷我朝之舊弼未膺身後之餘榮厥有典常式隆著
位具官忠厚廉正靖深簡夷學造古人之方材周當世
之務徧儀禁路兼嚴樂侍從之能屢典藩符擅龔黄政
事之美靖康有作寇難方滋首擢冠於機衡遂再安於
龜鼎總領衆職已聞魏相之有聲鎭撫四夷方賴陳平
之多智懇辭魁柄退處祠庭遽興憗遺之悲莫逮親臨
之禮爾孤有請令徳未忘升特進之崇階示褒賢之異
數庶幾英爽尚克歆承可
　　　沈思贈官制
勅朕待遇臣鄰務全終始遽起淪亡之嘆可無憫惻之
恩具官夙勵材猷浸躋華近代言西掖早殫潤色之勞
均逸琳宫自得燕閒之適稍淹歲序未究設施顧逝川
之弗留嗟易簀之何及宜加卹典厥有彞章俾超進於
文階用增光於幽穸靈而未冺尚克欽承可
　　　魏憲贈父制
勅朕躬執珪幣祇見郊丘逮釐事之告成肆湛恩之漙
及眷予近列宜有寵章迺推本於所親用追榮其先世
具官父某躬懷徳義性服典常沈于下僚未究逺業丕
顯子孫之餘慶遂為富貴之大家服在邇臣實汝賢嗣
荐舉褒揚之典已躋通顯之班屬禋祀之肇修乃弟昆
之有請載遷峻秩用賁幽扃尚想冥靈欽承休命可
　　　贈母制
勅朕躬執珪幣祗見郊丘逮釐事之告成肆湛恩之溥
及眷予近列宜有寵章迺推本於所親用追榮其先世
具官母某氏秉心淑慎迪徳溫恭宜其家人克昌厥後
丕顯子孫之餘慶遂為富貴之大家服在邇僚實汝賢
嗣荐舉褒揚之典已膺休顯之稱禋祀肇修弟昆有請
載錫小君之號俾開名郡之封尚想冥靈欽承休命可
　　　封妻制
勅朕纂紹丕圖欲修禋祀舉三歲之大典以初為常施
四海之湛恩無逺弗届眷予近列宜有寵章肆推家室
之榮以示閨門之慶具官妻某氏溫恭淑愼柔閒靜專
生于名門來嬪令族輔佐君子克勤厥家早開石窌之
封已侈褕衣之貴載疏國典式示朕恩往修中饋之恭
更勸南山之義欽予時命永建乃家可
　　　鄭樞密封贈曾祖制
勅古者公卿大夫皆有廟以祀其先而視名位之髙下
為多寡今朕推褒崇之典以觀在列亦因爵秩之隆殺
以差逺近惟執政大臣迺得追榮其三世則待遇之禮
亦云厚矣具官曾祖某積徳累行晦于邱園流澤之長鍾
於後裔贊我樞府惟爾曾孫遭時艱難能任重大兹屬
延登之始宜疏休顯之恩超進文階以為爾寵靈而有
識尚鑒之哉可
　　　贈曾祖母制
勅婦人正位乎内有全德懿行之美無以自表暴於世
惟其宗族之盛子孫之賢有聞于時浸以昌大雖乃祖
乃父積累之慶抑其内徳之茂葢有助焉具官某曾祖
母某氏柔閒靜專克配君子宜其家室胥及逸勤流澤
之長克昌厥後贊我樞府惟爾曾孫遭時艱難能任重
大兹屬延登之始啟以大邦之封靈而有知尚克歆享
可
　　　贈祖制
勅傳稱商俗尚神説者或譏焉然盤庚之遷都告其羣
臣以災祥禍福之降未嘗不以乃祖乃父為言則廟祀
之禮褒封之典歴世修而兼用之豈特為虚文而已哉
具官祖某潛徳弗耀積善彌彰行義之修稱于鄉黨厥
躬弗有施及後昆惟爾賢孫贊我樞府兹屬延登之始
併疏褒顯之恩超進文階用光窀穸靈而有識尚克欽
承可
　　　贈祖母制
勅自秦漢以來婦人或裂郡縣以稱君湯沐之奉與列
侯比近歲分八等之封以易郡邑之號雖曰彌文葢亦
美稱也以為閨門之寵光實兼古今之令典具官祖母
某氏溫恭淑慎宜其家人婦徳之良稱於宗黨厥躬弗
有施及後昆惟爾賢孫贊我樞府兹屬延登之始併疏
褒顯之恩啟封大邦用光窀穸靈而有識尚克欽承可
　　　贈父制
勅古者子為大夫父為士則祭以大夫而服以士蓋服
不敢以子之貴而加於父也今之士族子貴且顯矣父
之爵秩或弗至焉則非所以慰其心此朕推褒封之典
以及其先有不宜緩者也具官父某躬秉徳義性服典
常流澤之深施于後裔惟爾賢子贊我樞庭禦侮折衝
方資廟算顯親報德式稱孝思超進宫師以錫爾寵丕
昭有後之慶蔚為窀穸之光冥漠有知尚其歆享可
　　　贈母制
勅人子之於親雖三牲之養未足以為孝惟立身行道
揚名於後世以顯父母於是為至然自彤管女史之職
廢而純德懿行之美不傳於時惟觀其子之賢世昌以
大則母之徳可知矣是可無褒顯之恩哉具官母某氏
溫恭淑愼克勤厥家輔佐嚴君乃有賢子贊我樞府為
時名臣爰於試用之初併舉疏封之典俾開名郡加賁
重泉冥漠有知尚其歆享可
　　　封妻制
勅夫貴於朝妻榮於室古之義也然執政大臣方盡瘁
於國事而家事有弗及知焉矧當艱難之時類皆以一
身從朕於干戈之際則壼内之寄必有賢徳之助可無
褒異之典哉具官妻某氏柔惠溫良克佐君子贊我樞
府為時名臣爰於登用之初併舉疏封之典乃啟大郡
以為爾榮尚祗服於寵光益克羞於饋祀可
　　　王參政贈曾祖制
勅朕惟王氏逺有譜系而望出太原瑯琊者遂獨盛於
天下自秦漢以來世為將相大家淮水之占尤盛於東
晉逮我國朝凡元功宿將多其苗裔雖受姓命名或不
同然其源流之盛逺矣具官曾祖秦國正懿之孫鄭國
恭肅之子鍾英令族為時聞人質儉自將弗流於驕侈
剛介特立靡惰於燕閒垂訓義方乃有賢子名繼登於
科甲已安享於壽康雖躋環衛之官未究清芬之選參
吾大政實爾曾孫爰於登用之初誕舉褒崇之典正位
宫保光賁泉扄以彰積善之家以示君子之澤庶幾英
爽服此寵休可
　　　贈曾祖母制
勅朕惟唐室之制宰輔封贈不過其父故權徳輿自東
都改葬其先始求贈祖以五品之秩亦未嘗極保傅之
位也國朝加禮大臣務隆恩典名器之大必上及於三
世褕翟之貴亦光施於有家待遇之意可謂厚矣具官
曾祖母某氏柔閒靜專溫恭淑愼生於貴族來嬪大家
風行閨壼之間惠浹宗姻之黨乃生賢子子又有孫為
吾政事之臣事朕艱難之日國方圖於協濟爾宜極於
褒榮特開名郡之封載錫小君之號庶幾冥漠服此寵
休可
　　　贈祖制
勅昔漢世祖中興不以功臣任事故髙秩厚禮允答元
功峻文深憲責成吏職於是鄧禹教授諸子各守一藝
賈復之徒並摽甲兵崇儒學然後守成之業茂焉國朝
修文偃武元功宿將皆教子孫以詩書而鴻儒碩學之
士接武于朝者衆矣矧其流澤之長世昌以大是可無
褒異之恩哉具官祖承勲門之後蹈儒者之風下帷潛
心講誦大業躬稟義方之訓顯登甲乙之科受知公卿
宜居館閣黄香博士之舉當接武於俊遊祁奚内舉之
親終引嫌而補外屈臨别乘旋剖左符弗有於身慶鍾
厥後參吾大政實爾聞孫爰於登用之初誕舉褒崇之
典東宫三少位極顯榮聿為窀穸之光丕顯子孫之慶
靈而有識尚或欽承可
　　　贈祖母皇甫氏制
勅婦人正位乎内雖有全德懿行之美無自表暴於世
惟觀其子孫之賢浸以昌大雖乃祖父積累之慶而内
徳之茂葢有助焉具官祖母某氏秉柔懿之姿躬婉娩
之行生於貴族來嬪大家有士而良服采朝列流澤浸
逺積善彌彰惟爾賢孫參吾大政國方資於協濟爾宜
極於褒榮俾開名郡之封載錫小君之號靈而有識尚
或欽承可
　　　贈祖母韓氏制
勅(上詞/同前)具官祖母某氏秉柔懿之姿躬婉娩之行生於
貴族來嬪大家被賢王訓育之恩著婦徳慈祥之譽均
一之美旣顯饋祀之職惟恭克勤厥家以相君子流澤
浸逺積善彌彰(下詞/同前)
　　　贈祖母來氏制
勅(上詞/同)具官祖母某氏躬淑慎之姿服組紃之事克嫓
君子勤於厥家裴秀之譽早聞王符之書既顯訓於賢
息罔有逸言未開石窌之封毎結寒泉之念躋華近列
惟爾有孫早推天支就傅之恩允愜前人追封之志始
頒恩典未極褒崇兹進服於政塗方参毗於國論乃即
登延之始併推加贈之文升榮號於小君啟新封於名
郡靈而有識尚克欽承可
　　　贈父制
勅昔漢張湯杜周並起文墨小吏致位三公皆有賢子
德器自過繼踵将相遂為世家史臣乃謂元功儒林之
後莫之能及然自我國家奄有區夏宗工名臣軒冕相
承大抵皆元功儒林之後豈遽不及文墨吏哉具官父
某嗜學弗厭執德不囬仲舒究天人之原晁錯明國家
之體雖沈英於州縣乃馳譽於朝廷甞被名卿之薦論
莫遂讜言之訪對厥躬弗有施及後人以文學嗣其家
聲以材德進為時輔參預大政康濟多艱爰於登用之
初誕舉褒封之典式揚先德進位宫師以彰積善之符
以顯儒家之慶英靈未冺休命其承可
　　　贈母制
勅古者君子之仕也三釡及親則足以樂至於千鍾弗
洎則其心悲葢父母之德欲報罔極已則富貴而親弗
逮焉此人情之所甚戚也宜有褒崇之恩以慰霜露之
感具官母某氏秉賢淑之姿躬婉娩之行動不違於矩
矱性自樂於組紃生於名門來嬪甲族愛子益嚴於慈
訓趨庭弗假於義方是徵令息之賢早著上庠之譽徧
儀禁路為時名臣參華政事之聨實朕股肱之輔登用
兹始恩典併加式彰聖善之規特錫小君之號啟封名
郡增賁重泉尚想冥靈欽承休命可
　　　贈故妻制
勅邦君之妻各因其國而稱曰夫人古也未嘗裂郡縣
以表之自秦漢以來湯沐之奉與列侯比至於金印紫
綬文軒丹轂顯於當世葢所以寵勸臣下者如此雖曰
彌文亦不可廢也朕兼歴代之制以修褒封之典則燕
及其私庭者顧不厚哉具官妻某氏溫恭淑愼嚴恪靜
專克勤厥家以相夫子降年不永弗逮顯榮宜疏名郡
之封載錫小君之號副之鈿軸賁于泉扄尚想冥靈欽
予休命可
　　　封妻制
勅朕嘗觀召南之化始於諸侯大夫之妻修德循禮不
失法度其效見於人倫旣正朝廷旣治夫形於國者如
此則施諸家者其勤亦至矣今吾政事之臣修身齊家
以致禄位則盥饋在中必有其助是可無褒顯之恩哉
具官妻某氏柔明淑懿婉娩靜莊生于名門來嬪令族
輔相君子為時良臣參華機務之聨實朕股肱之佐方
亟圖於王事靡暇及於私家壼則具修繄爾内助載錫
小君之號俾開名郡之封永保寵榮稱予休命可
　　　劉棐復官制
勅具官數赦者古人之德宥罪者君子之仁朕臨御以
來殊恩屢下矧方隆於郡寄宜一洗於刑書爾頃坐愆
違法當禠秩旣荐更於肆眚盍悉復於故官尚謹厥修
勿以為幸可
　　　蘭整復官制
勅朕祗見圓丘肆頒大賚赦過宥罪咸與惟新施惠行
仁無逺弗屆矧方共於武服宜一洗於丹書具官久歴
邊陲屢膺任使頃上太原之奏有虧石建之恭降領廉
車已更霈澤其復使名之舊以昭慶典之行往服恩榮
益思祗慎可
　　　李釡轉官致仕制
勅告老而閔煩若古之明訓以疾而謝事近代之通規
眷予邇臣宜加恩典具官名生於實行顧於言早冠儒
科浸階膴仕馮唐潛於郎署仲舒老於膠西比疇夙望
之孚擢掌贊書之重乃陳疾疚願丐麾符方躋次對之
班遽上退休之請勉從爾志敘進文階式寵其歸往欽
朕命可
　　　曹昱轉官致仕制
勅告老而閔煩若古之明訓以疾而謝事近代之通規
眷予邇臣宜加恩典具官持身愿慤迪徳端良出於鼎
甲之門自勵材猷之美荐更任使進陟近班遽上封章
願還印綬其勉從於雅志仍增秩於崇階以彰止足之
風以示歸休之寵欽予時命益介壽康可
　　　韓儼加職制
勅雲夢之間復為支郡自頃寇攘屢擾二千石能保其
封疆亦已難矣爾以材猷往膺郡寄撫循疲瘵逮此朞
年俾進爾職以彰治理之效傳不云乎有功而見知則
説矣尚勉之哉可
　　　辛興宗辛企宗降官制
勅無將之誅罔或攸赦緣坐之法厥有常刑豈容私恩
輒紊成憲具官早共武服久捍邊陲旣稍積於戰多遂
進躋於留務屬時逆黨乃爾外姻弗知請罪於私門遽
敢露章於政府公為道地輕視朝廷其降領於亷車尚
屈從於寛典往思循省無重悔尤可
欽定四庫全書
　大隠集巻四　　　　　宋　李正民　撰
　　疏
　　　天寜節功徳疏
天德出寜誕聖夙標於令節臣能歸美逄時願罄於歡
心届兹繞電之期先以象鈞之候恭臨淨宇仰叩佛乗
恭惟道君皇帝治格三登澤漸九有即常無以觀妙早
從汾水之逰履成功而不居爰整襄城之駕燧林在望
海㝢傾心伏願三極垂休百神薦祉以金玉為度佇瞻
八駿之歸與箕翼參光永介萬年之夀
　　　功德疏
正氣為聖早開鳴社之祥申命自天爰契赤符之兆適
臨誕節恭詣祗園乃集緇流聿修象教闡三乗之妙㫖
誦十號之徽名廣集殊因仰資宸算伏願天垂眷佑人
與成能副堯封三祝之辭介周雅萬年之夀儀刑四海
用光紹於丕基敷錫庶民期誕膺於多福
　　　又
流虹炳煥夙紀於誕辰華藏荘嚴恭臨於梵宇逄一人
之有慶祈萬夀之無疆式布䖍誠爰修佛事伏願照臨
四海如日之升覆燾多方與天無極宸算協萬年之雅
丕基開過歴之符大庇羣生永臻多福
　　　開啟疏
千齡復旦逄真人載育之辰彌月先期集象教無邊之
福冀龍天之衛䕶嚴香火以薰修廣殖殊因仰資宸算
初中後善惟佛法之難名億萬斯年副封人之善祝
　　表
　　　天申節賀表
佑下民而作之君誕受穆清之命有大德者得其夀丕
昭平格之祥茂對休辰敢忘善頌尊號欽明稽古神武
應期慎儉德而懐永圖抗明威以攝不類彼疆此界佇
臻恢復之功旰食宵衣躬聼憂勤之治已獲天人之助
茂迎戩榖之休保周餘民還夏舊物臣偷安散地綴籍
清班阻瞻如日之光䖍祝後天之算
五百嵗而聖人生爰契中興之運億萬年為天子夀敢
殚善頌之誠凡屬照臨同增抃蹈尊號誕敷文德載纉
武功毎懐宵衣旰食之憂弗惮沐雨櫛風之役如江如
漢已震耀於皇威我泉我池即恢張於輿地新又新而
不息旦復旦以無窮臣名綴近班身棲閒館漁樵遁迹
方觀東海之瀾輦轂馳心遥祝南山之夀
　　　賀正旦表
獻嵗發春㑹三朝而謹始賛陽出滯推六律以更新以
初為常惟聖時憲尊號中正履位稽謀自天躬六載之
憂勤清四方之氛祲宏開㤗運馴致豐亨既順履於春
祺宜永膺於天祉臣久辭禁近假守偏州宣化承流身
在江湖之上望雲就日心馳户牖之間
　　　賀冬至表
杓囬子位律應黄宫亞嵗㑹于晉朝備陳儀品書雲物
於魯史式騐休祥恭惟尊號皇帝陛下睿智有臨聰明
時乂神武以恢大業憂勤以御庶邦有臣三千既纉修
於舊物闢國百里期光紹於丕基屬剛德之浸亨宜圓
穹之純佑臣久塵從橐適綰郡章身流落於江湖未迷
楚些心飛馳於霄極徒想堯雲
　　　賀大朝㑹表
七始載華爰紀履端之序三朝稱慶肆臨㑹極之朝盛
典時行羣心胥悦尊號德合天地孝通神明應大人休
否之時致太平守成之樂講信修睦使軺交騁於殊隣
正位辨方都邑備修于禮制四方來賀萬福攸同臣昔
在先朝嘗叨儒館懐鈆抱槧久接武于英躔結綬彯纓
獲覩光於元㑹洎逄舜旦濫玷周行進無補於毫分退
坐安於畎畝靖循疇昔深愧平生何圖衰晚之年重見
升平之運身同太史徒歎滯於周南心若子牟實懐瞻
於魏闕
　　　知吉州到任謝表
清曹持橐久懐竊食之羞列郡分符誤玷承流之寄趣
装上道涓日涖官已見吏民具宣德意伏念臣衣冠末
裔庠序諸生文不足以廣國華武不足以治軍旅徒自
安於卑位偶㧞寘于周行荏苒嵗時踐更臺閣負羈靮
而扞牧圉曾㣲横草之功簉鴛鷺而接䕫龍荐冒踰涯
之寵暨頻煩于省闥浸沈迷於簿書深慙無補于朝廷
莫為軒輊頗欲自試于州縣尚可馳驅忽被恩俞逺分
優寄惟廬陵之奥壤居江表之上㳺田疇因流徙而多
荒井邑經燀灾而僅在舊惟揷筆缿筩之訟繁興今或
弄兵潢池之徒間發豈容孱陋可備藩宣虞詡之得朝
歌親賓相吊龔遂之入渤海冦盗稍平儻可偷安誠為
僥倖尊號堯仁光被湯德又新祈天命而開中興思振
無疆之烈収人心而紓多難載懐共理之良欲惠澤浹
于遐方遣從臣往為郡守臣雖久趨軒陛未嘗歴于治
民然亦粗習憲章或可勉于從政但知循理不敢辭難
少清佩犢之風庶弭爭桑之漸材非吾夀雖無智畧之
在前忠類蕭生尚有本朝之雅意
　　　知湖州到任謝表
臣某言伏奉誥命復臣寳文閣待制知湖州尋具辭免
奉聖㫖不允已於今月初三日到任訖疏榮内閣復塵
法從之聨假寵名城驟委殿邦之寄威顔不逺震懼靡
寜中謝伏念臣託業簡編起家蓬蓽以山野戇愚之質
困風波銷鑠之餘造言者毎出于無根希意者更從而
下石覆盆終照賴日月之至明朽骨更生荷乾坤之平
施既許過都而入覲因令假道以之官獲瞻睟穆之容
莫副殷勤之問言多迂濶慙無獻替之能職任藩宣惟
切撫循之志靜言忝冒實出恩慈此蓋伏遇皇帝陛下
以大有為之資行不忍人之政凡在羣臣之列曾無一
介之遺起之丘園放廢之中副以江湖全盛之地溪山
清逺閭里阜安全家有飽煖之榮千里無流亡之慮臣
敢不勉思䇿勵圖効涓埃勸課農桑仰體丁寜之意蠲
除苛細益推寛大之恩誓畢餘生仰酬洪造
　　　知洪州到任謝表
臣某言伏奉誥命除臣江南西路安撫大使兼知洪州
尋具辭免伏蒙詔書不允臣已于今月初九日至撫州
金谿縣交割安撫司職事於十七日至本州交割州事
訖東國分符曾乏循良之譽南昌易鎮更叨屏翰之優
祗見吏民布宣條教顧慙疎拙疊被恩榮中謝伏念臣
奮自書生冒居華貫入陪禁闥出總戎行臨機無應變
之方制勝謝折衝之畧夤縁遭遇累玷使令雖縻嵗月
之多莫効涓塵之益况鍾陵之巨屏據澤國之上㳺江
山遐控於荆蠻襟帯内連于甌粤地靈人傑尚餘前軰
之風流水走陸馳最為今日之要害非得弼諧之舊曷
當節制之雄豈此妄庸可膺委寄此蓋伏遇皇帝陛下
裁成萬化總核庶工有鞭笞四夷之心得駕御羣才之
術故如孤逺亦被簡求臣敢不宣暢國威恢張廟算運
籌决䇿雖匪腐儒之能息盗安民庶幾明主之意
　　　知温州到任謝表
臣某言伏奉誥命除臣端明殿學士知温州已於八月
十六日到任訖入奉嚴宸曾乏謀猷之助出臨雅俗猥
當師帥之榮既見吏民具宣條教被私恩而未報竊寵
禄以為慙中謝伏念臣渉世迂疎禀生坎壈久棲遲於
散地甘蹭蹬以終身累困風波雖恃大明之傍燭毎虞
謗毁或傷全度之至仁因黽勉以辭榮庶逡廵而免禍
儻非聖察遏遂㣲誠還祕殿之崇資副東甌之名郡逺
臨民社職尚列于西清越在江湖心實馳于魏闕惟東
嘉之勝壤乃越絶之奥區當表海之襟喉為行都之屏
翰暫安九廟有香火之具嚴嘗駐六龍覺山川之增壮
士尚傳家之學民無珥筆之風叨此便安實為僥倖此
蓋伏遇皇帝陛下知人則哲待物以誠修政事以圖中
興聚賢材而建大厦謂臣更事多而将老至或可牧民
知臣操心危而慮患深庶幾寡過致兹冒昧盡出生成
臣謹當仰體慈憐彌加䇿勵秉愚忠而自信堅素履以
弗渝少期嵗月之淹粗有涓埃之効
　　　知婺州到任謝表
置散投閒方竊宫祠之禄承流宣化復叨屏翰之除退
自省循益難報稱中謝伏念臣嶔崎危迹巻曲散材智
嘗竭于守官資不宜于逄世但知事主豈暇營身已期
自放于江湖敢意復瞻于天日沃心造膝未輸獻可之忠
御衆牧人遽冒于蕃之寄遂兹安便悉出恩憐兹蓋伏
遇皇帝陛下乾覆無私離明徧照以器使人而不求備
因能任職而知其勞致此孱庸有斯僥冒臣敢不祗服
丁寜之訓布宣寛大之書禁戢暴姦冀絶夜鳴之桴鼓
撫循凋瘵庶聞雅俗之歡謡
　　　給事中謝表
紫㣲書命已叨綴於近班青𤨏塗歸復冒膺於華寵衣
頒上楮帯錫兼金揆小已以何堪撫危心而增懼竊以
黄門設官於漢有朝夕侍從之親東臺率屬於唐掌駮
正違失之務雖省號合而為一然事任各有所分論營
造勞人則張公効囬天之力指姦邪誤國若袁髙著屈
軼之稱必惟其人乃舉厥職顧如臣者疇克宅之伏念
臣學不通方材非適用㓜聞詩禮蓋初有志於科名長
習藝文遂欲脱身於州縣偶中有司之程度竊窺祕府
之圖書未嘗梔貎蠟言以追時好徒苦桂薪玉粟自守
固窮逺去周庭歸安顔巷逮稍階於寸進廼親逄於百
罹信賦分之多竒亦謀身之太拙頃陪羈靮備歴山川
乏良䇿以濟時抱愚忠而許國乗長風而破浪亶符宗
慤之言駕駟馬而出闗偶合終軍之志郡邑之干戈未
解閭閻之煨燼尚新帝有恩言既阻於道塗而莫能周
徧民所疾苦又拘於法令而弗即蠲除逮此遄歸謂當
幽黜敢圖睿眷俯録孤蹤叨明詔之前頒與羣賢而彚
進彤庭並敞隔籬遥想於神京黄紙聨名摘尾尚驚於
誤筆夫何幸㑹荐玷要津尊號至德動天沉幾先物委
任無私以凝庶績賞罰必信以勵羣工據鞍而謀既錫
韓彭之地當饋而歎正思頗牧之材曾是孱㣲豈堪驅
䇿求田問舍甘為豪士之所羞斬将搴旗夫豈諸生之
所習誤膺奨擢彌切兢慙必知稱塞之難愈覺顛隮之
易文章小技已無補於右武之時節誼大閑尚有期於
致身之日
　　　謝轉官表
琳館尸官曾無事任銓曹著令厥有典常自驚流落之
蹤忽被便蕃之寵凌兢拜命跼蹐知思伏念臣碌碌無
竒沾沾多易昨辭從槖黜典州符當里閭凋瘵之餘值
師旅征行之衆但期免咎豈敢告勞屯戍踰於十旬糗
糧動以萬計元戎第賞常例進於一官清詔觀風遽自
貽於重劾賴聖明之洞照知供億之必時俾逭深文止
還濫賞洎屏居於林藪已絶意於軒裳天官考三嵗之
小臣責其獻狀内史裁五色之温詔爛其及門凡兹予
奪之公盡出生成之造至於進崇列爵增衍爰田矧當
投閒置散之時仍玷君國子民之號名同李蔡妄被樂
安之封學謝韋成獲繼扶陽之緒萃兹光寵併及孱庸
簮履未忍於棄捐江海自忘其孤外尊號乾剛獨運離
照方亨命将帥以出師撫寜中夏操爵賞以厲世駕馭
羣才如臣草芥之㣲曾預軒墀之末尚推優渥弗以遐
遺取禾三百㕓已愧無功而受禄行年六十化更知今
是而昨非
　　　謝轉官表
嵗成無狀甘俟黜幽宸命俯頒遽䝉增秩伏念臣久塵
侍從無補事功出領藩符曾㣲善最已露投劾之請方
思觧綬而行敢謂洪私不遺菅蒯之賤尚遵常典曲推
雨露之恩因氏疏封啟疆衍食但知多幸實愧罔功尊
號禮厚使臣仁恩遍物不廢有司之法以示天下之公
加賁孱㣲用光遐外訓詞温潤知罪戾之既明寵數便
蕃誓糜捐而後已
　　　禮部侍郎謝表
總銓部之劇煩方虞曠職貳禮闈之清簡尤愧叨居已
布俞音嗣頒温詔揆庸愚而弗稱冒眷奨以奚堪竊以
文昌兼統六官宗伯實典三禮祭祀賓客之式既備其
物宜學校選舉之文悉掌其政令荐罹多故浸失舊章
占旄頭之光不習俎豆之事抱師襄之噐散居河海之
間黍離雖閔於宗周赤伏肇隆於有漢謂理軍市者固
無取於鄉飲之禮而尊朝廷者亦有待於緜蕝之儀不
遺瓠葉之㣲宜舉西隣之祭欲司厥事可無其人伏念
臣學術空疎智能淺短素乏左右先容之助濫躋論思
獻納之官陪覊靮者三年接鴛鸞於九陛頃繇𤨏闥擢
寘銓曹䝉榖離次之典既亡各懐欺誕光庭循資之書
僅在靡辨科條徒知以公而滅私罔敢違道以干譽罪
固多矣偶未致於煩言幸莫大焉忽叨膺於華寵矧是
夷䕫之任夙兼禮樂之司多士指為清流儒臣號稱髙
選豈圖懵陋猥玷柬求尊號獨運乾剛大明豐照欲投
戈而講藝方修德以振兵宗廟㑹同不以軍旅而廢禮
情文制作亦将損益以因時申敕攸司俾修厥職孰謂
久虚之位乃容孤進之臣臣謹當紬繹前經討論故實
是儀也非禮也願謹守於此言㓜學之壮行之慮弗勝
於其任誓殚夙夜無忝司存
　　　吏部侍郎謝表
掌駮議於東臺方慙無補典銓曹於南省允謂非宜巳
驚渙汗之難囬更沐出綸而申諭凌兢就列黽勉包羞
竊以六官之聨職守雖均於奉法三銓之任典司尤在
於擇人惟並用而不偏乃可久而無弊晉魏之際任人
而不任法故德行文材或取於一時隋唐之間任法而
不任人故身言書判必嚴於四事逮聖朝之有作稽歴
代之攸行簡㧞既在於朝廷資格悉歸於選部樞機品
式咸具吏不容私刑名分守已明士無犯義比屬干戈
之擾靡存典簿之傳稂莠並興難以循名而責實鴈鶩
自恣惟知弄法而舞文蓋琴瑟之不調致風波之易動
然一於守法所以為至公也則不能免煩苛留滯之譏
專於用人所以為通變也則無以革欺詐誕謾之弊實
今日之共患豈公朝之所宜必得通材允釐劇部伏念
臣羇孤寡與樸拙無能屈身州縣之間豈懐榮望接武
圖書之府已過初心連蹇十年淒涼萬状遇鑾輿之廵
幸起塗巷以鶱翔荐歴郎曹浸升禁路方懼竊位素餐
之責敢萌㧞茅彚征之心遽被異恩超居司列念顛躋
而去必矣顧冒眛以處云何遜避弗從震驚失措尊號
剛健中正欽明文思以道觀能将使分職而率屬用人
惟已皆思壊植而散羣欲威德之兼隆䇿文武而並進
致兹謭薄亦預使令臣謹當祗奉簡書審核情偽並縁
靡容於姦吏拘攣宜畧於細文少清弊源庶弭羣議論
思弗效固非嚴徐侍從之材條理惟精願繼裴馬銓衡
之譽
　　　謝宫祠表
冒居煩劇慙非立斷之材規求安閒遂竊便私之幸恩
從願始感自中深伏念臣頃玷近班黜臨逺郡身敢懐
于擇地志将在於息民惟簿書期㑹之勞粗知黽勉若
錢榖甲兵之事曾弗習知值更戍之頻仍顧里閭之凋
瘵玩嵗愒日雖期補過於目前任職居官深恐憂生於
意外輙縁私計仰丐眷憐獲棲息於祠庭尚叨縻於稍
廪䝉恩甚厚負愧則多恭惟尊號明並日升德侔乾健
觀能以道而不求其備使臣以禮而得盡其心顧如臣
愚亦被上施思長林而志豐草幸同麋鹿之逰飲墜露
而飱落英頗適江湖之興少休駑蹇終効涓埃
　　狀
　　　辭免中書舍人状
聞命震恐罔知所裁竊以法從近班詞臣髙選用人得
失繫國重輕豈容疎愚濫膺超擢伏念臣受材無取賦
分多竒偶玷詞科遂躋儒館十年留落自抵于困窮四
海孤寒曾無于黨援逮陪警蹕之廵幸遽遭道路之流
離盡棄青箱祗慙空腹豈圖睿簡俾掌賛書退省無堪
必難勝任伏望曲囬洪造追寝誤恩非特厭于師言實
少安于愚分
　　　中書舍人謝状
叨奉宸恩俾司外制顧文辭之無取何簡㧞之非常亶
由推借之私有此遭逄之異階前紅藥悵坐隔于雲霄
閣上麒麟幸日陪于歩武慮勤典謁不敢造門感愧之
深敷宣罔既
　　　辭免給事中状
聞命震恐罔知所裁伏念臣受材無他渉世尤拙頃自
叨塵詞掖已慚潤色之非工若使進處𤨏闈豈復論思
之有補比持使節逺適江湖無所将明遽更寒暑自度
必貽於嚴譴敢期前布於明廷徒懐非據之憂更切多
言之畏伏望陛下曲垂天鍳俯察臣誠収還誤恩庶安
愚分
　　　辭免吏部侍郎状
聞命震恐罔知所裁竊以天官三銓於列曹為劇部文
昌貳卿在搢紳為髙選自艱難以來典籍散佚真偽混
淆必得強敏精明熟於吏事者乃能振職况今羣材居
外被召而未至在廷執事惟臣等軰數人雖云乏使豈
宜輕授伏念臣材力緜弱地勢孤寒昨被誤恩徑躋禁
路叨塵兩省無補萬分忽奉俞音俾司銓綜重念臣憂
患飄零之餘心志凋落動多健忘目視昏花非惟進用
超越必致人言亦恐職事曠弛自速罪戾伏望追還成
命以安愚分
　　　辭免禮部侍郎状
聞命震恐罔知所裁竊以宗伯之官任兼禮樂自頃典
籍散佚朝廷一有禮文之事則官吏愕眙莫知其原念
掌故之弗存雖求野而莫獲則夫分職率屬以典司厥
事者詎可輕授其人哉伏念臣未學膚受單見淺聞自
分覉窮初無榮望頃自叨塵二省已乏寸長可稱擢置
天官益慙非據弗思與物多忤惟務當官而行罪戾已
深方圖自劾敢期睿眷遽易清曹非惟孤跡之難勝亦
恐煩言之可畏伏望収還成命改授一閒慢職局庶安
愚分
　　　辭免徽猷閣待制奏状
伏念臣疎拙愚陋誤䝉陛下㧞擢置之從班于兹三年
雖居官任職自竭駑鈍然艱難之際毫無所補揣分量
材所宜譴黜久矣今者重沐寛恩付之劇郡尚被朝廷
任使不敢辭難若乃延閣次對是為近臣髙選退循孱
𤨏非所宜䝉伏望収還成命以安愚分
　　　辭免筠州恩命第一状
承命震恐罔知所裁伏念臣謭薄之資誤塵法從投閒
累嵗分所宜然今者忽被聖恩起於祠庭付以民社之
計義當奔走上道以趨官守重念臣流落之餘僑寄異
縣家貧累重婚嫁失時今若逺適江西數千里之外私
計實為狼狽兼臣今任宫祠合至來年三月任滿欲望
聖明特賜収還成命令臣終滿今任異日或有驅䇿臣
不敢辭
　　　第二状
承命震恐罔知所裁再瀝肝肺仰塵天聼伏念臣叨處
祠宫坐縻嵗月無功受禄毎積兢慙非不欲痛自激昻
少圖報稱誤膺渥澤尚何敢辭實縁臣十載飄泊僑寓
江海家貧累重婚嫁失時未畢所謀勢難逺適所以冒
昧陳述兼臣遯迹海隅杜門掃軌未嘗敢希求試用而
居處之陋使令之乏比於為郡榮悴不同蓋臣賦分竒
窮觸事齟齬雖欲勉強承命有所不能若以稽違詔令
獲罪臣亦無以自解伏望聖慈照察許臣終滿今任宫
觀容臣别具陳乞誓竭駑蹇以効涓埃
　　　辭免淮寜府恩命状
伏念臣謭薄之資碌碌無取投閒置散分所宜然荏苒
嵗時困約彌甚今者誤䝉聖恩付以大郡非臣愚之所
克堪竊以宛丘巨鎮宻邇舊都宜得望實兼著之人以
為屏翰臣若貪冒榮寵深恐必致人言欲望聖明照察
追寝誤恩以安愚分
　　　舉孫傅自代状
伏覩文林郎孫傅學有本源文兼體要材周於用深知
世務之宜噐藏於身不求衆人之譽置之近列必有可
觀臣所不如舉以自代
　　　舉楊正權自代状
伏覩廸功郎新兩浙路提刑司幹辦公事楊正權亷靖
之操不求於人典則之文庶幾於古寘之朝廷必有可
觀臣所不如今舉自代
　　　舉蔡居中自代状
伏覩承議郎前太學正蔡居中行能兼備文學俱優早
擢甲科久沉下列揆其材噐宜在朝廷臣所不如今舉
自代
　　　舉薛嘉言自代状
伏覩承議郎新通判舒州薛嘉言文辭典麗操履清修
早擢詞科久淹書局恬退自守噐業彌充流落外遷衆
論嗟惜觀其所藴臣實不如舉以代臣實允公議
　　　舉楊愿自代状
伏覩承奉郎樞宻院編修官楊愿忠義之氣勇於敢為
文學之優多所自得比膺召擢益奮才猷臣所不如今
舉自代
　　　應詔舉官状
凖尚書吏部牒奉聖㫖應内外侍從各舉所知三人以
上如有不實同罪保舉臣今謹遵詔命舉所知如後一
員朝散郎直龍圖閣主管建州冲祐觀祖秀實操守堅
正學業深醇久在上庠晚擢髙第剛方之概鯁直之風
孚於衆言共推碩士屢經任使歴著能聲謂宜召還以
備朝選一員朝請郎提㸃江南東路刑獄公事邵昻儒
學决科材能任職累歴省府寺監之選所至靡不辦治
宜備朝廷清要煩劇任使一員從事郎添差兩浙東路
安撫司幹辦公事王揚英性資温厚文學貫通可備館
閣清要任使右具如前所舉如或不當臣甘受謬舉之
罰謹録奏聞
　　　應詔薦士状
惟建炎四年五月十二日勅節文臣寮上言乞詔臺諫
及左右司郎官已上各薦二人隨材任使者臣伏覩承
議郎新通判温州栁綽性資爽邁材術優長試之劇煩
必有能效從事郎衢州江山令吕求中名臣之後材力
有餘涖政臨民威惠兼著伏望特賜召審擢用以備任
使
　　　舉胡銓應十科薦士状
伏覩左承直郎前吉州軍事推官胡銓早富文藝峻擢
甲科去官累年恬養自守杜門讀書深究治體議論堅
正剛而不屈臣今保舉堪充節操方正可備獻納科如
䝉朝廷擢用後不如所舉及犯贓入已甘伏朝典
　　劄子
　　　建康上殿乞置史官劄子
臣聞今之所以知古後之所以知今不可言傳必憑諸
史史者國之典也孔子作春秋於隠桓之際則彰於定
哀之間則㣲辭雖不同記事之文未嘗一日廢也臣竊
見朝廷自艱難以來典籍或廢而不録陛下龍飛商墟
駐蹕淮甸旋幸江呉又幸建康其間一二大節皆史臣
所當謹記而悉書之今又秘書省權罷著作日歴之局
久廢深恐士大夫各矜所見私自記録好惡不同是非
失實既無有司載籍異時難以考證臣願陛下慎選文
學之臣兼領著作或專置一二員以日歴按𨽻門下省
除百司闗報事節仍許其参以聞見裒類成篇上之御
府以補異時之闕文雖多事之日亦不可後也
　　　江西使囬越州上殿劄子
臣聞将帥之任有進無卻是以古之善将者受命之日
則忘其家臨軍誓師則忘其身豈有見敵不擊移患於
民者哉伏覩去嵗之㳂江設備分命諸将各據要津而
大敵之來鮮有賈勇而前者徃徃退保旁郡而所至州
縣困於供億或厚獻犒設或剽掠平民其深入閩粤者
為患迄今未巳臣謂陛下賞太重罰太輕非所以御将
帥弭冦敵也今兹已廹盛秋敵騎盤礴于淮南者尚多
分戍備禦乃適其時臣願陛下明詔諸将各務奮擊以
振國威䇿勲第賞當倍常等其或不應往州縣而輙徃
者必罰無赦州縣監司敢以金帛過為犒設者並坐以
罪如是則敵所不至之地州縣之民尚得保全安息實
今日之急務也
　　　江西使囬越州上殿第二劄子
臣聞書曰一人有慶兆民賴之此言人主安則兆民安
也又曰四方無虞予一人以寜言四方寜則人主寜也
蓋君之與民名分雖殊而安危之勢其體則一故曰君
以民為心民以君為體此古今之通論也陛下臨御之
初謀國之臣不能深思逺慮以天下安危為計但為説
曰吾奉鑾輿於安全之地而已逮維揚震驚倉猝南渡
則前日之説亦已窮矣以今日之事觀之財賦益窘兵
将愈怯議者謂先事而動則慮漕運之不繼糧餉之不
給而吾之力屈矣今吕頥浩辭疾而未至劉洪道宿留
而未行趙㠓除建康守雖非禦侮之才而尚未聞之官
則㳂江控扼之事果何恃以為備也臣願陛下深察事
機預圖長算勿以敵騎稍去而怠於防守以保生民以
幸天下無待警急之際徒為集議而已
　　　論時事劄子
准尚書省劄子備奉手詔以保民弭盗遏虜冦生國財
等事令侍從臺諫條具奏聞者臣竊以陛下即位以來
于兹五年冦難日深政治未洽雖未發于聖問而臣已
竊怪其故久矣然陛下日晏坐朝宰輔大臣逺猷辰告
諒無急于此數者而今日所以為國實在于是矣臣詎
髙言濶論以汙陛下之聼覧哉臣伏以方今外有強敵
之侵暴内復冦盜蜂起田野之民不得保其耕桑城郭
之民不得安其居室漢沔之盗即趙魏齊魯之盗江湖
之盗即漢沔唐鄧之盗也如是而欲保民曷可得乎淮
泗之南不能守棄而之江呉江呉之地不能安轉而之
海道甲兵不足以當戰陣之鋒城池不足以為扞衛之
固講防守之䇿者不過于順動居将帥之任者毎謀于
退保如是而欲保民曷可得乎然則冦虜未已盗賊未
息雖欲保民臣未之聞也今陛下躬履艱難之運親見
禍亂之源憂勤求治非不至也然自建炎迄于今将益
貴而難御兵日驕而難使所以備爪牙之任總虎貔之
師者三大将而已昨遣劉光世防江之後李成猖獗因
欲復遣大将而意頗難之始聞車駕有親征之舉臣愚
不知陛下留輜重而自将輕騎以擊張歩能如漢光武
乎結雨服于鞍以伐髙麗能如唐太宗乎羣議不同斯
謀既寝乃畀張俊以招討之權實任專征之寄今則冦
在江東而俊已趨江西矣然今日之将貪賞而冒利養
冦以全身皆非豪傑之士也今日之兵招安于冦盗之
餘強刺于驅虜之後皆非節制之兵也如是而欲遏虜
冦弭盗賊人皆知其難矣今江湖之間大将有如楊惟
忠張俊者舊相有如吕頥浩朱勝非者皆任之以掃除
羣盗之事然兵少而不可分糧乏而不可繼此勝負所
以未决也臣願陛下訓齊戎行繕修備禦㧞卒為将以
求可用之材以仁愛民無失天下之望則盗庶幾能弭
敵庶幾能遏然後可以圖中興之業矣臣又觀今日郡
守之任其選太輕願稍革承平之制叅文武而並用之
亦保民之一端也昔太祖皇帝削平僣偽始罷方鎮在
建隆開寳之間居方面者亦多功臣宿将其後稍稍易
之夫今之守臣惟考其資序之髙下不量其人材之優
劣方其無事則治簿書以偷嵗月之安及其有警則懐
印綬而為遁走之計大抵皆昏耄震駭不知所為其能
指麾吏民為戰守備者亦已鮮矣城郭之民何賴焉今
議者稍欲抆拭贓吏號為有材而任使之臣謂與其任
贓吏不若任武吏也願詔大臣選擇實有材武者及曾
經出戰有軍功人與文臣相叅委之列郡平居無事則
專于按習軍馬緩急即以州事付之聼出戰捕賊庶㡬
列郡足以隆藩屏之勢矣臣聞記曰生財有大道生之
者衆食之者寡為之者疾用之者舒則財恒足矣後世
用度無藝賦取無制遂行傷財害民之政𣙜酤鹽鐵均
輸平凖自漢唐以還凡可以圖利者無不為矣國朝兼
修歴代之法而常有財乏之歎雖使桑𢎞羊孔僅宇文
融揚矜之徒復生亦無所施其智巧尚何生財之可論
乎臣謂今日正當節用而已况輿地既狹而賦入有限
道路多梗而漕運不通盗賊既衆而耕桑失時于此而
不節臣即恐他日必有上下俱敝之患漢唐兵革之際
至于内饔之膳不繼百官之服不給毎覧載籍為之寒
心然今日軍旅之費太多胥吏之給太厚僥倖之禄未
減于平時横取之物繼入于内府如是欲財豐而用足
不亦難哉議者方獻生財之説以惑陛下之聼臣聞昔
桑𢎞羊為平凖均輸之法號為民不加賦而上用足然
其法不過隂奪民利而已此乃桑𢎞羊欺漢武之言太
史公書之以見武帝不明爾當是時奄有四海尚可施
為今陛下播遷呉越已失天下之半𣙜酤之價既日增
于舊茶鹽之鈔又屢變其法今日所謂生財亦無踰此
雖欲加賦而賦不可加雖欲奪利而利不可奪餘民無
㡬尚忍掊克之乎願陛下深念節財裕民之義自上以
及下由中以及外一切遵于節儉敢有言生財者罪之
則無傷財害民之政矣陛下勿謂降一德音下一手詔
為足以示天子之仁懐百姓之心若無實德之施適足
以取怨于人爾譬之父母之愛其子告之以矜憐撫恤
之言而顯奪其衣服飲食之具如是而謂之愛其子乎
雖孩提之童不可欺矣此又保民之尤急者也臣無状
備數從官雖早夜以思徒憂禍難之未巳是敢竭其狂
瞽以仰答聖問亦以少謝尸禄素餐之責而已
欽定四庫全書
　大隠集巻五　　　　　宋　李正民　撰
　　啟
　　　賀帥冬啟
日臨南極占化景之舒長律中黄鍾驗㣲陽之來復道
由時進福以類升某官識妙元龜材推隆棟賛元經體
夙殫許國之忠宣化承流暫倚維垣之重世資耆哲帝
賴明謨既順履於休辰宜位膺於介祉復還鈞軸大庇
黔黎某叨綰郡章獲依河潤莫預賀賓之列徒深善頌
之誠
　　　賀趙㕘政啟
光奉制書榮㕘機柄郵傳播告輿頌歡呼竊以禦冦敵
之侵上䇿莫如自治尊朝廷之體彊本則能折衝厯觀
比嵗以還仰止一堂之近輔弼任輕而易於進退臺諫
氣銳而動輒抨彈上無以當明主仄席之心下無以副
疲民息肩之望苐徒勞於土苴靡暇瞻於曠芸爰求舊
徳已試之賢稍清一時流弊之末必視覆車而知戒謂
宜解琴而更張效周墀之無權姑務於大體若謝公之
經逺不求於近功然後運沉幾帷幄之中制廟勝樽俎
之上使逺夷望風而知畏庶黎元按堵而有歸遂致中
興悉還舊物惟四海所望如此在今日非公而誰某官
業貫羣倫道侔前哲渾然河山之氣卓爾闗陜之英直
大而方應羲易坤元之二智仁且勇備天下達徳者三
挺誠節於中司運良籌於右府輟一路撫綏之寄參四
輔賛襄之聨和羮允待於鹽梅大厦式資於梁棟惟經
綸之藴必陳臯陶底績之謨需功業之成尚述王褒得
賢之頌某方安散地夐阻崇墉側聞成命之行徒極懽
悰之積
　　　賀翟㕘政啟
顯膺制命入預政機國歩方艱允賴更張之舉上心俾
乂爰資傑異之材搢紳聳傳廟堂増重某官誠明毓粹
儁偉邁倫英名擅於八區髙眄邈于四海班聨玉筍自
結明主之知任寄麟符夙昭黎民之譽久游琳館遽解
塵纓傅巖因帝夢以旁求謝安為蒼生而再起果符睿
眷亟贊民謨歩驟儒林素負孔融之髙氣翼扶國運更
觀公瑾之盛心佇期功烈之成式展經綸之藴某久塵
近著方蒞小邦進有後先雖聞荆州而願識義均休戚
且欣樂正之有為瞻頌之深敷宣罔既
　　　安撫李㕘政啟
久持從橐無補事功寵畀州符尚寛罪戾獲在按臨之
下實為幸㑹之多某官明哲超羣謀猷經國比懇辭於
大政暫偃息於雄藩吹之嘘之已甦凋瘵之俗晏也粲也
行臻富庶之風即奉璽書復歸廊廟某比汚近著密借
餘光昔在門牆嘗有一日之雅今兹官守遂託二天之
仁瞻詠惟深敷宣罔既
　　　賀沈㕘政啟
總師薄伐扈蹕言還清醜虜於淮濆震天聲於邊徼執
俘折馘大挫犬羊之鋒布令陳辭式警鴟鴞之性惟廟
謨之决勝假將略以宣威國勢既隆民心胥恱某官英
姿不世爽氣殊倫芝草鳳凰來作明時之瑞南金東箭
允為内府之珍糾彈既肅於搢紳眷注遂隆於旒扆撥
煩治劇尤髙銓綜之稱宣化承流暫試藩垣之重亟趨
節召入覲楓宸玉堂之地深嚴黄麻之文温厚晝接嘗
留於歩輦夜談載炳於金蓮遂膺亞相之求式賛繁機
之任漢廷黜陟允資丙吉之同心周室將興孰云山甫
之莫助休功可望公論皆然某頃綴班聨嘗陪歩武方
投閑於祠館欣誕布於綸言亟聞警奏之傳稍致賀牋
之緩其為悚忭曷究敷陳
　　　賀席㕘政啟
光奉制書入㕘機政廟堂増重華夏交欣竊以君臣之
義相須非賢不乂安危之時靡一得士者昌經營雖本
於人謀輔佐實資於天祐降神崧嶽用恢復於周邦夢
弼傅巖遂增光於商祚矧鴻圖之中啟顧亨運之有開
既賢者因時而興宜聖主不次而用某官學臻閫奥材
擅經綸房喬之所長在謀陳平之有餘於智髙文大冊
雍容兩禁之游激濁揚清更踐六官之長上心乃眷公
望攸歸遂膺當宁之求亟賛秉鈞之任某頃倍近著嘗
覿光塵側聴緒言見心期之甚逺諦觀符采知柄用之
不遲逖聞成命之行彌極歡悰之積
　　　賀都督吕相公啟
誕揚制命寵畀戎昭逺考成周分陜之規近稽東晉都
督之號六師増氣四海傾心恭惟某官明畧佐時雄才
應運道之源而徳之藪所資者深文之傑而武之英無
施不可元勲爛於竹帛貴名昭於鼎彞惟中外之迭居
皆將相之劇任比再躋於鈞軸實増重於廟堂裴度來
朝毅將咨嗟而出涕子儀入覲詭辭造膝而無嫌朝恩
由是以沮謀逢吉因兹而去位一新師律載整朝綱以
萬民離居為憂以四郊多壘為恥灼見扶顛持危之術
深陳救焚拯溺之圖劉琨以逆虜未梟猶枕戈而待昩
旦陶侃思中原致力乃運甓而惜分隂豈懐安以敗名
將馳騖而不足上心攸注民望胥同遂宣出征入輔之
勞盡總尺籍伍符之衆淮隂之拜大將曽弗預於謀謨
王導之秉重權亦無聞於征伐兼舉二柄創見一時衮
衣繡裳繼姬旦東山之詠輕裘緩帶同羊祜夏南之行
佇期功烈之成式展經綸之素某辱知惟舊荷徳實深
方武節之是宣顧腐儒之安用拘縻符竹流落江湖負
朱羽以臨顔行慚無壯志曳長裾而陪後乗莫佐下風
側聞渙汗之傳彌切揺旌之慕欣愉徒極敷叙奚周
　　　賀知䖍州侯修撰啟
光膺宸命榮領雄藩顧惟幸㑹之多獲託鄰邦之好某
官智周而材贍文麗而學優早踐亨塗藹聞令望比顯
躋於柱史已深簡於宸衷時乎未可有為天將降其大
任暫躋論撰之職出分藩翰之權乃眷大邦久厭羣盗
潢池多警欣聞龔遂之單車錯節尚堅正賴虞卿之利
器涓辰云吉布政惟新已騰載路之謠遽辱貽書之貺
某嘗接武旋歎分襟念出處之難期曾何加損顧愆尤
之已積不自覺知夫何譴逐之餘乃沐撫存之厚永言
欣忭曷既敷宣
　　　賀樞密權端明啟
伏審顯膺制綍榮賛樞庭右府談兵允賴謀猷之助巖
廊圖治實均輔弼之求凡預庇庥舉同欣忭某官資兼
文武學貫天人智畧通於萬方冲和備於四氣飛英庠
序列職師儒名與時而益彰材因事而乃見當傾側擾
攘之際歴艱難險阻之勞詠溪堂之詩方美扶風之政
紓楚國之難孰先令尹之忠旋臨涖於近邦遂總持於
大計入殫猷告適契上心正宥密之需賢矧經綸之在
抱天寒既至松栢知其後凋猛獸在山藜藿為之不採
必有折衝於樽俎之上乃能息兵於潢池之中馴致太
平益光洪烈某夙陪近著嘗覿下風側聞成命之行苐
極懽悰之積
　　　賀樞密胡端明啟
光膺綸制榮貳樞庭華夏聳聞搢紳胥恱竊以司馬掌
邦政周官嘗兼以上公太尉本五兵漢儀實次於丞相
矧本朝循近古之制而右府為機密之司將相交修文
武並用方時多故操縱或預於台衡論職有常委任宜
專於帷幄爰迪師中之吉式資堂上之竒某官當世名
儒中朝宿望川渟岳峙渾然器宇之存玉璞金相展也
質文之備自親逢於華旦已平歩於要津離著位者七
年蹈險夷而一節小雅之什盡廢周室中興淳耀之烈
未渝晉朝南渡欲扶興運當得偉人天子喜其來歸曽
是甘盤之舊鄰敵畏其風采允符漢相之威應大人休
否之期竭近臣盡規之義果膺成命入賛鴻樞以道覺
於斯民信伊尹之自任好善優於天下宜樂正之有為
佇膺鈞軸之重權誕闡經綸之大業某支離散吏浪漫
畸人叨陪正始之諸賢縱觀開元之四部秉青藜而辨
蠹嘗借餘光對方罫以沈思獲窺妙算旋因漂泊絶企
光塵慕鴻鵠以髙翔亦云久矣同燕雀以相賀徒有志
焉
　　　賀知秀州王直閣啟
光膺宸命榮鎮近藩涓時日之惟良布教條之甚穆顧
兹僑寓久託部封海角遁身方希於小隱祠廷竊祿有
賴於餘輝適困負薪之憂尚阻造門之謁其為欣悚豈
易敷陳
　　　賀李龍圖知䖍州啟
及瓜受代解組還朝奉計三年已聞於優最䝉休千里
諒結於去思某官迪徳温良賦材瓌傑郎序之聲猷夙
著郡國之政事甚修衆口鑠金顧何傷於明哲君子如
玉終自守於堅剛將趨文陛之嚴行陟近班之峻某久
棲鄰壤竊借餘光喜瞻飛舄之歸遽失卿雲之䕃傾依
徒切敷叙奚周
　　　吳運使啟
顯膺綸命榮涖漕臺凡預庇休舉同欣抃竊以江西諸
郡昔號富饒廬陵小邦尤稱沃衍一千里之壌地秔稻
連雲四十萬之輸將舳艫蔽水朝廷倚為根本民物賴
以繁昌逮更比嵗之凋殘無復承平之彷彿强捍者或
操戈以拒吏催科雖嚴而難必行困窮者方捼穗以供
軍饋餉已多而猶不足非講火耨水耕之術寧無頭會
箕歛之傷儻徒峻於文移亦何裨於事實某官宏材濟
務厚徳鎮浮久踐厯於亨塗益發揚於雅望未攄逺大
之業暫分飛輓之權甦此疲癃允資謀畧某謬膺郡寄
方託使輝涓日時之良已承問俗裁尺牘之禮恭布賀
誠
　　　安撫趙樞宻啟
顯膺宸命移鎮帥藩幕府初開輿情胥恱某官謀猷經
國明哲持身堂堂柱石之姿渾渾河山之氣讜言正論
早推臺諫之聲逺算深圖進秉樞機之任身雖屈而道
不能屈時可行則義與之行起偃息於殊庭作藩垣於
會府惟時南服實重兩邦俯控長江相望千里山川天
險有同闗中河内之雄師旅雲屯固異霸上棘門之衆
欲恢逺略允賴宗工棨㦸來臨都督已隆於雅望旌旗
改色臨淮夙著於威名諸將禀從列城倚重某投閑得
請候代少留方圖千里之行敢忘一日之庇張敞守郡
胸臆固已亡竒羲之去官刑政疲於簡對尚依樾䕃終
脫譴訶顧符竹之有拘造門䦨而莫逮欣愉徒切敷叙
奚周
　　　提刑丁郎中啟
光膺宸命榮奉使華問俗觀風已竦傳於清致裁刑折
獄復推廣於仁恩凡預庇庥同深欣忭某官材猷博敏
學術深醇久踐歴於亨衢尚韜藏於逺器暫領外臺之
柄即躋近著之榮顧此孤蹤夙叨末契蓬山抱槧早接
於俊遊畫省握蘭繼聨於同舍方在譴訶之數乃居臨
按之中仰蘇孺之天欣逢故舊辨㑹稽之政必賜矜全
欣忭之私敷宣罔既
　　　答館職啟
寵膺明命讐校祕文詔㫖初傳士倫胥慶竊以國家舉
久曠之典所以明試於人材修已廢之官所以儲養於
英俊待以嵗時之久須其望實之孚取而用之有可觀
者惟兹首選宜得異材某官文備四科學該九變韜干
將而未試懐良玉以自珍落筆鑾坡論治明乎大體奏
篇黼扆稱善發乎至言果符側席之求遂冠登瀛之舉
蓬山夐阻歎夢寐於舊遊䇿府載開喜典型之尚在重
煩左顧兼沐長牋愧感之私敷宣㒺既
　　　謝中書舍人啟
充員省闥方叨宰士之聨承乏掖垣驟玷詞臣之列退
惟涼薄彌切兢慚竊以内朝供奉之班莫非徳選西省
賛書之地尤謂才難朝廷以為美官文士號稱極任循
沿流弊苐傳三字之除釐正經常復押六曹之奏既聚
五花之判益嚴四禁之規豈專掌於王言實兼行於吏
事非文章爾雅而訓詞深厚不足以潤皇猷非日月獻
納而朝夕論思不足以達國體必善為于辭令且明習
于憲章選而用之惟其宜矣如某者襟靈至陋學業非
工文采固無竒樸遬不足數早緣薄藝誤玷詞科濫陪
英俊之遊敢起滯留之嘆十年流落百指困窮相良馬
而利必遲學御龍而技無用重遭世難偶獲生全敢圖
漂泊之餘乃有遭逢之異掌絲綸之美幸克紹於祖風
習臺閣之儀或未慚於寒士謂嘗攝職仍免試言永惟
有國以來不過數人而已某官盛徳經邦元勲衛社卓
犖生人之傑縱横王佐之才尊主庇民功莫髙於鄧禹
矯情鎮物衆方賴於謝安思與羣賢共持丕業遂令疎
逺猥預陶甄然念世荷國恩身逢時故横槊鞍馬之上
未効㣲勞寄孥虢鄶之間已慚逺慮惟當盡節豈復謀
私某敢不温習藝文收還神觀辭源已涸雖乏湧泉之
稱典籍尚存冀免師心之誚誓堅素履圖報洪鈞
　　　吉州到任謝執政啟
持橐三年猥玷從臣之列分符一旦遽興逐客之嗟仰
荷陶鎔已祇官守伏念某行能無異艱拙有餘豈妄意
於功名竊自娛於文史偶緣遭遇徧厯髙華後省備員
更獻納論思之職南宫率屬乏文學政事之長鼯鼠之
技既窮駑馬之力亦竭欲銳進則小器不可大受欲冒
處則清塗難以久妨頗宿留以懐疑思彷徨而引去忽
承恩㫖逺畀藩垣將内訟於愆尤分宜投於閑散鳬飛
鴈集本無繫於公朝雞尸牛從尚竊懐於私計念干戈
之未解慨田園之已蕪且圖餬口於四方未能忘祿乃
使佩青於千里詎可辭難惟承命之甚嚴幾擕孥之不
暇棲遲近郡候吏卒之鼎來偃薄祁寒幸道塗之無壅
小邦雖云逺外平日素號劇煩兵革洊侵閭閻非舊田
萊荒廢斗米之價未平墟落凋殘比户之氓半在豈容
孱陋可備藩宣雖能知命而不憂尚愧見幾而必斷但
勤夙夜寧較錙銖某官明畧佐時英材命世伊尹聖人
之耦澤被斯民周勃社稷之臣義形於主憤國威之久
蹙嗟世難之未夷並建羣英大凝庶績顧兹疲懦難備
使令俾聨五閣之班出奉一麾之寄疏榮若此論報謂
何敢不畏此簡書先於惠養軍旅之事未之學也勉企
於前修言行之宜可無慎乎更防於後患
　　　謝建康張寶文啟
艱難之際賴候伯以為藩垣凋瘵之餘資惠愛以綏黎
庶承下車之未久聞布政之已孚某官材應時求徳昭
民譽遇盤根錯節而别利器之用因震風凌雨而知厦
屋之安逢辰洊動於干戈受任屢當於屛翰惟兹建鄴
實古名都方移蹕之未遑乃分符而共理枕戈勵志豈
後祖生之著鞭乘傳諭民已聞渤海之賣劍佇聆褒詔
即踐禁塗欣頌之深敷言曷究
　　　謝孫宗博惠詩啟
髙秋揺落見宗武始生之辰壯齒遷流當孔融過二之
嵗偶故人之邂逅辱佳句之揄揚感黄菊於丘園空嗟
僑寓誦蓼莪於風雅永負劬勞深慙華衮之榮曷效瓊
琚之報笑宦遊之久困知難並於甲辰念得失之相承
諒有同於磨羯其為欣悚未易敷陳
　　　與知秀州劉待制啟
涓辰惟吉布政云初輿頌載揚周邦咸喜某官躬行徳
義世濟忠嘉蚤叅荷橐之榮久奉珍臺之逸暫遊蓮幕
載錫麟符將還嚴助於承明聊試望之於馮翊惟時闔
境方困旱災望族髙華施設行觀於廣大疲民凋瘵撫
綏尤賴於寛仁佇臻循吏之風非獨寓公之幸
　　　與提宫劉待制啟
叨奉宸恩誤膺郡寄獲居仁者之里忽貽記室之書拜
貺惟勤揆能増愧某官學探道奥徳冠民彞早領袖於
儒林亟翺翔於從橐暫息殊廷之逸行膺前席之咨某
昔預校讐嘗陪歩武萍蓬千里久馳想於風猷江海一
麾佇親承於音㫖永言欣幸曷既敷宣
　　　謝平江胡待制啟
光膺中詔進陟近班綸命初傳輿情胥恱某官道扶皇
極徳冠民彞體備四氣之和文漱九河之潤早擢科於
髙妙即結綬於清華率惟兹有陳已賴甘盤之舊學在
徳不以大方資鄧禹之逺圖復躋荷橐之班佇聴鋒車
之召某為僚滋久投分實深盧毓以常士為有名苐愧
尸官之無補安石為蒼生而再起尚期賢業之有成欣
抃之私敷宣㒺既
　　　回鄰郡啟
叨奉宸恩誤膺郡寄獲託鄰邦之好實為幸會之多某
官材映士倫望隆朝著久屈藩垣之劇即躋臺省之華
善政報成賴餘波之見及提封接畛亦擊柝之相聞瞻
詠之深敷宣㒺既
　　　回袁州趙守啟
顯膺宸命榮剖藩符顧惟幸會之多獲託鄰封之好某
官材猷敏達徳宇沖深卓爾宗室之英渾然清廟之器
險夷備厯忠孝兩全尚藩宣於小邦未翊揚於逺業涓
辰云吉布政惟新已聞載路之謠遽辱貽書之貺提封
攸届實擊柝之相聞潤澤所漸賴餘波之見及永言欣
抃曷既敷陳
　　　回信州李守啟
久陪軒陛㒺著勤勞逺假麾符幸寛罪戾已恪居於官
守方夐阻於封圻曾修記之未遑第馳情而曷已某官
材宜世用仕以學優治劇撥煩每從容於為政任重道
逺期康濟於斯民尚分千里之憂即奉五雲之對某趨
風惟舊荷顧良勤比緣行役之餘獲預樽罍之末聴笑
談於捉麈幸接清徽傳翰墨於置郵益慚謙徳永言感
悚豈易敷陳
　　　答朋友啟
叨奉宸恩獲棲琳館再竊無功之祿徒增有靦之顔某
潦倒無堪嶔﨑可笑早緣薄技濫陪英俊之遊晚玷從
班適在艱虞之日久投閑散復見清平方乗傳於遐陬
忽陷身於異域東隅已逝空眷戀於桑榆三徑就荒嘆
凋殘於松菊甘腐儒之麄糲對黄巻之聖賢問舍求田
杳無涯涘從徒乗馬寧敢覬覦未忘干澤之心荐有叩
閽之請方虞嚴譴遽奉俞音靖惟朽質之無庸實愧素
餐之何補某至誠與善盛徳包荒早聨金石之交宻借
吹嘘之助更紆雅思寵示長牋文采爛然宛若靈芝之
三秀揄揚過矣豈惟華衮之一言感佩惟深敷宣㒺既
　　　又
禮行於郊誕布配天之澤賞延於世爰敷任子之恩凡
庀職於從班悉推榮於京秩顧惟忝冒彌切兢慚早侍
軒墀蔑有涓埃之補久栖湖海苐從鳬鴈之羣載覿休
成猥霑大賚少時辛苦力紹家聲晚境憂虞遂忘世味
沐恩波之洊至覺緣累之已輕過諸郎而擊鮮難希陸
賈遊名山而採藥方慕尚平敢謂謙勤逺垂慶問永言
感佩曷究敷宣
　　　洪舍人講易啟
徳無常師尼父嘗勤於問禮學不可已次公猶急於傳
經況聨寮寀之間獲奉講磨之益㣲言既闡滯念頓開
竊以易之為書深不可識聖人設卦强為之名潔静精
㣲冠於五經之上廣大悉備行於三極之中厯伏羲文
王而其道全至周公孔子而其辭具分六位而成體兼
三義以無方天未喪於斯文嬴相指之為卜筮道無以
興乎世漢儒釋之以荄滋必有通人乃明妙義某官識
窮繫表體蹈環中潛心早慕於仲舒勤學晚同於伯業
發明九事陋何晏之甚疎傳授三爻笑虞翻之未悟既
用其易簡以游斯世又推其緒餘以覺後知載揚闕里
之金聲復振尼山之木鐸何逺之有吾無隱乎某智不
足以安身材不足以補過未究隂陽剛柔之理豈知吉
凶悔吝之幾念河圖之弗傳抱韋編而永歎年已迫於
知命動多昧於趨時夫何憂患之餘獲見㣲彰之藴事
斯語矣亦允蹈之運斤成風雖無受至道之質望洋向
若終期造大方之家過此以還未知所措
欽定四庫全書
　大隱集巻六　　　　　　宋　李正民　撰
　　書
　　　與祝師龍書
某啟荐辱垂訪詢以著述之文僕於此不敢為也久矣
欲黙不言慮閤下之未察也僕嘗謂自孔子没大道乖
離百家衆技雜然並起各以所聞著書行於天下於是
孟軻氏荀况氏尊孔子明王道以至於今其書尚在也
漢之作者多矣傳於世者相如史遷揚雄班固而止耳
唐之作者多矣傳於世者韓愈栁子厚李太白杜甫而
止耳其餘綴文之士多者百餘篇少者三四十篇其人
不可勝數或僅有傳者而磨滅散亡百無一二存焉是
可不為歎息哉宋興巨儒碩學之流彬彬繼出述作之
盛布在天下自今觀之家誦而人習之者歐王蘇黄四
家而已前輩之文行於世者已少況其小小者耶自朝
廷以經術取士有司以王氏之說為權衡學者靡然從
之比使諸儒各出其門則向之隱而未見者亦已出矣
試取而讀之亦無甚異豈非聖人之意大畧不易於此
歟又觀唐之詩人各以所長自名一時近世之士喜廣
已而造大凡有賦詠則長篇短韻欲與李杜争衡矣此
所以不能立名於天下也今以僕之閒暇身安而食廪
禄無饑寒迫切之憂固可以游息於此也然將留心於
經術耶則經術之說已明留心於文辭耶則文辭之作
已多非特無以傳於今又將無以傳於後非特無所成
其名又適足以勞其心至於仰看屋梁用覆醬瓿則又
不足道也昔顔子在陋巷簞食瓢飲終日如愚而孔子
賢之黄叔度議論風㫖無所傳聞而見之者服深逺而
去疵吝豈待文辭箋注之末耶僕何足以望此而竊有
志焉若乃應用之文則又淺近俳諧不足為閤下道
　　　再答書
某啟前日匆遽畧布所聞性又懶於作字殊愧草率昨
日䝉枉車騎重辱翰墨之貺并詰其說夫所稱漢唐及
本朝述作之士凡十二家非以其餘為不足稱也盖取
其盛者言之耳且在漢則有劉向王褒董仲舒枚皋父
子張衡崔駰傅毅蔡邕在唐則有王楊盧駱沈宋陳子
昂李嶠燕許元白皇甫湜孫樵此尤其卓犖著見於世
者至於魏晉齊梁以降代不乏人列於文苑藝文傳者
姓氏亦班班可考本朝文物之盛度越前代則有若王
黄州楊文公劉子儀李邯鄲二宋兄弟曽子固以及張
文潛秦少游之流載於國書傳於士大夫之口者亦已
衆多未可以一二數也僕竊不自料亦嘗獵其英華渉
其波流矣凡諸家之作或有傳者或不傳者或有好之
者或有不好之者若夫所舉十有二家之作則未有不
好之者矣未有不傳之者矣是猶米之有稻粱肉之有
芻豢也人皆嗜之孔子登東山而小魯登泰山而小天
下孟子觀水有術必觀其瀾盖謂是也今閤下疑僕獨
稱十有二人何其鮮也盖十有二人皆所謂傑出者然
亦豈能遽掩諸家之善哉且揚雄之賦學相如作也班
固之書學史遷作也韓愈之文學孟子作也本朝諸公
之文學韓愈作也然則雖舉十有二家僕尚以為多而
閤下又以僕比之富商大賈自託於貧窶之人而求益
焉僕誠無以益閤下顧可以益閤下者不過十有二家
之書爾觀其為書也汪洋浩博千變萬化涉之者不見
其涯涘窺之者不見其閫奥譬之如衡陽之林岱隂之
麓焉伐尋抱不為之稀藝拱把不為之數又如鍾山之
玉泗濱之石焉累珪璧不為之盈採浮磬不為之索亦
可謂盛多矣其為富商大賈何加焉閤下好學多聞喜
蓄異書於此必已深探而熟觀之更少加之以意則如
是而權輕重如是而知取予如是而懋遷有無皆可取
之而逢其原也則閤下之富又將孰禦凡人竒偉所聞
簡忽所見願閤下勿以世所共傳而忽之六經之文天
下所共傳自古及今用之而愈無窮未聞舍此而他求
也若夫聖人之術固在於躬行亦豈敢謂僕之自得哉
孔子曰文莫吾猶人也躬行君子則吾未之有得又曰
行有餘力則以學文雖然文非學者之先務而聖人之
術亦非文不傳韓愈亦云僕之為古文學古人而不得
見則兼通其辭通其辭者本於志也前輩述作之指大
抵如此閤下其裁之
　　　與胡樞宻薦孫傳書
某伏見左宣義郎孫傳學術博通文彩掞蔚久歴州縣
通知世務昨來參知政事謝公及從官數人屢薦於朝
值其逺宦南海未有所成凡前日宰執避地廣中者無
不倒屣接納並曽薦舉盖其文學政事議論材智非特
州縣中少見其比求之朝廷亦未易多得也況傳出入
州下既久其所藴蓄想樞宻必深知之然其人守道安
貧恬於進取或恐聰明有所不及某區區之見竊惜竒
寳横棄道左而閤下箱筥所儲猶有空虚不滿之處所
以率意稱述不能自已幸察
　　　與畢少董書
某嘗觀歐陽公沈存中諸賢所考古權量之制皆謂比
今三分之一然權衡度量一本於律故三者大畧相等
輕重小大姑置不論惟尺度猶顯有可疑者曹交稱文
王十尺湯九尺則尚未及今之中人晏子不滿三尺則
侏儒已甚若公孫吕面長三尺廣三寸不亦狹長乎晉
荀朂得古玉尺亦謂古尺皆短不知比之尺度果如何
耶以公博古願以示教
　　文
　　　吉州謁廟文
廬陵為郡素號煩劇國步方艱而井邑無虞吏民安堵
此實神眀黙有以相之也某被命行朝濫紆印紱視事
之始恭謁靈祠冀神之休永庇斯土
　　　祈晴文
干戈之際沴氣未息麰麥將稔淫雨害之大懼斯民轉
於溝壑是用奔走有禱於神惟神掃除氛祲暘燠時若
則邦用足而民食充神之為賜大矣仰祈靈貺其亟圖
之
　　　又
三日為霖厥罰諒因於曠職萬里同咎至誠祈感於髙
真輝騰暘谷之精序正勾芒之律促趨南畝可徯西成
某荷至徳以難名感洪恩其上報式嚴醮事當薦悃忱
　　　又
天作霖雨害於來麰民既病矣吏思其憂吏無他術惟
神之求神之聽之速於傳郵揮訶風雲俾徃勿留乾端
坤倪日馭斯周俾我麰麥或播或揉民用以飽吏職亦
修酒殽雖薄以答神休
　　　祭王無競學士文
嗚呼夀夭數也全其生者盖寡富貴天也兼而有者幾
希惟君少不惑於貨利能力學於文辭名譽光乎朋友
發䇿掞乎天墀亶材猷之自勵與英俊而並馳稍躋榮
於儒館竟坎壈而弗施洞庭之野震澤之涯泛扁舟而
嘯傲追漁父以同嬉酌三呉之醇酎對十様之蛾眉擷
甫里之杞菊詠笠澤之詩書邈三賢之髙躅美夫子其
兼之何疾恙之倉猝與一世而長違昔壬辰之賜第識
夫子於京師託同年之末契亦㑹少而多暌通婚姻而
未久觀翰墨之勤斯遽成凶於不救心慘怛其猶疑嗟
日月之于邁卜窀穸之有期聊摛辭於一奠望翣栁兮
増悲嗚呼哀哉
　　　祭石長孺文
昔我先公宦遊東越論交豪俊接武耆哲君於是時妙
齡秀發瑶林琪樹輝映閥閱吐辭為論下筆成章才兼
終賈氣壓王楊時我季姑年及結褵謂君英特望族是
歸材與命舛場屋差池屢試蘭省弗克雄飛安貧樂道
澗飲嵓棲覃思麟經訂正是非使者論薦促對天墀謂
宜得志有所設施老於一命廩食叢祠云乎不淑與世
長辭顧予晚進念昔追隨弁髦之嵗以君為師迄於今
日能誦君詩我亦老矣霜髭滿頥聞君之䘮曷勝其悲
絮酒千里詞以侑之
　　　祭呉伯承主簿文
嗚呼酒者何物也天之美禄也醖釀麴蘖腐敗秫稻而
後成也自堯舜三代以來君臣上下朝廷鄉黨無不用
也冠婚䘮祭㑹同燕樂賓客軍旅待此以行也賓主百
拜以為禮一飲一石以為歡沉湎淫泆由是以生也夏
禹之訓周公之誥詩人之刺未嘗不反覆而丁寧也為
琖為觴為尊為罍曰巵曰敦曰觶曰觚未嘗不取物比
象以為戒也自古邦君卿士荒湎於此以至敗國亡家
者不可勝數也若夫髙人達士沉酣於此將以忘情遯
世者乃可無咎也徃嵗見君於烏丘之戍方自放於酒
終日酩酊未嘗醒也劉伶忘其思慮阮籍疎於禮法甚
相若也君為余言酒之徳可以禦寒可以逃暑饑可飽
飽可饑也余飲素少過量則困雖知其利亦畏其為害
也奈何君於腐腸之藥未節又濟以伐性之斤嬉嬉然
玩弄虎狼甘嗜酖毒自以為適也逮余脫身南還咫尺
之書未報而君遽病且死也夀不踰五十位不過一命
盖恃强壯之甚而戕賊之遽也昔嘗相約扁舟載酒笑
語於農隱之上斯言猶在而志何可遂也千金之軀萬
金之産莫知貴愛戢其身於一棺也茒塔之濱鶯湖之
汭良田千畝春耕秋穫寧復省察也溝塍刻鏤版籍糺
紛家之子弟與紀綱之僕莫能周知也君之從弟比屋
而居䘮服未終君又繼而長逝也男婚女嫁弗親見之
而游魂神於岱宗也清酒特炙平日所樂今弗能厭飫
也余方窮居武原杜門掃軌聞君之䘮不克徃也鷄黍
之祭蓴鯽之奠古人行之豈以㣲薄廢也侑之以文冀
㝠靈來享而寫余之悲也
　　　祭勤王將士文(奉聖/㫖撰)
王室不競冦難荐臻主上移蹕江呉席未及暖逆賊苗
傳劉正彦包藏禍心乗間輒發逼脇上下反易天常實
頼熊羆之士不二心之臣糾合戮力克清大憝逮主上
返正元惡逋逃肆命將臣追躡其後頑凶反噬敢拒我
師金鼓所臨有進無卻惟君等奮忠賈勇被羽先登䘮
其首領殁於行陣此一時同功之士所以惻怛痛悼不
能自已也今既取彼鯨鯢戮於都市攄國之憤神人闓
懌而旋歸將士郊勞而飲至舍爵䇿勲之禮無不備舉
皆歎君等之不及見也主上當宁太息慨然有感於心
已命有司録君等之孤又周恤於家非特慰君等冥漠
之知抑將為天下忠義之勸酒肴具設侑以斯文魂而
有靈當體天子褒功隠卒之意尚饗
　　　鼯䑕文
甲子之夜爰有鼯䑕跳梁棟楹盤旋堂宇縱横肆行啾
唧相語敗裂窻紙呵叱弗去兩猫熟睡弗覺弗悟䑕無
忌憚自謂得所既旦而興日升東序容光必照黮闇斯
覩䑕乃狃忕故態騰趠鼓舞顧視周章沿梁及礎有猫
在後弗顧弗慮躍而搏之如狼遇虎蕞爾之軀執於爪
距殺而食之再嚙再茹肝腦狼藉血流當户隴西子驚
而視之曰此余驕爾之過也余既不考邠詩以熏爾于
穴中又不能效張湯磔爾于堂下包容縱恣弗爾譴怒
使爾跳床撼席不憂不懼一朝至此禍不可禦豈吾猫
雖弱昔困而睡今適遭其醒耶豈恣睢日久罪慝貫盈
而天殛之耶豈嚙楮裂絮以禦冬寒而反䘮其身耶豈
乗虚履危弗避嶮巇而陷於禍機耶豈出非其時弗知
晝伏夜動而自取大難耶豈見其所可欲欣慕以徃而
不備不虞耶噫嘻悲夫是夕之後妖孽屏除奥穾闃寂
縑緗羅列窻牖完宻余夢既覺安坐一席靜而思之再
三歎息
　　序
　　　訓聞人氏諸子字序
嘉禾聞人茂徳于余為外兄弟比過其家命子姪出拜
凡七人有巾而屋者有髧而髦者有祝而童者拜揖甚
恭余以是竊喜聞人氏之多良子姪也既而持正謂予
曰曩者盜發青溪之嵗予子與兄之子實生奉先君之
訓曰冦難遽作如此吾孫他日别為二名請予字之余
取其義訓相近者書之下方又為說以告之曰堯舜三
代之民大抵皆忠厚故比屋有可封之俗以其教化明
而習俗美也傳曰堯舜率天下以仁而民從之詩曰周
家忠厚仁及草木盖忠恕也忠厚也其本皆出於仁未
有仁而不忠厚忠厚而不仁者也孔子曰臣事君以忠
盖能厚於其君也又曰與人忠盖能厚於其友也是忠
者必厚厚者必忠也故堯民之字曰子仁舜民之字曰
子厚其義一爾詩曰天生蒸民有物有則民之秉彞好
是懿徳書曰于棐民彞是天下常行之道處君臣父子
之間者也故彞民之字曰子常詩曰言笑晏晏謂和柔
也書之古文曰欽明文思晏晏謂寛裕也揚雄稱斯民
之盛曰晏也粲也則二義亦兼之矣故晏民之字曰子
和余謂諸童子耳目恂達志氣方銳儻能思其義而力
仃之則忠厚者盖為仁人長者斯不流於浮薄矣秉彞
者盖為躬行君子斯不失其常心矣治人者必躋世於
仁夀則斯民不失其望矣是皆古之人立身行已之大
者亦在夫勉之而已然公家於嘉禾為盛族百餘年間
簮紳相繼而未大顯於時宜其詵詵之慶方興而未艾
也繼此而有命名者願以見告方泚筆以俟焉
　　　送唐道人序
資聖寺僧茂實造佛殿成求余文紀其嵗月余謝不敏
閱嵗中凡三四至曰已伐石于平江矣繼又與唐道人
來則曰此善刋字者也余亦莫知其何如人碑既成以
二三名士所予詩文見示具得其本末乃嘆曰吕洞賓
者世皆傳其得道盖嘗遊東都或在江湖間題詩岳陽
樓而人見之者甚少也今唐生有棲神導氣之術不以
告人而刋字以自給非出其所得詩文余亦何自而知
之而況於洞賓乎古語曰相馬失之瘦相士失之貧況
夫方外之士初弗求知於人而人亦莫之知可勝嘆也
紹興丙寅人日大隱居士書
　　記
　　　漢麒麟閣名臣圖記
自昔繼體守文之君欲大有為於天下必賴輔弼共濟
康功是以元首股肱相須一體志同道合乃克有成載
之詩書不可誣已非昭揚勲徳以著其感遇之榮奉承
之蹟則何以為君子之勸哉漢宣帝之在御也朝廷清
明海宇靖謐符瑞並貺四夷賓服甘露三年帝思股肱
之美乃詔取名臣之尤者十有一人圖畫於麒麟閣法
其形貌書其官爵姓名焉曰大司馬大將軍博陸侯躬
秉節誼定萬世䇿以安宗廟功徳甚茂其冠羣后尊而
不名曰安世宿衛忠正勤勞王家曰増寛和有守世載
令聞曰充國料敵制勝奮威先零曰相嚴毅亷正總領
衆職曰吉寛厚不伐同心輔治曰延年典司朝正練習
憲章曰徳宗室之良持身謹厚曰賀儒術自進列位九
卿曰望之忠正不撓經術該明曰武仗節忘身不辱國
命並能毗予一人勒功王室内膺心膂之寄外備爪牙
之任允文允武曰勲曰庸是宜表而揚之明著中興輔
佐列於方召仲山甫焉於戯君臣相遇昔人謂難矣觀
夫宣帝承累世熈洽之後勵精政事總覈名實自丞相
以下各奉職而進樞機周宻品式備具上下相安莫有
茍且之意考其輔佐類皆知畧材術各稱其任遂致政
事文學法理之士咸精其能至於技巧器械自元成間
鮮能及之故得紀律赫然號稱中興然則圖繪其人置
諸延閣俾預其選者知褒榮之不忘望其像者知勲業
之可勉一舉事而衆咸知所勸顧不盛哉竊嘗觀先王
之崇有徳報有功也紀之旂常銘之鐘鼎或藏在盟府
或祭於大烝皆所以激勸臣下使之趨事赴功而已漢
承嬴秦之後三代典籍僅有存者乃能取其意而行之
是先王崇徳報功之道也固宜記之文字刻諸琬琰繼
夫烝民崧髙之作以彰任賢使能之功不其韙歟至於
閣之建自蕭何之營造閣之名因元狩之獲麟則具在
掌故斯皆畧而弗書云謹記
　　　刻戒石銘記
紹興二年十二月詔遣監察御史五人循行諸路檢察
詔令平反刑獄觀風問俗宣布徳意凡異時所下詔令
有司奉行不䖍徒掛牆壁而實惠弗及於民者咸得以
按治之既親灑宸翰丁寧訓飭以太宗皇帝取孟昶官
箴之語書為戒石銘命使者就賜俾刻諸石以為守令
座右之戒於此見上之焦勞求治憂憫元元之意甚厚
臣待罪此邦躬被詔㫖敢不夙夜自竭以率八邑之吏
其各悉乃心共乃事以承休徳庶使斯民舍刀劍而操
耒耜復臻太平之盛必自玆始矣謹記
　　　農隱記
秉耒耜衣襏襫勤勞畎畝之中者是農非隱處山林樂
閒曠逍遥塵垢之外者是隱非農農皆民也勞力者也
食人者也隱則有士君子焉孔子所謂舉逸民天下之
民歸心者是也其智愚賢不肖勞逸髙下固不相侔則
農與隱異久矣劍川吳伯承世為大族崇寧以來始徙
家於湖秀之境仕宦之餘父子戮力治生於今三十年
田疇益廣乃築堂於場圃之上榜以農隱開闢窻牖栽
蒔松菊南榮治耕稼之務北池有魚釣之適蕭然真隱
者居也一日余造其堂試持前說而問之伯承答曰三
代之時人有常産故仕者不出其鄉里居者不窘於衣
食以顔子之貧猶有郭外之田五十畝足以給饘粥郭
内之田十畝足以供絲麻又得聞夫子之道故雖不願
仕而有終身之樂陵夷至於孟子則暴君汙吏慢其經
界而井地不均矣於是有為貧而仕之說秦漢以還士
大夫汲汲於利禄喪其所守者十常七八如陶元亮之
徒憤世嫉邪棄官而去又菽粟不足以自給至凍餒以
死若是則雖隠亦何聊耶今僕幸饒於田東臯南畝盡
在吾堂之左右四顧芒芒無復舟楫闤闠之擾又得意
於酒遇飲輒醉春到則耕者効其力秋成則穫者獻其
功余方獨酌引滿陶然自得安知農之非隱隱之非農
耶予曰子之言是也然方承世賞調官選部而輕財重
義賙恤宗族惟恐不及則志氣倜儻宜有以自立於世
又豈可安於田里而為陳元龍所羞哉顧余不材濫被
榮寵坐糜稍廪而靡有補報田園蕪没茫茫然而曷歸
乃自放於寂寞之濱攻苦食淡以其餘力買田數十畝
於苕霅之間而將老焉若天假之年使其不待疾病垂
死而後納禄尚能扁舟載酒相從笑語於斯堂之上其
必有日矣紹興丁已中秋日大隠居士李某記
　　頌
　　　圓象徽調閣奉安隆鼐頌
臣竊惟皇帝陛下永熈洽之運紹揚先烈制禮作樂百
度修舉朝廷清明海宇康乂乃政和紀元之六年奉安
隆鼐於圓象徽調閣誠治世之盛舉也惟兹寳鼎實國
重器自禹而降其制弗傳聖上深發獨智與神為謀不
貳不疑自我作古而隆鼐居中獨為重鎮管攝八方九
州之氣可以孚享上帝卜世卜年永永無極而内閣之
建深嚴靖宻實為神器秘藏之地於皇休哉真有宋億
萬年無窮之偉觀也是宜播之聲詩以昭著盛徳臣愚
不自揆謹拜手稽首而獻頌曰宋受天命維億萬世重
熈累洽既安既治聖主嗣興誕揚丕矩建法立制自我
作古與神為謀乃作寳鼎氣歊浮雲光吐金景惟兹隆
鼐屹然中峙八方既奠九州是理上應列宿下鎮地紀
為國之寳自今其始龍鸞光潤神物所扶陳列於外匪
安匪居廣内之嚴雲閣之秘䆳在西清中藏神器圓象
徽調華榜昭揭層建巍峩修梁嶻嶪奠厥攸居天所保
之卜世卜年永永如斯於惟古初一統天地取象三才
黄帝是繼禹平水土貢金九牧成周之隆定於郟鄏一
變而九取數斯備聖人鑄之孚享上帝寥寥千載人孰
敢議聖不有作器焉能制置諸内閣敉寧四方絪緼其
色煒煌其光天子萬年受天之祜慶流本支澤周率土
薄海内外莫敢予侮小臣作頌以繼吉甫
　　銘
　　　復禮齋銘
渾然一性中有覺知感物而動私欲害之約之以禮勿
順乎非能克而復顔氏庶幾
　　　務本堂銘
仁為道逺行莫能至究其本原在孝與悌孝悌之性誠
矣無偽廓而充之為仁甚易
　　　尊所聞齋銘
學以致道求所未聞追省髙明其徳曰尊昔者大舜聞
一善言若決江河行之沛然昔者子路未之能行惟恐
有聞力莫之勝或異於是口耳是咨伸其佔畢弗慮弗
思罔知守約罔知闕疑如彼涉獵雖多奚為嗜炙遺味
棄醇啜醨求馬唐肆亡羊多岐宜一其志經術是師思
以精之問以辯之日長月益厥修乃來以所自得發於
文辭既耕必穫既菑必畬充實於内輝光爛如三餘靡
失多材是儲勤而行之終始勿渝
　　賦
　　　草堂春色賦
飲君以草堂之春色侑君以海蛤之甘鮮何羡兵厨之
醖寧思蟻慕之羶顧十年其久困將一麾而逺守腹貯
玉川之五千食厭庾郎之三九酒之醇醲兮聊以澆其
胸蛤之柔脆兮聊以爽其口鄙周瑜之髙囷舉王衍之
阿堵發孤笑於羣憂俄頓足而起舞雖非仲由百榼劉
伶五斗亦足以解庾信之愁慰東陽之瘦矣
欽定四庫全書
　大隠集巻七　　　　　宋　李正民　撰
　　五言古詩
　　　程之徒
堂堂王夫子實為鄉曲英十年遊太學冬雪而秋螢南
宫掇異等四海馳儁聲未展霄漢志憂患遽所丁自言
程之徒高論何峥嶸彬彬媚學子鼔篋稱諸生何必騖
時文但貴存其誠道義茍内充爵禄必爾纓吾師昔如
斯草澤膺弓旌勸講邇英閣探頥多研精祝李樂其説
談辨惟縱横仲子頗守常歸來自窮經一日賢詔下折
桂何芳馨先生遂薦之横經闔閭城又欲薦祝子可方
古巖耕宜從布衣起知足平攙搶貴公問其人科舉頗
所更答言彼材豪不肯循度程貴公聞之笑何以取官
榮推轂既未效鼔枻歸洞庭先生躋禁從仲子亦飛騰
召對趨九陛一言帝心傾亟命遷京秩訓詞人所驚庶
可共學者品題自師評李子獨不偶沿流出舒荆㳺謁
公卿間落寞無所成邇來貧且病屏迹居四明自言已
膏肓無以保性靈我嗟師友義此道久凋零寄言後學
者中庸當力行
　　　寄彦章内翰
少希端木賜遇事多臆度老矣智慮衰所見頗疎畧都
將幾許鐵鑄成一大錯歸來自悔咎俛仰懐愧怍經營
水雲居逝將老寂寞為欠草堂資此計殊牢落欣聞故
人近鐵甕羅㦸槊坐覽江山勝守彼北門籥嘗觀萬巻
書素號精且博爾雅偶未熟遂中蟛蜞惡那知謝太傅
雅志在丘壑䆉稏連百頃場圃正收穫黄花已經霜餘
英猶爍爍仍攜縹緲人有酒可酙酌老拙失所望宛如
魚在涸鬼笑伯龍貧人憂顔氏樂海瀕富蝦菜尚有驕
藜藿妄意苕霅間數畝躬耕鑿相望幸不逺鄙吝資發
藥扁舟泛烟波乘興聊一噱
　　　枯木歎
海隅有喬木枝葉多離披庇廕數畝地鬱鬱凌雲霓嵗
久漸生蠹蠹盛木乃衰朝蠹食其葉暮蠹食其枝蠹蟲
日滋長食飽肌肉肥衆葉漸零落枝榦亦枯萎僵仆大
道側但存乾死皮羣蠹盡羽化鼓舞四散飛蠹各得其
所此木誰憐之吾嗟守株叟抱膝空傷悲
　　　和元叔秋懐
隴頭飛浮雲山色時隠蔽曦馭轉層霄漸減炎歊熾商
飇折蒲葦清露泣蘭蕙梁燕話歸期塞鴻懐逺志畸人
感物化閲世如夢寐滴堦聞雨聲嚼蠟忘世味故園久
離阻浩蕩起歸意髙詠秋興篇安仁有佳思自憐守幽
獨壯懐日憔悴聊擷秋菊英銜盃玩浮世
　　　送聞人伯封
應奉見車工楊愔逢選士古人記半面落落纔一二羡
君眸子明洞徹無纎翳小吏曛黑來匆匆便能識憶昔
到君家經史肆論議簡編討遺忘指擿須臾至别來五
六年學問益純粹薦名上天閽嚢錐見鋒鋭少年好竒
偉萬巻欲盡記春官方用賦所尚在詞藝前人存矩矱
雕篆有深意寒忩務探討詎可輕小技窮理盡性學推
論良有自士方騖場屋未能臻極摯山中有老儒發藥
祛其蔽潛心造妙理離合見同異我懐伯業能嗜學忘
肉味摩笈得異書事理了無滯况子氣方豪青萍嘗一
試孜孜其勉旃青霄將自致
　　　春日城東送韓玉汝赴兩浙轉運以池塘生春
　　　　草園栁變鳴禽為韻分得生字
野㟁漲流水名園紛雜英旭景冠蓋集清談尊酒傾重
此臺省秀駕言江海行已喜懐抱粹况推材實精衆許
極髙逺時方藉經營詎止富中廩固將澤東氓還當本
朝用不待芳嵗更功名自兹始勿嘆華髪生
　　七言古詩
　　　寄題史伯魚讀書堂
臧室繙經何太漫鄴侯萬軸新堪玩長大誰如伯業勤
晝眠多似邊韶慢斯堂扁榜號讀書讀之百過樂有餘
焚膏繼晷自克巳彬彬學子顔之徒念我壯年遊天禄
萬巻盡觀如不足羽陵蠹簡拂蟫魚太一青藜曽照燭
辛勤白髪但嘗膽燕坐茅齋猶泛覽年來老眼漸昏眵
每展青編憎墨淡
　　　今嵗梅花春中猶未開因思三衢冬月之盛作
　　　　長句
前年柯山芳意早肯使寒梅例枯槁溪邊幾樹發偏繁
牆角數枝看更好玉顔冒雪不奈寒香心怯雨尤相惱
南枝爛漫北枝催空惜飄零綴芳草朅來海角風景遲
經冬不見端可疑紅蕚涉春纔似染青苞映日未全披
千山隔兮萬山阻想見瑶英詎如許一枝誰與寄相思
囘首舊逰心獨苦
　　　息交行
君不見子列禦冦居鄭圃四十餘年人莫覩外逰不若
務内觀食豨如人忘爾汝又不見玉川先生洛城裏閉
關不出嵗踰紀狂吟大句語驚人勸之請謁輒掩耳古
來賢達貴安閑豈務奔走塵埃前深居簡出悔吝少治
心養氣精神全我念竒窮自平昔險阻艱難多所歴十
年京洛困虀鹽五載江湖負覊靮比沭天恩處閑散琳
宫賦禄容家食老僧參罷返林泉病馬力疲棲皁櫪掃
除一室空復空收還魂魄安其躬衣冠深藏罷應接杜
門却掃閑奴僮放懐書史得真樂坐忘乃與希微通不
須疑我何為爾亦有文字如長虹
　　　余君贈我以茶僕答以酒
投我以建溪北焙之新茶報君以烏程若下之醇酒茶
稱瑞草世所珍酒為美禄天之有碾碎龍團乳滿甌傾
來竹葉香盈卣滌煩療熱氣味長消憂破悶醺酣久君
不見竟陵陸羽號狂生細烟小鼎親煎烹扁舟短棹江
湖上茶爐釣具常隨行又不見沛國劉伶稱達士捧罌
銜盃忘世累無思無慮樂陶陶席地幕天聊快意欲醉
則飲酒欲醒則烹茶酒狂但酩酊茶癖無咨嗟古今二
者皆靈物蕩滌肺腑無紛華清風明月雅相得君心自
此思無邪
　　　覽新達詩巻有感
昔人作詩例苦窮今人作詩乃得通何意崩騰永嘉末
復見正始之遺風杜陵太白困覉旅孟郊賈島亦不逢
聖俞不得一校理子美謫死呉山東升沈富貴何足道
名聲顯赫摩蒼穹新編起予為太息萬事得失疇能同
　　　寄邦求擬南食作
不到浙鄉辜負口昔人有語真可取我住柯山三四年
厭飫蕨薇幾噎嘔扁舟乘流來檇李極目江湖幾千里
白魚市上爛如銀紫蠏籪頭多似蟻舒鳬帖帖墮水面
亦有麕麞來近縣黄閒射雉出林中田鼠化鶉毛彩絢
况復海物錯難名蝤蛑輪囷似斗升紛紛蝦蛤不足數
淡菜蚶蠣資多腥僻居海岸久寂寞寒擁紅爐聊獨酌
芼之橙桂薦玉盤不比屠門空大嚼我念孫卿久滯留
欲致數品無傳郵烹羊炰羔自不惡更有負郭新良疇
　　　寄尹叔
太湖三萬六千頃中有長橋墮虹影茅屋漁舟數百家
譙門打鼓官為令徃來舟楫何紛紛拜揖將迎皆要人
自從兵興急供億千槍萬槊如魚鱗又有强宗并大姓
索課催租惟所命忽然平地起風波造謗興讒喧衆聽
嵗前官家欲移蹕葦席茅茨千百室科敷比户與僧坊
髙下等差皆普及一時應辦姑求備嘖有煩言長官罪
差官宻切來體量三尺深文想難避君不見海鹽令尹
祝夫子去年䝉恩當百里催科急迫不忍言鞭撻黎民
非所喜一朝解印謝疲民至今豪强猶切齒國讐未雪
兵未休安得斯民無瘡痏但願中興功業成盡鎖劍㦸
充耘耔
　　　寄祝舜俞
彭澤縣令五斗米陶潛輕之辭百里蜀道嶮﨑九折坂
王陽畏之能自免君今行事古人同要作閑官興非淺
胡為窮臘逺覉逰路指太末干賢侯風霜皴膚雪撲面
舟幾折艣車摧輈歸來贈我雙鯉魚尺素中藏一幅書
具言勞苦自悔責乃知世事非良圖苕溪春囘波泛緑
况有淲田可耕斸我今亦欲賦歸與便約臨流結茅屋
　　五言律詩
　　　早春次韻
春色方薫草南來未見鸎身閑聊適野志弱敢論兵落
落松筠質欣欣桃栁情不妨聨騎出蠻榼亦攜行
平原齊吐麥幽谷未遷鸎王者雖無戰元戎盍治兵山
川羇客恨桃李故園情何處花先發籃輿取次行
乍暖先催栁餘寒尚蟄鸎淮壖嚴斥堠江國偃戎兵得
句重尋律銜杯舊有情經營賴耆哲閑客且閑行
佳人思燕燕公子眷鸎鸎酒户如懸磬詩壇未息兵林
花還自發巢鵲豈無情好泛清溪曲扁舟盡日行
畫梁將宿燕楊栁欲藏鸎賢傑籌前箸寰區望洗兵懸
鶉空自愧磨楯敢言情聞說山西將揚威正啓行
　　　少逰
少逰詞藝域文陣欲横行徐庶髙朋友王家好弟兄鸞
龍觀筆落珠玉鬭詩成老境猶思舊忘言看後生
　　　夜坐
鄉井千餘里江湖一病身新年逢甲子清夜守庚申冷
落爐中火溟濛榻上塵永懐愁不寐惟聽漏聲頻
　　　久雨不解次韻
雪後仍霖雨閑中積旅愁雷車聲忽轉雲陣濕難收坐
久頻揺膝詩成苦掉頭静觀身世事泛泛一虚舟
易覺東陽瘦難祛庾信愁雪寒殘更積雨慣落還收妄
欲附驥尾終難料虎頭五湖波浪濶歸泛釣魚舟
春事寒應晩旅人閑轉愁空堦宵更滴逺靄曉難收嗜
好藏龜殻行年問虎頭孫郎多智策箭重却囘舟
閻閭苦貧病皂𨽻亦飢愁入夜聲尤急連山勢未收無
言閑麈尾有意念刀頭獨酌難成醉空乾瑶玉舟
　　　建昌寄紙被
擣楮為衾被旴江逺寄將夜寒如挾纊晨起訝凝霜雅
稱維摩室増輝杜老堂心平可髙卧蝴蝶夢飛揚
　　　得平叔信
越絶覉逰久相思斷旅魂漂零鴻雁序憔悴鶺鴒原解
綬辭巖邑全家寄嶼村何時能過我詩律細重論
　　　雜詩
海岸收殘雨西風放晩晴霜林紅未脫寒草緑猶生老
覺光隂速閑觀世累輕端憂多暇日憔悴庾蘭成
喬木丘園古疎籬舍屋深路隨山脚轉岸近海潮侵樵
叟欣相遇禪房許獨尋杖藜聊縱步乘興欲投簮
衰病驚殘嵗生涯類轉蓬滔滔嬾囘首黙黙但觀空山
映歸雲白窓留落照紅地偏人跡絶厖卧短籬東
放曠人間世棲遲一草堂神交傳逺信漁父許同行黄
菊猶霑雨丹楓未隕霜午餘幽夢斷清磬出禪房
岸幘茅簷下西郊轉夕曛暮鵶低接翅寒鵲閙鳴羣有
炭勝東野無氊類廣文虛名三十載外物漫浮雲
野岸營茅屋修篁出短籬紙窓迎暖日石硯結冰凘種
菊陶元亮栽松杜拾遺田園已蕪沒飄泊竟何之
九醖聞新熟三盃且自娯已能開杜室寧復論兵厨浮
蟻盈春甕流霞注魯壺醉來聊欲寐不覺日還晡
通宵風雨急甕牖曉光催冷枕驚殘夢寒爐聚宿灰作
文無處賣覓句有時來疎嬾忘巾櫛柴門且未開
嵗晏多風雨寒雲曉更濃晩菘長乍翦香稻細新舂路
逺思行客年荒嘆老農秖園人不到惟聽飯時鐘
汲汲謀三徑區區卜一㕓艱難歸舊隠荏苒嘆流年欲
設維摩榻重尋子敬氊飄零來海角華髪巳盈顛
久雨渾無節重雲凝不收朔風吹甕牖寒色透貂裘幸
不妨農務何堪助客愁擁爐消短晷閉户但商謳
　　　春雪次韻
寒風初淅瀝宻雪遽霏微冷敵鵞黄酒輕沾駝褐衣未
教新栁展且伴落梅飛惟有翟廷尉門前鳥雀稀
花猶吹六出氣已應三微路破公車履祥呈光禄衣乍
疑鷴失素稍怪鷺于飛盤瓠空驚走南方此瑞稀
　　　再次春雪韻
旬浹寒彌急陽春暖尚微西華愁葛帔漁父㸃蓑衣京
洛殘堪望龍山度正飛麟經書大雪此瑞古今稀
萬壑鋪平練千巖鎖翠微車能翻縞帶塵不化緇衣撼
樹桄榔滿張圖蛺蝶飛敲門傳詩巻此曲郢中稀
　　　挽劉刑部
西漢于張手傳家舊得名金科惟尚恕棘寺每持平丹
筆流餘慶朱轓藹政聲他年門下客接武位秋卿
避地辭髙宻僑居寓武原放懐樂棊酒餘力治田園方
茂三松壽俄成萬日墦九原簫鼔咽難駐已招魂
　　　挽曽公衮寳文
靖國開皇極先公秉化鈞謝庭知有子孫閤遂延賔烜
赫蕭周上蒼黄屈賈鄰欲明當日事正論墨猶新
際㑹光華旦傳家各有人榮名今已矣陳迹重悲辛曷
報生芻禮難留玉樹春隼旟空望斷清淚落衣巾
　　　挽沈伯華
望出東陽裔蟬聨濟美材海邦歌政化澤國早歸來甲
第朱門掩佳城白日開松風九原陌薤露有餘哀
　　　挽劉朝請(無虞/父)
世德流芳逺身兼五福全華堂優几杖蠟屐訪林泉白
髪光隂永青雲嗣子賢佳城開吉兆松栢巳蒼然
眉壽人生貴題輿善政聞中心如止水外物等浮雲方
樂千鍾養俄成萬日墳欲知流慶逺霅水自沄沄
　　　挽廣川先生
萬巻胷中富千年筆下新廣川揚素業延閣想芳塵晩
陟螭坳峻俄留鳯沼津遺書應滿篋不愧泣麒麟
　　　挽鍾處士
日昊身猶健居閑道更優庭栽蘭九畹户種橘千頭惠
施曽無倦隂功祗自修荀裴門户壯他日振餘休
　　　挽綦内翰
扈蹕來江表同時掌掖垣鯨波連畫鷁鹿野對清樽涉
世行藏異論交道義敦遽成生死隔囘首淚潺湲
鼇禁凝嚴地雍容侍北扉花磚朝直晩蓮燭夜分歸玉
節恩雖異金甌事已非飄零舊僚友華髪老漁磯
東土㳺觀樂西亭風景悲漫餘曽躡屐空覆舊傳巵髙
宻山川隔丹邱草木滋凄涼謝道藴泣對白紗帷
　　　挽魯奉議
華胄流芳逺平湖世載昌鯉庭遵善教龜組賁恩章勞
佚身兼適悲歡念兩忘平生修净業歸路指西方
盛大身攸致勤勞力克堪仁心兼五福慶澤在諸男經
罷翻靈運人知弔老聃百年嗟已矣終始自無慙
　　　挽胡茂老樞宻
盛際符千載中朝第一人鳯池鳴委佩朱邸奉重輪右
府謀猷宻殊鄰意氣伸佐時遺事業誰為勒蒼珉
人物熙朝盛瓊林夐出羣髙名題鴈塔平步上青雲未
應三壬兆先修萬日墳丹臺應有籍脫屐謝塵氛
昔日蓬山㑹平居笑語親薄材陪賈馬髙義繼雷陳南
國居方卜東山道益振遽嗟埋玉恨清淚灑衣巾
　　　挽董舍人
華髪年方永祠廷力未愆誰云牖下死疑是醉中仙驥
子持門户魚軒泣几筵浮生真瞬息誰與問青天
　　　挽齊安郡夫人
懿範閨房秀齊姜素望優廣川名益盛内壼德彌修壽
量方難老生涯遽若浮延平雙劒逝遺恨在營丘
欽定四庫全書
　大隠集巻八　　　　　宋　李正民　撰
　　七言律詩
　　　元日示邦求
濟時材術本無庸長大猶存伯業功騏驥已消千里志
鶢鶋聊避廣川風論都正恐譏傖父置酒深慚及寓公
早晩共謀歸去計煙波䆉稏五湖東
　　　示艾若訥
文章自昔為難事詞賦于今豈易工入室升堂方盡善
取青配白漫稱雄師資未省逢勍敵衡鑑應宜探古風
顧我平生章句學强談文律愧空空
　　　寄汪彦章内翰
文華風采壓時流惠政春温著六州纔向卞山歸舊隠
忽尋湘水泛扁舟愚溪勝踐今親見清境西偏幾客逰
臯壌山林皆可樂不須重作畔牢愁
　　　寄彦章内翰
翰林名德冠鑾坡暫解塵纓逸興多敢謂交㳺同阮謝
不妨詩句敵隂何耳根到處聞犍鬭心地閑來契羯磨
此去苕溪三百里扁舟終擬泛烟波
　　　訪祝舜俞新居
平湖渺渺浸城隂窈窕垂楊一徑深千萬買鄰真得計
六年種竹已成林棊枰勝負消長日琴韻清幽見古心
萍泛蓬飛本無繫新亭何必苦霑襟
　　　送尹叔倅濠梁
淮邦井邑苦蕭條尚可觀魚訪古濠志士攬衣辭舊隠
餘民拭目看垂櫜清傳闔境持盃水器賞名賢解佩刀
無復髙陽舊閭里為尋故宅薙蓬蒿(外氏居/濠故云)
　　　贈劉無虞侍郎
粉户為郎贊冢卿十年先後典銓衡要津詎可馳髙足
大器於今見晩成相對樽前歎華髪寧於紙上校虚名
萬釘寳帶知非稱欲買良田待退耕
　　　聞吕丞相還朝
粉户為郎兩見春當時曽識濟川人留侯再踐功名地
白也今為放逐臣自笑鳬鴻飛渤澥却慚冠劒拂埃塵
數竒自是平生事終始須期入大鈞
赤子潢池久弄兵暫辭台席抗蜺旌屏風隔坐方調燮
棨㦸前驅遽逺征淮蔡巳瞻裴相節秦川猶列武侯營
策勲未用膺光寵待復中原致太平
　　　送尹叔之行朝
三年製錦在江呉㳺刄恢恢地有餘賈誼已膺前席問
嵇康新有絶交書田間雨過禾收早庭下風來葉落初
此去青雲前路穏未應搔首賦歸與
　　　題海月亭
新亭注目極無邊脫屣塵寰思杳然萬頃秋濤飜浩渺
一輪夜月對虛圓光連銀漢疑無地望斷蓬萊别有天
赤水棗花君莫問新詩賡唱似朱絃
　　　章季萬送示其祖内制次元叔韻詩
運際熙豐政日新近臣摛藻掞天門當年翰墨文章妙
晩嵗經綸德業尊紀事豐碑推大手憂民温詔盡嘉言
大門接武登鼇禁猶喜交㳺到子孫
　　　簡劉卿任待制
暑雨霖霪朱夏寒登門暫著鵕䴊冠管絃豈解陪張禹
葱菜真宜待井丹五技巳窮甘退處一錢不直嘆衰殘
明朝鼓枻辭公去却向滄浪把釣竿
　　　書事
嬾拙山林合退藏客情嵗晩倍淒涼梅飄苔蘚香初歇
雪積簷溝色尚粧舊厯細看能幾日新詩屢和斷來章
何如認取安心法坐對爐熏一穗長
　　　示姪淇
分符江左力難支竊食琳宫得禄遲淮上故園生杞棘
江邊大將列旌旗未知疏傅揮金日正是公孫脱粟時
為報阿咸休悵望十年窮巷困朝飢
　　　送劉子材四明幕官
雉堞連雲左海傍曽攀鯨背到扶桑蒙衝聲教通韓國
梵刹光明記育王地接天台仙聖宅山藏奎畫妙圓章
時清幕府多餘暇薄採江珧薦豆觴
　　　徐元美甲第新修同諸公賦詩
大厦沈沈結綺櫳誅茅新就化人宫春臺亂落桃花雨
北牖遙披栁葉風遁迹娯遊同梓澤卜居窮僻似蕭公
人生適意方為樂何必簞瓢歎屢空
　　　再賦戲元美
綿綿千載亢華宗大棟髙甍闢廣宫栁徑乍穿迷去路
桃蹊初過面春風閑居不羨潘常侍投轄當如陳孟公
竹外梅花猶可折莫教碧玉髻鬟空
　　　秀士詩
一葉扁舟一席風夢囘已聽景陽鐘奪袍有意趨文陣
鼓篋無言拙筆鋒好把犂鋤傍東郭難陪衿佩集西雝
只縁未富三冬學飲墨何須見愠容
　　　退老堂
將相勲名紀太常旌旄聊駐水雲鄉栽培草木平泉里
放浪琴書緑野堂身健未應親几杖公歸正欲望軒裳
東山謝傅風流在盛事齊稱左海傍
　　　野步
步屧尋春日正暄杖藜徐步小橋邊身如栁惠人皆識
名比韓康世漫傳雪壓寒梅枝嫋嫋煙籠脩竹翠娟娟
途窮興盡空囘首却見招提獨巋然
　　　食蛤蜊
泊水沈沙族類豐外緘頑殻力難攻雖云眉目虧天巧
誰使瓊瑶美内充海畔屢曽逢野士坐間那復識王融
一樽風味思傾倒賴有芳鮮可薦公
　　　次韻邦求少監
投老窮途乃叫閽再棲琳館奉高真自憐竒蹇生華髪
豈有聲名繼昔人棃棗栽培功未半林泉卜築興方新
看公穏步星辰去何必乘槎更問津
歴落􁃓﨑寓海濵放懐林壑任吾真恩垂雨露沾枯枿
義重金蘭有故人玉筍班聨年尚少筠筒詩律意尤新
三陽交泰逢亨運策足須登要路津
　　　和元叔冬至大風
風掀籬落盡欹傾夜半銅壺凍已生塞鴈衝寒雲路杳
林烏啼曉夢魂驚貧探龍頷嗟無策愁望鴒原祗攪情
擬學髙齋枯淡叟不妨姓字且雙行
　　　海邑少交遊相見者以為言故作此詩
結友觀光少壯年一時英俊與周旋曳裾璧水三千士
接武瀛洲十八賢夜對短檠愁不寐朝飡苜蓿歎無錢
如今只欲藏形影槁木寒灰學坐禪
　　　寄霅上故人
交流苕霅轉城闉尚想汀洲詠白蘋擇勝已居蓮社界
歸耕恰及杏花春彫胡映盌抄雲子鱠縷堆盤破玉鱗
鮭菜腥鹹何足道未應囘首海之濵
　　　挽陳志行寺正
昔日陵陽接俊遊松蘿崇好重綢繆青衿共處披黄巻
黑髪相看到白頭苕水卜鄰方有志青山埋玉竟難留
飄零更覺親朋少東望新阡涕淚流
　　　簡邦求宗博
荆州清德畏人知况值中原戰鼓鼙公自南來無薏苡
我從東渡乏朱提珍臺鶴禄慚非稱别乘𤓰期奈久稽
明日重陽菊花好且拚痛飲醉如泥
　　　寄艾若訥
宅相凋零久不振喜君文采日清新彈琴宻令能官業
獻頌王褒邁等倫豈有青松蟠澗谷待看騄驥絶風塵
諸儒方講升平事策足須登要路津
　　　寄聞人茂德
詩人比興隠而彰三百餘篇妙義藏已識鴟鴞為巧婦
仍知杕杜是甘棠書生未省離城闕物理何從見否臧
閉户先生學不厭更同許郭辨毫芒
未捐辛苦讀書燈老矣猶懐伯業能齊國吹竽吾獨否
荆山泣玉恨難勝滿籝自足傳兒子堆案何勞謝友朋
已注蟲魚窮窈眇却遊溟海看鵾鵬
　　　寄元叔
涉世﨑嶇三十年棲遲琳館祝堯天桔橰不用身謀拙
棃棗先栽氣守全何幸童烏新忝命應容老鶴漸歸田
嚢金未足營三徑搔首東風一慨然
　　　寄李成德舍人(時致政/歸疎山)
蓬瀛當日接英逰俛仰星霜十見秋紅藥青苔叨並命
西山南浦動離愁寧論圓觀情猶在且喜維摩病少休
欲就書堂訪髙隠便疑猿鶴不相留
　　　買舟之苕溪
二年宴坐縠溪濵廷尉門前鳥雀馴問舍求田將欲老
畜雞種黍孰為隣曽遭太僕興讒口粗勝漳江抱病身
暫泛扁舟苕霅去鱖鱸聊醉五湖春
　　　自苕溪囘棹
扁舟東下霅溪濵擬伴漁翁整釣緡黄紙紅旗慙許國
落花流水送殘春拏舟處處争行樂脩禊年年要及辰
悵望故園桃李月東風吹淚漫霑巾
　　　頤慶堂為徐氏賦
朱方玉几邈千齡落落雲孫尚典刑跂翼翬飛新棟宇
筆精墨妙舊丹青十旬醸酒宜為頌七水煎茶必有經
積善故知頤慶逺詵詵蘭玉長階庭
　　　哭友人詩
流落生涯集百憂十年抱病甬東州忽驚白璧埋黄壤
漫說朱衣駕赤虬髙論難投衆人耳壯心空逐逝川流
死生暌隔傷千里淚灑叢蘭泣素秋
王謝門中鸞鳯翔少年竒志巳昻藏空餘詩律知誰敵
欲繼家聲失所望作賦曽驚禰衡俊行歌不見接輿狂
臨終一念歸空寂詎肯修文學卜商
　　　追憶大觀丁亥年自新安侍下入宣城學路中
　　　　作
朝雲黯黯結秋隂疊疊層巒霧靄深農叟盡愁苗欲稿
行人飜恐雨成霖四方奔走男兒事千里淒涼倦客心
稍喜西風破殘暑又攜書劔度遥岑
　　　縣學
碧瓦鱗鱗接近郊青青衿珮得同袍欣聞庠序儒風盛
不見桑榆太白髙魯國已觀沂上舞漢朝應貨蜀中刀
獻酬濟濟昇平事泮水從今有弁髦
　　　送敏申赴勑局
弟兄接武上天關行色差池一嵗間獻納已看騰碧落
編摩寧久曳青班雨蒸梅暑蘭舟穏綱解秋茶赤筆閑
病鶴乘軒嗟老矣毰毸短羽戀雲山
　　　先疇戲簡尹叔
檇李城東雀墓邊先疇蕪沒僅名傳南來書契今無有
嵗逺比隣屢變遷剪葉舊疆幾并沃釣璜遺業久輸田
莫言雞肋難料理猶勝區區貸子錢
　　　辭髙安之行
投林倦翼漫差池揣分量材祗自知鬱鬱安能久居此
栖栖若是欲何為文軒華轂非余望白髪蒼顔嘆我衰
聞說風波猶未靖難於江海把旌麾
　　　尹叔若訥和邊字韻因再寄
遁迹東逰滄海邊全家到處寄郵傳江淮李監人多厭
甲乙商墟利則遷遣興千鍾猶有酒思歸一馬尚無田
買山擬作誅茅計難學巢由不用錢
將相驅馳正事邊風聲喜自道途傳鯫生豈解求三捷
榮路如何望九遷勵志陶公朝運甓決疑平子賦歸田
誰人肯為將軍地自笑都無直一錢
　　　寄曹明甫
憶昔宣城接俊逰囘頭三十六清秋少年志氣青霄近
老境飄零白髪羞可嘆飛光如電徃自憐外物等雲浮
何時相對一樽酒與子同消萬斛愁
　　　寄艾若訥
擬尋荒僻事田園竊食祠庭愧國恩休論鶴長鳬甚短
且看齒落舌猶存陶潛昔去因多忤房琯今知欠不言
欲問大鈞吾豈敢喙長三尺亦須吞
　　　寄孫邦求
少年英氣已峥嶸泮水曽傳御史名白簡自宜繩列位
皂嚢終不負家聲且隨郡守尋春去未向班心布武行
知有彈冠貢公喜休嗟華髪鏡中生
　　　寄張子安
縠水分襟十五秋此身萍梗任飄浮久棲孤館為真隠
未訪名山作勝逰醉裏周郎曽度曲閑中庾信祗添愁
西風起我江湖興擬把蘭橈上釣舟
來徃三呉二十年星星華髪已盈顛未開松菊陶潛徑
且泛江湖范蠡船黄石不逢寧論富丹砂可就試求仙
乘閑欲訪張公子共說昇平一慨然
　　　寄元叔
湖海飄零畏甲兵敢將筆墨論功名好官未憶羊元保
萬户難侯李北平智短雲霄曽踠足老來農圃合謀生
王維薦弟雖無愧尚恐諸公厭禰衡
　　　再寄曹明甫
憶昔陵陽寓學時登山臨水共追隨並逰志氣青雲近
投老光隂白髪垂顧我家無阿堵物喜君門有寧馨兒
仍聞嵗晩聊棲棘願訪茅齋杜拾遺
　　　和叔食黄雀有詩求葉公書次韻
驚禽投案庇微軀尚見頭顱萬里餘敢謂苞苴猶到我
偶因棠棣得逢渠身閑幸飽公孫粟地散難移薛相書
聞道舍人已傾蓋承明何必戀吾廬
　　　邦求假僕制槀示詩褒拂次韻為謝
漫試詞科久綴文誤升禁掖掌絲綸判花舊職懐先德
留草私家愧古人珍寳未能逃拙澁詔書何以變温純
相如多病辭源涸紫槖同君再拂塵
　　　與客往天寧素飯以惠山水煎茶
精舍閒遊結勝縁老來寧復嗜腥羶共分摩詰衆香飯
仍試華山第二泉石鼎煎來甘有味乳花浮處色尤鮮
幾年瀉鹵傷牙頰吮潄華池便欲仙(惠山本名華山張/又新以此泉為第)
(二/)
　　　聞人餘慶見和因再賦
世路功名懶著鞭閒中乘興便逃禪檀欒林裏禽初囀
阿耨池邊栁正妍未怕俗情嗤北阮只愁神物戲南泉
我來不為尋春色試舉開遮問竺乾
　　　次韻許希文
少年豪氣壓詞場晩喜松筠耐雪霜但見貂裘嗟季子
焉知素髪老潘郎黄公壚畔山河邈陶令門前草木長
邂逅正當戎馬際共驚飄泊在他鄉
　　　次韻王廷老
珥筆風謡萃此州二年坐嘯政非優樽前自愧孔文舉
竹下欣逢王子猷九𤨏洞天空悵望一麾江海漫淹留
歸心擬借南風便萬里滄波一葉舟
　　　徐大諫道漳南與舍弟倡和次韻
天涯流落髩絲生喜見英豪一坐傾雲靄微茫分島嶼
風濤歘忽變隂晴幸逢勝餞開樽俎必有嘉言補聖明
憂國濟時公自任十年寰海困戈兵
謝公今起為蒼生樽酒相看只細傾戲綵鯉庭窺麗藻
披雲鯨海屬新晴感時華髪蕭蕭改致主丹心皎皎明
從此靈臺應偃伯共知堂上有竒兵
　　　次韻德卲見寄
三年持槖侍君軒誤剖麟符去日邊暫解塵纓尋紫府
愧無棠䕃在螺川羲之詔郡難為政邴曼辭官不待年
等是飄零江海客祗應同病自相憐
　　　次韻邦求宗博
番禺薏苡舊傳名公酌貪泉志愈清絳帳有經談訓詁
淮壖無地可歸耕鴻飛久困孫内史龍具寧悲王仲卿
琳館素飱公自愧秋風蕭颯二毛生
　　　次元叔韻
呉越飄零一葉輕戰場暫息虎狼争身閑自適琴書樂
耳冷寧聞寵辱驚繫表對談通妙義禪源黙契滌凡情
他年更遂茅齊約重使雲間見弟兄
　　　次平叔韻
草長江南送暮春誰憐羇羽及沈鱗放懐自適漁樵樂
㑹面欣逢手足親齒髪漸凋嗟晩景田園粗葺作閑人
材髙莫嘆時相負㑹見諸公寵薦頻
欽定四庫全書
　大隠集巻九　　　　　宋　李正民　撰
　　七言律詩
　　　和同院蠟梅
曽笑江妃粉面光化工端為拂嬌黄蜜脾旋滴明如剪
宫額新塗暗有香應與鞏梅分氣味不同陶菊鬭輕狂
捧心誰識西施病臨鑑深顰未試粧
嶺梅開過已飄揚獨出竒姿淺淡黄綘蕚巧粘花蘂蜜
緗羅輕熨水沉香光揺燭䟦連宵賞色映鵝兒殢酒狂
只恐夀陽公主怪蛾眉畫了不成粧
瘦骨纎肌出衆芳嘉名聊占蜜脾黄秦酥亂㸃寒生粟
春酒初開凍發香事異代薪矜屋潤巧同刻鳯伴兒狂
十年不見春風面依舊輕輕薄薄粧
　　　再賦
不雜寒枝氷雪光蜜脾初㸃一分黄裁時巧借韓湘手
到處濃薫荀令香東閣斂藏羞太白游蜂邂逅恍如狂
艶陽時節閒桃李任學風流時世粧
　　　東海生欲以酒見遺而郡禁方嚴僕每飲又少
　　　　作詩謝之
霜凝鴛瓦曉纎纎靜擁寒爐火屢添白墮春醪空有意
青州從事邈難瞻幸逢朱博盃盤少况值曹公禁令嚴
瓶汲甘泉聊漱齒䲭夷應笑若清㢘
　　　覽鏡
覽鏡空驚鬢髪凋暮年蹤跡逐漁樵如無似有梅天雨
暫去還來海浦潮栗里忘憂惟濁酒錦城排悶且長謡
草堂日晏猶髙枕不怕當闗苦見招
　　　客有以茶易竹次韻
琅玕黝璧兩清虛不比山隂鵝換書花乳試烹應有味
龍孫新種未嫌踈輕身通氣宜君飲冐雪停霜稱我居
斜曲短長休更問森羅萬象已如如
　　　再和換竹
此君風度不可無禪老方翻貝葉書試遣酪奴相問訊
為邀青士看扶踈芳香雅稱松江水蒼翠還宜長者居
明月清風随處是去來有分意何如
　　　和同院梅花
嵗殘萬木凍如癡聚窟飄香起玉肌韻勝自依山谷裏
膚清偏稱月明時且㸔雪後㣲㣲折只怕風前細細吹
蓬島瑶池空入夢不將清興屬芳枝
孤標無物可相宜淺淺嬌黄㸃素肌曽向揚州動詩興
不勞杜宇囀芳時髙情已與雲為友冷艶仍愁雪共吹
自笑剛腸如鐵石難陪徐庾賦南枝
清真淡薄正相宜肯使赬容透玉肌自倚懐氷難受染
何妨凌雪獨先時煙迷逺樹依稀見風度廽塘取次吹
聞說江南春信早慿君折取最繁枝
　　　和舒伯源梅花韻
極目凄迷杳靄間羣芳斂迹自知難半穿籬落塗黄淺
靜對溪流照影寒月地雲階偏適意雪車氷柱苦相干
莫随羌笛風前舞却怕青青逼齒酸
羣芳誰與鬭時宜淡拂鉛華不著肌愛靜悄無蜂蝶影
耐寒孤映雪霜時瓏璁喜見銀蟾滿零落愁聼畫角吹
幾許妍詞傳不盡只誇半樹與横枝
葉落千林景最宜天教姑射露氷肌輕明素粉初勻後
淺淡嬌黄半吐時青女有情來慰藉姮娥着意借嘘吹
不須驛使傳消息㸔盡南枝與北枝
簷蔔花開鷲嶺西何如江國見纎肌自矜六出非凡格
獨占三冬最晚時刻玉漫勞誇智巧鏤氷那復耐風吹
短墻深院淒涼甚竹外攲斜一兩枝
一種幽香取次宜耻同桃杏獻瓊肌為嫌脂粉汙真色
誰道氷容不入時寒透芳心能底痩風欺弱質等閒吹
清樽何惜花前醉莫待飄零空折枝
　　　春遊
草薫風暖氣潜催桃李商量次第開纂纂何須歌棗下
熈熈聊復上春臺田園粗足終歸去軒冕無心任儻來
盡道人生行樂爾勿辭頻覆掌中盃
　　　觀徳邵詩巻
天涯幾㸃四明山萬里滄溟去路難春晚池塘空夢草
老來塵土倦彈冠文雄自可收三㨗詩好那能博一官
秋賦已聞丹詔下九霄寥廓㸔鵬摶
　　　次韻同院晚春
病思愁腸叵奈何新詩無復苦磋磨欣聞郢客陽春曲
罷唱吴儂小海歌幽徑雨餘芳草緑小園風靜落花多
融樽正好酬佳景休歎朋簮不我過
華年衮衮似江波更被閒愁暗折磨嬾逐西園飛皂盖
却尋嚴瀬聼新歌春光不為干戈減花發長嗟風雨多
已束輕装増别恨竹林髙㑹阻經過
　　　寄和叔
雙魚來自縠溪端手把緘書子細㸔授業馬融褰綘帳
懐歸王粲倚危欄且慿黄耳傳消息未辦青蚨濟急難
七十從心今已過保兹遐福願加餐
飄泊柯山二十春琴書索莫困埃塵憶攀楊栁當年别
愁見桃花幾度新公業有田猶告乏淵明解綬便憂貧
浮生種種皆為累况是羇棲一旅人
　　　寄尹叔
來徃三吴幾度春星星華髪鏡中新厭餐柯嶺冷毛羜
急趂松江雉尾蓴東海且垂任子釣西風尚畏庾公塵
二千石禄慚非稱未作隳官謝病人
為人踈懶自天真從宦區區本為貧尚恨有情難學道
正縁無事不随人腥鹹連日逢河伯擊拍終宵困黍民
樂靜愛閒吾得計何須更問要塗津
　　　寄畢少董
求金未有張車子夢草聊同謝客兒萬里辛勤形骨痩
十年流落髩毛衰蓬蒿繞舍春歸後苜蓿堆盤日上時
極目五湖烟水濶扁舟重理釣魚絲
　　　寄元叔
十束三鍾未苦貧端居終嵗謝塵氛春囬苒苒生芳草
日暮悠悠對碧雲徃事已嗟存土梗乗時争欲辨蕕薫
傷心極目空千里膓斷稽山正憶君
　　　寄和叔
君書於我不能忘我亦思君苦斷膓女嫁兒婚方擾擾
宦情文意愈茫茫病來頗厭盃中緑老去時添鬢畔霜
一夜西風破殘暑蛩吟四壁倍淒涼
阮公痛哭到途窮碧海相望西與東流落真同土木偶
奔馳方類馬牛風烏衣舊會嗟難繼黄耳家書杳不通
桂樹連蜷猿嘯苦王孫何久滯山中
木落山髙斷旅魂可堪雲水隔煙村分甘賴有東屯稻
託贈初無西瀼園淮上紛紜鼙鼓震海隅絡繹羽書奔
何時却得同樽酒弟勸兄酬笑語喧
半生粗糲嗣先芬肯向朝晡造業因夜鯉晨鳬那競爽
露葵霜薤自稱珍烝豚未辨王武子豆粥猶慚石季倫
惟有清髙井居士葱虀麥飯久酸辛
　　　再領宫祠
流落天涯任轉蓬三千竊禄愧無功身遊烏㡌黄塵外
名在丹臺紫府中賴有俸錢優白傅且教閒處着司空
揮毫擬就歸田賦檢㸃山資苦未豐
　　　劉卿任嘗新茶于佛舍元叔弟賦詩次韻
禁籞初嘗瑞草新侯邦仍得貴餘珍筠籃帶霧分佳品
禪榻颺煙集衆賔花乳清泠仙掌露雲腴浮泛建溪春
草堂睡起傳佳句愧我難陪清路塵
北苑春芽鬭後先斵成圭璧任方圓泉輕火活湯宜嫩
乳聚雲浮色更鮮一種風流香味别幾苞輻輳貴豪偏
華堂飲散纎纎捧氣爽神清作地仙
　　　懐舊
遁迹漁鹽逺市朝囬廊落葉響蕭蕭雲迷嶺岫天將雪
草沒汀洲海上潮欲寄新詩人杳杳重尋舊㑹恨迢迢
暮年更欠劉龔語門翳蓬蒿轉寂寥
　　　泉守汪兄内翰惠荔子蕉乾
逺使擔簦到草堂泉州太守未相忘素書豈但寒暄問
篚實仍分果蓏香荔子尚滋閩嶺露蕉乾猶帶粤林霜
自憐遼鶴歸飛倦咀嚼偏知氣味長
　　　和叔來謁李守值其在告作詩戱之
赤袍畫㦸擁朱門鈴閣晨扄正謝賔京兆欲行猶案事
杜陵投老尚論親蕙帷鶴怨空寒夜名紙毛生踏路塵
南郡髙風非託疾未應吐哺愧前人
　　　送元叔守建昌
論都獻賦動凝旒誰料材髙却滯留芸閣九烏刋蠹簡
霜臺一鶚在清秋中年未得文章力儉嵗空懐兒女憂
游刄小邦真易爾且將歌吹薦觥籌
少時佔畢共辛勤晚嵗飄零寂寞濵未分塵埃䝉琬琰
豈容蹭蹬老麒麟文因飽學多多辨詩為窮愁日日新
五十專城雖不晚漢廷詔令要詞臣
　　　寄宣守内翰汪彦章
中朝舊徳號儒宗鳯閣鸞臺揖下風夢寐升沉十年事
嵗寒情分兩人同竹籬茅舍窮愁我紅斾油幢富貴公
應有澄江如練白願慿尺素寄㝠鴻
　　　邦求示詩述其昆弟鼎臣寳臣守平江因以和
　　　　之
玉昆金友播先芬兩驥騰驤踵後塵瓊笈繼繙羣玉府
麟符更鎮五湖春政成比屋氷霜肅慶衍髙門雨露新
棠棣不須刋善頌家風稱述有安仁
　　　納涼詩
鑠石流金正此時乍收羲馭霽餘威屋頭艶艶蟾蜍滿
草際熒熒熠燿飛沉李浮𤓰聊自適披襟散髪欲忘歸
只愁玉漏頻催轉坐使清涼與願違
　　　寓居
昔年南渡苦奔波天幸驚禽脫網羅結綬懐黄真忝竊
求田問舍已蹉跎爛柯山下樵蘇賤檇李城邉魚蠏多
萍泛蓬飄終未靖作勞聊復强悲歌
　　　投老
投老踈慵分棄捐潜心終日玩韋編欲臨南浦開三徑
更就東臯卜一㕓得意故人多厚禄入流舊吏亦登仙
閒來且泛秦溪水笑把蘭橈上釣船
　　　次韻汪汝直同年
紫陌同尋上苑春升沉榮謝事難論時危重歎青氊失
老去空驚白髪新共待聲名繼裴馬更崇風義比雷陳
自慚持橐終無補擬乞麾符寂寞濵
　　　大暑呈彦章内翰
亭午炎曦轉轂遲好風時復問雄雌難為褦襶造門客
正是村原渇雨時玉醴注荷灣象鼻金盃貯水漬龍皮
琳宫散吏寕論此幸免文書苦見治
　　　題䝉園
翛然風景可怡情採菊東籬曉露零天上早聨卿士月
雲間今見少㣲星映門楊栁絲垂地對岸芙蓉錦作屏
擬結茅茨相近住徃來二老可忘形
　　　聞元叔移居姚江
漲海連天古縣幽浮家泛宅竟何求紅旗黄紙俱無預
白璧明珠豈易投世路久諳聊爾爾宦情將老亦悠悠
不須更說黄粱夢二頃良田早自謀
　　　次韻葉舍人
宣室君王欲受釐斯民將見少休期閒中把巻空遮眼
亂後操心甚累棊郵置未傳殷浩信筠筒先寄樂天詩
壺中日月公應惜拚醉樽前十様眉
艱難險阻寄餘生重奏塤篪耳屢傾靜對竹隂談近事
頻㸔山色驗初晴老來漸覺憂婚嫁禄厚寕無耻聖明
稍喜幽燕通使者叔孫當使郢投兵
螭坳執筆侍清光天閣峩峩聳百常便合揮毫演綸綍
何勞琢句鬭琳琅峯巒對户千重碧䆉稏連雲六月涼
鳯閣鸞臺有虛位未容諸葛卧南陽
　　　卜居
吴越飄零已十年侵尋緑髪變華顛身閒且運陶公甓
力弱難先祖逖鞭兵火廣陵無舊業溝渠檇李有新田
此懐應被元龍笑更傍苕溪卜一㕓
　　　别邦求
流落天涯見友生笑談宛似舊宣城春愁黯黯渾無奈
别恨綿綿誰與平膠漆久要前日契風霜不改故人情
三年留滯覉懐惡且向雲間跨海鯨
　　　將之海鹽留别和叔
閒官贏得自由身且逐漁鹽滄海濵老去心情尤惜别
亂餘宗黨喜相親向平兒女催婚嫁陶令田園翳棘榛
擾擾浮生須有後不應迢遞為鱸蓴
國恩未報作閒人猶愧塵蹤待玉宸松菊就荒徒引領
山川信美獨傷神杜陵衰老終辭蜀王粲登臨苦憶秦
行止非人難預料他年重上縠溪津
煙塵倉猝到淮東僅亢衰宗擾擾中浩氣不為憂患折
直辭寕與詭随同西清自愧名浮實河潤深慚惠未豐
白髪相㸔真惜别祗慿一溉養衰翁
　　　連雨薪舫不至
大隠堂中岸角巾尚叨㣲禄不憂貧未論方朔一嚢粟
正乏支離十束薪澤國煙波偏苦雨梅天蒸潤更兼旬
扁舟㑹泛江湖去鷗鳥相随作散人
　　　髙安得請
免渉風波千里行江西道院久榛荆早知季子非忘故
自笑樊生不習兵禄賦百朋恩未報門開三徑計難成
老來漸覺無多累遯世終期學向平
九霄飛下白雲章寵假琳宫許退藏夢得固難之播水
汲生安敢薄淮陽寕随鷄鶩同爭食自喜芝蘭保獨芳
苕霅西山猶好在扁舟從此釣滄浪
　　　戱徳邵
漫說靈犀一㸃通人生誰肯困途窮逺同漢代東方朔
近比江西黄仲熊休戴南金雙徳勝幸逢膏澤屢年豐
薄田正可捐鷄肋義士于今少古鴻
　　　戯和叔
耆年多病心未老異縣久羇家益窮貽書乞米朝不飽
作賦教子文尤工春風不消兩鬢雪酒力尚借雙腮紅
歸來羣芳巳零落苦恨鶗鴂鳴匆匆
　　　人日和同院
層氷積雪已經旬霽色初欣日在人一嵗暗添身漸老
百篇賡和筆如神金花柏葉聊圖醉車栁舟芻漫逐貧
苦恨郊原芳意晚預期聨騎去尋春
跳丸日月走虛空又見曦輪參尾中氷雪侵凌傷暖律
芳菲排辦待和風家無儋石猶能樂腹有詩書未是窮
酒後笑談無畔岸更將妙道問鴻濛
玉燭初更品物新又觀剪綵鏤金人休嗟嵗嵗年年貌
且送竒竒怪怪神酒有十千元自富食兼三九未全貧
王孫詩筆能鏖戰夜遣偏師敵富春
一三五七變而通端月駸駸氣已中花勝菜羮新節物
栁條桃蕚舊春風詩成杜老曽悲雪文就韓公向諱窮
我有鄊名實不足已將貧富任空濛
　　　贈章生
廷尉歸來解組纓門前羅雀自飛鳴已悲楚相為廉吏
更愧相如擅長名十部貽書寕有補五漿先饋豈無驚
朝廷不晚頒賢詔佇㸔鵬摶萬里程
　　　寄徳邵
躡屩擔簦又徙居未能慷慨賦歸與浯溪難繼中興頌
西塞重尋漁父書故國山川懐望切在廷知舊記憐踈
不須更論升沉事鍾釡年年粟有餘
聞說王門久曳裾餘皇曽奉數行書柯山倥偬難為客
海岸蕭條且屏居侯喜不應操耒具井丹寕肯食葱菹
扁舟過我非難事百結心旌待子舒
　　　寄元叔因呈知府内翰
聞說移居向越州三生風月舊曽遊秦碑古字應難讀
禹穴餘書尚可求海蠏江珧薦􁘜醁林苞野蕨助肴羞
遥知屢下陳蕃榻顧我飄零阻獻酬
　　　寄元叔
十年出處畧相同名在丹臺第幾重欲富未能求五牸
為貧聊且受三鍾寒灰復熖慙安國窮鬼何知笑伯龍
泛宅浮家苕霅上一觴一詠可從容
海上欣逢梅栁新旅懐悽惨倍傷春飄浮正類河中木
聚散還同陌上塵終擬文章為世用未應富貴後時人
登臨况有新詩句滿篋珠璣豈患貧
十日寒雲不肯晴黒貂裘敝客心驚旗亭雪濕難沽酒
煬竈煙消類戛羮學辯痴龍真末技文摛彩鳯亦虚名
山居自足三冬用老大何嫌秉燭明
欽定四庫全書
　大隠集巻十　　　　　宋　李正民　撰
　　七言律詩
　　　和元叔再至分水韻
倦翼卑飛憶故林弟兄隔濶倍傷心神州翻作豺狼窟
天塹猶防馬箠侵何幸鴒原同急難寕將茅茹論升沉
不須更語劉𤣥徳始覺元龍用意深
　　　自嘲
寥落覊栖向海隅終年局促卧蝸廬閑如白傅不飲酒
窮似虞卿懶著書永夜悲涼聼蟋蟀幾回圓缺㸔蟾蜍
扶揺何日乗風去獨跨鯨魚上碧虛
　　　和元叔聞徳邵省下之作
文塲決勝事何如神助曽無合浦珠正論久知傳木鐸
哇音寕使混錞釪土風未改猶思楚射御今應復教吴
白雪調髙難繼和壎篪歌詠古相須
　　　和孫邦求
筆硯情親二十年相逢直欲盡君歡短檠况味同春夢
老鶴精神耐嵗寒閉户每欣聞杖履啣盃屢笑倒巾冠
墻頭梅蕚休嗟晚為恐騷人思漸䦨
回首宣城一夢間黄公壚畔記前歡故交十載窮空谷
得路三人到廣寒韓愈應須拜東野鍾儀未必困南冠
平津晚佩黄金印穏歩青雲興始䦨
投老侵㝷兩鬢斑十年情緒幾悲歡深傾玉醑何辭醉
養就金丹不畏寒鶴馭且芸崑閬草鸞臺曽著鵔鸃冠
少時豪氣消磨盡賴有詩情偶未䦨
結友何殊杵臼間舊遊重話發清歡西江候月愁宵永
南郭尋梅耐嵗寒老筆尚凌游獵賦剛腸宜戴觸邪冠
鶚書屢上初無補宣室咨詢待夜䦨
流落天涯强自寛清樽相對漫追歡難求美玉能回暖
豈有良金解辟寒放曠尚慙垂貝帯招徠安敢望皮冠
野梅官栁聊行樂坐見崢嶸嵗已䦨
　　　再和邦求一首
曾綴楓宸供奉班異鄉飄泊若為歡翟公羅雀交情見
鄭老無氊客坐寒稍喜羽書清紫塞欲從鞍馬愧儒冠
篋中未有歸田賦敢謂臨波意便闌
　　　和平叔見寄
手折梅花驛使傳在原鴒翼尚翩翩老來庾信多愁思
歸去陶潜只醉眠窮巷悄無車馬跡安心久解祖師禪
夢回雲海遙千里春草池塘憶惠連
　　　和邦求見寄
坐㸔霜霰送窮冬流落天涯類斷蓬詞翰難陪杜陵老
滄浪聊訪紫谿翁想尋芳草門庭在憶對梅花笑語同
海腊腥鹹難致逺漫慿黄耳附書筒
　　　和德邵
文傳臺閣播聲名我老何庸作重輕束緼莫能還逐婦
亡羊因使歎無兄初期薦牘青㝠上忽泛扁舟滄海行
病已好同遊甫里虹橋風月待秋清
　　　和尹叔見寄
海濵遯迹擬求安老矣尤諳世路難地逺巳辭龜鈕印
身閒仍帯鹿皮冠少陵宴坐惟觀壁彭澤知非欲去官
鵬鷃逍遙皆自適勿疑控地笑扶摶
心似行雲憶故山干戈滿地欲歸難愁腸索寞頻澆酒
病骨支離懶正冠鄭太田多猶乏食阮公錢入便辭官
久知身世皆如夢萬事何須苦控摶
　　　和平叔
舊結茅茨閱十春憶曽捫蝨話酸辛當年巳訝霜髭老
今日何辭酒盞頻得儁東床人似玉頌功槐府筆揮銀
從今稳歩青雲上聊慰投閒物外人
紅日新添一線催竹爐紙閣聚寒灰雨滋長畆纔抽麥
雪漬南枝欲放梅嵗月峥嶸嗟老矣弟兄漂泊思悠哉
扁舟過我消離恨肯使雲㠶取次回
嵗晚棲棲作逺遊足音真可慰窮愁身閒文史聊覃思
老去田園亦强謀旋撥濁醪篘凍酒何嫌糲食辦晨羞
新篇起我超然興苦恨輕装不少留
　　　示鹿苑如老
隠約平林夕照紅杖藜松徑叩蓮宫有言未必輸摩詰
得句何妨示巳公自靜其心心合道無情于境境成空
誰知覿面相㸔處洞水西流信已通
　　　立春
餘閏推遷嵗已新青陽不待月加寅朔風巻雪寒催臘
和氣消氷早變春細餅堆盤随舊俗磔牛當路樂村民
流光衮衮催人老心地閒來只任真
七始初華國令新芸芸品彚逹于寅葭灰潜動先占候
栁眼偷開早報春曽見花枝沾近侍且頒寛詔澤編民
鏡中鬢髪蕭蕭改却羡松筠自葆真
　　　次韻邢丞立春
一望東郊草色勻暄然和氣物皆春發生青陸權輿始
恢復皇州送喜頻勝鏤金花人漸老盤堆生菜味尤新
賡歌共覩中興日擊壤難酬堯舜仁
　　　書花蕚集後
二李詩名播浙東二車豪邁氣争雄霜臺健筆凌騷雅
鳯沼餘波入古風賦就崧髙辭並美集編華蕚句皆工
龎眉書客遺音在白玉樓成事巳空
　　　快閣
萬里長江勢若傾登臨仍值雨初晴前山依約雲方斂
逺樹參差晚更明禪榻靜尋僧舍宿扁舟閒傍釣磯横
時危滿目傷心事誰把留犁再㰱盟
　　　中秋對月
流年苒苒又秋中對酒何須念固窮䬃䬃西風破殘暑
迢迢銀漢㵼長空一輪已見今宵滿千里寧知此意同
名姓舊聞題斧扆重㸔通籍大明宫
　　　行縣福清憇廬山院竹軒用壁間韻
伏雨䦨風倦暑途傍簷踈竹暫清虛藍田頗畏趙卿日
褁飯頻經乾竺居過嶺黄雲收䆉稏隔溪烟瞑㸃舂鉏
山川信美懐吾土何必臨川更羡魚
　　　風雨
淒淒風雨巻重茅幽徑荒涼杞菊凋媚學僅能延趙子
言詩何遽失參寥人情狙詐真難測愁緒牛毛未易消
靜閉柴門誰與晤惟堪痛飲讀離騷
　　　括蒼泛舟
一溪春水碧潺湲舟泝奔灘激浪喧雨洗隴苗何限緑
日催林杏不勝繁峰巒環合疑無路草木䝉茸忽見村
自歎經年久為客靜聼啼鳥更消魂
　　　邦求置酒賞梅
短籬深院獨開遲似恐芳心别有期細雨班班珠濺淚
苦寒戚戚玉消肌數枝屋角爭先見萬㸃墻隂爛漫披
冷艶清香能幾許虛堂猶得薦瑶巵
　　　再賦
破臘開花苦恨遲雪中辜負賞心期鈆黄猶見塗嬌額
獺髓應難補病肌淚滴玉容空寂寞粧成半面已離披
莫教㸃綴蒼苔地要對殘芳釂屈巵
　　　賦雪
六花撩亂似飛蓬落處寧分室與宫墨突不黔非减爨
秦烏變白罷盤風華顛欺我三千丈勁氣輸他十八公
待得燭龍銜耀至氷消雲巻靜歸空
深巷髙眠路不通誰知車騎謁王宫威凌布被秋宵雨
色比麻衣曹國風亂撃鴈陂思李將閑披鶴􁐻憶王公
淒涼惟有詩人苦忍凍孤吟四壁空
　　　和趙表之大監對雪
韜霞掩日冷雲同恍惚身遊銀色宫善巧作花輕墮砌
强名解舞漫随風四郊普覆沾豐澤萬室平分荷至公
興減有時無著相觀空是色色還空
瑶花飛舞下洪濛冷落茶煙古佛宫剪水装花俱是幻
開簾入隙總因風門無行迹知袁令坐擁重裘屬衛公
遙想净名禪榻上䝉頭端坐萬縁空
　　　再賦
寒威逗曉入簾櫳亂雨天花帝釋宫皜皜易汙休擁篲
紛紛何似祗從風能文誰復延枚叟乗興真宜訪戴公
老去映書無眼力夜䦨惟喜月當空
靄靄雲衢凝不通人間化出玉華宫汗漫光轉方輿地
淅瀝聲随廣莫風飛絮比輕知酷似寒梅妬潔諒非公
已占三白為嘉瑞愁殺貧家甔石空
　　　對雪
朔風千里凍寒雲三白呈祥副所聞洒處蕭蕭仍淅淅
風來靄靄復雰雰糢糊碧瓦俱同色挺特踈梅自出羣
忽憶去年詩酒㑹鄒枚司馬盡能文
　　　舟中值雪
百里清波一葦航茅簷燈火照漁梁寒吹褐袂風頭急
夜洒篷牕雪片颺乗興去尋戴安道異書思見蔡中郎
胸懐礧碨須傾倒樽酒相㸔氣味長
　　　酬徳邵
三年絶域寄孤身齧雪吞旃踵昔人琴奏南音惟念楚
雞鳴中夜忽離秦重來澤國尋漁父免向沙埸逐鴈臣
好在五湖波浪濶解纓濯盡塞垣塵
　　　送李及甫侍郎知筠州
珥筆風聲播上流舊聞道院頗優游好將省闥彌綸手
聊寄朝廷共理憂闔境鈎鋤知少盜他時襦袴㑹騰謳
自慚為郡無佳政且作盧敖汗漫遊
　　　送明仲舍人知邵州
凛然氣節壓氷霜經嵗朝紳惹御香吾道難行驚俗眼
斯文將堕振頽綱他年致主千秋鑑此日榮親太守章
父子相仍居兩省萊衣歸奉凍醪觴
　　　奉和元叔錫服
榮路囬翔莫歎遲郊居連嵗捧泥芝虎符巳被新章綬
茜紱猶循舊品儀應佩寳瓶三日寵却同顯祖四明時
一門豐澤知難報就日傾心比露葵
　　七言排律
　　　寄和叔
蹤迹飄然寄海隅徃來寧復論親踈風烟冷落漁樵市
鐘磬蕭條釋梵居卜築擬為常侍賦干時休奉子公書
泰亨乃見能連茹剥極安知不得輿蹭蹬且同棲櫪馬
噞喁真類失波魚男兒所患無能爾窮逹終應有命與
戰伐干戈誅猰㺄急難兄弟困雝渠敢忘越石思梟虜
終學陶潜自荷鋤婢膝奴顔焉敢比蠟言梔貌亦羞予
嵇康豈肯為尸祝楊意何能薦子虛流落丹心徒許國
衰遲華髪漸盈梳勿驚嵗晚多懐感處順安排樂有餘
　　七言絶句
　　　送艾若訥赴青田
驂鸞駕鶴上青田萬壑千巖古洞天堂上絃歌真吏隠
不愁淮浦有風傳
春光欲動草芊芊水緑山青上瀨船若使周公但茅屋
雪袍寧醉楚江邉
　　　元叔易去假服戯作
幾嵗飄零領外祠新銜不帯假銀緋尋魚不管嬌癡女
措大從來自緑衣
　　　題大安驛詩大安驛距信州分水嶺二十五里
　　　　壁間有鮑娘題詩云雞聲哽入江南路栁暗
　　　　鶯殘别是春因題
平生未省歴甌閩疊巘層峯困旅人珍重鮑娘詩句好
江南别是一家春
兩州水向嶺頭分入眼溪山處處新春色故應無彼此
江南未必勝甌閩
　　　訟牒
決遣慚非朱子元紛紛訟牒擁輶軒自嗟虚忝皇華使
材拙將何廣上恩
　　　餘杭泛舟
滮田苒苒新苖出烟隴翛翛宿麥黄正是春晴蠺月好
家家織婦採柔桑
　　　校舊書
塵垢紛紛漫掃除可憐乾死蠹書魚何須更待青藜照
只合齋心讀誤書
　　　趙表之創葺禪寂之室以名求詩
誰知至寳秘㝠山費盡聰明覔轉艱漫說化城為止息
我今已得髻珠還(右寳/所)
徧覆包容等太空乾坤都在範圍中須知一㸃靈臺地
妙湛圓明未易窮(右範/圍)
　　　呈趙表之大監為祥符藏基也
凡聖同居亦偶然誰知龍藏結良縁聞公舊有談天口
為借深潭五百年
　　　木魚
華鯨祗為催晨粥想像滄波夜不㝠香飯已聞鐘鼓響
何須呼喚若丁寕
　　　書河東李驤事
君既擇臣臣擇君胡為委贄事愚人李生若是真王佐
豈向偏方遽殺身
　　　題鹿苑寺一撃軒
本來無物可修治一擊當年何所知拱手問師都不語
等閒拈起布毛吹
列㦸排鎗幾百竿森森直節逼人寒從初一擊心方悟
篩月吟風盡可觀
　　　題羊裘軒詩
世祖馳驅復漢家故人髙卧老烟霞至今只說羊裘好
拜衮誰思鄧仲華
　　　題丞㕔清節軒詩
新種修篁翠葉稠鸞凰此日小遲留吟哦自是公家事
我亦身閒愧食浮
　　　扈從航海
雲濤雪浪蹙天浮隠隠征㠶去未休蛟蜃伏藏舟楫穏
將軍何用說防秋
　　　友人來詩有紙價髙之句次韻
文章小技等秋毫鄙作空令筆史勞聞道東家方給札
柯籐榖楮兩相髙
　　　觀近報
眼㸔時事又更新尚對黄花笑逐臣鳬鴈去來縁底事
功名真復付何人
　　　因客話有感
女子爭桑事至㣲兩國暴骨實堪悲太行孟門豈嶄絶
坐覺人情尤嶮巇
　　　破賊凱歌八章
兩宫北狩未能歸嵗嵗愁㸔塞鴈飛馬上勤勞天子詔
莫教霜霰拂龍衣
淮南千里少遺民萬頃膏腴變棘榛闢地營田真上䇿
稻粱已見滿倉囷
萬幕如雲振鼓鼙角聲嗚咽馬驚嘶亞夫持重惟堅壁
應為桑榆太白低
聞道淮西遏賊鋒㨗書半夜到行宫投戈盡是三齊士
不用鯨鯢志武功
簽軍五萬立降旗虜將倉皇去莫追已出夀春三百里
將軍旋斾整歸師
君王聖武自臨戎諸將歡呼戰必躬不是江頭旗鼓出
退師安得却成功
再嵗吴門賦出車廟堂謀斷兩相符中興功業休嗟晚
收復闗河是壯圖
皇朝徳澤浸寰瀛偽虜乗時敢抗衡南北生民皆赤子
自然不戰屈人兵
　　　至嘉禾
溪山繚繞踰千里水陸馳驅閱五州不是江鱸勝肥羜
此身那肯便東遊
　　　覧史
塞侯㣲巧為求名司馬巧宦至九卿汲黯戇直安仁拙
千載悠悠誰重輕
廷尉結韈名愈重力士脫靴䜛遽臻君子小人所懐異
擇地而行乃保身
司馬萬事只稱好司空老矣三宜休處世何庸誇蹇蹇
濟時無術早抽頭
　　　覓松江水
啄腐吞腥聊當肉消煩止渇必資茶慿君為汲松江水
活火煎來泛乳花
　　　鄭相家遇盗僑年以貧訴于朝得倅泉州
當衢甲第起青烟曽見升平富貴年一旦淒涼人事改
不勞優孟戲君前
　　　移桃栽晚發
緑葉盈條巧剪裁餘花猶有兩三開新來試手移桃李
待向茅堂取次栽
　　　大姓輸錢詩
大姓輸錢欲贍軍州符縣帖閙如雲于今却羡鍾山老
用盡經綸得二分
　　　蘭溪懐和叔
山遙水濶方通婺筍嫩魚肥巳勝衢寄語長潭隠君子
别來薇蕨味何殊
　　　慈雲老人
白足蒼顔老行全曽随逐客海南邊願將一滴曹溪水
救取城中劫火然
　　　瓶花
折得寒梅全未開銅瓶貯水養根荄臨鸞競洗晨粧面
疑是春風入户來
　　　夜半
虚堂卧聽雨如傾却訝蟾光透牖明起喚僕人猶未醒
樓頭撾鼓報三更
　　　南歸
淪身絶域久睽孤投老歸來鬢髪踈不但髙人能笑我
此生安敢食鱸魚
三年海上牧羊羣已分沙埸寄旅魂滿面塵埃人不識
相㸔惟覺語音存
風霜不改舊茅茨自悔輕身觸禍機丈室本來無一物
猶存禪榻待翁歸
黄童白叟喜相迎底事吴儂亦有情絶域歸來真異事
幸逢西北罷戈兵
蕭蕭草木映踈籬猿鶴相㸔似見疑大雅保身還自愧
不須更誦北山移
南北飄零三十秋亂離重到舊揚州田園蕪沒身空老
却羡如今馬少游
投老耽書未肯休世間萬緒判悠悠草堂盖罷渾無事
猶待翻修五鳯樓
