#+TITLE: 來鶴亭集-元-呂誠
#+DATE: 2018-05-12 10:19:53
#+SOURCE: github.com/kanripo/KR4d0578 master 232907d2                
欽定四庫全書　　　　　集部五
　來鶴亭詩　　　　　　　别集類四(元/)
　　提要
　　　　(臣/)等謹案來鶴亭詩九巻補遺一巻元吕誠
　　　　撰誠字敬夫崑山人工於吟咏詩格清麗與
　　　　同里郭翼陸仁袁華相唱和嘗於園林蓄一
　　　　鶴後有鶴自來為伍因築來鶴亭併以名其
　　　　詩集考集中第一巻多嶺南詩二巻有洪武
　　　　辛亥南歸重渡梅闗詩云去年竄逐下南溟
　　　　萬里歸來鬢已星辛亥為洪武四年是明初
　　　　嘗謫遷廣東已而赦歸其縁何事獲譴則不
　　　　可考第八巻詩内有洪武癸酉紀年癸酉為
　　　　洪武二十六年而楊維楨前序作于至正七
　　　　年丁亥至是已四十七年計其時誠亦耄矣
　　　　諸書皆稱吕䖏士無言其嘗仕于明者則仍
　　　　元遺老也集不知何人所編維楨序稱嘗和
　　　　其古樂府自上京至江南謡弄若干首今集
　　　　中皆無之則原序雖存詩已多所散佚非其
　　　　原本又顧嗣立原本百家詩選稱其尚有既
　　　　白軒竹洲歸田諸稿今所見者維此集或維
　　　　楨所言在於他集之内歟乾隆　十　年
　　　　月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
來鶴亭集原序
蘇之邑凡六大率風浮俗淖大家尚氣勢交關貴人視
文藝蔑如也獨崑山多才子魁出者往往稱吕袁袁曰
子英吕曰敬夫也兩人為詩風流俊采皆一時之選予
固未能優劣之予詩喜樂府古體子英雖多為予和之
敬夫又必爭鳴於右自上京以下至宫閨江南謡弄凡
若干首敬夫作黄庭楷繕冩成要予評且曰予詩非先
生弗能知弗能知能評者寡矣知而能評而引説於其
首舍先生誰人哉曰嘻詩有情有聲有象有趣有法有
體而禪巫之提唱武士之呌呼文墨生之議論不在有
焉故予毎評詩不有其有而有其不當有者皆非詩也
姑以商之又草野烟蘿邊塞臺閣之不無異也談詩者
以地異律焉易地則不能也予觀敬夫未必不為朝廷
侍從才也敬夫在埜而蔚然之言足以鐘鼎一時侍從
焉於戲人之才也又何以地律哉雖然吾於敬夫不無
感者矣代有蘭臺芸閣之居而其言覆野俾誦敬夫之
言其不泚然在顙者敬夫可以予説出之矣至正七年三
月三日鐵􁌹老人㑹稽楊維禎序
崑山為州竝東南之海夷方之物坌集叢至卉服鳥言
之人貿焉雜處其間雖比屋能坐致富贏然其民不幸
不聞禮樂文物之懿亦日趨於愚而已彼秀民能讀書
為士負文藝之竒往往見之於四方鴻儒老生交口相
許予雖旦暮出入㕓中其冠服修好而民莫知察也余
嘗崑山取友得四人焉郭羲仲陸良貴袁子英三人之
為詩或雄或雅或温厚或流麗跌宕雖或不同要皆能
去夫險阻僻陋之習其一人則敬夫敬夫成童時嘗從
予受學既長益氣夷色壯學端識敏自知奮厲且工為
詩其詞多竒麗清婉出己意見不肯剽取古今人言是
皆盛世治平之氣而使然耶不然何其聲一出於和且
美也敬夫又能取友羲仲相與議論可否其資亦深矣
迺裒其為詩若干巻楊君廉夫叙之其言固足以取信
當世予可畧矣然予以敬夫雖處而未仕而楊君亦因
其材質之美而許之亦何所不可也使他日誦敬夫之
詩而徴予言或者知其不誣矣至正戊子春上已日昆
陽鄭東叙
　　此書先公壯年授徒時所抄自己丑至今藏之已
　　五十有一年矣惜其集中於吾崑往事故蹟著録
　　頗少無以考見前輩嘉言善行之一二縣志載公
　　為婁東鉅族少力學淹貫經史於世利淡然無所
　　好所居有園圃若山林之勝嘗蓄一鶴復有鶴自
　　來為伍因築來鶴亭邑宰屢聘為訓不就卒老於
　　鄉噫視今大家子弟欲求如公又可多得哉天順
　　三年夏五月望崑山後學鄭文康記
欽定四庫全書
　來鶴亭集巻一　　　　　　元　吕誠　撰
　　遊石湖次五峯李著作韵
三月石湖湖水涯繞城山色過楞伽隊隊行春柘枝鼓
隂隂新雨石楠花
　　和張伯雨鶴亭夜坐韵
草閣清宵中淰淰蒼筤四壁影疎疎天頭雲過多於鴈
池裏星移或似魚
　　懐遷善齋寄希先生
絶愛徴君齋閣好哦詩竟日未能來橋頭梔子侵江色
坊裏桐花覆雨開
　　立春日試筆
正月一日立春日已喜氷霜昨夜除閶闔卿雲扶帝座
東南佳氣滿坤輿玉盤綵縷誰能共雪樹梅花政待舒
坐憶故人春雨裏草堂尊酒幸相於
　　送道士鄭蒙泉北上
一道榮光指北辰七星文劍爛如銀上皇頻賜雙莖露
阿母時迎九色麐靈籟滿旗飄婀娜卿雲團蓋䕶輪困
天門夜奏金龍簡願祝無為壽聖人
　　寄謝張貞居所惠詩文
外史高居靈石塢湖山寂寂重餘榮平生道園虞太史
故人聖井薛𤣥卿手捉麈尾玉同色眼看鷗波秋與明
五十篇詩句句好小箋龍鳯字縱横
　　池亭雅集得回字
池閣清泠曉四開風泉滿院殷輕雷謝家草色侵衣上
司馬琴聲到幕廻瓊樹亞枝飛鶴子紅粱蘸甲膩蠡杯
諸郎醉墨淋漓甚未絶風流宋玉才
　　戲賦禁體雪
剪水仙人駕玉虹散花來自蘂珠宫八埏總入洪濛内
萬象同歸太素中鷴影翩翩㣲映月蝶羣陣陣巧隨風
謝家此日誇清辯鹽絮由來未儗工
　　暮春來鶴亭謾興
緑樹軒窻燕子過清隂宻覆小陂陀笙調鳯咮新簧澁
礎潤龜趺宿雨多落絮遊絲空散漫埜情幽思欲如何
日長倦倚烏皮几閒染霜毫試衍波
　　次韵答郯九成蘇城冬夜
哦詩起坐城頭屋梅氣生寒近榻前鐘鼓時聞髙閣報
鴈鴻或與斷雲連好懐憶得幽人共清事多為百慮牽
我有草堂池水上思歸明日買呉船
　　寄周子固先生
汝南先生予所欽暮年築室大江潯妙傳邵子先天學
獨得濓溪太極心金鼎芙蓉長候火雪巢風月自鳴琴
期君乞與青囊術草閣梅花重一臨
　　登蘇臺懐古
一月長洲花亂開酒酣攜客一登臺繞城山色臨呉㑹
滿地溪聲走越來北闕天高星使下西陵日落釣船廻
獨憐泰伯荒祠在煙雨金鋪長緑苔
　　賦帶露櫻桃
萬緑藂中綴木難折來靈液尚漙漙玉纎香剥鷄頭軟
仙掌寒分鶴頂丹天酒淋漓樊子醉月盤璀璨漢臣看
不妨更漬薔薇水潤我談𤣥舌本乾
　　秋晚
雞號天未明柝靜四隣寂疎星如聨珠殘月懸殿壁風
清鶴在林露重水成滴危坐絶百非嗒然喪形質大明
啟東方雲霞半空赤
　　巢雲為道士賦
道士煉白雲構之玉山腹可泊兼可栖非槎復非屋盤
礴太素中萬象入毫粟朝驂一青鸞暮返兩黄鵠駕言
往從之期君大丹熟
　　李五峯伯雨廉夫希仲夜集來鶴亭上
璆璆環珮玉鏘鳴夜燕蓬萊衛叔卿饕餮雷文商爵古
騶虞雪操舜琴清藏䦰座暖春屏錦舞劍星流璧月城
客散瓊臺風露冷夢中時見許飛瓊
　　上柏臺
鐵冠十載柏臺仙居官無事清且賢鳯凰九苞出丹穴
麒麟五色下青天霜飛白簡楓宸邇雲擁露車風雨邊
尺一明朝喚歸去聲名已作路碑傳
　　栖雲為玉山某僧賦
山僧愛山復愛雲繞座雲山天所借山雲與僧有宿契
故向雲間築僧舍飛來玉山都是雲枕席屏帷雲作藉
朝與雲耕暮共栖雲來雲去任東西亦知此身無住著
強把栖雲壁上題我意山僧忙戱劇有女如花招不得
平生故説色是空一榻白雲空是色是空是色總無憑
且與浮雲過此生却笑林端雙白鶴結巢飬子老營營
　　七月十五夜看月得明字
秋來見月人皆喜我獨感時非世情河北瀰漫無故道
呉東凋喪不聊生欃槍夜發光如日鼓角秋高聲滿城
門外大潮天地白好歌桂檝擊空明
　　南海道中
海樹排雲出江潮過雨渾船通柑子港山繞木綿村
　　其二
深深烏石渡渺渺白鷗波憶得荷花裡江南夜雨多
　　其三
一雨晚來霽㝠㝠野色分江明銜塞日風颭落洋雲
　　其四
果熟楊梅雨林蒸茉莉風飛雲天上白旭日海邊紅
　　大庾嶺留題
晨興散筞雲封寺巗岫天開紫翠圖一水南來分百粤
大江東下入三呉
　　其二
霜旭開晴曉出關衝寒驢子蝟攅攅西風百里南雄道
緑樹丹楓滿意看
　　南行舟中
南食有底不可意北客相逢若介肥何事大官供蠻耳
塘厨將炙乏朱衣
　　其二
山中無江多是溪英川側近有猿啼修竹寧同曲水㑹
桃花還似武陵迷
　　其三
春開冬開岩下花朝虛暮虛溪裏家白帽漁郎山色瘦
青裙樵女髻鬟丫
　　其四
轉參移斗送年華碧落青松夢裏家近似盧敖遊汗漫
逺如賈誼謫長沙
　　其五
荔枝花發暗蠻村孔雀驚寒减翠文也有北人開眼處
碧山無數插紅雲
　　其六
小舫無行車馬喧短撓輕槳破紅烟無由逺逐軒皇駕
素瑟重聽五十絃
　　胥山晚泊
海風吹雨洒船窻石子沙灘占半江黄帽唱歌牽百丈
避人鷗鳥去雙雙
　　過十八灘(灘有銅槃狗脊等名/唯天柱惶恐最險者)
十八灘頭秋水高扁舟掀舞一鴻毛瀧聲東峽雙崖怒
石脚牽江百丈牢得食鸕鷀窺淺瀨收魚燈火守寒皋
要知惶恐連天柱未許舟師率爾操
　　湞陽峽山飛來寺
峽山山上飛來寺紺閣層層樹裏開僧璧已隨猿女化
梵鐘曾逐蜃樓廻萬松夾道時聞雨衆壑奔流夜殷雷
猶有昔賢珠玉在斷碑剥落弄莓苔(猿女乃孫恪妻後/至寺還璧化猿而)
(去/也)
　　番禺澷興
炎方弔古易興哀知是昆明幾刼灰黄木灣圍南海廟
白雲山擁粤王臺百年此地衣冠盡五月南風舶艑來
遊覽尚餘高興在怱怱莫遣二毛催
　　其二
莫言南海是天涯逺客何妨歳月賖豈謂居夷忘故土
直須浮海泛靈槎藥洲石卧仙羊去蕃塔風高鐵鳯斜
白首飄零誰慰藉幾廻松菊夢還家
　　南海口號六首
象郡大蕃當百粤羊城方面鎮南州環山雉堞雲霞曉
落日旌旗海岳秋
　　其二
荒服未嘗沾政化島夷今始識衣冠船來爭市龍魚鮓
客至先需荔子盤
　　其三
誰家女兒高髻妝行春踏花屐齒香留客不將茶當酒
銅盤蔞葉進㯽榔
　　其四
春看客裏逢元夕大市小市燒燈紅女郎手鼓如杯大
半夜荅歌明月中
　　其五
炎方物色異東呉桂蠧椰漿代酪奴十月煖寒開小閣
張燈團坐打邊爐
　　其六
儋耳夷人不着衣纈花藜布滿身圍輕舟似葉爭飄海
載得㯽榔換米歸
　　越樓觀燈
午夜氷輪爛不收又看春色滿南州沉香火底鰲山柱
翠幕星前羯鼓樓小隊天魔花作陣初筵雲醴玉為舟
要知此景非人世何必羅公作幻遊
　　粤王臺懐古
神劍當時斬白蛇華夷悉入卯金家徒憐南海居蛙坎
未識中原制犬牙獻璧稱藩真得計槖金滿載已堪嗟
荆榛滿目荒臺下獨倚東風聽晚笳
　　遊白雲諸山三首
半空蒼翠薄層崖萬木森森礙日車八十老禪延客坐
九龍山上試新茶
　　其二
後巖巖上看飛泉蒲澗曽聞降五仙黄竹斷碑前代燼
禹糧堯韭昔人傳
　　其三
瑶草春深白鹿眠丹霞樓閣翠生烟偶來石上尋棊局
猶恐歸時不計年
　　訶林光孝寺方丈
斜日荒凉噪乳鴉菩提新葉小如茶石廊久雨無人到
落盡閒庭訶子花
　　琪林留題
琅玕照烏几桂漿開玉缸道士喜客至呼鶴舞一雙
　　𤣥鶴
琪林兩𤣥鶴鳴舞欲高飛白雪侵丹頂緇塵染素衣金
秋霜月滿玉宇晚風㣲此日修翎長芝田夜不歸
　　落星渚
大孤白沙明積雪鞋峯夕氣散如烟騎龍仙子去不返
千古無人艤鐵船
　　小孤山夜泊
彭郎磯頭江水深小姑祠前風滿林秋天青青秋月白
霜裏吹簫龍夜吟
　
　
　
　
　
　
　
　
　
　
　
　
　來鶴亭集巻一
欽定四庫全書
　來鶴亭集巻二　　　　　　元　吕誠　撰
　　洪武辛亥南歸重渡梅關二首
去年竄逐下南溟萬里歸來髩已星望入西川天一髮
香爐長繞九江青
　　其二
歸路籃輿鶴背青保昌東下過長亭今朝又向梅關度
此是江南第一程
　　舟中望廬山
廬山昔在圖中見落星渚前今始逢雲嶺半藏紅葉寺
霜風遥逓翠㣲鐘龍君或居彭蠡澤仙人愛住香爐峯
雙鳬之舄倘可借飛入前頭聴玉琮
　　太湖晚泊
震澤三萬六千頃日月出没波濤中氷壺寒浸林屋洞
青壁下嵌馮夷宫霜林人家橘子熟晚飯䑨樓菰米紅
羽仙黄鶴時相過知是銀河一竅通
　　秋江待渡圖
漁罾落照幾家村過鴈行行八字分船擱岸沙潮正落
白衣喚渡隔秋雲
　　月下獨酌聞桂香
今宵風月儘清酣碧海寒光百丈涵天上散花香第一
尊前舞袖影成三方諸玉露清於醥崖蜜金橙小勝柑
老興此時原不淺高歌猶憶望江南
　　送人之潮兼柬鄉友
瘴雨蠻風晚更寒掲陽山色滿征鞍臨行漫冩相思句
好與東呉故舊看
　　題山水圖
平湖竹樹雨雲間憶得漁樵共往還草閣歸來三十載
至今吟夢繞西山
　　星夕
八極無塵海宇高眼空百里絶秋毫銀潢遥渡神官鵲
玉食誰需曼倩桃
　　其二
天孫儷偶當今夕河鼓光芒耀兩旗愧我未能驅大拙
可憐𤓰果綴蛛絲
　　醉鄉詩
梨花春滿碧雲洲自是東皋舊所遊醇俗從來稱緑醑
土風大抵是青州五經時向雙莖㵼三雅何妨大白浮
起舞却嫌天地窄崇臺更儗築糟丘
　　七月望夜得樓字
東池月滿重開席不减當年庾亮樓毎謂人生須縱飲
固知物色總難留螢光過㡢還星散雲氣行天似水流
髙興無窮秋滿眼山隂何處有行舟
　　菩提葉燈
寳林萎葉墜天風一落人間便不同雲鏡熒煌開月匣
并刀裁剪費春工星攅蜩翼氷綃薄華擁蝦鬚玉栅紅
從此可傳無盡燄五湖今有水晶宫
　　題墨梅圖
羅浮仙子佩珊珊水月精神尺楮間起我江南無限意
夢騎白鶴下孤山
　　其二
凌霄峰頂雪初乾煖逼繁枝玉作團三尺溪藤散香影
絳紗籠燭夜深看
　　題山水圖
十年不踏天台路千里西風憶舊遊欲向溪頭覽陳迹
白雲飛盡萬山秋
　　題牧牛圖
十里平原不礙山落花春草錦斑斑太平田裏歸來日
誰識劉家黒牡丹
　　秋江晚霽圖
長天歛盡落霞紅草屋炊烟野渡東一帶寒沙秋水白
荻花吹老鯉魚風
　　南歸遣懐
海南毎憶越王樓可奈鄉關萬事愁對客花前椰子酒
看山馬上木綿裘羈縻此日生還喜准儗歸畊老去休
愧我無家憐晚歳卜隣終在瀼西頭
　　安慶
市樓突兀凌波起樓上女兒未梳洗短篷初泊酒家門
新釀玉壺香十里買魚沽酒桂蒲帆九月淮村風日美
回頭遥望大龍山翠屏㓕没寒烟紫
　　歸來
縱步歸來海上城荆榛滿路不堪行問人倐忽更貧富
訪友凄凉半死生烏寳無神悲積帑青松有泪對空塋
逆流一片門前水猶對青山落日明
　　南歸海上訪友
北風吹雁渡江烟訪舊東呉晚泊船野水似龍爭入海
大星如月獨當天羌村夢寐青燈下蜀道間關白髪年
兵革漂流無倚著𦕈予何處賦歸田
　　秋日南歸舊隱
秋日舊廬成獨坐蕭蕭落木對晴暉草深道狹行人少
地老天荒舊俗非湖海十年情盡改關河千里夢初歸
柴門流水依然在酒熟無勞望白衣
　　暮春感懐
春雨屋上鳴流泉竹間㵼清晨望原隰新緑或可藉維
時夏春交節序驚代謝悠悠念陳迹黙黙觀蠧化人生
夫如何胡不税塵駕
　　露坐
虛庭坐凉夕宵永覺衣薄犬吠古塔鈴烏啼野城柝感
舊心孔哀懐人興殊惡仰視斗杓傾西林月初落
　　行春曲送人之杭便道省姊
清明一百六桃杏漫山谷送子武林行草漲呉江緑呉
江桞絲千萬條青青逺映垂虹橋扁舟不用蒲十幅短
歌蕩漾隨輕撓東風夜泊官河渚明日升堂拜家姊言
長(缺/)歳㑹面難既覯云胡不欣喜人生㑹合良可憐感
極無言淚如洗子今勿謂行路難有酒宜飲飯加飡流
光去人若流水富貴於我一鼠肝西湖三月花飛殘六
橋烟雨空濛間老夫不到四十載至今夢繞南屏山湖
山應怪别來久此行歴覽亦希有歸來冩作行春圖為
爾題詩三百首
　　送錢道士遊武當
武當諸峰何壯哉大朶小朶青蓮開𤣥聖髙居天地户
赤日下照金銀臺神龜六眼電光走山鬼一足雲頭來
道人再拜望北極應帶滿身星斗廻
　　寄廉夫
楊子十年官不調如此末州下吏何洞庭鐵篴龍吹得
天上瓊書鶴寄多車子看花將一輛雪兒行酒豔雙歌
時時對客教絃索繡領單衫月色羅
　　閏月二十四日陪館士秦文仲陸良貴奉省臣
　　　命祭崑山東齋龍洲劉先生墓
黄鶴磯頭風雨秋中原一望使人愁羣臣誰决和戎議
九廟猶銜誤國羞慷慨魯連寧蹈海凄凉王粲更登樓
荒岡四尺先生墓再拜酹之雙玉舟
　
　
　
　
　
　
　
　
　
　
　
　
　
　
　
　來鶴亭集巻二
欽定四庫全書
　來鶴亭集巻三　　　　　　元　吕誠　撰
　　和顧玉山詩韵
春來世事益艱危怪底閒情強賦詩楊桞愁空陶令宅
荷花吟徧白家池眼前陵谷驚遷變客裏江山喜䕶持
兩度寄書煩慰藉相從深愧負幽期
　　題廬山道士雲松詩巻
道人結屋雲松間白雲為室松為關夜深騎鶴上天去
雲在虛空松在山
　　題美人圖
綉牀風暖欝金裙曉起蛾眉八字分翠管成龍吹怨曲
雲梭銜鳯織廻文荼􁋍醥熟春江雪豆蔻花開曉樹雲
照檻扶桑紅日透自援綵筆賦東君
　　題買臣負薪圖
㑹稽太守貧賤時負薪行歌妻哂之百年未滿决絶去
斷絃破鏡離鸞飛五馬金鞍照流水富貴歸來動鄉里
莫怨故人無古心却視新夫羞欲死落花離離辭故枝
浮雲去去無回期結交義薄有如此栢舟三復共姜詩
　　題極目亭
海虞亭子層闌上髙興清秋爽氣俱歴歴呉山明落照
茫茫淮甸入荒蕪興亡千古看棋局晴雨四時開畫圖
日日凭欄瞻北固仙人借得一雙鳬
　　歸田雜言四首
鳩啼屋東桑水車鳴埜田煩暑正鬱隆氣燎如燔煎老
農事耘耨爬沙手胝胼禾黍既芃芃露葉相新鮮幸雨
公家苖遂我粥與饘藜藿充饑腸籧篨覆余屋食指稍
林林生計冀豐熟江山悦性情詩書貯便腹白玉不可
為庸庸滋後福
　　其二
鑿墉啓北窗清飈飄然來泠泠溉煩襟濯濯凈纎埃桃
笙展琉璃菡蓞溢霞醅白羽致不揮羲皇安在哉
　　其三
茫茫天壤間出門竟何之白日運寸晷流光倐如馳即
鹿敗無虞亡羊以多岐浮生雖殊途至老乃同歸
　　其四
祥麐狩而出僅與野羊般所不如孤豚在檻猶在山飛
龍何神竒薄遊霄漢間嘘吸出雲氣施澤何曽慳
　　既白水軒
水軒如笠大聊作一枝棲晚飯長腰米朝盤短股虀江
湖雙短髩日月兩醯鷄徙倚郊原望王孫草又迷
　　南歸午日
午日葵榴屋角新過園又復值佳辰柔絲聊結誇兒女
細葛懸知賜近臣菰黍無人沈楚澤荔枝此日薦南閩
弟兄淪落知誰在自捧蒲觴壽老親
　　首夏田家雨中
細雨朝來濕白沙風前整整復斜斜林蕉閒展琉璃葉
野蔓疎開金銀花田父扶犁驅一犢稚女踏車垂兩丫
年年梅熟愁蒸暑却愛小池鳴亂蛙
　　洪武庚申夏四月登玉山頂時雅上人適遷華藏
　　　於塔院歴覽終日而返是夕宿友人家燈前聞
　　　雨援筆有賦
曉出城西門蕩漾官河艇朝光散晴旭露氣擁高迥潮
上洲渚没棹發六飛騁前岑獻竒狀心目快引領青山
如故人登陟在俄頃嗟哉二三子憐我作力逞捨舟入
蒼翠一逕林木靜隂蘚䕶危棧古藤絡眢井暎帶列檜
杉青黄熟梅杏古師禪定處神物伏精猛山靈詭異工
幻跡一掃屏孤塔歴刼餘傲兀立峯頂後巖古華藏稍
復毘盧境泛觀盛衰際何物得修永道人出迎客一笑
具羞茗清談竟終日毛骨洒然冷羣鳥亦知還㣲陽下
西嶺遄歸弗成寐張燈酌楠癭急雨何方來清聲雜蛙
黽鄙言詎成章聊假管城穎
　　初夏南塘
候氣分清淑江深暑尚㣲樹髙烏晚哺野曠雉朝飛掘
筍髠雙角烹茶試一旗靜中觀物理消息豈相違
　　晚霽
暑雨晚來霽凉颸動竹杉夕陽明古㟁新月露塵函孤
塔高如枿歸雲迅若㠶脱巾梳短髪局束愧朝衫
　　中秋對月
貝闕珠宫浩蕩開霓裳驂乗羽衣陪素華臺上吹笙過
天柱峯頭跨鶴來養魄桂花雲錯莫著明蓬髩雪髬䰄
仙人乞我金莖露歸向人間作酒杯
　　田居書懐
僻居婁西村歳月嗟屡過桑麻八口家僅爾免饑餓公
田倩牛耕痴兒固慵惰雖乏甘脆供所賴出舂磨前榮
䕃髙榆後陂竹千个薰風颯然來自足償髙卧念無謝
傅才甘受婁公唾
　　觀刈晚歸
堪笑南塘埜老家客來無酒只烹茶池荒蓮蛹青房子
霜老雞人絳幘花海氣東連瑶浦暗江流西繞玉山斜
杖藜緩步歸來晚閒看汙邪載滿車
　　對雪
急雪飄揚海上村崩騰排捘故繽紛青山竟没羣羊石
玉宇低迴萬鶴雲獻歳稔豐寧有兆拯時哀痛似無聞
奈寒唯咤梅清苦伴我清吟到夜分
　　戲咏近體雪二十韵
天葩初襍霰倐爾徧塵寰島嶼沉蒼翠峰巒失黛鬟冥
冥連朔漠混混暗荆蠻低颺纔穿竹斜飛已没菅田疇
俄變海壟㟁忽成山着鬢愁絲濕霑衣愛纈斑駭雞時
散亂像虎不堅頑巧向歌樓宻輕隨舞袖還覆深欺麥
短勢重壓梅孱幽險皆平坦廡隅喪曲彎填凹擕尺騐
封澗失泉潺落落遺圭璧疎疎委珮環蒼黄憐犬吠堆
積伴鷗閒屐印瓊瑶跡林排玉笋班有人懐剡曲無馬
度藍關融液三江漲飄殘六出慳懸簮宜導髪作餌弗
賙艱膠酒行諸令聨詩賭百鍰色聲真是道貞素不藏
奸皎潔侵黄裏光明耀白間綾衾春帳煖束藁念孤鰥
　　寄紹隆上人
憶别草堂天雨雪又驚木葉打江波築居僅隔牛鳴地
入室終憐象渡河老去道縁應恨淺從來佛法苦無多
側聞近畨歸林下信便寥寥奈爾何
　　戊午七月四日立秋大水異常謾書以記之
洋雲飜墨蔽金鴉驚定愁聞雨脚斜潮勢驅山平作地
秋聲連海浩無涯馮夷伐鼓飛龍虎颶母追鋒駕鬼車
濈濈牛羊浮浪去不勝生聚化蟲沙
　　聞雨
江城戍鼓曉如雷跋涉頻年志已灰身外浮雲唯一榻
卧聴風雨海東來
　　月下懐友
秋庭夜泬寥雲影絶纎毫月轉清宵迥星臨紫極髙蟻
醅金錯落鳯吹鬱輪袍不舉山隂棹空孤一世豪
　　寄婁下則明昆季
憶爾南莊大小山别來秋月幾迴彎匣龍夜夜鳴孤劍
管豹時時見一斑凉露芙蕖開璧沼五臾星斗轉銀灣
好詩婁下知多少半在君家伯仲間
　　寒食郊行
草軟沙平步履輕百錢日日繫烏藤市橋風斾梨花酒
游女春衫柿葉綾烏帽飄蕭明素髮石麐欹側卧荒陵
百年俯仰須臾事遊覽怱怱愧未能
　　三江詞戱贈
三江口頭日欲晡三江女兒自當壚今朝江南送郎去
望斷東風檣上烏
　　其二
檣頭五兩逐風輕聴得呉歌慘别情一片劉家河上月
照郎直到定遼城
　　採鮮曲
春水魚來聴賣鮮金鰭銀鬛映江天道人久矣忘滋味
誰説饞夫滿口涎
　　其二
北海南洋開利孔欹檣側柁苦誅求朐山壽帶白于玊
漢江渾不貴槎頭
　　其三
鰂魚引子沈雲黑石首呌羣隂火紅宻網疎罾知幾許
海門日日起腥風
　　其四
昔年嶺海味南烹種種殊形不記名獨數沙灣馬甲柱
豪門無此一杯羮
　　絶句題山水圖
大匠求直幹汲人竭甘泉所以支離翁幸爾終天年
　　其二
秃髮念冠欹揺齒怯水寒只合東江上開軒把釣竿
　　一百五日歌
緑楊風急連江雨寒食今朝一百五盡將麥飯洒荒丘
漫把春酤酹黄土人生在世無百年流光過眼如流泉
生老病死㑹不免鬼伯那受人間錢憶昔東家萬金産
甲第青紅照人眼雲翻雨覆須臾期空鑄千年銕門限
門前賔客安在哉梨花杏花參差開海内交游半為鬼
有酒不飲心孔哀豈不聞冶城城南古官道道上青山
如聚寳清明十見紙錢飛白骨無言卧青草
　　午日漫興
年華流水苦怱怱佳節樽前幾度逢稚子束芻蓬作虎
將軍射桞馬如龍衰年詩句多多變此日光隂五五重
小閣荷香吹醉醒玉蟾髙挂海西峯
　　蟬(舊説蟬未脱時名腹育乃土中朽/木所化也首夏聞之感而有賦)
朽株出土即超然登木猶如脱骨仙秋露枝頭枵腹滿
夕陽江上怨聲聨于今東海無齊女自昔山川有杜鵑
蚓噪若為能比數潔身美䕃豈非賢
　　寄竹房道人伯瑩
一春頗訝簡書稀皓首空知五十非詩業未能忘綺語
箭鋒不覺墮初機鴨頭水緑濃于酒鶴背雲深冷入衣
齋鉢似聞親遣化慈航應載衆香歸
　　寒夜
擁被不成寢挑燈盡夜分雁鴻衝雪過戍皷隔雲聞俚
俗皆從賈閭閻不尚文酪奴清意味為我解餘醺
　　漫興
柴門不出長蒼苔今雨渾無好客來忘却雞豚三月味
煮葵燒笋亦悠哉
　　其二
寂寂髙門大道邊東風愁鎖緑楊烟大兒已入滇池戍
嫠婦空耕壟上田
　　其三
赭服戎戎萬里行風飡水宿事宵征金沙江繞烏蠻砦
越巂山連孟獲城
　　其四
雨餘江色碧浮空一髪青山落照中去棹休歌桃葉渡
行人愁殺桞花風
　　十六夜對月
月夕浮雲變蒼狗無術因之徹其蔀海風今夜東南來
盡捲飛埃絶纎垢碧天萬里開氷壺清光落我持盃手
宿羽聨翩飜露巢寒兔迷離擣霜臼嘉賔况爾平生懽
如此良宵寧可負隣家麴生好風味三百青錢呼一斗
桂漿正熟菊未莎蓴羮爛煮橙可(缺/)　　倒射白獸光
緑波蕩揺金虬走老農斷葷不止酒喜賔和月吞入口
興酣且致亹亹談謌成自答嗚嗚缶百年此樂能幾何
瓢空更起謀諸婦身閒無事古所貴有客無酒時則否
但願月光長入杯歳歲年年為君壽明朝更上文筆峯
探支西風作重九
　　洪武丁邜九月八日
書屋小如書畫船繞屋種菊如花田祁祁大朶鶴翎瘦
灼灼卑枝鶯羽鮮義熈處士愛三逕杜陵野老無一錢
却笑重陽明日是白衣送酒過年年
　　對菊歌
　　　洪武戊辰歳居竹州書舍種菊數十本秋花爛
　　　然終日吟嘯其側因賦對菊之歌而貰酒花下
　　　酌以歌之亦老人暮年之一快也
嗟哉秋菊有竒操義熈老人所鍾好亭亭玉立秋風前
肯與春芳作同調顧予不惜灌溉勞亦欲因之展清眺
西風九日吹東籬亂㸃秋光入詩料過簷不羡一丈髙
清容自得真如妙大朶如擎小若仰傍若參陪前者導
黄黄白白間紅紫整整僛僛絶嚬笑蟾光冷淡卧胎仙
翠影葳蕤宿黄鷂天工久已費雕刻老人幸得供吟嘯
有時傾倒醉籬邊有時忘飡哦夕照幾度呻吟被花惱
防折時時嗔惡少江州不見遣白衣參軍何處吹烏帽
樵人敢向擔頭誇城中僅亦能稍稍可能造次負芳期
遂使寒香委霖淖歳晚孤根許相托急景如流勿嗟悼
歌成自作商音謳天籟瀟瀟鳴萬竅色香勿向毗耶道
恐謂吾儂作顛倒
　
　
　來鶴亭集巻三
欽定四庫全書
　來鶴亭集巻四　　　　　　元　吕誠　撰
　　雙清詩
　　　梅花水仙一草木也其生恒在水涯幽谷之間
　　　發於草木揺落之後不以榮悴生死異其芳不
　　　以春秋寒暑易其操雖窮冬盛雪猶介然與松
　　　竹爭竒並茂有類乎髙人逸士懐抱道德遯世
　　　絶俗而髙風雅志自有不可及者余雖不敏心
　　　甚慕惜之故賦此以識云
怪得荒寒野水濵疎花冷蘂看横陳歌飜玉樹多嫌俗
夢喚梨雲却欠真半㸃不煩春刻畫一分尤仗雪精神
蠟團新蕚雖同出未免韓公議小醇
　　其二
湘魂懶上木蘭舟淪落江南草莽丘淡色幽香羞自獻
江空歳曉若為儔素羅㣲步盈盈月翠袖寒分寸寸秋
隔竹聞(缺/)靈瑟語呉雲楚雨不勝愁
　　覔菊花
已過西風九日秋蒼筤池上若為遊似聞嘉菊黄於鵠
乞我雙栽照白頭
　　其二
洲上黄花滿意開倩人更為覔竒栽小桃源裡秋如海
分取清香一半來
　　竹枝歌六首寄胡安定
上思下思十萬山左江右江如月灣江邊神女長留珮
天上仙人早賜環
　　其二
銅柱山前銅鼓聲野花蠻果不知名却喜土人能愛客
蔞葉㯽榔相送迎
　　其三
雲開沙凈水迴迴越鳥啼邊朱槿開峒裡蠻丁不畏瘴
朝朝衝霧趂虛來
　　其四
客棹愁行湘波水憑郎莫唱竹枝歌好山好水春更好
不見聞人載酒過
　　其五
春雲如墨瘴烟中鸚鵡羣飛荔子紅男兒守家婦當戍
粤俗古來成土風
　　其六
青草湖頭春日暉苧羅山上白雲飛行人莫聴鷓鴣怨
陌上花開緩緩歸
　　采蓮曲
采蓮落日下雙舟白縠風輕易覺秋淺淺溪流齊鶴膝
青青荷葉過人頭
　　楊桞詞
一樹千千萬萬枝枝枝到地弱於絲繰風織雨難成疋
緯恨經愁無斷時
　　題翠濤軒為則明作
梧竹幽深處士居八磚日轉午隂移到門不敢題凢鳥
自篆龍香冩好詩
　　其二
翠葆如雲過屋髙金風為我掃炎熇五更萬壑秋聲滿
疑是仙家駕海潮
　　其三
七尺烏藤手自操鯉魚風起月輪髙帶將一箇城南樹
五賈岡頭看翠濤
　　焚香
六時焚栢子一飯即踟趺陋彼黄金鼎欣余白瓦爐下
簾風不起掩巻日將晡擾擾塵中客清閒愧老夫
　　煮茶
暫徹貝書窗下讀旋烹松鼎雨前茶未研顧渚金沙餅
謾試洪都露井芽陸子煮經非所貴党家風味不余誇
何當滿貯中􁥀水滌我胸中寸縷瑕
　　濁醪
野人炊新秫醖釀為濁酒槽頭一甕雲玉色渾渾厚乗
間運杯勺斟酌任升斗鯨吸助詩狂豕飲欲乾嘔仰天
大白浮月光流入口
　　摘菌
菌子白于雲羅生枯楊枝地氣蒸土膏儼如三秀芝鮮
摘色瑩潤薄美香敷腴飲食貴適口豈謂物細㣲
　　蘆菔
蘆菔出深土内含霜雪清冷然消暑暍快矣解朝酲脆
白渾勝藕頑青亦可羮鎮州禪悦味從此得佳名
　　粹餅
玉塵團小餅蔗汁灌中邊素可羞賔席齋宜供法筵虛
心雲片落登豆雪球圓咀嚼吾無間惟欣老齒便
　　煨蕷
短褐西風裏長鑱斸土芝馨香侔粔籹黯色類蹲鴟玉
糝從來貴金虀或未竒夜闌深撥火惟有懶殘知
　　謝惠則明秋菱次韻
筠籠遥致百氷丸入口先驚熨齒寒柔指不辭連蒂摘
弱肌終免抱枝乾甘芳粹矣斯為美頭角嶄然未可干
應為文園消渇甚好懐時復寄詩壇
　　謝惠菜
江鄉正月尾菜苕味勝肉莖同牛乳腴葉暎翠釵緑毎
辱隣家贈頗慰老夫腹囊中留百錢一日買一束
　　謝惠新笋
山人劚得錦綳兒逺寄吾家香積厨入饌便須參一味
登盤還許配雙壺修莖比蔗原無滓瘦節如笻未可扶
已有此君休煮簀東林春雨正堪需
　　洪武二十年春二月十八日過麋州道中
江霧全收曙色開晴沙白白水洄洄笋輿憶得當年路
看盡梅花看竹來
　　過麋州書舍寄葛青城
重來問訊東橋竹竹裏鉏雲結草堂隔㟁淮山當鴈汊
半陂春水䕶麋場交游契濶頻搔首今古興亡一斷腸
田野不妨聊卒歳宦途何處是康莊
　　三月二十日過桐廬陸氏故居感而有賦
昔年曽醉陸家池句首從來有所思野哭隣歌如昨日
陵遷谷變異當時喧林衆鳥偷櫻子卧石羣羊没兔葵
莫説華亭千古事故宫禾黍正離離
　　題青溪仙洞圖
曽謁青溪古洞天稚松看種石橋邊一條歸路朱絃直
不到家來五百年
　　夏日偶書寄友人
竹雞呼夢出華胥佔畢終朝可療饑隱几雲山無百里
出門衢路有千岐桃笙麈尾風清暑槐渡鷗波雨散絲
尚憶故人憐我老可無新句慰相思
　　題吹笙仙女二圖
森森羽節導雲軿鸞背㣲聞縹緲笙小隊霓裳多似雨
衆中誰是董雙成
　　其二
鰲背三峯水殿虛天香吹滿六銖衣青禽忽報麻姑信
獨自吹笙月下歸
　　五月廿日雨懐有寄
竹洲草樹暗漁莊五月雨多沙水黄薝蔔林深書院小
芭蕉葉大酒尊凉乍瞻霽色收屏翳猶訝車聲走阿香
井丹征途塵没馬懐人幽興詎能忘
　　六月
六月赤日困溽蒸一雨洗天如醉醒堆案倦飜遮眼偈
垂簾誰究洗心經术花徧地牽雲白竹色當簷落酒青
欲學成都百錢卜榰床龜殻未能靈
　　題此筠室即予讀書之舍
白首何縁植此筠篔簹洲上語平生前身謾説成龍去
老節猶堪作鳯鳴玉版老禪時膾炙錦綳稚子且逢迎
氷霜惜取根株在合與梅花訂此盟
　　西郊老農歌
豈不聞昔人大積郿塢貲烈炷竟然東市臍又不聞醉
鞭戱擊珊瑚枝禍機一發當咎誰東門牽犬事已昨華
亭唳鶴良可吁不如西郊老農夫公田數畆宅一區桑
麻環繞水竹居墻隂祝祝五母雞東風駘蕩吹漣漪欣
欣農事方自兹江鄉春雨已知時緑蓑驅牛扶一犁負
囊提榼兩小兒服勞執役不吾欺二麥枯時謝豹啼秧
鍼出水青欲齊少女猶鳴燈下機老妻澼絖頭不梳桑
無附枝麥兩岐官清不賣二月絲流光去人候如馳轉
眼秋田黍離離步擔牛載官倉輸官租己了一事無隣
家酒熟相嬉娯醉後耳熱歌嗚嗚人生定分亦何需富
貴與我浮雲如呌囂掃跡鼠穴虛四海八荒歌雍熈太
平何幸親見之嗚呼西郊老農之樂樂有餘鹿門老龎
真汝師
　　答蒼筤室圖
蒼筤之室海西洲挾以蒼髯秃尾虬徂谷諸賢圖上見
渭川千畆夢中遊風生枕簟清無暑冷逼衣巾翠欲流
我亦因之來少憩恐煩玉版致盤羞
　　寄楊克齋并求桂屑釀酒
擬向蓬萊一問津只愁清淺久揚塵醉鄉重到情依舊
素壁留題字已泯雪夜放舟懐賀老秋雲把釣夢𤣥真
西風滿地黄金粟好釀儂家石凍春
　　偶成寄友
瑶溪溪水上先世闢林廬漫有江湖思再從木石居樹
桐留宿鳯養竹持竿魚有子供甘脆衰年豈負予
　　其二
壤隔南塘路門依野次成初非慵應接自是寡將迎笋
蕨搜山得鹽醯入市營閒居薄滋味盤膾敢求精
　
　
　
　
　
　
　來鶴亭集巻四
欽定四庫全書
　來鶴亭集巻五　　　　　　明　吕誠　撰
　　寓言
苦瓠若懸癭宜瓢亦宜笙笙將用含雅瓢以供酌烹吾
為苦瓠謀任力不任聲薦勞鉶鼎間自足資養生物賤
終反貴吹萬豈其情
　　其二
少學老無成所守但糟粕譬如福與市涉海求靈藥豈
不望三山風至輙引却歳䦨坐窮陋青燈暎疎箔雖㣲
白足禪自置丹霞博賤貧吾所安飲水差足樂隣家日
椎牛不似西隣禴
　　午日有感
午日南風裏千山積雨邊白頭難諱老青眼尚誰憐酒
向清齋止杯從舊俗傳陶潜歸計是但覺費詩篇
　　其二
綵衣娯鶴鬢錦字照行囊忽忽經年夢凄凄午日觴西
州青瘴合東海白雲長便作鸞凰去何妨萬仭翔
　　秋日雨後三首
荒村積雨長蒿萊裘葛駸駸嵗月催霜霧不無祥練感
絲桐一鼓有餘哀
　　其二
浦口寒潮頻有信空中鳥跡了無痕野航落日東西渡
黄葉秋風逺近村
　　其三
曲碕茅屋兩三家返照垂虹隔斷霞風外葉聲來似雨
莫嗔楊桞不藏鴉
　　次韵寄澄江白龍寺采師
白龍山色翠離離為愛青山返照遲野渡閒雲隨杖錫
海風吹雨潤伽黎斷常政儗通三學理事何妨付八支
千古澄江凈如練令人空憶謝公詩
　　求亮講師鈎勒畫竹(亮號雨篷/)
少時文采貫晴虹老去能侔造化功怪石幽篁開颯爽
尺綃寸楮破鴻濛喜聞舊隱歸雲錫儗上慈航聴雨篷
要見此君真面目為煩鈎鐵掃清風
　　星夕露坐二首次禪客韵
海城鐘皷夜沈沈秋入天潢露滿襟弦月無聲聞玉杵
采星何處度金針桃笙石枕悠揚夢桞􁉽莎雞自在吟
諸相已空泡幻影百年何有去來今
　　其二
一方明月欵禪扉𤓰果寒氷亦可須虚幌疎星流熠燿
大江凉露浸芙蕖空華根蒂難尋摘夢境塵囂費剗除
亹亹笑談無剰語仰看星斗夜何如
　　神舟曲
　　　時運艘以小舟製成龍形鐃歌鼓吹往來江潮
　　　中以答神貺云
扶桑日出碧海底聖化東漸千萬里林林樓櫓日邊來
雲帆影壓三江雨年年五月凌大洋圖南九萬斯褰舉
相風之烏畢逋尾餉道飛供太倉米太倉城下水連空
水仙祠前神戾止靈旗婀娜送祥颷五色蜿蜒浪中起
摐金伐鼓萬夫謳潮落潮生海門裏謌唱龍頭棹龍尾
三日南風過黒水
　　西菴觀洗竹
洗竹移風榻鈎簾對雪峯唪餘天竺偈夢熟海門鐘耳
厭咸陽犬神交劍浦龍松房人不到應有白雲封
　　星夕
蟲鳴草逕露華凝畏暑空庭睡未能矮屋紙窗風雨破
飛蛾亂撲佛龕燈
　　秋夜二首
瀼瀼露氣下中天摵摵秋聲滿樹顛無得桂香無鼻孔
道人一夜不成眠
　　其二
砌草蟲吟四壁靜簷竹揺燈動秋影老來無夢到陽臺
開門月在青松頂
　　題畫鴈
霜滿蒹葭水國秋殘汀賸渚故相投江湖兄弟飄零盡
白首披圖無限愁
　　星夕友人見訪
翩翩飛佩逐歸霞絶勝衝寒訪若耶貪看雙星㑹河皷
蹇驢䭾醉入西家
　　題杜少陵行春圖
徒步歸來白髮新蹇驢䭾醉過殘春問渠何處花饒笑
韋曲家家正惱人
　　其二
牢落出同谷凄凉賦七歌日斜驢背上白髮似詩多
　　山居夜坐有懐海濵翁
投老歸來未得休半生江海寄浮漚禪房風雪蒲團夜
閒看燈花結客愁
　　其二
海濵老人喜讀書十年不出鬢成絲靈椿堦下森森長
却勝東家桃李枝
　　其三
書屋沈沈劍氣寒白頭無語問更䦨向來喜作尊前舞
今日尊前欲舞難
　　寄江南紹隆伯瑩
一冬風雪出村稀忽見梅花暎酒旗行過江橋迥回首
無人寄與紹隆師
　　題趙仲穆畫遊騎挾彈圖
白馬王孫紅錦韉平明按轡百花前金丸迸入他人宅
却把蒼頭打玉鞭
　　正月廿三日借竹洲訪顧藏六于司馬廟
一畨行春始出村韶華無賴已平分野鳥亂啼司馬廟
石麟猶卧汲家墳燒痕新緑渾禁雨栁色半黄都染雲
蕩涇橋頭有酒賣醉把梨花日又曛
　　絶句題水仙圖
秋水為神玉為骨山礬是弟梅是兄恍然坐我水仙府
吾與汝曹俱眼明
　　春晚苦寒
晚閣春寒户半扄東風窗外雪冥冥破除客况非耽酒
却怕寒衾半夜醒
　　三月廿七日久雨寄葛青城
隣家有竹亦不惡空翠碧鮮連户庭十日風雨水泉暴
百里海門雲霧溟紫藤花老修竹觀黄栗留啼芍藥㕔
青城山人近相見話别橋南酒半醒
　　喜晴
槐龍倒影散㣲凉宜男多花開北堂舊日江山慚謝屐
於今歳月付奚囊郭㕙已喜無三窟元緒從來有六藏
曉起天光入書室曈曈紅日上扶桑
　　客至
幽窗談笑話平生舊研磨穿筆代耕白髮滿頭難諱老
青山排闥故多情桃花灼灼渾無語春雨瀟瀟尚未晴
明日蘭舟休便發南隣笋蕨已堪烹
　　暑夕
畏熱起獨坐風扉聊一開流螢㸃波去睡犬覺人來缺
月半輪上殘潮午夜迴飜思河朔㑹未用上吾杯
　　絶句一首問葛青城疾
椿樹生凉午簟餘桐花隂轉竹窗虚毗耶示疾原非病
四百都將智刄除
　　七言古詩一首贈醫
　　　崑之婁西良醫曰(缺/)　　　　　之業累世矣
　　　人有疾痛必走先生治無不愈也余(缺/)間以衰
　　　劣資其藥餌之功焉先生赴人之急也不憚跋
　　　踄之勞人之求藥也自無有貴賤之别其執藝
　　　之精而負嘉名也不虚矣姑誦所聞謾為古詩
　　　二十韵匪以為報焉先生字(缺/)　　自號武
　　　陵
武陵先生有竒骨何年得此活人術昔聞夢入閬風巔
醉蹋青天霞五色仙人手掉芙蓉旗對面青囊笑相擲
囊中白日生光景雲篆飄飄皆鳥迹應知此物神所祕
區區秦火奚能厄斡旋氣運保太和下拯黔黎乃其職
酒酣渇飲上池流半生不平俱蕩滌歸來髙卧玉山左
姓名頗為時人識白雲雞犬日相聞市壺那與塵世隔
碧桃紅杏自成蹊赤箭青芝翠如織蟁蛭不損一念仁
隂功早已標仙籍嗟余足迹半九州因癡有愛雪滿頭
扶衰毎獲金石劑是身是病日以瘳木李愧無瓊玖報
玉環自乏巾箱酬先生髙致人所慕守價不二儗伯
休宋清逺德今復見作傳恨無栁桞州
　　秋日漫興
塘西老人竹洲居不到塘西兩月餘黄菊已花急釀酒
青山可數聊停車牛羊下來日夕後鴻雁大至霜雨初
秋光去人遽如許底事交游㑹面疎
　　九日前雨中
已知無地可登臨况是孤村風雨深酒為解憂唯有醉
菊憐短髮不勝簮白魚出網一雙玉黄橙擣虀三寸金
南北暌離佳節過壯遊空感昔年心
　　題秋浦歸舟圖
碕􁒎楓林過野橋梵王宫殿在山腰扁舟好趂樵風去
莫待寒江落晚潮
　　其二
秋浦行舟日欲晡秋來到處有蓴鱸酒家鱠具如堪借
暫卸西風十幅蒲
　　題漁樵圖
霜滿頭顱雪滿鬚相逢且莫羡髙車吾家有酒今朝熟
帶葉青柴好煮魚
　　枕銘
匪木斯礱匪石斯刻囊括混沌首据是職閑邪存誠進
修爾思夙興夜寐爾其儆之
　　題壁
青天半夜飛霹靂忽見雙龍起墨池拾得織女支機石
歸來冩作無聲詩
　來鶴亭集巻五
欽定四庫全書
　來鶴亭集巻六　　　　　　明　吕誠　撰
　　寄懐鄉友浩然戍横州
分袂毎憐秋未半開㠶猶記月初圓客程千里又千里
老鬢一年衰一年令弟喜霑新雨露故鄉不改舊山川
懸知獻捷歸來日重理琵琶第四絃
　　寄鄉友福州别駕
烏石山前聴訟稀石榴洞口看雲飛馬蹄好踏官街月
人在青榕影裏歸
　　其二
釀來南酒甜於蜜愛浴山泉熱勝湯退食自公㣲醉後
小姬和葉進㯽榔
　　春雪
逐勢婆娑散杳冥欺春禁桞故崩騰未誇謝女隨風絮
且作孫郎暎册燈簷溜已呈魚腹劍庭綃誰剪鶴紋綾
老來詩思渾荒澁儗賦梁園愧未能
　　題陶靖節
晉代髙風信少雙禄田釀酒漫盈缸攅眉走入東林社
惠逺愛之如法幢
　　題韓文公藍關雪騎圖
逐客何縁路八千孤忠直叩九重天風凌雪滿藍關道
却勝當年孟浩然
　　己巳元日偶書
東風又轉玉衡杓北望黄雲擁赤霄鶴髪求霑三事禄
鳯儀今聴九成韶側聞邊雪没草地喜見䧏王欵聖朝
王化無為天覆幬謳歌率土頌神堯
　　和韵酬仲莊
自笑離羣久索居暫時抵掌即驩虞準繩吾道俱咸若
彀率斯文已躍如稚子斑斑青玉瘦酪奴㶑㶑碧雲腴
寳坊㑹有重遊日竹杖芒鞋一訪予
　　和烹籜龍詩韵
雷公使令風火急鞭走雨工頭戢戢泥蟠骨脱未能飛
野人爭奮長鑱入寧須逆鱗不復畏斯須唯聞釡中泣
金杯苦酒五色光玉版雲腴乳花濕長房見之發長歎
麴生一笑恣鯨吸靈物變化不可常駢玉森森佳人立
　　四月廿四日雨中寄仲莊
四月江鄉暑尚㣲林寒老客未更衣復愁刈麥雨不止
况是索租人正饑榖秧出水青青短筀笋登盤個個肥
門外泥深無轍迹相從莫怪出村稀
　　四月晦夜大雷雨
日月相鬬鶉火中㝠冥一色雲埋空黒風簸揺海波沸
排山倒嶽何其雄急電穿窗紫光掣雨脚如麻未斷絶
風雷半夜龍子歸霹靂一聲山石裂衣冠危坐謹天威
小人破胆始捫舌須臾雲歛稍霽威星光慘淡半明滅
於乎上天號令豈輕出摧殘長養不虚設
　　題寒山訪隱便面
散策衝寒踏凍沙雪晴山色徧天涯奚奴為我囊詩去
黄鶴磯頭問酒家
　　相逢行寄仲莊王(缺/)　二十二韻兼柬崇恩徹希
　　　二聞士時仲莊教書麋川
南山有石白齒齒短衣髙歌中夜起衰年無復夢周公
訪舊凄凉半為鬼平生憂患勿復道三年兀坐竹洲裏
竹洲隱者更愛客一笑相逢感知已烏几朝朝貝葉書
銅瓶夜夜花根水清狂幸不廢吟哦自嚼宫商含羽徴
潦倒甘為人所嗤肉食者謀那及此緑瑶故人别我久
一見胡為不欣喜我居洲北子港南烟樹相望纔一里
書堂匼匝數十弓絳帳蕭條二三子棄瓢無緑酒再沽
朝盤有罾魚可煮醉來掩巻自吾伊詩筒日夕相填委
暇日過我此筠室逢迎聊復具雞黍春酤白白漲宻雲
夜韭青青剪新雨五月未稼石田秧掉臂軒軒若霞舉
人生㑹合苦不常興盡歸來那復止季鷹豈是為鱸魚
宣聖猶然嘆雌雉婁西近畨忽相見停午茶甌細覼縷
舊席久荒北海尊新寺花開爛如綺忘情况有八十翁
談𤣥一洗箕山耳為渠痛飲為渠醉自古濁醪有妙理
　　和韵酬沈叔祥
白鶴又從遼海歸山川良是昔人非郊居作賦誰能繼
勾漏成丹世已稀靈浪潤咽消宿酒飛花如粟㸃秋衣
荒洲䣊肯同迂轍掃地焚香候竹扉
　　次韵答耦武孟
猶憶當年應鵠頭詩名從此逹南洲狂歌賴有千鍾酒
豪士今無百尺樓紫蟹白魚江市晚緑蕪紅樹海門秋
西風開到籬根菊擬向桃源一繋舟
　　寄則明
　　　近過余草堂以所作詩見示披誦再四詞極清
　　　麗非餘子可儕也欲留少憩過午以母命有他
　　　適力辭去之賦此以謝
之子南港來扣門日卓午手持數篇詩笑揖首屢俯且
致寒暄問披吟罷揮麈詞韵亦清麗秀句天葩吐豁然
醒心胸頓覺頭風愈啜茗少移時聊欲具雞黍起立前
致辭母命曷敢侮弗得頃刻留軒軒若霞舉子實孝友
徒冲㓜識眉宇卓然有髙志餘子焉足數寒窗十年燈
羣籍飽撐拄研覃盡精㣲窮討嗜清苦縱使拾青紫端
若左右取匯為閭里榮遂不忝厥祖不聞先聖言得之
在樸魯又不見桓生陳綬歎稽古子能踵前蹟大器成
簋簠假有勍敵師亦當偃旗皷冀其不中輟榮身豈無
補送子出門去矯首望江浦
　　白紙扇歌
　　　聞次安惠紙筆因賦此以贈之
我昔舟泊西江湄椎氷看擣萬楮皮江神相顧色慘愴
波工自詫手不龜懐金問價雲滿篋霜紈失素無晶輝
廿年歸來存百一製成團扇真絶竒洪爐百煉太古雪
紫篔三尺盤屈鐵銀潢清影秋鑑光玉虹冷貫青天月昏
日摩娑驚老醜動揺清風生腋肘髙堂晝把蠅蚋空魑
魅潜藏飛電走豈不聞蕺姥不識王右軍茂𢎞曽障元
規塵謝公髙風固足尚班女篋笥空悲呻烏飛兔走急
於箭商飈奄忽號枯林嗚呼盛衰天地無古今炎凉不
易君子心
　　素室箴為聞次安賦
唯君子之學思不出位安於定分芟其浮慕時止時行
無怨無惡知人休之是曰行素詩書禮樂者善之基軒
冕圭組者利之郛孝悌忠信者福之媒權利術數者禍
之區居易俟命者為君子行險徼倖者為匹夫寧皎皎
以遁世勿汶汶以畏途日新又新聖賢同歸耆叟司䂓
敢言操觚
　　有懐來鶴亭
憶昔題詩坐鶴亭修篁欲染客衣青飛花造次沾歌扇
舞鶴留連繞石屏正儗劉伶為酒頌莫教陸羽著茶經
故人多在青雲上獨怪江湖老客星
　　和子英袁先生韵及謝所寄先人誌文
交游長是嘆暌離白首重逢似有期老去知非憐伯玉
向來好事愧當時林隂鶴語風生竹花暗笙聲月上池
珍重遺文勞逺寄知公念我未云衰
　　其二
頻年役役苦屯邅竹杖芒鞋到處禪南海諸山雲外看
西江百尺月中牽豪華銷歇隨流水潦倒無成休問天
好及耆年同結社玉山佳處細談𤣥
　　題松亭琹士便面
隱者茅亭並水安單羅鶴氅怯輕寒松聲萬壑秋如海
月下瑶琹不用彈
　　讀宋太史詩文集漫書
金華山下古潛溪秀發英靈間世竒歳久不聞清廟瑟
眼明今見玉堂詩百年人物推此老一代風流當繼誰
頗恨淹留忘墜景遺編徒使後來悲
　　菊田
　　　余客竹洲三年頗有彭澤東籬之好古人亦
　　　謂菊獨以秋花傲兀於揺落之後非霜下之
　　　傑乎昔年曽賦對菊之歌老興未已復作菊
　　　田一首以紀歳月耳時洪武已已秋重九後
　　　時書
揺落西風已愴然金蕤月朶為誰妍人間無地安花宅
洲上於今有菊田晚歳儗尋甘谷老頽齡幸值傅延年
落英飡盡秋香骨許我飛行作地仙
　　已已歳冬十一月築土於三山從王事也丁夫三
　　　十餘萬人十二月苦寒工雖畢而未遣家人在
　　　役寧無懐思焉遂賦一首
去年椎氷上淮水今年荷鍤三山尾風凌肌骨利於錐
雪過牛羊縮如蝟短日經簷慘無色宿麥葢坵青下死
天書早晚下三山坐使黔黎守環堵
　　題秋林遊子圖
十里山光入杳冥獨騎驢子澗邊行借問前頭向何處
華陽觀裏聴松聲
　　洪武庚午年正月間遊茜之廣孝寺
㝠搜又起刼前灰紺閣丹樓一日開龍伯鬘幢平地湧
象王花雨自天來日髙金壁浮空出水落銀河到海迴
欲結莫年香火社扶笻獨上妙高臺
　　訪成真觀有感
　　　四十年前余訪秋雲楊外史于成真維時
　　　殿樓竹樹森竦邃宻其琳宫桂館不是過
　　　也後十年外史化去世道變遷天運纔一
　　　周鞠為茂草荒墟然盛衰之變有不可得
　　　而語者如此今年春因訪舊復遊於此而
　　　有賦是歳庚午正月二十八日也
暮年重訪成真觀不見秋雲竹外樓枸杞經春皆化犬
朱藤歴歳總如虬種桃道士馮虚去採藥騷人汗漫遊
見説蓬萊又清淺儗將黄鶴問丹丘
　　題趙子昻畫馬圖巻
靈物降精生倔竒貢來自是千里駒天閑瀟瀟風滿旗
立仗不受黄金羈呉興冩生世所稀春雷挾之上天飛
　　仲春雨後生寒有懐蒼筤室
東岡二月草芊綿淰淰輕寒雨後天楊桞三眠風作惡
櫻桃半開春可憐詩域日荒抛硯石醉鄉時與打觥船
清遊毎憶蒼筤舍何日重來看碧鮮
　
　
　
　
　
　
　
　
　
　
　
　
　
　來鶴亭集巻六
欽定四庫全書
　來鶴亭集巻七　　　　　　明　吕誠　撰
　　訪耦成蒼筤軒時武孟制滿求仕地有桃源徑
蒨草溪東十里餘小桃源上見郊居落紅石逕和雲掃
新緑𤓰畦趂雨鉏池上此君宜對酒門前長者屢迴車
此中尚未商山老見説王褒有薦書
　　江雨軒為耦武孟作
春雨如暗塵江鄉晝㝠㝠幽人感時變於兹事耕耘江
雨亦屢作江風穆而清土膏潤如酥草木努甲生此境
誰為之曰維天之成我藝我稷黍我軒泊我宇晨興帶
經鉏寧恤作勞苦嘉苗既芃芃田畯為之喜霜飈一披
拂致此歳功美斗酒以自勞共入此室處矧兹值時康
樂哉咏江雨
　　挽胡浩然卒於馴象之横州
憶陪賔席接談鋒廿載論交一旦空東海人人懐伯始
佳城鬱鬱閉滕公死生契濶飛鴻外今古興亡斷簡中
白首與君成永訣忍將衰涕洒西風
　　巨浸詩(書異變也今兹二遭矣/)
　　　洪武庚午秋七月初吉海風自東北來拔木揚
　　　沙雖犀兵萬隊不足為雄倒海排山堆阜髙陵
　　　皆為漂没豈沈竈産蛙之足語哉猶記洪武戊
　　　午歳秋七月四日亦嘗罹此蓋大魚入城之兆
　　　也今兹震蕩勢復過之側聞三洲一千七百家
　　　皆葬魚腹豈非囿於數者耶嗚呼命豈有常乎
　　　可不慎歟可不畏歟
庚午七月之初吉斷虹挾雲蔽西日石尤聲撼天為
昏颶母驅車走沙石鯨跳鯤擲地軸飜陽爍隂凝神
鬼泣銀濤駕空山岳摧轉眼奔流浸扉壁三江瀰漫
滅無口孤城漭漭天一碧衰年疲􁃍動兢畏變白齋
心戒夕愓憶昔前年大魚入三洲漂蕩海水立近者
側聞復罹此海灣流尸頭濈濈􁒎塌沙沈絶往來塍
斷瀼深苗不實嗚呼上天震怒豈無由誰其尸之誰
復詰
　　覔鞠
　　　余向寓竹洲洲上種菊百餘栽繞屋盈圃過者
　　　因為菊田今年歸草堂似聞秋風駕潮掃蕩無
　　　遺儗與吾友求數株聊應重陽故事何如
秋潮横挾雨風顛洲上空聞有菊田香色於人既無有
物情在我敢求全頗憐塵世光隂迅似覺人間雨露偏
白髪滿頭難諱老蒼顔衰客強為妍豈唯酒向隣家得自
是杯從舊俗傳陶宰不妨多種秫杜陵且莫嘆無錢青
天鴈影西風外紅樹秋聲落照邊見説南莊饒物色少
分清艷到樽前
　　重陽日有感寄子英袁先生時庚午歳也
忽驚時序怱怱改頗覺飈霜稍稍侵莫説賜萸成往事
但知飡菊是初心風髙木葉林烟薄雨過野塘秋水深
我於古人應有約只慚佳節負登臨
　　訪友
　　　洪武庚午九月廿七日訪鈕聲逺於太倉城之
　　　正陽門造其室曰洞雲四簷竹樹盆山清氣可
　　　掬因賦此詩并求其畫山圖云
先生家住正陽門繞屋松聲日夜聞大藥總消頭上雪
小山長帶洞中雲已知濟物宜終慶况是清時屬右文
却嘆吾詩與君畫海門風月儗平分
　　暮冬送友人入杭
湖上蚤梅春可掬江頭艓子晚初登從容話别唯樽酒
潦倒論懐愧友朋平野雲開山見雪太湖潮落􁒎留氷
芒鞋竹杖孤山路白首重游恨未能
　　東溟生詩為顧某賦
東溟之生何所聞抱藝學古以事親翛然一室東海村
市塵不到絶垢氛坐見三洲渺無垠一碧萬里玻璃盆
雪濤銀屋相吐吞燦爛浴出扶桑暾是時幽人侍宴温菽
水之樂樂天真興來揮掃水墨塵下筆慘淡愁鬼神居
然耕鑿生意存經营態度迴陽春百年縑素琹斷紋撏褾
裝潢稱絶倫由其天機出清新能事逸發皆可人素昧
平生笑語頻一日索詩來扣門嗟余耳聵目力昏那能
復作寒螿呻霜風搜林葉繽紛寒菊艷艷東籬根姑置
是事且勿論與子倒盡花前樽
　　荆溪棹歌
　　　是冬鑿脂山經行於此
荆溪溪上晚山稠沙棠港口木蘭舟裹頭女子唱歌去
水色山光總是愁
　　其二
大男鑿山衣盡紅中男操舟慣張篷獨山門外北風惡
白浪如天怖殺儂
　　其三
溪上雪消春水髙鵞黄新桞暗長橋橋頭人家好春酒
無情長與駐蘭橈
　　其四
雙舟來往愁奈何日日溪中聴棹歌溪水西流流不斷
海門東去作風波
　　竹枝詞五首(夫役鑿脂山/)
石臼湖頭泥水深北風吹折壯夫心别家三月絶音問
一紙書來抵萬金
　　其二
臘月欲盡正月來桞條弄色早梅開年華却似東流水
又見青天塞雁迴
　　其三
千夫萬夫螘作堆什什伍伍魚貫腮常興埠頭候糧去
紅蘭街裏買薪來
　　其四
胭脂山頭雨雪飛胭脂山前人苦饑山下斧斤夜逹旦
山上閒雲常自歸
　　其五
十八里岡雲有無炎風掃地雪糢糊山川通塞奚能問
閒看清波入太湖
　　緑凈軒為茜上郁敏仲作
緑凈軒開秋水灣碧鮮如錦畫圖間葛洪井在丹光合
雲母屏深翠雨寒碕上琅玕千个立此中天地一壺寛
合江曽憶韓公賦醉墨須冩石䦨干
　　題牧羊圖
牧羝絶域卧穹廬廿載空傳雁足書屬國歸時總頭白
壯心杖節鬢毛疎
　　題蘭竹圖
此君風致絶孤超秋佩紉香怨楚騷頗訝江梅專物論
不令渠得配三髙
　　棘雀圖
素頸烏頭浪得名區區粉墨冩幽情懸知未省圖南志
荆棘叢中過此生
　　寄懐茜川基古
雲寮新構竹森森蒨草溪頭春水深白酒過於東老釅
清詩聊共已公吟松花别甑炊金粉筍箭當堦長玉簮
底事莫年頻有約秪縁香火似東林
　　其二
身閒無事且婆娑轉眼流年一擲梭牢落詩懐三月過
顛狂花信五更多潮來海市魚論斗桞暗江林鳥哢歌
頗訝寥寥無信使題詩為問近如何
　　洪武壬申十二月聞葛青城殁於遼之貶所有感
　　　而賦
半生詩酒共登臨醉後長聞擁鼻吟抱樸未忘句漏志
管寧終負度遼心星垂北極知天逺夢入東呉似海深
逹士已無身後念臨風還為一霑襟
　　寄謝諶西堂惠紙
閒居歳月暗消磨珍重髙人寄素波子墨客卿當諦受
老人真欲冩伽陀
　　其二
雲蠒羅紋幸見投烏皮几上雪凝眸懐人端為雙魚信
作賦空慚五鳯樓
　　其三
江草淒迷路不分西林只隔半溪雲處時不負平生學
慰我長懐别後文
　　其四
沙路雨多生蘚花赤䦨橋下酒旗斜望中蘭若依稀似
儗隔松雲問煮茶
　　其五
翠峯西下連呉㑹雪浪東來入海門胸次不留元字脚
金香爐下鐵昆侖
　　感興
靜室無塵少客過新篁隂曵小坡陀朝來始悟春歸盡
風裏楊花似雨多
　　其二
窻前幽鳥百般鳴猶有餘花照眼明偶爾相遭聊適意
固知花鳥亦無情
　　其三
午簾烟燼瓦爐香謾讀殘經付一牀底事是非猶入夢
固知餘習未全忘
　　其四
落花寂寂掩柴荆滿地緑隂新笋生自是老來游興减
江山何處不堪行
　　其五
日日鐃歌响露橈麥秋天氣晚瀟瀟鮭蔬頗為年荒備
自向東畦種瓠苗
　　八月十七日訪崇恩凈公不遇迴途賦
仲秋之月日踰七徒步往訪彌天釋繼時秋暘尚鬱陶
汗雨淋漓面如炙梅子渡頭沙擱舟黄蘆灘上泥没膝
人生只惜㑹合稀跋涉終憐老無力邨邨鵓鳩似呼雨
樹樹秋蟬喧午寂禪扉未啟白雲封一錫行空了無迹
東齋西廡具梨茗香飯竟飽毗耶室出門搔首大江横
白鳥飛來破秋色
　　題漁翁圖
浮玉山前飛白鷺桃花流水泛家船呼兒去换城中酒
新得揸頭縮項鯿
　
　
　
　
　
　
　
　
　
　
　
　
　
　來鶴亭集巻七
欽定四庫全書
　來鶴亭集巻八　　　　　　明　吕誠　撰
　　題寒江歸棹圖
水色山光擁畫橋梵王宫殿在山腰扁舟好趂樵風去
莫待寒江落晚潮
　　題春江獨釣圖
渭川老去興無餘猶愛江山錦不如渺渺烟波舟似葉
一竿釣得幾多魚
　　題秋浦行舟圖
江色溟溟接太虚秋來到處有蓴鱸酒家鱠具如堪借
暫卸南風十幅蒲
　　題水墨龍圖
畫史憑陵造化機研池傾倒墨龍飛生綃半幅春雲濕
疑是山前行雨歸
　　洪武癸酉五月十二日雨晴散走至則明翠濤軒
　　　過午迴途漫成一首以寄
既白軒中十日雨晚起扶桑發曙光搘笻緩躡野人屐
看竹竟登君子堂少年豪飲不復作老去讀書渾徤忘
清談餉午聊自適歸去頗愁江路長
　　五月二十八日重過翠濤軒清坐終日薄暮而歸
　　　賦此蓋書所見也翠濤為竹而得是名余不能
　　　無辭也矣
幽人愛竹不喫笋養得修篁箇箇長五月六月雨不落
千枝萬枝風自凉蒼雪逼人時展簟翠濤驚夢午移牀
涓涓清潤烏皮几楚楚髙攙薜荔墻宻影掃堦敷瑣碎
餘音拂水度笙簧孫枝迸地渾疑古老節凌雲色更蒼
三逕旋開真得計七賢避世故佯狂因懐梅友稱三絶
却笑荷花似六郎白鶴歸時雲動蕩青鸞嘯處夜㣲茫
對之可使食無肉衰矣虚慚髩有霜隱几無心開巻帙
捲簾隨意炷爐香日中見斗瞻霄漢月下吹簫引鳯皇
物外襟懐老可共閒中滋味淡相忘不尋酒伴鷄豚社
誤落詩名錦綉坊時復開樽排匼匝毎憐學子走趨蹡
興來久坐無聊賴老去頻過也不妨他日成材唯汗簡
於今觸目盡琳琅振衣散策歸來後江路迢迢又夕陽
　　題松雪翁畫馬圖
宛駒萬里貢丹霄穹鼻胡兒捫赤絛天廏自多千里駿
人間難得九方皋
　　則明游餘杭三橋埠迴過余草堂賦詶此
秋日三橋埠行舟野色新亂山圍草市荒埭接江津杉
竹通蠻獠麋麋販獵人欲將金粟酒為子拂征塵
　　老態
久知老必至豈謂便見侵一從今年來稍覺力不任凜
凜畏寒暑悠悠念初心凌晨覽清鏡感嘆一何深目昏
廢佔畢頭童曷勝簮齒揺食物妨行歩愁嶇崯乃知泡幻軀
匪石亦匪金人生大化中急電掃光隂安有百年期推
遷似難禁理勢必應是視古猶視今賢愚同一邱旁人
謾霑襟丹桂吹古香萬户鳴秋砧且覆掌中杯彈我膝
上琹於焉㵼孤憤三嘆有餘音
　　秋晚寄懐則明餘杭未迴
雨過秋容凈天髙露氣寒官船鳴戍鼓螢火起漁灘好
中明時選休歌蜀道難淹淹憂弱女聊為問平安
　　題二喬圖
喬家傾國綴周孫陳迹空餘粉墨存女子那容知許事
但令修古議師昏
　　題天育馬圖為海城鈕聲逺賦
渥水神駒駿骨全奚官羈靮漫相纒情知不是塵中物
春雷挾之飛上天
　　題枯樹圖
鐵榦槎牙翠葉殘雲根剥落古苔斑大材寧盡天年老
不遇工師不出山
　　九月晦聲逺留題
十年不蹋海城西杜曲桑麻志已違向來詩酒所遊歴
為問人民今是非物態盡從風氣改霜威又作曉寒微
出門浩浩塵如海笑對青山一振衣
　　其二
海門潮上水如烟賀老重維載酒船喜見雲山開雪璧
幸因郎囝鼓氷絃應門僮子清於鶴搗藥靈禽半是仙
嵗晚卜隣應有約幾時行李到梅邊
　　寄則明時客於竹洲作
苜蓿花開徧地秋秋聲渾在樹梢頭西風昨夜吹歸夢
喚起客懐無限愁
　　其二
幾樹芙蓉近水低碧沙凉露泣莎雞月邊已有南來雁
飛過荻江官渡西
　　九日則明會族人於翠濤軒席間賦詩見及因用
　　　韵答之
九日翠濤當雅集宗人團坐氣迴春承家幸有青氊舊
顧我何妨白髮新即席揮毫誇草聖持盃採菊酹花神
醉歸一道天風晚金粟吹香出兎輪
　　晚歸書事六言
訪舊五溪薄暮沙長歸路迢遥虚市人家燒燭流水孤
村斷橋一个殘僧待渡數聲短􁌹歸樵閃閃昏鴉啼後
江風又落寒潮
　　其二
漁榜溪翁罷釣郵鈴稚子傳書暝烟含雪欲落臘桞半
黄未舒雲葉亂隨去雁浪花輕逐跳魚一叚詩情畫意
瀟然風景愁予
　　則明疾瘳喜而賦此以寄
兼旬伏枕廢論文走卜迎醫豈憚頻疾去已如顛趾鼎
慎身當似括囊坤挑燈鴈唳隂風厲煮藥雞鳴宿火温
寒雪嚴霜皆歴遍東風早晚入重門
　　宿西菴值雨
晚隄信步一搘笻西望青山落照中禪榻茗甌春乳白
佛龕蓮熖夜燈紅人間漫説薰天富眼底都成撲地空
新雨打窻詩夢破蟄雷又過海門東
　　寒食日哭坦翁
蒿里竟何在死生從此分儗將寒食淚欲灑暮江雲草
暗鴒原水松枯馬鬛墳平生多述作地下更修文
　　太倉周均德晉其先人與余家往還時德晉尚少
　　　庚辰已已以來值風塵澒洞各天一方聲迹不
　　　相聞者五十餘年洪武癸酉秋因訪鈕洞雲見
　　　德晉所作山圖恍如夢中一見吾故人也遂賦
　　　此以伸意併求其冩草堂圖云
憶昔居海城汝翁我之友子時頤未鬚我始十八九别
來五十年相顧各皓首往事不可追存者復何有前月
到城中逺訪洞雲叟殷勤下徐榻覼縷具尊酒談及子
髙致亹亹不絶口慷慨有所思我友殁已久惟今顔貎
蒼秋風颭蒲桞案上見山圖尺楮藏培塿羡子材藝優
豈復居人後嗟我已踰七見者驚老醜我家婁水西草
屋大如斗流泉走松根古木立雲藪林宻鶴屢巢江近
鼉夜吼鈎簾豁㝠昧萬象入窻牖幽哉抱拙素兀兀但
株守洞雲繪成圖早晚落吾手倩子復冩之張壁慰衰
朽作詩投故人諒識此情否
　　醉歸
醉歸不覺已斜曛稚子驩迎先候門霜林睡覺凉如水
樹影滿窻疑是雲
　　壽彛秉齋
喬木東南掃地空靜安留得舊家風清名在昔稱髙士
壽骨於今只兩翁臘蟻壺觴秋露白金魚池館雁來紅
桑榆萬一皆強徤看取年年此㑹同
　　題黄鶴山樵畫匡山讀書圖
黄鶴山人美如玉長年愛山看不足醉拈秃筆掃秋光
割截匡山雲一幅詩豪毎憶青蓮仙結巢讀書長醉眠
我欲因之攬秀色雙鳬飛墮香爐前
　　題黄筌畫竹鶴圖(并序/)
　　　右黄筌畫竹鶴圖一巻已入能品予鶴亭舊有
　　　此圖心甚惜之散落他室今數十年矣忽於鄉
　　　友處復見之喜嘆無已然尤物自無脛翼而能
　　　傲兀人世不與歳月同化亦一竒哉因賦此重
　　　為攬古者一嘅云
蜀人黄筌冩竹鶴數百年間一竒作𤣥裳縞衣意閒暇
老去崢嶸動林壑挺挺玉立雙琅玕枝葉扶疎鐵鉤絡
憶昔鶴亭有此本鳥散烟銷久𡨕寞今朝忽見喜絶倒
老目摩挲殊不惡千年令威安在哉舊物都非况城郭
世間此圖亦希有重襲尤宜置縑槖髙堂懸向明月中
應有仙音下寥廓
　　寒食漫興書所見三首
楊桞東風日夜顛杏桃無語不成妍水深竟没鷗邊石
雨重渾迷卵色天節序怱怱無可那物情洶洶最堪憐
荒村閒寂無雞犬何處人來掃墓田
　　其二
韶光去我太怱忙驅使閒情入醉鄉燕燕鶯鶯三月暮
風風雨雨一春忙加飡未厭青精飯爛煮那無白石羊
老境於斯何足賴祗教世味淡相忘
　　其三
三月三日雨初晴清旦梳頭坐草亭一陂草色為誰緑
千樹桞條無賴青憂患未平心耿耿衰遲那遣鬢星星
林鳩底事頻呼媍強聒春愁苦厭聴
　　聴雨
傾倒天瓢走雨工海門龍過起腥風瀟瀟午夜鳴山竹
如在春江聴打篷
　
　
　
　
　
　
　
　
　來鶴亭集巻八
欽定四庫全書
　來鶴亭集補遺　　　　　　明　吕誠　撰
　　九日雨中雜興四首
橘柚青青菊未黄滿城風雨近重陽天光倒影涵空濶
雲陣將愁赴渺茫尚憶登臨吹席帽誰能隨俗繫萸囊
詩人底事無全句似欲相期入醉鄉
　　其二
風掃隂霾霽色新白沙江路凈無塵佳辰宜著揮毫客
暮齒唯存見在身自笑千金誇敝帚不妨一飯煮勞薪
人間萬事皆成幻付與雲安麯米春
　　其三
秋水蘋花繞釣磯關河千里雁初飛二毛脱落愁吹帽
九月凄凉未授衣玉醴光浮杯斚滑綉糕香膩蟹螯肥
物情叵奈多拘束欲假盧敖手一揮
　　其四
霜降海門天氣肅無邊落木總繽紛鷗眠野渡芙蓉雨
雁落秋田䆉稏雲未有詩篇酬令節祗將茗椀對爐薫
月中桂子飄人世時有天香隔幔聞
　　甲戌歳中秋無月
今夕何夕嘆獨醒䦨風伏雨幾時晴為渠滿魄當圓景
奈此浮雲㸃太清蛟室朱扉應不啟兔宫玉杵寂無聲
何當致我緱山頂醉卧瑶臺聴鳯笙
　　九月二十三日赴宴定齋晚㑹歸有感
風霜眯目走踆踆媿我閒居寂寞濵今古誰為了事漢
關山空憶未歸人白頭且盡杯中物紅樹猶疑刼外春
轉眼塵勞成底事浮雲變態幾迴新
　　送老僧頥翁歸住山中兼簡伯瑩和尚
老禪歸南山相與散吟策維時秋冬交霜雨木葉赤野
曠天宇寛足軟步履窄儗訪織履翁悵望一水隔目致
繾綣辭聊以塞吾責
　　新冬乍寒書懐
一榻清寒戀舊氊飽飡世味意茫然疎林寒日駸駸短
殘菊經霜故故妍五鼎從來非我志一貧正不要人憐
此生本是悠悠者眼底光隂只信縁
　　三月十二日初度辱外族諸親過草堂兼有祝頌
　　　之詞賦此以謝
杏花風暖破春隂既白軒中喜盍簮世事荒荒相聚少
霞杯灔灔莫辭深予生初度當三月天與清閒抵萬金
多謝諸賢為我壽殷勤重感嵗寒心
　　期友不至
長日閒吟步紫苔流光轉眼熟黄梅雄風豪雨將春去
濁潦深泥少客來老柘葉稀愁蠒瘦草田水滿厭鳩催
題詩問訊王文學懐抱何時一笑開
　　挽友殁于旅途
故人藁葬斷磯頭恨滿西風白露洲化鶴不隨丁令返
騎鯨應伴謫仙遊誌詞誰為鑴崖石旅夢懸知到首丘
廿載交游成永訣青山愁對大江流
　　秋雨中辱翠濤軒則明頒及佳貺次韻用答
風雨瀟瀟夜晦迷親朋南北嘆暌離世間物態雲千變
眼底功名黍一炊酒債不妨縁客慣詩名端復畏人知
時時甘脆遥相寄况有新篇慰我思
　　其二
深秋凉思眇無涯餘熾蒸人惱阿家海氣昏昏雲似墨
江流泯泯雨如蔴舊塍䆉稏行當刈新壤榛蕪次第畬
世路只今誠局縮挾仙直欲駕虹查
　　雨中雜言詩八首寄仲莊則明二妙
數篇遥寄水東隈想為吟哦助笑咍池草已衰無好句
阿連空向夢中來
　　其二
慣識西莊第五橋短藜時復過林皋槿籬竹屋江邨路
愛聴清風響翠濤
　　其三
獨穿斜逕草芃芃攘臂褰衣微醉中運饟船歸鴻雁月
採菱歌斷鯉魚風
　　其四
世諦紛紜歳月長感時懐古未渠央癡兒若了公家事
始信燕山有義方
　　其五
鬱陶未解出村稀雨後涼生日色微便覺今宵風露重
此身從此怯單衣
　　其六
野老山妻笑語同腰鎌先穫泰州紅嘗新舂玉知非晚
喜聴笳聲夕照中
　　其七
屈指無多九日陰可能無地一登臨懐人風雨成癡坐
抱膝茶烟長短吟
　　其八
今秋八月甲子雨刈穫望晴猶未能夜祠田祖村村鼓
水落鱸魚港港罾
　　寄北山講師基古石尊宿
杖履長懐訪北山老僧忘世此中閒不辭蕙帳來猿鶴
要使山林識珮環海氣含霜浮沆瀣溪聲和月㵼潺湲
老來儗入耆英社分我翠㣲雲半間
　　題梅雪鶴亭二圖
凍雲深䕶白龍堆剪水仙人海上來夜半鶴歸春信到
儘將生意付江梅
　　其二
南屏左股翠糢糊冩入儂家罨畫圖覽勝不妨留鉅眼
草堂堆案有西湖
　　洪武乙亥春寒漫興
交歳晴光少凝寒雨霰重水添垂釣石樹鼓落燈風晚
斚浮蛆粕春盤問笋菘鶯花渾寂寞遊興莫怱怱
　　寄謝伯瑩長老惠林松語録
繼述頻年備討論儗將遺教輔宗門藂林枝幹寧無本
文海波瀾更有源叔季奚知師道貴舂容重喜典刑存
是編不獨追金玉㑹使西江一口吞
　　風雨連日閉户黙坐懐思可知忽翠濤軒以笋蔬
　　　之惠走筆答之
春事多隨逝水東不堪日夜雨兼風龍歸海浦沈雲黒
鳥啄櫻桃落子紅老境詎言詩有債醉鄉誰謂酒無功
鮭蔬向賴西隣笋瓷缶時將五尺僮
　　漫興
秋暘烈烈晚風微病葉號蟬色慘悽感舊毎因尋友夢
訴懐那有上天梯哲人逝矣憂民困嫠婦澘然賣女啼
無限新愁禁不得海雲深處雁行低
　　輓鄉人
夢破邯鄲指一彈旅魂歸繞玉山寒無人早悟生如寄
有子能賢死亦安壯歳聲名何俊爽老懐悲惋獨辛酸
一坏黄土西風裏數尺青松掩袂看
　　十一月十五日因過翠濤室薄暮風寒遂宿賦此
　　　以紀兼簡琇南石
坐久不妨聞茗椀深談未用照青藜寒驚殘夢瀟瀟竹
煖覆重衾戀戀綈自笑此身空濩落已勝羈宦走東西
似聞勝集東林下細雨無縁過虎溪
　　臘八日則明以詩寄余言及崇恩至翠濤室不得
　　　一見為歉遂次韻寄靈源老師兼簡隻江開士
交際長懐佛日山南北相望水雲間清修久已欽三學
妙義終當示八還野渡舟横潮漫漫河洲風定鳥關關
靈師倘過雲房榻儗對茶甌半日間
　　淵明醉歸圖
誰具壺觴大道邊老人傾倒即頺然阿宣扶上烏犍背
隠似清風太乙蓮
　
　
　
　
　
　來鶴亭集補遺
