#+TITLE: 夢澤集-明-王廷陳
#+DATE: 2018-05-12 10:20:11
#+SOURCE: github.com/kanripo/KR4e0178 master 4ed6ee9c                
欽定四庫全書　　　　　集部六
　夢澤集　　　　　　　　别集類五(明/)
　　提要
　　　　臣等謹案夢澤集二十三巻明王廷陳撰廷
　　　　陳字稚欽黄岡人正徳丁丑進士選庶吉士
　　　　以言事廷杖出知裕州事蹟具明史文苑傳
　　　　其集一刻於淮安再刻於蘇州此夲為其從
　　　　孫追淳知潁州時所校刻乃第三夲也廷陳
　　　　少年髙第以恃才傲物致放廢終身其噐量
　　　　殊為淺狹至其詩意警語圓軒然出俗則不
　　　　得不稱為一時之秀王世貞藝苑巵言稱其
　　　　如良馬走坂美女舞竿五言尤屬長城又稱
　　　　王稚欽吳明卿之五言律各極妙境専至而
　　　　有餘朱彛尊静志居詩話亦謂其音髙秋竹
　　　　色艶春蘭樂府古詩殊多精詣盖在正嘉之
　　　　間何景明最為俊逸廷陳之天骨雄秀抑亦
　　　　驂乘矣若雜文則藻采太多華掩其實等諸
　　　　自鄶無譏無庸深論也乾隆四十六年十月
　　　　恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　夢澤集巻一
　　　　　　　　　　　　明　王廷陳　撰
　賦
　　述邃賦
繄南服之靈萃兮領豐慧於方童稽統世之軒崇兮惟
哲人焉以降歘翼振而霄舉兮紛齊羽之誰蹤戴殊薦
以邇秩兮帝實洞其美衷羌嶽立而坎視兮將媒靜乎
遐至中實愠乎攘攘兮詎徒與之求避謇命占以吉貢
兮覽蕪蔓焉是艾靡市背而岑閴兮曰惟窅乎其内隈
不岌岌而崇兮逕不疊疊而遒彼衙衙之侈構兮反予
睇其足羞抗隆棟以締宇兮脩垣遵乎坤隅約蓀蘭使
被椽兮令日月乎當樞茍能奐娯以宅志兮是固予心
之所仇重仁而襲義兮障夫塵之累也扃禮而牖智兮
專乎其所事也吾将服貞一以省處兮夫豈惟藝之囿
也括道器以充詘兮固衆兆之所駭也紛悸矚以竚眙
兮欲干傺而儃佪眩厥施而弗竟兮乃各以其膚猜嗟
躁士之本剥兮宜甫趨而忽蹶醜憸夫之懐詭兮乃讐
直而委折傷二者之偕失兮荃菉葹審厥居心務却以
基進兮惟欿然裕其所如晦累而𡨕探兮所以君乎紛
華彼時俗之佻澆兮背繩墨而馳驟予将服正則以恬
守兮虞窘步於欹陬夫朋不可以聲来兮功不可以偶
作疇廢伏而有章兮疇棄耕而能穫亂曰仆不僵兮進
不妍斂神志兮守吾𤣥有弗據兮孰敢奸匪邃道兮曷
其然
　　左賦(有序/)
　夢澤子不善宦見閔有司黠民乘之坐是拘繫自傷
　疾惡反中乃作左賦詞曰
晝晦宵明川停嶽行隆冬劇燠六月而冰墮毛不揚石
舉輿升廢鼙振韻奮霆無聲羣欣逐臭乃厭蘭芬猜鸞
駭鳳精粻飼梟仁蹻德跖勁弧射堯恬海狎江隘瀆沈
舠風虎輟嘯土兕而號曠聽既收聾司音矣彼之矇矇
五色分矣駿足則縛蹇服乘矣侏儒引臂上捫星矣醜
女專憐淑媛不御讎璧惠蠅踏巾首屨適郭捐逵擇潦
而步賁獲閉勇尫夫勁兮麓兔折趾獵者競兮不根而
葉季為孟兮亂曰被繳之鳥載拔其翎彼實酗酒謂爾
何醒㓂踰其垣導㓂以登彼田不治懟鄰之耕
　　螢火賦
當朱明之杪月玩流螢之宵征感温風之扇爍釀腐草
之末榮既化植以為動復縁死而遂生庻揚光於𡨕閴
甘匿景於太陽或内照之猶尠焉旁燭以無疆謬用晦
之邃㫖實自焚之為防孰潛形而更昭孰益膏而罔竭
何恒焰而不灰何炙手而弗熱彼𤣥宇之巧入訝明珠
之翻飛偶驚飈之散激駭星辰之乍稀羌儵明而忽滅
蓋石火之暫輝爾其代燈燭於書筵紛軒除以見掇幸
蝌蚪之與隣聚朋侣而囊括将炫赫以階危恨微軀之
難脱亂曰日月出矣爝火何為闇然而章聖哲弗譏伯
陽守黑豈邇禍機
　
　
　
　
　
　
　
　
　
　
　
　
　
　
　
　夢澤集巻一
欽定四庫全書
　夢澤集巻二
　　　　　　　　　　　　明　王廷陳　撰
　詩
　　將進酒
丁福運際昌期歌太平聖無為坐明堂奏咸池酌醴泉
餐靈芝壽萬年天與齊(一/解)縣諫鼓燔刑書微能錄小過
除吏亷明民安居三年耕必有一年之餘絶爭訟無嗟
吁(二/解)新不間舊愚不妬賢人不習佞朝不信讒菑害不
作和氣充然壯士服疇隴却走馬以糞其田不聞父哭
子道逢多華顛皇心大悦日彈五絃(三/解)
　　閶闔行
閶闔開賢人庸鳴鼓間擊鏞貢術蓄指微哉同汲清亦
附滓鮮株稿荄紛以供背叛腹媪逐翁如韋之矢十斛
弓俄逐而西頃却以東退乖妄侣進䘮貞朋捷徑窘踈
武仁軌罕哉通孰為雌孰為雄朝譽曰堯夕詆則蹻梟
妃鸞蕭艾生蘭叢蒙首以征吾将奚從
　　煌煌京洛行
辭我故里來遊帝鄉誰云周道險踰羊腸(一/解)車馬如雲
意氣揚揚昔為奴𨽻今狎侯王(二/解)伯兄乘軒仲父鳴璫
唱騶馳道徵歌教坊(三/解)千金買劍百寳為装風雷一擊
日星迴光(四/解)朝探俠窟暮宿名娼酣呼六博縱賭千場
(五/解)傾財結客隱罪匿亡名齊郭解人比孟嘗(六/解)
　　對酒歌
人性稟靜躁物則準方圓錐刀各有能情好各有妍隂
霽難並祈恩怨豈兩全於此雖不容於彼獲所安人無
億萬身何能徧周旋兼濟聖不贍榮枯有自然富而如
可求尼父願執鞭
　　其二
惠施已不作荘生寡所宣伯牙失鍾期抱琴誰為彈知
人誠不易知已良獨難周公輔王室管蔡乃流言骨肉
且不諒他人固宜然
　　其三
伊吕稱大賢㑹合亦有因湯文茍不逢耕釣終其身人
生一世間如風激纎塵下者投濁潦髙者入青雲風力
中不競飄轉終沈淪得失難預謀謀之徒苦辛聖哲皆
偶然餘子何足陳
　　燕歌行二首
來日苦短去日長人生幾何鬢已霜佳辰置酒開我堂
賔友雜遝進樂方繁絲哀竹流清商薄暮移尊向曲房
挾瑟進者邯鄲倡約袖結腕清歌揚色與心知授明璫
微風蕩裾聞異香脱簪免髻𤣥澤光起視池中雙鴛鴦
雙星皎皎在我傍欲往從之河無梁
　　其二
出門何易見苦難川原鬱紆路千盤河中鯉魚去不還
耿耿思君不能言攬衣中夜坐長歎含情怨獨凋朱顔
明月穿帷照孤眠君昔贈我青琅玕我欲碎之寄君看
欲碎且止聊自寛馳光流景催歲年容色不待君可憐
恨無羽翼起雲間
　　白紵辭五首
髙堂邃宇施翠帷蘭膏明燭散朱輝二八接武步舒遲
被服姣麗光陸離彈箏鳴瑟商羽移喜溢歡恣不自持
轉盼含嬉屬所私纍觴勸君君自知主人既醉客不辭
燭滅纓絶珠履遺
　　其二
朝露未晞夜霜零衆芳凋歇鶗鴂鳴逝者如斯不復停
人生百年命忽傾為君秉燭縱遊行三星在户參差明
騰觚飛爵何縱横垂羅映縠耀珠纓衆中不言懐隱情
色授神馳流目成士女雜坐交和歌河轉參横奈夜何
　　其三
投君漢濵之玉珮獻君洛浦之明璫感君提攜祝夀昌
舜日堯年樂未央為君楚舞紈袖揚乍開乍合低復昻
矯若白鵠雲中翔雕楹綺閣迴素光竽瑟㑹節間笙簧
樂極悲来起徬徨共指皎日輸肝腸烏白馬角誓不忘
　　其四
呉歈蔡謳調不同衆伶合作如一宫流鄭激楚遡迴風
姱姿脩態紛追從人聲絲竹各競工燕趙齊秦相代供
曜靈西藏曲未終繁燈列炬亘筵紅皎如初日輝簾櫳
　　其五
娯酒沉歌費白日絶代佳人何可失若戀似矜態非一
持觴遞進嬌相迫左推右引俠氣溢簪珥墮落寧復索
文牎朱綴開洞房錦衾瑶席施象牀五色雜組繫流黄
複帳中薰百和香層軒曲檻俯迴塘鴛鴦鸂鶒羅成行
生丁盛世福運昌四時為樂允無疆
　　擬矯志篇
龍虬雖困不資鱔鰍鸑鷟雖孤不匹鶩雛雖有香草當
户必除雖有仁人在敵必誅狐白雖美炎暑必置舟車
之用易地則棄蕙蘭不采無異蓬蒿干將不試世比鉛
刀以驥捕鼠曾不如貍餓夫獲璧不如得糜郭生純臣
魯連髙士彼乃登臺此則蹈海寧直見伐無為曲全寧
渴而死不啜盜泉
　　放歌行
竊鈎者誅竊國者王仁義資亂道豈不臧(一/解)代秦者呂
襲楚者黄巍巍國君大盜在傍(二/解)謂尺何短謂寸則長
此不可度彼何可量(三/解)獸殪罟裂鳥盡弓藏智勇既殫
軀乃見殃(四/解)讒巧為忠直夫稱狂出門異趨毁譽曷常
(五/解)樂不可極憂来無方游心沖虚以保夀康(六/解)
　　雜謡五首
茸茸者離而子踐之彼垣之蔓晨興灌之
　　其二
兔在麓跣則逐居則肉
　　其三
虎嶟嶟欲食人子能棘我能榛虎自災子弧来我戈来
　　其四
烏母謂烏子弋人在傍汝勿啼弋人得知将汝歸我但
高飛起安能救汝為
　　其五
翁曰留賔嫗曰無尊翁曰織絲嫗曰無機
　　知足吟
高門耀金碧不如守蓬廬華轂錯丹朱不如乘蹇驢文
繡衣太牢雲門享爰居溢恩伏殺機隆禮與禍俱禽獸
憚為犧人知乃不如
　　來日大難(警變/而作)
來日大難天命奈何今日為樂焉知其他(一/解)遊魚在淵
其適孔多漁子餌之奄失蒼波(二/解)猛虎嚙人咆哮山阿
人懐禍心同室嘯歌(三/解)山險可越玉玷可磨機事一失
尺瀆成河(四/解)祖龍疾走逐者荆軻赫赫武皇亦有何羅
(五/解)嗟嗟不戒愛子操戈釋此弗殱天也則那(六/解)
　　擬古龍升天須浮雲
龍升天須浮雲今之仕者别有因察不待孝亷科不必
賢良一旦舉之牛下加之稠人族類鈎連蒙溢恩乳臭
之子被冠簪嗟彼未遇時里中豪士奴役之中人之家
恥婚媾飲宴列之為下賔并日一舉火往往釡生塵今
者銜命歸縣令負弩為先驅郡守伏道左徒御何逡巡
少長咸聚觀稍近遭呵嗔腰繫雙白璧囊貯萬黄金散
金拓第宅朝得西舍暮東鄰少年强攀附有踰骨肉親
白首牆東生下帷良已勤短衣不掩脛出汲行負薪我
聞憤憤何能平將欲叩帝而説陳天門九重河無津
　　艶歌行
青樓臨廣陌楊栁當牎垂飛來雙白鵠一步一徘徊(一/解)
今日樂相樂置酒臨前池下有菡萏花上有松柏枝(二/解)
與君初結婚不意當乖違讒言使親疎兩心當自知(三/解)
君為東流水出門不顧歸妾為北辰星終身無轉移(四/解)
君當萬里行妾當守中閨生歸重合歡死與黄泉期(五/解)
　　行路難五首
北風蕭蕭雨雪滂辭我親友之朔方中閨少婦走徬徨
勸君斗酒牽衣裳道路縱横多虎狼歲暮天寒百草黄
結髮本期不下堂君獨何為慕他鄉東流之水不西歸
宛轉蛾眉能幾時人生富貴亦有命辛苦馳奔空爾為
縱令鼎食有别離賤妾但願共餔糜
　　其二
磁石引鐵金不連餌可得魚龍不吞蠟㦸雖妍不可刺
明珠雖貴不可餐水中之車何殊陸地之船玉巵無當
不以注白刄倒持安用銛手中雖有丈八矛試之井底
難迴旋雖有輕輿駕良駟途窮日暮安能前丈夫雖有
磊落才生不逢時終蒿莱
　　其三
面不同兮心亦殊執一求之君何愚星有好風或好雨
世人豈得均所圖孔贊韶兮墨非樂遵叱馭兮陽回車
林中亦有嗜腐鳥海上猶聞逐臭夫此欲前兮彼則却
彼所吐兮此復餔促席接襟議靡惬異域殊疆志或投
逹人曠視任自然小儒曲士競區區
　　其四
忠信不獲顯衆人害其上世事風波紛蕩漾變化無方
何可狀公旦金縢功罔刋伏波銅柱師何壯周王漢帝
豈不明讒言入耳心不諒骨肉天親尚有疑他人豈得
無遷放生命飄蓬隨所向繁華誰保不凋䘮何為坐歎
行復嗟鬱陶終日憂譏謗
　　其五
四坐且莫諠聽我促節歌路難我今四十迫衰殘盛年
一去何當還昔斥為遭絳灌怒今来豈受金張憐泰山
可移志不徙寒燼從知無再然但願長隨擊壤民優游
鼓腹歌堯年
　　少年行六首
幽并聞騎射閭里藉輝光朝遊從許史夜宴挾姬姜鳴
鞭當大道調瑟坐中堂傍人爭借問云是羽林郎
　　其二
聲葢少年場名冠壯夫籍行人總憚塵坐賔皆避席彈
劍恥依人探丸恒借客一朝負罪逋不受追兵迫
　　其三
長安本俠窟烈士多英風殺人帝輦側射獸上林中金
羈及狡兔珠彈落髙鴻歸就博徒飲酣歌意難窮
　　其四
悲歌白日變裂眦秋雲髙仇家諒不釋怨吏幸無遭全
生脱虎口獲死等鴻毛豈效儒冠子終歲濡柔毫
　　其五
一筵揮萬金徵歌仍調舞白面洛陽童素腕邯鄲女希
意色斯升含情目相與恣歡餘萬端惟憂竭清醑
　　其六
應募去幽燕長驅出酒泉樓煩既已破休屠亦復殘恥
隷驃騎部豈屑輕車官歸來見天子長纓牽左賢
　　出自薊北門行
敵匪茹冦朔方信妖師造不祥倐豕突忽鴟張逾回中
至涇陽蹂稼穡發蓋藏遭者劉奔不遑父失子女求孃
聲斷絶摧肝腸天為愁日無光不有辜罹厥殃(一/解)帝赫
怒命徂征方召往衛霍行旟旐揚組練明介馬馳速流
星朱熛烈𤣥顔蒸仗中權效先登人皆奮身命輕(二/解)出
鴈門過祁連煎瀚海夷天山絶累重燼毳氊殄三姓磔
兩賢谷蠡殪當户殱斬首級如刈菅血釁鼓頭繫鞍膏
漬野骨填川檻厥魁凱以旋(三/解)捷書聞不色喜庭臣賀
帝曰止嗟我軍寧無死詔扶傷兼罪已(四/解)馬歸山士服
田死錄子生與錢戒軍吏勿開邊羌無過漢不先務休
息思保全罷逺戍閉玉闗韜五戎夀萬年(五/解)
　　俠客篇
千金飾寳劍四牡耀朱纓東馳突西騖重諾復輕生公
子執轡請諸侯擁篲迎紿秦歸質子要楚出援兵按劍
復魯地憑軾下齊城匿跡托狗屠濟難賴鷄鳴報讎爭
結交殺人恒借名七國倚安危三輔咸震驚詭辭五嶽
移側足九鼎傾少年附髙義千載流英聲安能效豎儒
覩事徒撫膺
　　子夜四時歌一十二首
　　春歌三首
東風蕩羅裾冶遊步前池栁條亦多情嫋娜學腰肢
　　其二
初華錦繡舒千林望如一懐春廢機杼縑素難成匹
　　其三
晝飲夜復宴笙歌縁底忙不是無來日但欲及三陽
　　夏歌三首
珍簟卧當風四面不施幃郎呼起同遊待儂著絺衣
　　其二
輕舟蕩雙槳紆轉蓮塘裏君但惜蓮花儂貴得蓮子
　　其三
腕困置扇坐鮮袿苦汗涴歡言勿懊惱三伏已将過
　　秋歌三首
貪看秋月光夜乆不還寝四顧寂無人玉堦有雙影
　　其二
日日苦思君紅顔忽成老昔若三春華今如九秋草
　　其三
共歡種梧桐十載青雲齊百年化雙鳳来此樹上棲
　　冬歌三首
與歡隔溪住凝冰周四壑冰上野狐蹤歡行勿憚薄
　　其二
白馬雪中馳色混影難覓不知郎去路但見馬行跡
　　其三
對雪具清酎强歡再三進歡愛雪舞筵儂恐雪侵鬢
　　猛虎行
上山採樵道逢猛虎虎銜樵去置之林下樵告虎言君
何不仁君得一飽我則殞身昔非有怨今何見嗔虎答
樵言何哉所云子非我怨我非子嗔皇天賦性有此不
仁樵告虎言君言雖辯匪我攸聞吾聞天地大德曰生
騶虞不殺獨匪爾倫虎答樵言當死小犢亦何多陳三
日乏食竄伏荆榛辛苦見遭奈何舍君樵得虎言仰天
大呌哀聲徹雲蟲蟻惡死況乎我人願收厲氣敷和布
春盡令猛獸化為龍麟
　　逺遊篇四首
湯谷既闇濛汜則榮朝宴未終倐忽至𡨕逝者不息物
理相乘願呼松喬躡景上升
　　其二
徘徊崑丘憩駕層城遨遊八極徧謁仙靈飲我沆瀣玩
我芝英俯視下土蟲鼠臭腥
　　其三
手攬羲和頓䇿徐行歸謁東父遂造紫庭授我神藥服
食體輕一舉萬里疾如迅霆
　　其四
逍遥天衢恣意所之手持桂枝驂駕虹霓晞髮朝陽濯
足咸池昊蒼徧歴懸景未移
　　君馬黄
君馬黄臣馬蒼蒼者駑黄者良駑馬却良馬前君當進
臣當旋
　　妾薄命
春風轉蕙披蘭高臺曲榭中連經堂入奥張筵秦箏趙
瑟俱前鳴絃度曲雙妍輕舉紈袖褼褼宛若游龍翔鸞
翠盤金爵䦨干呈能角技為歡種種厭射更端眼看陽
景西馳高張蘭燭承暉車倦馬怠不辭但歌不醉無歸
夜深坐促尊移含悰送意向誰衆中色授君知願言並
蔕雙棲惡聞易别輕離佇立不勝彷徨獨宿寤言難忘
何以報君明璫起視銀河爛光牛女咫尺相望終夜不
成報章
　　戰城南
戰城南困城北縱横腐肉烏鳶食一將侯萬夫死聖人
用之非得已國之守在四鄰善戰之臣服上刑佳兵者
不祥器常勝之家道所忌孤人子寡人妻獨人父母安
忍為銷戈矛滅鋒燧戢爾熊羆長不試䲭鴞逝鳳凰來
與民休息歌康哉
　　怨詩一章
隕葉眷柯斷株懐蒂寒霰覬温隂巖希霽頽魄愠𤣥駛
潮憎逝令德鮮終良辰忽替
　　湖上行
麗服出芳郊香車臨綠水畱連夭桃下宛轉垂楊裏妝
憐草色鮮坐逐花隂徙相攜拾翠行暫拉聽鶯止忽驚
玉珮遺時將芳樹倚紛紛遊冶兒側目情無已
　　鷙鳥四首
鷙鳥化為鳩形換性亦易有時遭故羣斂翰自逺避
　　其二
石苦則生我炙美毒滋多吐炙乃茹苦違欲以療痾
　　其三
鵾鵬運天池斥鷃翔藩籬大小各有適何用相追隨
　　其四
蓼蟲不徙葵水蟲不遷陸習苦翻避甘能寒豈慕燠
　
　
　夢澤集巻二
欽定四庫全書
　夢澤集巻三
　　　　　　　　　　　　明　王廷陳　撰
　詩
　　詠懐三十四首
兩儀立樞要萬事具紀綱智士運機權一童驅百羊羽
重金或輕尺短寸有長壯夫茍失據反為豎子傷獨繭
引六鼇纎繳連雙鶬操持貴不謬得失詎有常始悟制
人術豈在多與强
　　其二
明月至無媒朱草敷庭隂倉卒拔劍前眄睞愁予心豈
獨闇嘉祥隱禍恐見侵忌廢忍不攫負嬰甘棄金至貴
有不欲天屬誠所欽美疢雖可甘徒使百毒滛
　　其三
昔有亢桑子寄身畏壘居臣妾屏仁知甘與朴纍俱三
年國大穰歲計誠有餘閭井戴其潤謀欲俎豆予聞之
悵不懌奮起逃空虚豐施不食報道化超黄虞季葉騖
功利畫挈矜一隅
　　其四
人生本殊方神範各有宜參錯獲一致妄鑿乖天倪鳬
脛續則瘁鶴脛截則悲拇駢決則憂指枝囓則啼尟劣
不假益羨溢豈無虧紛彼便嬛子作意相追隨智殫力
云匱成理曷能移
　　其五
狙捷反見執豹文乃來田鸚鵡舌為災翡翠羽自殘醜
惡非可居才美邇禍端置身當何所材與不材間貴寵
安足希庶以盡吾年
　　其六
天網掩八荒翔走盡其曹大人操利刃揮網使奔逃殺
獲豈不多貴有踈釋條渾沌鑿已乆胥庭徂復遥刑書
代附益權家紛蝟毛跬步置一穽荼苦動見遭民窮詐
轉出獸窘恣咆哮介者不慕飾胥靡豈憚髙無令自棄
民生此全盛朝
　　其七
儒生峭崖岸抗顔論詩書磬折周倫類直方向朋徒吐
辭厲信義皎日耀天衢外表髙潔談腹内藴穿窬命侶
發瘞子探口出含珠金椎碎腐頰青青歌應臚聖言豈
不偉反為行劫需誦説茍非人階亂豈勝誅
　　其八
擊鼓以求亡疾馳以逃影驅介以乘髙驂蹇以求騁揮
刄䘮其柄振衣失其領趣舍昧良圖存亡在俄頃
　　其九
軒后謁大隗肅駕登具茨徒御總聖靈中道迷所之邂
逅襄野童再拜稱天師仲尼大聖人未敢輕小兒神智
有不通穉齒抱真知咄嗟世路子恥問甘蓄疑終身昧
太行皤皤良足嗤
　　其十
民食美芻豢䲭鳶甘臭陳西子豈不都魚鳥不見親萬
類殊所嗜物豈慕非倫箕畢各有好況此世上羣情欲
孰為正參差何可均黜智任自然悠悠葆天真
　　其十一
夸名非已有禍患在須臾生命無延期昏旦有不虞拂
衣舍之去矯步升天衢陟降太微堂上帝授靈符六氣
備朝餐雙虯結飇輿消玉饋我漿憑雲搆我廬聖貞進
杯觴靈妃奏笙竽三光代列炬四海注一盂抗臂抑羲
和六龍且徐徐微瞬朝市易日月曷云除名漏泰山錄
鬼伯無迫驅舉手謝世人安能與爾俱
　　其十二
里中有一士栖栖蓬户間動依高士跡居誦先民言盎
中無斗儲桁上衣無完藜藿并日得纊絮豈禦寒伏臘
祀每廢妻子顔苦艱常恐志節虧不屑親知憐入門四
壁立顧之絶愁嘆饑食拒嗟来渇飲避貪泉一簞恒晏
如回也稱大賢
　　其十三
姬旦制冠裳萬古承其賁偶以衣狙猱奔騰裂且棄承
雲本妙音鱗羽爭辟易魯門鐘鼓聲轉使爰居悸物類
何繽紛人已非一致韙哉尼父言盍各言爾志
　　其十四
曜靈倐西沒圓景承其輝飄風蕩層雲零露忽已晞急
節不可淹大暮焉能違天象㑹有復嗟哉人命微怵惕
積湯火榮名非我希幸不嬰網羅何用起髙飛安接浮
丘公執手升雲巍玉醴對坐傾瓊華聊可嘰
　　其十五
京洛冶遊子浮湛聲色場青驪服文輿丹組綰羅裳翺
翔狹邪間順風揚芬芳高堂置廣宴曲榭開閒房分曹
效百戲作使徵名倡良庖膾肥鮮珍饌溢圓方朱華忽
西逝蘭膏嗣其光客醉賦無歸宵分歌未央為樂自今
日千歲固其常安能轉多忌歎息懐虞殃
　　其十六
甘辭背德義盡言招罪尤效忠主未諒施恩誰見酬直
道鮮所合險路焉可由民生媚其朋玉石各有儔舍此
但安坐芳時忽我遒去来固成理乖合非人謀灰心置
計較遺棄親與讎去適無窮野超世離殷憂
　　其十七
達士志慷慨貪夫思保全有身則有患消散固其然伏
波甘馬革荘周快烏鳶用意非一趣大要歸明賢愚者
闇桑榆鬱鬱坐自煎思慮損眠食恐懼懐冰淵蹙遫向
賔客劻勷終歲年多圖寡攸成繁辭累其愆展轉不獲
紓齎恨寱重泉木槿榮一朝日夕用長歎
　　其十八
河清不可俟川逝誰能止朝露忌太陽夕日愁濛汜歌
舞化塵埃都邑生荆杞大運厄陽九銷毁固恒理填海
精衛勞逐日夸父死齊景悲牛山晏嬰笑未已彭殤孰
短長無生悟方始
　　其十九
梧宮肆詰辨齊楚兵始連弦髙犒晉師鄭國賴以全齊
樂不可犯范昭知有賢誰云制勝術乃在樽俎間君子
慎幾微禍福基一言覆水各自流事去誠可憐
　　其二十
疑似不可涉李下與瓜田母言出婦口雖當未為賢周
公功信偉二叔反流言實沈與閼伯日起尋戈鋋骨肉
尚不免何望他人憐夜玉至無因匹夫按劍前鴟鵂據
腐鼠仰視嚇鵷鸞茍非明君子安能弭禍端感彼采苓
章朂哉其舍㫋
　　其二十一
處世悵悠悠結交誠草草舳艫濟重淵璣衡測穹昊人
心懐嶮巇對面施傾倒荘惠亦有疑張陳終莫保托身
恨已晩知人苦不早揮袂去人羣採芝歴雲島
　　其二十二
言笑色雖親致毒乘其昧一旦弛周防勺水成湍瀨禍
亂在須臾何有細不大牧視後者鞭蟋蟀思其外舟壑
竟難恃軒駟何足賴先民亦有言髙明鬼所害慶弔非
異門驕蹇詎能㑹
　　其二十三
元化運天地碩輔須英雄草昧若無侯大業何由隆匡
時各有人如雲附飛龍二八贊虞庭胥靡翊殷宗周公
出天屬鼓刀應非熊為猷茍切施踈賤靡不庸下世忺
舉肥斥異多引同豈乏倜儻士無媒終固窮
　　其二十四
僶俛信無當躑躅常苦憂傷哉世路交同源終異流執
手愛不淺轉面起見讎傾側忍負欺怨毒生綢繆彎弓
日相向乘利来迫遒薛公一獲罪賔客誰顧留炎炎廷
尉門灰冷令人愁胡越使相為安危在一舟輕薄市中
童反復誠獨羞煩思發憤懣自兹絶交遊
　　其二十五
日月亘天塗照耀各有時榮枯若循環智巧難控持賈
生愁遇鵩荘周憚為犧糾纆誰不嬰文繡焉能辭放言
用自慰虚無誠我欺得失去来間此叟迺深知
　　其二十六
昔聞有遊女逍遥翔碧潯交甫下請佩解贈情亦深可
遇不可持變化愁予心影滅佩亦失漢廣無由尋眄睇
絶髣髴徘徊逮夕隂青鳥忽来過貽我金石音憂思耿
難忘寫意於鳴琴自傷非儔類感激長悲吟
　　其二十七
愚公亦非昧智叟未為得獻疑親反嗔贊詭踈為德大
人計億代俗士愁日昃通蔽鮮一致損益非易測
　　其二十八
忽忽行欲暮遑遑復何之征馬立踟蹰逺道安可期霜
霰被原野北風吹我衣孤鴻飛且號虎兕夾林啼﨑嶇
不獲騁徒旅長嘆咨回車亦已晩失路良可嗤嗟哉客
遊子念此早旋歸
　　其二十九
窮逹有自然鬼神柄其施安坐值渥恩周旋失所宜佩
玉乃不兆壓紐襁抱兒上卿屬稚齒郎署淹厖眉巧宦
目馬安斯言恐亦非豈無多智人往往困蒿藜
　　其三十
蜉蝣不知夕楚楚矜衣裳人生若塵霧覩茲立傍徨世
事沓而至心力苦不遑運往悵莫追憂来嘆無方智巧
雖百出得失亦相當少壮與時逝精神自彫喪逼此悔
恨生税駕名利場按牒訪芝草天路期翺翔列仙非我
儔瑶水邈無航俱置勿多畏恬澹安其常
　　其三十一
中歲獨玩世蕩志娯絃歌婉孌思一顧輕薄日來過妙
舞進北里姿媚趨狹邪資用每不贍謗議横相加茲年
忽醜老諐禍悟已多昔人重知非慨嘆今如何澡身祛
垢氛考室潛巖阿幸不即徂謝庶得附龍蛇
　　其三十二
茲歲忽云暮駕言出城闉楊林翳白日岡岑蔽𤣥雲荒
原離獸馳寒鳥鳴索羣上有百尺臺下有千古墳登髙
一騁望思我平生親延佇乆不至俛仰懐酸辛萬物靡
不化千載猶兹辰驅馬復來旋詠歌聊飲醇
　　其三十三
猗與雄傑士猛氣蓋八埏出身赴國難受命不遑安左
臂引烏號右手提龍泉臨敵試一呼萬夫却走還先聲
四海沸壁壘俱破殘旄頭化石隕天呉蟄重淵西北淨
邊塵東南蕩蠻烟茅土非所希貴使威靈全長揖返故
廬功高何足言
　　其三十四
至人處斯世忌為人所知十漿五先饋列子驚且疑避
竈不足貴爭席乃庶幾大白每近辱卑濁良可棲豈效
夸毘子作意矜容儀結束轉自媚姿態令人悲髹塗飾
軒轂步趨陳采齊危冠禮迂士褒貶厲嚴辭媮媟不敢
干矯志逃世譏皎潔難乆居青蠅忽来隨衷美孰云亮
毁譽在一時敗軌屢相縈邅躓當路岐
　　壮士篇
少年學劍術英風聞九州慷慨出門去辭家将逺遊逺
遊欲何之炎荒為我仇昨聞遣飛將召募何時休國威
有不揚無乃壯士羞奮矛如迅湍㧞距踰亭樓猛氣伏
羆虎騰躍捷獼猴置身百戰場妻子不顧留性命良足
憐聊以紓主憂揮戈盪蠻烟飲馬江漢流餘勇萬人賈
雄傑無匹儔功成獻明庭賜爵位通侯
　　遣興三首
八方異風土百里殊隂晴中外殆天設終古難合并權
家但好勝持議乖羣情孤軍病深入問罪慮無名客主
既不如師老功難成常恐强弩末遂令小國輕安得長
者言立談罷交兵皇惠均萬物各各遂其生
　　其二
南裔雖一區嶮阻紛可憑民居寄谿谷霧雨常晝𡨕妻
子像蛇虺魑魅冒人形沙蟲潛射影觸之喪其生古來
稱絶域何足煩天兵吾聞王者師無戰唯有征一卒不
備歸良已虧威靈地於東南缺天乃西北傾二儀有不
足并包人豈能
　　其三
髙宗伐鬼方三年乃能克不聞徐方來允在王猷塞耀
武與修文收效孰為得試看古戰場春雨生荆棘
　　眺江閣述懐
偶遣丘中步來眺江上閣樹裏呂王城草邊邾子郭遺
宮隱莫尋徃牒恍難托春深苦竹滋秋髙白楊落故堞
啼早鴉野田噪暮雀頗為樵牧資焉免狐鼠虐雍門哀
有餘九原何可作
　　雜詩九首
絺綌寒不求纊絮暑不御當其不切施棄置若弗顧時
節忽復及效用乃如故冥運不無代物理豈常遇功成
互見奪乘時各有騖嗟哉團扇姬怨歌良已誤
　　其二
手持一杯水覆地東西流榮悴有自然萬卉同一秋翩
翩者誰子作色矜遨遊朝見馳華軒日暮歸山丘憂來
不可知為慮何能周貪夫昧成理磬折将焉求天命無
改施智巧誠足羞
　　其三
日月競馳邁一夕復一朝臨鏡失故吾壮心潛已消聖
朝棄賤士九牛亡一毛豈不希末榮所苦術不饒無能
令身貴何為使心勞莊生誠我師大鵬寓逍遥
　　其四
獨處忽不樂理棹淩洪波巨石何瀺灂魚龍駭經過舍
舟復安適改軌登山阿木魅號夕風猿猱一何多禽蟲
饒怪形林谷聲相摩失路積憤懣逝景忽蹉跎雲中可
遊遨乏翼将如何
　　其五
漢臯有遊女揮袖凌風翔俯身拾翠羽舉步振雙璜芳
華耀朝日皓質凝秋霜嫣然惑陽城婉孌切中腸将來
恍復旋何由置蘭房徙倚通精誠青鳥逝我傍揚聲致
殷勤再為申禮防徘徊湍瀨間綺麗不能忘
　　其六
無得亦無失喜來憂患乘崇髙帶傾覆陳根吐鮮英反
覆開存亡臭腐舍精靈如何聲利徒僶俛趨譽名季子
竟車裂累印何足榮李公具五刑悔令遊説成賣主愆
自招上書誰為明萬事有不虞逍遥可長生
　　其七
芳春驟青驪遨遊楚江濵道旁若堂封云是呂王墳衢
路化陌阡臺館盡燒焚隂風嘯寒鴟古隧翔狐羣牛羊
牧其巔淩藉日繽紛生存華屋居嬪妾從如雲一朝寱
重泉貴賤何由分龎公困隴畝耕稼良已勤誰知千載
後史冊播餘芬
　　其八
中園種桃李不言下成蹊凝霜被原野零落愁安歸盛
年有銷鑠窮達在一時便嬛途路子俯仰乍榮輝夸名
何足賴怨毒常苦滋靈龜歡在塗雄雞憚為犧膏火忌
自煎斯言誠可悲
　　其九
羲和馭六龍馳光耀萬里一潛濛汜間沉淪不自理楚
宫在昔時繁華照江水歌鐘日夕聞閒榭屯羅綺運徂
謀亦屈巍構積傾圮當晝狐兔翔洞房生荆杞朝雲不
可招逝者誰能止流觀天地間庶悟逹生㫖
　　别張子言四首
我友駕言邁去去之朔方晨起趣中廚為我具酒漿長
别在須臾且願盡杯觴昔為骨肉親比翼雲中翔今當
永乖違邈若參與商出門異鄉縣居世如朝霜世途轉
傾側良㑹安可常羸馬感人情哀鳴衢路傍悲風振喬
林瑟瑟傷肝腸執手不能辭淚下霑衣裳恨無凌風翰
送子還故鄉
　　其二
故鄉豈不思臨發中徘徊借問欲誰須重與心知違山
海髙且深見面未有期有懐今不盡相思亦何為豈無
絃歌曲調促令心悲立語未及終白日奄忽移安得魯
陽戈揮景使東馳
　　其三
馳景不少待客子何可留相送不覺逺行行至河洲中
有雙黄鵠飛鳴諧匹儔驚風揚洪波散失焉能求雌雄
相背飛影響日以遒鳧鶩豈不多嗟哉非我仇願言樹
萱草以解心煩憂
　　其四
煩憂動我神悲歌仍躑躅鬱鬱道傍栁垂䕃昔何緑嚴
霜日夜零枝葉不復屬四時相推斥變化一何速俗子
騖聲華世儒矜結束立身多所乖年命傷局促子其愛
景光抱道在白屋
　　别張子魚三首
斷蓬隨天風飄轉雲中遊豈不戀本根一失非我由矯
矯雙鴻鵠髙飛命其儔獵子隱側目横絶焉可求托身
貴得士安卑義所尤之子逺行邁棄我不顧留思欲並
子濟漢廣無方舟
　　其二
鳴鹿在中野獲草求其羣嗟哉昔所歡一散如飇塵虞
卿棄相印擔簦徇情親悔吝不自惜義聲流千春此道
息已乆遺響誰為申子其懐璵璠慰我多苦辛
　　其三
霖雨積旬朔羲和光不垂荆棘被廣野潢潦生中逵客
子阻遐征太息當路岐䇿馬從子去駑駿焉可齊君羽
等飛鸞我質類栖雞同袍異羽質去畱長此辭
　　閨情二首
種木期息隂結交期得心與君初婚時安坐調瑟琴繫
我大秦珠貽我玳瑁簪攜手同車遊徘徊步春林俯拾
並蔕華仰聽和鳴禽折芳交贈持言誓一何深寧期被
讒妬棄我忽如沈曠歲不一接塵埃生錦衾明月入空
帷中夜坐悲吟發篋理故物淚下誰能禁故物猶光彩
故心人安在疇知恩愛移不俟顔色改
　　其二
端坐結憂鬱逍遥出中閨丹榮冒陽林流泉激清池孤
鳥西南征遺我鳴聲悲攬衣起相從迅影不得追踟蹰
立庭隅目送浮雲馳雲馳風為驅風返雲亦歸君恩中
道還慰我恒渇飢
　　别曹仲禮四首
與君一為别晷度逝不停奄忽二十載親串日以零短
者已物化存者非壯齡況復異鄉縣散處如晨星但言
長相思豈意今合并顔鬢各已改不易惟兹情孤鴻號
朔風黄鳥聲嚶嚶飛鳥戀儔匹況乃稱友生
　　其二
别子大河側見子長江濵對面但疑嘆含意慘莫陳豈
無新知歡念此同袍人扳留不須臾羲陽忽以淪奮身
思繫日天路邈無因安能附髙翮一舉摩青旻飽者豈
念飢貴者羞賤貧薄終古所尤交誼貴在伸故心茍不
移何必㑹合頻慷慨即長路無為兒女仁
　　其三
中夜起相送白露塗我襟低頭惜分手舉頭傷辰參斗
酒良不薄對之不能斟唧唧草間蟲助我揚悲吟為君
拭緑綺彈作清商音物理闗人情淚下不可禁谷風刺
小怨孔公贊同心延陵輕寳劍髙義垂至今親交信不
薄先民良可欽
　　其四
泠泠山下澗童童山上松磊磊澗中石瑟瑟松上風波
逝石不俱飇奔松莫從物理相倚藉動息難可同與君
遊宛洛矯若雙飛龍中道悵相失末路欣此逢既逢不
須臾去復當嚴冬霜霰集衡軛虎豹啼林叢子其慎桑
榆勞謙以令終
　　園亭言懐
駿死骨誰市象焚齒自累棄置悲團扇齟齬嘆方枘恥
隨荆橘化樂與魏瓠棄素無金張援焉取丘園賁農圃
衍世業桑麻綜歲計實飽三士桃芳引八公桂春原露
未晞秋臯霜已被偶縁物態感遂與神理契晷度無能
淹金石亦善敝願言齊得䘮庶以紓勞悴
　　歲暮雜興十首
年往志亦減譽來毁乃加遂初困無悶善後生有涯永
年慕樗櫟存身悟龍蛇大隱但城市嘉遯豈烟霞
　　其二
孔公深贊蠖賈生虚忌鵩屈伸在一時憂喜本同域河
清豈能俟途窮安足哭乆息漢隂機莫問成都卜
　　其三
一斥壮齡改相知白首踈干時計轉拙好客資苦無飯
牛當落日牧豕入平墟行年忽老醜何意逐名譽
　　其四
人情皆喜新世路惟嘉壮鵠寵逺見珍薪積後居上前
魚龍陽悲遺簪少原悵盛年亦有移溢恩何可仗
　　其五
寡欲處易安抗行俗難合巢林秖一枝繞樹猶三匝竟
日伯陽書經年幼安榻閉門客座空啓徑朋簪盍
　　其六
昔惟樂遊衍今已識耕耨連畛東陵𤓰一頃南山豆坐
乆林壑暝歸晩妻孥候倚樹見墟烟就枕聞山溜
　　其七
日月處無恒俛仰情非一蟠泥乏龍德悦草愧羊質周
周尚慮危鶼鶼猶慕匹紛紛馳突子何不虞顛躓
　　其八
偏才互短長名家殊去取連城償燕石千金享敝帚不
識東家聖翻謂西施醜定價豈目前知已俟身後
　　其九
䜛毁行見迫愁思坐不開含垢長者仁懐璧匹夫災在
鳥愧能言處木甘不材終謝金籠閉幸免匠石猜
　　其十
景曜一何速志業百未酬所願則學孔吾衰不夢周智
愚各有營貴賤孰無憂松子乆我期萱草為誰求
　　再呈張子五首
我歸指春暮首夏尚梁城偃蹇輟孤嘯夷猶滯遄征憶
山憤屢積卧痾慼易盈促促變昏旦栖栖感晦明
　　其二
良知念仳離旅寓枉漂泊連榻任縱誕駢筵展戲謔儷
步循廣除偶睇散層閣志意攢縷悰憂患袪緒樂
　　其三
淒淒白頭吟燁燁瑶華音睦耳親暱談寄致翰墨林朋
探耽散帙丘憩憶鳴琴賴兹君子侍可愉浮客心
　　其四
結髮事圖牒壯齡重交遊章甫不越適明珠無暗投倜
儻俗寡和齷齪余恥仇晩有二三士相與締綢繆
　　其五
趨途互顛躓鎩羽各參差詎知㑹無因枉作生同時公
組竟不緤我榮亦已遺修辭與明德努力副前期
　　憶舊廬
今羇變節候昔棲曠林丘蘋風浣秋岸花暄麗春洲林
端赭圻折屋際𤣥霧流撫景足自媚寡欲罕外求一朝
嬰塵慮十年事逺遊山中冷叢桂海畔驚羣鷗龍性乖
馴擾鶴姿惬清修初服怍乆違華簪歡早投巖想偃荆
扉渚忭騖蘭舟倦翰飛屢憩駭鱗逝無休此語難俗聽
探懐授良儔
　　詠秋泛
鮮曦登首秋緒風革闌暑孤嶼濺驚湍輕橈騖蒼渚搴
舟吟越人鼓枻歌漁父霜林隕葉揚楓岸輕鷗舞蒹葭
寒隱汀芰荷衰映浦披拂枉夤縁維繫乍延佇羮芹翠
縷翻鱠鯽銀絲剖俯睇怍虬潛仰盼愧鴻舉泛梗傷在
今乘桴豈獨古
　　荅馬子
昔予棲金馬偕子謁彤闈秩俱晤不闊願惬契無違追
尋屐偶歴招要盃遞揮夕談朝日上晝吟宵月輝振雅
袪凡響抗志領時譏衝飈忽中激垂翅各分飛余征赴
梁甸君徂出晉畿不惜謫宦苦但愴良覿稀青蠅既㸃
璧緇塵仍染衣怨吏歡入穽哲人咍見鞿枉子尺素問
増我百慮依撫今覬昔娯忤物悟已非願言謝人徒北
山行採薇
　　歸故園作
浮轍厭羇羽歸驂謝飄蓬桑梓無改植阡術有遺蹤敝
構仗先宇餘築存故墉岫松増穉株林篁茂子叢霏霏
薜荔雨揺揺菡萏風招要山中人追尋河上公登挹九
疑嵐卧聆七澤淙徃歴勿重陳偃蹇敦所崇
　
　
　
　
　
　
　
　
　夢澤集巻三
欽定四庫全書
　夢澤集巻四
　　　　　　　　　　　　明　王廷陳　撰
　詩
　　送倫子畢娶歸
君不見倫氏之子才絶倫少小屬文如有神風雲獨奮
九萬里身世初經二十春獻賦朝趨北闕下上書暮歸
南海濵誰知弱冠親迎客已作君王侍從臣珠明玉潤
元相媚苑栁宮花春自醉霄漢翻為奠鴈行鄉閭競訝
乘龍至烏鵲橋邊問石年鳳凰樓上吹簫地富貴㛰姻
慶非小文采風流古來少花燭初從華館張鑪烟屢夢
清班繞當朝爾是歲星魂避世還来金馬門他年割炙
詼諧日方朔重沾漢主恩
　　發裕州短歌
黠卒前来意氣雄當堦縛我囚車中颯颯驚飇動地至
城捲赤霧摧丹楓城中之人走相視城外蕭蕭嘶曉轡
道上殘楊掃凍帷過鴈鳴蟬雙迸淚人生作吏何大苦
囊無一錢身被虜可憐妻子盡畏途南征白晝愁豺虎
古來玉石怨俱焚骯髒安能就珪組
　　聞子言消息因作短歌寄贈
憶昔江楓赤葉下含悽别子城之隅買舸遥尋沔陽守
張燈夜宴郎官湖宴罷迢遥歴鄉縣行邊宛轉隨游衍
過境能令車馬迎歸途翻為鶯花戀大梁才子更相畱
平臺大雪揮金甌囊裏贈金快意盡聞君累月醉青樓
春生始渡黄河岸入門妻子親為爨壁上龍泉今在無
因歌長夜何時旦楚客相思不記年尺書無復到南天
江馬故人禄苦薄寂寞誰當送酒錢江上忽逢燕地客
停杯問訊悲今昔丈夫不仕空有才世人誰識文章伯
況子丹房已屬人茅茨低小莫容身堂前燕雀俱飛去
洞口靈芝秖自春
　　胡生行
廣陵胡生少且孤十五已作奔竄徒踪跡彷彿不可詰
向人長跪乞為奴苦遭惡少相窘迫飲令行酒乘前驅
片語不投怒詈起鞭笞竟百臀無膚季布髠鉗不辭辱
范雎折摺仍見拘夜半羣奴解其縛生也遂得踰垣逋
頃来江上始一見造次能将書自薦畏途倚藉即交親
杯酒酣歌忘貧賤乍喜仍愁若病狂忌言徃事慚顔面
從来龍性不可馴須知豹采終當變三年展轉客浠川
浠川人士盡相憐卓家文君正新寡琴中疊奏求凰篇
共羨名姝諧賦客俄驚碧海變桑田恩情中路忽棄捐
白頭之吟誰為傳泛梗飄飄貪别浦浮雲冉冉向遥天
人言胡生太不才我獨念之増悲哀男兒失意無好醜
高名自古為身灾故将疎放取嘲笑吁嗟俗議真愚哉
　　憶昔行寄張龍湖内翰
憶昔赤壁張華筵與君共醉長江邊白鳥飛隨金馬客
蒼苔坐嘯赤墀賢豈知雲雨歡不延尊前紅日墮山川
予逐白雲歸楚澤君隨明月上青天天中謁聖人獻納
為近臣馬遷石室羞前史方朔金門見後身鸚鵡洲邊
忽分手鳳凰池上頻回首但使同心各一方何須對面
銜杯酒俱稱賦客異升沈臨風三復白頭吟相如未逢
楊得意漢室誰當奏上林
　　楚岸吟寄牟子
楚岸長楊垂至地百鳥嬌啼春自醉晴絲冉冉墮碧空
風光頗為遊人媚我家黄子國君住鄂王城大江東下
雲霧接滔滔應瀉故人情憶初同領南宮宴白馬青袍花
映面本期霄漢並翺翔寧知世路多更變我歸十年前
君歸十年後榮華顛倒若夢中人情翻覆無不有安能
顧墮甑自今心不開隂巖積古雪白日何當來我将振
衣從子遊請君洒掃鸚鵡洲遲日經行挑竹杖烟波揺
漾木蘭舟須令漢水變春酒更遣大别為糟丘蛟龍自
吟鶴自舞仙人鐡笛沈髙樓留連坐待明月上翠娥勸
飲来沙頭竹林諸賢真瑣瑣髙陽酒徒安足儔吁嗟此
㑹難即得使我悵望無時休君不見楚宮寂寞臺殿荒
歲歲東風開野棠三閭顦顇行吟處千古猶傳杜若香
丈夫眼底安足計君行采采莫相忘
　　寄曹仲禮
吁嗟梁甫吟何哀白日黤慘浮雲迴繁華忽與東風别
幽壑不見陽春来憶初謁帝承明廬頗将詞賦追相如
意氣當時惟爾我文章絶代互吹噓正逢漢武勤邊畧
同奏文園諌獵書杞國憂天傾傍人笑為狂精衛枉銜
沙何禆海茫茫雷雨晦冥起倉卒散失非我能周防寧
知垂翅青天後虞羅獵矢猶徬徨予仍下獄大梁城謗
議雷同真吠聲全生虎口信不易一死鴻毛良可輕摧
眉靦面復茍活跼天蹐地長悲鳴前榮後枯嗟世事翻
雲覆雨見人情昔日結交二三子張口欲言禍及矣請
兵誰為哭秦庭擊筑何曽歌易水感君山嶽心不移張
公神劍合有時矯首南天瞻北極聊持芳草寄相思
　　張公行
張公一生豪俠徒作吏風塵性氣麤千金快意買歌笑
禮法區區安足拘傾心倒意向賔客椎牛置酒恣歡呼
忽傳姓字坐沙汰歌曲未竟門客逋昔時請謁為親者
倉卒化為越與吳已經十日伏草莽欲去不得仍躊蹰
我聞拔劍為子起仰天疾視情無愉世間萬事盡雲態
白衣蒼狗在斯須神魚陸處困螻蟻鷙鳥翻身避獵弧
李廣有時愁醉尉魏其何能庇灌夫古来豪貴有顛倒
張公張公莫嘆吁
　　寄嘲江子
江生突兀揚文風千奇萬怪難與窮博物豈惟精爾雅
識字何止過揚雄古心已出丘索上邃㫖或與神明通
求深索隱苦不置一言忌使流俗同令弟大篆逼鐘鼎
絶藝恥作斯邕等生也為文遣弟書一出皆稱二難並
縱有楚史不可讀滿堂觀者徒張目少年徃徃致譏評
生也不言但捫腹君不見好醜從來安可期豪傑有時
翻自疑伯牙竟為知音惜卞氏能無抱璞悲請君寳此
無易轍聖人復起當相知
　　東湖書院歌
東湖之岸雲樹林仙人樓閣長隂隂秋濤春漲巖洞坼
風宵雨晝蛟龍吟乆從斑竹聆湘瑟更向蒼梧訪舜琴
蒼梧一去三千里明公突兀髙門起富貴天涯重首丘
歲時堂下悲流水亹亹尋源苦不置悠悠注海情無已
故渚今池宛相似卜築題名總為此此地移家幾十秋
風光如在楚江頭誰云信美非吾土委心大觀皆虚舟
已成新第象桑梓更營别墅依汀洲神臯奥區表靈異
迴溪複嶂圍深幽花竹豈徒恣蕭散宮牆直欲備藏修
諸生四方逺親就羣書萬巻紛校讎縣鐘待叩有餘響
提刀迎解無全牛横經獨擁臯比坐乘興時披鶴氅遊
逹者升堂許游夏愛客掃徑延羊求一丘一壑豈足繫
時止時行不自由懸車欲卧弓旌迫鳴騶已出亭臺留
千年科斗守篋笥四時猿鶴司松楸只今霄漢夢江灘
覺來枕簟失風湍山中悵憶八公桂澤畔空懐九畹蘭
四海蒼生未肯釋何日東山歸謝安
　　豪士吟贈王氏
君家高樓臨漢水落日悲風白雲起門垂楊栁千萬株
長條直拂洪波裏我來繫舟古楊下秋深岸束蒹葭靡
此時歸思正鬱陶偶爾逢君行且止邀我置酒開綺筵
庖子擊肥兼割鮮海榴新擘寳房碎湘橘旋摘金子圓
翠袖成行獻歌舞授色知心次第前堂中食客多且賢
寳刀錦帶光接聮持觴遞進勸我酒四座為夀俱萬年
平原十日飲未足白首酣歌淩紫煙自矜膂力莫與伍
俠氣翩翩尤擅武角弓十斛左右張蛇矛丈八盤旋舞
櫪上生駒六駮姿猛士如林不敢騎控鬛鳴鞭一躍上
疾馳緩歩衆稱宜男兒身手有如此壯節竒功皆可為
君不見道阻天寒行旅苦水有毒蛟山有虎請君殺蛟
兼射虎惡少紛紛安足數
　　觀秋江晩渡圖歌
大梁五月成淹留披圖忽憶瀟湘遊眼底蕭條動秋色
誰驅楚澤來中洲烟霞掩映蒹葭郭鳬鷀㸃綴清虚閣
敗葦荒蒲豈雪霜崩崖坼岸迷丘壑岫口黄花幾歲開
楓頭赤葉何年落數舸依依古渡邊細聽那聞呼渡傳
風帆浪楫兩不動中流竟日空盤旋晝短天寒洞庭濶
幾時可到蒼梧巔松根一叟長箕踞暝色沙光自猶豫
蛟龍夜蹴濤如山公無渡河且歸去我家住在江之濵
十年落魄厭京塵飄蓬海内渾無定沮溺嫌予數問津
對此躊躇心目斷丘也東西南北人
　　醉贈李道士西歸
尋師初到赤松家愛客聊停白鹿車皓首龎眉並園綺
向予歴歴道生涯早入匡廬尋五老晩從嵩少採三花
花下開尊玉液濃尊前拂檻紫芝重雲裏碧簫呼彩鳳
洞中丹竈䕶蒼龍蒼龍彩鳳相催促欲上空虚謝塵俗
緬懐紫氣沒流沙便訪青牛度函谷函谷迢迢萬古存
伯陽一去幾朝昏到日如逢闗令尹仍畱道德五千言
　
　
　夢澤集巻四
欽定四庫全書
　夢澤集巻五
　　　　　　　　　　　　明　王廷陳　撰
　詩
　　在館即事二首
長日稀朝謁兼之簿領無閉門人伴鶴染翰吏兼儒風
砌翻紅藥晴軒映碧梧雖云棲省署瀟散即蓬壺
　　其二
幸接神仙侶來遊翰墨林空庭無候吏古木有鳴禽疑
義更相析成詩衆與吟長楊猶未賦宴坐愧朝簪
　　院中齋宿
落日閉深院齋心事事幽雪梧縈徑色煙栁帯渠流隱
几春星擁焚香暗霧留窺人愛雙鶴對爾肅清修
　　駕出
享帝春正及行天羽衛攢百靈迎萬乘夾轂候千官後
騎迴丹闕前旌駐璧壇佇瞻馳道上佳氣逐鳴鑾
　　大祀
香殿裊氤氲鈞天九奏聞帝臨趨衮冕神至各風雲肅
肅宮壇啟依依黍稷芬甘泉稱賦頌吾已愧雄文
　　駕幸南海子
南郊初禮帝上苑騁雄圖虎兕先聲伏車徒翼輦趨網
羅張一面部曲用三驅侍從羣臣在應知諌獵無
　　駕入
鐃音傳晩甸芝火動春城一路青陽送千門紫氣迎龍
鸞迴國歩星月扈天行大内通宵入祥煙逹旦生
　　慶成宴
圜丘大禮協聖酒百官傳霄漢流仙樂風花捧御筵尊
留春殿月佩委夕墀烟不數汾遊日真同鎬宴年
　　八厓周子邀飲未赴聊此謝過兼索觀羣公席上
　　之作
不赴仙堂宴幽期隔綵雲祇縁憐數㑹翻遣惜離羣地
邇騷壇接天迴劍氣分風來度香草佳句許相聞
　　送周侍御按貴州
近憐周柱史持節向遥天霄漢花騘出江湖錦纜牽鬱
盤千棧閣浩蕩百蠻烟春盡南征日衣冠覺爾賢
　　送夏大行奉詔使南紀
我亦天涯客看君萬里行浮湘遷史跡喻蜀馬卿情雲
氣蒼梧野楓林白帝城壯遊兹不忝海内早知名
　　寄兄
吾家雙玉樹何事自西東鴈塔雲霄上鴒原江海中趨
庭莱子綵旅食薊門蓬秪益憐毛質飛騰萬里同
　　寄鷄鳴寺真上人
悵憶逺師室留人一榻深雲霞淹佛日花鳥散禪林閣
俯春城麗軒留晩岫隂煩君招白社於此謝冠簪
　　郭外即事
病卧閉門乆占晴起看花城行紆霧堞草坐藉煙沙綰
騎蘿風合停鶯竹日斜芳菲愁即歇留賞滯生涯
　　紀聞
禁城馳道接行殿獵原侵布騎圍熊館鳴弦合羽林似
聞驅猛獸已見失前禽暴殄哀天物仁哉祝網心
　　贈人
南塘倜儻士薄宦向西陬石竹臨江映春雲抱峽流徘
徊去國日浩蕩望鄉愁莫厭卑棲地三巴足壯遊
　　送劉振廷令慈利
别離古有調送爾一長吁逺下荆門鷁雙飛漢殿鳧鳴
琴依石篠岸幘眺春湖暇日烟花興風流陶令俱
　　劉氏雙挽
日月仙丘閟風流古調更尚餘松柏氣無復鳳簫聲龍
劍人間覓魚軒地下迎庭堦有玉樹應慰九原情
　　送李子中養病歸
省署辭京邑庭闈指大梁經年違鯉對即日謝鵷行採
藥春嵩少縈蘿舊草堂君無戀脩竹人擬獻長楊
　　其二
游矚傷人事興衰感世情猶傳授簡叟無復抱闗生客
散梁王苑人耕宋帝城行多懐古詠一一寄同聲
　　寄夏大行
銅柱標南紀荆門控百蠻詔從霄漢下槎過斗牛間江
山迴黯慘谿洞鬱躋攀預想趨朝日應多邊徼顔
　　慰馬子足疾
漢帝羣臣侍居然司馬賢那能多病後不廢子虚篇鳳
鳥人爭覽雲霄翼可憐千金善自保清廟待朱絃
　　世其席上餞大復先生
夫子闗西去扳留我軰情風燈破暝色月柝助秋聲去
住天涯淚文章海内名從今輟侍從霄漢望金莖
　　過廖子故宅
庭樹留尊處空餘覆苑雲馴堦舊鳥雀落日噪紛紛琴
罷廣陵散匣遺封禪文悲風立馬際隣笛不堪聞
　　遊仁壽寺
鷲嶺迴孤塔祗林鬱近城幽人躭寂樂秋日偶經行巖
閤縈蘿細溪庭抱竹晴欣然坐禪榻聊以憇塵纓
　　九日登仁壽寺後山
九日携朋出花宮背郭開藉蘭坐香岫捫棘臨高臺鴈
渺川雲斷林孤甸色迴悲秋亦楚客作賦豈吾才
　　夜坐鄭子宅彈琴分韻得琴字
言訪少谷子呼童携素琴為發絲桐趣俱諧山水心徑
轉松篁密堂虚風月侵再彈吾不惜此地有知音
　　寄八厓子
吾子嗟行役他鄉感别離一辭西掖路三復北山詩日
下花騘出天邊旅鴈悲亦知復不逺明歲及𤓰期
　　寄顔許州
吾友二三軰無如回也賢慚非清廟曲得藉朱絲絃豈
乏雙魚至寧慳尺素傳離羣今已乆望子數予愆
　　送龍廷重為滎府長史
滎國今宗國君材實楚材周家親魯衛梁苑重鄒枚杖
屨丘園接琴書殿閣開天邊倦飛鳥霜雪早歸来
　　其二
未謝金門籍先諧靜者私桃源春泛穩桂苑月遊遲洞
口漁人艇花間帝子巵兹行有詞賦不必弔湘纍
　　得周侍御子賢書喜作二首
自爾乘騘出令予愴别離經年一書札萬里轉相思天
隔西南域秋憐鷹隼姿霜空望繫搏莫使羽毛垂
　　其二
去歲吾鄉友追陪良可歡月吟躭夕檻花宴簇春欄豈
意乖雲雨翻令隔羽翰獨憐松檜色青翠耐天寒
　　雪柬曹子
君本建安子来遊京兆天時聞郢中曲共憶剡溪船庭
篠暝猶白檻蘿春欲烟何當載酒過一問子雲𤣥
　　贈方子二首
近接棠陵子昻藏野鶴姿跡留青瑣地聲徹白雲司竟
阻江湖去翻嗟燕雀欺烟霄當奮起歸覓舊棲枝
　　其二
鄰並復同調過逢數舉杯謝公興不淺莊舄吟何哀霞
日赤城曉雪濤滄海迴何當共舟去擕客訪蓬莱
　　立春
春旭自堪憐春愁旅病偏暄迴沙甸雪潤合栁城烟坐
憶江臯上行知草樹鮮淹留慨時序盤菜不須傳
　　天津月夜偕曹子舟坐
繫月舟航偶臨流鼓吹哀星檣扶岸出霜葉灑汀迴鵲
起南天逈龍吟北海開淹畱候明發共爾一登臺
　　河西務别許子居
留滯金門客追陪畫省郎開筵迴浦溆倚檻出帆檣琴
動幽蘭操詩傳伐木章風塵連解纜天地一沾裳
　　晩泊訪李仲玉
宵泛事幽尋危巖倒月侵石門面蒼渚桂楫倚丹林風
竹和龍笛冰絃藉鳳琴酒闌各分手天漢忽横參
　　臨清舟次别曹子三首
憶昔同嚴譴隨君下瑣闈龍蛇寒自逝鵷鷺晩分飛棹
戞城氛渺檣翻浪月微轉令岐路淚暗滿逐臣衣
　　其二
對酒話今昔茫然來逺隂逆鱗批不死回首感何深此
地一分手他鄉長别心所期持壯節無復計升沈
　　其三
寡合時應棄多憂日不勝漢京瞻比日周道履如冰顧
已無長䇿徒然負直繩畏途各自愛舊署望同升
　　李沔陽自大梁經裕州因贈三首
雪夜梁王宴霜秋宋玉愁囘瞻嵩嶽峙去逐楚江流少
室三花樹滄浪一葉舟南行正揺落知爾憶林丘
　　其二
湖水迴城郭風流暇日多宵追李白泛時聽越人歌伐
鼔驚鷗鷺揚橈拂芰荷須君為地主獨舸杪秋過
　　其三
愛汝今山簡為邦復水鄉幽懐寄魚鳥儉德續羔羊憑
几煙霞潤搴帷蘭杜香誰知詞客興不下大夫堂
　　齋中即事
候吏經旬少深秋百感生蒼苔侵竹户白日下楓城鼓
瑟焚香坐窺園散髮行天邊暮鴻雁故傍客愁鳴
　　被逮道中别舅氏歸
殊方秋更苦失路暫相將身世悲江夏軒車感渭陽勿
傳三木慘驟使二親傷㑹有生還日心無愧彼蒼
　　被逮發裕州夜作呈諸公
空館秋偏寂窮途旅易哀砌蟲迎夕動塞鴈預寒來肱
已經三折腸應倍九回願逢吹律者坐使積隂開
　　懐故園書屋徃年同伯兄講業其中
北遊深歲月南望阻闗河尚想雙龍卧翻驚獨鴈過夢
勞扳徑柏春擬葺垣蘿回首藏修地浮名奈爾何
　　有感二首
多難已如此良朋今是誰傍觀紛竊笑對泣一空悲虎
口幾不免人心安可知古交難獲覩三復谷風詩
　　其二
平生矜結客一旦失交親掉臂不我顧開心欲誰陳轉
見彎弓者那聞擊筑人翻思古游俠高義亦嶙峋
　　出縶俟放乆未獲命煎鬱成詩
待罪形將影言歸去復畱悲風憐代馬喘月愧呉牛畫
地心猶憚呼天淚莫收強顔稱不辱俛首欲何求
　　出獄董氏宅夜飲書懐兼贈董氏兄弟
多難心逾壯髙情宴獨遲風篁迷晩徑煙草暗春池射
虎還疑石驚烏尚繞枝縁君念兄弟把誦鶺鴒詩
　　出獄後歸興二首
幸爾網能漏依然劍尚埋側身向天地壯志委塵埃覆
水今無及懐沙古有哀回思刀筆吏疑懼轉難裁
　　其二
孤憤辭梁獄髙歌望楚鄉烟花春沔鄂樓閣晝瀟湘弔
古懐増慨尋仙事頗荒何如共漁父一笑詠滄浪
　　同子言南歸道中賦竹桃二物
舊潛湘浦岸兼慕武陵源獨造非無興成蹊本不言七
賢應共逸三士竟何寃物態依行色羇棲想故園
　　道中憩廢寺三首
徙倚前朝寺依棲舊法筵狐狸啼白晝龍象泣諸天寳
樹縈蛛網蝸涎繡石蓮給園猶寂寞岐路倍堪憐
　　其二
解綬辭塵網停車理石筵金花何地布寳月幾時圓殿
古蒼苔積臺空紫蔓縣那知臨淨土煩惱障無邊
　　其三
寳地元虚寂金仙合杳冥空林沈紫翠畫壁落丹青羇
旅暫投跡殘僧一啟扄迷方隨處是含意訊山靈
　　送人
楚地惜分手春風悵别顔王孫草新緑帝子竹餘斑干
主擕書去期君揚䇿還男兒有如此應不滯鄉闗
　　江上言懐四首
野闊風雲入天迴楚蜀通渚禽多白鷺巖樹半青楓哀
怨湘君曲平成夏后功晩来懐古意極目送冥鴻
　　其二
岸束濤聲急軒凝野色重山懸神女雨江進楚王風舟
楫爭先渉閭閻急暮舂平生壯遊興潦倒對魚龍
　　其三
平野蒼烟合髙城白鳥過澤蘭懐楚客石竹隱湘娥谷
響歸樵唱江鳴發棹歌夕陽葭菼際將奈暮愁何
　　其四
月上船猶進江寒酒自寛弄珠元此夕解珮復何灘島
嶼樽前動星辰鏡裏看漁歌中夜起余亦飭綸竿
　　溪邊晩興
萬井皆秋色千巖盡落暉谷喧隣牧散溪響夕漁歸初
月懸楓岸餘霞戀竹扉坐来憐夜永霜露入人衣
　　暮春偕二三子登定惠院亭
臺榭枕黄州春深岸幘遊雲孤開石壁地拔俯江樓觸
目烟花散傷心歲月流棄捐知己矣童冠幾銷憂
　　席上贈熊掾
吏事資儒術秋筵接故鄉周官欽八議漢法重三章亭
倚林巒赤園看橘柚黄卑棲勿嘆息毛質本鸞凰
　　夜簡王少參舟中
薇省辭黄鶴蘭橈伴白鷗岸迴霜月抱江逈雪雲流銀
漢乘宵上金陵逼歲畱田租聞賜減側識漢皇憂
　　觀江漲
旬月一来此懐襄真可憂龍蛇棲樹杪鷗鷺集城頭天
接江湖混波揺郡邑浮青錢吾已辦急為買漁舟
　　春日書室示諸子
家聲看子弟世緒衍箕裘豹隱文當變鶯鳴友可求專
門大戴禮入室汝曹優閭里髙門在須乗駟馬遊
　　劉子好辯而不遇詩以贈之
美名吾乆識雄辯古難逢君獨談非馬人皆好似龍早
於干禄拙晩向結交慵予亦棲遲者相將學老農
　　寄館中諸友
一斥嗟江國同遊憶禁林如聞視草暇猶有拔茅心人
事傷川逝吾生嘆陸沉百年頻泣玉衆口已銷金
　　江上贈夏明府
令尹官初試江邦政已成節如秋壁峻心擬石潭清願
契烹鮮理無矜拔薤名操刀知善割愛助亦吾情
　　喜廖子過訪席上奉贈八首
畵舸經黄國肩輿訪白雲雪行沙草濕風坐圃梅芬軒
冕非吾意鳧鷗本自羣無煩談世事杯酒但論文
　　其二
供奉違東觀旋歸侍北堂衣冠照桑梓詞賦弔沅湘野
岸桃花發春洲蘭葉香他時三逕裏遲子洗壺觴
　　其三
自喜暫無拘来從江海徒尋仙憩黄鶴謁帝向蒼梧澤
坐舟偏繫山行杖屢扶知君留滯處髙興屬春湖
　　其四
未暇泛湘水徒然卧楚雲神龍那可係野鶴故難羣世
路誰知已交情獨有君懸知今夜别劍氣斗間分
　　其五
霄漢長懐侶江湖已卜居山人惟白鹿學士自銀魚名
致諸公早書開萬巻餘漢臣誰得似詞賦有相如
　　其六
地逈臨江閣天迴上斗槎潛行歌白石好去羨皇華登
嶽元無極浮湘未有涯明朝相望地莫遣暮雲遮
　　其七
别我寒移棹懐君暮倚楓來經黄子國去傍楚王宮谷
口桃千樹山中桂幾叢故園春定好留醉向東風
　　其八
奉使仍將母来遊荆楚天江光藉日色爭繞孝亷船翠
竹笋新茁銀絲鱠可憐帆邊梅栁樹歴歴漢陽川
　　夜宴即事
樓開芳樹合逕轉落花深向夕香風起當筵皓月臨游
人爭解珮侍女拾遺簪坐上絶纓者應知賢主心
　　寄方思道七首
赤壁陪仙宴蒼江識壯顔使君趨石上候吏出花間解
纜欲何徃投簪及此還長風解相送一瞬萬重山
　　其二
觀日臨滄海歸山卧白雲遥尋少谷子同謁武夷君心
迹能兼遂東南美並聞猶期為世用且莫去人羣
　　其三
偃卧非闗病連章秪乞骸鶯花供謔浪杯酒送詼諧無
用樗因免難容匏已乖因風寄同調好去入君懐
　　其四
聞爾遊華頂令予夢彩烟户庭羅峭壁枕簟落飛泉山
有藏書穴溪多送酒船春江如有興花裏到呉天
　　其五
憶爾東歸日長為呉㑹吟春觴臨水曲夜棹入山隂結
侣遊能數逃人去轉深蘭苕如可折莫惜寄雲林
　　其六
逢時非不逹憤世獨難平拔劍出門去揚帆際海行雖
貪謝客賞猶繫子牟情此地便髙卧無令負聖明
　　其七
中朝俱屬望流軰總相推予慕長卿賦人傳幼婦碑七
襄終莫報九逝竟空思世路風塵滿茫無見汝期
　　奉荅冨順王殿下二首
帝室分封重王孫别館開禮於南嶽敵客比小山才為
善心知樂通親表自裁雄風難可挹何日侍蘭臺
　　其二
國自荆藩析書從孔壁傳瞻天蒙肺附朝海切心懸賔
從思梁苑精誠感洛川晩来風稍勁吹月暈生圓
　　馬侍御見訪山中
村巷傳呼急秋園報爾過烏啼城日曉鷹疾野風多繡
服臨樵牧花騘駐薜蘿霜威吾所憚暫為假陽和
　　其二
一辭金馬籍甘老白雲岑喜子今持斧憐予此盍簪各
天晤不數末路契逾深徙倚庭前樹棲烏欲滿林
　　湖泛
楚地饒洲渚騷人戀芰荷鷁舟張錦席龍笛起滄波鳥
影隨檣影漁歌入棹歌前溪聞更好欲進暮烟多
　　過諸子書屋寄虞文表
三禮傳非謬諸生仰獨深偶經伐木地徒有折麻心雪
調朱絃盡星文寳劍沉憐君困已乆梁父自長吟
　　秋園酌謝子
待汝頻扳桂憐予乆繫匏無嫌一日長願結百年交啟
户驚黄葉開尊藉白茅自無奇可問何怪世人嘲
　　其二
兒童操翰墨四十且無成自汝工諸體令予畏後生吾
里中丞裔前朝太傅名髙才有如此真不愧家聲
　　其三
我舅為生祖生名較我嘉忘年稱小友累世屬通家王
謝賢非乏園廬路不遐逼衰偏篤舊數見惜年華
　　寄友人
之子鎮南荒威名萬里揚經年聞選士計日欲擒王神
武元無戰佳兵乃不祥寄言投筆者何事樂開疆
　　喜舒鄭二子夜過
寒景沈江閣繁星綴石林一時来二子散帙復鳴琴髙
價真連璧深盟可斷金從今三徑熟攜手數相尋
　　鄭生
鄭生才可憐白首困江邊長夏自饒睡窮途人餽錢相
過夜不厭與語日堪延共試山家茗呼兒行汲泉
　　馮太守席上畱别
漢室馮公偉為郎歲月饒一麾煩出守白首竟誰招初
雨傳觴日微涼秉燭宵相看意無限明惜馬蹄遥
　　江上送張子二首
天風忽然至吹地轉蓬科别淚隨江水離聲雜棹歌花
時臨赤壁鴈候渡黄河京室懐予處長搴舊薜蘿
　　其二
他時懐大士何地望京華詞賦留香草衣裳見紫霞天
邊今朔鴈澤畔已秋花歸路衝寒色翻思楚客家
　　謝氏宅夜集
過爾通宵宴留人樂事繁詩題芸草室觴到菊花軒月
落城烏起霜寒櫪馬喧醉来聊隱几旭日散柴門
　　溪邊二客過訪
白露窺楓浦蒼苔上石門人稀簷雀下草冷砌蟲喧竹
裏開三徑花間倒一尊從今延二仲相與樂丘園
　　秋日過十一叔莊
陶潛躭漉酒阮籍好鳴琴沙鴈衝人起山蟬傍馬吟髙
秋花是菊僻地竹為林醉後迷歸路蒼茫下夕隂
　　聞曹子仲禮縁近臣之疏蒙恩賜還
竄逐南天路荒涼北斗文翻飛元不意憂喜在初聞騘
馬重趨闕金鷄兩赦君獨傷荆棘裏誰别鳳鸞羣
　　病後飲十一叔宅同諸兄弟
川雲流苑細樓月照筵新弄玉元秦女淩波本洛神竹
林明積雪池草暗生春骨肉情親夜深杯慰採薪
　　溪邊即事呈友人四首
歲晩人猶隔汀寒晝不譁松門當逺岫竹檻俯平沙鷺
宿依冰片鷗飛亂雪花如聞子猷棹乘興到山家
　　其二
空齋灘響入塌岸水痕除竹杪喧簷馬芸邊走壁魚門
無題鳳字村有卧龍廬曲巷寒門裏空傳長者車
　　其三
推窗迎嶠立垂釣鑿冰開未葉先生栁餘花處士梅鳥
從烟裏度人向雪中来暝色青溪上縁君首重回
　　其四
佳景每自惬幽期孰與論林開延岫色沙圮滅溪痕洗
藥穿松葉移尊傍竹根江山待詞客几杖向誰門
　　李國賔宅留别(昔以賀歲/㑹于京師)
汝拜朝正表予留謁帝居經年思鳳吹幾度寄魚書患
難誼逾篤流連哀未除行吟恐憔顇他日弔三閭
　　送顧醫
潦倒文園客淹留顧虎頭我看方士傳君向古人求藥
裹春心滿風帆晩浪收匡廬傍南斗歸作採芝遊
　
　
　
　
　
　
　
　
　
　
　
　
　
　
　夢澤集巻五
欽定四庫全書
　夢澤集巻六
　　　　　　　　　　　　明　王廷陳　撰
　詩
　　陳魯南太史使楚還晤予江上因贈三首
校書辭漢閣持節到江城萬乘臨軒送諸侯擁篲迎王
人周室禮神女楚臺情詞賦兼文物知無負此行
　　其二
睦族遵堯典親臣踐楚郊北門虚視草赤社重分茅不
以雲泥隔猶憐江海交皇華勞藉慰𤣥困任人嘲
　　其三
何意大江濵蒼茫接所親相看鬒已變轉盼迹俱陳子
是浮湘客予為哀郢人嚴程不我駐臨路倍沾巾
　　偶出
偃蹇蒼巖畔沿迴碧水灣鳴琴林竹下洗幘島藤間是
處雲留卧餘生天與閒徘徊山逕裏指㸃暮禽還
　　進舸
進舸清秋暮吟風錦樹開前鳧衝棹散後鴈逐帆来石
出灘聲轉沙明月色迴欲知臨泛永試看曙光催
　　訪童内方太史于漢口舟中即席投贈二首
漢廣来非偶人遐㑹亦奇獨趨金馬去暫遣白鷗隨泛
舸疑牛渚彈冠想鳳池當憐澤畔侶顦顇不勝悲
　　其二
每憶朝端舊寧期漢上逢舉杯酹鸚鵡吹笛擁魚龍天
逺江俱盡楓迴渚自重知君欲解䌫為我且從容
　　宴曽氏園亭即事遂成艶曲二首
賔客醉華堂情親向曲房佳人牽架蔓稚子搦池楊風
起青蘋末雲生錦石傍勿云天日暮銀燭散朱光
　　其二
曲榭恣夤縁名園更接連引枝分檻果撥藻數盆鮮醉
舞花低户嬌歌鶯近筵儘教歡樂極莫負艶陽天
　　夜坐庭前棲鳥乍驚
側識安巢意那堪繞樹悲風寒難自穩月白更須疑烏
鵲仍三匝鷦鷯但一枝卑棲復如此何有上林思
　　劉氏雙挽
蒿里風雲變松丘歲月深劍埋龍並逝簫去鳳俱沉鬱
鬱楸梧氣悠悠伏臘心承家看令子壯節比南金
　　寄楊太常(武陵/人)
屈宋流傳古丘園道路賖湘潭題杜若源水問桃花黑
髮違朱紱青山卧綵霞春霄目歸鴈早晩惠瑶華
　　遊武昌江龍盤磯寺
巨石表江心花宮傍太隂天寒龍卧穩雲逈鴈飛深棟
宇飄明鏡汀洲響梵音慈航向夕渡轉覺戀祗林
　　與客夜宴舟中
宵岸移星舸秋尊欵月扉弄珠疑漢女鼓瑟憶湘妃聽
曲魚龍出撩筵鷗鷺飛天寒不覺醉斗轉未言歸
　　送王洪德入蜀
落落幽并客栖栖荆楚顏遥知問卜去或是泛槎還雲
雨經三峽風煙犯百蠻看君壯遊志去矣杳難攀
　　張子魚過訪
故人天上至清宴夜深開澤畔微芳度江臯暝色迴楓
林停翠幰月岸擁金罍正苦歡娯逼無令候吏催
　　送傅子歸豫章
歲宴向何處云之故國天行當臘雪盡歸及春風前片
帆九江影瀑布廬山泉送君何所托為吊石灘賢(石灘/舒國)
(裳别/號也)
　　楚眺
眺逈臨髙閣江湘萬里餘草邊雲夢獵花下武陵漁白
日山川氣清秋水竹居仙踪同覇業消歇總愁予
　　夜過邵子草堂
覔徑依林薄傳杯竟夜分曲堤盤古月老樹宿寒雲室
靜江鳴徹山空鬼嘯聞倦来吾謝去明發過論文
　　江上贈羅汝延太守
君今握印綬吾已息柴荆雪舸寒初繫風汀晩更鳴雲
霄五馬貴江海一鷗輕贈子以何物中洲攬杜蘅
　　雪中喜凃生數来
念子貧到骨佯狂頗自賢未辭東郭履頻泛剡溪船彈
鋏竟不遇吹簫古有然蛟龍本神物變化知何年
　　夕渡訪友人
暝色滿晴川幽人何處邊山腰翻落照水面沒遥天賈
㸑灘煙合漁歸岸火懸剡溪今夜棹乘興未言旋
　　登武昌西山絶頂二首
昔望懐徒積今登氣益雄壺觴飛鳥外几杖入雲中地
引江湖盡天含澗壑空壯心殊未巳浩嘯倚長風
　　其二
山逈人躋倦雲長鳥去遲天中傾竹葉日下把松枝石
想呉王劍城吟謝客詩醉歸臨渡處應與夕陽期
　　宿龍蟠磯寺中
龍象開靈嶼黿鼉戴法筵石間攢寳樹鏡裏湧紅蓮香
氣潭烟接燈光岸火連禪房風浪逼永夜不成眠
　　晨渡望龍蟠寺
石拔烟霞抱舟迴浦溆通樓臺疑蜃市鐘鼓識龍宮寳
樹縈波上金花落鏡中何時登彼岸一洗世縁空
　　寄上富順王殿下
南國諸王館池亭獨有名楚風蘋末勁淮月桂叢明中
物酲先析當天暈已生無令為善樂專美漢東平
　　戲贈西陽子二首
西陽談道術冬日尚絺衣啟户歡晴旭無衾憚夕暉黄
金慚不就白髮欲何歸飢餓朝来迫蓬頭叩我扉
　　其二
未試餐霞術空傳煮石方三旬凡九食顔面頗倉皇灰
冷燒丹鼎香餘賣藥囊嚴寒君少畏歲已逼青陽
　　春日山居即事五首
草動三江色林占萬壑晴籬邊春水至簷際暖雲生溪
大迎船吠隣鷄上樹鳴鹿門何必去此地可躬耕
　　其二
瓜地斜侵浦茅堂曲抱山琴書青竹裏枕簟緑蘿間累
日頭無櫛浮雲心自閒交遊漸稀少雙户晝長闗
　　其三
築室清溪曲為園古道傍苔痕侵户牖雲色上衣裳牧
笛依青草漁舟隱緑楊偶然幽興惬搔首放歌長
　　其四
繫舸籬傍樹開渠檻外流竹烟藏曉嶂花氣覆春洲𤣥
鳥營巢至隂蟲逐侶遊生涯堪放浪何必世人求
　　其五
野曠林爭出花深逕屢迴春風芳草上亂水白雲隈燕
接飛蟲去鶯沾落絮来小堂冝竹䕶一一荷鋤栽
　　送王知事還蜀
佐郡已三載還家無一錢苦心成白首逹命任皇天峡
束秋江怒雲盤古棧懸歸来揚子宅寂寞守吾𤣥
　　丁酉之夏覯文溪子於大江之濵與之述徃感時
　　命酒坐石揮涕而别太息成詩
愴爾離羣乆艱危更可傷一麾堪白首萬死出南荒天
入瀟湘闊風驚鸛鶴揚垂堂古有戒去矣慎舟航
　　李袁兩生過飲
駕枉潛夫室堂開上客筵雖吾丈人行愧汝兩生賢春
去傷花艶年来倦草𤣥吁嗟老将至何以使名傳
　　江上
晴日麗芳洲春風振碧流靈均蘭可攬神女珮堪畱漁
豈臨淵羨仙因入海求機心息已乆自喜不驚鷗
　　寄汪子
憶當武廟末並上漢庭書放逐時皆散音容日以踈諸
君不逺復獨我遂幽居鎩羽當年侶翻飛逈不如
　　其二
不合輙投簪髙踪衆所欽波流奮獨徃海嶠發孤吟雖
滯秦稽跡猶縣魏闕心徵書行且至棲遯不宜深
　　其三
自免一何勇邴生誠我師可為智者道聊惬幽人期歲
月任公釣登臨謝客詩肯令滄海岸重勒北山移
　　其四
羣公方議進吾子獨初衣即市稱大隱於星應少微鵬
圖無近適鳳覽有餘輝髙士逝已乆非君誰與歸
　　其五
自爾稽山卧風猷較古多名流掩王謝遊客結羊何洲
島馮軒得雲霞岸幘哦頗嗔冠葢訪不厭野人過
　　贈邦伯呉公
予慕古循吏人稱新使君雖然改絃鼓不以治絲棼退
食溪毛飫公庭鳥毳紛良哉二千石名已漢皇聞
　　混迹
混迹依田父全身學道流每隨兒牧豕一以已為牛民
擬無懐氏身如不繫舟小溪桃盡發還似武陵遊
　　友有被謗而褫其官者詩以慰之
省已良非過於人乃不孚文身棄章甫按劍對明珠去
位賔朋散還家儋石無孔顔亦偃蹇汝困勿嗟吁
　　有感
萬事不復理此生從所之自知心匪石誰念鬢成絲得
失事非偶馳驅數已奇雖然罷通籍飽飯亦恩私
　　遣興
深居懶出村習靜欲忘言岫苦雲霞變溪憎鴈鶩喧逹
生聊可托智者始堪論乆絶青雲想從教白髮繁
　　觀漲
孤嶼崇朝失平疇一瞬深室廬淪水府網罟入雲林實
想輕舟濟虚疑陸地沉敢興微禹嘆側識警堯心
　　江上送呉子
垂老難為别那堪落木紛雲霞縁岸合鳧鶩觸船分霜
浦蘭尊竭風城玉笛聞此生湖海上何日再逢君
　　舟夜
澄潭冝夕霽倒岫入波流宿槳依楓岸張筵面橘洲露
縈鮫女泣月瀉翠娥遊窈窕羣仙接無煩海上求
　　過張道士方丈二首
欲尋方外侶奈迫區中縁石髓不可遇山房聊借眠虚
空逃漢起道德出闗傳何日丹砂就驅鷄上九天
　　其二
洞壑隣鮫舘烟霞繞鳳臺神君當晝下仙客御風来瑶
草侵堦長桃花覆水開願言分玉醴坐遣壯顔回
　　得陳魯南書感而賦此
與子才非敵於予意頗親歸来各呉楚老去竟參辰忽
枉兼金訊長懐如玉人此生重見否數過益傷神
　　寄顔惟喬五首
馬卿才豈劣狗監薦難逢近老時名損長貧世事慵昻
藏身是鶴變化德猶龍道大如君者斯人冝不容
　　其二
聞子幽棲處絶無人世喧琴書元栗里鷄犬似桃源雲
影晝垂席溪流春到門弓旌早晩至白首去丘園
　　其三
身棄名何賴才髙世總違著書唯木榻逺害獨荷衣游
夏辭難贊(聞准春秋作/隨志故云)漁樵迹近微時能共童冠溪上
詠而歸
　　其四
道困已如此年衰將奈何有時傳郢曲落日更商歌長
夜真難旦陽春未擬和秪應具舟楫乘興數相過
　　其五
昔君為亳守談笑靖風塵郡已殱豺虎時翻忌鳳麟奇
功元不賞直節竟無隣後代看今史方知社稷臣
　　贈隣叟
屈曲溪迴谷青蒼樹隱村深山無甲子老境有兒孫畏
吏棲鄉井逢人問國門漁舟花下入還似武陵源
　　訪友人
同是棲巖者今為出谷求攀嵇遥命駕訪戴不回舟麗
日青蕪郭香風白芷洲親交近零落願子晩綢繆
　　祖塋前溪邊穫稻
跡縁桑梓重心厭稻粱謀祖德何能述農功此暫留黄
雲殷隴畆白鶴唳汀洲正苦蒼山暮那堪碧樹秋
　　哭江景孚二首
昔獻金門賦曽追玉署遊碧山憐息馬丹壑嘆藏舟壯
志風雲散遺書館閣收延陵徒把劍何日掛松楸
　　其二
子已先朝露文章失鳳毛人皆惜年少天亦厭才髙學
草餘池墨流芳托楚騷因之念朋侶寥落半蓬蒿
　　過倪道士故居二首
服食知非誤先期汗漫遊閒門山鬼嘯何處谷神留丹
訣乾坤袐𤣥文海嶽收誰知松子宅亦有世人憂
　　其二
寂寞雲君籙摧殘鳳女臺海田猶有變洞壑豈無哀始
學乘牛去終期化鶴来室餘金竈火千古不成灰
　　喜張子自滇至
故渚依黄鶴長途自碧鷄瑶華歸有贈寳劍去曽攜驥
足衰難展羊腸險遍躋從今無復出溪上伴鳧鷖
　　山莊雜興十首
老夫諳稼穡次苐葺園廬對酒唯田父呼門絶里胥桑
麻經雨後花竹宛秦餘如此生涯足何勞薦子虚
　　其二
事去心逾壯年來迹轉孤濯纓臨漢沔安枕荷黄虞春
澗偏魚鳥秋牎近竹梧出逢隣叟飲醉倩野童扶
　　其三
避人開石户覽物坐山堂湘柚寒増色江蘺晩更香卜
居悲楚客招隱憶淮王寂寞吾甘守浮沉念總忘
　　其四
計拙堪時棄謀生托野人鶯花無約束木石有比隣溪
上思龍蟄林間學鳥伸逢人無一面語契即情親
　　其五
天地一虚舟浮沉雙白鷗半生從失計萬事不關愁山
月杯中映江雲几上流狂歌人莫測吾興屬滄洲
　　其六
圃坐晴逾麗畦行晩更宜客從蘿逕入自笑葛巾攲果
熟山禽戀林馴野鹿隨憑欄契物理衛足頗欽葵
　　其七
樹古村墟僻江寒邑里秋過雲頻送目累月不梳頭廢
禮縁多病求仁未寡尤呼兒問網罟明發上漁舟
　　其八
葉減山爭出林秋景故偏候蟲喧冷砌過鴈影晴川月
酌沾松露風吟雜澗泉何人㑹幽興寂寂自鳴絃
　　其九
物換竟誰使朋来非我期曙光隨日薄秋籟入雲悲速
婦開新醖從兒誦古詩自為真率飲忘却鬢成絲
　　其十
蘿軒時散帙苔澗亦垂綸翠竹供詩遍蒼林佐酒頻岫
重遲見旭源曲易迷津早契沈冥理難為俗子陳
　　立秋日陪七澤兄飲
行年嗟近老流序忽驚秋雖奉連枝喜其如一葉愁孤
烟沉邑井返照入林丘少日青雲志相看恥未酬
　　春盡
春盡人将老庭閒晷獨遲絮飄兼鶴毳花落罥蛛絲石
溜依琴㵼雲隂入户移幽懐偏水竹晩歩故臨池
　　送人
君移夏口棹去作越中遊臘意含新栁春聲隱凍流南
行探禹穴東望接蓬丘湖上風光好鶯花累月留
　　九日同田子宴武昌西山
令節樊山宴深秋楚客哀雲長一鴈徃江逺片帆来倦
倚丹楓憩回看蒼渚開登髙復能賦知爾大夫才
　　秋日寄劉子
直道古来少如公逈不羣結廬衡嶽下垂釣古江濆竹
向皇英覔雲從赤帝分慚予亦楚産何可擬清芬
　　歸自山莊作
萬事形骸外半生魚鳥間為農稀出郭習隱不居山晴
旭歡獨徃暮雲倦與還呼兒檢賦草閉户細加刪
　　郊園
獨此郊園寂兼之徒侶稀灌園踏碧草把酒看翠微竹
晩輕颸度樓晴片月依自無致身䇿莫遣賞心違
　　送張都閫致仕歸二首
山郭秋隂重江流畫㦸明亦知南顧慮其奈北堂情去
偃龍蛇陣歸尋猿鶴盟伏波今未老銅柱尚標名
　　其二
爾家淮海曲秋日賦歸来戎服本儒行将軍今老萊舊
諳司馬法兼有季鷹才寳劍君長拭無令染緑苔
　　宿九峯寺
疋馬九峯下寒宵萬壑隂月當層殿起雲擁曲廊深煮
茗開松閣焚香對石林諸天倚愁寂鐘磬淨塵心
　　哭陳魯南二首
九原如可作諸子孰能儔隻字都人重遺書漢使求龍
蛇賢運厄霄漢歲星收檢爾平生贈長吟恨未休
　　其二
尚憶論經地猶聞考牧年焚魚滄海上弔鶴白雲邊竟
阻生芻奠遥悲宿草阡從兹廣陵散無復世人傳
　　以詩賦呈諸知已
形穢燕人石心憐楚客詞自矜小子學直愧壯夫為積
歲知多誤成家恨已遲抱琴者誰子絃絶為鍾期
　　人有自郢来者輙有所述敬賦三詩
帝典隆先德王心永孝思一為沛邑幸重覩漢官儀民
以枌榆復恩於父老私普天蒙在宥兹地特先施
　　其二
周王湛露雅漢帝大風歌野老提攜聽邦人感激哦邑
爭牛酒獻道望羽旄過金石音當被乾坤德豈磨
　　其三
殿閣重臨日園陵歴覽餘閭閻聞警蹕婦子識鑾輿谷
應軒轅律山藏大禹書天文將睿藻輝煥楚村墟
　　宴魏子園亭二首
池館名江國賔朋實楚材屏間烟霧濕鏡裏芰荷開鶴
以吹笙下魚因鼓瑟来盡歡須秉燭歌妓莫頻催
　　其二
近市林依宅叢生桂挿天偶来大隱地髙詠小山篇蘿
暝雲歸洞篁踈月到筵花間迷出處須仗主人前
　　再過魏園兼觀衆作輙賦二首用前韻
投李慚無報如樗分不材草堂縁主重竹逕為誰開偶
與觀魚坐頻能相鳥来髙城雖日暮歸騎且停催
　　其二
卜築雖人境無喧即洞天買園便水竹留客出詩篇砌
鶴晴隨仗城雲晩駐筵苦吟何不就珠玉爛吾前
　　集魏園再用前韻二首
名園邀上客一一豫章材蓋轉蒼林入尊當錦石開跳
波魚自樂得食鳥頻来莫厭相過數星霜暗已催
　　其二
秋至猶啼鳥林丘别有天客皆中散駕詩是少陵篇翠
篠留吟管丹霞冒酒筵平生山水調今日盡君前
　
　
　
　
　
　
　
　
　
　
　
　
　
　
　
　夢澤集巻六
欽定四庫全書
　夢澤集巻七
　　　　　　　　　　　　明　王廷陳　撰
　詩
　　戴子
戴子自奇士鳴鞭入我園髙義膽可吐悲歌聲復吞羞
稱三輔俠不食四君門拔劍從此去捐軀行報恩
　　秋懐
幽客晩窺户農人秋築場牛羊歸委巷鵠鶩下囘塘寒
潦蝕叢竹淒風疎古楊田園誰謂樂牢落亦多傷
　　圃内
力疾扶笻出乘閒採藥行春林羣鳥悦朝日百花明水
石留連坐亭臺次第營賞心猶未巳極浦暮雲生
　　飲汪氏莊
蕪穢貧家産悲傷過客魂野翁談廢塢鄰豎入頽垣石
鼎燒松葉瓷甖藉竹根那堪對揺落寒日下孤村
　　家僮舉網獲龜即命放之池中感而賦此
知與天機恊形為世網嬰縱歸紓汝困求報豈吾情幸
不刳腸死無妨曵尾生微軀難自料何貴有靈名
　　過呉道士山房四首
日月神能駐雲雷氣可生石牀蒼蘚剥金澗紫芝榮仗
劍龍爭役吹笙鶴自迎誰知列仙囿今已在江城
　　其二
塞兊人難語同塵市可藏歩虗朝振珮禮斗夜焚香林
長金光草峯開紫翠房羞稱小山侶結束事淮王
　　其三
石髓邀賔飲丹書閉户編鳳簫仙子下鴻寳至人傳滅
火遥揮雨排空或駕烟遨遊凡幾日碧海欲成田
　　其四
逍遥潛咫尺變化屬須臾朱雀来窺冶蒼龍為守鑪瓊
瑶林際草山海壁間圖但使黄金就寧悲白日徂
　　袁生馬射
生本五陵兒驍雄主將知弓彎明月抱馬過浮雲馳觀
者咸稱善敵人何敢窺時平罷征戍應不困邊陲
　　夜坐
生事日蹉跎将如落景何馬蹄持自誦牛角叩仍歌把
燭秋蛾集開簾夕鳥過長風自寥闊䬃䬃振庭柯
　　寄張子魚二首
張衡吾畏友今已賦歸田讒口雖三至嘉名每獨全劍
分終自合寳棄復誰憐道逺無由晤含悽寄此篇
　　其二
骯髒時多忌逢迎術轉踈一朝懐薜荔即日棄簪裾把
翰思𤣥賦投魚隱素書試看當路子馳騖竟何如
　　弔汪子
蘭芳元自禍玉玷竟誰磨逝水今如此為山復幾何案
餘螢照息谷更鳥聲多且未遊方外臨尸詎忍歌
　　溪泛詠水中月影
圓景懸初滿澄川映頗冝魚龍蟾並窟荷芰桂聨枝擊
汰珠光碎沿流璧彩隨素娥非不潔終夕浴漣漪
　　春日學宮見雪
雪是初春積人於此地逢紆迴青帝駕散漫素王宮向
晦能無昧當陽忽已融映書貧士喜何計緩東風
　　初月
舉頭新月上宴坐北堂時入攬不盈手窺粧秪肖眉蓂
生桂與逐蚌實兎偏隨清光勿恨少向滿每由兹
　　書館對雪示諸子
白屋初鳴霰青衿此下帷歡披謝客賦苦詠曹人詩莫
逐輕盈性須安寒素姿林中有杞梓今盡化瓊枝
　　春日郊遊同所知
芳郊聨騎出竹苑聽鶯遷共酌陶嘉月相看憶昔年病
因春事減窮益故人憐秪恐聞鶗鴂花間拚醉眠
　　春遊贈劉子
時禽猶嘯匹歡賞合攜儔未老縣車卧乘春結駟遊雲
光馳翠巘樹彩幕芳洲飲興無令盡明朝復此求
　　病中得顏子書并見示諸作一首
卧病當寒景空齋正爾思五禽終日戯雙鯉逺方貽乆
著潛夫論初傳少女碑君才猶不用如我復何悲
　　道院對雪
朔雪兼風度𤣥宮此日開飄颻萬鶴集髣髴五神来綴
洞石垂乳被巖瑶作臺晩筵聞鳳吹益信在蓬莱
　　聞箏二首
楚館名娃出秦箏逸響傳徘徊芳樹側掩映雜花前鴈
促玫瑰柱鶯喧錦繡筵年来哀怨切復此感繁絃
　　其二
花月可憐春房櫳映玉人思繁纎指亂愁劇翠蛾顰授
色歌頻變留賓態轉新曲終仍自叙家世本西秦
　　遣興
并介元殊性浮湛非一歡嘯歌聊自適儕類肯相寛努
力時難值驚心歲易闌何能忘魏闕自分老江干
　　寄顔惟喬
竟日無歡緒臨風懐所知泥塗今老大羽翼各差池芳
草未堪折浮雲空自馳山中逢歲晏何以慰相思
　　喜阮子自蜀歸寄贈
昔厭蠶叢險今耽漁浦深狹中乖束帯多病合投簪予
慕竹林侶長瞻楓樹林詠懐如有唱莫惜寄同心
　　遣興
向人乆落落為計竟區區釣弋秪從好林廬緫冒愚山
風吹薜荔溪月浸菰蒲敢擬髙賢跡聊全不肖軀
　　過范德和書屋因出所作見示留贈
谷暖亂鶯啼春晴酒為攜芝蘭叨入室桃李自成蹊黄
絹人皆奬青衿孰可齊聖朝經術選安得乆巖栖
　　十五夜翫月同所知
南樓頻遲客西囿復張筵賞屬清宵厭心從碧漢懸玉
輪光始滿紈扇影初圓竟夕渾忘寐斜暉益可憐
　　八月十五夜對月獨坐
月當三五滿絶勝是今宵夾露蘭光濕含風桂影飄謝
客懐空結西園誰見招徘徊星漢側吟咏亦逍遥
　　對雪
銀霰搴帷集瑶觴倚檻揮著梅花早落入栁絮先飛飢
鳥不避户凍雲偏坐衣青陽雖稍近終未勝寒威
　　舟中對雪
朔雪度江樓蕭蕭生晩愁輕迴青雀舫宻隱白鷗洲游
女珮堪擲宓妃璫可留無媒向空闊含思對滄流
　　春日重過曽園
名園重繫馬麗日此開尊凍解溪聲亂暄回林氣繁轉
憐花識面更覺鳥能言秪恐春光盡留連日易昏
　　志感寄京邑友人
棄置已如此飛翻知幾時不材堪比櫟陋質免為犧抗
論復誰信壯圖空自悲敢云絃似直實有髮如絲
　　贈舒子二首
亦有振子意其如吾力微槍榆聊自適濡沫暫相依呉
楚推儒行風霜損客衣生涯雖濩落奇氣尚翻飛
　　其二
一從棲楚地兩見改楓林岐路興長歎江山入苦吟交
遊盡逢掖登眺幾開襟誰謂貧為病髙風益可欽
　　夜坐
晩林虚白室淨几太𤣥經養拙闗幽獨凝思啟性靈空
堦沉霽月縣牖内秋星不寐時披户流飇暗激螢
　　江上送呉明府以讞赴沔陽
盤錯才能辦明威獄可孚非縁審虞芮那得泛江湖琴
和雲間鶴舄隨波上鳧簡書雖可畏魚鳥亦堪娯
　　豫章陳生紀善堪輿詩以贈之
汝擅青烏術頻為黄鶴遊山川委情狀歲月傍窮愁善
補神功就能令鬼福酬髙蹤何所似漂泊一虚舟
　　春遊
晴日動春沙乘閒到水涯開顔聊自媚得意欲誰誇躋
磴時捫葛尋源屢入花江山憐病客行坐惠烟霞
　　奉酬皇甫百泉雪中見過留贈之什三首
積雪惟僵卧衝風故寵臨飄揚狂客性髙潔直臣心懐
瑾鮮可示投珠誰見欽賴諳消息理庶緩白頭吟
　　其二
雪裏使君至光増狐白鮮玉珂鳴宛轉瑶草踏夤縁剡
曲偶移棹郢歌堪被絃報瓊慚未可寡和古今然
　　其三
含香辭漢署投賦弔湘纍白璧竟誰惜素絲誠我悲豈
圖當雪夜聊得協風期丘也君能學應知涅不緇
　　贈廖子
嗟爾老風塵名堪髙士鄰他鄉長作客異術恥干人月
酌江城夕花吟楚岸春萍蹤任流轉隨處有交親
　　中麓二首為李吏部賦
聞説湖山勝雲霞萬壑平登丘望逺海送目寓髙情鵬
激天風起烏隨曉日生降神元有自應繫百年名
　　其二
迴望蒼烟合從中素業留髙深開隴畆伏臘感松楸俯
瞰朝暾上晴看海霧流主人棲省署魂夢此相求
　　贈張子
自遂歸田卧何曽入郭行比鄰稀識面州郡秪知名但
結漁樵侶寧關婚嫁情溪潭垂釣處日見白鷗迎
　　寧公房對竹
雙樹謁空王叢篁隱上方欲窺童子偈因憩此君堂法
雨晴堦濕香雲午院涼招邀竹林侶同醉給園傍
　　遣懐
齒髮今非故沉冥朝復昏扶衰綜上藥謝客偃中園通
顯多相棄逹生聊可論壯心隨草莽末路信乾坤
　　自團江赴黄倐忽望見城郭欣然賦此
野水平侵岸澄江穩放船櫓聲雜鼓吹檣影曳雲烟漫
逐羣鷗後俄驚百雉前長風如可假乘夕向遥天
　　與數客偶至一所率爾題壁
兹地豈不邇吾儕今始逢林深睥睨入逕古剪除通壤
石無他異琴尊幸此同一丘雖絶小心賞獨難窮
　　對雨
晩岫雲全出春江雨半吞氣先占礎潤聲急訝盆翻簷
溜爭依户渠流欲潰垣吾方厭塵垢天為淨林園
　　别墅邀賔
與客過林塘留歡出所長投壺按魯鼓弄笛㨿胡牀屏
跡愚為谷逃名醉是鄉二三同志者倘肯恕吾狂
　　晩泛
投林衆鳥疾薄暮孤帆開落日似相逐前山恍自来雲
霞互明滅風浪爭喧豗待月面洲渚徒嬰逝者懐
　　訪百泉先生
謫居皇甫子獨歩帝庭才吏隱門常閉賓朋逕始開求
羊非我軰驅馬為君来向夕香風度澤蘭誠可哀
　　其二
憐君公府内而乃搆幽居暇日頻招侶無時不著書悲
歌行自激直道向人踈放逐空嗟乆誰聞薦子虚
　　初夏遊西山歸作
東陸銅渾改西山石逕迷暑輕經夏淺緩歩獲髙躋列
岫映杯小孤雲行几低江天宵色裏客散欲聞鷄
　　陳叟
固窮誰得似汎愛竟何如齊客空彈鋏虞卿枉著書徒
勞門駐馬無補釡生魚寂寞人云苦君顔日每舒
　　其二
生事縁儒誤傷心近老貧一餐資弟子數口仰交親身
屬工詩病人譏貰酒頻時瞻户外屨多是問竒賓
　　與二客留酌竹圃
林當大道側客出古城隈欲就七賢飲還邀二仲来鳥
聲流碧樹人影墮蒼苔不必淮南桂淹留日幾回
　　别業偶題
紛紛車馬地寂寂丘園身始悟閒門趣非闗逺市塵入
林先稚子分饌及農人日暮駕言返涼風吹葛巾
　　其二
耽晴出今日待雨耕後時農事豈不苦褊心良所冝塵
衿逢水浣露坐任風吹散髮烟墟裏行歌誰復知
　　贈别皇甫百泉
憐君辱刀筆愛客具琴書奇字人堪問能名孰可如鳥
因求友至羊以敗羣除飾吏須儒術應知用不踈
　　其二
一從辭上國每恨寡論文與子時相見令予日有聞偶
來珠復去暫合劍仍分倘賦相思曲因風報楚雲
　　其三
赤壁嗟流寓金陵喜量移遲迴今日别迢遞夏雲隨故
國三呉接王宮六代遺之官兼過里去住愜心期
　　其四
江路指姑蘇蘭橈入畫圖客深諳楚語家近聽呉歈親
愛唯貪聚君恩實恐孤過庭凡幾日復作省中趨
　　夏日山居即事
市逼村非逺城紆路亦長藤蘿青壁樹雲鳥翠微堂林
日晴多䕃溪風午薦涼北窗時偃卧人代接羲皇
　　其二
寂寂郊原室悠悠野客心蒼林鳴鶴起白石飯牛吟坐
玩髙雲變留連片雨隂回車山逕晩多露畏相侵
　　其三
澗古苔長滿林深逕復微偶經松竹處聊挂薜蘿衣水
鳥窺籬落山雲拂檻飛農人驚節邁負耒夜深歸
　　其四
相過嫌俗駕自贍愛貧家陶令門前栁秦人洞口花試
暄看野馬占曙聽林鴉耕稼誰云苦吾生幸有涯
　　其五
開門臨巨壑扶杖入平沙雨後桑麻長風前楊栁斜仰
天歌自勞休隴聽農誇應笑禳田者篝車望已奢
　　其六
寂寞翻為樂漁樵更可親林臯無俗務草澤有閒人秪
欲全踈拙非闗慕隱淪偶然隨稚子驅犢古江濱
　　别空山陳子
之子憶南州行行且復留頻年悲旅食五月問歸舟守
黒雖卑術談𤣥實雋流秋風期返棹遲汝上江樓
　　園中作
林閭先自僻農圃近相安不樹千株橘猶滋九畹蘭放
歌山荅響得酒月留歡就枕夜方寂空齋聞逺灘
　　得友人書感而賦此
少日同聲者書来秪數行二毛知闊絶雙鯉恨淒涼乆
賤親交棄無求老態狂世情那可問明發泛滄浪
　　閒歩
卜築蒼巖畔為園碧水涯浴童依淺瀨浣女散晴沙中
散林惟竹東陵圃是𤓰村頭歸欲暮巾服映殘霞
　　寄友人
獨立向江天相思隔暮煙草𤣥從客笑衰白故人憐五
嶽幾時去一丘長晏眠幽懐何所寄叢桂晩逾妍
　　别墅即事
衡宇終朝偃鄰家此逕分重林頻翳日積水自蒸雲村
暝驅牛返門閒啅雀聞野人休錯訝樵牧本吾羣
　　其二
杖䇿攜羣稚墟行野色開泉因刳木引逕以逐林迴逺
壑孤烟起髙城片雨来所欣人跡罕吟嘯興悠哉
　　送十一叔入試
竹林頻接宴草澤每憐才匣劍豈終閉囊琴今始開南
圖鵬激水北首駿登臺戰勝知能事秋風揚䇿回
　　贈東甌鄭磐山兼留其北上
挾册来何地投詩謁我廬能工四聲韻兼擅八分書貌
與葛巾古心從蓬鬢踈君無羨京洛且學楚江漁
　　其二
懐寳不獲售栖栖客楚鄉詞髙淩幼婦篆古逼中郎相
士因貧失依人減醉狂朱顔俗所薄感激欲沾裳
　　翟汝和雅善聲詩兼工圖畫浪跡荆郢高視時人
　　一方縉紳爭先迎致潦草㸃綴價比南金然汝和
　　不屑也今来謁予詩以贈之
翟生負性氣自許更無前對客詼諧捷評人美刺偏頗
為豎儒罵每荷名公憐圖畫知非志無令好事傳
　　送戴中丞歸
落魄郢中客銷魂澤畔吟乆捐和氏寳且伏直生金君
勿憂多口人當諒此心行經武夷下須上最髙岑
　　其二
歸去豈不樂聊為留滯吟竟何汚白壁暫亦鑠黄金以
我常失意於君倍感心讒人行且得安可老雲岑
　　泛鮑塘塘在元祐宮前用顔漢東韻時顧司空袁
　　傅二中貴在坐
錦纜仙源接銀璫帝邸来鵔鸃臨水映鸂鶒觸船開秋
篴清商發晴宮紫氣回再来桃水路莫遣世人猜
　　其二
𤣥宮金間碧秋沼水澄清槎泛還依斗簫鳴且勸觥筠
籠持棗獻芳餌得魴烹鶴駕何由假招攜仗友生
　　生日有感簡同館漢東少泉二子
五十来年是行藏徃日非因之念親舊存者亦幾希弧
矢心猶壯文章力已微操觚從二子衰薄藉餘輝
　　贈王生
近識匕山子居然三楚賢竹林時偃蹇蘭澤恣夤縁莫
謂覆盆下還期揚䇿前谷回鄒子律喬木看鶯遷
　　奉别大司空顧公二首
公旦營周禮諸生媿楚材紀詳王迹起閣重帝鄉開獻
歲書從入乘春節與回園陵望不極淚盡漢江隈
　　其二
棄置時將晩疎狂性莫移頃縁外史召得赴尚書期白
雪竟誰和青雲非我思泥塗荷知已瞻戀不能辭
　　賦石泉贈施子
施生美少年結廬依石泉掬泉淬寳劒坐石鳴朱絃自
子表孤𣲖從兹赴百川臨流時洗幘勺水漾青天
　　奉懐賔雲
吾宗賢伯子未老已懸車黄綬不屑綰清尊寧遣虚羅
傷廷尉宅書滿鄴侯廬隣室如堪假從君此卜居
　　賦空山贈陳子紀(有序/)
　　陳子紀客遊沔鄂以堪輿家稱然其人實儒生雖
　　迫貧驅終歲奔騖卒卒無須臾間而不廢詩行坐
　　輒口微哦至斗酒暢酣則仰天掀髯豪吟不絶隱
　　隱稍自矜許似莫測即其詩徃徃中法程可誦吾
　　里二三輕俊實不解詩見其吟也作勢狎之曰客
　　子卑卑何得詩紀唯唯下之稱不敢而中實傲睨
　　包笑彼又善謔括世俗諧語應事出之輕重悉得
　　予或憤鬱與之談輙解頥此其藴藉豈常調哉嗟
　　乎古稱相士失之貧彼皮相之士顧何能得陳子
　　矣今来以其號空山請曰公知我幸為我賦空山
　　遂援筆成此贈之
已乖俗子調遂結山靈知獨徃似逃侶偶来非赴期靜
聞魍魎嘯動見烟霞隨巖洞晩欹仄言歸當勿遲
　　贈戴醫
戴醫方弱冠流軰不能如何自授神術非徒讀父書(其/父)
(弁亦名醫而瑛/術實溢出故云)衰殘年賴保延致日無虚尚有耽詩癖
煩君藥與除
　　定惠院宴集四首
三載不一至朝來當暮春江山宛如昨花栁幾回新信
美仍吾土招邀且故人相看惜一醉無乃負佳辰
　　其二
石磴接巖扉行行上翠微賔朋花下至雲鳥竹邊飛韶
景度欲盡舊遊存苦稀蘇公何可作今古一沾衣
　　其三
結侶乘暄出憑髙望眼開閭閻深負渚阡陌曲侵臺展
席春雲映歸軒夕鳥催回看遽陳跡相送轉徘徊
　　其四
佳境不可厭芳時聊爾尋一披逺岫色兼㑹澄江心放
誕從吾適遲迴屬所欽不知同醉者後此幾同臨
　　府治内禮賢堂落成桐岡君張宴於此以招郡之
　　耆舊予固非其人幸奉杖屨兹九月八日吾輩亦就
　　此供具少展謝私詩曰躋彼公堂稱彼兕觥此之
　　謂也乃即席賦詩四章
九日明朝是先期楚客狂競攜田父醖同上禮賢堂灘
響來官舍雲隂過女牆當關幸不擾緩帯罄杯觴
　　其二
逐侶入逡巡琴尊就此陳急娯朱紱客預效白衣人更
迭前為壽流連晩益親輿臺私借問底事主為賔
　　其三
吾儕每一見輒頌使君賢治出龔黄右情將竹素偏訟
庭乘暇日開閣禮髙年異代今朝飲長為故事傳
　　其四
髙情報恐後是日出田家乆擬輸芹子何能待菊花庖
廚依粉堞巾服映丹霞欵語須分記明朝向客誇
　　湖上言懐二首
依依一水上況值沍寒時非漁復非隱自笑還自悲應
時修網罟終日對鳧鷀興至泛舟去尋源歸每遲
　　其二
微利素不屑衰年縁底忙秪因迫婚嫁遂爾逐漁商貨
殖豈吾道浮沈聊此鄉交遊從見絶鷗鳥日相將
　　病目小愈志感
病目經三月兹晨稍辨人直憐長夜旦已負一年春庭
藥開應徧園琴聽轉新誰云今小愈念徃益傷神
　　小齋執熱躁鬱可知風雨忽來形情稍適於是期
　　故人之再至望神女之少留乃賦斯篇云耳
苦熱何能避歡悰此暫裁風因解愠至雨為濯枝來脱
帽披軒出褰裳遶逕回行雲忽不見目極楚王臺
　　一雨數日不絶田畯抱病穫之憂予聞而嘲之曰
　　甫幸其潤隨忌其滛然則天之欲媚於人也難矣
　　感而賦此
沾灑初回槁沉冥乃積隂未成書喜雨轉欲賦愁霖天
地竟何意吾人還此心安能即開霽疇隴慰悲吟
　　送鄭公北上
離筵開祖道别駕向神京飛輓玉程急馳驅官況輕處
膏元不潤濯水自知清好為司農道蒼生望緩征
　　李生向予言曰妓有名秋水者頗麗人也戲賦秋
　　水
楚客誇秋水令予發興新漢槎頻訊石洛襪自生塵日
集鴛鴦侶時來鴻鴈賔不縁風浪隔長作問津人
　　奉酬桐岡公病後見惠之作
多病身仍健同聲思轉牽暫能逃簿領日每費詩篇勿
藥占非謬加餐勉自憐黄人爭祝願天眷使君賢
　　石泉施生從余遊湖上數月忽中夜不寐枕上聞
　　過鴈求曹之聲悵然有懐郊郢故人詰旦束裝向
　　余求去余不能留詩以紀别
歲暮何所適孤帆遡漢源汝懐中散駕予愧孟嘗門酒
盡即分手囊空唯贈言如逢郢中舊衰廢可無論
　　雨中喜雲渠李子過訪山莊
老去交情篤春來野興偏忽聞衝雨過逺候出溪邊田
犬隨人後山雲落馬前何能避沾濕徐歩聽鳴泉
　　其二
相隔秪旬月今逢素髮繁春林黄鳥集晩岫白雲屯韶
景惜遄逝昵交嗟僅存留君宵共寐徃事夢中論
　　桐岡先生遷滇南憲副奉贈
郭公性本靜於此五年留遷晩仍常格途遥屬暮秋冠
裳父老乞篇翰士人收他日經行處應難近竹樓
　
　
　
　
　
　
　
　夢澤集巻七
欽定四庫全書
　夢澤集巻八
　　　　　　　　　　　　明　王廷陳　撰
　詩
　　贈鄭少谷
汝昔辭郎日堂齋谷口尋經年種松菊攜客逺登臨澤
傍蛟龍窟巖穿虎豹林朝朝泛烟艇夜夜宿雲岑竟被
蒼生起俄驚白髮侵屢遊天姥夢時動越鄉吟障貌東
南美琴留山水音乾坤倦鳥翰歲月狎鷗心骯髒違朱
紱踈慵本素襟異時筋力在去矣極髙深
　　寄李子中
汝病謝含香歸歟卧草堂庭趨候杖屨林憩訊松篁種
藥春登圃尋源夕泛航猶憐臺館地不負芰荷裳屈宋
元悲楚鄒枚舊賦梁卑棲愁燕雀髙起羨鸞凰琴憶風
流調詩留倡和章因君嵩少去吾亦念滄浪
　　石齋
巨石連天起崇威壓棟隆南陽卧龍地西蜀草𤣥翁洞
鑿峨眉闢根穿海竅通過雲開錦繡宿霧隱玲瓏潤助
琴書色明添檜柏叢春垣牽紫蔓秋壁映丹楓淇澳常
如琢他山信可攻堅貞君子德磊落古人風錫磬懸周
廟為渠峙漢宮玉衡當萬國蒼珮冠羣公鎮靜為磐乆
精靈降嶽同江河屹自障瓦礫舊曽空作礪商家日和
鈞夏府中升堂愧未可瞻仰借磨礲
　　寄韓道人
吾愛飛霞子飡霞卧蕋宮時將黄綺曲髙詠紫芝風洞
草秋生細壇龍晝䕶空丹應九轉就地與十洲通玉樹
扳何及青牛望不窮因君惠羽翰自此脱樊籠獨鶴冥
冥去相從碧海東
　　四兄宅守歲
作客憐兄並吟詩悲歲歸乆沉金馬詔俱惜彩衣違風
户沙潛裊春筵燭自輝棲烏終不定宿鴈且相依側識
淩雲思旋看比翼飛盤椒遲明發池草慰晴暉
　　初至郡齋作寄所知
刺史章初綰交遊迹已睽質隨江北化諾與汝南齊牒
吏窺松逕輿人候藥畦藉膏期不潤戴李保無蹊葵凖
公儀拔棠如召伯棲踈慵優記馬奮激劣啼鷄那敢蒼
鷹效頻將白鶴攜宦情縁病少鄉夢被愁迷投劾終如
范不堪誠類嵇何年衡嶽上初服遂攀躋
　　遊鍊真宮
嬴女吹簫夜青鸞作逺遊已邀明月上空遣彩雲留石
路遊人惑瑶編方士求桂巖間白鹿蘭谷卧青牛海嶽
丹丘閟風塵素髮愁壇霞秋自落洞日晝長幽冠蓋乘
閒出琴尊倚道流罷官終欲去桃水弄漁舟
　　已罷視事上官宻令拘齋中禁弗得出悵憶故山
　　有作
弱冠才殊調明時籍早通蒼茫收印綬留滯嘆萍蓬變
色休談虎逢嗔失避騘鶢鶋猜玉饌鸚鵡恨雕籠散帙
窓前草吟詩井上桐風簷窺暮雀月砌響秋蟲隱霧徒
慚豹隨陽秪羨鴻齊臣歌白石楚客怨丹楓籬採黄花
候山攀桂樹叢羇心傍汝漢回首隔雲夢山水鳴琴外
烟霞岸幘中安能似張翰乘興去江東
　　張子言家難逺來視我命酒偕酌述徃感今殫陳
　　苦狀復劇談越中山水約以釋縛後共遊焉
憶折燕山栁驚看漢苑花我今悲下獄君已嘆無家躑
躅誠如此依違並可嗟逺遊縁避地作賦擬懐沙越國
心常徃高談興轉賖軒縈滄海日觴泛赤城霞逺水龍
蛇渾中原虎豹譁明朝拂衣去共子看浮槎
　　獄中言懐呈諸知巳
未敢言先閥何由免後災償金奚俟辨亡璧竟難裁畫
地期無入書空意頗哀南冠琴奏切北斗劍光回雲路
悲垂翅河津忌曝腮危機隨處有蟄户幾時開玉獻翻
為罪珠投轉見猜信然非木石何以動風雷實少龍蛇
德虚稱鸚鵡才願吹鄒子律一為暖寒灰
　　被繫以詩呈諸友
鬱鬱心難白紛紛口奪朱約威憐檻虎局促效轅駒門
客寧持璧鄰兒豈竊鈇人言傳大過吾志抱中孚孤憤
韓公子離騷楚大夫逢人多按劍知已亦張弧跡困神
逾泰時危德靡孤參乎非不肖慈母勿先逋
　　出獄畱别主人兼欲有貸
畏途殊倚藉岐路暫相看生死交情見飄零客計難原
思寧是病范叔果非寒有玉嗟三獻無金報一餐涸鱗
斗水活窮鳥一枝安莊舄吟何切馮驩歌未闌平生流
水引不惜向君彈
　　過杞同袁明府避暑學宮席上贈袁明府及諸廣
　　文
過邑逢仙令開尊藉廣文宮牆迴赤日冠蓋擁青雲爼
豆初筵秩絃歌幾處聞池芹香細細庭檜鬱紛紛鼓瑟
窺賢撰彈琴引帝薰堂開矜鱣集客散悵鳧分百拜難
成醉殷勤此謝君
　　南歸道上作
于役疲梁甸言旋傍楚宮蓬心漂泊苦劍氣嘯歌雄跡
異周南史情同塞北翁悲風欽代馬逐暖學邊鴻家逺
翻憐僕途迷或訊童從今歡税駕逹者豈稱窮
　　初歸故園二首
結髮負竒志辭家作逺遊一言侵絳灌萬死脱幽囚倚
伏虚疑鵩光芒隱射牛敢云疲漢㦸實已敝秦裘習隱
希𤣥豹忘機對白鷗生涯惟素業吾道已滄洲
　　其二
富貴雖非願歸来猶抱慙秪縁頻觸網敢謂早抽簪進
退兩無據迂踈七不堪何妨流俗笑擬向逹人談志業
緫虚擲艱危誠飽諳逃名棲市井投跡慕江潭
　　病後過王生宅
王生年最少結屋面江灘白鳥當堦下青山背郭看軒
楹抱水石枕簟落風湍草色侵書幌波光蕩藥欄縁君
得無恙來共把漁竿
　　贈張汝霖北上
吾國張平子風煙守釣磯思𤣥才不忝拾紫願多違是
出輸芹曝非關厭蕨薇交遊行贈䇿妻子走牽衣試問
登燕隴何如息漢機貂裘季子去駟馬長卿歸薜荔懸
初服松筠隱舊扉獨憐垂老日更逐斷蓬飛
　　寄劉松石
鎮擁三邊重銜兼八座榮韜鈐臨玉障仁義即金城神
武雖無敵天威亦有征塞烟烽裏合隴月笛中鳴直應
師方壯恩驅命始輕何云無上䇿已見戢佳兵虎豹爭
為用風雲立可生書隨飛箭去檄至倒戈迎百勝非天
幸諸戎不日平横行邊地拓獨坐塞塵清質子趨周道
降王詣漢京歌鐘時自勞戍鼓遂無驚定逺元投筆終
軍枉請纓不言防衆忌求退為功成但使龍庭滅寧邀
麟閣名
　　過陳處士故居
偶縁幽事歩因歴故人居薄暮鄰家笛流塵滿室書琴
亡人與化舟去壑成虚磯憶投竿處林傷挂劍餘空堦
積苔蘚寒渚落芙蕖𤣥草亭仍在青雲業已踈昵交存
僅半為爾立躊躇
　　懐京邑諸舊
昔感同袍義長懐結綬情雲泥乖未路江海畢餘生忽
覩繁華歇寧期腐草榮臨池思贈鯉倚樹聽遷鶯幸爾
安愚拙居然負聖明因風訊知己歌此代悲鳴
　　寄應立齋郡伯
君家越嶠外為郡楚山阿官已二千石年初三十過理
人去泰甚樂職布中和操割方時少循良較古多一言
唯有恕衆口詎無苛簪筆評因誤持衡聽屬訛遂令長
者黜將謂至公何歸路經山海幽居寄薜蘿所歡息奔
走其憚費吟哦去後思彌切從前頌匪他良規存故吏
遺植護新柯愛比羊公碣清傳漁父歌唯餘田野議功
德庻難磨
　　重晏魏子池亭兼約再遊
與子接林閭頻過逕不除歲華奄及此物態已非初流
水逢君奏閒雲向客舒髙譚俱用馬偶坐或觀魚席促
情無間尊移興有餘歴畦窺種藥經穴訊藏書待月留
應乆迷花出每徐人嘲揚子宅自負葛侯廬不去憐佳
境重來慰索居少年交易盡長日㑹難踈
　　自三台河泛舟至鳳巖
嘗蓄水雲興兹乘風日和纜牽仍擊汰棹輟且隨波竊
慕太公釣猶欽孺子歌野風散蘭杜潭影翳藤蘿曲岸
行逾近支流入轉多蟲魚衝艇躍鵞鸛狎人過漸覺傍
洲退迴看逺岫羅詭容縁爽出逸思向空摩嚴子瀨若
此秦人源匪他再来津恐失歸路奈愁何
　　題槎隱其兄為索
秋城逢謝客為道惠連賢湖海將書劍風烟泛舸船生
涯如范蠡逺意學張騫歲訪支機石予慚賣卜仙髙蹤
一回首鬱鬱斗牛邊
　　文甫席上
宴集當寒景賔朋盡楚材秖縁鄉土樂翻重歲時哀臘
意懸江栁春心倚檻梅香醪非市得珍果況閩來甸雪
冬堂淨城氛夜館開自憐同落葉誰為暖寒灰日月惟
丘壑英雄半草萊平生鴻鵠志燕雀莫相猜
　　題陳子隱居
愛君多野興築室傍溪源霜月蘆花映香風蘭葉翻卧
聞春水至坐聽榜人喧鷗鷺何多喜龍蛇但乆蟠臨流
傷逝者逹命願終焉素業江鄉在髙情栗里存楊林垂
釣艇苔徑讀書軒雲疊窗中岫霞開石上尊蒼藤齊刺
壁緑篠半遮門豈厭漁樵侶惟耽塲圃言園秋收芋栗
村晩納鷄豚歲月老將至襟期誰與論應知岩洞裏别
自有乾坤
　　席上贈呉氏賢子
豪士百憂無生兒風骨殊入門看寳劍照室動明珠盡
日提攜意華筵賔客娯千年龍有種一曲鳳將雛學歩
猶防蹶看人豈解呼暫時棲玉樹他日取長途垂老江
湖上生涯藥餌扶一持還一笑真足慰馳驅
　　送蕭子歸
不謂風雲變能為江海行鯨鯢駭浪日蘿蔓附松情開
國梁朝系承家漢相名淹留聊隱豹登眺幾啼鶯夢掇
廬山秀帆辭洛水晴嵩雲流古苑河氣幕炎城出璞寧
三獻驚人想一鳴他時杖屨地東道倘相迎
　　李道士房呈張子
嗟我何多難無時不憶公蒼茫神劍合羞澁客囊空失
路人俱棄餐霞孰與同何年當戢羽萬里各飄蓬楚澤
行歌外燕臺旅望中斷金諧老友煮石學仙翁晝色翻
堦藥宵聲響砌蟲閉門苔蘚徑露頂薜蘿風洞裏燒丹
竈花間使玉童十洲應不逺從子謝樊籠
　　經光山晩宿寺中王汝希過訪喜作
龍宮瞻郭外鷲嶺落城隅傍樹踈燈出縁溪晩騎趨珠
林旋皂蓋竹户擁緇徒海内誰相假君来意不無屯邅
勞藉慰闊絶倍歡娯萬里排雲翼青春汗血駒雅懐憐
孺子髙論惜潛夫蘿月紛紛白松雲黯黯孤蒼茫登覺
路悵望出迷途日月辭三殿風烟下五湖辛勤陳徃事
邂逅即良圖後㑹應無定寧辭酒重沽
　　季夏遊赤壁偕子言諸公
六月軒楹敞三分割據雄江迴城抱日艦火岸餘風詞
賦留天上旌旗在眼中覇圖俱已歇幽賞幾回同檻外
鳧鷗亂尊邊雲霧通松杉盤虎穴臺榭接龍宮早嵗辭
朱紱兹遊感數公願言攜桂楫常此狎漁翁
　
　
　
　
　
　
　
　
　夢澤集巻八
欽定四庫全書
　夢澤集巻九
　　　　　　　　　　　　明　王廷陳　撰
　詩
　　視江子疾樓上作
朝囬駐馬問江生病愛樓居面雨城涼書白雲流翠簟
清秋玉露望金莖馮欄轉動層霄興伏枕翻思萬里行
天逺時危俱涕淚南山空羡紫芝榮
　　雨中宿張子言家因示我苦雨之作
髙士衡門逺市開閒官羸馬踏泥來雲重檻落秋城色
溜急瑎傳暝壑哀隠霧即看文采變愁霖真羡古今才
滄波共看浮槎去肯傍燕關望楚臺
　　遊西山作
西山憶昔宣王幸幸罷千巖御氣留金界尚看金殿峙
玉泉長接玉溝流君王水石遊人重畿甸煙花賦客收
天上翠華無復度五陵松栢逈含愁
　　送劉郎中養病歸
日含鷄舌侍龍顔多病連章暫乞閒解印忽看辭漢署
拂衣長嘯出燕闗為郎苦節雲霄上倦客春心藥餌間
帝里故人臨路訊冥鴻何日向鵷班
　　京邑言懐寄所知
十載為儒愧未成一朝謁帝荷知名每縁簪組思初服
轉向班行憶舊盟斥鴳蓬蒿聊自適爰居鐘鼓但悲鳴
寄言漁父莫相笑早晩滄浪歸濯纓
　　裕州命下悵憶故山有作
吾家村巷枕丹谿野色平開萬木齊晝卧雲林啼虎豹
春隨煙艇散鳬鷖符從天上新分竹杖憶山中舊策藜
早晩便應投劾去鷦鷯元慕一枝栖
　　獄中作
嚴譴當年出漢京幽囚今復滯梁城計疎妄擬城狐獲
謗重俄驚市虎成削木倉皇期勿對戴盆天日豈能明
鄒陽痛哭題書地今古誰憐共此情
　　出獄後作
孤危心迹竟難明俯仰悲吟恨未平失馬詎能窺倚伏
解龜聊得廢將迎嵇公釣弋從吾好翟氏賓朋任世情
未信星辰虛寶劒且從江漢濯塵纓
　　經汝陽雨中馮太守邀飲
廨宇雲深五月寒眼驚簷溜忽鳴湍不縁地主賓筵盛
那得天涯旅况寛散帙但吟神女賦移舟須上使君灘
聞歌漸覺鄉音似家近寧嗟行路難
　　初至故園作
乆去園廬頻入夢乍瞻桑梓尚含悽朝簪昔忝雲間出
世網今逃鳥任栖舊製芰荷猶在笥不言桃李更成蹊
且便越舄謡吟苦敢擬蒙莊得䘮齊
　　即事
楚國村墟煙霧裏春天門巷薜蘿間柳條到地可攬結
燕子定巢頻往還新水潺湲遵故渚歸雲縹緲戀家山
生涯甘傍漁樵侣世事虚傳鵷鷺班
　　寄顔惟喬
平生坎壈真憐汝一代文章實起予處士尚憂江夏禍
長卿新著茂陵書白雲在眼期乘鶴滄海無心學釣魚
楚岸風花暮無數看山何日枉吾廬
　　寄吳子
汝謝郎官今十年家貧樂事未全捐門前已有先生栁
郭外元無季子田弔古逺逰張樂地尋幽還上問津船
瀟湘樓閣晴無數春日留題遍楚天
　　夜酌龍蟠磯頭
大江之半石嵳峩石上樓臺蕩碧波沙淨鳬鷀依檻泊
月明舟楫逼筵過中流擬接鮫人室深夜猶聞漁父歌
危坐轉驚銀漢上幽棲翻厭碧山阿
　　江子景孚書至云將以使命下沔鄂訪予大江之
　　　濱因而寄此
乆即林臯躭習靜每從京洛念離羣仙人黄鶴長相待
學士銀魚未可焚舟際岸桃晴映水屐邊巖桂晝棲雲
呼兒預飭登臨具翹首星槎候使君
　　春日過四兄溪邊草堂奉懐一首
已傍煙霄開畫省獨留雲壑掩柴門天邊鴻雁春先起
江上鳬鷗暖自喧馥馥汀蘭愁賦客萋萋徑草怨王孫
謝池莫漫懐羣從漢署長應奉至尊
　　寄顔子
爾家何在漢川湄碧石青蘿晝雨垂溪聽採蓮諸女曲
山謡攀桂八公辭即同沙雁防矰繳為愛江鱸理釣絲
貧病經年思見面鶯花三月與君期
　　室成
十年踪跡困塵埃小搆堂齋闢草萊康樂石門躋險築
少陵茅屋避諠開畹蘭籬菊幽香入煙栁霜梧嵗色回
燕雀衡門焉足賀求羊三徑喜頻來
　　許武昌邀飲西山寺中席上贈郭吳二部使
邑宰張筵臨澗壑省郎並馬入煙霞慚予一著登山屐
愛爾雙停上斗槎石磴坐來秋蘚漬金宫禮罷夕陽斜
冠裳暫喜同香岫燈火先愁散逺沙
　　其二
軒騎並從金刹駐絃歌遥向碧山聞巢邊鸛鶴窺遊客
行處漁樵識使君絶壁松杉含晩照縁巖樓閣綴秋雲
賓朋萬里過逢地惆悵風前落葉分
　　寄江夏白鶴子
吴郎自號白鶴仙老去清狂更可憐詞翰獨矜桃葉詠
賓朋多慕竹林賢悲歌擊劒臨風起痛飲登樓對月眠
跌宕飛揚寧自惜竒蹤俠氣任人傳
　　答許子
衡嶽崚嶒落楚空瀟湘秋水與天通已從波際瞻遊女
更向雲間禮祝融萬里煙花詩巻裏十年岐路淚痕中
擬將壯觀供傾葢莫遣浮生嘆轉蓬
　　病卧書懐
深秋偃卧大江濱撿㸃襟期愧達人猶計桑麻元逐世
竟嬰婚嫁豈閒身風城去雁寒逾急霜戸鳴蟲夜轉親
遲暮不堪仍疾病夢魂時復落風塵
　　秋夜宿龍蟠磯寺中
三山海上但虛聞兹境真憐禮佛勤石勢參差蟠水府
金光縹緲出江雲龍宫深壓黿鼉窟鷲嶺孤迴鸛鶴羣
向夕繩牀難假寐天花汀葉鬬繽紛
　　蚤出待許子
閒居盡日棲林谷遲侣侵晨出郭門沿溜舸船穿宿霧
枕山樓閣上朝暾交遊四海誰能念出處當年子試論
乆息漢機甘落魄無煩楚些續招魂
　　舟中聽張子魚歌奉贈
清秋染翰在江船留客髙歌對酒筵風振雲林時䬃䬃
岸迴石瀬故濺濺丹霄鶴唳牙檣側碧海龍吟玉斚前
已激壯懐頻鼓鋏不勞别調更鳴絃
　　過周子書屋
名園曲轉清江上精舍遥連翠岫傍閉户時人占豹隠
抽毫流輩讓鷹揚父貽素帙頻開篋賓問𤣥經屢命觴
虛白向宵如晝色鄰燈何必借餘光
　　送内兄謝虞輔之任
一官特起中丞裔故里頻留弟妹情老憶射屏曾中雀
春憐出谷忽遷鶯箕裘坐使家聲振彛鼎行將祖徳鳴
岐路栁條那忍折門闌蘿蔓故爭縈
　　秋泛三台河同魏范諸子
賦客蕭晨此並來衰年勝地㡬傳杯蒹葭水落魚龍冷
島嶼風驚雁鶩哀漁艇縱横秋岸合遊軒雜沓暝原迴
踈林忽送青天月沙色波光萬里開
　　宴月川宅留贈
將軍好客暮相延銀燭朱光散綺筵勸飲鳴絃憐子夜
談兵拔劒睨遥天朔方戎馬驚心後南國賔鴻短髮前
莫遣壯懐隨逝水擬圖生像上凌煙
　　寄馮三石
馮公性氣本飛揚厯詆酣呼衆莫當處士乆縁才見忌
步兵聊寄酒為狂一丘曲折藏花徑萬巻縱横堆草堂
獻嵗風煙倘乗興隨君理棹下滄浪
　　冬夜懐童子
四海何人契最深百年㡬度遂追尋褊心自信朱絲直
病骨誰憐素髪侵干主無能行抱甕思君不寐起鳴琴
風江嵗杪舟難進書報吾生乆陸沈
　　夜酌舒陳二子
江城暝色靜柴扉遊子冬殘悵未歸過雁夜分猶共逐
飄蓬天末故相依壯心乆客羞彈鋏髙義今誰為解衣
酒罷出門俱勿嘆古今竒士遇全稀
　　胡謝二子過訪
結廬非僻晝常閒桂樹中庭㡬自攀乘興不期朝命駕
聞歌未竟夜留闗一觴草具來堪數三徑花深出每慳
少小相看今已老君如不飲負衰顔
　　戱柬落魄子
落魄先生太古民頻年寄食楚江濱浮踪暫止終難定
野性從來豈易馴垂老獲妻寧計醜浹辰䘮女頗傷神
田文好客黄金竭每食無魚幸勿嗔
　　懐鄭子
鄭子客遊淹吾廬詩詞間作真起予憶當出門與結束
欲别上馬仍躊躇計日能迴楚水棹經年竟斷燕闗書
人生岐路恨南北塵暗望眼何由舒
　　病中武昌二客過訪詩以贈之
雙扉寂寂候暄開二客翩翩並馬來雪岸叢梅行故傍
風江亂葉去仍猜壺觴力疾歡難竭林谷經寒響易哀
他日如追今日興吾堂須記古城隈
　　宴集楚藩樓上作
别館張筵臨水上危樓改席向天中窗含江漢澄流盡
檻俯衡巫逺勢通鳴珮忽沾神女雨披襟時拂大王風
梁園勝事今非異楚國文儒古亦同
　　村晩
天時人事催寒景坐嘯行吟到夕暉錦樹髙原去鳥疾
蒼苔小逕行人稀牧兒谷口驅牛入獵伴沙頭得雁歸
雙户畏人時獨掩寸心回首願多違
　　春隂
兩月隂霏苦不開一春門巷客稀來風花狼藉惜將盡
煙草㣲茫望屢迴萬事日非長閉戸百年今半且銜杯
江湖逺適非吾興泥淖深棲祇自哀
　　病起
經旬伏枕艶陽天病起藤蘿遶户縣少日親交魂夣裏
一春花鳥淚痕邊縁溪力薄依人步課圃情多警䜿眠
天遣此生無俗累書籖藥裹任年年
　　病起過魏園二首
卧痾顔鬢憐予改力疾池亭為子來隨處琴尊臨水石
任情歌吹入莓苔禽魚狎客晴偏聚花藥娱人晩競開
共惜羣芳行欲歇莫辭中夜醉方回
　　其二
病後名園擬散愁春晴聽鳥特相求月前敢料能今晏
年邁偏令重昔遊搦管訊花吟復立扶笻經樹步仍留
平生霄漢誰青眼一斥江湖已白頭
　　山莊漫興
青松鬱鬱屯青靄翠竹森森傍翠㣲近日頗諳農圃學
衰年寧負芰荷衣風簾乳燕衝人入霧渚驚鴛挾子飛
且對春光成一醉莫將身世恨多違
　　席上贈方士
仙客芝田傍白雲偶遺鶴馭到人羣酒酣射覆多竒中
歌罷談𤣥總異聞仗劒向幽驅鬼物焚香當晝下神君
人間妙術渾難盡欲續齊諧志怪文
　　病後客過有贈
病骨旬時虛酒筵壯心激烈嗟暮年秋堂過客擊柝後
寒渚哀鴻吹笛邊尊罍當户映初月松桂傍人生夕煙
與君一醉緩世慮深夜敢辭吾欲眠
　　試巾
老態侵陵短髪知强顔結束試巾時向人雅恊漁樵侣
顧影何慚丘壑姿新月舉頭從一墮過雲送目任長欹
古來髙士誰堪效折角風流是我師
　　客有以琴書謁予者賦此贈之
逸客野服自何所抱琴搦筆叩我扄朱絲試彈清廟曲
白鵞聊冩黄庭經委心天地盡吾土浪迹江湖真客星
眼中二藝誰過汝有此已足垂芳馨
　　移菊
老營秋圃心偏愜曉趂春隂手自移欲保弱荄全宿壤
旋鋤蔓草挿踈籬餐英望飽三閭腹縱酒謀充九日資
直與煙霞添晩色更隣松竹稱幽姿
　　江上待友人不至
失侣哀鴻號近渚超羣良馬出長途經年書札離心滿
竟日帆檣望眼孤雪後江湖翻浩蕩春來雲雨益虛無
不堪惆悵燕京别兼阻提携楚地娱
　　周都閫歸長沙寄贈一首
將軍長揖出江城笑解兵符野服行制敵無慚古名將
談經元逐魯諸生桑榆日短歸何恨薏苡天髙謗莫明
衡嶽洞庭收壯觀玉闗銅柱謝浮名
　　贈李子
青春君已動才名嵗晩官卑俗所輕車案囊螢元世業
翟門羅雀自人情貧縁嗜酒愁心失病屬攻詩老態成
莫謂儒冠身竟誤由來清苦是家聲
　　談生墨竹人擬夏卿㸃染石蘭猶稱獨步予欽絶
　　　藝聊贈斯言
畫師好手乆寂寞晩有談子能孤鶱心機妙入此君室
足跡徧謁諸王門自從屏障得汝筆忽驚瀟湘來我軒
更煩拂素冩蘭杜靈均千古留芳魂
　　贈𤣥谷子
日者在昔多隠賢年來似子稱通𤣥予今五十豈知命
汝困湖海空談天閉肆潛窺斗宿外被褐長揖公卿前
吾鄉名流頗氣岸往往巻内留詩篇
　　館賓李子之歸也詩紀别懐兼訂來約
嵗晩江寒木葉稀一尊臨水送君歸携書莫厭生涯薄
拂劒頻驚壯志違絶壁孤雲開曙景亂山疋馬傍殘暉
相期轉眼王正月笑領諸孫啓竹扉
　　贈邵格之
清江落日片帆來野老柴門向夕開四海風煙雙短劒
百年天地㡬深杯圖書靜室幽人興鼓角寒城逺客哀
旅雁賓鴻隨去住楚雲吴岫各徘徊
　　宴集赤壁書懐
春深遊興屬芳洲選地張筵對狎鷗赤壁逕盤危磴出
青天城抱大江流乾坤乆厭三分業山水仍含萬古愁
客散晴沙樓閣晩佛燈漁火共悠悠
　　過𤣥妙觀有贈
神君樓閣枕江濆鐘磬時時霄漢聞仙至忽逢青鳥使
賓來頻舉白鵞羣當筵揮瀝皆成雨煮鼎飛煙盡化雲
雙鬢向衰渾欲盡洞天石髓若為分
　　遣悶
萬事驚心傷老大一春生理屬艱難鶯花厯亂轉無頼
林塢棲遲殊未安學圃避人長抱甕應門報客旋求冠
年來相信唯鷗鳥引子窺魚近釣竿
　　其二
病起衰顔聊自媚春深笑口向誰開五男不學從渠懶
三徑俱荒阻客來日展琴書娱潦倒雨抛巾舄漬莓苔
交游物化今餘㡬倚杖看花首重回
　　夏日宴集宋寶山别墅留贈三首
先生堪擬葛天民築室郊原逺市塵客欵閒門驚稚子
自分餘酌到農人朱華冒日明棊局翠竹含風撼角巾
不覩少微雲霧裏楚江誰信有垂綸
　　其二
城闉未盡忽田家心逺林塘近不譁往事仍栽彭澤柳
故人分種洛陽花(圃内洛陽花二種陶/子移自桂林者故云)看山倚杖移長
晝拂石開尊駐晩霞莫道尚平婚娶畢更勞耕稼送年
華
　　其三
丈人屏跡此林中開徑唯將蔣詡同地靜鳴笻窺鸛鶴
日髙隠蓐任兒童巾車欲返貪乗月枕簟頻移遣就風
向客舉觴渾不盡料君餘興屬鄰翁
　　贈鄭子南濱
昔辱風塵為傲吏近精詩賦擅宗工多情好客頻謀醉
苦節逢人不諱窮事去壯心存老驥愁來矯首向冥鴻
慚予幸托交㳺後鄉里聲稱逈未同
　　贈陳子槐野
蚤嵗君才過一時儒冠白首竟傷悲圖南乆擬冲天起
戰北從知值數竒閉戸交游今漸絶傳經童冠日相隨
老夫偃蹇同心事擕手蒼山歌紫芝
　　對鏡自嘲
晨理白髪臨青銅乍對翻疑何處翁童心未除驚貎改
壯志不就悲途窮五嶽擬遊誰縮地一丘偃卧閒書空
極知老醜安用爾攬衣起舞仍豪雄
　　對鏡自慰
年當知命轉多憂蒲栁俄驚颯已秋衰鬢自今慚朗鑒
褊心元不怒虛舟雲霄日起非先達泉壤年來半舊遊
老子生涯良已足加飡痛飲莫他求
　　竹樓重修落成桐岡郭君以詩見示作此答之(有/序)
　　竹樓之敝其來乆矣桐岡君治黄之二年百姓之
　　急既紓境内之廢漸舉遂因財力之餘新而葺之
　　覆易以陶榜仍其舊匪乖作者之意聊為可乆之
　　圖葢精藴之求嗣豈色象之是泥哉君每退食自
　　公則登兹遲客或馮欄寓目或抽翰泄悰湍瀬滿
　　聽蒼翠漬几乃知江海之興悉歸廨宇之間魚鳥
　　之娱雅佐羔羊之節兹吏隠之攸寄非塵坌之能
　　逮也况登髙能賦共推大夫之才而欲報不成將
　　難郢曲之和乎
竹樓占勝城頭出郭子為邦海内聞仍貫舊題應不改
治絲新政自無棼雲霄懸榻縁髙士島嶼開簾近使君
誰信喧囂官舍裏煙霞與客日平分
　　寄答王子新(有/序)
　　昔淹梁獄獲交子新於時厥考視學中州君方貴
　　遊况當英妙而予辱在糞土乃能抗違衆怒顧我
　　圜扉見其雋才偉質綽有父風况又旁通六藝下
　　逮諸家妙善悉臻雅俗兼舉良由神解匪假師資
　　予固意其驥羣必空鴻逵夙漸矣未㡬予遂竄伏
　　江濱君亦棲遁白下予已長為不然之灰而君竟
　　托於無用之木乖蹇之跡偶爾齊同昭曠之懐曾
　　何芥蔕所嗟吴楚殊方衰頺各迫愧乏嵇公之駕
　　勇絶伯子之絃忽攬贈言茫如見面因念分携以
　　來二十六載矣一時昵交半化異物而吾與子新
　　雖困蓬蒿猶免溝壑豈非邅如之稍幸不足之可
　　矜哉難為俗言聊用自慰悲懐强抑報章晩成
河上逢君英妙年吾家逸少早知賢别來落落貪毫素
客過時時問草𤣥岐路飄零交有自殊方遲暮見無縁
開緘忽憶艱難日一度長吟一惘然
　　夀孫毅菴京兆八十公常為給舍
丈人七十棄簪裾十載髙踪海上廬謝客風流詩巻裏
鏡湖煙水釣竿餘中朝諌草焚應盡南國甘棠愛不踈
莫謂石牀眠已稳直愁門外候安車
　　奉贈桐岡郭侯考績北上
依依山郭枕江流藉藉專城頌細侯髙士獨過頻下榻
(公即竹樓為禮賢堂/復扁其下曰下榻處)自公多暇一登樓深恩乆結黄人
愛苦節真分漢主憂躍馬忽看朝帝去攀轅何計望君
留
　　秋夜奉簡浚川先生舟次兼酬留贈之作
獨舸髙秋動旅寒晩憐旌節駐江干城迎月浪層層白
岸匝霜楓裊裊丹夜玉光留居士里沙鷗眠傍使君灘
不縁病卧妨尊酒秉燭常陪挹渚蘭
　　病後答友人
一畆居連郢客鄉三年愁隔漢川長青山各有幽棲志
白雪遥傳寡和章自傍雲霞開藥圃不將塵土灑荷裳
洞庭雪後煙波闊花底乘舟到草堂
　　偶題
病起江湖復早春黒頭何愧此閒身行歌白石嗟齊相
笑詠滄浪憶楚臣拄杖雲中穿薜荔鳴琴煙裏坐松筠
溪邊不必秋風起自有魴魚色勝銀
　
　
　
　
　
　
　
　
　
　
　夢澤集巻九
欽定四庫全書
　夢澤集巻十
　　　　　　　　　　　　明　王廷陳　撰
　詩
　　贈張子
愛爾清狂甚兼之才調殊不須愁貝錦已是握靈珠
　　放魚
欲作銀絲鱠翻憐錦鬛殊滄波放爾去何用報明珠
　　月夜嘆五首
度牖含風色懸樓轉雪輝天邊照覊羽不比鵲南飛
　　其二
明月嵗如此青楓再改顔故山有叢桂悵望㡬時攀
　　其三
莫謂髙棲稳髙棲翻累軀清光逼禁樹樹樹有驚烏
　　其四
玉闗同一照玉鏡㡬迴圓莫作征人婦髙樓長自眠
　　其五
萬古闗山曲仍傳笛裏風中宵報烽火殘魄倚張弓
　　雜述八首
冬林覆草閤兀坐雪雲停避世棲金馬無人知嵗星
　　其二
日髙不盥櫛搔首行且歌飛來避繳鳥戢翼盼庭柯
　　其三
予本瀟湘客不作瀟湘遊援琴奏流水寂寂帝妃愁
　　其四
南人慕炎方嵗宴寡所歡雖有千金裘不禦北風寒
　　其五
出門乘欵段中道值權璫黠校四五徒前驅何爾强
　　其六
清晨謁承明百官仍依依迴立訊中使君王何時歸
　　其七
對酒願一醉醉後忘悲辛憐予亦楚産不似獨醒人
　　其八
哀歌撫劒匣雄劒且莫鳴風雲倘不負仗爾事横行
　　溪邊草堂雜詠六首
鼓楫遵花嶼捫蘿憩草堂門添新竹檻壁挂舊荷裳
　　其二
芋葉深藏徑荷花淺覆艭堦除馴白鳥村巷接清江
　　其三
觸荇鳬雛没穿籬竹笋苞渠壅更鑿石屋破自誅茅
　　其四
日出扉初啓風生席屢移當忩交碧樹隔戸響黄鸝
　　其五
晨徑露縈草午園風振條鸕鷀窺浦溆翡翠集蘭苕
　　其六
孤石堪垂釣清流可濯纓沿迴終日興偃卧百年情
　　元夕雨四首
元夕人間重冥冥暮雨聞眼前歌妓散疑是楚行雲
　　其二
結伴非無約張燈亦有情春光妬羅綺不放此宵明
　　其三
歌吹催春事風光預可賒請看飛雨度㸃㸃著銀花
　　其四
逰女江臯上纎裳霧雨垂那能惜羅襪緩步踏春泥
　
　
　
　
　
　
　
　
　
　夢澤集巻十
欽定四庫全書
　夢澤集巻十一
　　　　　　　　　　　　明　王廷陳　撰
　詩
　　燕京元夕曲
大道朱樓錦繡圍歌鍾萬户競春輝樓前火樹嶙峋照
化作紅雲片片飛
　　其二
香車一一渡星橋翠袖雙雙引玉簫但訝逰人争辟易
不知夫壻漢嫖姚
　　其三
萬柳千花巧自妝春風吹散綺羅香誰教月色糢糊甚
惱殺幽并逰冶郎
　　送人逰越中五首
寺閤岩樓望不稀越王城畔早春歸尋溪放舸煙花豁
立馬聽鶯醉落暉
　　其二
雁蕩汀洲天漢流奔雷噴雪下龍湫北風晴霧濛濛合
倚石捫蘿逈自愁
　　其三
華頂晴登挹彩霞雲君仙子列如麻琅玕芝草幽難掇
來往時瞻白鹿車
　　其四
合沓巖巒生紫煙赤城遥見石梁懸攀松帖岸窺難下
鶴駕鸞驂度羽仙
　　其五
挂席東南萬里迴海潮八月拍天來巨鼇一湧三山動
五色樓臺中自開
　　送李中丞三首
晴旭煙郊列騎迴中丞春斾拂梁臺金符玉節層霄下
甸雪河冰萬里開
　　其二
九曲風濤逈自驚黄河天畔繞孤城中宵笳鼓揚帆渡
萬古鯨鯢避楫行
　　其三
夜月轅門鐡騎寒龍旗千隊指樓蘭丈夫莫負封侯骨
破敵歸來望玉鞍
　　偶題三首
莫謂娥眉不受憐宫中元自妬嬋姢亦知白璧終難擲
何事青蠅但屢煎
　　其二
洞庭南望結愁雲杜若江臯秖自芬賈誼上書憂漢室
屈平投賦弔湘君
　　其三
寶匣誰當垂拂拭龍文夜夜斗牛間可憐日月雙埋劒
實想雲霄一賜環
　　贈董氏兄弟
我愛謝家雙玉樹雙凌雲日散光輝佇看北極隨鵷鷺
倘念南山老蕨薇
　　聞恩詔有感四首
天書十道出楓宸紫極回瞻御氣新浩蕩遥緘三殿雨
霑濡長作萬方春
　　其二
姬年八百未為多虞日謳歌許更過已擲風雷開蟄户
更添江海接恩波
　　其三
天地重開日月移幽人感激中興時湘纍莫漫題芳杜
漢皓何須詠紫芝
　　其四
春風翻自朔方回恩澤遥從北海來涓滴須令沾涸轍
吹噓合遣到寒灰
　
　
　夢澤集巻十一
欽定四庫全書
　夢澤集巻十二
　　　　　　　　　　　　明　王廷陳　撰
　文
　　仕始
陳子守滁别王子王子曰仕之始也不可不慎也夫君
子庸以騐術矣履以稽終矣造以考成矣入以要至矣
陳子曰請問焉王子曰定方以志濟事以才固守以力
含美以㡬終始之道也陳子曰請問焉王子曰端委嫌
於似變化神於交向往起於㣲性真奪於勢是故貞者
以獲戾也侫者以蒙澤也鮮弗惑矣故曰定方以志也
敏者集乎殷也强者勝乎重也通者乘乎時也振者懲
乎弊也故曰濟事以才也夫傑而持摧之或折矣奮而
立撼之或仆矣恬而居誘之或趨矣是故相時而逾汙
也邇成而寖弱也故曰固守以力也毁階於譽忌啟於
妍怨深於劣夫君子明而却視實而虚中矯而遜出華
而襲處故曰含美以㡬也夫志定非才不濟矣才濟非
力不固矣力固非㡬不全矣故曰終始之道也
　　明天
胡子敏而淑惠而整孑而和䟽達而信邃而坦國人曰
世之榦也邦之貞也楚之哲也天佑之人庸之試不利
得令而往國人曰天何常人何公胡子之良而胡塞之
也王子聞之曰胡子有是也足矣夫人之惜也天將異
施夫執情以逆天見之拘也刻運以盡神説之膚也膠
常以憤變臆之固也故變則不齊不齊則神神則不測
不測則天不齊終一不測終明是謂終定乎人故天為
人宰人為天心故愛憎屯亨其道一也是故千夫羡之
不如一人惜之夫澤浮而羡羡為屯足道屈而惜惜為
亨根故君相法天以用天下矣哲人法天以治其身矣
是故抑以試量量裕而升約以見貞貞結而遂艱以養
譽譽彰而㧞咈人以神其道是謂君相之法不盈其亨
不戚其屯唯確唯一登於大成是謂以天治身
　　力難
子延令麻城聞命愀然曰予何以堪王子曰子何懼子
地也夫不度之國習偽之民漸靡之俗君子之所憫也
志士之所力也夫憫以立仁矣力以立功矣仁立者戴
矣功立者録矣故治難而姦廣者君子之資而志士之
藉也夫棄惡無仁避難無功無仁無功民且疾之將疾
民乎故善治者無擇而有方矯時弛術可以濟矣夫多
防啟伺急繩𨗳踰深文滋巧縷約益亂故杜伺以忠閉
踰以度屈巧以信一亂以簡忠所以存也度所以節也
信所以孚也簡所以持也果而能忠果而能度果而能
信果而能簡忠以撤防度以緩繩信以寛文簡以省約
是謂矯時弛術其何不濟夫身可儀民乃式志不携績
乃成不惑浮言守乃確懼不克衷乃審故曰子地也子
何難焉夫族而解者刃之利也革而貫者矢之良也痼
而愈者醫師之神也夫厯險邃智負重奮勇遭敵裕謀
矣聞之云始之戚戚其終也愉
　　闡來
周子名季鳳字公儀號來軒石磯子以語克躁子克躁
子曰唯唯予聞之矣夫來有二道焉為世重也為我重
也我足世需則來有不能為世重者乎不然有能為世
重者乎世足我庸則來有不能為我重者乎不然有能
為我重者乎夫韶之致鳳也是鳳為韶也重也鳳之儀
韶也是韶為鳳也重也故為韶也重者為世重之謂也
為鳳也重者為我重之謂也故察於此二者可以知人
矣是故憫覆而拯者聖人之仁也度徳而進者君子之
審也昭亂而逝者達士之潔也臨難而避者憸人之戾
也非分而據者貪夫之溺也聖人於是乎以成化君子
於是乎以立功達士於是乎以令終憸人於是乎以僨
事貪夫於是乎以蹈逆於來之道有察不察者也是故
貞以成徳智以辨㣲脩以永世儉以逺危察乎二重之
道而履之無違將有在於公乎石磯子曰然夫貞則動
以正矣知則㑹不爽矣脩則行必飭矣儉則志不淫矣
是能為世重是能為我重聞子之言庶㡬知公矣
　　致辭
惟嵗丁丒惟時仲冬惟日晦惟劉母初度惟子姓跪爵
惟姻婭咸造惟史氏致辭曰聽予言罔弗聦予乃誕悉
帝之秘俾罔惑惟帝有嘉罔不錫爾衆惟衆弗迪庸弗
迓厥修曰帝傾厥敷惟爾承乃心乃克自羞乃罔爽厥
衷帝庸錫之嘉惟命罔不修在徳惟錫罔浮浮乃誕弗
祥庸益厥罸惟運罔淳罔在季惟人乃古昔弗榖罔弗
折季乃迪厥躬乃㒺弗受厥嘉弗榖乃弗折迪罔受厥
嘉匪厥常惟明信厥常罔慄慄於厥愆惟施靡不定在
初罔可襲爾庸殫厥心惟施罔易惟爾慼惟劉哲自昔
暨有家相厥夫子生生罔不欽乃底厥成撫乃子姓惟
仁罔有隂厥生子姓惟母恃胥以康戚踈胥宜曰良克
綏厥居帝乃錫嘉曰其永生慎乃度母惑累乃績母墜
確乃常毋沈於靡經乃罔不修越耆躋耄罔艱於履罔
眊於視罔憒憒於志息罔索惟充母庸襲命其自凝尚
其期頥哉予弗匿厥指尚聽予其有永
　　倅全
張子倅全乞言於王子王子曰若知仕者之難乎將長
吏乎抑倅者乎張子曰長吏哉萃州之政而盈縮焉非
敏不濟萃州之人而旌别焉非明不察萃州之僚而率
先焉非和莫恊故長吏政之緫也民之則也僚之式也
莫難焉夫倅聽而言象而行俞而行否否而止也是故
言州之理倅也逃矣王子曰否意而施無折也虞善而
圖鮮不竟焉長吏曷難夫倅為之或厄其後矣委之受
命而食愧焉是故紆徐曲折託之長吏而達之民不隠
也民用頼焉弗識惠所自不暴也長吏專其良不忌也
是不亦難乎故倅之道有三一曰同寅之恭二曰惠民
之誠三曰推善之量夫恭則不隠誠則不暴量則不忌
知斯三者可以倅矣豈惟倅哉施於天下將裕乎
　　歸省
徐子歸王子曰榮哉兹行徐子曰何哉子所云者吾以
懼焉而敢榮也夫榮者情之係也幸者機之適也感者
仁之厚也報者施之穪也情莫榮於信衷機莫幸於獲
間仁莫大於恤其家報莫難於恩之異吾無以勝此矣
而叢集焉戴惠而往還無以為覿緘澤而私公無以為
啟宜子之榮之而予懼也快其蒙是歸以眩屬踈者趣
之汙也人親也者冀其子之弟也而亟歸以光望之薄
也子何榮焉王子曰善夫厚世之紀也人之經也國之
命也訓世以偷其紀壊𨗳人以競其經亂立國以貪其
命促往而復意之真也激而奮徳之深也故為國者厚
施以自封也敦俗以勸忠也則化漙矣化漙則功建功
建則治成治成則名立子言善可以别矣徐子行
　　秘竒
張老神於數然於世無遇也問於夣澤子夣澤子曰天
道忌彰神道忌明人道忌露物道忌華乗而除之其道
彌光故實者或侈其衷矣浮者或恡其慧矣仡者或邅
其履矣劣者或淫其祉矣闇者或相其行矣覺者或違
其覩矣此六者數之為也乘除之道也故天道貴㣲神
道貴妙人道貴襲物道貴質存也闔其門發也諱其端
運也藏其輪竟也化其積夫天神人物之道畢於數矣
知而違之有不值其忌者乎夫子之於數也悉其定不
滯其交窺其跡不眩其宰天地以子不得隠其度鬼神
以子不得隠其情人以子不得隠其紀物以子不得隠
其態夫測深析渾好揭𤣥以示者忌之歸也宜子之不
達也是所謂乘除者也是故君子冲以為體直以為用
邃以為宅黙以為章恍惚以為象希夷以為形以索以
存不茍示人百福其凝夫子信之矣
　　疾瘳
王子謂仵子曰子疾且瘳矣何為乎歸仵子曰子疑予
乎予語子予聞之病國者六病君者八病民者四淫爵
䙝刑毁階裂憲離徳竊權六者病國莫大焉比佞疾貞
玩戎親險樂田厭政損威朂慝八者病君莫大焉效逆
捐亷滅義嗜利四者病民莫大焉故君子之仕也非以
榮而已將以瘳之也吾聞之救過之餘不可以拯累咎
吝者不可以造吉習行者使負鮮不蹶矣今吾有大疾
五不見於色慵廢業直忤人亢戾俗言泥古潔取謗夫
仕者之謂何將上下之疾是務去而予身之不瘳其何
能為予之歸也屛慮而寂處勤作而和衷㧞固而行恕
其愈也而復焉夫行意者不畏議濟大者不輕以試矣
予先大夫曰裕而施毋範人以愆其允有功予弗敢辱
先大夫之命王子乃謝曰予鄙人誠不足以知子
　　功慶
百粤之役周君從焉既平以功自千戸擢君指揮鄉之
人曰是能榮吾里也往賀之長者令王子言王子乃言
曰吾聞之㑹以行志志以立功功以差賞賞以趨世故
上世無功中世有功下世幸功何謂無功分均無競道
厚無機無競無勝亦無負也無機無襲亦無䘮也是謂
無功何謂有功智為世謀勇為世力謀以屈愚亦以崇
秩也力以集事亦以庇身也是謂有功何謂幸功附貴
為援行賂為藉倚文為偽級以勢攘賚以貲豐行者亡
居者封是謂幸功故無功之世鮮不亂矣有功之世鮮
不治矣幸功之世鮮不亂矣三者時之為也茍非賢豪
之士其不免矣君也旅進而不失其貞居恬而不棄其
㑹拜錫而不雄其成進不失貞正也恬不棄㑹智也錫
不雄成謙也正以始之智以為之謙以終之是謂有功
矣要之不茍趣時者其貞賢豪之士哉是故其成可賀
也
　　韙歸
胡子國華之以疾歸也國人疑之曰避咎而規全匪國
是圖而虞其軀衆而效之國何利焉王子謂胡子吾與
也宜令胡子之志諒於人也乃為之言曰吾聞諸君子
曰進退身之凖也治亂時之㑹也得失道之符也故君
子道以制時而進退其身孰能踰焉不然無則無則必
亂身且亂焉其能濟乎是故崇聖録良伐奸寵惠君子
於是乎躋秩而恊諸謀以贊治也吏怠法存上冒下直
君子於是乎犯忌觸危力而振之以拯亂也患釀諌翳
已弱勢强君子於是乎巻術括機而去之以守正也夫
治則贊亂則拯不能則去道之中也治不能贊亂不能
拯不能而不去世之乖也夫醫生人之術也主人疾召
醫而視之其不能也而請去之俟主人之他召也是誠
於生人者也夫御史官有醫之道者也故留者不盡韙
去者不盡不韙國而皆留者之不盡韙也其為國之不
韙也不亦多乎國而有去者之不盡不韙也其為國之
韙也不亦多乎夫譽恬者以抑競也人猶踰之矧誹恬
以助競乎於是疑者釋然賦詩而别胡子聞之曰王子
之言過矣王子之言過矣予實疾
　　重師
曾子如陳王子謂之曰嗟乎師道之廢也秩之弗崇易
以陵勢之弗張易以抗上陵而下抗故居者易焉夫士
國之材也師教之有司舉之天子官之故師材之源也
易以居焉何以教教之失則何以舉舉之匪人何以官
官之無良何以治故治罔功由官否也官無良由舉冒
也舉匪人由教弛也故師也莫重焉易焉以居昧其職
也予聞之師道有五一曰正習二曰勤業三曰介守四
曰崇恬五曰篤善夫言侈而道費象莊而行邪枝繁而
本剥是以正習之為貴遊以棄時惰以玩嵗是以勤業
之為貴義接而賄行與市焉而以訓誰則能之是以介
守之為貴羣而修以俟舉也失者覩獲羡生焉其趨乃
壊是以崇恬之為貴夫右賢左劣植率仆梗乃能勸矣
是以篤善之為貴行此五者以教可以淑士矣士淑舉
用以臧舉臧官用以良官良治用以昌故師也莫重焉
其何以易兹行也惟吾子之振之也夫陳大國也子振
之四方則之師道其興乎
　　申贈
許刺史顔子行其友吴子劉子儲子王子熊子往送之
咸贈以言吴子曰許其生乎夫許梁之近地也自吾過
之見其民病矣曰勢者不法將毒是滋而守者弱莫之
與捍也非惟莫捍且縱之非惟縱之且利焉夫剥子以
食盗非仁媚惡以覆身非勇非仁莫恤非勇莫力能以
守乎子仁而勇者也兹行也生許必矣劉子曰夫許上
有郡下有邑夫事上者下之則也䖍於大吏以令其屬
其誰不從儲子曰吾聞之革俗者不恤其議立則者不
虞其梗謀大者不速其成子志之也熊子曰請無朂其
優效其乏夫任力者以奮攻者也盡情者以深蔽者也
故不務濟而急聞敗之道也君子剛以柔克明以晦神
是故徃無不利四子言畢王子趨而進曰美哉言乎吾
無以益矣吴子之言惠而孑劉子之言順而理儲子勵
其作熊子邃其思顔子服之萃兹衆美克其剛蓄其明
振其勇敷其仁以和其上下懲其習俗臨其民人許也
幸哉有兹刺史
　　振弊
王子謂徐子曰夫懐逺弊矣承弊者必力子行慎哉子
之力也何憂乎弊子之不力雖弗弊其將及夫徐子志
子言審而謀儉而欲正而度諳而動毋率情而揭隙毋
瘁衆以澤身毋夷介以服汙毋競俗以隳義故覿美虞
危精㣲竭矣抑汰崇貞生植溥矣守則革踰紀綱立矣
致軀以遵職冒罸以寛民措設理矣故畧而寡思足以
朂攻侈而浚財足以䘮守怠而解法足以撼衆枉而趨
便足以屈道是故約而出之存乎審裕而蓄之存乎儉
介而持之存乎正次而舉之存乎諳運之不已存乎力
子之力也獨懐逺頼哉而及者廣矣且子行也以親老
故夫以官榮者薄矣力乃職以令名貽焉榮也不既多
乎
　　惠逺
周子按貴州别王子王子曰今夫伊邇之區閑法而昭
情窮陬之生政不易逮長之不仁有忿焉誰與號之有
號焉誰與理之夫忿而不理且梗衆也梗而深忿大亂
乃生此無故遐者易亂棄以重之也今夫一職曹居愎
者知忌寡務參謀妄者知審獨任上制肆者知畏合衆
而監假之大柄非人而遣其害滋多此無故專者易恣
權以重之也今夫矩之而循習化者也威之不悸既植
者也衆之不率大師克之不務與息亟矩而威焉夫乆
躍之獸卒而覊之狂頓必矣此無故新集者易恐擾以
重之也夫百粤遐矣子職孰專焉且新集之衆也慎之
哉夫遐而棄不可以廣權而恣不可以任夷而士責之
繫而敵驅之不可以寧故吏否必擊其將濟乎其惠暨
於下矣事舉必咨其將濟乎其思恊於衆矣覺附必輯
其將濟乎其隠頼於上矣夫惠戴之結也思啟之端也
隠命之係也三者國之紀也子正而能讓簡而安有此
徳以施三紀其何難焉
　　禮成
嵗戊寅春正月周王使李士光來朝成禮而歸問於王
子王子曰子知子役之重乎予語子昔先聖王之有天
下也參之化運以凖天也昭之軌物以明民也凖以象
㣲明惠弗哲下之於民民焉宅之以永世也仁於有邦
諸侯是比同姓之國猶與暱焉以庇本也是故嵗以標
紀紀以閲厯掄正而崇終盡則始與天下新於是乎變
定而候弗爽揭則以命亟易而有常於兹有生惟正朔
是依莫或逞焉於是乎志定而動弗爽受朔之期外内
之臣奔走焉聽新政也於是乎度定而承弗爽子也朝
正而來役莫重焉周同姓之國也抑子於周復戚焉是
天子之所暱也故守禮弗失如時而至藉主之悃者行
乎其順也觀則於天王還白其君發乎其忠也翊主惟
力務與時新究之於孔淑弗溺其襲為諸侯先兆乎其
倡也
　　績成
許子為御史三年而績成其僚友往賀焉令予言績成
之道夫事有宰理是已時有制已是已賊理而圖曰吾
且集焉者事役也失已而趨曰吾茍濟焉者時使也君
子弗為也夫事紛而理約時靡一而已有常也是故君
子務宰也務制也蓄之以為發也和之以為直也通之
以為定也發由蓄以為弗膚也和由直以為弗撓也定
由通以為弗固也其觸也將有建也猶思焉其當也乃
建焉何居取諸蓄以為發也其激也將有奮也猶存焉
其平也乃奮焉何居取諸和以為直也其變也將有執
也猶審焉其適也乃執焉何居取諸通以為定也是之
謂宰者立而制者獲也宰立者以役事非事役也制獲
者以使時非時使也庸是試焉而折焉成也其不庸是
試焉而成焉敗也故正而弗成君子弗忌成而弗正君
子弗趣也許子正且成矣兹舉也匪賀其成賀其以正
成也
　
　
　
　
　
　夢澤集巻十二
欽定四庫全書
　夢澤集巻十三
　　　　　　　　　　　　明　王廷陳　撰
　文
　　務輯
昔大盗之起也權地之要置戍焉故武定亦兵備盗平
議者曰尚奚恃是而令擁乎汰之兹其故卒負悍弗縻
退無以業弗帖於理齊民威之守臣恐請曰願得重臣
者之鎮之也上命御史王某往焉曰余一人弗重吝汝
以捍兹土惟兹有衆汝寔能庇俾無悸無失厥恒余一
人無愆於兹土寔汝左右同在朕側御史行有言之曰
子也釋近職而事於兹天子亦不子靳而使焉子於天
子石也石不自啗以惠諸人豈毒之乎夫悉上之意而
務布之俾淑者仗焉而逆者悔臣之良也兹行也兵之
乎抑與輯也兵之匪仁豈天子意卒而務輯焉負罪之
民語之曰吾不兵而汝輯其誰信然則兹土之民何賴
焉且夫悍卒弗試而弗能生釀焉而盗悍亦材也豈易
克也務克者不昭其棄悍而負罪昭棄示之彼懼不免
其何不至是之謂益其奮而固其黨何克之能為子也
其務信撫宻内而踈形以弛其志非大不淑獲以免以
解其從兹衆也且以捍兹土又何患焉夫禦患者究其
由作而權其術鮮不集矣齊民之謡曰麓有虎狼咆哮
如狂碩人禦之爪牙弗張麓無駭獸惟碩人之良予也
豈以不克懼乎
　　即卑
詹生貲而官人曰詹生才汝邃汝業俟汝叙豈不汝顯
庸星史下秩也矧其貲獲才者即汚予惑焉不然譬美
媛焉乃弗䝉大垢翳其妍用無以憎士則病者乎詹生
曰敢謂才然聞之矣聖哲柄世俶儻恊謀亦惟是身之
美而權之以享於天下無所浮衆曰彼利我享兹重秩
其宜夫是用能終食而免戾匪是而享予朝夕懼其覆
也予偃仰焉而即兹秩且懼浮其何敢侈亦曰得予分
也敢謂才君子曰韙哉詹生之言混世者以全真也昭
潔者以標疾也必矣才而卑且曰分也濁其迹美其衷
吾於詹生知免矣
　　先禮
劉子節推揚州夢澤子謂之曰夫揚侈區也財侈斯用
侈用侈斯情侈情侈斯爭侈爭侈斯獄侈獄侈而理者
難焉吾終告子賄於勢而令之屛其不度也必恃也恃
而不度法為撓矣夫法善者恃也善而失恃恣不度也
勢覆豪法病善民何頼焉然則執之難翳詐而伺詐狀
若愚伏强而攻强疑於怯然則昭之難務執也務昭也
曰匪刑其可刑叔世尚也淫刑而逞淑慝偕慼雖獲焉
末矣然則仁之難三者難於非人者也君子弗難焉予
豈患子若夫擇隙而肆意弗臧也在法無名莫能罪之
務執者且惠縁督也度上之逆反情以投務昭者且惠
巧中也不刑以臨怙惡所利豈能得其不忍蔽而與息
乎務仁者且惠頑衆也是君子之所患也子其圖之抑
聞之刑禮之弼也禮以閑民閑而且越刑加焉侈者越
禮禮之不立而侈是刑是毁閑焉而治其越無濟之事
矣子其先禮
　　遐致
望雲之什夀詹母也孰為之詹母之子暨詹母之子之
友為之也孰倡之詹子倡之孰和之其友和之也曷為
乎倡也曰詹子如京師適其母夫人誕也則曰跪而觴
惟我孟我季侑而幣惟我一二婣婭暨我里孺而嬉以
娱惟我從子則又曰我先君子逝惟我母氏母氏耄矣
能㡬誕而兹弗能觴也且我童而業兹艾矣弗能官也
用憂我母氏矧未撫我嗣息於是泣而賦賦者何賦其
感也然則衆和也何感同也感何以同均人子焉有弗
感者無親也曷為乎雲而望也曰燕楚之不逮匪朝夕
達也彼雲之悠然倐忽而燕楚可也望而思庶與倐忽
乎是其感也何以祝曰錫我母氏修算松若栢若及我
官而康純嘏是膺嶽若河海若其罔有既繁我𦙍芝若
蕙若茁而秀無折然則孰聽之曰天聽之曷為乎天且
聽焉曰至誠動天
　　正復
蘄指揮李氏某惟厥先有顯庸授兹秩暨厥祖㑹荆難
免戍於邊終焉濫坐也父早世君童仲父立撫之曰嗟
哉先世之勲而弗享也非罪之坐而不務去予病焉悉
狀焉請上憐之命有司復其宜旋累授者再免衆曰兹
已矣乃仲父益力請如初再復賀者曰仆而起再仆再
起惟汝仲父良艱而濟惟汝先世勲實腆足庇焉是故
神實嘉而宥豈專人之圖惟汝有淑質用能凝其先澤
更祝焉曰繄自兹迨其末裔無咎王子曰兹里言也予
不欲侈予言其大夫法國之衡也而欹焉其不行矣無
故勢者竊之以恐衆巧者奸之以完軀於是乎不恃正
則而期以賄成將萬無覆也君子且不欲矧不終免兹
辱之大者何侈焉予之請也予不聞地者誰而竟以濟
是唯天子鑒其情有司正其濫法之不欹予是為國侈
其何暇私李氏然聞之以正獲者不覆雖覆可無罪無
罪而覆猶未覆也李氏之慶莫大於是予以是賀
　　良振
䕫乏進士業者曰匪人兹土之靈實閟夫靈人之乘也
闒茸獲乘奮無難焉乘之弗强良且蹶矣不然䕫豈無
良焉而乆汨汨也其何忍重忝䕫之士俾弗醜於四方
史占之曰吉其將復是謂嶽扄其英澤緘其精闡於既
盈羣士其升乃公乃卿乃今而後莫之與京明年吴子
厭之焉䕫之人曰史言然靈實啟之豈專吴子良王子
曰不可其何以賢哲之務而令史者神焉靈之啟人歟
人之啟靈也夫君子勤其徳業而俟焉惟已之足恃譬
農夫之力畆暇問豐㐫是神且聽於我其安聽神夫徳
澤之基也業取之藉也非徳非業靈安助之夫鄙者實
弗飭辭曰是靈之閟也用善其劣幸者淫祉假神以侈
其何崇誕以滋俗也䕫之士其務武吴子耶是惟徳業
之務肖焉將弗舉可也舉而弗吴子用愧焉其無曰靈
之啟也以病談者
　　歸故
吴子令遂安王子曰遂安往穪儉而淳兹不然矣羡者
階侈不守於閑而欲務濟奸國之憲以賈戾而嘗其軀
犯而能竊上用翳焉諺謂賢也夫儉刑侈者也詐讐淳
者也是唯勢丘澤不若也而卒以及何居令者謀促恃
其不越而弛度以臨不虞後至氣蕩其真及於浸淫彼
其宿昔之釀而一朝逞焉其患且倍譬不隄而咎其决
曷可免矣且夫聖哲權世明察濟偏齷齪守故寸魚之
罟施之鯨鯢裂綱毁紀無難焉轍淪矣驅車而循豈御
之得不溺往聽而與更圖濟之道也抑聞之旅在逵而
迷指之其室而令之歸邑之舊也子務歸之而己故崇
實抑華滋其䕃也修軌辨物閑其恣也樹惠伐頑昭其
向也明徳揭典衛其侵也然而不復者否也且子贍而
鮮嗜通而不欹峻而寡爭儉而淳子之有也布子之有
而舊是復何憚於遂安
　　仁理
齊魯之民寃於理錢子往焉人曰錢子諳法而明文移
以其優蔑弗獲矣予曰信然民且重寃何能獲焉雖獲
必亂夫憫寃而使也亦唯昭其恕思而務求百一之生
以畀焉豈其顛越而因以執之也不然授之民命而令
嘗其術譬驅利獸而内之囿俾搏且噬焉其無乃非仁
人之意也乎夫矜諳者不度恃明者不疑不度不疑其
何以獲彼耻不獲而務逞焉民且斃矣無故悦而意舍
之憎而意繫之上下其真而文法之務就蠢蠢之民曷
能與知故慘刻之聲哲人惡之鷙悍之吏聖王必戮狼
戾之長庶氓慼焉且夫滯法者情遺情遺法亦弊任文
者實病實病文為虚是我且為牿其能臨民兹役也實
唯憫寃之故亦曰試之矣知其仁仁能度能疑明斷生
焉庶其有獲若曰文法一獄史辦之矣豈以待錢子
　　因貧
正齋先生往治山東之賦先生曰兹土貧而務徴焉艱
哉王子曰夫貧乃無患矣吾聞之含玉孕珍山乃穴修
鱗巨介澤以肆既植也可材衡虞困焉羽毛中飾肉中
豆獵子必求麗綺緻紈織人弗食故沃者速磽豐者致
約蓄者誨取區以富聞民乃禍焉嗟哉今之世不法而
誅四國病矣兹土後匪貧曷免豈天實嗇之弗以禍也
故鮮利之區天之宥也是故兹行也弗艱者四焉一曰
儉斯淳淳斯度度斯理二曰無慮賄三曰計之不煩四
曰可訓勤焉夫貧首四國而誅後焉既利矣先生其母
務腆殖之俾以富聞天之所宥先生其忍禍焉先生曰
子言激哉貧而幸之曷可説矣
　　居謫
西渠先生謫且行有問於予者曰先生樂乎曰否曰戚
乎曰然曰獲戾以貞犯衆之忌有是節也終吾身恃矣
蹶而虞一厄沮䘮意免而值者則然先生豈有是焉予
曰否夫舉國之憲者期必濟也而弗濟焉雖弗懾抑豈
其願其曰將以獲戾而成吾恃焉是利弗濟也夫憲天
下之紀也舉之弗濟憲且墮焉墮國之憲而崇吾節然
且利之其不可矣且黜身非辱寵道為榮榮辱之端君
子審焉豈身黜是虞道用抑焉是戚夫有敵而伺吾吾
惟弗攻攻之不克敵且張矣故擊惡者必斃不斃藉其
恣也吾節務成而貽惡以藉憂其在兹夫虞蹶而戒者
怯也幸弗濟以昭吾節視怯均焉先生其能樂之
　　訓立
吴先生名山宅之隂有山峙焉三峯而中峭若立先生
曰是愜吾衷以號焉曰立齋予乃序曰夫飭躬蹈世者
莫如立矣夫唯立是謂道根道根是謂物宰物宰乃克
克乃不拔不拔之謂能永存永存者純是故豐侈情約
悴志幽惑智紛亂思重撼守夫五者之謂物交物交者
吾以觀吾立立迺克不立迺不克不克者亡夫道或戚
或敵或主或𨽻或扄或闢戚其良敵弗張為羣物疆衆
物之疆備之弗忘主於一𨽻乃役為羣物辟羣物之辟
乃登無極扄而持闢惟時為羣物機羣物之機握之不
違夫是之謂能立能立者豐莫侈約莫悴幽莫惑紛莫
亂重莫撼夫是謂物莫之克夫率者不擇不擇者執妄
弱者不固不固者渝昭的曰明守固曰貞貞且明為立
之根立之根是謂强之衞辟之翊機之門不然且愧兹
山
　　朂審
袁子令郟王子曰郟之治子必優焉吾不贊子優朂子
以審夫車以載無弗勝也不脂轄不行泥也利刃日刺
無鋒竭也羣孺之嬉屢叱之弗畏或以侮威瀆也冦入
室燭之冦匿用其明也勇夫不戒僵於尫易尫也故忌
通者速滯亡蓄者取窮懾衆者啟頑悉情者誨姦怙勁
者基折故固戸利樞無弗通矣隄之始决無弗濟矣雷
霆卒然無弗震矣衆躁靜觀無弗昭矣强力疾形無弗
仆矣兹行也予於子憂不通不憂不執憂不蓄不憂不
敷憂不輯不憂不威憂不晦不憂不明憂不襲不憂不
力
　　神難
予獄既乆請於神曰葢聞之洞舛者靈也贊貞者天也
故哲領不折妖體必離亂魄見褫欹衷每迷故刺聖之
刃必斷毒賢之鴆必覆掩正之綱必裂墮良之穽必夷
是神職也予之獄也奚罪待命移時倦肢憒志恍兮忽
兮聆神之難一難曰醜士懟妍修夫短讐東家之宴西
隣怨詛是故握珠懐珍而贊瓦礫彼有跛鼈穪之駃騠
鄰姬之瞽而曰是則明眸汝也蒙垢在伊讓其不滌彼
髪不括若已蓬首是瞽鄰姬明跛鼈而擲瓦礫也汝奚
無罪予曰天之畀予厥鑑湛湛乃緇其素詭中以容則
予豈敢予不知罪二難曰據崇者卑附操首者尾隨宅
腴者瘠依言勢忌失也虎豹違山見威於犬悍夫不戒
或孺襲焉鸞折其翼而鳶啄腹汝乃捐華背要而昔心
不移夫舍陵趨壑誨擠者也去重即輕朂擲者也服冕
不則命裂者也子失勢矣固昔憎所乘而往怨所便也
汝奚無罪予曰勢若龍蛇誰與執之且棄耻若疾掩耳
冒詈貪主人之利而憚進苦劑予未能也予不知罪三
難曰虎搏鄰牛操弧弗射非已利也虞人布羅獲禽丘
若見者弗禁有在野也讐腹可飽忍割朋肉痛弗切膚
也故攘鄰之膏以赴盗火庇已而已子則塞勢者之賄
奪肥乎大嚼之口而飼之人貽國人以富而甘以其身
賈戾夫存鄰牛而射虎逢虎之怒惡禽斃而毁虞羅遭
虞之疾是眩者為也汝奚無罪予曰梟搏鷄雛其母奮
趐知不能庇愛弗已也夫聞啼助戮良所弗忍予不知
罪四難曰衆直頌行不勝單佞十堯崇治一桀潰之黠
夫伸舌惠口是屈故堅榦不伐决張不遏鑠焰不撲族
骨不解奔飊不障虞反傷也而子務勁者之摧而孱士
之庇汝奚無罪予曰吾寧吾步之蹶誠不能使勁者之
肉孱也且覆惡以求立也徳强以避抑也曷可説矣予
不知罪五難曰不㧞之道存乎托也衆植其援以備攻
也王屋之鳥弋人弗射皇囿之兎獵子不逐集瓚之蠅
忍而弗擲若木之條引手莫牽蓂莢生陛弗剪弗踐其
附然也故陽區無凍蟲仁壤無槁品潤國無燥類附之
及也子膚托而孑援矣汝奚無罪予曰予聞之健夫終
日立不倚不僵衆恃而不怵非夫也予不知罪六難曰
世有尊官莫知其名手握雷電奔轟閃耀旭昃倐忽殊
態改視傴僂而趨償以最考唯唯將事是為豐績磬折
之腰夀其文組如醴之輔頥禄是永故勁項者辱剛膝
者斥毅面者黜符中者完既泄之孔忤臆者扇不薪之
焰是天下之至威也汝乃規守矩執恭不踰憲不省已
倨咎人之僣兹搆之由也何謂無罪哉何謂無罪哉予
乃俯伏嘆息茫然汗洽駭然股慄厥罪自知無復以對
神不復難
　　基進
石泉闃而邃宜業沃也宜田宜木坎而澤宜漁萃諸麗
焉宜娱以憇蕭子宫之以命焉曰石泉子人曰務趨者
不假恬耽進者不媒退志舉者不藉伏致章者不倚㝠
故干霄之木弗綴欹岑振雲之翼孑叢靡戢靈鮪不宅
潦珍綺之鬻也忌貧里是故以寂求聞惡弗聞者道之
左也却步矣謂弗遐即者術之乖也蒙重疾沉者願之
反也子其試矣豈其悦試而違念以階蕭子曰否夫金
革之韻宅於虚大輿稅轄脂以俟乘弧弛也以勁張利
刃必衣故不退者不進不恬者不趨不伏者不舉不冥
者不章故儉取之庫每盈不市之珍族搆萬金美媛不
窺户君子求焉競首據腴鮮不逢抑子疑予乎予兹試
矣
　　仁撫
李中丞撫遼東王子曰夫遼邊障也亦以障吾區也夫
惡越者垣焉求弗能越也戒越可越滋越也求弗伺也
以無隙揭隙以示伺是疾焉為誨之矣故自障者障彼
也不然以藉也其能障夫障虞遐昭隠則知良摧强襲
悍則勇良奮將激卒則信良奴知𨽻勇君信則仁良故
仁衆之附也知之府也勇之地也信之圉也夫子之往
也其務仁之乎仁吾區而已豈彼是仁顧彼其曷可斃
盡矣無務斃之務殖之殖彼利弗吾斃也譬虎也備而
已無或怒其安噬悍夫焉格而斃之或以傷以傷者下
也格而斃之者中也無怒者上也豈虎是仁仁吾軀焉
耳矣是故以戰戰不若以無戰戰以勝勝不若以無勝
勝釁而已之不若無釁一仆不若衆植故仁人讐功無
功之功曷可尚矣是障之道也故曰自障者障彼也夫
河洛罔不仁夫子兹往也絶域之氓其河洛矣且夫改
轍而馳不易其御乘之良也然難矣難裕本也兹役也
其以難夫子而裕之乎
　
　
　
　
　
　
　夢澤集卷十三
欽定四庫全書
　夢澤集巻十四
　　　　　　　　　　　　明　王廷陳　撰
　文
　　夏令上
中和之區違邑逺而介於他封逺故不度閑焉而易以
亂介故他逋者藪焉而互為主客止一二獲則黨為賄
而免反捕者坐是故盗也滋多夏侯至自羅當其劇也
戚焉曰弗身衆弗奮也前衆曰侯也前其誰敢不奮而
從執其魁數十人以歸狀得以聞中丞中丞曰才矣令
迺行慶辭以語王子曰吾實父母是不務與輯俾以盗
獲吾則用愧且慶也其謂非功吾則治之使盗焉因以
為戮是吾罪也不譴而慶行罪以蒙慶其何以堪抑是
以風後之人歆賞而趨唯其執也不虞其冒其罪亦惟
我王子曰夫子仁矣仁之於盗也豈將縱之仁抑亦執
之仁夫盗民之毒也盗之不執民用困焉徳盗而讐民
其不然矣天地之於物也務生而已或霜雪焉鮮不摧
折豈物是讐所以生之故良農不愛莠聖人不假惡姑
息之政實以階殺夫假仁之吏務為區區小人幸焉然
其竟也雖唯小人亦豈終利覬免而犯終以不免是縱
之也為殺之也不亦多乎知不獲免犯之弗輕是殺之
也為縱之也不亦多乎故曰慈母有敗子而嚴家無格
盜侯也其允有功何賞辭焉
　　夏令下
盗既平大中丞嘉焉諸生進而賀王子聞之曰渺哉是
曷足為君煩焉今有大盗五尚幸君之除也一曰胥史
之盗二曰鄉曲之盗三曰邦國之盗四曰言語之盗五
曰仁義之盗胥史之盗八鄉曲之盗十邦國之盗九言
語之盗四仁義之盗十有一左激詭投竊發巧中傍搆
隂庇舞法深文八者胥史之盗也誇族怙强負貲并弱
閉施腴責武斷力攘棄典狎公十者鄉曲之盗也隂伺
崛乘移權貪要揚險黜貞首災幸亂崇怨九者邦國之
盗也違衷捐實遺直務甘四者言語之盗也履僻蹈㓙
匿情衒世擬聖附賢信蓄詐怙宅競讓基取特扇從隠
乖顯十一者仁義之盗也五盗並興翕翕紛紛教化不
流綱紀失平瑕瑜偶貢奬詆浮真天下之盗皆其緒釀
而㳙出者也皮之不去毛奚㧞焉蔕之不刈條奚剪焉
五盗之不除盡若類何益矣是故君子識本執樞推始
稽成大盗不起天下皆寧
　　述慶
謝母七十之誕筵既秩羣觴焉母愉而觴也母視聽毋
愆話言弗訛堂室之級步弗持也諸子若諸子姓也官
者既績居恬以豐稚業無惰嬰善孩也衆侈其成莫究
由臻予乃曰無侈焉予言其秘夫祉天之握也天也其
祉閉以自封乎亦將衆之庇焉其庇也或吝也何居視
其致也弗吝而庇也卒末之稽違其始眷俾受者不錫
是徳而懟弗竟何居視其享也是故淫嘏無純窘履必
覆謙受日益忲與不終天之道也其反之舛也君子將
薄而浮焉是懼其暇侈已以懟乎且夫修不在筭延非
世也其深矣君子鑒深而徳是務不惑其舛故敦已基
聞虞其替也世贊其淑史氏紀之夀之上也畏戾而飭
思贍其躬不覬其傳夀之中也匪敦匪飭犯忌而行宜
促而長奸天之筭夀之下也母幼而婉父母嘉之里之
女則之是以女夀歸而順無制也舅若姑安之夫子宜
之里之婦則之是以婦夀老而貞以訓子若婦若孫率
之里之母則之是以母夀謂脩不筭而延非世也其將
在兹其耄耋而期也寔其致而享也匪致無臻匪享或
替母夀在徳暇侈其他不然有非耄耋而期也其謂非
夀乎母值天之正矣其將無筭
　　上池
丁子文啟讀秦越人傳至越人遇長桑君出其懐中藥
飲越人以上池之水三十日視見垣一方人乃嘆曰神
哉吾恨不能長桑君遇而懐中藥之飲奚有於越人因
自命上池子曰尚庶㡬哉其覯見之或嘲之曰聖人不
語神君子不志異達士之想弗虛而真人之求必獲覬
一於萬丐罕於常其左矣夢澤子曰不然是存乎人夫
尾跡而步非良武易轍而馳武之得也聞聲而肖非良
和改律而奏和之恊也故比隣寡仁侣而遐方有徳朋
朝夕乖良覿而間暌有真契丁子之意其將在兹是故
水不盡上池也亦盡上池也客不盡長桑君也亦盡長
桑君也我不盡秦越人也亦盡秦越人也是存乎我而
已矣是存乎心而已矣我能越人即不長桑君覯焉而
上池之水之飲焉求弗為越人弗能也我弗能越人即
長桑君覯焉而上池之水之飲焉求為越人弗能也故
我神則神至我仁則仁歸我慧則慧附其思也天或啟
之亦自啟之弗自啟天弗啟也故師曠雖聦不能鼓無
聲之石九方臯雖善相馬不能易駑駘之骨而為騏驥
也是在我而已是在心而已不然以竹木求上池不已
踈乎以邂逅求長桑君不已艱乎以蹤跡求秦越人不
已泥乎
　　慈慕
慕慈哀劉母夫人周氏者也母今郡守涵江君其子焉
母之卒也訃自閩君仰天泣㡬絶曰嗟嗟傷乎予之罪
也夫予之罪也夫乃予何用生為矣予之仕也母留乏
定省者九越嵗每書致弗欲仕而願朝夕省則曰勿歸
我徤無恙無念我俾我覿汝成用兹輟歸圖而今也有
兹故也是予之罪也夫嗟嗟傷乎予何用生為矣國人
哀之乃為賦慕慈或曰孰則慕焉曰言君慕也乃國人
亦慕也或曰何也曰國人之慕也以君故傳曰深山大
澤實生龍蛇人之不祥而以胎禍故鳳不字梟蘭不茁
蕭瘠土之植無腴而甘株之實無苦其由然也婦人之
行無閫踰也其曷能顯於世用彰厥子覿厥子知母已
君之治黄也不以民封已不以奉賈秩覿君儉已是故
母之儉也已不以撓撼守不以誘易趨覿君貞已是故
知母之貞也已不以賢葢人不以疵敗良覿君弗妬已
是故知母之弗妬也已不以毛務益其績不以口惠愚
其民覿君弗煩弗欺已是故知母之弗煩弗欺也已數
者君之良也而母出焉是母之良也慕君斯慕母矣故
國人之言曰嗟嗟傷乎是國人之罪也夫天乎其曷不
夀母而奪吾君是故言善者稽其世贊徳者本諸先已
之不臧先世弗揚嗟乎讀此詩知孝矣
　　脩學
嘉靖乙酉春三月柱史東萊王公秀巡黄首廟謁焉謁
既周而視鄰之築犨宫之左右隈是故宫之垣却二隅
而隘其前後也加侈焉曰何有於兹而夫子之宫之儉
其務廣焉令後之當也無乃不可乎或曰民居也惡奪
且彼安焉而病以徙艱於從從且心懟柱史乃進郡守
劉公友仁曰聞郡有隙以易之夫鄰也僻隙也市市易
僻且倍焉其誰弗從卒如議居者謀曰棄僻而市之即
是利我奚徙之難柱史復曰兹㑹也其不可再矣葢聞
之君子祖議而貽衆以議者非悉也畏議而輟務以不
集者非勇也且夫忌動者無佚愛費者無輯後兹㑹也
而以圖其晩矣砌也敗以滋蔓宜除垣也及肩俯可窺
宜益廡之覆也踈而滲雨則潦徑之宜茨欞星之門邇
闤闠宜却狹者宜擴迂者宜遂亢者宜虧坎者宜培㑹
也弗可再矣然費也侈奚辦哉將官乎而儲無贏矣將
氓乎而誅無則矣守曰請融之官無出氓弛供郡有盗
艘可公沽敢沽以充柱史曰善乃登期日飭有司具徒
卒度可不巡丈計陳畚挶堅綆縋藴沙礫隆瓦石棄穢
積夷亢崇繕庇葺撤礙滯遂屈曲溝淖溢邃池儲拓銳
側表衢路時餼給數視責董者不威役夫謂平於是乎
砌無敗於是乎垣無卑於是乎覆無滲於是乎却其門
而喧囂逺於是乎除其鄰而左右恢於是乎直其隅而
前後當於是乎道其湫而爽塏增悉柱史畫授而守也
承焉工既嵗值大比學之士當選者四而魁一柱史乃
喜進諸生而言曰子知之乎風之壊也非以競故夫競
也豈惟仕士亦有之夫羣而習也劣者妬賢隊而選也
失者讎獲不修之務而妬以讐趨乃壊君子耻之故敦
本刋華厚其儲也去佻崇貞慎其發也觀善則摩逢抑
則奮務修而已忌不衷留士之良也士處子也不女於
閨而婦於室者鮮矣且夫治之無良也是無良吏故吏
之無良也是無良士故士之無良也是無良師故故師
天下之本也不可不慎也於是諸生唯唯再拜謝而退
兹役也以六月己亥始事九月甲子落成云
　　節録
母談氏陳君禮之妻也其母方娠父謂其母曰若女必
勿舉俄夢徳媛庭降已稍長負異慧女事無訓飾憎冶
步弗裾駭也禮父異禮而儷之難聞母之賢請焉占之
曰吉是謂玉英綺藉健篁倚栢摧引無折馨流芳接將
歸或曰何不裝務母曰吾聞之前者或却約焉基豐惟
其立也不立之務而侈以歸恃侈而怠寔墜之速其何
能競歸矣舅姑而下皆宜之踰年生子武五年禮卒母
仰天而泣曰舅若姑老矣武少祚㣲天其不振陳天也
振陳武無恙札母之母憐母幼而寡諷之曰雙鳥于洲
或射其雄孤雌哀鳴孰我更同母曰鴈無再隊君子攸取人
不鳥如胡不遄死竟不奪事舅姑倍禮武日立舅姑喜曰嫠
也善事我我是以無禮憂而有婦孤之娯以宴㑹請輒謝曰
未亡人悲衆之樂耳幸勿以樂悲我毎忌哭之痛謂終身之
䘮也訓武複述徃狀武哀母少厯而務寛其晚毋老以愉正
徳改元㑹寛典求天下婦之節者而表之里之人謀聞母母
泣曰吾分也不偕以死之愧而忍以活復聞之是以愧聞也
且吾求吾分而聞以愧我其非我心抑世之婦或乏純節子
若孫誣穪焉以為仁吏議不核而賄之圖惟其誣之遂吾懼世
之人將附吾於無核而賄為之為公典羞者乃寢卒之先一日
謂武曰明旦吉乎曰吉曰吾行矣曰母行何之曰省汝父於九
京目遂瞑論曰非節之難節而不欲以聞者之難夫淺夫朝飾
行而夕惡聲之弗彰也彰弗逮行厥修以弛寔君子難之况於
婦乎旌淑之典世不恒舉幸一舉焉奉者無良假以穪欲為婦
所不屑噫其不屑也可以愧世之急聞而私以乘上之典者矣
　　月槎
客曰月槎仙事也呉子擬之其不比矣夢澤子曰不然龍蛇
之蟄不擇泥淖貴在莫測也故古今豪傑非常之士或起於
屠釣或隠於商販何則物色不足以盡神局促不足以語變
故蓄𤣥之士不厭乎喧囂盗似之徒或躭乎閴寂葢内輕者
必假乎外抱真者無藉乎跡也東方朔謂金馬門可以避
世又有謂終南山為士夫㨗徑者夫然庸知仙者之非
尋常耶尋常者之非仙耶吴子吴越人也慷慨倜儻若
燕趙士是風土不足盡也性氣自負然耻任俠曠達而
弗為惡邇利而弗貪是蹤跡弗足盡也葢龍蛇而變化
者殆仙者流歟方將揚帆鼓枻窮深極逺日出入乎江
湖浩蕩之中煙霧窈窕之際則尋源訪石恍惚遭值安
知其不繼騫而逰耶子謂弗比過矣
　　贊恒
吴母七十之辰子姓謀觴焉母戚子應進曰父弗庇早
而應棄母恃以立往應小裕將逞焉見母紡曰奚頼兹
而以勤乎母曰非汝知也夫豐大之積其由也細吾匪
衣憂而勤惟墮業是懼業而墮焉憂其將及應退而惟
戒弗侈紡心以賈裕實母致兹誕也謀以娱母母之戚
也應懼弗順而納於戾母曰否汝父之捐也惡弗從忍
焉而存汝之故以汝立惟汝父貽其敢貪夫之徳而已
務侈且汝兹而觴也何以夀謂裕乎而父弗覿也惟我
戚謂筭乎而父弗偕也亦我惟戚戚以娱我其惟汝亦
弗欲族黨之人咸勉焉强而觴觴弗屢君子曰恒哉母
也夀其在兹吾聞之婦也者慧而不順慧則不比順而
弗貞比則不正貞而弗恪正則不共恪而弗恒共則不
永故恒者善之歸也善而無恒不可有也故天失恒俄
而傾地失恒頃而䧟人失恒忽而殞暴國無脩紀仁裔
無促運磽區無腴植豐林無纎株其致殊也致之不一
恒弗恒也母慧而順貞而恪誕而夫子之戚是謂歸之
以恒夫能永其善者夀之地也是足夀矣詩曰俾爾戩
榖言善也又曰無不爾或承言恒也
　　揚義
予於楊翁見六義焉館一焉井一焉橋一焉倉一焉塚
一焉學一焉築宫邇逵舍人執供賓至如歸征無旅困
於是乎見館義焉度泉而鑿族汲無竭惠渴之澤淵如
醴如於是乎見井義焉矚彼溪梁先搆積頺旅病寒涉
力而新之旅裳無褰於是乎見橋義焉無年艱食出貸
棄責豐儲待需貧族是頼於是乎見倉義焉大疫布虐
委骸斥原置山以歸貧骨不暴於是乎見塚義焉里俗
顓䝉窶子無訓憫愚分淑禮傅收誨於是乎見學義焉
嗟乎仁哉翁是何可弗述矣夫君仁謀世吏仁謀國民
仁謀里故觀世以國觀國以里觀君以吏觀吏以民故
好刑之國民多暴好利之國民多貪好侫之國民多諛
好名之國民多偽故里有仁民明君之所寵而良吏之
所禮也翁所行事豈不篤行仁義於其里者哉是曷可
弗述也已予見近世佻夫薄子往往毁仁詆義指善人
之瑕疵忌言其美嗟夫若翁者豈可指詆弗論述哉
　　知備
方母吴登六十其從子之子濓因吴子以告曰濓幼而
母棄濓大母賢吴而濓托吴撫濓齊已出是故濓恃焉
而若弗母失稍長則曰吾婦也不有婦仁兹子也吾以
其幼也且其母棄也且其大母之托也而恩之惟不竭
是虞夫慈母有敗子而豢厮寡攸成嘻嘻之家不免於
吝過慈之人重以勿訓䝉乘其驕基敗寔侈且其大母
謂吾庶㡬乎其免於不徳者是用托焉而以病其惟方
氏之先亦弗悦督就傅濓亦懼吴負而勉以立他善夥
更侍莫悉也王子曰止知母備矣吴子曰語節焉知何
備也王子曰仁無異施徳無殊致故悖公之臣必忍於
室篤親之人不佻於里言仁一而徳同也能閨斯能室
矣能室斯能族矣能女斯能婦矣能婦斯能母矣是故
母知備也吴子曰徳備者福備乎王子曰然福莫備於
徳矣履㓙蹈逆宜促而延即夀焉君子弗夀也人夀有
既善夀無既至徳不忘令聞無窮夀之至也吴子曰善
歸而語濓俾以夀
　　述政
趙君自黄之貳移尚書郎黄人愛莫借焉夢澤子乃為
之言曰嗟乎今之弊吏二而俗謂良也一曰畏吏二曰
怒吏何謂畏吏舉虞其咎執辟其怨遭事首䑕茍而日
月而傳視官惟其私之善而已斯之謂畏吏何謂怒吏
不能其上奴遇其屬怙愎以逞而人莫之堪㣲沮焉拂
衣起矣斯之謂怒吏其畏也是惟救過不暇而何理之
能其怒也擇而官之冀其圖也而以憤誰則懟焉兹二
者俗謂良焉而予弊也布君之履而袪之可乎君之蒞
黄也守乏而攝焉者過半是故國人忘其貳也君忘其
攝也長吏之臨也弗毁閑以務悦焉上不謂簡禮而褒
之弗恃而倨殷務荐至是惟他有司宵續不給徐而措
之不疲而輯更而為衆虞後至則曰咎惟身焉其利也
引寮以分推而不有於胥無愛以小賄覺曰胥也而士
責之過矣杖而釋之胥憚莫繼犯故郡之門無晝扄入
者不何而胥貧亦無賄敗胥徳焉曰頼以免戾君實庇
之其敢懟於里之俠不假也侈而踰修軌以幅之里之
悍少誣右之良或曰必窘右君曰右民之望也矧其良
一而裁之其何能平直右而罪誣者夫其不毁度而諛
也其不辟咎也其不暱胥也其不俠之假也是非僻而
畏者也夫其不恃以倨也其不有譽也其不㣲疵之指
也其不執而窘右也是非僻而怒者也是故君之治屬
安焉而長吏宜民徳焉而羣胥不怨孱者藉焉而右不
病也是而進之其天下將裕黄何得專君焉
　　達生
常春子往見夢澤子問生之道夢澤子曰子聞之乎務
生者乃無生無生者生知無生之所以生乃無無生矣
是故或翕之或張之或藏之或亡之或執之或失之或
閉之或取之意而已矣無或翕之無或張之無或藏之
無或亡之無或執之無或失之無或閉之無或取之適
而已矣故天運有恒神祐有常天不可奸奸之者怒神
不可竊竊之者殃罪莫大於奸天而竊神欲莫重焉者
其長存而務乆其視也故重欲者速罪之本也能以生
乎且夫不祈而培祈之弗隨違意而施孰執其機惟有
至人棄膚引深不以紀延不以軀存是故或生或死或
夀或夭或生或生而死或死或死而生或夀或夀而夭
或夭或夭而夀不慼其失不貪其存是謂識天神之根
識天神之根謂之達生
　　請年
夢澤子見丹崖子請年焉曰七十矣曰夫子之獲兹也
何以曰下士聞道鮮不大笑子能無笑予將子告予聞
之徳我者讐我讐我者亦徳我恩我者害我害我者亦
恩我生我者賊我賊我者亦生我百樂我徳亦我讐焉
百憂我讐亦我徳焉百欲我恩亦我害焉百惡我害亦
我恩焉百骸我生亦我賊焉百毒我賊亦我生焉故羡
生於乏乏生於羡輕生於重重生於輕暗生於明明生
於暗榮生於槁槁生於榮務執者或失無執者無或失
務取者或奪無取者無或奪故知其無者有有之用矣
知其虛者有實之用矣知其退者有進之用矣知其弱
者有强之用矣故目視强則盲耳聽甚則聾心思過則
亂是故事天者務嗇修命者務閉嗇云者非徒嗇其欲
而已也亦將嗇其智焉耳閉云者非徒閉其欲而已也
亦將閉其智焉耳嗇之又嗇亦無嗇嗇閉之又閉亦無
閉閉嗇嗇既無乃登無嗇閉閉既無乃登無閉無嗇無
閉天地不違日月為衛萬物皆隨亦既無始亦既無終
夢澤子曰夫子之言至矣吾聞之疾者促之本也遲者
延之基也夫子晩而薦焉復晩而官焉富不棄儉老不
倦理仁者之心也復從事乎至人之術長生乆視其在
兹乎再拜為夀而去
　　紀賀
周君樓於第之内樓即崇據勝登吉萃良延爽棄湫納
麗袪闃敞而為堂沉而為室折而為隅委而為傍軒軒
爾遒遒爾衙衙爾宜陟宜眺宜祀宜宴其落也客往觀
焉而賀孟子曰振矣周氏君大父官柱下史聞直焉百
粤是藩仁不令斬父宦弗逮於兹實培夫直世之榦也
仁澤之基也以是貽其曷弗享且夫不植胡穫君之穫
也其惟先植胡子曰豈專其先之貽亦其良也而克享
焉夫並蔕異榮均土殊茁氣豈擇施材也罔類抑樹者
期䕃也而或剪焉䕃其可得君弗剪矣劉子曰惟君之
二三昆季或令或推為時顯庸君也弗庸不怨其劣居
之愈恬是之謂能恒恒以業者其何弗成方子曰吾聞
之基廣者不圮棟厚者無折君其免矣陳子曰君世基
徳而棟善君實昌之樓也象之賀子曰君無汰志無侈
容無張辭羡於積而儉於欲嚴子曰欲之弗既祉之不
窮當其享也猶在君之裔乎言畢周君再拜謝曰孟子
述先以啟我胡子贊今以朂我劉子昆季以進我皆數
世之仁也方子知吾免陳子冀吾昌賀子成吾約嚴子
祝吾延予也匪材敢不夙夜竭力以無墜先世之令徳
以無忝諸君之訓辭
　夢澤集巻十四
欽定四庫全書
　夢澤集巻十五
　　　　　　　　　　　　明　王廷陳　撰
　文
　　來雨
謝君令蘄水壬午春三月不雨民戚曰何以播君步自
邑壇禱焉雨越四月不雨民戚曰何以植君步自邑壇
禱焉雨越五月不雨民戚曰何以穫君步自邑壇禱焉
雨邑人歌之是為來雨之章王子聞之曰歌也足為長
民者風矣帝也豈民棄夫錫蕃育庶靡不民焉供是務
殖也或雨靳焉食且不粒以斃務殖之而復以棄也其
否也矣是孰用棄棄吏也吏也者族氓而臨之殆為帝
殖者乎不徳而賄帝其曰吾且氓殖不有於氓之室而
吏槖用盈是以吾殖賄也故靳焉不愛棄民昭吏棄也
君之政也聞之矣敏而思達而執肅肅而惠法不右貸
其仆也勁者先茍民庇焉不惜冒罸邑人宜之乃大吏
亦靡不禮帝其曰令良吾氓殖焉令不有也禱輙雨豈
惟殖民不吏棄焉昭其良也傳曰禮有祈焉有報焉夫
傴僂而趨匪其衷也即湯焉以其軀犧巫也感而酬豐
品是事而幸帝之私也謂帝需乎君也不然乃不雨曰
予也帝何意焉其雨矣曰帝也予何力焉夫始不奸帝
之命既也不有帝之功也是謂對帝之休帝其永庇之
矣
　　鄉選
張子汝厚選於鄉過王子謂王子曰吾聞君子之於國
也忠不必已夫獲而行恊焉而以布俾上下之人咸享
焉豈曰匪欲其或不然惡詭以容負而終則耻弗表於
是乎附之可者而迂致之已實用藉是故惟上下之獲
享也利猶已出忠之為也公以行之子甫而試頃而斥
吾虞子之衷之抑也且子不欲夫詭而復惡夫負者吾
非可者然舊於子盍吾附焉吾以其子藉乎王子曰然
計之矣落不諭升北不謀取逐不議復擲不談舉予也
一出而坎纆吾武不驟而蹶自信而衆莫之假焉一言
觸長吏細人乘之吏議不核而當吾於免親與不暱國
人謂狂兹棄之道也且拾瀋以滌索亡羽而登之翮焉
欲其軒舉也否已子務進者也而不醜予棄是拾瀋之
類乎雖然思而淵者非造次之啟也决而灌者非崇朝
之蓄也屢趨無蹶步終無良棄而反之取之道也子也
其務弗吾類無弗利矣張子曰何有於兹君子務忠而
已無忌無慕子吾藉也其忍負子
　　江孺
江孺之亡也父哭之哀黄人傷之曰嗟嗟天乎其足以
惑矣夫侈慧者靳祉予知者褫筭夫侈也何靳也夫靳
也何侈也夫予也何褫也夫褫也何予也不然俱天之
良也愛也胡弗愛也弗愛也胡愛也是故衆莫解也智
者莫以諭也王子聞而膚説之曰不偶者數弗齊者神
故寸或踰尺末戾其顛旦料昏違倐否俄然是故重壤
襲玉而沙礫售毒卉不殺蘭乃霜悴鸞翼則折鴟鳶霄
翔時颸霽曦或不終旦是弗偶者數也矣弗齊者神也
矣故謂殤莫夀焉誕也彼明䘮焉過也哀而節焉韙也
觀於此者其以感也夫其以慰也夫
　　成梁
南湖廣而下流必歸焉漲則澤也落復淖無春冬且要
也旅衆舟弗給其甚也輿輟載徒弛負盈途懟征邇望
而遐即也尹侯覺按武昌過焉曰兹病也將蒞者無良
而以貽乎無良者之蒞也唯已是封而暇旅恤否者藉
以益或核焉因以譴於是乎有舉焉而長吏疑將有良
焉虞核者之已疑也避弗集且夫舉大謀廣不畏單議
惟無已以從事其諒也且績我何罪不諒蒙焉弗績而
罪旅之利也我獲實多是故懼弗集也遑恤其他武昌
令陳君章聞之曰邑吾蒞也以病旅弗與袪也際舉而
弗贊也余實耻進而亟穪韙尹侯曰恊矣遂事事材匠
輪良輳作計永官弗費也民弗輸也踰月事既民弗知
也核者弗罪而謂績也旅也穪仁王子曰善哉尹侯之
舉夫視涉猶已發乎其衷仁也謀而務集議不憚浮勇
也抑令事也侯舉焉不推令視侯之舉韙而不忌公也
三者吏之良也並以蒞旅其歸乎
　　善居
吾聞宋君之居勝可述已誅蒙荒庸基焉拓窘僅庸充
焉相宜不庸奠焉薦爽塏庸布焉鳩材美庸族焉以户
以堂以樓以室以覆以塗以墉户也丕丕然崇乎爾堂
也增增然廣乎爾樓也級級然㧞乎爾室也沉沉然邃
乎爾覆也整整然次乎爾塗也委委然錯乎爾墉也登
登然掔乎爾亟而事焉遄而既焉於是川不愛蓄山不
有儲紓靈貢麗匝乎其居侈哉居乎抑君子有大居焉
而宫不與焉為君言之夫君子之道居心為上居身次
之居心之道亦或基焉亦或充焉亦或奠焉亦或布焉
亦或族焉亦或覆焉亦或塗焉敦仁累厚毋邇於佻保
而不弛虞踰其作所以基也多聞善敗畢載靡艱捐隘
騖宏無或纎棄所以充也履坦以征弗比於淫末便弗
遷計惟其永所以奠也是以周旋措不違矩擇義稱事
非韙不留所以布也遐括近舍遜中以出抱而不有比
善媚賢所以族也進則却視動與省俱思贍其躬庇不
厭複所以覆也錯而展之弗愆儀則表達其有覿者謂
文所以塗也得其基斯無圯矣得其充斯無匱矣得其
奠斯無側矣得其布斯無悖矣得其族斯無賊矣得其
覆斯無滲矣得其塗斯無鄙矣夫如是不户而崇不堂
而廣不樓而㧞不室而邃不墉而掔居之大者也是而
悖之弗替弗輟世世之居也宋君有焉是故勝可述已
　　六善
吾讀秦公安楚録見善者六焉一曰仁二曰省三曰任
四曰和衷五曰知六曰遜成夫苗患自昔恃而悍逞無
期夫悍且恃弗易攻也弗期而逞弗易備也不攻而備
民之病也弛而病民國何頼焉於是乎見仁矣無之嵗
殺舉慮匱矧戎是侈虞侈而輟冦之利也無以充侈將
自屈也於是乎見省矣聽而無擅臣職則然及而將乏
戎之變也請則踰期已則乘㑹是而避擅害不滋多權
而遣之衆皆厭焉上莫疵也於是乎見任矣害一而三
儌蒙一舉而衆攝焉均而議之莫或主也違而自庸疑
之本也疑而不恊亂且中生何能輯戎恊以袪疑其何
不集於是乎見和衷矣未試而授授當其才未履而虞
虞當其勢婉出則曲比直發而徑中於是乎見知矣績
成不據拜錫若畏引儕分譽於是乎見遜成矣抑兹淺
之言公者也恤殺釀厲仁人不有重費墮圖儉者不為
忌專失㑹恭臣不事雷同而僨貞夫不隨計務已出大
智所黜退以居功老臣艱焉故殺以已殺之謂仁費以
止費之謂省專而不害莫指其專之謂任不一而圖卒
趨於一之謂和用已亦用人之謂知惟以益國力而無
已之謂遜成於斯有覿焉斯為見公者深矣
　　報政
劉子治黄甫三年而政成朝以報焉或曰政成何速也
夢澤子曰不急聞或曰聞之不急政何以成夢澤子曰
聞之急也害政滋多今之仕者曷能免矣夫急聞之吏
匪國家之計而速化是圖是故務愚其民而上用誣故
作不謀便而惟往蒞者之賢取其舊而更之不虞其習
也出言如醴複複婦仁聞者甘焉惟口而已不虞其衷
也蓄疑過深幸於輙中似而執之不虞其失也匪梗務
夷而惟右抑其或乘之祇以窘良割之不愛不虞其愎
也兹急聞之道也是而布之民曰愛我而復以薦大吏
曰良是不亦愚而誣乎是故劉子弗忍為也劉子嘗語
我曰王不蓄伯徳不假權偽不可乆譽不虛傳利不倍
不換往益不備不革宜作而不集寧息創而不比寧循
入而不獲寧失故好更者亂之本也賈惠者怨之機也
矜明者蔽之地也怙强者濫之所也治絲者不理而紛
之鮮弗亂矣或乞焉口惠而實不繼鮮弗怨矣冦入室
而燭之藉之明而誨之匿鮮弗蔽矣惡蕭艾而令除焉
弗絶且蘭及鮮弗濫矣是故君子作而思便有弗便弗
作也惠而思實有弗實弗惠也執而思得有弗得弗執
也天地之道存乎易簡君子則之動罔不慎兹公之心
也政之由成也公雖弗聞急聞其可辭矣
　　篤本
賈子黄人也而家於燕其先世皆𦵏黄焉始祖勝𦵏賈
坳六世祖興甫仕元𦵏泉嶺明之初造五世祖忠往歸
焉累官指揮則自雲中反𦵏楊泛忠子恒恒也死事後
是無復反𦵏也而守者浸弱業也他有有者不仁暴而
據之於其巔也屋焉於其側也竊而𦵏焉枌檟見誅山
麓不完守者莫何靈也用悸賈子適滇道黄拜墓下愴
然悲焉曰嗟乎狐死首丘代馬悲風覊鳥商號故棲是
眷操而南音土風之係也病而越吟悰寄之由也是故
太公封於營丘比及五世皆反𦵏於周聖之凖也仁之
則也恒之後無黄𦵏者力也乃心未一日去黄也鄉人
不仁而暴吾祖吾敢不讐暴而不讐罪浮於暴聞於官
官曰有弗讐者無祖也直之於是乎鬻之田也歸於是
乎竊之藏也徙於是乎童之山也植於是乎裂之陵也
完於是乎渙之族也收於是乎怖之靈也妥君子曰仁
哉賈子禮樂在兹樂樂其所自生禮不忘其本
　　重棄
南㝠子視學於蜀謂夢澤子曰吾將旌才而斥否無假
焉以為之何如夢澤子曰否夫遺礫委灰金夫是括蓄
之廣也弱荄纎株雨不擇潤惠之普也美女乏飾鑒弗
革妍照之良也何則棄灰無熾斷株不屬去婦無還古
之憤也是故聖人責功於過君子修吉於悔終履之祥
初㓙畢贖末路弗傾往趨悉庇是故有過舉無過擲有
過取無過遺夫是之能使才者録而登不才者於才也
士之頼也仁人之慮也
　　能夀
嵗庚寅吴侯來守黄拙逸翁偕季夏二之日為翁七十
誕侯謀夀翁言於夢澤子夢澤子曰吾聞夀有三一曰
夀親二曰夀國三曰夀民夀民有七腴夀國有六永夀
親有三雋七腴一曰衛良遵軌而孱佻夫見藉是翼而
屏俾公之恃二曰病暴裂約毁閑武臨於里是疵而誅
弗達其逞三曰長厚宿舊守實餘聲愧偷是禮而比覬
為俗先四曰窒賄狡胥善窺舞公以市是隄而遏貪源
畢塞五曰澡枉往吏愎斷翳情伏誣是任而伸勿泥其
積六曰敦本上蒙下罔取具於文是省而刋惟實之力
七曰懾㣲姦人釀釁伺而崛乘是剪而夷圖之於易六
永一曰重更新鋭喜事朝弛夕張是靜而持時趣弗逐
二曰平怨秉議失恊駢懟互擠是和而釋無深其敵三
曰耻訐媒短發私朝堂日訟是擊而息大體務存四曰
振遺㣲疵遐擲指論在疑是酌而舉匿瑕彰瑜五曰虞
隠或所忌言人襲不備是度而防變無踰料六曰全渾
核責作新象促而隘是濟而舒以累長祚三雋一曰娱
志隠尚不宣弗得弗懌是意而求貢當其㣲二曰贊徳
棄仁墮義修筭為奸是諭而承引之攸好三曰貽譽已
修不表孰揚厥先是保而傳往聲滋著七腴曰仁六永
曰忠三雋曰孝予於侯於柱下史見六永焉見忠焉於
守見七腴焉見仁焉夫忠與仁所以為孝夀國與民所
以夀親
　　嘉政
觀風者嘉嚴君之政而禮焉國人以聞諸夢澤子夢澤
子曰政可聞歟曰可夫黄繁獄之域也夫子聽焉而優
且多習訟者也情跡乏核則躐而愬以下覬聽者以其
自也而曲庇焉聽者匪人忌忤而務媚得而不執夫子
不然惟得而已不虞其忤上亦遂之國也蝗委捕焉曰
蝗異也異由政政之不求而捕是務捕以已異為劇之
矣乃省咎去敝精禱迹阡量獲差賞有轍之原蝗無留
也麻之學宫邇河漲而衝圯新宫學士謀徙長老曰地
則靈而徙焉不可且不防而徙衝復及其能亟徙亟徙
將棄邑則曰誰能河夫子乎大吏聞之因以命夫子曰
弗費莫輯矣乃命虞誅材之能乆者遵岸之足布而入
之出其顛腹實礫焉巨石藉而疊岸立若磐鑿支河二
其傍分其衝而殺之水至三注邑之人幸焉曰㣲君學
宫魚人矣室廬其濺沫矣兹而後其名嚴河三者政之
大者也夢澤子曰政止是歟曰何為其然也䜛口亂聽
枝論奪本斯其為訟也大矣饕餮是肆魚肉我良斯其
為蝗也大矣暴客伏姦伺焉而决斯其為河之患也大
矣夫子惟是之務息也訟如是之務捕也蝗如是之務
防也河如夢澤子曰政止是歟曰何為其然也利義戰
心互勝不下斯其為訟也益大矣私妄族據蝕我善萌
斯其為蝗也益大矣奔欲潰理隄之莫遏斯其為河之
患也益大矣夫子惟是之務息也奚啻訟如是之務捕
也奚啻蝗如是之務防也奚啻河如夢澤子曰韙哉國
人之言兹政所由來矣其見禮也惟以是歟
　　問俗
㣲山子之監於楚也訪夢澤子乎江之濱問楚之俗夢
澤子曰古也怨今也豫吾欲子之祛其豫焉而怨之復
也㣲山子曰何也夫拂焉則怨矣暢焉則豫矣豫之實
難其有不獲怨乎夢澤子曰古之怨也厚今之豫也佻
吾非進怨而疾豫也進厚而疾佻也夫帝妃之求怨矣
冀夫之覿焉所以為貞也屈子之騷怨矣冀君之諒焉
所以為忠也宋玉之辯怨矣冀師之明焉所以為義也
申胥之哭怨矣冀國之復焉所以為仁也貞忠義仁所
以為厚也今也豫而已言訟則豫焉腆致厥誣伏詭淵
如公禁之施因以為利言胥則豫焉惰農棄耒困士讐
誦隊丐奴希狡子盈籍言鬬則豫焉逺徼之俠介乎他
境纎釁穪兵司敗莫問言攘則豫焉江湖盗實魚鳥其
居舟子威之旅寢無寱豫於訟斯嚚矣豫於胥斯汚矣
豫於鬬斯梗矣豫於攘斯亂矣嚚汚梗亂所以為佻也
豈惟是哉怨者其思深豫者其思淺怨者其欲儉豫者
其欲侈怨者其守固豫者其守渝怨者其辭信豫者其
辭游是故帝妃之怨亡或豫以棄貞矣屈子之怨亡或
豫以棄忠矣宋玉之怨亡或豫以棄義矣包胥之怨亡
或豫以棄仁矣是故吾欲子之祛其豫焉而怨之復也
㣲山子曰子誠楚人也其言也楚吾則為皇錫極俾民
無或作怨無或作豫咸歸於極
　　衍畜
予既覯㣲山子因得其父野塘翁之為人焉翁嘗為沁
水令冦至莫支免免矣或曰垢也其滌諸且見滌者矣
藉之可白也不應夫豈不能於冦者而坐不支以免也
將求為自廢者歟夫以其力也而垢務滌無難焉矧垢
同而滌者可藉也顧弗之白也將求為自汚者歟夫其
不支以自廢也將雄而雌守者歟夫其不滌以自汚也
將白而黒守者歟翁其知畜者乎而謂夀不在兹乎吾
聞天長地乆天地所以能長乆者其以能畜日月不畜
不明雷霆不畜不震川瀆不畜不流玉不畜不輝蛟龍
不畜不神鷹隼不畜不搏虎豹不畜不變故日月必代
其變也或食或晦或虧雷伏於澤川納不棄潦玉璞藴
焉蛟龍必蟄其蟄也或於泥淖鷙鳥將擊而戢其翼豹
霧而隠凡以畜也故不抑不揚不冥不章才不畜必匱
力不畜必屈智不畜必窮業不畜必隳四者不畜必無
以迓休而延祜是故達人知之不盡其才為弗匱也不
盡其力為弗屈也不盡其智為弗窮也不盡其業為弗
隳也能盡不盡凡以畜也畜也者百福之地也是故自
振者人廢之自廢者人振之自白者人汚之自汚者人
白之畜不畜也天以畜故能長地以畜故能乆人以畜
故能夀若翁者其明於天地之道而達於長乆之機者
歟且將與天地為長乆者歟
　　朂濟
殷子之父繫非其罪也殷子謁予而問焉曰何以居此
曰以䘮禮曰何以濟此曰以䘮人曰言何不祥若是曰
是祥也夫䘮禮以自居也非顔面之但瘠也樂㫖之但
屏也戚焉耳矣䘮人以求濟也非藉援之但强也請縁
之但備也深思焉耳矣傳曰居父母之仇寢苫枕干不
仕戚之謂也又曰亡人無以為寶仁親以為寶深思之
謂也曰是以居而濟也其有信乎曰信矣戚之積也天
且感焉奚有於人深思之積也國且復焉奚有於家故
索屍以號塞垣為隳賤臣叩心霜隕炎節戚之應也抑
欲危處㑹稽之耻雪焉十九年於外而卒以反國深思
之成也曰是而且不信也奈何曰日月其終晦矣是則
非人不祥天實不祥
　　善遷
瑞昌學宫隘而湫堂廟逆己丒冬柱史傅子之按兹土
也謁而陋焉以諭令若師曰人且病之其能妥神士之
乆而弗當於選也殆兹故之以其盍圖之謀於柱史穆
子秦子及諸藩臬而恊以檄郡守馬子馬子曰邑吾蒞
也而以他勤乎進令若師而申之畫而授之基卜焉而
獲其舊云景泰而上學宫之遺也違邑而近路達於河
川原匝麗相者曰是宜宫且舊也人曰舊其棄也而即
之即人之棄其無遷矣相者曰地則良彼失而棄之而
復之譬斥而返彼其蓄而一朝闡焉其振且大吾見學
士之羣而升也於是表以辨方度以知受懸賈致材雖
他之産族而趣之掄良於工良無他適其荒穢也誅之
或藴崇之其迂也遂之其鋭也擴之其淖也𨗳而祛之
其坎而下也客他土以實之其或亢也以其土他客也
而夷之人曰基舊也而爽塏若是於是中而廟左右而
廡主穪皆制是而面則儀門外則泮而梁又外則三門
是而負則堂立若廟齋立若廡儀門而傍則鄉賢名宦
偶而祠堂西而後則射圃齋西而外則宰牲所外是則
廨宇六十楹悉是而外則廣垣以括人曰基舊也而搆
創若是於是官不言匱私不告勞董者穪平核者莫疵
庚寅之春亟有事之辛卯四月遄其落之落之有四月
學之士陳子賔興焉以應之人曰基舊也而發秀若是
於是馬子之僚林子以聞於夢澤子夢澤子曰兹役也
可以喻道矣夫覬其庇而幸其應者非也吾聞士之於
道也固安之難而猶遷之難夫聖哲遐逖往指日乖守
殘執謬有而不疑是而安焉奚安之貴其或不然虞利
而趨計便而作背於聖則輙變以狥是而遷焉奚遷之
貴若夫不為習泥不為時乘先王是程歸於古始遷之
善也乃可安也兹役也陋而遷焉遷惟其舊殆象之矣
是故可以喻道矣抑役有其念之莫與倡也有其倡之
莫與贊也有其贊之莫與任也念而弗倡不可始也倡
而弗贊不可遂也贊而弗任不可成也倡以始念贊以
遂倡任以成贊諸子有焉無寧役道其頼焉林子曰役
而弗述不可稽也述而弗文不可永也述以稽役文以
永述吾子有焉無寧役道其頼焉
　　紀遊
辛卯秋七月磐濱李子龍津黄子按黄以暇日遊武昌
之西山玉泉張子五丘王子及予從既渡沿迴江岸初
經市井隨迹原隰故阡新術遞歴互出古松夾道輿行
松間風激木末響中笙簧雲隂藉裾山禽逐葢既出九
曲道中宛轉盤折登頓欲疲曲竟古碣不屋剔蘚考刻
感慨陳迹遂乃憇花宫登萃景樓搴蘅掇藻駢秩賓筵
饔子割鮮魴鯉雜薦鼓吹墀列歌聲近筵數觴且輟攀
磴縁蘿直至絶頂率情草坐命酒藉石袖拂煙霞喜鷺
驚鴛悉出尊爼之下面挹大江帆檣陸離遥覽白雉(山/名)
倦雲歸岫近引寒溪迅湍赴曲俯睇故城頺雉積莽吟
謝客之詩章撫孫權之劒石豪華狼藉俛仰愴神遂奮
起迴立觴轉若環勸酬不文謔浪無禁已而落照在山
候吏催暮於是二君遄歸予三客留龍磐磯宵酌磯頭
臨流洗爵忽見江光霞色窈窕㣲茫超然有塵外之想
惜二君之不偕也遊之明日磐濱君賦之屬諸君和之
以及予予曰古穪登髙能賦者為大夫予山人也不能
賦請為君志之
　　志雨
吴侯治黄之壬辰春不雨至首夏炎曦布威廣澤化陸
坌揚於畆潦除於池霄漢滌雲林麓忌焚居者病汲引
者競滴畯不在田農不手耜且麥秋也逋民族攘客據
主塲炊煙在野是故困不專貧憂不但智國人謀而請
於侯曰其使巫侯曰天則不雨而望之巫愚毋乃已卑
乎曰某水之淵龍宅焉其怒諸雨可致也侯曰人則不
能而索之龍於以致之毋乃已䟽乎曰數富之實而罪
其出惟賑之俟侯曰公則不儲而恃富之藏彼實應且
懟抑澤未窶及而首以懟富是以期濟也毋乃已艱乎
曰然則何如侯曰咎在予即予求之其可矣令於國中
市不屠道不除輕罪弗繫纎訟輟聽貶食省用已徴减
從去葢謝乘禱於壇昕夕至其衷疚其辭傷其容若將
隕越於地國人曰君無病乎其何以小人之故而病吾
君侯聞之曰民病是虞吾何愛焉如是者日行之不雨
旬行之不雨月行之乃令於野曰脩而隄防達而溝洫
監而竇視而築展而具宜而種時雨且降令之明日壬
寅雨至甲辰陂池滿受原野流溢山麓改色田畯在田
農人倍作婦子喜饁逋者反其室廬攘者修讓悲吟者
歌國人曰君實生我敢不拜賜侯聞之曰天實悔虐於
爾有衆予敢或奸天則生汝而疑於予誣矣君子謂吴
侯於是乎能格天夫格天者在實非文之能夫侯始而
罪已中而疚而不已終而人功之懼其誣已夫罪已者
㓙而不委不委則日逺於戾而納於順未有順而不應
者也疚而弗輟履之以恒未有恒而不動者也天功不
攘弗侈弗張荅休以遜未有遜而不益者也三者格天
之實也吴侯有焉雨也天豈侯是私
　　衍號
夫九嵕秦之名山也陳子秦産也陳子之以九嵕自係
也其有契乎今夫山土石賴成擁重結頑然而林麓雜
負秀色可攬是質而能文焉奠形莫遷朝代坐閲然而
出雲吐氛轉盼各相是恒而能變焉犯霄峭起爭長大
華然而承藉無選足邊藪澤是髙而能下焉是故陳子
見其質不遺其文見其恒不泥其變見其髙不棄其下
是故其為學也先王之是凖也逖典之是程也而圖牒
之必手也葩藻之必掇也是質而能文焉其為政也軌
度之是秉也徳違之是辨也而過故之必悉也乖格之
必達也是恒而能變焉其為徳也賢哲之是齊也儔與
之是邁也而顓蒙之必諏也單孑之必禮也是髙而能
下焉夫質以為文其文也所以有其質也恒以為變其
變也所以有其恒也髙以為下其下也所以有其髙也
九嵕有焉陳子似焉詩曰惟其有之是以似之此之謂
也抑豪傑之生其必鍾焉陳子九嵕之鍾乎詩曰惟嶽
降神生甫及申此之謂也予於陳子望之也九嵕矣詩
髙山仰止景行行止此之謂也
　　明慶
黄貳守蕭君遷司徒郎或問於王子曰國人慶乎曰不
曰何故曰其君子明於其政而冀其顯庸曰君之良也
六年而遷其晩矣其小人幸君之足頼而欲私之以終
惠焉曰吾母也俾不吾是子孰令借之借孰聽之是以
弗慶曰於子謂何曰其弗慶也慶孰大於是何則夫子
之政不近名而近民為亷也弗為矯為直也弗為激為
嚴也弗為苛為寛也弗為弛為明也弗為察為敏也弗
為驟為斷也弗為愎是故其於民也無或隂焉無或窘
焉其於屬也無或馮焉無或暱焉其於長吏也無或逼
焉無或媚焉夫其不為矯之類也其於名也不亦不近
乎夫其為亷之類也其於民也不亦近乎夫其不名近
也是以後聞焉而竟聞也乃遷夫其民之近也是以民
望私焉其竟弗能私也乃懟焉是故晩而遷者養君之
譽也不以君私黄者國之公也或以王子之言聞於國
人於是乎君子不以其晩恨君之遷小人不以其私幸
君之留今而後國人無弗慶者
　
　
　
　
　
　
　
　
　夢澤集巻十五
欽定四庫全書
　夢澤集巻十六
　　　　　　　　　　　　明　王廷陳　撰
　文
　　平冦
長沙之冦釀而竊發楚人恐大中丞翟公有憂焉曰亂
其萌芽是而不翦長此安窮矣或曰無年其俟諸公曰
亟而國之予猶晚之懼也而以俟夫俟資之蔓也蔓而
圖費且侈且夫謀大者斷乃成於是請用兵取其鯨鯢
而戮之功既成以聞上嘉賚焉曰㣲瓉朕其無楚憂公
北向稽首謝曰君之靈也二三臣之力也臣何功之有
焉夢澤子聞之曰公蔚豹變之文負鷹揚之勇即撥亂
世反之正且無難矧此纎醜何足為公頌焉公袪大賊
五非國人之所知也夫兵革之賊可執而誅也非賊之
賊不可得而誅也一曰民之賊二曰吏之賊三曰政之
賊四曰學之賊五曰徳之賊今夫修任俠之行敗長厚
之俗尼化誨之流工庇覆之術冒殊死之實而無小辟
之指也是故公觸忌諱而司敗莫何然不何則君上最
病此民之賊也亡棄禮節而務邪媚道夷亷恥之界狥
世俗之好締縉紳之譽而失閭閻之心姓氏沸於表薦
而民莫愛焉夫吏以民設也民莫愛則上下安賴然又
莫得而亷之也此吏之賊也談政者鮮執體要而文法
之務飭焉㣲有舉措必稱周官羞比漢室從而跡之反
出近代下然猶翕翕然謂善也此政之賊也綴學之士
是信末師而違於道真造支離之辭乖風雅之旨然猶
守殘保陋持堅白不相下也此學之賊也恬而宅競恭
而蓄倨讓而基攘比聖附賢心之則蹻跖矣言性語命
履之則貨賄矣此徳之賊也夫賊於徳求學之弗賊弗
得也賊於吏求民之弗賊弗得也賊於民求無兵革之
賊弗得也故兵革之賊賊之㣲者也自公之蒞楚也隠
無遁情狡無完魄民有賊焉者鮮矣媚不蒙褒貞不逢
抑吏有賊焉者鮮矣名不遺實敝不掩良政有賊焉者
鮮矣髙必準古卑不逐時學有賊焉者鮮矣言必稽行
貌不違心徳有賊焉者鮮矣故公徳之長也學之準也
政之式也吏之表也民之風也行此五者於天下無兵
焉可也矧惟楚邦詩曰文武吉甫萬邦為憲此之謂也
抑是役也帝賚而不愛公讓而不有詩曰我有嘉賔中
心貺之又曰公孫碩膚赤舄几几此之謂也
　　哀引
先大夫沈公之卒於潭也潭之人久而思而祠焉其孫
柱史君以觀風至祠謁焉愴然悲焉踟蹰焉摛文以奠
焉迺若弗能去之聞者感焉為賦詩焉或以傳於王子
王子曰是詩也其傳矣曰何也曰見大夫之仁焉見柱
史之孝焉見楚人之厚焉夫執法之家務持一切嚴而
少恩甚者意為之出入賄為之重輕故當其身在位而
民病之去而幸焉其既去也則復至之恐也况夫逖徳
不磨流風激人長老能述子弟率從奔走無斁報薦是
隆於是乎見仁矣今之子若孫者先世雖有徳美不知
也即知之弗能稱述也甚者不淑以隕其家聲是故行
乎墟墓之間心弗能為動也愛不加於枌梓况夫感慨
陳迹俛仰生悲長歌之戚從夫涕洟積思亷逸遐軌不
遺於是乎見孝矣今之世鄉鮮不佻之民上無舉故之
議是故於其長也視若過旅焉懟則指詆焉無忌也朝
綬不綰暮揖不至於其既去也若棄遺焉不顧也詰之
姓氏不識也况夫申之祠祀伏臘是供發之聲詩引慕
莫窮於是乎見厚矣夫以大夫之仁也雖非其孫有不
表於後世者乎而况柱史之賢足以濟美乎夫以柱史
之孝也雖非其祖之遺也有不大其先世者乎而况大
夫之仁足以自締於人乎夫其仁且孝之聞於人也戾
夫為之含悽殊俗為之失愉而况夫哀怨者楚風之遺
乎又其今昔浸潤其澤者乎羊公之碣見者淚墮今也
潭其峴首矣是其後有墮淚者不専羊公也二妃求舜
於蒼梧之野染淚於筠久而不滅今也潭其蒼梧矣是
而後有斑在筠者不専帝妃也招魂諸作哀些之音觸
之者鮮不鳴號焉欷歔焉喪失其所歡今也其招魂之
嗣響矣是而後有以哀些吟者不専屈宋輩也夫三者
皆楚之遺也而是編也該焉是故知其傳也
　　七申
嘉靖十有五年仲冬十有四日翟母太夫人年八十有
九楚父老大夫搢紳先生之徒儼然造夢澤生而言焉
曰自母之子中丞公之撫楚也羔羊之節風於下僚露
冒之惠兼於隕落汪濊之澤逮於昆蟲懐來之政被於
荒廓而又優跅弛之士消懻忮之俗棄委瑣之文策罷
駑之足是故三年之間菑害莫逢螟蟊避稼猛獸避畜
貪綬不綰凶領不屬雅行者無淪胥之憂當辟者絶失
情之獄耄耋有養而孤獨者獲恃也公之夀楚也至矣
夫飲水者必徳其源飫實者必懐其柢故任姒篤周詠
嘆於詩人孟陶啟哲炳載於列史母誕公以夀楚楚人
徳公而遺母是昧於本根而爽務報之由也母之誕也
敢謀夀母生曰客言誠是然河海之施非涓流所報累
重之感非緒譔所陳也客曰用情者無嫌於細貢實者
不務於誇故芹芷之羙獻之至尊澗溪之毛羞於王公
瓠葉在雅采蘩在風吾儕楚産也闡地之有演楚之遺
于以藉手公堂是躋生曰可得聞歟客曰鵠山之下漢
水經之春夏之漲横流溢出入泱漭鶩陂池洶湧澎湃
泌瀄靡離乃使異術之士移醴泉於中流不假營於康
狄而陽侯效幻罔象冥推潎洌濺醇膠盭沸醨鵁鶄鳬
鶩鴻鷫鵠鴇之屬唼喋其中者悉委羽偨池欲去而不
能奮飛於是千夫引之萬斛為甖維北有斗以酌以斟
跪奉母前萬夀是稱又使參佐賔客之流盡其餘尊作
情啜之萬之一分而逡巡欹側嘘唏煩酲此天下之至
飲也可以夀乎生曰滋味之侈未足夀也客曰夫楚淵
澤夥複古稱多魚鰅鰫漸離鰬魠鰨魼鱧鯇鰋鮎鱦鰝
魴魾潜處族滋接尾摩鰭雖有博物智給之士未能縷
名悉數而不困於知也於是川澤之虞縱大罟曵脩綱
罩罶綸餌織繫倉皇突施緩布纚屬低昂蛟龍失勢鱣
鮪改窟鯨鯢辟易陵窘踏促雖有藴神俟昇能為風雲
者莫不摧鱗折翼呀嚇寂伏掉栗而屢驚然後選肉而
取色腴命登乃使饔子提刃睨臨揮拂臠切五味雜陳
糅雪縷銀絫纎襲輕厚薄中倫調以易牙烹以莘臣衆
賔旅進薦之玉盤母少啖之怡精和神其膏鯹之棄沾
於萌𨽻莫不厭飫而忭欣此亦天下之至甘也可以夀
乎生曰暴殄之遺未足夀也客曰亭臯相望隈隩曼延
江蘺荃蕙槀本射干蘼蕪留夷掲車木蘭鮮支若蓀蔣
苧青蘋茈虒布濩咇茀夤縁掄株律葉衆掇時搴於是
截霞為裾裁虹為佩廣約準材軋芴縫製郁郁菲菲應
颸披靡吐芳揚烈氣飄不止乃有仙姝靈媪感而下之
留軿駐軒鸞行鳳隊滯眷而不騫此天下之至馨也可
以夀乎生曰服御之竒修姱之飾未足夀也客曰瀟湘
之岸籠籦篁篠攅立叢倚戍排㦸起側綴支委窊隆突
夷浸淫不已其上則勁梢直節干霄㧞特其下則蹇産
蟠結輪菌而莫測秋潦迴湍潄滌蝕切夏則烈日炎飇
之所激也冬則飛霰素雪朔氣之所肅也朝則希旦之
禽先旭羣鳴暮則覊雌窮獸憇根利深物感氣蒸色質
間成踰玉汰金乃使操斤之士入林而求之斷龍斬螭
九節是宜刻鳩其顛老人所持出入指爪鏗然有聲神
物馴狎百怪莫侵容與相羊遊於帝庭此天下之至珍
也足以夀乎生曰衰憊之資母健若飛未足夀也客曰
聞之傳記襄王之所夢交甫之所覿信列仙之佳麗也
爾乃應期而至或自漢濆或自髙唐飄若鴻舉矯若龍
翔翛然鸞峙的然珠光睇盼緜藐引握無方縱蹻迅躍
㣲埃弗揚若驚若狂若露若蔵若執若忘便嬛𣺌茫體
約縠素齒出宫商轉黛流目清歌侑觴於是折若木以
却景抑羲和以緩轡歡悰未渫蘭燈屢繼覩者忘疲聆
音失味此亦聲色之至娛也可以夀乎生曰妖冶之極
清虚之累未足夀也客曰將使屈原宋玉景差唐勒之
徒推本二儀極命萬卉丘索所遺爾雅所棄比事綴辭
引物連類競藻摭麗英華各致髙思薄天深搆入淵搜
隠理紛雋取鄙捐於是賛西池之㑹誇東海之籌紀莊
周之椿演箕子之疇五色參錯星緯屬絡情象纍貫
精采揮霍其觀於人也髙者生敬卑者氣奪其亟變而
屢易也異態如夏雲又如天孫運杼色縷繽紛其或采
諺陳謡撲指直載田父里媪亦得而解其竒出而誕就
也或倚相所未讀揚雄所未識其冥求而幽闡也鬼魅
黯窺跳號頓立駭情跡之莫秘此亦詞賦之至偉也足
以夀乎生曰㡬矣客遂推而進之曰未既此騷人之餘
習未足論於道也將使大雅君子刋華就實理詩書之
文繹羲孔之旨取母之徽懿合而擬之萬不一失故其
利柔順之貞通黄中之理敦樛木之仁正家人之位婦
道母儀俱舉並飭行無可選事不假飾信閨闥之永範
名賢之仰成也乃知福惟自求嘏非倖致夫金母夀而
徳罔聞敬姜賢而子不逮致秦漢以來圖牒所載嫠嬪
窶姬縁困而亮節偏行而著名者安得而邁乎言未畢
生乃避席而起斂袵而立曰客向所言爛漫尾屑耳目
之娛世俗所悦今將考祥於履稽旨於徳不朽之圖丈
夫之業億萬斯年有引無歇僕雖不敏敢附下客
　　長厚
易公為藩於楚有年矣今以中丞往撫河洛夢澤子曰
公之藩楚也政務體要寧固根抵畢誠靡他吏民化之
逋蕩者趨於敏作詐諼者效於悃愊饕詖者敏於亷讓
恣睢者檢於約束非有過求驚邁之施而近自親暱逺
至荒徼上自王侯賤至厮輿莫不雅服重藉人人意滿
用其情實信鎮俗之資矯世之賢也夫近世言政之家
其失可知也大抵以神自蓄鋭師刻隠務為操切喜日
計之績棄祀代之謀工括摘之慘病覆盖之厚奬名法
之家後仁義之用論短則兼棄其長指瑕則并抵其瑜
刈蕭而蘭及誅莠而禾逮於是速化之術興詭衷之議
售取具於文避窮於口實匪異等妄出羽毛一有疵失
善為衣飾要在倖獲久而不止潰决無所兹周秦之末
軌苛責之顯失庸人之所矜智者之深危也夫攻玉者
以石浣布者以灰賤可資貴也雖有褊心之人無所怒
於虚舟觸出無意也是知兼容者益世之猷虚出者伏
暴之本故書稱若有一个臣斷斷無他技惟其休休有
容賴其保我子孫黎民而漢初大臣皆長者少文恥言
人過若公者非其流與况今總連帥之司操變化之柄
固作率之所由風聲之肇始也中土士民翕然響隨百
倍荆郢何也任重則易施令専則易下也他日宰都埶
宅端揆正玉衡而平太階還世於胥庭流功於金石國
倚老成天夀平格休美夥膺頌賛難殫詩曰布政優
優百祿是遒公其有之若夫國子遺猛政之訓宣孟改
冬日之和斯弛張之權直枉之用不及之濟非長恃之
善物又公餘事也
　　徳夀
歳丁酉九月十有七日閩田母夫人七十之辰其子柜
山氏官於楚也則謂夢澤子曰吁予之不能觴也子盍
昌言夢澤子曰然吾聞以筭夀者下也以善夀者上也
曰何如曰視母攸履稽昔載籍其備矣夫其秉婉嫕之
性勤古行之覽其慧也擬諸大姑釐坤承之制逺宴私
之容其敬也擬諸徳耀愉嗃厲之姑謹扶將之節周牀
笫之役其孝也擬諸龎姬宜饋饁之政愛繒帛之施惜
鷄鶩之食其老能勤貴能儉也擬諸敬姜至其敦比鄰
之誼紓窶子之匄又其振戹之仁散積之道也夫慧者
徳之資也敬者徳之聚也孝者徳之本也勤者徳之恒
也儉者徳之度也仁者徳之厚也徳者福之地也故曰
福者備也備也者百順之名也無所不順之謂備言徳
備者福備也故家人之所宜者閭里之所藉也戚疎之
所譽者鬼神之所歆也人神之所益者天命之所假也
然則汰耄踰耋邁期以往其必致也曰言止如斯而已
乎曰何為其然也跡古嬪姝或效懿於纎末或飾節於
造次或抗端於邅躓片辭特趣世典不漏支軌窘躅獲
揚末照矧其具包舉之盛亮含𢎞之本隆始終之厯哉
是知華首之良隠於閨闥儀形之本源於婦流將使易
演其順禮著其則雅賛其徽音頌侈其純嘏疇陳其好
徳綴文之士揚厲無除流令聞於不已浹聲稱於來兹
若是者景耀所不能晦時序所不能謝代祀所不能革
陵壑所不能遷形質所不能化兵燹所不能燼饕餮所
不能噬兹戬糓之道不朽之業也所謂以善夀者也曰
言止如斯而已乎曰何為其然也孟母之聞以軻也今
子學踐理室文為辭宗而又廣錫類之孝𢎞作人之功
表未聞之士申不及之訓覆疵瑕之末絶比暱之嫌於
是三楚之士莫不飇奔霧蒸羽湊而響赴鶩英特之途
希遘際之㑹幸迅激之用競徳輝之覽利大人之見荆
無泣璞之夫郢無寡和之曲乃有考世之士本其從來
則又開元於母氏出緒於内則然後錯文章之英以為
綵適道徳之腴以為饌釀風俗之醇以為醴陟降乎太
古之庭周遊乎忘憂之圃若是者注之不溢酌之不竭
子雖未之觴也天下之能觴其母者孰有過於子哉於
是拒山氏曰子之及此言也乃可以夀矣
　　訓白
周子號白菴因鄧子問白之義王子曰吾聞禮曰白受
采言文之始也易曰白賁無咎言文之終也夫采非白
以始焉吾恐禮之不可學也夫賁非白以終焉吾恐咎
之不可無也白也而終始須焉是白也者天下之至采
也而天下之至賁也後之言者反是墨翟見素絲而泣
焉謂其可染也老子曰知其白守其黑是忌其或汚焉
而預善之也夫從禮與易之言也是天下之至益也莫
白也如也夫從翟與􁑂之言也是天下之至禍也莫白
也如也且青黄雕鏤木之災也使木也而非青黄雕鏤
焉則木之用也不亦鮮乎黼黻文章絲之染也使絲也
而非黼黻文章焉則絲之用也不亦鮮乎是知非白文
無施也白而徒焉天下之觀廢矣而又奚貴焉然則安
從哉子不云乎不曰白乎湼而不緇白之至者也夫其
不緇也然後禮之采可受賁之咎可無也然後翟之悲
可免老之守可棄也然後天下見白之益而不見白之
禍也
　　本賢
汪母太夫人七十之辰思齋朱子過楚語予欲予致辭
予曰予往知汪子今又知母也予舉進士同汪子被選
入館予方負性氣遭事徑情不修遜節或朋輩出所譔
屬使評本非有知輒妄善否又聚處謔浪杯酒歡洽輒
吐心膽恣語語多鮮中至近侵刺人以為侮汪子顧謂
質直不為罪也武皇末造海内多故言者稍觸忌諱輒
得譴斥汪子獨發憤激衆詣闕下上書書務直指時病
人人為危汪子不懼也方書上宰執不悦遂假手其間
出吾輩為州郡吏凡謫吏喜矜直節而輕其長又茍且
以望旦夕復汪子則能其官若素習為者於長吏則傾
已下之無難色不謂謫也今上即位潤澤横流下寛詔
復言者官於是同謫者皆得賜環而予乃以後職為法
吏所繩事瓦毁矣汪子至京師欲上書明予無罪曰寧
予不官不使王子沉落時同事二三子虞其逮巳力止
之疏不果上後毎入班行左右顧予獨不覿也則悵恨
若遺故雖復故秩不為喜也自予廢居青雲之交雅稱
莫逆者皆謂予行干衆怒畏與比暱競為棄絶以自逃
解一問不加而汪子數錫教旨致綢繆之義不為嫌也
及出監司直道忤時輒棄章服即日歸歸被表薦不輒
應應亦輒復歸此予知汪子者舊也今晤思齋子乃知
汪子之母為雲莊君之妻剡溪君之女中峯君之姊肅
雝之儀本于姆訓徽懿之實譽於家人初晚之厯合于
世典坤徳粹精内則無漏誠闈闥之良範賢豪之仰成
也吾聞婦人有内貞而無外事其賢曷顯於其子見焉
往知汪子已足以知母今幸知母益知汪子之賢有從
出矣夫箕疇夀考承以好徳戴記百順本於内盡使載
籍所云果為弗誣則母之遐筭寧有既乎寧有既乎
　　並夀
夏翁若母今歳俱躋六十客知母為予姑氏乃令予文
之予曰夫翁母者於世亦鮮矣今之英士壯夫髙視邑
里而壼範不倫内顧藴歉又或淑媛名姝好仇不媾托
身匪人厯屯棲深聖善莫揚至有内外合徳疵釁罔加
而好合中乖差池末遘否則子姓或慳宗祊嬰念若斯
數者何足言備稱祥全人倫之休鬯資談士之揚列也
翁本從龍之裔席累世之榮㓜負異質歆嚮儒林厥考
見珍鄭重掄匹乃得吾姑姑㓜閑母訓婉慧徳容符於
聖則歸翁之後䖍棗脯之儀祗蘋藻之役飭伏臘之備
拓隴畝之資綜葺逮於雞鶩食力均於臧獲施予洽於
比隣用此助翁正家人之位樹長者之譽振中㣲之業
踐豐亨之閾貽堂構之謀其子官發憤典墳承施濟美
頴敏越類質訥依仁青雲之器起家之雋也㓜孫岐嶷
蘭芽早茁二老提攜晚榮足賴由此觀之英傑絶内顧
之歉坤徳免所天之劣琴瑟無中路之乖嗣續有發祥
之慶而又齊年並健不後不先天人合吉誇詡難既予
為客言愧不萬一
　　漢逸
王子結廬漢上養素江濆芰製荷裳慕靈修之軌蘭橈
桂楫飭㳺衍之具選石垂綸擬渭叟之跡臨流濯纓聆
滄浪之歌伏臘修祀則登蘋薦藻歳時自勞則擊肥引
鮮散髪夤縁則楊林多睦耳之禽岸幘徙倚則花圃無
忤目之品焚香宴息則琴瑟盡怡神之物而又遵渚請
珮悵交甫之偶遇抱甕灌園幸文人之在兹匿迹秉鋤
或老父之復作滌鐺煮茗㡬陸子之餘韻豈非髙士之
逸蹤隠淪之竒尚哉至其傾財結客敦義多讓動不觸
禁言必思窮耽文儒之邃譔希翰墨之流馨富架笥之
珍帙則好禮之程守富之要道親賢之懿揚聲之偉策
矣
　　闡義
居士係籍楚國卜築茶園不言躬行著聲孝友方其母
兄凋謝家祚中㣲銜䘏抱隱畢誠勿悔拮据展猷跼躋
避咎開甽畝於汙萊均甘苦於傭作覃力貞幹不事淫
末馴致殷富雖其消息自然要亦支拓不詭也至於悟
福謙之㫖率好徳之良歆髙誼則願為執鞭哀窶子則
不難焚劵委心韋布無冠葢之希篤義鄉隣散竒羡之
積資性妙合要結無存由是里閈重其然諾同室服其
儀形可謂承家之賢裕後之哲矣然則積善之報將衍
於綿瓞君子之澤豈替於來葉哉聊書其大都著其潜
徳云耳
　　能理
近川查公節推黄州三年今其被召而入也其僚友黄
公胡公餞之行而使邦人王子言王子乃言曰夫法者
天下之平也而今之司之者則使不平也何則司法者
不務三尺是守而惟窺伺上意以為低昂上所欲陷即
非罪鮮不裂完附釁矣上所欲庇即罪鮮不窒滲肉骼
矣否則首鼠其間多疑少斷經歳纍係株引窮竟􁂰􁂰
以旁逮而坐困覆此其失一也其或矜㧞薤之能逺藉
膏之嫌避啼雞之誚而迅激過當狠忤物情窶子實黠
桀且獲末減矣彼富人實非暴戾也輒得掠搒逼恐得
其誣伏鮮不増入重困矣必如是乃足以驚節而起聲
此其失二也又近世俗媮甚鄉里無賴子弟不能其父
兄或臧獲恃蓄而求去其主亦輒恣睢而起持其短以
訟聽者不務裁戢反為之翼助焉夫三代且勿論漢法
子孫首匿父母大父母婦首匿夫皆勿坐此其於人倫
至深厚也而今悉以妨病矣此其失三也三失具而法
失平是故苦如秋荼而民甘之宻如凝脂而巧者漏焉
然則民何恃賴矣而近川子之治黄也則本儒以飾吏
修禮以勝刑羞擊搏之能急化誨之務後操切之術振
倫紀之㣲絶希合之心求繩墨之意上所欲陷使非罪
必不附也上所欲庇使罪必不貸焉其不撓有如此者
輕繫至庭立剖之不弛負擔歸矣其不淹有如此者罪
在窶子必不縱之以賈恵也使富人而非罪必不寃之
其不矯有如此者訊父子則議依於孝訊兄弟則議依
於悌訊主僕則議依於義其篤倫正分有如此者有此
四善以祛三失是故懻忮者消其暴猜禍者寢其毒唼
佞者結其舌饕餮者殺其欲啙窳者力其生遜節修於
衡閭信實行於厮役乃知司敗非少恩之官而刑書為
寡過之資矣由是鳥雀馴於訟庭桁楊卧於蔓草日進
章逢坐談道奥敲扑息而絃誦興案牘塵而圖牒飭藹
然文儒之囿經師之偉也非所謂本儒以飾吏修禮以
勝刑者乎夫吏不根儒其失也俗刑不先禮其失也淫
故儒吏體用之學也刑禮表裏之具也知所先後上賢
之徳業也而近川子擅焉今其召入也陟崇都要執是
道也有不大遂其施措置世於平康収經術之效致無
刑之頌者哉
　　郭園
郭園者我郡侯大梁桐岡郭公之所築也昔公之官於
吳興也結念嚴君暫返初服奉親之暇爰築兹園池亭
樓館之觀水石花卉之麗見公之自狀與諸學士之所
紀賛者備矣而又欲予有言也予聞兹園接壤吹臺夫
吹臺者往牒之所艷賔客之共欽也是獨其臺之勝哉
以孝王之築而且枚馬諸子遊其中耳臺信偉非附名
賢之跡曷能表於後世矣然則臺之勝人重之也故予
於是不欲侈其園而鄭重於其主人自公之有是園也
巾車日駕自郭徂郊遂乃夤縁隈隩遵厯幽深陟矚敞
曠毎情景適㑹則遺形兀坐澹然忘歸於是廣樂志之
論擬閒居之賦理釣弋之事裕衎樂之需其欵扉而願
接者非沮溺之倫則求羊之眷也其考庾而求貯者非
穜稑之種則播殖之器也其發笥而毎試者非農蠶之
譜則稔歉之占也其俛聴而畢從者非老父之訓則丈
人之教也至於訂六藝之訛缺㑹百家之異同窮四序
之變化攬萬物之始終然後蓄其言行而有其粹精上
之叩羲孔之奥下之入賈馬之室深之獵禮樂之原淺
之渉技能之圃措行凖於孝亷發慮運於元素撰屬依
於爾雅稱説程於古昔偃蹇一區而志在五嶽優游卒
歳而業謀不朽逰而天遊觀而内觀者也故雖遘五百
之運丁利見之期當無諱之盛海内縉紳之徒靡不攘
臂議進彈冠策征厭家食而急赴㑹矣而公獨以鴻漸
之羽逺跡於燕爵之羣鳳覽之姿矯蜕於埃壒之表此
豈復思驤首於天衢垂涎於榮禄者哉及其遵養既久
潜伏遂昭升論有歸徴賁屢至事非獲已義無所逃深
繾綣於町畦縈眄睞於松桂約束申於園丁呵䕶祝之
山靈然後太息就岐徘徊出户舍初服而綰郡章故雖
簿領囘亂而詩書之好不衰簮紱嬰被而芰荷之製在
想朝寺輝赫而丘壑之歩弗諼彼方朔沉酣於金馬長
卿托疾於文園𤣥暉登望於郡齋古今一揆心跡無二
矣予嘗謂必忘世者而後可以用世何也有人於此即
使具帝王之畧負康濟之器而隨世茍就毁其亷隅雖
措注足觀亦陷為貪競之流矣非所以砥礪名行也否
則溺志隠淪抗憤不顧斯孤介之節而戾於中行乃迂
士之矜談非邦國之攸賴也又或渉退以媒進階寂以
覬聞馳情於彼而假歩於此則終南之誚北山之移所
由興焉斯欺詐之雄而巖穴之辱也然則若公者豈不
彬彬文質一弛一張屈伸比於龍蛇晦明則於景曜隠
見譬之麟鳳者哉抑今世士或出寒素乃屯辛悉所嘗
茹矣一旦驟達輒侈汰忘其困苦公則至貴之枝葉而同
姓之葭莩也其綺麗奢靡之事固生長所習見而獨折
節儒生發憤經術通籍賢科矧又教誨其子接武式似
乃其謙抑儉約周慎之履彼衡茅崛起之士顧不逮焉
斯其於世俗可謂振越不染矣至其為郡則一意根本
墮絀文飾禮耆舊而疎新鋭先訓詔而後法比奬質木
而罪深巧居寡言笑而容接毎假體存寛大而疵璺罔
逋力在芟㧞而疑近必貸性本沈渾而伺㺯莫售由是
室無請間之賔案無昧投之牘庭無敢欺之吏野無忍
負之民强教説安仁施威濟固公卿之待次三事之必
踐也而今世法沿漢制凡侯國人不得備宿衛且夫人
而獲館甥於王室者至榮幸也而以此限其子孫即使
有韜世之智撥正之才齊徽於二八儕徳於衡旦切世
資而中時用者生於其間而亦使之厄塞不究歟嗟乎
天之生才而無意也則已使天之生才而非無意也則
必有豪傑之士建議非常袪因襲之失動當宁之聽伸
積習之累而竟公之用者矣然則公雖欲歸老是園也
其驟可得耶園乎無恨主人之歸晚也然他日借公之
重而得與梁園並稱則兹園也不為不遇矣
　　雨紀
一日黄之父老數十輩造夢澤子之庭而言焉曰我大
夫郭侯守黄之三年為戊申歳五月不雨逮夏杪禾且
就槁用軫我大夫率其僚齋禋而禱焉禱之三日大雨
瀕槁之禾以囘吾儕小人溝壑其免矣我大夫實賜之
願得子之言以頌之也夢澤子曰雨也何如請言其狀
曰是日也山川出雲鬱鬱蒸蒸族結朋征薄于𤣥間朝
暾倐冥霡霂稍聞如簁如絲既乃滂霈沸渭交灑互濺
紛射側激散漫湁潗已則潢潦交於街㕓湍瀨鳴於原
隰漸洳生于塵堁遂乃浸淫衍溢奔壑注溪而入於陂
池以達於甽畝無坎不盈有量必受於是農畯之流命
厥徒侣跡於阡陌之間覘塍窺竇曷窒曷築殺其已盈
引其未足然後攜厥婦子休隴自勞鼓忭謳吟樂莫具
陳夢澤子曰止此田父之雨何足以稱於大夫也曰大
夫之雨可得聞歟曰可我大夫受命而來務佐百姓之
急去泰甚之害布中和之政侵牟我民者則炎火是畀
矣稂莠我民者則芟夷是加矣使我主上汪濊浩蕩之
徳滲漉於閭閻淪漬於心髓而又潤我以仁液滌我以
義瀋遏我以禮坊警我以法湯肉我枯瘠澤我顦顇雪
我煩寃激我靡頺是故不電而明不雷而威不沫而濡
不濕而滋洽物入神窮髙極深此吾大夫之雨也汝知
今日之雨也而豈知吾大夫之雨於民也亦已渥乎夫
其雨於民者之渥也用是能説於鬼神而莩於幽隠故
一旦陳忠信之辭求咎吝之實黜巫尫之謬後露跣之
文卒使上天悔禍羲和紆馭屏翳効職祝融収烈汝知
禱之輙應也而豈知吾大夫之禱亦已久乎汝獨不見
昔之鄰大夫乎嘗罪雨矣而不知已之雨慳也嘗罪禱
之不輒應也而不知其禱之素昔者乖且之也於是諸
父老喜而言曰吾儕小人乃今知我大夫之雨又知其
禱不在今日也遂退而謀登其事於石使後之長民者
知雨且知禱也我大夫不及知知之不能止也
　　明號
原以松稱取義深矣夫夭喬萬類惟松秉異是以後凋
之旨著於魯論有心之言垂於戴記榮枯不逐乎冬春
霜露莫致其威愛彼蒲栁之姿先秋而萎桃李之芳競
春而妍橘柚之質過江而化豈可並日而稱貞齊軌而
語雋哉若其永託根之慕則明發於楸梧篤連枝之愛
則戀結於棠棣拓一本之恩則滋植於芝蘭茂晚節則
桑榆自王裕奕葉則杞梓日培至於餌滲液以制頺齡
悟本性以敦嘉遯幸匠石之不逢冀散木之得永則仙
靈之最品隠淪之獲棲矣
　　祭大司馬松石劉公文并序
大司馬松石劉公之卒於家也其通家小子王廷陳既
聞訃哭諸寢門之外矣乃追憶髫年從先大夫遊京師
遂獲侍公時未有知也辱公賞我以異才進我以小友
弱冠舉進士讀中秘書時則抱子矣公欲寵吾子以婚
媾然未有行媒也未㡬陳以罪謫又未㡬以罪罷歸矣
公則申我以前盟於是先大夫作書辭謝頗為勤懇其
畧曰陳於門下實兒子輩近又狼狽罷返編氓賤且辱
矣稚孫舟蒙劣甚曷敢仰衡尊行輒玷華胄乎而公初
議益堅嘉禮竟就嗟乎然則公之用心豈不誠長者於
世為尟哉而况其韜世之量旁魄方隅障海之功扞蔽
函夏世方幸其未衰望其復用而奄忽大還矣然則陳
之痛悼獨私遇哉于時陳方遇末疾不能越境匍匐修
救慰之義今公之𦵏且有日矣始能力疾裁哀稍飭陳
奠而綴叙於斯文時嘉靖戊申三月十五日也其文曰
衡湘發秀翼軫降精警敏神授麗藻天成考服克纂祖
武是繩㓜婦摛辭長者樹聲人倫之表學士之程含香
甫試簮筆俄陟朝憚觸邪邦之司直埋輪漢甸弭節秦
川侵牟畢捕賕壘是殘務紆萌困遂㑹閹讒檻車逮繫
扶杖伏攀甘心就地哀聲籲天彼兇亦動何修而然金
焉暫鑠璧也竟完薄謫江邦量移海郡遇枳且棲處膏
何潤苦節不囘壯心益奮言念母氏漸迫頺齡簮裾即
棄徽纆弗嬰潘輿祗奉萊綵嬉呈馬卿倦遊邴生自免
勇矣遂初淵哉忌滿有往必復靡幽不喬丘壑擬終弓
旌見招志非輒變義不可逃鼔篋新命攬轡故區絳帳
時設青衿日趨童蒙求我弟子起予昔欽法吏今仰文
儒尋陟中丞仍蒞西土闗卒識輿田父獻酒快覩爭迎
式歌且舞宛若家人頓忘官府川后失御河伯不恭水
維縱弛漕渠阻壅供億厪上苫塊奪公矢心勵衆石畫
瘁躬克循水性奄就禹功鳴鏑入冦候騎馳聞軫念朔
方簡畀文人中權可賴上策屢陳師行枕席陣結風雲
龍沙徙域亭障寢塵秦漢劣威衛霍恥倫帝嘉偉績庭
錫温綸勒之鐘鼎録及子孫超公八座進公三孤兼秩
本兵賛戎神都葱珩赤舄緩帶輕裘志清宿弊力殫壯
猷人害其上公持其盈枘鑿難合萋斐斯興功成身退
物理人情孝友張仲文武吉甫出處俱經後先鮮伍言
立不朽名垂罔刋緜瓞濟美奕葉象賢於卿必世在爵
兼天平格宜夀吉凶莫知造物見奪哲人其萎營魄弗
載恒幹忽離方朔返歳傅説騎箕百身莫贖萬口同悲
世方求舊天不遺耆凡百在位莫非王事公釐其艱人
總其易公冒其危人承其利公捍其外人尸其内嫉者
宵人合者善類惟彼宵人棄此周行邪徑蹩􁌣卒歳劻
勷為權私客希燭末光刮索致詆景嚮搆傷税駕已休
盖棺始定攬厥始終居然忠佞玉瘞益輝鏡磨愈瑩念
我先子在公執友兒實不類自慚非偶辱公仲女為予
冢婦縁交締婚不薄彌厚風猷自昔見聞最久丹旐遵
塗縞裳臨穴我淚漣洏我悰欝結豈屬阿私實為邦國
泂酌昭忠生芻比徳即化永乖歎逝何極神之聽之洞
我心惻
　夢澤集巻十六
欽定四庫全書
　夢澤集巻十七
　　　　　　　　　　　　明　王廷陳　撰
　文
　　寄余子
懋昭足下昔偕館院頗辱䁥與曾不㡬時子以憂去去
之明年僕坐罪謫僕之難合子所知也時吏不宜指其
瑕疵纎劣莫競遂伏誣議人悲失路僕幸生還可為知
者道也春仲晤令兄悉子㡬死竒禍得失夢幻無足芥
蔕更計子首夏經黄必獲駢展謔浪信次布歡臨江遲
侣獨往㣲吟數而不斁今晨書來乃知仙舟徑泊鄂渚
矣令我欷歔移時涕泗交下豈縁偃蹇感慨易生誠以
二三良知星處莫覿僕已繫匏子復塌翼過此不晤世
路風塵恐末覯無由耳僕林居無營自惟丈夫樹立已
矣莫冀詞賦小技亦無足煩其思惟紓其悰寄也毎引
曲自適上不慕古下不肖俗為踈為懶不敢為狂為拙
為愚不敢為惡髙竹林之賢而醜其放懐三閭之忠而
過其沉智䲭夷之逝而汚其富毎景物㑹意輒命酒自
歌酒不盡量歌不盡調倦則偃卧卧不為夢厭苦俗徒
寧獨無與復究心老莊保愛性命江湖乘興漲則不舟
雅好雲嶠苔滑磴危鮮不緩却身多疾病藥裹不離此
僕林居大畧也子亦欲聞之耶惠來諸篇詞翰比麗把
玩未釋豁我心神二詩稱答更希報章
　　答汪先生
東溪先生門下陳甫竊一第多難萃乘嬰以疾病遂致
荒厥舊聞喪其師説然猶綴緒拾餘保其殘陋毎事搆
製意匠愧手翰以思遲什就而恥吟書成而輒裂方難
自贍其敢範人况乎行乖隨同譽乏長厚鄉曲憸人數
致訶詆軀累釁垢自分門墻遐見麾斥三仕之遣推以
師資盖信其初造而不知其終就之卑甚矣彼時謙讓
不任誠縁卧痾且恐不效以重愆耳夫尫夫無蹶負夥
則蹶聾瞽何罪惟强明而自聰以詭皂白而誤宫商人
則過之陳之不任恐蹶耳恐詭而誤耳謂其故閉以自
賢過矣惟先生為尫者釋負而不令聾瞽蒙罪焉幸甚
　　寄友四兄
友四兄門下弟志劣行疵履進乖蹇蚤落浮榮歸寡親
串日手圖牒昧塞莫稽進無徳義足祛塵慮退乏精藝
謀垂罔刋近者春夏卧痾幽抱謝歡忽驚離索泫然涕
下數日前得接家書平安足慰及覩言禮之家互持未
下羣臣因而得罪愴然楚辛國是揺揺何時有定兄之
宦情能盡嘉乎石灘公虞羅再遭壯志可尚曹史輩僵
而復起物議何如撫兹升沉倐悸乍愉初心益灰新抱
愈篤矣聞兄必獲内拜何為圖南舍要就散讓以蓄競
弟所不取也天下事須吾徒趨或逢抑遜或啟憎意見
無預安之而已何如何如
　　寄舒子
辱書教以矜飾名行意甚勤懇僕惟少負性氣自視無
前遭事直往不知其可復見近世州郡之吏務為謟承
故於逢迎節數稍為損減不意遂犯當世之怒又以一
二宰執舊怨於僕内外搆扇中僕惟恐不深耳曩時交
遊見僕狼忤要津虞禍及已莫敢張口伸舌一為論列
明其不然者當是時也吏無振滯之議友無急難之仁
幽於圜墻之中日與徒𨽻為伍身非木石其何以堪以
故俛首震惕卒從文比嗟乎百犬吠聲積羽折軸十夫
撓推三人成虎此墨翟有素絲之悲阮籍有窮途之哭
也身愧蛾眉敢云見妬行乖完璧而欲免於瑕摘也難
矣然猶茍全要領生還鄉縣奉二親之晨昏上先世之
丘墓撫今悼往憂喜駢集因念河清難俟人事靡常南
山之歌恨長夜之莫旦竹林之侣假麯蘖以紓悰斯達
生所以放言幽人因之長往者也自分身累百垢長為
世棄乃稍稍稅拘攣之文逸𤨏尾之忌弛煩多之縶然
亦不敢踰大閑冒隱惡滅先王之禮觸當世之禁務敦
窮居之尚絶希進之心而執事乃欲責煖於寒灰俟完
於墮甑㡬翔於鎩羽望僕以囘景曜之末照而収桑榆之
晩績也無乃與僕之私指謬乎夫豢鹿頓纓志在豐草覊
鳥奮翮棲慕一枝即有惡殺之國過仁之主腴飼之厮
寵之以髙軒享之以玉饌娯之以雕檻㗖之以棗脯彼
且駭顧驚鳴奔逸之惟逺耳僕聞古之聖賢心有所欝
結不能通其意則著一家之言思垂不朽僕誠欲效之
用舒憤懣庶㡬償前辱之萬一流文采於無窮然才劣
左馬而欲自附於作者畫虎之誚其能免乎方將修農
圃之業給公家之輸賴其羡餘以贍妻子長為太平之
民雖至老死不覿兵革志願畢矣風便再錫教旨
　　簡錢子
錢先生足下僕聞交貴神交知在知心故圖牒相信允
矣良朋對面而疑奚啻千里僕退伏林壑十有六年平
時海内之交雅稱道義者往往隻字不加輕擲若土獨
於門下介紹未通非有杯酒之歡岐路之覯也吳楚各
天非有比隣之接親知之䁥也柄擯殊途非有班聫之
綴朝省之素也混迹樵牧畢志婚嫁非有隠逸之尚逰
覽之竒也四十無聞文采沉滯非有虞卿之著潜夫之
譔也夫境隔迹暌慳平生之雅履卑處下乏驚世之譽
不知執事奚所見聞違羣嘉尚先之以華牘申之以腆
儀傾盖為歡吐出肝膽肆我口君耳必睦輸君悃我衷
輒投斯白首有猶新之譏同心有離居之憂也自慚凡
鳥必辱鳳題豈冀疲駑乃來駿顧嗟乎新知易樂末契
難全河源之槎遄征在眼延平之劍復合何時江路阻
修雲翮莫假天風良便恵我徳音
　　答劉氏
劉先生門下使來云云僕敢不是承縁僕有先人之禮
謀諸卜筮告諸宗廟受諸父母議諸媒妁問諸長老諸
吉不違衆旨皆協乃敢齋戒沐浴宿具而遣行既則計
日延佇嘉命是聽今乃不辱俛從而更欲改議僕聞期
以成信信以成禮棄期是棄信也棄信是棄禮也夫禮
者二姓之所守也始者終身之所視也請而不得差池
其初惟僕不欲雖執事其亦安能悦之使囬敢固以請
伏惟少鑒㣲忱不加峻拒為感深矣
　　上翟中丞
青石先生門下執事以名世之才發跡於齊魯之墟揚
聲於金馬之庭掇精於墳索之域投足於賈馬之室僕
亦幸同朝寺尾鵷鸞之班然竟不得附交遊之末接殷
勤之歡奉譏彈之益獨於名家巻牒後覿篇什竟日手
之髙誦㣲吟恍若瑶華之在握明珠之照眼也氣奪心
悸三歎不已又安敢擊瓦缶於黄鐘之側遭曠涓而為
野音哉既而執事出禁闥提兵符鷹揚河洛豺狼滅影
頓使戈鋋化為農器文事武備古罕儕倫僕時亦以口
語横遭譴逐待罪裕州無叔夜之賢而負不堪之褊以
致拜揖違宜逢迎失指暴擊之隼乘其摧頽青蠅之人
共加搆㑹身淹梁獄履影弔心不能上書以自明叩心
以致感而文法之吏背棄繩墨無折中處平之心而有
重羅深錮之慘曩時道義之交一旦革素改往畏與罪
人比暱乃獨執事不奪多口垂光扃禁勉以加餐再為
授簡失路之人恩成不報是後垂翅故棲不務矜飾髙
乏丘園之賁卑無簾肆之竒在泥淖而愧龍蛇之徳處
山澤而寡珠玉之光乃徒伏跡於蓬蒿之下甘心於鹿
豕之羣毎謂龎徳公隠於鹿門率妻子以躬耕漢隂文
人抱甕灌園滄浪漁父鼓枻行歌皆楚之逸人也心竊
慕之學而未能志惟切於茍全自謂可以無咎豈知羌
夷起於門墻而猛獸之爪牙乃在手足也向非執事至
公至仁深知其不然力為之引手其不墜萬仞之淵飫
羣虎之腹哉夫曾參殺人言之者三母為投杼羊叔子
之不酖人也其敵尚信之夫祜之賢不及參抗之親孰
如母然此信而彼疑者何也故心跡見諒異域即親擬
議乏明同枝何益昔人有謂日受千金之賜而不可以
為知已者傳曰人之相知貴相知心又曰士為知已者
死使知己而多可得也何用死之故蘇秦不信於秦而
尾生於燕豫讓衆人於中行氏而國士於智伯彼之心
以地移行因主異者何哉誠以知遇之難逢思欲一効
其忠誠委軀命而不惜也執事秉節鉞之權總連帥之
職深仁淺乎湘流巍名俯乎衡嶽方將建不朽之業流
金石之聲豈徒稱雄於翰墨争長於詞賦哉僕當以其
㣲能述父老之言采聞見之實於以顯序功徳彰示方
來也且翳桑之餓人猶能策名於後世僕雖徳輕鴻毛
賤同土壤猶庶㡬與此類比乎肝肺之言敢因執事者
布之
　　答劉松石
不肖備極諸惡於世無復比數退伏丘壑志惟茍安豈
期罪戾上延先君不禄仰天呼號萬死曷贖不肖兒時
先君則曰予遭事苦執不能詭以媚時時之人亦莫或
予媚也於予莫逆惟松石既辱不棄獲締婣好則又曰
子之為此也使世世子孫無相忘也忽枉書慰追憶先
言且讀且泣屢廢乃能竟牘嗚呼痛矣夫知已之感逾
於骨肉仁人之藉腆於車馬哀訊惨於涕淚交情見於
生死嗚呼厚矣邇年川靈失職河流逸軌公私病焉執
事者出遵神禹之故智寛瓠子之深憂然又不俟八年
之久不資馬璧之沈而大功告成萬世永賴大抵不與
河争固所謂行所無事者也今世士率喜事議事則喜
鑿又病好争且苦失故實使執事入而當國一如治水
則新鋭之士踈而紛更之患息矣臨書感切言辭寡倫
惟長者亮焉
　　答翟子
青石先生門下僕辱泥塗久矣乃於門下深國士之遇
接上客之歡感何可言昔信陵君迎侯嬴於夷門嬴故
久立信陵君於市信陵君執轡愈恭嬴乃曰今日嬴之
為公子足矣市人皆以嬴為小人而以公子為長者能
下士也張釋之為廷尉王生廷使結襪或罪之曰奈何
廷辱廷尉生曰吾老且賤自知終無益於廷尉故欲以
此重之當時莫不重王生而謂釋之賢者夫侯嬴王生賤
士也執轡結襪鄙節也公子廷尉貴人也以賤士舉鄙
節加之貴人且曰為公子重廷尉也是知狂生者大人
之資勞謙者莫踰之徳由今觀之我公之不恥下交加
禮巖穴求之往軌擬諸前聞心迹豈詭謬哉安知他日
之誦今僕不得為驥尾之蠅也兩辱歳盡之恵頓使生
事昭於農人春意囘於窮谷而又寵之華牘奬接出望
情旨鏤心誠非鄙生所宜蒙冒至於宅里之表猶為林
壑之光短楮鳴謝辭不悉悃
　　答劉子
西陂劉先生門下僕屏伏田野十有七年追憶昔時海
内親知恍若夢寐豈意復於江邦得奉冠盖然君靣既
非曩範僕首亦見二毛顯約殊蹤遲暮各迫雖幸接杯
酒之歡效斯須之敬歌曲未盡候吏促征轉盼之間已
為陳迹我心誠悲君想同之也冬首復聞旌節暫駐江
干僕以卧痾未縁蒲伏候謁乃計返棹必得扳留野人
理釣臨江磨刀向鮮侵晨起除飭内治具玉趨在瞻松
桂含色而執事又以間道直趣㑹城雲雨虚無延佇徒
切使我林壑無光罌罍見嗤世路蕩茫再覿何日辱以
集序見托竊念才非卜商安序毛詩識非侯芭曷足以
言𤣥也但誼在知己敢謝不能誠欲效其區區幸以全
璧借觀使得探作者之心發髙人之藴庶㡬揚厲切指
賛述當㣲僕得附名集中亦不朽之託也執事以為何
如
　　答顔子
僕年來憂病侵尋素絲生鬢情悰寡歡鑒貌已非故吾
懐侣忽如異世雖與吾兄同為楚人兼號莫逆然已十
年不一覯見漢之廣矣命駕何期近日薦剡僕名毎溷
諸賢深用為愧二公知己誠未可忘但使吾輩猶堪世
用彼表及之忠固在國若奸為私遇述謝稱酬萬一憸
士宵人因縁修謗無益於報祗足為累耳又諭所聞云
云竊念僕之獲罪子所知也卒然灰棄塊然雌守一壑
憩足青雲絶想久矣即使掩瑕起廢流潤枯槁被以纓
紼趣就班行當見木强不習偃蹇非宜俗忤事違褊心
復觸前轍必遭天幸難再彼或沮之於僕信功徳矣然
僕無聞告者過也若吾兄懐巻舒之術藴龍蠖之神固
宜揚末路之光救東隅之失但恐巖洞留人猿鶴戀主
使君顧侣眷棲朝驅車而夕還轅耳如前所聞宜勿在
念
　　答顧東橋
竊念僕楚之鄙人也非有曾史之行游夏之藝亦非有
嗣宗之放叔夜之褊徒以負其質直闇於媚順耳而法
吏見繩流俗不恕瑕釁固已不無指摘復為已甚雖在
親暱且謬於聴矣乃獨我翁昭之淟濁之中出之衆多
之口綴之表薦之末後雖朝論異同希音鮮和振滯之
議抑而未施而景耀未照蒙冒隂巖丘園之賁實逾束
帛僕恨不能蒲伏庭序激昂風雅跪進萬夀為報耳昔
人謂蒼蠅附驥尾一日而千里即使僕藉匪人之援取
當世之榮孰與老沉淹之濱而為長者所稱引哉由衷
之言非敢為佞也往歳辱示佳集僕讀之卒業可謂極
諸體之妙總萬物之情矣曹劉或可方駕諸唐當得比
面今之作者舉非匹儔使僕循環吟頌欲罷不能旬月
之間楮勞墨敝雖欲有所賛述而邃旨莫叅廣致難括
觚翰間操輒爾罷閣尊教云云愧赧曷勝兹復辱示緩
慟諸篇讀之悲惋欲絶乃知長歌之戚有甚於哭泣矣
但卜商之哀非所望於達人者惟翁以數命自慰無損
天和豈惟門下之士實有幸藉而邦國其賴焉偶值家
累嬰懐尊命且未能應使者留滯坐此春首為太嶽之
遊當勉成自致門下請教
　　答胡百泉
僕見古今士人凡揚聲藝苑其人即不長者即其人長
者復踈濶不適用此流俗所為疵病於斯文者也近覩
門下操攬絶藝負行醇質辭不詭道表裏粹精而又諳
達成事投用輒效可謂聲中其實志氣悉稱者矣豈惟
今人雖在古人亦罕倫儷幸門下自信不以為佞耳使
來復知榮轉消息僕固久擬門下矣相見不逺未敢多
陳謹此聊旌嚮往
　　答顧東橋
我翁不知僕之寡陋猥以志事見委使僕非有拘妨得
以山澤之遺執楮墨之役備綴拾之後豈惟階之為榮
抑以托垂不朽誠藝囿之雋業學士之幸際也奈僕有
母之喪除服在秋初襄事在歳杪僕聞先王之制禮也
不肖者跂而及之僕誠不肖然即使僕違苫塊之制就
館局之徴昧吉凶之分禮家必誅法議無赦雖我翁之
私僕恐不能多恕也即恕亦不能解之多口也昔漢天
子登封泰山太史公留滯周南不獲從事深以為恨今
主上恢重光之大業建中興之令典中外載筆之臣摛
文之士皆欲竭其區區冀有闡述務以細流競裨海瀆
而僕竟以凶制見奪因縁無從機㑹坐失僕獨何心能
不歎乎且僕林居二十餘年陸沉疇隴厭絀前聞家蓄
圖牒經歳不一寓目間一發笥展冊舊所記憶茫若未
覩小屬篇章時月不就文采日滯虚譽漸虧加以客冬
雅子夭喪自愧齊物之識不逮蒙莊索居之過深於子
夏哭母之餘復遭此痛遂致昏旦若迷志氣俱損耳目
失職眠食皆害齒髪已非故吾衰憊居然可證其不足
采明矣楚地雖乏才奈何令草莽落魄哀疚失學之人
獲叅文儒之末溷重大之選乎聖主方𢎞孝理著作要
指務依至仁而我翁兼總條貫巽承淵衷凡所掄使必
歸長厚不屬新佻至叛禮小人必加痛斥使門下不肖
之生庶㡬跂及於先王之禮因得全不才之真逭疵類
之責紓弛靡之悰則我翁之愛僕也不已深乎使囘敢
謝且辭惟翁其諒之
　　答朱别山
往歳得聆髙義竊願執鞭繼入㑹城再接緒論頗有卜
鄰之想人事乖違毎恨私心之難諧也今晨得奉教言
展讀不釋如慰饑渇乃知故人見懐猶為切至心神茍
串跡何足云所諭志事使僕非苫塊之餘得操楮翰從
長者之後備擬議之末冒掄採於今兹表文采於後世
豈非不朽之盛事雋流之深慕哉而憂病見妨坐失機
㑹僕之不遇命矣兄當率先諸公執簡以往總理科條
鄭重要指網羅間見嚢括故實比論禮樂希蹤墳典使
四方之人知良史蓄於潜夫楚材協於古稱固中興之
令圖章逢之共榮也如此則吾輩進止實異而同若務
齊其歩趨恐未為得使囘専此勸駕不一
　　答顧東橋書
教至知我翁已獲顔子所謂一䕫足矣而又益以王子
可稱聨璧僕之不肖何足資賴乎僕果藴藉異等兼無
親喪乃索價以為髙擬跡於棲遯則宜罪責不貫耳僕
於二端已具前啟吐出情實但冀我翁賜遂陋襟不圖
嘉命再辱於丘林使者接踵於道路郡邑長吏應命詣
廬修辭催發使僕辭謝末由愧與感俱奈何奈何翁若
憐其非托容其在塗愛僕以徳使得成禮察僕寡陋使
得覆盖不役其短則綿力無重負之憂晚節免狼狽之
誚是我翁成我之恩誠加肉於白骨也其或廣下體之
収積纎坌之益欲其與於斯文則僕除服有期復在不
逺彼時緒風減暑兼之志事筆削已定僕當倉皇就途
伏謁門下必遂快覩之私因而分譽於羣公附名於令
典是僕生有成名沒稱不朽皆我翁之賜也使囘畢露
愚抱悚息不勝
　　答顔子書
僕嘗謂兄古心出乎丘索雅志存乎春秋絶藝比於商
偃偉識卑乎遷固而又該獵衆能顯明臧否誠良史之
才儒彦之選也往者館閣不収辱以州郡繼又偃蹇林
廬屢薦聞罷僕毎私心恨之今者國家大典假手於兄
然則兄之不用豈為今日待乎斯造化之㣲非時人所
測也僕於門下數十年來誼託知已凡知已之交望有
長則為之揚也望所少則為之掩也今海内有揚僕之
長掩僕之少者不於兄望而誰也僕之不學兄所素諳
兄何不務庇覆使善其短乃於已則謙讓太過於僕則
虚褒溢美致令長者誤聽禮羅不置為有司勤誠非所
望於兄也豈兄惜交眷濶將縁此為晤言之資乎抑惡
其久冒虚名故引之共事俾有作為窘以所乏使露底
抱不令復能欺人也僕以兄不釋之故故敢為此激辭
以怒兄冀免耳若兄以為斯書遂成文采甚著忌於獨
當念僕辱在交游最親且久必務招致俱享聲稱僕於
親喪既除即日就道修謁館下適際厥成欣然利覩遂
以其私握手謔浪省問勞苦於是無摭拾之勤而有名
字之寄是垂翅之鳥假翮於鵬鶚裸壤之夫借飾於龍
章蒼蠅之㣲托逺於騏驥也若强以非能必羞知已詩
曰瓶之罄矣惟罍之恥此之謂也
　　答吳太守
前書致辭皆出誠怛乃辱後命催促既以迎致為使者
勞又以束帛為公府費煩我君侯重我罪過且館局已
得二妙雖乏僕輩數十何虧於偉製乎况所貴於文者
以其人也自古賢哲豈有執親之喪而應聘逺出者乎
使僕果有異才橋翁之知非誤漢東之讓不虚而棄禮
赴徴蹈於罪戾違於孝思則雖有嘉言邃譔中音於金
石協義於典墳亦聖世之所必誅矣况萬無足采乎來
儀返之縣官則非其備也付之來使則虞其累也謹藏
之篋笥以俟至郢之日躬致門下揮汗草草不盡
　　答陳大巡
僕本寡陋無所比數偶縁大典屬橋翁誤聽謂有可役
徴命屢至鄭重勤懇力辭不得又辱教翰郵及奬諭委
切不能重違乃擬是月下旬移舟入郢竊念僕擯斥以
來二十餘年矣弱質易衰壯心久替日惟放適墟落習
懶成性傴僂不閑冠舄緫敝一歳之間結束見客者曽
不再三至於文翰更不渉念以故筆硯塵積笥帙網結
跡近自廢百不解營今日之役實非其任且方今聖作
之期郁哉彌盛朝野畜徳之師待問之儒名世之筆豈
云乏絶哉而使廢學老農謬嬰兹選譬之滌吐棄以備
筵求輝焰於未燼或無以當上心而厭衆觀其不罹懐
璧之罪蒙負山之憂貽蘭杜之羞動巖壑之誚乎僕毎
念及斯未嘗不赧顔汗背也夫已置身毁譽之外而復
投足譏評之内惟冀好我君子示我周行俾得善後耳
向辱腆儀久乏稱謝兹行又當從漢口入舟無能紆詣
鄂城一拜臺下躬問起居罪何可言短楮煩邦伯任公
轉致嘉㑹何時臨緘曷勝於邑
　　答柯雙華
昨者枉駕漢口接宴舟中雖未竭殷勤之歡亦已㥦願
見之私矣别後夤縁洲渚出入蒹葭越沔踰潜始達于
郢秋淺雨慳殘暑為虐沙圮泥濁飲酌非宜岸轉舟迴
瞻望難即至則叅謁逢迎日不假給乃悔兹行之誤然
莫及矣逺辱儀恵既嘉且多自念一勞未効煩費不尠
能無厚顔使囘謹此稱謝不一
　　寄童内方
僕於門下深託志氣其合非强赤壁一别憂患相仍兼
之阻修缺然禮問顧我同人豈有遐心今知執事暫違
供奉展謁桑梓乃敢致書門下謝弛慢之罪復有憤懣
之悰冀伸於知己幸毋惡其强聒也去夏顧公以興都
志事見召僕謂斯事體大宜得館閣載筆之臣名家之
彦乃可持衡義例樹幟斯文也如僕纎𤨏除籍放誕廢
棄衰憊俟死之人何可與此使者至門閉拒不納作書
辭謝頗為哀懇而顧公不釋徴命屢至且牒責郡邑於
是鄉里親知諸父兄輩皆謂東橋鉅公自童稚知汝違
衆怒薦汝汝縱不欲預志事獨不可一往候乎不然郡
邑當見讓其咎由汝非所以事尊貴答知已承邦大夫
也僕不得已許之行然猶遲遲度仲秋書且成可往耳
比至其書果草創畢矣僕才不逮二子逺甚何敢髙議
得失破其堅白有所助益乎况僕私心祗欲如前所陳
幸其既就而顧公乃以進書表見委又摘數事令僕綴
之數言此外未措一辭矣僕毎謂諸師儒曰書上必無
署我名我本無勞曷敢分譽但勿禍我此令親劉子所
知也夫書之可議不但聖諭所云體例不合事實差誤
而已而恩澤横流薄譴而厚賚誠草萊之溢潤灰燼之
驚焰也近聞東橋復有薦疏而當道叅駁謂僕著名貪
惡云云吁寃哉東橋果禍我至此也僕之免於狂吠者
久矣而今一旦蒙此聲也何為而至僕哉僕自作吏及
被廢以來積釁累垢殊詭萬狀即有智給未能縷數獨
缺一貪耳而好事黄門為僕補足不意晚路幸有此遭
且即書罪之瑕纇難窮矣而乃根淵往事造作新評意
在重錮宻羅絶繫出祗而刮索未詳指其所乏是雖忍
心㸃璧而天下耳目其可塗乎彼之為此豈以僕欲於
此因縁出爪覬攘腐䑕乎嗚呼誤矣凡今不安擯斥而
思得振起者亦自有道僕上之不能矜飭名行動流俗
之譽下之不能交結要津工鑚刺之術聞談官府則如
爰居聽鐘鼓駭掉不食或謂僕且復用則如聆詛詈恨
不掩耳盖知其愚我也一日之間卧多於坐毎春夏之
交寒暑之㑹往往迷節候而詭晦朔至家事綜緝一委
妻孥所謂婚嫁已卑如我已死無闗世情矣血氣漸衰
心知日塞不敢思其所不及人以文事見屬則頻蹙竟
日百不一應又覩近者觚翰之流家驥人璧欲應時改
轍則故歩或失若降心仍貫則前薪見凌故悉置不為
也俗好通問而僕獨尚神交至於貴人猶憚輕啟此非
索價為髙自絶長者也僕見今之刺謁楮帖廣狹稱謂
重輕皆異往度雖在親舊秩日進則啟益恭如是乃得
省覽否則必獲頓擲然此在仕者不得不然耳僕以田
夫而修仕者之事則所不習若恃其素昔新敬不加則
虞擲頓不省以故欲作輒輟也干進者然乎此皆不欲
違其所便强其不能示自廢之跡廣讒口之資庶㡬得
比散木保其天年耳昨赴承天旋檢敝笥冠舄漬莓家
人粗為理製强僕攝之僕臨鏡自嘲曰沐猴而冠然矣
頃刻在躬則首足疾苦不勝拘攣山林之骨曷可移易
又世俗喜足恭揖拱不辨委折率至地而僕要領木强
極力效之不能肖毎不稱施而不稱施則獲罪責不貰
欲逃罪責則本性難强强不能久執事視僕心跡豈不
然哉豈不然哉而今乃用此事被口語偶一念及如鮑
魚在鼻䲭梟在耳又如魑魅在目忍之不堪報之無從
也奈何奈何夫鎩羽之鳥病鶻之所窺也折趾之兔蹇
盧之所利也僕固下流易乘柔質可茹而彼也亦何足
稱爪牙之利張搏擊之威哉雖然業已厠名其末而欲
逃其咎茍不得知己如執事者而告之何益於人不聽
袛以發笑而資嫉者之口耳外答東橋及陳大巡書稿
附上以見初志
　　答人
客冬歸自興都過辱奬接展謁王庭遂得附賔從之末
承清宴之榮愧無詠風賦雪之才乃有宋生枚叟之遇
既又勞我執事結侣張筵虚左為敬崇榭曲房綺席屢
改伎倆雜陳絲肉競奏宫徴暗移羲和既逝蘭膏嗣輝
逸興狎悰干霄薄雲禮廢罰弛履遺纓絶俠氣溢於四
座餘歡庇於厮輿斯貴人靡麗之極娛非寒客迂儒之
所敢希也抵家值歳宴又以久出初歸廢務蝟集未能
啟酬執事不罪復枉教貺髙誼足欽春深田作方殷對
使散髪口授遂不多及
　　寄顧子
僕自先君不禄冦生門庭遂至外侮相乘株蔓糾結觿
用莫施竊念僕久返編氓頗創往愆務程儉辟而僕兄
白首儒生前路可量日惟惴惴小心懐刑畏罪交警互
繩雖隕葉猶畏其碎顱見蟻且憚置足也而事變沓來
則有大謬不然者疾逃而彼追其後緩避而或竢其前
撲之輒滅刈之復萌芽矣遂至魑魅晝遭坦途化穽安
坐觸機俛首值窘仰鳴無聽泣述逢嗤譬之波臣號轍
斗水孰施黄雀免羅獵弧轉向凡在知舊孰不心惻乎
不意乃有天幸以我執事之福際我觀察紀公明威寛
大並執禮刑廣為煦覆積歳沉淹剖於一旦使我兄姪
俱從末減還其衣冠業已行府發落矣而敵人於未結
之前所奏勘合亦下兄以數年疲於奔命甫釋纍係翻
増疾苦僕毎懇匃府公俟兄疾痊聽理而府公以彼之
本狀異辭同情又司牒連下責其逋慢遂爾失慮謂兄
雖不出可也遽招解審僕方自慶幸庇所天必歸完
璧不意以兄不至動長者之怒蒙方命之誅且兄數年
囚服日伍奴𨽻輕若鴻毛何所恃賴敢方命以自禍哉
實出一時誤值耳罪何可言悔誠自切葢失路之人無
向非淖舊垢初洗新溷復集命也何如駁文至府語連
府公府公震怒即日械繫下兄於獄雷霆倉卒驚懼莫
支僕不得已百里匍匐欲反接自詣臺下為兄少紓急
難復念僕尾𤨏猥䙝之甚安能脫老賤之兄於不測之
罪乎惟冀我仁人俯敦交誼振滯潤槁終始垂愛不厭
再三之瀆得於紀公處一為先容使我衰兄得寛敲朴
則執事之恩誠致肉於骼出羽於湯也顧僕餘生豈能
報稱但當傳之來裔侈諸同人而儕之古交愧彼涼徳
也若夫彼秦誣否兄惡有無固知天日竟明鬼神衛正
必有以啟聽者之衷禠險子之魄矣僕何敢以曲庇累
執事乎僕無任悚息待命之至
　　答應立齋
執事治黄漢循吏不過至今黄之父老厯述邦君未嘗
不鄭重戀慕於公也公之得民若此而當道之評輒大
紕繆又未嘗不恨賢哲之多屯衡鑑之失職也大抵公
論在人失之朝則求之野失之上則求之下葢朝聴逺
野聴習上可誣下難愚也彼此得失之間公私之判久
矣僕常以此自解今又以解公幸公自信不以為佞且
不輒變以徇人耳去歳以事赴㑹城正以見公為幸不
意酒我者無賴病酲遄歸矣是後欲遣候則悃愫曷伸
欲躬謁則冗病兼奪坐此因循遂成弛慢我公不罪乃
加禮焉即此用心彼流俗淺人計施報於銖兩者當異
日談矣晤語何期抽翰慨歎
　　答張東沙
明公鵬圖學海鳳覽儒林談藝則沃柢以敷華議政則
具儒以本吏奬恬而仰競故抗矯之士蒙褒畧迹而求
心故流俗之毁不入葢人倫之師表非才品之能盡也
邇者借重湖湘甫厯時月稍稍頓飭政局維新故近習
則胥史以及輿臺逺聽則州郡以逮邉徼多厯則父老
能評則縉紳皆謂明公敏作能精寛大無漏暢適非誕
精覈不苛誠百司之偉程連帥之攸凖也至於退食從
容自公多暇則觚翰必操圖書在案誰知岳伯乃屬文
儒其故游矚故墟感慨陳迹酹鸚鵡則傷神處士之遭
醉黄鶴則引領仙客之駕憫旱則企沾神女之雨苦熱
則願當大王之風軌羊公之政則殘碣旌思蹤周郎之
策則斷岸表烈近寓堂階遐盡封域凡觸情悰必歸篇
什信知弛張乃文武之道體用為姬孔之學江山誠詞
賦之資矣今又加禮巖穴寓目棄遺使者至門里人走
視皆謂樵牧之鄉何有尊貴之賜如此竊念僕樗如無
用灰似不然蒲栁先秋桑榆易暮泥塗曵尾霜霰被顱
志以氣衰病縁慢積檢往作則顔汗愧其不工擬近製
則心塞竟爾難就老徴遂著壯圖已灰豈意調偶合於
希聲武幸憐於獨歩固知大海不拒細流非有色絲乃
來束帛嗟乎蟠木厠萬乘之器駿骨辱千金之求愧乏
先容諒慳後至長夜難旦毎悲寗氏之吟寒谷雖春莫
報鄒生之律尚待緒風減熱病骨稍蘇自秉穢形敢求
良範雖負嘲於尚白實望教於思𤣥
　　答楚藩殿下
楚藩殿下昔承清宴備極樂方賔從逡巡履綦雜遝若
華既逝蘭膏嗣光車怠馬煩履遺纓絶客稱既醉主賦
無歸謔浪歡呼縱誕無忌優容特至形勢兩忘雖古兎
園之英小山之侣其所遘際何足方擬兹者獻歳發春
元夕且及華燈預製火樹夙成輝焰藴而俟揚絲肉奮
而思御將使月現重輪煙呈五色籠飛星於几席生彩
霧於櫩楹透驚電於綺䟽備生品於采繪而又敦崇大
雅招集楚材於是漢水為醪大别化肉棄餘之沾輿臺
鼔腹滴􁐍獲濡末列酲煩誠君王壯麗之極娛儒生希
濶之幸覩也陳何人斯亦獲濫竽書幣至門倉皇拜受
即以告諸先廟侈諸親交巾車既脂征徒已飭而節神
妬賤寒疾忽嬰方謀踴躍以就途豈意呻吟而伏枕徒
使神馳念往欲罷不能瑋聽竒觀彷彿無地豈世俗所
謂斟酌有定佛氏所謂縁分未至者耶若以君王之惠
得免溝壑之憂則伏謁殿庭周旋觀沼因以狀朝雲而
譽雄風固有日矣口授報書感懼實積
　　答林少峯
弱冠通籍遂獲附尊甫及少谷交遊之末昕夕貪聚寤
言難忘豈意事勢喜更散落旋出于時僕以口語謫宦
裕州隨中法吏褫我章服歸矣曾不數年谷翁奄化異
物尊甫亦遂倦遊撫時感往能不悵然繼聞執事雅擅
絶藝立致青雲掇藻攟華鷹揚虎視一時修辭之士
靡不推雄奉雋於門下者以故家聲益振舊業不衰而
又器慮宏深措行周慎物情難害時論莫瑕誼在通家
私喜良切近者剖符常郡流恵江鄉歳值大祲政適寛
猛饑而不害民賴生全溢潤餘波激昂鄰國棲遲莫遘
慕戀徒深乃今幸以鄙事附致請教之私辱我執事示
以周行擲之近作僕行坐手之循環諷誦莫不淵源騷
選奴僕諸唐掩近代之名流振前工之絶響使僕奄有
竒珍光爛笥篋既蔵復啟誇客示儔顧僕何幸得以燕
石而博隋珠乎僕老矣從事斯藝為歳頗多往往矜駑
享弊謂殆庶㡬及覩瑶章則目奪氣沮抱恧醖縮巴焉
杜口瑗也知非欲取舊草悉從焚棄而兒輩止之嗟哉
遺醜幸君無厭衰替力嗣徳音深冀起予因之改玉
　　寄魏軫野
聚首不覺樂離析既久則覺愴悵耳而執事曾不一字
見及相忘耶抑冗奪耶可怪可恨鑾來辱寄物怪恨少
釋酒甚佳即日開尊一飲至醉如對故人豚肉香味頗
劣教云金華或贗也一笑一笑執事以解牛妙技小試
割雞不憂不及但虞太過耳夫明而晦用之剛而柔出
之此龍蠖之竟伸聖知之妙施也僕嘗傷於虎者故以
此告君而厯龍門之險者或可與言舟矣詩不云乎他
山之石可以攻玉僕不能自計安能計人哉而獨願忠
於足下故以苦口之藥進幸毋曰汝何不自醫而遂吐
之也
　　與殷子
竊聞人各有偶物從其類故婚姻人道之始伉儷家政
之基豈可使窊隆一揆涇渭混源哉此鄭忽之拒齊不
疑之辭霍良有以也故秦晉國匹欒郤族均王謝閥等
潘楊世睦本其門素既爾齊同稽厥風猷復無虧替又
其子弟雅醇弓裘克禪則施衿命往結褵言歸百兩是
將箕箒獲所於是甥舅騰冰玉之譽龜筮告鳳占之吉
風人詠其好仇宗黨賛為具美斯天作之純休人倫之
畢鬯矣其或今跡雖㣲先鬼則大𦙍支云劣祖徳在稱
則駕言歸女意屬振㣲仁不遐遺民歸其厚猶長者之
用心矯偷之髙舉也又或席門之眷甕牖之賔前徽
無聞舊彦缺録而豹姿突變騂角旋生無待能興洿塗
㧞起則知昌願托冀庇望諧譬之食果畧株棄牢収豕
徼新福於將來違衆情而締納此婚姻之變例明賢之
逆覩也至若椎埋宄類闤闠狡童不齒齊民世濟惡徳
以逮馬醫夏畦之子給喪傭保之兒亡命負辜之徒𨗳
騶先驅之厮籧篨戚施之狀俯仰無能侏儒介𦕈之稱
孝慈莫改擬倫於犬豕比徳於伶優一旦以乾沒而致
多金資營茍以騰髙貲心志驟侈不足非財自醜卑流
仰攀華胄推潤厔之餘脂希宵燭之末照於是醲肥啖
其門客貨賄誘其私親遊説之言日至宻邇之譽不衰
遂至寡亷鮮恥明目腆顔唯利是求族類罔計象齒競
謀鳳毛安惜是故育女猶之居貨行媒同於貿絲忍使
化源釀為賈道於是犀璧金珠爛充簮珥冰紈霧縠髙
貯篚筐雖位在九列族右一方多議闊視之人喜譏善
誚之士莫不一見解頤弱息請往遂使纓冕之産入於
駔儈之門河鯉齊姜比於鳴盗之裔生為合卺之人若
牛驥共皁而食死為同穴之鬼則薫猶並器而蔵髙門
遂爾降衡芳草由之化蕭矣士人贅行孰此為大哉僕
常懐此而未有陳也近見郡中婚媾多托媒於足下者
故敢布此幸子稱品審流别羣分類茍非異等務遵常
途母使禮門頓開利竇也
　　與劉子
僕少不自慎年届始衰輒被末疾小歩軒序則腰膝苦
艱暑濕侵陵則擁腫坐困五六年來賔客逢迎公私慶
弔歳時宴集一切謝絶悉本是耳何也葢旅進則逡巡
遲鈍獨殿賔行勉追則大類跛躍欲速不達往往附贅
同儔取譏觀狀而僕又褊狹淺急用以為恥而時俗不
察繩而罪之過矣時方抱疹而客有自髙門至者袖出
豨薟數餅教僕餌之曾不浹辰舊力稍還宿苦日殺幸
其有當而詰其從來則云君家服食之餘耳遂乃發書
證之其中益州之表稱其品賤而功竒先民之言良不
誣矣惜所饋不多儵然就盡兹欲廣藴博儲俾應需不
匱而諸醫鮮能辨識者使但按牒不疑臨株漫擬采掇
一誤流害匪輕不寧驟損夫前功抑復嫁謬於往論伏
惟㧞本見示庶㡬物色有徴乃可獲不逺之則而免似
是之非也况縁是以往遂得厠迹於賔朋蜕咎於踈廢
孰謂非執事之賜乎
　　答丁滄源
追惟早歳客遊京師適有天幸獲定忘年之交於令先
君之門因識超代之才於君結髪之歳朝夕計討㣲言
擬議文事僕信他山之石而君則在璞之玉矣散失各
歸寤言未置丁丒之春邂逅令先君於逆旅執手數言
草草别去彼時少年盛氣又新得志不圖世路之多艱
後會之弗繼如此也已卯秋僕以言事謫州吏隨中法
比罷返編氓自顧蹤跡淟涊負譏干詬日但屏處原野
俯仰自適無復有望於人世矣然而間覩仕籍知執事
名位日起聲稱藉甚又未嘗不鼓舞飛揚為故人驚喜
也庚寅聞執事以憂歸則知令先君已仙逝矣豈一丁
丒之别遂成訣絶乎乃悔分攜未致鄭重逺缺芻奠深
負幽冥客歳知執事借重江邦弭節鄰邑壤域非遐然
僕竟不能越境奔投道故信宿縁僕久嬰末疾以輿臺
則甚艱矣復不敢以煩有司又不奉君者三四十年矣
未審復能省記不使僕先焉而君忘焉而君拒焉不已
愧乎凡僕之有乏於門下者以此耳而執事乃竟不以
一介之使咫尺之牘辱焉豈果不復省記乎亦罪僕之
不先耶僕之不先於左右者有前所陳數者之難而君
之有加於不肖也則易易也僕既沮於難而君復吝其
易此心神之未孚而形跡之為牿也既而反覆思之似
能得君之㣲者僕素悉君仁孝人也凡仁孝者之於親
當其既沒也覩故物而興悲手遺書而廢讀况僕托在
知與雅稱不薄者乎想君語次賤子則追念往事一念
往事則永慕先人故搦筆伸紙戒使候發用悲婉而罷
者屢矣雖然僕之望於門下者未已也猶計他日行縣
至吾土當以野服展謁未晚也而教礼忽及則知執事
已獲不逺之復且旌軒北首久矣又知僕尚在省記矣
中間述疇曩之迹備死生之情又幸僕之測君者中矣
嗟乎僕但記君之少而君未覩僕之衰即使夢寱獲
通豈得今狀乎伊邇阻見後晤何能我心悠悠其誰能
極伏望勲猷懋著光我邦家至門下老賤故人獲蒙遺
簮之念足矣
　　答范東溟
執事手挈兵符控吳楚之要區遂使暴客滅影行旅弗
驚江漢恬波居民帖席誠仁義之金湯東南之保障也
田野鄙人沾賴扞蔽者至矣然未有窺於執事之全也
而聞諸吕子則云執事負領神竒醖藉深厚其以文賦
名家久矣是有游夏之藝而又有方召之猷者也僕誠
私心艷之願附末交因縁無地而吕子則又云執事深
有意於不肖乃敢以賤製附上延佇徳音望在教益而
札貺重錫奬與踰溢超之倫比之末而躋諸䆳逖之品
執事豈虚譽人者哉而僕實怍其匪堪矣且僕弱冠客
京師一時談藝之交於海内英彦庶㡬盡之而僕頗奮
臂其間激昻雄視謂往軌為必踐以前徽為可齊豈意
矰繳驟被塌翼南歸師友乖違見聞阻限加以中歳血
氣見驅湛溺游謔不復綴叙流輩譏其自廢舊棄棄之
若遺日月如流冉冉得老竊深逝嘆之感寧無伏櫪之
思而心力困憊兼策不前堂奥崇深欲近轉格又見近
日英俊輩出妙善日臻新論各持更凌互競至所姍病
雖少陵諸什猶不免焉衰耳乍聞下舌屏息始悟古匠
之難追後薪之必上也嗟乎孔父無聞之戒詩人老大
之悲少而誦之未覺警切豈圖今日於我證之頺暮莫
囘憤恨徒結安得却老之方勉修不朽之業因以承下
風而追絶塵乎僕志若此乃為恵子盡之幸君無遂耄
我而棄之也
　　答郭桐岡
伏讀佳章雖程古範不詭時趨紬繹性靈濯磨風雅雄
才據勝㢲致通㣲應景搆辭辭非補假酌形敷象象逼
生成卓然名家允矣命世王孟合體始稱前身河洛諸
賢恐難方駕信𤣥譬之冥詮空叅之上乘也幸唯自信
非敢獻䛕
　　啟郭桐岡
廷陳謹啟桐岡先生僕於左右輒有所薦幸君侯聽之
客有居門下者施生雨泗上人也能琴琴能自合材質
由膠漆徽軫以上不一假他手古今人所為曲操彼誦
之曰是可絃輒譜而被之五音不爽能書書兼真行草
八分又能漢楷能篆刻能雜畵數者雖未臻妙善然其
品不下矣能吳謳謳能為疾響為慢聲其疾也則激烈
悲壯若劍客互擊瞋目而語難忽然為慢則闡緩婉媚
如孽媵病姬隠呻澁訴欲盡而不能予毎傾耳而聽之
未嘗不怪其宫徴之暗移歡戚之驟逮也其最竒者則
於方寸之楮作小楷數千㸃畫不淆體裁各具於粒蔴
之上宛轉書之成五言詩一絶即有炯眸非極視専瞪
數拭屢翕蓄而後張不可得其髣髴誠文囿之絶伎
生平之未覩也僕見古昔丸奕庖削之流皆得専精於
記籍亟賛於聞人此君子下逮之仁曲成之誼也况生
所能乃儒術之支裔學士之旁暢乎即其人跌宕負氣
澹泊寡營覊控莫施踈逸近達雖無典學之績而妙性
資之合雖在韋素之賤而藴紳珮之器雖被泥滓之跡
而勵振刷之操雖寡儋石之儲而絶愠怨之色至於負
俗之謗時時有之人不以病生生亦自謂不病也然則
僕之禮之獨以其能哉僕於暇日於後二藝面令為之
知其非妄兹不敢蔽乃以所為敬致記室一以明慧匠
之未乏一以證吾言之不虚我侯多材藝而好竒其於
此子必有鑒賞矣
　　答張静峯
少日得附榜末幸哉有初奈何褊心難化多言絫諐義
難毁觚術乖巧宦遂致名染罪籍論在不貰遂乃甘心
疇隴投迹樵牧敢希不朽之業聊為卒歳之謀年來衰
病相乘志氣俱憊不惟絶想於鴻逵亦久灰念於人世
矣至於係仰親交何時暫置毎於暇日一展年牒當時
朋輩彫落僅存俯仰生悲不能自抑斯生人之至情由
衷之真觸也不知青雲之交亦嘗興念於藪澤之侣乎
前者節鉞駐黄適僕偶被未疾舉厯既艱輿臺復乏又
以壯猷開府之初諸司承律之日而僕以草野鄙人躑
躅江干為長揖之客恐於體局不無虧違耳而候吏至
廬複申燠悃感愧何勝兹方僵卧而使者逺自軍門臨
榻授牘伏枕啟讀終則復始手之不釋古誼宛然逐不
覺憤結之去懐沉痛之蜕體也昔人愈病之檄不信然
乎且以刁斗戒嚴羽書㳫至而乃從容運翰馳訊故人
雅量足徴矣又聞弭節甸日先聲所届魚鳥潰匿妖魄
竟褫功在不戰慚非劇孟曷賛雄圖若僕得以天幸藥
物際良復其故歩於執事凱旋之日勉操笻杖伏謁道
左遂得執手斯須論心信宿則僕願尚厭飫足矣病中
口授鮮倫不罪不罪
　　答虞文表
友人王廷陳謹以木一具折價八金因使者致之文表
先生門下不腆可慙要實吾言耳在昔孔子脱驂於舊
館延陵挂劍於徐君惡涕出之無從貴心許之不負此
生死之純情先民之貞則也而僕獨於君無恙之年預
此不祥之器無乃繆往指而乖人情乎矧我執事術擅
長生容成難老名漏岱宗之籍永無就木之期而區區
必踐前盟不為忌諱者良以君子謂生為寄達人齊喪
於得况警凶可以保吉有備乃能無患竊恐區區此舉
結念雖勤效用必虚矣雖然寧使區區之舉無用不欲
執事之筭有窮也
　
　
　
　
　
　
　
　
　
　
　夢澤集巻十七
欽定四庫全書
　夢澤集巻十八
　　　　　　　　　　　　明　王廷陳　撰
　拾遺
　　來日大難
瓦鳴霰急柝止宵除門有重扄衣乏複襦(一/解)秋繫徂臘
體無完膚守掾致旨令予殞軀(二/解)壯心既褫色鮮敷愉
長跪悲乞請賜區區(三/解)古途阻塞新術﨑嶇豈不是趨
林莽鈎裾(四/解)既鈎我裾載覆我輿覆輿孰視立輿競扶
(五/解)我覆我扶言返我廬豈無良朋恐及禍軀(六/解)
　　怨詩二章
卧龍不起屈蠖難伸舉肥失痩録􁃶遺真馮唐既老原
憲長貧晝無再旦歳乏重春
　　其二
楊岐泣路墨素悲絲崐焚玉石劍失雄雌翔鳶笑鳳毒
卉嘲芝誰憐堅白遭此磷緇
　　彼之蹶矣憤時也
彼之蹶矣子曰烈矣此之仡矣子曰屈矣豈不昭矣虞
厥虓矣
凶日掲掲士曰丞也劣子不是殄滅謂我士也越匪士
越矣衷之切矣
紀之荒荒士曰丞也無良子不是匡謂我士也狂匪士
狂矣弗革厥明矣
泄泄在位乃覆用媚業業在位乃覆用懟彼蒼曷誣子
寧不畏
虎兮狼兮孰與當兮蚊兮蠅兮撲者仍兮子恬不愧侈
以矜兮
　　　彼之蹶矣五章章六句
　　雜謡五首
或穴爾庾隣也遽呼盗悸以逋爾輟逐逐詈隣也迂
　　其二
仇頤大需烹子以娛豈不子憐忌殞翁軀子烹爾及吁
嗟乎翁愚
　　其三
東隣日擊肥西隣日餔糜不嫌糜味薄但願常無飢
　　其四
誰謂炎如火倐忽成死灰誰謂寒如冰流澌逐暄開
　　其五
東門之鳥本避災魯人祀之以求福彼躬不閲能錫爾
糓
　　李國賔宅留别
文章傳勝事禮樂接名藩竹素晴齋滿臺亭夏景繁金
枝扳帝室朱紱謁王門授簡梁園後應招楚客魂
　　過杞同袁令飲學宫
學宫今藝圃令尹復文儒翠篠琴偏傍朱絃瑟所須升
沉應兆鱣日月㡬飛鳬避暑過逢地知憐調不孤
　　贈戴復菴
樓囘芳甸隔檻倚紫芝叢洞口邀丹侣霞邉使玉童乾
坤歸藥物山水寄絲桐病後愁蒸熱憐予乍送風
　　哭先帝三首
鼎成奄忽棄羣臣海思雲愁淚雨頻遥憶千門傳晝警
忽驚翠葢尚南巡
　　其二
射蛟無復駐江鄉别殿離宫鎖夕陽帝子蒼梧萬年恨
凄風吹徧白雲裳
　　其三
闗山百萬扈行宫漢主園陵白露中鵷鷺舊班今寂寞
不知何處泣遺弓
　　簡友十一弟廷槐
秋圃兀坐見風簷落葉既聚復散架豆畦茄皆成槁本
蛩鳴床下饑鳥窺人凭几流觀愴然傷抱幸過我一縱
髙談銷愁博笑何如何如
　　邀戴士瞻
僕旅食者數載矣解綬歸來誅溪討谷秋容隨地商籟
滿聽邇者赤落堦楓翠餘徑篠轉増悼往不減悲秋聞
子琴學益精倘能攜訪一慰幽情乎僕雖非鍾期願洗
耳以遲也
　　與熊元性
客夏握手江干命酒言昔投壺散帙覺有餘情須㬰解
攜軒騎躑躅囘首不覺春芳再歇緒風重欵感佳辰之
弗遘念良覿之無縁辛楚不禁子復何如悵憶同時諸
彦僕既久隨落葉惟喬亦逐覆水鳴吾被指直夫下獄
僅有存者落落數公嗟乎文章者忌之源也剛直者黜
之本也道不可貶節不可變終身棄斥所甘心焉豈效
阮籍窮途之哭賈生長沙之悲哉恃子知已敢布腹心
　以聞於人也
　　諸葛武鄉侯賛
隆中龍卧是無東漢營中星隕是無蜀漢天能夀公公
能夀漢本伊吕之儔胡管樂之願
　夢澤集巻十八
欽定四庫全書
　夢澤集巻二十(附録二/)
　　　　　　　　　　　　明　王追淳　輯
　哭武宗毅皇帝詩䟦
　　王元美世貞
僕平生以不及遘夢澤先生為恨今日得見先生文翰
又得與先生之從子行父游足矣當呼子墨泚楮尾時
覺行父亦沾沾自喜不知先生在芙蓉城聞之以為何
如耳
　　王敬美世懋
王稚欽先生武廟時讀書中秘與儕偶四人同上諌書
留中已竟出為裕州守世廟時諸君子皆賜環而先生
已中文法歸編氓矣然讀其哭武皇詩何惻怛忠厚藹
然風人旨也人謂先生跌宕不覊吾所未信行父之寳
是詩寧獨翰墨哉
　　王百榖穉登
夢澤先生哭武皇帝詩不勝鼎湖攀髯之想無㡬㣲逐
臣怨望意楚人多怨乃先生獨不然宋玉景差之遺風
猶能不為所染豈徒區區藻詞麗句已哉從子行父購
而蔵之烏衣羣季之佳青箱世業之富舉在此巻中矣
　　吳明卿國倫
吾楚稱詩之士多矣而予竊以夢澤先生為一時冠乃
楚志刪詩不多采焉則知音難哉今其從子行父氏雅
能工詩先生實風之矣先生下世已三十年而所為哭
武帝詩業已七十餘年手澤如新風度可想而挹行父
猶得購而珍之亦先生不朽之一斑
　　張羽王鳴鳳
往從京師得先生集于書市讀而善之謂江漢之詩先
生為儁一時諸人不逮也迺今從先生諸子行父得見
先生哭武皇帝詩灑翰清逸意者類其為人將無然乎
行父敏而有文克遵先業宜是巻獨歸行父哉
　　邢子愿侗
世能名稚欽先生詩莫能名先生書此巻翩翩有大令
風足當兩絶行父其善保之舟次捲雪樓漫題
　　龍君揚宗武
予以謗倅黄夙知行父文名因得與交驩一日欵予郊
園酒半出是詩讀之逸句遒翰無容置喙顧於哀思舊
君猶不能忘追諷忠愛慷慨自可想見固不徒賞其詩
翰而已行父獨能珍之益可以見行父為人
　　楊伯海一洲
萬厯庚辰興國司馬張羽王南漕至都酒中出先朝諸
名臣遺墨視予予獨愛先生是巻醉語咄咄手不能釋
以其為逸詩字亦世所未見至壬午予扁舟過訪吳先
生於興國得接王行父酒中出此巻不覺駭然乃知神
物終歸王氏而予之得再觀也亦竒矣
　贈廖學士詩䟦
　　張羽王
庚辰春予攝蒲圻間從故廖學士家購得王稚欽先生
五言詩十五首乃其手書以貽學士者先是先生之諸
子行父曾遣使詣予命跋先生所書七言絶句詩數首
行父固曰此吾家之璵璠也余竊憶之因購以歸將貽
行父㑹東漕不果今余南還行父過視啟篋出授其再
拜而置諸懐也雖藺生之於連城無以過矣行父之克
纂家學名起詞林有以哉有以哉
　　吳明卿
稚欽先生詞翰故為士林所珍而其從子行父氏毎見
一字輒不吝重貲購之志可知也今得此於張别駕别
駕葢得之廖學士家行父奉為稀世寳偶得借觀因識
其後
　　鄒彦吉迪光
稚欽先生以詩為名髙業有夢澤集行於世人人珍之
矣而此數詩者半是集中所未載行父氏奉之若拱璧
焉所謂能世其業者非耶
　　王元美
天下以才子歸稚欽先生若謂大紳子啟之傾冩不倦
則誤矣搆結鍛琢極有工夫一句一字亦皆有色澤意
態若項西楚闗漢夀不能得其九戰絶甬道掩七軍之
妙而僅以叱婁煩馘顔良喑嗚跳盪之粗目之為萬人
敵也此巻皆五言律尤自長城書法故不必較而翩翩
自賞宛若徴仲中年以前筆先生信竒人哉
　　王敬美
王夢澤先生楚文人先輩中第一少聞家兄稱説先生
心私慕之已偕其幼弟稚表侍郎同舉進士獲聞其家
世之詳已又遇其從子純父侍御益聞其豪舉磊落之
狀然終以未覩先生翰墨為恨乃歳甲申侍御之弟行
父氏不逺千里來謁余兄弟出先生手筆見示書法翩
翩有意平生傾嚮㡬無遺憾矣行父棄諸生工古文詞
於先生為家學正派以故最留意於先生手澤即片紙
剩幅必珍而人亦爭購遺之以中行父之好王氏青箱
代不乏人余於行父見之矣
　　王百榖
世皇之季三湘王公為吳郡理官出夢澤先生集鋟之
郡齋余少亡賴如健犢破轅罕所推讓讀此集即吐舌
下之王公行以數部見投秘惜帳中如論衡然毎歎先
生楚材無兩頃者公之弟行父持此巻過齋頭半是集
中所漏大海珊瑚鐵網疇能絶流哉行父􁌫於辭以雕
龍世其業其寳惜此巻不但王家青氊而已
　　方仲美尚贇
頃在弇山園見元美先生執行父手謂曰子不向侍郎
接武而從太史傳衣可不虚第五之名予以為良然即
是巻之蔵則行父結好可知其能傳衣有由哉
　　邢子愿
萬厯丙戌春仲八日余以督粟如淮孟孺行父兩孝亷
船尾相銜就余為别時小泊富口盱衡明卿先生不至
貰酒數行行父出其世父稚欽先生巻見示頃之大風
揚波水天瀰茫漁舟估艇厯亂岸次官栁依㣲野桃的
厯争破雨作妍種種竒致都與此巻互相映發念吳先
生且至當為盡一觥欣賞之座中有臯倩茂才為明卿
第二雛所謂青鳳一毛不減行父之視稚欽矣
　
　
　
　
　
　
　
　
　
　
　
　
　夢澤集巻二十
欽定四庫全書
　夢澤集巻十九(附録一/)
　　　　　　　　　　　　明　王追淳　輯
　諸名公詩
　　贈王舉人　　　　　　　　何仲黙景明
王子萬人英詩名少日成驪珠眠自抱天馬傍誰行旅
食青楓改秋吟素髪生過逢見汝意潦倒媿吾情
　　贈王子
王子萬夫特英風千仞餘未投湘水賦曾上漢宫書日
月方前席江湖漫卜居城南相覔處花暮獨囘車
　　贈王稚欽歌　　　　　　　王子衡廷相
休作梁父吟發我千古萬古哀大道無徵賢聖隠至今
心膽成寒灰矯矯馮敬通文章擅當代口語成禍胎禁
錮老煙海賈誼才髙更少年獻納多在王侯先誰云絳
灌不相忌却令流落長沙天吾宗學士難比數文炳龍
鸞氣熊虎不逐長安齷齪兒低眉靦面求憐取心存匡
濟人豪英白日未墮憂天傾閶闔九門不得入大呌真
與蛟龍争上帝不言閽者怒黑夜搶落芙蓉城芙蓉城
闕隔星辰望美人兮江之濵三閭憔悴自多事五湖放
浪真閒人茫然鼓柁不知逺窈窕遊盡江南春紫清仙
人笑相友不如且樂丘園身君今莫邪尚在無欲剸兕
象須吾徒天馬之足果無恙刷雲看躍崑崙都里中小
兒不省事鬭雞賭狗矜頭顱君不見朝歌屠叟稱偃蹇
八十垂竿渭陽沜時來歘作明主師分土營丘未云晚
　　訪王夢澤園亭　　　　　　廖鳴吾道南
蚤謝承明署冥棲小隠園曲亭圍樹宻斜圃種花繁江
近吟招鶴巖虗卧聽猿即承宣室召禮樂待敷言
　　鴻輪篇送楚客南歸寄王稚欽
鴻輪運𤣥樞鶉曜旋朱明歊烝藴隆冒墋黷有客今向
河梁行河梁泝風湍風湍清且淺岸芷汀蘭翠堪搴彈
筝擊筑暫徘徊置酒當歌歌宛轉宛轉歌且柔君昔上
都遊春花艷桃李春星鬱斗牛蓬萊獨謁金銀闕閶闔
雙瞻虎豹斿朝趨赤玉墀暮宿白雲司銀魚金馬相追
隨𤣥臺為奏靈飛曲四照花含五色芝五芝秀可餐四
照渥如丹采花烟圃側采芝雲林端儵忽青霓隔蓬島
栖遲白日生羽翰羽翰凌霞長長望楚宫陽楚宫山色
摩青蒼三湘時見黿鼉出七澤聊覊鸞鳳翔芳渚浮
丹荷松門裊緑蘿牽絲罥弱藻延蔓縈崇柯鳬儔鶴
侣奈爾何奈何歌白紵月挂層峯樹憐爾悠悠獨往心
秋落黄岡半江雨
　　對雪酬仲禮兼簡稚欽　　　馬仲房汝驥
層城雪片晝逾隂坐玩佳人大雅音鄴郡風流應在此
梁園詞賦到如今天邉梅栁春先濕海上魚龍凍不吟
便約子猷鼓輕棹水溪花磵繞幽深
　　雨中王稚欽見過
積雨荆扉閉緑苔衝泥騎馬訝君來涼增塵榻輕須下
暮濕霞樽重為開出海蛟龍吟自喜隨雲鸛雀過仍迴
仲宣解作愁霖賦莫漫登樓望楚臺
　　短歌送陳殿講冊封之楚兼訊伯誠稚欽
石亭子此行何壯哉都門走鞿沙霧開吳宫楚臺在咫
尺一棹迢遥天上迴天家宗派寰區徧聖主分封出纓
弁玉節時馳閶闔門丹書歳下明光殿山河漢誓獨周
親禮樂名邦接近臣湘北還浮太史氏衡南不訪魏夫
人武昌仙樓髙挿天黄鶴白雲俱眼前酒酣落筆動風
雨賦入逺遊哀昔賢江樹蒼茫冬日短歸來畿甸春花
滿槎過金陵莫遲留鵷墀鸞閣懐彤管十年朋舊各翻
飛君聽驪歌意不㣲去去如逢王與許道予將欲解朝
衣
　　琴贈王子併附此作　　　　許伯誠宗魯
南遊陟衡嶠得此龍鳳材配合太古琴下指生風雷一
彈鬼神泣再彈猿鶴哀曲終有餘調流雲淡徘徊蔵之
翠錦嚢經歳何曾開豈不嗜宫徴俗耳多塵埃春江覯
之子夜月翩翩來解囊拂素絲雅倡飛瑶臺寂寥伯牙
意鍾期夙所諧輟贈良有以知音諒無乖
　　送曹仲禮王稚欽汪子宿馬仲房江景孚五君子
　　謫宦五首
鴻鴈羣飛飛翺翔在中澤秋水寒且深露冷霜復白颯
然驚飊起蕩析各南北分翼青冥表託跡緇塵側哀鳴
念儔侣霄漢心惻惻
　　其二
塞草日萎黄胡沙莽如雪邊風颯以髙時序凛秋節送
子悲宛轉悵望成胡越丈夫當逺遊夙昔輕離别眷此
同懐友慘慘寸心折
　　其三
渥洼真龍種汗血稱絶倫散蹄躡景曜驕歩凌飛塵網
羅致天閑飼養八駿鄰駕馭日已久出入參星辰逸性
苦難縶邁往心未馴依風一嘶仗棄擲凡馬羣徘徊望
閶闔顧瞻損精神
　　其四
髙基臨易水曠野含秋隂草樹已揺落山川日蕭森俯
仰悼時序顧眄悲古今燕王昔致士上置千黄金禮意
既勤渠心志孚亦深如何一易世魚水成商參送子攬
故迹慨歎傷余心
　　其五
離筵列尊爼復此燈燭煌看劍飲杯酒嘯歌心獨傷矯
矯五君子朱鳳鳴朝陽振衣舉丹穴揚采儀桐岡餐瓊
飲玉液錯燦生文章菲才負短翮追逐凌風翔毛質非
本類羽翼假輝光愴此四方别孤鳴雲路長
　　王子宅牡丹
洛下瓊瑶品江南富貴叢寳欄囘彩艷綃幕䕶香風細
蕋含愁碧輕霞暈酒紅低囘親舞袖窈窕出花櫳國色
名傳異芳園賞幸同春光遲佳侣留醉錦屏中
　　和王子登江子樓視病
江淹抱病久彌留王粲登臨復此樓詞賦總聞歌白雪
栖遲時已屬清秋城通爽氣辭卑濕簷宿髙霞散逺愁
藥餌果能生羽翼雲霄攜我共遨遊
　　雨訪王子
弭楫黄泥坂衝寒赤壁磯城雲低拂盖江雨細霑衣側
想髙人卧深憐晤語稀清談終永日不作放船歸
　　江上别夢澤王子二首
沙岸移星舸雲汀敞夕筵水寒風色勁波凈月華妍酒
興劉伶後詩名謝朓先江湖為别地解纜各凄然
　　其二
昔同金馬詔今對緑江尊舟楫鴟夷子離騷楚屈原狂
歌還鄙鳳别淚故傷猿知爾髙居久潛夫已著言
　　登赤璧寺閣王稚欽攜酒至　崔來鳳桐
崔嵬佛閣對江流江草青連蘇子洲銀漢撟虚愁鵲度
珠光塔古抱龍遊風雲舊物吾仍取詞賦仙翁去不留
謾約王喬招白鶴夜深還共月明舟
　　李子中林懋易曹仲禮王稚欽夜過分韻得涼字
　　　　　　　　　　　　　　薛君采蕙
拂簟移尊淨客堂朔雲燕月滿宫牆建章露濕金莖凍
太液波侵玉樹凉海内風流今下榻天涯疾病舊沾裳
歡娛自惜形容異留贈空慚翰墨香
　　月下聴王稚欽彈琴　　　　鄭繼之善夫
昭文鼓緑綺六氣指間流王子梅花思飄飄下隴頭月
華終勝雪商意自成秋今夕西方夢佳人不散憂
　　冬夜過王稚欽
禁木棲烏盡城樓戍鼔催暝移中散駕時接仲宣才道
術吾全未詞場力擬迴清風廣陵散愛爾數能來
　　曹仲禮索巾云將歸具茨兼簡王夢澤
元是山人白接䍦雲逵贈汝莫相疑便從夢澤穿嵩少
更厯褒城問具茨
　　贈同館五君出為州　　　　陳魯南沂
才子來宣室名髙不解留諸州分虎節同日下龍樓揺
落時相逼艱虞志未休闗河明夜月偏照逺臣憂
　　雪夜訪王稚欽投贈　　　　皇甫子循汸
清時不善宦幽谷遂遺材祇自焚魚卧從人結駟來漆
園寒罷灌竹徑晚猶開更有相忘樂何言興盡迴
　　國朝藝林詠(之一/)　　　　　王汝化格
　　　王稚欽
王子幼聰警識者稱國器兩魁小戴禮駸駸騁騄驥龍
性固難馴一斥竟垂翅歸卧楚江涯宛有嵇生致蓬頭
累歳月白眼看儕類髙歌若無人音節窅以邃自許晉
魏前所詣良無愧斷金歘已淪喟焉傷余思
　　八子詩(之一/)　　　　　　　吳明卿國倫
　　　王吉士稚欽
維楚故有才誰為稚欽偶早歳發天秀匠心應其手髙
視千古前左馬相先後寧操湘女瑟恥擊秦人缶調世
如㺯丸罵坐非使酒敖然詠新篇豈復聞師友遂為禮
法攻一官棄如垢傷彼荆山玉終焉不見剖
　
　
　夢澤集巻十九
欽定四庫全書
　夢澤集巻二十一(附録三/)
　　　　　　　　　　　　明　王追淳　輯
　諸公評語
　　楚三子詩評(有序/)　　　　　顧華玉璘
夫詩之品誠有髙下矣上繫代運下繫人倫則大體攸
分矣彼指擿字句之間校量工拙者豈不猶塾師之於
童子未窮大致姑課之屬對之乖合哉未可與言評詩
之方也孔子於詩曰刪固去取乎其間矣此評之所由
始也今觀四詩之旨其義安歸所不貴於字句之細人
知之矣秦漢無言之者魏文典論畧及其人詩賦之能
否厥後鍾嶸之詩品王通之續詩始皆因言觀人因風
觀國而商定之大都豈不畧可窺哉至唐以詩設科主
司進退之格不得不求於文字故議論日繁而殷璠姚
合之徒乃攘臂伸喙於是矣宋詩不逮唐風逺甚而評
品益富大抵遺忽命脈洗索瘢瘕宜其綴緝愈勞神情
愈喪益見其不逮也今之論者顧諉曰宋詩尚事實而
畧情景於唐為劣嗚呼豈確論哉不見夫雅頌多陳事
實漢古詩無風雲月露之辭乃今獨稱絶藝何耶蓋有
説焉夫厯代之詩猶之風氣三百篇唐虞之醇也漢魏
夏商之忠質也晉周之文也六代則靡矣至唐之盛則
能去靡還醇故彬彬文質焉何怪其表後世乎誠不在
乎情景事實之異與夫字句之末而已觀夫李逸杜雄
同稱詞傑髙岑王孟並駕先馳而體裁各殊舉斯鏡鑒
斷斷可識矣茍不得其大而徒譾譾焉雕琢摸擬以希
之譬諸刻木以求言笑翦綵而冀生活終身豈可得乎
或曰大烏乎在曰其入也在雅俗其成也在淺深過此
以往非余之所知也余客承天有三子者曰顔惟喬氏
王稚欽氏王汝化氏楚之傑也皆以文雄海内聘纂都
志㑹於賔館數與言詩意合各出一編授余品定余玩
繹之又反覆之皆所謂得其大不屑其細者也雅而深
者也竊不讓著論以効鍾生之勤俟文中子者采而續
焉
評曰王稚欽異禀髙明矯矯龍性早年稍辱泥塗遂跳
躍去之釣澤以來窮學海之大方益宏虚受卓然名家
詩八巻皆五言上苞建安下獵天寳務絶近代之軌轍
神解天成藻繢自足詭妙所臻其殆與王楊之駕相後
先乎文尚竒古此方舉其詩未遑叙也
顔惟喬剛毅善任舉意𢎞逺茍利人國不怵死生及其
玉破而還博窮六藝遂將龍蜕塵埃之外漠爾斯世焉
詩文以秦漢為準其為樂府若千篇皆假託古題直㵼
衷愫體裁所就雅麗兼陳若撰辭搆意一趨竒脱不襲
前軌可髣髴其操執矣
王汝化淵沉有志妙悟達㣲覽往籍悉洞旨要故染翰
取則神情即自己出允哉馳騁六藝之林矣詩諸體皆
工雅而暢華而有思其風人之致乎楊仲𢎞曰取材於
選效法於唐子詩之謂也(顧集未載此文因/并録評二公語)
　　王元美世貞
王稚欽少為文頃刻便就多竒氣然好狎游黏竿風鴟
諸童子樂又蹶不可馴父毎抶扑之輒呼曰大人奈何
輒虐海内名士耶為翰林庶吉士詩已有名其意不可
一世僅推何景明而好薛蕙鄭善夫故事學士二人為
庶吉士師甚嚴重稚欽獨心易之時登院署中樹而窺
學士過故作聲驚使大恚然度無如何佯為不知也乃
已當授官給事中用言事故詔特予外補裕州守既中
不屑州而以諫出知當召益驕甚臺省監司過州不出
迎亦無所託疾人或勸之怒曰齷齪諸盲官受廷陳迎
耶當不愧死一日出候其師蔡潮以他藩道者潮好謂
曰生來候我固厚而分守從後來亦一見否且生厚我
以師故郎分守君命也稚欽曰善乃前迎分守而分守
既下車數州吏㣲過當稚欽笞之十稚欽大罵曰蔡師
悞王先生見辱挺身出悉呼其吏卒從守勿更侍一府
中慴伏亡敢留者分守窘不能具朝餔謀於蔡潮潮為
謝過稍給之僅得夜引去於是監司相戒莫敢道裕州
而恨稚欽益甚為文致逮下獄削秩歸家居愈益自放
達官貴人來購文好見者稚欽多蓬首垢足囚服應之
間衣紅紵窄衫跨馬或騎牛嘯歌田野間人多望而避
者晚節詩律尤精好縱倡樂有聞筝一首花月可憐春
房櫳映玉人思繁纎指亂愁劇翠娥顰授色歌頻變留
賔態轉新曲終仍自叙家世本西秦又一書答人云綺
席屢改伎倆雜陳絲肉競奏宫徴暗和羲和既逝蘭膏
嗣輝逸興狎悰干霄薄雲禮廢罰弛履遺纓絶俱妙極
形容可謂才子
王稚欽詩如良馬走坂美女舞竿五言尤自長城
王稚欽吳明卿之於五言律各極妙境可謂専至而有
餘
王稚欽書牘如麗人訴情他文則改鼠為璞呼驢作衛
玉稚欽答余懋昭二書與李少卿報蘇屬國差堪叔季
顧華玉鎮楚詔修承天誌以王廷陳顔木應後不稱旨
一時亦謂非宜自今思之自不可及(藝苑/巵言)
侍明卿行者王行父氏從旁曰子以吾先生楚人也楚
於徳靖間最多才子若以吾伯父稚欽嚆矢之而顔廖
童張孫氏父子翼焉子以為疇偶不佞無然久之始應
曰以子伯父庶㡬乎(吳明卿/集序)
楚之先輩辭權尚在臺閣長沙之廣通黄岡之偏至蒲
圻博而寡要茶陵健而少情(與郭美/命書)
𢎞正之間大昌厥辭李何倡之邊王翼之(顧華玉/像賛)
徐左使學謨撰楚通志王廷陳傳謂廷陳為翰林院庶
吉士好譏評人長短出為吏科給事中㑹毅皇帝南廵
業以言激修撰舒芬庶吉士汪應軫上書阻諫大學士
石珤止之曰脱禍不測莫汝庇也廷陳旦賦烏毋謡大
署玉堂之壁語侵政府由是風吏部又出裕州守此處
殊誤盖當正徳十四年散館前而廷陳與同館汪應軫
曹嘉汪暉馬汝驥上疏剴切留中至是暉汝驥留而廷
陳應軫嘉出授官迨吏部擬暉汝驥編修廷陳吏科應
軫禮科俱給事中嘉御史有㫖各依甲次補外至嘉靖
初各復官而廷陳坐法革為民後以言事例准致仕今
謂廷陳已授給事中而激修撰舒芬等云云又出為裕
州守且其時石公以禮侍學士掌院司教育非大學士
也又謂肅皇帝登極訪羅遺佚巡撫都御史顧璘以廷
陳名薦不果用亦誤嘉靖十八年璘聘廷陳修承天志
而薦之為科中所駁故僅賜銀幣耳肅皇登極之際廷
陳方坐事顧尚為台州守(史乘/考誤)
(顔惟喬草隋志稱良史余讀之殊不稱又徐子/與致其全集若千巻亦平平耳逺不逮王裕州)
(文章九命三玷缺四偃蹇有云邇時李獻吉王稚欽輩/皆負此聲何也内恃則出入弗矜外忌則攻摘加苦故)
(爾寧為有瑕璧/勿作無瑕石)
　　吳明卿
稚欽在徳靖間以詞才擅名史館海内士爭誦説之近
體奄有四傑古詩凌厲三曹而文則刻畫左氏内外傳
楚諸先輩鮮有能方駕者(王行甫/集序)
黄州諸勝有待而顯有如東陽永嘉非沈謝不名若赤
壁本竒假借嘉魚無當雪堂竹樓雜廨宇間髙士幽人
曾不得一託足皆所謂前人不足古也至求黄歇殘壘
永安故城即居人不知所在獨稚欽先生詩稍備一邦
逸典而其辭又宏麗大家髙視蘇學士二賦何論季常
今先生骨已朽明公豈有意一表章之以風楚後學乎
(與鄒彦吉/使君書)
元美序令伯詩及鄉人周鄒諸君而不一及行甫則其
精神偶遺非定論也(與王行/甫書)
頃讀元美所為夢澤先生序謬及鄙人與周鄒二子而
遺行甫本寧不知所謂怏怏者數日(與王行/甫書)
　　李本寧維楨
𢎞正間北地信陽纉漢唐之業而吾楚有王稚欽先生
者實羽翼之至嘉靖末厯下婁江中興而吾楚有吳明
卿先生者其社中人也楚得二先生而張(王行甫/集序)
　　胡元瑞應麟
當𢎞正時李何王號海内三才如崔仲鳬康徳㴠王子
衡薛君采髙子業邊廷實孫太初皆北人也南中惟昌
榖繼之華玉升之士選輩不能得三之一嘉隆則惟李
于鱗謝茂秦張助父北人而南自王汪外吳徐宗梁不
下十數家亦再倍於北矣(詩/藪)
　　王敬美
稚欽不死乃稱才子明卿雖老竟是詩人(此語不載集/中胡元瑞以)
(告追/淳者)
　　顧𤣥言起綸
國雅品云王給事稚欽調髙趣新頗多竒句如深谷綿
蠻泠然幽響其少年行云金覊及狡兔珠繒落髙鴻江
上言懐云岸束濤聲急軒凝野色重還蜀云峽束秋江
怒雲盤石棧懸弔道士云海田猶有變洞壑豈無哀春
晝云絮飄兼鶴毳花落罥蛛絲夜坐云把燭秋蛾集開
簾夕鳥過聞筝云思繁纎指亂愁劇翠蛾顰曲終仍自
序家世本西秦殆與髙岑方軌矣稚欽本髙才不覊嘗
謫裕州為監司督過罷職還益自放誕或衣緋酣歌或
跨犢浪跡作慢世之狀讀其述邃賦其志有足悲者
　　汪伯玉道昆
當代楚材滋盛臨臯下雉先鳴(與王行/甫書)
　　張助父九
詩至我明真振厯代之衰直追李唐而楚才尤衆如公
家稚欽行甫下雉明卿岳陽仲可京山本寧皆一時翹
楚
　
　
　
　
　
　
　
　
　
　夢澤集巻二十一
欽定四庫全書
　夢澤集巻二十三(附錄五/)
　　　　　　　　　　　　明　王追淳　輯
　家乘
　　明奉訓大夫河南南陽府裕州知州以吏科給事
　　中致仕前翰林院庶吉士先伯祖考行十府君行
　　狀
　曾祖考諱思旻儒林郎直𨽻揚州府泰州同知致仕
　曾祖妣魯氏(封贈/闕考)
　祖考諱文奎封承徳郎南京户部(闕/)　清吏司主事
　贈奉政大夫吏部騐封清吏司郎中加贈通議大夫
　南京户部右侍郎
　祖妣樊氏封安人贈宜人加贈淑人
　考諱濟河南四川等處承宣布政使司左㕘政致仕
　贈中大夫加贈通議大夫南京户部右侍郎
　妣汪氏封宜人累贈淑人
　本貫湖廣黄州府黄岡縣永安城
楚先哲才名赫奕無踰先翰林府君自府君下世今垂
五十年而家狀缺如也諸書志傳多所紀而弗詳藝林
人士或侈談而失實從孫追淳愴焉淳生也晚先世事
皆不易知歳時從諸宗老掃丘墓偶有聞輒筆識之記
問獨至故能悉府君之行業而又證諸往牒筆信削疑
為草狀俟異時上之史官
謹按先翰林府君諱廷陳字稚欽别號夢澤子行十前
元之季省三公自豫章樂平徙家黄岡厯五世為泰州
同知公思旻府君生洪武間始輟農業以仕籍顯淳徳
隂功茂甚此後人累葉食報之始事見别傳泰州府君
生南京户部主事竹坡公文奎府君竹坡府君生吏部
騐封郎中南墩公濟府君二世皆以叔祖太子少保刑
部尚書公廷瞻府君贈通議大夫南京戸部右侍郎南
墩府君為時名臣勁節莫容出為河南四川㕘政遂乞
休歸課農永安城山中翰林府君其第二子也出汪淑
人髪總丱負異穎記誦以寸或廢讀騖於邪僻小技庭
趨課督咄嗟遂辦正徳八年以白衣魁楚書明年試禮
闈自意雋第不免束縛如新婦乃稱病不終策問榜發
知果雋禮經第一而復置之主司為扼腕者屢十二年
始亞魁大庭同榜十餘人並擅賦藻而府君尤其傑出
先是占者奏文星入楚是其應也既被館選改授翰林
院庶吉士益綜淹博盡發中秘之蔵其為文按古衡法
不肯茍就詩於時少所許可獨推何督學景明毎公卿
出所撰使評輒加臧否無所遜避故多陽服而隂憾之
院有嘉桃嘗登樹竊食為館師學士見之令作竊桃賦
已伐樹又令作伐桃賦皆擊鉢韻成文采璀璨學士嘆
服(藝苑巵言有云故事學士二人為庶吉士所嚴重稚/欽心獨易之時登院署中樹而窺學士過故作聲驚)
(使見大恚然度無如何/為不知也即此事傳誤)佯時武宗毅皇帝數為期門遊
十四年下詔南狩將厯岱宗徐揚憩南都浮吳越遡漢
水登武當省臺諫者多得罪大臣亦莫敢言府君遂草
疏激同官舒芬汪應軫江暉汪思曹嘉馬汝驥等詣闕
力争學士止之曰禍不測余莫汝庇矣府君作烏母謡
大署玉堂之壁疏入上大怒不可解三月壬子警道届
期府君等跪門五日而諸司以疏繼者至百七人時天
色隂霾水溢内海子不了橋髙四尺鐵柱七斬折京師
震駭大臣被唾罵出入不敢待明有請命禮部禁言事
者或又貢䛕參屬吏妄言有㫖各廷杖三十疏首調外
餘奪俸半年府君既受杖屢絶復蘇賴良醫得不死然
上遂不果出秋期當解館吏部擬府君吏科給事中(徐/宗)
(伯廖學士皇甫僉憲皆謂已散館授給事中/者盖言後以言事例淮給事中致仕而誤)宰執不悦
假手其間㫖下俱依甲次外補于是芬等皆出而府君
遂以二甲前列例補河南南陽府裕州知州(考芬為廣/東提舉暉)
(為澤州汝驥廣徳皆知州而思獨為三河驛丞似非/甲次不審何故芬獨為提舉當是以疏首先調耳)其
為裕州治尚嚴棘法行貴戚簿書期㑹瑣屑既非其好
欲如長孺卧治而地當南北孔道手板折腰益非所堪
臺省監司過州例不出迎亦無所託疾人或勸之府君
叱曰齷齪諸盲受廷陳迎不愧死耶有清軍御史喻茂
堅鷙悍人也(藝苑巵言以/為分守誤也)當出京時人或謂曰裕州王
才子宜折節下之茂堅不悦遂首按裕先是府君偶迎
臬長陳鳳梧(藝苑巵言以為蔡潮葢誤按河南志/嘉靖六年潮始以右布政使蒞此)鳳梧
勸曰子候我固以父執而御史從後來亦君命也倘有
意一見乎府君曰善乃迎御史其不出郊遵令典也御
史以為輕已故撻州倅示怒府君引咎為解不得誶語
遂及府君府君怒曰陳先生誤我哉攘臂登堂拳擊御
史御史窘甚姑謝曰王先生命世才惜乏量耳笑而釋
之律例官品應從凡鬭論御史陽屬鳳梧闗説而疏已
獨上且招來黠民羅織罪狀下大梁獄久之有金陵王
逢元抗衆怒入獄共寢揚㩁古今父韋方督學中州弗
計也府君在獄嘗撰左賦螢火賦及神難之篇以自廣
南墩府君貽以五經各一部而各繫以詩勉之進徳省
愆而已然一二宰執舊怨府君内外搆扇莫有解者竟
褫職歸齒未三十也歸而南墩府君拒不令見見當杖
殺之府君日夜涕泣毎因所親求見不得乃遵大杖則
逃之義避而城居蕭條布素不異貧士一日忽心動求
見甘大杖不避南墩府君亦畨然許見網魚傾醇懽宴
終夕而南墩府君忽病數日遂不起非縁孝感㡬不獲
一面逮世宗肅皇帝下詔復言者官同謫諸公皆躋顯
秩(汝驥至禮部侍郎侍讀學士贈禮部尚書諡文簡暉/至工部侍郎芬至左諭徳諡文節思至副使應軫至)
(提學嘉至/布政使)惟府君後職坐事僅因言事例准以吏部原
擬吏科給事中致仕(諸書僅云致仕考汝驥暉之召起/皆去知州而仍吏部編修之原擬)
(則府君之准致仕亦當以給事無疑不然何以/書因言事例言事則前事例則一例可知也)初應軫
被詔至京即欲上疏明府君無罪曰余寧不官不忍使
王子沉落而同詔諸公虞其累已遂力止之應軫毎入
班行悵恨若遺雖復故秩不喜也嘉靖二十年大司空
顧璘將事潛邸因奉㫖創興都誌集楚鴻儒而以府君
暨顔亳州木王僉憲格申於表薦書成當賜環時方居
母汪淑人喪遲及秋期服闋乃行㑹其書且就稍為筆
削聊酬司空禮數非有意再出也書上為忌者㕘駁上
遂不果召用僅賜白金紵絲而已(時薦疏非止司空今/不可考府君與人書)
(有云近日薦剡僕名毎溷諸賢/深用為愧二公知己誠未可忘)郢遊歸栖遁益深皭然
世味無所介意或屢月不櫛達官貴人謝絶勿見以購
文見者多蓬首跣足接之嗜著紅紵窄衫或裼以素有
馬日行三百里出必以隨或騎牛嘯歌惟興所適素工
諧謔聞者絶倒書法翩翩有聖教家範片紙隻字藝林
爭購若連城珍善鼓琴居常聲樂不絶耳曲誤輒顧日
饌數千錢預置笥中取以自給重門下楗不通賔客綉
幕緗簾綴以流蘇雕欄畫屏金碧隠映仗鼓朝發華燈
夜張積日成歳未有間絶倦則與所昵蹴踘投壺彩選
博陸賭快為戯或手一編過目聊復自娛毎語人云林
居以來髙竹林之賢而醜其放懐三閭之忠而過其沈
智鴟夷之逝而污其富丈夫樹立已矣而詞賦小技又
無足煩其思毎景物㑹意命酒自歌酒不盡量歌不盡
調倦則偃卧卧不為夢厭苦俗徒寧獨無與身累百垢
長為世棄乃稍稍脱拘攣之文逸瑣尾之忌弛煩多之
縶若九重流潤枯槁被以纓紼趨就班行俗忤事違褊
心復觸前轍必遭天幸難再故欲敦窮居之尚示自廢
之跡廣讒口之資耳其衷如此一客自山中來謂將謁
郡庭有所請府君怒逐客曰鄙語何辱吾堂令童子汲
水澆滌盡日嘗泊厦門楚愍王召讌極備樂方授簡陳
詩且為元夕觀燈之約及春而王遣使幣聘禮意甚殷
府君稱病力辭而王即以元夕後之三日被弑盖亦先
㡬之智近衰出户尤簡獨歳一赴宴寵姬之父李家出
則里人士塞途聚觀屏跡既久郡國之吏無敢輒至其
廬大梁郭鳳儀領郡亡何入覲京師貴人多問與夢澤
先生遊大快乎郭公惘然心愧未及南轅已具書顓使
自介求通為久要盟抵郡兩相懽如故識府君始報謁
郡齋下竹樓之榻焉撫楚大中丞莆田林雲同行縣先
使通意冀一見不得乃遣尉屬殷生懇之府君與約不
刺不報謁不冕衣裳乃見中丞大喜過望出語諸藩臬
曰入楚覯稚欽先生可歸田對父老不愧也夏文愍公
言方在閣時問訊不絶于道府君初無所荅其介如此
府君雖傲物而事伯兄都察院都事公廷儒府君最謹
鞠訓幼弟尚書府君無間形體曰此先大夫愛子也骨
相當槐棘然都事府君以嚴督而府君以寛育故尚書
府君抵于有成府君修軀偉容多膂力老進不衰忽感
嘆作分手陽闗曲數闋倚胡琴成聲悽惋欲絶偶有房
帷之溺一病遂劇視匠治棺猶戯謂此中良安好第不
堪作錯認盖蹴踘身勢也易簀之頃顧諸客曰滿座黒
老鵶有餉鮮荔枝者命客納袖中奄已逝穆皇帝初年
加意耆宿王格起家卿貳而府君下世久矣府君生𢎞
治六年八月二十二日之寅卒嘉靖二十九年十二月
十六日之辰享年五十有八𦵏黄岡之風火山配謝氏
為大中丞昶孫女男子二人伯父同舟娶劉莊襄公天
和女叔父同豫娶陳氏俱老諸生女一人適諸生牛奎
孫男十人出同舟者兄潁州知州追伊娶平樂知府吕
韶女諸生追傅娶合州知州劉桂女追姬娶曾氏諸生
追召娶某氏出同豫者追嘉娶方氏追欽娶李氏皆諸
生早卒追芳娶程氏追熙娶周氏追昌娶曾氏追皥娶
李氏幼者尚未名孫女六人適儒士劉應嘉諸生李文
綬諸生左應試王家錫郭世完李望科曾孫五人諸生
一中娶戴氏一鳳俱追伊出一嵩娶滕氏追傅出一竒
一音追姬出一鵬追昌出曾孫女五人適禮部主事周
應明諸生徐歩瀛丘維明孟(闕/)　刑部主事徐存徳若
追嘉追欽一中俱名士也著書凡二十餘萬言即今傳
夢澤集世多稱府君尺牘淳獨謂顓精在文逼真左國
兩司馬而下心師焉潄取精華盡除蹊逕難諧衆目宜
然矣他論草累百篇皆童時受罰之業而實浸淫秦漢
或類蘇猶存什一傳焉今蔵家塾海内稱繼業者家君
太僕主簿同軌暨姪臨漳令一鳴而鳴已早卒獨追淳
輩數人沾沾挽弩末而瞠乎其後畫虎之慚其能免哉
王追淳曰先翰林府君甫通籍輒欲死朝廷乃其毅氣
使然小見凌辱卒與禍㑹龍驥登途旋蹶可悲也末造
蟬蜕溷濁髙蹈深栖狂則正平傲仍叔夜而獲考終誠
不幸之幸當時楚諸先輩文焰甚熾府君以失位少遜
及異世超乘獨府君齊名何李稱海内三才他皆不足
掛齒斯文定價有時信其然矣且夫節義文章自古不
能兼得而府君天縱之區區富貴利達何足以動其心
哉
　　先翰林府君遺事
先翰林府君以諫阻南巡廷杖不死出守裕州州有販
布商為盜顛越面毁首碎府君亷其狀不得因意商必
主儈州諸儈可訊也一日徴諸儈悉至忽一麻雀飛來
往返梁間府君心動麻可姓梁可名也猝問麻梁在乎
或曰麻梁先期去闗外矣因急捕麻梁一訊吐實雀非
寃化則鬼神通之乎逮忤御史下大梁獄有逺族弟廷
茴者聞其事大不平具疏走京師欲為申辨撾登聞鼓
不得㑹駕出伏道左稱寃箠死杖下茴年二十有二於
府君實昧生平葢烈士也(茴死九十年/而其事始傳)居林下時戚有
購産而鬨者府君以㺯九居其間息之二氏具讌槖百
金若以酬者府君無所郤令星鑿之遍擲地上羣優争
拾殿者或蹶一噱而已陳祭酒沂嘗奉使過黄府君報
謁江上紅衣擁妓陳公勸曷少斂乎府君曰人有不能
各從其好安能以子之所能傲人之不能子誠小人也
(此陳公之/孫所語)有丁生徽人也以醫獲燕見嘗問子徽人稱
吾文若何丁生曰吾徽無不稱絶代一人但云不易就
耳府君方晨櫛笑曰子試擬一題曰即作贈丁生文可
矣府君左握髪右捉筆文不加㸃立就上池之篇丁生
頓首謝曰前言本誣向非一激丁生何自得公文耶又
有殷生踵此術得數詩者有别墅數處分日游衍一日
方宴卧墅間聞唱騶聲驚曰何物俗吏喝道入吾林詢
之一司理也使童子隠身樹上俟其還過以篳篥驚之
司理慚怍遁去闗中許宗魯督學楚時造門求之府君
衣不改故迎不下堦蓬首出見許公口占韻語為蓬首
謡見謔府君亦舉其拙句鄉音應聲為謡荅之幹奴謳
曉文善書毎文成口授腹草令書不大訛失又於諸所
欲為能先意承順大得其懽與殷子書有椎埋宄藪闤
闠狡童自醜卑流仰攀華胄等語則以陶仲文嘗招致
之不得而陶甥胡民表者與謳結兄弟忽賂殷生求婚
府君大怒擬古龍升天須浮雲行峻絶之也聞筝詩花
月可憐春二首王司冦世貞極稱賞之其人本逆璫劉
瑾姪女始瑾欲贅戴探花大賔戴已聘某㕘議女欣然
停婚瑾復悔之云又一部琵琶記矣乃别贅邵解元昇
瑾誅邵挈妻遁去後展轉襄楚為娼曲中仍自叙家世
本西秦二語妙絶人代盖實録也又司冦藝苑巵言有
云王稚欽蹶不可馴父母毎抶朴之則呼大人奈何輒
虐海内名士此語自有致但非其實吏部府君家範甚
肅府君登第後猶時時與杖或使鈔書字法小茍叱之
長跪堦隅無問隆冬酷暑不得父命竟夕不敢去嘗偕
諸弟蹴踘都事府君值而怒之猶與杖四十又或見有
外祖汪公過宿于家晨興偶失竹簪府君持帚覔之跪
而後進賢孝之實往往如此萬厯間郡守范可竒為建
棹楔署云直節匡時雄文映世惟郭有道碑無愧色此
之謂歟往淳為草行狀其不及知者贅録於兹彼其殘
膏剩馥足了數人而况夫與日月爭光者乎
　
　
　
　
　
　
　
　
　
　
　
　
　夢澤集巻二十三
欽定四庫全書
　夢澤集巻二十二
　　　　　　　　　　　　明王追淳　輯
　諸公評語
　　黄岡縣志　　　　　　　　茅伯符瑞徴
王廷陳字稚欽濟子頴慧絶倫讀書日記數千言弱冠
魁楚書尋儁禮經第一授翰林庶吉士武廟南巡與修
撰舒芬庶吉士汪應軫等上疏諫或止之陳作烏母謡
疏入上怒廷杖謫知裕州治尚嚴棘士民畏之性褊直
以事忤當轄遂中危法褫職歸嘉靖間詔以言事例准
吏科給事中致仕後巡撫都御史顧璘薦修興都誌欽
賜銀幣屏居林壑三十餘年以詩文自娛郡國吏罕見
其面大梁郭鳳儀守黄州時時以詩就質大中丞林富
亦云入楚獲見夢澤先生歸田對父老無愧也其見重
如此著有夢澤集行於世(人物/志)
齊安自有王杜闡兹風雅至蘇瑞明益揚其波江山斐
然増色明興王太史稚欽先鳴狎主詞盟楚師遂方駕
域中(藝文/志)
　　黄州府志　　　　　　　　周子徴思久
王廷陳字稚欽濟之子頴慧絶倫髫年即能文讀書日
記數千言舉進士選翰林庶吉士武廟南巡與修撰舒
芬庶吉士汪應軫上疏諫止觸上怒跪門廷杖謫裕州
守治尚嚴明士民畏之然性峭直以事忤當轄當轄怒
以危法中之後得解罷歸屏伏林壑三十餘年絶足公
庭日以詩文自娛所著有夢澤集行於世
　　湖廣總志　　　　　　　　徐明叔學謨
王廷陳字稚欽黄岡人年甫丱日誦數千言能文章弱
冠魁鄉試登正徳丁丒進士選翰林庶吉士補吏科給
事中武宗南狩與修撰舒芬庶吉士汪應軫上疏阻諫
上怒杖之廷謫知裕州以忤監司免歸屏居林壑三十
餘年日以詩文自娛所著有夢澤集行于世嘉靖中巡
撫顧璘疏薦起用上賜縑帛優待之不果用而卒
　　楚紀　　　　　　　　　　廖鳴吾
王廷陳字稚欽黄岡人叅政濟之子也正徳丁丒進士
選翰林院庶吉士補吏科給事中諌阻南征謫裕州知
州
　
　
　
　
　
　
　
　
　
　
　
　夢澤集巻二十二
