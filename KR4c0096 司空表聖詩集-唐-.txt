#+TITLE: 司空表聖詩集-唐-
#+DATE: 2016-06-11 12:24:31
#+SOURCE: github.com/kanripo/KR4c0096 master b612661a                
戊籖七十四　唐音綂籖卷七百四
司空圖字表聖河中虞鄕人咸通末擢進士第繇
宣歙幕歴禮部郎中僖宗行在用爲知制誥中書
舍人知天下必亂歸隱中條山王官谷龍紀乾寕
閒徴拜舊官及以户兵二部侍郎召皆不起遷洛
後被詔入朝陽爲野耄狀丐歸梁召爲禮部尚書
不應哀宗被弑不懌數日卒圖少有俊才晚年遭
亂避世多詭激嘯傲之辭有一鳴集三十卷內詩
十卷(唐宋志同晁公武云以濯纓/亭一鳴窓名其集自爲序)今存詩五卷(本/傳)
(云圖王官谷有先世别墅泉石林亭頗愜幽趣日/與名僧高士遊詠其中自號知非子耐辱居士豫)
(爲壽壙引客坐其中賦詩酌酒裴徊客或難之笑/曰君何不廣生死一致吾寕暫遊此中哉布衣鳩)
(杖歲時村社雩祭祠禱鼓舞㑹集必造之與野老/同席無傲色/圖嘗論詩云沈宋始興之後傑岀)
(於江寕宏肆於李杜右丞蘇州趍味澄夐若清沇/之貫達大暦十數公抑又其次元白力勍而氣孱)
(都市豪估耳劉夢得楊巨源亦各有勝㑹閬仙無/可劉得仁軰時得佳致亦足滌煩厥後所聞逾𥚹)
(淺矣經亂索居得所錄尚累百篇適自編一鳴集/撑霆裂月劼作者之肝脾亦當吾言之無怍也)
(又云詩貫六義諷諭抑揚渟蓄淵雅皆在其間惟/近而不浮遠而不盡然後可言韻外之致愚幼嘗)
(自負旣久而愈覺缺然然得於春早則有草嫩侵/沙長氷輕著雨消又人家寒食月花影午時天又)
(雨㣲吟足思花落夢無憀得於山中則有坡煖冬/生笋松凉夏徤人又川明虹照雨樹宻鳥衝人得)
(於江南則有戍鼓和潮暗船燈照島幽又廻塘春/盡雨方響夜深船又夜短猿悲减風和鵲喜靈得)
(於塞下則有馬色經寒慘鵰聲帶晚饑得於䘮亂/則有驊騮思故第鸚鵡失佳人又鯨鲵人海涸魑)
(魅棘林幽得於道宮則有棊聲花院閉幡影石壇/高得於夏景則有地凉清鶴夢林静肅僧儀得於)
(佛寺則有松日明金像苔龕響木魚又解吟僧亦/俗愛舞鶴終卑得於郊園則有煖景雞聲美㣲風)
(蝶影繁又遠陂春早滲猶有水禽飛得於樂府則/有晚粧留拜月春睡更生香得於寂寥則有孤螢)
(岀荒池落葉穿破屋得于愜適則有客來當意愜/花發遇歌成雖庻幾不濵于淺涸亦未廢作者之)
(譏訶也七言云逃難人多分隙地放生鹿大出寒/林又得劍乍如添徤僕亡書久似憶良朋又孤嶼)
(池痕春漲滿小欄花韻午晴初皆不拘於一槩又/論絶句詩本於詣極則有殷勤元日日欹午又明)
(年五更惆悵廻孤枕猶是殘燈照落花此外千變/萬化不知所以神而自神/計敏夫云司空圖傷)
(時思古退巳避禍淸音冷然如世/外道人所謂變而不失其正者)
　五言古詩
　　效陳拾遺子昻感遇三首
高燕飛何捷啄害恣群雛人豈玩其暴華軒容爾
居强欺自天禀剛吐信吾徒乃知不平者矯世道
終孤
陽和含煦潤卉木競紛華當爲衆所悅私巳汝何
誇北里秘穠豔東園鎻名花豪奪乃常理笑君徒
咄嗟
醜婦競簮花花多映愈醜鄰女恃其姿掇之不盈
手量已苟自私招損乃誰咎寵祿旣非安於吾竟
何有
　　感時
好鳥無惡聲仁獸肯狂噬寕教鸚鵡啞不遣麒麟
吠人人語與黙唯觀利與勢受毀亦自遭掩謗終
失計
　　自誡
我祖銘座右嘉謀詒厥孫勤此苟不怠令名日可
存媒衒士所耻慈儉道所尊松栢豈不茂桃李亦
自繁衆人皆察察而我獨昏昏取訓於老氏大辯
欲訥言
　　秋思
身病時亦危逢秋多慟哭風波一揺蕩天地㡬翻
覆孤螢出荒池落葉穿破屋勢利長草草何人訪
幽獨
　　華下
日炙旱雲裂迸爲千道血天地沸一鑊竟自烹妖
孽堯湯過灾數灾數還中輟何事奸與邪古來難
撲㓕
　七言古詩
　　短歌行
烏飛飛兎蹶蹶朝來暮去催時節女媧只解補靑
天不解煎膠粘日月
　　耐辱居士歌(圖嘗擬白樂天醉吟傳爲休休/亭記曰司空氏禎貽溪之休休)
(亭本濯纓亭爲陜軍所焚復葺於壞垣之/中乃更名之休休也美也旣休而美存焉)
(少而墮長而率老而迂非濟世之用量才/一宜休也揣分二宜休也耄而聵三宜休)
(也今雖退爲匪人所嫉宜以耐辱自警庻/保終始與靖節醉吟第其品級于千載下)
(復何求哉因爲耐辱居士歌題于亭之東/北楹時天復癸亥六十有七矣亦樂天作)
(傳之/年也)
咄諾休休休莫莫莫伎兩雖多性靈惡頼是長教
閑處着休休休莫莫莫一局棋一爐藥天意時情
可料度白日偏催快活人黃金難買堪騎鶴若曰
爾何能答言耐辱莫
　　馮燕歌(沈下賢馮燕傳云燕魏人少以意氣/任擊毬闘雞戲魏市有闘者燕徃搏)
(殺不平遂匿亡滑時相國賈公躭在滑能/燕才留軍中他日行里中見户傍婦人色)
(甚冶使人熟其意遂室焉其夫滑將張嬰/也會嬰從其類飮燕伺間偃寢中拒戸嬰)
(還妻開户納嬰以裾蔽燕燕卑脊步就蔽/轉匿户扇後而巾墮枕下與佩刀近嬰醉)
(且暝燕指巾令其妻取妻取刀授燕燕熟/視㫁其妻頸持巾去明旦嬰起見妻死愕)
(然嬰鄰以爲嬰殺之縳以告其妻黨共持/白不能言收繫强伏其辜將就市看者圍)
(面千餘人有一人排看者呼曰無令不辜/死者吾竊其妻而又殺之當繋我吏執之)
(乃燕也與見賈公公以狀聞請歸其印以/贖燕死上義之下詔凡滑城死罪皆免)
(麗情集以此歌爲沈下賢作注文苑英華/者誤採之下賢有其傳未嘗作歌也集可)
(考)
魏中義士有馮燕遊俠幽并最少年避讐偶作滑
臺客嘶風躍馬來翩翩此時恰遇鸎花月堤上軒
車晝不絶兩面高樓語笑聲指點行人情暗結擲
果潘郎誰不慕朱門别見紅粧露故故推門掩不
開似教歐軋傳言語馮生𫾣鐙䄂籠鞭半拂垂楊
半惹煙樹間春鳥知人意的的心期暗與傳傳道
張嬰偏嗜酒從此香閨爲我有梁間客鷰正相欺
屋上鳴鳩空自鬪嬰歸醉卧非讐汝豈知負過人
懷懼燕依户扇欲潜逃巾在枕傍指令取誰言狠
戾心能忍待我情深情不隱囘身本謂取巾難倒
柄方知授霜刅馮君撫劍卽遲疑自顧平生心不
欺爾能負彼必相負假手他人復在誰窓間紅艷
猶可掬熟視花鈿情不足唯將大義㫁胷襟粉頸
𥘉廻如切玉鳯凰釵碎各分飛怨魄嬌魂何處追
(集作/歸)凌波如喚遊金谷羞彼椰榆涙滿衣新人藏
匿舊人起白晝喧呼駭鄰里誣執張嬰不自明貴
免生前遭考捶官將赴市擁紅塵掉臂人來擗看
人傳聲莫遣有冤濫盗殺嬰家卽我身初聞僚吏
翻疑歎呵叱風狂詞不變縲囚解縳猶自疑疑是
夢中方(一作/云)脫免未死勸君莫浪言臨危不顧始
知難已爲不平能割愛更將身命救深冤白馬賢
侯賈相公長懸金帛募才雄拜章請贖馮燕罪千
古三河激義風黃河東注無時歇注盡波瀾名不
㓕爲感詞人沈下賢長歌更與分明說此君精爽
知猶在長與人間留烱誡鑄作金燕香作堆焚香
酬酒聽歌來
　五言律詩
　　早春
傷懷同客處病眼卽花朝草嫩侵沙長氷輕著雨
銷風光知可愛容髪不相饒早晚丹丘伴飛書肯
見招
　　塞上
萬里隋城在(隋大業三/年築長城)三邊虜氣衰沙塡孤障角
燒㫁故關碑馬色經寒慘鵰聲帶晚悲(本集/作饑)將軍
正閒暇留客換歌辭
　　江行二首
地濶分吳塞楓高映楚天廻(一作/曲)塘春盡雨方響
夜深船行紀添新夢羇愁甚徃年何時京洛路馬
上見人煙
初程風信好廻望失津樓日帶潮聲晚煙含楚色
秋戍旗當遠客島樹轉驚鷗此去非名利孤帆任
白頭
　　下方二首
三十年來徃中間京洛塵倦行今白首歸卧已淸
神坡暖冬生(一作/抽)笋松凉夏健人更慚徴詔起避
世迹非眞(按舊史巢賊亂圖還河中王徽表爲副/使不起召爲知制誥乃起此詩豈赴召)
(時作/邪)
昏旦松軒下怡然對一瓢雨微吟足思花落夢無
憀細事當碁遣衰容喜鏡饒溪僧有深趣書至又
相邀
　　月下留丹竈(有序)
(詩題五字乃眞仙之詞也邵陽某縣人或聞其/山實異齋禱積稔果有蹈空而至者渉筆附楹)
(久之乃罷去旣而熟視木文則字皆隱起成列/矣某年中亷帥上聞且命鑱其逸跡藏於郡廨)
(其後爲刺史李岫所得今傳於君孫豈精契之/所感致耶光啔三年秋八月旣望愚獲覩于王)
(官别業噫跡雖顯竒道必體正故爲物恠之所/中者見之莫不洗然欲盖其事目擊可數也吾)
(知挾邪侫以冐進者亦當膽慄自廢豈俟圖鼎/燬犀而後辨奸妖之詭態哉綴之全篇以志誠)
(敬且期自警泗/水司空氏記)
月下留丹竈壇邊樹羽衣異香人不覺殘夜鶴分
飛朝㑹初元盛蓬瀛舊侣稀瑶函眞跡在妖魅敢
揚威
　　次韻和秀上人遊南五臺
中峰曾到處題記没蒼苔振錫傳深谷翻經想舊
臺危松臨砌偃驚鹿驀溪來内殿評詩切(師以文/章應制)
身廻心未廻
　　贈李員外
危橋轉溪路經雨石叢荒幽瀑下仙果孤巢懸夕
陽病辭靑瑣祕心在紫芝房更喜諧招隱詩家有
望郎
　　長安贈王沄
正下搜賢詔多君獨避名客來當意愜花發遇歌
成樂地留高趣權門譲後生東風閒小駟園外好
同行
　　僧舍貽友人
笑破人間事吾徒莫自欺解吟僧亦俗愛舞鶴終
卑竹上題幽夢溪邊約敵碁舊山歸有阻不是故
遲遲
　　贈信美寺岑上人
廵禮諸方遍湘南頻有緣焚香老山寺乞食向江
船紗碧籠名畫燈寒照淨禪我來能永日蓮漏滳
寒泉(一作/堦前)
　　贈圓昉公(昉蜀僧僖宗幸/蜀昉堅免紫衣)
天階譲紫衣冷格鶴猶卑道勝嫌名岀身閒覺老
遲晚香延宿火寒磬度高枝毎說長松寺他年與
我期
　　寄考功王員外
喜聞三字耗閒客是陪遊白鳥閒踈索靑山日滯
留琴如高韻稱詩愧逸才酬更勉匡君志論思在
獻謀
　　寄鄭仁規
淸才鄭小戎標的貴遊中萬里雲無侣三山鶴不
籠香和丹地煖晚着綵衣風榮路期經濟唯應在
至公
　　寄永嘉崔道融
旅寓雖難定乗閒是勝遊碧雲蕭寺霽紅樹謝村
秋戍皷和潮暗船燈照島幽詩家多滯此風景似
相留
　　寄懷元秀上人
悠悠干祿利草草廢漁樵身世堪惆悵風騷頓(一/作)
(頗)寂寥高秋期歩野積雨放趨朝得句如相憶莎
齋且見招
　　上陌梯寺懷舊僧二首
雲根禪客居皆說舊吾廬松日明金像山風(一作/苔龕)
嚮木魚依棲應不阻名利本來䟱縱有人相問林
間懶拆書
高鴉隔谷見路轉寺西門㙮影䕃泉脉山苗侵燒
痕鍾䟱含杳靄閣逈亘黃昏更待他僧到長如前
信存
　　華下送文㳙
郊居謝名利何事最相親漸與論詩久皆知得句
新川明虹照雨樹宻鳥衝人應念從今去還來嶽
下頻
　七言律詩
　　五十
閒身事少只題詩五十今來覺陡衰淸秩偶叨非
養望丹方頻試更堪疑髭鬚强染三分折絃管遥
聽一半悲漉酒有巾無黍釀負他黃菊滿東籬
　　陳疾
自憐旅舍亦酣歌世路無機柰爾何霄漢碧來心
不動髩毛白盡興猶多殘陽暫照鄉關近遠烏因
投嶽廟過閒得此身歸未得磬聲深夏隔煙蘿
　　爭名
爭名豈在更捜竒不朽纔消一句詩窮辱未甘英
氣阻乖䟱還有正人知荷香浥露侵衣潤松影和
風傍枕移只此共棲塵外境無妨亦戀好文時
　　退栖
宦遊蕭索爲無能移住中條最上層得劒乍如添
徤僕亡書久似憶良朋燕昭不是空憐馬支遁何
妨亦愛鷹自致此身繩檢外肯教世路日兢兢
　　新歲􁕠寫眞
得見明時下壽身須甘歲酒更移廵生情暗隔千
重恨寒勢常欺一半春文武輕銷丹竈火市朝偏
貴黒頭人自傷衰颯慵開鏡擬與兒童别冩眞
　　華下
籜冠新帶歩池塘逸韻偏宜夏景長扶起綠荷承
早露驚廻白鳥入殘陽久無書去干時貴時有僧
來自故鄉不用名山訪眞訣退休便是養生方
　　淅川二首
華下支離巳隔河又來此地避干戈山田漸廣猿
頻到村舍新添燕亦多丹桂石壇宜並長秦雲楚
雨暗相和兒童栗熟迷新逕歸去仍隨牧𥪡歌
西北鄉關近帝京煙塵一片正傷情愁看地色連
空色靜聽歌聲似哭聲紅蓼遮村人不見靑山繞
檻路難平從教煙棹更南去休向津頭問去程
　　書懷
病來猶强引雛行力上東原欲試耕㡬處馬嘶春
麥長一川人喜雪峰睛閒知有味心難肯道貴謀
安迹易平陶令若能兼不飮無絃琴亦是沽名
　　丁未歲歸王官谷有作
家山牢落戰塵西疋馬偷歸路巳迷冡上卷旗人
簇立花邊移寨鳥驚啼本來薄俗輕文字却致中
原動皷鼙時(一作/將)取一壺閒日月長歌深入武陵
溪
　　歸王官次年作(一作光啓/四年戊申)
亂後燒殘滿(一作/數)架書峰前猶自戀吾廬忘機漸
喜逢人少覧鏡空憐待鶴䟱孤嶼池㾗春漲滿小
欄花韻午晴初酣歌自適逃名久不必門多長者
車
　　丁巳重陽
重陽未到巳登臨探得黃花且獨斟客舍喜逢連
日雨家鄕似響隔河砧亂來已失耕桑計病後休
論濟活心自賀逢時能自棄歸鞭唯拍馬韉吟
　　重陽山居
詩人自古恨難窮暮節登臨且喜同四望交親(一/作)
(四座/賔朋)兵亂後一川風物笛聲中菊殘深處廻幽蝶
陂動晴光下早鴻明日更期來此醉不堪寂寞􁕠
衰翁
　　山中
全家與我戀孤岑蹋得蒼苔一徑深逃難人多分
隟地放生鹿大出寒林名應不朽輕仙骨理到忘
機近佛心昨夜前溪驟雷雨晚晴獨歩數峰吟
　　喜王駕卜儀重陽相訪
白菊初開卧内明聞君相訪病身輕樽前且撥傷
心事谿上還隨覔句行幽鶴傍人疑舊識殘蟬向
日噪新晴擬將寂寞同留住且勸康時立大名
戊籖七十四司空圖之二　唐音綂籖卷七百五
　五言絶句
　　古樂府
一葉隨西風君行亦向東知妾飛書意無勞待早
鴻
　　樂府
寳馬跋塵光雙馳照路傍喧傳報戚里明日幸長
楊
　　早朝
白日新年好靑春上國多街平雙闕近塵起五雲
和
　　卽事二首
茶爽添詩句天清瑩道心只留鶴一隻此外是空
林
御禮徴竒策人心注盛時從來留振滯只待濟臨
危
　　卽事九首
宿雨川原霽慿高景物新陂㾗侵牧馬雲影帶耕
人
十年深隱地一雨太平心匣澁休看劍窓明復上
琴
明時那棄置多病自遲留踈磬和吟㫁殘燈照卧
幽
衰髩閒生少丹梯望覺危松須依石長鶴不傍人
卑
落葉頻驚鹿連峰欲映鵰此生詩病苦此病更蕭
條
旅思又驚夏庭前長小松遠峰生瑞氣殘月歛衰
容
林鳥頻窺靜家人亦笑慵舊居留穩枕歸卧聽秋
鐘
華宇知難保燒來又却修只應巢燕惜未必主人
留
幽鳥穿籬去鄰翁采藥囘雲從潭底出花向佛前
開
　　漫書二首
剰欲逢花折須判冐雨頻晴明開漸少莫怕濕新
巾
小蝶爾何競追飛不憚勞遠教群雀見寕悟禍梯
高
　　偶書五首
衰謝當何懴惟應悔壯圖磬聲花外遠人影㙮前
孤
色變鶯雛長竿齊笋籜垂白頭身偶在清夏景還
移
蜀妓輕成妙吴娃狎共纎晚妝留拜月卷上水精
簾
獨歩荒郊暮沈思遠墅幽平生多少事彈指一時
休
掩謗知迎吠欺心見强顔有名人易困無契債難
還
　　漫題三首
亂後他鄉節燒殘故國春自憐垂白首猶伴踏靑
人
齒落傷情久心驚健忘頻蝸廬經歲客𧖟市異鄕
人
率怕人言謹閑宜酒韻高山林若無慮名利不難
逃
　　退居漫題七首
花缺傷難綴鶯喧柰細聽惜春春巳晚珍重草靑
靑
堤柳自綿綿幽人無恨牽只憂詩病發莫寄校書
箋
燕語曾來客花催欲别人莫愁春又過看着又新
春
身外都無事山中久避喧破巢看乳燕留果待啼
猿
詩家通籍美工部與司勲高價雖難敵㣲官偶勝
君
努力省前非人生上壽稀靑雲無直道暗室有危
機
燕拙營巢苦魚貪觸網驚豈緣身外事亦似我勞
形
　　偶題
水榭花繁處春晴日午前鳥窺臨檻鏡馬過隔墻
鞭
　　雜題
孤枕聞鶯起幽懷獨悄然地融春力潤花泛曉光
鮮
　　雜題九首
病來勝未病名縳便忘名今日甘爲客當時注愍
征(圖集有注愍征賦/述賦盧獻卿撰)
暑濕深山雨荒居破屋燈此生無懴處此去作高
僧
不須頻悵望且喜脫喧囂亦有終焉意陂南看稻
苗
樓帶猿吟迥庭容鶴舞寛曬書因閱畫封藥偶和
丹
宴罷論詩久亭高拜表頻岸香蕃舶月洲色海煙
春
驛歩隄縈閣軍城皷振橋鷗和湖鴈下雪隔嶺梅
飄
帶雪南山道和鐘北闕明太平當共賀開化喝來
聲
舴艋猿偷上蜻蜓燕競飛樵香燒桂子苔濕挂莎
衣
溪漲漁家近煙收鳥道高松花飄可惜睡裏灑離
騷
　　有感
燈影看鬚黒墻陰惜草青歲䦨悲物我同是冐霜
螢
　　避亂
亂離身偶在竄跡任浮沉虎暴荒居迥螢孤黒夜
深
　　亂後
羽書傳棧道風火隔鄕關病眼那堪泣傷心不到
閑
　　亂後三首
䘮亂家難保艱虞病懶醫空將憂國淚猶擬洒丹
墀
流芳能幾日惆悵又聞蟬行在多新貴幽棲獨長
年
世事嘗艱險僧居慣寂寥美香聞夜合清景見寅
朝
　　元日
甲子今重數生涯只自憐殷勤元日日欹午又明
年
　　春中
伏溜侵階潤繁花隔竹香嬌鶯方曉聽無事過南
塘
　　中秋
閒吟秋景外萬事覺悠悠此夜若無月一年虛過
秋
　　秋景
景物皆難駐傷春復怨秋旋書紅葉落擬畫碧雲
收
　　重陽
菊開猶阻雨蝶意切於人亦應知暮節不比惜殘
春
　永夜
永夜疑無日危時只頼山曠懷休戚外孤跡是非
間
　　歲盡二首
明日添一歲端憂柰爾何衝寒岀洞口猶校夕陽
多
莫話傷心事投春滿髩霜殷勤共尊酒今歲只殘
陽
　　獨坐
幽徑入桑麻隝西逢一家編籬薪帶繭𥙷屋草和
花
　　獨望
綠樹連村暗黃花入麥稀遠陂春早滲猶有水禽
飛(東坡云圖詩得味外味/如綠樹一聯最善)
　　閑歩
㡬處白煙㫁一川紅樹時壞橋侵轍水殘照背村
碑
　　休休亭
且喜安能保那堪病更憂可憐藜杖者眞個種瓜
侯
　　借居
借住郊園久仍逢夏景新綠苔行屐穩黃鳥傍窓
頻
　　春山
可是武陵溪春芳着處迷花明催曙早雲膩惹空
低
　　河上二首
慘慘日將暮驅羸獨到莊沙㾗傍墟落風色入牛
羊
新霽田園處夕陽禾黍明沙村平見水深巷有鷗
聲
　　長亭
梅雨和鄕淚終年共酒衣殷勤華表鶴羡爾亦曾
歸
　　秦關
形勝今雖在荒凉恨不窮虎狼秦國破狐兎漢陵
空
　　渡江
秋江共僧渡鄕淚滴船囘一夜吴船夢家書立馬
開
　　松滋渡二首
歩上短亭久看囘官渡船江鄕宜晚霽楚老語豐
年
楚岫積鄕思茫茫歸路迷更堪斑竹驛初聽鷓鴣
啼
　　牛頭寺
終南最佳處禪誦出靑霄群木澄幽寂䟱煙汎泬
寥
　　華清宮
帝業山河固離宮宴幸頻豈知驅戰馬只是太平
人
　　感時上盧相
兵待皇威振人隨國歩安萬方休望幸封岳始鳴
鑾
　　亂前上盧相
虜黠雖多變兵驕卽易乗猶須勞斥候勿遣大河
氷
　　牡丹
得地牡丹盛曉添龍麝香主人猶自惜錦幕護春
霜
　　村西杏花二首
薄膩力偏羸看看愴别時東風狂不惜西子病難
醫
肌細分紅脉香濃破紫苞無因留得翫爭忍折來
抛
　　上元日放二雉
嬰網雖皆困褰籠喜共歸無心期爾報相見莫驚
飛
(卷終)
戊籖七十四司空圖之三　唐音綂籖卷七百六
　七言絶句一
　　樂府
五更窓下簇妝臺已怕堂前阿母催滿鴨香薫鸚
鵡睡隔簾鐙照牡丹開
　　楊柳枝壽盃詞十八首
樂府翻來占太平風光無處不含情千門萬户喧
歌吹冨貴人間只此聲
撼晚梳空不自持與君同折上樓時春風還有常
情處繫得人心免别離
㶚亭東去徹隋堤贈别何須醉似泥萬里徃來無
一事便帆輕拂亂鶯啼
臺城細仗曉初移詔賜千官褉飮時綠帳遠籠淸
珮響更曛晴日上龍旗
桃源仙子不須誇聞道惟栽一片花何似浣紗溪
畔住綠隂相間兩三家
偶然樓上捲珠簾徃徃長條拂枕函恰値小娥初
學舞擬偷金縷押春衫
池邊影動散鴛鴦更引㣲風亂繡牀直待玉窓塵
不起始應金鴈得成行
稻畦分影向江村憔悴經霜只半存昨日流鶯今
不見亂螢飛出照黃昏
客淚休沾漢水濱舞腰羞殺漢宮人狂風更與囘
煙箒掃盡繁花獨占春
遊人莫歎易凋衰長樂榮枯自有期看取明年春
意動更於何處最先知
昔年行樂及芳時一上丹梯桂一枝笑問江頭醉
公子饒君滿把麴塵絲
渡頭殘照一行新獨自依依向北人莫恨程鄕千
里遠眼中從此故鄕春
絮惹輕枝雪未飄小溪煙束帶危橋鄰家女伴頻
攀折不覺囘身罥翠翹
處處縈空百萬枝一枝枝好更題詩隔城遠岫招
行客便與朱樓當酒旗
錦城分得映金溝兩岸年年引勝遊若似松篁須
帶雪人間何處認風流
日暖津頭絮巳飛看看還是送春歸莫言萬緒牽
愁思緝取長繩繫落暉
大堤時節近淸明霞襯煙籠遶郡城好是梨花相
映處更勝松雪日𥘉晴
聖主千年樂未央御溝金翠滿垂楊年年織作昇
平字高映南山獻壽觴
　　楊柳枝二首
陶家五柳簇衡門還有高情愛此君何處更添詩
境好新蟬欹枕每先聞
數枝珍重蘸滄浪無限塵心暫免忙煩暑若和煙
露裛便同佛手灑淸凉
　　浪淘沙
不必長漂玉洞花曲中偏愛浪淘沙黃河却勝天
河水萬里縈紆入漢家
　　長命縷
他鄕處處堪悲事殘照依依惜别天此去知名長
命縷殷勤爲我唱花前
　　歩虚詞
阿母親教學歩虛三元長遣下蓬壺雲韶韻俗停
瑶瑟鸞鶴飛低拂寳罏
　　遊仙二首
蛾眉新畫覺嬋娟鬪走將花阿母邊仙曲教成慵
不理玉階相簇打金錢
劉郎相約事難諧雨散雲飛自此乖月姊殷勤留
不住碧空遺下水精釵
　　寓筆
年年鑷髩到花飄依舊花繁髩易凋撩亂一塲人
更恨春風誰道勝輕飈
　　偶作
索得身歸未保閒亂來道在辱來頑留侯萬户雖
無分病骨應消一片山
　　漫題
經亂年年厭别離歌聲喜似太平時詞臣更有中
興頌磨取蓮峰便作碑
　　漫題
無宦無名拘逸興有歌有酒任他鄕看看萬里休
征戍莫向新詞寄斷腸
　　率題
宦路前衘閒不記醉鄕佳境興方濃一林高竹長
遮日四壁寒山更閏冬
　　漫書
樂退安貧知是分成家報國亦何慚到還僧院心
期在瑟瑟澄鮮百丈潭
　　偶題三首
浮世悠悠旋一空多情偏解挫英雄風光只在歌
聲裏不必樓前萬樹紅
小池隨事有風荷燒酹傾壺一曲歌欲待秋塘擎
露看自憐生意巳無多
遼陽音信近來稀縱有虛傳逼節歸永日無人新
睡覺小窓晴暖螖蟲飛
　　雜題二首
棊局長携上釣船殺中棊殺勝絲牽洪罏任鑄千
鈞鼎只在磻溪一縷懸
曉鏡高窓氣象深自憐淸格笑塵心世間不爲蛾
眉悞海上方應鶴背吟
　　雜題二首
先知左袒始同行須待龍樓羽翼成若使只慿三
傑力猶應漢鼎一毫輕
魚在枯池鳥在林四時無柰雪霜侵若教激勸由
眞宰亦獎靑松徑寸心
　　狂題二首
草堂舊隱猶招我煙閣英才不見君惆悵故山歸
未得酒狂呌㫁暮天雲
須知世亂身難保莫喜天晴菊併開長短此身長
是客黃花更助白頭催
　　漫書五首
長擬求閒未得閒又勞行役出秦關逢人漸覺鄕
音異却恨鶯聲似故山
溪邊隨事有桑麻盡日山程十數家莫恠行人頻
悵望杜䳌不是故鄕花
海上昔聞麋愛鶴山中今見鹿憎龜愛憎止竟須
關分莫把㣲才望所知
世路快心無好事恩門嘉話合書紳神藏鬼伏能
千變亦勝忘機避要津
四翁識勢保安閒須爲生靈暫出山一種老人能
算度磻溪心跡愧商顔
　　偶書五首
情知了得未如僧客處高樓莫强登鶯也解啼花
也發不關心事最堪憎
自有池荷作扇揺不關風動愛芭蕉只憐直上抽
紅蘃似我丹心向本朝
曾看輕舟渡遠津無風着岸不經旬只緣命蹇須
知命却是人爭阻得人
上谷何曾解有情有情人自惜君行證因池上今
生願的的他生作化生
新店南原後夜程黃河風浪信難平渡頭楊柳知
人意爲惹官船莫放行
　　偶詩五首
閑韻雖高不衒才偶抛猿鳥乍歸來夕陽照箇新
紅葉似要題詩落硯臺
芙蓉騷客空留怨芍藥詩家只寄情誰似天才李
山甫牡丹屬思亦縱橫
賢豪岀處盡沈吟白日高懸只照心一掬信陵墳
上土便如碣石累千金
聲貌由來固絶倫今朝共許占殘春當歌莫恠頻
垂淚得地翻慚早失身
中宵茶鼎沸時驚正是寒窓竹雪明甘得寂寥能
到老一生心地亦應平
　　狂題十八首
莫恨艱危日日多時情其柰倖門何貔貅睡穩蛟
龍渇猶把殘燒朽鉄磨
别鶴凄凉指法存戴逵能耻近王門世間第一風
流事借得王公玉枕㾗
交䟱自古戒言深肝膽徒傾致鑠金不是史遷書
與說誰知孤負李陵心
南華落筆似荒唐若肯經綸亦不狂偶作客星侵
帝座却應虛薄是嚴光
不勞世路更相猜忍到須休惜得材㡬度懶乘風
水便拗船折舵恐難囘
由來相愛只詩僧恠石長松自得朋却怕他生還
識字依前日下作孤鐙
老禪剰仗莫過身遠岫孤雲見亦頻應是佛邊猶
怕閙信緣須作且閒人
止竟閑人不愛閒只媮無事閉柴關轟霆攪破蛟

龍窟也被狂風卷出山
地下修文著作郎生前饑處倒空牆何如神爽騎
星去猶自研㡬助玉皇
雨洒芭蕉葉上詩獨來凭檻晚晴時故園雖恨風
荷膩新句閒題亦滿池
𥘉時拄杖向鄰村漸到淸明亦杜門三十年來辭
病表今朝卧病感皇恩
來時雖恨失靑氊自見芭蕉㡬十篇應是阿劉還
宿債剰拚才思折供錢
芭蕉叢畔碧嬋姢免更悠悠擾蜀川應到去時題
不盡不勞分寄校書箋
自傷衰病漸難平永夜禪牀雨滴聲聞道虎瘡仍
帶鏃吼來和痛亦橫行
昨日流鶯今日蟬起來又是夕陽天六龍飛轡長
相窘更忍乘危自着鞭
有是有非還有慮無心無跡亦無猜不平便激風
波險莫向安時稔禍胎
十年三署讓官頻認得無才又索身莫道太行同
一路大都安穩屬閒人
曾聞刼火到蓬壺縮盡鼇頭海亦枯今日家山同
此恨人歸未得鶴歸無
　　有感
國事皆須救未然漢家高閣漫凌煙功臣盡遣詞
人贊不省滄洲畫魯連
　　有感二首
自古經綸足是非陰謀最忌奪天機留侯却粒商
翁去甲第何人意氣歸
古來賢俊共悲辛長是豪家據要津從此當歌惟
痛飮不須經世爲閒人
　　南北史感遇十首
雨淋麟閣名臣畫雪卧龍庭猛將碑不用黃金鑄
侯印盡輸公子買蛾眉
漢世頻封萬户侯雲臺空峻謝風流江南不有名
儒相齒冷中原笑未休
天風幹海怒長鯨永固南來百萬兵若向滄洲猶
笑傲江山虛有石頭城
花迷公子玉樓恩鏡㺯佳人紅粉春不信關山勞
遠戍綺羅香外任行塵
兵圍梁殿金甌破火發陳宮玉樹摧姦佞豈能慚
誤國空令懷古更裴徊
行樂最宜連夜景太平方覺有春風千金盡把酬
歌舞猶勝三邊賞戰功
桃芳李豔年年發羗管蠻弦處處多海上應無三
島路人間惟有一聲歌
佳人自折一枝紅把唱新詞曲未終惟向眼前憐
易落不如抛擲任春風
景陽樓下花鈿鏡玄武湖邊錦繡旗昔日繁華今
日恨雉媒聲晚草芳時
亂後人間盡不平秦川花木最傷情無窮紅豔紅
塵裏驟馬分香散入營
　　洛陽咏古
石勒童年有戰機洛陽長嘯倚門時晉朝不是王
夷甫大智何由得預知
　　淮西
鰲冠三山安海浪龍盤九鼎鎭皇都莫誇十萬兵
威盛消箇忠良効順無
　　河湟有感
一自蕭關起戰塵河湟隔㫁異鄕春漢兒盡作胡
兒語却向城頭罵漢人
(卷終)
戊籖七十四司空圖之四　唐音綂籖卷七百七
　七言絶句二
　　省試
粉闈深鎻唱同人正是終南雪霽春閒繫長安千
匹馬今朝似减六街塵
　　牓下
三十功名志未伸初將文字競通津春風漫折一
枝桂煙閣英雄笑殺人
　　頃年陪恩地赴甘棠之召感動留題
去時憔悴靑衿在歸路凄凉綘帳空無限酬恩心
未展又將孤劍别從公
　　光啓丁未别山
草堂琴畫巳判燒猶託鄰僧護燕巢此去不緣名
利去若逢逋客莫相嘲
　　少儀
昨日登班綴柏臺更慚起草屬㣲才錦窠不是㝷
常錦兼向丘遲奪得來
　　綸閣有感
風濤曾阻化鱗來誰料蓬瀛路却開欲去遲遲還
自笑狂才應不是仙才
　　與都綂參謀書有感
驚鸞迸鷺盡歸林弱羽低垂分獨沈帶病深山猶
草檄昭陵應識老臣心
　　力疾上馬走筆
醸黍長添不盡杯只憂花盡客空囘垂楊且爲晴
遮日留遇重陽即放開
　　客中重九
楚老相逢涙滿衣片名薄宦巳知非他鄕不似人
間路應共東流更不歸
　　寓居有感三首
亦知世路薄忠貞不忍殘年負聖明只待東封霑
慶賜碑陰别刻老臣名
不放殘年却到家􁊕杯懶更問生涯河隄徃徃人
相送一曲晴川隔蓼花
黒鬚寄在白鬚生一度秋風减㡬莖客處不堪頻
送别無多情緒更傷情
　　洛中三首
秋風團扇未驚心笑看妝臺落葉侵繡鳯不教金
縷暗靑樓何處有寒砧
不用頻嗟世路難浮生各自繫悲懽風霜一夜添
覉思羅綺誰家待早寒
燕巢空後誰相伴鴛被縫來不忍薫薄命敢辭長
滴涙倡家未必肯留君
　　華下二首
故國春歸未有涯小欄高檻别人家五更惆悵囘
孤枕猶自殘鐙照落花
關外風昏欲雨天薺花耕倒枕河壖村南寂寞時
囘望一隻鴛鴦下渡船(鄭谷父與圖同官谷㓜圖/問曾誦丈丈詩莫有病否)
(谷舉此篇後二語圖/爲歎惜撫其背稱之)
　　武陵路
橘岸舟閒􁉞網挂茶坡日暖鷓鴣啼女郎指點行
人笑知向花間路巳迷
　　涔陽渡
楚田人立帶殘暉驛逈村幽客路㣲兩岸蘆花正
蕭颯渚煙深處白牛歸
　　憶中條
燕辭旅舍人空在螢出踈籬菊正芳堪恨昔年聯
句地念經僧掃過重陽
　　自䢵鄕北歸
巴煙羃羃久縈恨楚柳綿綿今送歸囘避江邊同
去鴈莫教驚起錯南飛
　　自河西歸山二首
一水悠悠一葉危徃來長恨阻歸期鄕關不是無
華表自爲多驚獨上遲
水濶風驚去路危孤舟欲上更遲遲鶴群長優三
珠樹不借閒人一隻騎
　　商山二首
淸溪一路照羸身不似雲臺畫像人國史數行猶
有志只將談笑繼英塵
馬上搜竒巳數篇籍中猶愧是頑僊關頭傳說開
元事指點多疑孟浩然
　　華嶽廟裴晉公題名(摭言云晉公討淮西過/華嶽廟題名闕門圖以)
(一絶/紀之)
嶽前大隊赴淮西從此中原息皷(一作/戰)鼙石闕莫
教苔蘚上分明認取晉公題
　　上方
花落更同悲木落鶯聲相續卽蟬聲榮枯了得無
多事只是閒人漫繫情
　　蓮峰前軒
人間上壽若能添只向人間也不嫌看着四鄰花
競發高樓從此莫垂簾
　　華陰縣樓
丹霄能有㡬層梯懶更揚鞭聳翠蜺偶凭危樓且
南望不勞高掌欲相攜
　　寺閣
昔歲登臨未衰颯不知何事愛傷情今來攬鏡翻
堪喜亂後霜鬚長㡬莖
　　敷溪橋院有感
昔歲攀游景物同藥爐今在鶴歸空靑山滿眼淚
堪碧綘帳無人花自紅
　　夢中
㡬多心愛在人間上徹霞梯㑹却還須是蓬瀛長
買得一家同占作家山
　　雨中
維摩居士陶居士盡說高情未足誇簷外蓮峰階
下菊碧蓮黃菊是吾家
　　閒夜二首
道侣難留爲虐碁鄰家聞說厭吟詩前峰月照分
明見夜合香中露卧時
此身閒得易爲家業是吟詩與看花若使他生抛
筆硯更應無事老煙霞
　　新節
轉悲新歲重於山不似輕鷗肯復還朱􁀍縱教金
印換靑雲未勝白頭閒
　　乙丑人日
自恠扶持七十身歸來又見故鄕春今朝人日逢
人喜不料媮生作老人
　　光化踏靑有感
引得車囘莫認恩却成寂寞與誰論到頭不是君
王意羞挿垂楊更傍門
　　戊午三月晦二首
隨風逐浪劇蓬萍圓首何曾解最靈筆硯近來多
自棄不關妖氣暗文星
牛誇棊品無勍敵謝占詩家作上流豈似小敷春
水漲年年鸞鶴待仙舟
　　九月八日
巳是人間寂寞花解憐寂寞傍貧家老來不得登
高看更甚殘春惜歲華
　　重陽四首
簷前减燕菊添芳燕盡庭前菊又荒老大比他年
少少毎逢佳節更悲凉
雨寒莫待菊花催須怕晴空暖併開開却一枝開
却盡且隨幽蝶更裴徊
靑娥懶唱無衣換黃菊新開乞酒難長有長亭惆
悵事隔河更得對慿欄
白髪怕寒梳更懶黃花晴日照初開籬頭應是蝶
相報巳𬒳鄰家攜酒來
　　重陽阻雨
重陽阻雨獨銜桮移得家山菊未開猶勝登高閒
望斷孤煙殘照馬嘶囘
　　南至四首
今冬臘後無殘日故國燒來有㡬家却恨早梅添
旅思强媮春力報年華
花時不是偏愁我好事應難總取他巳𬒳詩魔長
役思眼中莫厭早梅多
年華亂後偏堪惜世路抛來巳自生猶有玉眞長
命縷罇前時唱緩覉情
一任喧闐遶四鄰閒忙皆是自由身人來客去還
須議莫遣他人作主人
　　丑年冬
醉日昔聞都下酒何如今喜折新茶不堪病渇仍
多慮好向㴩湖便出家
　　山中
凡鳥愛喧人靜處閒雲似妬月明時世間萬事非
吾事只愧秋來未有詩
　　磵户
磵户芳煙接水村亂來歸得道仍存數竿新竹當
軒上不羡侯家立㦸門
　　虞卿北原
澤北村貧煙火獰稚田冬旱倩牛耕老人惆悵逢
人訴開盡黃花麥未金
　　王官二首
風荷似醉和花舞沙鳥無情伴客閒總是此中皆
有恨更堪㣲雨半遮山
荷塘煙罩小齋虗景物皆宜入畵圖盡日無人只
高卧一雙白鳥隔紗㡡
　　柏東
㝠得機心豈在僧柏東閒歩愛騰騰免教世路人
相忌逢著村醪亦不憎
　　修史亭三首(圖山居記曰中條五老峰頗勝/會昌毁佛宮因爲我有本名王)
(官谷易之曰禎貺溪乃刻大悲像搆亭其/右曰擬綸志其所著也擬綸之右亭曰修)
(史朂所/職也)
山前鄰叟去紛紛獨强衰羸愛杜門漸覺一家看
冷落地爐生火自温存
廿心七十且酣歌自算平生幸巳多不似香山白
居士晚將心事著禪魔
烏紗巾上是青天檢束酬知四十年誰料平生臂
鷹手挑燈自送佛前錢(按北窓瑣言云圖爲王凝/所知後分司又爲舊相盧)
(携所知/故云)
　　修史亭二首
少年巳慣擲年光時節催驅獨不忙今日無疑亦
無病前程無事擾醫王
籬落輕寒整頓新雪晴歩屣㑹諸鄰自從南至歌
風頂始見人煙外有人
　　證因亭
峰北幽亭願證因他生此地却容身上方僧在時
應到笑認前衘記寫眞
　　與伏牛長老偈二首
不算菩提與闡提惟應執着便生迷無端指箇淸
凉地凍殺胡僧雪嶺西
長繩不見繫空虛半偈傳心亦未疏推倒我山無
一事莫將文字縳眞如
　　偈
人若憎時我亦憎逃名最要是無能後生乞汝殘
風月自作深林不語僧
　　攜仙籙九首
嶽北秋空渭北川晴雲漸薄薄如煙坐來還見微
風起吹散殘陽一片蟬
一半晴空一半雲遠籠仙掌日初曛洞天有路不
知處絶頂異香難更聞
决事還須更事酬淸譚妙理一時休漁翁亦𬒳機
心誤眼暗汀邊結釣鈎
迹不趨時分不侯功名身外最悠悠聽君總畵麒
麟閣還我閒眠舴艋舟
仙凡路阻兩難留煙樹人間一片秋若道陰功能
濟活且將方寸自焚修
若有陰功救未然玉皇品籍亦捜賢應知談笑還
高謝别就滄洲贊上仙
英名何用苦摉竒不朽才銷一句詩却頼風波阻
三島老臣猶得戀明時(一二同七/律之爭名)
翦取紅雲剰寫詩年年高㑹趂花時水精樓閣分
明見只欠霞漿别著旗
此生得作太平人只向塵中便出塵移取碧桃花
萬樹年年自樂故鄕春
戊籖七十四司空圖之五　唐音綂籖卷(七百/八)
　七言絶句三
　　賀翰林侍郎二首
太白東歸鶴背吟鏡湖空在酒船沉今朝忽見銀
臺事早晚重徴入翰林
玉版徴書洞裏看沈羲新拜侍郞官文星喜氣連
台曜聖主方知四海安
　　有贈
有詩有酒有高歌春色年年柰我何試問羲和能
駐否不勞頻借魯陽戈
　　李居士
高居只在五峰前應是精靈降作賢萬里無雲惟
一鶴鄕中同看却昇天
　　靑龍師安上人
災曜偏臨許國人雨中衰菊病中身淸香一炷知
師意應爲昭陵惜老臣
　　贈日東鍳禪師
故國無心度(一作/渡)海潮老禪方丈倚中條夜深雨
絶松堂靜一點飛(一作/山)螢照寂寥
　　寄王十四舍人
㡬年汶上約同遊擬爲蓮峰别置樓今日鳯凰池
畔客五千仞雪不囘頭
　　寄薛起居
小城新役賀聖朝亦知蹇分巧難抛麤才自合無
岐路不破工夫漫解嘲
　　寄王贊學
黃卷不關兼濟美青山自保老閒身一行萬里纎
塵靜可要張儀更入秦
　　送道者二首
洞天眞侣昔曾逢西嶽今居第㡬峰峰頂他時教
我認相招須把碧芙蓉
殷勤不爲學燒金道侣惟應識此心雪裏千山訪
君易㣲㣲鹿迹入深林
　　汴柳半枯因悲柳中隱
行人莫歎前朝樹已占河堤㡬百春惆悵題詩柳
中隱柳衰猶在自無身(老杜鄭瓜州司空/柳中隱大是的對)
　　戲題試衫
朝班盡說人宜紫洞府應無鶴着緋從此玉皇須
破例染霞裁賜地仙衣
　　扇
珍重逢秋莫棄捐依依只仰故人憐有時池上遮
殘日承得霜林㡬箇蟬
　　劒器
樓下公孫昔擅場空教女子愛軍裝潼關一敗胡
兒喜簇馬驪山看御湯
　　歌
處處亭臺只壞墻軍營人學内人妝太平故事因
君唱馬上曾聽隔教坊
　　歌者十二首
追逐翻嫌傍管絃金釵擊節自當筵風霜一夜燕
鴻斷唱作江南袚褉天
玉樹花飄鳯失棲一聲初壓管絃低淸囘煩暑成
瀟洒豔逐寒雲變慘悽
十斛明珠亦易拚欲兼人藝古來難五雲合是新
聲染鎔作瓊漿洒露􁐷
不似新聲唱亦新旋調玉管旋生春愁腸隔斷珠
簾外只爲今宵共聽人
十年逃難别雲林暫輟狂歌却聽琴轉覺淡交言
有味此聲知是古人心
五柳先生自識㣲無言共笑手空揮胷中免被風
波撓肯爲螳螂動殺機
風霜寒水旅人心㡬處笙歌繡户深分泊一場雲
散後未勝初夜便聽琴
自憐眼暗難求藥莫恨花繁便有風桃李更開須
强看明年兼恐聽歌聾
白雲深處寄生涯歲暮生情頼此花蜂蝶繞來忙
繞袖似知教折送鄰家
重九仍重歲漸䦨强開病眼更登攀年年認得酣
歌處猶恐招魂葬故山
繞壁依稀認寫眞更須粉繪飾羸身凄凉不道身

無壽九日還無舊㑹人
鶴􁐻花香搭槿籬枕前蛩迸酒醒時夕陽似照陶
家菊黄蝶無窮壓故枝
　　鐙花二首
蜀柳絲絲羃畵樓窓塵滿鏡不梳頭㡬時金鴈傳
歸信翦斷香魂一縷愁
姊姊教人且抱兒逐他女伴卸頭遲明朝鬪草多
應喜翦得鐙花自掃眉
　　暮春對柳二首
縈愁惹恨柰楊花閉户垂簾亦滿家惱得閒人作
酒病剛須又撲越溪茶
洞中猶說看桃花輕絮狂飛自俗家正是階前開
遠信小娥旋拂碾新茶
　　柳二首
誰家按舞傍池塘已見繁枝嫩眼黃漫說早梅先
得意不知春力暗分張
似擬凌寒妬早梅無端弄色傍高臺折來未有新
枝長莫遣佳人更折來
　　石楠
客處媮閒未是閒石楠雖好懶頻攀如何風葉西
歸路吹斷寒雲見故山
　　紅茶花
景物詩人見卽誇豈憐高韻說紅茶牡丹枉用三
春力開得方知不是花
　　移桃栽
獨臨官路易傷摧從遣春風恣意開禪客笑移山
上看流鶯直到檻前來
　　故鄕杏花
寄花寄酒喜新開左把花枝右把桮欲問花枝與
桮酒故人何得不同來
　　杏花
詩家偏爲此傷情品韻由來莫與爭解笑亦應兼
解語只應慵語倩鶯聲
　　力疾山下吳村看杏花十九首
春來漸覺一川明馬上繁花作陣迎掉臂只將詩
酒敵不勞金鼓助橫行
閶闔曾排捧御爐猶看曉月認金鋪羸形不畵凌
煙閣只爲㣲才激壯圖
鏡留雪鬢暖消無春到梨花日又晡移取扶桑階
下種年年看長礙金烏
折來未盡不須休年少爭來莫與留更願狂風知
我意一時吹向海西頭
才情百巧闘風光却笑雕花刻葉忙熨帖新巾來
與裹猶看騰踏少年塲
浮世榮枯總不知且憂花陣被風欺儂家自有麒
麟閣第一功名只賞詩
白衫裁䄂本教寛朱紫由來亦一般王老小兒吹
笛看我儂試舞爾儂看
單牀薄被又覉棲待到花開亦甚迷若道折多還
有罪只應鶯囀是金雞
近來桃李半燒枯歸卧鄕園只老夫莫筭明年人
在否不知花得更開無
漢王何事損精神花滿深宮不見春穠豔三千臨
粉鏡獨悲掩面李夫人
能豔能芳自一家勝鸞勝鳳勝煙霞客來須共醒
醒看碾盡明昌幾角茶
造化無端欲自神裁紅翦翠爲新春不如分减閒
心力更助英豪濟活人
裴徊自勸莫霑纓分付年年谷口鶯却頼無情容
易别有情早箇不勝情
閒歩偏宜舞䄂迎春光何事獨無情垂楊合是詩
家物只向敷溪道北生
亦知王大是昌齡杜二其如律韻清還有酸寒堪
笑處擬誇朱􁀍更崢嶸
潘郎愛說是詩家枉占河陽一縣花千載㡬人捜
警句𥙷方金字愛晴霞
行樂溪邊歩轉遲出山漸減探花期去年四度今
三度恐到慿人折去時
此身衰病轉堪嗟長忍春寒獨惜花更恨詩詩無
𥿄寫蜀箋堆積是誰家
昨日黃昏始看囘夢中相約又衘桮起來聞道風
飄却猶擬教人掃取來
　　華下對菊
淸香裛露對高齋泛酒偏能浣旅懷不似春風逞
紅豔鏡前空墜玉人釵
　　白菊三首
人間萬恨巳難平栽得垂楊更繫情猶喜閠前霜
未下菊邊依舊舞身輕
莫惜西風又起來猶能婀娜傍池臺不辭暫被霜
寒挫舞䄂招香卽却囘
爲報繁霜且莫催窮秋須到自低垂橫拖長䄂招
人别只待春風却舞來
　　白菊三首
不疑陶令是狂生作賦其如有定情猶勝江南隱
居士詩魔終嫋負孤名
自古詩人少顯榮逃名何用更題名詩中有慮猶
須戒莫向詩中著不平
登高可羡少年塲白菊堆邊鬢似霜益算更希沾
上藥今朝第七十重陽
　　白菊雜書四首
黃昏寒立更披襟露浥淸香悅道心却笑誰家扄
繡户正薫龍麝暖鴛衾
四面雲屏一帶天是非㫁得自翛然此生只是償
詩債白菊開時最不眠
狂才不足自英雄僕妾驅令學販舂侯印㡬人封
萬户儂家只辦買孤峰
黃鸝囀處誰同聽白菊開時且剰過漫道南朝足
流品由來叔寶不宜多
　　鸝
不是流鶯獨占春林間彩翠四時新應知擬上屏
風畵偏坐橫枝亦向人
　　秋燕
從撲香塵拂面飛憐渠只爲解相依經冬好近深
爐煖何必千巖萬水歸
　　見後鴈有感
笑爾窮通亦似人高飛偶滯莫悲辛却緣風雪頻
相阻只向關中待得春
　　山鵲
多驚本爲好毛衣只頼人憐始却歸衆鳥自知顔
色减妬他偏向眼前飛
　　喜山鵲初歸三首
翠衿紅嘴便知機久避重羅穩處飛只爲從來偏
䕶惜窓前今賀主人歸
山中只是惜珍禽語不分明識爾心若使解言天
下事燕臺今築㡬千金
阻他羅網到柴扉不柰偷倉雀轉肥頼爾林塘添
景趣剰留山果引教歸
　　放龜二首
却爲多知自不靈今朝教汝卜長生若求深處無
深處只有依人㑹有情
世外猶迷不死庭人間莫恃自無營本期滄海堪
投迹却向朱門待放生
　　句
忍事敵灾星(以下困/學紀聞)物望傾心久兇渠破膽頻
(詠房太尉自注初琯建親王分鎭天下議玄宗從/之肅宗以是疑琯受讒廢先是祿山見分鎭詔書)
(拊􁊅歎曰吾/不得天下矣)鼎飫和方濟台階潤欲平(緯/畧)夜
短猿悲减風和鵲喜虛(虛一/作靈)驊騮思故第鸚鵡
失佳人　鯨鯢人海涸魑魅棘林幽　碁聲花院
閉幡影石壇高　地凉淸鶴夢林靜肅僧儀　晚
粧留拜月春睡更生香　隔谷見雞犬山苗接楚
田人家寒食月花影午時天(見圖與人論詩書得/意者凡二十二聯除)
(有全什外重記於此/蘇東坡云吾嘗入白鶴觀/松陰滿地不見一人惟聞碁聲然後知司空表聖)
(碁聲花院閉之句爲工/但恨其寒儉有僧態耳)官路好禽聲軒車駐晚
程南樓山最秀北路邑偏淸(虞鄕縣樓圖圖又云/題紀之作目擊可圖)
(體勢自别此非平生得意然卽虞鄕入/境可見作者復生亦當以着題見許)多病形
容五十三誰憐借笏趂朝叅(華下乞歸/見摭言)十年太
華無知巳只得虛中兩首詩(王禹偁云人多以四/皓二䟽目圖惟僧虛)
(中贈圖詩云道裝汀鶴識春醉野人扶言其操履/檢身非傲世也又云有時看御札特地掛朝衣言)
(其尊戴存誠非邀君也故/圖詩云云言得其意趣)看師逸蹟兩師宜高
適歌行李白詩(贈䛒光見/宣和書譜)
