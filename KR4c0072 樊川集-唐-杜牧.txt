#+TITLE: 樊川集-唐-杜牧
#+DATE: 2016-06-11 12:24:30
#+SOURCE: github.com/kanripo/KR4c0072 master 998fe41a                
樊川文集序
　　　將仕郎守京兆府藍田縣尉充集賢殿
　　　校理裴延翰撰
長安南下杜樊郷酈元注水經實樊川也延翰
外曽祖司徒歧公之別墅在焉上五年冬仲舅
自吴興守拜考功郎中知制誥盡吴興俸錢創
治其墅岀中書直亟召昵宻往遊其地一旦談
啁酒酣顧延翰曰司馬遷云自古冨貴其名磨
滅者不可勝紀我適稚走於此得官受俸再治
完具俄及老爲樊上翁旣不自期冨貴要有數
百首文章異日爾爲我序號樊川集如此顧樊
川一禽魚一草木無恨矣庻千百年未隨此磨
滅邪明年冬遷中書舎人始少得恙盡搜文章
閱千百紙擲焚之纔屬留者十二三延翰自撮
髪讀書學文率承導誘伏念始𥘉出仕入朝三
直太史筆比四出守其間餘二十年几有撰制
大乎短章塗藁醉墨碩夥纎屑雖適僻阻不逺
數千里必獲冩示以是在延翰乆藏蓄者甲乙
籖目比校焚外十多七八得詩賦傳録論辯碑
誌序記書啓表制離爲二十編合爲四百五十
首題曰樊川文集嗚呼雖當一時戲感之言孰
見魄兆而果驗白耶嘻文章與政通而風俗以
文移在三代之道以文與忠敬隨之是爲理具
與運高下探採古作者之論以屈原宋玉賈誼
司馬遷相如楊雄劉向班固爲世魁傑然騷人
之辭怨刺憤懟雖援及君臣敎化而不䏻霑洽
持論相如子雲瑰麗詭變諷多要寡漫羡無歸
不見治亂賈馬劉班乗時君之善否直豁巳臆
奮然以拯世扶物爲任纂緒造端必不空言言
之所及則君臣禮樂敎化賞罰無不包焉竊觀
仲舅之文高聘夐厲旁紹曲摭絜簡渾圓勁出
横貫滌濯滓窳支立攲倚呵摩鄆瘃如火煦焉
爬梳痛痒如水洗焉其抉剔挫偃敢㫁果行若
誓牧野前無有敵其正視嚴聽前衡後鑾如整
冠裳祗謁宗廟其聒蟄爆聲發不慄若大吕勁
鳴洪鐘横撞撑裂噎喑戞切韶護其砭熨嫉害
堤障𥘉終若濡槁扵未焚膏㿈扵未穿栽培敎
化翻正治亂變醨養瘠堯醲舜薫斯有意趨賈
馬劉班之藩牆者邪具文有罪言者原十六衛
者戰守二論者與時宰論用兵論江賊二書者
上獵秦漢魏晉南北二朝逮貞觀至長慶數千
百年兵農刑政措置當否皆能採取前事凡人
未甞經度者若繩裁刀解粉畫線織布在眼見
耳聞下其譎往事則阿房宫賦刺當代則感懐
詩有國欲亡則得一賢人決遂不亡則張保皐
傳尚古兩柄本出儒術不專任武力者則注孫
子而爲其序褒勸賢傑表掲職業則贈莊淑大
長公主及故丞相竒章公汝南公墓誌摽白歴
代取士得才率由公族子弟爲多則與髙大夫
書諌諍之體非訐醜惡與主鬪激則論諌書若
一縣宰因行德敎不施刑罰能舉古風則謝守
黃州表一存一亡適見交分則祭李處州文訓勵
官業告東君命擬古典謩以寓誅賞則司帝之
誥其餘𫐠喻讃誡興諷愁傷易格異狀機鍵雜
發雖綿逺窮幽醲腴魁礨筆酣句健窕眇碎細
包詩人之軌憲整楊馬之衙陣聳曹劉之骨氣
掇顔謝之物色然未始不撥斸治本縆幅道義
鈎索於經史觝禦於理化也故文中子曰言文
而不及理是天下無文也王道何從而興乎嘻
所謂文章與政通而風俗以文移果於是以卜
盛時理具踔三代而䕃萬古若躋太華臨溟渤
但觀乎積髙而沓深不知其磅礴澶漫所爲逺
大者也近代或序其文非有名與位則文學宗
老小子旣就其集寐寤思慮顛倒友覆不翅(音/試)
逾年苟墜承顧付與之言雖晦顯兩不相解在
他人無知狀者然以髙有天幽有神隂有宰物
者可自􁕉誣以甘罰殛邪故惣條目強自作序
樊川文集緫目
　　　　　　　　　　　中書舎人杜牧字牧之
第一
　　賦三首
　　　　阿房宫賦
　　　　望故園賦
　　　　晩晴賦
　　詩二十八首
　　　感懷
　　　　杜秋娘
　　　郡齋獨酌
　　　張好好
　　　冬至日寄小姪阿冝
　　　李甘
　　　洛中送兾處士東遊
　　　送沈處士赴蘇州李中丞招以詩贈行
　　　長安送友人遊湖南
　　　皇風
　　　雪中書懷
　　　雨中作
　　　偶遊石盡僧舎
　　　赴京𥘉入汴口曉景即事
　　　獨酌
　　　惜春
　　　題安州浮雲寺樓
　　　過驪山作
　　　池州送孟遲先􁩰
　　　重送
　　　題池州弄水亭
　　　題宣州開元寺
　　　大雨行
　　　逢裴坦判官歸宣州因題贈
　　贈宣州元處士
　　　村行
　　　史將軍
弟二
　律詩六十七首
　　華清宫三十韻
　　長安雜題長句六首
　　　河湟
　　　許七侍御棄官東歸
　　　李給事二首
　　　題永崇西平王宅太尉愬院六韻
　　　東兵長句十韻
　　　過勤政樓
　　　題魏文貞
　　　早春閣下寓直蕭九舎人因寄書懷四韻
　　　秋晚與沈十四舎人期遊樊川不至
　　　念昔遊
　　　今皇帝陛下一詔徴兵不日功集河湟
　　　　諸郡次第歸降臣獲覩聖功輙献歌
　　　　詠
　　　奉和白相公長句四韻
　　　過華清宫絶句三首
　　　登樂遊原
　　　聞趙縱使君與党項戰中箭身死長句
　　　送容州中丞赴鎮
　　　夏州崔常侍自少常亞列出領麾幢十
　　　　韻
　　　街西長句
　　　　春申君
　　　　奉陵宫人
　　　　讀韓杜集
　　　　春日言懷寄李常侍
　　　　李侍郎於陽羡里冨有泉石某亦於陽
　　　　　羡粗有薄産叙舊述懷因獻長句四
　　　　　韻
　　　　贈李䖏士長句四韻
　　　　送國棊王逢
　　　　重送絶句
　　　　少年行
　　　　奉和門下相公送西川相公兼領相印
　　　　　出鎮全蜀
　　　　朱坡
　　　　早春寄岳州李使君
　　　　送王侍御赴夏口座主幕
　　　　自貽
　　　　自遣
　　　　題桐葉
　　　　沈下賢
　　　　李和鼎
　　　　贈沈學士張歌人
　　　　憶逰朱坡四韻
　　　　朱坡絶句三首
　　　　出宫人二首
　　　　長安秋望
　　　　獨酌
　　　　醉眠
　　　　不飲贈酒
　　　　昔事文皇帝三十二韻
　　　道一大尹存之學士庭美學士簡于聖
　　　　明自致霄漢皆與舎弟昔年還徃牧
　　　　支離窮悴竊於一麾書美歌詩兼自
　　　　言志因成長句四韻呈上三君子
　　　杏園
　　　春睌題韋家亭子
　　　過田家宅
　　　見宋拾遺題名處感而成詩
　　　雪晴訪趙嘏街西所居
　　　将赴吳興登樂逰原一絶
第三
　　律詩八十八首
　　　洛陽長句二首
　　　洛中監察病假滿送韋楚老拾遺歸朝
　　　東都送鄭處誨校書歸上都
　　　故洛陽城有感
　　　楊州三首
　　　潤州二首
　　　題楊州禪智寺
　　　西江懷古
　　　江南懷古
　　　江南春絶句
　　　將赴宣州留題楊州禪智寺
　　　題宣州開元寺水閣
　　　宣州送裴坦判官往舒州
　　　句溪夏曰送盧霈秀才
　　　自宣城赴官上京
　　　春末題池州弄水亭
　　　登池州九峯樓寄張祜
　　　齊安郡晚秋
　　　九日齊山登髙
　　　池州春送前進士蒯希逸
　　　齊安郡中偶題二首
　　　齊安郡後池絶句
　　　題齊安城樓
　　　池州李使君沒後十一日處州新命始
　　　　到後見歸妓感而成詩
　　　見劉秀才與池州妓别
　　　池州廢林泉寺
　　　憶齊安郡
　　　池州清溪
　　　遊池州林泉寺金君洞
　　　即事黄州作
　　　贈李秀才是上公孫子
　　　寄李起居四韻
　　　題池州貴池亭
　　　蘭溪
　　　睦州四韻
　　　秋晚早發新定
　　　除官歸京睦州雨霽
　　　夜泊桐廬先寄蘇臺廬郎中
　　　新轉南曹未叙朝散𥘉秋暑退出守吴
　　　　興書此篇以自見志
　　　題白蘋洲
　　　題茶山
　　　茶山下作
　　　入茶山下題水口草市絶句
　　　春日茶山病不飲酒因呈賔客
　　　不飲贈官妓
　　　贈薛判官
　　　代吴興妓春𥘉寄薛軍事
　　　八月十三日得替後移居霅溪館因題
　　　　長句
　　　𥘉冬夜飲
　　　栽竹
　　　梅
　　　山石榴
　　　栁長句
　　　隨隄桞
　　　栁絶句
　　獨柳
　　早鴈
　　鵁鶄
　　鸚鵡
　　鶴
　　鵶
　　鷺鷥
　　村舎鷰
　　歸鷰
　　傷猿
　　　還俗老僧
　　　斫竹
　　　將赴湖州留題亭菊
　　　折菊
　　　雲
　　　醉後題僧院
　　　題禪院
　　　哭李給事中敏
　　　黄州竹逕
　　　題敬愛寺樓
　　　送劉秀才歸江陵
　　　見吴秀才與池妓别因成絶句
　　　湖南正𥘉招李郢秀才
　　　贈朱道靈
　　　屏風絶句
　　　哭韓綽
　　　新定途中
　　　題新定八松院小石
第四
　　長韻四首
　　律詩七十一首
　　感舊傷懐因成十六韻
　　　懷鍾陵舊遊四首
　　　臺城曲二首
　　　江上雨寄崔碣
　　　泊湓浦感舊
　　　啇山麻澗
　　　啇山冨水驛
　　　丹水
　　　題武關
　　　除官赴闕啇山道中絶句
　　　漢江
　　　襄陽雪夜感懷
　　　詠歌聖德追懷天寳因題關亭長句四
　　　　韻
　　　途中作
　　　哭韋壽朋
　　　赤壁
　　　雲夢澤
　　　除官行至昭應聞友人出官因寄
　　　寄浙東韓乂評事
　　　泊秦淮
　　　秋浦途中
　　　題桃花夫人廟
　　　𥘉春有感
　　　書懷寄中朝往還
　　　寄崔鈞
　　　𥘉春雨中舟次和州橫江裴使君見迎
　　　　李趙二秀才同來因書四韻兼寄江
　　　　南許渾先軰
　　　　和州絶句
　　　　題烏江亭
　　　　題横江館
　　　　寄澧州張舍人笛
　　　　寄楊州韓綽判官
　　　　送李群玉赴舉
　　　　送薛種遊湖南
　　　　題夀安縣甘棠館御溝
　　　　汴河懷古
　　　　汴河阻凍
　　　　酬張祜處士見寄長句四韻
　　　　寄宣州鄭諌議
　　　　題元處士高亭
　　　　鄭瓘恊律
　　　　題壽筆驛
　　　　和野人殷潜之題籌筆驛十四韻
　　　　重題絶句一首
　　　　送陸洿郎中棄官東歸
　　　　寄珉笛與宇文舍人
　　　　寄内兄和州崔貟外十二韻
　　　　　遣與
　　　　　早秋
　　　　　秋思
　　　　　途中一絶
　　　　　春盡途中
　　　　　題村舎
　　　　　代人寄逺
　　　　　閨情
　　　　　舊遊
　　　　　寄逺
　　　　簾
　　　　寄題甘露寺北軒
　　　　題青雲舘
　　　　郡中有懷
　　　　正𥘉奉酬
　　　　江上偶見絶句
　　　　題木蘭廟
　　　　入啇山
　　　　偶題
　　　　送盧秀才一絶
　　　　醉題
　　　　題啇山四皓廟
　　　　送隱者
　　　　遊張處士山莊
　　　　有懷重送斛斯判官
　　　　贈別
　　　　寄逺
　　　　九曰
　　　　寄牛相公
　　　　爲人題贈
　　　　　少年行
　　　　　盆池
　　　　　有寄
第五
　　　　　罪言
　　　　　原十六衛
　　　　　戰論
　　　　　守論
　　　　　論相
第六
　　　燕将録
　　　張保臯鄭年傳
　　　竇列女傳
　　　書處州韓吏部孔子廟碑隂
　　　三子言性辯
　　　塞廢井文
　　　題荀文若傳後
第七
　　　唐故江西觀察使武陽公韋公遺愛碑
　　　唐故太子少師竒章郡開國公贈太尉
　　　　牛公墓誌銘
　　　唐故東川節度使檢校右僕射兼御史
　　　　大夫贈司徒周公墓誌銘
第八
　　　唐岐陽公主墓銘
　　　唐故御史大夫韋公墓誌銘
　　　唐故處州刺史李公墓誌銘
　　　唐故歙州刺史邢君墓誌銘
第九
　　　李府君墓誌銘
　　　杜君墓誌銘
　　　駱䖏士墓誌銘
　　　復州司馬杜君墓誌銘
　　　盧秀才墓誌銘
　　　進士龔軺墓誌銘
第十
　　　李賀集序
　　　注孫子序
　　　送薛䖏士序
　　　送盧秀才赴舉序
　　　杭州新造南亭記
　　　池州造刻漏記
　　　池州重起蕭丞相樓記
　　　同州澄城縣功倉戸尉㕔壁記
　　　宋州寕陵縣記
　　　淮南監軍使院㕔壁記
　　　自撰墓誌銘
第十一
　　　上司徒李公論用兵書
　　　上李太尉論江賊書
　　　上門下崔相公書
　　　上昭義劉司徒書
第十二
　　　上周相公書
　　　上宣州髙大夫書
　　　上李中丞書
　　　與人論諌書
　　　上浙西盧大夫書
第十三
　　　上宣州崔大夫書
　　　上池州李使君書
　　　投知巳書
　　　荅莊充書
　　　上河陽李尚書書
　　　上鹽鐵裴侍郎書
　　　與汴州從事書
第十四
　　　黃州准􁘎祭百神文
　　　又祭城隍神祈雨文二首
　　　池州祭木瓜神文
　　　祭故處州李使君文
　　　祭東川周相公文
　　　祭龔秀才文
　　　禮部尚書崔公行狀
　　　吏部侍郎沈公行狀
第十五
　　　黃州刺史謝上表
　　　賀平党項表
　　　進撰故江西韋大夫遺愛碑文表
　　　爲中書門下請追尊號表
　　　賀生檎衡州草賊鄧裴表
　　　謝賜御札提舉邊將表
　　　謝賜新絲表
　　　壽昌節宴謝賜音樂狀
　　　謝賜茶酒等狀
　　　代裴相公譲平章事表
　　　代謝賜批荅表
　　　又代謝賜告身鞍馬狀
　　　論閤内延英奏對書時政記狀
　　　謝許受江西送綵絹等狀
　　　内宴百寮上壽酒及謝恩謝賜物等辭
　　　　三首
　　　代人舉周敬復自代狀
　　　代人舉蔣係自代狀
第十六
　　　上李太尉論北邊事啓
　　　賀中書門下平澤潞啓
　　　上白相公啓
　　　上周相公啓
　　　上鄭相公狀
　　　　上淮南李相公狀
　　　　上吏部高尚書狀
　　　　上刑部崔尚書狀
　　　　上安州崔相公啓
　　　　薦韓乂啓
　　　　上知已文章啓
　　　　獻詩啓
　　　　薦王寕啓
　　　　上宰相求湖州第一啓
　　　　上宰相求湖州第二啓
　　　上宰相求湖州第三啓
　　　上宰相求杭州啓
　　　爲堂兄慥求澧州
第十七
　　　髙元𥙿除吏部尚書制
　　　崔璪除刑部尚書蘇滌除左丞崔璵除
　　　　兵部侍郎等制
　　　裴休除禮部尚書裴諗除兵部侍郎等
　　　　制
　　　畢諴除刑部侍郎制
　　　韋有翼除御史中丞制
　　　趙真齡除右散騎常侍制
　　　韓賔除户部郎中裴處權除禮部郎中
　　　　孟璲除工部郎中等制
　　　鄭處晦守職方貟外郎兼侍御史知雜
　　　　事制
　　　庾道蔚守起居舎人李汶儒守禮部貟
　　　　外郎充翰林學士等制
　　　李朋除刑部貟外郎李從誨除都官貟
　　　　外郎等制
　　　權審除戸部貟外郎制
　　　皇甫鉟除右司貟外郎鄭溒除侍御史
　　　　等制
　　　韋退之除户部貟外郎裴徳融除殿
　　　　中侍御史盧頴除監察御史等制
　　　李蔚除侍御史盧潘除殿中侍御史
　　　　等制
　　　盧告除左拾遺制
　　　蕭現除太常博士制
　　　杜濛除太常博士制
　　　馬曙除右庶子王固除太僕少卿王球
　　　　除太府少卿等制
　　　李叔玫除太僕卿髙証除均州刺史葛
　　　　分除施州刺史等制
　　　李玨贈司空制
　　　歸融贈左僕射制
　　　令狐定贈禮部尚書制
第十八
　　　李訥除浙東觀察使兼御史大夫制
　　　盧搏除廬州刺史等制
　　　李文舉除睦州刺史制
　　　竇弘餘加官依前台州刺史蘇荘除鄧
　　　　州刺史等制
　　　李曁除絳州刺史魏中庸除亳州刺史
　　　　曹慶除威逺營使等制
　　　李誠元除朔州刺史制
　　　薛逺除秦州刺史制
　　　田克加撿校國子祭酒依前宥州刺史
　　　　制
　　　薛淙除鄧州任如愚除信州虞藏玘除
　　　　卭州刺史等制
　　　鄭液除通州刺史李蒙除陳州刺史等
　　　制
　　　王晏實除齊州吴𥘉本巴州陳侹渝州
　　　　刺史等制
　　　郭瓊除渠州郭宗元除興州等刺史王
　　　　康除建陵臺令等制
　　　吴從蓬州賈師由除瓊州蕭蕃除羅州
　　　　刺史制
　　　裴閱除温州刺史伊實除獻陵臺令等
　　　制
　　　陸紹除信州刺史封載除遂州刺史鄭
　　　　宗道南鄭縣令等制
　　　張德翁除歸州刺史李承訓除福昌縣
　　　　令盧審矩除陽翟縣令等制
　　　王樟除雅州刺史郭錥除右諭德等制
　　　傅孟恭除威州刺史宣敏加祭酒兼御
　　　　史依前宣歙道兵馬使知防秋事等
　　　　制
　　　姚克柔除鳯州刺史韋承鼎除櫟陽縣
　　　　令王仲連賛善大夫等制
　　　朱載言除循州刺史袁循除渭南縣令
　　　　張公及除獻陵令韋㓜章除京兆府
　　　　倉曹等制
　　　支某除鄆王傅盧賔除融州刺史趙全
　　　　素除福陵令等制
　　　鄭㥄除大理少卿致仕制
第十九
　　　王釗除皇城留守制
　　　王知信除左衞将軍史寰除右監門縣
　　　　將軍等制
　　　張直方授左驍衛將軍制
　　　朱叔明授右武衛大將軍制
　　　梁榮幹除檢校國子祭酒兼右神䇿軍
　　　　將軍制
　　　吕衛除左衛將軍李銖右威衛將軍令
　　　　狐朗除滑州別駕等制
　　　張幼彰程脩巳除諸衛將軍翰林待詔
　　　　等制
　　　一品孫李明逺授左千牛備身等制
　　　李鄠除檢校刑部貟外郎充塩鐵嶺南
　　　　留後鄭蕃除義武軍推官等制
　　　韋宗立授檢校倉部貟外郎知鹽鐵廬
　　　　壽院等制
　　　房次玄除檢校貟外郎充度支靈鹽供
　　　　軍使等制
　　　李知讓加御史中丞依前邠州刺史韋
　　　　瓊加侍御史充振武軍掌書記等制
　　　崔彦曽除山南西道副使李詵山東道
　　　　推官揚元汶京兆府法曹等制
　　　李承慶除鳯翔節度副使馮軒除義成
　　　　軍推官等制
　　　夏侯曈除忠武軍節度副使薛途除涇
　　　　陽尉充集賢校理等制
　　　蕭孜除著作佐郎裴祐之陜府廵官崔
　　　　滔櫟陽縣尉集賢校理等制
　　　楊知退除鄆州判官薛廷望除羙原尉
　　　　直弘文舘制
　　　白從道除東渭橋廵官陶祥福建支使
　　　　劉蛻壽州廵官等制
　　　盧籍除河東副使李推賢殿中丞高湜
　　　　除湖南推官薛延傑桂管支使等制
　　　鄭碣除江西判官李仁範除東川推官
　　　裴處餘除山南東道推官處士陳威
　　　除西川安撫廵官等制
　　　裴詒除監察御史裏行桂管支使等制
　　　石賀除義武軍書記崔㳙除東川推官
　　　　　等制
　　　顧湘除涇原營田判官夏侯覺除鹽鐡
　　　　廵官等制
　　　趙元方除戸部和糴巡官陳洙除長安
　　　　縣尉王巖除右金吾使判官等制
　　　韋承鼎除左賛善大夫韋諝除尚食奉
　　　　御栁謙除壽安縣令韋選除義昌軍
　　　　推官錢琦除滄景支使等制
　　　康從固除翼王府司馬等制
　　　張正度除汾州別駕等制
　　　馬逈除蜀州別駕等制
第二十
　　　高駢除祭酒兼侍御史依前充右神策
　　　　軍兵馬使制
　　　忠武軍都押衙檢校太子賔客王仲玄
　　　　等加官制
　　　右神策軍押徛檢校太子賔客尚漢美
　　　　叙勲制
　　　右神龍軍大將軍劉誠信等三十三人
　　　　叙階制
　　　栁師玄除衢州長史知夏州進奏等制
　　　頼師貞除懷州長史周少鄘除􁄹州司
　　　　馬主桂除道州長史等制
　　　景思齊等授官知宣武軍進奏制
　　　馮少端等湖南軍將授官制
　　　武官授折衝果毅等制
　　　張直方貶恩州司户制
　　　王著貶端州司户制
　　　李玕貶撫州司馬制
　　　姜閱貶岳州司馬制
　　　武易簡量移梧州司馬制
　　　王元宥除神䇿軍護軍中尉制
　　　周元植除鳯翔監軍制
　　　朱能𥙿除景陵判官制
　　　劉全禮等七人並除内侍省府局丞登
　　　　同正等制
　　　宋叔康妻封邑號制
　　　吐突士曄妻封邑號制
　　　新羅王子金元弘等授太常寺少卿監
　　　　丞簿等制
　　　西州廻鶻授驍衛大將軍制
　　　沙州專使押猗錢安正等二十九人授
　　　　官制
　　　燉煌郡僧正慧菀除臨壇大徳制
　　　契丹賀正使大首領等授官制
　　　黔中道朝賀牂牁大酋長等十六人授
　　　　官制
　　　黔中遒朝賀訓州昆明等十三人授官
　　　　制
樊川文集緫目
樊川文集第一
　　　　　　　　中書舎人杜牧字牧之
　　　阿房宫賦
六王畢四海一蜀山兀阿房出覆壓三百餘里
隔離天日驪山北構而西折直走咸陽二川溶
溶流入宫牆五歩一樓十歩一閣廊腰縵(莫旦/切)廻
簷牙髙啄各抱地勢鉤心鬪角盤盤焉囷囷焉
蜂房水渦矗(勑六/切)不知乎幾千萬落長撟卧波未
雩何龍複道行空不霽何虹髙低冥迷不知東
西歌臺暖響春光融融舞殿冷䄂風雨凄凄一
日之内一宫之間而氣候不齊妃嬪媵嬙王子
皇孫辭樓下殿輦來于秦朝歌夜絃爲秦宫人
明星熒熒開粧鏡也緑雲擾擾梳曉鬟也渭流
漲膩棄脂水也煙斜霧橫焚椒蘭也雷霆乍驚
宫車廻也轆轆逺聽杳不知其所之也一肌一
容盡態極妍縵立逺視而望幸焉有不見者三
十六年燕趙之收藏韓魏之經營齊楚之精英
幾丗幾年摽掠其人倚疊如山一旦有不能輸
來其間鼎鐺玉石金塊珠礫棄擲邐迤秦人視
之亦不甚惜嗟乎一人之心千萬人之心也秦
愛紛奢人亦念其家奈何取之盡錙銖用之如
泥沙使負棟之柱多於南畝之農夫架梁之椽
多於機上之工女釘頭磷磷多於在庾之粟粒
瓦縫參差多於周身之帛縷直攔横檻多於九
土之城郭管絃嘔啞多於市人之言語使天下
之人不敢言而敢怒獨夫之心曰益驕固戍卒
叫凾谷舉楚人一炬可憐焦土滅六國者六國
也非秦也族秦者秦也非天下也嗟平使六國
各愛其人則足以拒秦使秦復愛六國之人則
逓三世可至萬世而爲君誰得而族滅也秦人
不睱自哀而後人哀之後人哀之而不鑑之亦
使後人而復哀後人也
　　　望故園賦
余固秦人兮故園秦地念歸途之幾里訴余心
之未歸兮雖繋曰而安至旣操心之大謬欲當
時之奏技技固薄兮豈易售矧將來之歲幾人
固有尚珠金印節人固有爲背憎面恱擊短扶
長曲邀横結吐片言兮千口莫窮觸一機而百
関俱發嗟小人之顓蒙兮尚何念於逸越余之
思歸兮走杜陵之西道巖曲天深地平木老隴
雲秦樹風高霜早周臺漢園斜陽暮草寂寥四
望蜀峯聮嶂䓗蘢氣佳蟠聮地壮繚粉堞於綺
城矗未央於天上月出東山苔扉向關長煙苒
惹寒水注灣遠林雞犬兮樵夫夕還織有桑兮
耕有土昆令季強兮郷黨附悵余心兮捨兹而
何去憂豈無念念至謂何憤愠悽悄顧我則多
萬世在上兮百世居後中有一生兮孰爲夀夭
生既不足以紉佩兮顧他務之纎小賦言歸兮
余之忘世徒爲兮紛擾
　　　晩晴賦(并序)
秋日晩晴樊川子目于郊園見大者小者有状
類者故書賦云
雨晴秋容新沐兮忻遶園而細履面平池之清
空兮紫閣青横遠來照水如高堂之上見羅幕
弓垂乎鏡裏木勢黨伍兮行(户郎/切)者如迎偃者
如醉高者如逹低者如跂松數十株切切交風
如冠劒大臣國有急難庭立而議竹林外裹兮十
萬丈夫甲刃摐摐(七恭/切)宻陣而環侍豈負軍令之
不敢囂兮何意氣之嚴毅復引舟干深灣忽八
九之紅芰姹然如婦斂然如女堕蘃黦(於勿/切)顔似
見放棄白鷺潜來兮邈風摽之公子窺此美人
兮如慕恱其容媚雜花參差於岸側兮絳緑黄
紫格頑色賤兮或妾或婢間草甚多叢者束兮
靡者杳兮仰風獵日如立如笑兮千千萬萬之
状容兮不可得而状也若予者則爲何如倒冠
落珮兮與世闊踈敖敖休休兮眞徇其愚而隱
居者乎
　　　感懷詩一首(時滄州用兵)
高文㑹隋季提劒徇天意扶持萬代人歩驟三
皇地聖云繼之神神仍用文治德澤酌生靈沉
酣薫骨髓旄頭騎箕尾風塵薊門起胡兵殺漢
兵屍滿咸陽市宣皇走豪傑譚笑開中否蟠聮
兩河間燼萌終不弭號爲精兵䖏齊蔡燕趙魏
合環千里疆爭爲一家事逆子嫁虜孫西隣聘
東里急熱同手足唱和如宫徴法制自作爲禮
文爭僣擬壓階螭鬪角畫屋龍交尾署𥿄日替
名分財賞稱賜刳隍㰹(呼怗/切)萬㝷繚垣疊千雉誓
将付孱孫血絶然方巳九廟仗神靈四海爲輸
委如何七十年汗赩含羞耻韓彭不再生英衛
皆爲鬼凶門爪牙輩穰穰如兒戲累聖但日吁
酣薫骨髓旄頭騎箕尾風塵薊門起胡兵殺漢
兵屍滿咸陽市宣皇走豪傑譚笑開中否蟠聮
兩河間燼萌終不弭號爲精兵䖏齊蔡燕趙魏
合環千里疆爭爲一家事逆子嫁虜孫西隣聘
東里急熱同手足唱和如宫徴法制自作爲禮
文爭僣擬壓階螭鬪角畫屋龍交尾署𥿄日替
名分財賞稱賜刳隍㰹(呼怗/切)萬㝷繚垣疊千雉誓
将付孱孫血絶然方巳九廟仗神靈四海爲輸
委如何七十年汗赩含羞耻韓彭不再生英衛
皆爲鬼凶門爪牙輩穰穰如兒戲累聖但日吁
閫外将誰寄屯田數十萬隄防常慴惴急征赴
軍湏厚賦資凶器因墮畫一法且逐隨時利流
品極蒙尨網羅漸離弛夷狄日開張黎元愈憔
悴邈矣遠太平蕭然盡煩費至于貞元末風流
恣綺靡艱極㤗循來元和聖天子元和聖天子
英明湯武上茅茨覆宮殿封章綻帷帳伍旅拔
雄兒夢卜庸真相勃雲走轟霆河南一平盪繼
于長慶𥘉燕趙終舁襁擕妻負子來北闕爭頓
顙故老撫兒孫尓生今有望茹鯁喉尚隘負重
力未壮坐幄無竒兵吞舟漏踈網骨添薊垣沙
血漲嘑沲浪秪云徒有征安䏻問無状一日五
諸侯奔亡如鳥徃取之難梯天失之易反掌蒼
然太行路翦翦還榛莽關西賤男子誓肉虜柸
羹請數係虜事誰其爲我聽蕩蕩乾坤大曈曈
日月明叱起文武業可以豁洪𬈑安得封域內
長有扈苗征七十里百里彼亦何常爭徃徃念
所至得醉愁蘇醒韜舌辱壮心呌閽無助聲聊
書感懷韻焚之遺賈生
　　　杜秋娘詩(并序)
杜秋金陵女也年十五爲李錡妾後錡叛滅籍
之入宫有寵扵景陵穆宗即位命秋爲皇子傅
姆皇子壮封漳王鄭注用事誣丞相欲去巳者
指王爲根王𬒳罪廢削秋因賜歸故郷予過金
陵感其窮且老爲之賦詩
京江水清滑生女白如脂其間杜秋者不勞朱
粉施老濞即山鑄後庭千雙眉秋持玉斚醉與
唱金縷衣(勸君莫惜金縷/衣勸君湏惜/少年時花開/堪折直湏折莫待無花空折枝李錡長唱此辭)濞旣白首
叛秋亦紅淚滋吳江落日渡灞岸緑楊垂聮𥚑
見天子盼(普莧/切)眄(莫見/切)獨依依椒壁懸錦幕鏡奩蟠蛟
螭低鬟認新寵窈裊復融怡月上白璧門桂影
凉參差金階露新重閑捻紫蕭吹(晋書盗閈凉州/張駿塜得紫玉)
(簫)莓苔夾城路南苑鴈𥘉飛紅粉羽林仗獨賜
辟邪旗歸來煑豹胎饜飫不䏻飴咸池昇日慶
銅雀分香悲雷音後車遠事徃落花時燕禖得
皇子壮髪緑緌緌畫堂授傳姆天人親捧持虎
睛珠絡褓金盤犀鎮帷長楊射熊羆武帳弄啞
咿漸抛竹馬劇稍出舞雞竒嶄嶄整冠珮侍宴
坐瑶池眉宇儼圖畫神秀射朝輝一尺桐偶人
江充知自欺王幽茅土削秋放故郷歸􁈉稜拂
斗極廻首尚遲遲四朝三十載似夢復疑非潼
關識舊吏吏髪巳如絲却喚吳江渡舟人那得
知歸來四隣改茂苑草菲菲清血灑不盡仰天
知問誰寒衣一疋素夜借隣人機我昨金陵過
聞之爲歔欷自古皆一貫變化安䏻推夏姬滅
兩國逃作巫臣姬西子下姑蘇一舸逐鴟夷織
室魏豹俘作漢太平基悞置代藉中兩朝尊母
儀光武紹高祖本係生唐兒珊瑚破高齊作婢
舂黄糜蕭后去揚州突厥爲閼氏女子固不定
士林亦難期射鉤後呼父釣翁王者師無國要
孟子有人毀仲尼秦因逐客令柄歸丞相斯安
知魏齊首見㫁簣中屍給䘮蹷張輩廊廟冠峩
危珥貂七葉貴何妨我虜支蘇武却生返鄧通
終死饑主張旣難測翻覆亦其宜地盡有何物
天外復何之指何爲而捉足何爲而馳耳何爲
而聽目何爲而窺巳身不自曉此外何思惟因
傾一樽酒題作杜秋詩愁來獨長詠聊可以自
貽
　　　郡齋獨酌(黄州作)
前年鬢生雪今年鬚帶霜時節序鱗次古今同
鴈行甘英窮西海四萬到洛陽東南我所見北
可計幽荒中畫一萬國角角棊布方地頑壓不
穴天廻老不僵屈指百萬世過如霹靂忙人生
落其内何者爲彭殤促束自繋縛儒衣寛且長
旗亭雪中過敢問當壚娘我愛李侍中摽摽七
尺強白羽八扎弓䏶壓緑檀槍風前略橫陣紫
髯分兩傍淮西萬虎士怒目不敢當功成賜宴
麟德殿猨超鶻掠廣毬塲三千宫女側頭看相
排踏碎雙明璫旌竿幖幖旗㸌㸌意氣横鞭歸
故郷我愛朱䖏士三吳當中央罷亞(稻/名)百頃稻
西風吹半黄尚可活郷里豈唯滿囷倉後嶺翠
撲撲前溪碧泱泱霧暁起鳬鴈日晚下牛羊叔
舅欲飲我杜甕爾來嘗伯娣子欲歸彼亦有壷
漿西阡下桞塢東陌繞荷塘姻親骨肉舎煙火
遥相望太守政如水長官貪似狼征輸一云畢
任爾自存亡我昔造其室羽儀鸞鶴翔交横碧
流上竹映琴書牀出語無近俗堯舜禹武湯問
今天子少誰人爲棟梁我曰天子聖晉公提紀
綱聮兵數十萬附海正誅滄謂言大義小不義
取易卷席如探囊犀甲吳兵鬪弓弩虵矛燕騎
馳鋒鋩豈知三載几百戰鉤車不得望其牆荅
云此山外有事同胡羗誰将國伐叛話與釣魚
郎溪南重廽首一逕出脩篁爾來十三歲斯人
未曽忘徃徃自撫已淚下神蒼茫御史詔分洛
舉趾何猖狂闕下諌官業拜䟽無文章㝷僧解
幽夢乞酒緩愁腸豈爲妻子計未去山林蔵平
生五色線願𥙷舜衣裳絃歌敎燕趙蘭芷浴河
湟腥膻一掃灑兇狠皆披攘生人但眠食壽域
富農桑孤吟志在此自亦笑荒唐江郡雨𥘉霽
刀好截秋光池邊成獨酌擁鼻菊枝香醺酣更
唱太平曲仁聖天子夀無疆
　　　張好好詩(并序)
牧大和三年佐故吏部沈公江西幕好好年十
三始以善歌來樂籍中後一歲公移鎮宣城復
置好好於宣城籍中後二歲爲沈著作述師以
雙鬟納之後二歲扵洛陽東城重覩好好感舊
傷懷故題詩贈之
君爲豫章姝十三纔有餘翠茁鳯生尾丹葉蓮
含跗高閣倚天半章江聮碧虚此地試君唱特
使華筵鋪主公顧四座始訝來踟蹰吳娃起引
賛伭徊映長𥚑雙鬟可高下纔過青羅𥜗盼盼
乍垂䄂一聲離鳯呼繁絃迸関紐塞管裂圎盧
衆音不能逐裊裊穿雲衢主公再三嘆謂言天
下殊贈之天馬錦副以水犀梳龍沙看秋浪明
月遊東湖自此每相見三日巳爲踈玉質隨月
滿艶態逐春舒絳脣漸輕巧雲歩轉虚徐旌斾
忽東下笙歌隨舳艫霜凋謝樓樹沙暖句溪蒲
身外任塵土罇前極懽娱飄然集仙客(著作甞任/集賢挍理)諷
賦欺相如聘之碧瑶珮載以紫雲車洞閉水聲
逺月髙蟾影孤爾來未幾歳散盡髙陽徒洛城
重相見婥婥爲當壚恠我苦何事少年垂白鬚
朋遊今在否落拓更能無門館慟哭後水雲秋
景𥘉斜日掛衰枊涼風生座隅灑盡滿衿涙短
歌聊一書
　　　冬至日寄小姪阿宜詩
小姪名阿冝未得三尺長頭圎筋骨緊兩臉明
且光去年學官人竹馬遶四廊指揮群兒軰意
氣何堅剛今年始讀書下口三五行隨兄旦夕
去歛手整衣裳去歳冬至日拜我立我旁祝爾
願爾貴仍且壽命長今年我江外今日生一陽
憶爾不可見祝爾傾一觴陽德比君子𥘉生甚
微茫排隂出九地萬物隨開張一似小兒學日
就復月將勤勤不自巳二十能文章仕宦至公
相致君作堯湯我家公相家劒珮甞丁當舊第
開朱門長安城中央第中無一物萬卷書滿堂
家集二百編上下馳皇王多是撫州寫今來五
紀強尚可與爾讀助爾爲賢良經書刮根本史
書閱興亡髙􁆾屈宋艶濃薫班馬香李杜泛浩
浩韓栁摩蒼蒼近者四君子與古爭強梁願爾
一祝後讀書曰曰忙一日讀十紙一月讀一箱
朝庭用文治大開官職埸願爾出門去取官如
駈羊吾兄苦好古學問不可量晝居府中治夜
歸書滿牀後貴有金玉必不爲汝藏崔昭生崔
芸李兼生窟郎堆錢一百屋破散何披猖今雖
未即死餓凍幾欲僵叅軍與縣尉塵土驚劻(音/匡)
勷(音/穰)一語不中治笞箠身滿瘡官罷得絲髪好
買百樹桑稅錢未輸足得米不敢甞願爾聞我
語懽喜入心腸大明帝宫闕杜曲我池塘我若
自潦倒看汝爭翶翔揔語諸小道此詩不可忘
　　　李甘詩
天和八九年訓注極虓虎潜身九地底轉上青
天去四海鏡清澄千官雲片縷公私各閑暇追
遊日相伍豈知禍亂根枝葉潜滋莽九年夏四
月天誡若言語烈風駕地震獰雷駈猛雨夜於
正殿階抜去千年樹吾君不省覺二凶日威武
操持北斗柄開閉天門路森森明庭士縮縮循
牆鼠平生負名節一旦如奴虜指名爲錮黨狀
跡誰告訴喜無李杜誅敢憚髠鉗苦時當秋夜
月日直日庚午喧喧皆傳言明晨相登注予時
與和鼎官班各持斧和鼎頋予云我死有䖏所
當庭裂詔書退立須鼎爼君門暁日開赭案横
霞布儼雅千官容勃欝吾纍怒適属命麟将(趙/耽)
昨之傳者誤明日詔書下謫斥南荒去夜登青
泥坂墜車傷左股病妻尚在牀稚子𥘉離乳幽
蘭思楚澤恨水啼湘渚怳怳三閭魂悠悠一千
古其冬三兇敗渙汗開湯罟賢者須䘮亡讒人
尚堆堵予於後四年諌官事明主常欲雪幽冤
於時一禆𥙷拜章豈艱難膽薄多憂懼如何干
斗氣竟作炎荒土題此涕滋筆以代投湘賦
　　　洛中送兾處士東逰
處士有儒術走可挾車輈壇宇寛帖帖符彩高
酋酋不愛事耕稼不樂干王侯四十餘年中超
超爲浪逰元和五六嵗客于幽魏州幽魏多扗
士意氣相淹留劉濟願跪履田興請建籌處士
拱兩手笑之但掉頭自此南走越㝷山入羅浮
願學不死藥粗知其來由却於童頂上蕭蕭玄
髪抽我作八品吏洛中如繋囚忽遭冀處士豁
若登高樓拂榻與之坐十日語不休論今星璨
璨考古寒颼颼治亂掘根本蔓延(去/声)相牽鈎武
事何駿壮文理何優柔顔回捧爼豆項羽横戈
矛祥雲繞毛髪高浪開咽喉但可感鬼神安䏻
爲獻酧好入天子夢刻像來爾求胡爲去吳㑹
欲浮滄海舟贈以蜀馬箠副之胡罽裘餞酒載
三斗東郊黄葉稠我感有淚下君唱高歌酧嵩
山高萬尺洛水流千秋徃事不可問天地空悠
悠四百年炎漢三十代宗周二三里遺堵八九
所高丘人生一世内何必多悲愁謌闋解携去
信非吾輩流
　　　送沈處士赴蘇州李中丞招以詩贈行
山城樹葉紅下有碧溪水溪橋向吳路酒旗誇
酒美下馬此送君高謌爲君醉念君苞材䏻百
工在城壘空山三十年鹿裘挂牎睡自言隴西
公飄然我知巳舉酒属吳門今朝爲君起懸弓
三百斤囊書數萬𥿄戰賊即戰賊爲吏即爲吏
盡我所有無惟公之指使予曰隴西公淊淊大
君子常思掄群材一爲國家治譬如匠見木礙
眼皆不棄大者麄十圍小者細一指㨝(先結/切)橛與
棟梁施之皆有位忽然竪明堂一揮立䏻致予
亦何爲者亦受公恩紀處士常有言殘虜爲犬
豕常恨兩手空不得一馬箠今依隴西公如虎
傅兩翅公非刺史材當坐巖廊地處士魁竒姿
必展平生志東吳饒風光翠􁮢多名寺踈煙亹
亹秋獨酌平生思因書問故人能忘批𥿄尾公
或憶姓名爲說都憔悴
　　　長安送友人遊湖南
子性劇弘和愚衷深𥚹狷相捨囂譊中吾過何
由鮮楚南饒風煙湘岸苦縈宛山宻夕陽多人
稀芳草逺青梅繁枝伭班笋新梢短莫哭葬魚
人酒醒且眠飯
　　　皇風
仁聖天子神且武内興文敎外披欀以徳化人
漢文帝側身脩道周宣王迒(音/剛)蹊巢穴盡窒塞
禮樂刑政皆㢮張何當提筆待廵狩前駈白斾
弔河湟
　　　雪中書懐
臘雪一尺厚雲凍寒頑癡孤城大澤畔人踈煙
火微憤悱欲誰語憂愠不能持天子號仁聖任
賢如事師凢稱曰治具小大無不施明庭開廣
敞才儁受羈維如日月縆(公曾/切)昇若鸞鳯葳蕤人
才自朽下棄去亦其冝北虜壞亭障聞屯千里
師牽連乆不解他盗恐旁窺臣實有長䇿彼可
徐鞭笞如蒙一召議食肉寢其皮斯乃廟堂事
爾微非爾知向來躐等語長作陷身機行當臘
欲破酒齊(去/聲)不可遟且想春候暖甕間傾一巵
　　　雨中作
賤子本幽慵多爲儁賢侮得州荒僻中更值連
江雨一褐擁秋寒小牎侵竹塢濁醪氣色嚴皤
腹瓶甖古酣酣天地寛怳怳嵇劉伍但爲適性
情豈是藏鱗羽一世一萬朝朝朝醉中去
　　　偶遊石盎僧舎(宣州作)
敬岑草浮光句沚水觧脉益鬱乍怡融凝嚴忽
頽坼梅纇暖眠酣風緒和無力鳬浴漲汪汪雛
嬌村羃羃落日美樓臺輕烟飾阡陌㶑緑古津
遠積潤苔基釋孰謂漢陵人來作江汀客載筆
念無䏻捧籌慙所晝任轡偶追閑逢幽果遭適
僧語淡如雲塵事繁堪織今古㡬輩人而我何
䏻息
　　　赴京𥘉入汴口曉景即事先寄兵部李
　　　郎中
清淮控隋漕北走長安道檣形􁆽􁆽斜浪態迤
迤(徒何/反)好𥘉旭紅可染明河澹如掃澤闊鳥來
遲村饑人語早露蔓蟲絲多風蒲燕鶵老秋思
高蕭蕭客愁長裊裊因懷京洛間宦遊何戚草
什伍持津梁澒湧爭追討翾便(去/聲)詎可㝷㡬秘
安䏻考小人乏馨香上下将何禱唯有君子心
顯豁知幽抱
　　　獨酌
長空碧杳杳萬古一飛鳥生前酒伴閑愁醉閑
多少烟深隋家寺殷葉暗相照獨佩一壷遊秋
豪㤗山小
　　　惜春
春半年巳除其餘強爲有即此醉殘花便同嘗
臘酒悵望送春盃殷勤掃花箒誰爲駐東流年
年長在手
　　　題安州浮雲寺樓寄湖州張郎中
去夏踈雨餘同倚朱欄語當時樓下水今日到
何處恨如春草多事與孤鴻去楚岸栁何窮別
愁紛若絮
　　　過驪山作
始皇東遊出周鼎劉項縱觀皆引頸削平天下
實辛勤却爲道旁窮百姓黔首不愚爾益愚千
里凾關囚獨夫牧童火入九泉底燒作灰時猶
未枯
　　　池州送孟遲先輩
昔子來陵陽時當苦炎熱我雖在金臺頭角長
垂折奉披塵意驚立語平生豁寺樓㝡騫軒坐
送飛鳥没一罇中夜酒半破前峯月煙院松飄
蕭風廊竹交戞時歩郭西南繚徑苔圓折好鳥
響丁丁小溪光汃汃(普八/切)籬落見娉婷機絲弄唖
軋煙濕樹姿嬌雨餘山態活仲秋徃歴陽同上
牛磯歇大江吞天去一練橫坤抹千帆美滿風
曉日殷鮮血歴陽裴太守襟䪨苦超越鞔皷畫
麒麟看君撃狂節離䄂颭應勞恨粉啼還咽明
年忝諌官緑樹秦川濶子提徤筆來勢若夸父
渇九衢林馬撾千門織車轍秦臺破心膽黥陣
驚毛髪子既屈一鳴余固冝三刖慵憂長者來
病怯長街喝僧爐風雪夜相對眠一褐暖灰重
擁瓶曉粥還分鉢青雲馬生角黄州使持節秦
嶺望樊川秪得廻頭別商山四皓祠心與樗蒲
說大澤兼葭風孤城狐兎窟且復考詩書無因
見簮笏古訓屹如山古風冷刮骨周鼎列瓶罌
荆璧横抛摋(蘓割/切)力盡不可取忽忽狂歌發三
年未爲苦兩郡非不逹秋浦倚吳江去檝飛青
鶻溪山好畫圖洞壑深閨闥竹岡森羽林花塢
團宫纈景物非不佳獨坐如韝紲丹鵲東飛來
喃喃送君扎呼兒旋(去/聲)供衫走門空踏襪手把一
枝物桂花香帶雪喜極至無言笑餘翻不恱人
生直作百嵗翁亦是萬古一瞬中我欲東召龍
伯翁上天掲取北斗柄蓬萊頂上斡海水水盡
到底看海空月於何處去日於何處來跳丸相趂
走不住堯舜禹湯文武周孔皆爲灰酌此一杯
酒興君狂且謌離別豈足更關意衰老相隨可
奈何
　　　重送
手撚金僕姑腰懸玉轆轤爬(音/琶)頭峯北正好去
係取可汗鉗作奴六宮雖念相如賦其那防邉
重武夫
　　　題池州弄水亭
弄水亭前溪颭灔翠綃舞綺席草芊芊紫嵐峯
伍伍螭蟠得形勢翬飛如軒户一鏡奩曲堤萬
丸跳猛雨檻前燕鴈栖枕上巴㠶去叢筠侍脩
廊密蕙媚幽圃杉樹碧爲幢花駢紅作堵停樽
遲(去/聲)晚月咽咽上幽渚客舟耿孤燈萬里人夜
語漫流罥苔槎饑鳬曬雪羽玄絲落鈎餌氷鱗
看吞吐㫁霓天帔垂狂燒漢旗怒曠朗半秋曉
蕭瑟好風露光㓗疑可攬欲以襟懷貯幽抱吟
九歌羇情思湘浦四時皆異状終日爲良遇小
山浸石稜撑舟入幽處孤謌倚桂巖晚酒眠松
䲧紆餘帶竹村蠶郷足砧杵塍泉落環珮畦苗
差纂組風俗知所尚豪強耻孤侮隣䘮不相舂
公租無詬負農時貴伏臘簮瑱事禮賂郷校富
華禮征行産強弩不䏻自勉去但媿來何暮故
園漢上林信美非吾土
　　　題宣州開元寺(寺置於東晉時)
南朝謝眺城東吳㝡深處亡國去如鴻遺寺藏
煙䲧樓飛九十尺廊環四百柱高高下下中風
繞松桂樹青苔照朱閣白鳥兩相語溪聲入僧
夢月色暉粉堵閱景無旦夕慿欄有今古留我
酒一罇前山看春雨
　　　大雨行(開成三年宣州開元寺作)
東垠黑風駕海水海底卷上天中央三吳六月
忽悽慘晚後點滴來蒼茫錚棧雷車軸轍壮矯
躩蛟龍爪尾長神鞭鬼馭載隂帝來徃噴灑何
顛狂四面崩騰玉京仗萬里横牙羽林搶雲纏
風束亂𫾣磕黄帝未勝蚩尤強百川氣勢苦豪
俊坤関宻鏁愁開張大和六年亦如此我時壮
氣神洋洋東樓聳首看不足恨無羽翼高飛翔
盡召邑中豪健者闊展朱盤開酒埸奔觥槌鼓
助聲勢眼底不顧纎腰娘今年闒茸鬢巳白竒
遊壮觀唯深藏景物不盡人自老誰知前事堪
悲傷
　　自宣州赴官入京路逢裴坦判官歸宣
　　　州因題贈
敬亭山下百頃竹中有詩人小謝城城髙跨樓
滿金碧下聽一溪寒水聲梅花落徑香繚繞雪
白玉璫花下行縈風酒斾挂朱閣半醉遊人聞
弄笙我𥘉到此未三十頭腦釤利䈥骨輕畫堂
檀板秋拍碎一引有時聮十觥老閑腰下丈二
組塵士高懸千載名重遊鬢白事皆改唯見東
流春水平對酒不敢起逢君還眼明雲罍看人
棒波臉任他横一醉六十日古來聞阮生是非
離别際始見醉中情今日送君話前事髙謌
引劒還一傾江湖酒伴如相問終老煙波不計程
　　　贈宣州元處士
陵陽北郭隱身丗兩忘者蓬蒿三畒居寛於一
天下罇酒對不酌黙與玄相話人生自不足愛
嘆遭逢寡
　　　村行
春半南陽西柔桑過村塢娉娉垂栁風點點迴
塘雨蓑唱牧牛兒籬窺蒨裙女半濕解征衫主
人饋雞黍
　　　史將軍(二首)
長鉟周都尉閑如秋嶺雲取蝥弧登壘以駢隣
翼軍百戰百勝價河南河北聞今遇太平日老
去誰憐君壯氣蓋燕趙耽耽魁傑人彎弧五百
歩長㦸八十斤河湟非内地安史有遺塵何日
武臺坐兵符授虎臣
樊川文集第一
樊川文集第二
　　　　　　　　中書舎人杜牧字牧之
　　　華清宫三十韻
繡嶺明珠殿層巒下繚墻仰窺雕檻影猶想赭
𫀆光昔帝登封後中原自古強一千年際㑹三
萬里農桑几席延堯舜軒墀立禹湯雷霆馳號
令星斗煥文章釣築乗時用芝蘭在處芳北扉
閑木索南面冨循良至道思玄圃平居厭未央
鈎陳裹巖谷文陛壓青蒼歌吹千秋節樓臺八
月涼神仙髙縹緲環珮碎丁當泉暖涵牎鏡雲
嬌惹粉囊嫰嵐滋翠葆清渭照紅粧帖泰生靈
壽懽娱歳序長月聞仙曲調霓作舞衣裳雨露
偏金穴軋坤入醉郷玩兵師漢武廻手倒干將
鯨鬛掀東海胡牙掲上陽喧呼馬嵬血零落羽
林槍傾國留無路還魂怨有香蜀峯横慘澹秦
樹逺微茫鼎重山難轉天扶業更昌望賢餘故
老花蕚舊池塘往事人誰問幽襟淚獨傷碧簷
斜送日殷葉半凋霜迸水傾瑶砌踈風罅玉房
塵埃羯鼔索片叚茘枝筐鳥啄摧寒木蝸涎蠧
畫梁孤煙知客恨遥起泰陵傍
　　　長安雜題長句六首
􁈉稜金碧照山高萬國珪璋捧赭𫀆䑛筆和鈆
欺賈馬讃功論道鄙蕭曹東南樓日珠簾卷西
北天宛玉厄豪(詩曰鞗革金/厄盖小環)四海一家無一事将軍
擕鏡泣霜毛
晴雲似絮惹低空紫陌㣲㣲弄䄂風韓嫣金丸
莎覆緑許公韉汗杏粘紅煙生窈窕深東第輪
撼流蘇下北宫自笑苦無樓護智可憐鈆槧竟
何功
雨晴九陌鋪江練嵐嫩千峯疊海濤南苑草芳
眠錦雉夾城雲暖下霓旄少年羈絡青紋玉遊
女花簮紫蔕桃江碧栁深人盡醉一瓢顔巷日
空高
束帶謬趨文石陛有章曽拜皂囊封期嚴無奈
睡留癖勢窘猶爲酒泥慵偷釣侯家池上雨醉
吟隋寺日沉鐘九原可作吾誰與師友瑯琊邴
曼容
洪河清渭天池濬太白終南地軸横祥雲輝映
漢宫紫春光繡畫秦川明草妬佳人鈿朶色風
廻公子玉銜聲六飛南幸芙蓉苑十里飄香入
夾城
豊貂長組金張輩駟馬文衣許史家白鹿原頭
廻獵騎紫雲樓下醉江花九重樹影連清漢萬
夀山光學翠華誰識大君謙讓德(聖上不/受徽號)一毫名
利闘鼃蟇
　　　河湟
元載相公曽借著憲宗皇帝亦留神旋見衣冠
就東市忽遺弓劒不西廵牧羊駈馬雖戎服白
髪丹心盡漢臣唯有凉州歌舞曲流傳天下樂閑人
　　　許七侍御棄官東歸瀟灑江南頗聞自
　　　適高秋企望題詩寄贈十韻
天子繡衣吏東吳美退居有園同庾信避事學
相如蘭畹晴香嫩筠溪翠影踈江山九秋後風
月六朝餘錦肆開詩軸青囊結道書霜巖紅薜
荔露沼白芙蕖睡雨高梧宻棊燈小閣虚凍醪
元亮秫寒鱠季鷹魚塵意迷今古雲情識卷舒
他年雪中棹陽羡訪吾廬(於義興縣/近有水榭)
　　　李給事二首
一章緘拜皂囊中慄慄朝廷有古風元禮去歸
緱氏學(李膺退罷歸緱氏教授生徒/給事論鄭注告滿歸頴陽)江充來見犬臺宫
(鄭注對/於浴室)紛紜白晝驚千古鈇鑕朱殷㡬一空曲突
徙薪人不㑹海邉今作釣魚翁
晩髪悶還梳憶君秋醉餘可憐劉校尉曽訟石
中書(給事因忤仇軍/容棄官東歸)消長雖殊事仁賢每見如因看
魯襃論何處是吾廬
　　　題永崇西平王宅太尉愬院六韻
天下無雙将關西第一雄授符黄石老學劒白
猿翁矯矯雲長勇恂恂郄縠風家呼小太尉國
號大梁公(太尉季弟司徒/德亦封梁國公)半夜龍驤去中原虎穴空
隴山兵十萬嗣子握琱弓(今鳯翔李尚/書太尉長子)
　　　東兵長句十韻
上黨爭爲天下脊邯鄲四十萬秦坑狂童何者
欲專地聖主無私豈翫兵玄象森羅摇北落詩
人章句詠東征雄如馬武皆彈劒少似終軍亦
請纓屈指廟堂無失䇿垂衣堯舜待昇平羽林
東下雷霆怒楚甲南來組練明即墨龍文光照
曜常山虵陣勢縱横落鵰都尉萬人敵黒矟將
軍一鳥輕漸見長圍雲欲合可憐窮壘帶猶縈
凱歌應是新年唱便逐春風浩浩聲
　　　過勤政樓
千秋佳節名空在承露絲囊丗巳無唯有紫苔
偏稱意年年因雨上金鋪
　　　題魏文貞
蟪蛄寧與雪霜期賢哲難敎俗士知可憐貞觀
太平後天且不留封德彛
　　　早春閣下寓直蕭九舎人亦直内署因
　　　寄書懷四韻
御水𥘉銷凍宫花尚怯寒千峯横紫翠雙闕凭
欄干玉漏輕風順金莖淡日殘王喬在何處清
漢正驂鸞
　　　秋晚與沈十七舎人期遊樊川不至
邀侶以官解泛然成獨遊川光𥘉媚日山色正
矜秋野竹踈還宻巖泉咽復流杜村連潏水晩
歩見垂鉤
　　　念昔遊
十載飄然繩檢外鐏前自獻自爲酬秋山春雨
閑吟處倚遍江南寺寺樓
雲門寺(越/州)外逢猛雨林黒山髙雨脚長曽奉郊
宫爲近侍分明􁫒􁫒(先勇/切)羽林槍
李白題詩水西寺(宣州/涇縣)古木廻巖樓閣風半醒半
醉遊三日紅白花開山雨中
　　　今皇帝陛下一詔徴兵不日功集河湟
　　　諸郡次第歸降臣獲覩聖功輙獻歌詠
捷書皆應睿謀期十萬曽無一鏃遺漢武慚誇
朔方地宣王休道太原師威加塞外寒來早恩
入河源凍合遲聽取滿城歌舞曲凉州聲韻喜
參差
　　　奉和白相公聖德和平致兹休運歲終
　　　功就合詠盛明呈上三相公長句四韻
行看臘破好年光萬夀南山對未央黠戞可汗
脩職貢文思天子復河湟應須日御西廵守不
假星弧北射狼吉甫裁詩歌盛業一篇江漢美
宣王
　　　過華清宫絶句三首
長安廻望繡成堆山頂千門次第開一騎紅塵
妃子笑無人知是荔枝來
新豐緑樹起黄埃數騎漁陽探使廻(帝使中使輔璆/琳探禄山反否)
(璆琳受禄山金/言禄山不反)霓裳一曲千峯上舞破中原始下來
萬國笙歌醉太平倚天樓殿月分明雲中亂拍
禄山舞風過重巒下笑聲
　　　登樂遊原
長空澹澹孤鳥没萬古銷沉向此中看取漢家
何似業五陵無樹起秋風
　　　聞慶州趙縱使君與党項戰中箭身死
　　　長句
将軍獨乗鐵騘馬榆溪戰中金僕姑死綏却是
古來有驕将自驚今日無青史文章爭點筆朱
門歌舞笑捐驅誰知我亦輕生者不得君王丈
二殳(時珠/切)
　　　送容州中丞赴鎮
交阯同星座龍泉似斗文燒香翠羽帳看舞欝
金裙鷁首衝瀧浪犀渠拂嶺雲莫教銅柱北空
說馬将軍
　　　夏州崔常侍自少常亞列出領麾幢十
　　　韻
帝命詩書将壇登禮樂卿三邉要高枕萬里得
長城對客猶褒博填門已斾旌腰間五綬貴天
下一家榮野水差新燕芳郊哢夏鸎別風嘶玉
勒殘日望金莖榆塞孤煙媚銀川緑草明戈矛
虓虎士弓箭落鵰兵魏綘言堪採陳湯事偶成
若湏垂竹帛靜勝是功名
　　　街西長句
碧池新漲浴嬌鵶分鏁長安冨貴家遊騎偶同
人鬪酒名園相倚杏交花銀鞦騕裊嘶宛馬繍
鞅璁瓏走細車一曲將軍何處笛連雲芳樹日
𥘉斜
　　　春申君
烈士思酬國士恩春申誰與快冤䰟三千賔客
總珠履欲使何人殺李園
相如死後無詞客延壽亡來絶盡工玉顔不是
黄金少淚滴秋山入壽宫(此一首奉陵宫人)
　　　讀韓杜集
杜詩韓集愁來讀似倩麻姑癢處􁕒天外鳯凰
誰得髓無人解合續弦膠
　　　春日言懷寄􁄹州李常侍十韻
岸蘚生紅藥巖泉漲碧塘地分蓮嶽秀草接鼎
原芳南派潨(音/叢)漴(峥江/反)急風畦芷若香織蓬眠舴
艋驚夢起鴛鴦論吐開冰室詩陳曝錦張貂簮
荆玉潤丹穴鳯毛光(子弟新/登甲科)今日還珠守何年執
㦸郎且嫌遊晝短莫問積薪埸無計披清裁唯
持祝夀觴願公如衛武百歳尚康強
　　　李侍郎於陽羡里冨有泉石牧亦於陽
　　　羡粗有薄産叙舊述懷因獻長句四韻
冥鴻不下非無意塞馬歸來是偶然紫綬公卿
今放矌白頭郎吏尚留連終南山下抛泉洞陽
羡溪中買釣舡欲與明公操履杖頭聞休去是
何年
　　　贈李處士長句四韻
玉函怪牒鎻靈篆紫洞香風吹碧桃老翁四目
牙爪利擲火萬里精神髙靄靄祥雲隨歩武纍
纍秋冡嘆蓬蒿三山朝去應非乆姹女當牎繡
羽𫀆
　　　送國棊王逢
玉子紋楸一路饒㝡冝簷雨竹蕭蕭嬴形暗去
春泉長㧞勢横來野火燒守道還如周伏柱鏖
兵不羡霍嫖姚得年七十更萬日與子期於局
上銷
　　　重送絶句
絶藝如君天下少閑人似我丗間無別後竹牎
風雪夜一燈明暗覆吴圖
　　　少年行
連環羈玉聲光碎緑錦蔽泥虬卷高春風細雨
走馬去珠落璀璀白罽𫀆
　　　奉和門下相公送西川相公兼領相印
　　　出鎮全蜀詩十八韻
盛業冠伊唐台階翊戴光無私天雨露有截舜
衣裳蜀輟新衡鏡池留舊鳯凰同心真石友冩
恨篾河梁虎騎揺風斾貂冠韻水蒼彤弓隨武
庫金印逐文房棧壓嘉陵咽峯横劒閣長前駈
二星去開險五丁忙廽首崢嶸盡連天草樹芳
丹心懸魏闕徃事愴甘棠治化輕諸葛威聲懾
夜郎君平敎說卦犬子召升堂塞接西山雪橋
維萬里檣奪霞紅錦爛撲地酒爐香忝逐三千
客曽依數仞墻滯頑堪白屋攀附亦周行肉管
伶倫曲簫韶清廟章唱高知和寡小子斐然狂
　　　朱坡
下杜郷園古泉聲繞舎啼静思長慘切薄宦與
乖睽北闕千門外南山午谷西倚川紅葉嶺連
寺緑楊堤逈野翹霜鶴澄潭舞錦雞濤驚堆萬
岫舸急轉千溪眉點萱牙嫩風條栁幄迷岸藤
梢虺尾沙渚印麑蹄火燎湘桃塢波光碧繡畦
日㾗絙(胡官/切)翆巘陂影墮晴霓蝸壁斕斑蘚銀延
荳􁤥泥洞雲生片叚苔徑繚髙低偃蹇松公老
森嚴竹陣齊小蓮娃欲語幽笋稚相攜漢舘留
餘趾周臺接故蹊蟠蛟崗隱隱班雉草萋萋樹
老蘿紆組巖深石啓閨侵牎紫桂茂拂面翆禽
棲有計冠終挂無才筆謾提自塵何太甚休笑
觸藩羝
　　　早春寄岳州李使君李善棊愛酒倩地
　　　閑雅
城高倚峭巘地勝足樓臺朔漠暖鴻去瀟湘春
水来縈盈幾多思掩抑若爲裁返照三聲角寒
香一樹梅烏林芳草逺赤壁健帆開徃事空遺
恨東流豈不廽分符潁川政弔屈洛陽才拂匣
調珠柱磨鈆勘玉杯棊翻小窟勢壚撥凍醪醅
(詩云爲此春酒以/介眉壽注云凍醪)此興予非薄何時得奉陪
　　　送王侍御赴夏口座主幕
君爲珠履三千客我是青衿七十徒禮數全優
知隗始討論常見念回愚黄鶴樓前春水闊一
杯還憶故人無
　　　自貽
社陵蕭次君遷少去官頻寂寞憐吾道依俙似
古人飾心無彩繢到骨是風塵自嫌如疋素刀
尺不由身
　　　自遣
四十巳云老况逢憂窘餘旦抽持板手却展小
年書嗜酒狂嫌阮知非晩笑蘧聞流寧嘆吒待
俗不親踈遇事知裁剪操心識卷舒還稱二千
石於我意何如
　　　題桐葉
去年桐落故溪上把葉因題歸燕詩江樓今日
送歸燕正是去年題業時葉落燕歸真可惜東
流玄髪且無期笑筵歌席反惆悵朗月清風見
別離莊叟彭殤同在夢陶潜身丗兩相遺一丸
五色成虚語石爛松薪更莫疑哆(尺也/反)侈不勞文
似錦進趨何必利如錐錢神任尓知無敵酒重
於吾亦庶幾江畔秋光蟾閣鏡檻前山翠茂陵
眉罇香輕泛數枝菊簷影斜侵半局棊休指宦
遊論巧拙秖將愚直禱神祇三吴煙水平生念
寧向閑人道所之
　　　沈下賢
斯人清唱何人和草徑苔蕪不可㝷一夕小敷
山下夢水如環珮月如襟
　　　李和鼎
鵩鳥飛來庚子直謫去日蝕辛卯年由來枉死
賢才事消長相持勢自然
　　　贈沈學士張歌人
拖䄂事當年郎敎唱客前㫁時輕裂玉收處逺
繰煙孤直縆雲定光明滴水圎泥(去/聲)情遲急管
流恨咽長絃吳苑春風起河橋酒斾懸慿君更
一醉家在杜陵邉
　　　憶遊朱坡四韻
秋草樊川路斜陽覆盎門獵逢韓嫣騎樹識館
陶園帶雨經荷沼盤煙下竹村如今歸不得自
戴望天盆
　　　朱坡絶句三首
故國池塘倚御渠江城三詔換魚書賈生辭賦
恨流落秖向長沙住歲餘(文帝嵗餘/思賈生)
煙深苔巷唱樵兒花落寒輕倦客歸藤岸竹洲
相掩映滿池春雨鸊鵜飛
乳肥春洞生鵝管沼避廻巖勢犬牙自笑卷懐
頭角縮歸盤煙磴恰如蝸
　　　出宫人二首
閑吹玉殿昭華管醉折棃園縹蔕花十年一夢
歸人丗絳縷猶封繫臂紗
平陽拊背穿馳道銅雀分香下璧門幾向綴珠
深殿裏妬抛羞態卧黄昏
　　　長安秋望
樓倚霜樹外鏡天無一毫南山與秋色氣勢兩
相髙
　　　獨酌
牎外正風雪擁爐開酒缸何如釣船雨蓬底睡
秋江
　　　醉眠
秋醪雨中熟寒齋落葉中幽人本多睡更酌一
鐏空
　　　不飲贈酒
細筭人生事彭殤共一籌與愁爭底事要爾作
戈矛
　　　昔事文皇帝三十二韻
昔事文皇帝叨官在諌垣奏章爲得地齚齒負
明恩金虎知難動毛釐亦耻言撩頭雖欲吐到
口却成吞照膽常懸鏡窺天自戴盆周鐘旣窕
槬(胡化/切)黥陣亦瘢痕鳯闕觚稜影仙盤曉日􁧝雨
晴文石滑風暖㦸衣翻每慮號無告長憂駭不
存隨行(户部/反)唯跼蹐出語但寒暄宫省咽喉任戈
矛羽衛屯光塵皆影附車馬定西奔億萬持衡
價錙銖挾契論堆時過北斗積處滿西園接棹
隋河溢連蹄蜀棧刓漉空滄海水搜盡卓王孫
闘巧猴雕刺誇趫索掛跟狐威假白額梟嘯得
黄昬馥馥芝蘭圃森森枳棘藩吠聲嗾國猘公
議怯膺門竄逐諸丞相蒼茫逺帝閽一名爲吉
士誰免弔湘魂間丗英明主中興道德尊崑崗
憐積火河漢注清源川口隄防決隂車鬼恠掀
重雲開㓪照九地雪幽冤我實剛腸者形甘短
褐髠曽經觸蠆尾猶得凭熊軒杜若芳洲翠嚴
光釣瀬喧溪山侵越角封壤盡吴根客恨縈春
細郷愁壓思繁祝堯千萬壽再拜揖餘罇
　　　道一大尹存之學士庭羙學士簡于聖
　　　明自致霄漢皆與舎第昔年還往牧支
　　　離窮悴竊於一麾書羙歌詩兼自言志
　　　因成長句四韻呈上三君子
九金神鼎重丘山五玉諸侯雜珮環星座通霄
狼獵暗戍樓吹笛虎牙閑斗間紫氣龍埋獄天
上洪爐帝鑄顔若念西河舊交友魚符應許出
函關
　　　杏園
夜來微雨洗芳塵公子驊騮歩貽匀莫恠杏園
顦顇去滿城多少挿花人
　　　春晩題韋家亭子
擁鼻侵襟花草香髙臺春去恨茫茫蔫紅半落
平池晩曲渚飄成錦一張
　　　過田家宅
安邑南門外誰家板築髙奉誠園裏地墻缺見
蓬蒿
　　　見宋拾遺題名處感而成詩
竄逐窮荒與死期餓唯蒿藿病無醫憐君更抱
重泉恨不見崇山謫去時
　　　雪晴訪趙嘏街西所居三韻
命代風騷將誰登李杜壇少陵鯨海動翰苑鶴
天寒今日訪君還有意三條冰雪獨來看
　　　將赴吳興登樂遊原一絶
淸時有味是無能閒愛孤雲靜愛僧欲把一麾
江海去樂遊原上望昭陵
樊川文集卷二
樊川文集第三
　　　　　　　　中書舎人杜牧字牧之
　　　洛陽長句二首
草色人心相與閑是非名利有無間橋橫落照
虹堪畫樹鏁千門鳥自還芝蓋不來雲杳杳仙
舟何處水潺潺君王謙讓泥金事蒼翠空高萬
嵗山
天漢東穿白玉京日華浮動翠光生橋邉逰女
珮環委波底上陽金碧明月鏁名園孤鶴唳川
酣秋夢鑿龍聲連昌繡嶺行宫在玉輦何時父
老迎
　　　洛中監察病假滿送韋楚老拾遺歸朝
洛橋風暖細翻衣春引仙官去玉墀獨鶴𥘉冲
太虛日九牛新落一毛時行開敎化期君是卧
病神祇禱我知十載丈夫堪耻處朱雲猶掉直
言旗
　　　東都送鄭處誨挍書歸上都
悠悠渠水清雨霽洛陽城槿墮𥘉開艶蟬聞第
一聲故人容易去白髪等閑生此別無多語期
君晦盛名
　　　故洛陽城有感
一片官牆當道危行人爲汝去遲遲篳圭苑裏
秋風後平樂舘前斜日時錮黨豈䏻留漢鼎清
談空解識胡兒千燒萬戰坤靈死慘慘終年鳥
雀悲
　　　揚州三首
煬帝雷塘土迷蔵有舊樓誰家唱水調明月滿
揚州(煬鑿汴河/自造水調)駿馬宜閑出千金好暗逰喧闐醉年
少半脫紫茸裘
秋風放螢苑春草鬪雞臺金絡擎鵰去鸞環拾
翠來蜀船紅錦重越橐水沉堆處處皆華表淮
王奈却廻
街垂千歩栁霞映兩重城天碧臺閣麗風凉歌
管清纎腰間長䄂玉珮雜繁纓拖軸誠爲壮豪
華不可名自是荒淫罪何妨作帝京
　　　潤州二首
句吳亭東千里秋放歌曽作昔年逰青苔寺裡
無馬跡緑水橋邉多酒楼大抵南朝皆曠逹可
憐東晉㝡風流月明更想桓伊在一笛聞吹出
塞愁
謝眺詩中佳麗地夫差傳裏水犀軍城高鐵瓮
横強弩(潤州城孫權/築號為鉄瓮)栁暗朱樓多夢雲畫角愛飄江
北去釣歌長向月中聞揚州塵土試廻首不惜
千金借與君
　　　題揚州禪智寺
雨過一蟬噪飄蕭松桂秋青苔滿階砌白鳥故
遲留暮藹生深樹斜陽下小樓誰知竹西路歌
吹是揚州
　　　西江懷古
上吞巴漢控瀟湘怒似連山浄鏡光魏帝縫囊
真戲劇符堅投箠更荒唐千秋釣舸歌明月萬
里沙鷗弄夕陽范蠡清塵何寂寞好風唯屬徃
來商
車書混一業無窮井邑山川今古同戊辰年向
　　　江南懷古
金陵過惆悵閑吟憶庾公
　　　江南春絶句
千里鸎啼緑映紅水村山郭酒旗風南朝四百
八十寺多少樓臺烟雨中
　　　将赴宣州留題揚州禪智寺
故里溪頭松柏雙來時盡日倚松牎杜陵隋苑
巳絶國秋晚南逰更渡江
　　　題宣州開元寺水閣閣下宛溪夾溪居
　　　人
六朝文物草連空天澹雲閑今古同鳥去鳥來
山色裏人歌人哭水聲中深秋簾幕千家雨落
日樓臺一笛風惆悵無因見范蠡參差煙樹五
湖東
　　　宣州送斐坦判官徃舒州時牧欲赴官
　　　歸京
日暖泥融雪半銷行人芳草馬聲驕九華山路
雲遮寺清弋江村桞拂橋君意如鴻高的的我
心懸斾正揺揺同來不得同歸去故國逢春一
寂寥
　　　句溪夏日送廬霈秀才歸王屋山将欲
　　　赴舉
野店正紛泊繭𧖟𥘉引絲行人碧溪渡繋馬緑
楊枝苒苒跡始去悠悠心所期秋山念君别惆
悵桂花時
　　　自宣城赴官上京
蕭灑江湖十過秋酒盃無日不遲留謝公城畔
溪驚夢蘇小門前栁拂頭千里雲山何處好㡬
人襟韻一生休塵冠挂却知閑事終把蹉跎訪
舊逰
　　　春末題池州弄水亭
使君四十四兩佩左銅魚爲吏非循吏論書讀
底書晚花紅艶静高樹緑隂𥘉亭宇清無比溪
山畫不如嘉賔能嘯詠宫妓巧粧梳逐日愁皆
碎隨時醉有餘偃湏求五鼎陶秪愛吾廬趣向
人皆異賢豪莫笑渠
　　　登池州九峯樓寄張祜
百感衷來不自由角聲孤起夕陽樓碧山終日
思無盡芳草何年恨即休睫在眼前長不見道
非身外更何求誰人得似張公子千首詩輕萬
户侯
　　　齊安郡晚秋
栁岸風來影漸踈使君家似野人居雲容水態
還堪賞嘯志歌懷亦自如雨暗殘燈棊欲散酒
醒孤枕鴈來𥘉可怜赤壁爭雄渡唯有簔翁坐
釣魚
　　　九日齊山登高
江涵秋影鴈𥘉飛與客攜壷上翠㣲塵世難逢
開口笑菊花湏挿滿頭歸但将酩酊酬佳節不
用登臨恨落暉古徃今來只如此牛山何必獨
霑衣
　　　池州春送前進士蒯希逸
芳草復芳草㫁腸還㫁腸自然堪下淚何必更
殘陽楚岸干萬里燕鴻三兩行有家歸不得況
舉別君觴
　　　齊安郡中偶題二首
兩竿落日溪橋上半縷輕煙栁影中多少緑荷
相倚恨一時廻首背西風
秋聲無不攪離心夢澤兼葭楚雨深自滴堦前
大梧葉千君何事動哀吟
　　　齊安郡後池絶句
菱透浮萍緑錦池夏鸎千轉弄薔薇盡日無人
看㣲雨鴛鴦相對浴紅衣
　　　題齊安城樓
鳴軋江樓角一聲㣲陽㶑㶑落寒汀不用慿欄
苦廻首故郷七十五長亭
　　　池州李使君没後十一日處州新命始
　　　到後見歸妓感而成詩
縉雲新命詔𥘉行纔是孤魂夀噐成黄壤不知
新雨露粉書空換舊銘旌巨卿哭處雲空㫁阿
騖歸來月正明多少四年遺愛事郷閭生子李
為名
　　　見劉秀才與池州妓別
逺風南浦萬重波未似生離恨別多楚管䏻吹
栁花怨吳姬争唱竹枝歌金釵橫䖏緑雲墮玉
筯凝時紅粉和待得枚皐相見日自應粧鏡笑
蹉跎
　　　池州廢林泉寺
廢寺碧溪上頽垣倚亂峯看栖歸樹鳥猶想過
山鐘石路㝷僧去此生應不逄
　　　憶齊安郡
平生睡足處雲夢澤南州一夜風欺竹連江雨
送秋格卑常汩汩力學強悠悠終掉塵中手瀟
湘釣漫流
　　　池州清溪
弄溪終日到黄昏照數秋來白髪根何物頼君
千遍洗筆頭塵土漸無㾗
　　　遊池州林泉寺金碧洞
䄂拂霜林下石稜潺湲聲㫁滿溪氷携茶臘月
遊金碧合有文章病茂陵
　　　即事黄州作
因思上黨三年戰閑詠周公七月詩竹帛未聞
書死節丹青空見畫靈旗蕭條井邑如魚尾早
晚干戈識虎皮莫笑一麾東下計滿江秋浪碧
參差
　　　贈李秀才是上公孫子
骨清年少眼如冰鳯羽參差五色層天上麒麟
時一下人間不獨有徐陵
　　　寄李起居四韻
椘女梅簮白雪姿前溪碧水凍醪時雲罍心凸
知難捧鳯管簧寒不受吹南國劍眸䏻昐盻侍
臣香䄂愛僛垂自憐窮律窮途客正刼孤燈一
局棊
　　　題池州貴池亭
勢比凌歊宋武臺分明百里逺㠶開蜀江雪浪
西江滿強半春寒去却來
　　　蘭溪(在蘄州西)
蘭溪春盡碧泱泱映水蘭花雨發香楚國大夫
憔悴日應㝷此路去瀟湘
　　　睦州四韻
州在釣臺邊溪山實可怜有家皆掩映無處不
潺湲好樹鳴幽鳥晴樓入野煙殘春杜陵客中
酒落花前
　　　秋晚早發新定
解印書千軸重陽酒百缸凉風滿紅樹曉月下
秋江巖壑會歸去塵埃終不降懸纓未敢濯嚴
瀬碧漴漴
　　　除官歸京睦州雨霽
秋半吴天霽清凝萬里光水聲侵笑語嵐翠挨
衣裳逺樹疑羅帳孤雲認粉囊溪山侵两越時
節到重陽顧我能甘賤無由得自強悮曽公觸
尾不敢夜循牆豈意籠飛鳥還爲錦帳郎網今
開傳爕書舊識黄香(曽在史/館四年)姹女眞虚語飢兒欲
一行淺深湏掲厲休更學張綱
　　　夜泊桐廬先寄蘇臺盧郎中
水檻桐廬舘歸舟繫石根笛吹孤戍月犬吹隔
溪村十載違清栽幽懷未一論蘇臺菊花節何
處與開鐏
　　　新轉南曹未叙朝散𥘉秋暑退出守吴
　　　興書此篇以自見志
捧詔汀洲去全家羽翼飛喜抛新錦帳榮借舊
朱衣且免材爲累何妨拙有機宋株聊自守魯
酒怕旁圍清尚寜無素光隂亦未晞一盃寛幕
席五字弄珠璣越浦黄甘嫰吴溪紫蟹肥平生
江海志佩得左魚歸
　　　題白蘋洲
山鳥飛紅帶亭薇拆紫花溪光𥘉透徹秋色正
清華靜處知生樂喧中見死誇無多珪組累終
不負煙霞
　　　題茶山(在冝㒷)
山實東吴秀茶稱瑞草魁剖符雖俗吏脩貢亦
仙才溪盡停蠻棹旗張卓翠苔栁村穿窈窕松
澗渡喧豗等級雲峯峻寛平洞府開拂天聞笑
語特地見樓臺泉嫰黄金湧(山有金沙泉脩/貢岀罷貢即絶)牙香紫
璧裁拜章期沃日輕騎疾奔雷舞䄂嵐侵澗歌
聲谷荅廻磬音藏葉鳥雪豔照潭梅好是全家
到廉爲奉詔來樹隂香作帳花徑落成堆景物
殘三月登臨愴一盃重遊難自尅俛首入塵埃
　　　茶山下作
春風最窈窕日暁栁村西嬌雲光占岫健水鳴
分溪燎巖野花逺戞瑟幽鳥啼把酒坐芳草亦
有佳人攜
　　　入茶山下題水口草市絶句
倚溪侵嶺多髙樹誇酒書旗有小樓驚起鴛鴦
豈無恨一雙飛去却廻頭
　　　春日茶山病不飲酒因呈賔客
笙歌登畫舡十曰清明前山秀白雲膩溪光紅
粉鮮欲開未開花半隂半晴天誰知病太守猶
得作茶仙
　　　不飲贈官妓
芳草正得意汀洲日欲西無端千樹㧕更拂一
條谿幾朶梅堪折何人手好攜誰憐佳麗地春
恨却悽悽
　　　早春贈軍事薛判官
雪後新正半春來四刻長晴梅朱粉豔嫰水碧
羅光絃管開雙調花鈿坐兩行唯君莫惜醉認
取少年埸
　　　代吳興妓春𥘉寄薛軍事
霧冷侵紅粉春隂撲翠鈿自悲臨暁鏡誰與惜
流年栁暗霏㣲雨花愁黯淡天金釵有㡬隻抽
當酒家錢
　　　八月十二日得替後移居霅溪館因題
　　　長句四韻
萬家相慶喜秋成處處樓臺歌板聲千歲鶴歸
猶有恨一年人住豈無情夜凉溪館留僧話風
定蘇潭看月生景物登臨閑始見願爲閑客此
閑行
　　　𥘉冬夜飲
淮陽多病偶求懽客䄂侵霜與燭盤砌下梨花
一堆雪明年誰此凭欄干
　　　栽竹
本因遮日種却似爲溪移歴歴羽林影踈踈煙
露姿蕭騷寒雨夜𫾣劼(客八/反)晚風時故國何年到
塵冠挂一枝
　　　梅
輕盈照溪水掩歛下瑶臺妬雪聊相比欺春不
逐來偶同佳客見似爲凍醪開若在秦樓畔堪
爲弄玉媒
　　　山石榴
似火山榴映小山繁中䏻薄艶中閑一朶佳人
玉釵上秪疑燒却翠雲鬟
　　　桞長句
日落水流西復東春光不盡栁何窮巫娥廟裏
低含雨宋玉宅前斜帶風莫将榆莢共爭翠深
感杏花相映紅灞上漢南千萬樹㡬人遊宦別
離中
　　　隋堤桞
夾岸垂楊三百里秪應圖畫㝡相宜自嫌流落
西歸疾不見東風二月時
　　　桞絶句
數樹新開翠影齊倚風情態𬒳春迷依依故國
樊川恨半掩村橋半拂溪
　　　獨栁
含煙一株桞拂地揺風乆佳人不忍折悵望廻
纎手
　　　早鴈
金河秋半虜絃開雲外驚飛四散哀仙掌月明
孤影過長門燈暗數聲來湏知胡騎紛紛在豈
逐春風一一廻莫厭瀟湘少人處水多菰米岸
莓苔
　　　鵁鶄
芝莖抽紺趾清唳擲金梭日翅閑張錦風池去
罥羅静眠依翠荇暖戯折高荷山隂豈無爾繭
字換群鵝
　　　鸚鵡
華堂日漸高雕檻繋紅縚故國隴山樹美人金
剪刀避籠交翠尾罅嘴静新毛不念三緘事世
途皆尓曹
　　　鶴
清音迎晚月愁思立寒蒲丹頂西施頰霜毛四
皓鬚碧雲行止躁白鷺性靈麤終日無群伴溪
邉弔影孤
　　　鵶
擾擾復翻翻黄昬颺冷煙毛欺皇后髪聲感楚
姬絃蔓壘盤風下霜林接翅眠祗如西旅様頭
白豈無縁
　　　鷺鷥
雪衣雪髮青玉觜群捕魚兒溪影中驚飛逺映
碧山去一樹梨花落晚風
　　　村舎燕
漢官一百四十五多下珠簾閉瑣牎何處營巢
夏将半茅簷煙裏語雙雙
　　　歸燕
畫堂歌舞喧喧地社去社來人不看長是江樓
使君伴黄昏猶待倚欄干
　　　傷猿
獨折南園一朶梅重㝷幽坎巳生苔無端晚吹
驚髙樹似裊長枝欲下來
　　　還俗老僧
雪髮不長寸秋寒力更㣲獨㝷一徑葉猶挈納
殘衣日暮千峯裏不知何處歸
　　　斫竹
寺廢竹色死宦家寕爾留霜根漸随斧風玉尚
𫾣秋江南苦吟客何處送悠悠
　　　将赴湖州留題亭菊
陶菊手自種楚蘭心有期遥知渡江日正是擷
芳時
　　　折菊
籬東菊徑深折得自孤吟雨中衣半濕擁鼻自
知心
　　　雲
盡日看雲首不廻無心都大似無才可怜光彩
一片玉萬里晴天何處來
　　　醉後題僧院
離心忽忽復悽慺雨晦傾瓶取醉泥可羡髙僧
共心語一如攜穉往東西
　　　題禪院
觥舡一棹百分空十歳青春不負公今日鬢絲
禪榻畔茶煙輕颺落花風
　　　哭李給事中敏
陽陵郭門外坡陁丈五墳九泉如結友兹地好
埋君(朱雲葬陽/陵郭外)
　　　黄州竹逕鬪
竹濁蟠小徑屈折鬪虵來三年得歸去知遶幾
千廽
　　　題敬愛寺樓
暮景千山雪春寒百尺樓獨登還獨下誰㑹我
悠悠
　　　送劉秀才歸江陵
綵服鮮華覲渚宫鱸魚新熟別江東劉郎浦夜
侵船月宋玉亭春弄䄂風落落精神終有立飄
飄才思杳無窮誰人世上爲金口借取明時一
薦雄
　　　見吳秀才與池妓别因成絶句
紅燭短時羗笛怨清歌咽處蜀絃高萬里分飛
兩行淚滿江寒雨正蕭騷
　　　湖南正𥘉招李郢秀才
行樂及時時巳晚對酒當歌歌不成千里暮山
重疊翠一溪寒水淺深清高人以飲爲忙事浮
世除詩盡強名看着白蘋牙欲吐雪舟相訪勝
閑行
　　　贈朱道靈
劉根丹篆三千字郭璞青囊兩卷書牛渚磯南
謝山北白雲深處有巖居
　　　屏風絶句
屏風周倣畫纎腰嵗乆丹青色半銷斜倚玉牎
鸞髪女拂塵猶自妬嬌饒
　　　哭韓綽
平明送葬上都門紼翣交橫逐去䰟歸來冷笑
悲身事喚婦呼兒索酒盆
　　　新定途中
無端偶效張文紀下杜郷園别五秋重過江南
更千里萬山深處一孤舟
　　　題新定八松院小石
雨滴珠璣碎苔生紫翠重故關何日到且看小
三峯

樊川文集第三
樊川文集第四
　　　　　　　　杜牧字牧之
　　　徃年隨故府吴興公夜泊蕪湖口今赴
　　　官西去再宿蕪湖感舊傷懷因成十六
　　　韻
南指陵陽路東流似昔年重恩山未荅雙鬢雪
飄然數仞慚投跡群公愧拍肩駑駘蒙錦繡塵
土浴潺湲郭隗黄金峻虞卿白璧鮮貔貅環玉
帳鸎鵡破蠻牋極浦沉碑㑹秋花落㡌筵旌旗
明逈野冠珮照神仙籌畫言何𥙷優容道實全
謳謡人撲地雞犬樹連天紫鳯超如電青襟散
似煙蒼生未經濟墳草巳芊綿徃事唯沙月孤
燈但客舡峴山雲影畔棠葉水聲前故國還歸
去浮生亦可憐髙歌一曲淚明日夕陽邊
　　　懷鍾陵舊遊四首
一謁征南最少年虞卿雙璧截肪鮮歌謡千里
春長暖絲管髙臺月正圓玉帳軍籌羅俊彦絳
帷環珮立神仙陸公餘徳機雲在如我酬恩合
執鞭
　　　又
滕閣中春綺席開柘枝蠻皷殷晴雷垂樓萬幕
青雲合破浪千㠶陣馬來未掘雙龍牛斗氣髙
懸一榻棟梁材連巴控越知何有珠翠沉檀處
處堆
　　　又
十頃平湖堤桞合岸秋蘭芷緑纎纎一聲明月
採蓮女四面朱樓卷畫簾白鷺煙分光的的㣲
漣風定翠(徒兼/切)斜輝更落西山影千歩虹橋
氣象兼
　　　又
控壓平江十萬家秋來江靜鏡新磨城頭晩鼓
雷霆後橋上遊人笑語多日落汀㾗千里色月
當樓午一聲歌昔年行樂穠桃畔醉與龍沙㨂
蜀羅
　　　臺城曲二首
整整復斜斜隨旗簇晩沙門外韓檎虎樓頭張
麗華誰憐容足地却羡井中鼃
　　　又
王頒兵勢急鼓下坐蠻奴㶑灔倪塘水义牙出
骨鬚乾蘆一炬火廻首是平蕪
　　　江上雨寄崔碣
春半平江雨圎文破蜀羅聲眠蓬底客寒濕釣
來簑暗澹遮山逺空濛着栁多此時懷一恨相
望意如何
　　　罷鍾陵幕吏十三年來泊湓浦感舊爲
　　　詩
青梅雨中熟檣倚酒旗邊故國殘春夢孤舟一
褐眠揺揺逺堤柳暗暗十程煙南奏鍾陵道無
因似昔年
　　　啇山麻澗
雲光嵐彩四面合柔柔垂栁十餘家雉飛鹿過
芳草逺牛巷雞塒春日斜秀眉老父對罇酒舊
袖女兒簮野花征車自念塵土計惆悵溪邊書
細沙
　　　啇山冨水驛(驛本名與陽諌議同姓/名因此改爲冨水驛)
益戇猶來未覺賢終湏南去弔湘川當時物議
朱雲小後代聲華白日懸邪佞每思當面唾清
貧長欠一盃錢驛名不合輕移改留警朝天者
惕然
　　　丹水
何事苦縈廻離腸不自裁恨聲随夢去春態逐
雲來沉定藍光徹喧盤粉浪開翠巖三百尺誰
作子陵臺
　　　題武關
碧溪留我武關東一笑懷王跡自窮鄭䄂嬌饒
酣似醉屈原憔悴去如蓬山墻谷塹依然在弱
吐強吞盡巳空今日聖神家四海戍旗長卷夕
陽中
　　　除官赴闕商山道中絶句
水疊鳴珂樹如帳長楊春殿九門珂我來惆悵
不自決欲去欲住終如何
　　　漢江
溶溶漾漾白鷗飛緑淨春深好染衣南去北來
人自老夕陽長送釣船歸
　　　襄陽雪夜感懷
徃事起獨念飄然自不勝前灘急夜響宻雪映
寒燈的的三年夢迢迢一綫縆明朝楚山上莫
上㝡高層
　　　詠歌聖德逺懷天寳因題關亭長句四
　　　韻
聖敬文思業太平海寰天下唱歌行秋來氣勢
洪河壯霜後精神泰華獰廣德者強朝萬國用
賢無敵是長城君王若悟治皮諭安史何人敢
弄兵
　　　途中作
緑樹南陽道千峯勢逺隨碧溪風澹態芳樹雨
餘姿野渡雲𥘉暖征人袖半垂殘花不一醉行
樂是何時
　　　重到襄陽哭亡友韋壽朋
故人墳樹立秋風伯道無兒跡更空重到笙歌
分散地隔江吹笛月明中
　　　赤壁
折戟沉沙鐵未銷自將磨洗認前朝東風不與
周郎便銅雀春深鏁二喬
　　　雲夢澤
日旗龍斾想飄揚一索功髙縛楚王直是超然
五湖客未如終始郭汾陽
　　　除官行至昭應聞友人出官因寄
賤子來千里明公去一麾可能休涕淚豈獨感
恩知草木秋風後山川落照時如何望故國驅
馬却遲遲
　　　寄浙東韓乂評事
一笑五雲溪上舟跳丸日月十經秋鬢衰酒减
欲誰泥跡辱魂慚好自尤夢寐㡬囬迷蛺蝶文
章應廣畔牢愁無窮塵土無聊事不得清言解
不休
　　　泊秦淮
煙籠寒水月籠沙夜泊秦淮近酒家商女不知
亡國恨隔江猶唱後庭花
　　　秋浦途中
蕭蕭山路窮秋雨淅淅溪風一岸蒲爲問寒沙
新到鴈來時還下杜陵無
　　　題桃花夫人廟(即息夫人)
細腰宫裏露桃新脉脉無言度㡬春至竟息亡
縁底事可憐金谷堕樓人
　　　𥘉春有感寄歙州邢貟外
雪溺前溪水啼聲巳繞灘梅衰未減態春嫩不
禁寒跡去夢一覺年來事百般聞君亦多感何
處倚欄干
　　　書懷寄中朝徃還
平生自許少塵埃爲吏塵中勢自廻朱紱乆慚
官借與白頭還嘆老將來湏知丗路難輕進豈
是君門不大開霄漢㡬多同學伴可憐頭角盡
卿材
　　　寄崔鈞
緘書報子玉爲我謝平津自愧掃門士誰爲乞
火人詞㠯陪羽獵戰將騁駢隣兩地差池恨江
汀醉送君
　　　𥘉春雨中舟次和州横江裴使君見迎
　　　李趙二秀才同來因書四韻兼寄江南
　　　許渾先軰
芳草渡頭㣲雨時萬株楊栁拂波垂蒲根水
暖鴈𥘉浴梅徑香寒蜂未知辭客倚風吟暗
淡使君廻馬濕旌旗江南仲蔚多情調悵望
春隂㡬首詩
　　　和州絶句
江湖醉度十年春牛渚山邊六問津歴陽前事
知何實髙位紛紛見䧟人
　　　題烏江亭
勝敗兵家事不期包羞忍耻是男兒江東子弟
多才俊卷土重來未可知
　　　題橫江舘
孫家兄弟晉龍驤馳騁功名業帝王至竟江山
誰是主荅磯空屬釣魚郎
　　　寄澧州張舎人笛
髪勻肉好生春嶺截玉鑚星寄使君檀的染時
㾗半月落梅飄處響穿雲樓中威鳯傾冠聽沙
上驚鴻掠水分遥想紫泥封詔罷夜深應隔禁
牆聞
　　　寄楊州韓綽判官
青山隱隱水遥遥秋盡江南草木凋二十四橋
明月夜玉人何處教吹簫
　　　送李羣玉赴舉
故人别來面如雪一榻拂雲秋影中玉白花紅
三百首五陵誰唱與春風
　　　送薛種遊湖南
賈傅松醪酒秋來美更香憐君片雲思一棹去
瀟湘
　　　題夀安縣甘棠舘御溝
一渠東注芳華苑苑鏁池塘百歲空水殿半傾
蟾口澁爲誰流下蓼花中
　　　汴河懷古
錦䌫龍舟隋煬帝平臺複道漢梁王遊人閑起
前朝念折柳孤吟斷殺腸
　　　汴河阻凍
千里長河𥘉凍時玉珂瑶珮響參差浮生恰似
冰底水日夜東流人不知
　　　酬張祜處士見寄長句四韻
七子論詩誰似公曹劉須在指揮中薦衡昔日
知文舉(令狐相公曽/表薦處士)乞火無人作蒯通北極樓臺
長掛夢西江波浪逺吞空可憐故國三千里虚
唱歌辭滿六宫(處士詩曰故國三千里深官二/十年一聲河滿子隻淚落君前)
　　　寄宣州鄭諌議
大夫官重醉江東蕭灑名儒振古風文石陛前
辭聖主碧雲天外作冥鴻五言寧謝顔光禄百
歳須齊衛武公再拜冝同丈人行過庭交分有
無同
　　　題元處士髙亭(宣州)
水接西江天外聲小齋松影拂雲平何人敎我
吹長笛與倚春風弄月明
　　　鄭瓘恊律
廣文遺韻留攄散雞犬圖書共一船自說江湖
不歸事阻風中酒過年年
　　　題籌筆驛
江東矜割據鄴下奪孤婺霸略非匡漢宏圖欲
佐誰奏書辭後主仗劒出全師重襲襃斜路懸
開反正旗欲将苞有截必使舉無遺沉慮經謀
際揮毫決勝時圜􁈉當分畫前著比操持山秀
扶英氣川流入妙思筭成功在彀運去事終虧
命屈天方猒人亡國自随艱難推舊姓開創極
𥘉基揔歎曽過地寕探作敎資若歸新暦數誰
復顧衰危報德兼明道長留識者知
　　　和野人殷潜之題籌筆驛十四韻
三吳裂婺女九錫獄孤兒覇主業未半本朝心
是誰永安宫受詔籌筆驛沉思畫地乾坤在濡
毫勝負知艱難同草創得失計毫釐寂黙經千
慮分明渾一期川流縈智思山聳助扶持慷慨
匡時略從容問罪師襃中秋鼓角渭曲晩旌旗
仗義懸無敵鳴攻固有辭若非天奪去豈復慮
䏻支子夜星纔落鴻毛鼎便移郵亭世自換白
日事長垂何處躬耕者猶題殄瘁詩
　　　重題絶句一首
郵亭寄人丗人丗寄郵亭何如自籌度鴻路有
冥冥
　　　送陸洿郎中棄官東歸
少微星動照春雲魏闕衡門路自分倐去忽來
應有意丗間塵土謾疑君
　　　寄珉笛與宇文舎人
調髙銀字聲還側物比柯亭韻校竒寄與玉人
天上去桓將軍見不教吹
　　　寄内兄和州崔貟外十二韻
歴陽崔太守何日不含情恩義同鍾李(李􁊅鍾瑶/中外兄弟)
(少相/友善)塤箎實弟兄光塵能混合擘畫最分明臺閣
仁賢譽閨門孝友聲西方像教毀南海繡衣行
(為嶺南坼/寺副使)金槖寧廻顧珠簞肯一棖祇冝裁宻詔
何自取專城進退無非道徊翔必有名好風𥘉
婉軟離思苦縈盈金馬舊逰貴桐廬春水生雨
侵寒牖夢梅引凍醪傾共祝中興主髙歌唱太
平
　　　遣興
鏡弄白髭鬚如何作老夫浮生長勿勿兒小且
嗚嗚忍過事堪喜㤗來憂勝無治平心徑熟不
遣有窮途
　　　早秋
踈雨洗空曠秋摽驚意新大熱去酷吏清風來
故人罇酒酌未酌曉花嚬不嚬銖秤與縷雪誰
覺老陳陳
　　　秋思
熱去解鉗􁘸飄蕭秋半時㣲雨池塘見好風襟
䄂知髪短梳未足枕凉閑且欹平生分過此何
事不參差
　　　途中一絶
鏡中絲髪悲來慣衣上塵㾗拂漸難惆悵江湖
釣竿手却遮西日向長安
　　　春盡途中
田園不事來逰宦故國誰交爾別離獨倚關亭
還把酒一年春盡送春詩
　　　題村舎
三樹稚桑春未到扶牀乳女午啼饑潜銷暗鑠
歸何處萬指侯家自不知
　　　代人寄逺(六言二首)
河橋酒斾風軟候舘梅花雪嬌宛陵樓上瞪目
我郎何處情饒
繡領任垂蓬髻丁香閑結春梢䞉肯新年歸否
江南緑草迢迢
　　　閨情
姢姢却月眉新鬢學鵶飛暗砌勻檀粉晴牎畫
夾衣䄂紅垂寂寞眉黛歛依稀還向長陵去今
宵歸不歸
　　　舊遊
閑吟芍藥詩悵望乆嚬眉盼眄廻眸逺纎衫整
髻遲重㝷春晝夢笑把淺花枝小市長陵住非
郎誰得知
　　　寄逺
隻影隨驚鴈單栖鏁畫籠向春羅䄂薄誰念舞
臺風
　　　簾
徒云逢剪削豈謂見偏装鳯節䡖雕日鸞花薄
飾香問屏何屈曲憐帳解周防下潰金階露斜
分碧瓦霜沉沉伴春夢寂寂侍華堂誰見昭陽
殿真珠十二行
　　　寄題甘露寺北軒
曽上蓬萊宫裏行北軒欄檻㝡留情孤高堪弄
桓伊笛縹緲冝聞子晉笙天接海門秋水色煙
籠隋苑暮鐘聲他年㑹着荷衣去不向山僧道
姓名
　　　題青雲舘
虬蟠千仞劇羊腸天府由來百二強四皓有芝
輕漢祖張儀無地與懷王雲連帳影蘿隂合枕
遶泉聲客夢凉深處㑹容高尚者水苗三頃百
株桑
　　　郡中有懷寄上睦州貟外十三兄歙州
　　　刺史邢羣
城枕溪流淺更斜麗譙連帶邑人家經冬野菜
青青色未臘山梅樹樹花雖免瘴雲生嶺上永
無京信到天涯如今嵗晏從羇滯心喜彈冠事
不賖
　　　正𥘉奉酬
翠巖千尺倚溪斜曽得嚴光作釣家越嶂逺分
丁字水臘梅遲見二年花明時刀尺君湏用幽
處田園我有涯一壑風烟陽羡里解龜休去路
非賖
　　　江上偶見絶句
楚郷寒食橘花時野渡臨風駐綵旗草色連雲
人去住水紋如糓燕差池
　　　題木蘭廟
彎弓征戰作男兒夢裏曽經與畫眉㡬度思歸
還把酒拂雲堆上祝明妃
　　　入商山
早入商山百里雲藍溪橋下水聲分流水舊聲
人舊耳此廻嗚咽不堪聞
　　　偶題
甘羅昔作秦丞相子政曽爲漢輦郎千載更逄
王侍讀當時還道有文章
　　　送盧秀才一絶
春瀬與煙逺送君孤棹開潺湲如不改愁更釣
魚來
　　　醉題
金鑷洗霜鬢銀觥敵露桃醉頭扶不起三丈日
還高
　　　題商山四皓廟一絶
吕氏強梁嗣子柔我扵天性豈恩讎南軍不袒
左邉䄂四老安劉是滅劉
　　　送隱者一絶
無媒徑路草蕭蕭自古雲林遠市朝公道世間
唯白髪貴人頭上不曽饒
　　　題張處士山荘一絶
好鳥疑𫾣磬風蟬認軋箏脩篁與嘉樹偏倚半
巖生
　　　有懷重送斛斯判官
蒼蒼煙月滿川亭我有勞歌一爲聴将取離魂
隨白騎三台星裡拜文星
　　　贈別
娉娉裊裊十三餘荳䓻梢頭二月𥘉春風十里
揚州路卷上珠簾揔不如
多情却似揔無情唯覺罇前笑不成蠟燭有心
還惜别替人垂淚到天明
　　　寄遠
前山極遠碧雲合清夜一聲白雪㣲欲寄相思
千里月溪邊殘照雨霏霏
　　　九日
金英繁亂拂欄香明府辭官酒滿缸還有玉樓
輕薄女笑他寒燕一雙雙
　　　寄牛相公
漢水横衝蜀浪分危樓點的拂孤雲六年仁政
謳歌去栁遠春隄處處聞
我乏青雲稱君無買笑金虚傳南國貌爭奈五
　　　爲人題贈(二首)
陵心桂席塵瑶珮瓊鑪燼水沉凝魂空薦夢低
珥悔聽琴月落珠簾卷春寒錦幕深誰家樓上
笛何處月明砧蘭徑飛蝴蝶筠籠語翠襟和簮
抛鳯髻将淚入鴛衾的的新添恨迢迢絶好音
文園終病渇休詠白頭吟
緑樹鶯鶯語平江燕燕飛枕前聞去鴈樓上送
春歸半月縆雙臉凝腰素一圍西牆苔漠漠南
浦夢依依有恨簮花懶無寥鬪草稀雕籠長慘
澹蘭畹謾芳菲鏡歛青蛾黛燈挑皓腕肌避人
匀迸淚拖䄂倚殘暉有貌雖桃李單棲足是非
雲軿載馭去寒夜看裁衣
　　　少年行
官爲駿馬監職帥羽林兒兩綬藏不見落花何
處期獵𫾣白玉鐙怒䄂紫金鎚田竇長留醉蘇
辛曲讓岐豪持出塞節笑別逺山眉捷報雲臺
賀公卿拜壽巵
　　　盆池
鑿破蒼苔地偷他一片天白雲生鏡裏明月落
階前
　　　有寄
雲闊煙深樹江澄水浴秋美人何處在明月萬
山頭

樊川文集第四
樊川文集第五
　　　　　　　　中書舎人杜牧字牧之
　　　罪言
國家大事牧不當官言之實有罪故作罪言生
人常病兵兵祖於山東胤於天下不得山東兵
不可死山東之地禹畫九土曰兾州野舜以其
分太大離爲幽州爲并州程其水土與河南等
常重十一二故其人沉贄多材力重許可䏻辛
苦自魏晉已下胤浮羡淫工機纎雜意態百岀
俗益蕩弊人益脆弱唯山東敦五種本兵矢他
不䏻蕩而自若也復産健馬下者日馳二百里
所以兵常當天下兾州以其恃強不循理兾其
必破弱雖巳破兾其復強大也井州力足以并
吞也幽州幽隂慘殺也故聖人因其風俗以爲
之名黄帝時蚩尤爲兵階(阪帛在今/嬀川縣)自後帝王多
居其地豈尚其俗都之邪自周劣齊覇不一世
皆太常傭役諸侯至秦萃銳三晉經六世乃䏻
得韓遂折天下脊復得趙因拾取諸國秦末韓
信聮齊有之故蒯通知漢楚輕重在信光武始
扵上谷成扵鄗魏武舉官渡三分天下有其二
晉亂胡作至宋武號爲英雄得蜀得關中盡得
河南地十分天下有八然不能使一人渡河以
窺胡至于髙齊荒蕩宇文取得隋文因以滅陳
五百年間天下乃一家隋文非宋武敵也是宋
不得山東隋得山東故隋爲王宋爲覇由此言
之山東王者不得不可爲王覇者不得不可爲
覇猾賊得之是以致天下不安國家天寳末燕
盗徐起出入成臯函潼間若渉無人地郭李輩
常以兵五十萬不䏻遇鄴自爾一百餘城天下
力盡不得尺寸人望之若廻鶻吐蕃義無有敢
窺者國家因之畦河脩障戍塞其街蹊齊魯梁
蔡𬒳其風流因亦爲㓂以裏拓表以表撑裏混
􁕻廻轉顛倒横斜未嘗五年間不戰生人日頓
委四夷日猖熾天子因之幸陜幸漢中焦焦然
七十餘年矣嗚呼運遭孝武澣衣一肉不畋不
樂自卑冗中拔取将相凢十三年乃䏻盡得河
南山西地洗削更革罔不順適唯山東不服亦
再攻之皆不利以返豈天使生人未至於帖㤗
耶豈其人謀未至耶何其艱哉何其艱哉今日
天子聖明超出古昔志於平理若欲悉使生人
無事其要在於去兵不得山東兵不可去是兵
殺人無有巳也今者上䇿莫如自治何者當貞
元時山東有燕趙魏叛河南有齊蔡叛梁徐陳
汝白馬津盟津襄鄧安黄夀春皆戍厚兵凡此
十餘所纔足自護治所實不輟一人以他使遂
使我力解勢弛熟視不軌者無可柰何階此蜀
亦叛吳亦叛其他未叛者皆迎時上下不可保
信自元和𥘉至今一十九年間得蜀得吳得蔡
得齊凢收郡縣二百餘城所未䏻得唯山東百
城耳土地人户財物甲兵校之徃年豈不綽綽
乎亦足自以爲治也法令制度品式條章果自
治乎賢才姧惡搜選置捨果自治乎障戍鎮守
干戈車馬果自治乎井閭阡陌倉廪財賦果自
治乎如不果自治是助虜爲虜環土三千里植
根七十年復有天下隂爲之助則安可以取故
曰上䇿莫如自治中䇿莫如取魏魏於山東最
重於河南亦最重何者魏在山東以其䏻遮趙
也既不可越魏以取趙固不可越趙以取燕是
燕趙常取重於魏魏常操燕趙之性命也故魏
在山東㝡重黎陽距白馬津三十重新郷距盟
津一百五十里(黎陽新郷/並属衞州)陴壘相望朝駕暮戰是
二津虜能潰一則馳入成皐不數日間故魏於
河南間亦㝡重今者願以近事明之元和中纂
天下兵誅蔡誅齊頓之五年無山東憂者以能
得魏也(田弘正/來降)昨日誅滄頓之三年無山東憂者
亦以能得魏也(史憲誠/來降)長慶𥘉誅趙一日五諸侯
兵四出潰解以失魏也(田布/死)昨日誅趙罷如長慶
時亦以失魏也(李聽/反)故河南山東之輕重常懸在
魏明白可知也非魏強大能致如此地形使然
也故曰取魏爲中䇿冣下䇿爲浪戰不計地勢
不審攻守是也兵多粟多歐人使戰者便於守
兵少粟少人不歐自戰者便於戰故我常失於
戰虜常困於守山東之人叛且三五丗矣今之
後生所見言語舉止無非叛也以爲事理正當
如此沉酣入骨髓無以爲非者指示順向詃侵
族臠語曰叛去酋酋起矣至於有圍急食盡餤
屍以戰以此爲俗俗豈可與史一勝一負哉自
十餘年來凢三收趙食盡且下堯山敗(郗尚/書)趙復
振下博敗(杜牧/良)趙復振舘陶敗(李/聽)趙復振故曰
不計地勢不審攻守爲浪戰㝡下䇿也
　　　原十六衛
國家始踵隋制開十六衛將軍緫三十貟屬官
緫一百二十八貟署宇分部夾峙禁省厥𥘉歷
今未始替削然自今觀之設官言無謂者其十
六衛乎本原事跡其實天下之大命也始自貞
觀中旣武遂文内以十六衛畜養戎臣(襃公鄂公/之徒並爲)
(諸衛/將軍)外開折衝果毅府五百七十四以儲兵伍或
有不幸方二三千里爲㓂土數十百萬人爲㓂
兵變夷戎狄踐踏四作此時戎臣當提兵居外
至如天下平一暴勃消削單車一符將命四走
莫不信順此時戎臣當提兵居内當其居内也
官爲將軍綬有朱紫章有金銀千百騎趨奉朝
廟第觀車馬歌兒舞女念功賞勞出於曲賜所
部之兵散舎諸府上府不越一千二百人(五百七/十四府)
(凢有四/十萬人)三時耕稼撥(芳味/切)襫(音/釋)耞(音/加)耒一時治武騎
劒兵矢禆衛以課父兄相言不得業他籍藏將
府伍散田畒力解勢破人人自愛雖有蚩尤爲
師雅亦不可使爲亂耳及其當居外也縁部之
兵𬒳撽乃來受命於朝不見妻子斧鉞在前爵
賞在後以首爭首以力搏力飄暴交捽豈暇異
略雖有蚩尤爲師雅亦無能爲叛也自貞觀至
于開元末百五十年間戎臣兵伍未始逆篡此
聖人所䏻柄統輕重制障表裏聖筭聖術也至
於開元末愚儒奏章曰天下文勝矣請罷府兵
詔曰可武夫奏章曰天下力強矣請搏四夷詔
曰可於是府兵内剷邉兵外作戎臣兵伍湍奔
矢徃内無一人矣起遼走蜀繚絡萬里事五強
㓂(奚契丹吐審/雲南犬石國)十餘年中亡百萬人尾大中乾成燕
偏重(去/聲)而天下掀然根萌燼燃七聖旰㑹求欲
除之且不能也由此觀之戎臣兵伍豈可一日
使出落鈐鍵哉然爲國者不䏻無也居外則叛
(韓黥七囯近者/禄山僕固是也)居内則篡(卓莽曹馬/巳下是也)使外不叛内不篡
兵不離伍無自焚之患将保頸領無烹狗之諭
古今巳還法術最長其置府立衛乎近代巳來
於其将也弊復爲甚人囂曰廷詔命将矣名出
視之率市兒輩盖多賂金玉負倚幽隂折劵交
貨所能也絶不識父兄禮義之教復無慷慨感
槩之氣百城千里一朝得之其強傑愎勃者則
撓削法制不使縛巳斬族忠良不使違巳力壹
勢便罔不爲㓂其隂泥(去/聲)巧狡者亦能家算口
歛委於邪倖由卿市公去都得都四履所治指
爲別舘或一夫不幸而夀則戞割生人略匝天
下是以天下每每兵亂湧溢齊人乾耗郷黨風
俗淫窳衰薄教化恩澤壅抑不下召來災沵𬒳
及牛馬嗟乎自愚而知之人其盡知之乎且武
者任誅如天時有秋文者任治如天時有春是
天不能倒春秋是豪傑不能總文武是此輩受
鉞誅暴乎曰於是乎在某人行教乎曰於是乎
在欲禍蠧不作者未之有也伏惟文皇帝十六
衞之㫖誰復而原其實天下之大命也故作原
十六衛
　　　戰論(并序)
兵非脆也榖非殚也而戰必挫北是曰不循其
道也故作戰論焉
河北視天下猶珠璣也天下視河北猶四支也
珠璣苟無豈不活身四支苟去吾不知其爲人
何以言之夫河北者俗儉風渾淫巧不生朴毅
堅強果於戰耕名城堅壘􁯗(音/頁)嶭(五結/切)相貫髙山
大河盤互交鏁加以土息健馬便於馳敵是以
出則勝處則饒不窺天下之産自可封殖亦猶
大農之家不待珠璣然後以爲冨也天下無河
北則不可河北既虜則精甲銳卒利刀良弓健
馬無有也卒(蔟忽/反)然夷狄驚四邉摩封疆出表裏
吾何以禦之是天下二支兵去矣河東盟津滑
䑓大梁彭城東平盡宿厚兵以塞虜衝是六郡
之師嚴飾護疆不可他使是天下二支兵去矣
六郡之師厥數三億低首仰給橫拱不爲則㳂
淮巳北循河之南東盡海西叩洛經數千里赤
地盡取才䏻應費是天下三支財去矣咸陽西
北戎夷大屯嚇呼膻臊徹于帝君周秦單師不
能排闢於是盡剷吳越荆楚之饒以啖兵戍是
天下四支財去矣乃使吾用度不周徴徭不常
無以膏齊民無以接四夷禮樂刑政不暇脩治
品式條章不能僃具是天下四支盡解頭腹兀
然而巳焉有人解四支其自以䏻乆爲安乎今
者誠能治其五敗則一戰可定四支可生夫天
下無事之時殿寄大臣偷處榮逸爲家治具戰
士離落兵甲鈍弊車馬刓弱而未嘗爲之簡帖
整飾天下雜然盗發則疾歐疾戰此宿敗之師
也何爲而不北乎是不蒐練之過者其敗一也
夫百人荷戈仰食縣官則挾千夫之名大將小
禆操其餘羸以虜壮爲幸以師老爲娯是執兵
者常少糜食者常多築壘未乾公嚢巳虛此不
責實科食之過其敗二也夫戰輒小勝則張皇
其功奔走獻状以邀上賞或一日再賜一月累
封凱還未歌書品巳崇爵命極矣田官廣矣金
繒溢矣子孫官矣焉肯搜竒外死勤於我矣此
賞厚之過其敗三也夫多䘮兵士顛翻大都則
跳身而來刺邦而去廻視刀鋸菜色甚安一歲
未更旋巳立於壇墀之上矣此䡖罰之過其敗
四也夫大将将兵柄不得專恩臣詰第來揮之
至如堂然将陣殷然将鼓一則曰必爲偃月一
則曰必爲魚麗三軍萬夫環旋翔佯愰駭之間
虜騎乗之遂取吾之鼓旗此不專任責成之過
其敗五也元和時天子急太平嚴約以律下常
團兵數十萬以誅蔡天下乾耗四歲然後䏻取
此盖五敗不去也長慶𥘉盗子孫悉來走命是
内地無事天子寛禁厚恩與人休息未㡬而燕
趙甚亂引師起将五敗益甚登壇注意之臣死
竄且不暇復焉能加威於反虜哉今者誠欲調
持干戈洒掃垢汗以爲萬世安而乃踵前非踵
前非是不可爲也古之政有不善士傳言庻人
謗發是論者亦且将書于謗木傳于士大夫非
偶而巳
　　　守論(并序)
徃年兩河盗起屠囚大臣劫戮二千石國家不
議誅洗束兵自守反條大暦貞元故事而行姑
息之政是使逆輩益橫(去/聲)終唱患禍故作守論
焉
厥今天下何如哉干戈朽缺錢鈍含引混貸煦
育逆孽而殆爲故常而執事大人曽不歴筭周
思以爲宿謀方且嵬岸抑揚自以爲廣大繁昌
莫巳若也嗚呼其不知乎其俟蹇頓顛傾而後
爲之支計乎且天下㡬里列郡㡬所而自河巳
北蟠城數百金堅蔓織角奔爲㓂伺吾人之顦
顇天時之不利則将與其朋伍羅絡郡國将駭
亂吾民於掌股之上耳今者及吾之壮不圖擒
取而乃偷處恬逸苐苐相付以爲後世子孫背
脅疸根此復何也今之議者咸曰夫倔強之徒
吾以良将勁兵以爲銜䇿髙位美爵充飽其腸
安而不撓外而不拘亦猶豢擾虎狼而不拂其
心則忿氣不萌此大暦貞元所以守邦也亦何
必疾戰焚煎吾民然後以爲快也愚曰大暦貞
元之間適以此爲禍也當是之時有城數十千
百卒夫則朝廷待之貸以法故於是乎闊視大
言自樹一家破制削法角爲尊奢天子飬威而
不問有司守恬而不呵王侯通爵越録受之覲
聘不來几杖扶之逆息虜胤皇子嬪之装縁采
飾無不備之是以地益廣兵益強僣擬益甚侈
心益昌於是土田名器分劃殆盡而賊夫貪心
未及畔岸遂有淫名越號或帝或王盟詛自立
恬淡不畏走兵西略以飽其志者也是以趙魏
燕齊卓起大倡梁蔡吳蜀躡而和之其餘混澒
軒囂欲相效者徃徃而是運遭孝武宵旰不忘
前英後傑夕思朝議故䏻大者誅鋤小者惠來
不然周秦之郊㡬爲犯獵哉大抵生人油然多
欲欲而不得則怒怒則爭亂随之是以教笞於
家刑罰於國征伐於天下此所以裁其欲而塞
其爭也大暦貞元之間盡反此道提區區之有
而塞無涯之爭是以首尾指支㡬不䏻相運掉
也今者不知非此而反用以爲經愚見爲盗者
非止於河北而巳鳴呼大曆貞元守邦之術永
戒之哉
　　　論相
吕公善相人言女吕後當大貴冝以配季季後
爲天子吕后復稱制天下王吕氏子弟悉以大
國隋文帝相工來和軰數人亦言當爲帝者後
簒竊果得之誠相法之不謬矣吕氏自稱制
通爲后凢二十餘年間隋氏自簒至滅凢三十
六年間男女族屬殺滅殆盡當秦末吕氏大族
也周末楊氏爲八柱國公侯相襲乆矣一旦以
一女一男子偷竊位号不三二十年間壯老嬰
兒皆不得其死不知一女子爲吕氏之福邪爲
禍邪一男子爲楊氏之禍邪爲福邪得一時之
貴滅百丗之族彼知相法者當曰此必爲吕氏
楊氏之禍乃可爲善相人矣今斷一指得四海
凢人不欲爲况以一女子一男子易一族哉余
讀荀卿非相因感吕氏楊氏知卿爲大儒矣
樊川文集第五
樊川文集第六
　　　　　　　　中書舎人杜牧字牧之
　　　燕將録
諢忠者絳人也祖瑶天寳末令内黄死燕㓂忠
豪健喜兵始去燕燕牧劉濟與二千人障曰狼
口(山名契/丹路)後將漁陽軍留范陽元和五年中黄門
出禁兵伐趙魏牧田季安令其徒曰師不跨河
二十五年矣今一旦越魏伐趙趙誠虜魏亦虜
矣計爲之柰何其徒有超佐伍而言曰願借騎
五千以除君憂季安大呼曰壯矣哉兵決出格
沮者斬忠其時爲燕使魏知其謀乃入謂季安
曰某之謀是引天下之兵也何者往年王師取
蜀取吴筭不失一是相臣之謀今王師越魏伐
趙不使耆臣宿將而專付中臣不輸天下之甲
而多出禁甲君知誰爲之謀此乃天子自爲之
謀欲將誇服於臣下也今若師未叩趙而先碎
於魏是上之謀反不如下且能不耻於天下乎
旣耻且怒於是任智畫䇿仗猛將兵練精畢力
再舉渉河鑑前之敗必不越魏而伐趙校罪輕
重必不先趙而後魏是上不上下不下當魏而
來也季安曰然則若之何忠曰王師入魏君厚
犒之於是悉甲壓境號曰伐趙則可隂遺趙人
書曰魏若伐趙則河北義士謂魏賣友魏若與
趙則河南忠臣謂魏反君賣友反君之名魏不
忍受執事若能隂解陴障遺魏一城魏得持之
奏捷天子以爲符信此乃使魏北得以奉趙西
得以爲臣於趙爲角尖之耗於魏獲不世之利
執事豈能無意於趙平趙人脫不拒君是魏覇
基安矣季安曰善先生之來是天眷魏也遂用
忠之謀與趙隂計得其堂陽(縣名属/兾州)忠歸燕謀欲
激燕伐趙㑹劉濟合諸將曰天子知我怨趙今
命我伐之趙亦必大備我伐與不伐孰利忠疾
對曰天子終不使我伐趙趙亦不備燕劉濟怒
曰爾何不直言濟趙叛命忠繫獄因使人視趙
果不備燕後一日詔果來曰燕南有趙北有胡
胡猛趙孱不可捨胡而事趙也燕其爲予謹護
北疆勿使予復挂胡憂而得專心於趙此亦燕
之功也劉濟乃解獄召忠曰信如子斷矣何以
知之忠曰潞牧盧從史外親燕内實忌之外絶
趙内實與之此爲趙畫曰燕以趙爲障雖怨趙
必不殘趙不必爲備一且示趙不敢抗燕二且
使燕獲疑天子趙人旣不備燕潞人則走告于
天子燕厚怨趙今趙見伐而不備燕是燕反與
趙也此所以知天子終不使君伐趙趙亦必不
備燕劉濟曰今則奈何忠曰燕孕怨天下無不
知今天子伐趙君坐全燕之甲一人未濟易水
此正使潞人將燕賣恩於趙敗忠於上两皆售
也是燕貯忠義之心卒染私趙之口不見徳於
趙人惡聲徒嘈嘈於天下耳唯君熟思之劉濟
曰吾知之矣乃下令軍中曰五日畢出後者醢
以徇濟乃自將七萬人南伐趙屠饒陽束鹿(二縣/属深)
(州)殺萬人暴卒于師濟子緫襲職忠復用事元
和十四年春趙人獻城十二(徳州管平原安陵長河棣/州管猒次商河陽信蓨平)
(昌将陵滿/臺渤海)冬誅齊三分其地忠因說緫曰凢天地
數窮合必離離必合河北與天下相離六十年
矣此亦數之窮也必與天地復合且建中時朱
泚搏天子狩畿甸李希烈僣于梁王武俊稱趙
朱泚稱兾田恱稱魏李納稱齊郡國往往弄兵
者低目而視當此之時可爲危矣然天下卒於
無事自元和巳來劉闢守蜀棧道劒閣自以爲
子孫丗丗之地然軍卒三萬數月見羈李錡横
大江撫石頭全吴之兵不得一戰反束帳下田
季安守魏盧從史守潞皆天下之精甲駕趙爲
騎鼎立相視可爲強矣然從史繞壍五十里萬
㦸自護身如大醉忽在轞車季安死墳杵未收
家爲逐客蔡人𬒳重葉之甲圎三石之弦持九
尺之刃突前跳後卒(蔟怱/反)如搏鶚一可枝百者累
數萬人四歳不北二三可爲堅矣然夜半大雪
忽失其城齊人經地數千里倚渤海墻泰山壍
大河精甲數億鈐劒其阨可爲安矣然兵折於
潭趙(地名鄆西/六十里)首竿於都市此皆君之自見亦非
人力所能及蓋上帝神兵下來誅之耳今天子
巨謀纎計必平章於大臣鋪樂張獵未甞戴星
徘徊顐(五困/切)玩之臣顔澁不展縮衣節口以賞戰
士此志豈湏臾忘於天下哉今國兵駸駸北來
趙人巳獻城十二助魏破齊唯燕未得一日之
勞爲子孫壽後丗豈能帖帖無事乎吾深爲君
憂之緫泣且拜曰自數人來未聞先生之言今
者幸枉大敎吾心定矣明年春劉緫出燕卒于
趙忠護緫喪來數日亦卒年六十四官至御史
大夫忠弟憲前范陽安次令持兄喪歸葬于綘
常徃來長安間元年孟春某遇於馮翊屬縣北
徴中因吐其兄之状某因直書其事至於襄貶
之間俟學春秋者焉
　　　張保臯鄭年傳
新羅人張保臯鄭年者自其國來徐州爲軍中
小将保臯年三十年少十歲兄呼保臯俱善鬪
戰騎而揮槍其本國與徐州無有䏻敵者年復
能没海履其地五十里不噎角其勇健保臯差
不及年保臯以齒年以藝常齟齬不相下後保
臯歸新羅謁其王曰遍中國以新羅人爲奴婢
願得鎮清海(新羅海/路之要)使賊不得掠人西去其王與
萬人如其請自大和後海上無鬻新羅人者保
臯既貴於其國年錯寞去職饑寒在泗之漣水
縣一日言於漣水戍将馮元規曰年欲東歸乞
食於張保臯元規曰爾與保臯所挾何如奈何
去取死其手年曰饑寒死不如兵死快况死故
郷邪年遂去至謁保臯保臯飲之極歡飲未卒
其國使至大臣殺其王國亂無主保臯遂分兵
五千人與年持年泣曰非子不䏻平禍難年至
其國誅反者立王以報王遂徴保臯爲相以年
代保皐天寳安禄山亂朔方節度使安思順以
禄山從弟腸死詔郭汾陽代之後旬日復詔李
臨淮持節分朔方半兵東岀趙魏當思順時汾
陽臨淮俱爲牙門都将将萬人不相䏻雖同盤
飲食常睇相視不交一言及汾陽代思順臨淮
欲亡去計未決詔至分汾陽兵東討臨淮入請
曰一死固甘乞免妻子汾陽趍下持手上堂偶
坐曰今國亂主遷非公不能東伐豈懷私忿時
耶悉詔軍吏出詔書讀之如詔約束及别執手
泣涕相勉以忠義訖平劇盗實二公之方知其
心不叛知其材可任然後心不疑兵可分平生
積忿知其心難也忿必見短知其材益難也此
保臯與汾陽之賢等耳年投保臯必曰彼貴我
賤我䧏下之不冝以舊忿殺我保臯果不殺此
亦人之常情也臨淮分兵詔至請死於汾陽此
亦人之常情也保臯任年事出於巳年且寒飢
易爲感動汾陽臨淮平生抗立臨淮之命出於
天子㩁於保臯汾陽爲優此乃聖賢遟疑成敗
之際也彼無他也仁義之心與雜情並植雜情
勝則仁義滅仁義勝則雜情銷彼二人仁義之
心旣勝復資之以明故卒成功出稱周邵爲百
代人師周公擁孺子而邵公疑之以周公之聖
邵公之賢少事文王老佐武王能平天下周公
之心邵公且不知之苟有仁義之心不資以明
雖邵公尚爾况其下哉語曰國有一人其國不
亡夫亡國非無人也丁其亡時賢人不用苟能
用之一人足矣
　　竇列女傳
列女姓竇氏小字桂娘父良建中𥘉爲汴州戸
曹掾桂娘美顔色讀書甚有文李希烈破汴州
使甲士至良門取桂娘以去將出門顧其父曰
愼無戚必能滅賊使大人取冨貴於天子桂娘
旣以才色在希烈側復能巧曲取信凢希烈之
密雖妻子不知者悉皆得聞希烈歸蔡州桂娘
謂希烈曰忠而勇一軍莫如陳先竒其妻竇氏
先竒寵且信之願得相往來以姊妹叙齒因徐
說之使堅先竒之心希烈然之桂娘因以姊事
先竒妻甞間曰爲賊兇殘不道遲晩必敗姊冝
早圖遺種之地先竒妻然之興元元年四月希
烈暴死其子不發喪欲盡誅老將校以卑少者
代之計未决有獻含桃者桂娘白希烈子請分
遺先竒妻且以示無事於外因爲蠟帛書曰前
日已死殯在後堂欲誅大臣(希烈僣/故曰臣)湏自爲計以
朱染帛丸如含桃先竒發丸見之言於薛育育曰
两日希烈稱疾但恠樂曲雜發盡夜不絶此乃
有謀未定示暇於外事不疑矣明日先竒薛育
各以所部譟於牙門請見希烈希烈子迫出拜
曰願去僞号一如李納(時正巳死/納代爲帥)先竒曰爾父勃逆
天子有命因斬希烈及妻子函七首以獻暴其
尸於市後兩月吴少誠殺先竒知桂娘謀因亦
殺之請試論之希烈負桂娘者但劫之耳希烈
僣而桂娘妃復寵信之於女子心始終希烈可
也此誠知所去所就逆順輕重之理明也能得
希烈權也姊先竒妻智也終能滅賊不顧其私
烈也六尺男子有禄位者當希烈叛與之上下
者衆矣豈才力不足邪蓋義理苟至雖一女子
可以有成大和元年予客遊涔陽路出荆州松
滋縣攝令王洪爲某言桂娘事淇年十一歳能
念五經舉童子及第時年七十五尚可日記千
言當建中亂希烈與李納田恱朱泚朱滔等僣
詔書檄爭戰勝敗地名人名悉能說之聴說如
一日前言竇良出於王氏實淇之堂姑子也
　　　書處州韓吏部孔子廟碑隂
天不生夫子於中國中國當何如曰不夷狄如
也荀卿祖夫子李斯事荀卿一日宰天下盡誘
夫子之徒與書坑而焚之曰徒䏻亂人不若刑
名獄吏治世之賢也彼商鞅者能耕䏻戰䏻行
其法基秦爲强曰彼仁義虱官也可以置之(置之/言不)
(用/也)自董仲舒劉向皆言司馬遷良史也而遷以
儒分之爲九曰愽而寡要勞而無功不如道家
者流也自有天地巳來人無有不死者海上迂
怪之士持出言曰黄帝錬丹砂爲黄金以餌之
晝曰乗龍上天誠得其藥可知黄帝以燕昭王
之賢破強齊㡬於覇秦始皇漢武帝之雄材滅
六強擗四夷盡非凡王也皆甘其說耗天下捐
骨肉而不辭至死而不悟其尊於天地莫嚴於
宗廟社稷梁武帝起爲梁國者以筍脯麪牲爲
薦祀之禮曰佛之教牲不可殺以天子尊捨身
爲其奴散髪布地親命其徒踐之有天地日月
爲之主隂陽鬼神爲之佐夫子巍然統而辯之
復引堯舜禹湯文武周公爲之助則其徒不爲
劣其治不爲僻彼四君二臣不爲無知一旦不
信背而之他仍族滅之儻不生夫子紛紜冥昧
百家鬪起是巳所是非巳所非天下隨其時而
宗之誰敢非之縱有非之者欲何所依擬而爲
其辭是楊墨駢愼巳䧏百家之徒廟貌而血食
十年一變法百年一改教横斜髙下不知止泊
彼夷狄者爲夷狄之俗一定而不易若不生夫
子是知其必不夷狄如也韓吏部夫子廟碑曰
天下通祀唯社稷與夫子社稷壇而不屋取異
代爲配未若夫子巍然當門用王者禮以門人
爲配自天子至於庻人親北面而師之夫子以
德社稷以功固有次第因引孟子曰生人巳來
未有如夫子者也自古稱夫子者多矣稱夫子
之德莫如孟子稱夫子之尊莫如韓吏部故書
其碑隂云
　　　三子言性辯
孟子言人性善荀子言人性惡楊子言人性善
惡混曰喜曰哀曰懼曰惡曰欲曰愛曰怒夫七
者情也情出於性也夫七情中愛怒二者生而
能自是二者性之根惡之端也乳兒見乳必拏
求不得即啼是愛與怒與兒俱生也夫豈知其
五者焉既壮而五者隨而生焉或有或亡或厚
或薄至於愛怒曽不須臾與乳兒相離而至扵
壮也君子之性愛怒淡然不出於道中人可以
上下者有愛拘於禮有怒懼於法世有禮法其
有踰者不敢恣其情世無禮法亦隨而熾焉至
於小人雖有禮法而不䏻制愛則求之求不得
即怒怒則亂故曰愛怒者性之本惡之端與乳
兒俱生相随而至於壮也凡言性情之善者多
引舜禹言不善者多引丹朱商均夫舜禹二君
子生人巳來如二君子者凡有㡬人不可引以
爲喻丹朱商均爲堯舜子夫生於堯舜之世𬒳
其化皆爲善人况生扵其室親爲父子蒸不䏻
潤灼不䏻熱是其惡與堯舜之善等耳天止一
日月耳言光明者豈可引以爲喻人之品類可
與上下者衆可與上下之性愛怒居多愛怒者
惡之端也荀言人之性惡比於二子荀得多矣
　　　塞廢井文
井廢輙不塞於古無所㩀今之州府㕔事有井
廢不塞居第在堂上有井廢亦不塞或匣而護
之或横木土覆之至有歲乆木朽䧟人以至於
死世俗終不塞之不知何典故而井不可塞井
雖列在五禮在都邑中物之小者也若盤庚五
遷其都者社稷宗廟尚毀其舊而獨井豈不塞
邪古者井田九頃八家環而居之一夫食一頃
中一頃樹𬞞鑿井而八家共汲之所以籍齊民
而重泄地氣以小喻大人身有瘡不醫即死木
有瘡乆不封即亦死地有千万瘡於地何如哉
古者八家共一井今家有一井或至大家至于
四五井十倍多於古地氣漏泄則所産脆薄人
生於地内今之人不若古之人渾剛堅一寜不
由地氣洩漏哉易曰改邑不改井此取象言安
也非井不可塞也天下每州春秋二時天子許
抽當所上賦錫宴其刺史及州吏必廓其地爲
大宇以張其事黄州當是地有古井不塞故爲
文投實以土
　　　題荀文若傳後
荀文若爲操畫䇿取兖州比之髙光不棄關中
河內官渡不令還許比楚漢成臯凡爲籌計比
擬無不以帝王許之海内付之事就功畢欲邀
名於漢代委身之道可以爲忠乎世皆曰曹馬
且東漢崩裂紛披都遷主播天下大亂操起兵
東都提獻帝於徒歩困餓之中南征北伐僅三
十年始定三分之業司馬懿安完之代竊發肘
下奪偷權柄殘虐狡譎豈可與操比哉若使操
不殺伏后不誅孔融不囚楊彪從容於揖譲之
間雖慙於三代天下非操而誰可以得之者紂
殺一比干武王㫁首燒屍而滅其國桓温四十
年間殺千百比干毒流其社稷可以血食乎可
以壇墠父天拜郊乎假使當時無操獻帝復能
正其國乎假使操不挾獻帝以令天下英雄能
與操爭乎若使無操復何人爲蒼生請命乎教
盗穴墻發櫃多得金玉巳復不與同挈得不爲
盗乎何况非盗也文若之死冝然耶
樊川文集卷第六
樊川文集第七
　　　　　　　　中書舎人杜牧
　　　唐故江西觀察使武陽公韋公遺愛碑
皇帝召丞相延英便殿講議政事及於循吏且
稱元和中興之盛言理人者誰居第一丞相墀
言臣甞守土江西目覩觀察使契丹有大功德
𬒳于八州殁四十年稚老歌思如丹尚存丞相
敏中丞相植皆曰臣知丹之爲理所至人思江
西之政熟於聽聞乃命首臣紇干衆上丹之功
状聮大中三年正月二十日詔書授史
臣尚書司勲貟外郎杜牧曰汝爲丹序而銘之
以美大其事臣某㐲念天寳建中艱難之餘根
於河北枝蔓於齊魯梁蔡闢爲章句書生以蜀
叛錡爲宗室老以吳叛其他髙下其目跂而欲
飛者徃徃皆是憲宗皇帝髙聽古議廣諌益聖
任賢使䏻考校法度號令未出威先雷霆十有四
年擒殛兇狠方行四海罔不率伏當是時凡五徴兵
解而復合僅八周歲天下晏然不告勞苦實以
守土多循良吏而丹居第一周召伯治人於陜
西召穆公有武功於宣王時神尼採甘棠江漢之
詩絃而歌之列于風雅班固叙漢宣帝中興名
臣言治人者亦首迷黄覇龔遂次將相下今下
明詔刻丹治效令得與元和功臣彰中興得人
之盛懸於無窮用古道也謹案韋氏自漢丞相
賢巳降代有逹官寛有大功於後周封鄖國公
鄖公曽孫㓜平爲歧州參軍生抱貞爲梓州刺
史生政爲漢州雒縣丞贈右諌議大夫雒縣生
武陽公公字文明以明五經登科授校書郎咸
陽尉以監察御史殿中侍御史佐張獻甫於邠
寧府徴爲太子舎人遷起居郎檢校吏部貟外
郎侍御史河陽行軍司馬未行改駕部貟外郎
㑹新羅國以喪來告且稱立君拜司封郎中兼
御史中丞章服金紫弔冊其嗣新羅再以喪告
不果行改容州經略使築州城環十三里因悉
城管內十三州敎種茶麥多開屯田黄賊畏服
詔加太中大夫貞元末拜河南少尹連拜檢校
秘書監兼御史中丞鄭滑行軍司馬皆未至拜
右諌議大夫憲宗即位劉闢以蜀叛議者欲行
貞元故事請釋不誅公再上䟽曰今不誅闢則
朝廷可以指臂而使者唯兩京耳此外而誰不
爲叛因拜劒南東川節度使兼御史大夫時劉
闢急攻梓州公至漢中表言攻急守堅不可易
帥髙崇文客軍遠闘無所資若與梓州綴其士
心必䏻有功遂召拜晉慈隰三州觀察使不半
歲元和二年二月拜洪州觀察使洪操章江上
控百越爲一都㑹屋居以茅竹爲俗人火之餘
烈日乆風竹戞自焚小至百家大至盪空霖必
江溢燥必火作火水夾攻人無固志傾摇懈怠
不爲旬月生産計公始至任計口取俸除去冗
事取公私錢教人陶瓦伐山取材堆疊億計人
䏻爲屋取官材瓦免其半賦徐責其直自載酒
食以勉其勞𥘉若艱勤日成月就不二周歲凡
爲瓦屋萬四千間樓四千二百間縣市營廐名
爲棟宇無不創爲派湖入江節以斗門以走暴
漲闢開廣衢南北七里盪渫汚壅築堤三尺長
十二里堤成明年江與堤平鑿六百陂塘灌田
一萬項益勸桑苧機織廣狹俗所未習教勸成
之凡三周年成就生遂手爲日覩無不如志公
之爲政去害興利機決勢去如孫吳乗敵不可
當向輔以經術仁撫智誘慈母之心赤子之欲
求必得之故人自盡力所指必就子産治鄭未
及三年國人尚謗黄覇治頴川前後八年始曰
愈治考二古人行事與公相次第不知如何元
和五年薨年五十八其銘曰
章武皇帝披攘經營凡十四年五大徴兵人不
告病肩於太寜将相是矣豈無循良考第理行
誰髙武陽武陽所至爲人父母於洪之功洞無
前古洪始有居水火是苦二者夾攻死無䖏所
曰天所然不嗟不訴武陽始至材瓦是聚公錢
不足以俸爲助䏻爲居宇貰貸付與日載酒餚
如無稚乳不督不程誘以美語未二周星創數
萬堵㡬半重樓如詩翬羽錭以長堤繚四千歩
明年水平人始歌舞災乆事鉅一日除去灌田
萬頃益種桑苧俗所未有罔不完具寂寥千年
誰守兹土大中聖人元和是師圖讃功勞武陽
豈遺乃命史臣刻序碑辭寵假武陽爲人慰思
訓勸守吏勉於爲治
　　　唐故太子少師竒章郡開國公贈太尉
　　　牛公墓誌銘并序
唐优四帝十九年宰相牛公諱某字某八代祖
弘以德行儒學相隋氏封竒章郡公贈文安侯
文安後四丗諱鳯及仕唐爲中書門下侍郎脩
國史於公爲髙祖文安後五丗集州刺史贈給
事中諱休充於公爲曽祖集州生太常博士贈
太尉紹太尉生華州鄭縣尉贈太保諱㓜聞太
保生公孤始七歳長安南下杜樊郷東文安有
隋氏賜由數頃書千卷尚存公年十五依以爲
學不出一室數年業就名聲入都中故丞相韋
公執誼以聦明氣勢急於襃拔如栁宗元劉禹
錫軰以文學秀少皆在門下韋公亟命栁劉於
樊郷訪公曰願一得相見公乗驢至門韋公曰
是矣東京李元禮爲後進師隋竒章公仁德禄
位二者包而有之登進士上第元和四年應賢
良直諌制數強臣不奉法憂天子熾於武功詔
下第一授伊闕尉以直𬒳毀周歳凢十府奏取
不下伊闕滿歳郤公士美以昭義軍書記辟凡
三上請詔除河南尉拜監察御史丁母夫人憂
制終復拜監察御史轉殿中侍御史遷禮部貟
外郎都官貟外郎兼侍御史知雜事改考功貟
外郎集賢殿學士庫部郎中知制誥賜五品命
服半歲遷御史中丞宿州刺史李直臣以贓數
萬敗穆宗得偏辭於中稱直臣冤且言有才宰
相言格不用公以具獄奏上曰直臣有才可惜
公曰彼不才者無飽食以足妻子安足慮本設
法令所以縛束有才者禄山朱泚是才過人而
亂天下上因可奏曰善賜章服金紫遷户部侍
郎掌財賦事上益親重欲相之㑹中書令韓弘
男公武謀曰大人守大梁二十年齊蔡誅後始
来朝今不以財授中外設有飛一辭者誰與保
白公武賫弘書獻公錢千萬公笑曰此何名爲
公亟持去明年弘公武繼卒主藏奴與吏訟於
御史府上憐弘大臣父子併死稚孫将家事走
中使至第盡取財簿自閱視凡中外主權多納
弘貨獨朱勾細字曰某年月日送户部牛侍郎
錢千萬不納上大喜以指歴簿徧視旁側曰果
然吾不謬知人言訖再拜殿上皆再拜呼萬歲
㝷以本官平章事明年正位中書侍郎加銀青
三品兼集賢大學士監脩國史敬宗即位與武
士畋宴無時徴天下道士言長生事公亟諌曰
陛下不讀玄元皇帝五千言以清靜飬生彼道
士皆庸人徒誇欺虚荒豈足師法未一歳請退
不許連四月日間以疾辭乃以鄂岳六州建節
號武昌軍命公爲禮部尚書平章事爲節度使
公始至問民尤苦皆曰城土踈惡歳輸䉴竹爲
苦具姧吏旁縁主爲侵取費與稅等歳乆前後
政欲晝計筞訖無所施公即除去冗長用公私
錢陶塼成城凡五年乃就明年文宗即位就加
吏部尚書明年急徴拜兵部尚書平章事重拜
中書侍郎弘文大學士鄭注怨宋丞相申錫造
言挾津王爲大逆狀跡牢宻上怒必殺公曰人
臣不過宰相今申錫巳宰相假使如所謀豈復
欲過宰相有他圖乎臣爲中丞愛申錫忠良奏
爲御史申錫心臣敢以死保之上意解由是宋
不死大和六年西戎再遣大臣贄寳玉來朝禮
倍前時盡罷東嚮守兵用明臣陮李太尉德𥙿
時殿劒南西川上言維州降今若冠生羗三千
人燒十三橋擣戎腹心可洗乆耻是韋皐二十
年至死恨不能致事下尚書省百官聚議皆如
劒南奏公獨曰西戎四面各萬里來貴曰何事
失信養馬蔚茹川(在平涼/郡西)上平涼坂萬騎綴回中
怒氣直辭不三日至咸陽橋西南逺數千里雖
百維州此時安可用弃誠信有利無害匹夫不
忍爲况天子以誠信見責扵夷狄且有大患上
曰然遂罷維州議大和六年檢校右僕射平章
事淮南節度使六年至開成二年連上章請休
官詔益不許公曰臣惟退罷可以行心夏五月
以兵付監軍使拜䟽訖就道除檢校司空留守
東都明年拜左僕射上恐公不起詔曰朕比有
疾良巳思一面叙公不得巳至闕下一拜謝閉
門不出明年檢校司空平章事㐮州節度使出
都門賜黄彛樽龍杓凡六品名出周禮詔曰精
金古器用以比况君子非無意也㐮州七年饒
假軍人入賦不一公至㩀地造籍免貧弱四千
萬均入豪彊皆曰甘心不出一怨言明年武宗
即位就加司徒㑹昌元年秋七月漢水溢堤入
郭自漢陽王張東之一百五十歲後水爲最大
李太尉徳𥙿挾維州事曰修利不至罷爲太子
少師未㡬檢校司徒兼太子少保明年以檢校
官兼太子太傅留守東都劉稹以上黨叛誅死
時李太尉專柄五年多逐賢士天下恨怨以公
徳全畏之言於武宗曰上黨軋左京控山東劉
從諌父死擅之十年後來朝加宰相縱去不留
之致稹叛竭天下力乃能取此皆公與李公宗
閔爲宰相時事從諌以大和六年十二月十七
日拜闕下實以其月十九日節度淮南明年正
月從諌以宰相東還河南少尹吕𫐠公惡其爲
人述與李太尉書言稹破報至公出聲歎恨上
見述書復聞前縱從諌去疊二怒不一參校自
十月至十二月公凡三貶至循州貟外長史天
下人爲公挼手咤罵公走萬里瘴海上二年恬
泰若一無事今天子即位移衡州汝州長史遷
太子少保少師凡四年復位大中二年十月二
十七日薨于東都城南别墅年六十九天子桐
傷不朝兩日冊贈太尉天下善人執手相弔哭
公忠厚仁恕莊重敬愼未嘗以此八者自勉而
終身益篤爲宰相急於銓品凡名清官不忍持
一資以假非其人以道徳謨於天子每指古義
爲據有言機利克迫必釽(音/華)㓢(力各/切)使之攉破三
大邦去苛碎條約除大患其輕巧吏欲賊公愛
惡希嚮所爲渾然終不能見故所至必大治衣
冠單窮出俸錢嫁其子女月與食歳與衣資送
其死喪凡數百家李太尉志必殺公後南謫過
汝州公厚供具哀其窮爲解說海上與中州少
異以勉安之不出一言及於前事鎮武昌時軍
容使仇士良爲監軍使公律以禮敬暑甚大合
軍宴拱手至暮一不揺扇益自儉克平居非公
事不出内屏周三歳語言舉止率有常度仇軍
容開成未首議立武宗權力震天下每言至公
必合手加顙曰清德可服人但過恡官財與人
無一毫恩分耳不肯引譽不敢怨毁淡居其中
公始自河南薦郷貢士爲郎官考吏部科日選
三開幕府中丞宰相外凡取六十餘人上至將
相次布臺閣皆當時名士每暇日讌語寮吏必
言古人脩身行事旁誘曲指微警教之不以巳
所長人所不及裁量髙下以生重輕後進歸之
承望聲光得一言許可必自矜重夫人辛氏以
公封張掖郡贈僕射祕之長女士林稱爲婦師
凡三十年前公八年殁五男六女長曰蔚監察
御史次曰藂浙南府恊律郎皆以文行登進士
第不籍公勢次曰奉倩河南府洛陽第二人皆
稚齒長女嫁户部郎中上黨苗愔次女嫁河中
節度副使檢校郎中范陽張洙次女嫁河南府
士曹集賢校理常山張希復次女嫁前進士鄧
叔次女未笄一人始數歳以某年月日葬少陵
南某郷某里銘曰
道旣訛衰必有以扶厥公之生以隆其洿幽以
燭明映以雨濡以敎其徒以佐天子滅絶霸駮
如有樞柅摽掲峙倚巍乎二紀臣宗德老鉅傑
魁礨孰爲忌畏譛去南海不校不辯旋復顯大
百行渾圎隣於及年以歸其全
　　　唐故東川節度檢校右僕射兼御史大
　　　夫贈司徒周公墓誌銘
周平王次子烈封汝墳侯秦以汝墳爲汝南郡
侯之孫因家焉遂姓周氏自烈十八丗至西漢
周仁繼烈封侯其後逃西晉亂南去黄崗靈起
仕梁爲桂州刺史生炅在陳爲車騎將軍炅生
法明年十二一命爲巴州刺史陳滅臣隋爲趙
之真定令隋亂歸黄崗起兵取蘄安沔黄武徳
中籍四州地請命授揔管安十六州軍事光禄
大夫封國於道太宗命虞丗南銘書墓碑相國
爲六代孫曾祖惲汝州梁縣令祖沛左拾遺皇
考頲右驍衛兵曹參軍贈禮部侍郎公少孤奉
飬母夫人以孝聞舉進士登第始試秘書正字
湖南團練廵官母夫人亡哭泣無時里人過公
廬曰無驚周孝子後自留守府監察眞拜御史
集賢殿學士李公宗閔以宰相鎮漢中辟公爲
殿中侍御史行軍司馬後一年復以殿中書職
徴歸時大和末注訓用事夏六月始逐丞相宗
閔立朋黨語鉤挂名人凡白日逐朝士三十三
軰天下悼懾以目受意附兇者屢以公為言注
訓曰如去周殿中恐人益驚竟不敢議注訓取
公為起居舎人文宗復二史故事公濡筆立石
螭下丞相退必召語旁側窺帝每數十顧遷考
功貟外郎帝曰周某不可不見冝兼前官數月
以考功掌言謝日帝曰就試翰林公辭譲堅懇
帝正色以手三麾之遂兼學士遷職方郎中中
書舎人政事細大必𬒳顧問公終身不言事故
不傳武宗即位以疾辭出爲工部侍郎華州刺
史八禁軍二十四内司居華下者籍役等百姓
不敢妄出一辭李太尉德𥙿伺公纎失四年不
得知愈治不可盖抑遷公江西觀察使兼御史
大夫公旣得八州施展教令申明約束發以䖍
守陳弇贓坐弇以法死吏手膠拳窮郷逺井如
公在旁縛出洞㓂劉大朴大朴徒數百人斸撥
根脉無有遺失彭蠡東口戍五百人上下千里
無一賊跡遷禮部尚書鄭滑節度使老将某項
領不如教約公鞭背䧏爲下卒聲北入魏皆曰
周尚書文儒䏻治百姓仁愛兵士而復敢爾是
豈可犯九歲入拜兵部侍郎度支兼户部吏曹
事積邉粮糓九十萬石今天子即位二年五月
以本官平章事後一月正位中書侍郎監修國
史就加刑部尚書因河湟事議不合㫖以檢校
刑部尚書出爲劒南東川節度使明日入謝面
加檢校右僕射公自舉進士第非其人不交言
旁睨後進鐫心鏤志及爲将相近取遠挽悉置
于位李太尉徳𥙿㑹昌中以恩換元和朝實録
四十篇益美其父吉甫為相事公上言曰人君
唯不改史人臣可改乎元和實録皆當時名士
目書事實今不信而信徳𥙿後三十年自名父
功衆所不知者而書之此若垂後誰信史竟廢
新本并師王宰剷所部財貨承事貴倖自請來
朝聲言我取平章事鎭大梁公上言曰宰破太
原取汴州不知天下治所凢幾得如太原汴之
大者可飽宰欲乞宰還鎮自𥙷其殘後二日還
宰詔下駙馬都尉韋讓求爲京兆尹公言曰尹
坐堂上階下拜二赤縣令屬官將百人悉可笞
辱非有德者京兆不可爲豈止取吏事讓議竟
寢自此非道求進者䑕循自屏及鎮東蜀一歳
欲歸閑洛師微得風恙公曰我今去是以疾去
疾愈去非晚大中五年歳在辛未二月十七日
薨于位享年五十九訃至廢朝三日冊贈司徒
命諌議大夫盧懿弔䘏其家公信於朋友公於
爲官事婺姊岀告返靣家事不敢自專同曽祖
兄弟入門呵笞奴婢衣服飲食無二等免相位
西去送公還者雖武將散秩嘆惜咨嗟曰周相
公無私我惜其去豈有私乎夫人義興蔣氏先
公某年終生二男一女長曰寛饒崇文校書次
曰咸喜京兆參軍皆孝謹有文學女嫁起居舎
人薛蒙大中六年歲次壬申二月十二日歸葬
先塋河南府河南縣榖陽郷立行里銘曰
姬之支封國自爲姓以周爲氏入唐不盛烈後
幾丗厥生賢孫當唐中興爲唐相臣文思天子
跨古爲治提起王道以公爲倚迒(音/剛)蹊隙竅去
者鳥駛誰塞誰棘勞公砕指三屏大邦駿壯武
事哺撫稚老父母赤子曰將曰相公其愧幾指
古爲比公其無愧以公遺(去/声)唐而後公死不錫
壽考誰其辯之
樊川文集第七
樊川文集第八
　　　　　　　　中書舎人杜牧字牧之
　　　唐故歧陽公主墓誌銘
憲宗皇帝即位八年出嫡女冊封歧陽公主下
嫁于今工部尚書判度支杜公悰始憲宗時宰
相權德輿有壻獨孤郁爲翰林學士帝愛其才
因命宰相曰我嫡女既笄可嫁德輿得壻獨狐
我豈不得耶可求其比後丞相吉甫進言曰前
所奉詔臣謹搜其人因名我烈祖司徒歧公曰
有孫兒悰年始弱冠有徳行文學秀㓪嚴整臣
甞爲司徒吏熟其家事官族世婚習尚守治臣
一皆忖度疑悰可以奉詔帝即召尚書見與語
大恱受殿中少監服章金紫以元和八年某月
日主下嫁于杜氏上御正殿禮畢由西朝堂出
節幡鼓鐸儀物畢備引就昌化里賜第上御延
喜樓駐止主輪尚書及賔侍酒食金帛奏内樂
䧏嬪御送行賜第堂有四廡繢椽藻櫨丹白其
壁派龍首水爲沼主外族因請願以尚父汾陽
王大通里亭沼爲主别舘當其時隆貴顯榮莫
與爲比主實憲宗皇帝嫡女穆宗皇帝母妹敬
宗皇帝今天子親姑尚父汾陽王子儀外曽孫
太皇太后始以正妃事憲宗以太后太皇太后
愛飬三朝凡四十年徳厚慈恕化充六宫主以一
女之愛䧏于杜氏逮事舅姑杜氏大族其他冝
爲婦禮者不翅(尹/試)數十人主卑委怡順奉上撫
下終日惕惕屏息拜起一同家人禮度二十餘
年人未嘗以絲髪間指爲貴驕始與尚書合謀
曰上所賜奴婢卒不肯窮屈奏請納之上嘉歎
許可因錫其直悉自市寒賤可制指者自是閉
門落然不聞人聲尚書讀書考今古治亂主職
婦事承奉夫族時歲獻饋吉㐫􁎚助必親自經
手池塞舘陊闢毬塲種樹不數十年搢紳間
雜然稱尚書爲賢尚書旋出爲澧州刺史主後
尚書行郡縣聞主且至殺牛羊大爲數百人供具
主至後不二十人六七婢乗驢闒茸約所至不
得肉食驛吏立門外舁飯食以返不數日間聞
于京師衆譁說以爲異事尚書在澧州三年主
始入後出中閒不識刺史㕔屏尚書治澧州考
治行爲天下第一後爲大司徒京兆尹鳯翔節
度使朝廷屈指比数以爲凡有中外重難非尚
書不可主賢益彰雖至宫闈貴號亦加尊敬姑
涼國太夫人寢疾比䘮及葬主奉飬蚤夜不解
帶親自嘗藥粥飯不經心手一不以進既而哭
泣哀號感動他人尚書後爲忠武軍節度使所
治許州創爲節度府五十年南迫扵蔡屋室痺
主居無正堂處東支屋恬然六年許軍彊雄且
撑劇㓂自始多用武臣治各出已部曲家人疪
政弛法習爲循常有司用比邉障遠地擲置不
問民亦甘心尚書再冶之老民相率兩走闕下
遮丞相馬叩頭乞留請樹生祠及詔追去攀縁
携扶哭扵道路尚書治外主冶内尚書所至必
稱崱崱(士力/反)爲名公偉人主實有内助焉穆宗以
皇太后敬主尤爲親信俯首益卑車服侍使愈
自貶抑覲謁温清外口不言他事訖穆宗朝人
不以親貴稱當貞元時德宗行姑息之政王武
俊王士眞張孝忠子聮爲國壻憲宗𥘉寵子頔
来朝以其子配以長女皆挾恩佩勢聚少俠狗
馬爲事日截馳道縱撃平人豪取民物官不敢
問戚里相尚不爲以爲窮弱自主䧏于尚書壁
絶外之𥘉怒中笑後皆敬畏累聖亦指示主德
以誡警之至于今以主尚書顯重扵中外戚里
亦皆自檢歛随短長爲善於是舊俗滅不復有
尚書自許奉急追詔主有疾小愈强不肯留曰
去朝興慶宫縱死於道吾無恨以開成二年十
一月某日薨於汝州長橋驛亭年若干上廢朝
三日其年十二月某日主喪至京師比及葬兩
宫弔問相繼於道開成三年某月日上御正殿
詔丞相嗣復攝中書令正衙宣冊謚曰荘淑大
長公主某年某月日祔葬于萬年縣洪原郷少
陵原尚書先塋禮也生男二人長曰輔九年十
歲次曰楊十始二歲女二人某於尚書爲從父
弟得以實銘銘曰
章武皇帝唐中興主刑于正妃教及嫡女婉婉
帝子下嫁時賢影逐響荅随順纒綿杜氏大族
枝蔓蟬聮上有舅姑髙堂儼然螭綬龜章玉佩
金軒飬色恱意侍後承前人不我貴我敬我䖍
始終盡禮大小周旋餘二十年誰興間言貴不
召驕冨不期侈是此四者倐相首尾自古名士
或泥扵此孰謂帝子超脫擺棄婦職是勤夫言
是指池荒館陊屏外不履淑德柔風天下傾耳
冝乎壽考歸女婚子不錫全祉孰提神紀幽石
有誌顯筆有史流千千祀
　　　唐故宣州觀察使御史大夫韋公墓誌
　　　銘并序
韋公㑹昌五年五月頭始生瘡召子壻張復魯
曰三稚女得良壻死以是託墓冝以池州刺史
杜牧爲誌復魯曰公去歲兩瘡生頭今始一尚
微何言之深公曰吾年二十九官校書郎時甞
夢渉滻水旣中涴有二人若舉符召我者其一
人曰墳墓至大萬日始成今未也今萬日矣天
巳告我我其可逃乎謝醫不問以其月十四日
年五十八薨於位公從父弟某書公切行以公
命來命牧牧位哭序且銘之公諱温字弘育韋
氏自殷周秦漢丘明馬遷班固軰争書其人以
光其所爲書至後周逍遥公夐出丗家貴富中
隱身行道當其時及後代論者以蜀嚴鄭谷口
不能爲比逍遥公五丗生潞州上黨尉贈諌議
大夫希元上黨生吏部侍郎贈太尉肇吏部生
右𥙷闕翰林學士古散騎常侍致仕贈司空綬
常侍生公於逍遥公爲九代孫年十一以明經
取第爲太常寺奉禮郎祕書省校書郎選判入
等咸陽尉監察御史公曰是官豈奉飬所冝耶
上䟽乞免改著作佐郎當貞元中常侍公事德
宗爲翰林學士帝深於文學明察人間細㣲事
事有宻切多委之歲乆憂畏病心帝曰某之心
我其盡之以致仕官屏居西郊公早夜侍側温
凊飲食迎情解意一經心乎積二十餘年丁常
侍䘮自毀不欲生後相國李公逄吉以相印鎮
武昌皆虚上職書卑辭至門公起赴武昌未至
府拜監察御史遷左𥙷闕事文宗皇帝時宰相
百吏源條帝功德譔號上獻公獨再䟽曰今蜀
之東川川溢殺萬家京師雪積五尺老多凍死
豈崇虚名報上帝時耶帝乃止遂訖十五年不
荅尊號事改侍御史尚書吏部考功貟外郎當
大和九年文宗思㧞用德行超出者以􁑔　天
下故公自考功不數月拜諌議大夫召爲翰林
學士遂欲相之公立銀臺外門下拜送䟽入具
道先常侍遺誡子孫不令任宻職言懇志決因
命掌書舎人閤下公復堅讓不半歲轉太
常少卿一歲遷給事中皇太子侍讀公復陳先誡以侍
讀辭自宰相皆曰帝以一子請敎於公是冝避
邪公不聽凡拜三章帝終不能奪靈武節度使
王晏平罷靈武以戰馬四百疋兵器數萬事去
罪成貶康州司戸不旬日改撫州司馬仙詔院
樂官尉遲璋以樂官授光州長史晏平以財膠
貴倖璋大有寵於上公皆封詔書上還上比諭
之公持益急竟以康州還晏平璋免長史莊恪
太子得罪上召東西省御史中丞郎官於内殿悉
䟽莊恪過惡欲立廢之曰是冝爲天子乎群公
低首唯唯公獨進曰陛下唯一子不敎䧟之至
是太子豈獨過乎上意稍平不數日遷尚書右
丞朱衣魚章遷兵部侍郎亟請丞相願爲治人
官出爲陜州防禦使兼御史大夫服章金紫廻
鶻窺邊劉稹繼以上黨叛東徴天下兵西出禁
兵陜當其衝公撫民供事就不兩告苦入爲吏
部侍郎典一冬選老吏無所賣復以御史大夫
出爲宣歙池等州觀察使賦多口衆最於江南
公急惡寛窮益自儉苦刑律其俗凡周一歳無
所更改自至大治公㓜不戲弄冠爲老成人觧
褐得官出羣衆中人不敢旁發戲嫚及爲公卿
在朝廷省閤中大臣見公若臨絶壑先忖度語
言舉止然敢出發其所執持不可者筆一落𥿄
言一出口雖天子宰相知不䏻奪俯委遂之不
以德行尚人人自敬畏不施要結於人人自親
慕後進凡持節業自許者獲公一言矜奮刻削
益自貴重官卑家貧時主将家事在私閫内髙
曽兄弟鐫琢教誘嫁娶衣食無有二等疾甚将
終悉召親屬賔吏稱先常侍詩句云在室愧屋
漏因曰今知没身不負斯誡遂涕下不禁當夫
子世得七十子國小俗儉復有聖人爲之師使
生於今與公相後先必有䏻品之者夫人隴西
李氏賛善大夫慫之女先公四歲終四男長礭
前國子監四門助教次曰璆前明經次曰瓖次
未免乳女四人長嫁南陽張復魯復魯得進士
第有名於時為試太常寺恊律郎鄂岳觀察支
使其下皆稚齒相次銘曰
德則至矣位其充乎如其充兮可大厥功以施
生人天先告之萬日之期天實爲之
　　　唐故䖏州刺史李君墓誌銘并序
君諱方玄字景業刑部尚書贈司空貞公長子
貞公事憲宗皇帝兄弟受寄四鎭在漢南時戦
淮西未利監軍使崔談峻䜛言中入爲太子賔
客後淮西平李光顔移鄭滑陳許無帥帝閑讌
獨言曰勁兵三萬誰可付者談峻侍側曰有大
臣家不三十口俸錢委庫不取小僮跣足市薪
此可乎帝曰誰爲者談峻進即以貞公言帝即
日起貞公爲陳許帥其儉徳服人如此景業少
有文學年二十四一貢進士舉以上第升名解
褐裴晉公奏以秘書省校書郎校集賢殿秘書
聦明才敏老成人爭與之交後以恊律郎爲江
西觀察支使裴誼觀察判官有殺人獄法曹官
斷成當死者十二人景業訊覆數日内活十二
人冤尚書以上下奏考裴公移宣城授大理評
事團練判官後尚書馮公宿自兵部侍郎節鎭
東川以監察裏行爲觀察判官不一歳御史府
取爲眞御史分察鹽池左藏吏盗隠官錢千萬
嶽竟遷左𥙷闕遇事必言不知其他丞相固言
以門下侍郎出鎭西蜀奏景業以檢校禮部貟
外郎參節度軍謀事仍賜緋魚袋徴拜起居郎
出爲池州刺史始至創造籍簿民𬒳傜役者科
品髙下鱗次比比一在我手至當役役之其未
及者吏不得弄景業甞嘆曰沈約身年八十手
冩簿書蓋爲此也使天下知造籍役民民庶少
活復定戸稅得與豪猾沉浮者凡七千戸衮入
貧弱不加其賦堤州南五里以渉爲衢凡裁減
蠧民者十餘事城東南隅樹九峯樓見數千里
鑿齊山北靣得洞穴怪石不可名狀刋石於巖
下自紀其事凡四年政之利病無不爲而去之
罷去上道老民攀哭景業季父刑部侍郎建與
貞公以德行文學俱髙一時時之秀俊半歸李
氏門下景業復聦明少銳儉苦温謹卑與長者
遊備知天下之所治甞慷慨有意於經綸少在
諸侯府入爲朝官出爲刺史早夜勤苦爲學不
巳屈指計量必伸巳志雖時之名士亦以此許
之罷池廉使韋公温舘干宣城㑹昌五年四月
某日卒于宣城客舎年四十三七代祖逺後周
柱國大將軍都督熊陜十六州陽平郡公曽王
父珍玉綿州昌明令昌明生雅州别駕贈右僕
射僕射生貞公遜先夫人滎陽鄭氏贈本縣太
君後夫人范陽盧氏男若干女若干人銘曰
顯莫識其端幽莫見其緒巳乎景業何付與之
多而奪之何遽夭顔病冉孔不知其故於景業
兮杳欲何語嗚呼哀哉
　　　唐故歙州刺史邢君墓誌銘(并序)
亡友邢渙思諱群牧大和𥘉舉進士第扵東都
一靣渙思私自約曰邢君可友後六年牧於宣
州事吏部沈公渙思於京口事王并州俱為幕
府吏二府相去三百里日夕聞渙思佽助并州
鉅細合冝後一年某奉沈公命北渡揚州聘丞
相牛公徃來留京口并州峭重入幕多賢士京
口繁要㳺客所聚易生譏議并州行事有不合
理言者不入渙思必䏻奪之同舎以為智不以
為顓并州以為賢不以為僣侵游客賢不肖不
能私諭議以一辭公事宴懽渙思口未言足未
至缺若不圓某曰徃年私約邢君可友今真可
友也盧丞相商鎮京口渙思復以大理評事應府
命今吏部侍郎孔温業自中書舎人以重名為
御史中丞某以𥙷闕為賀客孔吏部曰中丞得
以御史為重輕𥙷闕冝以所知相告某以渙思
言中丞曰我不素知願聞其為人某具以京口
所見對後旬日詔下爲監察御史會昌五年
渙思由户部貟外郎出爲䖏州時某守黄州歲
滿轉池州與京師人事離闊四五年矣聞渙思
出大喜曰渙思果不容於會昌中不辱吾御史
舉矣渙思罷處州授歙州某自池轉睦歙州相
去直西東三百里問來人曰邢君何以為治曰
急於束縛黠夷冗事弊政不以乆逺必務盡根
本某曰邢君去縉雲日稚老泣送於路用此術
也復問閑日何為曰時飲酒髙歌極歡某曰邢
君不喜酒今時飲酒且歌是不以用繁慮而不
快於守郡也復問曰日食㡬何曰嗜彘肉日再
食某凡三致專書曰本草言是肉能閉血脉弱
筋骨壮風氣嗜之者必病風數月渙思正握管
兩手反去背仆于地竟日乃識人果以風疾廢
舟東下次干睦两扶相見言澁不䏻拜語及家
事曰爲官俸錢事骨肉親友随手皆盡盖壮未
期病病未期死今病必死未死得至洛幸矣妻
兒不能知矣君進士及第歴官九歴職八始太
子校書郎恊律郎大理評事監察御史京兆府
司録殿中侍御史户部貟外郎䖏州刺州歙州
刺史職爲浙西團練廵官觀察推官度支廵官
再爲浙西觀察推官轉支使爲戸部貟外郎判
度支案伐劉稹爲制使使鎭魏料軍食賜緋服
銀章𥘉副李丞相回再副髙尚書銖撫安上黨
三面征師大和三年六月八日卒於東都思恭
里年五十邢氏周公次子靖淵封爲邢侯國滅
因以爲氏西漢宇爲太尉子綏爲司空曽孫丗
宗光武時爲驃騎將軍丗宗玄孫顒因居河間
顒當曹魏時參太祖丞相事終於太常邢有河
間南陽君實河間人太常後也後至晉魏巳降
皆有官禄唐麟臺郎中舉於君爲曽祖麟臺生
奉天令待封奉天生緱氏丞至和君即緱氏子
兩娶前夫人隴西李氏忠州刺史佐次女今夫
人南陽張氏壽州刺史植女四男曰懌惜温郎
壽郎用某年某月某日葬于偃師縣某郷里葬
有月日其孤立使者哭告于柩來京師請銘銘
曰
十五知書二十有文三十登進士五十終刺史
才能温良并包與之而止於斯七政在天一廻
一旋差以氂數䏻窮知賢賢者多天不肖壽考
誰爲聖魁孔不能䆒無可柰何付之以命曰其
如命何
樊川文集第八
樊川文集第九
　　　　　　　　中書舎人杜牧字牧之
　　　唐故平盧軍節度廵官隴西李府君墓
　　　誌銘
大和元年舉進士及第郷貢上都有司試扵東
都在二都群進士中徃徃有言前十五年有進
士李飛自江西來貌古文髙始就禮部試賦吏
大呼其姓名熟視符驗然後入飛曰如是選賢
耶即求貢如是自以為賢耶因䄂手不出明日
徑返江東某曰誠有是人吾輩不可得與為伍
矣後二年事故吏部沈公於鍾陵宣城為幕吏
兩府凡五年間同舎生蘭陵蕭寘京兆韓乂愽
陵崔夀每品量人之等第必曰有道有學有文
如李䖏士戡者寡矣是卑進士不舉嘗名飛者
某益恨未靣其人且喜其人之在世也大和九
年為監察御史分司東都今諫議大夫李中敏
左拾遺韋楚老前監察御史盧簡求咸言於某
曰御史法當檢謹子少年設有與遊冝得長厚
有學識者因訪求得失資以為官洛下莫若李
䖏士戡某謝曰素所恨未見者即日造其廬遂
旦夕往來開成元年春二月平盧軍節度使王
公彦威聞君名挈卑辭於簡副以幣馬請爲節
度廵官明年春乎盧府改西歸病於路卒於洛
陽友人王廣思恭里第享年若干君諱戡字定
臣七代祖渤海王奉慈祖杠衢州盈川令父䔲
婺州浦陽尉浦陽晩無子夫人吴興沈氏夢一
人狀甚偉捧一嬰兒曰予爲孔丘以是與爾及
期而生君因名曰夫授君㓜孤旁無羣從可以
附託年十餘歳即好學寒雪拾薪自炙夜無然
膏黙念所記年三十盡明六經書解決微隠蘇
融雪釋鄭玄至于孔頴逹軰凡所爲䟽注皆能
短長其得失一舉進士耻不肯試歸晉陵陽羡
里得山水居之始開百家書縁飾事業每有小
功丧訖制不食肉飲酒語言行止皆有法度陽
羡民有鬪諍不決不之官人必以詣君所著文
數百篇外于仁義一不關筆甞曰詩者可以歌
可以流於竹皷於絲婦人小兒皆欲諷誦國俗
薄厚扇之於詩如風之疾速甞痛自元和已來
有元白詩者纎豔不逞非莊士雅人多爲其所
破壞流於民間䟽于屏壁子父女母交口敎授
淫言媟語冬寒夏熱入人肌骨不可除去吾無
位不得用法以治之欲使後代知有發憤者因
集國朝巳來類於古詩得若干首編爲三卷目
爲唐詩爲序以導其志居江南秀人張知實蕭
寘韓又崔壽宋邢楊發王廣皆趨君交之後皆
得進士第有名聲官職君尚爲布衣然於君不
敢稍怠君在洛中困甚河陽節度使蕭洪移鎭
鄜州諌議大夫蕭俶以君言於洪洪素敬諌議
即欲謁君以請君曰人間譁言洪盗籍外戚一
窺其面能易吾死尚且不忍死况爲其黨乎居
數月洪果敗晏弘農楊氏女早卒子二人長曰
審之次曰鼎郎始五歳以某年月權葬於常州
義興縣某郷里某於君爲晚交得君㝡厚因爲
之銘曰
命如煙雲道比宫宅煙雲飄揚莫知往來爲道
不至無以偃息有道有命偶然相值命不在我
不肖亦貴豈可指此與彼爲市嗚呼定臣曰徳
孔脩曰學必聖飭我兢兢一不言命可傳其心
以敎後生嗚呼哀哉
　　　唐故淮南支使試大理評事兼監察御
　　　史杜君墓誌銘
君諱顗字勝之曽祖凉州節度使襄陽公贈左
僕射希望大父司徒平章事太保致仕岐國
公贈太師某皇考駕部貟外郎贈禮部尚書某
君㓜孤多疾目視昏近先夫人不令就學年十
七讀尚書十三篇禮記七篇漢書止賈誼傳
下復執卷年二十四明年當舉進士始握筆茸
闕下獻書裴丞相度書指言時事書成各数千
字不半歲遍傳天下進士崔岐有文學峭澁不
許可人詣門贈君詩曰賈馬死来生杜顗中間寥
落一千年年二十五舉進士二十六一舉登上第
時賈相國餗為禮部之二年朝士以進士干賈公
不獲有傑強毀嘲者賈公曰我秪以杜某敵𢾗
百軰足矣始命試秘書正字匭使判官李丞相
德𥙿出為鎮海軍節度使辟君試恊律郎為廵
官後貶袁州語親善曰我聞杜廵官言晩十年
故有此行大和九年夏君客揚州六月授咸陽
尉直史舘君曰訓註必亂可徐行俟之至汴二
兇敗及洛以疾辭東下居揚州龍興寺丞相竒
章公僧孺請君入幕府君謝曰李公在困未
願副知巳開成二年春目益昬冬遂䘮明李爲
淮南節度使復請爲試評事兼監察觀察支使
兄自馮翊迎醫石至曰是狀腦脂下融名曰内
障如蠟塞管蠟去管明俟脂凝可以抉去無不
愈者後二年石曰可冶治不効自馮翊别迎醫
醫曰嗟乎障有赤脉如木根橫去牢不可㫁是
法名曰日脚内障生日脚者法不可治君因居
淮南築室治生不復言治眼事聞於天下無不
嗟嘆君安泰自如令人旁讀十三代史書一聞
不遺客來與之議論證引聽者忘去年四十五
大中五年二月二十五日卒一男麟師年十歳
女曰暑兒始五歳六年二月八日歸葬先塋實
萬年縣洪原郷陵西南二里某今年五十假使
更生十年爲六十人不夭矣與君别止三千六
百日爾況早衰多病敢期六十人乎忍不㧕哀
以銘吾弟銘曰
古之逹人以生爲寄爲夢以死爲歸爲竟不知
生偶然乎其有裁受乎偶然即泯爲大空與不
生同其有裁受乎嗚呼勝之今旣歸而竟矣其
自知矣何爲而然乎嗚呼哀哉
　　　唐故㶚陵駱處士墓誌銘
㶚陵駱處士名峻字肅之華州華隂人也當建
中四年年二十遊京師值泚亂爲其黨源休拘
委以事處士逸一日夕行二百里拜親於華隂
因啓度賊終不䏻東出百里間郷里不足憂願
得一見天子於艱危中遂入奉天至漢中屡以
兵食干執事者後長安李懐光踵叛關中公私
饑李馬渾兵十餘萬計日餉食有司因請授處
士岳州㶚陵尉繋職於饋運間後四遷上揚州
士曹參軍至元和𥘉以母䘮去職哀哭濵死終
䘮因曰汚吾跡二十餘年者食豊衣鮮以有飬
也今可以行吾志也乃於㶚陵東坡下得水樹
以居之相國杜公黄裳在蒲津相國張公弘静
在并州大梁渾尚書鎬在易定潘侍郎孟陽在
蜀之東川司徒薛公革在鄭滑皆挈卑詞幣馬
至門曰處士不䏻一起助我爲治乎皆以疾辭
長慶𥘉桂府觀察使杜公凢兩拜章乞爲梧州
刺史詔因授之衆皆曰今黄家洞賊熾邕容兵
連敗縮首不出猶鼎鼈爾交阯殺都護復旱亂
相仍朝廷豈捐此三處不以公治之而乆置公
爲梧守耶處士慘而讓祇以疾辭解訖不言其
他爾後人知其堅不可復動矣田三百畒菓𬞞
占其一捽墾辛苦不受人一錢惠朝之名士多
造其廬未甞以栖退超脫之髙露於言色温敬
畏下如勇於仕進者論及當代利病活人緩邊
之䇿必亹亹盡吐兾逹於在位者至於安危機
鍵之語黙不出口尤不信浮圗學有言者必約
其條目引六經以窒之曰是乃其徒盗夫子之
旨而爲其辭是安能自爲之善圗山水狀鑑者
比之朱審王維之儔里百家鬪訴㓙吉一來决
凡三十六年無一日不自得也以㑹昌元年十
一月某日卒年七十九以某月日歸葬於華隂
縣先人之墓處士甞曰相國劉公晏不急征不
横賦承亂亡之餘食數十萬兵者二十餘年斯
過蕭何逺矣每長短校量今古冨人強國之術
我烈祖司徒歧國公趙國公李公當貞元元和
時儒學術業冠天下每與處士語未甞不嗟嘆
其才恨其尚壯不可屈以仕優禮接之嗚呼賢
哉銘曰
不見可欲使心不亂古之作者窮栖自㫁(去/聲)子
伯子至王覇乆卧向栩相趙馬良車煥子夏髙
第心中交戦處士之居落青門畔文駟連覊繡
軒交貫危冠自喜(音/戯)首萦後絆言訖揖去一如
不見我齒未衰誰知巳知岐公主師見必迎喜
語必移時論兵計食屈指無遺功名冨貴不䏻
釣之諸侯六辟南服一麾笑而不荅亦無事非
三百畒田百實繁滋三十六年食具衣完今其
去矣誰知其端嗚呼賢哉
　　　唐故復州司馬杜君墓誌銘(并序)
公諱詮字謹夫河西隴右節度使襄陽公贈司
空之曽孫司徒岐國公贈太師之孫司農少卿
贈給事中之子公以岐公䕃調授揚州參軍同
州馮翊縣丞衛尉寺主簿鄂州江夏縣令復州
司馬年六十某年月日終于漢上别業岐公外
殿内輔凡十四年貴冨繁大孫兒二十餘人晨
昏起居同堂環侍公爲之親不以進門内家事
條治裁酌至於筐篋細碎悉歸於公稱謹而治
自罷江夏令卜居於漢北泗水上烈日笠首自
督耕夫而一年食足二年衣食兩餘三年而室
屋完新六畜肥繁器用皆具凡十五年起於墾
荒不假人之一毫之助至成冨家翁常曰忍耻
入仕不縁妻子衣食者舉丗幾人彼忍耻我劳
力等衣食尓顧我何如後授復州司馬半歳棄
去終不復仕以某月日歸葬於長安城南少陵
原司馬村先塋某爲從父弟泣涕而書銘曰
公侯之家所業唯官薄官業農墾荒室完入仕
多耻以農力勞等衣食尓勞力者賢歸全故丘
慶期孫子
　　　唐故邕府廵官裴君墓誌銘
君諱希顔字某裴氏於百氏中獨摽其族曰眷
三分之爲東西中君東春裴在國朝名位㝡大
曰冕艱難中定冊立肅宗於靈武而相之繼相
代宗僅十五年國史有傳冕於君爲堂伯祖父
王考某終朗州刺史娶宣州寧國令滎陽鄭某
女生四男爲首生朗州爲盩厔河西令道朗二
州刺史公廉剛簡強於愛人凢關百姓一毫事
與京兆尹節度使爭論大聲於延府間前如無
人然未甞以杖貴治家家人有過失則諭之諭
不變者出之爲良人終不忍牽鬻於市將終鄭
夫人泣請遺令曰吾之廄騾爲盩厔時役之今
踰十年聽其老死愼不可賣言訖而絶君生寖
染仁父之化温良柔友窮居鄠縣飢寒餘二十
年未甞出一言以愠不足司農卿裴及爲邕府
經略使辟君爲從事得南方疾歸大中二年某
月日卒于其家享年若干不娶無子某娶裴氏
實君之私其弟覺泣來請銘銘曰
淑其性生無位死無子孰識其端
　　　唐故范陽盧秀才墓誌
秀才盧生名霈字子中自天寳後三代或仕燕
或仕趙兩地皆多良田畜馬生年二十未知古
有人曰周公孔夫子者擊毬飲酒馬射走兎語
言習尚無非攻守戰鬪之事鎮州有儒者黄建
鎭人敬之呼爲先生建因語生以先王儒學之
道因復曰自河而南有土地數萬里可如燕趙
比者百數十處有西京東京西京有天子公卿
士人畦居兩京間皆億萬家萬國皆持其土産
出其珍異時節朝貢一取約束無禁限疑忌廣
大寛易嬉遊終日但能爲先王儒學之道可得
其公卿之位顯榮冨貴流及子孫至老不見戰
爭殺戮生立悟其言即隂約母弟雲竊家駿馬
日馳三百里夜抵襄國界捨馬歩行徑入王屋
山請詣道士觀道士憐之置之外門廡下席地
而處始開孝經論語布褐不襪椊草爲茹或竟
日不得食如此凡十年年三十有文有學日閑
習人事誠敬通逹汝洛間士人稍稍知之開成
三年來京師舉進士於羣軰中酋酋然凡曰進
士名者多趨之願與之爲交生甞曰丈夫一日
得志天子召座於前以笏畫地取山東一百二
十城唯我知其甚易爾因言燕趙間山川禹儉
敎令風俗人情之所短長三十年來王師攻擊
利與不利其所來由明白如彩畫一一可以目
覩開成四年客遊代州南歸某月日於晉州霍
邑縣界晝日盗殺之京師名進士聞之多有哭
者資其弟雲至霍邑取生喪來長安以某年月
日葬於城南某郷里其所資費皆岀於交遊間
曽祖昌嗣涿州刺史祖顗易州長史父勸鎭州
石邑令某常以生之林節薦生於公卿間聞生
之死哭之因誌其墓
　　　唐故進士龔軺墓誌
㑹昌五年十二月某自秋浦守桐廬路由餞塘
龔軺䄂詩以進士名來謁時刺史趙郡李播曰
龔秀才詩人兼鼓琴因令操流波弄清越可聽
及飲酒頗攻章程謹雅而和飲罷某南去舟中
閱其詩有山水閑淡之思後四年守吴興因與
進士嚴惲言及鬼神事嚴生曰有進士龔軺去
歳來此晝坐客館中若有二人召軺者軺命馬
甚速始跨鞍馬驚墯地折左脛旬日卒余始了
然憶錢塘見軺時徐徐㝷思如昨日事因知尚
殯于野乃命軍吏徐良改葬于卞山南去州城
西北一十五里嚴生與軺善亦不知其郷里源
樊川文集第十
　　　　　　　　中書舎人杜牧字牧之
　　　李賀集序
大和五年十月中半夜時舎外有疾呼傳緘書
者某曰必有異亟取火來及發之果集賢學士
沈公子明書一通曰吾亡友李賀元和中義愛
甚厚日夕相與起居飲食賀且死甞授我平生
所著歌詩雜爲四編凡千首數年來東西南北
良爲巳失去今夕醉解不復得寐即閱理篋怢
忽得賀詩前所授我者思理往事凡與賀話言
嬉遊一處所一物候一日夕一觴一飯顯顯焉
無有忘棄者不覺岀涕賀復無家室子弟得以
給養䘏問常恨想其人詠其言止矣子厚於我
與我爲賀集序盡道其所來由亦少解我意某
其夕不果以書道不可明日就公謝旦曰丗爲
賀才絶出前讓居數日某深惟公曰公於詩爲
深妙竒博且復盡知賀之得失短長今寳叙賀
不讓必不能當君意如何復就謝極道所不敢
叙賀公曰子固若是是當慢我某因不敢辭勉
爲賀叙然其甚慙皇諸孫賀字長吉元和中韓
吏部亦頗道其歌詩雲煙綿聮不足爲其態也
水之迢迢不足爲其情也春之盎盎不足爲其
和也秋之明㓗不足爲其格也風檣陣馬不足
爲其勇也瓦棺篆鼎不足爲其古也時花美女
不足爲其色也荒國陊殿梗莽丘壠不足爲其
恨怨悲愁也鯨呿鼇擲牛鬼蛇神不足爲其虚
荒誕幻也蓋騷之苗裔理雖不及辭或過之騷
有感怨刺懟言及君臣理亂時有以激發人意
乃賀所爲無得有是賀䏻探㝷前事所以深嘆
恨今古未嘗經道者如金銅仙人辭漢歌𥙷梁
庾肩吾宫體謡求取情状離絶逺去筆墨畦逕
間亦殊不䏻知之賀生二十七年死矣世皆曰
使賀且未死少加以理奴僕命騷可也賀死後
凡十某年京兆杜某爲其序
　　　注孫子序
兵者刑也刑者政事也爲夫子之徒實仲由冉
有之事也今者㩀案聽訟械繋罪人笞死于市
者吏之所爲也驅兵數萬橛其城郭係累其妻
子斬其罪人亦吏之所爲也木索兵刃無異意
也笞之與斬無異刑也小而易制用力少者木
索笞也大而難制用力多者兵刃斬也俱期於
除去惡民安活善人爲國家者使教化通流無
敢輙有不由我而自恣者其取吏無他術也無
異道也俱止於仁義忠信智勇嚴明也苟得其
道一二者可以使之爲小吏盡得其道者可以
使之爲大吏故用力少者其吏易得也功易見
也用力多者其吏難得也功難就也止此而巳
無他術也無異道也自三代巳降皆由斯也子
貢訟夫子之德曰文武之道未墜於地在人賢
者識其大者逺者不賢者識其小者近者季孫
問冉有曰子於戦學之乎性逹之也對曰學之
季孫曰事孔子惡乎學冉有曰即學之於孔子
者大聖兼該文武並用適聞其戦法猶未之詳
也復不知自何代何人分爲二道曰文曰武離
而俱行因使搢紳之士不敢言兵或耻言之苟
有言者世以爲麁暴異人人不比数嗚呼亡失
根本斯最爲甚周公相成王制禮作樂尊大儒
術有淮夷叛則出征之夫子相魯公㑹于夾谷
曰有文事者必有武備叱辱齊侯服不敢動是
一大聖人豈不知兵乎周有齊太公秦有王翦
兩漢有韓信趙充國耿弇虞詡段熲魏有司馬
懿吳有周瑜蜀有諸葛武侯晉有羊祜杜公元
凱梁有韋叡元魏有崔浩周有韋孝寛隋有楊
素國朝李靖李勣裴行儉郭元振如此人者當
其一時其所出計畫皆考古校今竒秘長遠䇿
先定於内功後成於外彼壮健輕死善撃刺者
供其呼召指使耳豈可知其由來哉某㓜讀禮
至于四郊多壘卿大夫辱也謂其書眞不虚說
年十六時見盗起圜二三千里係戮将相族誅
刺史及其官属屍塞城郭山東崩壊殷殷焉聲
震朝廷當其時使将兵行誅者則必壮健善撃
刺者卿大夫行列進退一如常時笑歌嬉遊輙
不爲辱非當辱不辱以爲山東亂事非我輩所
冝當知某自此謂㓜所讀禮眞妄人之言不足
取信不足爲教及年二十始讀尚書毛詩左傳
國語十三代史書見其樹立其國滅亡其國未
始不由兵也主兵者聖賢材䏻多聞博識之士
則必樹立其國也壮健撃刺不學之徒則必敗
亡其國也然後信知爲國家者兵最爲大非賢
卿大夫不可堪任其事苟有敗滅眞卿大夫之
辱信不虚也因求自古以兵著書列扵後世可
以教扵後生者凡十數家且百萬言其孫武所
著十三篇自武死後凡千歲将兵者有成者有
敗者勘其事跡皆與武所著書一一相抵當猶
印圈模刻一不荖跌武之所論大約用仁義使
機權也武所著書凡数十萬言曹魏武帝削其
繁剰筆不精切凡十三篇成爲一編曹自爲序
因注觧之曰吾讀兵書戦䇿多矣孫武深矣然
其所爲注觧十不釋一此者蓋非曹不䏻盡注
觧也予㝷魏志見曹自作兵書十餘萬言諸将
征伐皆以新書從事從令者尅捷違教者負敗
意曹自於新書中馳驟其說自成一家事業不
欲随孫武後盡觧其書不然者曹豈不䏻耶今
新書巳亡不可復知予因取孫武書備其注曹
之所注亦盡存之分爲上中下三卷後之人有
讀武書予觧者因而學之猶盤中走丸丸之走
盤横斜圓直計於臨時不可盡知其必可知者
是知丸不䏻出於盤也議於廊廟之上兵形巳
成然後付之於将漢祖言指蹤者人也獲兔者
犬也此其是也彼爲相者曰兵非吾事吾不當知君
子曰叨居其位可也
　　　送薛䖏士序
䖏士之名何哉潜山隱市皆䖏士也在山也且
非頑如木石也在市也亦非愚如市人也蓋有
大知不得大用故羞耻不出寜反與市人木石
爲伍也國有大知之人不䏻大用是國病也故
䖏士之名自負也謗國也非大君子其孰䏻當
之薛君之䖏蓋自負也果䏻窺測堯舜孔子之
道使指制有方弛張不窮則上之命一日來子之
廬子之身一日立上之朝使我輩居則來問學
仕則來問政千辯萬索滔滔而得若如此則善
苟未至是而遽名曰䖏士雖吾子自負其不爲
矯歟某敢用此贈行
　　　送盧秀才赴舉序
治心治身治友三者治矣有求名而名不随者
未之聞也治心莫若和平治身莫若兢謹治友
莫若誠信友治矣非身治而不能得之身治矣
非心治而不能致之三者治矣推而廣之可以
治天下惡其求成進士名者而不得也况有千
人皆以聖人爲師眠而食一無其他唯議論是
司三人有私十人公私半百人無有不公者况
千人哉古之聖賢業大事鉅道行則不肖懼道
不行則不肖喜故有不公今進士者業㣲事細
如成其名不肖未所喜懼寕不公邪故取之甚
易耳盧生客居於饒年十七八即主一家骨肉
之饑寒常與一僕東泛滄海北至單于府丐得
百錢尺帛囊而聚之使其僕負之以歸饒之士
皆憐之䏻辭明敏而知所去就年未三十嘗三
舉進士以業丐資家近中輟之去歲九月余自
池改睦凡同舟三千里復爲余留睦七十日今
之去余知其成名而不丐矣
　　　杭州新造南亭子記
佛著經曰生人既死隂府收其精神校平生行
事罪福之坐罪者刑獄皆怪險非人世所爲凡
人平生一失舉止皆落其間其尤怪者獄廣大
千百萬億里積火燒之一日凡千萬生死窮億
萬世無有間(音/諫)㫁名爲無間夾殿宏廊悉圖其
状人未熟見者莫不毛立神駭佛經曰我國有
阿闍世王殺父王篡其位法當入所謂獄無間
者昔䏻求事佛後生爲天人况其他罪事佛固
無恙梁武帝明智勇武創爲梁國者捨身爲僧
奴至國滅餓死不聞悟況下軰固惑之爲工商
者雜良以苦僞内而華外納以大秤斛以小岀
之欺奪村閭戅民銖積粒聚以至于冨刑法錢
榖小胥出入人性命顛倒埋沒使簿書條令不
可究知得財買大第豪奴如公侯家大吏有權
力能開庫取公錢縁意恣爲人不敢言是此數
者心自知其罪皆捐巳奉佛以求救月日積乆
曰我罪如是貴冨如所求是佛能滅吾罪復能
以福與吾也有罪罪滅無福福至生人唯罪福
耳雖田婦稚子知所趨避今權歸於佛買福賣
罪如持左契交手相付至有窮民啼一稚子無
以與哺得百錢必召一僧飯之兾佛之助一日
獲福若如此雖舉寰海内盡爲寺與僧不足怪
也屋壁繡紋可矣爲金枝扶踈擎千萬佛僧爲
具味飯之可矣飯訖持錢與之不大不壯不髙
不多不珎竒瓌怪爲憂無有人力可及而不爲
者晉覇主也一銅鞮宫之衰弱諸侯不肯來盟
今天下能如幾晉几幾千銅鞮人得不因哉文
宗皇帝甞語宰相曰古者三人共食一農人今
加兵佛一農人乃爲五人所食其間吾民尤困
於佛帝念其本牢根大不䏻果去之武宗皇帝
始即位獨奮怒曰窮吾天下佛也始去其山臺
野邑四萬所冠其徒幾至十萬人後至㑹昌五
年始命西京留佛寺四僧唯十人東京二寺天
下所謂節度觀察同華汝三十四治所得留一
寺僧准西京数其他刺史州不得有寺出四
御史縷行天下以督之御史乗馹未出關天下
寺至於屋基耕而刓之凡除寺四千六百僧尼
笄冠二十六萬五百其奴婢十五萬良人技附
爲使令者陪笄冠之數良田數千萬頃奴婢口
率與百畒編入農籍其餘賤取民直歸於有司
寺材州縣得以恣新其公署傳舎今天子即位
詔曰佛尚不殺而仁且來中國乆亦可助以爲
冶天下州率與二寺用齒衰男女爲其徒各止
三十人兩京數倍其四五焉著爲定令以徇其
習且使後世不得復加也趙郡李子烈播立朝
名人也自尚書比部郎中出爲錢塘錢塘於江
南繁大雅亞吳郡子烈少遊其地委曲知其俗
蠧人者剔削根節㫁其脉絡不數月人随化之
三牋干丞相云濤壊人居不一銲錮敗侵不休
詔與錢二千萬築長堤少爲數十年計人益安
喜子烈曰吳越古今多文士來吾郡遊登樓倚
軒莫不飄然而増思吾郡之江山甲於天下信
然也佛熾害中國六百歲生見聖人一揮而幾
夷之今不取其寺材立亭勝地以彰聖人之功
使文士歌詩之後必有指吾而罵者乃作南亭
在城東南隅宏大煥顯工施手目髪匀肉均牙
滑而無遺巧矣江平入天越峯如髻越樹如髪
孤帆白鳥點盡上凝在半夜酒餘倚老松坐怪
石殷殷潮聲起於月外東閩兩越宦遊善地也
天下名士多徃之予知百數十年後登南亭者
念仁聖天子之神功矣美子烈之旨跡覩南亭
千萬状吟不辭巳四時千萬状吟不䏻去作為
歌詩次之於後不知㡬千百人矣
　　　池州造刻漏記
百刻短長取於口不取於數天下多是也某大
三年佐沈吏部江西府暇日公與賔吏環城見
銅壷銀箭律如古法曰建中時嗣曹王臯命䖏
士王易簡爲之公曰湖南府亦曹王命䖏士所
所爲也後二年公移鎭宣城王處士尚存因命
工就京師授其術創置於城府其爲童時王處
士年七十常來某家精大演數與雜機巧識地
有泉鑿必湧起韓文公多與之遊大和四年某
自宣城使于京師處士年餘九十精神不衰某
拜于牀下言及刻漏因圖授之㑹昌五年歳次
乙丑夏四月始造于城南門樓京兆杜某記
　　　池州重起蕭丞相樓記
蕭丞相爲刺史時樹樓于大㕔西北隅上藏九
經書下爲刺史便㕔事大曆十年乙夘建會昌
四年甲子摧木悉朽壞無一可取者刺史李方
玄具材刺史杜牧命工南北霤相距五十六尺
東西四十五尺十六柱三百七十六椽上下凡
十二間上有其三焉皆仍舊制以㑹昌五年五
月畢自𥘉至再凡七十一年丞相諱復實相徳
宗皇帝焉京兆杜某記
　　　同州澄城縣户工倉尉㕔壁記
縣之所重其舉秀貢賢也今之自外諸侯之儒
者曠不能升一人況尉乎次乃户税而巳史記
河渠書曰自微引洛水至商顔下(商顔/山名)鑿井深者
四十餘丈即此地也徴者俗訛爲澄耳其地西
北山環之縣境籠其趾沙石相礴歲雨如注他
皆淫灔不測徴之土適潤苗則大穫天或旬而不
雨民則蒿然四望失矣是以年多薄復絶絲麻藍
菓之饒固無豪族富室大抵民戸高下相羌埒
然歲入官賦未嘗期表鞭一人因徴其來由耆
老咸曰西四十里即畿郊也主如禁司東西軍
禽坊龍廐彩工梓匠善聲巧手之徒第畨上下
互來進取挾公爲首縁以一栝十民之晨炊夜
春歲時不敢甞悉以仰奉父伏子走尚不䏻
當其意徃徃撃辱而去長吏固不敢援復況其
養秩安禄者邪加以御女官多盤穴其間逓相
占附比急熱如手足自丞相御史咸不䏻與之
角逐縣令固無有爲也非豪吏真工聮紐相姻
戚者率率解去是以縣賦益逋徴民幸脫此苦
者蓋以西有通澗巨壑义牙交吞小山峭徑馳
鞍馬張機置者不便於此是以絶跡不到兼之
土田枯鹵樹植不茂無秀潤氣象咸惡之而不
家焉民所以安安活輸賦者殆由此儻使徴亦
中其苦則墟矣尚安敢比之於他邑乎嗟乎國
家設法禁百官持而行之有尺寸害民者率有
尺寸之刑今此咸墮地不起反使民以山之澗
壑自爲防限可不悲哉使民恃險而不恃法則
劃土者冝乎牆山壍河而自守矣燕趙之盗復
何可多怪乎書其西壁俟得言者覧焉
　　　宋州寜陵縣記
建中𥘉年李希烈自蔡䧟汴驅兵東下将收江
淮寜陵守将劉昌以兵二千拒之希烈衆且十
倍攻之三月韓晉公以三千强弩渉水夜入寜
陵弩矢至希烈帳前希烈曰復益　吳弩寜陵
不可取也解圍歸汴後數月希烈驍将翟輝以銳
兵大敗於淮陽城下希烈且蹙棄汴歸蔡後司
徒劉公玄佐見昌問曰爾以孤城用一當十凡
百日間何以䏻守昌泣曰以負心䏻守之耳昌
令陴者曰内顧者斬昌孤甥張俊守西北隅未
嘗内顧捽下斬之軍士有死志故䏻堅守因伏
地流涕司徒劉公亦泣撫昌背曰國家必以富
貴爾天寳末淮陽太守薛愿(即故起居/郎弘之祖)睢陽太守
許遠眞源縣令張廵等兵守二城其於窮蹙事
相差埒睢陽䧟賊淮陽䏻守故廵遠名懸而愿
事不傳昌之守寜陵近比之於睢陽故良臣之
名不如忠臣孫武曰善用兵者無赫赫之功斯
是也大中二年十一月十八日將仕郎守尚書
司勲貟外郎史館修撰杜某題
　　　淮南監軍使院㕔壁記
淮南軍西蔽蔡壁壽春有團練使北蔽齊壁山
陽有團練使節度使爲軍三萬五千人居中統
制二處一千里三十八城護天下餉道爲諸道
府軍事㝡重然倚海壍江淮深津横商備守堅
險自艱難巳來未甞受兵故命節度使皆以道
徳儒學來罷宰相去登宰相命監軍使皆以賢
良勤勞内外有功來自禁軍中尉樞宻使去爲
禁軍中尉樞宻使自貞元元和巳來大抵多如
此今上即位六年命内侍宋公出監淮南諸開
府将軍皆以内侍賢良有材不冝使居外上以
爲内侍自元和巳來誅齊誅蔡再伐趙前年誅
滄旁撃趙魏且徴師且撫師且誥且諭勤勞危
險終日馬上徃監青州新附卧未嘗安復監滑
州邊魏窮狹多事今監淮南是且休之休息亦
不乆之故内侍至焉監軍四年如始至日簡釣
寛泰明白清㓗恕悉軍吏禮愛賔客舉止作動
無非典故暇日唯召儒生講書道士治藥而巳
内侍舊部將校多禁兵子弟京師少俠出入閭
里間俛首唯唯受吏約束故上至相國竒章公
下至于百姓無不道說内侍稱爲賢人此不虚
也冝其侍衛六朝聲光冨貴某謬爲相國竒章
公幕府掌書記奉内侍命爲㕔壁記某再謝不
才不足記序内侍曰掌書記爲監軍使㕔壁記
冝也某慙惶而書時大和八年十月二十一日
記
　　　自撰墓銘
牧字牧之曾祖某河西隴右節度使祖某司徒
平章事歧國公贈太師考某駕部貟外累贈禮
部尚書牧進士及第制䇿登科弘文館校書郎
試左武衛兵曹參軍江西團練廵官轉監察御
史裏行御史淮南節度掌書記拜眞監察分司
東都以弟病去官授宣州團練判官殿中侍御
史内供奉遷左𥙷闕史館修撰轉膳部比部貟
外郎皆兼史職岀守黄池睦三州遷司勲貟外
卽史館修撰轉吏部貟外以弟病乞守湖州入
拜考功郎中知制誥周歳拜中書舎人某平生
好讀書爲文亦不出人曹公曰吾讀兵書戰䇿
多矣孫武深矣因注其書十三篇乃曰上窮天
時下極人事無以加也後當有知之者去歳七
月十日在吴興夢人告曰爾當作小行郎復問
其次曰禮部考功爲小行矣言其終典耳今歲
九月十九日歸夜困亥𥘉就枕寢得𬒳勢乆酣
而不夢有人朗告曰爾改名畢十月二日奴順
來言炊將熟甑裂予曰皆不祥也十一月十日
夢書片𥿄皎皎白駒在彼空谷傍有人曰空谷
非也過隙也予生於角星昴畢於角爲第八宫
曰病厄宮亦曰八殺宮土星在焉火星繼木星
工楊晞曰木在張於角爲第十一福德宮木爲
福德大君子救於其旁無虞也予曰自湖守不
周歳遷舎人木還福於角足矣土火還死於角
冝哉復自視其形視流而疾鼻折山根年五十
斯夀矣某月某日終干安仁里妻河東裴氏朗
州刺史偃之女先某若干時卒長男曰曹師年
十六次曰柅柅年十二别生二男曰蘭曰興一
女曰眞皆幼以某月日葬于少陵司馬村先塋
銘曰
後魏太尉顒封平安公及子九丗皆葬少陵嗟
爾小子亦克厥終安于肅官
樊川文集卷第十
樊川文集第十一
　　　　　　　　　杜牧字牧之
　　　上李司徒相公論用兵書
伏覩明詔誅山東不受命者廟堂之上事在相
公雖罇俎之謀筭晝巳定而賤末之士蒭蕘敢
陳伏希捨其狂愚一賜聽覽某大和二年爲校
書郎曾詣淮西將軍董重質詰其以三州之衆
四歳不破之由重質自誇勇敢多筭之外復言
其不破之由是徴兵太雜耳徧徴諸道兵士上
不過五千人下不至千人旣不能自成一軍事
湏帖附地主名爲客軍每有戰陣客軍居前主
人在後勢羸力弱心志不一旣居前列多致敗
亡如戰似勝則主人引救以爲巳功小不勝主
人先退至有殱焉初戰二年巳來戰則必勝是
多殺客軍及二年巳後客軍殫少止與陳許河
陽全軍相搏縱使唐州軍不能因雪取城蔡州
事力亦不支矣其時朝廷若使鄂州壽州唐州
祇令保境不用進戰但用陳許鄭滑兩道全軍
帖以宣潤弩手令其守隘即不岀一歳無蔡州
矣令者上黨之叛復與淮西不同淮西爲㓂僅
五十歲破汴州襄州襄城盡得其財貨輸之懸
瓠復敗韓全義於殷上多殺官軍四萬餘人輸
輦財榖數月不盡是以其人味爲㓂之腴見爲
㓂之利風俗益固氣𦦨巳成自以爲天下之兵
莫我與敵父子相勉僅於兩世根深源闊取之
固難夫上黨則不然自安史南下不甚附隷建
中之後每奮忠義是以郳公抱眞能窘田恱走
朱滔常以孤窮寒苦之軍横折河朔彊梁之衆
貞元中節度使李長策卒中使提詔授與本軍
大將但軍士附者即授之其時大將來希皓爲
衆所服中使將以手詔付之希皓言於衆曰北
軍取人合是希皓但作節度使不得若朝廷以
一束草來希皓亦必敬事中使言面奉進㫖只
令此軍取大將拔與節鉞朝廷不别除人希皓
固辭押衙盧從史其位居四潜與監軍相結超
出五曰若來大夫不肯受詔某請且勾當此軍
監軍曰盧中丞若肯如此此亦固合聖㫖中使
因探懷取詔以授之從史捧詔再拜舞蹈希皓
廻揮同列使北靣稱賀軍士畢集更無一言從
史爾後漸畜姧謀養義兒三千人日夕喣沬及
父䖍死軍士留之表請起復亦只義兒與之唱
和其餘大將王翼元烏重胤第五釗等及長行
兵士並不同心及至𬒳擒烏重胤坐於軍門喻
以禍福義兒三千一取約束及河陽取孟元陽
爲之統師一軍無主僅一月日曽無犬吠況於
他謀以此證驗人心忠赤習尚專一可以盡見
及元和十五年授與劉悟時當幽鎭入覲天下
無事柄廟筭者議必銷兵雄健敢勇之士百戰
千攻之勞坐食租賦其來巳乆一旦黜去使同
編戸紛紛諸鎭停解至多是以天下兵士聞之
無不忿恨至長慶元年七月幽鎭乗此首唱爲
亂昭義一軍初亦欝咈及詔下誅叛使温起居
造宣慰澤潞便令發兵其時九月天巳寒四方
全師未頒冬衣服聚之授詔或伍或離垂手強
項往往誶語及温起居立於重榻大布恩旨并
䟽昭義一軍自七十餘年忠義戰伐之功勞安
史巳還叛逆滅亡之明効辭語旣畢無不懽呼
人衣短褐爭出効命其時用兵處處敗北唯昭
義一軍於臨城縣北同果堡下大戰殺賊五千
餘人所殺皆樓下歩射搏天飛者賊之精勇無
不殱焉賊中大震更一月日田布不死賊亦自
潰後一月其軍大亂殺大將礠州刺史張汶因
刼監軍劉承階盡殺其下小使此實承階侮媟
一軍侵取不巳張汶隨王承元出於鎮州乆與
昭義相攻軍人惡之汶旣因依承階謀欲殺悟
自取軍人忌怒遂至大亂非悟獨䏻使其如此
劉悟卒從諌求繼與扶同者只鄆州隨來中軍
二千耳其副悴賈直言入責從諫曰爾父提十
二州地歸之朝廷其功非細秪以張汶之故自
謂不潔淋頭竟至羞死爾一孺子安敢如此從
諌恐悚不敢出言一軍聞之皆隂然直言之說
值寳暦多故因以授之今纔二十餘嵗風俗未
改故老尚存雖欲刼之必不用命伏以河陽西
北去天井關強一百里(関屬/澤州)關隘多山井可鑿
雖有兵力必恐無功若以萬人爲壘下窒其口
高壁深壍而與之戰忽有敗負勢驚洛師蓋河
陽軍士素非精勇戰則不足守則有餘成德一
軍自六十年來世與昭義爲敵訪聞無事之日
村落隣里不相徃來今王司徒代居反側思一
自雪况聮姻戚願奪可知六十年相讎之兵仗朝爲
委任之重必冝盡節以荅殊私魏博承風亦當
效順然亦止於圍一城攻一堡刋木堙并係纍
稚老而巳必不能背二十城長驅上山徑擣上
黨其用武之地必取之䇿在於西面今者嚴紫
塞之守備謹白馬之隄防祗以忠武武寧兩軍
以青州五千精甲(三齊兵青/州最■)宣潤二千弩手由絳
州路直東徑入不過數日必覆其巢何者昭義
軍粮盡在山東澤潞兩州全居山内土塉地狹
積榖全無是以節度使多在邢州名爲就粮山
東粮榖旣不可輸山西兵士亦必單鮮擣虚之
地正在於此後周武帝大舉伐齊路由河陽字
吏部宇文㢸曰夫河陽要衝精兵所聚盡刀攻
圍恐難得志如臣所見彼汾之曲戍小山平用
武之地莫過於此帝不納無功而還後復大舉
音用㢸計遂以滅齊前秦苻堅遣將王猛伐後
燕慕容偉大破偉將慕容評於潞川因遂滅之
路亦由此北齊髙歡再攻後周路亦由此而西
後周名將韋孝寛齊王攸常鎭勲州王壁城(今/綘)
(州稷山/縣是也)故東西相伐每由此路以古爲證得之者
多以某愚見不言劉稹終不能取貴欲速擒免
生他患昨者北虜才畢復生上黨頼相公廟筭
深逺北虜即日敗亡儻使北虜至今尚存㳂邉
猶須轉戰廻顧上黨豈能計除天下雖言無事
若上黨乆不能解别生患難此亦非難自古皆
因攻伐未解旁有他變故孫子曰兵聞拙速未
暏巧之乆也伏聞聖主全以兵事付於相公某
受恩最深切敢干冐威嚴遠陳愚見無任戰汗
某頓首再拜
　　　上李太尉論江賊書
伏以太尉持柄在上當軸處中未及五年一齊
四海德振法束貪廉儒立有司各敬其事在位
莫匪其任雖九官事舜十人佐周校於太尉未
可爲比伏以江淮賦稅國用根本今有大患是
刼江賊耳某到任纔九月日㝷窮詢訪實知端
倪夫劫賊徒上至三舩兩舩百人五十人下不
減三二十人始肯行劫劫殺商　嬰孩不留所
劫商人皆得異色財物盡将南渡入山博茶蓋
以異色財物不敢貨於城市唯有茶山可以銷
受蓋以茶熟之際四遠商人皆将錦繡繒纈金
釵銀釧入山交易婦人稚子盡衣華服吏見不
問人見不驚是以賊徒得異色財物亦來其間
便有店肆爲其囊橐得茶之後出爲平人三二
十人挾持兵仗凡是鎭戍例皆單弱止可供億
漿茗呼召指使而巳鎭戍所由皆云賖死易就
死難縱賊不捉事敗抵法謂之賖死與賊相拒
立見殺害謂之就死若或人少𬒳捉罪抵止於
私茶故賊云以茶壓身始能行得(言随身有茶即/人不疑是賊)
凡千萬軰盡販私茶亦有巳聚徒黨水劫不便
逢遇草市泊舟津口便行陸劫白晝入市殺人
取財多亦縱火唱棹徐去去年十月十九日劫
池州青陽縣市凡殺六人内取一人屠刳心腹
仰天祭拜自邇巳來頻於隣州大有劫殺沉舟
滅跡者即莫知其數凡江淮草市盡近水際冨
室大戸多居其間自十五年來江南江北凡名
草市劫殺皆徧只有三年再劫者無有五年獲
安者一劫之後州縣麋費所由㝷捉烽火四出
凡是平人多𬒳恐脅求取之外恩讎並行追逮
證驗窮根㝷葉狼虎滿路狴牢充塞四五月後
炎欝烝濕一夫有疾染習多死免之則蹤跡未
白殺之則贓狀不明一獄之中凡五十人中二
十人悉是此輩至於眞賊十人不得一濠亳徐
泗汴宋州賊多劫江西淮南宣潤等道許蔡申
光州賊多劫荆襄鄂岳等道劫得財物皆是愽
茶北歸本州貨賣循環徃來終而復始更有江
南土人相爲表裏校其多少十居其半蓋以倚
淮介江兵戈之地爲郡守者罕得文吏村郷聚
落皆有兵仗公然作賊十家九親江淮所由屹
不敢入其間所能捉獲又是㳂江架舩之徒村
落負檐之類臨時脅去分得㳙亳雄徤聚嘯之
徒盡不能獲爲江湖之公害作郷閭之大殘未
有革釐實可痛恨今若令宣潤洪鄂各一百人
淮南四百人每舩以三十人爲率一千二百人
分爲四十舩擇少徤者爲之主将仍於本界江
岸剏立營壁置本判官專判其事㨂擇精銳牢
爲舟棹晝夜上下分畨廵檢明立殿最必行賞
罰江南北岸添置官渡百里率一盡絶私載每
一宗舩上下交送(同阻風風便同/發名爲一宗)是桴鼓之聲千里桓
接私渡盡絶江中有兵安有烏合蟻聚之輩
敢議攻劫或曰制置太大不假如此荅曰今西
北邉禦未來之㓂備向化之戎長傾東南物産
供百萬口况長江五千里來徃百萬人日殺不
辜水滿冤骨至於嬰稚曽不肯留葛伯殺餉童
子湯征滅之蓋以童子無知而殺之王者不捨
其罪今長江連海羣盗如麻驟雨絶絃不可㝷
逐無關可閉無要可防今者自出五道兵士不
要朝廷添兵活江湖賦稅之郷絶㓂盗劫殺之
本政理之急莫過於斯若此制置凡去三害而
有三利人不冤死去一害也郷閭獲安無追逮
證驗之苦去二害也每擒一私茶賊皆稱買賣
停泊恣口點染鹽鐡監院追擾平人搜求財貨
今私茶盡黜去三害也啇旅通流萬貨不乏獲
一利也郷閭安堵狴犴空虚獲二利也擷茶之
饒盡入公室獲三利也三害盡去三利必滋窮
根㝷源在劫賊耳故江西觀察使裴誼召得賊
帥陳璠署以軍中職名委以江湖之任陳璠徤
勇分毫不私自後廉察悉皆委任至今陳璠每
出彭蠡湖口領徒東下商舩百數隨璠行止璠
去之後惘然相弔安有清朝盛時太尉在位反
使萬里行旅依一陳璠某詳觀格律勑條百二
十卷其間制置無不該備至於㣲細亦或再三
唯有江㓂未嘗言及今四夷九州文化武伏奉
貢走職罔不如法言其功德皆歸太尉敢率愚
衷上干明慮兾禆億萬之一無任戰汗惶懼之
至某謹再拜
　　　上門下崔相公書
天生相公輔仁聖天子外齊武事内治文敎𬒳
權衡稱量者不失銖黍受威烈懾怛者蚓縮魚
蔵百職率冶中外平一伏惟相公功德無與爲
比徃者彭城驕強頑卒數萬聮三齊舊風振天
下餉道重弓束矢大刀長矛不受指揮自有
信誓王侍中生於其間稱爲徤黠奔馬潜出不
敢廻顧高僕射寛厚聞名䏻治軍事舉動汗流
拜于堂下及乎不受李司徒臠食其使者風波
不廻氣勢巳去自淮北渡由洛東下漕輓行役
出泗上者稚長相賀藩鎮欲生事樹功者橫激
旁搆廟堂謀議不知所出相公殿一家僮馳入
萬衆無不手垂目瞪露刃弦弓偶語腹非或離
或伍相公氣壓其驕文誘其順指示叛臣賊子
覆滅之蹤鋪陳忠臣義士榮顯之效皇威坌湧
扵言下狼心頓革扵目前然後剔刮根節銷磨
頑礦日教月化水順雪釋吐飯飽之解衣暖之
威驅恩收禮訓法束一年人畏二年人愛三年
化成截成一邦俗同三輔當此之時遲廻之間
有勇力者一唱而起徴兵數十萬大小且百戰
然後傅其壘鉤其垣得其罪人天下固巳困矣
而天下議者必曰某名将也某善用兵也雖䟽
爵上公裂土千里其酬尚薄此必然之說也故
曰見勝不過衆人之所知非善之善者也戰勝
而天下曰善非善者也百戰百勝非善之善者
也能不戰而屈人之兵乃善之善者也是相公
手攜暴虎貪狼化爲耕牛乗馬退數十萬兵解
天下之縛秪扵談笑俯仰燕享筆硯之間耳以
此校之斯過古人萬萬遠矣復自持統大相開
張敎化外制四夷内循百度長育人材興起頽
弛心迎志釋罔有怨嗟是以天下帖㤗蝗死災
去饑人復飽流人復安内外遠近率職奉法不
聞其他如周有召穆公仲山甫漢有魏相邴吉
國朝姚宋二公文事武事居中處外固不是倚
國家有天下二百三十餘年盛溢兩漢功侔三
代今復生相公輔佐仁聖天子天時人事即自
將來福禄昌熾卜之無窮天下孰不幸甚某僻
守荒郡亦𬒳陶鈞齒髪甚壮志尚未衰敢不自
強兾荅天造無任感激悃懇之至某恐懼再拜
　　　上昭義劉司徒書
今日輕重望于幾人相位將權長材厚德與輕
則輕與重則重將軍豈能讓焉昔者齊盗坐父
兄之舊將七十年來海北河南泰山課賦三千
里料甲一百縣獨據一面横挑天下利則伸鈍
則滿鏃而不發約在子與孫孫與子血絶而已
此雖使鐡偶人爲六軍取不孔易況席征蔡之
弊天下消耗燕蟠趙伏用齊卜我當此之時一
年不能勝則百姓半流二年不能勝則關東之
國孰知其變化也將軍一心仗忠半夜興義昧
旦而巳齊族矣疆土籍口探岀僣物重寳仰關
輦上是以趙一揺燕一呼爭來汗走一日四海
廓廓然無事矣伏惟將軍之功德今誰比哉是
以𥘉守滑臺爲尚書守潞爲僕射乃作司空乃
作司徒爰開丞相府平章天下越録躐等驟得
冨貴古今之人亦將軍止巳矣將軍德於國家
甚信大國家復之於將軍雅亦無與爲大矣今
者上黨足馬足甲馬極良甲極精後負燕前觸
魏側肘趙彼三虜屠囚天子耆老劫良民使叛
銜尾交頸各蟠千里不貢不覲私贍妻子王者
在上此輩何也今者上黨馳其精良不三四日
與魏决於漳水西不五六日與趙合於沍水東
縈太原挑飛狐緩不二十日與燕遇於易水南
此天下之郡國足以事區區於忠烈無如上黨
者明智武徤忠寛信義知機便多筭畫攻必巧
戰不負䏻使萬人樂死赴敵足以事區區於忠
烈天下之人無如将軍者爵號禄位冨貴休顯
冝驅三旋上校恩澤冝出萬死以副倚注天下
之人亦無如将軍者是将軍負天下三無如之
望也始者将軍頼齊然後得禄仕入卧内等子
弟一身聮齊累世之逆卒境上爭首其恩甚厚
其勢甚不便将軍以爲大仁可以殺身大忠不
顧細謹終探懷而取之今者将軍負三無如之
望上戴天子四海之大以爲緩急所冝日夜具
申喧請今黙而處者四五歳矣負天下之三無
如者冝如是邪不冝如是耶是以天下之小人
以爲将軍始者取齊見利而動今者安潞見義
而止而若是則天下利無窮義有限走無窮皆
有限則安可識之哉其有識者則曰不然夫桓
文之霸也先脩刑政然後事事近有山東士人
來者咸道上黨之政軍士兵吏之詳男子畒婦
人桑老者養孤者庇上下一切罔有紕事曁乎
政庭則将軍不知尊布衣不知卑諸侯之驕乆
矣是以高才之人不忍及門仁政不施乆矣是
以暴亂不止若此者将軍是行仁政來高才苟
行仁政來高才若非止暴亂尊九廟峻中興復
何汲汲如是邪在漢伯通在晉牢之二人功力
不寡一旦誅死人豈冤之苻秦相猛将終戒視
後禍大唐太尉房公忍死表止伐遼此二賢當
時德業不在諸人尚死而不巳蓋以輔君活人
爲事非在矜伐邀引爲心也伏惟将軍思伯通
年之所以不終仰相猛房公之所以垂休則天
下之人口祝将軍之福壽目睹将軍盛徳之形
容手足必不敢加不肖於将軍之草木此乃上
下萬世烈丈夫口念心禱而求者今将軍盡能
有之豈可容易而棄哉大唐二百年向外叛者
三十餘種大者三得其二小者亦包裹千里燕
趙魏潞齊蔡吴蜀同歡共悲手足相急陳刺死
帳下死圍悉死伏劒死斬死絞死大者三歳小
或一日巳至于盡死曰忠曰義則有父子同壇
兄弟繼踵論罪則曰有某功論功則曰捨某罪
伏惟十二聖之仁一何汪汪焉天之校惡滅逆
復何一切焉此乃盡將軍所識復何云云小人
無位而謀當死罪某恐懼再拜
樊川文集第十一
樊川文集第十二
　　　　　　　　中書舎人杜牧字牧之
　　　上周相公書
某再拜伏以大儒在位而未有不知兵者未有
不能制兵而能止暴亂者未有暴亂不止而能
活生人定國家者自生人巳來可以屈指而數
也今兵之下者莫若刺伐之法詩大雅維清奏
象舞之篇曰維清緝熈文王之典迄用有成維
周之禎象者象武王伐紂刺伐之法此乃文王
受命(受設王專/征之命也)七年五伐留戰陣刺伐之法遺之
武王王用以伐紂而有天下致之清平爲周家
之禎祥周公居攝祀文武於清廟作此詩以歌
舞文武之德其次兵之尤者莫若鈎援衝壁今
之一卒之長不肯親自爲之詩大雅周公皇矣
美周之詩曰以爾鈎援以爾臨衡以伐崇墉臨
衝閑閑崇墉言言此實文王伐崇墉傅于其城
以臨車衝鈎援其城文王親自爲之夫文王何
人也周公詩之夫子刪而取之列于大雅以美
武王之功德手絃而口歌之不知後伐之人何
如此三聖人安有謀人之國有暴亂横起戎狄
乗其邉坐於廟堂之上曰我儒者也不䏻知兵
不知儒者竟可知兵也竟不可知兵乎長慶兵
起自始至終廟堂之上指蹤非其人不可一二
悉數高宗朝薛仁貴攻吐蕃大敗於大非川仁
貴曰今年嵗在庚午不當有事于西方此乃鍾鄧
伐蜀身誅不返昨者誅討党羗徴關東兵用於
西方是不知天道也邉地無積粟師無見粮不
先屯田随日随餉是不知地利也兩漢伐虜騎
兵取於山東所謂兾之北土馬之所生馬良而
多人習騎戰非山東兵不䏻伐虜昨者以歩騎
百不當一是謂不知人事也天時地利人事此
三者皆不先計量短長得失故困蝎天下不䏻
滅樸樕之虜此乃不學之過也不敎人之戰是
謂棄之則謀人之國不䏻料敵不曰棄國可乎
某所注孫武十三篇雖不䏻上窮天時下極人
事然上至周秦下至長慶寳暦之兵形勢虚實
隨句解析離爲三編輒敢獻上以備閱覧少希
鑑悉苦心即爲至幸伏増惶惕之至某頓首再
拜
　　　上宣州高大夫書
某頓首再拜自去歳前五年執事者上言云科
第之選冝與寒士兄爲子弟議不可進熟於上
耳固於上心上持下執堅如金石爲子弟者魚
潜䑕循無入仕路某竊惑之科第之設聖祖神
宗所以選賢才也豈計子弟與寒士也古之急
於士者取盗取讎取於夷狄豈計其所由來況
國家設取士之科而使子弟不得由之若以科
第之徒浮華輕薄不可任以爲治則國朝自房
梁公巳降有大功立大節率多科第人也若以
子弟生於膏梁不知理道不可與羙名而令得
羙仕則自堯巳降聖人賢人率多子弟凡此數
者進退取捨無所依據某所以憤懣而不暁也
堯天子子也禹公子也文王諸侯孫與子也武
王文王子也周公文王之子武王之弟也夫子
天子裔孫宋公六代大夫子也春秋時列國有
其社稷各數百年其良臣多出公族及卿大夫
子孫也魯之季友季文子叔孫穆子叔孫昭子
孟獻子皆岀於三桓也臧文仲武仲出於公子
彄栁下惠出於公子無駭(諸侯之子稱公子公子之子稱/公孫公孫之子稱公族以王父)
(字爲氏展/禽是也)宋之良臣多出於戴桓武莊之族也舉
其尤者華元子罕向戍是也衛之良臣亦公族
及卿大夫之裔也舉其尤者公子荆公叔發公
子朝皆公族也子鮮公子也史狗史魚寗武子
卿大夫之裔也齊之晏嬰晏桓子子也曹之子
臧公子也吳之季札王子也鄭之良臣皆公孫
公族也舉其尤者子封子良子罕子展子皮子
産子張子太叔是也楚之良臣子囊子西子期
皆王子也子庾王孫也其卿大夫之裔鬪氏生
令尹子文後有鬪辛鬪巢鬪懷(昭王之國/皆有大功)蔿氏生蔿
賈孫叔敖(蔿文)薳啓彊薳子慿薳掩薳罷屈氏生
屈蕩屈到屈建(子/木)六國時有昭奚恤公族也屈
原諸屈後也皆其祖先於武王文王時基楚國
爲霸者用其子孫其社稷垂九百餘年至於晉
國最爲強其賢臣尤多有趙氏魏氏韓氏狐氏
中行氏范氏荀氏羊舌氏欒氏郤氏祁氏其先
皆武公獻公文公勤勞臣也用其子弟召諸侯
而盟之者僅三百年在六國齊之孟甞趙之平
原魏之信陵皆王子王孫也齊復有司馬穰苴
亦王族也其在漢魏巳下至於國朝公族之子
弟卿大夫之胄裔書於史氏爲偉人者不可勝
數不知論聖賢才能於子弟中復何如也言科
第浮華輕薄不可任用則國朝房梁公玄齡進
士也相太宗凡二十一年爲唐宗臣比之伊吕
周邵者郝公處俊亦進士也爲宰相時高宗欲
遜位與武后處俊曰天下者高祖太宗之天下
非陛下之有但可傳之子孫不可私以與后高
宗因止來濟上官儀李玄義皆進士也後爲宰
相濟助長孫太尉禇河南共槯武后者後突厥
入塞免胄戰死儀革廢武后召玄義助處俊言
不可以位與武后婁侍中師德亦進士也吐蕃
強盛爲監察御史以紅抺額應猛士詔躬衣皮
袴率士屯田積榖八百萬石二十四年西征兵
不乏食薦狄公爲相取中宗於房陵立爲太子
漢陽王張公柬之亦進士也年八十爲相敺致
四王手提社稷上還中宗郭代公元振亦進士
也鎮涼州僅十五年北却突厥西走吐蕃制地一
萬里握兵三十萬武氏惕息不敢移唐社稷魏
公知古亦進士也爲宰相廢太平公主謀以佐
玄宗及卒也宋開府哭之曰叔向古之遺直子
産古之遺愛廉而有者其魏公乎姚梁公元崇
登第下筆成章舉首佐玄宗起中興業凡三十
年天下㡬無一人之獄宋開府璟亦進士也與
姚唱和致開元太平者劉幽求登制䇿科與玄
宗徒歩誅韋氏立睿宗者蘇氏父子皆進士也
大許公爲相於武后朝酷吏中不失其正於中
宗朝誅反賊鄭普思於韋后黨中小許公佐玄
宗朝號爲蘇宋張燕公說登制䇿科排張易之
兄弟賛睿宗請玄宗監國竟誅太平公主招置
文學士開内學館玄宗好書尚古封中太山祀
后土因燕公也張曲江九齡亦進士也排李林
甫牛仙客罵張守珪不斬安禄山謫老南服年
未七十張廵亦進士也凡三入判等以兵九千
守睢陽城凡周嵗拒賊十三萬兵(出天寳/雜記)使賊不
能東進尺寸以全江淮元和中宰相河東司空
公中書令裴公皆進士也裴公仍再得宏辭制
䇿科當貞元時河北叛齊蔡亦叛階此蜀亦叛
吳亦叛其他未叛者皆高下其目熟視朝廷希
嚮強弱而施其所爲司空公始相憲宗廢權倖
之機矛令不得張收歛百職歸於有司命節度
使出朝廷不由兵士(始自撫州徐袁相爲滑州滑州凡二月/無帥三軍無事憲宗始信之自此不用)
(貞元故專以行軍副/使大將軍爲節度使)抜取沉滯各還其官(開州取唐㑹人爲/職方郎中知制誥)
(饒州取李趙公爲考功郎中知制誥在貞九中/皆十餘年遷逐其他似謪者亦皆當叙用也)然後西取蜀東取
吳天下仰首始見白日裴公撫安魏博使田氏
盡忠剪蔡劇賊於洛師脅下招來常山質其二
子以累其心取十三城使不得與齊交手爲㓂
因誅師道河南盡平當是時天下幾至於太平
凡此十九公皆國家與之存亡安危治亂者也
不知科第之選復何如也至於智效一官忠立
一節德行文學不可悉數董生云春秋之義變
古則譏之傅說命髙宗曰鑑于先王成憲其以
永無愆故殷道復興鴻鴈美周宣王能復先王
之道西漢魏相佐漢宣帝爲中興但能奉行漢
家故事姚梁公佐玄宗亦以務舉貞觀之法制
耳自古及今未有背本棄古而能致治者昨獲
覽三郎秀才新文凡十篇數日在手讀之不倦
其旨意所尚皆本仁義而歸忠信加以辭彩酋
茂皎無塵土況有誠明長厚之譽於千人中儻
使前五六年得進士第今可以出入諌官御史
助明大子爲治矣古人云三月不仕則相弔安
有凢五六年來選取進士施設綱罟如防盗賊
言子弟者噎啞抑欝思一解布衣與下士齒厥
路無由扵古今未前聞也某因覧三郎文章不
覺發憤略言大槩干觸尊重無任惶懼某再拜
　　　上李中丞書
某入仕十五年間凡四年在京其間卧疾乞假
復居其半嗜酒好睡其癖巳痼徃徃閇戸便經
旬日弔慶參請多亦廢闕至於俯仰進趍隨意
所在希時徇勢不能逐人是以官途之間比之
輩流亦多困躓自顧自念守道不病獨處思省
亦不自悔然分於當路必無知巳黙黙成戚守
日待月兾得一官以足衣食一自拜謁門館似
蒙奨飾敢以惡文連進机案特遇采録更不因
人許可指敎實爲師資接過之禮過等詢問之
辭悉纎雖三千里僻守小郡上道之日氣色濟
濟不知沉困之在巳不知昇騰之在人都門帶酒
笑别親戚斯乃大君子之遇難逢世途之不偶
常事雖爲遠宦適足自寛某世業儒學自高
曽至于某身家風不墜少小孜孜至今不怠性
顓固不䏻通經于治亂興亡之跡財賦兵甲之
事地形之險易遠近古人之長短得失中丞即
歸廊廟宰制在手或因時事召置堂下坐之與
語此時廻顧諸生必期不辱恩奬今者志尚未
泯齒髪猶壯敢希指顧一罄肝膽無任感激血
誠之至某恐懼再拜
　　　與人論諌書
某踈愚於惰不識機括獨好讀書讀之多矣每
見君臣治亂之間興亡諫諍之道遐想其人䑛
筆和墨則兾人君一悟而至于治平不悟則烹
身滅族唯此二者不思中道自秦漢已來凡千
百軰不可悉數然恣諌而激亂生禍者累累皆
是納諌而悔過行道者不能百一何者皆以辭
語迂險指射醜惡致使然也夫迁險之言近於
誕妄指射醜悪足以激怒夫以誕妄之說激怒
之辭以卑凌尊以下干上是以諌殺人者殺人
愈多諌畋獵者畋獵愈甚諌治宫室者宫室愈
崇諌任小人者小人愈寵觀其㫖意且欲與諌
者一鬪是非一决怒氣耳不論其他是以每於
本事之上尤増飾之今有兩人道未相信甲謂
乙曰女好食某物愼勿果食之必死乙必曰食
我食之乆矣汝爲我死必倍食之甲若謂乙曰
汝好食某物第一少食苟多食必生病乙必因
而謝之减食何者迃險之言則欲反之循常之
說則必信之此乃常人之情世多然也是以因
諫而生亂者累累皆是也漢成帝欲御樓船過
渭水御史大夫薛廣德諫曰冝從橋陛下不聽
臣自刎以血汚車輪陛下不廟矣(不得入/廟祠也)上不
說張猛曰臣聞主聖臣直乗船危就橋安聖主
不乗危御史大夫言可聽上曰曉人不當如是
耶(謂諫諍之言當/如猛之詳善)乃從橋近者寳暦中敬宗皇
帝欲幸驪山時諫者至多上意不決拾遺張權
輿伏紫宸殿下叩頭諫曰昔周幽王幸驪山爲
犬戎所殺秦始皇葬驪山國亡玄宗皇帝宫驪
山而禄山亂先皇帝幸驪山而享年不長帝曰
驪山若此之凶耶我冝一徃以驗彼言後數日
自驪山廻語親倖曰叩頭者之言安足信哉漢
文帝亦謂張釋之曰卑之無甚高論令可行也
今人平居無事友朋骨肉切磋規誨之間尚冝
旁引曲釋亹亹繹繹使人樂去其不善而樂行
其善况於君臣尊卑之間欲因激切之言而望
道行事治者乎故禮稱五諫而直諫爲下前數月
見報上披閤下諫䟽錫以幣帛僻左且遠莫知
其故近於遊客處一暏閤下諫草明白辯婉出
入有據吾君聖明冝爲動心數日在手味之不
足且抃且喜且慰三者交并不䏻自止吾君聞
諫既且行之仍復寵錫誘䏻諫者斯乃堯舜禹
湯文武之心也聞於遠地冝爲吾君抃也閤下
以忠孝文章立於朝廷勇於諫而且深於其道
果能動吾君而光世德某蒙閤下之厚愛兾於
異時資閤下知以進尺寸䏻不爲閤下之喜復
自喜也吾君今日披一䟽而行之明日聞一言
而用之賢才忠良之士森列朝廷是以奮起志
慮各盡所懷則文祖武宗之業窮天盡地日出
月入皆可掃洒以復厥𥘉某縱不得效用但於
一官一局筐篋簿書之間活妻子而老身命作
爲歌詩稱道仁聖天子之所爲冶則爲有餘能
不自慰故獲閤下之一䟽抃喜慰三者交并眞
不虚也冝如此也無因面讃其事書𥿄言誠不
覺繁多某再拜
　　　與浙西盧大夫書
某頓首再拜某年二十六由校書郎入沈公幕
府自應舉得官凡半歳間旣非生知復未渉人
事齒少意銳舉止動作一無所據至於報効施
展朋友與遊吏事取捨之道未知東西南北冝
所趨向此時郎中六官一顧憐之手擕指畫一
一誘教丁寧纎悉兩府六年不嫌不怠使某無
大過而粗知所以爲守者實由郎中之力也去
歳乞假路由漢上貟外七官以某甞獲知於郎
中惠然不疑推置於肺肝間某恃郎中之知亦
敢自道其志公私謀議各悉所懷一俯一仰如
乆而深者乆欲資郎中貟外之爲階級逺干尊
重欲望收䘏舐筆伸紙以復踰於三四因曰旣
階級矣歩欲升堂與排關而入者事不同日式
微詩曰何其處也必有與也言必有仁義與我
所以處而不去也進退計忖不冝得罪今敢謹
冩所爲文十四首編爲一卷繼進於後愛之不
倦爲之不巳不至於工今以爲獻無任慙惶然
特爲進說之端非敢因此求知不勝攀戀惕懼
之至某再拜
樊川文集第十二
樊川文集第十三
　　　　　　　　　　　杜牧字牧之
　　　上宣州崔大夫書
某再拜閤下以德行文章有位於明時如望江
漢見其去之呇天沉汪澶漫不知其所爲終始
也復自開幕府巳來辟取當時之名士禮接待
遇各盡其意後進絜絜以節業自持者無不願
受閤下廻首一顧舒氣快意自以滿足今藩鎮
之貴土地兵甲生殺與奪在一出口終日矜高
與門下後進之士搉得失去就於分寸銖黍間
多是其人也獨閤下不自矜高不設壍壘曲垂
情意以盡待士之禮然知後進絜絜以節義自
持者願受閤下廻首一顧舒氣快意自以滿足
此固然也非敢茍佞其辭以取媚也不知閤下
俯仰延遇之去就幣帛篚篚之多少飲食獻酬
之和樂各用何道閑夜永日三五相聚危言峻
論知與不知莫不願盡心於閤下壽考福禄祝
之無窮某雖不肖則亦千百間其一人數也鹿
鳴宴羣臣詩曰旣飲食之復實幣帛筐筐以将
其厚意然後忠臣嘉賔得盡其心矣吉日詩曰
宣王䏻慎㣲接下無不盡心以奉其上焉自古
雖尊爲天子未有不用此而能得多士盡心也
未有不得多士之盡心而得樹功立業流於歌
詩也况於諸侯哉夫子曰君子疾没世而名不
稱司馬遷曰自古冨貴其名磨滅不可勝紀而
言思之令人感動激發當寐而寤在饑而飽伏
希閣下濬之益深築之益高緘鐍之益固使天
下之人異日捧閣下之德不替今日則爲宰相長
育人材興起敎化國朝房杜姚宋不足過也某
也於流輦無所知識承風望光徒有輸心效節
之志今謹録雜詩一卷獻上非敢用此求知盖
欲導其志無以爲先也徃年應進士舉曽投獻
筆語亦蒙亟稱於時今十五年矣於頑懜中爲
之不知矣於其事䏻不稍工不敢再録新述恐
煩尊重無任惶懼謹再拜
　　　上池州李使君書
景業足下僕與足下齒同而道不同足下性俊
逹堅明心正而氣和飾以温愼故處世顯明無
罪悔僕之所禀闊畧踈易輕微而忽小然其天
與其心知耶柔利已偷苟讒謟可以進取知之
而不䏻行之非不䏻行之抑復見惡之不䏻忍
一同坐與之交語故有知之者有怒之者怒不
附巳者怒不恬言柔舌道其盛美者怒守直道
而違巳者知之者皆齒少氣銳讀書以賢才自
許但見古人行事眞當如此未得官職不覩形
勢絜絜少輩之徒也怒僕者足以裂僕之賜折
僕之脛知僕者不䏻持一飯與僕僕之不死巳
幸况爲刺史聚骨肉妻子衣食有餘乃大幸也
敢望其他然與足下之所受性固不得伍列齊
立亦抵足下疆壠畦畔間耳故足下憐僕之厚
僕仰足下之多在京城間家事人事終日促束
不得日出所懷以自曉自然不敢以輩流間期
足下也去嵗乞假自江漢間歸京乃知足下出
官之由勇於爲義向者僕之期足下之心果爲
不繆私自喜賀足下果不負天所付與僕所期
向二者所以爲喜且自賀也幸甚幸甚夫子曰
吾少也賤故多能鄙事復曰不試故藝聖人尚
以少賤不試乃䏻多䏻有藝况他人哉僕與足
下年未三十爲諸侯幕府吏未四十爲天子廷
臣不爲甚賤不爲不試矣今者齒各甚壮爲刺
史各得小郡俱處僻左幸天下無事人安榖熟
無兵期軍湏逋負諍訴之勤足以爲學自強自
勉扵未聞未見之間僕不足道雖䏻爲學亦無
所益如足下之才之時眞可惜也向者所謂俊
逹堅明心正而氣和飾以温慎此才可惜也年
四十爲刺史得僻左小郡有衣食無爲吏之苦
此時之可惜也僕以爲天資足下有異日名聲
跡業光于前後正在今日可不勉之僕常念百
代之下未必爲不幸何者以其書具而事多也
今之言者必曰使聖人㣲㫖不傳乃鄭玄輩爲
注解之罪僕觀其所解釋明白完具雖聖人復
生必挈置數子坐於游夏之位若使玄輩解釋
不足爲師要得聖人復生如周公夫子親授㣲
㫖然後爲學是則聖人不生終不爲學假使聖
人復生即亦隨而猾之矣此則不學之徒好出
大言欺亂常人耳自漢巳䧏其有國者成敗廢
興事業蹤跡一二億萬青黃白黒據實空有皆
可圖畫考其來由裁其短長十得四五足以應
當時之務矣不似古人窮天鑿玄躡於無蹤筭
於忽㣲然後䏻爲學也故曰生百代之下未必
爲不幸也夫子曰三人行必有我師焉此乃隨
所見聞能不亡失而思念至也楚王問萍實對
曰吾徃年聞童謡而知之此乃以童子爲師耳
參之於上古復酌於見聞乃能爲聖人也諸葛
孔明曰諸公讀書乃欲爲愽士耳此乃蓋滯於
所見不知適變名爲腐儒亦學者之一病僕自
元和巳來以至今日其所見聞名公才人之所
論討典刑制度征伐叛亂考其當時參於前古
䏻不忘失而思念亦可以爲一家事業矣但隨
見随忘随聞随廢輕目重耳之過此亦學者之
一病也如足下天與之性萬萬與僕相遠僕自
知頑滯不能苦心爲學假使䏻學之亦不䏻出
而施之懇懇欲成足下之美異日旣受足下之
敎於一官一局而無過失而巳自古未有不學
而䏻垂名於後代者足下勉之大江之南夏候
欝濕易生百疾足下氣俊胸臆間不以悁忿是
非貯之邪氣不䏻侵慎防是晚多食大醉繼飲
其他無所道某再拜
　　　投知巳書
夫子曰不怨天不尤人下學而上逹知我者其
天乎復曰知我者春秋罪我者亦以春秋此聖
人操心不顧世之人是非也柱厲叔事莒敖公
莒敖公不知及莒敖公有難柱厲叔死之不知
我則巳反以死報之蓋怨不知之深也豫讓謂
趙襄子曰智伯以國士待我我以國士報之此
乃列士義夫有才感其知不顧其生也行無堅
明之異材無尺寸之用泛泛然求知扵人知則
不能有所報不知則怒此乃衆人之心也聖賢
義列之士旣不可到小生有異扵衆人者審巳
功也審巳之行審巳之才皆不出衆人亦不求
知扵人巳或有知之者則蔵縮退避唯恐知之
深蓋自度無可以爲報效也或有因縁他事不
得巳求知扵人者茍不知未嘗退有懟言怨色
形扵妻子之前此乃比扵衆人唯審巳求知也
大和二年小生應進士舉當其時先進之士以
小生行可與進業可益修喧而舉之爭爲知巳
者不啻二十人小生邇來十年江湖間時時以
家事一抵京師事巳即返嘗所謂喧而譽之爲
知巳者多巳顯貴未嘗一到其門何者自十年
來行不益進業不益修中夜忖量自愧扵心欲
持何說復扵知巳之前爲進拜之資乎黙黙蔵
縮茍免寒饑爲幸耳昨李廵官至忽傳閤下㫖
意似知姓名或欲異日必録在門下閤下爲世
之偉人鉅德小生一獲進謁一陪讌享則亦榮
矣况欲異日終置之扵榻席之上齒扵數子之
列乎無攀縁絲髪之因出特逹倜儻之知小生
自度冝爲何才可以塞閤下之求宜爲何道可
以報閤下之德是以自承命巳來審巳愈切撫
心獨驚忽忽思之而不自知其然也若蒙待之
以衆人之地求之以衆人之才責之以衆人之
報亦庻㡬異日受約束指顧扵簿書之間知無
不爲爲不及私亦或能提筆伸𥿄作詠歌以發
盛德止此而巳其他望扵古人責以不及非小
生之所堪任伏恐閤下聽聞之過求取之異敢
不特自發明導說其哀一開閤下視聽其他感
激發憤懷愧思德臨𥿄汗發不知所裁某恐懼
再拜
　　　荅荘充書
某白荘先輩足下凢爲文以意爲主氣爲輔以
辭彩章句爲之兵衛未有主強盛而輔不飄逸
者兵衛不華赫而荘整者四者高下圓折歩驟
随主所指如鳥随鳯魚随龍師衆随湯武騰天
潜泉橫裂天下無不如意苟意不先立止以文
彩辭句繞前捧後是言愈多而理愈亂如入闤
闠紛紛然莫知其誰暮散而巳是以意全勝者
辭愈朴而文愈高意不勝者辭愈華而文愈鄙
是意䏻遣辭辭不䏻成意大抵爲文之㫖如此
觀足下所爲文百餘篇實先意氣而後辭句慕
古而尚仁義者苟爲之不巳資以學問則古作
者不爲難到今以某無可取欲命以爲序承當
厚意惕息不安復觀自古序其文者皆後世宗
師其人而爲之詩書春秋左氏以降百家之說
皆是也古者其身不遇扵世寄志扵言求言遇
扵後世也自兩漢巳來冨貴者千百自今觀之
聲勢光明孰若馬遷相如賈誼劉向揚雄之徒
斯人也豈求知扵當世哉故親見楊子雲著書
欲取覆醬瓿雄當其時亦未嘗自有誇目况今
與足下並生今世欲序足下未巳之文此固不
可也苟有志古人不難到勉之而巳某再拜
　　　上河陽李尚書書
伏以三城所治兵精地要北鏁太行東塞黎陽
左京河南指爲重輕自艱難巳來儒生成名立
功者蓋寡扵前代是以壮徤不學之徒不知儒
術不識大體取其㣲效終敗大事不可一二悉
數伏以尚書有才名德望知經義儒術加以儉
克好立功名今橫㩀要津重兵在手朝廷搢紳
之士屈指延頸佇觀政能况聖主掀擢豪俊考
校古今退朝之後急扵觀書巳築七關取隴城
緝爲郡縣今親誅虜收其土田取其良馬爲耕
戰之具西復凉州東取河朔平一天下使不貢
不覲之徒敢自專擅此實聖主之心事業巳彰
臣下明明無不知之伏自尚書樹立鍜錬教訓
㨂拔法術尺寸取扵古人若受指顧必立大功
使天下後學之徒知成功立事非大儒知今古
成敗者而不能爲之復使儒生舒展胷臆得以
誨導壮徤不學之徒指蹤而使之令其心服正
在今日某多病早衰恚在耕釣得一二郡資其
退休以活骨肉亦能作爲歌詩以稱道盛德其
餘息心亦巳乆矣下情日増瞻仰戀德之切某
恐懼再拜
　　　上鹽鐵裴侍郎書
伏以鹽鐡重務根本在扵江淮今諸監院頗不
得人皆以權勢干求固難悉議停替其扵利病
豈無中䇿某自池州睦州實見其弊蓋以江淮
自廢留後巳來凡有冤人無處告訴每州皆有
土豪百姓情願把鹽每年納利名曰土鹽商如
此之流兩稅之外州縣不敢差役自罷江淮留
後巳來破散将盡以監院多是誅求一年之中
追呼無巳至有身行不在須得父母妻兒錮身
驅将得錢即放不二年内盡恐逃亡今譬扵常
州百姓有屈身在蘇州歸家未得便可以蘇州
下状論理披訴至如睦州百姓食臨平監鹽其
土鹽商𬒳臨平監追呼求取直是睦州刺史亦
與作主不得非裹四千里粮直入城役使即須
破散奔走更無他圖其間搜求胥徒針抽鏤取
千計百校唯恐不多除非吞聲别無赴訴今有
明長吏在上旁縣百里尚敢公爲不法况諸監
院皆是以貨得之恣爲姧欺人無語路况土鹽
商皆是州縣大戸言之根本實可痛心比𥘉停
罷留後衆皆以爲除煩去冗不知其弊及扵疲
羸即是所利者至㣲所害者至大今若蒙侍郎
改革前非於南省郎吏中擇一清愼依前使爲
江淮留後减其胥吏不必一如向前多置人數
即自嶺南至於汴宋凡有冤人有可控告姧贓
之輩動而有畏數十州土鹽商免至破滅除江
淮之太殘爲侍郎之隂德以某愚見莫過扵斯
若問扵鹽鐵吏即不欲江淮别有留後若有留
後其間百事自能申状諮呈安得貨財表裏計
㑹分其權力言之可知伏惟俯察愚衷不賜罪
責某再拜
　　　與汴州從事書
汴州境内最弊最苦是牽船夫大寒虐暑窮人
奔走斃踣不少某數年前赴官入京至襄邑縣
見縣令李式甚年少有吏才條䟽牽夫甚有道
理云某當縣萬戸已來都置一板簿每年輪檢
自差欲有使來先行文帖尅期令至不㨂貧冨
職掌一切均同計一年之中一縣人戸不著兩
度夫役如有遠戸不能來者即任納錢與扵近
河雇人對面分付價直不令所由欺隱一縣之
内稍似蘇息蓋以承前但有使來即出帖差夫
所由得帖冨豪者終年閑坐貧下者終日牽船
今即自以板簿在手輪轉差遣雖有黠吏不能
用情某每任刺史應是役夫及竹木瓦磚工巧
之類並自置板簿若要使役即自檢自差不下
文帖付縣若下縣後縣令付案案司出帖分付
里正一郷只要兩夫事在一郷徧着赤帖懷中
藏却廵門掠斂一徧貧者即𬒳差來若籍在手
中廵次差遣不由里胥典正無因更能用情以
此知襄邑李式之能可以惠及夫役更有良術
即不敢知以某愚見且可救急因襄邑李生之
績效知先輩思報幕府之深誠不覺亦及拙政
以爲證明豈敢自述今爲治患扵差役不平詩
云或栖遲偃仰或王事鞅掌此蓋不平之故長
吏不置簿籍一一自檢即姧胥貪冐求取此最
爲甚某恐懼再拜
樊川文集第十三
樊川文集第十四
　　　　　　　　　杜牧字牧之
　　　黃州准赦祭百神文
㑹昌二年歲次壬戍夏四月乙丑朔二十三日
丁亥皇帝御宣政樓百辟卿士稽首再拜敢上
仁聖文武至神大孝尊號于皇帝受冊禮畢御
丹鳯樓因大赦天下刺史宜祭境内神祗有益
於人者可抽常所上賦以備具牧爲刺史實守
黃州夏六月甲子朔十八日辛已伏准赦書得
祭諸神因爲文稱讃皇帝功德用饗神云黃帝
嗣帝飾天付前壬申年坐統大業慈明寛恩聖
明文武或曰誅殛曰我父母譬彼嬰兒豈不可
恕或曰畋逰苑大林深喈嘐跳突千毛萬羽豹
裂鵬擒其樂無伍皇帝曰不匪我不知言豈假
汝未撫四夷未考百度天地宗廟未陳簋簠如
寐未寤如痒未愈斥退狗馬未可以御或曰酒
飲順氣完神奠樂工習自祖自父瑶簮繡𥚑千
萬侍女酧以觥斚助之歌舞冨貴四海不樂何
苦皇帝曰不如聞四海蝗蔽田畒或曰亢旱或
曰淫雨稚老孤寡未盡得所聞一有是首不能
舉乃㧞俊良乃登耆老夕思朝議依䂓約矩詳
刑定法深刻不取摽掲典制酌之中古遠師太
宗近法憲宗怵慄思惟不治是懼四國旣平六
職攸序黍稷稻梁嘔啞俯僂父子供養嬰兒撫
乳萬里齊俗實皇帝力繄眠而食罔知其故皇
帝乃曰予見郊廟嚴法物旓旐旅五帝坐壇百
神立坫(天廉/反)嵬嶷肹嚮捧爵是醮海外天内戎狄
蠻夷竒服異貌伏于除外懽喜呌噪廻御丹鳯大
赦四海改元㑹昌减論有罪紹功嗣德搜剔幽
昧寒暑合節風輕雨碎榖溢陳囷畜繁腯大東
南西北限岸畺紀無有頓憚(得可/反)不識災害三事
大夫邦伯諸侯曰皇帝德古不能侔謳歌謡詠
安能可稱百工庻人亦有聚謀拜章口呼願上
大號神聴天聞欲揚宏休皇帝曰無功不可虚
受懇請不巳出涕叩頭皇帝不能止曰予慙羞曰
因大赦惟新九州不窮不詐不饑不偷有窮有饑
實吏之尤予實天吏許之省修約束敎誡纎悉
丁寜品類細偉各當源流皇帝曰俞股肱耳目
誠示竭力寒暑風雨宜神是酬匪神之力其誰
䏻謀凡爾守土各報爾望剥烹羹胾無愛羊牛
天下聞命奔走承事牧實遭遇亦忝刺史齋齋
惕慄臨谷臨墜視牲啓毛濯爵置羃不委下吏
餚羞具潔罔有不備衣冠待暁坐以假寐歩及
神宇蹐足屏氣神實在前敬恭跪起詩不云乎
皇天上帝伊誰云憎天憎罪人天可指視止殃
其身豈可傍熾刺史有罪可病可死其身未塞
可及妻子無作水旱以及閭里皇帝仁聖神祇
聰明唱和符同相爲表裏黃治雖遠黃俗雖鄙
皇符視之近遠一致洋洋在上實提人紀無負
皇帝自作羞愧月惟孟夏日惟辛巳實神降祉
神如有言我荅皇帝寒暑風雨其期必至瘥癘
水旱永永止弭爾爲官人勉其爾治某敬再拜
流汗霑地
　　　祭城隍神祈雨文
下土之人云實有之石榖豊實寒暑合節天實
生之苗房甲而水湮之苗秀好而旱莠之饑即
必死天實殺之也天實有人生之孰敢言天之
仁殺之孰言天之不仁刺史吏也二歲一交如
𬒳管庫敢有其寳玉如彼傳舎敢治其居室東
海孝婦吏冤殺之天實冤之殺吏可也東海之
人扵婦何辜而三年旱之刺史性愚治或不至
厲其身可也絶其命可也吉福殃惡止當其身
胡爲䧏旱毒彼百姓謹書誠懇本之扵天神能
格天爲我申聞
　　　第二文
牧爲刺史凡十六月未嘗爲吏不知吏道黃境
隣蔡治出武夫僅五十年今行一切後有文吏
未盡削除伏臘節序牲醪雜須吏僅百輩公取
扵民里胥因縁侵竊十倍簡料民費半扵公租
刺史知之悉皆除去郷正村長強爲之名豪者
尸之得縱強取三萬戸多五百人刺史知之亦
悉除去蠒絲之租兩耗其二銖稅榖之賦斗耗
其一斗刺史知之亦悉除去吏頑者笞而出之
吏良者勉而進之民物吏錢交手爲市小大之
獄面盡其詞弃扵市者必守定令人戸非多風
俗不雜刺史年少事得躬親疽抉其根矣苗去
其莠矣不侵不蠧生活自如公庭晝日不聞人
聲刺史雖愚亦曰無過縱使有過力短不及恕
亦可也殺亦可也稺老孤窮指苗燃鼎将穂秀
矣忍令萎死以絶民命古先聖哲一皆稱天舉
動行止如天在旁以爲天道仁即福之惡即殺
之孤窮即憐之無過即遂之今旱巳乆恐無秋
成謹具刺史之所爲下人之將絶再告於神神
其如何
　　　祭木瓜神文
維㑹昌六年歳次景寅某月某日某官敬告于
木瓜山之神惟神聦明格天能降雲雨郡有災
旱必能救之前後刺史祈無不應去歳七月苗
將萎死禱神之際甘雨隨至槁然㓙歳化爲豐
年仰神之靈惑神之德願新祠宇以崇祭祀今
易卑庳變爲華敞正位南靣廟皃嚴整風雷雲
雨師伯必備侍衛旗㦸羅列森然惟神繋雲在
襟貯雨在缶視人如子渇即與之不容㓙邪不
降疾疫千萬年間使池之人敬仰不怠伏惟尚
饗
　　　祭故處州李使君文
維㑹昌五年歳次乙丑某月日池州刺史杜牧
謹遣軍事押衙王鏶謹以清酌庶羞之奠敬致
祭于亡友李君起居之靈憶昔相遇兩未生鬚
京師衆中跡猶甚踈一言道合盡冩有無我於
宣城恭跡賔吏君隨幕府東下繼至復與友人
故薛子威邂逅釋願如相爲期放論劇談各持是
非攻強討深張矛彀機怒或赩赫終成笑嬉於
後七年君拜左史來蜀西川我官𥙷闕云愧我
先拜章請代蓋私我焉我有家事乞假南來循
出里第君出離杯令弟在席恣爲詼諧耳熱膽
張觥聮相􁶩我歸墜馬一支㡬摧君來我坐側
倚旁隈時閒酸吟戲口猶開云君我殺以酒相
加忌我之才及我南去君刺池陽我守黃岡葭
葦之場唯君書信前後相望辭意纎悉勉我自
強筆我性情𥙷短裁長一函每發沉憂併忘幸
㑹交代㳂檝若飛江山九月凉風滿衣爲别㡬
時多少懽悲志業益廣不可窺知長人之術酋
爲吏師縱酒十日舞䄂僛垂語公之餘且及其
私許以季女配我長兒莫云稚齒可以指期各
負少壮輕後會時寓居宣城書札曰馳一疾不
起訃來猶疑嗚呼哀哉惟先僕射儉德冠古凡
二十年四領茅土所至所治曰人父母官俸餘
半委庫不取京師里第蓬茅數畒慶餘生君曰
天酧𥙷何聰明才智兮不使施爲何付與之多
兮折之何暴天陽地隂高厚相侔上有河漢鈲
(普錯/反)天横流百刻晝夜平分不饒皎不隂晦一月
㡬朝二男三女俗率如此三男二女無有其地
君子小人鼻目並列與小人校會無百一扵百
一中以秀奪實凢禀隂陽生扵其間陽常不勝
賢者冝艱自古皆然欲復何言撫孤一弔拍棺一
哭咫尺不遂涕下相續期扵没齒盡力嗣子嗚
呼哀哉伏惟尚饗
　　　祭周相公文
維大中五年歲次辛未七月辛未朔八日戊寅
故吏朝議郎知湖州諸軍事守湖州刺史杜牧
謹遣軍事押衙司馬素謹以清酌庻羞之奠敬
祭于故相國僕射贈司徒周公之靈伏惟相公
之道徧於天下至如牧者受恩叢深爰自稚齒
即蒙顧許及在䆠途援挈益至㑹昌之改柄者
爲誰忿忍隂汗(平/声)多逐良善牧實忝幸亦在遣
中黃崗大澤葭葦之埸繼來池陽西在孤島僻
左五歲遭逢聖明牧拾冤沉誅破罪惡牧扵此
際更遷桐廬東下京江南走千里曲屈越嶂如
入洞穴驚濤觸舟㡬至傾没萬山環合才千餘
家夜有哭鳥晝有毒霧病無與醫饑不兼食抑
喑偪塞行少卧多逐者紛紛歸軫相接唯牧遠
弃其道益艱相公憐憫極力掀拔爰及作相首
取西歸授之名曹帖以重職虢國太子綘市諜
人死而復生未足爲喻旌斾西去拜扵都門賢
士大夫無不攀惜皆曰相公事君盡忠保道輕
位大張公室盡閉私門彼由徑者跛倚不進天
下賢彦明知所趣重德壮年衆期再入牧守吳
興繼奉手示但休退不言疾恙訃問忽至慟哭
問天嗚呼蒼生未濟而䘮吾相爲蒼生慟豈獨私
恩想像音容思惟恩紀期扵令嗣可以効死吳
洛相遠踰扵二千無因拜柩見歸九泉哭送使
者致誠奠筵伏惟尚享
　　　祭龔秀才文
維大中五年歲次辛未五月朔二日湖州刺史
杜牧謹遣軍事十将徐良敬致祭于故龔秀才
之靈死者生之極折脛而天復死之極言扵前
定莫得而推出扵偶然魂其冤哉郷里何在骨
肉何人卞山之南可以栖䰟嗚呼哀哉伏惟尚
饗
　　　唐故銀青光禄大夫檢校禮部尚書御
　　　　史大夫充浙江西道都團練觀察處
　　　　置等使上柱國清河郡開國公食邑
　　　　二千户贈吏部尚書崔公行状曽祖
　　　　某皇任醴泉縣令祖某皇任太子中
　　　　允贈右散騎常侍父某皇任檢校吏
　　　　部郎中兼御史中丞袁州刺史贈太
　　　　師
公諱某字某威儀秀偉神氣深厚即之如鑑望
之如春旣冠識者知不容扵風塵矣貞元十二
年中第十六年平判入等授集賢殿校書郎陜
􁄹觀察使崔公琮願公爲賔而不樂之挈辭載
幣使者數返公徐爲起之且曰不關上聞攝職
可也受署爲觀察廵官後轉京兆府鄠縣尉遷
監察御史侍御史刑部貟外丁邠國太夫人憂
杖而䏻起人有聞焉外除拜吏部貟外郎判南
曹事千人百族必應進而進公親自挾格肖法
必留戾程必黜每懸牓舉牘冨室權家汗而仰
視不敢出口宿吏逡廵縛手係舌願措一姧不
䏻得之凡二年遷左司郎中吏部郎中加朝散
大夫旋拜諌議大夫兼知匭使穆宗皇帝春秋
冨盛稍以畋遊聲色爲事公晨朝正殿揮同列
進而言曰十一聖之功德四海之大萬國之衆
之治之亂懸於陛下自山巳東百城千里昨日
得之今日失之西望戎壘距宗廟十舎百姓憔
悴蓄積無有願陛下稍親政事天下幸甚誠至
氣直天子為之動容歛䄂慰而謝之遷給事中
敬宗皇帝始即位旁求師臣今相國竒章公上
言曰非公不可遂以本官充翰林侍講學士命
服金紫旋拜中書舎人仍兼舊職侍帝郊天加
銀青光禄大夫高承簡罷鄭滑節度使滑人叩
闕乞爲承簡樹政德碑内官進曰翰林故事職
由掌詔學士上曰承簡功臣胤也治吾咽喉地
克有善政罷而請紀入人深矣吾以師臣之辭
且寵異焉居數月魏博節度使史憲誠拜章爲
故帥田季安樹神道碑内官執請亦如前辭上
曰魏北燕趙南控成臯天下形勝地也吾以師
臣之辭且慰安焉居數月陳許節度使王沛拜
章乞爲亡父樹神道碑内官執請如前辭上曰
許昌天下精兵處也俗忠風厚沛䏻撫之吾視
如臂吾以師臣之辭而彰其忠孝焉是三者皆
御扎命公令刻其辭恩禮親重無與爲比歷嵗
願出守本官辭懇而遂禮部缺侍郎上曰公可
也遂以命之二年選士七十餘人大抵後浮華
先材實轉兵部侍郎今上即位四年公亟請於
丞相閤曰願得一方疲人而治之除陜􁄹觀察
使兼御史大夫先是陜之官人人必月尅俸錢
五千助輸貢于京師者歲至八十萬公曰官人
不䏻瞻私安䏻䘏民吾不䏻獨治安可自封即
以常給廉使雜費下至于塩酪膏薪之品十去
其九可得八十萬歲爲代之官人感恱隨治短
長不忍爲欺萬國西走陜實其衝復有江淮梁
徐許蔡之戌兵北出朔方上郡回中汧隴間踐
更徃來不虚一時民之供億吏湏必應生活之
具至于缾缶匕匙常碎於四方之手公曰此猶
束炬以焚民也於是節宴賞截浮費凡金􁇀陶
木絲枲之用悉爲具之可饗數千人民一不知
復有詔㫖支稅粟輸太倉者歳數萬斛始歛民
也遠遠近近就積佛寺終輸于河復藉民而載
之民之巨牛大車半頓于路前政咸知計不䏻
出公曰管仲曰粟行五百里民有饑色斯言粟
重物也不可推遷民受其弊况今迂直之計有
不趐習試五百里乎公乃大索有無親籌而計
之北臨黄河樹倉四十間穴倉爲糟下注于舟
因隙賞直不敗時務自此壮者斛㓜者斗負挈囊
裏委倉而去不知有輸他境之民越逸奔走軿
軿爭闘願爲陜民政成化行上國下國更口讃
頌凡二年改岳愕安黄蘄申等州觀察使囊山
帶江三十餘城繚繞數千里洞庭百越巴蜀荆
漢而㑹注焉五十餘年北有蔡盗於是安鏁三
關鄂練萬卒皆傖楚善戰寖有戰風稱爲難治
有自徃矣公始臨之簡服伍旅脩理械用親之
以文齊之以武大創㕔事以張威容造蒙衝小
艦上下千里武士用命盡得羣盗公曰劫于水
者以盡殺爲習雖值童耉而無捨焉比附他盗
刑不可等扵是一死之内必累加之盗相誡曰
公之未去勿觸其境然後黜弃奸冐用公法也
升陟㢘䏻用公舉也撫獲窮約用公惠也豪商
大賈不得輕役不得隱田父子兄弟不得同販
於闔境之内有餘不足自公而均復建立儒宫置
愽士設生徒廪餼必具頑惰必遷敬讓之風人
知家習八年秋江水漲溢公曰安得長堤而禦
之言訖軍士齊民雲鍤雨杵一揮立就令行恩
結有如此者千里之内如視堂廡雖僻左下里
嵗臘男子必以雞黍賀饋女子䏻以簮瑱相問
遺富樂歡康肩扵治古凡五年遷浙西觀察使
加禮部尚書公曰三吳者國用半在焉因高爲
旱因下爲水者六嵗矣輕賦兵役不减扵民上
田沃土多歸豪強荀恱所謂公家之惠優扵三
代豪強之酷甚扵亡秦今其是也扵是料民等
第籍地沃塉均其征賦一其徭役經費宴賞約
事裁節民有宿逋不可減扵上供者必代而輸
之誠禱山川嵗獲大稔復曰衣冠者民之主也
自艱難巳來軍士得以氣加之商賈得以財侮
之不䏻自奮者多栖扵吳土遂立延賔舘以待
之苟有一善必接盡禮因訪里閭益知民之疾
苦隨以治之纔逾朞歲而吳民復振開成元年
十月二十日薨扵治所多士相弔曰使公相天
子貞觀開元之俗可期而見也豈公不幸實生
民之不幸也主上痛悼輟朝一日贈吏部尚書
公生得靈和自干名立朝爲公卿爲侯伯未嘗
須臾間汲汲牽率欲顯名合朝而仁義忠信明
智㳟儉欝積發溢自然相隨不立約結而善人
自親不設溝壘而不肖自遠不志扵榮逹而官
位自及公内外閥閱源派清顯㧞扵甲族而復
甲焉觀昆仲六人皆至逹官公與伯兄季弟五
司禮闈再入吏部自國朝巳來未之有也上至
公相方伯下及再命一命幕府附陪吏之属徧
滿内外皆公門生公俯首益恭如孤臣客卿惕
惕而多畏也自爲重鎮苞苴金幣之貨不至權
門親戚故舊周給衣食畢其婚䘮悉出俸錢不
以家爲在家怡然未嘗訓勉子弟自化皆爲名
人居室卑痺不設歩廊賔至值雨則張盖躡屐
而就于外位𥘉鎮于陜或束挺經月不鞭一人
至于驛馬令五嵗幸全則爲代之著爲定制曰
致一物扵必窮之地君子不爲其爲仁愛而臻
扵此及遷鎮鄂渚嚴峻刑法至扵誅戮未嘗貰
一等後一刻或問扵公曰陜鄂之政不一俱臻
扵治何也公曰陜之土塉民勞吾撫之不暇尚
恐其驚鄂之土沃民剽雜以夷俗非用威刑莫
䏻致理政貴知變蓋爲此也聞者服焉嗚呼公
之德行材器真哲人君子没而不朽者也易名
定謚爲國常典敢書先烈逹于執事附于史氏
云爾謹状
　　　唐故尚書吏部侍郎贈吏部尚書沈公
　　　行状
　　　　曾祖某皇任泉州司戸叅軍
　　　　祖某皇任婺州武義縣主簿贈屯田
　　　　貟外郎
　　　　父某皇任尚書禮部貟外郎贈太子
　　　　少保
公諱某字某明春􁝖䏻文攻書未冠知名我烈
祖司徒岐公與公先少保友善一見公喜曰沈
氏有子吾無恨矣因以馮氏表生女妻之貞元
末舉進士時許公孟容爲給事中權文公爲禮
部侍郎時稱權許進士中否二公未嘗不相聞
於其間者其年禮部畢事文公詣許曰亦有遺
恨曰爲誰曰沈某一人耳許曰誰家子某不之
知文公因具言先少保名字許曰若如此我故
人子後數日徑詣公且責不相見公謝曰聞於丈
人或援致中第是累丈人公舉違某孤進故不
敢自逹許曰如公者可使我急賢詣公不可使
公因舊造我明年中第文公門生七十人時人
比公爲顔子聮中制䇿科授太子校書鄠縣尉
直史館左拾遺左𥙷闕史館修撰翰林學士歴
尚書司門貟外郎司勲兵部郎中中書舎人命
服朱紫時穆宗皇帝親任學士時事機祕多考
決在内必取其長循爲宰相公宻𥙷弘多同列
每欲面陳拜章互來告公必取規議用爲進退
歳乆當爲其長者凡再公皆逡廵不就上欲面
授之公奏曰學士院長參議大政出爲宰相臣
自知必不能爲凡宰相之任非能盡知天下物
情苟爲之必致敗撓況今百姓甚困燕趙適亂
臣以死不敢當願得治人一方爲陛下長養之
因出稱疾特降中使劉泰倫起之公稱益篤故
相國李公徳𥙿與公同列友善亦欲公之起辭
說甚切公終不出因詔以本官兼史職出歸綸
閣乆處宻近思效用於外懇請於丞相不已由
是出爲湖南觀察使兼御史大夫凡二歳轉爲
人困事繁惡易滋長官人調授少得防冤踈通
蹊徑人情物理無不曲盡吏欲爲欺扵此照驗
之端必明扵彼民有未伸扵彼開張之路必在
扵此亹亹循環皆極根本尤重刑罰杖十五至
死者每有一犯必具獄㫁刑之後徧示幕府吏
雖十人有一人以爲小未可者必再詳䆒經費
遊宴約事裁節歲有水旱不可减于常貢者必
爲代之江西宣州聮歲水災所貸萬計公善飬
情性自居方伯生殺之任喜怒好惡是四者閉
覆渾然雖終嵗伺之不見毫髪故黠吏欲賊公
之所向高下其事終不可得每處一事未嘗不
從容盡理故所至之處冨庻懽康理行第一每
去任人吏泣送出境不絶自宣城入爲吏部侍
郎二年考覆搜舉品第倫比時稱精能宰物之
望屬於僉議公每願用所長復理於外及薨於
位知與不知莫不相弔上悼惜輟朝一日贈吏
部尚書公與先少保俱掌國史撰憲宗實録未
竟出鎮湖南詔以随之成於理所時論榮之公
出得靈粹沛然而仁自㓜及長未嘗須臾間汲
汲牽率欲及扵道温良恭儉明智忠信内積外
溢自然相随自布衣至扵逹䆠凡所交友皆當
時名公将美所長覆救所不及三十年間無有
攜間者公常居中雖有重名每苦於飢寒兩求
廉鎮時宰許之皆先要公曰欲用某爲從事可
乎公必拒之至有怒者公曰誠如此願息所請
故二鎮幕府皆取孤進之士未嘗有吏一人因
權勢入嘗擇邸吏尹倫戇滯闕事寮佐皆患之
因請易之公曰某出京師面誡倫曰止可關事
不可多事是倫適能如此受不虚矣故二鎮號
爲富饒凡十年間權勢貴倖之風不及扵公耳
苞苴寳玉之賂亦不至權門雖有怒者亦不敢
以言議公公然侵公其爲守道自得皆如此類
在家無杖笞呵責家人自化兄弟生姪雖絶服
者入門飲食衣服指使其奴婢無二等親戚故
舊周給所得皆出俸錢不以家爲於京師開化
里致第價錢三百萬訖二鎮牽率滿之及在牀
之日周身之飾易以任器京師士人雜然言議
以爲非今之有指爲異事嗚呼公之徳行可以
稱古君子矣牧分實通家義推先執復以孱昧
叨在賔席幼熟懿行長奉指教泣涕撰記以僃
遺闕以附于史氏云爾謹状　卷終
樊川文集第十五
　　　　　　　　中書舎人杜牧字牧之
　　　黄州刺史謝上表
臣某言臣奉某月日勑㫖自某官授臣黄州刺
史以某月日到任上訖誠惶誠恐頓首頓首臣
某自出身巳來任職使府雖有官業不親治人
及登朝二任皆參臺閣優㳺無事止奉朝謁今
者蒙恩擢授刺史專㫁刑罰施行詔條政之善
惡唯臣所繋素不更練兼之昧愚一自到任憂
惕不勝動作舉止唯恐罪悔伏以黄州在大江
之側雲夢澤南古有夷風今盡華俗戸不滿二
萬稅錢才三萬貫風俗謹朴法令明具乆無水
旱疾疫人業不耗謹奉貢賦不爲罪惡臣雖不
肖亦䏻守之然臣觀東漢光武明帝稱爲明主
相繼聮五十年當時以深刻刺舉號爲稱職冶
古之風廢俗吏之課髙於此時循吏衞䬃任延
王景魯恭劉寛陳寵之徒上一縣宰獨䏻不狥
時俗自行教化唯德是務愛人如子廢鞭笞責
削之文用忠恕撫字之道百里之内勃生古風
凡違衆背時徇古非今王者公侯尚難其事豈
一縣宰能移其俗止蓋人爲治古之人法爲一
時之法治以之教教之即治古之人以一時之
法齊之即一時之人正國家自有天下巳來二
百三十餘年間專用仁恕每後刑罰是以内難
外難作者相継土地甲兵權柄號令盡非我有
終能擒之此實恩澤慈愛入人骨髓俗厚風古
不可揺動今自陛下即位巳來重罪不殺小過不
問普天之下蠻貊之邦有罹艱㓙一皆存䘏聖明
睿哲廣大慈恕逺僻隱阨無不歡戴十四聖之生
育張二百四十年之基宇臣於此際爲吏長之敢
不遵行國風彰揚至化小大之獄必以情恕孤獨
鰥寡必躬問撫庶使一州之人知上有仁聖天子
所遣刺史不爲虚受烝其和風感其歡心庶爲瑞
爲祥爲歌爲詠以禆盛業流乎無窮在臣心之則
然豈材術之能及無任感激悃懇血誠之至謹奏
　　　　賀平党項表
臣某言伏奉三月二十七日勑党項剪除北邊
寜靜華夏同慶道路懽呼臣誠慶誠抃頓首頓
首伏以上天有震耀殺戮王者有攻討誅夷是
以不暫討者不乆寧不一勞者不永逸伏以自
古夷狄處中華未有不爲患者春秋時長狄攻
魯北戎病齊破衞陵燕侵秦撓晉西漢趙充國
納先零於内地東朝馬文泉置當煎於三輔自
後熾大侵亂關中戰爭十年騷擾四海陵逼京
邑發掘園陵叚熲不生終不䏻滅後至曹公因
匈奴衰弱分爲五部處在汾晉散而居之元海
傑然首亂華夏中原䘮没凡數百年國朝貞觀
之𥘉突厥破滅太宗惑彦愽之利口忽文貞之
成筭處其䧏衆置於河南不數十年果殘燕趙
興師命将輸榖饋財天下騷然始能殄滅是知
今古夷狄處在中土未有不爲亂者伏以党羗
雜種本在河外生西北之勁俗禀天地之戾氣
爲西戎所蹙舉種來䧏國家納之置於内地爰
受冠帶兼伏征徭角觡既成觝觸是務天寳至
德之際北燕偏重(去聲)中原一掀大暦建中之
際逆胡餘波巨盗再起党羗因此亦恣猖狂兎
伏鳥飛爲戎虜之耳目狼心梟響作郊畿之殘
賊比以回鶻未殄吐蕃正強且須覊縻未可重
撅於是邉疆日駭種類嵗繁每至勁弓折膠重
馬免乳以魁健之質張忿鷙之兇劫饋糓以焚
舟殺軺車而閉道衆虺盤結群犬吽牙依㨜深
山出沒險徑近在宇下游於彀中艱難巳來不
能剷削伏惟聖敬文思和武光孝皇帝皇天縱
聖赫日資明威極風霆謀先造化潜運睿筭獨
决神機箕宿禡牙狼星歛角戍日禱馬太白揚
眉按瑣而邊事無遺聚米而兵形盡見披其要
地擣以竒兵獸窮搏人鹿急走隘囊封赤白雜
沓繼來雉走檄書逺近同至蘇辛李蔡傅鄭甘
陳十萬齊呼四面同入行軍於枕席之上敗虜
於險阻之中或以利戈春喉或以長矛挾脅僵
屍積疊千山之草木飛腥霆電轟喧萬里之威
稜大震詩曰不弔昊天亂靡有定此言中國不
振蠻夷入伐下人號天以告亂也復曰宣王薄
伐小雅中興是知武功不成文德不洽皐陶無
遺之誡史佚非類之言若不殄除何爲家國自
此兵爲農器革作軒車泥紫金於常山沉殘戎
於青海天覆盡得禹畫無遺統華夏爲一家用
夷狄爲四守萬物由道百度皆貞逺超三代之
風使無一人之獄臣僻左小郡樸樕散材空過
流年徒生聖代尚能爲詩見志作歌極情上詠
神功庻垂後代限以守土不獲稱慶無任踴躍
欵懇之至謹奉表陳賀以聞臣誠惶誠恐頓首
頓首謹言
　　　進撰故江西韋大夫遺愛碑文表
右臣奉某月日勑牒令撰故江西觀察使韋丹
遺愛碑文臣官卑人微素無文學恩生望外事
出非常承命震驚以榮爲懼伏以洪爲州府逾
於千年言念疲羸常患水火風俗如此改革無
因韋丹受朝廷分憂爲百姓去弊不踐舊跡特
建宏謀凡三年苦心去千嵗大患兼之灌溉種
蒔豊其衣食渤海頴川之治邵父杜母之恩授
之扵丹未足爲比伏惟皇帝陛下陟降順帝施
設如神納諌若轉丸去惡如反掌是以兵刑措
寢年糓豊登而猶念切疲人及於循吏𬗟韋丹
巳效之績慰江西去思之心特與彰揚創爲碑
紀是冝使内直學士西掖辭臣振發雄文流傳
後代至於臣者最爲鄙陋明命忽臨牢讓無路
俯仰慙懼神魂驚飛臣不敢深引古文廣徴樸
學但首叙元和中興得人之盛次述韋丹在任
爲治之功事必直書辭無華飾所兾通衢一建
百姓皆觀事事彰明人人曉㑹但率誠樸不近
文章受曲𬒳之恩私如生羽翼報非次之拔擢
冝裂肝腸無任感激懇悃血誠之至其碑文本
謹隨狀封進以聞謹奏
　　　爲中書門下請追尊號表
臣某等言伏以收復河湟廓開土宇北絶梓嶺
西過榆溪壯中夏起塞之雄奪西戎理弓之地
至使強虜不敢觸鋒山鏁七關地闢千里歌狸
首而息射詠枤杜以勞旋聖徳神功超今越古
某月日臣某等於延英殿面奉徳音陛下以尅
定舊疆獲成先志歸功祖考追尊鴻名臣等伏
念國家之爲治也溢三皇之軌躅奮百代之上
下天寳之末天下泰寧恃冨庶而醉飽無虞韜
干戈而兇逆潜作大暦貞元之際河北河南之
地朝廷行姑息之政郡國皆叛亂之臣苟且之
令行畫一之法廢月増日長雄唱雌和李錡宗
子劉闢書生東據石頭西斷劒閣朝廷所有唯
止兩京伏惟憲宗皇帝順上帝之心酌列聖之
法爵不踰等舉不失賢親莊正之人去側媚之
士然後提挈綱紀震疊雷霆誅夷群兇洒掃四
海百度如律九功可歌天業益張聖統無極詩
曰惠我無疆子孫保之復曰周雖舊邦其命惟
新伏惟元和之功實開中興之業伏惟聖敬文
思和武光孝皇帝陛下脩先王之大道行天下
之逹德廣問延諌襃直盡下首雪冤獄常對法
官是則虞舜恤刑文王慎罰無以過也開張聰
明延納諌諍守職業者無職不舉𬒳言責者無
事不言皆獲甄升豈唯假借夫仲尼以三人有
我師大禹以愚夫能勝予是仲尼之好問大禹
之拜言無以過也是以百姓手足皆安於措置
四海風俗益臻於和平尚猶午夜觀書日􁀈聽
政下採人病上求天端帝典曰聖敬日躋湯銘
曰日日新是陛下之德有以過之仲尼曰禹立三
年百姓以仁仰陛下之至理知孔聖之可驗夫
西戎強盛自古無之包有引弓之人盡爲跨馬
之國天下獻力備邉不充四海輸賦飬兵不足
廣川薦草盡爲所有徤兵倅馬不可當鋒雖李
廣材䏻充國沉勇但䏻閉壘豈敢交綏伏惟聖
敬文思和武光孝皇帝陛下畜睿筭於霄漢之
表盡聖謨於造化之先捕虜将軍射聲校尉羽
林突陣之騎酒泉校射之兵親自指蹤同時受
命信星效祉靈旗呈祥壁壘言言而洞開渠魁
纍纍而自縛觧辮削袵投戈委弓懾怛威靈歡
呼冠帶破種徙域空漠靜邉指北海而封燕然
中西域而立幕府鄭吉之理烏壘班超之鎮他
乾大庇生人一寛天下昔漢武帝之逐北虜四
海耗半殷髙宗之伐鬼方三年乃克尚書班史
稱德詠功今陛下用仁義爲干戈以恩信爲疆
埸所求必至有闘必先不遺一矢不頓一刃洗
八聖旰食之恨　百年亡地之羞小雅盡興大
業無極爲而不有歸功先帝禮曰天子有善上
讓於天仲尼曰武王周公其逹孝乎蓋以善於
繼述䏻光祖考今者陛下謙讓之道符於禮經
繼述之孝稱於孔聖臣等待罪宰相日覩昇平
謹具太常追尊順宗皇帝憲宗皇帝謚號如前
伏聽勑㫖
　　　賀生擒衡州草賊鄧裴表
臣某等言伏見湖南團練使奏生擒衡州草賊
鄧裴及徒黨等伏以湖湘旱耗百姓飢荒遂有
姧兇敢圖嘯聚今承擒滅巳盡根株臣等誠􁁅
誠抃頓首頓首臣聞三代之英兩漢之盛姦宄
亂常之類挻災構逆之黨乗間即有遇隙便生
伏惟聖敬文思和武光孝皇帝陛下威極風霆
徳滋雨露正開壽域盡納群生永戢干戈將臻
冨庶逆賊鄧裴鮿爾小㜸敢因艱食漸誘飢人
剥亂郷閭陵驚郡邑徒堅黨合事鉅㓂牢或據
深山或閉官道遂使湖嶺之外人不聊生愼由
指揮義徒緫齊武士仰慿睿筭逺仗皇威不經
歳時盡翦豺虺党項巳寧於朔北妖黨復殄於
巴西今擒鄧裴一清湖嶺用夷狄爲四守統華
夏爲一家言念秋毫無非帝力臣等備位台鼎
日奉聖謨無任抃舞慶快歡呼踴躍之至
　　　謝賜御札提舉邊將表
伏奉宸翰以邊塞未静將帥乏才唯務誅求不
謀兵食者伏以陛下自即位巳來正朝廷而舉
典法肥天下而壽群生故能不血刃以收河湟
用文誥而降羗㓂干戈偃戢逺邇安寧今者尚
以戍邊未得髙枕深憂將帥不副憂勤或但恣
於侵貪或不事其兵食湏有戒勵形於詔書此
乃周文小心克勤大禹不自滿假比於聖徳無
以過焉臣等僃位鼎司親奉睿㫖銘鏤肝鬲專
令防虞無任抃躍屏營之至
　　　謝賜新絲表
右中使某至奉宣聖㫖賜臣等新絲者伏以繭
𧖟所繋在於纂組言功之大與食爭先陛下仁
德動天雨澤順序柔桑沃若𧖟女功勤皛比凝
霜縈如委霧繭稅不逋於郷井𬒳覆皆徧於華
夷盡荷皇慈同歌帝力臣等僃位台席親逄盛
時無任踴躍歡抃感恩之至
　　　夀昌節宴謝賜音樂状
右臣某言伏以䧏誕之辰生靈同慶合鈞天之
廣樂九奏諧和令錫宴於仙祠百辟歡抃臣等
幸生聖代獲僃台階雖欲殺身豈酧大造無任
感恩踴躍之至
　　　又謝賜茶酒状
右臣某等言伏以大慶吉辰榮霑錫宴鴻恩繼
至王人荐臨㫖酒名茶玉食仙果來於御府莫
匪天慈適口忘憂巳滿小人之腹殺身粉骨難
酧聖主之恩臣無任感恩抃躍之至
　　　代裴相公讓平章事表
臣某言伏奉今月日制書除臣某官同中書門
下平章事祗奉成命進退夫圖捧詔兢惶銜恩
戰慄臣誠惶誠恐頓首頓首臣本書生仕逢聖
代掌綸言於西掖作藩守於名邦自顧才䏻巳
是踰越陛下奨遇不次拔擢過分春闈典貢地
官掌財咸無政䏻粗免愆闕及擢爲筦搉累受
寵榮雖竭盡疲駑欲禆萬一而才智踈拙不效
㳙塵夫宰相之任前賢有言如渉川有舟如幽
室有燭代天理物爲人具瞻豈伊小臣而膺大
任今朝廷髦俊並作名德森然或多歴庻官或
皆有功實或四方屏翰巳著勲勞舉而用之無
不可者如臣凡淺豈冝委任伏乞俯廽天鑑更
擇時賢必䏻丹青帝圖金玉王度使㣲臣無尸
禄之誚聖主有得賢之名非唯㣲臣獲安實亦
天下幸甚無任悃懇血誠之至
　　　又代謝賜批荅表
臣某言臣伏奉今月日批荅令臣冝㫁來表不
許牢讓者仰承鴻澤跪捧芝緘戰越失圖啓處
無地臣某誠惶誠恐頓首頓首臣昨奉詔書付
以魁柄自顧斗筲之噐樸樕之才乗恩寵時竊
棟梁任只合效蔡謨堅卧孔覇懇辭尚猶拜謝
天顔進見卿士榮忝既積憂惶實深是以拜章
上陳懇辭自叙兾廽聖鑑更擇時賢豈意睿㫖
重臨綸言再下不令徇志且遣守官大君之成
命巳行㣲臣之丹懇不遂誓當戮力盡瘁粉骨
捐軀知無不爲見死寕避兾荅君親生成之德
用酧乾坤覆育之恩無任感激血誠慙惶戰越
之至
　　　又謝賜告身鞍馬状
右中使某奉宣聖㫖賜臣告身一通馬一疋并
鞍轡臣生逢聖代竊位巖廊奉告令之詔書丹
霄之雨露猶濕錫代勞之駿馬内棧之風雲尚
隨寳軸煥絲綸之言逸足騁拳竒之態螢光爝
火何禆日月之明弱質孤根但荷乾坤之徳殺
身寜報撫已知慙無任感恩抃躍懇悃之至
　　　論閤内延英奏對書時政記状
右舊例宰臣每於閤内及延英奏論政事及退
歸中書知印宰臣盡書其日德音及宰臣奏事
送付史館名時政記史官慿此編入簡䇿伏以
敷陳時政承奉聖㫖事非一端時移數刻退朝
循省執筆讃論但記出巳之辭或忘同列之對
若獻替之說或闕則史冊之書不詳臣今啇量每
閤内奏事及延英對廻陛下所降德音宰臣所
奏公事人自爲記共成一篇旣得精詳必無遺
漏付與史氏便得直書伏乞天恩永爲常式
　　　謝許受江西送綵絹等狀
右今月十八日中使某至奉宣聖旨令臣領江
西觀察使紇干衆所寄撰韋丹遺愛碑文人事
綵絹三百疋者恩隨幸至榮與利并抃躍慙惶
罔知所措伏惟皇帝陛下皇天縱聖赫日資明
大奬功勞不計存沒舉韋丹江西之績時令微
臣撰碑堕涙之思豈慙羊祜黃絹之妙實愧蔡
邕今者更蒙恩私廣受絲帛捧戴兢惕無地容
身不勝感恩慙惶之至
　　　内宴請上壽酒
具官臣某等言伏惟聖敬文思和武光孝皇帝
陛下天覆地容堯仁舜孝四海波靜三春物華
故於彤庭大開錫宴竊以三事大僚百司庶府
願持玉巵上千萬壽未敢專擅伏俟德音輕瀆
宸嚴無任戦越之至
　　宴畢殿前謝辭
具官臣某等言遲日正麗廣埸洞開張仙樂者
三千餘人列正羞者二十六豆酒傾瑶罋食置
雕盤列圭組以成行酌金罍以爲勞屬饜而止
飽徳以歸旣醉太平之風共樂仁壽之域千年
一遇百辟同歡臣等備位台司親逢聖日歡呼
抃躍不能自勝
　　　謝賜物狀
具官臣某等言叨陪錫宴竊覩鈞天百品並陳
三酒皆具微臣所志巳極滿盈豈意鴻澤重霑
錫賚殊等朱緑玄黃之繒綵精金文錦之珎竒
捧戴自天啓處無地不勝抃躍感恩之至
　　　代人舉周敬復自代狀
前件官執德以進嚮道而行藹有令名備歴清
貫掌綸言於西掖才稱發揮參宻命於内庭衆
推忠慎自弭貂近侍主鑰東門聲實益重於搢
紳磨涅始彰其堅白伏以南省實天下根本兩
丞爲百司管轄苟非其選必致敗官今若以臣
所任廻授敬復庶能肅清臺閣提舉紀網旣曰
陟明實不虚受伏乞天恩允臣所請
　　　代人舉蔣係
伏准某年月日勑内外文武常參官上後三日
冝舉一人自代者伏以前件官仁義素彰文學
早著揚歴臺閣宣昭令名甞爲諫官無所避忌
及領藩鎭實惠疲羸頃者不附權臣例遭左官
今逢明代猶典小州伏以封還詔書駮正時事
職業實重選擇冝精今若以臣此官廻與蔣係
旣不虚受實爲陟明伏乞聖慈允臣所請謹狀
樊川文集第十五
樊川文集第十六
　　　　　　　中書舎人杜牧字牧之
　　　上李太尉論北邉事啓
某啓伏以聖主垂衣太尉當軸威德上顯和澤
下流諸侯無異心百姓無怨氣星辰順静日月
光明天業益昌聖統無極既功成而理定實道
尊而名垂今則未聞縱東山之遊樂後園之醉
惕惕若不足兢兢而如無豈不以邊障尚驚殊
虜未殄防其入㓂猶湏徴兵伏以廽鶻種落人
素非多校於突厥絶爲小弱今者國破衆叛迯
來漠南爲羇旅之魂食草萊之實白髪驪騂之
騎凋耗巳無湩酪皮毳之資飢寒皆盡寄命雜
種蔵跡隂山取之及時可以一戰今者度虜之
計不出二者時去時來徊翔不决必有所在西
戎巳得要約同其氣勢同爲侵擾此其一也心
膽破壞馬畜殘少且於美水薦草暖日廣川牧
馬飬習以俟強大此其二也今者徴中國之兵
與之首尾乆戌則有師老費財之憂深入則有
大寒瘃墜之苦示戎狄之弱生姧傑之心今者
不取恐貽後患敢以管見上干尊重自兩漢代
虜皆是秋冬不過百日驅中國之人入苦寒之
地此時匈奴勁弓折膠重馬免乳畜肥草壮力
全氣盛與之相校勝少敗多故匈奴云漢實大
國也但其人不䏻辛苦爾此所謂避虚而撃實
逃短而攻長至於後魏崔浩因見其理蠕蠕強
盛屡犯北邉浩請討之曰蠕蠕恃其地逺自寛
來乆故夏則散衆放畜秋肥乃聚背寒向暄南
來㓂抄今出其慮表掩其不備大兵卒至必驚
駭星分向塵奔走壮馬護牧牝馬戀駒驅馳難
制不得水草未過数日則聚而困斃可一舉而
滅太武帝從之及軍入境蠕蠕先不設備民畜
布野驚怖四奔莫相收攝於是分軍撲討東西
五千里南北三千里凡所俘虜及獲畜産彌漫
山澤髙車因殺蠕蠕種類歸降者三十餘萬落
虜遂散亂帝㳂弱水西行至涿邪山諸大将慮
深入有㐲兵勸帝停止不追浩先勸窮追之不
從後聞凉州賈胡言若更前行三日則盡滅之
矣帝深恨之以某所見今若以幽并突陣之騎
酒泉教射之兵整飾誡誓仲夏潜發計隂山與
涿邪之遠近十不一一校蠕蠕廻鶻之強弱猶
如虎䑕五月節氣在中夏則熱到隂山尚寒中
國之兵足以施展行軍於枕席之上翫㓂於掌
股之中軏轠懸瓶湯沃晛雪一舉無頻必然之
䇿今冰合防秋冰銷解戍行之巳乆虜爲長然
出其意外實爲上䇿議者或云北取黠戞今討
廻鶻伏以黠戞起於别種超爲可汗必是英傑
天時必助賢材必用法令必明㓕迴鶻之後便
是勍敵況示之以弱必爲所輕今者四海九州
同風共貫諸侯用命年糓豐熟可以瘞玄玉於
常山子遺人於河壠顧兹疲虜豈遺子孫伏惟
太尉相公大德素昭武功復著畫地而兵形盡
見按璅而邊事無遺唯一指蹤即可掃跡昔漢
武帝之求賢也有上書不足採者輙報罷去未
甞罪之故能羈越臣胡大興禮樂今太尉與仁
聖天子同德有志之士無不願死伏惟特寛狂
狷不賜誅責生死榮幸無任感恩攀戀惶懼汗
慄之至謹啓
　　　賀中書門下平澤潞啓
某啓伏以上黨之地肘京洛而履蒲津倚太原
而跨河朔戰國時張儀以爲天下之脊建中日
田恱名曰腹中之眼帶甲十萬籍土五州太行
夷儀爲其扃關健馬強弓爲其羽翼自逆黨專
有僅及一世頗聞教育實曰精強昨者凶堅專
地之請𥘉陳聖主整旅之詔将下中外遠邇皆
疑難攻蜂蠆螗蜋頗亦自負伏惟相公上符神
㫁潜運廟謨仗宗社威靈駈風雲雷電掌上必
取彀中難逃纔逾周星果梟逆首周公東征之役
捷至三年憲皇淮夷之師尅聞四嵗校虜㓂之
強弱曾不等倫考攻取之敗亡何至容易若非
睿算英略借筯深謀比之前修一何遠出自此
鞭笞反側灑掃河湟大開明堂再振儒校窮天
盡地皆爲壽域之人赤子秀眉共老止戈之代
某謬分符竹實由思知慶快懽抃之誠倍百常
品不宣謹啓
　　　上白相公啓
某啓伏惟相公上佐聖主獨專魁柄封殖良善
脩整紀綱練羣臣謹百職考功績覈名實大張
公室盡閉私門盛德大功直筆實光於簡䇿清
節細行祝史不愧於神明天下望之爲凖繩朝
廷倚之爲依㨿畢公克勤小物周公煥發大猷
鞭笞反側灑掃河湟大開明堂再振儒校窮天
盡地皆爲壽域之人赤子秀眉共老止戈之代
某謬分符竹實由思知慶快懽抃之誠倍百常
品不宣謹啓
　　　上白相公啓
某啓伏惟相公上佐聖主獨專魁柄封殖良善
脩整紀綱練羣臣謹百職考功績覈名實大張
公室盡閉私門盛德大功直筆實光於簡䇿清
節細行祝史不愧於神明天下望之爲凖繩朝
廷倚之爲依㨿畢公克勤小物周公煥發大猷
邴吉陋案吏於公庭袁安不錮人於聖代衛將
軍有長揖之客張子孺無謝恩之人吉甫率由
舊章魏相能明故事房杜不以求備取人不以
已長格物姚梁公先有司脩舊法下位各得言
其志百司各得盡其才求於古人之賢皆集相
公之德如以尺量刀解粉布墨畫小大銖參丸
角尖鈌各盡其分皆當其任是以庶人不議郷
校無言天下欣欣若更生者自此黄髪之老待
哺之子不見兵戈不離抱撫清廟之祭四夷來
助蒼生之願百志皆成顒顒万方實懸斯望
某逺守僻左無因起居但採風謡亦能歌詠無任
攀戀激切之至謹啓
　　　上周相公啓
某啓伏奉三月八日勑除尚書司勲貟外郎史
館修撰承命榮懼啓處無地伏以聖主順上帝
之則率四海以仁神化風行家至日見吉先哲
王之德也有求必至有開必先是以傳吕得於
夢卜申甫降於山嶽伏惟相公待主乃用爲時
而生當考室構厦之時膺篤繩削墨之任賛傑
俊遂賢良調隂陽提紀律類能而使度材受官
常切如家之憂每懷撻市之耻是以朝廷禮樂
天下清明人不凋傷神不怨悵萬物由道百度
皆貞雖周獲仁人商得元哲夢卜䧏嶽之得豈
䏻逾焉某樸樕之才糞朽之賤遭逢盛業三帶
郡符自審事冝實以逾忝伏以睦州治所在萬山
之中終日昬氛侵染衰病自量忝官巳過不敢
率然請告唯念滿歲得保生還不意相公拔自
汚泥昇於霄漢却收斥錮令厠班行仍授名曹
帖以重職當受震駭神魂飛揚撫已自驚喜過
成泣藥肉白骨香返遊魂言於重恩無以過此
雖買臣懷紱郡邸蕭育召拜扶風楊僕三組垂
腰蘇秦六印在手校於榮忝無以爲喻言念㣲
生難酧殊造伏以相公自數載巳來朝廷䔍老
四海俊賢皆因挈維盡在門館毗輔聖主巍爲
元勲自有明神以相百禄固唯賤末報效無門
感激血誠涕淚迸溢無任攀戀懇款之至　謹
啓
　　　上鄭相公状
某啓伏以相公自專魁柄一闡大猷鎮撫四夷
訓導百吏無不信順皆有程品猶尚不遺微賤
特䧏慰誨重疊滿幅榮耀闔門捧戴生光啓處
無地聞於白屋之輩皆願殺身詢於黄耇之徒
以爲異事慰示天下長育人材魚頡鴻冥之潜
丘中塢上之隱皆可以結戀随指效用盡心接
地際天日出月入盡得臣妾無不謳歌蒼生顒
顒實有所望某一門骨肉皆受恩知效命之誠
瀝血自誓無任攀戀感激懇悃之至謹状
　　　上淮南李相公状
某啓伏以近日當州人吏徃來及諸道賔客行
過皆傳相公以淮海之地災旱累年仁憫之心
憂念深切廣求人瘼大革土風䘏飬疲羸抑挫
豪猾備職者思勵其巳業官者得用其䏻鰥寡
孤惸飛沉動植仁煦必及惠愛無遺吏不敢欺
法䏻必束上行下效家至户到閭里安㤗史冊
未聞竊以聖上倚注既深相公勲業愈重况兹
異政即逹宸聰伏料窮邉絶塞将議息兵宣室
明庭必思舊徳重秉鈞軸固在旬時某忝跡門
墻不勝抃躍攀望棨㦸下情無任戀結之至謹
状
　　　上吏部高尚書状
某啓人惟樸樕材實朽下三守僻左七換星霜
拘攣莫伸抑鬰誰訴每遇時移節換家逺身孤
弔影自傷向隅獨泣將欲漁釣一壑栖遲一丘
無易仕之田園有仰食之骨肉當道每歎末路
難循進退唯艱憤悱無告今者大君繼統賢相
秉鈞遺墜必舉髦雋並作伏惟尚書秩髙天爵
德冠人倫爲縉紳之紀綱作朝廷之標表凡遊
門館莫非雋賢至於小人㝡爲凡器頃者幸以
屬郡祗事廉車奉約束而雖嚴滌昬蒙而無術
實多愆闕每頼恩容敢望尊嚴特自褒舉手示
逺降羇魂震驚感激彷徨涕淚迸落便無跛倚
如生羽翰全忘鼠循忽欲鳥舉雖闕下一召歳
中四遷校其光榮不能踰越禮曰君子􁆰其死
有以待也養其身有以爲也是小人忘生殺身
之地刳腸奉首之報今得之矣復何求焉江山
絶域登臨巳秋猿吟鳥思草衰木墜黎侯寓衛
有式微之詩趙王遷房創山木之詠流落多戚
今古同塵迴望門墻涕戀唯積起居未由無任
血誠懇悃之至謹狀
　　　上刑部崔尚書狀
某啓某比於流軰踈闊慵怠不知趨嚮唯好讀
書多忘爲文格卑十年爲幕府吏每促束於簿
書宴遊間刺史七年病弟孀妹百口之家經營
衣食復有一州賦訟私以貧苦焦慮公以愚恐
敗悔仍有嗜酒多睡厠於其間是數者相遭於
多忘格卑之中書不得日讀文不得專心百不
逮人所尚業復不能尺寸銖兩自強自進乃庸
人軰也復何言哉今者欲求爲贄於大君子門
下尚可以爲文而爲其禮詩所謂有靦面目視
人罔極者也謹敢繕冩所爲文凡二十首伏地
汗𧹞不知所云謹狀
　　　上安州崔相公啓
某啓某比於流軰一不及人至於讀書爲文日
夜不倦凡諸所爲亦未有以過人至於㑹昌三
年八月中所獻相公長啓鋪陳功業稱校短長
措於史記兩漢之間讀於文士才人之口與二
子並無愧容伏恐機務殷繁不暇省覽今者竊
敢再録啓本重干尊嚴付於史官而不誣懸於
後代而不泯其於取重豈在小人復敢别録所
爲新舊文兩卷凡一十九首上陳視聽一希鐫
琢重疊過越惶懼伏深伏惟照察謹啓
　　　薦韓乂啓
昨日所啓言韓拾遺事非與韓求衣食救饑寒
也御史亦豈爲救饑寒之官乎中丞必曰太梁
奏取韓以饑寒何不去夫幕吏乃古之陪臣以
人焉北面雖布衣無耻之士亦冝訪其樂與不
樂况有道之君子乎韓以旅寓洛中非不樂梁
也不甘不告之請耳韓及第後歸越中佐沈公
江西宣城府罷唐扶中丞辟扵閩中罷府歸路
由建州妻與元晦同髙祖扶惡晦爲人不省之
及晦得越乃棄産避之居常州殷儼者仰韓之
道自閩寄百縑遺之及門不開書緘而斥去之
某比兩府同院但見其㢘愼髙㓗亦未知其道
大和八年自淮南有事至越見韓君於鏡上三
畒宅兩頃田樹𬞞釣魚唯召名僧爲侣餘力究
易嬉嬉然無日不自得也未嘗及身名出䖏之
語未嘗入公府造請與幕吏宴遊因此不爲搢
紳相所見禮蕭髙二連帥即日造其廬詢以政
事稱先人梓材有文學髙名没於越之府幕故
不願復爲越賔及髙至許下厚禮辟之其爲人
也貞潔芳茂非其人不與遊非其食不敢食蕭
舎人考功崔貟外是趍扵韓交者某復趍於蕭
崔二君子者即韓之去某其間不啻容數十人
矣亦安得知其賢而言之復不僣乎伏恐中丞
謂韓求官以衣食干交朋者中丞𥘉在憲府固
宜愼選御史御史固非救饑寒之官某乆承恩
知但欲薦賢於盛時雖至淺陋亦知不可以交
友饑寒求清秩以干大君子者伏慮未審誠懇
故此具陳本末伏惟照察謹啓
　　　上知巳文章啓
某啓某少小好爲文章伏以侍郎文師也是敢
謹貢七篇以爲視聽之汚伏以元和功德凡人
盡當歌詠紀叙之故作燕将録徃年弔伐之道
未甚得所故作罪言自艱難來始卒伍傭役輩
多㨿兵爲天子諸侯故作原十六衛諸侯或恃
功不識古道以至于反側叛亂故作與劉司徒
書處士之名即古之巢由伊吕輩近者徃徃自
名之故作送薛䖏士序寳暦大起宫室廣聲色
故作阿房宫賦有廬終南山下嘗有耕田著書
志故作望故園賦雖未䏻深窺古人得與揖讓
笑言亦或的的分其状貌矣自四年來在大君
子門下恭承指顧約束於政理簿書間永不執
卷上都有舊第唯書萬卷終南山下有舊廬頗
有水樹當以耒耜筆硯聞齒髪甚壮間糞有成
立他日捧持一遊門下爲拜謁之先或希一奨
今者所獻但有輕黷尊嚴之罪亦何所取伏希
少假誅責生死幸甚謹啓
　　　獻詩啓
某啓某苦心爲詩本求髙絶不務竒麗不渉習
俗不今不古䖏於中間既無其才徒有其竒篇
成在𥿄多自焚之今謹録一百五十篇編爲一
軸封留獻上握風捕影鑄木鏤冰敢求恩知但
希鐫琢冒黷尊重下情無任惶懼謹啓
　　　薦王寜啓
前渭南縣令王寜前件官實有吏才稱於衆口
年少強力一也遇事必能裁割二也既藴智䏻
無頭角誇誕三也廉直可保四也䖏於驕将内
臣之間必䏻和同五也今者邉将生事雜虜起
戎不憂兵甲唯在饋運某過承恩獎敢敢薦才
伏惟取捨之間特賜恕察謹啓
　　　上宰相求湖州第一啓
某啓人有愛某者言於某曰吏部貟外郎例不
爲郡子不可求假使巳求愼勿堅懇至于再三
荅曰某雖不學按六典令式及諸故事多無此
例國史復無賢相名卿懸之以爲格言此乃急
於進趨之徒自爲其說若以言例貞元𥘉故相
國盧公邁由吏部貟外郎出爲滁州近者澶王
傳李疑爲鹽鐡使江淮留後豈曰無例人曰盧
事太逺李爲擢用此不足徴某曰不知今者視
之古事在書取爲今證逺自三代兩漢近至隋
氏國𥘉尚可援引况前十五年名相故事反不
足爲例乎况盧公邁止以骨肉寒餓來守滁陽
非如某以親弟廢痼寒餓仍之是盧公有一某
有二與盧公所切復爲不同仲尼曰雍也可使
南面今刺史古之南面諸侯行天子教化刑罰
者江淮鹽鐵留後求利小臣校量輕重與刺史
相懸求利臣乃可吏部貟外郎爲之十萬戸州
天下根本之地曰吏部貟外郎不可爲其刺史
即是本末重輕顛倒乖戾莫過於此某弟顗世
胄子孫二十六一舉進士及第嘗爲上斐相公
書酋壮温潤詞理傑逸賈生司馬遷䏻爲之非
班固劉向輩亹亹之詞流於後輩人皆藏之朱
崖李太尉迫以世舊取爲浙西團練使廵官李
太尉貴驕多過凡有毫髪顗必䟽而言之後謪
袁州於蒼惶中言於親吏曹居實曰如杜廵官
愛我之言若門下人盡䏻出之吾無今日李太
尉在袁州顗客居淮南牛公欲辟為吏顗謝曰
荀爽爲李膺御以此顯名今受命爲幕府下執
事御李膺矣然李公困謫逺地未願仕宦牛公
嘆美之聰明儁傑非㝷常人也某自省事巳來
未聞有後進名士䘮明廢棄窮居海上如顗比
者今有一兄仰以爲命復不得一郡以飽其衣
食盡其醫藥非今日海内無也言於所傳聞亦
未有也自古喜莫若􁄹國太子以其死而復生
言懇莫若申包胥求救扵秦七日七夜哭聲不
絶某今懇如包胥但未哭爾若蒙恩憫特遂血
懇其喜也不下􁄹太子詞語煩碎頻干尊重足
及軒闥神驚汗流不勝憂恐懇悃之至謹啓
　　　第二啓
某啓某㓜孤貧安仁舊第置於開元末某有屋
三十間去元和末酬償息錢爲他人有因此移
去八年中凡十徙其居奴婢寒餓衰老者死少
壮者當面逃去不䏻呵制有一豎戀戀憫嘆挈
百卷書隨而飬之奔走困苦無所容歸死延福
私廟支拄欹壞而處之長兄以驢遊丐干親舊
某與弟顗食野蒿藿寒無夜燭黙所記者凡三
周歲遭遇知已各及第得官文宗皇帝改號𥘉
年某爲御史分察東都顗爲鎮海軍幕府吏至
二年間顗疾眼暗無所覩故殿中侍御史韋楚
老曰同州有眼醫石公集劒南少尹姜沔䘮明
親見石生針之不一刻而愈其神醫也某迎石
生至洛告滿百日與王生俱東下見病弟于揚
州禪智寺石曰是状也腦積毒熱脂融流下盖
塞瞳子名曰内障法以針旁入白睛穴上斜撥去
之如蠟塞管蠟去管明然今未可也後一周歲
脂當老硬如白玉色始可攻之某世攻此疾自
祖及父某所愈者不下二百人此不足憂其年
秋末某載病弟與石生自楊州南渡入宣州幕
至三年冬某除𥙷闕石生自曰明年春眼可針
矣視童子中脂色玉白果符𥘉言堂兄慥守潯
陽泝流不逺刺史之力也復可以飽石生所欲
令其盡心此即家也京中無一畒田豈可同歸
遂如潯陽四年二月某於潯陽北渡赴官與弟
顗決手哭曰我家世德汝復無罪其疾也豈遂
痼乎然有石生愼無自撓其年四月石生施針
九月再施針俱不效五年冬某爲膳部貟外郎
乞假徃潯陽取顗西歸顗固曰歸不可議俟兄
慥所之而隨之㑹昌元年四月兄慥自江守蘄
某與顗同舟至蘄某其年七月却歸京師明年
七月出守黄州在京時詣今􁄹州庾使君問庾
使君眼状庾云同州有二眼醫石公集是一也
復有周師逹者即石之姑子所得當同周老石
少有術甚妙似石不及某常病内障愈于周手
豈少老間工拙有異某至黄州以重幣卑詞致
周至蘄周見弟眼曰嗟乎眼有赤脉凡内障脂
凝有赤脉綴之者針撥不䏻去赤脉赤脉不除
針不可施除赤脉必有良藥某未知之是石生
業淺不逹此理妄再施針周不針而去時西川
相國兄始鎮揚州弟兄謀曰揚州大郡爲天下
通衢世稱異人術士多遊其間今去值有勢力
可爲乆安之計兾有所遇其年秋顗遂東下因
家揚州與顗一相見别八年矣坐一室中不復
有再生意住三十日而西臨岐與決曰此行也
必祈大郡東來謀汝醫藥衣食庻㡬如志近聞
九疑山南有隱士綦母弘者人言異人䏻愈異
疾忠州豊都縣有仙都觀後漢時仙人隂長生
於此白日昇天今聞道士龔法義年逾八十精
嚴其法人之所謂有前世負累今世還以痼疾
者奏章於上帝䏻爲解之刺史之力二人或可
致是以去歲閠十一月十四日輙獻長啓乞守
錢塘盖以私懇有素非敢率然言念病弟䘮明
坐廢十五年矣但䏻識某聲音不復知某髪巳
半白顔面衰改是某今生可以見顗而顗不䏻
復見某矣此天也無可奈何某䏻見顗而不得
去此豈天乎而懇在相公若小人㣲懇終不䏻
上動相公相公恩憫終不下及小人是日月下
親兄弟終無相見期况去歲淮南小旱衣食益
困目無所覩復困於衣食即海内言窮苦人無
如顗者今敢以情事再書懇迫上干尊重伏料
仁㫖必爲憫側然某早衰多病今春耳襲積四
十日四月復落一牙耳聾牙落年七八十人將
謝之候也今未五十而有七八十人將謝之候
蓋人生受氣堅強脆弱品第各異也堅強者七
八十而衰脆弱者四五十而衰其不同也亦與
草木中蒲栁松栢同也某今生四十八矣自今
年來非唯耳聾牙落兼以意氣錯寞在群衆懽
笑之中常如登髙四望但見莾蒼大野荒墟廢
壠悵望寂黙不能自解此無他也氣衰而志散眞
老人態也自省人事巳來見親舊交遊年未五
十尚壯健而死者衆矣況某早衰敢望六七十
而後死乎聞未死前一見病弟異人術士求其
所未求以甘其心厚其衣食之地某若先死使
病弟無所不足死而有知不恨死早湖州三歳
可遂此心伏惟仁憫念病弟望某東來之心察
某欲見病弟之志一加哀憐特遂血懇披剔肝
膽重此告訴當盛暑時敢以私事及政事堂啓
干丞相治其罪可也伏𥿄流涕俯侯嚴命不勝
憂惶激切之至謹啓
　　　第三啓
某啓某去歳閏十一月十四日輙書微懇列在
長啓干黷尊重乞守錢塘以便家事自嘆精誠
不䏻上動相公不遂於便伏以病弟孀妹因縁
事故寓居淮南京中無業今者不復西歸遂於
淮南客矣病孤之家假使旁有強近救接庇借
嵗供衣月供食日問其所欠闕尚猶戚戚多感
無樂生意况乎爲客於大藩喧囂雜沓之中無
俸禄之氣勢食不繼月用不給日閉門於荒僻
之地取容於里胥遊徼之輩部曲臧獲可以氣
凌䑕侵又不䏻制止所可仰以爲命者在三千
里外一郎吏爾復有衣食生生之所湏悉多欠
闕欲其安活而無歎吒悲恨不可得也去歲伏
蒙恩念出於私曲語今青州鄭常侍云更與一
官必任東去某承受仁㫖不敢不重以錢塘更
塵視聴今自勲曹擢爲廢置在某更授一官巳
榮過矣在相公必任東去之言鏘然在耳近者
累得書告以羇旅困乏聞於他人可爲酸鼻况
於某心豈易排遣今年七月湖州月滿敢輒重
書血誠再干尊重伏希憐憫特賜比擬某伏念
骨肉悉皆早衰多病常不敢以夀考自期今更
得錢三百萬資弟妹衣食之地假使身死死亦
無恨湖州三考可遂此心湖州名郡也私誠難
遂也不遇知已豈得如志瀝血披肝伏𥿄迸淚
伏希殊造或賜濟活下情無任懇悃惶懼之至
謹啓
　　　上宰相求杭州啓
某啓某於京中唯安仁舊第三十間支屋而巳
長兄慥罷三原縣令閑居京城弟顗一舉進士
及第有文章時名不幸得痼疾坐廢十三年矣
今與李氏孀妹寓居淮南並仰某㣲官以爲糇
命某前任刺史七年給弟妹衣食有餘兼及長
兄亦救不足是某一身作刺史一家骨肉四䖏
安活自去年八月時蒙奨擢授以名曹郎官史
氏重職七年棄逐再復官榮歸還故里重見親
戚言於鄙誠巳滿素志自去年十二月至京以
舊第無屋與長兄異居今秋巳來弟妹頻以寒
餒來告某一院家累亦四十口狗爲朱馬緼作
由𫀆其於妻兒固冝窮餓是作刺史則一家骨
肉四處皆㤗爲京官則一家骨肉四處皆困謀
於知友曰杭州大郡今月滿可求欲干告吾相
次活家命以爲如何皆曰子七年三郡今始歸
復相國知子必欲次第叙用子今復求刺史得
不生相國疑怪乎某荅曰是何言與某唯恃吾
相之知始敢干求今天下以江淮爲國命杭州
戸十萬稅錢五十萬刺史之重可以殺生而有
厚禄朝廷多用名曹正郎有名望而老於爲政
者而爲之某今官爲外郎是官位未至也前三
任刺史無異政聞於吾相是爲政無取也今若
得遂所求非唯超顯兼活私家某若不恃吾相
之知而求之是狂躁妄庸人也墜井者求出執
熱者願濯古人以此二者譬喻所切也某今所
切是墜於絶壑而衣掛于樹杪覆在鼎中下有
熱火而水将沸與古所喻則復過之輙敢具䟽
血誠上干尊重兾垂恩憐或賜援拯慺慺丹懇
不勝惶懼懇悃之至謹啓
　　　爲堂兄慥求澧州啓
某啓庫部家兄昨者特蒙奨㧞却忝班行實以
聽聞稍難不敢更求榮進今在郢州汨口草市
絶俸巳是累年孤外生及姪女堪嫁者三人仰
食待衣者不啻百口脫粟蒿霍才及一飡伏蒙
仁恩頻賜顧問必許援拯授以涔陽活於闔門
無不感涕伏以相公上佐聖主蔚爲元勲恩隨
風翔德與氣游唯一物之微四海之大鎔造所
及罔不得冝伏念庫部家兄承一顧之恩二紀
不替伏恐機務繁重不時記億心迫情切輙敢
重干尊嚴戰汗憂惶伏地待罪謹啓
樊川文集第十六
樊川文集第十七
　　　　　　　　中書舎人杜牧字牧之
　　　髙元𥙿除吏部尚書制
初昔有虞氏貴德尚齒言於四代其道㝡優今
吾卿老冨有道德以大冡宰表率群寮顧子敢
專得於僉議前山南東道節度管内觀察處置
等使銀青光禄大夫檢校尚書使持節襄州諸
軍事兼襄州刺史御史大夫上柱國渤海縣開
國男食邑三百戸髙元𥙿始以御史諫官在長
慶寳暦之際匡拂時病磨切貴近罔有顧慮知
無不爲復以諌議舎人在大和末詞摧凶魁坐
以左宦繼爲中丞京兆公卿藩服朕始在位徴
歸朝廷爰自尚書裂分茅土爲政以德行巳惟
仁信而履之服而樂之餘三十年道益昭著夫
中外之任迭有重輕今者干戈藴藏戎狄信順
将欲詳考典禮開張教化使吾丞相巳降有所
咨禀非爾元𥙿其誰膺之至於官業豈勞倚任
祗聽出納無忘教戒可守吏部尚書散官勲封
如故
　　　崔璪除刑部尚書蘇滌除左丞崔璵除
　　　兵部侍郎等制
勑喉舌百官之本綱轄天下之要戌政國之大
事三人爲衆一舉得之唯君知臣予不敢讓正
議大夫尚書左丞上柱國賜紫金魚袋崔璪德
可標凖言成文章揚歴中外道益光顯左省駁
議不畏強禦分憂陜服尹兹東郊政旣安人化
能𬒳俗擢任藻鑒旋職牢籠材皆適冝官無逋
事分鎭股胘之郡遂成功實之臣陟處綱曹副
以中憲每師蘧瑗常慕史魚枰彈之勇正當時
病翰林學士承旨銀青光禄大夫行尚書兵部
侍郎知制誥武功縣開國男食邑三百戸蘇滌
行冠人倫爵髙天秩仁義禮樂之是務克伐怨
欲之不行翺翔禁闈出入諷議汲黯爲郡甞聞
卧理下惠去國皆以直道洎宣室思賢甘泉召
雄造膝盡忠代言稽古近以微恙懇請自便君
子之道進退可觀正議大夫前權知尚書戸部
侍郎上柱國博陵縣開國子食邑五百戸賜紫
金魚袋崔璵上知自得不器難名旣擅髙文兼
通樸學掌言綸閣典貢春闈詞同三代之風士
掇一時之秀振舉職業昭宣令名詩曰多士文
王以寜禮曰官僃天子爲樂咨爾璪等實瑞清
時予爲爾之德隣爾膺予之慎選典刑不忘於
哀敬提綱唯在於公勤舉司馬法勿踵近習各
膺重任企佇上酬冝於夙夜無孤官業璪可守
刑部尚書散官勲賜如故滌可行尚書左丞散
官封如故璵可權知尚書兵部侍郎散官勲封
賜如故
　　　裴休除禮部尚書裴諗除兵部侍郎等
　　　制
勑冉有仲由孔氏門人之髙弟也尚曰處扵小
國可爲具臣况今照臨百官撫御四海綰牢籠
漕輓之職掌五兵六師之重次第超擢爲吾大
寮若非僉諧豈敢輕授正議大夫守尚書兵部
侍郎兼御史大夫充諸道鹽鐵轉運使上柱國
河東縣開國子食邑五百户賜紫金魚袋斐休
仁義禮樂文行忠信積此八者以爲成人前宣
歙池等州都團練觀察處置等使太中大夫檢
校左散騎常侍兼御史大夫上柱國河東縣開
國男食邑三百戸賜紫金魚袋裴諗在元和代
唯帝念功四夷九州文化武伏咨爾先父貴者
大勲天必祚仁門有令嗣道直才冨行備名髙
文學而浹洽專精率履而清淨恭儉而皆周歴
華顯踐更臺閣處事可法出言成章咸輟自綸
闈任寄方伯敎訓以禮生聚以仁千里封疆一
口歌詠休乃命以取士時稱得人用其公方委
之管搉事爲之制曲爲之防鉤校姧贓末减賦
取公財不耗疲人樂生望爲凖繩立作據仗名
實兼備徳位兩髙漢史曰理行尤異者就加禮
曰有功於人者進律秩崇八座官副夏卿舉以
授之予亦何恠夫宰相佐天子公卿助宰相股
肱指臂任同一身有事必言未爲越局無由愛
惜勉荅寵榮休可禮部尚書依前充諸道塩鐡
轉運等使諗可權知尚書兵部侍郎散官勲封
賜如故
　　　畢諴除刑部侍郎制
勑士師皐陶之恤刑司㓂蘇公之用獄旣盡哀
敬能致治平擢爲大寮膺兹愼選出於予志
以諴臣翰林學士朝散大夫守中書舎人上柱
國平隂縣開國男食邑三百戸賜紫金魚袋畢
諴學臻壺奥文越拘攣常以忠信用爲前後爰
自郎署擢居内庭謀議有同於夀王竒異輙委
於嚴助竭盡心力禆𥙷機要既乆歲序湏議遷
昇今者耕夫服田戎馬不駕欲使凡一手足皆
獲措置是故用汝典予刑罰汝其徃哉吾今告
汝吾聞孔子曰古之聽獄求所以生之今之聽
獄求所以殺之冝念格言深思倫要九服休命
以稱朕意可權知尚書刑部寺郎散官勲封賜
如故
　　　韋有翼除御史中丞制
勑昔貞觀開元之為理也逺隱必見情偽必知
天下如一家兆庻如一人無他道也綱目皆振
法令必行祖宗在天方冊在地人存政舉行之
非艱故用正臣委之邦憲朝請大夫守尚書刑
部侍郎上柱國賜紫金魚袋韋有翼戴仁而行
抱義以處墻仞裏峻壇宇外寛介特守君子之
強文學盡儒者之業周歴華貫擢爲諍臣攻予
其專言事頗切願試佐輔移理陜郊馮翊之恐
失倪寛潁川之意得黄覇壷漿迎路襁屬攀車
徴爲公卿愈見風彩恤刑慎罰守法當官巍然
立朝爲時準直今者跡其率理委之紏繩爾其
念惠文弹理之言思立秋授署之㫖三尺律令
四海紀綱所冝公共無節上意古人有言曰凡
爲虎䑕計於用揜今者倚任佇觀爾䏻唯君知
臣無累所舉可守御史中丞散官勲封賜如故
　　　趙眞齡除右散騎常侍制
勑仲尼曰愼擇爾臣爲人之導夫語言應對之
選爲顧問耳目之官若非善良必致壅害朝散
大夫守太子賔客上柱國漢中郡開國公食邑
二千户賜紫金魚袋趙眞齡其先君子祗事祖
宗出入屏毗餘曰十載爾爲令嗣克肖素風好
學煩專樹善不倦凡曰賢彦無不與遊雲水登
臨多聞放志風塵趨競殊不縈心是以長人有
慈惠之名處官無纎介之失其爲行巳斯亦多
矣丹墀文陛之内貂羽金蟬之榮超以授之無
忝所舉可守右散騎常侍散官勲封賜如故
　　　韓賔除户部郎中裴處權除禮部郎中
　　　孟璲除工部郎中等制
勑朝散大夫守尚書水部郎中上柱國韓賔等
尚書天下之本郎官皆爲清秩非科名文學之
士罕與其選以賔端貞有守以處權俊乂出群
以璲才䏻適用皆茂郷里之稱咸爲名實之士
各服休命勉於官業可依前件
　　　鄭處晦守職方貟外郎兼侍御史知雜
　　　事制
勑朝議郎行尚書職方貟外郎上柱國賜緋魚
袋鄭處晦御史中丞韋有翼上言曰御史府其
屬三十人例以中臺郎官一人稽參其事以重
風憲如曰處晦族清胄貴䏻文博學人倫義理
無不講求朝廷典章飽於聞見乞爲副貳以佐
紀綱以尓處晦常居内庭草具宻命自以疾去
于今惜之頗俞其言如我自得有翼爲爾之知
巳余爲有翼之德隣上下交舉豈有私愛勉脩
職業所報非一可守本官兼御史知雜事散官
勲賜如故
　　　庾道蔚守起居舎人李汶儒守禮部貟
　　　外郎充翰林學士等制
勑天下爲公選賢與能也況乎伎出流輩超侍
帷幄豈唯獨以文學止於代言亦乃宻參機要
得執所見若非賢彦豈膺選擢将任郎守起居
舎人庾道蔚善行必備重價無對嘗自侯府升
爲諌臣每直言而盡誠不違忠而偶意朝議郎
行尚書禮部貟外郎賜緋魚袋李汶儒才行冠
時名聲華衆揚歴臺閣宣昭職業無入而不得
其道守正而莫混其源並爲儒者之英咸藴賢
人之操乆遊安在相見何晚禮曰君子稱人之
美則必爵之我既言矣亦能縶維冝盡忠讜以
酬寵遇並可守本官充翰林學士餘各如故
　　　李朋除刑部貟外郎李從誨除都官貟
　　　外郎等制
勑書曰庻獄庻事予敢罔知此乃周文王之所
理天下也惟獄惟事㑹於南宫求郎之難豈敢
輕易将仕郎侍御史内供奉李朋䏻積行實發
其詞華勁正端愼官業克舉天平軍節度副使
朝議郎校檢尚書祠部貟外郎兼侍御史賜緋
魚袋李從誨宗室子弟美秀而文嘗經磨涅不
改堅白今者取自憲府擢於幕吏各有所授皆
爲清秩當自宣室受讞之際思滿堂飲酒之言
至於刑章尤繋念慮予曰罪尓勿罪予曰寛尓
勿寛問法何如無節上意各冝勉勵勿自輕怠
朋可守尚書刑部貟外郎散官如故從誨可守
尚書都官貟外郎散官如故
　　　權審除户部貟外郎制
勑文林郎守尚書水部貟外郎權審湖嶺旱暵
百姓枵耗老弱死道上強壮入賊中爰求使臣
以救其弊執事者上言尓審學古有文通知理
道遂使乗馹視吾飢人果䏻臨事知權受命逹
㫖慰撫流散宣導恩澤蠲貸逋逸䏻裁闊狹大
小輕重各合事宜雖古所謂直指繡衣美俗使
者言之於尓無以過焉用超名曹以酬徃效無
曠官業勉服休命可守尚書户部貟外郎散官
如故
　　　皇甫鉟除右司貟外郎鄭潨除侍御史
　　　内供奉等制
勑夫聖人之理百代同道無他術也綱紀盡舉
而關轄不寛故提綱主轄之司為邦立理之本
言於其屬豈敢輕取浙西道都團練副使朝議
郎檢校尚書刑部貟外郎兼侍御史賜緋魚袋
皇甫鉟郷里秀人臺閣名士䏻以文學發爲官
業朝議大夫前守河南縣令上柱國鄭潨生於
清族克肖素風凡守郡邑皆著理行㑹府藂委
之任憲司抨彈之職委之授汝得不戒之夫爲
政也日夜思之勤而行之此乃子産之言也剛
亦不吐柔亦不茹此乃詩人之所稱也四海百
司之條目舉之在勤破制壞法之姧蠧糾之在
敢率是二者可曰當官各服寵榮無忝遷擢鉟
可尚書右司貟外郎散官賜如故潨可侍御史
内供奉散官封勲如故
　　韋退之除戸部貟外郎裴徳融除殿中
　　侍御史盧潁除監察御史等制
勑仲尼見負版者則必式之此言爲國根本不敢
不敬況其官屬豈可輕用漢家授署御史多於
立秋蓋以風霜始嚴鷹隼𥘉撃古人垂旨可以
知之朝議郎行殿中侍御史韋退之等皆章甫
髙危逢掖褒博表裏文行師法典常退之甞歴
憲臺乆居官次性旣安静事皆逹練徳融典校
延閣服膺群書羙價廣譽旁溢逺　潁佐賢侯
名聲籍甚留滯在外而非所冝地官爲郎南臺
持斧皆有職業佇見風彩各思率勵以副甄昇
並可依前件
　　　李蔚除侍御史盧潘除殿中侍御史等
　　　制
勑將仕郎守殿中侍御史李蔚劒南西川節度
判官朝議郎撿校尚書禮部貟外郎兼侍御史
上拄國賜緋魚袋盧潘等夫法不立而化行惡
不去而善進雖使堯舜在上未之有也故御史
之舉職者前代有埋輪都亭之奏國朝亦有戴
豸正殿之劾若非端勁知名之士不在斯選蔚
以文行進用巳著勞效潘以儒雅流聞今膺拔
擢有司列狀詞㫖頗公使吾綱目盡張隄防不
壞不在法吏其在他乎朕闢祗官之門開天下
之口企以待理無有厚薄尓等吐茹侮畏之道
能不愧於詩人斯塞職矣可不勉之蔚可侍御
史散官如故潘可殿中侍御史散官勲如故
　　　盧告除左拾遺制
勑承奉郎行京兆府長安縣尉直史舘盧告朕
觀不理之代無他道也取唯諾之士爲耳目之
官是以太宗皇帝之理天下也德爲聖人尊爲
聖帝三日不諫必責侍臣况予寡昧固多遺闕
不官才彦安能知之告是吾賢卿老之令子弟
也以甲科成名以家行稱著取自史閣拔居諌
垣夫朕之不德史之不平政之失中人之不寜
四者之闕悉陳其志此乃漢文帝開諫諍之詔
也忠告不倦爾當奉職自用則小予不吝過勉
思有犯無事遜言可依前件
　　　蕭峴除太常愽士制
勑禮至則無怨樂至則不爭揖讓而理天下者
禮樂是也今國家上法三代下採兩漢質文隆
殺皆有舊章今命愽士非欲革其儀法但使提
舉考習而巳登仕郎守秘書省著作佐郎蕭峴
聞爾昆弟之間著友愛之稱復䏻於知巳依投
之地竭力報效況乎冨有文學黙守恬退執心
處巳不亦多乎爾其爲吾折中輕重詳校疑似
使祝宗卜史之徒不敢以近習欺爾斯則可矣
勉於自强可守太常愽士散官如故
　　　杜濛除太常博士制
勑守左拾遺杜𪷟爾五廟祖嘗佐太宗同安生
人共爲天下者也爾䏻自以文學䇿名清時升
爲諫臣豈曰虚授如聞同列墻進而不爾容爾
亦拜章自陳極辭貢憤乃令微辨盡知其由僉
曰爾以齒少有才不䏻韜晦或處衆矜巳或遇
事𥚹衷言於愼㣲則亦乖矣仕於清貫斯豈廢
乎考衆惡必察之言徴怨不在大之說官移禮
寺跡云掖垣屈既伸眉事亦存體酌此二者頗
得中道況乎職業至重藴畜可施無使衆多復
有窺測可太常愽士
　　　馬曙除右庻子王固除太僕少卿王球
　　　除太府少卿制
勑前度支河東振武天德等道營田供軍使檢
校太僕卿兼御史中丞馬曙等或以文學䇿名
或以吏才進用乆更官次皆著勞效西漢趙充
國八十老将通知四夷以爲排折羗虜非榖不
可今浚稽山南遮盧障北坐甲待食不下十萬
曙以文學之暇頗好論邊果䏻峙粮飽吾戦士
固此爲郡亦報善政球倅賔席得專留事兵於
其郊所命皆具東朝崇秩列等貳卿各服官榮
以俟昇擢可依前件
　　　李叔玫除太僕卿髙証除均州刺史萬
　　　汾除施州刺史等制
勑壮武将軍檢校太子賔客前兼右金吾衛将
軍監察御史上柱國襲岐國公食邑三千户食
實三百七十戸賜紫金魚袋李叔玟等夫伊吕
之爲將也每以救扶爲心故其苗裔福隨殷周
我西平王功存社稷慶流後嗣子孫多賢裂土
分茅玟弘毅知書洵羙且武儒士多譽將才頗
髙慶忌一門盡有瓜牙之用金敞舉族皆著忠
厚之名置將軍之符列卿寺之任曰文曰武唯
上所命酋爲才士實曰寳臣証之與汾爲吏歳
乆文學績效皆有可觀清江武當有人有賦豈
目薄小冝遵詔條無忝寵榮以稱朕意可依前
件
　　　李珏冊贈司空制
維大中六年歳次壬申五月丁夘朔十六日壬
午皇帝若曰國有元老道可咨禀天命不助倐
然去我冝加褒命以慰重泉咨爾故淮南節度
副大使知節度事管内營田觀察處置等使金
紫光禄大夫檢校尚書右僕射兼楊州大都督
府長史御史大夫上柱國賛皇縣開國公食邑
一千五百户李珏立德行道繼長増髙貴而益
脩老而彌篤在文宗朝徧歴清近内備顧問甞
摧姧兇外領事權善提故典爰付魁柄實肖象
求鎮撫四夷莫不信順訓導百吏皆有程品左
官荒服衆冤非罪事君以道知我其天李固之
確論無私周公之金縢終啓自朕統御尊敬舊
老分委戎輅作鎮孟津訓兵令行治人化洽飽
聞聲聞渇見風彩以大冡宰徴歸朝廷讜直忠
貞骨鯁魁礨凡所陳啓無非法誡遂乃裂授東
夏表率諸侯䏻救饑艱克爲康㤗𥘉陳微恙請
捐重寄馹騎奔問侍醫臨理旋聞大病却食涕
流命也柰何痛悼不及今遣使某官副使某官
某持節冊贈爾爲司空魂而有知鑑兹誠意嗚
呼哀哉
　　　歸融冊贈左僕射制
勑有禄位而享富貴啓手足而歸壤樹身殁名
著生榮死哀蔚為大臣冝遵贈典故金紫光禄
大夫守太子少傅分司東都上柱國晉陵郡開
國公食邑二千户歸融發於文華揚歴清近業
冠前輩才髙當時揔領屬官預聞政事凡曰繁
劇無不踐更刃皆有餘施無不可徧䖏重位内
循典法三乗戎輅外作屏毗冨而不驕貴而愈
謹曽參三省太叔九言服以行之終身不倦實
士林之君子爲朝廷之表臣未䆒髙年遽聞長
夜爰舒痛悼用加顯位命之寮長以慰重泉可
贈尚書僕射
　　　令狐定贈禮部尚書制
勑朕有表臣作鎮南服天不我助遽此殱奪用
崇飾終之典以舒痛悼之誠故桂州本管都防
禦觀察䖏置等使銀青光禄大夫檢校左散騎
常侍持節都督桂州諸軍事兼桂州刺史御史
大夫上柱國令狐定始自結髪至于夀考直道
而行靡有悔德初以友愛謁閨門之風中以文
學膺郷里之選終以德業爲名實之臣爰自郎
吏至于藩翰事藂必理刃皆有餘去載桂陽雖
云旱耗聞其風俗芬若椒蘭昔爾元昆輔我聖
考今汝猶子相予冲人公忠貞正衡鏡法式煥
乎當代萃於一門上有佽助急難之名下有慈
愛教誨之道聞於論者爾其得之跡去難留川
逝不捨追命宗伯以慰重泉徃而有知鑑我厚
意可贈禮部尚書
樊川文集第十七
樊川文集第十八
　　　　　　　　中書舍人杜牧字牧之
　　　李訥除浙東觀察使兼御史大夫制
勑仲尼以舉賢才則理大禹以䏻官人則安况
西界淛河東奄左海機杼耕稼提封七州其間
繭稅魚鹽衣食半天下不有可仗豈冝委之正
議大夫使持節華州諸軍事守華州刺史兼御
史中丞充潼關防禦鎮國軍等使上柱國隴西
縣開國男食邑三百戸賜紫金魚袋李訥温良
恭儉齊莊中正實以君子之徳華以才人之辭
揚歴清顯昭彰令聞輟自掌言式是近輔子貢
爲清廟之噐仲弓有南靣之才智莫能欺剛亦
不吐表率教化皆有法度今者兵爲農噐草作
軒車言於共理在擇循吏是故用已效之績託
分寄之任擁蒨斾而服玄玉化千里而有三軍
儒者之榮莫過於此孔子曰仁者愛人智者知
人愛人則疲羸可蘇知人則才幹不棄土宇旣
廣殺生在我考此二者可以報政榮加副相用
壓大邦爾其勉之無忝所舉可使持節都督越
州諸軍事守越州刺史兼御史大夫充浙江東
道都團練觀察處置等使散官勲封賜如故
　　　盧搏除廬州刺史制
勑夫立人伯長此周文王所以敬事上帝也况
廬江五城環地千里口衆賊重豈可輕授朝議
郎守尚書刑部郎中柱國賜緋魚袋盧搏以文
學䇿名才能入仕周歴臺閣嘗宰繁劇鬰有佳
譽兼報善政今者出郎官之帳懸太守之章言
於清時不爲不遇上有命則違之上有好則效
之此乃成王命君陳之言也故行令不如行化
律人不如律身念兹二者可長人矣無忝分寄
爾其勉之可使持節廬州諸軍事守廬州刺史
散官勲賜如故
　　　李文舉除睦州刺史制
勑夫三尺律令人情出於中耳苟情有不可亦
法無本條正議大夫權知宗正卿上柱國隴西
縣開國伯食邑七百戸賜紫金魚袋李文舉宗
室子孫𥘉以地進累居官次皆著能名是以取
自遠藩擢爲宗正大則提舉群吏灑掃守奉次
則整訓屬族次第昭穆唯此二者爾之職焉今
則狂盗公然侵犯陵寢毀櫝之罪巳坐首令責
師之義固難矜寛勉於分憂足以𥙷過可使持
節睦州諸軍事守睦州刺史散官勲封賜如故
仍馳驛赴任
　　　竇弘餘加官依前台州刺史蘇莊除鄧
　　　州刺史等制
勑朝散大夫使持節台州諸軍事守台州刺史
上柱國竇弘餘朝議郎前使持節䖍州諸軍事
守䖍州刺史上柱國賜緋魚袋蘇莊等南郡盗
作而蕭育拜河内政羙而㓂恂留爲人擇官因
重而撫考於兩漢行古道也弘餘廉使上言父
老有請其爲政也長育多方恵訓不倦凡設敎
令皆有科指荘任南康悉心爲理謹身律下節
用愛人南陽古都近者小擾臨海越俗尤惜良
吏就加超拜各叶所冝仕至二千石可比人矣
無異文律不自貴重副疲羸之望者須念始終
坐狂愚之罪者勿理深汚各膺寵禄無忝分寄
弘餘可檢校太子右庻子餘如故莊可使持節
鄧州諸軍事守鄧州刺史散官勲賜如故
　　　李曁除絳州刺史魏中庸除亳州刺史
　　　曹慶除威遠營使等制
勑中散大夫使持節亳州諸軍事守亳州刺史
充本州團練鎮遏使雲騎尉賜紫金魚袋李曁
等昔貞觀末遣孫伏伽等二十二人各以六條
廵察郡縣以能進者止二十人獲死者七人流
竄黜免僅千百軰以太宗皇帝上聖憂勤之切
百執事奉法公謹之心守臣爲姧如此之衆况
今黜陟乆廢仕進多門𬗟思疲人每渇良吏牧
守之念予常􁇆懷曁實文士出典兵郡不薄爲
吏愛我百姓盗賊姧宄寢而不作鰥寡孤獨皆
有所養中庸再分符竹聞立善政凡爲理者皆
髙仰之今用巳効之才各委共理之任簿書刀
筆俗吏事耳慈惠敎化君子冝之二者較然爾
欲何取慶乃身帶兩綬兵分禁營得佩牛刀立
於交戰或有郷里之譽克肖友悌之風百里長
人在王畿内各思荅效無沗寵榮可依前件
　　　李誠元除朔州刺史制
勑銀青光禄大夫檢校國子祭酒前使持節都
督勝州諸軍事兼勝州刺史御史中丞充本州
押蕃落及義勇軍等使上柱國李誠元開元時
吐蕃上書悖慢無禮皆邉將造僞交闘華夷兾
立功勲以求爵賞自長慶巳降怠於制置西北
守帥多非其人侵虐種落厚自封殖至使忿鷙
之性不甘欺奪之若近者聚爲内㓂至乃騷動
天下因令循撫果效信順是以屢詔執事愼於
選求僉曰誠元家本北邊志氣慷慨將軍之子
頗傳父業學万人敵知四夷事跡榆林之前政
寄馬邑之名邦仍留兼官用震殊俗夫車馬甲
兵戰之噐也禮樂慈愛戰所蓄也然後要之誠
信禦以堅明雖曰戎夷豈不畏服深期國士無
頽家聲可撿校國子祭酒使持節朔州諸軍事
兼朔州刺史御史中丞散官勲如故
　　　薛逵除秦州刺史制
勑兵者㐫噐也將者死官也若不擇才必有䧟
敗銀青光禄大夫撿校右散騎常侍使持節隴
州諸軍事兼除州刺史御史大夫充本州防禦
使上柱國薛逵匈奴犯塞李廣逢時爪牙甚堅
翅翼頗健任以汧隴倚戎(一本作/盡/節)守封當賜輙分
軍租不入士爭爲死虜不敢犯今以天水名郡
號爲新都用汝守之期於鎮静無召戎生事無
翫兵􁦾功正封疆守禮信險走集嚴候伍邉將
之道莫過於斯弄印貂冠皆爲榮秩壯爾軍旅
惟恐不多勉礪鋒鋩以期報效可撿校左散騎
常侍使持節秦州諸軍事兼秦州刺史御史大
夫充天雄軍使兼秦成兩州經略及義寜軍行
營鎮遏都知兵馬使本道營田等使散官勲如
故
　　　田克加檢校國子祭酒依前宥州刺史
　　　制
勑銀青光禄大夫檢校太子賔客使持節宥州
諸軍事兼宥州刺史御史中丞充經略軍使押
蕃落副使左神䇿軍宥州行管都如兵馬使上
柱國鴈門郡開國侯食邑一千戸田克梟俊無
敵感激輕生李信之氣盖関中陳安之勇聞隴
上委以邉郡能得士心㓂圍隂河守陴甚寡爾
乃萬死不顧一奮無前竒兵徑衝驍騎横挑圍
開孤壘戰敗豪羗言念忠勞豈愛爵賞帖以崇
秩用酬竒功畢萬疋夫也百戰皆獲有馬百乗
死於牖下死不在㓂此乃趙鞅誓衆之辭也冝
念古人之言勉作萬夫之特可撿校國子祭酒
餘並如故
　　　薛宗除鄧州任如愚除信州虞蔵玘除
　　　卭州刺史等制
勑朝議郎前使持節坊州諸軍事守坊州刺史
薛淙等仲尼對魯哀公曰人道之大莫先爲政
漢宣帝曰與我共治者其唯良二千石乎念先
師賢帝之言思疲人良吏之選夙興夜寐不忘
於此淙以文科入仕命守邉郡属當伐叛兵於
其郊處劇不繁事叢皆辦如愚進以門子屢爲
長吏其有政化可差古人蔵玘與逢閱官簿而
頗多言理名而亦著紹元甞聞謹慎可宰百里
巳所不欲勿施於人無忘格言副我優寄可依
前件
　　　鄭液除通州刺史李䝉除陳州刺史等
　　　制
勑朝議郎前守太原府晉陽縣令上柱國鄭液
等今之郡守爲人師帥宣上敎化者也以夜乆
在官途甞宰大邑聞其爲治人歌舞之以䝉執
殳前驅予之雄也光禄護塞居延視胡虜不敢
窺士爭爲死各委分寄實曰遷升通州雜以華
夷淮南兩有兵賦爾其往哉今用誡爾爲天子
之守臣作百姓之長吏言於仕進可曰顯榮夫
君子之道先有諸巳後求於人苟能律身始可
檢下勉詳詔令用謹理行從規始於門子入仕
㳟謹無尤自州佐而升在朝斑列五尚而職三
服亦爲良遇無忝官常可依前件
　　　王晏實除齊州呉𥘉本巴州陳侹渝州
　　　刺史等制
勑正議大夫前使持節淄州諸軍事守淄州刺
史上柱國太原縣開國男食邑五百户賜紫金
魚袋王晏實等俟善政而後用或蔑無所聞滯
序進之常途則怨生於下古今政柄患斯二者
晏實𥘉本侹等三人入仕年多亦甞爲郡聞無
悔吝是熟詔條濟南跨河有兵有賦巴渝夷俗
慷慨豪徤刑於樂典爾其往哉古之人有言曰
子茍爲善誰敢不勉身率以正孰敢不正欲謹
於行在於廉平弘宗温愼有餘王屬咸爲清秋
銖以文學甞佐賢侯作掾京兆亦曰羙仕皆有
官業愼無自薄可依前件
　　　郭瓊除渠州郭宗元除興州等刺史王
　　　康除建陵臺令等制
勑太中大夫前使持節文州諸軍事守文州刺
史兼侍御史充本州鎮遏使上柱國郭瓊等隣
山順政僻處山谷罕知文律易爲欺奪瓊與宗
元守郡宰邑聞無悔吝爾其往哉仲尼曰正身
而人正欲善而人善撫我疲俗冝遵格言苟或
不臧貽爾之戚惟康入仕甞在斑列青宫賛導
陵邑守奉若非謹愼不膺斯任可依前件
　　　呉從除蓬州賈師由除瓊州蕭蕃除羅
　　　州刺史等制
勑中散大夫前使持節栁州諸軍事守栁州刺
史上柱國賜紫金魚袋呉從等地逺京邑俗雜
蠻夷不知文律易爲欺奪朝廷選置多無名人
小則抑鬰不伸大則聚以爲㓂蓬縁巴徼其風
忿勁瓊處海外在兩漢時往往小反羅居百越
磎洞深阻咨爾三吏比甞爲郡亦執有政勿以
荒服侮我疲人或異詔條必寡厥辟㳙當叙進
優以上佐茍有聞見無忘禆助可依前件
　　　裴閱除温州刺史伊實除獻陵臺令等
　　　制
勑正議大夫前使持節忠州諸軍事守忠州刺
史上柱國裴閱等江峽之間其俗剽悍聞爾爲
理人惜其去若不遷陟豈酬政能洎師素等乆
居官常皆無悔吝半刺列郡人所咨禀衣冠弓
劒之地霜露感思之心尤藉謹良以顓守奉各
服休命勉於始終可依前件
　　　陸紹除信州刺史封載除遂州刺史鄭
　　　宗道南鄭縣令等制
勑中大夫前使持節申州諸軍事守申州刺史
上柱國賜紫金魚袋陸紹等夫以冉求之才方
六七十爲之三年然後可使足人今者一州之
地五六於此況上饒參以越俗遂寧旁縁巴徼
號爲沃野皆有厚賦委之分寄實難其人以紹
其先君子仍代作相能以儒學縁飾吏理以載
頗有長者之舉聞於士林之間夫二千石所繋
朕常留念舉以授爾能不誨乎䘏孤獨逮不足
脩其敎徇其冝凡此四者著於王制勉循古道
以活疲民宗道宰邑卓然善政廉使上課書爲
第一列於遷陟得以不時無易𥘉心以失前効
可依前件
　　　張徳翁除歸州刺史李承訓除福昌縣
　　　令盧審矩除陽翟縣令等制
勑朝議郎前京兆府渭南縣令上柱國張德翁
等德翁承訓審矩為天子之守臣作百姓之長
吏仕而至此斯亦逹矣匹夫爲善人猶則之守
令所爲誰敢不化詩曰爾之教矣人胥效矣可
不勉之量助奉陵邑以謹慎選執臨師景參諒
等各以序進亦爲良遇可依前件
　　　王樟除雅州刺史郭錥除右諭德等制
勑朝議郎前守成都縣令上柱國賜緋魚袋王
樟等盧山江關扼束控西南夷置吏不善所虞
非細以樟甞宰劇縣在㑹府中條令和平吏人
嘉美跡爾前政撫予逺人禮曰人之所好巳亦
好之人之所惡巳亦惡之以此用心何憂不理
曁錥與綬門子清族閱其官簿入仕巳乆東朝
諭導名藩上寮頗爲優閑冝服休命可依前件
　　　傅孟恭除威州刺史宣敏加祭酒兼侍
　　　御史依前宣歙道兵馬使知防秋事等
　　　制
勑開府儀同三司檢校國子祭酒前使持節都
督銀州諸軍事兼銀州刺史御史中丞充本州
押蕃落及監牧副使兼度支銀川營田使上柱
國清河郡開國公食邑二千戸傅孟恭等孟恭
山西将門并州壮士雖長鉟都尉黒矟将軍校
其忠勇無以過也左宦非罪志氣益堅守邦有
聞官業克奉今以威州新造虵豕之衛非爾材
力不䏻控壓遂以武健佐助戎臣觀其列状頗
著勤效敏於窮塞提挈孤軍樹立和門繕完械
用翬飛虹亘者三百間耀雪吹毛者數萬事言
其勞績亦少比倫各兼憲班或伏熊軾可曰榮
遇無自懈怠可依前件
　　　姚克柔除鳯州刺史韋承鼎除櫟陽縣
　　　令王仲連賛善大夫等制
敕中散大夫前使持節利州諸軍事守利州刺
史上柱國姚克柔等仲尼曰人道之六莫先爲
政之功者其長人乎克柔甞典一邦愈知爲理
承鼎増宙等開敏有材幹䏻堪事河池名郡畿
内小侯仕於清時皆爲良遇大凡爲理之要先
事孤弱譬諸草木無倦栽培仲連荏苒宦途歲
月滋乆東朝賛導亦曰升遷各愼厥官無忝榮
命可依前件
　　　朱載言除循州刺史袁循除渭南縣令
　　　張公及除獻陵令韋㓜章除京兆府倉
　　　　曹等制
勑前靈鹽節度掌書記朝請郎試大理司直兼
殿中侍御史朱載言等刺史縣令皆古之五等
諸侯行詔條紀綱專教化殺生者也得其才則
疲人蘇息非其任則百姓愁怨載言循省問逺
等或以吏理進官或以科名入仕當此選擇聞
無悔尤海豐越俗王畿名邑夫邪正表前之影
教令如草上之風若非律身不能爲理公及以
勤謹膺陵邑愼選㓜章以才敏坐京兆劇曹各
有官業無自廢怠可依前件
　　　支某除鄆王傳盧賔除融州刺史趙全
　　　素除福陵令等制
勑銀靑光禄大夫前使持節邢州諸軍事守邢
州刺史兼侍御史充本州團練使上柱國支某
等近者控名責實事不苟且量材適用咸當所
冝咨爾某等各於進官亦以勞乆王門爲傳越
徼分憂洎守奉園陵毗佐列郡皆曰美秩盡獲
優安各務清勤無掇悔吝可依前件
　　　鄭㥄除大理少卿致仕制
勑朝散大夫檢校太僕少卿前兼江陵少尹上
柱國鄭㥄四代所貴事皆不同至於尚齒其道
一也聞爾乆居官次年踰月制家唯四壁身無
一簮今者致政里居亞列半俸足得安枕几而
就頥養敬老之道亦爲優異可守大理少卿致
仕散官勲如故
樊川文集第十八
樊川文集第十九
　　　　　　　　中書舎人杜牧字牧之
　　　王釗除皇城留守制
勑銀青光禄大夫檢校刑部尚書前兼左金吾
衞大将軍御史大夫充左街使太原郡開國公
食邑二千户王釗常侍文陛召見武䑓願以五
千獨當一隊思長䇿乆安之術避必戰敢死之
虜頗嗤免胄獨䏻全師洎繁纓趨朝執金入侍
夷險一貫忠勞兩兼子尾之疾雖平郄克之歩
尚蹇官崇環衞職實司武入座副相不失舊榮
且務優安勉於遵飬可檢校刑部尚書兼右領
軍衞上将軍御史大夫充大内皇城留守散官
如故
　　　王知信除左衞将軍史寰除右監門衛
　　　将軍等制
勑昭武軍校尉前守右驍衛将軍上柱國賜緋
魚袋王知信等古人之爲理也不以一青而掩
大功克廣紹子文之宗霍陽繼愽陸之後知信
烈祖貝丘之戰可庇十代豈止曾孫寰父伯仲
亦效忠懇提挈全魏歸于朝廷今者寵以将軍
旌其舊德豈唯獨舉賞延之典亦欲使列士諸
将自爲孫謀彛鎬明誼入仕巳乆皆無悔吝故
有序遷臨封逺邦蔡亳兵部分憂佐理無忘謹
㢘可依前件
　　　張直方授左驍衛将軍制
勑朕㩀南面之尊制一代之命先講百官之法
後行四方之政若有罪不問是倒持太阿有頑
不磨是廢去砥石則拱視天下何以爲理雲麾
将軍起復檢校刑部尚書兼右羽林統軍将軍
御史大夫張直方席其先人任爲邉将披誠向
闕執玉來朝近臣勞郊大匠理第典兵於禁門
之内立侍於交㦸之中校其寵榮無與等比而
乃每輕法檢恣爲遨盪擅去宿衛潜遊異縣有
司問状持舌不言以至再三始引愆闕古人有
云語人必於其倫觀過必於其黨念其生自戎
旅素不鐫琢既觸法網亦可矜容加膝墜泉予
常自慎小懲大誡爾冝知恩不失将軍之榮仍
有兼官之重足得湔洗以俟甄升可銀青光禄
大夫檢校刑部尚書兼右驍衛将軍御史大夫
　　　朱叔明授右武衛大将軍制
勑金紫光禄大夫檢校工部尚書兼左武衛上
将軍御史大夫上柱國呉興郡開國公食邑二
千户朱叔明司馬軍令黄帝李法兵家尚嚴始
可尅敵邉将破虜詐増首級亦罪之小者漢文
時魏尚囚繋漢宣時田順自殺開元中幽州長
史趙含章大破奚虜旋坐贓賄放流瀼州縱有
功勞不贖罪犯是以拓土萬里垂功中興自長
慶巳還益輕邊事選拔将帥多非賢良豪奪種
落蹄角之畜割削士卒衣食之賜見利則徃見
弱則欺罔酧恩榮不顧㢘耻積帛藏鏹丘累陵
聚是以戰士離落兵甲鈍弊積三十年擲之不
問近者伐叛益知其由屢下詔書誥誡深切豈
知頑昧不可鐫琢嗟爾叔明材惟樸樕性命淺
狹其兄叔夜以贓抵刑不出私門可視覆轍忝
㩀藩翰巳積歲時料甲峙粮既乏素效事虜接
戰不報寸功而乃公欺降戎乾没戰馬歸充伏
櫪告以弊帷人之無良一至於此昔曹劌請戰
卜式輸射俱是匹夫不與公食爾乃貴擁旄鉞
任倚邉陲何其用心與古相萬諌臣拜䟽前罰
未塞尚爲恩貸不失将軍分務洛師可以循省
可右武衞大将軍分司東都散官勲封如故
　　　梁榮幹除檢校國子祭酒兼右神䇿軍
　　　将軍制
勑北落親軍夾峙宫省選忠勇者爲吾爪牙右
神䇿軍奉天鎮都知兵馬使銀青光禄大夫檢
校國子祭酒兼右威衛将軍御史大夫上柱國
安定郡開國公食邑二千户梁榮幹射必落鵰
力䏻扼武自晦雄毅益守謙恭故䏻塞護長榆
兵分細栁恩加士卒名著勤勞今日擢掌五兵
榮懸三綬勉礪鋒鍔上答寵光可檢校國子祭
酒兼右神䇿軍将軍知軍事御史大夫充馬軍
都虞侯散官勲封如故
　　　吕衛除左衛将軍李銖右威衛将軍令
　　　狐勆除滑州别駕等制
勅忠武将軍前左武衛将軍兼灃州長史合川
郡公賜紫金魚袋吕衛等衛爲天驕之魁來就
諸臣之位誠敬忠信不失其常銖朗入仕歲乆
閱官頗多聞無尤違是率理道将軍上佐半刺
之任言於清時皆爲美仕帖以禄秩之綬用嘉
慕義之心慎無自輕勉於敬畏可依前件
　　　張㓜彰程脩巳除諸衞将軍翰林待詔
　　　等制
勑翰林待詔昭武校尉前守左驍衞将軍上柱
國賜紫金魚袋張㓜彰等㓜彰脩巳鴻都奏伎
攻於丹青用志不分與古爭品審以武進晩䏻
知書屢以辭章上千丞相知實以謹良綰務師
儒以詳練守職或藝或勞或遷或㧞将軍佐寮
皆爲寵擢各守職秩無忘專愼可依前件
　　　一品孫李明逺授左千牛僃身等制
勑一品孫李明逺三品孫韓鍔等立侍交㦸纔
䏻勝冠出入見君父之尊師資益忠孝之道流離少
好騏驥老成冝念聿脩愼無欲速明逺可致果副尉
守左千牛僃身鍔可翊麾校尉守左千牛僃身
　　　李鄠除檢校刑部貟外郎充鹽鐡嶺南
　　　留後鄭蕃除義武軍推官等制
勑前鳯翔節度副使朝議郎侍御史内供奉賜
緋魚袋李鄠等五嶺之表地逺京邑吏以法制
奉公下以文律自持盖亦寡矣而鹽鐵搉束之
籍延袤萬里若當其才非唯山澤之饒歸於公
上亦得以逺人利病聞於朝廷今吾丞相揣摩
新規改易舊制以鄠文學廉愼當官挺然甞倅
賢侯號爲名士以此委任必有可觀蕃瑾嗣閔
咸有才能佐藩評刑知已所請各進官秩皆爲
榮遇冝思報效無累薦延可依前件
　　　韋宗立授撿校倉部貟外郎知鹽鐵廬
　　　壽院等制
勑權知鹽鐵廬壽院事朝請郎侍御史内供奉
韋宗立等近者恢復河湟訓定羗虜江湖之間
人安而不擾供饋之費財有餘而力不蹙實由
管搉委之名臣今者尚書休以爾宗立等上言
咸曰清白處巳勤謹奉公予安能知無不可者
曁頡與潜皆稱名士自有丞相爲爾巳知守職
佐藩無忝新命可依前件
　　　房次玄除檢校貟外郎充度支靈鹽供
　　　軍使等制
勑前知度支河南院事朝散大夫試太子司議
郎兼侍御史上柱國賜緋魚袋房次玄等有司
臣各言爾等或以科名文學或以清白才用列
於薦籍其辭甚羙分金榖榷運之務無忘謹廉
佐諸侯將軍之府冝竭禆助報知苟盡能不逹
乎爾其勉之可依前件
　　　李知讓加御史中丞依前邠州刺史韋
　　　瓊加侍御史充振武掌書記等制
勑大中大夫使持節邠州諸軍事守邠州刺史
充兵馬留後上柱國賜紫金魚袋李知讓等以
知議所理雜以華夷冝假霜臺用壓戎落瓊璹
觀等皆吾卿大夫之令子弟也戎臣知之請爲
佐理夫幕吏之道有事必言知無不爲考於職
分亦無本局各思報效勿事依違可依前件
　　　崔彦曾除山南西道副使李詵山東道
　　　推官揚元汶京兆府法曹等制
勑朝議郎行鄭州管城縣令上柱國賜緋魚袋
崔彦曾等戎臣請士京兆求賢披其薦籍皆曰
才能彦曾左官非罪理人異等詵張王賢客梁
苑辭人元汶官決平之司無舞文之過移爲典
獄陟在賔階不累巳知唯有直道可依前件
　　　李承慶除鳯翔節度副使馮軒除義成
　　　軍推官等制
勑朝議郎前守太常丞上柱國李承慶等以文
學升名於有司以才䏻入仕於官次諸侯辟之
以佐於實席天子用之升於朝廷次第等級大
小髙下亦與古之郷舉里選考德試言無以異
也爾等皆吾卿大夫之令子弟也清風素範克
肖家聲属辭彫章能取科第旣有知巳皆爲才
人賢觀與遊逹視所舉今爾賔主兩皆得之義
則進否則退無爲羙疹以求苟容可依前件
　　　夏侯曈除忠武軍節度副使薛途除徑
　　　陽尉充集賢校理等制
勑前昭義軍節度判官朝議郎殿中御史内供
奉夏侯曈等曈以科名辭學開敏多才乆遊諸
侯常藴令聞周知吏理兼能㓗身戎臣上言願
爲毗賛旣諾仕以委質宜直道以酬知途以文
行䇿名節趣清逺言於後進實爲秀人延閣典
校丞相所請勉循階級以至堂奥可依前件
　　　蕭孜除著作佐郎裴祐之陜府廵官崔
　　　滔櫟陽縣尉集賢校理等制
勑在春秋時晉爲諸侯國也尚立公族大夫敎
育諸卿之子冨有賢哲不假搜聘召同列而㑹
者三百餘年況今天覆盡得而禹畫無遺名卿
賢相之家清風素範之敎子孫森羅髦俊並作
次第叙用豈嘆乏才匭使判官將仕郎守國子
監太學博士蕭孜等或以秀異得舉文學決科
或以行實立身遭逢知巳皆後生可畏之士爲
當時有才之人東觀著述殿閣典校參畫幕府
開導獻納清秩羙職二者兼之不由階級安至
堂奥勉於脩愼以俟超升可依前件
　　　揚知退除鄆州判官薛廷望除羙原尉
　　　直弘文館等制
勑將仕郎前守京兆府藍田縣主簿楊知退等
國家盪定濟魯餘三十年多用名儒鎭之以選
古俗其議賔吏皆爲秀彦弘文館四部群書十
八學士詳考理亂鋪陳王道此乃貞觀之故事
也若非名士固不與焉知退與途文行温雅副
幕府之求廷望才學聲華膺丞相之選當戰伐
之後切於供饋庠績自以謹幹稱於有司子非
能知咸徇其請各冝率勵無累所舉可依前件
　　　白従道除東渭橋廵官陶祥除福建支
　　　後劉蛻壽州廵官等制
勑度支東渭橋給納使廵官將仕郎試大理評
事兼監察御史白従道等朕以國計出入委以
表臣尚書㓪當戰伐之餘財榖殫蹷㫁長𥙷矩
以無爲有今者上言三吏皆曰周才校其智䏻
足應事役曁守臣貽孫等亦曰祥蛻之學温愼
而在賔階才者得失之端士者功名之本勉於
自勵無負巳知可依前件
　　　盧籍除河東副使李推賢殿中丞髙湜
　　　除湖南推官薛廷傑桂管支使等制
勑河東節度副使朝散大夫檢校大理少卿攝
御史中丞上柱國盧籍等夫諸侯之任重矣其
行道也得以阜俗其行法也得以刑人賞人若
張攻化得以助業某等上言咸舉可用籍等或
負才器倜儻不群或以文章䇿名俊秀或有幹
局可佐囹圄皆徇所　子安能知并州近胡王
業兹始艱難巳來何戰不會長沙始安頗聞旱
耗各冝良士以佐賢侯夫直道枉道無他故也
取容盡節而巳勿慮後患冝竭報知曁殿省佐
僚縣道爲郡豈曰虚授亦當爾才正霜臺之舊
名班芸閣之𥘉命各服寵禄勉於自強可依前
件
　　　鄭碣除江西判官李仁範除東川推官
　　　斐䖍餘除山南東道推官䖏士陳威除
　　　西川安撫廵官等制
勑浙江西道都團練判官将仕郎監察御史裏
行鄭碣李仁範曁䖍餘等咸以丈行䇿名清時
諸侯知之命爲幕吏少微四星䖏士毗輔之宿
也天之布列在軒轅前此乃天意親近賢良先
於妃后威者吾能言之耕延陵之臯荷石門之
蓧沉如魚潜冥若鴻翔非吾賢相爾不肯起徇
酬知已以壮在野並可依前件
　　　斐詒除監察御史裏行桂管支使等制
勑前鄆曹濮等州觀察支使朝散大夫試大理
評事斐詒等守臣有司上言請士皆曰詒等士
族之中有政事科名清廉公謹嘗經職守稱有
才能古人於一飯之恩尚有殺身以報況於知
已得不勉之可依前件
　　　石賀除義武軍書記崔㳙除東川推官
　　　等制
勑朝議郎行祕書省著作佐郎石賀等朕寄諸
侯之事重矣大者敎化風俗小者惠飬黎衆環
千里之疆綰三軍之衆講求倚用不五六人守
臣公度仲郢所請賀等各以文學决科愷悌于
禄觀其襃舉皆是才名能報所知在爾賔主子
不與焉曁鑲與鈞亦稱智敏神州作掾五庫掌
財足展幹能無惰官守可依前件
　　　顧湘除涇原營田判官夏侯覺除鹽鐡
　　　廵官等制
勑前振武軍節度判官文林郎監察御史裏行
顧湘等近者循名貴實科指稍峻諸侯有司亦
各搜選才良以佐物務湘覺本以文進兼通吏
理從周曁魯皆稱幹能于以聲韻上獻律吕精
功雖曰小道亦有可觀徇請酬勞咸加新命各
守職分無忘用心可依前仲
　　　趙元方除戶部和糴廵官陳洙除長安
　　　縣尉王巖除右金吾使判官等制
勑攝戸部廵官宣德郎試秘書省校書郎兼殿
中侍御史趙元方等各爲長才自有知巳地官
平糴專豐耗發歛之任京尉坐曹决事得操豪
猾交㦸之内賛佐衛臣言於仕進皆曰得路勉
思報效無累所舉並可依前件
　　　韋承鼎除左賛善大夫韋諝除尚食奉
　　　御柳謙除夀安縣令韋選除義昌軍推
　　　官錢琦除滄景支使等制
勑前度支東渭橋給納使廵官徴仕郎試大理
司直兼殿中侍御史柱國韋承鼎等持身謹潔
美才周通奉公當官先勞後禄端雅守道俊秀
升名乆遊賢侯衆稱君子參東朝之賛諭分五
尚之職秩糺大府群吏之失提王畿生齒之籍
方六七十長億萬夫金臺嘉招武幄與食法官
憲秩以壮藩垣進於清時皆爲美仕近者屢譴
幕吏子豈無意盖欲廓賔階敢言之路誡諸侯
自是之尊惟滄新造控制兩河付之誠臣尤籍
良畫若免後患愼勿苟容各脩官業無自媮薄
可依前件
　　　康從固除翼王府司馬制
勑新授銀青光禄大夫檢校國子祭酒兼濮州
長史殿中侍御史上柱國康從固其父秀榮實
爲名将李廣多爭死之士竇嬰無入家之金一
收七關易如拾芥念爾跨馬事敵執戎同仇壮
比文鴦勇同李敢子之能仕父教之忠古人之
言信不虚設今者願留闕下以奉朝請念其垂
誨可見至誠曵𥚑憲寮用爾恩寵冝思終始上
報君親可檢校國子祭酒兼翼王府司馬殿中
侍御史散官勲如故
　　　張正度除汾州别駕等制
勑中散大夫前守青州别駕上柱國張正度等
各以才能仕進謹愼脩身積日累時咸有知巳
或以序進或徇所請皆佐列郡無怠官當可依
前件
　　　馬逈除蜀州别駕等制
勑中散大夫前守彭王府司馬上柱國馬逈等
以爾入仕歳乆愈知爲理半刺上佐得與二千
石參校政事短長利病者也今以名郡藉其佽
助各有兼授以峻等衰愼守官常無自偷惰可
依前件
樊川文集第十九
樊川文集第二十
　　　　　　　　　　　杜牧字牧之
　　　髙駢除祭酒兼侍御史依前充職右神
　　　䇿軍兵馬使制
􁀐右神䇿軍右廂兵馬使兼押衙銀青光禄大
夫檢校國子祭酒前靈州大都督府左司馬殿
中侍御史上柱國髙駢禁旅典兵爲吾爪士言
念付禄未稱輸勞舛之王官帖以憲秩可曰榮
遇無忘盡瘁可檢校國子祭酒兼濮王府司馬
侍御史餘如故
　　　忠武軍都押衙檢校太子賔客王仲玄
　　　等加官制
勑忠武軍節度右都押衙銀青光禄大夫撿校
太子賔客兼殿中侍御史王仲玄等自艱難以
來言念許師何役不行何戰不㑹居常則長法
知禮臨敵則致命爭登摽於和門不忝忠武爾
等短衣長劒事㓂乗邊觸履艱危無所顧慮将
軍列状憲班酧勞勿矜常勝無忘淬礪可依前
件
　　　右神䇿軍押衙檢校太子賔客尚漢美
　　　等叙勲制
勑前件等㧞以貔貅之勇籍於禁旅之中大刀
長矛重弓束矢林㑹山立星羅翼舒唯以忠勤
供我宸極錫之勲寵以酬勞瘁可依前件
　　　右龍武軍大将軍劉誠信等三十三人
　　　叙階制
勑右龍武軍大将兵馬都知正議大夫檢校太
子賔客上柱國賜紫金魚袋右龍武軍宿衛劉
誠信等技以勇聞任因信普力可挾輈以走敵
藝䏻奪弰以制人常礪鋒鍩無所廻避自拱宸
極益展忠勞思以報之何惜階級可依前件
　　　柳師玄除衢州長史知夏州進奏等制
勑夏州節度押衙知進奏朝議郎前權知杭州
長史兼監察御史上柱國柳師玄等将軍謢塞
師玄主留邸之職從瑜繼怤以墨纕徇公喪葬
告滿珪專書府藂委之務咸有勞䏻遷奨正名
亦其常也各冝專謹勿罹悔尤可依前件
　　　頼師貞除懷州長史周少鄘除􁄹州司
　　　馬王桂直除遒州長史等制
勑鳯翔府節度押衙知進奏銀青光禄大夫檢
校秘書監前兼亳州長史殿中侍御史上柱國
賴師貞等師貞主大藩留邸之事少鄘專史閣
錯雜之務皆公謹歳乆官次冝遷玄爽俾佐郡
符亦有可取湖外飢人相聚爲㓂蕩覆郷縣勢
如燎火蓋不得巳遂至翦伐桂冝用命一舉滅
之言念功勤冝有襃賞名郡上佐帖以憲秩耀
爾軍旅可増義勇可依前件
　　　景思齊授官知宣武軍進奏官制
勑宣武軍節度押衙知進奏起復銀青光禄大
夫檢校太子賔客兼歙州司馬上柱國景思齊
等諸侯之任各有職貢小者得循事例大者決
於朝廷聞白啓導屬在留邸爾等咸以謹宻能
膺任使或外除䘮服或超授新命不失職禄勉
於忠勤可依前件
　　　馮少端等湖南軍將授官制
勑湖南同團練副使馮少端等皆長沙勇士同
擢兇徒言念功勤咸冝升獎帖之憲秩試以崇
班名郡掾曹亦爲羙稱特如恩寵非用彛章耀
爾轅門可増忠壯可依前件朱諌周豹二人委
本道量事優獎官健陞滿等一百二十八人弩
手并子弟周質等四百八十五人並委本道酌
事量加賞給
　　　武官授折衝果毅等制
勑具官某等夫折衝果毅皆吾武位以延勇士
國朝用此以進立戰功至将軍者衆矣自府兵
一廢名存實亡今之來者豈其人哉近以邉障
隙開㓂戎患結豈無萬人之敵奮於下位之中
但使披文空増拊髀並可依前件
　　　張直方貶恩州司戸制
勑朕聞先王之理也設法誤罹雖大必捨不忌
故犯縱小必誅况乎凶狠不悛罪戾日積更欲
矜免其如法何銀青光禄大夫檢校刑部尚書
兼左驍衛大将軍御史大夫張直方念以來朝
嘉其慕善付之寵禄頗極尊榮爲執金吾鞭小
過而至死作禁軍統去異縣而恣遊尚以生自
邉陲素乏教義退之散秩以懲非心俟其抆拭
舊㢃湔洗前過必欲牽復用存始終豈暴虐得
於天生險悍著於心本抵冐刑憲縱恣胸臆法
所惡者爾皆爲之白晝九衢指憎萬手作横日
甚而不自知滿於聽聞豈可悉數禮曰凢有罪
惡屏於四裔不留中國唯舜䏻之況之堅頑有
不移之姿網羅無屢開之典荒服作掾猶曰寛
恩爾䏻自新豈惜後命可守恩州司户參軍貟
外置同正貟仍即馳驛發遣
　　　王著貶端州司户制
勑守愛州九眞縣尉貟外置同正貟王著漢家
之制雖丞貟相子亦當戌邉隋文之令盗邉榖
一升坐法斬首盖以西北鎮戍華夏保障法茍
不立所虞非細爾當羗㓂犯塞之日天子拊髀
之時命守關防以爲遮扜而乃占般兵粮自取
傭直屏之荒服以謹其類乃令厥子叫閽稱冤
再命坐獄備見罪状幸以得無逋負可以矜寛
爲列郡之掾曹換萬里之一尉足得循省吾不
負人可守端州司户參軍置問正貟仍即馳驛
發遣
　　　李玕貶撫州司馬制
勑朝散大夫守光禄少卿李玕昔開元致理之
𥘉兾州刺史平嗣光闕温凊之禮遂奪其官放
歸田里是故四十餘年風俗忠厚教化之本豈
先斯乎爾爲将相之家窮極富貴坐有大第官
爲亞卿母子異居僅將十載有司彈劾事狀昭
著於吾用法爾當何罪俾佐名郡尚曰寛恩可
守撫州司馬貟外置同正貟仍即馳驛發遣
　　　姜閱貶岳州司馬等制
勑朝議郎前守景陵臺令上柱國姜閱等盗逆
無狀輙犯陵寢侵攘法物聞之震驚爾等官業
在於守奉懈怠所政是誰之過言於末减朕不
敢議各宜佐官用正典刑可依前件仍並馳驛
發遣
　　　武易簡量移梧州司馬制
勑守崖州司戸參軍貟外置同正武易簡㓂來
乗城不能死節以此播棄爾亦何辭然漢誅李
陵是爲虐典魏捨于禁實得中道力不足者法
冝矜焉守臣敎爲吾爪牙能與别白使易簡導
生還之路朝廷無失入之刑咨爾三事大僚百
司庶尹率能守此可期洽平各冝盡規朕不惜
失可守梧州司馬貟外置同正貟
　　　王元宥除右神䇿軍護軍中尉制
勑縏纓趨朝交㦸入侍委以兵衛固湏信臣内
樞宻使驃騎大將軍行右威衛上將軍知内侍
省事上柱國晉國公食邑二千户王元宥儉而
多才忠而䏻力事君盡禮䖏已無私自主樞要
益見誠信今者十萬全師北落禁旅視吳漢差
強人意非韓信無可計事是以輟自心腹寄兹
爪牙以盡爾材出於余志爾戰歛豪猾整肅威
容無使郷閭致有侵害勉酧倚任以報君親可
行右驍衛上将軍知(内/侍)省事充右神䇿軍護
軍中尉兼右街功德使散官勲封如故
　　　周元植除鳯翔監軍制
勑控秦塞之西扼胡苑之左乃睠歧隴爲國藩
牆命以監撫冝崇班秩鳯翔監軍使銀青光禄
大夫右領軍衛大将軍貟外置同正員上柱國
汝南郡開國公食邑二千户賜紫金魚袋周元
植事君以敬䖏仕無私節操凌霜而不凋肝膽
開忠而洞見謙以自得高而益兢累監三軍推
誠一貫言念西塞未得髙枕用其聲實以護藩
垣夫䖏於兵戎予今誡汝無怨不過於逺利伏
衆莫若於律身立事成功酧恩垂美在此二者
汝其勉之寵以内省之崇仍兼将軍之貴徃服
休命無忝恩榮可守右監門衛大将軍知内侍
省事散官勲封賜如故依前監鳯翔節度兵馬
　　　朱䏻𥙿除景陵判官制
敕新授景陵判官上騎都尉朱䏻𥙿朕以喬山
弓劍渭北衣冠霜露之心悽感常切以汝端謹
有守操尚無尤常在傍側備見忠孝用是奨擢
爰資守奉夙夜勤敬無忝委任可将仕郎内侍
省掖庭局官教愽士貟外置同正員餘如故
　　　劉全禮等七人並除内侍省内府局丞
　　　置同正等制
勑賜緋魚袋上柱國劉全禮等置在傍側皆有
才䏻既歴歲時合霑班秩各冝敬恭職禄不懈
忠勤可依前件
　　　宋叔康妻封邑號制
勑詩稱鵲巢禮榮翟茀既彰牙爪之效冝齊伉
儷之榮左神䇿軍護軍中尉兼左街功德使特
進左領軍衞大将軍知内侍省事上柱國廣平
縣開國侯食邑一千户宋叔康妻清河縣君房
氏懿兹柔淑作配忠勲䏻潔蘋蘩克叶姻族成
此内則穆其壼風稱爲令人實光婦道爰䟽封
爵用舉典章可服寵榮勉於輔佐可封清河郡
夫人
　　　吐突士曄妻封邑號制
勑詩羙夫人禮稱内子元膺腹心之任冝崇家
室之榮弓箭軍器等使特進行右領軍衛大將
軍知内侍省事上柱國隂山縣開國公食邑一
千五百戸吐突士曄妻咸陽縣君田氏生於冨
貴作配忠貞柔婉自卑儀範可則職勤賔祭道
睦􁇢親旣諧閨風克成婦德爰加禮秩之貴以
彰輔佐之勤榮我䟽封無忘内助可封鴈門郡
夫人
　　　新羅王子金元弘等授太常寺少卿監
　　　丞簿制
功某臣等感恩知義奉䞇不闕居大海之外爲
有禮之賔爾國是也自列國卿至于署丞皆吾
文吏之選次第授爾赤所以表他國不同禮也
將我恩寵耀爾殊隣愼勿怠違永作藩屏並可
依前件仍並放還蕃
　　　西州廻鶻授驍衞大將軍制
勑古者天子守在四夷蓋以恩信不虧羈縻有
禮春秋列潞子之爵西漢有隰隂之封考於經
史其來尚矣西州放首頡干伽思俱宇合逾越
宻施莫賀都督宰相安寜等忠勇竒志魁健雄
姿懐西戎之腹心作中夏之保障相其君長頗
有智謀今者交臂來朝稽顙請命丈組寸印髙
位重爵舉以授爾用震殊隣無忘敬恭冝念終
始可雲麾将軍守左驍衛大将軍外置同正貟
餘如故
　　　沙州專使押衙吳安正等二十九人授
　　　官制
勑沙州專仗衙前左廂都知押衙吳安正等自
天寳以降中原多故莫大之虜盗取西陲男爲
戎臣女爲戎妾不暇弔伐今将百年自朕君臨
豈敢偷惰乃命将帥收復七關爰披地圖實得
天險遂相朝庭聲聞(去/声)聞於燉煌爾帥議潮果
䏻抗忠臣之丹心折昆夷之長角竇融西河之
故事見於盛時李陵教射之竒兵無非義旅爾
等咸䏻竭盡肝膽奉事長帥将其誠命經歴艱
危言念忠勞豈吝爵位官我武衛仍峻階級以
慰皇華用震殊俗可依前件
　　　燉煌郡僧正慧菀除臨壇大德制
勑燉煌管内釋門都監察僧正兼州學愽士僧
慧菀燉煌大藩乆䧟戎壘氣俗自異果産名僧
彼上人者生於西土利根事佛餘力通儒悟執
迷塵俗之身譬喻火宅舉君臣父子之義教爾
青襟開張法門顯白三道遂使悍戾者好空惡
殺義勇者徇國忘家禆助至多品地冝峻領生
徒坐於學校貴服色舉以臨壇若非出群之才
豈獲兼榮之授勉弘两教用化新邦可充京城
臨壇大德餘如故
　　　契丹賀正使大首領等授官制
勑幽州道入朝賀正契丹大首領討魯等天子
有道守在四夷爾今來朝予亦増愧綏之玉帛
榮以班秩冝懷恩寵永保封疆可依前件仍並
放還蕃
　　　黔中道朝賀牂牁大酋長等十六人授
　　　官制
勑黔中道朝賀牂牁大酋長攝充州刺史趙瓊
林等夫西南諸國自古多順在法度之外居繩
墨之表来朝有禮歸貢不闕玉帛以将厚意階
級以峻等衰各服寵榮無忘恭敬可依前件仍
並放還蕃
　　　黔中道朝賀訓州昆明等十三人授官
　　　制
勑黔中道朝賀訓州昆明繼襲部落主嵯阿如
弟攝訓州刺史嵯阿蒲等招攜以禮懷逺以德
此國家所以殊俗貢聘不倦命舌人以通志意
委屬國以厚宴享仍峻階級式爾恩榮無警邉
陲以念終始可依前件仍並放還蕃
樊川文集第二十
樊川别集序
　　　　　　　　中書舎人杜牧字牧之
集賢校理斐延翰編次牧之文號樊川集者二
十卷中有古律詩二百四十九首且言牧始少
得恙盡搜文章閱千百𥿄擲焚之纔屬留者十
二三疑其散落于世者多矣舊傳集外詩者又
九十五首家家有之予徃年於棠郊魏處士野
家得牧詩九首近汶上盧訥處又得五十篇皆
二集所逸者其後池泛舟宴送王十秀才詩乃
知外集所亡取别句以𥙷題今編次作一卷俟
有所得更益之熈寜六年三月一日杜陵田槩
序
　　　寓言
暖風遟日柳𥘉含顧影看身又自慙何事明朝
獨惆悵杏花時節在江南
　　　猿
月白煙青水暗流孤猿㗸恨呌中秋三聲欲㫁
疑腸㫁饒是少年須白頭
　　　懷歸
塵埃終日滿䆫前水態雲容思浩然争得便歸
湘浦去却持竿上釣魚船
　　　邉上晚秋
黒山南面更無州馬放平沙夜不收風送孤城
臨晚角一聲聲入客心愁
　　　傷友人悼吹簫妓
玉簫聲㫁没流年滿目春愁隴樹煙艶質巳隨
雲雨散鳯樓空鎻月明天
　　　訪許顔
門近寒溪䆫近山枕山流水日潺潺長嫌世上
浮雲客老向塵中不解顔
　　　春日古道傍作
萬古榮華旦暮齊樓䑓春盡草萋萋君看陌上
何人墓旋化紅塵送馬蹄
　　　青塜
青塜前頭隴水流燕山山上暮雲秋蛾眉一墜
窮泉路夜夜孤䰟月下愁
　　　大夢上人自廬峯廻
行脚㝷常到寺稀一枝藜杖一禪衣開門滿院
空秋色新向廬峯過夏歸
　　　洛中(二首)
柳動晴風拂路塵年年宫闕鎻濃春一從翠輦
無廵幸老却蛾眉㡬許人
風吹柳帶揺晴緑蝶遶花枝戀暖香多把芳菲
泛春酒直敎愁色對愁腸
　　　邉上聞胡笳(三首)
何處吹笳薄暮天塞垣髙鳥没狼煙遊人一聽
頭堪白蘇武争禁十九年
海路無塵邉草新榮枯不見緑楊春白沙日暮
愁雲起獨感離郷萬里人
胡雛吹笛上髙䑓寒鴈驚飛去不廻盡日春風
吹不散只應分付客愁來
　　　春日寄許渾先輩
葪北鴈𥘉去湘南春又歸水流滄海急人到白
頭稀塞路盡何處我愁當落暉終須接鴛鷺霄
漢共髙飛
　　　經闔閭城
遺蹤委衰草行客思悠悠昔日人何處終年水
自流孤煙村戌逺亂雨海門秋吟罷獨歸去煙
雲盡慘愁
　　　并州道中
行役我方倦苦吟誰復聞戍樓春帶雪邉角暮
吹雲極目無人迹廻頭送鴈群如何遣公子髙
卧醉醺醺
　　　别懷
相别徒成泣經過總是空勞生慣離别夜夢苦
西東去路三湘浪歸程一片風他年寄消息書
在鯉魚中
　　　漁父
白髪滄浪上全忘是與非秋潭垂釣去夜月叩
船歸煙影侵蘆岸潮㾗在竹扉終年狎鷗鳥來
去且無機
　　　秋夢
寒空動髙吹月色滿清砧殘夢夜䰟㫁美人邉
思深孤鴻秋出塞一葉暗辭林又寄征衣去迢
迢天外心
　　　早秋客舎
風吹一片葉萬物巳驚秋獨夜他郷淚年年爲
客愁别離何處盡揺落㡬時休不及磻溪叟身
閑長自由
　　　逢故人
故交相見稀相見倍依依塵路事不盡雲巖閑
好歸投人銷壮志徇俗變真機又落他郷涙風
前一滿衣
　　　秋晚江上遣懐
孤舟天際外去路望中賖貧病逺行客夢䰟多
在家蝉吟秋色樹鵶噪夕陽沙不擬徹雙鬢他
方擲歲華
　　　長安夜月
寒光垂静夜浩彩滿重城萬國盡分照誰家無
此名古槐踈影薄仙桂動秋聲獨有長門裏蛾
眉對曉晴
　　　雲
東西郍有礙出處豈虚心曉入洞庭闊暮歸巫
峽深渡江隨鳥影擁樹隔猿吟莫隱髙唐去枯
苗待作霖
　　　春懷
年光何太急倐忽又青春明月誰家主江山暗
換人鸎花潜運老榮樂漸成塵遥憶朱門栁别
離應更頻
　　　逄故人
年年不相見相見却成悲教我淚如霰嗟君髪
似絲正傷携手處况值落花時莫惜今宵醉人
間忽忽期
　　　閑題
男兒所在即爲家百鎰黄金一朶花借問春風
何處好緑楊深巷馬頭斜
　　　金谷園
繁華事散逐香塵流水無情草自春日暮東風
怨啼鳥落花猶似堕樓人
　　　重登科
星漢離宫月出輪滿街含笑綺羅春花前每𬒳
青娥問何事重來只一人
　　　遊邉
黄沙連海路無塵邉草長枯不見春日暮拂雲
堆下過馬前逄著射鵰人
　　　将赴池州道中作
青陽雲水去年㝷黄絹歌詩出翰林投轄暫停
留酒客綘帷斜繋滿松隂妖人笑我不相問道
者應知歸路心南去南來盡郷國月沉秋水只
沉沉
　　　隋宫春
龍舟東下事成空蔓草萋萋滿故宮亡國亡家
爲顔色露桃猶自恨春風
　　　蠻中醉
瘴塞蠻江入洞流人家多在竹棚頭青山海上
無城郭唯見松牌出象州
　　　寓題
把酒直須判酩酊逢花莫惜暫淹留假如三萬
六千日半是悲哀半是愁
　　　送趙十二赴舉
省事却因多事力無心翻似有心來秋風郡閣
殘花在别後何人更一杯
　　　偶呈鄭先輩
不語亭亭儼薄粧畫裙雙鳯欝金香西京才子
旁看取何似喬家郍窈娘
　　　子規
蜀地曽聞子規鳥宣城又見杜䳌花一呌一回
腸一㫁三春三月憶三巴
　　　江樓
獨酌芳春酒登樓已半醺誰驚一行鴈衝㫁過
江雲
　　　旅宿
旅舘無良伴凝情自悄然寒燈思舊事㫁鴈警
愁眠逺夢歸侵曉家書到隔年湘江好煙月門
繋釣魚船
　　　杜䳌
杜宇竟何寃年年呌蜀門至今銜積恨終古弔
殘䰟芳草迷觴結紅花染血㾗山川盡春色嗚
咽復誰論
　　　聞蝉
火雲𥘉似滅曉角欲微清故國行千里新蝉忽
數聲時行仍髣髴度日更分明不敢頻傾耳唯
憂白髪生
　　　送友人
十載名兼利人皆與命爭青春望不住白髪自
然生夜雨滴郷思秋風從别情都門五十里馳
馬逐雞聲
　　　旅情
䆫虚枕簟凉寢倦憶瀟湘山色㡬時老人心終
日忙松風半夜雨簾月滿堂霜匹馬好歸去江
頭橘正香
　　　曉望
獨起望山色水雞鳴蓼洲房星隨月曉楚木向
雲秋曲渚疑江盡平沙似浪浮秦原在何處澤
國碧悠悠
　　　貽友人
自是東西客逄人又送人不應相見老秪是别
離頻度日還知暮平生未識春儻無遷谷分歸
去飬天真
　　　書事
自笑走紅塵流年舊復新東風半夜雨南國萬
家春失計抛漁艇何門化涸鱗是誰添歲月老
却暗投人
　　　别鶴
分飛共所從六翮勢催風聲㫁碧雲外影孤明
月中青田歸逺路丹桂舊巢空矯翼知何處天
涯不可窮
　　　晚泊
㠶濕去悠悠停橈宿渡頭亂煙迷野岸獨鳥出
中流蓬雨延郷夢江風阻暮秋儻無身外事甘
老向扁舟
　　　山寺
峭壁引行徑截溪開石門泉飛濺虚楹雲起漲
河軒隔水看來路踈籬見定猿未閑難乆住歸
去復何言
　　　早行
垂鞭信馬行數里未雞鳴林下帶殘夢葉飛時
忽驚霜凝孤鶴逈月曉逺山横僮僕休辭慮時
平路復平
　　　秋日偶題
荷花兼栁葉彼此不勝秋玉露滴𥘉泣金風吹
更愁緑眉甘棄墜紅臉恨飄流數息是游子少
年還白頭
　　　憶歸
新城非故里終日想柴扃興罷花還落愁來酒
欲醒何人𥘉髪白㡬處亂山青逺憶湘江上漁
歌對月聽
　　　偶見黄州作
朔風髙緊掠河樓白鼻騧郎白罽裘有箇當壚
明似月馬鞭斜揖笑回頭
　　　醉倒
日晴空樂下仙雲俱在凉亭送使君莫辭一盞
即相請還是三年更不聞
　　　酬許十三秀才兼依來韻
多為裁詩歩竹軒有時凝思過朝昏篇成敢道
懷金璞吟苦唯應似嶺猿迷興每慙花月夕寄
愁長在别離䰟煩君把卷侵寒燭麗句時傳畫
㦸門
　　　後池泛舟送王十秀才
城日晚悠悠絃歌在碧流夕風飄度曲煙嶼隱
行舟問拍疑新令憐香占彩毬當筵雖一醉寜
復緩離愁
　　　書情
誰家洛浦神十四五來人媚髪輕垂額香衫軟
着身摘蓮紅䄂濕窺渌翠娥頻飛鵲徒來徃平
陽公主親
　　　兵部尚書席上作
華堂今日綺筵開誰召分司御史來偶發狂言
驚滿坐三重粉靣一時囬
　　　驌驦坂
荆州一萬里不如蒯易度仰首望飛鳴伊人何
異趣
樊川别集
樊川外集
　　　　　　　中書舎人杜牧字牧之
　　　班竹筒簟
血染班班成錦紋昔年遺恨至今存分明知是
湘妃泣何忍将身卧淚㾗
　　　和嚴惲秀才落花
共惜流年留不得且環流水醉流柸無情紅豔
年年盛不恨凋零却恨開
　　　倡樓戲贈
細栁橋邉深半春纈衣簾裏動香塵無端有寄
閑消息背挿金釵笑向人
　　　𥘉上舩留寄
煙水本好尚親交何慘悽况爲珠履客即泊錦
帆堤沙鴈同舩去田鵶遶岸啼此時還有味必
臥日從西
　　　秋岸
河岸微退落栁影微彫踈舩上聽呼穉堤南趂
漉魚數帆旗去疾一艇箭廻𥘉曽入相思夢因
慿附逺書
　　　過大梁聞河亭方讌贈孫子端
築園縱翫歸應少賦雪搜才去必頻板路豈縁
無罰酒不教客右更添人
　　　題吳興消暑樓十二韻
晴日登攀好危樓物象饒一溪通四境萬岫遶
層霄鳥翼舒華屋魚鱗棹短撓浪花機乍織雲
葉近新雕䑓榭羅嘉卉城池敞麗譙蟾蜍來作
鑑螮蝀引成橋燕任随秋葉人空集早潮楚鴻
行盡直沙鷺立偏翹暮角凄遊旅清歌慘沈寥
景牽遊目困愁託酒膓銷逺吹流松韻殘陽渡
栁橋時陪庾公賞還悟脫煩囂
　　　奉送中丞姊夫儔自大理卿出鎮江西
　　　叙事書懷因成十二韻
惟帝憂南紀搜賢與大藩梅仙調歩驟庾亮拂
􁃅鞬一室何勞掃三章自不冤精明如定國孤
峻似陳蕃灞岸秋猶嫩藍橋水始喧紅旓罣石
壁黒矟㫁雲根滕閣丹霄倚章江碧玉奔一聲
仙妓唱千里暮江痕私好𥘉童稚官榮見子孫
流年休挂念萬事至無言玉輦君頻過馮唐将
未論傭書醻萬債竹塢問樊村
　　　中丞業深韜略志在功名再奉長句
　　　篇兼有諮勸
檣似鄧林江拍天越香巴錦萬千千滕三閣上
柘枝鼓徐孺亭西鐵軸船八部元侯非不貴萬
人師長豈無權要君嚴重踈歡樂猶有河湟可
下鞭(時收河湟且/止三州六關)
　　　和裴傑秀才新櫻桃
新果眞瓊液未應宴紫蘭圎疑竊龍頷色巳奪
雞冠逺火微微辨繁星歴歷看茂先知味好曼
倩恨偷難忍用烹騂酪從將翫玉盤流年如可
駐何必九華丹
　　　春思
豈君心的的嗟我淚㳙㳙綿羽啼來乆錦鱗書
未傳獸爐凝冷豔羅幕蔽晴煙自是求佳夢何
湏訝晝眠
　　　代人作
樓髙春日早屏束麝煙堆盼眄凝䰟别依稀夢
雨來緑鬟羞妥麽紅頰思夭偎闘草憐香蕙簮
花間雪梅戍遼雖咽切遊蜀亦遲廻錦字梭懸
壁琴心月滿臺笑筵凝貝啓眠箔暁珠開臘破
征車動𫀆襟對淚裁
　　　偶題二首
勞勞千里身襟𬒮滿行塵深夜懸雙涙短亭思
逺人蒼江程未息黒水夢何頻明月輕橈去唯
應釣赤鱗
有恨秋來極無端别後知夜䦨終耿耿明發竟
遟遟信巳慿鴻去歸唯與燕期只應明月見千
里兩相思
　　　冬至日遇京使發寄舎弟
逺信初逢雙鯉去他郷正遇一陽生鐏前豈解
愁家國輦下唯能憶弟兄旅館夜憂姜𬒳冷暮江
寒覺晏裘輕竹門風過還惆悵疑是松䆫雪打聲
　　洛下送張曼容赴上黨召
歌闋鐏殘恨起偏慿君不用設離筵未趍雉尾
隨元老且驀羊腸過少年七葉漢貂眞宻近一
枝詵桂亦徒然羽書正急徴兵地湏遣頭風處
處痊
　　　宣州留贈
紅鈆濕盡半羅裙洞府人間手欲分滿面風流
雖似玉四年夫壻恰如雲當春離恨盃長滿倚
柱關情日漸曛爲報眼波湏穏當五陵遊宕莫
知聞
　　　寄題宣州開元寺
松寺曽同一鶴棲夜深臺殿月髙低何人爲倚
東樓柱正是千山雪漲溪
　　　贈張祐
詩韻一逄君平生稱所聞粉毫唯畫月瓊尺只
裁雲黥陣人人懾秋星歴歴分數篇留别我羞
殺李将軍
　　　殘春獨來南亭因寄張祐
煖雲如粉草如茵獨歩長堤不見人一嶺桃花
紅錦黦半溪山水碧羅新髙枝百舌猶欺鳥帶
葉梨花獨送春仲蔚欲知何䖏在苦吟林下拂
詩塵
　　　宣州開元寺南樓
小樓纔受一床横終日看山酒滿傾可惜和風
夜來雨醉中虚度打牎聲
　　　寄逺人
終日求人卜廻廻道好音那時離别後入夢到
如今
　　　别沈䖏士
舊事參差夢新程邐迤秋故人如見憶時到寺
東樓
　　　留贈
舞鞾應任閑人看笑臉還湏待我開不用鏡前
空有淚薔薇花謝即歸來
　　　奉和僕射相公春澤稍愆聖君軫慮嘉
　　　雪忽降品彚昭蘇即事書成四韻(白相國)
飄來鷄樹鳯池邊漸壓瓊枝凍碧漣銀闕雙髙
銀漢裏玉山横列玉墀前昭陽殿下風廻急承
露盤中月彩圎上相抽毫歌帝徳一篇風雅羙
豐年
　　　寄李播評事
子列光殊價明時忍自髙寕無好舟擑不汎惡
風濤大翼終難戢竒鋒且自韜春來煙渚上幾
淨雪霜毫
　　　送牛相出鎮襄州
盛時常注意南雍暫分茅紫殿辭明主巖廊别
舊交危憧侵碧霧寒斾獵紅旓德業懸秦鏡威
聲隱楚郊拜塵先灑淚成厦昔容巢遥仰沉碑
㑹鴛鴦玉佩敲
　　　送薛邽二首
可憐走馬騎驢漢豈有風光肯占伊只有三張
最惆悵下山廻馬尚遲遲
小捷風流巳俊才便将紅粉作金臺明年未去
池陽郡更乞春時却重來
　　　見穆三十宅中庭梅榴花謝
矜紅掩素似多才不待櫻桃不逐梅春到未曽
逢宴賞雨餘爭解免低徊巧窮南國千般豔趂
得東風二月開堪恨王孫浪遊去落英狼籍始
歸來
　　　留誨曹師等詩
萬物有醜好各一姿状分唯人即不爾學與不
學論學非探其花要自撥其根孝友與誠實而
不忘爾言根本既深實柯葉自滋繁念爾無忽
此期以慶吾門
　　　洛陽
文爭武戰就神功時似開元天寳中巳建玄戈
收相土應廽翠㡌過離宫侯門草滿冝寒兎洛
浦沙深下塞鴻疑有女蛾西望䖏上陽煙樹正
秋風
　　　寄唐州李玭尚書
累代功勲照世光奚胡聞道死心降書功筆秃
三千管領節門排十六雙先揖耿弇聲寂寂今
看黄霸事摐摐時人欲識胷襟否彭蠡秋連萬
里江
　　　南陵道中
南陵水靣漫悠悠風緊雲輕欲變秋正是客心
孤逈䖏誰家紅䄂凭江樓
　　　登九峯樓
晴江灔灔含淺沙髙低逺郭滯秋花牛酒漁笛
山月上鷺渚鶖梁溪日斜爲郡異郷徒泥酒杜
陵芳草豈無家白頭搔殺倚柱遍歸棹何時聞
軋鴉
　　　别家
𥘉歲嬌兒未識爺别爺不拜手吒义拊頭一别
三千里何日迎門却到家
　　　歸家
穉子牽衣問歸來何太遟共誰爭歲月贏得鬂
邉絲
　　　雨
連雲接塞添迢遞灑幕侵燈送寂寥一夜不眠
孤客耳主人䆫外有芭蕉
　　　送人
鴛鴦帳裏暖芙蓉低泣關山幾萬重明鑑半邊
釵一股此生何處不相逢
　　　遣懐
道泰時還泰時來命不來何當離城市髙卧愽
山隈
　　　醉贈薛道封
飲酒論丈四百刻水分雲隔二三年男兒事業
知公有賣與明君直幾錢
　　　歙州盧中丞見惠名醖
誰憐賤子啓窮途太守封來酒壹壷攻破是非
渾似夢削平身丗有如無醺醺若借嵆康懶兀
兀仍添寗武愚猶念悲秋更分賜夾溪紅蓼映
風蒲
　　　詠襪
鈿尺裁量减四分纎纎玉笋裏輕雲五陵年少
欺他醉笑把花前出畫裙
　　　官詞二首
蝉翼輕綃傅體紅玉膚如醉向春風深宫鎻閉
猶疑惑更取丹沙試辟宫
監宫引出暫開門随例湏朝不是恩銀錀却收
金鎻合月明花落乂黄昏
　　　月
三十六宫秋夜深昭陽歌㫁信沉沉唯應獨伴
陳皇后照見長門望幸心
　　　忍死留别獻鹽鐵裴相公二十叔
賢相輔明主蒼生夀域開青春辭白日幽壤作
黄埃豈是無多士偏蒙不棄才孤墳一尺土誰
可爲培栽
　　　悲吳王城
二月春色江上來水精波動碎樓䑓吳王宮殿
栁含翠蘇小宅房花正開解舞細腰何處徃䏻
歌姹女逐誰廻千秋萬古無消息國作荒原人
作灰
　　　閨情代作
梧桐葉落鴈𥘉歸迢遞無因寄逺衣月照石泉
金點冷鳯酣簫管玉聲微佳人力杵秋風外蕩
子從征夢寐希遥望戍樓天欲曉滿城鼕鼓白
雲飛
　　　寄沈褒秀才
晴河萬里色如刀處處浮雲卧碧桃仙桂茂時
金鏡暁洛波飛處玉容髙雄如寳劒衝牛斗麗
似鴛鴦飬羽毛他日憶君何處望九天香滿碧
蕭騷
　　　入關
東西南北數衢通曽取江西徑過東今日更㝷
南去路未秋應有北歸鴻
　　　及第後寄長安故人
東都放牓未花開三十三人走馬廻秦地少年
多辦酒巳将春色入關來
　　　偶作
才子風流詠暁霞倚樓吟住日𥘉斜驚殺東隣
繡床女錯将黄暈壓檀花
　　　贈終南蘭若僧
北闕南山是故郷兩枝仙桂一時芳休公都不
知名姓始覺禪門氣味長
　　　遣懷
落魄江南載酒行楚腰腸㫁掌中輕十年一覺
揚州夢占得青樓薄倖名
　　　春日途中
田園不事來遊宦故國誰教爾别離獨倚關亭
還把酒一年春盡送春時
　　　秋感
金風萬里思何盡玉樹一䆫秋影寒獨掩此門
明月下淚流香𬒮倚欄干
　　　贈漁父
蘆花深澤静垂綸月夕煙朝㡬十春自說孤舟
寒水畔不曽逄着獨醒人
　　　歎花
自恨㝷芳到巳遟徃年曽見未開時如今風擺
花狼籍緑葉成隂子滿枝
　　　題劉秀才新竹
數莖幽玉色曉夕翠煙分聲破寒䆫夢根穿緑
蘚紋漸籠當檻日欲礙入簾雲不是山隂客何
人愛此君
　　　山行
逺上寒山石徑斜白雲生䖏有人家停車坐愛
楓林晚霜葉紅於二月花
　　　書懷
滿眼青山未得過鏡中無那鬢絲何秖言旋老
轉無事欲到中年事更多
　　　紫薇花
曉迎秋露一枝新不占園中最上春桃李無言
又何在向風偏笑豔陽人
　　　醉後呈崔大夫
謝傅秋凉閱管絃徒教賤子侍華筵溪頭正雨
歸不得辜負南䆫一覺眠
　　　知宣州沈大夫登北樓書懐
兵符嚴重辭金馬星生光芒射斗牛筆落青山
飄古韻帳開紅斾照髙秋香連日彩浮綃幕溪
逐歌聲遶畫樓可惜登臨佳麗地羽儀湏去鳯
池遊
　　夜雨
九月三十日雨聲如别秋無端滿階葉共白幾
人頭點滴侵寒夢蕭騷著淡愁漁歌聽不唱蓑
濕棹廻舟
　　　方響
數條秋水挂琅玕玉手丁當怕夜寒曲盡連敲
三四下恐驚珠淚落金盤
　　　将出關宿層峯驛却寄李諌議
孤驛在重阻雲根掩柴扉數聲暮禽切萬壑秋
意歸心馳碧泉澗目㫁青瑣闈明日武關外夢
魂勞逺飛
　　　使廻枉唐州崔司馬書兼寄四韻因和
清晨候吏把酒來十載離憂得暫開癡叔去時
還讀易仲容多興索衘盃人心計日殷勤望馬
首隨雲早晚廻莫爲霜臺愁歲暮潜龍湏待一
聲雷
　　　郡齋秋夜即事寄斛斯處士許秀才
有客誰人肯夜過獨憐風景柰愁何邉鴻怨處
迷霜乆庭樹空來見月多故國杳無千里信綵
弦時伴一聲歌馳心秪待城烏暁㡬對虚簷望
白河
　　　同趙二十二訪張明府郊居聮句
陶潜官罷酒缾空門掩楊花一夜風(牧)古調詩
吟山色裏無絃琴在月明中(嘏)逺簷髙樹冝幽
鳥出岫孤雲逐晚虹(牧)别後東籬數枝菊不知
閑醉與誰同(嘏)
　　　早春題眞上人院(生天寳𥘉)
清羸已近百年身古寺風煙又一春寰海自成
戎馬地唯師曽是太平人
　　　對花微疾不飲呈坐中諸公
花前雖病亦提壷數調持觴興有無盡日臨風
羡人醉雪香空伴白髭鬚
　　　酬王秀才桃花園見寄
桃滿西園淑景催㡬多紅豔淺深開此花不逐
溪流出晉客無因入洞來
　　　走筆送杜十三歸京
煙鴻上漢聲聲逺逸驥㝷雲歩歩髙應笑内兄
年六十郡城閑坐飬霜毛
　　　送王十至褒中因寄尚書
闕下經年别人間兩地情壇埸新漢将煙月古
隋城鴈去梁山逺雲髙楚岫明君家荷藕好緘
恨寄遥程
　　　後池泛舟送王十
相送西郊暮景和青蒼竹外遶寒波爲君蘸甲
十分飲應見離心一倍多
　　　重送王十
分𬒮還應立馬看向來離思始知難鴈飛不見
行塵滅景下山遥極目寒
　　　洛陽秋夕
泠泠寒水帶霜風更在天橋夜景中清禁漏閑
煙樹寂月輪移在上陽宫
　　　贈獵騎
巳落雙鵰血尚新鳴鞭走馬又翻身慿君莫射
南來鴈恐有家書寄逺人
　　　懷吳中馮秀才
長洲苑外草蕭蕭却筭遊程歲月遥唯有别時
今不忘暮煙秋雨過楓橋
　　　寄東塔僧
𥘉月微明漏白煙碧松梢外挂青天西風靜起
傳深業應送愁吟入夜蟬
　　　秋夕
紅燭秋光冷畫屏輕羅小扇撲流螢淫階夜色
凉如水坐看牽牛織女星
　　　瑶瑟
玉仙瑶瑟夜珊珊月過樓西桂燭殘風景人間
不如此動揺湘水徹明寒
　　　送故人歸山
三清洞裏無端别又拂塵衣欲卧雲看著挂冠
迷處所北山蘿月在移文
　　　聞角
暁樓煙檻出雲霄景下林塘巳寂寥城角爲秋
悲更逺護霜雲破海天遥
　　　押兵甲發谷口寄諸公
曉澗青青桂色孤楚人隨玉上天衢水辭谷口
山寒少今日風頭校暖無
　　　和令狐侍御賞蕙草
㝷常詩思巧如春又喜幽亭蕙草新本是馨香
比君子遶欄今更爲何人
　　　偶題
道在人間或可傳小還輕變巳多年今來海上
昇髙望不到蓬萊不是仙
　　　三川驛伏覧座主舎人留題
舊跡依然巳十秋雪山當面照銀鈎懷恩淚盡
霜天曉一片餘霞映驛樓
　　　陜州醉贈裴四同年
凄風洛下同覊思遟日棠隂得醉歌自笑與君
三歳别頭銜依舊鬢絲多
　　　破鏡
佳人失手鏡𥘉分何日團圎再㑹君今朝萬里
秋風起山北山南一片雲
　　　長安雪後
秦陵漢苑參差雪北闕南山次第春車馬滿城
原上去豈知惆悵有閑人
　　　華清宫
零葉飜紅萬樹霜玉蓮開蘂暖泉香行雲不下
朝元閣一曲淋鈴淚數行
　　　冬日題智門寺北樓
滿懷多少是恩酬未見功名巳白頭不爲㝷山
試筋力豈能寒上背雲樓
　　　别王十後遣京使累路附書
重關曉度宿雲寒羸馬縁知歩歩難此信的應
中路見亂山何處拆書看
　　　許秀才至辱李蘄州絶句問斷酒之情
　　　因寄
有客南來話所思故人遥枉醉中詩暫因微疾
湏防酒不是歡情减舊時
　　　送張判官歸兼謁鄂州大夫
處士聞名早遊秦獻䟽廻腹中書萬卷身外酒
千盃江雨春波闊園林客夢催今君拜旌㦸凛
凛近霜臺
　　　宿長慶寺
南行歩歩逺浮塵更近青山昨夜鄰髙鐸數聲
秋撼玉霽河千里暁横銀紅渠影落前池淨緑
稻香來野逕頻終日官閑無一事不妨長醉是
游人
　　　望少華
身隨白日看将老心與青雲自有期今對晴峯
無十里世縁多累暗生悲
文字波中去不還物情𥘉與是非閑時名竟是
無端事羞對靈山道愛山
眼看雲鶴不相隨何看塵中事作爲好伴羽人
深洞去月前秋聽玉參差
　　　登澧州驛樓寄京兆韋尹(尹曽典此郡)
一話涔陽舊使君郡人廻首望青雲政聲長與
江聲在自到津樓日夜聞
　　　長安晴望
翠屏山對鳯城開碧落揺光霽後來迴識六龍
廵幸處飛煙閑繞望春臺
　　　歳日朝迴(口號)
星河猶在整朝衣逺望天門再拜歸笑向春風
初五十敢言知命且知非
　　　驌驦駿
瑶池罷游宴良樂委塵沙遭遇不遭遇鹽車與
鼓車
　　　龍丘途中(二首)
漢苑殘花别吴江盛夏來唯看萬樹合不見一枝
開　水色饒湘浦灘聲怯建溪淚流迴月上可
得更猿啼
　　　宫人塚
盡是離宫院中女苑墻城外塚纍纍少年入内
教歌舞不識君王到老時
　　　寄浙西李判官
燕臺上客意何如四五年來漸漸踈直道莫抛
男子業遭時還與故人書青雲滿眼應驕我白
髮渾頭少恨渠唯念賢哉崔大讓可憐無事不
歌魚
　　　寄杜子
不識長楊事北胡且教紅䄂醉來扶狂風烈熖
雖千尺豁得平生俊氣無
武牢關吏應相笑箇底年年徃復來若問使君
何處去爲言相憶首長廻
　　　盧秀才将出王屋髙歩名埸江南相逢
　　　贈别
王屋山人有古文欲攀青桂弄氛氲将擕徤筆
干明主莫向山壇問白雲馳逐寜教爭䖏讓是
非偏忌衆中分交遊話我慿君道除却鱸魚更
不聞
　　　送劉三復郎中赴闕
横溪辭寂寞金馬去追逰好是鴛鴦佀正逢霄
漢秋玉珂聲瑣瑣錦帳夢悠悠㣲笑知今是因
風謝釣舟
　　　羊欄浦夜陪宴會
弋檻營中夜未央雨沾雲惹侍襄王毬來香䄂
依稀暖酒凸觥心汎灔光紅絃髙緊聲聲急珠
唱鋪圓裊裊長自比諸生最無取不知何䖏亦
升堂
　　　送杜顗赴潤州幕
少年才俊赴知音丞相門欄不覺深直道事人
男子業異郷加飯弟兄心還須整理韋弦佩莫
獨矜誇玳瑁簮若去上元懷古去謝安墳下與
沉吟
　　　有感
宛溪垂栁最長枝曽𬒳春風盡日吹不堪攀折
猶堪看陌上少年来自遟
　　　書懷寄盧州
謝山南畔州風物最宜秋太守懸金印佳人敞
畫樓凝缸暗醉夕殘月上汀州可惜當年鬢朱
門不得遊
　　　賀崔大夫崔正字
内舉無慙古所難燕䑓遥想拂塵冠登龍有路
水不峻一鴈背飛天正寒别夜酒餘紅燭短映
山帆去碧霞殘謝公樓下潺湲響離恨詩情添
㡬般
　　　江南送左師
江南爲客正悲秋更送吾師古渡頭惆悵不同
塵土别水雲蹤跡去悠悠
　　　寢夜
蛩唱如波咽更深似水寒露華驚弊褐燈影挂
塵冠故國𥘉離夢前溪更下灘紛紛毫髪事多
少宦遊難
　　　十九兄郡樓有宴病不赴
十二層慺敞畫簷連雲歌盡草纎纎空堂病怯
階前月燕子嗔垂一行簾
　　　愁
聚散竟無形廻腸自結成古今留不得離别又
潜生䧏虜将軍思窮秋逺客情何人更憔悴落
第泣秦京
　　　隋苑(一云定子/牛相小青)
紅霞一抺廣陵春定子當筵睡臉新却笑丘墟
隋煬帝破家亡國爲誰人
　　　芭蕉
芭蕉爲雨移故向䆫前種憐渠點滴聲留得歸
郷夢夢逺莫歸郷覺來一翻動
　　　汴人舟行荅張祐
千萬長河共使船聽君詩句倍滄然春風野岸
名花發一道㠶檣畫栁煙
　　　牧陪昭應盧郎中在江西宣州佐今吏
　　　部沈公幕罷府周歳公宰昭應牧在淮
　　　南縻職叙舊成二十韻用以投寄
燕鴈下楊州凉風栁陌愁可憐千里夢還是一
年秋宛水環朱檻章江敞碧流謬陪吾益友祗
事我賢侯印組縈光馬鋒鋩看解牛井閭安樂
易冠蓋愜依投政簡稀開閤功成每運籌送春
經野塢遲日上高樓玉裂歌聲㫁霞飄舞帶收
泥情斜拂印别臉小低頭日晩花枝爛釭疑粉
彩稠未曾孤酩酊剰肯隻淹留重德俄徴寵諸
生苦宦遊分途之絶國灑淚拜行輈聚散眞漂
梗光隂極轉郵銘心徒歴歴屈指盡悠悠君作
烹鮮用誰膺仄席求卷懷能憤悱卒歳且優游
去矣時難遇沽哉價莫酬滿枝爲皷吹衷甲避
戈矛隋帝宮荒草秦王土一丘相逢好大笑除
此揔雲浮
樊川外集
