#+TITLE: 逃禪詞-宋-楊无咎
#+DATE: 2016-06-11 12:26:42
#+SOURCE: github.com/kanripo/KR4j0032 master aad58e92                
欽定四庫全書　　　　　集部十
　逃禪詞　　　　　　　　詞曲類一(詞集之屬/)
　　提要
　　　　(臣/)等謹案逃禪詞一巻宋揚无咎撰无咎字
　　　　補之自號逃禪老人清江人諸書揚或作楊
　　　　按圖繪寳鑑稱无咎祖漢子雲其書姓從才
　　　　不從朩則作楊誤也髙宗時秦檜擅權无咎
　　　　恥于依附遂屢徵不起其人品甚髙所畫墨
　　　　梅厯代寳重遂以技藝掩其文章然詞格殊
　　　　工在南宋之初不忝作者陳振孫書録解題
　　　　載逃禪詞一巻與今本合毛晉跋稱或誤以
　　　　為晁補之詞則晁无咎亦字補之二人名字
　　　　俱同故傳寫誤也集中明月棹孤舟四首晉
　　　　注云向誤作夜行船今按譜正之案此調即
　　　　是夜行船亦即是雨中花諸家詞雖有小異
　　　　按其音律要非二調无咎此詞寔與趙長卿
　　　　吳文英詞中所載之夜行船無一字不同晉
　　　　第見詞譜收黄在軒詞名明月棹孤舟不知
　　　　明月棹即夜行孤舟即船近時萬樹詞律嘗
　　　　辨之晉葢未及察也又相見歡本唐腔正名
　　　　宋人則名為烏夜啼與錦堂春之亦名烏夜
　　　　啼者名同寔異晉注向作烏夜啼誤尤考之
　　　　未詳至㸃絳唇原注用蘇軾韻其後闋尾韻
　　　　舊誤作裹字晉因改作堁字並詳載堁字義
　　　　訓於下寔則蘇詞末句乃破字韻此葢并成
　　　　字俱誤不止裹字矣明人刋書好以意竄亂
　　　　往往如此今姑仍晉本録之而附証其謬如
　　　　右乾隆四十三年九月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　逃禪詞
　　　　　　　　　　　　宋　揚无咎　撰
　　水龍吟
當年誰種官梅自開自落清無地一朝驚見危亭岑立
繁華叢裏知是賢侯有難兄弟素書時寄縱舞㩦如意
吟搔短髪無從訴心中喜　却對疎枝冷蕋似於人不
勝風味氷姿斜映朱唇淺破欣然㑹意青子垂垂翠隂
宻宻尤堪頻憩待促歸禁近邦人指㸃作甘棠比
　　又(武寧/瑞蓮)
曉來雨歇風生素商乍入鴛鴦浦紅蕖翠葢不知西帝
神遊何處羅綺叢中是誰相慕憑肩私語似漢臯珮解
桃源人去成思憶空凝竚　肯為風流令尹把芳心雙
雙分付碧紗對引朱衣前導應須此去好揖清香盛邀
佳客盃行無數喚瑤姬並立如花並蔕唱黄金縷
　　又(趙祖文畫西湖/圖名曰總相宜)
西湖天下應如是誰喚作真西子雲凝山秀日增波媚
宜晴宜雨况是深秋更當遙夜月華如水記詞人解道
丹青妙手應難冩真竒語　往事輸他范蠡泛扁舟仍
㩦佳麗毫端幻出淡妝濃抹可人風味和靖幽居老坡
遺跡也應堪記更憑君畫我追隨二老遊千家寺
　　又(雪/)
小軒瀟洒清宵午風正緊門深閉藜床危坐竹窗頻聽
春蟲撲紙燈燼垂紅篆煙消碧衣輕如水料飛花未止
堆簷已滿時摧折琅玕尾　骨冷魂清無寐這身在廣
寒宫裏暗懐千古渾疑一夜氷生腸胃嵗事峥嶸故園
暌阻歸期猶未向寒鄉不念豐年只憶青天萬里
　　又
夜來六出飛花又催寂寞袁門閉幽亝無寐寒欺衾布
明吞窗紙起步閒庭月華交映長空如水便椉風欲去
凌雲直上青㝠際騎箕尾　誰信團成和氣在賢侯笑
談聲裏咸驚句琢瓊瑰端是錦纒腸胃㝛麥連雲遺蝗
入地田家知未更明年看取東阡北陌黄雲萬里
　　又(朩/犀)
智瓊嬌額塗黄為誰種作秋風蕋寒香半露緑帷深䕶
猶聞十里山麝生臍水沉削蠟一時羞避向錢塘江上
中秋月下有人暗尋遺子　不奈書生習氣對羣花領
畧風味騷人已去欲紉幽佩重為湘酹天賦風流友梅
兄蕙輿桃奴李向明窗棐几纎枝未老眼明如水
　　念奴嬌
單于吹罷望西山乞得斜陽收脚素魄旋升聽桂子風
裏時時飄落瑩徹盃盤冷侵毛髪渾不勝衣著天公有
意為人掀盡雲幙　童稚猶也多情廣庭埽浄草不容
纎惡步遶周遭疑便是踏雪當年東郭慢引歌聲響穿
雲際直使姮娥覺一尊重酹為言千載同約
　　埽花遊
乳鶯囀午好夢正初醒小軒清楚水沉細縷趂遊絲落
絮緩隨風舞罥起春心又是愁雲怨雨玉人去徧徙倚
舊時曾並肩處　相望知幾許縱逺隔雲山不遮愁路
捧盃薦俎記低歌麗曲共論心素薄恨斜陽不道離情
最苦正凝竚向譙樓又催笳鼓
　　隔浦蓮
墻頭低䕃翠幄格磔鳴烏鵲好夢驚囘處餘酲推枕猶
覺新晴人意樂雲容薄麗日明池閣捲簾幙　披衣散
策閒庭吟繞紅藥殘英㡬許尚可一供春酌天氣今宵
怕又惡憑托東風且慢吹落
　　品令
水寒江静浸一抺青山□影樓外指㸃漁村近笛聲誰
噴驚起賓鴻陣　徃事總歸眉際恨這相思誰問淚痕
空把羅襟印淚應啼盡争奈情無盡
　　陽春
蕙風輕鶯語巧應喜乍離幽谷飛過北窗前迎晴曉麗
日明透翠幃縠篆臺芬馥初睡起横斜簮玉因甚自覺
腰肢瘦新來乂寛帬幅　對清鏡無心欣梳裹誰問著
餘酲帶宿尋思前懽往事似驚囘好夢難續花亭徧倚
檻曲厭滿眼争春凡朩儘顦顇過了清明候愁紅慘緑
　　白雪
蟾收雨脚雲乍歛依舊又滿長空紋蠟焰低熏爐燼冷
寒衾擁盡重重隔簾櫳聽撩亂撲鹿春蟲曉來見玉樓
珠殿恍若在蟾宫　長愛越水泛舟藍闗立馬畫圖中
悵望㡬多詩□無句可形容誰與問已經三白忒是報
年豐未應真箇情多老却天公(亦作埽除隂翳/惟祈紅日生東)
　　垂絲釣
燕將舊侣呢喃終日相語似惜别離情知㡬許誰與度
為向人代訴空朝莫　謾千言百句怎生㑹得争如作
箇青羽又聞院宇不在當時住飛去無尋處腸萬縷寄
暴風横雨
　　又(鄧端友席上/贈吕倩倩)
玉纎半露香檀低應鼉鼔逸調響穿空雲不度情幾許
看兩眉碧聚為誰訴　聽敲氷戞玉恨雲怨雨聲聲總
在愁處放盃未舉傾坐驚相顧應也腸千縷人欲去更
畫簷細雨
　　解蹀躞(吕倩倩/吹笛)
金谷樓中人在兩㸃眉顰緑叫雲穿月横吹楚山竹怨
斷憂憶因誰坐中有客猶記在平陽㝛　淚盈目百轉
千聲相續停盃聽難足謾誇天海風濤舊時曲夜深煙
慘雲愁倩君洗醉明日看梅梢玉
　　醉落魄(龍涎/香)
雙心小蕚瑞爐慢炷煙初著清香巳透紅綃幄底事多
情玉笋更輕掠　鬢雲側畔蛾眉角粧成曾印鉛華薄
㡬囘殢酒襟懐惡鶯舌偷傳低語教人嚼
　　青玉案(徐侍郎/生辰)
芝蘭桃李環圍著擁和氣浮簾幙夀斚交飛争滿酌一
聲珠丳數㪣牙板應有梁塵落　腰金雖重何曾覺更
看懸魚上麟閣不用祖洲尋靈藥平時隂徳㡬人今日
額手稱安樂
　　又
南州獨數多居士誰富貴歸桑梓晝錦如公誰比似傍
湖開徑雨簾雲楝平地居仙子　行須勛業超青史再
侍宸幃任非次醉袖儘教春酒漬明年此㑹夀觴欲舉
百拜君王賜
　　又(次了/翁韻)
竒葩珍樹叢叢繞望仙隱蓬萊小前枕湖光秋色曉荷
花今嵗也如人意不逐西風老　霞觴獻夀頻頻倒瑞
靄浮空凝不埽定自日邊飛詔早芝庭呈秀桂宫得意
更看明年好
　　又(次賀方/囘韻)
五雲樓閣蓬瀛路空相望無由去弱水𣺌茫誰可渡君
家徐福蕩舟尋訪却是曾知處　羣仙應問來何暮説
與榮歸錦封句句裏叮嚀天巳許要教强健召還廊廟
永作商嵓雨
　　望江南(張節使/生辰)
鍾陵好嘉節慶元正瑞色潜將春共到台星遙映月初
升賢帥為時生　人意樂天宇亦清明淡薄梅腮嬌倚
㬉依㣲柳眼喜窺晴和氣滿江城
　　又
鍾陵好和氣滿江城憶昨旌麾初正到至今政令只寛
平仍嵗兆豐登　稱慶旦遐邇一般情共信我公躋夀
考弭來隂徳被生靈襦袴聽歡聲
　　又
鍾陵好襦袴聽歡聲熏入管絃增亮響喚教羅綺亦光
榮引滿勸金觥　誰信是元自悟長生鈴閣纔投公事
筆雲章惟讀道家經家世仰仙卿
　　又
鍾陵好家世仰仙卿衣帶不須藏貝葉集賢何用化金
瓶且欲佐中興　期早晩丹詔下天庭不許南州猶從
節促歸東府共和羮膏澤徧寰瀛
　　選冠子(亦名蘇武慢/  許倅生辰)
海上樓臺壺中日月乍覺拏來平地熙熙雞犬簇簇僮
奴亦自有登天志知是仙官出應亨期因識前修風味
看縱横才美雍容談笑一團和氣　鍾秀處雪深霜凝
梅清竹瘦占盡小春佳致笙歌韵溢錦繡香濃飲少未
妨歡醉好在雙椿佇看丹桂分折芝庭蘭砌向□□□
□和羮勲業共傳家世
　　滿庭芳(彭守/生辰)
節物争妍江山改觀已聞春到蕭灘瑞煙和氣蔥蒨接
螺川元是使君誕日半千運來踵三賢(丞相劉公詩云/四百年間出三)
(相/)争相競誰知勝地拜相有前山　芳筵開富夀羅綺
□□簪組駢闐正雪梅迎臘霜月將圓看取霜髯秀頰
人人道平世神仙調元手隂功在繼八百定長年
　　二郎神(清源/生辰)
炎光欲謝更幾日熏風吹雨共説是天公亦嘉神貺特
作澄清海宇灌□擒龍離堆平水休問功超前古當中
興䕶我邊陲重使四方安堵　新府祠庭占得山川佳
處看曉汲雙泉晚除百病奔走千門萬戸嵗嵗生朝勤
勤稱頌可但民無災苦□□□願得地久天長協佐皇
都
　　水調歌頭(次向薌/林韵)
閏餘有何好一嵗雨中秋霽雲捲盡依舊銀漢截天流
長記薌林堂上静對小山藂桂樽俎許從游遙想此時
興不減上南樓　引玉觴看金餅水雲頭醉聽哦響寧
羡王粲賦荆州此夕翻成愁絶未斫廣寒丹桂猶衣敝
貂裘萬事付諸笑斗酒且寛憂
　　又(再用前韻/為生日詞)
薌林有何好花藥不驚秋千章雲朩長見宻葉翠光流
中有三朝勛舊早嵗辭榮軒冕歸伴赤松游不羡鴛鴦
侣鍾聽景陽樓　問向來麟閣上鳯池頭有誰能繼向
來解印似蘇州自是英姿絶俗非我與時違異何用衣
羊裘況得長生趣千嵗有懐憂
　　又(徐侍郎/生辰)
寥亮度絃管笑語集簮纓又逢華旦争慶豪傑為時生
猶對中秋月影漸放重陽菊蕋萬寳正西成爽氣知多
少天賦滿襟靈　擅詞華追鮑謝踵斯氷入趨禁近出
鎮藩輔早辭榮休戀平湖佳致好為蒼生重起歸去侍
宸庭一徳及元□千載致昇平
　　又(韓倅九月/八日生辰)
帝里記當日賜第富相聨惟君家最稱著桐朩老叅天
三相勛庸才業一代風流人物繼世賴君賢自合躋清
要小屈佐平川　下車初逢慶旦聽歡傳氷清玉潤仁
愛終始被江端滿泛黄花稱夀細看紅茰枝健和氣藹
芳筵隔日醉重九千嵗似今年
　　傳言玉女(許永之以水仙瑞香黄香梅幽/蘭同坐名生四和即席賦此)
小院春長整整繡簾低軸異葩幽艷滿千瓶百斛珠鈿
翠珮塵襪錦籠環簇日烘風和奈何芬馥　鳯髓龍津
覺從前氣味俗夜闌人醉引春蔥兢□只愁飛去暗與
行雲相逐月娥好在為歌新曲
　　又(王顯之/席上)
料峭寒生知是那番花信算來都為惜花人做恨看猶
未足早覺枝頭吹盡曲欄幽榭亂紅成陣　釃酒花前
試停盃與為問褪香銷粉問東君怎忍韶華過半贏得
㡬塲春困厭厭空似為花愁損
　　於中好
墻頭艷杏花初試遶珍叢細挼紅蕋欲知占盡春明媚
誚無意看桃李　持盃凖擬花前醉早一葉兩葉飛墜
晚來旋旋深無地更聽得東風起
　　又
濺濺不住溪流素憶曾記碧桃紅露别來寂寞朝朝莫
恨遮斷當時路　仙家豈解空相誤嗟塵世自難知處
而今重與春為主儘浪蕋浮花妬
　　又
梅花摘索穿疎竹䕃紋禽喜懽相逐坐中已自清堪掬
更瀟洒人如玉　新聲愛度周郎曲捧霞盃再三相囑
無情有恨重分北也撩得雙眉蹙
　　瑞雲濃
暌離謾久年華誰信曾換依舊當時似花面幽懽小㑹
記永夜盃行無算醉裏屢忘歸任虛簷月轉　能變新
聲隨語意悲歡感怨可更餘音寄羗管倦遊江淛問似
伊阿誰曾見度已無腸為伊可斷
　　一叢花
娟娟㣲月可庭方窗戸進新涼美人為我歌新曲翻聲
調韻出宫商犀筯細敲花甆清響餘韻繞紅梁　風流
難似我清狂隨處占煙光憐君語帶京華様縱嬌軟不
似呉邦拚了醉眠不須重唱真箇巳無腸
　　好事近(黄/瓊)
花裏愛姚黄瓊苑舊曾相識不道風流種在又一枝傾
國　擬圖遮斷倚闌人休教妄攀摘其奈老來情減負
十分春色
　　殢人嬌(李/瑩)
惱亂東君滿目千花百卉偏憐處愛他穠李瑩然風骨
占十分春意休漫説唐昌觀中玉蕋　妬雪凝霜凌紅
掩翠看不足可人情味㑹須移種向曲欄幽磩愁緑葉
成隂道傍人指
　　又(曾韻/夀詞)
露下天髙最是中秋景勝喜(小/名)銀蟾十分增暈(名/)嫦娥
飛下見霧鬟風鬢念八(第/行)景園中畫誰能盡　慢奏雲
韶美(字/)斟仙醖清不寐桂香成陣只愁來夕又隂晴無
準却待約重圓後期難問
　　蝶戀花(曾韻/鞵詞)
端正纎柔如玉削窄韈宫鞵㬉襯呉綾薄堂上細看纔
半搦巧偷强奪嘗春酌　穩稱身材輕綽約㣲步盈盈
未怕香塵覺試問更誰如様脚除非借與嫦娥著
　　又(牛/楚)
春睡騰騰長過午楚夢雲收雨歇香風度起傍籹臺低
笑語畫簷雙鵲尤偷顧　笑指遙山㣲歛處問我清癯
莫是因詩苦不道别來愁幾許相逢更忍從頭訴
　　又
昔在仁皇當極治南極星宫曾降為嘉瑞猶有畫圖傳
好事身材只恐君今是　對酒不妨同看戲他日功名
晏子堪為比更願逺孫逢九世安排君在雞窠裏
　　又
萬里無雲秋色静上下天光共水交輝映坐對氷輪心
目瑩此身不在塵寰境　撲漉文禽飛不定勾引離人
分外添歸興來往悠悠重記省夜闌人散花移影
　　鋸解令
送人歸後酒醒時睡不穩衾翻翠縷應將别淚洒西風
盡化作斷腸夜雨　卸帆浦漵一種恓惶兩處尋思却
是我無情便不解寄將夢去
　　憶秦娥
情難足不堪黄㡌催行速催行速扁舟一葉别愁千斛
　津亭送客驚相囑舉盃欲唱眉先蹙眉先蹙背人掩
面不能終曲
　　傾盃樂(上梁帥/上元詞)
瑞日凝暉東風解凍峭寒猶淺正池館梅英粉淡柳枝
金軟蘭芽香煖滕城誰種芙蕖滿浸銀蟾影一夜萬花
開遍翠樓朱戸是處重簾競捲　羅綺簇歡聲一片看
五馬行春旌斾逺擁襦袴千里歌謠都入太平絃管且
莫厭瑤觴屢勸聞鳯詔催歸非晚願嵗嵗今夜裏端門
侍宴
　　望海潮(上梁帥/生辰)
菊暗荷枯橙黄橘緑嘉時記得今朝懽藹十州香飄萬
井春容小試梅梢星昴耀層霄慶誕生元徳出佐明朝
雅奏聲中彩旂光裏仰英標　遐年已卜民謠最招徠
瘵俗洗盡奸驕東府政聲北門治績流芳況自迢遙莫
惜拚今宵聽緩敲牙板引滿金蕉看即泥封峻召無計
駐華䮽
　　齊天樂(和周美/成韻)
後堂芳樹隂隂見疎蟬又還催晚燕守朱門螢粘翠幙
紋蠟啼紅慵剪紗幃半掩記雲嚲瑤山粉融珍簟睡起
援毫戲題新句謾盈巻　暌離鱗雁頓阻似聞頻念我
愁緒無限瑞鴨香銷銅壺漏永誰惜無眠展轉蓬山恨
逺想月好風清酒登琴薦一曲髙歌為誰眉黛歛
　　又(端/午)
疎疎數㸃黄梅雨殊方又逢重五角黍包金菖蒲泛玉
風物依然荆楚衫裁艾虎更釵裊朱符臂纒紅縷撲粉
香綿喚風綾扇小窗午　沅湘人去已逺勸君休對景
感時懐古慢囀鶯喉輕敲象板勝讀離騷章句荷香暗
度漸引入陶陶醉鄉深處卧聽江頭畫舩喧叠鼓
　　驀山溪(端午有/懐新淦)
去年今日蹤跡留金水椉興挈朋儕遊賞徧南峰佳致
崇仙岸左争看競龍舟人洶洶鼓鼕鼕不覺金烏墜
而今寂寞獨處山林裏欲去恨無因奈阻隔川途百里
香蒲角黍對暑悄無言梅雨細麥風輕悵望空垂淚
　　又(和婺州晏/倅酴醿)
天姿雅素不管羣芳妬㣲笑倚春風似窺宋墻頭凝竚
一春花草陡覺更無香懸繡帳結羅巾誰更熏沉炷
可堪開晩未放韶光去生怕糝庭堦直不忍蒼苔散步
㑹須開宴滿摘蘸瑤觴何況有綺窗人嬌鬢相宜處
　　又(同/前)
玉英檀蕋細意憑君看青帝忒多情費㡬許春風暗剪
曉來欹枕不覺嫰香飄披宿霧啟幽窗不道開初徧
無窮風味乍可蜂鶯占莫遣俗人知怕毒眼急須遮斷
倚墻壓架嬌困卧枝頭心緒裏阿誰知似箇人撩亂
　　又(和徐侍/郎朩犀)
蟾宫仙種幾日飄鴛甃宻葉繡團欒似翦出佳人翠袖
葉間金粟蔌蔌糝枝頭黄菊嫩碧蓮披獨對秋容瘦
濃香馥郁庭戸宜熏透十里逺隨風又何必凭䦨細嗅
明犀一㸃暗裏為誰通秋夜永月華寒無寐聽殘漏
　　醉蓬萊
見恩榮故里□著賢闗特然超指滿腹詩書洗膏粱餘
味羞挽烏號換將藍綬向廣庭親試磊落胸襟雍容人
物於今誰比　争許才猷合躋嚴禁行看横飛少將清
議喜對生朝且陶陶歡醉太華蓮開海山桃熟況是當
佳致滿引瑤觴相期眉夀君家重耳
　　又
正纔過七夕又近中元素秋時候月皎風髙漸涼生襟
袖灝氣澄凝是誰清白應此□□秀味洗膏粱才侔沈
謝三朝勛舊　好是新來日臨連帥化格黔黎政歸仁
厚早禱羣祠有雨隨車驟願與寰區共資膏澤嵗嵗稱
眉夀孝感靈泉涓涓不絶斟為醇酎
　　又
見禾山凝秀禾水澄清地靈境勝天與珍竒産凌霄峰
頂嫰葉森槍輕塵飛雪冠中州雙井絶品家藏武陵有
客清竒相稱　坐列羣賢手呈三昧雲逐甌圓乳隨湯
迸珍重慇勤念文園多病毛孔生香舌根囘味助苦吟
幽興兩腋風生從教飛到蓬萊仙境
　　朝中措
盃盤狼藉燭參差欲去未容辭春雪看飛金碾香雲旋
湧花甆　雍容四座矜誇一品重聽新詞歸路清風生
腋不妨輕撚吟髭
　　又(熟/水)
打窗急聽□然湯沉水賸熏香冷煖旋投氷碗葷羶一
洗詩腸　酒醒酥魂茶添勝致齒頰生涼莫道淡交如
此於中有味尤長
　　㸃絳唇(紫蘇/熟水)
寳勒嘶歸未教佳客輕辭去姊夫屢竄笑聽殊方語
清入囘腸端助詩情苦春風路夢尋何處門掩桃花雨
　　又
瓦枕藤床道人勸飲雞蘇水清雖無比何似今宵意
紅袖傳詩别是般情味歌筵起絳紗影裏應有吟鞭墜
　　又(和向薌/林朩犀)
借問嫦娥當初誰種婆娑樹空中呈露不墜凡花數
却愛薌林便似蟾宫住清如許醉看歌舞同在髙寒處
　　又
散策薌林幾囘來遶團團樹月明風露平地神仙數
凖儗歸來移近東家住應相許為君起舞直到髙寒處
　　卜算子
婆娑月裏枝隱約空中露擬訪嫦娥髙處看一夜心生
羽　仙種落人間羣艷難儔侣惱亂騷人有底香欲賦
無竒語
　　又
平分月殿香碎㸃金盤露占斷秋光獨自芳端稱觴飛
羽　謝了却重開若箇花同侣誰識靈心一㸃通手撚
空無語
　　又(李宜人/生辰)
昨夜月初圓今日春纔半自是元君並旦生豈在稱遐
算　花誥看加封玉斚休辭滿綺席來年誰與同笑揖
麻姑伴
　　滴滴金(同/前)
當初本合蟾宮裏謾容易到塵世表裏氷清誰與比占
無雙兩地　詵詵已是多孫子看將來總榮貴嵗嵗今
朝捧瑤觴勸南園桃李
　　又
相逢未盡論心素早容易背人去憶得歌翻腸斷句更
惺惺言語　萋萋芳草迷南浦正風吹打舩雨静聽愁
聲夜無眠到水村深處
　　上林春令(魯師文/生辰)
穠李夭桃堆繡正㬉日如熏芳袖少年未用稱遐夀
願來嵗如今時候相將得意皇都同携手上林春晝
　　瑞鶴仙
看燈花燼落更欲換門外初聽剥啄一樽赴誰約甚不
知早莫忒貪歡樂嗔人調謔飲芳容索强倒惡漸嬌慵
不語迷奚帶笑栁柔花弱　難藐㧋歸鴛帳不褪羅棠
要人求托偷偷弄搦紅玉軟煗香薄待酒醒枕臂同歌
新唱怕曉愁聞畫角問昨宵可㬠歸遲更休道著
　　又
聽梅花再弄殘酒醒無寐寒衾愁擁淒涼誰與共謾贏
得别恨離懐千種拂墻樹動更曉來雲隂雨重對傷心
好景囘首舊遊恍然如夢　歡縱西湖曾返畫舫争馳
繡鞍雙控歸來夜中要銀燭銜金鳯到而今誰揀花枝
同載誰酌酒盃笑捧但逢花對酒空秪自歌自送
　　又
見蘭枯菊悴□寂莫天與春風來至梅梢弄晴葉似於
人裝㸃十分和氣呉頭楚尾聽民謠歡聲鼎沸摠扶攜
拍手嬉遊鼔腹頓忘愁悴　誰比承流宣化問俗觀風
一時雙美笙歌宴啟交酬獻儘沉醉□□□行看宸庭
同拜歸向天街並轡對西湖把酒應須共談舊治
　　又
數文章翰墨前輩逺稍稍風流岑寂公才萬夫敵嗣家
聲不墜江西人物凝脂㸃漆向鴛行神峰秀出況襟懐
倜儻詞華洒落未容儔匹　均逸妙齡識退故國懐歸
問安親戚屏風坐隔看除召在晨夕對生朝且趂清明
時節痛飲無妨墮幘著萊衣戲舞千春永如是日
　　雨中花慢(一本失/慢字非)
海宇澄明天氣宴温人情物態昭蘇喜分付攬轡來與
春俱瀟洒蘭亭醉墨丁寧黄石傳書到如今幾載不墜
風流世有名儒　山川瑞色樵牧歡聲盡隨絃管虛徐
判醉笑頻揮玉麈共挈金壺湔祓聊勤大手謀謨宜佐
皇圖定知朝莫未容温席已促鋒車
　　又(七/夕)
漠漠雲輕涓涓露重西風特地颼颼覺良宵初永袢暑
㣲收椉鶴緱山浮槎銀漢尚想風流笑人間兒戲𤓰果
堆盤繒綵為樓　廣庭浄埽露坐披衣細看新月如鈎
誰道是嫦娥不嫁獨守清秋雅有騷人伴侣長交清影
夷猶舉盃相屬却應羞殺騃女癡牛
　　又(中/秋)
雨霽雲收風髙露冷銀河萬里波澄正氷輪初見玉斧
修成還是一年憑欄望處對景愁生想姮娥應念待久
西廂為可中庭　番思皓彩不如㣲暗向人多少深情
長記得墻隂宻語花底潛行飲散頻羞燭影夢餘常怯
窗明此時此意有誰曾問月白風清
　　鵲橋仙
雲容掩帳星輝排燭待得鵲成橋後悤悤相見夜將闌
更應到家家乞巧　經年怨别霎時歡㑹心事如何可
了朝朝莫莫是佳期乍可在人間先老
　　洞仙歌(草堂集刻/毛澤民)
癡牛騃女謾恩深情逺一嵗惟能一相見縱金風玉露
勝却人間争奈向雪月花時阻間　幽歡猶未足催度
橋歸烏鵲無端便驚散别後欲重來杳杳銀河空悵望
不勝悽斷最可惜當初泛槎人甚不問天邊遮些麽難
　　多麗(中/秋)
晚風清淡雲捲盡輕羅看銀蟾初離海上碧溪萬里澄
波碾雲衢玉輪緩駕照山影寳鏡新磨光徹庭除寒生
綺席無聊清興助吟哦共宴賞明宵天氣晴晦又知他
無眠處夜濡湛露目斷明河　念年來青雲失志舉頭
羞見嫦娥且髙歌細敲檀板拚痛飲頻倒金荷斷約他
年重揮大手桂枝須斫最髙柯恁時節清光比似今夕
更應多功名事到頭須在休用忙呵
　　卓牌子慢(中秋次田/不伐韵)
西樓天將晚流素月寒光正滿樓上笑揖姮娥似看羅
韈塵生鬢雲風亂　珠簾終夕捲判不寐闌干凭煗好
在影落清樽冷侵香幄歡餘未教人散
　　倒垂柳(重/九)
曉來煙露重為重陽增勝致記一年好處無似此天氣
東籬白衣至南陌芳筵啓風流曾未逺登臨都在眼底
　人生如寄謾把茱茰看仔細擊節聽髙歌痛飲莫辭
醉烏㡌任教顛倒風裏墜黄花明日縱好無情味
　　惜黄花慢
霽空如水襯落朩墜紅遙山堆翠獨立閒堦數聲蟬度
風前幾㸃雁横雲際已涼天氣未寒時問好處一年誰
記笑聲裏摘得半釵金蕋來至　横斜為挿烏紗更揉
碎泛入金樽瓊蟻滿酌霞觴願人夀百千可奈此時情
味牛山何必獨沾衣對佳節惟應懽醉看睡起曉蝶也
愁花顇
　　醉花隂
滿城風雨無端惡孤負登髙約佳節若為酬盛與歌呼
勝却秋蕭索　菊花旋摘揉青蕚滿滿浮盃杓老鬢未
侵霜醉裏烏紗不怕風吹落
　　又
捧盃不管餘酲惡玉腕寛金約宛轉一聲清戞玉敲氷
渾勝鳴絃索　朱唇淺破桃花蕚重注鸕鷀杓夜永醉
歸來細想羅襟猶有梁塵落
　　又
楚鄉易得天時惡風雨長如約不道有幽人衣帶秋深
猶是懸鶉索　招呼朋侣如花蕚有酒須同酌世態任
凋疎却愛黄花不似羣花落
　　又(鴛鴦/菊)
金鈐玉屑嫌非巧生作文鴛小西帝也多情偷取佳名
分付閒花草　淵明手把誰同調羞把簮烏㡌寄與綺
窗人百種妖嬈不似酴醿好
　　又
淋漓盡日黄梅雨斷送春光莫目斷向髙樓持酒停歌
無計留春住　撲人飛絮渾無數摠是添愁緒囘首問
春風争得春愁也解隨春去
　　解蹀躞
迤邐韶華將半桃杏匀於染又還撩撥春心倍悽黯凖
擬酩酊狂吟可憐無復當年酒腸文膽　倦遊覽顦顇
羞窺鸞鑑眉端為誰歛可堪風雨無情暗亭檻觸目千
㸃飛紅問春争得春愁也隨春減
　　瑣窗寒(時刻前段尾句/多搔首二字非)
柳暗藏鴉花深見蝶物華如繡情多思逺又是一番清
瘦憶前囘庭榭來春箇人預約同攜手恨遲留載酒期
程孤負踏青時候　搔首雙眉鬭況無似今年一春晴
晝風僝雨僽直得恁時迤逗想閒窗針線倦拈寂莫細
撚酴醿嗅待還家定自寃人淚粉盈襟袖
　　玉樓春(許運幹/生辰)
朱簾碧瓦干雲際占盡瀟灘形勢地傍墻人喚狀元家
想見華堂融瑞氣　夀盃莫惜團欒醉跳虎轉龜尋舊
喜小邦只恐久難留異日君王重賜第
　　又(為童四/十夀)
娉婷標格神仙様幾日珮環離海上小春只隔一旬期
菊蕋包香猶未放　霞觴滿酌搖紅浪慢引新聲雲際
響玉顔長與姓相宜夀數三囘排第行
　　又(茶/)
酒闌未放賔朋散自揀氷芽教旋碾調膏初喜玉成泥
濺沫共驚銀作線　巳知於我情非淺不必叮嚀書椀
面滿嘗乞得夜無眠要聽枕邊言語軟
　　清平樂(熟/水)
開心煗胃最愛門冬水欲識味中猶有味記取東坡詩
意　笑看玉笋雙傳還思此老親煎歸去北窗髙卧清
風不用論錢
　　又
花隂轉午小院清無暑雪椀氷甌凝灝露自滌紫毫雞
距　麝煤落紙生春秪應李衛夫人我亦前身逸少莫
嗔太逼君真
　　漁家傲(十月二日/老妻生辰)
昨日小春纔得信明宵新月初生暈又對夀觴斟九醖
香成陣歡聲㸃破梅梢粉　琪樹長青資玉潤鴛鴦不
老眠沙穩此去期程知逺近君休問山河有盡情無盡
　　又(同/前)
菊暗荷枯秋已滿橙黄橘緑冬初煗草草盃盤成小宴
慇勤勸樽前莫遣霞觴淺　兩鬢從教霜㸃半人生最
要長為伴舉酒豈徒稱夀算深深願來年更看門風換
　　又(同/前)
梅暈漸開紅蠟壘菊籬尚耀黄金蕋正是小春風物美
宜家喜生朝顔巷猶和氣　古鼎氤氲雲縷細霞觴㶑
灩紅鱗起聽取慇勤歌裏意千秋嵗北堂同我供甘㫖
　　又
事事無心閒散慣有時獨坐溪橋畔雨宻波平魚曼衍
魚曼衍綸輕釣細隨風捲　憶昔故人為侣伴而今怎
奈成疎間水逺山長無計見無計見投竿頓覺腸千斷
　　雙雁兒
窮隂急景暗推遷減緑鬢損朱顔利名牽役㡬時閒又
還驚一嵗圓　勸君今夕不須眠且滿滿泛觥舩大家
沉醉對芳筵願新年勝舊年
　　又
休驚明日嵗華新且喜得又逢春北堂歌舞奉慈親願
遐齡等大椿　□□□□□□□□□□□□□□□
□□□□□□□□□□□
　　迎春樂
新來特特更門地都收拾山和水看明年事事如意迎
福禄俱來至　莫管明朝添一嵗儘同向罇前沉醉且
共唱迎春樂祝母千秋嵗
　　永遇樂
鴛瓦霜明繡簾煙煗和氣容與雲想衣裳風清環珮擁
翠蛾扶步蓬山逺别仙班知是有客舊同儔侣朅來到
人間又也愛他相門榮遇　清秋菊在小春梅綻正是
年華好處酒滿瑤觴歌翻金縷莫放行雲去已隨夫貴
仍因兒顯兩國看封齊楚此時對生朝聽我却稱夀語
　　又
黄葉繽紛碧江清淺錦水秋莫畫鼓鼕鼕髙牙颭颭離
棹無由駐波聲笳韵蘆花蓼穟翻作别離情緒須知道
風流太守未嘗恝情來去　那堪對此來時單騎去也
文鴛得侶繡被熏香蓬窗聽雨還解知人否一川風月
滿堤楊柳今夜酒醒何處□□□雙栖正穩慢搖去櫓
　　又(梅/子)
風褪柔英雨肥繁實又還如豆玉核初成紅腮尚淺齒
軟酸㣲透粉墻低亞佳人驚見不管露沾襟袖折一枝
釵頭未挿應把手捘頻嗅　相如病酒只因思此免使
文君眉皺入鼎調羮攀林止渇功業還依舊看看飛燕
衘將春去又是欲黄時候争如向金盤滿捧共君對酒
　　玉燭新
荒山藏古寺見傍水梅開一枝三四蘭枯蕙死登臨處
慰我魂消惟此可堪紅紫曾不解和羮結子髙壓盡百
卉千葩因君合脩花史　韶華且莫吹殘待淺揾松煤
寫教形似此時胸次凝氷雪洗盡從前塵滓吟安箇字
判不寐勾牽幽思誰伴我香㝛蜂媒光浮月姊
　　御街行
平生厭見花時節惟只愛梅花發破寒迎臘吐幽姿占
斷一番清絶照溪印月帶煙和雨傍竹仍藏雪　松煤
淡出宜孤潔最嫌把鉛華説暗香銷盡欲飄零須得笛
聲嗚咽這些風味自家領畧莫與傍人説
　　柳梢青
傲雪凌霜平欺寒力攙借春光步繞西湖興餘東閣可
奈詩腸　娟娟月轉迴廊誚無處安排暗香一夜相思
㡬枝疎影落在寒窗
　　又
雪艷煙痕又要春色來到芳樽却憶年時月移清影人
立黄昏　一番幽思誰論但永夜空迷夢魂繞徧江南
繚墻深苑水郭山村
　　又
茆舍疎籬半飄殘雪斜卧低枝可更相宜煙籠修竹月
在寒溪　寧寧佇立移時判瘦損無妨為伊誰賦才情
畫成幽思寫入新詩
　　又
月墮霜飛隔窗疎瘦㣲見横枝不道寒香解誰𦍑管吹
到屏帷　箇中風味誰知睡乍起烏雲任欹嚼蕋挼英
淺顰輕笑酒半醒時
　　又
日轉墻東㡬枝寒影一㸃香風清不成眠醉憑詩興起
繞珍叢　平生只箇情鍾漸老矣無愁可供最是難忘
倚樓人在横笛聲中
　　又
玉骨氷肌為誰偏好特地相宜一段風流廣平休賦和
靖無詩　綺窗睡起春遲困無力菱花笑窺嚼蕋吹香
眉心貼處鬢畔簮時
　　又
為愛氷姿畫看不足吟看不足已恨春催可堪風裏飛
英相逐　祇應自惜髙標似羞伴妖紅媚緑藏白收香
放他桃李漫山麄俗
　　又
水曲山傍寒梢冷蕋隱映修篁細細吹香疎疎沉影惱
斷囘腸　為伊駐馬横塘漫立盡煙村夕陽空裊吟鞭
㡬多詩句不入思量
　　又
天付風流相時宜稱著處清幽雪月光中煙溪影裏松
竹梢頭　却憎吹笛髙樓一夜裏教人鬢秋不道明朝
半隨風逺半逐波浮
　　又
屋角墻隅占寛閑處種兩三株月夕煙朝影侵窗牖香
徹肌膚　羣芳欲比何如癯儒豈膏粱共途因事順心
為花修史從記中書
　　又
瑞鴨煙濃曉來絃管聲在霜空却退寒威借囘春色滿
苑香風　㡬時人下瑤宫記千載今朝慶逢滿捧瑤觴
芝蘭叢裏錦繡光中
　　又
江月軒中拍堤新漲繞院熏風深注瑤觴低歌金縷聲
在晴空　新詞儘索無窮斷酩酊衰顔為紅願得年年
繁枝子滿緑葉隂濃
　　又(步觀察生/辰二首)
槐院風清霽天欲曉武曲增明元是今朝㑹生名將力
佐中興　皇家息馬休兵享逸樂嬉遊太平憂國胸襟
平戎材畧分付瑤觥
　　又
灼灼紅榴垂垂緑柳庭戸清和羅綺香中十分春酒㡬
叠髙歌　遐齡欲問如何記平日隂功數多千載今朝
笑看池面龜戲青荷
　　又(李/瑩)
小閣深沉酒醺香煗容易眠熟夢入仙源桃紅似火李
瑩如玉　覺來㡬許悲涼記永夜傳盃換燭繡被熏香
寳釵落枕同論心曲
　　又(癸未秋社/有懐故山)
送燕迎鴻未寒時節已涼天氣鍼線倦拈簾幃低捲别
般風味　欹眠夢到山中共老幼扶攜笑喜桑柘影深
雞豚香羡家家人醉
　　又
暴雨生涼做成好夢飛到伊行㡬葉芭蕉數竿脩竹人
在南窗　傍人笑我恓惶算除是鐵心石腸一自别來
百般宜處都入思量
　　解連環
素書誰托嗟鱗沉雁斷水遙山邈問别來幾許離愁但
只覺衣寛不禁消薄歲歲年年又豈是春光蕭索自無
心强陪醉笑負他滿庭花藥　援琴試彈賀若儘清于
别鶴悲甚霜角怎得斜擁檀槽看小品吟商玉纎推却
旋煗薰爐更目炷龍津雙蕚正懐思又還夜永燭花自
落
　　踏莎行
燈月交光笙簧逓響繁華依舊昇平様心期休卜紫姑
神文章曾照青藜杖　歌落梁塵酒搖鱗浪暫還南國
同邀賞明年侍輦向端門却瞻日表青霄上
　　探春令
梅英粉淡柳梢金軟蘭芽依舊見萬家燈火明如晝正
人月圓時候　挨香傍玉偷攜手儘輕衫寒透聽一聲
畫角催殘漏惜歸去頻囘首
　　又
雪梅風柳弄金鈎粉峭寒猶淺又還近三五銀蟾滿漸
玉漏聲初短　樽前重約年時伴揀燈詞先按便直饒
心似蛾兒撩亂也有春風管
　　又
搦兒身分側兒鞋子捻兒年紀著一套時様□□紅甚
打扮饒濟濟　囘頭一笑千嬌媚知幾多深意奈月華
燈影交相照俏没箇商量地
　　又(劉伯玉/生辰)
東風初到小梅枝上又驚春近料天台不比人間日月
桃蕚紅英暈　劉郎浪迹憑誰問莫因詩瘦損怕桑田
變海仙源重返老大無人認
　　人月圓
風和日薄餘煙嫰側側透鮫綃相逢且喜人圓玳席月
滿丹霄　爛遊勝賞髙低燈火鼎沸笙簫一年三百六
十日願長似今宵
　　又
月華燈影光相射還是元宵也綺羅如畫笙歌逓響無
限風雅　閙蛾斜挿輕衫乍試閑趂尖耍百年三萬六
千夜願長如今夜
　　眼兒媚
柳腰花貌天然好聰慧更温柔千嬌百媚一時半霎不
離心頭　是人總道新來瘦也著甚來由假饒薄命因
何瘦了剗地風流
　　倒垂柳
南州初㑹遇記惺惺説底語而今精神傾下越様風措
雍門人獨夜客舍停盃處餘香應未冺憑君重唱金縷
　移宫易羽縱有離愁休怨訴客裏忒淒涼怕聽斷腸
句情山曲海君已心相許驂鸞椉月正好同歸去
　　南歌子
露寵粧成態風扶醉裏身謾勞逸使走征塵嶺外隴頭
何處不知春　詩思清如水毫端妙入神可憐徒效越
娘顰為問吟哦摹寫㡬曾真
　　又(次東坡/端午韵)
小雨疎疎過長江滚滚流落霞殘照晚明樓又是一番
重午身寄南州　羅綺紛香陌魚龍漾彩舟不堪囘首
鳯池頭誰道於今霜鬢猶自淹留
　　又(巳未/和韵)
波静明如染山光翠欲流晚來椉興上裝樓樓外誰歌
新唱知有黄州　擬泛銀河浪聊椉藕葉舟蓬山應是
隱鰲頭借問謫仙何在今為誰留
　　又
笛噴風前曲歌翻意外聲年來老子厭風情可是於君
一見眼雙明　枕臂聽殘漏停盃對短檠直教筆底有
文星欲狀此時情味若為成
　　又
巾染烏煙碧衣拖曉露鮮盈盈風骨小神仙特地勾牽
處士夢巫山　星㝛羅胸次牙籖弄指端憑君為算以
行年試問與伊結得㡬生縁
　　又
綵縷牽腸斷明珠暗滴圓從頭顆顆手親穿寄與仙卿
同結此生縁　和串攏瑜臂連雲墜雪肩循環宻數對
沉煙似我真情不斷永相聨
　　西江月
沙上鷗羣輕戲雲端雁陣斜鋪殷勤特為故人書寫盡
衷腸情素　名字縱非儔匹夤縁自合歡娯儘教􁁉抹
費工夫到底翻成喫醋
　　又
態度雪香花瘦情懐雨潤雲温故將淡墨寫精神記得
洗章餘暈　只恐妖嬈未似誰云彼此難分别來顦顇
不堪論相對無言有恨
　　生查子
秋深郎未歸月上人初静無語意遲遲步轉梧桐影
羅衣寛莫裁雲鬢鬆還整誰與問相思立盡清宵永
　　又
秋來愁更深黛拂雙蛾淺翠袖怯春寒脩竹蕭蕭晚
此意有誰知恨與孤鴻逺小立背西風又是重門掩
　　又
妖嬈百種宜總在春風面含笑又和嗔莫作丹青現
問著却無言覻了還囘盼底處奈思量倦了還轉展
　　甘草子
秋莫永夜西樓冷月明窗戸夢破櫓聲中憶在松江路
　欹枕試尋曾遊處記歴歴風光堪數誰與浮家五湖
去儘醉眠秋雨
　　鷓鴣天
湖上風光直萬金芙容並蔕照清深須知花意如人意
好在雙心同一心　詞共唱酒俱斟夜闌扶醉小亭隂
當時比翼連枝願未必風流得似今
　　又
休倩傍人為正冠披襟散髪最宜閑水雲況得平生趣
富貴何曾著眼看　低泊棹稱鳴鑾一樽長向枕邊安
夜深貪釣波間月睡起知他日㡬竿
　　又
不學真空不學仙不居㕓市不居山時沽魯酒供詩興
莫管呉霜㸃鬢斑　只麽去㡬時還豈知魂夢□□間
憑君休作千年調到處惟知一味閑
　　又
蕙性柔情忒可憐盈盈真是女中仙披圖一見春風面
攜手疑同玳瑁筵　揮象管擘蠻牋等閑寫就碧雲篇
風流意態猶難畫瀟洒襟懐怎許傳
　　天下樂
雪後雨兒雨後雪鎮日價長不歇今番為寒忒太切和
天地也來厮鼈　睡不著身心自暗攧況味憑誰説枕
衾冷得渾似鐵秪心頭些箇熱
　　玉抱肚
同行同坐同攜同卧正朝朝莫莫同歡怎知終有抛軃
記江臯惜别那堪被流水無情送輕舸有愁萬種恨未
説破知重見甚時可　見也渾閑堪嗟處山遙水逺音
書也無箇這眉頭强展依前鎖這淚珠强收依前墮我
平生不識相思為伊煩惱忒大你還知麽你知後我也
甘心受摧挫又只恐你背盟誓似風過共别人忘著我
把洋瀾左都捲盡與殺不得這心頭火
　　雨中花令
堪惆悵紅塵千里恨死撥浮名浮利欠我温存少伊撋
就兩處懸懸地　擬待歸來伏不是更與問孤眠子細
月照紗窗曉燈殘夢多少惡滋味
　　又
早已是花魁柳冠更絶唱不容同伴畫鼔低敲紅牙隨
應著箇人勾喚　慢引鶯喉千様轉聽過處㡬多嬌怨
換羽移宫偷聲減字不顧人腸斷
　　又
原來是雲温雨潤誚不解佯嗔偷悶傾坐精神懽人情
性眉際生春暈　語帶京華清更韵聽婭姹鶯喉嬌穩
别後相思心頭欲見覓箇燈花信
　　明月棹孤舟(白玉同向誤作夜行舩後/三闋  誤今按譜正之)
不假鉛華嫌太白玉搓成體柔腰搦明月堂深蓮花盃
軟情重自斟瓊液　寄語碔砆休並立信秦城未教輕
易絳闕樓成藍橋藥就好吹簫椉鸞翼
　　又(吕/倩)
醉袖輕籠檀板轉聽聲聲曉鶯初囀花落江南柳青客
舍多少舊愁新怨　我也尋常聽見慣渾不似這翻撩
亂調少情多語嬌聲咽曲與寸腸俱斷
　　又(周三/五)
寳髻雙垂煙縷縷年紀小未周三五壓衆精神出羣標
格偏向衆中翹楚　記得譙門初見處禁不定亂魂飛
去掌托鞋兒肩拖裙子悔不做閑男女
　　又
怪被東風相錯誤落輕帆暫停煙渚桐樹隂森茆檐瀟
洒元是那囘來處　相與枉朋沽緑醑聽胡姬隔窗言
語我既癡迷君還留戀明日慢移舩去
　　夜行舩
夾岸綺羅歡聚看喧喧彩舟來去晴放湖光雨添山色
誰識總相宜處　輸與騷人却知勝趣醉臨流戲評坡
句若把西湖比西子這東湖似東隣女
　　兩同心
行看不足坐看不足柳條軟斜倚春風海棠睡醉欹紅
玉清堪掬桃李漫山真成麄俗　遙夜㡬番相屬暗魂
飛逐深酌酒低唱新聲宻傳意解囘嬌目知誰福得似
風流可伊心曲
　　又
秋水明眸翠螺堆髪却扇坐羞落庭花凌波步塵生羅
襪芳心發分付春風恰當時節　漸解愁花怨月忒貪
嬌劣寧寧地情態千人惺惺處語言低説相思切不見
須臾可堪離别
　　又
月可中庭夜涼初燕見箇人越格風流饒濟濟入時打
扮小從容不似前囘匆匆得見　坐上不禁腸斷捧盃
深勸争敢望白雪新聲唯啜得秋波一眄告從今休要
教人千呼萬喚
　　又(夢牛/楚)
涼生秋早夢魂忒好見玉人且喜且悲接璚臉厮偎厮
抱信言多剛被山禽一聲催曉　覺來滿舩清悄愁恨
多少知是我憐你心㣲知是你與我情厚謝殷勤不易
山遙水逺尋到
　　相見歡(向作烏/夜啼誤)
不禁枕簟新涼夜初長又是驚囘好夢葉敲窗　江南
望江北望水茫茫贏得一襟清淚伴餘香
　　朝天子(周師從/小閣)
小閣寛如掌占螺浦山川夷曠千竒萬狀見雲煙收放
　更永夜風生明月上用取真成無盡藏誰共賞徙倚
撫危欄吟望
　　步蟾宫(九月二十六夜宿周師從/家睡覺風雨作有懐朩犀)
桂花馥郁清無寐覺身在廣寒宫裏憶吾家妃子舊遊
瑞龍腦暗藏葉底　不堪午夜西風起更颭颭萬絲斜
墜向曉來却是給孤園乍驚見黄金布地
　　又
一斑兩㸃從初起這手脚漸不靈利背人只得暗搔爬
腥臭氣熏天炙地　下梢管取好膿水要潔浄怎生堪
洗自身作壊匹如閒更和却傍人帶累
　　長相思(己卯歲留塗上同諸交泛舟至盧家洲/登小閣追用賀方囘韵以資坐客歌笑)
急雨囘風淡雲障日椉閒攜客登樓金桃帶葉玉李含
朱一樽同醉青州福善橋頭記檀槽淒絶春笋纎柔窗
外月西流似潯陽商婦鄰舟　況得意情懐倦粧模様
尋思可奈離愁何妨椉逸興任征帆直扺蘆洲月怯花
羞重見相歡情更稠問何時佳期卜夜綢繆
　　曲江秋
前山雨歇愛竹樹低隂軒窗無熱珠箔半垂清風細繞
蕭蕭吹華髮珍簟粲枕設珊瑚瘦琉璃滑永日欹枕知
誰是伴舊書重掲　清絶輕雲淡月夢同泛滄波萬叠
盃盤狼籍處相扶就枕歡笑歌翻雪轉棹小溪灣人家
燈火斷明滅正攜手無端驚囘檻外數聲鶗鴂
　　又
香消燼歇喚沉水重然薰爐猶熱銀漢墜懐氷輪轉影
冷光侵毛髮隨分且宴設小槽酒真珠滑漸覺夜闌烏
紗露濡畫簷風掲　清絶輕紈弄月緩歌處眉山怨叠
持盃須我醉香紅映臉雙腕凝霜雪飲散晚歸來花梢
指㸃流螢滅睡未穩東窗漸明逺樹又聞鶗鴂
　　又
鳴鳩怨歇對急雨過雲暗風吹熱漠漠稻田差差柳岸
新沐青絲髮樓上素琴設愛流水隨絃滑深炷龍津濃
熏絳幙博山頻掲　超絶遙岑吐月照蒼蒨重重叠叠
恍然身在處渾疑同泛花舫波噴雪滉漾醉魂醒驚呼
不是漚生滅竚望久空嘆無才可賦厭聽鶗鴂
　　㸃絳唇(趙育才席上用/東坡韵贈歌者)
小閣清幽膽瓶髙挿梅千朶主賓歡坐不速還容我
換羽移宫絶唱誰能和伊知麽暫聽些箇已覺絲成堁
(堁者塵起貌言其聲之/繞梁也一作褁字者誤)
　
　
　
　
　逃禪詞
