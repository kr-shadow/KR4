#+TITLE: 伐檀集-宋-黃庶
#+DATE: 2016-06-11 12:24:34
#+SOURCE: github.com/kanripo/KR4d0037 master a3e5164f                
欽定四庫全書　　　　　集部三
　伐檀集　　　　　　　　别集類二(宋/)
　　提要
　　　　(臣/)等謹案伐檀集二巻宋黄庶撰庶字亞夫
　　　　分寧人慶厯二年進士厯佐一府三州皆為
　　　　從事後終于攝知康州黄庭堅之父也江西
　　　　詩𣲖奉庭堅為初祖而庭堅之學韓愈實自
　　　　庶先倡其和柳子玉十詠中怪石一首最為
　　　　世所傳誦然集中古體諸詩並戞戞自造不
　　　　蹈陳因雖魄力不及庭堅之雄濶運用古亊
　　　　鎔鑄煎裁亦不及庭堅之工妙而生新矯㧞
　　　　則取徑畧同先河後海其淵源要有自也惟
　　　　開巻近體諸詩乃多不工觀集中吕造許昌
　　　　十詠後序稱造天聖中為許昌掾取境内古
　　　　跡之著者為十詠其時文章用聲律最盛哇
　　　　淫破碎不可讀其于詩尤甚士出于其間為
　　　　詞章能主意思而不流者固少而最難云云
　　　　然則庶當西崑體盛行之時頗有意矯其流
　　　　弊故謝崔象之示詩稿一首有淡泊路久茀
　　　　共約鋤榛菅之句擬歐陽舍人古篆一首有
　　　　蘇梅鸞鳯相上下鄙語燕雀何能羣之句(原/注)
　　　　(蘇子美梅聖/俞同有此詩)而其古文一巻亦古質簡勁頗
　　　　具韓愈規格不屑為駢偶纎濃之詞其不甚
　　　　加意于近體盖由于此非其才有不逮也其
　　　　集自宋以來即附刻山谷集末然子雖齊聖
　　　　不先父食古有明訓列父詩于子集之末于
　　　　義終為未恊故今析之别著錄焉乾隆四十
　　　　六年十二月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
伐檀集序
江夏黄庶字亞夫其少而學也觀詩書以来至扵忠臣
義士竒功大節常恨身不出扵其時不得與古人上下
其事每輒自奮以為苟朝得位夕必行之當使後之人
望乎已若今之慕乎古也既年二十五以詩賦得第一
歴佐一府三州皆為從事踰十年郡之政巨細無不與
大抵止扵簿書獄訟而已其心之所存可以效扵君可
以補扵國可以資扵民者曾未有一事可以自見然而
月廩於官粟麥常兩斛而錢常七千問其所為乃一常
人皆可不勉而能茲素餐昭昭矣暇日發常所作藁草
得數百篇覽初省末散亡居多其存者或失首與尾或
竄乙斷裂不可讀因取其完者以類相從而編焉題之
曰伐檀集且識其愧然其性嗜文字若有病癖未能無
妄作後来者皆附於篇之末云時皇祐五年十二月青
社自序
　伐檀集序
欽定四庫全書
　伐檀集巻上
　　　　　　　　　　　　　宋　黄庶　撰
　詩
　　偶書
此心為地把書耕若問生涯指六經欲語世人真富貴
胸中珠玉又無形
　　讀赦書
詔書一尺洗寰瀛舒巻雷霆萬物驚天祇無私均雨露
地縁强半是榛荆人間疾苦言堪療山徑豺狼腹未盈
不是朝廷用桑孔丁寧渾只念蒼生
　　遣懷
六載紅蓮客差池又一年無人和白雪有意樂青天肝
膽論興廢詩書謁聖賢尊中古日月窮達付陶甄
　　山居獨酌
山寒未放春消息獨把單醪慰寂寥書對聖賢為客主
竹兼風雨似咸韶醉鄉城郭燈前到愁壘戈矛盞底銷
野菜溪魚隨分有不堪回首呌簞瓢
　　春日閒居
韁鎖身閒似未名方愚情性被春輕酒教筆硯因花廢
路為亭臺與草争野客笋邀煨短茁隣僧茶約煮新萌
無時杖屨穿林去真是尋芳户一丁
　　贈山寺僧
慵飽浮圖世共憎蓬蒿師獨養牛耕田驅白石年常過
林印青薪嵗旋生竹似子孫憐笋茁樹添松栢補風聲
眉頭怪得春来喜雨起蔬苗粒粒成
　　寄子䝉授常寧令
疎率君堪愛無心宦又髙身思眠白屋人勉著青袍(去/冬)
(調官京師於銓吏不得意/欲致其官而歸予止之)號隠疑名福(前為寧鄉尉/自號吏隠)貪
歸似姓陶常寧邑雖小應合得牛刀
　　靈竹(俗傳孟宗所泣斑/行也今在鄂州寺)
緑隂清韻竹枝繁歴厯當年泣淚痕千古舜妃湘水底
必應憔悴有慚魂
　　山水卧屏
林泉生長厭應難更寫方屏㡬曲間仕宦東西苦無定
此心長似宿家山
　　和劉卿材十詠
　　　耕者
四海兵今息耕夫未得知黄粱不敢喫盌尚半蒿藜
　　　牧竪
逐處隨青草生來不識愁旱田乾欲死拍手也須謳
　　　紅樹
幾樹濃於茜斜陽景最幽忽因風雨盡全減十分秋
　　　野廟
中國浮圖盛祈禳漸不過吾民非獨困山鬼恨尤多
　　　堠子
一堠居市塵百堠居林莽土木若有情山中亦惆悵
　　　水鴨
憶在山中日溪邊把釣鈎相逢恐驚起招手却回舟
　　　溪聲
至音不可收今人滯形器欲知古樂心山中此聲是
　　　草市
衝市柴魚集應山雞犬號問知人苦樂米價不多髙
　　　龍潭
寂寞真龍去雩壇血不乾世情多冷煖對此鼻辛酸
　　　溪橋
憶得别離日鄉橋栁脚斜讀君詩一轉全似到吾家
　　觀雪
疑是天公戲都傾海作鹽松筠知不變丘壑見無厭清
為詩家極寒因酒户添冬温成俗疫得此勝針砭
　　酒
千載醇醲意長隨麴蘖新解詩今日月轉入古乾坤(協/韻)
悶至勝良藥愁来敵故人幾盃聊酩酊五斗趣還均
　　登鄭氏閣
林泉無價自由身韁鎖登臨趣未真望處好山俱得力
夜應明月不孤人任從心外煩於蟻長對樽中别有春
當日若知風物勝定移鷄犬過江濱(前山皆秀可愛予/家亭閣不能見故)
(云/)
　　立春
此日春方到春心亞舜堯勾芒如稷契太蔟似咸韶衡
柄三陽把陶鎔萬物翹家家助和氣剪綵作花飄
　　題人移牡丹
林上春來恰恰忙安排顔色與春妝栽培欲報應先發
根柢雖移不改芳紅藥便隨心減價黄蜂偷喜蜜添香
慿君剰釀看花酒待插花枝滿首甞
　　探春
雪裏猶能醉落梅好營杯具待春来東風便試新刀尺
萬葉千花一手裁
　　笻竹杖
琴鶴為友朋出入常拂拭生來節便髙故有扶危力
　　題東寺柱
竹風松月牢於鎖闗閉人心物外情燕雀聞經俱已慣
歸來不怕讀書聲
　　教繩權學書偶成
文字有縁曾弄墨(楚俗子生周一年其日陳食飲硯墨/金帛之具從兒戲弄聚家人觀以為)
(樂繩時/先弄墨)見來官小免咨嗟喜将筆硯傳生計不失詩書
作世家字識姓名能指㸃寫因梨栗不傾斜著鞭莫落
時人後三十塵埃監汝爺
　　次韻答王甫判官(已後/長安)
塵埃蹭蹬落麤官賴有詩書可自安人到聖賢由感激
國施鍾鼎為艱難須期燕骨干金價莫動黄陂萬頃瀾
窮達功名無早晩好山宜且醉吟看
　　致政吴侍郎輓歌詞
千里資甘㫖(今資政/守京兆)淒涼一日遺為臣如廣受生子似
臯䕫筆硯諸孫哭謳歌幾郡思(公屢為/二千石)秦人失太守翻
有怨天辭
荆棘二疎路幾人同敝衣仕塗師白髮國老欲彤幃遺
藁詩書滿行旌雨雪飛陜民應淚落不見板輿歸(今資/政自)
(陜移/京兆)
　　署中新裁竹
移作亭園主栽培霜雪姿不辭桃李笑只待鳳凰知少
已留風住疎宜待月篩相㸔時一醉誰道小官卑
　　和題雲臺觀(用/韻)
太華疑挨畢昴回欲觀形勝上雲䑓雪中地把銀屏立
雨後天將畫軸開景好更宜和月看客忙常是愛山來
我知逰者登臨意常恨西軒落日催
　　都㕔誦書偶成
主人調鼎手千里刃迎虚暗使民如堵能容吏似樗莓
苔眠杻械燕雀聽詩書刀筆慙無補身為白蠧魚
　　題公美庭前蘆
長安只説誰花好君把青蘆砌下栽鳴鴈也知人事好
幾時銜得入闗來
　　和公美季㸃書事
知君行縣樂經見飽朝昏禾黍當年户牛羊落日村趂
雲看華没衝雨渡涇渾頗得詩家助聊應慰旅魂
　　送石都官赴闕
為郎四十者堂有二親稀止仰官為養行應淚在衣白
雲偏佇立黄犬好頻歸去有山公啟天心正似饑
　　長安賀晏相公生辰
衙鼓簪紳動靈椿薦夀醪吾君合堯舜此日降伊皋盤
誥文章老丹青事業牢兩朝尊柱石千里荷鈞陶民即
謳歌借霖應夢寐勞秦人下車樂逺邇賦崧髙(公下車/始五日)
　　次韻和言懷
五常為種耕情性天意寧分有與無史解戮人惟戮古
地能埋死只埋愚青雲易把詩書買白髮難停日月驅
顧我無才背時俗浮名早晚見歸途
　　和子玉病起逰書齋
蕭齋乆不住筋力試笻初窻户蝸涎鎖塵埃鼠跡書病
魔雖已去詩癖竟難除苔地欣重掃徘徊意有餘
　　依韻和舞陽楊令九日羊川鄉同小飲之作
青帘白屋得新醅坐待村童買果回旋撚野花為泛菊
更尋山路作登臺世途巳把灰心死罇酒聊同笑口開
多謝晚禽知客意歌吟來往勸餘盃
　　謝趙太傅遺聚米圖經(圖經其子宣事舍人珣所/作宣事死疆場覽之不勝)
　　(悲/感)
文武生賢子𦍑圖帝所多始欣知馬援終歎失㢘頗(定/川)
(之役宣/事死之)蒼鼠巢遺藁黄埃鎖舊戈逺人猶偃蹇掩帙淚
滂沱
　　哭丘隨州(無/逸)
卧理隨民欲問安訃郵俄至廢朝餐秦川舊㑹歡如在
漢水新書墨未乾丹旐已歸人寂寞索車徒有淚汍瀾
時情冷煖尤無味一臂相知在肺肝
　　席上送韋中舍歸襄陽
知君七十少梨栗有堅牙琴杖新行李雲泉舊世家講
求栽樹法拂拭釣魚車獨美今歸去青衫脫有涯
　　次韻和真長新春偶書
東風寂寞掩柴闗時苦刪文筆凍乾只把詩情磨世態
更慿酒力禦春寒塵埃不必頻彈鋏巖石終期共掛冠
歎息焚和名利者乾坤未似斗筲寛
　　伊川喜雨(時丞相文公/省墓伊闕)
尺雨乗春慰望深家家倉廩一年心伊川父老還知否
此是隨車𫝊説霖
　　送真長書記知舞陽
塵土淹沉客詩書夢寐身又辭千里幕去布一同春路
想多歸户(舞陽地薄/民多逃)庭應絶涝民(舞陽地下嵗大/雨河決輒澇)青衫
莫嗟歎知已在陶鈞
　　和陪丞相聽蜀僧琴
百年生計一張琴敝軫枯絃抵萬金世上幾人曾入耳
罇前此日是知音清風明月虚無境白雪陽春寂寞心
莫訝南薫沉聽久致君墓業用功深
　　飲張承制園亭
小園豈是春來晚四月花飛入酒盃都為主人尤好事
風光留住不教囘
　　八日探菊
行遶牆邊菊躊躇賞物心秋風應有意明日是知音酒
惜浮花醉詩留把葉吟兒童欣佳節撚蘂試黄金
　　市得笛竹簟因成詩
八尺枯冰簟一筒小軒拂拭趣誰同罇前聲負千盃月
窻下光贏一枕風易向曲肱增舊意詩因仰看有新功
蠧書圍遶髙眠處夢與塵埃絶不通
　　廬山道中遇黄介夫因寄四十字
冷日蒼山下相逢笑又顰文章已膾炙名位尚埃塵昔
見纓甞請今言雉欲馴(介夫新授/安邑令)干戈滿南郡忍醉解
池春
　　次韻和雪齋逰西湖
雪㑹逰人意元乾變物華醉鄉銀作界詩客玉為家魚
影紋冰縠禽蹤篆霰沙餘英恐銷盡目斷夕陽霞
　　次韻向元伯春晚有作
好花未得千場醉風雨飄零又一春自是勞生無暇日
芳菲何處解孤人
　　次韻居正暮春感事
物報春光去已深殘紅滿地緑成隂晚花便好吟詩惜
餘景應須載酒尋歡意莫教時節挫窮愁自倚嵗寒禁
亭園况是登臨勝何必流年動素心
　　次韻元伯西軒桃李
李白桃紅氣味奢早須分付醉吟家春風春雨難期信
便是無言做落花
　　望春偶書
信馬尋春上古原天工一幅繡平川花應笑我將詩句
便當逰人費萬錢
　　次韻居正四月牡丹(時飲過客扵/丞相後園)
四月殘紅日日稀平陽園檻正芳菲春知東館酣賓客
應是陽和未放歸
　　和元伯走馬看牡丹
城中走馬趂殘春詩别餘花處處新何似園家不吟醉
姚黄魏紫屬逰人
　　次韻元伯初夏南洋河即事
芳菲已去絶音塵臨水踟蹰景又新應是溪源来最逺
落花流水洞中春
　　次韻子儀初夏偶作
醉紅方寂寞吟緑又將成急雨荷宜聽清風簟可迎燕
忙諳物態花盡見時情獨有無言意不知枯與榮
　　看春牓偶成
每看春牓獨嗟咨蹭蹬塵埃已十朞韓老有知應笑我
歸時無計只癡兒
　　陪丞相逰石子澗
賓吏親攜澗底行潺湲風逓似相迎只應山鬼知公意
乞雨新添瀑布聲(時久晴/未得雨)
澗下禽魚識上台聽泉履跡遍蒼苔巖邊不欲踟蹰久
只恐商王夢逺来
　　次韻和真長四季牧童(許/昌)
怯雨宜晴不識愁去隨青草牧春牛無人古語歌兼笑
歸去山花插滿頭
曉牧侵星大暑天晝尋芳樹緑隂眠惜牛不使衝殘日
歸帶黄昏飲小川
角穿黄穗手横笳不省人間有鬢華落日西風歸去路
枯桑黄葉兩三家
枯笛手持無律吕清風曲調逐時新數竿冬日渾無價
暖靠牛眠不教人
　　次韻元伯曉出白門
山形雲染翠屏曲溪色練鋪銀漢東樓臺一軸古今本
行者往來圖畫中
　　栽竹
小檻栽培得此君緑隂疎韻似相親從来風月為三友
吟社新添客一人
　　嵩山(許/昌)
峩峩鎮中夏峻極萬尋隮突兀磨天頂窈窕入地臍中
林興夏雹半壑卧秋霓泉恐連清漢峯疑擁碧圭雲髙
四夷見雨到八方齊渤澥看如帶青㝠上是梯醉堪捫
日月吟可摘婁奎翠葢何時動金為玉檢泥
　　隠真齋庭多怪石小詩求數株
曾經禹貢清泉骨(禹貢青州岱/畎鈆松怪石)今是莓苔幾世孫知君
突兀滿庭下乞我雨中雲數根
　　和元伯中伏夜雨南洋河水泛
雨洗三齊中伏月乖龍連夜起雲門(青之南山有穴/出雲故曰雲門)溪
聲斗似銀河落驚斷詩書一夢魂
　　登鄆州谿堂(古鄆州有溪堂與州偕廢其地去今/治所十五里好事者跡其名為之韓)
　　(公詩石/存焉)
仁智摸來物狀親登臨宜入古圖身慣看韓老詩中景
樹色泉聲似故人
　　中秋夜月
人間共賞中秋月酒社詩家意味長天上必應霜露早
桂叢凋盡飽青光
　古詩上
　　輦下㑹里人子䝉飲
秋風吹客衣歸思入夢寐相逢在千里一飲勝百醉果
脯隨分列不減到家味平生金石心顛倒獨莫棄何時
不搔首共話醫國計恨未得杞梓欲把斤斧試塵埃鞋
履穿各走車馬地惟茲栖栖懷酒椀可以慰
　　探春
春色若有價黄金量山丘幾擬把酒吟浪欲開口酬今
朝庭栁枝抝折絲巳柔東風弄五色漸落草木稠我營
賞春資甕盎蟻巳浮山川天開畫秖擬酩酊逰
　　對花
詩昔甫白在造化困刀尺我生幾年後浪自鑴頑石對
花雖把筆好句恨莫得耒陽與采石孤墳没荆棘幾欲
肉白骨再插風雅翼海為一杯酒地為一領席醉坐吟
萬物語出埋霹靂乾坤髓可掬鬼神淚可滴人生貴適
意身是天地客糟牀不可乾吟紙須强擘花落若解醫
有金費千鎰
　　和白雲菴七首
　　　白雲菴
白雲無種滿地生有時出山為雲露老僧惆悵望雲歸
盡日菴前自来去
　　　清風軒
老僧拂榻人不知獨與清風自来去朝昏宴坐向齋中
此身便是清風主
　　　宴坐臺
老僧坐見萬物空往往終日居此臺破衣兀坐若枯木
山鳥不怕行莓苔
　　　醒石
老僧拂拭待逰者雲骨一片莓苔青塵埃萬事心若醉
到此不覺令人醒
　　　磬石
古樂破散鄭衞起走入萬物不可名山中惆悵莫能到
疑是舜時韶一聲
　　　明月臺
老僧山中嫌月窄夜夜獨上髙髙臺四邊不肯著閒樹
故要滿坐清光來
　　　白石澗
林間旋疊石為路日日自汲澗底泉老僧意趣似童子
洗手濯足聽潺湲
　　登扶風王宗元山亭
雲收南山頭太白青崔嵬我有泉石夢坐對懷抱開小
池數斛水涉鳥来毰毸遺翎與行跡縱横在蒼苔憶得
釣磯上到家如一迴蔬畦参差緑採掇助酒盃痛飲不
能去遶竹猶徘徊主人林巖癖笑傲蒼烟堆心憂百里
病良田正黄埃欲知主人喜雨抱山腳来(圖經云太白/之半有横雲)
(如瀑布則澍雨常以為候故語曰南山瀑/布非朝即暮時久旱始得雨以為喜故云)
　　賦得退之畫像
功名已寫後世耳身入人間圖畫看歎息浮圖滿天下
猶疑怒髮尚衝冠
　　逰石甕寺
飛泉自有迎客意聲到山前入人耳泉聲引行不知疲
石路磽确折屐齒長安睫滿車馬塵林嵒夜夜来夢寐
雲烟郊原銷古圖心眼開快明如洗渭流屈曲成大篆
書破野色為緑紙丘墟沉吟古興廢秋風正入紅樹起
折碑斷垣卧荆棘意思紛亂不可理窮幽更下蒼崖根
把酒坐聽潺湲醉山花似欲勸苦飲時散清香入人鼻
奔走恨不身長逰喜寫姓名蔵薜荔
　　喜雪
長安雪一尺朝扉失南山坐喜疾疫消敢避衣褐單闗
中西征後所向饘粥慳去年新錢敝千里成凋殘漫漫
豐穰候風俗開容顔秦人飽稼穡共望倉廩寛幕府俸
薄少藜藿日滿盤明年麥定好慰喜聊加餐
　　次韻和松逕
行人旱亢日共䕃蒼烟姿豈識雪霜心但輕螻蟻皮中
為棟梁用莫歎斧斤遲樗栁盡犧象後凋終不衰
　　登大雲頂
區區霸迹欲知小試絶大雲孤頂看老僧指我日上處
鏡面瀉出黄金盤(青州去海尚踰二百里寺僧/云山頂日出時往往見海)
　古詩下
　　送黄景㣲西逰(晞/)
先生古肝脾久恨不得識惟聞公卿家要作門下客千
載卞和淚争磨薦書墨姓名落四海履雜車馬跡塵埃
十年衣幾度改顔色紛紛九衢中拭眼見圭璧敝褐埋
衆人胸肺無丈尺從来饑渇心既見轉不釋斗酒聽語
論今古吐白黑秋入汴栁枝買馬欲西適虜方豺狼驕
似漢子弟國予知弱諸侯必得主父策
　　謝劉簿李尉見訪
詩書卧蓬蓽柴門晝方開邑官劉與李馬蹄破蒼苔林
居厭鼃黽喜振敝席埃見此六翮姿茅荆共徘徊我欲
駐車轍蔬果傾舊醅山花恨未饒無以助酒盃今古飽
夜話痛飲勝百迴春風旌旆滿匏𤓰去難陪
　　送郭評事節判磨勘(已後/長安)
塵埃衣襟改顔色獨洗青衫三十年足迹不入奔走途
來往銓户履鞋穿一時同上青雲人往往禆補造化權
朝梳滿手見白髮歎息不置齒牙間只言歸田有幾畆
種秫欲上山中泉腰邊即見佩銅墨我喜百里瘡痍痊
　　登見山樓
太守終南為客主出入厭倦馬與車與山朝夕欲還往
作樓近在室一隅主人去久山寂寞正值青帝催焦枯
我拘簿書甚杻械擺脫步上提酒壺郊原猶来見春色
似據水墨長安圖也知好景天更惜髙峯常是雲糢糊
安得風伯持大篲掃灑百里如屏鋪顯昩萬狀古詩國
收拾可秃千毫書我來願作風雅户醉倒坐待明月扶
去家若有巖下夢免復夜夜尋歸途
　　和題竹軒
小軒移得清風枝知君公退來忘機山禽自識主人慣
客到有時驚不飛
　　下碁
古人欲寫得䘮形萬事盡在方罫内黒白勝負無已時
目送孤鴻出雲外
　　暑軒夜坐
夜氣入庭樹小軒坐前簷清風動巨箑浮雲捲重簾月
遲待交舊蚊噪憎諛讒清凉若可買金願量谷巖
　　聞蛙
佞舌兒女柔異教蜩螳喧豈能聽蛙黽静枕詩書眠(能/一)
(作/如)
　　憶竹亭
蓬莱楚山底傍(去/聲)舍竹四圍狂鞭入門户亂笋争牆籬
與竹事還往相對一束書壯長走世路駑駘强鞭笞塵
埃客灞滻逺夢夜夜歸小亭乆不理漏楝生白芝偶放
簿書筆杖履改舊詩呼童誅蒿萊掃灑莓苔基誰庭無
花卉憎有兒女姿獨移蒼烟本慰我千里思坐生山林
趣亭園有光輝免使清風來留在桃李枝月明遶竹步
撚挽頤頷髭相向若知已動捶影参差人間欠藥石稚
乳驕𦍑夷青衫汗汙垢尺寸莫可禆忍作倉廩盜寧老
詩書饑養筍為釣竿早晚耕蒿藜
　　和百塔寺四首
　　　四間亭
亭前流水醒客耳亭上白雲開客顔老僧有意厚來往
四面更令看好山
　　　聽泉(近詔天下/收古樂器)
五音入耳大聲散情性破碎不可完而今虞舜欲儀鳳
願獻泉譜為韶源
　　　芳亭
峩峩佛屋瘦四海志士歎息傷容顔髙僧淳拙有深意
獨自結茅山水間
　　水閣
山僧聽泉聲不足鑿池汲引為蟾泓自言猶欲洗俗耳
夜静為聞鼃黽聲
　　和暑雨偶書
暑如煎烹欲狂走猛雨如洗沉疴瘳寧知詩書一枕夢
便作桃李三春逰蛙蜩呌噪若交舊蚊蠅癡鈍如仇讎
今君病起正髙卧莊蝶處處宜相求
　　漁家(長安/前詩)
插屋數竿網穿籬幾尺船水鄉菱茨足不著免租錢(時/江)
(南/旱)
　　宿趙屯
蘆花一股水弭楫日已暮山間聞鷄犬無人見烟樹行
逐羊豕跡始識入市路菱茨與魚蟹居人足來去漁家
無鄉縣滿船載稚乳鞭笞公私急醉眠聽秋雨(右詩與/大孤山)
(一首山谷甞手書刻石扵/南康星子灣有跋見别集)
　　宿采石
秋風宿蒹葭花落若霜雪江山古興廢荆棘壘出没水
收鳬雁聲夜静寒籟發漁舟自来去笑語載明月詩形
動筆墨恨乏風雅骨謫仙為黄土冡平名突兀句編天
下口千載字不滅人間比興復泉底魂魄恱坐誦姑熟
語酌酒當棗栗醉夢若可見好句當須乞(謫仙有姑/熟十詠)
　　擬歐陽舍人古篆
𨽻書滿紙籕文廢字法破碎失本根中間陽氷入篆室
下筆日與丞相親㸃畫各為萬物體科蚪筋骨千載新
泉銘學語童子知大厯幾字名忽振足知古人自負恃
碑峴巨石垂千春篆字堆積天下宇晚得紙本如希珍
鋪舒牆壁動人眼直木曲鐵若可捫人為黄土久寂寞
略不訛缺纔鱗皴我疑山鬼恐漫滅往往鑴鑿施斧斤
公来醉吟江山國得之愛歎何慇懃刻詞猶恨紀不足
句句與古風雅隣一旦紙貴文字市粥詩賈篆聲云云
蘇梅鸞鳳相上下鄙語燕雀何能羣(蘓子梅梅聖/俞同有此詩)
　　大孤山
彭蠡百里南國襟萬頃蒼烟揷孤岑不知天星何時落
春秋不書不可尋石怪木老鬼所附茲乃與水同浮沉
鳴鴟大藤樹下廟血食不乾年世深軸艫千里不敢越
割牲釃酒來獻斟我行不忍隨人後許國肝膽神所歆
落㠶夜宿白鳥岸睥睨百遶寒藤隂銀山大浪獨夫險
比干一片崔嵬心宦逰逺去父母國心病若有山水淫
江南畫工今誰在拂拭東絹傾千金(右與宿趙屯/同載石刻)
　　汴河
汴都峩峩在平地宋恃其德為金湯先帝始初有深意
不使子孫生怠荒萬艘北來食京師汴水遂作東南吭
甲兵百萬以為命千里天下之腑腸人心愛惜此流水
不啻布帛與稻粱漢唐闗中數百年木牛可以腐太倉
舟檝利今百於古奈何益見府庫瘡天心正欲醫造化
人間豈無針石良窟沉但去錢穀蠧此水何必求桑羊
　　樊侯廟
隂森樊侯廟古木灃水傍茲民畏如生奔走豕與羊家
家奉侯諱若在父母堂(舞陽老幼以/侯名為諱)我來憇行役冄拜
奠公觴緬思英豪姿名與此水長風偃衆樹枝擬若怒
鬛張隂官有兵師想在賁育行今茲悍敵驕内為府庫
瘡安得七尺軀長㦸再激昻横行匈奴中庶以康肺腸
　　逰石池潭
吾家溪潭動百尺坐見逰魚可倒指月明無水風不動
釣絲鑑中出朱鯉乗閒具酒席草岸呼網一舉常百尾
鱠霜炙玉眠䲭夷樹掛落日醉不起幾年手板負青山
趂魚舷聲不入耳涼秋九月役吏事瘦馬奔走黄葉裏
有酒不得好景飲訪古或問芻牧子指我石池千里近
蒼苔畏崖碧無底楚王北逰歎寂寞創竒造幽有遺址
(舞陽民傳楚襄王㳺/此臨河以石為池)我來徘徊知是否廢興盡可付流
水髣髴故溪在吾目濯手潄齒有餘思開罇喜與風景
遇蘆花入盃勸人醉漁翁有意助酒巵青竹盡日垂空
餌我疑溪靈靳異景不遣紅鱗滿人意人生天地未歸
客計較貴賤羞犬彘當須醉倒載月歸不信鄉夢留不
止
　　食鱠
秋風蓴魚肥兔罝饞涎落溪友入晝夢但苦青衫縛落
日渡河水食指相悟覺宿夕治鱠具共作泛舟約網罟
遮青答老鱒薦絲臛玉軟飽下筋坐視肴果惡酒薄如
疲兵對此得衞霍迴首食五鼎適意均一樂人間軍需
後甑釜有藜藿甘鮮豈敢事聊此慰寂寞
　　家僮來持雙井芽數數飲之輒成詩以示同舍
我疑醇醲千古味寂寞散在山茶枝雙井名入天下耳
建溪春色無光輝吾鄉茶友若敵國糞土尺璧珍刀圭
嗟予奔走車馬跡塵埃荆棘生喉頤煮雲為腴不可見
青泉緑樹應相嗤長鬚前日千里至百芽包裹林巖姿
開緘春風若滿手喜氣收拾人恐知江南陽和夜欲試
小齋獨與清風期石鼎泉甘火齊得混沌不死元氣肥
詩書坐對為客主一啜已見沆􁭥醨通宵安穏睡物外
家夢欲遣不肯歸不信試來與君飲洗出正性還肝脾
　　靈井
何年清泉眼幾斛涵蒼苔甕盎日夜至長滿莫可涯天
旱不知竭衆流起黄埃淘綆乾未定能使沴氣開(大旱/淘井)
(竭其水必得/雨以為常)廟祠失根柢故老奠酒盃(井傍有特詞或/曰衞靈公廟)
蠶民呪棗栗千斤意徘徊(臘月民持蠶紙浴井中必投/棗栗呪祝其辭曰齊起齊眠)
(千斤/萬斤)兒童慣冷暖預知春秋來臨之鑒鬚眉方鑑無煤
炲窟穴若喉吭我疑吐雲雷何當鞭蜃螭與國驅旱灾
　　過建成侯廟(陽/翟)
鳴鴟古木末饑鳥啄腐柯下有黄侯宫清風在藤蘿公
昔為刺史俗若閨門和德銘潁人心千載不可磨至今
奉如生慢侮莫敢過破祠望道路丹簷獨峩峩春秋賽
豚肩里巫日婆娑牛童不知此來往夕陽歌
　　過許由冡(在箕山上/其下潁水)
稷契寧渇死不飲箕潁泉先生獨洗耳不聽天子言清
風飽進退千載何悠然孤墳没荆棘髙名争青山嗟我
迍邅身一命行十年味薄無辛鹹璞頑廢雕鑴朝行箕
山麓暮挹潁水源竹帛何處所搔首熊魚間白雲要閒
友尚苦兒女牽丈夫合勇決顧計羞面顔
　　洛陽道中
秋風滿巾衣洛水行飲馬山川氣象老身若在古畫嵩
雲知客心峯色如掃灑荒草徧丘墟沉吟動舒瀉
　　過少姨廟(少室/山中)
隂森老栢少姨廟爐烟蓬勃疑行雲祭盤狼藉山鳥飽
巫祝生涯來往人
　　竹軒
小軒與竹事還往庭下寂寂無客塵開書讀對聖賢語
一畆清風為主人
　　賦聞角(得德/字)
角本金鼓儔獨主昏曉色日收雲氣黄月斜霜露白征
夫朝夕聞淚落甲鎧黑時平腐櫜鞬白首眼不識嚴城
重啟閉不廢角人職老農鼓腹聽安識天子德
　　賦小桐
小桐纔幾尺氣壓百嵗樗雨露意未飽風月韻已孤鳳
凰肯寂寞鳥雀空踟蹰天地有和氣想為桐之腴我願
刳作琴獻上九重居坐使薫風還雖死骨不朽
　　賦轆轤
火雲旱風苗欲死曲木直綆寒泉深耕夫淚濕原上土
老圃顧盻輕黄金
　　賦古佛
樹老枝半死碑斷壁底眠古屋顔色改有佛獨巋然蒼
首上雨足壞臂蔓草纒野老毎再拜往往報豐年孔祠
照四方制度丹雘妍朝夕過其下孰肯為恭䖍土木茲
僅分吾民信益堅佛法入人心誰與斸其根蒼蒼不可
問用意或者偏木蠧罪豈大付與啄木權胡不啄佛徒
使蠧民之天
　　賦古碑(得金/字)
(闕/)
　
　
　
　
　　次韻和中伏坐夜
萬兵昏雨過暑斗插雲傾老佞溪蛙静真交海月生逰
氛褰幕帟逺籟起莖英清洗塵埃慮幽通造化情酸醎
時味薄寂寞古途亨去象筌真意無形寫天聲詩疑窺
杜子文欲造盤庚身在清風國神逰白玉城希夷乗浩
氣沆􁭥飲元精坐乆忘昏寐迴頭有啟明
　　炙贅疣
贅疣在予手累久至三四初視君外物於意不能置居
閒或炙灼已出没復繼贅出與贅没曾莫生死異天地
贅一氣萬物贅天地贅復贅於人小大而已矣人之於
為贅作為有大盭至理本無事破真以為偽善惡亂大
性賞罰亂大治宫徵亂大聲青黄亂大賁寸尺亂大刑
酸醎亂大味大樸如瘡疸空虚無完理天地不爾仇爾
獨贅之計恥之不若人孟子其有謂志小略其大殆非
達者意棄火復投艾兩忘吾贅贅
　　賦八月竹
我養一軒竹秋來成緑隂萬物有衰意獨懷霜雪心西
風嵇叔醉明月白公吟迴首看桃李何甞費百金
　　逰雲門山
南山州之屏(平/)四時改顔色日夕太守宴供帳減繒帛
更求秉燭飲圖寫在四壁烟雲時蔵埋景好疑愛惜我
官府中塵喜與山相識泉石未還往愧負苦逋責秋風
復杖履持酒窮勝僻莓苔轉蒼崖郡國在几席廢興賦
飛鳥牛羊自朝夕風物摹大句才薄徒噤黙惟作酩酊
歸山月吐半璧沉吟又慰喜三友添飲客(予扵署居之/南作亭朝夕)
(以與風月往還名之曰三友/共南軒與山相值故云耳)
　　攜家逰倭松
倭松名載四海耳百怪老筆不可傳左妻右兒醉樹下
安得白首巢其巔
　　庭樹聫句枝字為韻(某甫/王)
婆娑庭中樹老大千年枝(某/)百弓蔽赫日四座生凉颸
(甫/)影怪疑龍蛇聲和認塤箎(某/)未被斧斤賞敢辭塵埃
欺(甫/)輪囷壯士歎冷淡童子嗤(某/)盤根得地固挺材本
天資(甫/)枌榆謾百尺杞栁徒一圍(某/)節堅費刻畫莫訝
繩墨遲(甫/)枝狂躍蛟虬癭怪蹲熊羆有時相摩擊往往
霹靂飛(某/)篩月碎玉散障日翠幄垂(甫/)空腹懶龍卧實
少饑禽悲敗葉童僕憎清隂兒女嬉堂萱小人態堦藥
老婢姿春琴似竽笙夏蜩若羮糜提孩不出户知時如
蓍龜(某/)得成孤髙狀敢忘(去/)毫末時(甫/)身遭藤蘿蔽心
無松栢期(某/)晨烟拂杪起落日侵梢齊(甫/)老蠧病其中
啄木為良醫公輸不在世志士空嗟咨(某/)止知楩楠髙
苦厭樗櫟卑(甫/)大屋必欲構老匠寧終遺(某/)棟梁如採
收散材安足知(甫/)
　　斑石枕聫句(向宗道/某)
斸得西山骨磨礱露斑駮凝結一何怪(宗道/)形模萬難
學直疑彩雲根(某/)又訝紫珉璞中瘦􁀙蛟腹(宗道/)外文
灼龜殻冷剖清泉肝(某/)􁆀榰老鼇脚堅方君子性(宗道/)
清純聖人樸有氣當補天(某/)無瑕應並㲄定漬盤古苔
(宗道/)想漏神農藥堪作夢寐寶(某/)尤是炎烝託眠月病
頭愈(宗道/)横風酲肺濯珊瑚侈可唾陶陶甄脆堪撲夜
欹魘鬼驚(宗道/)晝冷詩魔愕首愜無俗夢(某/)心清去煩
惡蘄簟方敢友(宗道/)蜀笻良可約何必檄愈風(某/)何必
文驅瘧質任兒女嗤(宗道/)頑宜僮僕謔枕流固迂誕(某/)
藉糟徒落魄潤生審將雨(宗道/)輝發疑有珏髑髏莊生
狂(某/)虎魄宋武薄欲鑱中郎銘文章體猶弱欲袐淮南
書神仙志非樂(宗道/)我疑混沌鑛誰與礱竅鑿可作甘
寢輿華胥詣寞寞(某/)子道足施為我拙困嬰縛巳謀其
巾屨行當老蒿藿子其乞我歸終焉卧雲壑(宗道/)嗜好
我巳癖須求子雖慤氊舊王固惜瓢陋顔不博異時一
經子便當千金橐客退獨摩拂卧送山月落
　　送蘓田司理
秦人勇鬭暴獄訟號難理錙銖較罪法闕責莫可避蘇
生決曺掾以明縛姦吏我見獄户囚出入有平氣章章
三年課已在山公啟六月暑濕衣出汗若炊燹俸㣲迫
朝夕衝熱事行李一身不能賙送子腸腑沸
　　送李室長慶州寧覲
我愛孟堅文學飽持筆去作將軍客鋪張大漢征北功
手攜直上燕然刻千載事掛單于眼至今猶若擒白黑
幾年𦍑夷瘡一方窟宂未掃壯士瘠我生南方長詩書
愛國區區肺如炙欲扵塞外勒姓名往往夜夢賀蘭石
一來長安事刀筆駑駘不展芻栗力峩峩李公邦之梓
聲載百郡理霹靂今年權佩慶州印上馬威至呑秋色
𦍑夷奔走若奴婢剺面童子嗔可摑白頭慶民能記數
(上/聲)前時太守有隂德(君之祖前/知慶州)試求園中手栽樹邊人
應作甘棠惜老幼事公如父兄妥帖不敢相干極子來
别我省塞上霜風漸著邊樹赤塵埃恨絆不得往安得
鑽肩生羽翼子今才華筆端富山川去入風雅國黄雲
白草牛羊肥區落鷄犬晴歴歴將詩寫作聚米圖歸来
為我一指畫
　　和栁子玉官舍十首
　　　心適堂
一屏一榻無俗塵左置枯琴右開易重門不閉誰往還
明月清風是相識
　　　思山齋
吴兒心著吴山深終南滿目不自慰有時蟬蛻書几邊
夢到五湖千里外(君吴/人)
　　　小池
清泉數斛闗幽事坐見鏡中魚往來浮萍蝕盡秋月滿
霜為一磨如匣開
　　　新泉
牆根新冽寒泉眼風廊一股來泠泠燈花夜半知我喜
恰是舊山穿石聲
　　　竹塢
笋隨人意疎處生清風如歸自來去雖然不與俗子期
隂過隣家亦銷暑
　　　土榻
牀前一尺二尺泉牀後三枝五枝樹眠閒圗似在家山
夢魂不使東南去(一云榻前鼓吹蛙一部榻上古木吟/風雨客來相依曲肱眠免令不解山)
(公/語)
　　　怪石
山阿有人著薜荔廷下縳虎眠莓苔手摩心語知許事
曾見漢唐池館來(一云山鬼水怪著薜茘天禄辟邪眠/莓苔鈎簾坐對心語口曾見漢唐池)
(館/来)
　　　茴香
隣家争插紅紫歸詩人獨行嗅芳草叢邊幽蠧更不凡
蝴蝶紛紛逐花老(茴香/多蠧)
　　　蜜蜂
秋成想見香租入菊露蜂膠蜜幾脾日日山童掃紅葉
蜂衙知是主人歸(君權酒夘/入申出)
　　　芭蕉
有底春風能好事解將刀尺剪青天知君新得草書法
旋巻碧雲供小牋(君善/萆書)
　　送楊侍讀自長安之蜀
西征七年四方病闗中所向尤瘡痍欲令福星及憔悴
千里特輟廊廟姿公知手持天子德家至户到人人施
秦俗鬭暴號難理列郡京兆猶鼎糜公來寛假訟訴少
杻械顛倒生菌芝神疑公恵入人淺六月巖谷囚雨師
雩壇滴酒土未乾霶沛已洗旌旗歸(今年夏公三/禱雨皆即應)老農
笑呼刺史雨菽粟茂好公所攜(闗中自用兵踰十年其/地未嘗俱大收今年夏)
(秋田髙下盡豐民往往指/菽粟曰此是侍讀帶来)幾年軍需俗枯槁老幼不足
蒿與藜薄田今亦夏秋稔竇窖飽滿鷄猪肥公之去思
甚明白衆口巳寫德政辭鑴鑱不要路傍石人心自是
長安碑今年夷馬飲瀘水苴土新佩黄金龜(公新拜/蜀國侯)相
如才髙去諭蜀弩矢故事重光輝(公故/蜀人)雍人欲把冦恂
借益部已歎㢘公遲傅巖今屬九折外帝夢即往西南
涯
　　答王甫判官示逰興慶池之作
東池十里近遭匝風物飽南山若户屏登臨四時好我
初來長安脚擬朝夕到纒綿簿書間拘窘若囚盜一嵗
無幾至荏苒成吏考夜夜千頃月只供釣魚老平生林
泉心探竒欲傾倒咫尺迺尚爾滿意寧可保君官苦近
市危坐若林槁偷閒呶呶中躍馬志敲暴登覽足意思
滿腹若瓌寶歸來成新詩使我愧懷抱
　　依韻和酬雷太簡見貽之什
生長詩與書不信世道難出處愧古人章句得一官舌
强(去/聲)不肯柔開口誰欣歡十年走塵土蹭蹬苦地寒紆
朱非良貴寧較厚與單古心自突兀胸中鬰萬端昔常
玩於水今乃知其瀾身世心已灰人事鼻可酸病卧得
君詩喜拭昏膜看意逺辭淡泊稠重欲相寛以言藥我
病吴鱸佐秦飡大句牽勉酬韻髙語難安
　　謝崔象之示詩藁
古樂治情性故使風俗完鄭衛入人耳雅正聲日殫教
化走薄惡靡靡如轉丸全音不可見來往寂寞間我疑
至和意獨落詩人肝或以鳴道徳或以傷憂患存者三
百篇興寄青與丹至今如清風留在喬木端敦厚久衰
落坐見王澤乾後世其得者或謁道之門失者抱太羮
競下醎與酸最晩李杜出遂將風雅壇内以康心脾睥
睨萬物根予早酷愛慕强把屈瓠鑽當食對藜藿誦之
若熊蹯崔子我同好韻宇嗟璞渾其詩長於道意趣猶
捭豚巨軸踰百篇抵我輕璵璠得之忘睡眠夜拭瞳膜
昏若遊金貂市時見太古冠淡泊路久茀兵約鋤榛菅
當結明月期與君酌醇源
　　次韻和真長幕中偶書
人情歲時登卿縣自無訟公庭破莓苔日苦黥徒送幕
府隠詩書黄堂卧梁棟幾字署紙尾朝夕寧倥偬塵土
安止足性情適吟諷收心觀無始静卧憫羣動勞生懵
出處欲把清風鞚青山自無價夜夜有歸夢但知陶潛
卑寧識賈生慟夜雨誦君詩一盃齊費用
　　次韻和酬真長對雪之作
西湖主人久未至雪雲我為開吟天偷閒把酒羅膾鯉
魚凍難趂煩鳴舷旋求野果向山市僮僕覔路占平川
恍然白玉為飲國寒威醉思相翩翾顧盼萬景來筆端
濡染欲為毫已堅初疑萬國㑹盟散斷珪破璧盈祜田
禽巢一一鶴上下冰殿掃灑迎羣仙又疑水官愛雪栁
故把衆庶為飛緜我思江淮有流民往往匍匐僵道邊
朱門意氣與寒競上為酒面紅欲燃天將景與富貴買
不知二費幾萬錢詩家把筆争造化對此自恨才慳偏
徘徊嗅嚼醉還醒(上/)來往但見鞋履穿歸來庭樹玉花
落稚子狂走皆華顛擁爐搔首有餘意喜與麰麥為豐
年夜䦨更欲和月看坐久諷誦瓊瑶篇調高白雪古難
和思短强被詩魔牽卒章我欲涕淚下連茹固已知君
賢
　　喜雨上文相公
火神侵官弄胸臆青帝欲滿勾芒慵(時春未/下雨)驕陽暴苗
不得秀風俗相顧無顔容我公禆補造化手乞許暫息
平姦驄(公常乘/驄馬)西湖景好天子借訟簡朝夕臨青銅忽
窺庭民有旱色輟寢廢飯忘巾笻(公問暇常服道巾/笻杖往來湖中)訪
求雩法得古本若可舒巻隂陽功除壇規土鍤未動精
意已與神耳通雷官風師不敢息先時奔走鞭羣龍稚
苖霶霈飽哺乳一夕換得千里豐老㓜懽呼相公雨喜
氣醖釀為和風一封朝緘萬室意慰減焦思寛九重選
牲祀龍益傾倒大宅不滿猶忡忡樸愚幕吏解公意期
雨霑足環海中不以一郡喜為喜喜憂天下公之公
　　次韻和象之夏夜作
大暑暴虐如惡酒意思頽困不可醒日官我疑借炎熱
昊輪出火星熒熒霈然一雨翳晩景庭樹洗出蜩螗聲
微雲掃灑供夜坐造化似解通人情風明月作三友趣
君可買輕連城恍然身在冲泊域目空萬狀遺骸形
此時象之入詩國句句鍜錬鑪鎚精窮微心到混沌側
高處意氣捫日星詰朝携詩示我讀饑腸饞口逢珍烹
義幽語險索究解如手捕虎不敢停歸來牽勉拾餘思
魚目愧傍蟾蜍明
　　和象之雨後望少室山白雲
塵埃奔趨挿手板十年已賣山中間相逢少室若交舊
白雲與我開容顔風驅烟氣去敝幕天覆碧玉無瑕瘢
我疑岳神宴天上掃灑伊洛為圖看又疑山鬼有寒稅
纊絮萬壘輸隂官色如可餐無厭飽頗黎為甑炊琅玕
去去還觀不能已一里迴首百據鞍長安許生以畫名
閒暇拂拭新素紈能求山高水深趣常恐造化在筆端
每觀雲泉得意處擬寫男女家其間今對異景慙首鼠
愚若犬彘編槽欄君詩託我有深意明月一盃心往還
　　席上賦別南宫希元
十年眯車塵思歸入夢寐晨興見家山兩目如去翳故
人又過我相對有餘意當罇話舊遊强笑復吁欷君名
在鄉書捧檄不肯愧高堂去白髪有淚落鞭轡里人獻
吉夢四壁衆所義(希元應書里人屢獻/夢長老以為吉祥)我喜先子言在
耳若龜筮(先子嘗云希元孝/而好學必不窮)人生老聚散酒薄滿莫避
相見意最長强(去/聲)飲不能醉
　　次韻和劉卿材見寄之什
風波一相失倒指歲月耗交情見千里文字每教告胸
中飽耘鋤勉我穫以道踟蹰竹帛間相期古人到十年
走塵土心不勇於躁迺知鐫磨益不必硯席好(呼報/切)君
屈百里官卓趨而魯蹈不使鞭朴教人情自傾倒訟稀
禾黍登醺若飲醇醪使者席未煖姓名達珪瑁(部使者/下車必)
(亟薦卿材/未嘗後)麒麟踴躍起志逺無近報糞土齪齪者錙銖
較稱號青㝠脚可挿泥塗迹將掃寧知西山民(靖安帶/西山之)
(麓/)歸車恐君膏我行省版輿假途期問勞理聲如壁隣
歎息不可造(予道出海昏去/靖安纔數舍)遥知詩書宰優游漆園傲
極目西飛雲徒使瞳子眊敢期枉佳作綢繆布襟奥大
句驅老意木古風雨暴驚味無厭已敗者豆籩犒我輙
牽勉和徒手太阿冒酌酒持君詩吟哦舌根燥
　　和西湖雪中泛舟之作(時安公/鎮許)
冬旱種不入潁人無顔色上輟霖雨姿福此千里窄公
來視民憂身若抱病癖霖雨變飛雪萬室如藥石幕府
環鄒枚共喜妖沴釋欲有瓊樹春選地得勝僻刺舟敲
湖冰坐泛白玉國持酒與寒競醉倒無顧惜餘霙入盃
斚似解勸飲客而我坐席未斗筲寛一石景值風雅匠
萬狀困刀尺鳴鳯相上下獨愧如螻蟈
　　送同年張明逺之興州掾
赤髭苦顔貌我怪意氣揚人曰黜文登兹事可降霜歸
來卧詩書藜藿甘肉粱迺知吾同升喜此剛肺腸甘脆
迫朝夕拂衣莫安遑興山在何處蜀道難且長妻孥客
蓬蓽板輿獨彷徨(寄其孥青州/獨迎母之官)朱門腐鼎爼天理何茫
茫
　　皇祐五年三月乙已齊大風海水暴上夀光千乗
　　兩縣民數百家被其災而死者幾半丞相平陽公
　　以同年李君子儀往賑之以詩見寄因而和酬
鹽民沒利家海隅奔走末業田園蕪天意似遣陽侯驅
巻水沃殺煎海爐怒濤百尺不及逋老㓜十五其為魚
耕夫蠶婦來躊躇百金不易箔與鋤(齊人言蠶者/舉箔為數)我公偃
息哀其愚埋掩尸骼賙惸孤吾黨子儀馳赤駒口賫公
恵人人嘘日走百里嫌昳晡不飲不食顔色癯去時
萬樹如束枯回首緑暗紅紫疎寄詩百言舉其麤我愧
安飽心如苴
　　元伯示清水泊之什因和酬
十年不踏故溪上有時夢去千里遊每思魚行鑑中見
青衫手板如仇讎秋風鱸肥美無價莫怪張翰不可留
前日誦君清水吟胷中突起百尺愁兒牽女嬰走塵土
百年一半如棄投清風明月無界畔白首願作山中侯
君詩寫出漁者意老景一片在目眸清泉釣舟未入手
聊可觀誦忘吾憂
　　次韻和酬隠直憶花見寄之作
春工不揀勢厚薄染成庭内花梢紅反拘簿書似機械
不得醉倒眠緑叢君時馬首正南走假有樽酒何由同
馨香蜂蝶似相讓顔色開落輸東風公餘徘徊獨遶樹
空有歎恨不可窮君雖不見紅紫落亦有惆悵環胷中
作詩寄我憶花意句老與古争彊雄其間摸寫景如畫
爛漫一片春顔容乃知詩家有刀尺裁翦自奪隂陽功
誦詩酌酒無厭已韻險强續慚非工
　　送劉孟卿逰天台鴈蕩二山
治源先生髙七十山水病僻不可瘳竈無炊烟不顧計
窮幽極怪如仇讎有時清風明月對好景霹靂拔却大
樹不迴頭四方泉石朝入耳杖屨百里夕已投大笑箕
山不敢出走避軒冕豈自由天台鴈蕩潑上心暑焦毛
髮不肯留縈紆長淮下平席倒指計日觀怒濤君詩工
刻造化骨吴越氣象當先愁古今吟力未到處好句願
備幽人收此行詩是圖畫畫山筆歸日借我目一逰
　　次韻和元伯南樓避暑遇雨
城頭歸烏喘榻翼夕陽欄干手可炙長虹如篆報雨來
雲脚挿下千里赤南山端正太古屏飛亷掃雲為撥墨
安得老筆描寫住白頭許生死堪憶(長安許生踰八十/以水墨名於時今)
(已/死)
　　次韻和子儀聞蟬
落日挂樹間長我庭下隂園林動秋意高蟬忽㣲吟清
風轉餘聲香若下逺岑微物感時節鏗鍧吐商金古樂
久破碎茲蟲抱全音荒忽尚偃蹇激起壯士心願為秋
蟬操被之朱絲琴
　　和子儀巡捕蝗
天子輟霖雨茲來澤東民威聲先公至暴攘客四鄰下
車坐無事懲勸禆秋春物價以日減囷倉飽新陳俗愚
其何知蝗來遏公仁所至不為灾羣飛亂烟雲公慮種
(上/聲)吾土且為沴氣根計丁立捕法官行勞(去/聲)其勤老㓜
千里眉朝蹙夕已伸我知公之徳由此碑齊人
　　求郭侍禁水墨樹石
塵埃典却林泉閒家夢夜夜歸雲端知君弄筆欺造化
乞我幾株松石看
　　送元伯西歸
飲者為量無大小要於醉焉而已矣乃知一飲一石徒
醉鄉欲到無幾爾我幸俸薄飲不多酩酊造次有餘味
有時酒伯投客轄斗筲往往衆所鄙近得元伯東海濵
飲少好吟性相似山青月白得意時相對觴詠不能已
直到千古醉者心名利莫可汚其耳乘興㺯筆窺造化
混沌竅鑿可倒指須㬰椽杵成巨軸更唱迭和若宫徴
今公官滿捨我去獨有姓名碑百里踟蹰預恐春風來
青草坐見飲地起詩須數寄續百篇無使塵埃昏紙尾
(同有東秦唱/和踰百篇)
　　讀君謨黼扆箴
常讀賈誼書愛其極理亂言入筆未乾絳灌舌如鑽文
帝不肯為萬世為扼腕漢道竟齷齪席莫一日暖今讀
君謨箴句句到伊旦窺國見肺肝欲取以手澣何啻可
痛哭一一中(去/)世患設施有條理如肉以弗貫可作天
下藥其應疾和緩非獨起國痿敵頸坐可絆聖賢方相
逢辨别絳與灌萬不使斯言以為後世恨
　
　
　
　
　
　
　
　
　
　
　
　
　伐檀集巻上
欽定四庫全書
　伐檀集巻下
　　　　　　　　　　　　　宋　黄庶　撰
　書啓
　　上知諫王刑部書
刑部執事竊以古誅諫之君桀紂也秦也後世諫者欲
有言輒曰我必自納於不測之誅刀鋸鼎鑊無所懼如
此是待其君為如何主也不知古雖有此刀鋸鼎鑊之
具臣出一口逆其君之鱗徃徃遭烹戮至義君子奮不
顧身以救國家之禍蹈之雖萬死不動後世無有是烹
戮人之物矣言事之臣或得責大不過落一官其次出
散地而已尚十八九憚此不肯言其人為賢與否何如
哉宋起且百年自國初至今為諌者名聲卓卓可倒指
者葢有數其避就上下忌諱言一兩事塞人責而卒無
聞者固不少也又常聞時之論諌官患在天下紀綱大
體利害口未及一事而専以摭人短長䙝私為故以此
譏其苛細不知務誠然也恭以執事抱材通古以功名
自許厯為郡縣有惠威莫不皆可紀如尉氏某十年間
五六往還至是牛童馬走道之如昨日故一年拜御史
二年為諫官起執事道州某居山中聞之竊幸欲以書
賀僻遐不能自達為恨今者來入銓門而執事知諌院
某䝉顧待最厚且舊淺薄思無以補助謹書常所懐三
者之說藉手以為獻幸執事矯之旦夕立於國初至今
可倒指之列某謹拜手以俟
　　上宋侍讀書
侍讀閣下某嘗讀退之與邢鳯翔書曰誠懼閣下以衆
人視之則殺身不足以滅恥徒悔恨於無窮竊怪退之
言如此過且君子何徃而不自得彼所見果賢也必無
有不合果常人也其不見禮亦何足為恥與悔恨在退
之之時人賢未有比其言尚如此况其他人巳乃脫然
悟曰夫士以道自負不願妄為人知者其所欲往而見
必時之卓犖偉人也苟為以衆人竢之誠為恥至大而
悔無窮者也退之言信不謬某之身生三十年讀書者
二十年慶厯初舉進士中乙第其文辭未有以出人其
所懐未能大取知於時又常戒於退之之說凡三來京
師足毎欲之公卿之庭自疑而十常七八輒止誠恐無
以取重於人而徒得擯薄也竊以閣下之門天下士莫
不皆願抱持其業以來取見知如某自顧何所可若前
世所以安危存亡與今之得失未嘗不留於心閣下且
假以咫尺地徐索其所有未必萬無一可取也某能言
耳已得閣下之名畧識文字口已誦閣下之辭固願見
而恨無由出門下有日矣今日來入銓門適遭閣下處
侍從論議之地謹以書道其所以見之意又合常所為
詩與雜言四十首以見其心之所存不敢以辭鄙無可
采而輒廢不以藉手也唐突甚大愧懼
　　上楊舍人書
舍人閣下某嘗觀於漁大其網絕一淵而驅之舉以罾
其得者或百若千數善魚常少而惡魚常多漁之人其
意始莫不欲盡得善魚卒然惡魚并而又加多焉葢其
勢然也今之取進士大類此亦其勢不得不爾也某慶
厯初進士也時閤下司文之重輕而某以淺薄隨四百
人落閣下網中所謂善與惡未能自決然閣下取於某
以言也某知書以來反覆窺古人所以皇皇不暇寢與
食非以筆墨為務要以所得同之衆人爾至窮躓卒不
得施始寄其心於言以見於後之人而已也某誦此而
慕之巳久得一官六年視職才五月入俸才三萬而困
憂百端交來其姓名𨽻於國而身實居於閒無用之處
故未能忘乎筆墨也前日謁門下辱以此問謹摭稿草
書四十首以獻言鄙無取姑見其心若何也賜觀省大
幸
　　上楊兵部書
某見古今人用不用賢與否常相半顧趨捨如何耳以
直道偶退廢於一時在人未始不愈光也故卞和刖足
其玉無價驥駕鹽車伯樂歎息誠所遭各有時也夫執
事以公疾惡名四方在人耳目其著如鐘皷白黒之處
八音五色較然也雖舌如青蠅萬莫可汚乃以矯枉過
於正齟齬一時斥不得當路而逺為一郡然為郡古二
千石之重其任非輕也在執事則為散地乘田委吏皆
官之賤守以聖人處之宜莫可為乃不失曰牛羊茁壯
長而巳矣矧連地千里且有民顧豈不足為哉其不以
進退輕重固執事素物也某五年時江東信之屬吏也
執事一見遇之不在衆人後既居先人憂歸山中某之
友尉弋陽劉宇常致執事尚記姓名借齒牙之意世道
百態自非俛仰或价人之執往往白首塵土不得上官
正目一顧矧齒念不忘耶嗚呼古相知之道没於奔走
若不可復見某拙愚不能逢迎乃不階一言之助而得
執事愛遇之如此雖土木尚宜感動豈不自勵也邑人
莫景去為常寧令亦某之友某雖不得出執事幕下而
景為屬邑吏與某之身在無異也某既賀景得屬執事
為令又竊喜執事得景付以民無疑也於其行因以書
道所欲言賜觀省甚幸
　　代羅司理干薦書
某月某日謹齋沐獻書以干省判學士明公某聞明經
之選古最重今最輕也待士之禮古最厚今最薄也選
輕由取之不得其術也禮薄由士自待不厚也夫以最
輕之術而走於禮最薄之途進必齟齬而得賤辱是無
疑也某為經生雖愚常竊以此自戒未嘗一敢輕以足
跡厯富貴者之門前為鄖鄉尉實公之里也夫以明公
為宰相子奮才業驅名聲葢旦夕擇大位而居而士之
拜於庭者出必喜且相告曰公之富貴之色未常見雖
新進小生到門未常留得見未常不盡禮某聞此猶思
之累日始敢進自辱出門下遂被愛遇使某釋然不知
明經生之輕而身為尉之賤也竊念某始以家貧甚力
耕不足以為養趨速化之術遂誦書舉明經既而得一
官祿少母老又不足以為啜菽之具稚乳膝下弗煖弗
飽退之曰蹈於寒餓之水火是某今日也昔有匄者負
人之母號於道雖餓夫凍婦過於其側亦莫不哀而顧
囊中無惜矧富子耶矧仁人耶且明公待於士之禮不
肯與世俗髙下則人之才不才也豈計於選哉某之區
區不勝犬馬不宣
　　上王天章河北都運啟
某啟復審内輟論議出應煩劇未即大用葢鬱輿望恭
以天章都運柱石之姿自結日月暮召主父歎息見晩
亟登侍從莫不謂宜大河以北旱饑之後水洊為患雞
猪為魚草不得生民無以食老幼散亡未輕得復兵師
在邊仰口待足賦歛緩急死生所繫區處之難非材曷
依上念疲氓公實此行一方之病視公為醫某拙愚無
能愛遇最厚西來之人坐聴歡誦旦夕眷召心實踴躍
憂國之重良實為右不宣謹啓
　　上楊侍讀啟
某啟伏審上輟侍從以惠鄙逺凡居庇屬莫不歡幸恭
惟知府侍讀早以文起為國俎豆雅誥之風復之旦暮
筆端雨露以潤天下國家世篤道德比嘗苦兵人飽太
平愁困易起上寛螻蟻干羽僅息歌吟之聲未復故常
惟陜以西國之右屏方佇碩德與人休息旰食眷選惟
此之賴某塵士之役得出幕下竊慶千里不勝犬馬不
宣謹啟
　　上秦州李宻學賀啟
某啟人統更端萬物以新在易之泰君子道長恭以安
撫宻學文武之資屏此藩疆専用儒雅以飾五兵掃灑
一隅視無西憂古曰蠻夷中國之隂陽德日進邊塞寜
謐四方臥鼓再基太平左右大鈞非朝則夕頌望之切
飲食於是不宣謹啟
　　謝舉官書
古之舉士得其人則受賞失則絀罰大抵受賞常多而
絀罰者幾希耳而士之被舉者其報禮亦重故曰士為
知已者死後世舉士之賞未嘗有一不得人則絀罰與
之等其士之生於此時而被舉者宜如何報乃反不然
今日被舉矣明日持手板抵門伸一拜以為謝退而或
為罪無所不至甚者至竄流前後皆是而舉之者坐廢
放動幾年不得遷其為舉之難也如此自非土石宜當
動心某無所可乃辱執事舉謹持是說以抵門不敢區
區効一拜之禮他日功名之途萬有一某之迹當以此
為謝不宣
　　謝運使舉官書
某聞驥立於伯樂之門偶未售人必曰駑駘也矧常馬
耶楩梓列於匠石者之庭繩墨未及人必曰不材也矧
常木耶凡士之處世亦莫不然今執事使一方葢士之
伯樂匠石也而長安執事之門庭凡陜以西之地郡三
十二而縣百三十有三其為吏不知幾百而嵗得舉者
三十人而已某拙愚無所可曰常馬曰常木其可也從
幕府於兹將二年是立而列執事之門庭者五百日其
短長固察之熟矣乃辱不遺而舉以充三十人之目某
意執事不忍使人視而指之曰駑駘不材也仁孰甚焉
今日執事拔而出於駑駘與不材之列又安知明日人
從而曰驥與楩梓也夫千里不宿驥之能也萬鈞不知
楩梓之任也某之齒踰三十爾他日無千里與萬鈞之
責則已也或有之固不足勉耶謹持木與馬之說詣門
以謝裁覽大幸不宣
　　上成都楊端明啟
某生長妄庸陶染文字腕脫為吏濫巾幕府庖丁鼔刀
親覩餘刃鞭箠之下駑緩不棄諒其樸拙終始一遇千
里之尾青蠅所幸九折之馭公車以西慶雲其逺荆棘
失望自去教語涉更三時寸紙隻字不抵左右非心實
然奔走之勤自省曠愚踈屏所甘恭以知府端明清譽
直望玉壺朱絲賈生度越天子所歎内外踐更文武明
白蜀天最逺國之臂脅視無西憂公實此行下車撫御
人人自如崇學教𨗳士之所向東來之人頌聲翕然論
議之益旰食所渇烜赫大用匪朝伊夕禱戀之素不勝
傾倒謹奉啟問台候不宣
　　謝舉官書
某少之時讀古書見古人所為以為人之處世弗才則
巳苟才也惟所欲朝巢由而暮臯䕫無難也毎讀史至
東方朔傳其言曰用則為虎不用則為䑕竊怪朔之言
以為妄誕無取及稍長走時之途見世人顯榮者未必
盡賢其困苦無聞知於時或至老死者亦未必盡無所
可始悟朔之意乃歎息曰用之雖不才也可勉焉不用
雖其賢世莫得見與不才而死者均也朔之言然今世
俗以相知相市必俟其求而後知者有矣介而後知者
有矣或不求雖其才不知者亦有矣故不介不求皆自
知者知之深莫深於自知如某不才者得一官顛沛而
困苦於兹已十年書吏考者一再而已得其所者爭笑
之執事一見待而知之如平生則何嘗介而又俟其求
之哉古相知之道不出於此今又書其名薦之天子以
為可用夫士窮易失之某困如彼而獲莫深之知而不
才之用其德於執事當如何古人曰國士遇我則國士
報之如某也何敢讓不宣某再拜
　　賀汝州吳資政到任啟
右某伏審尚輟侍從請麾間郡上意眷可世風敦厚已
㳙剛吉班鬯條教内外上下莫不欣仰恭以資政侍郎
禮樂之器舜鏞周豆文章體骨筆追三代向官二府臯
伊之資太平之期莫不仰首旋歎外補大器小施麴蘖
造化人以為晩繼由病告獨求散地區區汝潁衣被仁
愛京師脣齒實䝉其福某嘗吏幕府䝉顧乏厚咫尺門
棨絆不得前馳心慣戀不勝踴躍謹奉啟事陳賀伏惟
鈞慈俯賜鑒念謹啓
　　謝舉官啟
右某近得本州進奏吏報伏䝉運使金部發章舉某充
親民官者明於用人不俟其備一言假借過踰衮黼駑
鈍之質以報為憂伏念某妄庸之資短無所可徒以佔
畢不㤀素訓遂縁隻字偶玷科第家憂身虞困迫交來
嵗將一周吏考無幾質薄售大鬼神所瞰再由幕府幸
吏車下黽勉簿書未絶寸尺旦夕惴惴苟户廩入澄清
之轡擢取罷辱毎冀鞭䇿庶勉欵叚敢期公輸之家繩
墨所材梗楹桷榱拱把不廢郊外孱弱過加翦拂隂幽
之植不春而榮兹葢伏遇某官開發材藴上應倚任既
富於國又欲盡人先勸後懲猥及愚鄙以安能者以激
慢懦深意厚德其在於此敢不仰止古訓視困為進險
易一心知無不為期有樹立以答待遇過此以往不知
所裁謹奉啟事陳謝伏惟尊慈俯賜鑒念謹啟
　　上富大資政書
大資閣下某五年時與客語當世名公大人之所為客
曰子識富公乎某曰識而足未嘗及門也客曰足未嘗
及門而遽曰識何妄也某曰不然某所謂識非拜於面
而出其左右前後也乃聞其言行事而識也昔周公後
堯舜千年始生其心與堯舜相識孔子生又去周公六
百年其心亦與堯舜周公相識其後孟荀揚韓文中子
其生也皆相去百年或數百年其心莫不相識者也今
某為公一時人其言與行事在天下耳目甚著而反不
能識在愚人何以異客以為然某平生讀堯舜周公孔
子孟荀揚韓文中子之書恨不得出於其時為其臣與
子弟矧神聖居上臯䕫在列而親從下士之後者耶方
幸十四五時始接人事學習文字耳已熟閣下之所為
口巳誦閣下之言其後十年舉詩賦得乙第走仕途之
塵者又十年其區區之懐欲以足跡出門下者兹二十
年矣然未獲願欲以為恨雖寤寐飲食未嘗忘去年秋
某在許昌幕而車騎之蔡嘗一瞻馬首今者將官於齊
道旌麾之下輒以書布二十年之心代執贄以見伏賜
裁幸不宣某再拜
　　謝青州文相書
相公閣下某聞之善御者鞭箠之下無駑馬良工斤斧
之側無棄材故必楩梓然後用非公輸也必千里之足
然後御非王良也故世之取人亦莫不然某妄庸無所
可凡世俗之所操持以奔走於進取之途者非獨不肯
為是亦不能直膠於古人之說為可信而不疑故走三
州之幕而所事者數公其知之者有矣其不知之者亦
有矣知之未嘗喜不知之未嘗不樂何也知之恐不能
報以為憂故未嘗喜不知之自顧其中所有者猶在故
未嘗不樂竊自惟念得一官十年其連蹇齟齬居其半
書所謂吏考者纔三嵗而巳其身之困也如此仕宦之
所欲恃以為助者則故舊親戚無一人其地之寒也如
此夫王公大人之門天下士莫不能欲摳衣裾而覷末
光其迫於貧賤而不得進者葢十常八九某也持如此
困之身而走如此寒之地乃一日猝然得出於大君子
之門以為吏兹非其可遇之遇也誠不自知其幸恭以
相公治天下之公輸而御多士之王良也弛張五常以
為斤斧鞭箠之具今者天子欲寛東顧之憂實為此行
又辱不遺薦其名天子挽而置之幕下以為用某何為
者而堪此任閣下不獨不楩梓與千里而後取葢收木
之棄材而縶廢故之駑馬無以異者豫讓困放為衆人
至殺身以報智伯之遇如某其身困且地寒如彼又嘗
齟齬矣曽未土木於其門下也宜如何報不宣某再拜
　　賀文相公啟
某啟得進奏吏報伏承相公奉八月十三日制書建許
昌節移鎮長安者竊以入柄鈞陶出專斧鉞注意内外
莫顯於兹舉動輕重朝廷所繫恭惟太尉相公柱石之
姿遭辰得君文武施設成就明白興遺補弊黼黻後來
留意消息避郤隆寵一麾偃仰股肱之邦國有大論朝
野倚屬四方或憂側席起坐得公之重天子洗然今輟
霧雨以恩秦人衮衣其歸旦夕所歌再筦魁極日月以
冀某極陋無似早玷宇下驟違誨約饑渇不展大斾西
指霜露所勤以國自䕶禱戀之切謹奉啟事陳賀伏惟
鈞慈俯賜鑒念不宣謹啟
　雜文上
　　述藥
夏四月暴得寒熟病視以醫其市藥也價貴賤不相適
疾間掇其畧書之按本草藥之品有三上與中也下也
上藥主養命(句/)性和厚無毒服之多與久不傷人中藥
或有毒或無毒能止病下藥大有毒其性專攻擊不得
已始用之今附子也硫黄也綱砂也阿魏也所謂中下
藥也乃大貴而术也茯苓也蓯萸也牛膝與芎也柴胡
也所謂上藥者也反甚賤焉夫人一身百骸也内之有
甘酸辛鹹苦之為好惡也外之有寒暑風露之所感也
其味與氣一有偏則多疾今由藥貴賤視之時之人其
可知矣平日固未嘗視藥也一旦疾作或有不之醫其
所先惟禳也惟禱也不即諸佛則即諸老也即諸巫也
而請焉即諸佛即諸老即諸巫也不可為而疾日加深
始醫之求醫之至也視之且攻日加深之疾其勢不得
不用有毒專攻擊之藥也故中與下也常十九焉如此
不至於彼而幸生者無幾人此附子軰乘時甚貴而术
等賤誠其勢然也噫使舉時之人皆知餌上藥也取康
寧為養命之術則术附子其如何貴賤哉夫天下猶之
一身也君心也古之以其臣養天下可知矣五帝之臣
上藥也三王之臣中藥也五霸之臣下藥也毎讀班固
史見漢之所以養天下未嘗不為之恨概舉之其人明
王道如董仲舒言治亂如賈誼推廢興如劉向得聖人
之道如揚雄用刑如張湯杜周計利如桑𢎞羊將兵如
衞青霍去病及迹之行事與其位之小大若仲舒誼向
雄术軰也皆齟齬抑鬱卒不得大有設施於時而湯周
𢎞羊青去病附子軰也率希世幸用事位不下公卿大
將軍其於藥貴賤與時髙下弗差也亦其勢不得不然
也且使文帝始大用賈誼武帝又大用董仲舒元成又
大用劉向哀平又大用揚雄自可相去上下扶持驅漢
以趨三王之堯舜為劉氏壽矣奈何多任附子軰新室
其夭也有來矣常聞餌草木金石之藥之有毒者始若
大益其酷烈之性積而久則發發則人常死如莽非漢
發藥耶哀哉吁後之養天下也視漢之養天下其可監
時慶厯五年
　　讀子胥傳
古今讀吳夫差子胥事以為恨皆罪夫差痛員計不行
而卒讒死也予意為不然且子胥其先幾世臣楚至平
王亦身與其父兄北靣事之雖平王虐不道實君也日
為讎至死破國戮其尸極矣初適吳言伐楚不可知公
子光有内志乃進専諸焉巳而光果使專諸刺王獠殺
之自立為吳闔閭始引員為行人與圖事遂入郢云然
則光志簒専諸兵也員手之闔閭死事其子夫差其逆
䇿越誠善可用員如此其可信乎噫晉殺里克齊小白
用夷吾君人者曉此所以興如員其頸不汚闔閭之刃
已幸矣有死之道焉耳無可信而有死之道屬鏤員自
拔也悲夫且死也為有知可謝子胥使無憾
　　徐君處士妻周氏墓誌銘
東海徐君處士妻周氏卒之明年將以某月某日𦵏於
某原使其客狀周氏抵予乞銘曰周氏其父恭先世以
農自力豫章學家分寧最盛鄉黨命儒者出入人皆知
為可貴恭慕之而其子兩人業已耕念不可教獨周氏
㓜而慧乃使授古女誡七篇習之既長歸徐氏事上撫
下皆有禮可愛里人緩急必奔之無所惜處士少學不
得志而歸周氏恥之益欲教其子凡賔客至其家周氏
必手為具盡意厚遇之寒暑未嘗憚他日里人某人趨
禮部試踵其門處士以故不欲見將謝之周氏曰士及
門而辭以事非君所以欲教子之意也叱其子見之既
行又資其囊以若干今徐氏為邑之大姓其子皆好學
恥不若人葢周氏有助云以慶厯七年十一月卒嫁二
十有八年凡生十子男女各五人享年四十有九處士
名晝予弟其婿也遂為之銘銘曰男欲其有室女欲其
有歸此父母之心也周氏十子其㓜六人􁀾􁀾滿堂孰
室孰歸今其死不足者以此悲也
　　丘令疏詞(鎮/)
乾祐丘令年六十為州縣吏令解官其家窮空欲歸其
孥京師不可行持十口寓於佛之室將無以為朝夕之
具某官長安間三日或五六日讀進奏吏雜報天下事
吏坐賄大則竄流其次廢棄終身最下免其官如此者
月未嘗無凡天下之吏富者未必皆㢘其賄而偶未敗
者又不知幾人今丘令官如此其卑而其家又貧如此
將不得為㢘者耶夫吏在下潔其身以進一日離其官
則有憔悴不得所之色其吏之貧者雖在位苟嵗月之
祿以活妻子莫不皆知他日饑寒迫切之憂不得免則
誰肯勉而為㢘也賙撫急乏常人所欲為在吾曹忍豈
不行丘令如此惟衆君子之仁謹疏
　　送興平孫隱之新州都序
闗中風俗尚氣勇鬭訟縣邑小不得平必直於州未嘗
肯輒屈興平京兆大縣孫君隱之居二年而某當其時
在幕府者八月邑之訢於府或日有而興平之民往往
越月至踰時無一人凡一府屬官皆知隱之而無疑毎
案牘經平決者輒不復省今年夏寶雞民兩家争里胥
甲户最髙而乙其次甲曰乙未嘗役乙曰甲戸髙縣拘
文以甲充不服言於州又不服轉運使乃遣興平決之
隱之曰法兩相決以户髙謂皆應平役者甲雖其户髙
然嘗已役矣理不當引與乙比引與乙比此是甲嵗嵗
無息肩非法意卒以乙充議者以為然某嘗得其書而
讀之竊思西兵以來民緩急應用度破殘其業者相望
矧復不均欲書其說以遺為邑者而未能今隱之行得
稱以為别且賀新都之民其役當無有不均也為之序
　　善惡有餘解
易曰積善之家必有餘慶積不善之家必有餘殃至於
堯而丹朱瞽瞍而舜人惑焉解曰堯之善及天下丹朱
恃焉而日進於惡其慶不足銷故不肖瞽瞍之不善天
下聞而懼及其身而進於德其殃不足銷故名列五帝
孰謂堯之慶瞽瞍之殃無餘也世之言曰瞽鯀有積善
又曰善惡無餘異哉
　　復維識院記
予九月自鄠之藍田宿道旁寺問其名曰維識其僧洪
集曰五代時石識存焉按其刻曰龍泉寺國初更名義
井其後寺廢開寶九年通維識論僧志興即其地廬之
始號維識院慶厯初西方用兵詔寺不及三十室者皆
毁至是院又廢後五年用言者陜以西寺毁而今願復
者宜勿禁故洪集實力之其費出於民姚氏者七人洪
集有僧行且老誦經日常一飯環其地數鄉之人趨信
之葢如歸姚氏七人非巨家能得其不顧吝而洪集無
寒暑奔走能勿懈故其室不俟久而成凡為屋曰殿曰
堂曰厨曰門曰閣者八區若干間皆壯宏可觀噫儒詆
佛未嘗為尺寸地雖童子不肯輒屈曰國家當詔四方
郡無小大皆立學本古庠序之法以為教甫一年學不
幸而廢天下士反無一言復之者今維識再毀矣皆不
數年而復其不顧吝有若七人者其勿懈有若洪集者
其請而勿禁有若某者是儒果出佛下甚逺也儒之人
視維識豈獨不愧其明年五月院成洪集以始末來乞
予言遂書之且以見其心之恥云時皇祐二年豫章黄
某記
　　吕先生許昌十詠後序
廣文先生吕公天聖中為許昌掾取境内古跡之著者
為十詠其時文章用聲律最盛哇淫破碎不可讀其於
詩尤甚士出於其間為辭章能主意思而不流者固少
而最難先生之詩其不流者與後二十有二年其子喬
卿又為判官許昌按家集求所屬謂十詠者得於龍興
佛壁之小石慮其久或亡也又買石刻之凡文章非其
意髙雖貴時輒不傳而必諷誦在人口者纔十一二位
下則其傳而又誦者愈少先生之為人如其詩故仕以
不達某為童子時已誦先生之詩如鳥窺明鏡心人踏
靈鼇背至今在唇齒間如昨日則先生之文其可知乃
書其意刻於詩之末先生嘗講書國子監十年故士多
稱廣文先生其諱造字公初云
　　妬芽說
客有語予人有以桃為杏者名曰接其法斷桃之本而
易以杏春陽既作其枝葉與花皆杏也桃之萌亦出於
其本蓊然若與杏爭盛者其主人命去之曰妬芽也客
憮然以為怪予釋之曰桃之實不美則易既易之則惟
杏之愛桃芽於其間其勢不得不去也不獨人之於木
為然天之於人也亦然天下猶之巨桃也天猶之接工
也其實不美則天亦接之昔夏之實不美天以湯接之
桀其妬芽也不可去乎殷之實不美天以武接之紂其
妬芽也不可去乎秦之實不美天以漢接之子嬰其妬
芽也不可去乎隋之實不美天以唐接之酅公其妬芽
也不可去乎客曰然則當塗典午其實皆美與曰其實
美吾不知也客三嘆而退
　　歸愚堂銘(并/序)
人之生也惡乎本曰性而已矣智愚者性之質也善惡
者性之用也故性之品有三上焉者智於善而愚於惡
中焉者善者智之惡者愚之下焉者愚於善而智於惡
夫忠孝仁義善之大者也其不忠也不孝也不仁也不
義也為惡亦莫大焉或曰小人亦智與曰其所以為智
是亦愚而已矣河内向宗道元伯以秘書丞為益都令
既踰年其民事亦簡出則與其所往來而相知者為詩
酒之約歸則休其心於詩書文字間未嘗懈嘗讀退之
詩愛其句有歸愚識夷途者因取以名其朝夕所居之
室其惡者愚之之謂歟予恐觀者惑其所以歸之之意
因銘其柱以見焉銘曰
善也邪君子之歸也惡也邪小人之歸也歸乎忠孝仁
義愚乎惡者也愚乎惡者歸愚者也夫善之為途也廣
矣途之不治則或棘焉吾請五經為之钁
　　過箕山說
予嘗出箕山之下望許由冢其日又過潁山與客休於
木交隂客有問曰許由何人也予曰古之賢人也客曰
堯嘗以天下讓之者三而由去之入箕山洗其耳於潁
水至死不出其視天下之人雖蹈水火不啻若越人之
父視燕子之瘠不以屑意夫賢者宜不若是予曰堯之
時天嗅舜之德矣十六子者舜嗅其才矣此許由所以
踏箕山又洗耳示堯以不復出也且使丹朱不肖無舜
以堪天之命其下無十六子者可以任舜之事則吾知
由也雖焦毛髪濡手足以奔天下之急不肯辭矧其位
耶客以為然既歸書其所以語客者以為過箕山說
　　過韶石說
韶石參錯布列掘起且秀逺近皆可愛為川陸上下者
觀遊之勝舊說帝舜南巡奏韶樂於此因名焉古今徃
來者莫不踟蹰顧盼既嘉石之可愛又恨韶樂不可復
見至於嘆息者多矣且韶之所以為韶也抑有以也舜
為天下其治之大要舉八元八凱去四凶敷五教明五
刑而已卒至於比屋可以封而垂拱無為故韶者乃舜
一時天下至和大治之音爾彼獸率舞鳯來儀使無之
不害為韶也假舜也其始不能舉八元八凱與去四凶
又不能敷五教明五刑以為治且安能使比屋可以封
而垂拱無為也則其樂也烏得謂之韶哉夫舉八元八
凱進賢也去四凶退不肖也敷五教納民於善也明五
刑去其惡也後世有天下之君能進賢退不肖使郡守
縣令臺閣之間廟堂之上無不得其人能敷五教使父
父子子兄兄弟弟夫夫婦婦無不得其和能明五刑使
其民悉遷善逺罪中外遐邇無不畏戒如是而天下不
至和大治葢未之有也從而播之八音飾以五聲文以
六律是亦一時之韶矣何必舜也予之官畨禺道出石
下追古今往來者之意為之說云
　雜文下
　　乾祐丘令第三考詞(已後/長安)
京兆縣十三而乾祐尤阻山其民喜鬭多盗賊前件官
至不能撓以刑常觀其所上旬禁書而獄或月二十九
日空三年矣聽於民無有間言績固可嘉矣
　　涇陽丁主簿第一考詞
主簿掌凡賦稅户口之事緩則失時急則民困而或散
亡惟能得中於職為稱前件官主涇陽簿一年而縣獻
其狀賦稅曰不失時户口曰無散亡能如是來效可待
也
　　醴泉張主簿第二考詞
天旱饑民之疆者起盜賊而弱者流亡以為常去嵗陜
以西小不收米斗至三百醴泉其户萬二千不亡一口
而為盜者無一人雖長民者之力而主簿豈不與焉
　　祭王觀察文
年月日具官某謹以清酌庶羞之奠祭於故觀察王公
之靈惟靈遭遇先帝起身行伍今使觀察不為不貴壽
百二十七十幾人公年實然可以無憾兵師之行或膏
草野今全而歸何有歎嗟銘旌飄飄與西風共聊陳薄
薦死生之别伏惟尚饗
　　祭神文
維年月日具官謹以時羞祭於天齊仁聖帝之神惟神
魯國之鎮四方所仰廟於此邦如山實在此夏六月不
雨百日千里菽粟若不可望民聲嗷嗷天葢聴閔一雨
而足秦人忘旱及此收歛禾穗滿野霶霈之賜神實佐
佑某來守此土遂䝉稔成芹意以物為神之報尚饗
維年月日具官某謹祭風伯水師之神夫左右風雨之
柄助天以生物而成之者惟神職也平時風雨順適神
之功民不能見獨國嵗兩災並除以為祈與報也今年
陜以西不雨且旱巳而得請於神秋稼滿野凡十三縣
之人莫不皆願操持其物以啟神貺刺史謹擇日具牢
醴以為民羞尚饗
維年月日具官某謹祭於金山之神惟神生而佐理天
下去大亂使黄帝得為五帝先死而為明神是亦必欲
福四海擁千里也今年夏大收視常嵗為倍而秋又巳
有望非神力而何敢以物報尚饗(風后同/)
維年月日具官某祭於雍侯之神惟神生與豪傑俱起
而不得其時雖功名無所見於世死而能福一方又能
使其民廟而祭至今俎血不乾可以無憾今雍千里民
無災癘牛羊蕃息稼穡滿野孰為神報新酒大牲尚饗
維年月日具官某祭於濟衆侯之神國家以神常用風
雨救大旱有功於前世故嵗時祭於侯之廟未嘗闕如
今乏民親受神賜今年夏不雨踰三月常禱於神既旱
而豐則國之欲報於神之心也當如何意不可見牲酒
是具尚饗
維年月日具官某祭於廣惠王之神凡陜以西之民知
神常以風雨塞大旱之望毎嵗少亢則老㓜若婦女奔
走於神之宇未嘗不朝禱而夕望雨至一禾一菽莫不
得神夏實欲旱秋為稔收祭民之食神其降兹尚饗(九/龍)
(堂澄源/夫人同)
維年月日具官某祭於露臺之神惟神合民之祭得所
憑依國有祀典非功不在神備常享豈無物助罇酒豆
牲實為秋賽尚饗
　　代祭致政吳侍郎文
維年月日具官某祭於故致政侍郎吳公之靈惟公國
之杞梓初走散地虎符出入為良刺史葢晩始達耆碩
之臣公實有子請老以歸二疎道路又無轍迹公乃投
足世風敦厚後來所仰名教之力千鍾之養五福一身
林亭池園杖屨往還箕潁之地若在門户稚孫左右抱
弄襁褓笑言在耳弔者忽來輔弼之子公如不亡身後
光輝可以無憾見意以物菲薄之薦嗚呼尚饗
　　祭致政吳侍郎文
嗚呼岳瀆之氣實為壽齡公葢鍾之黄髪在庭不盡其
器刺史而已天畀宋賢生公之子左右日月公始敢歸
朝夕艾綬以當綵衣始來自陜某迎馬首公在版輿孫
子在後觀者塞途莫不歎息公子下車政出人喜千里
老幼如被公賜道途之勤未拜几杖而止一月哭於公
堂素車在路朔風滿旐聊陳薄酹淚落酒觴伏惟尚饗
　　書記考詞(公/美)
古記室之任在軍旅間文辭謀畫無不與後世往往施
之簿書獄訟其職守益失前件官以名進士由幕府西
師不用凡文辭謀畫之事皆不得施獨書記所謂簿書
獄訟以為吏課而巳才葢鬱焉
　　周主簿考詞
縣邑古方百里之國也主簿且得其人雖其令不賢其
簿書獄訟亦無有不治郡府緩急欲擇人而使者必取
之其尤能者或席不得煖前件官其人也
　　西嶽祈雨文
維年月日具官某謹遣某以清酌庶羞之奠祭於金天
順聖帝之神惟神福此方之民國之屏也故天子嵗兩
時署祝詞遣吏以祭未嘗懈陜以西自正月不雨至於
今將六十日苖之在野欲秀而實者若不望秋穀與豆
種不得入民葢皇皇也某來守兹土未一月視此朝夕
恐懼所以未至凡境内食民之祭雖里祠皆將奔走以
為民請矧神一方之望而天子所禮也敢不以告尚饗
　　蘇司理第三考詞
秦人尚氣喜鬭多大獄難治而京兆訟訴最繁故理官
視他郡其責最重前件官處最繁為吏鞫難治之獄而
有最重之責於兹三年其論之自殊死至於杖笞無慮
數百人莫不皆得其情而有寃隱不伸者斯能也已矣
持是以為吏奚而不可
　　謝雨文
維年月日具官某謹遣某人祭於澄源之神曰陜以西
之民一嵗之望麥與粟也天時未必均齊或夏穰則秋
歉或粟有餘而麥不足今年春與六月不雨幾百日苖
不得成實皆請於神未嘗不三日而雨足既旱而豐凡
十三縣之人如神家至户到而與之麥與粟也其德於
人之心宜如何刺史有民之責也使千里之内無有歎
嗟是刺史一身而逭十三縣人之責在神之賜愈大也
其德於神之心也又如何敢以物告尚饗
　　張法曹第三告詞
法家大抵多刻少恩以為常前件官舉進士為掾日持
十二通與他法立刺史前論人之罪務以平反為主於
兹三年其所處者幾百人無有不當其誠才也從可以
知
　　祭神文
年月朔日具官某祭於天齊仁聖帝曰五嶽天下之望
而泰山尤尊山之出雲雨以福於民其功最著惟帝以
尤尊之望而持最著之功以食於廟今年春與六月常
不雨前後幾百日凢千里之内奔走請禱無有不得其
心麥在倉廩秋稼滿野神之賜其可見帝雖不徳人心
謂何刺史具肴酒薦其意以為民報尚饗
九月日祭於風伯雨師之神惟神風雨之佐人實攸恃
廟於此土觀瞻如在其祭孔時旱不敢嗇今雍之野宜
於嵗年百穀茂好如無災害衣食之賜德其有歸祭民
之具神其降兹
九月日祭於金山風后之神生為豪傑而死為明神福
此方之人而食其祭某今年春來守兹土四方或大水
或饑或疾疫至於死亡流離凡陜以西之民無有一於
是非神之力而何敢以物報尚饗
九月日祭於澄源夫人之神曰惟神有風雨救大旱之
功在祀典以食民祭雖年不善未嘗敢薄其具今環陜
以西之地百穀之種無一不宜粗耕疎耘斂穫收穰凡
此之人莫不皆欲操豚肩酒巵走神之宇圖所以報刺
史以時享道民之意其鑒之
九月日祭於城隍之神曰髙城深池不虞之備邊疆弗
騷吏以致守不壓不湮以為民勞擁䕶之力非神曷依
祭具常典惟此之報
九月日祭於阿父之神惟神廟像之嚴民所依歸農占
蠶祀香至交來兹年之善下田其豐人無疾病牛羊滿
野繄神之貺家思其報厥祭不腆神食其意尚饗
　　西嶽祈晴祭文
維年月日朔具官某謹以香果之奠致祭於金天順聖
帝曰關中自用兵踰十年其地未嘗夏秋俱大收天時
之不得而征斂有出中家下户幾無以為生今年風雨
節適麥畆至數斛而秋稼又滿野是神憫斯人而惠之
最大也八九月粟菽皆巳實而雨晝夜不止民不得收
老幼嘆嗟若將絶望皆曰食巳成之倉廩而耕不穫雨
之棄也奈何聰明其德之以卒神貺尚饗
　　祭古帝廟文
年月朔日具官某謹以清酌庻羞之奠致告於某帝之
廟惟帝有大功與德在前世以食於廟至今俎血不乾
兹民瞻之恭嚴如生後世有天下之君雖相去數千百
年而嵗時修祀禮未嘗敢忽今皇帝以九月辛亥大饗
於明堂禮畢詔天下凡古聖帝明王之祠皆遣吏以祭
某兹土之守也謹擇日具物以修天子之命明靈其鑒
之尚饗
　　祭漢唐配享功臣文
年月日祭於某公惟公命世之佐實天所畀遭時得君
功名莫先史臣之言若青與黄既廟而食惟帝之配生
死孰榮兹無愧已季秋辛亥國有大祀峩峩明堂希濶
之典徧於羣神告禮之成來薦豆籩天子有詔尚饗
　　文相到任謁廟文
年月日祭於至聖文宣王某受天子之命來守許以今
月戊寅視民事凡千里之内有一物不得於其心某任
其責思其職之初懼有未至冀之相之謹以物告尚饗
　　祭某廟文
祭於某廟之神曰刺史食君之祿而神食民之祭職之
治否刺史實任或天時之不得至於水旱與疾癘非政
之為則民歸之神某來守兹土與神同有是青於許之
人今抵官三日方思其職不敢懈謹以物告尚饗
　　黄司理第二考詞
國家凡天下之獄設提㸃官以察其輕重不如法者而
紏舉之州縣吏坐出入人罪大則免放小則責罰未嘗
無其人前件官治許獄嵗再周矣論其罪棄市者五十
四流若徙百三十有四杖百八十六皆得其情無有寃
隱不伸非才也其孰能其考可書中
　　春牛祝文
祭於勾芒之神惟神職此木行生物之佐乃今甲辰是
為立春陳根可拔田事其始乃出土牛示民以時國有
常祀吏敢弗懈農無災害惟此之祈不腆之具神食其
意尚饗
　　代祭黄丞相廟文
維皇祐四年壬辰二月朔四日具位文某謹以清酌庶
羞之奠祭於漢丞相黄公之靈惟靈生稟於天德潁之
民没食其祭福之無疑某也寄守此土仰止髙躅喬木
之末清風如在伊春之仲農事皆作無有災害兹民之
望祀有常典敢以物告尚饗
　　代祭宋令公墓文
年月日具位文某謹遣某官以清酌少牢之奠祭於故
贈太師令公宋公某友公之子而公之室藏實在兹土
今得請以省先子之墓道途之勤不得躬修奠禮宰土
之下謹具物遣吏以其意告尚饗
　　代祭章郇公墓文
維年月日謹遣某官以少牢之奠祭於故司空郇國文
憲公惟公茂德懿實映國之史焜燿前人後來所仰忝
守舊許公墳實在喬木宿草令名如新乃今得請省墓
於洛左右板輿出此便道涉履之勤意不能專牲酒勿
腆敢以吏告尚饗
　　代祭張文孝公墓文
維年月日具位謹以清酌庶羞之奠祭於故贈尚書文
孝張公惟公冲泊之德抱藏英莖器之渾粹白琥赤璋
遭時得君亟為聞人出入三紀庭之耆碩必持物鈞衆
志勿疑不極其有齎恨以没巨梓偃蹇公輸欽嗟追惟
曩初遊公之門堅節輪囷公實斲之國士之報勉勿敢
忽户牖謂何興言慙恨乃今得告省墓先子道公之墳
宿草實在音容如生恍在耳目敢以牲醴拜壟之下公
乎有聞食其區區尚饗
　　代祭建成侯廟文
年月日具位文某謹祝某官以柔毛剛鬛清酌之奠祭
於漢丞相黄公惟公去思舊德潁民弗忘祭血不亁恭
嚴如生某忝守兹土庶幾清風今省松楸道出廟下遺
光餘饗若見若聞禮公之庭行役勿果厥誠區區敢以
物告尚饗
　　代祭杜水部文
祭於致政水部杜君之靈惟靈仕宦克勤以始卒聞位
止於郎雖未為達専城之惠古人所先壽百二十七十
無幾君年實然何有憾恨仕之惑者走於桑榆不有敗
廢卜以柩歸君葢請老死生之光逺日有期銘旌在道
聊陳薄酹以見其意尚饗
　　舞陽尉第三考詞
舞陽大約地廣他盗徃往囊橐於其間居一嵗為竊與
强者凡十一前件官捕得之或杖或徒或黥或棄其亡
者一而已矣夫如是非才焉固不能其考可書中
　　祭辛氏太夫人文
祭於某郡太夫人之靈惟靈四德具備宜於室家母姑
之懿發聞於人善慶之報乃俾百年衣纓雜還有子與
孫啟手之日稚呼耋嘆子葢七十杖絰孺慕觀者左右
莫不咨嗟詵詵之門人曰不亡奠禮不腆庶幾其意尚
饗
　　代祭范大資文
皇祐四年嵗次壬辰六月甲戌朔文某謹以清酌庻羞
之奠致祭於大學士侍郎髙平公之靈惟靈文武之資
以時挺生出遭千齡亟為名臣諫諍之風古人勿忘逆
龍之鱗孰不曰難朝夕踐履若飲與食雖或齟齬名益
發聞婦人童子知君所為世實有言臯䕫之姿或斥於
郡不沮益堅寶元之間西夏弗賔君臨我師色義卒奮
言伐虜心奔走乞盟矢石出入天子所勤召且大用參
國之柄君所設為不襲故常欲致天下堯舜乃留弗極
其有莫不歎息刺史十年偏迫不施上闕左右議望必
歸或者抱負庶幾一伸物理孰究志竟以殁嗚呼希文
止此而已忠也不朽來或可期柩旌之東手奠莫前死
生之别興言梗結矢意以詞傷哉奈何尚饗
　　春祭祝文(已後/青社)
告於某神曰凡物莫不得其生然後可要於成若其生
也燥濕寒燠不得其宜後雖有五日之風十日之雨欲
其堅實茂好兹莫可得故民一嵗之望在於春某守兹
土敢忘是心今百種皆作其生成之助捨於神其孰依
尚饗
　　張都曹考詞
為吏患不能勤勤矣患不能亷亷矣患不能久故職舉
為勤知足為亷終身為久前件官為青之掾三年凡刑
獄租賦無不舉既勤矣而又能亷其肯不久者耶審如
是所謂能吏者豈復有他術哉其考可書中上
　　法曹劉昭逺考詞
法者禮之防也其用之以當人情為得刻者為之則拘
而少恩前件官以通經舉進士始掾於此若老於為法
者毎抱具獄必傅以經義然後處故無一不當其情其
刻而少恩則無也其考可書中
　　臨昫縣尉李正辭考詞
青之屬邑六而臨昫最小其地介山冦偷往往囊橐於
其間故常居士幾十人以備盗今其令又用武人前件
官為尉於兹盗發輒得之未嘗亡一人非其才耶其考
可書中
　　臨淄尉考詞
尉能捕盜使盜知不可免而不敢為盜亦去盜之一端
也山東大約號多盜今臨淄獻一嵗之狀視他縣者纔
幾人而巳前件官為尉葢有助云其考可書中
　　益都縣尉朱康濟考詞
官無大小因其能而使之則職無不舉也三齊多盜而
益都青之劇縣前件官始以能捕盜得官今為尉於兹
前後冦偷者發輒得之而未嘗亡一人豈非所謂因其
能而職無不舉者耶然則其能也豈止為尉而已其考
可書中
　　代祭提刑陸學士文
祭於故提刑陸君學士之靈早獵科第以才藻聞不揠
於進積目以遷器其逺到莫始度量既伸既知為臺之
選乃官書林乃刺於泉事為益著名能日香再試於外
乃司邦刑攬轡所至訊讞有條符移之來墨葢未乾曽
不疾云而以訃告善也殱殞其誰莫嗟子藥勿持室斂
勿親柩客於道觀者忍耶麾符所繫手奠莫前矢意以
言侑此肴觴尚饗
　
　
　
　
　
　
　
　伐檀集巻下
