#+TITLE: 古文苑-宋-章樵
#+DATE: 2018-05-12 10:20:40
#+SOURCE: github.com/kanripo/KR4h0021 master c9947fab                
古文苑序
古文苑者唐人所編史傳所不載文選所不録
之文也歌詩賦頌書狀箴銘碑記雜文爲體二
十有一爲篇二百六十有四附入者七始於周
宣石鼓文終於齊永眀之倡和上下一千三百
年間丗道之升降風俗之醇漓政治之得失人
才之髙下於此而槩見之可謂萃衆作之英華
擅文人之巨偉也至别而觀之如𡵨陽蒐狩寔
肇中興之美勒石紀功詞章渾厚足以𥙷詩雅
之遺佚泗水碑銘鋪揚興王之盛叙功攷德表
裏名實足以續閎散之芳烈揚子雲倣虞作箴
官箴王闕所以輔正心術警戒幾微殆與聖賢
盤盂几杖之銘争光千古有國家者冝保之以
爲龜鑑所謂傑然詩書之後詎容徒以文章論
哉丗代隃邈遺文彫耗若昔賢所欲輿致太學
以助講切之眞蹟今旣不可復得而浮磬之刻
蔚宗之注與隋唐藝文目録所載諸家文集亦
淪落十九莫可㝷訪千載而下學者得以想像
紬繹古人𫐠作之懿者猶幸佛書龕中之一編
復出於人間而其中句讀聱牙字畫竒古未有
音釋加以傳録舛訛讀者病之有聽古樂恐卧
之嘆樵學製呉門竊簿書期㑹之暇續以燈火
餘工玩味參訂或裒斷簡以足其文或較別集
以證其誤推原文意研覈事實爲之訓注其有
首尾殘缺義理不屬者姑存舊編以俟廋攷復
取漢晉間文史冊之所遺以𥙷其數凢若干篇
釐爲二十卷將質諸博洽君子以求是正焉紹
定壬辰七月　日朝奉郎知平江府呉縣事武
林章撨升道序
　丗傳孫巨源於佛寺經龕中得唐人所藏古文
　章一編莫知誰氏録也皆史傳所不載文選所
　未取而間見於諸集及樂府好事者因以古文
　苑目之今次爲九卷可類觀然石皷之詩退之
　則以爲孔子未見不知所刪者定何詩且何自
　知其爲宣王也左氏載椒舉之言蒐于岐陽則
　成王爾秦丗諸刻子長不盡著抑亦有去取耶
　漢𥘉未有五言而歌與樂章先有七言蘇李之
　作果岀於二子乎以此編數首推之意後代詩
　人命題以賦者若韋孟尚四言至酈炎乃五言
　也夫文章逺矣唐虞之盛𢋫歌始聞魏晉以還
　制作逾靡學者思欲近古於是其有考焉惟訛
　舛謬缺者多不敢是正而𥙷之盖傳疑也淳熈
　六年六月頴川韓元吉記
古文苑目録
　第一卷
　　周宣王石皷文
　　秦惠文王詛楚文
　　秦始皇嶧山刻石文
　第二卷
　　宋玉賦六首
　　　　　笛賦　大言賦
　　　　　小言賦　諷賦
　　　　　釣賦　舞賦
　第三卷
　　漢臣賦十二首
　　　　賈誼旱雲賦
　　　　　董仲舒士不遇賦
　　　　　枚乗梁王莵園賦
　　　　　忘憂館柳賦
　　　　　路喬如鶴賦
　　　　　公孫乗月賦
　　　　　羊勝屏風賦
　　　　　劉安屏風賦
　　　　　中山王文木賦
　　　　　司馬相如美人賦
　　　　　班婕妤擣素賦
　　　　　曹大家鍼縷賦
　第四卷
　　揚雄賦三首
　　　　　太玄賦　逐貧賦
　　　　　蜀都賦
　第五卷
　　漢臣賦九首
　　　劉歆遂𥘉賦
　　　杜篤首陽山賦
　　　班固終南山賦　竹扇賦
　　　馬融圍棊賦
　　　張衡髑髏賦　冡賦
　　　　　　温泉賦　觀舞賦
　第六卷
　　漢臣賦六首
　　　黃香九宫賦
　　　李尤函谷關賦
　　　崔寔大赦賦
　　　王延壽夢賦　王孫賦
　　　　張超誚青衣賦
　第七卷
　　賦十一首
　　　蔡邕漢津賦　筆賦
　　　　　彈棊賦
　　　　　短人賦
　　　王粲浮淮賦
　　　　　羽獵賦
　　　　　柳賦
　　　陸機思親賦
　　　左思白髪賦
　　　庾信枯木賦
　　　謝眺遊後園賦
　第八卷
　　歌曲
　　　　漢昭帝黄鵠歌
　　　　　淋池歌
　　　漢靈帝招啇歌
　　　漢武帝落葉哀蟬曲
　　詩
　　　栢梁詩
　　　諸葛亮梁父吟
　　　李陵録別詩(八首)
　　　蘇武荅詩(二首)
　　　孔融臨終詩
　　　離合作郡姓名字詩
　　　　　六言詩(三首)
　　　　　雜詩(二首)
　　四言詩五首
　　　秦嘉述婚詩
　　　王粲思親爲潘文則作
　　　曹植元㑹詩
　　　閭丘冲三月三日應詔詩
　　　裴秀大蜡詩
　　　王粲雜詩四首
　　　　　七哀詩
　　　晉程曉嘲熱客
　第九卷
　　齊梁詩四十五篇
　　　王融侍遊方山應詔
　　　　遊僊詩(五首)
　　　　奉和南海王詠秋胡妻(七首)
　　　　棲玄寺聽講畢遊邸園
　　　別蕭諮議(四首/任昉王延/宗史/王融)
　　　蕭諮議衍荅
　　　蕭記室琛應教
　　　王融和王友德元古意(二首)
　　　餞謝文學(六首沈約/王融/虞炎/蕭琛/范雲/劉繪)
　　　謝文學晀荅
　　　王融寒晚敬和何徴君點
　　　　別王丞僧孺
　　　范雲學古貽王中書
　　　王融雜體報范通直
　　　沈右率座賦三物爲詠(三首/謝眺/沈約/王融)
　　　王融奉和月下　秋夜月
　　　　四色詠　兩頭纎纎
　　　　代徐(二首)詠梧桐
　　　王融池上梨花　劉繪和
　　　阻雪連句遥贈和(謝晀江革王融/沈約)
　　　唐人木蘭詩(附)
　第十卷
　　勑　啓
　　　漢髙祖手勑太子
　　　晉明帝啓元帝
　　書
　　　鄒長倩遺公孫賢良書
　　　董仲舒詣丞相公孫弘記室書
　　　揚雄荅劉歆書
　　　酈炎遺令書四首
　　　王粲爲劉表與袁尚書
　　　曹公與楊太尉書論刑楊脩
　　　楊太尉荅曹公書
　　　曹公卞夫人與楊太尉夫人袁氏書
　　　楊太尉夫人袁氏荅書
　　　魏文帝九日送菊與鍾繇書
　第十一卷
　　對
　　　董仲舒郊祀葑　雨雹葑
　　　酈炎對事
　　狀
　　　樊毅乞復華山下十里以内民租田口筭狀
　第十二卷
　　頌
　　　董仲舒山川頌
　　　班固車騎將軍竇北征頌
　　　黃香天子冠頌
　　　傅咸皇太子釋奠頌
　　　王粲太廟頌
　　述
　　　邯鄲淳魏受命述
　第十三卷
　賛
　　　王粲正考父賛
　　　張起尼父賛
　　　蔡邕焦君賛
　　銘
　　　班固沛泗水亭碑銘　十八侯銘
　　　馮衍車銘
　　　傅毅車左銘　車右銘　車後銘
　　　張衡綬笥銘
　　　胡廣笥銘　印衣銘
　　　崔駰仲山甫鼎銘　樽銘
　　　　襪銘
　　　李尤孟津銘　洛銘　井銘
　　　　小車銘　漏刻銘
　　　蔡邕警枕銘　樽銘
　　　王粲無射鍾銘　刀銘
　第十四卷
　　箴
　　　　揚雄百官箴
　　　　　　冀州牧　兖州牧
　　　　　　青州牧　徐州牧
　　　　　　揚州牧　荆州牧
　　　　　　豫州牧　益州牧
　　　　　　雍州牧　幽州牧
　　　　　　并州牧　交州牧
　第十五卷
　　揚雄百官箴
　　　　光禄勲箴　衛尉箴
　　　　太僕箴　廷尉箴
　　　　大鴻臚箴　宗正箴
　　　　大司農箴　少府箴
　　　　執金吾箴　將作大匠箴
　　　　城門校尉箴　上林苑令箴
　　　　司空箴(一作/崔駰)太常箴(一作/崔駰)
　　　　尚書箴(一作/崔瑗)博士箴(一作/崔瑗)
　第十六卷
　　　崔駰太尉箴　司徒箴
　　　　河南尹箴　大理箴
　　　崔瑗東觀箴　關都尉箴
　　　　河隄謁者箴　尚書箴(一作/繁欽)
　　　　北軍中候箴　司隷校尉箴
　　　　郡太守箴(一作劉/騊駼)
　　　胡廣侍中箴(一作/崔瑗)
　　　崔寔諌大夫箴(附)
　　　晉張華尚書令箴(續入)
　　　晉傅玄吏部尚書箴(續入)
　第十七卷
　　雜文
　　　董仲舒集叙
　　　王褒僮約
　　　班固奕㫖
　　　蔡邕篆勢
　　　黄香責髯奴辭
　　　聞人牟凖魏敬侯碑隂文
　第十八卷
　　記
　　　漢樊毅修西嶽廟記(一作/碑)
　碑
　　衛覬西嶽華山亭碑
　　張昶西嶽華山堂闕碑銘(一作張旭)
　　王延壽桐柏廟碑
　　蔡邕九疑山碑
第十九卷
　碑
　　楚相孫叔敖碑
　　子遷漢故中常侍騎都尉樊君之碑
　　酈炎漢金城太守殷君碑(一作衛覬是敬侯/碑文可證又按史)
(酈炎以熹平六年死此碑稱/殷君光和元年卒乃次年也)
　　　邯鄲淳後漢鴻臚陳君碑
　　　崔瑗河間相張平子碑
　　　度尚曹娥碑(弟子邯/鄲淳撰)
　第二十卷
　　誄
　　　揚雄元后誄
　　　傅毅北海王誄
　　　魏文帝曹蒼舒誄
　第二十一卷
　　雜賦十四首
(舊編載此諸篇文多殘缺搜撿它集互加叅證/或𥙷及數句猶非全文姑存卷末以竢愽訪)
　　　賈誼虡賦
　　　劉向請雨華山賦
　　　劉歆甘泉宫賦
　　　傅毅琴賦
　　　蔡邕恊和昏賦　琴賦
　　　　　　胡栗賦　述行賦
　　　魏文帝浮淮賦
　　　王粲大暑賦
　　　曹植述行賦
　　　劉楨大暑賦
　　　應瑒靈河賦
　　頌三首
　　　傅毅東廵頌
　　　蔡邕東廵頌　南廵頌
　　　蔡邕九惟文一首

古文苑目録終
古文苑卷第一
　　周宣王石鼔文
　　秦惠文王詛楚文
　　秦始皇嶧山刻石文
　　　石鼔文
(周宣王狩于歧陽所刻石鼔文十篇/近丗薛尚功鄭樵各爲之音釋王厚)
(之攷正而集録之施宿又參以諸家/之本訂以石鼔籕丈眞刻栞梓于淮)
(東倉司其辨證訓釋盖亦詳俻按此/編孫巨源得於僧寺佛書龕中以爲)
(唐人所録審尓則又在薛鄭之前二/三百年矣詳攷其文字畫音訓多與)
(鄭本合豈鄭爲音釋時甞得此本參/校邪惟甲乙之次與薛鄭本俱不同)
(今合諸家之說併摘經傳語可爲證/者載于下甲乙仍其舊以薛鄭之次)
(附于/左)
􁨹車旣工􁨹馬旣同(􁨹石本作/薛音我工石本/作王郭云籀文攻字眉山蘇)
(氏石鼔詩亦作攻按車攻/詩毛氏注攻堅也同齊也)􁨹車旣好􁨹馬旣􁌔(好/石)
(本作/􁌔鄭音寳今作鴇郭云/恐是籕文騊字騊北野良馬名)君子員員邋邋員
斿(員石本作/說文員音云益也邋鄭通作獵字/員又音貟君子指從獵諸臣員員衆多而有禮)
(義也獵獵旌旗摇動皃員斿當讀/作貟斿旌上贅旒詩悠悠斾旌)麀鹿速速君子
之求(麀牝鹿速速􁀣行/皃田狩之所求)○酋弓兹㠯寺(酋石本作/郭云恐當作)
(鹵鹵弓即庾弓也薛作首鄭作酋周禮臾弓利射侯/與弋弓薛作及㠯古以字下同寺諸家皆作時字)
(郭云讀如繄語助也沔籕韻作泛音鄭/云沔讀作綿盖用沔字平声以叶韻)㞼　淖
淵(㞼石本作/鄭云㞼字見秦權郭云讀如蒸/進也詩南有嘉魚烝然罩罩王肅云烝衆也)
(石本作/王云籕文皮字借作𬒳音文曰/𬒳淖淵與尚書導菏澤𬒳孟豬之𬒳同義郭音)
(彼淖淵水/之深處也)鯉處之君子　之(鯉皆魚名/鄭音鰸處鄭讀)
(作居盖取叶韻籕文/漁從寸今省作漁)澫澫又　其斿(鄭/本)
(蕅云即漫以萬通作曼漫漫水之瀰茫處也又/通作有籕文省下同見詛楚文/今作鯊魚名)
(所加反斿今作游下同/薛作/散字鄭云/即/字相千反)帛魚􁨺􁨺其
氐鮮(帛从帛从水古文泊字今省水之淺處也/歩各反下同鄭云皪音洛集韻云白色也)
(薛作鱳字說文鱳盧各反魚名/鄭云/亦作/蕰讀與爼豆之爼同施云按說文側余反醢也)
(氐典禮反按􁨺即皪字音歴的皪白貌言/泊中之魚皪皪然㓗白登之於爼甚鮮也)黄帛
其　又　又􁍊(黄泊水濁而淺處鄭云/即鯁字卑/連反郭云卑即古卑字从魚从卑歩)
(隹反魚名薛作/鄭云今作鮒音附/郭云並呼反今從專􁍊鄭云鮊音白)其豆孔庶􁄰之
(豆石本作/郭云/今作䏠乞及反博雅/謂/之䏠鄭作豆字羉郭云籕文臠字鄭云羉謨官)
(反施綱也/舊注丑若反/相如大人賦休􁏄奔走也/郭云籕文洋字鄭/云音汗今作澣/鄭)
(云博或云/即遄字)其魚佳可佳鱮佳鯉可㠯　之隹楊及柳(佳/通)
(作維可通作何下並同/說文符霄反鄭云與標同/舊本音瓢眉山蘇氏石皷詩作何以貫之)
　　　右二(薛作戊文/鄭作甲文)
(施云十鼓中唯此完好無一字磨滅成文可/讀然字多假借丗旣逾遠不能盡知故義亦)
(有不通者更俟博雅君子辯/而釋之庶可𥙷雅頌之亡逸)
田車旣安鋚○勤馬(按詩注輶車田獵驅逆之車取其/輕捷也鋚郭云大么反轡首銅也)
(廣韻音條/紖頭銅飾)○衆旣簡(簡選/也)左驂旛旛右驂騝騝
(詩騧驪是驂注驂兩騑也車駕四馬在内兩馬謂之服/在外兩馬謂之騑郭云旛妨圎反旌旗揔名旛旛取其)
(輕舉皃騝居言反爾雅騝駵馬/黄脊或云紀偃反取其壯健皃)􁨹㠯隮于原(􁨹讀作/我隮升)
(也原石本作邍/古原字下同)􁨹戎陣止(施云鄭本戎字作我下有/陣止二字今攷碑本此闕)
(非有磨滅戎丗二字上下相/承不容有陣止字於其間)丗(鄭作/云今作陸施云/又疑爲跌字薛作/籕)
(文)宫車其冩秀弓時射(宫車輦車也周禮輦車用於/宫中秀與綉同綉弓戎弓也)
(谷梁傳弓綉質質/也戎弓綉其質示武中有文言田/狩之時宫車冩而不用戎弓時施於射方言發稅舎車)
(也舎音冩史記秦毎破諸/侯冩放其宮室讀如卸字)麋豕孔庶麀鹿雉兎(言所/獲多)
(品)其○又(又通作有/鄭云今作紳)其○(鄭云今作/奔或作走)大
○(鄭本有/字在大字/上音/古直字也)岀各亞(石本作/施云汗/簡作亞古孝經作)
(惡盖二/字通用)○○　○(薛作卑字鄭云疑即思字碧落碑思/作卑郭云恐是/字公老反大白澤)
(也白澤/獸名)執而勿射○庻䟏(䟏說文郎擊反動也郭/云走也鄭云與轢同)君
子廼樂(廼石本作/薛作廼郭鄭云逌今作攸所也按/漢書地理志酆水逌同王行志彛倫逌叙皆古)
(攸/字)
　　　　右三(薛作丙文/鄭作丁文)
○○鑾車(郭云人君乗車四馬鑣八鑾鈴象鸞鳥声从/鑾从金省按經史或作鸞左傳錫鸞和鈴詩)
(八鸞瑲瑲是也周/礼王乗玉輅以封)敕眞○(石本作/施云說文呼/骨反疾也薛作華字鄭云)
(即拜字敕即䇿字並見義雲章眞/薛作眞字鄭云即填字亦作鎭)○弓孔碩􁂍矢○○
(按詩􁂍弓􁂍矢天子以錫有功諸侯書文侯之命及左傳/寗武子所言􁂍弓一􁂍矢百是也毛氏注䑣弓朱弓也孔)
(氏以􁂍弓爲周礼之唐弓大弓碩大也或/曰碩實也筋角膠木各得其所則弓體實)○馬其冩六
轡驁(驁鄭云五到反讀若遇諸家本/並驁字上闕一字無重文)􁜜　孔庻
搏(搏􁜜諸家本皆作徒字/鄭云今作馭/薛作廓鄭/云亦作/或云即廊字諸家本/今作宣上闕一)
(字施云宿本並不見/重文岐城刻本亦無)車載(鄭云即酋字詩所謂/輶車鸞鑣田狩之車也)
(載石本作/籕文/載字/今作道字)○徒如章邍溼隂陽(邍古原字溼/鄭云今作濕)
(通作隰徒從也徒從整布如文章然原高陸也隰卑濕/也其髙低向背皆有隂陽公劉詩相其隂陽度其隰原)
􁦃(􁦃)六馬射之(鄭云􁦃即趣字七走反詩蹶維/趣馬郭云/籀文族古作/小)
(異鄭云/與李啇隱族字相近疑即族字借作鏃耳/今/作徐六馬天子所駕也趣趣然調和閑習射則矢鍭之發)
(舒徐不迫言皆合礼/有一發五豝之意)如虎獸麀如○○○(麀字諸本/皆作鹿獸)
(猶禽謂搏取之也四方有不順王命者禽芟而獸彌/之如虎搏鹿不勞餘力上章有弓矢之錫得專征伐)多
賢迧(石本作/鄭/云迧今作徇)禽○○􁨹兎允異(兔字薛本作鹿/鄭本作兎施云)
(碑磨㓕/不可辨)
　　　右四(薛作丁文鄭作戊/文言䇿命諸臣)
○○　霝雨○(七西反亦作淒大田詩有/渰萋萋興雨祁祁毛氏注萋)
(萋雲行皃施本霝字上有天字鄭云霝亦作零東山詩/零雨其濛又衛詩靈雨旣零毛氏注靈善也/今省作)
(流下同/見說文)迄湧盄㴕(盄石本作盈說文盈字薛同鄭/作盄止遥反㴕鄭云今作/私)
(列反/鄭云今/作滋郭云濕)君子即渉(石本作/施云即/渉字見義雲章)馬○
汧殹(汧即前章所謂汧水殹即也字言君子/將乗馬渉水而歸汧水流泛不可以渉)洎(洎)淒
(淒)○○舫舟西䢜(凄石本作/鄭云今省作淒亦作/萋舫符望反兩舟並也西石本作)
(薛作思字鄭作西云見尹彛/或作由䢜鄭云即歸字或作逯)○○自(薛郭作/廓籕文)
(鄭作鄠/或作廊)徒　湯(湯)佳舟㠯衍或隂或陽(即馭/字見前)
(注湯音傷湯湯衆多皃佳維通用/籕文道字/前言乗馬以渉水漲不可次言並舟而歸路或)
(悠長今徒馭衆多當維繫其舟遵道而行水北/爲陽南爲隂或從水之陽或從水之隂皆可歸)
(也)极深㠯户○于水一方(极薛作枝鄭云即/楫字施云薛鄭本)
(㠯下有户字碑本磨滅不可辨于/水一方足上文或隂或陽意也)勿○○止其奔其
(鄭云/今作禦)○○其叓(施云古文事/字見說文)
　　　右五(薛作壬文鄭作辛/文言漁狩而歸)
猷乍邍乍(籕文乍與作通邍/古原字衛即導字)遄我　除(遄石本/作/薛)
(郭作徒字鄭作遄字/鄭云今作治字/施云按古文孝經洽字作/與此小異)帥(𬒳)􁨻(音序/郭作)
(阪音/反/薛作/音莾郭云恐是䒪䒪草之相紏者居/蚪反鄭本作/云今省文作莫或作草未審)
(孰/是)爲丗里(丗石本作/施云丗三十也文曰爲三十/里以三十爲丗書家謂之㑹意佛書謂之)
(二合字書卉蘇合反/非丗字也/即丗字)微(薛作徼鄭云/徼未詳音義)逌(直/薛)
(作廼鄭云􁨡作攸/薛作罟字/鄭云/亦作/並音古網罟也/薛作栗尚書栗/作/與此相類)
(說文省/作㮚)柞棫其㮽(鄭云㮽亦作/槃或作棴字/說文讀作晧方/老反薛作格字)
(薛作庸鄭云/未詳音義/或云遘字諸本無重文)鳴亞箬(石本作/薛郭作籕)
(文若字/鄭作箬)其(石本作/薛作華鄭/云/亦作􁄞况于反)爲所斿(薛/作)
(憂鄭云/今作䕫)籃(郭作/云籕/文盩字今省/導)旨(樹)孫(薛/鄭音)
(合字鄭云疑即畣字音響施云碑本雖稍磨滅/上從五字尚可辨非從/也又薛鄭本下有孫)
(字今碑本/無此字)
　　　右六(薛作庚文鄭作/乙文言除道)
(施云此鼔乃向傳師皇祐間所搜訪/而得之者毎行末僅存四字自四字)
(而上磨滅者傳師磨去刻當時得之/之由故今所存皆断續不成文鄭樵)
(乃以猷作原作導遄我治除帥别􁨻/莫爲丗里十六字爲成辤蓋鄭所見)
(乃遺文之摹刻者不/知眞本未甞相属也)
而師弓矢孔庶左驂滔滔(據文理而字上當有闕/文施云鄭本師字下有)
(弓矢孔三字左字下/有驂字今碑本磨滅)是(薛鄭本皆闕而不音施云/按說文古熾字與此相類)
(下/同)不具奪(施云薛本有/字闕/音碑本磨滅不可辨)後具䏏(石本作/薛作/肝鄭作肝音吁)
來其冩矢(矢石本作/施云恐是小大二字鍾/鼎欵識多此類薛作尖字鄭作矢字)具來樂
天子來(施云鄭本子/下有來字)嗣王始古我來
　　　右七(薛作甲文/鄭作壬文)
(音𬒳見/上注)走䮺䮺(鄭音/劑)馬(鄭云今/作薦)晢若(若石本/作/薛)
(作奔鄭云即若/字古諸字從此)微(石本作/施云/說文/與微同薛作放音非也)雉立其一
之(施云宿二本下皆有/止字按此本作之字)
　　　右八(薛作巳文/鄭作庚文)
(施云此鼓最磨㓕僅/存十三字不復成文)
􁨹(我)水(古導字下同見上注/按文導字上闕一字)旣平旣止喜樹􁎼
里天子永寍(喜石本作/鄭云即喜字薛作嘉施云說/文喜字如此冩/籕文則字寍與寜同大)
(意言水旣䟽導民可樹藝地可井里天/子之心爲之安寧喜樹二字未必連屬)日佳丙申○○
(施云宿本丙申下二/字尚可辨更俟攷之)􁨹其用　馬旣申敕肅(肅)駕(申/重)
(也敕戒也肅肅施本作康康駕石本作/駱郭鄭音駕籕文按文駕字上闕一字)左驂䮯(䮯施云/五到)
(反馬/怒也)女扯女(諸本無重文鄭音遫扯石本作/施云說文識字與此相類薛郭鄭本)
(並作扯字郭云子一反摘也鄭云疑/即撻字皆摹本誤之也女通作汝)不(郭云籕文翰/从飛鄭音同)
(薛作/郭云恐是籕/文霾字鄭云即霧字)公謂天余及如周(石本作/施云)
(說文害字鄭云/周今省作周)不余及
　　　右九(薛作乙文鄭作/癸文言除道)
(施云上下皆/磨滅不成文)
呉人憐(王云呉通作虞鄭序曰呉人田享社也享社/必狩以獻鮮焉汧水出于呉山故漁于汧而)
(狩于呉也施云其說恐未然/亦作憐鄭云/即亟字呉山/即呉岳也漢地理志右扶風汧縣注吳山在西古文以爲汧)
(山汧水岀/西北入渭)朝夕敬○(朝石本作/薛作/敕字鄭云即朝字)載􁌜載北(載/石)
(本作/見前注􁌜即/西字鄭云見曽侯彛)勿奄勿伏(奄石本作/鄭云見盄/和鐘通作掩伏石本作)
(薛作伐字/鄭作仗字)而出○(鄭云/即嵒字或云即/畢字碑巳磨滅薛音之)○
　蘇　李嗣眞張懷瓘竇臮竇蒙徐浩咸以爲
　史籕筆蹟虞丗南歐陽詢禇遂良皆有墨妙
　之稱杜甫八分小篆歌叙歷代書亦厠之倉
　頡李斯之間其後韋應物韓愈稱述爲尤詳
　至本朝歐陽脩作集古録始設三疑以韋韓
　之說爲無所攷據後人因其疑而増廣之南
　渡之後有鄭樵者作釋音且爲之序乃摘㞼
(丞)殹(也)二字以爲見於秦斤秦權而指以爲
　秦鼓僞劉詞臣馬定國以宇文泰甞蒐歧陽
　而指以爲後周物嗚呼二子固不足爲石鼓
　重輕然近人稍有惑其說者故予不得不辨
　集古之一疑曰漢桓靈碑大書深刻磨滅十
　八九自宣王至今爲尤逺鼓文細而刻淺理
　豈得存予謂碑刻之存亡係石質之羙惡摹
　拓之多寡水火風雨之及與不及不可以年
　祀乆近論也且如詛楚文刻於秦惠文王時
　去宣王爲未逺而文細刻淺過於石鼔遠甚
　由始出於近歳戕害所不及至無一字磨滅
　者顔眞卿干禄字刻於大暦九年顯暴於丗
　工人以爲衣食業摹拓爲多至開成四年纔
　六十六載而遽已訛闕由是言之年祀乆近
　不足推其存亡無可疑者二疑以謂自漢以
　來博古之士略而不道三疑以謂隋氏蔵書
　最多獨無此刻予謂金石遺文溷於瓦礫歷
　代湮沒而後世始顯者爲多三代彛噐㦯得
　於近嵗其制度精妙有馬融鄭玄所不知者
　又詛楚文筆蹟髙妙丗人無復異論而歷秦
　漢以來數千百年湮沉泉壤近歳始岀於人
　間不可謂不稱於前人不録於隋氏而指爲
　近丗僞物也予意此鼔之刻雖載於傳記而
　經歷代亂離𣪚落草莽至唐之𥘉文物稍盛
　好事者始加採録乃復顯於丗及觀蘇朂叙
　記尤喜予言之爲得也則夫隋氏之不録又
　無足疑者況唐之文籍視今爲甚備而學者
　不敢爲臆說自貞觀以來諸公之說若岀一
　人固不特起於韋韓也而韋應物又以爲文
　王之鼓宣王刻詩言之如是之詳當時無一
　人非之傳記必有可考者矣小篆之作本於
　大篆㞼殹二字見於秦噐固無害況丞字從
　山取山髙奉丞之義著在說文字體冝然非
　始於秦也唐𥘉去宇文周爲甚近事語尚在
　於長老耳使文帝鐫功勒成以告萬丗豈細
　事哉冝時人共知之況蘇朂之祖邳公綽用
　事於周文物號令􁀒岀其手豈得其賢子孫
　乃不知其祖之所作者乎嗚呼三代石刻存
　於丗者壇山吉日癸巳刻與此耳而吉日癸
　巳無所攷據獨此鼔昔人稱說如是之詳觀
　其字畫竒古足以追想三代遺風而學者因
　可以知篆隷之所自岀好異者又附㑹異說
　而詆訾之亦巳甚矣其鼔有十因其石之自
　然粗有鼓形字刻於其旁石質堅頑類今人
　爲碓磑者其𥘉散在陳倉野中韓吏部爲博
　士時請於祭酒欲以數橐駞輿致太學不從
　鄭餘慶始遷之鳯翔孔子廟經五代之亂又
　復散失本朝司馬池知鳯翔復輦至于府學
　之門廡下而亡其一皇祐四年向傳師搜訪
　而足之大觀中歸于京師　詔以金塡其文
　以示貴重且絶摹拓之患𥘉致之辟廱後移
　入　保和殿靖康之末　保和珍異北去或
　傳濟河遇大風重不可致者棄之中流今其
　存亡特未可知則拓本留於丗者冝與法書
　並蔵詎可輕議也㦲紹興已夘歳予得此本
　於上庠喜而不寐手自裝治成秩因取薛尚
　功鄭樵二音參校同異并考覈字書而是正
　之書于帙之後其不至者姑兩存之以俟博
　洽君子而質焉
(樵按歐陽氏有石鼓三疑終則曰觀其字畫髙妙非史籕/不能作眉山蘇氏石鼓詩則曰勲勞至大不矜伐文武未)
(逺猶忠厚又曰自從周衰更七國竟使秦人有九有登山/刻石頌功烈後者無継前無偶皆云皇帝廵四國烹㓕強)
(暴救黔首合二公之詞觀之則/石鼓爲宣王時物不必多辯矣)
　　　詛楚文
(秦告巫咸文說者皆謂近丗岀於鳯/翔府祈年觀基之下眉山蘇氏形之)
(詩詠亦以爲然此編旣云唐人所藏/於佛書龕中得之則唐時此文巳流)
(傳於丗惜無名士如韋應物韓退之/輩題詠故其名不顯按巫咸在解州)
(鹽池與古雍相逺盟石以吿神或瘞/於土或沈於水皆當在本所如告乆)
(湫文得於朝那湫傍是也告巫咸文/不應逺在古雍以是推之此石岀於)
(唐之前後復湮没於祈年觀下至近/丗而復岀理無可疑文多古字間有)
(假借王厚之音釋/頗詳今載于后)
又(通作有以下/字多假借)秦嗣王(籕文敢/字後同)用吉玉(古宣/字通)
(作瑄璧六/寸曰瑄)璧使其宗祝邵鼛布忠(篆文似作憨字/又作愍王本作)
(愍)吿于不顯大神巫咸(乆湫本作不顯大沈乆湫/亞駞本作不顯大神亞駞)
(乆讀作故亞讀作烏按文王詩有周不顯毛氏注甚顯/也正與此不顯字同意或者假借爲丕顯正不必然)㠯
(古以/字)厎䠂(楚)王熊相之多辠(罪)㫺(昔)我先君
(穆)公及䠂成王是(讀作/寔)繆(讀作戮左傳成公/十一年戮力同心)力同心
兩邦(古若/字/古壹/字)絆㠯(婚/姻)袗㠯齊盟曰
枼(葉)萬子孫母相爲不利(檀弓丗丗萬/子孫母變也)親即(王作印/讀作仰)
不顯大神巫咸(乆湫本無不顯二字只作大沈乆湫/亞駞本作不顯大神亞駞以下凡舉)
(所祀神/名皆同)而質焉今䠂王熊相康(讀作/庸)回無(道)淫
失(讀作/佚)甚(讀作/耽)亂(宣)奓(古文/侈字)競從(讀作/縱)變輸(讀/作)
(渝按春秋六年鄭人來渝平左氏傳作/渝公羊糓梁作輸二字盖通用渝変也)盟刺内之􁎼(籕/文)
(則字/下同)虣(古文暴字周/禮有司虣)䖈不辜(乆湫本作/姑通用)刑戮孕
(婦)幽刺親(乆湫亞駞本作/古文親字/戚字漢戚伯著碑夏/承碑皆用此字法)拘
圉其叔父窴者(讀作諸/下同)冥室櫝棺之中外之􁎼
(則)冒改乆心不畏皇天上帝及不顯大神巫咸
之光列(烈)威神而兼俖(倍)十八丗之詛盟率者
(諸)侯之兵㠯臨加我欲剗伐我社稷伐烕(許劣及/㓕也詩)
(褒姒/烕之)我百􂀊(姓)求蔑灋(古法/字)皇天上帝及不顯大
神巫咸之䘏祠圭玉羲(犧)牲逑取􁙐(古我字/一作吾)邊城
新􁇜(音/皇)及鄔(王本/作)長(親)􁙐(我)不(敢)曰可今有
(通作又乆湫/亜駞本作又)􁀒興其衆張矜意(王本作意籕文億字/說文云滿也左傳以)
(馮陵我敝邑/不可億逞)怒飾甲底兵奮士盛師㠯偪(王本/作俖)
(云乆湫亞駞本/作偪字當作偪)􁙐(我)邊競(讀作/境)將欲復其(貺)迹
唯是秦邦之羸衆敝賦䩹(王本作/讀作鞹/革也皮去毛曰革)䩱(音/俞)
(刀鞘也言以/革飾刀鞘也)棧輿禮使(上/聲)介老將(去/聲)之㠯自救殹
(乆湫本作也殹古也字見石鼓文及秦權鞹䩱棧輿言非/戎噐之俻也介老謂一介之老言又非將帥之才也秦自)
(謂不得巳特遣一介之老將屯羸衆自救而巳/言不敢/飾甲底兵以先伐楚也曰禮使者言楚興師之不以礼也)亦
應(古受/字)皇天上帝及不顯大神巫咸之㡬靈
德賜(古克/字/王本作/古制字乆湫亞駞本/作劑劑遵爲反爾雅云翦齊也)䠂師(王/本)
(作楚楚云下一楚字乆湫/亞駞本作師字當作師)且復略我邊城(敢)數䠂
王熊相之俖(倍)盟犯詛箸(著)者(諸)石章㠯盟大
神之威神
詛楚文有三皆出於近世𥘉得告巫咸文於
鳯翔東坡鳯翔八觀詩甞紀其事舊在府廨
徽皇時歸御府次得告大沈乆湫文於渭時
蔡挺帥平涼携之以歸在南京蔡氏最後得
告亞駞文於洛在洛陽劉忱家其詞則一惟
質於神者隨號而異述秦穆公與楚成王相
好及熊相倍十八丗詛盟之罪以史記丗家
年表攷之秦自穆公十八丗至惠文王與䠂
懐王同時從横争覇此詛爲懐王也懐王十
　一年蘇秦(戰國䇿/作李兊)約從山東六國共攻秦䠂
　懐王爲從長至函谷關秦岀兵擊之皆引而
　歸齊獨後今文曰熊相率諸侯之兵以臨加
　我是也後五年秦使張儀以啇於之地六百
　里欺䠂使絶齊懷王信之既與齊絶使一將
　軍西受封地秦倍約不與文又曰逑取我邉
　城新􁇜及　長親我不敢曰可是也懐王忿
　張儀之詐發兵攻秦文又曰今又􁀒興其衆
　以偪我邊境是也是歳秦遣庶長章拒䠂文
　又曰禮使介老將之以自救是也此文之作
　乃秦惠文王之後十二年楚懷王之十六年
　也明年春庶長章擊楚於丹陽虜其將屈匄
　又攻䠂漢中取地六百里乃既詛之後史楚
　王無名相者或以相與啇聲相近遂以熊相
　爲威王熊商攷秦惠文王之立雖在䠂威王
　二年然終威王之丗秦䠂未甞以兵相加也
　或以䠂自成王至頃襄王十八丗遂以爲頃
　㐮王横秦人之文自不應數楚之世況頃襄
　王立乃秦昭王九年歴恵文武王至昭王是
　時楚巳微弱非秦所畏不應有詛也或謂姓
　書以熊相爲芉姓如熊相禖熊相祈熊相冝
　僚皆芈姓列國類不名其君故特稱其姓然
　亦未安相疑懷王名丗家作槐年表作魏傳
　冩之誤也巫咸在解州鹽池西南乆湫在安
　定郡即朝郍湫也亞駞即呼沲河顧野王攷
　其地在靈丘竹書紀年穆公十一年取靈丘
　故亞駞自穆公以來爲秦境也時邵鼛徧走
　羣望想不止三所今見於丗者止此耳著諸
　石章或沉或瘞石麤可礪圖其乆而存也趙
　德甫金石録云張芸叟黄魯直皆有釋文丗
　必有存者偶未之見俟㝷訪以校今音之異
　同云臨川王厚之順伯
　　　嶧山刻石文
(嶧音亦山在魯鄒縣爾雅嶧山純石相積/􁀌連属而成山按史記秦始皇二十六年)
(𥘉并天下自號曰皇帝二十八年東行郡/縣上鄒嶧山遂上泰山封祀並勃海以東)
(登之罘又作琅邪臺二十九年登之罘三/十二年之碣石三十七年上㑹稽並刻石)
(頌秦徳凢七處史載其辭者五二十九年/之罘又載東觀刻辭惟二十八年嶧山并)
(之罘二刻石辭不載豈偶遺佚抑有去取/邪東南惟㑹稽尚存石刻宋書竟陵王子)
(良剋日登秦望山主簿范雲以山上有始/皇石刻文三句一韻又皆大篆人多不識)
(乃夜取史記讀之明日登山賔僚皆茫然/不識雲讀如流子良大恱以爲上賓)
皇帝立國維𥘉在昔嗣丗稱王(毎三句爲韻始/皇十三歳嗣位)
(爲秦/王)討伐亂逆威動四極武義直方戎臣奉詔
(戎臣將帥緫戎之臣/詔者天子之命也)經時不乆滅六暴強(三晉楚/燕齊六)
(強/國)二十有六年(句皆四字二十/當合爲廿音入)上薦髙號(兼并/天下)
(羣臣上尊號/遂稱皇帝)孝道顯明旣獻泰成(謂告成/于天)乃降
專惠親廵逺方(史記載泰山文親廵逺方黎民國/朝大觀中汶陽劉跋親至泰山絶)
(頂見其碑模之以/歸乃作親􁑦逺黎)登于嶧山群臣從者咸思攸
長追念亂丗分土建邦以開爭理攻戰日作流
血於野自㤗古始丗無萬數阤及五帝莫能禁
止廼今皇帝壹家天下兵不復起(始皇罷侯置/守以爲自古)
(莫及已及羣臣稱/頌之辭徃徃若此)災害滅除黔首康定(史記秦更名/民爲黔首)
利澤長乆群臣誦略(言功德隆盛羣臣莫能/名言但誦其大畧而已)刻此
樂石(石之精堅堪爲樂噐/者如泗濵浮磬之類)以著經紀
　皇帝曰金石刻盡始皇帝所爲也今襲號而
　金石刻辭不稱始皇帝其於乆遠也如後嗣
　爲之者不稱成功盛德丞相臣斯(李/斯)臣去疾
(馮去/疾)御史大夫臣德昧死言(秦尊君卑臣羣臣/昧死而後言蔡邕)
(獨断曰漢承秦法羣/臣上書皆言昧死)臣請具刻詔書金石刻
　因明白矣臣冒死請制曰可(巳上二丗所刻辭/按史記二丗東行)
(郡縣李斯從到碣石並海南至㑹稽而盡刻始皇所刻/石石旁著大臣從者名以章先帝成功盛德焉云云)

古文苑卷第一
古文苑卷第二
　　宋玉賦六首
(按史楚襄王名横懷王之子也周𧹞王十七年/懷王拘留於秦襄王立宋玉者屈原弟子仕襄)
(王爲大夫閔其師忠而放逐作詞九章以述其/志今楚詞九辯是也此諸賦雖體格不同俱非)
(九辯/比矣)
　　笛賦　大言賦　小言賦
　　　諷賦　釣賦　舞賦
　　　　笛賦
(廣雅曰籥謂之笛有七孔詩簡兮左手執/籥則笛之爲樂噐乆矣或曰漢武帝時丘)
(仲始作笛其說曰羌人伐竹聞龍吟/水中截竹吹之象其声盖羌笛也)
余甞觀於衡山之陽(衡山南岳/也属荆州)見竒篠異幹罕節
間枝(一本作/簡支)之叢生也(禹貢揚州厥貢篠簜孔/安國注篠竹箭簜大竹)其處
磅磄千仭(旁唐言盤薄/也八尺曰仭)絶谿凌阜隆崛萬丈盤
石雙起丹水涌其左醴泉流其右(丹水醴泉天/地醇和之氣)
(融液而成淮南􁬭形訓崑崙䟽圃/之池是謂丹水又玄玉生醴泉)其隂則積雪凝霜
霧露生焉(列仙傳凌陽子/所謂沆􁴦之氣)其東則朱天皓日素
朝明焉(朝霞/之氣)其南則盛夏清微(一作/徹)春陽榮焉
(正陽/之氣)其西則凉風遊旋吸逮存焉(淪隂之氣吸逮/言吸聚而相逮)
(逮一作逯衡山之陽具天地隂陽/之正氣故竹生其間枝幹特異)幹枝洞長(罕節故空/洞而長)
桀岀有良(一作有/良工焉)名髙師曠將爲陽春北鄙白
(春漢避眀帝諱易/爲嚴午子未詳)延長頸奮玉手(叶韻合是指字/古文傳冩誤)摛
朱脣曜皓齒頳顔臻玉貌起吟清啇追流徴(皆/歌)
(曲也晉王嘉拾遺記師延奏清啇流徵/滌角之音紂曰淳古逺樂非予可聽)歌伐檀(伐檀/魏國)
(之詩刺在/位貪鄙)號孤子(孤子亦歌曲盖伯竒申生之倫遭/讒/放逐見之吟詠者楚詞孤子唫而抆淚)
發乆轉舒積鬰其爲幽也甚乎懷永抱絶䘮夫
天(婦人以/夫爲天)亡稚子纎悲微痛毒離肌膓腠理激呌
入青雲慷慨灱窮士度曲羊膓坂揆殃振奔逸
(新序趙簡子上羊腸之坂群臣皆偏柦推車酈九注水經/云羊腸盤道三十六囬笛声委蛇如羊腸坂之車音忽然)
(振揚又如掉鞅而駿奔言曲而肆/殃即鞅字馬絆也左傳韅靷鞅靽)遊泆志列絃節(散而/不乱)
(絲竹間作/故應絃節)武毅發沈憂結(感人/如此)呵鷹揚叱太一(鷹/揚)
(猛將太一尊神笛/声皆足以感激之)聲淫淫以黯黮(徒感反黯/黮悽慘也)氣旁合
而争岀歌壯士之必徃(即易水/之歌)悲猛勇乎飄疾麥
秀漸漸兮鳥聲革翼(史記箕子過殷虛作麥/秀之詩曰麥秀漸漸兮)招伯竒
於源(一作/凉)隂(伯竒尹吉甫子爲後/母所譛自投於水)追申子于晉域
(申生晉献公太子爲驪姬所譛奔曲沃/雉經而死言笛声悽灱能招二子之魂)夫竒曲雅樂所
以禁淫也錦繡黼黻所以御暴也(雅曲以禁淫邪/猶錦綉昭其文)
(黼黻示其断寓之身章所/以禦暴非以爲侈麗也)縟則泰過是以檀卿刺
鄭聲(檀卿古之知音者/鄭声滛蕩故刺之)周人傷北里也(北里即北鄙/之音紂爲朝)
(歌北鄙之音百姓不親天下畔之周人伐紂滅殷故傷/之也劉向說苑子路鼔瑟有北鄙之聲孔子聞之曰先)
(王之制音也奏中聲爲中節流入於南不歸於北南者/生育之郷北者殺伐之域昔舜造南風之声其興也勃)
(焉紂爲北鄙之声其廢也忽焉今由也無意乎/先王之制而有亡國之声其能保七尺之身哉)亂曰(顔/師)
(古曰乱者理也揔理一賦/之終也又見遂𥘉賦注)芳林皓幹有竒寳兮愽人
通明(謂師曠/之倫)樂斯道兮般衍瀾漫終不老兮雙枝
間麗貌甚好兮八音和調成禀受兮(製而爲笛/和諧八音)
(所以成此竹禀受之異金石絲竹匏土革木謂之八音笛/居其一惟声中律呂故能諧衆音風俗通曰笛滌也所以)
(滌邪穢納之於雅正也笛音/一定諸絃歌皆從笛爲正)善善不衰爲丗保(一作/寳)
兮絶鄭之遺離南楚兮(絶鄭國之滛声離南楚/之夷域而之上國也)羙
風洋洋而暢茂兮(論語關睢之乱洋洋乎/盈耳關睢周南正風)嘉樂悠
長俟賢士兮鹿鳴萋萋思我友兮(嘉樂雅樂也鹿/鳴小雅之詩燕)
(嘉賔/也)安心隠志可長乆兮(按史楚襄王立三十六/年卒後又叄十餘年方)
(有荆卿刺秦之事/此賦果玉所作邪)
　　　大言賦
(中庸曰君子語大天下莫能載焉語小天下/莫能破焉此大言小言所由起也楚之諸臣)
(當君危國削之際不知戒懼方且虗/詞以相角恢諧以希賞亦可悲矣)
楚襄王與唐勒景差宋玉(三人楚大夫差/作/琷之瑳)遊於
陽雲之臺(雲夣中髙唐之臺言/其髙岀雲之陽也)王曰能爲寡人大
言者上座(按文大言字/上合有賦字)王因唏曰操是太阿剥(一/作)
(戮)一丗流血冲天車不可以厲(唏叱咤聲也許旣/反太阿古之寳劎)
(詩深則厲搴衣渉/水也水至心曰厲)至唐勒曰壯士憤(一作/頓)兮絶天
維北斗戾兮太山夷(淮南子共工與顓頊争爲帝/不得怒而觸不周之山天維)
(絶地柱折戾/拆也夷平也)至景差曰校士猛毅皐陶嘻(周禮冬官/韗人爲臯)
(陶鄭司農注皐陶鼔木也言勇/壯之氣能使鼔木之聲亦振厲)大笑至兮摧覆思(端門/之觀)
(闕也一/作罘愚)鋸牙雲晞甚大(鋸牙言牙之銛利似鋸其大如/雲淮南子云尭之時窫窳封狶)
(鑿齒皆爲民害三猛獸也晞當作狶張/恊七命蹙封狶僨馮豕勾瓜摧鋸牙禆)吐舌萬里唾一
丗至宋玉曰方地爲車(易坤/爲輿)圎天爲蓋(晉天文志言/天之家有盖)
(天謂天形/如倚盖)長劒耿耿(一作/耿介)倚天外(一作/之外)王曰未也玉
曰并吞四夷飲枯河海跋越九州無所容止身大
四塞愁不可長據地　天迫不得仰(得一作能/䠩也)
　　　小言賦
楚襄王旣登陽雲之臺令(一作/命)諸大夫景差唐
勒宋玉等並造(一作/進)大言賦賦畢而宋玉受賞
王曰此賦之迂誕則極巨偉矣抑未備也且一
隂一陽道之所貴(易繫辝一隂/一陽之謂道)小徃大來剥復
之類也(泰小徃大來吉/亨自剥復始也)是故卑髙相配而天地位(易繫/辭卑)
(髙以陳貴/賤位矣)三光並照則小大備能髙而不能下非
兼通也能麄而不能細非妙工也然則上坐者
未足明賞賢人有能爲小言賦者賜之雲夣之
田景差曰載氛埃兮乗剽塵(一作/輪)體輕蚊翼形
微蚤鱗聿遑浮踊凌雲縱身(聿遑迅疾也揚雄校/獵賦武騎聿皇凌雲)
(掀張也相如傳飄飄有凌雲氣言/奮身騰踊不過由鍼眼穿羅巾)經由鍼孔出入羅巾
飄妙翩綿乍見乍泯(平/声)唐勒曰析飛糠以爲輿
剖粃糟以爲舟泛然投乎柸水中(莊子覆杯水於/抝堂之上芥爲)
(之/舟)淡若巨海之洪流慿蚋眥以顧盻(蜹音芮蚊類/而小眥眼也)
附蠛蠓而遨遊(蠛蠓飛䖝/形㣲於蜹)寧隠微以無凖原存亡
而不憂又曰舘於蠅鬚宴于毫端(列子焦螟羣飛/而集於蚊睫弗)
(相觸也栖宿徃/來蚊弗覺也)烹虱脛切蟣肝(莊子鼠肝蟲臂/言其至㣲眇也)㑹
九族而同嚌猶委餘而不殫宋玉曰無内之中
(楚詞其小無/内其大無垠)微物潜生比之無象言之無名䝉䝉
(一作/夢)㓕景昧昧遺形超於大虚之域出於未􁡿
之庭纎於毳末之微蔑陋於茸毛之方生視之
則眇眇望之則冥冥離朱爲之歎悶(列子離朱/子羽方晝)
(拭眥揚眉而望之弗見其/彩即離婁古之明目者)神明不能察其情二子
之言磊磊皆不小何如此之爲精王曰善賜以
雲夢之田(雲夢楚之澤上曰雲下/曰夢書雲土夢作乂)
　　　諷賦
(白虎通諌有五一曰諷諫諷也者謂君父/有闕而難言之或托興詩賦以見乎詞或)
(假借它事以陳其意兾有所悟而遷於善/楚襄王好女色宋玉以此賦諷之詞麗以)
(滛謂之/勸可也)
楚襄王時宋玉休歸(以休沐歸私家/又謂之告假)唐勒讒之於
王曰玉爲人身體容冶(易冶容/誨滛)口多微詞出愛
主人之女(愛謂私好也/客舎之主人)入事大王願王䟽之玉休
還王謂玉爲人身體容冶口多微詞岀愛主人
之女入事寡人不亦薄乎玉曰臣身體容冶受
之二親口多微詞聞之聖人臣甞出行僕飢馬
疲正值主人門開主人翁出嫗又到市獨有主
人女在女欲置臣堂上太髙堂下太卑(毅梁子/曰於廟)
(則巳尊於/寢則巳卑)乃更於蘭房之室(一作芝室家語與善/人居如入芝蘭之室)
止臣其中中有鳴琴焉(琴瑟所以通意合/好詩琴瑟友之)臣援
而鼔之爲幽蘭白雪之曲(曲各取㓗白之中芬/芳恱人以挑女也)
主人之女翳承日之華披翠雲之裘(輯翠羽/爲裘)更
𬒳白縠之單衫(詩所謂衣/錦絅衣)垂珠歩揺(首飾名行/則動摇故)
(謂之歩揺/以珠飾之)來排臣户曰上客日髙無乃飢乎爲臣
炊彫胡之飯(西京雜記顧翺母好食彫胡飯/菰之有米者長安人謂爲彫胡)烹
露葵之羮來勸臣食以其翡翠之釵挂臣冠纓
臣不忍仰視爲臣歌曰歳將暮兮日巳寒(女自/謂盛)
(年易/邁)中心亂兮勿多言臣復援琴而皷之爲秋
竹積雪之曲(曲名取堅貞之節不/爲物移以自况也)主人之女又
爲臣歌曰内怵惕兮徂玉牀横自陳兮君之傍
君不御兮妾誰怨(平/声)日將至兮下黄泉玉曰吾
寜殺人之父孤人之子誠不忍愛主人之女王
曰止止寡人於此時亦何能巳也
　　　釣賦
(詩曰其釣維何維絲伊緍論語曰子釣/而不綱釣者施綸於竿垂餌以取魚也)
宋玉與登徒子(登徒姓也子者男子之稱假/設爲名猶言升諸其徒之人)偕受
釣於玄洲(玄妙也洲水邊洲渚言/精於釣故托玄洲爲名)止而(止猶/巳)並見於
楚襄王登徒子曰夫玄洲天下之善釣者也願
王觀焉王曰其善柰何登徒子對曰夫玄洲釣
也以三㝷之竽八絲之線餌若蛆螾鈎如細鍼
(與針/同)以出三赤之魚於數仭之水中豈可謂無
術乎夫玄洲芳水餌挂繳鈎其意不可得退而
牽行下觸清泥上則波颺玄洲因水勢而施之
(一作/枝)頡之頏之委縱收斂與魚沉浮及其解㢮
因而獲之襄王曰善宋玉進曰今察玄洲之釣
未可謂能持竿也又烏足爲大王言乎王曰子
之所謂善釣者何玉曰臣所謂善釣者其竿非
竹其綸非絲其鈎非鍼其餌非螾也王曰願遂
聞之宋玉對曰昔堯舜湯禹之釣也以賢聖爲
竿道德爲綸仁義爲鈎禄利爲餌四海爲池萬
民爲魚釣道微矣非聖人其孰能察之王曰迅
哉說乎其釣不可見也宋玉對曰其釣易見王
不察爾昔殷湯以七十里周文以百里興利除害
天下歸之其餌可謂芳矣南面而掌天下歴載數
百到今不廢其綸可謂紉矣群生寖其澤民氓畏
其罸其鈎可謂抅矣(抅音的引也/一本作善)功成而不隳名立
而不改其竿可謂強矣若夫竿折(賢材/廢棄)綸絶(道/德)
(陵/遲)餌墜(爵賞不足/以勸天下)鈎决(仁義不足/以結人心)波涌魚失(天下/潰乱)
(人民離散/失讀作佚)是則夏桀啇紂不通夫釣術也今察
玄洲之釣也左挾魚罶(盛魚之噐也/詩魚麗于罶)右執槁竿
立乎潢汙之涯倚乎楊柳之間精不離乎魚
喙思不出乎鮒鯿(二小/魚名)形容枯槁神色憔悴(楚詞/漁父)
(篇行吟澤畔顏色/憔悴形容枯槁)樂不役勤獲不當費斯乃水濵
之役夫也巳君王又何稱焉王若建堯舜之洪竿
(攬賢材/以爲用)攄禹湯之脩綸(恢道德/以經丗)投之於瀆視之
於海(治國以/平天下)漫漫群生孰非吾有其爲大王之釣
不亦樂乎(史記楚人有好以弱弓微繳加歸鴈之上/者襄王召而問之對曰小臣之射何足爲)
(大王道也昔者三王弋以道徳五伯弋以戰國王何不/以聖賢爲弓以勇士爲繳時張而弋之其樂非特朝夕)
(之樂也其獲非特鳬鴈之實/也云云意與此賦大相類)
　　　舞賦
(呂氏春秋曰昔隂康氏之始隂多滯伏湛積/陽道壅塞不行其序民氣欎關筋骨縮粟不)
(逹故作爲舞以宣導之/隂康氏三皇時君號)
楚襄王旣遊雲夢(雲夢澤/解見上)將置酒宴飲謂宋玉
曰寡人欲觴群臣何以娱之玉曰臣聞激楚結
風陽阿之舞(列女傳聽激楚之遺風上林賦鄔郢􁈔/紛激楚結風陽阿所謂郢中寡和者三)
(者皆楚/曲也)材人之窮觀(窮極/也)天下之至妙噫可進
乎王曰試爲寡人賦之玉曰唯唯尓乃鄭女出
進二八徐待(舞以八人爲一列二八十六人也左傳/鄭人以女樂二八賂晉侯楚詞二八齊)
(容起/鄭舞)姣服極麗姁媮(音吁俞/驕媚貌)致態貌嫽妙以妖
冶(嫽好也詩狡/人僚兮音了)紅顔曄其陽華(詩顔如/舜華)眉連姢以
増繞(曲細/而長)目流睇而横波(精采/而瑩)珠翠灼皪(以珠翠/爲飾的)
(皪鮮/明貌)而照曜兮華袿飛髾而雜纎羅(袿衣之長/帶也髾謂)
(燕尾之属皆衣上假飾纎細也/羅之精者髾所交反袿音圭)顧形影自整裝順微風
揮若芳動朱唇紆清揚(眉目之間爲清揚將歌/則少歛詩清揚婉兮)而
抗音髙歌爲樂之方(宣歌曲/之意)其始興也若俯若仰
若來若徃雍容惆悵不可爲象羅衣從(音/縱)風長
䄂交横駱驛(與絡/繹同)飛散颯沓合并綽約閑靡機
迅躰輕合埸逓進案次而俟(旣分而合復更逓而/進按曲之次以待)
埒簇角妙夸容乃理(埒齊簇聚也齊聚而競/妙乃理其夸娃之容)軼態
横岀瑰姿譎起廽身還入迫于急節(還音旋曲/將終則其)
(節急舞趂/曲之急節)紆形赴逺漼以摧折(漼七/罪反)纎縠蛾飛􁈔
焱若絶(衣裳飛動如蛾飛􁈔紛如/焱起而逸絶焱疾風也)體如遊龍䄂如
素蜺(神女賦蜿若遊龍言其輕舉也大人/賦垂綘旙之素蜺蜺雌虹也吾結反)遷延微
笑退復次列(舞終復/其舊列)觀者稱麗莫不怡恱(傅/毅)
(舞賦文選已載全文唐人歐陽詢簡節其詞編之藝文/類聚即此篇是也後之好事者以前有楚襄宋玉相唯)
(諾之詞遂指爲玉/所作其實非也)
古文苑卷第二
古文苑卷第三
漢臣賦十二首
　　賈誼旱雲賦　董仲舒士不遇賦
　　枚乗梁王莬園賦　忘憂館栁賦
　　路喬如鶴賦　公孫乗月賦
　　羊勝屏風賦　劉安屏風賦
　　中山王文木賦　司馬相如羙人賦
　　班婕妤擣素賦　曹大家鍼縷賦
　　　　旱雲賦　賈誼
(在易坎爲水其藴蒸而上升則爲雲溶/液而下施則爲雨故乾之雲行雨施隂)
(陽和暢也屯之密雲不雨隂陽不和也/在人則君臣合德而澤加於民亦猶隂)
(陽和暢而澤𬒳於物賈誼負超丗之才/文帝將大用之乃爲大臣絳灌等所阻)
(卒弃不用而丗不𬒳其澤/故托旱雲以寓其意焉)
惟昊天之大旱兮失精和之正理(尓雅夏曰昊天精/純和合乃天地絪)
(緼之常今則反之/所謂失其正理也)遥望白雲之蓬勃兮滃澹澹而妄
止(雲興而不雨則/雲爲妄岀矣)運清濁之澒洞兮(澒胡動反澒/洞汹湧皃)正
重沓而並起嵬隆崇以崔巍兮時彷彿而有似屈卷
輪而中天兮象虎驚與龍駭相搏據而俱興兮妄倚
儷而時有遂積聚而給沓兮相紛薄而慷慨若飛翔
之從横兮楊波怒而澎濞(楊侯大/波神)正帷布而雷動兮
相擊衝而碎破或窈窕而四塞兮誠若雨而不墜(言/白)
(雲之狀変態不常若/將雨而雨終不降)隂陽分而不相得兮更惟貪邪
而狼戾(隂陽乖睽而不合在位者又爲貪邪狼/戾之政以干之何以感召天地之和)終風
解而霰散兮陵遲而堵潰(毛氏詩注終日風爲終風/雲爲風解而消散如陵之)
(隳如墻/之隤)或深潜而閉藏兮争離而並逝(以雲自况/寓意尤深)廓
蕩蕩其若滌兮日照照而無穢(鄭氏說禮引董仲舒/曰食祝云炤炤大明)
(音/照)隆盛暑而無聊兮煎砂石而爛渭(渭水枯竭/至於焦爛)湯風
至而含熱兮(湯風温風也月令/六月節温風至)群生悶滿而愁憒
畎畒枯槁而失澤兮壤石相聚而爲害(雨旣不至/壤石爲風)
(日所暴皆能吸畎/畒之滋潤以害苗)農夫垂拱而無聊兮釋其鉏耨而
下淚憂疆(一作/壤)畔之遇害兮痛皇天之靡惠惜稚稼
之旱夭兮離天灾而不遂(離與罹/同遭也)懷怨心而不能巳
兮竊託咎於在位(書僣恒暘若京房易傳曰欲得不/用兹謂張其旱隂雲不雨變而赤)
(因而/除)獨不聞唐虞之積烈兮與三代之風氣(唐虞三/代之時)
(雖不能無水旱君臣上下相與儆/戒飭躬修政足以召天地之和)時俗殊而不還兮
恐功乆而壞敗何操行之不得兮政治失中而違節
隂氣辟而留滯兮猒暴至而沈没嗟乎惜旱大劇何
辜于天無恩澤忍兮嗇夫何寡德矣(嗇夫田畯之神/也祈年則樂田)
(畯忍旱不救可/謂薄德怨辝也)旣巳生之不與福矣來何暴也去何
躁也孳孳望之其(一作/甚)可悼也憭兮慄兮以鬰怫兮
念思白雲膓如結兮終怨不雨甚不仁兮布而不下
甚不信兮白雲何怨柰何人兮(天寔爲之/人其柰何)
　　　士不遇賦　董仲舒
(涑水司馬氏曰漢景帝時栗太子廢其/次河間獻王最長若屬重噐帝王之治)
(可以復還仲舒醇儒道必遇合景帝舎/德立徹盖天意也武帝好名亡實仲舒)
(卒爲公孫弘所嫉擯弃而死何足深怪/陶淵明作感士不遇賦其序曰昔董仲)
(舒作士不遇賦司馬子長又爲之余甞/讀其文慨然惆悵君子合三子而評之)
(子長文士之靡耳尊/顯冨貴何謂不遇邪)
嗚呼嗟乎遐哉邈矣時來曷遲去之速矣屈意從人
非吾徒矣正身俟時將就木矣(難於遇合將老而死/木棺也左傳則就木)
(焉)悠悠偕時豈能覺矣心之憂歟不期禄矣皇皇匪
寧秪増辱矣努力觸藩徒摧角矣(易大壯羝羊/觸藩羸其角)不出
户庭庶無過矣(易節卦不出/户庭无咎)重曰(前意未暢重述而/鋪衍之故曰重)
生不丁三代之盛隆兮而丁三季之末俗以辨詐而
期通兮貞士耿介而自束雖日三省於吾身兮繇(繇/與)
(猶/同)懷進退之惟谷(詩桑柔人亦有言進退/維谷毛氏注谷窮也)彼寔繁之
有徒兮指其白而爲黒目信嫮而言眇兮口信辨而
言訥(言變乱是非邪正嫮音玄好也楚詞嫮目冝笑/眇目失明也易眇能視辨辯二字古通用上同)
(訥拙於/言也)鬼神不能正人事之變戾兮聖賢亦不能開
愚夫之違惑出門則不可以偕徃兮藏器又蚩其不
容(易岀門同人又君子藏噐/於身待時而動蚩與嗤同)退洗心而内訟兮亦未
知其所從也(易洗心退藏論語而内/自訟伸前意進退惟谷)觀上古之清濁
(一作/暉)兮廉士亦㷀㷀而靡歸(清濁猶言治亂也丗雖/有治乱之不周廉士常)
(獨立而/不遇)殷湯有卞隨與務光兮周武有伯夷與叔齊
卞隨務光遁迹於深淵兮伯夷叔齊登山而采薇使
彼聖人其繇周遑兮矧舉丗而同迷若伍貟與屈原
兮固亦無所復顧(隨光非湯伐桀自沈于瀘水夷齊/耻食周粟采薇首陽山下四子聖)
(智生殷周盛時猶不遇若此况其它乎/若子胥浮江屈原投汨尚何所復頋)亦不能同彼
數子兮將逺遊而終慕(今不能同數子之殺身/將去國逺遊心常慕之)於吾
儕之云逺兮疑(一作/懼)荒塗而難踐憚君子之于行兮
誡三日而不飯(吾之儕輩乃謂古人旣遠此道乆荒/懼不能踐戒其疾行易君子于行三)
(日不/食)嗟天下之偕違兮悵無與之偕返孰若返身於
素業兮莫隨丗而輪轉雖矯情而獲百利兮復不如
正心而歸一善(丗之趍刮者皆自謂當然故甘心爲/之使眞知其爲矯情則不肯爲矣仲)
(舒有言仁人者正其誼不謀其利明其/道不計其功盖平日持論堅定若此)紛旣迫而後
動兮豈云禀性之惟𥚹昭同人而大有兮明謙光而
務展遵幽昧於黙足兮豈舒采而蘄顯苟肝膽之可
同兮奚鬚髮之足辨也(索於形骸之内不/求於形骸之外)
　　梁主莵園賦
(梁孝王武漢文帝子景帝之母弟也竇/太后少子愛之賞賜不可勝道孝王築)
(東苑方三百里爲複道自宫連属於平/臺三十餘里莬園苑名左傳魯有莵裘)
(衛有菟圃皆/地名音徒)
　　　　　　　枚乗(字叔淮隂人也從孝王游/梁客皆善属辭賦乗尤髙)
脩竹檀欒夾池水(西京雜記梁孝王築莵園園中有/百靈山落猿岩棲龍岫又有鴈池)
(池間有鶴洲鳬渚九域志睢陽郡有梁孝王/東苑中有脩竹園恐是後人因此賦以命名)旋莬園
並馳道(所謂複道自宫連属/平臺並音傍蒲浪反)臨廣衍長冗坂故徑(一作/征)
於崑崙豤觀相物(豤音墾豤觀猶博觀也班固燕/然銘夐其懇兮與此豤同意)芴
焉子有(滋有言物之多子當作滋漢人以/箕子之明夷爲荄滋則滋子字通)似乎西山
(依山置園故指西山比崑崙言/舊甞經行崑崙之山睹物蕃盛)西山隑隑䘏(一作/邵)焉
㠕㠕㟟􁚄崣􁚅(隑五來反隑隑企立貌㠕即嵬字/吾回反㠕/髙峻貌㟟􁚄即巷路)
(字山間之蹊徑也崣􁚅/即委蛇字徑之曲折也)崟巖　嵸巍􁘷焉(崟音吟/疑是巃字)
(嵸即空反􁘷音釐巃嵸/巍􁘷皆山之險怪狀)暴熛激(熛與焱同音標月令/焱風暴雨揔至注回)
(風曰/焱)揚塵埃蛇龍奏林薄竹(奏奔走也詩予曰有奔/奏薄音泊林薄叢薄也)
(怒風卒發塵埃隱翳有若龍蛇之/奔走者徐而察之則林薄之竹也)遊風踊焉秋風揚
焉滿庶庶焉紛紛紜紜騰踊雲亂枝葉翬散摩來幡
憣焉(憣與番同音波尓雅番番矯矯勇也暴/熛旣息㣲風遊旋林木披拂其狀不齊)谿谷沙
石涸波沸日湲浸疾東(溪谷之水疾趍而東湲流水/也浸水所潴也字本作浸)
流連焉轔轔隂發緒菲菲(旣至平衍復流連焉/徐行轔轔其紋菲菲)誾誾
讙擾(鳥聲/之雜)昆雞蝭蛙(音題决一音弟桂字本作/題鳺或作鵜䳏子規鳥也)倉庚
宻切(亦鳥/名)別鳥相離哀鳴其中(家語恒山之鳥與/四子別其鳴甚哀)若
乃附巢蹇　之傳於列樹也欐欐若飛雪之重弗麗
也(附巢蹇/皆水鳥鷗鷺之属欐所冝灱攦攦多貌/鳥色白若飛雪集樹而弗麗着麗是附麗之麗)
西望西山山鵲野鳩(一作/鷄)白鷺鶻桐鸇鶚鷂鵰翡翠
鴝鵒守狗戴勝(皆鳥名守狗声似呼盧/載勝降于桑以爲蚕候)巢枝穴藏(鴝/鵒)
(穴土而生春秋書/鴝鵒來巢紀異也)𬒳塘臨谷聲音相聞喙尾離屬翶
翔群熈交頸接翼闒而未至徐飛翋䎓(音䬃/沓)徃來霞
水(闒低飛也言往來/煙霞水雲之間)離散而没合疾疾紛紛若塵埃之
間白雲也予之幽冥究之乎無端於是晚春早夏邯
鄲襄國易陽之容麗人(三縣皆属趙國易陽在/易水之陽其地多羙女)及其
燕飾子(燕安而華飾/謂冨貴子)相予雜遝而徃𣢾焉車馬接軫
相屬方輪錯轂(方輪並車錯/轂雜行也)接服何驂披銜跡蹶(馬/在)
(車中爲服在車外爲驂詩兩服上襄兩驂/鴈行何驂謂何人之驂怱披銜而蹄蹶)自奮増絶
怵愓騰躍水意而未發因更隂逐心相秩奔(一作/奮又)
(奪)隧林臨河怒氣未竭(馬蹶而奮徑林/奔水猶有怒氣)羽蓋繇起
𬒳以紅沬濛濛若雨委雪(舎車馬而歩游因用羽盖/紅沬盖上飾蒙蒙紛雜)
髙冠扁焉長劒閑焉左挾彈焉右執鞭焉日移樂
衰遊觀西園之芝芝成宫闕(東西苑相属合爲莬園/有芝層生疊出如宫闕)
(之/狀)枝葉榮茂選擇純熟挈取含苴(苴與咀通擇芝之/軟脆者以自含咀)
復取其次顧賜從者於是從容安歩鬪雞走兎俛仰
釣射煎熬炮炙極樂到暮若乃夫郊(猶農/郊也)采桑之婦
人兮袿禓錯紆連䄂方路摩　長(音移膏澤也/長音仗/即髮)
(字謂加髢/爲髙髻也)便姢數顧芳温徃來接(此句疑/多來字)神連未結
巳諾不分(所謂色授/神予者)縹併進靖儐笑連便(儐音頻與/顰同眉小)
(蹙也或儐或/笑姿態便媚)不可忍視也於是婦人先稱曰春陽生
兮萋萋不才子兮心哀(不才子泄語也/猶言不接男子)見嘉客兮不
能歸桑萎蠶飢中人望柰何(乗有二書諌呉王濞通/亮正直非詞人比是時)
(梁王宫室踰制出入警䠋使乗果爲此賦必有以規/警之詳觀其辝始言苑囿之廣中言林木禽鳥之冨)
(継以士女游觀之樂而終之以郊上採桑之婦人畧/無一語及王氣象蕭索盖王薨乗死後其子臯所爲)
(隨所睹而筆之史言皐詼笑類俳倡爲/賦疾而不工後人傳冩誤以爲乗耳)
　　　忘憂館柳賦　枚乗
梁孝王遊於忘憂之館集諸遊士各使爲賦枚乗栁
賦路喬如鶴賦公孫詭文鹿賦鄒陽酒賦公孫乗月
賦羊勝屏風賦韓安國作几賦不成鄒陽代作鄒陽
安國罰酒三升賜枚乗路喬如絹人五疋(岀葛洪西/京雜記)
忘憂之館垂條之木枝逶遲而含紫葉萋萋而吐緑
出入風雲去來羽族旣上下而好音亦黃衣而絳足
(黄鸝亦/名黄鶯)蜩螗厲嚮蜘蛛吐絲階草漠漠白日遲遲于
嗟細栁流亂輕絲君王淵穆其度御群英而翫之小
臣瞽瞶與此陳詞(君王指梁王群英謂諸遊士乗自/稱無所聞見獲與其間與音預)
于嗟樂兮(詩鄭氏箋于/嗟羙之也)於是罇盈縹玉之酒(縹敷沼/反縹玉)
(酒色清白/而輕黄也)爵獻金漿之醪(洪自注梁人作/藷蔗酒名金漿)庶羞千族
盈滿六庖(詩大庖不盈注一曰乾豆二曰賔客三曰/充君之庖又有靣傷踐毛不成禽不獻者)
(三故云/六庖)弱絲清管與風霜而共雕鎗鍠啾唧蕭條寂
寥(管絃音樂屏弃不用如風霜之彫柳/鎗鍠大音啾唧小音並寂然無聞)雋乂英旄(與/髦)
(通)列襟聮𫀆小臣莫効於鴻毛空銜鮮而嗽醪雖復
河清海竭終無増景於邊撩(自言非才莫知𥙷報徒/竊飲食縱使歴日滋乆)
(無益於國邊撩栁之邊/梢也借諭言細㣲之事)
　　　　鶴賦　路喬如
白鳥朱冠鼔翼池干舉脩距而躍躍奮皓翅之􁓵􁓵
(在于反/飛動㒵)宛脩頸而顧歩啄沙磧而相懽豈忘赤霄之
上忽池籞而盤桓(籞音圄臨池/編竹爲之)飲清流而不舉食稻
梁而未安(鶴在池籞間志常欲髙飛逺舉不甘/稻梁之食猶賢士不爲禄養委身)故知
野禽野性未脫籠樊頼吾王之廣愛雖禽鳥兮抱恩
方騰驤而鳴舞慿朱檻而爲歡
　　　　月賦　公孫乗
月岀皦兮君子之光(以月之明比/君子之德)鵾雞舞於蘭渚蟋
蟀鳴於西堂(物遂其性天機/自動天籟自鳴)君有禮樂我有衣裳(梁/王)
(宴樂羣士衆賔從梁王/遊各由其道不愆礼度)猗嗟明月當心而出隱貟巖
而似鈎蔽脩堞而分鏡(譬君德壅蔽/則其明必虧)旣少進以増輝
遂臨庭而髙映炎日匪明皓璧非浄(能進乎德/其明乃全)躔度
運行隂陽以正(行度有常而寒暑不忒/言行靡失而紀綱自定)文林辯囿小
臣不佞(於羣英之中因月進言自愧非/材佞口辯也論語仁而不佞)
　　　屏風賦　羊勝
(周禮掌次設皇羽邸注皇羽/覆上邸後版也後版屏風)
屏風鞈匝(鞈古洽反鞈/匝圍繞皃)蔽我君王重葩累繡沓璧
連璋飾以文錦映以流黃(流黄間色素也古相逢行/大婦織綺羅中婦織流黄)
畫以古烈顒顒昻昻(繪古賢烈士於上其威儀容貌/端重髙朗詩顒顒昻昻如圭如)
(璋)蕃后冝之壽考無疆(蕃后謂諸侯王居蕃屏之/任與上君王皆指梁王也)
　　屏風賦　劉安(淮南厲王之子文/帝封爲淮南王)
(因木有自然竒恠之形連合爲屏/風譬丗有遺弃之材遭時見用)
維兹屏風出自幽谷根深枝茂號爲喬木孤生陋弱
畏金強族(木孤生之時其姿陋弱以/能避斧斤之害故至髙大)移根易土委伏
溝瀆飄颻殆危靡安措足思在蓬蒿林有樸樕然常
無縁悲愁酸毒天啓我心遭遇徴禄(徵禒猶収録也/禄音義與録同)
中郎繕理収拾捐朴(朴與樸同木質也弃捐溝壑人/所不顧中郎淮南之臣乃収録)
(之以成/器用)大匠攻之刻彫削斵表雖裂剥心質貞慤(猶/用)
(人當畧其外/皃攷其中心)等化器類庇䕃尊屋列在左右近君頭
足頼蒙成濟其恩弘䔍何恩施遇分好沾渥不逢仁
人(安自謂及/中郎也)永爲枯木
　　　文木賦　中山王
魯恭王得文木一枚伐以爲噐意甚玩之中山王爲
賦恭王大恱顧盻而笑賜駿馬二匹(見葛洪西京雜/記按史魯共王)
(餘漢景旁子好治宫室/中山王勝乃其弟也)
麗木離披生彼髙崖拂天河而布葉横日路而擢枝
㓜雛羸鷇單雄寡雌紛紜翔集嘈嗷鳴啼載重雪而
梢勁風將等歳於二儀(二儀乾坤也言木歴/歳滋乆異於衆材)巧匠不
識王子見知乃命班爾載斧伐斯(班輸王/古之巧/匠斯斫也詩斧以)
(斯/之)隱若天開豁如地裂花葉分披條枝摧折旣剥旣
刋見其文章或如龍盤虎踞復似鸞集鳯翔青緺紫
綬環璧珪璋重山累嶂連波疊浪奔電屯雲薄霧濃
雰䴥宗驥旅鷄族雉群蠋繡鴦錦蓮藻芰文(皆言木/之文竒)
(恠狀/類)色比金而有𥙿質參玉而無分(木材/堅實)裁爲用噐
曲直舒卷脩竹映池髙松植巘(枝幹巨細長短曲直/隨所用各有所冝)
制爲樂器婉轉蟠䊸鳯將九子龍導五駒(伶倫制十/二筩以應)
(鳯鳴丘仲截竹吹之象水中龍吟/將子導駒言声音煩雜自然清亮)制爲屏風鬰岪穹
隆制爲杖几極麗窮羙制爲枕案文章璀璨彪炳渙
汗製爲盤盂采玩蜘蹰猗歟君子其樂只且
　　羙人賦　司馬相如(字長卿蜀郡臨卭/人前漢書有傳)
(美人者相如自謂也詩人騷客所稱美/人盖以才德爲美相如乃奼其容體之)
(都冶以自媚/於丗鄙矣)
司馬相如美麗閑都(本傳雍容間雅甚/都詩洵美且都)遊於梁王(梁/孝)
(王武也相如爲郎㑹景帝不好詞賦孝王來朝齊人/鄒陽淮隂枚乗之徒相如見而恱之因病免客遊梁)
(按文多/王字)梁王恱之鄒陽譛之於王曰相如美則美矣
然服色容冶妖(一作/姣)麗不忠將欲媚辭取恱遊王後
宫王下察之乎王問相如曰子好色乎相如曰臣不
好色也王曰子不好色何若孔墨乎(仲尼墨翟古之/大聖賢故舉以)
(爲/問)相如曰古之避色孔墨之徒聞齊饋女而遐逝(齊/人)
(饋女樂/孔子行)望朝歌而廻車(邑名朝歌/墨子回車)譬於防火水中避
溺山隅此乃未見其可欲(老子不見可/欲使心不亂)何以明不好
色乎若臣者少長西土(相如臨卭/人西蜀也)鰥處獨居室宇遼廓
莫與爲娯臣之東鄰有一女子雲髮豐艶蛾眉皓齒
(詩鬒髮如雲又螓/首蛾眉齒如瓠犀)顔盛色茂景曜光起恒翹翹而西
(一作/相)顧欲留臣而共止登垣而望臣三年于兹矣臣
棄而不許竊慕大王之髙義命駕東來(一作/而東)途出鄭
衛道由桑中朝發溱洧暮宿上宫(溱洧二水桑中上/宫皆滛冶之地見)
(鄭衛/詩)上(一作/離)宫間舘寂寞雲虚門閤(一作/閴)晝掩瞹(一作/煥)
若神居臣排其户而造其堂(一作/室)芳香芬烈黼帳髙
張有女獨處婉然在牀竒葩逸麗淑(一作/素)質艶光覩
臣遷延微笑而言曰上客何國之公子所從來無乃
逺乎遂設㫖酒進鳴琴臣遂撫絃爲幽蘭白雪之曲
(解見/諷賦)女乃歌曰獨處室兮廓無依思佳人兮情傷悲
(思所偶也詩/女心傷悲)有美人兮來何遲日旣暮兮華色衰敢
託身兮長自私玉釵挂臣冠羅袖拂臣衣時日西夕
玄隂晦冥流風慘冽素雪飄零閑房寂謐不聞人聲
於是寢具旣設服玩珍竒金鉔薫香(鉔音匝香毬袵/席間可旋轉者)
(西京雜記長安巧工丁緩作𬒳中香/爐爲機環轉運四周而爐體常平)黼帳低垂䄄褥
重陳角枕横施(詩角枕粲兮/錦衾爛兮)女乃㢮其上服表其
衣皓體呈露弱骨豐肌時來親臣柔滑如脂臣乃氣
服(一作/脉定)於内心正于懷信誓旦旦秉志不回飜然髙
舉與彼長辭(西京雜記云文君眉色如望逺山臉際/常若芙蓉肌膚如脂長卿素有消渴疾)
(作美人賦欲自刺卒以此疾死丈君爲誄傳於丗/慾心一熾莫克自制至於隳行喪軀可不戒哉)
　　擣素賦　班婕妤
(班婕妤班彪之姑也爲成帝婕妤漢後/宫十四等婕妤視上卿三夫人之位也)
(古者后夫人親蚕分繭繅絲朱緑之玄/黄之以備君之祭服君服之以事天地)
(祖宗敬之至也成帝耽於酒色政事廢/弛婕妤貞静而失職故托擣素以見意)
測平分以知歳(隂陽平分/以知時序)酌玉衡之𥘉臨(玉衡斗杓/以正四時)
(八月/指酉)見禽華以麃色聽霜鶴之傳音(禽華菊也季秋/之月鴻鴈來賔)
(後菊有黄華又有一種花名鴈來紅狀類雞冠秋/深時莖葉俱紅霜降則鶴声清麃悲驕反敷也)佇
風軒而結睇對愁雲之浮沈雖松梧之貞脆豈榮彫
其異心(秋月景色凄清物性雖/不同其感時則一也)若乃廣儲懸月(儲猶/除謂)
(庭除/之間)暉水流清桂露朝滿涼衿夕輕燕姜含蘭而未
吐(姬姜本齊魯之姓後丗以/爲婦人美号或氏稱之)趙女抽簧而絶聲(聲音/未暇)
(有事/女工)改容飾而相命卷霜帛而下庭曵羅裙之綺靡
振珠珮之精明若乃盼睞生姿動容多製弱態含羞
妖風靡麗皎若明魄之升崖煥若荷華之昭晣(明魄/月也)
(神女賦其少進也皎若明月舒其光荷華/芙蕖也詩隰有荷華不見子都晣音制)調鈆無以
玉其貌凝朱不能異其脣勝雲霞之邇日似桃李之
向春紅黛相媚綺組流光笑笑移妍歩歩生芳兩靨
如點雙眉如張頽肌柔液音性閑良(頽謂驕怠/液汗也)於是
投香杵扣玟砧擇鸞聲争鳯音梧因(一作/松)虚而調逺
柱由(一作/石)貞而響沉(梧桐琴瑟之質柱/鴈柱也以喻砧杵)散繁輕而浮
捷節踈亮而清深(琴譜有散若廣陵散/之類節曲之更端)含笙揔筑比
玉兼金不塤不箎匪瑟匪琴(八者皆樂音玉球/磬金鎛鐃之類)或旅
環而紓鬱或相參而不雜或將徃而中還或已離而
復合翔鴻爲之徘徊落英爲之颯沓調非常律聲無
定本(杵音自然非若琴/瑟笙笛之有譜也)任落手之參差從風飈之逺
近或連躍而更投或暫舒而長卷清寡鸞之命群哀
離鶴之歸晚(擣素之声低昻分合自中音調/比孤鸞別鶴之曲尤更清哀也)苟是時
(腰帶准疇昔/不知今是非)想嬌奢之或至許椒蘭之多術薰陋製
之無韻慮蛾眉之爲愧(思其或至於驕侈以椒蘭芬/香之物多術以薰之猶恐其)
(無韻態侍側之/蛾眉或以爲愧)懷百憂之盈抱空千里兮飲淚侈長
䄂於妍䃿綴半月於蘭襟表纎手於微縫庶見跡而
知心(衭亦襟也䄂猶言就䃿猶言夫綴半月望其圎/也以此表其親手所製庶君子見而知心)
訅㳂路之遐夐怨芳菲之易泄(一作/絶)書旣封而重題
笥已緘而更結(笥貯衣/裳也)慙行客而無言還空房而掩
咽(欲寄行客以逹此心復以爲嫌而/不敢可謂發乎情止乎礼義矣)
　　　鍼縷賦　曹大家(班姓名昭班孟堅女弟適/曹氏和帝數召入宫令皇)
(后諸貴人師事焉號曰大/家見後漢列女傳)
鎔秋金之剛精形微妙而直端性通逺而漸進博庶
物而一貫惟鍼縷之列迹信廣博而無原退逶迤以
𥙷過似素絲之羔羊(羔羊詩羔羊之縫素絲五/縱逶迤逶迤退食自公)何斗
筲之足筭咸勒石而升堂(筲竹噐言斗筲成石鍼縷/成衣皆由積累論語斗筲)
(之人何足算也淮南子升之不能大於石也升在石/之中先針而後縷可以成帷先縷而後針不可以成)
(衣針成幕蔂成城事之成/敗必由小生言有漸也)

古文苑卷第三
古文苑卷第四
　　揚雄賦三首
(漢書揚雄字子雲以爲辭莫麗於相如作四/賦本傳所載甘泉河東長楊羽獵四賦是也)
(藝文志雜賦類又有雄賦十/二篇此三賦盖在十二篇中)
　　太玄賦　逐貧賦
　　蜀都賦
　　　太玄賦
(子雲以爲經莫深於易故作太玄以擬之/言其理微妙極於幽玄也此賦推太玄之)
(理以葆性命之眞西京雜記云/揚雄作太玄夢白鳯凰集其上)
觀大易之損益兮(易有損益二卦說卦/云損益盛衰之始也)覽老氏之倚
伏(老子道德經福兮禍/所伏楇兮福所倚)省憂喜之共門兮察吉㐫之
同域(賈誼服賦憂喜聚門/吉㐫同域省亦察也)曒曒著乎日月兮何俗聖
之暗燭(丗俗昧此理惟/聖見之甚眀)豈愒(一作/怙)寵以冒灾兮將噬
臍之不及若飄風不終朝兮驟雨不終日(老子/語)雷隆
隆(一作/隱非)而輙息兮火煪(音/酋)熾而速㓕自天物有盛衰
兮况人事之所極奚貪婪於冨貴兮迄䘮躬而危族
(雄作解嘲云炎炎者㓕隆隆者絶觀雷觀火爲盈爲/實天収其声地藏其熱髙明之家鬼瞰其室攫拏者)
(亡黙黙者存位極者宗危自守者/身全是故知玄知默守道之極)豐盈禍所棲兮名
譽怨所集薰以芳而致燒兮膏含肥而見焫(漢書龔/勝傳薫)
(以香自燒膏以明自/銷焫與爇同而恱反)翠羽媺而殃身兮蚌含珠而擘
裂(因物以譬人/媺古美字)聖作典(一作/禮)以濟時兮驅蒸民而入
甲(一作用入甲謂/納諸法令之中)張仁義以爲綱兮懷忠貞以矯俗
指尊選以誘丗兮疾身殁而名滅(以爵禄尊選誘天/下故丗俗貪名)
豈若師由聃兮執玄靜於中谷(由許由聃老子也老/氏貴玄靜以自處虚)
(下爲谷其書所謂谷神/不死爲天下谷是也)納傿禄於江淮兮(二神仙江/淮其得道)
(處傿於乾/反又音偃)揖松喬於華岳(赤松子王喬亦神仙常徃/來華岳漢武帝起集靈宫)
(於華山下/兾以招之)升崑崙以散髮兮踞弱水以濯足(崑崙山/河源所)
(岀在西羌中弱/水在流沙之西)朝發軔於流沙兮夕翶翔乎碣石(流/沙)
(在敦煌西碣/石在東海旁)忽萬里而一頓兮過列仙以託宿役青
要與承戈(一作/弋)兮(青要承戈所謂玉/女也充吾役使)舞馮夷以作樂
(馮夷河/伯之字)聽素女之清聲兮(素女黄帝時人/鼔五十絃瑟)觀宓妃之
妙曲(宓妃洛水之神/女宓與伏字同)茹芝英以禦餓兮飲玉醴以解
渇排閶闔以窺天庭兮騎騂騩以踟蹰(閶闔天門騂/騩即八駿中)
(赤驥/也)載羡門與儷游兮(碣石上仙人羡/門髙儷偕也)永覽周乎八
極亂曰甘餌含毒難數甞兮(傳曰厚味腊/毒數色角反)麟而可覊
近犬羊兮(賈誼賦使麒麟可係而/覊兮豈云異夫犬羊)鸞鳯髙翔戾青雲
兮不掛網羅固足珎兮(戾至也詩鳶飛戾天漢書/不絓聖人之網絓與掛同)斯
錯位極離大戮兮(李斯􁇻錯位至三公/卒受誅戮離與罹同)屈子慕清葬
魚腹兮(屈原曰舉丗皆濁我獨清寜赴湘/流葬於江魚之腹中遂自沈汨羅)伯姬曜名
焚厥身兮(宋伯姬遇灾待傳姆不/至爲火所焚春秋賢之)孤竹二子餓首山
義薄輕羅進不由德退不受呵乆爲滯客其意謂何
人皆文繡余褐不完人皆稻梁我獨藜飱貧無寳玩
何以接歡宗室之燕爲樂不槃徒行負賃(一作/笈)岀處
易衣身服百役手足胼胝或耘或耔霑體露肌朋友
道絶進宦凌遲厥咎安在職汝爲之舎汝逺竄崑崙
之㒹爾復我隨翰飛戾天舎爾登山巖穴隱藏爾復
我隨陟彼髙岡捨爾入海汎彼栢舟爾復我隨載沉
載浮我行爾動我靜爾休豈無他人從我何求今汝
去矣勿復乆留貧曰唯唯主人見逐多言益嗤(貧謙/辝以)
(對)心有所懷願得盡辤昔我乃祖宣其明德(身心㓗/白不事)
(曖/眛)克佐帝堯誓爲典則土階茅茨匪彫匪飾(堯以儉/示天下)
(土階三尺茅茨/不剪采椽不斵)爰及丗季縱其昬惑饕餮之群貪冨
苟得(左傳縉雲氏有不才子貪于飲食冒/于貨賄天下謂之饕餮群言其多)鄙我先人
乃傲乃驕瑶臺瓊榭室屋崇髙流酒爲池積肉爲崤
(桀紂爲瑶臺瓊室傾官/鹿臺酒池肉林崤山名)是用鵠逝不踐其朝(貧言後/丗貪驕)
(貧乃逺遁如鴻鵠之髙舉劉向新序田/饒謂魯哀公曰臣將去君而鴻鵠舉矣)三省吾身謂
予無諐處君之家福禄如山忘我大德思我小怨堪
寒能(讀作/耐)暑少而習焉寒暑不忒等壽神仙桀跖不
顧貪類不干(跖盗跖也冨則桀跖/垂涎貧則貪類不顧)人皆重蔽(冨盛者/周護以)
(防宼/盗)子獨露居人皆怵惕子獨無虞(旣壽而安所謂/福禄如山也)
彌望(禹道江以除水害自岷山始/渟水所瀦也臯水際隄岸也)鬰乎青葱沃壄千
里(諸葛亮說先主曰益州險/塞沃野千里壄古野字)上稽乾度則井絡儲精
(河圖括地象曰岷山之地上爲井絡帝以㑹昌神以/建福言東井主蜀分野岷山上應天象其精儲爲井)
(星之/維絡)下按地紀則巛宮奠位(易說卦註坤西南方之/卦也又曰天地定位蜀)
(居地之西南故於九宫爲/坤宫巛古坤字奠定也)東有巴賨綿亘百濮(山海/經云)
(西南有巴國春秋時巴師侵郾其地在漢爲巴郡應/邵風俗通曰巴有賨人剽勇髙祖爲漢王時募取以)
(定三秦賨音悰古國名始祖巴氏子其後子孫布列/巴中地爲黔中郡百濮夷名即書所謂濮人百言族)
(類之多左傳文十六年/百濮離居各欲走其邑)銅梁金堂(銅梁山在宕渠縣/金堂山在新都縣)
(水通/巴漢)火井龍湫(張華博物志臨卭火井昔時人以竹/木投取火諸葛丞相徃視之後火轉)
(盛熱湫潭也巴東有澤人謂神龍宅/其中左思蜀都賦潜龍蟠於沮澤)其中則有玉石
嶜岑(其中揔言蜀地之内所有禹貢梁州厥貢璆鐵/砮磬璆美玉砮矢/磬樂器皆石之精堅者嶜)
(士林反岑音吟嶜岑髙/峻皃言玉石所産如山)丹青玲瓏(丹丹砂青碧石擣/汰之得青緑畫家)
(用之李斯上書蜀之丹青又本草有曽青空青並出/越嶲丹砂出符陵山後漢郡國志涪陵出丹是也玲)
(瓏層出/之狀)卭節桃枝(卭地有竹中實而髙節桃枝竹八/角皆可作杖武帝因卭杖開西南)
(夷)石䲛水螭(䱎䲛魚名李竒上林賦注周洛曰鮪蜀/曰䱎䲛石䲛猶石燕石蟹之類䱎音恒)
(䲛音曽又並去声說文曰螭山神獸形水螭/水中怪獸蜀守李氷甞沈石犀以禦水恠)南則有
犍䍧潜夷昆明峩眉絶限㟍嵣堪巖亶翔(犍居言反䍧/音臧犍爲本)
(夜郞故地䍧柯江亦属夜郎漢武帝遣唐蒙等通巴蜀/置犍爲䍧柯二郡潜夷潜上之夷禹貢沱潜旣道和夷)
(底績昆眀亦夷也見漢書西南夷傳峩眉山在犍爲郡/南安縣西兩山相對狀如蛾眉其山髙峻絶限疆域㟍)
(嵣山俗訛爲螳蜋山在朱提縣西南堪巖言山形之/窈深􁗔翔言山勢之飛舞㟍嵣音郎堂堪與嵌同亶)
(即􁗔字許延反飛/也朱提音殊匙)靈山掲其右離碓𬒳其東(靈關山/在成都)
(西南漢壽界離堆江沱間堆阜名史記秦/蜀守李氷鑿離碓避沬水之害碓古堆字)於近則有
瑕英菌芝玉石江珠(皆石之比珠玉者菌芝石芝也/華陽國志有光珠穴博物志曰)
(光珠即江珠也又/虎珀一名江珠)於逺則有銀鉛錫碧馬犀象僰(郡/國)
(志漢中郡錫縣有錫益州律髙石室山出錫盢町山/出銀鈆越雋郡注東山岀碧亦玉類有元馬祠民牧)
(馬山下或産駿駒云元馬子也𤏡道/有僰人山海經岷山其下多犀象)西有鹽泉鐵冶
橘林銅陵(塩泉塩井也鐵冶銅陵産銅鐵處漢書貨/殖傳卓氏公擅山川銅鐵上爭王者之利)
(左思賦家有塩泉之/井户有橘柚之園)邙連盧池澹漫波淪(邙即卭字/西南夷傳)
(卭都縣有卭池南人以爲卭河注卭河縱廣二十里/深百餘丈汶山郡西有北地盧水胡連言地勢䏈属)
(盧池黑水也禹貢/注梁州西距黑水)其旁則有期牛兕旄(郭璞山海經/注蜀山中有)
(大牛肉重數千斤名曰䕫牛期䕫聲相近兕如水牛/角在額上古人以爲爵謂之兕觥旄牛尾可爲麈)
金馬碧雞(後漢西南夷傳越嶲郡青蛉縣禺同山有/碧雞金馬光景時出見注金形似馬碧形)
(似雞漢宣帝甞/使王褒祠其神)北則有岷山(江源/所出)外羌白馬(羌名氐/類也後)
(爲武/都郡)獸則麙羊(說文山羊而大/者細角胡毚反)野麋(說文鹿属/武悲反)罷犛
(音疲貍上林賦注㹈牛色黑岀/西南徼外罷猛獸書如虎如罷)貘貒(音陌湍說文作貊/似熊而黄黑色岀)
(蜀中廣韻貒/似豕而肥)􁝅(音預餘說文/似鹿而大)鹿麝(鹿之有/香者)户豹(郭/璞)
(方言注昈文采貌/也音户古字通用)能黄(說文能獸名堅中而彊壯奴/登反左傳鮌死其神化爲黄)
(能奴/來反)獑胡(音讒乎上林賦注/似獮猴頭上有髦)雖玃(上林賦作蜼玃注/蜼羊水反似獮猴)
(卬鼻而長尾玃/似弥猴而大)猨蠝(音壘蠝鼯䑕也/狀如兎而䑕尾)玃猱(上林賦作/蠼蝚猴属)
猶􁆌(音谷說文猶玃属􁆌似牂羊/出蜀比嚻山中犬首而馬尾)畢方(山海經有鳥/一足赤文青)
(質而白喙名曰畢方淮南子木生畢方注/木之精也狀如鳥青色赤脚豈獸類邪)尓乃倉山
隱天岎(汾)崯(吟)廻叢増嶃(鋤衘反/嶃嵒)重崒􁠯(古含/反)石􁘰
(藏)崔(摧)􁘱(投)􁘲(迸)嶵(罪)㟴(隗)霜雪終夏叩巖岭嶙(蒼/蒼)
(之山其髙隱天重隂涸寒氷雪長夏不融叩之巖崖/其声岭嶙然南中志曰雲南縣西髙山相連涸隂泫)
(寒雖五月盛暑不熱廣/志曰五月霜雪皓然)崇隆臨柴(猶積聚也/枈音漬)諸徼崼
􁘌五矹參差(徼古弔反所以廵防諸羌其處非一崼/􁘌音垤業不齊貌五屼山名一山而五)
(重在越嶲當犍/爲南安縣之南)湔山巖巖觀上岑嵓龍陽累峗(湔山/湔水)
(所岀一名玉壘山岀璧玉在/成都西北觀上龍陽皆山名)漼粲交倚􁤌崪崛﨑(􁤌/即)
(崔字崪即崒/字﨑音錡)集嶮脇施形精出偈堪􁪉隱倚(堪即嵁/字與嵌)
(同􁪉音撑皆衆/山竒怪之形)彭門嶋㟅(都安縣有兩山相對立如/闕号彭門嶋㟅音共籠)
􁘳(户經/反)嵃(魚蹇/反)嵑(渴)㞹(可)方(旁)彼(𬒳)碑(陂)池(上林賦/陂池貏)
(豸注旁頽/相連皃)􁘴(軋)􁩾(伽)輵􁩿(輵苦葛反􁩿胡買/反山不相連也)礫乎岳
岳(揔言衆山森列/争髙峻之狀)北屬崑崙泰極涌泉醴凝水流津
漉集成川(属聮也謂自岷山而北聮属崑崙山崑崙/在西域羌中其山最髙衆山視之爲極尊)
(故稱泰極黄河之源出於此東注滿昌海凝住爲大/澤廣袤三百里其水亭居冬夏不增减潜行地下南)
(出於積石爲中國河漉謂滲/漉潜行集謂㑹合衆流也)於是乎則左沉犁右羌
庭(漢武帝時以莋都爲沈/犁郡右諸羌猶未属漢)􁈍水浡其匈都江漂其涇
(漆恐當作沬音昧說文曰沬水出蜀西塞外東南入/江浡其匈謂涌其前也漆沮二水岀岐山属雍州都)
(江本沱水東流過成都謂之都/江水涇猶經也詩鳬鷖在涇)乃溢乎通溝洪濤溶
沈千湲萬谷合流逆折泌(筆)瀄(􁈊)乎爭降湖潧(與溱/同音)
排碣反波逆濞(普秘反水/暴至声)石冽巘紛􁴷周溥旋溺
冤綏頽慚(水觸石抵山則波濤洄洑舟行人/旋溺而死者冤綏頽而恐者慙)博岸敵
呷䘹瀬磴巖樘(瞠)汾汾忽溶闛(湯)沛踰窘出限連混
陁隧(陁隧猶/限域也)銍釘鍾涌聲讙薄泙(砰)龍(音/礱)歴豐隆潜
潜延延雷抶電擊鴻(閧)康濭(磕)速逺乎長喻馳山下
卒(若士卒之衆馳山/而下言迅疾也)湍降疾流分川並注合乎江州
(江州縣名在巴都/衆水至此而㑹合)於木則楩(鼻緜/反)櫟(歴)豫章(巨/木)樹榜
(彭又/去声)檐櫖(閻/慮)樿(之善反郭璞山海經注/禪木白理中櫛音善)柙(甲香/木)青稚
雕梓枌梧橿(姜木中/車材)櫪(歴)㯕(斯)楢(由柔/木)木稷(即似松/柏有刺)
枒(魚嫁弋賖/二切木名)信揖叢俊幹湊集枇(疾貲反無/􁓡木名)櫅(相稽/反榆)
(属)㭈(古穴/反)楬(竭)圠(軋)沈樘(逹郞丑/庚二切)椅(於冝反/梓属)從風推
參循崖　捼(即撮字捼奴/禾反相摩擊也)涇淫溶溶􁈔紛㓜靡
(㓜讀作窈/靡深密也)汎閎野望芒芒菲菲(言衆木/繁茂)其竹則鍾
龍䇣　野篠紛鬯(戴凱之竹譜曰籠/竹名伶倫吹/以爲律䇣乃叶反/音謹皮白如)
(霜大者冝爲篙篠出魯郡山堪/爲笙宋玉笛賦見竒篠異幹)宗生族攅俊茂豐美
洪溶忿葦紛揚搔翕與風披拖夾江縁山㝷卒而起
結根才業填衍逈野若此者方乎數十百里(方數十/里以至)
(百里盖盛/言竹之冨)於汜(淺水/蕩也)則注注漾漾積土崇隄其淺濕
則生蒼葭蔣蒲藿芧青蘋草葉蓮藕茱華菱根(蔣菰/也藿)
(芧根有實如小栗可食草葉藻也蘋藻以供祭祀/之菹茱華芙蕖也其實蓮其根藕菱根可爲菜茹)其
中則有翡翠鴛鴦裊鸕鷁鷺(皆水/鳥名)䨥鶤(音昆/鶤雞)鷫鷞(音/宿)
(霜長頸緑/色形似鴈)其深則有猵獺(淮南子畜池魚者必去/猵獺猵水居食魚獺属)沈
鱓(音善說文/皮可爲鼔)水豹(水獸狀/似豹)蛟蛇(龍類蛇形西京賦/憚蛟蛇搤水豹)黿
蟺鼈龜衆鱗鰨􁥎(遝墯言其衆/多猶雜遝也)尓乃其都門二九四
百餘閭(秦惠王二十七年使張若張儀築成都城漢/武帝元鼎二年立成都十八門䦜坊巷門也)
(按成都志大城九門少城九門唯咸門朔門秦漢舊/名公孫𫐠傳臧宫軍至咸門注云成都北靣二門其)
(西者曰咸/門是也)兩江珥其市(史記李氷穿二江成都中皆/可行舟名曰兩江其實穿二)
(渠引江水以壯形勢且以漑田耳珥言江水/旁貫其市貂蟬附耳曰珥虹蜺抱日亦曰珥)九橋帶
其流(華陽國志李氷造七橋上應七星光武遣呉漢/征公孫𫐠誡之曰置兵當在七星間謂此也李)
(膺益州記七星橋一曰長星二曰貟星三曰璣星四/曰夷星五曰尾星六曰冲星七曰曲星後漢公孫𫐠)
(傳注市橋即七星之一橋也益州記曰冲星橋舊市/撟又有龜化橋𥘉張儀築城有大龜導之以築至東)
(子城東南隅而斃因以名橋其他不/可復攷帶言九橋跨江如帶之束)武儋鎮都刻削
成蘝(武儋山在成都西北爲都之鎮舊記言蜀王開/明遣五丁力士負土成之蘝音廉又音歛草木)
(叢蔓/也)王基旣夷蜀侯尚叢(揚雄蜀王紀曰蜀王之先/名蠶叢柏護漁鳬蒲澤開)
(明至秦惠王討㓕蜀封公子通爲蜀侯賦言蜀都/之王基旣平蜀侯通始封可配蠶叢之王尚配也)并
石石屛岓岑倚從(西南夷傳汶山郡衆邑皆依山居/上累石爲室髙者至十餘丈爲卭)
(籠先蜀記云蠶叢始居岷山石/室中屛古/犀字與棲同岓渠希反山傍石也從讀作蹤)秦漢之徙
元以山東(成都由秦漢而徙謂惠王及武帝時其始/基在山之東謂蠶叢望帝皆治郫城在岷)
(山之/陽也)是以隤山厥饒水貢其獲苴竹浮流龜磧(苴麻/也水)
(運則蔽流積於水次/則龜磧言麻竹之多)竹石蝎相救(上文巳有竹不應/再舉竹石疑是合)
(爲若字杜若香草蝎螫虫二者藥材柔/猛之性相濟舉細微以見百物冨羡)魚酌不収(魚/酌)
(皆取也収力救反掩藏也易井収勿/羃言山川所産惟人所取未甞有靳)􁬏􁬐鴝䳨風胎
雨鷇(􁬏音餘鳥與䑕同穴􁬐音侯雕類鴝音渠鴝鵒/也穴土而生䳨音皇莊子白鶂相視而風化注)
(不待合而生子鷇苦豆反鳥/子欲岀者也言品類不同)衆物駭目單不知所禦
(言山川所産之冨/單與殫同盡也)尓乃其祼(字亦作蓏果蓏也史/記貨殖傳作果隋)羅
諸圃　縁畛(音匡圃之四圍也果/木繁盛滿四圍之畛域)黃甘(柑橘属廣/志曰有成)
(都平蔕甘大如升色蒼/黄揵爲南安縣出黄甘)諸柘(甘/遮)柿桃杏李(二果桃如/柿李如杏)
枇杷杜樼(榛/同)栗㮏棠㴝離支(甘棠梨即召南所詠者/離支荔支也南中八郡)
(志曰犍爲僰/道縣出荔支)雜以梴橙(柚/属)𬒳以櫻梅樹以木蘭(大樹/葉佀)
(長生實如/小柿甘美)扶林禽爚般關(林禽來禽也扶謂駢生其/實相扶般關美梨也廣志)
(曰關以西梨多/供御爚光采貌)旁支何若英絡其間(言果木繁多支/與枝通何讀作)
(阿)春机楊柳褭弱蟬抄扶施連卷(机音几玉篇木出/蜀中䮍音嫋蟬抄)
(音撣爰相牽/引也卷音拳)􁿈貕糖蛦子􁬒呼焉(皆禽蟲名􁿈貕音/巨奚方言齊謂之)
(螇螰楚謂之蟪蛄又郭璞注胡蟬江南呼螗蛦音夷/􁬒呼圭反即子規也一名杜宇俗傳蜀王望帝之䰟)
(化爲/此鳥)尓乃五糓馮戎(馮戎冨/盛也)瓜瓠饒多卉以部麻(卉/古)
(草字一作艸楚/詞多互用之)徃徃薑梔(史記貨殖傳巴蜀地饒/巵薑巵音支可以染色)附
子巨蒜(附子温藥蒜/音筭葷菜也)木艾椒蘺藹醬酴清(藹醬枸椹/醬酴清酴)
(醿/酒)衆獻儲斯盛冬育荀舊菜増伽(荀今作筍竹萌也/伽今作茄隆冬時)
(筍巳生茄子/冬月尚多)百華投春隆隱芬芳蔓茗熒郁翠紫青
黄麗靡螭燭若揮錦布繡望芒兮無幅(班固西都賦/猗猗若)
(摛錦與布繡燭耀乎其陂言草木繁盛如舒布錦繡/望之芒芒然曽無邊幅舊本作望芒芒子於無塩或)
(曰言其日冨若無塩氏之貸子錢/恐失之鑿今從藝文類聚螭摛同)尓乃其人自造竒
錦紌繏􁥞䋶縿縁盧中發文揚采轉代無窮(紌巨周/反繏息)
(絹反索絲織也􁥞音斐䋶音/縿所衘反縿絳色也/絳色縁其外盧黑色居中玄相爲丈蜀錦名件不一)
(此其尤竒者故轉/於丗間無有窮巳)其布則細都弱折(皆布名西南夷/傳有帛疊蘭干)
(細布又有梧桐/木華績以爲布)緜􁑃成祍(􁑃布江南人謂/之生子祍緝也)阿麗纎靡
避晏與隂(無雲而/隂曰晏)蜘蛛作絲不可見風(極言其/精細)筩中
黄潤一端數金(黄潤筩中細布也司馬相如几將篇/黄潤纎美冝制禪漢時黄金一斤爲)
(一/金)雕鏤釦器百伎千工(舊本脫下五字程大昌演蕃/露云揚雄蜀都賦雕鐫釦器)
(百伎千工今添入雕鏤謂篆刻爲文後漢皇后紀蜀/漢釦器注以金銀縁器曰釦音口皆極工伎之精)
東西鱗集南北並湊馳逐相逢周流徃來方轅齊轂
隱軫幽輵埃㪍塵拂萬端異類崇戎緫濃般旋闠齊
􁀨楚而喉不感槩(蜀物豐羡負販者多齊楚之/人遝至都市喧譁而爭售之)萬物
更湊四時迭代彼不折貨我罔之械(械猶/禁也)財用饒贍
蓄積備具(以上言貨物殷冨/𢡟遷儲積之盛)若夫慈孫孝子宗厥祖
祢(考廟曰祢宗有継/祖者有継祢者)鬼神祭祀練時選日瀝豫齊戒
龍眀衣(龍假借作襲襲重也齊則沐浴更明/衣以表精潔論語齊必有明衣布)表玄糓
(黑黍也所/以釀酒)儷吉日(儷偶也祭/祀用柔日)異清濁(周禮司尊注醴/齊尤濁和以明)
(酌盎齊差清/和以清酒)合踈明綏離旅(猶言㑹親踈輯衆寡管/子昭穆之離注離謂次)
(位之別也春秋二國㑹曰/離禮記衆賔酬主人曰旅)乃使有伊之徒(伊尹負鼎/爼以干湯)
(盖俗說也學如/子雲未能免俗)調夫五味甘甜之和勺藥之羮(勺藥/和齊)
(美味子虗賦勺藥之和具而後御之王充論/衡鹹若酸淡不應口者猶人勺藥失其和也)江東鮐
鮑隴西牛羊(物以地而美者鮐鮑皆/魚名說文鮐海魚也)糴米肥䐗(糴與/滌通)
(用禮曰牲必在滌又肥牛注肥養於滌也滌者養/牲之宫滌米言養之以米所以滌其穢䐗豕也)􁡊
􁤬不行(􁡊之惟切􁤬音几弋/獵所供無行販者)鴻􁫡􁪩乳(貕􁪩皆獸名/􁫡貴大者􁪩)
(貴𥘉/生)獨竹孤鶬(竹屬通用屬玉鶬皆水/鳥名不牝牡則味全)炮鴞(鴞炙也/莊子見)
(彈而求/鴞炙)𬒳紕之胎(紕與豼通用豹属也/枚乗七發豢豹之胎)山麕　腦水
遊之腴(山獸以髓腦爲珍水族以腹腴爲美漢/書郊祀志先鬻鶴/並古髓字)蜂豚
應鴈𬒳鴳晨鳬(蜂封古字通用封大也封豨之豚/應候之鴈𬒳鷃耶斥鴳晨飛之鳬)
(皆味之美者也說/苑魏文侯嗜晨鳬)戮鶂𥘉乳(戮與/通/用野鵞也)山鶴旣交春
羔秋􁋘(物以時而美者􁋘力/乆反穴蟲類䑕而大)膾鮻龜肴(鮻魚名細薄/切之曰􂀋熟)
(肉連骨曰肴/蒸之令龜拆)秔田孺鷩形不及勞(鷩必列反雉属羽/可爲冕孺𥘉乳也)
(食於秔田未能/飛故不勞而肥)五肉七菜朦猒腥臊(五肉牛羊雞犬/豕以七菜䓤薤)
(之属藿之所以蒙猒其腥臊荆/楚歳時記人日以七種菜爲羮)可以練神養血　者
莫不畢陳(合作膟腸間脂膏/也以上言珎羞之備)尓乃其俗迎春送冬
百金之家千金之公(言中産之家貴重之/人莫不畢出遊遨)乾池泄澳
觀魚于江(左傳矢魚于棠而/觀之猶今之义魚)若其吉日嘉㑹期於倍
春之隂迎夏之陽侯羅司馬郭范畾楊(七族漢時/蜀都著姓)置
酒乎滎川之間宅(蜀亦謂之川如司馬相如嚴君乎/舊宅皆在成都今其遺址盡爲緇)
(黄之/舎)設坐乎華都之髙堂延帷揚幕接帳連岡(帷幕/施於)
(堂室帳設於空曠之地漢/書帳飲三日岡山春也)衆器雕琢早刻將皇(彫琢/玉石)
(噐也藻刻髹木噐也早假借作/藻采繪也將皇璀粲華美皃)朱縁之畫邠盼麗光
龍虵䗕蜷錯其中禽獸竒偉髦山林(皆言畫也䗕於/元反蜷竒貟反)
(龍虵屈伸狀髦去聲猶/芼也謂四散山林之間)昔天地降生杜　宻促之君
則荆上亡尸之相(蜀王本紀曰朱提有男子杜宇從/天而降自稱望帝蜀人尊爲主杜)
(即杜宇望帝姓名也/音户按蜀紀上古時蜀之/君長治國乆長後皆仙去自望帝以來傳授始宻又)
(云望帝治汶山下邑曰埤荆人弊靈死其尸亡隨/江逆流而上至埤而生望帝以爲相委國授之)
厥女作歌(成都古今記蜀王尚納五丁之姝爲妃不/習水土欲出王固留之爲作東平之歌無)
(幾物故王悲悼不已乃作臾/斜之歌就歸之曲而哀之)是以其聲呼吟靖領激
􁈡喝啾户音六成行夏低徊(户讀若濩濩者湯之樂/六成猶六變也行夏亦)
(樂章名周禮行以肆夏低/徊舒徐也/言歌曲合啇周之音激讀作噭喝音敗)胥徒入冥(胥徒/樂工)
(之屬其歌聲/妙入幽冥)及廟噆吟諸連單情舞曲轉節踃馺應
聲(望帝弊靈皆有廟在蜀都士女出遊必謁其廟依/昔日之歌曲冩之聲音播之舞節而献於祠下連)
(猶後丗之曲所謂疊也踃音簫馺/音䬃舞之遟疾皆與歌聲相應)其佚則接芬錯芳
䄡袩纎延(佚猶佾行列也方言䄡謂/之䘸䄛謂之袩即衣祍也)􁒵淒秋發陽春
(凄秋陽春並曲名􁒵以足踏地而歌字本作􁒵丑犯/切西京雜記戚夫人侍兒賈佩蘭說在宫時常以十)
(月十五日入靈女祠以豚黍樂神吹笛擊/筑歌上靈之曲旣而相與連臂踏地爲節)羅儒吟呉
公連(羅儒呉公皆善謳吟者後人多倣其音劉向別/録漢興以來善雅歌者魯人虞公發聲清哀盖)
(動梁塵虞呉漢人多通用崔豹古今注曰陌上桑秦/氏女羅敷曲曲羅敷採桑趙王見而說之欲載以歸)
(羅敷不從作是曲/以明意儒讀作孺)眺朱顔離絳脣眇眇之態吡噉出
焉(言歌聲抑/揚之妙)若其遊怠魚弋郤公之徒(卻却㦸反郤/蜀之豪冨人)
(左思賦王孫之属郤公/之倫王孫卓王孫也)相與如乎陽　巨沼(如徃也/平陽猶)
(平野/疑是頫字與/俯同一本作頻字)羅車百乗期㑹投宿觀者方隄
行舡競逐偃衍撇曵絺索恍惚羅畏弥澥蔓蔓沕沕
(遨遊旣倦日將暮矣期於托宿車馬/伺回舟楫奔走觀者並隄人物併雜)蘢睢䁨兮(蘢讀/如籠)
(筌笱之類竹器以取魚也/睢許維反䁨音霍驚視貌)罧布列(說文罧積柴水中/以聚魚也所今反)
枚孤施兮(孤即/字舟上網也/古呉反詩施罛濊濊)纖繳岀(繳以絲繫矢/而弋音灼)
驚雌落兮髙雄蹷翔鵾挂兮奔縈畢爼飛膾沈單然
彼別(猶旋取魚禽以供爼鱠至/暮飛沈不可復取而後巳)

古文苑卷第四
古文苑卷第五
　漢臣賦九首
　　劉歆遂𥘉賦
　　杜篤首陽山賦
　　班固終南山賦
　　　　　竹扇賦
　　馬融圍棊賦
　　張衡髑髏賦
　　　　　冡賦
　　　　　温泉賦
　　　　觀舞賦
　　遂𥘉賦(并序)劉歆(字子駿向之/子漢書有傳)
　　遂𥘉賦者劉歆所作也歆少通詩書能
　　屬文成帝召爲黄門侍郎中壘校尉侍
　　中奉車都尉光禄大夫歆好左氏春秋
　　欲立於學官時諸儒不聽歆乃移書太
　　常博士責譲深切爲朝廷大臣非疾求
　　出𥙷吏爲河内太守又以宗室不冝典
　　三河徙五原太守(詳見本傳時名儒光禄大/夫龔勝以歆移書上䟽乞)
(骸骨罷及儒者師丹爲大司空亦大怒奏歆改/亂舊章歆由是忤執政大臣爲衆儒所訕求出)
(𥙷/吏)是時朝政巳多失矣歆以論議見排
　　擯志意不得之官經歴故晉之域感今
　　思古遂作斯賦以歎征事而寄己意(哀/帝)
(之丗權柄下移故歆思周晉/舊事有所感傷而寓意此賦)
昔遂𥘉之顯禄兮遭閶闔之開通(歆自言顯仕/之𥘉君門無)
(壅)蹠三台而上征兮(蹠踐也魁下六星/曰三台即太階也)入北辰之
紫宫(北極環衛内曰紫宫人君所居象北極歆/爲黄門侍郎又侍中加官得入侍禁中)備列
宿於鉤陳兮擁大常之樞極(史記天官書中宫/天極星其一明者)
(大一常居也鉤陳紫宫外營陳星歆/爲中壘校尉象鉤陳星擁衛宸極)揔六龍於駟
房兮奉華盖於帝側(天子之駕六馬馬八尺爲龍/房星爲天駟華盖星在帝座)
(後法駕之盖象之/皆奉車都尉所職)惟太階之侈闊兮機衡爲之難
運(侈闊言登進之涂雜賢佞不分故秉機衡者/爲之難運機衡皆北斗星以諭政之幾要)懼魁杓
之前後兮遂隆集於河濵(以在帝旁爲懼求/岀𥙷河内太守)遭陽
侯之豐沛兮乗素波以聊戾(陽侯波神淮/南子注陵陽)
(國侯溺水而死其神能爲大波豊一作澧豊沛波之洶/湧也言將之河内遭波神洶湧使巳聊戾而莫前以)
(人言沸騰/爲巳阻蔽)得玄武之嘉兆兮守五原之烽燧(玄武/北方)
(之宿言得吉卜利北征也/徙五原邊郡故言守烽燧)二乗駕而旣俟(太守有/副車)僕
夫期而在涂馳太行之嚴防兮(太行山在河内郡山陽/縣西北繇漢京踰大行)
(至髙都皆東/行防亦関也)入天井之喬關(天井関属/髙都縣)歴崗岑以升
降兮馬龍騰以起攄舞雙駟以優遊兮(詩兩驂/如舞)
濟黎侯之舊居(壷関縣舊/黎侯國也)心滌蕩以慕逺兮廻髙
都而北征(髙都縣属上黨郡至/此方北行故曰廻)劇彊秦之暴虐兮
吊趙括於長平(劇猶甚也文有劇秦美新趙括敗於長/平卒四十萬人皆降秦秦挾詐盡阬殺)
(之)好周文之嘉德兮躳尊賢而下士鶩駟馬而觀
風兮慶辛甲於長子(劉向別録辛甲事紂七十五諌不/聽而去召公與語賢之告文王親)
(自迎之以爲公卿封於長子長子音長短之長縣/名属上黨以上因歴周秦故境嘆其仁暴之不同)哀衰
周之失權兮數辱而莫扶執孫蒯于屯留兮(左/傳)
(襄十七年石買孫蒯伐曹取重丘曹人愬于晉十八/年晉人執衛行人石買于長子執孫蒯于純留爲曹)
(故也屯留縣属/上黨屯音純)救王師於余吾(成元年晉平戎/于王劉康公邀)
(戎遂伐之王師敗績于徐吾公羊子曰/孰敗之盖晉敗之也余吾縣属上黨)過下虒
而歎息兮悲平公之作臺(晉平公作虒祈之官/諸侯皆賀成虒祈地)
(名銅鞮縣有上/虒亭下虒聚)背宗周而不䘏兮苟偷樂而
惰怠(晉城𣏌子大叔曰晉國不恤宗周/之闕而夏肄是屏怠叶韵平声)枝葉落
而不省兮公族閴其無人(叔向曰公室將卑其宗/族枝葉先落則公從之)
(肸之宗十一族惟羊舌氏在而巳豈其獲/祀閴若鵙反易豐卦闚/其户閴其元人)日不悛而俞甚
兮政委弃於家門(又曰政在家門民無所依君日不/悛以樂慆憂歆因晉以傷漢也家)
(門謂/六卿)載約屨而正朝服兮降皮弁以爲履(權臣/上僣)
(君柄下移如冠履易位載加諸首也禮記載璪十有二/旒音戴約當作絇周禮屨人注約著屨之頭以爲行戒)
(皮弁行禮之冠禮/記皮弁日以眂朝)寳礫石於廟堂兮面隋和而不
眂(小人登用賢材見弃隋珠和璧以譬賢才爲國之/寳面者背而不顧也項羽傳馬童面之眠與視同)始
建衰而造亂兮公室由此遂卑憐後君之寄寓
兮唁靖公於銅鞮(唁音彦弔生也又弔失國曰唁詩/歸唁衛侯靖公晉之末君三卿分)
(晉靖公寄寓於銅鞮降爲家人故怜而吊之銅鞮縣属上/黨以上嘆宗周衰微晉平不能嗣伯業以尊周室卒致晉)
(公室卑爲三卿所滅/其傷漢之心切矣)越侯田而長驅兮(河内懷縣有侯/人亭左傳候田)
(温之/別邑)釋叔向之飛患(叶韵平声遭/飛語而見拘)恱善人之有救
兮勞祁奚於太原何叔子之好直兮爲群邪之
所惡(惡毀也/烏各切)賴祈子之一言兮幾不免乎徂落(㐮/二)
(十一年晉誅欒盈之黨叔向之弟羊舌虎與焉於是/囚叔向祈奚聞之見范宣子曰夫謀而鮮過惠訓不)
(倦者叔向有焉社禝之固也猶將十丗宥之以勸能者/今壹不免其身以棄社禝不亦惑乎宣子說言諸公而)
(免之奚晉大夫食邑於祈/縣属太原郡徂落死也)䨥美不必爲偶兮時有差
而不相及(楚詞兩美其必合兮注以/男女俱美比君目俱賢也)雖韞寳而求賈兮
嗟千載其焉合(論語求善賈而沽諸賈讀作價新序使/賢者爲之與不肖者議之所以千載不)
(合/也)昔仲尼之淑聖兮􁔛隘窮乎蔡陳(孔子厄於/陳蔡七日)
(不火/食)彼屈原之貞專兮卒放沉於湘淵(屈原遭/讒去國)
(自沉於/汨羅)何方直之難容兮栁下黜而三辱(柳下惠/爲士師)
(三黜曰直道而事/人焉徃而不三黜)蘧瑗抑而再犇兮豈材知之不足
(蘧伯玉名瑗衛之賢大/夫至獻公時凢再出奔)揚䖸眉而見妬兮固醜女之
情也曲木惡直繩兮亦小人之誠也以夫子之
博觀兮何此道之必然空下時而矔丗兮自命
已之取患(矔光旦反轉目視也方言瞋目曰矔轉目/顧視亦曰矔以上言遇合之難又見疾者)
(多以諭已/之出處)悲積習之生常兮固明智之所別(言積/習所)
(生自微至著人以爲常易生忽心惟明智見微別/於未然因過晉陽再申前意以見六卿專政之漸)叔群
旣在皁隷兮六卿興而爲桀(左傳叔向曰雖/吾公室今亦季)
(丗也欒郤胥原狄續慶伯降在皂隷政在家門言八族皆/晉之舊臣旣降爲賤官於是禄去公室政在大夫趙無䘏)
(范吉射智瑶荀寅魏多韓不/信六家也爲晉卿逞其雄桀)荀寅肆而顓恣兮吉射
叛而擅兵憎人臣之若兹兮責趙鞅於晉陽(荀/寅)
(士吉射奔朝歌春秋書晉荀寅及士吉射入于朝歌以/叛趙鞅奔晉陽晉人圍之書晉趙鞅入于晉陽以叛事)
(並見定公十三年/晉陽縣属太原)軼中國之都邑兮登句注(句注/山名)
(在隂/館縣)以陵厲歴鴈門(鴈門郡/属并州)而入雲中兮(雲中/郡属)
(并/州)超絶轍而逺逝濟臨沃(臨沃縣/属五原)而遥思兮垂
意乎邊都(已至五原/留意邊俻)野蕭條以寥廓兮陵谷
錯以盤紆飄寂寥以荒䀛兮(䀛音勿猶/冥漠也)沙埃起而
杳冥廽風育其飄忽兮廽颭颭之泠泠薄涸
凍之凝滯兮茀谿谷之清凉(育倐也颭颭動揺貌音/占泠泠風声音令薄傍)
(名反迫也茀/敷勿反披也)漂積雪之皚皚兮渉凝露之隆霜
揚雹霰之復陸兮慨原泉之凌隂激流澌之漻淚
兮(凌音陵澌音斯風俗通積冰曰/凌冰流曰澌漻音寮淚音戾)窺九淵之濳淋
䬃悽愴以慘怛兮慽風漻(胡巧/反)以冽寒獸望浪以穴
竄兮(浪音狼望/浪怖駭貌)鳥脇翼之浚浚(浚與踆同/伏也音逡)山蕭
瑟以鵾鳴兮樹木壞而哇吟(莊子所謂地/籟哇於佳反)地坼
裂而憤忽急兮石捌破之嵒嵒(捌百鎋反/嵒魚咸反)天烈
烈以厲髙兮廖􂀌䆫以梟窂(勞)鴈邕邕以遟
遟兮野鸛鳴而嘈嘈望亭隧之皦皦兮飛旗幟
之翩翩回百里之無家兮路脩逺之綿緜(以上/𫐠五)
(原景/物)於是勒障塞而固守兮奮武靈之精誠(趙/武)
(靈王排羣臣之議身胡服教民騎射/以備邊事見戰國䇿五原故趙地也)攄趙奢之䇿慮
兮威謀完乎金城(趙奢趙之良將也甞以堅壁破秦軍/事具史記金城言守之固見賈誼䇿)
外折衝以無虞兮内撫民以永寧旣邕容以
自得兮唯惕懼於笁寒(楚詞天問帝何竺之注竺/一作篤笁寒猶言隆寒也)攸
潛温之玄室兮滌濁穢於太清反情素於寂
漠兮居華躰之冥冥玩書琴以條暢兮考性命
之變態運四時而覽隂陽兮揔萬物之珎怪雖窮
天地之極變兮曽何足乎留意長恬淡以懽娯
兮固賢聖之所喜亂曰(魯語正考父校啇之名/頌十二篇以那爲首其)
(輯之乱曰云云注篇義旣成撮其大要爲乱辝王充/論衡䜟書云董仲舒亂我書蓋孔子言也孔子曰師)
(摯之始關睢之亂洋洋乎盈耳哉亂者終孔子言也/孔子生周始其本仲舒生漢終其未賦頌篇下其有)
(亂曰章者/盖其類也)處幽潜德含聖神兮抱竒内光自得貢兮
寵幸浮寄竒無常兮(竒讀爲竒偶之竒惟竒/故無常漢書李廣數竒)寄之去
留亦何傷兮大人之度品物齊兮舎位之過忽若遺
兮(此言在人者/爵禄之位)求位得位固其常兮(此言在巳者/當處之位)守
信保巳比老彭兮(論語竊比/於我老彭)
　　首陽山賦　杜篤(後漢文苑傳杜篤字/季雅京兆杜陵人)
(史記伯夷叔齊孤竹君之二子也聞西伯/昌善養老盍徃歸焉及西伯卒武王伐紂)
(叩馬而諫武王巳平殷乱天下宗周夷齊耻/之義不食周粟隱於首陽山采薇食之餓死)
嗟首陽之孤嶺形勢窟其盤曲面河源而抗巖(馬/融)
(曰首陽山在河東蒲坂/華山之北河曲之中)隴塠隈而相屬長松落落卉
木蒙蒙青羅落漠而上覆穴溜滴瀝而下通髙岫
帶乎巖側洞房隱於雲中忽吾覩兮二老時采薇
以從容於是乎乃訊其所求問其所脩州域鄊黨
親戚疋儔何務何樂而並兹遊矣二老乃荅余曰
吾殷之遺民者也厥㣧孤竹作蕃北湄(㣧嗣也漢地/理志遼西郡)
(令支縣有孤竹城注故伯夷/國也紂都朝歌孤竹在北)少名叔齊長曰伯夷
聞西伯昌之善救育年艾於黃耈遂相攜而隨之
(艾班白也黄耈老人也詩黄耈鮐背孟/子曰盍歸乎來吾聞西伯善養老者)冀寄命乎餘
壽而天命之不常伊事變而無方昌伏事而畢命
(三分天下有其/二以伏事殷)子忽覯其不祥(子武王也未終䘮之君稱/子老子佳兵不祥之器)
乃興師於牧野(地名泰誓武王/與受戰于牧野)遂干戈以伐啇乃棄
之而來遊誓不歩於其郷余閉口而不食並卒命
乎山傍
　　　終南山賦(賦一/作頌)班固(字孟堅抶風茂陵/人兩漢書皆有傳)
(漢書地理志右扶風武功縣/太壹山古文/以爲終南毛氏詩注終南周之名山中南也)
伊彼終南巋嶻嶙囷(巋區韋反嶻才結反髙峻也/嶙力因反囷居倫反盤旋也)槩
青宫觸紫宸(李善注曹植詩承露槩太清槩與扢同/古字扢摩也青宫紫宸天帝之居言山)
(髙峻上/極于天)嶔崟欎律萃于霞芬(芬與氛同/山嵐之氣)曖㬣晻靄
若鬼若神(曖㬣音愛逮雲霧吐吞障蔽天日變化殊/形宋玉髙唐賦縱縱莘莘若生於鬼若生)
(於/神)傍吐飛瀬上挺脩林立泉落落(瀑布泉也周庾信/終南山詩長虹雙)
(瀑/布)宻隂沉沉榮期綺季此焉恬心(家語榮啓期行乎/邾野鹿裘帶索鼔)
(琴而歌髙士傳四皓綺里季等共入/啇洛漢髙徴之不來乃深匿終南)三春之季孟夏之
𥘉天氣肅清周覽八隅皇鸞鸑鷟警乃前驅(皇鸞/鸑鷟)
(皆鳯屬也春秋元命苞火离爲鸞國語周之興也/鸑鷟鳴於岐山賦言人主岀游朱雀爲之前驅)爾
其珍恠碧玉挺其阿宻房溜其巔(左思蜀都賦密房/郁毓𬒳其阜山圖)
(采而/得道)翔鳯哀鳴集其上清水泌流注其前(泌泉/水也)彭
祖宅以蟬脫(列仙傳彭祖殷大夫也歴夏至殷末八/百餘歳常食桂芝善導引行氣歴陽有)
(彭祖仙室後/昇仙而去)安期饗以延年(安期生賣藥於東海邊/時人皆言千歳翁常徃)
(來華山間饗謂以碧玉宻房爲仙藥餌之前秦録王嘉/不食五榖清虗服氣潜終南山菴廬而巳此亦彭祖安)
(期之/倫也)唯至德之爲美我皇應福以來臻掃神壇以
告誠薦珍馨以祈仙嗟兹介福永終億年(一本嗟作/羌終作鍾)
(本傳肅宗雅好文章固愈得幸每行廵狩輙献上賦頌/按章帝本紀行幸祠祀之事無歳無之如増修羣望柴)
(告岱宗祀汶上祠闕里幸岐山登太行史不/絶書惟終南薦享不見于史豈偶遺佚邪)
　　　竹扇賦　班固
(按葛洪西京雜記漢制天子玉几夏設羽扇/冬設繒扇至成帝時昭陽殿始有九華扇五)
(明扇及雲母孔雀翠羽等名其華飾侈麗不/言可知孟堅在肅宗朝時以竹扇供御盖中)
(興以來革去奢靡崇尚樸素所致/賦而美之所以彰盛德飬君心也)
青青之竹形兆直妙華長竿紛寔翼杳篠叢生於
水澤疾風時紛紛蕭颯削爲扇翣成器美託御君
王供時有度量異好有圎方(扇之形製或圎/方隨人所)來風
辟暑致清凉安體定神逹消息百王傳之頼功力
壽考康寧累萬億(一本來風堪辟/暑静致夜清凉)
　　　圍碁賦　馬融(字季長扶風杜陵/人後漢書有傳)
(孟子曰弈之爲數小數也趙歧注弈圍碁也/愽物志云丹朱善碁旣不經見未足深信)
略觀圍碁兮法於用兵三尺之局兮爲戰鬪埸(陸/賈)
(新語言圍碁兵法之類上者張置踈逺多得道而勝/中者務相遮絶爭便求利下者守邊隅之作罫猶薛)
(公之言黥布反也上計取吳楚廣地中計塞成/臯遮要爭利下計據長江以臨越作罫者也)陳聚
士卒兮兩敵相當拙者無功兮弱者先亡(碁以智取亦以/氣勝一本拙作)
(怯弱作貪怯則挫志/貪則無謀弈戰皆然)自有中和兮請說其方(中和猶中庸/碁術髙妙未)
(易言盡姑論/中庸之方畧)先據四道兮保角依旁縁邊遮列兮
徃徃相望離離馬目兮連連鴈行(布子欲踈/勢貴相属)踔度
間置兮(前行覘敵曰踔/引彼䏈此曰度)徘徊中央違閣奮翼兮(置其/所攻)
(曰違制其/欲逞曰閣)左右翶翔道狹敵衆兮情無逺行碁多
無笧兮如聚群羊(笧與䇿同筭也/兵法多筭勝)駱驛自保兮先後
來迎攻寛擊虚兮蹌跭内房(蹌七羊反跭歩項反字本作/槍柈柈又作棓兵杖也天文)
(志有天槍天棓/星見則兵起)利則爲時兮便則爲強猒於食兮壞
决垣墻堤潰不塞兮泛濫逺長(敵可取不取當備/不備必貽後悔班)
(固奕旨一孔有闕壞頽不/振有似瓠子㲹濫之敗)横行陣亂兮敵心駭惶
迫兼碁􁫳兮頗棄其裝(􁫳音義與岳同棊心并/四靣各據中一子謂之)
(五岳言不可動摇也此而見迫碁/勢危矣將有弃其資裝而遁者)巳下險口兮鑿置清
坈(巳旣岀險當設險以待敵口如飛/狐之口井陘之口皆險要用竒處)窮其中罫兮如
䑕入囊(罫音卦罔罟也/新語所謂作罫)収死卒兮無使相迎當食
不食兮反受其殃勝負之㩞兮(㩞一/作䇿)於言如
髮乍緩乍急兮上且未別白黒紛亂兮於約
如葛雜亂交錯兮更相度越守規(一作/視)不固兮
爲所唐突深入貪地兮殺亡士(一作/將)卒狂攘相救
兮先後并没上下離遮(又雜/遝)兮四靣隔閉圍合罕
散兮所對哽咽韓信將兵兮難通易絶自䧟
死地兮設見權譎(漢書韓信以兵東下井陘李左車曰/井陘之道車不得方軌騎不得成列)
(願假竒兵從間路絶其輜重信爲背水陣出井陘口曰此/在兵法䧟之死地而後生言碁當危急則出竒以取勝)
誘敵先行兮徃徃一室捐碁委食兮遺三將七
(此亦言韓信未出井陘使萬人先行所以誘敵旣而入空/壁立赤幟遂以取勝其視敵壘猶己一室有所弃以㗖敵)
(也將欲取之/必固與之)遲逐爽問兮轉相伺宻(勿迫以怠之/誑詞以誤之)啇
度道地兮碁相連結蔓延連閣兮如火不㓕扶
䟽布散兮左右流溢浸淫不振兮敵人懼慄迫促
踧踖兮惆悵自失計功相除兮以時各(一作/早)訖事
留變生兮拾碁欲疾營惑窘乏兮無令詐岀深
念逺慮兮勝乃可必
　　　髑髏賦　張衡(字平子南陽西鄂/人後漢書有傳)
(莊周蒙人也著書寓言曰莊子使楚見空髑/髏擊以馬捶而問曰夫子貪生失理而爲此)
(乎將有凍餒之患而爲此乎語卒援髑髏枕/而卧髑髏見夢曰夫死無君於上無臣於下)
(與天地爲春秋雖南面帝王樂不/是過也故平子托之以伸其意)
張平子將遊目於九野觀化乎八方(淮南子天有九/野九州之外乃)
(有八/殥)星回日運鳯舉龍驤南遊赤野(極南/之地)北泏
(一作/陟)幽郷(即幽/都也)西經昧谷(日入/之處)東極浮桑(日出之處/曰扶桑)
於是季秋之辰微風起凉聊回軒駕左翔右昻
歩馬于疇阜逍遥乎陵岡顧見髑髏委於路旁
下居淤壤上有玄霜張平子悵然而問之曰子
將并糧推命以夭逝乎本䘮此土流遷來乎爲
是上智爲是下愚爲是女子爲是丈夫於是肅
然有靈但聞神響不見其形荅曰吾宋人也姓
莊名周遊心方外不能自修壽命終極來而玄
幽公子何以問之對曰我欲告之於五岳禱之
於神祗起子素骨反子四支取耳北坎(坎北方水/水内景故)
(耳屬/之)求目南離(離南方火火外/景故目屬之)使東震獻足西坤
授腹(震東方主動在易爲足坤西南/方萬物皆致養焉在易爲腹)五内皆還(五臓/也)
六神皆復(五官反/心之神)子欲之不乎髑髏曰公子言之
殊難也(公子雖有此言吾/殊難之不欲也)死爲休息生爲役勞(莊子/曰勞)
(我以生佚我以/老息我以死)冬氷之凝何如春氷之消(凝則幽滯/消則自然)
(淮南子氷之凝不若其/釋也又况不爲氷者乎)榮位在身不亦輕於塵毛巢
許所耻伯成所逃(巢父許由伯成子髙以受天下君一/國爲耻而逃之榮位在人生猶輕之)
(况巳/死乎)况我巳化與道逍遥離朱(離婁/也)不能見子
野(師曠/字)不能聽堯舜不能賞桀紂不能刑虎
豹不能害劒㦸不能傷與隂陽同其流與元氣
合其朴以造化爲父母天地爲牀蓐雷電爲皷
扇日月爲燈燭雲漢爲川池星宿爲珠玉合體
自然無情無欲澄之不清混之不濁不行而至
不疾而速於是言卒響絶神光除㓕顧時發軫
乃命僕夫假之以縞巾衾之以玄塵(以土覆/之也)爲
之傷涕酹於路濵
　　　冢賦
(古者不預凶事冢壙卜葬而後穿築至春/秋時晉文公有功於周請隧弗許曰王章)
(也釋者云闕地通路曰隧王之葬礼也晉/文以此爲請則預爲冢壙矣漢之人主多)
(預爲陵廟則士大夫必有預爲冢兆/者詳觀此賦其平子預築之冢邪)
載輿載歩地勢是觀降此平土陟彼景山(髙山/也)一
升一降乃心斯安(觀山之來岡一起/一伏乃有支脉)爾乃隳巍山
平險陸刋藂林(禹貢隨山栞木/栞古刋字斫也)鑿盤石起峻壟
構大槨(古者以木爲槨後丗築/以灰土或以㙛石爲之)髙岡冠其南平原
承其北(枕南而/向北)列石限其壇(一作/壖)羅竹藩其域系
以脩𡑞(周制惟王者用隧諸侯皆/縣棺而下漢不以𡑞爲禁)洽以溝瀆曲折相
連迤靡相屬(泄壙中水欲其曲/折所謂之玄水也)乃樹靈木靈木
戎戎(樹之靈木所以識䕃/戎戎盛貌靈善也)繁霜峩峩匪雕匪琢
(繁霜冢/上飾)周旋顧盻亦各有行乃相厥宇乃立厥
堂直之以繩正之以日(揆日景所以定方隅詩/揆之以日作于楚室)有覺
其材(詩有覺其/楹覺直也)以構玄室奕奕將將崇棟廣宇
在冬不凉(一作/寒)在夏不暑祭祀是居神明是處(爲/幽)
(玄之室以/寓享祝)脩𡑞之際亦有掖門(際𡑞之盡處/建爲掖門)掖門之
西十一餘半(地廣居掖門十分/之一而又羡其半)下有直渠上有平岸
舟車之道交通舊館(自西而降則/通徃來之衢)寒淵慮弘存不忘
亡恢厥廣壇祭我兮子孫(古者不墓祭後丗則有謂/之上冢孟子甞言樊間之)
(祭/者)宅兆之形規矩之制希而望之方以麗踐而行
之巧以廣幽墓旣美鬼神旣寜降之以福於以之
平如春之卉如日之升
　　　温泉賦　張衡
(按漢地理志京兆尹新豐縣驪山古驪戎/地也山有神井泉温如湯辛氏三秦記云)
(驪山湯可以去疾消病武帝故事云驪山/湯𥘉始皇砌石起宇漢武加修飾焉至唐)
(時有宫在驪山不名温泉宫天/寳間治湯井爲池環山列宫室)
余適驪山觀温泉浴神井美洪澤之普施乃爲賦
云陽春之月百草萋萋余在逺行顧望有懷遂適
驪山觀温泉浴神井風中巒(風與風乎/舞雩同意)壯厥類
之獨美思在化之所原覽中域之珎恠無斯水之
神靈控湯谷乎瀛洲濯日月乎中營(瀛洲海中山上/有湯谷山海經)
(湯谷上有扶桑十日所浴也日月/坎離之精濯乎其中故液泉而温)䕃髙山之北延處
幽屏以間清於是殊方䟦(一作/交)渉駿奔來臻士女
曄其鱗萃紛雜還其如絪(音因易天地絪/緼似有缺文)亂曰天地
之德莫若生兮帝育蒸人資厥成兮六氣淫錯有
疾癘兮温泉汨焉以流穢兮蠲除苛慝服中正兮
熈哉帝載保性命兮
　　觀舞賦
客有觀舞於淮南者美而賦之曰(爾雅舞以土地名/之有周舞鄭舞巴)
(渝舞淮/南舞)音樂陳兮㫖酒施擊靈皷兮吹參差叛淫
衍兮漫陸離於是飲者皆醉日亦旣􁀈美人興而
將舞乃修容而改服襲羅縠之雜錯申綢繆而自
飾拊者啾其齊列盤鼔煥以駢羅(拊摶也搏拊衆/声以合其行列)
(班固賔戱啾發投曲感耳之声舞之折盤隨皷声而/族轉故謂之盤鼔平子又有七盤舞賦此處似有缺)
(文)抗脩䄂以翳面展清聲而長歌歌曰驚雄遊兮
孤雌翔臨歸風兮思故郷搦纎腰以氐折嬛傾倚
兮低昂増芙蓉之紅華兮光灼爍以發揚騰嫮目
以顧盻(嫮音胡故反好貌/也楚詞嫮目冝笑)盼爛爛以流光連翩絡
繹乍續乍絶𥚑似飛鸞䄂如廽雪於是粉黛弛兮
玉質粲珠簪挻(一作/挺)兮緇髮亂然後飾笄整髮𬒳
纎垂縈同服駢奏合體齊聲進退無差若影追形
古文苑卷第五
古文苑卷第六
漢臣賦六首
　　黃香九宫賦
　　李尤函谷關賦
　　崔寔大赦賦
　　王延壽夢賦
　　　　　王孫賦
　　張超誚青衣賦
　　　九宫賦
(河圖之數戴九履一左三右七二四爲肩六/八爲足五居中央從横十五易乾鑿度曰太)
(一取其數以行九宫鄭玄注云太一者北辰/神名也下行八卦之宫毎四乃還於中央中)
(央者地神之所居故謂之九宫天數以陽出/以隂入陽起於子隂起于午是以太一下行)
(九宫從坎宫始自此而坤宫又自此而震宫/旣又自比而巽宫所行者半矣還息於中央)
(之宫旣又自此而乾宫自此而兊宫自此而/艮宫自此而離宫行則周矣上游息於太一)
(之星而反紫宫行起從/坎宫/終於離宫也)
　　　　　　　黃香
(後漢書文苑傳黃香字文疆/江夏安陸人博學經典究精)
(道術能文章𥘉除郎中肅宗/詔香詣東觀讀所未甞見書)
(累遷尚書令所著賦/牋奏書令凢五篇)
伊黄虚(一作/靈)之典度(五居中央屬土故/曰黄靈之常度)存乎文昌之
㑹宫(天官書斗魁戴匡六星曰文昌/宫皆將相貴臣夾輔紫宫者也)翳華蓋之葳𬎼
依上帝以隆崇(晉天文志上九星曰華蓋/所以覆蔽太帝之坐也)握(一作/捉)璇璣
而布政(北斗第二星曰璇第三星/曰璣日月五星曰七政)揔四七而持綱(四方/各七)
(宿揔爲二/十八宿)和日月之光曜均節度以運行序列宿
之煥爛咸垂景以煌煌歴天隂之晦暗陽玉石
以炳明(楊泉物理論曰極南爲太陽極北爲太隂日月/五星行太隂則無光行太陽則能照賦言九宫)
(之行始於坎宫坎正北故爲隂晦終於/离宫离正南故曰陽明玉石皆陽物也)鏡大道之浩廣
泑沉漭以坱圠(言天地之間大造宏闊未昜窺測泑讀/如杳沉漭深廣也坱圠無垠際也漭音)
(莾坱烏朗/切圠音軋)眄旭歴而銳(一作/銑)鋃(上/声)廓􁘽􁘾以閱閬(言/以)
(明歷推筭始知浩博之中分爲九宫銳鋃猶鑚研㘲/猶/閫奥􁘽字音掬/古墺字音郁閱當作閌閬音浪閌閬髙)
(大皃揚雄甘泉賦閌閬閬其寥/廓兮似紫宫之崢嶸此言中宫)即蹴縮以櫢檽(震巽二/宫也巽)
(六陽之地羣隂退縮震居正東木之旺/方櫢檽木之茂盛也櫢音藪檽乃豆切)坎烻援以渞煬
(坎烻坎离也九宫之始終坎中有火离中有水故錯言之/烻弋戰反火光熖渞一作湭才周反渞水之源煬火之熾)
(也胃)騮　以差羸(乾坤二宫也乾爲老馬瘠馬/坤牝馬江浙間謂牡馬爲騮)
(馬/音環字或作馬馬一歳也/音葛馬/疾行也乾坤皆馬以老稚健順而差別)磋磥皓皜以
駮樂(艮兊二宫也艮爲小石磋磥音鹺磥小石貌兊/正西属金故曰皓皜金之色也駮樂雜而不齊)銀
拂律以順游(銀取其輝粲/律取其次序)徑閶闔而出玉房(閶闔/天門)
(玉房太一所居也漢禮/樂志游閶闔觀玉臺)謁五嶽而朝六宗(太一天之尊/神方其岀也)
(五岳六宗之神皆來/朝謁虞書禋于六宗)對祝融而督勾芒(祝融南方炎/帝之佐勾芒)
(東方青帝之佐始於坎宫故/對南方之神而役東方之神)蕩翊翊而敝(瞥普/蔑反)降聊優游
以尚陽(一作/徜徉)蹠崑崙而蹈碣石(山海經崑崙之丘實/惟帝之下都張節曰)
(崑崙山去中國五萬里蹠讀如陟登/也碣石海畔山禹貢東底于碣石)跪厎柱而跨太行
(底柱山名河水分流包山而過山見水中若柱/然在西􁆁之界太行山在河内山陽縣西北)肘熊耳
而據桐栢(熊耳山在弘農盧氏縣東/桐栢山在南陽平氏縣)介嶓冢而持外
方(嶓冢山在梁州漢水所岀/外方山即嵩髙也在頴川)浣彭蠡而洗北海(彭蠡/大澤)
(在揚州之西界洗/濯足也洗上声)淬五湖而漱華池(淬吸也與啐/同華山之顚)
(有石池丗/所謂玉井)粉白沙而嚵定容(敦煌郡關外有白龍堆沙/春秋時有容城是爲南郡)
(華容縣雲夢澤在東南定容盖雲夢巴丘湖/也嚵鋤衘反說文曰小卒也謂吸之將盡)卷南越以騰歴
(南越交趾之地極南言終於/离宫騰歴而上復囬于中宫)連明月以爲懸剥駭雞以
爲釵(明月寳珠也連言其非一駭雞犀角也韓詩外傳太/公使南宫适至義渠得駭雞犀以献於紂抱朴子云)
(通犀中有一白理如線者置米其上以飼雞雞見/驚走名駭雞犀刻爲魚形持入水水輒開剥削治也)繞繢組
而攝雲欎(綬加采繪之飾/履爲浮雲之形)垂獨蠒而服離袿戴
㠍岌而帶繚繞曵陶匏以委蛇(獨繭一繭絲也/列仙傳園客収)
(繭如甕大繰一繭六十日始盡訖㠍岌冠巍峩貌繚/繞帶彯揚貌陶匏甄陶所成以上言冠服儀飾之盛)
乗根車而駕神馬(孝經援神契曰山岀根車禮記所/謂噐車也不斵治而自圎曲神馬)
(天馬訾黄之/類)驂䮡駽而俠窮竒(䮡駽亦神馬服外/曰驂窮竒神名)使
織女驂乗王良爲之御(天官書織女天女孫也天駟/旁一星曰王良王良䇿馬車)
(騎蒲/野)三台執兵而奉引軒轅乗駏驉而先驅
蚩尤之倫玢璘而要班斕垂(又作/乘)金干而揵(又/建)雄㦸
操巨(又臣)之礉弩齊佩機而鳴廓狼弧彀張而
外饗枉矢持芒以岞崿迅衝風而突飛電(蚩尤古/之善兵)
(者與黄帝戰于阪泉言使武勇能兵之徒若蚩尤者操執兵器/扈從其行楊雄甘泉賦蚩尤之倫帶干將而秉五戚玢璘音彬)
(鄰文采皃巨/音貍弩名礉音𫾣勁也佩機弩機引滿齊而後/發廓發也天狼星之下有星曰弧如弧矢之狀正向之此云狼)
(􁀦則是射狼之弧也彀古豆反饗讀作嚮枉矢星蛇行而蒼/黑望之如有毛羽然岞崿振激之狀其勢迅速過於風電)
振雲嵱岫而土􁱛山(廣韻嵱山在容州山下有鬼市􁱛即/崆字崆峒山也能令幽谷興雲空洞)
(填/塞)巃狡猾(又作􁭜巃與/櫳同檻也)而蹴踐􁉊走札掲而獠桔梗
(一作繚/結便)櫟略玃而突列蛸槁律屈而却梁黨仆巷溏
而觸螟蜓抶(丑乙/反)礕礰(一作)而扑雷公摽氅缺而拂勃
决(皆鬼神名言妖星癘鬼/屏除顚仆莫敢干之)奮雲旗而椎(又作/撞)鴻鐘聲淳
淪(又作/綸)以純侖四海澹而祏地梁(祏又作祐雲旗所以垂/覆于下洪鐘所以宣其)
(和也淳淪純侖至和交暢故四海清/晏下土蒙福地梁猶言地維地軸也)碎太山而刺嵩髙吸
洪河而嘬九江登嶣嶤之釐臺闚天門而閃帝宫
享嘉命而延壽樂斯宫之無窮(末言喬岳可隳江河/可竭九宫定位未甞)
(遷變游行一周復于中宫所謂長於上古而不/老超乎天地而永存也刺盧逹反吸嘬言其㣲)
　　函谷關賦　李尤(後漢文苑傳李尤字伯仁廣/漢維人和帝時拜蘭臺令)
(故秦函谷關在弘農縣周秦故都皆在關中漢/髙祖用婁敬䇿都關中因秦故關而守之武帝)
(徙函谷關於新安地理志河南郡/榖城縣顔師古曰即今新安也)
惟皇漢之休烈兮包八極以據中混無外之盪盪兮
惟唐典之極崇(唐典謂唐堯之舊典/别九州恊和萬邦)萬國喜而洞洽兮
何天衢以流通(易大蓄上九/何天之衢亨)襟要約之險固兮制關
揵以擒非其南則有蒼梧荔浦離水謝沐涯浦零中
以窮海陸(蒼梧而下六關在南地理志蒼梧郡注属交州/有離水關謝沐荔浦二縣交趾郡合浦縣並有)
(關九眞郡/有界關)於北則有蕭居天井壷口石徑貫越伐朔
以臨胡庭(蕭居而下六關在北上黨郡注有上黨關壺口/關石研關天井關徑讀作研音形餘未詳諸部)
(有懐渾歸匈等名/或有關越字恐誤)縁邊邪指陽㑹玉門凌測龍堆(邪/指)
(則陽㑹玉門等關燉煌郡注江西關外/有白龍堆沙龍勒縣有陽關玉門關)或置於西則有
隨隴武夷白水江零沔漢阻曲路由山泉舊水遼濫
沐落是經(於西則隨隴至沐落等關以上/諸關志不載或謂乍置乍廢)廼周覽以汎
齊而懼追譎雞鳴於狗偷(齊孟甞君田文囚於秦客有/能爲狗盗者竊美裘以獻嬖)
(姬昭王釋之孟甞君得出即馳去更封傳變姓名夜半/至函谷関関法雞鳴出客恐追至客爲雞鳴而雞盡鳴)
(遂發傳出/見史記)睢背魏而西逝托衾衣以免搜(范睢得罪於/魏秦謁者王)
(稽與俱入秦至函谷関秦相穰侯東行縣邑睢匿事中/免索而得入見戰國䇿揚雄解嘲范睢之亡也扶服入)
(槖)大漢承弊以建德革厥舊而運脩(髙祖𥘉入関與民/約法三章至武帝)
(元鼎三年冬乃徙函谷関於河/南郡新安縣運修猶改爲也)准令冝以就制因兹
勢以立基(謂擇其善而冝者因自然形勢以立関之基/址據地勢前漢関在國都之東後漢関在國)
(都之西郡國志榖城縣有函谷関注西征/記曰函谷左右絶岸十丈中容車而巳)盖可以詰非
司邪括執喉咽季末荒戍墮闕有年(謂西漢之末関守/隳廢隳墮同許規)
(反)天閔羣黎命我聖君稽符皇乾孔適河文(聖君謂光/武也後漢)
(志光武東封泰山引河圗/㑹昌符誠合帝道孔矩)中興再受二祖同勲(言光/武受)
(命中興與髙/祖創業同功)永平承緒欽明奉循上羅三關下列九
門(明帝永平之間能承奉二祖立國/之規當時函谷関制度宏麗若此)㑹萬國之玉帛
徠百蠻之貢琛(東漢都洛陽河南郡爲帝京諸侯藩/鎮執玉帛朝覲方外蠻夷各以其國)
(琛寳來貢皆由函谷関左傳禹㑹諸侯於塗/山執玉帛者万國魯頌憬彼淮夷來献其琛)冠盖紛
其雲合車馬動而雷奔察言服以有譏捐繻傳而勿
論(言人物徃來之多惟異服異言是察它無所禁礼記/関執禁以譏禁異服識異言譏察也繻傳過関之符)
(信也書繒帛分持其一以爲出入之驗或用棨刻木/爲之漢書文帝除関無用傳終軍入関弃繻而去)
于以廓襟度於神聖法易簡於乾坤(言大漢人主包涵/天下與乾坤同量)
(易乾以易知坤以簡能尤又有函谷関銘曰函谷險要襟/帶喉咽尹從李老留作二篇孟甞離秦奔騖東征夜造稽)
(疑譎以雞鳴范睢將入自盛以囊元鼎革移錯之新/安舎/彼西阻東即髙原長墉重閣閑固不踰簡易昜從與乾合符)
　　大赦賦　崔寔(字子真瑗之子/後漢書有傳)
(唐虞之際省烖肆赦易稱君子以赦過宥/罪謂過誤則赦有罪者寛宥之而巳後丗)
(始有大赦本期除惡或至賞姦論者評之/詳矣按漢書和帝十一年夏四月丙寅大)
(赦天下此賦寔少年所作/至亘帝時論事名曰政論)
惟漢之十一年四月大赦滌惡棄穢與海内更始亹
亹乎思隆平之進也寔就而賦焉
以爲五帝異丗三王殊事然其承天據地興修法制
一也陛下以苞天之大承前聖之迹朝乾乾於萬幾
夕處敬而厲惕(言勤政也易曰君子/終日乾乾夕惕若厲)然猶痛刑之未措
厥將大赦天下所以創太平之迹旌頌聲之期新邦
家而更始垂祉羡乎將來此誠不可奪也方將披玄
雲(慶雲也淮南/子玄雲素朝)照景星(景星如/半月)獲嘉禾於疆畒(周成王時唐/叔得禾異畒)
(周頴作/嘉禾)數蓂莢於階庭(堯時蓂莢生於/堦隨月開落)捫騏驎之肉角
(麒麟瑞獸一/角角端有肉)聆鳯凰之咊鳴(天下有道則鳯凰至左/傳鳯凰于飛和鳴鏘二)農夫
歡於時雨工女樂於機聲雖羲皇之神化尚何斯之太寜
　　夢賦
(周禮占夢以日月星辰占六夢之吉凶一曰正/夢二曰噩夢三曰思夢四曰寤夢五曰嘉夢六)
(曰懼夢又大卜掌三夢之灋一曰致夢二曰/觭夢三曰咸夢注夏殷周所占夢之法也)
　　　　　　　　王延壽(後漢文苑傳王延壽字文考/南郡冝城人有雋才曽有異)
(夢意惡之乃作夢賦自厲年/二十四過漢江溺水而死)
臣弱冠甞夜寢見鬼物與臣戰(漢以前對人稱臣/僕率以爲常近丗)
(非君前不稱臣/弱冠二十歳)遂得東方朔與臣作罵鬼之書(此/書)
(不/傳)臣遂作賦一篇叙夢後人夢者讀誦以却鬼
數數有驗臣不敢蔽其詞曰余宵夜寢息乃忽
有非常之物夢焉其爲夢也悉覩鬼物之變恠
則有蛇頭而四角魚尾(一作/首)而鳥身或三足而六
眼或龍形而似人(山海經南禺之山/其神龍身而人面)羣行而奮摇忽
來到吾前伸臂而舞手意欲相引牽於是夢
中驚怒腷臆紛紜(腷音逼腷臆/怒氣填胸也)曰吾含天地之
淳和何妖孽之敢臻尔乃揮手振(一作/奮)拳雷發
電舒斮游光斬猛猪(一作蹺斮側畧反斮斫亦斬也/左傳公子彭生之鬼爲大豕人)
(立而/啼)批　毅(一作狒字本作􁤮父/沸反狒狒怪獸狀似人)斫魅虗捎魍魎
(說文魅老精物也音媚虗耗/鬼也國語木石之怪䕫蝄蜽)拂諸渠撞縱目打三顱
撲苕蕘(一作/戞王篇䰫/剽輕爲害之鬼)抶䕫􁙬(東京賦作䕫/魖抶丑乙反)搏睍
睆蹴睢盱(音狙/吁)剖列蹷掣羯孽劓尖鼻踏赤舌
挐傖(峥)㲰(獰)揮髯􁧃(多鬍而秃髮􁧃許鎋反自游/光而下至髯􁧃皆鬼物名李)
(善文選注諸鬼說者/各異似不必深辨)於是手足俱中捷獵摧拉(拉人/合反)
(折/也)澎濞跌抗(澎音彭濞音渒羣隊奔迸如水潰决/跌徒結反抗虞厥反顚仆不安也)揩倒
批笞強梁捶捋劌捘撩予揔㩢黠拖(一作/頺)䠿
抨撜軋(捘子寸反猶擠也左傳捘衛侯之手撩音僚㩢/亡結反顔五怪反䠿五拜反鬼之桀黠頑悪者)
(從而持捉之撜即拯/字抨軋皆擊打之稱)於是群邪衆魅駭擾遑遽煥
衍叛散乍留乍去變形瞪眄(瞪普耕反怒/目直視也)顧望
猶豫吾於是更奮竒譎脉捧獲噴扼撓峴撻(扼/一)
(作振撓呼/毛反攪也)咿嚘批㩇嘖(㩇音獲本作㗲嘖音責其不/去者又從而捉獲批撻加以)
(叱/咤)於是三三四四相隨俍傍而歴僻(俍音浪俍傍/行不正貌僻)
(音闢歴僻/猶辟易也)礲礲磕磕􁅜齊亥(一作精/氣充)布(􁅜慈昔反/亥讀作駭)
　　譽譽(一作)鬼驚魅怖或盤􁛬而欲走或拘
攣而不能歩或中瘡而宛轉或捧痛而號呼(去/声)
奄霧消而光散寂不知其何故(易繫辝知/幽明之故)嗟妖
邪之恠物敢干眞人之正度(人禀天地之眞氣守/君子之正行妖物何)
(爲敢干之/以終前意)耳㗦嘈而外㓪忽屈申而覺寤於是雞
知天曙而奮羽忽嘈然而自鳴鬼聞之以迸失
(失讀作/佚走也)心慴怖而皆驚　亂曰齊桓夢物而以
覇兮(夢物未詳管子桓公北伐孤竹見人長尺而人物/具焉走馬前疾公大惑管仲曰伯王之君興而登)
(山神見又莊子桓公田於澤見鬼焉齊士有皇子告敖者/曰澤有委蛇其大如轂其長如轅紫衣而朱冠見之者殆)
(乎覇桓公笑曰此寡人之所見者也夢恐是/字/周禮/夢謂因覺時所見而夢與古/字相類)武丁
夜感得賢佐兮(尚書髙宗夢帝賚/予良弼求得傳說)周夢九齡年克
百兮(禮記武王夢帝與我九齡文王/曰我百爾九十吾與爾三焉)晉文盬腦國以
􁔛(一作/競)兮(左傳僖三十八生晉侯夢與楚子摶楚子伏/巳而盬其腦子犯曰吉我得天楚伏其罪遂)
(戰楚師/敗績)老子役鬼爲神將兮(葛洪神仙傳李耳以/周武王時爲柱下史)
(時俗見其乆壽故号老子所出度丗/治鬼飬性絶榖變化役使鬼之法)轉禍爲福永無
恙兮(說文恙余亮反憂也一云恙噬䖝/能食人心故無憂患者謂之無恙)
　　　王孫賦
(猴類以况小人之輕黠便捷君卒以慾心發/露受制於人徐堅𥘉學記載此文間有音而)
(無釋兹畧較𥙷/未詳者闕之)
原天地之造化實神偉以屈竒道玄微以宻妙
信無物而不爲有王孫之狹獸(狹即狎字/一作狡)形陋
觀而醜儀顔狀類乎老公軀体似乎小児眼睚
􁼩以　䘏(一作眈盻睚音/崖􁼩五流/反/許聿反皆眸子不正貌)視　睫以䀗睳
(職音戢睫側夾反䀗呼恱/反睳呼迷反顧盻不定)突髙匡而曲頞䁵(一作/儇)瞁
歴而隳離(頞音遏額也䁵方辨反閉目也瞁呼/歴反瞁歴驚視狀儇許縁反輕疾也)鼻􁬖齁
以䶋􁙏(􁬖音刲齁呼侯反/䶋音/吸􁙏許夾反皆鼻息声)耳聿役以嘀知(嘀/一)
(作適並/音摘)口嗛呥以䶨齺(嗛呼忝反呥之冉反咀噍狀/䶨側咸反齺七角反有齒無)
(牙/狀)脣􁪴㗩以􁧌(􁪴窟/渉反喟而懾反閉口貌/􁧌疋卑反䙹如卑反開口貌)齒崖
崖以齴齴(崖本作/五街反/齴魚蹇反露齒貌)嚼􁩯􁩮而囁唲(􁩯音忍/􁩮音冉)
(囁之渉反唲音/哯並口動貌)儲糧食於兩頰稍委輸於胃脾踡
兎蹲而狗踞(踡具貟反踡/跼不伸也)聲歴鹿而喔咿(喔音握咿/音伊強顔)
(作声楚詞喔咿/嚅唲以事婦人)或嗝嗝而􁸚􁸚(嗝音隔又音客一作/囁囁􁸚許角反歐吐)
(声左傳君/将殻之)又(一作/㖵)其若啼(音摘/嗅音狊)姿僣傔而抵
(一作/揔)贛(傔呼店反/贛音貢)豁盱䦧以瑣䤈(閲詩激反䤈呼/啼反酸醋也顧)
(視不常忽若吸/酸攅瑣眉目)眙睕䁓而　睗(眙敕吏反睕於阮反/䁓子公反伺視也)
(音覔睗/音錫)盶　而踧􁴅(朊音院㬗而兖反曘音軟/踧音蹴􁴅音訾一作/皆)
(言形狀/乖劣)生深山之茂林處嶄巖之嶔﨑(嶄鋤衘反﨑/知竒反嶔﨑)
(危峻/之山)性􁇓㺓以㺕疾態峯岀而横施(􁇓即僄字㺓/音賾㺕音卞)
(言僄狡輕迅/也横去声)縁百仭之髙木攀窈褭之長枝背
牢落之峻壑臨不測之幽溪㝷柯條以宛轉或
捉腐而登危(腐枯/枝也)若將頽而復著紛絀絀(一本/上作)
(絀竹律反下/作黜丑律反)以陸離或羣(一作/犀)跳而電透　瓜懸
而瓠垂(倒了字丁了切懸物皃以足/掛木枝如瓜瓠之懸/繫)上觸手而挐攫
下值(一作/對)足而登䟭(䟭即䟔字芳遇反說文/䟔趍越皃言手足便捷)互攀攬以
狂接夐儵􂀍而奄赴(儵即倐字儵忽出莊子􂀍即/䎶字書刄反子虗賦倐眒倩)
(浰皆/疾貌)時遼(一作/寥)落以蕭索(時乎/寧息)乍睥睨以容與(睥/普)
(計反睨魚計/反邪視也)或蹢(一作/蹂)趹以跳迸又咨陬而攅聚(蹢/與)
(躑同又隻反趹右穴反陬將侯反羣/居也羣隊跳躑迸逸忽又攅聚一處)扶嶔崟以樄㯌(一/作)
(陳/椽)躡危臬而騰舞忽踊逸而輕迅羌難得而覼
縷(史記貨殖傳陳椽其間得所欲司馬貞注掾逐縁反/陳椽猶經營馳逐也臬五結反門橜也此謂枯木之)
(無枝節者覼音螺覼縷委曲也言圍山馳逐兾以捕之乃/登髙木舞躍自喜忽又走佚終難捕獲捕者徒委曲多方)
(耳左太冲呉都賦/羌難得而覼縷)同甘苦於人類好餔糟以歠醨(歠/昌)
(恱反醨音漓薄酒也楚/詞餔其糟而歠其醨)乃置酒於其側競争飲而
馳(火縁反/急疾也)陋䣱以迷醉矇眠睡而無知(火/動反)
(䣱火候反着酒顚/頓狀矇莫孔反)蹔拏􁍺以䌜(一作/纒)縳遂纓絡而
羈縻(蹔與暫同不乆也鬉子公反毛乱也䌜火結反謂/以䋲索繫縳丗傳取猩猩之術以酒誘之與此相)
(類)歸鏁繫於庭廐觀者吸呷(一作/啤)而忘疲
　　　誚青衣賦
　　　　　　　張超(後漢文苑傳超字子並/河間鄭人留侯之後)
(舊編載青衣賦以爲蔡伯喈文豈/少年時所爲耶志蕩詞滛不冝玷)
(簡冊以有誚之者故附見之其/詞云金生/砂礫珠出蚌泥歎)
(兹窈窕散在卑微盻倩俶麗/皓齒蛾眉縱横接髮葉如低)
(葵綺䄂丹裳躡蹈絲屝盤跚轍蹀/坐起低昂和暢善笑動揚朱/唇)
(都冶武媚卓躒多姿精惠小心/趍事如飛中饋裁割莫能雙追)
(関睢之㓗不䧟邪非察其所履/丗之鮮希冝作夫人爲衆女師)
(伊何尓命在此賤微代無樊姬/楚莊晉妃感昔鄭季平陽是私)
(故因錫國歴尓邦畿雖得嫌娩/舒冩情懷寒雪􁈔紛充庭盈階)
(兼裳累鎮展轉倒頽䀛昕將曙/雞鳴相催飾駕趣嚴將舎爾乖)
(矇冒矇冒思不可排張子並同/時人規儆備至俾之思愆可謂)
(益友/矣)
彼何人斯(詩卷伯蘇公之篇皆有此句/不指名其人盖鄙疾之也)恱此艷姿麗
辭美譽雅句斐斐文則可佳志卑意微鳯兮鳯
兮何德之衰髙岡可華何必棘茨醴泉可飲何
必洿池隨珠彈雀堂溪刈葵(鳯喻詞人棘茨洿池/喻青衣隨侯之珠堂)
(溪之金以爲劔皆可寳者用之彈雀刈葵則自輕甚矣莊/子以隋侯之珠彈千仭之雀淮南子官人得㦸則以刈葵)
鴛鶵啄䑕何異乎䲻(鵷鸞非竹實不食腐䑕/乃鴟鴞所求事見莊子)歴觀古
今禍福之階多由㜸妾淫妻書戒牝雞(奉誓牝/雞之晨)
(惟家/之索)詩載哲婦(哲謂多智詩哲婦傾城/懿厥哲婦爲梟爲䲭)三代之季皆
由斯起晉獲驪戎斃懷恭子(晉獻公伐驪戎獲驪/姬以歸公嬖之卒乱)
(晉國恭太子申生/縊死懷公圉見弑)有夏取仍覆宗絶祀(據楊雄宗正/箴太康不恭)
(有仍二女五子家降盖謂太康爲羿所逐而失國左傳則/曰有仍氏女髪光可鑑后䕫取之生伯封貪惏無厭羿㓕)
(之夏亦恐/是夔字)叔肸納申听聲狼似(叔向娶申公巫臣之/女生伯石其母徃視)
(之及堂聞其声而還曰是豺狼/之声也䘮羊舌氏矣肸叔向名)穆子私庚竪牛餒已(叔/孫)
(穆子私庚宗之婦人生子曰/牛使爲竪後爲乱穆子餓死)黄歇之敗從李園始(李園/進姝)
(於春申君黄歇/後因作乱殺歇)魯受齊樂仲尼逝矣(季桓子受齊/女樂孔子行)
文公懷安姜笑其鄙(晉文公之未反國也安於齊姜/氏勉之曰子必有晉若何懷安)
(與子犯謀醉/而載之以行)周漸將衰康王晏起畢公喟然深思
古道感彼關睢性不雙侣願得周公妃(音/配)以窈
窕防微消漸諷諭君父(周南關睢毛氏傳后妃之/德也齊韓魯三詩皆以爲)
(康王晏朝關睢刺之漢時毛詩未/立於學官故儒漢所引多以爲刺)孔氏大之列冠篇首
(夫子刪詩以關/睢冠三百篇)晏嬰㓗志不顧景女(晏嬰字平仲事/齊靈莊景三君)
(後爲景公相公與之邑欲更/其宅及妻以女皆辭弗受)乃雋不疑奉霍不受(漢/書)
(雋不疑字曼倩声名重於朝廷大將/軍先欲以女妻之不疑固辭不肯當)見尊不迷况此麗
竪(景公霍光皆尊貴欲奉以女嬰不疑尚秉/志不惑矧此賤者欲屑就乎深誚之也)三族无紀
綢繆不序蟹行索妃(蟹邪行/妃音配)旁行求偶昏無媒
理宗廟無主(無主其/祭祀者)門户不名依其在所生女
爲妾生男爲虜(奴虜/也)歳時酹祀詣其先祖或於
馬廐厨間竈下(下楚詞/叶音户)東向長跪接狎觴酒悉
請諸靈僻邪無主(無定/主也)多乞少岀銅丸鐵柱積
繒累億皆來集聚(細碎之物隨得/而聚婢之常態)嫡婉歡心各有
先後臧獲之類(方言凢民男而聓婢謂/之臧女而婦奴謂之獲)盖不足數古
之贅　尚猶塵垢(秦法家貧子/壯則出贅)况明智者欲作奴父
勤節君子無當自逸冝如防水守之以一秦繆
思諐故獲終吉(逸與佚同謂淫佚也諐與愆同尚/書秦誓曰則罔所諐取其悔過也)
古文苑卷第六
古文苑卷第七
　賦十一首
　　蔡邕漢津賦　筆賦
　　　　　彈棊賦　短人賦
　　王粲浮淮賦
　　　　　羽獵賦　柳賦
　　陸機思親賦
　　左思白髮賦
　　庾信枯木賦
　　謝眺遊後園賦
　　　　漢津賦　蔡邕(字伯喈陳留圉/人後漢書有傳)
(漌爲四瀆之一都道所/湊爲津說文曰津渡也)
夫何大川之浩浩兮洪流淼以玄清配名位乎天漢
(天漢雲漢也詩倬彼雲漢爲章/于天蕭何傳語曰天漢淼音眇)披厚土而載形登源
自乎嶓冡引漾澧而東征(禹貢嶓冡導漾東流爲漢/漾水出隴西氐道東流過)
(武関山南爲漢禹/治漾水自嶓冡始)納陽谷之所吐兮(謂日也漢之源/在西故云納日)
兼漢沔之殊名(沔水出武都東南入江漢上曰沔/如淳曰北方人謂漢水爲沔水)揔畎
澮之群液演西土之隂精遇萬山以左廻兮(萬一作曼/山名在南)
(郡襄陽西九里酈元注水/經云漢水東經萬山北)旋襄陽而南縈(經襄陽/而南行)切大
别之東山兮與江湘乎通靈(禹貢至于大別南入于江師/古曰觸大别山而南入江湘)
(水岀臨湘縣/零山北入江)嘉清源之勢體兮澹澶湲以安流(澶視然反/澶湲猶潺)
(湲)鱗甲育其萬類兮蛟龍集以嬉遊明珠胎于靈蚌
兮夜光潜乎玄洲(夜光之珠玄洲/幽深之崖也)雜神寳其充盈兮豈
魚龜之足収(珠貝所蓄它/水族不足道)於是遊目騁觀南援三州
北集京都(三州徐揚荆也淮水所經京都漢京/河南尹也由淮入河自河而逹雒陽)上控隴坁
下接江湖(孔頴達書正義地理云漢水出隴西氐道縣至/武都爲漢水禹貢南入于江東匯澤爲彭蠡)
導財運貨懋遷有無旣乃風焱蕭瑟勃焉並興楊侯
沛以奔騖洪濤涌而沸騰願乗流以上下(啇估徃來乗/淮水而上下)
(貿遷/便利)窮滄浪乎三澨觀朝宗之形兆看洞庭之交㑹
(禹貢又/東爲滄/浪之水過三澨又江漢朝宗于海又曰東流爲漢又東/爲滄浪之水過三澨東匯)
　　　　筆賦
(古者簡牘畫以鈆槧至秦蒙恬始/製筆釋文筆述也述事而書之)
惟其翰之所生于季冬之狡兔(兎經霜/則毫健)性精亟以標
悍體遄迅以騁歩(兎性若此毫之輕健勁/捷似之冝製以爲筆)削文竹以爲
管加􁈍絲之纏束形調摶以直端染玄墨以定色畫
乹坤之隂陽讃宓皇之洪勲(宓羲始/畫八卦)叙五帝之休德
揚蕩蕩之明文(堯蕩蕩乎/民無能名)紀三王之功伐兮表八百之
肆覲(武王至孟津諸侯不/期而㑹者八百國)傳六經而綴百氏兮建皇極
而序彛倫綜人事於晻昧兮賛幽冥於明神象類多
喻靡施不恊上剛下柔乹坤位也新故代謝四時次
也圎和正直規矩極也玄首黄管天地色也(易天玄/而地黄)
　　　　彈碁賦
(沈存中筆談西京雜記云漢元帝好蹴踘以蹴/踘爲勞求相類而不勞者遂爲彈碁之戯予觀)
(彈碁絶不類蹴踘頗與擊掬相近疑是傳冩誤/耳其局方二尺中心髙如覆孟其巔爲小壺四)
(角微隆起白樂天詩彈碁局上事最妙是長斜/長斜謂抺角斜彈一發過半局今譜中具有此法)
榮華灼爍蕚不韡韡於是列象雕華逞麗豐腹歛邊
中隱四企(魏文帝彈碁賦云豐/腹髙隆􁃦根四頽)輕利調愽易使馳騁然
後我製兵綦夸驚或風飃波動若飛若浮不遲不疾
如行如留放一弊六功無與儔(此即長斜也魏文帝賦/云縁邊間造長斜迭取)
　　　　短人賦
侏儒短人焦僥之後(國語焦僥氏長/三尺短之至也)出自外域戎狄別
種(上文注僬僥西/南蠻之別也)去俗歸義慕化企踵遂在中國形貌
有部名之侏儒(東方朔傳朱儒長/三尺餘奉一囊粟)生則象父唯有晏子
在齊辯勇匡景拒崔加刃不恐(晏嬰長不滿六尺事齊/景公常直諌匡救之𥘉)
(崔杼弑莊公晏子入枕尸而哭人謂崔杼必殺之杼曰民之/望也舎之得民崔杼盟國人於大宫晏子仰天而歎曰嬰所)
(不唯忠於國利杜稷者是與有如上帝後竟㓕/崔氏晏子非侏儒比以古賢爲戯非所以爲訓)其餘尫么劣
厥僂窶嘖嘖怒語與人相拒矇眛嗜酒喜索罸舉醉
則揚聲罵詈恣口衆人患忌難與共侣是以陳賦引
譬比偶皆得形象誠如所語詞曰雄荆鷄兮鶩鷿鵜
鶻鳩鶵兮鶉鷃雌冠戴勝兮啄木兒觀短人兮形若
斯熱地蝗兮蘆即且(子如反似/蝗而大腹)繭中踊兮蠶蠕湏(踊今/作蛹)
(蠕音而蚕之/傷火病縮者)視短人兮形若斯木門閫兮梁上柱(江南/人呼)
(梁上矮柱/爲侏儒)弊鑿頭兮斷柯斧鞞􁯄鼔兮𥙷履撲脫柄
椎兮擣薤杵視短人兮形如許
　　　　浮淮賦　王粲(字仲宣漢末人爲/魏侍中有文集)
(魏志建安十三年曹公自江陵征劉備至赤壁/與備戰不利十四年至譙治水軍秋七月自渦)
(入淮出肥水軍合肥子平是時爲漢五/官中郎將粲爲丞相椽從曹公東征)
魏文帝賦序云建安十四年王師自譙東征大興水
軍浮舟萬艘時余從行始入淮口行泊東山覩師徒
觀旌㠶赫哉盛矣雖孝武盛唐之狩舳艫千里(武帝紀/元封五)
(年冬南廵狩至于盛唐自尋陽浮江親/射蛟江中獲之舳艫千里作盛唐之歌)殆不過也乃作斯
賦云命粲同作(文帝賦/不全)
從王師以南征兮浮淮水而遐逝背渦浦之曲流兮
望馬丘之髙澨(濠州界有馬丘/聚澨水邊髙土)泛洪櫓于中潮兮(擼戰舡/上敵樓)
(淮與海通/故有潮)飛輕舟乎濵濟建衆檣以成林兮譬無山之
樹藝(檣舡上/桅竿)於是迅風興潭渨濤波動長瀬鉦皷若
雷旌麾翳日飛雲天廻蒼鷹飄逸(舟楫遇順風如雲之/飛天爲廻旋士卒駕)
(舟如蒼鷹/之勁疾)滂沛汹溶遞相競軼凌驚波以髙騖馳駭
浪而赴質加舟徒之巧極美榜人之閑疾(舟徒水軍榜/人操舟者閑)
(謂習/慣)白日未移前驅巳届群帥按部左右就隊軸轤
(王之戎/弓也)選徒命士威興竭作(周禮小司徒凢起徒/役唯田與追胥竭作)旌旗雲
擾鋒刃林錯揚輝吐火曜野蔽澤山川於是乎摇蕩
草木爲之摧落禽獸振駭䰟亡氣奪舉首觸絲揺足
遇撻䧟心裂胃潰頸破(粲集作/􂀎音遏)鷹犬競逐奕奕霏
霏下韝窮緤摶肉噬肌墜者若雨(子虚賦獲若/雨獸去声)僵者
若坻(詩如坻如京鄭氏箋/坻水中之髙地也)清野滌原莫不殱夷
　　　　柳賦
(魏文帝柳賦序云昔建安五年上與袁紹戰/於官渡時余從行始植斯柳自彼迄今十五)
(載矣感物傷懷乃作/斯賦盖命粲同作)
昔我君之定武(指曹公也左傳武/有七德保大定功)致天届而徂征元子
從而撫軍(謂平從行左傳冡子/從曰撫軍守曰監國)植佳木于兹庭歴春秋
以踰紀行復出於斯鄊覽竝樹之豐茂紛旖旎以脩
長枝扶踈而覃布莖槮捎以奮揚人情感於舊物心
惆悵以増慮行游目而廣望觀城壘之故處悟元正
之話言(按史是年正月操軍于官渡四月破紹軍於延津/南歴舊日營壘之地因念當時參陪軍政猶記其)
(話/言)信思難而存懼(思征戰之事/而存戒懼)嘉甘棠之不伐(以柳比/甘棠言)
(土人感曹公之德如召/南之思召伯故不剪伐)畏敢累於此樹(今當祗畏/而愛護之)苟逺跡而
退之豈駕馳而不屢(倘逺舊跡退而不顧/雖屢經從奚関感槩)
　　　　思親賦　陸機
(晉書陸機字士衡呉郡人也父抗呉大司馬抗卒/領父兵爲呉牙門將大康中與弟雲俱入洛累遷)
(爲太子洗馬著作郎/機生於呉中仕/西晉洛陽去郷/社遥邈又遭時變乱不克祠祀其親作賦以𫐠思念之情)
悲桑梓之悠曠愧蒸甞之弗營(井社植桑梓以爲表識悠/曠言隔逺也蒸甞謂四時)
(之/祀)指南雲以寄欽望歸風而効誠年歳俄其聿暮明
星爛而將清廻飈肅以長赴零雲紛其下穨(身寓洛陽/而親之墳)
(墓在呉中思因風雲之便以寄吾誠敬由歳至暮/自夕至明風雲變態不常卒無可以寄吾情者)羡纎枝
之在幹悼落葉之去枝存顧復之遺志感明發之所
懷(父母猶根幹子孫猶枝葉詩顧我復我/欲報之德又詩明發不寐有懷二人)兄瓊芳而蕙
茂弟蘭發而玉暉感瑰姿之晚就痛慈景之先違(晉/書)
(陸雲字士龍少與兄機齊名号曰二陸爲呉王郎中令出宰浚/儀有惠政言兄弟才美相映所恨成就之晚不及奉養其慈親)
(猶曽子得禄三/千鍾而悲也)
　　　　白髮賦　左思(晉書字太冲齊國/人少博覽文史)
(譏後丗俗薄貴少而賤老雖/血肉至親晚景或相棄背也)
星星白髮生於鬢垂(星星明粲貌垂邊也/三邊亦謂之三垂)雖非青蠅
穢我光儀䇿名觀國(䇿名謂名書䇿牘也易觀/卦觀國之光利用賔于王)以此
見疵將拔將鑷好爵是縻(易我有好爵/吾與尓縻之)白髮將抜惄
然自訴禀命不幸值君年莫偪迫秋霜生而皓素始
覽明鏡惕然見惡朝生晝抜何罪之故予觀橘柚一
皜一曄貴其素華匪尚緑葉願戢子之手攝子之鑷
咨爾白髮觀丗之途靡不追榮貴華賤枯赫赫閶闔
藹藹紫廬(閶闔天門也紫廬紫/微之庭天帝之居也)弱冠求仕(男子二十/曰弱冠)童
髫獻謨甘羅乗軫(史記甘羅年十二秦以車/五乗遣使趙還爲上卿)子竒剖符
(說苑子竒十八齊使爲東阿/宰有善績古縣宰銅章墨綬)英英終賈髙論雲衢(漢書/終軍)
(年十八詣長安上書言事賈/誼年二十餘文帝召爲博士)抜白就黒此自在吾白髪
臨抜瞋目號呼何我之冤何子之娯甘羅自以辨惠
(合作/彗)見稱不以髪黑而名著賈生自以良才見異不
以烏鬢而後舉聞之先民國用老成二老歸周周道
肅清(孟子二老者天下之大老也而歸之言吕尚/伯夷歸文王周之王道以成周書永清四海)四皓佐
漢漢德光明(啇山四皓從太子之招輔/惠帝入朝儲貳之位以定)何必去我然後
要榮咨尓白髪事故有以爾之所言非不有理曩貴
耆老今薄舊齒皤皤榮期皓首田里(列子榮啓期年/九十行乎邾之)
(野鹿裘帶索鼓琴/而歌又見家語)雖有二毛河清難俟(左傳不禽二毛/又俟河之清人)
(壽幾/何)隨時之變見歎孔子(易隨時之/義大矣哉)髪乃辭盡誓以
固窮昔臨玉顔今從飛蓬髪膚至昵尚不克終聊用
擬辭比之國風
　　　　枯樹賦　庾信
(此賦有碑本傳于丗末題貞觀四年十/月八日爲燕國公書又細書其旁凢肆)
(伯陸拾􁈍字其後䟦云右枯樹賦一卷/乃禇河南真跡也按徐浩書品云中宗)
(時内出二王墨帖二十卷賜中書令楚/宗客宗客􁁵作屏風十二扇以禇遂良)
(枯樹賦爲脚魏鄭公甞謂遂良下筆道/勁甚得逸少體質二說以驗此賦及字)
(勢雖無姓氏信爲河南書不誣矣熈寧/四年三月三十日丹楊蘇頌子容題舊)
(而無枝其根/半死半生)昔之三河徙殖(史記唐人都河東殷人都/河内周人都河南夫三河)
(在天下/之中)九畹移根(楚詞余旣滋蘭之九/畹據此則指木蘭也)開花建始之
殿(曹操起建始/殿于洛陽)落實睢陽之園(九域志睢陽郡有梁孝/王東苑方三百里苑園)
(中有百室山/鴈池脩竹園)聲含嶰谷曲抱雲門(漢書律歴志伶倫取/竹之嶰谷制十二筩)
(以聽鳯鳴周禮大司樂雲門之舞注雲/門黄帝樂言木中含抱自然之律吕)將鷂集鳯比
翼巢鴛臨風亭而唳鶴對月峽而吟猨(以上木之得地/茂盛時猶人之)
(年少冨/貴時也)乃有拳曲擁腫盤拗反覆熊彪顧眄魚龍起
伏節竪山連文横水蹙(皆古木/恠形狀)匠石驚視公輸眩目
(匠石公輸班並古/之良工見而異之)雕鐫始就剖劂仍加平鱗鏟甲落角
摧牙重重碎錦片片真花紛披草樹散亂烟霞(皆形/容木)
(中之/文)若夫松子古度平仲君遷(四木名也古度木不/華而實子皆從皮中)
(出大如安石榴正赤𥘉時可煑食平仲木子如瓠形/左太冲呉都賦木則楓柙豫章平仲君迁松梓古度)
(注以松梓爲二木今作松/子盖結實可食者出南海)森梢百頃槎　千年(東京賦/山無槎)
(枿/即枿字五割/反舊本作枒非)秦則大夫受職(秦始皇東封泰山風/雨驟至避于松下因)
(封爲五/大夫)漢則將軍坐焉(東漢馮異獨屏樹下/軍中号爲大樹將軍)莫不苔
埋菌壓鳥剥蟲穿伭垂於霜露撼頓於風烟東海有
白木之廟西河有枯桑之社北陸以楊葉爲關南陵
以梅根作冶(四方廟社関冶有因木得名者木今何在/名則長存伊尹生於空桑豈西河地邪)小
山則藂桂留人(淮南王安招隱序曰招隱士者淮南小山/之所作也其詞云桂樹叢生兮山之幽又)
(云攀援桂枝/兮聊淹留)扶風則長松繫馬(劉琨扶風行繫馬長/松下發鞍髙岳頭)豈
獨城臨細栁之上塞落桃林之下(漢周亞夫屯細柳以/備胡據匈奴傳在長)
(安城西左傳晉侯使/詹嘉以守桃林之塞)若乃山河阻絶飄零離別抜本
垂涙(人之失國䘮家流離異域猶木之抜其本根移徙/它處秦虜王遷陡之漢中房陵遷思故郷爲山木)
(之謳聞者莫不/隕淚見淮南子)傷根流血(魏志注曹暪傳曰王使工蘇/越徙美梨掘之根傷盡岀血)
火入空心膏流斷節横洞口而欹卧頓山要而半折
文衺者合體俱碎(要與腰同/衺古邪字)理正者中心直裂戴癭
銜瘤(癭瘤因木𬒳傷結成癭有大/如栲老車輪者剖之有文)藏穿抱穴木魅䁑
睒山精妖孽(䁑施隻反/睒失冉反疾視貌木之妖化爲/鬼魅能変形覷視人鲍昭蕪城賦木魅山鬼)
况復風雲不感(易雲從龍風從虎君臣/㑹遇如風雲之感召)羈旅無歸未能
採葛還成食薇(未能効職於君困於禄飬周詩采葛鄭/氏箋采葛喻臣以小事使出史記夷齊)
(采薇而/食之)沉淪窮巷蕪没荆扉旣傷摇落彌嗟變衰(人/處)
(困躓憔悴之際猶木/之摧折枯朽時也)淮南云(淮南子劉/安所爲書)木葉落長年
悲斯之謂矣乃爲歌曰建章三月火(項羽至咸陽燒秦/宫室三月火不㓕)
(漢武帝栢梁宫災越人勇之言當大/起宫室以厭勝之於是作建章宫)黄河千里槎(博物/志有)
(居海島者毎年見浮槎徃來不失期遂賫粮乗槎/任其所之至犯牛女星然後知黄河與天漢通)若非
金谷滿園樹即是河陽一縣花(言今之煨燼漂流者即/前日之清䕃而繁花者)
(也石季倫金谷園潘岳/爲河陽令滿縣栽桃李)桓大司馬聞而歎曰昔年移柳
依依漢南今看揺落悽愴江潭樹猶如此人何以堪
(桓温自江陵北行經少時所種柳處皆十圍慨然嘆曰术/猶如此人何以堪仲文爲東陽太守在桓玄旣敗之後信)
(因其興嘆庭槐而賦末乃謂其/父聞而興嘆盖援詞以明意也)
　　　　遊後園賦　謝眺
(眺集云奉隨王教作齊書眺字元暉爲/隨王鎮西功曹轉文學隨王齊武帝子)
(也名子隆/領鎮荆州)
積芳兮選木(園林叢集衆芳/遴選佳木植之)幽蘭兮翠竹上蕪蕪兮
䕃景下田田兮𬒳谷左蕙畹兮彌望右芝原兮寫目
山霞起而削成(孫綽天台山賦赤城霞起以建/標山海經太華山削成而四方)水積明
以經復於是敞風闥之藹藹聳雲館之迢迢周歩檐
以升降對玉堂之泬寥追夏德之方暮望秋清之始
飊藉宴私而遊衍時晤語而逍遥(詩可與晤語鄭/氏曰晤猶對也)爾
乃日栖榆柳霞照夕陽孤蟬已散去鳥成行惠氣湛
兮帷殿肅清隂起兮池館涼陳象設兮以玉瑱(設器/玩之)
(屬瑱充耳也象設陳前以玉爲瑱言耳目所接無/非珍異國語以/爲瑱詩玉之瑱也象之揥也)披蘭
籍兮咀桂漿(典籍薫以香草披/玩以咀其芳潤)仰徽塵兮美無度奉
英軌兮式如璋(徽塵英軌言隨王之風儀詩彼其之子/美無度孔氏曰不可以尺寸量也左傳)
(思我王度式如/玉詩如珪如璋)籍髙文兮清談預含毫兮握芳(眺自/謂)
則觀海兮爲富乃游聖兮知方(孟子觀於海者難爲水/游聖人之門者難爲言)
(假此言王門文章之/富奉命難於措辭)
古文苑卷第七
古文苑卷第八
　歌曲
　　漢昭帝黃鵠歌　淋池歌
　　漢靈帝招啇歌　漢武帝落葉哀蟬曲
　詩
　　栢梁詩　諸葛亮梁父吟
　　李陵録别詩(八首)蘇武荅詩(二首)
　　孔融臨終詩　雜合作郡姓名字詩
　　　　六言詩(三首)雜詩(二首)
　　　　　四言詩(五首)
(秦嘉𫐠婚王粲思親曹植元㑹/閭丘冲三月三日裴秀大蜡)
　　王粲雜詩四首　七哀詩
　　晉程曉嘲熱客
　　　黃鵠歌　漢昭帝
始元元年黃鵠下太液池上爲歌曰(漢書昭帝始元/元年春二月黃)
(鵠下建章宮太液池中公卿上壽按髙相歌曰鴻鵠髙/飛一舉千里正謂黃鵠也羣臣以爲瑞故上壽稱賀是)
(時帝𥘉即/位年九歳)黃鵠飛兮下建章羽肅肅兮行蹌蹌
金爲衣兮菊爲裳唼喋荷荇(上林賦唼喋菁藻唼/所甲反喋直甲反)
出入蒹葭(叶韻合作藏子虚賦其卑濕/則生藏莨蒹葭藏莨音臧郎)自顧非薄愧
爾嘉祥
　　　淋池歌(使宫人/歌之)
(三輔黃圖昭帝始元元年穿淋池廣千/歩東引太液之水池中植分枝荷一莖)
(四葉狀如駢盖每逰燕出入或剪以爲/衣或折以障日以爲戯弄帝時命水嬉)
(以文梓爲船木蘭爲柂刻飛鸞翔鷁飾/於船首隨風輕漾畢景忘㱕按昭帝㓜)
(冲嗣位天姿儘髙輔導承弼者無其人/至忘無逸之戒溺於流連逰戯之樂歌)
(詞有雲光開曙之句盖通夕徹曉也其/意猶以爲未足卒損徳性遽夭天年豈)
(不惜/哉)
秋素景兮泛洪波揮纎手兮折芰荷涼風淒淒揚
棹歌雲光開曙月低河萬歳爲樂豈云多
　　　招啇歌　漢靈帝
(秋屬金於五音爲啇招啇者迎秋音之至/也晉王嘉拾遺記漢靈帝起祼游館于間)
(渠水繞砌蓮大如盖長一丈其葉夜舒晝/卷名夜舒荷宫人靚粧解上衣著内服或)
(時祼浴其荒淫若/此欲不亡得乎)
涼風起兮日照渠青荷晝偃葉夜舒惟日不足樂
有餘清絲流管歌玉鳬(絲管琴瑟簫笛/之屬玉鳬曲名)千年萬歳
嘉難踰
　　　落葉哀蟬曲　漢武帝
(此曲必爲李夫人作外戚傳云李夫人少而/蚤卒上思念不己令方士齊人少翁夜致其)
(神作詩令樂府/諸音家絃歌之)
羅𬒮兮無聲玉墀兮塵生虚房冷而寂寞落葉依
於重扃望彼美之女兮安得感余心之未寧
　　詩
　　　栢梁詩
漢武帝元封三年作栢梁臺詔羣臣二千石有能爲
七言詩乃得上座(三輔黃圖栢梁臺武帝元鼎/二年春/起此臺在長安城中北關内三輔舊事)
(云香栢爲梁也帝嘗置酒其上詔羣臣和詩能七言者乃得上/與此所紀之年不同盖栢梁建於元鼎二年登臺賦詩乃元封)
(三年/也)
日月星辰和四時(皇/帝)驂駕駟馬從梁來(梁王/孝王武)郡國士
馬羽林材(大司馬漢制郡國之兵有材官騎士營衛之兵有期/門羽林據百官表元狩四年衛青爲大司馬大將軍)
(霍去病爲大司馬驃騎將軍至六年/去病薨是時青兼二職詩亦再賡邪)總領天下誠難治(丞相/石慶)
(治平聲/下同)和撫四夷不易哉(大將軍/衛青)刀筆之吏臣執之(御/史)
(大夫/兒寛)撞鍾伐鼓聲中詩(太常/周建徳)宗室廣大日益滋(宗正/劉安)
(國)周衛交㦸禁不時(衛尉/路慱徳)總領從官栢梁臺(光禄勲/徐自爲)
平理請讞决嫌疑(廷尉/杜周)修飭輿馬待駕來(太僕/公孫賀)郡
國吏功差次之(大鴻臚/壼充國)乗輿御物主治之(少府/王温舒)陳粟
萬石揚㠯箕(大司農/張成)徼道宫下隨討治(執金吾/中尉豹)三輔
盗賊天下危(左馮翊京兆尹左馮翊右扶風爲三/盛宣/輔言夾輔帝居不可有盗賊)盗阻南
山爲民災(右扶風/李成信/是時帝從事四夷天下騷/動據此詩三輔巳有盗)外家公主不
可治(京兆尹漢書竇嬰田蚡傳上曰俱外家故廷辨之嬰景/帝從舅蚡太后同母弟故言俱外家與文帝女)
(館陶長公主主太后女平陽南宫隆慮三公主皆恣/横不法是時嬰蚡俱巳死太后巳崩故京兆敢云)椒房率
更領其材(詹事/陳掌)蠻夷朝賀常舍其(典屬/國)柱枅薄櫨
相枝持(大/匠)枇杷橘栗桃李梅(太官/令)走狗逐兎張罘
罝(上林/令)齧妃女唇甘如飴(郭舎/人)迫窘詰屈㡬窮哉(東/方)
(朔朔善諧謔此語盖戯弄羣臣也按此詩羣臣各以其職/詠一句無甚理致其間亦有敢言隱然寓規儆之意者齊)
(梁間多傚其體/而骨氣寖不及)
　　古梁父吟(舊注中都縣有田强古/冶子墓按三士皆齊人)諸葛亮
(三國志諸葛亮躬耕隴畆好爲梁父吟歐陽詢藝/文類聚載此篇云蜀志諸葛亮梁父吟又云陳武)
(別傳曰武學泰山梁父吟則其聲調丗/傳之乆矣梁父泰山傍小山丘墓所在)
歩出齊城門遥望蕩隂里里中有三墓累累正
相似問是誰家墓田强古冶子力能排南山文(一作/是)
能絶地紀一朝𬒳䜛言二桃殺三士(晏子曰公孫捷田/開疆古冶子事景)
(公勇而無禮晏子言於公餽之二桃曰三子計功而食桃公孫捷/曰吾再拜隱虎功可以食田曰吾杖兵而御三軍者再功可以食)
(古冶子曰君當濟河黿銜左驂冶潛行水底逆流百歩從九/里得黿頸功可以食二子曰吾勇不若子功不逮子取桃不)
(讓是貪也然而不死無勇也刎頸而死冶曰二子死之冶獨不/逮又刎頸而死古人贈賜如素絲表其潔白疋絹使之自裁皆)
(因物寓意三士與二桃猶言二可逃/死不能免三子乃爭先就死惜哉)誰能爲此謀國相齊
晏子(晏嬰齊之名相乃有殺士之醜史傳不載豈爲賢者/諱邪或曰曹操旣殺孔融楊修又送禰衡於荆州假)
(手黃祖三子者天下之望/也武侯梁父吟殆爲此設)
　　　録別詩
(眉山蘇氏曰劉子玄辨文選所載李陵與蘇/武書非西漢文盖齊梁間文士擬作者也吾)
(因悟陵與蘇武贈答五言亦後人所擬又云/齊梁文章衰陋而蕭統尤爲卑弱文選引斯)
(可見矣如李陵書蘇武五言皆僞而不能/辨以前詩爲非眞則此數篇不言可知)
有鳥西南飛(鴈也所/謂陽鳥)熠熠似蒼鷹(言飛/之疾)朝發天
北隅暮聞日南陵(北隅匈奴也南盛明之地/陵髙大之所以諭漢也)欲寄一
言去託之牋綵繒因風附輕翼以遺心藴蒸(藴/蒸)
(猶欝陶也言/思我之人)鳥辭路悠長羽翼不能勝意欲從鳥
逝駑馬不可乗
爍爍三星列(三星參也秋分/後見於東方)拳拳月𥘉生(拳拳/曲貌)寒
涼應節至蟋蟀夜悲鳴晨風(曉風/也)動喬木枝葉
日夜零逰子暮思歸塞耳不能聽逺望正蕭條
百里無人聲豺狼鳴後園虎豹歩客庭逺處天一
隅苦困獨零丁親人隨風散歷歷如流星三苹離
不結(蘋藻萍皆浮水而生根不/着土以喻此身之漂流)思心獨屏營願得萱
草枝(萱忘憂草也詩焉/得諼草言樹之背)以解飢渴情
寂寂君子坐奕奕合衆芳(猶言衆賢也離騷固衆/芳之所在注衆芳諭羣)
(賢)温聲何穆穆因風動馨香清言振東序良
時著西庠(𥘉武兄弟並爲郎後以中郎將使匈奴此言武/在漢庭時議論出諸人之右今覉旅異域無復)
(羣賢盍簪之樂故首句稱寂寂/君子坐温和也詩穆如清風)乃命絲竹音列席無
髙唱悲意何慷慨清歌正激揚長哀發華屋四
坐莫不傷
晨風鳴北林(晨風鸇也陸機䟽曰鸇似鷂青/黃色詩鴥彼晨風欝彼北林)熠燿東南
飛(熠燿螢火也詩熠燿宵行晨飛之鳥鳴於幽隂夜行/之蟲向陽而飛言物不得其宜以諭身之失所寄也)願言
所相思日暮不垂帷明月照髙樓想見餘光輝玄
鳥(燕也亦/名鳥)夜過庭髣髴能復飛褰裳路踟蹰彷徨
不能歸浮雲日千里安知我心悲思得瓊樹枝以
解長渇飢(淮南子崑崙山有曽城/九重上有珠樹玉樹)
陟彼南山隅送子淇水陽爾行西南游我獨東北
翔轅馬顧悲鳴五歩一彷徨雙鳬相背飛相逺
日巳長(雙鳬以比蘇李一體人/因去留有南北之異)逺望雲中路想見來
圭璋(雲中近塞郡名/圭璋所以通好)萬里遥相思何益心獨傷隨
時愛景耀願言莫相忘
鍾子歌南音(楚人鍾儀𣙗於晉晉侯與之琴操南音公/日樂操土風不忘舊也遂釋之事見左傳)
仲尼歎歸與(論語子在陳/曰歸與歸與)戎馬悲邊鳴逰子戀
故廬陽鳥歸飛雲蛟龍樂潜居(言物之飛潜各欲/遂其性禹貢陽鳥)
(攸居謂/鴈也)人生一丗間貴與願同俱身無四凶罪何爲
天一隅(堯時四凶以/罪投四裔)與其苦筋力必欲榮薄軀不如
及清時䇿名於天衢(易何天之衢亨文選陵荅武書/云䇿名清時榮問休暢言己不)
(若武之全節而/回身名俱榮)
鳯凰鳴髙岡有翼不好飛安知鳯凰德貴其來
見稀(闕)
紅塵蔽天地白日何冥冥(闕)
　　　荅詩　蘇武
童童孤生柳寄根河水泥(童童獨立貌柳易衰之木/又托根浮淺諭此身脆弱)
(客寓/異域)連翩逰客子于冬服涼衣去家千里餘一身
常渴飢寒夜立清庭仰瞻天漢湄寒風吹我骨
嚴霜切我肌憂心常慘戚晨風爲我悲瑶光游
何速(瑶光言光/隂之可寶)行願支荷遲仰視雲間星忽若割
長帷(如發蒙蔽/而有所睹)低頭還自憐盛年行巳衰依依戀
明丗愴愴難久懷
　　　別李陵
雙鳬俱北飛一鳬獨南翔子當留斯館我當歸故
鄉一別如秦胡㑹見何詎央愴恨切中懷不覺淚
沾裳願子長努力言笑莫相忘
　　　臨終詩　孔融
(本傳融爲太中大夫見曹操雄詐漸著頻/書爭之多致乖忤又奏宜準古王畿之制)
(千里寰内不以封建諸侯操疑其所論建/漸廣並憚之郗慮承㫖以微法免融又令)
(路粹枉奏融下獄棄市眉山蘇氏云丗之/議公者皆以臨難不懼談笑就死爲雄爲)
(之賛曰我宗若人尚友千/祀視公如龍視操如鬼)
言多令事敗噐漏苦不宻(易曰君不宻則失臣臣/不宻則失身機事不宻)
(則害成文舉豈/至此方悟邪)河潰蟻孔端山壞由猿穴(言國家敗/壞皆起於)
(不能防/微杜漸)㳙㳙江漢流天䆫通冥室(涓涓小水能益江/漢天䆫容隙能通)
(暗室言巳之寸忠或/能禆國事開人心也)䜛邪害公正浮雲翳白日靡辭
無忠誠華繁竟不實人有兩三心安能合爲一
(言不忠之人常懷二/三心安能與我心合)三人成市虎(市郗慮路粹相與構/成巳罪以虛爲實猶)
(言市中有虎也市/虎事見戰國䇿)浸漬解膠漆(膠漆猶可解况相/信之心本不固邪)生
存多所慮長寢萬(一作/方)事畢(長寢猶/長夜也)
　　　離合作郡姓名字詩
漁父屈節水潜匿方(離魚/字)與時進止出行施張(離/日)
(字魚日/合成魯)吕公磯釣盍口渭旁(離口/字)九域有聖無土不
王(離或字口/或合或國)好是正直女回于匡(離子/字)海内有截隼
逝鷹揚(當離乙字恐古文與/今文不同合成孔也)六翮將奮羽儀未彰(離/鬲)
(字)蛇龍之蟄俾也可忘(離虫字/合成融)玟璇隂曜美玉韜
光(去玉成文/不湏合)無名無譽放言深藏(離與/字)按轡安
行誰謂路長(離才字合成舉此以文爲戯後人多倣之如/眉山蘇氏離合硯盖字云研石猶在峴山巳)
(頺姜女旣去孟子不來尤爲簡/妙漢上黨郡有石研關音刑)
　　　六言詩三首
(文舉平時譏嘲慢侮曹操如待小兒天子在許/無異覉囚操弑伏后鳩二皇子人神共憤此詩)
(稱美不暇又率直畧无含蓄必非其真本傳稱/魏文帝深好融文每歎曰楊班儔也人有上融)
(文章者賞以金帛豈好/事者假此以說丕邪)
漢家中葉道微董卓作亂乗衰僣上虐下專威
萬官惶怖莫違百姓慘慘心悲(漢靈帝崩董卓廢/太子辯立獻帝自)
(爲相國專/權用事)
郭李分爭爲非遷都長安思歸瞻望關東可
哀夢想曹公歸來(獻帝𥘉平元年二月遷都長安卓/發掘洛陽諸帝陵三年誅董卓部)
(曲將李傕郭汜等反䧟長安城傕汜爭權/治兵相攻傕迎帝幸其營燒宫殿官府)
從洛(光武改洛爲雒東漢人不用/此洛字魏𥘉下詔去佳加水)到許巍巍曹公輔
國無私減去厨膳甘肥羣僚率從祈祈雖得俸
禄常飢念我苦寒心悲(建安元年揚奉韓䢰奉車駕至雒/陽時宫室燒盡百官披荆棘依墻)
(壁間州郡委輸不至羣僚乏食曹操在許謀迎/天子乃將兵詣雒陽引董昭問計遂遷都許)
　　　雜詩二首
巖巖鍾山首(十洲記鍾山在北海于地仙家種芝巖/巖髙峻貌鍾山之顚至北極寒之所)
赫赫炎天路(淮南天文訓天有九野去地五億萬里/南方曰炎天赫赫熾盛貌二句言丗道)
(炎涼之/相絶)髙明曜雲門逺景灼寒素(雲門謂門/第穹崇上)
(侵雲漢逺景猶餘光也二句指/勢位隆盛者氣熖之所薰灼)昻昻累丗士結根
在所固(昻昻挺特貌累丗猶間丗也豪傑之士累丗/一生植根秉節在我者貞固不爲丗俗炎涼)
(所/移)吕望老匹夫茍爲因丗故(吕望年巳八/十釣於蟠溪)
(值殷之未遂佐周興王/因時就功所爲亦苟矣)管仲小囚臣獨能建功
祚(魯殺子紏管仲請囚卒相齊桓/九合諸侯同尊周室以立伯功)人生有何常
但患年歳暮幸託不肖􁝸且當猛虎歩
(言羣雄肆毒/時方多難)安能苦一身與丗同舉厝由
不慎小節庸夫笑我度(文舉倜儻尚氣不拘小節/不知者謂之志廣才踈)吕
望尚不希夷齊何足慕(呂望貪功夷齊徇名二者皆非/所志是時曹操勢𦦨薰灼上下)
(士大夫爭趍附之文舉獨/立頽波中屹然砥柱壯哉)
逺送新行客歳暮乃來歸入門望愛子妻妾向人悲
聞子不可見日已潜光輝孤墳在西北常念君來遲
褰裳上墟丘但見蒿與薇白骨歸黄泉肌體乗塵飛
生時不識父死後知我誰孤䰟遊窮暮飄颻安所依
人生圗孠息爾死我念追俛仰内傷心不覺淚沾衣
人生自有命但恨生日希(文舉遇害男女長㓜凢四子操/皆殺之此子殁於孩提史不載)
　　四言詩五首
　　述婚　秦嘉
(婚禮合二姓之好爲人倫/之端家道之本當謹其始)
羣祥旣集二族交歡敬兹新姻六禮不愆(儀禮婚有/六禮納采)
(問名納吉納/徵請期親迎)羔鴈揔備玉帛戔戔(羔鴈玉帛所以將/其禮易束帛戔戔)
(在干切/委積皃)君子將事威儀孔閑猗兮容兮穆矣其言(君/子)
(謂主婚及掌判者親迎婿之女家前五禮必/有將其事者儀禮國君用卿其次有介有儐)紛彼婚
姻禍福之由衛女興齊襃姒㓕周(齊威始立衛姬爲/夫人伯業以興列)
(女傳威公好淫樂衛姬爲之不聽鄭衛之音幽王以/褒女爲后卒致犬戎之禍詩赫赫宗周褒姒威之)
戰戰兢兢懼德不仇神啓其吉果獲令攸我之愛矣
荷天之休(男女各懼其德不足以相/配則思自警敕終受天佑)
　　　思親爲潘文則作王粲
(摯虞文章流別云王粲所與蔡子篤及文/叔良士孫文始楊德祖詩及所爲潘文則)
(作思親詩其文當而整皆近乎雅/矣贈楊脩詩今亡三贈詩入選)
穆穆顯妣德音徽止思齊先姑志侔姜姒躬此勞瘁
鞠予小子(詩思齊大任文王之母大姒嗣徽音大姒文/王妃邑姜武王妃文則自稱其母有和順之)
(徳能承先姑志同周之/姜姒勤勞以撫育其子)小子之生遭丗罔寜烈考勤
時從之于征奄遘不造殷憂是嬰(烈考自稱其父也/遭時乱離父征役)
(于外已從行而父死不造謂家道/不成也詩遭家不造嬛嬛在疚)咨予靡及退守祧
祊五服荒離四國分争禍難斯逼救死於頸(己嗟痛/弗及期)
(歸守祭祀而禍乱益甚書弼成五服詩洽此四國皆/言天下之廣漢末海内分裂日㝷干戈不保首領)
嗟我懐歸弗克弗逞聖善獨勞莫慰其情春秋代逝
于兹九齡(聖善謂母也詩母氏聖善/母獨勞于家迨今九年)𬗟彼行路焉託
予誠予誠旣否委之于天庶我剛妣克保遐年亹亹
惟懼心乎如懸(道涂莫寄人子之情惟天佑之庻俾/強健之母克享其壽此心常懸摇不)
(安)如何不弔早丗徂顚於存弗養於後弗臨遺愆在
體慘痛切心形景尸立䰟爽飛沉(詩不吊昊天鄭氏/箋猶不善也言不)
(爲天所佑早丗傾逝子生不/能養死不獲臨哀痛罔極)在昔蓼莪哀有餘音我
之此譬憂其獨深(小雅蓼莪之作孝子不得終養也/言巳之哀痛比蓼莪尤甚蓼音六)
胡寜視息以濟于今巖巖藂險則不可摧(何能存此/餘生以至)
(今日險難叢/集莫可摧抑)仰瞻歸雲俯聆飃回飛焉靡翼超焉
靡階(觸目傷懐/恨身覉繫)思若流波情似坻頽詩之作矣情以
告哀
　　元㑹　曹植
(晉禮志漢儀有正㑹禮正旦受賀公侯以/下執贄來庭二千石以上升殿稱萬歳後)
(作樂宴饗魏帝都鄴正㑹文昌/殿用漢儀此詩止𫐠宴饗之禮)
𥘉歳元祚吉日惟良乃爲嘉㑹宴此髙堂衣裳鮮㓗
黼黻玄黄珍膳雜遝充溢圎方(黼黻貴者之服皂黄/賤者之服圎方進饌)
(之/噐)俯視文軒仰瞻華梁願保兹善千載爲常(衣服之/美飮饌)
(之盛宫室之麗君臣相與歡宴必/思有以保之然後能長丗享此)歡笑盡娯樂哉未
央皇室榮貴壽考無彊(歡樂有度存不盡之意/則朝廷尊榮享國長乆)
　　　三月三日應詔　閭丘冲
(續齊諧記晉武帝問三日曲水其義何指束/晢對曰昔周公卜城洛邑因流水以汎酒故)
(逸詩曰羽觴隨波又秦昭王三月上已置酒/河曲乃因其地立爲曲水二漢相㳂皆爲盛)
(集晉丗多於是日幸華林/園賜宴仍命羣臣賦詩)
暮春之月春服旣成(論語暮春者春服旣/成浴乎沂風乎無雩)升陽潤土
氷渙川盈(詩溱與洧方渙渙兮/士與女方秉菅兮)餘萠逹壤嘉木敷榮
后皇宣遊旣讌且寧光光華輦詵詵從臣微風
扇穢朝露翳塵上䕃丹幄下籍文茵臨池挹盥濯故
㓗新俯鏡清流仰睇天津藹藹華林巖巖景陽
(陸翽鄴中記華林園中千金隄池通御溝梁簡文帝三日/曲水詩序晉集華林同文軌而髙宴景陽山在華林園中)
嶪嶪峻宇奕奕飛梁垂䕃倒景若翺若翔(棟宇髙/峻日月)
(反在下故/云倒景)
浩浩白水汎汎龍舟皇在靈沼日辟同遊擊櫂清
歌鼓枻行謳聞樂咸和具醉斯柔(言人心恱順/君臣有禮)在昔帝
虞德𬒳遐荒干戚在庭苗人來王(書舞干羽于兩/階七旬有苗格)今我
哲后古聖齊芳惠此中國以綏四方(詩大雅/之詞)元首旣明
股肱惟良樂只君子今日惟康(書元首明哉股肱/良哉庻事康哉)
　　　大蜡　裴秀(字季彦河東聞/喜人晉書有傳)
(禮記郊特天子大蜡八蜡也者索也歳十二月/合聚萬物而索饗之也八蜡以記四方年不順)
(成八蜡不通以謹民財也順成/之方其蜡乃通所以移民也)
日躔星紀大吕司辰立象改次度衆更新(月令季冬日/在婺女律中)
(大吕星紀牛女之次天象/度數至此而周將更其端)歳事告成八蜡報勤(一歳之事告/成蜡以致報)
(禮記注所/祭有八神)告成伊何年豐物阜豐禋孝祀介兹景福
(豐禋謂祭八神孝祀謂祭先/祖禮記注旣蜡臘先祖五祀)報勤伊何農功是歸穆穆
我后矜兹蒸黎飲饗清祀四方來綏(報農功終歳之勤/故以民爲重商名)
(臘曰清祀蜡臘/畢舉四方均通)充物郊甸鱗集京師交蜡貿遷紛葩
相追摻𬒮成幕連祍成帷有肉如丘有酒如泉有
肴如林有貨如山(通四方之物貨使之交易貿遷禮記/日旣蜡而收民息已注收謂收歛積)
(聚)率土同懽和氣來臻朔風叶順降祉自天方隅清
謐嘉祚日延與人優游享壽萬年(天時恊序民物阜/康終致祝詞於君)
　　　雜詩四首　王粲
吉日簡清時從君出西園方軌䇿良馬(粲辟丞相禒/多與丗子平)
(臨菑侯植游/方軌並駕也)並驅厲中原北臨清漳水西看栢楊山
(清漳水名出上黨鄴郡有臨漳縣栢楊山丘/墓所聚之地詩有子在川上歎逝者之意)回翔逰廣囿
逍遥波水間
列車息衆駕相伴緑水湄幽蘭吐芳烈芙蓉發紅暉
百鳥何􁈔翻振翼羣相追投網引潜魚強弩下髙飛
白日巳西邁歡樂忽忘歸(動植飛潜各遂其性無非天地/生生之意人乃以好殺爲樂而)
(不知止亦/不仁矣)
聨飜飛鸞鳥獨逰無所因(惡人成羣賢者/欲出而不可)毛羽照野草
哀鳴入層雲(名譽巳著而髙舉逺引/哀鳴者非其本心也)我尚假羽翼飛覩
爾形身願乃春陽㑹交頸遘殷勤(言賢哲知時逺引/巳欲從之㳺也陽)
(春㑹謂侯/時之秦)
鷙鳥化爲鳩逺竄江漢邊遭遇風雪㑹託身鸞鳯
間(鷙鳥比貪毒小人鸞鳯比君/子詳味詩意當時或有所指)天姿既否戾受性又不
閑邂逅見逼迫俯仰不得言(言小人處君子之羣能化/其形而不能革其心也)
　　　七哀詩
(粲集七哀詩六/首其二詩入選)
邊城使心悲昔吾親更之冰雪截肌膚風飄無止
期百里不見人草木誰當遲(遲與治同皆平/聲謂芟除之也)
登城望亭隧翩翩飛戍旗行者不顧反出門與家辭
子弟多俘虜哭泣無巳時(征役死亡者不復反子弟在/家者又爲俘囚故哀傷之)天
下盡樂土何爲久留兹蓼蟲不知辛去來勿與􁱁
(蓼辛草生其中習其氣味譬邊塞人/久習風土不以爲怪詩予又集于蓼)
　　　嘲熱客　程曉(晉人唐藝文志/有程曉集二卷)
平生三伏時(漢時東方朔傳伏日顔師古曰三伏之日也按/曆家以六月節至立秋後三庚日爲三伏自秦)
(始言隂氣將起金畏於火/故至庚日必伏庚金也)道里無行車閉門避暑卧出
入不相過只今褦襶子(音耐戴言不爽豁也類說/集韻褦襶不曉事之名)觸熱到
人家主人聞客來嚬蹙柰此何謂當起行去安坐正
咨嗟所說無一急􁀨􁀨吟何多揺扇髀中疾(振揺/兩股)流
汗正滂沲莫謂爲小事亦是一大瑕傳戒諸髙明熱
行宜見呵(丗說曰郄嘉賔三伏之日詣謝公炎暑熏赫雖/復當風交扇猶沾汗流離謝着數絹衣食熱白)
(粥晏然無異與此/詩嘲誚之意殊矣)
古文苑卷第八
古文苑卷第九
齊梁詩四十五篇(添入一首阻雪連句合成一首)
　　王融侍遊方山應詔
　　　　遊僊詩(五首)
　　　　奉和南海王詠秋胡妻(七首)
　　　　棲玄寺聽講畢遊邸園
　　別蕭諮議(四首)任昉王延宗史王融
　　蕭諮議衍荅
　　蕭記室琛應教
　　王融和王友德元古意(二首)
　　餞謝文學(六首/沈約/王融/虞炎范雲/蕭琛劉繪)
　　謝文學晀荅
　　王融寒晚敬和何徵君點
　　　　別王丞僧孺
　　范雲學古貽王中書
　　王融雜體報范通直
　　沈右率座賦三物爲詠(三首謝眺王融/沈約)
　　王融奉和月下　秋夜長
　　　　　四色詠　兩頭纎纎
　　　　　代徐(二首)詠梧桐
　　王融池上梨花
　　劉繪和
　　阻雪連句遥贈和(謝眺江革王融沈約)
　　唐人木蘭詩(附)
　　　侍遊方山應詔　王融(字元長琅/邪臨沂人)
(輿地志湖熟西北有方山山頂正方上有池/水按齊書武帝甞幸方山顧左右欲經始山)
(南爲離宫以徐孝嗣之對/而止應詔奉君命作也)
廵躅望登年帳飮臨秋縣(廵躅遊幸之轍跡也言省/耕省㰸爲農而出所望年)
(豐也漢書髙祖過沛帳飲三/日王制天子之縣内畿邑也)曰羽鏡霜潯(家語赤羽若/日羽旌旄也)
(霜潯/池水)雲旗落風甸(王制千里之内曰甸言/旗幟如雲連亘者逺)四瀛良在
目八㝢婉如見(盛言山之髙四瀛四海也/孟子登太山而小天下)小臣竊自
嘉預奉栢梁讌(武帝栢梁臺讌羣臣/詔令和詩見前註)
　　　遊仙詩(五首)
(遊仙者謂輕身逺舉超出人間丗與羣仙遨/遊也晉宋間人多作此詩融集云應教按史)
(齊武帝時竟陵王子良爲護軍將軍兼司徒/領兵置佐鎭西州才雋之士皆遊集其門融)
(與范雲蕭琛任昉蕭衍謝眺沈約陸倕並以/文學尤見親待号曰八友應教盖奉子良之)
(命而/作)
桃李不奢年桑榆多暮節(桃李諭盛年/桑榆言晚景)常恐秋蓬
根連翩因風雪習道遍槐岻追仙度瑶碣(槐岻/瑶碣)
(仙家/境界)緑帙啓眞詞丹經流妙說(緑帙丹經/仙家之書)長河
且巳榮(榮者草木之榮華/猶言海變桑田)曽山方可礪(曽與層同漢/書泰山若礪)
(叶韻入/聲列)
獻歳和風起(獻歳始歳元日也周/禮正月之吉始和)日出東南隅鳯旍
亂煙道龍駕溢雲區(鳯羽爲旗以龍引車楚詞龍/駕兮帝服又孔盖兮翠旍)結
賞自貟嶠移讌乃方壷(貟嶠方壺海中神/山僊家居其上)金巵浮水
翠玉斚挹泉珠徒用(一作/由)霜露改終然天地俱
命駕瑶池隈(西王母宴周穆/王於瑶池之上)過息嬴女臺(秦穆公女/弄玉能吹)
(簫作鳯吟常居臺上/後乗鸞仙去嬴秦姓)長䄂何靡靡簫管清且哀璧
門涼月舉珠殿秋風廽(璧門珠殿神/仙之所居)青鳥鶩髙羽
王母停玉盃(青鳥西王母之使青鸞/來迎王母停盃以待之)舉手暫爲別(王/子)
(喬乗白鶴於緱氏山頭/舉手謝時人而去)千年將復來(搜神記有鶴書/遼東城門華表)
(拄曰丁令威去/家千歳今來歸)
湘沅有蘭芷洎吾欲南征(湘沅二水名皆在江南楚/詞湘夫人篇沅有茊兮澧)
(有蘭澧/亦水名)遺珮長出浦(楚詞遺吾珮兮澧浦韓詩外傳鄭/交甫遵彼漢臯遇二女珮珠而遊)
(解珮以/遺交甫)舉𬒮望増城(崑崙山有閬風増/城皆神仙所居)朱霞拂綺樹
白雲照金楹五芝多秀色(五色芝也本草芝生於五/岳各如其方之色言仙境)
(五色芝/並秀)八桂常冬榮(山海經曰桂林八樹在賁/隅東楚詞麗桂木之冬榮)弭節且夷
與參差聞鳯笙(與平声夷與猶徜徉/也鳯笙王子喬事)
命駕隨所即燭龍導輕䮽(燭龍駕日之神言仙者/䮽御所至燭龍爲之引)
(導)沙澤振寒草弱水駕氷潮(沙澤流沙也西母瑶/池有沙澤之阻海中)
(神山有弱水之隔振寒/草駕氷潮言命駕可到)逺翔馳聲響流雪自飄颻
(仙境出乎日月之表多寒穆天子傳天子遊/黄臺之丘騖於革澤日中大寒北風雨雪)忽與若
人遇(融集作若士神仙傳盧敖見若士謂敖/曰吾與汗漫期於九垓之外不可乆留)長舉入
雲霄羅繹徒有睨鷦明巳寥寥(鷦明似鳯南方神雀/揚子鷦明冲天言仙)
(舉者如神禽之運寥/廓非世綱所可羈絆)
　　　奉和南海王殿下詠秋胡妻(南海王子罕/齊武帝子)
(魯秋胡子納妻五日而去官於陳五年乃歸/未至其家見路傍有美婦人方採桑秋胡子)
(恱之下車謂曰力田不如逢少年力桑不如/見公卿吾有金願以贈夫人婦人曰噫妾採)
(桑奉二親不願受人之金秋胡子遂去至家/奉金遺母婦晚而至乃向來採桑者婦曰子)
(辭親徃仕五年乃還而恱路旁之婦人解子/裝金以與之而志其母也妾不忍見不孝之)
(人遂去走投於河/而死見列女傳)
日月共爲照(喻夫婦之道/相須而成)松筠俱以貞(婦人之義/從一而終)佩
紛甘自逺(佩左紛帨右箴管之属詩/女子有行逺父母兄弟)結鏡待君明(結/鏡)
(嫁時裝具妻/稱夫曰君)且恊金蘭好(易二人同心其利断金/同心之言其臭如蘭)方愉
琴瑟情(詩妻子好合/如鼔琴瑟)佳人(猶良/人也)忽千里幽閨積
思生
　　　其一
景落中軒坐悠悠望城闕髙樹升夕煙層樓
滿𥘉月光隂非或異川山屢難越輟泣揜鈆姿
搔首亂雲髪(詩自伯之東/首如飛蓬)
　　　其二
傾魄属徂火(傾魄殘月也徂火暑將退/也詩六月徂暑夏属火)揺念待方
秋凉氣承宇結明熠傃堦流(明熠螢也詩/熠燿宵行)三星
亦虚暎(三星參也婚姻之/候獨處故言虚映)四屋慘多愁(四屋猶/四壁)思
君如萱草一見乃忘憂
　　其三
杼柚欝不諧契闊彌新故(詩死生契闊/言一歳將周)朔風櫩上
發寒鳥林間度客逺乏衣裘歳晏饒霜露參差
興別緒依遲起離慕
　　其四
願言如可信行邁亦云反睇景不告勞瞻途寜
遽逺何以淹歸轍蠶妾事春晚送目亂前華馳
心迷舊婉(言秋胡眩惑顔色此心巳馳/不省其妻舊時婉孌之容)
　　　其五
椒珮容有結振芳跂路隅黄金徒以賦白珪終
不渝(婦節堅貞如白/珪之不可變)明心良自皎安用乆踟蹰遄
車及枌巷流日下西虞(日没之地謂之虞淵枌巷/里巷也植枌榆以爲表言)
(歸至里巷/日巳西墜)
　　　其六
披帷惕有忘岀門遲所欲(遲去声待也言/待其妻之歸)彼美後
來儀慙顔變欣瞩蘭艾隔芳臭涇渭分清濁(蘭/香)
(草艾白蒿也楚詞户服艾以盈要兮謂幽蘭其不可/佩涇水濁渭水清詩涇以渭濁薰蕕不可同噐涇渭)
(不容混流以諭胡/妻不願與胡同居)去去夫人子請殉川之曲(去去/舎去)
(之也朝錯父曰吾去公歸矣夫人子指/胡不能奉其親遂自投於水生葬曰殉)
　　其七(舊本止六首今據/融集添入足之)
　　　栖玄寺聽講畢遊邸園
(齊史竟陵王子良篤好釋氏招致名僧講論/佛法道俗之盛江左未有故其寮佐俱徃僧)
(寺聽講子良闢西邸/以招文學邸中有園)
道勝業兹逺心閑地能隟桂崦欎𥘉裁蘭墀坦
將闢虚檐對長嶼髙軒臨廣液(液池/水也)芳草列成
浮雲難嗣音徘徊悵誰與儻有關外驛聊訪狎
鷗渚(邊鎭有關以防不虞言已無意功名當求閑退後/有驛使至關外可訪諸鷗鷺之羣狎鷗見列子)
　　　王延
霏雲承永夜皓燭騖離軒執酒愴誰與舉䄂黙
何言忍兹君爲別如此歳方暄年深北岫時鳥
思南國園(南國指帝/都金陵也)江上愁別日階下樹芳蓀
　　　宗記室史
別酒正參差乖情將陸離悵焉臨桂苑憫黙瞻
華池(桂苑華池皆游樂之地/以離緒方結對之悵憫)輕雲流惠采時雨亂清
漪眇眇追蘭逕悠悠結芳枝眷言終託何心寄
方在斯
　　　王中書融(齊書融少而警慧博渉有/文才舉秀才㝷遷中書郎)
徘徊將所愛惜別在河梁(謂携寵愛之姬妾李陵別/蘇武詩携手上河梁游子)
(暮何/之)衿䄂三處隔(諮議與諸賢别/及姬侍/有不隨行者明日成三處)江山千里
長寸心無遠近邊地有風霜(齊與元魏爲敵國/故荆州爲邊地)勉哉
勤歳暮敬矣事容光山川殊未懌杜若空爲芳
(言山川悠逺離思方結非遺以香草能恱懌其情楚詞芳/洲兮杜若將以遺兮下女注采香草以遺其下之侍女)
　　　蕭諮議衍荅
問我去何節光風正悠悠蘭華時未晏舉𬒮徒
離憂緩客承別酒鳴琴和好仇(前詩謂將所愛者/詩窈窕淑女君子)
(好/仇)清宵一巳曙藐爾泛長洲(言天色才曉/即解舟前邁)眷言無
歇緒深情附還流(還音旋旋流囬潮也自金/陵西上潮至彭浪磯而囬)
　　蕭記室琛前夜以醉乖例今晝由酲敬
　　　應教(琛在才雋八友之數即夕𬒳酒無詩此/篇續寄應教盖隨王子隆促之使賦)
落日揔行轡薄別在江干遊客無淹期長洲有
急瀾(言潮至/即解䌫)分手信云易相思誠獨難之子兩
特逹伊余日盤桓詠此式微歳共賞階前蘭(詩/式)
(微式微胡不歸又采薇詩曰歸曰/歸歳亦陽止言當早歸共賞芳時)
　　　和王友德元古意二首(舊注沈/右率等並/和數十人文多不載)
(齊書德元王晏之子也有意尚至車騎長史/忠臣不忘其君猶貞婦之思念其良人騷雅)
(比興皆然二詩/盖擬古遺意)王融
遊禽暮知反行人獨未歸坐銷芳草氣空度明
月暉嚬容入朝鏡思淚點春衣巫山采雲合淇
上緑條稀(宋玉所賦髙唐巫山之雲衛詩送/我乎淇之上矣皆合之不以正者)待君
竟不至秋鴈雙雙飛(睹物/感時)
霜氣下盟津秋風度函谷(盟津一曰孟津在河北函/谷關在弘農縣一處行人)
(徃來之/衝也)念君凄巳寒當軒卷羅縠纎手廢裁縫曲
鬢罷膏沭(詩余髪曲局豈無/膏沭誰適爲容)千里不相聞寸心欝
紛藴(平/声)况復飛螢夜木葉亂紛紛(諭小人乗/間以乱政)
　　　餞謝文學離夜
(齊書謝晀字元暉陳郡夏陽人少好學文章/清麗爲隨王鎭西功曹轉文學隨王子隆在)
(荆州好詞賦數集僚友晀以文才尤𬒳賞愛/盖眺自京趍荆州時同朝諸賢以詩餞別也)
(後至吏/部郎)沈右率約(南史沈約字休文仕齊爲/太子右率遷國子祭酒)
漢池水如帶巫山雲似盖(左傳楚國漢水以爲池漢書黄/河如帶巫山髙唐之雲宋玉甞)
(賦之魏志文帝生時/有雲青色圜如車盖)瀄汨背呉潮潺湲横楚瀬(言舟/行自)
(呉入楚荆州/故楚地也)一望沮漳水寧思江海㑹(漳水在南郡當/陽縣與沮水合)
(流属荆州境言人逺別不若/衆水㑹于江海爲可期也)以我徑寸心從君千里外
　　　虞駕部
(謝宣城集附載餞别詩共七首此詩云虞别/駕炎又有和竟陵王望雷居士精舎及詠簾)
(詩皆炎/作也)
差池鷰始飛羃歴草𥘉輝(詩燕燕于飛差池其羽羃歴/稠密覆地也春日照映百草)
(生/輝)離人悵東顧遊子愴西歸(荆州在金/陵之西)清潮巳駕渚
溽露復沾衣一乖當春聚方掩故園扉
　　　范通直雲
(南史范雲字彦龍南郡武隂人有識具善/属文通直盖倡和時􁒦衘後仕梁官至尚)
(書右僕射/領吏部)
陽臺霧𥘉解(雲陽之臺宋玉賦朝/朝暮暮陽臺之下)夣渚水裁渌(雲夣/澤之)
(洲渚左傳楚子/田于江南之夣)逺山隱且見平沙斷還續分絃饒
苦音別唱多悽曲爾拂後車塵(謂參陪副車之人/當蒙振拔脫去塵)
(埃)我事東臯粟(己當納禄求閑從事農畒/陶淵明詩種苗在東臯)
　　　王中書融
所知共歌笑(論語舉尓所知謂/心相孚之人也)誰忍别笑歌離軒思
黄鳥(綿蠻詩曰綿蠻黄鳥止于丘阿道之云逺我勞如/何言行役之勞/思若/黄鳥/之得所止)
分渚薆(音愛薆薱/草盛也)青莎翻情結逺斾灑淚與行
波春江夜明月還望情如何
　　　蕭記室琛
執手無還顧別渚有西東荆呉眇何際煙波干
里通春筍方解籜弱柳向低風相思將安寄悵
望南飛鴻(荆州在金陵西北望/南飛鴻俟音書之至)
　　　劉中書繪
(齊書繪字士章永明末京邑人士/盛爲文章談義繪爲後進領䄂)
汀洲千里芳朝雲萬里色悠悠在天隅之子去
安極春潭無與窺秋臺誰共陟不見一佳人徒
望西飛翼(欲寄/音書)
　　　謝文學荅
(眺長五言沈約甞云/二百年來無此詩也)
春夜別清樽江潭復爲客歎息東流水如何故
鄊陌重樹始芬蒀芳洲轉如積望望荆臺下歸
夣相思夕(荆臺楚人遊觀之所家語楚/王將遊荆臺司馬子祺諌)
　　　寒晚敬和何徵君點
(齊書何點字子晳少不仕宋世徵爲太子洗/馬不就隱居東籬門齊髙帝受禪禇淵王儉)
(爲宰相點謂人曰我作齊書巳竟賛云淵旣/丗族儉亦國華不頼舅氏遑䘏外家永明元)
(年徵中書/郞終不屈)王中書融
踈酌候冬序閑琴改秋律如何將暮天復值西
歸日揺落迎軒牖(陶淵明歸去來/詞僮僕歡迎)飛鳴亂繩蓽(飛/鳴)
(猿鶴之属縄篳謂以/䋲爲樞編竹爲門也)煙灌共深隂(灌字亦作樌/木叢生也)風
篁兩蕭瑟虚堂無笑語懷君首如疾(詩甘心/首疾)早
輕北山賦(周彦綸隱於鐘山後應詔出爲海塩縣令/欲過北山孔雅珪假山靈之意作北山移)
(文點早年/巳輕之)晚愛東臯逸(晚景以農事自適阮籍/奏記云將耕東臯之陽)上德
可潤身(老子上德不德/禮記德潤身)下澤有徐轡(叶韻入声必後/漢書馬少游乗)
(下澤車御欵叚馬/注下澤之車短轅)
　　　別王丞僧孺
(南史王僧孺東海剡人也仕齊爲晉安/郡丞遷尚書左丞兼衘史中丞工於詩)
首夏實清和餘春滿郊甸花樹雜爲錦月池皎
如練如何如此時別離言與面(面一本/作讌)留雜巳
鬰紆(留雜别時相遺送物/也詩雜佩以贈之)行舟亦遥衍非君不見
思所悲思不見
　　　學古貽王中書　范通直雲
(學古猶擬古也雲字彦龍武興人仕齊爲/通直郎按文選巳収此篇諸家注甚詳編)
(者欲収王融報章故并録/此篇以見贈荅徃來之意)
攝官青璅闥(省中門畫爲青瑣文故謂之青瑣闥/雲爲通直郎得岀入省闥故云攝官)
(攝謙辤言/非正也)遥望鳯凰池(晉中興書曰荀朂徙中書/監爲尚書令人賀之乃發)
(恚曰奪我鳯凰池卿諸人/何賀我邪融時爲中書監)誰言相去逺脉脉阻光
儀(相去雖邇/相見實踈)岱山饒靈異沂水冨英竒(齊書王/融琅邪)
(臨沂人岱山泰岳也属琅琊/郡境山川孕秀故産俊傑)獨翮凌北海飜飛出
南皮(舊注皆云徐幹居北海呉質游南皮言/融之俊材軼氣超邁徐呉二子之上)遭逢
聖明后來棲桐樹枝竹花何莫莫桐葉何離離
(鄭氏詩箋鳯凰非梧桐不捿非/竹實不食以喻賢者不苟就也)可栖復可食此外亦
何爲(位穹禄厚尚復/何求當知止足)豈如鷦鷯者一粒有餘貲(舊/注)
(謂雲以鷦鷯自況愚按莊子鷦鷯巢林不過一枝張華/賦申其意曰毎食不過數粒盖喻隱逸知足之士也雲)
(與融同列恐不/得以此自况)
　　　雜體報范通直　王中書融
(齊書王融祖僧達中書令曽髙並台輔融/自恃人地三十内望爲公輔直中書省夜)
(嘆曰鄧禹/人彦龍貽詩盖示規儆融嗜/進欲速當齊武帝疾篤謀立竟陵王子良)
(不克於獄/中賜死)
和璧荆山下隨珠漢水濵(史記趙王得和氏璧秦/願以十五城易之璧盖)
(卞和得於荆山之下者搜神記隨侯見大蛇傷救而治之/蛇衘珠以報徑寸而夜光隨侯漢中國姬姓諸侯也希丗)
(之珎以喻間生賢材/荆山漢水皆楚地)無䨥自昔代有美今爲隣(二子/以賢)
(俊自負且其生同時古語/云千里一賢猶爲比鄰)三楚多秀士江上復才人
(史記注孟康曰舊名江陵爲南楚呉爲東楚彭城爲西/楚南郡属荊/州居江之上/游指彦龍所生地)
緯綃非善賈聖德可名臣(左思呉都賦泉室潜藏/而卷綃張華博物志鮫)
(人從水中岀向人家寄住積日賣綃言才智之士積德/累譽如織綃然由尺寸以成端疋亦非善賈待時者論)
(語求善賈而沽諸惟遇聖/德之君則人臣可名於丗)追飛且學歩(謙詞以荅獨/翮飜飛之句)
共子奉清塵(宫殿深靖/故曰清塵)紫庭風日好青槐枝葉
新(帝王之居象北極紫微宫故/曰紫庭面植三槐三公位焉)徘徊吹樓側(麗譙/樓也)欲
見心所親(指彦/龍)君蘭蕙草何用以書紳(未/詳音)
(義融集作徴徴證也蘭蕙香草以/喻貽贈之詩身當佩服不待書紳)
　　　沈右率座賦三物爲詠
　　　　幔(帷幕之類拾遺記周/穆王有鸞章錦幔)謝文學眺
幸得與君(眺集/作珠)綴羃歴君之楹月暎不辭卷風
來輙自輕每聚金鑪氣時駐玉琴聲但願置樽
酒蘭釭當夜明
　　　　琵琶(釋名琵琶本起于/胡中馬上所鼔)王中書融
抱月如可明(琵琶之/形似月)懷風殊復清絲中傳意緒
花裏寄春情掩抑有竒態悽鏘多好聲芳䄂幸
時拂龍門空自生(枚乗七發龍門之桐其根半死半/生詩言桐生龍門不若裁爲樂噐)
(得親/佳人)
　　　　箎(隋書音樂志箎長尺四/寸八孔蘇成公所作也)沈右軍約
江南簫管地妙響發孫枝(丹陽記江寧南有慈姥/山積石臨江生簫管竹)
(俗呼爲鼔吹山詩言江南之地産竹多良可爲樂噐孫/枝又其特異者也周禮孫竹之管鄭玄注孫竹竹枝根)
(之未/生也)殷勤寄玉指含情舉復垂雕梁再三繞輕
塵四五移(漢初虞公善歌声動梁塵楚莊有鳴琴/曰繞梁言其声之繚亮也竹音亦冝然)曲
中有深意丹心君詎知
　　　奉和月下
雕雲度綺錢(雕雲猶彩雲綺錢璧帶也西都賦金釭/衘璧是爲列錢注謂璧中之横帶也行)
(列似/錢)香風入珠網(網絡也漢書武帝造甲/乙之帳絡以隨珠和璧)獨知此
夜月依遲慕神賞(此詩當是和人直/宿禁省中所作)
　　　奉和秋夜長
秋夜長夜長樂未央(詩夜如何/其夜未央)舞䄂拂花燭歌聲
繞鳯梁(列子韓娥過雍門鬻歌假食/旣去餘響繞梁三日不絶)
　　　四色詠
(此體盛於齊梁間范雲有擬古四色詩云丹如/桓公廟青如夕郎門黒如南巖嘯白如來山猨)
(徒取其色意義頗短與此詩相類/又有分爲四首四句詠一色者)
赤如城霞起(孫綽遊天台賦赤城霞起以標建李善/注引㑹稽記曰赤城山名色皆赤狀似)
(雲/霞)青如松霧徹(東方木於色爲青玉䇿記云千歲松栢/望如偃盖其中有物如青羊青/牛)
黑如幽都雲(堯典朔方曰幽都北方色爲黒淮南子/西北方曰幽都之門凢八極之雲是雨)
(天/下)白如瑶池雪(穆天子傳天子與西王母宴于/瑶地遊黄臺之丘北風雨雪)
　　　奉和纎纎
(古兩頭纎纎詩兩頭纎纎月𥘉生半白半黑/眼中精腷腷膊膊雞𥘉鳴磊磊落落向曙星)
兩頭纎纎綺上紋半白半黒䴏翔羣(孔叢子烏/白項而群)
(飛者謂之燕/烏白脰烏也)腷腷膊膊烏迷曛磊磊落落玉石分
(老子云不欲碌碌/如玉落落如石)
　　　奉和代徐(二首)
(魏徐幹室思詩曰自君之出矣明鏡開不治/思君如流水何有窮巳時宋孝武擬室思詩)
(曰自君之出矣金翠闇無精思君如日月廻/還晝夜生詩人以夫婦比君臣梁宋間多俲)
(其體二詩/當云擬徐)
自君之出矣芳藇絶瑶巵(藇音叙廣韻/美酒也/本亦作藇詩釃酒有藇)
思君如形影寢興未曽離
自君之出矣金爐香不然思君如明燭中宵空
自煎(莊子膏火/自煎也)
　　　詠梧桐
騫鳯影層枝(鳯非梧/桐不棲)輕虹鏡辰緑(雨過日出虹影/映照二句形容)
(物之/生意)豈斁龍門幽直慕瑶池曲(龍門之山梧桐所/生瑶池之曲琴瑟)
(所奏斁壞也都故反言不慕榮貴戕賊本然/之性與前琵琶詩意相反盖隨物賦詠也)
　　　詠池上梨花　王中書(舊本不載王中/書詩今添入)
翻堦没細草集水間踈萍芳春照流雪深夕暎
繁星
　　和　劉中書
露庭晚翻積風閨夜入多縈藂似亂蝶拂燭狀
聮蛾
　　　阻雪連句遥贈和
(融集載同詠七人各賦絶句音韻相叶而不/相犯意亦徃來酬荅題以䏈句盖宋齊間体)
(也至唐則有人詠一韻兩句周而復始合成/長篇者舊本止載江革王融二首姓名又差)
(今添入倡首謝眺殿後沈約二絶足成䏈句/一篇外有王蘭謝旻謝緩三首詞意不相殊)
(絶弗/載)
積雪皓隂池北風鳴細枝九逵密如繡何異逺
別離(謝眺本相密迩以/阻雪踈闊)
風庭舞流霰氷池結文澌(霰凍雨也詩相彼雨雪/先集維霰澌薄氷也𥘉)
(結遇風/則成文)飲春雖以燠欽賢紛若馳(江革公孫弘/有欽賢)
(館南史革字休映濟陽考城人竟陵王引爲西邸學/士弱冠舉南徐州秀才歴官八府長吏三爲二千石)
珠霙條間響玉霤閻下垂(霙音英雪霰也玉/霤/簷間氷柱也閻與簷同)柸
酒不相接寸心良共知(王融陶淵明詩未言心/相解不在接柸酒)
𥘉昕逸翮舉日􁀈駑馬疲幽山有桂樹(劉安招/隠士桂)
(樹叢生兮/山之幽)歳暮空參差(沈約)
　　　木蘭詩(舊注云不知名浙江西道觀察使/兼御史中丞韋元甫聞續附入)
(眉山蘇氏曰讀烈女傳蔡琰二詩其詞明白/感慨頗類丗所傳木蘭詩東京無此格也建)
(安七子猶含養圭角不盡發見况伯諧女乎/盖後人擬作而范曄荒淺遂載之本傳可以)
(一笑也按此詩直述無含蓄意又在悲憤二/詩之下然代父戍邊十二年人不知其爲女)
(若木蘭者亦壯而廉矣使載之烈女傳緹縈/曹娥將遜之蔡琰當低頭愧汗不敢與比肩)
(矣杜牧有題木蘭廟詩云彎弓征戰作男兒夢裏/曽經與畫眉㡬度思歸還把酒拂雲堆上祝明妃)
促織何唧唧水蘭當户織不聞機杼聲唯聞
女歎息問女何所思問女何所憶女亦無所思
女亦無所憶昨夜見軍帖可汗大點兵軍書十
二卷卷卷有耶名(耶以遮切今作/爺俗呼父爲爺)阿耶無大兒木
蘭無長兄願爲市鞍馬從此替耶征東市買駿
馬西市買鞍韀南市買轡頭北市買長鞭旦辭
耶孃去暮宿黄河邊不聞耶孃喚女聲但聞黄
河流水鳴濺濺旦辭黄河去暮宿黑山頭不聞
耶孃喚女聲但聞燕山胡騎聲啾啾萬里赴戎
機關山度若飛朔氣傳金柝寒光照䥫衣將軍
百戰死壯士十年歸歸來見天子天子坐明堂
筞勲十二轉賞賜(一作/賜物)百千強可汗(唐時蕃夷/稱天子爲)
(天可/汗)問所欲木蘭不用尚書郎(樂府作欲與/木/蘭賞不願尚書郎)
願馳千里足送兒還故郷耶孃聞女來出郭相
扶將阿姉聞妹來當户理紅粧小弟聞姉來
磨刀霍霍向猪羊開我東閤門坐我西間
床脫我戰時𫀆着我舊時裳當牎理雲鬢
挂鏡帖花黃出門㸔火伴火伴皆驚忙同
行十二年不知木蘭是女郎雄兎脚撲握
(一作/朔)雌兎眼彌(一作/迷)離雙(一作/兩)兎傍地走安(一作/焉)
古文苑卷第十
勑　啓
　　漢髙祖手勑太子
　　晉明帝啓元帝
書
　　鄒長倩遺公孫賢良書
　董仲舒詣丞相公孫弘記室書
　　揚雄荅劉歆書
　　酈炎遺令書四首
　　王粲爲劉表與袁尚書
　　曹公與楊太尉書論刑楊脩
　　楊太尉荅曹公書
　　曹公卞夫人與楊太尉夫人袁氏書
　　楊太尉夫人袁氏荅書
　　魏文帝九日送菊與鍾繇書
　　　漢髙祖手勑太子
(漢書藝文志髙祖傳十三篇固自注/髙祖與大臣述古語及詔䇿也此編)
(或居詔/䇿之一)
吾遭亂丗當秦禁學自喜謂讀書無益洎踐祚以來
時方省書乃使人知作者之意追思昔所行多不是
(帝不事詩書及陸賈奏新語/未甞不稱善正與此勑同意)
又云堯舜不以天下與子而與它人此非爲不
惜天下但子不中立耳人有好牛馬尚借况天
下耶吾以爾是元子早有立意群臣咸稱汝友
四皓吾所不能致而爲汝來爲可任大事也今
定汝爲嗣(史遷曰授舜則天下得其利而丹朱/病此云非爲不惜天下皆以私意窺)
(堯舜也大哉聖人之言曰大道之行天下/爲公故五帝官天下四皓事見張良傳)
又云吾生不學書但讀書問字而遂知耳以此
故不大工然亦足自辭解今視汝書猶不如吾
汝可勤學習每上䟽冝自書勿使人也(漢丗人/主不以)
(字學爲重此勑盖言不可不習耳晉宋而下至/于唐人主以字畫相誇至與人臣較工拙卑陋)
(甚/矣)
又云汝見蕭曹張陳諸公侯吾同時人倍年於
汝者皆拜并語於汝諸弟(以此命太子諸王有古/者尊敬師傳之遺意如)
(晉成帝拜王導并其/妻則尊卑之分舛矣)
又云吾得疾遂困以如意母子相累(趙王如意/母戚夫人)
其餘諸兒皆自足立哀此兒猶小也(鴆毒人彘之/禍髙祖盖逆)
(慮其至此孝惠懦弱以萬乗之/主不能庇其弟/亦可悲矣)
　　　晉明帝啓元帝
(晉書明帝諱紹字道畿元帝長子太/興元年立爲皇太子仁孝喜文辭)
臣紹言伏蒙吉日沐頭老壽多冝謹拜表賀表
畣云春正月沐頭至今大垢臭故乃沐爾得啓
知汝孝愛當如今言父子享禄長生也
又啓云沐乆勞極不審尊體何如畣云去垢甚
佳身不極勞也
　　遺公孫賢良書　鄒長倩
公孫弘以元光五年爲國士所推上爲賢良國
人鄒長倩以其家貧少自資致乃解衣裳
以衣之釋所箸冠履以與之又贈以蒭
一束素絲一禭撲滿一枚書題遺之曰(漢書/弘菑)
(川薛人也武帝𥘉即位弘以賢良徴爲博士使匈/奴還報不合上意乃移病免歸元光五年復徵賢)
(良文學菑川國復推上弘今漢書所載制詔/及弘對䇿皆元光五年事是時弘巳七十餘)夫人無
幽顯道在則爲尊(幽顯謂人之窮逹也道/之所存不以窮逹論)雖生
蒭之賤也不能脫落君子故贈君生蒭一束詩
人所謂生蒭一束其人如玉(小雅白駒詩生/蒭一束其人如)
(玉箋云此戒之也女行所舎主人/之餼雖薄要就賢人其徳如玉然)五絲爲䌰倍
䌰爲升倍升爲緎倍緎爲紀倍紀爲緵倍緵爲
禭此自少之多自微至著也士之立功勲効
名節亦復如之勿以小善不足脩而不爲
也故贈君素絲一禭(此言最精切士君子冝篤/行之蜀先主誡其子亦曰)
(勿以善小而弗/爲惡小而爲之)撲滿者以土爲器以蓄錢貝
其有入竅而無出竅滿則撲之土麤物也錢
重貨也入而不出積而不散故撲之士有聚
歛而不能散者將有撲滿之敗可不誡歟故
贈君撲滿一枚(大學曰貨悖而入者必悖而出/與其有聚㰸之臣寧有盗臣)猗
嗟盛歟(國論推上賢良/古人以爲重事)山川阻脩加以風露次卿
足下勉作功名竊在下風以俟嘉譽(次卿弘字/漢書不載)
(時儒者轅固亦謂之曰公孫子/務正學以言母曲學以阿丗)
　　　詣丞相公孫弘記室書
(漢書武帝即位舉賢良文學之士仲/舒以賢良對䇿天子以爲江都相元)
(朔三年御史大夫公孫弘爲丞相封/平津侯時仲舒廢爲中大夫居家此)
(書當在弘爲御史大夫時漢御史大/夫與丞相俱稱三公其後仲舒以廉)
(直爲弘所嫉出爲/膠西相尋以病免)
　　　　董仲舒
江都相董仲舒叩頭死罪再拜上言君侯以周
召自然休質擢升(又作/拜)三公統理海内緫緝百
寮末有半言之教郡國翕然望風更思改新以
助至治群衆所占必有成功仲舒叩頭死罪仲舒愚
戇素無治名大漢之檢式(言居官無政治聲名應朝廷/選擢之法大字上或脫一字)
數蒙君侯哀憐之恩悮𬒳非任無以稱職仲舒
竊見宰職任天下之重羣心所歸惟須賢佐以
成聖化願君侯大開蕭相國求賢之路廣選舉
之門(髙祖収㩜英豪下求賢詔皆相國/佐之爲一代宗臣故仲舒首推之)旣得其人接
以周公下士之義(周公一飯三吐餔一沐/三握髮以下白屋之士)即竒偉
隱丗異倫之人各思竭愚歸徃盛德英俊滿朝
百能備具即君侯大立則道德弘通(一作/𥙿)化流
四極仲舒愚陋經術淺薄所識𥚹陋不能賛揚
萬分君侯所弃捐(仲舒與弘俱治/春秋爲弘所嫉)竊聞春秋曰賢
聖博觀以章其名擇善者從之無所不聽又曰
近而不言爲謟逺而不言爲怨(皆春秋傳/緯之辭)故輙披
心陳誠仲舒叩頭死罪死罪夫堯舜三王之業
皆由仁義爲本仁者所以理(一作/序)人倫也故聖王
以爲治首或曰發號出令利天下之民者謂之
仁政疾天下之害於人(一作/心)者謂之仁心二者備
矣然後海内應以誠惟君侯深觀徃古思本仁
義至誠而已方今關東五榖咸貴家有飢餓其
死傷者半盗賊並起發亡不止(發謂調發以禦盜/亡謂流亡以就食)
良民𬒳害爲聖主憂咎皆由仲舒等典職防禁
無素當先坐仲舒叩頭死罪死罪仲舒至愚以
爲扶衰止姦本在吏耳冝一考察天下領民之
吏留心署置以明消滅邪枉之迹使百姓各安
其産業無有寇盗之患以蠲主憂仲舒叩頭死
罪謹奉春秋署置術(按春秋之法條爲署置羣吏/之術隨此書奉上以求施行)
(其文今/不存)再拜君侯足下
　　荅劉歆書　揚雄
(洪内翰邁曰丗傳楊子雲輶軒使者絶代/語釋別國方言凡十三卷郭璞序而解之)
(其末又有漢/成帝時劉子駿與雄書從取/方言及雄荅書以予考之殆非也雄自序所)
(爲文𥘉無所謂方言觀其荅劉子駿書稱蜀人/嚴君平按君平本姓莊漢顯宗諱莊始改曰嚴)
(法言所稱蜀莊沈冥蜀莊之才之珍吾珍莊/也皆是本字何獨至此書而曰嚴又子駿只)
(從之求書而荅云必欲脅之以威陵之以/武則縊死以從命也何至是哉旣云成帝)
(時子駿與雄書而其中乃云孝成皇帝反/覆抵牾又書稱汝潁之間先漢人無此語)
(也必漢魏之際/好事者爲之云)
雄叩頭賜命謹至又告以田儀事事窮竟白
案顯出甚厚甚厚田儀與雄同郷里㓜稚爲
鄰長艾相愛視覬動精采似不爲非者故舉
至之(按文至字/合作任)雄之任也不意淫迹暴於官朝
(劉歆書云昨受宓五官郎中田儀與官婢/陳徴駱驛等私通盗刷越巾事即其夕竟)今舉者懷𧹞而
低眉任者含聲而冤舌知人之德堯猶病諸(書/知)
(人則哲惟帝其難之/論語堯舜其猶病諸)雄何慙焉叩頭叩頭又勑以殊
言十五卷君何由知之謹歸誠底裏不敢違信
雄少不師章句亦於五經之訓所不解常聞先代
輶軒之使奏籍之書皆藏於周秦之室(歆書云詔問/三代周秦軒)
(車使者遒人使者以歳八月廵路求代語僮謡歌戯欲得其最目/按書遒人以木鐸徇于路註遒人宣令之官輶當讀爲遒古字通)
(用在由反主書籍者曰藏/室史老𥅆嘗爲之藏去聲)及其破也遺弃無見之者
獨蜀人有嚴君平臨卬林閭翁孺者深好訓詁
猶見輶軒之使所奉言翁孺與雄外家牽連之
親又君平過誤有以私遇少而與雄也君平財
有千言耳翁孺梗槪之法略有翁孺往數歳死
婦蜀郡掌氏子無子而去而雄始能草文先作
縣邸銘王佴頌階闥銘及成都城四堣銘蜀人有
楊莊者爲郎誦之於成帝成帝好之以爲似相如
雄遂以此得外見(本傳成帝時客有薦雄文似相如者/文選李周翰注漢書云子雲甞作緜)
(竹頌成帝時直宿楊莊誦此文成帝曰此似相如之文莊曰/非也此臣邑人揚子雲帝即召見綿竹蜀之壯縣頌即銘也)
此數者皆都水君常見故不復奏(歆父向也歆書/多稱先君故此)
(荅之向甞爲護左都水使者前/所爲文向旣常見歆冝習知之)雄爲郎之歳(雄年四十餘/自蜀來游京)
(師歳餘奏羽獵賦除爲郎年七十一卒於天/鳯五年計爲郎之歳當在成帝元延年間)自奏少不得
學而心好沈博絶麗之文願不受三歳之奉旦
休脫直事之繇得肆心廣意以自克就有詔可
不奪奉(可見免直事之/役仍給郎俸)令尚書賜筆墨錢六萬得
觀書於石渠(三輔故事曰石渠閣在/未央殿北藏秘書之所)如是後一歳作
繡𥙷靈節龍骨之銘詩三章(繡𥙷疑是䄄褥之類加/繍其上靈節靈壽杖也)
(漢書靈壽杖注木似竹有枝節長不過八九尺圍三四寸自然/合杖制不湏削治龍骨水車也禁苑池沼中或用以引水銘詩)
(今亡不/可復攷)成帝好之遂得盡意故天下上計孝廉及
内郡衛率㑹者(四方所舉孝廉與上計者/借及諸郡兵士來衛京師)雄常把三
寸弱翰齎油素四尺以問其異語歸即以鈆摘
次之於槧二十七歳於今矣(計雄是時年近七十葛洪/西京雜記掦子雲好事常)
(懷鈆提槧從諸計吏訪殊方絶域四方/之語以爲禆𥙷輶軒所載亦洪意也)而語言或交錯相反覆
方論思詳悉集之燕其疑(㑹集所未聞使/疑者得所安)張伯松不好雄賦
誦之文然亦有以竒之常爲雄道言其父及其先君(謂/祖)
(以/上)喜典訓屬雄以此篇目頗示其成者伯松曰
是縣諸日月不刋之書也又言恐雄爲太玄經
由䑕坻之與牛埸也(王充論衡揚子雲作太玄造/法言張伯松不肯壹觀與之)
(併肩故賤其言使子雲在伯松前伯松以爲金匱矣/坻音墀埸音傷皆糞也方言梁宋之間蚍蜉䵓䑕之)
(塲謂/之坻)如其用則實五稼飽邦民否則爲抵糞棄
之於道矣而雄般之(般蒲官/切樂也)伯松與雄獨何德慧
(漢人用慧字/多與惠通)而君與雄獨何譛隙而當匿乎其不
勞戎馬髙車令人君坐幃幙之中知絶遐異俗
之語(歆書云不勞戎馬髙車之使坐/知傜俗適子雲攘意之秋也)典流於昆
嗣言列於漢籍誠雄心之所絶極至精之所想
遘也扶聖朝逺照之明使君求此如君之意誠雄
散之之㑹也(歆書云隆秋之時収藏不/殆饑春之歳散之不疑)死之日則今
之榮也不敢有貳不敢有愛少而不以行立於
鄊里長而不以功顯於縣官者訓此於帝籍但言詞
情覽翰墨爲士誠欲崇而就之不可以遺不可以忘即
君必欲脅之以威陵之以武欲令入之於此此又未定未
可以見今君又終之則縊死以從命也而可且寛假延期
必不敢有愛雄之所爲得使君輔貢於明朝則雄無
恨何敢有匿唯執事圖之(歆書云願頗與其最目得使/入籙令聖朝留明明之典)長監
所規繡之就死以爲小雄敢行之(言當長以所規爲監/得緝成其書以死爲)
(輕)謹因還使雄叩頭叩頭
　　遺令書四首　酈炎
(後漢文苑傳酈炎字文勝范陽人有文/才州郡辟命皆不就後病風慌忽性至)
(孝遭母憂病甚發動妻始産而驚死妻/家訟之収繫獄炎病不能理對熹平六)
(年遂死獄中/時年二十八)
維熹平六年冬十二月(靈帝/年号)乃裂裳書
白嚴考之神坐(易家人有嚴君焉/故稱父曰嚴考)炎荷天之罪以
致于死名殁身弊神而有知炎之歸覲在旦夕
之間耳若其無知將何靣目少見靈䰟哉(有知謂/精爽如)
(生能察其情無知謂幽冥之間/與生者異涂不能察其死之因)其自即安其自愛臣
去矣(古者父子之/間亦稱臣)亂矣永滅亡矣
白老母無懷憂懷憂何爲無増悲増悲何施寒
必厚衣無炎誰爲母厚衣暑必輕服無炎誰爲
母輕服弃炎無念此常厚衣不尤不怨此常輕
服矣(炎病不省母巳死念之若/此可謂至孝根於性矣)聖人逹於死生賢者
力而慕之炎之中心私有所慕毎讀漢書楊王
孫祼葬班固以爲賢於秦始皇(見本傳賛謂始皇/起驪山墳窮極奢)
(侈設機械葬不數年爲人所發掘西京雜記楊貴字王/孫京兆人也生時厚自奉飬死卒祼葬於終南山其子)
(孫掘土鑿石深七/尺/而下屍上復盖之以石)意常壯之然祼以見先人若炎
不爲也其布巾取覆頭布衣用蔽形具棺取容身
鑿地取容棺若獲罪於衆耶石槨速朽(季桓子石/槨孔子曰)
(死欲速朽/事見禮記)蠲其罪哉堅固不加(不得罪於衆則具/棺鑿地爲堅固)喪
葬無瀆先君之兆域必於瘠确之處而巳呼甘
陵夫人共居也(當是指其妻也華佗傳甘陵相夫人胎/死腹中甞從佗治炎妻新乳而死故云)
白興讓(當是兄之字/按文闕兄字)考喪早葬玄讓之等元昆勉
之以老母相累不可使老母無曹也加供養謝
㛐以老母相託若死者復知必使其言不愧
嗟哉邈之遺孤其名曰止戈汝長自爲之寜咨
尓止戈汝未有所識吾謂汝有所識其先見汝
耳汝未有所聞吾猶謂汝耳有所聞而告汝人
之喪也非父則母非昆則弟非姊則妹人之孤
也齓齒其少矣汝之孤也曽未滿兩旬汝無自
以爲微弱物有微弱於汝者乃其長而繁焉后
稷弃之寒氷隘巷矣(詩生民載生載育時維后稷/誕置之隘巷牛羊腓字之誕)
(置之寒氷/鳥覆翼之)汝比之猶逸焉於莵之在虎乳極矣(左/傳)
(令尹子文之生弃諸夢中虎乳之楚人謂乳/榖謂虎於莬故命之曰闘榖於莬榖奴口反)汝比之猶
易焉乃終不在乃始在在懼惟生無懼管蔡之
逸厥終乃不逸之易厥終不易言咨嗟止戈汝能
言則讃之顧言汝能行則履我之所訓剛焉柔
焉弱焉強焉學焉愚焉仕焉隱焉懼汝身之柔
可不厲汝以剛乎懼汝之剛可不厲以柔乎懼
汝之弱可不訓汝以強懼汝之愚可不朂汝以
學懼汝身之隱可不敕汝以仕乎消息汝躬調
和汝體思乃考言念陋考訓必愽學以著書以續
受父母乆業我十七而作酈篇二十四而州書
矣二十七而作七平矣(酈篇州書皆字學之書/七平盖俲枚乗七發體)其
賦誦誄自少爲之苟吾戒汝尅從(尅必/也)祭爲甘苟示
試(恐是/誡字)汝克違梁奠爲苦(以稻梁祭則有庶羞古字只/作梁司馬遷傳糲梁之食後)
(人添/從米)汝無逸于丘無湎于酒無安于忍事君莫
如忠事親莫如孝朋友莫如信脩身莫如禮汝
哉其勉之下邳衛府君我之諸曹掾督郵濟北
寗府君我由之成就陳留韓府君察我孝廉陳留
楊使辟我右北平從事從事祭酒(四人舉/辟炎者)今我溺于
地下思恩則孤而靡報汝有可以倒㦸背戈無孤之
矣(身死不能報/期其子報之)陳留蔡伯喈與我𥘉不相見吾仰之
猶父不敢以爲兄彼必愛以爲弟九江盧府君吾父
事之(二人炎之所尊事本傳云/盧植爲之誄讃豈府君邪)張公裒張子傳㓜業王
延壽王子衍我之朋友也(四人炎/與之友)鮮于中優吾先姑之
所出也若不足焉(表親之賢若/不足於財産)汝苟足徃而朝覲之汝
不敏徃從之學焉汝苟徃取任焉咨爾止戈吾蔑復
有言焉其永覽于此
　　　爲劉表與袁尚書　王粲
(按史袁紹字本𥘉漢末領冀青幽并四州建安/五年曹公操大破紹軍於官渡七年紹憂憤發)
(病死𥘉紹妻劉氏愛㓜子尚數稱其才紹亦竒/其皃欲以爲後乃出長子譚爲青州都督沮授)
(諫紹必爲禍紹不聴及是審配等奉尚代紹位/譚至不得立由是譚尚有隙舉兵相攻是時劉)
(表據荆州王粲依之因爲修書譚尚勸其/復好息兵與譚書漢書載之詳略少異)
表頓首頓首將軍麾下勤整六師芟討暴虐戎
馬斯養(古者天子六軍此僣稱斯/讀作厮養去声奴僕輩也)罄無不冝甚善甚
善河山阻限狼虎當路(虎狼指阻/兵争強者)雖遣驛使或至
或否使引領吿而莫逹𥘉聞郭公則辛仲治(郭圗/辛評)
(二人與譚爲黨/書以字稱之)通内外之言造交遘之隟使士民不
恊姧舋並作聞之愕然爲增忿定校尉劉堅皇河
田買等前後到到得二月六日所起書又得賢兄
貴弟顯雍及審别駕書(劉堅田買皆所遣至使人賢兄/指譚也魏志譚字顯思熙字顯)
(弈尚字顯甫呉書曰尚有弟名買顯雍豈買之字漢書熙字顯/雍乃尚兄也審配爲兾州別駕有書貽表粲亦爲修書荅之不)
(見荅顯/雍書)陳叙事變本末之理乃知變起辛郭禍結同
生追閼伯實沈之蹤忘棠棣死喪之義(左傳髙辛氏/有二子長曰)
(閼伯季曰實沈不相能也日尋干戈詩閔管蔡之/失道故作常棣焉其詩曰死䘮之戚兄弟孔/懷)親尋干戈僵
屍流血聞之哽咽若存若忘乃追案書傳思與古
比昔軒轅有涿鹿之戰周公有啇奄之軍(史記黃帝/名軒轅與)
(蚩尤戰于涿鹿之野三監挟/武庚以叛周公伐之遂伐奄)皆所以剪除灾害而定王
業者也非強弱之争喜怒之忿也是故雖㓕親不
爲尤誅兄不傷義也(孟子周公弟/也管叔兄也)今二君𥘉承洪葉
纂繼前軌進有國家傾危之慮退有先公遺恨之
負當唯曹氏是務不爭雄雌之勢唯國是康不計
曲直之利雖蒙塵垢罪賤爲隷圉折入汙泥猶當
降志辱身方以定事爲計何者夫金木水火以剛
柔相濟然後克得其和能爲民用(左傳天生五/材民並用之)若使
金與金相迕火與火相爛則燋然摧折俱不得其
所也今青州天性峭急迷於目前曲直是非昭然
可見仁君智數弘大綽有餘𥙿(青州指譚/仁君指尚)當以大
包小以優容劣歸是於此乃道教之和義士之行
也縱不能爾有難忍之忿且當先除曹操以卒先
公恨事定之後乃議兄弟之怨使記注之士定曲
直之評不亦上筞邪(記注史官也理之曲直付之/史筆盖言天下自有公論)且𥘉
天下起兵以尊門爲主是以衆寡喁喁莫不樂袁
氏之大也今雖分裂有存有亡嚮然景附未有革
心若仁君兄弟能悔前之繆充已復禮以從所驩
則弱者自以爲強危者自以爲寜誠欲勠力長驅
共奬王室雖亡之日猶存之願(今能克去私忿以同尊/漢朝爲心紹雖云亡猶)
(其生存/之志願)則伊周不足叅五覇不足六也若使迷而不
返遂而不改則戎狄蠻夷(𥘉紹與曹公言吾南據河/北阻燕代兼戎狄之衆南)
(向以爭/天下)將有誚讓之言况我同盟復能勠力爲君之
役哉則是大公墳壠將有汙池之禍夫人弱小將
有㓕族之變(大公猶言尊公指其父紹夫人指其母劉氏弱/小謂其家之㓜稚汗池言人將絶㓕其宗丘墓)
(壞爲池沼左傳/呉其爲沼乎)彼之與此豈可同日而論之哉且行
違道以自存猶尚不可况失義以自亡而遺敵之
禽哉此韓盧東郭自困於前而遺田父之獲也(戰/國)
(䇿韓子盧者天下之壯犬也東郭俊者海内之狡兔也韓子盧/逐東郭俊環山者五兔極於前犬疲於後田父見而兩獲之以)
(諭好戰/必自弊)昔齊公絲竈卒(子雅)晏子知子期之不免也
(注以其/不臣)故曰二惠競爽猶可(社預注子稚子尾皆惠/公之孫競强也爽明也)
又弱一个姜氏危哉(左傳昭三年齊公孫竈卒晏/子曰惜也子期不免殆哉姜)
(氏弱矣二惠競爽猶可又弱一个焉姜其危哉三子皆齊/公族姜齊姓也言兄弟同徳則齊猶庶幾以諭譚尚恊心)
(則袁族/可保)與劉左將軍及北海孫公佑共說此事未
甞不痛心入骨相爲悲傷也(左將軍劉元徳北海/太守孫公佑時在荆)
(州)今整勒士馬憤踊鶴立兾聞和同之聲約一
舉之期故復遣信并與青州書若其泰也則袁
族其與漢升降乎若其否也則同盟永無望矣
(重遣書與譚尚兄弟併勸勉之以義/泰謂和睦如𥘉否謂終於乖戾矣)臨書愴恨不知所
言劉表頓首(不三四年袁氏竟爲曹操所㓕劉/表卒亦以廢嫡立庶亡禍同一轍)
　　　曹公與楊太尉書論刑楊脩
(魏志楊脩太尉彪子也字徳祖舉孝廉除郎中丞/相請署倉曹属主簿時軍國多事脩揔知内外事)
(皆稱竟臨菑侯植以才捷愛幸數與脩書植後以/驕侈見䟽太祖旣慮終始之變以脩頗有才䇿而)
(又袁氏之甥也於是以罪誅之洪内翰邁隨筆云/古文苑載操與彪書數脩之罪以爲恃豪父之勢)
(每不與吾同懷將延足下尊門大累便令刑之是/時漢室將亡政在曹氏袁公四丗宰相爲漢宗臣)
(固操之所忌彪之不死/其手幸矣嗚呼危哉)
操白與足下同海内大義足下不遺以賢子見
輔比中國雖靖方外未夷今軍征事大百姓騷
擾吾制鐘皷之音主簿冝守(所謂以/罪誅之)而足下賢子
恃豪父之勢毎不與吾同懷即欲直繩顧頗恨
恨謂其能改遂轉寛舒復即宥貸將延足下尊
門大累(設詞以/恐讋之)便令刑之念卿父息之情同此悼
楚亦未必非幸也謹贈足下錦裘二領八節角
桃杖一枝(桃枝竹/爲杖)官絹五百匹錢六十萬四望
通幰七香車一乗(說文幰車幔也以/七種香木爲車)青㹀牛二頭
(牛所以/駕車者)八百里驊騮馬一匹赤戎金裝鞍轡十
副(以金飾鞍/薦以狨坐)鈴苞一具驅使二人并遺足下貴室
(夫人袁氏也故袁荅卞/書云明公所賜巳多)錯綵羅縠裘一領織成鞾一
量有心青衣二人長奉左右所奉雖薄以表吾
意足下便當慨然承納不致徃返(厚贈欲以/慰其心)
　　　楊太尉荅曹公書
彪白雅顧隆篤毎蒙接納私自光慰小兒頑鹵
謬見采録不能期効以報所愛方今軍征未暇
其備位匡政當與戮力一心而寛玩自稽將違
法制相子之行莫若其父恒慮小兒必致傾敗
足下恩恕延罪迄今近聞問之日心腸酷裂凡人
情誰能不爾(本傳操見彪問曰公何瘦之甚對曰愧/無日磾先見之明猶懷老牛䑛犢之愛)
(操爲之/改容)深惟其失用以自釋(遜辝以/避禍)所惠馬及雜
物自非親舊孰能至斯省覽衆賜益以悲懼
　　曹公卞夫人與楊太尉夫人袁氏書
(魏志卞氏琅邪開陽人本倡家曹公納之於/譙後丁夫人廢遂爲継室生子丕彰植丕受)
(漢禪尊爲/皇太后)
卞頓首貴門不遺賢郎輔佐每感篤念情在凝
至賢郎盛德熈妙有盖丗文才闔門欽敬寳用
無巳方今騷擾戎馬屢動主簿股肱近臣征伐
之計事須敬咨官立金皷之節而聞命違制明
公(操時爲魏公故/内外俱稱明公)性急忿然在外輙行軍法卞姓
當時亦所不知(言不能救止之自稱/卞姓尊於稱某氏)聞之心肝塗
地驚愕斷絶悼痛酷楚情自不勝夫人多容即
見垂恕故送衣服一籠文絹百匹房子官錦百斤
(製字錦從金帛言其貴於綾羅/價與金等故以斤論不較端疋)私所乗香車一乗
牛一頭誠知微細以逹徃意望爲承納
　　楊太尉夫人袁氏荅書
(夫人袁術姊妹也術字公路漢末僭號本/傳操忌脩且以袁術之甥慮爲後患遂因)
(事殺/之)
彪袁氏(稱袁氏加夫名於/上執謙以自卑)頓首頓首路跂雖近不展
淹乆歎想之勞情抱山積曹公匡濟天下遐邇以
寜四海歸仰莫不感戴小兒䟽細謬蒙采拾
未有上報果自招罪戾念之痛楚五内傷裂尊
意不遺伏辱惠告見明公與太尉書具知委曲
度子之行不過父母小兒違越分應至此怜其
始立之年畢命埃土遺育孤㓜(脩子囂知/名晉丗)言之崩
潰明公所賜已多又加重賚禮頗非冝荷受輒
付徃信
　　　與鍾繇九日送菊書　魏文帝
(文選有魏文帝與繇書言玉缺氣讋詞卑/不若此書整暇信乎人不可有欲心也)
歳徃月來忽復九月九日九爲陽數而日月並應
俗嘉其名以爲冝於長乆故以享宴髙㑹是月律
中无射言羣木庶草无有射地而生(史記律書無射/者隂氣盛用事)
(陽氣無餘也/故曰無射)惟芳菊紛然獨菲非夫含乾坤之純和
體芬芳之淑氣孰能如此故屈平悲冉冉之將老
思餐秋菊之落英(屈原名平離騷曰老冉冉其將至/兮恐脩名之不立飲木蘭之墜露)
(兮餐秋菊/之落英)輔體延年莫斯之貴謹奉一束以助彭
祖之術(列仙傳彭祖殷大夫也姓籛名鏗歷夏至/殷末八百餘歳常食桂芝善導引行氣)
古文苑卷第十
古文苑卷第十一
　對
　　董仲舒郊祀對
　　　　　　雨雹對
　　酈炎對事
　狀
　　樊毅乞復華山下十里以内民租田口筭狀
　　郊祀對
(漢書本傳仲舒相膠西王以病免居家以/脩學著書爲事朝廷如有大議使使者及)
(廷尉張湯就其家而/問之其對皆有明法)
　　　董仲舒
廷尉臣湯昧死言臣湯承制以郊事問故膠西
相仲舒臣仲舒對曰所聞古者天子之禮莫重
於郊郊常以正月上辛日者所以先百神而最
居前(仲舒治春秋此對止據春秋所書魯郊言之/未足以該天子之禮啖助曰天子以冬至祭)
(上帝又以夏之孟春祈榖于上帝禮曰於郊故謂/之郊魯以周公之故特得以孟春祈榖于上帝亦)
(謂之郊郊皆用辛日上辛不吉則卜中辛又不吉/則卜下辛所謂吉事先近日也若以冬至則不當)
(卜此說/爲長)禮三年喪不祭其先而不敢廢郊郊重於
宗廟天尊於人也(禮記王制曰喪三年不祭唯祭天/地社稷爲越紼而行事鄭氏注不)
(敢以卑/廢尊)王制曰祭天地之牛角繭栗宗廟之牛角握
賔客之牛角尺此言德滋美而牲滋微也(王制鄭氏/注握謂長)
(不出/膚)春秋曰魯祭周公用白牡色白貴純也(公/羊)
(子曰魯祭周公用白牡魯公用騂犅群公不毛注白牡/殷牲也騂犅赤脊周牲也不毛不純色所以降於尊祖)
帝牲在滌三月牲貴肥㓗而不貪其大也(禮曰飬/牲必在)
(滌三月滌者養牲之宫/名也飬之三月而牲成)凡養牲之道務在肥㓗而
巳駒犢未能芻秩之食莫如令食(音/飼)其母便(秩/謂)
(日食粟料有品/以/飬牲之芻秩飼其母)臣湯謹問仲舒魯祀周公用白
牡非禮也臣仲舒對曰禮也臣湯問周天子用
騂剛群公不毛周公諸公也何以得用純牲臣
仲舒對曰武王崩成王㓜而在襁褓之中周公
繼文武之業成二聖之功德漸天地澤𬒳四海故成
王賢而貴之詩曰無德不報故成王使祭周公以
白牡上不得與天子同色下有異於諸侯臣仲
舒愚以爲報德之禮臣湯問仲舒天子祭天諸
侯祭土(公羊子曰魯郊非禮也天子/祭天諸侯祭土注士謂社也)魯何縁以祭郊
臣仲舒對曰周公傅成王成王遂及聖功莫大
於此周公聖人也有祭於天道成王令魯郊也
(伊川程氏曰成王之/賜伯禽之受皆非也)臣湯問仲舒魯祭周公用白牡
其郊何用臣仲舒對曰魯郊用純騂剛周色尚
赤魯以天子命郊故以騂(周禮陽祀用騂牲毛之/注騂牲赤色毛之取純)
(毛也陽祀祭天於南/郊及宗廟剛與犅同)臣湯問仲舒祠宗廟或以鶩當
鳬鶩飛鳬可用不臣仲舒對曰鶩非鳬(鳬)非鶩
也臣聞孔子入太廟毎事問慎之至也陛下祭
躬親齋戒沐浴以承宗廟甚敬謹柰何以鳬當
鶩鶩當鳬名實不相應以承太廟不亦不稱乎
臣仲舒愚以爲不可臣犬馬齒衰賜駭骨伏陋
巷陛下乃奉使九卿(廷尉漢/九卿也)問臣以朝廷之事臣
愚陋曽不足以承明詔奉大對臣仲舒冒死
以聞
　　　雨雹對
(按漢書武帝本紀及五行志並不載元光/元年雨雹豈史有闕文邪鮑敞以私問焉)
(將以窮造化之變也觀仲舒之對廣/大精切豈漢儒拘拘灾異者之比邪)
元光元年七月京師雨雹鮑敞問董仲舒曰雹
何物也何氣而生之仲舒曰隂氣脅陽氣(五行/志雹)
(者隂脅陽也霰/者陽脅隂也)天地之氣隂陽相半和氣周廻朝
夕不息陽德用事則和氣皆陽建巳之月是也
故謂之正陽之月隂德用事則和氣皆隂建亥
之月是也故謂正隂之月十月隂雖用事而隂
不孤立此月純隂疑於無陽故謂之陽月詩人
所謂日月陽止者也(杖杜詩日月陽止鄭/氏箋曰十月爲陽)四月陽
雖用事而陽不獨存此月純陽疑於無隂故亦
謂之隂月自十月以後陽氣始生於地下漸冉
流散故言息也隂氣轉収故言消也日夜滋生
遂至四月純陽用事自四月以後隂氣始生於
天上漸冉流散故云息也陽氣轉収故言消也
日夜滋生遂至十月純隂用事二月八月隂陽
正等無多少也以此推移無有差慝運動抑揚
更相動薄則薰蒿歊蒸而風雨雲霧電雷雪雹
生焉氣上薄爲雨下薄爲霧風其噫也雲其氣
也雷其相擊之聲也電其相擊之光也二氣之
𥘉蒸也若有若無若實若虚若方若圎攅聚相
合其體稍重故雨乗虚而墜風多則合速故雨
大而踈風少則合遲故雨細而密其寒月則雨
凝於上體尚輕微而因風相襲故成雪焉寒有
髙下上暖下寒則上合爲大雨下凝爲氷霰雪
是也雹霰之流也隂氣暴上雨則凝結成雹焉
太平之丗則風不鳴條開甲散萌而巳雨不破
塊潤葉津莖而巳雷不驚人號令啓發而巳電不
眩目宣示光耀而巳霧不塞望浸淫𬒳洎而巳雪
不封條凌殄毒害而巳雲則五色而爲慶三色而
成矞露則結味而成甘結潤而成膏此聖人之在
上則隂陽和風雨時也政多紕繆則隂陽不調風
發屋雨溢河雪至牛目雹殺驢馬此皆隂陽相蕩
而爲祲沵之妖也敞曰四月無隂十月無陽何以
明隂不孤立陽不獨存耶仲舒曰隂陽雖異而所
資一氣也陽用事此則氣爲陽隂用事此則氣爲
隂陽隂之時雖異二體常存猶如一鼎之水而未
加火純隂也加火極熱純陽也純陽則無隂氣息
火水寒則更隂矣純隂則無陽加火水熱則更陽
矣然則建巳之月爲純陽不容都無復隂也但是
陽家用事陽氣之極耳薺麥枯由隂殺也(月令孟夏靡/草死麥秋至)
(注靡草薺亭歴之/属薺麥盖二物也)建亥之月爲純隂不容都無復陽也
但是隂家用事隂氣之極耳薺麥始生由陽升也
其尤者葶􁋜死於盛夏𣢾冬花於嚴寒水極隂而
有温泉火至陽而有凉熖(天一生水本属陽以其至寒故/爲極隂如驪山湯可燖狐兔所)
(謂温泉也地二生火本属隂以其極熱故爲至陽如/南方有火林草木鳥獸皆生長其中所謂凉熖也)故知隂不
得無陽陽不容都無隂也敞曰冬雨必暖夏雨必
凉何也曰冬氣多寒陽氣自上躋故人得其暖
而蒸成雪矣夏氣多暖隂氣自下昇故人得其
凉而上蒸成雨矣敞曰雨旣隂陽相蒸四月純
陽十月純隂斯則無二氣相薄則不雨乎曰然
純陽純隂雖在四月十月但月中之一日耳敞
曰月中何日曰純陽用事未夏至一日純隂用
事未冬至一日朔旦夏至冬至其正氣也敞曰
然則未至一日其不雨乎曰然頗有之則妖也
和氣之中自生災沴能使隂陽改節暖凉失度
敞曰災沴之氣其常存耶曰無也時生耳猶乎
人四支五臟中也有時及其病也四支五臟皆
病也敞遷延負墻俛揖而退
　　對事
(春秋襄二十九年呉子使札來聘公羊子曰賢/季子也何賢乎季子讓國也謁也餘祭也夷昧)
(也與季子同母者四季子弱而才兄弟同欲立/之以爲君謁請兄弟迭爲君而致國乎季子故)
(謁也死餘祭也立餘祭也死夷昧也立夷昧也/死則國冝之季子者也季子使而亡焉僚者長)
(庶也即之闔廬曰將從先君之命與則國冝之/季子者也如不從先君之命與則我冝立者也)
(僚烏得爲君乎於是使專諸刺僚而致國乎季子/季子不受曰爾弑吾君吾受爾國是吾與爾爲篡)
(也尓殺吾兄吾又殺尓是父子兄弟相殺終身/無巳也去之延陵終身不入呉國故君子以其)
(不受爲義以其不殺爲仁桓譚東漢人以公羊/之說爲未然炎主譚議設客問以辨明之)
　　　酈炎
客問酈炎曰呉王曷不傳子而傳兄弟四人傳
者將以致國乎季札季札不受雖有僚立闔閭
之弑春秋猶以不受爲義不煞爲仁而桓譚以
　　　　　　　　由季札札不思上放周公之
攝位而下慕曹臧之謙讓(史記諸樊讓位季札札/謝曰曹宣公之卒也將)
(立子臧子臧去之君子曰能守節/矣札雖不才願附於子臧之義)名巳細矣春秋之趍
豈謂爾乎炎曰夫四王(壽夣至/夷昧)之輕命致國乎季
子(公羊曰諸爲君者皆輕死爲勇飲食必/祝曰天苟有呉國尚速有悔於子身)謂其能流慶
百丗也季子不受内有篡煞之亂外致㓕亡之
禍雖知㓗已之可爲不惟宗廟之絶祀其痛矣
問曰周制諸侯父死子繼若札從先私志受非
所繼是浮行豈節義之謂與闔閭之欲國蓋縁
札之雅意故曰季子雖至不吾廢也(史記王僚使/季札於晉公)
(子光告專諸曰我眞王嗣當立吾欲求之季子雖至不/吾廢也按史記光即諸樊子後立爲王號闔廬謁諸樊)
(名/也)今如吾子之云則君子何稱乎炎曰光知季
子仁而無權故肆意焉季子不能討是則春秋
所譏仁而不武無能逹也子之云公羊也公羊
不以父命辭王父命以王父命辭父命不以家
事辭國政衛輒拒父猶謂之可(公羊曰靈/公逐蒯/聵而立輒輒之義可)
(立乎曰可不以父命辭王父命以王父命辭父命是父之行/乎子也不以家事辭王事以王事辭家事是上之行乎下也)
(按論語夫子/不爲/衛君公羊之說非也)况以國治簒弑之子乎祭仲行權
公羊嘉之云君可以死易生國可以存易亡(春/秋)
(桓十一年宋人執祭仲公羊子曰祭仲者何鄭相也何以/不名賢也何賢乎祭仲以爲知權也宋人執仲謂之曰爲)
(我出忽而立突祭仲不從其言則君必死國必亡從其言/則君可以生易死國可以存易亡按突宋甥也宋人脅仲)
(而立之公羊以/仲爲能行權)季子不然猶可善乎此蓋公羊之失
非義之通者也周公誅二叔不爲不仁宋穆受
兄國不爲不義(公羊傳宋宣公謂繆公曰以吾愛與/夷則不若愛女以爲社稷宗廟主則)
(與夷不若女盍終爲君矣宣公死繆公立/注與夷者宣公之子繆公者宣公之弟)君子急病而
讓夷故踐明堂朝諸侯非榮其位爲時之急也
(夷平也言國平則讓國病則急救/之周公之攝盖時之所當急也)以季子之才君國
子民行化四方與夫勾踐相去幾何若令向時
見國危亂慕周公急時之義思先君致國之意
攝政持統邁其威德奚翅遷都瑯瑯(越絶書曰勾/踐伐呉覇関)
(東徙瑯瑯起觀臺以望東海漢地/理志瑯瑯縣越王勾踐甞治此)尚征上國朝齊宋
鄭魯衛執玉之君哉(國語越㓕吳上征上國宋鄭/魯衛陳蔡執玉之君皆入朝)
(炎言季子之才逺過勾踐若令當國不/惟呉免㓕亡之禍計其成功必在越上)孔子稱可與立
道未可與權(見論/語)權反經而善(公羊/語)聖之逹節者
也(左傳云聖逹/節其次守節)季子守節之士(左傳呉子使屈孤庸/聘于晉趙文子問曰)
(延州來季子果立乎對曰/季子守節雖有國不立)故非其量度乎問者因又
謂炎曰古者聖人封建諸侯皆云百里取象於
雷雷何取也炎曰易震爲雷亦爲諸侯雷震驚
百里曰何以知之炎曰以其數知之夫陽動爲
九其數卅六隂静爲八其數卅二震一陽動二
隂静故曰百里(易揲蓍法三楪之餘得九是爲老陽/其䇿卅六得八是爲少隂其䇿卅二)
(震下一爻得九而變故云動上二爻得八不/變故云静三爻之䇿數合而爲百故言百里)問者稱
善
　掾臣條屬臣凖書佐臣謀弘農太守上祠
　　西岳乞差一縣賦發復華下十里以内民
　　租田口筭狀(掾屬書佐皆尚書屬官條凖謀/其人名也並主通郡國書狀者)
　　樊毅(字仲德漢元舅射陽侯樊/丹之/後也有修西岳廟記蔡邕文見後)
光和二年(漢靈帝年号/歳在己丑)十二月庚午朔十三日
壬午弘農太守臣毅頓首死罪尚書(郡國書狀/皆由尚書)
(以逹/于上)臣毅頓首頓首死罪死罪謹按文書臣以
去元年十一月到官其十二月奉祠西岳華山省
視廟舎及齋衣祭器率皆乆逺有垢故魯不修太室
春秋示譏(春秋文十三年大室屋壞糓梁子曰/譏不脩也周公曰太廟伯禽曰太室)
臣以神岳至尊宜加恭肅輙遣行事荀班與華陽
令先讜以漸繕治成就之後仍雨甘雪瀐潤宿麥
惠滋黎庶臣即日以詔書齋祀雪未消澤時日清
和神親民喜(親一/作歡)誠聖朝勞神日􁀈廣𬒳四表覆
育之德神人𬒳施遐邇大小莫不幸甚臣毅頓
首頓首死罪死罪讜又書言(華陽令先讜有/書言此毅條上)縣當
孔道加奉尊岳一歳四祠養牲百日常當充肥
用糓藁三千餘斛或有請雨齋禱役費兼倍毎
𬒳詔書調發無差山髙聽下恐近廟小民不堪役
賦有飢寒之窘違宗神之敬乞差諸賦役(謂以逺/近差次)
(一縣/賦役)復華下十里以内民租田口業(復者蠲除其/賦役以優之)
(也方六反口業即口筭令民計口出錢/歳百二/十爲一/筭始於漢/𥘉)以寵神靈
廣祈多福隆中興之祚臣輒聽行盡力奉宣詔
書思惟惠利増異復上臣毅誠惶誠恐頓首
頓首死罪死罪上尚書
古文苑卷第十一
古文苑卷第十二
頌
　　董仲舒山川頌
　　班固車騎將軍竇北征頌
　　黃香天子冠頌
　　傅咸皇太子釋奠頌
　　王粲太廟頌
　述
　　邯鄲淳魏受命述

　　　山川頌
(春秋繁露有此篇與韓詩外傳解/仁者樂山知者樂水文意頗相類)
　　　　董仲舒
山則巃嵸􁓈　嵬㠑巍(巃力空反嵸即空反􁓈/力罪反/作罪反/即)
(崔字音摧嵬五回反㠑才賄反巍嵬字上声並/髙峻崇積貌司馬相如傳巃嵸崔巍/崣崛﨑)乆不崩阤
似夫仁人志士孔子曰山川神祇立寳藏殘(中/庸)
(曰寳藏興焉貨財殖焉殘恐當作戔委積皃/易束帛戔戔財于則前二切䌓露作殖)器用資曲
直合大者可以爲宮室臺榭上者可以爲舟輿
浮灄(灄書渉反浮/灄桴筏之類)大者無不中小者無不入持斧
則斫折鐮則艾(漢書五行志國未艾也師/古曰艾讀曰刈刈絶也)生人立禽
獸伏死人入多其功而不言是以君子取辟也
(論語仁者樂山/又譬如爲山)且積土成山無損也成其髙無害也
成其大無虧也小其上泰其下乆長安後丗無
有去就儼然獨處唯山之意詩云節彼南山惟
石巖(巖)赫(赫)師尹民具爾瞻此之謂也水則源
泉混(混)泫(泫)晝夜不竭旣似力者盈科後行旣
似持平者循微赴下不遺小間旣似察者循谿
谷不迷或奏萬里而必至旣似知者鄣防止之
能淨淨(繁露作/清淨)旣似知命者不清而入㓗清而
出旣似善化者赴千仞之壑而不疑旣似勇者
物皆困於火而水獨勝之旣似武者咸得之而
生失之而死旣似有德者孔子在川上曰逝者
如斯夫不舎晝夜此之謂也
　　車騎將軍竇北征頌
(以望逺故/云逺徑)閔遐黎之騷狄念荒服之不庭(荒服指匈/奴庭直也)
(書四征弗庭注征/討諸侯之不直者)乃揔三選(謂北軍五校縁/邊騎及羗胡兵)簡虎校
勒部隊明誓號援謀夫於末言察武毅於爼豆
取可杖於品象㧞所用於仄陋料資器使采用
先務民儀響慕羣英影附(憲是行官属依司空又/將諸郡二千石子弟從)
(征軍司馬則/呉汜梁諷任尚趙博校尉則耿䕫等及鄧疊/郭璜班固傳毅之徒皆置幕府民儀謂才猷可爲民之儀表)
(者)羌戎相率東胡爭騖不召而集未令而諭於
是雷震九原電曜髙闕金光鏡野武旗罥蜺衝
(一作/衡)鷄鹿超黄磧(九原髙闕皆師徒經由之地燕然/銘曰陵髙闕下雞鹿經磧鹵絶大)
(漠鷄鹿塞/髙闕山也)輕選四縱所從莫敵馳飈疾踵蹊迹探
梗莾採嶰阨斷温禺分尸逐電激私渠(温禺尸/逐皆匈)
(奴君長名号左右温禺鞮王皆單于子弟爲之異姓則/有左右尸逐骨都侯或断或分即所謂斬名王以下私)
(渠匈奴中海名本傳追擊/諸部遂臨私渠北鞮海)星流霰落名王交手(一作/贄)
稽顙請服乃収其鋒鏃干鹵甲胄積象(一作/豸)如
丘阜陳閱滿廣野戢載連百兩散數累萬億放
獲驅孥揣城㧞邑擒馘之倡九谷謡謲響䀨東
夷埃塵戎域(憲所征北單于耳讙聲諠東夷埃氛至/西域言兵威所及者廣四夷皆震慴也)
(謲千紺反相怒/使也一作譟)然而唱呼欝憤未逞厥願甘平原
之酣戰矜訊捷之累筭(戰勝攻取軍士猶未肯/止訊奉辭也捷奏凱也)
(詩執訊獲醜又一月三捷/累筭言筭無遺䇿也)何則上將崇至仁行凱易弘
濃恩降温澤同庖厨之珎饌分裂室之纎帛勞
不御輿寒不施襗行無偏勤止無兼役(上將指竇/憲凱易樂)
(易也言以恩意撫士卒凢衣食之珎細不敢私諸己/必與其下分甘絶少勞佚均之襗音亦衣𥜗也)悂蒙
識而愎戾順貳者異而懦夫奮遂踰涿邪跨祈
連籍庭蹈就疆獦崝嵮(一作/塓/悂必迷切誤也言憲/有以激厲軍士之心)
(故昏愚者開曉狠戻者順從携貳者革心怯懦者自奮/兵威所向無前遂踰涿邪祈連等山預籍單于之庭竟)
(蹈而就之言其不勞餘力也以崝/嵮爲疆而田獵其中崝塓音靖暝)轔幽山􁙊凶河臨安
候(􁙊起遏反幽山即隂山車轔轢而過凶河/水超而越/之安候地名北單于所居)軼焉居與虞
衍顧衛霍之遺迹(漢武帝時大將軍衛青將六將軍/十餘萬人出朔方髙闕票騎將軍)
(霍去病將萬餘人出隴西過焉耆山千餘里又出隴西北/地過居延攻祈連山殺獲甚衆匈奴遁走票騎封狼居胥)
(山䄠姑衍臨/翰海而還)睋伊祑之所邈(伊秩訾王勸呼韓邪單/于臣属於漢是以匈奴)
(爲小而藐之也/睋猶睹音峩)師横鶩而庶御(紀律/明也)士怫㥜以争先
(人心齊也怫㥜/音弗胃不安貌)回萬里而風騰劉(一作/劋)殘冦於沂垠(劉/殺)
(也詩勝殷遏劉劋與剿同/子小反絶也沂垠邊際也)糧不賦而師贍役不重而備
軍行戎醜以禮教炘鴻校而昭仁(炘音欣猶薰也鴻/校諸軍列校)文
武炳其並隆威德兼而兩信(音/伸)清乾鈞之攸冒拓畿
略之所順(乾鈞猶乾造/畿畧猶封畧)槖弓鏃而戢戈回雙麾以東
運於是封燕然以降髙䄠(一作/禮)廣鞬以弘曠(封謂登山/封識其所)
(燕然山在匈奴漢將軍封之所以降其髙祀其山川/之神如霍去病之䄠姑衍以弘曠代之典廣鞬未詳)銘
靈陶以勒崇欽皇祗之祐貺(靈陶石也皇天帝也祗后士也/言皆天地之祐貺漢欽奉之)
宣惠氣盪殘風軻泰幽嘉凝隂飛雪瀼庶其雨洒淋
榛枯一握興(坎軻者泰幽閉者嘉凝隂轉爲飛雪優渥之/澤庶其霈而爲雨瀐潤槎枿勃然而興瀤音)
(攘按文恐/有脫誤)嘉卉始農土膏含養四行分任(嘉卉良苗也/誅鋤㓙惡扙)
(佑善良如農殖嘉/榖以全造化之功)於是三軍稱曰亹亹將軍克廣徳
心(魯頌克廣徳/心桓桓于征)光光神武弘昭徳音超兮首天潜眇
兮與神參(詩武夫僙僙音光武勇貌易神武而不殺/天潜神參言其妙於無形不可窺測)
　　　天子冠頌　黄香
(和帝本紀永元三年正月甲子皇帝加元服/賜諸侯王公將軍特進列侯宗室在京師奉)
(朝請者黄金賜民爵及粟帛/有差大酺五日帝時年十三)
以三載之孟春建寅月之上旬皇帝將加玄冠簡甲
子之元辰厥日王於大皡(月令正月/其帝大皡)厥時叶於百神旣
臻廟而成禮(後漢禮儀志正月甲子若丙子爲吉日可加/元服乗輿𥘉緇布進賢次爵弁次武弁次通)
(天皆於髙祖廟如禮謁博物志漢孝昭冠辝有曰推逺童稚之/㓜志弘積文武之就德肅懃髙祖之清廟六合之内靡不蒙福)
乃廻軫而反宫正朝服以享宴撞太簇之㽔鐘(月令/正月)
(律中/太簇)祚蕃屏而鼎轉旣夷裔之君王咸進酌于金
罍(詩我姑酌/彼金罍)獻萬年之玉觴(前漢兒寛傳臣寛奉/觴再拜上千萬歳壽)
　　　皇太子釋奠頌　傅咸(字長虞北地泥陽人/舉孝廉拜太子洗馬)
(晉書惠帝爲太子及愍懷太子講經竟並/親釋奠于太學太子進爵於先師中庶子)
(進於顔回愍懷惠帝太子名遹竟/謂講一經徹中庶子東宮官也)
蒸蒸皇儲旣睿且聦神而明之夫豈發蒙(蒸進也言/太子務學)
(進進於善易蒙卦𥘉六發蒙童㓜之人當啓發/於𥘉今聦睿之德得於天性不待啓發之功)謙以制禮靡
事不恭企兹良辰卜近于中(禮以上丁釋莫于先師/今卜而用之近于中旬)乃脩
嘉薦于國之雍(嘉薦謂牲醴𦵔醢之属/雍太學天子曰辟雍)敬享先師以疇
聖功亹亹皇儲希心闕里(先師夫子也以顔子配享易蒙以/養正聖功也闕里夫子闡教之地)
(所以成德逹/材故心慕之)光光輿服穆穆容止祗奉聖靈躬承明祀(太子/儀禮)
(之盛在於/敬享先師)濟濟儒生侁侁胄子清酒于觴匪宴斯喜欣
道之弘自今以始(儒生學之諸生胄子公卿之子助祭禮/成不以均宴爲喜以弘大吾道爲樂)
　　　太廟頌
(粲集作顯廟魏公曹操之祖廟也是時未敢僣稱太廟故/止曰顯廟此編目以太廟後人改之耳魏志建安十八年)
(漢天子以十郡封操爲魏公加九錫始建魏社禝/宗廟盖建廟之始令粲作頌以獻尋以粲爲侍中)
　　　王粲
思皇烈祖時邁其德(皇大也詩周頌時邁其邦/書皐陶邁種德邁逺也)肇
啓洪源貽燕我則(祖宗積徳始開慶源以遺後人之/法則貽遺也燕安也詩詒厥孫謀)
(以燕/翼子)我休厥成聿先厥道(休嘉也聿𫐠也與遹同言嘉/後人之有成由能述祖先之)
(道詩遹/觀厥成)丕顯丕欽允時祖考(周書丕顯哉文王謨丕/承哉武王烈丕欽言後)
(人大敬/承之)
綏庶邦和四宇九功備彛樂序(虞書六府三事允/治九功惟叙九叙)
(惟/歌)建崇牙設璧羽(崇牙懸樂噐之筍簴璧羽所執以/舞也詩崇牙樹羽禮記殷之崇牙)
(周之/璧翣)六佾奏(八人爲佾六八四十八人舞也春秋𥘉/獻六羽傳曰天子八佾諸侯六佾)八
音舉昭大孝衎妣祖(衎樂/也)念武功収純祜(念不忘/也収受)
(也平定天下不忘/武功冝受厚福)
於穆清廟(周頌清廟祀文王也/注於嘆詞穆羙也)翼翼休徴(翼翼敬也/敬以奉祀)
(斯召/嘉祥)祁祁髦士厥德允升(祁祁衆也髦士相祀之/臣周頌濟濟多士秉文)
(之/德)懷想成位咸奔在宫(在宫在廟也周/頌駿奔走在廟)無思不若
允觀厥崇(四方無有弗順/則功業信崇)
　　魏受命述
(漢建安二十二年/魏王操以子丕爲太子黄/𥘉元年王薨太子即王位左中郎將李伏大史)
(丞許芝表言魏當代漢見於圗緯其事甚衆/羣臣因上表勸王順天人之望王不許十月)
(漢帝使行御史大夫張音持節奉璽綬詔/冊/禪位于魏王爲壇受璽綬即皇帝位改元黄𥘉)
　　　邯鄲淳(三國魏人一/名笁字于叔)
臣聞雅頌作於盛德典謨興於茂功德盛功茂
傳序弗忘是故竹帛以載之(書之/簡冊)金石以聲之
(播之/樂章)垂諸來丗萬載彌光陛下以聖德應期龍
飛在位(易曰飛龍在/天大人造也)其有天下也恭巳以受天子
之籍無爲而四海順風若乃天地顯應休徴祥
瑞以表聖德者不可勝載鑠乎煥顯眞神明之
所以祚命丗之令主也凡自能言之類莫不謳
嘆於野執筆之徒咸竭文思獻詩上頌臣抱疾
伏蓐(藉草也薦/席之属)作書一篇欲謂之頌則不能雍容
盛懿列伸玄妙欲謂之賦又不能敷演洪烈光揚
緝熈故思竭愚稱受命述曰(言𫐠不敢當作者之/名曹丕父子以智力)
(篡漢論者莫不惡之然有盛德事焉獻帝降封山陽奉漢/正朔用天子禮明帝青龍二年以天年終傳國九十餘年)
(五丗至晉五胡之乱國除由/後丗論之此豈非盛德事邪)
伊上天闡載自民主肇建歴聽風聲陶唐爲盛
虞夏受終(書受終于文/祖謂受禪也)殷周革命(易湯武革命謂/征伐而代王也)有
禪而帝有代而王禪代雖殊小大繇同於是以
漢歴在魏赤運歸黄也(漢火德/火生土/故魏自以爲土德)是故大魏
之業皇耀震霆肅清宇内萬邦有截帥義翼漢
奉禮不越(言曹操統帥義師翼/戴漢宗不失臣禮)旅力戮心茂亮洪
烈樹深根以厚基播醇澤以釀味含光而弗輝
戢翼而弗發將俟聖嗣是遂是逹(言操功烈茂盛/可取天下而不)
(取所以俟後嗣操甞/自謂吾爲周文王矣)聖嗣承統爰宣重光(操薨丕嗣/位爲魏王)
陳錫𥙿下民恱無疆(詩陳錫哉周易損/上益下民說无疆)三神宣
釐四靈順方(三神天神地示人鬼並昭其福/祉四靈龜龍麟鳯各隨方而至)元龜介
玉應龍粹黄(黄𥘉元年黄龍髙四五文出雲中又瑞石/靈圖出於張掖之栁谷又黄龍見譙應龍)
(有翼而飛/應平聲)若云魏德據兹以昌爾乃鳴玉陟壇三
搢以俟旣受休命龍旋鳯峙煌煌厥耀穆穆容
止臨下有赫允也天子旣受帝位納璽要􁀍太
常司燎升炮告類(旣受命後柴燎告/天書肆類于上帝)珪璋峨峨髦
士棣棣蹌蹌聖躬御䇿以莅巍巍乎崇功顯顯
乎德容信帝位之壯業天休之所鍾也于時天
地交和日月光精氣祲不作風塵弭清凡在壇
埸之位舉目乎廣庭莫不君臣和德咸玉色而
金聲(言告類之時天地/昭格君臣和恱也)屢省萬幾謀訪老成治詠儒
墨䇿納公卿昧旦孜孜夕惕乾乾(言勤/政也)務在諧
萬國叙彛倫而折不若(不若謂不順命/者指呉蜀也)懷逺人混
六合之風納乎仁壽之門刑錯靡試偃伯(伯與/覇同)
靡軍然後乃勒功岱嶽升中上玄斯固我皇之
大摹思心之所存也(禮記因名山升中于天注升告/也中猶成也謂廵守至於方岳)
(燔柴祭天告以諸侯之成功也時三國鼎峙言當混壹天/下偃兵錯刑而後登封泰山勒功告成斯盖秦漢之侈心)
(魏文烏能/及此哉)

古文苑卷第十二
古文苑卷第十三
賛
　　王粲正考父賛
　　張超尼父賛
　　蔡邕焦君賛
　銘
　　班固沛泗水亭碑銘　十八侯銘
　　馮衍車銘
　　傳毅車左銘　車右銘　車後銘
　　張衡綬笥銘
　　胡廣笥銘　印衣銘
　　崔駰仲山甫鼎銘　樽銘
　　　襪銘
　　李尤孟津銘　洛銘　井銘
　　　小車銘　漏刻銘
　　蔡邕警枕銘　樽銘
　　王粲無射鍾銘刀銘
　　　正考父賛　王粲
(正考父孔子七世祖系出宋襄公佐戴武宣三/君三命茲益共故其鼎銘曰一命而僂再命而)
(傴三命而俯循墻而走亦莫余敢侮饘/於是鬻於是以糊余口事見左傳)
恂恂正父應德孔盛身爲國卿族則公姓年在
耆耊三葉聞政誰能不怠申兹約敬饘粥予口
傴僂受命名書金鼎祚及後聖(言恭儉惟德慶流/後人寔生仲尼)
　　　尼父賛　張超(道書洞天集云/留侯張良作)
(史記叔梁紇與顔氏禱於尼丘/山得孔子故因名某字仲尼)
巖巖孔聖異代稱傑量合乾坤(中庸仲尼上律天/時下襲水土如天)
(地之無不持/載無不覆燾)明參日月(子貢曰仲/尼日月也)
　　　焦君賛　蔡邕
(鎭江焦山寺有焦徴君賛碑僧了元䟦云丹/陽舊圗經言焦山以焦光所隱故以爲名按)
(皇甫謐逸士傳曰丗莫知焦光所出或言生/漢末無父母兄弟見漢衰乃不言常結草爲)
(庵冬夏袒露垢汚如泥居于海島之上三召/不起飛陞洞中今録蔡邕賛以附于石元祐)
(四年巳巳正月十三日/按伯喈遇害於漢/末魏志載焦光青龍間事兼不及徴召之說)
(未知/孰是)
猗歟焦君常此玄墨衡門之下栖遲偃息泌之
洋洋樂以忘食(詩衡門之下可以棲遲泌之洋洋可/以樂飢注泌泉水也洋洋廣大也可)
(以樂道忘飢魏志/云光或數日不食)鶴鳴九皐音亮帝側(詩鶴鳴于/九臯声聞)
(于天毛氏注言/身隱而名著也)廼徴廼用將受衮職(衮衣之職/謂三公也)昊
天不吊賢人遘慝(詩不吊昊天不冝空我師吊愍也/言天不愍下民而奪之賢人也)
不惟一志并此四國如何穹蒼不詔斯或(再呼/天以)
(詰其故非天詔之此豈適然乎反覆推究/以見痛念之深焦山石刻作不照斯惑)惜哉朝廷䘮
兹舊德恨以學士將何法則(言善人云亡士/夫失其師式)
　銘
　　髙祖沛泗水亭碑銘　班固
(髙祖微時試吏爲泗上亭長及平定天下爲/漢太祖後人欲顯揚帝績所基故爲之碑銘)
(後漢郡國志沛有泗水亭亭/有髙祖碑班固爲文見固集)
皇皇聖漢兆自沛豐乾降著符精感赤龍(漢紀/髙祖)
(沛豐邑中陽里人姓劉氏母媪甞息大澤之陂夣與神遇/父太公徃視則見交龍其上已而有娠遂産髙祖漢火德)
(故稱/赤龍)承鬿(一作魁/又作累)流裔襲唐末風(陶唐氏之後曰/劉累學擾龍以)
(事孔甲故在/夏爲御龍氏鬿合作累本紀賛曰漢帝本系/出自唐帝降及于周在秦作劉又孝經鈎命訣曰佳巳感龍)
(生帝魁黄/帝子孫也)寸木尺土無竢斯亭(言漢之興自天降/符上承堯運無竢)
(泗上亭/長也)建號宣基維以沛公揚威斬蛇金精摧傷
(髙祖抜劒斬蛇有老嫗夜哭曰吾子白帝子也化爲蛇當/道今赤帝子斬之金精謂白帝子二丗元年沛父老子弟)
(迎髙祖立爲沛公旗幟尚/赤以應赤帝之䜟宣開也)渉關陵郊(一本作/陵覇)係獲秦王
(沛公西入關至覇上秦王子嬰/素車白馬係頸以組降枳道旁)應(作/鴻)門造勢斗璧納忠
(沛公與項羽㑹鴻門從間走軍使張/良留謝羽献璧又献玉/斗范増)天期乗祚受爵漢
中勒陳東征剟擒三秦(漢元年羽立沛公爲漢王/王巴蜀漢中韓信勸帝决)
(䇿東向遂還定三秦謂羽三分關中立秦將章邯爲雍王/司馬欣爲塞王董翳爲翟王至此皆就禽剟音掇擊也又)
(拾/也)靈威神佑洪溝是乗漢軍改歌楚衆易心(四/年)
(羽與漢約中分天下割洪溝以西爲漢以東爲楚羽解而/東歸漢王欲西歸張良陳平諌曰楚兵罷食盡此天亡時)
(也不如因其幾而取之五年漢圍羽垓下羽夜/聞漢軍四面皆楚歌知盡得楚地與數百騎走)誅項討羽
諸夏以康(灌嬰追斬羽東城天下遂定誅項/謂項悍項冠項聲等皆羽之將)陳張畫䇿
蕭勃翼終出爵褒賢列土封功(陳平張良爲謀主/蕭何周勃輔翼其)
(終此漢所以定天下也六年定封功臣申以/丹書之信重以白馬之盟又作十八侯位次)炎火之德
彌光以明源清流㓗本盛末榮(一作長言帝室/隆盛則諸侯獲)
(承休德保/有封爵)叙將十八賛述股肱(固自叙作/銘之意)休勛顯祚
永永無疆國寧家安(國謂漢家謂/功臣之後)我君是升根
生葉茂舊邑是仍(言功臣列土受封如木之有根後/嗣承襲支葉當益茂案孟堅作碑)
(銘時功臣子孫猶有存者如平/陽侯十一丗孫侯曠紹封是也)於皇舊亭苗嗣是承(言/漢)
(有天下始於亭長/後嗣不可忘其本)天之福祐萬年是興
　　　十八侯銘
(漢書功臣表列侯百四十三人乃吕后時陳/平所差次顔師古遂以第一至十八爲十八)
(侯位次未審何所據張陳功並蕭曹不/應不在十八侯之列當以此本爲是)
躭躭相國弘䇿不追(躭躭威重貌易虎視耽耽/並/丁含反不追言後人莫能及也)御
國維綱秉統樞機(宰相之職/無所不統)文昌四友漢有蕭何
(文王名昌言周之所由昌盛也以太公望閎夭南宫适散/冝生爲四友事見孔叢子及陶靖節集四八目又張華博)
(物志文王四友南宫括散冝生閎夭太㒹/銘謂漢有一蕭何猶文/王之有四友)序功第一(本傳/漢五)
(年上以何功最盛先封爲鄼/侯奏位次何第一謚文終)受封于鄼(鄼属南陽郡/音賛沛郡又)
(有鄼縣才何反師古注髙紀云泗水亭碑以蕭相國所/封與何同韻於義無爽然其封邑實在南陽非沛縣也)
　　　鄼侯蕭何第一
黆黆(武勇貌音光/詩武夫僙僙)將軍威盖不當操盾千鈞㧞主
項堂(沛公謝項羽戯下亞父謀欲殺之噲聞事急/持盾直撞入立帳下誚羽沛公走歸覇上軍)漢
興破楚矯矯忠良卒爲丞相帝室以康(賜爵列/侯食舞)
(陽遷爲/左丞相)
　　　將軍舞陽侯樊噲第二(舞陽属頴川郡/舞水出南謚武)
赫赫(光明/貌)將軍受兵黄石(良得一編書於黄石老/父視之廼太公兵法以)
(說髙祖常/用其䇿)規圗勝負不出帷幄(封功臣髙帝曰運/籌䇿帷幄中决勝)
(千里外子房功也自擇齊三萬户良曰始/臣與上㑹留願封留足矣廼封良爲留侯)命惠瞻仰安
全正朔(髙帝欲易太子良令卑辭厚礼招四皓以自輔/上於是不易太子又手勑太子曰汝見蕭曹張)
(陳諸公年倍於汝者皆拜/惠帝承統/漢業以安)國師是封光榮舊宅(舊宅/謂留)
(良常稱以三寸舌爲帝/者師封萬户位列侯)
　　　將軍留侯張良第三(謚文成)
懿懿太尉惇厚朴誠輔翼受命應節御營(懿懿/醇美)
(貌髙帝曰周勃重厚少文然安劉氏者必勃也可令爲太/尉及諸吕欲爲亂襄平侯紀通持節矯内勃北軍軍皆左)
(袒爲劉勃遂將北軍/誅諸吕迎立代王)歴位卿相土國兼并(以太尉爲/右丞相食)
(邑萬/户)見危致命社禝以寜(謂諸吕欲危劉氏勃能/致命竭節立丈帝社稷)
(復/安)
　　　太尉絳侯周勃第四(絳縣属河/東郡謚武)
蹇蹇相國允忠克誠臨危處險安而匡傾(蹇蹇/忠節)
(貌易王臣蹇蹇匪躬之故參用兵處事當危險之/際鎭以安静卒能正救傾敗言其有宰相之量)興代之
際濟主立名(謂孝惠嗣立參爲相國能遵守/法度致主於寡過垂名於後丗)身履國土
秉御乾楨(謂封侯胙土後爲相國秉統/國均楨幹也詩維周之楨)
　　　將軍平陽侯曹參第五(平陽属河東郡/參爵列侯食邑)
(平陽萬六百三十户定功行封以蕭何爲/第一參次之功臣表次亦居二此居第五)
(未詳/謚懿)
洋洋丞相(洋洋得意貌惠帝/六年爲左丞相)勢譎師旅擾攘楚魏
爲漢謀主六竒解厄揚名于後(本傳平凡六出竒/計計或頗祕丗莫)
(得聞也賛陳平傾側擾攘楚魏之間卒歸於漢而爲/謀臣解厄謂以祕計說閼氏脫髙祖於白登之圍)
　　　丞相户牖侯陳平第六(平武陽縣户牖/鄊人也因以封)
(之後更封曲逆/侯五千户謚獻)
堂堂(矜大/貌)張敖耳之遺萌以誠佐國序跡建忠
(敖張耳之子嗣立爲趙王貫髙等/謀爲逆敖齧指出血不肯背漢)功成德立襲封南宫
(謂敖子偃襲父/侯爵而封南宫)垂號萬春(一作/朞)永保無疆(謂申以帶/礪之盟後)
(言萬/丗同)
　　　南宫侯張敖第七(按敖嗣立爲趙王以貫/髙事降封宣平侯謚武)
(孝文即位封敖/子偃爲南宫侯)
衍衍(寛𥙿/貌)衛尉德行循規遭兄食其隕殁於齊
横耻愧景刎頸自獻(酈食其說齊罷歴下軍爲韓信/所襲齊以酈生賣已而烹之髙)
(祖後赦田横罪而召之横謝曰臣烹陛下之使食其今聞/其弟酈啇爲漢將而賢臣恐懼不敢奉詔復使使持節諭)
(意横曰烹人之兄與其弟併肩而事主獨不媿於心乎遂/自頸令奉其頭馳奏之銘言啇之賢名聞諸侯有以致横)
(深愧/仰之)金紫褒表萬丗不刋(列侯金章紫綬/刋叶韻去声)
　　　衛尉曲陽侯酈商第八(曲陽属東海郡/傳作曲周謚景)
煌煌將軍輔漢乆長(煌煌明盛貌嬰𥘉從髙帝起/至文帝朝継絳侯勃爲丞相)
威震吕氏姦惡不揚冦攘殄盡躬迎代王(諸吕/欲爲)
(亂以嬰爲大將軍徃擊齊嬰屯兵榮陽風齊/王以誅吕氏事還與絳侯陳平共立文帝)功顯帝室萬
丗益章
　　將軍潁陽侯灌嬰第九(本傳食潁隂五千/户文帝時益封三)
(千户/謚懿)
斌斌將軍鷹武是揚(詩維師尚父時維鷹揚銘引/之言嬰佐髙祖擊秦軍破項)
(羽天下巳定又從擊陳/豨英布威武如鷹之揚)内康王室外鎭四方諸夏乂
安流及要荒(代王之來嬰以太僕入清宫以天子法/駕迎立文帝復爲太僕卒輔文帝乂安)
(中國鎭/撫四夷)聲騁海内苗嗣紀功
　　將軍汝隂侯夏侯嬰第十(食汝隂六千/九百户属汝)
(南郡/謚文)
休休(樂易貌書其/心休休焉)將軍如虎如罷御師勒陳破敵
以威靈金曜楚火流烏飛(寛從髙帝至㶚上定三/秦又從擊項羽靈金髙)
(祖斬白蛇劒也所藏之庫名曰靈金内府見三輔黄圖曜/楚謂仗劒蹙項以平天下也武王伐紂有火復于王屋流)
(爲烏此借用以/彰赤帝之興)將命伏節功績永垂(寛爲齊相國/備齊時田横)
(未降故設屯備徙爲代相國將屯師古曰代國常有/屯兵以備邊冦寛爲相國兼將此屯兵薨於代丞相)
　　將軍陽陵侯傅寛第十一(二千六百/户謚景)
斤斤(爾雅明斤斤/察也音靳)將軍忠信孔雅出身六師十二四
旅(謂歙以中㳙從起宛朐凢從髙帝征伐十/二别破軍十四所至有功也事具本傳)折衝扞難
遂寜天下金龜章德(金印龜鈕書天命/有德五服五章哉)建號傳
後(信武非封邑/故云建號)
　　　將軍信武侯靳歙第十二(剖符定食四/千六百户爲)
(信武侯遷車/騎將軍謚肅)
明明丞相天賦庭直(惠帝六年爲右丞相庭/亦直也詩陟降庭止)剛德正
行不枉不曲(本傳陵爲人少文任氣好直/言其剛正盖得之天性也)功業成著
榮顯食邑距吕奉主昭然不惑(髙后欲立諸吕爲/王陵廷争以爲背)
(髙祖/約)
　　　丞相安國侯王陵第十三(五千户/謚武)
桓桓(武/貌)將軍輔主克征奉使全璧身泏(作/渉)項營
(信將韓兵從入武關又從入漢中說漢王還定三秦立/爲韓王使守滎陽項羽抜之囚於羽軍得/亡歸漢)序
功差德履讓以平(髙紀六年正月丙午韓王信等奏/請封荆王劉賈等四人爲王以太)
(原郡爲韓國陡信都晉陽按功/臣表是日封留侯而下十三人)轉北而遊雲中以傾(遊/一)
(作逝上以信壯武徙以備胡冦信請治馬邑秋匈奴冒頓/大入圍信信數使使胡求和解上疑信有二心賜書責讓)
(之信恐誅遂降胡雲中與太原接皆並塞/郡也至孫嬰率衆歸漢孝文時封襄城侯)
　　　將軍襄平侯韓信第十四(攷之史傳十八/侯位次之作當)
(在六年定封後是時張敖爲趙王信爲韓/王王爵居列侯之上然時謂之諸侯王其)
(爲人臣稱號等耳故通曰十八侯其後敖/子偃封南宫侯信孫嬰封襄城侯盖子孫)
(丗襲之爵也而漢制非劉氏不王故雖功/臣舊甞封王亦係以子孫之侯爵孟堅因)
(之信係以襄城又以嬰歸漢之功盖其降/胡之罪也作襄平誤淮隂侯名居三傑然)
(不列於十八侯位次盖是時/巳有雲夢之縛髙祖特黜之)
巖巖(威稜/貌)將軍帶武佩威御雄乗險難困不
違仇㓕主定(雄豪吾御之險阻吾乗之或遇難困秉/節不違故能佐漢誅㓕仇敵以定帝業)四
海是桓功成食土德𬒳遐邇(按文邇當作昆後/昆也傳冩之誤)
　　　將軍棘津侯陳武第十五(功臣表作棘蒲/武一姓柴謚剛)
晏晏(安和/貌)曲成輿從龍騰(輿衆也叙傳曰雲起龍/襄化爲侯王功臣表逹)
(以從起碭至覇上/定三秦破項籍侯)安危從主赤曜以升(赤曜言漢/以火德興)
(逹能夷險一節佐髙祖定/天下猶扶日而升天衢)赫赫皇皇道彌光明惟德
御國流及後萌
　　　曲成侯蟲逹第十六(曲成属東/萊郡謚圉)
肅肅御史以武以文(肅肅嚴重貌髙祖四年昌爲衘/史大夫御史位上卿掌副丞相)相
趙距吕志安君身徴詣行所如意不全(戚姬子/如意爲)
(趙王髙祖憂其不能自全以昌堅忍伉直自吕后太子及/大臣皆素嚴憚之於是徙昌爲趙相髙祖崩吕太后使使)
(召趙王使者三反昌不奉詔太后怒召趙相昌/旣至太后使使召趙王至長安月餘見鴆殺)天秩邑土
勛乃永存
　　　御史大夫汾隂侯周昌第十七(汾隂属河/東郡謚悼)
邑邑將軍育養烝徒建謀正直行不匿邪(邑邑/謙抑)
(貌養民建議/未究其詳)入軍討敵項定天都(功臣表吸以中㳙/從起豊至覇上爲)
(騎郎將入漢以將軍擊/項籍俟二千二百户)佩雀雙印百里爲家(後漢輿/服志佩)
(雙印長寸二分方六分王公列侯以白玉龜雀皆印鈕之/飾六百石以下始用銅印鼻鈕不爲蟲獸之形縣方百里)
　　　將軍青陽侯王吸第十八(功臣表作/清河謚定)
　　　車銘　馮衍(字敬通京兆杜陵/人後漢書有傳)
(淮南子曰見飛蓬轉而爲車盖以類取之/也古史考曰黄帝作車引重致逺少昊時)
(畧加牛禹時/奚仲加馬)
乗車必護輪治國必愛民車無輪安處國無民
誰與
　　　車左銘　傅毅(一本作崔/駰後同)
(夏書甘誓䟽二人在一車之上左爲車/左右爲車右御者在左勇力之士在右)
虞氏作車取象璣衡(虞書在旋璣玉衡璣衡北斗星/也言車之制象北斗之運天官)
(書斗爲/帝車)君子建左法天之陽(御車自左/法天左旋)正位受綏
車不内顧(論語升車必正立執綏車/中不内顧不疾言不親指)塵不出軌(曲禮/驅塵)
(不出軌榖梁傳車軌/塵范寗注塵不出軌)鸞以節歩(大戴禮在衡爲鸞在軾/爲和馬行而鸞鳴鸞鳴)
(而和應此/御之節也)彼言不疾彼指不躬玄覽于道永思厥
中
　　車右銘
(曲禮車右就車注車右勇力之士備制非/常者君行則陪乗君式則下歩行公羊傳)
(逢丑父者頃/公之車右也)
擇御卜右採德用良(晉語卜右慶鄭吉漢書袁盎曰/天子所與共六尺輿者皆天下)
(英/豪)詢納耆老于我是匡惟賢是師惟道是式箴
闕旅賁(楚語在與有旅賁之規周/禮旅賁氏夾王車而趍)内顧自勑匪望
其度匪愆其則越戒敦約禮以華國(周官典路/注以其餘)
(路從行亦/以華國)
　　　車後銘
(禮記天子祈榖于上帝親載耒耜措之于參/保介之御間鄭注以爲車右御者及參乗如)
(此則一左一右又/有在車後者矣)
敬其在路(路亦車也周/官有典路)體貌思恭望衡顧轂允愼
兹容(衡車前横木轂/者輻之所揍)無或好失(音/逸)匪盤于遊(周書無/逸不敢)
(盤于/遊田)顧省厥遺虎尾斯求(易履虎尾/索索終吉)昭德塞違(左/傳)
(昭德塞違以/臨照百官)抑盈以無雖有三晉咸然若虚(孟子/附之)
(以韓魏之家自視欿然淮南子智伯有三晉而欲不贍/韓魏趙三晉也智伯率韓魏之甲以攻趙氏魏桓子御)
(韓康子參乗桓子肘康子康子履桓子之跗欲共圖智氏智/伯不悟遂爲三晉所㓕此足爲驕盈者之戒事具戰國䇿)
　　　綬笥銘
(笥竹器啇書惟衣裳在笥漢百官皆有印/章組綬以貫印之鼻鈕笥所以承印綬也)
　　　　　　張衡(字平子南陽西鄂/人後漢書有傳)
南陽太守鮑得有詔所賜先公綬笥傳丗用之
得更理笥衡時爲得主簿作銘曰(此笥祖上奉天/子詔命所賜子)
(孫保用得爲南陽太守時更緝之敝而不改爲/以君賜爲重平子時爲南陽主簿因爲之銘)
懿矣兹笥爰藏寳珎金纓組履文章日信(寳珎/謂印)
(綬金纓上飾組履/下藉也信音申)皇用我賜俾作帝臣服其令服
鸞封艾緡(鸞封謂印刻爲鳥篆之文艾緡/謂盭草/染絲緑色以爲綬所謂青緺二千石綬也)天祚
明德大賚福人垂光厥丗子孫克神(福人指其祖上/後丗傳此器寳)
(而神/之)厥器惟舊中實惟新(笥中之實謂/太守印綬)周公惟事
七㳙有隣(㳙㓗也漢有中㳙/之官周公事未詳)
　　　笥銘
(承印紱之笥/紱亦綬也)胡廣(字伯始南郡華容人官/至太傳後漢書有傳)
休矣斯笥凡器爲式受相君子承此印紱(靈帝圖畫/廣及黄瓊)
(於省内蔡邕爲頌有曰/赫赫三事七佩其紱)帝命所吝用襃令德(吝謂不輕/以卑人有)
(德者則/褒錫之)佩以自脩服以自勑忠肅恭懿鮮不爲則
(左傳稱八元之美曰忠肅共懿能盡此美/可爲人之法則詩曰不僣不賊鮮不爲則)靡悔靡吝神
人致福(服此命服能修德以稱之不/至悔吝所以獲神人之福)
　　　印衣銘
(印與服也漢官儀印有金銀銅之殊而服亦異/其色所以别尊卑等貴賤也此銘伯始以白警)
明明上皇旌以命服(上皇謂天子也錫人臣以命服所以/旌有德書天命有德五服五章哉)
紆朱懷金爲光爲飾(揚子法言紆朱懷金朱服/色金印章也詩爲龍爲光)邁種
其澤撫寜四國(書皐陶邁種德邁/逺也四國猶四方)宣慈惠和柔嘉維
則克猒帝心膺兹多福登位歴壽子孫千億(八元/之美)
(宣慈惠和仲山甫之德柔嘉維則人臣/能體此可上荅天心踐禄位膺壽祉矣)
　　　仲山父鼎銘　崔駰(字亭伯涿郡安平/人後漢書有傳)
(古者功臣勒勲彛鼎仲山父佐周宣中興宜/有鼎也後人或擬其形製爲之因以爲名後)
(漢竇憲傳南單于遺憲古鼎容五斗其傍銘/曰仲山甫鼎其萬年子子孫孫永保用憲北)
(征時駰/爲主簿)
鼎耳革其行塞雉膏不食方雨虧悔終吉(鼎卦九/三爻辭)
有福足勝其任公餗乃珍(九四云覆公餗其/形渥此反而言之)於髙思
危在滿戒溢可以永年天之大律(崧髙詩美仲山父/旣明且哲以保其)
(身故銘寓此意漢書郊祀志載太誓曰正/稽古立功立事可以永年丕天之大律)
　　　樽銘
(禮記曰廟堂之上罍樽在祚犧樽在西又泰/有虞氏之樽也山罍夏后之樽也犧象周樽)
惟歳之元朝賀奉樽(後漢禮儀志歳首爲大朝受賀二/千石以上上殿舉觴百官受賜宴)
(饗大/作樂)金罍犧象嘉禮具存(金合作泰傳冩之誤言漢/之朝㑹備前代礼噐易嘉)
(會足以合禮故五禮/以朝㑹爲嘉/禮)獻酬交錯萬圀咸歡(圀古國字或/云王莾所改)
　　　襪銘
(冬至日獻履襪取其履長日之至而迎福祐也曹/植冬至表獻履貢襪所以迎福踐長盖自漢以來)
(習俗以/此爲禮)
機衡建子万物含滋(機衡北斗星也十一月冬至斗柄建/子万物潜萌於地下故曰含/滋)
黄鐘育化以養元基(律中黄鐘之宫/元化胚胎于此)長履景福至于
億年(祝君/之詞)皇靈旣祐祉禄來臻本枝百丗子子孫孫
(詩文王孫子本支百丗本/嫡也支庶也俱百丗茂盛)
　　　孟津銘　李尤
(禹貢注孟津地名在洛北都道所湊古今以爲/津又周書注孟者河北地名春秋所謂向盟是)
(也故史記/謂之盟津)
洋洋河水(家語孔子自衛將入晉臨/河而嘆曰美哉水洋洋乎)赴宗于海經自中州
龍圗所在(龍馬負圗出于河/伏羲因畫八卦)黄函白神(黄者河之色属土士/生金故黄中函白)
赤符以信(赤者火也火克/金信叶韻平声)昔在周武集㑹孟津魚入王
舟乃徃克殷(泰誓一月戊午師渡孟津史記武王渡河中流/白魚躍入王舟中諸侯不期而㑹者八百白魚)
(兵象也殷尚白周尚/赤以兵克殷之兆)大漢承緒懷附遐鄰邦事來濟
各貢厥珍(言漢懷柔方外逺國濟自/孟津以礼修貢不復用兵)
　　　洛銘
(光武以漢火德水克火改洛爲雒/東漢人不用此洛字盖後人所書)
洛出熊耳東流㑹集夏禹導䟽經于洛邑(禹貢導/洛自熊)
(耳東北㑹于澗瀍又東㑹于/伊孔安國注合於洛陽之南)玄龜赤字漢符是立(孔安/國書)
(注天與禹洛出書龜負文而出淮南/子洛出丹書漢火德故以赤字爲符)帝都通路建國南郷
(光武中興/建都洛陽)萬乗終濟造舟爲梁(大雅造舟爲梁不顯其/光毛氏注天子造舟此)
(謂帝都所在萬乗出入必經洛水故/造舟聮之又架梁於上所以尊國體)三都五州貢篚萬
方(三都謂周成王𥘉營洛邑爲東都平王東遷遂都王城及/光武中興洛陽爲漢京五州謂五服内所管之州禹定貢)
(賦有貢有篚今㑹于/漢京悉由洛而濟)廣視逺聽審任賢良元首昭明
庶類是康(言漢居天下之中人主聦明無蔽委用賢材/則天下治書元首明哉股肱良哉庶事康哉)
　　　井銘
(盛弘之記神農旣育九并自穿孟/子瞽叟使舜浚井盖自古有井矣)
井之所尚寒泉冽清(易井卦九五/井冽寒泉食)法律取象不槩自
平(晉天文志東井八星主/水衡事法令所取平也)多取不損少汲不盈執憲若
斯何有邪傾
　　　小車銘
(曲禮注/安車若今/小車也駕一馬而坐乗漢/書車千秋年老上優之朝見得乗小車入宫殿中)
圎蓋象天方軫則地(周禮冬官/注車有天地之象人在其中/軫之方也以象地也盖之圎也以象天也)
輪法隂陽動不相離(輪分左右/動則與俱)軨之嗛虚䟽逹開通
(後漢輿服志注飛軨以緹油廣八寸/長注地繫軸頭禮記注軫轄頭也)兩輜障邪尊卑是從
(輜軿也所以障/蔽前尊後卑)輗軏之用信義所同(論語人而無信不知/其可也大車無輗小)
(車無軏其何以行之哉注輗者轅端/横木以縳軛軏者轅端上曲鈎衡)
　　　漏刻銘
(周官挈壼氏掌壼皆以水火守之分以日/夜說文漏以銅壷盛水刻節晝夜百刻)
昔在先聖配天垂則仰釐七曜俯順坤德乃建日官
(左傳天子有日/御諸侯有日官)俾立漏刻昬明旣序景曜不忒唐命羲
和敬授人時(堯典乃命羲和欽若昊天/暦象日月星辰敬授人時)懸象著明(易懸象/著明莫)
(大乎/日月)序以崇熈季末不䖍德衰于兹挈壷失職刺流
在詩(詩東方未明刺無節也/挈壷氏不能掌其職焉)聖哲稽古帝則是欽(詩不/識不)
(知順帝/之則)尺璧非寳重此寸隂(淮南子聖人不貴尺/之璧而重寸之隂)昧旦
丕顯敬聽漏音(左傳鼎之銘曰昧/旦丕顯後丗猶怠)思我王度如玉如金
(左傳思我王度/式如玉式如金)
　　　警枕銘　蔡邕
(此銘當爲曹公操作曹公是時猶未甚顯蟠/龍哲人皆指操也後人有以小木圎枕警睡)
(即其/遺制)
應龍蟠蟄潜德保靈(枕爲蟠龍之形應平声有翼而飛/曰應龍方言龍未升天曰蟠龍易)
(龍虵之蟄/以存身也)制器象物示有其形哲人降鑒居安聞傾
(枕正圎睡稍安則/欹而寤故名警枕)
　　　樽銘
(周禮六尊皆有罍尊實以酒罍酌而飲之也/有足曰樽無足曰著頸小而腹大曰壷著直)
(略切言措/之則着地)
酒以成禮弗愆以淫德將無醉過則荒沉(成禮謂祭/祀賔客也)
(周書酒誥越庶國飲惟祀德將無醉注以/德自將無令至醉過量則荒淫而沈湎)盈而不冲古人
所箴(冲虚也詩云缾之罄矣爲罍之耻言人飲酒當知/有節不可使缾罄竭以爲罍耻古人以此爲箴戒)尚
鑒兹器茂朂厥心(朂勉/也)
　　　無射鍾銘　王粲
(粲集二銘一曰㽔賔鍾銘其詞曰有魏匡國誕成/天功底綏六合繤定庶邦承民靡戾休徴惟同皇)
(命孔昭造兹衡鍾紀之以三平之以六度量允嘉/氣齊允淑表聲韶和民聽以睦時作㽔賔永享遐)
(福一曰無射鍾銘云云㽔賔五月律其音徴無射/九月律其音啇二鍾盖以音别之劉逵注左思魏)
(都賦文昌殿前有鍾虡其銘曰惟魏四年歳在丙/申龍次大火五月丙寅作㽔賔鍾又作無射鍾建)
(安二十一年七月始設鍾虡於文昌殿前歳月/并銘各鑄于鍾之甬按魏以建安十八年開國)
(二十一年正/魏之四年也)
有魏匡國成功允章格于上下光于四方休徴時序
(尚書洪範雨暘燠寒風/五者各以其時曰休徴)人恱時康造兹衡鍾(周禮/考工)
(記鳬氏爲鍾甬上謂之/衡注鍾柄所以懸之也)有命自皇(皇謂漢帝按漢書/曹操以建安十八)
(年封魏公加九錫三曰樂器故/鑄鐘時雅樂郎中杜䕫主之)三以紀之六以平
之(周語景王將鑄無射問律於伶州鳩對曰度律均/鍾百官軌儀紀之以三平之以六成於十二注三)
(天地人平之/以六律也)厥量孔嘉(量以凖鍾之小大考/工記云嘉量旣成)厥齊
孔時(考工記六分其金而錫居/一謂之鍾鼎之齊齊去聲)音聲和恊人德同
熈聽之無斁(斁與/射同)用以啓期(言以此啓魏之期運/也粲集人字並作民)
(可見此編唐人/手抄避太宗諱)
　　　刀銘
侍中關内侯臣粲言奉命作刀銘及示以其叙
二報誠必朝氏之刀而張常爲工矣輙思作銘
謹奉陋不足覽(建安十八年魏國始建粲爲侍/中爵関内侯奉命謂承魏公操)
(之命叙報叙𫐠作刀之始屬朝氏作刀之/工爲張常盖叙不明言其人按其文知之)
相時隂陽制兹利兵(呉喜志林古人鑄刀以五月/丙午取純火精以恊其數陽)
(泉物理論阮師之作刀七月庚午見金神於冶監之/門教以水火之齊用隂陽之候取剛柔之和也)
和諸色劑考諸濁清(周禮考工記桃氏爲刃參分/其金而錫居一謂之大刃之)
(齊鄭氏注大刃刀劒之属又凢鑄金之狀金與錫黒/濁之氣竭黄白次之黄白之氣竭青白次之青白之)
(氣竭青氣次之/然後可鑄也)灌襞以數質象有呈(灌襞淬錬之/名也歐冶子)
(善鑄劒万辟千灌魏文帝典論魏太子造百/辟寳刀呈猶程式也其質其形皆有法式)附反
載頴舒中錯形(反背頴鋒也錯形謂以金玉錯其/上爲文李尤佩錯刀銘佩之有錯)
(抑武/揚文)陸剸犀兕水截鯢鯨(犀兕巨獸其革最堅/周禮函人有犀甲兕)
(甲鯨鯢大魚或以比罪惡之魁左/傳取其鯨鯢而戮之剸截断裁也)君子服之式
章威靈(春秋蕃露刀之在/右白虎之象也)無曰不虞戒不在明
(言戒備於未然書怨/豈在明不見是圖/王褒聖主得賢臣頌/水斷蛟龍陸剸犀革)

古文苑卷第十三
古文苑卷第十四
　箴
　　揚雄百官箴
　　　　　冀州牧　兖州牧
　　　　　青州牧　徐州牧
　　　　　　楊州牧　荆州牧
　　　　　豫州牧　益州牧
　　　　　　雍州牧　幽州牧
　　　　　　并州牧　交州牧
　　　　百官箴序
(左傳襄四年昔周辛甲之爲太史也命百/官箴王闕於虞人之箴曰芒芒禹迹畫爲)
(九州經啓九道民有寢廟獸有茂草各有/攸處德用不擾在帝夷羿冒于原獸亡其)
(國恤而思其麀牡武不可重用不恢于夏/家獸臣司原敢告僕夫於是晉侯好田故)
(魏絳及之范曄編次揚雄以下所作命之/曰百官箴盖取古者官箴/王闕之義)
𥘉揚雄依虞箴作十二州二十五官箴(漢書楊/雄自序)
(云箴莫大於虞箴故作九州箴按禹平水土別九州後以/人物阜繁增置幽并營三州舜典曰肇有十二州是也孔)
(安國注舜分冀州爲幽州并州分青爲營州又曰咨有十/二牧食哉惟時則是州置一牧所以牧養斯民世兹箴無)
(營州有交州盖據/漢事以爲規戒)其九箴亡闕後涿郡崔駰及子瑗
又臨邑侯劉騊駼増𥙷十六篇胡廣復繼作四
篇文甚典美乃悉撰次首目爲之解釋名曰百
官箴凢四十八篇(此序范曄辭見後漢胡廣傳今/所存四十篇曄注不可復見)
　　　冀州牧箴
洋洋冀州鴻原大陸(洋洋平曠皃禹貢旣修太原/注髙平曰太原又大陸旣作)岳
陽是都(禹貢至于岳陽注太岳在太/原西南山南曰陽此州帝都)島夷皮服潺湲
河流夾以碣石(島夷皮服夾右碣/石入于河並禹貢)三后攸降列爲
侯伯(三后堯舜禹也五子之歌惟彼陶唐有此冀方言/自堯至禹皆都冀也由夏而降則分爲侯國如堯)
(之後封於唐殷末有黎侯西伯戡之春秋時晉献公㓕/耿以賜趙夙㓕魏以賜畢/萬皆古國/之在/冀者)
降周之末趙魏是宅冀土糜沸炫沄如湯更盛
更衰載從載横(威烈王時三卿分晉天子命趙籍魏/斯爲諸侯自此戰國争強從横之說)
(迭爲/勝負)陪臣擅命天王是替(陪臣謂平原信陵輩也/各擅國命不復知有周)
趙魏相反秦拾其弊(趙魏相攻秦乗其弊/而㓕之拾言其易也)北築長城恢
夏之埸(蒙恬傳秦北築長城起臨洮至遼東延袤/萬餘里比禹貢冀州之疆域則恢拓矣)漢興
定制改封藩王(張耳髙祖子如意/子友皆封王於趙)仰覽前丗厥力
(合作/歴)孔多𥘉安如山(謂虞/夏時)後崩如崖(謂戰/國時)故治不
忘亂安不遺危周宗自怙云焉有予隳六國奮
矯果絶其維牧臣司冀敢告在階(在階猶在庭/官箴王闕不)
(敢斥至尊故托/以告在庭之臣)
　　　兖州牧箴
悠悠濟河兖州之㝢九河旣導雷夏攸處(禹貢/濟河)
(惟兖州九河旣道雷夏旣澤注河/水分爲九道在此州界雷夏澤名)草繇木條􁈍絲絺紵
濟漯旣通降丘宅土(以上並/見禹貢)成湯五徙卒都于亳
(書序自契至于成湯八/遷湯始居亳從先王居)盤庚北渡牧野是宅(按書序/盤庚五)
(遷將治亳隂史記盤庚南渡河復居成/湯之故居此云北渡宅牧野未詳孰是)丁感雊雉祖已
伊忠爰正厥事遂緒髙宗(書髙宗肜日越有雊雉/祖已曰惟先格王正厥)
(事丁武丁也言因鼎雉之異其臣祖/已納忠於君克纉湯緒号稱髙宗)厥後陵遲顛覆
湯緒(其後祖甲淫乱殷復衰/至紂遂覆啇之基緒)西伯戡黎祖伊
奔走致天威命不恐不震(事具西伯戡黎篇/紂乃曰我生不有)
(命在天是不知/畏恐也震平声)婦言是用牝雞是晨(見牧/誓)三仁旣
知武果戎殷(論語微子去之箕子爲之奴比千諌而/死孔子曰殷有三仁焉言殷之䘮亡三)
(仁已先知之禮/記武/王壹戎/而天下大定)牧野之禽豈復能耽甲子之朝
豈能復笑(紂好酒淫樂爲炮烙之刑姐已笑武王以/甲子日勝紂于啇郊牧野斬紂殺姐己)有
國雖乆(殷有天下/六百餘年)必畏天咎有民雖長必懼人殃
箕子歔欷厥居爲墟(箕子過故殷虚感官室毀壞生/禾黍作麥秀之詩以悲傷之)
牧臣司兖敢告執書(猶尚/書也)
　　　青州牧箴
茫茫青州海岱是極鹽鐵之地鈆松怪石群水
攸歸萊夷作牧貢篚以時莫怠莫違(禹貢海岱/惟青州厥)
(貢塩絺鈆松怪石萊/夷作牧厥篚檿絲)昔在文武封吕於齊厥土塗
泥在丘之營五侯九伯是討是征(文王得吕尚/於渭濵号曰)
(太公望武王克殷封之於齊營丘命之/曰五侯九伯若實征之以夾輔周室)馬殆其銜御失
其度(侯國叛命上之/統馭又失其道)周室荒亂小白以覇諸侯僉
服復尊京師(周室權綱隳壞齊侯小白始/以青州之地覇天下尊王室)小白旣没
周卒凌遲嗟兹天王附命下土(億兆生人之/命繫于一人)失其法度
䘮其文武(言文不能爵命有功/武不能征討有罪)牧臣司青敢告執矩
　　　徐州牧箴
海岱伊淮東海是渚徐州之土邑于蕃宇(禹貢/海岱)
(及淮惟徐州說文堯遭洪水民居水中髙土故名/曰州渚亦髙土可居者也蕃宇謂在侯衛之地)大野旣
瀦有羽有蒙孤桐蠙珠泗沂攸同(大野澤名蒙羽/二山沂泗二水)
(名嶧山之陽特生桐中琴瑟/淮夷二水出蠙珠並禹貢注)實列蕃蔽侯衛東方(齊/地)
(古爽鳩氏國按左傳爽/鳩氏少皡時司冦之官)民好農𧖟大野以康帝癸及
辛不祗不恪沈湎于酒而忘其東作天命湯武
勦絶其緒祚(言東方之民自古以農桑爲務癸桀名/辛紂名至于桀紂淫湎失德忘其農桑)
(之本爲天所/棄以失天下)降周任姜鎭于瑯琊姜姓絶苗田氏
攸都(周封姜太公吕尚於齊其後平公時田常專政盡/誅公族之強者割齊安平以東至瑯邪自爲封邑)
(三丗至田和篡齊/姜氏之苗裔遂絶)事由細微不慮不圖禍如丘山
本在萌牙(言田敬仲來奔其始甚/微積㣲成著卒至篡奪)牧臣司徐敢告僕
夫(伯冏爲周太僕/正僕臣之長)
　　　楊州牧箴
矯矯楊州(言風俗/勇悍)江漢之滸(州境距江/漢之濵)彭蠡旣瀦陽
鳥攸處橘柚羽貝瑶琨篠簜(禹貢注彭蠡澤名/陽鳥鴻鴈之属冬)
(月居於此澤羽鳥羽毛貝水物/瑶琨皆玉名篠竹箭簜大竹)閩越北垠(今福建交廣/地在此州之)
(南故云/北垠)沅湘攸徃(二水/名)獷(一作/獷獷)矣淮夷蠢蠢荆
蠻(周成王甞征淮夷啇髙/宗甞伐荆楚皆在州境)翩彼昭王南征不旋人咸
躓於垤莫躓於山咸跌於汚莫跌於川明哲不
云我昭童蒙不云我昬(童蒙諭愚昧言/聖益聖愚益愚)湯武聖
而師伊呂桀紂悖而誅逢干蓋邇不可不察逺
不可不親(翩輕楊貌周昭王南廵狩至漢未濟舟解而/溺箴言人情慮艱險則安泰怱平易則阽危)
(昭王當成康太平之後輕忽自肆亡乃祖不/泄邇不忘逺之心遂䘮身外服爲天下笑)靡有孝而逆
父罔有義而忘君太伯遜位基呉紹類夫差一
誤太伯無祚周室不匡勾踐入覇(太伯避位而/逃順父也式)
(開呉國夫差恃強連兵上囯無君也卒厎㓕亡/越㓕呉王室不能正之勾踐遂入中國而稱覇)當周之隆
越裳重譯(越裳南海囯名成/王時重九譯來貢)春秋之末侯甸叛逆(君/道)
(盛則逺人至君/道衰則邇臣離)元首不可不思股肱不可不孳(虞/書)
(予思日孜孜君心也主於内故當思臣/股肱也宣力四方故當勤孜與孳同)堯崇(一作/勤)屢省舜盛欽
謀(書屢省乃/成欽哉)牧臣司揚敢告執籌(運籌帷/幄之臣)
　　　荆州牧箴
杳杳(一作/幽幽)巫山(雲夢澤中山/其峯十二)在荆之陽江漢朝宗其
流湯湯夏君(一作/后)遭鴻荆衡是調雲夣塗泥
(禹貢荆及衡陽惟荆州江漢朝宗于海注二水經此/州而入海百川以海爲宗雲土夢作乂厥土惟塗泥)包匭
菁茅(匭匣也菁以爲𦵔茅/以縮酒包匭而貢之)金玉砥礪象齒元龜
貢篚百物丗丗以饒(貢篚之物/自古饒𥙿)戰戰慄慄至
桀荒溢曰我在帝位若天有日不順(一作/填)庶國孰
敢余奪(尚書大傳桀曰天之有日猶吾之有民日有亡/哉日士吾亦亡矣所爲拂於人心肆行不顧自)
(謂莫予/奪也)亦有成湯果秉其鉞(史記湯自把鉞以/伐昆吾遂伐桀)放之
南巢號之以桀(書䟽南巢南方逺囯名謚法賊人/多殺曰桀放之逺方加以惡名)南
巢茫茫包(一作/多)楚與荆(荆牡荆也楚荆之翹者/土多此木因以名州)風慓
以悍氣銳以剛有道後服無道先強(公羊傳師/在召陵喜)
(服楚也何言乎喜服楚楚有/王者則後服無王者則先叛)丗雖安平無敢逸豫牧
臣司荆敢告執御
　　　豫州牧箴
郁郁荆河伊雒是經滎播(一作/波)枲􁈍(論語郁郁/乎文哉豫)
(州成周故都風俗文采禹貢注西南至荆山北距河水伊出/陸渾山洛出上洛山滎澤波水巳成遏豬又/厥貢􁈍枲)惟用
(一作/周)攸成田田相挐廬廬相距(言人物/蕃阜)夏殷不
都成周攸處豫野所居爰在鶉墟(成王命召公/卜洛是爲成)
(周至平王東遷徙居洛邑漢地理志周地栁七星張/之分野也自栁三度至張十二度謂之鶉火之次)四隩
咸宅㝢内莫如(洛邑居天/下之中)陪臣執命不慮不圗王
室陵遲䘮其瓜牙靡哲靡聖捐(一作/稍)失其正方
伯不維韓卒擅命(言周之未其君臣無謀而方伯之/職又廢故韓得以擅其命史記東)
(周與西周戰韓救西周或爲東周說韓王曰西周故天子/之囯多名噐重寳王按兵無出可以德東周而西周之寳)
(必可以/盡矣)文武孔純至厲作昬成康孔寜至幽作傾
(純明也文武成康之業光明安固至厲王而昏/晦至幽王而傾亡犬戎之難遂東遷于成周)故有天下
者母曰我大莫或余敗母曰我強靡克余亡夏
宅九州至于季丗放于南巢成康太平降及周
微帶蔽屏營(言衰微不能自存僅/自障蔽恐惕不安)屏營不起施于孫
子王報爲極實絶周祀(史記周君王𧹞卒秦取九/鼎寳噐後七歳東西周皆)
(入于秦周旣不/祀注旣盡也)牧臣司豫敢告柱史(周有柱下/史法官也)
　　　益州牧箴(一作梁州武/帝改梁爲益)
巖巖􁱩山古曰梁州華陽西極黒水南流(禹貢/華陽)
(黒水惟梁州注東據/華山之南西距黒水)茫茫洪波鮌堙降陸于時八都
厥民不隩禹導江沱岷嶓啓乾(鮌堙洪水不知/䟽導其源故八)
(州之民皆不得宅土安居禹自岷山導江東別爲沱自嶓冢/導漾東流爲漢皆從其源而䟽淪之故自此啓乾水患以平)
逺近底貢磬錯砮丹(厥貢璆鐵銀鏤砮磬錯雜也砮石/族華陽國志靈關道江山有砮火)
(燒成鐵丹丹砂也出巴/郡涪陵又出蜀郡徙縣)絲麻條暢有粳有稻自京徂畛
民攸温飽(地有桑麻粳稻之利民頼以温/飽自王畿至梁外境逺近如一)帝有桀紂湎沈
頗僻遏絶苗民㓕夏殷績(雍州三危旣宅三苗丕叙孔頴/逹䟽三危西裔之山也鄭玄引)
(地記書云三危山在鳥䑕之西南當岷山則是三苗之國境/接梁州夏殷之末苗民負固不服致使梁州道路遏絶不通)
(於中國禹湯之/績至是絶㓕)爰周受命復古之常(啇頌自彼氐羌/莫敢不來王曰)
(啇是常氐羌皆西夷也雜居梁州之境啇/末/背畔至周興梁州盡歸王化復夏殷朝貢之常)幽厲夷業
破絶爲荒(周至幽厲王業陵夷/此州廢絶爲荒服)秦作無道三方潰叛
義兵征暴遂國于漢(三方三川也髙祖起義兵以/誅暴乱開囯于漢言始基於)
(梁州/之境)拓開疆宇恢梁之野列爲十二光羡虞夏
(髙帝置廣漢郡武帝通巴蜀開羗夷地置犍爲越嶲益州/牂柯武都沈黎文山七郡并秦時漢中巴蜀隴西四郡共)
(列爲十二比虞夏/封域爲光羡矣)牧臣司梁是􁒦是圗經營盛衰
(歴觀前代盛衰不常如此今漢別/梁爲十二郡可謂盛矣當慮其衰)敢告士夫
　　　雍州牧箴
黒水西河(禹貢注西距黒水東據/河龍門之河在冀州西)横截(一作/厲)崑崙邪
指閶闔畫爲雍垠(崑崙山在西羌中地極髙處北極/上帝所居閶闔天門也此州之境)
(西則横截地樞北則邪指/天門言居髙據形勝之要)上侵積石下礙龍門(禹貢/注積)
(石山在金城西南河所經也龍/門山在河東之西界侵猶際也)自彼氐羌莫敢不來庭
莫敢不來臣(見啇頌殷武詩此州不言貢/篚時爲漢京與禹貢冀州同)毎在季主
常失厥緒侯紀不貢荒侵其㝢(言啇周/之末)陵遲衰
微秦據以戾興兵山東六國顛沛(當周末造秦/據雍州之地)
(行其暴戾用/兵以制六國)上帝不寜命漢作京(秦爲無道故上/帝不寜其居命)
(漢都之爰作京邑一本作凉漢地/理志武帝改雍曰凉於義亦通)隴山以徂列爲西荒
(隴山以徃則爲隴西張掖等郡/自玉門關至西域皆在荒服)南排勁越北啓彊胡并
連屬國一護攸都(武帝時平南越分其地爲九郡北/伐匈奴得休屠昆邪故地開武威)
(張掖等郡分處降者於河南因其俗置属國其官/有典属國有都尉宣帝又置都護使井護諸國)蓋安不
忘危盛不諱衰(銘言所以置宫統護/者/蓋於盛極之時防其衰危)牧臣司雍敢
告贅衣(周有綴衣掌王衣/服皆左右近臣)
　　　幽州牧箴
蕩蕩平川惟冀之別(地勢平則川陸皆平此州冀之/北境水土旣平之後别爲幽州)
北阨幽都戎夏交偪(堯典宅朔方曰幽都此州之境/距朔方幽隂之地故名幽州戎)
(北狄也玁狁薫鬻/皆是/北狄中夏之界其地相偪)伊昔唐虞實爲平陸(都冀此/州寔在)
(五服/之内)周末荐臻迫于獯鬻(西周之末幽王敗/於犬戎即獯鬻也)晉
溺其陪周使不阻(三卿分晉趙籍據有此地諸侯之/卿於天子爲陪臣是時周之使命)
(猶通/諸國)六國擅權燕趙本都(六國僣号稱王燕都薊/趙都邯鄲皆幽州境)
東限穢貊羡及東胡(穢貉東胡皆東夷國/此州之東境距之)彊秦北
排蒙公城壃(秦北却匈奴命蒙/恬築長城以拒之)大漢𥘉定介狄之
荒元戎屢征如風之騰義兵渉漠偃我邊萌旣
定且康復古虞唐(漢匈奴傳諸侯畔秦天下擾乱/匈奴復渡河南與中國界於故)
(塞至武帝時命大將軍衛青連年北伐匈奴逺遁幕南無/王庭言自此邊民得以安居而漢之竟土遂復唐虞之舊)
(如得休屠王昆邪王故地/以爲張掖敦煌郡是也)盛不可不圗衰不可或忘
隄潰蟻穴器漏箴芒(言中國雖盛當爲永圖夷狄/雖衰當防其患禍敗之形常)
(起細微不/可忽易)牧臣司幽敢告侍傍
　　　并州牧箴
雍別朔方河水悠悠(此言雍別朔方孔安國書注/以爲舜分冀州爲幽州并州)
(按雍境東距西河今并州跨河而/有之則兼祈雍冀二州境上明矣)北辟獯鬻南界涇流
(北辟戎狄於州境之外南距涇/水書涇属渭汭本雍州境也)畫兹朔土正直幽方(正/與)
(幽州/相直)自昔何爲莫敢不來貢莫敢不來王(言/夏/殷以前)
周穆遐征犬戎不享(匈奴傳周道衰穆王伐畎戎/得四白狼四白鹿以歸自是)
(之後荒/服不至)爰貊(一作/藐)伊德侵玩上國宣王命將攘之
涇北宗周罔職日用爽蹉(戎狄由是藐視中國以/爲德不足以服之肆其)
(侵玩宣王中興僅能駈逐之涇北而巳并州竟土自此不/入周之職方詩曰薄伐獫狁至于大原是也蹉七何反蹉)
(跌/也)旣不爼豆又不干戈犬戎作亂斃于驪阿(爼/豆)
(文也于戈武也言周宣王以後文德旣不足以懷逺武功/又不足以定乱至于幽王遂爲犬戎所攻殺死驪山之下)
太上曜德其次曜兵德兵俱顛靡不悴荒(申述/前意)
(以警/後王)牧臣司并敢告執綱
　　　交州牧箴
交州荒裔水與天際(在楊州外境交廣之地堯典所/謂宅南交盖荒服夷裔之所居)
(南與/海接)越裳是南荒國之外爰自開闢不覊(一作/􁁍)
不絆周公攝祚白雉是獻(越裳氏又在交州之南/自古未甞通中國至成)
(王時周公攝政始/重譯來献白雉)昭王陵遲周室是亂越裳絶貢荆
楚逆叛(史記昭王瑕康王子也昭王之時王道微缺南/廵狩不返卒於江上不赴告諱之也注昭王南)
(廵遂伐楚渉漢/未濟舟解而溺)四國内侵蠶食周宗臻于季赧遂
以㓕亡(言逺人不至則蠻夷叛蠻夷旣叛/則諸侯侵侮卒底陵夷以亡其國)大漢受命中
國兼該南海之宇聖武是恢稍稍受覊遂臻黄
支杭海三萬來牽其犀盛不可不憂隆不可不
懼(漢興中國境土皆爲郡縣惟兩越未臣至孝武時恢/拓疆宇始平南越以其地爲九郡又遷閩粤之民而)
(虚其地於是海外黄支國杭海三萬里來貢生犀/可謂中國極盛之時盛極則必衰安可忘其戒懼)顧瞻陵
遲而忘其規摹亡國多逸豫而存國多難(逸豫/則生)
(驕荒多難則知警懼孟子曰出則無敵國/外患入則無法家拂士者國恒亡難去声)泉竭中虚池竭
瀕乾(泉水之源中虚則竭池氷之瀦外乾則竭交州/猶/池之瀕也以諭衰敗之萌各有其證用詩召旻之詞)
牧臣司交敢告執憲
古文苑卷第十四
古文苑卷第十五
　　揚雄百官箴
　　　　光禄勲箴　衛尉箴
　　　　太僕箴　廷尉箴
　　　　大鴻臚箴　宗正箴
　　　　大司農箴　少府箴
　　　　執金吾箴　將作大匠箴
　　　　城門校尉箴　上林苑令箴
　　　　司空箴(一作/崔駰)太常箴(一作/崔駰)
　　　　尚書箴(一作/崔瑗)博士箴(一作/崔瑗)
　　　光禄勲箴
(漢書百官表郎中令秦官掌宫殿掖門户/武帝太𥘉元年更名光禄勲属官有大夫)
(郎謁者大夫掌議論郎掌/守門户謁者掌賓讃受事)
經兆宫室畫爲中外廊殿門闥限以禁界國有
周衛(周官有周廬之衛謂衛/士之廬舎周匝王宫也)民有蕃籬各有攸保
守以不岐(岐猶貳也/岐一作敗)昔在夏殷桀紂淫湎特牛之
飲(劉向新序桀爲酒池糟隄縱靡靡之樂一鼓而牛/飲/者三千人三輔黄圖秦酒池在長安城中飲者皆抵牛)
(飲特字當作抵謂/以手據地如牛)門户荒亂郎雖執㦸謁者參差(郎/雖)
(備貟執㦸以衛賔/謁不肅出入無度)殿中成市或鼓或鞞忘其廊廟而
聚夫逋逃四方多罪載號載呶(書太誓惟四方/之多罪逋逃是)
(崇是長是信是使蕩詩/曰式號式呼俾晝作夜)内不可不省外不可不清德
人立朝議士充庭(有德進則公/論明朝廷肅)禄臣司光敢告執
經(經綱/也)
　　　衛尉箴
(衛尉秦官掌宫門衛屯兵属/官有司馬衛士旅賁三令丞)
茫茫上天崇髙其居設置山險畫爲防禦(易天/險不)
(可升也地險山川丘陵也/王公設/險以守其國)重垠(一作/限)累垓以難不律闕
爲城衛以待暴卒(易重門撃柝/以待暴客)國以有固民(一作/人)
以有内各保其守永修不敗維昔庶僚官得其
人荷戈而歌中外以堅(庻僚謂宿衛庻官如成周/宫伯宫正虎賁太僕司隷)
(之職歌字疑是趨字旅賁氏掌執戈盾夾玉車而趨或曰/歌謂衛士優閑而和樂中謂王在宫則有居衛外謂王出)
(則有行衛皆堅/密而/整備)齊桓怵惕宿衛不飭(一作/勑)門非其
人户廢其職(齊桓怵惕於功利作内政之/法而成周宿衛之制盡廢)曹子摽
劒遂成其詐(公羊傳莊十三年公㑹齊侯盟于柯升/壇曹子手劒而從之願請汶陽之田桓)
(公與之盟曹子摽劒而去/之曹劌也刼桓而要盟)軻挾匕首而衛人不寤(史/記)
(荆軻持匕首逐秦王群臣皆愕/諸郎中執兵皆陳殿下不得上)二丗妄宿敗於望夷閻
樂矯捜㦸者不誰(史記二丗齋於望夷宫趙髙與其/壻閻樂謀詐爲有賊將吏卒千餘)
(人至望夷宫殿門斬衛令直將吏入郎官者/驚走樂麾其兵進二丗自殺誰謂誰何也)尉臣司衛敢
告執維(維猶/經也)
　　　太僕箴
(太僕秦官掌輿馬應劭曰周穆王所/置也書序穆王命伯冏爲周太僕正)
肅肅太僕車馬是供鏘鏘和鸞(車上鈴也詩和/鸞鏘鏘左傳錫)
(鸞和/鈴)駕彼時龍(易時乗六龍以御天王駕六/馬故借用周礼馬八尺爲龍)昔在上帝
廵狩四宅(謂時廵至于/方嶽之下)王用三驅前禽是射(易/王)
(用三驅失前禽/禮不合圍也)紂作不令武王征殷檀車孔夏四
騵孔昕(大明詩牧野洋洋檀車煌煌駟騵彭彭凉彼武/王肆伐大啇䟽檀木之兵車騵/馬赤色黒鬛)
(也檀弓亦言戎事乗騵因/武王所乗遂爲一代常法)僕夫執鞗(音條㘘也詩/鞗革冲冲)載騂
載駰我輿云安我馬惟閑雖馳雖驅匪逸匪愆
(以上言車馬皆/有法度如此)昔有(一作/在)淫羿馳騁忘歸(羿好馳騁/田獵即虞)
(箴所謂冒/于原獸也)景公千駟而淫於齊(論語齊景公/有馬/千駟民無徳而稱焉)
(苗殄絶其丗/見吕刑之書)穆王耄荒甫侯伊謀五刑訓天周以
阜基(吕刑惟吕命王享國百年耄荒度作刑以誥四方/訓天謂稱天以訓刑也觀其書可見吕侯後爲甫)
(侯故或稱甫刑禮記凢/制五刑必即天論也)厥後凌遲上帝不觚(論語觚不/觚酒器有)
(觚取其形制之觚稜因以爲名叔丗任情漫焉無/法猶觚之不觚也天監在上亦/不觚/之矣)周輕其
制秦繁其辜五刑紛紛靡遏靡止冦賊滿山刑
者半道(漢刑法志秦用啇鞅造參夷之誅増加肉刑至/於始皇專任刑罰姦邪並生赭衣塞路天下愁)
(怨潰而/叛之)昔唐虞象刑天民是全(書方施象刑惟/明揚/子垂拱而視天民之阜)
紂作炮烙墜民于淵(劉向列女傳紂爲炮烙之法膏/銅柱加之炭令有罪者行其上)
(輒墯/炭中)故有國者無云何謂是刖是劓無云何害
是剥是剖(一作/割)惟虐惟殺人莫予柰殷以刑顛秦
以酷敗獄臣司理敢告執謁(主賔客/之謁者)
　　　大鴻臚箴
(典客秦官掌諸侯歸義/蠻夷武帝更名大鴻臚)
蕩蕩唐虞經通垓極(論語蕩蕩平民無能名焉/垓極謂四荒之垠際也)陶
陶百王天工人力(書天工人/其代之)畫爲上下羅(一作/該羅)條
百職人有材能寮有級差遷能授官各有攸冝
主以不廢官以不隳昔在三代二季不蠲(夏商/之季)
(謂桀紂不蠲/言昏濁也)穢德慢道署非其人(署謂建/置也)人失
其材職反其官宷寮荒耄國政如漫文不可武
武不可文(言文武之職/各有攸司)大小上下不可奪倫鴻臣
司爵敢告在隣(君之左右虞/書欽四隣)
　　　宗正箴
(宗正秦官掌親属周成/王之時􁂍伯爲宗伯)
巍巍帝堯欽親九族(論語巍巍乎其有成功堯/典欽明文思以親九族)經
哲宗伯禮有攸訓(虞書伯夷爲秩宗成王時/􁂍伯爲宗伯皆掌禮之官)屬有攸
籍各有育(又/裔)子丗以不錯(育與胄同義書注胄長也說/文引教胄子作教育子胄子)
(正則丗系不紊乱/言國家之本所繫)昔在夏時太康不恭有仍二女五
子家降(太康夏啓子也盤于遊田爲舁所逐不得返國五子太/康五弟也詳見書五子之歌家降謂太康失邦五子皆)
(降而爲家楚詞夏康娱以自縱不顧難以/圖後兮五子用失乎家衖有仍氏國名)晉獻悖統宋宣
亂序(晉献公惑於驪姬太子申生遭譛而自殺晉立/奚齊卓子皆遇弒宋宣公舎其子而立弟繆公)齊
桓不胤而忘其宗緒(齊桓公無嫡嗣多内寵及卒/五公子争立齊以大乱言不)
(立嫡継是忘/其宗統也)周譏戎女(周襄王以翟女爲后/翟入周王出奔鄭)魯喜子同
(魯桓公六年子同生/公羊子曰喜有正也)髙作秦祟而扶蘇𬒳㓙宗廟荒
墟䰟靈靡附(秦始皇死於沙丘趙髙矯詔賜/太子扶蘇死而立胡亥秦以亡)伯臣司
宗敢告執主(掌宗廟之/木主者)
　　　大司農箴
(治粟内史秦官掌榖貨景帝更名大農令/武帝更名大司農属官有太倉均輸平凖)
(都内籍田/五令丞)
時惟大農爰司金糓自京徂荒粒民是斛(由/天)
(子之都至荒服養民/則均書烝民乃粒)肇自厥𥘉實施惟食厥
僚后稷有無遷易(唐虞時弃居稷官/書懋遷有無化居)實均實贏惟
都作程旁求衣食厥民攸生上稽二帝下閱三
王什一而征爲民作常逺近貢篚百姓(一作/曰則)不
忘(貢助徹皆什一也是爲經常之法篚什一/之外則有貢篚之物以逺近爲差見禹貢)帝王之盛
咸在農殖季周爛漫而東作不勑膏腴不穫庶
物並荒(自周宣王不籍千畒是後人君不知/務農重榖時則有楚茨甫田等刺詩)府藏單虚
靡積靡倉(藏去声公劉/詩廼積廼倉)陵遲衰微姬卒以痒(痒病/也)
秦収太半二丗不瘳泣血之末海内無聊(秦廢/井田)
(之法収太半之賦二丗而/亡民罹荼毒至於沚血)農臣司均敢告執繇(與徭同/役也)
　　　少府箴
(少府秦官掌山海池/澤之稅以給供養)
實實少府奉飬是供紀經九品臣子攸同(言上/以共)
(飬一人與下以廪給/百官財用實相通)海内幣帑祁祁如雲家有孝
子官有忠臣共僚率舊聖則越遵(聖立則度所當/遵守越與粵同)
民以不擾國以不煩昔在帝季癸辛之丗酒池
糟隄而象箸以噬(癸桀名辛紂名二君淫湎以酒爲池/積糟爲隄又紂爲象箸而箕子唏)
至於躭樂流湎而妲末作祟(妲巳末喜桀/紂之嬖妾)共寮不
御不恢夏殷䘮其國康而卒以陵遲嗜不可不
察欲不可不圗未甞失之於約常失於奢府臣
司共敢告執觚(共與供同觚/酒噐有稜者)
　　執金吾箴
(中尉秦宫掌徼循京師武帝更名執金吾/應邵曰吾禦也執金革以禦非常顔師古)
(曰金吾鳥名也主辟不祥職主/先導執此鳥之象因以名官)
温温唐虞重襲純孰經表九德張設武官(楊子/温温)
(乎其和可知言重熈累洽之世武臣/亦不可廢虞書九德咸事俊乂在官)以御寇賊如虎有
牙如鷹有瓜(詩祈父子/王之瓜牙)國以自固獸以自保牙瓜
葸葸動作冝時用之不理實反生灾(葸葸銛利/貌言威武)
(不可/輕用)秦政(始皇/名)暴戾播其威虐亡其仁義而思
其殘酷猛不可重任威不可獨行堯咨虞舜惟
思是尚(思字當/作欽)吾臣司金(據此則應/邵之說是)敢告執璜(執玉/文臣)
　　　將作大匠箴
(將作少府秦官掌治宫/室景帝更名將作大匠)
侃侃將作經構宮室墻以禦風宇以蔽日寒暑
攸除鳥䑕攸去(詩斯干風雨攸/除鳥䑕攸去)王有宮殿民有宅居
(上下俱欲/得其安)昔在帝丗茅茨土階夏卑宫觀在彼溝
洫(堯舜之丗茅茨不剪土堦三尺/論語禹卑宮室而盡力乎溝洫)桀作瑶臺紂爲琁
(一作/璇)室人力不堪而帝業不卒(玉飾其居/以奢喪國)詩詠宣
王由儉改奢(詩斯干宣王考室也其詩曰築室百堵西/南其户又曰上莞下簟乃寢斯安皆儉約)
(之制/也)觀豐上六大屋小家(易豐卦上六豊/其屋蔀其家)春秋譏
刺書彼泉䑓兩觀雉門而魯以不恢(春秋文十/六年毀泉)
(臺定二年新作雉門及/兩觀公羊子皆曰譏)或作長府而閔子不仁(論語/魯人)
(爲長府閔子曰何必改作蓋/譏其廣府庫爲冨不仁也)秦築驪阿嬴姓以顛(秦役/作驪)
(山又築阿房宮未成而秦亡史記/秦之先是爲柏翳舜賜姓嬴氏)故人君無云我貴榱
題是遂母云我冨淫作極遊在彼墻屋而忘其
國戮作臣司匠敢告執猷
　　　城門校尉箴
(城門校尉掌京師城門屯/兵有司馬十二城門候)
幽幽山川徑塞九路盤石唐芒襲險重固(此天/地自)
(然之/險)國有城溝家有柝柜各有攸堅民以不虞
(大小各/有所冝)德懷其内險難其外王公設險而承以
盤蓋(易坎卦王公設險以守其國盤所以藉其下盖所/以護其上言先王以德覆露斯民而安集之猶器)
(之有盤盖不獨/恃城池以爲險)昔在上丗有殷有夏(言夏殷先哲/王定有天下)
(之号以傅/之子孫)癸辛不德而設夫險阻湯武爰征而莫
遏莫禦(說苑呉起對魏武侯曰夏桀之居左河濟右太/華伊闕在其南羊膓在其北修政不仁湯放之)
(殷紂之國左孟門右大行常山在其北大河經其/南修政不德武王伐之由此/觀之在德不在險)作君之
危(書無安厥/位惟危)不可德少而城溝伊保不可德希
而城溝是依唐虞長德而四海永懷秦恢長城
而天下畔乖(秦逆天地而爲/險故天下潰叛)尉臣司城敢告侍階
　　　上林苑令箴
(武帝𥘉置水衡都尉掌上/林苑属官有上林令丞)
茫茫大田芃芃作榖山有征(一作/陘)陸野有林麓
夷原汚藪禽獸攸伏魚鱉以時蒭蕘咸殖國以
殷冨民以家給(言山澤之利古之有國者與民共之/孟子文王之囿方七十里蒭蕘雉兔)
(者徃/焉)昔在帝羿共田徑游(羿乃奪民利以山澤供/一人之游田共與供通)
(徑謂徃來馳/逐於其間)弧矢是尚而射夫封豬不顧於愆卒
遇後憂(即虞箴所述/封豬大豕也)是以田獲三驅不可過差
(易田獲三品又王用三驅言田雖貴於/有獲不可廢三驅之禮合圍而過取)麀鹿攸伏不如
德至(靈臺詩言文王有靈德/也/其詞曰王在靈囿麀鹿攸伏)衡臣司虞敢告執指
　　　司空箴
(古官/虞書伯禹作司空/馬融曰主司空土以居民)
普彼坤靈侔天作則(坤之廣配乾之大/乾卦曰乃見天則)分制五服劃
爲萬國(黄帝分封諸侯得百里之國萬區禹平水土弼/成五服謂天子之畿外別爲甸侯要荒蠻服也)
乃立地官空惟是職茫茫九州都鄙盈區(周禮/四縣)
(爲都注都之/所居曰鄙)綱以群牧綴以方侯(古者州置牧以/統之故曰綱又)
(聮以方伯/諸侯之職)烈烈雋乂翼翼王臣臣當其官官冝其
人九一之政(孟子請野九一而/助即井地之政也)七賦以均(揚子法言七/賦之所養注)
(七賦五/榖桑麻)昔在季葉班禄遺賢掊克充朝(班與頒同/孟子周室)
(班爵禄又/掊克在位)而象恭滔天(書靖言庸違象㳟滔天注貌/象㳟敬而心傲狠若漫天)
匪人斯力匪政斯勑(所任者非人/所修者非政)流貨市寵而苞
苴是鬻(苞苴謂苞裹以充賄賂也說/苑湯禱旱之詞曰苞苴行邪)王路斯浮
孰不傾覆空臣司土敢吿在側
　　　太常箴
(奉常秦官掌宗廟禮儀景帝更名太常/師古曰太常王者之旗畫日月焉禮官)
(奉持之故曰奉常後/改太常尊大之義也)
翼翼太常寔爲宗伯穆穆靈祗寢廟弈弈(魯頌/路寢)
(孔碩新廟奕奕注/奕奕佼美也)稱秩元祀班于群神(各稱其冝而/秩序之班列)
(也或曰稱/舉也平声)我祀旣祗我粢孔蠲匪愆(一作/愆)匪忒公
尸(又君/子)攸冝(宗廟祭祀有尸有祝/周詩公尸來燕來冝)弗祈弗求惟德之
報不矯不誣庶無罪悔(祭祀以祗敬爲主所以報/德非爲祈福周詩后稷肇)
(祀庻無罪悔/以迄于今)昔在成湯葛爲不吊棄禮慢祖(孟/子)
(葛伯不祀湯使人遺之牛羊/葛伯食之又不祀故湯征之)䕫子不祀楚師是虜(左/傳)
(夔子不祀祝融與鬻熊/楚師㓕夔以䕫子歸)魯人躋僖臧文不悟(文二年有/事于大廟)
(躋僖公三傳皆云逆祀也孔子曰臧文/仲不仁者三不知者三躋僖公居其一)文隳太室桓納郜
賂(文十三年太室屋壞桓二年取郜大鼎于宋納于/大廟左氏曰宋以郜大鼎賂公納于太廟非禮也)灾降
二宫用誥不祧(春秋哀三年五月辛卯桓宫僖宮災/夫子在陳聞火曰其桓僖乎社預注)
(言桓僖親盡而廟不/毀冝爲天/所災)故聖人在位無曰我貴慢行繁
祭無曰我材輕身恃巫東鄰之犧牛不如西鄰
麥魚(易東鄰殺牛不如西鄰之禴祭注東鄰謂紂西鄰/謂文王何休公羊傳注/夏曰礿薦尚麥/魚)
秦殞望夷(見衛尉/箴注)隠斃鐘巫(魯隠公祭鐘巫館/于蔿氏爲賊所弒)
常臣司宗敢告執書
　　　尚書箴
(漢官儀尚書唐虞官也龍作納言詩云/仲山甫王之喉舌秦改稱尚書漢亦尊)
(此官典/機宻也)
皇皇聖哲允勑百工命作齋慄龍爲納言(見舜/典)
是機是宻出入朕命王之喉舌(見烝/民詩)獻善宣
美而䜛說是折我視云明我聽云聦載夙載
夜惟允惟恭(言臣能開明善道折絶䜛邪則人主視/聽聦明書朕聖䜛說殄行命汝作納言)
(夙夜出納/朕命惟允)故君子在室出言如風動於民人(易繫/辝君)
(子居其室出其言善/則千里之外應之)渙其大號而萬國平信(易渙/卦渙)
(汗其/大號)春秋譏漏言(春秋文六年晉殺其大夫陽/處父榖梁傳曰君漏言也)易
稱不宻則失臣(繫辝乱之所由生也則言/語以爲階君不密則失臣)兊吉其和
巽吝其頻(易兊𥘉九和兊吉巽九三頻/巽吝兊爲口舌巽主申命也)書稱其明申申
厥鄰(見益/稷篇)昔秦尚權詐官非其人符璽竊發而
扶蘇隕身一姦愆命七廟爲墟(秦以官者趙髙/行符璽事及始)
(皇崩詐爲璽書賜/扶蘇死卒以亡秦)威福同門牀上維辜(易巽在牀/下此言牀)
(上謂命令始制未宣布之/時於此不謹寔基禍乱)書臣司命敢告侍隅
　　　博士箴
(愽士秦官掌通古今秩比六百石/貟多至數十人武帝置五經博士)
洋洋三代典禮是脩(史記禮書洋洋美德乎觀/三代損益㳂情而制礼)畫
爲辟雍國有學校侯有泮宮(王制學天子曰辟/雍諸侯曰頖宮)
各有攸教德用不陵(不僣/也)昔在文王經啓其軌
(詩經始靈臺/於樂辟雍)勗于德音而思皇多士多士作楨惟
周以寜(詩大雅貊其德音又思皇多士生此/王國維周之楨濟濟多士文王以寜)國人興讓
虞芮質成(詩虞芮質厥成注虞芮之君相與争田徃質/于西伯入周境見國人皆讓遂以所争田爲)
(間田/而退)公劉挹行潦洒濁亂斯清(篤公劉泂酌皆/召康公戒成王)
(之詩其辝曰泂酌彼行/潦挹彼注兹可以濯漑)官操(一作摻所斬/切執抉也)其業士執其
經昔聖人之綏俗莫美於施化故孔子觀夫大
學而知爲王之易易(禮郷飲酒孔子曰吾觀於郷而/知王道之易易也礼行於郷庠)
(故云/學)大舜南面無爲而祍席平(舜㳟巳南面不/下席而天下平)
還師階級之(一本無級/之二字)間三苗以懷(虞書班師振/旅帝乃誕敷)
古文苑卷第十六
　　崔駰大尉箴　司徒箴
　　　　河南尹箴　大理箴
　　崔瑗東觀箴　關都尉箴
　　　　河隄謁者箴　尚書箴(一作/繁欽)
　　　　北軍中候箴　司隷校尉箴
　　　　郡太守箴(一作劉/騊駼)
　　胡廣侍中箴(一作/崔瑗)
　　崔寔諌大夫箴(附)
　　晉張華尚書令箴(續入)
　　晉傳玄吏部尚書箴(續入)
　　太尉箴
(太尉秦官金印紫綬掌武事武帝元狩四/年𥘉置大司馬位在丞相上後復爲太尉)
(更置/不常)
天官冢宰庶僚之師師錫有帝命虞作尉(尚書中候/云舜爲太)
(尉古史考曰舜居百揆/緫領/百事周更名冢宰詳見後志注)爰叶台極爰平國域制軍詰
禁王旅惟式九州用綏群公咸治(冢宰均平四/海統理百官)干戈載戢
宿纏其紀(西方白虎/七宿主兵)上之云據下之云戴(應劭曰自上/安下曰尉)苟
非其人斁我帝載昔周人思文公而召南詠甘棠
(周召分陜而治周公爲師兼行冡宰周公旣没謚/曰文召公爲太保領冢宰/之職甘棠詩見召南)昆吾隆
夏(鄭語昆吾爲夏伯注祝融/之孫名焚巳姓封於昆吾)伊摯盛啇(伊尹名摯相/湯伐桀四臣)
(皆三公主兵者足/以繫人心尊國勢)季丗頗僻禮用不匡無曰我強莫
余敢䘮無曰我大輕戰好殺紂師百萬卒以不艾
宰臣司馬敢告在際
　　河南尹箴
(後漢郡國志河南尹二十一城雒陽縣周時號/成周河南縣周公時所城洛邑也丗祖都雒陽)
(改曰河/南尹)
茫茫天區畫兾爲京(堯舜禹都/皆在兾)啇邑翼翼四方是
營(啇都毫詩云啇邑/翼翼四方之極)唐虞啇周河洛是居(言四代所/都/皆在河洛之間)
成王郟鄏以處鶉墟(成王定鼎郟鄏即河/南地也屬鶉火之次)諸夏勁強是
從是横徹我墻屋而師尹不匡(自平王東遷之後王/室不競諸侯争強王)
(畿之地日削尹/氏不能正之)覇奪其權宗器以分圗籍遷齊九
鼎入秦(後闕事見戰國䇿大抵周自東迁以後宗噐圗籍散/失及其亡也史記稱秦取九鼎寳器或曰九鼎淪於)
(泗水非諸/國所可得)
　　司徒箴
(右官舜命契爲司徒敬敷五教/孔安國曰主徒衆教以禮義)
天鑒在下仁德是興(命官掌教/所以興仁)乃立司徒亂兹黎烝
(治亂/曰亂)茫茫庻域率土祁祁人具爾瞻四方是維(詩/赫)
(赫師尹民具爾瞻四/方是維天子是毗)乾乾夕惕靡怠靡違敬敷五教
(書注布五/常之教)九德咸事嗇人用章(皐陶謨九德咸事俊乂/在官洪範俊民用章)
黔甿是冨無曰余恃忘予爾輔無曰余聖以忽執
政匪用其良乃荒厥命庻績不怡疚于爾禄豐
其折右而鼎覆其餗(易豐九三折其右肱終不可用也/鼎九四鼎折足覆公餗其形渥凶)書
歌股肱(虞書股肱惰/哉萬事隳哉)詩刺南山尹氏不堪國度斯
愆(詩節南山家父刺幽王也其詩曰/尹氏大師維周之氐不平謂何)徒臣司衆敢告執藩
　　大理箴
(大理掌刑獄/見前廷尉注)
邈矣皐陶翊唐作士(虞書帝曰皐陶汝作士/明于五刑注士理官也)設爲
犴狴九刑允理(左傳周/作九刑)如石之平(石稱之權所以鈞物/者也書關石和鈞)
如淵之清三槐九棘以質以聽(周官王之治朝面三/槐左右九棘聽獄其)
(下質謂以獄/成告于王)罪人斯極㓙旅斯并(謂去/四㓙)熈乂帝載旁
施作明(書有能奮庸熈帝之載/又皐陶方施象刑惟明)昔在仲尼哀矜聖
人(論語如得其情/則哀矜而勿喜)子罕禮刑衛人釋艱(借用子罕言/利意謂聖人)
(謹重禮刑不容易言之盖欲保衛斯民而釋除其艱厄如/論語言齊之以刑齊之以礼左傳晉鑄刑書於鼎仲尼曰)
(人在鼎矣何以尊法將棄禮/而證書也無非意在衛民)釋之其忠勲亮孝文(漢/書)
(張釋之文帝時爲廷尉奏/盗環犯蹕之獄文帝是之)于公哀寡定國廣門(于/公)
(辨東海孝婦冤獄自謂治獄多隂德子孫必有/興者令髙大閭門至子定國爲丞相/封侯)夐哉邈
矣舊訓不遵主慢臣驕虐用其民賞以崇欲刑以
肆忿(叶平/声)紂作炮烙周人㓕殷(西伯獻洛西之地請/紂去炮烙之刑至武)
(王㓕/紂)夏用淫刑湯誓其軍(湯誓曰有夏多/罪天命殛之)衛鞅酷烈
卒殞于秦(衛鞅甞臨渭録囚渭水爲之/赤卒以得罪秦車裂鞅以徇)不疑加害禍不
反身(漢昭帝時有一男子詣北闕自稱衛太子詔使公卿識/視右將軍勒兵闕下以備非常京兆尹雋不疑叱從吏)
(収縳遂詔送獄/卒/伏其辜反一本作及)嗟兹大理慎于爾官賞不可不思
断不可不䖍(人主任用理官當加謹重如孝公之封啇/鞅則失於不思其弊如昭帝之任不疑則)
(有断而/能審)或有忠能𬒳害(比干伍/胥之倫)或有孝而見殘(伯/竒)
(申生/之類)呉沈伍胥(子胥盡忠呉王賜之屬鏤/之劒以死浮其尸於江)殷剖比干(史/記)
(比干強諌紂怒曰吾聞聖人/心有七竅剖比干觀其心)莫遂爾情是截是刑無
遂爾志以速以殛(截割也劓刖之属速當作刺七賜/反殺也周官司冦有三刺之法有)
(司刺之官殛流竄之類一云誅也舜/殛鯀于羽山叶韻合云以殛以刺)天鑒在顔(齊語天/威不違)
(顔咫尺顔眉/目之間也)無細不録福善災惡其俲甚速理臣司
律敢告執獄
　　東觀箴
(黄帝命沮誦倉頡爲左右史夏啇有太史周/有大史小史内史外史至漢東京圗書悉在)
(東觀使名儒碩學/直之撰述國史)
洋洋東觀古之史官三墳五典靡義不貫左書
君行右記其言(禮云動則左史書/之言則右史書之)辛尹顧訪文武
明宣(周語文王訪于辛尹注/辛甲尹侁皆周大史)倚相見寳荆國以安
(左傳楚靈王謂子革曰左史倚相是良史也/子善視之是能讀三墳五典八索/九丘)何以季丗
咆哮不䖍(蕩之詩曰女/炰烋于中國)在強奮矯而戮彼逢干
(言桀紂暴虐自任殺諌臣/龍逢比干不畏史官之筆)衛巫監謗國莫敢言
(周厲王使衛巫監謗者以告則殺之/以鉗天下之口國人莫言道路以目)狐突見斥淖
齒見殘(說苑狐突日與其乆生乱丗也不若死戰國/䇿淖齒數齊閔王之罪而殺之言人主失道)
(則忠良踈弃/賊臣必興)焚文坑儒嬴反爲漢(嬴秦姓/反轉也)巫蠱
之毒殘者數萬(江充傳巫蠱獄/死者數万人)嗟嗟後王曷不
斯鑒是以明哲先識擇木而處(就所安也左/傳鳥則擇木)
夏終殷摯周聃晉黍或笑或泣抱籍遁走
(吕氏春秋夏太史終古見桀惑乱載其圗法奔啇啇太/史向摯見紂迷乱載其圗法奔周晉太史屠黍見晉之)
(乱亦以其圗法歸周𥅆/即老𥅆甞爲周藏室史)三葉靖公果䘮厥緒宗廟隨
夷逺之荆楚(晉自幽公時益衰微反朝韓魏趙之君/其後三丗至靖公三卿盡分其地晉絶)
(不/祀)麥秀之歌(借用箕子/過殷虚事)億載不腐史臣司藝敢
告侍後
　　關都尉箴
(漢百官表關/都尉秦官)
茫茫九州規爲關津(規度也度地之/形勢而設險)唐堯積德三
代脩仁(帝王以德/仁爲固)越季不軌爰失厥人聖賢不用
頑嚚是親漢潰武關項破函谷秦王子嬰縊爲
禽僕(史記漢元年十月沛公破秦軍入武關遂至覇/上子嬰係頸以組降枳道旁禽僕猶奴虜也十)
(一月項羽攻破凾谷関/言関之設險不足恃也)尉臣司關敢告並轂
　　河隄謁者箴
(漢成帝時河隄大壞以校尉王延丗領河隄謁者秩千/石洪邁隨筆漢官名有不書於百官表因事乃見者如)
(河隄謁者因王延丗塞决河而見豈非因事置官事巳/即罷乎後漢循吏傳注或名其官爲護都水使者)
伊昔鴻泉浩浩滔天(楚詞鴻泉極深何以窴之/書洪水方割浩浩滔天)有夏作
空爰奠山川(書伯禹作司空/又奠髙山大川)導河積石鑿于龍門
䟽爲砥柱率彼河滸大陸旣礙播于北野濟漯咸
順沂泗從流江淮湯湯而冀宅乃州(衆水各由其/道帝都始安)
澹菑濺濺(澹然順流/菑害不作)東歸於海九野孔安四隩不
殆(並見/禹貢)爰及周衰夏績陵遲導非其導堙非其
堙八野填淤水髙民居湓溢滂汨(禹導河至鉅鹿/之北分爲九河)
(以殺水勢又合爲一大河入于渤海至齊威公時急於/功利窴塞其八以廣田居於是水勢壅閼髙於民居遂)
(多潰决/之患)屢决金隄瓠子潺湲宣房作歌(史記孝文/時河潰金)
(隄武帝元光中河决瓠子天子自臨决河作歌曰河湯湯/兮激潺湲宣房塞兮萭福來卒塞瓠子築宫其上名曰宣)
(房)使臣司水敢告執河(掌河渠/之官)
　　尚書箴
(事源見前注尚書有三箴/則前篇揚雄所作審矣)
龍作納言帝命惟允(虞書帝曰龍命汝作納/言夙夜出内朕命惟允)山甫
翼周實司喉吻(丞民詩出内朕/命王之喉舌)赫赫禁臺萬邦
所庭(直/也)無曰我平而慢爾衡無曰我審而怠爾
明四岳阿鯀績用不成(堯典四岳薦鯀治/水九載績用弗成)虞登八
元五教聿清(左傳舜舉八元使布五教于四方内/平外成注契爲司徒在八元之中)舉以
無私乃忝服榮正直是與伊道之經先民匪懈永
丗流聲(周詩靖共爾位正直是與先民古昔賢人也啇/書先民時若言古之賢者躬行此道未甞懈弛)
(故名譽傳/於後丗)君子下問敢告侍庭
　　北軍中候箴
(後百官志舊有中壘校尉領北軍營壘之事中/興省但置中候以監五營屯騎越/騎歩兵長)
(水射声五校/尉皆属焉)
赫赫將帥典揔虎臣(謂虎賁/之士)鷹揚旅武(詩時維/鷹揚)闞然
奮震(叶韻/平声)贅衣近侍常伯之人(周書立政常伯常/任凖人綴衣虎賁)
(注常所長事/皆左右近臣)怒如熊力角焉任均操兵左右百夫衛賔
昔在髙祖草創伊神鴻門之㑹職多末陳(末陳謂騎/士輩也時)
(從行僅/百餘騎)或有劒舞頼有傾身(髙祖㑹項羽鴻門亞父令/項莊㧞劒舞欲擊髙祖樊)
(噲聞事急持盾直入營/譙羽髙祖從間道走軍)孔丘歴堦文武定申以人士拜齊
無其臣(魯定公㑹齊侯于夾谷孔子相曰有文事者必有武/備請具左右司馬至㑹所孔子歴堦而進却萊人斬)
(侏儒齊侯懼遂歸侵疆以人土拜謂齊有/人土之衆而屈伏於魯由齊之無臣也)秦政東遊大
盗輩群(秦始皇名政東游至陽武博浪沙中/爲盗所驚求弗得令天下大索十日)期門不設
施巧銳騎不在脩貟故圗逺秉機事有殷勤殷
勤在親親無常人(期門銳騎皆軍名殷勤謂上所親厚/之人也箴言失其心則武衛之士雖)
(備而無用得其心則人/人皆知親君而衛上)忽情懈怠禍慢及君憲臣司武
敢告執軍
　　司􁒐校尉箴
(司隷校尉漢官掌徒􁒐而廵察武帝𥘉置/持節從中都官徒千二百人捕巫蠱督大)
(姦猾後罷其兵察/三輔三河弘農)
煌煌古制分劃五服(書弼成/五服)翼翼封畿四方之極
(詩啇邑翼翼/四方之極)牧監匡設是謂王國(周礼施典于邦國/而建其牧立其監)大
漢通變崇弘簡易吞舟之網以濟難阨(漢𥘉法禁/踈闊所以)
(濟時之艱/危/未置督察之官)自時厥後或慢或遲綉衣四出禍起宮
闈江充作亂辱于戾園率􁒐掘蠱以詰其姦(江充/傳拜)
(直指繍衣使者督三輔盗賊/充奏言宮中/有蠱/氣遂掘蠱於太子宫衛太子謚戻置園邑故曰戾園)旣定旣寜
爰遂其官俾督京甸時惟鷹鸇(言巫蠱事旣定司􁒐/之官遂不廢俾察姦)
(盗左傳見無禮於君者誅/之如鷹鸇之逐鳥雀也)必正必式國之司直乃回乃邪
寔爲䜛慝毀於貞賢悔其何及(言司􁒐設官所繫甚/重不可任非其人)
昔唐虞晏晏庻績以熈嬴氏慘慘怨毒用滋是
故履上位者無云我貴苟任激訐(激訐小人䜛賊乱/邦人主當逺之)平
陽玄黙以式百辟畫一之歌豈猶遐逖(丞相平陽侯曹/參以元黙清浄)
(爲治民作畫一之歌距/今猶末逺冝取以爲法)使臣司􁒐敢告執役
　　郡太守箴
(郡守秦官掌治其郡秩二/千石景帝更名太守)
有嬴驅除焚典紀舊蕩㓕蕃畿罷侯置守(此下/有闕)
(文嬴秦非正統特爲王者之驅除焚典籍之舊/廢封建之法分天下爲三十六郡郡各置守)秦發閭
左陳渉奮威(二丗發閭左之/成陳勝等作乱)楚築乾谿靈王不歸
(楚靈王名圍左傳楚子次于乾谿將求/鼎于周公子比作乱王縊于申亥氏)征遐由近可不肅
祗(言秦欲備胡楚欲圗/天下而禍發於近)守臣司境敢告執機
　　侍中箴
(侍中中常侍得入/禁中皆漢加官也)
皇矣聖上神居天處(言其/尊嚴)勤求俊良是弼是輔
(古者君側皆選用賢/德至漢猶參用儒士)匪懈于位庶工以序昔在周文
創德西隣勗聞上帝頼兹四臣(文王興于𡵨周故曰西/鄰君奭曰迪見冐聞于)
(帝惟兹四人正義詩稱文王/有䟽附先後奔走禦侮之臣)辛尹是訪八虞是詢(周/語)
(文王訪于辛尹詢于八虞辛甲尹侁/皆周大史八虞即論語所稱八士)濟濟多士乂用有
勲(洪範乂/用三德)文公欽若越興周道亦惟先正克慎左
右常伯常任寔爲政首(周公旦謚曰文敬順文王之道/先正謂周公也作立政之書以)
(戒成王首以王左右/常伯常/任爲告)降及厲王不祗不恪暱彼榮夷用
肆其虐惟敗天命冦賊(一作/戎)並作圯墜宗緒寢廟
靡託(史記厲王好利近榮夷公專/利暴虐國人畔之出奔於彘)無曰我賢不選至
親無曰我任妄用嬖人籍閎飾顔穢我神武(史記/佞幸)
(傳籍孺閎孺以婉佞貴幸與上卧起孝惠時郎侍/中皆傳脂粉化閎籍之属也神武指髙祖惠帝)鄧
通擅鑄不終厥後(鄧通幸於孝文賜之/蜀嚴/道銅山得自鑄錢通後餓死)
中書竊命石弘作禍(漢書佞幸傳石顯弘恭皆/少坐腐刑宣帝時任中書)
(官作禍言譛殺蕭/望之周堪/等)髙安断𬒮哀用無主(董賢幸於/哀帝甞與)
(上晝寢偏藉上褏賢未覺上断褏而/起後封髙安侯無主猶不祀褏音䄂)侍臣司中敢吿
執矩
　　諫大夫箴
(大夫掌議論武帝𥘉置/諌大夫秩比六百石)
於昭上帝迪兹旣哲匪于水鑒惟人是察(周書人/無於水)
(監當於/民監)處有誦訓出有旅賁(楚語在輿有旅賁之/規倚几有誦訓之諌)
木鐸之求爰納遒人各有攸訊政以不紛(夏書遒/人以木)
(鐸徇于路官師相/規工執藝事以諌)昔在大禹拜承昌言(虞書禹拜/昌言曰俞)癸
辛暴戾虐及于天(桀紂暴虐拒諫亡國絶/祀虐及祖宗之在天者)逢于周
厲(逢當/作逮)慢德不蠲(蠲㓗也言慢德淫/穢不復/蠲㓗)喣喣胥䜛人
謗乃作不顧厥愆是討是格庶類不堪流之
彘宅防人之口譬諸防川豈不速止潰乃潺
湲(周語厲王使衛巫監謗者國人莫敢言邵公曰民不堪命矣/防民之口甚於防川川壅而潰傷人必多王不聽三年國人)
(叛流王/于彘)潺湲尚塞言擁爲賊黙黙之患用顛厥
國(說苑孔子曰武王諤諤而昌紂/嘿嘿而士嘿嘿不聞諌諍也)諌臣司議敢告執
翼
　　尚書令箴
(尚書秦官漢因之漢𥘉用士人爲尚書令秩/二千石晉公卿禮秩云尚書令拜則冊命)
明明先王開國承家(易大君有命/開國承家)作制垂憲仰
觀列曜府令百官政用罔愆(先王建立百官皆取/法天象詳見天官書)昔
舜納大麓七政以齊内成外平而風雨不迷(書納/于大)
(麓烈風雷雨弗迷又在璇璣玉衡以/齊七政舉八元布五教内成外平)山甫翼周靡剛靡
柔𥙷我衮闕玉我王猷王猷允塞而四海咸休(詩/維)
(仲山甫剛亦不吐柔亦不茹又衮職有闕維仲山甫𥙷之玉/謂使之光明温潤如玉也左傳昭我王度式如玉又王猶允)
(塞四方/旣平)雖曰聖明必資良材無曰我智官不任能發
言如絲其出成綸千里之應樞機在身(禮記王言/如絲其出)
(如綸易君子居其室出其言善則千里之外應之/樞機之發榮辱之主也尚書出納王命/故云)丗季
道缺天綱縱替旣無老成改舊法制(周詩雖無老/成人尚有典)
(刑老成人謂舊/臣典刑舊法也)法制不脩不長厥裔(先王之法制盡/廢而後國隨之)
(裔丗/系也)尚臣司臺敢言侍衛
　　吏部尚書箴　傳玄
(𥘉漢成帝置列曹尚書四人其一曰常侍/曹光武改常侍曹爲吏部曹專掌選職右)
(於諸曹自漢及魏授此職者咸曰/吏部尚書諸曹但曰尚書而巳)
明明王範制爲九服(周礼九服王畿千里之外分爲侯/甸男采衛蠻夷鎮蕃是爲九畿)
君執常道臣有定職各有攸司乂用不慝(書洪範/乂用明)
(俊民/用章)貴無常尊(貴爲天子得道則尊/貴而無輔失其尊矣)賤不指卑(公/卿)
(大夫下至庶士賢/德所萃勿指爲卑)不明厥德國用顛危(君臣上下不宣/明徳則其國危)
昔舜舉咎繇而雋乂在官湯舉阿衡而不仁流
屏(書俊乂在官百僚師師論語舜有天下選於衆/舉皐陶湯有天下選於衆舉伊尹不仁者逺矣)且表
正而象平日夕而景側(表與日君也象與影臣也君/正則主吏部者得人吏部得)
(人則百執/各得其職)處喉舌者患銓衡之無常不患於不明
(吏部掌銓衡之任代君進退人/材處心有常則公生明矣)故曰無謂隱微廢
公任私(中庸曰莫見乎/隠莫顯乎微)無好自專違衆取怨是以古
之君子無親無踈縱心大倫修己以道弘道以身
(中庸脩身以道/論語人能弘道)易貴好爵書慎官人(易我有好爵/吾與尔縻之)
(書能官人惟/帝其難之)官不可妄授職不可闇受能者飬之
致福不能者弊之招咎衡臣司書敢告左右

古文苑卷第十六
古文苑卷第十七
　雜文
　　董仲舒集叙
　　王褒僮約
　　班固奕旨
　　蔡邕篆勢
　　黄香責髯奴辭
　　聞人牟凖魏敬侯碑隂文
　　　董仲舒集叙
(漢書本傳仲舒所著皆明經術之意及上/䟽條教凢百二十三篇此必集中所載也)
董仲舒清河廣川人也以治春秋爲博士下帷講
誦弟子傳以乆次相授業或莫能見其面盖三
年不窺園圃(論語請學爲圃圃所以種菜茹王充/論衡曰仲舒讀春秋三年不窺園菜)進
退容止非禮不行學士皆師尊之漢孝武皇帝
即位以賢良對䇿爲江都相事易王(景十三王傳/江都易王名)
(非武帝兄也顔師古曰易音改/易之易謚法曰好更故舊曰易)王素驕好勇仲舒
以禮義匡正王敬重焉公孫弘希丗用事深疾仲
舒是時膠西王尤縱恣數害吏二千石(膠西于王/端易王同)
(母弟亦武帝兄也爲人賊戾相二千石/至者輙求其罪告之無罪者詐藥殺之)弘欲中之乃言
於上曰獨仲舒可使相膠西王素服其德善待之仲
舒恐乆獲罪以病免凢相兩國輒事驕王正身
率下所居而治及去位歸居終不問産業以脩
學著書爲事年老以壽終於家(並仲舒本傳中語/抑此叙居前班固)
(采以爲/傳邪)
　　　僮約　王褒
蜀郡王子淵(地理志蜀郡即成都漢書/本傳王褒字子淵蜀人也)以事到煎上
(玉壘山在成都西北湔水出焉亦名湔山/湔水所經行之地故名煎上煎與湔同)寡婦楊惠舎
有一奴名便了倩行酤酒便了捍大杖上冢巔
曰大夫買便了時(指楊惠/故夫)只約守冢不約爲他
家男子酤酒子淵大怒曰奴寜欲賣耶惠曰奴
父許人人無欲者子即决賣劵之奴復曰欲使
皆上不上劵便了不能爲也子淵曰諾劵文曰
神爵三年正月十五日(宣帝即位之十六年也按漢/書神爵五鳯之間上欲興恊)
(律之事益州刺史王襄令褒作中和樂職宣布詩因奏褒/有軼材上徴褒旣至詔爲聖主得賢臣頌待詔頃之擢爲)
(諌大夫此文當作於未薦召之前通鑑/載求金馬碧雞於神爵元年與此不合)資中男子王子
淵(地理志犍爲郡有/資中縣郡属益州)從成都安志里女子楊惠買夫
時户下髯奴便了决賣萬五千奴從百役使不
得有二言晨起洒(一作/早)掃食了洗滌居當穿臼
縛箒裁盂(方言盂或/謂之盌)鑿井浚渠縛落鉏園(落籬/落也)
研陌杜埤(明/音)地刻大枷(研治阡陌穴隙則塞之大枷/連枷也打榖之具築禾稼之)
(埸刻畫地段令廣袤/可運大枷打榖也)屈竹作杷削治鹿盧(說文杷収/麥噐蒲巴)
(切鹿盧引/綆以汲井)出入不得騎馬載(一作/乗)車踑坐大呶下
牀振頭垂釣刈芻結葦臘纑(編葦以爲簟治麻以/作布鄭氏詩箋竹葦)
(曰簟臘緝治也孟子其妻辟纑注/緝績其麻曰辟練麻曰纑音壁盧)沃不酪住䣯􁙜(舊/音)
(徂模沃飲也乳汁作漿曰酪䣯􁙜亦羙漿/醍醐之属奴當甘麄淡不得求羙飲)織履作麄
(方言扉屨揔/謂之麤)黏雀張鳥(一作/烏)結網捕魚繳鴈彈鳬
(弋以絲繫矢/曰繳音灼)登山射鹿入水捕龜浚園縱魚鴈鶩
百餘(浚治園中池以飬/魚鴈鶩鵝鴨之属)驅逐鴟鳥持捎牧猪種薑飬
羊長育豚駒糞除常㓗餧食(自/音)馬牛皷四起坐
夜半益芻二月春分𬒳隄杜疆落桑皮㯶(隄疆田/畔之空)
(地可耕鋤種植落謂去其附枝及/杇蠧者割取㯶櫚之皮可爲繩索)種瓜作(昨/音)瓠別茄披䓗
(菜茹別其種而植瓠壷也詩疆埸/有瓜又八月断壷䓗披散而植之)焚槎發等壟集破封(地/有)
(枯枿就燒之借火氣以發土性等齊/也聚其灰土剖其堅壤皆治圃之法)日中早(復音曝曬也/賈誼䇿日中)
(必熭/音衛)鷄鳴起舂調治馬馿兼落三重(落當作烙謂燒鐵烙/蹄令堅而耐踏莊子)
(馬蹄篇伯樂治馬燒/之剔之刻之維之)舎中有客提壷行酤汲水作餔(晡/音)滌
柸整桉(抷食噐也淮南子滌柸而食桉/以設飮食之具孟光舉桉齊眉)園中㧞䔉斵
蘇切脯築肉(築與祝/同断也)臛芋膾魚炰鱉烹荼(荼苦菜/也煑以)
(爲/茹)盡具餔巳蓋藏關門塞竇餧猪縱犬勿與隣里
爭鬪奴但當飯豆飮水不得嗜酒欲飲羙酒唯得染
脣漬口不得傾盂覆斗不得辰出夜入交關伴偶
舎後有樹當裁作船上至江州(漢中郡有江州縣蜀/都衆水至此會合見)
(蜀都/賦)下到煎主(蜀郡有湔道湔/主湔之縣治也)爲府掾求用錢推
紡惡敗㯶索(府掾郡之史胥用錢庸直也㯶索所/以串錢紡即放字損敗者推弃之)綿亭
買席(綿亭地名/其處出席)徃來都洛(地理志廣漢郡有新都洛/縣注章山洛水所出南至)
(新都入湔/有工官)當爲婦女求脂澤販於小市(膏沐之物/小市所缺)歸
都擔枲轉出旁蹉(枲胥里切麻也禹貢岱/畎絲枲負販出小路)牽犬販
(一作/放)鵝武陽買茶楊氏池中擔荷(武陽地名茶茗/也楊氏池産荷)
(其莖茄其花芙蓉其實/蓮其根藕皆可販賣)徃來市聚(虗聚/也)愼護姧
偷入市不得夷蹲旁卧惡言醜罵多作刀弓持
入益州貨易牛羊奴自交精惠不得癡愚(惠與/慧通)
持斧入山斷槧裁轅(槧長版也論衡曰断/木爲槧轅車軛也)若殘當
作爼机木屐及彘(一作/雉)盤焚薪作炭(殘餘也爼机以/盛肉屐渠㦸反)
(木履也彘盤餧猪之牢斷截之餘木當/用作此又其下則薪而燒之以爲炭)石礨(力罪/切)薄
岸(皆水次爲之以/防暴水之至)治舎蓋屋書削代牘(削木版也古人以/書欲更書則削去)
(之故謂之削/牘編木爲之)日暮以歸當送乾薪兩三束四月當
披五月當穫(謂麥/也)十月収豆多取蒲苧(紵音苧皮/麻属也)
益作繩索雨墮無所爲當編蔣織箔(蔣音漿菰/蒲草也)植
種桃李梨柿柘桑三丈一樹八赤爲行果類相
從縱横相當果熟収歛不得吮甞犬吠當起驚
告隣里棖門柱户上樓擊鼔(一作/拆)椅盾曵矛還
落三周(盾可蔽身矛可刺賊/所以廵警/盗竊)勤心疾作不得遨遊
奴老力索種莞織蓆(索盡也蘇各切莞音/官小蒲草可以爲席)事訖
欲休當舂一石夜半無事浣衣當白若有私歛
主給賔客(私歛謂収租索債之類主/以供給賔客主猶掌也)奴不得有姧私
事事當聞白奴不聽教當笞一百讀劵文徧訖
詞窮咋索仡仡(咋音窄索色窄切仡/音屹恐畏不能言狀)扣頭兩手自搏
目淚下落鼻涕長一尺當如王大夫言不如早
歸黄土陌蚯蚓鑚額早知當尓王大夫酤酒眞
不敢作惡
　　奕旨　班固
大冠言博(蔡邕獨断曰武冠或曰繁/冠今謂之大冠武官服之)旣終或進而問
之曰孔子稱有博奕(論語不有/博奕者乎)今博行於丗而奕
獨絶博義旣弘奕義不述問之論家師不能說
其聲可聞乎曰學不廣博無以應客北方之人
謂棊爲奕弘而說之舉其大畧厥義深矣局必
方正象地則也道必正直神明德也棊有白黒
(一本/黄墨)隂陽分也駢羅列布效天文也四象旣陳
行之在人盖王政也成敗臧否爲仁由巳危之
正也(危中/有正)夫博懸於投(投今作/骰博/具也以骨爲之)不專在行優
者有不遇劣者有僥倖踦挐相凌氣勢力爭雖
有雄雌未足以爲平也至於奕則不然髙下相
推人有等級若孔氏之門回賜相服(論語子貢曰/賜也何敢望)
(回)循名責實謀以計䇿若唐虞之朝考功黜陟
(虞書三載考績/三考黜陟幽明)器用有常施設無析(一作/所)因敵爲
資應時屈伸續之不復變化日新或虚設豫置
以自護衞盖象庖羲罔罟之制(易庖犧氏作結繩/而爲罔罟以佃以)
(漁盖取諸離/言廣布置也)隄防周起障塞漏決有似夏后治水
之勢(孟子禹之治/水水之勢也)一孔有闕壞頽不振有似瓠子
汎濫之敗(漢武元光中河决瓠子承/上文治水言之謹隄備也)一棊破窐亡
地復還曹子之威(曹劌手劒刼盟齊桓/歸魯侵地汶陽之田)作伏設詐
突圍横行田單之竒(田單守即墨用火牛竒計復/齊七十餘城奕解圍似之)要
厄相刼割地取償蘇張之姿(蘇秦張儀以縱横之/術說六國扼其要害)
(以相刧持失地於東取償/於西/棊之争刼似之)固本自廣敵人恐懼三分
有二釋而不誅周文之德知者之慮也(文王三分/天下有其)
(二以服事殷棊之/全勝不争者也)旣有過失能量弱強逡廵需行
保角依旁却自𥙷續雖敗不亡繆公之智中庸
之方也(秦繆公因崤之敗悔過自誓卒/保其國棊之𥙷過自守者也)上有天地之
象(天文地/則隂陽)次有帝王之治(庖犧禹/文王)中有五覇之
權(齊桓/秦繆)下有戰國之事(田單/蘇張)覽其得失古今畧
備及其晏也至於發憤忘食樂以忘憂(言其激/發志氣)
(怡恱性情如此論語其爲人/也發憤忘食樂以忘/憂)推而髙之仲尼摡也樂
而不淫哀而不傷(勝則喜而不至於過/負則悲而不至於損)質之詩書
關雎類也(關雎之詩樂而/不淫哀而不傷)紕專知柔隂陽代至施
之養性彭祖氣也(守雌不競勝負两忘此至人襲氣/葆眞之法莊子伏戲得之以襲氣)
(母彭祖得之上及/有虞下及五伯)外若無爲黙而識浄泊自守以道
意隱居放言逺咎悔行象虞仲(論語子謂虞仲夷/逸隱居放言身中)
(清廢/中權)信可喜感乎大冠論未備故因問者喻其
事
　　篆勢　蔡邕
(徐堅𥘉學記題以蔡邕篆書體古者蒼頡觀/鳥跡造文字書契始作至周宣王時史籕作)
(大篆十五篇及秦書有八體一曰大篆二曰/小篆王莾居攝使甄豊校定六書五曰繆篆)
(所以摹印也六曰鳥䖝書所以書幡信也自/漢而下轉相摹俲名體愈多伯喈妙於書法)
(靈帝命書六經刻/石於太學門外)
鳥遺跡皇頡循聖作則制斯文(皇頡蒼頡也後丗/推尊之故稱皇頡)
(崔瑗草書體云書體之興始/自頡皇冩彼鳥跡以定文章)體有六篆爲眞形要妙
巧入神或龜文斜列櫛比龍鱗紆體放尾長短
副身頽若黍稷之垂穎藴若蟲蛇之棼緼揚波
振激鷹跱(一本作/龍躍)鳥震(平/聲)延頸脅翼勢似凌雲或
輕舉内投微本濃末若絶若連似露縁絲垂凝
下端(篆體有懸針/倒薤/垂露偃波其名非一)從者如懸衡者如編抄
者邪趣不方不圎若行若飛跂跂翾翾(跂音企虫/行也翾音)
(儇小/飛也)逺而望之象鴻鵠羣遊駱驛遷延迫而察
之端澄不可得見指僞不可勝原研桑不能數
其詰屈(計研桑弘羊二人精於筭班/固賓戯研桑心計於無垠)離婁不能覩其
隙間(離婁古之/明目人)般倕揖讓而辭巧(公輸般魯人倕/黄帝時人皆匠)
(之巧/者)籕誦拱手而韜翰(籕史籕也誦沮誦也黄帝/之史與蒼頡始造書法)處
篇籍之首目粲粲斌斌其可觀摛華豔於紈素
爲學藝之範㘣(㘣音旋規也所以爲圎伯喈自謂以此/羡麗之字体冩之紈素可爲後人法式)
嘉文德之弘懿舉大體而論旃(旃猶之語助也/左傳虞公求旃)
　責髯奴辭　黄香
(寓辝髯奴以譏丗之/飾容貌滕頰舌者)
我觀人鬚長而復黒冉弱而調離離若縁坡之
竹欝欝若春田之苗因風披靡隨風飄颻爾乃
附以豐頥表以蛾眉發以素顔呈以妍姿約之
以紲綫潤之以芳脂莘莘翼翼靡靡緌緌振之
發曜􁈭若玄珪之垂於是揺鬚(一作/鬢)奮髭則論
說唐虞鼔鬐動鬛則研覈否臧内育瓌形外闡
宫啇相如以之閑都(美人賦司馬相/如美麗間都)顓孫以之堂
堂(論語堂堂乎張也/顓孫師字子張)豈若子髯旣亂且赭枯槁秃
瘁劬勞辛苦汗垢流離汚穢泥土傖囁穰擩(音/而)
與塵爲侶無素顔可依無豐頥可怙動則困於
惣㓕静則窘於囚虜薄命爲髭正著子頥爲身
不能庇其四體爲智不能飾其形骸癩鬚瘐
面常如死灰(癩癘疾也豫讓􁈍身爲癩音頼瘐/囚病也律囚以飢寒死曰瘐音庾)曽不
如犬羊之毛尾狐狸之毫氂爲子鬚不亦難乎
　　　魏敬侯碑隂文　聞人牟凖
(三國魏志衛覬字伯儒河東安邑人少夙成/以文學稱魏國旣建拜侍中與王粲並典制)
(度勸賛禪代之義爲文誥之詔明帝時封閿/郷侯受詔典著作凢所撰述數十篇好古文)
(鳥篆隷草無所/不善謚敬侯)
敬侯所葬之先域城惟解梁(後漢郡國志河東解縣/有解城注左傳僖十五)
(年晉侯賂秦/内及解梁城)地即郀首(地/名)山對靈足(靈山/之足)谷當猗口
(猗谷/之口)勢髙而趣幽形垣而背阜(垣謂環抱如/墻阜豐厚也)鑿室
而可以蔽藏不墳而所冀速朽(禮記死欲速朽爲/宋桓司馬言之譏)
(石槨/也)珎琦素白而靡尚衣服隨時而則有故吏
述德於隧前門生紀言於碑後(隧道之前謂碑銘/也碑後即碑隂牟)
(凖自/謂也)臼季居亭而巳治詹嘉在主而可友(郡國志/解縣有)
(臼城注左傳曰晉文公入取臼衰者也博物志曰臼季邑又/猗氏縣注地道記曰左傳文十三年詹嘉處瑕在縣東北縣)
(有郷有亭在主在左也二者/春秋時古跡敬侯葬所近之)處髙攄之厚地將秭億
而永乆(秭億斯歴/年之多也)所著述注解故訓及文筆等
甚多皆巳失墜所注孝經固而(注釋孝經之名恐有/誤字漢儒釋經詩書)
(有故春/秋有㣲)倉頡冡碑大篆書在左馮翊利陽亭南
道旁(郡國志左馮翊衙縣注皇覧曰/有倉頡冢在利陽亭南髙六丈)及華山下亭
碑増筭狀(碑爲樊毅作毅又有乞復華山/下民租口筭狀此云増筭未詳)殷叔時
碑(殷華字叔時後/漢人碑文見後)魏大饗碑群臣上尊號奏及
受禪石表文並在許䌓昌(帝王丗記魏文帝登禪/于曲蠡之䌓陽亭爲縣)
(曰䌓昌今許之封/内頴川䌓昌是也)尊號奏鍾元常書受禪表
覬並金針(一作/錯)八分書也(魏鍾繇字元常工書法/敬侯所爲文尊號奏鍾)
(繇書受禪表覬自書其字体並金針八分書也書体有八/分懸針金錯之名王愔文字志懸封小篆体也金錯書八)
(体書法不圗其形或曰/以銘金石故曰金錯)太祖文帝等臨詔令雜駮
議上封事一百餘條誡子等散在人間及碑
石可見(言餘皆/忘失)樹碑人郡國縣道姓名具如
于後(樹立也人姓/名闕不載)
古文苑卷第十七
古文苑卷第十八
記
　漢樊毅修西嶽廟記(一作/碑)
碑
　　衛覬西嶽華山亭碑
　　張昶西嶽華山堂闕碑銘(一作張旭)
　　王延壽桐柏廟碑
　　蔡邕九疑山碑
　　　漢樊毅修西嶽廟記(一作/碑)
山經曰泰華之山削成四方其髙五千仞廣十
里(西山經云郭璞注山/形上大下小峭峻也)周禮職方氏華謂之西嶽(職/方)
(氏河南曰豫州/其山鎮曰華山)祭視三公者(禮記王制天子祭天下/名山大川五嶽視三公)
(注云視其牲/器之數)以其能興雲雨産萬物通精氣有益
於人則祀之(祭法山林川谷丘陵能出雲爲風雨見怪/物則祭之書大傳五岳皆觸石而出雲膚)
(寸而合不/崇朝而雨)故帝舜受堯歴數親自廵省設五鼎之
奠柴燎煙(論語堯曰咨爾舜天之歴數在爾躬虞書歳/二月東廵守至于岱宗柴八月西廵守至于)
(西岳如𥘉注/西岳華山)致敬神祇乂用昭明百榖繁殖黎民
時雍鳥獸率舞鳯凰來儀曁夏殷周末之有改
也(末莫/也)其德休明則有禎祥荒淫臊穢篤災必
降秦違其典璧遺鄗池二丗以亡(鄭容至華山下/望見山上有素)
(車白馬而至者授之璧曰爲我遺滈池君今/年祖龍死及始皇死於沙丘二丗立而秦士)髙祖應運
禮遵陶唐祭則獲福奕丗克昌(言如堯舜之/丗尊祀羣岳)亡新
滔逆鬼神不享(新莾篡漢有滔天之惡逆/故鬼神違之莾以速亡)建武之𥘉
彗掃頑凶(誅夷新莾平盪僣/竊如彗星之掃除)更率舊章敢用玄牡
牲牷必充天惟醇祐萬國以康(建武元年即位燔燎/告天望于羣神二年)
(𥘉制郊兆於雒陽城南中/岳在未四岳各依其方)光和二年有漢元舅五侯
之胄謝陽之孫曰樊府君諱毅字仲德(後漢書/樊宏字)
(靡卿丗祖之舅封壽張侯弟丹封射陽侯兄子尋玄郷侯/族兄忠更父侯宏少子茂封平望侯是爲五侯毅出於丹)
(之胄復云射陽之孫盖指毅祖襲/封射陽者謝與射同神夜/切)承考讓國家于河
南(至毅父遜/國家居)究職州郡辟公府除防東長中都令
(防東縣屬山陽郡中都縣屬東平國/漢制萬户以上爲令减萬户爲長)誅強虣撫瘠民二
鄙以清命守斯邦(爲弘農/太守)威隆秋霜恩踰冬日
景化旣宣由復夕惕惟窺禄之報順民之則孟
冬十月齊祀西嶽以傳(一本有/舎字)窄狹不足處尊卑
廟舎舊乆墻屋傾亞(一作/凸)丗室不脩春秋作譏(春/秋)
(文十三年/詳見前注)特部行事荀班與縣令先讜以漸𥙷治
設中外舘圗珍竒畫恠獸嶽瀆之精所出禎秀
役不干時而功巳著蹔勞乆逸神永有慿自古
太山邸邑猶存(邸一作邴公羊傳邴者何鄭湯沐/之邑也秦山之下諸侯皆有湯沐)
(之邑焉注四井爲邑取足止舎共藁糓而巳/邸舎也言此邑以賜諸侯天子不収租賦)五嶽尊
同哀此勤民獨不頼福乃上復十里内工商農
賦(有乞復華山下十里内/民租田口筭狀在前)克厭帝心嘉瑞仍畣(與荅/同尓)
(雅俞畣/然也)風雨應起(一作卦應四時/八卦之/候)瀐潤品物君舉
必書况乃盛德惠及神人可無述焉於是功曹
郭敏主簿魏襲户曹史許禮等(皆弘農郡/官属也)遂刋
玄石銘勒鴻勛垂曜靈軫存有昭識(音志/記也)其辭曰
二儀剖判清濁始分(二儀乾坤也易大極生兩儀乾/坤旣判輕清者爲天重濁者爲)
(地)陽凝成山隂積爲川泰氣推否洪波汎臻(二/氣)
(交泰常於否推之洪水横流/否也禹濬川奠山所以臻泰)堯命伯禹决江開汶川
靈旣定恩覆兆民乃刋祀典辨于羣神因瀆祭
農太守河南樊府君諱毅字仲德下車之𥘉(毅以/是年)
(十一月到任有乞復田租口/筭狀并修西岳廟碑見前)恭肅神祀西岳至尊詔書
奉詞躬親自徃省從(一作/徒)勞謙即事有漸散齊華
亭(齊與齋/通下同)齊堂逼窄郡縣官屬清(一作/灋)齊無處尊
卑錯綜精誠不固畏天之威逢斯癉怒時雨不興
甘澍不布念存黔首懼闕曠素(曠職尸/素也)於是與令
巴郡朐忍先讜公謀(讜朐忍縣人時爲華陽/令公謀其字也朐音劬)圗議繕
故斷度撏廊立室異處左右趣之莫不競慕二
年正月己卯興就旣成有元休嘉啓寤各得竭
情(一作/誠)福禄是顧刻兹碑號吏卒俠路其辭曰
巖巖西岳五鎭次宗(岱山爲五岳之宗/則太華爲次宗)緒德之尊
太華優隆皇帝永思祀典孔明髙神肯宴圭璧
贄通赫赫在上以畜萬邦惟岳降神寔生群公
卿士百辟纉業攸蒙帝命不違歳事報功群后
命卿散齊外亭(前所謂華亭/在廟之外)恭敬明祀以奉皇靈
處所逼窄屑窣有聲神樂其靜翛翬無形(屑窣併/居煩雜)
(也窣蘇骨反翛翬飛騰迅疾也音/蕭暉言神人異趍逼近則不敬)尊卑有序㓗心致
誠因繕舊室整頓端平在其板屋孰不加精天
人同道萬祚來迎旣受帝祉延于後生爲龍爲
光(詩旣見君子爲龍/爲光注龍寵也)顯乂王庭爲公爲侯福禄來
成刻石紀號永享利貞
府丞渤海劉固叔長功曹史楊儒曼先主簿
湖陽馗伯馮供曹掾楊基伯載史陜許禮文
　化縣丞隴西彭和伯怡尤尉隴西甄璆叔曼
監典者門下掾駱瑗伯先主記史栢覽文進
户曹掾魏甞威長史田磐文祖將作掾曹鑒
　孔明任就㓜成史呉武丙昌
　　　西嶽華山堂闕碑銘　張昶
(禹貢南至于華隂注河自龍門南流至華山/北而東行地理志華隂縣故隂晉秦惠文王)
(五年更名寜秦髙帝八年更名華隂太華山/在南有祠攷之碑文此廟盖合祠可岳之神)
易曰天地定位山澤通氣(易說卦/之辝)然山莫尊於
嶽澤莫盛於瀆山嶽有五而華處其一瀆有四
而河在其數其靈也至矣聖人廢興(謂有聖人/之位者)必
有其應故岱山石立中宗繼統(漢五行志孝昭元/鳯三年泰山蕪萊)
(山南有大石自立眭孟以爲當有庶人爲天子者其後/昭帝亡嗣宣帝自民間入紹大統廟号中宗)太
華授璧秦胡絶緒(秦始皇三十六年鄭客至華隂望/見素車白馬從華山上下持璧與)
(客因言今年祖龍死是歳始皇死/於沙丘少子胡亥立三年而秦亡)白魚入舟姬武建業
(史記周武王東觀兵渡河中流白魚/躍入于王舟武王遂克殷受天明命)寳珪出水子朝䘮
位(左氏傳王子朝用成周之寳珪于河津人得之河上將/賣則爲石註珪自出水時子朝篡天子位後二年奔楚)
(而死子朝周/景王子也)布五方則處其西列三條則居其中
(五岳各位其方而華居西禹貢西傾朱圉鳥䑕至于太華/注相首尾而東正義舊說以爲三條馬融王肅皆以爲導)
(汧北條西傾中/條嶓冢南條)若廣袤(一作/袟)竒蟲山經有紀矣(髙廣/險怪)
(山經載之/見前廟記)是以帝王廵狩親五岳而告至覲方
后而考禮故經有望秩之禋(虞書禋于六宗又望/秩于山川註名山大)
(川如其秩次望祭之國/語精意以享㮒也)典有生殖之祀(謂山川能生殖/百物則載諸祀)
(典祭法山林川谷丘陵民所取/財用也非此族也不在祀典)蓋所以崇山川而報功
也四海一統天子秉其禮諸侯力政彊國攝其
祭奉其邑曰華隂也乆矣乃紀於禹貢而分秦
晉之境奉鄙晉之西則曰隂晉(史記魏文侯三十/六年齊侵隂晉)
邊秦之東則曰寜秦(見題/注)邑旣遷徙禮亦如之
二國力爭以奉以祭(邑入晉則晉奉祠/邑入秦則秦奉祠)其城險
固基趾猶存故老之言未殞於民也(秦晉互据此/邑築城以守)
(之■至漢一統城乆圯壞/遺址尚在故老能言之)逮至大漢受命克亂不愆
不忘舊名是復(髙祖更寜秦縣爲/華隂復禹貢舊名)率禮不越故
祀是尊歴葉増脩䖍恭又備一禱三祀終歳而
四(前郊祀志五岳四瀆皆有常禮唯/泰山與河歳五祠餘皆一禱三祠)以迄于今而丗
宗又經集靈之宮於其下(地理志華隂縣注太華/山集靈宮武帝起丗宗)
(武帝廟號也後漢桓君山/有集靈宮賦見藝文類聚)想喬松之疇是遊是憩
(兾以招/集王喬/赤松子神仙之侣)郡國方士自逺而至者充巖塞
崖郷邑巫覡(胡狄反/女巫也)宗祀(一作/崇祀)乎其中者盈谷溢
谿咸有浮飄之志愉恱之色必雲霄之路可升而
越果繁昌之福可降而致也故殖財之寳黃玉自
出(色如/蒸栗)令德之珍卿相是毓匪惟嵩髙降生申甫
此亦有焉(詩維岳降神生申及甫言山岳之靈爲國生/賢東漢楊震華隂人累葉公輔震孫賜䇿曰)
(故司空臨晉侯賜華/岳所挺九德咸備)天有所興必先廢之故殷宗周
宣以衰致盛(因小乙之衰而有髙宗/因厲王之乱而有宣王)是時也王業中
缺大化陵遲(謂靈/獻間)郡縣旣毀財匱禮乏庭廟傾壞
壇場蕪穢祭祀之禮有缺焉於是鎮逺將軍領北
地太守閺郷亭侯叚君諱煨字忠明自武威占此
土(地理志北地郡秦置武威郡故匈奴休屠王地武帝太/𥘉四年開東漢董卓傳𥘉平元年使中郎将叚煨屯華)
(隂注武威人也建安三年詔討李催以煨爲/安南將軍封閺郷侯按郡國志閺郷属華隂)憑託河華
二靈是與故能以昭烈之德享上將之尊衘命持
重屯斯寄國(華隂元非所/封故言寄國)討叛柔服威懷是示群
兇旣除郡縣集寜家給人足户有樂生之歡朝釋
西顧之慮而懷關中之恃雖昔蕭相輔佐之功功
冠群后弗以加也(後漢書鄧禹謂光武曰昔髙祖任蕭/何於關中無復西顧之憂得專精山)
(東終成大業前漢賛/髙祖開基蕭曹爲冠)遂解甲休士陣而不戰以逸其
力脩飾享廟壇埸之位荒而復辟(與闢/同)禮廢而復
興又造祠堂表以參闕(參三也闕/廟前門觀)建神路之端首觀
壯麗乎孔徹(神路所由入廟之/路觀示也去声)然后旅祀祈請(所謂三/祀一禱)
(旅祭名論語季/氏旅於泰山)旣有常處雖雨霑衣而禮不廢(禮/記)
(曽子問篇諸侯旅見于天子/入門雨霑服失容則廢禮)於是邑之士女咸曰冝之
乃建碑刋石垂示後裔其辭曰
於穆堂闕堂闕昭明經之營之不日而成匪奢
匪儉惟德是程匪豐匪約惟禮是榮䖍㳟禋祀
黍稷芬馨神具醉止降福穰穰
　　　桐柏廟碑　王延壽
(書禹貢導淮自桐柏注桐柏在南陽之東孔/頴逹䟽地理志云桐柏山在南陽平氏縣東)
(南淮水所出水經云出胎簮山東北過桐柏/山胎簮盖桐柏之傍小山傳言南陽郡之東)
延熹六年(漢桓帝/年号)正月八日乙酉南陽太守中山
盧奴張君處正好禮(言不肯謟/事鬼神)尊神敬祀以淮
出平氏始於大復潜行地中見於陽口(荆州記曰/桐柏淮源)
(涌發其中潜流三十里東出大復山南山南有淮源廟漢/書地理志南陽郡平氏縣注禹貢桐柏大復山在東南淮)
(水所出豈大復/山一名胎簮邪)立廟桐柏春秋宗奉灾異告(控/詞)
(以請也/七到反)水旱請求位比諸侯(王制天子祭天下名/山大川四瀆視諸侯)聖
漢所尊受珪上帝(言神執珪/上帝所命)太常定甲(太常禮官/著爲令甲)郡
守奉祀務㓗沈祭(㓗粢牲也沈璧玉也周禮吉/禮之別十有二五日埋沈)從郭
君以來二十餘年不復身到遣行承事簡略不
敬明神弗歆灾害以生五嶽四瀆與天合德仲
尼慎祭常若神在(論語子之所慎齊戰/疾又曰祭神如神在)君凖則大
聖(謂以仲/尼爲法)親之桐柏奉見廟祠﨑嶇逼狹開拓神
門立闕四逹増廣壃埸飾治華蓋髙大殿宇穹
齊傳館石獸表道靈龜十四衢廷弘敞宮廟嵩
峻祗愼慶祀一年再至躬進牲牷執玉以沈爲
民祈福靈祗報祐天地清和異祥昭格禽獸碩
茂草木芬芳黎庶預祉民用作頌其辭曰
泫泫淮源聖禹所導湯湯其逝惟海是造䟽穢
濟逺柔順其道弱而能強仁而能武聖賢立式
明哲所取定爲四瀆與河合矩烈烈明府好古
之則䖍恭禮祀不愆其德惟前廢弛匪恭匪力
灾眚以興隂陽以忒陟彼髙岡臻兹廟側肅肅
其敬靈祇降福雍雍其和民用恱服穰穰其慶
年糓豐植望君輿駕扶老携息慕君塵軌奔
走忘食懷君惠貺思君罔極于胥樂兮傳於萬
億
春侍祠官屬五官掾章陵劉訢功曹史安衆
　劉瑗主簿蔡陽樂茂户曹史宛任巽秋五官
　掾新野梁懿功曹史酈周謙主簿安衆鄧嶷
　主記史宛趙旻户曹史宛謝綜(按郡國志章陵故/㫪陵丗祖更名宛)
(故申伯國安衆蔡陽新野酈六邑並属南/陽郡掾属皆郡人可攷漢丗用人之法)
　　九疑山碑(舊注集中有/目而亡其篇)蔡邕
(山海經曰南方蒼梧之丘蒼梧之川其中有/九疑山焉舜之所葬在長沙零陵界湘中記)
(曰九山相似行者/疑惑故名九疑)
巖巖九疑峻極于天觸石膚合興播建雲(公羊/曰觸)
(石而起膚寸而合不崇朝而徧/雨乎天下者其泰山之雲乎)時風嘉雨浸潤下民
芒芒南土實頼厥勛逮于虞舜聖德光明克諧
頑傲以孝蒸蒸師錫帝丗堯而授徴受終文祖
璇璣是承(以上見/虞書)太階以平(㤗階六符魁下六星也/揚雄長揚賦玉衡正而)
(㤗階平璇璣玉衡察天/文之器一云北斗星也)人以有終遂葬九疑解體而
升登此崔嵬託靈神僊(人有生則有死死則有葬聖/凢同之後丗或言舜尸解登)
(仙者盖假託神仙/之說以爲靈異)
古文苑卷第十八
古文苑卷第十九
　　楚相孫叔敖碑(不載迷碑人姓名)
　　子遷漢故中常侍騎都尉樊君之碑
　　酈炎漢金城太守殷君碑
(一作衛覬是敬侯碑文可證按史酈炎以熹/平六年死此碑稱殷君光和二年卒乃次年)
　　邯鄲淳後漢鴻臚陳君碑
　　崔瑗河間相張平子碑
　　度尚曹娥碑(弟子邯鄲淳撰)
　　　楚相孫叔敖碑
楚相孫君諱饒字叔敖本是縣人也(是縣指士碑之/所期思縣左傳)
(宣公十一年令尹蔿文獵城沂注艾獵孫叔敖也十二年/蔿敖爲宰擇楚國之令典注蔿敖孫叔敖襄公十五年蔿)
(子馮爲大司馬注叔敖從子說文蔿姓楚有/蔿氏丗爲大夫此云孫君諱饒未知何據)六國時期
思屬楚楚都南郢南郢即南郡江陵縣也(六國周末/時韓趙魏)
(楚燕齊與秦爲敵故不數秦也後漢郡國志汝南郡期思/故蔣國前地理志苗郡江陵故楚郡都楚文王自丹陽徙)
(此)君受純靈之精懷絶丗之才有大賢次聖之貭
(質)少見技首虵對其母泣吾將死母問其故曰吾
聞見技首虵者死今日見之母曰若柰之何吾
(殺)行數十歩念獨吾死可空復令他人見之死爲
因埋掩其㓝(古刑/字)母曰若無憂焉其隂德玄善遂
爲父母九族所異(技即枝字技首两頭也亦名枳頭蛇/賈誼書孫叔敖之爲兒出遊還憂而)
(不食其母問其故泣而對曰今日見两頭地恐死母曰今虵/安在曰聞見两頭虵者死恐它人復見之也巳殺而埋之母)
(曰無憂汝不死矣吾聞/之有隂徳者天報以福)及其爲相(吕氏春秋荆王欲以沈尹/莖爲令尹辭曰期思之鄙)
(人有孫叔敖者理人也王必用之臣不若也王/於是使人迎叔敖以爲令尹十二年而莊王覇)布政以道
考文象之度敬授民時(察日月星辰周天/之度以正時令)聚藏於山
殖物於藪(聚古聚字藏去声言/不竭取山澤之利)宣導川谷波障源湶
漑灌　澤堤防湖浦以爲池沼鍾天地之美収九
　之利以慇潤國家(波古字通作陂漢書水居千石魚/波音陂湶即泉字/古澤字慇音)
(義與殷同殷冨也元和郡國志壽州安豐縣有芍陂灌田萬/頃與陽泉陂大業陂並孫叔敖所作叔敖廟在陂塘之上)
家冨人喜優噡樂業拭序在朝㙒無螟　豐年蕃
庶(喜即喜字噡即瞻字螟/即螟蜮害稼之䖝)人有曽閔貞孝之行四民羙
好從容中節髙梱改幣一朝而化(史記循吏傳孫叔/敖爲楚相施教導)
(民上下和洽丗俗盛美吏無姦邪莊王以爲幣輕更以小爲/大百姓不便市乱相言之王復之下令三日而市復如故楚)
(民俗好􁃦車王欲下令使髙之相曰令數下民不知所從不/可請教閭里使髙其梱王許之居半歳民悉自髙其車此不)
(教而民/從化)其憂國忘私乘馬三秊不别牝牡(丗說諸葛/亮教曰昔)
(孫叔敖乘馬三年不/知牝牡稱其賢也)繼髙陽重藜五舉子文之統(史/記)
(丗家楚之先祖出自帝顓頊髙陽重藜火正之後孫叔盖與/楚同祖也按左傳闘榖於莬實爲令尹子文僖公二十七年)
(楚使子玉治兵於蔿國老皆賀子文蔿賈後至不賀注蔿賈/孫叔敖之父也是與子文爲同時人昭公二年楚公子圍聘)
(于鄭伍舉爲介伍舉椒舉也後圍立是爲靈王椒舉始用事/攷其丗在孫叔敖之後此云継統未詳文意亦不属恐有悞)
其忠信廉勇禮樂文章軌儀同制(同制謂先王制/度所加之國)其
冨國充民明天時盡地力霆堅禹稷不能踰也(霆/堅)
(臯陶名左/傳作庭堅)專國權寵而不榮華(莊子肩吾問於孫叔/敖曰子三爲令尹而)
(不榮/華)一旦可得百金至於殁齒而無分銖之蓄
(言爲相時權勢可以/取貨財而叔敖不取)破玉玦不以寳財遺子孫終始
若矢去不善如絶絃(矢取其直絃/断不復續)辟患害於無刑
(古形/字)節髙義敦良竒介自曹臧孤竹呉札子
罕之倫不能驂也(曹公子臧孤竹二子伯夷叔齊呉季/礼四人皆遜國宋子罕辭玉不受並)
(廉介之士驂與之齊也駕車之馬/兩服兩驂比物比力必欲均齊)生於季末仕於靈
王(按謚法乱而不損曰靈猶周書稱寜王召南稱平王/非謂靈王圍也圍後莊王四丗叔敖𥘉仕穆王時後)
(相莊王莊王即春秋所書楚/子㠯也賢於時君春秋進之)立溷濁而澄清處幽㬆
而照明其遺武餘典恨不與戯皇帝代同丗丗
爲列姃國在朝廷其意常墨墨若冠章甫而
坐塗炭也(姃即姬字周姬姓出自黄帝居姬水之陽因/以爲姓言叔敖之賢若生中國遇明聖之朝)
(當分封祚士與姬姓諸國丗奉天子/今乃生於荆楚不遇明君故可恨也)病甚臨卒將無
棺郭令其子曰優孟曽許千金貸吾孟故楚之
樂長與相君相善雖言千金實不貸也(優伶人/也字孟)
(假此辝以属其子/於孟實未甞貸)卒後數年莊王置酒以爲樂優
孟乃言孫君相楚之功即忼慨髙歌曲曰貪吏
而可爲而不可爲廉吏而可爲而不可爲貪吏
而不可爲者當時有汚名而可爲者子孫以家
成廉吏而可爲者當時有清名而不可爲者子
孫困窮披褐而賣薪貪吏常苦冨廉吏常苦貧
獨不見楚相孫叔敖廉絜不受錢涕泣數行若
投首王(欲言叔敖妻子貧困語未竟故作歸投赴愬之/狀史記滑稽傳載優孟貪吏廉吏之辝與此碑)
(小/異)王心感動覺悟問孟孟具列對(具以賣薪/之事對)即
來其子而加封焉子辭父有命如楚不忘亡臣
社禝啚(啚即圗/字謀也)而欲有賞必於潘國下濕墝埆
人所不貪(國於瘠士免爲/有力者所奪)遂封潘郷潘即固始也
三九無嗣國絶祀廢(郡國志固始侯國故寢也光武/中興更名有寢丘注史記曰楚)
(莊王封孫叔敖子然則潘即寢丘一鄊耳二十七年/國絶不續封見𥘉封出於彊勉以終丗爲列姬國意)固
始令段君夢見孫君則存其後就其故祠爲架
廟屋立石銘碑春秋烝甞明神報祚即歳還長
棧太守及期思縣宰(漢武帝得休屠王故地置張掖/郡長棧􁒐体或從省耳一歳再)
(遷盖假太守之名以重縣/宰之權張掖未甞之任)段君諱光字丗賢魏郡鄴
人庶慕先賢(庶幾古賢/而景慕之)軆德允恭篤古尊舊奉
履憲章欽翼天道五典興通攷籍祭祠祗肅神
朙臨縣一載志在惠康㘸枯稟乏愛育蔾蒸
討掃醜類鰥寡是矜杜僞養善是忠表仁感想
孫君廼發嘉訓興祀立壇勤勤愛敬念意自然
刻石銘碑千載表績萬古摽記福祐期思縣興
士熾孫氏蒙恩(固始修葺舊祠期思剏興壇宇二處/皆立碑福祐之應隨所寓言之)漢
延熹三年五月廿八日立
　　　漢故中常侍騎都尉樊君之碑
(後漢樊宏字靡卿南陽湖陽人也丗祖之舅/其先周仲山甫封于樊因而氏焉丗祖即位)
(拜宏光禄大夫位特進次三公建武五年封/長羅侯十五年定封壽張侯十三年封弟丹)
(爲射陽侯兄子尋玄鄊侯族兄忠更父侯宏/卒子鯈嗣復封少子茂爲平望侯樊氏侯者)
(凢五/國)子遷
君諱安字子佑南陽湖陽人也厥祖曰仲山父
翼佐周宣岀納王命爲之喉舌以致中興(並見/詩)
食菜于樊(周語樊仲山甫/諌注食菜于樊)子孫氏焉奕丗載德守
業不愆(宏父重字君雲性温厚有/法度/三丗共財居郷有折契止訟之美)在漢中葉
篤生哲媛作合南頓實産丗祖(南頓令欽景帝六/丗孫也配樊氏樊)
(重之女本紀論曰皇考南頓君𥘉爲濟陽令/以建平元年十二月甲子夜生光武於縣舎)征討逆畔復
漢郊廟而樊氏以帝元舅顯受茅土封寵五國
壽張侯以功德加位特進其次並以髙聲處郷校
(言地望旣髙/而篤於學問)侍中尚書據州典郡不可勝載爲天
下　學治韓詩論語孝經兼典記傳
古今異義甘貧樂約意不回貳天資淑慎禀性
有直秉操不移不以覬貴丗政促峻邑宰寡識
慢賢役德𬒳以勞事然後慷慨宦于王室歴中
黄門冗從儀史拜小黄門小黄門右史遷藏府
令中常侍(黄門常侍皆得入禁中給事左右常待多爲/大夫博士以上加官朱穆䟽云按漢故事中)
(常侍參選士人建武以後乃悉用宦者又云自和熹太后/以女主稱制乃以閹人爲常侍小黄門通命兩宫攷之此)
(碑可験顔師古注百官表云中黄門謂奄人/居禁中在黄門之内給事者參攷未的)其事上也
貞固宻慎矜矜戰戰作主股肱助國視聽外職
不誣内言不泄爲近臣楷模以兄弟並盛雙據
二郡宗親頼榮年五十有六以永壽四年二月
甲辰卒(按桓帝紀是年六/月戊寅改元延熹)朝思其忠追拜騎都尉
寵以印紱筞書褒歎􁏉贈有加嗣子遷寔以㓜
弱夙叙王爵而喪所天禮備復位(謂二十七月䘮/制畢而復位)
以延熹三年冬十有一月自上蒸祭(爾雅冬祭曰/蒸蒸進也進)
(品/物)乃尋惟烈考恭脩之懿勒之碑石俾不失墜
其辭曰
肅肅我君帝躬是翼(虞書予欲左/右有民汝翼)王事多難我
君是力(詩仲山甫/威儀是力)秉此小心以亮皇職惟帝念功
庸以輿服(書明試以功/車服以庸)大命傾霣魂神遷伏龜艾追
贈(龜印鈕也艾所以染色謂緑綬也百官表諸侯王盭/綬晉灼曰盭草名也似艾可以染緑因以爲綬名)
用光其德藹藹遺稱作呈作式(呈與程同言可/爲後人法式)
勒銘兹石垂示罔極勲名不剟永昭千億(剟音掇/刋也)
　制詔中常侍樊安宿衛歴年恭恪淑慎嬰𬒳
疾病不幸蚤終今使湖陽邑長劉　追號安
　爲騎都尉贈印綬魂而有靈嘉其寵榮嗚呼
　哀哉延熹元年八月二十四日丁酉下
　　漢金城太守殷君碑　衛覬
君諱華字叔時上郡定陽人大匠君之子也其
先出自有殷因國定氏不改其號聖哲玄流(謂/成)
(湯而下/哲王)至君而懿㓜應瓊蘭之美(詩乃生男子載弄/之璋左傳燕姞夢)
(天與已蘭而生鄭/穆公應一作􁋊)長有冲邈之志敦詩閱禮(左傳/晉郤)
(縠爲中軍帥閱/禮樂而敦詩書)䪛韣竹賁誕循前業(䪛方袁反韣徒/木反弓韜也賁)
(簡䇿也言文武/之具克遵前業)守以恪恭仕歴州郡忠愕有分其
大操也耽耽虎視龍變不羈(易虎視耽耽言威重/也史記丈夫龍變言)
(如龍蛇之/變化也)故能雄傑於并域聲班於上京(地理志上/郡属并州)
(上京漢京/河南尹也)察何孝廉貢除郎中左(一作/佐)馮翊丞
恊宣文物公事知州舉茂才宛丘令崇行寛猛
示之禮禁(宛丘縣属南陽郡/爲令恩威並施)褒延庠校政以惠和
三載陟隕邪臨金城郡鄣羌虜(隕與勛同古勲字/鄣與障同障塞也)
(言爲令三載朝以有功於民升爲金城太守不直隮臺省/盤旋外庸故曰邪臨或謂金城地在西北邪臨猶邪指也)避
難遷移役兼民匱室如懸罄(家無儲積也左傳野/無青草室如縣罄)
乃敷權略獎厲威信獫狁率服不敢窺踰(獫狁北/狄周曰)
(獫狁漢曰匈奴不敢窺/伺中國踰越疆/界)兵戢而時動因省獵以習義
興利弭患順其所樂開通狹道造作傳館吏士
咸恱不勞而勸是以搢紳之徒譚講雅誦釋軍
旅之犀革陳爼豆於泮宮(犀銛利之兵刃革穿皮/以爲甲泮宫諸侯之學)
(言武備旣飭/修講文事)其艾檐軨(其當作期百年曰期頥艾老人/斑白狀檐音旦肩輿也今人亦)
(謂轎爲檐軨車也言泮/官養老以車輿延致之)旌顯才良咨量三壽賞刑不
僣(三壽三老也詩三壽作朋咨訪三老/以酌量其政故賞罸均平不至僣差)邦埸寜静歳時
豐登耆叟擊壤童齓謳譟功朞垣列當升寵祚
(到任朞年功績顯/著冝祚之茅土)旻不耆德景命失靈以光和元
年九月乙酉卒官生有嘉休終則鼎銘於是故
吏邊笁江英韓遂(一作/緒)等追送遐丘(塋域/之所)刋石勒
勛其辭曰　於惟明后懷德握醇昆台之耀秀
出不群(昆台未詳恐是昆吾字昆吾石冶/鐵鑄劒光彩/照耀切玉如泥列子穆王征西戎西戎獻昆吾劒)文昭
有毅武列能仁含舒憲墨以育生民乗紀東壤
西國著勛身没名流載丗常存古之遺老非此
孰云于爾臣恩續(一作/纉)其臭芬
　　　後漢鴻臚陳君碑　邯鄲淳
(本傳陳寔字仲弓頴州許人也除太丘長/修德清静百姓以安子紀字元方亦以至)
(德稱兄弟孝飬閨門􁊉和後進之士皆推/慕其風及遭黨錮發憤著書數萬言號曰)
(陳子錮禁解四府並命无所屈就遭父憂/每哀至輒嘔血絶氣雖衰服巳除而積毁)
(消瘠殆將㓕性豫州刺史嘉其至行表上/尚書圗像百城以厲風俗董卓入洛陽乃)
(使就家拜五宮中郎將不得巳到京師遷/侍中出爲平原相時議欲以爲司徒紀見)
(禍乱方作不復辦嚴即時之郡璽書追拜/太僕又徴爲尚書令建安𥘉拜大鴻臚年)
(七十一卒於官弟諶與紀齊/德父子並著髙名時號三君)
君諱紀字元方太丘君之元子也始祖有虞受
禪陶唐亦以命禹其後嬀滿當周武王時祚(一作/胙)
土于陳(史記陳丗家武王克殷求/舜後得嬀滿封之於陳)君其丗也君生應
乹坤之純質受嵩岳之粹精内包九德外兼百
行淵深淪於不測膽智應於無方弘𥙿足以容
衆矜嚴足以正丗然後研幾道奥渉覽文學凡
前言徃行竹帛所載靡不坐該其善也亹亹焉
其誘人也是以令問廣譽塞于天淵儀形嘉誨
範乎人倫存乎本傳故畧舉其著於人事者焉
顯考以茂行崇冠先儔(丗說客有問陳季方曰太/丘有何功德而荷天下重)
(名季方曰家君如桂樹生泰山之阿上爲甘露所沾下爲/淵泉所潤當斯之時桂樹焉知泰山之髙淵泉之深不知)
(有功德/與無也)季弟亦以英才知名當丗孝靈之𥘉並遭
黨錮(建寜二年有司奏虞放杜宻李/膺等皆爲鈎黨下獄錮及五属)俱處于家號
曰三君故得奉常供養以循子道親執饋食朝
夕竭歡及太丘君疾病終亡䘮過乎哀崩傷嘔
血如此者數焉服禮旣除戚容彌甚聞名心矍
言及隕涕雖大舜之終慕(孟子大孝終身慕父母/五十而慕者予於大舜)
(見/之)曽參之自盡(孟子親䘮固所自盡也曽子居/親䘮水漿不入於口者七日)無以
踰也豫州刺史嘉懿至德命勑百城圖畫形像
(先賢行狀曰豫州百城/皆圖畫寔紀諶形像焉)于今遺稱越在民口旣處隠
約潜躬味道足不踰閾乃覃思著書三十餘萬
言言不務華事不虚設其所交釋合賛規聖哲
而後建旨明歸焉今所謂陳子者也𥘉平之元
禁罔蠲除(本紀𥘉平元年赦天/下黨人還諸徙者)四府並辝弓旌交
至(弓旌所以/招聘賢者)雖崇其禮命莫敢屈用大將軍何進
表選明儒君爲舉首公車特徴起家拜五官中
郎將(此疑與本傳小異盖董卓入洛陽時表選召拜君/者何進也觀君對卓遷都之問即時之平原其不)
(爲卓屈/明矣)到遷侍中旬有八日出相平原㑹孝靈
晏駕賊臣秉政(董卓爲/相國)肆其兇虐剥亂宇内州
郡幅裂戎輿並戒君冒犯鋒矢勤恤民隠馴之
以禮教示之以知耻視事未朞士女向方㑹刺
史敗於黄巾(張角反其部師有三/十六萬皆着黄巾)幽冀二州争利
其土(二州刺史因丗乱竊/據土地以爲巳利)君料敵知難不忍其民爲
已致死乃辭而去之於是老弱隨慕扳轅持轂
輪不得轉遂晨夜間行寓於邳郯之野(漢地理志/東海郡有)
(有下邳縣郯縣按史記/鄒費郯邳皆小國也)袁術恣睢僣號江淮圗覆
社禝(按三國志術以興平二年僣號以九/江太守爲淮南尹置公卿祠南北郊)結婚吕布
斯事成重必不測救君諗布不從遂與成婚送
女在塗君爲國深憂乃奮䇿出竒以奪其心卒
使絶好追女而還離逖姦謀使不得成國用乂
安君之力也(吕布傳袁術爲子求婚布許之術遣韓㣧/以僣號事告布因求迎婦布遣女隨之沛)
(相陳珪恐術報布成婚則徐掦合從爲難未巳於是徃說/布布亦素怨術而女巳在塗乃追還絶婚史以爲陳珪未)
(知孰是抑二/人共爲此謀)惟帝念功命作尚書令㑹車駕幸許
(獻帝建安元年曹公操奉/迎天子幸許遂遷都焉)拜大鴻臚實掌九儀四門
穆穆(東觀漢記大鴻臚主擯賛九賔/之禮虞書賓于四門四門穆穆)遂登補衮闕
以熈帝載不幸寢疾年七十有一建安四年六
月卒惜乎懷道處否登庸日寡實使大業不
究元勲靡建兹海内所爲嗟悼凡百所以失望
也天子愍焉使者弔祭群卿以下臨䘮㑹葬有
子曰羣追惟蓼莪罔極之恩(羣位至三公名徳不/及祖父時人爲之語)
(曰公慙卿卿慙長蓼莪孝子不得終飬/之詩也其詞曰欲報之德昊天罔極)乃與邦彦碩
老咨所以計功稱伐銘賛之義遂樹斯石用監
于後其辭曰
於穆上德時惟我君固天縱之天(一作/大)鍾厥純
命丗作則實紹斯文遭險龍潜抗志浮雲(謂因/黨錮)
(家居易潜龍勿用論語不/義而冨且貴於我如浮雲)所貴在巳樂存事親雖
處畎畒天子屢聞乃階郎將陪帝作鄰(謂由五官/中郎將而)
(階升爲天子左右近臣詩/無陪無卿書臣哉鄰哉)平原冦深遂辭其民思
齊古公邠土是因(言君之愛民與民之戀君與古公/齊德古公亶父避狄去邠事見孟)
(子)不忘諗國惠我無垠復命喉舌秉國之均(尚書/令也)
爰登卿士媚兹一人(鴻臚在漢爲九卿詩/媚于天子注媚愛也)如何穹
蒼不授遐年尠厥在位每懷不申股肱或虧朝
誰與詢(股肱之臣旣䘮朝/有政事無所詢訪)焭焭小子號泣于旻(作/碑)
(者自/謂)勒銘表德乆而彌新
　　　河間相張平子碑　崔瑗
(後漢書張衡字平子南陽西鄂人也少善/属文通五經貫六蓻尤致思於天文隂陽)
(歴筭安帝徴拜郎中再迁爲太史令乃研/覈隂陽妙盡璇璣之正作渾天儀著靈憲)
(筭罔論言甚詳明永和𥘉出爲河間相四/年卒注西鄂縣在今鄧州向城縣南有平)
(子墓及碑在焉/崔瑗之文也)
河間相張君南陽西鄂人諱衡字平子其先出
自張老爲晉大夫納規趙武而反其侈書傳美
之(趙武謚文子晉語文子爲室斵其椽而礱之張老曰天子/之室斵其椽而礱之加密石焉諸侯礱之大夫斵之禮也)
(文子令勿礱匠人請皆斵之文子曰止爲後丗之見/之也其斵者仁者之爲也其礱者不仁者之爲也)君天姿
叡悊敏而好學如川之逝不舎晝夜是以道德
漫流文章雲浮數術窮天地制作侔造化(言渾天/儀也范)
(瞱論/引之)瓌辭麗說竒技偉藝磊落煥炳與神合契
(言靈憲筭/罔論也)然而體性温良聲氣芬芳仁愛篤宻與
丗無傷可謂淑人君子者矣𥘉舉孝廉爲尚書
侍郎遷太史令實掌重黎歴紀之度亦能焞燿
敦大天明地德光照有漢(史記南正重司天火正/黎司地鄭語黎爲髙辛)
(氏火正以焞燿敦大天明地德光照四海言重黎典序天/地能使日月増煇山川順理其功光照當丗今平子爲太)
(史令亦能如此光燿於漢/室無愧重黎之職焞音淳)遷公車司馬令侍中遂相
河間政以禮成民是用息(本傳時河間王政驕奢不/遵典憲衡下車治威嚴整)
(法度上/下肅然)遭命不永闇忽䙴徂(本傳年六十二永和四/年卒闇忽猶奄忽也䙴)
(古遷/字)朝失良臣民隕令君天泯斯道丗䘮斯文凡
百君子靡不傷焉乃銘斯表以旌厥問其辭曰
於維張君資質懿豐德茂材羨(一作/美)髙明顯融
焉所不學亦何不師(論語夫子焉不學/而亦何常師之有)盈科而逝
成章乃逹(孟子流水之爲物也不盈科不行/君子之志於道也不成章不逹)一物不知
實以爲恥聞一善言不勝其喜包羅品類禀授
無形酌焉不竭沖而復盈廩廩其庶亹亹其幾
(易顔氏之子/其殆庶幾乎)膺數命丗紹聖作師(言當丗無居其右/者應數間生命丗)
(之才継前/聖以爲師)苟華必實令德惟恭柔嘉伊則孝友
祗容允出在兹維帝念功(言出爲河間相也書允/出兹在兹惟帝念功)
徃才女諧(古文尚書/哉作才)化洽民雝愍而不弔降此咎
兇(詩昊天不弔/降此鞠㓙)悊人其畏罔不時恫(礼記哲人其萎/乎書民罔不時)
(恫恫痛/惜也)紀于銘勒永終譽兮死而不朽芳烮
著兮
　歐陽氏集古日録跋尾漢張平子墓銘丗傳
　崔子玉撰并書按范曄漢書張衡賛云崔子
　玉謂衡數術窮天地制作侔造化今銘有此
　語則眞子玉作也其刻石爲二本一在南陽
　一在向城天聖中有右班殿直趙球者知南
　陽縣事因治縣廨毀馬臺得一石有文驗之
　廼斯銘也遂龕于㕔事之壁其文至凡百君
　子而止其後半亡矣其在向城者今尚書屯
　田貟外郎謝景𥘉得其半於向城之野自凡
　百君子巳上其前半亡矣今以二本相𥙷續
　其文遂復完而闕其最後四字然則昔人爲
　二本者不爲無意矣唐寳應中有徐方囬者
　別得二十一字云是銘最後文疑球所得南
　陽石之半亡者爾今後不復見則又亡矣惜
哉
　　曹娥碑　邯鄲淳
(㑹稽典録曰上虞長度尚弟子邯鄲淳字/子礼時甫弱冠有異材尚先使魏朗作曹)
(娥碑文成未出子礼至試使爲之操筆/而成無所點定朗嗟嘆不暇遂毀其草)
孝女曹娥者上虞曹盱之女也其先與周同祖
(文王之子振/鐸封於曹)末胄荒流(一作/沉)爰兹適居盱能撫節按
歌婆娑樂神(詩子仲之子婆娑其下毛氏注婆娑舞也/後漢書列女傳云泝濤迎婆娑神恐非)
以漢安二年五月時迎伍君(漢安順帝年号二年/歳在癸未伍子胥爲)
(濤/神)逆濤而上爲水所淹不得其尸時娥年十四
號慕思盱哀吟澤畔旬有七日遂自投江死(娥/投)
(衣於水祝曰父尸所在衣當沉衣隨流至一處/而沉娥遂隨衣没衣或作瓜見項原列女傳)經五日抱
父屍出以漢安迄于元嘉元年青龍在辛卯(元/嘉)
(桓帝年号青龍太歳也/漢安二年至此凢九年)莫之有表度尚設祭誄之(列/女)
(傳云度尚改葬娥於/江南道旁爲立碑焉)辭曰欝伊孝女曄曄之姿偏其
反而令色孔儀窈窕淑女巧笑倩兮冝其家室
(謂娥姿容之/美冝配君子)在洽之陽大禮未施(大明詩在洽之陽/洽水名水北爲陽)
(言文王親迎大妊于莘也/此禮未施謂娥在室未嫁)嗟䘮慈父彼蒼伊何無父
孰怙訴神告哀赴江永號視死如歸是以眇然
輕絶投入沙泥翩翩孝女載沉載浮或泊洲渚
(一作/嶼)或在中流或趨湍瀬或逐波濤(未遇父尸/漂流靡定)千
夫失聲悼痛萬餘觀者填道雲集路衢泣淚掩
涕驚慟國都是以哀姜哭市(左傳魯哀公夫人姜/氏歸于齊將行哭而)
(過市曰天乎仲爲不道/殺適立庶市人皆哭)𣏌崩城隅(齊𣏌梁之妻哭其夫/而哀城爲之弛而隅)
(爲之崩二者/言誠之能感)或有尅面引鏡(梁髙行者早寡不嫁梁/王使聘之婦援鏡操刀)
(以割其鼻曰刑餘之人殆可/釋矣王髙其節号曰髙行)𠢐耳用刀(沛郡劉長卿妻/呉孫竒妻皆少)
(寡守節援刀割/耳明己不二)坐臺待水(楚昭王出遊留夫人漸臺之上/王聞江水大至使迎夫人忘持)
(符夫人曰妾不敢越義而求生水/大至而死号曰貞姜並列女傳)抱樹而燒(介之推母/與推俱隠)
(緜上山中晉文公求之不能得焚其山終不出而焚/死又琴操曰介子抱木而燒死四者言秉節不渝)於
戯孝女德茂此儔何者大國防禮自脩豈况庶
賤露屋草茅不扶自直不鏤(一作/斵)自彫(後漢徐穉傳/有此兩語說)
(苑蓬生枲中/不扶自直)越梁過(一作/遏)宋比之有殊(梁謂梁髙行宋/謂宋伯姬皆大)
(國之女也伯姬遇火傅至姆不至不肯下堂而燒死春秋賢/之按上文抱樹而燒當用伯姬事抱樹字恐傳冩誤尓)
哀此貞厲(一作/獨)千載不渝嗚呼哀哉辭曰
名勒金石質之乹坤歳數歴祀立廟起墳光于
后土顯昭天人生賤死貴利之義門何悵華落
飄零早分葩艶窈窕永丗配神(言當配/享江神)若堯二
女爲湘夫人時効髣髴以昭後昆(楚詞有湘君湘/夫人堯之二女)
(娥皇女英也/廟在湘山)
漢議郎蔡邕聞之來觀夜闇以手摸其文而
讀之邕題文云黃絹㓜婦外孫韲臼(語林楊脩/至江南讀)
(曹娥碑碑背有八字曰黄絹㓜婦外孫韲曰曹操不解/問脩曰卿知否脩曰知之操曰且勿言待孤思之行三)
(十里乃得之令脩解脩曰黄絹色絲色絲絶字㓜婦少/女少女妙字外孫女子女子好字韲曰受辛受辛辤字)
(操曰一/如孤意)
古文苑卷第十九
古文苑卷第二十
誄
　楊雄元后誄
　傳毅北海王誄
　魏文帝曹蒼舒誄
　　元后誄　楊雄
(漢書本傳孝元皇后王莾之姑也莾篡漢國/號新更命太皇太后爲新室文母年八十四)
(崩莾詔大夫揚雄作誄曰太隂之精沙麓之/靈作合於漢配元生成著其恊於元城沙麓)
(太隂精者/謂夢月也)
新室文母太后崩天下哀痛號哭涕泗思慕功
德咸上柩誄之銘曰(上柩謂陳薦奠/之物一無柩字)
惟我有新室文母聖明皇太后姓出黄帝西陵
昌意實生髙陽(史記黄帝娶於西陵之女生二子其/二曰昌意降居若水昌意生髙陽有)
(聖德焉是爲帝顓頊/昌意至舜七丗矣)純德虞帝孝聞四方登陟帝
位禪受伊唐爰𥘉胙土陳田至王(漢書本傳黃帝/八丗生虞舜舜)
(起嬀汭以嬀爲姓至周武王封舜後嬀蒲於陳十三丗生/完字敬仲犇齊齊亘公以爲卿姓田氏十一丗田和有齊)
(國三丗稱王至王建爲秦所㓕項羽起封建孫安/爲濟北王漢興安失國齊人謂之王家因以爲氏)營相
厥宇度河濟旁沙麓之靈太隂之精(翁孺徙魏/元城委粟)
(里元城建公曰昔春秋沙麓崩晉史卜之曰後六百四十/五年宜有聖女興其齊田乎今王翁孺徙正直其地日月)
(當之元城郭東有五鹿之虗即沙麓也翁孺生禁禁生/政君即元后也母李氏任政君在身夢見月入其懷)
天生聖姿豫有祥禎作合于漢配元生成(本傳/五鳯)
(中后入掖庭宣帝令送太子宫甘露三年生/成帝於甲觀畫堂元帝即位立爲皇后)孝順皇姑
承家尚莊(一作聖敬齋莊皇姑宣帝/王皇后母養元帝者也)内則純𬒳(一作/備内)
(則閨閫之禮度也/禮記有内則篇)後烈丕光肇𥘉配元天命是將
兆徴顯見新都黄龍(將大也謂元帝時黄龍見/于新都以爲莾竊位之䜟)漢
成旣終㣧嗣匪生(成帝無子立定陶恭王/子爲皇太子是爲哀帝)哀帝承祚惟
離典經尚是言異(帝入繼大統尊定陶恭王爲恭皇因曰/春秋母以子貴尊傳太后爲帝太太后)
(丁姬爲帝太后皆不合典禮惟/是己者是尚其言寔乖於正理)大命俄顛厥年夭隕大終
不盈(哀帝在位六/年壽二十六)文母覽之千載不傾(太后察此爲基/祚不傾之計)博
選大智新都宰衡明聖作佐與圖國艱以度厄運
徴立中山(新都侯莽迎立中山王是/爲平帝莽秉政號曰宰衡)庶其可濟愽采淑女
備其姪娣覲(一作/親)禮髙禖祈廟嗣繼(太后爲平帝聘莽/女為后又備/女)
(祀髙禖祈嗣續/以衍宗廟之継)靡格匪天靡動匪地穆穆明明昭事
上帝弘漢祖考夙夜匪懈興㓕繼絶博立侯王親
睦庶族昭穆序明帝致支屬靡有遺荒咸𬒳祚慶(平/帝)
(紀二年立代孝王玄孫之子如意爲廣宗主江都易王孫/旴台侯宮爲廣川王廣川恵王曽孫倫爲廣德王封霍光)
(從父昆弟曽孫張敖周/勃樊噲之後皆爲列侯)冀以金火赤仍有央(金劉姓火/漢德赤火)
(之色有央猶未央也/言冀火德之方中)勉進大聖上下兼該(大聖指莾也/上文皆䛕詞)
(以文莾/之姦謀)群祥衆瑞正我黄來火德將㓕(莾自以代/漢爲土德)
(色尚/黄)惟后于斯天之所壞人不敢支哀平夭折
百姓分離祖宗之愆終其不全天命有託謫在
于前屬遭不造榮(一作/筞)極而遷皇天眷命黃虞之
孫歴丗運移屬在聖新代于漢劉受祚于天漢
祖承命赤傳于黄(言漢不敢違天命遂/以火德傳于土德)攝帝受禪
立爲眞皇允受(一作/執)厥中以安黎衆漢廟黜廢移
定安公(莾篡位封孺子/嬰爲定安公)皇皇靈祖惟若孔臧降兹
珪壁命服有常爲新帝母鴻德不忘欽德伊何
奉命是行菲薄服食神祇是崇尊不虚統惟祗
惟庸(一作惟/垣惟墉)隆循(一作/脩)人敬先民是從承天祗家允
㳟䖍恪豐阜庻卉旅力不射恤民于留不皇詭
作(以崇本務農爲悠乆之道弋獵/末習弗暇爲之爾雅云留乆也)別計十邑國之是度
還奉于此以處貧薄(平帝紀元始二年太后省所食湯/沐邑十縣属大農別計其租以贍)
(貧/民)罷苑置縣築里作宅以處貧窮哀此􁁪獨(罷安/定呼)
(池苑以爲安民縣又起五里於/長安城中宅二百區以居貧民)起常盈倉五十萬斛爲諸
生儲以勸好學(王莾傳爲學者築舎萬區作市常滿倉/盖元始中猶避惠帝諱至此方稱常盈)志
在黎元是勞是勤春廵㶚滻秋臻黄山(㶚滻長安/城中二水)
(名黄山宫/名在槐里)夏撫鄠杜(扶風二/縣名)冬䘏涇樊(涇水之際撫卹謂/因游覧而施恩惠)
大射饗飲飛羽之門(飛羽殿在/未央宮中)綏宥耆㓜不拘婦
人刑女歸家以育貞信(元年天下女徒巳論歸家復/貞婦郷一人三年詔曰復貞)
(婦歸女徒欲/以全貞信)玄冥季冬捜狩上蘭(上蘭觀名/在上林中)寅賔
出日東秩暘谷鳴鳩拂羽戴勝降桑(汲冡周書/時訓解榖)
(雨又五日鳴鳩拂其羽又五/日戴勝降于桑皆蠶候也)蠶于繭舘(漢宫殿䟽云上林/苑有繭觀盖蚕繭)
(之所/也)躬筐執曲帥導群妾咸循蚕蔟(筐曲皆育/蠶之具蔟)
(竹器以茅藉之/承老蠶作繭)分繭理絲女工是勑遐邇蒙祉中
外禔福自京逮海靡不仰德成類存生秉天地
經無物不理無人不寜尊號丈母與新有成丗
奉長壽(莾墮壞孝元廟獨置故殿爲文/母篹食堂旣成名曰長壽宮)靡墮有傾著
德太常注諸旒旌嗚呼哀哉以昭鴻名享國六
十殂落而崩(后以𥘉元元年癸酉歳立爲皇/后至王莾建國五年癸酉歳崩)四海
傷懷擗踊拊心若䘮考妣遏宻八音嗚呼哀哉
萬方不勝德𬒳海表彌流魂精去此昭昭就彼
冥冥忽兮不見超兮西征旣作下宮(墳塋/也)不復
故庭爰緘伊銘嗚呼哀哉(誄中事具本/傳并王莾傳)
　　北海王誄　傅毅
(後漢書北海靖王興齊武王伯升子也建/武二年封魯王後徙爲北海王顯宗器重)
(興毎有異政輒乗驛問焉立三十九年薨王/甞試守候氏令爲人明畧善聽訟甚得名稱)
(遷弘農太守/亦有善政)
誄曰永平七年北海静王薨於是境内市不交
易塗無征旅農不修畒室無女工感傷慘怛若
䘮厥親俯哭后土仰愬皇旻於惟群英列俊静
思勒銘惟王勛德是昭是明存隆其實光曜其
聲終始之際於斯爲榮乃作誄曰
覽視昔𥘉若論徃代(若順/也)有國有家篇籍攸載
貴尠不驕滿罔不溢莫能履道聲色以卒惟王
建國作此藩弼撫綏方域承翼京室對揚休嘉
光昭其則温恭朝夕敦循伊德
　曹蒼舒誄　魏文帝
(曹冲字蒼舒魏公操子母曰環夫人魏文帝/之弟也少聦察𡵨嶷有成人之智年十三病)
(卒曹公哀甚爲娉甄氏亡/女與合葬贈騎都尉印綬)
惟建安十有五年五月甲戍童子曹蒼舒卒嗚
呼哀哉乃作誄曰
於惟淑弟懿矣純良誕豐令質荷天之光旣哲
且仁爰柔克剛彼德之容兹義肇行猗歟公子
終然允臧冝逢介祉以永無疆如何昊天雕斯俊
英嗚呼哀哉惟人之生忽若朝露役役(一作/促促)百年
亹亹行暮矧爾夙夭十三而卒何辜于天景命不
遂兼悲増傷侘傺失氣(離騷忳鬰邑余侘傺兮侘敕加/敕駕二切傺丑利敕界二切失)
(志/貌)永思長懷哀爾罔極貽尓良妃(謂甄氏合葬左傳/嘉偶曰妃音配)
禭爾嘉服(謂贈/印綬)越以乙酉宅彼城隅増丘峩峩寢廟
渠渠(詩夏屋渠渠/言深廣也)姻媾雲㑹充路盈衢悠悠群司
岌岌其車傾都蕩邑爰迄爾居魂而有靈庶可
以娯嗚呼哀哉(禮男子十三成童死則稱下殤言未成/人也蒼舒之葬配以甄氏死女又竊王)
(朝命服以加之爲立寢廟悖禮甚矣/曹氏父子所謂小人而無忌憚者也)

古文苑卷第二十
古文苑卷第二十一
賦十四首
(舊編載此諸篇文多殘缺搜檢它集互加叅證/或𥙷及數句猶非全文姑存卷未以竢博訪)
　　賈誼虡賦
　　劉向請雨華山賦
　　劉歆甘泉宮賦
　　傅毅琴賦
　　蔡邕恊和昏賦　琴賦
　　　胡栗賦　𫐠行賦
　　魏文帝浮淮賦
　　王粲大暑賦
　　曹植𫐠行賦
　　劉楨大暑賦
　　應㻛靈河賦
　頌三首
　　傅毅東廵頌
　　蔡邕東廵頌　南廵頌
　　蔡邕九惟文一首
　　　虡賦　賈誼
(考工記梓人爲筍虡天下之大獸五臝者羽/者鱗者以爲筍虡注樂器所縣横曰筍植曰)
(虡此賦盖指鍾/虡前後俱闕文)
妙彫文以刻鏤兮象巨獸之屈竒兮(鳬氏爲鍾/鄭玄注今)
(時旋有蹲熊/盤龍辟邪)戴髙角之峩峩負大鍾而顧飛美
哉爛兮亦天地之大式(歐陽詢藝文類聚載賈誼/簴銘云攷太平以深志象)
(巨獸之屈竒妙彫文以刻鏤舒循尾之采/垂舉其鋸牙以左右相指負大鍾而欲飛)
　　　請雨華山賦　劉向(字子政西/漢書有傳)
(此文闕訛難讀姑/存其舊以俟識者)
崆巄巍崝㟪山清忽幽昧徃曲勃林岑䒩崔(一作/雚)
竭離安連迎􁤍通谷曼服㦇奄草均阿阪殷紛
聲沸路遼逺調脩崪􁦾寒服嶼冥冥蘭蔓
散峽崝崝(此雀/反)㑣㑣溱溱路黍稷雲嵷忽傳天下
爲深壑旅請今深渥水谷密請冝令所出百鏳
鏳清池涌泉淡州鳴(一作/鳴)鴦翔㘇㘇殊佋診賞懸
若神悲哀(一作/衷)但徃(一作/但住)不可語人麀鹿􁼳􁼳　㑣
他他野牛勝握觸熊蛬蛬律怒佛特林旅象犀
庸遊山陵天隂且雨貟日聆棠柘梓桐摎捎母猴
猿木戯手相持睠陽　棼若風時憚鴛飄陽鸞
孔翠文章明蜸(一作/螣)苑倉游山旁惃　狐狢臨
水凝渾兮不觸果必方　格可爲惃陵鯉難神
龜春夏出游冬自根聖人親之誠虞哉􁆁拖
何不可勝亦路臨何爲華山
　　　甘泉宮賦　劉歆
(三輔黄圗甘泉宫一曰雲陽宫秦始皇作在/雲陽縣甘泉山漢武增廣之周十九里乃黄)
(帝以來圎丘祭天處故武帝以後皆於此祀/天成帝時揚雄從祠甘泉還奏賦以諷此賦)
(不及祠祝後/有闕文也)
軼凌隂之地室過陽谷之増城(按黄圗甘泉山在九/峻山之北雲陽縣之)
(西)廽天門而鳯舉躡黃帝之明庭(漢郊祀志黃帝/接萬靈明庭明)
(庭者甘/泉也)冠髙山而爲居乗崑崙而爲宫按軒轅之
舊處居北辰之關中(黃圖咸陽宮殿象天極帝居故/此宫在北辰環城之内閞一本)
(作/閎)背共工之幽都向炎神之祝融(言負北/向南也)封巒爲
之東序縁石闕之天梯(封巒石闕皆觀名/在甘泉苑垣内)桂木雜
而成行芳肹蠁之依斐翡翠孔雀飛而翶翔鳯
凰止而集栖甘醴涌於中庭激清流之瀰(瀰)黄
龍遊而宛壇(音蜿/蜒)神龜沉於玉泥離宫特館接
比相連雲起波駭星布彌山髙巒峻阻臨洮廣
衍深林蒲葦涌水清泉芙蓉菡蓞蔆荇蘋蘩豫
章雜木楩松祚棫女貞烏勃桃李棗檍
　　　琴賦　傅毅(字武仲/東漢人)
(亘譚新論神農氏削桐爲琴繩絲爲弦以通/神明之徳合天人之和廣雅曰神農氏琴長)
(三尺六寸六分上有五絃曰宫啇/角徴羽文王増二弦曰少宮少啇)
歴松岑而將降睹鴻梧於幽阻髙百仞而不枉
對脩條而特處蹈通涯而特遊圗兹梧之所冝
信雅琴之麗樸乃弁(一作/升)伐其孫枝(孫枝附生枝也/嵆康琴賦乃斵)
(孫枝准量所任至人攄思制爲雅琴眉山蘇氏曰凢木本/實而末虚惟桐反之試取小枝削皆堅實如蠟而其本皆)
(空故丗所以貴孫枝者貴/其實故絲中有木声也)命離婁使布縄施公輸之
剞劂遂雕琢而成器揆神農之𥘉制盡聲變之
奥妙杼心志之鬰滯
　　　恊和昏賦　蔡邕
(嫁娶合二姓之好正人倫之始用昏/時者取幽隂之義也故謂之昏禮)
惟情性之至好歡莫偉乎夫婦受精靈之造化
固神明之所使事深微以玄妙實人倫之所始
考遂𥘉(徃古/也)之原本覽隂陽之綱紀乹坤和其
剛柔(乹剛坤柔有夫/婦配合之義)艮兊感其脢腓(艮少男兊少女/感應而爲咸聖)
(人列於下篇之首以象夫/婦咸其脢咸其腓皆爻辝)葛覃恐其失時(毛詩葛/覃言女)
(功之事恐失時/豈齊魯時邪)標梅求其庶士(詩標有梅男女及時/也其三章曰求我庶)
(士迨其/謂之)唯休和之盛代(休音昫休和/猶醇和也)男女德乎
年齒(古者男二十至三十女十五至/二十謂之盛年嫁娶之時也)婚姻恊而莫違
播欣欣之繁祉(謂室家相冝子孫/昌熾風俗淳厚)良辰旣至(卜日/用柔)
(鳴犢竇犫之見殺也回輿而旋作陬操其辤曰/復我舊廬從吾所好其樂只且見孔叢子)鹿鳴三
章(禮記霄雅肄三謂鹿鳴而下三章蔡/邕琴操曰鹿鳴周大臣之所作也)梁甫悲吟(古樂/府有)
(太山梁父吟/盖䘮葬之詞)周公越裳(周公輔成王越/裳氏重譯來貢)青雀西飛(青雀/西王)
(母之使青鸞也/琴操有離鸞)别鶴東翔(啇陵牧子娶妻五年無子父/兄欲爲改娶牧子援琴鼓之)
(嘆别鶴以/舒其憤悶)飲馬長城(古樂府有飲/馬長城窟行)楚曲明光(琴譜有/楚王操)
(有楚明光曲八/者琴操曲名也)走獸率舞(書搏拊琴瑟以/詠百獸率舞)飛鳥下翔
(師曠爲晉平公鼔琴/有玄鶴二八翔舞)感激絃歌一低一昻
　　　胡栗賦
(邕自序云人有折蔡氏/祠前栗者故作斯賦)
樹遐方之嘉木兮(樹種也謂此木元非/中國植物來自胡地)于靈宇之前
庭通二門以征行兮夾堦除而列生彌霜雪之不彫
兮當春夏而滋榮因本心以誕節兮凝育檗之緑英
形猗猗以艶茂兮似翠玉之清明何根莖之豐美兮
將蕃熾以悠長遇禍賊之災人兮嗟夭折以摧傷
　　　述行賦
余有行于京洛(漢之東都/河南尹也)遘淫雨之經時途迍邅其
蹇連潦汙滯而爲災聊弘慮以存古宣幽情而屬辭
行游目以南望覽太室之威靈(山海經嵩髙/爲太室山)顧大河
于北垠覩洛汭之始并(禹貢註洛汭洛入/河處河南鞏縣東)率陵阿以
登降赴偃師而精勤壯田横之奉首義二士之夾墳
(西漢田儋傳髙帝召田横横與其客二人乗傳詣洛/陽至尸郷廐置自剄令客奉其頭馳奏髙帝以王禮)
(葬横旣葬二客穿其塚旁皆自剄從之後漢郡國志/河南偃師縣有尸郷春秋時曰尸氏註田横自殺處)
　　　浮淮賦(序見王粲/浮淮賦前)魏文帝
泝淮水而南邁兮泛洪濤之湟波仰巖岡之崇阻兮
經東山之曲阿浮飛舟之萬艘兮建干將之銛戈(干將/吳之)
(良冶能鑄劒故後/人名寳劒爲干將)揚雲旗之􁈔紛兮聆榜人之讙譁(榜必孟/反舡人)
(也月令/命榜人)乃撞金鍾爰伐雷皷白旄冲天黄鉞扈扈(左仗/黄鉞)
(右秉白旄以麾鉞以誅伐飾之/以金旄以進退軍士色尚白)武將奮發驍騎赫怒於是驚
風泛涌波駭衆㠶張羣櫂起爭先逐進莫適相待
　　　大暑賦　王粲
惟林鍾之季月(季夏月建未/律中林鍾)重陽積而上升(夏至/一隂)
(生大暑六月中氣二/隂並進故群陽上升)喜潤土之溽暑(大暑後五日/土潤溽暑)扇温
風而至興(六月節/温風至)獸狼望以倚喘鳥垂翼而弗翔
逺昆吾之中景(鄭語注祝融之孫封於/昆吾祝融炎帝之任)天地翕其同
光征夫瘼於原野處者困於門堂患祍席之焚
灼譬烘燎之在床起屏營而東西欲避之而無
方仰庭槐而嘯風風旣至而如湯氣呼吸以怯
短汗雨下而霑裳於是帝后順時幸九嵕之隂
岡託甘泉之清野御華殿於林光(三輔黄圗咸陽/在九嵕山南始)
(皇營宫殿北至九嵕甘泉南至鄠杜離宫/別館相望漢武增廣之有髙光宮林光宫)潜廣室之邃
宇激寒流於下堂重屋百層垂䕃千廡九闥洞開
周帷髙舉堅氷常奠寒饌代叙(闕)
　　　𫐠行賦　曹植(曹公操次子後/封陳王謚思)
尋曲路之南隅觀秦政之驪墳(始皇名政/葬於驪山)哀黔首
之罹毒酷始皇之爲君濯余身于秦井(温泉/也)律
湯液之若焚
　　　大暑賦　劉楨(字公幹爲魏司空/軍謀祭酒掾屬)
其爲暑也羲和揔駕發扶木(羲和日御也日出/於扶桑一曰若木)太
陽爲輿逹炎燭靈威參垂歩朱轂(南方赤帝/曰靈威仰)赫赫
炎炎烈烈暉暉若熾燎之附體又温泉而沉肌
獸喘氣於玄景鳥戢翼於髙危農畯捉鐏而去
疇(鐏在困反/農器鐵首)織女釋杼而下機温風至而増熱(張衡思/玄賦温)
(風翕其/增熱)歊悒慴而無依披襟領而長嘯兾微風
之來思
　　　靈河賦
(河源出崑崙上與天/漢流通故曰靈河)
　　　　　　　　應㻛(字德璉曹公辟丞桓掾後爲五/官將文學有文名與魯國孔融)
(廣陵陳琳山陽王粲北海徐幹陳/留阮瑀東平劉楨謂之建安七子)
咨靈川之遐源兮于崑崙之神丘淩増城之隂
隅兮頼后土之潜流衝積石之重險兮披山麓
之溢浮蹶龍黄而南邁兮紆鴻體而因流(河源自/崑崙東)
(注蒲昌海潜行地下南出於積石禹貢導河積石至于龍門/䟽郭璞云發源髙處激湊故水色白潜流地中受渠衆多渾)
(濁故水色黄西北人謂水爲龍/蹶俱衛反毛氏詩注蹶動也)渉津洛(一作/路)之阪(一作/峻)泉
播九道乎中州(禹貢又北播爲九河注北分/爲九河以殺其溢在兖州界)汾澒涌而
騰鶩兮恒亹亹而徂征肇乗髙而迅逝兮陽侯
沛而震驚(陽侯/波神)有漢中葉兮金隄隤而瓠子傾
興萬乗而親務兮董羣后而來營下淇園之豐
篠兮投璧玉而沈星(史記文帝時河决金隄武帝元/光中河决瓠子於是天子臨决)
(河沈白馬玉璧令羣臣從官自將軍以/下皆負薪填决河取淇園之竹以爲揵)若夫長杉峻檟
茂栝芬橿扶䟽灌列(灌音貫木叢生也詩黄/鳥于飛集于/灌木)暎水䕃
防隆條動而暢清風白日顯而曜殊光(言築隄巳/成水患旋)
(息樹衆木於/隄上以固護)
　　東廵頌　傅毅(一本作/崔駰)
(漢光武中興三葉至章帝按本紀建初八/年冬十二月東廵狩又元和二年二月幸)
(太山柴/告岱宗)
伊漢中興三葉於皇維烈允迪厥倫纉王命胤
漢興矩坤度以範物規乾則以陶鈞於是考上
帝以質中惣列宿於北辰開太微敞禁庭延儒
林以諮詢岱岳之事于時典司耆耇載華抱實
徴(一本/作逌)爾而造曰盛乎大漢旣重雍而襲熈代
増其德唯斯岳禮乆而不脩此神人之所慶幸
海内之所想思頌有喬山之征(周頌時邁廵守告/祭柴望也其詩曰)
(懷柔百神及河喬/岳又般/之詩曰陟其髙山墮山喬岳)典有徂岳之廵(舜典歳二/月東廵守)
(至于/東岳)時邁其邦(周頌時邁其邦/昊天其子之)人斯攸勤不亦冝
哉乃命太僕馴六轡(一本/作騶)閑路馬戒師徒於是乗
輿登天靈之威路駕太一之象車升九龍之華
旗建掃霓之旌旄裒胡耇之元老聘東作之上
游賞孝行之畯農
　　東廵頌　蔡邕(一本作/班固)
竊見廵狩岱宗柴望山虞宗祀明堂上稽帝堯
中𫐠丗宗遵奉光武禮儀備具動自聖心是以
神明屢應休徴乃降不勝狂簡之情謹上岱宗
頌一篇曰若稽古在漢迪哲聿修厥德憲章丕
烈　翿六龍較五路齊百僚陶素質命南重
以司歴厥中月之六辰備天官之列衛盛輿服
而東廵(後闕)
　　南廵頌
惟漢再受命爰葉一十恊景和則天經郊髙宗
光六幽通神明旣禘祖於西郊又將祫於南庭
是時聖上運天官之法駕建日月之旃旌
　　　九惟文
(惟思也此文乃九惟之一後當有闕文否/則以貧爲病不思所以處之徒見殞穫亦)
(非作文/之法)
八惟困乏憂心殷殷天之生我星宿值貧(如禄命/書所推)
六極之厄(洪範六極/四曰貧)獨我斯勤居處浮􁠚無以自
任冬日栗栗上下同雲無衣無褐何以自温六
月徂暑炎赫來臻無絺無綌何以蔽身無餉不
飽永離懽欣
古文苑卷第二十一
註古文苑後序
縣之大莫如呉大而難治亦莫如呉余友章君
爲之意其簿書期㑹勞苦頓挫它靡遑及一日
忽出所註古文苑若干卷曰此在縣三年之所
述也余聞其言巳伏其整暇不廢文字非俗吏
之所能爲及閱其書則㑹萃音釋覈別章句發
千古之奥賾訂衆人之訛謬其援据精切其闡
叙敷鬯凡山經水志稗官冢竹籕書譜靡不捜
羅攟摭成一家言於是又服君之博而感君之
廑也甞考是書唐人所類不白氏名不例年代
我宋孫公巨源發其袐於精廬繇是始顯大抵
自先秦古書而下多東西二漢曹魏齊梁等竒
偉之作史氏所或遺選類所未盡間見於諸集
録樂府祕笥中人所願見而弗可得者莫不登
載自孫之後行于丗殆二百年然舛錯断缺假
借嵬瑣學士大夫雖知愛重不過若三代鍾鼎
鉶匜相與珎玩而巳徃徃見諸咀味之實者未
有其人而章君方在今丗所謂邑債湯火煎熬
中乃以有餘之精神及此使上下一千三百餘
年文人才士著述之本㫖得以赫灼暴颺於亡
窮非藴古心深古學嗜古文疇克爾爾昔前脩
以杜元凱爲左氏忠臣以顔師古爲班氏忠臣
余謂章君於此書亦然紹定壬辰七月上澣日
宛陵呉淵序
　　　　　古文苑唐人之所集梁昭明之所遗
　　　　　也昭明曷为遗之盖以法而为之去
　　　　　取也唐人曷为集之盖思古而貴扵
　　　　　兼存也去取以法所以示後学之軌範
　　　　　兼存采古所以廣後学之　其功
　　　　　一也然是集也其辭　其義幽深
　　　　　由唐迄今垂數百載觀者罕究其
　　　　　極武林章君　憂之　是研精覃
　　　　　慮搜採群說萹傳而字釋之使
　　　　　開卷者一覧而得其指　可謂好古
　　　　　愽雅之君子矣章君不忍自私　毗
　　　　　陵日欲　諸梓以貽　学甫書初考
　　　　　適拜司鼓之命　厥志之不酬乃以其
　　　　　藁属　政歲在丙申六月畢工明
　　　　　年四月僕至官既半載章君之子
(淳)過僕尽取其版訂刋者之誤凢二
　　　　　百餘字而章君之志益明非其善継
　　　　　　克尔耶昔向傳洪範而歆異之君子
　　　　　以为恨今章君有(淳)過向逺矣僕扵
　　　　　章君實襲其隔政之餘芬思見其
　　　　　文而不可得今岀其有䝨子也故喜而书
　　　　　之嘉熈丁酉良月桂巖江师心書
　　如祀於　章公爲子姓公之子(涥)且同庚
　　丱角束書㳺章氏塾相同筆研朝夕公側
　耳聞目見輒著乎心及長妻以兄子扵是
　至甥館者無虚歲每見公卷􁀍家食惟以
　著書立言為事暨薄宦因任南徐值公令
　呉門倅毗陵軫相接也書問徃来自訪古
　書之外不言它公之志向槪可見已癸已
　冬由餉幙終更假道東歸留倅治者經旬
　見㑹稡所述古文苑藁方授楷書吏将付
　諸梓俾與訂正以歲莫亟行而未究明年
　公除司皷留藁以遺後人程君(士龍)寔為
　代用䏻成公之志丙申六月書成而公以
　乙未六月先為古人矣又継之者江君(師心)
　復為訂刋者之誤書於是乎有傳公去常
　越十有二年丙午冬如𣏌承乏佐州逺継
　其後峙庭雙檜可比甘棠緬想典刑􁄂然
　如在公餘取所刋板鱗次先後遇板有蠧
　蝕者字有漫漶者即命工𥙷治之及訂其
　偏旁差訛者數字益嚴扃鐍守護惟謹
　庶可以詔久傳逺嗚呼哲人云亡猶幸是
　書之僅存也讀其書如見其人因其言以
　求其心無愧前脩後学者亊跡襲舊梓
　非曰敢私敬誌下方尤有望於来者涥祐
　丁未月正元日承議郎通判常州軍州事
　古朁盛如杞謹書
