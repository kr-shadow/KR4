#+TITLE: 丹陽詞-宋-葛勝仲
#+DATE: 2018-05-12 10:21:29
#+SOURCE: github.com/kanripo/KR4j0021 master 827efc4c                
欽定四庫全書
　丹陽詞
　　　　　　　　　　　　宋　葛勝仲　撰
　　江神子(初至休寜/冬夜作)
昬昬雪意慘雲容獵霜風歲將窮流落天涯顦顇一衰
翁清夜小窗圍獸火傾酒綠借顔紅　官梅疎豓小壺
中暗香濃玉玲瓏對景忽驚身在大江東上國故人誰
念我晴嶂逺莫雲重
　　蝶戀花(二月十三日同安/人生日作二首)
雨後春光濃似醉著柳催花節物侵龍忌繡褓香閨當
日珮紫蘭宫墮人間世　歌管停雲香吐穟碧酒紅裳
共祝魚軒貴天上阿環金籙秘龜鶴共夀三千歲
　　又
共樂堂深簾不捲側側寒輕二月春猶淺續夀競來歌
舞院龍涎香襯鮫綃段　畫棟朝飛雙語燕端似知人
著意窺金盞柳外花前同祝願朱顔長在年齡逺
　　臨江仙(尉姜補之託/疾臥家作)
郊外黄垓端可厭歸來移病香閨象床珍簟共委蛇耆
婆尋草盡天女散花遲　小雨作寒秋意晚簷聲與夢
相宜冷侵羅幌酒煙微試評書五朶何似畫雙眉
　　漁家傲(初創真意亭于南/溪遊陟晚歸作)
嵓壑縈囘雲水窟林深路斷迷煙客茆屋數椽攜杖舄
人寂寂侵簷萬箇琅玕碧　倦客羈懐清似滌更無一
㸃飛埃迹溪漲漫流過几席寒湜湜鳬鷖㸃破琉璃色
　　又
叠叠雲山供四顧簿書忙裏偷閒去心逺地偏陶令趣
登覽處清幽疑是斜川路　野蔌溪毛供飲具此身甘
被煙霞痼興盡碧雲催日莫招晚渡遙遙一葉隨鷗鷺
　　鷓鴣天(九月十三日攜家遊夏氏/林亭燕集作并送湯詞)
小榭幽園翠箔垂雲輕日薄淡秋暉菊英露浥淵明徑
藕葉風吹叔寶池　酬素景泥芳巵老人癡鈍强伸睂
懽娯莫遣笙歌散歸路從教燈影稀
　　又
婆律香濃氣味佳玻瓈仙盌進流霞凝膏清滌高陽醉
靈液甘和正焙芽　香染指浪浮花加籩禮盡客還家
貫珠聲斷紅裳散踏影人歸素月斜
　　㸃絳唇(縣齋愁/坐作)
秋晚寒齋藜床香篆橫輕霧閒愁幾許夢逐芭蕉雨
雲外哀鴻似替幽人語歸不去亂山無數斜日荒城鼓
　　行香子(愁況無/聊作)
風物颼颼木落滄洲漸老人不奈悲秋羈懐都在鬢上
睂頭似休文瘦文通恨子山愁　庭梧影薄籬菊香浮
强招尋聊命朋儔窮通皆夢今古如流且淵明徑子猷
舫仲宣樓
　　訴衷情
清明寒食景暄妍花映碧羅天參差捍撥齊奏豐頰擁
芳筵　逢誕日揖真仙託爐煙朱顔長似頭上花枝歳
歳年年
　　水調歌頭(程良器嘉量别賦一闋/紀泛舟之㑹往返次韻)
夜泛南溪月光影冷涵空棹飛穿碎金電翻動水精宫
横管何妨三弄重醑仍須一斗知費幾青銅坐乆桂花
落襟袖覺香濃　庾公閣子猷舫興應同從來好景良
夜我輩敢情鍾但恐仙娥川后嫌我塵容俗狀清境不
相容擊汰同情賞賴有紫溪翁
　　又
下瀨驚舩駛揮麈恐尊空誰吹尺八寥亮嚼徴更含宫
坐愛金波瀲灧影落蒲萄漲綠夜漏儘移銅囘棹攜紅
袖一水帶香濃　坐中客馳雋辨語無同青鞵黄帽此
樂誰肯換千鍾岩壑從來無主風月故應長在賞不待
先容羽化尋煙客家有左仙翁
　　又
勝友欣傾葢羈宦嬾書空愛君筆力清壯名已在蟾宫
蕭散英姿直上自有練帬葛帔豈待半通銅長短作新
語墨紙似鴉濃　山吐月溪泛艇率君同吾儕轟飲文
字樂不在歌鍾今夜長風萬里且倩泓澄浩蕩一為洗
塵容世上閒榮辱都付塞邊翁
　　朩蘭花(與諸人/泛溪作)
朩蘭干外池光闊午夜喬林迷岸樾掠舩涼吹起青蘋
縈水歌聲欺白雪　檀郎響趂紅牙節雅韵嘈嘈仍切
切人生何樂似同襟莫待驪駒聲慘咽
　　滿庭霜(任昉嘗為新安太守風流名迹/圖經史牒具載感今懷古作)
百不為多一不為少阿誰昔仕吾邦共推任筆洪鼎力
能扛不為桃花祿米讎書倦一葦横江招尋處徒行曳
杖曾不擁麾幢　山川真大好魚磯無恙密嶺難雙聴
訟訴多就樵塢僧窗歲月音容逺矣風流在遐想心降
雲煙路􁄭竒弔古時為酹空缸
　　醉蓬萊(天寜/節作)
望蔥蔥佳氣虹渚祥開斗樞光遶析朩天津正靈暉騰
照鷺綴分班象胥交貢奉御觴清曉玉殿寒輕金徒漏
永瑞爐煙裊　萬㝢均歡示慈頒燕夀祝南山慶均鳬
藻縹緲紅雲望九重天表舞獸鏘洋抃鼇欣戴度管絃
聲杳厯草長新蟠桃永秀與天難老
　　西江月(正月十七日與文中自邑境徧遊歙黟祁/門山水十九日在黟邑同靈觀夜燕作)
羈宦新來作惡窮途誰肯相從追攀十日水雲中情誼
知君獨重　寂寂回廊小院㝠㝠細雨尖風鳳山香雪
定應空昨夜疎枝入夢
　　又
山鎮紅桃阡陌煙迷綠水人家塵容誤到只驚嗟骨冷
玉堂今夜　莫對佳人錦瑟休辭洞府流霞峯回路轉
亂雲遮歸去空傳圖畫
　　南鄉子(三月望日與文中/諸賢泛舟南溪作)
柳岸正飛綿選勝齎輕漾碧漣笑語忘懐機事盡鷗邊
萬頃溪光上下天　菰葦久延縁不覺遙峯靄莫煙對
酒莫嫌紅粉陋嬋娟自有孤高月婦仙
　　浣溪沙(朩芍/藥詞)
可惜隨風面旋飄直須燒燭看嬌嬈人間花月更無妖
　濃麗獨將春色殿繁華端合衆芳朝南床應為醉陶
陶
　　又
通白輕紅溢萬枝濃香百知透豐肌丹山威鳳勢將飛
　玉鏡臺前呈國豓沈香亭壮映朝曦如花惟有上皇
妃
　　又
鬭鴨欄邊曉露沾華堂醉賞軸珠簾插花人好手纖纖
　遮䕶輕寒施翠幄標題仙品露牙籤詞人遺恨獨江
淹
　　西江月(次韻林茂南/博士杞泛溪)
山外半規殘日雲邊一縷餘霞滿城飛雪散苕花萬頃
溪連罨畫　柳惲風流舊國鶴齡瀟洒人家肯嗟流落
在天涯雲水從今起價
　　又(代監/酒和)
晚路交游綠酒平生志趣青霞霜風時節近黄花泛宅
舟將鷁畫　不分兩溪明月夜深只屬漁家今朝清賞
寄情涯肯向榮塗索價
　　蝶戀花(和王/廉訪)
風過漣漪紋縠細十指香檀驚破交禽睡野蔌溪毛真
易致風流未減蘭亭㑹　擊汰千艘供洛禊映水垂楊
萬縷拖濃翠小海一聲波上戲慇勤畱客千金意
　　臨江仙(燕諸部/使者)
自古呉興稱冷僻菰城水浸粼粼回星難望使車塵如
何三日飲倂有五行人　文似枚臯加敏速記書易若
張巡幙中無用郄嘉賓他年浮棗㑹莫忘兩溪春
　　又
千古烏程新釀美玉觴風過粼粼歌聲未辦起梁塵九
天持斧客來作繡衣人　夙有辭華驚乙覽傳聞獻頌
東巡未應握節久賓賓一封馳詔旨却醉上林春
　　又(與葉少藴夢得上巳遊/法華山九曲池流盃)
小樣洪河分九曲飛泉環遶粼粼青蓮往事已成塵羽
觴浮玉甃寶劍捧金人　綠綺且依流水調蓬蓬擂鼓
催巡玉堂詞客是佳賓茂林脩竹地大勝永和春
　　定風波(與葉少藴陳經仲彥文燕/駱駝橋少藴作次韻二首)
千叠雲山萬里流坐中碧落與鼇頭真意見嬉吾已領
煙景不辭捧詔乆汀洲　老去一官真是漫溪岸獨餘
此興未能收畱與吳兒傳勝事長記赤欄橋上攬清秋
　　又
共喜新涼大火流一聲水調聴歌頭況有脩蛾兼粉領
佳景謝公無不礙滄洲　平昔短檠真大漫氣岸老來
都向酒盃收雲水光中修禊事猶記轉頭不覺巳三秋
　　浣溪沙(少藴内翰同年寵速且出後堂/并製歌詞侑觴即席和韻二首)
今夜風光戀渚蘋欲教四角出車輪金釵離立座生春
　神女恍驚巫峽夢飛瓊原是閬風人詔封後院寵儒
臣
　　又
溪岸沈深屬泛蘋傾城容貌此推輪可憐虚度二年春
　莫莫來時騷客賦朝朝新處後庭人天畱花月伴羈
臣
　　又(少藴内翰同年寵速遣/妓隠簾吹笙因成一闋)
東道慇勤玉斚飛華燈傾國擁珠璣玉奴嫌瘦玉環肥
　縹緲幸聞緱嶺曲參差猶隔夏侯衣放開雲月出清
輝
　　瑞鷓鴣(和通判/送别)
兩年人住豈無情别椉辭華四水清何事千鍾勤飲餞
故知一别未能輕　解龜雖幸樊籠出挂席還愁海汐
平江艸江花都是淚驪駒休作斷膓聲
　　浪淘沙(將去南/陽作)
步屧對東風細探春工百花堂下牡丹叢莫恨使君來
便去不見鞓紅　霧眼一衰翁無意芳穠年來結習巳
成空寄語國香雕檻裏好為人容
　　驀山溪(天穿節和朱/刑掾二首)
望雲門外油璧如流水空巷逐朱旛步春風香河七里
冶容袨服摸石道宜男穿翠靄度飛橋影在清漪裏
吳頭楚尾千古風流地試問漢江邊有解珮行雲舊事
主人是客一笑强頒春燒燈後賞花前遙憶年年醉
　　又
春風野外卵色天如水魚戲舞綃紋似出聴新聲北里
追風駿足千騎巻高門一箭過萬人呼雁落寒空裏
天穿過了此日穿名地摸石俯清波競追隨新年樂事
誰憐老子使得縱遨遊争捧手乍憑肩夾道遊人醉
　　又
出門西笑千里長安道不用引離聲便登榮十洲三島
畫舩珠箔蘋末水風涼隋岸栁楚臺人景與人俱好
應嗟見晚玉殿生清曉正是妙年時步承明謀身須早
軺車膚使新逐凱歌囘恩綍重綵衣輕嘉慶知多少
　　西江月(二首一連水東/樓燕集一泛舟)
豓曲醉歌金縷朱門高聳銅鐶中天樓觀共躋攀飛絮
落花春晚　低映綠隂朱户斜拖素練滄灣銀鈎華榜
五雲間奕奕蛟龍字綰
　　又
靺鞨斜紅帶柳琉璃漲綠平橋人間風月正新妖不數
江南蘇小　恨寄飛花蔌蔌情隨流水迢迢鯉魚風送
朩蘭橈囘棹荒雞報曉
　　又(與王庭錫/登燕集作)
清樾已生晝寂孤花尚表春餘象床筠簟燕堂虚初過
晚涼㣲雨　珪璧新來北苑鱸蓴未減東呉捧觴紅袖
透香膚不浥翔龍煙縷
　　又(叔父慶八/十㑹作)
瑞獸香雲輕裊華堂繡幙低垂人生七十尚為稀況是
釣璜新歳　登俎青梅的皪明欄紅藥芳菲天教睂夀
過期頤常對風光沈醉
　　浣溪沙(賞芍/蘂)
樓子包金照眼新香根猶帶廣陵塵翻堦不羨掖垣春
　不分與花為近侍難甘溱洧贈閒人如羞如怨獨含
顰
　　虞美人(酬衛卿/弟兄贈)
三年曾不窺園樹辛苦螢窗莫怪來文譽滿清時柿葉
書殘猶自日臨池　春秋新學卑繁露黄巻聊堪語家
人不用寄龜詩行看昇平樓外化龍歸
　　又
一輪丹桂窅窊樹光景疑非莫天公著意在兹時掃盡
㣲雲㸃綴展清池　樽前金奏無晨露只有君房語驪
駒客莫賦歸詩東道留連應賦不庸歸(一作共踏青槐/碎影夜闌歸)
　　瑞鷓鴣(工部七月/一日生辰)
火風欲避金風至秀氣充閭初降瑞去家丁令却歸來
還燕懸弧當日地　金章紫綬身榮貴夀福天儲昌又
熾怪來一歲四遷官還遇當生元太歲
　　鵲橋仙(七/夕)
鵲橋仙偶天津輕渡却笑嫦娥孤皎平時五夜似經年
問何事今宵便曉　雲車將駕神夫畱戀更吐心期多
少支機休浪與閒人莫倚賴芳心素巧
　　江城子(呈劉無/言燾)
浮家重過水晶宫五年中事何窮無恙山溪鬟影落青
銅欲向舊遊尋舊事雲散彩水流東　苔花向我似情
鍾舞霜風雪濛濛應怪使君顔鬢便衰翁賴是尋芳無
素約端不恨綠隂重
　　又(和無言/雪詞)
飛身疑到廣寒宫玉花中興何窮酒貴旗亭誰是惜青
銅飄瞥三呉真妙絶銀萬里失西東　草堂紅蠟煗歌
鍾巻簾風賞空濛豐頰修睂鶴氅擁仙翁欲作氍毹花
底客清漏永禁城重
　　蝶戀花(章道祖/倧生日)
安石橊花濃綠映解慍風輕乍改朱明令衮繡元臣門
戸盛童孫此日懸弧慶　夜宴華堂添酒興黄紙除書
逺帶天香賸欲浥苕波供續命不須龍䕶江心鏡
　　南鄉子(九日用玉局翁韻/作呈坐上諸公)
晴日亂雲收人在蘋香柳惲洲溪上清風樓上醉颼颼
共折黄花插滿頭　佳客獻還酬不負山城九日秋苕
碧下青供酩酊休休楚客當年浪自愁
　　又
拂檻曉雲鮮銷暑樓危竦半天曾是攜賓當薦九開筵
度水縈山奏管絃　黄菊映華顛千騎重來已六年樓
下東流當日水依然更對周旋舊七賢
　　減字朩蘭花(薛肇明二侍姬至葛/山觀梅薛公㑹作)
葛山仙隱尚有餘膏畱舊鼎十里梅花夾道争看衮繡
華　人間妙麗竝侍黄扉開國貴僻壤孤芳羞澀尊前
不敢香
　　臨江仙(上巳日遊海昌王氏/園呉宰傚反中散兄)
倦客身同舟不繫輕帆來訪臞仙春風元已豓陽天夭
桃方散錦高栁欲飛綿　千古海昌佳絶地雙鳬暫此
畱連通宵娛客破芳尊蘭亭脩禊事梓澤醉名園
　　又(席上和呈中/散兄及呉令)
寶觀岧嶤飛雉堞登臨恍欲升仙野桃官柳襯呉天春
風寒食夜遺恨在封綿　聞道東溟才二里銀濤直與
天連憑誰都巻入芳尊賦歸歡靖節消渇解文園
　　減字朩蘭花(公弼姪/初授官)
辛勤塲屋未遇知音甘陸陸詔錄遺忠一札天書下九
重　鵝城初命此去青雲應漸近解褐恩新今歲吾家
第四人
　　又(病起不見/杏花作)
杏花零亂擬把百觚來判斷病臥漳濱不見枝頭閙小
春　吾衰老矣一醉花前猶不遂情緒厭厭虛度韶光
又一年
　　虞美人(自蘭陵歸冬夜/飲嚴州酒作)
嚴陵灘畔香醪好遮莫東方曉春風盎盎入寒肌人道
霜濃臘月我還疑　紅爐火熟香圍坐梅蕋迎春破一
聲清唱解人頤人道牢愁千斛我誰知
　　鷓鴣天
玉琯還飛換歳灰定山新棹酒船回年時梁燕雙雙在
肯為人愁便不來　衰意緒病情懐玉山今夜為誰頹
年時梅蕊垂垂破肯為人愁便不開
　　西江月(送衛卿弟/赴定逺簿)
萬巻舊推鴻博一官且慰蹉跎升平樓下賜危科曾對
顒昻黼坐　燕頷從來骨貴鸞栖尚屈才多今宵且共
入無何定逺功名么麽
　　浪淘沙(十月十九/夜賞菊)
我愛菊花枝浥露偏宜旋移佳種一年期照眼黄金三
徑爛可但東籬　秋老摘花吹敢恨開遲只愁一夜便
香衰待插滿頭年大也且泛芳巵
　　鷓鴣天(賞菊/二首)
黄菊鮮鮮帶露濃小園開遍度香風自篘玉醖酬朝色
旋洗霜須對晚叢　香在手莫匆匆尋芳今夜有人同
黄金委地新收得莫道山翁到底窮
　　又
采采黄花鵠彩濃吹開一夜為霜風已邀騷客陶元亮
不用歌姬盛小叢　秋易老莫匆匆齊山高興古今同
欲知此地花多少一眼金英望不窮
　　朩蘭花(十二月二十/日盧姊生辰)
談圍曾蔽青綾帳林下中年敦素尚煙波偶趂一帆風
却鎖雲扄來就養　自從悟得空無相身把虛空來作
樣大千沙界抹為塵未比無生真夀量
　　醉花隂(次韻/印師)
東皇已有來歸耗十里青山道凍枿萬株梅一夜粧成
似趂鳴雞早　年時清賞曹同到先仗遊蜂報抖擻舊
心情一笑酬春不羨和羮詔
　　浣溪沙(賞/梅)
東閣郎官巧寫真西湖處士妙傳神嫣然一笑臈前春
　鬭好雖無氷骨女相宜幸是雪髥人且煩疎影入清
尊
　　又(卜/飲)
槃裏明珠芡實香尊前堆雪膾絲長何妨羌管奏伊涼
　翠葆重生無復日白波不釂有如江壁間醉墨任淋
浪
　　臨江仙(章圃賞瑞/香二首)
二月風光濃似酒小樓新溼青紅碧琉璃色映羣峰更
攜金鑿落來賞錦薰籠　調客舊畱(闕/)月旦此花清軟
纖穠未饒蘭蕙轉光風赤欄呈雅豓翠幙䕶芳叢
　　又
雪壁歌詞題尚溼春風又見輕紅一枝斜插映頭峯不
辭連夜賞銀燭透紗籠　白髮欺人今老矣尊前羞見
繁穠清香尤嫪虎溪風海棠須避席佳種謾蠶叢
　　浣溪沙(賞酴/醿)
一夜狂風盡海棠此花天遣殿羣芳芝蘭百濯見真香
　勸客淋浪燈底韻惱人魂夢枕邊囊一枝(闕/)揷不(闕/)
　
　　鵲橋仙(七/夕)
涼颷破暑清歌縈坐缺月稀星庭户𤓰華艸艸具盃盤
喜共浥初筵零露　天孫東處牽牛西望勸汝一盃清
醑精靈何必侍秋通為一洗朦朧今古
　　臨江仙(二月廿二日/錦熏閣賞花)
檻外竒葩江外種嬌春未減鞓紅畫樓晴日斂雲峯佛
香來海岸蜀錦薦燈籠　今夜那憂殺風景酒花來鬭
妖濃江梅冷淡避春風明朝來縱賞應醉綺羅叢
　　蝶戀花(次韻張千/里駒照花)
二月春遊須爛漫秉燭看花只為晨曦短高舉蠟薪通
夕看紅光萬丈騰天半　寄語平時遊冶伴不負分隂
勝事輸今段燈火休催歸小院慇勤更照桃花面
　　又(再次韻千/里駒照花)
百紫千紅今爛漫舉燭輝花莫厭燒今短酒裏逢花須
細看人生誰是英雄半　安得紅顔為老伴妙舞花前
楊栁誇身段已倒玉山迴竹院清香不㫁風吹面
　　又
巳過春分春欲去千炬花間作意畱春住一曲清歌無
誤顧遶梁餘韻歸何處　盡日勸春春不語紅氣蒸霞
旦看桃千樹才子霏談更五鼔􁂨看走筆揮風雨
　　浪淘沙(九月十八日與/千里賞菊三首)
又見菊花新色淺香勻老人衰病臥漳濱雖是無聊仍
止酒幸有嘉賓　不用怨蕭辰不似芳春請看金蕊照
金尊今夜花前須醉倒直到黎明
　　又
歌闋鬭清新檀板初勻畫堂新築太湖濱好是黄花開
應候聊宴親賓　上客即逢辰況是青春上林開宴錫
堯尊今夜素娥真解事偏向人明
　　又
娯老小亭新丹堊初勻萬枝金菊遶溪濱折向華堂遮
醉眼聊用娯賓　紅燭夜香辰廣坐生春月波新釀入
芳尊好向花前拚爛醉不負承明
　丹陽詞
丹陽詞原跋
魯卿常之雖不逮李氏晏氏父子每填一詞輒流傳絲
竹然紹興紹聖間俱負海内重望其詞亦能入雅字常
之歸愚集余梓行既久復訂丹陽詞一巻以公同好如
魯卿出處大略已詳鴻慶序中矣海虞毛晉識
