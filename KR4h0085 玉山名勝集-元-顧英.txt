#+TITLE: 玉山名勝集-元-顧英
#+DATE: 2016-06-11 12:26:07
#+SOURCE: github.com/kanripo/KR4h0085 master c6ba7b0f                
欽定四庫全書　　　　　　集部八
　玉山名勝集　　　　　　　總集類
　　提要
　　　　(臣/)等謹案玉山名勝集八巻外集一巻元顧
　　　　瑛編瑛有玉山璞稿巳著録其所居池館之
　　　　盛甲於東南一時勝流多從之遊宴因裒其
　　　　詩文為此集各以地名為綱曰玉山堂曰玉
　　　　山佳處曰種玉亭曰小蓬萊曰碧梧翠竹堂
　　　　曰湖光山色樓曰讀書舎曰可詩齋曰醉雪
　　　　齋曰白雲海曰來龜軒曰雪巢曰春草池曰
　　　　緑波亭曰絳雪亭曰浣華館曰栁塘春曰漁
　　　　莊曰書畫舫曰春暉樓曰秋華亭曰淡香亭
　　　　曰君子亭曰釣月軒曰拜石壇曰寒翠所曰
　　　　芝雲堂曰金粟影每一地各先載其題額之
　　　　人次載瑛所自作題詠而以序記詩辭之類
　　　　各分系其後元季知名之士列其間者十之
　　　　八九考宴集唱和之盛始於金谷蘭亭園林
　　　　題詠之多肇於輞川雲谿其賔客之佳文辭
　　　　之富則未有過於是集者雖遭逢衰世有託
　　　　而逃而文采風流照映一世數百年後猶想
　　　　見之録存其書亦千載藝林之佳話也乾隆
　　　　四十六年四月恭校上
　　　　　　　總纂官(臣/)紀的(臣/)陸錫熊(臣/)孫士毅
　　　　　　　總　校　官　(臣/)　陸　費　墀
玉山名勝集原序
中吳多游宴之勝而顧君仲瑛之玉山佳處其一也顧
氏自辟疆以來好治園池而仲瑛又以能詩好禮樂與
四方賢士夫遊其涼臺燠館華軒美榭卉木秀而雲日
幽皆足以發人之才趣故其大篇小章曰文曰詩間見
層出而凡氣序之推遷品彚之囘薄陰晴晦明之變幻
叵測悉牢籠摹狀於賡唱迭和之頃雖復體制不同風
格異致然皆如文繒貝錦各出機杼無不純麗瑩縟酷
令人愛仲瑛既乃萃成巻名曰玉山名勝集復屬予為
之序夫世之有力者孰不寄情山水間然好事者於昔
人别墅獨喜稱王氏之輞川杜氏之樊川豈非以當時
物象見於倡酬者歴歴在人耳目乎然輞川賔客獨稱
裴迪而樊上翁則不過時召暱宻往㳺而已今仲瑛以
世族貴介雅有器局不屑仕進而力之所及獨喜與賢
士大夫盡其歡而其操觚弄翰觴咏於此視樊上翁盖
不多讓而賔客倡酬之盛較之輞川或者過之嗟乎後
之視今亦猶今之視昔使異日玉山之勝與兩川別墅
並存於文字間則斯集也詎可少哉是曷可以無序於
是乎書黄溍序
崑山之世族居界溪者曰顧氏顧氏之有才諝者曰仲
瑛仲瑛即所居之偏闢地以為園池園之中為堂為舍
為樓為齋為舫敞之而為軒結之而為巢葺之而為亭
植以嘉木善草被之芙蕖菱芡鬱焉而陰煥焉而明闃
焉而深一日之間不可以徧賞而所謂玉山艸堂又其
勝處也良辰美景士友羣集四方之來與朝士之能為
文詞者凡過蘇必之焉之則歡意濃浹隨興所至羅樽
爼陳硯席列坐而賦分題布韻無間賔主仙翁釋子亦
往往而在歌行比興長短雜體靡所不有於是裒而第
之彚成一帙題曰草堂名勝凡當時之名卿賢士所為
記序贊引等篇皆以類附焉間嘗取而讀之髙者跌宕
夷曠上追古人下者亦不失清麗洒脫逺去流俗琅琅
炳炳無不可愛吁亦盛矣予幼時讀晉蘭亭唐桃李園
序謂皆一時勝集意千載而下無復能繼及究觀蘭亭
作者率寥寥數語罕可稱誦向非王右軍一序則此會
㡬泯沒無聞若桃李園之宴則又不知當時能賦者㡬
人罰金谷酒數者㡬人其泯沒尤甚獨賴李謫仙一序
可見耳豈若艸堂之會有其人人有其詩而詩皆可誦
耶盖仲瑛以衣冠書禮之胄好尚清雅識度宕達所交
多一時名勝故其盛如此吾故謂使是集與蘭亭桃李
園亭並傳天壤間則後之覽者安知其不曰彼不我若
耶李祁序
寄題玉山詩(張翥/)
　至正九年秋海道糧舶畢達京師皇上嘉天妃之靈
　封香命祀中書以翥(缺/)載直省舍人彰實徧禮祠所
　卒事於漳還次泉南卧疾度嵗乃仲春至杭遂以驛
　符馳上官而往卜山於武康克襄先藏秋過吳門顧
　君仲瑛留宴草堂之墅宴賔十有二人分題玉山諸景
　詩皆十韻盡歡而别舟中筆硯少暇因叙事述懐累
　成百韻語繁則易疵聊以記行役耳録寄仲瑛洎席
　上諸君子他日或逰崑墅當為一亭一館賦之也
治理逢熙運欽明仰聖皇至仁侔覆載上徳配軒唐大
業勤𢎞濟元臣協贊襄賢科收俊造庭實粲珪璋入貢
徠符紱儀韶下鳳皇普天均雨露絶域總梯航毎念京
師食遥需漕府糧神妃所庇䕶颶毋敢飛揚前隊貔貅
發先驅网象藏泠飈鼔萬柁朱火耀連檣帝敕申嘉恵
詞官按典常賞勞兼湛濊(時賜省臣漕/臣酒幣甚厚)旌烈特巍煌僕
本中林士久陪東觀郎遂叨乗馹傳徧與禮靈塲簜節
雕龍飾華旗畫隼翔衝流度鄞越陟險過泉漳緬彼湄
洲嶼嶄然鉅海洋蛟穿崖破碎鯨蹴浪撞搪震鼔轟空
濶奔帆截𣺌茫島夷迎使舸瘴霧避天香嘉薦歆芬苾
隂功助翕張精誠致工祝景貺答禎祥賈舶傾諸國輿
圗奄八荒身雖距閩嶠志已略扶桑裴洞三生夢温陵
十月涼茲逰平昔冠夙願一朝償女髻皆殊製蠻音各
異鄉地偏宜茘子人最貴㯽榔釀鹿肥漂酒蠣蠔夜滿
房招賢簇車騎揮掃積縑緗窮臘纔竣事暄春始趣裝
劍津傳警急汀賊起披猖獠穴旋戡定籓垣慎扞防思
親彌切切行役更遑遑狐死嗟奚首龜占喜允臧封崇
宴塢内木拱計峯旁(塢在計籌山/即子新沂)薄宦祗牽率孤踪易
感傷暫為江左客誰洒墓頭漿逝矣川塗阻凄其涕淚
滂南轅恰啼鴂北路復鳴螿粤若婁東邑由來漢太倉
機雲存故宅吳會畫雄疆遯跡希髙士(謂有梁/鴻山)遺風挹
讓王厥田尤沃衍此嵗適豐穰老契張承吉新知顧辟
疆聞君占形勝築室恣徜徉鐵笛留嚴客青錢乞泰娘
杏韉紅叱撥蘭柱繡鴛鴦闢逕通佳處栽桃帶栁塘脩
梧羽葆盖美竹碧琳琅列岫濃螺色澄湖浄鏡光鳥邊
嵐漠漠魚外水泱泱鶴駐逰仙館鸞鳴種玉岡投竿釣
月檻隠几讀書牀雲結芝英秀花團桂樹蒼舫齋青篠
箔漁舍緑苔墻棟宇環相屬園池鬱在望直疑金谷墅
還似輞川莊未獲窺詩境相邀到草堂開樽羅綺饌侑
席出紅糚婉態隨歌板齊容綴舞行新聲緑水曲穠艶
大堤娼宛轉纏頭錦淋漓蘸甲觴絃鬆調寳柱笙咽炙
銀簧倚策驂聯轡鈎簾燭繞廊僰童供紫蟹庖吏進黄
麞卜晝寧辭醉留歡正未央分司莫驚座刺史欲銷腸
是集咸才彦虚懐共頡頏珠璣飛咳唾律吕應宫商鄭
老經術富于仙詞翰長琦初燈並照郯華驥同驤璧也
牋毫健吟篇綵繪彰拈題争㸃筆得句倐盈箱勁敵千
鈞彀精逾百鍊鋼語竒凌鮑謝體變失盧楊瑛甫早有
譽亨衢那可量扶揺搏怒翼騰踏待蜚黄既篤朋情重
仍持雅道昌披襟露肝胆刻琰播文章末契欣依托衰
踪頓激昻盍簪承偉餞授簡藉餘芳自鄙冥捜拙徒令
對屬忙端如享敝帚何異貯奚囊談笑聊堪接賡酬曷
足當擬為覂駕馬竟作觸籓羊筋力頻馳騖功名㡬慨
慷不嫌成晚合深幸際時康邂逅因斯會睽違又一方
匆匆把别袂眷眷賦河梁鴻雁清秋日蒹葭昨夜霜闗
山凝朔氣星斗麗寒芒疾疢家多難歸休嵗亦陽苦心
甘寂寞短髮任蒼浪漏屋愁荷盖塵衣惜蕙纕杜陵非
固懶賀監豈真狂囘首長追憶緘書逺寄將乾坤浩今
古此意詎能忘
欽定四庫全書
　王山名勝集巻一
　　　　　　　　　　　　　元　顧瑛　編
　玉山草堂題句(虞集𨽻顔/)
　　痩影在窗梅得月　涼陰滿席竹籠煙
　記
　　遂昌鄭元祐明徳
昔王摩詰置輞川莊有藍田玉山之勝其竹里館皆編
茅覆瓦相參以為室於是杜少陵為之賦詩有曰玉山草
堂云者景既偏勝詩尤絶倫後六百餘年吳人顧仲瑛
氏家界溪溪瀕崑山仲瑛工於為詩而心竊慕二子也
亦於其堂廡之西茅茨雜瓦為屋若干楹用少陵詩語
扁曰玉山草堂其幽闃佳勝繚簷四周盡植梅與竹珍
奇之山石瓌異之花卉亦旁而羅列堂之上壺槊以為
娛觴咏以為樂盖無虚日焉客有過其家喜即草堂以
休偃者仲瑛乞為之記客乃為之言曰夫物貴乎有初
其來尚矣在邃古時所謂標枝而野鹿久之而始知以
韋蔽前及夫上衣下裳之日亦何取乎方尺之韋以蔽
乎膝之上也然不若是不足以謂之法服示不忘其初
者其意可見竊意上棟下宇之始也其草苫以為室當
必在乎陶瓦之先今而覆瓦利百倍於茅也其綯以乗
屋者貧者不得巳也若仲瑛覆瓦而室者亘數百楹櫛
比而鱗次若波水然然猶構此艸堂者豈但追慕少陵摩
詰乎盖亦古人不忘其初之謂也仲瑛嗜詩如饑渇毎
㝠心古初哦詩草堂之下既以成篇什又綵繪以為之
圗今復令客為之記其於草堂拳拳若此勢且與浣花
溪輞川莊同擅名於乆逺豈特不忘其初之謂哉客者
遂昌鄭元祐其為之記則至正九年秋九月一日云
　序
　　延陵吳克恭寅夫
玉山草堂者崑山顧仲瑛氏為之讀書絃誦之所也崑
以山得名而山有石如玉故州志云玉山仲瑛因是山
之勢築堂以居之結茅以代瓦儉不至陋華不踰侈㪚
植野梅幽篁於其側寒英夏陰無不佳者以其合於巖
棲谷隠之制故云草堂也仲瑛好古博學今之名卿大
夫髙人韻士與夫仙人釋氏之流盡一時之選者莫不
與之游從雅歌投壺觴酒賦詩無虚日由是仲瑛名聞湖
海間故學士虞先生又𨽻書以榜其額而郡人從序倣
輞川故實為圗以傳播之仲瑛益撝謙自牧無矜色無
怠容日以賔客從事而惟詩是求詠歌之不足其來將
無窮哉徂暑既熾予放船海濵溯流玉山之下仲瑛肅
予於草堂出諸君所為詩觀之適蘭雨方霽林景清沐
予神情超然手其帙不舍去時客㑹稽外史于立與龍
門山僧琦各捉筆賦詩詩成辭輒清麗竒古皆可觀仲
瑛多其客之能詩言度其方來者之未艾也俾余序其
端予惟天地清淑之氣流峙融結為山川之秀囊括萬
物而無遺者豈偶然哉於人則必清明純粹而不雜故
能出乎萬物之上物之英華所聚為精金美玉之屬凡
可為世之寳者必記睹其人而用之至於遊居之適而
所在為之増重者又必因人而勝焉故昔人以機雲兄
弟所居以喻其徳若兹山是已今仲瑛居機雲之鄉不
逺百里而大田長林足以自樂有雲壑笙鶴之想無華
亭清唳之歎其失得又何如也夫隠居求志孔子猶謂未
見其人豈不難哉故予欣然為作玉山草堂詩序今年
實至正九年延陵吳克恭寅夫書於草堂之松下
　詩
　　匡廬于立彦成
愛此草堂趣雅與幽人宜水迴嵐氣合風度竹聲遲沿
流釣月處看雲坐石時滄洲寄髙賞曽共虎頭期
　　吳龍門山釋良琦元璞
玉山草堂婁水西雜樹逺近春雲低王維昔賦宫槐陌
杜老亦住浣花溪彈碁局在髙梧落委佩聲傳暮竹迷
閣老文章全盛日釣竿磐石慰幽棲
　　吳興郯韶九成
玉山草堂深復深沿洄路入婁江潯溪桃始華日杲杲
風磴積雪春陰陰皂蓋屢過嚴武駕白頭不愧杜陵吟
稍待清秋林壑静杖藜與子一登臨
　　河南陸仁良貴
小築西郊僻渾如杜草堂不煩嚴武駕特過碧鷄坊
　　崑山郭翼羲仲
玉山草堂誰比數風流不減浣溪頭碧桐翠竹一箇箇
鸕鷀鸂鶒兩悠悠吹笙子晉尋常過愛酒山公爛漫游
但道幽棲嫌早計須君更上鳳麟洲
　　清河張天英楠渠
結構郊居勝杜陵草堂幽興喜重乗白泉出洞浮金粟
碧樹當簷掛玉䋲坐看中天行古月炯如萬壑浸清冰
浣花風致今猶在日日軒窗一醉憑
　　天台陳基敬初
髙人種竹水西頭中有草堂深且幽隔溪雲氣不成雨
滿谷風聲長是秋毎憶丹山五色鳳應同渭川千戸侯
更有梅花三百樹清泉白石似滄洲
　　其二
隠居家住玉山阿新製茒堂接薜蘿翡翠飛來春雨歇
麝香眠處落花多竹枝已聽巴人調桂樹仍聞楚客歌
明日扁舟入青浦不堪離思隔滄波
　　臯亭埜人王蒙叔明
玉山草堂近秋水當晝煙雲生席茵簷間鷗鷺下白雪
牀有琴瑟娛嘉賔虎頭癡絶丹青在鵞帖臨摹紙墨新
料得西風收穫竟焚香菌閣坐清神
　　勾吳李瓚子粲
羡君家住玉山旁地勢江流接草堂書巻已傳秦伏勝
釣竿還學漢嚴光溪毛秋冷珊瑚小野竹寒深翡翠長
酌酒㡬思援北斗濯纓還擬泛滄浪聖明此日興賢急
如子那能滯逺方
　　華亭馮濬淵如
玉山草堂玉山裏銀浦流雲䕶石矼粉垣緑竹髙千尺
秋水錦鳬飛一雙小桃源近長洲苑百花潭如濯錦江
亭臺莫許浪題品玉堂學士筆如杠
　　會稽楊維楨廉夫
愛汝玉山草堂好草堂最好是西枝浣花杜陵錦官里
載酒山簡髙陽池花間燕語春長在竹裏清尊晚更移
無奈道人狂太甚時攜紅袖冩烏絲
　　汝南袁華子英
玉山之中草堂深石牀蘿磴秋陰陰華林月白鶴在野
水館風清魚聽琴底須封侯醴泉郡自好躬耕梁父吟
碧桐翠竹吾所愛他日杖屨重幽尋
　　淮海秦約文仲
華構連山起春雲隔樹陰雨聲魚罶滿草色鹿塲深洗
硯收金匣鈎簾動玉琴相過有于鵠燕坐共長吟
　　夏日晚過草堂又題
草堂六月渾無暑清簟踈簾思不羣稽古未須嗟事往
論詩那惜到宵分微風木末送青雨新水竹根流白雲
浩蕩好懐縁底事喳喳靈鵲隔江聞
　　吳興華翥伯翔
我愛玉山之草堂清秋樹色正蒼蒼虎頭癡絶清真癖
賀監歸來老更狂傍席好花迎珮粲當門立鶴過人長
何時月夜將簫管醉倚闌干學鳳皇
　　吳龍門山釋良琦元璞
　　　草堂壁間有張貞居題恵山詩一首就韻留别
草堂幽幽竹西偏鑿池種蓮渠引泉大峯小石雲郁若
松風野日秋蕭然結廬何必青山腹空谷難留人似玉
浣花自得杜陵榮北山却被周顒辱塵埃汨人吾可逃
不歸或恐山靈嘲明朝獨鶴渡海去仙山一抹如秋毫
　　山陰王濡之徳輔
往昔杜陵老草堂樂棲遲雖當艱虞際去歸忘險巇迢
遥玉山翁髙致心所追結構略華靡小逕分逶迤軒楹
既瀟洒竹樹仍紛披洗翠彞鼎列琢石屛几施燕坐書
萬巻意行笻一枝幽花春冉冉鳴鳥景熙熙環珮恣歡
集琖斚無停時詠嘯紫鸞下吐句長虹垂文章振光耀
照暎滄海涯曽不隠居士亦復欣爾為盧鴻圖繪設香
山妻子攜浣花我深慕俗人殊未知樂兹賔客共豈惟
一園池秋風捲茅屋不見形歌詩突兀萬間厦千載同
襟期
　　吳興沈明逺自誠
草堂静對玉山岑谿路委蛇竹樹深花發東西迷錦水
鶴飛逺近識雲林問竒數與揚雄醉折簡時邀支遁吟
無那春潮促歸興重期放艇一相尋
　　遂昌鄭元祐明徳
　　　題陳履元畫玉山草堂圖
故人陳孟公辭如春雲氣如虹虹作畫法師海岳山如
騫鵬樹如龍騎箕上天二十載有子齄鼻畫極工驚蛟
嘘雲海浪白離鸞照水岩花紅皴鱗聳鬱澗底松中有
一畝幽人宫石牀支頤睨飛瀑意逺欲托㝠飛鴻我欲
從之不可得青山萬壑金芙蓉
　　善住良圭
傳道崑山有草堂風流不減百花莊窗前緑竹飛鸚鵡
井上髙梧集鳳皇毎想對牀延孺子近聞築室欵支郎
乗閒亦欲攜樽酒雪裏清江汎野航
　　吳郡宗束庚
玉山草堂江上無全勝西莊給事居盤内玉芝分食後
階前珠樹種來初詩成綵筆傳金刻帙散芸香啓石渠
敢有新圖將逺意東吳瞻望重愁予
　　雲間陸居仁
同宗入洛稱三儁累世留吳尚㡬家谷水千秋書有種
崑山一片玉無瑕内臺應笑金釵筍羽竈當攜石鼎茶
見説草堂開綠野何人分我白鷗沙
　　蜀郡袁凱
吳下顧榮稱望族草堂近在玉山阿窓閒竹樹紆煙霧
潭静花枝亞綺羅毎喜大儒留述作從知逺客愛經過
晴江𣺌𣺌看圖畫此日令人意轉多
　　吳郡宗束癸
草堂只在滄江上西戸馮虚野氣隂秋屐行隨苔徑曲
春船坐泛栁塘深久聞好事歸時論復喜交逰盡苦吟
我欲乗閒來問訊百壺送酒重論心
　　華亭朱熙
玉山主人清且妍標格皦皦人中仙對花時復得詩句
愛客每能揮酒錢寒燈巢雪歌暖響春水桃源放畫船
我將載酒即相覓與爾醉倒薰風前
　　瓊臺山人元本
毎憶吳中顧野王門前溪水即滄浪寄來書法全臨晉
傳刻詩章已入唐翠竹碧梧歌鳳曲疎簾細簟坐漁莊
扁舟凖擬來相訪稍待秋風八月涼
　　九山衛仁近
萬木隂隂覆草堂湘簾低下淨琴張逶迤萬里橋南路
彷彿百花潭上莊白鳥向人飛箇箇好山當户立蒼蒼
披圗想見人清絶為寫新詩並晚涼
　　邢臺張玉
崑山之西幽人居手種橘樹今扶踈地深芸窗啟日静
潭迴草閣臨江虚髙吟無時㑹賓客野唱何處來樵漁
他時我或能乗興花外還容駐小車
　　沙門泉澄
徵君家住玉山西雅集詩成每自題髙爽只同崔氏宅
風流不減浣花溪碧桃春露迷青鳥翠竹晴沙散錦鷖
聞道白雲泉上客近攜瓶錫寄幽棲
　　丹丘金􁀙
不見玉山今五月近聞乗興越中行清狂道士居湖曲
文字參軍在郡城罰酒定依金谷數看花猶憶館娃名
獨憐此日滄江上綵筆題詩寄逺情
　　四明黄玠伯成
君家草堂溪水頭溪水正遶漁莊流種石得玉將有待
編茅為茨聊可休鼔鐘清時圭璧器杖屨暇日林塘游
熊兒驥子盡知學人生此外復何求
　　砂岡全思誠
草堂中人天下竒昔聞盧鴻今見之鯨牙已出滄海底
鳳雛猶隠崑山陲村醪醉客飛錯落竹牀臥月吹參差
相知何必曽相識畫裏題詩遺所思
　　崑山郭翼并題
玉山草堂趣殊絶風煙白石路縈紆寄詩未答髙常侍
簇馬或迎嚴大夫花徑掃晴當晚雪榿林逗雨接春湖
主人結構知幽寂還約看山傍酒壺
　　勾吳周砥履道
憶汝草堂何許在辟疆園裏玉山陲方牀石鼎髙情逺
細雨茶煙清晝遲鴻雁來時曽㑹面枇杷開後更題詩
山中容易年華暮書史娱人總不知
　詞
　　東郭錢抱素賦𤨏牕寒
書帶生香忘憂㺯色四牕虚悄茅茨浄覆棟宇洗空文
藻捲珠簾雨㾗暮收綺羅静隔紅塵島對紙屛素榻拂
潭煙樹掃簷風篠　深窈西園曉似日照爐峯數聲啼鳥
瓊蓮倚盖曉水靚孤裊浣花溪尚餘舊春穠芳賸馥吟
未了望東林小逕斜通夢約香山老
　賦
　　趙麟
東吳之邦崑山之陽有碩其人於焉徜徉夫以青雲卓
絶之姿綠野飄颻之趣芥千金於外心韞尺璧而自固
脱屣塵鞅游情邃古於是即飛甍煥彩之隅得靈嶽儲
精之所既戒盈而崇儉果宅幽而勢阻木無雕機文弗
被土構堂維仞葺艸彌宇盖將追草𤣥於西蜀軼浣花
於南杜者也觀其盤桓縈延陻鬱發宣審端卜地協吉
叶天翦弗納於危棟材奚擇於脩椽拔南荆之茹於以
儗善類之彚進刈西疇之秸於以知稼穡之艱難僕素
渾厚次第聯駢視萬寳之煒若異一區之藜然煌煌乎
襌褧襲衣而尚文錦蕭蕭乎八音盈耳而調朱絃其外
則重扉洞開楔臬旁通吐納赤黄掩映蒼紅其内則棼
楣文質疏户玲瓏坐必虚右席必設重其前則晴嵐蒼
蒼煙骨童童藍田日暖𤣥圃春融拂衣之濕翠飛霧栖
簷之暮靄從龍又有清流暎帶晴波湛空淢淢淵淵汩
汩溶溶黄簾蕩而金烏曉浴碧礎潤而潮海夜通乃有
瑶草綠縟綺樹瓊葩芳椒杜若紫荇菱荷盤松踞石孫
竹穿沙水仙舞霓裳於翠幄菊婢羅絳幘於綠霞芙蓉
倚西風而泣露珊瑚出東海而吐華崇蘭盈砌緬江左風
流之日寒梅繞屋即西湖處士之家其中則輦石傚竒
層巒叠頴引泉汲古靈液沁冷玩好時出有列差等商
樽周彛秦鐘漢鼎雖逺迹於侈靡實誇竒於博敏玉堂
金馬彼軒冕以何為流水桃花豈武陵之路永又有牙
籖玉軸左圖右書峨弁垂紳前蹌後趨語必無懐歌必
康衢一詠一觴談辨喧呼胸襟星斗咳唾明珠鼓焦尾
而悲别鶴披芸香而落蠧魚於是尚陶匏徹氍毹醴酒
設珍饌俱方圖一局決勝成圍左右八籌更拾投壺節
以薛人之鼔浮以太白之觚賔醉蹁躚主笑胡盧方且
進海錯茹山蔬摘芳卉咀莖荷玩㺯大塊睥睨庸奴閣
春秋於朝夕寄雲月於江湖醒則橘中夢則華胥其視
墮珥遺簪之樂孰若傲物忘世之娯此草堂之佳絶盖
希世之莫如直南華老仙之曠達又豈碧山學士所可
比侔也哉賦未巳客有進者曰子徒知掎摭於草堂之
麗而不知鈎摘於玉山之名者也今主人之結草成廬
卜山為隣也上非求捷徑於終南下非探至寳於崑岡
固將韞美深藏種學韜光文采内充聞譽外彰猶玉之
在山而澤潤羣芳者乎温醇堅樸縝宻和樂示人弗衒
守巳强確猶玉之在璞而不事琱琢者乎瑩絶無瑕清
越有聲器成韞櫝價重連城猶萬鎰雖貴必有恃於玉
人者乎是則草堂之勝固擅乎玉山之清而玉山之名
又係乎草堂之英也子其知乎哉賦者曰唯唯於是團
松葉之餘煙茹菅茆之墜露挹玉山之清輝寫草堂而
為賦
　分韻詩序　　西夏昻吉起文
　　七月既望日玉山主人與客晚酌於草堂中肴果
　　既陳壺酒將㵼時暑漸退月色出林樹間主人乃
　　以髙秋爽氣相鮮新分韻昻吉得髙字詩不成者
　　三人各罰酒二觥詩成者并書於後
窗外白雲翻素濤座間翠袖妬紅桃風生楊柳暑光薄
月上芙蓉秋氣髙喜近山僧吟樹底更隨仙子步林皋
主人才思如元白日日題詩染綵毫
　　鄭元祐眀徳得秋字
岩桂花開江浦流辟疆園墅舊曽逰天方雨粟成金色
風直吹香上玉楼空裏寳雲獅子座鏡中絲鬢鷫鸘裘
姮娥手種誰攀得一曲鸞聲萬壑秋
　　陳基紀㑹得新字
雨止玉山静天澄華月新臨流敞畫舫投竿垂素緡綺
席接芳燕清言款嘉賔秉燭林喧鳥鼓琴波出鱗樂只
永清夜陶然適天真厚意諒莫酬鄙辭聊復陳
　玉山名勝集巻一
欽定四庫全書
　玉山名勝集巻二
　　　　　　　　　　　　　元　顧瑛　編
　玉山佳處題句(馬九霄篆顔/)
　　翠㾗新得月　玉氣暖為雲
　記
　　㑹稽楊維楨廉夫
崑隠君顧仲瑛氏其家世在崑之西界溪之上既與其
仲為東西第又稍為園池别墅治屋廬其中名其前之
軒曰釣月中之室曰芝雲東曰可詩齋西曰讀書舍後
累石為山山前之亭曰種玉登山而憩注者曰小蓬莱
山邊之樓曰小游仙最後之堂曰碧梧翠竹又見湖光
山色之樓過浣花之溪而草堂在焉所謂桞堂春漁荘
者又其東偏之景也臨池之軒曰金粟影此虎頭之癡
絶者合而稱之則曰玉山佳處也余抵崑仲瑛氏必居
余佳之所且求誌牓顔屋按郡志崑山𨽻華亭陸氏祖
所窆生機雲時人因以玉出崑而名崑邑山本號馬鞍
出竒石似玉烟雨晦明時有佳氣如藍田焉故人亦呼
曰玉又曰崑而仲瑛氏之居去玉山一舍逺奚以佳名
哉山之佳在去山之外者得之山中之人未知也如唐
之終南隠者與司馬道人指山之佳身故在山數百里
之外也雖然終南之佳終南之隠者未知也借佳為㨗
仕之途千古慚徳至於今山無能掩焉若仲瑛氏之有
仕才而素無仕志幸有世禄生産又幸遭逢盛時得與
名人韻士日相優游於山西之墅以樽酒文賦為吾弗
遷之樂則玉山之佳非仲瑛氏弗能領而有之吁與終
南隠者可以辨其佳之誣不誣矣余嘗論山不能重人
而人重之耳陵以嚴子重荆以卞和重峴以羊叔子重
紫金以八公重他日崑之重既以陸氏玉之重又不以
仲瑛氏乎不然山以玉稱者衆矣若鄜若灌若龍城若
中已若滇池霅水上饒山隂星沙横浦皆未嘗無玉之
稱也求佳之賴人而重者不得如仲瑛氏焉則玉之稱
山者毋亦土石之阜之類焉爾君子又何取哉仲瑛謝
曰瑛何修而得比古之哲人竊願勉焉以無辱先生之
云也遂録諸堂之屏為誌至正八年八月初吉㑹稽楊
維楨書於玉山之讀書舍
　後記
　　天台陳基敬初
由呉城東行五十里為界溪又十五里為馬鞍山葢古
之婁縣今所謂崑山也濵溪而居者曰顧君仲瑛樂其
水之清而病去山逺雖時舟至其所然不可以朝夕成
趣於是即所居西偏積土為小山而累石其上髙可數
尋而袤倍之每日初昕霽景鮮麗則其峯巒之秀㧞者
如瑞雲如圭瓚而其為嶠為巘者又矯然若飛龍巋然
若伏獸晦冥之夕則雲雨之霮䨴者恍若出於其谷風
雷之歕薄者歘若興於是壑以至嶄巖磊磈如積雪如
紫芝與夫髙卑俯仰獻竒而効異者莫不各極其態四
時所植則松桂石楠李桃梅竹鞠蘭香草之屬参差離
列而青叢翠蔓薈蔚蔥蒨丹榮紺實含澤而葳㽔有若
玉藴於中而光輝發於草木者故狀其名曰玉山佳處
或者以為擬崑山而作崑山本婁地今𨽻華亭縣機雲
故宅在焉蓋以人而勝也或又以為馬鞍山其石如玉
故名崑山仲瑛於此豈尚徳乎夫人力之所作固異於
元氣磅礴胚腪而凝結者然界溪山水之勝丘壑之美
至仲瑛而始備朝夕凝睇以成趣則天台蓬萊匡廬王
屋皆可想而見之夫豈崑山而已哉若夫所謂尚徳焉
則不在彼而在此也天台陳基記
　詩
　　延陵呉允恭寅夫
虎頭将軍玉山隈翠削羣峯錦作苔自縁與子神交在
相見令人懐抱開褰裳或從栁浪入刺船還問桃源來
清秋更託草堂静風磴蘿隂日幾囘
　　呉龍門釋良琦元璞
玉山洲居何許深玉山六月寒蕭森松雲細落三峯雪
桃水晴生百洞隂草亭已為揚雄結石壁還供攴遁吟
重欲隨潮野航去秪愁月霧障青林
　　河南陸仁良貴
赤水三珠樹丹厓五粒松玉山有佳處千户底須封
　　盧昭伯融
慿髙一望三百里草堂嘉樹秋氤氲慷慨杜陵獨懐古
癡絶虎頭能好文夜乆看山占玉氣酒顛臨石拜芝雲
浩歌緑水且歸去明日題詩重寄君
　　于立彦成
春風昨夜起吹蕩滄江水幽人𣺌何許乃在玉山裏秀
色何崔嵬滄江之水長縈迴縈迴不盡遶山去但見滿
谷桃花開草肥青野鹿呦呦花下殘棋暮不収鄰家野
老長攜酒溪上漁郎或艤舟幽人讀書忘世慮結屋山
中最佳處世上紅塵空白頭束書我欲山中去
　　汝陽袁華子英
玉山最佳處牕戸絶纖埃門無俗子駕禽鳥莫驚猜
　　遂昌鄭元祐明徳
東望東呉積水深海天削出青瑶岑肅侯諸孫有基構
界涇築室如山林石根孚尹(音浮/筠)蒸玉氣岸曲窈窕來
跫音籠鶴教馴舞合節池魚出游聽鼓琴樓臺花雨衆
香國書畫芸香千古心按歌寜辭夜投轄彈冠又須朝
盍簪已傍苔磯學釣擉更上風磴窮登臨竹梧參天
鳯凰集老夫為爾長歌吟
　　清河張天英楠渠
玉山有佳處乃在崑崙西蓬萊數峰小上與浮雲齊雲
中飄颻五色鳯只愛碧桐枝上棲芝草琅玕滿園圃羣
仙共躡青雲梯太湖三萬六千頃水水流入桃花溪溪
頭浣花如濯錦百花潭邊浮紫泥紫皇拜爾山中相閒
把絲綸草堂上漁荘一釣得龍梭龍女吹簫書畫舫西
風玉樹金粟飛東風柳浪金波漾嵗嵗年年樂事多緑
野平泉何足尚十二樓前看月明太乙明星夜相訪酌
霞觴瑶臺露濕芙蓉裳我亦桃源隠居者握手一笑三
千霜
　雅集志
右玉山雅集圖一巻淮海張渥用李龍眠白描體之所
作也玉山主者為崑山顧瑛氏其人青年好學通文史
好音律鐘鼎古器法書名畫品格之辨性尤輕財喜客
海内文士未嘗不造玉山所其風流文采出乎流軰者
尤為傾倒故至正戊子二月十有九日之㑹為諸集之
最盛冠鹿皮衣紫綺坐案而伸巻者鐵笛道人㑹稽楊
維楨也執笛而侍者姬為翡翠屏也岸香几而雄辯者
野航道人姚文奐也沉吟而癡坐捜句於景象之外者
苕溪漁者郯韶也琴書左右捉玉麈從容而色笑者即
玉山主者也姬之侍者為天香秀展巻而作畫者為呉
門李立旁侍而指畫即張渥也席臯比曲肱而枕石者
玉山之仲晉也冠黄冠坐蟠根之上者匡廬山人于立
也美衣巾束帶而立頥指僕從治酒者玉山之子元臣
也奉肴核者丁香秀也持觴而聽令者小璚英也一時
人品疎通雋朗侍姝執伎皆妍整奔走童𨽻亦皆馴雅
安於矩矱之内觴政流行樂部皆暢碧梧翠竹與清揚
争秀落花芳草與才情俱飛矢口成句落毫成文花月
不妖湖山有發是宜斯圖一出為一時名流所慕艶也
時期而不至者句曲外史張雨永嘉徴君李孝光東海
倪瓉天台陳基也夫主客交并文酒宴賞代有之矣而
稱美於世者僅山隂之蘭亭洛陽之西園耳金谷龍山
而次弗論也然而蘭亭過於清則隘西園過於華則靡
清而不隘也華而不靡也若今玉山之集者非歟故予
為譔述綴圖尾使覽者有攷焉是嵗三月初吉鐡崖楊
維楨記
　　　是日以愛汝玉山草堂静分題賦詩詩成者五
　　　人
　　于立得愛字
青陽在林野雲物殊變態繫船石蘿隂把釣桃水滙采
英延清酌攬芳結幽佩歡期豈再必於焉寄所愛
　　姚文奐得汝字
仲春㑹桃源青年暎霞舉道人吹鐵笛主者捉玉麈野
航晨不渡溪漁來何許欹坐蟠桃隂匡廬故儔侣衆賔
各雅興辭適忘爾汝懐哉張李軰明月在空渚復念東
海宇雲林夜來雨
　　郯韶得玉字
逶迤玉山阿窈窕桃花谷林芳綴丹葩霞彩散晨旭溪
迴濯新錦洞幽荅鳴玉樂哉君子遊于以寄髙躅
　　顧晉得草字
客從桃源遊愛此玉山好清文引佳酌𤣥覽窮幽討流
鶯荅新歌飛花落纎縞分坐有雜英醉眠無芳草
　　顧瑛得静字
蘭風蕩叢薄髙宇日色静林迴泛春聲簾疎散清影褰
裳石蘿右濯纓水花冷於焉奉華觴聊以娯晝永
　　　詩不成者二人各罰一觥
　題詠
　　山隂王濡之徳輔
雅道久寥落馳騁争相先襟期屬幽曠丘園樂無邊披
圖得良玩燕集羣才賢春風拂蘿逕碧澗縈芳筵忘形
襟佩散班坐花竹妍瑶觴亂飛月翠袖寒籠煙徘徊玲
瓏曲瀟洒琳琅篇屢舞春餘景顛倒山公鞭主人三絶
儁晉胄今猶傳勝事有如此妙寫呼龍眠髙風振庸俗
清輝照林泉衰遲亦何幸拭塵想鶯遷
　　吳龍門山釋良琦元璞
　　　至正戊子二月十九日楊侯鐵崖宴於顧君玉
　　　山賦詠叠筆淮海張渥為圖傳者無不歎羡余
　　　後半月與呉興郯九成至玉山顧君張樂置酒
　　　清歌雅論人言不減楊侯雅集時既酣暢顧君
　　　徴予賦詩然予於聲樂詩詠何有哉適其所遇
　　　而不違耳嗚呼人誰非寓故作詩以道其事卒
　　　反乎正云耳
玉山窈窕集瓊筵手撥鵾鷄十二絃巢樹老僧狂破戒
散花天女醉談禪鵞兒色重酴醿酒桂葉香深翡翠煙
最愛碧桃歌扇静長瓶自煮白雲泉
　　雲林生倪元鎮
　　　至正九年八月十六日計籌山吕尊師訪余蕭
　　　閒館為余言顧仲瑛徴君玉山隠居之勝輙想
　　　象賦長句以寄他日尚同袁南宫攜琴嘯詠竹
　　　間也時南宫同在蕭閒館中敢託致意焉
解道玉山佳絶處山中惟有吕尊師已招一鶴來庭樹
更養羣鵞戲墨池松風自奏無絃曲桐葉新題寄逺詩
若許王猷性狂癖逕來看竹到堦墀
　　河東李元珪廷璧
荆山月明秋水清山間之璞千古名誰謂隠君慰幽獨
我欲攜酒相與傾堦前拾翠驚春鳥石上看泉更晚晴
何日同舟載仙侶紫荆花下聽吹笙
　　崑山郭翼羲仲
愛汝西荘給事家遶屋山石何谽谺截江秀色發林壑
平地玉氣貫虹霞佳處如居子午谷望中開徧冬春華
夜深酒醒月在海應有仙人來繫槎
　　㑹稽楊維楨廉夫
玉山丈人美無度前度虎頭金粟身未試囊中餐玉法
時有座上索花人銀魚學士真成隠錦里先生許卜鄰
自是君家時節好桃源風日洞庭春
　　又
丈人家住筆峯下玉氣有似藍田山椰酒熟時春灔瀲
山香舞處花斕斑伶官石作鐘磬響少女潮帶魚龍還
險穴已平滄海角仙家不啻白雲間
我常被酒玉山堂風物於人引興長銀絲尊薦野鴨炙
金粟𤓰取西楊荘山頭雲氣或成虎溪上仙人多訝羊
何處行春柘枝鼓閬州竹枝歌女郎
　　婁江姚文奐子章
玉山之堂湖水東朝來佳氣鬱蔥蘢鶴飛瓊圃三珠樹
鰲戴崑崙小朶峯雨裏賣魚溪友過花間吹笛野人逢
朝簪倘擲歸相候一箇桃枝瘦竹筇
　　龍門山釋良琦
鐵笛倒吹江上去聞在玉山仙子家自喜酒船逢賀監
定将𤣥易授侯巴露涼氷椀金莖凍月滿湘簾玉樹花
人生歡樂何可暮遲爾龍門望太霞
　　㑹稽楊維楨次韻
山迴古縣六七里湖到維亭第一家翡翠明珠通百粤
竹枝銅鼔出三巴山公酒醉童将馬禪客詩成女散花
須信西園圖雅集佛中脱縛有丹霞
　　又
荆山道人曽有約約過虎頭金粟家江上降龍重見朗
酒邊吹雨或成巴春歸駟馬橋頭栁月滿蕃禧觀裏花
鐵笛東歸還小住仙源不隔赤城霞
　　劉肅子威次前韻
故人逺招揚執㦸酒船囘到孝亷家玉山獨立髙如屋
湖水西迴曲似巴鐵笛吹翻蛟蜃窟清娥舞落芙蕖花
何日問潮亭子了更邀齊已卧煙霞
　　勾吳李瓚子粲
玉山亭子仙人築小似桃源隠者家天近方壺知劍氣
水從清漢接星槎參差鳯吹空歌迴爛漫龍香醉墨斜
金盌細傾新竹葉銀瓶還出小璚華榮名何事頭如雪
亦欲羊裘釣白沙
　　河南陸仁良貴賦得山中好長日
山中好長日流景麗蓬瀛池臺帶蘭薄水色上簾旌興
言春再交嘉鳥相和鳴木桃源上芳洵美粲條英延念
顧長康散息志慮清豈不懐爵服馳逐正營營馳逐非
所慕髙情諒難并
　　金華胡助古愚
花滿春城錦繡林可耕可釣足登臨紫芝日静隠居樂
白璧雲和養徳深倚樹或聽流水韻看書時坐古松隂
玉山佳處因人勝能賦揚雄為賞心
　　甬東釋照覺元
玉山青青青若蓮山中樓閣白雲連采藥相從赤松子
吹簫時約紫霞仙鮫人獻寳珠盈斗石壁題詩筆似椽
相去地無三十里㑹須騎馬草堂前
　　河南張渥叔厚
溪上花無數春風别有天樓臺仙子宅書畫米家船絳
雪迴歌扇紅霞落舞筵羽觴飛醉月應是酒如泉
　　天台陳基敬初
山嵁嵁兮磅薄太古木蔥蔥兮雲英英而欲雨日朝出
兮在户光輝輝兮水流其下非君子兮夫誰與處采我
蘭兮為珮搴我荷兮為蓋從子於山兮聊逍遥以卒嵗
　　天台釋一愚子賢
玉峰佳地小徘徊霞氣丹光接上台白日山移蓬島去
紫宫花繞蘂珠開雲邊青鳥迎人語溪上黄童采藥囘
昭代衣冠非隠世慿軒志筆寫仙才
　　西夏昂吉起文
　　　玉山雅集圖者淮海張叔厚為玉山主人作也
　　　主人當花桞春明之時宴客於玉山中極其衣
　　　冠人物之盛至今林泉有光叔厚即一時景繪
　　　而成圖楊鐵史既序其事又各分韻賦詩於左
　　　俾當時預是會者既足以示不忘而後之覽是
　　　圖與是詩者又能使人心暢神馳如在當時㑹
　　　中展玩之餘因賦詩以記其後云
玉山草堂花滿煙青春張樂宴羣賢美人蹋舞艶于月
學士賦詩清比泉人物已同禽鳥樂衣冠並入畫圖傳
蘭亭勝事不可見頼有此㑹如當年
　　永嘉曹睿玉山席上作就呈同會
我到玉山最佳處溪頭新水蕩輕舠春囘𤣥圃花如霧
風入蒼梧翠作濤越女雙歌金縷曲秦筝獨押紫檀槽
詩成且共揚雄醉笑奪山人宫錦袍
　　㑹稽楊維楨次韻
重過碧桃溪上路西枝樹長繫漁舠伶官石出生雷雨
状元潮來平海濤山翁醉上桃花馬溪女能彈癭木槽
故人情深誰比似論交奚啻舊綈袍
　　匡廬于立次前韻
緑樹當門過屋髙滿溪新水繫雙舠千林夜色懸青雨
萬頃晴雲捲素濤鸚鵡傾杯傳翠袖琵琶度曲響金槽
揚雄賦就風流甚製得輕紅小褏袍
　　玉山主人次韻
詩人得句題茅屋客子乗流泛小舠老眼看花起春霧
醉眠聽雨響秋濤弓盤舞按銀鵞隊水調聲傳金鳯槽
與爾共傾千日酒呼童換却五雲袍
　　吳興沈明逺自誠
片玉山中秋日來竹梧清影落蒼苔飛樓坐接青天近
别館竹穿緑水迴正似米顛留海嶽尚傳摩詰賦宫槐
鷗波艇子重相過更待桃花滿洞開
　　四明黄玠伯成
儘佳最是崑山玉更奈玉山佳處何未尚昔人能識璞
焉知此里不鳴珂葱珩赤芾聲容盛瑟瓚黄流氣味和
有美不沽方待價一丘一壑好懐多
　　吳龍門山釋良琦元璞
　　　秋日與呉興沈自誠池上晚坐偶賦時至正辛
　　　卯八月十三日也
池上偶來坐流泉鳴竹根秋花正獨好暮雀忽相喧東
老亦嗜酒辟疆仍辟園詩成興逾逺白月在前軒
　　清真余善
　　　向承池上之作龍門琦上人所和皆已刻之廡
　　　下如珪璧相照暎今聞於㑹稽囘在玉山中将
　　　求一詩并刋故就韻以寄所懐云
絶愛玉山佳處好山雲白白樹蒼蒼翠旂遥駐天邊鳯
玉琯聲飛月下霜社結龍門懐智滿曲傳鑑水羡知章
醉中記得蓬萊宴笑折瓊花索酒嘗
　　丹丘柯九思敬仲
神人夜斧開清玉一片西飛界溪曲中有桃源小洞天
雲錦生香䕶華屋主人意度真神仙日日醉倒春風前
手揮白羽扇口誦青瑶篇袖拂荆山雲足躡藍田烟飄
飄直向最佳處漱潤含芳擥琪樹世間囘首軟紅塵不
須更上蓬萊去
　分韻詩序　　龍門山釋良琦
　　　去年夏六月十有八日余與延陵吳伯恭雲臺
　　　散吏郯九成訪玉山草堂主人畱半月酣餘賦
　　　詩無虚日當時以為人生歡㑹之難未知明年
　　　又在何處慨然為之興懐今年五月中澣復與
　　　延陵吳水西隴西李立放舟溪上迂疎散逸其
　　　樂又過於前所寓者及視舊所題詩章則伯恭
　　　在數百里外雲臺方進漕掾日趨大府以簿書
　　　從事得周旋相與談笑者匡廬山人在焉飲散
　　　歩月以炯如流水涵青蘋分韻賦詩如左書之
　　　於巻以示今之所寓者如此而後之所寓者不
　　　知其可必不可必也時至正庚寅五月十八日
　　　吳龍門山良琦書
　　　是夕以炯如流水涵青蘋分韻賦詩詩成者四
　　　人
　　于立得如字
愛爾玉山溪上居厭厭共飲思何如清飈入夜生金氣
瑶漢經天帶玉除荷露襲衣凉冉冉桐隂轉户月疎疎
偏憐坐客多才思分得新題取次書
　　顧瑛得流字
幽人雅愛玉山好肯作清酣盡日畱梧竹一庭凉欲雨
池亭五月氣涵秋月中獨鶴如人立花外疎螢入幔流
莫笑虎頭癡絶甚題詩直欲擬湯休
　　釋良琦得涵字
月照玉山浮紫嵐樓臺宛近百花潭魚鱗屋潤波文動
翠羽簾隂水氣涵竹外瑶笙時一聽風前玉麈正多談
瀛洲咫尺羣仙在老客滄洲獨我慚
　　吳世顯得青字
玉山月色夜㝠㝠人在池亭酒未醒河漢界天龍氣白
竹梧當檻鳯毛青露臺翠館來仙子秋水漁荘動客星
明日草堂塵事少定将詩句刻雲屏
　　　詩不成者三人各罰酒一觥
　　于立聨句引
　　　十九日玉山主人與客吳水西卧酒不能起余
　　　與元璞坐東廡池上清風交至竹聲荷氣清思
　　　翛然殆非人間世因與聨句若干韻不知二公
　　　在華胥夢中亦有此樂否書之巻中以索二公
　　　一笑
玉山山中清晝長偶來池上據胡牀(立/)桐隂竹色不見
日水氣荷風多是涼(琦/)魚度波心行箇箇鶴來林下舞
蹌蹌(立/)嫩篁承宇清揺幘文藻縈波緑暎裳(琦/)每愛湯
休詩句好獨憐賀監醉時狂(立/)飯輸香積真成媿酒送
金莖或可嘗(琦/)氷盌泠泠寒欲凍蓴絲細細滑仍香(立/)
濯纓聊復㪺清溜結佩還須擷野芳(琦/)世上黄塵方沒
馬山中白石忽為羊(立/)詩成醉卧不知處翠雨霏霏滿
竹房(琦/)
　　遂昌鄭元祐明徳
　　　至正十年龍集庚寅秋七月廿有一日吳僧宣
　　　無言訪顧仲瑛於玉山時遂昌鄭元祐先在焉
　　　匡廬于立彦成則仲瑛之客也欵之春暉樓上
　　　行酒對弈已而觴詠於芝雲堂酒半興洽分氷
　　　衡玉壺懸清秋為韻相與賦詩以紀一時邂逅
　　　之樂仲瑛得壺字詩先成莒城趙善長作畫以
　　　代詩坐客不能成詩者各罰酒一觥
　　　是日以氷衡玉壺懸清秋分韻賦詩詩成者四
　　　人
　　鄭元祐得玉字
開士枉遥駕真人啟華屋話接麈尾素酒傾麟壺緑逺
山横書幌飛花動棋局谷芳餘荃蕙夕隂在梧竹雙絲
戛鵾絃羣書閟魚目迹異心匪殊語契道難瀆相逢固云
暫後會詎可卜離懐渺烟水遐音毋金玉
　　顧瑛得壺字
鄭𤣥于鵠本清好况有名僧似仲殊濠上魚肥應受釣
厨中酒熟莫教酟雨花落座成金粟秋露凝寒貯玉壺
更向飛樓賭碁槊香囊畱得未全輸
　　于立得懸字
芝草琅玕徧石田採英擷秀入芳筵白魚作鱠明於雪
緑蟻傾樽吸似川潭底行雲秋共迴簷間髙樹月初懸
山僧醉説無生法金粟天花落滿前
　　廣宣得秋字
故人一别知幾秋相逢談笑便登樓圍碁細説生公法
酌酒應為靖節畱蓮葉秋深纔緑浄蓀花露冷尚香浮
界溪文物風流在不減當年顧虎頭
　　　詩不成者二人各罰酒一觥
　　匡廬于立彦成
　　　七月二十五日金華王子充過玉山夜飲芝雲
　　　堂上酒酣賦詩以丹桂五枝芳為韻余得丹字
　　　蓋子充黄太史里人又其髙第門生也挟所學
　　　由京師來就鄉試於南省泝銀河攀月桂且有
　　　日故予詩多歸美之是日約元璞袁子英不至
　　　明日二公來遂足韻寫詩次第於後
　　于立得丹字
良宵縱飲得清歡政是霜楓葉半丹入座幽花嬌欲語
近人仙桂手堪攀佳期已在中秋節爽氣先生七月寒
明日金華南省去蜚聲應到五雲端
　　王禕得桂字
玉山何岹嶢亭館發佳氣雨過井上梧風生石邉桂芳
樽侑嬌歌謔笑雜清議論交不須多對酒且成醉情文畧
細儀理㑹忘外累孤踪苦無常良集詎云易未知今日
歡明年復何地
　　顧瑛得五字
南州孟秋月維日二十五廻風吹層霄飛雲過疎雨客
從金華來欵曲置樽爼況有匡廬仙貌古心亦古襟期
事蕭散笑傲忘賓主哀絃發秦聲長眉善胡舞秋輝能
娯人夜色滿庭户翛翛風葉鳴泫泫露花吐春波盃中
月不照墳上土緬懐琦龍門扁舟下南浦
　　袁華得枝字
窈窕玉山上樓觀何逶迤丹葩曜陽林金粟亞柔枝感
兹節序遷置酒樂芳時桂酒湛華觴蘭煙度罘罳雙歌
聲嫋嫋屢舞醉僛僛樂事古難并惆悵失佳期何以慰所
懐載歌停雲詩
　　釋良琦得芳字
芝草生香秋雨涼風流賔客滿髙堂禰衡彩筆題鸚鵡
子晉瑶笙吹鳯皇玉洞暗泉流決決青林㣲月散蒼蒼
偏憐杖策來何晚落盡芙蓉菊已芳
　　晉寜張翥仲舉
　　　至正十年蒼龍庚寅之嵗秋仲十九日予以代
　　　祀歸至姑蘇顧君仲瑛延於玉山時鄭君明徳
　　　李君廷壁于君彦成郯君九成華君伯翔草堂
　　　主人方外友本元元璞二公酒半歡甚即席以
　　　玉山亭館分題者九人予以過賔属為小引未
　　　知昔賢梓澤蘭亭如今之㑹也耶
　　張翥題釣月軒
玉山山下水滿池池水秋雨深生漪夜深明月出滄海
照見池邊巖桂枝華隂故人媺如玉獨坐蒼苔垂釣絲一
絲涵影秋嫋嫋待到月來花上時苦吟忘却魚與我但
覺兩袖風颸颸引竿釣破廣寒碧乘興攪碎青玻璃不
知今夕草堂醉笑領洛神張水嬉明朝囘首越來道獨
看月華多所思
　　釋良琦題碧梧翠竹堂
碧梧翠竹之髙堂乃在玉山西石岡濃隂晝䕶白日静
翠影夜合清秋涼堂中美人雙鳴璫不獨癡絶能文章
北海李生共放曠東林恵逺同徜徉張騫乗槎下銀漢
奉詔逺降天妃香帷中靈風神欲語壇上五色星垂光
舟迴鯨濤溯長江故人宛在水中央入門相見各青眼
花間促席飛霞觴清歌遏雲錦瑟張亦有衆賔相頡頏
襧衡賦就驚滿座寛饒酒深真醉狂黄河東流雁南翔
軺車明朝歸帝鄉玉堂掖垣梧竹長題詩寄逺母相忘
　　顧瑛題金粟影
飛軒下瞰芙蓉渚檻外幽花月中吐天風寂寂吹古香
清露泠泠濕秋圃雲梯萬丈手可攀居然夢落清虛府
庭中搗藥玉兎愁樹下乘鸞素娥舞璚樓玉殿千娉婷
中有癯仙淡眉宇問我西湖舊風月何似東華軟塵土
寒光倒落影蛾池的皪明珠承翠羽但見山河影動揺
獨立清輝照今古覺來作詩思茫然金栗霏霏下如雨
　　于立題芝雲堂
仙人誤讀黄庭經神光墮地如流星地氣忽與天光凝
靈芝輪囷結浮英杖撞雙檢聲彭訇居然異境標殊庭
霞裾珠璫翠羽屏天樂桂樹風泠泠張騫夜騎赤鳯翎
函香南荒杳𡨕𡨕精誠一念通真靈海若縮息波濤平
芝雲堂中笑相迎美人如花酒如渑笑談未了離别情
飄然乗風朝帝京五色慶雲三秀霙永永瑞世開皇明
　　郯韶題桞塘春
美人逺在春塘住門外垂楊千萬樹微風白日裊游絲
度水輕隂蕩飛絮使君來自白玉堂攀條欲結雙明璫
門前繫著紫騮馬上堂急管絃清商美人起舞為君壽
再拜登歌酌君酒使君明日上長安莫唱東風折楊桞
　　鄭元祐題湖光山色樓
顧家湖光山色樓登覽近在西簷頭朝烟貼水白如練
晴雲出塢青相繆浪花爍閃上初日崖氣髙寒成凛秋
宿草遥瞻仲雍墓孤㠶誰張范蠡舟靈來恍若雲旗下
物換依然汀草抽何人孤嘯荅漁唱有客五月披羊裘
主人引客遥指㸃童子昔時曽釣遊王門曳裾塵眯目
客鄉擔簦雪滿頭何如長年老於此登臨笑樂孰與儔
玉關西望不得入辛苦纔封定逺侯
　　華伯翔題玉山佳處
我聞玉山最佳處翠竹髙梧夾行路隂隂石洞響流泉
歴歴青山隔春霧草堂窈窕烟水西楊桞漠漠鳴黄鸝
花間委珮仙客集水上清唱漁舟迷巖頭桂子飄金屑
石上芝雲白於雪何曽夢入小遊仙長夜持竿釣明月
玉堂學士天上來相逢一笑華筵開千鍾緑酒金莖瀉
五色新詩雲錦裁美人髙歌醉擊筑下堂送客燒銀燭
明朝迴首望仙槎月出金盤照華屋
　　李元珪題玉山草堂
婁江東流五十里一溪青界婁江水溪中有玉山為輝
結廬人住桃源裏虎頭幾葉之雲孫彩袖斑斑奉甘㫖
弟兄連璧趨庭隅鸞鳯引雛下堦址琪樹香生翠靄間
萱草花明紫芝底龜甲珠簾白玉鈎逺隔鞓紅暎羅綺
石田移得少陵居教子經鉏足歡喜張騫泛槎天上來
相見出門驚倒屣有酒在尊琴在几把酒奏琴忘爾汝
珠玉揮毫喧坐起笑我分題續貂尾酒酣休誦徳璋文
氷雪相看我老矣
　　釋福初題漁荘
君家漁莊在何處江波迢迢隔烟霧清秋獨釣蘆花風
眀月長歌白蘋渡髙堂絲管延佳賔舉網得魚皆錦鱗
小奴鸞刀出素手金盤斫鱠如飛銀走也山林老釋子
拄杖行吟嗟未已平生雅有濠上游相思瀰瀰東流水
　　弋陽山樵李纉
　　　至正十一年冬十月廿三日玉山隠君宴其客
　　　王徳輔(缺/)伯明袁子英李纉酒酣忽郯雲臺陸
　　　良貴泛舸而來隠君復呼酒盡歡匡廬先生以
　　　夜闌更秉燭相對如夢寐分韻賦詩時坐客正
　　　八人遂虛二韻夫人生百年憂患之秋多燕樂
　　　之日少而況友朋南北東西迄無定居則今日
　　　之簪盍夫豈偶然哉弋陽山樵李纉謹序
　　　是夕以夜闌更秉燭相對如夢寐分韻賦詩詩
　　　成者八人
　　陸仁得夜字
朝發吳王城輕艦從東下落日蕩柔艣暮抵玉山舍張
燈共清宴寂寂西園夜珠斗當層樓銀月照芳榭坐客
盛文彦逸氣凌曹謝鳴琴聆妙音使我憂心寫率意阮
生狂明晨還獨駕
　　僧寳月得闌字
玉醴徐泂酌銀燈消薄寒清談方欲洽髙宴殊未䦨孰
如契濶餘盡此平生歡驚風起山河㫁鴻行路難嘉㑹
豈云易長歌為辛酸
　　于立得更字
孟冬未霜霰流水涵春聲客來玉山裏照眼氷雪清主
人羅酒肴夜久燈燭更髙談雜諧笑急令飛籌觥黄塵
暗關雒海波殊未平豈不懐逺途且復慰閒情出門瞻
北斗河漢東南傾
　　袁華得相字
今日復何日張宴芝雲堂西風度江漢仰見征鴻翔坐
中仙釋侣學道攻文章飄飄鸞鶴姿皎皎金玉相上客
貌蒼古乃是李伯陽憶别崑丘顛十見木葉黄受經金
沙俞予則鐵崖楊俞楊同年生健筆賦太常嗟我久濩
落邅漫筆硯荒相逢玉山中道舊熱衷腸忽聞郯與陸
乗月汎夜航促席更秉燭深杯送瓊漿酒䦨登雪巢取
琴絃清商一彈别鵠操再歌鳯求凰暮歸急就寢後㑹
知何鄉辟疆最多情明發更引觴與子各盡醉憂樂兩
相忘
　　李纉得對字
日夕南窻雲水生東北滙開筵草堂接拄笏玉山對泂
酌興未央清吟心每醉酒香鸚鵡滿琴韻鳯皇碎崔蔡
有雄才鄒枚富佳製笑談可㝠身出處當㧞萃慨忼寧
廢歌栖遲何足累天髙星漢移夜久鴻鵠逝投筆慚髩
絲長嘯風塵際
　　王濡之得如字
𤣥冬煦春燠花竹妍幽居契濶㑹心友邂逅佳期如豈
無釋門老更曳青霞裾主人逸浩思清宴臨前除飛觴
劇談裏拂劍酣歌餘延景華炬列濕露松窻虗忘形竟
爾汝塵雜一以驅睠彼海甸間易地哀樂殊尚言恣歡
適不得安樵漁際此豪雋集聊慰山澤癯
　　顧瑛得夢字
涼風振林木惻惻初寒動肅客桃花源張筵鳴玉洞落
日照金樽飛雪洒華棟談𤣥味妙理謔笑雜微諷取琴
雪巢彈共聽金石㺯嘉㑹固難并聚散恍春夢明發大
江舟天濶孤鴻送
　　郯韶得寐字
清江下斜日水落鴻雁至方舟蕩文漪葭莩新霜委岧
岧玉山岑溟溟薄雲氣沿洄入林塘池館翳幽邃羣公
欣盍簪稱觴有餘思人生當盛年感彼鴻鵠志擊節歌
慨慷厭厭夜忘寐
　　呉興趙奕仲光
　　　至正辛卯冬十月余從苕溪來訪玉山隠君艤
　　　􁊁百花洲下適友人吕伯起御史自閩來邂逅
　　　於官驛話舊盡日賦詩為别明日攜詩偕沈自
　　　誠同過玉山中時省郎楊伯震龍門山釋良琦
　　　亦至焉隠君佳客也至乃置酒於草堂復邀山
　　　隂王徳輔匡廬于彦成汝陽袁子英同飲時霜
　　　風初寒松菊具秀酒半匡廬于山人舉杯属余
　　　曰今日之㑹誠不易得子過賔且文雅能無言
　　　乎余遂以何以解憂惟有杜康分韻賦詩余得
　　　解字復為序首云
　　顧瑛得何字
客從苕溪來白馬紫玉珂下馬話疇昔一别三載過省
郎最後至鬢髪今已皤筵張碧梧堂琴彈白雪窩我欲邀
飛光飛光去如梭人生百年内良㑹苦不多相逢不盡
醉其如歡樂何
　　釋良琦得以字
長空凝雲朔風起扁舟暮泊桃花沚故人草堂許屢到
一笑相迎竹梧裏白頭王孫已在坐青眼省郎初脱屣
江河契濶初相迎把手驚呼問行李主人張筵趣華饌
再拜稱觴列孫子緑酒黄柑既滿眼錦瑟瑶琴亦陳几
人生所貴適意耳丹砂豈能畱迅晷友朋㑹合不作樂
老向塵埃竟何以我媿山林人所鄙詞華幸接羣公美
願言交誼相終始有不同心如白水
　　趙奕得解字
我從姑蘇來髙臺逢吕豸共坐話當年日昃不能罷囘
瞻玉山青百里風帆掛維舟草堂前梧竹自瀟洒一别
逾三秋相見各驚駭開筵出紅糚持杯擘紫蠏黄花照
白髪流光豈能買兹辰且盡樂一醉百憂解
　　袁華得憂字
公子愛清遊逺乗青翰舟鼔楫雙溪水落㠶百花洲朝
從豸冠别暮向玉山畱時維十月交木落境偏幽華林
澹素月層榭度朱樓文酒集羣彦歌絃雜鳴球髙僧紅
罽帽仙人紫霞裘焚膏紀良夜急令散飛籌㑹合不為
樂暌離端百憂傾觴各盡醉慎勿起遐愁
　　楊祖成得惟字
簿書縛壯士三載勞驅馳歸來事愈繁心緒如亂絲故
人界溪北天賦玉雪姿亭臺寄游息花竹供娛嬉嗜好
異流俗耕釣每自怡一别動經嵗夜夢或見之今朝獲
良覿如解渴與饑張筵沸絲竹妙舞雙吳姬座中盡嘉
客梧竹標清輝酒酣置筆硯分韻令作詩嗟我塵俗狀
清事久不為詩從何處生枯腸費思惟督促星火急強
歌紀嵗時自慚鄙拙句亦得聯珠璣明朝便陳迹分違
各東西此歡恐難再後㑹何當期
　　王濡之得有字
嘉賔逺方來念别嵗云久粲爛綺席陳悃欵主情厚清
言契襟期髙咏絶塵垢豈無平生歡文獻固難有微雨
飛軒盈暮色靄林藪吾儕亦何幸酬酢相先後酣來小
海歌放浪大垂手人生白駒隙幾遂開笑口眀朝渺烟
帆長天仍矯首
　　于立得杜字
仲冬十月交輕颷散靈雨依微暮景承煒煌徳星聚翩
翩清時彦眷眷玉山主王孫才且賢楊侯文甚武袁安
最清峭休文好眉宇王褒坐據梧齊已談揮麈嗟余濩
落人蒹葭間珪組詩章捉筆成酒令分曹賭筯缺玉壺
口字折金釵股豈無緩緩歌亦有蹲蹲舞眼空吳下蒙
地近南城杜人生多契濶世事一仰俯栖遲感時序慷
慨懐今古當時劉伶酒不到墳上土出處或參商道路
多豺虎勸君且為樂不飲良自苦明發早潮生征帆下
南浦
　　沈眀逺得康字
仲冬美風日遥睇玉山蒼公子移綵舟興命共翺翔委
蛇遡江水延縁入林塘整衣起亭午喜登君子堂主人
欣㑹面言笑以相忘肆筵列文俎酌醴獻鸞觴哀絲諧
妙舞銀燈照紅糚與席況文采清談玉屑揚轉見故人
心欣欣殊樂康吾慕陳太丘徳星耿相望焉知百年後
流傳有輝光
　玉山名勝集巻二
欽定四庫全書
　玉山名勝集巻三
　　　　　　　　　　　　　元　顧瑛　編
　種玉亭題句(杜本𨽻顔/)
　　𤣥圃分仙種　藍田發夜光
　詩
　　龍門釋良琦元璞
乆愛幽栖似學仙山中種玉不知年緑隂分綴三危露
瑞氣飛成五色烟璞裏辨文裁雜佩囊中飡法自藍田
安知此地非蓬島月下鸞笙夜夜傳
　　河南陸仁良貴
彼美不自獻置之王子岡珍重保靈璞春雨欲流肪
　　汝陽袁華子英
採得崑岡石連雲種小亭日華閣靈雨虹影燭青㝠
　　四明黄玠伯成
亭子迥臨池水上數峯羅立似兒孫㡬年種石待成玉
終日看雲如有根東序已成周琬琰下方思見魯璠璵
當時雍伯今何在桃李春風正不言
　　淮海秦約文仲
𤣥圃乗春種温温似截肪夜光凌石脉晨采絢天章好
嫓球琳美何煩藻藉藏睠言製鳴佩待漏造鵷行
　小蓬萊(趙孟頫篆顔/)
　　鶴羣長繞三珠樹　　鼇背髙瞻五色雲
　詩
　　蜀郡虞集伯生賦歩虚詞
歩虚長松下流響白雲間華星列爟火明月懸佩
環肅然降靈氣穆若愉妙顔竹宫憺清夜望拜久
乃還
　　其二
朱光出東海髙臺迎赤曦六龍獻陽燧九鳳保金
支煉丹軒轅鼎濯景崑崙池拜賜水玉珮𤣥洲共
遨嬉
　　其三
稽首望太霞離羅間層霄絪緼結冲氣要眇出空
謡前參千景精後引務猷猷攝衣上白鶴招摇事
晨朝
　　其四
學仙淮南王問道劉更生三年錬神丹九載凌上
清日月作環珮雲霓為斾旌回首召司命零雨洒
蓬瀛
　　㑹稽楊維楨廉夫
　　　仲瑛所藏歩虚詞四章青城虞翰林所作
　　　仙風道氣可厠之楊許間洞𤣥隱文也仲
　　　瑛藏於玉山小樓余遂扁之曰小蓬萊為
　　　書小遊仙四章
東華塵又起瀛洲十屋今添第幾籌阿母西來騎白鳳
蛾眉相見不勝秋
　　其二
麻姑今夜過青丘玉醴催斟白玉舟莫向外人矜指爪
酒酣為我擘箜篌
　　其三
曽與毛劉共學丹丹成猶未了塵縁玉皇勅賜西湖水
長作西湖水月仙
　　其四
西湖仙人蓮葉舟又見石山移海流老龍捲水青天去
小朶蓮峯共上遊
　　河南陸仁良貴賦小逰仙
陟彼靈邱上虚名小有天怡情閟清賞遡源非求仙
　　汝陽袁華子英
露下仙人掌雲生玉女忩千年桃結子九醖酒盈缸
　　四明黄玠伯成
　　　賦小蓬萊
清淺蓬萊小更竒太平時序好園池紅牙翠袖行相引
緑酒銀甖醉不知海上烟霞瞻眺近山中日月徃來遲
思君屢作尋仙想還許攜琴看奕棋
　　　賦小逰仙
木公金母醉仙桃青鳥飛來下碧霄月帳星房元迤邐
雲車風馬最逍遥朝迎葉令雙鳬舄夜聽秦娥五鳳簫
騎竹歸來堪一笑乾坤原在藥翁瓢
　　淮海秦約文仲
窈窕侯神觀委蛇錬丹房靈芝爛五色登爼何煌煌和
以空青蕤潄以瓊玉漿逌然一笑粲駕言𤣥洲陽𤣥洲
𣺌何許宛在海中央衝颷激流雲倒景駐扶光于以轡
蒼螭躡跡趨混茫蹇修幸憫予告誡良允臧惟應漆園
叟逍遥共相羊
　　又賦小逰仙
天雞鳴蟠桃赫赫朝景妍天田産嘉禾翼翼雨色鮮鷄
以警舞動禾以樂有年真境諒絶殊昧者何能傳為問
一世人何不去學仙蜺旌緱母後虎駕麻姑前蹋雲吹
參差遨遊蔚藍天振衣俯八荒蠛蠓聚蜚烟
　　其二
瞻彼丹谿源泉流在其下連筒手自㪺灌溉黄精圃靈
苖炫幻霞靈根蟠厚土采之盛筐筥庶以慰遲暮𤣥虚
萬化理惟人識其祖養生善自保奚暇慕珪組咄哉吾
道成燕坐閲衆甫
　　郯韶賦小逰仙
旭日三危際春烟五色開誰知大瀛海似是小蓬萊靈
鶴傳書去神魚聴瑟來仙軿如少駐花㡳注深杯
　　天台陳基敬初賦小遊仙
飛珮飄飄矢逺遊青藜為杖鹿為裘采芝歌逐秦遺老
辟穀心期漢列侯又見秋風歸乙鳥㡬看春雨戰蝸牛
有時濯足溪頭晚一曲滄浪不動鷗
　　其二
幽泉怪石好栖遲鐘鼎無勞入夢思每把青章閒裏讀
細將𤣥牝静中推溪頭斫竹栽新管石上栽松引兔絲
去去盧敖休汗漫十洲三島與君期
　　其三
白雲深䕶他仙家千樹琪葩老嵗華羽客穿林收桂實
山童和露采松花烟梳瑶草柔于髪石走蒼藤曲似蛇
記得夜來歸路險翻江風雨撼秋葭
　　呉郡顧達
扶桑西枝近神山左股分丹光動寥廓霞彩㪚氤氲霓
旌降緱母火棗受元君月明金磬響稽首誦𤣥文
　碧梧翠竹堂題句(趙孟頫篆顔/)
　　嶧陽古調來鸞鵠　　嶰谷春聲吹鳳皇
　記
至正八年秋崑山顧君仲瑛於其居之西偏治别業
一所架石為山窽土為池層樓複館悉就規制明年中
奥之堂成顔曰碧梧翠竹乃馳書數百里關寄於友
人楊維楨曰堂瞰金粟沼枕湖山樓漁莊草堂相為
僎分(一作/介)蓋予玉山佳處之尢閎而勝者也鴻生茂
士為予記咏者多矣茲堂之志非名鉅手不以屬
敢以請余謂仲瑛愛花木治園池位置品列曰桃
溪曰金粟曰菊田曰芝室不一足矣而於中堂焉
獨取梧竹非以梧竹固有異於纎妍𤨏馥者耶人
曰梧竹靈鳳之所栖食者宜資其形色為庭除玩
吁人知梧竹之外者云爾我觀梧之華始於清明
葉落於立秋之頃言厯者占焉是其覺之靈者在
梧而絲布琴瑟之材未論也竹之介於秋而不徇
秋零通於春而不為春媚貫四時而一節焉是其
操之特者在竹而籩簡笙篪之器亦未論也淮南
子曰一葉落而天下知秋吾以淮南子為知梧記
禮者曰如竹箭之有筠也吾以記禮者為知竹然
則仲瑛之取梧竹也盍亦徴其覺之靈操之特者
書以為取諸物者法毋徒資其形色之外者子韓
子美馬少傅之詞曰碧梧翠竹能守其業者也徒
取其形色之外而不得其靈與特者未必善守仲
瑛氏呉之衣冠舊族也有學而不屑於仕茲堂之建
將日與賢者處談道徳禮義以益固其守業者其不
以吾言取梧竹乎書以復仲瑛俾仲瑛刻諸堂為記
㑹稽楊維楨書
　後記
崑山顧君仲瑛名其所居之室曰玉山草堂築圃
鑿池積土石為丘阜引流種樹於中為堂五楹還
植脩梧鉅竹森密蔚秀蒼縹隂潤袢歊不得達其
牖羲暉不能窺其户乃名其堂曰碧梧翠竹堂中列
琴壺觚硯圖籍及古鼎彛器非韻士勝友不趣延入
也凡自呉來者既誇仲瑛之美則必盛稱梧竹之雅
致今年八月余至崑山過仲瑛所居仲瑛延客入堂
時日已暮餘暑尚酷及坐蕭爽闃寂清氣可沐須臾
有風出梧竹之間摩戛柯葉調調刁刁泠然于喁如
耳琴筑久焉皎月自水際出光景穿漏泛漾欄檻仲
瑛出酒觴客客數人皆能詩歌談辨飲甚樂夜將半
露瀼瀼下梧竹中清光拂席凉吹襲人毛骨欲寒客
相與笑曰安得從浮丘公招青童吹靈霄之笙擊洞
隂之磬以終此樂耶飲酣客將就寢余以公事有程
不得留舟至河滸時已曙矣回望玉山之居樹木蔥
翠烟霏芊綿樓閣縹緲隱約若圖畫因嘆曰史稱蓬
萊方丈瀛洲有欲至者風輙引其船去世或疑其怪
誕然以余觀之若梧竹之勝雖欲優游夷猶而以塵
累牽掣不得少留而去况欲渉海求所謂方丈瀛洲蓬
萊者哉然則引船之風意或有之也余又觀史傳中所
載古今人物類皆功名勢位之人而以潔身遁世稱者
僅一二見豈非山林泉石之樂固少有得之者耶乃知
謝幼輿自以一丘一壑過人彼蓋深有所見也遂乃命
舟人緩移櫂且顧且去意眷眷不能舍也比至城郭車
馬雜沓塵氛滃起慨想昨昔所遊則已疑為夢中所見
矣適袁君子英來自崑山乃記其事以示子英俾以遺
仲瑛且告之曰為我語仲瑛君碧梧翠竹之樂不易得
也第安之他日毋或汨於禄仕而若予之不能乆留也
至正九年九月既望永嘉髙明則誠記
　詩
　　秦溪馬琬文璧
片玉山前衆香國髙秋亭館正鮮新竹間馴鶴明於雪
石上稚桐長似人庫書新置太平覽家釀屢熟羅浮春
鴻文最愛新堂記筆力端能挽萬鈞
　　龍門釋良琦元璞
舊種竹梧千尺强清隂碧色䕶新堂髙岡晴發朝陽氣
淇水春沾湛露香玉田瑞液生芝菌金井迴瀾宿鳳皇
何意老騎支遁鶴與君相對坐雲牀
　　匡廬子立彦成
慿髙户牖鬰嵯峨奈爾虎頭癡絶何石種藍田皆化玉
水通瑶漢不生波碧梧翠竹凉隂合金井銀牀月色多
天吹忽來鸞鵠下定知仙佩一相過
　　延陵吳克恭寅夫
玉山秀絶炎雲凉疎簾枕簟安髙堂碧梧翠竹倚蕭瑟
玉繩金井憶相將浮槎斷溜眠鸂鶒露葉成隂待鳳皇
掖垣洞門何許在正自不减輞川莊
　　汝陽袁華子英
疎華覆銀牀碧色被蘭渚赤日欲流金髙堂不知暑
　　河南陸仁良貴
嘉垣遶林色髙標相與清隂凉流幔入靈籟答空鳴
　　吳郡顧達
玉山之堂絶蕭爽梧竹滿庭深且幽出檐百尺擁髙蓋
覆地六月生清秋玉繩挂樹月皎皎翠袖起舞風颼颼
石牀碧華亂如雨仙佩夜過鏘鳴球
　　清河張天英楠渠
八月髙堂天氣新方壺圎嶠翠嶙峋堦前雙樹碧如玉
竹下一鶴髙於人客至壺觴長對酌夜凉燈火毎相親
手招丹鳳下霄漢載我吹簫朝北辰
　　華亭馮濬淵如
玉山草堂玉山裏銀浦流雲䕶石矼掖垣緑竹髙千尺
秋水錦鳬飛一雙小桃源近長洲苑百花潭如濯錦江
亭臺莫許浪題品玉堂學士筆如杠
　　臨海陳基敬初
玉山窈窕地仙居翠竹參差間碧梧夜静簾櫳人度曲
春深庭院鳳將雛瑤華散席侵碁局瓊露分香落酒壺
見說秋來更瀟洒四簷虚籟奏笙竽
　　西夏昻吉起文
爾愛小軒梧竹好雨晴添得草堂幽掛簷凉月作秋色
遶屋清隂如水流莫剪髙枝留宿鳯好依勁節聽鳴璆
醉來㡬度凭欄立但覺蕭蕭爽氣浮
　　遂昌鄭元祐明徳
顧仲瑛父作堂溪滸矗矗其楹植植其礎飛甍斯鬰髙
栱其楚綺疏迎陽粉扉作堵文藝之苑圖書之府爰植
梧竹翠碧之溥竹益冬榮梧因夏膴既敷其䕃又歗而
儛春暮首夏炎日當午合梧與竹繁隂在下魚跳矜肥
鸚囀命侣父既樂只坎坎其鼔載㪺清泉載陳列爼歌
聲在節絲聲合拊竹梧交枝髙出雲雨賔既醉止舉觴
夀父願父夀樂以續妣祖以長孫子以養父母以承天
之祐
　　呉興郯韶九成
去年種桐樹緑葉髙雲凉今年種新竹已與桐樹長幽
人讀書坐髙堂夜間天籟鳴笙簧下堂仰視明月光照
見烏啼金井傍烏啼在何處雙飛向桐樹枝頭啞啞傳
好語明年結巢鳯來住
　　匡廬于立彦成補梧竹謡
　　　雲臺外史題梧竹堂樂府多道梧而畧於竹豈
　　　愛有不同耶續其語以補其缺云
鳯來住髙梧枝髙梧葉老秋風吹月明夜夜栖啼烏不
如池邉竹千尺露葉霜筠照寒碧今年結實苦未多明
年實多鳯來食
　　太拙生聶鏞茂宣
青山髙不極中有仙人宅築堂向溪路鳥啼花落迷行
迹翠竹羅堂前碧梧置堂側忩户墮疎影簾帷卷秋色
仙人紅顔鶴髪垂脫巾坐受凉風吹天青露葉净如洗
月出照見新題詩仙人援琴鼓月下枝上栖烏絃上語
空堦無地著清商一夜琅玕響飛雨
　　淮海秦約文仲
嘉植真堪愛清華信少雙留隂低覆井㺯影半當忩翡
翠春鳴桁鵁鶄夜聚矼何由酬勝賞為爾倒銀缸
　　茶陵李祁
玉山園林誰比倫修梧柯密䕃當門已憐碧梧拂霄上
更愛翠竹如雲屯嶧陽風霜老巖石渭川烟水連荒村
何如髙堂日無事客至有酒盈芳尊
　　髙平瞿智
髙堂背郭對青山盡日褰帷境界寛碧樹欲隨鸞影痩
緑筠長伴鶴翎寒水晶簾動雲成片環珮聲閒雪作團
乆負故人詩酒約不嫌逕去倚䦨干
　　釋元瀞天鏡
君家子弟彬彬盛碧梧翠竹森相映聲諧琴瑟動瑤窓
秀峙鵠鸞開寳鏡髙堂新暑泉石深緑隂清晝門堦净
鼎彜圖史規漢章麒麟鳳皇祖虞咏人間妙絶虎頭癡
文采風流至今稱浣花潭前雙鶴翎金粟池中萬魚泳
翰林學士天上來大宴玉山舉觴政金杯行酒凉雲浮
氷盤薦鮮寒雪凝清歌妙舞意氣揚紫燕黄鸝語音競
邇來麗句江海傳坐見髙名巖壑應深嚴未厭鵷鷺行
蕭散要遂麋鹿性八忩風月色更妍千畝氷霜節尢勁
誰言蒲栁秀且脆卓爾松柏獨也正元元生意本不殊
自是詞人涉疑諍
　　四明黄玠伯成
瀟洒碧梧連翠竹是間不著一塵紅凉隂滿地散如水
清氣有時吹作風把酒聽鶯來扇底罷琴呼鶴出樊中
最思長夏無煩暑雪藕調氷與客同
　　吳郡顧達
山風墮凉氣檐月隱波文翔鸞迴秋夜逰龍上春雲晏
景清有容(缺/)　静無紋此中遺塵思飄飄隨鶴羣
　　范陽盧熊公武
鳯皇鳴朝陽翡翠在髙竹此中有清氣暉映崑山玉
　　錢塘錢惟善
露井風䦨䕶翠寒髙梧脩竹有栖鸞謝家寳樹平泉石
今在玉山佳氣看
　　茶陵李祁寄題
醫翳林木交肅肅簷宇静於焉脫塵鞅偶坐惬所性初
欣景物佳稍覺意想浄一與梧竹親寧忘五君詠
　分題詩序
　　　己丑之嵗六月徂暑余問津桃源遡流玉山之
　　　下玉山主人館余於草堂芝雲之間日飲無不
　　　佳適有客自郡城至者移於碧梧翠竹之隂蓋
　　　堂構之清美玉山之最佳處也集者㑹稽外史
　　　于立呉龍門山僧琦瘍醫劉起吳郡張雲畫史
　　　從序後至之客則聊城髙晉吳興郯韶玉山主
　　　人及其子衡暨余凡十人以杜甫氏暗水流花
　　　徑春星帶草堂之韻分䦰各詠言紀實不能詩
　　　者罰酒二觥罰者二人明日其一人逸去雖敗
　　　乃公事亦蘭亭之遺意也從序以畫事免詩而
　　　為圖時炎雨既霽凉隂如秋琴姬小璚英翠屏
　　　素真三人侍坐與立趨歈俱雅音是集也人不
　　　知暑坐無雜言信曰雅哉延陵吳克恭序
　　　是日以暗水流花徑春星帶草堂分韻賦詩詩
　　　成者七人
　　釋良琦得花字
今夕復何夕宴此玉山家桐隂深繡户凉隂覆碧紗朱
絃度法曲香斚貯流霞念昔空山隂在今猶浣花風流
維子所滄海近仙槎
　　于立得徑字
玉山之堂俯吳甸(音/盛)對酒慿髙發清興碧桐翠竹晝生
隂金盌蔗漿寒欲凝亭亭雙鳯踏長筵寂寂孤鶯度深
徑請君更盡雙玉壺絳䗶銀瓶破昏瞑
　　郯韶得春字
髙堂落新構式燕娱嘉賔華林散玉氣方池䕃清蘋魚
遊樂磐石鹿鳴懐早春陶情寄物表與子聊相親
　　顧瑛得星字
髙堂梧與竹靉靉排空青凉颷忽飛來落我生色屏為
君燕坐列綺席吳歌趙舞雙娉婷蓴香翠縷雪齒齒蔗
漿玉碗氷泠泠人生良㑹不可遇况復聚散如浮萍分
明感此眼前事鬢邉白髪皆星星華亭夜鶴怨明月何
如荷鍤隨劉伶中山有酒十日醉汨羅羇人千古醒葡
萄酒玻瓈瓶可以駐君之色延君齡脫吾帽忘吾形美
人聽我重叮嚀更惜白玉手進酒且莫停酒中之趣通
仙靈玉笙吹月聲泠泠與爾同躡雙鳯翎
　　吳克恭得帶字
長夏梧竹隂偃薄適所愛良朋四方至敘此承嘉㑹雅
意㡬宿昔神交一傾蓋蓮芳玉山酒芹碧松湖菜風流
五侯鯖鮮潔郎官膾髙郎雅眉宇郯生富清裁短李善
長談醫緩輙雅拜張顛矜道妙僧徹持醒戒歌喉間寳
瑟舞影迴蘭斾題扇瓊英忿張筵翠屏對雜亂雖無次
妍醜各有態良逰信所惬佳賞心亦快兹㑹安可期明
當返予載回望玉山雲川長水如帶
　　髙晉得草字
蘭堂俯清池虚楹麗華藻流雲度髙梧書帶生春草嘉
賔式燕集幽懐為傾倒清歌一徘徊凉月翠屏小
　　顧衡得堂字(仲瑛子/)
玉山有佳趣張筵竹梧堂翠氣動空碧緑隂生暗芳蔗
漿銀碗凍蓴縷翠絲凉最愛纎歌罷虚庭月似霜
　　　詩不成者二人各罰酒二觥
　序
　　　予於玉山隱君别三四年間其與㑹稽楊鐵崖
　　　遂昌鄭有道匡廬于錬師苕溪郯九成吳僧琦
　　　元璞日有詩酒之娛而其更唱迭和之見於篇
　　　什者徃徃傳誦於人而予也以汗漫之役遡河
　　　洛上嵩華歴關陕北遊而客京師度居庸計其
　　　所䟦涉不啻萬餘里方挈挈焉觸寒暑犯霜露
　　　之不暇又何由持杯酒濡翰墨咏歌揮洒以厠
　　　諸子之列耶今年孟春予還自北方隱君首以
　　　書見招過草堂為旬日之歡於是鐵崖去講春
　　　秋於松江栁澤之上有道隱居吳城天宫裏元
　　　璞亦歸天平山之龍門而九成則出入漕臺執
　　　文牘以理公事朝夕與子為侣者主則隱君客
　　　則錬師也予竊念三四年來驅馳辛苦幸而息
　　　肩而隱君能以水竹琴書相慰藉而諸君子况
　　　復出處不齊不能復如疇昔雅集之盛方俯仰
　　　寤歎慨然興懐而豫章熊松雲婁江陸良貴適
　　　至隱君乃列綺席設芳爼於碧梧翠竹間相與
　　　投壺雅歌飲酒歡甚且即席賦詩而以碧梧栖
　　　老鳯皇枝為韻予探得老字餘則各有所属詩
　　　皆輙成獨松雲子飲酣長嘯上馬馳去得栖字
　　　不賦云臨海陳基敬初序
　　　是日以碧梧栖老鳯皇枝為韻詩成者六人
　　顧晉得碧字
東軒梧桐樹萋萋長新碧愛此日夕隂於焉列華席感
兹造化心浩蕩無留迹與子酌春酒清歡聊自適
　　顧瑛得梧字
流雲拂綺席晴光在髙梧當軒酌春酒清䕃何扶疎豈
無歌鐘樂乃爾文字娛逍遥以終夕聊復遂吾初
　　陳基得老字
華軒列綺席嘉樹䕃芳草愛此時雨歇緑隂浄如掃君
子謝軒冕逍遥遂幽討有瑟復有琴自鼓還自考達哉
松雲翁狂歌不知老
　　陸仁得鳯字
張宴池館夕酥凝酒微凍明月流綺疎華燈照隂洞翠
琯裊遺音朱絃細成㺯徙倚桐花原相期聽鳴鳯
　　顧衡得凰字
梧竹遶髙堂清音滿席凉春風人似玉芳草句生香緑
酒傾鸚鵡瑶笙引鳯凰詩成歡未徹月色轉迴廊
　　于立得枝字
新陽散微雪薄靄凝春姿逍遥桐軒下命侣酬芳時輕
風蕩微和酒面浮晴漪娟娟明月鈎掛在珊瑚枝
　序
　　　至正辛卯余自勾吳還㑹稽飲酒玉山而别當
　　　是時已有行路難之歎矣繼而荆蠻淮夷山戎
　　　海寇警呼並起赤白囊旁午道路驅馳鋒鏑間
　　　又復相見因相與道寒温慰勞良苦玉山為設
　　　宴髙㑹梧竹堂上在座皆俊彦能文章歌舞盡
　　　妙選客有置酒而歎者子笑曰子何為是拘拘
　　　也夫天下之理未有徃而不復器無久不用者
　　　迨國家至隆極治㡬及百年當聖明之世而不
　　　靖於四方或者天將以武徳禍亂大啟有元無
　　　疆之休諸君有文武才將乗風雲之㑹依日月
　　　之光且有日予也尚拭目以觀太平之盛何暇
　　　作愁歎語耶玉山揚觶而起曰子誠知言哉於
　　　是飲酒樂甚明當重九遂以滿城風雨近重陽
　　　為韻分賦壬辰九月八日畨陽蕭景㣲序
　　　是日以滿城風雨近重陽分韻賦詩詩成者七
　　　人
　　顧瑛得滿字
西風吹長江舟楫㡬欲斷仙人逺方來羽服自蕭散頗
言官軍中殺賊盡左袒時艱㑹面難取醉那容緩菊開
重陽花對酒莫辭滿賡歌雜絲竹言笑亦侃侃月明梧
竹間夜夜良可歎
　　袁華得城字
霜露悴百草風埃闇重城㝠鴻奮羽翰肅肅東南征感
時増慷慨豈不懐友生美人欣㑹面開觴掇秋英宴坐
適冲賞髙梧含夕清湛湛樂未央璇霄珠斗傾
　　盧震則得風字
黄埃滿眼歎萍踪暫對清尊樂事同絳蠟烟輕飄永夜
鎮幃犀重䕶香風杯行翠袖飛鸚鵡舞罷纒頭散綵虹
明日黄花重有約夜深歸去月明中
　　陸仁得雨字
華屋帶脩沱梧竹夾兩廡流雲蕩微隂冉冉菊花雨張
筵廣樂作彼美瑶之圃仙人紫雲裘渥頳顔孔廡逍遥
惬中賞且以樂嘉聚翩然跨黄鶴渺𣺌渡烟渚
　　于立得近字
梧竹幽深霜未隕置酒髙堂洗塵坋菊英已泛紫霞觴
桂子尚飄金屑粉春潮暈臉笑顔酡逺山入眼脩眉近
顛風折岳江倒流人間何事糟丘飲
　　岳榆得重字
桂花開過菊花濃酣宴髙堂酒百鍾帷帳覆筵香籍籍
樓臺臨水影重重艱時㑹合人希有籌令傳呼曲屢終
明日登髙須再約只愁風雨阻行踪
　　趙珍得陽字
碧梧翠竹䕃髙堂堂上張筵引興長上客凌風還解珮
美人傳令更飛觴簾櫳冉冉香㣲動星斗沉沉夜未央
黄菊紫茰應爛漫江南風景在重陽
　湖光山色樓題句(趙奕篆顔/)
　　天連逺水三千頃　雲擁晴巒十二鬟
　記
前十載秋八月余嘗登羣玉之山逺見太湖西南
下繞陽山海虞麓流東滙為陽城湖湖之上有大
林壑神秀融結是為界溪隱君子顧仲瑛氏居之
是時余一至焉今八月又一至焉㑹稽外史出肅
客延客入坐小東山未幾由西階過别墅上芝雲
堂主人與客道故舊歡甚坐定作而曰吾有湖光
山色樓欲得子文以記之乆矣子今來毋容讓於
是外史進客樓上見所居三代漢唐禮樂之器典
墳經史諸子百氏之書有古人氣象至若草堂書
畫舫浣花之亭與夫山𤣥水蒼之石皆列之左右
前後其地宜植物異卉珍木樹之無或不良麋鹿
羽鱗之属罔不畢致日與賢士大夫宴遊其上慿
髙四望清氣逼人三山十湖宛收在目余謂凡為
天地間得其氣之盛者莫山水若也水生於天天
氣又與山接亦未始不因人而得之者也宋蘇文
忠西湖詩作而湖山之氣益清安知後五百載湖
山之勝不在彼在此矣客既醉属余歌以為夀歌
曰山蒼蒼兮水溶溶月皎皎兮羣玉之峯仙子不
來兮吾將曷從仙子既見兮我心則降歌既畢均
請志之於石清河張天英書
　後記
崑山濵海為邑地平夷曼衍無山水之勝民樂於田
畝無登覧之適州治西行三十里為馬鞍山又十五
里為界溪而顧仲瑛氏居焉仲瑛素為呉著姓居溪
上蓋累世矣溪南出眞儀北流入陽城湖湖大且百
里烟波蒼莽天與水接其北則海虞之山虞仲之所
居也於是即湖壖爽塏之地有園池之勝叠石為島
激泉為湍亭館臺榭曲盡其制合而名之曰玉山佳
處其景之尤勝者則有湖光山色樓樓列古器物圖
畫及經史百氏之言日與賔客遊息其上幅巾杖履
逍遥自適風日清美慿高逺望惟見風檣徃來漚波
出沒而山色蔥蘢明秀如在几格間其或水氣上行
與山氣盤礴變而成龍虎合而為烟霏千態萬状不
可盡述予謂天地清淑之氣峙而為山流而為川得
其勝絶以適我生生者亦將有待於人乎何凝藴之
資久而發輝之在斯也君曰予陋世俗之隘每登斯
樓慨思古人而不可得方將駕長風凌烟波際湖之
北登海虞之顛訪虞仲之遺跡望三山銀闕於雲濤
縹緲之中予將有所得也同我者誰哉乃歌曰水浩
蕩兮山蘢蔥幽幽而深兮馮夷之宫激長波兮駕風
仙之人兮吾從又曰日月皎皎兮波粼粼山巉巖而
嶙峋超凌厲兮無鄰我所思兮古人是為之記至正
九年九月一日匡廬于立書
　詩
　　丹丘柯九思敬仲酒邉口占
紅顔欲醉倚髙樓玉琯聲中桂子秋湖山如此不歸去
冷雲風急卧扁舟
　　河南陸仁良貴
朝拂崑城漲暮矚海虞孤日照簾旌裏蕭條粉墨圖
　　匡廬于立彦成
虎頭本癡絶雅亦愛樓居霞月流青瑣湖山迥碧虚意
閒雲與汨心在物之初不似揚雄宅城南老著書
　　遂昌鄭元祐明徳
晴峯抹出海虞山宛在空明野水間范蠡不騎丹鳯去
仲雍仍駕彩雲還浪花光閃芝三秀霧雨寒増豹一斑
試問風颿去何許想聞環珮玉珊珊
　　龍門釋良琦元璞
新樓一登眺不爾見湖山興落滄洲逺心超雲物間漁
歌方互起鳥倦忽飛還牽舟成獨去清月滿虚灣
　　延陵吳克恭寅夫
智仁予所樂平湖仍對山神交魚鳥外興移蒲栁間閒
雲捲幔入落日櫂歌還望海躡星影秋槎來碧灣
　　豫章熊夣祥
移舟界溪上忽見海虞山山接空明外湖當慘淡間松
聲聽欲近帆影坐看還何處西風起漁歌下别灣
　　苕溪郯韶九成
兹樓頫吳甸百里見虞山雲歸飛鳥外帆落大江間河
源或可到星使㡬時還因尋種桃者繫船清溪灣
　　汝陽袁華子英
嵐起天邉雨帆飛樹杪風湖光與山色倒影畫樓中
　　臨海陳基敬初
樓居仙子亦多情收拾湖山作畫屏澤國雨添千頃緑
海虞晴送四時青亭亭暮靄凝眉黛灔灔春波漲醁􁘜
長笛一聲賔客醉餘音猶自繞清㝠
　　西夏昻吉起文
危樓倚天何壯哉軒忩八面玲瓏開水搖萬丈白虹氣
山横十二青瑶臺林光朝開宿鳥散帆影暮接歸雲回
坐乆身如在泉石神清骨爽無纎埃
　　㑹稽楊維楨亷夫
仙家十二樓俯瞰芙蓉渚象田耕玉烟龍氣生珠雨鳳
麟逺水接空濛小瀛夜折蓬萊股蘭臺美人能楚語十
三鴈急孤鸞舞仙人醉騎黄鶴來酣揮落日使倒迴剪
取璚田一稜歸滿天鐵笛走春雷
　　淮海秦約文仲
快閣初延望流雲乍度檐沙明蕩瑶席山色上牙籖荇
葉浮波動桃花隔岸添隱囊西景暮坐見月纎纎
　　華亭吕恂徳厚
水光山色樓千尺老子於中興最多手板時看雲氣好
吹簫無奈月明何鳯池上客陽春曲鐵笛仙人小海歌
二月玉溪花正好夢隨春水白鷗波
　　華亭馮濬淵如
仙人樓閣禁城東近水慿虚對雪峰香篆寳爐金鵲尾
酒行仙掌玉芙蓉湖波西下寒仍緑山色春來晚更濃
愧似登髙能賦客懸知百尺卧元龍
　　四明黄玠伯成
山色湖光樓上頭䦨干十二古今秋一川碧浪與天逺
滿地白雲如水流徃事只聞吳苑在幽人多愛習池遊
當年風景尋常好日日芳筵爛不收
　　義興岳榆季堅
複道逶迤接井榦綺疏面面瞰湖山涵光直上虚無底
爽氣遥生縹緲間鷗鷺忘機閒可狎牛羊及暮自知還
欲従范蠡凌風去卧看烟鬟十二灣
　口占詩
　　樓之主人顧瑛仲瑛
　　　至正十年五月十八日余與延陵吳水西龍門
　　　僧元璞匡山于外史避暑樓中時輕雲過雨霽
　　　光如秋各占四絶句云
天風吹雨過湖去溪水流雲出樹間樓上幽人不知暑
鈎簾把酒看虞山
晴山逺樹青如薺野水新秧緑似苔落日湖光三萬頃
盡隨飛鳥帶將迴
雨隨牛跡坡坡緑雲轉山腰樹樹齊江閣晚添凉似洗
隔林時有野鶯啼
紫茸香浮薝蔔樹金莖露滴芭蕉花幽人倚樓看過雨
山童隔竹煮新茶
　　于立
長煙落日孤鳥沒野岸平疇新水多有客倚欄成獨嘯
白蘋洲上起漁歌
團團緑樹野人家一道官河紫楝花桞外時時啼布穀
林間軋軋響繅車
秧田已是三時雨草閣風生五月凉薝蔔開花渾似雪
枇杷著子已全黄
晚烟晴樹遶樓臺别浦荷花逺近開芳草茫茫隨地逺
野帆片片向人來
　　釋良琦
斷雲將雨過瑤山極浦烟開白鳥還隔水漁郎驚客意
笛聲嗚咽起空灣
迴溪斷岸栁隂疎酒舍漁家竹逕迂一片湖光暮雲隔
荷花荷葉滿平蕪
仙人自是好居樓江氣生寒雨作秋赤日長安塵沒馬
㡬人回首憶滄洲
重重樓户燕穿風曲曲紅橋緑水通薄暮鈎簾對凉雨
一時秋思在梧桐
　　吳世顯
一溪新水䕶平田髙桞清風起暮蟬人在樓頭揮汗雨
行人更在夕陽邉
樓居竹樹抱溪長落日虞山煙翠凉遥想白雲招隱處
長鑱鉏雨茯苓香
雨來江閣清風滿山入吳雲紫翠分黄犢草深人窅窅
白鷗波起雪紛紛
水風楊桞疎踈緑山雨芙蓉朶朶秋樓上捲簾凉意足
玉笙時度竹西頭
　分題詩引
　　　七日初五日余㑹於匡山琦龍門於樓上輕風
　　　吹衣爽氣浮動纎月既出乃移樽樓外閣橋團
　　　飲時瑶笙與琴聲歌聲齊發泠泠天表如霓裳
　　　羽衣落我清夢遂各賦詩以記樓之主人顧瑛
　　　題
　　　是日以危樓髙百尺分韻賦詩詩成者三人
　　顧瑛得危字
樓上笙歌合奏時湖山當席最相宜風吹輕袂身疑舉
人立飛橋意不危蜃氣欲浮河漢動秋光已近女牛期
潘郎容易頭如雪且醉花前雙玉巵
　　于立得樓字
又見梧桐一葉秋酒豪詩客滿西樓逶迤飛閣連雲度
隱約仙槎入漢流忽聽鈞天雙奏樂炯如秋水共乗舟
竹風荷氣凉無限清夜厭厭醉未休
　　釋良琦得髙字
何處最堪聽鳯簫夜凉閣道踏金鼇風生髙士飛霞珮
月照謫仙宫錦袍豈畏秋聲催髩改且慿春酒助詩豪
清酣欲散凉如水河漢西流北斗髙
　　　七月十五元璞泛舟下婁江余與髙起文先生
　　　玉山隱君坐湖山樓上悵然有懐即所見聫句
　　　成律于立書
樓倚清秋爽氣髙(髙/)眼明百里見纎毫風行緑野翻清
浪(于/)雨到青林起暮濤幾樹好花開别岸(顧/)一雙飛鳥
趂輕舠龍門今日婁江去(髙/)㑹有新詩寄我曹(于/)
　　　至正十年冬温如春民為來嵗癘疹憂嘉平之
　　　望凝雲晝合風格格作老梟聲雨霰交下頃刻
　　　積雪徧林野適郯雲臺自呉門張雲槎自茂苑
　　　呉國良自義興不期而集相與痛飲湖光山色
　　　樓上以凍合玉樓寒起粟分韻賦詩國良以吹
　　　簫陳惟允以彈琴趙善長以畫序首各免詩張
　　　雲臺興盡而返時詩不成者命佐酒女奴小瑶
　　　池小蟠桃金縷衣各罰酒二觥予乃于立得樓
　　　字賦詩於後
　　　是日以凍合玉樓寒起粟分韻詩成者四人
　　顧瑛得凍字
積雪未消春意動千里登臨逰目縱月明初度影娥池
曙色稍侵鳴玉洞佳人象琯怯初寒銀瓶梅萼猶含凍
白髪休嫌舞袖長張燈夜促飛觴送
　　于立得樓字
凝雲變晴景積雪滿山丘公子延綺席美人迴綵舟逶
迤度飛閣窈窕接層樓㣲颷散輕靄寒光抱空浮勿云
歌鐘樂適為窶者憂願言均此施榮名及千秋
　　郯韶得寒字
玉山臘月春意動獨樹花發照江干髙閣此時宜望逺
開尊與子一凭欄雪消野渚鳬鷖亂水落漁舟網罟寒
明日風帆又城市且須泥飲罄清歡
　　顧衡得起字
客從吳門來張宴玉山裏逶迤朱閣連散漫瓊芳委雲
迷曙光合風迴水花起杯深煖入懐弦澁寒生指飛光
不我留幽興那能已
　　　詩不成者三人各罰酒二觥
　引
　　　界溪顧君仲瑛有樓曰湖光山色蕭爽夷曠殊
　　　快人意慿髙一覧呉東山水盡在几席下子與
　　　諸文彦因得以適洞心駭目之觀遂即席用山
　　　水命題賦詩以紀事時端陽前一日
　　　是日以呉東山水分題賦詩詩成者五人
　　三江盧昭賦虞山
海虞之山何峩峩連岡百里青巉嵯巫咸却立在其左
芙蓉倒醮昆城波云有仲雍之古冡白虹夜燭山之阿
猗歟讓德亘不冺上與日月光相磨我昔褰裳來下拜
精英颯爽志匪頗饑鼯跳梁竄叢栗驚猿趫㨗攀垂蘿
原田碁布迤衍沃檉椐互立縁坡陀水溢靈湫訪龍母
花雨丈室尋維摩冥捜遺跡慨徃古我僕既痡吾力痾
只今陵谷與時變赤幟森衛曳落河繚以周垣百餘雉
夙夜嚴邏煩撝訶山靈請迴俗士駕舊遊轉瞬成蹉跎
玉山髙樓隔花起邀我登覽供長哦虞山北向列几格
羣峯下侍同么䯢相看即有故人意空翠飛滿栖雲窩
慿髙問山山不語大笑酹以金叵羅我酌玉山酒我歌
玉山歌歌長壺缺朱顔酡人生百年貴清賞嗤彼豪飲
如飛蛾英雄蓋世竟安在蔽野荆棘生銅駝興闌下樓
日復暝虞山虞山奈爾何
　　秦約賦傀儡湖
晨興東湖隂放浪隨所之日光出林散霾翳晃朗澄碧
堆玻瓈天風忽來棹謳發岸岸灣灣浴鵝鴨中峯疊巘
與雲連西墩佳樹如城匝主人湖上席更移醉歌小海
和竹枝文魚跳波翠蛟舞疑是馮夷張水嬉㣲生百年
何草草傀儡棚頭幾絶倒逝川一去無還期長嘯不知
天地老酒䦨横被復揚舲菖蒲洲渚花㝠㝠鷄皮鶴髪
漫從汝且讀楚騷招獨醒
　　顧瑛賦陽山
别起髙樓臨碧溪遶樓青山雲約齊陽山獨出衆山上
却立陽湖西復西天風吹山屼不起倒落芙蓉明鏡裏
影娥池上曲欄干遍倚秋光三百里白雲不化五采虹
化為夭矯之白龍一朝挾子上天去霈澤下土昭神功
土人結祠倚靈洞雨氣腥翻海波動紙錢窣窣蜥蜴飛
女巫擊鼓歌迎送茲山本是秦餘杭越兵盡獲夫差王
不知誰是公孫聖空谷答聲呉乃亡只今此地愁雲黒
鐵馬將軍金作勒漢蛇曷識劍雌雄秦鹿應迷路南北
山下花開一色紅花下千頭鹿養茸銜花日獻黄面老
挟羣時入青蓮宫聞道青霜落林谷斤斧丁丁驚鳥宿
千年白鶴忽飛歸失却長松舊時緑君今坐看樓上頭
拆韻賦詩浮玉舟慿髙一覧青未了㡳事仲宣生逺愁
明朝更踏東山路傀儡湖中觀競渡酒花灔灔泛昌陽
醉歸扶上樓頭去
　　釋自恢賦崑山
馬鞍山在勾呉東山中佳氣常鬰蔥層巒起伏積空翠
芙蓉削出青天中六丁夜半石壘壁殿開煌煌絢金碧
響師燕坐講大乘虎來問法作人立天花散雨娑羅樹
一聲共命雲深處我時細讀孟郊詩興來更上龍洲墓
憶昔曽同信心友七尺枯藤長在手數年音問墮茫然
頓覺羈懐醉如酒嗟彼習俗躭歡娯錦韀細馬紅氍毺
畫船吹箾撾大鼓吳兒棹歌越女歈只今歌樂難再得
面顔已帶風塵色何如張宴溪上樓山光倒浸湖光白
我愛虎頭金粟子十載論交淡如水每懐故舊參與商
二老到門驚復喜我留玉山君即歸天風泠泠吹客衣
人生㑹合如夢寐焉能對酒如吁􁃣我歌長歌君起舞
山川洵美非吾土褰裳涉澗采昌陽且向山中作重午
　　袁華賦陽城湖
海虞之南姑胥東陽城湖水青浮空瀰漫巨浸二百里
勢與江漢同朝宗波濤掀簸日慘淡魚龍起伏天晦蒙
雨昏隂淵火夜燭下有物怪潛幽蹤下雉巴城水相接
以城名湖胡不同想當黄池㑹盟後夫差虎視中原雄
東征諸夷耀威武湖隂閲戰觀成功陵遷谷變天地老
按圖何地追遺蹤我來弔古重太息空亭落日多悲風
虎頭結樓傍湖駐忩開几席羅諸峯鳴鷄吠犬境幽閴
嘉禾良田青鬰蔥漁郎莫是問津者仙源或與人間通
時當端午天氣好故人久别欣相逢玻璃萬頃汎舟入
俯覧一碧摩青銅蓴絲鱸鱠雪縷碎菱葉荷花雲錦重
恩賜終慙鑑曲客水嬉不數樊川翁酒酣狂吟逸興發
白鷗驚起菰蒲中相國井湮烽火闇郎官水涸旌旗紅
此中樂土可避世一舸便逐陶朱公更呼列缺鞭乖龍
前驅飛廉後豐隆盡將湖水化霖雨净洗甲兵歌歲豐
　
　
　玉山名勝集巻三
欽定四庫全書
　玉山名勝集巻四
　　　　　　　　　　　　　元　顧瑛　編
　讀書舍題句(趙雍篆顔/)
　　學時時習　德日日新
　記
君子所以貴夫讀書者豈徒誇多鬬靡而已哉豈徒博
物洽聞而已哉豈徒科名利祿而已哉蓋三才萬物之
理興壊治亂之效名物度數之詳動靜消息之故是皆
非書莫能載故善讀書者其於理無不窮於效無不覩
於詳無不考於故無不知夫若然者抑亦可謂煩且多
矣然不反求諸身而㑹於約則豈善學聖人者哉故君
子學欲其博守欲其要讀書者舍是吾恐其如大軍之
遊騎岀太逺而無所歸然竊論之唐虞夏商之時可謂
至隆極盛也巳士生其間豈非一一本於書也至周而
文大備及其衰也聖人岀焉六藝百家莫不折衷於聖
人而後定由是之後觀於詩而性情得其正於書而政
紀得其宜於禮而敬於樂而和於易則有以驗隂陽於
春秋則有以定名分是則聖人之功與天地髙深迄於
今而不墜者由書始傳也書之功若是善讀書者即所
以善學聖人也更秦書㡬泯盡而無餘漢更武帝表章
六經及其衰而學者讀書之效至以清言而髙議扶持
人極與漢相終始然人自為書家自為説迨乎隋唐以
迄於宋明之為日月幽之為鬼神象犀珠玉之富車旗
朝廟之貴河海山嶽之深厚風雲雷電之變化可謂衆
且多矣然未有不本乎經根乎理以擅專門名家者也
書至此而不勝其煩讀之者累日窮年而莫之能竟自
非善讀以致其博善守以歸其要則將何以哉呉人顧
仲瑛氏家於崑山界涇之上凡所居室藏修逰覽莫不
皆有題扁之名至於其所藏書而繙閲之所則曰讀書
舍其所志以揭於兩楹者則曰學時時習德日日新余
喜其有志於讀書也然其本末兼該内外交養則必本
於反身窮理庶有以驗夫三才萬物無一不備乎吾心
以吾心之所固有推而達之家國天下所謂成已之仁
成物之智非善讀書者不能也雖余老矣且將扁舟過
仲瑛以叩其所造詣仲瑛必有以語我至正庚寅秋七
月遂昌鄭元祐記
　詩
　　汝陽袁華子英
芳草生書帶香芸辟蠧魚褰簾雙燕入長日坐看書
　　河南陸仁良貴
黃簾開白日銀燭照清宵如此惜流景中心忘悁勞
　　清河張天英楠渠
近聞東觀蔵書室乃在崑崙𤣥圃臺羣玉山頭海月岀
武陵溪上漁舟来故人十載草堂别仙家九月桃花開
太白時時吹鐡笛對酌花前鸚鵡杯
　　淮海秦約文仲
端居書灝灝曲几晝沉沉要識鳶魚樂不聞車馬音帶
經鉏雨隴攤帙坐風林太息前修逺斯文一脉深
　　四明黄玠伯成
長年竹素如山積臨水軒忩巻帙開白屋少㣲何日起
青藜太乙有時来芸香蠧簡三千牘雪色蠻牋九萬枚
吾亦平生頗知學於今老去且銜杯
　　勾呉周砥履道賦君子之所樂
君子之所樂其樂且何如結廬在丘壑委懐在詩書肅
肅整冠帶雍雍對唐虞披閲抱中黙諷咏博怡愉聖賢
千萬言要之歸一途渙焉心解悟充然道敷腴孰云足
自守覺可覺其餘舍前有修竹舍後有芙蕖掇蓮置俎
豆清風當座隅倦来聊掩巻歩岀臨前除形氣既和順
支體亦安舒不知老將至但爾惜居諸君子之所樂君
子不我愚我歌適有㑹願言無淪胥
(缺/)
　送鄭同夫歸豫章分題詩序
　　　余辱與鄭文學同夫遇於呉之隠君子顧仲瑛
　　　所仲瑛素多賔客而同夫與余相值未暇問姓
　　　字邑里行李所從来輙舉酒相與獻酬襍遝亦
　　　不計年齒貌蒼者上坐飲酣歌舞各以所長自
　　　適於是呉興郯九成沈自誠龍門琦上人赤城
　　　金敬德錢塘俞在明皆以能詩為仲瑛友郯九
　　　成素不善畫捉筆作山水圖輙爛漫竒詭坐客
　　　嘖嘖稱嘆同夫首為賦詩仲瑛率衆賔和之而
　　　敬德起行酒放歌作廬山髙亹亹有梁楚間人
　　　氣調同夫歡甚顧謂余曰吾自北方来行數千
　　　里親舊疏數固自有不同然飲酒之樂未有如
　　　今日者吾行且歸矣諸君能無言乎余然後知
　　　同夫為豫章人嘗登清江范公蜀郡虞公豐城
　　　揭公之門而余故人危君太朴揭君伯坊楊君
　　　季子鄒君魯望張君宣仲皆其友也嗟乎余恨
　　　不及識范虞二公而幸嘗獲接揭公之下風而
　　　聴其餘論見其文章九原不可復作而其鄉之
　　　士如同夫者文學才藝一何似公之甚也同夫
　　　歸矣太朴諸君子皆以其父兄師友之學相繼
　　　登臺閣顧余無似日與仲瑛賔客嘯傲三江五
　　　湖之上以呉中山水分題得詩若干首為同夫
　　　贈余辱為之序因以謝不敏於諸君子云至正
　　　十一年八月五日潁川陳基序
　　陳基分題太湖
朝飲太湖水暮咏太湖秋太湖三萬六千頃七十二峯
居上頭上稟咸池五雲氣下浸日月涵斗牛鴟夷之舟
從此逰功成身退合天道聲名萬古齊伊周江東歩兵
輕冕旒長揖齊王歸故丘蓴羮鱸鱠何足道上與造物
同遨逰唐家拾遺巢許流躬耕湖上食杞菊不與濁世
俱沉浮三人之生不並世岀處雖異心則侔至今血食
太湖上上下雲氣乘蒼虬今君遥别太湖渚鼓枻三髙
祠下路借得龍城一席風送君彭蠡湖南去
　　張田分題滄浪池
滄浪池上水無日不東流披竹尋幽徑携壺趂小舟雜
花分兩岸叢樹掩雙丘旭日金波亂㣲風碧霧收直疑
来貝闕豈復辨𤣥洲未學乗槎去選勝太史逰登臨増
忼慨笑語漫夷猶野老閒相過漁人自對謳芙蓉晴綵
落菡蓞晚香浮樂事聨長句忘機狎衆鷗時逢採芹士
為説故園秋翠影侵棋局晴光漾酒甌醉深偏繾綣義
合愈綢繆席故儒官冷堂升弟子優鄉閭傳德業風教
動公侯司業情猶在參軍興少留年華欺短髪霜落暗
征裘舊里誰無念亨衢况有謀世情原兀兀人事孰悠
悠畫鷁行將去驪駒唱未休栁疎縈馬首帆飽岀江頭
别思隨煙浪懸懐倚柂樓山昏猿盡宿林暮鳥相投今
夜中呉月分光照薄愁
　　劉西邨分題楓橋
涼風起蘋末送子過楓橋落日聞征鴈空江生暮潮星
沉呉渚濶雲入楚山遥歸去秋堪把芙蓉葉未凋
　　釋良琦分題震澤
具區開萬頃波浪入三江光怪浮神鼎憑陵跨石矼風
髙帆影亂天碧鳥飛雙乆客瞻南斗歸心未易降
　　郯韶分題虎丘
青山闔閭墓荒草起秋風古隧蒼精化隂房玉鴈空夕
陽明野寺逺樹落霜楓送子難為别無情楚水東
　　顧瑛分題太湖
五湖秋水洞庭烟七十二峯青插天神禹書藏林屋裏
仙人詩刻石屏前温温玉氣穿靈洞白白銀河㵼瀑泉
鴻鴈来時木葉下送君晨發楚江船
　　張簡分題姑蘇臺
崇臺去千載風日麗飛甍漠漠春洲草寧知歌舞輕香
泥汚麋跡嬋娟若為情登覽猶悒怏况乃送君行
　　沈明逺分題龍門
峭抜終同禹鑿存折盤雙磴竦雲根青天鳥沒仙人掌
黒骨龍歸箭括門寒落雲泉揺暝影晴開石鏡見秋痕
詩成待刻嶙峋上遲子重来細與論
　　袁華分題泰伯廟
巍巍三讓廟乃在古城阿日月明裳袞殿陛森劍戈萬
世尊至德遺風諒靡他送君金閶路楚江秋水波
　　俞明德分題館娃宫
呉王歌舞地千載一登臨猶有頽基在空餘秋草深香
銷珠佩化土蝕玉釵沉楚客今朝别仍多感慨心
　　周砥分題百花洲
洲上百花明春流日夜生祗㸔維客棹無復渡霓旌落
日山仍舊東風鳥自鳴蕭條千古意離别暗傷情
　　郯韶九成
　　　至正庚寅臘月下澣予與琦元璞呉國良同寓
　　　玉山時大雪彌旬日坐雪巢聴箾酌酒煮茗賦
　　　詩俄有他故乗夜汎舟泊楓橋下雪復大作匡
　　　山于彦成有越上之行予爰賦是詩以送之
長江㡬萬里送子一扁舟日落雲帆盡天空海水流青
春無過燕白髪有歸鷗為語乗槎客何如汗漫逰
　　其二
山隂有歸客雪夜汎扁舟一笑遽云别知君静者流㸔
山對明鏡濯足起飛鷗還載一壺酒相尋賀監逰
　　釋良琦次韻
雪霽春水動初囘賀監舟青山天際㫁白月鏡中流竹
杖隨行鹿烏巾照野鷗蘭亭花盛日載酒一同逰
　　其二
㑹稽佳山水羨子一歸舟歩入萬峯裏坐聴雙澗流鳴
琴對白鶴躡舄侣輕鷗東去蓬萊近安期待爾逰
　　呉國良次韻
三日寒山寺橋邉共䌫舟㸔雲坐磐石濯足俯清流急
雪翻隨馬澄江靜沒鷗君歸甬東去我向竹西逰
　　陳基次韻
楚楚飛霞佩飄飄渡海舟山餘秦篆刻人有晉風流好
種三珠樹休馴萬里鷗何當除結習方外共浮逰
　　陸仁次韻
正月山隂道夫君剡上舟好峯開雪霽春水匝城流拭
目瞻雲鵠忘機惜海鷗多情今夜月何處照清逰
　　瞿智次韻
匡山于外史上越有歸舟乆負江湖約寕知嵗月流璚
書天上鶴淥水鏡中鷗一曲真幽絶當追賀監逰
　　張師賢次韻
江城嵗云暮仙客汎歸舟交態浮雲變離懐逐水流雪
空横獨鶴沙際𣺌羣鷗劍珮山隂道知君獨重逰
　　袁華次韻
楓橋明積雪曉發木蘭舟獨鶴横江去三山接海流綠
尊照烏帽白髪映霜鷗剡曲雲門路輸君足勝逰
　　于立次韻
雪消汀草碧行客理歸舟落日千山暮清江萬里流蕭
蕭鳴去馬𣺌𣺌沒輕鷗自笑清狂者真成汗漫逰
　　顧瑛
　　　至正辛夘正月八日雪中與郯九成陳惟允逰
　　　虎丘夜宿賢上人竹所明日始霽乃登劒池取
　　　水煮茗圖景賦詩詩成而九成上馬入城予獨
　　　拂蘚讀碑得邂逅石庭堅上人於雨花軒上對
　　　坐談詩不絶庭堅乃以巻求詩遂和李五峯韻
　　　以紀
相逢一笑石林間共讀遺碑拂蘚斑白虎蒼龍當日去
金鳬玉鴈㡬時還得文巳許逢居易墮淚何須憶峴山
擬借蒲團成夜宿細傾松酒破蒼顔
　　其二
師與龍門伯仲間手携湘竹鷓鴣斑相逢溪上成三笑
共坐松根語八還花雨㣲沾劍池茗春雲遥隔鑑湖山
明年共㸔長松樹莫遣啼鵑動客顔
　　釋良琦次韻柬于匡山
開士遍逰梁楚間歸来雙髩未全斑寺前雪落長松在
洞口雲閒獨鶴還石刻秦銘光燭漢書藏禹穴氣浮山
風流賀監應相見醉岸烏紗一解顔
　　郯韶次韻
之子逺逰呉楚間春江二月草斑斑扁舟不愁風雨惡
作客正喜東南還共愛開門對湖水㡬時髙閣㸔青山
花雨亭前未相見題詩憶爾尚紅顔
　　陳基次韻
天姥蓬萊縹緲間謝公詩處蘚痕斑仙人已著雙鳬去
釋子仍飛一錫還且復開尊陪北海不須拄笏㸔西山
鄙夫夙負滄洲約送别江頭祇厚顔
　　夏溥次韻送堅上人
此去二三百里間黄洲橋頭竹斑斑一時相送不為别
七月稍涼宜便還學士記傳龍井水道人愛説雲門山
為有晉唐以来事穹碑岌岌題寺顔
　　李孝光五峯次韻送堅上人還雲門
送客去逰梁楚間桃花開半杏花斑幽蘭白雪令人瘦
鳯凰麒麟何日還江作蛇行過全楚天將雲去見三山
借問石城在何處不緣離别損朱顔
　虎丘宴集分賦送(缺/)
　　釋良琦賦放鶴亭
道林昔隠支硎山日惟與鶴相對閒六翮㡬年初長就
三山歸路忽飛還丹崖霞發神芝紫白石苔深細雨斑
落澗寒泉應可濯盤空風磴尚堪攀客離呉㑹三山上
忻渡秦淮一水間臼下風雲消王氣烏啼霜月惨離顔
蕭蕭岸栁揺征斾黯黯江花送别殷盛世簡書知有暇
寄来詩句莫教删
　　馬麐賦涵空閣
歩逰靈巖山陟彼涵空閣層巒欎深迥結構俯寥廓梯
石擁䦨干飛軒並崖壑湖光日滉漾雲氣紛栖薄矯首
縱遐觀湛宇翔羣鶴秦淮𣺌何許引領心有托飲餞相
晤言明知足娯樂殷勤送子行清風振臺柏
　　秦約賦三江
三江奔流接滄溟西滙震澤連洞庭神禹疏鑿靡不經
𤣥圭告成昭日星殺湍湮洪水道寧原田每每桑穀青
眄彼䲭夷子立功去王廷一朝絶江竟揚舲髙風流播
三髙亭吁嗟出處間孰别渭與涇江源到海流晝夜不
暫停送君逺逰采蘭馨石頭城髙月滿汀浩歌未盡雙
玉瓶鳥啼碧樹風泠泠
　　文質賦呉王城
呉王城據東南雄夫椒一戰成厥功钃鏤夜泣伍員死
黄池之㑹城池空城池空越師襲宫前草露沾衣濕煙
花遺堞黯離愁三江潮来若山立君不見城上蒿碧如
染兎穴狐踪遍荒甸漁歌落日破湖煙鴟夷蕩舟迷瀲
灔前年送客閶門西楊栁青青官馬嘶今年送子出城
去接天芳樹春迷迷霜臺故人俱豸首尺簡誰能問山
藪簿書叢裏㸔峥嶸歸来共醉呉中酒
　　瞿榮智賦姑蘇臺
髙臺崔巍插天起勢壓雄城三百里雲忩霧閣迷烽煙
日日呉王醉西子桂膏蘭燼燒春雲錦絲瑶管空中聞
甲兵重来破歌舞粲齒修眉散如雨雙鈎帶血不敢飛
城荒草碧春風吹秪今惟有臺前月曽照呉宫花發時
忼慨悲歌嘆陳迹霜烏怨啼楓葉赤明朝送客過鍾陵
西望茫茫五湖白
　　殷奎賦季子祠
讓王開國江之左尚父周王十三世僭王一變變於夷
至德巍巍誰復繼有美季子才且賢歴聘上國何翩翩
東逰縱觀太師樂王風帝德皆能言周旋齊晉説諸子
無愧古人相警意紵衣酬獻著交情佩劍終懸見髙誼
使車煌煌尚未還魚中之刀機已先去之寕附子臧節
不忍父子兄弟戕其天世人躗言何足數類云辭國兆
亡土不知自古皆有亡曽有遺風振千古春秋大義昭
日星特筆表墓幽光明故國遺祠神戾止呉民世世豐
粢盛周之孫子烏臺彦烈日秋霜映顔面闔閭城邉春
水波蕩漾蘭舟過淮甸髙臺鳯舞大江東孰作烏臺氣
勢雄明年臺前霜葉紅歸陪驄馬觀呉風觀呉風歌至
德季子祠前照秋色
　　沈明逺賦采香逕
遥憐采香逕還憶種香時緑水縈蘭棹青娥駐綵旗盈
盈春滿把冉冉碧含滋持贈鍾陵去芬芳慰所思
　　盧昭賦春申君廟
天綱一墮王室東七雄虎視華夷空春申辨智竟强楚
珠履颯沓来飛鴻蒼茫棘門誰禦侮當年悔失朱亥語
不知𦙍祚散飛煙猶詫英靈食茲土荒碑碧蘚春斑斑
遺廟深栖粉堞間由来正直神所與下馬褰衣殊厚顔
臨城懐古重送客忼慨歌殘心為惻鳥啼霜樹夜思家
醉倚鍾陵㸔山色
　　金翼賦響屧廊
深宫風日静鳴屧憶當時花襯珠嬪歩春隨彩仗移錦
鳬雲窈宨香佩玉葳㽔我正慚趨歩臺郎赴逺期
　　釋元瀞賦生公講堂
生公説法地乃在虎丘山磊磊㸃頭石尚帶春蘚斑髙
風不可振空堂桂團團何以餞子行月色秦淮寒
　　郯韶
　　　至正十年十二月十九日義興呉國良持倪雲
　　　林詩来玉山中相與徜徉數日將旋索為别予
　　　與玉山同東雲林
呉生陽羨溪頭住嵗晏扁舟載雪歸江上坐㸔雙槳去
天邉目送一鴻飛豈無穉子燒桐葉知有幽人候水扉
後夜相思心欲折短簫吹月坐苔磯
　可詩齋題句(杜本篆顔/)
　　正聲存大雅　古調有遺音
　䟦𨽻字後
科斗廢而大篆作六書之文日章三蒼之變以著不
過欲適乎義而巳𨽻書非古也蓋出於斯邈小篆之
捷即今之八分古之真書也或曰王次仲變頡文為
𨽻又曰齊胡公桐棺𨽻先於籕皆非也天下俊學率
以得鍾王土苴自謂進乎技矣皆不知形聲事意以
為何物可歎也夫今觀伯原杜先生書可詩齋蓋書
而有法者也有能登其𨽻門入其篆室窮三蒼六書
之奥俾今之世復古之風其在斯人與清河張天英
書於湖光山色樓
　記
呉郡崑山之西若干里有水曰界溪界溪之上是為
顧君仲瑛之所居其所居屋之西有别墅曰玉山佳
處清池宻囿敞堂奥館凡賔客逰適之所咸極幽邃
玉山之前有室曰可詩齋盖其間亭館之一也遂昌
鄭先生既為之銘仲瑛復属予記之昔周太師所掌
六詩盖以風雅頌為三經賦比興為三緯以其用於
宗廟者謂之頌所以美功德用於朝廷者謂之雅所
以道政事用於鄉黨邦國之間者謂之風所以施教
而行化焉而其為是風雅頌者則賦以直陳其事比
以即彼状此興以託物興辭而巳此先儒君子經體
緯用之説所由立也自風雅頌之體壊一變而為離
騷再變為五言三變而為樂府之詞四變而為聲
律之格其間支分派别不可據數固皆不能外乎
三緯以為用而昔之用以陳功德道政事施教而
行化者遂不復見於後世哀怨滛佚委靡浮薄蕩
然無有溫柔敦厚之意甚而用於宗廟朝廷者亦
往往雜乎桑間濮上之音三百篇之㫖聖人所以
懲勸而興起者於是亦因以泯然矣故嘗謂文章
雖與時髙下然非猗那清廟不得用於宗廟非鹿
鳴四牡皇華不宜用於朝廷非關雎鵲巢不當用
於鄉黨邦國之間所以然者誠以風雅頌而不本
於三百篇不足以為詩也嗚呼是豈可以易言乎
是故聖人之徒盖三千焉夫子以為可與言詩者
惟子貢子夏而巳則詩之不易言豈不信然乎雖
然子貢子夏之可以言詩者夫子以其得詩之㫖
而非予之所言也仲瑛博學好古尤潛心於詩故
予推本三百篇之大要相與商㩁之仲瑛或以予
言為然則請姑書之以為記至正十年七月庚辰金華
王禕子充記
　銘
　　遂昌鄭元祐明德
昔者聖人以詩詔我興觀羣怨皆僅曰可方其興起夫
豈一端由乎人心天理即安懲創感發一歸於正天君
是維孰不從令四詩攸陳其類匪一在善學者考見得
失繄人之生羣居是繆主敬行恕和而不流詩之怨者
與人一致惟其優柔不怒其氣用以事親孝哉有子移
孝為忠曽不越此人倫之大孰踰君親性情斯恊無往
不伸雲飛川泳根柢動植其類至夥旁資多識是盖聖
人以詩設教下逮百王是則是傚湘纍始騷五言由漢
百體變殊孰聚其散委系雖别求源則同性情攸歸豈
汙豈隆顧仲瑛甫學詩嗜古邃初是㡬本之樂祖賡歌
伊始如或聞之猗那商頌如或陳之六義迭奏以濩以
韶積力斯乆匪一夕朝名室可詩意猶未盡不有聖師
道何由徇嗟甫於詩既殚源委我歌以樂之㡬父其復
始
　詩
　　勾呉顧敬思恭
一室何慙小閒来自可詩春池㸔碧草夏木聴黄鸝佳
句驚児得行廚為客移卜隣吾欲老莫怪虎頭痴
　　河南陸仁良貴
漢魏寥寥後浮葩尚六朝好稽周大雅宜咏楚臣騷
　　汝陽袁華子英
東閣官梅放西池春草芳絶勝驢背上風雪灞橋旁
　　淮海秦約文仲
姬周世應逺述作詎難名要共論風雅先須識性情秋
清羣木見春静百花明無復浮丘伯喈喈想鳯鳴
　　四明黄玠伯成
讀君江上寄来篇喜殺能詩謝阿連氣律㟁髙才獨贍
神機清俊語多圓逺參淡趣徽絃外妙入希聲律吕先
欲叩小胥抄近作老夫亦有弁陽編
　　山隂王濡之德輔
茸茸春草臨流地藹藹晴雲變態時須識玉山深悟處
未應餘子易言詩
　　錢塘錢惟善思復
自寫逰山記長懸戀闕心開尊留好客促席和新吟亦
有孟東野豈無支道林適然幽興至還復一登臨
　　范陽盧熊公武
大雅復誰繼斯人良獨工時時志憂國彷彿杜陵翁
　　薊丘聶鏞茂宣
乆知顧況好清吟結得茅齋深復深千古再賡周大雅
五言能繼漢遺音竹聲遶屋風如水梅萼吹香雪滿襟
何日扁舟載春酒為君題句一登臨
　分韻詩序
　　　至正十二年季秋十有三日子偕汝陽袁子明
　　　子英河南陸仁良貴訪玉山於界水之上握手
　　　道契濶巳即相與班席列坐而蘭陵周履道適
　　　先予至履道盖嘗與予神交翰墨者也翌日夜
　　　分玉山張席於可詩齋時故人于匡山岳季翁
　　　咸在焉言論該愽意氣欵洽酒既半玉山作而
　　　言曰古人驅馳戎馬間覧物興懐未嘗不託之
　　　賦咏每讀周公東征宣王六月江漢常武下迨
　　　兩漢六朝唐人諸詩其有及於亂離者竊有感
　　　焉昔則見於詩今則身踐之風景艱棘山川險
　　　阻諸君相㑹良不易得可無賦咏以紀興乎遂
　　　以小雅鹿鳴我有嘉賔鼓瑟吹笙分韻詩皆次
　　　第而成予得我字餘皆有属玉山且俾予序其
　　　首焉淮海秦約文仲書
　　　是日以我有嘉賔鼓瑟吹笙分韻賦詩詩成者
　　　八人
　　秦約得我字
張席玉山館飛雨遥夜坐賔朋意欵洽笑咏紛侈哆主
人尚文雅蒨絢五雲朶有詩能啟予有酒還醑我灼灼
棣萼爛肅肅梧葉墮緬懐浮丘伯含睇玉佩儺他人豈
無匹噂沓諒難可滄洲𣺌何許欲駕凌風舸
　　于立得有字
西風振庭柯落葉下疎栁今夕復何夕盍簮盡嘉友髙
齋既可詩良㑹寕辭酒鹿鳴乆已廢正聲亦何有國風
變離騷寂寥千載後豈無鮑謝徒浮靡安足取諸君盡
瑋彦樽彛間瓊玖捷如矢離弦粲若珠量斗主人起勸
客有言君德否維時艱難際鴻洞風塵走眼前耕鑿人
不得安畎畆英英菊始華灔灔盃在手勿辭酩酊醉為
我開笑口願言致清平樂康以黄耉
　　岳榆得嘉字
涼飈吹雨来浥我黄菊花粲彼花前姝灼灼顔如霞味
登酒既㫖酌獻肴巳嘉滌場舍之北弋雁湖之涯載歌
少陵詩把酒言桑麻
　　顧瑛得賔字
玉山茅齋溪水濵日日舟楫往来頻行廚酒熟更留客
當檻花開殊可人㸔雲聴雨意自適分韻賦詩情亦真
風塵澒洞罕相見盡醉忘形誰主賔
　　袁暠得鼓字
玉山何迢迢池臺隔煙浦相望伊永懐於焉得嘉聚清
才誰匹儔髙情邁今古浣花溪上春夢草池頭雨緬思
江右謝載念韋曲杜於以陶性情横琴聊自鼓
　　周砥得瑟字
大雅何寥寥千載㡬絶筆後来作者聖間代亦輩出小
技何足言紛紛比如櫛逮我治世音昭然爛星日我登
君子堂主人盛文物中筵列彛鼎四壁羅書帙置酒髙
宴㑹衆賔時促膝髙談三百篇下筆無壅窒陶寫情性
餘深入義理窟空山風雨鳴落葉秋瑟瑟主醉客亦醉
臥予芝蘭室明日拂衣去長歌返蓬蓽
　　袁華得吹字
大雅去已逺滛哇襍乖漓惟君力追古豈數漢魏隋朝
歌棠棣篇暮誦豳風詩齋居日夷猶圖史充棟楣燎芸
藹郁芬奎采光陸離肆筵預雅集百拜循古規班坐列
長幼論難啟羣疑諸郎咸古雅六朝問樽彛蹇予學無
成學成無所施困頓盜賊中沉復逢百罹秃鬢二毛侵
不受霜風吹耿耿發長嘆惻惻起遐思引滿莫辭醉風
塵暗天涯
　　陸仁得笙字
霜降寒始至屢豐秋屇成中園菊未花層漢雁宵征齋
居賔既洽咏歌神慮清王風乆已蕩雅頌閟遺音悠悠
感文化惻惻念物情氛翳障南國干戈衛重城
　後序
　　蘭陵周砥履道
夫詩發乎性情止乎禮義非矯情而飾偽也嗟夫王者
迹熄而詩亡然後春秋作矣寥寥數千載下晉有陶處
士焉盖靖節於優游恬澹之中有道存焉所謂得其性
情之正者矣玉山顧君仲瑛慕靖節為人居處好修行
義好潔故其詩清絶冲淡得之靖節者為多仲瑛開可
詩齋延四方之文人才士與講論其中故海内之士慕
仲瑛而来者日相繼不絶也予辱逰於仲瑛有日矣秋
髙氣清江水澂瑩乗扁舟而造其所不亦故人之情乎
仲瑛欵予齋之東偏酒肴雜陳賔客既集酒至半歌鹿
鳴之篇曰我有嘉賔鼓瑟吹笙諸君子為我賦之次第
成編而属砥叙其後
　　齋之主人顧瑛仲瑛
　　　五月三日宴客於漁荘之上是夕賔客既散遂
　　　與范陽盧伯融淮海秦文仲張燈啜茗於可詩
　　　齋以杜工部已公茅屋下可以賦新詩平聲字
　　　分韻因各口占一首以紀嵗月余得公字遂書
　　　於左
　　顧瑛得公字
西瀼之西東屯東有徑疑與桃源通一間雪屋翠竹裏
百盤風磴青雲中避地卜居擬杜老結茅賦詩懐巳公
留君更住十數日要對端陽嗟轉蓬
　　盧昭得苑字
結屋界溪㘭詩情在逺郊煙華緣磴石山翠落衡茅喚
婢從頭咏呼兒信手抄興觀祗自感非是解吾嘲
　　秦約得詩字
古聖删詩大雅後有子過庭曽學詩雲漢昭囘差可擬
河岳英靈安足竒多君唾玉驚座駭五色織錦投梭遲
性情陶寫孰觧及莫訝虎頭金粟癡
　　袁華
　　　至正乙未秋九月平江等處水軍都萬户納麟
　　　哈刺公拜江淛行省參知政事奉㫖統兵常鎮
　　　時寕海所正千户顧元臣在行間越明年二月
　　　寕海君由無錫道太湖入杭維時姑蘓檇李之
　　　壤杳如呉越音問不相知者二載今年春二月
　　　寕海君以功陞水軍都府副都萬户奉省檄道
　　　天台杭海而歸時秋閏九月也玉山嘉予之歸
　　　乃置酒㑹友朋於可詩齋寕海君綵衣金符照
　　　耀左右奉觴行酒偘偘愉愉嗚呼父子之親君臣
　　　之義鮮有能兩全者今寕海君能攄誠致義陞
　　　秩三品居重慶之下奉温凊之養可謂上不負
　　　聖天子下不負所學矣座客皆能賦者遂以客
　　　從逺方来遺我雙鯉魚以平聲循次分韻予得
　　　從字敬序其端
　　　是日以客從逺方来遺我雙鯉魚平聲字為韻
　　　賦詩詩成者五人
　　袁華得從字
岀處能全孝與忠寕辭大海駕蒙衝祗將禮義為干櫓
豈但韜鈐閲虎龍烽火頻年成逺别酒尊今日復相從
金符紫綬居重慶勛業當期上景鐘
　　顧瑛得方字
海上風颿似馬狂歸来仍喜佩銀章三年報國存忠直
一旦見親全義方祖逖誓江期復晉董徽仗節樂還鄉
聖恩已見金鷄放醉飲寕辭累十觴
　　繆侃得来字
桃花渡口錦帆開逺喜將軍海上来綵袖稱觴行臘蟻
畫堂撾鼓動春雷親朋每共論髙義忠孝應知属大才
總是西風吹浪急放歌清夜醉徘徊
　　陸仁得雙字
將軍南省承恩日歸拜庭闈意氣降王事賢勞殊不忝
忠心許國已無雙總戎每見行竒陣開閫仍當駐大江
一説煙塵一惆悵臨風坐擁碧油幢
　　釋自恢得魚字
将軍駕舶來東海喜見升堂奉起居自是經年趨畫省
已膺三品佩金魚鐃歌載道從軍樂忠孝傳家教子書
此夕稱觴恣歡樂烽煙莫問近何如
　夜集聨句詩序
　　　至正十四年冬十二月二十二日予逰呉中属
　　　時冦攘相接君有南征之命川涂修阻舟檝艱
　　　難遂假館於仲瑛顧君之草堂而雪霰交作寒
　　　氣薄人翌日夜分集於可詩齋客有匡廬于彦
　　　成汝陽袁子英呉郡張大本相與笑談樽俎情
　　　誼浹洽酒半諸君咸曰今四郊多壘膺厚祿者
　　　則當致身報効吾輩無與於世得從文酒之樂
　　　豈非幸哉然友朋難必每思草堂一時諸公出
　　　處俱異時郯君九成則執筆漕臺陸君良貴亦
　　　有漕事之冗惟龍門琦公元璞獨占林泉之勝
　　　以自適其性情興言若人又不能不於斯集馳
　　　企也因效石鼎故事以紀是集凡若干韻詩成
　　　夜漏下三鼓矣序其首者淮海秦約文仲也
今夕乃何夕嵗律巳云暮更長燈燭明(顧/)夜冷氷雪沍
滕六巧薦瑞(于/)封姨怒相妬盍簮各盡歡(秦/)杯行不知
數肉臺春筍纎(袁/)法曲冰絃度紅泪泣風蠟(張/)翠煙積
春霧鼎沸雀舌烹(顧/)酒瀉龍頭注咿嚶囀鶯喉(于/)蹣跚
躅鵝歩燕謔落語穽(秦/)驅馳慨行路計窮酋授首(袁/)車
墜費誅屨風塵暗城郭(張/)稼穡罄場圃憂傾漆室葵(顧/)
啖分懶殘果天王狩河陽(秦/)奸臣拒官渡濟時風雲㑹
(于/)曠世龍虎遇前席宣室徵(袁/)下詔輪臺布凱奏枤杜
詩(張/)諷諫校獵賦干羽舞兩階(顧/)歌謡誇五袴時清仰
皇澤(秦/)㑹少憶良晤春氷破㣲甲(于/)夜月照寒素雲間
鶴鳴陸(袁/)呉下書惟顧瘦袁髯似㦸(張/)短于腹如瓠張
也鄉曲英(顧/)秦亦廊廟具孔問郯子官(于/)杜賞巳公句
暌違念契濶(秦/)酩酊寫情愫冉冉歎驅馳(袁/)營營笑蚊
聚浮生草栖塵(張/)虚名日晞露嗟彼噂沓徒(顧/)有此和
樂孺用繼石鼎聨聊以奏所寓(于/)
　口占詩序
　　　海虞山人繆叔正扁舟相過以慰别後之思予
　　　謂兵後朋舊星㪚得一頃相見曠如隔世遂邀
　　　汝陽袁子英天平范君本彭城錢好學榮城趙
　　　善長扶風馬孟昭聚首可詩齋内諸公亦樂就
　　　飲或携肴或挈果共成真率之㑹由是皆盡歡
　　　飲酒酣各賦詩以紀走筆而就興有未盡者復
　　　能酬倡以樂永夜予以詩先成叔正俾予序數
　　　語於篇首緬思烽火隔江近在百里今夕之㑹
　　　誠不易得況期後無㑹乎呉宫花草婁江風月
　　　今皆走麋鹿於瓦礫塲矣獨吾草堂宛在溪上
　　　予雖祝髪尚能與諸公觴咏其下共忘此身於
　　　干戈之世豈非夢逰於已公之茅屋乎善長秉
　　　筆作圖於巻予索孟昭楷書以識峕丙申嵗已
　　　亥月乙亥日齋之主人顧瑛序
木葉紛紛亂竹忩凄風凄雨暗空江世間甲子今為晉
户裏庚申不到龎此膝豈因兒輩屈壮心寕受酒杯降
與君相見俱頭白莫惜清談對夜缸
　　繆侃次韻
玉壺酒美醉寒忩酒渴還思飲大江好事乆傳呉下顧
作官甚愧鹿門龎眼中世態原如此愁裏詩魔卒未降
相對正憐猶夢寐笑談何惜倒銀缸
　　范基次韻
草堂舊嵗逢君日正説王師欲渡江守境無人能借冦
移家容我亦為龎闋中積粟愁輸輓海畔飛書願乞降
世事如碁憂不得擁書清夜對寒缸
　　袁華和韻
哦詩聴雨坐西忩猶勝銜枚夜渡江赤壁焚舟嗟失魏
馬陵斫木喜收龎身經䘮亂愁難遣老去情歡酒易降
清坐不知更漏永定須㸃㸃墜銀缸
　　繆侃倡韻
少年壮志已模稜憶舊懐親思不勝我父竟為逃難客
故人近作在家僧身居亂世慚何補哭到窮途去未能
相見莫論生死事且須泥飲對寒燈
　　袁華和韻
移家縮地慚無術扛鼎翹関力未勝半世狎逰滄海客
三生舊夢白雲僧也知逐鹿多謀智始信屠龍有技能
自愧儒冠猶悞世虚齋坐對讀書燈
　　顧瑛和韻
白雲開處見山稜我欲躋攀力未能晚嵗不為干祿士
前身應是小乗僧竹林載酒邀山簡草閣裁詩愧薛能
結習未除閒未盡焚香且對佛前燈
　　繆侃顧瑛聨句
短檠二尺照清酣(顧/)圓餅裁肪韭味甘(繆/)舊雨今為紅
葉雨(顧/)閒雲不障白雲菴(繆/)范君逺饋呉犍肉(顧/)錢老
能分林屋柑(繆/)今夕共謀真率醉(顧/)莫将時事説江南
(繆/)
　　顧瑛和柑字韻
一醉能辭十日酣濁醪到手味偏甘新詩漫賦宫槐陌
好事争傳海岳庵霜後兩螯㸔紫蟹樽前一味岀黄柑
料應堂北梅花樹今嵗開時只向南
　　馬晉倡韻
雅集茅堂下厭厭夜二更干戈隨處起荆棘畏途生嵗
晚寒潮落林深衆鳥鳴孤燈挑欲盡覔句竟無情
　　顧瑛呈繆侃
百里扁舟能作客入門欵語似無依阿翁九月新成服
老父三冬未見歸江上黑風兼雨至樹頭紅葉帶霜飛
傷心我亦如君切有子天涯未授衣
　　繆侃和韻
下榻草堂才兩日賦詩行酒思依依清時一見猶難得
今日重来豈易歸緑橘正堪和露摘白雲未許岀林飛
自憐箧笥俱零落十月蕭條尚夾衣
　　錢敏
小忩剪燭共題詩却話今春避亂時栁巷嵇康原放逸
草堂杜甫嘆流離山空脱葉辭髙樹月冷啼鴉䕶落兒
我亦自知身是客不辭百罰對金巵
　
　
　
　
　
　
　
　
　
　
　
　玉山名勝集巻四
欽定四庫全書
　玉山名勝集巻五
　　　　　　　　　　　　　元　顧瑛　編
　聽雪齋題句(杜本𨽻顔/)
　　夜色飛花合　春聲度竹深
　記
　　臨海陳基敬初
顧君仲瑛飾藏脩之室於所居小東山之左京兆杜徵
君用𨽻古題顔曰聴雪屬予為之記夫天地之氣舒而
為陽慘而為陰潤而為雨露凝而為霜雪而其所以舒
所以慘而凝且潤者亦何與人而夫人之情見雨露之
濡則神夷覩霜雪之嚴則神肅此必有為之真宰而機
括於其間者矣且歳聿云暮雨霰交集君子於此宜感
時序之代謝慨物候之變遷退而居重幄襲兼裘徵纎
歌選妙舞厲金石之響諧絲竹之音以樂其樂今也則
不然斂容以處其獨潜聰以察其㣲超超然若逃乎虚
空薄富貴而樂枯槁者豈夫所謂瀌瀌奕奕霏霏脉脉
颺英而屑玉緣甍而入隙者果足以悦其耳而懌其心
乎葢歳功既成嘉瑞時應出無羇旅䟦涉之役入有琴
書咏歌之娯而又仰足以致其養俯足以盡其育葢裕
於已者不役於物足於内者無待於外於是施施焉衎
衎焉與葛天氏之民並遊於熈洽之世嗚呼居太平之
時聴豐歳之雪其得於天者亦厚矣宜其不以人之所
樂者為樂而以已之所適者以自適然則非仲瑛亦何
足以與於此哉雖然吾聞井蛙不可以語海夏蟲不可
以語氷葢拘於墟者猶篤於時也今仲瑛處富而不嗇
居盈而不矜持虚以守實主靜以制動葢庶㡬於不溺
此不泥彼而能與物推移者故予樂為之道也是為記
　詩
　　㑹稽楊維楨廉夫
山人夜坐衆喧息大地花飛不動塵聴到天聲入無極
蟹沙蠶葉未為真
　　永嘉曹睿新民
公子清歌夜未䦨畫簾風動雪珊珊憑君聴到無聲處
始信梅花耐歳寒
　分題詩序
　　西夏昻吉起文
　　　至正九年冬予泛舟界溪訪玉山主人時積雪
　　　在樹凍光著户牖間主人榼酒宴客於聴雪齋
　　　中命二娃唱歌行酒雪霰復作夜氣襲人客有
　　　岸巾起舞唱青天歌聲如怒雷於是衆客樂甚
　　　飲遂大醉匡廬道士誡童子取雪水烹茶主人
　　　具紙筆以齋中春題分韻賦詩者十人俾書成
　　　巻各列姓名於左是㑹十二月望日也
　　旃􁹶問得夜字
我從髙書記窮冬走呉下江湖風雪深千里一税駕玉
山有佳處風物美無價主人顧虎頭風韻若啖蔗春酒
奉客歡璚玉照䑓榭美人狎飛觴碧盌頻行炙徘徊雙
鸞舞窈窕新鶯咤清歌乆未停醉語仍無呉起坐影零
亂酣眠相枕藉厭厭竟終宵鷄鳴不知夜
　　陳惟義得色字
北風吹雪迷南國頗覺寒威欺酒力酒酣開户倚髙寒
但見乾坤同一色
　　于立得飛字
暮雪宻成圍寒侵酒力微度窗聞暗響啟户見斜飛漸
覺明書幌時來近舞衣酣歌過午夜香靄正霏霏
　　陸遜得花字
夜宴玉山家春風舞雪斜佳人歌白苧零亂落梅花
　　顧衡得合字
清夜娯嘉賔融光敞虚閤聲繁松竹深景暝瓊瑶合低
徊帯舞斜窈窕歌聲答掇英煮新茶聊以慰喧襍
　　虞祥得春字
東風撲天吹玉塵玉山張宴娯嘉賔鳴筝醉倚栁枝曲
深杯滿泛梨花春琪英凝寒夜光合梅蕊亞簷春色勻
酒酣大叫出門去頭上失却烏紗巾
　　顧瑛得聲字
虚館晝生白飛花照眼明隔簾時有影著地静無聲夾
坐人如玉深杯酒屢傾清歡竟成醉淡月破雲生
　　昻吉得度字
把酒臨前軒積雪滿行路清唱廻春風夜色在髙樹主
人雅好客殷勤道情愫歡極座屢更杯深不知數酒䦨
看雪行亭亭水中度
　　章桂得竹字
㑹飲玉山堂瓊花暎􁘜醁夜乆寂無喧春聲在踈竹
　　王元珵得深字
東風吹雪夜沉沉寒沍千山玉樹林一曲落梅春思濶
金杯美酒莫辭深
　　　至正十年十二月十九日余扁舟載雪來訪玉
　　　山隠君宴余於聴雪齋中時快雪初晴山木清
　　　霽雲影翳日氷華著人纎歌徹雲羽觴促席草
　　　堂漁荘暎帯左右若在輞川圖畫間也座客藏
　　　六道人洓水陳讓㑹稽外史匡山于立桐花仙
　　　客陽羡呉善清癯生西江陳汝吉咸集焉賔筵
　　　初秩嘯詠既雅隠君以東閣官梅動詩興分韻
　　　各賦詩刻竹上酒酣予詩最先成葢桐花仙客
　　　又能倚洞簫作梅花三弄實能起予之遐思侑
　　　尊者小瑶池小蟠桃小金縷予則雲䑓仙吏呉
　　　興郯韶也
　　　是日以東閣官梅動詩興分韻賦詩詩成者四
　　　人
　　陳讓得東字
寒鷗不下暮江空遊子生涯尚短蓬嵗事暗隨殘雪去
歸心似逐晚潮東岸巾老髩從教白得酒衰顔暫借紅
賴有主人能好客草堂燈火一宵同
　　于立得閣字
歳晏風景異今我忽不樂閒齋掩書坐稍聞踈雨落主
人欵客懐開尊慰離索雲牕敞虚館清池瞰飛閣纎歌
煖欲浮翠袖寒禁薄嗟予山澤癯那能事羈絡豈不念
鐘鼎終期在丘壑酒酣一長嘯目盡盤空鶴
　　顧瑛得官字
𤣥陰翳陽景積雪凝深寒客行玉山裏悠然起遐觀登
髙發清嘯臨流掲長竿勿云鐘鼎貴且盡樽俎歡蜀琴
彈白雪秦簫吹紫鸞人生百年間嘉㑹諒亦難莫嗟嵗
云暮長歌夜漫漫
　　郯韶得興字
玉山何逶迤積雪徧行徑池閣生漣漪林木發澄瑩於
時接芳筵遐眺復觴咏歌停花入簷笛奏魚出泳若人
多雅懐起舞屢清興言歸夜未央㣲月逗初暝
　　　詩不成者三人各罰酒一觥
　白雲海(盧熊篆顔/)
　　(題句缺/)
　記
　　遂昌鄭元祐明徳
今年春界溪顧君仲瑛奉其母陶夫人避地於商溪商
溪在呉興之東南僻絶處人以君平昔尊賢下士雖危
險殆艱裏餱糧具舟楫以從君於商溪者相望不絶溪
之上有大慈隠寺寺僧聞君名延欵禮遇如子弟之於
父兄故夫人甘膬之味温凊之奉一切如家庭居無何
病氣決而卒君痛母客死旅次號慟頓絶事平即奉函
骨歸祔塟綽墩之先隴仲瑛念母不見結樓於碧梧翠
竹之堂後而名樓曰白雲海時時登樓躑躅四顧以為
母之骨骸雖已歸塟若夫魂氣在此乎在彼乎終天之
恨何時而已乎於赫新朝聞君才名将授君以爵秩君
以斬然衰絰辭之弗獲乃祝髪家居日誦大乗經以薦
母遂昌鄭元祐與君交乆相厚善俾之為樓記昔唐狄
梁公使軺過太行見白雲孤飛念母舍其下徘徊興嘆
然狄公於時母未亡豈若君之母不存君之痛莫贖其
家封殖百年之乆園池室廬書冊琴瑟悉委棄出奔母
子累累寄命草野徒以徳厚在人粗畢襄事奉迎商溪
人悉能言君之䘮其母也弔者相屬於道哭者相踵於
室執紼追送㡬數千人噫士於此可以念君平日之為
人今既歸𦵏登樓以思親凝望延佇原隰演迤江湖渺
然瞻彼白雲或巻或舒或明或滅雲之意雖有盡而君
之痛若無窮於是屏却世緣以游心於清淨覺海深惟
海之大無際雲之變無窮君之所以思親也觀其英英
盤礴極海際天莫非孝思之情至其著存不忘僾然必
有見乎其位肅然必有聞乎其容聲然則夫人魂氣精
爽乗雲下上要與君接乎雲氣縹緲之間者雲與海相
無窮經曰孝弟之至通乎神明光于四海此之謂也
　詩
　　玉山顧瑛仲瑛
虞山㡬千疊千疊白雲飛出山變蒼狗入山為白衣不
能化作雙白鶴飛向白雲深處落向予能觧説前身不
是當初舊城郭
　　崑山郭翼羲仲次韻
青田生鶴子隨母青田飛飛向青天去𤣥裳縞其衣千
年歸來華表鶴鶴雛悲吟西日落好將商溪寺前雲還
家直過青山郭
　歌
　　雁門文質
白雲深白雲深白雲深處元無心眼空瑶海一萬里山
光不動秋隂隂虚白英英啓扃牖袖拂天開落星斗盡
隨玉氣化為龍不逐西風變蒼狗道人髙居白雲裏九
重丹書徵不起三生石上話因緣春夢梨花隔秋水風
塵眯目横干戈龍吞虎噬奈爾何斷蛇神器未出匣海
宇無復春光和世事紛紛為落絮百歳流光水東注白
雲與我有深期我亦相依白雲住
　　顧瑛次韻
白雲深白雲深白雲飛來知我心笑看觸石起膚寸斯
須變作漫天隂山人驅雲飛出牖一道龍光射南斗大
星落落小星明萬物區區等芻狗舉手招歸懐抱裏三
日顛風吹不起怒排雨脚走空來捲入銀河一泓水四
野紛紛未倒戈其奈山人不出何有時乗雲釣東海世
上空尋張志和萬松嶺上雲如絮天賜山人作霖注明
朝説與雲中君白雲之樓是常住
　　汝陽袁華子英和韻
白雲樓居深復深道人燕坐雲為心未逐神龍澤天下
時從倦鶴栖巖隂玉氣虹光射虚牖天逼闌干挂牛斗
始信桃源隔一塵世人但許聞鷄狗君不見茂苑長洲
荒草裏豪傑消沉呼不起功成身退髙者誰一棹䲭夷
淼烟水又不見秦川公子走干戈龍顛虎踞奈渠何落
日憑髙望鄉土窮愁一洗衰顔和世事興亡等飛絮莫
挽黄河水西注御風八極恣遊遨歸去還依白雲住
　　顧瑛再叠
白雲深白雲深髙樓結在雲中心樓中之人白雲友日
日醉卧梨花隂長笑白衣對户牖肘後黄金大於斗草
間逐兎縱得之九鼎熱油烹走狗爭如髙卧髙樓裏不
聴催歸聴喚起釣竿不釣北溟魚酒杯倒吸西江水何
須逐日怒揮戈其若花間雪落何空将朽索馭快馬籋
雲放轡追羲和樓外晴雲擘飛絮手拍䦨干目如注青
山排闥四海來面面青山白雲住
　　河南陸仁良貴和韻
白雲深白雲深白雲觧結山人心朝飛玉山陽暮宿玉
山隂白雲來時入窗牖或化長虹干北斗方今海内正
風塵蕭條千里無鷄狗却怪山人玉山裏掉頭不為蒼
生起自緣金粟悟前身要接曹溪一綫水英雄空指魯
陽戈奈此西飛白日何連城之珍豈易識有刀莫刖楚
卞和白雲之白白於絮太行望絶心如注樓前梧竹已
成隂定擬雲深鳯來住
　　顧瑛三叠
君不見白雲在山如海深世人不觧白雲心不從神龍
降甘澤肯從靈女為朝隂又不見白雲出山飛入牖維
南有箕北有斗世人再拜仰天光多挽長弓射天狗月
明照見玉山裏不受輕風易吹起宵深飛度影娥池影
在青天天在水樓下鷄鳴夜枕戈樓頭開宴招李何雲
車遝遝衆仙下玉笙瑶管聲相和剪雲作花雲作絮浪
浪酒瀉龍頭注就中誰起夀主人倒喝飛光酒中住
　　柴榮智和韻
白雲深白雲深白雲深䕶山之心有時隨龍去滄海倐
焉天宇團秋陰英英不來入我牖直上璇霄掩箕斗或
貫日色流玉虹或漏雷聲墮天狗山人學禪草菴裏靜
看白雲朝暮起此心欲與雲俱聞又逐溪風過溪水紛
紛武士尚揮戈格鬬東南未决何安得此雲化霖雨洗
兵甲散為玉燭四海皆陽和雲兮雲兮如擘絮奈此東
流復如注山人祗在玉山中長繞山人草菴住
　　顧瑛四叠
玉山盤盤窈且深中有樓兮居山心白雲不斷䕶岩壑
下與梧竹連秋隂天風吹雲夜開牖城下烏啼擊刁斗
芒碭長途㫁白蛇上蔡東門嘆黄狗主人醉坐䦨干裏
雲影時時酒中起賞春不折背岩花烹茶自汲當門水
戰國紛紛競挽戈縱横辯口誇隋何黄鍾不化大雅調
五絃漫爾張雲和君不見水上浮萍元栁絮也趂桃花
流水注不似白雲日日閒只伴幽人在山住
　　三山盧昭伯庸和韻
白雲深白雲深愛爾深得雲之心不為霖雨散𤣥澤盡
休梧竹屯清隂㡬㸃呉山落瓊牖醉握白雲㪺北斗豪
華衰歇嘆銅駝巧詐紛綸慚瓦狗我亦觀雲北軒裏薄
暮來歸朝復起為卿為矞乃不常一片閒情淡于水只
今壮士擁雕戈奈此川原百戰何願分白雲作避地㑹
須偃武歌時和人生百年等飛絮憑髙目送江流注道
人趺坐白雲深應是此心無所住
　　范陽盧熊公武和韻
山中山中白雲深丈人看雲悟雲心挂冠笑傲白雲外
結樓靣勢西山隂瓊户璇題玉為牖朝暮白雲栖栱斗
下視醯鷄甕裏天車如鷄栖馬如狗崑崙方壺圖畫裏
長風吹雲海波起青鸞白鹿滿芝田目送歸雲心似水
慙余執筆比操戈塞下馳驅将奈何雨雪沾衣去家逺
寒谷正待嘘春和此身如雲等飄絮日夜歸心水東注
負郭能分二頃田我亦還依白雲住
　來龜軒
　　(題句缺/)
　記
　　三山盧昭伯庸
至正十六年三月廿日玉山顧君仲瑛自避地呉興復
歸故第芝雲堂之東偏有軒廣不踰丈垣壁周緻家僮
啟扃鐍洒掃庭户俄有一龜盈尺蒲伏出墀下家僮見
而駭莫究其所由來持以獻於主人主人悦且異之遂
名其軒曰來龜徵于文志之夫龜甲蟲之長天下之大
寳也原其象天地法隂陽辨是非知吉凶龜亦靈矣哉
然予嘗聞能得名龜者家必昌禮運又曰龜以為畜故
人不失是則龜四靈之一不有聖人信順之休洽若之
何而至焉是故聖人作則君子儀之以和而龜和推之
家國一理也斯其為祥也章章矣玉山顧君號呉下鉅
族東南清淑之氣磅礴而鬱積肇自爾祖樹厥徳彰厥
善蕃滋演迤殆百年于兹子姪昆弟夷愉雍睦得以涵
泳乎詩書優游乎富貴家固昌矣今吾子獲名龜之來
而軒遂以名斯其為知嫓夫居蔡山節藻棁者有逕庭
矣然吾子居是時也悦是祥也藏焉修焉息焉游焉恂
恂然有餘兢兢然不足義而順禮而度持盈而勿陂也
守成而勿肆也俾爾純嘏保之於身樂之於親以施於
子孫如川之方至以莫不増則顧氏之門得不愈昌而
大矣哉龜乎龜乎其來有徴乎嘉其事可采書以為志
　銘辭
　　淮海秦約
龜何為兮中墀俠神氛兮聿(缺/)被𤣥文兮五色粲瑶光
兮陸離鸞廻兮鶴顧睠夫君兮媺且姱天允鍚兮爾禎
宜蕃昌兮𦙍祚表兹軒兮佳名厥徳植兮兆其徴蘄嘘
吸兮永乆介三夀兮作朋
　詩
　　軒之主人顧瑛
　　　予自呉興避難浮家而歸玉山佳處無一毫之
　　　失忽於西廡空庭中有神龜大将尺餘四墻無
　　　隙不知所來乃添一小軒扁曰來龜以符龜來
　　　之兆及有舊犬聞囓軍士右足環柱不能脱衆
　　　槍将及始去匿於田坂中不能得予因呼之為
　　　阿義陸君良貴有義犬行因紀龜之靈故及犬
　　　之義也
避亂歸來兩鬢霜春風依舊滿門墻喜看義犬眠花塢
驚見靈龜踞石牀曳尾泥塗來逺道負書蓮葉出重光
慎須勿落元君夢自笑能知世𦙍昌
　　吕城諸葛耑
清江使者過桃溪左顧還驚水石迷綠髪披披逃夜網
𤣥裳納納帯春泥鶴歸華表清霄濶燕入空梁落日低
珍重主人靈物至舉觴稱夀樂天倪
　　汝陽袁華子英
憶昔避地商溪頭畏途風雪同泛舟登樓見月思鄉淚
坐石看雲憶弟愁落花芳草青春暮東歸喜踏來時路
入門梧竹兩青青園池樹石還如故中庭有物状若能
屭贔踞石䶲生苔相驚左顧一笑粲乃是河伯使者清
江來重門複户嚴扃鐍曳尾泥塗何處入固知異物人
所登却勝豫且網中得吾聞靈龜夀綿綿搘牀一息三
千年游從鳯麟郊外内㑹合龍虎風雲前舉目烽烟徧
區宇巷陌銅駝委榛莽玉山佳處屋鱗鱗鶯花春滿辛
夷塢主人當軒寫來龜邀我為作來龜詩蹇予才薄不
能賦願爾子孫金印懸纍纍
　靈龜銘
　　河南陸仁良貴
猗甲蟲長四靈之一聖人肇卜曰維墨食大横庚庚於
昭典冊玉山之陽洵美園宅和以致祥示兹靈物厥來
孔神曰吉曰貞左脇甲子有炳𤣥冥鑄紐作式佩之黄
金徵爾夀考永昌子孫
　雪巢題句(達兼善篆額/)
　　花雨空青迷鶴夢　窗含虚白失鷗羣
　記
　　㑹稽楊維楨廉夫
雪一也而苦樂情異焉清也寒也寒者不知其清清者
不知其寒此苦樂之情辨也上古未有室廬則民有橧
巢而居者至陶唐氏之世尚有巢父之流以樹為窟與
羽族同栖者吾想其巢當霰雪之集與木稼同氷是有
雪之寒無雪之清者也後世或有借先於竇者謂之雪
窗致爽於髙者謂之雪樓而又有假屋于巢假巢于雪
者謂之雪巢是有雪之清無雪之寒者也吾所謂雪巢
者崑山之片玉山人治其栖客之舍在於梧竹堂之右
偏者是也山人之居髙門懸薄也而無華靡之習炎赫
之勢葢盛而能貧腴而能清者也則其名屋於巢名巢
於雪者固宜雖然居其清(缺/)
　　　　　　　　　　於主與客山人接物之潔也
處巢於窮隂沍寒之際一念之纊衣吾衣及人之卒歳
無衣者此又山人及物之慈之義也余辱山人觴於巢
人固尚其潔已而接而為慈為義者或懼弗及焉故因
其請記而為之言且使賦雪巢者不徒美於古人巢寒
者之義也山人為顧仲瑛氏予李黼榜進士㑹稽楊維
楨也
　詩
　　遂昌鄭元祐明徳
太古有積雪不在西蜀西西蜀之西雪山逺斵氷千仞
難扳躋豈知界涇之上肅侯宇虚室生白皦於楮正猶
雪積太古前表裏空明湛中處其處者誰世寡儔純淨
不涅緇塵羞素履恒因積後見氷潢夜轉銀河秋遂擬
巢居葛天氏不在木未并山頭三辰借明啟牖户九霄
排雲通徑路呉天月明日将曙螺盤盛得金莖露借問
修梁初舉時見者喜氣盈芝眉巢成定産九苞鳯我老
為賦卷阿詩
　　天台陳基敬初
　　　至正十年十二月積雪彌旬玉山主人邀余與
　　　于匡山煮茗於雪巢為賦煮雪窩
草堂之仙人隠居玉山陲盗泉不肯飲惡木不肯栖就
山為窩山積雪雪勝玉泉茶勝芝煮以彭亨菌蠢之石
鼎燃以蹙縮擁腫之樹枝恍聞松風洶湧出澗壑化作
雲氣爛漫上欲干虹蜺匡廬道士來㑹稽嬉笑怒罵皆
成詩尋常一飲即一石踏破甕中天地皆醯鷄不厭陶
家滋味薄却愛玉川文字竒舉盌猛吸如鯨鯢悠然相
對如賔主窩中自來無町畦乃知混沌鑿不破縱使先
天之子亦莫窺端倪逍遥笑殺南華老夢與蝴蝶隨春
迷
　附録題桐花道人卷
　　巢之主人顧仲瑛
　　　桐花道人呉國良雪中自雲林來持所製桐花
　　　烟見遺留玉山中數日今日始晴相與同坐雪
　　　巢以銅博山焚古龍涎酌雪水烹藤茶出壑雷
　　　琴聴清癯生陳惟允彈石泉流水調道人復以
　　　碧玉簫作清平樂虚室半白塵影不動清思不
　　　能已巳道人出所擕卷索和民瞻石先生所製
　　　清平樂詞予遂以紫玉池試桐花烟以贈之且
　　　邀坐客郯雲同和時至正十年臘月廿二日也
　　石民瞻　清平樂
呉郎丰度邂逅春城暮暖日晴雲花滿樹恰似故人詩
句　坐中翔鳯飛霞來尋弄玉仙家説與江州司馬淚
痕不為琵琶
　　顧瑛和韻
鳳簫聲度十二瑶臺暮開徧璚花千萬樹纔入謝家詩
句　仙人酌我流霞夢中知在誰家酒醒休扶上馬為
君一洗筝琶
　　郯韶和韻
湘雲㣲度六曲朱欄暮簾外香飄梅子樹知有王孫索
句　誰將璚琯吹霞栁花飛過東家説與門前去馬斷
腸休為琵琶
　春草池
　緑波亭題句(篆顔缺名/)
　　逺夢生青草　芳池看緑波
　詩
　　匡廬于立彦成
我愛玉山人結屋玉山裏窈窕接飛橋逶迤帯流水東
風入庭樹好鳥聲嚶嚶夜來過新雨池塘春草生客來
坐閒事翛然媚幽獨俯檻見青天蕩漾波光綠悠悠羣
魚泳渺渺孤鷗飛魚鳥亦有適物我盡忘機何人欵乃
歌徑度前溪去恐是武陵人來向桃源住
　　呉龍門山釋良琦元璞
桃溪綠水接深池芳草如雲護石磯色映湘簾春雨細
波明畫舫夕陽㣲最憐才子新成句因憶王孫乆未歸
況有髙亭更蕭爽日長留客看清暉
　　汝陽袁華子英
為愛玉山好放舟玉山去綠波亭邉春草池况據玉山
最佳處時當二月春正美麴塵揺波草如綺雨驚殘夢
未鳴蛙風漾飛花見游鯉大謝文章迥絶塵江郎詞賦
亦清新得句池塘懐别逺傷情南浦送行人何如此亭
樂賞適石脚挿入魚龍宅臨流行酒水浮堦俯檻鳴琴
光照席君不見山川極目楚囚悲北望神州淚滿衣又
不見昆明一夜飛刼灰漢代衣冠委草萊但願無事長
相見春草池頭日日來
　　雲門僧法堅
雪消春色滿江沱芳草纎纎覆綠波最是髙陽池上客
狂歌無奈醉時何
亭前脩竹淨猗猗烟暖沙頭杜若肥一夜雨餘春水漲
白鷗日日到柴扉
　　天台釋至奐
為愛幽居好清池近草堂雨晴春淡沲月白夜光芒憶
弟情何極題詩興不㤀秪應無俗事濯足向滄浪
　　雁門文質
池上新亭好憑闌引興長朝暉生草色天影落波光雨
過鳬鷖亂春明杜若香為懐江謝趣清夢遶西堂
　　河南陸仁良貴
迴塘帯蘭薄曲檻暎朱甍春雨夜初至綠波池上生游
魚蕩清漣細藻承落英浩浩謝池思悠悠南浦情日夕
淡無語燕坐望寰瀛
　　句呉周砥履平
風漪結蘭汜澂緑汎沄沄似将楊栁絲織成縠紗紋浮
影動踈箔新晴靄㣲雲春草夜來長萋萋綿夕曛謝公
乆不作寄懐良以勤孰知後來者亦足與斯文
　　呉郡顧達
　　　春草池
浮颷偃蘭薄飛烟生水漣紅沾雨花濕翠侵衣桁鮮翡
翠晚迷徑蜻蜓酣倚船援筆攄藻思臨流懐惠連
　　　綠波亭
碧色漲春雲圓文生暮雨稍渟楊栁岸已没鵁鶄渚錦
鱗唼萍游蘭棹隔烟語曲䦨倚東風懐人𣺌南浦
　　天台陳基敬初
眼明忽見此亭新公子詩成思入神坐愛碧波千頃綠
夢回芳草一池春每傾鸚鵡留佳客欲采芙蓉寄逺人
燕子不來秋已暮倚䦨無語獨逡巡
　詞
　　金華王禕子充
有美人兮玉山之下蹇好修兮樂逍遥以容與采衆芳
兮中洲洲有杜若兮有葯在渚葯為房兮杜若為户芳
菲菲兮襲予羌獨立兮其誰與處我懐美人兮欲往從
之水波深兮使我延佇
玉山之下兮有美一人我之懐子兮匪秋伊春水波兮
孔深渉從子兮子宜我親遺我兮幽蘭報子兮綠蘋嗟
夫人兮混濁非我與子夫誰與論願嵗晏兮為期母相
忘兮水濵
　分題詩序
　　呉興沈明逺自誠
　　　玉山顧君仲瑛樂遊好竒聞呉興山水清逺嘗
　　　放舟過予水竹居每與登何山汎玉湖輙盡興
　　　而返問於予曰子安知吾鄉玉山色日接於心
　　　目固可樂也抑豈若余来遊觀之為樂與今年
　　　暮春予過呉舍於法流水寺仲瑛聞余至遂入
　　　城府相見劇談數日而去秋八月十有四日仲
　　　瑛復以書致予曰當秋髙氣爽玉山中能來一
　　　遊及予來時龍門琦元璞開士先至數日遂握
　　　手入西園歴覽清勝是夜月魄既滿涼空一碧
　　　天香水影交暎上下殆非人間仲瑛乃張樂置
　　　酒於湖山樓酒半移席綠波池上同席者㑹積
　　　王徳輔從子倫仲瑛之季晉道仲瑛命小瓊華
　　　調箏南枝秀倚曲舉杯屬客曰人生㑹合不可
　　　常今夕之飲可不盡歡耶去年兹集如山隂道
　　　士于彦成軰今皆在天外雖欲同此樂邈不可
　　　得乃以銀漢無聲轉玉盤分韻賦詩元璞得銀
　　　字徳輔得漢字仲瑛得聲字予得無字詩不成
　　　者罰酒一觥明日詩成登卷俾余為小引云余
　　　則呉興沈明逺自誠也時至正中秋既生魄
　　　是日以銀漢無聲轉玉盤分韻賦詩詩成者四
　　　人
　　釋良琦得銀字
今宵白月滿孤輪大地山河無一塵天上分明呈玉兎
水中清切見氷鱗横簫度曲聲初轉剪葉分題意更新
却憶當時同㑹者相思直欲髩如銀
　　王濡之得漢字
丹桂發天芳涼月正秋半開筵緑波上雜佩微風㪚清
光麗飛閣明波溢長岸纎歌珠露零妙舞綺霞粲於焉
接觥籌況乃富詞翰賞適靡預期急景無留玩胡為羈
塵鞅髙情邈雲漢
　　沈明逺得無字
此月玉山月清光無處無池䑓帯秋水風露在氷壺翠
袖歌相並金樽興不孤厭厭醉忘返落葉響髙梧
　　顧瑛得聲字
據牀坐看月華生水氣浮空夜氣清蜃闕珠宮寒作市
銀盤玉露靜無聲芳筵累吸杯中月彩鳯雙吹樹底笙
不見山隂狂道士相思只在越王城
　　龍門釋良琦元璞
避地去年因共難臨池今日喜同間晴沙草接春簾外
落日鳥鳴芳渚間詩卷一朝歸趙璧野亭百里見呉山
已知金粟真成隠約我釣船長往還
　　　去年春予與玉山主者避難于霅上家之舊藏
　　　書畫多失去今年二月予自松陵放舟過玉山
　　　中時芙蓉渚之軒新成主人與予登眺其上洗
　　　人心目不覺人情暢然與去年難中不同也及
　　　觀所補詩巻因漫製云
　　玉山顧瑛次韻
去歳一春同作客今春相見却身閒亭開翠栁紅桃外
魚躍緑波春草間自笑淵明居栗里也隨慧逺入廬山
何當共下呉江釣坐向船頭話八還
　夜坐口占
　　繆偘
夜涼團坐緑波亭月色荷風户不扃自喜清狂如賀監
移文休詫北山靈
　　顧瑛
虚亭月色不勝寒況坐綠波亭上看啼斷候蟲秋寂寂
好懐正在倚䦨干
　記
余家玉山中亭館凡二十有四其扁題書卷皆名公鉅
卿髙人韵士口咏手書以贈予者故寳愛甚於古玩好
今年春正月兵入草堂書畫無長物夏四月有軍士數百
持戈特來索予甚急時予與家累軰尚在山中由是獲
免然不知其故後三日始知為不義者誣及歸草堂而
諸卷皆為之分挈而去每與汝陽袁子英嘆諸朋軰手
澤不可復見秋八月予欲謝世緣而無策不免削髪作
在家僧一日通守馮秉中下車問訊茗供之餘遊觀諸
所為余言曰君家書卷向為軍士持去予知君好事皆
為君收得之明當奉送不數日囊貯七十餘巻以歸予
檢㸃諸亭館巻中惟栁塘絳雪緑波三巻不在焉嗚呼
物之聚散豈偶然哉向之大變而無所失忽罹細故皆
星散而去又得賢守于衆手中裒輯以歸使吾之亭館
愈増其顔然不忍獨使三亭館處寂寞也暇日與袁子
英馬孟昭分補其闕各書一卷予得此卷以前書鈔為
續卷因記其得失云旹丙申歳已亥月庚申日玉山顧
瑛書於綠波亭
　絳雪亭(篆顔缺名/)
　　(題句缺/)
　秋日海棠花開序
　　亭之主人顧瑛
得商鼎靈石者數軰日相玩賞以遣世慮一日同覩此
花於脱葉間露紅蓓蕾於炎風赫日中甚可驚訝後三
日而花大放乃延汝陽莒城二公炰鱉斫鱔嘗新篘蓮
花白酒與花神洗糚少焉清風南來明月東上頓思匡
山寓於越香山阻於杭龍門歸呉江而無信道路梗絶
莫知何在予子元臣孤身守忠存歿未保向之看花觴
咏者惟汝陽一人而已對花傷感漸成不樂而罷酒越
五日而河南陸仁良貴太原王楷叔正同舟泊溪上是
晚鬱蒸尤甚而此花尚留數十朶在急命書童張席露
坐樹旁相與折花劇飲各永言之嗚呼花不以寒暑而
開人而有呉越之阻世殊事異能不慨然予向時絳雪
亭詩卷兵至時為亂軍中好事者持去就俾莒城貌圖
于前予賦唐律一首于後請坐客相次以紀時丙申七
月廿八日也
　　顧瑛
怪底海棠能狡獪今年當暑著花鮮露粘蝶粉生珠汗
日炙猩紅上紫綿夢斷馬嵬春信逺神遊金谷晚糚妍
獨憐向嵗題詩者不見燒燈花樹前
　　袁華
春暉樓前海棠樹七月花開殊可人紅衣飛盡欣同列
金粟吹香殿後塵白帝駕回歌吹海天孫錦織女牛津
三年花向秋冬發把酒分詩莫厭貧
　　陸仁
七月海棠花滿枝却思三月見花時誰燒銀燭相為樂
正是烽烟苦亂離絳雪飄揺從自落涼風愛䕶莫教吹
人生若此秋如許不惜沉酣倒玉巵
　　王楷
春去好花都落盡也憐秋見海棠開持杯爛醉紅雲底
莫把銀燈照石苔
　䟦
　　　右絳雪亭詩一卷兵入草堂時圖史散佚玉山
　　　歸而獲此卷于池中完而可讀者惟前詩五首
　　　耳自張師允御史至王叔正之作凡若干首皆
　　　于名勝集中重録于右惟御史之詩乃袁子英
　　　所𨽻餘詩并七月紀時與序皆予書以補舊巻
　　　之失丙申嵗十月望日扶風馬晉記
　
　
　
　
　
　
　
　玉山名勝集巻五
欽定四庫全書
　玉山名勝集卷六
　　　　　　　　　　　　　元　顧瑛　編
　浣花館題句(趙雍篆顔/)
　　波煖花明狀元浦　竹寒沙碧拾遺詩
　記
予别墅號小桃源達秘書為余篆扁諸名公賦咏疊筆
至正戊子春故人張楠渠詩來乃知其隠居之所亦號
小桃源嗟夫天台武陵固不在論今之托是名者又何
多也王謝爭墩於千載之下識者哂之遂以桃源之號
歸之楠渠易其顔為浣花又恐杜陵翁笑余乆假也呵
呵館之主人顧瑛識
　詩
　　丹丘柯九思敬仲
谿行何處是仙家谷口尋君日未斜隔岸雲深相借問
青林望極有桃花
　　四明黄玠伯成
錦官城外浣花溪萬里東流無盡時出郭水青魚可數
緣谿路曲馬難騎春星一夕草堂飲夜雨㡬年茅屋詩
阿段前扶阿稽後少陵野老鬢如絲
　　勾呉張遜
種桃如種栁容易得成花千樹恐無地平原堪子家晚
風迎窈窕春水遶汙邪乆不通人問循溪歩曲斜
　　天台陳聚敬徳
愛爾桃溪好幽期不可分山光晴挹翠玉氣暖為雲漁
艇花間泊樵歌竹外聞思君賦招隠慚愧北山文
　　河東李元珪廷璧
浣花溪在界溪頭愛汝新成小隠幽日日花間頻洗盞
時時栁外更維舟春風繡幙圍歌扇夜月珠簾控玉鈎
倚杖看雲雙眼豁功名冨貴等浮漚
　　呉郡顧達
宻葉晝沉影落英春洗香白雪紛渚亂錦雲緣岸長尋
津迷去路懐人贈遺芳𤣥洲諒非逺樓䑓烟霧藏
　聫句詩序
　　　至正戊子六月廿四日維楨與衛輝髙智匡廬
　　　于立清河張師賢汝南袁華河南陸仁宴集于
　　　浣花館酒䦨主客聫句凡廿四韻㑹稽楊維楨
　　　序
大厦千萬餘小第亦云甲馬山分玉崑(楊/)鯢津類清霅
湖吞傀儡深(于/)江㵼呉淞狹地形九曲轉(張/)峯影千丈
挿斜川萬桃蒸(袁/)小徑五栁夾仙杖撞石檢(陸/)靈洞開
玉匣雲停清䕃初(顧/)涼過小雨霎鶴舞竹䙰褷(楊/)魚亂
萍喋啑風顛帽屢欹(于/)暑薄衣猶袷花憑嬴女獻(張/)酒
倩呉姬壓簾捲蒼龍鬚(袁/)盤薦紫駝胛戎葵粲巧笑(于/)
文𤓰印微搯白㦸魚乍刲(顧/)紅蓮米新鍤急觴行葡萄
(楊/)清厨扇蒲箑火珠梅焜熿(于/)氷絲蓴浹渫雲靁摩乳
彞(張/)珌琫玩腰玾伶班鼔解穢(袁/)軍令酒行法弓彎舞
百盤(陸/)鯨量杯千呷腔悲牙板擎(顧/)調促氷絃擪客歡
語噂􁀨(楊/)童酣鼻齁䶎觴徹給泓頴(于/)詩成繕書剳嘔
句投錦囊(張/)披圖出緗笈驪駒歌已終(袁/)青蛾情尚狎
永矢交友盟(陸/)銅盤不須㰱(顧/)
　柳塘春題句(馬九霄篆顔/)
　　金縷和烟春漠漠　赤欄倚月水溶溶
　詩
　　崑山郭翼羲仲
隂隂覆地十餘畆嫋嫋迴塘二月風雨過鷗眠沙裏色
花飛鸚亂水聲中
　　河南陸仁良貴
晴雪散河堤春雲晚復迷鯉魚跳藻葉燕子拂蘭荑
　　汝南袁英子英
鴨緑波揺艦鵝黄栁覆堤飛花如白雪流出武陵溪
　　臨海陳基敬初
扁舟二月傍溪行愛此林塘照眼明芳草日長飛燕燕
緑隂人靜語鶯鶯臨風忽聴歌金縷隔水時聞度玉笙
更待清明寒食後買魚沽酒答春晴
　　西夏昻吉起文
春塘水生揺緑漪塘上垂楊長短絲美人蕩槳唱流水
飛花如雪啼黄鸝
　　三山盧昭伯庸
黄栁花香水上衣褰簾亭上挹春暉蘭橈一道㣲風入
却逐金塘燕燕歸
　　呉興郯九成
春塘二月春波深楊栁濯濯㺯輕隂㣲風裊裊金蟲落
隔屋兩兩黄鸝吟飛花莫遣度流水化作浮萍無定止
折時須折㝡長條堤邉繫取木蘭橈
　　淮海秦約文仲
弱栁金塘上春潮岸岸連樹深停野騎花送渡江船燕
蹴初晴雨烏栖欲暝烟沼濵延佇乆落日棹歌還
　　四明黄玠伯成
江南二月栁條青栁下陂塘取次行蘭杜吹香魚隊樂
草莎成罽馬蹄輕小蠻多恨身今老張緒少年春有情
得似東呉顧文學風前雨後聴鶯聲
　　義興岳榆季堅
三月風柔雨霽初芳塘流水碧珊瑚欲維畫舫絲猶弱
稍撲湘簾絮已無㣲影揚波驚鯉隊新陰分色映鵞雛
調筝莫按陽關曲時到藏鴉興未孤
　　呉郡顧達
垂絲拂波迥沉影帯雲流鶯啼渚烟凈燕飛簾雨收萍
閒雙槳蕩花浮羣鯉遊東風約朝煖晞髪靣輕鷗
　　范陽盧熊公武
千歩垂楊栁隂連喜水生花深吹落絮葉宻坐流鶯
　口占詩序
　　　至正十二年正月下澣春雪方霽飲酒栁塘上
　　　水光與春色相動盪因咏王臨川鴨綠鵞黄之
　　　句各口占四絶以紀時序嗟乎世故之艱難人
　　　事之不齊得一適之樂如此者可不載諸翰墨
　　　以識當時之所寓況南北東西理無定止焉知
　　　後之㑹者誰歟席上賦詩者三人匡廬于立書
　　于立
江浦雪消楊栁春檻下新水碧粼粼嫁得東風最輕薄
吹蕩柔條拂著人
正月已盡寒未收栁塘曲曲帯平流青絲銀瓶送美酒
赤欄畫橋横釣舟
日落大堤楊栁明栖烏也復可憐生若待清明花似雪
風光多屬上林鶯
嫩綠新生楊栁枝輕風故故向人吹春波不盡東流意
折得柔條欲遺誰
　　顧瑛
二月㸔㸔已過半春雨尚爾不放晴楊栁長堤飛鳥過
鸕鷀新水沒灘平
溪上草亭絶低小春來有客日相過便須對栁開春酒
坐㸔晴色上新鵞
鳥啼殘雨過平皋魚逐輕波趂小舠獨愛大堤楊栁樹
又牽春意上柔條
小亭結在瀼西頭况復春半雨初收栁垂新綠枝枝弱
水轉迴塘漫漫流
　　袁華
横雨狂風二月餘栁塘猶未動春鋤花明蘭渚冝垂釣
月暗芸忩好讀書
細雨初晴煖尚㣲小亭簾幙䕶春暉麴塵波動魚初上
金縷條長燕未歸
漠漠輕風雨乍收方塘生水不膠舟慈烏將子避人去
返照正在栁梢頭
春塘楊栁未飛綿已有清隂覆畫船好倩呉姬歌水調
不辭百罰酒杯傳
　後序
栁塘春者顧君仲瑛玉山佳處之一館也仲瑛為中呉
世家讀書績文日從四方賢士大夫遊凡一亭一館必
觴咏以紀日累月増共若干卷丙申春正月兵入草堂
俱發篋取去後全歸于通守馮君秉中詩内此卷不存
仲瑛命婁江朱珪臨九霄篆匾予録前詩復装為卷以
補其失於以見玉山好事之勤秉中尚義之篤㣲玉山
之好事豈能動秉中之心㣲秉中之尚義豈能以歸玉
山之舊物二公可謂豪傑之士矣復讀于匡廬序口占
詩中語所謂南北東西理無定止後之㑹者誰歟今于
君栖於㑹稽烟塵夐隔卷中諸君子雖近在百里皆星
散雲流舊客則余一人而已慨時世之變遷嗟友朋之
暌離予於于君之言重有感焉遂書以識崑丘袁華書
　小集分韻詩序
　　　丁酉歳二月廿二日龍門琦開士自呉江汎舟
　　　訪金栗道人顧君仲瑛於界溪之上龍門復貽
　　　書石川招予過此適葛君天民亦自苕霅來各
　　　以道路蕪梗暌離隔歳慰藉問勞握手叙契濶
　　　語刺刺不能休其於故人之情為何如哉留數
　　　日日以詩酒相娯樂繼而龍門復欲還呉江之
　　　無礙寺道人止其行且張席栁塘春之小軒時
　　　春雨初霽春水初生綠波淡蕩栁色如濡舉酒
　　　相属談語甚歡酒既半道人作而言曰適斯時
　　　也當戎馬交馳之際凡我友朋一别如雨若匡
　　　山于君畨陽蕭君皆予之至厚者也今日之在
　　　㑹稽猶風馬牛之不相及也予思之未嘗一日
　　　忘之今日得與諸君合并不知良晤又㡬何時
　　　因思古人折栁贈别之意不能不戚然于懐也
　　　諸君能無言乎袁君子英遂舉栁塘春水漫之
　　　句分韻賦詩以寫其情云是月二十又八日也
　　　河南陸仁分得水字且為之序
　　　是日以栁塘春水漫之句分韻賦詩詩成者四
　　　人
　　顧瑛得栁字
　　　去春余避地於呉興之商溪始識天民於溪上
　　　之大慈隠寺天民讀書有節義落落有古人風
　　　故與予甚浹洽及余之歸逺餞於洪城溪亭臨
　　　溪泣别則其交情可見矣今又能駕輕舟歴數
　　　百里之險途來問訊予之祝髪其義之篤情之
　　　深非尋常泛交結面者之比予故借此詩美之
　　　且以餞其歸并以柬無隠老禪求一轉語也
剥啄誰扣門乃是忘年友逺從商溪來過我繩樞牖入
門無一言但覺驚我醜我醜我自知削髪事三有學佛
亦何補用以脱塵垢全我濁世身薦我生身母羡君顔
色好濯濯春月栁不為時所趨甘著儒冠守即今一相
見意思兩彌厚春風吹楊花落我杯中酒願持盈盈盃
再起為君夀君其勿我辭罄此掃愁帚不聞亂軍中食
人如食狗苖獠虣已甚横殺掠人婦自古戎旅間此事
十八九若以樂土言無出平湖右未知干戈世能免餓
莩否忍君遽云别更欲周旋乆横塘新水發舟楫不肯
後君今必欲歸為語無隠叟願施七寳牀大作獅子吼
　　釋良琦得塘字
亂後山人兩髩蒼雲山百里乆相望孤舟江水夜乗興
流水桃花春滿荘談笑便須相抵掌清興何所共持觴
芙蓉芳渚雙溪轉楊栁飛軒萬樹長隂拂綺筵賔正集
花吹玉斝酒偏香倉庚得友間關好翡翠窺魚取次翔
世上風塵方澒洞山中日月且徜徉輞川别業聲相似
栗里閒居志趣强君向此時真遁迹我慙明日過横塘
　　陸仁得水字
修塘帯長堤栁色參雲起踈雨落髙林淺渚生春水文
軒敞櫺檻宛在水中沚流波蕩輕花細藻跳遊鯉故人
式相見離别何所似相對淡忘言坐聴流鶯語
　　葛元素得漫字
芳塘栁色深春水亦瀰漫翼然駕飛軒臨流敞竒觀日
夕開綺牖分明畫中㸔好風從東來吹香落吟案晏坐
如主人崇談載清粲觥籌酧酢餘彬彬美詞翰兹焉固
云樂世故一長嘆我亦沉晦者無心聞理亂
　漁莊題句(達兼善𨽻顔/)
　　興入水雲頻放艇　夢回烟雨聴鳴榔
　記
玉山隠君顧仲瑛氏治其第之西偏稍為䑓池之號玉
山佳處佳處之東沮洳蓁莽乆且弗治君觀其有異夷
其積水奥草築室於上引溪流遶屋下于是縈者如帯
抱者若環瀏然而清可㪺可濯悠然而長可方可舟楓
林竹樹蘭苕翡翠誇竒而獻秀者盡在几格漁歌野唱
宛然在苕霅間也今禮部白野兼善公𨽻書漁莊二字
以牓其顔君日與賔客觴酒賦詩游息其下世故之孑
孑者不芥蒂于胸中余謂君素為呉大姓青年績學抱
才負萟出為世用固可以陳力就列勤勞王家退居田
里華榱廣厦可以樂親戚而延賔客何所取于漁哉昔
太公之釣渭將以大有為也下而子陵𤣥真天隨之流
浮游江湖果於遺世者也君將奚取焉君曰是烏知我
者吾方網罟天地經綸古今以絡以繹以悦予將大有
為也果遺世也烏知其然烏知其不然鑒書博士柯九
思記
　詩
　　汝陽袁華子英
公子不好獵小莊濠上居長舠載大炬清夜㸔义魚
　　河南陸仁良貴
春船揺一葦寒罶帯三星美人烟水暮相思蘭芷青
　　勾呉李續子粲
春浦參差水紋緑泳魚引子出其中悠悠赤尾隨萍實
圉圉金鱗識藻叢子産陂池方得所陶朱洲島樂無窮
何當置艇蒼筤下一釣烟波向雨篷
　　匡廬于立彦成
二月春水生三月春波濶東風楊栁花江上魚吹沬放
船直入雲水鄉蘆荻努芽如指長船頭濯足歌湌浪蘭
杜吹作春風香得魚歸來三尺强有酒在壺琴在牀長
安市上人如蟻十丈紅塵埋馬耳漁荘之人百不理醉
歌長在漁荘底
　　天台陳基敬初
結得漁莊近水濵暖沙晴日更鮮新隔江楓樹愁相泥
照水芙蓉意轉親隠見白魚穿荇細髙低翠羽結巢勻
秋風稍待蓴鱸美應有扁舟訪散人
　　遂昌鄭元祐明徳
濠上春晴花朶朶施周强知漁與我爭如顧循讀書倦
馺沓浪花宵鼓柂船頭列炬船忩唱繩擉如雲布水上
并刀斫雪鱠鯉飛呉娃夾坐歌喉亮荘上東風栁欲綿
鯉魚吹浪迎歸船由來名教有樂地鼓琴却(缺/)
　
　　崑山郭翼羲仲
山色桃花裏漁荘信少雙羣鷗迴落日魚笱聚深矼楊
栁秋開屋蒹葭雨滿江野翁歸醉晚水沒繫船樁
　　勾呉李瓉子粲
五湖之東煙水長髙人於此構漁莊開軒垂釣吟麗藻
泛舸吹笛窺扶桑金尊滿注葡萄酒醉看呉姬小垂手
榮名耳熱何足誇幾見秋風落楊栁
　　西夏昂吉起文
待得桃開泛釣槎春光三月到漁家風迴池上凭欄立
一對鯉魚吹浪花
　　三山盧昭伯庸
結屋水中沚羣山在前除葭菼翳叢薄蘭苕䕃文魚于
焉理緡釣雅志不在魚有酒式燕兹邈哉塵慮疎何以
知我樂恵子與之俱
　　臨海陳基敬初
何處林塘好卜鄰清江遶屋浄無塵定巢新燕渾如客
泛渚輕鷗不避人楊栁作花香勝雪鱸魚上釣白於銀
春風無限滄浪意欲向汀洲賦采蘋
　　㑹稽楊維禎㢘夫
君不見裴家之莊在子午臺池已作張家墅又不見李
家之莊在平泉花石亦在陶家園不如漁莊在崑之所
官不得奪人不得取或言投長竿躋㑹稽釣嚴灘隠磻
谿彼數子者逃名而名至誰能索我於東溪之東西山
之西春江冥冥春水瀰瀰桃花亂流跳魴與鯉㑹稽丈
人本釣徒釣竿手拂珊瑚枝浩歌小海入東去大魚鱗
鱗來媵予子知我我知魚濠梁之樂樂有餘
　　淮海秦約文仲
春雨漁莊上微風動綠波好停木蘭槳共聽竹枝歌鳦
鳥衝寒怯魴魚出網多濠梁有真樂為問近如何
　　華亭馮濬淵如
片玉山裏碧雲闗背郭漁莊寄栁灣細雨長竿拂東海
桃花流水出人間黿鼉窟宅風潭静雞犬瀛洲日月閒
公子臨淵無所羡鉤簾落照看青山
　　四明黄玠伯成
漁莊無嵗不豐年三十六陂多似田釣者得魚還易粟
市官有税却輸錢霜天籪下團臍蟹冬日艖頭縮項鯿
想見牙籤滿書案敎兒兼讀種魚篇
　　句吳周砥履道
楊栁拂柴扃芙蓉落晚汀鷗眠沙觜白山近屋頭青樽
酒何勞勸漁歌豈厭聽王維愛裴廸聫句不曾停
　　吳郡顧達
洲迴集芳氣流水蕩晴暉西風横笛坐明月掉船歸縁
渚葭菼靡近人鷗鷺飛緬懷浮家去薄暮情依依
　　東郭錢抱素賦芳草渡
隔浦漵望路接花蹊水縈蘋渚映竹籬茅舍笭箵散滿
平楚往來耕釣侣占煙波佳處收緡後鸚鵡洲邊一派
柔艫鳴芳塢　淨連舞榭鱠鯉人閒窺繡户正千樹落
霞漸老繽紛墜紅雨泛溪去窅怕前度漁郎重誤栁影
直貰酒人歸喚渡
　分韻詩序
　　　至正庚寅七月十一日飲酒漁莊時雨初過芙
　　　蓉始著數花翡翠飛欄檻間漁童舉網得二尺
　　　鱸於是相與樂甚主人分韻賦詩主則玉山隠
　　　君客則琦龍門于匡廬行酒者小璚英予則于
　　　彦成弁其首簡
　　　是日以解釣鱸魚有㡬人分平聲韻賦詩
　　于立得鱸字
波光月色凈涵虚炯若清氷在玉壺水檻夜涼栖翡翠
釣竿秋凈拂珊瑚杯行玉手璚英酒鱠所金盤雪色鱸
書巻詩篇不知數為君題作輞川圖
　　釋良琦得魚字
楊栁葉黄秋雨踈芙蓉花亂月明初觴流渌水渾如鳥
橋隔青蒲不碍魚寂寞每懐揚子宅風流常憶輞川居
少微此夜光華動恐致雲中五色書
　　顧瑛得人字
芙蓉始花秋水新小荘落日酒相親漁童樵青觧歌舞
茶竈筆牀隨主賔龍門山人碧玉塵㑹稽外史白綸巾
芹羮鱸鱠我所愛吟對西風懐逺人
　欵歌序
　　　至正辛夘秋九月十四日玉山宴客于漁荘之
　　　上芙蓉如城水禽交飛臨流展席俯見游鯉日
　　　既夕矣天宇微肅月色與水光蕩揺櫺檻間遐
　　　情逸思使人浩然有凌雲之想玉山俾侍姫小
　　　璚英調鳴筝飛觴傳令歡飲盡酣玉山口占二
　　　絶命坐客屬賦之賦成令漁童樵青乗小榜倚
　　　歌于蒼茫烟浦中韵度清暢音節婉麗則知三
　　　湘五湖蕭條寂寞那得有此樂也賦得二十章
　　　名曰漁荘欵歌云河南陸仁序
　　　是日詩成者十人
　　陸仁
灣灣流水曲䦨干鸂鶒芙容不耐寒玉手為開銀屈膝
舉頭却見月團團
日暮休憑鬬鴨䦨落霞飛去水漫漫秋光都在重屏裏
東面青山是馬鞍
　　袁暠
秋水芙蓉面面開錦雲低䕶小蓬萊夜深莫把珠簾下
恐有青鸞月底來
玉人花下按凉州白鴈低飛箇箇秋彈徹驪珠三萬斛
當筵博得錦纏頭
　　周砥
傍水芙蓉未著霜看花酌酒坐漁荘花邉折得芭蕉葉
醉冩新詞一兩行
秋月團團照藥欄水邉簾幙晚多寒素娥不上青鸞去
借得銀筝花裏彈
　　秦約
公子漁荘秋氣髙灣灣野水曲塘坳隔林月出車輸大
照見花間翡翠巢
金菊粉蕖秋水濵恰如生色畫屏新蕩舟直過紅橋去
小隊游魚不避人
　　顧瑛
返照移晴入綺忩芙蓉楊栁滿秋江漁童欵乃蕩舟去
驚起錦鳬飛一雙
金杯素手玉嬋娟照見青天月子圓錦筝彈盡鴛鴦曲
都在秋風十四絃
　　袁華
紅白芙蓉照畫屏秋波如鏡映娉婷並頭花似雙娥臉
一朶濃酣一朶醒
枸杞猩紅箇箇圓扶踈綠葉引青烟佳人錯認相思子
來向筵前要賽拳
　　于立
芙蓉千樹齊臨水橘柚滿林都是霜飲罷玉人歸别院
只留明月照漁荘
對酒清歌窈窕娘持杯勸客手生香袖中藏得雙頭橘
一半青青一半黄
　　超珍
繡户芸忩八面開漁荘秋色凈如苔鯉魚三尺丹砂尾
聴得清歌出水來
雨後芙蓉霜後楓漁荘只在畫橋東不知前面花多少
映水殘霞爛漫紅
　　李纉
芙蓉開遍錦雲低夜飲漁荘月滿池按得新詞倚紅袖
桃花便面冩烏絲
纎纎新月上簾鈎楓葉蘋花隔水秋一曲清歌來送酒
雙鬟小妓木蘭舟
　　岳榆
文竿比目出清波翠袖香醪金叵羅凉月團團當檻白
秋花冉冉隔簾多
黄花丹樹遶漁荘錦瑟秋風子夜長驚起水禽栖不定
背人飛去不成行
　
　
　
　玉山名勝集巻六
欽定四庫全書
　玉山名勝集卷七
　　　　　　　　　　　　　元　顧瑛　編
　書畫舫題句(呉孟思篆顔/)
　　書帖畫圖浮彩鷁　筆牀茶竈狎輕鷗
　記
　　㑹稽楊維楨廉夫
隠君顧仲瑛氏居婁江之上引婁之水入其居之西小
墅為桃花溪厠水之亭四楹髙不踰墻仭上篷下板旁
櫺翼然似艦牕客坐卧其中夢與波動蕩若有䌫而走
者予嘗醉吹鐡笛其所客和小海之歌不異扣舷者之
為中無他長物唯琴瑟筆硯多者書與畫耳遂以米芾
氏所名書畫舫命之而請志於予予喟然曰自人文粲
於有熊氏後世變不已而有書文不已而有繪事書一
形而鬼夜哭繪一形而采色盲人之目矣子欲還治古
則惟恐書日煩繪日宻又何顓之以為名與米芾氏爭
途於江淮上乎聖人取易之渙刳木為舟將以利天下
之不通耳又豈為子軰好名者設資之以侈書與畫哉
求書於書求畫於畫固不若求書畫於象先也君試與
客仰以觀星文之經緯俯以察地理之脉絡是大寳書
也逺以眺三神山之出沒乎海濤近以攬五湖之烟霏
七十二峯之空翠四時朝暮景狀不同义大畫苑也書
耶畫耶屬之芾耶屬之我耶仲瑛嘆曰書畫若是舫將
安屬曰大地表裏皆水也大羅境界一楂之浮急旋水
中央而人不悟悟者必在旋水之外也吁天一大瀛也
地一大舫也至人者以道為身入乎無窮之門超乎無
初之垠斯有以見大舫於舫之外子能從之乎仲瑛起
而謝曰甚矣子之言㡬於道予知居舫而擬聞大道於
舫之外者幸已幸已書諸舫為記
　詩
　　婁江姚文煥子章
小築中流便翼然牕開面面見清泉㣲風淡沲生文采
如坐米家書畫船
　　四明黄玠伯成
扣舷擊節起歌嗚一榻横舟小結廬篆籀古文三代上
丹青妙手六朝初虹光貫月夜將半江影涵秋涼有餘
零落宣和舊時譜無情汴水正愁予
　　呉龍門釋良琦
玉山之人清且賢賸藏書畫屋如船彩虹白月光連海
青草綠波春接天好事豈惟賔客玩承家已有子孫傳
一來清坐忘歸路每聴漁歌起暮煙
　　范陽盧熊公武
渡江那用楫憑虚真欲仙上君書畫舫為君招米顛
　　聫句詩序
　　　三月三日楊鐡崖顧仲瑛飲於書畫舫侍姫素
　　　雲行椰子酒遂成聫句如左
龍門上客下驄馬(瑛/)洛浦佳人上水簾瑪瑙瓶中椰子
酒(鐡崖/)赤瑛盤内水晶鹽晴雲帯雨沾香炧(瑛/)涼吹飛
花脱帽簷寳帯圍腰星萬㸃(鐡崖/)黄柑傳指玉雙尖平
分好句才無劣(瑛/)百罰深杯令不厭書出撥燈侵蠒帖
(鐡崖/)詩成奪錦鬬香奩臂韝條脱初擎研(瑛/)袍袖弓彎
屡拂髯期似梭星秋易隔(鐡崖/)愁如錦水夜重添勸君
更覆金蓮掌(瑛/)莫放春情似漆黏(鐡崖/)
　　　聫句終鐡崖乗興奏鐡龍之簫復命素雲行椰
　　　子酒余口占云鐡笛一聲停素雲鐡崖擊節遂
　　　足成一詩俾予次韻并録於此
黄公壚西逢故人坐客各以能詩聞椰漿半斗破明月
鐡笛一聲停素雲繭紙題詩寫章草𤓰皮看鼎辨周文
人生嘉㑹不有述何異市中羣聚蚊
　　瑛和韻
春水畫船如屋裏船頭吹笛隔花聞并刀落手碎玉斗
椰蜜分香屬紫雲上客日傳金帖子美人夜織錦廻文
髙堂醉卧氍毹月肯信東家帳有蚊
　分韻詩序
　　遂昌鄭元祐明德
　　　乆以物景艱棘不到界溪溪之上顧君仲瑛甫
　　　讀書績學尊賢好士當太平之時無時不過從
　　　也暌違㡬二年近以嘉平之三日扣君之扉荷
　　　君留連不忍言别已而河東李君廷璧亦拏舟
　　　來訪遂置酒書畫舫夜參半酒已酣析杜律句
　　　春水船如天上坐老年花似霧中看平聲字為
　　　韻人各賦詩而俾余為序因拈得春字次李君
　　　得船字餘各以坐次分韻而賦云
　　鄭元祐得春字
雪舫夜寒虹貫月溪亭臘盡栁含春將軍結髪開全武
隠者逃名愧子真醉裏都忘詩格峻燈前但愛酒盃頻
芼羮青㸃沿墻薺斫鱠氷飛出網鱗稽古尚能窺草聖
送窮端欲致錢神周南老去文章在同谷歌終手脚皴
擉鱉歸來還自笑聞鷄起舞意誰嗔盍簮豈料有今夕
明日桃源又問津
　　李比珪得船字
臨池結構屋如舫絶勝南宮書畫船知己相逢憐鶴髪
開尊正喜對霜天左圖右史明窗下竒石修篁曲檻邉
飲罷分題咏詩句夜深剪燭竟忘眠
　　顧瑛得如字
為人性僻愛幽居結得幽居畫舫如沙嘴曉風開幔入
簷牙晴日落窗虚厨空尚有仙家酒歳晏能來長者車
汲澗綆寒因煮茗鑿氷船發為义魚米顛痴絶尤耽畫
鄭老窮愁却著書爐篆寳香熏篤耨硯泓春水滴蟾蜍
紙浮玉色供臨榻月吐虹光照巻舒許結老年三絶社
須君好事寫歸與
　　袁華得天字
我愛山中屋似船曲䦨倒影水行天畫推鄭顧同三絶
書閟鍾王可並傳把盞俄驚天欲雪鈎簾却見月將弦
黄浮菊蕊鵝兒酒紅㸃椒花玉鬛鯿北苑風流尤仕漫
南宫放曠任稱顛柝驚栖鳥翻叢竹琴動潜魚出九淵
山構雪巢吟木客樓居雲海晏神仙艱時㑹合須强飲
莫惜狂歌醉扣舷
　　范基得年字
愛君書畫舫不惜酒杯傳石鼎烹春雨篷窗㪚暝煙分
題當此夕序齒媿吾年好事嗟牢落誰能繼米顛
　　釋自恢得花字
緑波池頭書畫舫窗開晴日見梅花愛賢曾讀當時傳
好事嘗傳米老家座上酒甖傾臘蟻硯坳書水滴文鼃
艱時㑹合須謀醉莫向空江嘆歳華
　　錢敏得中字
别館參差出廻廊窈窕通浴波花湛湛送月竹叢叢痴
癖虎頭絶顛名米老同分詩聫畫舫醉我憶湘中
　　　是日詩成者七人詩不成者一人罰酒三兕觥
　　餞謝子蘭分韻詩
　　　至正戊戌秋九月毘陵謝君子蘭過玉山謂予
　　　言曰僕旅寓合塘之上今年夏秋苦淫雨田皆
　　　白波與陂湖相通所居復卑下老妻稚子不遑
　　　寜處兼乏樵蘇之所今於泗川里得屋一區主
　　　於友人管伯齡其里亢爽宜禾麥予乃擕硯田
　　　而就耕焉故來言别予遂置酒於書畫舫邀恢
　　　公復初袁君子英陸君元祥朱君伯盛以江東
　　　日暮雲分韻同餞予得東字子蘭得江字亦賦
　　　詩留别餘字各有所屬云玉山顧瑛識
　　謝應芳得江字
浮家野老雙眉厖捩柁欲渡呉淞江東將入海釣濤瀧
玉山山中别老龎西池之屋如舽艭左書右畫堆滿窻
燈花搖搖落銀釭葡萄灔灔傾玉缸四簷白雨飛流淙
似裂媧石銀河洚主人長歌客度腔翕然鼓鐘相擊撞
酒酣捉筆如長杠千軍可掃鼎可扛諸公大才如大邦
騷壇百尺森麾幢我來投戈乞受降乃辱贈以白璧雙
明朝短䌫觧舊樁馮夷前驅鼔力逄海濵懐人倚石矼
書筒好寄黄耳尨
　　顧瑛得東字
先生祖實康樂公於今為庶稱老翁𣲖流白鶴溪上住
鄉里羣豪趨下風叩門過我驚我儂頭帯笠子心忡忡
談空説有丘壑志抗塵走俗山澤容自言千里竄荆棘
此身漂泊如飛蓬山妻未老髪半秃紉鍼主饋全婦工
大兒學詩次學禮小兒五尺儒門童前年去年兵蔽野
單堠雙堠人舉烽孤舟如葉載雨雪朝浮暮汎西復東
寒蠅穴窗死鑚紙泥龜曳尾生脱筒只今僦屋在姜里
黍穂雨黒波搖空米如買珠薪束桂壊壁四立鳴哀蛩
杜陵遷居憂國難阮籍命駕嗟途窮鷦鷯無枝何所寄
烏鵲三匝將奚從結心泗川得管子為借一畆幽人宫
與我斯文雅識面遲遲細語傾深衷我開船屋秋水中
緑波碧樹紅芙蓉推窗面面逺山入引鈎箇箇游魚逢
好事獨許米老得清賞當與岑參同畫張神筆駭瘧鬼
書著芸香辟蠧蟲槽頭夜滴百斛酒佳菊爛發花叢叢
蟹斫兩螯白雪滿橘摘並蒂黄金重薦君之酒餞君别
莫辭大酌玻璃鍾君不見遶屋水流流入淞五湖四海
三江通君歸只在泗川上百里那消風一篷君好去莫
匆匆足衣足食可禦冬回首虹光貫明月新詩多附髙
飛鴻
　　陸麒得日字
南北兵戈猶未息東呉甲第俱蕭瑟辟疆園中書畫船
玉躞金題暎緗帙波光揺座碧縈廻山色入簾青崒嵂
毘陵先生江上來文采風流飽經術自言䘮亂離故園
浮家湖海居無室只今又向江東住告别匆匆情愈宻
主人展席臨清流賔客文章皆俊逸分題行酒歌驪駒
共看驚坐揮椽筆相逢我亦淪落人此别天涯更憀慄
大江水落西風髙布帆東飛如鳥疾何時同作還鄉民
鼔腹謳歌太平日
　　釋自恢得暮字
結屋如畫船飛梁水中度廻窗與曲欄粲粲足可數書
卷髙滿牀張圖設茶具驩虞集佳賔山水發深趣幽人
殊方來雅論夙欽慕眷言聊徜徉扁舟逐飛鶩明當送
子行相期遲歳暮
　　袁華得雲字
曲館衆芳歇芳塘西日曛赤䦨楊栁影綠水白鵞羣謝
公浮家隠囊盛惟典墳書畫船自操子前中細君胡不
歸故里故里闇楚氛主人張離筵髙軒水沄沄翼若青
翰舟汎彼江之濆扣舷歌小海問字客如雲糾物觶咸
揚探題詩屢分君言適江東硯田事耕耘暫屈鴻鵠志
雜組雲錦文蹇予風塵表孤陋尠所聞何日往遊從騷
壇策華勛
　寫蕭元泰詩序後懐達兼善
　　　玉山君以尊賢好禮知名四方若余至為迂拙
　　　而君不以余無似顧亦得以厠賔席第今年物
　　　景艱棘乆不至玉山堂上冬十月蕭尊師自越
　　　至界溪君邀尊師觴咏笑樂時坐客分韻題詩
　　　而蕭君為之序葢自越道杭也目擊杭城遭賊
　　　焚燬況尊師與予皆與白野達兼善公相友善
　　　白野公為庸田使時得玉山君詩讀之常欲扁
　　　舟訪君界溪未果而除浙東帥安知公死於王
　　　事忠義之烈昭如日星使公在而獲睹尊師所
　　　為序并諸君子所賦詩當重稱賞今公既歿而
　　　蕭君與余亦皆老矣援筆感念為之慨然遂昌
　　　鄭元祐識今至正十二年也
　　義興岳榆季堅
　　　至正戊戌四月予自虎林抵呉城遂挐舟造玉
　　　山草堂以慰契濶留五日予不别而往與王叔
　　　明張髙錫同寓山寺泰來峰樓居玉山主人與
　　　袁子英適與見過同飲清真觀竹池西軒玉山
　　　謂兵甲蝟集朋友星散㑹合誠難期再過草堂
　　　少為行樂而科役遽興愁嘆百出叔明亦謂艱
　　　難之際交遊之情正宜相勞玉山别後二日即
　　　同載如約玉山置酒梧竹間飲散於芝雲堂前
　　　復坐池上書畫舫中玩月啜茶同集者袁子英
　　　盧公武范君本予念出處蹇屯離合不偶援筆
　　　賦詩以簡同志并賦云
　　岳榆
喧息波澄月一規醉䦨賔客坐眠遲盍簮各遂三生願
避地惟求四海知媿我聰明非曩日喜君癡絶似當時
舊交尚有袁盧軰徙倚園亭共賦詩
　　呉興王䝉
亂後重登舊草堂主人延客晚樽涼風搖竹影書籖亂
花落池波硯水香離散頻驚年歳改夢魂愁絶路途長
欲知阮籍何由哭四海兵戈兩髩霜
　　玉山顧瑛
碧梧葉大午隂垂展席臨風晚更宜客自逺方來不易
月從滄海上應遲玊猷愛竹非無宅山簡觀魚别有池
洗盞政當傾契濶臨行毋惜重題詩
　　范陽盧熊
玉氣崚嶒散夕暉緑隂庭户正芳菲池頭洗硯芭蕉合
竹裏彈碁翡翠飛適意樽罍情更洽相逢車笠近因稀
賦詩擬送王摩詰華子岡頭覓釣磯
　　汝陽袁華
長日園池水竹隂臨流展席酒同斟花開薝蔔十枝雪
子熟枇杷一樹金未覺山王稱曠達更憑顧陸寫蕭森
獨憐黄鶴歸耕者詩酒何時再盍簮
　春暉樓題句(沈明逺𨽻顔/)
　　花下稱觴介眉夀　簾前舞綵報春暉
　記
　　天台陳基敬初
呉郡崑山之界溪有園池曰玉山佳處隠君子顧仲瑛
之别業也山之西為草堂堂之北為春草池跨池為屋
以藏法書名畫如昔人之舫齋者舫上構重屋曰春暉
樓與所謂湖光山色者相值仲瑛日率其子若孫為夀
於其親畢輙與賔客沉吟六義為詩以適登臨之趣嘗
誦唐貞曜先生孟郊氏遊子吟而有感焉既以春暉名
其樓且徴予文以為記嗟乎世之難遇者太平人之至
樂者具慶故風人之感恒不足於所遭而天下之情莫
不願於逮養彼重堂層軒迴廊複館與夫珍禽異卉世
之好事者皆可以力致至於俛仰四世具慶一門行無
羇旅之思居有園池之勝盡天下逮飬之樂無風人不
足之嘆此盖非人之所能必者雖萬乗之卿相不可强
而致也然則太平之士如仲瑛者亦可謂樂其心不違
其志矣而登臨容與顧猶有感於春暉云者豈所謂愛
日之心自知不足者乎然是樓也廣不四楹髙不十仭
近則綽阜之坡陀馬鞍之􁫺崒逺則海虞之綿延陽城
之鉅浸與夫洞庭陽山朝光暮景出沒變化凡為其賔
客者皆執筆而賦之矣予獨推本其名樓之義而為之
記云至正十年十一月甲子韋羌山人陳基撰
　詩
　　匡廬于立彦成
䦨干曲曲倚晴暉薄寒初盡春菲菲風吹花栁涵芳澤
日出草樹生光輝白髪老親盃屢進斑衣兒子玉成圍
青天倒影明湖水時有白雲生翠微
　　呉興沈石
　　　春暉樓者呉下顧君仲瑛就養讀書之所也仲
　　　瑛日與昆弟子姪奉巵酒為親夀臨海陳敬初
　　　實記之予不自揆輙賦古詩二首或者歌以介
　　　夀仲瑛之志也其詞曰
玉山之陽延萼縈紆有屋層出君子之居入奉父母出
與弟俱有琴有書以釣以漁㶁㶁流水深則可㪺英英
白雲邇而不迂維春有暉維徳不孤及爾子孫永言樂
胥
先哲有訓有典有經淑爾君子仰止景行我來自東春
日載明曰未覯止中心怦怦亦既覯止我心則平仰爾
父母及爾弟兄既和且煦令儀令名升堂拜母式表友
情維木有椿有蔚有榮維草有萱有茁有青韡韡常棣
有葉有生有猗者蘭有煒者荆有懿者徳有休者徴樂
只君子百福來并
　　呉龍門釋良琦
君子娯親樂讌遊傍花臨水結飛樓青山西峙雲霞發
白日東生江漢流鶴髪垂垂似緱母鸞笙嫋嫋接浮丘
願持春酒相為夀亦欲題詩到上頭
　　河南陸仁良貴
煦煦旭日於赫明兮被於羣物奕有光兮既長既育恩
則滂兮有翼層宇子之宮兮父母樂豈式英慶兮以怙
以恃若春陽兮春暉是名志則臧兮貽厥子孫示于弗
忘兮
　　遂昌鄭元祐
陽春有暉汎在物表寸草承之不謂其小春陽暉暉彼
草離離區萌旁達土膏斯腓以區以萌仰此春日載茁
其芳載就其質陽春斯溥物意斯鬯恩齊覆燾孰與之
尚詩人載歌悉物之情子於父母恩莫與京寸草春暉
茲云善諭人非貞曜意孰斯著彼美君子顧氏仲瑛樓
名春暉結構落成春暉之樓花香竹色瑛奉其親惟志
是獲奉親飬志在昔孔難瑛娯其親滫􁏠具歡温凊室
廬和婉琴瑟載色載笑孝子愛日山水清輝在樓户牖
奉觴夀親紅顔皓首猗人之生具慶實稀瑛得於天載
綵其衣瑛衣采采我詩渢渢富夀是鍾樂與瑛同
　分題詩序
　　豫章熊自得夢祥
　　　至正壬辰七月廿六日予自淮楚來於是道途
　　　梗阻雖近郡不相往來獨予以六月達呉凡相
　　　知者莫不驚訝予之迂而㨗也越數日即謁玉
　　　山主人於草堂中而匡廬山人在焉相與議論
　　　時務凡可驚可愕可憂可慮者不少予乃曰於
　　　斯時也弛張係乎理不係乎時升降在乎人不
　　　在乎位其所謂得失安危乂何足滯礙於衷耶
　　　玉山主人方執玉塵長嘯意氣自如時適當中
　　　秋之夕天宇清霽月色滿地樓臺花木隠暎髙
　　　下是猶天中之畫畫中之天乃張筵設席女樂
　　　襍沓縱酒盡歡同飲者匡廬仙于立彦成袁華
　　　子英張守中大本玉山復擘古阮儕與胡琴絲
　　　竹并歌聲相為表裏釐然有古雅之意予亦以
　　　玉簫和之酒既醉玉山乃以攀桂仰天髙為韻
　　　分䦰賦詩詩成者興趣横生模冩風景殆無不
　　　備復畫為圖書所賦詩於上亦足紀一時之勝
　　　嗚呼於是時能以詩酒為樂傲睨物表者㡬人
　　　能不以汲汲皇皇於世故者又㡬人觀是圖讀
　　　是詩者寕無感乎余則引其首乃豫章熊夢祥
　　　也
　　　是夕以攀桂仰天髙分韻題詩詩成者五人
　　張守中得攀字
主人宴佳客置酒重樓間明月當虚空星斗何斕斑清
歌間絲竹襍珮聲珊珊緬思風塵際雅㑹良獨難歡笑
盡今夕不醉當無還坐中松雪老孤標出塵寰浩歌復
起舞不為禮所閑明發渡淮水仰望不可攀
　　袁華得桂字
玉山池館何清麗複道飛樓起迢遞㣲風過雨開新霽
素月流光照丹桂松雲老仙客淮濟翩然而來俄止戾
握手道舊嗟分袂秪今道路風塵際美君匹馬度江淛
抱關悍卒那敢睨長裾曽向王門曳主人愛客出髙髻
氷絃象管歌聲脆婪尾杯深酒頻泥不飲何為嘆淹滯
安得壯士目裂眦掃蕩羣凶清四裔漢室毋忘封爵誓
黄河如帯山如礪佇看偃武崇文萟與子永結金蘭契
　　熊夢祥得仰字
行行别楚州秋蕪半蒼莽關河颺旌旗令人心怏怏禮
樂百年間於焉日悽愴歴此艱危中别郡政勞攘何由
得清夷復見桑麻長故人居桃源買舟得獨往坐我廣
厦間薄言慰遐想維此秋方中桂月延清賞連甍接層
臺夜色亦蕭爽主人情更真頓覺脱塵鞅呉歈侑金尊
謳歌共抵掌歡㑹亦何期樂事非勉强醉後下髙樓涼
月猶在仰
　　于立得天字
飛樓髙倚玉繩邉兩兩青娥舞繡筵北斗倒懸江動石
清秋不盡水如天故人相見風塵際此夜同看海月圓
明夕光華應更好買花重上泛湖船
　　顧瑛得髙字
朱樓隔水度飛橋玩月張筵快酒豪同向鏡中看玉兎
恰如海上踏金鰲影揺大地河山動光射𤣥洲殿宇髙
明夜中秋湖上去更擕紅袖泛輕舠
　分題詩序
　　義興岳榆季堅
　　　至正庚子孟夏黄鶴山人岳榆與相臺翟君文
　　　中自呉城拏舟至海虞復過崑山訪顧君仲瑛
　　　草堂值春暉樓前芍藥盛開仲瑛重置酒樓上
　　　是日雷雨新霽風日淡蕩趙善長折金帯圍一
　　　朶挿瓶中及以紅白花擎繞攅簇朱伯盛督行
　　　酒令集者七人天基道士于方外暨伯盛善長
　　　先醉仲瑛謂人事惟艱天時自適友朋盍簮寕
　　　無一語以紀其行樂乎遂以紅藥當堦翻一句
　　　分韻賦詩而文中仲瑛子英并榆得藥字詩成
　　　為序其首實四月十一日也
　　　是日以紅藥當堦翻分韻賦詩詩成者四人
　　翟份得紅字
岸幘華池上開尊芳逕中玉瓶分錦水紈扇度香風糚
靚舞衣薄嬌妥青雲紅莫辭秉燭醉妖嬈偏惱公
　　岳榆得藥字
張筵池上樓屬咏堦前藥翠雨帯烟濃紅雲倚風弱睠
茲廣陵情慨彼溱洧謔媚景當一酬洗盞須更酌
　　袁華得當字
春暉樓前春日長綠隂滿地鳴鸝黄紅紫紛紛逐流水
名花獨殿餘春芳粉容丹臉泫朝露飛燕玉環雙靚糚
天上故人官奉常風流不減章䑓張看花走馬日倒載
五雲坊西千歩廊撫時懐舊多感慨每把新詩酧暢當
揚州金盤大如斗兎葵燕麥迷空塲人生何為不醉飲
直待兩髩飛秋霜
　　顧瑛得翻字
靈雨沐霽景初暾㪚朝喧林鶯哢餘春砌藥開當軒泫
糚露泥泥舞袂風翻翻流光不我邁乆懐遲君論于以
樂尊罍於焉傾笑言
　秋華亭題句(鮮于伯機書顔/)
　　涼月挂簷成夜色　秋華滿樹作天香
　詩
　分題詩序
　　匡廬于立彦成
　　　至正十年七月六日玉山主人置酒小東山秋
　　　華亭上歌舞少間羣姬狎坐庭中時夜將半秋
　　　聲露氣在竹樹間曲水縈帯山石下與銀漢同
　　　流翛然若非人間世因分題賦韻如左
　　　是夕以天上秋期近分韻賦詩詩成者三人
　　釋良琦得天字
片玉山西境絶偏秋華亭子最清妍三峰秀割崑崙石
一沼深通渤海淵鸚鵡隔窗留客語芙蓉暎水使人憐
桂叢舊賦淮南隠雪夜常迴剡曲船北海樽中長㶑灔
東山席上有嬋娟紫薇花照銀瓶酒玉樹人調錦瑟絃
醉過竹間風乍起吟成梧下月初懸一聲白鶴隨歸佩
何處重尋小有天
　　顧瑛得秋字
開宴秋華亭子上共看織女㑹牽牛星槎有路連雲度
銀漢無聲帯月流取醉不辭良夜飲追歡猶似少年遊
分曹賭酒詩為令狎坐猜花手作䦰最愛栁腰和影痩
更聴鶯舌㺯春柔金莖露落仙人掌錦瑟聲傳帝子愁
絡緯豈知都是怨芙蓉莫恨不禁秋碧空珠斗㣲風動
重欲移樽為客留
　　于立得期字
溪上新亭絶蕭爽四簷髙樹碧參差香浮金粟秋盈把
涼沁瓊花月滿枝路近東山深窈窕水通遥漢共逶迤
銀瓶細瀉深杯酒羅扇新題小字詩曲倚瑶筝聲累咽
歌停翠琯舞頻欹露零菡蓞枝枝謝風入梧桐葉葉吹
每憶天孫候河鼓更煩星使問秋期道林明日難為别
更約山公醉習池
　口占詩序
　　亭之主人顧瑛
　　　七月九日復飲秋華亭上天香襲人幽花倚石
　　　時猩猩軋琴與寳笙合曲瓊花起舞蘭陵美人
　　　度觴與琦龍門行酒余為作詩以紀良㑹就邀
　　　匡山龍門同韻
又到秋華亭子上東山爽氣正清妍堦前落葉不須掃
石上幽花自可憐越國女兒嬌娜娜蘭陵酒色淨娟娟
深樽賸有清香在留待瑶笙月下傳
　　釋良琦
亭上重來讌綺筵秋花數樹向人妍濁醪妙理自可信
白髪生秋何足憐幽徑獨行苔冉冉紅蓮堪把水娟娟
還山明日應相憶寫得新詩趂鶴傳
　　于立
桂子開時香滿天山光秋氣兩新妍近人月色如相識
照水花枝若自憐曲趂瑶笙聲宛轉舞迴歌扇共嬋娟
此中不是人間世饒舌豐干莫浪傳
　澹香亭題句(趙孟頫篆顔/)
　　暖香春淡淡　夜色月溶溶
　　附秦淮海簡一通
　　　約頓首再拜上玉山徵君尊契文侍一節病目
　　　略不能奉迴人之書於記室極切馳情近聞龍
　　　門山開士水竹居主者咸集玉山草堂想日有
　　　歌詠之樂也不勝懸懸良貴來聞欲得趙文敏
　　　所篆淡香二字區區得之外家乆矣但未有一
　　　亭一臺以稱斯顔遂欣然歸之玉山益以驗是
　　　物之有所遭也他日更當率吾儕賦之未晚辰
　　　下秋髙萬惟善自加愛為斯文珍重不具八月
　　　十九日秦約再拜
　詩
　　崑山郭翼羲仲
别館閒將擲果車淡香亭下賞春華東䦨恰好清明節
千樹都開爛漫花綺席霏霏吹雪暖霓裳叠叠舞風斜
魏公翰墨秦家得一字千金未足誇
　　三山盧昭伯庸
玉山佳處野亭分千樹梨花白似雲仙袂倚風林下得
淡香和月夜深聞生憎蛺蝶迷春色不待狻猊換夕薫
西郭東䦨已陳迹總傳芳扁重鵝羣
　　呉郡顧達
玉樹浮春暖輕風扇夕清霏㣲通繡幙窈窕倚朱楹酒
壓霞光㶑衣承雪色明徘徊顧林影華月又東生
　　河朔張皞
風暖隨飛瓊雲凝㸃晴雪素妃集瑶臺光耀粲玉潔開
簾酌春酒香氣滿林發
　　方外余善
玉女乗鸞下絳霄梨雲漠漠帯烟飄簾開淡月香初發
雪滿柔條暖未消花下洗糚時載酒亭前度曲夜吹簫
主人愛客情懐好折簡頻煩逺見招
　　海屋文質
淡香亭前春可招雪花千樹開璚瑶溶溶夜色照寒影
二月東風吹不消崑丘仙人天上客爛醉花隂坐瑶席
仙姝采香雲滿衣酒醒但覺春無迹人生歡樂苦不多
百歲流光若擲梭古來榮達已塵土對此不飲將如何
　　華亭殷奎
淡香亭外花無數盡説清明似洛中西郭愛看千樹雪
東闌生怕五更風何郎酒怯羅衣薄荀令香薫霧縠空
吹遍内園天上曲坐深清夜月朦朧
　　四明張士堅
曲闌晝初寂瓊樹閟瑶扉漠漠春雲亂皜皜素雪圍繁
英粲疏檻芬芳蕩簾帷於焉適幽賞吹笙乗月歸
　君子亭(趙孟頫篆顔/)
　　(題句缺/)
　序
　　安陽韓性明善
元泰蕭君過余里舍道吳中玉山顧君仲瑛之賢顧君
之屋泉石幽邃篔簹數百箇照暎几席翠氣浮動君輕
衣緩帯日與賔客夷猶其間彷彿徂徠竹溪之勝故築
亭於玉山之側以所藏趙魏公君子亭三大字牓其顔
賦咏叠筆子其序之嗟夫顧君於是賢於人矣人品不
齊賞好隨異觀其所寓可知也至若泊乎其無好烏乎
寓烏乎非寓惟至人為然顧君傲睨物表倘來名利不
概於其心幽花叢薄嘯歌自命足以充其賞好何取於
竹哉列子御風七日而返猶有寓於風也其行也泠然
其止也肅然吾不知其所寓矣琅玕披腹隠節而虚中
入乎無朕合乎無垠搏之而不可得也窮之而莫窮也
吾不知其所寓也是道也竊有所聞而莫覩其㣲因蕭
君而問焉君其有以告余矣
　詩
　　清河張天英楠渠
玉山隠者蓬萊客洞府蕭森鎖寒碧亭前長與鶴同行
亭外斷無車馬跡中有方丈之瓊田種出琅玕數千尺
雲動琅玕翠欲飛雲去琅玕淨如拭天風吹作鳯皇簫
地上殘雲化為石醉墨淋漓節下書翛翛鳯尾𤣥珠滴
王君一去今千年對此令人重相憶
　　勾呉李瓉子粲
新筍方迸地斑然錦籜齊春風欲披拂夜雨與蕃滋奮
迅蒼龍出蕭條綵鳳栖玉色凛蒼蒼翠節森猗猗七賢
有足尚六逸正堪希永言竹林下將以樂清時
　　延陵吳克恭寅夫
二月姑蘇城繁花壓城樓車騎相娯樂鼔吹間歌謳玉
山軒中意綠竹美且脩淡然君子交戛擊應鳴球風迴
雨光亂日薄雲氣浮頓令塵緣息竟與野性投當今顧
辟疆伊人王子猷撫膺諒云合散帙聊遲留伐竿損漁
性接筒悲下流仰止清淨觀俯慚筋骨秋卑哉澗間雀
暮色隠啾啾
　　天台陳聚敬徳
聞君結屋滄江上萬竹青青帯薜蘿滿谷風聲秋不去
隔林雲氣雨偏多仙人騎鶴吹笙下狂客題詩載酒過
日暮新涼動蕭颯娉婷翠袖欲如何
　　呉興郯韶九成
扁舟憶過婁江曲脩竹泠泠隠者家五月涼風生艸閣
㡬回白月照江沙幽人長夏尋棋局稚子應門理釣艖
更愛開門玉山裏隔溪千樹種梅花
　　龍門山釋良琦
隠居何蕭爽種竹竹成林清露湛秋氣㣲雲蕩春隂汎
汎尊中酒泠泠石上琴於焉寄𤣥賞樂爾君子音
　　四明黄玠伯成
淇中緑竹似君子曽托風人入詠歌草棘無情頻欲洗
村蹊有數不須多平生氷雪堅貞操他日山林幽素科
吹作六筩聲似鳯老農思聴古笙和
　　淮海秦約文仲
華構瞰崇山深沉倚坡陀疏櫺覆(缺/)　芳池帯蕖荷虚
明(缺/)月生圓文澄水波觴酌景忻過延佇情彌多睠言
君子心不樂將如何
　
　
　
　
　
　
　
　
　
　玉山名勝集巻七
欽定四庫全書
　玉山名勝集巻八
　　　　　　　　　　　　　元　顧瑛　編
　釣月軒題句(杜本𨽻顔/)
　　月華中夜滿　雲影一絲懸
　詩
　　蜀郡虞集伯生
方池積雨收新水三四尺風定文已消雲行影無跡淵
魚既湥濳水華晚還出幽人無所為持竿坐磐石
　　丹丘柯九思敬仲
談笑從吾樂相過罷送迎凭闌看月出倚釣待雲生蝶
化人間夢鷗尋海上盟軒車總適意何物更關情
　　清河張天英楠渠
武陵溪頭月初上四邊玉樹涼暉暉片石如雲我獨坐
一雨滿池魚欲飛清童能唱白鳬曲老夫醉卧青蓑衣
嚴陵千古不可見但見客星朝紫微
　　匡廬于立彦成
夕息西軒隂頗愜濠上景持此明月鈎投竿釣清影流
螢暗飛度幽鳥棲還警遊鱗亦復來露下芙蓉冷
　　吳龍門山釋良琦
明月不可釣流泉仍至音天髙雲與薄石古樹微隂豈
獨忘塵慮亦復散沖襟脩然濠濮趣契我幽人心
　　汝陽袁華子英
釋耕山中雲坐釣溪上月仰看白玉盤下浸紫貝闕
　　河南陸仁良貴
積雨水平磯鈎簾月上衣照見珊瑚影蘭苕翡翠飛
　　勾吳李纉子粲
空鈎意釣不在魴鯉我心清明月華墮水
　　臨海陳基敬初
開軒得新月褰衣涉芳沚我意不在魚投竿聊爾耳素
娥一何好娟娟映秋水重惜此流輝徘徊殊未已
　　遂昌鄭元祐明徳
籊竹裁竿拂帝青山河影裏夜亭亭坐乾草際沾衣露
掣得波間在罶星巨犗可應投貝闕長絲便欲繫天經
清光照徹磻溪叟方看霓裳舞廣庭
　　天台陳基
雨止玉山靜天澄華月新臨流敞畫舫投竿垂素緍綺
席接芳宴清言欵佳賓秉燭林喧鳥鼔琴波出鱗樂只
永清夜陶然適天真厚意諒莫酬鄙詞聊復陳
　　晉寧張翥仲舉
　　　至正十年八月十九日予以代祀海上還抵吳
　　　門仲瑛宴於草堂行窩時坐客能詩者九人以
　　　玉山佳處之亭館分題賦詩予得釣月軒乃為
　　　記小引并賦長句以别後夜毘陵倚舟望姑蘇
　　　有玉氣如虹熊然上騰者必吾草堂諸詩之光
　　　燄也復賦五言十韻以寄他日過玉山當為一
　　　亭一館賦之
明月出滄海照見玉山東山人美良夜雅集草堂中飛
觴泛零露妍唱引流風秋聲度蓮葉幽光涵桂叢側聞
界溪上有室迴馮空水花拂竿縷波影䝉窗櫳委金忽
零亂沉魄更沖融沙禽驚欲起漁燈翳復紅夫君豈釣
者樂與在濠同予懐寄遐賞清吟殊未工
　　淮海秦約文仲
華月初垂野寒光巳射衣欹竿魚避釣鼔枻鵲驚飛海
近江流合天空夕籟微遥應歌窈窕取醉竟忘歸
　　四明黄玠伯成
牀頭書簏似笭箵漁父滄浪寄此生臨水卜居聊逺俗
垂竿欲釣已忘情明時我自知魚樂今夜誰同看月明
千古羊裘一男子不貪禄位得真名
　分題詩序
　　　至止十年七月初五日琦龍門過玉山留數日
　　　將汎蘭陵之舟而未果十二日起文髙先生雨
　　　中見過復留周旋是日飲酒釣月軒中秋暑乍
　　　退雨止復作龍門琦以舊雨不來今雨來分題
　　　余得舊字
　　　是日以舊雨不來今雨來分韻賦詩詩成者五人
　　顧瑛得舊字
秋暑困人如中酒涼雨凄風忽相逗堦下決明花正鮮
池上芙蕖香欲瘦山人欲歸不得歸西夏郎官却相候
當軒不復問寒温羣口誇詩如健鬭秋娘起拂紅綃袖
素壁看題今已舊舊雨不來今雨來故交那在新交右
坐聽飛溜落虚簷似與氷絃聲合奏清歡聊欲紀文字
長席還當陳爼豆人生有酒不為樂何異飛蚊聚昏書
玉山醉倒稽叔夜紫芝光浮真徳秀君今此行良不茍
請君一觴為君壽風簾官燭暗秋屏歸期巳在黄昏後
　　于立得雨字
七月涼颸初破暑秋聲蕭蕭在庭户清新故人忽見過
契濶有懐何足數西夏郎官好詞翰中州美人妙歌舞
懸知野衲解談天況有仙人能噀雨金刀削翠藕絲長
緑房破蠒蓮心苦詩成脫頴或有神酒令分曹聊可賭
殷勤素手累行觴瀟洒清談藉揮麈紛紛市上聚蚊兒
昌黎先生唾如土
　　釋良琦得不字
七月巳徂暑炎氣忽蒸鬱涼風䬃然至清風亦披拂翳
翳西軒下青桐照瑶席欣言置樽酒雅歌襍琴瑟髙適
適逺到照眼氷玉質及門雨滿袖言笑春盈色落落癡
絶者雲夢在胸臆抒辭麗文藻賦詩奪鋒鏑赤松脫世
鞅思逺縛禪律終慚山澤癯游從接文物人生易契濶
嵗月亦飄忽良㑹既非偶為樂豈云不明當蕩蘭槳歸
隱山中橘相思獨回首秋江玉峰屹
　　昂吉得來字
經年不見顧徵士長憶花前共舉杯一路涼風吹酒醒
滿船秋雨載詩來樓頭楊栁參差見池上芙蓉取次開
獨立水光山色裏雙雙白鳥忽飛回
　　顧衡得今字
幽人結屋在溪潯新雨滿牕涼滿襟翠竹隔簾浮玉氣
碧梧當檻䕶秋隂佳人倚瑟歌頻發狂客分詩酒累斟
待取月明移席醉西風華髪古猶今
　拜石壇(達兼善篆/)
　寒翠所(達兼善篆/)
　　(題句缺/)
　(附/)東坡紀石
昨日與數客飲至醉今日病書以記之軾時元祐四年
二月四日也
　(附/)東坡手帖
軾頓首昨日快哉亭與數客飲至醉才歸辱簡不逮即
荅為愧春生雪未計尊體起居佳勝新詩甚清刻病酒
不敢率易趂韻幸少寛限否因書見過如何如何不一
軾再拜忠玉提刑執事
　　拜石壇記
瑛素有米顛之癖見竒峰怪石輒徘徊顧戀不忍舍去
或百計求之不得者必圖寫其形似標諸草堂壁間以
為几格供後至正戊寅四月下澣訪老僧巖叟於東城
之菴菴即故宋周太尉宅斷垣之外燕麥中有假山在
焉遂披榛約棘褰衣而登其上羅立諸峰巳為好事者
輓載而去獨存一壁而失其左股欹卧於髙梧之下上
有老坡題識觴詠之語易之以粟歸而立諸中庭左映
右帶無非松竹芭蕉批杷之屬多者書帶草耳石之挺
挺拔拔如老坡獨立於山林丘壑間愈見其孤標雅致
也瑛加之拂拭永為子孫寳玩明年奎章閣鑒書博士
丹丘柯敬仲下訪見而竒之再拜題名而去丹丘詞翰
鑒博有元之元章也於是砌石為壇字曰拜石後三月
而御史白野達兼善來觀嘉丹丘之逸致為作古篆拜
石二字於壇又𨽻寒翠以美其所此石之名由是愈重
然皆未知所紀之詳至正乙未冬周履道秀才自梁鴻
山擕贈老坡手帖讀之乃是荅忠玉提刑快哉亭飲移
者上有賈秋壑私印其辭與紀石甚肖嘗記大全集中
有次王忠玉逰虎丘詩有次劉景文荅馬忠玉詩蓋當
時有兩忠玉焉然莫知其孰是及考宋史元祐四年坡
為翰林學士兼知禮部以論事積當軸者恨故請外拜
學士龍圖閣知杭州以避朝謗也瑛想老坡風流曠邁
行千里間有名山勝水豈不與友朋醉酒賦詩以快其
意又考諸雜録忠玉乃王規父姪孫先坡在維揚後坡
渡江坡荅其詩有及君未渡江過我勤秉燭之句是則
書所記者王忠玉無疑矣然後知石乃維揚故物帖則
王忠玉家寳也吁石之在山不知其幾千萬年因坡之
題鑒而出山者又不知幾百年帖之壽又非石比兵殘
火燬輾轉流落人手者亦不知其幾百年今一旦二美
併來抑神物有所㑹合耶我玉山有所際遇耶又思丹
丘白野不二十年皆仙去坡仙有靈豈不能於風清月
白之夜挾二公同逍遙於此壇乎瑛亦豈不能摘古阮
酹一樽於此壇乎不因此石其能永傳敬書此記俾伯
盛朱茂才刋於他石使後之覽者知石與帖并拜石之
壇有所自來云時至正丙申正月五日金粟道人顧瑛
書於玉山草堂
　銘
　　河南陸仁良貴
厥色斯蒼厥質斯剛元氣胚渾隂陽互藏有嶻嵩華倬
彼太行勿伏為虎勿起為羊說法㸃頭扣之庚庚大蘇
之誌海嶽之狂異世同符拜石(缺/)永千萬年鎮兹玉岡
　詩
　　壇之主人顧瑛仲瑛
好事乆傷無米顛清泉白石亦悽然快哉亭下坡仙友
拜到丹丘三百年
　　汝陽袁華子英
眉山三蘇宋儒宗長公矯矯人中龍南遷儋耳西赤壁
文章光燄超洪濛快哉之亭雪初霽領客登覽山川雄
自云平生不解飲胡乃一舉觥船空荅詩寛限見真率
鑿崕題石摩蒼穹功名富貴一丘土斷碑殘素傳無窮
吁嗟異物神所衛玉山合璧俄兩逢奎章愽士丹丘翁
江南放逐驚秋風見之即下米顛拜二顛痴絶千秋同
築壇山中加愛䕶樹以松桂連椅桐雨窻雲户濕寒翠
朝軒暮檻開清紅白野御史龍頭客青年獻賦蓬菜宫
戱將秃頴寫篆匾斷釵折股星流虹秪今風塵暗河嶽
王侯第宅皆蒿蓬牙籖玉軸映竹素好事獨傳吳顧雍
婁東朱珪鐵作畫字字玉屈蟠虬蟲嗟哉蘇公今已矣
慘淡故國風煙中如何二子復嗜古䇿勛妙墨收竒功
我來再拜重太息蒼蒼古雪吹長松登壇叫絶浮大白
酒酣目送孤飛鴻
　　太原郭翼羲仲
偉兹秀石竒而雄億千萬年壽作朋何年天公召雷公
下驅六丁鑿混沌巨斧落手驚飛龍初疑帝遣神鰲首
戴海上之青峰又疑星蕊墮地變化為芙蓉神物之神
固有鴻一朝當變遷霹靂千丈崩左股擘斷卧棘蓬虎
頭顛絶如南宫作壇置之衆不驚如在培塿視華嵩題
識況重仇池翁仇池雪浪空玲瓏丹丘白野拜下風異
哉天地生物功一成一毁無終窮人之顯晦靡不同吾
嘗視天惟夢夢貴賤(缺/)　　　　幽人采薇窮谷中石
也幸爾千載逢能令人拜壇再重洛陽丘墟牛李死甲
乙零落平泉空溝中之斷㸑下桐荆山玉氣吐長虹賀
爾遭也天所䝉
　　三山盧昭伯庸
仙人拾得蓬萊股夜半蛟宫泣風雨胚渾融結玉流形
丹書盤屈含井熒阿瑛寳之喜且懾神物符將快哉帖
條歗欲起眉山翁劖銘紀石垂無窮吾曹此膝乆不屈
來與阿瑛重拜石
　　武陵顧權
丹丘先生秘閣老搜抉英靈入幽討快哉亭上起秋風
錯落天球卧煙草坡仙與客同醉處醉墨淋漓洒寒翠
更遺手帖落人間異跡相符若神㑹昔年米芾守無為
好竒不(缺/)　　　我亦明當拜石丈髙風復見虎頭癡
　　淮海秦約仲文
猗哉靈石神斧鑿𤣥精孕質叠巘崿烟㾗殘溜交綺錯
玉立頳皴駭蛟鱷一朝風雨動林壑寒翠屭贔慨淪落
醴陵諸孫若有托拂拭輿至驚且愕斑斑題字坡老作
好事博雅誰矩矱丹丘白野去𣺌邈冠佩再拜良不惡
構亭築壇匪云樂顛柯風流嫓海嶽琢詞鑱銘筆則削
春王正月嵗在噩
　芝雲堂題句(趙孟頫篆顔/)
　　雲蒸瑞氣芝三秀　風動天香桂一枝
　記
崑山東瀕海在吳屬邑獨以産石知名海内地誌謂山
舊常産玉玉出河源萬里外而謂玉産是山其信否不
可知也然今産石而不及玉其孚尹秀淑之氣宜有人
焉得之邑良士秀民非無有也然為農而樂於田里者
或失之朴為士而工於文學者或失之鑿工賈末業不
齒焉若夫精於士習而不鑿以求異安於田畆而不朴
且鄙惟顧仲瑛氏見之顧於吳為著姓自吳丞相雍以
下代有其人至仲瑛之前人家界溪溪望崑山裁十里
許其出雲雨蒸煙嵐近在目睫間仲瑛家於是蓋累世
矣内附後倜儻非常之人徃徃自致青雲之上於是仲
瑛之大父及其諸從父皆紆金曳紫貴赫顯著使仲瑛
少發其所藴出為時用髙可為名卿次不失為諸父顧
方讀書績學臨帖賦詩堂序几案列三代彛鼎唐宋人
書畫觴酒為壽以養其親且築室於溪之上得異石於
盛氏之漪緑園態度起伏視之其輪囷而明秀既似夫
天之卿雲其攣拳而鎮潤又似夫仙家之芝草乃合而
名之曰芝雲遂以其石樹於讀書之室後因名之曰芝
雲堂夫卿雲芝草世以之為瑞矣然雲氣之散聚芝草
之榮瘁豈能乆而不變哉惟士君子積其所學尊其所
聞孝行著乎閨閫徳業章乎里閭惟是美也譬之珠與
玉焉玉之藴璞珠之在淵其光氣自有不可揜者吾知
仲瑛蜚聲騰實夫豈乆淹於吳下者其為名卿而繼諸
父有日矣幸先以余所言鑱諸芝雲石上異時與彛鼎
旂常併為不朽矣夫豈卿雲芝草之謂乎至正元年龍
集已丑秋八月乙已遂昌尚左生鄭元祐記
　詩
　　晉寧張翥仲舉
鳯丘三秀曇華蓋何年遺得自茅君未試仙家煮石法
置之銅盤生紫雲
一室林間絶埃氛九莖當户秀芝雲好風晝日便清夢
莫使人書白練裙
　　淮海秦約仲文
海上金銀塢朝暾散景遲春明一拳石雲䕶九莖芝玉
氣騰深谷虹光射曲池何曾祠太乙采采候靈旂
　　張九可小山
竒峰移自漪緑苑盤盤囷囷玉連娟煮而食之可延年
仙翁御氣飛上天
　　西夏昻吉起文
漪緑園中石一拳十金移得置堂前望中雲氣生芝草
春在仙人種玉田
　　四眀黄玠伯成
石如芝草亦如雲清氣時兼紫氣新顧我歌辭非漢代
看君眉宇似唐人尚疑古樸猶藏玉何媿靈犀解辟塵
莫是暗中裁製得一杯可酹薛娘神
　　勾吳周砥履道
　　延陵吳克恭寅夫
朝來采三秀怡之(缺/)素雲持歸有玉氣疑是故羊羣泠
泠合浮磬磊磊辨竒文莫製飛仙珮留奉陶徵君
　　匡廬于立彦成
𤣥洲種玉法傳自華陽君夜發五色氣朝凝三秀雲靈
液滋灌溉浮英結絪緼忽聞笙磬響扣洞得𤣥文
　　汝陽袁華子英
堂隂有竒石如芝復如雲望雲懐友生采芝招隱君
　　河南陸仁良貴
芝雲被霛石朝氣承宇清酌彼仙掌露為君壽長生
　　遂昌鄭元祐明徳
仙家芝草曄五色海日一照蒸成雲結為樓觀霄漢上
千門萬户春氤氲斑龍誤騎有謫籍靈旂夜下星宫君
忽焉墮地變為石昆吾有刀切不得岩壑髙深翠濤積
卿雲輪囷瑶草碧永䕶金粟仙人宅
　　勾吳顧敬思恭
芝雲主人絶蕭散燕坐草堂門不扃古鼎隔簾香裊裊
新篁拂几玉亭亭十年苦思耽詩巻三日清齋寫道經
邀我醉眠書畫舫月明吹笛看雲汀
　　又題
　　　至正壬辰九月十有一日予訪玉山主人於芝
　　　雲堂觀向所題詩倐已經嵗撫事有感重賦四
　　　言一章
煌煌紫芝英英白雲被彼靈石置我堂隂允矣為瑞蒸
然為霖天地委和鍾此何湥君子致之徳音孔任鹿鳴
在磵鶴舞在林零露沾衣清風肅襟挹此三秀懐此無
心有居容膝有朋盍簪飲酒樂胥式歌且斟含和茹醇
匪今斯今予豈溷濁歴兹崎崟歸哉歸哉商山之岑
　分題詩序
　　匡廬于立彦成
　　　至正十年七月六日吳水西琦龍門偕隴西李
　　　雲山乘潮下婁江過界溪詩來道問訊玉山主
　　　人命騎追還草堂晚酌芝雲露氣已下微月在
　　　林樹間酒半快甚欲賦詠紀興以風林纎月落
　　　分韻拈題惟李雲山狂歌清嘯不能成章罰三
　　　大觥逃去是日詩成者三人
　　于立得風字
廣庭清夜飲秋響起寒蟲香挹花間露涼生葉上風金
樽深對月緑酒淨涵空兩兩纎歌罷星河忽已東
　　釋良琦得林字
金氣生涼清夜靜銀河垂地緑煙沉庾公月下興不淺
宋玉秋來愁已深自愛芙蓉當席好可憐蟋蟀近人吟
東行萬里題詩徧遮莫霜凋楓樹林
　　顧瑛得纎字
空堂清飲夜厭厭坐乆情深酒屢添龍氣當天河鼔濕
翠痕浮樹月鈎纎梧桐葉落鳴金井絡緯聲多近繡簾
我欲分題紀良集詩成還慰老夫潜
　　堂之主人顧瑛仲瑛
　　　至正十年秋七月十有三日起文髙先生自姑
　　　蘇汎舟擕酒肴過玉山㑹飲芝雲堂上坐客于
　　　匡山琦龍門相與談詩亹亹不絶酒半龍門分
　　　藍田日暖玉生煙為韻予探得藍字坐無長幼
　　　能詩者咸賦焉
　　　是日以藍田日暖玉生煙分韻賦詩詩成者七
　　　人
　　顧瑛得藍字
髙堂正在玉山南竹色梧隂積翠嵐秀結紫芝雲作蓋
光生珠樹玉生藍每勞飛鳥花間使時有翔鸞月下驂
客至酒尊聊劇飲僧來麈尾聽清談行杯長待纎歌發
分韻還將險字探佛印固知元九九文殊何必說三三
莫忘石上三生約且盡山中十日酣當檻荷開香屢度
隔林花落雨同毿鹿門何處真成隱鷄舌他年自可含
送别江頭折楊栁西風應愧雪盈簮
　　于立得田字
虎頭之孫癡且賢結構地近婁江邊爾翁種徳貴有
後之子積學才無前墮地明星忽為石鑿山種玉時生
煙傳書青龍度雲海聽經白鶴留芝田時時分題寫竹
下日日置酒迷花前西夏郎官富文采龍門上客多詩
篇紅蓮過雨涼氣合金粟倒影天香懸千軍筆力付一
掃長柄麈尾談重𤣥唐詩晉帖兩清絶吳歌趙舞雙嬋
娟知君相顧最青眼念我未老先華顛漫如長頭好問
事只有赤手張空拳白雲山中月似水鑑湖亭畔波涵
天今朝且作千日醉住世曾結三生縁人生聚散等萍
梗握手為子心茫然
　　昂吉得日字
涼風起髙林秋思在幽室維時宿雨收候蟲語啾唧池
净荷氣涼鳥鳴樹隂宻主人列芳筵況乃嚴酒律客有二
三子題詩滿緗帙雙雙紫雲娘含笑倚瑶瑟清唱迴春
風靚糚照秋日人生再㑹難此樂亦易失出門未忍别
露坐待月出
　　釋良琦得暖字
飲酒以行禮百拜意何亶乃知古人心為樂戒盈滿賢
哉玉山士芳筵列華館杯行言色温樂奏詩音緩清歌
蘭風起素手薇露澣蒓滑入鱠絲氷寒凝金盌洩洩父
子樂欣欣衆賓衎山水況在眼魚鳥共蕭散顔瓢日屢
空孔席不暇暖媿兹林泉者飽食事疎懶詩成月已出
竹院門可欵清歡不知終秋宵一何短
　　顧衡得玉字
今日新雨霽山光淨如沐晚香浮水花秋聲在庭竹髙
堂張綺筵談笑皆雍穆興酣襍觥籌詩成粲珠玉清時
多遺才白駒在空谷今者不為樂逝者良不復嗚嗚咽
洞簫裊裊度清曲更待明月生金尊照􁘜醁
　　顧進得生字
石根雲氣暖坐看紫芝生詩酒共為樂竹梧相與清仙
人同跨鶴玉女對吹笙過雨添涼思停杯待月明
　　徐彛得煙字
落日荷花顔色鮮滿溪秋水不生煙更留詩思明朝盡
十里南湖泛酒船
　　汝陽袁華子英
　　　至正庚寅秋七月二十九日子與龍門山人良
　　　琦㑹稽外史于立金華王褘東平趙元宴於顧
　　　瑛氏芝雲堂酒半以古樂府分題以紀一時之
　　　雅集詩不成罰酒二觥余汝陽袁華也
　　　是日以古樂府分題賦詩詩成者三人
　　袁華賦得門有車馬客行
門有車馬客繡轂夾朱輪玉鞍光照路翠蓋影搖春髙
堂翼翼雲承宇燕蹴飛花落紅雨升堂酌酒壽翁媪吳
娃歌歈楚女舞願翁多子仁且武執㦸明光奉明主明
珠白璧何足數
　　顧瑛賦得山人勸酒
龍門山人㑹稽外史顔如紅桃花貌若赤松子秋風西
來雲滿堂天香散落芙蓉牀手持青蓮葉酌我荔枝漿
荔枝漿荷花露緑隂主人在何處算來三萬六千日日
日春風渾幾度山人歌山人舞山人勸酒向我語不見
遼東丁令威白鶴空歸華表柱歸去來在何時青山樓
閣相逶迤碧桃四時花滿枝花間玉笙鵞管吹老仙遲
子商山下商山玉泉生紫芝歸去來毋遲遲
　　于立賦得短歌行
白日苦易短百嵗良非長今日花間露明朝草上霜黄
河無停波浩浩東入海弱水隔神山靈藥何由採羲和
總六轡蒼龍挾其輈迴車謁王母蛾眉生素秋虞淵沉
暮景忽在扶桑顛孰知青天上年年葬神仙樽中有美
酒㶑灧浮春香調笑青霞侣嬋娟紫雲娘今日不飲酒
奈此白日何來者日益少去者日已多太極那能窮渾
沌不可補不知醉鄉人一息同千古誰云刀圭藥可以
養人骨天運未可期且盡杯中物
　　　詩不成者三人各罰酒二觥
　　堂之主人顧瑛
　　　子與楊君鐵崖别兩年矣庚寅嘉平之朔君自
　　　淞泖過予溪上適永嘉曹新民自武林至相與
　　　飲酒芝雲堂明日鐵崖將赴任曹君亦有茂異
　　　之舉同往武林信歡㑹之甚難而分擕之獨易
　　　安可不痛飲盡興以洗此憒憒之懐因以對酒
　　　當歌為韻賦詩如左于匡廬屬瑛序數語為識
　　　是日以對酒當歌分韻賦詩詩成者四人
　　楊維楨得對字
窮冬積繁隂快雨不破塊問途玉山下繫船桃溪滙主
人聞客來把酒欣相徠窈窕雙歌停嬋娟兩眉黛談笑
方云云妍媸各成態憶昔獻䇿時日炳重瞳對下馬宴
璚林官桃出西内俯仰三十年同袍幾人在明當理行
舟天遠征鴻背那能事煩劇曉出星猶戴行將謝冠冕
歸荷山陽耒
　　曹睿得酒字
𤣥冬天氣佳野水碧如酒扁舟發吳門夜泊浣溪口緬
懐玉山人間者濶何乆登堂問寒暄況復得良友佳人
發清唱春色動江栁熒熒燈燭光飲劇意彌厚人生苦
暌違勝集固不偶出門夜何其仰見參與斗明朝隔煙
雨相思一回首
　　于立得當字
嵗宴霜霰集沃野隂茫茫客從何方來紫馬青絲韁主
人重意氣把手登髙堂厭厭長夜飲耿耿華燭光纎歌
間屢舞急管催清觴詩成神與助愁多酒能當今者不
為樂逝者殊未央明當理舟楫雲帆逐風颺吳山春似
酒西湖水如霜出門一長嘯白雁東南翔
　　顧瑛得歌字
江空暮雲合嵗晚霜霰多佳人美無度嚴裝逕相過夜
宴芝雲館明發玉山阿繁聲落虚溜急袖翻迴波客有
子曹子調笑春風歌歌終易離别别去愁蹉跎相思梅花
發不飲當如何
　嘉宴序
　　淮海秦約仲文
　　　至正龍集壬辰季秋二十有二日玉山顧君仲
　　　瑛張筵合樂於芝雲堂上時從子元佐以武功
　　　平賊由崑山節判而歸良用亦由京師漕運千
　　　户而至蟬聨簮組交輝迭映鄉閭宗䣊莫不誇
　　　詡顧氏之盛焉而仲瑛則慨念門第之既興積
　　　累之不易於是㑹其宗族朋友燕飲而娛悅之
　　　一以敦親戚愛敬之情一以申誠飭勸勉之辭
　　　曰樂曰和不䙝不狎深得古人飲酒行禮之意
　　　焉而約亦預獻酬之列酒既半乃揚觶起而言
　　　曰先王制為飲食以通上下之情粤自周禮淪
　　　墜古道益逺逮乎秦漢雖公卿之間其平居暇
　　　日或得一燕㑹者非酺令之開則莫之敢而況
　　　生熈洽之世際文明之運出無跋涉之勞居有
　　　宴賞之適從容言笑樽俎欵浹日得以享親戚
　　　故舊者不其幸乎諸君抱瑰異之才羽儀天朝
　　　僇力王室且有日矣寧不各奮勵焉禮曰於旅
　　　也語其是之謂乎坐客有匡廬于彦成義興岳
　　　季堅汝陽袁子英河南陸良貴皆即席賦詩以
　　　紀斯㑹仲瑛俾予詮次其端復俾良用繪為圖
　　　故不辭而為之序焉淮海秦約書於玉山草堂
　　顧瑛
玉山九月界溪潯旭日朝開椿樹林門前子姪歸下馬
堂上親朋來盍簪吾儕見面未白髪汝輩報君當赤心
舉座稱觴起為賀爛醉不辭清夜深
　　陸仁
有吳醴陵之故家乃在東崑之西界水涯平原漫衍土
壤沃洲迴渚曲龍盤拏峩峩第宅切雲起植以榆栁交
相遮駢枝接葉蔽户牖大者合抱如星槎連林鬱蒼帶
煙霧鵲巢鳩乳飛慈鵶中有園池廣十井架巖鑿谷開
谽谺春風著花爛濯錦秋風落葉紅於霞鷄鳴犬吠自
旦暮桃源未須覔胡麻生祥下瑞天所念石上瑶芝秀
金葩有魴可羮鯉可鱠有雁可弋兎可罝上堂愉愉奉
甘㫖下堂雍雍手拱义阿翁素期鹿門隱阿毋笑坐緱
仙車諸郎翩翩立庭下麐角定峙蘭茁芽家僮聚食一
萬指食時鐘鼔聞考撾荷鉏載耜集隴畝是穫是刈歌嘔啞
秋登告成築場圃黍稷梁稻同河沙東南大姓誰比數
玉山之人莫匪誇六瑚八簋宗廟器五色繅藉璧不瑕
威儀雅同江左謝況復好禮弗侈奢征求屢多郡府役
繭絲牛毛事紛譁日猶庖丁得肯綮迎刃節解孰敢訶
誦書讀詩足暇逸黄簾白日籖懸牙常時哦吟弄觚翰
宣城水曹與之差時秋九月霜未降紫萸斑斕菊始華
張筵華堂冠蓋集親朋洽燕情孔嘉阿咸官歸暎聨璧
並騎蹀躞黄毛騧愛之猶子重誡飭謂勤王事禄則加
虎符金章赤絲組爰挾櫑(切木器/亦作罍)具紫玉珂聖朝恩渥
豈易致丈夫有才為國華稱觴獻酢衆樂作笙笛瑟筑
間筝琶熊蹯豹唇味畢具籩豆脩脯羅麕䴥坐中上客
儗毛遂亦有辨士如田巴吳姝起作七盤舞鸞停鵠翔
整復斜主人投轄客暢飲既醉荅以龍團茶珠斗闌干
夜將曙樺蠟金蓮籠綘紗古云人生行樂耳白髪母令
垂鬖髿風埃南國星紀暮百年歡㑹能幾何我歌行葦
為君壽感君氣誼增猗嗟謂子不信如此酒願君壽考
子孫多神之聽之降福遐神之聽之降福遐
　　　勾吳著姓比古為多然好尚不同不失之侈則
　　　失之儉不失之鄙則失之迂出乎此必入乎彼未若
　　　有玉山顧君仲瑛者好文而尚禮好賢而尚義不侈
　　　不儉不鄙不迂承具慶之樂子孫彬彬如日之
　　　方升如蘭之方茁雍容閑雅逍遥丘園誦詩讀
　　　書沖然而有徳居乎界溪之上祖宗世澤亦既
　　　三百餘年矣不其盛乎然至玉山而益昌紆朱
　　　曳紫代不乏人至正辛夘秋九月二十二日宗
　　　族從子翼之氏仲淵氏適拜官歸玉山遂㑹親
　　　戚故舊於芝雲之堂行酒獻酢動有禮容言相
　　　勸勉不吳不敖深有古人行葦伐木之情既酒
　　　半玉山賦詩四韻出以言事君必盡其忠入以
　　　言事親必盡其孝藹然忠厚之氣形諸詠歌益
　　　以見醴陵世澤之弗艾且將大有用於時也坐
　　　客咸賦詩而淮海秦君仲文為之序予遂述其
　　　事賦長句以荅以紀勝集云河南陸仁良貴書
　　　於芝雲堂
　　袁華
巖巖崑丘丹崖翠壁夐立如削錢雲氣直與陽城連陽
城汗漫百里間滙於界浦東馳遥遙入海不復還醴陵
有孫居其上族大而蕃衍湖山鬱盤在屋之左右喬木
合抱髙挿天玉山山人種徳知有自宅此樂土三百年
宜爾子孫蟄蟄才而賢至正壬辰春海寇肆標掠放舟
來抵婁江邊猶子佐也有膽氣援劍砍賊首拜君命承
君恩賜以白金之盌挾以五色雲錦光鮮妍冠蓋塞閭
里入門下馬意氣何飄然仲也襲官自幽燕一朝同歸
拜堂下虎符赤組照耀雙龍泉玉山人張華筵吳歈趙
舞修眉連娟撞鐘考鼓聲􁉓􁉓山人笑且言致君堯舜
上況汝未華顛僇力王室盡忠孝爾曹當勉旃主客既
醉屢舞蹁躚玉繩低轉銀河倒懸各保令名請毋忘角
弓嘉樹篇
　　于立
九月肅霜秋杲杲置酒髙堂對晴昊阿咸聨翩擁冠蓋
滿堂賓客皆傾倒我昔勾吳為客初兩家兄弟知名早
頗學操觚弄詞翰伯氏差長仲氏好于今俯仰二十年
爾正崢嶸我衰老伯也有為能殺賊拔刀攬轡無難色
今年部糧入城去走馬歸來江上宅仲也承家有門䕃
三年去作燕都客一朝赤紱照虎符萬里鯨波浮天舶
叔氏有言咸爾聽􁍤事事君忠且藎男兒際遇自有時
爵位崇卑非所病況兹厯運際昌期宰相良明天子聖
稍待風塵靖四方看汝飛騰霜翮勁即今座客皆賢才
商彛周鼎聨璚瑰豈無詩章壓鮑謝亦有賦頌誇鄒枚
吳姬清歌趙姬舞鳯笙鸞管聲相催古來賢達盡黄土
嗟我不樂胡為哉主人勸客客復說請君試看天邊月
此夕清輝滿意圓明夜孤光還漸缺世間萬事豈有常
人生㑹少多離别但願無事長歡悅
　　岳榆
玉山九月霜未寒珊瑚碧樹青琅玕紅蠟光搖絳綃幙
銅龍露滴真珠盤髙堂置酒宴賔客侃侃子弟咸衣
冠有仲字淵伯字翼起舞為壽永君歡伯也執轡力如
虎去年斫賊婁江干仲也歸來有父䕃萬里漕粟輕波
瀾赤符碧盌相照映青絲紫馬雙金鞍舉觴逡巡次苐
起翠香暖影紅團欒座中賓客誰最舊舊者在前新者
後笑談氣岸干斗牛揮毫落紙龍蛇走森森子弟盡賢
才大貝南金耀瓊玖紫擅之槽玉奴手雲和妙曲璚英
口人生至此樂無有主人勸客客長壽主人亦盡杯中
酒嵗嵗年年康且乆
　　秦約
禹貢揚州域吳藩滄海邊舟車通貨殖生齒匝廬㕓王
化由來被文風乆矣宣衣冠誇巨族人物尚名賢雨露
栽培厚乾坤覆幬全流芳何衮衮積慶正淵淵丞相勛
庸著參軍學術專蟬聨知赫若玉立駭森然芝箭翹葩
麗琅玕擢秀鮮髙堂雲翼宇閟閣日忘年邃道凌垠堮
雕楹帶曼延木蕖開步障園菊散連錢燕坐神超俗端
居思欲仙懸籖書萬巻曳履客三千翁媪頳顔好兒孫
緑髧妍鶺鴒昆弟念𤓰瓞本支緜陳紀星猶聚姜肱被
共眠承家儀範在具慶畫圖傳從子尤才俊能官孰比
肩武功行論賞漕粟看騰騫燕饗來瓊佩公歸列玳筵
瑟笙調靜好几杖御安便登俎陳熊腊堆盤斫鱠鱣貂
裘明雪積寳玦粲星躔新渥膺殊錫重門擁曲旃繡圍
花作陳縹色酒如川鍾愛推符朗憐才表謝𤣥鞲鷹金
絡索磬馬錦鞍韉絳節神州逺丹心魏闕懸恩榮圭組
重補報鼎彛鐫愛爾輞川墅慚予杜曲田髙情深繾綣
嘉宴浹周旋載咏賓筵什仍歌行葦篇威儀申抑抑告
誡復惓惓宗䣊勞謙吉鄉閭揖讓先奮飛思感激容易
念迴邅貔虎方成穴鸞凰不受鞭虹光騰碧嶼玉氣燭
蒼煙把炬酣清夜摛詞絢綵牋座稱居士帶門泊孝亷
船懶性從迂拙微生果棄捐遺才宜慎簡聘帛㑹聨翩
種種頭顱白堂堂嵗月遷遭時未遲暮撫景且留連憂
國孤忠炯懷人百慮牽棟梁收杞梓埏埴貴陶甄敢倚
文如海寧論筆似椽要當除宿莽還擬采芳荃岸幘瞻
湘漢褰帷想兾燕兹辰紀良㑹剩語為冥詮
　　顧瑛
　　　是日秦淮海泛舟過綽湖向夕未歸子與桂天
　　　香坐芝雲堂以佇之堂隂枇把如華爛炯如雪
　　　乃移桃笙樹底據磐石相與奕棋遂勝其紫絲
　　　囊而罷於是小蟠桃執文犀􁐳起賀金縷衣軋
　　　鳯頭琴子亦擘古阮嗺(予雖切/嘬口也)酒甚歡而天香
　　　鬱鬱有澘然之態俄而淮海歸且示以舟中所
　　　咏予用韻并紀其事云
玉子岡頭秋窅㝠石牀摘阮素琴停枇杷花開如雪白
楊栁葉落帶烟青每聞投壺笑玉女不堪鼔瑟怨湘靈
酒闌秉燭坐深夜細雨小寒生翠屏
　金粟影題(句達兼善𨽻顔/)
　　波澄月影秋痕冷　露浥天香夜氣浮
　詩
　　清河張天英
金粟軒前兩玉樹樹上四時金粟開前身想是青蓮老
有客常乘黄鶴來夜中見月色如幻天外落花香滿臺
我醉攀花㺯明月誰人不愛謫仙才
　　屠性彦徳
桂樹叢生雙澗側𤣥堂羽蓋擁團團流膏乆矣成芝菌
結䕃終當集鳯鸞雨露春深增怵惕溪山秋晚耐髙寒
淮南不用歌招隱留與雲仍百世看
　　陸仁良貴
池鳥夜喧寂水屋月流明坐深清景邁不知蓮露盈
　　袁華子英
丹青金粟影絶筆自齊梁虎頭家法在不似謫仙狂
　　于立彦成
虎頭愛畫金粟影奈爾雲仍癡更多軒外花枝齊亞石
檐間樹色亂侵波天香每愛秋來好仙珮時從月下過
老盡芙蓉涼在水星槎自此泛銀河
　　釋良琦元璞
幽香欄檻絶低小渾似毘那丈室空金粟花浮雙樹月
白蓮香散一池風每聞天鶴乘雲下莫遣仙姝入座中
却媿袈裟留滯乆釣船猶繫栁橋東
　　鄭元祐明徳
巖桂花開江浦流辟疆園裏舊曾遊天方雨粟成金色
風直吹香上玉樓空裏寳雲獅子座鏡中絲髩鷫鸘裘
姮娥手種誰攀得一曲鸞笙萬壑秋
　　黄玠伯成
曲曲欄干屋角西波光夜色靜相迷花跗絶似鑄金粟
木理真同截水犀移席就涼留客乆舉杯邀月近人低
長生豈必𤣥霜劑玉杵爛舂紅雪泥
　　秦約文仲
彼美蟾宫侣愛兹叢桂隂乘空雨金粟蹋月下珠林忘
慮思𤣥賞澄光見道心天香端可掬細細㸃衣襟
　　吳郡顧達
宻蕊碎凝蠟纎枝重布隂雨花天女散月殿素娥臨流
雲度綺席零露下珠林虎頭癡更絶倚檻自清吟
　　彭罙
閒窻見明月團團㺯清輝湛露下庭柯幽香發華滋手
舉青玉案嘉與仙人期遨遊青雲中遺我最髙枝茹芳
咽璚液挿花醉瑶池中有羣鳯鳴景星亦相隨髙軒夜
深坐秋影正葳𬎼勿持廣寒斧為賦小山辭
　分韻詩引
　　匡廬于立彦成
　　　夜坐金粟池上涼雨初過荷氣浮動秋思儵然
　　　各分韻口占成詩以紀事時七月十日也是夕
　　　以荷淨納涼時平聲字為韻詩成者三人
　　于立得荷字
金粟池中萬柄荷亭邊碧樹宻交柯無端一陣西風雨
添得新涼思更多
　　顧瑛得涼字
翠沼新秋浴夜光畫欄古樹發天香西風陣陣亷纎雨
荷葉荷花不奈涼
　　釋良琦得時字
雨浥荷花香滿池水涵樓閣影參差舊遊忽憶西湖夢
第一橋頭看月時
　天香詞序
　　汝陽袁華子英
　　　至正龍集壬辰之九月玉山主人宴客於金粟
　　　影亭時天宇澂穆丹桂再花水光與月色相盪
　　　芳香共逸思俱飄衆客飲酒樂甚適錢塘桂天
　　　香氏來靚糚素服有林下風遂歌淮南招隱之
　　　詞玉山於是執􁐳起而言曰夫桂盛于秋不凋
　　　于冬又不與桃李競秀或者以為月中所植信
　　　有之矣今桂再花天香氏至豈非諸君子躡雲
　　　梯占鰲頭之徵乎請為我賦之汝陽袁華子英
　　　乃口占水調俾歌以復主人率座客咸賦焉
　　袁華
山横黛眉淺雲擁髻鬟愁天香笑擕滿袖曾向廣寒遊
素腕光搖寳釧金縷聲停象板歌罷不勝秋十指露春
笋佯整玉搔頭　記錢塘朝載酒夜藏鈎青衫斷腸司
馬消減舊風流三百六橋春色二十四畨花信重㑹在
蘇州水調按新曲明月照髙樓
　　于立
微紅暈雙臉濃黛寫新愁好是霓裳仙侣曾向月中遊
憶得影娥池上金粟盈盈滿樹風露九天秋折取一枝
去簮向玉人頭　夜如年天似水月如鈎只恐芳時暗
換脈脈背人流莫唱竹西古調喚醒三生杜牧遺夢繞
揚州醉跨青鸞去雙闕對瓊樓
　　顧瑛
金粟綴仙樹玉露浣人愁誰道買花載酒不似少年遊
最是宫黄一㸃散下天香方解來自廣寒秋蝴蝶逐人
去雙立鳯釵頭　向樽前風滿袖月盈鈎縹緲羽衣天
上遺響遏雲流二十五聲秋㸃三十六宫夜月横笛按
伊州同躡彩鸞背飛過小紅樓
　　岳榆
風清玉蟾瑩霜薄翠鸞愁夜深羽衣一曲如在月宫遊
色占名園琪樹香動仙巖貝闕擕手正宜秋登科當小
試私語更低頭　赤欄橋金粟影繡簾鈎荷花六郎模
様消得一風流遺落文昌籍姓重叠太妃名字聲價滿
神州貯君鴛鴦閣期我鳯皇棲(天香姓桂名真/)
　　陸仁
露冷廣寒夜喚醒玉真愁銀橋憶得飛度曾侍上皇遊
一曲霓裳按罷兩袖天香歸後人去已千秋笑倚金粟
樹斜挿玉搔頭　憶錢塘今夜月也如鈎題詩欲寄紅
葉又怕水西流誰把琵琶彈恨愁絶多情司馬不是在
江州醉飲玉山裏有霧遶飛樓
　　張遜
玉樹後庭曲千載有餘愁碧月夜涼人靜曾賦采華遊
玉露細搖金縷香霧輕籠翠葆折下一天秋張緒總能
老還自鎖眉頭　把鸞牋裁繡句寫銀鈎迴文巧成錦
字長恨與江流漠漠梁間燕子欵欵花邊蝴蝶夢覺却
并州獨感舊時月還復照西樓
　
　
　
　
　
　
　
　
　玉山名勝集巻八
欽定四庫全書
　玉山名勝外集
　　　　　　　　　　　　　元　顧瑛　編
　寄贈玉山主人詩
　　柯九思
　　　姚婁東往玉山因書以寄
相逢何事且徘徊澤國桃花岸岸開見説衡陽南去路
秋深無雁寄書來
　　張師夔
　　　次李士亷韻柬玉山
書樓棐几石嶄然晴雪飛來太華巔墨本祕函枯樹賦
牙籖挿架白雲篇清心求友先同調華髪逢人恥問年
共惜分隂珍雅玩封侯豈不到鳶肩
　　趙奕
　　　春日雨窻寄玉山徵君
幽窻談笑話平生三十年間㡬度更白髪滿頭今巳老
青山排闥故多情桃花灼灼應無語春雨蕭蕭尚未晴
明日扁舟好攜酒南村笋蕨正堪烹
　　陳基
　　　寄于匡山索荔枝漿就柬玉山
早春相見又經秋秋水迢迢阻汎舟每見玉山問消息
荔漿何日寄江樓
　　于立
　　　觀玉山中牡丹有感
搖搖紅霧一枝斜看舞東風似髻娃堪笑年年未歸客
借人池館賞春花
　　柯九思
　　　索陽莊𤓰寄玉山
穀雨初乾可自由荷鋤原上倦還休醉迷芳草生春色
誰識東陵是故侯
　　李瓚
　　　懷玉山西墅
西墅幽期每自知晚來無物不宜詩白蘋㸃綴秋波逺
紅樹留連落照遲親老正當貧賤日身輕惟荷聖明知
可能便把投竿手來問漁莊覓釣絲
　　黄文徳
　　　余寓玉溪適錢洞雲居士往廬山過余求詩得
　　　覿玉山顧仲瑛詞翰不能㤀情謹附二十八字
　　　以期後㑹云
𤣥圃仙人吾未識聞説玉山種春色昨夜洞雲天際來
明月空齋坐相憶
　　陳聚
　　　玉山中即景一絶
楊栁絲絲一徑斜碧溪循繞野人家東風二月春如海
開遍一山桃杏花
　　張天英
　　　夏日寄玉山主人
赤日行天氣欲焚樹根羣蟻正紛紛道人心在羲皇上
睡殺青松一枕雲
　　楊維楨
　　　鐵心子買妾歌
鐵心子好吹簫似蕭史自憐乗鸞之伴今老矣笛聲忽
起藍橋津鐵心一寸柔如水明朝萼緑華還過玉山家
羞澁簧初煖韶嫩月新芽玉臺為我歌嗺酒山香為我
舞巾花玉山人鐵心友左芙蓉右楊栁緑華今年當十
九一笑千金呼不售肯為楊家奉箕帚為君不惜珠量
斗玉山人下鏡臺解木難輕財如糞土重義如丘山娶
妻遺牧犢子奪妾向沙叱蠻鐵心子結習纏苦無官家
勅賜錢五雲下覆韋郎牋香蘭一夜驚夢天玉山種璧
三千年
　　陳基
　　　秋懷奉寄玉山主人
江上秋隂十日多思君不見奈愁何風髙澤國來鴻雁
雨入汀洲落芰荷公子文章裁瑞錦佳人衣袖剪輕羅
畫船亦欲溪頭去聴唱花間緩緩歌
　　張希顔
　　　次郭羲仲韻柬玉山主人
故人一隔紅雲島相見銀屏七夕前花近小山當雁齒
溪迴疎栁覆書船參差清吹流星漢饕餮文彞散玉烟
更擬此君亭子上醉歌烏帽集羣賢
　　栢子庭
　　　題玉山主人壁
杖錫穿雲雨濕衣我來君出兩相違茶邊聴得仙童語
學士朝朝向晚歸
　　張師夔
　　　寄玉山索蘭花
許我猗蘭葉有光報君墨竹節尤蒼秋期坐我文峯下
清閟幽光道味長
　　楊維楨
　　　玉山齋中題
玉山有如海上舟年來長憶玉山㳺樓臺隠隠盡臨水
髙橋横卧如牽牛
　　　春日有懷玉山主人
梨花枝外雨㝠㝠宿酒朝來尚未醒倚砌宜男偏婀娜
隔窻鸚鵡太叮嚀紫鸞簫管和瑤瑟金鴨香爐倚繡屏
青李來禽臨巳遍定従白鵠授黄庭
　　顧思敬
　　　寄芝雲堂主人
雲暖幽亭長紫芝昔年曽許鶴來期短笻空倚清江上
滿目春愁兩髩絲
　　楊慶源
　　　次銕厓蚊字韻呈玉山懷鄭廣文
玉山草堂絶蕭爽漁父唱歌溪外聞春風醉醒椰子酒
夜月夢落梨花雲文章獨許楊太史謔浪時同鄭廣文
東歸常懷丈人室六月地冷無飛蚊
　　　懷玉山徵士
近聞東觀蔵書室乃在崑崙𤣥圃臺羣玉山頭海月出
武陵溪上漁舟來故人十載草堂别仙家九月桃花開
太白時時吹銕笛對酌花前鸚鵡杯
　　　寄草堂主人
浣花溪上讀書亭海國光搖處士星三月東風迷錦樹
半天南斗射青萍誰騎仙鶴吹笙過自醉山花枕石聴
多有故人麟閣上帝前應説草堂靈
　　陳敬初
　　　戲柬草堂主人
嘉樹蕭森六月涼上有凌霄百尺長秋風莫剪青青葉
留取青青覆草堂
　　李廷臣
　　　和書畫舫聮句韻
扶桑旭日紅半壁草色如天青滿簾入海雀羣應化蛤
逐風龍唾或生鹽長雲帶水連三島落月和星轉四檐
靈穴(缺/)鰍潮捲尾中山老兎頴濡尖仙姬具飯青精細
庖吏儲鮮異味厭翠釡出駞行玉盌繡幃熏麝啓銀匳
吹簫公子鸞凰語擊劍將軍虎豹髯郢雪飄飄詩總好
葡萄灔灔酒頻添酣歌更上層樓頂萬頃波光上下黏
　　釋寳月伯明
　　　代柬玉山徵君
西闗送别晚山青一舸秋風去窅㝠未審㡬時過竹院
燒香煮茗夜談經
　　于立
　　　白鶴觀題寄玉山主人
我住城中五十日念子終日不相㤀驛回隴首梅未發
雁過沙頭書㡬行田間雞黍酒正熟霜後園林橘半黄
後日東歸同一醉酣歌不減少年狂
　　楊銕崖
　　　同郯九成過玉山舟中聮句
城角初升旭日暹柁樓東向起遐瞻鼇頭直下痴雲暗
楊鷁尾徐開破浪恬野色微明金水曲郯清江隠見玉
山尖雨收幕燕簷牙起(楊/)風颭檣烏帆腹添波影白翻
鷗箇箇郯燒痕青出麥纎纎弋來野鶩毛全脱(楊/)笱得
氷魚口尚噞解籜土萌蓮菂苦(郯/)潑醅新盎蜜脾甜避
船好鳥機先識(楊/)入座江花手自拈未必江山惟客有
郯也知吏隠許吾兼桃花不隔仙源路詩就寧辭晷刻
淹楊
　　楊維楨
　　　湖光山色樓口占
天清望不極逸興晚來多新月弦初上秋華酒半酡水
光摇玉麈山色舞金鵞我愛逃名者幽栖在澗阿
　　李廷璧
　　　代柬玉山主人
芝雲堂上西窻夜剪燭傳杯共話時寒月半窻親下榻
幽人滿座對吟詩無兒守舍馮唐老有客分金鮑叔知
回首玉山空悵望封題聊為寄相思
　　陳基
　　　余嘗夜夢従彦成飲彦成曰此荔枝漿也飲之
　　　令人壽子能為我賦之當贈三百壺余因口占
　　　一詩覺乃夢也及㑹仲瑛聞彦成釀酒果名荔
　　　枝漿以夢白之不覺大笑瑛曰君當書此詩吾
　　　當與子致酒以符所夢因莞爾書之彦成見此
　　　必更大笑也
涼州莫漫誇葡萄中山枉詫松為醪仙人自釀真一酒
洞庭春色嗟徒勞璚漿滴盡生荔枝玉露瀉入黄金巵
一盃入口夀千嵗安用火棗並交梨不願青州覓從事
不願歩兵為校尉但令喚鶴更呼鸞日日従君花下醉
　　郯九成
　　　聞夜來過春夢樓贈小芙蓉樂府恨不得從逰
　　　戲呈二十八字代柬玉山
金鴨香消月上遲玉人扶醉寫新詞勝逰不記歸來夜
春夢樓前倚馬時
　　陸静逺
　　　余以蜜梅徽紙二束寄贈玉山辱以詩謝用韻
　　　填廓聊復雅意
玉色疇能似硬黄酸辛敢擬出青房品題奕奕歸年少
慚媿華顛作漫郎
　　陳敬初
　　　近㑹彦成聞玉山草堂告成遶屋植梅數十本
　　　題寄
聞説草堂春信早梅花無數向南栽主人每愛憑䦨看
佳客従教著屐來風静池塘鳴翠羽雪殘庭際見蒼苔
閒居未許安仁賦天上黄金正築臺
　　郭翼
　　　過綽墩舟中奉寄玉山
綽墎樹色青如薺蕩裏張帆曉鏡開烏目峯髙雲北下
沙湖波濶水西來菰蔣打雨鳴還止鸂鶒迎船舞却迴
好入桃源張渥畫秖慙揚馬是仙才
　　釋良琦
　　　九月五日宿維亭秀峰清暉軒相望玉山十里
　　　許明日將過溪上先此奉寄
秋日滄江采白蘋扁舟一夜繫江濵正縁齊巳能留客
却憶虎頭相邇隣桐樹西邊茅屋静芙蓉深處水亭新
明朝定醉山中酒去脱賀公頭上巾
　　郯九成
　　　秋夜獨坐懐玉山徵君
庭樹葉初落鵲飛驚早秋玉繩猶未轉星漢忽同流楊
柳維亭思芙蓉别浦愁美人隔烟渚滄海信悠悠
　　姚子章
　　　招飲野航亭柬謝玉山主人
野航蕩秋水式宴娯佳賔昔人酒令圖一行當一新郎
君跨鞍馬快踏西風塵國色明皓齒天香墮舞裀祇愁
草茅咏形穢珠玉濵
　　楊銕崖
　　　奉謝玉山假僦屋
玉山長者有髙義乞與山人僦屋金駟馬一時皆上客
青娥三日有遺音西山湧海當秋後南斗流江入夜深
更報大茅張外史興來須抱小雷琴
　　茅貞
　　　寄玉山主人
乾坤具佳氣湖海有佳山隠几人如玉臨流水若環心
游塵物表身在畫圖間擾擾趨名者安知爾許閒
　　李廷玉
　　　奉同銕崖賦寄玉山
玉山溪路接仙源漁郎繫船老樹根望水樓臺浮海市
開門湖水落清尊珠光㺯月寒丹室石氣酣雲暖藥園
聞説銕仙従此宿吹簫一夜洞庭翻
　　楊銕崖
　　　懷玉山書珠簾氏便面
五月江聲入閣寒故人西望倚闌干珠簾新捲西山雨
第一峯前獨自看
　　　玉山以詩見招用韻奉答
君泛脂江我泛婁沙棠小槳木蘭舟醉吹鐵笛珠簾底
端為風流刺史留
　　　其二
滄樓時招蕭史鳳蓮艇或踏琴髙魚巻盡芙蓉秋萬頃
瀛洲信有玉人居
　　王巽
　　　正月八日詣草堂不遇舟中録寄
鼓枻溪頭動曉行衣裳潤浥露華清東風移艇浪花起
幽鳥避人霜羽輕片玉峯寒松倚秀草堂春早栁含情
山人領鶴之何處惆悵歸來雨滿城
　　釋良琦
　　　玉山同予招客汎湖舟中偶成
平湖春水緑如苔公子邀賔錦纜開碧海晴光搖桂楫
玉峯清影落金杯也知賀監風流在不似王猷雪後來
自是綺筵容野客近人鷗鷺不驚猜
　　郭羲仲
　　　簫史趙信卿謁玉山昆季且欲登碧梧翠竹之
　　　堂詩以道其行
金粟池頭花皜皜緑隂亭下樹㝠㝠一曲重聞蕭史過
月明憶上鳳凰翎
　　　寄于彦成兼柬玉山徵君
三月既望出北郭草堂尊爼特風流戴花一任巾幘岸
酌酒直將車轄投骯髒倚門徒自惜慵疎與世豈無謀
青春正好莫嫌晚取次習家池上逰
　　張小山
　　　早起口占寄玉山
螘槐樹下夢不成抖擻白雲出帶星沿籬切切候蟲語
循溪㶁㶁新潮鳴自憐頭顱巳脱髪未了案牘猶勞形
黄塵汩汩髙没人何時解纓濯清泠菖蒲潭上有神人
玉山草堂睡未醒
　　張天英
　　　武陵春曉曲寄玉山
武陵春曉花㝠㝠漁歌蘭枻搖殘星溪涵山氣緑如酒
幽禽啼破松烟青天上時聞鳳凰曲金門飛夢人初醒
長嘯銀臺月將落空翠著衣香霧薄忽見安期蓬海東
劍佩従風降𤣥鶴陽烏銜火懸扶桑袖捲紅雲朝帝旁
手攬龍車覩天光下視螘國空千霜
　　陸仁
　　　柬玉山徵君兼五老貞士
武陵流水緑於膏源上新堤只種桃春氷欲泮魚負藻
快雪時晴鶴在臯悔見相如傾一座底須玉濬夢三刀
車箱塵滿東華路痴絶如君隠最髙
　　　其二
玉子岡頭雪未消玉山池館鬱岧嶤美人詞賦宗枚乗
仙客風流似子喬竹裏行㕑通一徑栁邊飛閣渡雙橋
澧蘭沅芷思無那心與車旌日日搖
　　倪瓚
　　　因呉國良過玉山草堂輒賦長句奉寄
玉山樹色隠朝陽更著漁莊近草堂何處唱歌聲欵乃
隔雲濯足向滄浪珍羞每送青絲絡佳句多投古錦囊
㡬問掉船㝷好事辟疆園圃定非常
　　李元珪
　　　冬至日試筆寄玉山主人
馳逐為家貧營生嵗又新鬚眉半將白天地一閒人梅
萼香東閣桐隂静北隣玉山有佳士念我走風塵
　　衞仁近
　　　承遺竹枝賦近體以寄
草堂只在玉山西未識風流顧愷之鴛冷繡衾春病酒
蠟消銀燭夜敲棋每懷鳳鳥栖梧樹輒倚烏皮唱竹枝
昨夜闌干明月上惱人簫管不勝吹
　　元璞
　　　七月十五夜醉卧三賢閣夢玉山隠君㑹稽外
　　　史與迂生來山中觴酒松石間樂甚余擬太白
　　　寫長句一章及寤山月在牀林聲蕭瑟惘然若
　　　有失因足成夢中語以紀神交契㑹之意焉云
　　　爾
龍門與天通鳥道當絶壁青天挂石鏡倒影入湖碧飛
亭壓清湍幽客時㳺觀千崖古雪積六月松風寒仙人
揮玉麈扣門避秋暑不意麋鹿羣忽識鸞凰侣脱巾長
松隂展席風滿林青苔委玉珮白石鳴素琴淒清草樹
色照映璚瑤質山靈獻神異鹿女將花入班棘促詩成
玉手飛金甖岩花與澗草鮮艶闗才情㑹稽足風流支
遁非謔浪因逢許詢輩氣宇稍跌宕浮生百年期緑髪
易成絲生當聖明世不樂復奚為古人皆黄土感慨心
欲折何如杯中物醉倒石上月月出山霧開天香下空
來酒罷上馬去木末青猿哀
　　秦約
　　　余日坐芝秀軒所相愛厚者盧君伯融袁君子
　　　英陸君良貴每過必談仲瑛園池亭館之盛山
　　　水竹木之美文章翰墨相與藻繢者則有銕崖
　　　仙人匡廬逸士今年春敬初歸自京師即留玉
　　　山敬初乃僕之深於氣類者時見近製亦烏得
　　　而不動情也哉又聞欲過江上竊自欣喜盖友
　　　朋契濶茍非晤集曷能為傾倒謹賦詩四首以
　　　懷四君且寓繾綣之意云
　　　懷楊廉夫
昔年射策龍墀日曲宴璚林識聖顔天樂留音琪樹杪
星文重彩矞雲間長楊五柞曽誇賦駟馬成都復見還
東觀老人行奏對三朝國史待重刪
　　　懐陳敬初
青青蘭芷照春袍春雨流肪緑滿臯秦國總傳歌駟鐵
衞郊無復賦干旄神魚衝岸江濤起威鳳巢林海日髙
何似桐花花樹下玉罌磁杓汎香醪
　　　懐玉山主人
栁塘飛閣畫橋低􁈙石聴鶯淑景移不但鄭莊偏好客
也知顧況最能詩采鉛日出辛夷塢洗玉春明菡萏池
多少東華冠佩者相逢都説虎頭癡
　　　懷于彦成
丹閣繡楹凌紫雯琅玕芝草延清芬寳冠正憶匡廬老
玉文曽愛華陽君笙鏞夜奏三珠樹鸞鵠晨朝五色雲
仙氣山中渾似盖不縁髙致逺人羣
　　楊維楨
　　　大癡仙四和余韻自謂效錢仙艶體予首作盖
　　　未艷也再依韻用義山無題補艷體且馳寄果
　　　育老人老人腸胃有五色繡文者也必不效癡
　　　仙菜肚子句一笑兼柬玉山主客自當爭一籌耳
千枝燭樹玉青葱緑紗人静江霧空銀甲擘絲斜雁柱
熏花撲被熱鴛籠仙人掌重初承露燕子腰輕欲受風
寒食惱公詩巳就華房自搗守宫紅
　　　其二
漏轉西壺酒轉東金盤一筯萬錢空羣姝冷射琉璃榻
繡沓晴烘翡翠籠仗簇銀驄沙路雨信傳青鳥玉樓風
白櫻桃下芙蓉墜中有雙花一蒂紅
　　吕恒
　　　柬玉山主人
玉山佳處山人居聞道方壺一事無萬箇琅玕巢翡翠
千年琪樹倚珊瑚瑤臺酒醉金莖露珠閣香燒鵲尾爐
何日來看金粟影月明花影倩人扶
　　瞿智榮
　　　和羲仲韻柬玉山
莫怪清狂似謫仙乗涼逺過玉山前紫簫夜動黄姑渚
翠被風生越鄂船雲樹亭臺全却暑蓉花簾幙半浮烟
賦詩刻燭良宵飲知是衣冠不乏賢
　　陳敬初
　　　近體二首寄玉山并柬彦成
武陵溪水碧灣灣窈窕幽期不可攀戴勝桑間飛自得
王睢洲上語相闗歌成桃葉臨流和采得蘋花帶月還
見説荔枝漿巳熟不分涓滴到人間
　　　其二
南州五月尚兼衣白紵窻間未脱機青李來禽書不至
茘枝盧橘賦多違水晶簾箔圍晴晝艾納爐熏逗夕霏
為問上都城裏客菖陽花發㡬時歸
　　鄭元祐
　　　昨日善長枉顧聞執事肯以佳絹為野老作畫
　　　賦詩
顧家絹如雞子皮趙生畫似鮫人機氷絲瑩滑如受采
天藻絢爛方含輝海波金色鼂日上溪烟嵐翠錯春飛
漁郎出港布繩網野老問渡褰裳衣試問何従有此景
領在筆底縦横揮
　　楊維楨
　　　立春十日試老温筆懐吕郭兩才子並柬玉山
　　　主人
東風入戸巳十日江上可人殊未來西吕小書藏銕鏁
東郭新詩到玉臺向人好月垂垂滿繞屋名花故故開
多情分付婁江水桃葉桃根共載回
　　郭羲仲
　　　春日有懐
二月作客楊家巷東望滄浪眼欲醒雲樓吐氣蛟蜃紫
海户送色蓬萊青也知奔走非吾事直以疎慵任性靈
别後憶君兼日夜滿江風雪況如馨
　　　其二
客裏青春愁不禁月頭月尾雨隂隂海棠結瓣花匼匝
楊栁滿門紅淺深竟日笙囊寒未解臨池盤斚晚纔斟
諸郎怕有乗舟興怪殺喧晴鵲報音
　　呉克恭
　　　至正九年四月廿日元璞舟過江郊枉勞衰寂
　　　承近懐多慰元璞言歸賦七言近體一通問訊
　　　遙寄玉山主人
玉山長夏草堂幽老愛従君十日留醉語支離歡不記
歸來爛漫憶相求風迴栁絮搖歌扇月出荷花映彩舟
可念江湖搔白首還將衰朽問湯休
　　李仲虞
　　　和玉山蚊字韻
玉山見説多清事湖上相逢慰所聞五色石英流湛露
千年芝草巻層雲絲桐細細鶯鸞語仙袂飄飄鳳鵠文
月出酒醒吹銕笛草堂風動響秋蚊
　　郯九成
　　　次玉山分題韻
頻年種豆遶幽居深巷蕭條意不如日晏炊烟分井臼
春前草色上階除清時自分躭詩癖白晝休嫌生事疎
祗憶桃源種桃者秋江多致鯉魚書
　　　其二
仙館縈迂洞壑幽草堂三日為君留白鷗波浪春江夢
𤣥豹文章霧雨秋誰謂阮生多曠達亦知賀監最風流
才髙不得題鸚鵡重擬登樓賦未休
　　　其三
玉山樹色倚青冥髙閣風微酒易醒移席絶憐江栁碧
鈎簾更愛竹書青白雲盡日春團盖靈石何年夜隕星
却笑虎頭痴絶甚盡將詩句寫秋屏
　　　其四
海上青山積翠嵐望中雲氣似湘潭水光入夜樓隂直
月色當江樹影涵只惜鄭莊能好客亦知王衍愛清談
誰云酒債㝷常有我得詩名取次慚
　　陸仁
　　　雜言一章道中奉懷玉山主人
來時蘼蕪緑歸時蘼蕪黄楊栁蕭瑟鳴蜩螂帖帖髙翮
雁南翔懐故鄉夫君逺在婁之陽玉壺清絲唱窈窕荷
花落日櫂相將
　　鄭明徳
　　　次韻答顧仲瑛
扁舟不亂白鷗羣又復移家入水雲載酒可無人問字
揮毫故有客書裙荒涼漢室銅盤淚剥落周宣石鼓文
猶惜顧循能慰藉江湖冷落見番君
　　王禕
　　　碧梧翠竹堂留别㑹稽外史
梧竹含標接翠蕤秋風又到桂花枝玉山本是神仙宅
滄海空留汗漫期自昔太丘能下榻平生子固不吟詩
牧羊歸去金華裏從此令人貴夢思
　　郯九成
　　　寄玉山徵君
仙人愛向桃源住曲曲雲林勝輞川秋水到門船似屋
青山當檻樹如烟常時待月溪邊立最愛梳頭竹裏眠
我有好懐清夢逺題詩還到草堂前
　　　其二
徵君一月不出屋客來喜值清秋時㑹稽録事應當别
笠澤髙僧定賦詩新月忽從溪上出清尊還向竹間移
殷勤持寄于髙士切勿愁吟兩鬢絲
　　文質
　　　和九成韻寄玉山主人
我愛虎頭公子賢髙懐歴歴瀉長川酒尊花㡳分秋露
茶竈竹間生白烟日落漁莊聴雨坐風微草閣看雲眠
西涼進士曽留别應説相逢十日前
　　　其二
玉山之堂風日好髙居正喜值清時紫簫度曲頗行酒
彩扇分題那賦詩溪樹積隂疑雨過水花流影若雲移
白頭有約漁莊上我亦歸來理釣絲
　　陸仁
　　　奉懷玉山主人兼柬九成于匡山
馬鞍山色兩峰尖時送飛雲落畫檐金鵲焚蘭烟嫋嫋
銀鵞舞隊月纖纖語調鸚鵡花連屋影拂鵁鶄水動簾
縁想清㳺共于鵠定多賦咏照牙籖
　　聶鏞
　　　寄懷玉山
美人昔别動經年㡬見婁江夕月圓怪底清塵成此隔
每懐詩句向誰傳桃溪日暝垂綸坐草閣秋深聴雨眠
安得百壺春釀緑㝷君還上木蘭船
　　　其二
虎頭公子最風流只著仙人紫綺裘築室愛臨溪側畔
鈎簾坐見水西頭常時把筆題江竹最愛看山立釣舟
却羨多才于逸士清秋不厭與君留
　　鄭元祐
　　　次韻答玉山
誰似廱侯孫子賢宴賔歌舞鬬清妍門前岸脚占潮訊
葦裏拏音候客船海氣若浮山隠玉野光純浄月當川
人生得意須行樂莫遣閒愁到酒邊
　　陸仁
　　　同陳敬初移字韻懐玉山
玉山松桂接雲垂誰擬封君比茜巵春草池頭詩總好
桃花源上棹頻移平原好客心俱醉宋玉多情夢亦痴
不接清談纔十日日凭江閣起遐思
　　顧敬
　　　次亷夫韻寄玉山
玉山幽僻草堂好翠竹森森映白沙栗里歸來陶令宅
桃花開處杜陵家風來野樹留歌鳥雨入溪流送落花
我欲問津従此去天涯何處有星槎
　　陳基
　　　夜坐懐玉山匡山二君子
良夜殊未央明星亦何爛懐人阻層城邈若河與漢栖
鵲驚露叢落葉依井幹據梧不成彈惻惻空長嘆
　　良琦
　　　春㳺期過龍門不至兼懐雲臺
春野看山駐小車如何不到野人居澗中蓴菜空尋摘
石上松花浪掃除王謝風流真不忝巳休禮法向來疎
欲憑茗蕨將清意為致行㕑醒醉餘
　　陳基
　　　寓笠澤有懐因風奉寄
我愛玉山嘉樹林草堂終嵗有餘隂巢安翡翠春雲暖
窻近芭蕉夜雨深寳篆香烟留睡鴨綵箋行墨寫來禽
萬竿修竹休教洗日日平安報好音
　　李祁
　　　寓婁江寄梧竹主人
翳翳林木交肅肅宇檐静於焉脱塵鞅偶坐愜所性初
忻景物佳稍覺縁想浄一與梧竹親寧㤀五君咏
　　瞿智榮
　　　小詩問疾兼懐匡山人
東江漾漾春流濁西郭深深轍跡疎放浪乆無狂賀老
風流獨有病相如門前看竹不題鳳溪上賞花多釣魚
(缺/)
　　秦約
　　　芝秀軒畜雙白鷴頗馴近聞玉山園池欲得之
　　　遂忻然籠去無難色是盖不使太白胡公專美
　　　於前也因製四韻詩偕其行云
雙禽曽來換雙璧籠至草堂清絶塵李白多才今有子
胡公好事豈無人竹間飲啄池臺曉花底飛鳴島嶼春
更想金衣天際鶴㝠㝠寥廓與誰親
　　于立
　　　寓越溪寄玉山兼懐徳輔
玉山山中春又回看春還有㡬人來堂前梧竹性所愛
溪上桃花眼見栽顧況題詩皆好句王褒作賦最多才
何時艤棹婁江曲共聴彈琴坐石苔
　　袁華
　　　以花字韻奉寄玉山
大江日落東流急百丈牽船當到家誰同文酒宴山館
也勝連臂踏隄沙美人雙歌青玉案仙娥獨駕紫雲車
閬苑瑤池兩清絶開遍秋紅小樹花
　　陳基
　　　有懐梧竹主人山隂道士雲臺外史兼柬龍門
　　　開士
碧梧翠竹日扶疎長夏髙堂可晏居霅上故人時載酒
山隂道士近無書蒼頭掃石安棋局稚子穿花奉板輿
若見惠休煩問訊碧雲詩句定何如
　　釋良琦
　　　至正庚寅十月八日呉水西袁子英憩余寓所
　　　有懐玉山匡山雲臺以端字為韻
蘭若清溪曲苔蹊宿雨乾閉門書自展扣竹客相看蓮
社容沽酒松房可挂冠風流成雅㑹忼慨失幽歡日落
江聲急山空玉氣寒桃源人巳去栁徑菊初殘簪盍賔
朋集田收秫米寛鄭莊原好客陶令獨辭官詩憶迂于
好才追短李難交逰敦道義出處共盤桓昨日山行樂
連朝興未闌孫登嘯絶響靈運屐寧刓眺逺欣情合臨
深怯股酸石竒祥鳳舞池碧老蛟蟠曲磴輿頻憩蒼崖
句欲刋披雲行􁀙确拂雪到巑岏岩橘黄登俎畦菘緑
在盤空紆長者轍真具腐儒餐聚合驚雲散暌離見月
團鹿鳴還自咏流水不成彈鴻雁啼荒浦鳬鷗落暮灘
沖襟聊一寫搔首睇雲端
　　秦約
　　　婁上紀興奉柬玉山
放船曉發婁之濆嫋嫋拏音何處聞巴王廟下樹如㦸
黄姑堂前花似雲河流虹影向江去日落玉氣隔林分
憑髙逺望應有思自數秋風鴻雁羣
　　黄公望
　　　次韻梧竹主人詩奉柬
片玉山前人最良文章體物寫謀長古來望族推呉郡
直到雲仍姓字香
　　　其二
花檻香來風入座彫櫳影轉月穿櫺鈎軒平野連天碧
排闥遙山隔水青
　　　其三
竹裏行㕑長准備濁醪不用惱比隣文章詩酒時時醉
花果園林處處春
　　　其四
人生無奈老來何日薄崦嵫巳不多大抵華年當樂事
好懐開處莫空過
　　陳基
　　　月下懐玉山主人
初月照川上桑槐翳繁柯離居感流景悵望奈君何夕
露下芳草涼飇回素波歸哉玉山下日夕共婆娑
　　　别後聞入杭賦詩以寄
栁洲寺下絲竹繁蘇小墓邊風日暄天開十里水如鏡
雨過六橋花欲言畫船夜聴孤山鶴銕笛曉驚西竺猿
歸來相遲桃源上為唱竹枝傾緑尊
　　于立
　　　姚子章人回騎従在杭即欲渡江一見途中得
　　　書聞巳歸玉山中遂成悵然因寄
聞住西湖十日還冷泉亭下水潺湲錢塘東去直到海
於越南來總是山情逐斷猿明月夜興隨孤鳥白雲間
玉山池館花無數應待幽人一破顔
　　郯韶
　　　古體一首懐玉山次沈自誠韻
亭亭古崑丘上有璚樹枝仙人居其間服食忘神疲朝
馭羲和車夕咏金臺詩我常與之逰中夜夢見之御氣
周八極迥焉人世遺青雲忽氤氲白鶴長鳴悲以兹嬰
世網一墮東海涯安得浮丘公挾舟候安期
　　　西湖酌别便欲過草堂因冗未果小詩二章奉
　　　寄稍涼當買舟相晤也
片玉山中結草堂門前流水似滄浪竹隂覆几琴書潤
花氣熏窻筆硯香四海詩名唐李杜一時文采漢班揚
近聞髙士増新傳好紀淮南老更狂
　　　其二
五月西湖載酒逰芰荷香裏雨初收黄蜂飛近花邊座
白鳥來依栁下舟佩服盡従唐制度笑談不減晉風流
幽期莫更歌招隠擬赴西風桂子秋
　　良圭
　　　龍門山人玉山主人以詩名著海内僕景慕久
　　　矣敬以敝寺六咏求題品之就寫長句奉柬
二子風流迥不羣詩名海内每傳聞苦吟杜甫行日午
覓句湯休坐夜分開籠放鶴好明月拄笏看山多白雲
寂寞滄江舊蘭若品題亦欲托髙文
　　陳基
　　　奉邀玉山主人到城兼柬雲臺龍門
白馬銀鞍照地光秋風新試紫逰韁傾城冠盖皆相過
只少山隂道士狂
　　　其二
真率相留味最佳山童和蒂摘秋𤓰夜深石鼎聮詩句
定在雲臺外史家
　　周砥
　　　留别草堂主人並柬匡廬外史
玉山草堂絶清妍畫圖書巻置兩邊長松落子當牕前
鶴踏芝雲舞翩翩碧梧翠竹搖秋烟鳯凰一鳴三千年
松谿石磴相周旋緑蘿飛花百尺懸草堂主人真晉賢
手持麈尾談重𤣥傲睨萬象心炯然示我新詩三百篇
瀑流倒瀉挂青天匡廬先生乃謫仙謔浪髙談驚四筵
樂府不寫金花牋日日江頭浮酒船愛我草聖如張顛
酣歌草堂屋西偏醉來狂歌舞僊僊共入芙蓉花底眠
　　鄭元祐
　　　暮歸有感寫寄玉山
嗟我生不如蟄蟲猶知坯户以禦冬㝠捜古今趣老態
飢驅東西無定踪早起厭轢生塵釡暮歸驚聞定夜鐘
百年能㡬乃役役後彫輸與東陵松
　　　其二
山人常年遇有秋尚爾不免飢寒憂左腕難臨乞米帖
中腸只憶監河侯倉紅能飫李斯䑕醉態且舞檀卿猴
瓶儲有粟可飽我起踏北户看星流
　　明徳
　　　至正十一年秋七月華亭郭氏子傚宋局製鸚
　　　鵡研弋陽山樵李纘以金購得持贈玉山且歌
　　　詩銘云
端溪文石質如玉下若涵蒼上標緑良工採材山之麓
琢磨精緻若膏沐製成鸚鵡殊不俗尾羽翛翛頭曲局
以咮啄桃水盈掬姓陶者泓實其族松煤為雲内瀦畜
詞章統緒決川瀆繄仲瑛甫誠善續
　　陳基
　　　聞玉山中方編草堂續集呉興温生挾中山毛
　　　穎往見因賦詩以華其行
我愛玉山賔主賢契諧金石晚彌堅評詩不數齊梁末
論字惟推魏晉前别墅新題人共賦草堂髙㑹世争傳
更須闢館延毛穎收拾英華續後編
　　趙奕
　　　逰玉山佳處寫贈仲瑛
我愛玉山竒絶處碧梧翠竹映闌干軒窻傍水琴書潤
樓閣連空宇宙寛山色溟濛還淡淡湖光瀲灔自漫漫
登臨縦目無窮處落日西風作暮寒
　　良琦
　　　玉山索蟠松因登天平得二本移送玉山主人
崑山好鳥來雲岩口銜仙人雲錦箋開椷讀之見深意
願乞蟠松數枝翠疎雨落葉迷秋山屐齒便躡苔斑斑
龍門直上三百尺石屋徑度雲㡬間東林西林何窅㝠
前山後山還獨經青藜不畏虎豹跡白日要見虬龍形
華盖峯頭最髙處偃秀盤竒逢兩樹僕奴驚叫答空谷
鸞鶴翻翔入烟霧大株倒挂蒼厓顛小株横欹寒澗邊
乾坤凝結太初氣蛟蜃飛騰千丈淵沙土(缺/)
　
　　　　　　　　　　　　　　　　　　千嵗常
青青根下早看成茯苓仙人服(缺/)
　　陳基
　　　寄玉山並柬匡廬外史
美人不見巳三月日日相思賦角弓興發頗疑詩有助
憂來翻訝酒無功未須結客逰樊上却擬移家住瀼東
預報匡廬與外史新醅宜壓荔枝紅
　　良琦
　　　嵗暮寄玉山并柬彦成子英
城府一㑹面塵埃各滿襟匆匆官寺飯草草市樓斟歸
棹隨沙月飛帆拂渚禽妓糚紅照水仙侣玉為林宅近
梅花早溪清竹色深佳兒候門喜好客向筵臨閣暖簾
圍繡香温鼎錯金酥杯春酒味錦瑟夜絃音賀老狂猶
在袁安痩不禁文章㑹友社園墅憶君心池隔茅亭静
山當雪洞隂想聴松子落應念野僧㝷世態今輕薄江
湖有陸沈巻阿誰復賦招隠且髙吟時見妖氛息年催
雨雪侵新詩肯相慰把玩比璆琳
　　陳基
　　　笠澤有懐
碧梧翠竹鬱参差艾納流熏繡幕垂璚管隔花聞度曲
畫屏燒燭看圍棋坐延太乙青藜杖倒著山公白接䍦
何日扁舟能盪槳為拚同醉習家池
　　　將往三洲懐玉山徵君㑹稽外史
海門自與碧天通獨馭靈槎逺向東一道銀潢秋浪白
三洲金刹日華紅龍吹花雨慚聞法鳥語雲檣喜報風
無奈思君重回首依依江樹送㝠鴻
　　秦約
　　　至正壬辰秋舟過馬鞍山下登叠浪軒酹龍洲
　　　先生之墓俯覽江流渺然遐思慨風土之昔殊
　　　嗟人生之契濶有懐玉山晉道堅昆仲
江静波明蕩白沙搖搖畫舸似乗槎蕎麥花開散晴雪
枸杞結子爛頳霞三呉風土曩昔異二陸才華耆舊誇
蹇予清嘯睨寥廓槽頭新酒不須賒
　　良琦
　　　正月四日夜宿溪上有懐玉山
白日西没江東注客子舟航暮城住自縁舊好數經過
頗為微名早馳騖風前野碓響初夜雨外漁燈映深樹
美人不歸烟水寒渺渺何由寫心素
　　徐緬
　　　寄玉山徵君
翠竹碧梧池館好玉山佳處意無窮輞川賔客文章盛
京雒衣冠書問通窻暖語聞鸚鵡巧杯深香泛荔枝紅
山川風氣開清思詩巻流傳字字工
　　邾經
　　　婁東述懐寄玉山
寂寞婁東寺經過嵗暮時後凋霜栢古亂㸃石苔滋方
外尊吾友龍門得老琦十年今巳遇早嵗故相知震澤
三江入虹橋五色垂水西春酒熟花下晚尊移聮句旋
題竹留餐更折葵那知俱是客各以業為師蓮社招呼
費茅堂出處卑也馳支遁馬而尚習家池何物譏臣朔
如人舞怪逵遂全兄弟急豈但友生疑落落情偏好悠
悠事莫期參商天上路萍梗海之涯向憶身猶白前修
道不緇君攀獅子座我把桂花枝呉子非無學周(缺/)
　為龍津終再合豹管未容窺泥濘雙扶屐燈明共奕
碁笑言方款洽交誼更堅持好客囊羞澁捐人佩陸離
初筵俄列豆屢舞竟揚巵醉揖都輕别醒吟每重思優
哉聊復爾舍此欲何之伐木鳴幽鳥緘筒寄阿誰玉山
投美璞珠水照摩尼為説饒清事従逰盡白眉載觀名
勝集多是故人詩自笑如張翰何煩識項斯江帆風去
逆林館雨留遲紫硯𤣥香潤紋窻棐几宜翔鸞開粉紙
直髪引烏絲燕坐書成癖窮探字識竒雄文毛頴傳小
隸武梁詞韓栁文章在雲龍上下隨兩家才並立千喙
語難追小子真狂簡前賢具㸃嗤百金寧取直三絶且
聞痴漫與非神品居然奉令儀一時傾孔盖八字讀曹
碑回首髙飛隼行歌倒接䍦剡溪歸野興泌水樂㤀飢
開閣延疏廣韋編拾散遺儒冠傲軒冕農耒力菑畬明
月懐人逺長林鼓瑟悲㝷常要久契翻覆訝羣兒願把
平生意無求小有疵矢心同白水披腹獻丹墀判袂寒
潮送還家雪夜吹上人逢顧愷憑謝拙言辭
　　良琦
　　　賦苔梅一枝寄玉山
折得南枝古澗旁千年風骨老氷霜珊瑚出水鹽花濕
鐵柱含波石髪香可獨詩情東閣准也知春夢灞陵長
所思何許遙相憶憑仗寒英寄草堂
　　郯韶
　　　虞山道中懐玉山徵君
言偃宅前湖水東千門楊栁緑搖風一篷山色斜陽外
半夜雨聲春夢中獨客年年如旅燕行人草草似驚鴻
芳洲杜若憑誰采心逐寒潮處處同
　　楊維楨
　　　湖上感事奉寄玉山
湖水碧於天湖雲薄似烟鴛鴦不經亂飛過岳墳前
湖水明於鏡湖泥濁似涇祗應萇血在染得水花青
海嶠浮西日闗梁轉北風蘇郎書未反愁絶雁來紅
將石星空墮靈山鳳不飛惟餘灞頭水西去復東歸
　　郭翼
　　　漫興呈玉山道丈
前月海冦入郡郭病裏移家愁殺人桃花野屋苦多雨
楊栁清江無好春誰似龎公居隴畆自慚杜老在風塵
草堂夢寐驚相見把酒論詩月色新
　　陸仁
　　　漫興呈玉山社長
萱花葵花五月繁清㳺還過辟疆園艱難避賊愁仍絶
感激逢君思欲鶱信有讒人如巷伯豈無佳士報平原
坐深池館偏幽寂更浣寒泉為滌煩
　　秦約
　　　修城口號似玉山主人
春城連海亘虹霓雉堞桓桓補甑泥總謂軍儲仰呉下
只憐邊釁起淮西千旂影逐流雲轉萬杵聲髙落日低
安得韓彭為上將載光大業撫黔黎
　　沈明逺
　　　漫興似玉山詞長
近知消息苦難真一日千迴憶故人極目烽烟迷黒海
驚心花鳥惜青春清談王衍休揮麈多事元規巳汙塵
重上髙臺見君面碧梧翠竹喜清新
　　于立
　　　漫興呈玉山主人
五月田家未足秧壖邊水鸛近人長溪流到海無百里
潮汛乗風失萬航春樹暮雲迷逺近南山北斗自低昂
相思相見真如夢莫惜題詩到草堂
　　良琦
　　　夏五月過玉山草堂見婁江諸故人漫興之作
　　　遂繼咏
梅風發時海冦去相見要令懐抱開乍喜豈論生理事
空言獨歎濟時才桐花金井鶯聲過月色涼臺鳳吹回
不得清吟㑹諸老履痕猶在竹間苔
　　周砥
　　　過玉山草堂留别山中諸公
五陵豪英不足畏丹徒布衣那可輕萬事豈皆合天道
偶然遇之亦成名我今困乏窮谷底青雲之志何由平
愁來飲酒一百杯拔劍髙歌泪如傾歌聲悲壯君試聞
江漢茫茫氣欲吞附鳳騎龍豈難事屠狗飯牛何足論
諸君吾鄉舊知己㑹面那得無歡言平生心事難盡道
且復痛飲花下尊明當大醉樓船上横吹玉笛過呉門
　　楊銕崖
　　　與客登望江樓作録寄玉山主人
蜑子雨開江上臺江頭野老不勝哀蜃將樓閣空中落
鰌引旂旌月下來保障許誰為尹鐸事諧無復問文開
可憐歌舞舊城闕又是昆明㡬刼灰
　　　其二
嫋嫋秋風起洞庭瀛洲宫闕渺空青客星石落江龍動
神馬潮來海雨腥弱水無時通漢使赭峯何事受秦刑
逺人新到三韓國中土人文聚五星
　　袁華
　　　陪趙仲光顧仲瑛逰崑山
林壑秋髙絶㸃埃畫船載酒對山開霜明逺浦蒹葭老
木落空江鴻雁來魏國王孫多麗藻華陽真逸有仙才
翠微閣下經行處重為題詩拂紫苔
　逰崑山聮句詩序
　　袁華
　　　至正八年春崑山顧君仲瑛以書來招致予明
　　　日即顧君所又明日命百花舫集賔客自余而
　　　次凡六人朝發自界溪出津義浦過九里菴轉
　　　金溪午泊舟駟馬橋下換輿騎入慧聚寺寺主
　　　僧然叟出肅客上神運殿見石甃壁其工出天
　　　成然云此向禪師開山時鬼所運也遂登玉山
　　　山首昂脊凹狀類馬鞍故俗名馬鞍山其昂立
　　　石幢與雙蘇塗相角者又號文筆云東見滄海
　　　皛皛然無際水與天相涵北海樹中見孤嶼隠
　　　起蒼蒼然云此虞山也泰伯虞仲所居故名巳
　　　而大風動石聲如大波濤衣帽掀舞愀然不可
　　　立然叟領客憩翠微軒閣呼山丁作茗供觀向
　　　師虎化石山下讀唐孟郊張祐宋王安石詩於
　　　東壁然作合掌禮云地由玉峯勝玉峯又由人
　　　而勝自孟張王後絶響久矣願吾子繼焉余諾
　　　之西廡僧應又招憩來青閣盛出佳紙墨求詩
　　　余遂書玉峯詩云
大風動落日人立玉峯(缺/)
　　倪瓚
　　　八月廿三日芙蓉花下留南宫岳山人飲明日
　　　岳山人過玉山南宫老矣不知復㡬聚首觀花
　　　聴琴情不能堪因賦長句並柬玉山
芙蓉著花巳爛漫酌酒彈琴聊少停數聲别鵠隔江渚
一醉秋天空玉瓶況當賔客欲行邁忍使風雨即飄零
攀條掇英空惆悵但願花開長不醒
　　張雨
　　　袁子英來承惠崑山小峯峭絶可愛敬賦詩厠
　　　諸閬州瓢松石之間云兼柬玉山隠君
崑丘得此豐年玉眼底都無太華蒼隠若連環脱仙骨
重如沈水辟寒香深根立雪依琴薦小孕生香潤筆牀
與作先生怪石供袖中東海若為蔵
　　倪瓚
　　　義興呉國良用桐烟製墨黑而有光焰膠法又
　　　得其傳將逰玉山輒賦詩以遄其行云
生住荆溪上桐花收夕烟墨成羣玉祕囊售百金傳孰
謂奚珪勝徒稱潘谷仙老松端愧汝膠法更清妍
　　王䝉
　　　海子橋偶得一詩奉寄玉山
暮登海子橋西繞江門歸霜風著宫樹葉葉帶紅飛據
鞍吹短笛乗月搗征衣江南氷雪裏音信寄來稀
　　僧覺照
　　　寄玉山
草堂東望白雲深主人愛書如愛金下榻每因揚執㦸
得句長懐支道林松花滿樹可為酒竹笋隔簾成緑隂
我欲乗閒逺相過坐對石牀彈玉琴
　　僧至奐
　　　寄玉山徵君
草堂風物静朝曛春日題詩每憶君㵎底松清疑過雨
山頭玉氣總成雲神鵬未展溟南翮天馬能空冀北羣
㑹見丹陽為内史笑揮白羽樹髙勳
　　　其二
老去情懷獨放歌新亭結構近滄波狎鷗泛渚知人意
稚子應門喜客過山色湖光春蕩漾碧梧翠竹雨婆娑
絶勝池上三公子醉著江東白鷺蓑
　　　其三
小徑升堂舊不斜幽居渾似杜陵家五株桃樹當春草
一帶溪流入浣花每自放船歌白苧也従漉酒脱烏紗
風流更憶瀛洲客應獻安期棗似𤓰
　　　其四
春到江南野水濵絶憐幽事總相親風飄玉雪楊花落
雨濕琅玕竹樹新洗硯時時臨晉帖賦詩往往似唐人
向來為識江村路此日過従莫厭頻
　
　
　
　玉山名勝外集
