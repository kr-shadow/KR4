#+TITLE: 竹山詞-宋-蔣捷
#+DATE: 2018-05-12 10:21:30
#+SOURCE: github.com/kanripo/KR4j0053 master 9c1a7a8a                
欽定四庫全書　　　　　集部十
　竹山詞　　　　　　　　詞曲類一(詞集之屬/)
　　提要
　　　　(臣/)等謹案竹山詞一巻宋蔣捷撰捷字勝欲
　　　　自號竹山宜興人徳祐中嘗登進士宋亡之
　　　　後遁跡不仕以終是編為毛晉汲古閣所刋
　　　　巻首載至正乙已湖濵散人題詞謂此稿得
　　　　之唐士牧家雖無銓次已無遺逸當猶元人
　　　　所傳之舊本矣其詞練字精深調音諧暢為
　　　　倚聲家之榘矱間有故作狡獪者如水龍吟
　　　　招落梅魂一闋通首住句用㱔字瑞鶴仙夀
　　　　東軒一闋通首住句用也字而於虛字之上
　　　　仍然叶韻葢偶用詩騷之格非若黄庭堅趙
　　　　長卿輩之全不用叶竟成散體者比也他如
　　　　應天長一闋注云次清真韻前半闋轉翠龍
　　　　池闊句止五字而考周邦彦詞作止是夜堂
　　　　無月實六字句後半闋澷有戲龍盤句亦五
　　　　字而考周詞又見漢宫傳燭實亦六字此必
　　　　刋本各有脱字至於沁園春絶勝珠簾十里
　　　　樓句樓字上譌增迷字玉樓春明朝與子穿
　　　　花去句花字譌作不字行香子奈雲溶溶句
　　　　奈字下譌增何字粉蝶兒古今来人易老句
　　　　譌脱一来字翠羽吟但留殘月掛蒼穹句譌
　　　　脱月蒼二字皆為疎舛唐多令之訛為糖多
　　　　尤足嗢噱其喜遷鶯調所載改本一闋視元
　　　　詞殊減風韻似非捷所自定詞統譏之甚當
　　　　但指為史達祖詞則又誤記耳乾隆四十六
　　　　年九月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
題竹山詞
竹山先生出義興鉅族宋南渡後有名㻧字宣卿者善
書仕亦通顯子孫俊秀所居擅溪山之勝故先生貎不
揚長於樂府此稿得之於唐士牧家蔵本雖無詮次庶
幾無遺逸云至正乙已嵗次秋七月十有七日湖濵散
人題
欽定四庫全書
　竹山詞
　　　　　　　　　　　　　宋　蔣捷　撰
　　賀新郎(秋/曉)
𣺌𣺌啼鴉了亘魚天寒生峭嶼五湖秋曉竹几一鐙人
做夢嘶馬誰行古道起搔首窺星多少月有微黄籬無
影挂牽牛數朶青花小秋太淡添紅棗　愁痕倚賴西
風埽被西風翻催鬢鬒與秋俱老舊院隔霜簾不捲金
粉屏邊醉倒計無此中年懷抱萬里江南吹簫恨恨參
差白雁横天杪煙未歛楚山杳
　　又(約友三/月旦飲)
雁嶼晴嵐薄倚層屏千樹髙低粉纖紅弱雲隘東風藏
不盡吹豔生香萬壑又散入汀蘅洲葯擾擾囱囱塵土
面看歌鸎舞燕逢春樂人共物知誰錯　寳釵樓上圍
簾幙小嬋娟雙調彈箏半霄鸞鶮我輩中人無此分琴
思詩情當却也勝似愁横眉角芳景三分才過二便綠
隂門巷楊花落沽斗酒且同酌
　　又(吳/江)
浪湧孤亭起是當年蓬萊頂上海風飄墜帝遣江神長
守䕶八柱蛟龍纒尾鬬吐出寒煙寒雨昨夜鯨翻神軸
動巻雕翬擲向虚空裏但留得絳虹住　五湖有客扁
舟艤怕羣仙重游到此翠旌難駐手拍䦨干呼白鷺為
我慇勤寄語奈鷺也驚飛沙渚星月一天雲萬壑覽茫
茫宇宙知何處鼓雙楫浩歌去
　　又(懷/舊)
夢冷黄金屋嘆秦箏斜鴻陣裏素絃塵撲化作嬌鸎飛
歸去猶認紗窗舊綠正過雨荆桃如菽此恨難平君知
否似瓊臺湧起彈棊局消瘦影嫌明燭　鴛樓碎瀉東
西玉問芳踪何時再展翠釵難卜待把宫眉横雲様描
上生綃畫幅怕不是新來粧束綵扇紅牙今都在恨無
人解聽開元曲空掩袖倚寒竹
　　又(兵後/寓吳)
深閣簾垂繡記家人軟語燈邊笑渦紅透萬叠城頭哀
怨角吹落霜花滿袖影厮伴東奔西走望斷鄉闗知何
處羨寒鴉到著黄昏後一㸃㸃歸楊栁　相看只有山
如舊歎浮雲本是無心也成蒼狗明日枯荷包冷飯又
過前頭小阜趂未發且嘗村酒醉探枵囊毛錐在問隣
翁要寫牛經否翁不應但揺手
　　沁園春(為老人書/南堂壁)
老子平生辛勤幾年始有此廬也學那陶潛籬栽些菊
依他杜甫園種些蔬除了雕梁肻容紫燕誰管門前長
者車怪近日把一庭明月却借伊渠　鬢邊白髪紛如
又何苦招賓納客歟但夏榻宵眠面風欹枕冬檐晝短背
日觀書若有人尋只敎僮道這屋主人今日居休羨彼
有揺金寳轡織翠華裾
　　又(次强雲/卿韵)
結算平生風流債負請一筆勾葢攻性之兵花圍錦陣
毒身之鴆笑齒歌喉豈識吾儒道中樂地絶勝珠簾十
里樓因底嘆晴乾不去待雨淋頭　休休著甚來由
硬䥫漢從來氣食牛但只有千篇好詩好曲都無半㸃
閒悶閒愁自古嬌波溺人多矣試問還能溺我不髙擡
眼看牽絲傀儡誰弄誰收
　　女冠子(元/夕)
蕙花香也雪晴池館如畫春風飛到寳釵樓上一片笙
簫琉璃光射而今燈謾掛不是暗塵明月那時元夜况
年來心嬾意怯羞與蛾兒爭耍　江城人悄初更打問
繁華誰解再向天公借剔殘紅灺但夢裏隱隱鈿車羅
帕吳牋銀粉砑待把舊家風景寫成閒話笑綠鬟隣女
綺窗猶唱夕陽西下
　　又(競/渡)
電旂飛舞雙雙還又爭渡湘灕雲外獨醒何在翠葯紅
蘅芳菲如故深衷全未語不似素車白馬巻潮起怒但
悄然千載舊跡時有閒人弔古　生平慣受椒蘭苦甚
魄沉寒浪更被饞蛟妬結瓊紉璐料貝闕隱隱騎鯨煙
霧楚妃花倚暮莫便玉簫吹了凌波同歩待月明洲渚
小留旌節朗吟騷賦
　　大聖樂(陶成之/生日)
笙月涼邊翠翹雙舞夀仙曲破更聽得豔拍流星慢唱
夀詞初了羣唱蓮歌主翁樓中披鶴氅展一笑微微紅
透渦襟懷好縱炎官駐繖長是春和　千年鼻祖事業
記曾趂雷聲飛快梭但也曾三徑撫松採菊隨分吟哦
冨貴浮雲榮華風過淡處還他滋味多休辭飲有碧荷
貯酒深似金荷
　　解連環(岳園/牡丹)
妬花風惡吹青隂漲却亂紅池閣駐媚景别有仙葩遍
瓊甃小臺翠油疎箔舊日天香記曾遶玉奴絃索自長
安路逺膩紫肥黄但譜東洛　天漢霽虹似昨聽鵑聲
度月春又寥寞散豔魄飛入江南轉湖𣺌山茫夢境難
託萬疊花愁正困倚鈎闌斜角待攜尊醉歌醉舞勸花
自落
　　永遇樂(綠/隂)
清逼池亭潤浸山閣雲氣凝聚未有蟬前已無蝶後花
事隨逝水西園支徑今朝重到半碍醉笻吟袂除非是
鸎身瘦小暗中引雛穿去　梅簷溜滴風來吹斷放得
斜照一縷玉子敲枰香綃落剪聲度深幾許層層離恨
淒迷如此㸃破謾煩輕絮應難認爭春舊館倚紅杏處
　　花心動(南塘/元夕)
春入南塘粉梅花盈盈倚風微笑虹暈貫簾星毬攢巷
徧地寳光交照湧金門外樓臺影參差􁏳西湖波渺莫
天逺芙容萬朶是誰移到　鬒鬢雙仙未老陪玳席佳
賔㬉香雲繞翠簨叩氷銀管噓霜瑞露滿鍾頻釂醉歸
深院重歌舞琱盤轉珍珠紅小鳯洲栁絲絲淡煙弄曉
　　金盞子(秋/思)
練月縈窗夢乍醒黄花翠竹庭館心字夜香消人孤另
雙鶼被他羞看擬待告訴天公減秋聲一半無情雁正
用恁時飛來呌雲尋伴　猶記杏櫳㬉銀燭下纖影缷
佩驪春渦暈紅豆小鶯衣嫩珠痕淡印芳汗自從信誤
青鸞想籠鸎停喚風刀快剪盡畫簷梧桐怎剪愁斷
　　喜遷鸎(暮/春)
游絲纖弱謾著意絆春春難憑託水㬉成紋雲晴生影
芳草漸侵裙幄露添牡丹新豔風擺秋千閒索對此景
動髙歌一曲何妨行樂　行樂君聽取鸎囀綠窗也似
來相約粉壁題詩香街走馬爭奈鬢絲輸却夢回晝長
無事聊倚䦨干斜角翠深處看悠悠幾㸃楊花飛落
　　又(改前/詞)
游絲纖弱謾著意絆春春難憑託水暖成紋雲晴生影
雙燕又窺簾幙露添牡丹新豔風擺秋千閒索對此景
動髙歌一曲何妨行樂　行樂春正好無奈綠窗孤負
敲棊約錦幄調笙銀瓶索酒爭奈也曾迷著自從髪凋
心倦常倚釣䦨斜角翠深處看悠悠幾㸃楊花飛落
　　晝錦堂(荷/花)
染栁煙消敲菰雨斷歴歴猶寄斜陽掩冉玉妃芳袂擁
出靈塲倩他鴛鴦來寄語駐君舴艋亦何妨漁榔靜獨
奏櫂歌邀妃試酌清觴　湖上雲漸暝秋浩蕩鮮風支
盡蟬糧贈我非環非佩萬斛生香半蝸茆屋歸雲影數
螺苔石壓波光鴛鴦笑何似且留雙檝翠隱紅藏
　　水龍吟(傚稼軒體/招落梅魂)
醉兮瓊瀣浮觴些招兮遣巫陽些君毋去此颶風將起
天微黄些野馬塵埃汚君楚楚白霓裳些駕空兮雲浪
茫洋東下流君往他方些　月滿兮西廂些呌雲兮笛
淒涼些歸來兮為我重倚蛟背寒鱗蒼些俯視春紅浩
然一笑吐幽香些翠禽兮弄曉招君未至我心傷些
　　瑞鶴仙(紅/葉)
縞霜飛霽雪漸翠減涼痕猩浮寒血山窗夢淒切短吟
笻猶倚鸎邊新樾花魂未歇似追惜芳消豔滅挽西風
再入柔柯誤染紺雲成纈　休説深題錦翰淺泛瓊漪
暗春曾泄情條萬結依然是未愁絶最憐他南苑空堦
堆遍人隔仙蓬怨别鎻芙容小殿秋深碎蛩訴月
　　又(鄉城/見月)
紺煙迷雁迹漸斷鼓零鐘街喧初息風檠背寒壁放氷
蜍飛到絲絲簾隙瓊魂暗泣念鄉闗霜蕪似織謾將身
化鶴歸來忘却舊逰端的　懽極蓬壺蕖浸花院梨溶醉
連春夕柯雲罷奕櫻桃在夢難覓勸清光乍可幽窗相
伴休照紅樓夜笛怕人間換譜伊涼素娥未識
　　又(夀東軒立/冬前一日)
玉霜生穗也𣺌洲雲翠痕雁繩低也層簾四垂也錦堂
寒早近開爐時也香風逓也是東籬花深處也料此花
伴我仙翁未肯放秋歸也　嬉也繒波穩舫鏡月危樓
釂瓊􁊭也籠鸎睡也紅粧旋舞衣也待紗燈客散紗窗
月上便是嚴凝序也換青氊小帳圍春又還醉也
　　又(買妾名/雪香)
素肌元是雪向雪裏帶香更添奇絶梅花太孤潔問梨
花何似風標難説長洲漾楫料鴛邊嬌蓉乍折對珠籠
自剪涼衣愛把淡羅輕疊　清徹螺心翠靨龍吻瓊涎
總成虚設微微醉纈窗燈暈弄明滅算銀臺高處芳菲
仙佩歩徧纖雲萬葉覺來時人在紅幬半廊界月
　　木蘭花慢(氷/)
傍池䦨倚徧問山影是誰偷但鷺歛瓊絲鴛藏繡羽礙
浴妨浮寒流暗衝片響似犀椎帶月靜敲秋因念涼荷
院宇粉丸曾泛金甌　粧樓曉澀翠罌油倦鬢理還休
更有何意緒憐他半夜缾破梅愁紅裯淚乾萬㸃待穿
來寄與薄情收只恐東風未轉悞人日望歸舟
　　又(再賦/前題)
𣺌琉璃萬頃冷光射夕陽洲見敗栁漂枝殘蘆泛葉欲
去仍留羅幬少年夢裏正窺簾月浸素肌柔誰念衰翁
自老斷髭凍得成虬　凝眸一望絶飛鷗宇宙正清幽
謾細敲紫硯輕呵翠管吟思難抽颼颼晩風又起但時
聽碎玉落簷頭多少梅花片腦醉來誤整香篝
　　珍珠簾(夀岳/君選)
書樓四面筠簾捲微薰起翠弄懸纖絲軟樓上讀書仙
對寳狻霏轉繡館釵行雲度影灩夀􁱗盈盈爭勸爭勸
奈芸邊事切花中情淺　金奏未響昏蜩早傳言放却
舞衫歌扇栁雨一窩涼再展開湘巻萬顆蕖心瓊珠輥
細滴與銀朱小硯深院待月滿廊腰玉笙又逺
　　高陽臺(芙/容)
霞鑠簾珠雲蒸篆玉環樓婉婉飛鈴天上王郎飈輪此
地曾停秋香不斷臺隍逺溢萬樷錦豔鮮明事成塵鸞
鳯簫中空度歌聲　臞翁一㸃清寒性慣飱英菊嶼飲
露蘭汀透屋髙紅新營小様花城霜濃月淡三更夢夢
曼仙來倚吟屏共襟期不是瓊姬不是芳卿
　　又(送翠/英)
燕捲晴絲蜂黏落絮天敎綰住閒愁閒裏清明囱囱粉
澀紅羞燈搖縹暈茸窗冷語未闌娥影分収好傷情春
也難留人也難留　芳塵滿目總悠悠問縈雲珮響還
繞誰樓别酒纔斟從前心事都休飛鸎縱有風吹轉奈
舊家苑已成秋莫思量楊栁灣西且櫂吟舟
　　又(閙元/宵)
橋尾星沉街心塵歛天公還把春饒桂月黄昏金絲栁
換星揺相逢小曲方嫌冷便㬉薰珠絡香飄却憐他隔
嵗芳期枉費囊綃　人情終似娥兒舞到頻翻宿粉怎
比初描認得游蹤花驄不住嘶驕梅梢一寸殘紅炬喜
尚堪移照櫻桃醉醺醺不記元宵只道花朝
　　春夏兩相期(夀謝/令人)
聽深深謝家庭館東風對語雙燕似説朝來天上婺星
光現金裁花誥紫泥香繡裹藤輿紅茵軟散蠟宫輝行
鱗厨品至今人羨　西湖萬栁如線料月仙當此小停
飈輦付與長年敎見海心波淺縈雲玉佩五侯門洗雲
華洞三春苑慢拍調鸎急鼓催鸞翠隂生院
　　念奴嬌(夀薛/稼堂)
稼翁居士有幾多抱負幾多聲價玉立繡衣霄漢表曾
覽八州風化進退行藏此時正要一著髙天下黄埃撲
面不成也控羸馬　人道雲出無心纔離山後豈是無
心者自古達官酣富貴往往遭人描畫只有青門種瓜
閒客千載傳佳話稼翁一笑吾今亦愛吾稼
　　絳都春(春/愁)
春愁怎畫正鸎桃帶綠酴醿花謝細雨院深淡月廊斜
重簾挂歸時記約燒燈夜早拆盡秋千紅架縱然歸近
風光又是翠隂初夏　婭姹嚬青泫白恨玉珮罷舞芳
塵凝榭幾擬倩人付與蘭香秋羅帕知他墮策斜籠馬
在底處垂楊樓下無言暗擁嬌鬟鳯釵溜也
　　聲聲慢(秋/聲)
黄花深巷紅葉低窗淒涼一片秋聲豆雨聲來中間夾
帶風聲疎疎二十五㸃麗譙門不鎖更聲故人逺問誰
揺玉珮簷底鈴聲　彩角聲吹月墮漸連營馬動四起
笳聲閃爍鄰燈燈前尚有砧聲知他訴愁到曉碎噥噥
多少蛩聲訴未了把一半分與㕍聲
　　尾犯(寒/夜)
夜倚讀書床敲碎唾壺燈暈明滅多事西風把亝鈴頻
掣人共語温温芋火㕍孤飛蕭蕭蘆雪徧䦨干外萬頃
魚天未了予愁絶　雞邊長劒舞念不到此様豪傑瘦
骨稜稜但淒其衾鐵是非夢無痕堪記似雙瞳繽紛翠
纈浩然心在我逢著梅花便説
　　滿江紅
一掬鄉心付杳杳露莎煙葦來相伴淒然客影謝他窮
鬼新綠舊紅春又老少𤣥老白人生幾况無情世故盪
摩中凋英偉　詞塲筆行羣蟻戰塲胄藏羣蟻問如何
清晝倚藤凭棐流水青山屋上下束書壺酒船頭尾任
垂涎斗大印黄金狂周顗
　　又(秋/旅)
秋本無愁奈客裏秋偏岑寂身老大懽敲秦缶嬾移陶
甓萬誤曾因疎處起一閒且向貧中覓笑新來多事是
征鴻聲嘹嚦　雙戸掩孤燈剔書束架琴懸壁笑人間
無此小窗幽閴浪逺微聽葭葉響雨殘細數梧梢滴正
依稀夢到故人家誰橫笛
　　探芳信(菊/)
醉吟嘯似有人黄裳孤竚塵表漸老侵芳歳識君恨不
早料應陶令吟魂在凝此秋香妙傲霜姿尚想前身倚
窗餘傲　回首醉年少控駿馬花邊紅軃茸㡌淡泊東
籬有誰肯夢飛到正襟三誦悠然句聊遣花微笑酒休
賖醒眼看花正好
　　梅花引(荆溪阻雪花或/作江城梅  引)
白鷗問我泊孤舟是身留是心留心若留時何事鎻眉
頭風拍小簾燈暈舞對閒影冷清清憶舊遊　憶舊遊
舊遊今在不花外樓栁下舟夢也夢也夢不到寒水空
流漠漠黄雲溼透木綿裘都道無人愁似我今夜雪有
梅花似我愁
　　洞仙歌(對雨/思友)
世間何處最難忘盃酒唯是停雲想親友此時無一盞
千種離愁西風外長伴枯荷衰栁　去年深夜語傾倒
書忩短燭心懸小紅豆記得到門時雨正蕭蕭嗟今雨此
情非舊待與子相期采黄花又未卜重陽果能晴否
　　又(栁/)
枝枝葉葉受東風調弄便是鸎穿也微動自鵞黄千縷
數到飛綿閒無事誰管將春迎送　輕柔心性在敎得
遊人酒舞花吟恣狂縱更誰家鸞鏡裏貪學纖蛾移來
傍粧樓新種總不道江頭鎻清愁正雨𣺌煙茫翠隂如
夢
　　最髙樓(催/春)
新春景明媚在何時宜早不宜遲軟塵巷陌青油幰重
簾深院畫羅衣要些兒晴日照暖風吹　一片片雪兒
休要下一㸃㸃雨兒休要灑纔恁地越愆期悠悠不趂
梅花到囱囱枉帶栁花飛倩黄鸎將我話報春歸
　　祝英臺(次/韵)
栁邊樓花下館低捲繡簾半簾外天絲擾擾似情亂知
他蛾綠纖眉鵝黄小袖在何處閒遊閒玩　最堪嘆箏
面一寸塵深玉柱網斜雁譜字紅鸞剪燭記同看㡬
回傳語東風將愁吹去怎奈向東風不管
　　風入松(戲人/去妾)
東風方到舊桃枝仙夢已雲迷畫䦨紅子樗蒲處依然
是春晝簾垂恨殺河東獅子驚回海底鷗兒　尋芳小
歩莫嫌遲此去却慵移斷腸不在分襟後元來在襟未
分時栁㟁猶攜素手蘭房早掩朱扉
　　解珮令(春/)
春晴也好春隂也好著些兒春雨越好春雨如絲繡出
花枝紅裊怎禁他孟婆合皁　梅花風小杏花風小海
棠風驀地寒峭嵗歳春光被二十四風吹老楝花風爾
且慢到
　　一剪梅(宿龍游/朱氏樓)
小巧樓臺眼界寛朝巻簾看莫巻簾看故鄉一望一心
酸雲又迷漫水又迷漫　天不敎人客夢安昨夜春寒
今夜春寒梨花月底兩眉攢敲遍闌干拍遍䦨干
　　又(舟過/吳江)
一片春愁待酒澆江上舟揺樓上帘招秋娘度與泰娘
嬌風又飄飄雨又蕭簫　何日歸家洗客袍銀字笙調
心字香燒流光容易把人抛紅了櫻桃綠了芭蕉
　　唐多令(夀東/軒)
秋碧瀉晴灣樓臺雲影閒記仙家元在蓬山飛到雁峯
塵更少三萬頃玉無邊　金醆倒垂蓮歌揺香霧鬟任
芙容月轉朱䦨天氣已涼猶未冷重九後小春前
　　栁梢青(感/舊)
小飲微吟殘燈斷雨靜戸幽窗幾度花開幾番花謝又
到昏黄　潘娘不是潘郎料應也霜黏鬢傍鸚鵡闌空
鴛鴦壺破煙𣺌雲茫
　　阮郎歸(客中思/馬跡山)
雪飛燈背雁聲低寒生紅被池小屏風畔立多時閒看
番馬兒　新搵淚舊題詩一般羅帶垂瓊簫夜夜挾愁
吹梅花知不知
　　金蕉葉(秋夜/不寐)
雲褰翠幙滿天星碎珠迸索孤蟾䦨外照我看看過轉
角　酒醒寒砧正作待眠來夢魂怕惡枕屏那更畫了
平沙斷雁落
　　小重山
晴浦溶溶明斷霞樓臺揺影處是誰家銀紅裙襇皺宫
紗風前坐閒鬬鬱金芽　人散樹啼鴉粉團黏不住舊
繁華雙龍尾上月痕斜而今照冷淡白菱花
　　又
曾伴芳卿鏘珮環西風吹夢斷墮人寰假饒無分入雕
䦨窺粧鏡也令小溪灣　此地有誰憐斜陽半卧處牧
童攀勸花休苦恨天慳從來道薄命是朱顔
　　白苧
正春晴又春冷雲低欲落瓊苞未剖早是東風作惡旋
安排一雙銀蒜鎮羅幙幽壑水生漪皺嫩綠潛鱗初躍
愔愔門巷桃樹紅纔約畧知甚時霽華烘破青青萼
憶昨引蝶花邊近來重見身學垂楊瘦削問小翠眉山
為誰攢却斜陽杜宇任蛛絲罥徧玉箏絃索戸外惟聞放
剪刀聲深在粧閣料想裁縫白苧春衫薄
　　蝶戀花(風/蓮)
我愛荷花花最軟錦拶雲挨朶朶嬌如顫一陣微風來
自逺紅低欲蘸涼波淺　莫是羊家張靜婉抱月飄煙
舞得腰肢倦偷把翠羅香被展無眠却又頻翻轉
　　虞美人(梳/樓)
絲絲楊栁絲絲雨春在溟濛處樓兒忒小不藏愁幾度
和雲飛去覓歸舟　天憐客子鄉闗逺借與花消遣海
棠紅近綠䦨干纔巻朱簾却又晩風寒
　　又(聽/雨)
少年聽雨歌樓上紅燭昏羅帳壯年聽雨客舟中江闊
雲低斷雁呌西風　而今聽雨僧廬下鬢已星星也悲
歡離合總無情一任堦前㸃滴到天明
　　南鄉子
泊雁小汀洲冷淡湔裙水浸秋裙上唾花無覓處重游
隔栁惟存月半鈎　凖擬架層樓望得伊家見始休還
怕粉雲天末起悠悠化作相思一片愁
　　又(塘門/元宵)
翠􁐟夜游車不到山邊與水涯隨分紙燈三四盞鄰家
便做元宵好景誇　誰解倚梅花思想燈毬墜絳紗舊
説夢華猶未了堪嗟纔百餘年又夢華
　　歩蟾宫(木/犀)
綠華剪碎嬌雲瘦賸粧㸃菊前蓉後涓涓月也染成香
又何況纖羅襟袖　秋窗一夜西風驟翠奩鎖瓊珠花
鏤人間富貴總浮雲且和露攀花三嗅
　　又(春景/)
玉窗掣鎖香雲漲喚綠袖低敲方響流蘇拂處字微訛
但斜倚紅梅一晌　濛濛月在簾衣上做池館春隂模
様春隂模様不如晴這催雪曲兒休唱
　　玉樓春(桃花灣/馬跡)
秦人占得桃源地説道花深堪避世桃花灣内豈無花
吕政馬來攔不住　明朝與子穿花去去看霜蹄剜石
處茫茫秦事是耶非萬一問花花解語
　　戀繡衾
蒨金小袖花下行過橋亭倚樹聽鸎被栁線低縈鬢紺
雲垂釵鳯半横　紅薇影轉晴窗盡漾蘭心未到繡屏
奈一㸃春恨在青娥彎處又生
　　浪淘沙(夜/景)
人愛曉粧鮮我愛粧殘翠釵扶住欲欹鬟印了夜香無
事也月上涼天　新譜學筝難愁湧蛾灣一床衾浪未
紅翻聽得人催佯不采去洗珠鈿
　　又(重/九)
明露浴疎桐秋滿簾櫳揜琹無語意忡忡搯破東窗窺
皓月早上芙容　前事𣺌茫中煙水孤鴻一尊重九又
成空不解吹愁吹㡌落恨殺西風
　　燕歸梁(風/蓮)
我夢唐宫春晝遲正舞到曵裙時翠雲隊仗絳霞衣慢
騰騰手雙垂　忽然急鼓催將起似綵鳯亂驚飛夢回
不見萬瓊妃見荷花被風吹
　　歩蟾宫(中秋/)
去年雲揜氷輪皎喜今歳微隂俱埽乾坤一片玉琉璃
怎算得清光多少　無歌無酒癡頑老對愁影翻嫌分
曉天公元不負中秋我自把中秋誤了
　　南鄉子(黄/葵)
冷淡是秋花更比秋花冷淡些到處芙蓉供醉賞從他
自有幽人處士誇　寂莫兩三葩晝日無風也帶斜一
片西窗殘照裏誰家捲却湘裙薄薄紗
　　行香子(舟宿/蕳灣)
紅了櫻桃綠了芭蕉送春歸客尚蓬飄昨宵穀水今夜
蘭臯奈雲溶溶風淡淡雨瀟瀟　銀字笙調心字香
燒料芳踪乍整還凋待將春恨都付春潮過窈娘堤秋
娘渡泰娘橋
　　粉蝶兒(殘/春)
啼鴂聲中春光化成春夢問東君仗誰將送燕憐晴鸎
愛㬉一窗方閧奈囱囱催他栁綿狂縱　輕羅小扇桐
花又飛么鳯記寒吟沁梅霜凍古今來人易老莫閒雙
鞚尚堪遊荼䕷粉雲香洞
　　翠羽吟
紺露濃映素空樓觀峭玲瓏粉凍霽英冷光揺蕩古青
松半規黄昏淡月梅氣山影溟濛有麗人歩依脩竹瀟
然態若游龍　綃袂微皺水溶溶仙莖清瀣淨洗斜紅
勸我浮香桂酒環珮暗解聲飛芳靄中弄春弱栁垂絲
慢按翠舞嬌童醉不知何處驚剪剪淒緊霜風夢醒尋
痕訪蹤但留殘月掛蒼穹梅花未老翠羽雙吟一片曉
峯
　　賀新郎(鄉士以狂得/罪賦此餞行)
甚矣君狂矣想胸中些兒磊磈酒澆不去㨿我看來何
所似一似韓家五鬼又一似楊家風子怪鳥啾啾鳴未
了被天公捉在樊籠裏這一錯鐵難鑄　濯溪雨漲荆
溪水送君歸斬蛟橋外水光清處世上恨無樓百尺裝
著許多俊氣做㺯得栖栖如此臨别贈言朋友事有殷
懃六字君聽取節飲食慎言語
　　又(贈彈琵/琶者)
妾有琵琶譜抱金槽慢撚輕攏栁梢鸎妬羽調六么彈
遍了花底靈犀暗度奈敲斷玉釵纖股紙畫屏深朱戸
揜捲西風滿地吹塵土芳事往蝶空訴　天公把妾芳
心誤小樓東隱約誰家鳯簫鼉鼓淚㸃染衫雙袖翠修
竹淒其又莫背燈影蕭條情互捐佩洲前裙屐冷𣺌無
邊一片相思苦春去也亂紅舞
　　又(題後院/畫像)
綠墮雲垂領背琵琶盈盈裹手粉間紅靚依約春游歸
來倦又似春眠未醒灩寒泚低迷蓉影鸎帶鬆聲飛過
也栁窗深尚記停針聽魂浩蕩孤芳景　金釵斷股瓶
沉井問蘇城香銷巻子倩誰題詠燈暈青紅殘醉在小
院屏昏帳暝誤嗔怪眉心慵整人道眞眞招得下任千
呼萬喚無言應空對此淚花冷
　　摸魚兒(夀東/軒)
軃吟鞭雁峰髙處曾游長夀仙府年年長見瑶簪㑹霞
杪葢芝輕度開繡户有萬朶芙容賸染秋光素清簫麗
芳任灩玉盃深鸞酣鳯醉猶未洞天莫　塵緣誤迷却
桃源舊歩飛瓊芳夢同賦朝來聞道仙童晏翹首翠房
𤣥圃雲又霧身恍到微茫認得胎禽舞遥汀近浦便一
葦漁航撑煙載雨歸去伴寒鷺
　　沁園春(夀岳/君舉)
昔裴晉公生甲辰歳秉唐相鈞向東都治第纔娛老眼
北門建節又絆閒身燠館花濃涼臺月淡不記弓刀千
騎塵誰堪羡羨南塘居士做㪚仙人　南塘水滿晴雲
三百樹鳯洲楊栁春有緑衣奏曲金(闕/)小雁綵衣勸酒玉
跪雙麟前後同年逸勞異趨中立翻成雌甲辰斯言也
是梅花説與竹里山民
　　喜遷鸎(金港/阻風)
風濤如許被閒鷗誚我君行良苦槲葉深灣蘆窠窄港
小憇倦篙慵櫓壯年夜吹笛去驚得魚龍嘷舞悵今老
但篷窗緊揜荒涼愁愫　别浦雲斷處低雁一繩攔斷
家山路佩玉無詩飛霞乏序滿席快飈誰付醉中幾番
重九合度芳尊孤負便晴否怕明朝蝶冷黄花秋圃
　　又(春/晴)
晴天寥廓被孤雲畫出離愁消索玉局彈棊金釵剪燭
芳思可勝揺落鏡粧為慵遲晩笙曲緣愁差錯倒纖指
更從頭細數年旹同樂　寂寞花院悄昨夜醉眠夢也
難憑託車角生旹馬足方後才始斷伊漂泊悶無半分
消遣春又一番擔閣倚䦨久奈東風忒冷紅綃單薄
　　齊天樂(元夜閱/夢華錄)
銀蟾飛到觚稜外娟娟下窺龍尾電紫鞘輕雲紅筤曲
雕玉輿穿燈底峰繒岫綺沸一簇人聲道隨竿媚侍女
迎鑾燕嬌鸎姹炫珠翠　華胥仙夢未了被天公澒洞
吹換塵世淡栁湖山濃花巷陌惟説錢塘而已回頭汴
水望當日宸遊萬里發處但有寒蕪夜深青燐起
　　念奴嬌(夢有奏方/響而舞者)
夜深清夢到樷華深處滿襟氷雪人在璚雲方響樂杳
杳衝牙清絶翠簨翔龍金樅躍鳯不是㽔賔鐵淒鏘仙
調風敲珠樹新折　中有五色光開參差披影對舞仙
香徹霧閣雲窗歸去也笑擁靈君旌節六曲䦨干一
聲鸚鵡霍地花空滅夢回孤館秋笳霜外嗚咽
　　應天長(次清/眞韵)
栁湖載酒梅墅賖棊東風袖裏寒色轉翠籠池閣含櫻
薦鸎食囱囱過春是客㺯細雨晝隂生寂似瓊花滴下
紅裳再返仙籍　無限倚䦨愁夢斷雲簫鵑呌度青壁
漫有戲龍盤盈盈住花宅驕驄馬嘶巷陌户半揜墮鞭
無迹但追想白苧裁縫燈下初識
　　賀新郎(櫽栝/松詩)
絶代幽人獨揜芳姿深居何處亂雲深谷自説闗中良
家子零落聊依草木世䘮敗誰收骨肉輕薄兒郎為夫
壻愛新人窈窕顔如玉千萬事風前燭　鴛鴦一旦成
孤宿最堪憐新人歡笑舊人哀哭侍婢賣珠回來後相
與牽蘿補屋謾采得栢枝盈掬日莫山中天寒也翠綃
衣薄甚肌生粟空歛袖倚修竹
　　玉漏遲(夀東/軒)
客窗空翠杪前生飲慣長生瓊醥回首紅塵換了(闕/)花
􁐟草隔水神仙洞府但只有飛霞能到誰信道西風送
我還陪清嘯　縹緲栁側䨥樓正繡幙圍春露深煙悄
魚尾傍旹雪上鬒雲猶少醉傍芙容目語願來此年年
簮㡌青嶼小鶴立淡煙秋曉
　　又(傅巖叟初如武林納浴堂徐氏女子于客樓其/歸也亦貯之所居樓上而圖西湖景于樓壁)
翠鴛雙穗冷鸎聲喚轉春風芳景花湧袖香此度徐粧
偏稱水月仙人院宇到處有西湖如鏡煙岫暝纖蔥誤
指蓮峰篁嶺　料想小閣初逢正浪拍紅猊袖飛金餅
樓倚斜暉賸把佳期重省萬種惺忪笑語一㸃溫柔情
性釵倦整盈盈背燈嬌影
　　髙陽臺(江隂道/中有懷)
宛轉憐香徘徊顧影臨分更倚苔身多謝殘英飛來逺
逺隨人回頭却望晴簷下等幾番小摘微薰到而今獨
裊鞭梢笑不成春　愁吟未了煙林曉有垂楊夾路也
為輕顰今夜山窗還應夢繞梨雲行囊不是吳牋少問
倩誰去寫花真待歸時葉底紅肥細雨如塵
　　探春令(春/怨)
玉窗蠅字記春寒滿茸絲紅處畫翠鴛雙展金蜩翅未
抵我愁紅膩　芳心一㸃天涯去絮濛濛遮住對花彈
阮纖瓊指為粉靨空彈涙
　　秋夜雨(秋/雨)
黄雲水驛秋笳咽吹人雙鬢如雪愁多無奈處謾碎把
寒花輕撧　紅雲轉入香心裏夜漸深人語初歇此際
愁更别雁落影西窗殘月
　　又(春冬蔣正夫令作春/夏  各一闋次前韵)
金衣露溼鸎喉咽春情不解分雪寳箏絃斷盡但萬縷
閒愁難撧　長紅小白誰亭館過禁煙彈指芳歇今夜
休要别且醉宿緗桃花月
　　又(夏/)
髹車轉急風吹咽氷絲鬆藕新雪有人涼滿袖怕汗溼
紅綃猶撧　三更夢斷敲荷雨細聽來疎㸃還歇茉莉
標致别占斷了紗㡡香月
　　又(冬/)
紅麟不㬉缾笙咽爐灰一片晴雪醉無香嗅醒但手把
新橙閒撧　更深凍損梅花也聽畫堂簫鼓方歇想是
天氣别豫借與春風三月
　　少年遊(春/思)
梨邊風𦂳雪難晴千㸃照溪明吹絮簾低唾茸窗小人
隔翠隂行　而今白鳥横飛處煙樹𣺌鄉城兩袖春寒
一襟春恨斜日淡無情
　　又(秋/思)
楓林紅透晚煙青客思滿鷗汀二十年來無家種竹猶
借竹為名　春風未了秋風到老去萬緣輕只把平生
閒吟閒詠譜作櫂歌聲
　　栁梢青(游女達或/刻蔣)
學唱新腔秋千架上釵股敲雙栁雨花風翠鬆裙褶紅
膩鞵幫　歸來門揜銀釭淡月裏疎鐘漸撞嬌欲人扶
醉嫌人問斜倚樓窗
　　霜天曉角(折/花)
人影窗紗是誰來折花折則從他折去知折去向誰家
　簷牙枝最佳折時髙折些説與折花人道須揷向鬢
邊斜
　　如夢令(村/景)
夜月谿篁鸞影曉露巖花鶴頂半世踏紅塵到底輸他
村景村景村景樵斧畊蓑漁艇
　
　
　竹山詞
竹山詞跋
昔人評詞盛稱李氏晏氏父子及耆卿子野子㳺子瞻
美成堯章止矣蔣勝欲冺焉無聞今讀竹山詞一巻語
語纎巧真世説靡也字字妍倩真六朝隃也豈其稍劣
於諸公耶或讀招落梅魂一詞謂其磊落横放與辛㓜
安同調其殆以一班而失全豹矣湖南毛晉識
