#+TITLE: 水雲村槀-元-劉壎
#+DATE: 2018-05-12 10:19:45
#+SOURCE: github.com/kanripo/KR4d0437 master dff292aa                
欽定四庫全書　　　　　集部五
　水雲村稾總目　　　　　别集類四(元/)
　　巻一
　　　賦
　　巻二
　　　碑
　　巻三
　　　記
　　巻四
　　　傳
　　巻五
　　　序
　　巻六
　　　賛
　　巻七
　　　題跋
　　巻八
　　　墓表誌銘
　　巻九
　　　啓
　　巻十
　　　啓
　　巻十一
　　　書翰
　　巻十二
　　　祭文
　　巻十三
　　　雜著
　　巻十四
　　　公牘
　　巻十五
　　　表牋
　　　　臣等謹案水雲村稾十五巻元劉壎撰壎字
　　　　起潜南豐人水雲村其所居地名因以自號
　　　　生於宋嘉熙庚子咸淳庚午本郡試第一入
　　　　元以薦為延平教授延祐六年卒年八十所
　　　　著隱居通議頗淹博可取巳别著於録其文
　　　　集舊有二本一曰水雲村冺稿乃明洪武間
　　　　孫瑛所手抄大抵雜採隱居通議中語綴輯
　　　　成編其文亦皆與此本相複一即此本乃其
　　　　裔孫凝収拾遺佚别加排次者所収各體較
　　　　為詳備惟原目二十巻而今本祗存十五巻
　　　　其十六巻以下已闕當由傳抄者失之特按
　　　　原目此五巻所載本靑詞祝文無關體要之
　　　　作則其存佚亦無足重輕也壎才力雄放尤
　　　　長於四六綺麗之製集中所載諸啓劄大都
　　　　皆在宋世所作考隱居通議自述其得意之
　　　　筆如代吳浚謝建閫表弔吳浚文代趙必岊
　　　　謝廟堂啓通丁應奎啓今皆不見於集則其
　　　　散佚者亦自不少然即所存者觀之下筆鑄
　　　　詞亦復頗見精采壎嘗自言趙必岊稱其䏻
　　　　以散文為四六正是片叚議論非若世俗抽
　　　　黃對白而血脉不貫者雖不無誇詡之詞而
　　　　生平得力所在其甘苦固有䏻自道者矣至
　　　　其他古文則入元後所作為多灝瀚流轉亦
　　　　殊有淸雋之氣而間以俳句綺語攙雜其間
　　　　頗乖典則不免稍遜一籌特宋末元初遺聞
　　　　軼事時見一二亦足以資考据云乾隆四十
　　　　五年四月恭校上
　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費墀
欽定四庫全書
　水雲村槀巻一
　　　　　　　　　　　　　　元　劉壎　撰
　賦
　　漢髙帝廟賦(有引/)
　豐西山水隈曲處多漢帝廟廟像多古雅里俗歲時
　致祭乞靈以為常按漢史帝生于豐起于沛戰于河
　南都于秦雍師行所至多循江北暮年以來出師僅
　至于蘄則大江以西帝之馬足固未嘗辱其後廟祀
　相望無亦仁義公恕四百年黙有以深入人心者故
　世祀而弗忍㤀與吁三代而降政多以譎而不正庻
　㡬無愧者髙帝爾盛徳必百世祀固宜抑帝也仁明英
　武度越後王風起雲飛威揚海内千秋萬歳後黍離
　麥秀其遂棲神深山之孤廟受野老隻鷄豚蹏之祭
　耶則千古英雄之志有觸目而可悲者矣乃引而為
　之賦曰
陟山曲之坡陁兮有古松之蟠屈積楮鏹之紛披兮見
廟貌之突兀蛛蟲絡兮穨檐龍蛇繪兮敗壁旒冕儼乎
帝王顧劔佩之侍側始欲諗其何神汔莫覩夫扁額則
見瓦礫飄風階除落照樵牧三五偃蹇言笑遂前詢夫
故老曰此漢髙帝之廟也於赫髙皇神武天毓韜光振
采美石韞玉巳乃起豐沛王巴蜀戰河南入函谷眇西
江之僻左未嘗辱夫馬足顧遺祠之何多徧山隈與水
曲將非漢德深厚漢澤悠長皇天后土鍳約法之三章
除苛解嬈宜萬代蒸嘗之不㤀嗟夫芒碭二界瑞采成
龍泗上一亭天開帝宫揮靑萍于酒後奪威斗于月中
時則霆迅電掣霧滃風從山石為泐草木失容集士馬
兮雲黑列旗幟兮天紅聲撼河朔勢赫川東羣狡衆黠
束手鞠躬開炎祀之四百後三十世而勿窮其威靈可
謂甚雄矣哉方其定都咸秦控引伊洛函闗鞏固隴蜀
盤錯觀闕苕嶤黼扆煇爍萬方球珙一統正朔宴未央
朝長樂千官舞蹈六師羅絡大常奏樂上公執爵祝帝
夀之無疆謂與天而相若日月㡬何山川寂寥長陵無
樹煙雨蕭蕭彼寒食松楸之餒竟無人兮為澆則廼棲
神古廟慰我黎兆乗彼白雲去來縹緲葢星弁牢落而
受農夫蠶婦之拜奠象貌凄凉而饗斗酒豚蹏之祭醮
何昔盛而今衰俛仰悲歌不覺為之失笑也秋淸兮木
彫屋老兮瓦飄石爐燼兮烟斷土像穨兮榻揺日色薄
兮嵐霧冥鴟鴞鳴兮風怒號憶翦嬴而蹶項氣葢世而
凌霄噫而今果安在哉令人魂斷而意消或曰有隆有
替從古然矣未煩博采陳編汎引前事姑以近於漢者
言之則前有始皇二世後有備權操懿莫不奮威逞䧺
角力鬬智或豪舉而席巻或交争而鼎峙極意氣于一
快騁詭秘以萬計苐求子孫帝王之業不悟世變輪回
之數始焉肩摩轂擊雲擾波沸已而聲銷景沒縮首䘮
志雄心歛于片木霸氣沈于九地葢石火之曄乎易滅
也槿華之飄乎易墜也其橫騖絶出聳動華夏生平之
夸豪竟不多史官數葉之紙信自古莫不皆然徒以増
志傷情于一喟繇是觀之威力氣勢排山倒海窮貪極
暴譏訕詆訶然而莫䏻當數十年寒暑之鍜鍊日月之
消磨雖合古今帝王之傑特無奈此元化之宻移何瓊
宫瑶臺蕩為浮烟飛埃矣恩淺惠薄豈復有遺廟之嵯
峨其仰視髙帝彌足增感彼英靈有覺兮寧不心恧而
神瘥乎天道人事終有止汔儻盛極而不反則必遞遷
而周匝惟道德之迓續延洪勝智勇之震讋凌壓使當
百僚朝㑹之赫奕而坐念千秋廟祀之毁殘知興廢之
靡常歛威力而勿殫委厯數于代謝置生靈于安閒雖
不幸運去物改祚移鼎遷抑感恩懷德終謳思而永嘆
荒祠野祭正以著人心之騰歡而仁深澤厚廼於是乎
可觀則覩斯廟也且將莊敬思慕之不暇尚忍譏其祼
薦之酸寒乎重凄慨而興懷爰作賦以矢志請無非其
深文期昭垂於永世
　　夀文堂賦
　大元革命初兵禍頻仍士學都廢往往易節獨劉水
　村翁確守素業如平時故扁其讀書之室曰夀文喜
　其文之猶夀也
两儀肇判三才以分爰有精粹融而成文葢鍾秀於海
嶽宜交瑞於乾坤其在天也星宿羅絡燿靈煇煥霧湛
烟霏之炳映雲光霞采之絢爛其在地也機杼縱橫錦
繡川原峯巒之丹碧峙麗江湖之漪縠淪漣其在人也
精神志氣經天緯地大則綱常建立禮樂粲賁宫廟朝
市之位官班䘵爵之制下至州邑以及閭里莫不儀物
黼黻等威堂陛有尊有卑有都有鄙有鉅有細有綱有
紀施諸政刑秩然條理郁郁彬彬立厥統體次則制詔
坦明號令傳宣出絲綸而章日月走風雷而動山川悍
將流涕而向化癃老扶杖而争先又其次則奇人秀士
㤀餐失寐雕鏤才情討論經史或賡歌以誦太平或哀
吟而慨興廢或爭先聖之教於衰微或著書以俟百世
其尤下者塲屋聲華音調委靡獵科名鉤富貴是區區
者最不足齒然苟為之則亦斯文之一利也顓辛以前
存而勿論葢自放勲登極之歲暨乎德祐移鼎之年以
厯計凡三千六百三十有三矣文脈未始一日而不傳
噫河洛聿啓世變運殊元化粹精乆矣發舒天矜其鑿
欲夀以愚爾廼刋落其華燿蹙廹其紆徐翳黯其昭明
蕪薉其芳腴舉數年之所嘗發揮至是摧剝而焦枯於
是泊然反素歸於太虛意者猶六月之息將復開斯文
之初乎盤桓康食幾十載而餘諸君其思非天夀吾文
而何如或者夙修日寡新習改化典籍寇讎仁義土苴
彼有懷跖心而術孔業立可家崇愷而位王謝息我天
黥解我天劓若夫沈痼書癖夭閼文氣惟吾中年之朋
侣屈指東南而有幾歳推月移磨滅誰繼則飛走同歸
卉木接趾斯白日之行屍而黃泉之愚鬼也文且弗靈
夀乃在是譬猶游方之士志求登僊周行萬里出入霞
烟神氣瓠落足力繭穿覺其䘮失之已多乃塊守乎泉
石之間遺形骸而精固収視聽而神全翛然羽化夀也
後天嗚乎天不忍斯文之䘮是以開夀域而演真詮予
悟而喜揭扁于楣登斯堂者為予繹之
　　觀雨賦(有引/)
　某歳夏旱惔焚不可奈一日歩江皋納晩凉乃忽風
　雲交作雷雨踵至予喜諦觀因嘆化機轉旋在呼吸
　間一何易也將紀以詩客曰詩不如賦賦亦古詩之
　流且昔人未有因觀雨而作賦者盍試為焉予曰諾
　作觀雨賦
鶉火序次祝融漲氛垤鸛沈聲疇龜露文暑浸肌兮若
烝氣塞膺兮如醺予意憒憒散䇿江村冀受晩凉消此
黃昏則見水涸沙壅炎熇頑洞睨千林以招風嘅纖埃
之不動予益憒憒而眊瞢矣盤薄頃之西望髙山微雲
冉冉出如穟烟蔽虧斜日蕩漾澂天俄如縈縷廣袤敷
布又如車輪徑南以去而南山之南亦見奇峰騰驤蜿
蜒如虯如龍又徑東以之北忽薲末之生風俄而風威
漸勁雲氣彌黒濃淡砌疊如岡巒之橫出倒景晃燿映
天地而碧色爾乃排空如城倐忽流鈴海光揺閃捲水
南溟隂風雄號牛馬悲鳴撼枯木揚飛塵彼有浴川登
岸如鳬雁亂羣拽衣挾巾狂走兀唐似揮刃之欲逼亟
投家而䑕竄予方徐登野亭馮闌倚楹觀霮䨴與洶涌
何瞚息而晦冥乃見疏林低枝聲戰敗屋其著地者有
如飛鏃風益健而疾呼雲挾雨於欲垂列缺揮霍霹靂
轟飛俄而風力寖息西南轉值乎雲薄則網宻如線至
若雲屯正厚建瓴決堰又如水簾與飛練是雨也橫嶂
沿堤循山􁇟谿方直或似乎屏障彎環又類乎罣罳惟
驟雨乃始若是葢浮雲有以幻之瞻彼逺山白霧吐灑
飄風霏薄與雨上下眩奇呈秀􁀙變忽化天巧所到雖
妙筆而不䏻畵雨沾衣單氷凝露寒於憒憒以頓清忽
翛翛而欲僊則詠曰此天下之奇觀也余嘗喜登峯以
觀雪月喜臥石以觀雲霧尤喜伊何臨江觀雨嘗試思
之風雨雲雷交戰並集神怪掀舞魑魅為泣衆駭㮚而
無人色我乃浩乎太虚以獨立正於此觀天地之變又
何嫌乎好奇之癖心志激壯精神飛翩劔槊舞鉦鼓喧
如見乎赤壁走操淝水殲堅唐兵破夾寨之日周師㨗
髙平之年山開石泐河傾海翻將非奇觀之尤傑然者
耶嗟夫天地焦枯金石俱靡陂澤欲竭黍苗已悴斯人
旦暮已矣而昊旻至仁忍遂涸棄驕陽化霖旱虐一洗
然則神工之轉旋其易特反掌耳海宇之大黎庻之繁
一亭毒於蒼㝠寧俾暍死于是間葢窮則變通大易之
義豈惟造化之仁將亦理之所必至吾因觀雨而悟夫
天道隂陽之機世道升降之際則憮然而起曰如斯而
已乎一反掌之轉移亦甚易也
　　養生賦
　至元庚寅歳秋暑熾甚予患痢疾良苦既小瘳作養
　生賦以自警
維炎歊之侵薄兮幸苟免夫隕墜委瘦骨於一席兮亘
中宵而不寐展轉乏力吐納短氣葢五臟六腑之鬱積
實九竅百骸之腴膩窮日之力抉而去之故雖有存焉
者寡矣情思眇綿支體廢捐惟百念之頓清見一真之
湛然則反而思之曰羣生賦形危淺脆弱外而皮膚内
而筋膜非金非石易朘易削肺肝有似乎羽輕腸胃何
殊乎紙薄偶一息之不續不崇朝臭腐而銷鑠嗟夫幻
軀若是其不足恃耶而以此當天地之遷變亦甚岌岌
而不覺雪風墮指霜硝裂齒百川凝氷隂毒入髓其酷
暑也太空流火山木焦燎汚沱沸波六合烘窰吁可畏
己乃以危淺脆弱之質敵此毒烈慘酷之氣孰勝孰負
可驚可悸矧夫思慮糾結憂樂摧折噭呼損肝勞苦傷
骨或疾鞭其神魂或顛蕩其氣血乃若醇醪沈酣冶容
斵䘮極口腹之無厭竭精髓於一暢是殆逃生於毒鴆
血肉之中寄命於猛虎齒牙之上也寒暑迭衝情欲夾
攻曾人生所息之㡬何乃欲以應夫無窮將見如電光
之閃忽曷不為老氏之守中天地生化父母保毓葢至
貴者人身難得者夀年安忍以其至貴難得者棄之空
縁乎予既疾而獲痊撫弱質而凛然願清浄以養生庻
永夀而或僊
　　剪韭賦
病痊以後榛莽紛糾間歩荒畦猶見殘韭命老圃以荷
鍤見隴堘之如舊則乃除其蔽翳芟其老醜加灌溉於
既枯不崇朝而吐秀時雨適至生意滋茂萬緑翠敷千
枝玉􁨳乃剪取而熟之映氷瓷之滑溜既惬予心尤利
薦酒於是澤以釅醯佐以老䕬凡調和其滋味益助發
其甘芳葢鬆脆而適口復潔浄而清腸更易爨而生燎
亦㫖美之可嘗時則腹疾新蘇靈府通疏方戒茹葷惟
許擷蔬凛百物之多忌惟一韭之是需生意續而不斷
物性温而無虞毎噍之而適暢復何異乎膏腴憶杜陵
之夜雨炊黃粱而與俱嗟夫非此韭風味之足嗜者乎
彼以二十七品而譏庾郎者又奚恤於此徒
　　延平新郡賦(有引/)
　延平閩喉襟郡也上則建安汀邵順流而趨下則興
　福漳泉溯流而㑹古為鎮以延平名厥後鎮陞為路
　至南唐始以劒名至宋又謂西川有劒州加南以别
　之其得名之初葢曰晉雷華為建安從事佩其父煥
　所得豐城劒經延平津劒躍入水華募善没者求之
　不見劒而見雙龍焉遂指為張華所失之劒亦會於
　此而證以神物終合之説然而非也昔張茂先仕西
　晉誅死于洛終其身未嘗至閩劒何由合今則諉曰
　華禍將作劒倐飛去非誕妄傅會而然耶或謂雙谿
　所滙狀類交劒此説近是而郡人則相傳謂劒非美
　名也其字之偏傍從刃從两口三人此名大為不祥
　往歳嘗易置郡扁甫掲于譙而市人忽鬭斃刃下者
　三乃撤扁迄今弗敢署民實病之至大皇慶間同知
　郡事赤盞公顯忠來訝鼓樓無郡扁詢諸耆老耆老
　以實告且曰厥今時平兵息願去南劒名復名延平
　于以避俗忌從民欲可乎於是郡佐盞公以聞於上
　司上司以聞于朝廷延祐初元三月十有九日顯允
　信陽韓國保前已授南劒路總管矣郡佐盞公時相
　以為言改授延平路總管八月佩新符牧雄藩差榖
　布宣封部丕聳方將葺舊譙掲新扁用欽承天子之
　眀命以肅邦人之觀聼郡文學掾旴南劉壎賦以美
　之曰
於皇大元有赫厥聲嘉惠逺藩申錫美名猗與盛哉允
宜揚休命而彰威靈者也眷惟延津形勝天成據七聚
之要衝控八閩之縱橫衍山峙秀筆峯凝清東望則谿
灘石澗勢若蛇縈萬槳順流擁泊福城西望則疊嶂層
巒螺髻引繩逺瞰樵川倚如坐屏南望則千山奔馬溯
流欲升亘乎三華畀彼臨汀北望則芒芒坦涂間以茂
林駟傳旁午㑹于建寧既提封之廣袤亦生聚之繁興
臨以三品之總府衛以萬卒之連營闤闠羅星車馬喧
霆垂楊䕃乎康莊長橋跨乎清泠寺鐘樓鼓朝莫鏗鍧
此非昔日陳侯誨創闢於荒翳張侯觷捍患於紛紜者
乎毓人之英由地之靈則有續道統闡聖學如諸賢之
屹山嶽又有樹名節攄忠鯁如諸老之炳丹青魁儒秀
士膚使名卿前引後隨佩玉振纓獨怪夫郡額之弗稱
致啓乎羣喙之譏評何以言之夫樹屏建侯職重宅生
萬姓之所具瞻一扁詎容或輕固宜寓公正寛平之意
副休養生息之情奈何㸃畫意象之間乃露鋒刃斬刻
之形殺機隱隱羣心兢兢至驟起胥戕之兆而占者謂
字體之宜更也彼西川以劒名者乃其銛峯峻壁之克
肖而是邦亦名以劒且祖夫晉説之不經若爾則為世
道慮為生民矜可不順衆志思小懲乎爰有郡佐披襟
建明聞于臺司達于彤庭乃出綸綍命鈞衡其以南劒
易以延平於是置郵傳命一札萬里𨗳迎聖恩滌濯俗
忌時則顯允韓侯誕膺眷倚指是邦而集牧候臨遣於
殿陛奉㢲命以啓行佩金印而戻止仲秋之月玉宇澄
霽差榖旦以宣藩出新令而布治胥吏羅拜僚屬環跪
簫鼓喧迎旌㦸擁衛府寺改觀山川助喜風動乎五色
雲封乎四履而又延平之名方新適與延祐之元相比
無亦氣數之前定匪由人謀之擬議耶嗟夫名則美矣
實亦宜爾儻敷政之失中雖易名而何謂故乃玩平之
字繹平之義其於政化大哉闗繫葢嘗青燈繼晷考諸
漢史吳公之為河南賢守也曰治平第一宣帝之稱良
二千石也曰政平訟理固知古人治郡惟平則美毋謂
名已改而實可棄也且權衡不平則輕重殽波瀾不平
則舟楫廢况夫千里宅牧之權五馬金章之貴據案執
筆生民命脈所寄者乎是宜守醇悶敦簡易酌柔剛戒
偏滯勿私喜怒勿違律例吏胥當戢也弗戢則舞文弄
法而平者陂豪猾當懲也弗懲則弱肉强食而平者躓
讒諂當察也弗察則變白易黒而平者圮矣故聼訟主
乎平則無理者不敢以貨餌折獄主乎平則無辜者不
至於寃死一平廣布萬善斯備萬善所感諸福畢萃由
是而貫幽明息沴戾雨暘和調黍稌豐峙斯時也渤海
之牛犢勤耕潁川之鳯凰呈瑞政績著聞重加褒璽詎
止為公為卿宜孫宜子且邦本所闗國祚亦受祉矣儻
或昧持平之道虧和平之味私蔽乎公以非易是虐用
鞭笞弗飭簠簋華村多吠夜之犬石壕有捉人之吏將
見不平其鳴喁喁沸沸勃鬱哽塞乖氣召沴則否德而
䘵殃咎奚避是故因頌進規式警有位為政不陂太平
萬歳
　　迎春賦
仰天運之周流兮殆有似乎環循悵殘臘之垂盡兮又
將迓夫新春干山積雪八荒屯雲正寒氣之侵肌俄洪
造之轉鈞歳千易而逢卯月律轉而建寅爾乃丹鳯頒
厯土牛祀神葢四時之更端而萬象之維新若夫風日
酣美燕鶯嬌媚亭館歡聲畦隴生意園林粲其錦鋪笙
簫喧而鼎沸此則游人之樂自迎春始也東作届期犂
鉏如市夫耕婦饁兒嬉女侍社鼓鼕鼕秧歌娓娓此則
農人之樂自迎春始也晨曦初升春誦勤止坐對聖賢
心醉經史講明政化之原沈酣義理之味此則士學之
樂自迎春始也嗟夫一歳之首四德之元芒芒大化旋
轉乾坤極而必反寒而必温世俗徒見夫時序之改君
子獨惜夫日月之奔此所以有感于迎而為之銷魂也
與援筆成賦孰識其故春風已知入我窓戸
　　閲武賦
縹緲浩蕩灝氣凄爽千騎翼而外圍萬卒聚而内嚮牝
牡互列方圓殊狀神旗豹尾崇牙虎帳戈甲明鋭旌㦸
鮮强傍羅偏禆中立大將部勒既定沈聲息響飛一騎
之傳呼紛諸軍而勇往乃左乃右或下或上試攻伐擊
刺之技嚴坐作進退之象陳法合乎孫武隂謀本乎吕
望紀律嚴整氣色激壯俄申令而校蓺乃拔尤而行賞
矢欲破的槊欲穿强或揮刃而畧陳或説劒而抵掌莫
不驍勇矜奮趫㨗縱放砲飛空而星流旂莽野而塵漲
風雲回合烏鳥悲愴歘飛鏑之命中翹萬首而齊仰已
乃巻斾鳴鉦解嚴休兵奏角兮振揚殺氣伐鼓兮激暢
軍聲歩騎序行按甲歸營我士無譁惟聞馬鳴喧市人
而擁觀羡軍容之精明恭天命以征討必靖亂而致平
客有誨予者曰子之譚戎講武偉矣抑嘗思右武之流
弊否乎大凡備不設穽勝貴䏻持天道惡殺國宜畜威
倘佳兵而不已必生靈之難支故當軫荆棘凶年之戒
宜勿犯不仁焦爛之譏且子獨不見夫邇日江鄉之苦
兵者乎一聞過師麏奔鴻飛踰岡越巘竄伏顛隮荷甑
釜而負衣槖擕㓜穉而扶老羸或風雨而雪霜競號嗁
於寒飢井竈無烟况聞犬鷄葢其引避之不亟則虜略
滛汚而罔遺悍卒紛其肆暴主將偽為不知分甘是務
誰䘏創痍故乃粟空于廪魚竭于池或不幸而相遭必
執縛而鞭笞其遇敵也率奪氣而怯戰其賊民也反攘
臂而怒馳逮軍行而民還則生業之已墮既盡壞其噐
具且不存於門籬歳如此者數四歎雖生其奚為斯窮
黷之貽害雖傳聞而已悲嗟夫仁以為城義以爲池循
吏布於郡國良將鎮乎邊陲輕刑薄歛除暴禁非四民
樂業五兵何施是以歸馬華山而天下一干羽两階而
有苗歸至是則春秋之閲武特以示弛兵㤀戰之危而
道德禮樂之化自可固子孫帝王之基天子有道守在
四夷老子曰兵者不祥之器不得己而用之
　　雲間賦
吉士蕭子来旴豐託雲間以自表而徴詞于水雲村之
病翁翁爲之言曰夫雲也者天地間神化之尤者也而
其氣生于坎宫出于山川行乎太空翕忽聚散縹緲鬱
蓊其發舒也膚寸而滿六合其變幻也蒼白而異始終
其附乎日則晃漾逺邇其椉乎風則飛揚西東凝而雨
露則萬物資以潤澤藏乎穴洞則窅然莫覩其蹤為慶
爲祥匪電匪虹雲之神化若此也而子寓意于雲之間
得非慕昔者之陸士龍乎抑予聞之士龍之為士龍一
雲間也僧住半間雲半間亦雲之間也子將奚從以予
觀子閒静守黙如雲之未離乎崆峒傑出卓立如雲之
特見乎奇峯留情於詩雲態悠悠寄興于琴雲意溶溶
是將養其資成其德從龍於雲中矣宜足當雲間二字
之封若予也固樂與雲相從但其荒村淺水游氛薄靄
又安望雲間之下風雖然有一于此子方壯吾且老各
安其分爾又何計乎窮通方將蜕吾形凝吾神飄然上
溯太淸之濛濛斯時也子其雲間乎我其雲間乎同乎
異乎盍應之曰將無同然則孰究其所終姑舉弦而揮
之目雲邊之飛鴻
　
　
　
　
　
　
　
　
　
　
　
　
　水雲村槀巻一
欽定四庫全書
　水雲村稾巻二
　　　　　　　　　　　　　元　劉壎　撰
　碑
　　參政隴西公平宼碑
大元運神武以制六合任仁賢以福諸道江南既平閱
十有七載南北一家烟火萬里海澂嶽静風恬日熙彼
有負險阻萃淵藪嘯呼萑苻或一二見不旋踵而崟㩻
以平杌隉以寧由皇威丕暢遐邇率服厥亦惟蕃得人
綏靖有方方式克至于今日休至元二十有五年畬宼
鍾明亮起臨汀擁衆十萬聲揺數郡江閩廣交病焉猱
健豕突草萎木枯血肉填谿谷子女充巢穴有㫖進討
輒僞降以欵我師明年邱元起廣昌與明亮掎角彌漫
浸淫遂及我豐豐民素弗貳顧力不克拒則有被脅而
從者焉勢張甚又明年春賊大至陳河田陳九陂又陳
小萊鋒交熖熾勢益張遂犯州州南門實闞江賊乗橋
攻門是時諸軍甫集出營黃原城戍單弱蕃垣蕩夷事
且急乃斷橋以拒之守兵飛矢露刃州民擿瓦投石適
雨暴江漲賊阻深引退既退勢猶張焚戮村落亡虚日
州惟閉闗自保雲沈雨凄官民惴危老穉悲戚救我者
誰一日隂霾劃開天宇澄霽則叅政李公來號令新和
氣回軍聲壯風采肅乃啓城闗乃發倉粟乃寛刑辟乃
緩商征政有便民者罔弗舉民始有生意賊亦望風鳥
獸散於是責官吏以招來分師旅以討捕悔過宥之負
固誅之州境畢清則率諸將擣邱元之巢殲其渠離其
黨輯綏其流亡振旅還州州人香旗歡迎感極且泣曰
生我者父母全我者叅政也自邱元敗而明亮孤不數
月賊悉平嗚呼公之功偉矣公端人也其仁如春其淸
如氷其誅賞公平如權衡其在軍中手不釋巻雖羽檄
紛馳猶崇學校修祭禮非其本領正識慮明曷克若是
昔公先太保武愍公來救旴旴民嘗刻碑府門今豐之
危視旴彌甚而公之德視武愍有光焉是宜碑顧碑亦
未足以彰公之德也陵谷遷易此德不磨日月晦冥此
德不掩肉腐而骨骨朽而土此德不㤀屹两碑以相煇
垂千載而有永姑借是以寄邦人之思公名世安號龍
川家世河西徙居燕為江西等處行中書省叅知政事
有年矣勲名著聞新膺特㫖因任云頌之以詩曰
維元受命誕揚厥武有偉混一卓越曠古東洋西崑北
漠南溟星拱雲從疇敢弗庭蠢彼汀畬乃作疥癬蚍撼
不量虺毒肆吮暴骨成邱流血成川浸淫旴豐釁積兵
連宼環于疆孤城岌岌幙燕釜魚孰紆其急德人惠來
遂活吾豐其人謂誰参政李公威惠翕孚謀斷兼足國
手雍容立整敗局昔公未來民與死期公既來止和氣
春熙昔公未來嘯阻篁竹公既來止妖氛夜肅㓛成而
東舟載月明父老太息孰如公淸公恩弗替人思弗已
紀德于碑名父名子豐峯峻極旴水深長我士我民千
載靡㤀
　　豐郡三皇廟碑
鴻濛分天地位貞元絪緼之氣旁薄鬱積而無所泄有
聖興焉是為大皥氏逮夫停藴寖乆貞元復㑹即有火
土之瑞者出焉是為炎帝又為有㷱氏世俗苐稔聞璧
合珠聨口誦習熟謂伏羲神農黃帝實接武以相繼逮
考古志乃世之相後先殊逺由黃帝溯神農中間相去
已三百餘年又溯而上之葢不可知亦悠逺芒芴之極
矣而三神人者或顯卦畫辨隂陽以露神機或嘗百草
品藥性以開醫道又或著醫經制鍼法以救民生俱能
夀斯人欲絶之脈補造化不及之功世咸尊稱之曰三
皇三皇於江南故未有廟至元混一令郡邑俱建醫學
始立廟南豐繇縣陞州二十載猶未廟也春秋祭朔望
拜率僑寓于館驛于佛堂僉曰弗稱顧卒無念及者太
守隴西公之來也謂此弗祀非所以承詔令尊聖神得
故主簿㕔廢址於州東北隅卜之食誅茅運甓募匠市
材捐已俸率醫人致助大德庚子春始構創中為正殿
旁為两廡外為醫學門又外為櫺星門明年廟成衛以
梐枑環以垂楊甃砌潔整丹堊明煥三皇塑像南嚮四
正繪像東西嚮公常躬程課無倦意月朔望公常躬奠
謁無廢事命醫官諸生審究脈病證治交暢互闡雍雍
于于又明年公政成衆慮其久而㤀也請紀諸碑予嘗
嘆流俗淺識類目醫為技術乃未知醫之濟世功配天
地何也天地生人而不䏻使人之無疾人而疾籲天天
漠如也叩地地黙如也疾弗瘳則必反而求諸醫醫得
人焉則痿痺蛘痛者止羸瘠者盛壯而垂絶者不死也
曰㓛配天地非邪厥亦惟三神人者發天之機啓醫之
教然後雷扁和緩仲景華陀叔和思邈之流與凡厯代
名醫得以繼作迭興極神聖工巧之用救虚實冷熱之
偏脈有訣藥有方十三科有傳億兆生靈之命有賴家
祀祭而戸尸祝禮亦宜之侯邦實司民命可不祀乎是
故太守倡義剏建按令式嚴祀典于醫道有光於禮亦
宜余嘗獲從公陪祭清曉班庭中月星朗燿柧桷翬飛
覩殿上燭光揺曳靈風肅然獻官盛服端笏降登祼薦
如禮羣執事無不恪恭就位訖燔瘞罔敢惰余歎曰盛
哉祀繇廟興廟由公興顧未有表顯之者今諸君慨然
碑焉益盛己因語之曰廟存祀存即公名常存抑未也
繼公者心公之心修完繕飾俾勿有壞廟存祀存亦與
公之名俱存諸生曰然其述此以志不朽乎遂書以授
之李公名彛字憲甫安次人嘗僉浙西憲事今以奉直
大夫知州事云係以詩曰
三皇聖神開天建極肇基醫道躋世夀域洗疴濯痼植
仆膏萎造化同功萬國祀之自豐曰州醫未興學賢侯
涖止新廟是作廣殿崇陛威顔凛如生徒在廡時講方
書廟千萬年名與俱乆勒詩堅珉式克勸後
　　大田廣佑王廟碑
廣佑王發靈樵郡之西乾其廟于旴江之鯉湖嘉禾之
聿水之大田則支分者也王歐陽其姓祐其名隋時為
温陵太守受代歸舟次大乾而溺因𦵏焉地人遂奉之
為神受王封列祀典世傳其溺時事特異余不䏻述述
今事而巳大田之祀葢自魯氏始旱澇宼疫禱輒應往
紹定己丑嵗暨至元丙子歳著靈尤偉妖氛以清生聚
以完賴王之佑且數十年顧祠弗建羣心鬱焉魯之族
恊謀由馬鞍山遷祠于村心富者捐貲粟貧者輸力役
經始于丙子之某月落成于某年某月里中士侯君在
復為之加丹雘峙閎墉猶以為未惬也謁余文記其事
余惟聖門家怪力亂神不語余亦安知夫世有降靈附
語帕首曲踊遂號之為神者余獨證諸實理即傳有聰
明正直依人而行之説在曰神矣無形體無聲臭也隂
房鬼火古木鴉聲晝歘杳冥黙若響答者何居曰人耳
人而神則神也又何居曰心耳是謂神舍是謂靈府豚
蹏盂飯俛伏呫囁叩若應視若臨庸非吾方寸妙用實
為之而荒庭古屋繪形象偶直其寄也今夫大田之地
不接于西乾王之馬足不踐于茲土乃肸蠁著明之若
是無亦人賴神而安神因人而靈人心信奉之弗替即
廟祀亦千載勿替可也大田之人勉乎哉若夫侈神之
靈有貢士侯君舜舉之述在余故不書特為賦樂神之
詩使歲時歌以祀云詩曰
大田之山兮青青大田之水兮泠泠神其來兮駕西乾
之雲息兵兮殄疫時雨暘兮多稼無蟊螣有永千秋兮
于兹廟食鼓坎坎兮舞蹲蹲帣韝鞠􁇶兮羅薦芳馨神
人相依兮百世是承
　　貞元萬夀宫碑
道觀僊宫有甲于南豐者曰貞元萬夀葢故靈都觀也
其初則魏真人元吉祀𤣥女肇建觀號貞元於宋治平
中改賜額號靈都於今則大德庚子歳陞觀為宫仍靈
都貞元之號而加萬夀焉兹其建置沿革之大畧也其
址則據州治之東挹江山倚闤闠夷曠軒豁爲諸觀宗
其派則支分於桑田而建觀者號長生又分於石谿而
建觀者號棲真甲終乙繼咸祖靈都兹其始基與析派
之大畧也慨思往昔觀闕岧嶤像設儼肅徒侣無虚寮
而經誦罕暇日盛哉久矣孰知夫丙子刼運南北兵交
金文玉字還于大羅月地雲階幻為焦土僅存者寥陽
一殿爾環顧闃寂惟覺景之異心之悲則有隴西冲真
師出而拯之當榛磔荒殘中鞅掌儀圗誓復舊觀願力
感夫神靈誠意動夫檀信由至元戊寅訖大德戊戌是
營是度弗完弗已卒䏻俾修廡翼如端門屹如三元殿
羣道寮整如即今之碧甃丹楹雕珉藻棁昔之斷礎荒
烟燐螢棲息者也今之昬鐘曉鼔香薰燼煇昔之空庭
日永人物罕景者也兹其興衰復古之大畧也師服勤
至矣乃思長生為觀實我同原顧穨靡弗修乆即益圯
於是欲加葺完而命其徒李以觀嗣焉復念棲真煨燼
則命其徒謝庭芝起廢焉一宫二觀鼎峙崇隆論者無
不多師之功余亦謂師誠有功也一日其徒來前曰吾
師之功信然矣後千載孰有知其然者乎干文施垂不
朽以觀夀也敢請吾聞聖經有曰人䏻𢎞道又曰苟非
其人道不虚行然則人其道樞矣乎非宫曷闡是道非
人曷興是宫吾故為師著之復作詩以侈之師名逢慶
字冲真厯本郡道正今提舉本宫為道教首詩曰
溟涬寥廓大道之原其宏也人昭晢天淵於皇𤣥元教
衍億世彌乆彌昌惟其有繼曄奕真宫誕鎮吾豐昔何
靡靡今何崇崇門闕穹華徑塗坦闢琁題干霄金鋪燿
日僊真列班天丁衛閽威鳯盤旋騶虞徼巡西掖專祠
𤣥女吕祖两廡分祀百靈疏附瑶壇整潔琪樹鬰蒼人
靜月明笙鶴來翔霞服星冠朝真禮斗磬挾風清皷騰
靁吼誰克登兹惟冲真師劫運際逢身翼衛之啓後光
前流煇著譽繇師願力威神協助恢衍遺派長生棲真
由師指授繕飾咸新衆庶罔㓛帝德天覆老臣稽首永
祝聖夀
　
　
　
　
　水雲村稾巻二
欽定四庫全書
　水雲村稾巻三
　　　　　　　　　　　　　元　劉壎　撰
　記
　　南豐州皷角樓記
至元二十有一年甲申歳冬十月南豐州新作譙門成
書始也始陞州也豐故壯邑甲江右歳值壬午隆以州
權專决直達與旴撫等邦侯超爾自山東來開藩是時
阻訌初息磔壤莽蒼官寺僅完門觀弗峙土垣柴扉過
者平視侯曰嘻崇閎麗譙所以存制度聳觀瞻也邑皆
然州顧若是寧不輕政令而褻等威於是儲俸節費致
木與石公私丕應樓是以成傑棟巍檐疏櫺堅檻雲山
拱映采堊華煥其下則中通甕門旁峻石壁壯扉巨鍵
目燿心惕入者鞠躬罔不興嘆何昔卑隘今雄麗也禮
諸侯門阿觀闕隆殺有經僣侈不可儉陋亦不可郡國
視古諸侯侯今能是是謂知禮抑非曰徒以為觀美也
夫伉門列㦸以威逺邇鳴角伐皷以警昏昕有官守者
盍思焉凡蚤作而聼斷莫休而宴息聞聲深省仁聲得
無未徧四封者乎識察得無未極髙明者乎閭閻畎畆
得無未安於興寢者乎奔馳赴愬得無戹門禁而未通
者乎因斯樓動斯念殆凛然若不䏻以終日觀美云乎
哉侯涖州垂六年政績著聞詔俾傳襲行且入覲矣邦
人士念侯經始之難請刻文以記故書至元二十有五
年四月朔日記
　　觀空堂記
鄉先生桂諶祐詩名滿江湖而肥遯萬山中築室三間
藏書千巻忩明几净將以逸老扁之曰觀空詩友劉壎
為之記曰空矣奚觀觀空云者瞿曇氏說也愚不熟貝
多語請以意言夫空非無因而得名由不空乃始有空
即空與實對矣彼不觀實惟空是觀將亦厭夫實之不
足恃故移其觀於空邪顧未悟乎空者正乃實為之嘗
試求諸一身有五官四體有五藏六腑焉嘗試求諸一
家有田宅池館有器用財賄與凡旦莫取具以養生者
焉嘗試求諸一國與天下有宗廟社稷有朝廷百官有
土地人民兵甲府庫焉夫焉往而非鑿鑿精實者日月
㡬何死生興替往往毛骨皮肉化為抔土亂山寒雲嗁
鳥夕陽牧豎樵翁相與長吁而太息而其華榱雕梁或
後嗣之弗克守或傾頽而灰燼焉南畆東臯歳入佗姓
家所藏蓄㪚落人間其在上者則秦城之金人晉陌之
銅駝運去祚移鼎遷物換虎豹九闗玉帛萬國而秋風
禾黍遺老吚嚶雖萬乗九州之權曽莫能留觀於晷刻
悲夫實不足恃乃若此也彼有畏其為吾累者始欲觀
夫空矣由是言之空由實生實互形而空乃名詭曰觀
空孰非觀實朝莫四三吾累均耳令吾有以藥之請無
觀空而空其觀何如且人以實為空非也吾視空實等亦非
也其眩於两端若是者將非觀為之邪而䏻頽然釋然
遺爾形収爾視泊乎反其初無觀即無空乃莫吾累矣
苟未䏻廢所觀而曰空也者雖闃立曠野洞視太虚然
心目所及宇宙之内觸景皆實物㳺氛幻色亦足㸃滓
將指何者以為空而又何觀斯堂扁以觀空達矣又由
是而空其觀乃真空也已瞿曇氏之說未也先生然愚
言請以是為記不然請示吾以空
　　崇覺報慈禪院修造記
崇覺南豐古刹也在唐名禪祖其易名自宋紹聖二年
始厯五季摧毁其復興自曾氏始曾於是邦為望宋初
大師宻國公致堯首捐貲新佛殿其後南豐先生文定
公鞏堂封兹山中有司按令甲禁樵牧自是崇䕶惟謹
又其後文肅公布登政府援故事請以為功德院祠其
先有㫖賜今額崇䕶加謹又其後參政公淵子帥江西
其季刑部公沖子守南安過家上冡展敬先祠當是時
旌㦸列隧前官吏走道上崇䕶愈益謹而院亦滋燿矣
故雖田入不豐徒衆不蕃而上下三百年間獲與名山
巨刹齒騷人之所詠歌游宦之所賞稱豈無自也初景
定壬戌歳主席弗勝任院幾廢曽之胄玉局公鈺與其
宗人髙詢謀於衆選僧於佗院得定亨者使領之亨為
人介且勤謂宏教法飭敝事吾責也苦淡節約懇惻祈
愬時則玉局公與髙為之新其法堂焉桑海俄更方袍
蠭鋭鮮不棄本務而逐世好亨獨堅確匪懈惟兹院是
營命其徒貴聰題募逺邇時則有衆縁為之貌諸天構
鐘樓焉僧寮之創則亨自力也檐楹宿雲堊繪燿日皷
喧鐘鍧薰芬燼煇亨方益思以侈飭其教傷哉逝矣聰
也閔乃師興植之勞懼乆且忘謁記於予予攷元豐類
稾諸志銘書曾氏兆域率曰從周鄉之原頭從周則今
昌後耆原頭則院所都也慨思是宗之顯榮翕赫時其
福兹院也宜甚厚鼎遷物改之餘保固宰邱寅奉祠像
視昔崇䕶罔敢替葢院以曾氏興曾之冢祠以院存勤
菑而豐穫茂施而裕報理也而亦有惑焉數百年漢唐
仁義之澤酣潤融浹昭天漏泉寧無一絲髪之足繫百
世者樊崇温韜輩顧忍之秋風陵樹金椀人閒乃弗獲
下比於兹院之所封植則又理之所不可推何也余數
游兹院愛其嵐翠葱鬰金碧華煥或時摩挲荒碑睨梁
題歳月輒油油然徘徊思古凄楚傷懷為之動無窮之
悲而亨䏻主此以不負曾氏聰䏻念此以不負其師信
可書也為記之且勉之曰尚其善繼乃師之志亨蕭氏
子繇寳峰住兹山凡十有九年而寂徒二人長聰也次
貴慈大德四年庚子六月日記
　　州城隍廟記
大德三年春燕山李公彞以前憲臣來守嘉禾郡甫數
月威惠流暢四履丕聳則因事之廢墜者補飭之而城
隍之祠以新葢故祠燬未復二紀矣斗室名存頽垣敗
甓間斷煙寒鐙幽隘寂闃數議修畏隂陽拘忌之説公
曰嘻有是哉城隍有神列祀典闗政體其非淫厲之謂
即廢弗祠將無以妥神靈福民物吾守臣何敢慢復何
拘忌之畏捐已俸以倡協衆力以助選里望以分任曰
鄧端汝其督修正殿曰李定汝其督修香亭曰陳拱曰
朱敬汝其督修廡與門咸捐貲赴令惟謹耆老率州民
致助益謹明年廟成又明年正月丁巳迓神以居崇閣
飛檐文砌博礎圭衮中峙劒佩傍侍祼薦豐潔妖厲伏
息州民大和㑹蘄余記之按周典以吉禮事邦國之神
城隍有祠其殆始此又按史吳以赤烏元年修蕪湖城
隍祠至髙齊慕容儼梁武陵王紀俱祀城隍其祠之寖
盛又如此而山隂陸氏謂唐始祠城隍誤矣惟南豐徙
邑自開元始其祠城隍疑自兹始古志謂故宰游侯茂
洪功德在民民祠以為城隍之神余不敢知余獨以為
畫城郭浚溝池建官府聚民庻誅賞於是歌哭於是孕
育長養於是地載神氣安可無精爽以至神明而又安
可無棲神之宫尸祝之庭邪况是神也實與官府分職
事共理民物吾有司涖政而無所聚居而無宇則其心
將惕然不能以終日彼聰明正直依人而行以捍禦患
菑一郡寄命乃風雨薄之土草蝕之王儀虛而民志鬱
踰二十年曾無一為之惕然者獨何心邪惟公破羣疑
蒐墜典搆創一新而民不知役繼今官無廢祀之譏民
有報祈之地神安民亦安是宜書也故書抑是役也非
其僚友和謀慮一徴肆牽沮其獨無倦乎葢主其議者
有長官巴延徹爾而協議者有佐貳楊澤常泰也故併
書若其規制廣狹之宜支費多寡之目與夫用不足而
取給於四提督者刻於碑隂故不書
　　蓮社萬縁堂記
佛教入中土繇東漢始溢為蓮教由東晉始分為豐郡
萬縁堂則由至元已夘歳始也逺公開蓮社更十數代
厯十數百年逺矣而寖盛南北混一盛益加焉厯都過
邑無不有所謂白蓮堂者聚徒多至千百少不下百人
更少猶數十棟宇宏麗像設嚴整乃至與梵宫道殿匹
敵葢誠盛矣斯堂特其一焉爾初州東之偏有勝地曰
萬家岡南城吳氏世業也有鄉民曰覺全君蓮社道人
也斷葷血持經法五世矣堂未建覺全期建堂徧走於
有力者吳某於是首捐地沿舊岡名更曰萬縁己而有
過用昭者捐貲以市材有吳文容者捐田以贍衆堂之
成乆矣記未作覺全來求記余聞毗盧遮那之為佛祖
也一清浄法身而已世有嗣佛教者亦惟清浄其身而
己種蓮結社其非取清浄也乎余特未知嗣之者果能
是否夫落鬚髪釋冠巾絶人道棄世務澂寂凝固泊然
於無為之境佛之教也有室廬適其温涼有飲食飽其
朝莫外無饑寒之憂内得以專一淸浄之學力到機熟
心華自發寳月自見入妙悟成正覺佛之意也余益未
知居斯堂者果能是否嗟夫彼其鬚髪蕩然冠巾弛然
吾猶未見其能然過此以往滋可懼已羣聚而裕處苦志
而勤修一席之安至末也一餐之飫至㣲也顧清浄之
學不可惰白蓮之名不可玷也人何為而人佛何為而
佛其知之乎未也則有吾六經聖賢之訓在又將為汝
陳説焉
　　南安路學大成殿記
王者之祀古惟以廟故易曰王假有廟詩曰清廟祀文
王殿則未聞也唐祀夫子亦惟曰廟寧非謂殿統於廟
不復專稱歟乃若安靈以殿名殿以大成煥乎宸奎之
昭回則肇於宋迄於今何其盛也永惟慶厯詔下凡郡
邑無不有學學無不有大成殿枛棱罘罳比隆治朝閶
闔梐枑儷美輦道又何盛也橫浦古佳郡盛儒風讀蘇
公一記舊亦知南安學為重矣大成有殿屢修屢圮逮
邇歳圮益甚薦修完復蠧腐欲圮適符離王侯至暨教
授永嘉張君夢桂謀新之徴費於學市材於山募役於
傭期歳而殿成堂閣門廡因舊加葺焉建昌郡博士胡
君長孺記之乆矣推官孫侯來南豐求余作後記余輒
因名殿之義諗諸生曰自堯至夫子七聖人者天下之
大聖也獨稱夫子曰大成豈前數聖未潰於成耶堯舜
禹湯文王以大聖而為君周公以大聖而為相據崇髙
享富貴而行其道於禮樂刑政間潤澤浹生民聲光赫
當時夫子泊然一匹夫爾挾其聰明睿知之資與凡經
天緯地尊主庇民之學今日魯衛也明日陳蔡也位不
髙道不行其曷曰大成然而識者曰賢於堯舜矣生民
以來未有矣如仭墻如日月如天之不可階而升二三
子之取譬若是也何居無亦曰身都萬椉福澤僅周乎
一時道在六經功德可垂於萬世二帝不再帝三王不
再王當時巍煌直如一㸃浮雲過太虚而今安在哉吾
祖述堯舜憲章文武載諸經籍者百世師用百世之唐
虞三代也千萬世師用千萬世之唐虞三代也其孰不
曰大成士而游於學也詎止朔望釋菜春秋釋奠而已
興俛折旋乎殿庭間卬首觀焉名殿之㫖如之何弗思
而况十行新播二字増封所以翼扶章顯者益至又如
之何弗思對温厲恭安之容而想夫金之聲玉之振神
遊千古與聖同符節雖未識其大成亦豈不可為成人
也乎張拱闊歩虚氣髙談心不存道行不副言上焉者
以詞章誦説為儒者之極功下焉者蟲䑕其態虺蜴其
志甚至有不可勝道者登斯殿者吾夫子有靈其誅之
矣夫子不汝誅也聞斯言而不悛則身存而心死心死
天誅之也即夫子誅之也余恨不獲俛伏殿下與其為士
者評之孫侯宜因吾記轉以勉之可也王侯名虎翼今
移鎮撫州其在南安也多嘉績皆可書而知修學為先
務宜特書孫侯名萬鎰由推官擢南豐知州乃不㤀舊
治而求以表章之知所重也宜併書
　　南豐州重修東嶽行宫記
南豐東嶽祠壯麗甲東南四方觀者有是言乆矣若稽
古志祠剏於宋嘉祐中時劉宰令先尸其事營度廣袤
規制宏深繼以治平宣和之充擴又繼以紹興之繕餙
繇是寖完美故侍宸王真人文鄉應詔歸里題於祠曰
景物繁麗頗類深宫誠哉是言今僊墨猶存可騐也逮
淳祐辛亥復修而咸淳戊辰水蕩之聖朝至元庚辰又
修而弗克終之比歳詔書崇祀嶽瀆東岱復加大生之
號其修理也宜益謹顧猶缺焉大德丙午歳前元侯正
努與少尹李侯質數詣祠下覩其溼漏墮圮壁頽像仆
謂非所以承上意尊大神也謀一新之捐俸以倡前郡
守聶侯從政郡倅于侯時咸捐俸致助屬吏州氓亦如
之選幹敏者董其役而元侯躬涖焉經始於大德丁未
之五月落成於至大戊申之三月葺帝後殿搆疏妝樓
敞端峩嵬两廡因舊而加葢覆塗塈者為屋凡一百五
十餘間鼎新創造者凡五十有五間塑像因舊而増飾
者帝后而下凡五十有一從新雕塑者帝像暨諸像凡
二百丹堊煇華甃砌整潔其或未備則今郡侯綽哈實
足成之是祠也視嘉祐為有光而壯麗誠為東南甲矣
州人屬予記之余聞先王制禮諸侯祭封内山川今岱
宗峙於齊魯之境其祀也宜無越其封也後世廟祀乃
徧郡邑得無與禮經戾與善為之觧者曰東方生氣也
民物所資生也宜祀以禍福恐動者曰泰山主生死也
益宜祀斯言也非愚所敢知然而樂為之記者有以也
凡祠廟興廢繫乎時爾聖主如堯甸宇淸泰豐雖偏州
落萬山間而天幸際樂歳官無苛征民無轉徙乃得以
崇幽靈之宫顯升平之象非時也乎耋穉士女瓣香拜
庭裵回笑語苐以資遊觀之娱而誰知時和歳豐民安
神樂皆上之福澤涵濡以致此也倘如佗州異邑旱蝗
頻仍流遷迸溢即民有環堵且弗保有司議賑救且弗
暇而暇及神祠哉於傳有之先成民而後致力於神信
矣吾人生此州逢此時覩此事遂得為太平幸民其為
此記也非徒侈祠廟之修亦以賀世道之泰云是役之
初鎮守總管林侯應春亦助費而提督某某助尤多若
諸鄊人戸題助者别刻石以紀名至大二年己酉嵗某
月日記
　　水雲村記
余家南豐之西里距治特數十歩而近夜聆譙鼓聲鼕
鼕如在枕邊而深巷無鄰幽華疏竹蕭閒淡雅俗氛市
聲所不到或竟日門無轍迹居然類村落間出門數武
旴江橫陳江外南山孤聳緑水環洲渚白雲生洞穴客
因名以水雲村予亦自謂水雲村嘗有㓂至去之寓旴
城八載乃歸歸而海桑變人民非獨村中水雲依然竊
以為吾之於世也流蕩惟所東西飛揚安限南北哉故
復自稱水雲村客亦謂予水雲村葢嘗酒餘書暇㪚䇿
村中撫水波雲氣而嘆曰人間世孰非水與雲邪今夫
聚則形㪚則氣倐貴倐賤之楚之秦甫笑語之團欒俄
聲景之磨滅即有身一水雲爾邸第儼乎鼎盛煙草忽
其荒寒部曲傳呼而烝嘗乏人阡陌彌望而後昆丐食
即有家一水雲爾光景如流生聚易㪚葱蒨暢茂而槁
乾焉富强雄盛而衰謝焉即天事一水雲爾水乎雲乎
名吾村乎谿曲浮波滔汨晝夜山椒游氣變滅須臾乃
萬事萬物亦一水雲而天地一大村也悲夫水底東流
人不知白衣改變為蒼狗顧以彼之不可覊而停不可
執而玩者恃為長且乆千古達觀殆將一笑吾於是乎
有感矣故筆之為水雲村記
　　水竹佳處記
繇州東門外沿旴水而下二十里其地為梅潭繇梅潭
絶江而南其地為查谿瀕谿有隱者居焉其人為月潭
曽君余嘗過其廬乃在翛然水竹間清漪淪漣翠玉叢
鬱余絶喜之為名曰水竹佳處君徴余記余語君曰競
利名者趨市朝適興趣者樂山水山水之佳視市朝不
大勝乎嘗試即君所居而求之韶景冲融桑麻杳靄耕
犁如雲江鱗游泳春之佳處也梅林諸波舸艦銜尾龍
兒觧籜禽語宫商夏之佳處也秋之佳處山眉洗黛月
浸澂江薲蓼映而鷗鷺飛冬之佳處䟽林枯梢瓊田玉
界行客稀而漁舟沸佳矣哉四時乎且也庭宇深明琴
書橫陳有舞萊子之綵於堂前者有斟安仁之觴於膝
下者則佳處不在水竹而在君之家庭猶未也忠厚培
福夀詩禮淑子孫動而不與物忤静而與天者游則佳
處不在家庭而在君之方寸間繇方寸推焉善積而慶
長其佳處正浩浩乎無涯也余亦居近旴濱庭有䟽竹
顧倚市而多囂乃不䏻如君得佳處余甚羡君矣雖然
幸共一江相距且不大逺君如許我則酒餘書暇乗興
扁舟將時一詣君焉佳處未必不容分半席也君曰諾
其為我歌乃歌曰眇清旴兮縈紆森緑竹兮繞廬誰宅
其間兮曰月潭翁之攸居儼獨據夫佳處兮吾欲繪而
為圖庭多蘭玉兮家富詩書里稱善人兮神明翕扶吾
祝君以福夀兮君宜懋德以自娱吾欲分席兮君毋笑
曰爾何其愚至大庚戌歳嘉平月記
　　西林院修造記
至大辛亥秋予延平官期至有司給驛促就道西林鎔
師倐來前曰將為山門干檀施記繕修未遑也而記可
乎予曰然師顰蹙亟取幅紙疏顛末見授曰行兹亟需
暇為老僧記可乎予曰諾明年春予與諸生接㑹適小
休視幅紙故在因省前諾之不可負也為之記曰吾豐
北出揖僊門外有支徑繇支徑西復北數十武有精藍
其名西林其題扁唐牛丞相筆其竹木深閟有幽趣其
檐棟隐映蒼翠間有逺意至其搆創次第則紹定已丑
歳成正殿者圓公也寳祐甲寅歳成法堂與鐘樓者然
堅二公也暨咸淳壬申歳成毘盧藏者淙公也其大畧
如此而鎔則嗣淙者也嘗獨悵然曰佛殿古矣洊圮洊
修圮彌甚吾安得不圖新藏殿未古也卑濕朽腐將亦
圮吾安得不議徙吾老矣當吾世弗修後將誰修於是
持願力感衆心時則有張某首為之新寳殿飾塑像有
鄒某繼為之徙法輪剏西殿若鐘樓則又張某葺焉興
役於大德丙午歳落成於戊申己酉間堊煇而采煥猶
神運而鬼輸也師勤矣哉西林蕞爾室無寸田可粒無
拳土可薪晨昏鐘魚取給鐃梵信凄索不易堪矣師清
苦所格天龍隂驅仆者起蠧者新繼自今當復可支百
年亡慮矣乃有名山鉅刹匹敵封君而罕克為師所為
者非以飽甘鮮侈肥輕即以畜姝麗廣孳育於彼法中
此輩當堕何獄顧且魁岸倨肆自矜豐泰曽不悟業由
此積罪由此熾故曰師勤矣哉予與師為方外友六十
年見師沈朴静嚴壯老弗貳用醫術售恬不自私惟興
造是急猶常曰是何足以見吾志邪將澄寂内照勇徹
妙悟期超絶乎塵事經營之外乃或可藉手對吾瞿曇
氏也予曰師志乃及是乎即法雲地筆藏海皆師佗日
到處而予亦志是也乆矣空劫有家願分半席因備載
師與予素論如右而刻之石
　　陸文安公祠堂記
延祐某年六月甲子泉南偉特士李君肇建陸文安公
祠堂成使友來告於文學掾劉壎曰不肖志聖賢之學
勤矣初宗建無所得宗江西灑然若有得也因闢家塾
掲繪像日與諸生嚴事之未有記也敢請予竦立曰言
何易邪事闗道統予安得而易言之也友重請弗置則
舉昔所聞於師以復曰鴻濛未分道涵太極太極既判
道屬於羣聖賢自堯舜累傳而達乎孔孟自孟氏失傳
而竢夫宋儒故有周張二程濬其原而周則成始者也
有朱張吕陸承其流而陸則成終者也脈理貫通心境
融徹殆天地重開而河洛復泄也道之統緒畧見是矣
中原逺難具言言其近則朱文公起於閩張宣公振於
湘吕成公奮於浙莫不昭回峻極砰轟動盪時則文安
公㧞起西江而與之齊其志氣神其識趣卓其學宗孟
而直指本心其禀天得而匪繇師授劈析義利則疾雷
破山剖别儒釋則明鏡照日抉人情之矯偽則飛矢中
的破俗學之偏蔽則剛風掃雲以至該體用之全壹天
人之正探象數之奥究政化之原專涵養之功尚務内
之學超箋傳之錮戒躐等之非誨人讀書必指樞要而
示以入聖之户庭勉人立志必如鐫鑿而聼者至為之
感泣告君必以唐虞三代為凖則治郡必以正俗慎罰
為先務凡平昔提警學者懇惻英發無非鞭辟近裏復
其性初救末俗之支離還太極之全體非葢代英豪千
齡間氣也夫象峰中天百世稽首朱文公嘗曰江南未
有人如子靜八字著脚曰安得如子靜堂堂自在曰子
静實髙伯恭安得似曰子靜平日自任正欲身率學者
一於天理不以一豪人欲雜其間至閲公奏篇則曰規
模廣大原流深逺所造深所養厚文公斯言葢天下之
公言而私詬病者類曰惟務超悟也曰惟尚徑㨗也分
門䕶黨之風熾随聲接響之弊滋而卒之盲瞽有不睹
天外之光霽者矣嗟夫終日如愚而曰似禪浴沂詠歸
而曰似僊彼親承元聖單傳正宗議者猶齗齗他奚怪
焉抑文安公之訓曰宇宙即是吾心吾心即是宇宙千
百世之前有聖人出焉同此心同此理也千百世之後
有聖人出焉同此心同此理也東海有聖人出焉同此
心同此理也南北西海有聖人出焉同此心同此理也
此其寥廓髙朗㑹萬歸一彼此尚同異者不媿死哉李
君之灑然有得獨異于是吾故書曰泉南偉特士葢褒
筆也宏齋包先生嘗言文安之學深造自得本之孟氏
孟氏之後至是而始一明荆谿吳先生曰貫羣聖賢之
㫖可以合一身心之妙充一身心之妙可以補羣聖賢
之遺合朱張吕陸之說溯而約之周張二程合周張二
程之說溯而約之顔曽思孟合顔曽思孟之説溯而約
之孔子則孔子之道即堯舜禹湯文武之道孔子之學
即臯益伊仲傅箕周召之學百聖而一人萬世而一時
孰為異孰為同哉味斯言也事既乆而論宜定矣若猶
未也則又有正心胡氏之說在曰江西之學如取日虞
淵洗光咸池太白殘月何敢争燿愚不佞敢誦此以成
李君之志謹記
　　方寸地記
存方寸地與子孫耕古賢明訓也延平隱士聞君取以
名其堂杏林使君為之題其扁予因為之衍其意曰深
乎哉君之寄意也方寸地云者誠言耶借喻乎夫人中
两間而立為萬物之靈其歩趨聖賢其建立勲績其宰
制事物其光裕雲仍壹是皆以此地為本律以人間世
常理即䋲尺可約歩畆可推區區方寸奚適於用惟其
隐於中扃似若促狹而離婁弗能視公輸弗能度葢蕩
乎無畦廓乎無垠前無始而後無終也日朗月輝吾地
能融雲敷雨沛吾地能通天淵飛躍古今代謝吾地能
統宗宇宙在此方寸中不過太虚浮雲爾抑斯地也人
共有之鮮克存之畧舉古隐逸如馬少㳺欲使鄉里稱
善人有意於存者也如龎德公遺子孫以安有意於存
者也吾故曰深乎哉君之寄意也君姿端雅而學富贍
翛然髙隱涕唾浮榮鄉論無不推德人吉士少游德公
其匹與所居地與庠宫鄰其堂足容數十客乃跪曰方
寸地者豈固有羡於金張之第王謝之宅而為是反説
約邪噫君意深矣顧君甫中年爾繼今夀九齡即九齡
存此地夀百歳即百歳存此地匪直斯今䋲䋲百世宜
永存也愚敢以是為君頌則又授君治地之法曰潔淸
以灑之毋汚以喜怒之塵泥坦夷以闢之毋隘以深險
之谿穽正大直方以藩維之毋堆以利欲之糞壤是固
君所優為又加勉焉則此方寸者非地也天也愚敢以
是為君規君名濟時字幾安先世自廣信􁁎延平因家
焉延祐三年丙辰歳華朝記
　　積善堂記
繇延平津而東六十里曰吉谿溯谿而上十里曰芷陂
乃輿地勝處有宅兆焉曰游氏墓阡游居吉谿有尚義
者曰和中居士其存也愛芷陂之勝將卜墓焉殁諸子
以葬于是既葬搆創其傍曰積善堂居士長子仲安謁
予記予曰昔固未嘗履斯地登斯堂也子而欲記為我
言之對曰言其歳年乎遵治命而窆於兹者皇慶三年
之冬也葺治完美邇日甫訖役者繼以二年之力也言
其形勝乎則有時賢品題之什詠在先生其為我著之
予曰美哉子之名堂乎善之為義宏矣若之何易言之
昔者聖人作六經貽萬代掲世教輔民彛無不以善為
訓傍出如諸子百家之説貝多雲笈之文亦無不以善
為第一義意者徹蟠際貫幽顯莫大乎善凡其夀富而
安逸位尊隆而宗蕃衍又無不由此乎出也抑世固有
知為善之足貴者罕有如子知積善之為貴者噫子何其
敏悟邪夫物之積也不豐則其用也不裕譬取帑廪焉
財賄日積則帑常充否則易以匱黍稌歳積則廪常實
否則易以虚積善猶夫是也子而知所以積則必由一
念一事之善至于無一念無一事之非善故純乎仁愛
善乃積間以慘虐非矣純乎忠厚善乃積雜以刻剸
非矣純乎亷取而優與善乃積參以貪吝非矣予聞易
為六經首乾坤為易經首其辭曰積善之家必有餘慶
積不善之家必有餘殃必之為言垂戒峻切凛如科條
之不可犯遵之者昌背之者亡善貴乎積葢如此也吾
又聞務積善之益宜先除賊善之病病安在利是已利
嘗與善對始也勇於積善終也流為不善則利心賊之
也骨肉財産之争郷鄰疆界之競商賈物直之計校一
迷其心萬善俱䘮夫焉有所積孟子曰欲知舜與跖之
分利與善之間也舜跖相距何翅天壤而其分岐止在
利善两字吁可畏已亦可戒己子歸而與昆弟兒姪㑹
於堂其以吾言告之他日予獲登斯堂又當為精言之
仲安名以仁弟仲和名以禮而仲安以文學進今為小
學訓導云
　　重修學記
南豐為江右文獻邦郡有學舊矣燬於至元丙子重剏
乙酉距今僅三紀歳月未大逺風霜未大偪也柱石猶
完牢而采雘猶章明也吾意更百年將亦足以搘柱乃
延祐丙辰歳仲秋夜半禮殿壓焉霆轟山崩聲動逺邇
咸曰噫異哉詰朝聚觀則殿西虹梁遽折為二棟橈瓦
解狼籍委地衆駭視博詢廼知昔之搆剏也責成欲速
弗暇擇材故今之傾圮也閲歳未深己致蠧朽又咸曰
噫宜哉無足異矣當是時南昌辛公方涖講席帑竭廩
虛欲得議修顧役鉅費侈趣辦無所以舒是憂㑹東魯
王侯甫領郡政化新風聲聳崇文禮士槐芹德色一日
語公曰毋徒憂共圖所以舒是憂分乃稽簿書蒐遺餘
有曽貢元梯已莊者故學田也比歳指為貢士莊者謬
誤也租不入學而有司封貯者两易歳也公謂昔之家
居待次也嘗聞而憤之誓以𨽻職之日必復侵疆今其
時邪即白侯侯喜遂由州及儒司勘騐是實以聞於省
遄繇省以下於州匪直捐租乃鄆讙皆復侯益喜命發
廪易楮焉以定計者踰百儒之助者又什二繇是市良
材運巨甓匠資於官丁取於佃侯日詣學忘寒暑指授
規畫督勵工程辛公則早暮從侯竭蹶服勞巳而腐者
堅缺者全翳黯者光鮮層構飛檐度越於前且復飾衮
冕像新櫺星門華煥雄峙中外交暎州人謂昔未覩部
使者亦謂他州罕及也公語余曰幸哉吾志遂吾憂釋
矣永惟葺殿宇復田租太守功也今掾䝉太守賜也吾
不忘也郡士友彌不忘也惟是學未有記今雖不忘者
乆或忘之盍記諸余曰諾因是思郡國不可以無賢牧
守也而賢牧守不可以不知學余聞侯嘗從鄉先生野
齋李公游其誨也勤其悟也敏其言論風㫖有習聞而
黙識故於吾學校盡瘁而於南豐先生遺祠復繕飾焉
侯之知學可見也已吁僖公之修泮歌於詩文翁之興
學著於史揆今凖昔可書也故書曰延祐四年八月奉
議大夫南豐州知州王著重修學殿成學正辛泰來相
之是為記若夫協謀集事則達嚕噶齊奉直公巴延徹
爾同知州事務孫公好直判官從事周公吉俱有功於
是役者也宜併記之
　　南豐州紫霄華陽巖三茅真君祠記
僊道行世無逺邇有人焉慕尚崇信之弗懈即逺者邇
矣江左有郡曰金陵金陵屬邑有山曰三茅葢茅僊兄
弟成道之地道書所謂華陽洞天者也吾州僻左無知
者知亦憚逺無游者延祐甲寅歳里善士諶濟川檝慨
慕元虚始獨造焉㠶重湖航大江一往復凡三干里受
經籙於宗壇分爐薫於靈瑣嚴奉以歸歸而謀卜地以
祀未獲也其里之紫霄觀側古稱道人巖者臨流絶險
歳乆榛蕪而地幽塵淸堪駐僊馭觀主張惟善啓之濟
川是之廼鏟廼芟廼闢廼鑱乗夷曠而祠三像于中搆
别館而祀鍾吕于後蒼翠環合風露蕭爽咸稽首曰茅
僊乃在是何其近也濟川徴予記顧予自㓜服習孔氏
書於老莊氏懵未有聞其何以記則取其所紀載者為
述曰姬周公之嗣封于茅後因以為氏秦皇時有諱濛
字初成者隐華山師鬼谷得道冲舉傳四世而三真出
焉長曰盈字叔申生漢景帝時初入恒山學長生遇總
真王君方平授大霄隐書九轉還丹愛句曲山謂為真
洞僊館也南渡居之哀帝元夀二年叔申年一百四十
有五後遇神人授以僊職一日乗鵠去次曰固字季偉
㓜曰𠂻字思和仕漢並為郡守髙年棄官從兄得道亦
僊去邑人為建壇宇祠祀光武獻金於廟明帝敕修由
晉訖唐帝咸受經籙於茅山逮至前宋崇敬尤謹僊書
宸翰煇煌日星鶴帔星冠羅棲巖岫其頤神葆真之士
依靈祐而獲度世者逮今無虚歳也嗟夫萬事萬理一
方寸爾志所篤嚮即丹邱𤣥圃十洲三島且不逺矣濟
川之於道也專且勤故履危渉險而無倦心道逺費侈
而無靳色卒能使江左僊真之祀延逮鄉邦使一方寡
聞之民翕加禮敬茅峯煙霞歘其在目豈吾徒儒迂不
化者能及是邪是宜記初三真封號已穹厥今運啟聖
明彌加崇信於是妙道冲虚聖佑増真應至道冲靖德
佑増妙應㣲妙冲慧仁佑増神應云宜併記延祐四年
歳在丁巳十有一月吉日記
　　一齋記
豐有水村翁者寖老且憊矣猶沈痼書癖不自療為達
人所笑曰爾躬之弗恤而學之是務乎猶石田也有孫
曰深弱冠嗜學頗類翁屏處斗室中案書整嚴研墨精
潔癖好亦類翁辨色而興深更而寐忘寒暑饑渇誦讀
達於臥内或時妨老人睡翁亦自笑一日語深曰我之
沈痼不療者竟傳染至汝邪雖然妨睡事小志學事大
吾不以此易彼也吾平生辱交名卿顯人魁儒望士濟
濟滿朝野當吾齒壯氣雄狎玩短景豈識世境之有海
田人命之為露電直謂清時常春白日常午也而大化
銷鎔一體歸盡曽幾何年有不存若敖之祀者有不反
湘纍之魂者有不歸先軫之元而不掩張進之骸者朱
門縣薄故墟鞠草宗强胄貴苟賤資身令人感念興替
哽塞摧傷已不勝懷舊之悲况使望爽鳩氏之居經田
成子之國雍門之嘆梁父之吟川原莽蒼蛩螿慘戚將
有俛仰千載至於流涕者矣今吾陋巷幽棲詩書十世
雖疎鐘斜月殘夢悠揚而晝忩蕭閒夜鐙靑熒猶獲與
汝談經析理撫慨荒凉寧非祖孫之所甚幸又何愛片
言不以成汝志也深汝來前今汝少也而志於學似矣
抑未省此志壯老如一否凡志貴一一故有成吾懼汝
之未達此也故扁汝讀書之室曰一齋汝其日對之日
思之嘗試求其義其知一乎曰未也吾與汝談一一未
易窺而亦未易測也爾充其用即浩乎其無津廓乎其
無涯肫肫乎其純渾渾乎其真天地之所以清且寧以
是堯舜禹之傳心湯之協德文之純孔之貫以是不惟
是也下至於技若秋之奕牙之琴郢人之斤由基紀昌
之射與夫鍾王顔栁之書僧繇熙筌道子輩之畵凡葢
代而絶倫擅名而致利亦以是也深勉乎哉夫併敵乃
能殺將多岐必至亡羊宇宙以來人物何限孰非有志
者有志孰無成者顧或不潰於成即其志有不一爾葢
一則無暴寒而功力完一則無雜悖而精神聚寸念之
烈葢天葢地將何事之不可成二焉三焉始鋭者或終
懦樂此者復羡彼中道廢晚節變雜念紛飛而幸其有
成也愚己深勉乎哉昔者汝祖嘗志學如汝矣惟其志
有不一也故知道義之足貴有時而重事功知博記玩
䘮之為非有時而溺語言文字知此心嘗在腔子裏之
為妙有時如游騎之四出知聖門學術之為正塗有時
而縱談僊佛知建學之為足尚有時而心慕江西知科
舉利禄之不足道有時而欣羡乎榮名若此皆不一之
病也馴至於老而無得焉有由矣深勉乎哉謂予不信
質諸周子有問周子曰聖可學乎曰可問何以學曰要
在一嗚呼微矣因書之以為記既擿筆覩案間陸子書
有曰我這裏是刀鋸鼎鑊底學問斯語也吾偉之并書
以堅汝志延祐己未孟秋水村翁記
　
　
　
　水雲村槀巻三
欽定四庫全書
　水雲村稾巻四
　　　　　　　　　　　　　元　劉壎　撰
　傳
　　趙撫州傳
宋撫州使君姓趙氏諱戊岊字次山濮安懿王九世孫
也建炎南渡由汴徙南豐父崇嶓嘉定進士官大宗正
丞忠讜文華搢紳左次有白雲諌稾行于時使君蚤慧
善屬文年甫十七奏名禮部擢淳祐甲辰第授袁州萬
載縣主簿需次服父母喪居閒十數年博通經史聲實
鬯茂鄧大監坰為廣西經略安撫辟賓州司法調福建
提刑司檢法官㑹憸人陳仁玉為其長使君恥不赴官
景定初諸道争辟厯江西轉運司建寧府節制司福建
安撫司皆幹官以舉者改秩知雩都大庾兩縣著能聲
江西安撫使曾侍郎淵子才之辟主管機宜文字安撫
歸朝薦于上得提轄行在文思院通判臨安府咸淳十
年也賈似道竊柄誤國長江失守朝廷急擇江浙守臣
擢使君知撫州措置守禦德祐元年春至郡政績著聞
詔加幹辦行在諸軍審計司又遷太府寺主簿以重其
任時江西湖南已罹蹂踐流潰迸溢警報日夜急剽冦
縱横使君誅賞愜當撫人德之江西制置使黃萬石棄
隆興退駐撫名勤王實為遁降計頗嫉使君修守僃數
媒孽于朝使君不自安累丐罷九月除大理寺主簿既
解郡竟歸里十二月建昌失守遂奔贛州明年二月江
西提刑楊孖以贛降使君遷避寧都縣五月朔景炎帝
即位福州宻詔吳直院浚為江西制置招討使使君為
參議官兼江西運判協謀興復六月吳即廣昌使君即
寧都各建治所宣詔反正糾合旴贛諸邑義勇八月制
司兵次南豐遇敵而潰使君遣其屬以兵攻贛距城六
十里與北兵戰破之俘其千戸乘勝逐北至城下城中
兵大出我師失利引退喪失良多九月制司奔汀州十
月使君捐重賞募峒丁廖陳六等進取而北來兵益衆
使君亦入汴明年春知汀州黃去疾以城降使君解兵
隐跡出畬中發疾卒就殯焉使君皇宗世宦而介然無
紈袴習清苦問學勤於寒素詞翰政績卓偉可稱既遭
時艱志克復事不克就聞者悲之所學尤䆳於易有易
解十巻吟稾八巻
贊曰何代無才顧時相遇不偶耳彼有器能自表著譽
流馨豈其繆巧致通顯哉天與以時然也撫州之才際
逢昌時寧不足以為治平之州牧敏博之詞臣宋厯永
終黯翳淪謝至弗獲正邱首力田不如逢年信夫後二
十年其舊幕屬趙孟濚始購募走汀畬歸其遺骨𦵏里
中嗣竟絶嗚呼悲夫
　　詞人吳用章傳
吳用章名康南豐人生宋紹興間敏博逸羣課舉子業
擅能名而試不利乃留情樂府以舒憤鬱當是時去南
渡未逺汴都正音敎坊遺曲猶流播江南用章博采精
探悟徹音律單詞短韻字徵協諧性愛梅為賦詞自訪
梅至結實凡十有二闋自紅梅至蠟梅凡六闋又取古
人梅詠可命題者自南枝先暖至粉薄香殘凡四十四
闋總為六十有二鄉寓公僊源趙學士師有為名之曰
雪香絶唱且亟稱其紅梅之句曰試問海棠健否海棠
雖似減清香又稱其蠟梅之句曰凌空蠭翼逓香來驚
破蜜房幽夢聞者以趙為知言乾道丁亥歳用章攜以
見劉季髙侍郎岑侍郎負重名靳許可特為之序而稱
其意密詞清上達古人用心未到處夷陵尉胡舜良夢
賡文士也又序其詞為有所感而發葢亦見用章浮沉
困阨託之詞詠往往借梅自况爾其賦此也年踰强仕
矣不知又踰幾年而終子孫無述焉悲哉用章歿詞盛
行于時不惟伶工歌妓以為首唱士大夫風流文雅者
酒酣興發輒歌之由是與姜堯章之暗香疎影李漢老
之漢宮春劉行簡之夜行船並喧競麗者殆百十年至
咸淳永嘉戲曲出潑少年化之而後淫哇盛正音歇然
州里遺老猶歌用章詞不置也其苦心葢無負矣用章
善謔嘗坐繫得釋或詢以獄中風景用章憮然曰種種
不便聞者絶倒因是里人祖以為俚語至今云詞集久
磨滅惟余手鈔一本幸存
贊曰韻人勝士刻斵陶冶豈不冀千載之傳曾幾何年
掃空澌泯宇宙間若此何限可為永慨也用章詞筆居
然罕儔苟不憐其才加襲藏焉誰復知南豐有詞人哉
用章同時同里有玉壺彭氏亦賦梅花百詠其半則自
作其半則集句寳祐中陳文定公宗禮典中祕書下部
使者移鄉郡鈔其詩藏祕府追記其自作有曰一谿烟
月無人共吹落棃花曉夢初興寄逺矣里中有刋本余
嘗蓄此冦燬失之故老凋零不惟無有存其詩者乃亦
無有知其名者益可悲夫
　　義犬傳
永嘉江心寺長老祖傑閩人也累任僧錄挾貲豪恣㑹
僧選罷營求鉅利得主席江心有知識陳某者家城中
薄有資産州縣利其富而懦數因戸役困苦之積不堪
與妻謀捐田入寺依傑勢苟活請於傑傑欣諾遂棄里
居徙家近寺而身任庫院之職傑頻造其廬窺其妻始
猶間往不常久則輿至方丈或累日彌旬乃反妻毎怒
罵夫曰初為避官府謀庇身今反失身如此汝為人夫
甘忍辱邪其夫固恨乃宻謀逺徙適獲房宇於别島嶼
嶼瀕海大聚落也地有巡檢司又有一佛閣竟浮家宵
遁近閣而居傑聞其逸大怒訪知所在厚募惡少年十
有四人飫以豐饌餌以重賞使往屠之曰截取婦人雙
乳來為證惡少年如命夜舟徑造盡殺其家七口懐其
雙乳而還紛擾中俄衝曉惡少年怳窘疾趨舟鼔棹去
獨一人追逐弗及旁皇失措潛登佛閣隐壁間巡檢聞
變亟領卒掩捕茫無蹤踪留連佛閣前里社役首進飯
見事主家一犬跳嗥左右不巳叱去復來嗥愈厲巡檢
舉餐則又跳嗥大躍至衝散其臺盤酒食衆怒擊犬復
不去巡檢起犬又隨後銜其衣襟引至佛閣仰而嗥若
欲言者巡檢乃驚訝曰是豈有異乎領卒登閣周視則
壁角微有衣露迫之見一夫懐刃立即禽下摉出雙乳
鞫問備言傑長老主謀因悉捕其黨送縣引問具伏上
於府初府有同知與傑交暇日嘗絶江訪傑傑辭以出
同知還至半途遇總管亦往訪同知請無往總管曰我
往彼必納也邀同知偕往因復絶江同入寺傑果迎待
置酒而還同知由此銜傑及事露同知即議移檄萬戸
府遣兵圍寺傑出迎曰吾既能作事豈不能當事官姑
少寛我容入房收衣鉢行矣許之傑囊橐充斥既裒金
寳鈔貨凡四擎授其徒令疾赴都求内援又取所蓄玉
器滿案置堂上語人曰此固吾所愛者事巳至此復何
用舉杖一揮墮地盡碎既就逮至有司引伏械送總管
猶欲全之故緩其事待京報未幾果聞懿㫖召傑同知
令獄卒曰僧姦良人婦又謀殺七人可恕乎汝速處置
明當賞汝卒入獄命傑醉飽起立縣枷梢於梁囊沙置
腦後㧖其氣遂死人皆快之既死而㫖至無及矣同知
以是得名省臺交稱焉延祐甲寅春予往延平延平總
管韓君玉國寶之子邦彦從予學一日有所厚泉州敎
授林南谷來訪韓南谷永嘉平陽人而總管前仕浙東
與林舊是以來也予從坐間屢聞二公談傑長老不巳
顧不知其端乃詳叩二公具述如上且謂當日非此犬
則失此賊七人銜寃無訴矣故傳其事以愧世人之不
如犬者
贊曰傳為義犬作也然因是而思斯人避官府虐害而
謀遷遷非其所而蹈禍乃至一家絶祀死刃下者七蔓
延奸僧惡少死於官者十有五推䆒禍原皆當時官吏
驅之入死地也人孰不欲安土而樂生非困於虐政必
不逃不逃則奸僧之謀必不啟謀不啟則羣衆必可不
死哀哉天道無知則巳誠有知者則彼官吏者伏㝠誅
禍後嗣決矣
　
　
　水雲村稾巻四
欽定四庫全書
　水雲村稾巻五
　　　　　　　　　　　　　元　劉壎　撰
　序
　　陳文定公奏議序
故資政殿學士守簽書樞宻院事兼權參知政事致仕
贈開府儀同三司諡文定陳公諱宗禮字立之初試淳
祐殿庭時理皇在御二十年頗事酣宴公對䇿極言人
主不當徇逸樂㤀憂勤上嘉剴切擢寘魁三厥後厯學
館陞郎闈屢以忠鯁聞逮事度皇由憲府瑣闈以至履
班彈劾封駁風采凜凜晚登二府甫兩月薨於位公之
出處本末如此公自韋布即以名節自厲嚴介絶俗授
徒自給外杜門蕭然不輕以一武詣人葢凍饑自守如
后山静重難合如了翁也進列貴仕則素履靡渝丹心
彌壯其有德有言者歟予閱公諫稾盡巻率醇潔勁正
嚴整條暢而原流經術通達國體莫不利害洞悉詞理
俱到有攖鱗逆耳之㫖拊心疾呼之辭忠君愛國油然
其味者也嘗聞先哲士大夫之言曰近世論諫惟公為
冠予亦竊比之包孝肅劉元城輩人斯論殆不可易公
之仕在淳祐甲辰至寳祐戊午間是時右相丁大全狂
戾恣肆威炎薫灼世以風子目之無敢嬰觸然特推敬
公召為尚書郎兼丞相掾意將引以自重公進朝乃首
疏之其曰鳳隱麟潛蛇蟠蚓結者指丁也且以四大願
請於上天顔開納而丁盛怒嗾臺劾斥歸田方大全威
脅朝野百喙俱喑惟公奮不避禍白發其奸縉紳歡傳
以為朝陽之鳴葢自是直聲著矣明年而滸黃渡武昌
圍詔竄大全貴州以死公遂登用識不識咸曰此當時
正人也而責春秋之備者且曰公素尚風節層闗鐵壁
晚輕一出白璧微瑕抑不思大賢為國出處以道咸淳
中賈似道久柄國國勢岌岌矣仇視端直寄命憸回校
風丁無大異常獨憚公方嚴居然禮敬公多逺引髙卧
毎以不能致公自歉一旦聞公翻然治任語兩浙部使
者趙德茂以公出故喜動顔靣其欽重若此也天假公
年共政而久處摩厲規正之似道必為公動則救敗局
回危機將宗社生靈實嘉賴焉不然公平生清約髙簡
浮雲利祿閒居埽地焚香而坐顧以七十日居政府為
足以凂公過矣過矣公所著詩文甚富今某獨裒其奏
議若干巻將刋以行世知所先也俾予序之昔李序韓
蘇序歐皆其門人予公門下士也故述其大略焉欲觀
公者是集見之公家南豐之千綏學者尊稱曰千峯先
生云
　　朱陸合轍序
有宋乾道淳熙間金世宗仁厚不用兵復修舊好故大
定二十九年東南賴以休息國家閒暇文事聿興儒先
森聚理學炳明衿佩雲從接闗洛而通洙泗則東萊呂
成公興於浙南軒張宣公起於湘建安朱子金谿陸子
則角立傑出號大宗師者也朱陸之學本領實同門戸
小異故陸學主於超卓直指本心而晦翁以近禪為疑
朱學主於著書由下學以造上達而象山翁又以支離
少之門分戸别伐異黨同末流乃至交排互詆譁競如
仇敵遂令千古聖學之意滋鬱弗彰矣當是時克堂包
公崛起旴江出入二宗師門下其子樞宻宏齋先生親
侍講貫每謂二家宗㫖劵契籥合流俗自相矛盾至哉
言乎顧踵襲成俗趨附貶駁或者髙朱而抑陸私心迷
繆寖失和平同里雲卧吳先生汝一病之考朱子書凡
言論㫖趣與陸子同者為一編題曰筦天銷磨黨偏掀
抉瞽聵學者各宗其説門戸雖小異本領無不同也夫
人惟一心心惟一理羣聖相授繼天立極開物成務何
莫由斯孔子曰性相近也孟子曰先聖後聖若合符節
豈至於學能獨異乎追懐景定辛酉歳親炙雲卧先生
得聞梗槩咸淳丙寅歳宏翁以尚書造朝約予與諸老
往辭先生進予坐側警誨娓娓亦及兹事抉去籓籬少
正卑滯當時馳心科舉文字之間弗克叩擊及今科舉
文字念絶思見鴻碩考德問業諸老亦既棄濁世而游
太虛先哲弗作晚節無聞為之惆悵自悼不聰乃取象
翁文集手鈔焉且復取晦翁語錄摘其推尊文安者著
於篇端以詔來世㑹而通之水中之月即天上之月也
蜀日越雪何為者故更名其集曰朱陸合轍云
　　禁題絶句序
有律詩而後有絶句絶句至宋而後尚禁體其法以不
露題字為工以能融題意為妙葢舉子業之餘習也世
之以文㑹友者或用此以騐才思工拙謂之義試詩其
為説曰體物精切者詩家一蓺也於是摉幽抉秘窮極
鍛鍊其天巧所到精工敏妙有令人賞好不倦者真文
人樂事也歟舊時編萃至多亂離之後頗多散逸乃日
隨所有遴其佳者時課一題以訓吾兒由是精思儻能
觸類而長則通一畢萬寧不愈於飽食終日無所用心
者邪夫束字二十有八而景色彰表律呂恊和局於模
擬而能超疲於締搆而能靈殆亦難矣雖然是特兒童
小技而非詩之極致也賡歌昉於舜廷至三百篇以來
跨漢魏厯晋唐以訖於宋以詩名家者亡慮千百其正
派單傳上接風雅下逮漢唐宋惟涪翁集厥大成冠冕
千古而淵深廣博自成一家嗚呼至是而後可言詩之
極致矣善乎劉玉淵之言曰淵明詩之佛太白詩之僊
少陵僊佛備山谷可僊可佛而儼然以六經禮樂臨之
葢論詩之極致矣學詩不以杜黃為宗豈所謂識其大
者且懼吾兒溺於末俗之淺陋以為極致也故因槩舉
大者使進焉甲申夏五序
　　新編七言律詩序
七言近體肇基盛唐應虞韶協漢律不傳之妙風韻掩
映千古花蕚夾城漢文有道病中送客秦地山河等篇
意㫖髙騫音節遒麗宋三百年理學接洙泗文章追秦
漢視此若不屑為然桃李春風弓刀行色猶堪並轡分
鑣近世詩宗數大家抜出風塵各擅體致皆自出機軸
則工古有人工絶句有人而桂舟諶氏律體尤精咸謂
唐律中興焉故知此道在天地間未易能亦未嘗絶夫
律聖人制作之初測隂陽定清濁應髙下和神人一累
黍不中不曰律詩亦如之彼範圍五十六字爾清麗或
病格力之卑浮沈鬱類困語言之鉤棘亦一累黍不中
不曰律故雖未嘗絶亦未易能然熟讀妙品自有悟入
選古今律詩若千首置几案間日取諷詠之儻私我百
年或有見優孟意是叔敖復生未可知也分前後巻前
巻俱古人首以唐賢後巻俱今人首以桂舟氏吁蜀之
日越之雪定乎未定也逮時久論定矣乃復有如杜劉
許李真詩人者出而興恨不同時之言然惜不令封德
彜軰見之耳丁亥暮春序(時公年四十八/)
　　新編絶句序
詩至律難矣至絶句尤難矣至五言絶句又大難矣辭
彌寡意彌深格彌嚴味彌逺豈比夫大篇長歌可以浩
蕩縱橫衍之而多者唐人翻空幻竒首變律絶獨步一
時廣寒霓裳節拍餘韻飄落人間猶挾青㝠浩邈之響
後世乃以社鼓漁榔欲追僊韻千古吟魂應為之竊笑
矣詩至於唐光岳英靈之氣為之匯聚發為風雅殆千
年一瑞世為律為絶又為五言絶去唐愈逺而光景如
新歐蘇黃陳諸大家不以不古廢其篇什品詣殆未易
言世俗士下此數百級乃或卑之昔人天然秀發得獨
自髙僕學詩數十年心地汗馬媿無一語髣髴望唐見
其愈簡而愈難也選絶句若干首置几案間日取柴門
静掩天風獨清老鶴梳翎晴花迎露等篇一諷誦之楚
冠南音翁倡兒和想千古吟魂亦復為之竊笑於地下
聞詩聲而問子何所得者則將應之曰一洲蘆荻殘風
月自作深林不語僧丁亥季春序
　　青山文集序
陳君南翁歸自廬陵之州庠示余文一帙題曰青山初
稾葢吉士趙君儀可所著也趙君往以舉文鳴於世雖
心久知君獨未識君於是閱其記文序䟦數十篇往日
所鯁戛未能言君乃盡言之欣然有㑹於予心天表雲
際想見其人雖未識也更深於識之矣手自鈔竟南翁
俾序諭之夫今世無所謂工於文章者然文章未始絶
於今世視昔苐甚少耳惟甚少故能工之也即如往日
右文天宇開霽窮閻之子垂巷之士挾典册從師略解
㑹率競拈摘拾翦裁揚揚里閭自謂能文信甚蕃也工
者幾何今是事校昔固寥絶矣間有工者往往霜摧雪
剝鼎烹鑪鍜之餘羈困窮愁槁頂枯須且堅忍清苦翛
然神情自謂上帝所賦予者獨厚葢所得甚艱且特甚
貴異也誠不忍棄其靈明卓犖與一時瑣瑣相馳騖寧
甘澹泊非人所堪絶無怨尤固守古道力争斯文於衰
微而著先王之所以宗傳照耀羣疑氷雪衆醉若人者
天之景星卿雲地之醴泉芝草老氏之飛僊釋氏之曇
華非歟故曰惟甚少故能工之也予讀趙君之文甚工
而鮮儷以此葢君所著體裁豐茂新意川赴撫事感愴
時有千古之憤故其意緒潛藏㫖趣沈鬱予嘗評其風
味在近世絶似江古心先生真可志韓歐溯班馬是語
正未必可君意顧予能無厚望哉文也將墜地矣盟壇
荒寒誰執牛耳宋文章之盛歐曾王蘇四大家名天下
獨蘇出睂山餘三子皆吾江西人則文脈之繫江西也
重盛則必衰將奈何趙君與予俱家江西將能無感乎
願與南翁商之君名文字儀可嘗試成均為天下所推
重今退隐廬陵云己丑歳六月序(時公年五十/)
　　雪崖吟稾序
今世雖合百千人與之友往往挾巧競詐貌敬背憎其
知心而相得者弗常有也誠有之又或風鐙水漚意長
日短暌離淪歿繼之自予少壯取友四方老矣知心而
相得者不乏天地為鑪銷鎔就盡僅存如雪崖易君與
予定交久號知心相得年小於我逝乃先我使思心成
結壹鬱而誰語不悲傷得邪君家南城之竹田辛卯秋
約予度谿賞桂因共載山行厯訪旴城耆舊衝霧入雲
穿幽透深竟日如行畵屏中是游也極歡將别則為盟
曰幸俱蕭閒歳一㑹聚若是綢繆也今年夏君歸自洪
復約予城北論文甫半月嬰疾僅數日而卒悲夫交游
縁也此㑹乃為此别乎君未病時授予近吟曰為我料
簡可存者作辛卯壬辰詩序未及序而君死雖死安忍
㤀之君將家景胄也磊落英發勇決遷善其於朋友誠
以義合有所匡正辭意竭盡其論古今成敗南北離合
援引辨駁議論特出卓卓超人意至其詩則能抑而入
理醇雅圓熟一不作怪宕豪險語藹然風人趣味也其
為文章充暢閎遂即漢魏氣骨晋宋風度唐宋格法當
奄有之以集大成惜哉不逮矣憶嘗與君登峯逺眺竹
樹晚凉星河夜橫君索予説詩予為言杜黃音響又為
言陶柳風味又為溯江沱汝濆之舊生民𤓰瓞之遺又
為極論天地根原生人性情語未竟君歎曰㫖哉敢不
勉噫方將與君獨立事外終其説踐其言今已矣良友
淪謝白髪煢然寕復有知心如斯人者良用悽愴云辛
卯集料簡共五十四首詞一闋壬辰歳十五首其和平
山翁葢絶筆也君諱仲信號雪崖仕宋為武節大夫(時/)
(公年五十三/)
　　重題雪崖吟稾序
雪崖俾序時嘗有言曰毋徒序吾詩序吾父子交情庶
有考也今既序其詩於前矣忍不述吾喬梓交情之本
末君驍衛大將軍士英子也初將軍以戎功入仕勲立
江淮名動蜀廣意氣傾一時士無不願登龍者及得見
少傅又無不意滿君固蚤有譽聞繼其家聲咸淳間予
避地旴城一日於故人趙撫州坐上識將軍將軍顧予
論時事一語契愜謂予有當世志良喜詰朝亟邀予共
論滋喜特為知巳不繇紹介予感將軍意良深也將軍
之入城府也必訪予或約予細語忼慨家國神㑹意合
率夜分不能休特相親重葢定交始此其後將軍金陵
之卒予哭焉𦵏於松原予又哭焉海枯塵揚氷雪斷道
俊傑之士多不復為時出予方韜閟掩抑常恐聲影落
人間不相聞問亦既久矣㑹庚寅春冦起汀畬支黨漫
溢遂震驚我豐今宰相龍川公來討賊君以客從予岌
岌危懼悶不自聊兵前遇君執手歡甚君入則陪帥出
則詣吾廬圍棋賦詩厯厯談世事又談世外事遂相與
游石僊禮冷真踰月解兵乃散去其復宻又始此君喬
梓交情本末葢如此也嗚呼巳矣序成而君不復見矣
自伐木停雲之不歌而友道薄君獨篤金蘭之雅乃復
止於此巳矣又何言因志其意
　　金剛經解序
金剛經佛書骨髓也達摩西來始傳中土訓釋凡數百
家而淺者滯卑近不契經意深者騖髙虚適負經㫖其
有如普覺如純陽諸大宗師卓卓超詣葢寡乃復有一
種葛藤話屋下架屋牀上叠牀井底窺天牕外窺景使
覧者惘然滋益障礙瞿曇氏梯航羣迷願人人作佛意
不孤邪吁不自通人孰祛其蔽吾州里有居士曰静菴
劉君元璋以儒㑹釋根器不凡隐處雲藹蒼翠間澂寂
妙悟直證本心嘗曰西方聖人説經救世本自正大本
自明白注家或以竒奥泥之多背真乗不見實相於是
攷覈古今訓釋采其與佛意合者而削其不合者參以
已意别為直解一日示予徵序予讀焉句分字析刃游
縷解持正見執中道淺不卑近深不髙虛八牕玲瓏見
者開悟其出新意處雖間用舉子言議而大綱領則與
經意無異且復總以一語曰離相明心見本有性嗚呼
盡矣儻遂梓行廣布三千大千界中逺傳百萬億劫後
咸見本地風光超升正覺此功德應如經中所説傳於
身命七寳布施恒河沙界者可敬也巳可敬也巳予自
幼知讀孔氏書未知學佛年且踰五日汨客塵往往訒
六如為真實了不覺流浪之可哀君獨精悟如此足敵
生死予不惟自羞且自悼乃堪為君作序邪抑予聞别
傳宗㫖貴在性命䨇圓則身外生身親為佛子曰性君
巳得之顯露經注曰命未必不得也能如是顯露否二
圭四真重闗宻意君如不祕我請靣參歳在丁酉彌陀
生日南豐水雲村散人序(時公年五十八/)
　　無名先生藏山詩稾序
先生無姓氏亦莫知何許人或曰世家徐避亂徙江南
年孰鄉之西里所居淺村中委巷菰蘆靣江背市得水
雲勝處花竹夾徑蕭閒無營勸之仕不應詢其志則笑
曰吾將俟時者閒為詩詩不求甚工亦不示人顧時時
不輟手曰詩以吟咏性情非以求時人知也彚常所吟詩
數十葉鐍寘山竇幽絶處藏焉曰陵谷變遷詩出乃當
有知我者衆笑其迂嘗得良金刀及漢之大剛卯佩之
人莫測其㫖又以土為器類錘然熏以火和以笛閒吹
之則村中草樹禽鳥皆搖曳飛舞曰是謂黃鍾動而萬
物潛起者矣果自以其竅鳴倡和者莫不求之人亦終
莫測後轉徙無常居不定處僅僅故老相傳如此國朝
右文詔郡國購遺書適有野人耕山中得所圅詩上之
下博士校論編次篇目由是其詩始大行於世然以莫
得其人之姓氏爵里故題曰無名先生藏山詩稾云
　　贈黃道人序
樵郡黃道人以地理術名自旴造吾門予竒之為瀹茗
談龍穴大㫖未竟一丹士自外至再瀹茗細語移晷頗
及燒煉㸃化事丹士不應予卒然問風水事有之乎丹
士曰山中若有王侯地何不歸家𦵏祖宗道人凝然又
問㸃化事有之乎丹士曰道人若有燒金術何不燒金
養自身於是道人奮然大言曰噫誤矣未論風水㸃化
事安得言無予曰何如道人曰我十有七歳即知此今
四十有七矣頃侍舅氏出入賈平章門下目擊方士造
作曰句庚曰㸃茆曰澆淋曰槮製賈公靣試無不成予
竊學亦無不成顧利有多寡術有真偽耳安得言無予
曰多寡之數真偽之辨可得聞乎道人曰句庚利博㸃
茆次之澆淋本三而利一或不及一槮製勿復道此多
寡之數也真術不傳邂逅至人得之者深祕而自養間
有宿縁契遇即傳而不售售即非真也神化祕訣造化
妙用豈若百工技藝可輕傳市區貨物可求售邪是殆
江湖騙局耳請言情狀彼有平日知其人之好竒也則
先結一同志者游談誘致佯若效忠名曰布水及誘之
而中也則先試其術之半以取信然後徼其重賂卜日
傳授曰我元傳亦若是也名曰整本則又傾銀以為毋
厚貲以市藥爐炭器具酒殽縑帛日費不可勝計及䆒
其效則或有首而無尾或屢作而輒敗日引月長產蕩
家破矣可憐哉予近寓旴城日見十數軰羣來如狂競
談燒煉亦有知吾之能此而乞傳者飲以酒餌以財予
竊鄙笑是何言之易也而旴之人有乍學未精相承繆
種急於取償及用整本布水之䇿焉張機設穽䧟人不
少若是者天刑人禍所不貸甚可懼也我則異於是我
雖能此不傳也苟得人可傳邪以心傳不以利傳也此
真偽之辨也予起拜曰道人語真實不愧天不誤人可
敬巳請序其言以表道人之德道人又曰世間常業自
足致財顧命何如耳毋拘燒煉勞且費又多敗闕命苟
應富商賈貿易利更廣也嗚呼斯言尤真實矣故併序
之彼有以鑪火誘利而䧟人者聞之宜愧死也巳宜愧
死也巳
　水雲村稾巻五
欽定四庫全書
　水雲村稾巻六
　　　　　　　　　　　　　元　劉壎　撰
　贊銘
　　前朝遺像贊
元氣妙運有時醖停天地將泰聖神乃生五季糜潰天
厭腥穢龍翔汴洛始識真帝馬營紅光陳橋黃袍不殺
之誓昭徹葢髙踰三百年傳十六聖日角鳳姿采睂隆
凖際天其仁何罪至斯遺民哀哀無窮之思陵闕久荒
圖繪是貴稽首威顔如在其世
　　自贊(咸淳年中/)　(時公年三十餘/)
眸不炯炯貌不堂堂勲業未建鬢毛巳蒼其卓乎有立
以胸中粗識大道理其未能免俗以筆下間為小文章
斯人也使展其霖雨之手固當忠君父而澤民物而著
之水雲之村亦能詠風月而歌滄浪雖然此猶其小者
也若其方寸之耿耿終不以死生而存亡
　　又
謂為似邪吾固無可謂不似邪亦無不可嬰忽而癃浮
雲景過更後三數十年我亦不知其為我
　　故人真贊(吳浚也字允文/)
名張都督之名字虞舎人之諱裁縫雲霧之文采照映
日月之忠義語時艱則流涕沾襟憤仇敵則怒目裂眦
空劵興師誓雪國恥運去祚移功不酬志君子以為有
補於世敎小人議其無救於時事使東南鎮戍皆然則
宗社亦何至此嗚呼斯人晚節巳矣其初心終足以媿
天下之亂臣賊子
　　谿隐圖贊
青林蔽屋白雲滿谿髙隐者誰勿過橋西
　　巴山龍贊
鱗族之宗宜宅海宮胡為乎巴峰揚鬐奮爪霆奔雲從
撼動坤軸作霖兆豐孰能貌其真昔惟所翁此畵與同
人亦曰所翁之龍
　　四禽贊(田贛/)
似慵非慵蹺足谿東勿歎無魚有時㑹逢
　　二(鴝鵒/)
藏頭入羽莫作人語若學鸚䳇被人籠取
　　三(雪姑/)
汝名雪姑誰為汝夫確守貞白休入畵圖
　　四(翡翠/)
何怨於人以翎累身懐璧者誰見之傷神
　　啞子觀音贊
籃魚休賣瓔珞休帶若以色見誤人罪大且離相明心
觀自在
　　渡海羅漢贊
平歩海水謾不㑹底我識得汝是箇影子
　　又
足踏海浪不沈不蕩逞大神通㺯小伎倆和尚和尚畵
形聊可娛人成佛直須離相
　　掃心圖贊(有引/)
　少讀水心文集有掃心圖一詩莫諭其㫖後於一貴
　家見小軸繪一人青巾黃衣手提掃帚而有百十心
　字環繞其身繇是始悟水心公所題殆為此邪回首
　四五十年矣為追贊之
雜念紛飛與糞壤等隨掃隨有弗浄弗瑩何以止之無
思而定雲散天空放却帚柄
　　觀我贊
我既是我觀者是誰騎牛尋牛笑倒牧兒
　　觀心贊
心觀萬物又誰觀心牀上疉牀向何處尋
　　朱光祿陰德圖贊(有引/)
　記兒時行郭西門外有木合抱蔽翳江濆片版書朱
　光祿陰德樹六字數見之未省也長而聞諸老先生
　道光祿公捐金救人事粗知其槩又長而閲圖志觀
　陰德記始得其詳不知何年岸崩木拔每經行輒追
　思嗟惜不置非惜是樹惜樹之所以名而名不傳也
　天昌善慶乃令聞孫秀出紹緒貎而圖之展開眼明
　如見當日何其慰人意邪予因是圖以垂世戒揭以
　贊曰
賦命自天天德好生體天活人福報川增為善在我我
豈希報形動影隨自然天造謂吾廷汝視光祿公公活
人命心與天通公心伊何為善弗貳忍貧傾貲救死於
縊彼富或靳吾貧安行陰功孰知太虛神明森其階蘭
執珪鳴玉種勤穫豐㝠報何速綵侍官游真行地僊上
壽之褒大哉王言施及雲來錚錚楚楚貎入丹青宛其
若睹善積慶長歳二百餘忍人薄夫愧此畵圖
　　河西憲使壽容贊
睂宇如神襟度如春澂清閩海慶㑹風雲豈非應上元
甲子之㑹而輔皇極太平之君者乎一幅丹青千載麒
麟真宰相器大福德人
　　指書心經贊(有引/)
　古厓饒生能用指頭蘸墨寫心經而不用筆求贊語
經以心名葢由心出字以指書亦心所役心不好書指
何所為汝識心否在運指時體認要真勿作字看波羅
宻多此巳得半
　　聾啞翁贊(為旴江童耆卿作/)
弗聽而巳遽曰聾弗語而巳遽曰啞神明内充寓言外
假避世知幾隨波上下嗟夫使其挹後元貞觀之風囿
慶厯元祐之化未必不傾耳以聆咸韶哆口而談王霸
退然木雞是曰智者雖然猶未免夫有跡也併聾啞之
名而空之始造夫浄倮倮而赤灑灑
　　壽昌院鐘銘(有引/)　(時公年五十六/)
　元貞元年夏四月南豐州夀昌院新鑄大鐘縣諸層
　樓將以節昬昕警迷聵也為之銘曰
惟大覺尊矜哀羣䝉何以牖之爰有洪鐘考擊以時耳
聞心通廼眷壽昌範此新鏞層搆鉅鈕法音隨風為彼
聞者破其昬聾縁聲而覺萬境悉空衆生成佛繄鐘之
功
　　州獄鐘銘(有引/)　(時公年六十八/)
　大德十有一年歳在丁未暮春之月南豐郡鑄洪鐘
　以嚴奉州獄士師之神所以昭神功答陰貺也為之
　銘曰
赫赫士師萬世神靈作福於豐尤大彰明陰驅猾囚民
寃底平何以報之有鐘在庭朝昬考擊聞者皆興丕顯
神功永揚厥聲
　　陳氏琴銘(琴名吹萬/)
靈音自然妙在無弦一巳多何萬言
　　益齋銘(有引/)
　古洪熊文卿取魯論三益之義以名其齋嘉禾劉壎
　參以大易益卦之象而為之銘將以廣文卿之志也
　夫直諒多聞益之自外者也遷善改過益之自内者
　也内外相養缺一不可文卿勉乎哉交闡互暢篤志
　力行其益無疆矣然予則媿之因斯銘也且以自警
　焉
人有五倫友與其一以友輔仁允資爾益益有卦象維
風及雷以諭進德勇決勿回齋以益名文卿雅志我廣
其説宜該仁義爾求爾友直諒多聞匡救夾持日陶以
薰爾遷爾善飈馳霆迅與天同功日新以進内外交養
其益洋洋真積力久有大煇光顧我未能常覺日損賦
此銘詩因警老鈍
　　小朱硯銘(有引/)　(時公年七十四/)
　宋寳祐癸丑歳予年甫十有四獲一小硯於同舎友
　譚伯玉硯鄱陶也修廣三指許葢以漬朱膠而備㸃
　校者復有一葢以掩塵亦陶也與予相從一周甲子
　矣晨窻夕鐙考經史作文章未嘗不吾俱也欣喜憂
　悲酬接宴息未嘗不吾俱也廼至遭罹革命避鋒鏑
　竄林藪亦未嘗不吾俱也其葢嘗墮地毁為二遄補
　完之今更毁為三不堪補又强補之書曰器非求舊
　固也其不忍與瓦礫擿者以其從吾久耳夫物無情
　人安得而無情一或無情焉充是心以往即竊位苟
　祿者一旦臨難而君可棄也父母困老病子弟倦奉
　飬而親可棄也親迎成禮偕老相期及其色衰而愛
　弛則妻可棄也嗟夫一硯微矣三綱寓焉人安可無
　耐久情乎既完之復銘之
硯以受丹其細三指葢以掩塵傷哉屢毁毁使復全用
終吾年久要忍㤀寄吾情焉旁觀謂予成敗勿顧子且
朽矣情牽徒苦髙天厚地猶有壊時任運自然舟行岸
移
　　傅生墨銘(有引/)
　昔旴江士大夫評墨競推傅雲心製作精實色黟而
　光瑩雲既歸岫墨難復得乃不知祕傳膠法巳付其
　宗人某矣頃予仕閩是子嚢所製求售好事競市謂
　勝雲心予時欲為作銘弗果也村居小暇輒予之銘
誰琢元玉繄雲心翁翁去子來杵製彌工貢蓬萊宮定
有賞識揮灑玉牋一㸃如漆
　
　
　
　
　
　
　
　
　
　
　
　
　
　
　
　水雲村稾巻六
欽定四庫全書
　水雲村稾巻七
　　　　　　　　　　　　　元　劉壎　撰
　題跋
　　家藏太宗御書賜盧多遜
太宗皇帝御書敦朴為天下先六字遒勁醖藉雖工書
者莫及且立國之初便以敦朴為務葢知所先後矣宗
社命脈由此出彼盧多遜何足以知之
　　度皇御批
　令㫖付藏一所有陳世崇詩文稾都好可再簡幾首
　來在來日定要千萬千萬
　四月五日辰初批付陳藏一　御押
恭惟度宗皇帝聖學緝熙垂衣而治為咸淳太平天子
者十年此其在東宮時令㫖也盛年潛躍無園囿狗馬
博塞之娛獨汲汲斯文豈漢唐末世昬主所及葢列聖
相承以古文為家法然爾宸毫飛動羔牆如見萬世其
永寳之惜也不遇園綺羽翼乃下訪藏一父子之卑陋
不遇伊呂周召為輔乃仰成於亾國之似道嗚呼悲夫
　　跋安子文丙楊子淵巨源誅吳曦矯詔
　詔曰敕門下惟干戈省厥躬朕既昧聖賢之戒雖犬
　馬識其主爾乃甘仇敵之臣邦有常刑罪在弗赦太
　尉昭信軍節度使利州西路安撫使興州駐劄御前
　諸軍都統制四川宣撫使兼陜西河東路招撫使吳
　曦早馮世祿久綴朝班以其為三朝忠孝之家必無
　反側故授以四川宣招之柄俾䆒設施乃陰結於敵
　人遂竊窺於神器將士成功而吝賞搢紳獻議而弗
　從委棄四州焚燒積聚廹脅多士列置官僚僭名號
　以自居裂衣冠而不恥既挾干戈而背君父且盗疆
　土以予冦讐静言思之孰可忍也彼敢效敬瑭劉豫
　之作朕寧無絳侯曲逆之臣自奏報之忽來即寢食
　之俱廢痛心疾首拊髀噬臍不圖家賊之難防遂使
　蕭牆之遺患尚賴祖宗德澤之未冺與夫軍民心志
　之未離况今江南諸軍巳著平淮之勲業眷兹坤維
　列郡寧無思漢之謳吟想皆左袒以為劉咸思舉笏
　而擊泚隨軍轉運安丙可特權四川宣撫使陜西河
　東路招撫使招集義士誅戮叛臣有能仗義以奮呼
　即與旌忠而顯擢王封節鉞次第褒嘉庫藏金貲盡
　皆錫予於戲趙奢之有趙括猶止殺身霍光之有霍
　雲豈期滅族慨歎勲庸之後尚存涵愛之仁吳曦一
　門凡附於逆黨者並皆誅戮其餘脅從置之不問除
　巳命帥分兵西討外故兹宻詔想宜知悉
右安丙楊巨源誅逆曦矯詔也建紹中興二吳有大功
於蜀蜀賴以存者百餘年曦以世將墜厥勲名是時朝
廷無事邉隅解兵遽聞警報俱失措巨源益昌人以右
選為忠州管下合江之倉官宻與丙謀舉義此詔葢彭
子申所草(或曰/白某)竟用合江倉印誅翦逆儔再造四蜀廟堂
方議西討而㨗書至矣朝野動色夸頌雋功丙由是擅
勲名極富貴以終其身此舉實自巨源發之乃遄為讒
疾所殺然區區一倉官能作如許事信竒特哉細讀此
詔至今凜凜有生氣
　　題李翰林像
錦袍玉色神游八極真崑閬蓬瀛中人落月照梁誠非
虚語醉眼一視殊有傲睨萬物態似是金鑾灑墨命力
士脱靴時貎也
　　跋顔平原怗
魯公筆法妙千古戲作草楷俱自成妍今觀此帖凜有
生意豈忠義梗梗散入翰墨故與天地相長久邪其怒
筆處令人毛髪俱竦想見呵叱李希烈臨死不屈時氣
象
　　題干祿字書
晉以前字書醇樸至右軍首出新意盡變古體如神龍
駿馬超妙入神故千載而下以王書為第一厯六朝而
為隋唐書學日靡穠纎競勝魯公出而救之盡本古意
一變至道如純金美玉見者貴尚故千載而下又以顔
書配王書俱為第一書家謂數百年之間質文相救惟
此二賢而巳然魯公之屋漏㾗即右軍之錐畫沙同出
一法各極其工是故欲學王請自顔入
　　跋石洲詩巻
余嘗從耕桑隴上見耋穉追隨熙熙然鼔腹以游又嘗
經叢市别村遇元宵鐙火鼓吹歌舞毎恨真趣佳景無
能摸寫今閲石洲詩巻風味何甚似也富哉詩乎石洲
不自李杜更求贈言余生幾年猶未知學詩也何言抑
嘗聞之師曰詩不易作亦不可苟作且當使胷中有數百
巻書韻度不俗乃可下筆子歸試取六經子史精讀之
又取諸傳記百家雜説博讀之又取騷選陶韋柳與李
杜盛唐諸作國朝黃陳諸作熟讀之山谷先生所謂用
一事如軍中之令置一字如闗門之鍵涵泳變化優孟
似叔敖矣子若然吾言士别三日更當刮目否則請謝
曰卿自用卿法云(景定甲子/)　(時公年二十五/)
　　九皋蒼山詩選後
九皋蒼山兩詩翁生同時學同志吟同調者也皋之詩
少於山而工過之其清峻不塵大略相似而風骨勁峭
興味沈鬱則龍翁鐵笛似勝湘靈鼔瑟知音試其評何
如
　　跋阮子良孤嵐集
流水村中秋風落木無聊賴時讀阮君孤嵐絶句如初
月出雲新篁解籜明潤不塵可與言詩巳矣由是而之
焉軼四靈軋半山並唐人無難也余尤愛其集中句如
中秋云今年看月依前好一片清光總屬誰聞鶯云清
吟不改平生調似笑南人學北音嗚呼是又未易與俗
言可為痛哭流涕者此也甲申仲秋跋(時公年四十五/)
　　題古心文後
古心先生江文忠公文章名節重前朝淳祐中彈擊風
生號真御史今讀其文想其人正自凜然故吏部侍郎
矩齋曾公嘗語予昔丞都昌日公新擢第授池陽敎授
歸里識之軒然魁碩氣葢一時嘗廣坐劇飲大醉吐卧
茵席上巳而醒醒復引滿縱談也曾公稱子逺豪士豪
士噫是固偉然者而今巳矣予幼獨酷好公時文毎見
一篇熟玩不釋夢寐猶記今見公古文尤喜手鈔焉要
之萬世不朽者不在是乙亥畨䧟公誼不辱自投池以
死逺近忠之葢近年進士為宰相能守節作全人者二
人焉潔然清流而不汚者公也毅然朔庭而不屈者文
山公也安得聨二公之文而題之曰宋朝大忠集丙戌
八月十有八日謹題(時公年四十七/)
　　書南居陳君丁亥集後
天地為鑪金石並流時南居詩伯以丁亥集示展讀覺
清風徐來怳然坐我水僊府也風雅宗㫖古今世變君
皆探賾造微妙入梱域故為古為律愈多愈工獨嘗以
用兵觀詩淮陰漢大將以背水一戰傳公瑾江東豪傑
以赤壁一㨗傳謝安石風流宰相以淮淝一勝傳傳者
不以多也中其肯綮以是收名定價有餘若項羽之百
戰百勝陳慶之之四十七戰皆㨗䆒其所就視前二三
子何如衆皆羡君之詩多而工僕獨願見君之詩工而
少也世有識者當曰雍之言然
　　題曾厚可詠春集
擺脱江湖窠臼接續大厯元和氣脈前十數篇無可擬
議近後間有渉俗境者恐當删去使少而精乃善昔雲
舎桂舟論詩時僕嘗得周旋其間當日二公若見此編
亦當與君分席
　　雪笠詩跋
雪笠翁曾元伯詩精麗妥帖各當其體而樂府尤工琢
句如長吉鎔意如飛卿殆駸駸逼籍建校今同社夫誰
與敵輒為料簡令兒軰鈔焉而元伯方徵予評其詩予
曰古體乎唐律乎抑樂府乎古也律也予雖不武猶能
出偏師陳平原為魚麗鵝鸛之勢與君相當否則短兵
接戰未知鹿死誰手樂府也予有深溝髙壘偃旗仆鼓
而巳君當上馬掀髯揺手曰不戰而屈人兵矣因相與
一笑而還其帙
　　南居五志跋
日予觀南居四志羡其詩工且多别財半年又觀五志
則彌工彌多彌可羡予自别君埃氛滃結清趣枯落强
吟不上十數篇甚矣吾衰也抑君航南浦帆螺川皋比
鷺洲水竹間江雲送迎山霏映罩宜詩思如百川之赴
海若予者乃且龜縮蓬茨下日惟見咫尺天與熟靣谿
山草樹顧吟思何許得來因念史記一部在天下名山
大川非誕妄也韓將軍多多益辦彼不過能將十萬者
非特羡爾且將媿之巻錦以還敬志歳月己丑五晦(時/公)
(年五十/)
　　李梅谿燕臺吟跋(潭州人/)
梅谿詩秀句層出不染塵土更豎風骨使沈著痛快味
深以長則騷壇百級人人左次讓先登矣然其人極髙
誼憐才居然有湖海襟度雖微詩猶將使人愛重之不
巳况吟筆如許哉今客燕雲彌使人逺想竟日
　　月厓吟月稾跋
月厓范君去非被服寳璐雲行太虛俊頴勝特宛若晉
宋間人宏齋包公嘗稱其精神如鸞鶴風韻如飛僊與
予為文字友十餘年死别且二十餘年思其人味其詩
古體肖古唐體逼唐清麗圓活言言冰雪今世以詩鳴
者喧啾聒耳何曾有似吾故人者噫茫茫九原愛莫起
之歳在癸巳孟陬月歸自鍾陵杜門謝客因閲吟月稾
書之猶想玉立翛然如在其左右(時公年五十四/)
　　跋朱梅邉西湖欵乃集
日落雲昬西窻翦燭玩梅邉欵乃集正似出涌金門行
湖光山色間柔風媚日畵船細柳開元事分明在眼展
轉三復情致流麗句律妥熟奕奕有富貴氣非三家村
中夫子語葢治世之音如此視唐人挑野菜摘山柴氣
味萬萬獨惜未見蘷州以後作也噫此士落江湖熟思
令人癭
　　琴泉詩稾跋
扁舟載愁寒水四碧予晝卧白雲堆中正恨無可人共
語臨川鄧德光以琴泉集來意特快甚客謂德光灑落
人也喜接四方豪俊㸑尾三尺雲根一泓日陶寫得天
趣宜其詩和平無暴氣清醇無險語儻更振纓濯塵入
悟境奪活機世間好語盡當奄有少陵曰讀書破萬巻
下筆如有神天風雁翎新句頻寄
　　畫梅跋
寒梢凍蕊居然奪真華光補之復生不能敵也一客從
外來徴予判斷予曰形神俱妙只欠香耳客笑曰此語
雖癡此畫妙矣
　　象山語類題辭
象山先生陸文安公語錄一冊遺訓二冊門弟子各為
編次語多複出幼兒為倣晦翁語類分門鈔纂然後複
出者乃盡見而刪之始稍可觀壎三肅而歎曰先生真
天人也單辭片語洗凡破陋其英悟超卓足與孟配顧
其學不如朱學之盛行者葢先生不夀文公則髙年先
生簡易不著書文公則多述作先生門人不大顯朱門
則多達官羽翼其敎是以若不逮而䆒其實則天髙日
精千古獨歩文公有言江南未有人如陸子静八字著
脚誠哉是言今世道更時好泯公論且定矣陸氏之學
將大明於世彼薶頭書冊尋行數墨尚襲故説以詆先
哲則蚍蜉撼樹井蛙觀天者爾嗚呼悲夫
　　題曾留逺作陳遂初墓志後
管幼安避漢末之亂渡海居遼東三十七年乃歸歸而
隐於田廬不受魏命年八十四而歿史稱之遂初陳公
亦避亂安南竟客死不得歸哀哉公為太常寺主簿時
輪對一疏譏切當國賈似道惡之棄官去當時巳稱重
名節曾公雖與之俱避地然大節殊不及殆似老韓同
傳
　　題趙大年小景
此大年趙氏所作小景也秋蘆鴈集雪柳鵲棲雖縑素
故暗野意依然天家公子多才蓺可愛哉玩斯畫懐斯
人想斯時為之凄然廢巻
　　劉春谷行稾跋
讀春谷文贍蔚中竒崛錯出如陳列平原魚麗偃月部
勒嚴整乃時出竒兵張兩翼繞出匈奴後讀春谷詩新
意湊集而氣脈端正上接風雅如鈞天廣樂故是僊家
節拍至八音諧處真可令鳳儀而獸舞予幸三年宮槐
泮藻間日常快讀讀竟予輒謝曰退三舎服矣其行也
索予評予就徵所未見君出行稾使讀且笑曰賣菜乎
求多也予曰不然旌節吾自有之直要長安本色因復
一笑而書之大德壬寅菊節跋(時公年六十三/)
　　題楊妃齒痛圖
昭陽殿裏一齒痛馬嵬坡下一身痛漁陽鼙鼔天下痛
昔人以此評太真齒痛予愛其語俊拈出共賞良工善
丹青者能併後二痛總作一圖垂鍳萬世即此圖不朽
　　題懶繡圖
晝長院静孤倚繡牀放下金鍼支頤似病此畫手堪入
妙品抑予嘗寳一圖曰伏女授書孟母斷機又一圖曰
木蘭代戍凝妻斷臂今亡矣未知校此孰勝也客謂予
毋多言且為此圖賦詩手託香腮倚繡牀一庭綠蔭映
紅牕停鍼脈脈知何意欲刺鸞凰怕見雙
　　屯田貟外郎劉公敕黄後跋
　中書門下　牒
　　　　　鄉貢進士劉嘏
　牒奉
敕宜賜同學䆒出身牒至准
敕故牒
　景祐五年三月　　　日牒
　　　　　　工　部　侍　郎　參知政事李
　　　　　　右　諫　議　大夫參知政事王
　　　　　　尚　書　左　丞　參知政事程
　　　　　　戸　部　侍　郎　平　章事張
　　　　　　門下侍郎兼兵部尚書平章事張
七世族祖屯田貟外郎廿四府君嘏江樓居士八府君
次子也景祐五年三月仁皇御殿親試舉人賜呂溱等
及第出身公在其中宋制士人登科即授敕牒以厚黃
紙書之名曰敕黃然後赴部銓注給誥授官自是脫韋
布而列簪紳矣昭陵以乾興元年壬戌歳二月即位明
年改元天聖至是年戊寅距登極甫十有六年宋極治
時也公於是時擢科入仕榮慶可知范蜀公鎮是歲為
禮部第一人殿廷賜第在七十九名實第二甲尤為一
榜之重是月也王陳二相(隨佐/堯)罷政押敕者首相張鄧
公(士/遜)章郇公(得/象)也三參政不可攷程疑諱琳是年十一
月庚戌帝郊見天地改元寳元而元昊僭號西事蝟興
自此為康定為慶厯皇祐為至和嘉祐雖韓范杜富進
用而擾擾多故不得如景祐太平時矣中渠宗人十一
兄世藏此牒踰二百年雖敝弗失此家寳也出以示壎
輒加補完而歸之追想盛時宛轉淒斷大德癸卯孟春
謹跋(時公年六十四/)
　　宣德郎致仕劉公轉通直郎誥跋
　宣德郎致仕劉况
　　　右可特授通直郎致仕
敕朝散大夫致仕李書等天以八寳貺朕使增重社稷
　宗廟而為神民主故恭受於正月之吉又推天貺以
　敷錫百工廼自九品以上進秩一等雖仕而告老者
　亦與焉惟率德厲行俾里人有所矜式以助朕風化
　則予汝嘉尚其懋哉可依前件
　大觀二年十月四日
　　　　　　　中　　書　　令　　闕
　　　　　　　中　書　侍　郎　臣林攄宣奉
　　　　　　　中　書　舎　人　臣俞㮚行
　奉
敕如右牒到奉行
　大觀二年十月五日
　　　　　　　　侍　　　　　　　中　闕
　　　　　　　　太　師　兼　門　下侍郎京
　　　　　　　　門　下　侍　　郎(執中/)
　　　　　　　　給　　事　　中　　崈
　　　　　　　　　十月六日戌時都事康繼隆受
　　　　　　　　尚　　書　　令　　闕
　　　　　　　尚　書　　左　　僕射京
　　　　　　　尚　書　　右　　僕射闕
　　　　　　　　尚　書　　左　　丞　深
　　　　　　　　尚　書　　右　丞　闕
　　　　　　　　　　　告通直郎致仕劉况奉
敕如右符到奉行
　　　　　　　　　　左　司　郎　中　亮
　大觀二年十月七日下
屯田公四子長曰六府君溉不仕次曰八府君湜皇祐
五年癸巳歳三月鄭獬榜進士仕為南劒州都曹又次
曰二十府君洵終儒林郎新建縣主簿幼曰廿一府君
況通直公也元祐六年馬涓榜授潁州文學八年為寧
德縣簿尉崇寧中為泰寧縣主簿久之誥授寧德縣令
以宣德郎致仕大觀二年徽皇恭受八寳敷恩四海轉
通直郎致仕此其誥也中渠宗人七一兄於通直公為
七世孫藏其家寳洊厯世變不失殊可喜誥綾髙闊八
寸長近七尺白色小花紋精瑩如新字畫印色亦猶煥
然背以皮紙䕶以褐綾有脱落處為粘綴而歸之通直
公父子兄弟聨翩祿仕可想當時門戸之盛昔嘗拜其
遺像朱衣象簡凜凜如生𦵏于中渠堂封猶突兀葢昔
所謂南莊者也因併志之大德癸卯孟春謹跋以示我
宗盟之後來者
　　又跋
宋制中書造命門下審駁尚書奉行故中書省有舎人
主書黃行告詞苟命有不當即不書謂之繳黃舎人書
行矣然後過門下省有給事中主讀黃苟命有不當雖
巳書亦繳駁謂之留黃葢以維持紀綱杜絶僥濫也故
今誥中有三節初日造命則書名皆中書省官次日過
中則書名皆門下省官又次日告行則書名皆尚書省
官至是乃為成命其付出者左司郎中郎尚書省屬官
猶古之丞相掾也其時又有三省同奉聖㫖之法此則
命出即行無復論駁意謂三省官同在榻前事有難行
一時議定矣因閲此誥併記舊家典故如此宣德郎後
改宣敎郎葢論者謂汴都有宣德門臣子宜避故易之
　　題友人詩稾
凡作詩天分頴脱加以篤學無不超然與古人並君資
質既不凡又自六經以來至諸子百家晝研覃夜鈔纂
融䆒通暢宜下筆有神如此若僕則老且病巻旗櫜弓
久矣君盛年壯志其亟進師築三受降城使凡學者投
戈靣縛僕雖憊猶思洗濯圑華舊袍提偏師從大將旗
鼓後君如許我即賈餘勇期折馘摩壘否則三揖而退
曰朔方老將風流在不取河西石堡城
　　送法怗與曾原青就跋
法帖五帙頗古雅或曰絳也景定中龍興通守雲洞趙
公時奚以獻矩齋侍郎曾公趙葢虚齋端明以夫之子
精字學有古風巻中朱字其親筆也侍郎公知予嗜古
帖轉以見畀藏之四十年今以授其姪孫原青得所歸
矣君家所有更贈君其永寳之連城璧勿換也
　　跋平逺樗稾
寒雲愁慘中掩闗擁罏聞剥啄亟倒屣一客下馬氣吐
如虹乃吾宗平逺翁以樗稾示快展疾讀如玉壺冰露
不受纎塵如千峰峭立雲光霞采絢爛五色最妙處擺
脱窠臼自作標致江西詩國不為兄築將壇乎前軰有
識詩人於庫務中者今亦寧無顧鬱鬱不惬飄然棄去
自此詩當大進深入理窟異日寄示續稾僕應反走兄
應一笑曰季咸巳被壺邱壓倒矣大德甲辰仲冬聊記
歳月且當雲萍(時公年六十有五/)
　　題盗馬圖
右盗馬圖盗者七人馬十有五匹追者四人人騎馬一
匹人馬態度俱精妙有意惜不著何人筆爾沙場渺莽
千蹄踶跂何可邇此媮兒善奪而去若素所控馭無一
逸者竒巳然不知追襲踵至又不知描畫詒羞至今也
其縶之捽之廹而墜之情狀皇窘正似可憐而亦無足
念者世有乗駿擁騶魁岸貴倨而有為亦若是眡此巻
將無同安得名筆出新意作神品曰媮兒在此
　　再題(代/)
黃雲白草間追風瞥電之狀居然飛動心目其襲逐搏
執處意態更活豈畫師前生嘗在其隊伍中故神㑹天
得落筆廹真邪雖然昔有勸人勿習畫馬者謂恐墮驢
胎馬腹中去况盗乃三戒之首可留情乎若見斯人當
喚醒曰急須改蓺休誤他生
　　南豐朱氏家譜跋
南豐故多文獻家曾朱為盛曾自沂宻至文定公叔季
下逮金谿一派貴胄蟬聨如昔韓呂朱亦筆橐□節赫
奕明世雖視曾差劣其在於今朱氏雲來猶習詩書别利
善如近世道山翁耆艾典刑為里模楷其子德升更秀
立傑出世其家聲閲所著世家本末志在光昭足以動
孝子慈孫之念名家望族流潤遺芳有不在乎祿爵田
宅而清風古氣自有一種令人貴重者豈光祿公種德
深長故賢子孫彌逺彌不乏歟嗟夫光祿公以二十五
百之錢而能易數代之富貴又能易代代之賢子孫朱
文公云天人之際不隔毫釐誠哉是言記予少時行郭
西門外見巨木一株蔽芾江滸好事者版書釘之曰朱
光祿陰德樹正其捐貲活命之地而海桑既易樹久不
存每過其所未嘗不裵回想歎以寄無窮之思而仰朱
氏之世德也因併志以補闕大徳乙巳歳日南至(時公/年六)
(十有六/)
　　跋王清觀所畫姚玉像併詞(景定間公年僅廿餘/所賦花間僊集今亦)
　　(不/存)
王郎妙人貎麗質填新腔為姚華出色諸才子敲金戛
玉從之天風何來醒我病目便如坐花前聽檀版因憶
景定間老照為旴城諸名伎寫真成軸號花間僊集予
時年少與秋潭月觀月厓月林共賦焉今非用此故事
乎觀獵心情筆翩翩復欲下顧夕陽在山慨然而廢未
能免俗聊附氏名寄語王郎幸勿笑曰汝非西州皇甫
規何為恥不入黨大德丁未夏五(時公年六十八/)
　　跋王清觀題洞賓醉桃源像
　邯鄲夢裏武陵谿春色醉㝠迷花壓帽檐欹謾嬴得
　紅塵滿衣　青蛇飛起黃龍喝住纔是酒醒時和露
　飲刀圭待月滿長空鶴歸(太常引/)
此詞斵冰積雪不翅如自回僊口中出王郎真妙筆也
持此見解亦可學僊
　　題五忠侯禮文後
予里世事五忠侯甚謹然莫詳所始也相傳侯發靈於
南安之五昌峰初有義兄弟五人剛正雄勇俱以忠死
死有靈邦人祠於古樟下稱曰樟槎五郎又或稱曰五
殤南豐古未有廟宋慶厯間邑宰周公燮家所嚴事為
建廟於河東之張公巖時未受封泛稱曰五昌威烈侯
靈響赫奕常見虎跡淳熙乙酉秋旱邑宰陳公隆禮迎
侯至公庭雨四日周浹為新其祠邑士彭紀為文刻碑
焉其後又分靈於西理坊之江濱嘉定中始賜廟額曰
靈顯久之始頒五忠之封又久之始加五昭之封開慶
己未歳先舅掲公明叔客南安拜其祖廟錄封誥以歸
然後知五侯俱有姓名有姓周名安邦者有姓劉名安
世者於今不記其全矣咸淳戊辰歳五月洪水決堤西
理之祠濱江漂蕩壬申癸酉間徙祠於安禪寺之右今
祠是也歳以六月十九日為忠嘉侯生辰咸修慶典而
文詞缺州有禮佛㑹嘗邀五侯為監壇㑹友吳居士以
予居宻邇求予文莊嚴予侵尋稀年才盡筆弱既不能
發揚明神之威烈又懼無以副居士之盛心勉綴蕪詞
為一章命吾兒麟瑞書以授居士佛㑹千載而不廢廟
祀百世而永存斯文與之相長久矣又記丙子年為侯
作籖五十首以應士民之卜祝屢經世變籖不復存里
人欲予修理而未能何里人汲汲於此乎并載於此以
寄一歎大德丁未六月十有八日書於水村道院(時公/年六)
(十八/)
　　跋戴松牛
戴牛品入神妙然世逺難得真此巻縑素故暗四牛二
童幾不可辨及凝視逺覧居然有趣似春林烟霧㝠濛
無限意度殆真蹟邪昧者病其深晦乃不知此畫天趣
正在蒼茫杳靄中可以神㑹難與俗言也謂予不信請
質之九方皋大德丁未歳為傅君跋所藏巻末系以詩
曰誰貌春欄觳觫閑糢糊難認色犂斑庖丁成佛田單
老飽卧輕烟薄霧間(時公年六十八/)
　　羅季文詩跋
北窻秋静發故篋得蔡忠襄字書一幅明潤婉熟筆意
可人正愛玩不忍置忽季文以吟稾示亟讀盡巻亦明
潤婉熟趣味甚似此日何日乃二美適相遭如此明日
閲書評又見書家最重屋漏痕鐵鉤鎖推為顔筋柳骨
即君謨筆意未是止泊處噫此特學書法耳而以語為
文則將曰吾於解牛得養生焉
　　傅庭茂詩跋
庭茂詩和平醖藉雲閒靄潤雖未潰於成而巳識雅人
深致評者俱謂乃祖通守公六義正傳流芳至此信哉
憶咸淳間從矩齋武城侯夜宴於來薰亭聽通守公與
雲舎趙撫州説詩槩以讀書為本領其言深嚴微婉具
有節度而於尋常容易者無取焉君家所有更贈君敢
舉此語庭茂宜猛進深造以鉤其元㑹見擺脱窠臼超
入悟境
　　侯誠翁清嘯集跋
誠翁為人温柔敦厚有詩人資質為詩清麗激壯合詩
家律度閲清嘯集星煇霧靄醒人心眼而古體更有風
味至若賦獨孤琴䑓序甘克俊詩則造詣益深餘子落
下風矣誠翁吾同里也同庠也又世契也而見君集獨
晚烏得無媿抑予老氣鼓不作願為深林不語僧久矣
君如不棄尚時起予不然請謝曰無人為視昭華管自
捲秋蘆片葉吹
　　跋道堂壁間詩
　門前盡日走黃塵夜叩山房寄此身在太極先元有
　道除神僊外少閒人沙填方石千年夢水繞南䑓幾
　度春縱得桑田誰解守海枯塵起更傷神
右至大戊申元夕後四日霽景清酣詣南山訪友信歩
陟巘愒玉虚寮見壁題此詩風味可人因記而鈔之不
著姓氏友曰某人作也顧某人者村中一譁民乃吟筆
如許故曰不以人廢言
　　附錄宿南䑓道院
　門前滿眼是黃塵夜叩山房寄此身在太極先元有
　道除神僊外少閒人沙填方石千年䜟水到南臺幾
　度春縱得金丹真不死海枯塵起更傷神
　記十年前閒歩到南臺僊宅見壁間新題一首不著
　姓名興致髙逺句律清雅恨不知為何人所作又不
　見其他作春賞翫桃園邂逅危誠可出示吟巻首篇
　即前所題始知出翁老筆余愛慕巳十年矣捧讀盡
　巻余北靣欲和翁首篇而筆秃墨殘誠難對壘因一
　笑效歐公語曰且敎退之獨歩云
　　官文翁所作性命論跋
性命雙圓之妙大明一錄披剝見髓萊山官兄静徹妙
悟融二敎而為之評圭堂復生一笑首肯然二圭四真
重闗宻意從何下手盍為我言之今世妙齡俊秀無不
䝉頭塞耳鑽入汚泥中尋死窟子獨超然自拔求脱杻
械所謂百花閙處松千尺羣鳥聲中鳳一鳴抑細玩評
論似傷浮虛刋削就實乃善近見王月田一詩談性命
簡實可愛他日當錄寄為一助
　　跋吳貫道所藏鄧月巢與吳雲卧書
月巢雲卧二先生俱昔江西詩伯也月巢冲澹閒雅雲
卧簡潔清修而詩各如其人焉予生晚猶幸獲親二吟
翁而月巢奬愛之尤深夕陽在山風吹海立安得復見
鄉邦有如斯人者貫道示予此幅懐舊淒然猶想風流
老淚一灑
　　跋吳雲卧與包文肅公薦士書
雲卧翁清髙簡澹翛然如蓬閬間人學問精深為包門
髙第弟子文肅公特敬異之此書真淳篤實見前軰風
範而拳拳薦士意尤足厲俗矣計此書當是寳祐戊午
春公以祕閣修撰為江西轉運副使兼守隆興其夏以
事歸里云
　　徐孝子詩巻跋
建安徐氏子和幼有至性嘗刲股愈二親疾以是得孝
子名時賢為詩文美之是誠可美也而或疑於聖門毁
傷之戒矣予曰事安可執一律論邪孝經所謂毁傷意
其為鬬狠危父母者言非必為㤀身救親者言也親疾
委頓命縣絲髪醫弗痊禱弗應為子者驚憂震慄旁皇
窘束不獲巳而出此庶幾伏一念之誠延一旦之命而
遑恤其他天地鬼神猶為之感格回生起死如鼓應枹
誰忍復以毁傷議之其得孝子名固宜或又曰為是事
者天知地知鬼神知然不必求人知
　　楊則陽覆瓿集跋
則陽楊君臨汝名士也里居與吾旴壌接猶台雁然予
故知君未識君識君乃在劒谿上相看俱老色矣恨見
晚也出所著覆瓿集示予予快覩疾讀其文如廣長舌
談微妙法橫説豎説奔霆巻海而理趣特深其詩如老
將持重之師營壘部伍各按節度而時出竒兵邀截取
勝執此以往繅藉圭璧薦之清廟宜矣顧曰覆瓿竊所
未喻擬起吾家歆於九原而詰之延祐甲寅中秋(時公/年七)
(十五/)
　　黃蕖屋𥙷玉樓記跋
記玉樓事唐人寓言爾黃君為文以補闕寓之寓也辭
清意逺真若登丹霄而與之遇良工心獨苦哉然反覆
玩閲辭有賸處更刋落鎔鍊峻潔峭𦂳即神聚氣完又
盡善也贊以詩曰白玉樓成記不傳至今人惜錦嚢仙
羡君獨歩蕭臺境攜取瓊章下九天
　　文丞相家傳跋
舊鈔文丞相紀年一帙正與此同今蕖屋此編比舊加
詳豈當時相從兵閒目其事不忍遺從而附益之邪丞
相至公血誠貫金石而燿日月居然與張許二顔分席
追數仗節死義之年倐閲三十有三矣昔人有云中原
之於晉日逺日㤀思之令人隕涕恃死不朽賴存此編
其廣傳之使忠臣義士流芳千古非民彜世敎一助乎
噫可哀也巳延祐甲寅三月晦題(時公年七十五/)
　　跋曹忠達公守汴竒䇿
宋靖康中金再入冦既渡河御史中丞曹公輔奏謂去
歲敵寨城外西北地勢卑下不知決水灌之最失䇿今
宜分城中兵數萬出據東南劄連珠寨以接外援候敵
營西北引水以灌必獲利欽宗以為然宰相唐恪曰水
可決兵留為根本不可出公曰兵留城中用兵之死法
爾恪堅持不出兵反先決水灌西北而東南乃無兵竟
被敵據遂絶外援以致亾國悲夫曹公之䇿竒䇿也奸
臣誤國顛倒妄施可勝誅哉公字載德南劒沙縣人龜
山楊文靖公時志墓書此事足以發千古之憤志又書汴
失守後敵再邀上出郊議未決宰相何㮚奏事出云車
駕翼日出郊公遽云敵意不可測此行恐與前日不同
㮚厲聲詬公公又率馮澥同説葢謂澥乃㮚同鄉且齒
長冀幸一聽㮚不從及駕幸敵營帝果北狩然則二相
廟謨若是棄君賣國俱奸臣也後百世忠義士猶宜奮
筆誅之時公簽書樞密院事爾詎能奪宰相之議或謂
此時駕欲不出亦不可得葢事勢潰决至此巳無可為
者其失在不用公之初議出兵據東南引水灌西北此
為誤國之大者延祐乙卯九月晦日書其家傳後以寄
三歎(時公年七十六/)
　　梅湖道人墨梅跋
自和靖香影句傳天下遂令梅增萬世重乃知西湖寒
碧是此華成名處今老僊濡毫吮墨為此花寫真而以
梅湖自號葢是本色展巻一覽粲粲萬玉神采逼真只
形色緇素别爾客復徴予下一轉語予無語只朗吟曰
近來黒白無分曉墨作梅花賣得行
　　題范蠡泛湖圖
老范霸越沼吳功存宗社葢一代智士也世論率謂有
大勲勞宜享大富貴顧乃慮及烏喙翩其鴻㝠不旋踵
棄鐘鼎等敝屣何大早計邪噫以功名自見易以功名
自終難古今功臣弗令終正坐挾勲吝權不思勇退儻
此老亦然即黃金之鑄將易為屬鏤之賜焉得智易曰
知幾其神乎蠡也得之老子曰功成名遂身退蠡又得
之展巻快覩神采如生故為之賦詩曰霸越功成早見
幾春風一舸泛鴟夷丹青半幅人千載勝似黃金鑄就
時
　　趙宗丞奏稾跋
大宗正丞白雲先生趙公崇嶓忠鯁如漢更生詞華如
唐太白幼嘗挹其光霽蓬瀛崑閬中人品也記寳祐乙
卯歳犬馬齒甫十有六時朝野推公奏牘切直願見弗
獲厥後臨汝侯髙安公從容出示屢見之今雲居翁卓
犖濟美重加緹襲又悉取陛對封事鈔纂弗遺復使愚
得見而垂白巳望八矣慨鄉哲之益逺幸遺稾之僅存
直氣稜稜重我哽咽不覺形之咏歌且語翁曰此君家
隋珠和璧也非君不能存此惟君之曾元能永寳此後
或有編前代直臣傳者將采諸此其詩曰六十年前夢
渺茫宗臣諫稾墨猶香夕陽影落腸空斷門掩東風看
海棠
　　曾從道詩跋
年時閲曾君思道詩愛其珠明玉鏘心目為快今又閲
金昆從道詩覺元豐稾更勝曲阜集何曾氏羣從多材
藝也荆華萎㽔重我吟社細讀五古佳處造詣似韋七
古佳處部勒似韓杜律雖小劣句亦多佳雖則云然予
更有肘後為君助混合陶韋柳三家以昌其五古孰復
少陵諸大篇以昌其七古則又取法少陵五律以昌其
五律取牧錫渾滄諸作以昌其七律如登華嶽不止於
中峰寺解包駐錫必登絶頂望見滄海日出處不亦善
夫屬有逺役無暇劇談他日歸來畀我新句
　　題淵明漉酒圖
若復不快飲空負頭上巾逹論也然亦何至用巾漉酒
不避汚垢漬薉邪韻人勝士託此寓髙致乃認為真即
癡人聽説夢耳微茫杳靄中露頂運臂急酒之狀宛然
一展巻知是名筆動人醉興舌本流津
　　濟川吟稾跋
吾州諶氏多詩人有南牕澹稾有桂舟遺稾今又有濟
川欸乃集盛哉南牕興致雅澹不尚雕鏤桂舟功力精
深妙入梱域濟川兼二體而時出之且徧遊南北名山
洞府與僊官貴神黙㑹紫霞翠霧中故新吟更挾清氣
唐宋詩人山出棊置率一鳴即巳今獨諶三世有集豈
非盛哉予生晚不逮識南牕老詩伯幸識桂舟翁其與
予講評毛鄭詩必上溯江沱汝墳下逮匪風下泉探索
深音神情傾豁今老矣詩巳束閣讀濟川集灑然曰周
禮盡在魯矣
　　題陸生貴山吟稾
貴山性情集韻度清而句律妥鎔鍊所到無欠無餘予
客閩久罕見善吟若此問何人曰尤谿陸某也問何在
曰年甫二十有五歿巳三載矣悲夫不及半靣也靈葩
異卉不耐風日此李長吉邢惇夫軰所以令人悲憤慨
惜者乎生兒難兒能詩尤難詩工而夀永又大難吾意
憐才覽巻欲淚延祐丙辰孟秋陳子正出此集因志數
語聊慰九原魂如有知當曰幸逢身後知音更勝生前
識靣(時公年七十七/)
　　蜀江圖跋
右潁川德英父所藏蜀江圖也廣僅半尺修踰四丈西
起威州東訖江陵跨十有八郡其間山川城壘人物聚
落僊宮梵宇風颿浪舶厯厯在眼真竒筆也憶少日閲
輿地志極愛西州風景形勢雅欲溯巫峡闞劒闗周視
古英雄争戰處略慰胸中之竒顧蹉跎浸老付來生矣
展玩傷懐因寄一歎併賦之誰挈坤維入畫圖東西川
合匯荆湖金湯夾岸提封接玉帛連檣貢賦輸劒閣幾
煩豪傑夢錦城曾是帝王都如今混一兵氛息聞道烟
花漸似吳
　　讀曾丹潭夢吉家譜(名申本里人徼職/)
余家宅西里與先哲曾南豐先生子固南軒相距數武
自江樓居士以來與諸曾世講有婚媾之好焉一日夢
吉元吉昆季歩余水雲深處叙寒暄道今故已出世譜
視余曰此我祖文昭子開先生元豐所手編而從祖文
肅所參訂者也追惟遭罹衰亂分崩蕩祈園廬荒廢舊
業蕭條獨是編出入必俱巋然靈光某等紹承無狀藉
此少逭不孝之罪公其為我序而存之俾我子孫世有
攷焉予三薫沐讀之則見編輯犂然整比有紀至存獻
一錄悉當代名公鉅卿之作披對不覺起敬顧謂曾君
曰斯譜之存人事乎天道邪夫以有宋仁厚之澤垂三
百年大經細目綢繆曲盡非有浚削也一旦風飈慘動
半壁誰撐豈無文武大吏張韓岳陸之儔效命賈勇九
死不回乃竟弗能留祥興之社之不屋何也豈非皇穹
易嚮人力無如何哉公家哲祖父既謹緘謄固扄鐍力
豈盡軼諸君子上而用能保全永世者天贊之矣余居
同里閈知公家世以忠孝長厚相傳繩繩勿替間嘗一
再展文昭祠下精爽昭回與谿光相映發祖德孫謀真
可為百世祚天之黙相曾氏豈有量也既書其尾并錄
展墓詩遺之
　
　
　
　
　
　
　
　水雲村稾巻七
欽定四庫全書
　水雲村槀巻八
　　　　　　　　　　　　　元　劉壎　撰
　墓表誌銘
　　始祖工曹劉公墓表
南豐劉氏之始祖曰工曹郎中諱希逖世仕南唐曽祖
濠州刺史諱金祖清淮節度使贈太師諡忠肅諱仁贍
考懐州刺史諱崇讚懐州而上未有葬南豐者葬南豐
者自工曹始故南豐劉氏祖工曹以為始也工曹歿垂
四百年迹遠且湮厯官行事不復存存者一坏之土可
哀也已按家譜書工曹葬九陂耆牛頭坑地形若蛇蛤
然國師陳孟陽實卜之坐離向子癸書之記其墓也又
按舊史大師南唐亷鎮壽春周世宗擁重師來攻大師
抗節死守與城存亡世宗哀其死而忠之追爵彭城郡
王詔改清淮為忠正軍以旌厲於萬世而唐主亦贈公
太師封越王賜諡忠肅故今子孫稱忠肅世家示不忘
也嗚呼五代逺矣數百年間位將相列方靣英傑材武
崝軋頡頏顧一再傳或數傳即蕩冺澌斷吾宗幸不隕
墜汔于今薦更亂離文獻猶相仍為臣死忠天實昌之
不然其曷克如是之久亦曷克使詩書一脈常緜緜也
噫其盛哉工曹子二長曙次昭昇州通判孫三人長元
亨次元常次江樓府君諱元載是為三位三大位析二
十一派二十一派存者五而出于江樓位者四焉至今
存也大宋寳祐中壎等常侍諸叔拜工曹墓下思有表
之後三十年為至元丙戌歳三月又拜焉念昔甫冠今
望五矣歳月幾何人事難齊懼浸老無所復能為負追
逺志凄然執筆刻石墓上用昭來裔墓距城三里孔邇
且便風日佳時一往展省曰吾始祖也世世子孫宜勿
忘是日叔長鏜前拜壎次之孫龍瑞麟瑞鸞瑞鳳瑞又
次之五月朔日九世孫壎表時公年四十七
　　昇州通判劉公墓表
壎既表始祖工曹之墓自是而下墓遠且湮者將例表
之以彰先德隆世本也於是表通判公之墓焉公於工曹
公為季子於壎為八世祖諱昭仕至通判昇州歿葬南
豐河東之駟馬窠今為昌厚耆冷水坑夫人黃氏祔其
左鉅阜隆然叢萃蔚然至元丙戌歳清明節率諸㓜剪
荆棘訪兆域突起坡陀中堂封不壊意山靈訶䕶之剗
削平治羅拜酧奠薦楮鏹野老環視駭嘆曰墓古矣何
後嗣長逺迺若是也公德善政績無所於考我後人䝉
頼餘慶數百年文獻弗墜非積善不至此此固可考也
嗚呼盛哉曾祖諱仁贍唐清淮節度使贈太師諡忠肅
祖諱崇讚懐州刺史父諱希逖工曹也母邵氏葬郭北
僊君嶺子三人長元亨次元常次江樓府君諱元載孫
男四人長曰汝舟次曰用滋守秘書省著作郎次嘏登
寶元元年進士第䖍州石城縣尉贈屯田員外郎次汝
霖曾孫二十有八人其可稽者十七長某次某次某次
某次某次輔堯次某次某次某次某次灌次德純次德
㳟次仲軻次德煇次溉次湜儒林郎秘書省校書郎南
劒州都曹次洵儒林郎洪州新建縣主簿次况福州寧
德縣令終通直郎賜緋袋銀魚次德象次某次源次某
次濟次容次演汀州戸曹次渭次潼重刻石窴塜前曰
昇州通判劉公二府君夫人黄氏墓而別買石書此以
表云世世萬子孫毋忘八世孫壎表
　　本州教授曾月崖墓表
故南豐州儒學教授曾君歿期歳葬州西長者耆之神
窠行有狀墓有志矣老友劉壎哀其平生復為文以表
諸墓曰自唐䝿進士科宋因之成俗凡齒章縫親觚翰
率以詞章科目為儒者之極功而它不皇務其得之也
於人家國正亦未知其何如而偶失之即愁苦怨抑如
不欲生如學佛而不臻疾證如脩僊而不遂冲舉甚至
垂絶猶耿耿凄斷為終古之恨若吾故人曾君者誠可
哀也君名友龍字雲叔家南豐之市山曾故望族也七
世祖曰偕裕而好施施久寖貧貧猶施弗厭厚德耆齡
里稱曰長者及見其子發决科為名進士孫樽亦踵决
科善積慶緜而君出焉當盛年時頎而晳儀矩顒昂猶
班行中人也器識開擴不為拘儒局士而所篤尙專精
賦律踐世科顓固沈酣猶嗜飴蜜咸淳初特薦書試禮
部鋭取一中不利益奮發期再進則世俄易而科且廢
矣科廢猶琅琅誦哦舌本流津曰吾志也間遇嘗擢第
成名者輒傾倒禮敬曰吾羡也君素重厚至臨事處變
則定且果方南北兵交篁嘯震野有司藉君聲望進鄉
社既被命即嚴保伍束丁壯有白晝攫醫囊者亷得實
送官尸諸市兇狡破膽一方以寧至元丁亥行省命教
授本州學䘳佩得師者五年剡上將改調厭煩徑隱其
小試止此大德甲辰歳年六十有九一日悵然曰吾試
禮部時吾與某人俱吾賦與某人正同然某人得之吾
竟失此一領緑衫吾遺恨也吾聞之流涕蓋距科廢已
三十年距屬纊幾日耳憤悶未平猶若此吾故曰可哀
也繇唐虞迄洙泗聖賢迭興其垂世立教良有在人之
所以為人士之所以樹立不朽疑不專在科目得失間
彼電火槿荂何與千載顧流俗驅靡之致令吾徒坐此
鬱勃至于老且死猶悲憤憔悴不自解盖世之通患而
亦未有若君甚切者滋可哀也公歿是年七月之十日
葬以次年八月之九日其世次與其佗可書者志已具
不重述述其所重者著之以慰吾知巳於九泉而申之
詞曰
苦思長哦胡不髙科歸來乎神窠遺恨不磨天乎奈何
　　宋太史劉公墓志銘
予宗兄太史公方石先生既葬十有五年其子鎮訪予
盻城南寓舎出尙齋劉君所為行實慘愴而言曰先人
之冡木拱矣顧未有銘銘先人者不在當世達顯人而
在深知先人之文者抑知之於生者趣附焉耳特淺之
為知今先人歿且久昔知之者希趨附之情見矣叔也
迺且網羅先集片幅靡遺深嗜篤尚猶韓與栁是真知
也已銘非叔而誰予力量不敢當顧其情悲其言當而
予眞深知公之文者矣故銘弗讓公劉氏掞名信翁字方
石其别號世為南豐人㓜英敏嗜學讀書深根極能賦
有風骨丹霞張先生自明居旴江從朱陸明性理尤精
先天之學鴻文大夫名為學者師一見奇公納為壻盡
傾所學以授公公繇是盡聞過江與老儒言論宗㫖文
章大法語出心契警發融暢當是時項平菴安世柯東
海夢得方孚若信孺陳魯叟㳊曽景建極諸公俱東南
奇人而公游從其間充其識度以昌其文遂大有名於
世既薦於鄉而纍不利於春官迺退而深求聖經賢傳
諸史百家益肆力於古學其進如川其文如淵當路争
致禮聘公氣岸峭勁自持若氷雪與人交必惟道義不
狥時俗好尚諸公貴人以是加嚴憚晩用纍恩授迪功
郎監建康府糧料院寶祐初有詔修中興四朝信史於
時元老大儒木石先生尤公焴以端明殿學士提綱史
舘得自辟屬一時鴻筆名流咸豫筆削公特起逺外入
舘為校勘初南豐自曽文定公典元豐史事越百七十
餘年而公繼之里人以為公榮公不慊也公時年七十
有四矣龎皓登畿肅然澤臞而剛直之氣見乎顔面既
挾老筆分修諸志傳成同舘英雋俱傾伏禮下之甚尤
公以公髙年言于䑓免朝參行香異禮也明年書成將
奏御而公故有寒喘疾疾大作四月六日卒於位朝野
知公者嘖嘖惌惜悲夫吾宗文章宿老所施奈何僅若
是也子鎮護其柩歸卜撫州之金潭葬焉予於公為羣
從嘗一再見見時年甫冠固未知公之學之文也既壯
則知之而公已逝然其後盡讀公之文知公之心蓋公
之言曰儒者之學不專文字要在識本體濟世用文章
之妙司馬子長不必論也近世惟韓曾風味不可及故
公所著往往佀之嗚呼公已矣吾宗三百年文章家不
乏人然能如公者幾人今也又特無人恨不逮從公考
質也儻今而幸獲從焉公當不予靳予亦有以受矣毎
讀公氷玉集方石漫編慨然思吾兄之不可作則思瓣
香巵酒以拜公墓而未能也故叙其生平而為之銘予
知己雲舎趙公次山見而矍然曰予昔侍先宗丞識此
老敬此老亦以晩後未知湊泊故不及參此老今殊恨
失此老也子為銘吾為子丹書可乎予謝不敢當趙公
竟欲書之其世次則刻之碑隂銘曰
世貴者文而孰為祖惟韓惟曽與經作輔公本二人展
也髙古筆削汗青猗嗟遲暮悠悠金潭蒼蒼宰樹悲夫
嗚呼是為寶祐太史公之墓
　　先母揭氏孺人壙誌
先母揭氏孺人世居南豐生於宋開禧乙丑歳六月十
有五日終於至元甲申歳十一月十六日享年八十吾
宗自宋初昇州通判生江樓府君以德義儒雅大其門
子孫擢科列仕文獻相承至我曽大父登紹興第為道
州寧遠縣丞沒於王事以承事郎致仕大父與先君世
濟文學為三百年詩禮故家先母歸于我先君先君沒
不孝孤甫五晬依外氏寡母孤兒凄凉萬苦先母勤婦
工致束脩遣從師問學率自督課每孤燈青熒母紉縫
兒講習訖夜分或鷄鳴乃已嘗曰汝家世名儒吾望汝
毋失為儒也是時仁聖在御世運文明不孝孤既長獲
以斯文受知魁儒名卿碩師勝友常車盖盈門先母聞
其講義理評文章退輒喜其獲齒士流免淪落由母教
也常以嚴毅總家政以勤約理家務以肅潔奉家祭而
於墳隴時省尤謹㑹權奸覆國三宫北遷先母流涕曰
噫無望矣撫諸孫必談舊事切切以狥時廢書為戒素
多疾常露禱覬臨終無重苦八袠慶壽視聽不衰是冬
俄盛寒喘卧疾五六日厯厯囑後事不少亂醫進藥似
少瘳忽顧不孝孤曰覺頗怳惚亟扶坐進鬻復就枕而
逝於乎痛哉男不孝孤壎孫龍瑞麟瑞治命卜兆於塘
原耆恩口之汪山乙酉歳九月丙申葬焉先母令德壽
考法應得銘顧鴻筆故人凋謝殆盡乃忍死紀實掩諸
幽永惟養志有虧誌壙奚益吾負吾母慚愧痛心昔也
嫠孤煢煢相依為命世未有此悲也今也兒無母憐堂
空景寂世未有此哀也嗚呼痛哉哀乎已矣哀乎已矣
吾母不可見吾哀與天終矣嗚呼山靈守䕶百世不墮
陵谷或移有見此碑誰無母乎尚封崇之
　　自志
江之南有州曰豐豐之瀕有民曰劉壎字起潛父家淺
村水雲間性寛靜忍辱然浸成墮弛見事遲而課效疏
所喪敗常什九初不改其尤駭特者無位而思救時無
責而喜論事無財而樂施予道不行守道不易學不用
嗜學不厭衆迂之自亦迂之終不改早參名輩大老槩
有聞故於書不務拘束章句惟聖賢深㫖是求曰書以
理身心達政治也穿鑿破碎無益也用即治經博士身
耳詩不求甚工亦不輕示人曰寄吾興陶吾情奚用人
知讀易至革讀詩至黍離匪風諸篇常凄怨不勝情曰
孰知我哀自恨孝養不盡當生旦即晨拜禰廟香一炷
淚數行曰哀哀劬勞忍舉觴乎世易道隱羣弟子率改
化奔放迺獨倐然理殘書訓飭如素深夜寒鐙父子談
古今商義理槁乾苦澹非人所堪猶欣然曰陋巷讀書
對聖賢語未為非樂其迂盖如此生嘉熈庚子歳年六
十有三矣誦陶詩自挽羡其達成自志且成示二子曰
生弗克顯揚吾親死毋葬先人墓下葬道旁當有識者
曰是非癡人耶不易節媚世取富貴而止於是葬于是
邪吾或有知聊志吾媿也自始祖工曹葬南豐一傳昇
州通判通判公六傳曽大父諱鐸登進士科官承事郎
大父炎父嚴俱治經教授州里母揭氏昔太史慈臨終
嘆曰大丈夫當佩七尺劒升天子之堂奈何而死乎悲
哉斯言抑窮達命也死生理也安命順理正也正而斃
已矣而又何悲銘曰
生何來死何歸百無成頑且癡豈無奇命制之有不死
者後天巍巍
　　趙深道墓誌銘
嗚呼運祚遷革臣子不奮忠力囘危機哉成敗天也自
㐮失守江左東南日夜告急議者疑必亡忠臣諱言亡
亡矣復圖存僅存卒不免亡崎嶇萬險期有所建立眷
命不祐川决氷消使人沈憤鬱鬱摶手就盡至于無可
奈何而後為不得已之舉盖志士所不忍言而千載所
共哀也初德祐乙亥冬毗陵以不屈屠蘇湖風靡明年
孟春行都震文丞相使北營謀講解兵覊留不反而輔
臣吴謝劉賈輩獻璽輸國矣丞相至京口用義士劉滸
䇿得逸去走西淮渉東浙遵海趨閩從景炎時則有撫
州幕屬趙公深道亦由贛趨閩從丞相丞相異之留佐
都督府江淮勁勇多戀舊亦趨閩入廣公部軍且募義
丁為助示以賞罰激以忠義間出偏師復故地屢捷於
是嶺南雲合霆震撼動江西東公美髭髯敵稱趙胡子
名喧一時驚謂異人也已而精徤日集南下萃全力攻
一隅丞相掩襲北去公収散卒鼔行轉鬬將進衞厓山
行朝逮己夘春厓山傾覆公覊嵐霧中四顧傍徨曰孤
臣疇依乎然猶強自立至庚辰歳則至元之十七年矣
度無可支柱始提其精兵萬衆内附皆慟哭投戈聞者
為公悲愴嗚呼公逝矣日遠日忘誰知之予老且死不
書誰書之故今特為公表之公諱孟濚深道其字宋秀
安僖王六世孫也建炎自汴徙南豐曾祖師拱承忠郎
祖希趙朝奉郎考與則廣州通判公以經學登咸淳乙
丑科進士為江州湖口縣主簿興國軍司理德祐初元
計院趙公必岊守撫州辟為節制司幹官罷歸里急警
報奔贛未幾南趨督府凡三年累擢要職主兵事最後
請換武授澧州觀察使龍神衞都指揮使左金吾衞上
將軍兼江西提刑都督諫議官改福建江西招捕使陞
閩廣制置使久之兵解北覲賜宴賜袍授通議大夫禮
部尚書徽州路總管兼府尹不赴再入覲授杭州路總
管再授桂陽路總管罷歸里大德乙巳歳九月二十有
一日疾終於正寢享年六十有四娶曽氏子男二由崧
由桤女一浣奴陳公諒其婿也明年四月丙辰葬染原
耆天心坪之先瑩又明年求予銘予夙厚公義應銘公
之始任州縣也以勤敏受薦舉晩而為郡也潔亷自律
秉清於吏拉朽于姦譁薦者表公風憲予謂是皆常事
毋容詳予所詳者為其初心有足輔民彛扶世教也公
起儒紳閑將畧精捍頛出意氣軒軒於文閎肆勁偉援
經據史於事明鋭勇果中機合變於財也素輕其撫將
士周賔友率傾倒不計乏絶至宴享必豐恥作寒儉態
也由是從之者皆意滿少善格鬬擊刺尤精彎孤又能
跣踐榛莾如履坦故于兵間艱阻荐經恬不為病性習
則然而亦誠異哉其贊撫幕予適詣趙撫州署予掌書
記與公共官舎㑹制置使駐撫予日游閫郡間目公調
娱帥守綏輯諸將飭城守理戎噐綽綽有䇿晝夜即與
予閲軍書論緩急興亡為之相視以悲嘗曰脱有不幸
予當擁衆保險少延廟祀耳予悲其言暨歸自粤談景
炎祥興事尤悲或時相顧墮淚也噫非烈丈夫竒男子
也乎而九原不可作矣深文者猶曰誅殺多濫曰操執
不完悲夫書曰責人斯無難誠使諸君易地而處之能
為公所為乎吾有以知其不能也不能為公所為而訾
其所未易為誠何心也今夫提孤軍起墜緒既非素拊
循且迸裂潰决時苟弗戢即自焚矣謂誠濫耶嬰疾委
頓中得無魏其矦之守田蚡者乎何其神宇屬纊不亂
而歘若嚘嚶有弗間也至評公出處則箕子商之胄也
臣于周范質周之賢也相乎宋聖人固列箕于三仁而
考亭先賢亦躋質于名臣之録何也孟子曰男女不親
授受禮也援溺權也亦天也吾如天何姑舎是而論公
尤有大難者厥初一郡幕下僚耳正何與軍國事直忠
憤堅勁汔至鼎移祚終既三四年厥後不當小恕邪事
既久而論未定何由得釋公初入見欽承宣諭有曰而
非看家狗乎主人歿矣猶守著一片田地不去乎稽首
三復令人隕涕盖千載猶有餘哀也吁流俗不見知明
主獨知之請以是間執議者之口銘曰
才英且奇而時不逢志閎以鋭而施不洪家國阻訌丹
心有冲南服膺揚敵懾髯翁期晩西頽復于旦中哀哀
彼蒼運數易終傍皇疇依惟時之蹤於赫明訓獨識孤
忠湘南再麾綏良戢兇曷不駕牡曷不乗驄曷不迭鵷
超然太空生也奇男沒也鬼雄其升於天燦然長虹老
友作銘直筆生風
　　建寧推官鄧公墓志銘
鄧君元實諱德秀世居南豐生而早慧未冠俊聲著矣
性坦率不務炫飾而談詞英發精神流動閲書雙眸厯
落數行俱下為文飛翰翩翩靡待搆思其明義理推治
亂皆頴出深詣由是兩取鄉薦登咸淳戊辰進士科初
景定庚申辛酉間三山陳令君琥來蒞邑令君成均名
流邑之士望琴堂希一盻如渴令君鍳裁特精㧞尤加
禮敬焉時輩如湯斯立曽唯仲及君俱列上賔余最鈍
樸亦厠蹟末坐令君嘗曰諸君異日皆𫀆笏中人也已
而斯立無成先歿唯仲亦徒四舉禮部亦無成予更落
莫獨君取青爾初調澧州司戸參軍事憲使青陽公夢
炎器能䇿略號西州竒傑於僚屬靳許可察君亷敏獨
委任無貮案牘非經君閲不署也憲兼郡事檄君决常
德獄獄有寃根連充斥君一閲得實縱舎殆盡澧陽尉
逐捕弗獲應黜君憐其初仕白憲使寛之止校尉吏人
稱長者制置使李公庭芝郡守趙公汝蘭亦知君遂與
憲使交薦於朝㑹考滿留君助而君以便養丐歸調建
寧府節度推官需次國事去矣悲夫君乃祖素厚我先
君故予與君彌厚聚辨傾豁無爾汝也君齒長予才敏
復勝予予毎多君君乃不自足記癸酉歳予家盱珹中君
從湖外沿檄歸省因過予曰近得君䇿一篇真可讀且
可法也其謙奬如此丙子兵交大勢未一有仗名義圖
興復者君與其謀軍聲震鄰君語予曰一興復即一糜
爛奈何予不敢應居數日益震且逼君籠鐙夜叩吾門
决䇿予曰興復義也抑烏合非素練勢必擾盍少避乎
君曰然俱散避已乃果擾且潰敗明年復見君相對欷
歔而已又明年君避地□山俄疾終至元戊寅歳七月
四日也年止四十有七官止從政郎君所厚如月厓曽
教友龍正心彭倅履道清逸趙使君孟瀠躬弔皆悲吒
失聲知君深者復稱君孝事母母所愛諸女諸孫君能
順承加厚歳入惟母命弗私又稱君勇為善邑吏吴宗
忤令尹罪且死哀祈君救君為昭雪得不死饋謝拒不
受人益賢之嗚呼才難古今所歎如君温蓄何可多得
哉儻不以時能不卓卓樹立以自見鼇動鯨奔淹鬱就
盡彼妄庸人無頼子起䑕壌蟻垤間乗時晝昏梟鳴虎
嘯至于豐大煇赫埓封君而儕世卿何德致然耶東郭
先生謂西門子曰汝之達非知得也北宫子之竆非愚
失也皆天也非人也而鹽車服驥章父薦屨賈傅亦嘗
悒憤於此君其奈何君葬九坡耆之楊梅踰三十年有
孫繼昭軒然振立一日袖君所著秀山小稿蘄予詮次
將鋟梓且丐銘予喜君之有後又念君之不可無述也
遂銘之曽祖達祖玠父應祥母任氏娶張氏男顯孫先
卒繼昭次男子也治命為顯孫後銘曰
黄文節公有言王良秣驥子而問塗氣已無萬里矣未
出門而車軸折可為隕涕吁嗟元實不幸類此豈曰無
才豈曰無志時阸命制一第中廢不朽有銘千載少慰
　　王氏夫人墓誌
夫人王氏諱延童其先渤海人徙居京兆資德大夫浙
東道宣慰使兼兩淮都轉運使阿里布其祖也武德將
軍瓊州路安撫使圖嚕布哈其父也至元中宣武將軍
超爾守南豐安撫公來為判官僚誼素篤㑹宣武公納
祿其子綽哈忠翊繼來領郡因請婚於安撫公故夫人
歸焉夫人生長世家而寛慈慧淑克盡婦道事長敬訓
子嚴治家有度恤下有恩組繡縫織無不精習至於服
儉勤甘勞苦樂施予踰二十年不懈至大三年四月一
日以疾逝年四十有一忠翊公哭之慟謂予曰已矣今
而後無復為予助者矣頃予連歳留京師無暇理家事
吾妻綱維戸門増廣貲産應接旅費無乏絶予處萬里
外無後顧之憂皆其力也今也已矣又謂予曰吾纍世
家寧海禮應歸葬於先塋顧官守無敢離次也卜兆南
豐州新源耆之僊君嶺將以是月十有三日從權殯焉
先生為我志之予聞夫人歿之日無問中外親疏稱其
德懐其恩皆慟哭失聲而忠翊公以失助尤悲予是以
知夫人賢行為不易得也遂書之子男三人哈喇布哈
徹爾布哈實喇布哈女三人秀兒玉兒鈕鈕惟玉兒許
嫁欒某餘在室孫一人玖珠是為志
　　聶母曽氏墓誌銘
至大元年歳戊申三月某日里友聶自得母夫人曾氏
歿明年五月乙酉祔其柩於先瑩又明年自得袖壙志
踵吾門泣請銘夫人儒家女也世居州西之峰嶺其父
江泉翁翔龍嘗受經於鄉達尊華谷先生嚴中書粲宋
端平甲午歳舉進士翁齊家有禮子若女俱循循服庭
訓里稱之夫人諱慶雲適南停聶君某婉淑儉勤克相
夫子尤篤義方訓嘗篝燈夜績課兒書不怠其事尊撫
卑睦内輯外惟儒家矩度是循里益稱之大德甲辰歳
以八袠該賜帛恩㑹生旦自得率卑屬拜舞稱觴婣族
閭黨咸在賦詠成巨軸里又稱焉曽幾何年乃一旦無
疾逝矣悲哉自王澤既息内則弗脩賢淑貞順往徃罕
聞於天下然嘗閲漢晉以來諸列女傳時有足為閨門
法者未至防决川奔經淪紀蠧若近世之不可道也當
是時獨有號為儒家者猶或篤守古迂時以先王之教
私淑家庭故兒女薫陶未與俗混至於婦道母儀有若
斯母得非聖經有法戒在邪由是推之斯母可銘也乃
翁亦可敬也已子男某某孫某銘曰
蹈父訓貞以静壽且康全正命子光昭孫繼盛世詩書
勿替隕
　　陳倉使墓誌銘
吾州里近歳稱善人必曰陳月卿詢月卿所以善必曰
急義出天性不矯昆弟同堂二十年其貲産不私由役
賦輸率先奉令不懈族婣交朋假貸或疾喪乏絶周恤
不拒歳歉發廩輒殺其直不校鄉隣忿争訟鬬常持平
排解不激舘師加禮踰倍不靳游士與凡挾術藝踵門
各滿意去不厭至自奉即缺然禇衾敝絮一榻不侈也
噫如是而曰善斯可矣聖賢以善律人其綱條固不止
此然度君所能至復何以加此愚夫鄙人吝一金至亡
軀捐命其摶噬無厭足若饑虎者安得不媿此也月卿
名評世居南豐之橋南能㧞起洗濯大其家聲復能觀
書識大義教子習文事尤喜與方士游郡嘗選為豐儲
倉使以材稱卒不願仕年五十六以疾終至大二年十
一月七日也明年七月丁酉其子奉柩葬集賢耆之黄
家塘與厥配徐氏同壟而異坎既葬來求銘予聞古有
馬少游者以鄉里善人著名漢史君善人也吾銘以補
史銘曰
流光未頺而遽重昏歛其福報遺留嗣昆善人之墳以
銘永存
　　孺人傳氏墓誌銘
予妻傅氏建昌南城人宋都官某之孫雲麓隱君某之
女母羅氏宋咸淳丁夘歳歸於我歸附後大德癸夘歳
十月七日終於正寢年六十有三至大辛亥歳閏七月
己未葬于州北二都韓坊之蕨亷窠男三人龍瑞鱗瑞
鸞瑞而龍瑞先十五年歿孫男二人渾深而深為龍瑞
後女一人德三娘尙幼其山龍自兌來坐未向丑與僊
女峰對書此所以記其墓也其平生貞淑柔静不妄言
語孝事姑敬待夫教子寛䘏下慈亷取而樂予勇為善
而好觀書與夫縫紝繡組精巧過人烝嘗饋祀豐潔靡
惰是皆可書而未有名世如歐曽者請之書予不得不
略書也悲夫銘曰
三十七年同我甘苦所愧為夫何辭銘墓
　　前將仕郎趙伯宣墓誌銘
皇慶壬子歳秋八月予坐延平廣文舎小暇覽谿南諸
峰有佳色動吟興俄經生趙若洽趨而跪慘愴而言曰
吾先君不幸歿未克葬將以九月丙申葬不孝孤思欲
闡幽潛示光昭然傍皇無可託也敢以託先生先生而
念吾先君之𨽻講下也賜以銘非私友情乎予哀其請
為述焉君諱時播字伯宣宋廣陵郡王裔孫也世居福
州今為延平人曽祖公芾金紫光祿大夫祖彦挺武經
大夫父澰夫泉州觀察推官終宣教郎伯宣嘗舉進士
咸淳癸酉歳試福建運司中其選明年援登極恩授將
仕郎甫待銓值革命徑歸隱至大四年十有一月某日
以疾終年七十有一娶林氏子男一若洽也女二孫二
卜兆劍浦縣之黃煎坑予所書止此若洽復來前曰吾
先君平生寛慈而謙謹勇為善而樂聞過䘏族婣鄰社
而鄉譽歸之居間三紀典籍自怡退然庠序間恬不作
榮進想而士論推之盖其子之述如此故併書焉惜夫
公族之信厚而止乎是也初予署事甫兩月而伯宣逝
其文㑹也不數故知之也不詳然伯宣嘗對予語惴惴
不妄發有以知其非口給取憎者氣質近厚有以知其
非暴戾險譎者謂之善人人將曰可畀以銘烏乎不可
銘曰
黃煎之山幽幽黃煎之水悠悠有美若人歸全斯邱銘
不磨君奚憂
　　中大夫延平路宣相杏林公墓誌銘
公諱伊爾圖呼蘭其先囘鶻人徙燕今為燕人所居種杏
成林因以自號父某嘗總治鷹房事世祖皇帝以才辨
被眷遇仕至工部尚書公幼隨侍邇清光因謀進尙書
曉之曰兒乏詞辨慮倉卒奏對失次適自累耳乃以中
書選為䝉古譯史博通諸國字語既慎且勤為時相所
信用㑹攻圍㐮陽缺馬公被檄馳河朔括馬不踰月得
騋駿數千赴軍大得濟又馳山東督餉遄告辦復得濟
時相稱信愛久之積年勞宣受完州逹嚕噶齊年甫三
十初筮仕即紫綬人羡早貴凡再任為許州真州逹嚕噶
齊入為萬億庫提舉亦再任出為江陵路同知七年授
中大夫延平路逹嚕噶齊乗傳開藩延祐二年三月也
政尙寛静不弛不貪不作威弄權尤不忍興造煩民所
專轄驛駟弓兵程督雖嚴無豪分擾鄰郡汀有屬邑曰
寧化㓂突至破之披昌振鄰將樂元邇封也民驚潰空
其邑公間亟提蠻卒馳救又萃諸邑義勇佐官軍公指
畫分屯㓂諜知不犯公坐鎮兩月綏招逃散邑復全乃
還府府倉受糧歳委長貳更迭監臨類有私覿是歳公
適當次嚴禁令鏟宿蠧廩無敢以私進故輸送速辦公
私忘譁明年臺察臨郡多所糾摘風動氷立亷知公無
玷善待而行公笑謂予曰繼今慎而益慎矣又曰吾齒
寝邁吾將自休吾圭租自贍外節其嬴堪謀生而逸老
矣入夏縱啖冷𤓰暴下不飲藥五月十五日卒年六十
有七邦人賢而哀之其家發遺篋乃見無所蓄藏隨身
適用而已人以是益信其果不貪也夫人某氏子男四
曰瑪哈曰大都律俱未成丁餘二尤幼歿三日禮殯于
谿東二里之小沙實葬也搆亭覆其上九月亭成夫人
使子來乞銘曰我公雅敬惟老師父師父亦雅知我公
盍為公述平生大畧傳之子孫乎予哀其請輒述弗辭
因思西北人材率雄傑悍鷙尚武而嗜殺意者天地勁氣
攸萃耶而公獨禀和易趨尚文雅通儒書禮秀士喜談
僊佛善作大字綽有中州風度其鍾天地之仁氣者歟
冑出西土而種靈特異者歟噫善人亡矣可哀也乎銘
曰
仁氣篤生西極異禀譬彼璞玉天質孚尹地分千里秩
崇三品施也弗閎霜木凋隕民懐循良士頌謙謹燕雲
超超託此旅殯雙谿徴鏡九峰挿筍桐鄉之思百世弗
冺
　　前朝請大夫邵武郡侯黎公墓誌銘
公諱靖德字共父永康軍𨗳江縣人初仕閩壻于南劒
將樂之黃因家焉遂為閩人曾祖棻登紹興進士科知
成都府新都縣纍贈少師祖伯㢲登淳熈進士科䕫州
路提刑贈正奉大夫父自昭知惠州贈中散大夫叔祖
伯登直顯謨閣知瀘州兼潼川路安撫使愛公醇謹務
學奏補將仕郎淳祐丙午試吏部中選調南劍州沙縣
主簿滿授常州録事未赴服中散喪既祥監行在端平
倉又監交引庫幹辦江西運司公事侍郎魯公頴荗尚
書洪公燾踵為部使者二公俱當世吏師於屬僚無所
假借獨奇公連剡推舉由是赴景定甲子春班遷京秩
知撫州宜黃縣避親改邵武軍邵武縣用秊勞賜服緋
魚公邑政清慎四封安和既授代通判建昌軍時郡守
多急政公佐以寛簡民便之公餘杜門勤書纂次晦菴
語錄分類成編刻諸江西書院士便之移通判邵武軍
授代趨京㑹賈似道出督潰遁王陳二丞相更化公封
事極陳缺政切直無避且獻救急䇿王相閲視大喜署
其後謂鑿鑿皆精實語擬擢丞相掾適邵武寇張民呶
郡守遁廟論謂公兩仕邵習知情偽除監登聞檢院出
守邵武軍免陛辭兼程至郡綏靖整飭𣙗􁀝帖妥德祐
乙亥八月也是冬江西制帥黄萬石遁入閩隂懐異志
兵民洶洶公慮汙玷解印綬去隱將樂縣之珠嶺葺斗
室將老焉明年冬十月三山行朝除公軍器監丞都督
府參議官不赴俄剽㓂蠭起有魁渠伍姓者衆掩至公
寓所空其貲而火之公遂不免十二月三日也年止五
十有一官至朝請大夫子男二逢原將仕郎奕原繼婣
家鄒浚孫男一仲仁公遇害之明年逢原哀訴憲府部
使者陳公元英捕伍冦梟首刳心為位以祭公其文有
曰世之治也君子在位為守為牧世之亂也君子在野
為魚為肉矦死賊手何祸斯酷又曰我興弔伐取賊刲
腹剖心以祭矦其暝目逢原既復父讎奉其柩殯僧地
未襄事逢原亦歿惟仲仁存流寓光澤矣嗚呼悲夫昔
公之佐盱也亷静簡儉自處如寒士揮屏塵俗不苟交
接予特以斯文相契辱愛等骨肉焉其守邵也禮聘荐
至予以親老辭弗克赴及其隱處也猶間道馳書相勞
苦且曰暫寓劒邵之間若欲使予知而嘗相聞者噫孰
知一旦顛隕至斯極乎公歿且四十載予沗仕閩嘗沿
憲檄行縣至將樂首訪公遺蹤無存焉既代還經光澤
物色仲仁幸見焉而亦中年矣仲仁曰吾父葬光澤吾
將迎吾祖而就葬便時省也出行實請曰葬必有銘非
先生其誰銘予于是愴然緹襲以歸歸而孰復則公之平生
歴厯在眼忍不銘乎自古海播塵揚時薦紳大夫士不幸
羅墮凶逆者何限而公尤可哀者清規奥學亷聲惠政
宜有載雲旗射天狼以相翼佑者顧亦若是慘則理之
所不可推也理不可推亡所歸咎則奈何諉曰數爾嗚
呼悲夫銘曰
蜀文獻家珪組滿門奕世生賢清修而文時危抗章朝
野傾聽專城幾何朱光西𠖇遼東避世吾慕㓜安狼虎
血牙聞者辛酸踰四十秋魄始復土生死交情為公銘
墓
　　梅谿范隱士壽基誌銘
延平古多幽人逸士或繇僊佛成道或用方術著名予
宦是邦談經餘暇嘗願交一二不可得晩乃得一人焉
曰梅谿隠士范君挹其貎肅而和聆其言質而通詢其
世則宦家叩其學則昔為士而今游藝者也習儒術弗
讎習修錬術嘗結廬空山終歳入静尤喜習青嚢術談
龍穴卦應甚神常為好事者延致自言曽厯東南山水
間覆驗古僊人所建立若城郭若寺觀若陽宅隂穴無
一不按經據典故祸福興替無一不響應又自言吾家
生理㣲而冡嗣息因求諸地理以救之得于其鄉之東
谿一以瘞二親一以瘞子婦既而毓孫三俱秀敏可望
而家道亦漸昌又得其一于龜山留以藏吾蛻也其説
皆精實入妙自信不惑謂景純筠松决不誤來世謂人
間成毁升沉决由隂陽風水出予素迂僻不通解然聞
君言若此固亦深服君之篤信此也延祐丙辰歳夏五
予將乘驛還江西小駐城西之招僊一日君過我曰葬
必有銘禮也然銘之美悪死者何知曷若未死而得銘
乎吾死期遲速未可知而死之必不免也吾知之矣幸
未死又幸辱知能豫賜一銘乎予曰古之人有自輓者
有自志者有諛墓中人者乃若生而刻銘非古也是殆
不可且葬也而銘蓋逆慮夫世逺墓湮或至暴露故刻
金石著姓名紀言行庶幾後人哀而掩閟焉此孝子慈
孫事非墓中責也是殆不可君曰自我作古庸何傷且
以此彰吾達又何玷予強應曰諾遂為志曰君名起莘
字希尹世居南平縣上芹鄉之梅岐里因號梅谿曽祖
某某官祖某某官父某某官母某氏娶某氏子某蚤世
孫三震艮坎君今年甫六十有三壽未艾也故缺其文
以俟曰歿以某年月之某日葬以某年月之某日異時
掩壙即填而刻之銘曰
龜山聚氣強龍獻瑞未葬而銘何太早計吾銘不可妄
得于以成人之美斯文斯邱千載弗毁
　　前貢補進士宜川葉實夫墓誌銘
葉于撫宜川為聞家宜川于吾豐為接壤以故予少嘗
識其先世字季武為邑丞者其人忠信而文有德人雅
士之風予竊敬之别一周甲子逝且遠矣已而吾孫辱
壻其門視丞公妻祖也公有子三長字實夫于吾孫妻
伯祖也予不逮識實夫然知實夫蓋端厚執禮如乃翁
勤敏篤學如乃翁也蚤歳馳英聲嘗試咸淳文場兩中
選赴成均輒報罷又嘗隨侍仕康廬膺禮聘講洞學當
是時實齋劉公漢傳負朝望領郡鍳裁特精與山長孔
君某俱異待實夫資其談經用淑䘳佩久之將振厲鋭
進繼躅前芳㑹溟繙埃昏修涂蕪薉于是韜閟芒□浮
游消揺庶幾乎馬少游之為里善人而龎德公之遺子
孫以安也又久之鄰封嘯篁蔓延踰境乃至廬燬櫜空
震蕩竄匿無寧歳有司病焉采里望堪屏翰者得實夫
檄授鄉正實夫應接綏撫舒巻中機逺邇卒帖息實夫
性至孝奉八齡之親于鋒刃紛糾中常怡顔不違性復
嗜學當科目一新時督兒孫日誦習不倦既壽且康意
若有待于振家學紹祖風乃不幸而年止七十有六延
祐乙夘歳二月五日逝矣實夫諱天秀曽祖某祖某父
同德臨江軍清江縣丞母某氏娶某氏子某孫某後二
年丁巳歳十月某日葬其鄉治命也先事其子述家傳
來匄銘讀之辭迫而意哀予竊以為毋庸哀何也夫承
家為孝子居里為善人處儒林為吉士昭質不虧歿無
媿矣而又奚哀宜畀之銘式慰爾後銘曰
昔人有云雖拱璧駟馬華屋翕赫于生存之前不若片
文隻字斷石漫滅于零落之後㫖哉斯言人以文壽嗚
呼實夫展也不朽
　　皆山黃隱君墓誌銘
予仕閩久告老歸詢鄉社年相若猶存者幾咸曰某垂
八齡某踰八齡俱康徤也而黃君子榮與其一又詢里
吉人擅令譽享厚福者幾咸曰某好善崛興也某積善
寖昌也而子榮亦與其一竊喜夫里之賢而壽者多吾
猶及見且諸老猶待吾歸見彌足喜也雅欲合從選勝稍娱
晩節乃倐聞子榮逝未之信也已而其子君厚摭行實
來丐銘信矣又竊悲夫風鐙之易零樂事之不可期也
歳既晏而孰華予其何忍執銘筆耶將固辭顧疇昔識
子榮交君厚無容辭則采其實為志曰子榮諱必達先
世繇洪雙井析派家南豐之白田曽祖某祖某父某俱
務實趨善漸致豐裕子榮是承是懋滋充盈卒大其門
為人魁㟁有楨幹質實無畦穽解紛周急環里傾依而
有司亦才之凡盤錯輒資其力當寳祐戊午訖德祐乙
亥鄰封薦警獨能糾合綏靖屛翰東鄉逮世易糜潰時
復能弭兇植良民用安堵暨至元己丑汀畬繹騷將薄
州州且潰獨能部勒民義為王旅先由是聲聨勢張州
恃以完不惮勞不希賞有司尤義之豐之自邑陞州也
奔競成習徃徃挾貲取名迂視儒術獨能矯俗從文隆
師訓子無虛歳晚亦樂親章縫有加禮君厚得以搴芳
士林父教也所居池臺頗占地勝有太守過從悦之為
扁曰皆山故自稱皆山翁延祐丁巳春正月十有八日
疾終于正寢年八十有三娶樂氏先歿子男二天祥蚤
世君厚需次吉安路龍泉縣北鄉巡檢孫某三月庚申
葬黃柏原之瑤坪阡嗟呼子榮善人也而止于斯不小
待耶如小待即風日佳時山亭野寺龎皓三五倚笻携
觴相與尚齒貴德俛仰昔今或揚厲月評扶善警姦于
以厚里俗輔民彛盖太平時美事而止于斯不小待邪
安能不使後死者之浩然長歎也按司馬公書儀王公
以下三月而葬君厚亟㐮大事是之謂禮宜得銘銘曰
壽且福無不足兆協卜安斯麓
　　貢補進士王君墓誌銘
前貢補太學生王君正父諱守正家于南豐太平鄉之
三原年七十有七以延祐丙辰歳三月五日終于家之
正寢以明年四月辛酉葬于里之蓮華岡先一月其孫
孟瑋銜諸父命奉行狀跪而進曰先大父雖未獲交先
生顧先君嘗辱交矣先大父歿未葬葬有日未銘也敢
援先君故好而丐銘幸諾焉是吾三世藉以不朽也敢
請予因思正父居同郡生同庚學同業今其請也勤何
愛幅紙數十行不以章潛德慰孝思乎遂應曰諾惟正
父㓜機警酷嗜學于學也根于恕故以如心自號于親
克孝厯世變顛沛中未嘗一日失歡心也于弟昆友譲
均于子孫繩約嚴于友朋敦信義死生無負于僮奴視
才短長指授雖跛聾無棄于趨善勇徃如家量出納無
二是也凡此俱狀所已書予竊有特書者焉吾豐素稱
文獻邦往昔無論城闉里巷東阡西陌伊吾聲常相屬
化美成俗槩以不儒為恥故雖粟連厫金盈匱昂昂峙閭右然而誦
弦不接于其鄰章縫不踵于其門即清議卑鄙之曰何
物俗子也率見擯于卿士大夫由是負資力知愧赧者
争自憤厲滌濯粉澤縁飾冀以免守錢奴多牛翁之譏
而曰吾士矣抑猶有狙服竄名姑惟誑愚掩羞而實不
學即清議復卑鄙之資以為笑當是時誠意向儒斯文
自貴惟三原王氏最雖宗茂支蕃慕向或殊而其專勤
比于寒寠貶損忘其侈汰惟正父伯仲最以故伯氏通
父試景定甲子中選上南宫正父試咸淳癸酉亦中選
補成均久之通父逝正父衣冠儼立兀兀談經義世易
矣志弗易也宜特書狀又言正父苦學由天性雖亂離
蕩析猶結茅依厓誦讀琅琅雖莫色蒼然猶搆家塾祀
先聖率子孫寅奉如禮雖利習瀾倒猶建樓儲書常留
賔論辨為樂其富而好禮也又宜特書嗚呼習俗移人
賢者不免昔人嘗悒悒于是矣壯老好修揮絶蕪穢空
山寒日郁然與簡編相始終若正父者殆蕭艾中之蘭
茝歟惜也不逮識君而止銘君也曽祖某祖某父某子
某孫某銘曰
飲一瓢食一簞嗇矣唯克巳好學也聖人賢之有民人
有社稷侈矣謂何必讀書也聖人斥之猗嗟正父傾心
儒門詩禮芳潤昌其後昆後昆能勤亡也如存
　　趙聖清墓誌銘
故友聖清趙姓孟沁名石塘其自號建炎自汲南渡始
為南豐人承節郎諱師齊之曽孫運司貢士諱希康之
孫吉水縣主簿諱與訪之子也前代王孫之遺胄庠序
之秀士州里之吉人也不表暴以眩俗不輕儇以肆志
而惟端謹寡過克循矩度者也不沉溺于曲學而惟專
經屬文志取科目雖時不逢而學不廢者也不慕薄俗
之華侈而惟守儉勤致豐裕退然務實自適者也其謙
篤若是即怡愉壽康宜也乃僅六十有三延祐戊午歳
正月某日逝矣悲夫昔歳予沗領鄉校苦乏助采士譽
資聖清為助當是時搆剏一新學務叢委聖清謹出納
嚴程督調娱補苴績是用集予固喜之比歳予仕閩久
乃歸歸欲亟見聖清則聞病痱久謝客矣予深惜之今
年首春造其廬聖清矍然迎待論心移晷見其神情歩
履若平素予又特喜曽幾何日遽傳疾復作不可為悲
夫孰知此一見乃竟為永訣乎一日其子由□來言曰
將以五月某日葬州里五都之池原未有銘也敢請予
欲辭以同庠故無容辭聖清娶林繼王子男四女四孫
男一女一銘曰
石為塘兮齒齒塘之水兮清泚其瀦也深其潤無止何
斯銘斯式表善士
　　寧海州倉使孫公墓誌銘
郡少尹孫侯家寧海而仕南豐三閲歳將賦歸語予曰
先君倉使棄諸孤殯淺土有年未卜兆也吾反吾廬逝
不親它務惟窀穸是務庶其少贖不孝罪然墓必有碑
碑必有銘銘必有所託託之先生能勿吝乎予謝何敢
吝直愧弗文將無以稱顯揚耳于是掇其家譜而為之
述按孫氏故複姓公孫也肇自遼西之令支世悠遠莫
考略見于史者曰度曰淵疑即其宗顧不知何年去複
而為單姓又不知何年析其𣲖居燕復自燕徙寧海遂
為寧海人公諱公佑字翼之其諱希而力穯興家者曽
祖也諱福而仕金為評事娶田氏者祖也諱時英仕元
為戸部郎中娶沙氏繼解氏者考也初戸部公生三子
伯曰公亮仲曰公佐並受朝命為啇山鐵冶提舉儒書
吏牘博習兼濟俱時論所噐重季即倉使仕鄉郡不大
顯而其德義律身禮法齊家厚族睦婣拯難賙急能使
州里稱善人猶如二兄焉二兄徙家青社仕寖顯家寖
昌公處寧海故宅其子孫蕃家力裕亦如二兄焉提舉
公之居青社也家有木函備貯儲嵗在辛未有栢一根
産函之底芳馨蔥蒨聚觀駭異公喜曰是謂壽徵其吾
家眉壽之占乎時甫中年已而與長弟果得壽近九齡
倉使公亦如之大德甲辰嵗偕夫人郭氏同躋八十逺
邇慶羡頌歌聨軸靡不曰積善之報也公既享髙年膺
厚福及見厥子之榮官清時暇日夷猶樂天又靡不曰
行地僊翁也以大德某年某月某日逝年八十有二夫
人以某年某月某日逝年八十有四男好直承務郎同
知南豐州事次好禮博興州税使次好智膠州吏目孫
男自恭至寧凡六將以某年月日奉公及夫人柩合葬
于某鄉祔祖壟也昔有從寧海來者間為予道孫氏世
以德善著予固未之敢信今而福壽之報彌章世宦之
榮弗替斯可信已易曰積善有慶書曰天道福善允矣
不誣嘗聞叔敖以瘞蛇致卿相鍾以設瓜感真靈派冑
雖殊抑何孫門之多善人而天之于是宗又何其多顯
報邪彼有不信夫為善之必有報而天道之必不昧者
其尙鑒于孫氏哉銘曰
孫起遼西蔓延山東有門其崇積厚報豐維倉使公棣
鄂森秀雙慶眉壽子榮孫茂考終有年窆于新阡惟善
故傳永燿銘篇
　　奉議大夫南豐州知州王公墓誌銘
公諱著字善章姓王氏東平人也東平文獻郡自野齋
李公集生徒講家塾衿佩雲赴若河汾伊洛間雖賦資
有敏鈍進學有淺深凡一登門經指授無不取中于時
徃徃資以致名聲規仕進公其一也公家世仕金為顯
宦有封國于魯者已乃中微至公生而㓜慧崛起屹立
既長偕同志事野齋日侍書䇿琴瑟間薫染成質駸駸
頴出寖長習文事明法律得推擇為吏至元中繇尙膳
監徙軍器監典符移有能聲久之出掾福建行省入領
西山灰場積年勞登品從初授平江路長洲縣丞府命
監視平淮庫庫官吏侵盗鈔本至踰萬錠上下互蒙蔽
公白發其姦犯者懼厚賂公公不為動事聞優陞一等
授建德路遂安縣尹元貞大德間授湖南道宣慰司經
歴滿授潭州推官不赴改授信州推官滿宣授杭州路
税務提舉當丁未戊申間閩越饑疫露骸橫藉行商景
絶由是課大虧督補急星火公傾貲均償至貸負無怨
言後更以最聞延祐初擢南豐知州州閩贛接壌也地
僻罕迎送民淳安耕鑿戸無豪俠里無推薶公順其俗
而撫柔之壹惟以平怒為政本絶摉求禁動搖民用大
和鄰封南城縣縁偽鈔縱首悪妄指株連州民至數十
尉領卒踰境會巡檢掩捕若劇盗然田里洶洶公奮曰
良民也吾知之宜急救不救即數十人死數十家破矣
纍移檄駁止且戒巡檢毋曲狥尉失意去民獲全咸額
首戴公郡庠禮殿素雄峙一夕梁蠧棟傾貎像幾仆亟
議修顧役重力殚官士俱失色公曰吾有以處勿憂也
稽簿書蒐遺餘得有司所封貯舊學租謬指為貢莊粟
者凢四百斛請于省易楮市材奐輪増耀復飾衮冕像
新櫺星門士刻石頌功焉州東祠僊真曰王侍宸職雨
暘著靈異嵗頻亢旱公纔徃禱靁雨輒踵至或淫潦復
徃拜即雲收日舒如翻覆手若此者屢咸駭異之公爲
搆山亭表僊蛻以故雨朞嵗農無旱澇憂由公力也嵗
首嘗逆計艱歉先期騰牘丐早發官廩且重殺厥直以
優民逮耕耨時至則備豫而食足矣民不待哺亦由公
力也郡有候卒抵罪獄垂成繇徑祈免主吏且隂助公
曰不可事干刑名敢狥情曲法乎正其罪聞者歎服嗟
夫公之于政績也小施爾假之嵗年丕展素藴漢良吏
不分半席乎不幸縁小故徃建昌嬰暴疾亟輿還州廨
甫一日卒矣延祐巳未正月十有七日也年止六十有
七官止奉議大夫悲哉公之初領郡也予仕閩未之識
然㳺士延譽家書傳音率稱道公政由是知公名暨予
代還甫謁入即倒􁟊傾豁若素交予不省奚以然也其
咨訪政理賡酬篇章無虛日謙和慎栗言洞肺腑一不
作世俗矯偽狀且命長孫來受經焉予又不省奚以然
也思公笑言厯厯在眼悲哉不可作矣曽祖某祖某魯
國公考祐妣馬氏娶李氏子男三子誠子達思文女一
適同郡趙世顯孫男二長英孫次元豐是嵗四月載柩
歸葬東平故里諸子來丐銘予坐老病固辭且曉之曰
而翁故舊滿朝名世鉅儒提大手筆者滿朝子歸而求
銘宜也銘豈予所得為諸子請曰世之欲得銘者率隂
祈達官顯人假條冰煇映不計生死交情也惟其然故
序載失實而傳播致疑徒自欺爾銘猶不銘今而吾父
所雅敬惟老師老師復深知吾父則夫以郡士而紀邦
侯也公以知己而秉銘筆也直吾父無知即已如有知
也銘由老師出九原不慰乎予聆斯言而益悲乃為銘
併書其近事之一曰公義不忘師門嘗逮請放魯齋許
公故事命野齋李公列從祀聞于行省是之轉聞于朝
矣擬奏稟將獲可銘曰
王為顯姓曄奕東魯言亢其宗有善章父魯國之孫野
齋之徒盛年亨衢才名于于秉麾南州政平民悦夷路
㩻傾六轡驟蹶丹旐北歸州人悲嗁畀此銘詩永世之
思
　　李氏孺人墓誌銘
里同姓有名希龍字浩可嘗厯吾州行用庫副使者一
日請于予曰頃不幸遭妻䘮窆有坎葬有期而刻未有
銘也聞諸士論凡歿而有足稱者類辱銘于仁人不佞
敢請予惟寖耄且昏將揮屛翰墨謝塵事安得復效唐
賢諛墓中人哉即固辭已而其請益力曰吾妻非有封
爵贈謚也亦惟是婦道母儀粗有足書顧弗獲片言掩
諸幽是墮大倫閟潛德仁人其忍諸予于是蹴然哀之
乃俾述其平生曰吾妻同鄉李氏諱妙静其先世嘗試
童子科至今人稱李神童家家故尙禮法其在室也濡
染母訓貞静婉淑其歸于我也能勤能儉能協和中外
飭家務其于子孫能律以矩範勉以詩書其待婣族能
篤恩義得歡心其視鄉鄰貧乏能賙恤不吝而其于釋
教益能崇信常捐金搆創不倦也歿以延祐戊午十月
之某日年七十子男四長惟一後一年歿次某某某孫
男四女五葬以明年八月庚申實本鄉之五龍坑若此
皆其夫之述而不假于人之諛信斯言也少為淑女壯
爲令妻而老為賢母所謂可書其在兹乎浩可家吾州
里世稱善人迄今羣從及其子若孫俱樸茂端謹弗侈
弗矜而李氏復篤于善濟美夫家其豐衍未艾也吾知
之矣故畀以銘吾觀古昔賢婦人其制行卓異者率載
之史其不至于卓異不得列于史則託之銘銘而傳猶
夫史也吾銘豈輕畀者銘曰
爲婦而賢為母而壽歸全斯邱式裕爾後
　　陸郡彭氏墓誌銘
吾故人宗正寺簿寳塘黄公之曾孫曰瑞曾昔請婚于
吾里故人提舉彭公之長女孫曰德玉既獲諾久之瑞
曽承父命來受室于彭因館甥焉甫三朞將于歸行廟
見禮拜舅姑堂下不幸遽以疹疾夭惜哉瑞曽嘗從予
受經一日踵門愴然曰薄命失助負吾親望無以為懐
矣吾乃祖乃父俾歸柩于黄氏之阡而吾婦翁素鍾愛
未忍遽棄捐也酌情從宜姑就窆而為後圖惟是冡隧
有刻敢以累先生先生能不替世好乎其賜之言以泄
瑞曽之悲予老矣不輕誌人墓抑二姓俱平生老友而
于瑞曽同筆硯誼難拒于是閲其狀有曰志女功執婦
道平居無厲聲疾色柔和儉勤罔有間言能事父母如
舅姑能于弟姪加友愛雖未逮事重闈而嵗時致禮省
問必嚴必敬如親見之故吾二親之聞訃也相向而哭
之哀疾驅百里臨其喪予閲狀至此不待終曰足矣可
以稱賢婦當吾銘矣儒家女服習禮訓養成淑質宜不
與流俗庸婦同惟其夭也故可書者止此誠獲永年供
甘㫖奉蒸嘗宜家睦族寧不為瑞曽之良助今而止乎
是也天也人其奈何曽祖日新贈宣義郎祖履道從仕
郎瑞州䝉山銀場提舉父祿孫未仕母鄒氏女肇娘甫
半嵗大德丁酉三月某日其生也延祐己未七月四日
其歿也某月甲子其葬日也某山某原其藏穴也銘曰
儒家之女為儒家婦結縭維新風鐙何遽駕言于歸竟
化坯土斯銘何悲為思厥祖
　
　
　
　
　
　水雲村稾巻八
欽定四庫全書
　水雲村稾巻九
　　　　　　　　　　　　　元　劉壎　撰
　啟上
　　通謝丞相
上丞相印早從緑野之游隨使者車來問洪鈞之轉行
矣肅章服而進期於曕繡衮之光齋心通名頓首納贄
某官真古人傑為今名臣以魯論致太平夐邁管蕭之
匹用周官立法度上嫓伊呂之間揆路三年盤石四履
正歴階而趨宰輔欲平地而作神僊遂挂神武之衣冠
甘樂清音之鐘鼓减聲伎省騶從未數唐人之清居鼎
鼐無樓臺儼若冦公之儉於惟名徳簡在淵𠂻時咸思
西蜀之英公復從東山而起寛夫百許嵗重來軍國之
平章君實九分人寧忍園林之獨樂某沗聨宗籍浪竊
世科閉户讀書亦既蹈寒餓之水火硏朱㸃易頗欲窺
廣大之乾坤適飛輓之眷知以畫諾而辟置幸際洛社
耆英之㑹輒修韓門弟子之恭念昔先人曾是相國之
客訖至今日誰憐中散之孤歸誠三台徹福再世華竹
秀而野將窺五畆之園風雨安如山終庇萬間之厦曕
依匪逺歸倚彌深
　　通楊提舉
掩袂壚亭曾共聽於夜雨分符侯甸喜采映於福星遥
瞻禮樂之光願託蕃宣之庇某官三湘竒氣四海高風
志在春秋學問傳素王之正名若日月器能兼諸子之
長以嚴明為蒞政之規模以莊肅為飭躬之本領翩雙
鳬之入覲儼丹鳯之來儀粲粲道州之聲汪洋楚水皇皇
周原之望洗濯瘴煙且將接大微之躔乃復屈澤國之
節我聞在昔人亦有言謂關西之畏四知宜司食貨若
龜山之救一半合在朝廷然時方急於諏詢故政姑煩
于豈弟載嘉醒瞶有偉將明競傳歛散之適宜屬無患
矣亦曰澂清之竦聽職有利哉惟中朝方啟於太平恐
外服難掩於顯用激西江之斗水已聞盛積於腐紅朝
北極之一星遄見入聨于荷紫某力微心在志廣才踈
奏上林子虚之篇激昻已倦聽貞元供奉之曲感慨徒
多身還黄葉之邨夢斷紫薇之省敢謂清朝之垂念俾
分巨屏以承流既體統之相維豈禮文之敢缺贑石三
百里所願息於歎愁廣厦千萬間終有祈於覆幬其所
謂敬不在斯文
　　通謝都大
暉騰鑄冶兼提數路之權職忝題輿逺藉萬間之庇乆
願締交而微介紹今欣備數而効走趨誰為先容殆有
黙相某官鍾靈台嶽挺秀相門季方難弟元方難兄允
謂一時之傑太傅在前少傅在後相承數葉之芳獨推
左戚之賢最著右丞之政凝香而森畫㦸藹黄龍循吏
之稱入省而襥青綾偉貞元朝士之望惟時議政重在
豐財子母相權毎病阜通之無䇿君相共簡咸欣斡運
之有人暫違立玉之班往課流泉之績文閣峻遷於寓
直使軺廣統於提封方日鼔於洪罏遄山積於朽貫生
財有道行彰坏冶之勲播物無垠式廣鈞陶之業某素
無宦譜頗讀儒書一科不補于辛勤老將至矣半世殆
成於流落命亦安之適了邑勞遂佐郡事翠浪玉虹之
佳處似有宿縁紅蓮緑幕之舊游已成陳蹟雖自喜經
從之熟若為俾觀聽之新尚獲私於帲幪庶其免於顛
沛鐵九州而鑄錯苐懷躍冶之羞丹一㸃而成金願溥
在鎔之惠
　　通趙大帥
開元帥府於昭鈇鉞之威隨使者車宻邇旌幢之䕃雖
號分臺而涖事實均列屬以受容遥瞻邃嚴敬叙歸嚮
某官機神明鑑文武威風蚤振江淮之名丹心若月生
禀岷峨之氣定力如山指麾已失於蕭曺比擬自謙於
樂管龍節英簜鎮真揚之提封燕寢清香壯金焦之形
勢乃陞華於邃閣乃導㫖於機庭適長江風寒之區方
嚴裏彍若要地雲屯之戌宜重中權資詩書禮樂以折
衝覺營壘旌旗之改觀洗足入船上岸擊賊從容制敵
之規釃酒臨江横槊賦詩燕適巡邊之樂鼔角讙亮波
濤肅清𦍑人服趙將軍永絶羽書之警遼吏畏司馬相
歡迎繡衮之歸某筮仕無竒承家不競椉下澤御□段
毎自安於平生呌閶闔呈琅玕覺難諧于當世頃幸邑
灘之涉謾尋計幕之游顧皇華之在原何資畫諾適紅
牙之開閫喜近照臨諒不忍於壑鄰尚或私於鈞播詣
大府而受約束溯風悵隔於一江裹章服而謁上官何
日獲瞻於六纛苐嚴修飭遥聽指呼
　　通徐提刑
褰帷入境聳瞻直指之威贊幕充員謬主將輸之畫實
幸相維于體統敢云各異于司存矧再世以辱知輒三
熏而修敬某官瑰偉宿望卓犖通材抱送麒麟生全光
岳之正氣巍登龍虎早垂宇宙之大名踐敭華資培植
雅器凝清香森畫㦸藹然循吏之稱開黄道拜紫宸藉
甚望郎之譽宻勿漢廷之侍侵尋雍橐之聨適當錢楮
之相權阜通是尚深軫官民之交病緩急失中肆命儒
英丕宣帝㫖殘以寛慢以猛恃平允恊于權宜下適重
上適輕執法畢伸於寃枉不待效薶輪之舉自足彰持
斧之尊小試澂清遄歸獻納日麗崆峒風酣章貢姑暫
駐於翠軺雪殘鳷鵲雲近蓬萊已催朝於紫禁某故家
薄宦平世凡材昔我先君雅締陳雷之好惟予伯父復
陪温石之游不圖氷幕之贅僚又𨽻霜臺而受察豈造
物曲憐其流落亦機縁適契於㑹逢恪共走趨惠祈涵
育孔融叙膺門之好願私敬故之恩重耳徼楚國之波
尚溥及鄰之潤誓鞭鈍質祗服明條
　　通史提舉
六轡觀風共仰學齋之望一官贊畫濫陪計幕之招雖
各異於司存亦均聨於體統某官五史名家四蜀竒氣
益州自蠶叢而後于今幾年臨卭從鶴山以來惟公再
見堂堂人物表表聲猷聨太微之積星出澤國之簜節
春攽秋歛奏報不待於申寅左鬻右饘喧呼了無於庚
癸於此見真儒之政夫豈若俗吏之為遹觀長材因感
時事天地中間莫不順紛南北以來同國家閒暇及是
時宜中外之有託以仁義之澤塤箎羣有以道徳之威
泰華四維豈繄重名不列要任宋三百載方重啟于太
平蜀第一流盍遂登於顯用某生聨屬籍壯忝世科閉
户讀書坐閱十年之光景硏朱㸃易欲窺三聖之精微
詎期星使之禮羅亟上天朝之奏剡使易彼以就此將
舍舊而圖新遂令海霞島霰之縁轉作山雨浦雲之興
有嚴告至願在受容楚材而晉用之盍歸坱圠秦弟則
吾不愛也諒蔑町畦行赴臺參先修函摯
　　通趙府判
昔拜龍門曾近尚書之台斗今隨牡轡或依别駕之屛
星一見如平生之歡相與篤再世之契論心幸甚舞手
躍然某官珪璋名流詩書道味凛清白操不染紈絝之
塵為文章家自是衣冠之秀共惟先正夙號儒宗徳望
名聲獨冠端平之諸老言論風㫖卓為元祐之全人由
學妙於極先故名高於世表人仰善政知王氏之必興
天昌忠良果臧孫之有後是先世徳丕闡先猷維今朝
野之升平將為禮樂之制作有如公等宜在帝傍孤鶩
落霞之邊暫分風月金雀觚稜而上行曵星辰將宏試
於經綸用丕昭於風烈某十年濩落一第沈淪林下讀
書覺難甘於小隠牀頭有易差未至於全貧詎期星使
之禮羅忽上天朝之剡辟俾司畫諾適近照臨惟吾翁
而翁曾共論於莫逆今兄子猶子諒未忍於棄捐尚借
餘波庶全末路我雖異事覬聞藥石之規豈無他人願
廣本枝之庇
　　通黄提刑
繡衣出使新風采於大江以西油幕從軍望顔色于崇
臺之下幸末路遭逢之巧在洪鈞陶鑄之中銜䄂不文
摳衣而進某官大名掲乎日月直節凛于氷霜為天地
立心實本經綸之有學使鬼神破膽咸知操履之無瑕
偉哉三館之英儲信是四明之瑞禀抽書金匱抗疏玉
階陳孟氏仁義之言不負所學嚴昌黎佛老之辨欲正
人心引裾力冀於囘天拂袖勇移於分月遄被十行之
寵來行千里之春富文忠大活飢民恩深青社狄梁公
盡除淫祀聲動河南使華兼領於千倉帝意灼知其五
善乃若春朝之元㑹畢然天筆之恩言謂吾民以食養
生固資斂散惟本朝以仁立國尤重平反申命諏詢丕
昭欽恤於粲崆峒之日不移益部之星然而時變罙艱
事功何限峴山雲黯京觀未築於鯨鯢蜀道天高介冑
乆生於蟣蝨欲折此虜湏用真儒甘泉論思㑹趣登於
顯用天章條奏願重致於太平某晚出單人早親諸老
半生迂拙欲潛窺往聖之精微末第沈㝠已消盡少年
之意氣錦正慙於學製琴乃使之改調比及三年齊𤓰
之告熟乆矣今既數月庾梅之獻笑隨之辟代巳上於
奏函禀命實承於閫檄惠徼夏庇謹侯臺參一道之瞻
福星出處幸均於臨照百榖之仰膏雨始終端藉於生
成儻畧等威尚私鍳哉
　　通徐資相
碧幢列屬誰為東道之主人緑野棲賢賴有南州之高
士昔歿身於化冶今頓首於師門不虛此行敢恭所事
大資相公四海典型之老兩朝文獻之儒偉節清風叔
向古稱於遺直全名盛福季昉見謂之善人固宜顓銀
臺批敕之權當玉堂揮翰之選豈特鴻文鉅筆一時鼔
舞於風雷毎聞梗論危言千載煇光於日月抗疏破限
田之議騰章折閹豎之奸天為動容人皆吐舌至今談
者咸仰鳯凰之朝鳴想在當時能息鱔鰌之晝舞薦紳
楷寫汗簡流傳雖申公老成舉世方推其華皓而疏傳
止足浮言莫得而磷緇亟挂衣冠甘安杖履然而不有
君子何以慰望治之心所謂伊人詎容袖調元之手帝
方注想公盍遄歸矧思青宮羽翼之勞宜正黄閣股肱
之任獨樂園荂竹之趣固適雅懷天章閣筆札之陳乃
關世運亟其來只毋或浩然
　　通鎮江守趙總領
帝命王人就臨重鎮官稱内史遥附屬城執摯有嚴修
辭以進某官兩朝開濟之業一家忠義之傳文武威風
西平有子機神明鍳南嶽鍾靈若稽元勲疇似先正總
八州而作都督屢立奇功率三軍以定中原期攄宿忿
載旂常而孔偉辭衮繡而弗居有鼎彛未了之功留塤
箎後來之秀器能是佀善慶彌長古風蕭蕭乆無此魁
壘鴻碩之望世徳繼繼乃萃為倜儻竒偉之豪四海仰
氷壺之名一時如泰山之重其仕郡國則稱循吏其立
班行則謂端人羣公仗治辦之能當宁倚榦方之畧六
師餽餉賴周使臣千里蕃宣為漢刺史眷南徐之巨鎮
號東土之雄藩自本朝建總臺實受江淮之財賦以名
家兼郡紱宻䕶京師之本根相望廣陵城一水之間尚
想信國公千古之烈宜恢偉績增煥先猷豈惟表裏于
山河終藉經綸于社稷
　　通繆吉州
大藩易鎮仰韋寢之凝清底幕服勞依儉池而泛緑以
宦路驅馳之始在化鈞陶鑄之中遭逢甚竒歸倚惟謹
某官接永嘉諸老之𣲖在咸淳君子之流真實身心寒
露清氷之凌厲光明正事秋霜烈日之肅嚴聲華甚都
步武孔碩曉趨閶闔方陪荂禁之朝日逺長安遽請竹
符而去試觀汝川邇日之政允為江右列郡之魁治狀
既上於清朝恩㫖俾遷於巨屛雲間幡蓋移來白鷺之
洲雨外䵓蓑欣聽黄龍之詔方開藩之伊始屬艱糴之
隠憂富者擁紅腐而坐觀貧者擷烏麻而假息解劍指
廪矧春夏之方交炊沙作糜恐朝昏之不保賴有仁牧
蘇此疲氓聞道途之傳誦謂規畫之精宻文潞公置糴
場一十八所惠及成都富丞相活饑民九十萬餘功高
青社仰明公救菑之政得前賢濟物之心共惟聖明遹
求俊又謂結軰治郡國固可蘇舂陵之氓謂長孺在朝
廷始足奪淮南之氣趣登禁近共贊昇平某鐙火半窻
齏鹽六館仕未能信乃俾著從事之衫誰適為容竊幸
入大夫之幕念平生恥同於俗子茲一旦獲事於吏師
誓氷檗以求知望風霜之見赦推官理事不倦嘗景慕
於昔賢太守決郡如神尚庇存於下吏
　　通趙制置
大閫宣威屈金狨坐偏州假守依玉麟符念先世嘗事
於名門喜今日復歸於化冶歸心台斗頓首轅和某官
文武威風機神明鑒有大力量實鍾南嶽之靈號真英
豪允謂西平之子功名赫奕忠孝光明自端平和戰以
來至開慶艱危之際寛先皇之宵旰多名父之勲勞軍
入洛陽雪列聖在天之憤威行沙漠折諸戎猾夏之心
屬峴首未靖於風塵而江面頗嚴於㷭􁝀金陵江南佳
麗關上顧憂使君天下英雄賴公臨鎮感激受詔慷慨
建牙總數路之賦輿授諸將之節制延州有小范西賊
膽破於歌謡江上用魏公烏珠色動於荂押號令嚴肅
氣色精明方將輸治法而出征謀亦且儆國人而討軍
實深溝高壘繩聨而珠貫壯士大馬雲集而蝟興丕建
駿功於昭先烈百年父老爭誇小忠獻之威風三世祖
孫行繼大申公之相業
　　通淮東制使李端相
宣威舊鎮丕昭斧鉞之光分牧屬城遥借旌幢之䕃昔
甞忝走趨之列今仍依節制之尊敢以一箋徹於六纛
某官天人風采王佐規模出隻手以扶乾坤成功不有
噓寸膚而起海岱潤物無聲身繫國家之重輕名動關
河之逺邇任兼將相而愛善類若圭璧身居邊境而惜
民力如體膚兩晉以來惟羊祜在仁人之目三代而下
獨孔明用王者之師頃從渚宮暫謁洛社屬㷭􁝀徹乎
江上而氊裘徧於淮南上興拊髀之思公重致身之義
朔方將士想子儀之重來西夏𦍑胡懼希文之忽至感
激受詔慷慨渡江大幕府之宏開平山堂之增重嘗聞
昔日廣陵坐鎮者十年其在當時淮上不驚於一矢今
復借福力之鎮壓果又見邊塵之肅清方將輪治法出
征謀開誠心布公道無日不討軍實而申儆迨天之未
隂雨而綢繆相視時機恢復疆宇
　　通呂保相
崇臺督餉兼隆鈇鉞之權凋壘承流媿負摩符之寄疇
昔仰威名之重乃今竊庇覆之私遥望旌幢肅陳竿牘
某官名滿九牧氣蓋三軍傳六韜書能笞箠於𦍑虜佩
四將印欲纓繫於單于自結髪以從軍毎枕戈而待敵
百戰百勝志洗天河之甲兵七縱七擒聲震江淮之草
木登壇受節杖鉞督師首巴蜀膂荆襄所至捐軀而自
效腦夷吾髓沙漠誓不與敵以俱生頃者平瀘之功與
夫援鄂之勇書之史䇿紀於太常將入贊於機廷尚出
臨於統府豈風寒數處正欠蔽遮而天險一江實資守
禦非藉老熊當道之勢孰折佛貍飛渡之謀肆勞元勲
誕膺重寄竝授諸將之節制兼總數道之賦輿屹萬里
之長城增九鼎於吾國自西陵至白帝咸無羽檄之驚
若蜀道上青天亦遂農桑之慶行鷹揚於銳旅即虎視
於中原人思子儀若父兄直取神州赤縣之舊天生李
晟為社稷峻陟斗樞黄道之間某簪橐故家衣冠末緒
摩盾草檄屢隨出塞之行說劍論兵漫愛從軍之樂兹
忝分於陋郡幸遂𨽻於和門雖方嚴邊鄙之防諒亦念
民社之責給餽餉而不絶尚少寛程督之威安田里而
無愁當勉竭拊摩之力
　　通交代鄒通判
展驥足為别駕將催荂底之朝遺鯉魚有素書來促𤓰
時之代結好允期於奕世納交本自於通家爰致報函
肅迎都騎某官寛裕有君子之徳通練擅能吏之名慶
元掄魁故家宛其文獻武陽山水勝處鍾此材猷通籍
明光之庭奏最河陽之縣集玉京騎麐鳯宜著祖鞭汎
僊槎問斗牛乃題陳坐春臺四境沂海一歌比者以長
史之賢居然行大守之事興弊補廢適成凋瘵之餘醒
聵膏萎頓復升平之觀行且被絲綸而朝矣何遽拂衣
䄂而去之厥今日月清明六龍在御風雲際㑹羣鳯來
儀雖雅懷固在於愛山恐優詔未容於專壑神明佐郡
深諒父老之思剛正立朝行慶公侯之復
　　通許船場
刳木為舟有偉重臨之績載書入幕謬陪畫諾之游誼
重同寅禮恭先甲某官志在利涉才若順流扣舷高歌
不逐浮波而上下轉拕有力欲平大勢之重輕興念故
家旌陽之僊來訪古洪督府之勝時惟海宇未靖濤瀾
野渡而横孤月孰為樘柱江河而亡維楫寧勿淪胥行
疇治艦之庸丕顯濟川之業所願聽渡江之擊相與觀
越河之焚連檣五千雙已辦舳艫之銜尾破賊八十萬
要令帆艣之飛烟某身世轉篷利名輕葉牽輓不上如
摚果老之鐵船積壓空多不過米家之書巻素昧藏壑
之志率常載月而歸誰畀招旌俾參輓畫獨我從事正
望中流之得壺及爾同僚毋若共舟之敵國行將繫䌫
即遂摳衣
　　通謝廣西帥胡都承
桂府价藩方重宸旒之南顧棠隂舊部徑煩牙纛之西
行新受隆知冐申私賀某官辟歴手段光霽胷襟特立
獨行鬼神亦為之破膽大公至正天地實賴以立心四
海仰石壁之名一時如泰山之重孔明制夷人之變允
謂知兵無忌輔晉室之興咸云似舅蓋衡嶽獨鍾於正
氣宜長沙多出乎偉人觀所至之設施見平生之聚辨
比下青㝠之鉞來臨黄木之灣𨽻節度二十二州仰鄭
尚書之威徳焚淫祠千七百所偉狄梁公之英明海浪
頓清瘴雲不翳適五筦謀詩書之帥衆切去思惟九重
知文武之才就資移鎮自東徂西而靡憚由近及逺而
翕孚將士歡迎喜我公之未老兒童歌舞誇吾父之重
來仁義前驅威聲丕聳元戎啟行十乘小煩鎮於帶篸
宰相禮絶百僚行見催於繡衮某苦無竒骨空有壯心
說劍論兵漫愛從軍之樂摩盾草檄屢隨出塞之行甞
力戰以全蜀城亦偏師而當敵騎幸逃萬死已老半生
薦假寵以試州俄纒悲於陟屺三年枕凷身待盡於邱
園一旦援琴恩許依於香火忽有來於吉語辱下采於
孤蹤念方辭西閫之招似難赴南轅之役冐致箋題以
謝遥瞻旌節有嚴顧關公辭曹雖莫效驅馳之事然蕭
何薦信終不忘特達之恩敬在下風以竢他日
　　賀包尚書除學士知平江府兼淮浙發運使
從雍輟班臨吳疊組曵尚書履方資顧問於清朝佩太
守符乃總轉輪於諸道帝屈儒臣之重民欣舊牧之來
輔藩增雄國計頓裕某官學臻聖處名滿世間中庸九
經為國家本原甚正論語一半治天下績用彌彰講明
禹稷之事為鄙夷管晏之功利獨殿諸老以覺斯民持
藻鑑上星辰茂著立朝之績濟巨川作霖雨思宏澤物
之功適時有餽糧之憂以公當督餫之寄搴華媯閣宅
牧蘇臺蓋將用周典以阜民詎止如漢人之給餉矧是
重來之城郭允宜潤及乎京師田野頌包家式表功名
之留逺中國相司馬遹觀道徳之成强某辱出師門欣
傳帝詔顧東南之民力竭矣孰與賜一分之寛今天下
之大老歸之願毋急十年之蓄敢因私賀輒述公言
　　賀包尚書除端明樞宻
峻陞紫殿宻運洪樞來大老於海濱丕聳華夷之望用
真儒於天下誕和朝野之瞻兵本尊强廟謨宏逺某官
擔當宇宙力量掀掲日月聲名有孝肅公剛方得大臣
體由象山翁傳授為學者師兩朝咸仰其儀型八坐獨
高于獻納淮南憚汲長孺頓寢姦謀江右有王茂洪何
憂世事蓋踐履素根於誠實宜觀聽易見於感孚方聖
明臨御之初聿新治化念耆舊凋零之後尚有老成播
告大廷超陞樞府人望翕服皆酌酒而賀范韓天聲奮
張可制挺而撻秦楚然而國脈未壯時弊日滋進取良
難固無復神州陸沈之責太平自叱或者咎江沱宴安
之非况救楮之䇿已窮而通財之務尤急仰惟魁壘之
夀俊必有經濟之逺圖成長治建乆安初不出四書之
外荷美名都顯號㑹當躋三代之隆某辱在門墻欣傳
綸綍洪鈞轉一氣所願入於化鑪黄麻似六經尚竦聽
於宣布
　　賀鄧侍郎除待制宮觀賜金帶
辭榮荷橐均秩蕊宮花底退朝寵畀環金之飾松階候
對寑聨鳴玉之班偉聖主之優賢許從臣之請老某官
禀天地中和之氣襲聖賢誠明之傳若范忠宣一生祗
用二字如司馬相三代而後一人循良播重湖以南清
節照普天之下頃興思於宣室遄趣對於延英從容九
陛之前宻勿四幾之奏華光勸講嘗啟沃於帝聰吏部
典銓妙裁量於人品論思未究決去何輕甘辭天上之
班聨歸作山中之法從詔札宻封於泥紫服章光映乎
腰黄緑野午橋月伴尋僊之棹青山流水春迷宴夀之
堂方將苦節以養高且復觀頥而自樂園林窮勝事入
京洛九老之圖丹青臆老臣踵申潞二公之拜某莫迎
歸騎敬走賀郵不善惟恐端明知正祈覆錦言仁相從
先生後願在執鞭
　　賀曾侍郎三除隆興兼轉運使
三錫綸函重臨繡部甘泉上雍世瞻筆橐之尊南浦西
山習見節摩之熟藩條誕布使指有光某官魁從嫡傳
公台偉器蚤仕承平之世諳練典章薦更煩劇之司兼
該流畧執筆宻禆于公衮荷囊遂復於家氊有偉踐敭
無厪贊述思昔先正拂衣不附於權門至今清名垂旒
猶簡於世冑適寇盜馮陵於江右歎士民疲敝於兵間
疇咨伊漕之良往綏凋瘵歴數在朝之列孰可鎮臨肆
起耆英俾安黎庶䆳殿峻陞於論譔价藩就督於轉輸
雖園林勝事鐘鼔清時方適午橋之樂然宮殿微風旌
旗暖日已嚴丣詔之頒煩駰度於周原喜馬諳於舊路
昔閱道重來於蜀郡人羡棠隂又魏公三判於相臺衆
誇枌社如公此出視古畧同所希布寛大之書亦冀攬
澄清之轡激西江活涸鮒共仰台府之尊嚴集北斗騎
麒麐即侍禁廷之宻勿某短檠鐙火太學齏鹽羣試别
頭深懼有司之見棄偶逢具眼乃超諸子以先登莫鑽
刺於旁蹊尚陸沈於債邑風波之所激射湯火之所煎
熬殆哉岌乎慨其歎矣兹幸二天之可恃庶期百里之
小安誓竭庸材恪遵明訓
　　賀曾運副除寳章閣待制陞轉運使
峻陞次對仍總轉輸立西清法從之班光華維舊鎮南
昌都督之府號令重新益彰臺治之尊式表使名之正
某官傳家文獻經世材猷數端平諸老之餘誰其存者
負貞元朝士之望公獨巋然敭歴孔多設施有偉都司
學宰相宻禆贊於鈞樞吏部掌銓衡蚤翶翔於禁橐燕
適園林之勝優游香火之縁俄九重之興思侈三錫而
出命鹿轓夙駕指朱簾畫棟之間牡轡載馳自太清紫
霄而下福星所照和氣如春適兹滿嵗之期特畀進班
之命寳儲上映於奎壁超陟松階龍光仍射於斗牛倍
添棠景苐恐聨飛於綈緑又將催侍於赭黄聽文徳之
麻亟正一相處中之任續宣靖之譜遹駿兩朝定䇿之
勲某喜聽褒綸莫趨賀廡地方千里江山又借于照臨
我獨二天風雨端祈于覆庇
　　賀張侍郎宮觀
恩榮銀信班峻琳宮人亦有言何損仲尼日月公歸無
所盍依漢祖風雲曕緑底之飛來表清𠂻之簡記某官
人品第一學問函三有王佐材在廷無出其右真宰相
器非道不陳于前方曉夢之聽朝雞忽浮雲之變蒼狗
文潞本無嫌于質肅顧于我以何加元稹實自憎於晉
公姑待天之少定暫巻班于碧落且尋勝於清時遄興
宣室之思誕畀真庭之禄行趨劍履入覲柧棱君王問
長卿衮歸不逺中國相司馬環召繼來某欲趁庭趨恨
拘官守芙蓉隔楊桞之路問訊無從江梅託桃李之場
生成有望心思所及手筆莫殫
　　賀吳提刑
起家拜詔出節詳刑禮樂遣皇華風采自生于牡轡兵
衛森畫㦸先聲已振于虎城既就第以建臺即啟途而
行部某官匡廬間氣洙泗正傳數我朝自韓呂以來故
多名族獨諸吳如王謝之盛世有偉人積正心誠意之
工夫裕尊主庇民之功業政事造化學問發皇何未聞
廊廟之登竟復擁節麾而出維上所屬望公甚深謂一
夫不獲予之辜惟良折獄若終身可行曰其恕有徳惟
刑是資丹筆之春以廣紫雲之訓倂鎮臨於統境兼節
制於連營天落絲綸晝行錦繡褰帷以廣視聽想父老
之聚觀登車而志澂清聞吏民之聳動豈惟萬物之吐
氣遂令千里之宅生山為翠浪水作玉虹式布宣于寛
大花入紫微柳連青𤨏行趣召於禁嚴遂以中庸大學
之書入贊慶厯元祐之治某銀津冷𣲖鐵硯寒生十年
讀書不可謂無心於學一行作吏竟莫能換骨而仙徒
慨慕乎古人頗見憐于諸老為饑所迫試令此來湯火
既極于煎熬瘡痍又難于摩拊幸逢繡斧之直指法當
弩矢以前驅往拜崇台有隨桞傍花之樂願傳心印便
吟風弄月而歸仰止高山有如白水
　　賀印安撫除樞宻都承㫖江西帥
顯奉明綸宏開大閫天樞維斗班通霄漢之間軍聲如
雷歡動江淮之表帥垣既建敵膽自寒某官儒而知兵
仁必有勇二難兄弟真為萬里長城一時公卿不恃千
羣武騎慷慨赴功名之㑹笑談清邊鄙之塵遹觀厥成
卓有所立方敵兵之飛渡致鄂渚之重圍環而攻之直
有鞾鑯趯倒之意確不抜也誰收隻輪弗反之功惟内
有賢牧以固軍民之情惟外有膚使以趣水陸之陳翕
貔貅之賈勇息鴻雁之哀鳴韓愈傳宣遂解深州之難
李囘督戰立成三鎮之勲由今而觀視古何媿上蓬萊
殿宜侍翠華黄屋之傍駐琵琶亭猶坐碧油紅斾之下
遥導機廷之㫖誕增帥府之光豈但為第二層之規模
要當立上一著之根本必如陶侍中之機鍳必如羊荆
州之綏懷必收人心必壯形勢總十國而為連帥方重
事權率三軍以定中原式觀逺畧某嘗䝉軫念欣𨽻走
趨吾皇皇將何之自甘流滯視耿耿者尚在未忍沈㝠
觀鈇鉞之遥臨屬櫜鞬而請事殺賊奴取金印顧雖非
天下之竒磨盾鼻草檄書政可說軍中之樂苐陳忱悃
敢畧佞諛
　　賀李都大
輟班立玉持節鑄金贊㑹計於版曹增暉郎宿主阜通
于圜府又煥使星昔辱出于師門今沗陪于辯幕摳衣
前賀銜袖具陳某官兩朝文獻之英四海典型之老斗
牛寳氣所禀得造化之清鳯凰羽儀其出為國家之瑞
顧前軰凋零之甚矣獨後林突兀以障之固嘗禆贊鈞
衡綜覈國政亦且參陪幕府諳練戎機厯麾節者幾遷
佚園林兮累嵗天固留之為耆夀俊國亦幸哉有魁傑
儒比馳原隰之六絲往訪瀟湘之八景動搖山嶽衆方
仰于丹軺慶㑹風雲思趣還于粉署雖申昔命實表殊
恩觀日鼓于洪鑪遄山積于朽貫於惟宿望素穆具瞻
誦周訪落之詩屬更圖于新政聽唐供奉之典矧寖少
于舊臣上方疇咨史有故實炭隂陽銅萬物式彰坏冶
之勲霖旱嵗舟巨川行廣鈞陶之業某夙嘗嚴事羞更
重陳交大雅大忠辱深諒平生之素念小慙小好尚未
明力學之方甘安鉛槧以校書乃綴銅曹而贊畫當某
戒書冊祗戌之日適公持英簜出使之時若有天焉孰
為地者故園桃李自欣春色之重來晩節栢松誓共嵗
寒而不改苐嚴修飭祗服馳驅
　　賀李提舉
皇華司庾紫氣隨車一道瞻為福之星光為東壁六月
遇可書之雨潤溥西江念昔沗于侍朝幸今依於屬部
具嚴削牘往候建臺某官六館儒宗九霄奎宿廬山高
幾千仞挺生人物之英太白後三百年逺紹文章之𣲖
不入洛蜀諸賢之黨宛有乾淳大老之風共為名流夙
載華問清藜照夜已鄰碧落星辰皁蓋行春乃賦蒼州
烟雨試數近日循良之牧孰知當世慈惠之師治狀既
徹宸旒恩㫖遂遷簜節馳一椉傳風行江右山川求千
斯倉歡動田間父老時和已協入境之始年登可卜攬
轡之餘歛散適宜澂清有偉然時事正難於經濟而清
朝方倚于弼諧為提舉而活饑民固願繼紫陽之政績
位宰相而識大體盍亟恢文靖之家聲丕闡儒猷式扶
世運某耕閒有味起廢無心為南豐香而一來森兵何
樂負東籬菊而再出食檗粗甘歡傳駕牡之新臆共聽
雞之舊服在趨走惠徹庇存消田里歎愁當勉效民庸
之課聞山嶽揺動終尚希使指之寛
　　又
肅擁皇華來詢紅腐東壁之星主圖籍曾是望郎西江
之水活斗升新迎膚使曩幸接同朝之步武今恪恭屬
部之等威褰帷所臨騎屋爭覩某官璧水儒英之傑出
廬山僊侶之重來先朝重李昉曰善人典型是佀前軰
稱文靖為名相學術可傳仰平生抱負之不凡信所學
宏深而有用謂時賢多持論者徒言窺姚姒逮莊騷若
吾儒不知政焉何必引䕫龍陳堯舜是以甫班學館則
去而佐岳纔登祕邱則出以典藩流畧兼該體用具備
帝深嘉於郡最詔特畀乎使華蓋江右當千里旱之餘
地力瘁矣使田間無三年蓄之恃民命伊何上厪顧憂
妙選諏度惟明指固莫先於斂散而先聲則尤繫於激
揚晦翁為浙右之行式觀偉績張相自京西而召丕對
殊褒遂挾豐年歸報明主某違離輦轂困躓林邱滫瀡
凄涼永矣斷人生之樂土草饕齧居然忘塵世之思清
朝未忍於棄捐便郡仍叨於關決絶歎贅員之落莫忽
欣行部之照臨記嘗陪漢闕之衣冠幸今事周原之絲
轡非敢恃舊知而攀附正深虞新令之森嚴拄笏㸔山
其敢效晉人之放飲酒按事終尚希冀部之寛
　　賀安撫盧尚書
起鎮价藩宏開大閫班高八座本北斗喉舌之司權重
十連臨南昌襟帶之地忝佐偏城而受察敢于記府以
通名某官其學為諸儒之宗所立在勝流之目嚴霜烈
日中涵天地之和威鳯祥麐出作東南之瑞標凖一世
羽儀兩朝凡聞梅坡之名真若泰山之重識其小者僅
夸餘事之文章見而知之當攷平生之節概揮豪𤨏闥
曵履禁班可繼袁高李藩之風能典伯夷后䕫之事謂
且踐台斗而上矣胡遽巻霖雨而去之然嘉謀嘉猷上
方思于啟沃而至清至直衆咸息其退閒誕攽絲綸俾
立牙纛接衡廬分翼軫歡迎仁牧之來說禮樂敦詩書
丕聳元戎之令惟是時事之艱棘正賴儒術之經綸歐
陽修何處得來式觀謀斷慕容恪為憂方大有賴折衝
聽笳鼓之歸來步璣衡而直上某苦無竒節薄有虛名
綴慈恩塔上之題怳疑隔山厠貞元朝士之列已是中
年明時未忍于棄捐便郡仍叨於關決堪嗟淹滯喜際
照臨輒自布其腹心敢僭希于羽翼共月千里誰憐吏
隠之寂寥得厦萬間終託帥垣之寛大
　　賀鍾運使
觀風駕牡練日滌龜自江以西咸仰澂清之畧從天而
下有隆飛輓之權昔嘗沗于走趨今復私於臨照是嚴
削牘以賀建臺某官有憤世疾衺之心有學道愛人之
政節操氷檗直欲障流俗之瀾號令風霜端足落奸諛
之膽頃辭𦂳路來守偏城聽斷精明吏饕摧折拊摩切
至民氣發舒其敏足以剸劇而撥煩其亷足以律貪而
起懦條教肅而大姓不得以朘貧弱繩束急而羣譁不
得以賊善良以至弛鹽禁以便民出帑藏以惠士凡此
異政俱可大書帝嘉渤海頴川之庸峻遷簜節公辭淮
右湘南之役甘遁里門茲移奎壁之躔來𨽻斗牛之野
雖無心于浪出奈有㫖以趣行必將酌緩急以通轉輸
權有無而通糴餉聳動一道激昻羣心畫棟鳴鑾方歡
迎於膚使紅雲立鵠㑹入簉於侍臣某涉世似癡信書
成誤壯年意氣欲驅馳天地之間中嵗功名覺沈墮塵
埃之境
　　賀費總領除將作監
峻陞繕監巍建總台斡江淮之賦淵連營給足寛東南
之民力數道歡呼辱𨽻照臨僭陳慶幸某官天西瑞氣
斗北大名老泉論事而比賈生精通世務師魯知兵而
從魏國諳練戎機所立煥乎前規其學根於絜矩固嘗
更迭麾節談笑鐙棊山岳動揺應東國福星之見川雲
飛泳喜西山爽氣之囘朝武寖穹使華有燿適鏠鏑之
未靖覺調食之孔艱萬竈雲屯炊沙之飽難恃千金日
費破釜之䇿何時軍聲欲解於□□王事少煩於苞栩
爰領外農之寄仍遷大匠之班王人所臨邊兵咸喜劉
晏畫笏算鞭之智亦可行乎陳恕題版押字之規正優
為耳但使木牛之相踵㑹㸔鐵騎之和飛隨笳鼓以歸
來步樞衡而穏上某夙懷奮厲竊嘆棲遲有味扶䵓頗
自適寛閒之野無心懷綬乃强臨凋陋之邦茲幸事於
通儒諒俛矜于拙守湟中之粟萬斛願寛程督之威杜
陵之厦千間終賴覆全之賜
　　賀孫提刑
衣繡祥刑褰帷問俗青綾夜直方催北闕之朝丹筆春
流丕暢西江之福風霜高潔原隰光華某官端厚而高
明疏通而詳練出塵標韵旁薄於玉京十二樓之間滿
腹精神流動于鑑湖三百頃之上才望夙推於俊偉文
章是特其緒餘踐敭華資培植逺器貳郡歌騰於沂海
立朝班峻於太微自請漢符肻臨蕃國清香衛㦸御屏
侈循良之書紫界宮牆優詔趣望郎之入乃就攽於使
節俾巍建於刑台蓋惟江右憔悴之氓居多茹枉湏賴
天下端直之彦庶可洗寃六轡所臨十城丕聳必將奉
宣帝㫖慰懌民情振風采以戢奸貪嚴教條以束豪猾
威稜既肅刑政自平毋使一夫之向隅當令萬物之吐
氣風酣章貢姑少駐於翠軺雲近蓬萊遄催登於紫禁
某奮身寒苦與俗酸鹹臆當年鵷鷺之行怳疑隔世負
終身烏鳥之養空抱餘悲清朝未忍於棄捐便郡仍叨
於佐貳堪嗟淹滯喜際照臨輒自布其腹心敢僭希於
羽翼深慙不競負濓溪夫子之家聲所願前趨師泰山
先生之正學
　　賀建昌魏守轉官因任
恩來褒璽名在御屛河南治平之聲冠於列郡膠東勞
來之賞賁自九霄既遷文品之崇式表藩條之煥某官
儒雅飾吏平易近民生貴游家無塵柄唾壺之習凛清
白操有囊螢雪案之功倦熏畫省之香來領紅泉之勝
埽空吏蠹勸課農桑二千石惟良寖以詩書之澤十萬
户受福靄然田里之春乃增秩以示恩仍凝香而因任
關中既留蕭相喜遂所依朝廷深知弱翁行聞有召即
繇選表入陟論思某欣聽除綸阻趨賀廡天子明見萬
里共贊先皇之知人刺史入為三公願繼漢朝之盛事
　　賀魏建昌改知袁州
疏恩曉殿移鎮春䑓碧澗銅陵正藹絝襦之詠紫泥金
印又催旌斾之行地望冞崇事權增重某官謙以自牧
和而不流笏比甘棠克增光於祖烈國非喬木蓋有謂
於世臣由省府之握蘭來盱城而分竹民依愛日吏立
薄冰方兹蹈徳而詠仁何期以大而易小雖仍飲西江
之水覺難親北斗之光羣兒迎細侯尚想無邊之風月
二州爭杜老莫留有脚之陽春苐弱翁深得於見知恐
寇恂未容於乆借不煩席煖又拜詔温森㦸凝香更布
宣於寛大簪筆持橐遄峻陟於禁嚴某莫造賓閎敬修
賀幅鵾鵬運海悵難逐於扶揺犬馬戀軒終尚祈於顧
盻
　　賀錢建昌除直祕閣
課績名城通班邃閣圖書寓直於東壁朝武寖高旌麾
留鎮於南旴藩維增重詔鴉翻濕寢燕凝香某官寛以
有容威而不猛發奸若趙廣漢吏莫能欺擊强如諸葛
豐民有所恃桑麻千里襦袴萬家微而殘疾疲癃舉無
歎息愁恨民曰太守器能真當世之少雙帝有恩言政
事為所部之第一峻遷中袐式表外庸金闕碧門遥接
蓬萊之雲氣楓林楚水遄聞長樂之鐘聲某欣聴褒綸
阻趨賀廡宣室已思賈誼雖喜見於席前河内願借冦
恂幸姑遲于璽召
　　賀方寺丞除知建昌
覲天子所佩太守符衣冠拜紫宸親奉九重之問兵衛
森畫㦸試行千里之春竊自賀於照臨實不勝其幸㑹
歡迎五馬逺致雙魚某官文獻相承風流是侶引䕫龍
陳堯舜甞吐露於昌言窺姚姒逮莊騷克表章於世學
竊觀新史厯載名臣當端平間豁隂氣而開日月偉鐵
菴老攄鯁論以抗雷霆由平生言論而觀皆斯世綱常
所繫厯陳幾疏獨奮孤忠四方傳誦其奏篇萬代深嘉
其名節是生令徳丕闡先猷適時旴母之江遹資良牧
儀圖召父之政疇若端人將出擁於旌麾先入瞻於旒
扆得循吏布郡國有同漢室之盛時詔刺史至京師爰
舉唐朝之故事想見殿廷之對務求田里之安仁聲載
馳羣聽丕聳兒童候郭伋雖共欣皁蓋之來君王問長
卿恐留侍紅雲之側某昔曾拜履今喜開藩竢及境以
前迎豫飭函而往賀作中和之歌頌已沸歡謠宣寛大
之詔書式觀新政
　　賀段南安移鎮建昌
朱轓移鎮紫氣隨車襦絝騰歌春意滿梅荂之國旌麾
改觀恩光新竹使之符棲身幸在於為僚頓首敢恭於
執贄某官本領端厚材具恢宏心如明鏡之當空奸袤
惕若家有怒笏之傳世忠義凛然其學則根乎典謨其
政則行乎江浙蚤合鵷行之綴游勞鳬舄之飛夙聞諸
老公言雅敬大賢偉節謂顧凱之為劇邑宰勇於愛民
謂富鄭公當新法行剛不奉詔一端甚美千載可書劃
天日之開明儼風雲之際㑹意且近積星而上矣何遽
逺層霄而去之乃奉十行寛大之書而播千里治平之
政發奸摘伏峒落震驚醒瞶膏萎田里欣暢徳化既深
於横浦仁聲轉入於旴江竊惟聖朝豈不望明公之入
言念凋壘正渇思賢牧之來姑煩汲汲以拊摩寧使徐
徐而朝覲㑹有政績大書貞觀屛風遄近清光親給天
章筆札
　　賀建昌柴通判
入朝天闕出擁星屛乘柯山雲靄而來光生朱韍分旴
水風月之半喜動畫堂自欣列屬以為僚敢僭代庖而
䕶篆棲身庇覆頓首候迎某官志業昭融器能恢偉筆
端有口吐五千書傳之香胷次無塵鍾萬疊谿山之秀
簪黻暉煌於奕世塤箎倡和於明時垂髫試中書堂盈
箱盡讀唾手取進士第揮翰如飛定當窴台閣之間乃
薦勞州縣之内既飛鳬之直上猶展驥之平遷信知儒
者安行之規不為世俗速化之舉旴為支壘故自存曾
李之書公駕别車端足佐龔黄之政然時事正艱於經
濟而清朝方急於招來言觀温綸靡待煖席某奮身良
苦為學亦迂毎嗟勛業之棲遲濫魁晚榜空閱年華之
晼晩來坐寒氊適逢關决之虛强任攝承之責方虞躐
等竊喜戒嚴敢敬摯於箋函冀亟驅於騶從遥瞻紫氣
行當奉印綬而還願挹春風諒許侍屛篂之坐
　
　
　
　
　
　
　
　
　水雲村稾巻九
欽定四庫全書
　水雲村稾巻十
　　　　　　　　　　　　　元　劉壎　撰
　啟下
　　代友上太守求辟
凝蘇州燕寢之香承流有偉對藍田鶩行之立居攝何
庸昔未契於登龍茲僭希於附驥遂修小楷以叩大鈞
某空抱古心素無竒骨少時鐙火頗睥睨於文塲壯日
塵埃竟低徊於俗轍值豕蛇之蹂躪隨鴻雁之流離命
也奈何心之憂矣國破而山河在歎身寄於異鄉城是
而人民非空夢懷乎故宇一行作吏再轉為丞聞之諸
老誨言厲以古人事業我心匪石惟履正以奉公衆口
鑠金乃為法而受惡肺肝洞見頰舌難爭幸有為推轂
之謀俾來試代庖之技吾斯未信若將驚曲於傷弓人
亦有言詎可因噎而廢食方重西江涸轍之苦敬為南
豐瓣香而來見交朋競相勉以新圖謂前政已不該於
舊職昉茲虛席曷勿改弦雖太守不可干無容出位然
真王何用假妄欲正名惠冀陶鎔就加剡奏舍皇甫而
取居易抑又何嫌薦文舉而辟慈明亦知無靳輒忘自
售遂爾長鳴判府以世偉人為郡良牧半符分竹奉行
寛大之書四境耕桑鼔舞治平之政相業將傳于衣鉢
民歌已沸於袴𥜗方恢夾帒之儲尤軫同袍之念尚私
造化施及么微失一老兵得一老兵儻成身之有望遇
以國士報以國士誓沒齒以無忘
　　混補中太學謝運使
雪案窮經幾嘆平沈於塲屋星台校士例䝉薦送於橋
門被明君樂育之仁由膚使吹噓之力摳衣以謝銜袖
惟㳟某陋巷簞瓢窮年鐙火數寸管盈尺紙乆無當世
之知六國印二頃田毎慨古人之志雖嘗充賓而觀國
未能換骨以成僊鼓瑟於好竽之時不諧已甚戴笠於
乘車之側見棄宜然屬當以喜以懼之年豈無為養為
貧之志然功名路左何翅隔弱水而望蓬萊且幽憂味
深安得夢鈞天而遊帝所我之懷矣命也奈何適公朝
之議欲廣羣才舉京師之試悉歸諸道既省買珠之費
孰無獻玉之思來從姑山直上滕閣苐知小敵怯大敵
勇何懼萬人傑千人英咸疑寒谷之黍遲忽覺冷灰之
豆爆讙馳榜帖喜動庭闈禮儀三百威儀三千且不孤
於家學初是什三終是什五姑勿恤於浮言意其遂顯
揚之心是以有倖踰之幸孫業鼓篋即為帝學之諸生
教子明經差慰高堂之二老不妨竒特穏趁扶揺都運
侍郎武城名家甘泉法從晝錦行部薦增枌杜之光昕
陛疇庸寵畀松階之峻共惟先正有偉清名魁躔尚見
於煇煌世官克宣於乆大茲煩勸駕遄趣歸班致令桑
梓之微亦玷菁莪之數孰云朽腐忽爾神竒某敢不騰
蹋天庠激昻風節舉幡叱六館士慨想何蕃之忠弄筆
貽三子羞敢負旴江之訓
　　謝廟堂給假
元宰施恩曲憐覊困孤生銜恤暫釋縶維還家遂負土
之情出命由轉鈞之造惠均存沒感極髙深伏念某志
攀龍鱗福輕蟬翼強支衰冷門户頗思激昂欣際清明
朝廷荐叨啟擬忽自天而擿福誠無地以訴寃集的騰
章披襟受責方風濤飛千仞而上殆性命寄半縷之間
所幸天王明聖公卿篤厚顧朝綱關係雖重違霜簡之
言及造化斡回止近徙春臺之境然受譴固非荒逺難
居之所而抱痛則異尋常負戾之人當其雷霆震驚聞
者為之落膽俄而滫瀡凄斷愴然㡬致殞身禍機交迫
乎一時逆境真成於萬狀使至此極不如無生几筵長
辭舉室皆爲掩泣衰絰赴貶行路莫不興哀回首三年
冥心一黙蚍蜉援絶分永棄於纍囚烏鳥情鍾痛未安
於卜兆流涕歎青山之逺撫膺嗟素韠之終㳟惟廟堂
寛繩束以待謫籍載在禋赦許謁告以葬親喪陳情甫
徹於六符予假訖寛於三月方將披荆榛而營冡隧植
松檟以蔽阡原遼東之鶴來歸渾疑夢裏巴西之麑獲
放永戴恩私惟公所施與宋無極茲葢大丞相身佩軍
國手運乾坤以仁厚贊威福之權延洪社稷以忠義立
勛名之本昭掲旂常每興憫於流人俾自全於盛世謂
御史執國法寧無風霜肅殺之威而大臣育人材當廣
天地發生之徳俾克襄於大事獲暫反於故鄉某永誓
糜捐重伸歸倚所冀寛慈之量就施觧縱之仁當此生
中儻未答成身之賜盡未來世亦必酬造物之恩此語
或誣彼蒼可鑒
　　謝雷安撫辟充帥參
依夫子宫牆夙歸化冶陪元戎幕府允出禮羅甫被
命於鈞天亟攄忱於恩地卵翼其造手額知歸某崛起
單平勇思植立韓王謂道理最大服膺是言晉人云州
縣徒勞强顔以仕居常奮厲求實職業深恥矯亢竊虛
名聲然而問劍抵掌之雄固慙馬武當走檄飛書之任
亦媿枚臯分平沈於常科忽巧逢於元造殷勤說項特
達薦韓内而翺翔學省之班出則關决山水之郡比解
綬而歸故里盍杜門而理舊書念人生盛時豈忍自同
於草木况士遇知己亦欲少報於絲毫旣著主家衣裳
豈傍誰人門户方將九頓首而請已施一舉手之仁天
落除書俾陪鈇鉞地居元幕堪賦鐙棊
　　謝吳提刑特薦
四牡勞使臣之功將催召駕一鶚騰薦士之表猥及别
車軒然特異之知偉甚不求之獲允謂竒事可無謝言
㳟惟明台實號澂按之任凢我屬部以受薦舉為榮欲
旌别以報聖明宜簡㧞而得竒俊顧如某者何若人哉
老色漸分已消盡英雄之氣壯心未已欲獨垂天地之
間覽流涕太息之疏而傷懷受抱膝長嘯之吟而抵掌
謂苟可以及物初何拘於擇官起從空山來佐偏壘訪
麻姑方乎舊隱玩泰伯子固遺文閉户讀書奚暇計寒
餓之水火研朱㸃易頗欲窺廣大之乾坤諸老深諒其
持躬當路間委之决事奉三尺法每思特立以獨行寓
一分寛幸免羣嘲而衆怒頃荷崇臺之出檄俾行鄰境
以慮囚鄉人好惡何如兩難於處天下道理最大壹斷
以公苐求不負於平亭何敢僭希於賞識行部獨懸清
鍳騰章靡棄凢材決獄中情公過褒矣遇事能斷僕敢
當哉鏘然韶鈞之鳴過於鼎吕之重茲蓋提刑祕閣五
雲絢綵萬壑凌清詳讞多功玉節駐斗牛之分陶鎔有
造金丹換雞犬之僊似俛念於湮沈故特加乎披拂慨
然推轂光此題輿某敢不祗佩隆知益堅素履幸入古
靈之稾足重此生不叛韓子之門請觀他日
　　上吕都大求舉
鎔台天近寳光上映斗間辯幕地遙金躍碩歸冶内幸
在六路提封之數敢私一陶播物之恩冐然呌呼冀於
造就竊惟士皆欲附名世人必有待先容元獻知遇希
文端自沂公之汲引歐陽奬進介甫亦由子固之推揚
氣類一時風流干載乃若說項旣無旁譟薦韓又乏裏
言不自陳之其誰知者某素短竒譎空持拙迂讀聖人
書頗亦識其大者登進士第乃以困而得之每嗟萬物
之皆塵當思一命之及物入芙蓉府孜孜備竭忠勞問
桃李蹊落落渾無主意當路雖加之刮目選坑豈易以
騰身洪惟崇台所統幾半天下凡我屬部相與求入彀
中矧薦額素寛宜癡心有望因念曩奉秋風之檄嘗幸
獲親霽月之暉官燭風簾尚憶夜堂星聚寳儲玊節或
憐幽谷黍遲雖隔龍豬妄希鷙鶚都大寳謨典型諸老
經濟通儒入登農雁之司月班清峻出總圜府之任馹
傳光華宸旒渇想老成筆槖將還嚴近尤篤同袍之好
常恢推轂之仁遂及我私願竊有請亦既在鳶飛魚躍
之内所願附牛□馬勃之餘呂公為相善用人儻垂恩
而東拔何蕃正色不從亂誓盡節以報酬籲天而言指
日以竢
　　再舉謝段知軍
朝廷右文聿求竒士郡國論秀又及陳人秋風姑慰其
寂寥春色頓囘於顦顇雖非差事敢廢謝言某起從單
寒妄慕高逺更生晝觀書夜觀象心實憂時武惠左執
印右執戈志期用世雖嘗充賓而觀國未能換骨以成
僊念壯夫工篆刻之詞聊復爾耳以科舉妨義理之學
豈所欲哉掲元龍百尺之樓聚鄴侯三萬之軸交韵人
勝士競勉以千載而自期游名山大川亦深思一試之
可厭徒以親年逾邁已志未伸從容隨戰蟻之塵慷慨
動落鵰之興漢將軍出塞漠幸爾成功唐學士登瀛洲
居然充數換醒十年舊夢彉開萬里修程疏景暗香問
逋仙之無恙紅塵紫陌笑劉郎之又來雖曰僥踰距非
竒特判府真循良守為君子儒平易近民四境相安而
成俗忠信勸士一榜多見於得人明揚韋布之精神勇
赴衣冠之期㑹某敢不力懲奔北期趁圖南竊慕昔人
謂温飽非平生之志所冀異日願功名成逺大之猷恥
循囁嚅姑陳梗槩
　　謝監試通判
聖主摉賢擇新進士魁儒䕶試得舊門生昔未嘗造請
於公庭今亦非稱謝於私室漫循彛典用摯斐文某起
從䵓鉏誤學書劍撫六經陳蹟厥有深思爭一時虛名
每成自笑早游場屋嘗辱鑑衡方執鞭屬櫜而前自分
禹門之鯤化及棄甲曵兵而走竟作宋都之鷁飛盍歸
來乎短檠可奈何兮長鋏以科舉妨義理之學夫豈本
心如壯夫工篆刻之詞亦懷媿色適别車之來涖喜廣
厦之可依子來見我乎豈不願親於臯坐人言可畏也
苐當力戒於𤓰田所恃堂下見蔑之心不訝庭中無愈
之蹟
　　謝州郡勸糶差充僉幕
倒廪應公家之急幸逭嚴誅走檄假議幕之榮猥叨華
奬增户門之輝映動閭里之傳誇頓首凝香箋心銜裏
某深居山澤薄有田園頗慕少游稱善人故毎奉太守
都吏之條教莫效魯連為國士故惟聽里胥亭長之指
呼思先世剏業之孔艱凡平日奉公之尤謹有來使命
謂乏軍儲俾為實粟之圖以繼汎舟之役人非卜式焉
得輸財而助邊世乏子文孰肯毁家而紓國况旴南當
千里旱而後彼田間無三年蓄之存寧有積倉可供公
廪然而良二千石薫然如召父之慈福十萬家樂只歌
岑君之化當酌緩急通融之誼式昭公私體恤之心順
流而東非有萬□連檣之獻從天而下遽膺一紙十部
之班俾由民伍之卑徑齒議曹之末惟通有無於上下
之際本皆職分當然若論施報於官民之間殆似等威
不辨固知忠信所以勸士然而名器不可假人雖則浮
榮寧非竒事判府諸王孫之貴介郡刺史之循良來臨
小有洞天成渤海潁川之化重見太平官府如元康地
節之間偶當郡計築底之餘深軫軍食乏興之慮命之
輸粟褒以泛蓮某袛服寵光永銘恩紀清香畫㦸如今
足庇於震凌茅屋蒼苔從此甘安於耕鑿
　　混補試中謝運使陳吏部
雪案臞儒低徊場屋星台膚使吹送橋門借桃李之恩
光采菲葑之下體摳衣往謝銜袖具陳於惟我朝度越
前代六館突兀率聚養於英豪三舍選掄多貯儲於公
輔十四聖流傳美意幾千人成就大名逢明主之右文
闢賢關而升俊十行下詔數路得人宜求博達經世之
儒何取椎魯不文之士如某者風霜容顇鐙火夢孤壯
志激昂頗亦自矜寸管流年晼晩居然坐閱千颿精神
疲敝於三日之文意氣銷沈於四詩之學蹋秋槐共已
屢折僊桂以何艱竊嘗泣黄巻而問天悔不買緑蓑而
耕雨傷嗟垂翄羞縮中眉適公朝之議欲廣羣材舉成
均之試悉歸諸道既省買珠之費孰無獻玊之思扁舟
下旴母之江斗酒上滕王之閣挾書□而賈勇整文陳
以前驅弄翰操觚頗識詩人興致之逺造車合轍敢期
有司裁鑒之精正憐寒谷黍遲忽覺冷灰豆爆便辭下
土徑到鈞天矧叔姪之竝游尤朋儕之共賞太學生辭
家射䇿誰啟亨幾清詔使攬轡登車實司文炳風雷變
化星斗光芒都運吏部三山魁傑之儒四海耆英之老
號佳吏部蓋嘗集北斗而騎麐為健監司方且邀西江
而活鮒追憶當年鼓篋許令此士傳衣俾小草之出山
同菁莪之在沚某敢不磨厲風操騰蹋天庠念騎省故
家雖粗習文章小技入古靈薦稾尚勉思節誼大閑
　　賀宰執正旦
三朝元㑹將囘青籥之春四近輔臣獨侍紅雲之表協
扶熙運丕輯蕃禧某官氣鍾陽和名掲晝日謀王體斷
國論蚤簡宸𠂻究皇儀展帝容獨持政柄親被銀罌之
賜永觀金鼎之調某行即解摩及逢換厯千林有喜竊
自歎於嵗寒一氣轉鈞尚密囘乎生意
　　賀侍從正旦
風轉青旗嵗又逢於作噩雲連紫禁班獨峻乎文昌偉
魁傑人膺熾昌福某官胷中太極筆底陽春金􁍭玉珂
密連芳於法從銀罌翠琯親拜賜於君王巍步星辰早
施霖雨某解麾將代換厯有慙芙蓉不向於東風自憐
顦顇江梅願依於朝露尚借發生
　　囘太守惠夀詞
露電餘年寧復久生之羡宮商雅韵寵貽初度之褒借
衛㦸垂光添門弧喜色判府儒雅飾吏平易近民鳯凰
行集於潁川歡傳召璽龜鶴相期於夀域特製新腔句
麗陽春氣增晚莫蕭蕭白髪忽聞正始之音寂寂紅牙
難品清平之調某苐瞻凝燕莫效續貂少太公三年自
知耄矣頌魯侯千嵗還以報之冞積感𠂻曷抒謝語
　　謝郡宴致語
一牛横笛方欣受許子之㕓千騎專城乃辱設穆生之
醴荷君侯寵遇覺樵牧傳誇判府東陽文章之家西京
循良之吏秩中二千石試皁蓋之行春胷有百萬兵報
紅旗之破賊既肅清狐兎亦安集雁鴻適帶裘整暇之
時宜尊爼從容之樂謂古者存問遺老蓋敬高年謂諸
侯不臣寓公特加異禮肆啟黄堂之宴倍添白髪之光
揮哲匠雄文託伶工俳語從太守游而樂欣聆歌管之
和均笑山翁醉似泥不覺綸巾之傾倒
　　賀錢守生辰
天開瑞節月紀誕辰入千嵗為春式占遐筭十萬户受
福丕靄歡聲適又對於埀弧行入躋於持橐某僭陳頌
語阻綴賀班欲永歌之恐難入紅牙之拍為此詩者願
常觀緑鬢之新
　　囘黄堂長投獻
捧檄録囚暫寓弦歌之治峩冠枉駕遽同翰墨之盟便
相忘一見之初真不啻三生之遇有文相接陳誼甚高
堂長丰骨昂藏詞華竒怪宜州太史之裔必昌於詩南
豐先生之鄉忽有此士諒欲黼黻乎王度奚為領袖於
湖庠嬉笑怒罵皆成文章何軒騰之小晩趦趄囁嚅羞
處汚薉信抱負之不凡見諸公咸稱之謂一第特溷耳
孤鐙窻下毋忘黄卷討論羣玉峯閒曾掌丹鉛㸃勘某
朅來折獄虛枉貽緘相遇邂逅而子偕臧知為善士多
有平反而毋必喜自愧古人雖即言還尚圖往謝
　　謝陳總領惠夀詞
年華尚晩癡頑戀駒隙之隂韵語生春流麗援鶴山之
譜交情無斁初度有光總領户部魁儒嫡傳王人雅望
書破萬巻毎鑄出偉詞文成一家獨埽空衆作游戲小
有丹霞之鏡歸來甘泉上雍之班興念陳人適臨生旦
度尊前白雪溜亮宮商剪水上浮雲淋漓翰墨華哉短
韵期以長年某方禱山川莫垂弧矢傳來樂府雖難期
銅狄之齡流入教坊應可品玊簫之調
　　通判囘諸縣賀滿考
共千里月愧莫積於年勞飛五朶雲辱過褒其嵗最䝉
成幸矣稱賀宜乎毎惟遲鈍之蹤深負平分之寄湯火
交迫苐懷玩愒之羞泉石自佳寧有嘯詠之樂蹉跎累
日僥倖及期敢圖宰邑之賢特軫同僚之誼念司馬青
衫老去幸免曠瘝辱諫議白絹飛來曲相奬飾九頓圭
誦一意篆銘苐既沗郡股肱正自賴公羽翼動陶園松
菊之興尚逺戍期借潘縣桃李之春允資寅協
　　招陳總領㑹
夙幸登門毎厪縣榻天下士惟陳正字信足當涪翁之
言山中友勸老東坡久欲效黄人之飲茲卜月圓之夕
正逢秋立之期汎埽行窩欵延都騎願振飛霞之佩庶
聆屑玉之談
　　囘羅檢閱求書入京
猥荷深情寵貽妙語志在千里喜將賦子長之游文成
一家初何待孔融之薦意者游戲翰墨居然寵畀琳瑯
檢閱昭諫詩材公逺仙韵城南鐙火頗聞警悟於昨非
筆下波瀾時見流傳於近作破除湖海豪氣親炙文章
巨公然且自憐虞翻之屯恨無知已蓋有爭說項斯之
善惜未逢時乃今不憚山川阻修而欲往觀京闕壯麗
脫頴而出諸公定放一頭揮翰如飛即日㑹逢具眼某
素加心敬苦恨力微竊幸有志之竟成敢不以言而為
贈辭家好去未湏動莊舄之吟得意歸來定見佩蘇秦
之印薄相從臾未冩綢繆
　　賀翁中書知贑州
誕膺温詔出鎮巨藩岳牧用詞人輟紅藥蒼苔之步兒
童迎太守囘玊虹翠浪之春千里宅生萬物吐氣某欣
聞滌篆莫遂拜庭顧比辱於貽箋且重厪於致饋敢因
慶語就控謝衷送司業酒錢自驚暴富依杜陵夏屋猶賴
庇寒
　　代謝送物赴試
浪游南浦正怯望洋送上西雍猥厪借潤璀粲餞行之
貺殷勤助譟之言拜嘉堪醉於瀲紅賈勇無愁於曵白
苐慚不振恐負相期仰天大笑出門吾無患矣入學孫
業鼓篋君其許之感戢未央敷陳曷既
　　代賀趙京尹生辰
銅陵石磴之地清實鍾間氣玊露春風之秋早喜際誕
辰爰集懽聲肅陳善頌某官斗間瑞采天上靈根都民
騰前趙之歌尚思神政詩人咏保魯之壽永重宗盟春
動綵庭恩來紫禁某幸依仁里盍詣慶閎屬方倚於藥
鑪遂莫扶於夀斝進長生曲雖媿非白雪之音祝不老
僊願永見朱顔之潤
　　代送車新昌赴任
鼎來迓騎趣駕飛鳬花景一簾坐想彈琴而治芝亭百
里又傳製錦之新靡待政成即聞詔召某莫陳祖宴輒
貢贐儀因緬思乎舊游悵已成於陳蹟媿無遺愛顧揚
秕之懷羞儻有餘情尚匿瑕之是望
　　代鄒倅任滿經從招㑹
海沂歌滿行趣簉鵷泉間地佳小煩駐馬方欲少叙子
孫之好詎容弗盡賓主之情輒擬詰朝僭邀卜晝作文
字飲雖無楚舞勸酬待老成人定有蕭規授受願言臨
賁用篤交承
　　代囘鄉舉諸貢元
獨提健筆偉新刃之發硎勇奪薦書儼輕車之就道盛
傳秋㨗大㥦旦評某人經明行修聲飛實茂(賦云賦聲/摩空書眼)
(如/月)品流高勝信紅泉碧澗所鍾意氣豪雄以黄榜緑袍
自許已㸔横鶚㑹應䜟龜某沗此分麾幸哉勸駕辱峩
冠而枉顧驚銜袖之暗投希夷謂天地間無全名所願
力培於逺業挺之云科舉外有理學幸毋自足於斯文
相期者深是所以報
　　代囘漕魁趙主簿投謝
名芳鏤牒偉甚仇棲文壓鎮㕔居然禰薦喜報冰台魁
㨗祥開天陛臚傳判簿學入幾深文多神變被飛龍新
渥早列簪纓慕題雁榮觀克勤筆硯若昔名父嘗奪儒
科景運又逢戍年世冑定登甲榜重書淡墨真同遼鶴
歸來穏趁飛黄行見溟鵾直上某猥厪臨訪虚辱謙詞
云云
　　代鄒連州經從招㑹
解組价藩還錦鄉社旌麾臨寵荷不遺先世之交尊爼
獻勤僭欲叙通家之好輒以翊日迎於下風舉酒細論
值桂華競放聨鑣枉顧瞻棣鄂相煇
　　代囘黄堂長賀冬
陽囘緹室有開吾道之亨春入書幃丕衍斯文之福聿
來華翰如挹高標某人雄辨生風老柯㯳雪少年能賦
剪裁天上之雲晚節耽書組織胷中之繡對灰飛於
葭管㸔恩下於蒲輪某欣承慶言倍感高誼何當㑹面
共浮竹葉之觴姑此寫心為寄梅花之驛
　　代知縣再任招客
久矣賦歸居然因任重上八節灘之險拊髀自憐空懷
五斗米之羞脫身無計欲邀福於寅協期聽誨之丁寧
爰卜明朝欲修小集非敢飾豆觴之宴蓋覬聞藥石之
規
　　又
再鼔聽逾淡已無高山流水之音萬間顔俱歡又託凌
雨震風之庇輒涓翊日祗屈飛霞非欲事於虛文蓋圖
商乎實政技止此耳孰憐重涉於峻灘忠勿誨乎尚俾
早離于沸鼎
　　又
水益深火益熱欲脫去而不能鑑之明衡之平於聽斷
乎何取徒頼鳴珂之貴或憐沸鼎之難敢敬布其腹心
願相為於羽翼輒涓明日祗屈飛霞
　　又
智窮力竭不堪面具再呈政拙心勞那得戲衫善脫所
幸鄒魯之俗居多董賈之賢必有忠規禆此實政輒涓
翊日祗屈飛霞
　　代囘魁星醮請拈香
問秋風消息已愧陳人挹杓宿光芒願陪勝彦肅拜裁
雲之翰欣聞涓日之期當展敬於夜壇冀聨題於春榜
步虛聲裏豫占來歲臚傳集英殿前共叱今朝魁讖
　　賀娶婦
慶襲鯉庭吉諧鳯卜孔雀屛芙蓉褥煇煌花夕門闌鸕
鷀杓鸚鵡杯爛漫椿闈風月欣逢好事薄貢賀儀
　　賀端午日生辰
節臨重午日紀生申蒲艾浮香正值錦標之掲桑蓬襲
喜式增寳牒之暉凡與照臨孰不欣快僭陳微禮仰祝
修齡齊國之生孟嘗恪逢是日漢朝之誕胡𫝊願見同
年
　　摯魯山臧亷使
繡衣行部親風采於大江以西素服拜庭望顔色於崇
台之下積久願瞻英槩投老始契竒逢若有數存敢以
文摯某官孟氏剛直之氣孔門宏毅之材豎骾脊梁擔
當宇宙具法眼藏區别正衺四海魯山之名萬仞喬嶽
之望自居亷察毎志澂清廣漢發摘如神小民氣吐葛
豐刺舉不避大吏膽寒比福星重臨即隂氛頓豁雖猨
驚鶴怨不遂閒散而狐號鱓舞稍知伏藏方且竭蹶暑
行宣朝廷之欽恤振揚秋肅消田里之歎愁萬□談百
年幾見惟天地中間莫不順茲惟極治之朝然國家閒
暇及是時猶有可陳之事若偏州下邑僻處尤疽根弊
蠹多端儻明公問俗不遺則他日更僕以對沈痼非常
劑能瘉賴遇神醫敗局有妙著可尋正㸔國手此書生
好論事之癖恃君侯有容物之懷太平之期當今允宜
建萬世之䇿真儒之用無敵㑹見垂千載之芳某塲屋
陳蹤山林薄命所學甚苦徧參名軰大老之間於道無
聞竟墮文人曲士之數目昏頭白心在力微有時自擊
缺壺未忍遽甘墮甑備員鄉校授篆久閒遁迹里門著
書自遣乃幸迎於華使真見識於偉人三生結來有披
霧睹天之快一語提醒便吟風弄月而歸儻借春暉足
夸晩遇
　　養子啟
江梅無實照孤景以自憐僊桂有香分一根而何幸敢
通吉語願踐初盟恭惟簪纓世家實毓階庭壘秀咸稱
麒麐抱送之瑞卓爾不凡竊慕螟蛉速肖之功冐焉有
請儻異日遂親傳之望亦均受無别愛之憎三生因縁
雖他人即如同姓一家慶幸謂此兒當興吾宗奉幣而
請致書以告
　　謝春谷學正惠夀詞
年華逾六衰穨隠流水之邨韵語無雙妙麗協滿江之
譜感宗盟意厚惜初度日非恭惟某官正學為師多情
愛友書破萬巻毎自鑄偉詞文成一家獨埽空衆作游
戲南旴軍峯之境歸來東觀石渠之班興念陳人强推
生旦度尊前白雪溜亮宮商翦水上紅雲(謂滿江/紅也)淋漓
翰墨我辰安在君意故長某駭突如其來如欲福我兮
夀我傳來樂府荷期銅狄之齡流入教坊可品玊簫之
調薄言酬謝惠冀鑒融
　　代囘夏友蘭
某誤被國恩冐沾世賞山城分月媿弗稱於題輿藝苑
揮雲辱逺貽於褒衮如見諫議之面足知君子之心某
官機鑒不凡器能自許與人為善粟萬斛以救饑取友
必端蘭九畹而自媚襟度湖海名聲朝廷謂宜騰翔霄
漢之班横金取貴然且宴適園林之趣懷玉久淹獨崇
篤交情特鋪張慶語紅光照室白璧入懷某謹藏襲篋
中容奉呈膝下秩六百石顧關決之無長厦千萬間尚
庇全之有望未殫感謝且冀照臨
　　囘黄渠屋求復職
居廣文舍杜門歎佳客之稀迎長者車銜袖增老夫之
重麗詞唾玉高義斷金蕖屋徴君龍首華宗龜山正學
筆鋒銛利粲雙劍神光腹笥豐盈藴九峯秀氣正厲㸔
花之志俄興離黍之悲抱膝芹西斂元龍湖海之氣著
書蕖畔樂淵明田園之居蓋甞窺編摩鈔纂之文固知
為博洽專勤之士昔來游庠序期私淑佩䘳鋪張紙上
之云云吐露胷中之鬱鬱然作闕實由舊政其責備何
豫後人事已久而難追時不利兮奚怨况一飯先書籍
皆前定而靡待求雖五斗不折腰儻有分則將亦獲少
安毋躁其終必還某徒虛辱雄文曷㳟酬嘉惠率爾而
對語焉不詳謂羊叔子鴆人孰云知我就謝仁祖索食
當亦憐君安得無情尚圖見意
　
　
　
　
　
　水雲村稾巻十
欽定四庫全書
　水雲村稾巻十一
　　　　　　　　　　　　　元　劉壎　撰
　書翰
　　答諶桂舟論銘文書
某辱賜書賜輓章意厚甚哀感彌甚某幼孤事先母四
十年天怒其不能盡孝一旦奪之㷀㷀疇依痛毒酸楚
既葬既小祥思親之淚未乾罪逆媿悔弗釋也人事俱
廢不特取疏先生先生哀憐愁苦勤勤惠綏不孝孤曷
克當謹忍泣叩首以謝高文下教若以某為可與於斯
文者益佩深情承欲為鄧尉作銘此意尤古闡幽垂遠
固朋友責故舊彫零中年增感某亦嘗欲為三數知已
發揮平生恨學淺筆力弱未能為先生幸慨然為之或
辱教某以共為或互相為冀萬一或有傳也某固不善
為儻先生教之或能為毋問其傳不傳要亦盡吾心逾
於不為耳竊嘗謂古今文籍以來凡數千百載聖哲豪
英凡數千萬人聲蹟磨滅富貴湮沒所建立操挾乃無
一足恃恃者數行之銘託之金石歲月悠長土草翳蝕
石泐字漫乃亦復不足恃恃者文學之士錄之書册昭
垂不朽世無千年之石而有千年之書故乃世代寖逺
聖哲豪英猶可彷彿知其心想其人者以此近世韓歐
曾王多為人作銘章雖其名甚微其銘刻已湮漫而後
世閲其集猶知有其人者亦以此鉅人碩士藴抱瑰特
不忍隨世浮沉刮條振迅以自舒展或出意氣立事業
皇皇焉為民彞世教計期以久傳者又恃有此也傳不
傳不足計願命之曰人與鳥獸異矣為其有足傳也概
曰不傳不力於善為鬼蜮為梟鏡為狐䑕為虎狼為天
地蠧為民生賊諉以堯舜亦死桀紂亦死取快瞬息甘
為愚鬼莫之恤是莊列氏怪誕陷人心之説吾聖賢位
天地福生靈意不如是此春秋作而亂臣賊子懼也天
地無全功能生人不能使斯人之有傳傳者以文章耳
文章造化當與天地造化分功文章在世間顧可少哉
熏天炙手翕赫震動曾不能當數十年日月之運寒暑
之變炊糧未熟夢已覺矣回視平生竟何所得想見千
載英魂亦自一笑惟陳編墨蹟炳然如見爾則文章在
世間乃誠不可少矣而託文章以傳者又必其人德義
志節無忝銘筆乃幸或恃以傳韓歐曾王節行配古人
德業著當世世託之傳者以此也乃亦不獨文章也近
世陋俗以名位求文章不揣其本署衘位列名氏直寸
晷矜寵終不傳也則又不若山林枯槁德義志節之士
大公至正誅姦發潛如是而為之銘乃足恃以必傳也
夫其富貴權力之不足恃而賴金石以傳金石不足恃
而賴書冊以傳必傳矣顧非德義志節有足恃文章亦
不傳也噫其難哉噫其難哉某自少從諸老學為銘章
老矣而無成今先生志乎是而德義志節高隱山林乃
適與某之言合而某亦山林枯槁也故願相從以成其
學焉哀疚中不作他文近為人銘二墓未知有合於盛
意否也故因復書以請正焉某叩首再拜
　　内幅
近世銘筆推永嘉葉氏為宗某少之時因諸公宗尚嘗
熟復焉十數年來深味其文乃有不大愜於予心者往
往崇華藻而乏高古不免止是近世文章爾若夫獨步
千古方駕班馬則愚謂止當推昌黎一老而繼之以南
豐先生而已尊見以為如何
　　回宜川黄親書
某罪罰痛毒中辱展親甚寵止哀讀來教數四何謙勤
也古人於所自出每篤敘焉而不忍遺班班書傳詩歌
間熏然其慈謂不復見今也乃幸於仁親見之昔我先
老姑之適順伯氏也是生尊夫人以歸於尊公而執事
生焉義至厚也某生也晚幼也孤不獲侍先老姑其於
執事又以異縣而不獲親某則媿矣書焉先之意繾綣
甚蓋今世以為迂濶不切而高朋娓娓若不能以寧豈
其詩書同原風味自别某不惟媿也感慨係之盛心古
誼已可想見清材敏識固應不羣以仁義培其根原以
事物錬其智識惟不失其艮貴與造物游雖緼袍環堵
自然常伸於萬物之上豈必紆青拖紫號當世公卿而
後為貴要之政亦何足貴也拔起西江萬灘中共垂不
朽吾親勉之某也未五歲而為先君所棄事先母踰四
十年不能盡孝天遽奪之倐越期祥哀痛徹骨恨不即
相從地下屬有三兒二甫冠一垂髫閉門味書老意轉
拙疇昔獲交海内魁奇鴻雋固自負風雲萬里之氣今
則心堂堂而髪種種矣蒼蒼儻私我更幾年住世間或
可有以藉手見古人不然自分與草木俱朽而已雖未
能見君子以冩我心幸因復書而得以論心猶未若覿
靣情話為慰此心也賤累辱問多感併此附謝因書來
忽臆先母談笑間有時述先姑及尊夫人令德歴歴在
耳乃今言不可聞俱化而為土矣執筆愴然淚墮而廢
不備
　　荅友人論時文書
客中薦承訪問良懌繼承時文新作下教尤懌今承惠
書徴贈言則某媿懼不復能懌矣文固文而時非時君
何情而猶工之不置愚又何説為君贈邪念君意厚不
可負亟細讀盡巻贍麗如雲敷空圓熟如丸應手儼然
景定咸淳程度儻國不亡科目不廢挾此鼓行芥拾青
紫惜也賈用不售蓋特可曰舉業而不可曰時文矣愚
竊有以廣君意夫士稟虚靈清貴之性當務高明光大
之學然為昔之士沈薶於卑近而不獲超卓於高逺者
蓋宋朝束縛天下英俊使歸於一途非工時文無以發
身而行志雖有明智之材雄傑之士亦必折抑而局於
此不為此不名為士不得齒薦紳大夫是以皇皇焉竭
蹶以趨白頭黄冊翡翠蘭苕至有終老而不識高明之
境者可哀也今幸科目廢時文無用是殆天賜讀書歲
月矣尋求聖賢㫖趣洗濯厥心先立其大豈不油油然
有顏曾自得之樂顧復沈汨於此則宋人拾鄭人之遺
契而曰吾富可待者也而又有重可哀者南唐書載金
陵被圍亡在旦夕後主猶命伍喬於圍城中放進士孫
確等三十八人及第史臣反覆哀痛謂其不識事勢毎
讀使人殆無以為懐而比歲襄圍六年如火益熱即使
刮絶浮虚一意救國猶恐不蔇士大夫沈痼積習君亡
之不䘏而時文乃不可一日廢也痛念癸酉之春樊城
暴骨殺氣蔽天樊陷而襄亦失矣壯士大馬如雲輕舟
利楫如神敵已刻日渡江吞東南我方放解試明年春
又放省試朝士惟談某經義好某賦佳舉吾國之精神
工力一萃於文而家國則置度外是夏又放類試至秋
參注甫畢而陽羅血戰浮屍蔽江未幾上流失守國隨
以亡乃與南唐無異悲夫愛文而不愛國䘏士類之不
得試而不䘏廟社之為墟由是言之斯文也在今日為
背時之文在當日為亡國之具夫安忍言之今君之言
曰吾非樂為時文也吾平生長技止是舍是無以自見
且無以應庠序之季考也此言逾可悲耳學以明理文
以載道其妙在乎自得豈為衒友朋校短長計哉誠不
得已而應課試姑用君所已能正亦自足奚必自苦而
求深求深而擅場正不過三數入中取一魁亞正復何
可語人人亦誰復推重吾儕一等俱非妙齡壯齒此去
日減一日歲月幾何不於聖賢高明光大之趣求得一
二乃汨汨焉為是不切於用者以迷其本心益可哀也
已異時將書以示後日有時文幾十篇行於世則可乎
君姑卷懐而從事於上上者愚將觀其進焉不宣
　　與趙儀可書
某生長江西僻左處五十無聞劒炊矛淅媿不與孤竹
臞僊東海高士翛然六合塵埃之外顧忍慚苟生為天
壤間棄物目眵頭白行且謝世縁而同太虚矣獨斯文
盛心曾未塵土每睹海内奇傑灑灑可人意輒篤嗜若
飴蜜然至嗜之甚則必博訪其人之年貌與其志節以
想見其為人其人居逺而不得見則或倚危䦨登高峯
目極飛雲以寄其一日之思而又甚者即雖素昧或通
尺書焉以納交噫地老天荒今夕何夕甚哉若是其迂
也或曰是奚迂天理民彞之正然爾某所以冒焉致書
執事之意葢如此日社友陳君南居之歸自鷺洲也衝
風雨過我水雲村中某迎問之曰是行見異人乎曰見
之誰也曰某人某人而執事居其一又問得異書乎曰
得之發其篋得青山初槀一帙以示時莫田已夜色亟
篝燈熏香以讀讀一二惟恐其盡一讀竟又反覆讀至
夜分讀不忍休不覺瞿然語諸兒曰是古心老子復出
邪何甚似也士登古心之門者多而文之似者葢寡往
往高自標致無鹽效顰正未必優孟之於叔敖也執事
之文則似之矣夫文似他人未足貴似古心乃有貴於
他人者是豈易與俗言且近世以文鳴何可勝算簡潔
華贍典雅雄豪雖各極其天分之所到人自名家而古
心乃為獨不可及者以味勝也雍容委蛇豐潤暢達不
磔裂不奥澀時有斷厓崩湍㸃染呈露終不礙河奔
澤滙之勢雖其奔逸超絶處正如天驥籋雲横視無際
而其歸沈欎倡歎雋永牙頰何其㫖也今執事之文抑
揚開閤縈紆起伏淸不浮奇不怪簡不失之碎深不失
之艱是皆不必論其所以尤可愛者亦以味勝也新意
坌涌恣態百出而沈涵吐呑一節三致意讀者有無窮
之思甚矣其似古心也某甚敬甚慕甚恨未一識故介
南居致書焉昔歐曾蘇黄皆不逺千里以文字相師友
此事今無執事其或振之也新著想益富便中希寄不
宣
　　與陳中方教授書
某從地上望百尺樓突兀霄漢幾年於兹恨不獲一攀
附比者夏五宗濓為容不自意得進臯比左右忼慨意
氣促膝傾懐走也何自辱此豈坐上之嘉小異故邪病
且還山惜不再詣欽企重欽企斯文黯􁜄久矣名儒碩
師模楷盱庠如臨淮入汾陽軍中旗幟營壘俱變精采
流風餘韵及我鄰封咸願與講下章縫均承教育秋堂
風露絃誦益淸坐使澗泉如在洙泗某重拜稽首某敝
車朽槖為天壤間棄物慨思平生與海内豪俊游所志
謂何五十無聞乃困躓歴落之如許雖其心堂堂而髪
種種矣惟進學求道一念與時俱長亦惟見賢思齊一
念與時俱長甚願立下風請所以教顧未之能適友朋
過從謂將布武堂下敬乗便奉書寫别後懐仰心西風
欺人意度蕭颯不佞願聞金石一語以自壯
　　荅陳將軍求諶先生銘文書
某冗阻造詣實深懐賢桂舟先生神遊物表寖逺寖忘
誰復動死生交情之念獨執事哀憐苦心欲志其墓此
宜孝子慈孫之所汲汲而執事先焉聞者曰足厲薄俗
真古義士矣此宜屬之大手筆乃下采於區區廢惰之
人聞者又曰託非其人矣永惟執事相愛之厚老先生
相知之深俱有不可辭者抑承命半載不及下筆非慢
也一則以老先生乃江右大詩人二則以金石文一字
闗書法又俱有不敢輕者近方脱槀敬以上呈其間不
止為老先生發揚且為唐宋二代詩家統紀畧存大概
未知果可拈出否昔歐陽公作范文正公神道碑及尹
師魯墓誌竝招物議王荆公銘錢公輔母夫人亦然彼
二公皆大賢名筆也猶所不免況僕乎儻招浮議惟在
高明察之歐公有曰此文所以慰吾亡友耳豈恤小子
輩哉不宣
　　與朴齋黄宰書
某託斯文綢繆之好踰三十年道同而言莫違心切而
迹罔間所謂景仁兄弟也姓不同耳書館分席文場共
鐙毎一追思如墮夢境昔若彼其密今若是其踈也何
居逸少有云感慨係之矣比者兩辱書兩具答往往皆
江湖遞送能無浮沈否即辰春暖伏審亨涂有相台履
多福雅學盛名宜列華要屬拘近制聊此斜飛伏聞省
台諸賢交誦名德將有擕上崝嶸者其集烏乘驄快我
心目某衰朽踰六静味更深獨嗜學一念至老不衰亦
不自覺其無所用也竄伏深密顧景淒然毎思乗興一
訪知巳又若有物厄之者學生來洪敬上起居問併敘
渴心我悲所欲劇談者不勝道也説與傍人都不㑹杖
藜㩦酒㸔芝山紙盡且已愧不宣展
　　通臧㢘使書
時維孟春草木生意恭惟亷使相公魯山先生正直所
格神明翕扶台候履端多福去秋上狀後遄往寧都逼
臘纔歸歸而㑹憲甫知州言相公榮被除音移節名部
浙民何幸吾江西之民何不幸也輒成拙詩前寓贊揚
後寓依戀伏希電燭惟是禮覆之請上累鈞陶葢日夕
俟之天下偉人斯文宗主舍是何所依歸者苐恐吏舍
有望無力計置全藉相公維持恃以無恐憲甫知州仲
春授代此時或追送至洪首圖俛伏階墀以謝不宣
　　再通臧㢘使書
月正三日李舍人行嘗附拙詩以進越三日憲甫知州
出示珍染乃知相公軫記孤寒已為入選何修何飾如
取如㩦此生恩未報他日目不瞑謹誦此語以謝區區
前任為例革故短少月日若接補滿考本自不須再行
禮覆苐去歲嘗諜之省房則曰前度禮覆文書未為盡
善恐入選有駁須要重行禮覆相應六字完備方穩有
此疑慮是以冒昧攀祈而不知止今賴相公維持入選
無駁何幸何幸然再三細思終須過此一闗實欲乗今
明使者在司特達成就即目合用即用否則存留起咨
失今不圖異日寧復有愛士如珠若明公者乎閒冷蕭
條出門如礙既不能奔競計置惟仗盛心古道曲成不
遺爾去冬鈔到儒選名字惟袁之萍鄉州瑞之新昌州
二正今猶未差恐有機便望相公於内造就一處則闕
期近而士習純或可藏拙待滿為告咨地相公其圖利
之敢肅拜以請年時不肖嘗以屬之理問白公得報云
候文書到選當為出力繼又聞參政尚公㢘正不阿憐
才重道二君子皆相公所厚儻星聚次及之尤幸平生
淪落晚遇諸賢子犯曰天賜也敢再拜以請
　　通李左丞書
即辰麥秋淸潤恭惟左丞相公龍川先生牙纛所臨神
明擁祐鈞候動履多福某墮身流水村中安閒守分何
日非雲庇所及也年時里商來汴嘗附拙詩轉眼一春
益勤穹仰相公德望勲名朝家倚重宣威布政驅馳靡
寧繼今以往必判中書不然其由鄂而還洪乎西江士
民引領望之某累年困頓不能奮飛近者魯山廉使到
州一見懽然特加愛念許為出力造就親索一宗文字
去後隨䝉分付省中入選正商量間而此先生移節浙
東事機相左又成渺茫幸今相公造化在手儻念門牆
桃李之舊宛轉鈞播拔之泥途不負大恩有如皦日今
因程府便謹奉此上候起居復有拙詩一章敢塵電覽
江鄂相近甚欲一詣省下參拜少敘渴心雖行止非人
所能然此念未嘗一日忘也浩有欲言别容嗣狀不宣
　　通趙桂陽書
惟使治在湖湘深處而鄉邦又在江西僻左處兩地懸
絶夫是以尺書弗獲時至左右也永懐取疏其顙有泚
一日耕樂翁過我共談乃知天杪歸颿已駐雲浦胥覿
有日迎風躍如伏惟老手作郡敏健精明戢姦如束濕
救弊如沃焦民曰太守百年幾見而或謂惸嫠之所安
者非譁猾之所便也雖然愛民一意從滿腔惻隱中流
出是為上不負天子下不負所學仗通天之肺腑行大
地之風波夫焉往而不自適彼造物者豈亦若世間盲
人哉六月一息七日來復矣其盛氣以需某辱知心四
十年如老兄弟誼當走數百里圖快覩以濯鬱陶門巷
清寒貧病交阻亟墨此紙畀兒輩以候前驅明公將暫
還獨樂按行華竹乎抑將舍廬陵而居潁棄眉山而居
常乎環召匪遙壽福三祝謹上狀
　　通問浙東臧廉使書
㢘使魯山先生閣下自使星移躔江浙道逺屢欲修敬
亡由也嘗於有司榜文間知澂淸所至神姦掃空為之
贊歎不已又為之引領以望重臨蓋江西父老皆然非
特區區然也新秋漸凉伏惟正直有相台候多福某杜
門著書葢羈困窮愁之所不赦前載獨荷鈞陶為致賤
名姓上於省去載已獲咨上於朝今春已入於選未知
銓註之何時儻霑一命即水木本源一出相公所成就
無可以報報以淸苦自厲不辱師門而已嘗竊自謂平
居無營或藜糝不繼或緼袍不完然且噤㾕苦忍以俟
命若果得一受敇教授月俸廩粟視州判丞簿不大相
逺足可養廉吾將守氷檗以保名節其尚求多於造物
乎某有一親友欲圖進身未有其機敢恃師門愛厚輒
以籍貫具呈干大造為立根脚文書乞從所轄諸府取
一保解就告體察完備移牒區用可乎盛傳使節陞除
江右荆湖果爾尤便當令斯人隨馬足就鈞陶也有貲
由徑者大率結貪濁之奥援無力發身者止得投公㢘
之主人惟明公哀寒畯之湮淪為開前程俾得自見是
公成就無上功德贊歎何窮不勝歸懇之至不宣
　　與劉國瑞書
春中辱訪甚恨匆匆承許午節重來何為爽約也豈非
進學之志稍倦耶韓子曰業精于勤切戒倦惰象山陸
文安公曰我這裏是刀鋸鼎鑊底學問富哉言乎葢必
如是乃能折逗牢闗徑到悟境若是半間半界乍前乍
却恐終無所益也博參碩師詳擇勝友毋以目前小見
自足而求進高明光大之域其庶乎詩文數冊久留左
右早望發還為妙不乆入盱足下何時來州若得㑹面
數日更佳也
　　荅胡教授書(并錄來幅/)
來書云長孺之來盱也葢嘗數承過顧又示以所為文
章雖知其有意於古然未敢以為絶異於衆人也夏五
月家僮自錢塘來持故人雪澗陳文書至具言為令南
豐時與執事甚有交誼而其績文操行衆所無有某然
後瞿然不足於心以為前此知執事者淺也作教授窮
僻之邦言語不為當路所識察然何以為執事道苐今
者又病更數日即滿告期行且去此徒負故人丁寧意
慚恧而已而雪澗老且病餘日長短不可知某與其同
產弟張養䝉為友其拳拳之情不可不令執事知謹以
其書一緘二幅納去旦夕即遣人還浙幸以手書報併
示元書也病憊草草餘惟以吾道盡珍重理不宣
某敝車朽索為天壤間棄物鄰翁社友或不相聞忽枉
謙勤示以雪澗公翰墨别四十年隔千數百里猶拳拳
於棠隂之一介士古道顏色已不可及執事申以顓圅
增其光價是與人為善者也滋不可及恭惟盛心有感
無斁追思澗翁之始至僕旅進退於廣衆中樸訥韜潛
無敢自異不意此翁何以得九方臯之法拔躋上賔是
時邑政淸肅威嚴若神雖同寮上寓非公謁毋敢進獨
某以斯文見親重如兄弟然氷雪相看始終無間以迄
於今世已易而眷不衰侯嬴曰人固未易知知人亦未
易安得不愴然思悠然感也元緘歸璧獨留内幅永以
為寳時閲其字如見其人就有一緘附往聲謝使介復
來更得其數字尤慰猝猝奉酬容侍臯比以謝謹上狀
不宣
　　通問雪澗陳提舉書(并錄來幅/)
雪澗興胡石塘書云處久仰恃襟度宏開輒忘僭躐直
布忱悃未言先懼治下南豐郡有儒人劉兄名壎佳士
也四十餘年不見之矣今亦不知其人尚無恙否曾出
仕否處久壬戌癸亥間試令南豐時毎與文字交此兄
筆端俊甚與之周旋兩年餘未嘗有分毫事相干撓此
最為難得至今敬之嗣是各景東西兩下不相知無從
訪問生死兹幸老先生典教此邦處久可藉是徼福通
名以匄餘波之及處久不勝大願願先生以區區之請
多為詢問其人安在處久以其年推之恐亦踰耳順矣
或此士尚在乞從路學賜一公檄下之所屬招之使來
先生試憑几扣之恐亦不在籍湜之下特賜提撕振拔
之造處久拜㑹實同他時其人或不如僕所舉甘受欺
謾之罪不勝皇愯之至
召使提舉雪澗先生閣下壎昔幸甚以㕓氓事君侯辱
盼絶異雖日月如流閲世已隔毎一念及便覺神馳赤
城霞霧間然自明公班授鹽城時獲一交書書不再寄
久而閲邸報見盛名與菊泉大司馬聨辟欲寄賀書終
不可寄葢天旋極折矛淅劔炊出萬死得一生雖相邇
猶不相聞況浙水江雲渺隔如許邪近歲間有方外自
浙來者首以門牆為問問亦多不能對惟今夏有宣城
沈德載自杭來亟以此問其人云孰游温台似能言陳
侍郎府第事至詢及雪澗昆弟動履復不能對於是倚
危闌望長空淒然悵歎者久之乃不意石塘廣文忽以
書至繳示親札見而驚驚而喜喜極而又悲賀知己之
無恙辱念舊之不忘光風霽月飛動翰墨間持玩數四
猶明恕堂侍坐時顧天壤棄物與俗背馳比鄰同社鮮
有問子桑者明公四十年之别千數百里之隔歲寒心
事不遺琴堂一舊客且憂其泥途期洗濯而振拔之葢
始望所不及也或謂當於古人中求抑求之於古正未
有也感激盛心沒齒不朽恭惟貞元朝士既壽且康鳩
杖蒲輪㑹有温詔苐不審丙子以來曾為時出否亦止
高臥看兒戲否宅府安靖否莊產有增無虧否蘭玊有
幾年今幾孫枝有幾年今幾有仕者否有在京者否令
弟舊為臨安税官者今為官否菊泉公康寧有佳子弟
否盛榦如尹如盧俱存否尚願聞之慰此懐舊若壎則
風饕雪虐鼎烹鑪鍜之餘一不成而萬有餘喪使滌其
創痍假之羽翼豈不略可自見於世抑今世所共為者
或不能為或不可為不敢為且不忍為故亦惟安於無
為惜也心堂堂而髪種種矣甲子别後至丙寅春宏齋
先生入政府約與俱以母老辭其年秋丹山先生鎮虎
城道南豐復約與俱又固辭戊辰秋邑以寇燬移家盱
城永嘉木史君天駿實客之矩齋曾西淸竹谿易瓊帥
交相延致庚午科舉忝魁亞榜決意明年赴京補期見
明公於輦下有㫖分試江西竟不果來是時後林李漕
使邀往湖湘而南村潘史君起予又邀入閩兩辭之已
而木史君起饒州中山陳先生漕江西俱招致亦兩辭
之獨與菊山趙史君周旋於建昌者兩年便養也甲戌
荷留逺曾公與䝉川劉尚書易牒俾壎試冑闈值母病
又不果行乙亥春客趙撫州依制使黄端明賜以官屋
一區器具咸備其冬盱撫危急拔家還豐劫奪一空僅
以身免丙子七月邑有變北師屠燎無遺幸而免甲申
毋亡己丑長子亡庚寅汀冦延蔓逼州又幸而免去年
冬拙婦亡何災難愁苦無寧歲若是也命矣夫今存者
二子三孫闔門百指山田數畝雖豐歲猶不足兩䘮未
葬百憂熏心六十五翁更復何道閉門著書堅忍清苦
而已所幸平生粗識趨向未為鄉論所貶而時僚之賢
而相知者率温存而禮敬之歲在甲午州庠缺官當路
不以為不才强使承乏既幸善解累歲退休前年亷使
臧公巡部訪問哀其陸沈慨然為致咨保於朝廷已入
選未卜銓註之何時然使獲一教官正亦不滿知道者
一笑賤迹出處大略如此明公有問故及其私石塘云
有杭便然且急故信筆作家人語不修詞急故也願言
以道自壽丕衍期頤嗣有便郵尚冀雲烟一幅以自慰
不宣備
　　再與胡教授書
二十七日纔領所還尺牘亟加補完同日轉發未知猶
及使介之便否萬一不及計華翰中亦必道甫問訊意
矣州里某人士也秀美而文且熟吏事往年操數寸管
𨽻台下監察者以為能擬署憲吏廣東廣東使者義齋
公之道金陵也嘗納拜焉今将南逰而四顧傍皇既無
曹丘生為之揚名又無鄭當時為之推轂事濟否未可
知明公雅厚義齋公而春風如海愛士如珠又人士所
依賴不揆冒昧為此兄請伏惟一緘九鼎弊帚千金使
此士稍遂始願是執事有大造於西也此兄盛年好修
家粗温飽當不至迷繆以誤推奬二碑委教甚寵乃知
大手筆世自有人而士類所以斂衽名下誠有以也李
密見秦王安得不服他日當摳衣而請焉
　　與程學士書
竊惟主斯文之齊盟必屬之當世之宗工明公大名震
乎海宇鴻名行乎中朝蓋南北人士倚以為吾道元氣
者執文盟之牛耳微公其誰歸某今者不揆淺陋著一
二書以傳逺而懼其未足傳也各欲干明公印正謹錄
所以著書之意副幅具在雖其書浩博未潰於成然念
明公趨朝之日近懼書成而不獲薦聞於左右且無以
得公之印正也不得公之印正何以重吾書是以敢三
肅而請焉人間萬境萬事猶槿華石火曄曄俄頃間不
可拊玩惟斯文長幅或可千載不朽耳僕以千載望明
公明公忍不與壎共千載乎或謂子單人匹士也其為若此
也幾陵節抑太史公謂虞卿非窮愁不能著書自見於
世陋哉斯言知道者所鄙笑著書垂世乃論窮達乎四
書行世如日月豈弭貂衣衮者之為邪壎不佞願聞金
石一語以自壯不宣
　　與胡教授書
惟奎躔移次之日久騶從市糴得無艱乎雖耿介絶俗
固有以自處而使從者同其淸苦則欝欝於我土地者
某之所以顔忸怩而心不寧也薄奉餼稟助徒御之一
炊而非以為執事獻且區區之私非取諸學高明在所
勿疑蘧伯玉恥獨為君子僕敢拜手以請
　　迓蕭學正書
某幸甚壬辰歲獲遂初識於洪繼幸甚壬寅歲獲遂再
見於盱葢挹光霽聆博約之日舊矣今復大幸臯比巍
峨重我鄉校而不才適承之得以䕶紅篆率青衿以待
君子至非機縁之厚邪恭惟英濟之才深醇之學山城
何所乃屈範模將非天啓良㑹使窮陋之學舍零落之
儒風從是而一大更新乎夜者東望奎光燭天若近在
吾百里間者竊意前茅其將壓境喜而不寐亟裁尺牘
授閽𨽻疾驅以俟馬首心香引領公來勿遲巳飭諸生
洗濯神觀祗迓州東門外伏祈委照
　　通李左丞書
左丞相公龍川先生去冬欲詣參謁陳兄傳奉鈞㫖云
往湖口慮成背馳遂止開年臥疾又未能動僅數百里
間一見之難如此更逺其又何如重可歎也春寒伏審
鈞候多福令器監丞必已超遷次令器萬戸必已回任
相公新除必有成命矣敝州時僚幸多賢民間安靖昨
自相公撫治以來田里晏然盜賊不作十七八年於兹
矣然生齒日繁田收有限雖當豐歲猶有散食於外方
者大德四年至今連歲不熟蓄積俱空上年蟲傷特甚
截長補短僅及半收輸官之餘所存能幾新年雨雪連
凍市無可糴鄉村尤艱且窮原之地舟楫不通春耕在
邇秋成正遥待哺嗷嗷景象蕭索見已告州申省乞行
開倉賑糶惟是下情末由上通耆老百姓知壎素出門
牆懇求呈告不勝大願願相公興念舊嘗親臨整治之
地百姓懐恩靡忘早晚省官㑹次乞賜鼎言為民請命
左右司官當該省掾併匄不惜一語贊決早與行下糶
糧賑饑使民命獲全免致溝壑流離之苦且以潜消意
外之虞是相公有再造于豐也因倉官齎文解赴省仰
恃鈞愛僣達民情不宣
　　與永嘉葉教授書
某間從諸公後講論斯文統緒知水心公家學有傳縉
紳左次雅欲立下風考問乾淳文獻而遲莫囚山未獲
布武於堂下殊慊也淸才雅望範模盱庠臯比談經多
士德色餘波及鄰而不自知何時親承沾此教雨某家
盱南水雲之村名迹湮微無以自通於時產適有瑣凟
不敢以未面為嫌而介吾友趙君以請於下執事曰往
景定咸淳間東浙之英有宰吾邑者相知厚凡二人焉
其一天台陳德可即思道張學士同產兄也别四十年
不相聞心常思之前年忽䝉令代石塘公為轉致其書
念舊甚勤甫具報而聞陳公僊去殊用悵惋其一平陽
楊山立也别亦踰三十年不見聞思之如思陳而亦無
由問訊今年乃知與執事同里也聯姻也某不勝欣幸
幸假便以致書焉一緘奉納儻有専使匄為傳郵他日
更得其回字尤幸干聒匆遽非所宜言然交游情也諒
不為罪稍凉入盱當趨講席以謝
　　與胡石塘書
願挹光霽有如渴饑都尉經從滿期親炙而偵伺不謹
乃不知夜度昆崙為之悵歎無及伏承志在康濟靡憚
暑行此其視饑由已之思溯千古而與之合世固有在
其位不謀其政肥瘠秦越獨何心乎如公賢勞使我心
敬深以弗獲一見為恨敢奉尺書問安併謝不及候迎
罪
　　又與胡石塘書
伏審神龍䕶舟祥鸞棲枳誼當走百里以餞衰晚棲遲
不能以筋力為禮謹奉書以慶以别蘭玊留後當數有
郵便期時貢安問亦望毋愛片幅相温存也承問僕所
著書大概放正宗例然正宗止乎唐今則専主宋以接
乎唐者也獨惜山州屢經兵燬咸無藏書故心雖勤而
事不就年時嘗寫與曾兄德進欲於城南尋斗室假羣
書日夜繙閲去取度三兩月便可了事而蹉跎至今竟
未能動且筆札浩博非募書手不濟又所選文字有關
繫朝綱國政者必須畧載當時事蹟首尾以示千載自
謂此書若成則三百一十七年間元臣故老鉅儒雅士
鴻文大筆雲合星聚粲然不朽於宇宙間或者世道之
小補也東望紫氣神情黯然願以道自珍倚膺特台不
宣
　　彭正心提舉曾月厓教授祠祀學宫請陪位書
嘗聞古有鄉先生者其存則人咸師尊之其殁則祀於
學禮也先丈某官令德雅望允為達尊掌教鄉校具有
勞績而祠祀未舉是謂缺禮壎承乏攝官爰修曠典擬
以二月朔旦為先丈某官設位於州學之西廡歲時祀
焉夫古人制此禮以待鄉賢葢慮世代悠逺人事不齊
惟託之學校庶克永久宣聖廟祀萬世不廢即鄉達尊
祠祀亦賴以不廢然則此舉關係重矣豈止尋常瓣香
巵酒斯須之敬而已今者豫告有文煩為焚白於家廟
神靈有知庶其來格至日薄奠奉安敢屈昆季陪位諒
孝子慈孫所樂聞伏希照亮
　　與丹徒陳教諭書
僕家江西君宦浙右信風馬牛不相及也然世好交情
則與君有甚舊者孔李千載猶敘通家况親承尊翁之
訓教而忍自外於象賢乎請陳如左昔景定壬戌癸亥
間尊公雪澗先生之宰吾豐也壎實受㕓焉邑士如雲
無一可其意者獨壎以斯文受異知其意氣孚協形迹
兩忘葢平生未有也别四十年隔二千里嘗相思不相
聞輒為之悽愴不自已忽甲辰夏五建昌教授胡汲仲
轉示尊公癸卯歲所賜書訪問死生哀憐沈浮不啻若
骨肉然壎讀而感感而悲即具箋幅託胡教轉附入杭
亦既久矣一旦忽以書還具言尊公已僊益為之悽愴
不自己又久之乃克奉書自通於執事而就以郡志所
刋尊公題名及政績呈納葢乙巳年事今者胡教報云
其子至杭已將所附書託劉聲之携至赤城聲之報以
足下已赴丹徒新任囑之守舍者轉附未知達聽覽否
也適有朋友便舟過京口念此良便不可失敬修此書
重申鄙悃大概俛叩前書之到否乃若心所欲言已具
前緘不贅也六十老客光景寖穨知此生機縁能獲與
執事一見細論再世情好否又重為之悽愴也有便寄
書餘惟珍重不宣
　　内幅
南豐先生曾文定公有弟文肅公布嘗為右相出判潤
州既薨後不復歸里留葬京口二百年矣煩為傳詢葬
何鄉村墳墓存否其家子孫田宅猶有世守者否敢望
詳報如有後裔宜與之言南豐先生位下子孫久已零
散有别位僅存其一亦甚淒凉惟累世墳墓菴寺儼然
無恙歲時官為修祭不廢也南豐文集曰元豐類稾郡
守新刋甚整謾知
　　賀承㫖程内翰書
内翰承㫖相公閣下春中展敬菴墅辱留欵意甚勤光
霽傾懐談到太極昔之親承諸老也嘗若此四十年來
無此樂矣乃始復見於公安得不躍躍自幸山房有約
尤感不遺擬自洪歸即陪杖履乃不意抵洪而病病且
劇滯留元妙凡七旬復不擬銀信鼎來聞命就道當台
斗小駐洪泮時僕正委頓中欲力疾一謁弗克欲奉字
一問亦弗克又安得不欝欝自悼也兹審􁜦坡導㫖麟
筆續經眷注彌隆弼諧有待不勝欣贊之至江西自南
豐公被異顧典五朝史事踰二百年無繼者今明公獨
當之平園公由承㫖登政府踰百年亦無繼者今明公
將又當之疊是二美重我鄉邦壎雖耄昏尚期書盛事
垂不朽前值端便亟奉此書為斯文大亨貞賀又為吾
道有依託賀也
　　内幅薦友
壎久安蕭閒官境無夢延平闕到迫使之官雖精力粗
支而舊學都廢安能出新意與俱生談經析理乎徒以
閩地差暖稍便衰殘爾荷令器少尹為我差聲將以菊
後馳驛梅前眡龜輙有片言或足為明公助伏承獨受
簡知提綱史籍甚盛事也然昔之開建史局者往往妙
選時才以自助温公修通鑑則有劉道原范淳夫諸人
元豐修五朝史則有陳后山邢和叔諸人寳祐修高孝
光寧四朝史則有建昌張平齊與僕族兄劉信翁諸人
葢不惟集衆思成鉅典而亦因是奬拔一二人才於以
廣豐芑之澤此昔賢愛君盛心也古今異宜固不相襲
而近覩睿㫖其間一語亦及於此即未嘗不與古合有
如公門桃李夾袋姓名南金北珠隨取隨有孰敢議其
無人獨以山林耳目所接則前輩不存後進不競其堪
是選者寡矣史非他文比也彼或沈錮於程文流連於
吟咏馳騁於小小文詞安足語此昔人論六經謂尚書
春秋經也實史也則史豈易言歐陽公新唐書世猶議
其不及於舊南豐公秃秃記何媿遷固顏魯公祠堂記
道山亭記直史筆也及夫太祖皇帝總叙則與裕陵聖
頌不契矣史豈易言姑舍是即所知聞略評時材可乎
草廬玊霄已(原缺/)
相若不堪鞾霜待漏矣若(原缺/)　　　　　　　　寧
海主簿胡汲仲博洽不羣史學尤僅今所罕見夫史者
所以明夫治天下之道垂憲於後世曾南豐嘗謂唐虞
之世豈特任政者皆天成哲士葢執簡操筆亦聖人之
徒也史豈易言書生好論事老矣習氣不除故論薦至
此幸母曰子誠齊人也抑又歎景逼崦嵫且固寒喘非
復田光盛壯時使減我數年少操觚翰從諸賢後則識
馬周於逆旅㩦浩然于禁中豈無一知已者今已矣尚
何言尚何言引筆姑止是勿罪
　
　
　
　
　
　
　
　
　
　
　水雲村稾巻十一
欽定四庫全書
　水雲村稾巻十二
　　　　　　　　　　　　　元　劉壎　撰
　祭文
　　代祭陳樞密文
嗚呼鉅人長德孰盛盱邦猶洛社英巍巍堂堂宏頤二
老淸節直氣朅来太晚弗逮執摯惟矩齋翁如魯靈光
亦復不久歸白雲鄉猶幸千峯作擎天柱魁樞正明風
悲䪥露公有鴻文寛平且柔儼類其人冠佩優游公有
達識著龜先見斟酌肯綮與世舒卷公有盛福四顧鮮
儔富貴備矣澹若無求嗚呼四願之疏世許以正晚節
告君人心天命五羊之歸南物不擕明月滿舟見者嗟
嘻心懐魏闕老益弗釋匪為衮裳為國一出(古音/拙)出必
調鼎乃遽騎箕造朝幾何丹旐翩飛僕也何人適仕洛
社屢瞻履舄布武堂下幸依耆雋驟失典刑傷嗟諸老
接踵凋零公之不出世遺感矣亦既出只哀哉止此椒
漿桂酒敬酧一尊公兮歸來為歌招魂
　　為吾母祭舅文
嗚呼人生至痛莫如逆境以老哭壯情何能忍兄弟同
處踰六十年如足如手曾無間言我遷郡城相距百里
山川雖隔心則孔邇旬無音信我思懸懸豈其病邪憂
慮萬千避難來歸幸聚匝月憐汝病深我心如噎尚期
小瘳怡怡優游竟夢一枕長往弗留我老心孤望汝送
死豈料此歸乃反哭汝嗚呼兄弟四人今䘮其三老懐
悲酸情何以堪我有疾苦毎告吾弟我有肴核亦毎逺
寄凡得汝書我再四觀我書復汝聞汝亦歡汝常來城
惟恐汝去汝别我歸我泪如注而今而後永絶往來望
斷天涯獨雁聲哀三奠永決傷哉倒置桮中之酒皆吾
之泪
　　自祭舅文
嗚呼幼依侍側事公如父公雖方嚴視甥猶子歲在丙
寅甥方締姻蹟則異處情誼益親戊辰如城公不忍别
我每思公音問不絶公實愛我凡事必咨我毎感公奉
承弗辭去臘兵戈避地還里復欣侍公公則病矣公雖
伏枕見我輒興口不能言心若歡欣公疾已亟猶顧謂
曰以藥救我世無盧扁遂隔古今我實負公痛悔彌深
思公平生淚不可忍公如可贖何愛九隕垂三十年甥
舅圑欒永懐公恩令人心酸放牛馬走為助䘮望報公
止此逾覺悽愴素車在途丹旐在門高堂空空誰能反
魂一尊永決灑泣釋手哀哉此酒能復飲否
　　祭母文
嗚呼母子團欒四十餘年母今往矣兒無母憐兒憂誰
知兒病誰臆生我劬勞欲報罔極念昔幼日孤寡㷀然
撫育成人酸寒萬千孰知此悲惟毋與子兩心相通何
間生死母恩甚厚母望甚深兒學不達莫慰母心養志
多虧媿負吾毋兒罪通天天誅以斧日吉時良歸於髙
岡母不可留兒割肺腸母子平生決兹一奠哀哉痛哉
泉下相見
　　祭涂教授文(名清甫/)
惟公古心直道碩學雄辭臯比儼臨士喜得師共期三
載教雨其滋天乎奈何奄忽止斯悲夫藥餌缺於奉侍
棺斂出於有司雖定數之莫逃亦人事之多違内交一
年荷公心知遽隔幽冥泫然傷悲沿檄承乏暫踵蕭規
祖奠柩前檥舟江湄家山匪遙魂兮來歸已而已而哀
哉已而尚享
　
　
　
　
　
　
　
　
　水雲村稾卷十二
欽定四庫全書
　水雲村稾巻十三
　　　　　　　　　　　　　元　劉壎　撰
　雜著
　　記夢
丙戌歲秋孟暑盛一日書困假寐夢偃仰小榻上氣奄
奄欲死旁若有言者曰死矣已乃氣果絶而死死時亦
無所苦惟覺神意飄飄然如行雲如飛烟騰上太虛間
不知晝夜明晦不見山川人物鬼神形狀不食而不飢
不飲而不渴不扇而不熱不衣而不寒鴻濛汗漫蕩漾
寥廓而亦無附麗倚著者久之忽爽然自悟曰此其死
耶於是小立於無人之境而凝想乎平生自襁褓鞠父
母之懐而至於總丱至於冠且婚且生子而且將老矣
其間若仰事俛育幹蠱承家親師取友讀書作文運智
謀競名利其瑣瑣者若求田問舍蓄書備器日用飲食
貿遷有無又若經涉亂離酬應世故生死聚散哀樂憂
懼百種千態意必有一足恃以為長且久者乃今口欲
一言而不能發手欲一操而無可伸平生積累竟無尺
寸絲毫相與始終即不知四十年營營役役所成何事
卒亦何所得乃且併吾之五官四體不得自為之主耶
顧今之飛揚升降乘雲御風若存若亡無聲無色者又
安知不日久日消寖以磨滅而人世紛紛正徒苦耳因
一笑而覺記所夢如此度他日真死不過如此而世人
之生死必且皆如此
　　汀冦鍾明亮事略
初明亮之首亂也汀州草間匹夫爾非有權位號召世
資憑藉奮臂山澤一呼數萬衆斬刈剽敓飄蕩震洶揉
江閩數郡之地動江閩浙三省之兵貴臣重將裨校士
馬因是物故者甚衆連城累邑公私供億耗費者甚侈
師之所經寇之所及男女老稺被執僇貲財廬舍罹蕩
燬者甚多上煩廟堂應接諸省奔赴竭數載之力僅得
明亮至軍前一靣而詐降無實傲睨反覆氣凌威鑠未
嘗獲一交鋒決勝明亮竟偃然得保首領以殁既殁衆
猶畏服止奉一木主爾藉其虛聲餘烈尚能統御所部
不即降潰彼何道以臻此此之謂盜亦有道者歟幸明
亮非有英畧霸圖止於作賊不過殺人民驅牛畜擁子
女坐金玉堆中假息林藪又幸國方盛强兵力翕合故
能磨以歲月待賊自斃儻若前古末造榦弱不支復加
他警策應弗及則漫溢胚胎如赤眉黄巾僊芝黄巢之
亂未可知也有脱身賊中者具言明亮有威風多智略
得操縱譎詐之術似非田野農夫比然殘忍嗜殺異於
人類其祭鬼常取孕婦刳剔為笑樂被其虜殺者皆淫
刑屠割呼號徹天極痛楚而後得死毎言必殺人則人
始不敢近而其衆固可全也迹其所為直盜賊之雄耳
元凶鉅惡腥聞昊穹顧幸佚罰曽不及顯正刑誅寸臠
縷膾以謝諸郡荼毒之民大可恨也南豐壤接閩贛適
當其衝至元丙戌以來閲歴六寒暑震撼萬狀雖城市
幸完然軍馬經從無歲無之至其急也則無日無之驚
擾需求比屋俱敝村落殆有甚焉粟空於廩魚竭於池
犬雞蔬果俱不得有加以捶縶淫濫視寇虐特不殺而
已鄠都石城瑞金建寧諸邑則兵冦兼至禍尤慘烈至
於庚寅四靣蠭起明亮邱元之外贛吉有謝主簿劉六
十樂安有盧大老南豐有雷艾江之徒乗時響應俱煩
省官親提重兵隨處逐捕賊雖終敗而受禍衆矣予聞
故老道州里舊事謂豐於宋為上縣炎紹南渡承平百
年民不識兵繁庶鉅麗甲江右逮紹定己丑庚寅間劇
盜廖十六廖雲廖雷輩起廣昌閩冦劉四官輩又薦食
汀劒邵武諸郡久而益熾出犯我江西己丑歲十月十
有六日廖寇由廣昌來犯西門王宰日宣備禦無策斥
堠不嚴賊已入關至三聖堂前一跛僧猶問曰賊在何
處俄被一刀死人始知賊至居民奔潰幸其僅留一夕
即去且不縱火故逃竄不前者或伏匿得全上司調江
州兵百屯安禪寺戍守十有二月又調馮將一軍至屯
西門甫解器械衣裝小愒十三日冦猝至石背舞皮繖
張青葢持木扉以蔽矢石馮亟前迎拒而軍逺來疲乏
未熟地利復衆寡不敵馮被殺所部潰奔多死寇長驅
入郭是時居民恃有軍來無恐逃者多還而不虞寇至
也由是死者無數火官府民廬幾盡數日乃去攻建昌
明年王宰以失守罪被劾罷選南城楊尉應亷來涖邑
楊廬陵人也號才能吏招集流逋以漸興補逺邇賴之
朝命御前諸軍副都統制夏訓武友諒將池司步騎至
又命蔡將某將荆湖步騎至又命張總管□將江西步
兵至進屯廣昌賊遁松梓山池司兵攻破之時又起復
陳工部韡知南劒州兼福建提刑江西招捕之職掎角
平冦陳公有威名多方略招致廖冦俱𨽻戲下賊衆被
官軍勦滅者不勝計亂遂以平而陳招捕之名滿東南
矣楊宰應接軍務撫摩創痍為尹六年百廢具舉輯荒
殘為繁庶化杌隉為安平自是豐復為壯邑二十餘年
雖嘉熙庚子有上石謝八屠之亂淳祐乙巳有廣昌符
五十之亂淳祐辛亥有新城關社之亂然禍不至邑邑
得以全逮寳祐戊午歲新城李尉復來攝邑郡吏賴青
臨之督月解錢帛峻甚青紅由帖徵催東濕加以大家
三譚二趙苛虐諸佃咸不堪命攀龍耆有張半天何白
眉者嘯聚起木𤓰山石牛洞五月二十日餔時率百衆
冦邑首吏余璋急斷浮橋賊愒水東官民賴此得逃逮
昏賊始渡留一夕焚譚之廬延燎城隍廟一帶居肆明
日乃歸巢諸司調撫贛旗馬軍合寨尉卒進討擒其魁
渠赴建昌凌遲梟令繼治激變罪李權宰以劾罷二趙
徙潮惠州家屬分徙劒邵没其貲以贍軍三譚罰米贖
罪賴青杖脊黥配死郡獄妻子徙外邑亦没其貲逮咸
淳戊辰夏諸鄉水災乏食始則發廩劫禾終則嘯聚弄
兵永福作善耆有羅動天詹花五者率羣兇起峽村八
月八日清晨以百餘衆破邑駐半日焚治寺民居市肆
殺略而去諸司又調兵討平之魁渠俱凌遲伏誅治失
守罪縣令楊從政曄以劾罷首吏歐實死郡獄甫七年
逮德祐乙亥歲十有二月江西諸郡受兵大執震擾尉
寨兇卒乘時略邑而賊首陳捷江七龍輩起中和保則
擁衆却村落是時南北未一有司招安之假以虚名使
散其衆明年丙子歲七月初吳制置浚即廣昌開梱府
聚兵興復諸邑咸應陳捷為制置司都統制率鄉丁戍
南豐江七龍從之八日晨興有北兵七百馬三百自建
昌掩至陳江拒於東郊大敗走其死於兵刄者甚衆士
民之不及避者死尤衆横屍路衢府寺民廬廛肆一炬
幾盡自有邑以來兵火菑患無甚於此承平遺蹟埽地
盡矣纔十餘年生聚未復而鍾邱相挻又如此距紹定
已丑庚寅整六十載其間禍亂相仍肝腦塗地令人心
酸有不忍言者何吾豐生靈獨不幸至是哉因紀明亮
事併載故實痛定思痛歴歴眼前後賢覽觀尚憮然而
三歎也大德戊戌歲四月上吉聊述事略而其詳則具
於嘉禾禦冦錄云
　　鄉飲酒議
按古禮冠昏喪祭有射有燕有聘有鄉飲酒今射燕聘
廢已久矣冠禮間有行者然甚少昏與喪祭雖不廢然
不盡如古其準古盡合惟行鄉飲則必謹焉三代之禮
僅存止此可歎亦可喜也鄉飲酒始於周以鄉大夫主
其禮故曰鄉周禮天子六鄉鄭司農云百里内為六鄉
外為六遂司徒職云五家為比五比為閭四閭為族五
族為黨五黨為州五州為鄉則州為二千五百家鄉為
一萬二千五百家也曰鄉大夫毎鄉置鄉一人其次毎
州中大夫一人為州長其次毎黨下大夫一人為黨正
又其次毎族上士一人為族師又其次中士一人為閭
胥又其次下士一人為比長而鄉大夫則總之者也諸
侯三鄉卿二鄉大夫一鄉各有鄉大夫天子諸侯之鄉
則君其國有其地也大夫士非國君未知鄉在何所
鄉有鄉學鄭司農云鄉大夫飲賔於庠序尊賢養老謂
在學也鄉則三年一飲州則一年再飲黨則一年一飲
凡鄉學取致仕在鄉之中大夫為父師取致仕之士為
少師處於學中名曰鄉先生以教鄉中之人毎年入學
三年業成升於君若天子之鄉則升學士於天子諸侯
之鄉則升學士於諸侯凡升必用正月將升必先為鄉
飲之禮鄉大夫與鄉先生謀諸學最賢者使為賔次者
使為介次者使為衆賔鄉大夫為主人與之飲酒而後
升之故周禮鄉大夫職云三年則大比考其德行道藝
而興賢者能者鄉老及鄉大夫帥其吏與其衆寡以禮
禮賔之葢古者年七十而致仕老於鄉里其為父師少
師而教於學也常知鄉人之賢者是以鄉大夫就而謀
之以為介賔將獻其賢能則與之飲酒故鄉則三年一
飲也然鄉飲禮有四若養老賔賢者特二事耳其三則
春秋習射因而飲之以州長為主人故州則一年再飲
也其四則國於大蜡祭而黨中於學飲酒黨正為主人
故黨則三年一飲也俱謂之鄉飲酒
立賔以象天立主以象地設价僎以象日月立三賔以
象三光三讓以象月之三日而成魄四靣而坐以象四
時故鄉大夫選其老而賢者立為三賔而立介以輔賔
立僎以輔主三賔之外年高者為衆賔六十者坐五十
者立六十者三豆七十者四豆八十者五豆九十者六
豆
主人親造三賔者之家速賔及介而衆賔自從之主人
拜迎賔介於庠門之外而衆賔自入三揖而後至階三
讓以賔升主人盥洗揚觶賔與主人升堂主人北靣再
拜於阼階之上曰拜至拜訖洗爵而升賔再拜於西階
之上曰拜洗拜訖賔又拜於西階之上以受爵曰拜受
主人拜於西階之上以送爵曰拜送賔飲酒既盡而復
拜曰拜既然惟待三賔則然介之禮省衆賔又省主人
尊賔故坐賔於西北而坐介於西南謂天地嚴凝之氣
始於西南而盛於西北體天地尊嚴之氣以表賔之尊
嚴也主人坐於東南而坐僎於東北謂天地温厚之氣
始於東北而盛於東南體天地之盛德以見主之仁厚
也故曰四靣之坐象四時也其禮則有祭薦祭酒嚌肺
啐酒卒觶致實之目其樂則有升歌笙入間歌合樂之
即其官則有司正之職其儀則有賔酬主主酬介介酬
衆賔之序而終之以沃洗又終之以説履升堂飲酒無
算然後賔出而主人拜送為禮之終序矣葢飲酒之初
皆立而行禮未徹俎故未説屨及旅酬沃洗既畢降階
而説屨徹俎而坐堂行爵無數至莫而不廢事故經曰
節文終遂安燕而不亂也黨正飲酒則一國若狂無不
醉矣
樂歌之節其始則樂工入升堂歌鹿鳴四牡皇皇者華
毎一篇而一終謂之升歌三終其以吹笙之人入於堂
下奏南陔白華華黍毎一篇而一終謂之笙入三終其
次笙歌既畢而堂上與堂下更代而歌堂上先歌魚麗
則堂下笙由庚堂上歌南有嘉魚則堂下笙崇邱堂上
又歌南山有臺則堂下笙由儀謂之間歌三終間者代
也謂一歌則一吹也其末則堂上下歌瑟及笙竝作若
工歌關雎則笙吹鵲巢合之若工歌葛覃則笙吹采蘩
合之若工歌巻耳則笙吹采蘋合之謂之合樂三終然
後樂工告之樂正樂正告之賔曰樂備工遂下堂而出
乃立司正謂樂既備賔欲去為有懈惰故主人使相禮
者一人為司正以監之將留賔而行旅酬也其用詩之
意則嘉魚者取其以禮下賢者賢者纍蔓而歸之與之
燕樂也山臺者取其愛友賢為邦家之基民之父母既
欲其身之壽又欲其民德之良也由庚崇邱由儀今亡
未詳其義愚謂必亦取其萬物得宜如魚麗萬物盛多
為太平之世可以待賔而興禮樂也賔必南鄉介必東
鄉主人必居東方謂獻酬之際主人將西賔將南而介
則瞷其間也瞷音間厠之間
竊詳鄉飲大㫖主於尚齒尊賢以厚風俗以明政教而
已古人歲歲行之以為常後世間一行之以為異即見
今之不如古矣淳祐丙午歲建昌嘗一行之時則郡守
王公侑為主人今六十年再逢丙午部使者始令再行
之其難如此宜乎尚齒尊賢之風不接于耳目而民俗
日媮也孔子曰吾觀於鄉而知王道之易易也夫王道
大矣夫子乃因觀於鄉飲而知其為易何邪孟子曰堯
舜之道孝弟而巳矣二帝之道猶不過於孝弟况王道
乎宜乎以此為易易也鄉大夫三年一獻賢能先與之
飲酒則宋代鄉舉鹿鳴宴葢鄉飲之遺意而其廢又三
十年并此意不復得見矣古人制為此禮法天地象日
月三光四時至詳且重亦有過於煩縟者則拜至拜洗
拜送拜既之類是也謂宜於親速賔介迎拜於門三揖
讓升堂之後稍節其拜則簡而不倦矣且今一舉禮其
費甚夥有司以為病不知古人歲舉此禮費當何取當
考大德丙午歲閏正月間盱庠奉憲令將以姑洗行鄉
飲因考古而議其略若其詳則見本義
　　策問(四/)
問易曰積善有餘慶積不善有餘殃書曰天道福善禍
淫又曰作善降祥作不善降殃聖經以善惡判禍福理
也先儒謂其言兼報應何也大學曰貨悖而入者亦悖
而出理歟亦報應歟報應釋老之説也聖賢不廢歟有
曰報應若有神司之者纎微必察誅賞不違何冥冥之
擾擾也此殆以人事擬天道固不足論或曰禍福無不
自巳求之者惠迪吉從逆凶惟影響人自為之天理順
逆之分即人事吉凶之判是矣而亦有為善未必福為
惡未必禍者何居或曰善惡未熟爾熟即驗矣審如是
顏子之善不熟乎何其夭且貧也盜跖之惡不熟乎何
其壽且富也不寧惟是鄧攸棄其子而全兄之子亦可
謂篤於善矣無兒之悲使人流涕張湯杜周酷虐何可
當也而乃俱有良子且爵位尊顯至建武杜氏爵乃獨
絶史謂蹟其福祚元公儒林之後莫能及葢訝之矣善
惡之騐竟如此此君子所以憤天道之無知撫遺編而
浩歎也羣疑滿腹願從諸君質之
　　二
問古者仕進之途葢非一矣周以鄉舉里選為正途至
漢則孝亷賢良明經唐宋則詞章科目皆正途也然其
間有以貲進者雖由徑亦多通顯何歟輸財助邊納粟
應令猶爲有説進𤓰果人亦官之何義歟宋待進納者
最有節不過假以浮名使由場屋特優其取予差易進
身爾不使驟入流品也非公私兩利者歟無亦曰多田
翁捐所餘數百斛計直幾何即獲與正途常選齒不䙝
吾名器歟一蹴而躐升則彼之賢勞鞅掌積日累月者
得無觖望且寒畯乏資者復何由升歟自古奔走才能
鼓舞豪俊惟名器爾昔有以官頗易得人思僥倖為世
道憂者非以其輕名器歟懼其輕加裁制焉將以抑奔
競也或曰昔嘗急而求予矣今若此不慮後日復有急
乎吾將微奬以示其信虚榮以慰其求則又曰數且夥
其輕猶故也將若之何敢問
　　三
問學者之於書致疑多矣大者未易悉數也略舉其細
有言語背馳者有紀載失實者有稱謂差殊者試與諸
君商之夫子曰言忠信行篤敬子張書諸紳言行之重
如此而孟子乃曰大人者言不必信行不必果異時夫
子亦嘗以言信行果為硜硜之小人是言行不足為重
矣無乃言語之背馳歟門人曰子罕言利與命與仁利
與命夫子誠罕言至于仁則屢言不一言未見其罕也
無乃紀載之失實歟唐虞夏周國號主一未見其有二
也繼夏者殷宜直曰殷而已然詩既曰殷士膚敏曰殷
鑒不逺矣乃有時而又曰商之孫子曰肆伐大商書既
曰殪戎殷曰勝殷殺受矣乃有時而又曰商郊牧野曰
商王受是一國而二號當時之人不知何從梁本魏也
孟子之書易魏曰梁而齊晉則異乎是何於魏獨然無
乃稱謂之差殊歟三者雖淺近其疑則一敢問
　　四
問理莫難明於鬼神矣謂為無邪傳曰幽則有鬼神謂
為有邪孰從而究其迹也夫子曰焉能事鬼不過謂其
未能事而非以為無也子不語怪力亂神不過不形之
言語而非以為無也葢有之矣然求所以有何其茫如
邪畫歘嚘嚶世固有之抑以理而推有形而後有聲曰
有聲矣必附於形形何在歟曰無形矣聲何所附歟好
言鬼神莫若左氏世多譏其誕至伯有之事又何若是
著也然歟否歟審如是可謂之有矣乎中庸謂洋洋如
在其上如在其左右如之云者其有無之間耶智不足
以通幽明之故願袪其疑
　　詩説
至元辛卯秋予與故友易雪厓閒遊南城鄉至歐橋訪
小谿周文郁(名從周淳祐/丙午中鄉舉)因過坡下訪綵野黄衛道(名/闌)
(登科仕為興國/軍通判除槯院)就往金谿縣之曾坊訪平山曾仲材(名/子)
(良咸淳戊辰登科/仕至嚴州淳安令)三先生者皆予舊識也前修雅望綽
有典型從容説詩各得一論足以補後學之闕漏今二
十有七年矣雪厓翁壬辰歲先逝三先生亦相繼僊去
宰木俱拱惟予僅存而亦年近釣璜懼來日之有限前
聞之易亡也因摭其説載家集以示吾孫
小谿翁曰昔在行都訪白雲趙宗丞參詩法因問何以
有盛唐晚唐江湖之分趙公曰此當以斤兩論如齊魯
青未了如乾坤繞漢宫如吳楚東南坼如天兵斬斷青
海戎殺氣南行動坤軸如白摧朽骨龍虎死黒入太隂
雷雨垂等句是多少斤兩比風暖鳥聲碎日高花影重
即輕重見矣此盛唐晚唐之分江湖不必論也已而訪
蒼山翁曾子實以趙公語質之曾謂趙公言是適有一
客從旁竊笑心怪之而未敢叩異時徐問客何為笑曾
公曰有故葢白雲之説雖當顧其自作則起末皆未是
客之所以笑也文郁請問歌行曾公曰凡歌行止合以
老杜為法其後又謁㸔雲翁黄希聲參詩黄公簡黙莊
重不事莊辯止云詩止如此做做來做去到平淡處即
是又曰詩貴平淡做到此地位自知耳三詩人之所以
語小谿者如此小谿以其説授予(白雲諱崇嶓字漢宗/居南豐之東門嘉定)
(壬午登科仕至大宗正丞卒于朝有子雲舍仕至撫州/太守○蒼山諱原一字子實居寧都金精山前仕宋為)
(南昌縣丞○㸔雲諱文□字希聲淳祐庚戌登科居/建昌城内仕至浙西提幹舟覆于嚴州城下遂溺死)
予訪綵野黄榷院年八十有四矣精健不衰氣象温雅
有乾淳遺老風致忠厚之味藹然從容談詩有曰詩貴
平易自然最要血脈貫通有倫有序因舉梅詩牆角數
枝梅云云又舉月詩騰騰離海角云云此二篇血脈貫
通次序不差是一樣子也越二日往金谿訪平山曾公
作詩多雄健於近世詩深取蒼山翁且云少謁蒼翁於
行都翁曰君作豐大合作顛詩一番然後約而歸之正
乃有長進問何謂顛詩曰若太白長吉盧仝是已然性
不喜為此體竟不果學今老而思當時儻不以已見横
於胷次而從前輩之教用工一畨則吾詩當不止此歎
息久之
予以諸老前後言語參玩乃知前輩作詩俱有節度如
今人率爾五七字湊砌成章遽名曰詩宜其不足傳矣
學不廣聞不多其何能淑予竊媿夫造詣之不深而又
慮夫前世之不傳故纂其所聞以為詩説也日或嗣有
見教者顧雖老憊猶願讀書延祐丁巳重陽日記於東
軒
　　記安晚二字
顏蠋與齊王游食必太牢出必乘車妻子衣服麗都蠋
辭去曰玉生於山制則破焉非不寳重也然而太璞不完
士生於鄙野推選則祿焉非不尊遂也然而形神不全
蠋願得歸晚食以當肉安步以當車無罪以當貴清淨
真正以自娛宋丞相鄭忠獻淸之晚年倦祿自號安晚
葢取諸此東坡嘗謂戰國之士未有如魯連顏蠋之賢
者也然而未聞道也晚食當肉安步當車是猶有意於
肉與車也晚食自美安步自適取於美與適足矣何以
當肉與車為哉坡翁此論尤高但蠋葢有為而言之與
曾子彼以其富我以吾仁彼以其爵我以吾義一例亦
不害其為聞道也
　
　
　
　
　水雲村稾巻十三
欽定四庫全書
　水雲村稾巻十四
　　　　　　　　　　　　　元　劉壎　撰
　公牘
　　代包尚書申省乞朝假狀(咸淳丙寅/)
昨準尚書省劄子云云給假一月候滿前來供職者恩
㫖薦頒孤衷增感伏念某棲遲莫景眷戀明時清朝未
忍於棄捐優詔僅䝉於予告恩綸稠疊寧忘魏闕之思
藥裹纒緜靡遂漢廷之恃今者年益加大病殊未瘳雖
出入庭户以猶艱豈奔走道途而無苦輒陳私悃俛念
顛危欲望公朝特賜敷奏更與給假一月少需煖淑庶
便老癃實拜鈞造生全之賜
　　代申省乞蠲租免糴狀
　咸淳戊辰夏鄉邑水災逺近艱糴人心洶洶予日慮
　冦禍六月初遷避建昌城中未久果聞嘯略四起八
　月八日賊破邑大焚略而去是時朝㫖下江西運司
　於諸郡和糴米數十萬石頒降官誥度牒銀楮四色
　為糴本數内建昌合糴三萬石南豐與焉予聞之惻
　然曰邑虚矣何堪重糴乎即思以救之適雲舍趙公
　必岊新注雩都宰歸亦寓盱城居相鄰因約其同謁
　鄉達尊包樞相恢陳尚書宗禮曾侍郎頴茂黄侍郎
　萬石易安撫士英請為聨衘列上於朝祈免糴又祈
　蠲租諸老俱然之陳公命予亟具稾以進即備公劄
　聞於賈平章似道未幾尚書省劄下盡從所請租糴
　兩免次年春夏遂免艱食云
某等跧伏田里囿身化鈞自安其愚詎容妄有陳述兹
以事變出於鄉里事體關於朝廷冒昧籲呼仰祈鈞鑒
某等生長建昌竊惟本郡山多田少素非富饒而南豐
一帶又接閩贛民俗慓悍輕生習兵纔遇水旱無聊輒
嘯聚稱戈負固挻亂致上煩于有司今年春夏以來積
雨霖淫谿澗漲溢至四月乙巳大水五月壬戌又水拔
屋宇衝田疇葢四縣皆然而南豐則平原出水災變尤
甚東西彌望莽為沙邱牛畜種植多没巨浸廩儲溼腐
告糴孔艱於是强民結聚者四起州郡為之調兵鎮壓
遣榜招諭而後定曾幾何日被水者修補廬舍未就葺
理縣市未成忽八月初本縣管下峽村賊首羅動天等
聚集兇徒焚劫鄉落竟以初八日辰時掩襲不備長驅
破縣虜略財貨婦女殺死宗室王民本縣無兵無城徒
手受冦邑􁀙市肆悉盡于烟燄之中生靈老少多斃於
賊刃之下僅得尉卒數輩短兵巷戰而寡不敵衆莫遏
其鋒賊埶既長好亂者衆邑距郡不四舍朝發莫至蕩
無隄防近城居民率竄城内傍連贛撫屬邑如寧都宜
黄無不震動弱者徙家逺遁强者團結自防州郡始調
廂禁寨兵結約隅總邱應祿胥廣趙集義兵攻圍賊洞
幸擒元惡己正典刑同黨羣兇或逃或捕既而憲司軍
馬踵至雖可少安然郭内則瓦礫蕩然奠居無所諸鄉
則側受冦燬茅葦相連生者骨肉流離死者肝腦塗地
甚可痛也某等竊念南豐自紹定己丑廖冦兵火之餘
凡二十年創痍僅起而寳祐戊午之張冦起焚蕩劫略
一夕為虚郡家急於繭絲草草收拾甫及十年痛猶未
定而羅冦繼起四十餘年三經殘破寒厓赤子斬然無
一縷生意秋成納稼民食所關而始以洪水之漂流繼
以兇燄之焚略又繼以軍馬之蹂踐田疇刈穫能有幾
何况邑之宿儲空於水鄉之積貯空於劫市井之生聚
空於火疾痛呼天安得不仰祈一分之寛乎共惟寛大
之朝仁恩旁達元勲當國澤及隱微凡州縣兵荒毎拜
存撫今南豐水盜兵火交逼沓至尤宜興憐欲望公朝
曲垂軫念特降㫖揮行下建昌軍將南豐民户二税蠲
免一年其本軍和糴米年例四縣總計三萬餘石併乞
劄下江西轉運司行下本郡將南豐一縣今年合糴之
數特與除豁令運司收回糴本庶幾寛恩所被民力獲
紓亦見本朝仁逺之意顒望鈞慈亟賜報可某等當與
下邑黎庶永戴洪恩干犯鈞嚴下情不勝俛伏俟命之
至咸淳四年十月日右武大夫閤門宣贊舍人主管華
州雲臺觀易士英朝散郎集英殿修譔黄萬石通奉大
夫寳章閣待制曾頴茂文華閣直學士大中大夫陳宗
禮資政殿學士通奉大夫致仕包恢劄子
　是年十一月尚書省劄子下建昌軍仰將南豐縣民
　户咸淳四年夏秋二税蠲免一年外仍劄江西轉運
　司行下本軍將南豐縣咸淳四年和糴米照數蠲免
　收回糴本併劄送包資政等官准此
　　代申省為陳參政請諡狀
竊惟聖經存節惠之文清朝有錫諡之典所以旌别淑
慝昭示來今儻非依賴於鈞陶何以煇光於泉壤伏念
先君樞參資政年垂七袠厯仕兩朝清介方嚴不混流
俗平生勁直之節著在朝廷簡靜之政行於郡國為學
官因冬雷上疏語侵大臣鄭丞相惡之而斥為宰屬因
陳四大願厯詆時事丁大全惡之而又斥景定更化天
日清明起散地乘軺傳觀風嶺海一道肅清中間雖以
詩語為御史虞虙所誣徙居二水而元宰當國察其非
辜曾不踰年㝷叨擢用由庶僚而登言路由言路而升
從班彈擊不避貴權論思必主正大一時忠言讜議以
之為首端人雅士以之為宗出帥羊城以清約洗貪風
以安靜鎮逺俗至今南人歌思靡忘暨登廟堂守正不
變雖莫究大用而天下善類識與不識翕然以名節稱
之其持身處事治家居官皎皎無毫髪磨玷至若讀書
講道勤苦自厲則壯老猶一日也公朝為之贈官加賻
恩全始終亦既哀榮無憾矣永惟墓草已宿壹惠未章
不肖孤零丁待盡弗克顯揚深懼先君名實與草木俱
腐無以贖不孝罪謹繕寫行狀一帙叩首百拜以請欲
望朝廷俛賜矜念或䝉特達密啟徑降恩㫖為易其名
或䝉下之有司從公議諡豈惟不肖孤誓報洪恩九原
有知亦將永永戴德其無斁某冒犯鈞嚴下情不勝俛
伏俟命之至
　　呈州轉申㢘訪分司救荒狀
　大德十年丙午歲春夏間江浙大饑吾邦與鄰郡皆
　然景象惡甚予不能安條其事上於郡適分司官至
　因以聞
竊惟民間或有疾苦學校所當開陳本州歸附三十餘
年多遇豐歲民各安生亦曾間有艱糴之時然止是小
歉不至大傷惟有今年凶荒特甚豈非歲在丙午自古
以為戹㑹邪即今饑民充塞道塗沿門乞食扶老携幼
氣命如絲菜色雷腹行步傾倒一村一保之間兒號婦
哭所不忍聞葢縁此州本是窮原去處山多田少地狹
民貧雖遇豐年猶有不給自大德四年以來連年不熟
罕有積儲至七年八年則旱損其半九年則蟲傷尤多
民户輸糧還債之外所存無幾上年臘月農家多已無
飯度歲矣苦捱至春又遇雪凍閏月以後淫雨連緜至
三月二十一日夜半西鄉峯嶺等處山水發洪衝田拔
屋莽為沙邱如秧如麥俱巳蕩盡沿河一帶彌望蕭然
常年猶有鄰境可以通融今則鄰路俱荒四境斗絶常
年猶有蔬菜可以助食今則久雨浸淫蔬菜腐死常年
猶有客船運米可以接續今則州民前往下江販運多
被龍興撫建闌遏不許到州常年米碩價止中統鈔一
十兩糴戸猶曰艱難今則價值日增倍而又倍且又夾
雜水濕沙糠舂簸之餘一斗僅得七升而已以此展計
毎碩乃成三十兩之上小民久困鈔從何來以至將屋
宇園畬絲麻衣服牛犂器具甚至猫犬等物俱已典賣
應急自春至夏厯日滋久葢亦罄竭矣且糧多之户不
免猶有缺食者耕農之家困乏可知弱者忍饑待盡强
者率衆開倉或有百十為羣突入大家升堂入厨需求
飯食必待烹豬給酒醉飽乃去既曰饑民誰能抵拒亦
且數衆叫囂震驚以此税户亦不安居往往搬移回避
景象殊惡葢三十年所未見也居是邦者廪廩度日幸
䝉省府矜䘏纍次發糶官糧儻非得此賑饑則餓死久
矣又奉榜文委官勸糶伏覩辭意哀矜懇切洞察民病
百姓見榜歡聲如雷以至感極而泣然官倉所糶毎户
多者五斗少者一二斗而止略計人口不同大槩僅充
五日之食所食既盡又只忍饑今纔五月上旬相去秋
成尚逺兼本州山深地寒止宜晚禾惟有近郭鄉村略
種早稻通計十分之内早稻止有三分各濟本鄉何能
普及近為大水衝田之後補挿稻秧比常年栽挿之時
甚為遲緩恐至七月纔見收刈况又未卜有收無收凡
人一不食則饑再不食則困三不食則餓且死豈能空
腹忍死待秋熟乎至如逺村止種晚禾直到秋冬之交
然後成熟似此饑荒正長委計利害今則未論秋後且
慮目前若不多方措置不惟餓死者衆亦恐别生事端
倍費有司處置伏見本州官糧除已糶出及存留年終
支持外尚有餘賸乞行照勘數目接續發糶拘錢還官
仍乞申覆省府乞於糧多路分轉撥萬石儹運前來接
濟亦是損有餘補不足之意就乞行下龍興撫建諸路
放行米船毋得阻遏均是江西地面一般饑民何忍妄
分彼我瘠魯肥杞也其有富户蓄米待價固是愚而無
知不䘏禍敗理宜督勒隨時平糶庶免後患可保家業
至若姦民不畏官法乗時放强鼓動惡少不問物主擅
取倉禾此風亦不可長所宜折其萌芽合無多出榜文
嚴加禁治嘗聞古人救荒有法凡禁治閉糶之户强糴
之民必將二事竝行葢以安富恤貧不至偏負如某所
陳似涉激切然事急不暇徐行心痛不及緩聲如言可
采早望定奪實一州生靈之幸伏乞照詳施行
　是年省府節節行下糶糧又專官親臨賑濟孤貧者
　分遣郡官下鄉勸諭大家減價發糶郡侯聶公伯達
　名從政懇惻奉承秋毫無擾貧富安之又勸農競種
　蕎麥為明年續食計所收甚廣暨丁未歲民得麥續
　食不復有饑由是兩歲雖歉而獲免溝壑者皆公家
　全活力也
　　建請改葬鄉賢游澧州狀
竊惟尊禮先賢國家之令典建明義事學校之公言伏
見南豐志該載先賢數内有故澧州太守游大夫諱少
游文學政事為時名臣亡殁之後已行薶葬經今百年
昨因至元己丑庚寅間兵冦擾攘將本官墳墓發掘破
棺取物衆皆見其金紫儼然顏貌如生衣服俱被剥去
屍體棄於道傍子孫凋零無人收瘞鄰近憐其裸露就
將浮土略為掩藏不復再行正葬今則又厯年深雨水
浸淫牛畜踐踏此去日久必復暴露矣生前既是品官
身後豈宜如此本處亦有善人肯為出力遷葬却為未
曾聞官由此未能輕動本官元葬新城耆接連玊泉地
靣有玉泉耆儒人黄貢元名猶方讀書知禮樂為義事
謂宜委之此人倡率鄉里仁人義士及游門宗親協力
維持製造棺衾將本官遺骸裝斂入棺加以釘線灰漆
如法封閉結砌墳穴用石葢壓務令完牢仍於墓前鐫
石明書澧州太守游公之墓致祭安奉以表先賢則澤
及朽骨風厲薄俗誠州郡之美事也
　　講究隄備湖冦事宜狀
竊惟江海湖泊水靣濶逺蘆葦阻深致有盜賊出没從
古不免而近年為尤甚剽劫商旅損傷官員非止掩其
資財又且占其妻子㝷䡮無處生死衘寃今者李某所
陳件件皆實原其事理葢縁賊船盤據水中巡尉逺在
岸上追捕縣隔力無所施又賊船民船混雜波心雖有
智者不能辨認為今之計謂宜别立水路巡捕司驗地
靣逺近節節置立使聲勢相接首擊尾應給以官船日
夜巡哨其有雇覓民船裝載者宜依李某所陳令本人
經官告給印信勘合及用火印烙船參照相同見得某
處某人管下附籍船户如此明白若或船無火印及無
勘合即是賊船顯然彰露自無所容而水盜因可弭矣
至如船居之戸規避差發則宜印烙其船及依土居粉
壁例置立粉版開寫户貫人口官為置籍時常㸃視非
止官府得以役使而姦盜不至窩藏此又一舉而兩利
也其要在乎講之周密行之堅決又須嚴立法禁隄防
巡捕司與賊交通之弊庶可戢水盜護良民惟執事者
實圖利之生靈幸甚
　水雲村稾巻十四
欽定四庫全書
　水雲村稾巻十五
　　　　　　　　　　　　　元　劉壎　撰
　表箋
　　壽節賀表(景定庚申正月五日/)
獻歲發春挺生真主與天齊壽恭祝聖人矧臨啟運之
年有衍興王之慶恭惟剛健中正神武聰明三紀四方
無虞丕暢久成之化九夷八蠻通道克開底定之勲適
虹電之交煇等乾坤而同永臣分藩有守造闕無繇藝
祖開創於庚申願恢令緒帝舜誕彌於甲子期邁修齡
　　謝賜厯日表(景定甲子/)
仰觀天文協用五紀以為民極賚及萬方䝉帝力以何
知表人時之敬授恭惟誠參化育道妙裁成膺厯數以
在躬契合六十年之興運察璣衡而齊政環循三百載
之太平正朔誕頒車書咸被臣職司勸課志在布宣云
云
　　紹陵誕嗣賀表(咸淳戊辰十月一日/)
乾萬物之資始式開有道之長震一索而得男丕衍無
疆之厯甸區嘉賴宗社奠安恭惟德澤延洪仁恩涵育
忠厚成其福祿克底烝民之生孝弟通於神明宜接千
歲之統告朔適當於良月流虹遂應於前星臣老佚里
居逺欣邦慶二十九得皇子同符先漢之頌歌億萬年
敬天休永邁成周之厯數
　　賀太后
德合重坤仰詒謀而翼子祥開索震爰受祉而抱孫宸
扆來朝慈幃增喜恭惟得天久照應地無疆壽考萬年
用介福於王母本支百世肆遺休於後人遥知問寢之
歡坐享含飴之樂臣身棲南畆心戀東朝誦太任思齊
之詩於昭積慶效湯孫猗那之頌式衍丕基
　　賀皇后
宫幃雍穆肇美蟄繩廟社靈長為生岐嶷仰離明之繼
照表坤厚之含光恭惟如月之常配天其澤審官賢佐
君子助成化育之功帥嬪御祠高禖協應誕彌之瑞凡
皇祚緜於百世由化基本諸二南臣幸佚餘年欣逢慶
事祝帝堯之多子有偉貽謀頌太姒之嗣音永言齊壽
　　正旦賀表(咸淳庚午/)
歲協祝釐頌九州之正朔帝臨垂拱朝萬國之衣冠自
天降康與民更始恭惟日新盛德春育涵生六年受五
服之朝混同文軌一氣轉八荒之壽增壯山河適當黄
道之中宜處青陽之左臣歸田身老戀闕心存王春受
漢京之圗莫陪正伏吉月布周邦之治苐仰寛書
　　太后
月正元日尊臨南靣之居天下一家同致東朝之慶慈
顏有喜景福無疆恭惟與物為春後天不老龍樓戒曉
日膺問寢之儀雉扇開雲歲舉奉觴之典九重稱賀萬
國具瞻臣歸老邱園馳神集闕四時成歲欣逢交泰之
期五色補天端賴重坤之助
　　皇后
王者大一統式迎泰道之亨太極有兩儀允賴坤元之
載歡騰柏頌喜溢椒塗恭惟化基二南仁育萬物正位
乎内助宣太皥之春申命自天均迓元正之福對龍杓
之易次仰鳯闕之受朝臣昔侍西清今安南畝想紫禁
烟花之繞莫綴班聨瞻黄道日月之明遙依魏闕
　　壽節賀表(至元戊子八月二十八日/)
乾統天而乘六龍光臨率土兑正秋而説萬物瑞應流
虹聖明挺生遐邇胥慶欽惟寛仁撫世神武興邦如月
之恒日之升同符久照際天所覆地所載咸入洪圖福
鎮關河壽齊箕翼臣分藩有守望闕無由致嵩嶽之三
呼苐瞻北極指軍峰之萬仞遙祝南山
　　又(至元己丑/)
乾元御極運應河清兑正司秋節逢電繞萬年介福四
海均驩欽惟光岳儲神箕翼同壽為天地立心生民立
命共樂治平凡日月所照人力所通悉陶化育祥開誕
聖慶衍齊天臣忝牧一州恭瞻九陛歸美報上莫親奉
於玊巵以忠事君尚逺稽於金鑑
　　登極賀表(至元甲午四月/)
天子君萬邦遹符厯數皇極斂五福誕覆幅員華夏歡
聲乾坤喜氣欽惟與天同大如日方升聰明睿智以獨
尊登九五位朝覲謳歌之並集得億兆心宗社安於泰
山詔令聳乎率土丕昭祖訓光御皇圖臣叨守外藩遙
瞻中禁又逢聖主逾殫莫報之忠嘉與逺氓共樂昇平
之治
　　又(萬户府/)
明帝御邦嗣累朝之丕緒黎民有主藹萬國之歡聲廟
社奠安乾坤開霽欽惟純粹中正濬哲文明鍾三光五
岳之英天姿特異為六軍兆姓之主神器有歸奉烈祖
之聖謨膺皇躬之景命時乘龍御光紹鴻基臣濫職柳
營馳神楓陛爰飭采薇之戍謹守封疆敬歌天保之章
願綏福壽
　　壽節賀表(甲午九月五日/)
虹電流煇適應九秋之候乾坤齊壽有開萬壽之期瑞
氣氤氲頌聲洋溢欽惟睿知神武博厚高明天日英姿
鍾太極兩儀之全氣風雷嘉㑹協六軍萬姓之歡心當
新政之御圖紀良辰之毓聖誕彌厥月長發其祥臣分
牧南邦馳神北闕瞻蓬萊之五色阻綴賀班效嵩岳之
三呼遙伸善頌
　　又(萬戸府/)
龍飛御極甫新一統之權虹流介祥咸仰九重之慶歡
騰薄海瑞靄層霄欽惟載纘武功誕敷文德撫軍監國
久符重煇重暈之占應天順人善繼同軌同文之治茂
介秋高之候有開帝出之辰臣縻職柳營馳神楓陛千
官朝賀遙瞻漢殿之班萬旅歡呼共上莊杶之祝
　　正旦賀表(元貞乙未/)
歲頒寳厯大一統以為元春度玉墀喜萬年之介壽和
熏海岱喜溢乾坤欽惟德與日新仁同天覆車書混一
睿知足以有臨正朔昭明華夏罔不率俾儉勤遵夫祖
訓愛敬説於親闈茂對青陽益臻洪福臣職分藩服心
戀闕廷膺貢受圖雖阻陪於朝㑹行慶施惠願祗布於
恩言
　　又(萬户府/)
東風轉律又新萬物之煇南靣受朝茂介九重之慶聖
朝臨御華夏瞻依欽惟禀睿自天性仁繼祖修車馬備
器械八紘丕振於皇威開黄道拜紫宸百辟共推其神
武當持盈守成之世逢考圖數貢之辰壽祉駢臻基圖
鞏固臣屬縻軍務阻綴廷班詩詠采薇恪守封疆之戍
春融細柳常懐雨露之恩
　　壽節賀表(總統所/)
華衮天臨喜親逢於明主方袍雲集咸恭祝於聖人運
應六龍之乘生同一佛之出欽惟慧通山海福比河沙
累劫萬行圓成為世界主大地衆生歸仰居人中尊當
秋高氣清之時紀電繞虹流之節壽齊箕翼慶溢乾坤
臣祗率梵徒遙瞻宸御真詮五千巻敬繙貝多葉以披
宣睿照億萬年願比須彌山而長久
　　又(九月五日/)
虹渚紀祥九五適符于令節象筵啟教億兆齊藹於頌
聲飛龍御天生佛見世欽惟獲無量福居不動尊因果
圓成作大地山河之主智慧廣大為當世天人之師先
囊茰四日之期應曇花千年之瑞光騰箕翼喜溢乾坤
臣寄蹟南邦傾心北闕領苾芻衆敬宣覺帝之真詮繞
蓮華臺齊祝聖皇之上壽
　　登寳位賀表(大德丁未/)
六龍在御初臨南面之朝萬象維新咸拱北辰之照皇
圖鞏固甸宇欣愉欽惟淵懿聰明睿知神武鍾三光五
岳之全氣繼祖嫡傳得六軍萬姓之歡心受天寳命孝
愛首尊於慈極寛仁誕布於多方膺謳歌朝覲之歸副
宗廟社稷之託臣忝紆郡韍恭被詔綸厯數在躬所願
跨商周之世福威惟辟何幸逢堯舜之君
　　太后冊寳賀箋(同/)
神受寳冊正萬國之母儀帝奉玉巵開億年之聖壽宫
闈喜氣穹壤歡聲欽惟道協媧皇德高文母如天之運
定大策於禁中挾日以升福羣黎於宇内既措安於神
器宜誕受於鴻名盛典煇煌慈顏忻懌臣縻身南服稽
首東朝擁佑有功永昌九重之侍養對揚無斁共欣千
載之㑹逢
　　東宫受寳賀箋
帝臨玉扆新膺昕陛之朝天受寳符首正春宫之位慶
緜宗祏歡動甸區敬惟機神英明性質仁厚娛侍太母
藹和氣於宫闈擁戴聖皇著殊勲於社稷宸眷篤怡怡
之好淵𠂻定繼繼之謀瑞協龍潛祥開燕翼某身縻支
壘心遡賀庭重光重暉喜羣情之有屬同文同軌占大
厯之無疆
　　尊號賀表(至大乙酉四月/)
南靣視朝敞玉宸而臨御東宫考禮煥寳冊以推尊仁
洽萬方歡騰八表欽惟德配天地孝通神明得位得祿
得名光昭烈祖重光重輪重潤敷佑後人履端誕受於
徽稱渙號遄頒於慶賜聖朝剏見縟典增煇臣忝守偏
城欽承明詔進官一列喜均被於隆恩祝壽萬年願常
熙於鴻號
　　壽節賀表(己酉七月/)
律轉清商適金行之肇序位尊皇極紀電繞之呈祥福
祿駢臻朝野胥慶欽惟聰明作后寛惠愛人天下同軌
同文新崇徽號王言如綸如綍誕播洪恩勤問寢於龍
樓永貽謀於燕翼式逢瑞節丕衍耆齡臣分牧南邦馳
神北闕三呼祝壽阻親奉於玊巵百拜盡恭願常瞻於
丹扆
　　東宫生日賀箋(三月三日/)
瑞啟龍潛光應斗樞之繞歡均鼇掖時當天氣之新福
祿駢臻朝野胥慶敬惟英明冠世神武安邦贊一日萬
幾之權允熙庶績慕二帝三王之學博采羣書欣際昌
辰益隆壽祉某等屬縻州壘阻綴庭班遙祝千齡衍本
支而益茂恭陳百拜仰華鄂之相煇
　　延祐丁巳肆赦謝表(周王敗後/)
立愛惟親特厚宗藩之眷宥過無大誕均甸宇之恩詔
下九霄歡騰八表欽惟堯仁濟衆舜德好生追懷棣鄂
之華忍遺厥後曲軫茅封之貴弗麗於刑憐其詿誤之
情錫以虧除之澤宏敷曠蕩溥及隱微臣職謹布宣心
同欣躍雷雨作解同熙一氣之春日月照臨永衍萬年
之福
　
　
　
　
　
　
　
　水雲村稾巻十五
