#+TITLE: 天馬山房遺稿-明-朱淛
#+DATE: 2018-05-12 10:20:11
#+SOURCE: github.com/kanripo/KR4e0182 master 49ee8fc8                
欽定四庫全書　　　　集部六
　天馬山房遺稿　　　　别集類五(明/)
　　提要
　　　　(臣/)等謹案天馬山房遺稿八巻明朱淛撰淛
　　　　字必東號損庵莆田人嘉靖癸未進士授湖
　　　　廣道監察御史㑹興國太后誕節詔命婦朝
　　　　賀而慈夀太后誕節轉不令命婦朝賀淛上
　　　　疏爭之廷杖斥歸終于家事迹具明史本傳
　　　　其詩文不事鉛華獨抒懐抱朱彛尊靜志居
　　　　詩話亦稱其詩無俗韻誦之想見其人盖澤
　　　　畔行吟沉淪沒世而未嘗有一窮鬰怨尤之
　　　　語是謂難也至家居三十餘年於民生國計
　　　　切切不忘集中所載南洋水利之議山冦海
　　　　㓂之防皆指陳利病斟酌時宜委曲以告當
　　　　事不以罷黜而膜視抑又難矣其爭誕節朝
　　　　賀疏史僅刪存大畧集中尚載其完本用以
　　　　壓巻盖自議禮諸臣獲罪後舉朝皆附新局
　　　　淛與馬明衡獨惓惓故君尤其一生大節故
　　　　編録遺文者别為一巻弁于集首云乾隆四
　　　　十五年五月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　天馬山房遺稿巻一
　　　　　　　　　　　　　明　朱淛　撰
　䟽
　　大禮
湖廣道試監察御史臣朱淛謹題為舉大禮以安人心
事於嘉靖三年二月三十日恭遇慈夀皇太后聖旦節
命婦免朝賀欽此伏見近來天灾流行聖心警動諸凡
供御一切裁省母慈體國當示謙冲但睿㫖簡嚴不言
所以臣民觀聽惡得無疑咸謂朝賀之禮近在興國太
后固已舉行今者慈夀誕辰乃聞報罷事體相類禮數
頓殊傳報之間闗係不小臣切念武宗上賔蒼生無主
當時為孝廟後者唯慈夀所欲立耳手提神器親授吾
皇母子至情天日在照孝宗在天之靈所以望陛下之
事母后者何如天下臣民萬姓之心所以望陛下之事
母后者何如今乃旬月之間一廢一行彼此相較形迹
太著何以安母后之心慰孝宗在天之靈副天下萬姓
臣民之仰耶臣愚以為朝賀之禮在母后雖云固辭在
陛下尤宜敦請比諸常禮加意舉行致誠致敬盡情盡
文不然萋菲成文嫌隙易啓兩宫之疑漸積國家之釁
日生興衰隆替實係於斯臣不勝感激之至縁係大禮
以安人心事謹具本親齎伏候勅㫖
　
　
　
　
　
　
　
　
　
　天馬山房遺稿巻一
欽定四庫全書
　天馬山房遺稿巻二
　　　　　　　　　　　　　明　朱淛　撰
　序
　　贈少參波石徐公入覲序
明年春王正月天子大開明堂肆覲羣后四方萬國咸
奔走焉藩伯少參波石徐公先期戒行肅將厥事三司
諸公徴言為別同寅方山黄公來命淛為之淛自念鄙
人與時事疏隔甚久文思荒落辭避弗敢當禮顧波石
之行伊邇逺使不可以虚辱廼再拜受簡作而言曰諸
侯朝於天子曰述職述職者述所職也我聖祖經畫天
下分為十三布政司而府而州若縣而庶官百執事悉
承屬焉是故位以大僚祿以髙秩比以官聨監以憲司
臨以臺使體統相維儆於有位以左右斯民登於至理
甚良法也閩藩所轄為府八州一縣五十有三庶官百
執事又不知其幾生齒蕃息其安危治忽咸責於守土
之臣厥職大矣今上皇帝御極以來憂勤治理尤軫念
於逺民藩翰大臣祗若徳意懋相飭戒以敬帥其屬納
諸軌物撫綏元元維兹閩陬尺土盡闢而盗賊消息山
坳海澨之民去神京萬里咸得相安相養老子長孫以
與被堯舜之澤此固徹侯旬宣恪共厥職之效也侯兹
行也其可以有述矣乎政有所未宜有司百執事之官
有未當其位法得自逹於天子損益用舍以終惠我民
此固今日述職之亊也昔周時諸侯朝正於王王宴樂
之為之賦湛露其詩曰湛湛露斯在彼杞棘顯允君子
莫不令徳波石早從事於正心誠意之學不立門戸專
事躬行而明白正大忠信温良海内之人皆知其為君
子其所以上結主知而承瀼露之澤者固自有地矣東
曦海色周道鸞聲諸公追餞芋原其歌是詩以為侯別
　　贈胡君蔚中考績序
余觀政時與鄭君諧甫同僦西城蕭氏之舘以居而胡
君蔚中焦君伯升在焉四人中胡君於齒為長予三人
以兄事之麗澤師資情好尤密胡君性簡靜少過從嘗
掃一室焚香鼓琴陶然自樂予三人者則從旁列坐而
諦聽之希聲寂寥不謂無知己者未幾胡君出宰懐安
焦鄭二君除主部政余承乏憲臺過受其量自速罪辜
幸䝉寛恩退耕田里而胡君適以懐安餘力易宰莆中
界上負犂有民禮焉不獲數至城府君時左顧山中談
道舊故巴山夜雨忽忽如在夢中時莆久旱田草自焚
相與登天馬之巔踟蹰四顧愀然嘆曰民饑如此為民
父母將何以濟亦盡吾心焉耳矣乃夙夜焦勞撫摩賑
恤不遺餘力嵗雖大歉而盗賊不興田里安堵今年大
熟百姓飽食如故山民瓶粟之儲一皆地主之賜也令
不煩而要於行刑不嚴而期於中事不操切畫一而務
宜於民古有宰單父閉閤鼓琴而邑大治兄之為是也
與宿好可謂協矣夫清朝選士明試以功為小縣有餘
則大用之為大縣有餘則寵遷之兄兹考績天曹因能
授任必膺殊擢莆人不得私其惠矣然宦途升沈何足
較計士大夫出身遇主所以自許者所以相期者云何
諸君敭歴顯融各以功業自見垂名竹帛而余獨以蠢
愚謬戾有負明時今身在囚逐屏棄之外雖有區區葵
藿之心無由自獻夫復何言然古之人得志澤加於民
不得志脩身見於世朝市山林各適其事讀書養性守
道愛身耕鑿以事其親忘帝力於何有者雖愚亦竊有
志焉我日斯邁而月斯征君訪舊遊見伯升諧甫諸君
為我謝曰幸毋以畸民為念
　　送節推汪侯入覲序
明年春王正月元日為多方羣辟朝正之期吾郡節推
可亭汪侯實總郡事率屬以徃先期仙遊大尹蕭君晉
明以書來曰汪公朝正濵行矣𢎞魯為屬吏欲奉數言
為别而載筆之任未有所屬敬兹以請願無他辭且曰
邑郡𨽻也邑之事若民郡有也令之職戚於民非得在
上者紀綱佐理之則舉動齟齬勢不得自便以自庇於
民而民受其弊敝邑居山中去郭郛頗逺幽枉寃負之
情不能自逹於太府者葢尤鮮矣公司理吾郡主於愛
人當官而行一毫無所茍雖以魯之不敏不㛠於理常
䝉左右寛假其所不及而聽其成功無蹈於大戾民有
以事白於庭者曲直輕重皆得其情欵釋然以歸故
兹敝邑大山長谷而草衣木食澗飲之民與令相安者
繄公賜也民焉敢忘令民者又焉敢忘幸為我言之以
無忘兹大惠淛扶犂海濵足跡罕至城府竊聽畦丁樵
夫之談説云云知晉明之言不妄也夫述職者述所職
也汪侯之職其可以有述也夫侯世家桐城距江南北
兹行也將奉太夫人以歸而即道焉明春竣事必將過
家展親以盡膝下之歡詩曰王事靡盬不遑將母人臣
許國有未能直遂其私者侯其移孝為忠拜慶之後務
亟其來以終兹大惠此則二邑之人之情蕭君請文之
意也
　　贈仙邑大尹近山劉侯秩滿考績序
昔宓子賤氏為單父宰鳴琴而化古今言治邑者必稽
焉說苑記其所事所友凡十有九人當時之所遊從豈
皆宿代之英逺國之士哉魯無君子斯焉取斯夫士君
子進而仕國退而處於其鄉行道愛身各適其職固有
相觀而善之道焉而或者之論則以邑多士夫為多口
而難治於是嚴為邊幅峻為隄防惴惴然惟恐其凂已
亦異矣哉為士夫者固可以是而自愧為政之道其固
應爾邪近山劉侯為仙遊令邑近莆莆濵海地狹民産
半於彼乎在侯固我公也侯涖官祗事一以無心行之
不矯激以干名不詭隨以撓治而莆士夫亦重自顧惜
不忍干侯以私也郡治在莆侯徃來在莆中上交諸老
下與諸君遊舂容周旋此意甚厚豈異於古之人哉淛
竊聞仙遊之政甚宜其至盜賊屏息訟獄遽止而當道
撫巡諸公亟加褒奬秩滿矣行膺殊擢夫君子立身行
已自有法度仕進利鈍亦固有時未必以士夫之故而
有所損也淛畸人一犂海澨而侯不我遐遺徃年以公
事行海上左顧衡茅而弗遇焉是侯於我有情惜其未
及一見而遂别以去也濵行諸士夫謀贈以言友泉宋
君屬予載筆遂為是以贈侯侯名某字某南海人
　　南還録序
南還録者山齋先生之所作也自拜命至抵里門首尾
凡得詩六十有竒首其道途所經耳目所逮觸事紀興
為詩不同葢皆有戀戀乎不忘吾君不忘吾國之意君
子憂則違之之情也先生早嵗登朝宣力中外昔江西
之變將作未作莫可誰何先生以孤直逆折其姦羅織
百方幾於瘐死擯落家食者幾十年聖天子入登大寶
收召老成悉還舊物擢為大理卿遷少司馬駸駸嚮用
天下想聞風采而先生連章請老浩然賦歸矣夫優其
賢勞老其資望收拾眷注於平時儲養而柄用之者此
固聖人理天下之微權也遽遂先生之私哉先生之詩
樸素醖藉如其為人無藻繪纎巧娉婷嬉媚之態而誠
意一出自成一家正宜作為雅頌形之賡歌以鳴我國
家太平之盛昭示無窮其能自放于木蘭煙水之外與
田翁鄰父相和答而已耶淛狂誖自負明時無所復用
世道之責深有所屬望焉因讀是詩聊一發之
　　太守許公去思巻序
吾郡濵大海中州之商旅不通地斥鹵民貧靡所於事
業讀書自昔多仕人村氓海叟亦往徃省識文字能言
吏長之賢否故談者率以為難治逺地士大夫一領符
檄鮮不為浮議所怵疑畏其難比從事棘棘然與斯人
相持惟恐不勝或萬一蹉跌則諉之曰莆誠難治嗚呼
天下事固有甚難者請奉天子明命守百里土設施方
略得以自盡則其民非盡如蠻如髦未至於不可化况
如莆素稱善地哉或其所謂難者固自有在而談者未
之知也嘉靖乙未嵗丹塗兩山許公伯和自郎曹出為
吾郡太守逾年夏四月有尊翁坦齋老先生之䘮訃聞
士民無逺邇咸具楮幣握辭以吊各有述焉葢前此未
有也去之日老稚奔送數十里咸為泣下有為之衣易
其故而藏之者既別悵悵若赤子之失慈母也夫莆民
無祿公之涖于兹者葢未甚久也視其交與士夫徃來
酬酢盡其禮而已未嘗廢法而有所徇也觀其臨民賞
罰弛置一於公而已未嘗縱法而有所比也而人徳之
之深且亟者今之莆奚異於昔之所云其所以致此者
固自有道也公重厚長者心事磊落明白無纎毫翳蔽
其省身修已既有以服士夫之心而其從容盡下節用
愛人又有以慰斯民之望人心有神無感弗應孟子曰
至誠而不動者未之有也又曰徳之流行速於置郵而
傳命其足信矣是則非吾郡之難如兩山者善治吾郡
誠難也公行既數月矣莆人思之不置咸見之歌詩四
明郡丞林君繼賢宗啓裒為一帙淛受而遍讀之為書
數言以弁其首夫豈弟君子民之父母公之愛民與民
之所以思公者於法皆當得書也
　　贈莆邑少尹靜軒陳君序
昔者昌黎韓子嘗謂丞之職貳於令例以嫌噤不得一
有為然一命之士茍存心於愛物於人必有所濟惟丞
之為顧獨不得以行其志耶夫丞承天子明命出佐百
里之長於邑之政雖不得有所專焉得與令相可否于
几案牘非丞占署則不可以行而井税之徴固丞職守
至於大府符掲之委有所施行則又無所擇於事是皆
足以展布四體輸其才猷以致其節用愛人之意焉昔
人云然者豈古今之制異宜將文人之辭髙下抑揚以
極其意之所到未可據為定論耶惟吾靜軒陳侯以賢
勞筮仕為丞于兹葢優選也始至見其儀觀顒然鬚鬢
鬒黑中州語琅然有章明敏雍容意其為適治之具涖
事數月賢聲藹然清慎謙和甚為大尹素隅林公敬禮
師資協相以能厥官庚子秋大尹公入覲侯攝治縣事
乃閲嵗時敬循成規不渝所守賦役訟獄平易近民憫
恤撫摩常在於法令之外淛一犂海上隔逺城都夜月
柴門無追呼噭囂之擾者是皆君侯之賜也侯嘗再奉
藩司之令典司海戍軍餉出入舉軍稱便侯之言曰軍
人亦吾人也將伸此抑彼有所偏黨於其間則非為政
之體抑其人占籍戎伍不得復有所為而待哺於數斗
之米所儲濫惡又從而侵漁之則其所受其復幾何故
其收之也必擇其精曰庶民惟正之供吾不得有所私
也其給之也必均其惠曰朝廷養軍之需吾不得有所
利也故彼此兼濟人甚徳之既畢事介胄之士踵門請
言而千兵武君大器又重為之請淛知侯者法當得書
追惟丞吾邑者前後凡幾人耳目所逮有江侯名宇者
甚有惠政民至今思之後擢令尹以去丞何負於人哉
侯其勉之詩不云乎在彼無惡在此無斁庶幾夙夜以
永終譽時嘉靖二十二年嵗在辛丑夏四月望日
　　海上贈言
閩海邦也元氏之末倭人航海鈔掠國家設立水寨分
布衛所以衞兆民其在莆者寨曰南日衛曰平海所曰
莆禧南日在莆東北絶島鯨波渺瀰徙民内地而水寨
移置言了海冦出沒莫可誰何議者欲移水寨復故地
相持未决平海造士熊生堪將家子習邊事造予草堂
共談及此予意祖宗防倭設險置衛而守禦千戸所參
錯其間吴嶼等五水寨相望海上聲息相聞互為掎角
其制甚密然吉了既遷南日蕪穢今欲復仍舊址必須
募徙居民建立城柵剙置營壘事體匪輕天下太平武
備廢弛舟船不具軍士在土平海城郛平歩可越今欲
議此計應未易廼以孤軍委逺海㸃視弗及去畱靡常
則其可患當有甚於今日者葢自遼東一據而倭冦絶
跡久矣附郡姦民倚海作過誠使海濵諸鎮舟艦整具
軍士在營戍將得人奮勵威武日以舟師巡邏海上一
聞㓂盜首尾邀擊自足以彈壓弭服南日之移姑俟他
日隨機應變計應未晩熊生深以為然廼父西墅君名
昱字一仰世為平海千戸奉檄三戍莆禧廉潔自守嚴
重有威庶幾可以乘一障者今年夏海上有警例易鎮
戌得歸禧人自同列下至販鬻繒夫皆惜其去曰是不
擾我軍者廼介梁千兵㫤求言於予予因述與熊生談
者以為侯贈南日私議與侯商之
　　一門雙節詩序
臣子事君適遇國家非常禍故而或可以無死匪躬竭
力周旋于其間撫存遺孤而存國脉此其事未若伏碪
鑕之酷烈也然一念忠誠終始不變以濟天下之事視
之見危一死報國者為尤難也嗚呼此大丈夫之偉未
可望之婦人女子也葢其深閨弱質身不親師友目不
觀史書非其天常之厚坤徳之貞少緩其死時移事改
鮮有不負其初心者蕭道長支山先生西蜀人也世以
禮法名家其同祖弟世建十嵗失怙慈母陳氏鞠之為
未亡人者幾四十年矣支山生九年而孤育於庶母李
氏時方妙齡寡居二十八載一門兩節氷玉相輝李以
侍御君貴勅贈孺人陳之行亦為郡使者褒奬表其堂
曰貞節此又古今所鮮者夫貞節之事於理為吉祥於
家則為不幸支山先生兄弟遺孤渺然無二母氏則未
必能自存立以光大其家如今日所見則蕭氏之家於
不幸之中而有大幸焉者支山職司風紀正色立朝今
按治五嶺以南凛然風采聲逹八閩莆人有傳其事而
為之詠歌者淛不文為之題簡端以張大其事亦以愧
夫為臣之懐二心者也
　　得雨詩序
不雨者勤雨也雨者喜雨也夫邦本于民民倚于嵗嵗
視于雨不雨故雨暘之候君子係心焉此夫子之意春
秋之法也乃嘉靖六年丙戌大旱我民載饑越明年麥
秋復久不雨陂塘竭澤農鴈鳴聲穡人袖手無所事事
二守少泉傅公攝總郡政憫恤民瘼戚然不寧夙夜奔
告于神以為我民請命甘澍時應㨗如有神逺近沾足
歌誦于塗委曰君侯之惠而公不有也夫天道逺人事
邇水旱之來皆有天數古人有露禱自焚而取應者吾
不得而知也而公之勤雨喜雨志在于民厪厪焉以農
事為欣戚者所可得而知也公三牧兹土忠實惻怛不
以棘棘搏擊為能而惠利于吾民者深大此土之民所
可得而知也素翁諸老皆有喜雨之作淛界上耕民也
職以百畆不易為憂敬竊古人之義大書數句以俟
　　雪壺歌序
物以少為瑞者于其地之不恒有也而或間一見焉其
謂之瑞也固宜維兹壺公作鎮南紀端竦峻㧞海内攸
聞而四時之中獨慳雪景為洞天欠事癸未秋三峰朱
公來守兹土越明年元日雨雪八壺翠微皓如積素有
異觀焉公乃名其退省之所為雪壺之堂志喜也今春
正月春日又雪公復為雪壺之歌以紀之於是寅僚可
亭汪侯和之莆士夫聞而悉和之夫雪北土恒有也在
莆則非恒有也自公作牧雨雪時降豈中州之氣自北
而南而莆適當其盛亦賢太守宣布上徳所以子惠我
民之意惻怛潛孚和氣休暢將蝗蝝不生田野大熟而
莆民亦䝉其休邪淛負罪歸來耕且食于兹山之下盻
盻焉惟歳之是望喜雨雪之不愆而瓶粟之儲可繼也
乃承公命叙而藏之田間春秋里社歳時蜡臘將與邦
人子弟按節而歌以鼓舞聖明休養之澤而侈我公之
賜於無窮也
　　夣劒緒言後序
思不苦詩不工夫詩固于思乎出也隨其思之所極盎
然出之何莫非詩而至於苦思焉為之則驅率性情追
逐時好已失詩之本㫖而天然自得之趣又豈鍛鍊脂
蠟以求工者所可得而同耶夢劒緒言一集乃吾邦伯
三峰朱公所作首尾兩年間凡得詩百六十有竒首掉
鞅騷壇追躡古作公亦何嘗刻意為此哉間嘗辱顧山
中相與登文峰凌絶頂以覽于凉煙漲海之外徘徊久
之乃返次于觀瀾湜沚之濵當時紀興三詩載之集中
者嘗試評之雲宿竒崛孤眺髙虚而觀瀾閒適體裁不
同各極其趣是皆特於登臨倚徙杯酒談笑間偶然得
之槩之他作固可知矣葢公之為此邦致勤于民而不
廢笑咏之樂不屑屑於為詩而其詩可傳殆昔人所謂
性能而好之而神固不勞也公詩既梓傳于時淛因受
而遍讀因綴數言於琬琰之左方以為公之詩不難於
工而難於天趣之自得也
　　東園鄭先生文集䟦語
右東園鄭先生遺稿凡若干巻古風近體排律絶句其
為詩也凡幾百幾十有幾首箋疏碑銘序記述作其為
文也凡幾百幾十有幾篇淛既受以卒業大抵先生之
詩主於寄興不以用事琢句為工平易從容而有餘味
乃所以為工也先生之文主於達意不以綺繪組織為
能汪洋宏肆而無贅詞則又未可易能也夫誦其詩讀
其書不知其人可乎先生徳業光明正大天下後世皆
知其偉人獨其詩書著作之美散落人間藏之巾笥而
或世未能盡知也季子上舍某欲梓以傳敬為校其謄
寫之誤末繫數言以致生平景仰之意云爾
　　秋崖方先生文集序
文章隨世髙下不其然乎夫言因氣機之動而為之者
也人之氣與天地之氣相為流通天地氣運方隆而生
于其時者其稟受深厚器度大雅而見於言語文字亦
多肖其為人文稱西漢詩宗盛唐後來作者不乏其大
致爾殊也我朝氣運隆盛成化𢎞治之間文章鉅卿彬
彬輩出其在吾莆則從吾彭公翠渠周公見素林公咸
以制作之才擅名海内秋崖公生與同時徃來上下其
議論而年又最永涵泳優游益老其學以大其所就卓
然自成一家其得于天者固厚也今觀集中所載凡詩
若文諸作皆典實和平紆餘豐潤不事艱棘盡寫其所
欲言如大人王公端冕佩玉退食從容無跼蹐窘束意
態渢渢乎其治世之音矣乎後之人得是而讀之猶可
想見前輩老成氣象也翁少登朝由行人拜御史以直
言補外敭歴州郡完節歸來樂育後進淛獲拜門牆重
辱接引罪黜歸山而此翁已不可作矣是集也乃其季
子將仕郎世舉所藏令其姪孫春元興邦校正刻之家
塾其餘詩若文仲子太學生世忠將裒而併刻之以傳
於人間詩不云乎雖無老成人尚有典刑
　　改齋學録後序
改齋先生沒淛年友胡君蔚中好是懿徳訪于其家得
其論學一録刻而傳之以惠來學淛得受而讀之其所
論著自出義理不勦前人之説而於天道性命之妙多
所發明其論學者進為之方出處之節又皆明白簡當
誦其言者惕然有所興起其于學也不專於言得諸心
而書之言也其善言也固如是哉一篇之中提示綱要
於虚之一字葢屢致意焉大抵得而言之天道之虚無
心而已人心之虚無欲而已人無私欲之累則心體湛
然應事接物各得其理而學者之事畢矣改齋平生
之為學終日惺惺主於持敬胷次脱落得失死生之變
惟其所遇一無所動于中可謂能踐其言不負所學矣
淛早知敬慕先生曩遊都下時亦嘗拜於其館間辱一
再徃來得聞緒論狂誖速歸而先生亦非久下世矣嗚
呼傷哉歳月因循賢哲凋䘮今欲日相親灸以進所學
邈乎不可及矣異世君子尚友斯人而論其世斯録之
刻而傳之也其又可少也乎哉
　　題翠峰詩後
右翠峰方君遺稿翠峰名從鯤字世元秋崖之子少有
俊才甫冠膺鄉薦再躓春官素翁先生移書崖翁以為
失士且曰正須遲之使成上器翰林材也集中若干篇
皆其下第寓京邸時所作翠峰雅有詩懐髫稚屬對警
語往往傳誦授經家庭間崖翁欲其專意事事格其詩
性也及卒友人束其稿歸來崖翁讀之謂諸子曰使吾
為之亦未必善是又曰此詩蕭散出塵有江湖間氣嗚
咽不自勝昔李文貞哭其愛子兆先悔其不使肆力於
詩以極其才之所至崖翁有遺憾矣翠峰他作尚多兄
世忠弟世舉先為梓是嗚呼昔人有以一聨而名後世
世元得是亦可以不朽矣
　　國清林氏重修家乘序
田寧少府林克容氏修葺家譜既成緘以見示曰子其
為我序之淛因受而遍閲凡林氏之宗世徳之淵源子
姓之派別衣冠文物之盛宅里墳墓之詳自頴公以晉
建興二年甲戌入閩至于今凡千二百二十餘年之事
舉集目前一覽可盡一家之史可謂大備而成矣夫保
姓受氏誰非神明之裔文獻無徴渙漫不續者何限也
國清之譜始作於徳祐進士漳州司户嗣南公復修於
國初時濵州州判厚公皆自系於澧州司馬之世至𢎞
治間始得長城譜觀宋崇寧間金紫光祿大夫英公所
撰譜序得知其與長城棃嶺之派同出省元沙公與澧
州實同十一代祖泝源沿流逺有端緒兹譜因之考正
世系寔前人之所未及又為修譜變例五代一圖遂覈
其事跡繫于名字行位之後以便翻閱而勸後人也是
又先賢譜例之所未及少府自田寧老歸畢力于此而
其子國子生繼復嘗示予以移國正獻陳公所與先世
徃來書札數紙筆跡尚新此固林氏之毛伯伯冏敦銘
也淛寒宗七世祖姑及曾祖姑皆適林氏暨淛復受室
于賔壺翁汝實其他羣從婚姻往來者不下三十餘人
古所謂朱陳之族殆不過是幸得綴名于後承少府公
命敬題數語歸之
　　曉山詩序
江南山水窟宅何處無山而昏旭晴雨之態則又山間
四時所必有也江侯别號取諸曉山葢即其所居之景
以寓夫靜對悠然自得之趣焉爾當夫赫曦未髙露氣
猶泫林霏野翠杳靄冥濛冉冉髯松如出膏沐至於樹
石卉草莫不蒼潤萌鬯各有春意此則山中之景尤竒
而主人獨得其趣者也其佐令于朝鎮靜不擾慈祥豈
弟之政與萬民相安庶幾古之循吏無負于時則亦無
負于山夫君子之處世時行時止止以存身行以澤物
要求此心無愧而已侯家食時坐臥起居鎮於兹山相
對一行作吏且六年矣山中猿鶴不無逋客之誚兹以
憂歸故予道其出處之得抒素濡毫假鍾山勒移故事
為曉山解嘲曉山名宇字居仁建昌豐城人
　　東窩詩序
窩翁先生生平耽詩晚來彌篤雖以淛之駑鈍荒疎歳
時間一再相見輒出袖中屬稿以相裁訂徃復不休計
其端居未嘗一日而忘吟事也近乃緘其定本一帙凡
得詩若干篇題曰東窩示後録寄余山中曰子其為我
評之于時未能遍閲乃復書曰以兹示後窩翁所以貽
厥者為不薄矣留之兩月朝夕展玩重承來命妄以已
意圈㸃一二而為之序序曰昔人謂學詩如學禪必有
所悟入處觀翁自叙其初得於杜律故其所作多祖近
體而用意使事組織少陵特其出入變化使人不覺至
其得意處亦時造於渾淡成一家言其可以觀矣夫翁
之為人寛而約儉而有禮棋不數著而品甚髙酒不多
飲而興甚豪承先人之業應酧經理未嘗廢事而性好
絲竹未老乞身自放於蒲菰花竹之外以觀魚聽鳥為
樂而其詩亦往往道其實事精神意態酷肖其為人余
尤愛其蘆花兼月白燈影落波紅林下乾坤花下酒庭
前歳月枕前書數聨謂置晚唐諸人集中亦未易別其
真贗也其曰示後云者葢此翁之謙辭云爾然詩文傳
世譬如珠璣琴瑟藏之人間易至於散失不可收拾昔
戴石屏先生裒集先世遺詩得其斷章數句標志而傳
之然則斯集也林氏之子孫慎守而寶藏之以無負忘
簡之責也哉
　　題蕭蒼石大尹文集後
立言垂世者謂之不朽然古來能言之士至于今有聞
者僅僅可數磨滅澌盡泯泯無傳者何限哉言之傳世
與不存乎人不于其言焉耳矣蒼石崇古正學施于有
政仙遊之民愛之如父母不知漢之所謂循吏者何如
耶愛其徳思其人愈久而愈不忘將求其彷彿形似焉
而不可得况於其所立之言乎是之謂不朽公之言渾
朴豈弟肖其為人而封事數篇卓有實用其辯九鯉何
仙説夣之誕真足以破千古之惑
　　考祥録序
仙邑張君士宗讀禮山中乃裒其先翁南坡先生慶祝
哀輓誌銘墓表詩文凡若干篇又以先夫人陳氏墓銘
一通附焉共為一巻梓而傳之余友馬子莘氏為引其
端復以寄余俾識數語余謂天下之事有其實足矣而
文固不必具也盡諸已足矣而人固不必知也斯録之
刻其亦不可以已乎可已而固不已者人子之孝誠無
窮有可致力於其親者則亦不敢不盡也古之君子之
送其親也既銘諸幽又表諸道而其載筆之任又必求
夫當世之望人先逹其言足以信今而傳後者托之以
不朽固未嘗以其言後世名為嫌也葢無其善而誣其
親者不誠也有其善而没其親者不仁也因其善而揚
其親者孝子仁人之用心也南坡隠徳清望固不待録
而後傳然得是集而觀之則其世徳之祥妃耦之善與
凡生平行已所謂光前而裕後之實一一可睹將南坡
之賢益彰而士宗兄弟之孝扳慕悲號䀌然不可追及
者亦庶乎其可以少慰矣雖然夫孝始於事親中於事
君終於立身葢人子之心無一念非親也人子之身無
一事非孝也士宗所以事其親者既竭其力矣則其出
身事主與凡所以立其身者率此意而行之所以騰揚
光大其親而垂令名於無窮者固將有在也
　　慕萱詩序
建陽友人陳黼之䘮其母也追慕悲號㷀㷀靡極乃叩
諸學士大夫凡能言者作為輓辭詩歌以道其幽憂迫
切無聊之情積成巻帙名之慕萱致書千里徵予一言
索居海上未及一吊其廬閲諸公慕萱之作未知所以
言者顧㫁叔索之愈勤而不厭也又將奚辭嘗記薄遊
潭城時斷叔辱同筆硯朝夕相徃來一至其家庭宇修
潔房户闃無人聲家政斬斬有度而斷叔從予游也亦
得肆意於學無内顧之累問之曰是吾母氏之教也問
之友人曰然則慕萱之作其殆聞陳母之賢而悼其溘
逝為是以哀之而因以相斷叔之哀也固非為漫應不
情之詞而已也夫歌詩之作諧比音節抑揚其詞聞者
足以感愴而興起讀蓼莪之章三復而流涕者不但一
王偉元也以斷叔孝思之誠又得能言之士為之抑揚
反覆以盡其辭而極其情之所至使斷叔讀之亦必感
嘆唏嘘悽然悲剜然痛潸然出涕不忍終篇掩巻而遂
止也
　　馬梅谷廬墓詩巻小序
廬墓之事不見於禮經然古人有行之者矣禮緣人情
而其事固可以義起也夫人子幼在父母之側襟裾左
右未嘗斯須離也一旦遽罹凶變奉其遺魄即安于九
原温清定省晨夕滫髓之歡無所於致不忍一日之宴
於是乎廬于墓側蒲服草土以伸其悲號攀慕痛悼迫
切之情是誠出於孝思之不容已非為名髙而為之也
飾偽以釣名君子奚取焉寶慶馬君維新之尹羅源也
疋馬就道不以家累自隨日進溢米一毫不以取諸民
約已而厚下謹身而率物其不為齷齪而取虚名也
審矣其家食時乃翁廣文先生之慼結廬墓左蔬食者
三年友人鶚翼為傳其事海内學士大夫多為之詩積
成巻帙余鄙人未獲與維新良覿譬之草木偶同臭味
歸耕海澨嘗辱通書焉因得一覽此巻時余重膺天禍
㷀㷀在疚情事未伸一讀凄然不覺淚落固知維新此
情之悲也夫䘮止三年亡則弗之忘也其維新之令于
兹回首蒼山父家安在白雲幽谷何日去心然移孝為
忠以騰揚光大其親者固自有托而余以狂謬自棄明
時罔極之痛終天而已讀蓼莪之詩而三復流涕者不
獨一王偉元也
　　題勸孝手巻序
割股之事非人子事親之常不可以為訓然其一念至
誠惻怛無近於名而為之者亦君子之所取未忍遽以
為非也國子生林生自治先田寧府同知栗齋先生之
孫今六安州幕僚愚莊繼復之子幼有至性逮事厥祖
及祖母陳氏安人朝夕襟裾津津孝愛甫冠安人遘疾
危殆勢弗可生自治徬徨無以為計廼割股肉和粥以
進疾良已栗翁為作七言古詩一章以嘉其意閱數載
翁病革諸醫却立没事皆已整備自治晨夕悲號信人
肉之可以愈疾也復爾為之爨婢以告翁曰事無可為
何自苦如此口占前韻一詩令其姪寧波府同知栢莊
繼賢君書之栗齋上僊安人只今無恙也繼復宦遊逺
方自治歸侍滫髓左右就養婉順老人之心無少違忤
見一美食必問太母嘗乎未嘗不敢嘗也即其平日孝
愛知其向者之事出于其心之誠然也夫人臣事君淑
女之事君子履常處順喜起和平固人心之所樂不幸
而處變故亦有碎首割心抉眼斷臂為决烈詭異之事
君子亦存之不削者哀其迫切之誠亦為衰世薄俗遺
其親後其君者之戒也栢莊兹取栗翁親書并小序一
詩及其代為之書者裱為冊葉寄示山中淛為之大書
勸孝二大字引以數言夫天下之事感激慷慨而為之
一時者非有甚難推廣是心恒久而不變者誠難也自
治尚其永脩厥徳逺大是圖或宏乃祖之彛訓使後之
陽秋人物者釋然於其初也
　　雙節行紀
嗚呼節義美名也亦難事也士君子讀書從師友遊多
窺前靈遺烈易有所感發興起法象而為之婦道柔伏
又主内事耳目無所見聞幽貞之節則出於性能而自
好故其事為尤難而慷慨殺身或出於一時意氣之所
激至於閱星紀歴事變景移於外情遷於中挺然獨立
愈久而不挫者此則士君子猶或以為難也栢舟之詩
衛世子共伯之妻所作聖人列之於經夫一婦人女子
幽憂憤惋指天誓日之辭乃得與古先哲王賢妃淑女
之嘉言懿行並行於世而不泯則其所立顧不甚偉與
吾閩之山譙陽張氏簪紱世家其(闕/)　氏無禄早世二婦皆
陳氏士族也長者年二十有六少者又少一嵗夙遭家
恤相次為未亡人其姒無子以少陳氏之子為子紛華
不御形影相依草閣深凉寒缸明滅輒相對緝白苧補
秋衣令諸子讀書其旁以須其成立靡忒之操人翕然
稱之巡按御史雙江聶君豹為扁其堂曰雙貞有司又
為上其行于朝表其宅里夫共姜之節得夫子刪述而
遂傳二陳氏之節得王章褒錫而益顯而一門雙節玉
映珠聨千載此心秋月寒水此又古今之所難得今其
姒年八十有九而其娣年五十有(闕/)豈非天假其年完
其節以暴白其事於天下與來世與少陳氏之子文煥
以妙年膺鄉薦剡授處州之龍泉教諭與吾丈陳君子
修為同寮以祿養也逺業未涯其所以闡發幽光者將
必有待也余表黄某氏昆弟薄遊浙東結識張君歸言
其事請余為之述以傳也夫堅貞之節固余之所樂聞
而於法亦當得書也遂書之以間諸作者之簉
　　靈壺紀別詩序
白頭如新傾葢如舊昔之人固有所至而人士咸與之
遊願納交而若不可及者焉此其人之文物議論必當
偉然不凡有以起人愛敬之心於立談俄頃之際殆非
偶然也江右廣昌西池黄君夀夫為子求師不逺千里
朅來于莆愛壺山之勝畱兹者幾一月訪鯉湖登九華
渉溪聲過黄石之野以觀海上諸峯莆之士夫見西池
者咸器異而敬禮焉徃來下上歡若平生西池何以自
結於兹人哉昨乘筍輿從一僕訪予山中掃葉啓扉肅
客而入見其儀觀魁梧禮度閒雅與之言閎而博儉而
不踰如登君子之堂而其詩書圖史琴劒尊彛几席觴
豆之物位置後先井井不亂坐語移日恨相見之晚也
予飲西池聞東洲夏先生吾年友石岡李君君姻黨也
其箕裘閥閲宗規軌物漸涵灌漬以植君美者厥有自
來哉行歸矣諸公皆有贈言命予為引其端伻來予適
負暄前簷披陶彭澤詩誦其答龎參軍之句愛其清真
雅澹未能去手其詩曰相知何必舊傾葢定前言又曰
我實幽居士無復東西縁又曰情通萬里外形跡滯江
山君其愛素體來㑹在何年欣然㑹心不覺失笑鄙人
之心真煩古人先道之矣遂引筆書之用以識別亦為
别後相思之資云爾
　　紀翁君允吉孝徳序
昔西山真先生帥温陵日有承信郎周宗強者割股療
其親疾延至州治設宴用旗幟鼓樂迎導以歸夫割股
之事不見於禮經不可以為訓而先生有取焉者人子
至情懇誠惻怛雖咈于常亦可以為世之薄乎愛其親
者勸也友人翁君宗佑字允吉大方伯緩齋先生長子
也夫人楊氏無子允吉事之如其所生夫人嬰疾逾年
侍寢餗唯謹頃疾劇醫縮頸謝去允吉憂灼籲天刲左
臂肉三臠以進夫人遂蘇醒時九月望後二日也家人
徐見血漬衣袖乃覺以告夫人夫人曰兒良苦然吾命
當盡吾有兒如此即死亦瞑目矣越三日逝去嗚呼翁
君此舉尤昔人之所難使西山見之亦必嘉歎賞音不
以其渉于異而弗取之也或曰為善無近名翁君此舉
非與則應之曰善者固名之所歸也以善為近名而不
為則將何所為乎但不可有近名之意耳允吉當其母
疾殆時哀痛徬徨欲以身代焉而不可得以至於此計
其操刃之時忙不自覺又豈有一毫為名之意哉是固
君子之所樂與也夫君子不輕與人而愛之與之者其
責又有重焉夫孝始於事親中於事君終於立身無適
非孝也使或感激於一時而或不能不少怠於他日則
人將得以議其後而并議夫以善與之者之諛也允吉
善守義方孝友孚于家族脩身慎行進進未已固有以
孚衆聽諸士夫咸欲得數言以紀其事式鄉人焉少溪
黄時簡氏淛年友也屬筆於予予不敢辭亦惟將夫翁
君之行之實而有以免夫人之議也夫
　　梅樁序
可亭汪君盛談梅樁之美且曰梅樁之號願有述焉余
未結識梅樁敬謝不敏無所辱命可亭曰子固為之余
乃不獲辭則謂之曰欲知其人先觀其所與處者余雖
未識梅樁梅樁之所與遊者則固先得一人焉恬淡清
真不懾不盈襟度灑然獨立風塵之表與人交能久而
不厭所謂梅樁氏得無象之然乎可亭笑而不答曰子
姑言之則又謂之曰梅樁寓號於梅夫梅在百卉中以
氣格獨勝横枝老幹槎岈痩勁詭寄如怪物黝黑如糾
鐵而嫩枝茁蕚之迸出其中者又多頴發秀好含章正
色為百卉前鋒梅樁氏得無象之然乎可亭大笑曰是
則然請遂書之歸呈梅樁以代巡簷索笑也梅樁名鉞
字徳威吾郡節推桐城可亭君之邑人也
　　梅初巻子序
天下之理有開必先故一草一木之榮悴而人事之休
咎徃徃徴焉吾友張君希殷庭有樹梅老且悴一日復
勃然以起如夫初張君喜遂以梅初自號應徴也吾同
年陳子潛江為之叙夫張之徳門書香種種梅之初也
有徴矣然物之生也相禪於無窮濳江之叙稽其嵗月
為正徳屠維攝提格屈指且十六年矣前之所謂初者
閱星紀將意夭矯如遊龍盤錯如積鐵老色蒼顔無不
可愛芽茁之迸出其中肖翹秀好又將揚其馨馥為百
卉先鋒是又一初也余與梅初譬之草木實同臭味方
將過梅初并坐于暗香疎影之下揮麈濡毫而評其漏
洩之太甚以索梅一笑也
　　臞石序
友人周君曰清號白江又曰南洲志所居也乃今定號
曰臞石請序於予予因訊其所以然者曰某所居舍東
結亭數楹為藏脩息遊之所負牆數石蒼然古貌有似
夫山澤之臞而其耿介特立不能與時俯仰誠鄙心之
所樂也故取以自號焉又曰人苦不自知某自分甚陋
何敢有一毫上人之心而賦性蹇拙處世無術不能周
旋委曲以揣物宜言有不由於衷囁嚅焉不能出諸口
也事有不安於心黽勉焉不能措諸躬也人有非其親
友有非其類隨分酬應不能驟而合比而同也以故人
率以傲見目左右坑谷動相齟齬家居杜門率閱月不
出户限讀書之暇巡簷而行擁几而坐與兹石為偶瞑
然意㑹怡然理足真吾之莫逆交也故所以自號焉予
復之曰子之號臞石也甚宜夫子生華胄易起疑畏之
心直已而行而其迹有似夫傲以形迹之似加疑畏之
心殆難免乎今之世矣察言觀色反已自修持之不息
之誠人將自孚至於横逆之來雖聖賢不能免也又奚
暇於釋言哉詩不云乎他山之石可以為錯砥礪磨礲
正君子進徳之地也子歩小亭撫石頂試以此問之以
為何如
　　題太守葉省菴夀百嵗翁詩巻
黄石之野有林翁者夀一百有二嵗矣精神食飲不衰
吾郡太守省菴葉公躬造其廬分俸以惠兼有詩章之
賜老安之意溢於言表少府北泉傅公和之别駕二江
王公又和之水南士夫又咸和之積滿巻帙授簡於某
不揣輙為叙之序曰予觀郡乘所紀人物列傳班班可
考而百年遺和獨闃然無傳焉至於吾郡先大夫述作
見諸紀載徃徃不乏亦未有如省菴之詩所云者豈期
頥上夀從古所難而敬老敦化優禮懇誠之意播諸聲
詩寔自我公今日發之也國家混一百六十年計翁之生
當宣廟踐極之歳七聖繼作息休綏和躋天下於仁夀
之域此翁之身獨當其盛淳龎質朴庻幾唐虞三代之
民老子長孫靖享治福冠裳里爵重沐國恩又得賢太
守以宣揚明天子尊事黄耉之意適館授粲周旋揖讓
與之鈞禮如此翁者得非生人之大幸與前記有之上
老老而民興孝又曰老吾老以及人之老公之事與翁
之夀於法皆得書是詩也翁之子孫其慎寶之後之載
筆者將有稽焉以補鄉邦竒事之闕
　　五眞陳翁自夀詩序
古人相與賦詩往往以是定其賢否占其休咎而取徴
焉古人所賦之詩又前古人之為之也䜈而誦之而既
足以觀矣矧夫作于其心筆于其手其精神之流注聲
口之抑揚徐察而審聽之有不得其情者哉予讀五真
陳翁自夀詩章如操几杖從翁遊而聆謦欬之側也意
翁為人渾朴質直謙恭樂易有先進長者之風而夀考
福澤之盛亦有非人所能及者何以言之夫人之賢否
存乎心心有純雜視其言可得而知也人之夀否存乎
氣氣有淳漓視其詩可得而知也翁之詩雖祖近體而
不襲故常平妥深厚慈祥豈弟之意溢于言表而舂容
雋永詞盡而意有餘也令徳夀豈固可知矣翁自入夀
域每得十則以二十首自夀今嵗八十矣當復有作計
至百年當得百首也夫古時香山洛社諸老人得一首
或具體而未工至今傳誦未艾以今觀後豈非千載之
竒觀哉翁二子俱登進士第季褎與某同年同入臺為
御史温恭朴厚克肖其家疏當終養而翁光膺錫爵命
服煇煌為善者勸矣方今聖人立極歛時五福躋天下
于仁夀之域如翁之詩真治世太平之音也邦進緘以
見示謹書數言置諸巻端以致敬慕之意云爾
　
　
　
　
　
　天馬山房遺稿巻二
欽定四庫全書
　天馬山房遺稿巻三
　　　　　　　　　　　　　明　朱淛　撰
　序　壽文
　　海邦庶言
雲泉呉公之宰海上秉公守清有惠政焉念太夫人耄
耋在堂逺不可致常有賦歸之思百姓戀戀恐釋慈母
也是月之吉太夫人初度之辰邦人瞻禮白雲遥致祝
願某述其意為作九歌俚音不諧亦庸以寓輿情焉耳
矣
　維木有本兮維水有源維子在母兮字而傳維昭明
　德兮克肖之然
　維賢協德兮醖釀和氣誕育厥子兮蔚為令器紹美
　前聞兮世為循吏
　入長郎署兮出牧我民秉一心兮對越蒼旻飲莆水
　兮勞撫字煦幽谷兮陽春
　餓我食兮寒我衣羌豈弟兮民愛依泝流津兮所自
　奉慈訓兮庭闈
　有子如是兮母賢可知自天錫誥兮深厚訓詞教忠
　食報兮焜耀門楣
　淑氣應律兮陽回王母降兮壽筵開邈闗山兮修阻
　望白雲兮悠哉
　若有人兮雲之中洞秋水兮明雙瞳夜分眠兮早起
　介壽考兮無窮
　若有人兮雲之端服沆瀣兮餐琅玕采瑶草兮贈逺
　顧千嵗兮長安
　若有人兮雲之外環珮鳴兮聲噦噦考閟宫兮徵詩
　願眉壽兮無害
　　壽節推沈少波尊翁七十二文
古人有云寧得一日養不以三公換夫一日之養為懽
甚淺而三公之貴不與易焉則凡天下之物可愛而不
可求歆艷願慕而不可以必得者又豈有出於禄養壽
康之外也哉吾郡節推少波沈侯筮仕兹土奉其尊翁
老先生偕太夫人賀氏以來退食之暇輒著斑斕之服
娯侍戲舞于其側油油翼翼先志承顏二老人者順適
怡愉忘其身之在仕國也夫禄逮其親人子深幸而宦
轍南北風土異齊亦有不可強而致者昔者狄公上太
行望白雲凄然親舍之感悠悠千載誰無此心翁家嘉
興去莆甚邇南食飴美亦不待久住而後甘也白髪相
將筍輿輕好山城風景涼燠宜人晨夕􁊍瀡之供皆出
於倉氏庫氏朝家所以養賢待士而恤其私者禄養之
榮天性真樂天壤何物可以易此哉翁醇厚長者其在
官所惟課稚孫讀書叱咤之聲不聞户外常立侯誡之
吾家先業粗足自庇而昆弟皆幸能自立而能守官清
白吾願足矣又恒以恤獄慎刑為理官義方之訓故侯
官于此攝縣者二年矣緇塵不染未嘗輕於決撻一人
父母之教素然也翁戊子生今年七十又二太夫人壽
亦古稀彊健聰明壽考未艾郎君政聲日起榮封錫誥
之典騰揚光大以壽耆德於無窮者指日可待也是月
五日維翁初度佳辰某野人敬以一言為壽少波處斯
景忘其為樂抑所謂手舞足蹈而不自知焉者也
　　拒山壽言
大山長谷間得一人焉忠信材德福澤而壽考其山川
靈秀之氣鍾于若人者固專且厚也尤溪吾閩中山水
奥區也雙峰矗天萬壑環滙在昔多聞人入國朝科第
稀濶至拒山田君希古始以進士起家而文章行誼名
於海内凡薦紳之士或未識希古而陽秋人物稱君子
者皆曰田希古云朴茂深沈有先封君梅峰老先生風
度與之處終嵗無狎嫟之談游從往來非其地弗履持
重自愛守身若處子翩翾皎厲之行頽俗所尚戚然不
忍加諸其身焉入仕途為武選轉户曹分司九江涖𣙜
商税財貨叢委君退若不勝衣視阿堵物心如鐵石確
然無所動亦自視為常職守不以此自異訐訐以取名
盡其心焉耳矣擢湖廣按察司僉事賜璽書專督學政
以身率人不言而化擢貴州按察司提學副使葢殊遷
也君以母老封章求致仕辭意勤懇聖天子嘉之遂俞
其請時年四十餘耳歸來閉門以奉親教子為樂與伯
兄小坡弟某自為師友庭無間言密邇縣門非公事不
一至處鄉人油油平易不立等威非意相干嘿然受之
不校也按治雲川高公廉其行以遺逸疏舉君山林之
趣已成無復仕進之意矣維尤川為韋齋先生仕國而
文公實生于其鄉希古少讀其書有景行私淑之志今
夷考其平生行已居官大致真能不負所學山川之生
是人也不亦難乎強壯乞身棲遲林壑與舊時交遊陳
翁某劉翁邦憲林君孔厚數君子追隨往來以引以翼
衣冠文物為鄉里典刑怡愉順適其壽固未涯也秋中
之吉為五十初度之辰其妹壻范君希韶以希古辱與
余遊不逺數百里求言為贈余知希古最深而為是言
也亦庶乎可以無愧矣而希古好學其進未已尤川善
俗每得十則親友相與為壽自此至百齡當㡬壽而其
善當不一書也
　　壽田拒山五十序
憲副拒山田使君希古蚤嵗時辱從遊焉甫冠偕領鄉
舉遂為同年友生先擢進士第僕晩來輒僨禠職歸耕
數嵗君以夏官典武選得㫖將母勅封太安人還鄉千
里單車左顧海上時方三十餘耳别去數年宦成名立
以母老封章懇乞致仕蒙恩賜允去嵗是月復拉其弟
貢士君惠然見訪相見甚懽日與師山馬君筆峰王君
野塘黄君次溪歐君跨天馬登穀城從木蘭以觀扶桑
日出之景徘徊久之乃别閲今年君春秋且五十矣記
初定交時僕與君皆少壯意氣許與甚不落寞僕蠢愚
蹇劣白首無成君雅望清才蔚為明時瑚璉之器名位
通顯進退光榮平生故人不我遐棄僕竊自壯而君之
交誼溢于人人矣夫人壽百年而五十方及其半昔武
公作懿戒時九十有五計其壽當餘百齡風人歌咏其
德曰如金如錫如圭如璧君德器粹然見者咸謂金玉
君子而其壽考固未可量也夫人受天地之中以生能
者養之以福君子生身天地之間所以善事其心不失
此理以為安身立命之地者昻昻百年惟日不足又豈
有窮達老壯勤惰之殊哉武公以睿聖之資徹侯之貴
入為天子之卿固國家之宗臣元老是宜可以自暇而
自逸而其飭躬勵行履薄臨深不敢有一毫茍且自恣
之心乃如此則夫莊敬日強所以葆真頥壽者固古人
驗方也嘉與使君共之秋中月恒先日君初度之辰未
獲登君之堂一拜君貺雙峰嶙峋紫雲縹緲拒山壽筵
正其下臨風灑贈寄懷于宫
　　文峰壽章
髙山大岳盤礴穹隆所以含蓄衆物噴洩雲雨鬱為羣
望之宗者其得諸天者固厚也世有傑然巨人享有全
福起居勤息若與造化為徒而隂有以相之兹非鍾山
川間氣得天地栽培之理其曷能與於斯哉吾莆多宦
達言純福者曰先正東山黃公一人而已父母遐齡寵
承封誥玉昆金季風紀兩臺内子齊眉優游林下者三
十六載子孫福澤之盛近古未有匪直斯今也今潁州
太守文峰先生東山公子也抱醇源襲氣母紹德休聞
其平生福履父子間亦酷相肖似先公與太安人壽㡬
八十伯仲氏九人其八登名仕籍衣冠蟬聫無民伍者
丈夫子洪謨洪儒洪略洪恩洪舉洪㑹洪宗姢秀靖好
玉映珠朗連牀讀書聲撼户外諸孫闖然來矣官為刺
史未老引年心逸身康百事順適而夫人張氏性資賢
淑慈訓諸子善理内政每賓至不俟畫諾飲饌所具適
中戚疎家大子衆先生獨無内顧之憂也兹年六十矣
耳目聰明篝燈作字甚細對客豪興不減曩時將來嵗
月如迺翁壽豈或蒸而上之亦既可徵也夫人生百年
謂之闕陷世界諸福之物能致其一葢亦難矣而兩世
一門嚮用五福天之所以隂隲黄氏者何其獨至耶夫
山岳崇髙其融結鞏固為屹然不拔之基者固與天地
有與立焉先生秉德渾剛髙明特達浩然之氣常伸於
萬物之上而無所撓立身行已施於有政者動有法度
夫易以陽剛為君子則先生之所以自求之者固自有
道矣陽月之吉乃其弧矢之辰宗䣊交遊謀舉一觴為
壽而屬筆於余余惟黄氏世有壽種而慶祝之詞皆出
於名公鉅卿前封刑部主事坦齋公七十同壽之文惠
安彭從吾公為之東山六十同壽之文見素林公筆也
七十之文則授於簡肅松崖方公今兹文峰先生之壽
文某不敏何能為役顧與先生同鄉世聯姻戚退處林
壑觴詠過從時得追陪言笑之末相知實深尚奚敢辭
仰止文峰近在屋霤之外故為登髙峰之詞以為祝葢
欲其壽亦與此山相埒云爾其歌曰
　若有人兮登髙峰跨汗漫兮凌蒼穹撫嶙峋兮絶巘
　瞰海日兮初紅日之出兮杲杲炯雙瞳兮容色好招
　仙人兮雲中弄金光兮瑶草風飄瀟兮羽衣桃花正
　午兮春熈熈懽追遊兮未極邈千嵗兮為期
　　壽馬逸山六十文
昔吾夫子射於矍相之圃使公罔之裘序㸃揚觶而言
曰幼而孝弟耆耄好禮者宜居此位葢去者半焉是知
人生老壽為難而修身踐言不墜流俗以永終吉者誠
為尤難也逸山馬翁年六十矣上春郡邑行鄉飲之禮
水南諸庠士合詞言於公曰耆英馬某孝友人也行應
賓興當道亷其然遂行學敦聘就位鄉人士咸榮之夏
六月之吉值其蓬弧初辰諸公謀徵文為贈先期黄君
持國陳君某詣予山中以是見役某辱在通家敢以不
敏為辭竊惟吾莆百里之中皓首龎眉者何限也翁之
年甫登壽域即以賢推首應賓席襃衣博帶歴階升堂
與邦大夫分庭抗禮三揖三讓周旋於俎豆琴瑟之間
觀者競嘖嘖稱嘆顧不為榮與翁先正翠峰老先生子
母太夫人鄭氏賢為女師而師山子莘君為之令弟氣
類習染相觀而善其賢固有自來哉某過從師山時與
翁遊愛其雅而文儉而不肆聽其言浩然其深貨賄之
謀未嘗一入於耳也觀其貌薫然其和驕慢之氣未嘗
一接於目也橋門拜至之時未獲趨傍觀禮而風儀意
度必有為賓席之光者矣老先生以忠節血食江西吾
郡亦有專祠而翁以年德復光國賓夫廟祀異秩所以
襃忠也鄉飲彞憲所以勸賢也是迺聖祖欽叙之典聖
上深厚之澤而馬氏一門兩世靈承其美飲河洛其知
禹功哉以引以翼益崇令德為鄉國儀刑以光大前人
之烈耄期稱道為百年太平遺老詩不云乎愛莫助之
　　梓里長春序
賢哲之生豈偶然哉其先世葢多善人長者敬修可願
以自結於天積順委和原蓄而大洩以當世異人而斯
人之生也亦必尊祖睦族以致夫追逺復始之義先正
謂吾祖宗積德百餘年而始發於吾其真知本也哉維
兹蒲坂鄭氏水南世家其子姓敦尚詩書崇禮法孝弟
力田野處而不暱無浮惰華靡狡獪驕悍之習葢德門
也自山翁老先生純德懿行典刑鄉邦高節完名焜燿
今古而其始終福履之盛亦有匪人所能及者是豈幸
而致哉水木源本浩乎深矣先生功敷中外而化始門
庭愛切巖廊而惠先宗䣊葢自為諸生時已有希文之
志有禄于朝推廣君賜於族人無戚疎少長咸恩撫之
貧者為其婚嫁賙其衣食居與屋終與棺與塟鄉間嵗
歉薄其租入四方田於人者率視為凖農力以紓競曲
直者得先生一言而退建祠置田以修祭祀遷里社繕
河梁築堤種樹以固風氣坂東西二水不達者數丘地
脉乖陽横流汚濁嵗屢涸疾沴為災先生請於官市田
度地授役于鄉之人閲七日而就横亘百二十餘丈是
役也葢兹鄉數百年利病先生不憚勞費其惠垂於後
者殆與宇宙相為無窮矣先生今春秋七十矣宗人咸
圖徵詞為壽以某不才從先生遊息久辱委命焉先生
蒲坂之居咫尺壺嶠蘭水瀠洄山靄氤氲水杉扶疎葱
蒨葢壽鄉也迺為髙山流水之曲貽其族人歌之歌曰
　壺山之高兮喬入蒼天願言翁壽兮於百斯年蘭水
　流兮流聲噦噦願言翁夀兮百有千嵗
　　持翁壽言
持翁周先生早遊庠序錚然有聲僕時為諸生視翁為
前輩正德丙子先一嵗偕讀書于鳳林山中令弟江曲
君姪竒任辱游從焉嗣嵗僕忝鄉薦而翁亦隨計吏較
射澤宫甲申春會于京邸不才亟黜而翁偃蹇未就往
來一再嵗迺成一官庚子秋以寧鄉尹掛冠賦歸來相
從林壑則貌既老成僕蒲栁之脆顛毛已種種盡白矣
記同遊鳳林時尊翁大方雙竹老先生作鎮藩嶽為天
子南顧倚毘勲望隆茂恩數光寵伯兄一松翁以靖江
王府典膳省覲過家學諭在吾君刺史四未君時為舉
子一門昆季桂茁蘭芳年齡皆鼎盛别來三十許年蒼
松古栢干叢霄而閲嵗寒巋然惟翁在爾人世壽祉固
不甚難矣哉翁世胄簪纓服食寒素檢持繩矩有先生
長者之風篤于倫品丞溧陽時公暇嘗繪五倫為圖各
系以小詩引備述其生平行已之詳以為人以百年之
身最為靈秀卓然自異於物者以此五者之倫而已而
其從事學問俛焉自致其力要皆不越于是及其老也
内自省循自謂於是數者庶幾可以無愧浩然自立於
天地之間也匪直自表異其所能以為觀美而已歸來
數年端居靜養閉門課三子業書里閈舊日朋遊如方
伯秋齋翁别駕蒙山翁皆無在者早營一丘在榖城之
東距家數里而近時乗小舟徑造其下越宿而後返常
誦少陵野人時獨往雲木曉相㕘之句以為情景逼真
不别治生翛然遊物之外其知止知足為士夫羽儀詩
不云乎淑人君子正是國人正是國人胡不萬年是月
南至先一日翁七十初度之辰適九廟告成聖天子大
賚海内進階文林郎昭盛典也以是日望闕謝恩先期
其冢子太學生大布庠士大臬踵門求言為壽余謂若
翁發之遲宜榮其晩節積之厚而未究其用是宜克受
繁祉而綏以遐齡也遂為韻語使歌之以薦壽觴歌曰
　壺山髙標入青天古木翔氣生紫煙崢嶸天地兮不
　知幾千萬年祝翁壽亦然
　　侯山壽章
五侯端直嶙峋秀出天表而呉氏宅居獨當其勝族姓
蕃衍康樂而壽考先輩維善維德維和三鉅公傑然有
聞至今遺老猶能道説名字嗣後書香不絶登甲第者
四人登科者十有三人貢者一人簪纓之盛莆中諸名
族鮮有焉某之祖姑夫台州教授畏庵公弟温州通判
敬庵公繼登仕籍時王父壽官在堂年㡬九十嵗時上
壽伯仲襟裾章服焜燿邦人不榮其官而榮老人之有
二子也介庵老先生敬庵公之冢子也少穎異秀拔著
録膠庠敬庵公宦遊四方先生留侍傍側視甘滑怡愉
順適甚得壽官懽心俸餘所入一毫無所於私恩撫孤
姪為擇婚配皆令得所性方直耿介不茍雷同是非處
宗䣊慎所許可與從兄贑州通判見山翁最相厚氣同
誼合朝夕過從見山壽老先生如魯靈光巋然獨存春
來滿八十矣迺遵恩例易冠帶以榮其身夫人世維壽
最為難得而夫婦齊壽為尤難也至於福澤子孫足以
自老優游暇豫無日暮途逺之思則尤難也先生與内
子歐氏齊眉壽域先世遺澤足以敷遺後人三子顒然
諸孫叢立階下既抱曾矣復生太平之世沐澒洞之恩
榮錫里爵為邦族達尊此人生之盛福天下凡為人子
皆所深願而不可以盡得焉夫松栢之茂隆冬不衰其
得於天者固然也先生秉德渾剛精神大耐每登山臨
水遒然無倦極將來嵗月固未可涯明天子尊事黄耉
於百年遺老獨加隆焉其所以存問而優恤之者亦宜
尚有後命先生之冢子某之妹壻也求一言為其親壽
為侯山歌使歌之以侑觴云
　登髙堂兮望侯之顛瞰滄海兮凌紫煙亘萬古兮匪
　今則然願公壽兮千年
　登髙堂兮望侯之岡紛晻靄兮入穹蒼峙八壺兮永
　相望願公壽兮未央
　登髙堂兮望侯之湫薈佳木兮枝相樛攬秀色兮無
　匹儔願公壽兮千秋
　　壽南峰林翁序
畸人逸士常以閒中嵗月之長夸詡世俗以為雖達官
貴人顯融赫奕有可致之勢於此愈不可得而與焉夫
人以一心行乎榮辱之途戰乎利害之境勞神役志窮
日之力而且不暇給宴坐空山沖澹自攝塵垢刋落而
日自長非直幽人托此髙致而其理亦有然焉顧知之
者誠鮮耳南峰林翁性耿介剛方不混庸俗雅有山林
丘壑之趣先中丞豫齋先生勲實懋著為時名臣天子
叙其勞録翁入胄監甫謁銓部入内臺即日致其仕以
去平生經濟之事付其弟若子為之夫一命之貴皆人
所羨慕終身奔走求之而不可必得焉者翁視之若無
湛情沖曠拔去紛華角巾歸來養性自樂堂有金石庭
有􁯷㦸視其門闃若無人聲有别墅俯青郊挹翠壺當
木蘭為溪宗之會蒼邃幽深由水闗門輕舠一棹可達
翁時往來其間決渠灌花掃苔拂石課疆以事耕垡觀
魚聽鳥以自適興或作五七言詩操筆書真楷數十大
字以寄興有就求者不輒與也杖屨夷猶翛然事外坡
翁謂無事此靜坐一日勝兩日若得七十年便是百四
十翁生世六十春秋矣鬚髪不衰精神大耐計其所至
當是八九十許人閒中嵗月所得不已多乎其視珪組
鐘鼎之貴殆未可與易也僕昔嘗謁翁於京師道旅之
館時逐計吏試南宫求升斗之禄視公浩然髙逝若鳬
鶩之望㝠鴻也葢相慕而悦焉淛不任濩落歸耕草堂
之英勒回俗駕輟耕海上邈焉寡情常欲從翁遊而未
可得私心獨先往焉適友人陳君在修求言壽翁遂書
此寄之且曰為我語氷清翁天馬山民將抱竹竿訪尋
真侣於南峰雲水葭薍之外閒中之樂尚能為翁賦之
　　宋友泉翁偕壽序
友泉宋君良翰為潮陽君子曰良吏也不理於口曩者
予遊都下接廣中士夫往往聞宋潮陽之政近又得内
翰王君宜學所作潮陽遺愛詞文讀之嘅然嘆曰改齋
平生非以言語假人者其謫宦于揭陽也於潮為聫壤
其見不為不審今即其所稱雖兩漢間循吏何以加此
益信友泉之賢而向之所聞猶有未盡焉者夫嶺以南
凡幾邑令之賢者凡幾人嘗讀白沙陳先生所作新會
丁令彥誠廟記其所叙述丁令之政之善與改齋之言
大略相同及觀所與陶僉憲手書眷眷立廟焉則知彥
誠為縣亦不為當道所悦竟從而祠之者公道固在也
友泉拙於媚上得罪於監司被禍尤酷民有以軀命白
其寃者去而思之思之不置而祠之是公道之在人心
者不可磨滅世之利口嘴恣胸臆者果何益也哉友泉
先哲立齋先生之子髙山景行葢嘗私淑焉而恨不及
見矣而得見友泉立齋提學嶺南其後也諸士子嘗為
仰髙之祠父子歴官所至俎豆於人宋氏世德之盛其
不有徵矣乎友泉登第時方三十留滯春官邅迴仕進
今且六十矣夫以立齋之賢而齒弗贏以友泉之象賢
也而位弗顯乗除盈朒之數其將在君矣乎君以舊事
逮對于潮得白將歸矣其子曰敏徯為之壽詣予言曰
昔吾太母黄夫人之壽之文黄吏部蓮峰先生實為之
今家君與吾母之壽敢徵言於執事予非知言者而於
斯言也不敢辭然知友泉之孝不在於蓮峰之文則宋
子之所以壽其親者固自有在不繫乎予言之有無也
　　椿萱並茂圖序
東沙石渠蔡翁與其配王氏偕登壽域是月二十日迺
翁初度之辰厥子五人預謀張樂舉觴稱祝先繪椿萱
並茂為圖詣予請紀其事以展家慶而懽親心也余惟
前記有之見有禮於其君如孝子之事父母焉某鄙人
邀天之福老父母幸皆七十許人愧無以為養見有禮
於其親者固將亟稱其賢而樂道其事况親且舊如蔡
氏五良者乎夫天下萬事皆係於人而壽則原於天不
可以必得人子事親凡事皆可以自盡而親之壽則無
所用其力故古人寧得一日養不以三公換三公至貴
也而一日之養不與易焉則其致養致樂而盡愛曰之
誠自不能已矣然壽原於天而天之所以以是予之者
亦未始不由夫人故曰天壽平格又曰令德壽豈考之
詩書所載可徵矣渠翁大都運石愚先生季子忠厚篤
誠世載厥令矜嚴律已然諾不輕教子正家井井有法
屹為宗䣊典刑蚤遊邑庠退以經史林壑自樂有隱君
子之風王氏江上望族柔順靜正勵相厥家有協德焉
則其所以自結於天而得於天者固裕矣壽誕華筵斕
斑娯侍丈夫子五女五婦五男女孫纍纍頭角前後襟
裾内外宗親衣冠坌集二老人者酡顏蒼鬢從容笑語
春生俎豆之間恍若神仙宅眷也淑氣沖融心身和樂
葆真毓粹其壽固未可涯也夫世俗親生日為樂得十
則大舉稱壽翁齊眉六十矣繼是而稀而耄耋而期頥
百年之中凡㡬壽揄揚讚述以侈鄉邦盛事者又凡㡬
書也
　　慶東庭呉翁古稀壽文
某未及侍翁嘗一見於衆人中愛其狀貌魁梧風神凝
峻如蒼松古栢落落不羣葢心竊異之問之知為呉君
尊翁老父平生故人也因得聞其為人之詳加敬畏焉
翁春秋七十矣是月十三日乃其誕晨君謀率厥弟暨
諸子若姪拜舞為壽先期辱顧山中因介吾友許君思
厚以請曰願有述焉以懽吾親也余惟南山有臺詩之
慶詞曰萬壽無期又曰萬壽無疆以此為上下通用之
樂則祝壽之禮固嘗用之鄉人矣夫前輩舊德衣冠言
動蔚為鄉里典刑其有係於風俗也不小愛之敬之而
祝頌之欲其介福而永年古人之情則既然矣秉彞好
德曾謂今人不古若也乎翁吾莆世家南昌别駕(闕/)公
之弟性資嚴毅襟度豈爽承宗立已侃侃自將無媕婀
齷齪之態物望甚偉古所謂樂只君子非與視履考祥
式有壽豈天有顯道其不僭矣夫壽惟難而克亨夫壽
者尤難也吾生有涯人之欲則無涯也故或牽連於仕
進湛溺於貨賄勞精役神凝氷焦火鐘鳴漏盡老不知
休者何限也翁一官三年時方四十浩然賦歸以山水
丘園為樂安常委分不求贏餘今老而傳矣五男二女
婚娶之債已畢諸孫十餘人前後襟裾時與老兄義士
翁杖屨追隨白髪烏紗彼此輝映尋花訪竹以頥餘年
人生之樂有如此哉春日載陽物情暢適陳詞致祝和
氣充庭某未獲稱觴一隨賀客之末然漫遊踪跡將登
五侯歴赤岐東極海上以觀日出之景登公之堂賦南
山之詩為翁壽者固將有日矣
　　慶張野叟榮壽序
天下承平百六十年矣民生其間仰事俯育老子長孫
無兵革桴鼓之警徵發供億之虞其老而賢者或遇國
家有大慶典錫類推恩寵受里爵此其遭逢之盛也昔
人所難遇而希有者也野叟張公之生當英廟初年更
歴數朝乾坤清晏巋然為太平遺老先世田廬足以自
庇下有賢孫子以幹蠱承家白髪盈頭曾孫侍側明年
八十春秋矣兹循前恩得易冠服此其福履之盛又今
人所僅得而希有者也公性質惇和胸次坦蕩遜強服
善平生無失色於人晩以家事付諸子閉門掃地課諸
孫讀書時取唐人詩誦之以適性情布衣草屨優游嵗
年二子嵗時歸省公詢安否外未嘗及其盈縮安常處
順澹入無懷先墓之廬在文峰之陽朔望必擁帚登謁
非甚風雨不移鄉之人士愛而敬之温然舊德長者也
張與寒門世契公與老父又髫稚交遊晩來市宅遂為
隣並晨夕往來情好益密去秋某嘗候公于門見其以
短凳墊足仰緝荳花涼棚歸告老父以翁之精力如此
宜其壽考未涯也黄石有林翁者百有二嵗又有朱翁
者九十有五嵗五世一堂朱翁與翁姻家也家世清德
酷肖翁獨公少數嵗未抱𤣥孫耳天假以年成此一段
竒事豈非鄉里親戚之善談哉是月二十四日乃翁初
度之辰其族䣊咸謀舉觴稱祝從子希夔希禹二君朝
欵柴扉曰吾叔野叟壽文敢委重於吾子某不獲辭因
為鋪叙國家治平惠養之澤及翁平生行已所以自結
于天者為翁壽使張氏子孫世世無忘帝力所以念爾
祖以修厥德者其益有所勸也夫
　　壽宋恥齋六十序
宋朝修氏余表妹婿也以書來曰家君恥齋先生年六
十矣家母黄氏特少二嵗賤兄弟不才少讀父書尋行
數墨未能䇿名一第以為親榮又不能勤農耕服商賈
以致贏餘備朝夕􁊍瀡之奉惟古人所謂致其樂者庶
㡬盡心焉是月二十九日吾父初度之辰良弼率弟良
綱良典兄之子萬鍾弼之子萬年暨妹夫烏山林朝聘
稱觴上壽願先生一言以張之且曰吾父平生承黄門
學諭二祖之烈禮義廉恥是尚一毫不慊於志惕若夏
楚之加履道之坦式于家門願有述焉垂之家乗以壽
吾親於無窮也予曰善哉子之志也夫孝子之事其親
亦盡其誠而已固無所待於外也茍愛敬之心一出於
誠而無毫髪之偽愉色婉容先意承志啜菽飲水甘於
膏粱敝裘粗葛華於文繡養不必豐而其志固樂也古
之純孝如曾閔二子亦曷嘗有一命之寄五鼎之供哉
君之兄弟隨其分盡其誠焉耳矣某嘗獲侍尊翁見其
精神標韻天壽平格知其壽豈君承懽之日殆未有涯
也翊日上壽大母在堂鶴髪童顏年已九十而君之父
母同躋壽域諸子若孫襟裾膝下拜舞承懽陳辭効祝
天性之樂真王天下不與存焉抑人子之壽其親者有
道盡其生理者為能壽其身不失其身者為能壽其親
某鄙人叨天之福老父母幸皆七十許人狂誖速辜行
不加修學不加進進無以報國而退無以顯吾親也區
區愛日之誠顧與吾子有同然焉者詩有之曰夙興夜
寐無忝爾所生方與吾兄勉之
　　壽艮窩鄭君六十序
粤明年己丑艮窩鄭君年六十矣適遵恩例以尚義得
拜散官平城諸簪纓凡與遊者爰諏正月六日稱觴為
壽先期鎮撫胡君某千兵賈君某索文於予庠造熊生
堪予出也介以為請且曰鄭著姓艮窩前輩分水司訓
瑞暨先生之子性倜儻敦尚風節少窘於貧弟若妹咸
幼君撫而成之以植厥家不墜前緒君子曰良子也後
家僅充有無通叙周恤窮匱不浚取以自豐嵗製棺若
干以濟乏者君子曰義人也婚嫁甫畢杜門却掃沖澹
怡神足跡不輕越户限君子曰隱者也艮窩平生士夫
所敬而慕焉者也此於法當得書載筆之任敢委重於
執事予未及結識艮窩吾兄自興先嘗與君之子若姪
遊耳君之賢甚熟且感諸君之意之勤也遂為之序序
曰壽天年也官天秩也天也者非人所得而干也故令
德壽豈罔而生者謂之幸免度德命官冒而得者謂之
貪天艮窩行誼如予所聞諸君之所稱引則有以自結
於天而好爵之錫之也亦甚宜稱諸君之慶而祝之也
不為無辭矣抑天下古今治日常少亂日常多死生其
間固有幸不幸存焉我國家平治百六十年矣仁溉義
培河清海晏吾民安居飽食老子長孫無兵革桴鼔之
警而其好德尚義之人則又有里爵之賜如艮窩焉與
艮窩遊者又皆襲先世之忠勲山河帶礪與國咸休此
皆誰之賜與豐水東注維禹之績諸君嵗時觴豆過從
以引以翼無怠無荒幼壯孝弟耆耄好禮以享靖治之
福所以無忘上德而報答太平於無窮也
　　海上壽言
莆中之山鳳翥龍驤東趨以入于海而溪壑之水隨之
江門一峰秀出天表圓頂四垂厥名戴帽岡巒靡夷中
分一脈截江南渡為羅山之勝俗名江口其地北枕江
流南揖平野東濱大海洪波齊天其西古囊諸峰錦圍
綉簇山水名區也屋宇延袤自成鎮集兼有漁樵農圃
之便故民生易足多康樂而壽考是葢堪輿之氣磅礴
渟滀其鍾於人者固然也羅山之陽有黙翁者衣冠杖
屨為里中望人問其春秋已周撓甲而其配蘇氏壽亦
如之齒髪不衰以引以翼將來嵗月浩乎未涯所謂康
樂而壽考者公殆其人與予歸來一丘一壑介在穀城
天馬之間北望羅山盈盈一水之隔煙波蒼莽素昧平
生第翁與澄江呉氏有姻聯翁族子名秀桐者呉氏壻
也余母家在焉嵗時往來獲相會晤語次常及於翁葢
耳熟焉公翁姓漆林諫議承贊公之後宋時提領憲武
公兵守萬壽莊數傳至伯紀公始徙居羅山之麓翁大
父也翁質直勤慎厥家益用饒給嵗晩結茅水竹課兒
孫讀書即所謂黙翁者其循理守分履素安常庶㡬得
幽人貞吉之意其所以自結于天而享有眉壽者固自
有道哉抑壽原於天而氣雄於地至於煦濡涵育撫綏
輯寧使其相生相養相安於田畝之間以享有天年而
無所枉闕者是皆君上之賜也百姓日用而不知耳昔
人以百年昇平為人生稀有之遇公生於憲朝之時四
聖相承萬方寧謐翁其遵道遵路之民自放於江海之
澨服其漁樵農圃之業老子長孫以享治平之福是皆
祖宗列聖之恩今上無窮之澤也使或生非其時四方
有兵革之警則雖欲潛深伏奥將欲保其室家之樂而
享其黄耉之慶其勢固誠有所未易也翁之子瑛明春
上日開筵芳草以展家慶先介表弟呉生請文以張壽
筵堅不可辭夫人子欲壽其親之情固君子之所宜樂
與也至於鋪張國家仁壽之澤以風曉斯人使幼壯孝
弟期耄好禮順帝之則無蹈匪彞庶㡬以報答君上為
民立命之意是葢㣲臣與有風紀之責者所宜書也於
是乎言
　　壽梁滄渠七十序
吾莆最重氏族崇尚故家葢以其先世以來培植積累
之厚詩書禮義之澤有以敷遺其後人而子孫復能世
守其家法罔有失墜淳風雅俗庶㡬與國咸休豈真以
其衣冠之胄閥閲之高也哉自水南至海上百里而近
芳村煙樹無慮數萬家言舊族者稱霞林梁氏稽其譜
自笄公入莆葢二十五世矣宋景炎間應可公為宣撫
使以兵勤王顯入國朝以行公以賢良徵賢良四傳則
壽俊滄渠翁也翁早壻吾家于時某初挾冊入小學趨
堂觀禮而諸祖諸父悉敬愛翁異於他壻嵗月㡬何翁
既老成而余髪亦種種盡白矣同時襟連星辰歴落惟
翁巋然獨存間嵗過從吾門矍鑠精神蒼梧翠竹老稚
童僕皆擁篲迎門曰吾家老丈也雖姊氏弗及見百年
姻眷可謂有始終者矣翁儀觀魁梧巨首豐下望者知
為福人而氣度寛平襟量和厚家居篤于倫品遇宗䣊
親戚曲有恩禮不處是非之間壯遊湖湘中年以家事
付諸子放懷於十畝之外以農圃樹藝為樂性喜飲酒
醉則陶然以娯杖屨夷猶二子順適其意孫若曾孫皆
穎發秀好女咸歸士族且抱孫矣怡神養壽將來嵗月
固未可涯也夫南山之竹不扶而直其氣類固然也翁
生長名家耳目見聞薰陶習染循理守分為太平遺老
將使梁氏世德益以有聞與我朝雍熈悠久之盛相為
無窮顧不偉與今年七十又(闕/)某月某日初度之辰仲
子壽謀張綺筵以為親樂某為之序迺庸作歌以致慶
祝之意云歌曰
　堂開南溟實臨北斗細酌流霞嵗祝翁夀
　　榮壽慶辭
丈夫弧矢功名壽禄皆可以自勉而致惟婦道無成聖
朝稽古建官於士之賢有勞者既榮其身又有褒封錫
類之典所以根極本始表著幽㣲以彰為善之報教孝
勸忠之意於是乎為大莆中多宦家女族以夫若子之
貴膺封號荷寵靈者既不乏人其於一門濟美五世承
恩如刺桐黄氏之盛指不能數屈黃户部道卿之髙祖
母以子大㕘公貴封太孺人曾祖母林氏以夫貴封孺
人復以子太史公貴封太淑人祖母以夫貴封孺人母
以户部貴封安人其内子封亦如之金章玉藻奕世重
光珠翟寶鈿傳家故物莆人莫不侈黄氏之盛然其閨
儀閫範一德相攸用以勵相厥家以祇承天寵者又莫
不欽黄氏之賢户部之母裔出唐金紫澄塘知府新公
之孫女水莊斯美之女幼能讀小學女孝經諸書秉行
不怠既笄歸于封户部主事(闕/)公逮事舅姑克盡孝敬
相夫婚嫁五弟妹四子女創屋置田建祠築墓春秋蘋
藻助奠孔時餘凡酒醴殽核賓客之需不問有無所呼
輒具慈惠逮下淑均四子襟裾不問可知其所出能言
口授以小學日記故事女賓至必令朗誦講解為懽少
長訓課責成未嘗有所假貸謙沖儉素布衣蔬食補綴
烹餁之事必身親之君子曰賢母也受封錫爵啓後光
前命服煇煌實甚宜稱今年六十矣是月八日乃其初
度之辰道卿預謀輯禮合樂敬率諸弟以祝壽豈某惟
吾莆先哲忠惠蔡公事其母長安太君盧氏夫人上壽
之儀文公先生之題跋以為昔之君子所以事其親者
如此其愛且敬也今道卿此意非邪抑盧氏壽九十餘
康彊如少壯而忠惠忠勲行業為一代表臣至今莆人
之為子者必以夫人祝其親為父母者必以忠惠教其
子今黃氏自髙祖母以下三世壽皆八十餘衍慶儲祥
安人之壽固未有涯也而道卿志行甚美方嚮用于時
景行前修夙夜砥礪以竭臣子之職而報君上之恩則
所以騰揚光大而壽其親於無窮者固有在也
　　封太孺人高氏母丁氏夫人七十壽文
是嵗春王正月榖日高母丁氏太夫人初度之辰鄉士
夫翁君某凡若干人皆與髙氏有戚知夫人之賢且熟
愛且敬者也合謀届日稱觴以介眉壽王子筆峰以書
來曰文宜子為某田居罕入城府未獲一拜太夫人於
堂而夫人之賢則既聞命矣夫人衛侯丁公之女六安
守南牕公之令妻湖南憲使二雨君之壽母也夫人為
女者十有八年為婦者二十有一年為母者三十有二
年矣生于高門嬪于令族服習富貴始終不渝錫誥贈
封焜燿女族居寵思畏有淑慎之心履滿而持無驕矜
之色南牕多侍嬖嘒星衾裯貫魚順序牀席之言不聞
庭户之間君子曰夫人之惠也南牕憲長君敭歴中外
功名行業為時名臣其他諸子皆有成立諸孫梧桂而
下凡十幾人曾孫凡㡬人森森秀好稱其家兒君子曰
夫人之教也南牕友于家睦于族恩義聨合無所恡惜
而其先意承順君子曰夫人之力也我朝列聖修身正
家以成天下之化闗睢麟趾風動四方夫人之賢出于
其性其得于觀感者不既深乎抑坤道無成而代有終
世禄之家顯榮貴盛之後一旦時異勢殊使非有賢内
主以綱紀把持於上則家蠱棼如門户之盛亦豈能常
如一日髙氏自南牕公以進士起家今歴五十餘年詩
書禮樂之澤日益昌大而夫人實有大勞聞其春秋既
高容貌肅潔而起居動履精力不衰則其壽固未有涯
而高氏之門安得不昌大乎
　　慶從伯木齋七十偕壽序
吾宗先世多壽考吾祖兄弟六人吾從祖兄弟四人皆
年躋耆艾終身無再醮者再傳不能時若兩宗羣從若
干人白髪相守庶㡬前輩福力者惟吾伯木齋先生與
吾父琴室先生二人而已木齋伯長吾父十嵗老且閒
常抱孫過從吾父而伯母方氏與吾母妯娌往來之好
加稠也某每承顏色供􁊍瀡前後襟裾自愧不才不能
早自樹立以為親榮然賴天之靈祖宗之慶使得長侍
旁側雖卿相鐘鼎之貴不一日易也故木齋尤鍾愛而
方氏母之視羣子於淛特隆也吾伯早遊郡邑庠文不
售于今中身即引去以教授自業晩遵尚義例以易衣
冠非其好也汰費守儉雖一錢無横入者平居閉門非
慶慰燕會足不越户限一禮服三十年新若未觸尤能
容受無隙之釁人所不堪處者視之漠如也庭除肅潔
不聞人聲與方氏母雅相敬愛白首無間言故吾父母
則之用睦吾家以刑于族也今年滿七袠仲春之吉適
其初度之辰吾兄自興君滌觴行慶祝禮是日也長沙
長史楊公偕其弟九江總教二公以中表兄弟至懷逺
將軍平海衛指揮使王公崖州州伯劉公以姻家至寧
波别駕康公以交遊至靜軒方公及翠庭子劉君以外
戚至崖州之子純卿君邑庠生一誠陳君平海衛千户
熊君以女壻至吾父率羣從子弟以宗族至次第為壽
獻酬有容淛庸懦侍立偕所徐趨而進曰有一壺一榼
謹以為伯父母壽遂再拜酌而祝曰使木齋伯壽且烝
無嬰于疾以寧其身以引以翼惠我後之人又再拜酌
而祝曰使方氏母壽且滋面垢而光髪白而黎相我伯
用登于期頤又酌而祝曰使吾兄振羽翮早騰鶱三釜
之養逮安存大賁于家門於是木齋伯洗壽而屬諸淛
曰以此處若禮成客散翌日吾兄命工繪圖以張其事
淛因備舉所祝者題之上方云
　　壽蘇氏母九十序
嵗著雍大荒落予與涵江蘇君大甫及吾弟亨同入黌
宫為弟子貟每朔朢一至城府輒相㑹聚後數年間予
僥倖一第邅迴仕進狂誖速戾屏歸田里而蘇君從容
家食不相見者十餘三年昨偕其弟若姪併以書來談
叙舊好且以從母壽文為請曰母陳氏夙秉勤儉善處
妯娌舅姑安之吾伯坦軒翁立家母與有力焉今春秋
既髙耄不省人事吾兄克顯孝養甚備宗族所難是月
八日乃其母設帨之辰謀舉一觴稱祝敢徼惠于吾子
願不吝一言且以勸孝也又謂吾弟亨曰子重為我成
之夫人莫難於壽人之行莫難於愛其親以祝其親之
壽而求為之辭固已不可却而况吾友之請之勤耶惟
聖有訓父母之年不可不知也一則以喜一則以懼葢
人子之心無窮而親之年不待膝下襟裾之時俛焉以
盡其力則有不及事之悔今陳氏年九十前去百嵗光
隂幾何人子之心喜懼交集視於無形聽於無聲甘滑
􁊍瀡以致其養温清定省以致其誠洞洞屬屬以致其
敬柔順愉婉以致其愛左右無方以致其勤愛日之誠
自有不能已矣抑克顯之壽其母而求為之辭者非為
觀美固將托諸文字欲為其親榮也夫榮親有道果於
必善以行遺體則為不失其親不失其親是為能榮其
親固無所待余未獲識君然事其母能使宗族稱孝則
其承家立已夙興夜寐以求無忝所生者亦必有道彼
以文辭為者枝葉焉耳矣
　　壽黄氏母
歸來半壑看雲自怡杪秋晩晴一適黄石之野歸道梅
坑偶值生客肅而揖曰適欵山扉不值先生而返余問
客為誰曰予黄巷黄氏伯誠甫也其又一人則妹壻清
江周應奎也余因詰其所以來曰老母林氏年七十有
一陽月七日乃其初度之辰伯誠與弟仲美偕妹夫望
江髙材及周氏壻謀舉具罍洗為壽願先生一言以榮
之又曰昔先君子松菴年近古稀堂兄伯固適拜大理
寺丞之命别時言曰吾叔七十壽文鞏當自為之使惇
朴長者之風欽于吾家世世時事不齊今皆不可得矣
兹吾母之壽之文謹委重於先生吾友馬子子莘又以
書來曰此伯固欲為而未為者也子其成之夫人以祝
其親之壽而求為之詞固已不可却况在後峰之季母
而師山為之先容也雖然人子之事其親盡其敬而敬
焉盡其愛而愛焉愛敬生於其心無待於外也伯誠兄
弟之事其母致孝致樂壽而喜喜而祝其更壽亦盡其
心焉耳矣奚以辭為哉雖然天下之事有其質而文生
焉有其誠而禮行焉辭固不可以已矣夫孝子之先意
承志愉色婉容左右就養無方者亦期以悦親之心焉
耳吾聞林氏涵江世家蒿菴先生之從女弟也嬪于令
族婦道母儀式于宗䣊其士夫往來耳目濡染以文字
為貴其心誠有樂于此也昔蔡君謨獻壽之儀文公先
生為之跋語以為昔之人所以事其親者如此其愛且
敬也古今不同顯晦不同而人子愛敬其親之心則未
始不同也君謨父母皆得年而母夫人盧氏壽九十餘
康強如少壯林氏已邁七十而精神步履不衰異日如
盧之壽或烝而上之亦未可知也諸君至日稱觴請舉
盧氏之事為壽母祝
　
　
　
　
　
　
　
　天馬山房遺稿巻三
欽定四庫全書
　天馬山房遺稿巻四
　　　　　　　　　　　　　　明　朱淛　撰
　記
　　蘭室記
靈均擥結香芳以苾芬其德而於蘭之一物尤屢拳拳
焉非以其幽貞之色嵗寒不改者乎靜守之操無人自芳
者乎其在夫人有君子之道焉固非夷留揭車江蘺薜
芷所可得而同也魯左相吾鄉許先生敦朴沖澹而獨
嗜蘭家食時庭宇列植數盆不置他物朝夕相對如良
友朋因自號曰蘭室官浙東時得童生冀為之寫真巻
而藏之歴官所至輒攜以自隨每一展翫不忍釋手湘
纍竒好昭昭千載之下不謂無同已者淛生也晩及見
先生儀刑古貌古心矜嚴不茍時未有識巳知愛敬先
生又聞為舉子時計偕北上道出臨安里人商于是醵
金餞之出妓為樂先生咈然一拒之曰是欲凂我也夫
荆棘不剪則芝蘭不榮惡惡不嚴則好善不篤夫當紛
華波蕩之中而能以正自持以禮自固不委厥守以從
流俗是宜其獨好夫蘭而蘭亦以先生為知己也先生
觀化且久其子師厚君出此共觀敬題數言以致景慕
先哲之意師厚外和内剛忠信廉介與之交如入芝蘭
之室葢有本者如是耳
　　梅巖記
張君為之居在沙堤之南於古為潮汐之地厥土黑植
弗宜梅而性酷好之乃别號曰梅巖葢湛情於物寄有
於無天趣悠然相忘於形迹之外每值夫風晨月夕君
掃地焚香收視返聽憑几而靜觀之則見夫老榦樛枝
清香逺韻横斜浮動於疏櫺曲檻之間俗慮不干塵垢
刋落情融景會殆與梅神交焉夫古之畸人逸士梅之
愛多矣然必即其窟宅層崖絶壑廢圃荒園以舒其吟
嘯而寫其幽懷未有居闤闠閈閎之中而得夫梅巖之
趣者葢以物而觀物則物不能不囿於形器而滯於有
無遺物而觀物則物物皆吾有也夫梅清修隱約不衒
其芳花之儒者也使吾而儒耶雖未嘗有梅亦未嘗無
梅也而非耶雖未嘗無梅亦未嘗有梅也君之在梅實
同臭味者也又奚間於有無哉淛生與君同鄉時理枯
桐整蠟屐為梅巖之遊玩其華而將觀其實也為之記
　　文峰書院記
黄君廷昻謀誅茅于文峰以為藏修息遊之所難其晨
夕之亟往也迺筮長川之左結數楹焉中為堂裒古今
書實之左右闢明誠敬義二齋課諸子焉門俯清潭瀕
潭為釣臺梁木以行于潭之南其後有小渠怪竹老木
偃蹇卧其上援之可涉甃石累土為壇曰風雩東為園
芭蕉橘柚梅榴葡萄雜植駢列前有樓曰秀野規制爽
塏而文峰之山正直其東南循闌而觀凡夫中之一泉
一石一草一木竒秀而可翫者可攬結而有也君時焚
香手執一巻與兹山為伍若對大賓澹然忘言灑然忘
歸直欲脱去凡近以遊髙明相與立於寥廓之鄉人寰
埃壒之外也夫山靜者樂也君生長宦族遊從造請之
客屢填于門周旋應接宜日且不暇乃能潛深伏奥定
慮澄神日以讀書教子為事世味不膠于心其慕仁者
與兹山之好可協矣君别號曰文峰主人前守白齋先
生為作文峰書院四字今扁焉命淛為之記蓬藋之居
去長川里許時欲叩門促膝以從君遊盡借所未見之
書而讀之草堂勒移寧無却掃回俗駕乎否也
　　重修里社記
里社之神為民禦災捍患世血食于土昭靈貺也吾境
為義齊東社祠宇之作莫記古初重建於洪武二十四
年辛未只今一百五十七年矣老屋撐支弗稱祀典父
老爰謀修葺輿情僉同如繕私宅張君貴益吾家從叔
邦新君經紀其事爰始仲秋再閲月告成藻繪鮮明費
省功倍諏日之吉奉神棲焉夫明有人幽有鬼神其與
天地有與立焉神心豫悦則時和年豐災沴不作民生
康樂尸而祝之從古然也吾鄉入國朝來以至于今日
户口富庶百倍曩時其風俗敦尚廉恥禮讓之習循理
守分毋蹈匪彞相生相養以享太平靖和之福謂非有
神黙相之力不可其修而祀之也固宜因記其事而作
侑神之曲數章蕢桴土鼓庶㡬治世之音焉耳其辭曰
　滄桑逓變兮白沙成堤萬畝鱗次兮秔田稻畦五樓
　十閣兮闤闠東西白石為畿兮俯瞰清溪黝堊丹雘
　兮惟神所棲
　靈之遊兮雲中憑翔氣兮御泠風驂龍螭兮下降瞻
　將安兮壽宫坎坎擊鼓兮鳴絲桐修肆祀兮考嵗功
　靈之居此兮其樂融融
　民之生兮曷依禨祥禍福兮非神曷尸惟天隂隲兮
　神其代之醖釀和氣兮風雨以時嵗其有兮鄉里熙
　熙春祈兮秋報閲千禩兮無期
　　橋西神宇記
橋西神宇初名聖堂與里社相向華藻靜潔塑揑鬼物
詭怪離竒皆前元舊俗脊梁題云至正元年辛巳其低
聲肅靜二牌偏傍書云皇慶元年是年壬子去辛巳尚
三十年前後彼此不同未知何故東大梁題云都勸縁
朱君輔喜捨寳鈔一百二十錠助成勝縁西梁則黄君
舉也後楣梁題曰張舍朱氏念一娘同男陳狗兒捨地
今莫知其為誰也廂壁陷置二龕奉祀吾家三世及黄
氏之祖亦有處士呉公牌套余少時讀書其中故甚記
之向後風雨摧敗至正德間知縣事蒙化雷侯應龍毁
拆淫祠盡去土偶其趾崩壞淪為深淵沙堤大觀於此
獨缺余與給舍張君八峰謀之假合衆力重修屋宇映
帶清溪榕隂蔽翳漁舠商艇日輻輳于其下為莆中勝
處榜曰海上仙洲所有題辭漫志于此
　沙堤十里煙樹千家白日照樓臺青天開圖畫尚有
　水雲宫觀廢為瓦礫丘墟久矣因循失於恢復事出
　於人情之所樂談笑而成財捐於衆力之有餘咄嗟
　可辦兹尋舊址爰拓新規絫石淪淵屹立崑崙之拄
　排風廣莫位當闤闠之衝堂宇開明溪山綺麗人間
　無此景莫從蓬島移來天上是何年借問麻姑消息
　志以數語傳諸無窮經始於丁未四月朔至秋告成
　董其役者則某某也
　　重修東橋記
兹橋不知何始久闕佳名嵗久嶔崎行者折脛維正德
十四年己夘夏家君合力修造為費甚廣命之曰天馬
橋云後二十九年為嘉靖二十六年丁未秋八月不肖
孤淛刻字於梁石之上將使往蹟與此山此水相為磨
滅云
　　前種松記
文峰前有矮屋僧亡蕪没後殿巋然獨存丁丑夏大霖
雨石壁傾頽椽瓦脱落大勢凜凜㡬壓也家君合力修
之下方亦就理門于東而西則庖㸑之次列焉是冬淛
下第復尋舊隱則見夫前庭廣明圬墁淨潔登堦而望
則近山逺峰踴躍而出視舊而觀益竒也日課小僮劚
地手植小松復命道人足得十四本暇日必一到到則
掃苔拂石遶樹而行百匝日入而始歸也夫植之族莫
壽於松然亦同歸於盡惟托於巨人名字之間則可以
久存而不斃廣路半心之植不為退之之所物色久已
摧為薪矣又烏知商山有此哉文峰為竹巖學士舊遊
當時景物略經批㸃林壑有餘輝焉惜此松生晩而弗
遇也然吾鄉多賢而此地又近而甚勝文人才士日嘯
咏于其間安知其無若人也又安知兹松之果不遇也
　　後種松記
文峰種松之明年莫春復與數子遊焉相下方之猶足
以容也復謀植之時春氣向深松花盡吐欲取其大者
則氣耗而根不完易以斃也乃胥其小而遲發者取之
剗理篇薄樹之前除與前十八公者略相豋豆惟其小
大不埒而其色復焦黄於邑澤瘁不相侔也予時執書
臨堦黙坐物理紏纒之勢真有不可得而曉者方兹松
之生于山也不揚而晩穟其免於牛羊之噬嚙童䜿之
攟摭者㡬希矣今乃獨以是見取舁而致之饋以沃壤
餉以清泉朝視莫顧惟恐有觸焉而莫或滋也兹不為
幸與天下士遇不遇葢有幸不幸存焉大率若此然其
堅貞介特之操有若兹松者乎真予之所嘉也
　　重修林墩斗門記
天地間自然之利得人料理之則其用恒不窮吾莆水
南自木蘭成陂溪壑之水循壺公而下沛為通渠徧溉
田畝濱海為三斗門扄閉儲滀澇則啓鑰以出其餘嵗
久弊滋簷溜未徹河渠遂枯嵗耗不登者非直涵竇之
咎也嘉靖辛丑嵗今太守姑蘇澱山周公下車軫念民
隱理官如家尤拳拳於水利一事寢食弗忘越明年秋
民以是告公曰噫嘻是不在我耶遂按行海上親閲其
實迺召邦民有職于是者數人籌畫經理務盡厥情乃
檄邑主簿丘斌以董其事乃以是月某日徵工斷絶澌
盡出其底結砌于兩門之旁其距海出水平鋪巨石迅
流衝激淪伏于淵者度其勢弗可出乃更伐石以固其
趾適如前規徂春乃告成夫吾閩水利無專官簿書期
㑹所不及故吏得茍且以逃其責自非體國愛民當事
任責之君子不求近名而圖久逺之利者率未暇以為
兹役也佚道使民不擾而事集利在夫莆人世世信乎
天下之事未有不可為者存乎其人焉耳昔人謂為民
節用如牐河然畜一分則民受一分之賜君子觀是役
也可以知政矣公名大禮字子和贊其成别駕北泉張
侯節推三洲章侯也
　　上里塲重修分司記
海氓𨽻郡縣供井税如常紓其力役令煮海登其課于
轉運使司其賦為已重而郡縣有里甲差解之繁運司
有催辦賠償之費其困視他民為又甚然困於運司而
郡縣弗知也困於郡縣而運司弗知也塲竈附海城邑
士夫及左右公所者弗知也情弗相通徵有常法故民
產日耗國課愈虧而搜括愈盡亦其勢然也嘉靖(闕/)
嵗婁公存仁由河南來為福建轉運使體國奉公閔閔
焉有厚本恤民之意每隣叟輸鹽課歸道公清德門吏
無私而冗費省於他日春經歴呉君來清上里塲鹽課
所不足者以引計之凡一百二十有竒秤役陳瓊生等
當坐侵欺之罪公曰罷民也且海物淋滷易耗為白於
巡按白公立限責償額滿當貰其罪民襁負輸納如期
卒免於大戾若更生焉咸欲立石以永公賜塲大使刁
翀喻止之曰此非公意第分司嵗久就傾煩公厪念無
已願與新之亦以報公也衆遂大喜合金㡬四十鳩工
須材集手併作翀亦協力事事儀門晨樓囹圄廏舍次
第一新而㕔事完繕就緒乃以告于公公曰奚可以重
勞吾民業已為之則勿毁竣事翀與副使伍采相率求
余一言以紀其事淛海人歸耕斥鹵知鹽事利病為詳
遂不辭為之使民無忘我公盛德後之登斯堂者亦知
民勞易感而迄可小康也公名(闕/)須城人
　　海滄社學記
海滄清漳奥區也島嶼鯨鯢劻勷弗靖舊設安邊館擇
列郡守臣有風力者居之以彈壓鎮服去嵗丁酉冬揭
陽唐侯奉檄來守兹土慎修厥職惠綏威懾邊事弭寧
迺謀立社學以滋培善化一變海俗請於憲臣攝海道
南海曾公奉勑巡海道余公僉曰可迺相安邊迤東盤
石之上廢址一坵負麓面江氣勢爽闓規立學舍中為
講堂後為燕室齋舍旁列廊廡環繞凡若干楹萃子弟
之秀者為延師儒使朝夕講肄于其中侯時一到躬為
課督以相其成既乃价許生寶王生一竒江生一瀾林
生逢春詣淛山中請記其事夫風聲氣習五方靡齊而
轉移運化之機為師帥者則誠有責焉耳逖聞海滄僻
左髦士得遊於郡邑之學者無㡬人科目久荒絃誦絶
響童孺之所見聞無非風㠶浪楫跳躑陸梁震撼擊撞
之事其俗尚武驍悍獰獷喜亂好爭驁然有車轔駟鐵
之意兹非其習固然與夫果毅勇敢適道之資而慷慨
激烈溝壑喪元之夫君子有取焉海滄之俗木強氣決
無頽惰浮靡之習以善導之端養其蒙使之降心俛首
日周旋於衣冠俎豆之間沉酣於禮義揖遜之化漸漬
日久淳風可回出其餘勇固將遷善徙義為直道而行
之民異時次第名揚亦當有所樹立以聞於世兹地故
宋時有蘇廷儀顏㡬聖諸先正彬彬輩出其立朝大節
垂諸汗青文獻可考也後生私淑又安知無若人耶此
唐侯嘉惠後學之意諸生執業于是其可以重勉矣夫
　志
　　塔山志
兹山取名未審何義以其端拱秀麗亦名文峰予以其
凌躐風雲首足尾鬛振躍飛動定稱天馬云自壺公分
擘一脈東為五侯西拆騰驤結秀于此自吾鄉視之位
在東南吾家正直其下邇而不逼千年聚族藉為屏翰
也其西南隱處有招提禪宇名曰文峰巖係先朝遺趾
宣德辛亥嵗僧大隱重建繼僧藴玉成之殿宇開明佛
像華好下方列屋為僧徒所居山中舊標八景曰文筆
春風石臺秋月虎溪叙别龍窟竒蹤沙堤煙樹松隱禪
林塘水拖藍壺山聳翠先達蚶山劉武提學横塘林廷
芳東隴徐資二進士先生為之序騷人墨客寄興留題
積成巻帙柯竹巖學士詩云天作竒峰戴巨鼇葱葱佳
氣映宫袍千村草色兼天逺萬壑松聲挾雨豪海月欲
生涼似水澗雲初起湧於濤興來把筆題新句祇恐明
朝紙價高吾祖怡軒公手錄真蹟猶新公自作八景律
詩舊稿尚存也極為莆東勝處附鄉諸前輩未遇時皆
藏修于此於吾家不枉數步子弟讀書往來猶外宅也
正德間僧貧竄徙空山閉門霖潦摧剝僧居盡已毁撤
㡬不可支家君合力修甃東作山門西為庖㸑之室蔽
以短垣戊寅予下第歸種松其下作前後種松二記文
嘉靖改元上虞朱侯衮來為郡守改為凌雲書院徙棄
金身易置聖像下方開堂宇扁曰天開圖畫旁列書房
東憑穹石作亭其上曰琢玉西曰鏗金修竹敲擊友人
庠士張君大䕶多宣力焉甲申予罷官歸來復尋天馬
舊隱逺士來集節推桐城汪侯居安同年友生也時相
過從喜為潤色上方南隅老木蔽翳作小軒四方丈許
三面開忩朝霏夕靄疊岫攢峰真小李金碧斗方山水
也穿户而入不知其處林考功達作𨽻古巢雲洞三大
字西南跨澗結版為橋亭覆其上倚簷古松百尺偃蹇
却略若龍螭夭矯拏攫之勢翼以扶欄可坐十客名曰
聽雨於是此山之景若決而起躍而出奮迅而飛來也
予草榻寓處在西北隅瀟灑清絶開忩對盤石有雜樹
數株古藤羅絡牽綴下上小草葳蕤叢蘭紫竹風來泠
然有聲幽香可掬石上宜宴坐隸刻其隂日日忘歸後
千百年有好遊者剔而出之摩挲蒼蘚知為誰何也山
中文字頗多姑錄一二以存其槩而文峰八景題咏先
公手錄成帙藏之于家此不復著云嘉靖十三年春三
月清明日題
　　大有年志
大有年者志瑞也常事不書大有年非常也故書之所
以志瑞也莆地瘠鹵厥土泥塗海門蔽虧颶風時作每
盛夏溽暑鬱蒸物情望雨翹企深山雲氣以為雨候滃
然而興倐然而止俗謂之西北雨而東南附海諸鄉風
氣疎蕩而雨每不及焉萬畝鱗次仰吸木蘭涵竇漸多
溪流易涸故率嵗多旱丙戌大無禾麥災沴頻仍川谷
騰湧萬姓嗷嗷道饑惟正之供無所於出流傭轉徙井
竈蕭然盜賊間作觀風之使具狀以聞于朝聖天子軫
念逺氓蠲損正賦慎擇守土之吏以撫摩綏輯遺黎于
時官府清平蠧弊釐革用能醖釀和氣轉災為祥迺己
亥嵗百穀大熟庚子又熟黄雲穰穰四野一色每一金
可得米三石大麥菽黍之類積而弗售富室廩廥無所
葢藏遺老懽傳莆中百年未有也郊坰夜月雞犬晏然
道無行乞民間搜舉廢墜之禮衣冠交於道路市中梨
棗橘柚之屬倍貴於常耳目所逮誠可謂太平之時矣
夫鳥栖山林而忘於木魚游江湖而忘於水百姓日用
生長太平日不知太平歡於古人則已然矣又焉知夫
祖宗憂勤聖皇憫恤所以含𢎞覆幬春生而子育之者
其恩德若是之深也淛農家子歸耕海澨十七見秋風
矣自悼憃愚無所復用于世幸濟時康得免溝壑以終
犬馬餘齡是皆吾君之賜也乃效康衢擊壤之意而作
之歌時與村童野叟相答和於斷隴平蕪深林逺渚之
外庶㡬治世之音後之修郡乗者將有考焉
　其歌曰風雨協候兮二麥先秋蝗蝻逺遁兮百穀登
　疇桔橰空懸兮風颼颼嗟我民兮又將奚求再歌曰
　禾稼既登兮我場我圃吹洞簫兮擊土鼓齋心致誠
　兮以御田祖嵗其有兮使我無苦又歌曰詠小雅兮
　大田賡良耜兮清篇豐年之慶兮伊誰使然撫我字
　我兮太守得賢虎拜稽首兮天子萬年
　　山冦志
國家昇平莆中樂土百姓不見兵革老子長孫乃正德
五年庚午嵗秋九月忽有山賊一夥不及百人黎明突
至涵頭地方刼掠舖面由黄石直抵塘下東橋囊負所
獲操戈横行不成隊伍居民皆却立逺視莫敢誰何殺
死一人及傷蹩者一人晩由横塘東郊循木蘭而去至
嘉靖二年秋七月復有汀漳流賊百有餘人氣勢兇湧
由仙遊北隔嶺入廣業突至溪北上黄民家殺傷人口
去城五里而近城門警嚴退入深山望江里前王惡少
王國材父子與其族人讐隙隂為嚮導晨至其境驅虜
男婦數多退即迎仙舊寨置營人各責狀立限追徵時
時刲剝斬艾貧者以逞威恐時分巡福寧道按察司僉
事海鹽呉侯昻適按莆同知府事豐城李侯正管攝郡
事籌畫無䇿而刼質之家反為張皇聲勢走透機密以
祈緩死一日官兵接戰市人袖手相率往觀賊以大旂
旁綴小鈎剡利開張自蔽臨陣忽出旂下鏖戰我兵敗
衂殺死梟勇林本著統哨本府檢校嚴簡為之擒獲居
民大震勾調浦城縣民快漳州海滄戰手俱至夫重賞
之下必有死夫烏合之徒原非勍敵使吾之號令嚴一
信賞必罰使之連日更迭戀戰直搗巢穴獲首領一級
者即賞銀十兩何賊不可擒哉旁布伏兵邀其歸路足
使靖絶乃遲疑不決所召海滄生兵慮其内變府庫錢
糧不敢動支相持彌月各家典變田宅借貸親戚以贖
人口所費不貲又為之置買圎帽雲鞋脱身等物乃歸
嚴檢校從容安尾而去垂涎鼓掌旋當復來也甲申冬
哨聚深入時巡按御史蕳宵駐節漳南調集各衛兵馬
各縣民快釋放同安縣獄囚何平何世等令之立功贖
死蹤跡𠞰捕賊氣沮縮夜屯德化縣小尤中民家我兵
蓐食晨薄其處賊開門出戰何平叔姪首先死敵殺傷
相當旁兵登屋掣其大旂賊饑疲閉門晨炊我兵用火
鋴攻破門屋擁盾直入賊喪膽受擒無一脱者免於搜
山玉石俱焚也是役也南安知縣長樂顏容端同年友
生也在行相顧山中備言其事且示及滅賊申聞故知
其詳而癸未賊酋新大總者不在或言其姓名賴義平
河人先為其外家縛送之官死矣蕳公監臨有風力論
捕冦功擢都御史云嘉靖五年丙戌秋八月識
　　海冦志
莆濱大海鯨鯢出没時時有之調度官軍事體重大閉
門送客視為故常嘉靖二十三年甲辰嵗南土大荒盜
賊充斥海上復有戮民黄世隆世光俞子賓等為之嚮
導刼掠大姓驅虜細民立限責償屠毒慘酷其鄧姓者
一縣尤為桀黠畨酋二百餘人皆醜黑獰惡艤舟寨門
時把總指揮丁桐年少膽勇馭舟師與之接戰氣力不
加失陷哨船一隻千户白仁一貟軍士三十六人莆禧
軍民共撲賊船一隻賊徒十五六人中有林希德者係
港東人氏被虜從逆職專斬殺此人熟於附近大家徑
路轉相驚疑搬移遷徙城中廨舍增價數倍至無所容
鄉居之民夜不帖席于時按察司巡視海道副使姚君
鳳翔巡歴海戍常例不免漳州解到賊徒與禍家熟相
識認不能痛決一快衆心令之隨批帶回後未知其作
何發落也白千户者尋以責賂送歸軍士損失大半至
八月初颶風大作南力湄洲海嶼搜獲賊徒六七十人
夫朝廷隄防海道至為嚴密憲臣領勅親理其事兵食
足備法令具存能以戢盜安民為心審固謀猷廣設方
略則可以彈壓暴客宣揚國威烏合之徒何至於拒敵
官兵劻勷連月鷹鸇海上葅醢吾民哉近年漳泉之人
復爾私通日本坐獲厚利更相效尤傾動江南百貨騰
貴夫中外大限天地常經按日本者古倭奴也國初時
入冦中華北極遼陽南接交廣沿海州郡悉被其殃中
國所以備禦之方無所不用其至鎮戍衛所布列海堧
火墩煙臺矗立岡阜福建則小埕南日呉嶼三寨與各
軍衛及守禦千户所錯置其間嵗費錢糧畨更戍役皆
為防倭而設今者無禁蹤令造舟具糧如適淮泗廣齎
金帛大啓戎心兹豈朝廷柔逺寧邇用戒不虞之意哉
夫海冦倐來急難捕捉至於私通日本舟容萬斛所受
皆富商大賈所載皆綾緞繭絲積日曠時乃能集事此
而不禁何以法為而南中士夫駕為私説以為取彼之
有富我之國有何不可是見其利而未見其害也疆塲
之憂謹記于此
　　八分料志
自來糧米之外又有嵗辦物料名數甚多或徵該冬或
𣲖通縣價銀多者僉㸃大户收納解京最為擔事價銀
少者攬頭包納里長催辦不無多取至正德十六年巡
按御史華亭沈炤扣算八府丁糧總數若干一年物件
共該若干定令每年每人一丁糧一石各徵銀八分除
户口食鹽之外其餘一應物料皆出於此俗謂之八分
料法令初行徵支如法嵗計有餘復將鹽鈔併歸於此
後復令於折色帶徵令仍舊占㸃大户徵收而鹽鈔依
舊除外只徵六分謂之六分料云沈公葢祖周文襄公
蘇常税法行之最為省便省下士夫不悦葢物料嵗𣲖
福州一府優饒數項若八分料則平攤遍及也後來官
府因循不時徵納以致收頭年久拖累不得脱手上司
批送士夫坊價皆出此物以故不能餘剰大扺有弊人
無弊法沈君按閩即遷本臬憲職入境解官以歸八分
料之法為福無窮也
　　落綱協辦志
自來應當里長之年承受差委完消批票出備長差短
差顧直之外每圖查照丁糧多寡追徵銀兩占㸃大户
收納在官逐日祗應公用謂之落綱後來官府費用漸
廣收頭重累不能獨支嘉靖十四年癸巳巡按御史白
賁更定其法分作正雜二綱以丁祭鄉飲一定不缺者
謂之正綱以上司按臨士夫禮祭有時而行者謂之雜
綱正綱定銀七百五十九兩九錢追收縣庫臨事支取雜
綱定銀三百九十九兩一錢令各里長應辦其時知縣事
嘉興陶侯模為民省費繼令南海林侯冕不飭民力不
堪又繼而衡山劉侯宦賤視民脂如用糞土正綱徵收
在官臨用之時里長協辦累倍前數雜綱批票紛如雨
下漫無紀極原定雜綱每日該用銀一兩八分今一日
或用一二十兩而或倍之至上簿之時去十存一官要
之家只憑官價莫敢誰何豪猾之民賄賂胥吏移前那
後吾家甲辰年秋季應當原𣲖雜綱該銀八兩而直五
日後用至二十八兩窮鄉小民靡損尤甚一經此役無
不破家里長僉呈建言民瘼按察司憲長周公延早曾
作縣軫念民艱蒙批酬應往來有司之所不免勢不能
不役里甲近因查稽太嚴官吏欲脱科歛之名俱令里
甲自用名為協辦夫里甲之銀既不在官則凡諸色人
等得以恣肆民費愈多不獨莆田一邑然也據呈俱係
實情仰府即行周知府督同該縣掌印官虚心詳處明
當務使法可行於永久民不至於受困惟欲有補於將
來不必追究其既往或今里甲出銀若干在官一應公
事儘其支用不必再立協辦之名以致漫無稽考速將
議行緣由報奪郡縣坐視倒懸䕶前申説又蒙周憲長
批下協辦之名不可再有里長輪日所費必多况錢糧
若不在官胥吏求索必甚仰府再議責令每里於綱銀
之外加出銀若干仍令有役之人收掌支應庶所費有
稽具由詳報此後太守縣令朝覲里長又復僉呈蒙布
政使司批下呈内事情委係該府弊政仰呉同知詳議
呈報要須公私兩便乃可經久時二府呉侯元璧管攝
府事申稱協辦害源正在綱銀不足勢不可免之禮事
無所出之途恐致稽查故推入里長為協辦也今議得
原𣲖正綱銀七百五十九兩九錢内孤老衣布一項該
用銀二百一十兩今查孤老月粮出自倉米則衣布銀
兩亦當議入粮剰内支用若𣲖入里長綱銀似乎數多
合當申議明允奉行其雜綱凡上司供應及士夫禮祭
隨俗照舊一切公用曉令里長逐行開載詳備成帙實
估時價撙節裁處約以中正之數一年該用銀一千一
十一兩七錢悉如正綱照依該年里長將各丁糧通融
公𣲖分作二季徵銀貯庫該縣掌印官擇立老人一人
掌出入之事備由申請蒙憲長周公批云所議正雜綱
銀酌量該用立為限制雖比舊𣲖頗多而欲究協辦之
弊勢必如是但稱廂長供應家火而里長出辦綱銀之
費是否相當其於民情有無允協再行細審酌處均平
務使情無偏重法可久行具詳另報續蒙巡按御史趙
君應祥批下加雜綱之𣲖徵免里長之協辦愛民省費
此舉得之冊開各項銀兩已為適中葢處之太索後將
難行即照數均𣲖徵收支用孤老衣布仍於正綱銀内
徵給之餘悉查照施行原申不曾開載每丁糧出銀若
干但云通融公𣲖今縣中每丁糧徵正綱銀一錢三分
雜綱銀一錢四分此外又加𣲖三分共銀三錢正得免
協辦浪費無稽之苦此舉全得憲長周公主張之力但
舊時落綱尤省每丁糧只用一錢二分吾家自來應當
里役落綱只用五六兩上下家衆津貼只在里長之内
今已另處之矣大抵古時官府費用有經又上司按臨
及府中辦酒俱是館驛之事今則併歸落綱葢出於驛
傳則均𣲖丁糧適及一縣併歸落綱則是累里甲而坊
隅不及故落綱之弊城中士夫殊不之知而胥吏之輩
得以恣肆多取而無忌也憲長周公後次批語廂長供
應家火里長出辦綱銀之費是否相當其於民情有無
允協仰再行細審酌處均平務使情無偏重法可久行
具詳另報此公灼見民隱前後此一事反覆留心不久
朝覲北上遂遷他官本府准蒙巡按批允奉行於此不
行再議夫城郭坊隅逺近一體今府縣一應事務歸併
里長長差短差每丁糧出銀一錢正綱雜綱每丁糧出
銀三錢廂中丁糧數多但出家火而已計其所費不及
長差短差之數多寡勞佚不均甚矣此獨非王民哉其
法終須一變前年沈御史議行八分料夫人丁一丁糧
一石每嵗令之出銀八分衆輕易舉後以所用餘剰減
省二分今若照舊還徵八分而以正雜銀一千五百六
十九兩七分之數取用於此則廂里徧及彼此均平於
八分料不失原額誠為便民夫不在其位不謀其政但
以曾忝風紀之司而此事利弊闗於宗族鄉國故私識
之於此
　　莆中錢法志
國初時行使寶鈔為法甚嚴今皆不用莆俗習用宋時
小錢每十文重一兩每銀一兩直錢六伯文時或低昻
無甚髙下府縣徵收此物民間零碎使用極為便益鄉
村之民有垂老不識釐秤者正德初間漳州南坂地方
私鑄新錢盛出民間買賣嚴於揀汰必取厚實花字分
明者用之稍薄光皮及黑色者不用後又選擇字様如
元祐通寶之類皆行汰去習俗推移不知所自時太守
三峰朱侯衮知縣趙侯葉嚴於禁革第官家不用此物
民間行使不去樵夫販婦朝晡之求不可得米勢不可
強翻成廢閣尚書林見素先生作錢荒小詩以諷切當
道但習俗所趨非力所及朱太守當時煩瑣有低錢估
折之令民益不知所從而錢法遂廢青蚨有神翩翩然
入于他境矣作錢法志
　
　
　
　
　
　天馬山房遺稿巻四
欽定四庫全書
　天馬山房遺稿巻五
　　　　　　　　　　　　　明　朱淛　撰
　書
　　與吳太守論莆田南洋水利書
木蘭為陂莆成樂土爾來四百七十年矣歲月既久蠧
弊日滋簷溜未停溝渠盡涸歲歲告旱人人苦饑士夫
端居足跡未至海上無由識其利病曲折之實間有知
者又復不遇當道任責君子無從開陳以釐正此事官
府間因民言差官踏勘風沙蒼莽閱歴難周其所向導
看視之人又皆彼土豪猾或義民省祭之類指害為利
倒私為公了事回官莫知領要此莆中深根固蒂之疾
翠渠周公作志之時憂之已深言之已詳今去其時又
四十許年矣大壊極弊不可支持前此四五年間年年
以灾傷奏聞于朝乞免糧稅今年又甚將使數百年樂
土變為荒丘幸逢太守雲泉吳老先生加意窮民體究
此事此誠莆人更生之機淛野人生長海濵熟究顛末
只如東山水則地極僻左亦己數至其處近復與二三
子自東山水則歩至寧海隄岸横亘二三十里時適久
旱水枯見底其涵洞穿穴舉集目前深切浩嘆大抵莆
中洋田依山附海由高趨卑盡處為溝溝外為隄田土
高低已争二尺以水凖之則固可知此隄即今之居民
往來内隄是也海民又於隄外海地開為埭田漸開漸
廣有一埭二埭三埭之名外復為隄以障海浪此即前
太守月溪黄公所修石隄是也埭田低於洋田亦復不
等或二三尺或三四尺為埭愈多其地愈下沮洳斥鹵
利飲清泉故為埭田者或大决官溝開渠以達或深憑
溝底為涵以通仰吞溝水拍滿汪洋則於外隄私立陡
門多設涵竇以注于海自東山至寧海自寧海至木蘭
私陡門凡幾處私木涵凡幾口百孔千瘡不可勝計晝
夜不息旱潦不休則其所費何啻一陡門之水哉假如
一處陡門盡抉閘版以泄衆流則溝澮皆盈涸可立待
此莆人受害之源歲歉人窮未可盡委之天數也夫所
謂埭田者有内隄以障霖潦有外隄以捍海勢不勞人
力仰給清泉使木涵但依古數不令太多水自足用亦
何必蕩然無忌飽而棄餘㳙滴不留竭澤而瀉使大旱
之年彼此俱困則亦何利之有哉至於章魚港木涵則
水南之咽喉也東山水則水南之尾閭也咽喉旁出飲
食何以充饑尾閭不禁膓胃何由得飽夫興大利者未
免少有所妨為逺謀者未免暫有所撓要在審其公私
權其輕重明斷而力行之心秉至公事蔑不濟法依古
則人將奚辭夫埭田雖多不抵洋田千分之一新開海
蕩之地多不起科舊受糧者亦只多少備數以儗今日
契勘之患利充數家膏此萬姓飫此菑畬薄賦不科之
地而害數萬畆井稅之田則其公私輕重大有所分矣
夫亊雖甚大有志竞成勢雖無難不為則已向者月溪
欲於沿海潮汐衝激去處盡砌石堤工力浩瀚衆料其
難毅然為之旋亦就緒遺愛在莆第石堤工費雖繁人
情共樂事無阻難欲正今日之弊則為於彼者必有所
不利於此妄生浮議齟齬其間昨到東角遮浪地方接
見致仕教官程地世為埭田老而練事所談利病皆可
採行今寧海以西所歷下埭游埭清浦洋城白埕港内
皆閥閱衣冠里閈中間必有忠信耆宿之人能仗公義
出正言者此在執事優禮而訪問之示以志書告以法
意使之轉相勸諭日行改正即因其力亦足集事昔子
路問政於孔子曰先之勞之請益曰無倦先生以經濟
之才膺民社之寄誠知水利一事尤在治郡庶政之先
篤意舉行慎擇任使郊坰小隊時出按行相其地宜定
夫水則半載之功足遺莆人千萬之利夫今之所為後
世將據之以為則例援之以為證佐毋紓一時之憂以
貽無窮之慼則莆民幸甚謹將沿海水利事宜書一開
陳以備採擇
　時吾郡太守呉公名逵江西新淦縣人為郡於兹留
　意水利適歲旱山中一雨水下木蘭先趨直溝過岳
　公橋東下白埕港内居民以門扇牐灌涵口下洋涓
　滴不及洋城清浦居民甚渴因大鬭爭事聞官府呉
　公親至其地洞見弊端廼令更造立為定規復修東
　山水則僉立水利公正數人以禮遇之頗得其力酌
　量埭田多寡存留涵竇去其多餘平鋪地面不許深
　䧟盡塞私置陡門自紀其事立石儀門之外以示久
　逺於是溝渠滿溢海田兼濟癸卯秋九月不雨至甲
　辰三月河流未枯附海之田猶得播揷而海埭田畆
　所獲尤多在前數年十日不雨則竭澤矣水利之興
　豈非埭田之利乎哉淛野人幸得與聞其事於東山
　水則一處利害知之尤詳扁舟屢獨往焉此地古為
　海涵國初時林用震李仲章等開築埕口埭田為渠
　以達莆田里民茅汝直等大與許告時縣丞葉焱能
　吏也改造石涵塹山而過長十餘丈勢難動移四周
　各砌以石高廣各二尺六寸以石為閘首通圓竅設
　夫守之以時啓閉後用震復去其閘汝直復與訐告
　官復其舊而於南端横䦨一石崇六寸以為之節面
　刻東山水則四字後水不及則海民盗抉則下以出
　水天時畧旱涵底盡露則外海田不可為矣今者重
　修衆議擡高水則余再三固執以為不可以古有水
　則而溝澮常盈近來消蝕之故以涵竇繁多而水則
　之下更開隙穴是以水利走泄不能古若也只如東
　山陡門至水則可二三里溝水依山埭田附海水髙
　田低堤塍单薄不及二尺一鋤可達勢若傾盆飽食
　棄餘家家如是計其所費比之水則二尺六寸之濶
　六寸之崇何啻數十倍哉今堤㟁不修而棄有用之
　水水則高舉而廢已成之田百年成規一旦輕易揆
　之事體誠為未便且海民以此為命必致死力爭若
　移高一寸彼則以為一尺曠野之地何所證據以明
　其不然後日紛紛勢須更定是因今日那移之間而
　貽莆中水利深錮無窮之禍也於是只以大石照依
　水則鋪平外靣填其穿穴今涵竇殺減溝渠之水襄
　則而過足灌海田彼民亦無自而肆其私説是則區
　區一得之見也大抵水利闗要只在内堤内堤堅固
　離溝渠差逺則涵洞難於私通内堤单薄與溝渠相
　聨雖官府不得而禁吳公當日喜於成功未及契勘
　猶為欠事夫不暫勞者不久逸不一費者不永寧誠
　乘農暇之時令之修築高廣各以一丈為度溝渠逼
　近者則移令稍逺其開涵通水去處為圳以達内涵
　既有常數則外堤濫設木涵陡門之患不待禁之而
　自不為矣以莆人之財用莆人之力興莆人之利措
　置有法量地而受成焉誰敢不從刻期可辦患在不
　為而已前太守黄公一道修砌遮浪石堤及補寧海
　二洞之缺極為有功但其性急驟又不久解官能幹
　人役媮惰廢事止於粗成南洋水洋乃數十年積弊
　得呉公料理一畨足為久逺之利公氷蘗之操無愧
　古人行時淛贈句云五馬行春滄海翠壺留惠澤一
　牛行李青天白日照圖書俗降臧否失真謹記于此
　　與周憲長論及落綱事
淛畸人辱在年列邇者冒通尺素重領報章百襲珍藏
曷其有已忘分復有僭白余洲子居年兄莆人也廼翁
官貧僑寓都邑所生二子長子居次汀也子居溘逝其
家淪落汀旅食江湖取道歸省齎有闗文法當赴臺掛
號第其飄泊流滯年月少遲倘於法無甚妨礙望為委
曲批賜非老先生年誼之厚垂念存没亦何敢草率及
此也莆中新得甘㴻麥秋有期第罷民苦里役落綱雜
辦浩無紀極積蠧因仍費増十倍舊例坊隅只供什器
不與落綱并顧差使用城邑士夫無由知此而胥吏𨽻
皁得以恣肆多取㒺無畏忌民憫幽側亦未易上達也
㑹大廵暨二司諸老先生煩一商議及此更化善治庶
幾遺黎有息肩之望民亦勞止迄可小康伏乞重留尊
意嘉與齊民共沐使君更生之賜也
　　與王筆峰大參鳯靈上廵按施山侍御論鹽法事
　　　書
淛等濱海之鄙人也欽企風聲為日久矣豈敢私有所
與聞茲為門户新役孤累祖之恩重千家之哭者不能
不為執事陳之淛等莆鹽籍也占鹽籍者里甲軍匠與
民户一體外加鹽役見丁辦課寸土受鹽不免獨勞獨
貧之嘆獨有濱海斥鹵些子田地受米最多者名曰官
租舊制免鹽所以少紓竈戸煎辦之苦茲本縣審編均
徭移文福清聞彼扣編二斗即將官租田地免鹽者俱
申當差不知福清莆田事體全然不同徐清鹽老先生
案驗分别彼此甚明可覆視也哀我憚人亦可息也今
更重之其何以堪謹列上一狀及條目事例揭帖塵凟
鈞覽中間猶有未盡也如民戸均徭有職役者䕃免鹽
法則無也里甲糧料遇灾傷得以赦除此亦鹽法所無
也里甲糧料徵催抱納有郡縣為之追復鹽法追徵最
急抱納者一槩無追運司隔於勢逺郡縣以有司存此
又鹽户所難也乃今困憊轉滋流亡過半獨某等數家
強支門户耳其雜泛徭役不許科𣲖乃累朝定制鹽戸
可得幸存而未死者近者傅大廵題奏㫖謂量免竈差
以優恤人才葢指總催鑊頭等役屬鹽塲者言非為門
庫機兵諸徭而設也戸部覆題文雖欠明意則甚美大
約如傅公所請供均徭事例以免竈差耳善聽言者察
其情善用法者師其意今竈差未免而均徭重編所謂
辭笞而得刄也非法意矣夫混編均徭民户之所樂也
吏胥門𨽻孰非邑井逸民稱其便而贊其成者皆是也
海濱之人雖有言者後矣惟執事同仁一視平政不偏
鹽户不使獨重民户何以獨輕特乞主張通行豁免更
有望於各塲頒行定制買辦者量免丁鹽若干曬辦者
量免丁役若干真足以上明國典下䘏民窮垂海邦無
窮之休將某等世世子孫知所頌矣情溢辭繁不知干
冒唐突之至伏惟台宥不宣
　　鹽户新編均徭事理揭帖
淛畸人也罷官守貧屯田僧租一無所與公門私事了
無所干兹者鹽户均徭之事痛切民隱非直不肖一人
一家之私而已故敢始末為執事陳之民間正稅粮米
之外民户十年一次均徭毎年出辦驛傳鹽户則每年
毎丁納鹽三百二十二斤折銀二錢糧一石納鹽二引
折銀五錢通計十年人一丁共用銀二兩米一石共用
銀五兩輕重懸絶又民户只當里長甲首鹽户既當里
長甲首又當總催團首兩管衙門一般支應海人獨累
困憊流亡聖祖立法憫念人窮立碑各塲免其雜泛差
役民户細行開拆而鹽户法難分籍户丁田産積少成
多解户重差未嘗饒免驛傳更變半出落綱復與民家
協辦其事獨有斥鹵田地受米最多舊例在鹽户者准
免受鹽國初至今一百八十來年遵行一體近因山東
長蘆廵鹽傅道長題請量免竈役以優恤人才事户部
覆題通行天下鹽塲逐遇編差之年查照均徭事例以
免竈差如鑊頭秤子之類屬役鹽塲者而言非為門庫
𨽻兵民間諸徭而設也今竈差未免而均徭重編是所
謂辭笞而得刃也非法意矣大抵縣中附籍鹽户只是
附海望江孝義連江興福數里之人城中士夫一無所
與而凡吏胥門𨽻誰非邑井逸民稱其便而贊其成抑
彼而伸此者皆是也自非平政君子一視同仁孰肯深
察而審聽之使海澨勞筋苦骨鳩形鵠面之民得受一
分之賜不至於獨貧而獨勞哉伏惟老先生特加之意
草率冒瀆以俟台照不宣
　　答此齋林大参論海㓂書
淛頓首外姪唐音來辱及教帖備悉憂時至意今年是
何氣運星文示變地道不寧沿海有數千里之旱榖價
騰湧亦且無所於糴近日溝渠乍涸私心過計食不下
咽因作書告府公繼復自至盡所欲言因而契勘各處
陡門著令公正人役朝夕廵視不至漏泄又且山間得
雨今溝渠且滿吾人漸有生意亦甚危哉亦未卜繼此
雨澤何如大冬苗雖死猶尚可生夏季苖甚茂倘得一
大收民雖艱食亦可不至於亂也海邊近甚猖獗聞莆
中各鄉有人在彼如近日吉了所擒數賊其中有港東
一人此人去年六月取榖被擄今為無賴賊附近東華
黄石諸鄉豪家富室道途門徑皆所素知暮夜一來誰
能禦之故數家平日以富名者各搬移入城所謂先去
以為民望者也今聞廣東高州有榖船到海上五隻泊
在平海一隻泊在吉了三隻入涵頭一隻所裝乃雜貨
及米敝鄰人有貨在其中民船既通當是賊勢漸逺及
詢之平海來人道海上並無歹船詢之莆禧來人道前
賊已散尚有大畨船兩三隻在吉了之南小鑿海靣重
載候風往北不行擄掠未來者不可知也下里人共言
馬欄山後有數人平昔接濟此徒為之向導邇聞已擒
數人海邊通賊者當知所慎目下諒無甚事也淛與賤
累俱在家未敢輕徙大抵吾軰平日居鄉須是平心率
物若恃勢唬嚇利己害人鄉閭有小警動便爾奉頭䑕
竄鄉里小家何所恃而可以無恐此真士夫之罪也在
執事一及之耳
　誌銘
　　林達齋先生淑配吳氏墓誌銘
大明嘉靖二十四年歲次乙巳六月壬辰朔國清林繼
忠之母呉氏太夫人卒淛馳往哭之時繼忠為湖廣荆
州府監利縣縣丞其冬奔䘮抵家復往弔之越今歲丁
未卜於十二月十三日庚申祗奉其柩窆于瑞林之封
從夫兆也其位癸丁其壙居右先期以其伯兄浙江寧
波府同知柏莊繼賢君所撰行狀詣予于山中再拜請
曰先君子達齋之塟吾從祖贈禮部尚書諡文修公既
為之銘先母隧道之文敢委重於吾子淛於夫人外家
為表姪而受室於林氏往來遊從與繼忠有兄弟之好
知夫人之賢為最詳又焉可辭呉為五侯宦族父諱泳
為浙江台州府儒學教授母朱氏淛祖姑也夫人幼有
淑聞及笄嬪林氏舅䝉庵公諱某官江西袁州府通判仲
子寛為廣西田寧府同知以舊官推恩贈承德郎第三
子信字克諒即達齋也夫婦協德袁州初令清河揭之
偕往𢎞治戊午歳遣歸省家至宏路驛舍産子繼忠甫
七月而達齋即世時宗門華盛家室完好夫人獨抱㓜
兒扄户孑立勵志自守蔬食布素申飭女使不相往來
里中嫗偶至其家正色待之不交一談而退遂屏跡凡
閫内勞勩之事皆躬親為之不憚夜績篝燈晨興擁箒
汛掃庭宇肅㓗慄若朝霜繼忠兒齒令入家塾讀書不
為姑息之愛比長遊太學夫人抱孫綜理内政省積歳
入而家益有餘故繼忠莅官氷蘗有聲歸無所攜皆夫
人之教也婦柯氏生子字自培繼娶宋氏生子木自培
為國子生娶黄氏浙江温州府通判必賢之女生子炳
然煥然夫人新寡時年二十餘耳遺孤在襁褓泡沫風
燈未可冀其成立達齋之祀殆若贅旒夫人慘然在疚
晩暮子成一官而孫復生子牽衣遶膝嬉笑滿前夫人
始開釋慰意瞑目考終持此歸報夫君俯仰乾坤無毫
髮遺憾也距生於成化丙申年九月十七日享年七十
林氏一門洊受國恩太姑以子清河貴敕贈太孺人姑
以夫貴敕封孺人繼姑及二姒氏與柏莊内子皆以夫
子貴敇封太安人安人繼忠未及滿考故夫人未及恩
命而貞白一節法宜表章宅里繼忠宦業未涯其所以
闡發幽濳而光昭德美者將必有待也敬為之銘銘曰
兩髦一醮契濶參辰四十八載為未亡人之死靡他不
諐初誓而代有終以没於地瑞林之野松檟蒼蒼歸于
其室百世何長
　　靜軒方先生墓誌銘
靜軒方先生將以捐舘之年十二月二十九日歸全于
紫雲巖之北其弟太學生重紹思紹重耿思直狀其世
次之詳走君之子攸暨以告其同年友人朱淛曰吾兄
之素吾子知之實詳敢以銘請余按方氏譜祖唐都督
長史琡昭宗時長官庭範始家莆今後棠方則禮部郎
中仁載世也九世祖林秀特奏名龍川令八世祖應午
漕沅制簽七世祖蘇孫明經學諭入國朝有諱鼎者為
御史先生曽伯祖也有諱朝宗者為戸部郎中諱朝清
者為蒲臺令伯祖也曾祖后庵公諱象輝贈都御史皇
祖質庵公諱朝深封郎中贈如后庵官伯考松崖公諱
良永都察院右副都御史皇考雪筠公諱良節中奉大
夫廣東左布政使兄弟並顯為時名臣母封宜人黄氏
以成化十九年癸卯七月二十日生先生名重熈字思
緝時后庵暨贈淑人黄氏質庵暨封淑人陳氏重慶在
堂先生㓜態淳凝童習端慤羣兒戯弄呶譟獨對巻莊
誦不休比長嗜學成癖夜以繼日足不越户二親閔其
勞輙戒止之唯而退退而愈勵遂以文顯弱冠選充弟
子員毎課校輙先同軰正德丙子始以書經登薦剡人
競遲之三試禮部弗偶卒業成均通籍銓部未幾病作
弟重杰思興思直侍以歸猶能登堂拜太宜人壽頃之
疾亟太宜人臨視慮傷尊懐力疾飲食以示不殆竟卒
臨訣舂容無一語及後事為悽惋可憐狀嘉靖六年丁
亥正月二十二日也年四十有五卒之日鄉士大夫至
閭左翁嫗咸閔悼齎咨弔者無内外踈戚哭盡哀各有
述焉自世降俗易人愛其情先生心事洞達明白無一
毫可疑博大温良無一人怨惡居家孝友處宗姻隣曲
有恩賙窮恤匱無所靳惜宗門盛大二父敭歴顯融先
生謙冲自持約於寒士不逆不詐與家人子弟言未嘗
及人之短務舉其所長與朋友交久而不厭今宫保前
提學姚公鏌按莆首以篤行襃奨士論允愜葢世莫不
以先生為長者然其廉隅内辯行已操執和而不隨論
事之曲直當否雖達官貴人在前申其説無所撓葢其
植躬秉德内剛外和初非脂蠟言貌媕婀軟美以自媚
於世者此則先生之大端也君子謂雪筠翁用寛和惠
利之澤誌于台碑于惠太宜人用慈儉順厚之風歌于
宗式于他族陶和毓粹宜有是子先生賢宜貴仁宜夀
而不然有如此者天固不可恃耶娶林氏知州紹宗公
女有賢行繼翁氏大司徒世資公從子守達之女男五
人長即請銘者娶主簿陳君凖女林出次攸芋聘御史
張君曰韜女次攸躋聘考功郎中劉君勲女次攸寧聘
知府林君有禄女次攸居聘都察院經歷林君茂竹女
女二人長嫁太學生黄懋允貢士希雍子次許嫁黄甲
(闕/)　光善子俱翁出孫男一人霖女一人兒女成行而
婚嫁之劵未析然有弟有子敬畢君事化終有齊先生
奚憾哉銘曰於乎兹惟靜軒方先生之藏濳德之光百
世之長勒此銘章
　　皇明處士沙堤松峰張公墓誌銘
松峰張公既塟淛為題其阡曰明沙堤松峰張先生之
墓而其仲子衡必持匍匐踵門再拜請曰先子之藏盖
卜地者久之向方得一席于文峰之北陲祖墳之左時
逼歲莫式邇塟期庶役叢委未暇請銘𬗟惟先子生平
植德勵行不敢後于人既詘于位而名不顯諸孤不才
又無能有所樹立以闡揚光大先德復無一言以顯諸
幽是終沒吾先人之善也不孝之罪何所於辭敢以累
諸執事將鑱之石納之墓門藏其副于家以貽孫子庶
百歳之後尚有稽焉淛病餘踈懶久荒筆硯而必持之
請益勤誼不容黙按公從弟從事郎賓州判官南渠翁
朝昌所具行狀公張姓世居吾里東橋國初時有號靜
軒生子致學於公為曾祖復生子致忠更為築室西社
居之後多宦達與里中他宗張氏埒故别稱西張公東
居西族也祖文質諱斌太學生父從唯娶陳氏以天順
戊寅三月初四日午時生公名檜字汝秀行紀六少與
許黄門梅坡公瀚處士竹齋張某友善要結歳寒故號
松峰九歳而孤兄汝夀繼沒門户单寡㷀㷀孑立先世
貲産不贏公幹濟經理井井有條送往事居弔凶問吉
俯仰調度出入百畆之中充然有餘事母孝奉丘嫂以
禮壮其志而守之卒以夀終以衡為之後從兄紀三無
子家産盡費公婚嫁其女歳時饋遺為之母家善睦宗
黨緩急極力營救而恤其窮乏從父散官石泉公鳩宗
行祫祭禮公首具數金為族人倡踈逺親戚往來過從
一菜一魚欵洽不厭故堂無熱客亦無停賓焉儀表魁
碩言笑怡然喜飲酒能多不醉羣處鄉曲未嘗失色於
人有不平者為之委曲勸諭多為解仇葛巾蒲扇優游
閭里非輸井稅終年不入城府常誦陶靖節之詩丈夫
志四海之章自謂松峰實錄其循理守分履素安常實
清朝教化之澤故家文物之遺比閭族黨之間如公之
賢亦未可易得也正德戊寅夏疾革前一日衣冠辭于
祖廟及素所親愛者欵欵言族中事逮暮而歸詰旦拱
手而逝其神爽不亂如此實五月廿六日寅時也得年
六十有一元室朱氏淛從姑也繼王氏三子長德朱出
次衡次衎王出女四人長適吳漢次適鄭天根次適朱
山次適黄繪漢與山皆生員孫男七輔剛芹蘭美芳􁉤
曽孫紹祖墓位丁癸公中居朱氏左右為虛壙預王氏
百歳居焉衡與婦黄氏夀宅又附其右葬之日為嘉靖
十八年己亥十一月二十一日也淛自惟先翁庚辰生
少公二歲桑梓隣並少小嬉遊情好甚宻既老而閒追
隨不輟衣冠禮度蔚為鄉里後生儀型歳月幾何公既
上仙而先翁亦下世久矣幸公墳域去先壠百歩而近
松檟之枝相樛霜晨月夕尚能乘風馭氣相與遨遊於
無極之野徘徊瞻眺從容握手如平生懽乎感念疇昔
凄其涕零廼因渠翁事述及淛昔時所見聞著之系以
銘銘曰居不踰閾行不越疆孝友孚于其族信誼聞于
其鄊獨抱貞風以遊于世其先民之良者乎
　　皇明恩賜散官南塘方君墓誌銘
莆中諸舊家衣冠之盛首方氏焉其家乘所記自李唐
來長官庭範徙家莆今數百年矣閥閱有輝繩繩不替
仙遊里美之方宋都官郎中慎從公世也自烏山遷洋
城自洋城遷今居再遷之祖則奮庵信公也奮庵之父
諱耿子諱珣號拙庵娶周氏以成化庚子正月七日生
處士諱世龍字文瑞號南塘塘生九歳厥考妣溘逝所
恃為命者大父奮庵耳性卓偉倜儻弱冠時頗浮曠不
足於縝静議者億其弗克嗣先業奮庵有憂焉未幾奮
庵沒南塘感發創懲自嚴繩削綜理家政審諦周宻過
於人人姻族舊識一㑹遇間慇懃勞問姁姁有恩不以
造次有間族有叔行者客死無所於歸南塘殯之為撫
其遺孤内戚有女弟失怙奮庵幼字之比長南塘體先
志為治裝擇配以歸家素豐潤君以節儉勤力益拓其
有人急難求假隨分以應未嘗空避無速贏浚削之術
儉年先下榖直持槖踵門者不可為數不惮煩勞雖升
斗亦應之或童孺寡弱一毫不忍欺也正德庚午㓂作
直以身當其難保有祖宗之遺身冒鋒刄之危其所全
者大矣嘗循例輸粟得拜散官易冠服輒自嘆曰吾家
書香奕葉此官豈吾心哉遂築南塘書院延名師益友
訓廸厥子以需其成正德己卯十一月十七日竟卒享
年僅四十君子曰南塘廸前徽而官不酬志樂施予而
夀不滿德勤課子而禄不逮養真宰之錫南塘有遺報
者矣厥配南雄府知府鄭公述季子叔之女歸處士廿
餘年共成家理相敬如賔平居無懟容遽色亦其刑家
之效也子男一明良娶郡庠生洋城楊曰宏女女二長
適雲庄王村次未許配墓在折桂里信馬山南塘奮庵
墓右坐癸丁向營於辛巳年兹奉處士之柩與其繼生
母李氏合塟處士中藏虛其左為鄭氏夀藏百歳之居
預斯之合也時嘉靖戊子正月五日先期明良奉大参
蘗谷王大用之狀謁予山中請銘予揖其風度耳其言
質而不肆約而有文稱為大家子姓天之昌方氏者不
在於斯乎為之銘曰動克紹居家之律仁足澤其鄉之
貧不裕其身惠彼後之人
　祭文
　　祭姚東泉冡宰
天地正氣鍾於偉人亮弼元聖𢎞濟斯民咸有一德是
謂大臣先生之生儲靈海嶽特達高明斯人先覺胸冨
詩書道存禮樂許身仕國出入匪躬兩典學政廣左閩
中激頑起懦大振儒風敭厯彌深聲實益重擢鎮方維
遂参卿從瑚璉前修楩楠大用開府西極緫制南方煦
如春日肅比秋霜折衝尊俎汛掃邊疆功成不居難進
易退温公歸洛望重海内悠悠江湖戀戀忠愛晩歲再
起從容引年盡疏幽側某忠某賢懇乞骸骨歸老林泉
善始令終完名全節千古流芳争光日月人生可願百
無一缺淛惟謭劣早辱公知飲食教誨襃拂吹嘘頂踵
百年荷公恩私踈野登朝狂謬獲罪碎首甘心無所於
悔平生培植負公期待時公宦轍隔在易州亟以書來
蒙不見尤教以勉旃結贈綢繆一辱泥塗望公霄漢杳
乏鱗鴻久缺書翰中夜撫心秪増浩歎四海望治願公
復歸無使東人私我衮衣訃音凄凉道逺是非天䘮元
老民之無禄爰及山中為位以哭哀壑生悲寒雲惨目
逝東結束奔赴公䘮耄期老母未可去旁行止不决踟
蹰徬徨雨屋風簷敬緘束帛裂素書詞冩此肝膈遥奠
靈帷神其來格想像容止追惟德音巖巖穆穆有赫其
臨景行仰止宇宙此心
　　祭方霽峰母呉氏夫人
坤主内事閟弗逺施觀厥夫子尚亦可知粤惟夫人禀
兹懿德婦道母儀宗䣊是式胄于令族嬪此高門瓊州
之子韶州之孫春秋蘋蘩以相君子墨綬銅章子惠百
里璞韞良玊蚌胎明珠連城照乘出應時需伯以邑最
肅秉風紀仲由秋官擢司邦禮聨鑣絡繹賃居比鄰不
榮其子而榮其親季也緝文亹亹日邁視綴巍科如拾
地芥黄氏之女歸于地官亦服命服有璀其冠夫人之
賢以夫子貴睿藻粹温天恩汪濊筍輿迎養南北二京
諸孫侍立三釜其贏大運有終雲山脩阻靈乎來哉所
至登俎人生諸福如斯良稀九原瞑目或安其居淛與
令子忝得茅茹得遊尊翁追隨杖屨瓣香清酌一奠于
堂陳詞不腆惟以侑觴
　　祭𠫭憲東山黄公
褰人生於一世兮數坎壈而多竒繄先生之純造兮萃
百順而咸之幼才美而絶邁兮得舅氏以為師奮天路
以遐征兮遵伯仲之前規依日月之景光兮歴郎署之
委蛇司憲節于南紀兮凛風裁之是持既展力而畢忠
兮賦歸來之芳辭𬗟年歳之未中兮樂豫大之嘉時憇
東山以遐觀兮樂雲木之参差邈衡宇之静深兮翫化
日之熈熈奉滫瀡以永齡兮諧伯仲之塤篪懐内子以
敬恭兮曄象服之陸離森諸子之如林兮孫曽蔚其芳
蕤既康寧以寡疚兮介繁祉於夀眉念善始而令終兮
實隆古之所稀惟先生之秉德兮美純固而不移奉古
訓以周旋兮承先德之所遺考禮度以自將兮克周慎
而謙卑聆嘉言之易直兮悼噂沓之憸詖崇儉素以永
圖兮勤小物而不遺誰不耕而有穫兮如作室之有基
吉人德與吉遇兮諒造物之焉私愧蔦蘿之綽約兮施
松柏之喬枝承執手以永辭兮懐良晤之無期奠生芻
以告誠兮神髣髴以來兹
　　祭(闕/)
壺山之英閩海之精陶和毓粹載育先生具材無方秉
德渾健近挹惠安遠追正獻宣勞于國勒鼎銘彛摛筆
成文翥鷟蟠螭難進易退君子之守峻節高風迄焉不
朽望重元老位極人臣梯接後進穆穆如春諸生得師
近在梓里失貽公憂得為之喜蓬麻扶植為力孔多先
生觀化傷如之何有殽既登清醑載酹想像儀形奠哭
于位追惟舊愛曷由報之祗奉明訓庶無磷緇
　　祭姚侍御母佘氏太夫人
繄維夫人胄出令族體合坤儀雍雍穆穆作配封君家
室和睦秉德維勤執事有恪篤生令子如玊在璞聨掇
巍科飲食天禄天子勸忠金章玊軸曰子之賢維母賢
淑錫以翟冠被以象服瓊琚琳琅琤琮厯碌復生令孫
克振芳躅池上鳯毛人間麟角将㫖觀風剖符分竹八
旬齊眉嚮用五福為善食報如耕而穫遲遲春陽潭潭
夏屋人生若斯伊誰不欲如母之賢百齡未足大運有
期古來莫贖淛以㣲寒而忝眷屬近沐華滋如蔭嘉木
醨酤一尊清香一束逺扣寝門冩此一哭
　　祭怡軒公遷塟
古不修墓於禮則然弊而弗修子孫之愆吾祖父母没
既多年宅兆之卜粤若三遷今自他山舁歸故園爰當
卜葬文峰髙阡權厝即安于茲山前墓其毋易皇祖遺
言四十秋霜耿耿弗諼今歸乎來墟里依然華表白鶴
古木蒼烟靈爽不昧感愴重泉
　　祭姚鳴山大宫諭
淛不才曩在宫保相公尊翁恩師老先生門下時兄隨
侍閩中得挹光霽正德丙子偶登一第北上春宫而兄
亦偕計吏相遇於京邸叙道舊故如平生懽庚辰再上
冀北干時相公正在于京寓居東城之下時相㑹聚欵
洽笑言癸未春明兄大魁天下士入翰林讀書淛濫竽
榜列踰年拜御史未㡬即以狂謬自取罪戾兄來唁我
辭情甚慼如䘮所有相公自易州以書來曰以此去國
為榮多矣淛以此自壯歸來逺辱教音淪没多年聲跡
昧昧兄時加襃拂海内之士猶知罪籍中有㣲賤姓名
者皆兄之賜也今尚何望也己亥之春逖聞相公仙遊
以老母年大未敢出門逺遣一价薄致瓣香之敬兄與
之周旋墓所兩月遣歸琳琅報章猶在懐袖示及令弟
夭殁家遭回禄之灾聞之驚惕孰意吾兄遽爾觀化不
享遐齡耶尊翁位登巖廊難進易退而功業未究所藴
兄以逺大之器卓異之才早擢掄魁居禁近論思之地
天假以年當大有樹立以紹休于前聞人為王文正為
范忠宣為名臣子以光輔我國家孰知兄之年竟止於
此耶兄戊申生淛犬馬之齒長二歳已亥一病幾死憂
患沉溟閉户寡出家居復逺城市兄之訃聞已後時又
乏便郵衰懶因循而兄之墓草宿矣感時撫事徒切此
心倘湖海之縁未斷異日過武陵當渡滄江拜先師酹
吾兄之墓如其不然則當槁死巖穴百年交情銜戢于
地下矣臨風遣此神爽愀然九原有知尚鑒茲意
　　祭丘維章
嘉靖十七年歳次戊戌秋八月朔日友生朱某具書寄
奉丘君維章老友冥覽去秋此時小兒熈春自省下歸
道與維章相㑹甚領雅情嗣寄素書尚在懐袖今春初
聞維章之訃甚駭猶冀其弗真也三月末小弟道通自
貴地來乃得實耗不勝痛惋嗟乎維章子遽止於此乎
德性醇和宜獲遐夀乃竟未及中身溘先朝露邪積學
纉文早自樹立視區區一第直其餘事廼累躓塲屋亦
未得援例一貢以觀國之光遂齎志以没于地耶念與
維章相知最久丙子之秋從予于芝山己卯下第歸漫
遊建陽子從予罈城孤燈炯然此志甚苦辛巳歳予琴
劍旅寓樵川千里招尋維君之故寶巖僧舍與高廷振
王子中諸賢日夕相聚首饔人所需咸於君乎取之甲
申予以御史獲罪黜歸故山子不逺來莆訪我于天馬
山下徘徊數日别去别後書問不絶嗚呼予蹇劣踈拙
擯棄于時而君獨相信依依不舍愧予道不足以相濟
文不足以相資幽明之中負此良友耳舊遊䘮逝吾黨
益孤廷振物故道通歸來公亦厭世風燈泡沫浮生幾
何山川阻脩鴻鱗寂寞兹因吳氏表叔便風敬治瓣香
之奠臨風愴然海上餘生若湖海之縁未了誓當取道
黄臺弔君于蒼煙宿莽之域百年交誼合併無期九原
有知鑒予意哉
　　祭王子中
記與子中别後屢枉素書積之篋笥森如束筍數年來
音題不嗣知子中已就賔貢教授湖潮間極目停雲無
由質問故人消耗今者陳友紹忠過此道子中去秋辭
官抵家溘已䘮逝不覺哽咽久之海上羈棲何見事之
晩也死生大矣乃久不相知耶嗟嗟子中何遽止於此
耶子中性地寛容平生無疾言遽色有度善忍理宜遐
夀胸中抱負殊不落寞視一第無難校射澤宫遽就閒
退受儒官又復不獲享年以沒于地屈伸之理宜何如
耶憶昔漫遊仙鄉與子中廷振維章促席聨床尤相宻
邇時皆少壯别來數年廷振維章相繼物故今子中復
作古人石火風燈不堪相翫僕年邁六十齒髮庸踈兩
年來頸脰之間癭氣擁腫去冬十一月有老母之戚號
泣出聲漸加漲急轉項不便餘生未死分作狼疾人矣
子中有八旬老母遺孤稚弱忍遽舍之而去耶令弟子
材春元素敦倫品重風誼必能送往事居料理子中身
後之事亦庶乎可以瞑目矣僕薄遊時有小文學子中
不惜十金垂為刋刻當時所作猶覺稚弱林居二十餘
年得以肆力於此視前者猶差今亦無可付托以傳矣
往年弔維章約以餘生倘淮海之縁未了尚當取道黄
臺相弔於蒼煙宿莽之域生還無期分當老死巖穴而
斯言已不可復矣冥冥重泉為我謝焉千里片詞寫此
誠意靈其不昧尚其鑒哉
　　祭崖州刺史梅山劉公
惟公春融和氣玉立長身胸懷落落孝友津津幼學壯
行蜚聲乎仕國平心率物風範乎鄉人冉冉流光茫茫
大鈞西山頽波有形必同歸於盡蒼煙黄土萬物所以
返其真蓊山之原紫水之濵木魅號秋宿草生春取薤
露兮餘響望靈輀之清塵典刑未逺色笑猶親悼一别
兮千古安得不涕泗而沾巾
　　代兩學諸生祭張廷光妻貞烈王氏
昔夫子有云三軍可奪帥也匹夫不可奪志也維靈十
七適廷光十八生一子十九廷光隨父官嶺南歸時卒
于逆旅靈獨抱遺孤矢志靡忒家蠱景況真人世所絶
無而僅有其所以奪其志而危其守者苦楚百方也勢
不可生遂以方盛之年忍棄其孤甘於一死以從廷光
于地下是其勇三軍之帥柏舟千古不負寸心非若匹
夫匹婦之為諒也某等敬拜高風敬陳束芻之奠事在
鄉評詞無溢美也尚享
　　祭賓壺林先生
維翁以簪纓之胄承祖考之休孝誠獨至亷恥寡求持
謙恭以自肅遵矩矱而罔尤諗鄉評之不謬謂宗䣊之
善流喜七袠之逾邁幸百齡之可周何人事之好違抑
天命之難留淛以愚戅辱在甄收念恩深於半子愧力
薄而難酬望仙居於咫尺曳桃杖之夷猶庶晨夕之往
來申慇懃兮瀡滫嗟寸心之未展奄一疾而弗瘳挹遺
影兮若存奉言笑兮無由庸修兮薄奠一慟兮千秋
　天馬山房遺稿巻五
欽定四庫全書
　天馬山房遺稿巻六
　　　　　　　　　　　　　明　朱淛　撰
　贊
　　守素贊
不腴其膚而長其軀不峩其冠而華其裾其行于于其
止蘧蘧謝長輓於湖海守先人之田廬既娯情於情話
亦放意於琴書不闗寵辱而齊毁譽蒼蒼天馬之麓莽
莽凌雲之隅每孤往而徑造恣倚徙而踟蹰撫孤石之
嵯峨䕃佳樹之扶踈噫斯人也葢庶幾於知止知足之
戒其視夫貪得冐利老而不悔者其人之賢不肖何如
耶
　　方可吾畫像贊
盎乎其春融㠜乎其山峙此工之所可傳然得其似者
耳茍非天理事不茍可吾心此公之所自許而得其深
也與
　　一厓江先生贊
鏗然金石之聲馥然芝蘭之味翹然白屋之英偉矣青
雲之器偃蹇半生蹉跎十試氣帶烟霞衣製荷芰然而
髪未易𤣥貌不加瘁將萬物之利鈍乎有時抑至人兮
窮通一視昔賢有云至樂莫如讀書至要莫如教子公
於斯言庶幾無愧
　　東渠贊二首
峩而冠整而裾其容肅其貌舒禮度閑都言笑怡愉誼
克睦于其家行不愧于其閭壯遊湖海之間觀風梁宋
之墟今將老且倦矣已定歸計爰息其廬平步逺村俯
濯清渠日涉園圃春事菑畬杯酒親朋敦平生之夙好
簡編魚蠧理先子之遺書庶幾以淑其身以教其子以
不失古人為善之意俟天命之何如
　　又
有楚其服有峩其巾登我堂序儼如大賓予揖而問之
曰君為誰向行文峰之下遇一偉丈夫焉佳其風儀甚
都禮度不俗心矍然敬之君其若人耶又申而問之曰
君為誰吾聞侯山之下有一偉丈夫焉得其靜退之風
孝弟之美心歆然愛之君其若人耶舒眉端視却立平
身笑而不答其意相親
　　題文峰桂影圖
居然泉石愛此林丘皓魄正午踈影横秋六合氣澄萬
籟聲收爾乃卷書罷讀歛視凝眸充乎理足浩若天遊
神清不寐意去猶留興言高咏緬想前修葢其與吟風
弄月之趣越百世而同流
　　牧植劉先生分教平海有賦歸之志以小影索題
　　　援筆爲此
晦于清漳遨遊巨區藤蓑莎笠牧植自娯雋于澤宫翺
翔天衢正襟肅容師席是居官㣲而氣無所恧道豐而
貌不加腴斯人也吾占其眉間之黄色其得思脱冠裳
之羈枻而與得反其初服也與
　字箴
　　汪生構名箴
古人之生父命之名中世起義或自友生我與尊翁忝
得科第其在後昆則有世契爾方髫稚侍官來莆我時
過從獲覯坐隅頭角昻藏神采自異吾兒顓蒙馭駘望
驥而翁謂我渠名子為字當從耒諸姪是隨謹按字書
命爾曰構而翁得子以綿世胄北人耕岱謂之構田能
無莽鹵乃亦有年為學與農理同事異不植將落勤則
不匱而翁竒好富哉詩書曷貽爾後時維菑畬慎爾勉
旃不替朝夕勿謂來年勿謂來日簡編膏火能不憚煩
譬彼力穡其獲實繁窮深入㣲厚積薄發溢為文章樹
為勲伐聞者竦敬曄然斯名垂百千年炳炳丹青
　　方子應貴字訓
　將仕郎若亭方君筮賓冠其冢子夢瓊字之應貴以
　書來曰願有以訓之以相其成也淛親且故又重方
　子之才也故輒為韻語數章陳之禮筵庸致愛助之
　意
熊羆之祥兆於夢寐吉夢惟瓊神錫爾類定爾佳名字
爾應貴奉以周旋庶幾罔愧
古之君子貴玉賤珉世之具眼燕石混真燦燦瓊枝惟
席上珍萬代是寶永無淄磷
玉之所貴匪以厥徳厥徳孔嘉君子是則(闕/)　　令
儀令色鳲鳩淑人正是四國
萬鎰之寶付諸良工薦以他石湔磢磨礲維兹質美務
學名通古有明訓䝉養聖功
玉藴于石不耀其光至寶用世誼不終藏為瑚為璉為
珪為璋薦之上帝升彼巖廊
君子貴玉必慎所操鞠躬戰慄如御風濤人生所恃不
在門高立比升天墜易燎毛
宗門善慶富彼瓊英業傳詩禮世襲簪纓禮師古人穆
穆佳聲庶其可作抑齋先生
噫惟崖翁耄期稱道巋然靈光為邦大老典則猶存淵
源可考應貴朂哉惟善為寶
家有嚴君蒸蒸孝友嗣徳紹休不在爾後嘉止甫臨峩
冠加首朂哉應貴永介眉夀
　　希正字箴
　友人張師中氏冠其弟大權執弁之役辱委命焉共
　訂其字請為之說淛不文櫽括古辭輒為韻語雖乏
　威儀之攝亦庶以盡朋友之責焉爾
冠而字之是謂成人懵彼周道式愧嘉賓字系於名義
以名起假是呼號日警於耳惟先君子錫爾令名厥名
維何大權是稱諏斯佳辰爰告爾字厥字維何曰希正
氏天下之理有經有權錯綜運化惟所當然經所不及
賴權攸濟權以濟經道斯無弊權而得正於經曷殊不
主故常獨與道俱惟權之趨譸張戾裂乃咈于常首尾
衡決經以立體權以隨時未可與立安能及茲古聖從
心動與理㑹君子慎動行可無悔吾黨下士慄慄小心
揆世應物履薄臨深大猷是經權亦時用低昻往來稱
停輕重罔小不事惟正為希庶幾寡過君子攸歸若考
終身温恭周慎尚有典刑以迪來𦙍伯也日邁克紹厥
家靜養于䝉無俾竒衺萬里悠塗攻車發軔範我馳驅
朂哉希正
　　周氏讓之字說
見虛周君别且十年矣近自金壇以書來曰小子丕時
將加元服家君字之曰讓之願吾子有以詔以朂其成
也淛鄙人無能為役粤在逺地無所於辭乃為說以諭
之夫讓之名若字非取於書召奭之所云乎以聖賢之
言經書之㫖為之襲名若字愛之深者期之逺也雖然
功成身退施諸盛滿之時甫冠之士固有所未及然聖
人之言通遍周匝善取益者固無乎不宜也夫義利並
行而私心易逞勝負角立而克已為難故古人生子自
其能言始教之讓既復入於小學以從事於灑掃進退
應對守其毫釐尺寸以涵養其善端消磨其客氣使之
低首下心正容謹節日入於規矩凖繩而不自知至於
終身大訓亦未嘗有越乎此者葢謙尊而光而慮以下
人固邦家之所必達也葢將使之應世接物恒存夫收
檢畏慎欿然不足之心自卑尊人先彼後已而一毫猛
奮矯厲上人凌物之意無所入於其中是其徳性謙和
氣象廣大知聞益富道徳益崇爵位益峻而心益謙降
抑損當時稱其賢後世望其光如書之所載周召二公
固其人也讓之生長名門家世簪笏而諸父弟昆珠聨
玉映讓之又有雋才駸駸嚮用固周氏之丕時也昔之
慈母有云惟患其不能屈不患其不能伸讓之義固周
生終身之弦韋也見虛居家以孝友聞施於有政所以
式榖似之者固必有道矣重辱逺意書以代祝規以申
忠告之誼云爾
　辯
　　天妃辯(闕/)
　鄉約
　　誓禁屠牛鄉約
君子在朝則美政在野則美俗風俗薄惡非吾士夫之
責哉吾鄉科甲輝聨人物富厚屋宇之盛甲於海邦廉
恥之風傳諸故老民生既庶人心靡齊間有慣習屠牛
隂通盜賊行兇逞暴作過為非凡有失盜之家便來此
中尋覔呌號喧閙無日無之雞犬為之不寧鄉里被其
汚衊今逢府主雲泉呉老先生嚴加禁約吾輩視此寧
無靦顔夫牛出力耕作殺而食之誠為殘忍況夫盜而
得者鈎其舌以出穴錐其肉以速行或殺母及子或剖
腹墜胎慘毒之形不可名狀吾輩具知其情買而食之
充類至義之盡是亦賊而已矣夫水名貪泉志士不飲
況親於其身為不善者乎今鄉中父兄子弟同興善心
共立約㑹就於天日之下重發誓願除老疾暫食之外
斷絶此味如有私買其肉及焙乾者烹之於鍋嘗之於
口饋之於人者天神誅殛使身生惡瘡家遭凶疫滅姓
墜氏以償此牛之命以雪貧民之寃夫山毛海錯百品
千般俱足養生奚須於此亦有置客買諸他處欲清弊
源宜併禁絶如有故犯并宜遭譴今立此簿與各人的
筆自書名姓嵗時朔望告於里社呈於鄉衆期於共守
以還淳風如有習惡不悛怙終無忌此真口體小人穿
窬下類鄉人共舉不與並齒謹告十四年乙未秋約
　　申禁鄉屠牛鄉約
吾鄉士夫耆宿前年禁約屠牛漸成美俗呉府尊先生
就明倫堂上對衆稱說洗舊日惡名夫牛出力耕作殺
而烹之食者甚美死者甚苦有傷隂隲遺累子孫禁之
數年待客養生未嘗闕乏夫事易忘人心易怠近聞鄉
間漸爾開禁家中食用多買此物以致外鄉賊徒横挑
此物入境公然無畏亦甚可惡前年指天共誓凡以牛
肉入口煮之於鍋饋之於人者身生惡瘡家罹横禍以
償此牛之命今再申誓如前倘有不願入約者姑亦聴
之古人云父母愛之鄉人稱之諸君何不為君子吾輩
父祖子孫世居于此共相觀勉以成善俗甚幸十九年
八月申誓
　　申禁屠牛小帖
屠牛之禁行已十年風俗齊同逺近安帖各家父兄所
宜訓飭子弟鈐束童僕毋更復為此事以啓惡業之端
夫治生百方何取此事養生百味何須此物君子能舍
之不用小人自止而不為口體之奉甚㣲風俗所闗甚
大嘉與吾黨共守前盟二十五年秋九月申約
　婚啓
　　代洪西淙囘顧頥齋啓
江湖老大慶逢弧矢之辰天地清明氣協隂陽之候草
堂背郭勝事偏多稚子牽衣弱翁饒笑恭惟執事鼎鉉
古意瑚璉時珍敭歴天曹望日華兮咫尺典司文憲肅
風紀於兩臺物望正隆家居未穩如僕者馳驅之力倦
矣冒君寵而許歸来進取之心淡然慕古賢而知止足
念諸郎之生太晩貽迺翁之債方殷膝下第三小頑名
曰應屏日䝉許以令愛為之結婚利可斷金縁諧種玉
南轅北轍頻搴杜若之雲蘭水壺山未爽梅花之約令
辰納幣薄物將勤此子生已十齡成人近在數載賴天
之福假我以年治百兩迓季女以歸登高堂拜尊章之
夀兩家各生子占協鳳凰百嵗以為期慶流苖裔端拜
君賜深領年情將葵藿之誠春雲一幅望瑤華之報終
日七襄
　　代洪西淙聘方西臯啓
城南燈火涼入新秋天上仙槎光分七夕恭陳盛禮喜
際佳時伏惟令兄大侍御霽峰尊親家老先生壺標真
氣海國精英振風紀於朝端霜清鐵筆作文章之司命
鑑徹氷壺僕邈在下風深懷仰斗向承雅意重結良縁
以第四令姪女韜櫝之姿為第二小兒子應垣之配開
堂耕壩近依瀛水芳隣問道具茨逺隔蓬山雲氣春融
(闕/)　池刷鳳毛恭惟尊親老先生顒顒昻昻世載魁傑
磊磊落落人服高明愛讀孟子書上下老蘇之氣格聨
登進士第科名大宋之後先禮樂舂容勲庸特達施於
有政孝友而親其親豈無他人兄弟之子猶子矧令姪
應直大舅掄魁天生偉器穎脫凡流霜刃未發鉶氣寒
星斗白玉猶在璞色照崑崙加以老叔之薫陶遂為清
時之雋彦此古人有賢父兄之樂而執事以慰伯氏之
心者也僕國恩未報隱趣甚濃翹企兒輩之成黽勉箕
裘之紹吉朝納幣筐承不腆之儀獻嵗迓輪疇錫宜家
之慶端拜我公之賜大興洪氏之門敬拂霞箋榮祈電
矚
　　與稚孫堯陳聘張守素孫女啓
淛與執事生同梓里世結姻婭蒲桺年華後公乎一嵗
芝蘭臭味同予者何人少小交遊庶幾終始歸耕三十
載校雨量晴平生一片心如膠與漆非徒笑言以取下
雅惟道誼之相親肆令郎器量不凡情誼夙著與小兒
子熈春念迺父百年之深交締二姓無窮之夙好許以
令孫女士作對次稚孫堯陳指授于庭闈僉謀之昆玉
嫁娶重母黨隆古已然匹配自天縁百神所相共深慶
幸曷既名言明公世為善人邦稱長者嚮用箕疇全福
嘉與姊氏齊眉四世同春惟天從欲滿堂和氣為時所
欽淛故態踈狂老懷蕭索摩挲老眼所慰意者此孫依
托高門或乗龍於他日諏辰繫臂盥手緘辭萬里青天
羡諸郎之健翮五花紫誥賁二老之遐齡
　上梁文
　　自構
一經獨抱逺承祖父之遺萬里生還重拜君王之賜家
存四壁住過半生三徑無資老興不忘松菊一丘新買
卑棲自比鷦鷯累代墳林近齊眉睫漫因人而成事聊
拓舊以為新脉接沙堤有小橋流水廣野平蕪之勝秀
鍾天馬盡長松美石浮嵐紫翠之竒易可登臨偏冝農
圃堂奥之上足怡慈母懽顔爼豆其間便為太祝㕔事
門無俗客庭植佳花春日舒遲覺琴書之有味人生行
樂須富貴兮何時爰著新文以華盛舉
抛梁東簾捲千山海日紅屋上青松高百尺晩來翠色
更蘢葱
抛梁西庭樹新雛羽翼齊翻得少陵詩句好碧梧枝老
鳳凰棲
抛梁南新結茅齋寄蔚藍儘放明堂寛百畆長鑱春雨
種宜男
抛梁北主人本是金門客囘天一疏早歸來拂枕清泉
潄寒石
抛梁上古寺凌雲樓閣壯酹月須傾緑玉尊撐天不放
青藜杖
抛梁下門外車音多長者八荒疆界本來寛何必高門
容駟馬
伏願上梁之後書香種種世徳繩繩家慶壽康真樂真
浮三釜外國恩澒洞長安長望五雲邊
　　代洪西淙作
郎曹京輔清銜長係於日邊漲海炎方匹馬半行乎天
下逝當委質何敢言家年力始衰遂上封章之請聖恩
甚渥不違高尚之心温㫖許歸錦衣就第便可耕㶚滻
韓昌黎未踐前言於此巢雲松李謫仙果諧夙願睠茲
黄石來自青山掛河漢於窗櫺去天咫尺俯林埔于几
席在水中央谷迥而川夷風和而俗厚固擇仁之所宜
處亦有數存乎其間地秘天藏以至於今日龜從筮吉
而贊以諸公迺拓新基爰開壯觀奉安誥敕昭囘雲漢
之章妥侑宗䄓修明爼豆之事周廬以處宅眷别館而
肅嘉賔金石在庭盡道是山中開府英雄囘首不妨作
地上行仙所斥俸金之餘皆出朝廷之賜情同臣甫依
北斗以望京華詩和淵明居南村而愛其宅諏日月之
上吉舉梁棟以中升閭里懽騰山川増色愛莫助之庸
陳不腆之辭喜可知也大發滿堂之笑留為故事傳諸
無窮
東　江上羣山碧玉峰五色樓臺成海氣九天組練灑
　　流淙
西　閬苑瀛洲路不迷廣設雲闌闗野馬高憑日觀聴
　　天雞
南　瑞靄乾坤一氣涵何似鴻濛初未判渾然太極尚
　　含三
北　銀燭朝天明紫陌鵷鷺長聨玉笋班衣冠尚帶爐
　　烟色
上　清風今古誰多讓漢朝亰兆禄千鍾疏傅都門直
　　百兩
下　裴相歸來營緑野漁父閒尋鷗鷺磯隣翁共醉枌
　　榆社
伏願上梁之後郎君成立家室和平世沐皇恩封祖父
母福縁善慶貽爾子孫子孫移孝為忠承家報國五雲
深處老臣稽首祝堯年千里來龍旺氣鍾靈蕃國族
　　代王筆峰作
兄弟守先人之廬百年桑梓天地秘此丘之勝五色烟
霞發舒萬古之精英開創大夫之家廟鄉先生没祭於
社長宜血食人間丈夫子道顯其親固已名揚海内禮
宜専祀事所當先邦有善人衆推耆徳躬行孝弟道既
洽於周親質任寛平化自薫於晉鄙橘園小隱雲水閒
情屐齒印蒼苔雨淋舊跡書聲在深竹夢憶兒時追昔
平日父子之懽想見在天靈爽之聚敬敦夙好爰拓新
規面勢孔陽拜東皇兮太乙藩籬盡徹納灝氣於無倪
三陽水曲而入懷五侯山宛若負扆蔚哉堪輿之勝稱
夫廟貌之華要垂久逺規模不作尋常家素寛𢎞部署
高大門牆堂鋪爼豆之筵左右秩秩道存禮樂之美文
質彬彬具嵗時罍洗之供為行人瞻拜之便粤稽潜徳
備載誥辭帝王之文天為經而地為緯鬼神所相水増
闢而山増高若揭日月而行永作江山之鎮兄拜前弟
拜後肇祀于今子當穆孫當昭孝誠不匱事遘天人之
㑹辰逢日月之良試援筆而成文助抛梁之喝采傚四
六體和金舂玉應之音垂億萬年見孝子仁人之意
東　海上千峰與萬峰縹緲應聮龍伯國純龎還見古
　　人風
西　一家通籍在金閨神州赤縣皆清秩翠栢蒼梧有
　　舊題
南　峭壁攢峰擁翠嵐化日博山香裊裊真仙上界府
　　潭潭
北　景物天然畫不得玊樹溟棲碧海雲瑣窗髙掛蒼
　　霞色
上　五侯峰髙八千丈杜陵老子秋興豪彩筆昔曾干
　　氣象
下　錦園先生富風雅清時郊野鳴鳯鸞千載河圖出
　　龍馬
伏願上梁之後山君川后共䕶先靈千子萬孫果符舊
䜟金闕下承恩許老天賜平安青雲路回首有人世傳
袍笏無驕無傲效順效忠君父深恩尚夙夜不忘所自
春秋肆祀與天地相為無窮
　　筆峰謝啓(附/)
承賜雄文真見如椽之筆來朝髙誦大為隆棟之光先
廟啓文明星躔奎璧鈞天在咫尺樂奏簫韶佑我後人
知親賢之有自傳之百世斯文獻之足徵屐齒蒼苔恍
乎如見書聲深竹涕忽澘然惟執事言啓予心致其存
著庶先君神遊此地慰我思成愧感何如銘刻無已元
兄季弟相期永世以對揚千子萬孫敢不拜嘉於頌禱
徯斯慙陋曼碩何稱張老失辭輪奐徒美豈若丈人文
力愈出愈竒况兼大雅訓詞有規有頌謹百拜而稽首
未罄謝私試載筆而陳辭附報來使
　
　
　
　
　
　
　
　
　
　天馬山房遺稿巻六
欽定四庫全書
　天馬山房遺稿巻七
　　　　　　　　　　　　　明　朱淛　撰
　賦
　天馬山賦(并序/)
　壺公莆鎮山也東分一枝屏翰海上列為五侯半落
　天表復拆而西行隱見起伏且數千里結為文峰端
　偉秀㧞飛動不居有天馬行空之勢而首足尾鬛色
　色完具不可縶維余為之定名天馬山居暇日因為
　之賦世有九方臯者索諸牝牡驪黄之外當自得之
何是物之神雋羌㨗業而騰凌離埃壒之混濁憑豐隆
而上征遡金天之浩蕩篸玊宇之崢嶸按圖經而索故
吾不知其所以為名而其為物也氣吐青煙目懸皎日
尾掃攅林足踏磻石以鉤陳為韁維雷霆為鞭䇿雲霞
為鞍韉江海為槽櫪動隨氣機行無轍跡投足而安唯
意所適廼者從天而下既佶且閒騰踏乎象外蹤浪乎
人間發神光之炯炯灑汗血之斑斑朝發崑崙之巔暮
抵祝融之境浮巨浸之𣺌瀰驀遐陬之修永閃走電之
遺光歘狂飈而先逞孰氣力之可任夙造化之所秉行
若委蛇進不暴猛越嶺徼破閩荒望莆口過遊洋擘八
壺之右𣲖簉五侯於上蒼翳若木映扶桑凌溟海而飛
渡觀初曜之景光爾乃駐金驂停玉歩靡然東馳忽焉
西顧行行且止遲遲不去挹穀城之仙風愛沙堤之煙
樹擷錦園之芳㽔濯銀塘之横素島嶼明没滄桑朝暮
爾來八萬六千歲於兹矣纒井絡殿坤維仰抹晴昊炙
背冬曦吸寥天之爽氣饜九土之華滋矯矯雲龍之勢
濯濯君子之儀使仰之者起敬而翫之者忘疲至若廣
壑噓煙朔野振吹天地倐起風雨驟至爾乃奮迅踴躍
怒張噴啑磔毛蝟興嘶鳴海沸虎豹望之辟易鯨鯢聞
之震悸居人為之迷方行者不敢仰視昔者河圖示兆
候日開祥庖羲作易伊祁開唐運丁熈皥之㑹位協東
南之陽宜其鍾為人物洩為文章珠璣璀璨金薤琳琅
掉鞅乎詞苑振歩乎周行藻繪殷哻黼黻舜裳其靈異
徵應有如此者若夫驊騮紫燕騕褭騄駬來月氐之重
譯産渥洼之淵水圖畫傳觀歌聲載起頋盼光榮服御
華侈豈徒慕夫名高亦有稱於德美然而道非無方日
惟千里而其名係于天者顧若是而已乎若夫雲閑之
駿天駟之駒𦙍於無極産於太初亘萬古而不息行六
合而有餘將以殖琬琰載璠璵負金匱之璽發玊檢之
書服太乙之葆輅駕上帝之采輿乘風馭氣周流於澒
洞廣莫之野吾又安知其所如也
　　如川小賦
朝登兮嵩丘俯瞰兮川流横遙天兮匹練浮爽氣兮九
秋廼若曳長河下碧落㵼天漿衍地絡千緒瀠迴萬瀨
噴薄閲今古兮焉窮滙滄溟兮一壑漱若木之華津浴
朝暾兮輝霍有美人兮水一方灑清風兮咏滄浪愛雲
水之㣲茫遊神於鴻濛之始寓目於昭曠之鄉屣脱蹄
涔之汚濁逝與造物兮相忘
　五言古詩
　　寒宵歩月
明月不可負良宵亦可憐暮夜無招尋獨行芳澗邊月
色照我背月影在我前踏月弄清影心賞方悠然
閒愛清宵長老畏白日速羲和無停鞭流光雙轉轂餘
生知幾何撫景胡不樂蝸涎足自濡人心苦不足良宵
成獨遊皓月當秉燭
雞犬無一喧寒色四郊靜東峰青松枝髙卧白玉鏡仰
觀天無河屋角横斗柄寂寥靡所歡清虛愜情性商頌
有遺音琅然發孤咏
䆉稏寒未收草根響蟋蟀寒月何太清耿耿照毛髮轉
令山色幽愛此溪光滑夜深風露涼山人老皮骨平生
不能飲負彼杯中物
娟娟昨夜月今宵看已圓待得明宵見宿昔定殊觀月
明有圓缺世事襍悲歡良時那可擲徘徊清夜闌
攀折河邊栁還渡柳邊橋短髮不堪把月明影瀟瀟窮
居逺城市殘生付漁樵翹首望八荒天宇髙寥寥狂歌
自成章聊以娯今宵
　　輓后齋詩(并序/)
　悲歌之情慘於慟哭曩余聞吾后齋之訃也嘗為小
　詩以悼之歲月超忽三閲春秋矣迺兹九月之望夜
　宿草堂殘燈自明乃夢后齋抱一幼子偃臥于牀余
　往省之見其形容羸瘠凄然憐之撫之曰頃吾弟之
　疾也不謂其憊若是也答曰云云余又曰昨者有詩
　來懐為吾弟誦之誦之則輓詞也更相勞苦戚如平
　生比覺四壁蟲聲寒月在戸感念誰昔不能為情追
　思舊作口占不可復識矣乃更綴數詩以紀余思以
　申幽明良友之義后齋呉翰茂獻之别號余表弟也
　天性孝友茂勲早世善事寡嫂撫諸姪女視財利甚
　薄樂善慷慨平生無怨惡於人其曠度達識余素愛
　慕之意其功名必將逺到孰謂其遽止於此也天可
　問乎哉無禄又不克年不以功名自見前古之人如
　黄叔度李元賔軰烈烈至今者其名實固有所託也
　某鄙人言不足為軒輊立言君子將有以信后齋於
　千載之後者
君當逺别時驅車過我廬僕夫催載行而我還躊躇秋
日風色寒送君臨路衢貧别無可贈慎保千金軀
忽得泥金報犂然喜可知别耗誰人將道逺或傳疑遊
子竟不歸浮雲日南馳誰意曩日别遽作終天期
形聲日已逺魂魄入夢寐藜牀委羸肌拳足尚抱稚别
久喜見君傾倒平生意對君誦我詩覺來莫省記
晨起翻素帙索君寄我書時當初第日况兼抱瘵餘千
里重相思誠情還寄余灑淚不能讀什襲當璠璵
愛材匪不長植志非不强鮮君心地好皎如秋月光秋
月出重隂流輝天漢旁如何獨不見千載令人傷
　　為譚二府廼祖母節孝巻題
蔦蘿依長松枯榮永相保結髮為夫婦契濶誓偕老燕
爾未三春訣别何太早談笑入重泉一死復何道所念
乳下孤咿嚘守襁褓身疑衆楚咻家禍百憂擣置此欲
安之雪泣向穹昊抱依親骨肉歸來奉蘋藻婉娩意不
違姑嫜嚴自好老子復長孫宗祏凛再造離居六十霜
脩眉攅不掃嚴風入深閨寒日白皜皜生平鐵石心至
今祝鄰媪千載栢舟詩遺音尚可考
　　敘懐奉送黄君俊正郎謫戍惠州
黯黯隂不開濛濛雨初歇居人厭鬱蒸行子懐明發問
子行何之謫戍向南越王事有程期山川望迢忽親交
頓乖張骨肉成契濶堂上太夫人顔髮白勝雪扶杖送
出門囘首腸百結生世逢休明登朝儼簪笏覆幬荷乾
坤依乘近日月非無將順心恐或有遺闕臣命眇蚍蜉
君恩浩溟渤惠州雖云逺風土非殊絶從軍雖云惡已
得逭鈇鉞髙堂雖云暮為滂誠所悦况有膝下孫晨夕
供甘滑行行重行行庶往無飢渴譬如選丁壯身𨽻長
征卒畢命效驅馳為國樹勲伐嗟予尤戅愚猖狂速天
罰死棄揣分宜蒙恩至今活犬馬戀蓋帷含情深刻骨
努力事耕耘窮年不暫出當子有逺行思子就一别執
手臨路岐險夷期一節
　　蕭道長質夫見顧奉别一詩
葵藿傾太陽草莽共帝臣嗟予與夫子各為東西人㧞
茅事明主心跡兩相親峩峩冠危冠脩脩拖長紳糾彈
司紀憲頂踵沐皇仁撫衷知感激就列敢逡巡入䑓未
十日君疏耿前陳旁觀咸縮頸梗議一時伸效顰緘短
章排閽干紫宸狂謬自速辜赫勞帝怒嗔獄戸寒無春
隂隂晝旻旻揣分甘一死奚能植躬身君時亊營捄嗷
嗷焦口唇罪重不可貰末減充編民失勢落九天歸耕
瘴海濵結簑學漁釣買斧事蒸薪昨宵夢京國輦路揚
清塵君門邈九重徒然愁我神搏風殺羽翮欲進誠無
因君今銜使命前茅光八閩前日寄書來此意良已勤
遥遥雙斾旌早晩到城闉州民異禮數服野方山巾公
門不可入此意將何申君復惠然來輿馬光四鄰平生
重意氣别久意彌真經濟須賢達迂愚甘隱淪努力各
自愛致逺無緇磷
　　飲黄石友人黄正可晩青亭和師山題壁
戢影落名山歳月累云周如何咫尺地兹亭今始遊小
草冒庭幽寒花明牆陬摵摵髙樹聲蕭然似林丘西風
天欲暮雨意鳴靈鳩主人有好懐開尊更獻酬相與各
賦詩談笑銷百憂愛此同遊人俱維静者流盍簪誠足
樂萬事吾何求
　　黙所詩
一動還一靜一語還一黙語黙動靜間誰能但墨墨動
以靜為本語以黙為常靜翕動乃闢黙勝言彌章聖人
欲無言德盛物自化賢人謹其言言垂千載下凡夫言
孔多掀唇恣啁啾何能崇令德忤物生悔尤嗟哉此心
微出入係敬肆須臾失所操潰濫何不至王子領庭訓
黙所以自箴非徒結其舌尚亦謹諸心集木如臨淵志
大心轉小千言不為多一言未為少是謂静之理常寓
動之中嘉言㑹有聞千里欽英風下士懵心學恒言雜
好醜氣剛劇欲吐有若銜余口當夫未悔時好狂復如
癡俟夫既悔時奔驥將焉追常誦古人言語吪黙固好
愛助誠無由庶幾用自考
　　題九霄菊巻
海上白綸巾愛此黄花晩借問開茅堂屏列饒百本今
年春夏交霖潦佳苗損谽谺蒼石孤絲茸綠葹蹇凉飈
驚節換獨酌情未遣偶此見華姿熠熠滿芳苑生態各
低昻幽馨任舒巻暮對及宵缸晨窺廢朝飯忽若塵慮
遺頓覺道心逺桃李漫葳㽔摧落易朝菌荒徑拂松霜
移根自持畚
　　禾稼在野人有更生之望喜而賦此
萬室如懸磬盻盻望早秋皇天亦悔禍雨匀風力柔虹
霓不為殃嘉種滿南疇老農欣見之庶寛飢渇憂脱粟
幸一飽甘脆吾何求
低田美禾稼髙田饒黍菽豐歉昧前期苦樂易翻覆貧
者嗟已流死者不可復何當忍須臾待此歲時熟
　　侯山别墅視穫贈樂渠黄公
薄田在何許蔚彼山之阿瘠土何磽确五侯空嵯峨盛
夏霖潦集溪澗成江河圩岸善崩塌修築為力多力多
不足惜歳晏其如何
良田畆十金坂田賤易得不慮井税多功倍寡所獲早
禾隨波濤晩禾苦螟螣瓶盌未可期十口聊塞責耕也
餒在中先聖有遺則
高秋收穫時星言向田墅童稚俱在田牛羊牧煙渚四
顧但荒山澹泊寡儔侣悠悠空自知落落竟誰許不有
黄石公誰可與共語
君既辭朝簪我亦謝城闕石田不可耕謀生何太拙壠
上多白雲松間足明月豈可充朝饑聊以自娛悦遥遥
千載心長沮與桀溺
　　壽(闕/)
壺公西南來山水多竒變雲木相蔽虧樓臺遞隱見代
更歲月深族聚子孫衍世業但詩書生涯足耕佃淳龎
古俗遺騰踏清時彦野性厭丘樊遐觀窺海甸得造幽
人居遂與幽翁面聞名情已馳考德意彌戀行已惟存
心居家恒積善温温崇謙冲抑抑恥矜羡撓甲數之周
星躔光始遍精神臯鶴姿容采桃花片令子具宏材留
都拜佳選天書美賢勞朝列華嚴弁浩蕩沐恩私光榮
霑宅眷髙堂壽域開南極老人見天桂黄飄筵江魚白
入膳霞林發清輝石鏡光百鍊綵袖春風翻華觴佳客
薦縉紳陳文詞親戚倍歡忭拂拭緑紋箋摩挲紫石硯
為君作長歌一續王喬傳
　　題張教授必學慈孝永思小巻
生别何草草死别何悠悠霜落荆門樹蕭然天地秋攜
孥一萬里禄養為親謀兹事已不及鐘鼎將奚求婦姑
平生歡瓶罍千載羞蓼莪不忍讀灑淚滿山丘
　　題石渚逋仙隱几看梅巻
天地閉窮冬湖山三尺雪十日不開門寒花近可折挿
置玉壺中壺氷味増冽隱几已忘言對此自怡悦拈起
便成詩詩神轉清絶
　　題天階集疏巻為章三洲作
夫君東南英起際雲龍㑹中舍披日華西䑓挺風槩埋
輪欽古賢落筆慴時軰名動縉紳間影落江湖外九萬
方迅征一息力愈倍向僕初登朝寡識言語誖鎩翮荷
生全推心安可悔甘為草莽臣老死聖明代搔首望京
華浩然成獨嘅
　　題章三洲易學紀成巻
天覆與地載大易行其中先天地而有後天地而終氣
機自活潑理趣何沖融嘗聞古聖人爰有包羲氏洞徹
隂陽闗妙冩鬼神秘迺始作八卦重為六十四畫成方
有易易在未畫前一畫復一畫其勢皆自然先天雖無
言黙焉思已傳爾來幾千秋聖聖凡屢作先後互發明
燦然在心目昭揚𤣥中𤣥所以覺後覺孔氏編三絶猶
著為六經家傳而人誦萬古垂日星聖朝重置師教育
充明庭吾莆富鴻儒正學紹鄒魯古老相沿襲近習迷
太古六經缺其一無乃太莽鹵夫子䑓中彦謫官海上
濆時哉深易道樂矣闡人文端然坐臯比開口吐所聞
亹亹啟青衿無徒資誦讀剽竊口耳間祇用媒利禄善
學顔子淵庶幾不逺復下士未聞道悔吝動相求既蹈
浚恒凶或承覆餗羞洗心從君學庶用寡愆尤
　　遣呉氏女歸本宅
汝宗本華胄田園生理微頃遇歲年荒閭里共苦飢汝
父抱汝來歲晏重相依汝時尚幼小出入須提撕朝嬉
同稚孫夕寢侍母慈所幸兒女仁羣儕安敢欺誰云非
骨肉周視同女兒忽忽閲數年秀髪揚雙眉語言頗巧
慧亦有佳容姿娟娟雲邊月濯濯花間枝憐汝漸長大
白璧無磷緇嫁汝非所能留汝非所宜兹當仲春月歳
豐物熈熈鳥雀育其雛啾啾鎮相隨人惟萬物靈能免
顧爾私浣濯舊衣裳緘縷新履綦雖無環與珥粉黛令
薄施遣爾歸而宗婉娩習女儀作配宜令門議婚當及
兹再拜辭我去送汝門之畿東望五侯山路記初時來
(叶/)人生父母心莫悲生别離六載今來歸喜極淚交垂
祖母見汝來撫頂生歔欷叔嬸見汝來感歎成嗟咨宗
族妯娌間咸來視汝為人生無根蔕飄蕩長風吹向令
落他門寧有生還期汝伯俟齋翁平生心相知歸時相
問訊細話此中時
　　題張恥獨手巻
獨行不愧影獨寢不愧衾我誦古人言應知古人心古
人幾千載其心垂至今伏地雷驚蟄聞天鶴在隂勿謂
獨不知儼若鬼神臨勿謂獨不彰殷若鐘磬音所以君
子人幽獨在所釱夫君號恥獨兹意一何深逝將書户
牖庶用存規箴性情時靜觀義理日幽尋毋使爾茅滋
望致蓁莽侵童冠相追隨讀書松桂林人事多乖違出
入昴與參君遊碧海涯我老青雲岑秋山風日佳蓬萍
偶盍簪撫巻索我詩引吭為君吟務學貴得朋獨知豈
所任靜定恒自持狂馳誰共禁願言崇令德致重比南
金
　　題網魚圖
十年結一網網魚東海邊孔疎魚不罥望洋思悠然小
大用各適迴橈姑舍旃我有白玉鈎炯炯掛青天期將
龍伯國一舉六鰲連
　　題龍
怪物生江濆時濳以養智頭角雖崢嶸獨力難自致春
雷破頑隂風雨復時至變化升九衢焱燹著靈異噓氣
生青雲沛澤猶未試萬物天地間闖然返生意
　　題虎
大物奮神威羣毛俱辟易藜藿遂生榮林巒増赫奕邇
來雨露深荆榛自堆積妖狐時媚人毚兔日交跡日暮
天無雲啾啾恣啖咋安得矯矯姿耽視坐密席長嘯生
清風凛凛鎮宗祏
　　題小景
江南多仙山歴歴挿晴昊歲晩無嚴霜山寒色更好緣
厓見紅花渉逕得緑草髙寺憶逺公𤣥談事幽討鳴鴉
飛青松曽見此樹老人生難百齡行樂苦不早委運任
去留身閒以為寶
　　題兩山手巻
夙懐巖壑竒不受塵埃障悠悠草堂間岑崿俱相向壺
公挺以青穀城麗而壯飛翠白雲隅開圖清漢上山氣
日以積君心日以舒誰知蛟龍蟠嶄然頭角殊杏園春
自好桂樹影扶疎無言自永日獨契包羲書
　　遣女
吾年四十餘生汝苦不早少小心甚憐晨夕寘懐抱有
姊亦齊肩相將離襁褓傍母恣嬌癡綽約花枝好人生
易乖張一别何草草娉婷隻影孤戚戚向兄嫂仰賴大
母慈教育均覆幬一婢習所安内顧免煩惱今日當有
行貧家事枯槁汝歸母不知拜泣傷我老里門東西居
近别非逺道殷勤奉姑嫜黽勉羞蘋藻朂哉往汝家温
恭以為寶
　　題晩齋巻
髙齋既瀟灑匡坐晩尤宜廣庭落疎隂仰見青冥枝聿
當霜霰候蔚有春陽姿道心與之然把玩恒自怡少壯
足努力老大徒委蛇百里半九十古老言吾規願君崇
令德歲晏以為期
　　名園花贈筆峰
名園饒佳花紅紅兼白白同沐雨露濡嫣然各自得主
人勤夢寐蒐羅殊未極千金購梅榴舁致百夫力淩躐
畫堂深間簉雕䦨側芳心猶未展錦袖時拂拭泉石閙
風霜終日鳴拍拍憔悴顔不怡睢盱中叵測耳語細温
存陽春初不擇是種善性靈非直芙蓉色秋晴駢實繁
日曬紫房坼滿眼粲珠璣磊磊子可摘充彼豆登羞慰
此宗祊責平原賔滿堂能者為上客努力各勉旃先登
勲可䇿
　　寄陳璞齋
不記君别時歳月良悠悠昔别髮盡白況復經數秋非
無一紙書天長路阻脩時時向令子勤勤問安不昨云
有家訊字細如蠅頭起立索書觀想君眼力優書言客
遊倦旦夕買歸舟又言緑水隩欲卜林塘幽洿池足菱
芡刀田亦易求一心處兩端躇蹰迷去留老去戀故山
攜孥當逺遊數口隔異縣寧免羇旅愁山中破茆屋海
田鹵不收頃屬飢饉後知識半已流生理已窮蹙圭撮
不易謀故鄉雖云樂貧病増我憂舊遊多友生緩急或
可投又聞閭里間還多好義儔男女就婚嫁親戚情綢
繆澹蕩天地間何必念故丘秋葉鳴䇿䇿蟋蟀響不休
申旦不成寐思君見無由迢遞寄君詩庶無沈與浮
　　歲暮山中即事
愛此山中好迢遥山路斜梅樹我自種蕭條開數花好
風逓微香初日影交加培根斸新出扶傾著横义撫視
窮日夕曛黑未還家
種梅山逕邊下有牛羊道童豎恣攀翻糾纒易枯槁殷
勤謝鄰翁愛此寒花好放牧須前山前山足豐草
此樹亦易種瘦地難為春鐵骨抱竒石隔歲翳荒榛羣
雀噪寒枝憔悴依霜筠栽培肆余力成隂屬他辰甘與
木石居誰非草莽臣
明日是除日向此山中來百卉俱已腓寒花為我開冷
淡聊自娛自非調羮才裵徊未忍去安知嵗月催
　七言古詩
　　壽百嵗翁林公詩
海上神仙不可期河車金鼎誠支離乾坤大璞鑿已久
人生滿百嵗者誰黄石之陽林氏叟皓如松雪垂雙眉
行年一百不計閏三萬六千日又竒神强骨壯善食飲
手足便利無傾攲旦出里門事拜謁禮數舂容忘倦疲
傳聞鄰境作春事排當古物驚羣兒頳肩駢足快一往
道路見者咸歎嘻殷盤周鼎失顔色兌戈垂矢誰顧之
平生胷腹極坦蕩語言易直無􁃔﨑里中子弟薫雅俗
千載下見羲皇時天壽平格自應爾令徳壽豈將奚疑
天下亂多治日少百年昇平古所稀安得生逢明盛世
列聖繼作登豐熈有目不曽見甲胄有耳不曽聞鼓鼙
嵗時閭里相歡洽姻族共保無參差聖明推恩遍庶老
烏紗白髮光期頥人生如此足可樂和氣之㑹誰能希
長夏芳辰屬初度草堂旭日春遲遲雲仍滿目環膝下
繽紛賀客陳文辭逺近來觀填巷陌氤氲瑞氣光門楣
此翁精神真大耐將來嵗月浩無涯天馬山人鎮無事
年年來送壽翁詩
　　送丘元鎮元秀二生還武夷
昔年我過大安驛初聞生名未相識杖䇿迢迢千里來
弟兄兩映連城璧長兄才氣豪且雄一掃數篇纔一息
季弟文思浩莫當拈題書楮盈數尺少年文彩蔚葳㽔
顧我摧頽真不及楩楠梧檟稱美材狹邪平敓俟繩直
頏顔師席聊復然摘發瑕疵痛裁抑等閒㸃化易為功
一家言語成組織武夷山水多才賢前哲立言繼六籍
本根深沃枝榦蕃滋溉栽培富學術吾徒正學宜勉旃
文字區區固餘力
　　鈍齋楊老先生八十初度外孫張大章友人也持
　　　此為壽某敬為題數句共致慶祝之意云
東風吹庭著花枝鈍齋先生初度時簾櫳光射日杲杲
笙歌聲暖春遲遲人生富貴何須早嵗晚蒼松看更好
清階十轉帝恩深五馬歸榮身未老乾坤賦予何太偏
栽培善慶理宜然甲子重畨又廿載嗣來星紀無窮年
齊眉内子鬢雙白扶藜相對如賔客諸兒鵠立内外孫
莫是神仙真眷宅瞳清氣健好容顔留與後人作畫看
共説香山諸老者如翁五福定應難
　　為雲莊王翁題壽軸
雲莊之山飽遊適早聞翁名未相識野人蹤跡無端倪
煙水微茫易昏夕鹿門隱趣亦何深向平婚嫁㑹當畢
弄丸靜學無極翁擊壤高歌太平日四序平分秋正中
百齡十計數涉七蓬鬆霜雪未䝉顛拜舞兒孫還繞膝
人生如此絶可憐豈必金多與高秩余方落魄忘賤貧
家有嚴君偕七十天性真歡事偶同蒸民好徳情何溢
扣門陳子索新題拂素濡毫聊一述
　　寄竹坡施先生昆玉
尤川古邑佳山水雙峰㠝屼水清泚地逺民風淑且閑
漁釣還多隱君子薄遊已作廿年期只今魂夢長依依
扁舟欲往闗山阻一鴈不來音信稀極目溪雲擁溪樹
君遊是我曽遊處漫題短句送君行直把愁心向君去
地主竹坡好弟兄論交結識舊有情班荆坐愛蒼苔煖
攜手時聞寒玉鳴一從放逐更多病寂寞郊扉掩芳逕
摧落平生四海心真如縶驥氣空横君到尤中見故人
為余傳語寄情親木蘭煙水壺公月短髪蓬鬆一角巾
　　送邵仲徳
春風香吐長安陌君乘高黄我馬白得路俱承聖主恩
彈冠共作金門客小臣感激期致身願為良臣為忠臣
䇿名自慶逢明世曲學曽應笑古人迂濶肝腸傷瑣細
夢寐晤言無次第死棄真甘鄙分宜生還仰荷皇威霽
一墜九天失世榮菑畬自稱妻兒耕壯心已逐丹楓落
白髪幾看青草生君今南去緣何罪萬里揮戈戍邊海
直隨萬壑赴東溟湯湯曽見滄波改日黒柴門未止闗
邂逅青山黄石間昔人漫道從軍樂客子休嗟行路難
越溪閩嶠異闗塞瘴嶺嵐煙須自愛更聞執手慷慨歌
丈夫命存百無害
　　寄題景范亭
武昌之山落何處江海淼茫隔煙霧景范高亭倚大荒
朝霏夕靄横蒼蒼亭高思古向來久亭中主人應白首
結交海内盡豪英慷慨何曽接杯酒石溪張子吾故人
昨來歸自楚江濵相逢抵掌為余説幾見兹亭風景絶
席帽低臨山頂雲瑤觴追吸湖心月寒潭密竹晚氤氲
紫荆花發生清芬俯瞰南窻望八極令人長憶范希文
希文襟度何磊落高行濶步向寥廓朝營暮度求贏餘
大笑世人空齷齪堯夫心事乃翁同東呉故舊漫相逢
麥舟一擲歸徒步家庭唯諾何從容千載高風竟誰續
近湖兄弟美如玉錦袍玉帶光熒熒紫誥金章照人目
千鍾厚禄寧自腴傾囷倒廩俗人無丈夫意氣每如此
嵗月從容古道徂浩浩長風吹漢水兹亭高詠滿人耳
我欲從之路阻脩囘復歸闌誰倚徙君往湖南訪舊遊
滄波放棹洞庭秋楣間琬琰庶無恙從君一上岳陽樓
　　古松
誰將繭素剛一尺寫出寒松千丈直高枝多半入白雲
眼前夭矯蒼虬立鱗甲振奮掌爪撐左拏右攫令人驚
劃然霹靂欲飛去動地波濤風雨聲
　　與筆峰贈别
昨日迎君南山南今日送君北山北五日十日留使車
千山萬山動行色二十峩冠登漢朝三十金帶光横腰
四十煌煌將使節栢臺薇省揚清標只今年華未五十
精神意氣誰能及揮鞭躍馬蒼梧來萬里咫尺風煙開
黄金臺前拜天子傾倒盡交天下士文章器業時共珍
大夫特達有如此我忝清朝法從臣摧頽鮒轍一窮鱗
生還北闕誰將引老去他山空復春城市山林各所遇
坎止流行無定據世途詰曲多波瀾丘壑寛閒足雲樹
新霽嵐光路不分欲别未别心氤氲執手何由表情素
剖贈山中一片雲
　　與方山黄公
上有高天下有地前者古人後萬世遭逢幸值休明期
公道正當天日際丈夫樹立自崢嶸妾婦媕婀真瑣細
夫君廓落東南英剛方氣骨自天成食禄惟知天子法
當官那顧俗人情俗情傾巧利鑚刺顛倒功罪移重輕
君為朝廷惜名器名器豈是私家事杜絶請託謝諸公
檢閱簿書戢羣吏爵賞皆由主上恩遷敘何能勢力致
通者未免謂之迂天下人心安可無庸人或又謂之怪
累朝成法忍破壞天門翹首近咫尺祇畏官箴盡臣職
自誓吾心有朴忠不愧鬼神惟正直當宁臨軒念遠民
出參藩政撫全閩單車已歴風霜苦淑氣須囘海嶽春
溝壑平生心不改江湖戀國意彌勤披挹高風聴清響
邂逅芬芳真可仰廿年蹤跡寄滄溟十口生涯在草莽
懶將名刺謁君侯剩是漁樵鎮來往羨君忠信心不欺
重君意氣心相知淪落孤懷聊自壯甘棠春雨寄君詩
　藩伯方山黄老先生昔典武選操守剛方天下之人
　想望風采竟以此補外來撫閩藩黎民懷之某海澨
　耕農謬以疎直見許臨風遣此用寫高山景行之意
　云
　　題兩山手巻
壺公卓落三千丈穀城嵯峨屹相向山前滄海盡桑田
一望平川豁如掌道人結屋兩山中日日還登兩山上
一莖蒼玉過眉長小製山巾𤣥鶴氅放歌倦憇古松隂
洗藥近聞百泉響有時蘭水弄扁舟落日孤蒲横兩槳
人生淡蕩自可憐富貴倘來安所强世間衢路轉嶔﨑
物外乾坤自𢎞敞昨來寄我新詩篇句帶煙霞色蒼莽
我家近在兩山東十畆𤓰田接平壤市塵迥隔不見人
乘興可來亦可往百年誰是素心人松葉柴門須一訪
　　送江城尹黄時簡
憶昨與君聴鹿鳴雙騎駿馬朝神京少年快意輕世事
謂言唾手成功名功名牢落如捕影蹤跡聚散同浮萍
束書三上獲一第濫竽旅進充明庭瞽言謬發昏醉夢
幸逢寛政逭天刑歸卧荒山饒嵗月十又七番春草青
嗟君蹉跎更晩遇四十釋褐尹江城清操所難君子守
去思重見古人情掄才共儗登臺省列爵還應待俊英
丈夫出身事明主拔擢任使生光榮夙夜靖共須黽勉
㝠頑慚愧負生成隂晴南國仲春後水陸中州萬里程
送子長安何處是五雲宫闕日邊明
　　朋竹篇
黄君耿介孰與儔荒園高臥孤亭秋城市經年不一到
柴門淨掃無交遊平生肝膈向誰是獨與此君同意氣
撫几時聞空外音樂飢自餐淡中味昔賢交誼稱雷陳
君與此君意更真四十餘年舊知已久要未須讓古人
長身玉立儼生客毅然不肯借辭色秪將正直結君歡
還以清脩助君徳道情澹泊兩相宜一日不見君不怡
炎歊坐忘白日午雲霞共訂滄洲期可愛春陽桃共李
婉態柔香爛如綺榮華眩眼得幾時翻覆瞥人猶敝屣
結交莫結桃李花世情輕薄令人嗟所貴於君善取友
傾蓋相從到白首
　　題揚州卞鶚臯七十壽詩
蘗翁蘗翁好氣魄瑰竒磊落風雲客壺山蘭水不住身
淮海維揚有舊宅揚州城市多故人就中誰與最相親
傾囷倒廩重然諾鶚臯端合如翁人少壯交遊今白首
江北江南前來久春風昨日寄緘書千里殷勤問安否
此翁年紀今幾何問道如翁還較多泛湖夜醉船頭酒
舞影時翻月下蓑蘗翁强健天所假出處安危繫天下
東山非久臥安石洛下行當起司馬中流擊楫大江深
官堤楊柳増繁隂故人出迓郵亭外盡説相思一片心
　　題彭典史竹坡手巻
竹坡主人何昻藏丰標白晳髪毛蒼金閨通籍齒方壯
天路聨鑣志正揚萬里獨過梨嶺道一官恰對壺山陽
俸錢微薄能幾許世故艱難已備嘗政有催科憐我拙
民多凋瘵令人傷毁譽榮辱無端緒期㑹簿書有故常
求牧正厪憂國意烹鮮自試活人方海田嵗熟農家樂
公舘春深化日長可是宦情宜土俗何曽雲物闗江鄉
望中魏闕青絲騎夢裏高坡綠玉牀文字平生敦宿好
薦紳投贈富新章無求偏覺人情好冩意成詩滋味長
乘興揮毫聊一掃老懷醉墨笑琳琅
　　雨竹
有石有石生崛竒有竹離立靜相依枝垂葉重翠欲滴
霫霫滿園春雨時道情愛此挺寒玉盡日披圖看不足
屬饜人間桃李花能紅能白總塵俗
　　老梅
朔風稜稜寒蝕鐵梅花一枝白勝雪東皇仗爾報先春
未許狂風便吹折平湖杳靄澹生煙遙海蒼茫欲上月
此時此景難為言詩思撩人清可掇
　　和江少峰二府壺山詩
海上嶙峋百二峰紫氣青靄遥相通中有貝闕蘂珠宫
髙標萬古稱壺公開剙原因造化功巍然特秀寰區中
喬嶽名山罕與同青天濶幅無畫工撑拄日月自西東
範圍野馬行平空層巒疊岫各巃嵸龍拏虎攫爭豪雄
此公卓立勢自崇邃谷沕穆多淳風混沌未鑿猶顓蒙
神光煜煜照祝融古木鬱鬱蟠蒼穹野人開户對蘢葱
朝挹爽氣煩襟沖援筆欲賦慙未工逝往山中攀桂叢
罷官已買青雲驄禁垣詞客譽望隆詩成寄我農家翁
江湖廊廟意無窮山風水月興彌充已幸寛政蘇疲癃
手斡元氣成歳豐擺脱塵鞅披心胸黄堂吏散坐髙舂
此山相見眀雙瞳作詩琅琅冩真衷有時不見情忡忡
輕煙積翠相溟濛石淙疾走白玊虹仙翁放出霱雲籠
天地一氣但沖瀜
　　有題
壺山南來蘭水東水杉河柳相蘢蔥中間兩族分周姓
山川結秀生諸公東族䕫䕫翠渠叟清德斯世參天功
西族巍巍雙竹翁鴻名刻鼎垂無窮繽紛臺省難指屈
錦衣象簡青雲驄瑶環瑜珥皆萬鎰治之不敢求良工
珠湖呉子真國手禮羅非我求童蒙已見三冬立尺雪
霫霫次第薫春風彬彬文字成杼軸撝謙抑損各相崇
我沗西周傍倚玉早與吾友同磨攻義方師道兩堪賦
綿才慙愧筆如虹
　　題寒泉手巻
巧匠竅堅垍得泉清且冽清如薄暮不雲之青天冽比
隂山未春之白雪酈元水經不罣名仙源詎敢厠凡列
井德雖不移滋滋來不絶甖甈薦樽罍朱明失歊熱文
園病渴臥空山長日愔愔心不悦欲尋藥草古方無期
向源頭澡澄澈
　　題雙壽手巻
城東兩株樹亭亭恰相向枝葉覆闉都半落青雲上故
老傳來七十秋清風琴瑟鳴相酬有時青天吐明月珊
瑚拂鏡當空流只今顔色無衰改傲雪凌霜鎮長在坐
令邑里生輝光那羡蟠桃隔滄海
　　題全懿堂古詩一首
全懿髙堂𣺌何許重湖濛濛隔煙渚閩山囘首白雲垂
落日凄涼愴誰語堂中太母年少時一念孝誠衆推與
雝雝鳴鴈新相和蕩蕩長天失其侣阿翁年大阿姑死
隻影娉婷兒方乳衆口喧啾太䀨人細情姑息偏憐汝
兩髦一醮真不移萬夫獨勇誰能禦忍為弱草負乾坤
誓作真松挺寒暑髪焦塵鏡掩鉛華手裂殘燈事機杼
年年草屋閟青陽夜夜繁霜入白芋愛兒早不廢詩書
惜兒苦不欠箠楚燃薪照夜眵眼眶移几就暄遍亭宁
柳家辛苦資熊丸陶母殷勤事雞黍心堅分作未亡身
眼見兒成進士舉直將持此報夫君笑入黄泉真死所
孤兒追慕無休期氷蘗官箴佩遺矩朝出倚門暮倚閭
九原路沓空延竚君不見千載蓼莪詩令人一讀淚如
雨
　　楊震辭金小軸
我愛闗西楊伯起唾視黄金如敝屣冥冥之中能不欺
千載真心照寒水薦剡名流定出羣懐金莫夜通殷勤
莫道故人知己少故人應亦未知君
　
　
　
　
　
　
　
　
　
　
　
　
　
　天馬山房遺稿巻七
欽定四庫全書
　天馬山房遺稿巻八
　　　　　　　　　　　　　明　朱淛　撰
　五言律詩
　　寄吳一蒿别駕
一别都門道生涯各轉蓬相逢重把臂多病已成翁附
驥思前日㝠鴻想下風看山朝撫几拄頰五侯東
朝市多榮辱山林無是非莫將軒冕貴博得蔦蘿衣撫
事才偏短為農願不違歸來陶靖節歳晩幸相依
疏傅風流逺于今有耿光壯能行所學老不去其鄉袍
笏抽身早田園引興長瘦笻雙短屐漫歩晩山蒼
萬事浮雲外蕭然一故吾菉葹傷道路歲月感頭顱野
性無羈管滄江足釣徒朝來公事併搔首辦詩逋
　　題劉慎齋墨蘭
衆莽共披紛兹蘭迥出羣孤根依靜石久伴結芳蓀空
谷無人到清風獨自聞擷枝無可贈惆悵憶夫君
　　呉明通别駕臨老得子有詩見貽作此答之
投笏歸來早林園興若何餘金逢㓂盡短髮入秋皤别
駕親鄰並清詩細琢磨弄璋新有作寄我費吟哦
　　同馬師山訪山齋先生于蒲坂别墅晩遊戴家水
　　　亭師山有作索和漫成一首
野性無羈管同人作漫遊曲橋流水細古木小亭幽秃
筆憑誰借清詩索我酬扁舟閒倚岸鎮日此淹留
　　贈孫芝溪孫君廷載家世縉紳遊意岐黄之術别
　　　號芝溪侍宦來莆小詩奉贈兼呈尊翁先生以
　　　為何如
公子有竒好芝溪靜卜居還從塵外境細讀枕中書短
屐春山裏長鑱秋雨餘欲從問真訣何以愈迂疎
　　丁亥六月七日夜書寄道通弟
南浦王孫草歸來定幾時篝燈當此夕千里重相思志
士懐偏壯孤臣鬢已絲山中誰晤語鎮與白雲期
　　慶朱若思先生六十作
塔麓凝靈秀翁家即壽鄉厯頭新甲子鐵面舊風霜綵
服春初入雲林樂未央百年當此日幾度薦華觴
蓬萊不可見仙子亦應閒紫陌紅塵外蒼松白石間蕭
然忘歲月可以駐容顔自是長生訣何須問大還
　　題姚同年在明虛谷别號巻
塵紛不可到白日悄沈沈自爾發靈籟何曽聞足音靜
探無極藴妙契聖人心欲問濳虛子雲闗一許尋
　　扁舟泝木蘭宿西冲僧舍同馬師山和顧頥齋韻
古寺倚巖阿春風欵碧蘿烟霞宜野客猿鶴訝初過已
覺諸天近還期明月多老僧縁不薄投榻意如何
坐愛山中靜庭柯永日移婆娑遊客影消息野雲知釋
子何年往溪光入畫竒題詩鑱絶壁應作後遊期
　　題此峰詩巻
我愛烏山下悠然一草堂此峰高不極開户正相當玉
柱撐元化濛雲雨八荒道情將野意相對入冥茫
　　西方成蹟為王通府題
宇宙皆吾分物情便茍安丈夫當許國王事敢辭艱鑿
地開新險成堤障倒瀾惟應西郡乗千載不能删
　　山中雜咏
冬杪暖於春晴初絶㸃塵看山因到寺落日不逢人石
陡憐苔澁天多覺樹貧鄰僧收敗葉來瀹茗花新
風定木初落松寒鶴不來衡茆還我獨草逕為君開宇
宙無窮事煙霞百尺臺憑髙舒一嘯能賦豈吾才
　　贈别黄方山
靡靡嗟流俗剛方慕古人朝廷三尺法男子百年身道
已齊榮辱時哉任詘信蒼生須料理行路展經綸
髙賢自城闕下士祗山林未必平生舊相期一片心風
雲人事改天地主恩深白日闗山道歸囊有素琴
　　贈南洲
南洲棲隱處東近五侯山心跡浮名外行藏晏坐間新
詩頻入刻逸興許誰扳永日衡門下何人數往還
　　龍泉王公尹莆有惠政焉洽於吾民兹當考績小
　　　詩奉贈以致惜别之情
海縣青郊外歸來借一㕓自憐身計拙喜得使君賢井
食惟輸稅丁差不費錢可能忘帝力耕鑿自年年
一麾江海上三載屈英豪秩滿宜登最民懐有大勞青
山遮去轍白日照征袍逺業深相朂臨岐贈寶刀
　　遊山
開年初二日亭午不雲時拉伴無前約探春恐後期松
寒聞子落野迥見人稀風物供登眺莫嫌歸去遲
　　題宋友泉楊休録
從政何曽易居鄉更自難大都交際處總在是非間去
日留遺愛逢人不愧顔鄉評與士論千載不能刋
　　題黄南金先生迺翁翠筠輓巻
翠筠不可作空慕翠筠名緬想林泉趣都忘世俗情晴
曦疑雨色静夜起天聲囘首閩雲結偏將老子誠
　　小池
籬落能多地居然鑿小池白蓮還自種幽興有誰知清
曉露華集空天月色宜江湖萬里思把翫獨移時
　　題節婦手巻
别去何太速百年未有涯殘生惟一死萬事只孤兒白
髮丹心苦青天明月知哺烏情不展灑淚蓼莪詩
　　題陳居素手巻
榮華不可慕素履重偏長别業居幽處名山對草堂招
尋無俗侶供具祗家常時挹南華老靜談秋水章
　　壽(闕/)
生榮誰不羨具慶世應稀嚮用康寧福相將老大時教
忠餘古意許國是男兒遥致南山祝長賡天保詩
　　題山房
北極煙霞迥西軒水石寒何年歸栗里前夢説邯鄲渉
世情偏懶讀書興未䦨尚懐明主戀炯炯寸心丹
　　和南安嚴年兄
共向山中宿夜來山雨鳴不知身世在獨覺夢魂清鐘
鼎何年事刀圭幾日成從君托幽契端坐話無生
　　送陳把總升都閫
南日闗天險安危仗虎臣掃清輸壯畧控帶及全閩專
閫分符重三軍别意親先聲應破膽談笑靜風塵
　　在張此山讌席口占
積雨初晴夜東風送暖時髙燈眀綺席雅曲荐金巵爛
醉生涯在留歡别去遲百年良㑹幾呼筆一題詩
　七言律詩
　　和吳文宗南洲别墅落成之作
重訪南洲路轉迷閒居底用定幽溪晩田石溜穿渠水
老木煙村入望低已分迂踈供白眼不嫌粗糲有黄虀
洲前風物無羈管一一還君自品題
乾坤賸得此身閒水石蕭然屋數間小結亭䑓無俗物
便於人境隔塵寰半生舊事渾如夢終古青山不改顔
雨笠煙蓑了春務幽篁盡日掩重闗
　　輓彭甫僉憲先生
襟抱氷壺徹底清門牆曽一拜先生十年夢寐空萍梗
萬里歸來失典刑出處高風闗世教乾坤公是有鄉評
平生述作羞諛墓獨愛斯言不媿情
　　寄張行之水部時在蕪湖司課
春日西䑓共賦詩只今已隔兩年期升沉爾爾何須問
消息茫茫總不知落日重湖牽夢杳南天寒鴈送書遲
鼎彛竹帛真君事我向滄浪買釣磯
　　和方可吾天壺洞話春詩韻
壺亭佳處作春遊春萃壺光越分幽竹下踏歌同岸幘
花前呼酒錯觥籌雲開晩照初移席天落平波好放舟
却喜閒身渾健在敲扉還許數相求
　　和馮檢齋方伯賜詩
瀾水壺山已隔生何期使節重行行直從當宁分憂顧
終與斯民致太平茅屋惠來今雨候德儀端拜古風清
明公事業須鐘鼎沮溺都忘世上情
前驅簇仗度江亭萬頃雲濤洗眼醒直盡提封供指顧
何須入界按圖經六年海國情無限一樹棠棃影滿庭
追省舊遊渾不寐行吟幽思入𤣥冥
　　翁五松朝均廬墓資山乗暇一訪偶成
古寺平蕪一鶴林月明華表斷遺音驚風摵摵鳴黄葉
疎雨嘵嘵咽墓禽宿莽已封三尺土蓼莪長抱百年心
瘦笻踏遍蒼山路來欵柴扉話緑隂
　　和鄭山齋梅隴信宿叙懐二首
振衣直向八壺顛倦借梅花一榻眠閒愛白雲依靜渚
清於獨鶴唳瓊田百年勲業溪山是千古文章日月懸
喜老可能無述作新編騷雅又𤣥𤣥
御前新乞得歸休雲水真鄰結小丘世事那堪供一笑
人生至此更何憂偏憐梅隴宜明月浩有詩懐敵素秋
回首古來多宦達功成誰向赤松遊
　　送亦亭方世講上舍謁選和韻
春日春風兩袂輕亦亭亭外即春明觀光此日應新寵
循吏君家有舊聲離别休為兒女態祝規須盡友生情
孤臣江海還多病望斷卿雲憶帝庭
　　題漳浦南園手巻詹惠御史之弟
南園南望隔千里今日從君話勝遊筆格棋枰消歲月
池䑓花草領春秋前身莫是陶居士行樂真同馬少游
回首邯鄲成一夢釣磯我已落滄洲
　　丙申歲臘訪甥楊繼宗子熈春讀書山中宿留賦
　　　此
不到東山應幾時森森松桂鬱深枝藤蘿剝落龍蛇骨
莓蘚斕斑虎豹皮竹几安排深打坐雨牆摸索舊題詩
山中真侶分攜盡忽憶商山採紫芝
瘦笻扶我上孱顔暝色雲蘿亦可攀坐久亭臯聞木落
夜深霜露覺衣單行衝野蔓披襟袖歸種青松出屋山
丘壑風流輸領略京華前夢説邯鄲
　　遊山
東風應律景初温暗送微青入曉痕落日天邊明積水
炊煙山下起孤村蒼厓還我曽遊處古寺無僧獨閉門
石磴不堪鞾底滑噤寒赤脚踏層雲
　　鄉先正友泉宋公生平樹立不愧高第某以謭劣
　　　邈在下風永懐若人實深慨歎用述短章以致
　　　景行之意云爾
一官轗軻餘霜鬢直道平生志不違富貴自來還自去
乾坤公是與公非蒼雲古木新丘隴白石清泉舊釣磯
欲擬大招追楚些臨風悵望重依依
　　一山鄒使君山中見懐和答
野泉歷絡路縈迴松葉柴門午未開清景偏於塵世隔
何人肯到白雲來逃虛久矣成真懶臥病居然阻此杯
幽意道人須領略暮林啼鳥莫相催
深入名山且未迴百年難是好懐開雨餘松色纔生暝
海上月明還復來錦字留題青玉案仙人招飲紫霞杯
林泉入手休輕擲容易流光白髮催
　　碧塘存稿題辭(有引/)
　窶夫薄田逺在五侯山曲時時往來其間而涵江黄
　君靜卿山莊適在翠微深處雞犬相聞而桑麻之影
　交接也辱不予鄙輟耕有作亟以示予予亦得以所
　業就正蓋十年于兹矣近復得其碧塘存稿櫽括平
　生所作蓋定本也聫日讀之愛其詞致閒適有古隱
　士之風為作七言近體一章以答來貺兼為請益之
　資焉爾
隱君結屋秋山下而我幸為鄰舍翁放犢毎從清曉出
分泉還許此溪通一簞粗糲豐年樂遺俗淳龎太古風
珍重南金投贈意春餘定費幾郵筒
　　登梅峰制幹李公新祠
莆陽一水分南北童稚能知制幹名好義時從遺老説
臨危深見古人情蒼山英爽宜尸祝白日冠裳有典刑
松葉祠門伸一拜長風颯颯起天聲
　　和韻奉招方巖兼呈馬師山
移了新亭結了橋閒中日月此中消天晴海畔峰巒出
雨足牆隂薜荔驕石掌横撐當酒案松枝低亞任詩瓢
方巖野客能相訪預報山靈折簡招
　　扳和坡翁獄中寄子由二韻
澹煙芳草共萋萋繚繞長堤極目低素食已應慚仗馬
生還那敢望金雞一犂獨把無遺業萬里攜孥任老妻
日暮愁心何處是八壺東畔五侯西
落魄長安不見春百年榮辱夢中身堂堂歲月雙蓬鬢
碌碌乾坤一旅人海内交親閒屈指天涯囘首正傷神
和風阻水渾無賴南望湖邊又問津
　　無題
道情偏稱此官閒朝市勞勞百不干秪有清忠酬聖世
更無撓節愧西山十年光景詩多少萬里江湖意未䦨
琴劒無多歸便得鄉心先過蓼花灘
　　寄題景范亭
瑞靄霏微半不分遥從江樹望江門橘中遺老今無恙
竈下桐聲舊有聞葵藿丹心瞻日近庭闈風色及春温
自憐憔悴逋臣影釋褐曽霑玉露恩
　　二府少峰江先生同令弟章山哭其季方文厓上
　　　舍得詩二首示及索和賦此
逺道音塵定是非西原空切脊令悲浮生鼎鼎只如此
合眼時時還見之青草池塘幽夢斷紫荆風雨暮隂移
人情一别消魂後容易繁霜入鬢絲
野日悽悽翳病眸西風烈烈罕時休飛騰且被才名誤
廓落俄驚歳月遒雲樹空遮千里道古今不盡夕陽愁
殘燈孤館初聞雁正自傷魂况值秋
　　落花
花開長自掩柴扉聞道春歸却未歸出洞暗隨流水逺
乘風髙逐曉雲飛餘香正喜臨書幌秀色還堪著綵衣
病起逢春抛藥裹摩娑瘦骨近應肥
倦倚危䦨日未斜碧雲芳草遍天涯泥融海燕營香壘
花暖崖蜂閙晩衙撫景有時成獨笑留春無計轉須嗟
何當一摘蟠桃實共結幽期九萬賖
一拂瑶琴一再彈春明那負酒杯寛紅英樹尾香猶戀
緑玉庭心影正團清景可孤天上月流光堪老鏡中鸞
槁桐不盡相思調忍探當年白玉環
白石苔生紫錦鱗繁英碎㸃繡文茵攀翻曽被君王寵
摧落均霑天地仁明月闗河千里共春山風雨一番新
長安陌上花如綺多少人間得意人
　　覓菊(有引/)
　嘉靖二十年辛丑十月之望諸弟輩相呼看菊黄石
　歸來嘖嘳稱歎老子於此興復不淺也口綴數詩為
　求佳品植之因念昔陶靖節年未四十賦歸去來辭
　當時三徑就荒松菊猶存某罷官適當其歲荏苒星
　紀今年五十有六矣迺植佳花以償夙好為計不亦
　晩乎約毎歲開時定作數詩以紀歲月較將來所作
　尚幾何也
羣季風流共一家相攜黄石看黄花主人好事那相厭
得意不知時自誇秋水菱荷先隕落春陽桃李漫紛華
十弓借與階前地為覓蒼金寸許芽
白髮黄花意自違野情秋色澹相宜懶從碧草荒三逕
獨對西風酹一巵真景聞人爭詫説賞心嗟我負襟期
明年此際花時候拄杖敲門定是誰
髙下還須費剪裁曉晴籬落錦屏開竒香迥與他年别
仙品新從何處來生意天然難罨畫化工原自厚栽培
陶公匪愛杯中緑直愛秋光泛酒杯
荷花博士古來有菊圃主人今是君雅操静從霜後見
幽香偏愛月中聞自憐浮世知音少誰把瑶華結贈殷
萬頃秋光無盡藏滿籬不惜許平分
　　與馬子師山夜酌月巖樓聮句奉相教和亦見野
　　　人近况也
斜月高樓話二更(損/巖)遲回往事寸心驚明河半落星辰
迥(師/山)逺吹微聞蟀蟋鳴萬事只贏絲兩鬢(損/巖)百年已許
醉深觥青山草屋誰頻訪(師/山)共是逃虛不受名(損/巖)
城山雲接塔山雲(損/巖)雲外相逢毎是君堯舜巢由吾道
爾(師/山)江湖廊廟古時分山深丹樹傷秋早(損/巖)歲晩黄花
結贈殷愛汝風流能謝朓(師/山)髙樓幽思入清芬(損/巖)
蹤跡平生也自同(損/巖)十年萬里一飛蓬逡巡不改芹暄
意(師/山)丘壑寧忘怙冒功獨鶴孤雲更野性(損/巖)藥囊書巻
却深恫忽驚鴻鴈清宵度(師/山)猶憶燕山紫霧中(損/巖)
　　天馬山莊紀興奉懐馬君
歲月焉知漢與秦桃花開遍武陵春仙源莫只在平地
聖世還須有逸民莽莽丘園三畆宅悠悠雲水百年身
疎狂我已無心久荷蕢從來是異人
坐愛山中白日長毁譽不到水雲鄉苔封石磴芒鞋滑
花撲甖瓶村酒香老去一丘聊自足古來萬事定何常
自憐坐久青山客十有九番春草芳
　　送李司訓遷官永福
秋深行色淡相闗一片翔雲況可攀鼎呂已増吾道重
巖廊曽得此身閒清真迥出風塵外吏隱更存水石間
十載莆陽無長物逢人惟説八壺山
　　晩歩山園口占紀興
小小山園寄翠微近連山市入煙霏蓬蒿未許荒三逕
花竹從教碧四圍細築雲根通野溜靜憑松葉啓柴扉
吾衰脚倚青藜健日上時來月上歸
　　别彭丹洲
箕裘文綵動鄉闗騰踏風雲興未䦨赤縣名聲連白下
丹洲鼓角接烏蠻濯纓正愛江湖濶走馬何妨道路難
試向髙峯一回首海天盡處是壺山
　　野夫
野夫多年不照鏡衰容偶自臨清池本來面目不可識
低首笑問公為誰崢嶸歲月今餘幾塌颯風煙乃爾為
我笑亦笑竟無語竹枝揺曳光参差
　　遊壺公梁溪
縹渺仙源何處尋緣崖緑樹俯秋隂屏開綵翠疑新障
玉散琤琮遞好音天意特遺賢者樂壺公真識野人心
風流未數蘭亭事一笑從容豁胃襟
　　寄田拒山憲副
使君一疏歸來早家住萬山深復深解組已無當世念
讀書真見古人心白雲時下溪頭釣丹壑還從雪後臨
我亦乾坤狂措大索居何處覓知音
千里迢迢訪敝廬分攜已是十年餘空山老去長相憶
前月人來不得書川上風光原自好林間心思近何如
江梅未得春消息贈汝雲安雙鯉魚
　　寄尤溪劉環經歷
把袂他年君别我題詩今日我思君只應共照三秋月
何處相逢一片雲世事都成蕉鹿夢野情已入海鷗羣
舊遊回首人千里翠壁丹楓夕靄曛
　　和璞齋題岐南書舍
小齋空坐思悠哉心逺乾坤景自開憂國幾餘華髮在
逢人先覓菊花栽宦囊兩世惟書巻塵事無端付酒杯
避俗底須方外去杖藜隨處破蒼苔
　　賀方兩峯得孫
南望壺公不咫尺崢嶸天地兩峯尊喬松待得三千歲
老鶴添生第二孫杳靄澄塘開霽色氤氲滄海浴朝暾
阿翁樂意知多少賀客時稱緑玉樽
　　與聞起弟
作意歸來莫著疑故園松菊自依依此心漫道無通塞
萬物從來有是非岐路經多諳世故人情閲盡見天機
耕原姻婭過逢地休向樽前賦式微
　　送筆峰王使君之官
一臥蒼山幾送君路岐南北任紛紛英雄名姓須青史
薄劣行藏只白雲别意故應難入畫老人更自惜離羣
山中漫倚陽闗調緩歩微吟到夕曛
　　囘師山馬君入城夜歸紀興
初寒不寒氣尚暄欲雨不雨天茫然城市經秋試一到
野田把手行相牽向來許國幸無死老去為農逢有年
暝色歸輿山路沓候門松火竹籬邊
　　愧山醉簡一山有作倚韻奉和
積雨初收翠滿山丹梯石磴共躋攀雲邊野色千村迥
天上松聲五月寒坐愛巖扉當絶勝行憑風力上孱顔
虛無未覺蓬萊逺只隔煙波百尺間
　　山中贈别田拒山憲副
玉樹清芬不可扳逺書幽夢幾間闗須知天上歸田樂
早信人間行路難千里不辭重命駕一燈相對共開顔
青楓白露今揺落惟有松枝待歳寒
露洗青天百尺䑓山靈預報使君來入門怪我頭顱變
見面令人心眼開草徑誰當知仲蔚鵞湖正自想東萊
海天佳處行須遍且盡明年二月囘
未雨欲行雨且休客邊琴劒滯深秋重逢契濶何年是
再展從容半日留童丱追隨成白首鼎彛勲業付滄洲
曉晴風掃攅峰出碧海青天快壯遊
昨日未晴今日晴東暝曙色漸開明潮囘海岸蒼苔滑
路没溪橋秋水平人在他鄉為逆旅天敎今雨試交情
三山驛外秋風裏白苧衝寒兩弟兄
　　壽守素一首(有引/)
　守素張翁是日華誕堅不受賀無以為情家有兩枚
　酸柑積久收縮極小而色淡黄與消梨無辨名以交
　梨云是仙物侑以七言律詩一首持獻壽筵盛以朱
　漆盒裹以紅紙過於珍閟其家受之相聚而觀不識
　其為何物也駭嘆珍竒剖而䑛之閧堂大笑騰沸歡
　聲守素啞然曰是損翁戲我也嘲我儒酸太甚耳雖
　然此菓惟酸之故可以久藏固所以壽我也翼日相
　見握手大笑老人相從林下戲不為虐亦自有醖藉
　風味故書其槩令子孫藏之為兩家異日故事
仙菓新從天上來不知名甚轉堪猜琪花自結千年實
閬苑還應幾處栽異品莫須同火棗竒香正可薦瓊杯
野人珍重春相贈料取髙堂笑口開
　　(此舅氏為先君壽也先君長舅氏一歳毎逢初度/互相歡娛日月幾何今俱不可復作矣嗚呼追惟)
　　(菽水風木之恨彌深瞻望渭陽宅相之占奚補用/䟦數語聊紀寸心甥張乗鐸志)
　　送王在曽春試
天上迢迢白玉京少峰兼侍筆峰行長江五月南風迅
大野三更北斗平曉日擔頭明劒氣蟄龍動處殷春聲
青雲賢達無書久莫漫逢人説姓名
　　送鄭于藩春試
浩然一笑辭知已萬里青天更北行避暑起先紅日出
問程望入綵雲横騰凌海岱孤懐壯盥濯江河雙眼明
此去功名須入手施為莫遣負平生
　　贈豐山陳子于庭
我愛豐山無俗韻時時來往小齋中野情自比天隨子
詩句多師陸放翁環堵蕭然無一物才名早已動諸公
長吟盡日不知厭興入冥冥海上峰
　　代八峰壽田拒山
壯志何人便賦歸高堂深戀老萊衣百年光景春方半
萬里無雲月正輝壽域圖開青嶂逺仙厨饌送紫芝肥
華觴細度瑶池曲行樂從今願不違
　　扁舟同師山拜山翁于蒲坂别墅蒙賜詩步韻奉
　　　答
壺公山高蘭水深先生挑竹慣登臨東風蘋藻千年祀
落日江湖萬里心窄徑亭䑓春寂寂聨村桑柘晝隂隂
拏舟自笑孤狂子得侍儀刑伴朗吟
平臯斷岸蔚深深鶴渚山翁釣石臨憂國空餘雙鬢雪
為漁已了百年心漫從雲水尋芳躅坐愛松篁落翠隂
乘興重來應不逺扣絃還許續髙吟
　　登壺山宿靈雲僧舍紀懐
似與名山有宿縁行行誤入八壺天老僧結屋層霄上
稚子開門落照邊野桂香幽風細細庭蕉影静月涓涓
空堂聽罷無生話為借南忩一榻眠
翠壁藤蘿鏁石門此中又是一乾坤扶笻俯拾天邊月
舉手閒招海上雲小院松寒僧自老野田稻晩鹿成羣
仙源此去爭多少碧水桃花更有村
桃花洞裏靈雲寺信脚來遊宿願酬松下樓䑓當落日
山中風物正宜秋天低坐覺星河墜氣爽應知沆􁴦收
一鳥忽鳴孤嶂曉蕭然木榻夢魂幽
不是身閒事漫遊追隨朋益學藏脩避人更自嫌山淺
遇景還須鎮日留薄宦升沈聊爾爾他年勲業笑悠悠
松杉清影山忩月靜裏工夫得自由
　　題劉憲副翠竹山房手巻
世人見竹不解愛自是參差得意時地近尖星誰是宅
溪環碧玉此君宜乾坤獨稟清虛操霜霰羣芳剥落時
遥指闗山何處是臨風灑翰寄新詩
雲壑瀟瀟竹萬竿書來日日報平安天聲自發髙難和
雨色還疑秀可餐科斗汗青餘琬琰鳯皇秋實厭琅玕
鄉闗迢遞江湖逺百遶溪堂夢裏看
　　初度奉寄梁大參(有引/)
　瀾石梁年兄生同年月鄙夫偶先三日壽辰奉寄兼
　述此懷
蓬弧此日君初度蒲栁之姿期偶同天地百年都是客
江湖多病早成翁相思千里共明月極目停雲邈下風
珍重歲時眠食好鼎鉉正爾待名公
五十七年六尺身攝提星紀又初辰摧頽那復風雲氣
落魄終甘草莽臣滿座壺觴諸客醉北堂萊綵一畨春
老懐自笑疎狂甚顛倒尊前白髮新
　　桂巖篇
滿目風煙悲世路幾人清境出塵氛小山叢桂原無主
萬頃秋光總屬君秀色直從天外盡清芬偏好月中聞
一笻欲訪幽棲處野水微茫隔暮雲
　　奉寄汀州太守
夫君近作長門守千里相思有素書揮灑正當公事暇
緘題兼惠俸金餘自憐失路偏多感深愧故人不作疎
歳晩荒山何所有聊憑囘使致雙魚
　　寄尤溪劉子潔
不見平生劉子潔秋風迢遞寄書來交遊寥落幾人在
展讀摩挲雙眼開碧樹羈棲深水陸紫雲夢想舊樓臺
夕陽西眺雙峰逺别意臨髙未易裁
拈君𤣥玉磨清水坐向松風寫我詩世路多岐成乆别
故人千里費相思移家别縣生涯薄去國孤臣死分宜
萍梗重逢何處是臨風灑翰一凄其
　五言絶句
　　贈大田縣范玉溪
一琴三尺劒艤棹北溪濵莫是玉溪子迢迢訪故人
我愛玉溪子放舟玉溪上蕭蕭蘆荻秋明月恰相向
　　題扇面
濯足詠滄浪江臯一草堂秋清目力逺天際客揚航
青嶂連天迥丹楓向日明草橋人不渡萬事一絲輕
　七言絶句
　　和葉省菴太守與百歳林翁
一閧紅塵小隊通使君髙挹白頭翁莫言此老偏霑寵
百里春風處處融
　　題馬石渚所藏梅道人墨竹巻
道人寫竹一尺強逺勢矯矯淩風翔乾坤一氣自完足
底事寒梢萬丈長
　　題九霄墨菊
近來好事徧搜竒籬落秋光千萬枝尚有仙家長品在
天香未許世人知
　　題九霄深紅菊
㡬朶深紅籬畔栽幽香剛對一尊開江村秋色涼如水
五柳先生歸去來
　　筆峰相送别時口占
筆峰送客到康家出海朧朧月有華歸去柴門吠山犬
竹園亂踏影交加
　　柬馬師山
歸來偪仄歎無廬近借山房一榻居面勢不知多少濶
碧天萬里一塵無
自斸雲根結草廬瀟然便號白雲居翠峰亭子花光合
閙市風塵定有無
已放天風掃草廬髙虛偏稱道人居莫言天馬民貧甚
豆粥藜羮有底無
　　題西渠水亭
髙栁隂濃半掩扉平田水滿鷺交飛小江風物堪圖畫
落日漁舟蕩槳歸
矮作垣墻小結廬一泓春碧湛西渠花間醉喚客嘗酒
竹裏卧聽兒讀書
月上潮生風自來主人愛客清尊開漫遊信脚渾無定
打話髙亭更此迴
瀟灑前村玉萬竿冥冥江色暮雲寒偶然風擺髙枝亞
盡露天南百尺山
　　甲辰歳大飢莆中民風八首
二麥無秋稌黍空早田愁旱晩愁風今年氣候何乖舛
百種天災四處同
甑以生塵突不黔街頭斗粟貴於金村莊男女餘多少
拆盡人間父母心
山中木實不知名聞道今年爛漫生老嫗盡攜孫與子
悲歌直上白雲層
婺婦歸啼不忍聞青天白日怨胡孫飢雛揉抱魂應斷
騰踏蒼煙古樹根
凍雨酸寒不作甘晩晴更自落毿毿採山此際知多少
僵殺黄蘆葉底菴
到處山坳與水濱家家門戸蔽荆榛丁男盡出無雞犬
風物蕭條愁殺人
旱氣深時疫氣生凶荒自古勢相成窮鄉卧病人人是
落日空原無哭聲
暑雨祁寒已怨咨號寒愁雨更啼飢老夫夜擁寒爐坐
細數簷聲悶詠詩
　　乙巳春夏間民飢更甚老農述此
年祲此際渾無賴麥病民間更不禁屈指榆花秋早晩
澹煙荒草正春深
大麥焦枯小麥黄遺黎何處愬穹蒼人間度日長如歲
可耐春添閏月長
歸燕飛飛海上村曉晴那復散雞豚楓林社日無香火
風雨瀟瀟暮打門
五侯山下八壺前二月風光總可憐可是今朝一百六
人家幾處斷炊烟
不記清明今日是暖風晴日草芊芊荒年流毒到枯骨
兀兀墳頭無紙錢
夕陽芳草翳王孫底事凄凉不可聞怪殺豪家深避客
邇來聮月不開門
冷煙恰受生柴葉饞口偏堪宿草荄曉露襤􁀙衣袂濕
分明不為踏青來
莫為學仙能㧞宅海翁多日已休糧火麻黒豆終煙火
人世空傳不死方
野夫持男易斗粟低鬟舊衲破裙紅生男不如生女好
愁殺杜陵頭白翁
餓夫不受嗟來食慙愧當時食者心一叱裂衣甘餓死
古來溝壑有知音
歡情舊事空回首死别生離愁奈何多少鄰姬隨賈客
瘦容枯眼淚㾗多
年年簫鼓看划船士女如雲白苧鮮不見青青河畔草
遺孩何處噪烏鳶
　　春來感事漫成
莆陽自古稱嘉地老死何曽餓殺人白日不堪風景惡
青山誰計髑髏春
去年五月亂紛紛惡少横行動作羣頼得黄堂賢太守
隱然威望壓江氛
　　南至夜宿横山留題
寒宵一宿横山下共話孤燈睡去遲風静灘喧驚却夢
忽疑溪雨到來時
　　題三洲章先生小景
海上丹山碧樹村依稀風景似桃源春深古路無來往
負崦人家静閉門
簇簇沙頭繫短篷招提深處暮聞鐘板橋不渡蒼苔滑
漭漭江潭煙雨中
　　觀競渡和韻
壺公山下作端陽素舸歡呼鬬欲狂我亦臨流同吊古
湘纍骨冷已千霜
　　友人惠山中小詩謝之
疎屋髙簷兩角垂山中新製倩誰為莫言軟熟無剛操
試著龍山到耐吹
十摺還將一幅裁巻舒妙理轉堪猜輕羅小製偏疎散
天馬山前歸去來
青鏡塵濛久未磨為渠索照口先呵自憐憔悴孤臣影
兩鬢秋來白較多
　　題與湖南應城易生
數口飄零寄海濵長途甚處是行津麥舟發付何容易
未必今人異古人
　　題鄧旂山掌敎奬勞軸
考德久崇欽世業掄材端合應時須典司風化寧卑秩
教授蘇湖是巨儒
　　草堂前芙蓉正吐口占數絶為别
芙蓉花發暗柴門幾日相看不出村地逺清溪童更懶
自留盆水餉花根
天付秋花一種竒草堂清淡正相宜三春桃李雖多態
曽是秋風㡬度吹
清霜一夜老蒹葭牆角芙蓉漸著花猶憶昔年江上看
西風吹夢客思家
楚水呉山未了因匆匆魂夢客邊身拒霜已是何年種
剛得今朝作主人
不耐清秋懐逺途草堂坐覺旅懐孤捲簾月上芙蓉影
便是人間送别圖
　
　
　
　
　
　天馬山房遺稿巻八
