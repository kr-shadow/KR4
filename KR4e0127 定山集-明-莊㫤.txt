#+TITLE: 定山集-明-莊㫤
#+DATE: 2018-05-12 10:20:05
#+SOURCE: github.com/kanripo/KR4e0127 master 08924d10                
欽定四庫全書　　　　　集部六
　定山集　　　　　　　　别集類五(明/)
　　提要
　　　　(臣/)等謹案定山集十巻明莊㫤撰㫤字孔暘
　　　　江浦人成化丙戌進士官至南京吏部郎中
　　　　事蹟具明史本傳㫤官檢討時不奉詔作鼇
　　　　山詩進培養聖徳疏以是遷謫垂三十年與
　　　　陳獻章羅倫皆講主静之學寔開姚江之先
　　　　其為詩祖擊壤集多為人所嗤㸃其中病眼
　　　　詩殘書漢楚燈前壘草閣江山霧裡詩之句
　　　　楊慎亦嘗稱之其他如山隨病起青逾峻菊
　　　　到秋深瘦亦香土屋背牆烘野日午溪隨步
　　　　領和風酒琖漫傾剛月上釣絲纔颺恰風和
　　　　等句亦頗有詩意然此類如沙中金屑深苦
　　　　無多且有句無篇亦罕逢全美其文多本太
　　　　極之㫖以闡明性理為宗與古来作者尤當
　　　　别論矣是集詩五巻初刻為弓元所編再刻
　　　　于定山書院為陳常道所編三刻于蕭惟馨
　　　　此本乃其裔孫清佐所重刋也乾隆四十三
　　　　年六月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　　(臣/)　陸　費　墀
欽定四庫全書
　定山集巻一
　　　　　　　　　　　　　明　莊㫤　撰
　五言古詩
　　柳塘春意
萬物吾一身著眼無不是大程方少年曾㸃亦狂士真
樂本忘言一笑乃深契還知萬栁中春塘雨方霽
　　梅花巻
老矣孤山中那復他料理惟兹太極心㸃綴寒梅幾暗
香疎影詩戲劇乃如此安得無極翁共此無極㫖
　　江湖勝覽巻
滄溟水一漚天地一芥子我問具眼人此眼何處使從
今打撲破此眼吾眼耳
　　雪梅
太極圖偶封天地若混沌不知滕六誰乃打無極諢安
得邵堯夫閒與一究竟
　　題竹
獨坐湘江潯見此叢篁幽風雨日暝晦萬雀聲啁啾垂
垂正結實恐為鵷鶵謀豈無九苞羽飛下十二樓延竚
久不見此意良悠悠我因王者瑞極意垂鴻猷採之欲
往食道路阻且修問之在何所乃古西康州西康有西
伯已矣三千秋至尊應昌運致此能無憂清時一再睹
咄哉何所求
　　送白沙先生門人容彦昭陳秉常回南海次韻
君子久不見一書凡幾月開門見髙徒儀形宛相接可
久亦可大自抱賢人業束書不可覊含情送歸楫
　　橘潭和杜韻
攖寧何處所天地此溪堂世物如凋瘵醫門有棟梁寒
泉真自冽老橘故須香水晚留蒼翠花深到淼茫淨回
真本色定有碧圓光實好垂垂大根靈故故長緑非懸
宿雨黄豈弄秋霜沆瀣仙漿裏方書聖道傍野夫長老
病白首幾低昂多謝扶持力殘生豈敢忘
　　沃洲山為新昌石秉殷賦(元忠臣余/廷心韻)
我聞沃洲山𣺌絶如仙洲仙洲不可到夢想空自遒清
風為我御白雲為我輈欲憑萬古心窮此天地幽何時
沃洲仙與我相綢繆振衣鰲峰岡濯足津溪流把畫庖
犧圖開巻大禹疇六經不得志萬古重刪修悠悠天壤
間邈矣吾何求
　　養菴為永興馬貞夫元題
北嶽霜雪幹玉漢强千尋南溟珊瑚枝𤣥宫極幽深應
誰見毫末積效踰山岑撫巻得玩頤隠几亦觀心辭琢
豈金玉受厲須黄金無寐月自生無覺日自沉回首人
間世坐騖復行吟枵然舍予琴誰哉賞此音
　七言古詩
　　題蒙泉葡萄巻
古今萬妙真無窮飛走動植皆化工葡萄楊栁幾千卉
堯夫老眼觀物中蒙泉學士燕山傑平生邵學王天悅
白頭一覩甘州英老癢欲搔搔未得濡毫大呌掃不停
墨花一放三千城須臾萬紙各飛動纍纍總是皇極精
相馬無将九方處不向驪黄論形似要知花栁過前川
閒弄程家真意思
　　和石翁贈鄭通政雲山吟
雲蒼蒼水悠悠青山萬古人白頭華山老母一渇睡天
地枕席今未收塵纓自濯已堪喜敝屣既脫何足留河
圖鳳鳥至不至仲尼已没無人愁嗟乎仲尼已沒無人
愁乾坤誰解生民憂羲文堯禹正今日千年治道還西
周
　　與竹泉道士
燕城道士馮竹泉定山風雨來相過向人兩眼如兩星
頭上笠子五尺大開門握手延入坐須家詩書攜一箇
自言仙道亦頗佳老死人間已除破古今詞翰豈易得
吾子髙名吾所慕盧老神丹我解傳老杜長篇子須作
嗚呼道士吾與汝黑髪紅顔何用那痛惟老父雙膝拳
日夜髙牀五年卧倉公俞附竟何人仰首蒼天淚交墮
刀圭相乞倘不辭嘔出吾心吾亦可道士道士何須再
拜苦索我
　　雪蓬為盛行之作
雪蓬老人瘦且清前身想只梅花精墨梅一寫幾千萬
雞林交趾知其名南京小兒不曉事相逢盡喚梅先生
一蓬有屋鳳城裏土脊茅簷竹椽子蝸牛半角祗藏頭
我為量之剛丈許不題偃月晝錦堂扁作雪蓬聊爾耳
北風大雪五尺深無限傍人愁壓死老人髙坐方掀髯
大呌狂歌對兒女大兒捧筆婦捧觴一醉梅花三百紙
籬邊竹樹往往佳萬箇弓弰千䑕尾忽然幾處鼎石根
便是懸崖活梅樹此時天趣不可當誰人肯許同清狂
花光補之己非敵當時空有王元章定山先生無一好
雪蓬老人當笑倒只有區區觀物亭半庭茂叔牕前草
　　定山歌用杜韻
定山不與靈山白萬古江淮一峯碧青天作蓋擁層巔
北斗當空挂巖石我今借此一榻雲欲與希夷華山敵
豪來得句不肯眠醉筆一揮千丈壁
　　定山泉歌和杜韻
此泉門外不可斷日日來過如相依小扶藜杖看清濁
老人雨後鋤園歸遊人一見詎敢唾白鷺偶來何忍飛
耳聾眼暗與世惡此泉磊落人間稀
　　木石圖為許志完作
定山破袖無尺大東歸袖取蓬萊峯峯頭老秃幾千樹
槎牙萬古撑長空箕山老人不曉事問余欲向青天住
醉中見許不作難袖中滾滾傾天地老人覩此造化權
返却而走心茫然忽然江海一平地千仭萬仭飛蒼烟
錦樹蒼峯不須買草閣秋崖明月在白頭得此當有知
還我東坡袖中海
　　蒼松為許志完作
箕山老人松樹圖開巻凌亂千人呼畢宏已老更誰手
南京老盛天下無此松畫本得何處元是公家挂瓢樹
虬髯偃蹇老鐵蟠雷雨蒼龍未騰去嗚呼此樹百錬鋼
數千萬變氷與霜忠臣義士我所拜山中萬古文天祥
　　和司馬提學倡和詩韻(八首/)
　　　來教和王尚文司諌見懐之作奉和一章兼呈
　　　　司諫
江山契合膠漆凝君子小人炭與氷兩公投分忽京國
一洗世間桃李色同心契合真斷金老眼乾坤誰並得
一公海月照木難一公天馬辭塵鞍青天英爽總髙興
白日坐收千古暝與人同善真我思古今四海皆相知
　　　來教謂尚文再和只有梅花知之句甚動野夫
　　　　尋梅之興復和一章㫤亦奉和請教
凍雲四劃天地凝一口嚼碎萬里氷借天欲賞梅花國
天許先生無吝色白頭中坐太極圏醉㸃萬花歸未得
天心子半知者難一枝笑撚隨歸鞍乾坤萬古有真興
夢中說夢空癡暝定山老我徒爾思此樂惟許先生知
　　　來教謂尋梅之約已訂然不知此中梅易得否
　　　　李貞伯和章雖有相尋不難之句然亦約莫
　　　　之言耳故更和一章問尚文土人云㫤為貞
　　　　伯解圍遂亦不揣和奉一章然亦不知更為
　　　　約莫之言否也
江山雪冷凍欲凝梅花萬壑藏深氷數枝何處更江國
淡影無香亦無色看花須看花未開公欲尋梅尋便得
徒然約莫尋本難白頭爛醉空吟鞍李君平生亦清興
未始歸途日空暝公才自出人所思那得李君真不知
　　　來教謂從者云此地故少梅追念舊樂悵然興
　　　　懐復和一章㫤亦奉和一章以答従者
人間一理萬物凝夏蟲底用多疑氷我曾爛賞萬花國
每謂乾坤總形色梅花肯欲為公尋江北江南皆可得
指燈為火諒不難不然枉跨城東鞍萬紫千紅總佳興
影響前頭路空暝髙齋獨坐幾深思此意我知公亦知
　　　來教謂尚文尋梅詩比類精絶思致深逺但㣲
　　　　近相䙝不可為訓更和一章為老梅寫懐請
　　　　教亦不知老梅之懐果如此否也
草牕萬物生意凝梅花豈憚霜與氷平生不解作傾國
古淡只隨真本色春風自許先羣芳豈是羣芳同未得
古今何許真賞難風花蕩滿青驄鞍萬紫千紅總佳興
老眼梅花肯孤暝乾坤此意君且思物各付物誰大知
　　　來教謂陳師召太常久稽和章以此見促㫤亦
　　　　以太常非久稽者以全取勝故耳故揣太常
　　　　之意亦奉和一章
詩壇四野凍雲凝重兵十萬屯堅氷梅花相遇幾敵國
戰酣落日天無色相持不勝不肯休不是老梅禁不得
太常先生豈和難手持巨槊横吟鞍養威自待有餘興
一鼓坐收天地暝詩家老将須更思仁者無敵何人知
　　　來教謂尋梅告勞且將移梅一章㫤以移梅尋
　　　　梅難易何如亦以一章奉和
折膠萬里爭嚴凝瘦笻拄斷江南氷尋梅約到羅浮國
瘦馬疲童總難色先生乃謂尋頗勞豈若移梅兩相得
移梅恐比尋更難天機吹到春風鞍風光聊遣適吾興
肯被梅花惱春暝有無難易何足思乾坤禮樂先生知
　　　承不鄙見賜諸作命和登巻敢逐一依韻請教
　　　　不勝愧感更和一章
深山破屋苔已凝敲門忽枉清玉氷問之何來自京國
清詩潤澈珊瑚色梅花句句太極圖合是濂溪乃吟得
老夫奉和不敢難詩肩出聳驢背鞍短才無學更無興
信口風花醉初暝無他意義公莫思野老山歌吾自知
　　和愳庵先生定山石
乾坤何物非鴻造竒妙極為千古好愳庵天挺觀物豪
老脚溪山無不造定山此石絶竒古地秘天藏得深奥
萬形吐露總天機呈怪爭雄各軒閙迴身菌縮龍屈蟠
仰首獰猙虎蹲嘯鴻濛自判各付與髙者巉空下深潦
流形彼此固已安誰復歡忻與悲悼世人劍首吹吷然
渾沌那知有真竅愳庵覽此萬丈竒撫掌隂陽叫真妙
笑拈水火土一揮天地精靈愈輝耀雨風雷露交相形
日月星辰炫髙照庖羲畫裏春熙熙皇極眼中天浩浩
縱觀萬古我何人也一掀髯與公笑
　　題通伯先生山水畫
乾坤萬物吾一體此意人間幾山水平生畫者知未知
一幅烟雲春萬里蒼然蔚然神莫涯動者植者妙何擬
平溪欲靜蒼天留白雲忽散青山起世人看盡只是畫
眼底誰能㑹斯理愳庵天挺觀物豪天地斯人能有幾
鳶飛魚躍忽滿前正契吾心妙斯㫖三十六宫徧挂之
一日一宫春煦煦明月天心舞邵雍春草庭前夢周子
先生不鄙癡老翁持向定山拈一語老翁髙坐溪雲亭
春在千巖正紅紫笑将此畫聊捲之更與先生看真此
　　泉山為新安吳以魁作
結吾廬兮山麓濯吾足兮泉央邈斯人兮何為隨吾道
兮行藏知聖人兮在上慕洗耳兮虞唐泉有魚兮活活
山有木兮蒼蒼慨箕潁兮不見聊自適兮徜徉如有我
兮夢卜胡斯世兮敢忘
　　松石歌為周禮作
老翁夢攜東海來袖中猶帶鴻濛胎天蓬亭下一㸃綴
歘然散作三蓬萊中峰聳抜極天巧旁有三峯更竒峭
蘇家父子俱下風勾曲三茅猶老草層巒起伏意不窮
更從竒處著兩松雲烟幾筆天幾峯天然李白金芙蓉
老翁此手無他妙能将松石供談笑王維馬逺絶古今
老筆雖工猶未到老翁老翁須天生前身只是松石精
呵呵一醉白雲裏笑将松石呼翁名老翁謂我假松石
但呼周禮名自實嗚呼老翁言最直乾坤夢幻人豈識
狂夫此語休過劈老翁作山假與真我且向翁深一揖
　　祈晴有感為滁陽曽太守作
隂陽升降真何如正蒙欲著吾無書胸中不飽龍眠馬
老夫敢望張横渠環滁太守温如玉古人黄憲今張黻
祈晴大手西臺文千古為公剛一讀空山破屋縣青燈
天地至誠當果靈程氏遺書蠧魚裏呼兒夜半尋金縢
　　馬逺畫刪去楊妹子題愳庵以余為俗
平生看畫真糢糊一字不識之與無家藏古筆雖馬逺
兩行細字其誰乎愳庵先生畫中傑一見心神便飛越
憑陵大叫尋品題俗眼謂余那認得九臯看馬将無同
豈在牡牝𤣥黄中看畫且須論畫外婦人軟語徒匆匆
牝雞晨鳴家國醜老夫此眼真俗否
　　題玉川畫
江西老丁天造深一樹一石皆有法忽然得此竒人圖
天下良工吾久瞎皴如馬逺翻老蒼勢比董源還峭抜
芾乎維乎空有名誰能寫此水兩峽中間兀坐忽兩翁
白髪溪風若飄颯一人古貌而古裳一人不巾而不襪
欣然欲問此老誰老丁已死誰能答我聞古亦有至人
非聖非愚亦非達茫乎蒙乎無所取一兮混兮而不雜
婁巻羶行已笑虞非仁非義似嗤發世間萬事只土塊
何物斗筲堪用伐伊人石戸豈其徒不然亦是王與齧
子州支父當佳哉壺丘子林那易得世人固不知此流
許由巢父徒髙節吮癰䑛痔術已工侈然秣馬丹其轍
痴奴老僕誇豪雄達士先生殊不屑此波已倒雖莫收
鈍牛未死猶堪策老丁老丁爾何人世上小兒真豕虱
　　瓊林宴歸圖
永清有僕雙赤足手持一畫剛五幅自云此是瓊林圖
一幅主公真面目瓊林宴罷醉歸來十里香塵馬蹄速
一日看盡長安花栁汁宫袍春正緑望中隠隠宫闕深
萬片綵雲人一笏人間萬事豈足榮進士出身良可録
進士出身良可録臺閣阿衡俱此卜從容一代真明良
萬古朝堂正都咈人臣為報當何如盛治豈容前史獨
願言一拜各勉旃稷契臯夔幸毋惑
　　夏太常畫貓
花竹蒙茸太湖畔細細東風春欲轉老貍明月睡正酣
玉漏無聲夜将半乾坤萬物理不誣買魚底用深相呼
人間坐鎮自雅俗翻盆倒甕何時無君不見一菜誰甘
論藜藿猛虎在山非自惡
　　鍾欽禮畫牛
東風渺渺平原緑幾鼻浮江春帶犢短蓑耕罷一犂歸
數畝山陂雨初足薄田我亦耕定山六角未能終日閒
一笑還尋飲牛處夕陽疎栁前溪灣君不見江山萬古
驅牛様用則耕田閒則放
　　題劉侍御畫
東之太古英老眼庖羲畫文字六經前心了不須讀山
川流峙鳶魚中看畫得此将無同李成馬夏何足數此
心直欲窺鴻蒙乾坤此巻忽披看數㸃青山正濃淡眼
中何處俗與真一笑天機俱爛漫世人見畫空茫然安
知畫外無真傳先生萬古有真趣白頭還我羲皇天古
文篆籀藏科斗我羡東之不容口尚書宅裏聞劇談天
地斯人世何有人間一黙歸𤣥元老夫更欲觀無言手
持此巻已一月病回閣筆城東軒
　　溪雲水碓短歌行
山中水碓活水中老夫起坐觀無窮源頭活水不用借
活水自舂無日夜
　　題畫鳳(有序/)
　余往來濟寧見姚江蔡公懋成其老練其洞達甚可
　人意至磚河又得見其兄懋隣真可謂翩翩兩鳳凰
　也懋成以吕邦振此畫索題余以為聖人出則鳳凰
　麒麟皆在郊藪遂書以為朝廷賀焉
鳳凰非聖世不生非竹實不食非梧桐不鳴比之為太
華為滄溟應之為文明得之為干戈息為天下太平古
今四海誰與盟姚江兩蔡當代英乾坤到處有髙名畫
中吕紀稱兩京回頭天地須此評翩翩兩鳳凰忽爾飛
丹青偶然見者無不驚皆言摹擬真絶精嗚呼皆言摹
擬真絶精吾於兩蔡心忽傾虞廷老鳳快一覩簫韶天
地終九成岐山萬古更忽此文王一怒西周興舜有二
十八相武王曰予有亂臣十人其世瑞其數寧皆可以
為麒麟為鳳凰為慶雲為景星方今堯舜正在上樂和
禮備刑更清嗟夫姚江蔡氏兩夫子慎勿負所學孤朝
廷
　　題海陽謝氏族譜後
海陽謝氏譜牒存萬古世系稱名門至今不絶乃如綫
祖武繩繩還子孫南雍上舎真文胄人物元為謝家秀
不知苖裔果出誰想只東山謝安後欲将孝悌油然興
逺尋族譜蘇氏亭表章且此求大作誰為天下名公卿
咀嚼鶯花老牙痛天地一丸吾自弄人生萬事須勉為
文字他人空借重君不見仲尼譜系果亦真乾坤萬古
今一人
　　誠齋巻
聖賢一脈傳無窮誰家燈火西牕紅韋編斷盡蠧魚走
中庸豈在書版中於穆此天吾一理周孔羲文長不死
此齋一過一悚然白髪披披已垂耳為堯為舜無古今
天人分數誰復深莫怪不知楊萬里草廬文字子思心
　
　
　
　定山集巻一
欽定四庫全書
　定山集巻二
　　　　　　　　　　　　　明　莊㫤　撰
　五言絶句
　　江遊
秋來乘艇子出浦更悠然鳥白江初濶天空月正圓
　　和杜韻
山晚溪喧減天秋月放多棹歌如未起其奈老夫何
　　其二
有詩俱月底無酒不松根問我今何處堯天擊壤村
　　其三
老翠山皆洞深紅樹頗花人誇仙世界我笑是貧家
　　細雨
細雨攤書巻風花坐晚軒開籠拜鸚鵡鸚鵡㑹人言
　　其二
短帽花能舞長歌袖亦軒䦧墻詩最好不是聖人言
　　其三
黙黙閒思坐蕭然閒此軒田家荆樹好好亦不須言
　　其四
俯仰無窮樂春風一草軒此心還大舜不見有流言
　　題畫
道人一片心雲水活潑潑何處問天機天機此秋閣
　　其二
坐亦豈非行行亦豈非坐問我我不言笑舞溪雲破
　　題蘭
幽蘭在南坡愛之亦何趣為愛幽蘭香須識香來處
　　其二
此蘭我何愛對之終日坐萬物我一蘭天地乃一我
　　活水亭雜詩
出門山水遊小孫每相喜殷勤捧鳩藤請與老翁拄
　　其二
讀書眼已花半板未能過只向小藤牀閉眼終日坐
　　其三
布褐聊自温豆粥長一飽只此深山居逍遥以終老
　　題孫癡春草
未了物何我了了我一物道人活潑心一片西窓緑
　　題沈石田畫鵝為文元作
天機我不言言之欲誰領栁塘春水深弄此白鵝影
　　其二
老鵝秋菊中我欲畫幾畫萬古天地間且讓庖羲獨
　　寄婁一齋
炯炯平生心白日青天在深山南斗髙無夜不再拜
　　其二
江門風月詩蓮塘水花趣安得二先生傾倒鵝湖寺
　　其三
朱學本不煩陸學亦非簡先生一笑中皓月千峰晚
　　其四
斯文久寂寥所望未云絶一夜老頭顱添却千莖白
　　江湖勝覽
江湖萬里船天地雙老脚笑我不出門一箇天峰閣
　　題畫
一雪正如此乾坤何處看都将無極妙千古一憑闌
　　其二
千古闗仝畫江山意不窮老将無畫意今且問闗仝
　　其三
天地一驢子溪山坐晚烟古誰先有意畫我過前川
　　其四
太極吾焉妙圏來亦偶誇此翁江閣路騎雪又梅花
　　靜觀亭為南川先生題
睡起湖亭坐乾坤意自深青天無一滓明月在波心
　　其二
萬物無無裏斯亭亦偶然道人閒不過聊爾弄湖天
　　其三
微月此波寂逺峰何處青我來閒與坐不記是誰亭
　　題夢白蓮池詩
賦詩白蓮池夢中聊爾爾寄謝無極翁此吾夢中語
　　施孝子
天下本無孝人間曾閔多誰将施孝子一咏老夫歌
　　改施公正執庵為程庵
天地無窮擔頭昏老病深我無衣與鉢聊寄百年心
　　其二
明道雖人人君須愛明道莫笑荘定山徒能改君號
　　翎毛
何處乾坤妙天機各灑然相看今滿眼老子更何言
　　題畫
逺山青兩峰老樹紅一葉我懐不可覊空江下明月
　　題蕭尹翎毛
幽鳥啼自哀秋風竹枝怨哀怨情豈勝月明寒影亂
　　其二
佳木求幽鳥幽鳥求佳木佳木與幽鳥感嘆白頭秃
　　其三
一見雪滿顱能不懐平生誰将單父臺畫此作西銘
　　其四
感兹原上情相傾或相顧老我空此心愛亦莫能助
　　送博羅何孝子
贈别疎籬下冬來菊又殘只惟三兩朶留着自家看
　　其二
白酒江門暖北來風正寒釀方君不録明日寄書難
　　其三
萬事都難問相逢坐夜闌寒燈青的的莫照酒盃乾
　　其四
人間何孝子此日更求官何以江門老無詩送子完
　　友泉
一體乾坤妙諸君且未知已将無限意分付友山詩(友/山)
(李茶園也余嘗為之一詩矣友泉非/友山意乎諸君且将為我打作一片)
　　玉溪為謝汝申作
何哉川上心欲語還自黙安得玉溪翁問我溪中月
　　梅花
梅花一太極老我一梅花㸃筆無言坐寒溪月滿槎
　　騎驢浮海圖和韻
堂堂白日中鬼怪何用見誰乎江海遊不趂風帆便
　　海棠雙喜
不有平生戚安能極稱時無邊此花鳥方是野人詩
　　松風
何處清風裏長松古縣門海風吹不斷明月滿乾坤
　　題畫
百年圖鳳心空江坐頭白只有古青天還我磻溪月
　　題小畫
何處戲塲中閒來舞獨速放下鬼臉兒俱是真面目
　　其二
數聲老瓦盆一曲古村篴熙熙歌舞中不知皆帝力
　　其三
輸贏每自如萬事亦何有君且莫揚拳輸還酌吾酒
　　其四
蛇麻失其性道眼真不花我當幻中見天地皆蛇麻
　　謝氏八景
　　　芙蓉卓筆
萬古寫不停𤣥天無一墨我欲往從之蒼蒼本無色
　　　華蓋仙踪
亭亭一華蓋仙踪長萬古萬古一六經六經一尼父
　　　南山拱秀
南山天地中千古一拔萃此秀真泰山當出尼軻輩
　　　北沼涵清
一泓北沼深涵泳在天地何自真不汚孕兹龍馬處
　　　象嶺朝陽
何處觀朝陽日日天東極吾人孤鳳鳴長向朝陽立
　　　瀧岡夜月
吾心萬古天明月一池水以心觀吾心吾心是如此
　　　蒼松競秀
謝家芝蘭庭更着幾松蓋堂堂老翠圓撑住青天在
　　　丹桂秋香
秋香五株桂謝氏還幾株要識乾坤中魯國今一儒
　　題菊
莽莽乾坤雨秋香豈未知秋風将短鬂千古一東籬
　　題畫
浮雲籠晚照野樹亦輕隂莫道無人跡春山也自深
　　其二
昔日千年調而今兩秃翁都将無限意髙坐釣船中
　　其三
靜坐方虚極開門江月深梅花今夜好天地亦吾心
　　挽查姓民
公恩在燕北更活江西命問余何以知冷庵印公印
　　其二
公在春在公公死春何處門前病鬼寃哭倒紅杏樹
　　其三
人生既已死生理那可得千古一孤墳空山落寒月
　　浣霛巻為當塗李都憲作
朝浣浣此霛暮浣浣此霛湯銘此誰後得見當塗英
　　其二
浣天天光明浣地地歴陸大哉吾一心浣浣聖賢出
　　其三
萬古天地中此脉未應絶拜讀浣霛詩一夜頭盡白
　　茅林八景
　　　太山擁翠
雲水閣雲峰斜通幽鳥逕巨石莫相尋蘢葱看隠映
　　　曲港拖藍
九臯昨夜露孤鶴散清響驚起弄波人長嘯星河上
　　　林溪漁釣
白頭據盤石長竿弄烟水為問夢中怨孰與溪魚美
　　　禪寺晚鐘
暝翳寒城雨明催古路人胸中紛擾夢斷我幾黄昏
　　　龍潭秋月
神物本天用寒山深見底不得抱珠眠明年春雨裏
　　　牛隴春雲
野外如膏雨天邊披絮雲眼前春事急公是耦耕人
　　　竹軒詩興
列國壇皆廢千年風未開洋洋兼渢渢季子幾時來
　　　芝館書聲
平生用不盡古人一巻書持此爭愚聖今人萬巻餘
　七言絶句
　　九鷺圖
白雪數拳元自好老夫門外一江清滄洲倚杖忽相近
晚日青天吾眼明
　　食豇
一畦微雨淨無塵紫豆銀茄更可人觀物亭中聊一飽
先生真箇是清貧
　　石翁見寄次韻
逍遥遊侣逺來尋萬仭烟霞一片心難向眼前人説得
眼前人只解鄉音
山盟投老㑹相尋無復人間不了心鐵笛試吹峰頂月
山靈依舊是知音
　　新嵗寄雷徳輿
西舍東隣笑接筵與君歌舞最留連風流一段丹青興
不動而今十五年
梅花當戸酒當筵花笑孤斟影不連不見及時行樂伴
獨将新句伴新年
　　題縣主山水畫
家具生涯且釣舟黄公臺影漾浮漚波心間有鴟夷笑
不把牙籌礙釣鈎
水斾山幢到眼真丹青筆手壓紅塵休衙午睡千峰面
江北江南一様春
　　題松筠詩巻(成化辛/丑作)
滿城二月花驚眼風雨尋常便打殘雪冷江空何日是
来人真憶二公難
　　讀謝疊山與劉忠齋書
儘把夷齊許後身薦賢當日果何人山中宋史人希見
元是忠齋也宋臣
　　寄新昌王樂用侍御
白頭放酒太平春君舞蓑衣我釣綸可是山人能共闥
山人元是老山人
落花聞道滿蒼苔可是東風又許開洞裏白雲雖泠淡
不教容易出山來
　　題江湖逸興巻
江波閒弄打魚船酒醒狂歌酒醉眠分付蓑衣休舞破
他時留着補青天
　　平齋為南昌劉司訓作
稱量萬事與均停君在南昌主六經莫笑老生隨起倒
我家秤却是無星
　　寄詹大尹
一縣春風萬縣同經綸試手歴城公白頭到我思君處
笑倚長鑱荳壠中
　　讀楊時秀詩集
江湖此巻三千首今古何年二百春明日㑹尋留鶴老
北山燈火拜劉因
　　姚御史畫竹石為周景明作
洋州食畫惟兩竿米老見之須一拜景明對此真何如
草閣秋江明月在
　　枯木竹石
萬里乾坤氷雪中百年心事幾人同二公只恐徐劉是
死戀厓山老秃翁
　　釣魚圖
誰拈秃筆寫漁船我作漁翁又十年畫裏欲尋誰是我
白頭髙帽頂青天
何處烟波滿釣翁桃花流水各溪紅而今合是唐虞世
都在堯天蕩蕩中
溪上春雲與浪飛溪頭春水鮆魚肥野人只是閒無事
日出船來月出歸
　　謝陳漢崇少㕘厯日
甲子書來問釣舟江邊草木領春秋野人不作經綸夢
笑撚花枝坐白頭
　　石衢
裁成白首全無用黙坐髙齋幾石衢肯笑老人迂濶甚
買田為井亦横渠
十里徽人藉此翁車徒真免哭途窮病夫只有閒中計
萬古乾坤大道中
　　題吳山春景畫
風光曾記擁肩輿花栁無窮一笑餘為說驢鳴公案在
乾坤真個有横渠
　　淵明
聖賢自古在知幾膰肉那知女樂非問我當年陶靖節
柴桑可是折腰歸
五栁清風一布袍百年風味也吾曹古人豈必今人是
且放先生酒處髙
　　贈容一之别和白沙先生
江蓑許共白鷗羣萬里秋帆又水雲不是苦留君不住
老夫無地可留君
　　君忍為白沙門人倪聖祥作
世事百年誰適意須君空洞一毫無白沙門地皆滄海
莫下長江問老夫
　　送林秋官謫滇南和韻
一㸃浮雲眼已過滇南明日未蹉跎丈夫氣節前頭路
敢向先生拜説多
　　題淵明歸庄圖
眼中晉鼎睨誰頻五栁歸來别有春若把君臣徒造次
轍環天下是何人
萬古人心萬古看中原如此可能安先生醉倒東籬意
得恐驅馳老病難
　　送直夫陳侍御
芙蓉秋水與詩清御史平生極有情若道此花真個好
老夫還折贈先生
白頭驄馬與垂綸一曲梅花太古春髙坐廬山三萬丈
誰知彈與不彈人
　　寄淮安鄺同府
江雨黄紬夢覺時行藏肯與别人知秋來若見江門月
讀爛前年送别詩
　　贈溧陽費醫
帝伯皇王事不疑痬醫又是小兒醫而今肯作華胥夢
須遣江南扁鵲知
　　奉親堂為古溪賦
孝子人間果是非肯堂春酒白魚肥程家二子平生計
只有吟風弄月歸
　　三江漁樵巻
水月山雲可認真三江人醉古岡春一雙我有平生眼
看盡人間幾様人
　　題畫竹林七賢
放酒溪山此數翁長拚潦倒醉春風先生亦有疎狂意
只在隨花傍栁中
　　題林良畫史滄海亭
送老西家畫益竒江門花鳥是誰詩此亭得恐真風月
畫外無人别有知
　　題菜
物物乾坤一雨新小園今日意全真許誰說與牕前草
不是人間别有春
　　承愳庵先生題定山溪雲亭和韻
笑只溪雲是我山百年那愛此亭閒匆匆但恐霖難作
飛去人間不易還
　　奉荅司馬提學
行藏牛背把書行老子能無後學情木鐸肯教天不管
羊裘也可累先生
畫本烟霞迹已殊且将行止問何如後生誤恐尋真様
也墮深山鹿豕居
萬古經書萬古明聖賢言語聖賢情乾坤倘與人描畫
日月山川想更精
風花舞弄江亭月水石烟花共酒縁老我醉中都忘却
是誰吾道是誰禪
正道妖風不兩能是非千古自分明與公且把無窮意
分付江流月滿庭
　　憶秉常
天北天南且夢君一杯何此隔江雲五更哦得相思句
只有梅花月最聞
　　陵陽山人
天地斯人術比精白頭何限古今情尼丘肯與陵陽别
萬古斯文只子平
　　贈黄池袁義官
西江一斗依違裏短褐髙軒激宕中我度與公同一大
許酣天地作春風
　　梅花
天風何歩此西湖偶把梅花醉一塗笑我十年書巻廢
也拈秃筆註河圖
此機造化如真語混沌誰能更鑿之周子不知天亦妙
乃圏太極與人知
　　送董孟吉(以烏蒙通判移守渾源荘/定山出陸克闕詩巻求教)
真州聞已片帆東五馬何來草屋中萬里故人還一見
老夫當拜打頭風
今昔總無悲與喜浮雲萬事諒能諳肯将萬里烏蒙意
來醉青山活水南
日午來過到日昏短蓑釣石坐能温不慚活水貧家淡
也勸山瓢帶月吞
　　讀文山别集
感慨文山别集章白頭老淚幾淋浪若言君父無情者
除是當年趙子昂
殷士周家亦可推大元此老殺何為我知世祖終寛厚
天授非人識者誰
神在知幾道亦行存亡進退古今情堂堂如此文山輩
要亦人間萬古英
　　題靜學巻
天機滿眼欲誰看到處逢人一語難此學平生真問我
無絃琴自不須彈
妙極吾心果到時傍花隨栁也無詩五經若謂真糟粕
只恐人間未盡知
太極乾坤自古今許将圖說到誰深白頭萬古繙公案
惟有元公得我心
古今吾道本難精每與空虚佛老爭肯識一毫千里意
人間真拜李延平
　　挽吴吕山
古今生滅誰與言十二萬年天一元道人欲作吕山哭
一溪明月湖東軒
春風流蕩吕山歌野月肩輿到已多轉首烟花雖易别
老天留與太湖波
　　送小兒㑹鄉試
牕紙還塗丙子鴉人間裘冶未須誇明朝領取君恩處
莫畫青山舊様花
堯天一屋儘容安萬丈須還寸補看分付諸頑須汝是
菜羮休顧老夫難
人間萬事可終閒更際明良拜舞間我病既深扶不起
吾兒何敢亦青山
桂花一樹幾人分喫著三塲應舉文富貴汝知何物是
浮雲之外且浮雲
　　華亭金藻休寧汪循上海張澡諸友枉顧定山且
　　　索一言於其别詩以道意
庭草真傳到晦翁無端萬紫與千紅可知肝膽朱門學
不在經書傳註中
風月無邊問荅時青山活水滿吾詩若除流動天機外
老子平生自不知
斯道乾坤自古今濂溪主静獨吾心孔顔樂處真何事
願與諸賢更一尋
舉業經書也聖功人間道眼費圓融夜來睡醒羅浮夢
月滿秋江數十峰
　　司訓廖先生家觀菊
睡起疎籬㸃物華四三童冠幾黄花浴沂此日秋光裏
不屬曾家屬廖家
年年老菊費栽難每到秋來借倚闌老我白雲紅樹子
如今都作此花看
短籬黄菊滿秋暉把酒相看醉不違却道我家元自有
帽簷不與一枝歸
秋光莽莽到東籬要識陶家以外詩倘把傲霜徒自看
此花天妙沒人知
花到金相玉質精真純和粹更幽清憑誰笑與梅花說
且合推尊作大成
聖池長共此花評一句清深萬古靈天味倘知真箇好
欲和朝露嚥先生
太極人間物物新龜書龍馬各精神泮池我愛三夫子
認得黄花綠葉真
天意秋香未肯涯遶籬黄白儘容誇物中若道無凡聖
豈有人間不落花
　　雪鴈
江山萬里雪如此老鴈北風何處灘欲識隂陽千古夢
乾坤聊在睡中看
　　雪兔
人間物物天何礙老兔泉聲亦妙如笑我天機無㸃處
白頭拈筆是鳶魚
　　半山亭
一墩千古且閒爭抝鬼何知更此平蕉鹿也知真夢夢
此亭吾恐亦虚名
老眼蒼茫醉欲還數椽聊復半山間誰家亭子青天上
只屬虚空不屬山
　　思親樓
乾坤了盡了何如怪偉公然一大書明日肯君㕘欲破
老拳搥碎此樓居
　　友山
一語乾坤更幾關白頭師友恐須閒友山若問真何說
萬古中間我一山
　　題江村巻
溪山驢背不藏春花栁東風眼自真道得程家新句子
老夫今日拜何人
　　送王判簿歸蜀時蕭尹在邑
世務閒聞到寂寥鵂鶹潦草得鷦鷯誰真笑我長鑱柄
斸斷山腰枸菊苖
僻塢桃花已失公買刀何許更相逢餓夫半勺秋來夢
須遶巫山十二峰
片語豐干偶覺違一年風雨幾柴扉可知老子黄山月
也送巴江萬里歸
　　上西華山先隴
丱髻殷憂遽海涯松吳來夢幾江花那知此道千年拜
我祖青天是起家
漢老乾坤日月光一亭千古幾綱常也誰知此鷗波地
更與頽風大主張
萬古平章與後先餕餘唐漢總垂涎可知花栁乾坤裏
我祖風流六十年
針芥勞勞漫古今幾徒魚水草廬心千年獨有精英槩
不與青山壳子深
抔土長埋蓋世姿西華撼動小孫詩終身諸葛無人識
聊與青山緑水知
孫翁衣鉢只中庸馬僕牛醫奠酒同我輩不知誰是伋
松梢擘紙挂西風
遺編甫律也翺文世難寥寥只此墳不識我來誰與看
江風天擺萬秋雲
江簑水月老還披許大乾坤一片碑千古無船横釣瀨
墓門能拜子陵誰
　　寄沈慎之
鴈蕩天台且未堪春潮能許挂江帆空山十丈丹厓裏
一箇癡人一草庵
老拙元無半寸長逢君不語只空狂白頭靜裏焚香坐
長記移舟過溧陽
　　子陵釣魚圖
行止丘軻總未裁江波祗箇釣魚臺誰知也有漁舟畫
不照嚴光影子來
　　挽香巖和尚為僧寂庵作
來來去去非真幻此理人間本妙哉公是寂庵吾敢問
師今何去昔何來
鐘聲誰打定中魂那有三才别立根我正問公公已死
豈勝哀淚灑乾坤
死却香巖未可談箇中何者不香巖靜無動有吾何說
試著西庵老寂㕘
　　贈星命者和東白先生
人間幾許卧誰龍談命談星半醉中且莫相逢開口易
老夫富貴是苓通
　　梅花
元自貞來妙亦深梅花何處見天心憑誰說與堯夫老
莫向乾坤子半尋
草閣半牀疎影月梅花今夜妙何如老夫自起焚香坐
周易誰知不在書
一花太極一丸春何夢林逋看未真自有暗香疎影句
相知千古是何人
一白已為天下絶千紅還許獨開先若将齒角丘軻論
野店山橋亦老天
圖繪相逢已太頻天誰傳説許前身白頭豈誤和鹽夢
只恐匆匆畫未真
菊花曾許是龜書豈有寒梅不共之周子通書程子易
孫翁須愛紫薇詩(余嘗和愛暉地/官紫薇詩故云)
羅浮真興許誰狂暗暗頻通萬古香昨夜酒醒何處夢
五更霜月滿溪堂
真香妙影舞溪園每共山人月一軒全體等閒俱露却
莫言天地不能言
天妙相逢幾稱情平生老菊尚淵明千年著放蓮花眼
莫遣南枝氣不平
　　題僧惠堂巻
此公元自一仁來根向三才肯别栽散得人間真種子
乾坤花滿萬靈臺
摩頂閻浮手欲痡不知曽惠自家無明朝且把收歸我
康濟乾坤一丈夫
真惠憑誰問且真百年偶醉十窩春定知老秃明朝頂
模著陳綱太極巾(余嘗許陳綱為惠/堂講太極圖說)
　　落梅
不從貞處不看元玉篴春風總浪言明日中間仁一㸃
始知開落是同原
　　梅花
儘遣東風問化工南枝何與北枝同誰知無限春消息
都在寒烟一抹中
　　竹梅
神翠真紅萬古妍化機相與蕩何天披圖多少尼丘夢
空有乾坤雪滿顛
　　雞冠花
古今物物疑相似一體乾坤到幾人笑把天峰秋色看
萬紅何片不同真
　　紅梅
萬物相形本各真東風何意醉花神相看道眼休輕亂
白白紅紅總是春
　　萱草
何聞謦欬不羮牆曽與忘憂樹北堂留得孤兒千古淚
不知憂在幾時忘
何處空堂夢欲殘白頭片蕚偶相看可勝精衛無窮恨
滄海填乾淚也乾
　　代弟孔髙荅大中時遊香泉
天納吾家古樸城祗将頑鈍學癡兄知君不誤真衣鉢
付與溪山執屨行
　　題徐端本畫
雲水草亭閒自蕩風花老子動相隨如今我問徐端本
一體乾坤却畫誰
　　題畫朱永隆吳大宜求
兩眼堪盲病老窮横雲當面唾青松大風可怪悲歌甫
巻我山茅屋幾重
　　寄司馬先生
溪雲曾每拜公來共我漁蓑濫釣臺萬里不知皇極手
誰家今又㸃蓬萊
書來無語不言還出處誰能付等閒公有鳶飛魚躍意
武夷山亦㑹稽山
糟粕将無此學看三年一語聽終難白頭肯許相忘地
更與濂溪拜肺肝
别無書寄去無詩形跡俱忘老病時昨夜朱絃彈絶意
只惟溪月洞雲知
　　題畫
一獵何心更許馳此中天妙只天知誰知滿眼溪雲趣
不在庖羲畫卦時
若此烟雲若此山豈無版築箇人閒不知畫者今何意
只畫天松屋數間
　　完節堂
玉鏡空臺一片秋古風髙月也全收兔園何自鬚眉地
籬落遮闌補未周
　　釣臺圖
領得堯夫七尺綸白頭終蕩五湖春千罾寧也魚難得
斷不移舟下孟津
　　紅梅
春雨東風色未寒杏花曾笑北人看若除牝牡驪黄論
只恐南人認亦難
　　題畫
溪雲十畝一𤓰園誰識山中此破軒伊吕巢由還認錯
老懐天地共誰言
　　辛亥大寒梁塘道中有作
春暖秋凉自不難梅花何愛雪邊看自知不及堯夫老
今日梁塘是大寒
凍雲江路本知難山是山人分所看自裹木棉粗破衲
老夫何怕北風寒
　　樂道齋詩定山居士為彭世英書世英十過定山
　　　所得止此昔東坡鬻馬方叔不免更鬻然於此
　　　紙世英豈待一過宿哉世英之戚必有此紙者
　　　尚亦知世英之不易得也
此妙人間各自真天機流動静中春誰知庭草纔拈後
猶有髙談隔壁人
　　題沈天趣梅花禽鳥巻
花鳥閒尋雪半枝瘦笻拈到酒醒時莫言無極乾坤妙
只許濓溪一老知
　　琴鶴雙清巻
一笑乾坤道眼餘儘将琴鶴認鳶魚老夫霅水昆山坐
莫道舟中妙不如
　　松風梅月為孤鶴翁作
雲影天光拈仲晦溪聲山色舞東坡四千八萬今如此
我問先生意若何
　　素庵為蕭貴贊作
平生本質今如此老去未能汙一毫俯仰仲尼磨不磷
百年天地鬢蕭騷
　　劉振之挽巻徐子仁題曰惜才
百年塗抹皆成學吳郡徐霖正惜才安得不虚生死話
夢中呼起振之來
　　題畫和韻
滾滾雲山盪此身不知何物更疎親年來我問天峰閣
笑恐回頭錯應人
　　僧一庵
雲在青天水在瓶古僧何處説今僧一庵若問真何一
昨夜庵中火是燈
　　蘭石
流水香風亂石中隨花傍栁與人同不知皇極書成否
莫問天津擊壤翁
　　和張子如尋梅詩
梅花一笑有無間消息徒将問定山是水是雲皆是樹
老夫驢背送君還
　　梅花
江亭自笑讀何書此意乾坤忽有餘四十四年癡老病
梅花纔見是鳶魚
天機誰與漏春痕獨寫梅花到石根老子欲收元氣坐
直從開闔看乾坤
　　題竹為五叔父作
多少金相玉質温百年髙節老乾坤憑誰欲把栽培問
箇箇清風是子孫
　　畫馬
苜蓿空山戀肯肥性龍骨馬本相違古今分定庖羲眼
伯樂雖看認恐非
野草寒風捲雪乾病軀斜閣瘦䦨干相逢芻豆人間者
誰把行天歩驟看
　　寄吴撫州
深山忝竊舊相知既别還勝未别時老夢秋來如不到
靜中閒看浴雲池
萬古人心萬古真續騷亭上續騷人閒來莫笑山中坐
不是前年活水春
縣桃臺柏已無休五馬金溪亦細侯知我尚多狂妄意
有人大刻在黄州(王黄州行贈以文有臯䕫稷契之望/而謂龔黄卓魯不足多也黄州不以)
(為鄙而大刻於石以自勵余於昌期又非/黄州之比其於詩也安得無所援例焉)
　　和盛文元
花鳥人間本自妍相爭出手肯徒然機心已與狂夫盡
不對棋枰二十年
人間萬事有淵源六籍誰聞是出言畫本不教花様亂
後來人説盛文元
　　寄祭酒林先生
狂謬無端似病風少年此處幾人同如今萬事消磨盡
甘做乾坤一病翁
問簡山林敢自迂豈知霄漢與樵漁果看忘世真忘否
又寫三山祭酒書
　　今年雨中盛文元又至
細雨疎籬晚菊邊茅齋又坐盛文元作詩寫字閒無用
相與山中一醉眠
　　𢎞治三年秋七月喜雨有作
一拜甘霖一滴春山中念念幾斯民往年記得填溝淚
猶有僧堂粥外人
滿放天瓢浩蕩春一年飯碗儘吾民如今萬事無髙眼
國慮天心到幾人
蓑笠焚香祝帝春任人嘲笑是何民深山若有為霖者
肯作田頭拜雨人
旱到雙泉也半春四方還有桔橰民而今有飯家家飽
才滿峰頭活水人
　　畫菜為楊黄門作
人間何處覔虚空曾㸃源頭路未窮若把邵家樓閣看
士夫風味只涪翁
百可亭中雖自淺千紅堆裏本非深南園若與前川别
不是乾坤萬物心
　　客有妄解余笑恐回頭錯應人之句者用韻
一髪云何是一身不知吾父是誰親寒山莫把鐘敲破
或有姑蘇不睡人
此人元本是天身何物人間看不親却笑南泉無大手
不知還有熱瞞人
　　一山為張子如作
乾坤萬物見非私萬古誰言不子思我却是山山是我
於今要與一山知
　　斗山雜詩
漁蓑爛舞釣船中誰遣先生此夢同偶到南湖看月色
元來天地亦髙風
　　禪者王福省號覺庵余不知禪何以應福省聊據
　　　已見塞白然乎否哉太虚老僧千眼觀音當一
　　　照我
莽将覺悟了心傳坐透鳶魚自在天我亦鳶魚中坐看
此身元是碧圓圓
一坐蒲團幾百功渾淪打破作圓通腐儒只欲泥君竅
萬古仍收混沌中
　　挽詩
剛道生薑樹上生百年奄忽可須驚若知戌亥天還老
萬里秋空月自明
　　嚴陵釣臺
東漢雲臺迹已休萬年風節在羊裘西來定是桐江水
不與漳河一處流
　　傳俸
袖手功名二十收乾坤何處不公侯釣臺昨夜因君舞
舞破蓑衣未肯休
　　跋山谷墨迹
老涪一笑古風天宋雅堂堂二百年㸃盡白頭山閣雨
為誰聊泊太湖船(余與豫軒素庵二友過吳興既還吳/吕山請觀山谷老人墨迹求數語歸)
(至宇門春意堂用巻中戲贈米元章韻作/一詩以復成化壬寅孟夏二十四日也)
　　植松為葉掌教作
欲效人間長養功霜根數寸了春風何時肯作羲皇夢
送與浮雲十八公
　　一松
英風偉格動髙寒一蓋堂堂萬古看養得茯苓天味别
我來丸作正心丹
　　挽人
世間白髪不容見善惡老天難與言未必張生真夭絶
請從周易論貞元
　　南安張太守評白沙詩集有請予折衷之言
風花醉㸃箇中春誰與癡人說夢頻問我折衷張太守
而今我亦是癡人
　　瑞鵲為周六合作
白髪青天一笑中龜書龍馬古今同憑誰説與周夫子
我亦人間賣兔翁
　　題竹
千溪鸞鳯舞蒼空虚直分明是此中玉振許誰知萬古
白頭天下領清風
　　友蘭為林處士作
天伴真香空谷裏老人剛好結深期回看桃李諸兒女
莫怪平生夢不知
　　題畫
午鵠随春得化工碧桃花綴牡丹紅乾坤又把庖羲眼
分付先生半醉中
　　緝熙子為潘二教作
在我文王肯未如天光元本透真虚老生更與提公案
靜坐何須更讀書
　　方山道中
萬物此中元活脫眼前何處不流行去年記得方山路
甘雨和風說大程
　　題陳瑞山水畫
萬里江山陳瑞畫白頭開眼定山村誰人得與青天濶
獨有孤帆島樹痕
　　作小車成何子完諸友有詩和之
康節車兒且共閒萬花扶得幾翁還定山也有飛雲頂
不是羅浮别有山
人間何處問忙閒黒髪天涯白髪還認得玉臺巾様好
先生須愛玉臺山
　　種𤓰
巧拙天心自不差人間分付各生涯白頭如此深山裏
我不種𤓰誰種𤓰
　　題畫
如此風雲際㑹辰丈夫誰肯負經綸我知茅屋深山者
多是人間老病人
　　題竹名曰石泉清節張司冦求
老鳳虞周萬古同霜梢能事儘蒼空誰知水石空山意
也到金聲玉振中
　　遊定山寺和司馬提學
古邑天留衆壑幽小溪隨歩領真秋源頭水到相忘處
也戀天光不肯流
　　泉上請司馬賦詩
如斯山水客如斯滿眼鳶魚活動時欲了相逢千古意
先生只索要吟詩
　　華亭張博父子持司馬書來且有求教之說於其
　　　别也詩以送之
乾坤一劄到何深兩夜梅花許卧林老我白頭肝肺在
此心之外更無心
古今父子蔡西山君在西山父子間千古路頭休認錯
海涯風月看君還
　　古愚巻為白沙乃兄作
簞瓢許與靜中春萬古天留此味真若道老兄甘起倒
石齋夫子是何人
　　可亭
誰将無可仲尼心來向人間可處尋我亦欲憑無可可
古今天地共吾襟
　　梅花仙子和韻
梅花幾㸃天心妙太極濂溪認果真莫只花神惟只汝
先生今也是花神
　　月宫仙子和韻
山河影子無還有玉兔嫦娥幻與真我欲虚空都打碎
老夫拄杖捷如神
　　遊平湖南寺
緑隂撑入傍湖州水作清深樹作幽是畫不知還是寺
晚峰斜日更登樓
　　寄夀州廖同府
家雞到處不須爭醉㸃風花亦有情我見白頭張汝弼
今年又在夀春城
　　答定山僧
山僧問我梅花妙何事無詩只笑看萬物本知梅一我
老夫今日對誰談
　　梅花
古今世態本無窮只在千紅萬紫中他日肯将調鼎意
白頭分付各春風
看到梅花眼莫狂梅花狂豈易商量而今莫把林逋笑
猶有林逋識暗香
梅花明月寫天機寫到無詩乃是詩若説無詩還錯否
邵堯夫也不能知
笑把梅花醉一歌九方臯奈簡齋何溪雲老子糊塗甚
儘說庖羲一畫多
　　折桂圖
蟾宫何說到荒唐和月連根句偶狂識得吾心真桂否
不勞扳折自天香
　　蘭
猗蘭楚楚各溪春亂葉香風本自真莫道伏羲難再見
出門何處不同人
　　九老圖
或弄瑶琴或酒壺一人林下已難呼相逢莫問知幾否
九老深山世亦無
　　挽傅昆乃翁
求詩長儘過江頻每向迂夫托老親安得顯揚成孝子
定山終且是他人
　　桂軒
幾曲西䦨月滿軒桂花香本壓秋園此香若問來何處
分付詩人莫浪言
　　跋李賔之詩巻
此巻題來墨未乾詩才如此古今難山翁肉眼何勞見
請與人間道眼看
　　病中
湛然長謂此心天病裏何來念百千不學老衰還自譴
謹當鞭策領伊川
　　和答許廵按枉顧定山韻
老病心隨去節髙百年雙鬂未應凋閒來莫道山中眼
不見銀河萬里橋
多少風花濫此亭白雲流水正泠泠大觀肯把蓬萊意
打作西山一片青
千古真逢一豸冠青山何怪萬人看可知襟抱明良地
元有乾坤一箇寛
妙句何來一小亭古絃清廟自泠泠老生欲和無天趣
只有西山數㸃青
何處朝冠與病冠青山一笼荷同看也知不與行藏别
畫得丘軻様子寛
秋家元氣領誰髙霜裏春無半葉凋笑把鷹鸇鸞鳳想
拜公千拜拜溪橋
　　與栁嘉興
山水湖州看未休嘉興曽亦減湖州有懐詩在天峰閣
都只嘉湖兩郡侯
魚在深淵鳥在天平湖幾日對南川嘉興老守真知我
説與離懐二十年
一濫春風北海樽山麋遊走愧難論若将魏野閒評我
魏野當年不出門
　　贈奚舉人
歸去雲霞費幾藤家山容有未曽登一燈須了相傳意
莫作人間應付僧
　　宜樂堂為文鑑主事作
一家留眼是經綸三代乾坤只此春慚愧柁樓開巻子
西風閒送過淮人
　　送張地官且夀乃翁
皇極乾坤共此堂人間何處看滄桑白頭不誤人人是
千古堯夫一炷香
　　題周敬叔菊花孤鶴出韻
酒杯無語問江州曽許淵明共唾劉倘更白頭成晉史
老夫當拜數枝秋
大方海水一江湖天地那分越與吴莫笑幾枝開眼錯
分明畫畫是河圖
酒琖東籬欲領春陶家霜月幾精神眼前若把天機認
只恐先生亦未真
隂靜圏分動與陽又将太極問周郎可知自是公家物
一本西風萬朶黄
　　送太學生冠帶還蜀
聖世誰将老釣臺傍人行止莫相猜太平欲盡詩歌妙
須到山中靜處來
孔孟行藏只此心病來今日且山林先生若問終身計
作養君恩正海深
　　敗荷鶺鴒為文二作
萬古岐周治亦隆鳳凰千仞幾梧桐我知此日文家意
不在秋荷數鳥中
　　訪人不遇
問水尋山偶自行瘦笻聊復盡吾情山禽不識賢東意
儘向花前管送迎
徘徊屐齒久蒼苔漫把東君一笑猜老子但知人是我
看花明日又須來
小車兒自傍花行到處無人識姓名分付山童休拜我
先生不是邵先生
　　李黄門瓊林燕歸圖
宫袍隨馬舞春羅栁色花香滿御河欲了賡歌明日分
春風還奈此恩何
老眼羞還此放開東塗西抹也曽來如今扶漢輸公在
只有桐江一釣臺
　　過六峰問買田黄山
賣犢年年得幾錢移家何處問安眠白頭笑恐黄山尹
他日催租更賣田
雞肋尊拳豈足供一時何怪此元戎問田亦是癡人夢
天欲窮吾處處窮
　　歌風臺
漢家猛将已成多故里歸來奈樂何安得賢臣思更切
大風千古一賡歌
　　張秋夜泊憶季升都憲時出廵兗州
孤舟旅泊果堪情明月黄河水亂傾兩夜老人渾不睡
别懐長戀兗州城
　　張秋
神禹誰知自聖功人間大智本無窮分流儘却漕夫伎
萬古黄河水只東
經國能終瓠子甘轉漕萬里只東南屯田果得京師計
請為朝廷拜邵庵
本覺神龍欲可嗟人間水性豈容加往年記得徐夫子
用盡山東鐵萬家
　　楊青驛
楊栁青題舊驛亭人來楊栁半凋零可知自有吾心栁
萬古無窮一様青
　　題菜
風月人間有正傳一花一葉意無邊數莖何自狂夫地
也夢濂溪太極圏
　　題竹
人間萬事本無窮都在金聲玉振中老我平生空愛此
鬢毛蕭颯滿秋風
　　碧溪巻為張潤之作
滿鏡秋風鬢不知一囊天地一囊詩鬚眉莫把東坡百
了得人間一潤之
　　菊花
霜枝幾葉醉陶家秋色南山也自佳千古無窮開老眼
豈徒太極是梅花
　　過張秋行臺憶東山
欲同何處許同論著眼雲泥老自昏留取行臺髙萬丈
他年一笑醉龍門
天地芻蕘自古今訑訑千里豈公心可堪世路無窮態
搔盡行藏白髪深
　　送程郎中弟致仕
來誰具眼識行藏歸去青山策頗良多少京師誇不盡
聖君賢相在虞唐
小程天地是誰傳明道先生想更賢百尺竿頭仍一歩
莫将風月負伊川
　　題畫
清時許下釣魚臺猿鶴深知苦怨猜萬古行藏天與定
青山不久便歸來
移家自約沈都臺陽羡青山更不猜七十二峯真可卧
夢中夜夜太湖來
何處青山不是山天機活活水雲間老夫髙坐天峯閣
花裏柴門自不闗
千古迂狂此定山更将何物老人間破瓢只也虀鹽意
打透功名富貴闗
萬行烟栁萬桃花拍塞東風滿意霞若論我家還似否
眼中不是是誰家
西泛東遊興欲狂邵家春暖與秋凉四時老子俱堪出
緑樹乾坤夏日長
千山木落眼全真到處乾坤到處新安得清秋長萬里
古今不見一毫塵
老眼江山處處新雪中天地更精神人間豈識堯夫意
未有深冬未有春
　　題扇
秋風篋笥有炎凉此道誰知白日光俯仰乾坤吾與爾
千年用舎一行藏
　　見賢堂見賢思齊之意也
客中一飽外何知仍把諸公巻裏詩老我不勝驚坐起
耳根華髪正披披
　　授南京吏部郎中
六十年來老倔强也容白日簉鴛行京官體面知生澁
先遣庭趨拜侍郎
一官老許向南京遯卦同人萬古情迂濶自知無一用
祗能開眼看昇平
　　題畫
平生老筆鍾欽禮細草竒花故故新安得此心吾再拜
靜中常見自家春
　　棃雲
靜無動有只狂夫龍馬乾坤各負圖滿眼棃雲今幾樹
老禪剛道有還無
人間道眼許誰分禪伯中間我與君秋在滿庭黄菊子
不知都可是棃雲
禪機何處與人同泡影風燈一夢中如此白雲如此樹
不知何物可言空
一笑冠巾萬古同莫将形跡到衰翁定知肯把棃雲誤
不負相留一月中
　　萬栁莊
滿懐天地隠疎簾巻盡人間萬栁簷安得風花無我處
江山隨地醉陶潛
　　題邵國賢畫
𤓰熟西園兔已窺藤深葉暗子纍纍乾坤豈少宜𤓰日
老子分明說與誰
隂耦元歸太極中一圏天地妙無窮人人各有庖羲眼
莫向成都問老翁
　　寄羅洗馬
舊學相期祗自云一言羣議正紛紛白頭看盡浮雲過
明道先生果是君
青天萬事本無窮巢許䕫龍奈不同一笑肯容千古地
他年端慶有温公
　　答白沙
南海春風一古琴天涯囘首幾知音野人未有鍾期耳
只有鍾期一寸心
　　題小仙畫付小兒乙仝
道人何處領天機都在吳仙手一揮千古乾坤千古夢
誰知魚躍與鳶飛
　　題畫
天地頽然此秃翁逢人何處托焦桐瘦笻短日柴荆外
萬一山人不耳聾
東風笑弄野棠春生意乾坤我亦人布襪青鞋春歩遠
小将詩句荅芳辰
　　春日郊行
春滿江山桃李新芳菲洗眼是何春大賢為政今如此
不道今人少古人
　　黄僊洞
溪有清流木有顛朝來我飲夜來眠許由千古将巢父
信史無慚一路編
　　黄龍池
俯恨鶯宮乘羽氣仰攀龍馭奏新題光明何處蒼生眼
一角東南看白霓
　　上洪山頂
懶愛山僧不掃苔前身我是徳雲來清虚看出諸天外
眼孔從今合大開
　　入洪山
翩翩皂蓋又青山住世人還出世間萬轍一途歸去住
不應非禹不非顔
青春作伴入山來花鳥平生不受猜割斷紅塵雄劍在
肯教腰下綉生苔
　　宿洪山寺
了了渾忘色與聲朝來誰夢復誰醒五根七竅休疑我
同向白牛車上行
　　白龍池
神龍妙用應天上十雨五風時一吟能潛能躍公知否
影對寒湫笑不禁
　　登山
千里桑麻壓畝低恩風徳雨逐輪蹄富民侯印如天上
雲是樓臺風是梯
與報山靈太守來山花山鳥亦遲囘麻衣倘寄山中榻
肯對寒爐一畫灰
　　息隂惠魚乾
笋蕨腰鐮委所窮魚鹽分味忽煩公一毛不抜楊朱利
今古人情亦或同
　　劉媪送酒
康衢聲響罷陶陶飢餓相尋到我曹美醖二升殊可戀
野人何事笑東臯
誰将白鶴與青蚨十五橋邊賣酒罏頼是東隣劉老媪
一筒滿眼不須沽
襟顔何處不曾開世短情多白髪催一曲髙歌還自聽
青山笑覆白雲杯
　　承嘉弟遣弟承規挈舟送客武昌舟還金磯適族
　　　弟承敬㑹磯下許相挽而上舟覆規與敬得拯
　　　規遂捨舟而歸承嘉欲令規求舟止以詩
爾弟磯頭真陸沉茫茫不記此來心扁舟值得曾多少
天與平安抵萬金
　　承顔弟書來有眼底流涎揺尾之嘆詩以復之
商人門戸幾黄昏雲際疎星過雨痕赤脚大匡千丈雪
婆娑短褐半生温
　　畫龍
作醢相逢信不虚神靈應迓犬羊如普天霖雨當年寄
不到寒湫祗卧餘
　　畫虎
短薄逺山葵藿知也教馮婦下車遲曉天一嘯長風起
試問人間老畫師
　　崧臺别意巻為巴陵方氏
瘦馬炎荒寄宦情烏紗巾外野雲青而今萬里髙秋興
猶在三洲與七星
　　謝惠魚
竹籮犯曉壓肩低枉辱鮮鱗色色齊氷雪有人烟浪裏
幾畨昏曉不聞雞
　　曉枕
風尋裏裂幾年衾樓外梅花月色深流動春光都滿眼
自将功業問成心
　　寄嚴先生罷任
紗帽閒眠背夕陽幾年歌裏聴滄浪夜來風雨宣城夢
千里蘼蕪滿地香
　　和沈大有國賔韻
人間難記定難忘眼底魚潛共鳥翔開戸一畨飛動意
滿檐春雨墨花香
戚里春光未易逢朱門􁰈窱杳難窮不多岐路驅馳裏
無限珠璣咳唾中
　　花園四時詞
殘山剩水也春光何謝園池舊洛陽秉燭放歌天欲曉
雨香檐外更花香
藤牀兀兀己抛書起倒無餘懶有餘花到薔薇好報道
老頭今亦為渠梳
月亦停杯花亦停又生恤緯後來情聲横南徼千山馬
勢破西天萬里鷹
短褐人間無紫鳳連村(闕/)　足清波氣含公鼎花神笑
影對寒崖十丈蘿
　　次韻升卿弟
拖犂蚤穗已成科拾穗有人行且歌弋路自來還自去
今人心契古人多
泯泯日長人獨坐闗闗風靜鳥同歌塵心生死全消未
天損分明不愛多
七尺自臨潭底影一瓢不聒樹頭風安心了了無言說
興味都歸半醉中
彼此衰榮併一空夜來急雨戰驚風午牕忽啟初晴日
宇宙無端過眼中
　　魯仲連
東海停波萬頃餘天行物化巻還舒一誣千載憑誰說
曽射聊城一紙書
　　畫梅
鐵橋曽識春風面玉鉉終和上帝亨散歩江村霜月午
仙香萬斛引丹青
　　偶題
泉石清凉寄此身市㕓喧聒不聞人𤣥同自得今猶古
分别應慚我到君
阿母棚中犬骨收仰眠對語小詹頭(孫/名)少将故事留詩
活不為兒孫骨相謀
　　桃林書屋為臨江方文亨
片霞香㸃萬書堆手倦抛書撥篆灰多少旁人迷指顧
是天台不是天台
　　嶽頂精舎為巴陵栁汝瀾
坐久有人苔澁扉頽然深處見天機午幃風啓跏趺去
影在青天幾翠微
　　寄沈大有
水月相磨勢兩忘千尋水月有蛟藏鄂城今夜思千里
一首書殘一炷香
枕竅孤眠夢已忘人間兩手漫收藏祝融風滿遊人袖
一片崖蘭萬斛香
　　夜聞隣舟鈴
闕足牀旁折脚鐺全成人是我全成洞庭混沌清波耳
不聒人間昨夜鈴
　　感昔
抝鬼紛更智已疲魚羮無復草根知只今回首金陵地
炰鳳烹龍去合遲
　　寄喻祁陽子乾
十丈青霓落語溪茅茨移采午天低焚香閉閣君侯夢
千里烟霞路更西
謾說鴉山與建溪九疑仙谷露叢低輕黄脆緑香凝玉
坐醉中秋月影西
　　次韻喻祁陽子乾見贈
拂几彈絲風滿城此刀千載􁇴然驚千尋一進竿頭歩
始信前賢畏後生
竹繞官衙水繞城簾前不到野人驚坐殘水竹邊頭影
十丈婆娑月又生
瀟湘雲霧鎖叢林玉色荷花許様深只恐塵巾看花眼
龍宫幽渺不知尋
樵歌落日風滿林漁唱前灣夜氣深此曲人間元不解
離鸞别鶴㑹相尋
度十溪深更百溪野雲茅屋打頭低雲香莫遣聞猿鳥
逼得青鸞駕又西
破笠不眠雲在溪兩肩詩竦竹篷低波喧厲氣風來北
山吐微光月出西
　　寄曾復初先生
草草當年啓一音洞庭東下笑魚沉瘦笻拄破郴山雪
興繞梅花獨不禁
　　宜章再寄髙揮使
小隊貔貅影作雙雲為傘蓋栁為幢遥瞻萬里元戎氣
吞盡東南未肯降
　　陽溪圖
溪北溪南着樹遮一溪風日一溪花君王莫遣丹青得
留與桃源一様誇
　　題楳
影落寒空月一痕烟霞剰馥倩誰聞和羮欲試人間手
商鼎秋塵淨幾分
　　墨牡丹
本看魏紫與姚黄開巻誰家澹墨光意思但知花一我
眼中色相已都忘
　
　
　
　
　
　
　
　
　
　
　
　
　
　定山集巻二
欽定四庫全書
　定山集巻三
　　　　　　　　　　　　　明　荘㫤　撰
　五言律詩
　　雨中陪沈仲律僉憲宿長蘆用韻
孤帆兼日下髙樹與秋迎天地真能大江山各自清宦
遊吾馬倦塵夢此鐘鳴黙黙同趺坐誰知萬古情
　　秋行
老夫擕一杖岸幘向林臯九月木将脫千峯秋更髙乾
坤真寓舎世事直秋毫我與巢由輩真為莫逆交
　　憶舎弟
天邊聞一鴈杳杳向南徂今夜西風冷他鄉小弟孤五
人千里去九月一書無欲作千行淚憑誰寄客途
　　汎江和夀卿
放艇夫何意天機忽逺林川雲元浩蕩魚鳥自髙深萬
里平生眼三人此日心因思邵康節終日打乖吟
　　次孤鶴老人觀物亭坐雨
江山通一雨深似老夫清稍稍花全落沉沉鼓未晴坐
當新竹拜睡起早霞明知我出門懶連隂故有情
　　其二
小閣題詩坐髙懐散逺秋風花聊沈謝行止自軻丘野
暝微孤樹江清著數鷗與君真自厚不是雨相留
　　送李徳孚林緝熙還南海
細雨桄榔樹清泉苦竹根先生舊家業風日短籬門歸
計攜諸友迎舟立兩孫能尋白沙子同醉濁醪尊
　　其二
契合乾坤大逢君勝白頭江山如㑹意天道此停舟久
大賢人業稀疎軟布裘千峯不可見明月在髙樓
　　和容彦昭
世人無限事南畝領農夫佳氣山長在秋江鶴自孤風
流還我老塵俗是君無朗月孤舟夜能來共五湖
　　芝軒為江隂王景悅題
萬古禎祥意如今付此吟朝廷真極治芝草又江隂薄
霧千莖紫微風衆葉深商歌人共賞誰復㑹予心
　　聖像寺
聖像移舟入僧佳寺亦佳白雲何處所秋逕此袈裟細
雨憐棕葉香風問橘花野人幽僻甚隨意宿烟霞
　　與孤鶴翁汎江
江晚真堪畫烟中樹樹清兩人攜小槳萬里蕩秋溟醉
眼岐周鳳虚名楚國萍西山知我意箇箇矗銀屏
　　雨中招廷信
往來頻舊雨今雨可相辭留取一尊酒賞公千古詩風
流真麈尾跌蕩更花枝自掃門前立能來莫遣遲
　　答廷信
花鳥三年句江樓坐不辭風騷真有此老子是何詩印
月深江水盤空老鐵枝君無憐俗眼我已識君遲
　　送任生之
軒騰都治鳳淡寂祗㝠鴻尊酒堪誰别人心自古同行
藏真此道天地各深衷相對秋江上芙蓉正晚紅
　　寄奉吉水周先生
十載師生義千年父子恩投桃真可報沒齒豈須論白
首滄江逺青天泰嶽尊平生衣鉢夢長繞鑑湖村
　　其二
幾年仁水望别恨不蹉跎一老應誰似諸郎過我多春
尋扶過子酒醉舞東坡不得親藜杖其如感愧何
　　其三
稽顙西江使今年又手書先生真㑹面弟子喜何如坐
問猶消息緘開數起居自憐鞭策逺癡鈍老難除
　　其四
一仕開曾許當年本未能回頭非自愛多病果相仍把
釣渾孤艇攤書又幾燈氷兢他日地切恐誤師承
　　重慶堂為何侍御作
食報無涯地誰言我易論此心還日月老眼自乾坤白
髪垂諸老青雲蕩一門更知堯舜事四海一君恩
　　寄掌教吴先生
三年懐此老何處是衢州眼界真千里空中正一樓人
心周鳳鳥天道魯春秋此意今誰領空江自白頭
　　藏書室(八景為大司/馬王公作)
太上初寥寂人文只可悲汗牛千巻是註我六經誰日
月開尼父乾坤自伏羲病夫何所有黙坐定山癡
　　洗硯池
兩在真難測先生示此傳浮雲雖白日本色自青天朱
子方塘鏡濂溪太極圏此池吾亦有觀物草亭前
　　蒼松軒
古今如此老蓋世幾英豪草閣三千尺蒼龍五百條乾
坤中獨立氷雪氣難驕欲問平生業撑天手正髙
　　牡丹圃
玩物非吾事聊觀造化功春深三月後公醉萬花中蓓
蕾先天妙衣冠太古風此園雖獨樂還與衆人同
　　門外栁
萬物皆為我開門栁忽深江湖閒坐處天地此時心風
月豪真在簞瓢樂可尋元來程主簿今古一閒吟
　　隴頭雲
隂偶為陽得頽然只太虚偶觀神妙處一笑老横渠黙
黙從升䧏無無自巻舒青天横老眼吾亦坐吾廬
　　繡衣記
六經元土苴天地只微塵蝸篆曾誰筆醯天偶自春我
非文字眼公殆屋烏人回也簞瓢樂無言萬古貧
　　太史銘
造化俄千古文章便六經百年須我在此石更誰憑英
爽軒河朔鳶魚蕩草亭乾坤留老手著與太行青
　　得閒老人
總總紅塵是匆匆白髪皆不知何處裏乃有此翁來僧
與看山得江從釣月該莫言忙絶少趂雨菊尋栽
　　其二
每将迂自哂此老似還迂世上千年調山中一巻書病
長無擾擾靜只有如如老我青天眼浮雲看巻舒
　　其三
何處龍江叟堪專水月盟衆人皆此坐天下與誰平不
有終南病能甘谷口耕題詩搔短鬢老子不無情
　　遺愛為揚州劉同知作
揚州何處月老去更江湖赤子千年戴青天片石孤乾
坤堯舜事賢聖禹臯謨我問程夫子浮雲是有無
　　謝景瞻送蒲石
老子書齋可虚明小弟成已交庭草翠可少石蒲清拜
受吾儕感攜擎此老情虚靈終藉服豈但得長生
　　挽劉員外母
感激三年戴悲傷萬古圖長江如可斷此淚亦須無何
忝真員外無成遂老夫哀歌雲水地病眼血流枯
　　寄新安宋同知
把臂華亭縣匆匆一語間㩳身頻要路回首獨空山人
與何年别書曾幾字還題詩無限意分付菊花斑
　　承孫侍御枉顧失迓詩以謝之
山嶽真成動柴門乃肯過看山雖我病失接此心何感
激青天望留連白首歌可勝垂老意舞破釣魚簑
　　其二
蛇䑕聞風竄豺狼破膽愁廵行皆此老當宁更何憂春
每隨流轉謳長管去留誰知定山子詩畧似春秋
　　鳶飛魚躍亭與夀卿小酌
釀熟麻姑酒攜來就樹隂我狂能自恕杯小不須斟溪
水魚同活花叢鳥坐深此時如不飲不是此時心
　　其二
圖鳳蒼天有霜毛老鬢垂相逢真可笑不飲欲何為拄
杖公纔出壺觴僕屢隨醉來雖只我不記姓名誰
　　其三
萬事隨天作生涯半耳聾滿斟今日酒閒與夀卿同潦
倒三杯後氤氲半醉中夕陽花萬朶扶下小西峯
　　題畫和沈豫軒
乾坤秋淡泊萬里見真空誰識此中趣我懐無極翁江
湖還野艇今古各光風安得神遊共青天作主東
　　雨宿大潮寺
坐便山寺雨更愛宿山中此壁孤燈影何鄉老病翁詩
平容自考靜極與天通亦有蒲團債吾儒但不空
　　浴香泉
老著天遊歩江山不肯違春方𤣥酒淡人每太初歸是
妙何言樂無塵可振衣笑看曾㸃處似或此狂非
　　臞庵
平生真面目分付幾峰烟病裏歌惟鳳人間瓠亦天坎
離吾藥妙山水爾藤賢醉盎還誰我梧桐月滿川
　　東原道中和大中
何處東涯路乾坤醉眼空溪山吾老脚日月此虚籠白
帽天将近芒鞋雪半通梅花消息好還與問東風
　　香泉道中和大中
江山同一枕何夢與神遊紫氣圍黄鶴青天坐白牛古
今雲汎汎天地水浮浮莫道雙鳬外王喬不可求
　　香泉和大中
老信風花脚香泉又一來偶同賢輩浴爛醉野人杯明
月天無夜光風路不埃行藏天地在處處有髙臺
　　虹橋道中和大中
風光隨濶歩處處眼俱新酒琖冬天趣梅花句子春忘
形幽壑幾把手白雲頻自笑閒瀟灑青天一幅巾
　　謝尚同以胙城尹謫重慶衛幕
人才丁未榜天地楚中英况有今巴蜀寧知且胙城從
吾惟子好玉女是天成短髪今渾白題詩更幾莖
　　其二
逺近遷難問安危病不知書來空父執老去見何時川
蜀天非逺行藏道可疑長江千萬里滾滾是相思
　　贈豐城李士逺用韻
白髪今何去來過亦此天子能留幾日吾且慶雙泉世
事雲難定青山雨結緣好看溪上月還與共衰年
　　謝醫士為謝汝申作
老向秋風幾長驚白髪根何身無禮樂此匕亦乾坤紅
杏誰家洞山藤破屋門題詩從謝老倒盡菊花樽
　　寄靈璧縣博陸先生
蓋自云傾後人間病各癡生涯貧不定世故老堪疑擾
擾終何益堂堂肯自知好看相憶否抖盡小囊詩
　　其二
往日梭山老三年夢欲猜交平千古定天送一書來魚
鳥真堪約溪雲只老懐梅花堪寄否惆悵釣魚臺
　　無錫遊秦方伯池亭和韻
池亭天放手都付浴沂翁此樂真誰得狂夫亦偶同春
遊三月幾酒更萬花中敢向鳶魚眼乾坤誤主東
　　客至
野磬閒投止寒山莫欲深醉留三日雨狂了百年心雲
水青藜杖乾坤老布衾蒙頭閒不管何處是晴隂
　　梅牕
草閣方虚坐江空月色新乾坤還此夜今古是何人稍
稍寧辭晚茫茫忽見春平生打乖意今夜任天真
　　送畢都憲致仕
南國來何晚龍門去未遲四方無事日一老是閒時天
地憑藜杖風花任酒巵大臣終體國去就不嫌疑
　　送嚴中書用韻
君隨黄閣老我愛定山泉廊廟才無忝山林性只偏飛
揚誰過分行止豈無天肯作虚相愛春江亂别絃
　　雪中和懐玉
我意留公厚蒼天知此無朔風三日雪清世兩迂夫𤣥
酒汚樽禮梅花太極圖無言還對坐何必論鵝湖
　　其二
對坐無言處無中更有無聖賢公自是宇宙我非夫人
世開天境江村挂雪圖此中憑打過老眼送江湖
　　其三
陳叟題詩去江湖夢寐長主人惟老屋夫子更匡牀東
魯千年脉南豐一瓣香可堪知已恨殘月管江方
　　其四
天心何處問黙坐正寒更古調今疎越天和此太羮夜
深羣動息冬老一陽生料得梅花月乾坤只麽清
　　其五
未盡孤撑力風波却少回江湖今日好天地此帆開水
静天平閣山蒼雪漫排行藏應此老真見仲尼來
　　梅花用韻
草亭天正濶老眼又河圖靜坐千年後誰知一畫無鳶
魚還此老天地本真吾不見庖犧氏掀髯一笑孤
　　白馬席間和白沙先生
萬里何鄉老青天白帽來神仙在人世隨處是蓬萊雲
影千江月天心數㸃梅平生夫子意又許鑄顔回
　　龍洞和白沙
何年留此洞想見太初來風月誰張主隂陽此盪開地
靈真孔竅元氣古胚胎悟得庖犧意狂歌月滿臺
　　浴香泉和白沙
我是白沙門塊然一頑鐵仰視林緝熙天地自懸絶感
兹鑄顔功紅爐一㸃雪何處浴沂歸吟弄香泉月
　　和白沙秋夜述懐
此老真何意我來更憶家西風聊短鬢細雨只黄花慈
母誰無老京師也自佳玉臺巾様好戴著有人誇
　　其二
萬里行藏意先生不遣疎此心無繫著到處有鳶魚白
髪看雖滿青山不受呼前年荔枝熟童子報徵書
　　宇門承沈慎之任以荘送至句曲詩以道别
櫻笋江南路扁舟興不孤儀形吾豈敢風韻子真無水
月歌潼渚風花坐練湖烏頭何足慮老力更能扶
　　挽李仁貴大理母
萬古坤寧意人間又委形平生交白髪兒輩與滄溟南
國人三代西江女一經百年堪幻境江冷各山青
　　喜聞謝元吉子諮領鄉薦
萬里湖南信誰将到蓽門此翁真有後天道豈難論伯
雨生何忝元城死亦存何時堪慰藉騎馬下江村
　　同年蒋侍御枉顧和韻
古洞斜陽外柴門得晚江桃花迷處所驄馬問何邦坐
客茅亭幾歌詩稚子雙鹿門雖愛我我豈鹿門龎
　　中秋無月和廷信
乾坤今夜月本色共青天縱有三更雨能遮萬古圓妖
蟇徒自絶顧兔豈誰憐老我浮雲眼尋常北斗邊
　　十六夜晴月朗復用韻
此夜江邊月清光昨雨天自知雖小待曾不減髙圓以
往復何悶今看豈足憐老夫觀否泰起坐釣臺邊
　　徐光岳至
江寺留詩夜今年又八春溪山惟一我肝肺更何人偶
此來還否相看夢與真白頭無限意分付月溪濵
　　其二
江門千古地來往有南川夫我何為者相過亦此賢水
花無别趣庭草有真傳活水亭前月能留共老年
　　活水亭贈光岳
活水如斯活佳山更莽佳已留莊叟坐也直夀卿來拄
杖隨行老風花信口開百年尋樂處須子得吾懐
　　月溪雨後同東川光岳二徐賢叔侄坐鳶飛魚躍
　　　草亭
此亭誰謂好最好夕陽時老我三人意黄鸝兩箇知花
枝揺太極雲影蕩玻瓈遂以天機妙匆匆著小詩
　　同東川諸友溪上晚釣
諸老斜陽外長竿共把時雨深花倒醮溪晚釣頻移聖
代漁翁我人間此樂誰醉來溪上舞老鬢白披披
　　其二
潦倒青溪上閒隨放宕緣請誰留白日任我釣青天酒
舞長簑爛花簪破笠圓醉歸扶不逺家只小東烟
　　溪上和光岳
幾㸃庖羲畫風花數子尋茫茫人物我滾滾去來今杖
履平生事溪山此日心更看扶老歩雲水幾峯深
　　西峯和光岳
天下閒人幾青山一短笻莫言知我少還有白沙同南
海五千里羅浮四百峯白頭雲水地飛動意無窮
　　活水亭和東川
莽莽鰲峰子區區活水村百年真眼孔一箇小乾坤幾
榻諸公下吾家萬古存與君風月處剛對白沙樽
　　宿伯顯家
平生安老睡此夜獨何期病枕風誰碍疎櫺葉放欺山
留人愈靜月有句専竒若許論更鼓因知某亦知(劉因/感興)
(詩云若使此時俱瞑/目知更數鼓是何人)
　　将往平湖寄白沙
石翁何處是何處石翁心南海夢長到平湖别亦深槳
移花在盪瓢飲月同斟明日南川至相思各苦吟
　　送吴明府獻臣
門前何處客問是廣東船行止雖殊路江山共一天閒
隨花意思老結酒因緣未了茅根念天峯望子旋
　　夀邊處士
野日蒼峯路青天一布巾鶯花真老計天地此遺民海
甕仙醅熟仙居帝畫真白頭今太古公外更何人
　　王審理封贈巻
嵗月青山在春風短髪前乾坤遺此老兒子定吾天破
衲存深計秋藤結老緣封章天與在終亦到林泉
　　其二
此日三遷教何慚丌氏前築埋雖惡地賢孝果青天萬
事慈中分封書意外縁我當賢母墓酌以定山泉
　　徳州
兩月京師路今來尚一千虚名非雅事薄計只蒼天夜
泊隨孤驛雞聲各放船小詩留一雨又了徳州緣
　　與國賢和西涯
人間文字眼千古得吾師山館深留夜京師在見時虚
名吾道在垂老瓣香遲靜坐忘言妙終身是此期
　　榮慶堂
詔書新命下老子况真賢嵗事匆匆日人間活活天老
無非分福生有聖賢縁萬古春秋在題詩肯自偏
　　和白沙韻
一老真南海乾坤此定交花深長自愛根好不須澆雲
水天無極江山月滿瓢可人今在眼何意欲相招
　　挽人
浮雲成慘戚天地動哀吟白鶴江山泪孤兒父母心百
年恩自切天意報還深萬古封章在窮碑倚墓隂
　　挽人
人生荘叟癖死樂果誰傳此固雖虚誕何憑更惘然乾
坤都父母今古幾親賢一灑烏臺淚人間肯自偏
　　宿寒山寺用韻寄文太僕
位此天何說才今道所然相逢渾舊雨此别更青天周
邵平生契江湖白髪縁不朦僧寺月惆悵過江船
　　張明府惠傘
皇天迓不雨青蓋領初隂畎澮枯遮看巖泉脉引尋此
時須大厦何處不流金一巻簑衣薄雲生楓樹林
　　病暑
暑無今嵗劇病甚往年侵月瘦頻池曲風微空樹隂飛
情霄漢健潛意泳遊深道暍人人是金巵恐乏斟
　　用韻寄李公冶
倚遍東樓柱孤吟暝色侵人情限一舎天道伏羣隂黍
熟黄雞在人閒白屋深家慈愧吾子交酒兩回斟
　　和周憲長時可留别
青青階下草生意又逢君往古春餘幾而今始屬人看
看涵宇宙兀兀斷知聞不註圖書脚探𤣥笑子雲
　　其二
千古韶音歇一聲何處謳華堂人半醉紅燭影交流象
緯羅天闕雲霓䕶客舟楚江黄鶴唳清夢亦髙樓
　　其三
身著紫藤簑門掩碧烟蘿辟人甘鳥獸行路愧丘軻長
醉兼長舞一丘還一窩紫虚率道士許我日相過
　　和廣西吴憲副
我本楚狂人荆州此識君雲山還昨夢世路與人分短
褐曾嫌醜虚名自愧聞兼金數字至髙義激浮雲
　　其二
無民不清靜有吏與歌謳古調何人㑹明公是此流長
風破巨浪孤影落虛舟獨倚䦨干月幾回明逺樓
　　其三
綉斧昭州路并茗透宻蘿隂符兼老子劍術陋荆軻竹
䕶新氓舍烟消舊獠窩倘餘經畧此不惜重經過
　
　
　
　
　
　定山集巻三
欽定四庫全書
　定山集巻四
　　　　　　　　　　　　　明　莊㫤　撰
　七言律詩
　　與南海陳秉常容彦昭宿新江書院
萬里高人萬里航遲回今日更江鄉湖山幾處延佳賞
天地三人㑹此堂白鳥青天誰眼界清風明月我藜牀
道人拜約重來此留與今朝一瓣香
　　清江别業
茅屋江村映白沙百年此地是生涯雨香花氣渾三月
暖日和風自一家隣里相邀同社酒門人候出御牛車
此中多少悠然意開眼青山箇箇佳
　　夀徐母
老去流年祇暗驚一生心膽解誰傾青裙白髪終無恙
老眼皇天亦自明舊業此身真不阻綱常萬古恐非輕
薫風六月榴花酒謝得隣姬感嘅情
　　陪南川浴香淋泉
下馬清泉坐兩翁風光隨處與人同百年儘放三杯裏
萬象同歸一洗中土屋背墻烘野日午溪隨歩領和風
兒童拍手休相笑此日狂夫興頗濃
　　寄萬廷器
乾坤此日聊攜巻文字當年畧濫觴玉樹偶驚吾眼在
菊花相對酒杯長山林放手招明月江海歸帆掛夕陽
明日老癡如問訊欲將秋思託潘郎
　　遊靈巖山
百年未了青藜杖又向靈巖坐晩晴我與白雲同自在
月交秋夜極分明青天曠野真能大白鳥滄江本自清
俯仰崢嶸男子事肻將容易負平生
　　汎江和徐夀卿
風光滿眼欲無邉老子心情亦浩然晩日行行飛白鳥
小舟箇箇泛青天誰能此地真無礙我與青山似有緣
幾欲奉身思乞退不知明主肻哀憐
　　遊瑯琊寺
窅然天地豈人寰紫翠無窮十里間閒看古松尋坐石
偶隨流水入深山四時花在巖巖好何物僧來箇箇閒
我有新詩三百首蒼巖題徧不知還
偶上蓬萊第一重道人今夜宿芙蓉塵埋下界三千丈
月在西巖七十峯江海幾年留老眼乾坤今日寄微蹤
酒醒無限題詩意起立層巖看萬松
　　觀龍泉寺泉
一泓瀉此下烟蘿坐我幽深古澗阿樹靄散分千太極
鏡光揺動百東坡雲天蕩漾看時滿風月招邀坐處多
巖畔有人如㑹意數聲全是濯纓歌
　　觀莊嚴寺大樹
杏壇風雨有桓魋此樹能容老翠微夢裏幾畨全是幻
人間萬事果誰非繁隂蔽日三千界黛色叅天五十圍
我欲南堂借斤斧不勝三匝繞斜暉
　　承馬侍御過訪
清江大樹老夫家只許衡門管嵗華雲谷有詩皆感寓
柴桑無酒不黄花百年事業長鑱老萬里風雲醉眼賒
何處西臺賢御史也來垂眼釣魚槎
江天萬里一貧家此老能來共物華到處小灘横釣艇
我家明月照梅花山中野鹿元相伴江上清風不用賒
拾得支機遺石否年年星漢望仙槎(白沙先生送胡提/學有曰不知今夜)
(梅花月又照誰家釣瀬船侍御/誦之余遂翻其意以贈侍御)
　　承楊侍御枉顧
江頭深樹草堂孤故舊諸公過此無小吏忽來傳子到
老夫雖病遣兒扶繡衣御史青驄馬田舍翁家濁酒壺
肻為交歡拚一醉莫嫌禮貎老農麄
　　送劉同府之栁州文介公裔也
天將明月與江村許我狂歌閣酒尊人物已拚眵(闕/)眼
此髯誰使到吾門鄙人何敢當賢友文介須應出此孫
莫怪劇談留更住瘴江回望合清魂
　　送吾掌教子還開化
愛此娟娟玉樹柯眼中今日更須多人才江浙堪吾氏
文字蘇家又小坡詩巻袖寒携海嶽夜船江穩坐星河
英年自古多難料此後軒騰奈爾何
　　瘧起偶作
幾隨藜杖起方牀肻信吾鄉似瘴鄉百計可誰驅瘧鬼
三年以命託梹榔山随病起青逾峻菊到秋深瘦亦香
寛盡寒衣誰敢怨詩書為祟是尋常
　　采石
落日孤舟進此村北風浪浪打山根忠臣萬古虞公廟
詩鬼千年太白魂舊壘不知何世代長江曾戰幾乾坤
風沙眯盡登臨眼只有長安望不昏
　　靈巖山逢大虛僧
雲水秋江與别蹤三年不見意何窮誰知小榻青燈裏
又是寒巖白髮中坐久可忘今夜月夢回誰喚此堂鐘
相逢更有梅花約留取他年一笑同
　　香山九老圖
山林我極勞千慮宦海誰能着萬牛自古更無陶靖節
而今須(闕/)白江州尋常此日才多病八十他年更幾秋
俯仰乾坤無一語道人乘月坐江樓
　　榮慶堂為大理作
萬古明良分付定早從堯禹到如今小臣肝膽天堪照
聖世恩波海未深紫極逶迤春蕩蕩天風寥廓路駸駸
滄江回首多迂病愧盡賢人用世心
　　送張廷玉司訓河南
自從尼父一傷麟斯道傳來恐未真更識老天當此日
肻將木鐸與何人師門萬古真堪柱檀杏千年也自春
到此精神須㑹領莫教銅狄笑人頻
　　泰山和通伯侍御
極為東南鎮此寰巖巖氣象許誰攀九天日月摩千古
萬里華夷鎮一山培塿衆形從起伏乾坤此老自安閒
也知開闢從真宰領得中原正氣還
萬象同歸造化門含𢎞光大總無痕中原有子誰輕魯
厚徳何人不仰坤絶頂最高惟日見隂巖極下有雷奔
諸公肻作尋常看自古山存道亦存
　　挽周景明父舊曾請余銘墓
中郎有道非吾汝石尾何由亦賤名大手誰家無愧色
善人此老或平生百年可考諸兒子千古何窮一墓銘
曾過蒼峯竹山路白雲真箇滿佳城(墓銘有曰竹山之/東白雲蒼峯墳乎)
(此/翁)
　　雲潭為周文都作
天地斯文元未老百年曾到嶺南無偶觀陳子雲潭記
便是濂溪太極圖龍馬龜書千古在青天北斗幾星孤
憑君着我西窓眼賣免人間或老夫
　　拾地耳
野老貧無分外求毎將地耳作珍羞山晴老僕還堪拾
客到明朝更可留人世百年閒自樂山齋一飯飽還休
曲肱偶得同疏食不是乾坤又孔丘
　　重陽雜興
柴門兩月閉蒼苔老病何人得好懐短髮亂從頭上白
重陽偏是雨中來黄精瘦地鋤空把北斗滄江首正回
頼有黄花知老子東籬深傍酒杯開
醉倒江頭枕石眠清風剛灑竹門邉蚤聞世計皆春夢
肻放江花送老年鳳鳥河圖皇極理西江南海釣魚船
狂歌急起披衣坐今夜梧桐月倍圓
　　卧林亭雜詩
雨裏青山真可愛此懐可許託張袁誰教老竹剛三箇
獨與癡人共一軒蹇淺謾勞吾子愛迂疎敢顧衆人言
吾公滿壁淋浪墨何日來看獨樂園(吾景端為余大書/獨樂園記於卧林)
(屏/風)
塵埃滿眼君東海明月高樓每見之幾載别離今酒共
兩人肝肺此燈知支離萬事何如我潦倒千年却與誰
伍月孤舟還問路老懐甘與水東隨
　　和陳允崇登定山
萬里風光散逺林晩峯羸馬正千尋手中日月丸天地
眼底風雲變古今幾筆化工山水趣五經尼父聖賢心
可堪白首猶多病老鳳西周意自深
　　南川至(白沙先生/京中將回)
老我天行雲卧處白沙消息又南川也知風月無邉者
合與鳶魚自在天世計東遊西泛酒天心南去北來船
卧林更有明朝興多少神仙一處眠
　　魏爾瞻以濮陽璚之言請予寫碑
南安太守老東坡天下能書孰敢過萬里不能擕巻去
人間將奈此碑何君圖茅紹名還久我笑豐干舌最多
明日肻隨陳太史墨花臺上墨花歌
　　舍弟為予作一軒以為讀書之所既落成諸友來
　　　賀作此詩歌以奉客
千古風花弄酒巵乾坤許我一茅茨吾齋灑落今如此
老子心情自可知小弟放歌兄亦舞主人能勸客休辭
去年有此今年好又得江門數首詩
容膝今年辦小齋數椽高傍讀書臺公看土屋休相笑
我老農夫分只該花為客來還起舞燕知人好亦飛來
兄酬弟勸從今日一日須傾一百杯
　　贈湘隂夏進士
何處湘隂是所思江籬剛有十年詩忽然草閣寒江上
飛下青天玉樹枝故舊偶逢如未識病軀留坐不知疲
相看細數諸朋舊祗我山中白髪披
　　都隠為包春官作
胸中皆馬未皆癡雪裏芭蕉始畫師到處鳶魚真活動
人間影響莫相疑須還禹稷憂勤處便是巢由放浪時
此意老夫知萬一老夫今日想君知
　　挽金川張公贊
將詩長與洞庭爭竒氣胸中老未平夢裏青山空有債
人間白髪苦無情百年萬事了不了四十八年生未生
我欲為君歌一曲水寒江冷月三更
　　挽南昌劉氏雙節
苦節收來烜古今百年當日為誰深須還婦女無窮計
亦是人間本分心馮道胡為千古唾劉家却此兩真金
我知東白文章淚鐵石人看亦滿襟
　　栽樹
一逕梅花一逕桃東風移得滿山㘭肻愁明日靈根萎
自有貧家活水澆着眼風光皆此意醉人春色自吾醪
白頭笑爾青藜杖一日煩君更幾遭
送得春光活水窪大棃紅杏更梅花和風甘雨來何處
萬紫千紅在我家好處天開花洞府老來人作酒生涯
眼前浩蕩真如此那得堯夫不自誇
桄榔杖不妬春晴扶我南園自在行二月半多春富貴
萬花中一老先生百年何幸長康健自古難逢是太平
安得可人呉御史一壺春酒共啼鶯
　　寄李少叅(往年予登采石蛾眉/亭公乘小艇而至)
風花水月滿江湄到處閒將拄杖隨何處老翁携小艇
也隨風漢醉蛾眉流行大塊天如此落魄古今吾似誰
何日更同長笛去曲欄横倚大江吹
　　早禾為官馬食踐殆盡
山田幾月全無雨抱甕安能坐老夫粥食已安今嵗減
馬羣誰遣一禾無眼昏口燥真欺得天逺山深可用呼
且直區區餘事裏坐携書巻看河圖
　　夀栁處士用美宣地官韻
年華不敢去堂堂老戀山光及水光塵夢幾看浮世短
白雲交付此杯長栁根怪石方牀枕眼底秋燈細字行
小阮年年無限意長江分遣到壺觴
　　城市山林
青山何頼㸃紅塵此語無稽更覺新夫子不須頻説夢
老生元本是癡人何誰不信魚非我道眼分明俗是真
我亦有家城郭裏閉門長坐定山春
　　答孝感張都憲
静坐一丸閒弄處都臺拜問有詩無百年此道誰知已
今日王公下匹夫元氣一時回宇宙虹光千古照江湖
下風欲作門前拜老病支笻不可扶
　　送人出守姚安
五月山中憂旱坐送人作郡豈農夫冦恂黄覇真公許
桀溺長沮是我無行止此天元自定知愚吾道果安圖
眼中若總姚安政甘與元經送五湖
乾坤劇許此肩擔五馬今年走瘴嵐此老朝廷何可去
南方民命亦須堪百年西蜀誰張詠自古潭州也晦庵
王道寛平君識否當時孔孟豈迂談
　　留秦用中
世故驅人百未休江山何地可堪留乾坤此日還重九
風雨今年又一秋碧樹可驚游子夢黄花偏愛老人頭
且須急把東籬酒回首江天獨倚樓
　　送别秦用中
欲來消息滿江湄果見堂堂小僕隨幾夜好詩全壓我
百年老眼更看誰宋唐大手諸公在日月羣經自古垂
回首梧桐孤鳳逺東南天濶海西陲
　　題項羽廟
一從天命舍歌謳龍戰中原苦未休天地我能悲楚漢
古今誰敢罪商周英雄可廟人千古赤子何辜血九州
惟有長江知我意對人無語只東流
　　奉和蔣侍御見憶之作
萬里乾坤任所之風花指㸃過江時百年何處非沂水
老脚今朝又武夷兩手正堪天靶柄一家剛了聖藩籬
憑誰喚起朱元晦把酒長歌感寓詩
　　余生來自陜西求文謝其醫師程文進將行詩以
　　　送之
蹇驢何處自闗西藥裹新安手更攜天下果誰知李㫤
眼中須子愛丹溪古今王道醫非緩文字山林世頗低
别去有丹憐老病白頭書禮候封題
　　寄新安周朝美司訓
十年聾坐静修龕傾耳江邉一夜談鞭䇿有情君自厚
駑駘無力我何堪菁莪夢裏兒童感雲水天涯老病甘
何日鳶魚携手地天機流動白沙庵
　　夏汝明持留鶴翁送行詩求和
圈㸃江峯一語深十年分付幾登臨浮生日月浮生夢
太古乾坤太古音一枕烟霞聊我鼾滿川花栁是誰心
與公笑把明朝事共倚欄干酒一斟
　　和雲東逸叟畫花
乾坤一畫本誰無看到羲爻看禹謨何處梅花非太極
眼中龍馬又河圖有形萬物皆堪我無水人間不可湖
多少天機言不盡花枝今夜鳥頻呼
　　挽劉衢州
夢走滁峯若箇深衢州何許到沾襟留連此道千年付
感激兒童片語心駑馬正須資控勒麒麟猶愛鎖黄金
白頭硬寨何時已落日悲歌下晩岑
　　南川書來知領平湖教官
乾坤到處有知音何自千峯又古琴世外浮名真腐䑕
人間木鐸有天心百年道大吾何病自古官卑職易任
欲採芙蓉何處寄空江十月水猶深
朝陽傾耳鳳凰音此日虞廷有舜琴賢聖一時通治道
先生萬古管人心浮沉在我先難斷花栁隨時老更任
且放平湖閒酒琖千紅萬紫看春深
滿耳虞周治世音平湖分與杏壇琴好憑烟月千年手
彈出英雄萬古心嵗月虛名雙鬢改乾坤大擔老肩任
白頭多少江門意海上青山箇箇深
何許書來遺好音春風剛坐草堂琴青天白日憑誰眼
流水行雲得我心弄枕箕山真有許釣鰲東海久無任
先生自與行藏熟不悔深山入未深
太古乾坤太古音不彈今日乃公琴病中我有癡聾耳
天下人無各自心軒冕雲山難錯料千鈞一羽果誰任
酒杯何日平湖共舞到梧桐月影深
歸裝頻送棹歌音還把南川去日琴十載幾談周易卦
一官方是攬山心吉凶悔吝平生準用舍行藏老力任
毎憶秋江臨别話一年惆悵釣臺深
　　乙已元日
東風造次滿江涯花鳥無窮眼又開病痛百千餘種在
先生四十九年來古今到我真無謂賢聖如天豈易階
欲與春光共流轉一丸閒坐讀書齋
　　梁都事焚黄巻
展轉平生罔極恩光榮何念不乾坤蠧魚白首雖經笥
黄紙青山果墓門富貴許人生死到孝慈為分古今存
山齋可到題詩意大舜曾參欲與論
　　花嚴山
乾坤忽此是何方風景居然不可當雞犬幾家仙洞府
烟雲一幅米元章平生眼界何容易老去行藏費主張
箕頴料知難過此巢由何敢負虞唐
　　過仙踪和光嶽
潦倒烟雲任不覊乾坤隨我放顛癡毎從問寺尋僧處
㸃出隨花傍栁詩拄杖毎行真老僕青山到處是相知
白頭莾道無巴鼻只有吾心孔孟師
　　黄山
幾度黄山見客談黄山此日果無慚春藏太古三千洞
天與遊人五百巖毎覺晩晴猶壑雨纔言好處輙僧庵
千年豈敢論誰到老子題詩滿石嵐
　　黄山道中和光嶽
拄杖閒隨自在行八年今又共徐生扶持一老閒尋樂
起動諸峯出逺迎毎處詩還遊寺好老人眼却看山明
我曹分定該雲水毎謂蒼天賦極平
　　登雞籠寺
一蹬盤空一蹬回白雲蒼樹打成堆題詩朗月清風到
招手千峯萬壑來今古此峯天棟柱烟雲何處佛樓臺
我來不肻題名姓莫笑堯夫是打乖
　　與東川雪潭諸友遊定山真珠泉
黄山地主老詹隨此地如今地主誰諸子欲尋深處去
源頭先却老夫知短藜水石閒須可老筆風花醉頗宜
某樹某丘真了了歸來明日㸃新詩
　　登西峯和光嶽韻(西峯定山傍一小峯/也大兒㑹取以為號)
定山峯下小西峯此日相携又一笻稍稍烟霞聊傍我
匆匆雲水莫勞公贅疣水假閒文字髣髴兒曹祇父風
總愧明朝東海袖鰲峯夭姥正芙蓉
　　定山和東川
悠然萬古一同觀眼底天機果萬端天地風光休少避
老夫酒量頗能寛偶曾帝伯皇王熟肻放風花雪月漫
周邵後人如論我堯夫脚下任誰安
　　鳶飛魚躍亭晩坐和光嶽
領畧無絃太古風孤亭小坐意何窮自知魚躍鳶飛妙
都在雲閒水淡中𤣥黙不言天本静清光無我月能公
細看太極當年説老子而今意偶同
　　和東川定山庄
白雲多謝此山靈識得先生杖履情巨梃毎勞相見扣
洪鍾非是敢無鳴客留知已貧何厭屋傍秋山破也清
自枉羣仙長過我我家何敢冐蓬瀛
　　泛霽月溪用韻
一曲川雲一酒壺武夷誰道定山無杖藜偶自隨花栁
老子分明在畫圖滿眼風光剛活動百年老脚正糊塗
不知往日朱元晦雲水風流有是乎
　　曹城和東川
雲水蒼天已付公百年遊走意何窮好山到處雖真好
風漠如今却更風到底此身閒自樂與人佳興老真同
白頭明日閒衣鉢肻負徐家二阮東
　　仙蹤和光嶽
大㡌寛衫晩袖誰逺峯羸馬欲何追風光醉屬先生管
山水生來地主隨到處放懐皆可樂老來得手莫言遲
山人只愛山中走如此行藏斷不疑
　　溪山和東川
醉㸃溪花看水流白雲留我此溪頭不知川上無窮意
數到濂溪是幾秋老興正狂花亦舞天幾如此鳥頻謳
釣臺正在無人處天送先生到此遊
　　作春風亭以處光嶽
春風誰遣月溪潯我屋居然又我岑豈有一人如子到
可無半榻此雲深眼中豪傑誰徐孺天下人家幾卧林
毎夜小趺明月坐傳衣或此是傳心
　　作東風亭和東川
小亭活水澗之阿占我溪山景亦多何處偶看春暖日
我家須辦子行窩卑微幸托高眠久褊窄其如大舞何
強説春風真錯許軟夫正有一團和
　　溪上與東川雪潭石泉橘潭諸友釣飲
九曲風光主客分一人一曲弄溪雲浴沂毎自論前古
此日相看似昔聞飲量且須容病叟老狂何敢讓諸君
醉扶童子歸來晩花栁前川漾夕曛
　　川上和光嶽
潦倒前川鼓枻歌浮雲流水豈勝過也知聖世千年裏
未始羊裘一箇多酒琖漫傾剛月上釣絲纔颺恰風和
誰將出處閒相比我與嚴陵竟若何
　　和光嶽津字
何許乾坤活水濵風光邀得酒杯頻果誰風月無邉處
坐我神仙四五人醉裏此天真一幕眼中萬物總吾春
烟霞萬古天教管莫笑先生不要津
　　和光嶽再遊霽月溪(光嶽㑹/稽人)
風光諸子屢相携又泛吾家霽月溪已醉酒還能大酌
漫遊詩不厭重題我惟活水聊江北客有佳人是㑹稽
萬古乾坤無彼此眼中觀物莫相迷
　　和光嶽
草庭凉露未眠時歌盡劉因一巻詩何處客同𤣥酒坐
三更月在碧梧枝花兼醉影閒相舞蛙有天機自不知
欲把朱絃彈一曲白雲隨處有鍾期
　　和光嶽
人間萬事本難覊酒琖花枝未許辭山水自該吾軰管
廟堂焉用野人為身於静處真能樂意到悠然勿有詩
今夜老懐當不淺青天明月莫來遲
　　題雪潭
川上何來偶坐時天機之妙乃如斯乾坤此脉那能斷
今古何人更許知五六輩中吾與㸃三千年後我還誰
平湖邀我南川老許到鰲峯和此詩
　　送東川雪潭至摩尼峯
懶散乾坤信歩行棕鞋布襪頗能輕偶從老樹孤雲頂
又盡南風半日情何地暑堪留酷吏此凉天乃贈先生
堯夫十二行窩處此是行窩第一清
　　送東川雪潭至真州有作
白頭揮汗未能乾五月真州在馬鞍盛暑為誰曾逺出
病軀今日可容難江山幾處真風月今古何人此肺肝
明日短笻誰傍我祇應清夢繞漁竿
　　和韻贈東川别東川至先與余遊黄山
白帽何來坐我齋衣裳片片是雲裁便同雲水千峯去
也做神仙兩月來世路可終無活水鄉山元舊傍天台
相逢眉宇居然别莫怪山中伴侶猜
　　與王汝昌魏仲瞻雨夜小酌
我家𤣥酒無人共忽此陶然弄瓦壺贈我一杯陶靖節
荅君幾首邵堯夫草堂今夜能來幾我輩人間此㑹無
醉倒莫孤江上月明朝空伴釣漁徒
　　送吉水張兼岳宿守兼素弟一峯先生戚也
西山眉宇閣清秋何處騎驢自宿州小榻一年三敝館
青燈十語九金牛老懐天下惟張觷吾弟蘇家又子由
何日湖西尋宿草吞聲同上水心樓
　　上元道中有作明道先生曾為上元主簿
茂叔江亭草一窓四時佳趣果能降川雲浩蕩真如我
花栁青紅又過江明道先生能有幾上元風物本難雙
天遊偶到忘言處一笑乾坤正滿腔
　　遊茅山
莾莾空塵漫幾毫天風鵬輩豈知勞山教太極圏中濶
天放先生帽頂高萬里風光全倜儻百年人物且英豪
茅家兄弟誰相報説我箕山太古樵
　　秦用中過江贄以詩奉答
東南正氣撑天地此巻憑誰更一攜吾子不愁無杜甫
老夫今豈是須溪長江直與青天北老鳳孤鳴越水西
毎笑低頭拜東野白頭今更不勝低
　　出港
老子江南自在行無端詩思繞湖生舟從小港揺初出
天與青山看半晴醒裏風花元脱灑眼中魚鳥自分明
化工多少悠然趣縱有王維畫不成
　　中村書屋為貴溪葉以貞賦
誰將萬巻老顔回碎屋三間紫翠隈萬古不花文字眼
先生元是活書堆自家朗月天無限到處浮雲水一杯
打得人間糟粕透庖羲畫畫是秦灰
　　清溪
清溪緑樹遶東西處處逢詩不敢題無賴雨能連甲子
最佳山直到苕溪江湖有債閒遊老世事無能白首低
肻為思家長再拜孤舟半夜子規啼
　　送張博秀才還永豐博求一峯墓銘
不見人龍葢世英眼中今是老門生百年朋友斯文淚
萬古師徒骨肉情此老平生真不忝何人死後敢辭銘
棲雲有石撐天地先請君磨萬丈平
　　承宿州守張兼素不逺數百里過訪坐我草亭數
　　　日於其别也詩以送之
明日江沙到晩秋見君還似見金牛孤燈小榻聊三宿
白日青天又九州今古有懐停酒琖乾坤無語坐江樓
明良又是君臣㑹鳳鳥河圖莫浪愁
义手東風紫水涯獨將雙耳洗黄埃山中白酒偶然熟
此老青天何處來浮世百年教我坐老懐今日見君開
明朝匹馬休回首自古雲臺即釣臺
　　送張兼素至東葛
君乘舴艋來何處賤子騎驢是送誰二老白頭今酒夜
萬峯明月此樓詩留連别館非無謂去住青天想自知
我正桐江扶漢鼎先生行矣莫多疑
　　遊香泉陪兼素
南川老子烏江别留鶴先生龍洞回此地天留吾友到
中秋月與老夫陪神遊一路逍遥國詩在千峯紫翠堆
如此風光如此輩百年何苦不三杯
　　重過莊嚴寺觀大樹
定山居士老騃癡又作莊嚴大樹詩老去萬無元宿在
種時多只此山知不分孔墨依身世無補興亡過漢隋
斤斧欲尋吾手病力扶名教古人誰
　　送司寇張先生(二首/)
一元自古君臣會又見明良到聖朝恭已無為真帝舜
我公今日自皋陶憂勤社稷頭顱白斟酌乾坤斗柄髙
天下得人吾所願敢將聖德頌唐堯
聞在朝廷薦士公卑人何敢列豪雄公門固是人才藪
野物何堪藥籠中病使逍遥扶白日老將行止托蒼穹
銓曹果説吾堪用請選滄江作釣翁
　　賀懐玉先生定山枉顧
蓬萊人毎到蓬萊此老真堪此地來眼底風光拈筆有
空中樓閣放天開敢拚千古留公醉卻有雙泉是我醅
何處江門閒老子題詩到此亦忘回
　　輓任員外父母
何處傷心寫肺肝桂林無樹不秋丹凝之墓木今雖拱
原父文章漢亦難萬事天容兒子定平生人打墓碑看
百年父母終誰在老子題詩淚不乾
　　施公節枉顧
水華雲石儘溪涯何許柴門到子開笑肯青山甘我共
逺攜書巻過江來一瓢天與斟風月半榻吾寧惜釣臺
别去明朝須費眼洞門留取認天台
　　寄題六江橋
禮樂乾坤已備任江山底處許孤襟六江老眼吾真到
惠愛何人此最深欲濟無梁須爾是買田為井亦如今
深山惟有區區在得盡裁成萬古心
　　和呂大僕見寄
一瓢偷枕華山春閒與希夷作後塵老懶自惟甘水石
不才何敢廢君臣許知天地行藏了肻惱江雲奉荅頻
但恐終南終㨗徑白雲他負眼中人
　　送馮進士之京
踊躍秋江送此舸深山衰老亦容過累朝治化今逾盛
海内才名子正多何路可階須進士有君如此忍漁簑
明年我病扶堪起倘許同賡舜禹歌
　　送郁先生以國子助教陞長史
師道千年一語還要知天下此賢闗偶然天遣工齊瑟
何處人還補雪山天地謾言䕫樂裏治平有例漢廷間
白頭許更青燈眼不放中庸大學閒
　　寄宜春張大尹
雪龍野鹿本誰親萬古英豪見略真明府軒車若無勢
老夫茶果亦忘貧也知傍栁隨花伴不作呼牛應馬人
多少老懐無着莫閉門閒坐幾年春
　　泉上和司馬
萬古乾坤萬古心一泓瀉此托孤吟天機在我真魚鳥
逝者如斯自古今羲卦畫來元有易朱絃彈絶已無琴
鏡光且莫輕相照老子驚看白髪深
　　遊定山和韻
乾坤契合有吾山公馬來時便一攀老眼不隨塵俗亂
此心元共白雲閒石逢古色看何厭水愛源頭坐不還
只我相留貧草屋洞雲溪月也三間
　　和再遊定山解嘲
杖履頻過活水灣我山真果是何山烟霞豈斷千巖路
天地誰偷萬古閒明月高梧無俗照桃花流水有仙寰
時人識否公休問此樂予心自孔顔
　　送昌期御史出守撫州
送老江簑已釣船撫州還我更詩篇平生知已真承愛
老去青山敢自偏一代功名逢聖主百年衣鉢愧真傳
奮飛多少相隨意笑恐行藏是此天
久與霜臺謂不空皂囊容有補天功更誰一視同仁妙
又到朱旛繡斧中風展巨鵬天自濶古存老馬意何窮
天空目短風帆逺分付秋江更幾鴻
　　送江淮陳經厯謫官廣西宜山
天涯莾莾着行舸得把離觴醉不歌萬里瘴烟那此送
兩京戎幕本誰過斯民福總宜山厚世路堆何灔澦多
我有東籬黄菊贈秋風欲採奈愁何
　　跋文司訓贈行巻
萬事蒼天已作遲一氊白首更何辭為貧在我從誰論
飲水惟人只自知白酒醉來元有菊青山老去得無詩
百年總與行藏熟人世浮雲夢豈癡
　　資正書院和趙太守韻
麻菽乾坤畫不如笑拈化筆古人餘龔黄卓魯真何事
稷契臯䕫未有書學術有人憐冦凖井田無地老横渠
倘知萬古真文字閣束標題累幾胥
　　讀白沙先生詩集
飛雲一巻逓中來上有封題是石齋喜把炷香焚展讀
了無一字出安排為經為訓真誰識非謝非陶亦浪猜
何處想公堪此句絶無烟火住蓬萊
天然無句是推敲詩到江門品絶高幾處風花真有此
古來周邵本人豪𡨕心水月誰堪㑹盥手山泉我自抄
讀到烏啼春在處江山垂老覺神交
海上千峯閣病輿傍花隨栁意何如老誰静裏都無事
笑此山中亦著書帝伯皇王鋪叙裏乾坤今古笑談餘
我看此意終誰領略與人間一破除
才力凡今我與翁百年端許自知公横渠老筆雖終勁
周子通書自不同南海巨觥都水月卧林狂句也溪風
酒杯許更何時約爛醉羅浮四百峯
　　夀夏地官用韻
恐恐人間白日臨片松何地肻容侵百年動止供非易
一我乾坤備亦深夢裏蜉蝣人白首眼中塵土世兼金
無窮㑹與尼軻共除有青天萬古心
　　接樹
白頭無語及行藏偃仰乾坤一草堂静裏深山真太古
農家萬事只耕桑麥根雨後渠通急水日春分樹接忙
滿洞碧桃花自愛豈圖人説是仙鄉
　　答巴山王叔毅
幾障寒雲一我軒白頭萬事已隨緣但知􁆤倒終丘壑
豈有行藏得聖賢畫本定誰無巧匠金丹容别有神仙
短笻莫笑千峯裏意者巴山肻秘傳
　　贈孤鶴翁僕者咸永安
十日泉頭執履行儼然孤鶴一門生酒邉著語心如在
竹底貪詩夢欲清自古何誰君實量幾人吾輩魯齋情
古今堯舜人人是况有回仙老樹精
　　孤鶴翁過江阻風還釣霽月溪次韻
白頭難了看山縁半日東風又此泉老句天知還有興
山靈吾恐亦垂涎風花肻攬千人柄蓬島猶堪幾日仙
笑倒周黄詩與字醉呼烟艇釣溪邉
　　送白馬僧如景往沂洲
雲水沂洲幾日舟我看白馬亦沂洲人間九萬非難到
心外絲毫即逺求江領白雲樵洞雨天誇紅柿定山秋
贈言不若無言好老子狂言活水頭
　　送晏弟鄉試
江風吹馬舞青衫老桂連根醉欲堪聖世有才皆用此
徵車無路豈須慚晦翁在古曾何礙子静時文自不凢
俗債想知明日了笑將風月與君叅
　　送張暉使并其子宗還遼陽
六丈璚花爛漫開揚州風月倦樓臺脚根幾處誰能到
此老何人子更來味若果真知爛賞眼須無處不堪擡
明朝又作遼陽看緑栁紅桃畫滿齋
　　送施公節(工部施勉/仁子也)
老屋溪雲病欲深幾年長許拜幽尋我雖白鹿烟霞主
君總西山父子心薄酒毎堪留幾雨朱絃聊許托孤琴
别離肻遣他時夢失誤桃花古洞潯
　　齊夀堂
天地殤彭各與之酒杯何更老夫詩乾坤此夀真皇極
琴瑟通家是浴沂舞爛萬花春蹲蹲醉歸諸老夜欹欹
酣熙各枕堯天夢安得人間不許知
　　送馮養正進士出宰江陵
老眼賢豪許未窮乃將刀水得疲癃挨排我直千年上
磨勵天還百煉中今古乾坤猶茂叔扶溝風月也純公
欲知久大無窮業一縣經綸四海同
　　廣信婁懌領應天鄉薦(懌一齋先生姪/蓮塘先生子也)
秋榜羣賢起各經裒然吾子得榮登科塲夫豈真婁學
尺度聊存應世能千里計階須勸駕幾年俗債了寒燈
家庭此外饒誰語向上工夫更幾層
　　送陳孔章㑹試
萬年天地幾賡歌機㑹明良奈此何聖主求才猶夢卜
有司拔俊豈蹉跎偶真天挺無雙器更此龍飛第一科
老野泥金堪一字江風舞爛破漁簑
　　愛石洞老師南山花也北山花之句有千萬古瀟
　　　灑之趣亦效少叅數語
紅紫千般遶洞斜溪雲花也洞雲花山河影裏雖殊相
太極圏中是一家泉水各溪都有月青天無處不同霞
更須與佛閒分辨識得鳶魚意便佳
看得乾坤睡是佳與公山簟各鋪霞飲乾𤣥酒方高量
吟到無詩始作家夢裏功名雲過影指間富貴槿開花
東溪醉倒西溪醉枕徧秋根老樹斜
　　五十三初度太虛以詩見夀且有見促從仕之意
堂堂吾道且俱亨五十三年已半生天地此幾容我病
古今真眼愛誰睜山中毎見諸公起天下何無一老耕
迂野一時惟覺此敢言時止復時行
運到黄羲已極亨此生今日肻虛生萬年期㑹空誰負
老眼乾坤又一睜自枉鷦鷯能鳳翥本無天馬代牛耕
儘拚花柳前川老笑拄芙蓉杖子行
　　與謝汝申登定山
振衣千仞果真無老睡溪雲病欲孤拄杖偶同登此頂
青天何夢到狂夫道誰皇極千年眼天挂長江萬里圖
欲比泰山吾豈敢醉中聊但小東呉
　　與謝汝申逰石洞
肩偶横擔拄杖斜一頭山月一溪霞閒随夢覺人間者
未醉天樵洞主家禪自西來多柏樹詩非叅透在梅花
夜來堪笑廬陵米又向山翁酒伴誇
　　與謝汝申飲北山周紀山堂石洞老師在焉
千峯但只許平生方竹纔圓拄杖成禮到村翁純傍古
酒同僧飲亦忘形溪邉鳥共天機語擔上梅挑太極行
安得可人徐與謝暮春來共浴沂情
　　寄休寧程詹事時先生家居
海鷗何處可相疑歸是先生未病時老夢黄山元我共
此心白日祇天知雲來雲去人間故時止時行静裏詩
誰許白頭情劇地處分江樹莫離離
　　送婁武庫贊理白亞鄉治水黄河
丈夫天地皆吾事迂野誰呼送别歌病裏我真徒白首
此中君自有黄河經綸雖許神功妙疏鑿其如水性何
肻許司空容及此禹功千丈倘重磨
　　送俞潤夫子錫
敢憶尊翁片語知别來生死本何期豈聞雲水閒停處
得見風花舊㸃詩杯酒偶逢兼喜戚父風真認豈鬚眉
别懐更有無窮在不敢輕添白首悲
　　和孫地官喜雨
聞語天心即此心漢隂老甕抱吾霖犂鉏自䘏真無暇
上帝平生若有臨何物災祥非我召瓣香天地感誰深
微臣蟣虱無他謝詩也天峰草閣深
　　和盛文元答儲吏部
真渾天機自幾分中興公已是元勳子瞻談笑皆成句
老杜憂虞亦在君巾幗毎遺非辱我病羸真本不能軍
可容百尺竿頭路二雅周南更許聞
　　和愛暉員外定山觀紫薇花之作
舞爛真紅月滿池老人誰道不相宜偶同山閣傳杯處
不記瑶臺作夢時周子一圏天地易堯夫幾句牡丹詩
諸公也與天機透笑揷烏紗各幾枝
　　愛暉地官題孫守禦扇偶及賤名用韻奉答
樹宿何年拙老生乾坤隻語更誰情古今大雅真容筆
樽俎元戎豈在兵倒屣片時何偉觀度遼雙耳誤虛名
白頭終豈能傾葢了得風花水月盟
　　孫地官以詩賜㑹兒且有第三句之説及韋齋扛
　　　鼎子之句遂和以自解
青山分付此桑麻笑祗甌窶欲滿車父子箕裘雖筆耒
茅茨雞犬自農家古賢斯道頻扛鼎天飯烟樓但煮沙
几杖不知誰北面得容癡遣問桃花
　　盛文元留活水亭數日將去暑中凉雨為我更留
　　　一宿作此
人間客暑卒難收袒裼吾齋可自由行李誰家剛我送
草堂凉雨是天留夢隨小簟還鋪月詩到青山却領秋
肻把天峯真謂好與君終坐水西樓
　　寄晏運使
病野山眉愛打寛也無湖水也無官不知天竺蒼峯月
曾照崆峒老道冠騎鶴揚州真十萬啖虀天甕自寒酸
肻知老癢何時脚公冕漁簑看兩般
　　送任地官叅議福建
圖畫風雲已放看一言那且濫漁竿十年定坐求心易
萬古相逢屈指難歸我舞雩曾浴後送誰風漢更江千
武夷倘進孤舟夢九曲歌聲月滿灘
　　冬至和石翁
江簑寒動釣魚臺陡覺陽随至日回幾㸃梅花新句子
一年節酒老山杯回書薊北鴻何去同病江南客又來
短髮無多還亂白不勝懐抱向誰開
何處飛龍捧御牀年年朝北拜焚香深山豈有如臯傅
聖主真聞過禹湯天地辜容身毎病風雲燦爛眼俱狂
春來滿圃參苓在誰謂衰翁授藥方
乾坤一枕破茅堂圍斷溪墻五畝桑人事幾番逢令節
天心一畫是微陽病難拜客門還閉酒為尋梅醉不妨
睡起天峰三萬里欲將衰朽問蒼茫
天風九萬未云摶欲向人間問一官病裏山林閒處老
眼前今古夢中看道纔消長論何節棋又輸贏看幾盤
花鳥無窮春漸到已拚扶醉上吟鞍
　　滕地官枉顧定山
利名已透更無闗那問還山與出山活水偶來同此坐
黄花不定愛誰閒忘形本自無賔主畫影終該照孔顔
向晩欲歸言不斷天峰月掛亂松間
　　謝醫姚昌裔求
一語裁成漫古今幾回天夢欲沈沈疲癃偶拜千年手
天地終知一七心活水我真茅屋老春風人亦杏花深
酒杯爛醉姚昌裔不苦深山抱膝吟
　　和韻
老眼逢春病也佳閉門風雨活溪涯百年俯仰閒無用
天道乘除自不差送藥客來懐片腦求詩人到問梅花
不看飲汝長星在世事朦朧更敢誇
　　送張伯顯貳教長清
為貧千古一官同何更人間管化工夫子幾人還木鐸
杏花明日是春風世無先覺那成我天且南川足見公
努力步趨堪不忝也光源委到山翁
　　承黄地官枉顧公予里人先世徙居南海
敝鄉人物果空論南海黄家更有孫老葢一江能故里
風光三日此柴門白沙嶺表奚容獨朱子徽州欲兩存
我亦東西南北者不妨風月共乾坤
　　寄沈提學先生
三年詩到楚江分張栻求詩更奈君老面平生非故冷
山歌廊廟本難聞貧交揣盡惟當日老硬消磨亦世紛
可得更辭門外客小樓春獨盎花薰
風江拈筆便詩還剛滿衡山又泰山天地放公千里外
烟霞老我一丘間鷦鷯可學鵾鵬大顔子難教禹稷閒
欲寫相思愁不答梅花折盡釣臺灣
契合乾坤各有情雲臺那與釣臺爭平生自覺真難信
我輩公知不好名水石姓名非我註風雲人物是天生
移官更近西涯老一月詩筒到幾評
　　雨中承通政張先生過訪賜詩用韻奉荅
一雨江帆許卸時溪雲五日拜公詩天知留客應難霽
馬到看山亦緩馳何地斯文堪此㑹十年今日舉吾巵
可今分付梅花月留與山中别後思
　　公留宿天峰草閣數日告别奉贈以詩
青山久不拜車塵忽坐天峰草閣春十載别離渾夢寐
一言天地幾經綸平生意氣那杯酒明日梅花是故人
送上孤舟還又拜滿江烟浪欲無津
　　公既去雨止風順更有是作
我愛公來連日雨公辭我去下江風誰知若此交遊際
也有青天客主中詩在梅花還俗否夢随春舫亦西東
平生所得尼軻幾出處而今亦與同
　　公去予送至老人港是夜宿於舟中明日言别而
　　　儀真之興尚勃然也更有數語
青山幾夜語無休更與孤汀宿浪頭一片雲山閒草閣
滿江詩趣此扁舟交遊以道夫何強行止随天且自由
興在明朝還不盡許將鞍馬過真州
　　公已舟往儀真予追送之六合道中有作
病眼真州兩日船白頭東坐馬鞍眠平生誰遣山林脚
老去天還鳳鳥緣夢寐尋常頻萬里心交三百幾同年
春江欲採香蘋去與共明朝别酒傳
　　予送公儀真不免更别仍賦一詩
不盡溪雲興欲留相攜那免又真州先生北去登仙路
野老南歸上釣舟魏闕肻將丘壑忘交情愈到别離稠
可堪二十餘年意分付春江一㸃鷗
　　明日儀真與公既别以不盡之意更作一詩相贈
　　　以解嘲也
吾道行藏亦偶聞斯人能謂不同羣明良此去真同㑹
山野何心不送君彼知我愚那可問山林朝市不須分
時人莫訝輕遊走我豈瓠𤓰繫白雲
　　儀真與公别後至西浦橋有懐
東風一酌又離觴欲别無言意更狂西浦此鞭仍我馬
揚州今夜是公航孤鴻北向心随去江水東來夢與長
回首不知人近逺幾行烟樹入淮陽
　　題梅和韻
舞罷真香草閣風瘦笻水月放天蹤有圈太極真成借
無畫乾坤妙莫窮此外可尋桃李聖眼中誰認古今雄
憑君莫説陳莊句已費天機浪語中
　　題翎毛和韻
古今何此不胚胎分付人間莫浪猜動植飛濳皆我與
馬龜疇畫是誰開生成道總歸元化位育天難負老懐
認得眼中真一體三才那把别根裁
　　與相士和韻
茶𤓰活水共悠然不問窮通不問年富貴倘來稱宰輔
清閒極處問神仙我惟一巻山中坐公有千般相外傳
老眼明朝張主定也將䕫許到青天
　　寄凌秋官時謫官岳州
江花無語問南遊偶憶先生在岳州動履幾年終去鴈
行藏何處是高樓事随天定人難勝道許心知病不休
手撚黄花堪寄否秋風𣺌𣺌送予愁
　　除夜和黄子明員外
老醉屠蘇今夜酒一杯千古獨何思送窮文字真誰是
應節梅花略小詩病痛百般羞此夕乾坤萬事了何時
明年又説明朝是青鏡剛添雪幾絲
人世經綸元自在山中日子沒尋思乾坤病手惟堪酒
山野桃符不寫詩萬事新挑明日菜一行剛了歴頭時
嚴光脚板無人夣知可清風是釣絲
何處江山真孟浪狂拈一語一沈思古今怪事都儺鬼
老病悲歌是節詩四海風花年過日一元天地午初時
舜衣欲補深山卧慙愧人間五色絲
　　和白沙先生封何孝子詩巻之作
一丸㸃化有神功盤木曾渠透幾冬何夢許真言下醒
先生剛為此賢封百千病痛三年艾九萬扶揺一日風
感嘆不勝還捧讀焚香幾日拜天峰
　　孤鶴翁過訪出韻命詩以其涵監險也易以函椷
　　　二韻余喜東坡不為險韻所拘遂併前韻通一
　　　賦之世有蘇子瞻者見之當復以為何如哉
天地何來此放談溪雲水月共涵涵老懐太極一圈子
醉影池亭兩破衫有夢聖賢随即到無州山水未愁監
明朝相憶公何去幾㸃梅花箇石巖
萬古窮通付一談人間糟粕幾千函酒杯何處堪明月
草閣天峰坐白衫古瑟不知還此調孤鴻且託寄誰椷
明年可到公尋處老子黄山四百巖
　　往年寄無錫秦方伯有定山泉亦龍山好却愛香
　　　茶兩寺僧之句因與慈溪孤鶴翁誦之不勝有
　　　懐更作一詩奉寄非敢望其見和前作也
公在龍山我定山尋僧兩寺一般閒短笻怪石蒼峰頂
清思香茶活水間自古山林該有此人間富貴是何闗
三年記得詩曾去不見梅花一句還
　　田戸侯病愈求詩以謝何醫余諾之既去田致何
　　　語無作譏語康節謂自從刪後更無詩詩何道
　　　哉乃為我輩所壊如此真可疑也然余之不能
　　　取信於人於此亦可考矣遂作拙詩一章以致
　　　愧一以謝何
乾坤已錯浪詩名此道寥寥更許評醫國且堪疑誹水
定山真足考平生匕中一念倉公術刪後千年大雅情
從此無言真的當老夫分付與齋銘
　　答王提學先生(曽蒙/薦剡)
行藏天地儘無疑分付明良各有時白首本誰堪此念
不才真是累相知都俞朝廟元無我放宕溪雲尚有詩
把酒隔江無限意蒼峰晴雪正離離
　　和提學王先生弔梅花宛陵
秋風無廟薦芳馨只有空山一破亭造物屢憎惟疫鬼
精魂可化亦詩星曲中潁水千年緑門下眉山一㸃青
大雅無言堪老我白頭何處仰孤軿
　　和王提學先生雪後遊玉山
乾坤何處且詩名三十六峯剛雪晴病野我誰堪鹿駕
此山天本做仙城人徒瑶草拈相謔公有儒丹自養成
石室肻容分半榻静焚香坐了心兵
　　和王提學先生遊茅山
華陽今古未堪裁我亦曾攜拄杖來禹貢無窮姬孔路
仙家此地老君臺江山各做人間夢天地同分太極貽
問訊茅盈無恙否洞門癡倚碧桃猜
　　用韻答提學沈先生
各人光霽各人分豈有濂溪不是君一𣲖此傳真日妙
百年吾道本該聞有圏自古含無極一静人間息萬紛
肻許香風同碧洞白頭終嵗嚼蘭薰
古今何處得留情腐巤鵷雛豈浪爭世事不醒惟鼾睡
人間可惡最虛名朱絃棄我千年絶白髮愁誰一夜生
笑把此身從萬古與公他日細推評
早出樵雲暮則還山人行止亦青山誰知俯仰無窮意
不在風花一㸃間此處豈真忘帝力故人當不笑吾閒
相思可許溪雲月更在梅花活水灣
　　承劉祠部先生枉顧定山作此詩謝之
青天許我破柴門十里花圍一箇村何處風光随老脚
也將醉枕問松根病夫聊且尋吾樂忠愍真還到此孫
但苦白雲留未切貧家慙愧濁醪尊
　　送劉祠部子回江西鄉試(忠愍先/生孫)
放浪雲山一此裘豈勝眉宇閣清秋屏山氣格今猶在
忠愍青天覺已收科目果誰開具眼古今如彼放登樓
何當與子飛雲頂濯足滄江萬古流
　　贈廖司訓
孔尼極處無今古道眼人間更與能但儘此途論木鐸
不知影子亦廬陵置郵早暮渾千傳吾道乾坤却幾燈
放斷小橋飛步意不勝明日為君登(廬陵為孫/先生也)
　　賞臧有原西窓牡丹和韻
何處尋春得老遲江南還有牡丹期可知邵子曾吟後
也到而今坐看時無極分明容我眼太湖傾倒放公巵
人間且問花真妙千古能言更幾詩
　　留别静學
老脚江南本謬悠求田問舍亦何謀相逢横玉千年主
豈但平湖兩月舟月到風來尋邵子水承山管送湖州
憑誰萬古溪雲閣斷好移來傍白鷗
　　訥齋為林大叅題
回軻此道本無殊一辯千年更一愚果欲照依真様子
也須斟酌此吾廬挨排今古非輕事語黙乾坤有聖樞
老我只將時字看欲題山閣問何如
　　天全亭為秦方伯作
天人此著豈空私可向龍山浪一詩肝肺自家真許照
古今何感不容知百年鼎鼎成今日造化憨憨説小兒
論到山亭仍及此莫從將聖得癡疑
　　留别王湖州
老脚江南不厭頻百年真擾夢中身停雲欲往知何處
傾葢相逢亦此人衆妙已窮蘇子論有餘還共小坡春
留詩只在湖東水明月相思意更真
　　留别湖州沈秀才
南潯西霅此湖濵十日扁舟未肻嗔病裏老狂随處謬
意中吾子十分真儘堪酒濫呉歌月不放花随我輩春
那得汚尊亭上坐等閒長記浴沂人
　　寄臧静學
老分偷閒活水邉東風忽泛過江船主人高興杯傾海
風漢狂歌月滿天横玉不留行客債金沙長記茗甌泉
虛名􁆤倒湖州路愧盡雲卿賣屨年
　　送陳掌教
官到𤓰期鬂已皤好随諸少問鑾坡一犀水怪燃初盡
白日青天照已多胡丈悟來當易退馮唐老去欲如何
蘇庠但問蓬萊地公有仙風道骨麽
　　寄黄州劉太守同年
天地長留萬古緣百年老脚是山川東坡自古黄州地
太守而今赤壁船萬事倘來真大夢人間了處是浮烟
相思豈浪無詩和草閣西風月正圓
　　和羅黄門先生梅花
東風春管盡江城除有梅花更沒清何物隂陽漫邵子
儼然清苦畫延平絶真妙處無詩夜最好看時是雪晴
老我相期無限意一溪寒月半窓明
　　雨宿羅漢寺和藎鄉員外
萬壑無杯濫一莊白雲随可借飛觴行藏夢有平生路
回禹家無各自墻局促轅駒終日短扶揺鵬背此天長
好知黄石山中伴畢又乾坤一子房
天地那容也謬莊白頭還醉我公觴溪聲夢醒偏随枕
山色樓高不得墻定性無書天我泯風雲有趣古今長
可知漏洩西林意詩滿寒衾月一房
　　天峰閣堆石山成
周翁堆石巧於畫我遣㑹兒聊拙焉自笑偶來扶病處
豈知重見結繩前溪泉漫引間流轉野樹移栽老屈拳
莫道野夫惟愛此深山面目本枯偏
　　定山甘雨彌日懸想松厓諸田亦皆沾足秋成碗
　　　中飯矣明日桑柘影中斜陽社酒松厓與我傾
　　　倒令叔酒中名仙亦不得高坐無分也書以志
　　　喜録上一笑
江疇四顧總如焚一夜甘霖遂解紛活水我猶堪飽飯
松厓天况與斯文􁱪􁱪社皷堪酬雨攘攘秋田辦割雲
酒米許同三百斛也招令叔共醺醺
　　聞縣中祈雨連日未有得而宻雲北來定山已如
　　　注矣明日縣侯謝雨㫤無籍之人天地久不收
　　　管縣官不當顧盻蒙此佳貺葢出望外遂用前
　　　韻聊以志喜
何處心香與帝焚人間祈禱亦紛紛蒼天自管仁民意
下土誰為謝雨文春毎不乾花縣樹帽真狂戴定山雲
催租不有蘆塘犢誰雨誰晴只醉醺
　　寄任生之叅議用送行韻
秋爽曾攜坐馬看是為垂紱是垂竿留連萬古知非淺
老病深山見頗難鴻在雪泥留指爪天來草閣了䦨干
行藏斷定公知我􁆤倒終焉七里灘
醉把浮雲笑笑看黄紬被裏日三竿孩心未覺相非是
狂藥寜知痛飲難民物自公真可拜乾坤何我不相干
古今認得真相契不到無詩寄釣灘
許將南北欲成看空有人間百尺竿但恐獨行寒影亂
不知進步白頭難匆匆描畫何勞顧了了浮華漫不干
問法沙門真䕶否小亭癡坐月溪灘
忽忽那言信眼看巨鰲元不論長竿昔賢枉説屠龍易
此日真聞出手難洛下小車知邵子國清饒舌笑豐干
相思敢只無多話月在千峰水在灘
　　施公節枉顧定山詩以贈之
堯夫窩裏正生涯何處能來客更佳九曲天機真活水
兩人意思在梅花伯休偶自同雲谷仲黙那知又蔡家
千古相留真委息本無文字向人夷
　　寄東昌謝通府
賢聲川湧到柴簷本分人間可浪嫌别駕一官方此去
東昌老菜至今甜斯文天下真同與聖學階梯未舍廉
萬古北窓閒醉處得無安穩睡陶濳
　　種唐毬子樹於天峰閣前周景和加櫽栝馬詩以
　　　贈之
弄得唐毬緑樹柯畫雖馬夏亦難過天峰往日三分看
風景而今十倍多何處鳶魚還此妙自家意思奈公何
病夫不是文章手慚愧當年郭槖駝
　　送施工部出守岳州
醉眼茫茫信欲看百年契合古人難誰知老病扶犂手
也得先生共肺肝聚散有天擡皂葢行藏無地了漁竿
岳陽樓好湖天濶倘許相思一倚䦨
　　贈丁侍御印馬還京和吕少卿
一馬能教問豸冠兩淮要使見祥鸞休言袞職真能補
只此吾民亦自安天上使星還此老人間廷諍是何官
歸臺若畫龍駒進一巻饑民一巻寒
　　夀馬氏母為其壻金戸侯作(松厓求/)
青山勞馬問風騷且與溪花放酒瓢舊業此誰夸蔡琰
貴人吾敢論韋臯天乎賢孝真佳壻詩也幽閒亦夀桃
此意松厓吾敢拜古今開眼不須高
　　廣信二周生枉顧定山贈之詩
千里敲門到白雲山深地逺亦勞君百年此學真誰問
二子人間自不羣道豈尋常何敢負我將六十且無聞
斯文但囑丁通府又許西江一𣲖分
　　用韻寄黄提學先生
白雲反手亦青雲不把荷衣又葢君萬物且知皆可與
斯人能謂不同羣一絲九鼎難偏重伊傅臯䕫也共聞
稽首故人知我意山林朝市不須分
　　寄沈方伯
意到為雲亦頗濃更誰東野化為龍一言此老平生外
千古詩人五字中京國交深賢故舊太湖天結主人翁
斯文豈止論韓孟安得無詩七十峰
　　用韻寄黄提學
秋老青山色更濃年年此地問元龍狂搔短髮孤鴻外
病卧高樓細雨中詩寄故人如見面年過五十敢稱翁
何時許作西巖㑹一日一壺傾一峰(定山西巖/竒特甚)
　　歐陽侍御乃尊挽
是子人間有是翁烏臺不減釣臺風朝廷但説今程灝
此老誰知又大中塵夢本無生死隔賢豪長見古今同
可堪短世傷心淚送與斜陽沒斷鴻
　　答嘉上人
方麯往年聊障面曾無一語到平生偶承和尚垂慈念
也及山翁賤姓名夢醒梅花憑草閣詩來星斗動江城
老知詩句多随口不敢吟壇濫結盟
老子平生何所有半軒蝸殻一乾坤病軀豈敢求他顧
老馬聊知得自存屋後居山那計破溪當濯足不言渾
高僧果許頻來往落盡巖花自掃門
　　定山和老癡韻
斯文無地與狂瀾到處浮屠到處山世有異端終自惑
道無孟子托誰閑風光冉冉聊随伴今古寥寥只靦顔
安得從人南海上太虛歸後便東還
　　江上偶作
蕭蕭草閣管江烟已分從今到老年明月可人垂鈎坐
北窓随我枕書眠東坡老子門冬酒康節先生擊壤篇
到此無榮亦無辱老懐何以不翛然
　　白雲為吾掌教作
白雲紅樹擁江臯展轉衢山望已勞歸計可無憐此老
虛名終是累吾曹親知孔孟真難遇始信巢由不是高
明月滿天真自好老夫今亦買魚舠
　　答李西涯
十年風雨别長安笑把無窮作夢看縱許浮雲終日定
誰知去縛此心難蘋花採採江空逺湘水茫茫道路艱
讀罷離騷風偶急釣船吹上子陵灘
　　送南海范規
毎見江門説范雲花山日日遶吟魂小童忽報來何客
野鶴昻然立我門口中公甫詩無數手裏芙蓉杖一根
一語未終還别去月明人自白沙村
　　送廬陵陳先生
十年衣鉢笑人狂何許書來問異鄉世路誰知今夜雨
師生相見此茅堂聖門自古真傳妙吾道中天白日光
萬里巴丘離别夢定先舟楫到門墻
　　張戸部彦質過訪有作和之
敢將知已定平生二十年來幾合并一驥天涯還萬里
兩人今夜自三更病夫江上漁樵計孝子人間父母情
把酒長歌無限意閉門風雪滿江城
　　和李白鳳凰臺
千載荒臺鳳不遊青天江水各東流九嶷有地埋虞舜
四海何人識孔丘嵗月勞勞悲白髪古今滾滾換滄洲
憑誰放起登臨眼分付諸公莫浪愁
　　陳九疇過訪
正作希夷睡一齋夢中有客打門開誰知陋巷窮居處
也有閒人為我來吾子少年希聖解老夫白首釣魚臺
卧林一語真肝肺莫遣他時誤不才
　　别徐光岳宿静海寺
展轉松牀睡未安可人何處此燈殘江湖到底身堪老
風雨今宵夜只寒天地行藏知我少師生恩義似君難
欲知孤館勤拳否㑹把僧房此夜看
　　寄蜀中徐山甫
秋江一去渺難尋白髮漁舟坐滿簪天下鵷鸞渾此世
山中龍馬老何心聖賢自古嗟誰過此老而今見亦深
江北鄙夫真可笑也憑堯舜學山林
　　送新友弓大方㑹試用大司寇張老先生韻
數峯酣枕華山窓世事乾坤已乞降到我白雲麻屨幾
共君𤣥碧酒杯雙賢人道本芸香閣漁者天須白鷺江
消息杏花春萬里殿元明日在吾邦
　　無逸子
驅馳百聖無遺力此老平生亦健哉上古羲圖今獨玩
壯年周夢老還來百千萬古天流轉三十六宫春蕩開
肻信定山癡老子兀如泥塑坐高齋
萬古能教白髮新聖賢何限此中頻心齋自得顔真樂
恭已何為舜亦人動盪風雷還日月閇藏天地却星辰
莫言此意誰知否輸與江門老病身
　　生挽史孟哲
儵哉殤子真千嵗遐矣彭籛只頃時太始未生吾有我
乾坤却盡子無誰達随螻蟻烏鳶食謬許雞蜩蜕伏知
識得邵家元㑹了也誰呼酒為天癡
　　和老癡
乾坤從子聊相問看到梅花也妙哉此數却從何處起
老夫親見伏羲來有言已便妨談道無物何由更惹埃
獨有癡翁知我意閒随殘雪共西齋
　　與懐玉三宿官舍和韻
誰見霜威不可涯麻衣也許就賔階公如司馬今還有
我豈堯夫也一來明月梅花三夜坐小窓書巻兩人開
或行或止皆吾道説與傍人莫浪猜
　　懐玉送至龍江舟中而别用韻
三夜攤書共燭花先生高興尚難拏還騎烏府青驄馬
來送龍江老釣槎水鳥野懐雖決去雲龍深望本無涯
何人更有相思夢不到長安御史家(白沙答叔亨御史/有此語余借答玉)
(亦有/為也)
　　弔易羽士姜守一
一鶴西來瘦有餘毎將生死問何如幾回見我扶還拜
兩月來書病不除枕上希夷千古夢手中莊子十年書
人間若果神仙有願候新江舊草廬
白雲丹室坐霏微生計那知與夣非鏡裏白頭誰再黒
人間病鶴本難肥題詩巖好書頻到止宿寮成願却違
世道交情終一痛秋山老淚許誰揮
　　皇都盛覺
一箇長簑掛木瓢山人也許看天朝希夷在古雖辭宋
巢父而今却拜堯此日聖君賢相出京師十雨五風調
明朝得見朝廷治歸去山中睡益牢
　　林泉詩巻
誰能一日忘天下高枕青山白髪深鳳鳥河圖終此夢
白雲流水亦何心明良契合從天地孔孟行藏自古今
俯仰百年供抱膝不須閒起卧龍吟
　　唐莊别業
買斷乾坤萬頃烟土牀明月枕書眠天分皇極三千運
我領烟霞一百年流水空山圍草屋小車白帽戴青天
也應悟得程夫子堯舜浮雲過眼前
　　挽容彦昭
墓中誰打彦昭碑(一之來送彦昭/墓誌彦昭所作)老泪西風可盡垂敢
向青天呼此友不知白髮長何誰(彦昭夀/止四十)九京夜路書
難到萬里江門我自遲(予嘗欲詣江門㑹/白沙彦昭宿約也)多少交情言
不盡長江留寫哭君詩
　　寄白沙
一夜風雷喧海角先生方枕曲肱眠蜉蚍大樹人徒撼
太華中峰自不偏豈有酖人如叔子莫將朋黨論伊川
廬山絶頂真無有請看公來屋數椽(先生去嵗除夕有/曰明年此夕公何)
(處好在廬山最上/層故促其來也)
　　東圃為胥江范能用乃翁作
不堕人間醉夢中此身誰道是懸空何人敢唾胥江水
白首今看范老翁人物古今還幾箇風光天地本無窮
我詩莫道無差别臝蜾螟蛉舊本同
　　答周天慶用韻
夢中換骨紫陽巔又是人間五百年江北人無今孔子
句容君是大茅仙武夷白首扶笻坐太華青天枕石眠
傍栁随花通幾日可忘攜手過前川
　　蜀山草堂為沈月作東坡舊堂址也元為獨山東
　　　坡去犬為蜀今從之
誰許人龍萬古真草堂還作一畨新東坡老黯真何物
太白如來又後身自古山雖曾有犬後來秦亦豈無人
公墩我屋休相較滄海看飛白日塵
　　丁大尹枉顧定山夜話
何許書來識姓名遊心樓上白沙城平生自信陳夫子
此日真逢尹彦明病眼一燈三皷坐斯文四海幾人情
與君多少難言話一夜千莖白髪生
　　休寧汪進士枉顧定山有詩和之
留君五日溪雲坐共看溪雲且莫歸詩思兩人秋澹澹
老懐連夜雨霏霏菊還戀節移盆瘦蟹略經霜送酒肥
倘肻重來須記取桃花流水是柴扉
　　送張司寇老先生
劍氣誰消魍魎疑逢人不恨十年遲名從天下兒童識
清有江門處士知烟水釣徒應我是朝廷元老舍公誰
奮飛無限相随意祗是雲霄病翼垂
　　修縣志新江書院作
老子頽然病一齋今年誰遣著書來史官天上無名姓
縣誌山中作總裁大筆總煩諸彦俊白頭高坐老迂才
逢人莫訝書成否萬古羣經萬古埃
　　壽素庵母
未信扶輿自有身三年此日報誰頻肻無天下尋常計
何止人間八十親朝􁆀南山惟此母陳嬰虞舜豈他人
題詩許刻堂前石萱草花開十萬春
　　一葦為蘭雪翁作
如此江山如此翁一瓢無始亦無終偶忘南北東西處
自泊清虛一大中老鶴夢回驚白日片帆天濶掛光風
我家亦住逍遥國萬里虛舟月滿蓬
　　滄江吏隠
巢許伊周無彼此江湖何處不堪居人雖世綱埋頭處
天在先生放酒餘蕉鹿豈知身亦夢濠梁吾恐子皆魚
眼前識得無窮趣一㸃浮雲只太虛
　　挽呂處士
老看身世等浮漚還與乾坤造化遊海岱白雲聊自晩
魯山明月為誰秋百年先友空碑記一代高人只土丘
索莫新莊何限恨開門紅葉滿書樓
　　與太虛覺天二禪僧
覺公儀度人誰識昇也𤣥微我似知石上相逢松寺晚
天涯留别草亭詩青山作伴誰當主白首同心想未遲
我有冠巾俱在此魯齊何恨不同時
　　霜崖洞天追和羅一峰
萬古金牛老洞仙白頭黄鶴此青天羲皇風月閒吟裏
周易乾坤未畫前古石大書南岳叙虛崖横閣武夷船
可堪一灑千秋淚山自空青水自湲
　　白沙先生至定山和韻
湖西不了曹溪約江北扁舟未肻閒多謝先生真好夢
(白沙詩云莫言但/是夢好夢亦云慳)果然此㑹不人間(白沙詩云何時到/江北此㑹非人間)
紫金丹好神仙過太極丸空日月還但得晦翁同老此
定山須作武夷山
　　病眼
天嗔白眼陳叅政我輩山中白眼誰世事相乘難兩得
先生内照恐無虧殘書漢楚燈前壘草閣江山霧裏詩
一㸃明通終可藉濂溪夫子是神醫
病眼今年病欲枯山中長弄藥葫蘆誰為龍腦空青主
我自丘明子夏徒世事豈須求黒白人間到處只糢糊
故人莫怪程文炳不遣醫方到老夫
　　寄吳憲之侍御
玉節留詩老樹灘可能還憶釣魚竿相看雲水無三舍
不寄梅花又兩寒醉枕栁根容我睡諫書天下為公看
相思欲採芙蓉寄只恐江深水冷難
老眼橋湖見使旌東風吹滿過江城人随一路山花舞
春共前年御史行此老自堪邦國俊二吳元與淛江清
腐儒不管人間事飽食能無愧太平
　　驄馬朝天為戴元吉侍御作
行色秋江萬里深山中頻送馬蹄音諫行言聽真誰事
主聖臣良是我心肻許巢由甘自老本知堯禹在於今
相逢莫怪題詩懶兩月頭風痛不禁
落葉秋霜送馬寒題詩迂蹇竟誰干聖朝海内長無慮
野老山中睡亦安御史祇今為寄重諫垣從古盡言難
明朝或有垂衣論願與山中拭目看
　　夀陳天益乃翁
輸贏不作人間夢老氣平生亦頗豪醉裏江山憑酒琖
眼前金紫付兒曹閒随白日漁舟過老放青天拄杖高
我亦何時同草屋飛來峰頂看江濤
　　送劉叅政之陜西
河山萬里陜西東此地曾分與召公聖世祇今須此老
天心自古托疲癃太平經濟俱分付異代人才自不窮
笑我生逢堯與舜却將衰病作漁翁
　　和蔣侍御中秋賞月詩
廣寒何處渺層霄翹首無言思轉寥仙兎有情憐老病
桂花無艶托誰嬌天心自古圓還缺世事随潮長復消
欲把霓裳聽一曲人間天上不勝遥
　　挽
蒼天水月許孤襟不遣青山白髮深障麯幾年猶我眼
折衡千古更誰心浮雲世事愁難昨流水長江哭至今
欲擬招魂歌竟短夕陽秋樹冷空岑
　　梅溪草亭為新昌胡處士賦東川舅也
夢中天姥鰲峰幾不到梅溪小小園徐氏外甥今偶見
舅家風槩頗能言萬峰明月長三琖十里梅花可一軒
老我漁舟他日路不知可許進桃源
　　登定山和光岳
萬事人間偶喚醒數椽我屋傍秋藤醉眠老石三千丈
知在青天第幾層望外虛名何我敢眼前門户是君撑
十年面壁收心坐祇好平生去一矜
我山只有我乾坤光嶽今看乃謂尊何更泰山何更華
是誰祖父是誰孫源深豈覺人難到溪晚聊知月可捫
幾處只堪狂老子年年牛背舞斜矄
　　閒叟為梅溪胡處士賦和光嶽
聖主狂奴自古容溪山此意便無窮誰知宇宙千年病
我與先生一様風越水以東惟剡曲子陵而下幾漁翁
閒忙莫問今誰是時止時行道只同
　　送郭子昇同年和韻
姓名久接青雲後江海相逢白髮前夢裏浮雲那自定
眼中龍馬竟誰鮮五千書卷吾甘老三百英豪子最賢
萬里江西臨别酒一杯何日更同年
　　寄奉宗伯一䕫謝先生
南京分手各西東一紙書來十載中皂葢與君憑聖主
青山老我任蒼穹乾坤萬事人難定朋友交情道與同
獨坐五湖無一語滿灘明月伴漁翁
　　雪晴
老脚長河已斷氷忻然簷日偶東升陽和果得真相愛
殘雪支吾自不能眼㡳梅花俱笑笑馬頭山氣各騰騰
明朝便有扶笻計何處西華第一層
　　養思堂
肝肺君恩已四方此身天地可容忘百年存沒真吾事
萬古綱常只此堂涕淚總深收豈易斑衣未破舞須長
可知本分無窮意大舜曾參孝子常
　　為南海何孝子作
誰將罔極報能深萬里尋詩到卧林滄海白頭雖此老
人間孝子是何心道須在我光前後人有何言賴古今
安得古人參與舜毎憑天地共吾襟
　　文太僕之京過定山言别詩以贈之
下馬相辭坐釣簑君恩極口又鸞坡蒼天臣子吾誰者
白首溪牀病獨何自古行藏雖有道太平田野豈無歌
高才總萬區區輩簡拔如公更可多
一笑曾蒙舊雨知相留今果得吾師平生邵學心徒切
老去凡庸拜悔遲燈火定山聊我榻草鞋天目更何時
白頭但恐還相棄寫在溪雲贈别詩
　　與孤鶴翁夜坐活水草亭
溪雲把手共幽清酒醒香茶罷復傾可了百千餘柄話
豈朦三十五年情月明草閣看横榻風在江樓送打更
却憶白頭王處士幾時同此共鷗盟
　　南山為滁陽傅翁作
雲水芒鞋不放勞半牀秋占子綿袍肻誰眼孔無窮在
見此人間一個高西華有人徒費賣北征無句敢言豪
可知萬古蒼峰頂更有青天屬我曹
　　周禮過江為余作假山成謝之詩
秋山老癢欲誰搔又為西崖過晩潮活水源頭容㸃綴
天峰閣下見岧嶤道心我豈朱元晦畫意公如盛子昭
㑹把乾坤拳一石不將真假到山樵
　　焚黄巻
風燈何自許堪憐容有人間萬古緣晝夜死生真此夢
乾坤竹帛果誰賢百年儘了觀貞意兩誥初收斷髪天
老坐枯松扳哭盡留詩吾獨愧三遷
　　九日同吳獻臣登定山高
登高不把病中休笑挿黄花各滿頭醉倒酒杯還不放
也知明府亦風流斯文幾處能今日山寺他年説此遊
但恨老衰詩力減絶無一句似羅浮(時獻臣出示白/沙先生詩集)
　　送衡州龎檢校之官袁州都事
浪蕩分宜眼又開題詩何許是蓬萊石鍾蘇李雖天與
南岳朱張已袖來天馬有空須放􁁍楩楠無地莫悲材
老狂也直無憑據吟爛沙頭月一臺
　　方景瞻還南城借松厓韻
四海無家更説家且將行止問江霞知君脚力嘗應遍
老我頭風痛愈加萬事到頭終外物孤舟何處不天涯
故園到日重陽近莫向尊前負菊花
　　送高大用進士放回
禮記餘姚世絶高君還禮記冠餘姚才名不忝真如此
鴈塔誰能久寂寥天地聖恩吾不死臯䕫相業子應豪
明良正此賡歌日莫向青山濫濁醪
　　送王提學之大理寺丞
黄紙東來命亦新恩光流動滿秋旻萬年天地真逢主
一代明良實有人何處斯文能此際誰家桃李似公春
白頭莫道終忘世夜夜山中夢紫宸
薦剡羣公一尺中也勞牘尾著漁翁淹留嵗月真非錯
老病山林自合窮自古冠誰無貢禹近來香只為南豐
别離欲寫無窮意都在青天幾斷鴻
　　獻臣明府枉顧定山去年自嶺海至今年自京師
　　　至此意此情何可當也於其别去詩以送之
嶺海來過不作難一年一度問漁竿黄花病裏雖真愛
朽木山中豈足看今古短檠閒對酒江山晴雪此憑䦨
殷勤欲了相酬意折盡梅花贈馬鞍
　　兼美堂為劉祠部作
人間報答可虛徐大扁高堂意有餘今古書香誰父子
乾坤盛事幾熊魚百年恩寵雖無比三代忠良更可書
此境倘能真了了天高海濶仲尼居
　　書哭親十詠巻後
罔極深恩本昊天此心為報亦何緣膽肝欲儘無涯吐
精衛那知不可填何地拄塗無大記向來歌哭且伊川
倘看割刲昌黎説稻錦人間更孰賢
　　徽州方純吉枉顧定山有詩和之
溪雲真愧此衫長老去山中百事荒貧叟畧無他敬客
山中惟有一焚香詩人本自方干後賢者還生仲晦鄉
明日碧梧陪坐處便將留鳳扁茅堂
　　夀章太守乃翁
人間萬事果蒼天既與褒恩又與年自比籛鏗無别語
老知茂叔本誰賢民心冬日黄堂裏杖屨春風白髪前
此夀此封那止此千年東海一神仙
　　寄元敬性夫
性夫論别與詩辭元敬山中亦寄詩病老虛名何足齒
二公高誼可從知經書在古真糟粕義理人間自繭絲
撥盡寒鑪煨栗火不勝相憶弄殘巵
　　兹節堂為方節婦作
人間節婦共稱賢一死當時肻自憐此念無窮真白日
遺孤何累不蒼天門衰祚薄家殘後海濶江深晝哭前
萬古綱常聊自許不知旌表減何年(節婦不肻以減/年而得旌表)
　　答畨陽丘太守
桃花池上果誰栽公有桃花遶屋開官是往年還俗做
仙從何處脱胎來風花老去何書巻烟水閒來祗釣臺
莫怪寄書狂不答本無言説更誰猜
　　南海梁宗烈枉顧定山有詩和之
何處芒鞋步欲穿幾錢還上過江船戴將笠影江門上
來照溪雲活水邉古氣看來元自别新詩拈出盡堪傳
青山可到南川外更結斯人萬古緣
穹蒼萬事豈難知閒與溪雲一笑之聖世我慚非稷契
華山天賣與希夷尊堯有頌真容拜註易無言毎過頤
活水遶家都是酒客來閒共兩三巵
　　答志學員外
短札新詩毎寄將廟堂何意也茅堂雖看此老深相愛
自覺樵夫不敢當流水行雲無固必青山粉署有行藏
山籬莫嘆無緣到細雨年年老菊香
　　送介卿主事
一嵗柴門為幾開老將何處答高懐毎尋竹底泉聲坐
不喝松間道子來嵗月堂堂吾病叟乾坤的的子清才
英年如此人如此萬古他時肻易猜(末作李卿滕子如/相問籬底黄花只)
(舊栽葢兼簡滕李二公以公為二/公之代某不敢忘情於舊知也)
　　送冒地官出守武昌
未把乾坤了鬢蒼十年京國漫為郎帝將赤子求賢牧
天𣲖先生在武昌萬古不磨真俊傑吏中可愛獨循良
定知明日湖湘路人快青天覩鳯凰
　　浴香泉和韻
湧湧真源混一方孰知根底自隂陽間纔握髪知非旦
老却銘盤欲愧湯千古吾身誰疥癬一杯此水漫硫黄
月明浴罷歸來晩春已氤氲盎八荒
流出青天月此方一泓滾滾一春陽人傳蘇子門冬酒
天作江門附子湯投足豈能忘浣濯置身端未判𤣥黄
也知地勝因人勝井渫何論到寺荒
　　敷山書院
千年糟粕幾兒童燈火山堂夜夜紅世道不知文字下
心傳豈在蠧魚中難嗟此學全無術肻沒人間寸補功
我問敷山今主者誰家庭草自春風
　　寄姜惟貞太守
釣竿乘老問東風千里鷗波更向東閒笑龜蒙曾似我
便雖張翰不如公江聲海色留孤艇月影湖光弄兩翁
却憶西涯今學士廿年無信托歸鴻
　　答主敬少叅
風漢癡人果是癡人間此謎豈無疑夢中説夢元非夢
詩外求詩自一詩周茂叔圏無極後邵堯夫弄一丸時
白頭豈有圓融妙深謝西邕少伯知
　　雪中和允崇
梅花香影正匆匆下馬勞君活水東雪片不愁如席大
主人惟怕酒杯空興非安道真能盡詩豈徽之所得工
今此可堪成故事太丘翁又定山翁
我有何能敢屈尊也勞雲水下柴門溪亭此樂雖堪賞
薄酒山瓶也自温雪月滿前都若此乾坤今果欲何言
無端㸃盡天幾妙千古詩家一字恩
除陽殘日在歸驂更莽天峰問結庵吾子溪山元有味
老夫天地只迂談尋常有酒君須盡如此無詩雪亦慙
眼底梅花更何處不尋山店過溪南
溪山何必畫羸驂活水癡人不出庵雪月風花閒自弄
隂陽竒耦共誰談無言自得𤣥天妙有畫還成賣兎慚
到此北溪終可語得朋真是在東南
連隂不出果無驂只也蒙頭破草庵獨把一杯看雪坐
便知終日與天談擁殘敗絮貧忘累和毎無詩老不慚
笑我不留門戸在龜山立處是河南
　　雪中和趙地官
六出人間管去留自須尋樂不須愁許誰太極圏中妙
不向梅花雪裏求到處江山真樂土此身天地只虛舟
也知清透詩家被富貴都忘説夢州
人間萬事是天留元本無愁可浪愁閉戸總非顔氏懶
執鞭真豈仲尼求對局兩陳敲凍子歸簑一㫤卧漁舟
明朝有興還堪至莫問青州與趙州(青州酒趙州茶也/兩陳以徳允崇也)
尊酒真勞半日留風花開眼欲誰愁人逢此雪誰能厭
詩到今朝豈用求君總觀梅如玩易我歸騎馬似乘舟
年豐敢自山中拜直北遥看是帝州
　　答允崇
江山随處便堪留何物公眉肻上愁天地此杯那可失
古今同氣自相求晩峰殘雪詩都畫暖日晴江客有舟
開巻英風高格在二公元不數蘇州(允崇欲待/雪渡江)
霸橋驢子是誰驂不信詩成活水庵人有伏羲還我否
天將坤卦與公談一幾未洩梅先露萬里交輝月不慚
天地斷分南與北如何看北自成南
　　東坡雪詩善用險韻王介甫趙昌谷諸老和之皆
　　　以為不可及余因其言遂戲和之
萬物乾坤都自在莫將詩律鬬精嚴一隂有片皆成六
天味無窮不在鹽貧老但惟偎拙火北風徒自撼茅簷
新晴又與新詩約忽露西山十二尖
人間道眼留真妙雪令相看一果嚴萬里江山無色界
一團天地水晶鹽梅花野店藏詩句羸馬西山閣帽簷
往日獨思朱仲晦朗吟飛下祝融尖
四時佳興皆堪出白帽光風映小車萬古乾坤留卦畫
一年消息到梅花門墻峻地伊川學雪月高天邵子家
開眼天機無不是有人詩句只魚义
讀書懶對西窓坐糟粕回看亦五車自古無言知本静
人間有眼識空花天非個者難言妙詩笑東坡也作家
幾夜蒙頭漁艇子騰騰睡倒月溪义
　　和石洞僧
花様還真有别傳一花開更一花鮮大音本只無聲妙
老局能誰一著先到處癡人堪説夢人間瘂子最能言
年來人我都忘却不管誰為後與前
何處圓融是的傳本無奄處本無鮮我生太極纔分後
誰見乾坤未闢先果老晦翁元不偶定山石洞豈徒言
鷲峰百尺竿頭上又舞溪雲大雪前
　
　
　
　
　
　
　
　
　
　
　
　定山集巻四
欽定四庫全書
　定山集巻五
　　　　　　　　　　　　　明　莊㫤　撰
　七言律詩
　　送廷賁通政侍親
何處鹽山此故林青天開眼白雲深有君理固難言去
無母臣誰得至今一代明良終我念百年忠孝是公心
顯揚要識乾坤妙萬古臯夔萬古參
　　與李敬熙
細月肩輿病坐遲相逢連夜幾相思欲將老眼號天淚
痛灑秋江教子詩(秋江敬熙號敬/熙有詩教其子)蠻貃虎狼尼父嘆中
華男子邵雍癡喜音日望簷前報先有山家凍鵲知
多承攜拜令翁前一尺長眉八十年忽憶老親埋土壤
可勝血淚漲青天百年欲死成吾恨千古何心累子賢
毎望聰明長不及此懐還莫老夫偏
千言萬語在溪橋逆耳深知老舌饒自覺此天無半寸
欲將何處動分毫綱常父子誰甘滅斧鉞春秋敢自逃
以我舊從親黨後得忘天地幾長號
五世堂前忍泪過誰知微泣變滂沱傷心萬古明朝緩
揩眼三綱半月多縱不尋常吾輩改其如天性自家何
若將他日尋慈孝遺臭流芳耿不磨
傷心泣涕否還真只把譊譊瀝膽頻鷹隼鸞皇都在我
曾參大舜亦何人但知天下難為子豈有人間不是親
倘肻幡然慈赦後拜公千拜拜蒼旻
子道誰卑父道尊可將定位問乾坤人言莫謂何須䘏
天鑒還知略未昏千古是非良自我人間禍福恐無門
老泉明論公曾讀但識雷霆亦理存
百拜焚香不隔簾青天只尺罩茅簷老親念苦慈還在
聖主恩寛律頗嚴得罪舉凡皆可禱揲蓍除此欲何占
千莖老髮垂添白幾夜因君白更添
　　強通致仕
草閣傳詩還再拜一江其奈老懐何先生此去真休早
賤子平生是病多天地幸逢今聖主江山誰肻戀漁蓑
老臣要儘深山睡莫忘明良萬古歌
　　題馬秋官謫判廬州巻
朝躋廊廟暮山州南國衣冠得壯遊郡郭荒寒雖此謫
天王明聖是臣尤焚香有閣終朝閉失馬無心萬事休
豈有賜環今尚早乾坤何處不天留
　　廬墓巻為惟則軒賦
廬墓聖賢中道否而今廬墓却稱公百年自盡親喪裏
萬事還堪義起中此論宰予言果謬當年子貢意何窮
平生大記成虛讀敢向人前説異同
　　雙挽巻為李都憲題
一與江亭坐月高浣靈風氣盪吾曹江山不管論何自
天地安能見此豪磊磊教終程與丌堂堂天果稷還臯
千年留得傳家在不但天恩老豸袍
　　一樂堂為何都憲作
往年重慶拜詩遲一樂而今更許詩厚積何人真自管
皇天老眼更誰欺平生讀易羲親見終日焚香邵亦知
俯仰不須呼孟子本無愧怍是吾師
　　吳宗道醫已入神品張旭草書宜􁊞弄丸非誑也
　　　百尺竿頭更進一步又在宗道詩以謝之
醫國堂堂到幾豪向人説夢本徒勞名家大手公真妙
此日天峰眼更高草聖百年元醉旭弄丸千古只宜􁊞
老懐天下都無恙願與人人拜聖堯
　　六合别俞邦誠
孤舟一雨帶秋開何處弓旌萬里來已分深山甘朽木
豈知優詔起非才人間百事添霜鬢老去虛名愧釣臺
把手欲將離别句不勝千古送秋懐
　　高郵王鴻漸母挽詩
一夢詩豪不自由短篷疎雨問高郵毎將斷髪憑誰氏
果見移家在少游萬里升堂空再拜百年開眼信浮漚
佳兒楓落呉江泪一灑西風萬古秋
　　過淮
渺渺秋風送客懐醉臺老眼看金臺三千里路今猶在
二十年來此度淮天地豈勝容俯仰聖恩何處答埍埃
邳徐幾㸃飛鴻外又長秋帆帶雨開
　　房村將至吕梁用前韻
漭泱無窮放此懐人間著處有高臺病随山水還欹枕
老愧風花又過淮幾句自家真意思滿船書冊古塵埃
雲山圈出洪頭路一幅分明太極開
　　過徐
上洪亂石總烟汀滿為徐州欲小停一代乾坤今險固
千年楚漢舊襟形問人燕子渾非昔遺墨東坡尚有亭
向晚移舟初入沛不勝回首亂山青
　　和叔毅
北山一夢可忘君不道移文更有文到處河山終與㸃
人間富貴本浮雲朝廷禮樂真三代治世人才自幾分
閒倚柁樓無限意白頭詩句滿秋曛
　　桃源寄家書
秋風莾莾問何如兩月長淮更望徐幾處客懐憑酒琖
不勝兒女又家書無程不急趨君命有夢空歸到草廬
安得聖恩憐老病青山還我舊樵漁
　　兗州逢白顯
小繫朝天萬里舟豈勝懐抱在西周老忻吾道逢知己
天送先生到兗州旅館添杯更短燭暮林随興寄深秋
白頭又作明朝别多少行藏醉倚樓
　　曲阜道中
岐路周回午日光萬叢紅棗萬家桑自知白首觀吾道
何夢今朝入聖鄉天下幾家還孔廟眼中數仭忽宫墻
可能尋得源頭水洙泗無窮一𣲖長
　　謁孔廟
萬里乾坤萬水東偶從廟貎得瞻崇六經此學千年外
萬古心香一瓣中自有此天人不夜雖無壇樹杏長紅
何人主静濂溪後不到門墻自聖功
　　許季升都憲父母挽
江山何許問天開生却能榮死却哀河朔精英終萬古
太行天地幾幽臺眼中許把英豪論天下誰無父母來
我識偉人真間出朝公雅量富公才
　　挽許舉人季升子也
鼎乎何可論為葢柱也焉能夢作車邢子秋風雖宕蕩
顔淵八十豈乘除珊瑚水底真成脆天馬人間得久居
哭爾豈徒今折桂千年老淚欲横裾
　　濟寧舟中
長安渺渺送歸鴻詰曲舟行樹靄中能走豈如閒睡穏
老年爭與壯年同滿將海氣供詩興難把荷衣犯北風
安得聖恩憐老病江湖滿地著漁翁
不管青天問去鴻百年都只此杯中千家小聚村村暝
萬里河流㟁㟁同逺樹入河留返照布帆随力飽西風
南來北往奔波地留與兒童笑老翁
　　東昌舟中
萬里江湖數起居乾坤歴歴過青徐得風水逺孤帆外
牽月河長百丈餘俗債可容還醉筆老魔猶與戰殘書
可知酒興今多少自㸃秋灘問買魚
何地江山不可居風光滿眼已非徐王程算路三千外
老病趨朝五十餘北闕到應還幾日南舟來即問家書
子陵灘水蘆花月猶憶秋江舊釣魚
　　舟中
暮靄千家望欲平風光著處有詩情秋燈小榻留孤艇
疎雨寒城打二更石自隔河分别界人將望驛問何程
同行我亦朝天客兩鬢羞看雪亂明
百年高興未全平在處風流在處情老夢到家還萬里
小詩欹枕欲三更詔承君命羞吾駕驛送官船愧客程
曙色滿河船盡發隔波天映海霞明
　　憲副陳瑞卿乃兄哀挽
霜臺共雨醉臨清許為難兄打墓銘老淚遺碑空自灑
蒼天豪傑偶虛生諸公斗印皆懸肘此老何誰託請纓
他日我來尋八陣敢題詩葛與新塋
　　直沽
乾坤何地許孤襟夕雨霏霏島樹隂時止時行吾病在
潮來潮去海門深魚鹽自足民居利奔走全非老去心
白首偶同劉憲副小樓春色醉豪吟(謂西涯/侍郎也)
匆匆光景到香醪萬里天涯兩鬢毛北海風回帆腹飽
長河霜冷㟁痕高寒城斂霧山俱出老句横秋氣亦豪
拱北樓高滄海近夕陽䦨檻倚秋濤
　　客中九日
九日去年籬底醉今年九日是他鄉深秋萬里孤舟逺
心事無端白髮長老鴈自随洲渚去黄花不減故園香
孟嘉雖老烏紗在留舞東歸舊草堂
　　蔡村
孤村逺水入潺湲眼見河流又一灣萬里小舟連夜發
幾灘秋水白鷗閒淺深雨亂移篙地西北秋連出塞山
問訊京師還幾驛不勝清夢五雲間
　　宿白家川
淺灘還離寸膠前稍稍頻催上水牽偶到人家多處夜
逺随明月各灣船客非逆旅愁難到鼓合隣燈醉不眠
向曉聽雞還亂發欲將行止問河烟
　　送冒廷和主事
年才十六已香名可畏真當拜後生活水幾年頻夢寐
揚州前日是豪英秋官主事雖南部聖世金陵共一京
短句殷勤還把酒午門殘雪醉都城
　　送黄文敷之青州司訓
醉漁留艇白蘋秋一笑京師更白頭到處江山容物論
百年天地任虛舟贈行極厚詩無句處世虛名酒在甌
天與行藏終自定可須相憶在青州
　　夀奚侍郎
布衣文字得交遲偶到深山豸繡時一笑人間真此夢
百年雙夀又公詩為郎有子同曹念再拜升堂兩鬢絲
二十八年猶爾耳浮雲千古亦堪知
　　送楊明府
高平渺渺隔燕闗山路寒風在客顔何處花封今此老
兩年千古一崑山東南才力民初起西北朝廷意肻閒
明日疲殘安已竟中朝禮樂待君還
　　上西涯先塜和程學土
肻將黎杖負康強採藥尋詩每日忙龎老儘容吾拜晚
瀧岡真托此碑長高名豈更垂今日厚徳何慚葢一鄉
墓木我來今漸拱可勝哀泪到淋浪
　　登元故城和程處士
人間萬事只隂陽草樹空城果自荒夷夏君臣天地老
春秋正綂古今長乾坤乍啓文明運邊塞纔清烽火埸
處處絃歌當聖世九重宫闕正垂裳
　　静庵為文輔乃翁作
花栁平生夢獨頻開軒終是廣東人悞來佛氏言相近
看到濂溪𣲖亦真無極乾坤心上肻古今文字眼中塵
可知動静俱堪定明道先生意更新
　　送夏黄門叅議湖南
蘭芷随舟到楚都黄門風采動江湖行藏易卦千年定
湘水離騷半字無憂國此民終一念忠君萬里只嘉謨
要知此去今明詔也到山中起病夫
　　夀祁侍御母
何處親賢是子賢老樵人拜廣西船江山不了劉因句
賢孝初開邵子天有念寄衣慈母切無緣獻酒侍臣專
可知忠孝無差别一日埋綸一夀筵
　　送景武主事奉使湖南
虛名肝膽更無疑下馬金臺便與詩絶學高山那此念
應魁敷五是吾師眼中人物公何去病裏行藏我自知
萬里輕舟真莫問空江殘雪寄書遲
　　寄時暘都憲
兩接東南使者音不勝回首動孤吟朝廷大義臣何切
陽羡青山夢亦深雲水江湖東道主乾坤禮樂萬年心
莫言一曲無窮調流水高山别有琴
白頭夜夜是雲暘老夢春來毎自狂分陜幾人終此老
召公無樹不甘棠書随老雁聲随北心在天涯病在牀
安得相逢同一笑大江東海倒離觴
　　寄東昌謝通府
曉來凍鵲毎簷前雖覺無書亦未嫌老子京師貧故態
先生郡閣意何甜三杯薄酒無窮計幾載官居一味廉
白首相思他日夢濳夫何處不吾濳
　　送楊地官之邉
回朝聞語策安邉也逐羣公論子賢白首豈知相識晩
虛名先愧十年前此公國計三千萬邵子文章二百年
(國賢先有叙贈公邉事為/公處置歴歴甚有分曉)我亦區區仁義外武侯充國
更屯田
　　夀凃太守
南都里第許相連消息東西各杳然毎恨相尋無羽翼
不能飛堕此翁前小詩京國逢諸子萬里蒼天得老緣
莫怪無書空逺夀一歌一字一千年
　　夀孔母
憶昔留詩與夀鄉一年一度醉瓊漿偶從白首還朝日
又向高堂盡此觴幾萬古今都傳舍無窮天地一滄桑
平生更有鄉隣在略比諸公舞意長
　　永思堂
半㸃元無分外干百年聊與鬢毛殘民彛在我還誰泯
精衛何時到海乾罔極恩深天地在人間此念古今難
白頭且與終身淚大舜曾參後代看
　　和韻
白沙詩在卧愚亭萬古高人萬古馨何處有亭長合在
人間此夢豈該醒頽然白酒三杯盡只麽西山數㸃青
看到堯夫真意思無名公本是無名
　　送别
城西寺裏一相逢癡倚門前别後松王氏我惟尋子敬
九江天與看芙蓉舟中人在三千路江上詩成四百峰
老子南還君正别幾聲離思送朝鐘
　　榮夀
既與遐齡更與封白頭堂上坐春風平生教子麄酬盡
此日青天葢已公萬古恩随黄紙下千年功在此杯中
一官須了無涯分老母年光尚未窮
　　挽良貴郎中乃翁
何物人間不與同箕裘天地幾春風千年此夢還誰覺
一脈賢郎是老翁神禹伏羲今仲黙老泉孟子長蘇公
誰知程珦功非小墓碣青天寫未窮
　　挽林黄門父王府官
短簷疎雨晩成昏下馬何來正扣門哀挽一歌尋老病
麻衣雙泪灑乾坤恩還罔極他誰報詩送江門愛亦存
(江門謂白沙也白沙嘗有詩贈黄門其/冊尚在黄門欲求某詩先以此巻送觀)鼓瑟可知空故
迹顯揚何夢領君恩
　　送張黄門出使便道拜母
喜承君命不彤闈萬里親庭願不違進士恩榮先拜母
黄門官好况言歸乾坤楚越看須逺鄉井山川也共輝
萬里可知吾分内成都負弩是還非
　　送程大尹之官􁳥縣郁長史在義烏時門人也
一書吾友自天涯歴歴諸公盡可誇夢裏烟霞真肺腑
塵中顔面各京華杯深旅館相留月雨送孤舟别後花
萬里衡陽何處是欲將離思過長沙
　　喬節婦宗大希大祖母也
晝哭黄河涙未乾人間此道本難言氷霜嵗月平生定
天地綱常後代看從一無人知大易青天有鐵鑄心肝
我詩知更諸喬在風節能無到不刋
未亡人却與誰同垢面如灰兩鬢蓬老涙吞聲空白日
落花已死在泥中此心百折終難改世事浮雲總一空
萬古綱常交婦女不勝搔首更東風
　　與王先生某識其人於西涯處
何處相逢一語同李膺門下久知公京華客騎紅塵裏
蔬菜僧齋白飯中易數有傳聞邵學玉闗生入論邉功
何時掃地門墻下白首休嫌病老翁
　　與儲静夫
一𣲖濂溪自聖賢肻教庭草失真傳也誰此老無窮意
分付人心一個天明鏡非臺那拂拭空中有月本虛圓
可知作聖明朝了萬古還看是自然
　　挽
儘却名公下士心秋官難弟更言深偶誰如此看吾輩
可見先生教子箴鴈塔慈恩前進士浙江民瘼舊棠隂
薤歌欲補傷心涙哀血能無下滿襟
岳伯老妻貞淑配侍郎賢母太夫人下機斷髪言雖切
贈典封恩報亦頻史傳古人收列女路碑賢行㸃麒麟
落花亦任斜陽裏不管東風片片春
　　拱北樓為劉憲副作
北門鎖鑰在燕東一鎮江山萬古雄臣子意惟知本分
此樓天或鍳吾忠衆星在斗随天左萬水朝宗到海同
白首向公留一語曲䦨天闊晩潮風
　　王湖州父母挽
萬里艱危病不扶肻將老涙灑窮途欲行千古平生獨
管有人間叛去無贈死封生他嵗月天經地義此師徒
堂堂様子成今古豈但曹南一丈夫
坤承此道且無窮笄珥誰家欲與同辛苦斷機人丌氏
艱危舉案女高恭平生心膽應須竭死後青天也自公
移孝湖州推第一恭人豈止玉函中
　　紫誥褒封為王湖州作
都咈明良本自開東南父母更誰才淮揚汲黯寧終薄
天上褒書果自來萬里烟霄何俯仰此心天地只涓埃
使君可把行當次略與桑麻小屋猜
　　静觀亭和南川
人間安樂果誰窩小占當湖十頃莎亭子青天真自在
道人言句亦平和儘堪今古無窮否老奈鳶魚一笑何
再拜我來還許竟滿湖明月到深坡
池亭一坐一成詩頗覺風光與醉宜小弄烟霞雖此興
儘貪花鳥亦吾私將誰㸃也真堪與前我濂溪笑亦知
多謝風花同與醉老狂何敢望林沂(沂工部主事莆田/人嘗有詩静觀亭)
　　齋宿和韻
老隔垂簾病亦侵夢回西閣漏沈沈報酬主上平生分
對越青天此寸心布絮不温麄被冷朝衣端坐燭花深
相應郊祀寒仍在昨夜圜丘雪尚隂
青燈耿耿火逾紅數起披衣滴漏中寒雪小臣聊此夜
至尊今晩尚齋宫尋常一敬吾心在自古南郊大禮同
毎記他曹同寓宿白頭何夢更諸公
　　和西涯韻
二程夫子舊家風烏帽長髯大袖中畫格豈徒今日似
白頭元只此心同孤亭野竹叢叢瘦老筆西涯字字工
許可無邉他日意随花傍栁各溪東
　　挽沈秋官乃翁
人間罔極報能窮姬舜勞勞幾念中一語小堂空白髮
百年老涙各秋風封書贈典恩誰别紫閣青山夢果同
癡把大中風月計許能千古欲随公
　　石翁見寄次韻
花下一杯還一歌梅雲細路隠垂蘿春來紅紫花無數
此外東西路更多影子青天從放誕頭顱明鏡笑蹉跎
悠揚乘興前溪曲戲撥流澌潄碧波
萬里長風擊楫歌了無此夢挂烟蘿溪山到脚長嫌少
車馬臨門不愛多瓢挂樹稍風淅歴鶴巢松葢夢蹉跎
一聲引起漁家傲兩兩三三唱隔波
　　寄沈仲律先生
掉頭自愛逢人言賣卜何疑趂市喧風日西山還有蕨
蒿萊金谷已無園頗知公議定千載肻信頭銜光九原
甫里幾年閒老子扶揺一羽入雲掀
桃李無言定有言采花食實信人喧先公天上何熊兆
後裔人間愧漆園門戸羣鴉歸返照杖藜獨樹倚高原
懶回浦口經年首幾度長髯付一掀
標榜何曾敢浪言不應耳目厭囂喧抽頭卧看千山雨
送老窮甘五畆園殘夜茶甌供短咏嚴風竹壁露寒原
孤帷不為梅花發不放跏趺不一掀
山林形影復何言言有桑麻墅老喧總為食貧歌帝力
不妨抱甕向人園行無愧影終然好罪或欺天不可原
種樹書常留枕畔把鋤手倦把書掀
祗有東風竟不言吹開萬化不曾喧光隂放我還收我
花栁南園又北園紫氣何來逢尹喜采絲無計綉平原
狂颷莫送長江目浩浩東流勢共掀
　　沈公見寄次韻奉答
婆娑獨對皇天影談笑都來俗子喧芥子須彌還我闥
千紅萬紫亦春園心無牛口干秦穆跡繼龍頭愧邴原
江上神龜尾方曵放情泥淖不須掀
一回人物如公少三楚姓名從古喧滄海㑹同都活水
芳菲次第各名園藜羮莫道無萊婦蘭畹應誰負屈原
自古是非看汗簡一畨披抹一畨掀
階前驚犬虎頻過門外催租吏更喧欹枕月横千丈石
種芝雲裏四時園崇高楓陛今惟聖貧病桑樞舊姓原
苦雨閉門如坐井一簾垂地未教掀
閒來一坐都忘却為有東風入耳喧春意宜人何獨我
花光著處不皆園鷰泥軟趂高高履鶯谷斜連短短原
回首江門去年道兩三連袂任風掀
攻心真樂濃如酒避俗高人寂不喧接羽雲霄千仭鳯
交隂椿桂一家園趨庭舞罷星臨戸倚竹詩成風滿原
更愛紫荆花意動花根活水手随掀
　　衡州鄧貳守示寄石翁詩次韻奉答
隠几青山疑有約展才皓首笑無功白牛車子終居洛
金口人家莫薦雄衡嶽主人開洞府湘江烟月狎鳬翁
憲臺東老書頻到鴻鵠遥連萬里風
花栁音非曲徑通尋幽莫道我無功天和得處人方樂
地主豪時客亦雄榮願已教都絶夢頭顱不恨半成翁
從君欲飯諸峯蕨只恐香飄口角風
蕩蕩乾坤無異境熙熙造化有同功雲霞繚繞孤眠穏
霄漢飛騰一羽雄文綉蚤知非趙孟鹿裘老去是榮翁
衡山笑與箕山較瓢挂林稍不斷風
　　随州守士脩見寄諸作次韻
宦遊随國吾何薄夢入華胥晝亦酣有限光隂真自惜
無端世事不交談公門却掃雲生席流殍歸來月滿庵
收拾江山閒調笑清風萬壑巻晴嵐
朱戸垂楊迷畫轂玉河流水漾春襟普天弓劍莓苔卧
萬國簫韶龍鳯吟領郡有人生色少握犴無地托交深
吾宗不取當年美衣振青天萬仞岑
　　送勑侄奉母之官所
鶯花三月揚州路傍母東征覲父官作伴青衫供色笑
如雲緑髪襯斑斕後生滿眼應誰畏門第當時亦不寒
官署日長閒展巻中郎有眼在毫端
　　奉沈都憲和韻
豈無魏野忘情得只有萊公著眼真卑賤不知誰是我
謙光自信福膺神焚香詩讀兩三巻洗手歴開十一春
不盡長歌還短舞典衣沽酒共比鄰
兩脚東南萬萬峰悠然雲水一行蹤地爐撥火常煨栗
岩谷鋤雲只種松睡過茅檐餘丈日衝來風雪只簑翁
閒拈周易從頭讀能躍能濳道是龍
　　寄馬侍御思進
一廻白簡朝廷近萬里青雲屬望遥我老升沈須異地
公觀南北自同條人間榮顧非英與天上經綸到理料
須聽朝陽鳴鳯鳥却教次第感簫韶
　　黄公山釣臺浸水荅陳二教先生
浩蕩烟波笑此臺悠然雲水不安排餞無溪友相留去
饌有江魚自入來大放絲綸看月上小將舴艋認風開
相看歌子還相戲誰倣前人舊體裁
山色水光相上下酒瓢詩巻日挨排早知長日不虛過
肻道吾生是倘來一㸃青天南極眇全臺白眼老夫開
荷花菱葉無人管留取襟裾次第裁
　　贈蕭恒實
千秋鳯鳥來空舞湖北湖南不斷飛文彩我驚千仞表
交情君重一年違知無秋巻呈親恨喜有江魚入饌肥
赤壁磯將黄鶴景月明收拾一囊歸
　　送友卿還上虞
袖滿烟霞屨滿風㑹稽面目許誰同此功天地本無外
行跡水雲都自空冷煖一年蔬飯裏往來千變不言中
臨風挿羽仍霄漢約我重來五嶺東
丘壑生涯甘自適路岐迂僻問相尋為人機恐除根晩
非聖書曾著意深剡曲雪來空有興鴛鴦繡出已無針
因君獨起孤山夢坐弄梅花月底隂
　　聞華容劉東山先生致仕
蒼生何處共東山善自為謀去不難塵外有人瞻紫氣
鏡中疑我尚朱顔一官自笑三年往百嵗長非頃刻閒
三十六灣風月好魚龍昨夜舞灣灣
　　謝天與改官汴臬幕東嶠兄有詩次韻并寄
梁國何曾還哧我今人情或古人同電懸雙眼欺秋水
髻擁三花御野風柱史官來頭已白醉鄉逃去頰初紅
吹臺獨上高回首各各溪河落照中
活動天機切太空四方上下本𤣥同坐臨梁苑梅花月
行倚汴堤楊栁風醉掉頭顱紗帽側倦遊車馬軟塵紅
詩成愧我空相憶都付蘇門一笑中
　　太守馬公墓誌成詩寄其子侍御
翰墨非徒此著勛欲從地下起斯人文章老去還須悔
語黙元來只自真罔象幾回悲夜雨雪山終古共秋旻
還吾第二碑今日零替高才一愴神
　　寄㑹卿弟(有叙/)
　蔡公既種下秧吾宗已得其價豈可使弟獨出田補
　　之只今年了得則可亦時卿弟言也小詩為我讀
　　而和之
丘原老樹半交隂取次栽培正賴今井渫收來同是福
淵魚眼底可曾深相應事許齊齊好正謂人無各各心
果欠狐裘三十載長刀短笠只孤吟
　　贈通山葉秀才相(時相館/鄉約堂)
日短日長憑大化人非人是信當時豈無湖水甘神瀵
更有溪毛當紫芝步入塵埃遲亦得樂非形器熟曾知
泯然獨與溪堂坐畏壘千年或在兹
　　寄雷敏
舊雨亦留今雨留而翁中表分相投山居老我為兄愧
兒軰還君與道謀經笥破胸書萬巻筆鋒落手欠全牛
青燈長夜相逢教分付而今愛黒頭
　　下庄栽禾呈諸兄弟
樹緑隂底壓竹籬山青面好闞茅茨隔花老眼看人悞
煮石山童報飯遲苖意懐新時雨效人情依舊濁醪知
蓬蒿剪盡兄兼弟賔祭年年合有支
指迷中路須童子拜號村山亦具茨杖屨已空天地闊
頭顱聊得雪霜遲呼牛應馬誰無事運水搬柴君得知
世短意長無俗念青帘影裏酒頻支
十畝山田都漸次數間野屋有塗茨施為正處勞神少
租税先時見吏遲容足江山如有待候門童穉總能知
不栽溪口桃花樹勾引來人恐莫支
　　任仲謀仲禄萬鈞諸弟載酒訪田所
人好烏鳶同鳯鳥迹高黄閣亦茅茨荒村載酒相尋少
嘉種逢年豈患遲拾穗獨憐公不悔締交曾許鸛先知
五風十雨天終定弟勸兄酬樂不支
　　和升卿弟
弟許長歌兄許和情須相愛法須排天光人耀休同調
城市山林不兩來眼底孤燈憑夜剔脚頭荒徑到時開
池塘草色如鋪錦刀尺今畨看巧裁
　　寄答㑹卿弟示詩
分付周遭不挿籬雲為簾幕霧為茨堂堂大路容人去
稍稍灰心得老遲元亮醉鄉同此醉叔牙知已是誰知
随身官殿皆堪適何許勞勞費四支
　　林待用擢方伯不赴
風滿南窓一枕宜懶將心跡較皇羲高山大谷看龍變
流水行雲到我知今古英雄都百嵗輪蹄世路但千岐
歸來老子揮金少笑共桑麻話雨時
　　用前韻寄雷鳯卿
落景世情休暫留早知明月是輕投瑶臺驕我雲霄勢
吾道欺人嵗月謀野鶴不知官落羽波神無意辯來牛
清塵不别紅塵路看取東西在屨頭
　　寄雷震東讀書塾湖并寄震場諸昆弟
一瓢蔬食非難受萬里毛錐亦易投青眼今宜惟古是
黒頭命未與仇謀小將一杖扶岐路何許孤槎訪斗牛
奈可逝波頻洗眼等閒不漫過橋頭
白沙為役兩年留杖屨朝昏不暫投膽内虀鹽無世味
案頭螢火共書謀功名堪折中郎屐鼎鼐終函上帝牛
弟子爾家佳且衆東頭住好接西頭
手未攤書意已留兄知拈掇弟知投門庭諸父無遺蠱
館榖經師更善謀盤錯幾年都利器楅轅前日有童牛
儒生廻首吾家季弱冠當年應鵠頭
　　贈呉别駕獻臣復之成都
蒼梧飛檄蜀都臺病起今年别駕來千古事功人毎後
一回巖谷眼初開路經灔澦波方定心許乾坤老未灰
相慶一冠逢太守黄堂元不着塵埃
　　送成都謝外郎
隔嵗益州來從事並舟别駕且衡山草蔬旅食秋將盡
鉛槧孤燈夜向䦨淚落猿聲歸少應官随蜀道去何難
芳菲收得盈箱篋碧杜紅蘅更紫蘭
　　岳陽樓
九江有水來天地三楚兹樓冠古今日月宏開雙照耀
行藏偶此一登臨霓裳無復君山奏蘭茝空悲屈子心
了了世情歸涬溟巴陵小放酒杯深
　　岳陽樓留别張公
千尺雲樓萬頃湖我公雄槩眼中無霜天幾度入坐定
縹渺長歌步到虛鷗畔野舟都蕩蕩簾前香影共如如
當年信有東山眼宇宙中間合自孤
　　石翁又有書至詩寄兄東嶠
又拜封書到石翁非商行我復非戎百年老只門墻下
幾樹花留欄檻中白髪庭闈兄早暮青郊菽水子西東
明年鸚鵡洲邉路活水和風百尺篷
　　邑二教陳先生以詩贈行用韻奉答
此志平生遂則宜回看頽魄與傾羲幾詩秋砌佳花領
一雨春盤早韭知江水無魚曾入釡昆丘有鳯未歸岐
青松夾路龍潭雪獨撫交柯屈銕時
　　用前韻寄東嶠兄
舉足千尋欺凍壑抽頭三丈看朝曦身遊物裏都何意
事到人間了不知囊有洗螢臨稺子行無怒馬出他岐
直衫圓帽東山老全楚風流見此時
無心雲水一虛舟競注江河静不流蛙鼓耳邉三兩部
橘奴眼底百千頭道非身外朝朝樂事付人間種種愁
幾夜月明無限酒逍遥只對洞庭鷗
扣舷清唱影相随卧有星房馭有羲天放青山南面熟
波催采鷁北風知籠中日月非高鳥屨底烟霞是舊岐
曄曄紫芝朝暮足敢將腸胃傲當時
　　寄兒教與
常自激昻攤夜巻不將盥潄待晨曦侵雲鬂脚能虛櫛
抵頂天公合有知厨北編籬聊䕶笋樓南築圃細開岐
董生記得昌黎語蹙蹙咨咨不動時
　　長沙王守話舟中問還期曰明春因識一詩
三寒空把隴頭梅兩地心情未入灰客路三千餘里在
慈顔七十四回開師恩滄海汪洋見鄉思青春作伴來
莫結浮漚舟上伴長沙把酒話徘徊
　　書東山草堂扁(東山謂華容劉/戸部時雍也)
封題雲卧東山扁歌咏司空表聖詩天闕星辰遺舊履
橘洲嵗月有殘棋石横流􁆤濳蚪角梅迸垂蘿屈銕枝
自笑野人閒袖手雲烟濃淡忽交馳
黄落空山滿地知江湖殘線一襟詩是天榮瘁元無意
犯手輸贏不㑹棋沙苑草非騏驥秣瀟湘竹是鳯凰枝
紫虛有約千廻醉笑指僧趺亦坐馳
　　喜諸生夜讀
短檠深夜一船虛三尺藜牀幾巻書枕外坐聞心慰我
波中出聽喜知魚政求入處門墻是豈乞人間富貴餘
聞説天孫雲錦好大着心眼看何如
聲自何来谷本虛敢將糟粕委諸書不求安飽思無益
頗頼朝昏食有魚巢鳯依梧輕萬里篝燈承晷借三餘
欲歌子建箜篌引清響雲梯愧不如
實逐花來實不虛今來芳躅古來書頻將心手翻緗帙
也替芝香辟蠧魚戰勝此身無嵂兀攻堅人力不遺餘
請看三五天邉月後夜清圓尚昨如
　　疊前韻
迂腐年來笑壑舟曉波不住夕波流眼欺幾巻留燈燼
鐘散羣雅落樹頭短髮江湖天欲雪長征土木路皆愁
驚湍數罟相連續未許天機到白鷗
峽束蒹葭帶客舟江涵星月傍人流悲歌絶意闗人世
縱飲無錢解杖頭海角往來都此興心端涬溟浪誰愁
不眠猶抱閒來膝山狎浮雲水狎鷗
又向清湘弄一舟笑將雙脚問清流囊收風月非窮相
夢熟烟霞(衡嶽/峯名)最上頭招隠誰甘同寂寞著書獨不為
窮愁稻粱滿地悲鴻舊馴得滄波萬里鷗
蕩蕩白虹揚一舟乾坤孤影在中流風高物外浮溟興
天葢人間岸幘頭歴岅鹽車騏驥病委霜人路菊花愁
也知萬戸封侯樂一㸃真閒不及鷗
　　次韻王良卿
豈難挿羽㑹高風亦易收名上景鍾族並河汾源不淺
門傳文武道初同酒杯照減青燈影日晷催成黒髮功
七十二峰雲霧裏不知𤣥豹在何峰
　　次韻余秀才
門墻不外千桃李澗谷誰甘一蕨薇足底烟霞宜我未
竹間香采是梅非雲開萬里天無意海放孤槎我有歸
閣寄紫虛年五百銕笻扶路此通微
到我連篇都月露疑人有策頌巖廊齒牙不薄紅綾餅
風月宜歸紫錦囊黄鶴高登知後念朱陵今話記前忘
儒家莫悔生涯薄舍下詩書墻下桑
　　演武亭為衡陽王都閫
疆圉豈圖誇卧鼓孫呉不謾話陳編竒兵指顧此堂下
全楚山河都目前法外是人知長上心來應手得戈鋋
太平尊俎羣公㑹記得今年十二年
　　用前韻寄歐陽汝魁
燈燈夜續一清光寒巻深扉暑巻廊除却青氊皆長物
待來紫荷看新囊青山白日文猶在敝帚千金價亦忘
此意君知高引領童童紫葢影籬桑
　　寄汝賢乃兄
聨轡炎風笑語長愜謀舊雨嶽西廊蓬壺不讓容濳息
行止何方此括囊人自别來頻入夣路從徑處不能忘
托尋雲侶無烟火木葉為名不種桑
　　用韻寄于廷玉
只看老屋臨流水不遣彤庭植紫微早嵗是君馳廣譽
明年遲我到知非怡怡中饋輕車馬亹亹元郎識止歸
問我陪隣來岣嶁豈專巖谷話幽微
　　耒陽弔工部祠墓
不遇龍蛇有屈伸悲秋可忍更傷春唐虞廻首封比屋
孔孟樂天非旅人清世獨來真自笑黒頭何處不堪貧
靴洲五百年來水誰照逍遥七尺身
應葬不葬等是休有生無生情肻留夀遲殤子千年在
詩與江河萬古流天借人心都日月山藏廟貎自春秋
拾遺苦被蒼生累嬴得乾坤不盡愁
　　次韻郴州博韓先生
儒衣寛博與懐開只此斑爛便老萊自愛日長如嵗在
不知氊冷有官來竒觀具眼東溟是閒夢何心北闕回
右手承歡須捧檄何妨更舞左持杯
　　用韻簡孔貢士
梅放仙香滿意開郴山誰道不蓬萊新杯幾共殘杯續
今雨還同舊雨來冠玉相逢顔色在凌霄倘許脚跟回
曲肱驚起先人枕又進乾坤水一杯
　　郴州留别高揮使
昔嵗潭州話熟君文韜還許此重論黄金帶重新開府
黒髮冠峩舊將門玉帳中宵刁斗静天河一洗甲兵存
蠻烟幾試巡遊馬桑柘隂隂日色温
　　用前韻再寄韓州博
相逢笑口幾回開落落長松帶草萊苜蓿有盤誰合共
乾坤無語客初來南驅竹几行偏穏北轉雲山首重回
樂意滿腔推不去教兒又進濁醪杯
　　與致政孔千兵
紗帽閒眠心兀兀金戈不枕夜沉沉要知此老無官府
須是昭文不皷琴細字蠅頭雙眼在逺塵鹿伴一丘深
果留不盡遺孫子玉樹瓊枝總出林
　　答王朝儀貢士
可是貞心世不磨珊瑚枝上看餘柯情傾一面逢君晚
酒載雙瓶過我多坐久客檐聽夜雨路長塵世隔秋波
光芒未試衝星匝十丈無前有太阿
　　郴州葛别駕兩過寓舍見訪
楚國人才壓上流胸中著此一監州開門君屢春風面
乘興吾方雪夜舟官府清虛身似寄烝黎勞憊鬢添秋
姜佽未到先聲喜雲影天光共一樓
　　木昌道中
瀧石横流盡犬牙千林不見鳥為家沿山曲曲無名水
夾㟁鮮鮮空好花赤脚舟人寒逆棹青烟洞獠手燒畬
眼前幾盞催詩酒嵗暮無錢何處賒
逺去江湖志不違今來未覺昔來非眼穿海月籠沙白
足倚熏籠貯火微行客自知無嵗暮飛鴻不記有家歸
脚跟自有平生路未許緇塵㸃素衣
　　五羊寄鄧先生俊
追随獨愧共江門今昔交承信有神一舉十觴聽雨夜
七年三遍度隴人好山我有朱陵洞空谷君該鄭子真
草色河邉春意動重逢肻負可憐春
後時自許甘丘壑前席將無問鬼神浮世虛名非得已
出山小草却悲人别時笑語風吹斷㑹處迷離夢寫真
四十餘年一回首乾旋坤轉有冬春
　　寄荅廣州黄别駕
風流信自東山里咸㑹更同南楚情滄海方能乘寳筏
監州政爾得仙城臨岐杯酒嵗將晏識面芳菲春欲生
半畝楚雲臺主我獨來弄月又殘更
　　寄荅朱推府
高才雅足當府政餘子自知無宦情海國風潮催夕棹
蠻方花栁被春城名香簾引清朝動病草風醫昨夜生
澤物洗寃兩無憾遺編殘燭有深更
　　贈方文粹奉親之官京師
方駕前賢不翅過相逢休要問如何喜承毛義當年檄
笑聽武城盈耳歌尊酒小傾真話盡江湖誰為宧情多
長安十丈香塵馬滿眼何人淨緑波
　　次韻沈都憲
王公作意下郊人廊廟江湖夢亦真投老千峰聊自約
初交一臂此何神青山兩坐曾他雨白雪連歌别是春
高逝鳯凰九千仞清都只恐絶無隣
鶯花笑弄祝融峰來往應誰認此蹤老子夢多山水癖
中丞情有嵗寒松可無巢父安唐世况得南軒待晦翁
黄鶴樓前一回首白雲鄉裏看騎龍
　　贈文二
一燈何處寫相知對坐寒窓暮雨時詩本平生非杜甫
琴纔臨老遇鍾期儘堪出手名家早但覺忘年得友遲
肻許無言真妙處欲將千古慰深思
　　無題
酒杯三十六天峰爛醉溪雲草閣翁水木本源江北意
鳶魚飛躍白沙風衆人耳目寧須别萬古行藏豈必同
明日老懐何處寫幾叢寒菊遶籬紅
　　用韻寄常邦靖
自古賢甥有舅風後先大呂倚黄鍾襄樊新徙嚴君鎮
耆舊應知叔子同萬里山河宜聖世千年苗裔策元功
遥看塞上清烽火彛鼎勲名愛玉驄
　
　
　
　
　
　
　
　
　
　
　
　
　
　
　定山集巻五
欽定四庫全書
　定山集巻六
　　　　　　　　　　　　　明　荘㫤　撰
　序
　　滁州志序
環滁江北一畫醉翁瑯琊環滁一畫韋應物滿執中之
詩歐陽修曽子固蘇東坡之文醉翁瑯琊一畫言醉翁
瑯琊而不言豐樂醒心龍蟠者以環滁之大言也夫地
因人勝天下之大豈無竒絶可畫如環滁者哉無韋應
物王元之歐陽修者之為守無蘇東坡曽子固滿執中
者之為客是以無所題詠無所描畫而山川形勝徒滅
沒於荒烟白草而文獻不足徵也使有其人則凡山水
之可畫者當磊磊自勝而不落莫於天地間矣嗟乎天
下之物固有遇不遇者蓋亦數也雖然數豈盡乎物哉
而物豈執乎數哉以余觀之環滁之遇不足以為遇也
韋應物滿執中者詩果何哉詩人之詩也歐陽修曽子
固者文果何哉文人之文也以詩文之人而當此環滁
之遇其眎尼丘之孔泰山之軻舂陵之周龍門伊洛之
二程紫陽雲谷之朱子其所遇者當何如也一元十二
㑹豈細事哉萬古一大開闢天地一大幾㑹人固思境
而境亦思人山川與我固欲各無恙也而騷雅餘談文
章小技者惡足以當此哉吾聞梅花五百銅狄三千將
必有為環滁増氣者矣天豈虛負乎我哉而環滁之勝
豈徒為可畫哉天之生此山川自然有此人傑是惟在
乎精去取秉化筆者之何如也然畫筆以天而不以人
其所以陶鑄乎天下者此其所以造化乎今古者此使
修郡志而不知天地之有化筆則山川盛徳固雖有以
包容乎我而天下萬世豈無具大隻眼者哉此又可與
知者道也今年夏太守曽公謂郡文獻不可無志乃取
陳侍郎之所修者而筆削褒貶不敢一茍此何例哉蓋
知韋蘇歐滿不足以睨化筆之一毫而拳拳收領乎孔
孟程朱者無非欲以天地聖賢為一大畫軸也夫詩文
之人以畫而為畫工之畫化筆以畫而為天地聖賢之
畫由此觀之則環滁一畫果何畫哉書成命滁兩生劉
鍾嶽石允高者過定山以序為請㫤亦嘗有詩瑯琊而
又以公為滁賢守也遂不腆為公一序
　　近思錄序
聖人之道貴無言而不貴有言非不貴有言也影響形
迹而糟粕文字已落第二義矣而無言則真靜圓融若
憒也而真見若𡨕也而真趣若虛寂也而真樂彼以天
得而此以天與極其自得之真而出乎意象之外是以
聖人不貴有言也聖人不貴有言然亦卒不能無言者
聖人不得已也郢人運斤成風斵終日而鼻不傷九方
臯相馬得其神而驪黄牝牡有不顧得於心而應之手
取乎内而忘乎外雖父不能以傳子而臣不能以告君
非不傳以告也九方臯不可以常得而郢人不能以常
有也有則可以心傳可以神㑹如其無也聖人安得以
恝然哉有所蔽者通不能忘有所迷者指不能忘故羲
文周孔不能無六經孔曽思孟不能無四書濓洛闗閩
不能無太極圖不能無通書無西銘無近思錄譬之天
地欲明也不能無日月星辰欲潤也不能無江淮河漢
人之欲聞見也不能無耳目口鼻是皆不得已也不得
已而己為隱得已而不已為聒聖人無隱無聒是以雖
不貴有言亦不能無言也懷玉婁先生提學南畿以近
思錄註於建安葉采者不能無少魯魚乃命棠君周文
化以刻於棠將以教夫天下學者先生行視郡邑毎至
定山必宿我臥林相與危坐三日而後去先生之容與
進退未嘗不鳶魚其間而凡所以示㫤者無非不言之
教也㫤雖不能黙契萬一然謂之無言則未始不知之
矣先生以是教之天下豈得已哉或曰先生非不得已
者以無言之教㫤以有言教天下也㫤曰是可以槩以
無言者非專於無言蓋以觀夫欲言以有言者非專於
有言蓋以待夫將欲無言孔子欲無言而子貢曰何述
孔子言吾道一貫而曽子曰唯先生以曽子待天下學
者而子貢夫㫤也於乎天下學者安得不思所以為曽
子哉書成棠君以序屬㫤廼不敢自棄僭書於此固亦
非得已者
　　送潘應昌提學山東序
河出龍馬洛出龜書天地之秘泄矣而伏羲神禹之後
惟邵康節得之光風霽月魚躍鳶飛道之妙形矣而仲
尼顔子之後惟濓溪二程朱晦庵得之國風雅頌刪自
仲尼人之善惡著矣而三百篇之後惟杜甫李白陳后
山黄山谷得之雲行雨施山峙川流天地之文著矣而
典謨訓誥之後惟班固馬遷韓愈蘇軾得之夫楚人得
弓楚人失弓得可失可然何用於得哉蓋天地吾也吾
天地也圖書吾之陰陽性理吾之㫖趣詩吾性情文吾
威儀茍陰陽不知吾斯汨已性理不明吾斯懵已性情
不達吾斯滯已威儀不肅吾斯鄙已於乎其可以不知
得哉然古今完器造物所忌而得亦有不可易者康節
講易伊川謂其好聼而朱子又有與聖門不同之說蓋
康節得易之數而易之理不得也朱子謂子美䕫州已
後之詩自出規模横逆已甚李杜陳黄得詩之辭而詩
之理不得也先儒又謂六經已後無文蓋班馬韓蘇得
文之法而文之理不得也惟周程張朱之學可以無間
然孔子自以為不試故藝而子貢又謂孔子天縱將聖
又多能也是則康節之數子美之詩太史公之文又豈
足為吾道君子之累哉余嘗考夫數千百年之間學程
朱之學有康節之數有李杜陳黄之詩又有班馬韓蘇
之文吾友應昌先生不可辭也先生與余為同年進士
釋褐之初余識其人於衆人之中觀其風神聼其議論
已有天馬行空之想其後北轅南楫與先生不相見者
十年而先生倚霞結屋其養愈高其學愈富而今其官
大理也則充斥横發欲遏難止而新詩健筆雄文大手
蓋已震蕩出沒於𤣥濛間矣余得而讀之若示以杜權
若示以杜德機者其反却而走不知其幾也逮乎即而
親之考其所存則居然陳邵之所與徒而頽乎周程張
朱之終與歸而先生之器完矣夫先生之器豈獨自完
而不完於天地者哉莊子曰知天之所為知人之所為
至矣蓋必有主張乎是而為之者不偶然也何則天開
於子地闢於丑人生於寅而人文則盛於午未離明之
時而今正午矣豈無一人以當其時乎我國家列聖相
承仁漸義洽涵養百年人才之出莫盛於此豈無一人
以當其盛乎然古之人非無以當其盛者而容有不及
其時非無及其時者而容有不當其盛此所以不能無
容議其間而先生不可及矣先生今年用薦者擢山東
按察提學僉事先生之學有本有末而山東鄒魯之地
孔孟之鄉其餘波殘馥猶有存者先生以其道教其人
而又以是數者兼舉而並行則今日之杏壇未必非古
杏壇也今日之顔曽未必非古顔曽也收南豐之瓣香
續仲尼之正脉余敢不於先生今日有望哉先生行其
門下士某求言以贈然昔蘇子瞻謂言有大而非誇達
者信之衆人疑焉嗟乎余之於先生其言大矣安得有
如蘇子瞻者與之以論此哉
　　壽六合鄭闇庵六十序
天地以十二萬九千六百為壽人以百為壽此定數也
天地人之壽雖有一定之數然人則有與天地同者又
不可以數論也何歟天地有日月星辰水火土石而人
則有心膽脾腎肺肝膀胱天地有雲雷霧雨而人則有
吹噴嘘呵天地有陰陽五行而人則有健順五常天主
用聖人亦主乎用天主體聖人亦主乎體天地一人也
人一天地也天地何異於人哉人亦何異於天地哉天
地不異於人而衆人不知故不能養浩然之氣以塞乎
天地聖人知之故能上識天時下盡地理中盡物情而
通照乎人事是以太極以之而丸弄造化以之而出入
古今以之而進退人物以之而表裏心天心言天言行
天行矣聖人既與天地無異則其壽也豈異於天地哉
故上而堯舜禹湯文武下而周公孔子周程張朱其壽
雖各止於百嵗其道之行於當時傳於後世則亘古今
而無窮厯萬世而無間天地之壽十二萬九千六百聖
人之壽亦十二萬九千六百矣聖人之壽果十二萬九
千六百哉邵子曰欲知仲尼之所以為仲尼舍天地將
奚之焉是知天地之道即聖人之道天地之壽即聖人
之壽道之所在者壽之所在也世之人以俗眼觀壽者
以壽為壽以道眼觀壽者道其壽矣嗟乎人可以不知
道哉六合鄭闇庵先生壽六十風流强健耳聰目明髪
漆墨齒牙無一搖脱先生以進士主事刑部養高林下
二十年矣先生殆亦知所飬也使或不然二十年林下
亦奚事哉古之人以虛生為夢夢夢者易乎其所飬然
養亦未易其不易也先生於此果能道其所壽若朱子
所謂人雖八十亦當硬寨做去則道之在我者亦無不
盡而吾之上位乎天下位乎地而中位乎兩間者亦將
無所愧怍而夢夢者亦可一噴而醒矣是其壽雖以百
而其道不以萬哉武德蔡揮使某者先生乗龍壻也一
日以先生初度之辰求言為壽某野人耕於定山此道
之外無可務者遂因其請也與之言道
　　送戴侍御提學陜西序
浮梁戴先生以侍御提學南畿既數年績用告成擢陜
西提學副使江浦掌教吾先生送其行先生謂宜有詩
吾先生曰吾詩豈足為先生重請一言以重於予夫吾
先生以屬予以迂屬者不足為先生重迂者豈足為先
生重哉吾先生曰何謂予曰世方病迂見夫迂者不以
為狂輙以為怪予知世之病此輙謹閉其口不敢茍出
一言戴先生雖不予病然越雪蜀日不疑足矣尚敢望
其九鼎予乎吾先生曰言之吾請致之當有擇也予乃
告曰楊墨之害甚於申韓佛老之害過於楊墨人皆知
之科舉之學其害甚於楊墨佛老者人豈知哉夫何甚
為我兼愛寂滅虛無楊墨之學蓋足闢矣至於富貴利
達患得患失謀之終身而不知反者則又佛老之所無
也是故古之學者八嵗入小學十五入大學灑掃應對
進退之節格致誠正修齊治平之理自近而遠自易而
難施之有本進之有序科舉之學亦有是哉惟能斯能
蓋夫必也屬聫比對而㸃綴紛華某題立某新説某題
主某程文皮膚口耳媚合有司五經四書擇題而出變
風變雅學詩者不知䘮弔哭祭學禮者不知崩薨卒䘮
學春秋者不知嗚呼此何學哉富貴而已利達而已覬
覦剽竊而已明德新民果如是乎性分之内果有此乎
昔朱子謂廬山周宜幹有一言極好朝廷若要恢復中
原須罷三十年科舉始得科舉得士恢復中原計也周
宜幹乃欲罷之何哉豈以科舉為媒利之階而其人不
足以知親上死長之道故欲罷也昔胡楚浚又謂科舉
之外自有義理曰外云者科舉自科舉義理自義理科
舉無義理也夫道不明豈道罪哉科舉害道也凡人得
所恃以為人者道也所恃以參天地者道也所恃以經
邦國者道也科舉之學害道人何學哉今之世科舉之
學盛行求者曰是取者曰是教者曰是學者曰是三尺
童子皆知科第為榮人爵為貴一得第者輙曰登雲輙
曰折桂輙曰登天府懽忻踴躍皷動一時自童習以至
白紛率皆求之殫竭心力必獲乃已至於所謂義理所
謂性分曽不知果何物也糜爛横流不可收拾把持斯
道今果誰乎先覺後生今果誰乎予則不能不有望於
提學諸君子也戴先生安能辭其責哉吾先生曰有是
時王之制要之不可盡廢予曰君子仕道必科舉哉如
慮廢也利達絶之義理開之教其涵養道德於平時不
得已而發為科舉亦無不善昔東萊得一文巻便識為
西江陸子靜時王之制廢乎否乎吾先生曰似矣毋重
自迂請書以告戴先生
　　贈鄉進士陳孔章序
天之生人未嘗不待之以為豪傑而人不能以豪傑自
待者負乎天也豈天過哉故古之人知天之所為我者
如此故周孔以聖顔曽思孟以賢周程張朱以大儒名
世以接千載不傳之統蓋汲汲然也後世科舉之學行
天下之人始不知所謂豪傑矣故凡領薦一鄉登名一
第率曰此豪傑也而人皆以豪傑自負幸而出一頭地
得魁一省魁禮部又幸而得魁廷對則又莫不以為豪
傑中之豪傑也夫魁廷對者謂之殿元而殿元又科第
之至顯者以殿元為豪傑則王曽殿元已而王拱辰非
殿元者乎陳文龍殿元已而劉夢炎非殿元者乎由是
觀之則科第未嘗無豪傑然不足以恃為豪傑也使得
恃以為豪傑則凡抽青儷白而駢為四六者皆可以叅
夫兩間講承破結而工為時文者皆可以指為聖賢掇
青拾紫而儋人圭爵者皆可以貫乎古今而萬物皆備
於我之身皆可以視血氣之軀而周程孔孟所謂盡心
知命之説鳶飛魚躍之妙皆可以目為老生迂濶之談
夫天之所以待夫人者固不如是其小而吾之自待亦
應不如是其薄予少也學夫科舉固嘗以豪傑自負既
而竊登一第稍知所趨則俗學卑陋悞我嵗年蓋已過
半雖欲改弦易轍而髪種種則已不可及矣毎誦古人
俗學已知囘首晩之句未嘗不為之撫心大痛也予毎
告夫吾弟晏者使知所猛省庶幾不蹈吾老悖之故轍
也鄉進士陳君孔章上計春官徃來省其父江浦予毎
見之學宫英年白晳何所不至請予一言予忍不以告
吾弟者告哉於其行也書以贈之陳君將亦知所以為
豪傑也
　　壽蔣母序
金陵謝汝申過予活水請言以為其岳母夀予辭汝申
曰吾何敢以婦人辱先生教也得一言藏之笈以為蔣
氏光足矣吾聞有善非婦人有惡非婦人也吾岳母婦
人也壽之有善矣吾豈敢畏影而走乎日中哉當亦有
所在也予曰道不易言果若是則名重而實輕文字重
而道輕矣子亦知所謂道乎道不外乎太極太極一陰
陽也陰陽一五行也五行一萬物也太極動而生陽靜
而生陰太極判而陰陽分矣陰陽分而五行布矣五行
布而乾道成男坤道成女而萬物生矣萬物生生而變
化無窮矣故伏羲以八卦為乾坤為坎離為艮㢲為震
兑而文王以乾為父以坤為母以震為長男以㢲為長
女坎為中男離為中女艮為少男兑為少女而邵子以
無極之前為陰函陽有象之後為陽分陰陽為陰父故
母孕長男而為復父生長女而為姤而洛書之合於先
天八卦數圖又以乾坤生於老陽之九四坎離生於少
陰之三八㢲震生於少陽之二七艮兑生於老陽之一
六是又未嘗生於陰陽男女之外也周濓溪作太極圖
説謂聖人定之以仁義中正而主靜蓋一動一靜各臻
其極而天下之故常感通乎寂然不動之中而寂然不
動果何物乎所謂無極之前陰函陽者在矣坤為母之
妙存矣而坤為母不根於太極之靜乎易風火家人曰
男正乎外女正乎内男女正天地之義也又曰父父子
子兄兄弟弟夫夫婦婦夫婦正而家道正家道正而天
下定矣婦亦可以少乎婦不可少者非杜撰得出也易
太極也不然則男之為堯為舜為禹湯為文武為孔孟
為周程張邵為紫陽朱子者可以為聖為賢而女之為
媯汭二女為太任為太姒為丌氏為紀叔姬為公父文
伯母為衛共伯妻為曹大家舉不足言矣而詩所謂文
王嘉止大邦有子舉不足信矣易太極果若是哉有善
非婦人也有惡非婦人也特以坤為至靜資生萬物乃
順承天婦人從夫不可以有為者豈言婦人不足論哉
母之善予不知而太極予則知也由是觀之則坤為母
者道之根也太極之妙也造化之原也以文字求且為
斯道之糟粕而况以重乎文字者哉予言至此汝申不
覺以首至手曰先生之言易矣皇極經世矣箕子之疇
矣某何足以知此哉廼以史癡壽圖諸大方家壽軸請
予書其上持以壽母而母庶幾其有言曰仁義中正而
主靜者雖吾婦人亦不能無分也
　　贈禪老清上人授僧錄左覺義序
釋清上人以相術居京師京師之人欲求知所謂富貴
窮達者未嘗不之上人相也而上人之相亦輙應以故
上人之善相名滿天下雖予之騃魯退處深山窮谷無
所事於此者亦知上人之善相人也和陽尚廷臣曰上
人豈特能相人哉上人自祝髪居京師四十年衣未嘗
識華食未嘗識飽顧嘗閉閣靜坐脇不及席足不及户
外尋尺之地以求佛之道所謂明心見性者亘五六十
年不倦寂寞苦空無所不至人皆謂上人與王公貴人交
可以富貴自處而乃如是何也豈所謂惡逸而好煩者
哉上人曰不然農執耒耜出粟以供上工作貨器以供
國家用兵執干戈以衛社稷皆亦人耳吾亦何以異於
人哉吾得世之所謂淡修者去其勞而取其逸蓋亦幸
也茍於吾業有未能精吾道有未能勤夫豈不愧於彼
哉上人以為道雖勤而其心則又甚公以恕非若他之
學佛者膠固而不通也故毎語其徒曰道一也天下之
為道者曰老曰釋曰儒儒者常非釋老而釋老二氏又
常自以為是不少屈毎與之相抗相詆訾自不相容此
不知何也吾嘗讀儒者之書有曰無極而太極與吾之
所謂萬法歸一一歸何處者似矣讀書不如靜坐與吾
之所謂不立文字直指明心見性成佛者似矣毋意毋
必毋固毋我與吾之所謂真空絶相事事無礙者似矣
夫既似矣然又有所謂似是而非一毫千里者豈將儒
者之説謬哉不然必有所見也人之道惟其中以為是
而已吾之道果是也吾則以為是而從吾之道吾之道
果非也吾則以為非而從儒之道非從吾與儒也從道
也吾知從道而已夫庸知其吾與儒哉茍曰吾業專矣
吾道勤矣而執之者非所以為道也至於與王公貴人
交也則亦不徒與之貧賤富貴其面目而已而若今之
某亷某忠某貪某佞某君子某小人上人又未嘗不洞
見其肺肝也上人豈特能相人哉予曰古之人謂靜能
照物而上人所以能若是者有靜以為之主也使或不
然而上人之相僧繇之畫也高閒懷素之草書也夫豈
所謂道哉而今也謂上人為僧繇高閒懷素者吾不信
也上人今年以高行得領天下僧錄左覺義事廷臣與
上人為方外交偕其戚曹某者求言以贈夫一覺義豈
足以輕重上人哉釋之道以天地萬物為空而視吾
身為假借而吾亦不敢以是重煩上人聼也而乃述廷
臣之語予者如此且質諸上人嘗有是言否哉遂為之
序
　　友山詩序
天地一我也萬物一體也天下古今知者誰哉子思知
之故曰致中和天地位焉萬物育焉孟子知之故曰萬
物皆備於我周濓溪知之故曰窓前草不除與自家意
思一般朱子知之故曰天地萬物本吾一體是數聖賢
者何以知哉見道真也見之真故心與道一自不知其
天地萬物之為我而我為天地萬物也陶淵明不知固
嘗曰采菊東籬下悠然見南山夫可見者誰之山乎韓
退之不知固嘗曰某水某丘吾童子時所釣遊矣夫可
釣遊者誰之丘水乎嗟乎天下耳目安可盡塗固自不
能無具眼者也友山其亦知所以為山者哉其亦知吾
聖賢之所見者哉友山以吾聖賢之所見觀之尚隔一
闗矣天地萬物之中而曰無山亦不可是山者不可謂
非吾一體之物也山可謂之友哉友山未必無所見也
人但病夫見未真耳友山見果真見則萬紫千紅再來
朱子溪聲山色又一東坡茍或不然而徒影響形似優
孟叔敖亦奚以哉雖然人人有分箇箇圓成友山安得
謂我獨無分也友山居南海茶園吾見南海有茂儒焉
具子思孟子之道濓溪晦翁之學友山歸而以是質之
當必得以吾子奉之上下以求吾道之真以求不愧於
古聖賢者殆亦可矣子毋徒以為東家丘也友山詩成
帙委其引於予予固嘗為友山拈一詩也人皆以為宋
頭巾不可甚解遂敢申其説以為之引
　　送陳直夫先生序
予在京師時見天下之賢者多矣得與十人者交焉如
陳白沙之大羅一峰之廓陳直夫之直李賔之之敏婁
克讓之公潘應昌之偉章德懋之浩沈仲律之温黄仲
昭之暢林緝熙之雅皆予所不敢望而及者予皆取以
為友是十人者不以予為不肖亦皆有願納交之想而
直夫與予又有婚媾之雅視他人尤厚善未嘗不責過
未嘗不規凡所以教誨予者無一不盡而予亦不敢負
直夫也其後予以憂歸病不能出是十人者或遠或近
或去或不去與予聚散不常而直夫亦十年不一見今
年直夫起復御史予喜得侍時或聼其議論以助不及
未幾直夫又與應昌出而僉憲大藩矣予之喜者又不
能不為之懼也予終於何所歸哉直夫將行過江與予
言别予留之三宿不能捨去直夫亦以遠别於是極論
古今上下人物題品略盡凡所箴規予者亦無不至直
夫視前日蓋加直矣直夫因自謂去其官居於鄉者十
年鄉之人皆以直夫之直為好竒雖直夫亦不能與之
以自辯者於乎直夫果好竒哉世俗之人軟美圓熟上
下雷同不以為怪偶見吾直夫之直抗不容物譬之夏
雪冬雷見者必駭不謂直夫之好竒吾不信也直夫學
聖賢之學以孔孟為法直夫之竒其殆孟子之英氣伊
川之過剛者哉人以伊川孟子為非聖賢不可雖然聖
賢以純粹為質寛恕為心攻其惡不攻人之惡見其短
不見人之短坦坦乎寛平廣大之地廓落乎天包海納
之中而泯然渣滓之渾融形迹之俱化也若夫英氣過
剛者不能無少瑕疵圭角一世而凌厲萬古自攻之旗
累仆累踣而攻人之陣則雷動鼓行於鴻門井陘之間
為之不少貸矣嗟乎嚴霜烈日果如和風甘雨之可親
乎龍蛇熊虎果如鳯凰麒麟之可愛乎孟子之與伊川
吾固知其非顔淵明道之比也直夫於此當何如哉賔
之贈直夫之詩曰病來緘口坐今日為誰開事忌於名
近身寧與世猜鸞凰終瑞物鷹隼亦雄才畢竟將安作
煩君次第裁蓋將進直夫於聖賢廣大之中而望其剗
削乎﨑嶇稜層之地故耳故予於直夫之行亦以是為
言非以孟子伊川為非聖賢也吾聞白沙以東白先生
之請將主白鹿洞直夫出此以求印正當知予與賔之
為不敢誑
　　羅鶴子應字序
江東羅鶴既冠求予字予字之曰子應鶴曰鶴何以為
有應哉予曰雲從龍風從虎應也水就濕火就燥應也
鳴鶴在陰其子和之亦應也故君子居其家出其言善
則千里之外應之出其言不善則千里之外違之夫其
所以應與違者其故何哉蓋亦氣類之相感者也夫其
氣類之相感者豈徒感哉以一人之心而通乎千萬人
之心也以一世之心而通乎千萬世之心也惟其心之
同也是以曰朱先生安在曰中國已相司馬天地間之
相應者豈止千里之外哉雖四夷之遠無不應矣曰禾
盡偃大風㧞木曰郊焉而天神格廟焉而人鬼饗雖大
而天地幽而鬼神無不應矣曰鳯凰麒麟皆在郊藪曰
鳥獸魚鼈罔不咸若雖微而草木鳥獸無不應矣夫君
子之道自微而至著自近而至遠自涓滴而至於為海
自一言一行之微而至其極也乃至於四夷之應天地
之應鬼神之應草木鳥獸之應如此果何謂哉所謂修
已以安百姓是已所謂致中和天地位焉萬物育焉是
已所謂不顯惟德百辟其刑之君子篤恭而天下平是
已是其應者聖賢之學問周公孔子之能事也嗚呼人
非周孔何學鶴其可以不知其所以為應哉鶴曰有是
遂書以為羅鶴子應字序
　　湖上青山詩序
湖上青山者何贈文林郎監察御史王公自題其墓也
湖上青山詩者何公自題其墓諸大夫士為公作也諸
大夫士為公作者何以公湖上青山之事為竒而公之
死不失其正也死不失其正者何夫死生晝夜然死亦
人之大是以古之死亦固有不同焉者未易論也而惟
不失其正為至子疾病子路請禱子曰丘之禱久矣曽
子有疾召門弟子曰啟予足啟予手而子路於孔悝之
難又必結纓而後死莊周列禦㓂之死不然而以死為
決疣潰癰劉伶使人荷鍤隨曰死便埋我而荆軻聶政
又皆以慨慷激烈而身死夫孔曽季路之死以道聖賢
死也莊周劉伶之死以誕曠達死也荆軻聶政之死以
憤豪俠死也孔子曰朝聞道夕死可矣曽子曰吾得正
而斃焉斯已矣古之死不一惟聖賢得其正也林和靖
臨終詩曰湖上青山對結廬又曰茂陵他日求遺稿猶
喜曽無封禪書其死雖未足以語聖賢然觀其詩則於
司馬相如之死已過萬矣公愛和靖故其死也擇地鑑
湖偃卧其上朗吟和靖詩呼其子鑌之曰吾死葬於此
以湖上青山題吾墓明年公死葬焉其事類矌達而其
志和靖則亦可謂不失其正也夫聖賢者人之成法公
之死不失其正乃不於此而於和靖者何公豈無所見
哉和靖隱者也隱者之跡長晦而聖賢之名常不可掩
古之君子其處已也厚其取名也亷是以實浮其名而
世誦其美不厭予不識公與和靖不知同否今以其子
提學公考之知其父公以和靖自退托也孔明自比管
樂孔子自同丘明竊比於我老彭後世實則不至而有
侈心焉者非公謂也公亷於名太僕文公以詩引見屬
者何亷於名者公之心懼公德或泯而無所彰者提學
人子事也人子不忍死其親之心豈有窮已然汲汲以
成人之善使有規於後世者亦予分所不敢辭也而予
者何定山居士莊某也
　　壽開化汪處士七十序
古今一大旦暮也天地一大傳舍也人物一大浮漚也
何為壽何為而不壽哉人有以為壽者自觀者小而不
知其大也不知其大十二萬九千六百惡乎其不以為
大乾開坤闔陽動陰靜惡乎其不以為久盈天地間齒
髮爪牙水火土石動植飛走惡乎其不以為繁然人但
知一元十二㑹以為大而不知元㑹為古今者亦有時
而窮盡也人但知陰陽動靜乾坤開闔以為久而不知
造化徃來為天地者亦有時成壞也人又但知乎生生
長長總總林林以為繁而不知凡有所生者亦有時生
死也嗟乎果真可以為大為久為繁者哉知其不可以
為大為久為繁者故所觀者自不容於不大也邵子曰
道為天地之本天地為萬物之本以天地觀萬物則萬
物為萬物以道觀天地則天地亦以為萬物是其所以
為大者無有出乎道也而道則何所為哉是故古今有
先後而道則無先後也天地有成壞而道則無成壞也
人物有生死而道則無生死也惟其無先後也故貞而
元元而貞而古今無窮盡矣惟其無成壞也故成而壞
壞而成而天地無盡藏矣惟其無生死也故生而死死
而生而人物無停息矣是以知其大而所觀者大也故
凡所以短古今為一時小天地為一粟薄人物為微塵
者非自夸大也亦無非以道為天地之本有是道則有
是天地有是天地則有是人物有是人物則有是古今
也夫古今天地且然人物且然而况為壽為不夀哉今
年夏鄉進士開化汪君金恩以其父處士壽七十走自
成均過定山求予一言以為壽且謂處士讀書好學汲
汲於愛人之仁謂仁之施於人者惟醫為速故於醫學
為最精夫道雖以生乎天地萬物為大然道亦未有過
乎仁者而仁亦豈有過乎愛人者哉以天地萬物觀之
先儒謂天地以生物為仁人以愛人為仁至於植物之
微亦各以核所藏以生者為仁而謂仁非道不可處士
於道亦未必無少見也予蒙昧之人道雖未有所得然
以其請也則又惡敢以已而負乎人哉故於處士之壽
不以壽而以道
　　貞庵詩序
天地有大間架有大樞幹有大疑惑有大間架有大樞
幹可以至矣然亦有大疑惑者何哉夫大之極者疑之
極也疑之極也故舉天下之大者皆可以而為一大疑
團子矣是故天地之間架莫大於易而易之樞幹莫大
於貞易始於元而成乎貞成乎貞而又起乎元是易之
元亨利貞者時之春夏秋冬也經之易書詩禮也世之
皇帝王伯也人之耳目口鼻形體情性而物之飛走動
植也此豈細事也哉是貞者天地陰陽之妙羲文周孔
之傳周程陳邵之學天地之間凡言大者豈有過於此
哉天地之為大者如此大何大而笄簪鬒鬢之流謂之
婦人乃得以貞而名以貞而居而世之吟咏嘲笑者又
得以風花梧月其妙而牛鬼蛇神其怪亹亹焉惟恐有
一之或後此其為疑也夫豈小哉疑不小也而解之者
亦可小哉易曰夫子制義婦人從一丈夫有此易也而
婦人無此易乎太極圖曰乾道成男坤道成女丈夫有
此太極也而婦人無此太極乎易又曰男正乎外女正
乎内男女正天地之義也丈夫有此天地之義也而
婦人無此天地之義乎君為臣綱父為子綱夫為妻綱
謂之三綱君臣有義父子有親夫婦有别長㓜有序朋
友有信謂之五常無一不可婦人豈得謂無分哉新塗
周某為其母求貞庵詩序周母貞矣予於綱常之大得
無解乎遂書以為貞庵詩序周某觀之乃驚起而謝曰
疑團子今日打破也
　　為余生謝程醫序
蜀有余生者學醫於新安程文炳先生既三年其尊甫
僉憲公有今陜西之命生侍行明年乃持幣帛走數千
里謝先生於新安且詣定山求一言予之言豈足為先
生謝哉予以先父母故識先生於南京徃來十五年如
一日先生之醫予知之予非徒知先生醫雖先生之心
予亦深知之矣先生之醫主李東垣朱彦修至於河間
戴人之論若不足以屑者豈河間戴人不可以為醫哉
搴旗斬將之能雖足以快於一時終不若補養元氣者
之可以萬全而無失而先生之醫王道之醫也先生之
心長厚仁愛不問富貧病有所急雖萬金良藥不以貧
者而靳病有所緩雖牛溲馬勃不以富者而遺而先生
之心王道之心也昔有生從風角於改醫者既歸醫為
合膏封簡書曰有急發之生至葭萌爭渡吏撾從者破
頭乃開封曰到葭萌與吏破頭者以此膏封之其人乃
還卒業夫以改醫觀之則先生之醫若未可以盡得者
醫且不可盡得而况可以盡得其心哉古之人不為良
相則為良醫先生以良相不可易得而良醫可以易行
於是擇其易者而行之故先生之心與醫皆汲汲王道
者堯舜君民之心也良醫之具也生思所以自立於天
地之間者何事哉先生之心不可以盡得也世之人有
從師以學言下頓悟遽有所得者皆是生之從先生非
一日矣豈無所得哉然知弟子者莫如師生果能有所
得也先生必知之果不能有所得也先生必知之知其
無所得也必當以改醫合膏之事警之以卒其業不可
聼其去也知其有所得也又當使之以致其謹謂學書
者紙費學醫者人費茍有一毫不謹則其費人也豈有
窮哉是生之得與否者又皆在乎先生也使生於此果
真有所得而又能致其謹焉先生之道可以南矣先生
之衣鉢有所托矣先生之心必無不樂而生之謝先生
者亦無不至生茍不知出此而徒欲致區區於幣帛文
字以為謝者豈先生之心哉予與僉憲公為同年於生
為父執誼不可辭遂書以告且致鄙意於先生者亦不
敢負忠告於所知也
　　壽朱處士七十序
徃年予讀杜子美人生七十古來稀之句未嘗不嘆浮
生短世光景飄忽而謂長生術不可以不學及觀朱晦
翁感寓詩有曰飄飄學仙侶遺世在雲山盗啔元命秘
竊當生死闗以近所謂但恐逆天理偷生詎能安則又
以為人之所學不可一日不正而神仙家之説雖學無
益也二者將安取衷哉一日予坐卧林偶得程伊川語
錄讀至所謂節飲食寡嗜欲定心氣三者予乃大悟曰
飲食不節則饑飽失宜而有内戕之患嗜欲不寡則邪
僻日生而有自賊之虞心氣不定則靈臺以昏天光不
發而吾之主人翁常不敢望其惺惺而百體無一從吾
令矣是知三者豈特為養生之要而人之為學而凡所
以為聖為賢思以自立於天地之間者亦無以加於此
也故予毎以自持毎以告人未嘗捨是而他有所適但
予以騃魯之質而又加以懶惰無匹不自鞭䇿言之未
必能行行之未必無少間斷毎自念及則又未嘗不為
之䀌然内傷惕然汗出浹背也清江朱處士彦清年七
十筋力强健耳聰目明若四五十人人有問者處士曰
吾鄙人豈有他哉吾但能安於田里與人無鬬格無爭
訟意外之虞不一擾於吾心朝夕食一蔬一飯寢處一
室此外泊然無有也予聞之以為有㑹予心有得於伊
川氏所謂三者之説毎欲徃造其廬而有請焉但予深
山野人麋鹿踪跡乃與城市畧相枘鑿而走未遑暇也
今秋客有毛雲翰者詣予求言以壽處士予遂以雲翰
故有及於此且有請焉處士倘不鄙予大帽長衫坐我
活水有以話及予於處士亦不敢少恡何如何如
　　壽謝母序
石居子以書告於㫤曰吾友昌母壽敢請一言以壽㫤
曰惡壽石居子曰壽其壽亦不罔其壽㫤曰乃若兹壽
彼可壽此亦可壽約途之人也曰吾欲以是壽亦罔不
壽而况乎請以子哉况乎出於其㫤者哉石居子曰子
有以壽敢請其壽㫤曰天下之物無所終亦無所始有
所始者自始不始其始有所終者自終不終其終是以
聖人一始終齊壽夭等萬物同古今壽不壽其壽夭不
夭其夭不醜其窮亦不榮其達不雄其成亦不毁其不
成悦乎其相忘沛乎其不拘也澹乎其無悦也種種乎
其無所與有為也以天為徒而訢不入不禦儵然而來
忽然而去而已爾故其在太始也不以為崇在魚躍之
下不以為深先宇宙生不以久長是以古人亦有之人
挈天地得之以襲氣母得之以騎日月處𤣥宫得之以
坐少廣莫知其先莫知其後得之以上及姚姒下逮五
伯得之以乗東維騎箕尾而自比於列宿者壽不然而
妄意乎壽吾見負山以蚊馭陸以舟而尚曰求其幾幾
者不已艱哉石居子曰果若兹也殆可與之以入無極
之門遊無何有之鄉與日月參與天地為常人其盡矣
而我獨存者乎壽之大者莫過於此請書以歸景昌以
壽其母
　定山集巻六
欽定四庫全書
　定山集巻七
　　　　　　　　　　　　　明　莊㫤　撰
　序
　　壽大司馬王公介庵七十序
有大付託之天必有大負荷之人有大負荷之人必有
大感通之天此自然之理有不可誣者在昔堯舜禹湯
文武之時天欲平治天下也謂天下之大可一人有不
可以一人治茍不得人以共理之天下不可以平治也
於是付之臯陶付之稷契付之伊傅付之周召厥後漢
唐宋之時又付之丙魏房杜付之司馬光付之韓琦付
之范仲淹富弼是時諸聖賢之臣知天之所付託在是
也又各能極其負荷之重而不負焉有是天者未嘗無
是人也天以其能不負所付託也於是與之以桓圭袞
冕高牙大纛無少吝惜使之出入將相各極其榮盛而
又享之以期頤耄耋雖至於老而不衰有是人者又未
嘗無是天也天人之所以相感通者豈有他哉蓋以天
下大器非有非常之才力兼萬人者莫克舉之而非常
之人又不可不以非常待也今我聖天子左右之臣有
克大負荷天下大器相與感通於天者若南京叅贊機
務大司馬三原王公豈非其人哉公以戊辰進士出入
侍從受知列聖幾四十年朝廷繫其重輕天下以為安
危君子賴之得以自安小人畏之而不敢肆天下之士
無貴賤無小大莫不熟公之德知公之名望之為泰山
喬岳仰之為青天白日也始公之來南京也舊邦之人
各相自慶謂如東人之得周公西土之得司馬温公及
其去也莫不咨嗟嘆息如赤子之失慈母而於再至又
皆歡忻踴躍以為天不棄我民而使我公之來得以終
其惠也至於鎮撫南詔廵撫南畿莫不皆然而退休巖
壑之人如張東白者至為中流砥柱圖贊以寄誇美而
㫤亦有和魏野上㓂萊公有官居鼎鼐無地起樓臺之
詩以頌公而景仰之無已公何以得此於天下哉是皆
天以我列聖為堯舜為禹湯為文武而憖遺是老俾之
以輔成唐虞三代之治故也不然何以有此萬人之英
克大負荷天下大器而挺然不㧞如公者哉㫤嘗聞公
之名觀公之大私竊念之以為天人之理雖至相合然
亦不茍合也而公之於天夫豈無有以為之大哉徃年
公廵撫江北㫤始拜公於江浦今又得拜公於南京公
不以㫤為不肖毎見必與之坐以論古今天下之事㫤
聼其論議叩其學術公之大者莫過於誠故公於天下
之大計無一言一事不出於誠也記曰惟天下至誠為
能盡其性能盡其性則能盡人之性能盡人之性則能
盡物之性能盡物之性則可以贊天地之化育矣又曰
至誠無息無息則久久則徴徴則悠遠悠遠則博厚博
厚則高明公之誠至於如此是宜德望愈老愈重功業
愈老愈大福祿壽考愈老愈尊而公所以有是天者有
以為之大也以公有以為之大也則為稷契為臯陶為
伊傅為周召以及司馬韓范之得於天者夫豈徒然哉
今年公上章求去聖天子以公元老不可一日去朝廷
勉留如成王之留召公者公不可辭十一月十八日公
初度也公之子某求諸名公卿詩以為捧觴之圖聫為
大軸不可無引因駕部主事某以命諸㫤公之壽蓋天
付之享之以期頤耄耋而命之以福我天下之民負薪
傴僂之夫何敢贅一辭哉然以其請也猶得以致夫天
與公之大於一言間者亦㫤私竊景仰之意得以因是
而少見也
　　壽張處士序
張處士克正者予里中父執也與予父交予父少處士
十二年以兄呼處士凡里中嵗時伏臘秋報春祈未嘗
不在或行坐或飲酒處士先而予父後長衫巨袖揖遜
雍容人見之莫不嘉賞以為一家兄弟不是過也頃予
父患風攣不出門者五年處士見予未嘗不問予見處
士强健踰昔亦未嘗不䀌然内傷以思痛予父也予父
之齒少於處士而其衰老反在處士之前其故何耶以
為天也夫天至公不私於人天不可誣以為自操之有
不同而强衰視之處士人爾固不知所謂神仙久世之
術而予老父亦非輕冒寒暑之人而亦不可以厚誣於
自操此果何哉以予觀之祇自痛也處士生四子曰麟
曰龍明經為儒者曰鳳曰䕫居貨財為商賈養志承顔
甘旨罔缺朝夕之間而處士之心固恬然而樂熙然而
處也而予老父則甚不然予茍升斗之祿於朝北馬南
轅陟屺陟岵殆無虛嵗而乃以垂白之親屬之孱弟而
甘旨之奉雖曰罔缺然視麟輩之所以奉處士者終不
如矣予父奚以不衰而處士奚以不强耶予父之衰者
予之罪也古人以親在不仕予始未之思耳褰裳出門
所為幾何徃昔之非悔不及矣今予老父雖在牀席猶
幸未至於困予當上書闕下懇血竭誠願乞終養明天
子倘不加罪而得所請焉而予老父藥石之餘殆將平
復得以復從處士之後一日二日之間麟率麟弟吾率
吾弟相與聚二老於一庭稱觴戲綵拜舞蹁躚以終百
嵗則予之願始畢而予之罪始可以贖其萬一矣不知
其何如也處士初度友於麟者請文為壽予敢一道其
私處士厚予父者亦固其願也遂書以獻
　　送掌教歸養序
君子不必仕不必不仕時而已矣時可仕也則仕時不
可仕則不仕惟其時也故仕非茍祿不仕非忘世然亦
有時可仕而不仕時不可仕而仕者又不可執一論也
夫時可仕矣吾病焉不能仕有他故焉不得仕則又不
可仕矣時不可仕吾則貧無以為養罷無所於歸則又
不可不仕矣世之論人者取其跡而或不知其心守夫
經而或不知其權執於不仕或以茍祿加於仕執於仕
或以忘世加於不仕嗟夫傳説之版築呂尚之釣渭果
忘世哉孔子之嘗為乗田嘗為委吏果茍祿哉君子之
所為衆人固不識也三衢吾先生之在京師與今翰林
編修楊維立劉景元齊名學者日望其大魁天下先生
竟以親屈來掌江浦教事既五年復恐他日致有子路
風木之悔遽白所司具行李買舟卜日東歸江浦學者
又不能一日留也是先生之仕非茍祿而不仕非忘世
出處正大去就分明人孰加矣先生之在江浦予方築
草亭清江之上閉門卧病不與世接先生毎不以予為
不肖朝至夕徃與予髙坐危言談論終日病體忘倦予
不知為主而先生不知為賔也予所得於先生教者豈
可指計然予之不仕病也先生之不仕親也病也自為
親也豈自為哉孟子曰人人親其親長其長而天下平
又曰堯舜之道孝弟而已矣先生出處去就人或可同
而其為親之故又非他人之所能同矣先生將行予懼
人無以知先生而將謂其忘世也又以人之無以知先
生為親之故而非人所能同也故發憤為衆人一道然
予久處荒寂寡學無徒先生行過蘭溪見吾德懋先生
出此論之以示可否又一教我
　　迎養詩序
曹人徐君居仁以進士來尹句容既閲月慨然嘆曰吾
親居曹君祿不能逮其親吾何心哉遂卜日走使迎養
於曹其親樂畊翁亟思見其子也亦慨然就道將及治
居仁廵行阡陌忽心動遂叱其馭還果迎翁境上翁乗
車居仁御父子歡動顔色邑之老穉聚觀道左莫不嘆
賞稱頌以居仁之能迎養其親為孝子也其能詩者又
皆形諸咏歌以頌其孝一時父子之樂何如哉定山居
士莊某聞而嘆曰世之忘其親以趨君祿者比比皆是
居仁食有邑而能惓惓不忘其親可以為孝子矣然孝
有大有小譬之焉江河淮海一水也海則水之大觀水
於海而他固可畧也居仁迎養其親孝已亦豈無大於
是者哉昔孔子以德為聖人為舜大孝又以善繼其志
善述其事為武王周公之達孝夫舜為聖人不可加矣
善繼善述果何事哉文王聖人也武王周公之善繼者
繼聖人之志善述者述聖人之事是孔子以聖人為孝
子矣夫天下後世何信信孔子也人之疑者又曰孝不
過能養而已定省色難而已過為異行者又不過割股
廬墓而已孝子何取於聖人哉嗟乎是知其小而不知
其大者吾惑也且吾之有身受形父母既有此形則有
此理既有此理則吾之所以備萬物者此叅天地者亦
此使吾身有一理不盡則仰愧於天俯怍於人吾於父
母之形為徒受矣尚何取為孝子哉故為孝子者惟恐
其不能為聖人也能為聖人則天下之理無一不盡而
於父母之所以與我者為不徒受不求飬而自無不飬
不求孝而自無不孝已為聖人而吾之父為聖人之父
天下後世必曰某之父某之子聖人萬世聖人之父亦
萬世矣孝子之大孰有過於此哉居仁之孝知夫大者
當不止於能養而已也詩既聫為大巻邑之諸生周天
慶者求予序予將進居仁於孝之大者遂以聖人告之
今之世以聖賢為諱久矣凡言聖人者不以為迂輙以
為怪然告人者不可不盡迂與怪何加損於我哉敢書
此巻末以為知者道
　　安逺陳大尹挽詩序
天地有大付託既已交付世雖有大眼目大胸次者亦
可以厭而足謂之了了更復何事更復何悲然世變何
常春風桃李豈可常有仁人君子不可多得故武城之
絃歌未忘而泰山之猛虎已躅一路之福星猶光而亘
天之彗孛已燦天意何在人心何在酬酢者誰交付者
誰光明之燭自謂徧滿天下而逃亡小屋畫本流移更
復誰照於乎其不可悲也哉莆田陳君尹安遠其既沒
也人悲之非悲陳也悲安遠之無陳也安遠之無陳和
而聼之者誰而照之者誰於乎其不可悲也哉安遠之
民天下之民也悲陳君者有詩而定山居士為詩序
　　陳重器挽詩序
予歳之己卯舉進士春官與今刑部郎中長沙陳君宗
器㑹予白下舟中時其父封君其兄公器在焉封君則
古老蒼勁公則精敏浩博而宗器則又豪俊英爽可敬
可畏自是與公器聯翩北上相與日親乃得宗器家世
之詳宗器謂其兄弟七人皆有可觀稱其兄重器尤不
置口且曰於公器不減而自謙其不能過予遂識之於
心亟欲見之不可得也丙戌予與宗器同登甲科其後
北轅南楫奔走四方與之不相見者十年毎見傳記所
載如高辛氏之八子周之八士荀氏八龍馬氏五常眉
山三蘇者未嘗不思念陳氏父子兄弟也前年夏宗器
與亷州守劉君用光偶自公暇過江訪予定山握手道
故舊歡甚竟一日夜乃去宗器將行出一帙示予曰此
吾亡兄重器挽詩也敢請一言以序諸首予曰此豈予
欲見之而不可得者哉宗器遂歔欷不自己予亦不能
不為重器悲也予不識重器奚為而悲世之賢者常少
不賢者常不能無賢者人之眼目國之蓍龜世道頼之
以立人紀賴之以正君子有所恃而不怠小人有所畏
而不為不賢者常至貴壽賢者常至夭死如徃年吾友
羅一峰者亦可悲矣重器果如宗器之所稱論亦不可
謂之不賢者予於重器何為而不悲哉重器挽詩皆今
天下士大夫所為哀者宗器以為今士大夫皆文章俊
傑之士而予山人文章之人文采絢爛而山人之言野
樸絢爛之言美浮於實而野樸者後將可信而傳也嗟
乎此吾宗器之慮之過也周公孔子顔回孟軻其死也
孰誄孰銘孰傳孰序天下後世稱為大聖人大賢人者
亘萬古不衰名之傳與不傳者人之賢與不賢也使重
器果賢也人將傳之不遑暇食使其不賢雖百予山人
亦豈能有所傳哉矧夫至人無行至德無名以鴻濛渾
噩於太古之天者又不係於傳與不傳而亦俟乎汲汲
於是宗器曰固已諸士大夫之意其可孤哉予不能絶
遂筆其言於尾簡以為重器挽詩序
　　六合縣志序
郡邑之有志猶國有史也史書天下之政志書一邑之
政二者雖有小大之殊其紀事紀言則一而已曩者予
以史職改官南京謁今大理卿夏公於太常時公與博
士方公者方修太常志書予得而讀之見其所載某少
卿死節洪武末時其事甚備蓋某非公則將終於泯沒
而已予遂以為國史之命予既不足以辱然又不能卓
然以退飽食終日豈予用心茍得從夏公後修所謂行
人志及吾江浦邑志其或得載如太常某者亦於世道
不為無補而吾素飱之譏亦可以少逭矣未幾予老父
母俱病大故荐罹痛入心髓自䘏不暇而况有及於是
乎予時未嘗不羡夏公之得以從容文字而嘆予之迂
拙也今年夏秋官主事六合鄭公過予請序所謂六合
志者予辭以為未暇公未信也既而公之子時奈暨國
子生孫國輔者以大尹唐君之命來請且持一帙示予
蓋六合志已其間所書風俗人物善惡褒貶無不可觀
蓋編集於教諭李先生校正於周先生筆削於公而綜
理提調以成於唐君者予於是又不能不為諸公羡慕
而益以迂拙自嘆也夫古之人不得以行於時者必有
所著述以垂訓於後世如孔子刪詩書定禮樂贊周易
修春秋是已豈獨孔子然哉下至於司馬遷劉向賈誼
之徒亦各以其説與表見於時以垂於後不自汨沒也
今之人何所希及惟古聖賢人而已予於一志之成且
將羡慕今人之不暇而况能有以及於古之人哉予益
重可嘆也唐君鋟梓是帙已告訖工而亟請予文夫予
雖朽鈍無補然亦豈不知所以自訟者乎遂敢僭書於
此以識首簡
　　壽陳掌教序
邑主教陳先生壽燕諸生學宫諸生曰顧無所壽不可
人於所愛願其貴富祝其壽考且罔不至而矧曰其師
然壽吾師不吾定山不可乃相與詣活水亭曰先生其
為我壽哉是時予方與陳大中論靜虛動直論敬以直
内義以方外乃遽應曰是亦可為先生壽也諸生曰何
謂予曰先生師也儒也儒道所在師道所出壽先生以
壽不以道乎况先生言出於口洞見肺肝人有附耳語
以私者初若有所納領既而輙語人曰此某事某告我
人有惎先生以他故弗類者又輙曰此非我某主我雖
家人父子告必以公亦不敢以私先生惟恐其耳一接
而口遽吐而害成也先生胸次明白坦夷洞達無碍幽
暗巖崖無鬼無魅清平郊野鸞凰蔚如先生之質近於
道矣先生質近於道今雖老矣吾告以敬以義以虛以
直必將奮然曰吾何人孔孟何人周程張朱何人而於
朱子所謂人雖八十亦當硬寨做去為不誤矣由是而
敬而虛以養吾道之命脉而直而義以固吾道之幹質
不違動靜交飬内外吾知百二千嵗不足當抱和守一
之萬一台背兒齒不足以讎樂天知命之多寡孔孟之
道萬古壽萬古矣程朱之學無窮壽無窮矣道之所在
壽之所在也先生何慮乎壽哉伊川謂不學則便老而
衰惟先生力行之耳諸生曰是可以壽明日以其子鄉
進士孔章來授予簡道不予悖皆可念也於乎西山父
子風月師生異代誰借但予衰謬不足重輕為可愧也
聊書以謝
　　壽艾叔明母八十序
安仁艾叔明自江淮過予定山請曰熹老母八十熹將
歸安仁稱觴膝下願一言以為老母壽可乎予曰兹賢
母也壽安可辭叔明喜不自任踴躍而前曰吾老母生
長深山不離閨壼以縫衣裳幂酒漿精五飯為職此外
無他可稱也今先生以為賢母何哉予曰叔明知有善
非婦人有非非婦人為母事然豈知三遷以教其子為
孟母之大者乎叔明客江淮二十年矣抱青囊秘術每
在予門恒以蔡牧堂固子之能但不知白鹿主人今有
無於溪雲活水間也叔明笑曰有白鹿然後有牧堂安
知活水之無白鹿也哉自是凡有所遊霜厓雪洞叔明
未嘗不與予同徃蒼峰錦壑叔明未嘗不與予同坐一
有所遇叔明輙忻然拊掌予雖於叔明未能盡知然浴
沂之趣山峙川流之妙鳶飛魚躍之真叔明外亦不能
無他有所得也毎有所得輙危坐不去叔明笑曰先生
又一癡也夫定山天下僻地予末小子天下之風漢癡
人叔明負楊郭之資求以售其竒不於通都大邑而乃
於天下之僻地不於富貴豪賢而乃於天下之風漢癡
人辭繁縟而就雅淡驅勢利而近迂濶自非真有所養
不能以至此也然以丌氏之事觀之叔明豈無所自哉
語已叔明乃再拜曰熹母未嘗無教然不知以為賢也
今以熹母為賢吾母似矣熹則何以當之維自今熹不
敢不自力於先生之言也明日舟人告急叔明携巻來
遂書以畀之使歸以壽其賢母且使凡得以壽其母者
要自賢也
　　嘉興府志序
嘉興府志郡守儀真柳侯纂修平湖縣博南川林先生
校正江浦荘某為之序曰孔子刪詩書定禮樂贊周易
修春秋道不行於時蓋欲淑人心於後世是六經出於
孔子為萬世法也六經雖大而郡志所書則無不該一
郡之志豈大於六經哉郡有民人則有政事有政事則
書有山川則有題咏有題咏則詩有星埜則有陰陽有
陰陽則易有上下則有和節有和節則禮有人物則有
褒貶有褒貶則春秋是六經一志已一志該乎六經而
愧乎六經可哉書政事者必無愧書書陰陽者必無愧
易書吟咏者必無愧詩書上下者必無愧禮書褒貶者
必無愧春秋如是則嘉興府志非府志也嘉興之六經
也侯與南川何以為是地哉侯以名進士地官卿屬領
郡六經此學禮樂一邦而吾南川又以無極主靜之𣲖
法印平湖皆可謂一世之豪願學孔子者也而是書之
修豈無見哉其必以書以易以詩以禮樂以春秋而必
非無所張主者也是書一出天下之人必將爭先洗耳
以聆六經之論拭目以觀六經之作雖予深山頑鈍之
人亦將褰裳踴躍以求二公之出手如何矣茍或不然
於吾所論一有不類豈侯謂哉世嘗以六經為天上人
語孔子為萬古一聖故志自志而六經自六經也嗟夫
典謨何病乎芻蕘途人豈乖於堯舜志自負侯而侯不
負志矣雖然侯力亦大吾知其必將以運斤成風斵終
日而鼻不傷之手不容有所欬唾其側而吾南川又將
危坐竦觀以聼其英論而袖手於筆削間矣侯何人南
川何人而亦有是乎哉一忘其勢一忘人之勢相與鳶
魚流動於几格鉛槧之間而必將無一牴牾者二公之
學也吾於是有以知是書之不為府志而為六經矣吾
聞侯以嘉興人物莫大於陸贄名宦莫過於楊季琮修
志之餘皆欲大其祠宇實錄其行以萬古其人於天下
而又以嘉興之學未知其大欲闢嘉慶亭以舍南川而
尊禮之以求乎靜觀自得之妙相與以註我乎六經求
乎内而忘乎外也真天下之賢守矣故於是序與之以
言六經
　　長興縣志序
長興志成邑士臧有原以慈溪周子詣定山求某為序
某曰昔孟子謂春秋成而亂臣賊子懼志不倣乎春秋
之例哉周子曰春秋不已僭乎某曰邑之有志猶國之
有史也史與志雖有小大不同其示勸懲則一而已矣
故春秋之法謹華夷之辨嚴善惡之等别冠屨之分撥
亂世而反之正者豈有他哉聖人以天自處故操縱予
奪皆出乎已如天之造化萬物有所發者有所藏也有
所生者有所斃也故中國而夷吾則夷之夷而猾夏吾
則膺之天王冡宰而下賵諸侯之妾則貶而稱名以天
子諸侯而盟夷狄則譏而書㑹以春秋盟主而伐謀不
叶則貶而書人至於簒弑之罪書法愈嚴從賊而實非
為賊者為首惡非賊而不討賊者為弑逆罪之所至推
見隱微無少假貸至於褒善則尤汲汲惟恐不至袞鉞
榮辱存乎一字故古人謂春秋為傾否之書又曰五經
之有春秋猶法律之有斷案夫邑志懲勸既同乎史修
邑志者茍不倣乎春秋則善何所勸惡何所懲故書一
贓也極其銅臭書一賣城也極其婢膝則凡欲為贓欲
𥪡降者其瞬一接則必竦然而毛髮𥪡矣必將省曰彼
亦人也何為其汚若是哉何為其背若是哉陰以寢淮
南之謀者未必非吾黯也以至書一忠臣書一孝子書
一賢聖其使人勃勃莫不皆然邑志之修豈止為山川
道里建置沿革而已修邑志者其可不以春秋自處哉
古之人謂春秋成亂臣賊子懼予於邑志亦未嘗不曰
亂臣賊子懼也蓋春秋之懼以天下邑志之懼以一邑
邑志同乎史矣天下一邑又豈有不同者乎周子曰果
若是也天下之邑將無志矣某曰天下無志非志病也
不能以春秋自處病也孔子以天自處修志者以春秋
自處有原於是書也其果以春秋自處乎不以春秋自
處乎其果以春秋自處也是以天自處矣吾於獲麟之
賀又當拜有原於長興不然吾不知其所謂志矣周子
曰是固一論也某遂書此以為志序不知有原以為何
如
　　壽李母九十序
李氏母壽九十九十之壽可易得哉故凡神完氣昌聰
耳明目嵗至百九十者人皆曰此異人也此其有吐納
導引之術也茹草木餌金石之能也不然而若人者亦
奚以至於此夫以吐納修餌為壽世之竒人僻士蓋或
有已堂庋閨閫之人以烹調紝織為務者乃亦有是能
哉而母無是矣母之於此果何道乎古之壽也無事為
神心安為泰而母之子某粗布菜根與世淡泊無一紛
擾而其孫某又以竒偉之氣拔去流俗奮迅馳驟以自
趨於賢人君子之黨而父子之間又能輕煗怡悦父以
勤母子以順父各振其孝世之忘身辱親以貽親悔者
莫可勝紀而李氏父子之賢一家之間又皆怡然熙然
以樂無事而母之心安矣而母惡得以無壽乎是母之
九十者母有賢子孫也母有賢子孫而母之壽亦惡得
止於九十乎嗟乎思尼父子輿之德則必思顔之何似
思伯魚伋也之賢則必思上官之所由泰山之上而李
氏父子果知其有不屬者在而母之壽也尚可涯哉尚
可涯哉今年十二月八日母初度世竒請予壽而某謂
予有一日長而予以壽母庶幾李氏父子之知壽其母
者當又不止九十也
　　壽尚公七十序
和陽麾帥尚公壽七十其厚橘潭請於予曰公可壽乎
予未有以應也明年七十添一籌矣潭又曰公可以壽
乎予戚於公善其子廷臣予不敢絶物於公也乃應之
曰壽有三以道以天以修養也以天禀命有生賤貧富
貴不可移易老弗以戾而失少弗以德而畏以修養吐
精嚥華超生出死刀圭入口而白日羽翰以道則異於
二者之撰矣天高海濶月到風來蕭蕭馬鳴無一而非
天理鳶飛魚躍無一而非真妙千紅萬紫可句可觴楊
柳梧桐可懷可挹茍非真虛真靜真有所得真無所礙
其孰能有以與於此哉是以道脉千古而壽脉亦千古
也道之天無窮而壽之天亦無窮也公孰居一於此哉
潭曰以公七十而耳聰目明筋力强健謂公非資於二
者不可然曰以道壽者乾開坤闢幾何人哉公茍妄意
於是者非予茍妄意於公非予予不敢以是望於公也
嗟夫孔孟周程非人則已使果人也公何不可望哉昔
朱子謂人雖八十亦當硬寨做去公雖老矣使公果能
一噴而醒硬寨不已務求夫天之所以生我者何如吾
之所以得於天者何如於此而不自絶焉則凡人之所
以堂堂萬古而長存者尚何少於公哉使或不然徒以
七十而議夫千古吾見夸父逐日徒渇而斃而公不可
以為壽也潭曰公不絶物予尚敢絶於公哉果若兹也
公之壽也得無日乎
　　遏惡傳序
靈璧縣博陸先生以遏惡傳一帙致書某曰此紀善王
君為吾府推李公所大書者靈璧呉尹謂有警於世欲
鋟梓以傳乃借懇於某曰先生傾蓋定山其將何以處
乎是哉遏惡兹序敢惟吾子是托其無辭某取而讀之
觀其書公之審克明允發擿姦伏罔不精到雖古良吏
有弗過者乃竊嘆曰世之司刑安得皆若公哉為史傳
書若公者又安得皆若此哉公與傳皆可謂無愧序而
傳之宜矣然君子講學則又不可以不審也書曰彰善
癉惡樹之風聲易曰君子以遏惡揚善蓋善善所以勸
君子惡惡所以戒小人而遏惡揚善又可一日廢哉予
嘗觀公治水黄河拯民於魚雖胼胝手足有所不辭其
一念之仁蓋炳如也至凡佐理郡務陽噓春育旌孝表
賢亦無不至而公之可書豈止一遏惡哉而遏惡之書
今亦屢矣至所謂有善而勸邈乎其無一語不知何也
夫長於仁者未必或短於義專於秋者未嘗不根於春
而書獨於此蓋將以公職在推讞據以耳目之所見聞
者書也又或以不有所殺曷有所生以遏乎惡者為扶
乎善也而或者又曰春秋為傾否之書五經之有春秋
猶法律之有斷案而書公遏惡者又將有以法乎春秋
也不然則是書也以鸞鳳之悠緩不若鷹鸇之明快和
風甘雨之温粹不若迅雷風烈之奮疾可快人意矣夫
以安流伏槽之家而書之者乃獨有取於此哉於乎四
凶不有而流竄放殛將何施姦慝不作而墨劓剕宫為
焉用明刑固所以弼教而禮義人人婣睦比比而皆相
與流動於黄羲周旋於周孔者而刑又將何所施也有
刑豈若無刑之為妙乎為公遏惡者固不知聖賢之大
所謂善善長而惡惡短者何如也知聖賢之大夫又安
得無所見哉紀善君以撝謙自處不多上人其心必曰
吾以遏惡傳公以吾濠梁一郡之大為公書儻公有揚
善可書而紀善君遺之亦將以補其傳予雖迂鈍無狀
犂鉏之暇尚當為公一序如今之序遏惡不腆也陸先
生以其高弟呉景來遂書以為遏惡傳序可否請一教
我
　　壽施翁八十序
天下之壽道而已矣以壽則壽以道則無所壽非無所
壽也無所役於壽也豈無所壽哉邵子謂人以百為壽
天地以十二萬九千六百為壽然以百視萬以人視天
地何遼絶哉記曰博厚配地高明配天悠久無疆然曰
配曰無疆者蓋萬其百天地其人矣豈人力能哉故曰
道而已矣何哉道同則其壽同也故如堯之壽百五十
曰惟天為天惟堯則之者雖厯萬世而無窮也堯何如
壽哉文王之壽百曰維天之命於穆不已文王純亦不
已者亦厯萬世而無窮也文王何如壽哉豈特堯與文
王為然孔子之覆幬如天持載如地錯行如四時代明
如日月無不然已豈特孔子為然若曽若孟若子思若
周程張朱於道有聞者皆然已壽豈偏於聖賢哉以道
則無所徃而不壽也由是則彭籛非壽殤子非夭回何
害其為不壽跖何害其為不夭哉嗟乎人固有挈天地
襲氣母騎日月出入於不生不死為壽者嗟乎此何道
哉此可與老氏謀不可為吾儒道也朱子以偷生為昧
天理吾儒之學果如是哉黄岩施翁壽八十公嘗為民
牧羅源長官為賢令通府濠梁為賢倅且其子司訓和
州以嚴以勤又知翁教子為人賢父矣吾指而屈之翁
之賢當縷縷也翁由是以沉濳乎姬姚孔孟之思咀嚼
乎周程張朱之味而不以老為勌翁之壽去百無幾也
將特止於此哉雖與天地始終可也茍曰吾老矣吾老
矣古人謂人雖八十亦當硬寨做去又謂衛武公行年
九十猶作抑詩自警者皆誑語也翁何如翁何如翁子
司訓之􁊞邵先生率諸弟子詣定山謁予文壽疾風雨
中命舟秋江一日百里意亦勤矣翁亦可以想見其人
矣因其請且偕吾行也遂相與以壽其道
　　壽李君懷玉海屋添籌圖序
金陵李君懷玉壽其朋友鄉黨繪海屋添籌圖求諸大
夫士詩壽之張秉忱持以挂予天峯草閣求序予觀之
曰美哉圖乎其所以幻吾懷玉者乎而曰壽懷玉不可
也秉忱曰有是予曰海屋添籌幻也神仙以其所幻天
下之人不知其幻遂各以幻之幻之已幻之親幻之君
幻之朋友幻之鄰里鄉黨為所幻者人以為幻則曰是
雖幻我以神仙幻也以之視幻也豈厲也哉故荘周列
禦㓂以蝴蝶蕉鹿夢幻其身而王母以瑤池幻穆天子
以三偷桃幻東方朔韓湘以藍闗雪詩幻昌黎林靈素
以怪誕幻徽廟無於其有虛於其實相與枕籍於幻而
不自知其不至於毁滅仁義棄絶理道不止也海屋添
籌謂非幻乎皇極經世以元十二㑹十二萬九千六百
為天地數海屋一籌滄海一桑田雖十二萬九千六百
為幾籌哉海籌盈屋天地幾混沌海屋之籌豈復别有
一天地哉天開於子地闢於丑海屋之人果安寓哉此
海屋之籌不謂之幻不可也而以壽懷玉哉秉忱曰果
若是也懷玉奚壽予曰易也去其怪去其幻而已矣去
其怪以還吾天理之正去其幻以正吾仁義之常老氏
毁絶仁義也而吾堯舜孔子則安夫仁義而不去神仙
滅棄理道也而吾堯舜孔子則守夫理道而不戻堯舜
孔子天下古今之所法也懷玉何所從哉將以從夫幻
乎抑以從夫仁義理道之正乎從夫仁義吾不敢以非
仁義者壽從夫理道吾不敢以非理道者壽理道仁義
懷玉之所固有以其所固有者壽故曰易也曰老氏曰
神仙夫豈固有哉懷玉之質樸茂近道儻憤然硬寨力
謝其幻而曰堯舜孔子爾何人哉不至不已由是而台
耉由是而耄耋從容於仁義酣熙於天理壽愈高而道
愈高年愈尊而德愈尊也不然徒以幻得壽不可以入
於堯舜孔子其為懷玉壽何如哉秉忱曰非子言幾誤
懷玉然諸大夫士詩必有同此以發者豈能無待於先
綆而深汲者乎予識高景陽識懷玉懷玉亦予二十年
前故人也於其幻也得無念哉遂抗顔以書他日酡顔
鶴髮盎然道氣而大趨濶歩有過於天地間者未必非
懷玉也
　　月軒序
安仁艾君叔明號月軒夫月也有詩人之月有文人之
月有詩顛酒狂之月有自得性天之月韓昌黎盛山十
二詩序謂追逐雲月文人之月也杜子美詩謂思家歩
月清宵立詩人之月也李太白捉月采石而其詩又謂
醉起歩溪月詩顛酒狂之月也黄山谷謂周茂叔人品
甚高其人如光風霽月自得於性天者之月也夫詩文
人之月無所真得無所真見口耳之月也詩顛酒狂之
月醉生夢死之月也惟周茂叔之月寂乎其月之體感
乎其月之用得夫性天之妙而見夫性天之真自有不
知其我之為月而月之為我也所謂曽㸃之浴沂孔子
之老安少懷二程子之吟風弄月傍柳隨花朱紫陽之
千葩萬蕋爭紅紫者是已蓋與天地萬物為一體者也
上下與天地同流者也所謂聖賢之月也叔明之月果
何月哉叔明深於地理學毎以蔡牧堂自負非得地理
之性天者不能嗟夫人之性天何徃不在牧堂之性天
豈異於叔明之性天叔明之性天豈異於茂叔之性天
哉叔明於吾茂叔之性天不知果真得否也叔明徃來
予溪山雨閣最久要之當亦有得也人凡有叩叔明之
性天於青囊者不以曽楊廖頼之專而眎叔明可矣凡
厚叔明者有詩月軒而某於叔明尤厚遂為之引
　　韋氏族譜序
世嘗以族譜為譜一族表世系使宗族子姓無所紊亂
於一族此一家之史也然其書年書月書邑書郡書里
道必書曰此某姓也此某氏也此某賢人君子之後也
書姬姓者必曰周文公旦之後書呉姓者必曰延陵季
子之後書姚姓者必曰虞舜之後書孔氏者必曰仲尼
之後書司馬者必曰程伯休父之後至於小邦僻郡卑
官陋邑無所聞於天下者又皆蔽而不書此何故哉蓋
操欲上人者人之同情也惟其有欲操上人之心故以
吾之郭而拜子儀之郭以吾之狄而哭仁傑之狄何所
不至也嗟夫堯舜孔子之先豈皆堯舜孔子者哉有堯
舜孔子然後其族始大也顔孟程朱之先豈皆顔孟程
朱者哉有顔孟程朱然後其族始不可及也丈夫當磊
磊明明以自樹立而軒豁於天地之間不以第一等事
讓人也惟其能自樹立不以第一等事讓人天下後世
自曰某族某人周公孔子也某族某人子思孟軻也某
族某人程子朱子也吾之族不求大而自大又豈待有
慕於同姓之大者而後大哉或曰天下之事未可執一
而論吾之族不出於周孔程朱固可以自力也使吾果
出於是吾將亦何以哉予曰出於周孔程朱者幸也出
於是而又能以之自勉是吾之族又能軒天轟地出一
周孔程朱矣吾之族豈不益大以光而為幸中之又一
大幸也哉慈溪孤鶴周惟坤先生携長興韋氏族譜詣
定山求序予觀其譜畧無有所扳緣依附者真一家之
信史也韋君某以進士出宰某縣質直厚重觀其譜畧
亦可以知其人矣天下後世之譜凡有能自樹立而無
所依藉者未必不自韋氏族譜始也
　　贈司訓洪先生秩滿序
甚矣天下之師不一也有心傳之師有講説之師有句
讀之師有位號之師位號之師非弟子之所願學上有
所命而下不得以不從者若今胄監與夫郡邑之師是
已句讀之師操持鉛槧析句分章而皷弄雌黄而於義
理若罔聞知若今之所謂村學究者是已講説之師坐
擁臯比明白義利毫分縷析無少差謬若朱子所謂已
落第二義者是已惟心傳之師則有不然真乗法印以
心傳心其不言之妙而自昭融於光風霽月之天流動
於鳶飛魚躍之境若周濓溪之於二程李延平之於晦
翁是已世之儒者不知心傳之為何物率然自號師曰
某弟子也弟子曰某師也上下恬然不以為怪正心誠
意之傳果安在乎吾道一貫之旨果有此乎是以師道
率至不行天下率無善教教與治相須有闗雎麟趾之
意而後周官之法度可行無善教者所以無善治也故
孟子曰楊墨之道不息孔子之道不著是以邪説誣民
充塞仁義仁義充塞則率獸食人人將相食程伊川之
序其兄明道又曰道不行百世無善治學不傳千載無
真儒無善治士猶得以明夫善治之道以傳諸後無真
儒則天下貿貿焉不知所之人欲肆而天理滅矣故孟
子之與伊川夫豈無所見而故為是以聾瞽人哉蓋以
師儒者為天地立心為生民立命為萬世開太平之本
茍師儒之教不行則人心不正天理不明邪説横流天
下望治其可得哉故古之人謂孟子之功不在禹下謂
明道為孟子後一人而已者不我誣也莆田洪先生貴
忠以鄉進士分教錢塘未幾以憂去三載服闋來補江
浦教事既滿諸生陳允崇求言以贈予定山鄙人聾瞽
世務已十年矣先生之教之善否予豈得而知之以應
吾允崇之求哉予辭之再允崇求之再不徒再也至於
三至於四允崇猶有所不倦焉夫世之宦於四方者恒
有推之不去之説使先生之教不善何以致諸生之惓
惓者如此哉是先生之為師必非所謂句讀也必非所
謂講説也必非所謂位號也其將有所得於心傳者哉
不然其亦將有所見而未及於行者哉抑未能行於今
日而又有待於他日者哉予雖至陋然果於忘世亦非
所敢願者則又不能不為一言以為先生地也允崇退
人有謂予者曰以心傳心之説恐未可以告洪先生也
予曰不然胡安定之蘇湖陸子靜之九江夫豈非位號
之師哉予遂書以為洪先生行贈
　　恩榮為馬主事廼翁序
皇帝二十有三年春上太皇太后徽號詔若曰惟朕有
親惟天下獨無親乎乃推其孝於天下俾凡有親者咸得
盡厥孝焉爰詔廷臣弗年以例咸賜誥勑封其父母肆
兵部主事臣讞已官其父安人其母不寧是已老老之
政天下靡不至焉大矣哉皇帝恩也昔者禹舜天下謂
之大孝武王謂之達孝夫孝曰大曰達可以至已然皆
止其身孝未有推之天下如今日之盛者我皇帝之孝
何如哉臣讞既受厥封定山臣某告曰惟我皇帝推恩
其下匪有求厥臣也老吾老以及其老惟兹臣下䝉恩
其上非有能以自致也推兹老老故亦得以老其老夫
老老及其老恩莫大已䝉其恩以老其老幸莫大矣惟
其幸故天下罔不以為榮父焉於子必曰不仕何顯子
焉於父必曰不顯何孝故一命未霑其封勑已留涓滴
未盡其顯揚已竭嗟乎兹豈常得者哉我皇帝之孝曠
古所無廼若兹典亦曠古之所無者故惟有復子明辟
者然後有魯封有明德廸知者然後有陜議有施有報
懋德懋官厥或跅弛以惰冒昧以媮然欲藉兹以顯揚
其親吾恐龍章鳳勑有弗可以多貸其下也臣讞何克
以堪兹哉惟父以勸其子惟子以勸其父忠其忠以職
已益圖報稱有弗計其得益兹感激有弗謀其功廼若
兹誥廼若兹制廼惟顯揚亦惟分也有弗過也於乎其
式敬哉臣讞乃曰是用兹警請書於素遂不敢辭
　　贈姚廷偉序
予性拙不知時務毎聞人有淳樸不矯餙者輙愛重之
企慕之若父子昆弟然惟恐其不與予接人有浮薄躁
妄者輙遠棄之疾惡之若㓂讐然惟恐其與予接今之
世君子固多而小人亦不能無予之性雖僻如此然不
得以直遂其所願欲者十常八九也予欲與接常不可
得予不與接者動輙滿目至有推之而不得去者古人
謂俗子推不去可人費招呼又曰書當快意讀易盡客
有可人期不來世事相逢毎如此好懷百嵗幾回開古
之人已有先我而為浩歎者不獨予也去年予過鄉人
高景賢求所謂淳樸者與之游景賢舉廷偉告予亟欲
見之而不可得也未幾景賢之子俌及儒士李天禄過
予予問廷偉天禄曰彼豈易得哉居浮華之中綌絺不
識夏紈綺不識冬温飽之外泊如也人有欺樸而侮弄
者輙不應至有叱其名出惡語以見侵者輙走閉其門
不出有問者又輙曰世豈無同吾名者哉予曰真樸人
彼豈不稔予而子之來不與俱哉天禄曰彼但以冠組
為柴柵宧達為土苴固恒戒其子曰毋近勢毋逐利毋
與貴人達官者游自取敗辱子之宧况雖若此其能畏
影而不走於日中哉予曰是之謂麞矣麞之始生未知
鹿也見夫侈然其大巍然其角粲然其斑則駭然而走
以為若吾類者固當專其野一其質今乃炫然自露如
此何所與取樸哉彼蓋得非以予為鹿哉天禄笑曰子
果欲其來也吾當致子之言買青山煮白石與子終老
於荘泉之上予不誑子也予曰子能為我言之敢借此
以為先容遂書
　　贈張君良弼僉憲福建序
世有常談以為迂濶然行之自我卓乎萬世以為傑論
而不容毫髮有所少間者豈衆人之所知哉仲尼之後
厯千萬古而知乎此者惟子思孟子明道三人而已子
思以至誠之業為悠遠博厚孟子以覇者之民為驩虞
王者之民為皥皥明道以理之是非為御史論列而不
主於攻擊聖賢豈有他哉天下之事有巨有細有緩有
急各有所見也丘山可重而鴻毛可輕吾則舍夫輕而
即乎重取夫大而忘乎小也世之人以激烈為職凌厲
為務苛察為能率曰不如是不足以稱吾職嗟乎職固
如是稱哉職茍稱矣其於國家之大體何如朝廷之元
氣何如聖賢之所以如是悠緩者非自怯懦也蓋存大
體而養元氣也聖賢之外人亦何所學乎彼以激烈我
以吾厚彼以凌厲我以吾緩彼以苛察我以吾德處一
事也發一論也必於國體果無所損元氣果無所虧吾
則行之如其不然則雖一日之間可以坐致太平吾不
為矣故如範我馳驅吾寧終日一禽不獲而不詭遇一
日而獲十也嶷乎其泰山喬嶽蔚乎其鸞鳳郊野充乎
其參苓芝术而所謂孤峰絶壁陣馬風檣而斬闗奪將
之能可以束之高閣而不見其有餘用矣忠厚迂濶而
以邵以畢老成遲鈍而以傅以周吾之學聖賢者如是
庸詎知一國非之天下非之亘千萬古而非之者乎黄
岡張君以地官員外郎僉憲閩越張君有事江北嘗過
我定山相與終日危坐雖未嘗一及政事而氣質凝重
固磊磊非俗吏也其同寅諸公於其行也託吾李君藎
卿求言以贈予惡敢以他圖哉他日茍皆有以知重國
體養元氣壽我國家之命脉於無疆而不規規於天下
之末者未必不自張君始也
　　壽鮑翁六十序
天地果無數乎曰有數天地果有數乎曰無數天地果
何如有無數乎曰以數言則有數以理言則無數一元
十二㑹十二萬九千六百者天地之數也夫天地有數
而况於人乎而况於物乎此天地不能無數也以理言
之顔子貧且夭也然知其貧且夭也而人可以不學夫
顔盗跖富且壽也然知其富且壽也而人可以學夫跖
閔然禦人於國門之外蕩然自賊於淫亂之區而曰吾
有命吾有命者道固如是乎哉此邵子之學而二程子
之所以不屑為也徃年浙友余中之過我溪雲以皇極
經世之學授予讀其書至王天悦所謂推以某甲之年
月必得某甲之時日而後富壽必先以某甲之年月而
後賤貧以至水陸舟車之所産東西南北之所居精粗
巨細之事無不皆然而至所謂福善禍淫作善降之百
祥作不善降之百殃畧無一二授受之際予雖口唯其
義而曰一事不知儒者所耻而心實不敢以為學也其
故何哉蓋以仲尼顔子之樂為周程的𣲖不敢為隔壁
好聼之語以亂我吟風弄月之真花柳鳶魚為程家生
意而不敢以雷從何起之贅以奪吾起處而起之妙天
下之事固各有真理人固各有真見也新安鮑翁六十
溪南呉以魁之戚蓋賢而得數之壽者以魁父子萬古
西山實深契我托以一言而理數肻綮正在我輩之所
運斤而又不得有所以惜於翁也昔人謂天下之事不
離於數亦不執於數翁之壽也其可執於數乎
　　送許生還上虞序
戊午之嵗正月初吉有生白袍草屨通予門謂浙之上
虞許璋生挾一衾風雨寒暑不顧言若不出口而所言
皆根據在昔可與共學者乎予坐之大崖山中逾三時
有問疑則復至門予嘗語之曰拘拘陳編曰居敬窮理
者予不然嘐嘐虛跡曰傍花隨柳者予不然罔象無形
求長生不死之根者予不然生欲徃白沙謁吾陳先生
夫自生之鄉去彼五千有餘里囊無粟衾裏裂錢掛杖
頭有幾生又有老親雙垂白於堂隻子不可再遠吾於
此未嘗不嘉其志而又未嘗不恨其窮也不然吾自有
樂地夫何恨其將反而求尋乎予贈詩二章予兄大理
復和之尘既歸歌數詩上巵酒於堂上暇則靜坐以觀
心且讀聖賢書其樂何如也
　定山集巻七
欽定四庫全書
　定山集巻八
　　　　　　　　　　　　　明　莊㫤　撰
　記
　　宿州儒學㑹講亭記
成化戊戌吉水張君兼素以進士來守宿州其始下車
即慨然有興學之念㑹明年蓮塘婁先生奉命提督南
畿學政符移郡縣修葺敝壞君曰是吾志也於是厯學
宫至諸生退息之所曰號房者廢靡不治庀材鳩工作
室三十有二自室牖户乃俾諸生人處其一童冠則附
昔也隘陋而今室完好真可以居學也又作亭數楹於
諸號之中虛其四方以迎所受且命諸生皷篋之暇分
則退息於號聚則講學於此題曰㑹講亭成致書於某
道其所以且曰為我記之某定山鄙人閉門高坐不學
不講已十年矣乃欲記此不亦謬乎然書屢至有不可
辭者而告之又不可不盡其愚也夫學不可不講亦有
不必講講雖至精已落有言之境而若朱子所謂第二
義也然有言者夫豈無所言哉孔子曰予欲無言天何
言哉四時行焉百物生焉天何言哉又曰黙而識之學
而不厭誨人不倦黙而識之亦無言也夫欲無言豈獨
孔子然哉堯舜之精一執中亦無言者也顔子之終日
不違如愚孟子之求放心亦無言也以至周子明通公
溥程朱二子又以讀書不如靜坐亦豈有所言哉數聖
賢者豈不知學必講而後明以為不得於心雖講無益
也故聖賢之學惟以存心為本心存故一一故能通通
則瑩然澄徹廣大光明而羣妄自然退聼視聼言動一
循乎禮好惡用舍各中乎節由是而叅天地者此贊化
育者此為聖為賢者亦此茍心不存則身無綂主而徒
欲置之頰舌之間而謂有得也譬之摘埴索塗䑛天以
舌而欲其至也不亦難哉中庸曰君子尊德性而道問
學致廣大而盡精微極高明而道中庸温故而知新敦
厚以崇禮朱子又曰讀書不足以為學非讀書無以知
為學之方蓋讀書學問致知之事致知本於存心而存
心又不可以不致知也夫人之言各有攸當以君之賢
夫豈規規於講説者哉教人者貴乎有言為學者欲其
自得自得之者某願學也學之不講是吾憂者君之教
宿人也萬物並育而豈相害道並行而豈相悖哉君為
吾友羅一峰之友以一峰知君也君可與言者遂書此
以為㑹講亭記
　　吉水張氏義田記
予讀錢公輔所為范文正公義田記未嘗不嘆文正公
之賢仁於其族而又不能不慨先王之道不能行於天
下而使文正之得以私於一家也夫先王之道方里而
井井九百畝中為公田八家各受私田百畝耕則同力
公田然後敢治其私田卿以下又各有圭田五十畝而
餘夫亦二十五畝天下無無田之家而百姓亦無無田
之人老者有養㓜者有字鰥寡孤獨者又各有所賑貸
而無一人不得其所蓋聖人以天下為公而人自不得
以私其家也自秦用商鞅變法之後廢井田開阡陌而
天下始有富貧之分富者田連郡邑而貧者無立錐之
地是以文正知族人之不免寒饑乃以爵祿之入置為
義田以周其乏其心可謂仁矣然古之人有賜之衣者
曰願賜一國人之衣有賜之食者曰願賜一國人之食
以文正之賢其在宋也與韓琦富弼司馬光同稱可謂
得君以行道者使能告其君曰井田之法不可以不復
其君未必不聽聽之未必不行行之則天下俱被其澤
而三族之間亦無無田之人而文正義田之舉亦有所
不暇為矣茍使言之不聽聽之不行文正可以去也則
將焉用彼相哉文正之為執政乃不知出此而顧汲汲
於族人之寒饑者不知何也蓋井田之法奮為是論者
千數百年之間惟孟子横渠二人而已而文正之學識
其小者而於此有所未講耶抑或知時君世主之不能
行故有所不言耶是皆可以發一嘆也吉水處士某積
德行義隱而不售慕文正之義割田百畝收其毎嵗之
入以公於祠堂號曰義田命其子兼美擇族一人長而
賢者為主其計凶年則散於族人之饑者而豐則償之
其不能者置之㷀獨無告者周之處士蓋嘗斟酌於吾
友羅一峰以為儲粟為義而盈虛不繼惟田為久故其
法為最善也處士之心不下於文正矣然文正仕也處
士隱也隱者欲為而不得為仕者得為而不能為不能
為者不可以小不得為者不可以大故仕者常任其責
而隱者常任其義是以處士有文正之義而無文正之
責嗟乎君子之道窮則志之達則行之達之所行即窮
之所志也處士果無責乎雖然處士老矣不可仕矣處
士之子兼素仕於宿天下謂之賢守將用於朝位通顯
有文正之寄也他日茍有若予之有喙三尺於仕進間
者兼素其何以哉處士又當斟酌講明其大者以授兼
素兼素之行處士之行也兼素之弟兼岳過予求記予
迂濶之人知井田之法不特可行於古而不知不可以
行於今故與之極論如此處士其將以予為迂濶否哉
　　六合縣科第題名碑記
應天府之屬邑七其五邑皆江南而吾江浦暨六合者
則獨於江之北也人才之多徃徃稱五邑而吾江浦自
有國迄於今登進士者才七人鄉貢士亦不過三四十
人六合亦然抑何少也世常以扶輿清淑之氣鍾而為
人故靈而吾兩邑者山窮而地僻故其人多鹵裂而不
知學科第則視他邑為獨後嗟乎此果謂之何哉國家
三年一大比一省則合諸郡之人才其多不下數千人
而得與其名者百人而已禮部合天下之人才其多不
下數千人而得與其選者不過二三百人而已斵石以
求玉而疵瑕莫掩而必盡其良士之得由是而出者亦
難矣又吾兩邑之大小其視江南之五邑曽不二十之
一二夫科目之嚴又如此而吾之兩邑者又如此故雖
家置一庠序而人人為儒服亦不能以相及矣以吾兩
邑之人之少為不知學而以其地者或非也雖然人亦
何病於少哉大路繁纓一就次路繁纓七就珪璋特琥
璜爵者此以少為貴也是故舜有臣五人而天下治武
王曰予有亂臣十人五人十人少矣天下後世凡稱堯
舜文武之治則莫有能及之者不貴於多也魯哀公以
儒號於國中無此道而為此服者其罪死於是無敢儒
服獨一丈夫立於公門問以國事千轉萬變而不窮是
魯一儒耳世稱魯為禮義之國一儒何少於魯哉由是
觀之人才不惟其多惟其人而天下無不治已不如是
雖多亦何以哉是則凡為吾兩邑之人者其少也不足
憂惟其不能如所謂十人五人如所謂魯一儒者斯可
憂也六合科第題名碑闕侍御陳公士賢來督南畿學
政乃命縣尹張公恒次第其名氏於碑而求予記予未
有以應明年陽信唐君詔者繼厥尹事而復以是請予
江浦進士七人之一者遂書吾兩邑之人所以少者如
此且以勵吾同志毋使天下後世之人得以少吾兩邑
之人
　　一樂堂記
巡撫南畿都憲何公作堂於新昌里第題曰一樂孟子
所謂父母俱存兄弟無故意也父母俱存兄弟無故一
家樂耳公以天子耳目朝廷風憲上有是君下有是民
四方萬國之所觀瞻天下後世之所儀則公不樂以天
下而乃為一家之樂何哉公之意曰人情莫不欲其親
之壽也莫不欲其兄弟之無故也然父母俱存兄弟無
故豈易得哉父母存矣而兄弟不能無故兄弟或無故
矣而父母不能俱存然父母兄弟俱得以遂其所願欲
而無一之不足焉此豈細事也哉書曰祇載見瞽瞍夔
夔齊慄舜未嘗無父母也司馬牛憂曰人皆有兄弟我
獨亡牛未嘗無兄弟也然舜雖有父母也而瞽瞍未嘗
一日安其父母之道牛雖有兄弟也而桓魋未嘗一日
安其兄弟之道瞽瞍桓魋如此舜與牛之心果何心哉
憂惶悚懼日且不暇又安敢望其為可樂也今吾老父
母俱以八十之年垂白在堂荷䝉明天子之恩龍章紫
誥霞帔烏紗照耀天地而吾之弟某又能躬耕自給用
力於養以奉二親於天姥雲水之間而吾之得以盡心
國家敭厯中外以効尺寸於朝廷之上者未必非吾父
母兄弟之力也茍或不然又豈無所累於吾之心哉吾
以一樂名吾堂者亦不為過也定山莊某曰孟子謂君
子有三樂而王天下不與存焉父母俱存兄弟無故一
樂也仰不愧於天俯不怍於人二樂也得天下英才而
教育之三樂也三樂一繫於天一繫於人其可以自致
者惟不愧不怍而已余嘗熟公之名而不公識今年公
枉顧定山始得拜公於天峰草閣觀公之淵深和睟言
動盎然自非不愧不怍者何以至此是以知一樂者未
必非公所致也然一家四海一世萬世以一家之樂而
為天下之樂以一世之樂而為萬世之樂明良相逢都
俞吁咈於一堂之上蔚然為一代名臣以熈無窮之樂
而天下後世稱之曰此臯夔也此稷契也此周召也豈
非公哉公命作記予乃道其實以復於公如此公其以
為何如
　　婺源三賢祠堂記
婺源有三賢者有朱子也有朱子何以有三賢之祠哉
朱子之學出於三賢也天下之論皆曰朱子集諸儒之
大成猶孔子集羣聖之大成謂之諸儒則濓溪二程皆
在其所集矣朱子之學何以出於三賢哉孟子曰伯夷
聖之清伊尹聖之任柳下惠聖之和孔子聖之時是孔
子之所集者伯夷伊尹柳下惠之大成非集堯舜禹湯
文武周公之大成也朱子之集大成何以異於是哉彼
當孔子絶學不傳之後屈原長於騷董賈長於策揚雄
韓愈長於文李挺之穆伯長邵堯夫長於數司馬遷班
固歐陽修司馬君實長於史皆諸儒也朱子以聖賢之
學有功於性命道德至凡四書五經綱目通鑑以及天
文地志律呂厯數之學又皆與張敬夫呂東萊蔡季通
者講明訂正無一不至其所集者夫豈濓溪二程子之
大成哉濓溪接孟子千載不傳之緒其太極圖説發千
古前聖所未發之言二程受學濓溪毎令其㝷仲尼顔
子樂處所樂何事其後竟得其傳吟風弄月以歸而朱
子亦曰濓溪性諸天誠諸已合前聖授受之綂又得河
南二程子傳之而其流遂及於天下是濓溪二程之與
朱子初不可以優劣論也譬之四德周程之謂元亨而
朱子之謂利貞譬之四時周程之謂春夏而朱子之謂
秋冬元亨之德未必過於利貞而收藏之功要不可以
為優於春夏也予毎與吾友蓮塘婁先生論及於此先
生未嘗不首肻予言而某亦未嘗不服蓮塘之為確論
也天下之論豈大朱子而小三賢哉雖朱子復起未必
以為是予二人之論豈小朱子而大三賢哉雖朱子聞
之未必以為非聖賢之人大公至正理而已矣諛之者
不足榮而正言者無所忌也故有見於此者謂婺源為
朱子父祖之鄉鄉之人有為聖為賢磊磊軒天地如朱
子者其可不問其學之所自乎問其學之所自則朱子
可祀也三賢亦可祀也祀三賢則朱子之學之有源委
從可知故三賢之有祠者朱子之學出於三賢也或曰
朱子學出於豫章延平而豫章延平果誰出乎自夫吾
道一南驚汗浹背而豫章出矣羅學再傳果自得師而
延平出矣考其源流程門一脉其可誣哉宋之大儒曰
周曰程曰朱而已數子之外不多得也祀三賢則豫章
延平在其中矣三賢宋舊有祠立於婺源大夫周侯玉
清而記於朱子廢祀久矣成化戊戌蓮塘婁先生以御
史奉命提學南畿至則披圖志謂是祠不可以不復乃
命邑侯某掌教陳君某作堂若干楹於大成殿之右序
濓溪坐南嚮明道伊川東西嚮以侑食焉仍舊制也陳
君遣諸生某詣定山求予記嗟乎是祠舊記於朱子予
何人斯可以繼是作於數百年之後哉婺源千數百里
而陳君之請不以屢至為倦而蓮塘復為之懇予懼婺
源之學者無以知三賢之道而曰是祠之作為無謂也
遂為之記
　　夀州修學記
孔子之道至大如天至厚如地至明如日月人孰有如
天地日月而不知所以尊者哉尊之何如如孟子而已
矣如周程張朱數子而已矣孟子之學非孔子不學周
程張朱數子之道非孔子不行孔子事君盡禮孟子之
與數子事君亦盡其禮孔子為學不厭孟子之與數子
學亦不厭孔子進以禮退以義孟子之與數子亦進以
禮退以義孔子闢異端孟子之與數子亦闢楊墨而排
佛老孔子之歩亦歩孔子之言亦言孔子之趨亦趨其
尊孔子也至矣若尊孔子者不此是求而徒隆之以位
號豐之以祀典而侈之以宫室豈尊孔子者哉夫孔子
之道以内而不以外以實而不以名彼其付其子以家
而其父賢也其子之於父也但温之以輕暖而已飫之
以甘㫖而已而於父之善則置而不問而惟非僻之千
父之心其可得而悦乎而子可得以為孝乎孟子之與
數子者如此謂非孔子之孝子不可其尊孔子也孰有
過於此哉成化已亥蓮塘婁先生以御史奉命提學南
畿先生端已率人立法以嚴行法以寛嚴則易行寛則
易從不三年而學政大成壽州儒學故不治知州陳君
時良廼克修葺爬汚剔穢易腐為新居數月而孔子有
殿生徒有舍庖廪有次百爾器備無不完好是雖先生
之教故如是哉先生之來南畿也行視郡邑不以予為
不肖毎至江浦未嘗不過予卧林草亭毎與予言未嘗
不稱孔孟之道周程張朱之學其歩趨起坐未始不鳶
魚於容與而光風霽月之天豁如也予雖至愚不能引
領先生之萬一然所謂程邵月坡朱陸鵝湖而於吾二
人者則不知其瞠乎其後與否矣至所謂豐以宫室侈
乎外觀以尊孔氏者先生無一言也先生豈無一言於
是哉以為尊孔氏者亦有真在也昔宋元君將畫圖衆
史皆至受揖而立䑛筆和墨在外者半有一史後至者儃
儃然不趨受揖不立因之舍公使人視之則解衣盤礴
臝君曰可矣是真畫者也陳君以是為先生之教夫豈
知先生不以䑛筆和墨為畫者哉以䑛筆和墨為先生
畫則解衣盤礴羸為真畫者君不知也嗚呼今之世豈
惟君不知哉記曰古之學者家有塾黨有庠術有序國
有學又曰大學之教人也時教必有正業退息必有居
學茍於庖廪不繼而居學無所則先生之教陋矣而人
之學孔子皆將以樹居而裸走也陳君之政夫豈無所
見哉學既成學正陳君淑瑞輩以為無一言以書君之
勤不可乃命諸生胡璉嚴軫詣予求記予鄙人不能學
孔氏而能言孔氏之道乃不辭而書之使刻於石以告
夫壽之學孔氏者固亦有在
　　汝嘉堂記
皇帝十有五年以右副都御史臣瓚克官外内用底成
績廼賜褒勑有曰則予一人汝嘉臣瓚拜手稽首小心
戰慄受命惟謹廼作堂居第奉汝嘉以顔蓋祇受帝命
用圖報稱也夫帝命以尊居第以私私以尊顔世謂為
過為偪不可於乎兹豈知祇受意哉臣之於上竭其所
分忠其所職鞠躬盡瘁以効於上上之嘉不嘉焉吾不
問也茍可問焉覬覦窺望靡所不至臣不如是臣之嘉
且不敢以問而矧於得哉故嘉之得為望外而吾之報
也亦豈稱是者哉職不徒忠分不徒竭所謂身不足以
委首不足以隕斃而後已不足以稱夢寐羹墻不足以
忘紳不足以書而盤盂不足以銘不但顔乎是堂而已
吾朝夕入吾堂而見焉必曰吾法有未執乎吾嘉愧矣
而必吾執吾民有未安乎吾嘉愧矣而必吾安吾賢才
有未進乎吾嘉愧矣而必吾進吾不肖有未退乎吾嘉
愧矣而必吾退凡可以用吾嘉者無一忽焉是吾有望
外之得無望外之報茍以是心而惴惴不已將不庶乎
其萬一者哉過與偪者不若是也堂旣顔廼下俾為記
嗟乎山林枯槁之人豈可以作廟堂語哉然所以次第
其堂者又不可以迂病廢也遂書以復
　　鳳陽府修學記
鳳陽府我太祖高皇帝龍飛地也兩京為天子之都鳳
陽為天子之鄉其地視兩京其學視國子監雖有大小
其為重一已保定南公騰霄以冬官主事簡畀是邦其
始至也進諸生知學官闕狀大懼學宫廢弛人才放失
非所以重我聖天子故鄉之意乃復侵地乃庀美材乃
命經營修治惟恐或後不數月孔子有殿師生有舍庖
廪有次百爾器備無不完好天下郡邑之學未有過於
此者嗟乎公之所以惓惓是學豈徒鋪張彌文以為太
平盛觀計哉自古聖帝明王之治天下未有無其地者
堯之興以唐舜之興以厯山而成湯以亳周文武以岐
豳其間賢聖之臣出而輔成一代之治若臯夔稷契伊
傅周召又皆北方之學者虞亳豳岐之所産未聞其為
荆揚南服之人出於避僻要荒之地也豈徒堯舜三代
為然雖漢高之蕭曹光武之馬鄧亦莫不同産於豊沛
南陽之間蓋光岳氣完豪傑並出有一代之君有一代
之臣故耳我聖祖篤生鳳陽誕膺天命聖子神孫相繼
萬世其帝王之業可以比隆堯舜三代而下視漢唐奚
翅百倍其地可謂至靈其所産可謂亘萬古而一見當
時之臣攀龍鱗附鳳翼以武功定天下者既已雲蒸霧
起無愧古人况夫學校庠序之彦俊出而輔翼聖子神
孫以成一代之盛治者豈無臯夔稷契伊傅周召之人
哉故公之意曰天之所産者質人之所養者學有聖賢
之質未有不學而成者是邦之人材欲有以養成其學
以為國家用果誰之責乎故於學校之修無不用其極
者公任其責也公於天下國家之大計至矣公於是邦
之人才厚矣是邦之人茍曰吾之學文藝而已科舉而
已聖賢之臣豈予所可學哉於乎功利刑名其視都俞
吁咈之氣象何如學為千祿其視精一執中之奥旨何
如孟子謂豪傑之士雖無文王猶興是邦之豪傑既皆
産於精英之氣有聖賢之質固當知所自奮以求無愧
古人而况有公以為之興起也哉其間名世之臣他日
有為稷契為臯陶為伊傅周召以成我聖天子堯舜之
治者又未可以為非公之力也學成掌教事某乃命諸
生王卿詣定山求予為記予與公同丙戌進士然同年
之中為良二千石有能為我國家作飬人才如此得無
一言以為吾道賀哉且予與是邦之學者同為南畿之
人皆有不可辭者遂書之使刻於石
　　工部主事夏公育才儀真徳政碑記
尚書工部都水主事夏公育才治儀真之明年予訪醫
至儀真之人相與稱公者不置口耕者曰吾得夏公以
食商者曰吾得夏公以利士者曰吾得夏公以勸役者
曰吾得夏公以佚徃來京師者曰吾得夏公以不病於
行諸父老謂公有德儀真詣予求一言以垂公於不朽
公之言曰是可以告夫杜預羊叔子者予何足以知此
哉天下事何徃而不浮雲也予於儀真閘東闗以急五
坥祠文丞相苖再成姜才以勵忠節石五坥衢以利商
賈屋螺螄橋以抑權勢以厚農畝凡去菑興利以不敢
棄夫民者盡吾職耳然獨不知程子所謂堯舜事業者
乎夫堯舜何事業也程子且曰一㸃浮雲過目以予於
儀真遽曰有德而欲以垂於不朽則凡視夫巍乎其有
成功煥乎其有文章與夫所謂黎民於變時雍者其將
何以待之雖舉天下石不足以盡其大書特書者矣歐
陽子以杜預沉碑襄陽謂預知陵谷有時變遷而不知
石亦有時磨滅天下古今以為極論然亦豈知事業之
出於我者舉皆浮雲也哉諸父老之愛我過也嗟夫浮
雲一語自孔孟後千數百年誰復能道程子拈出他固
夢中語耳公亦何自而得哉自非脱灑通透流動於鳶
魚滅没天幾於烟影者豈易及此非具隻眼自得於驪
黄牝牡之外者豈易知此公之學當有所見而於所謂
浴沂之妙吟風弄月之真必有以瞠乎其後矣不然將
以儀真之人其在我者必川視而岳睹而堯舜事業况
可以浮雲者哉孟子謂然而無有乎爾則亦無有乎爾
二程子後不可謂無人也爾諸父老惡可以易夫公哉
堯舜事業果浮雲也而羲畫禹疇亦浮雲也典墳丘索
亦浮雲也國風雅頌亦浮雲也春秋筆削亦浮雲也百
家子史亦浮雲也區區文字曽不足以視土苴而反欲
托之以求公心畫以垂公不朽此墮涙擬峴汲汲後世
者之駭也豈公志哉予不敢為是嘵嘵以累公也諸父
老憮然而退曰有是又明年公以𤓰期得代儀真之人
相與挽留遮道借冦一年公以例不可徑去蓋以是亦
浮雲者諸父老復詣予定山請益力嗟乎有所固者無
所鳶魚也予敢為是固哉遂次第公語與之諸父老當
自得公於事功文字外可也不然而果欲托是以垂不
朽百姓日用而不知者夫復何怪
　　大梁書院記
大梁書院者集天下書以資學者遊學之處也嗟乎書
不一也有吾心之書有紙上之書吾心之書者吾心之
神也吾心之道也而紙上之書者不然不吾心之書而
吾心之書著之於言語也不吾心之道而吾心之道托
之於文字也書果何集乎吾心之書乎紙上之書乎吾
心之書無形也無見也無見而無所見則真見也紙上
之書有形也有見也有見而有所見則無見也書之所
集雖三尺童子必皆知有以集矣而人復有曰紙上之
書何書耶六經四書書已子史百家書已子史百家不
足言也而文至於四書書至於六經而亦不可集乎嗟
乎聖人貴無言而不貴有言有言則不以心契不以心
傳而言徒言矣如六經莫大於易而易言陰陽也方其
無言也易具於心渾然而無破及其有言則孰為陰孰
為陽而陰陽之授受皆得之紙上而易始散矣易非散
也紙上而易者散也四書莫精於中庸中庸言性道教
也方其無言也中庸具於心噩然而無名及其有言則
孰為性孰為道孰為教而性道教授受皆得之口耳而
中庸始亂矣中庸非亂也口耳而中庸者亂也至於詩
書禮樂春秋論孟無不皆然故善觀六經者不觀六經
而觀吾心之六經善觀四書者不觀四書而觀吾心之
四書果何書哉不楮墨而文也不文字而見也不誦讀
講説而明也秦火雖烈而不可以焚漢儒雖陋而不可
以鑿也不河圖不洛書而九疇八卦自形也不詩不禮
而温柔敦厚之妙自著也品節防範之等自嚴也不春
秋而華袞鈇鉞之賞罰自當也極之而天地位推之而
萬物育幽之而鬼神感微之而神化妙也克之為堯舜
為孔孟為周程為張朱也用之為百姓安為禮樂和為
人心正為異端息為臣不敢以僭君為四夷不敢以輕
中國也吾心之書至於如此豈索之於𤣥㝠求之於罔
象哉此以心授而彼以心領也此以心得而彼以心見
也郢人之運斤九方臯之相馬得之心而應之手也取
乎内而忘乎外也神交黙契於不言而圓融渾合於真
靜也悟則真悟見則真見知則真知也一理融而萬理
融一境徹而萬境徹也書不於是而集哉集之何如集
之以主靜集之以居敬集之以窮理而已矣蓋心非靜
則無所歛主乎靜者歛此心而不放也心非敬則無所
持居乎敬者持此心而不亂也理非窮則無所考窮乎
理者考此心而不失也徃年陳白沙先生過予定山論
及心學予以是質之先生不以予言為繆亦不以予言
為是而謂予曰此吾緝熈之在清湖者之所得也而子
亦有是哉蓋先生之學在是予竊其緒餘而乗之無有
得也世之好事以詆陳為禪者見夫無言之説予與先
生之論如此必以為禪夫禪之所謂無者無而無然無
極而太極靜無而動有者吾儒亦不能無無也但吾之
所謂無者未嘗不有而不離於有禪之所謂無者未嘗
有有而實滯於無禪與吾相似而實不同矣嗟夫天下
之人豈無真與偽哉天下之事豈無是與非哉有以辨
之耳然茍不知夫周行之大者惡知曲徑之為小不知
吾儒之真者安知他道之有偽遊學於是者其亦以予
言為禪否哉是役也始於憲副劉公欽謨中於僉憲呉
公伯通成於開封守張公九雲而維持上下則都憲李
公也既成提學僉憲石公宗海謂不可無記於是張公
九雲謀之僉憲傅公商佐以請於予予與商佐九雲為
同年宗海為同里為同學而又為同年皆予友也予所
敬慕而請益者也敢盡所衷以復亦未知其是與否也
諸公將亦教乎我哉
　　竹雪軒記
予在定山種竹天峰閣左右各千餘竿毎大雪竹益蒼
翠清映窓牖予坐其間觴咏嘯傲無不相對意甚適也
雖窓草不除花柳前川不過是矣夫窓草不除春意也
前川花柳亦春意也雪竹何春意哉夫春意不過以道
言耳道無不在使其果以道何春何夏何冬何春草何
花柳又何雪竹一大渾淪者散在萬物散在萬物者俱
可打成一片而衆人則不知也窓草自窓草矣而與花
柳無干花柳自花柳矣而與雪竹不與嗚呼氷亦水也
火亦燈也吾之親亦吾父也茍不知是而徒捉以趾徒
飲以鼻而徒向夫天者指鴈以為吾羹豈道也哉故予
於是未嘗不以雪竹為庭草而又未嘗不以庭草為花
柳矣萬紫千紅總是一般溪聲山色無非至道人豈盡
知之哉予至真州毎下總戎蔣公之榻而公之軒名竹
雪者適與予同蓋無意於同而自同也公豈非天資之
所到哉予以是告公公其勉之而尚無以天資自恃也
　　東洲記
衡東南名山古今多異人出入乎其間石翁陳先生約
某將於此焉居之衡山之陽有王君良卿者願有以主
我良卿世有勲閥師閫元器若不屑於世尚予固聳然
異之其郊居有曰東洲先阡神山也懇妙賞於予一言
夫以飲其水不唾其井遊其山不唾其地古人之心抑
何心哉某雖未登東洲而觀其勝以衡嶽之神靈可以
信其羅列者東洲也以古今之多才可以信其嗣末者
良卿也顧安敢有愛於一言而以謙讓為事乎嘗聞之
太史公曰海上有神山曰瀛洲諸仙聖及不老不死之
藥皆在焉蓋嘗有至者翁與某跡不載吏籍槁項黄髪
吸風飲露神形相忘虛實相通死生相無雖四荒四海
四極何徃而不暇况居枕席之間者而良卿將於我乎
與乎孔子乗桴浮海豈將友諸仙聖而求不老不死是
未可知也翁主良卿有日矣當與良卿徙倚於東洲徜
徉於祝融諸峰之顛尋孔子之所以不老不死者相與
於無窮不特為東南流勝事而已良卿知之哉故先為
之記
　　雲卧軒記
雲臥者在理為靜為翕聚者也庖丁解牛者也其怵然
為戒視為止行為遲動刀甚微謋然已解提刀而立為
之四顧為之躊躇滿志善刀而藏之之時者也所止之
地者誰乎古岡有叟名章白沙先生里中同姓叟也先
生嘗宿叟家而題其壁曰雲臥然自其不變者而觀之
孔子之曲肱孟子之隱几者皆是也自其變者而觀之
則黄帝之華胥莊生之為蝶者歟然而變化不測者神
龍也若夫犬豕則逐於形氣矣棚頭傀儡其悲也人啼
其喜也人舞遠以或其遠㝠以或其㝠經營焉以世為
事者也偃息如此㝠然如彼遠而近𡨕而真不有於我
不有於人不有於世不有於身斯可以語此矣叟自名
軒得先生而名也遣其子紹裘請予記之夫先生生於
中州之濵處於東海之上漠然與世無聞兀然不屈於
里巷之外者幾年於此而信宿叟我叟何如人也予能
無言也乎
　　遊衡山記
予徃年嘗遊南嶽自與心約遍七十二峰毎峰一日七
十二峰不遍毎峰不一日不還時總憲東呉沈公奉詔
禱南嶽適相值總憲石翁舅也翁言寄老南嶽約與予
俱總憲慨然願為東道主總憲促予還舟聚語予告七
十二峰不遍毎峰不一日不還總憲曰觸熱生病根胡
乃爾不得已而東下𢎞治丁已六月也既而石翁以老
病卒不來今庚申十一月予還自白沙至臨蒸南望諸
峰魂爽飛馳不傍身矣於時分治藩府豫章凃公憲府
信陽馮公永豐鄭公許躋攀俱皆曰使前後絶呵呼之
具而登臨同一羽之輕乎佩冕有絲竿之樂而箕頴混
巖廊之風乎徃來見生化之機而榮悴有同其舒巻者
乎徃此同襟神孚其契適馮公以足疾不果携予者两
公也自是月之晦日禮神嶽祠祠南左為雲開堂凃公
居之也右為雲霽堂鄭公居之雲開左為光嶽道院予
棲焉各更衣㑹天宇新霽人人自覺神形快健遊東北
觀水簾洞止壽寧宮半江曰此境絶世何殊桃源世短
心長吾不能明目極心醉而去半江凃公别號也由西
南厯諸峰即上封氷雪凝樹風撼樹如甲馬聲氷片隨
落葉下大石取而飡之予曰無乃氷齒寒乎大石曰此
所以厯吾腸胃也予两肩背已起粟大石即解綿袷衣
二襲曰借子也鄭公别號大石也上祝融峰下飛仙橋
大石芒屐羊裘下上鳴軒半江曰登高臨深吾亦不能
還止上封上封南十里許為比和洞有王野人業篐桶
者大石使召來葉黄鬚髮單弊紵衣問之已獨居洞三
十年又問汝何為者見何境界耶曰非釋非老不知為
善惡何境界見也大石將贈米帛曰夜牀鞋脚公等知
乎長揖而去清晨踏霜管觀初日上扶桑臺風冷冷四
至兩耳若著針鋩衡山史典史郝驛丞進巵酒金醴之
酸不可醺焉者也西行奪篁竹由雞鳴巖鳥祖庵庵中
有詩大石示從遊諸生詩庵西天柱峰有僧巖居食生
菜百結衣如粟穗見人即膜拜黙黙而已南行數里兩
公肩輿如颷輪予不可追獨觀南臺故址嘆曰此非僧
守澄之蓬廬乎南臺之南有紫虛閣諸道士悉不省識
靈源勝跡曽幾何時寥寥無聞見使復有子亷輩醉臥
其間又復誰識之耶為之一長嘯望中青衣童子十餘
人馳報兩公少憇文定西廟候行禮是夕各止行為十
二月之四日也諸所過兩公輙留題予則和之而謌於
山中相樂也不復磨崖題名厭近名也故凡峰巒崖洞
大小竒怪高下之勝紀載於先民者悉略之云
　　南楚貞遊記
轍迹遍天下憂道之不行憂人生之不遂古之人有行
之者矣孔孟之遊也轍迹遍天下以一已之貧困為心
以諸侯相攻伐為務古之人有行之者矣儀秦之遊也
茫乎忽乎乗雲御風與世漠如古之人有行之者矣荘
周列禦㓂之遊也予遊白沙還藩府凃公憲府鄭公撫
治湖南邂逅臨蒸謂予曰嵗聿云莫境土無虞古人謂
士夫去故里舍丘壠馳驅宦途宣力之餘亦欲取樂人
之情也於是厯衡嶽諸峰與日相競得日六焉下潭州
登嶽麓書院禮朱張像讀壁間石刻古今詩文前憲副
四明楊公使圖畫者也又讀西涯閣老重修書院記山
水人文實相資重古今然也西循曲徑奪管蒯篁竹入
嶽麓招提殘僧敗屋鐘磬無聲爐無妙香燈無紫熖鄭
公曰是何祠人其人火其書廬其居乎招提占幽勝而
書院得偏狹此以易此彼以易彼正將勝邪其有自乎
下洞庭謁黄陵廟佩蘚帷塵亦已久矣廟祝曰前年水
涌廟傾而韓碑巋然土聚壓之今移右階下露竪而已
下巴陵將􁒷舟君山舟師謂泥淖不勝鶴鸛爪力夏秋
之交湖波深大清一武可即岸予乃烹雞温酒調東坡
骨董羹執兩公望君山以償兹興而予不閑壺矢百發
百輸醉頽几上兩公輕歩而去予泯然不知也明日兩
公笑曰赤壁近矣昔東坡以黄州赤鼻為赤壁而賦之
赤壁故址與烏林相望登危撫景賦其時乎舟師又以
水涸不可即舟告遂乗風東下抵魚山兩公謂必訪草
茅山中明日凍雨半雪優游而來殊不作意拜家慈於
堂上始兩公來也兄茂卿迎之途中及歸也予中途送
止而兄送江滸焉兹遊也始仲冬迄嵗暮前後各有詩
幾所謂味貞天遊而忘年與予僭題曰南楚貞遊夫以
兹遊豈敢模擬古先而偽遊哉各取適意誌
　
　
　
　
　
　
　
　
　定山集巻八
欽定四庫全書
　定山集巻九
　　　　　　　　　　　　　明　莊㫤　撰
　記
　　籌河臺記
天下有大裁制有大承受丈夫大事業也禹稷契臯陶
夔龍伯夷周公敷教明刑節禮和樂播百榖平水土分
田制井為學校封建以各盡其裁制各大其承受者知
天下之責任在我也易曰裁成天地之道輔相天地之
宜以左右民記曰經綸天下之大經立天下之大本知
天地之化育古聖賢知其在我故凡有所裁制有所經
綸豈冐焉自為不經意哉必将以素定之學於其臨事
為之籌畫經理以上下其勢使出門合轍於閉户不敢
以易而處難以小而處大固自有張主也然萬古天地
萬古人心聖賢事業後世安得謂我無分哉𢎞治已酉
秋河水為患四決支流衍漫民多死溺有司以聞聖天
子命今刑部侍郎白公治之公曰是大責任予可獨往
乃以舊屬兵部郎中婁君元善薦公意以為成天下之
大事者固不可不得人以輔相之也詔曰可於時元善
㑹公宿遷相視原隰至符離謀曰天地間治水一大事
水能濟人溺人治水者捄人於魚治之不以其道是人
等耳水将魚我況能捄天下於魚哉然治天下有要固
有不出户庭而能坐了於萬里之外者操其要也治水
之要亦惟因其勢之通塞為之上下耳鯀湮洪水無是
要也且封丘金龍口其勢漸塞不因而隄之不可其中
牟尉氏之決勢與河通不從而道之不可河溢梁宋之
交雖洩未易然集義得小河口廢渠東與泗接可引汴
而通不遡而西距歸德飲馬池受汴不可河經符離橋
狹水隘勢不可制不月河其旁不可河勢曲狹湍悍不
濬其淤經其折而疏之不可飲馬池小壩諸決喧豗迅
疾不驟築之以遏奔潰不可是河之費工役之長丁夫
之需又皆極其籌畫纎芥毫髮罔或遺滲豈有他哉亦
惟謀其要也舉其要而操之何所不可於是而塞於是
而疏於是而濬是以曾不數月河之為月者一為渠者
二十為閘者十有五為隄者七百里為塞者三十有七
水皆復其故道由汴入睢睢入泗泗入淮以達於海而
民不魚矣符離之謀無不效者誰之功哉孟子以禹之
行水行其所無事知者亦行其所無事則知亦大矣今
公與吾元善之治河也因其勢之通塞為之順焉未嘗
鑿以私智能言距楊墨者聖人之徒也公與元善其功
眎禹雖有大小要亦非其徒哉方元善受公薦也予贈
以詩曰丈夫天地皆吾事迂墅誰呼送别歌病裏我真
徒白首此中君自有黄河經綸誰許神功妙疏鑿其如
水性何肯許司空容及此禹功千丈尚重磨予病雖不
能隨公後仕於朝顧嘗與公同鄉薦又嘗為公治下老
生又幸托交元善父子叔姪皆熟知其經綸裁成之學
胸中之稷契自有素定故期望元善而見屬如此公與
元善果不予鄙而使深山迂墅之談為不靦者亦其相
知深也雖然成功易居功難禹以掀天之業猶不敢以
矜伐自居而程子謂泰山頂上不屬泰山堯舜事業浮
雲一㸃性分之内於我何加損焉嗚呼丈夫事業豈止
一治水哉學校廢於科舉井田廢於阡陌封建廢於郡
縣禮樂廢於刑名有志於大裁成以堯舜其君唐虞其
天下者未嘗不為之慨然撫髀也予之空言既不足取
信性分一談古今迂濶公與元善又能以予為病風狂
惑也哉功既成宿之耆老皆以拯於墊溺雖其治河之
功然符籬之謀而操有其要者未易少也乃相與築臺
其處命曰籌河以不忘所自臺成萬守伻來持學正顔
實叙事請記予敢以裁成輔相之大而加一言以求教
焉言似大而夸者嗟乎夏時殷輅周冕韶樂事業何許
孔顔一問荅間遽爾拈出如此吾儒家數固不敢以卑
陋自處也是役也巡按御史某實同其議鳳陽守某實
董其役提調上下則皆元善而公総之興事於庚戌夏
四月辛丑告成於秋八月甲辰籌河則先是春三月某
日而成也
　　徽州府修學記
徽州府學故不治蓮塘婁先生以御史奉命提學南畿
至則嘆曰此吾朱子之鄉也而是鄉乃不治哉於是郡
之守貳莫不鼓舞振作積材鳩工以後為戒而奔走執
役之人亦皆晨夜展力不以勩告越明年徽學大治且
為南畿諸學之冠定山莊某諗於衆曰蓮塘所以汲汲
是學者豈止徽哉将以汲汲天下之學也夫以朱子之
鄉而止於徽則天下之學所當治者皆古聖賢之地而
必孔子之魯孟子之鄒濂溪之舂陵二程之河南以及
是徽而以天下無古聖賢者其學皆不治也蓮塘之意
止於徽哉葢曰自堯舜禹湯文武之後惟一孔子自濂
溪二程之後惟一朱子有孔子則堯舜禹湯文武之道
益大有朱子則濂溪二程之道益明是孔子朱子者天
下斯文之主古今學者之師也世之為學者得似朱子
可以無愧為人者得如孔子亦可以足而曰朱子之鄉
則鄉之人學聖賢者庶幾其可以不出其鄉而不至以
為東家丘矣嗟夫鄉之人去其國千里見夫故鄉之人
則必談笑而喜其不然者必未吾故鄉之人也居於稠
人廣坐之中有笑夫聖賢人者其鄉之人必曰此豈爾
所知哉吾知其詳也吾里相同而居相接也至於學也
獨無然乎此徽人所以學朱子者吾蓮塘之意也雖然
朱子亦可以槩學哉一朱子也有吾之朱子有古之朱
子蓮塘之所教徽人者古朱子乎吾朱子乎古朱子者
影響糟粕聖賢紙上而吾朱子者在我也吾心之本體
吾朱子也吾心之神明吾朱子也吾之朱子居吾敬也
以立其本窮吾理也以致其知精以察之一以守之涵
養操存以虛静其神明之府而吾之主人翁常固惺惺
也如是而已如是則吾之所以叅天地者此吾之所以
繼往聖而立人極者亦此吾謂朱子者豈有他哉在我
而已乎朱子之後又一朱子矣蓮塘每與余論學未嘗
不以是言而至所謂敬所謂静者未嘗不為之切切也夫
以予之頑鈍而蓮塘且為之不棄如此而況夫徽之豪
傑出於聖賢之鄉者将無所處哉或曰朱子之與孔子
終有聖賢分學朱子而不學孔子何也曰以徽人言也
以徽人言故謂之朱子也朱子學孔子者學朱子乃所
以學孔子也孔子者自然之朱子朱子者勉然之孔子
學朱子者将止於朱子哉教授某命諸生某詣定山請
書於石遂書以畀之葢将以告夫徽之學朱子者得以
為何如也
　　漏月軒記
君子之道富以貧處貧不以富處君子豈惡富而甘心
於貧哉葢貧可恃以常富不可恃以常貧可恃以常故
不見其不足富不可恃以常故不見其有餘是以君子
不汲汲於富不戚戚於貧也孔子大聖人也其處富也
亦曰飯疏食飲水曲肱而枕之樂亦在其中矣不義而
富且貴於我如浮雲又曰富而可求雖執鞭之士吾亦
為之如不可求從吾所好孔子貧也無四海之富無九
五之尊其處貧富也固已若堯若舜若禹夫豈不極其
富貴者哉極其富則何欲不遂何求不得堯則土階三
尺舜則漆器不作禹則菲飲食而致孝乎鬼神惡衣服
而致美乎黻冕卑宫室而盡力乎溝洫孟子曰如其道
雖舜受堯之天下不以為泰如其非道一介不以取人
一介不以與人堯舜禹之富非以道耶堯舜禹之道孔
子之道富以貧處而不以富處也世之富貴者不然沾
一命之榮則以自挾眩千金之細則以自負嗟乎豕蝨
天下人果誰乎泥塗軒冕人果誰乎常人之於聖賢其
分固不同也金陵邵某年少強學迺於所居築軒以為
讀書之所題曰漏月朝夕寢處其下夫居所以庇乎風
雨也軒以漏月則居之不庇風雨可知居之不庇風雨
則人之貧也可知吾聞其出有所代入有所給其所居
雖不甚嬴葢亦非真貧者也而乃以貧自處如此是豈
非知所向慕而不落乎衆人之窠臼者乎不為衆人則
有希聖希賢之志雖然聖賢豈易至哉人之學聖賢者
貴得其真而不貴其似優孟之學孫叔敖矣聖賢之學
仁義禮智根於中故雖大行不加窮居不損使在我者
無所得而徒取乎聖賢之似者而學之是亦優孟之學
孫叔敖者矣邵君之學聖賢其亦取乎似者否乎軒既
成求某一言以為記某棲遲定山衡門破屋其所居風
味不減漏月遂書以復思與邵君共勉
　　儀真東闗閘記
儀真東闗閘工部主事夏公育才所建也公以上命來
督儀真謂儀真京師喉襟之地轉輸漕運之所必由朝
覲商賈之所必涉有京師不能無儀真也然儀真五埧
又非取給於東闗不可五埧盈則蓄東闗以待其涸五
埧涸則泄東闗以濟其急有五埧又不能無東闗也是
五埧者用於儀真東闗者用於五埧也公之汲汲於此
豈為儀真計哉京師計也天下計也公之用心朝廷可
謂至矣公既閘人有謂公于某者曰儀真五埧之地一
窪沼也以京師之大賴其力於此尋丈之濟豈可深慮
哉然欲為京師計使儀真五埧不廢餘力而國用自充
豈有難者昔虞文靖公送祠天妃二使者謂國家之東
萑葦之澤濱海而南者廣袤相乘淤沮可稻之地何啻
千數百里使若東南之人隄圩而田之給牛種農具為
之屯種寛其賦之入可省江南漕運之半而儀真五埧
之力當亦不可費也今謂儀真距急水河之地髙下不
下數丈使塞𤓰埠決六合野浦橋之淤塞乃自急水河
以達於儀真長江大河風帆浪舶瞬息千里孰之能禦
而儀真五埧又将可以併省矣公之所以為朝廷計者
乃不于此而于彼何哉某曰不然子將以已之所涉者
以料公也公豈不知乎此哉某以病廢所謂國家濱海
而南之地足跡未嘗一至不知果可以屯田否也又不
知虞文靖公之說行於古者而亦可以行於今也使其
可行從前之說則屯田之入但可以省夫江南漕運之
半而其半又果能不藉夫五埧之力哉從後之說其策
雖無可議然水之髙下亦未可遽以口舌而争使果如
是則江空水落之時而視夫夏潦瀰漫之日又不知其
能同否也茍有不同而五埧又可廢哉而東闗之閘不
可廢也葢公之學有本末故其政有緩急緩者效大而
用力常難急者效速而用力常易公知三者皆善故先
其易而後其難而若所謂以急水河達於儀真公之友
夏官主事婁君元善已上聞矣元善之論公有不知者
乎知之公有不為之成乎以元善之論而公成之公之
功也至若文靖之說真不甚易非有回天倒海之力不
可以某觀之公可辭乎使公不以為難而又極其力焉
則國用尚何不充之有公殆将以是三者次第行之而
謂公不知出乎此者不知公也不然則善與人同不㤹
不忮者又豈無一道乎知急河水之論儀真之水未可
遽達使併五埧而遽廢之則往來京師者以捄於目前
閘東闗者急水河地也知屯田之說以天下之事能無
齟齬使急水河之舉茍有不善則為迂談何以取信於
上成急水河者屯田地也此裁成左右之精經綸造化
之妙人不及知而公獨知之而某竊窺見之者公必居
其一於此矣嗟乎天下之治使皆結䋲使皆野鹿則已
如欲酬酢乎其他則計之大者亦無以過於此也而若
公者尚可為之訾哉是役也巡撫都憲李公周公實可
其謀管河御史姜公郎中曹公實贊其成守備都指揮
昌公實同其事而管理則有指揮張旺知縣陳吉千户
郭真縣丞謝賓主簿李俊劉興典史史述而奔走執事
吏則丘紀老人則潘宣鍾鎮俞悌陳滄而吉則尤為勤
事者也公求記某於公非汎愛者遂與公以商確天下
事如此公其以某為迂濶否哉公名英世家吉水育才
其字云
　　儀真井記
易曰井渫不食為我心惻可用汲王明並受其福何也
井之道以及王明豈易汲哉上焉者如臯夔稷契之汲
堯舜伯益之汲禹仲虺傅說之汲殷湯周召榮畢之汲
文武下焉者如諸葛孔明之汲先主韓范歐富司馬光
之汲宋仁宗是也諸聖賢之臣何以有是王明之汲哉
葢其抱經濟之學負裁成輔相之能退而隠處岩穴豈
欲獨善其身而已必将得大有為之君後車之載三聘
之勤而其心亦未始不欲汲汲以行其道於天下上以
致其君下以福其民以成一代之盛治然世豈無大有
為之君哉其或不幸有所沮而不遇有所遇而不合則
寧甘心隠處耕釣雲月以汲周孔以汲顔孟以汲周程
張朱不茍焉以出而使敝其甕而羸其瓶也何哉有非
常之才者必有非常之抱有非常之抱者必有非常之
施其所存者大故其所汲者亦大也儀真縣鑿井於儀
門非徒為其寒冽可食而已葢亦有汲王明之道焉夫
十室之邑必有忠信武城雖小且有滅明然以京師喉
舌之大天下輳輻之廣山川氣化之神豈無經邦濟世
之才以臯夔稷契自許者哉如其有也退處岩壑而不
自售則凡寄命兹土則必明告於上曰吾邑某才非常
之才也吾邑某德非常之德也其可使之久處於野而
不偶乎今明天子在上以堯舜禹湯文武自負而其求
賢之心又常若有所不及則於是也必将竦然而思有
以處矣儀真之賢必将彈冠振衣幡然自慶而思有以
汲矣茍或不然素飱尸位而惟寒冽可食之汲而又蔽
焉不以上告則是井也其與所謂檜之玉兔辨才之龍
井姦以辱之夷以法之者一矣嗚呼井何負於彼哉而
使人咳唾於百千萬古之下不得以伸一氣者何不幸
也或謂井為家至人有之物汲王明者恐非其所及也
夫天下莫大乎道易謂改邑不改井邑不大於井乎邑
之道可改而井之道不可改也古之人又謂道在糞土
道在瓦礫井不大於瓦礫糞土乎瓦礫糞土道無往而
不在也汲王明者不可以為井哉井既成式尹張君請
於予曰儀真之井東坡所謂以沮洳斥鹵化為城邑聚
落之區而得美泉葢亦難者又其與事於知縣陳某而
助其役於主簿某典史某不獨成於予也至凡嵗月始
末甃治無咎皆不可無記願有以記之何如予以井之
汲王明出于易出於易者出於伏羲周孔也予於是井
又安敢自棄於伏羲周孔之大乎因其伻來遂不腆而
書以為記
　　濳庵記
君子以濳濳天下天下豈易濳哉濳之道有幾君子見
幾而作故濳天下以濳也伏羲以易初九而濳孔子以
齊人歸女樂而濳孟子以嬖人臧倉而濳朱子以用韓
佗胄而濳聖賢豈偏於濳哉易初九為濳龍勿用之幾
女樂臧倉韓佗胄為聖賢道不可用之幾幾之所在濳
之所在幾之於濳如此是以聖賢於其濳也則濳其所
濳於所不當濳者無所濳也後之君子凡學為聖賢者
無他亦惟濳聖賢之濳而已出處進退非幾莫存故或
濳或見或飛或亢則曰吾有易也易有幾也孔孟程朱
知幾其神見幾而作不俟終日吾敢舍孔孟程朱以學
其幾哉學聖賢不以為難而學聖賢之幾者為難也衆
人夫豈知其難哉故凡有所譏評匆匆註脚輙復一語
必曰某巢某光某沮某溺某矯激某好名某忘世夫豈
知聖賢以潛潛天下為不易哉而潛春以冬潛振以蟄
潛天地萬物之紛以静而夢中說夢而果學聖賢之幾
者為何人也新安汪文光以潛名庵乃以予戚倪某者
問潛於某某潛天下久矣而潛之道則懵乎其未有聞也
文光豈無所潛者哉乃以聖賢之潛告之葢亦夢中語
耳吾聞南海之山名玉臺者有巨人焉静而無欲若深
知所謂潛之道者子能不勩萬里而往問焉當必有說
子歸而叅以予之夢語使得以一噴而醒予亦不敢忘
乎子也子亦温故而知新矣何如何如
　　貞齋記
工部郎中施公勉仁以貞名齋葢取諸易也定山某為
之記曰有天地則有易有易則有元亨利貞有春夏秋
冬有仁義禮智有易書詩禮皇帝王伯有水火土石日
月星辰風雲雷露有形體性情耳目口鼻有飛走動植
凡天地間可以動静日用者無不以有易也天地未有
豈無易哉有天地然後見元亨利貞是元亨利貞非有
易而有有易而見有也易故所以為元亨利貞易之道
則始乎元而成乎貞成乎貞而又起乎元而貞又為易
之樞其義則正而固也故曰貞者事之幹貞固足以幹
事又曰利永貞利艱貞含章可貞安貞之吉又曰利貞
无咎嘉遯貞吉中孚以利貞介于石不終日貞吉易以
正為吉易豈為小人謀哉堯舜以貞而讓湯武以貞而
伐禹以貞而傳子周公孔孟以貞而為窮達文王箕子
以貞而處明夷古之聖賢歴萬變而不失其正者有貞
以為之主也非主於貞也易之理要其於貞主乎貞者
從乎易也易為天地之心從乎易者心乎天地之心易
曰大人者與天地合其德日月合其明四時合其序鬼
神合其吉凶又曰其惟聖人乎知進退存亡而不失其
正者其惟聖人乎有志於聖賢者貞可一日而無哉記
謂天下至誠能盡其性者能盡人物之性者可以叅贊
乎天地天地何物也而吾叅贊之葢天地為一大我而
我為一小天地天地之心在易聖賢之可以叅贊天地
者在易吾之學為聖賢者易其的也茍易有所未盡而
一毫有愧於天地則欿然而餒不足以叅贊矣不足以
叅贊者不足以為吾學也公以貞名齋夫豈無所見哉
公使蜀治閘儀真課嵗課南甸皆能處人所難不茍同
不立異非深於易者不能然其講學又不以仕而廢每
過江必枉顧敝廬不厭其子公毅公節公正又皆以命
而至而公節尤若有所汲汲焉者何可當也公一日以
是見託某老病深山進退無據懵乎其易何以為公地
哉然公父子萬古西山雅懐髙誼則有不可辭者而相
與言易又為講學中一事遂書以請教不知果可以隔
壁聽乎否哉
　　恩江漁隠記
君子一身皆易也易其進為周周豈不樂於退哉當可
進則進而不必於退也易其退為孔孔豈惡夫行哉當
可退則退而不必於進也退而可進而不固於退進而
可退而不固於進是其進也常活其退也常不死君子
豈徒進退哉葢有易以為主也易何物聖人何心易萬
古而不死聖人之心體乎易亦萬古而不死也世不知
夫易者出其處退其進非乎隠者則恒當乎仕疾乎仕
者則恒髙其隠是以老鳳饑烏羊裘草屨而雌黄天下
之口皆是也嗟夫易固如是乎哉永豐程處士號恩江
漁隠其既沒也厥子瓊上舍成均過我溪雲請記處士
隠於恩江終其身不出觀瓊之述處士之隠槩知乎易
者易豈易言哉處士天資乎易故與易合也處士葢棺
事定無可言也然世亦有如處士之隠權進退存亡之
機於我而處夫仕隠之間乃以嚴光魏野自晦人将以
為仕乎予因處士是記申以問瓊
　　義塜記
君子之於天下也莫大於仁莫要於監司而監司莫易
行於風憲孟子謂人皆有不忍人之心又謂無惻隠之
心非人也是仁也衆人之所必有天下之道莫大於此
監司之在風憲何以為易行哉監司職尊位重上而去
天子左右之臣不逺下而視守令親民之職亦頗為近
惟其尊也故上之情無不通惟其近於民也故下之情
亦無不通通上下之情雖在監司而監司則亦有二一
在薇省一在外臺使其監司果外臺也而其心又能拳
拳於聖賢之道堯舜三代之治而一念之間無不在乎
仁也借彼之權行我之志則其勢也何令不行何禁不
止何弊不革而天下之事又何慮其不濟也哉仁道雖
大故監司之在風憲其仁所以為易行也嗟乎仁政之
說乃吾堯舜家法孔孟的傳齊梁不知故以仁義為迂
漢唐宋不知故其國止於小康仁豈衆人之所知哉古
晉陳公瑞卿予二十年前嘉興老故人也以侍御擢任
山東憲副總治臨清公至令行禁止臨清翕然以寧山
東之人莫不倚以為重公養壯士三十人人一騎與以
甲胄弓弩凡城狐社䑕竊發於風塵草莾間者動徹勦
絶而又易以餘楮買地兩河各二十畝周以垣畫為井
字凡商賈無告客死臨清者輙收葬其骨有主者便其
改藏無主者亦不使其有所暴露以傷吾仁也嗚呼公
之來鎮臨清也葢以兵備葢以總治而其義塜之說又
至如此其一念之仁真有以流行於法治之外公以不
忍人之心行不忍人之政也公之學葢夢寐乎堯舜而
心印乎孔孟矣公可及哉予嘗静而思夫公矣公職外
臺其位雖近於上可以易行然其職猶在監司也義塜
之說雖得以行夫臨清要害之處而其地猶在一方也
外臺之與天子左右何近一方之與天下四海何廣古
者明王之於民也為之井田為之封建為之學校為之
醫藥為之𦵏埋為之賑貸而使幼者有字老者有養鰥
寡廢疾者有所矜䘏而天下之大無一人不被其仁者
孟子所謂王道之大也公監司一方其仁之所施猶且
如此然使公居天子左右當伊傅周召之柄必有伊傅
周召之舉而於所謂以不忍人之心行不忍人之政又
當流動於天下後世矣豈止一方也哉古者國君有賜
人衣者具臣曰願賜一國人之衣有賜人以食者其臣
曰願賜一國人之食予於公之義塜亦曰願為天下之
義塜可乎不特一義塜也雖井田封建庠序學校醫藥
賑貸之事凡有以仁於民者有以行於天下萬世乎雖
然公未老矣予日有望於公也是意也葢權輿於公而
成於知州事河隂張君去年予過臨清公以是記為請
而公同年吳撫州者予戚也又為公請甚力公大議論
大手筆人也予告以是公其以為何哉
　墓表
　　宜春張處士墓表
嗚呼此宜春張處士之墓也處士之墓予何為而表哉
予江浦賢大夫張侯鳳處士之子江浦瀕大江居壤南
甸要衝天下貢賦舟車乎是需給公私乎是民命固已
弗堪至或不幸加以邑政之虐横取奸竊民人憔悴困
苦又忍言乎去此而蒞吾土殆未可見去年冬侯以進
士下車知吾民肻綮於是乃曰是可以蹈乃爬污剔穢
悉去敝政咸與維新一邑之間曾不踰月而歡聲雷動
農賀於野士賀於學行者賀於其途止者賀於其家凡
具齒髮為人者莫不以侯為賢父母也吾侯何以得此
於民哉葢憔悴之民昔固倒懸而今解昔固旱魃而今
雨昔固執熱而今以濯矣嗚呼吾侯其得已於民哉予
鄙人生長於斯四十有六年矣邑大夫之賢者雖多至
如一邑之人奔走稱頌以為不可得者僅三見也廬陵
彭侯烈均州馬侯丈麟及侯而已侯雖在三人中然二
公又各有說彭持正已或有安于之緩馬偉拔已或有
西門之急至有二公之得無二公之失者其惟侯哉此
侯所以賢也居無何處士卒侯遂以憂去不敢以民故
少緩一邑之民挽留百計而侯轍不可止矣乃相與號
呼痛惜浹旬日不去嗚呼處士不能少待以惠吾民哉
天能不以民故少待處士哉葢處士修短有數而吾民
不得以及其賢大夫者亦不偶也抑或天之於侯固将
望其大有所施而不以窮邑之民久相累也不然何見
侯之難而見奪之速哉侯将行乃縗絰詣予求表處士
之墓予以為有是父則有是子有點而後有參有太中
而後有程子有韋齋而後有元晦有處士所以有侯侯
之賢處士之賢也處士墓予何為而不表哉處士予不
識表處士者非為處士也為吾侯也為吾一邑之民也
處士之子能為吾一邑以為賢大夫吾獨不能為吾一
邑以表處士之墓哉予以侯表處士親沐侯化者知之
而徒信乎耳者鮮不以侯未久而予為佞也嗟乎七日
而誅少正夘三月而賈不敢飾行别於途者亦未為久
而深山野鹿之人與世何所却顧乃不佞侯於割雞之
日而顧佞於其去古人謂我觀九京而與武子百世之
下當識其何心而況乎是哉然予是心要亦識與否也
處士世系文行尚有寒山一片石在予非温子昇何敢
贅
　　唐貳守墓表
予隠居清江時嘗聞六合有廉大尹焉予問之皆曰山
東唐公詔也既數年又聞姑熟有亷貳守焉予問之又
皆曰山東唐公詔也嗟乎士者之亷猶女子之潔是亷
為士者常矣夫廉為士者之常而人奚取於公哉是故
今之廉者雖滿天下然求其間如續如震如抃如拯而
苞苴女謁無一念之少加於行已間者連數十城曾不
一二見也公之廉如此惡得無所取哉公惟其廉也是
以凡其無所於茍無所於不公無所於不明故於嵗課
於折獄於捄荒於𣙜木凡有以加於民而無不得其當
者皆其廉以為之地也不然則六合姑熟之間而其人
之汲汲於公者又安能有以邑庠生升胄監授六合尹
以御史佀公薦陞太平府同知公字廷宣詔其諱號敬
軒曾祖諱某父諱某太興典史以公貴封文林郎母丁
氏封孺人配某氏亦封孺人子二人長愷戊戌進士歴
户刑二部主事員外郎中揚州知府次忱女三人長某
適某次某適某又次某適某俱邑庠生孫男一某孫女
一某愷篤厚廉潔不失為公之子可敬也愷以某為山
人定山東去六合不三四舍許而南去姑熟只叅差一
江之隔而已以某為知公之政甚詳故自公之沒遂拳
拳於某欲得一言以表其墓意甚急故不自知其言之
可以垂後與否遂不辭而書以畀焉葢亦公父子間故
人意也
　　封工部主事施公景榮墓表
嗚呼此封工部主事景榮施公墓也公墓何墓天台鴈
蕩公之墓已天台鴈蕩越山之髙無有過者公之墓同
其髙矣公墓一抔封三尺土耳公得與之髙哉世有原
父凝之之墓則與廬山五老同秀也世有軾轍明允之
墓則與可龍諸巘争髙也有是父有是子有是父而勉
仁為公有矣勉仁公奚有也天下之人無少汚哉勉仁
處衆汚而獨清天下之人無少萎哉勉仁處衆萎而獨
立天下之人無少闇哉勉仁處衆闇而獨明勉仁舉進
士仕於朝使於蜀治於儀真天下皆曰公賢子也公以
勉仁賢而進士許君銘公墓且以敦德履善稱公拯溺
捄災稱公篤于義方稱公凡知可稱大乎公者不一而
足公之磊落自足以盪乎天地軒乎古今是其敬夫之
賢且有以成於魏公而松年之美有不待吾元晦而自
彰矣越山之髙公墓之髙也磈竒挺拔以千萬其仞者
又豈能以獨秀於越人之墟巨海之東也哉昔延陵季
子墓題者何人曾無數語而季子萬世公之墓詞說費
矣世無題季子之墓者故也嗟哉負公者予愧此石者
予
　墓銘
　　封户部主事石公墓碣銘
封户部主事石公文華者今古醫也公諱金其先温人
徙江浦曾祖廷圭祖思義父景嵒公㓜從醫學于臯曾
先生先生得長桑君之術甚精公早夜刻勵盡得其術
業成而歸遂為江浦間善醫晚得蠱證方西江史氏尤
竒其法主消導蕩滌謂誤下則虚其虚死誤補則實其
實死惟以意乘除攻補不執而方亦無不具也有病是
者輙惟公倚其所活甚衆而公亦以是自負每曰古之
醫者古之醫者而人亦莫不以古醫者與公也夫醫豈
易言哉醫以天地為心聖人之道為用天地以生物為
心而醫以生人為心天地於人生而不養性而不復夀
而不能保豈天地不能盡天尊地卑聖人中處天地付
物而聖人成能故聖人於此裁成輔相耕織以養學校
以教而醫藥以夀故古醫者如黄帝岐伯如秦越人如
東垣河間戴人其疾病視人如已惟不得其生是懼是
皆知醫聖人不廢而天地與我同也世醫者豈盡知哉
故予每見公醫輙欲為公傳且欲叙所從蠱證方者傳
之天下使人人得以感其惠也又以醫雖裁成聖人然
若河間戴人攻溢於補東垣兼補溢於攻仲景專外感
而失内傷是又不能無待斟酌者故予每欲反其異而
合其同俾天下後世歸死生虚實於一而不使其有所
偏倚予雖不知醫每與公言公亦不予謬也予有是意
未及於行而公不起矣嗟乎斟酌裁成豈予事哉予自
不知其量也公配王安人子男四長淮丙戌進士改庶
吉士拜地官四川提學僉事文行所至有聞公以其貴
封次淳義官次浦又次澄邑庠生女五孫男四長柱予
壻他尚幼成化庚子冬十二月八日卒夀六十有六公
聰穎卜筮星厯無不通曉好老氏伏氣說雖於生死無
少助然自少壯至老死不一日病也醫葢其精者明年
淮奔訃回又明年正月四日𦵏公於里之石山請予一
言於墓然如予者惡可辭哉乃叙而銘之曰反其異而
合其同公醫之攻予何人斯乃欲蒐百氏而折其衷井田
横渠禮樂夔龍或志或行其達其窮乃罔不同公不少
待予将誰從奈何乎公
　　眀故吳母倪氏墓誌銘
予里中吳母倪氏卒其弟橘潭攜其子瓛縗絰詣請曰
吾姊吾先府君之女江浦吳廸之妻是兒瓛之母是兒
天秀之祖母邑庠生大儒之叔母太學生毛鵬之妻母
生永樂戊戌卒𢎞治庚戌夀七十有三明年辛亥正月
壬寅瓛将合墓葬吾姊於繆家山原吾姊歸吳吳宗人
咸以為賢謂於舅姑克婦於廸克妻於瓛克母其賢不
在吳諸婦人下凡婦於吳者其死也冡介之墓罔不銘
吾姊何恧而弗銘乎子其為我銘之予性不懌銘墓而
笄衽尤也然自憶吳節婦死吾銘其藏十年炳如昨日
乃不念乎儻兹或靳則溪雲老脚已我芒背而洞吾履
者必在王喬巢父間矣世道以天予敢攖其天哉乃按
鄉進士林君世美狀銘之觀葬於吳者當知深山老病
其於世何如也銘曰死生造化既付而還飄風野馬孰
操其闗千年有道一片寒山孰籍以顔世有扶搖一日
九萬而覩若銘将或得以具眼其間
　　髙一龍母墓銘
孔子不生於氣化伊尹不生於空桑后稷之生也豈真
履夫巨人之迹哉要亦未嘗無父母也惟其有也是以
中也則中才也則才賢也則賢水花庭草而識濂溪有
千載不傳之妙斷髮三遷而知亞聖大賢為百世可師
之人父母賢而子賢子賢而父母賢也行人正髙君一
龍之父母不可謂之賢哉予於一龍僚也而一龍與予
有不僚者存科舉制也而一龍於科舉有不囿於制者
存行人正職也而一龍於此職也有素其位而行者存
一龍之父以壬辰進士出守六安将攜其母往便道省
其舅懐逺而母以病竟死一龍扶其柩歸𦵏於新興里
某山之原今二十年矣一龍請予銘曰饋之修者修於
中也有惪於髙者有惪於翁也萬古於一龍者乃所以
萬古於其躬也然若銘者何人而乃敢永其封於無窮
也
　　番陽余潤夫墓誌銘
番陽余潤夫既葬之二十年其子錫始以其遺命持姑
蘇君丘先生書來曰願有銘予與潤夫正相識成化丁
亥予自翰林得罪黜為南京行人司副潤夫以成均上
舍來歴事潤夫儀觀舉止偉然一儒予意其必蔚然有
文者也亟詢之潤夫出所業舉子文字眎予其頓挫布
置若栁子厚樊宗師家數者屢屢視今所謂時文殆五
陵年少而衣以深衣大帶其安於體者雖殊而所以待
夫人者則已厚矣既又出楓落稿詩一帙其不得志者
類郊島其理到之語雖山谷后山少減其鬯達而茂者
又皆出入簡齋若所謂鈍如茶山易如放翁亦瞠乎其
潤夫後也由是姑蘇沈仲律紹興徐大華嘉興沈元節
諸公莫不與為文字交而潤夫之名隠然起京師間矣
居數月潤夫以代去謁選天官有自京師來者皆曰潤
夫死矣識潤夫者以其不得一第而死莫不為之痛惜
為之延訪以為其真死否也方未定潤夫以癡兒事了
歸其鄉過南京别予予見之驚曰君何自而至哉豈傳
之者誤也君曰非誤自非納言劉先生深於醫厚於戚
璠登鬼録久矣而今得先生見者幸也予與潤夫一時
相對如在夢寐言畢潤夫抗乎去且顧曰天不死我我
當熟五經往拜白沙先生而學焉歸而就正其是非於
先生矣時潤夫去甚急予不得更以一言入葢成化庚
寅也潤夫去未三載潤夫與某御史救張同知書傳至
矣未幾病灼艾荅族兄某詩又傳至矣未幾屬纊之言
乞墓銘於予者又傳至矣方潤夫以書與御史争張同
知事其氣何壯曾幾何時灼艾屬纊之言相繼而出亦
獨何耶嗚呼豈潤夫之死昔固非真而今固亦非真耶
抑誤潤夫者乃復誤耶臨訣之言一何琅琅乃若是耶
而潤夫乃真死耶非耶潤夫之可與言不特區區文字
之間而已其寡默其謹肅已可入於君子使其未死得
舍所學以周旋於白沙之門潤夫未可量也而江門品
第豈在陳秉常下哉雖上下林南川無恧已惜乎天不
假年而為聖賢糟粕也名之聞與不聞第之得與不得
直潤夫之浮雲者耳惡足為潤夫惜哉潤夫之曾祖諱
可載祖諱杌齋父諱思誠娶於徐氏男三人長男某次
某次即錫邑庠生女一適劉生宣德庚戌七月十四日
生成化壬辰十月十八日卒葬古城山予與潤夫非泛
然朋友比而錫之來也抱其遺言又重以丘公之懇錫
可無銘於潤夫於丘得無銘潤夫哉銘曰道以口者譟
道以心者了其譟其了潤夫亦早有拜潤夫墓者将亦
知其千萬古之抱耶
　　髙景賢墓誌銘
景賢姓髙氏諱能景賢字也世宣城曾大父聰從戎伍
南京武德父旺景賢商於上新河因定居焉配李氏子
四長倫次价又次傑女一黄適享年六十有三卒以𢎞
治三年十二月二十九日墓葬久矣俌舊予客其可辭
哉遂銘銘曰神無生死留此查滓元收㑹了天一爾萬
古乾坤那用此老我瞢騰無一語一天月色空江水
　　明故朱君本徳墓碣銘
君諱永昌朱姓本德字也其先世家定逺階武龍虎為
五十夫長乃定浦予口清江居焉曾祖時輝祖瑛父彦
清母吳繼張庶席君亦張娶子三俊傑信俊早卒姪二倫
仁仁業舉子女一適横海周百户珍孫男女七俱尚幼
𢎞治己酉六月十有四日卒夀五十有三君天性孝友
其卒也君老父方以恩八十冠帶君将易簀召語其弟
永隆曰吾父老且憊吾乃先吾父下地他日吾父子獨
任之愧吾弟矣吾不瞑目地下矣言訖而逝嗚呼君亦
可哀也已予㓜不相識君成化辛夘予歸病買田清江
君屋之西予農屋之東也始與君父子兄弟識每晨夕
一瓢風月坐我觀物草亭君之父不與君亦與君不與
君之父與弟亦與也居無何予以林木未深猿鳥少也
結廬定山君父子兄弟往來予烟雲水石中視清江不
少減世之雅愛斯文者若君父子兄弟亦絶無僅有也
君既卒傑将以是年十有二月七日葬君滄波之北嶼
持鄉進士林君世美狀請予銘諸墓嗟夫予得以無銘
於君乎銘曰北嶼江峰滄波水月萬古堂堂青天此碣
　　寧波太守馬公墓誌銘
寜波太守馬公西蜀内江人諱琴字廷宣以直道能聲
無所於求合世既遺公而公亦遺世矣登丙戌進士拜
主事刑部雲南司攝京畿奏訟故多熾貴人所恨人平
人所庇人是能枉直不依違人公用是有名轉廣東司
員外郎廣東有副使為不法瓊州兵部奏檄公往鞫之
公嫉其為人舉正以法還遷郎中用能差慮囚江西公
親按諸州瑣煩不為憚屈欝而得伸者殆千五百餘人
其生之非吾仁殺之非吾威理各當心不專主已庶民
填路遮呼皆曰此制使哉尚書林公每詘已見託法與
心自待不疑人亦無猜用大臣薦能擢守寧波公嘆曰
今天下益奢靡而吳越尤甚示儉樸先地不能咸為政
之道惟化與權化則屬我權則屬時吾何為衆皆以為
緩郡内逋負久積數萬公與設方計完之而民不擾夫
故非才者而能之乎日本人時入貢勞來之費(闕/)　屬
邑而民始便夫故非平其政者而能之乎使臣私覿常
以寳器方物公一不納夫故非廉以自飭者而能之乎
饗祀鬼神而禮秩則豐化導士徒而廉恥是先交承賓
使而儀物惟當為橋梁四在江東者在門南者在定海
者在東湖者夫故非知所先後者而能之乎自邇及逺
因民之利害而興罷者尤多在任葢五年矣當是時廣
東副使之鄉人為冡宰仇副使之報公卒以此去其官
公亦未嘗以此出毫髮語意告人而人知者亦少也公
生於正統丙辰其卒也為𢎞治甲寅五月十三日也以
某年月日𦵏亭溪山公平生於人厚施薄取去采如遺
有村翁育疾且貧者以子女二人來鬻公既酬其直且
曰予并養若嵗久育者告還公并以女子還之予嘗拜
公吾賓館觀其容貌語黙之間侗然長者也其先扶風
人五世祖仕閬中元末避兵瀘州徙今内江考諱惟慶
贈刑部主事妣盧氏贈太安人妣王氏封安人子三人
長湛然次御史炳然次烱然女三人孫男女各三人御
史嘗為予邑大夫超拜御史御史既除䘮過予曰先公
事行吾必托子既叙之系以銘曰厭厭九原急於求名
竊竊萬變求急於榮求心公急我否人能幽哉㣲哉文
以寄明
　定山集巻九
欽定四庫全書
　定山集巻十
　　　　　　　　　　　　　明　莊㫤　撰
　雜著
　　字黎氏二子説(□克源/瀾迴源)
古今可以充擴天地可以斡運果謂誰哉果謂誰力量
哉葢有是人則有是本有是本則有是力量有是力量
是以古今度内天地掌中有不知其難者故如欽明文
思之堯光被四表格于上下何謂其非充擴平治告成
之禹兼夷狄驅猛獸之周公作春秋距楊墨之孔孟挽
回既倒收拾廢壊何謂其非斡運世之具大眼目者不
可謂無人也孟子曰聖人與我同類然聖人何人哉我
何人哉聖人之能如此我何謂其獨不能也灝其充乎
瀾其迴乎沈君洪濟真具大眼目者乎然世固有名留
實去外然中否以自夢夢者具隻眼如沈君者又自有
真見也駕部王公二生之戚託此告之然古今到我老
而無謂其為後生地者亦至二生其亦知所領哉知所
領哉
　　魏節婦傳
魏節婦者江浦蘇翁之女也節婦㓜慧淑善女紅翁且
老子㓜騃指節婦曰吾攸屬以終養者其兹女乎致里
中魏氏子庭時壻尚㓜未婚也既其壻疾經嵗月弗瘳
殆為廢人人曰是淑女宜他配右族佳子弟毋固也節
婦聞之曰禽獸之行弗兹若已世固有為是者哉及笄
卒婚壻壻竟以是卒卒十七日始得一子節婦哀毁極
至欲自絶乃更念曰吾為老父屬且有魏家一塊肉在
是惡得無少忍哉肆以奉親撫遺孤自任績紡紝織事
旦暮不以勩告伏臘甚無憂也翁雖以節婦然為節婦
念亦每泣下不可已節婦見之輙抱遺孤於其旁曰天
若少貸吾兩家使是兒從諸舅得成立吾何憾哉吾何
憾哉大人毋重煩也翁之解節婦亦若是自其壻卒至
於今六十年翁之二子及節婦之子始㓜騃而孤今皆
皓首蒼顔而諸子孫且各森然玉立也使無節婦彼二
家者其替興惡可知哉節婦不可得也予與節婦同里
閈每語其孫鏜曰吾當為汝祖母傳以勵吾鄕人鏜再
拜曰鏜何幸也未幾聞有為飛語中節婦者予曰果若
是哉古之立言者不若吾之易也乃徧於其鄕之長老
者詢之将三年焉葢其弟通嘗欲奪節婦之志而不從
故為是以重傷之而節婦之行固炳然若赫日之在天
也遂次第其事以付鏜以為節婦傳
　　題忠愍公事蹟
春秋書陳殺其大夫洩冶説者謂治雖忠其猶在宋子
哀魯叔肸後以其在異姓則可潔身而去在同姓則可
不食其禄夫微子去之箕子為之奴比干諫而死孔子
曰殷有三仁焉仁者當理而無私心使其果仁也或去
或死皆當於理同姓可不食其禄而比干之死非同姓
乎異姓可潔身而去而㣲子之去果異姓乎春秋書陳
殺者咎其君不納諫而為徴舒楚子之端垂後戒書冶
無貶詞也顧以為在子哀叔肸後何耶聖人天地也春
秋化工也以聖人而為春秋後世豈易窺哉正統中忠
愍安成劉公以死事為天下慟雖販夫孺子亦皆知公
之為烈也愛公者以洩冶事惜之謂其為可去嗟乎世
皆以去為貴乎使其皆去國無其人誰與興理公以不
去為是茍無所建明非公謂也況公與冶其忠雖同所
以處夫忠者則有不同冶以犯顏極諫取戮知其君不
可諫而諫之以成殺身之仁而公則不然公職絲綸居
講讀地謂權不可下移葢朝夕納誨以輔台德啟乃心
沃朕心非若冶與史魚之忠侈然贑直而不顧以自嬰
其禍者比葢天下事亦固有忽然出於不可測者而公
當之也昔漢谷永輩於其君直攻其過弗怪至王氏則
嫵然媚竈不遑暇食觀王章死出於王鳳永之事公肻
為乎是以知殺公者非上意也是公之死與冶又有不
同者矣或曰知幾其神子哀叔肸近之夫三仁外子哀
叔肸亦可以強至於知幾其神聖賢之家數何等恐未
可以為二子畫像也以二子言冶無分矣公於此亦将
磊磊以軒乎天地哉公有以及之必将有以處之而忽
然不測以至此極者天也嗚呼公亦不可悲哉公之孫
祠部主事縝以天下之悲公者各有述乃集而帙之題
曰忠愍事蹟命為之引某遂以春秋書法畀之古今人
物不敢茍然一評唱也後之作春秋者尚亦知有以大
書公哉
　　題陶雲湖畫吳次翁像後
吳次翁畫品髙絶稱其人陶雲湖不打誑語然次翁亦
終有以為之地也次翁學易求羲文孔子之道方在白
晢使其果有所得則於是也豈非所謂弄丸餘暇而自
遊刃於烟雲水石之妙也哉
　　書樸庵挽詩巻後
此樸庵詩挽也予不識樸庵安知所以為樸庵哉予老
病無狀偃蹇林壑三十年矣天下之人莫不以予為迂
予清源盛暑長河孤舟老岸一泊三日王君廷璧再拜
請予避暑衆樂堂祖孫父子間茶甌詩巻相愛之意又
不止不以予為迂也抑何故哉古人謂稱人之善必本
於父兄師友予聞廷璧為樸庵冡器觀廷璧又可知樸
庵也予於此巻安得不深有以嘆服諸公具眼而凡知
樸庵者未必若予之有所警惕而後省哉人之才識器
宇相去之逺真若此也可勝嘆哉可勝嘆哉
　　鄭氏家藏古畫圖巻引
畫一也而有以心以畫之不同者何哉葢以心則天地
萬物總吾一體窓草不除皆吾生意元㑹運世皆吾古
今伏羲周孔顔曾思孟皆吾人物易書詩禮春秋皆吾
六經帝刀何有太平無象皆吾化育畫一吾也吾一畫
也吾之與畫未嘗有二又豈可以差殊觀哉茍或不然
而徒惟畫是尚則雖輞川一畫不過描之精而已十日
一水五日一石不過彷彿之似而已以至斧劈千仭雲
山煙雨花鳥寫生不過優孟之學孫叔敖而已天機之
妙雖未嘗不曰爛漫而所以爛漫者果吾心之神品哉
天機之精雖未嘗不曰流動而所以流動者果吾心之
神品哉昔張旭草書觀公孫大娘舞劍器而遽有得朱
子謂茍移此於道何所不至然凡術藝之精者又惡可
以不學夫道哉天曹主事廣信鄭君行之手持一帙過
予求引南道御史式之行之兄也顧嘗以公過定山講
學不厭式之好古信道江西以為二鄭此畫首顛元章
次亦不減宋元名家其意葢亦有在固非徒以畫者予
雖衰老無用西忩燈火尚當與吾二鄭展巻之餘相視
一嘅何如何如
　　題王應韶立馬稿
魯靈光不巋然也而巋然者誰哉滕王閣不千古也而
千古者誰哉年少俊才流動軒豁固自如此立馬主人
過數年方三十觀其奉使河南諸作可考矣雖然固自
有一着尚在花栁前川鳶魚化育以心印心之學又不
在言語文字間理㑹也百尺竿頭更須努力一步某辱
愛立馬似有宿契然於此稿安敢謝以不敏而不為主
人一拈出哉何如何如
　　書南征録後
予家食每聞鄉之長老凡稱吾邑之人才必以今都憲
張公為第一予問之皆曰子不見夫劉運同乎廉則廉
矣以公視之則有文又不見夫史郎中乎能則能矣以
公視之則有守又不見夫魏檢討乎文亦雄矣以公視
之則稍謙予與公雖同里閈而宦途南北不相見者動
以十年又予不得與劉史同時不知二公之行事與公
何如每聞是言未嘗不竊疑也成化壬辰公以廣東方
伯陞都憲巡撫南閩道過其家既而即訪予草亭出所
自著南征録及白沙陳公甫所贈詩命予和之夫予後
生又卑且陋而公乃忘其自髙過其廬而加禮焉且和
恱之氣可探使人遇之如飲醇酒不覺自醉公之謙德
何如南征之文拳拳有濟時行道之心憂民愛國之意
非嘲弄風月者之可比公之文章何如白沙先生何如
人哉其所贈詩有公德清南服之句公在廣十三年使
公所守有一毫之或渝白沙固亦未得如是其孟浪也
公之所守何如予益知公之不可及而益信鄉人之不
我欺而其言為至公矣夫吾邑人才為江北第一而公
為吾邑之第一此吾鄕人及吾輩之所論者如此公不
止於此也是故孔顔之道德雅頌之文章伊周稷契之
事功為天下古今之第一萬世之下所瞻仰而稱頌者
公未耄矣予安得不有望於公乎予以公之子伯□持
南征録請予題乃敢并置其喙如此
　　題吳以魁族譜
新安呉君以魁以其先世譜過定山請予訂其可否予
郇國文簡公後宋南渡子孫漫處閩越先世自浦城徙
松吾祖又以世變流寓兹土一百餘年方言之訛轉章
為莊予每欲㑹譜諸暨温州浦城以續先派以正其訛
舛又以病卧林壑願莫之遂四世而上不知為誰自䘏
不暇尚能為以魁賛一辭哉以魁沉深雅博況其世譜
皆其手筆易簡明白圖系𣲖續一覽可見予雖欲贊以
一辭亦莫能置寸尺於步武間也西窓燈火但相與檢
閱一再以增永嘆而已以魁别去不惜此稿留我溪雲
他日病暇㑹譜之願容或少遂亦得以資矜式而以魁
於我尚亦有益哉何如
　　書李筠傳後
李筠功雖不成其氣壯其理直千萬古綱常係此一舉
筠亦偉丈夫也哉其曰吾周朝宿将與世宗義同昆弟
禁衛皆舊人聞吾之來必倒戈歸我是可謂視人猶已
而以忠臣義士待夫石守信髙懐德也於乎曾謂舊人
者反目以相視返戈以相擊而天理不存人心已死有
如是哉雖然他人不足道也而筠之子守節方其起義
兵而沮其父於生存之時及其守上黨以城降而忍背
其父於肉未寒之日襲衣金帶銀鞍勒馬設宴從官而
亦預其賜貪饕狗彘之富貴而甘心於叛臣逆子之列
筠之不幸而乃有守節如此又尚何責乎趙匡𦙍石守
信髙懐德也哉
　　題使節清風巻為劉侍御作
以㢘為清風清風小也不以廉為清風清風大也清風
不可以為大哉四方風動時乃之休禹臯之清風也何
以為禹臯之清風哉堯舜一禹臯也彰善癉惡樹之風
聲周畢之清風也何以為周畢之清風哉文武一周畢
也記曰風乎舞雩詠而歸黄魯直曰周茂叔人品甚髙
其人如光風霽月又果何以為曾點茂叔之清風哉孔
子一曾周也堯舜文武之清風以治孔子曾周之清風
以教治莫大於堯舜文武教莫大於孔子曾周然其清
風如此謂不以為大哉人茍於此其出也不以禹臯不
以周畢而其處也不以孔子不以曾周是其進不以道
退不以禮又烏足以知其大乎侍御劉君東之為行人
時奉使遼國同道贈之以詩題曰使節清風其所以為
清風者夫豈規規於陸賈之槖薏苡之辨以自處於小
廉曲謹之簡哉今東之為御史葢御史中御史也其進
殆未可涯然其自處其果小乎其果大乎其果無所於
小大之間乎處之必有其道也不然何以為東之
　　書堂塗碑隂荅黄司訓
泰山髙矣泰山頂上不屬泰山堯舜事業也只一點浮
雲過目浮雲過目堯舜事業可遽了哉許大二程果真
病語孟子以萬物皆備於我又以君子所性大行不加
窮居不損為有分定則在我為重在外為輕堯舜事業
何事業也浮雲過目且可遽了世之瑣瑣更復何言而
湖西老子乃為此設其故何哉夫豈漚利浮名巍乎其
有成功者有所不到泡緋幻紫渙乎其有文章者有所
不及然世之英雄豪傑顛倒乾坤舞㺯古今作為戲劇
以北成南者固有而其間大鞭大策大斤大斧亦無不
具而亦在人真自猛省也湖西把臂一峰人龍道眼豈
不勘破第恐聰頴分多樂至顛蹶忽墮此境而夢為蕉
鹿枕弄邯鄲有所彷彿以顛倒斯世至此而石上諸公
被其呌喚被其玩弄真未醒哉真未醒哉如有所醒堯
舜事業只也浮雲區區榮辱更為土苴而性分之内有
一鞭地矣湖西果無異哉雖然聖賢真境更無比擬不
落商量不知何日曳杖當塗不懼此石拔地倚天磨崖
萬丈一□而倒使湖西熱謾手段無所措處不知容否
不知容否濮陽為我問哉為我問哉
　　䟦羅一峰先生書宋文丞相荅劉教授啟
孤忠大節文文山者為宋一人髙風直氣羅一峰者為
今一人有文山此啟故有一峰此書有一峰此書故知
文山此啟此啟此書葢有不待駢枝縣附而自㑹者亦
自然也予讀前史每見文山之烈未嘗不起千古凌厲
之想但予晩生不能接見文山眉宇徒切想望而已然
越人去國期年得見似越人者喜予雖不見丈山得見
似文山者喜矣今之世豈無似文山者哉成化丙戌附
驥一峰之尾登第得拜一峰泰山喬嶽白日青天葢真
文山者矣不徒似也嗚呼曾幾何時而一峰謫矣及其
再見又未數月而一峰病矣又不數年而一峰卒矣嗚
呼予於一峰當何如哉一峰跋文山此啟自謂一字一
涕張東白跋一峰此書又謂一字一涕予於一峰吾道
之哭世道之哭朋友道之哭雖一字萬涕有不足以寫
吾痛者夫豈曰止一字一涕也哉
　　醉月䟦
觀吟風㺯月之言而知霽月光風之有在讀傍花隨栁
之詩而知太極圖說之不亡觀文芳之所以為醉月者
夫豈不知枕糟藉麯而沉酣於酒不可以為文芳者哉
雖然人貴乎自得不貴乎摹擬貴乎真見不貴乎彷彿
優孟之學孫叔敖人徒見其抵掌談笑無不相似以為
真叔敖矣殊不知去冠解衣謝其摹倣而故吾猶自凛
然而所謂真叔敖者終不可以為固無恙也文芳可不
求所以為真醉月者哉
　　䟦夕惕齋詩稿
絶無人力而有天機造絶境也此巻割所深愛拈出兹
語雖於超脫容略少間豈易得哉滅沒天機於烟影之
外者知之自得於驪黄牝牡之外者知之木假中峰豈
不聳然為益尊乎
　　小學圖䟦
此畫朱子小學數段皆明倫敬身之事無非欲以所行
照此様子不敢失其正者亦可敬也㦲或曰此皆小學
所載若所謂大學之事則未有一二不知何也嗟夫小
學之與大學但知大小精粗生熟之間而已小學此明
倫也大學亦此明倫也小學此敬身也大學亦此敬身
也豈有異哉趙子昻不知惟以畫乎髙下為論是其所
知者惟以畫也惟其所知者畫故凡君臣父子親疎内
外之分俱有所不知故至貪富貴而事讎敵棄仁義而
甘汙賤無所不至其視此畫數段使人惕然有所警者
豈止可為愧死也哉嚴汝學世寳此畫久矣過予定山
求䟦汝學之先父某與吾戚祝信攜古畫一巻見示亦
此巻也予雖未嘗題䟦一語而其心則甚耿耿至今汝
學之父子亦可謂知所愛哉
　　王氏母哀詞(并序/)
　江淮車駕衛屬車駕之政江淮首也汝舟未至江淮
　不在車駕在江淮汝舟至江淮不在江淮在車駕在
　江淮紊以瀆在車駕治以理兹汝舟以憂去也繼汝
　舟者無一汝舟哉江淮長屬若郭若余若田坐汝舟
　之天久矣不能乏汝舟念也朋走定山求哀詞哀汝
　舟之母謂太夫人假以數年汝舟得有是哉某遂援
　其意以為詞某屬汝舟厚若某哀汝舟母又不止此
　也詞曰
彼端矢兮斯賢煦無告兮春無權羌世事之靡定兮盛
或遷不終我惠兮胡然豈亢乎其邈斯世兮忽此外捐
轍可卧而遏兮檝可溯而前嗚呼斯世兮乃孰與之留
連顧事有重輕兮弗可以全豈吾軻母之台夀兮偶得
以終乎天年惟聖世以孝為理兮何可倒援将吾人之
不淑兮孰敢以求乎天蓀壁塵兮神可憐機杼空兮魂
不旋櫋方蕙兮背有萱仰雲霓兮何可言袂安得以返
兮衿安得以留褰流沛澤之洋衍兮將復以終乎此壖
嗚呼涕有所殞兮而言亦終有所宣恐阻彼宰明兮又
不得以憫予輩之多愆
　　贈賈君惟善之新昌典史詩(并序/)
　賈君惟善者吾同學老友也賈君今年得典史新昌
　将之官求予文以為贈吾有所懐豈忍棄吾老友而
　不言乎作短歌一章與之夫賈君所求者文也予所
　歌者詩也世之人以文與詩為二予豈未知文即無
　韻之詩詩即有韻之文賈君其亦知予之詩非文者
　哉因著於引以釋賈君之惑
有泉莫作盜泉水有官莫負貪官名盜泉之水渇不飲
貪官之名終不清貪官之名終不清崔烈銅臭元載胡
椒雖有孝子慈孫百世誰復更城南節度屋萬楹城西
刺史田百成輕裘肥馬冠侈靡粉白黛綠誇輕盈問之
乃是剥民肉歸來大舸金滿􁙦一家温飽極富樂豈知
填溝倒壑俱蒼生蒼生兮蒼生朝廷為爾用民牧爾乃
如此民牧榮白日悠悠照下土人雖不監皇天明我無
斗柄酌元氣無可奈何心未平賈君賈君吾明英短歌
激烈君慎聽慎聽新昌典史官日看取多賢聲傾
　　祭松江青龍先世祖文
嗚呼我祖夙罹世難流落江湖㷀然獨立孰如荼苦屢
曰我先粤稽諸譜富滿江南貴亦與伍禮樂文章煌煌
簪組惟我三世松吳淮楚不遑暇䘏孰曰予土渺渺然
予白雲江滸我車既東我舟斯櫓父老重詢喬木可數
瞻望故丘平原膴膴禾黍夕陽我心千古我酒載斟侑
以殽俎嗚呼尚饗
　　祭封户部主事石公文
嗚呼公其已乎公有倉公盧扁之能孰謂能起人之死
而不自起其死乎公有呼嘘咀嚼之能孰謂抱和守一
而亦有所阻乎孝子不匱永錫爾類公有不匱之子孰謂
龍章命服方且薦至而孰遽褫乎嗚呼豈死生命也天
定勝人而人定有不與乎将神鬼神帝生天生地能與
豨韋堪坯斟氣毋騎日月而出入無始乎抑又承其所
來順其所往而不横受而逆取乎嗚乎公其已乎天人
渺莾果予闇塞者之可語乎公其有知其可訾乎矧兹
祭也肉其不胾酒其不𤣥公其來格此乎嗚呼尚饗
　　祭吳侍御母文
嗚呼學異而遷學惰而丸於惟母氏今則有言曾不待
夫告勩而自不惰初不用夫揉直而自不遷不忌不争
不黨不偏彼佞我直彼取我㢘卑於我者而不以為可
侮異夫我者而不以為可嫌惡人善人類各醜妍不恣
而長不覆而顛究其所抱則正正堂堂磊磊明明掲日
月而行中天此奚故哉有是母有是子有幽貞静一之
資而自産夫光明磊落之賢吾聞古有胎教夫豈不然
嗚呼女經一代億萬斯年彼軻彼郢孰紹孰傳葢天下
之勢難以人而易以天勞者躓而逸者前要其儶軌必
有以知其孰後而孰先予惟謬悠曾不以為可侮而既
久益堅而母氏之澤於我者亦有及焉臨轝一奠有涕
泣漣嗚呼哀哉尚饗
　　祭程阿婆文(代兄作/)
坤法而静雪以徐徐非此之宜嗟惟孺人夙有閫則德
門以歸姑章貴豐田不加闢居不厭卑子廪黌宫緩示
嚴戒穆穆如師惟哲惟一作法古先豈富貴為懿範不
同鄉隣則傳交往則儀宗依我來壻孺人孫吾弟之兒
夫先其歸十有餘祀𤣥堂有基友誼在昔戚情非私吾
甚其悲嗚呼尚饗
　　與司馬提學書
自古聖賢所為甚活天下事未嘗不欲其行有不可行
者亦不欲其必行如孔子隳三都至於不可隳處亦止
朱子上封事門人諫亦中止先生看之極熟某何敢措
一辭於其間哉昨得來諭為欲異端不兩立謂起頭沒
了沒當恐非道理必欲緣此討個歸計先生所學鳶魚
活動豈如是執著者哉但憤世之心極多故自不知其
如此激切也聖賢於世不過為人立個標準使天下後
世觀感而已天下事有不如意者皆欲起而以力勝之
吾恐不勝其僕僕矣惟先生熟察而裁審之幸不以某
為山林偏僻之論竟束之髙閣而不顧也髙作俱敢僣
和一章但别後遊山少出而雨阻者十餘日聊此潦草
奉復承寄示麾下之作更容遲遲謹當逐一奉和請教
也不宣
　　祭馬御史思進書
令公墓文發付里人公務者去未示隻字如何今嵗秋
蝗盛葉節根實次第而災百年未之聞官既不肯民聞
民亦不肻聞官富兒已無可奈何況貧窘而拙於生理
如某者其迫促可知矣衡陽設有之國民之勞瘁可勝
言耶近者常德又有封建吉贑臨江非版圖内耶天下
皆民也執事方當言路恐未能忘均平一視之心而失
勲名於千載之下也相知之深遽忘其言之罪也
　　復張岳州書
執事威而能容文而不泥通而得已介不失人大行逺
到可以望而知之無似迂疎尺寸之資不益嚮德深峻
之勢也明矣然而君子譽之而益勸小人非之而不沮
既以此始亦必以此終古人名言也昨者邂逅傾蓋執
事不失朝夕禮溢而事固精通於誠在心無間於大小
又如是者方寸之私久而益醉相去逺矣愛之至而望
之深不覺其言之盡也
　　吳孺人真贊
白頭聖善子為大夫室廬擇舊荆布惟粗迹愛苦空心
亦如如命子備官而靡私圖我拜於堂語實聞吾我述
懿行坤德其謨
　　竹山汪先生贊
天下之事有不可常者無一挂目天下之書有可觀者
無一不讀輕衆人之所重不敢忽衆人之所忽江海大
觀雲山老足萬古青天烏巾一幅噫此亦真可謂逍遙
塵外而凡天壤間可以動吾心者不知其為何物
　　貢郡博先生贊
人其所居天其所施不墨不老而儒其軀不茅不土而
芹其池雍容進退風月乎南雄之俊遊戲放宕飄灑乎
東海之詩噫若斯人者其可謂苓通萬故豕蝨諸有而
獨立自守他固有所不暇知者歟
　　奏議
翰林院檢討臣莊某等謹奏為培養聖德事成化三年
十一月二十九日内閣遣郎中韓定持小掲帖到於東
閣及史館分與太常卿兼翰林院侍讀學士吳節等令
各賦詩以為上元賞玩之具臣等各受一帖内開花果
煙火等項面帖詩講題目仍令照依舊詩格式擬述進
呈及觀舊式俱是玩好之物鄙䙝之詞甚非所以養聖
心崇聖德也臣等竊議以為此事必非陛下所為陛下
以天縱之聖日新之學游心經術邁迹堯舜凡所舉動
必欲為法於天下可傳於後世方即位之初首下温詔
赦田租絶貢獻停不急之務與民息肩又開言路凡朝
廷政治得失軍民利病許諸人直言無隠天下訢然以
陛下應天心承祖德而所以太平萬世者在是矣及觀
去年以來如遣人造楮國家舊制也一聞大臣之言而
遂寢節令宴樂每嵗常例也一因大臣之疏而遂罷向
因災異勑諭羣臣同加修省凡此數事皆臣目擊耳聞
未嘗不拜手稽首稱頌以為陛下從善如流改過不吝
自禹湯以來未之有也在彼者既皆陛下所不為則煙
火之事臣等又決知陛下之不樂於此也今日之舉或
者兩宫皇后在上陛下欲極孝養奉其歡心非為一身
娛樂之計然大孝在乎養志不可徒供耳目之玩好以
為養也臣等伏覩兩宫后母恭儉慈仁之德著於天下
坤儀貞静舉天下之珍竒玩好皆不足以動其心豈以
煙火為樂哉況兩廣弗靖四川未寧遼東離亂然敵情
難測尚費區處不可置之度外北人瑪拉噶包藏蛇豕
之心窺伺間隙所當深慮江西湖廣一旱數千里民不
聊生其他災傷處所尤多未易悉舉生靈嗷嗷張口待
哺雖蒙優詔賑恤然公私匱乏計無所出可為寒心此
正陛下宵旰焦勞不遑暇食兩宫母后同憂天下之日
臣等又知陛下之不暇為此也至於翰林之官以論思
代言為職雖曰供奉文字然鄙俚不經之詞豈宜進於
君上若不取法聖賢而曲引宋郊蘇軾之方致以為比
是以三代而下之君望陛下而不以三代而上之君望
陛下也臣等遭遇聖明發身黄甲叨與庶吉士之選陛
下養之翰林教之誦習六經師法孔孟二年於兹矣近
又授以今職感冐國恩至隆極厚夙夜惓惓相與戒飭
惟恐曲學阿世無以補報於萬一何敢以此鄙詞上瀆
天聽以自取侮慢不恭之罪哉臣等又嘗伏讀宣宗章
皇帝御製翰林箴曰有啟沃之言惟義與仁堯舜之道
鄒孟以陳若今煙火之舉恐非堯舜之道煙火之詩恐
非仁義之言臣等知陛下之心即祖宗之心故不敢以
是妄陳於陛下之前且知不可曲順而為之是不忠也
知其不可為而不以實聞是不直也不忠不直臣罪大
矣古之帝王盤盂有戒几杖有銘目不視非禮之色耳
不聽非禮之聲兢兢業業惟懐永圖雖在紛華靡麗之
中獨幽得肆之地而所以戒謹恐懼操存省察以致其
精一執中之功者無所不用其極誠以人主一心攻之
者衆一惑於耳則凡侈靡之聲皆乘間而入矣一惑於
目則凡侈靡之色皆抵隙而進矣人心愈危道心愈㣲
天理人欲不容並立若曰上元之樂乃微事耳煙火之
舉乃細故耳此不足為聖明累是殆不然書曰不矜細
行終累大德又曰不役耳目百度惟貞若於此一事厭
常喜異之念興則他日之甚於此者将無不至不可以
為微事細故而不知謹也且漆器之作何損於德而舜
則止之㫖酒之甘何害於事而禹則絶之露臺之費不
足為奢而漢文則已之彼聖賢之君何汲汲於是哉正
以欲不可縱漸不可長故耳臣等伏願陛下寛斧鉞之
誅採蒭蕘之語将此煙火之事亦皆禁止不使接於耳
目而移此視聽為文王之視民如傷為大舜之聞善若
決江河省此冗費以活流離困苦之民賞征伐勞役之
士則干戈可息災異可消百姓可以富庶四夷可以賓
服億千萬年享太平無疆之休則陛下之所以奉養兩
宫者其孝豈有大於此哉惟陛下深思而力行之不以
臣等為沽矯不以臣言為迂濶使天下後世皆知聖人
之凡所作為出於尋常萬萬矣豈惟臣等之幸實宗社
生靈之幸也臣等昩死以聞
　
　
　
　
　
　
　
　
　
　
　定山集巻十
欽定四庫全書
　定山集
　　補遺
　　　明定山莊先生墓碑銘
賜進士出身朝議大夫南京國子監祭酒前翰林院侍
讀兼修國史經筵講官增城湛若水撰先生諱㫤字孔
陽號木齋江浦人卜築浦口清江建亭而東莞林緝熙
適至扁曰卧林遂號卧林居士遷定山橋曰雙泉閣曰
天峰曰活水曰溪雲則又號定山居士四方人稱之亦
曰定山先生本姓章氏宋丞相郇國得象之後子孫由
閩越而浦城而松江至祖曰志甫者以儒術名洪武初
不樂仕進逃名更姓莊氏遊淮泗至江浦家焉父諱詡
贈徴仕郎行人司左司副妣任氏贈太孺人配李氏封
孺人先生生于正統二年丁巳十一月十二日為兒甚
異十一嵗充邑庠生十三補廪膳景泰丙子領鄉薦成
化丙戌舉進士選庶吉士授翰林檢討風志慕古文尤
竒偉與之交遊者皆一時名儒如白沙陳先生一峰羅
先生其尤者也憲廟欲設上元鰲山燈先生同編修章
公懋黄公仲昭上培養君德疏言甚剴切忤㫖杖之調
湖廣桂陽判行間用給事中毛𢎞御史陳壯言改南京
行人司左司副迎二親就養尋遭二艱丙申服闋不起
復超然肥遯有示門人徐光岳無弦太極之詩巡撫都
憲王公恕訪于定山欲以白金十五鎰理其敝廬却之
曰受官辦以理私廬可乎十九年癸夘正月白沙先生
起取入京過定山相留越月送于揚州及南還復送至
龍江闗故白沙詩曰憶昔經江東多士余所欽論文一
杯水惟我與子斟豈意千載下復此聞韶音我病不出
户何時還盍簮俯仰宇宙間與子契其深或問張汝弼
草書先生曰好到極處俗到極處問何如則可曰寫到
好處變到拙處曰何居曰邵子所謂行墨因調性者是
已白沙先生亦曰定山先生草書逈然自成一家者也
定山論詩文曰取乎内而忘乎外得之心而應之手如
相馬之神非牝非牡如斵輪之巧不疾不徐斯其至矣
若夫優人之學孫叔敖抵掌談笑得其形似者也奚系
哉其持身則慕伊川法度斬然而難犯接人則慕明道
和氣油然而可親嘗曰天之生聖賢將為世道計也或
裁成以制其過或輔相以補其不足孔子之於六經朱
子之於傳註喚醒聾瞶所以引其不及者矣今世降風
移學者執于見聞入耳出口至于沒溺而淪胥之者非
制其過可乎故進而當行道也吾義所安不違道以干
譽退而當明道也吾志所在亦不立異以求名𢎞治七
年甲寅二月後軍都督府經歴周廣榮薦先生恬退自
守涵養有素乞起用曰取來用巡撫何公鑑躬詣定山
勸駕繼遣應天府侯行先是冡宰王公恕司冦張公瑄
都憲虞公瑤侍御朱公德提學王公鑑之知州萬公本
諸薦疏皆出部檄非特㫖也故先生曰吾向以諫被謫
既而退處幾三十年矣今乃出特㫖敢不行乎且學士
丘瓊臺嘗嫉曰引天下士夫背朝廷者㫤也吾當國必
殺之丘今入閣矣承特召而不行罪其可逭乎七月遂
行九月入京朝見大學士徐公溥語郎中邵二泉寳曰
定山亦我朝出色人當復翰林乃協輿情丘語人曰我
不識所謂定山也徐公又語學士西涯李公東陽曰定
山君之故人君當注意我已致仕不能為朝廷薦賢矣
李但唯唯子㑹謂西涯初見先生入京戲曰公今復能
用大筆字作拜帖乎謁吏部三揖不跪冡宰耿公裕起
延之以茶令四司送出部門先生曰第令不失已官職
外物耳吏部題復行人司副子介及王巴山𢎞謂西涯
語吏部曰留都根本之地定山還當官此八年乙夘三
月陞南京吏部驗封司郎中以八月八日到任十二月
病中風疾遷延野寺彌留日甚明年丙辰八月二十日
赴通政司告行本部即歸定山自是屢告部不為題處
時瓊臺丘公亦卒越明年丁巳三月遇考察尚書清溪
倪公岳以老疾退之乃先生告歸已改嵗矣故白沙詩
曰欲歸不歸何遲遲不是孤臣託疾時此是定山最髙
處江門漁父却能知或曰先生與白沙之詩可謂世稱
兩絶者曰言語文字之學昔人謂落第二義矣先是江
西張公東白元禎書曰獲睹近作不勝仰慕向裏工夫
惜不得聚首論之往年陳白沙㑹間當盡所言矣張公
汝弼書曰君子居閒患無書可讀又恐書多而亡羊耳
晦庵教萬世學者不得已而有言亦為魯齊所惜也先
生之於白沙必有定論更一示我先生俱以白沙之說
荅之新安進士汪君循從學亦首示以白沙之學循曰
欲知先生之心者當觀先生之詩善觀先生之詩者亦
可見先生之學甘泉子曰予癸丑下第南歸謁先生於
定山瀟然灑落望之知為有德人也今觀先生及諸公
之言即先生之學宜與白沙先生同矣而白沙先生語
我曰定山人品甚髙恨不曾與我問學遂不深講不知
其後問林緝熈何以告之此猶若有未盡然者何耶或
曰以講習不足以入道也故忘言以默識終默不可以
示訓也故因詩以立言懼詩言之召禍也故應召以混
世見世不可以久處也故再告以歸山歸山不能以自
潔也故委物而辱身乃先生超然而還大化矣或曰先
生之出處進退未易言也其始也激之於瓊臺其中也
乘之於西涯其終也成之於清溪而又悞於子弟門人
之不力焉使瓊臺而不入相入相而先物故則先生退
居三十年矣未必出出而有知己故人調䕶之以累薦
之賢則必復内翰必不南及南而疾作不知人矣使子
弟門人而力焉則必知今法不但一狀而可掛衣長揖
以去而必知自奏知自奏必不罹清溪之忍使清溪而
不忍則自八月至明年二月如彼其久中間一念同鄉
之義全天下之望必有以處先生而不至從考察退也
噫或曰先生既病風不知人其進退當是子弟主之雖
然昔者栁下惠為士師三黜而不去猶曰直道而事人
令尹子文三仕三已而無喜愠色寗武子邦無道則愚
古之賢聖人立身遇世其逺意豈常情所可測哉十二
年巳未九月疾大作二十九日終於正寢十二月二十
曰𦵏定山之原其明年庚申邑尹胡君昉請祀於鄕
賢祠子男五曰㑹曰仝曰介曰全曰俞仝全俞先亡
女三長適尚書張公瑄猶子織次適僉憲石公淮之
長子柱又次適憲副王公𢎞㑹介詣南雍懇甘泉子
曰知吾考者白沙白沙之門則子也非子莫可銘吾
考者二十有八年未之銘若待子也銘曰峩峩定山
四方之望薄雲不雨奄望悵悵雲中之隠哲人頎頎
維以奄望維以狐疑蟄彼龍蛇出而見毁龍蛇之毁
龍蛇之否孰惑龜山孰惑下惠三黜何傷孰知逺意
定山不頺哲人不萎後有作者觀銘於此賜進士出
身朝議大夫南京國子監祭酒前翰林院侍讀兼修
國史經筵講官增城湛若水撰嗚呼此定山荘先生
墓碑乃甘泉湛先生為南祭酒時撰也嘉靖甲午湛
先生復為大宗伯始命江浦令劉君縉刻諸石而竪
於墓南嵗甲寅守勲出督浦儲敬謁先生之墓而碑已
仆矣竊甚憫焉使賢者碑碣壊而弗修殆非維世教者
意哉況先生與白沙為莫逆交甘泉又白沙髙弟皆吾
鄉先達也遂為之經畫而重新之贊兹役者邑令侯君
國治協相而觀厥成者浦守禦趙君勲也嘉靖三十三
年秋九月朔前進士南京户部主事後學番禺唐守勲
謹識
　　　定山莊先生祠堂記
夫祠堂者江浦劉尹之所建以祠定山莊先生之堂也
或有問於甘泉子曰若定山先生者誠可謂知道也矣
乎曰然曷謂道曰夫道飲食言語取舍進退時焉而已
耳昔者孔子庶聖之雄也孟軻氏稱之不過曰可以仕
則仕可以止則止可以久則久可以速則速時焉而已
矣時也者道也道一而已矣定山先生初以成化丙戌
進士改翰林庻吉士授檢討不奉詔作鰲山詩上疏責
難杖之調判桂陽尋入為南京行人副久之以二艱去
不復起王巡撫公恕訪之欲以白金十五鎰理其廬却
之居定山垂三十年累薦不起學士瓊臺丘公濬嫉之
曰引天下士夫背朝廷者自㫤也使吾當國必不容之
及丘入閣薦者又累至有㫖取用先生曰此其時矣況
出特㫖非尋常部檄者比其可不行遂行大學士徐公
溥語邵二泉寳曰當復翰林乃愜公論其語李學士東
陽曰定山君之故人君宜注意及赴吏部三揖不跪曰
第令不失已官職外物耳吏部題復行人副西涯語吏
部曰留都根本之地定山當官此遂遷南驗封郎中到
任二月得中風疾遷延野寺明年丙辰十月告疾歸定
山丘公亦卒又明年遇考察例南冢宰青溪倪公岳以
老疾罷之乃先生告去已改嵗矣或曰定山公不奉詔
作鰲山詩而上疏以養君德兹非言語之道乎落職判
官尋改行人處之恬然及以親䘮而後去去而山居者
三十年見幾而出出不屈已故其言曰進而當行道也
吾義所安不違道以干譽退而當明道也吾志所存亦
不立異以求名白沙翁詩有曰欲歸不歸何遲遲不是
孤臣託疾時兹非進退久速之道乎以巡撫王公之賢
捐金飾廬却之不受非取舍之道乎是故道一而已矣
知進退久速之道則知取舍之道知取舍之道則知言
語之道知言語之道則知飲食之道故寧耕田食力饑
餓不能出門户而不肯少求於人而天理之幾決矣夫
道也者天理也夫理一也天豈有二乎哉然則定山先
生可不謂知道矣乎其論學曰取乎内而忘乎外得之
心而應之手如相馬之神非牝非牡如斵輪之巧不疾
不徐斯其至矣此定山先生之道也甘泉子曰予癸丑
下第南歸訪先生於定山瀟然灑落望之知為有德人
也今觀先生及諸公之言即先生之學宜與白沙先生
同而白沙先生嘗語我曰定山人品甚髙恨不曾相與
問學不知其後問林緝熈否緝熙又何以告之此猶若
有未盡然者何耶或曰以講習不足以入道也故忘言
以默識終默不可以示訓也故因詩以立言懼詩言之
召禍也故應召以混世見世不可以久處也故再告以
歸山歸山不能以自潔也故委物而辱身乃先生則超
然而還大化矣或曰先生之出處進退未易言也其始
也懼之於瓊臺其中也乘之於西涯其終也成之於青
溪而又悞於子弟門人之不力焉向使瓊臺而不入相
入相而先物故則先生退居三十年矣未必出出而有
知己故人調䕶之以累薦之賢則必復内翰必不南及
南而疾作不知人矣使子弟門人而力焉則必知今法
不但一狀而可掛衣長揖以去而必知自奏知自奏以
祈允必不罹青谿之忍使青谿而不忍則自十月告去
至明年二月如彼其久中間一念同鄉之義全其節以
副天下之人望必有以處先生而不至從考察以退也
噫雖然昔者栁下惠為士師三黜而不去猶曰直道而
事人令尹子文三仕三已而無喜愠色寗武子邦無道
則愚古之賢聖人立身遇世其逺意豈常情所可測哉
先生之卒江浦尹胡君昉請祀於鄉賢祠後二十八年
為嘉靖乙酉予既為誌銘其墓又十年從余游者今新
尹桂林劉君縉甫涖江浦吏治民安不勝景行之思乃
承前尹陳君文浩之志捐俸闢地治祠堂於江浦之涯
且将請祀典於督學聞人侍御巡按虞侍御嵗時以祀
先生以淑人心治之首務也凡為堂三楹其前堂如之
其為大門亦如之為左右廡各三楹劉君又欲創樓三
間於其後以為來學者之登眺遊息焉助其費奔走而
先後之以成其事者邑義官滕氏泰也故其成也易然
公之宗孫庠生莊貢為予道之予善焉遂為記之於石
庻幾後有同心而興起擴充而大之者
　　　重修定山荘先生祠堂記
定山荘先生祠於江浦三十餘年於兹矣祠之建也先
邑令憚於創造縣西梓潼祠者舊為先生讀書處乃即
其祠肖先生像祀之其祠則浦民許琰改已宅為之者
今以祠先生梓潼神像竟無所棲先生之裔庠生如岡
應試輩咸謂吾先子之存也兢兢致嚴於取予即三原
王端毅公巡撫江南時欲節其廬而禮之且不欲以一
金自累梓潼祠為先子邁迹之地兹儼然居之而使神
祠無所恐非先子素志用是歉然不寧者久之然未敢
誦言於其上也隆慶元年監察米公以行部至拜先生
祠下詢考建置之詳如岡等具以其故對且言不安狀
宋公是之謂宜闢為三區中復梓潼像改左傍新江書
院(闕/)　　　　　　　　　下其事於縣無何宋公代
去邑令亦遷秋行逾年吾師三楚王先生由中書左遷
量移兹地比至觀風問俗銳然崇往哲興教化期以畢
其學道愛人之心荘生告先生以祠事如其所以告宋
公并以宋公之意為請先生曰定山祠歴嵗久矣惡容
遽變無已将别建樓閣以處梓潼庶其兩得乎復與學
博少韋陳君近泉張君及諸弟子員共相諮議咸謂建
閣為宜先生遂因衆志請於監察馮公公報允且斥贖
金以助乃貿樓三楹移建祠後顔其上曰文昌閣祠前
為栅欄者二并顔其上左曰新江書院右曰文昌閣道
祠之内外堂廡垣序率起其弊而新之煥然秩然殊非
習觀矣少韋諸君與莊生輩詣愚謂王侯此舉一材不
以煩民梓潼之祀以復書院之舊不改而委曲以全定
山之尊幽以妥神靈明以倡道化是大有俾於風教子
其記之愚惟古者敦德礪行之士足以維風而範俗其
存也人稱之為鄉先生沒則相率而祭之於社今之制
鄉賢有祠古之遺也專祠之必其人所係者重也嵗久
而祠益飭祀益處則其人又可知也是以孟子之論取
友也次第其一鄉一國天下之異極之於論世尚友至
其願學孔子則惓惓然幸其世之未逺而居之甚近豈
不以居近則澤之所漸濡者深世之未逺則推衍有人
而私淑之者易為力乎定山先生以直節閎才蚤官史
局慨然有志於聖人之道當其時海南白沙陳先生倡
明正學屹為學者宗盟先生與之合志切劘雅見推重
要其精詣其所自得於内者實多以故其律身也寧甘
窮約而不一介以自汚其立朝也寧甘放棄而不媕阿
以求媚其發之為文辭因時感物陶詠性真殆與堯夫
擊壤諸篇異調而同趣即其所至将謂天下之善士非
耶今兹浦之人士尊信而俎豆之者是固一鄉之所同
心至諸監察與邑侯學博諸公以四方來仕之人而合
謀以成多士之志又無非寄其論世尚友之心也夫以
四方之人官先生之鄉拜先生之祠考遡其學以慰其
尚友之心固四方之人之所大幸矧浦之人士與先生
生同里閈且距先生之時未逺其耆儒故老必有能傳
先生之學與稱述先生之為人者在不出其鄉而獲友
天下之士則儀型仰止以求無愧於前聞視四方之士
其為幸不既多乎若狃於俗而匪程於先民與鶩於逺
而反遺於切近均非所望於浦之人士之所以自待也
雖然古有之善弓者師弓不師羿善舟者師舟不師奡
善心者師心不師聖浦人士而善師心焉則步趨陟降
固動與先生遊也不然即日侍先生承謦欬於几席之
側亦惟貌焉已耳雖先生其如何此不肖所夙聞於吾
師三楚先生之緒言也因述之以塞諸君子委記之意
賜進士出身中憲大夫南京太常寺少卿前修正庶尹
吏部考功清吏司郎中夷陵劉一儒撰
　　　定山莊先生祠田記
定山莊先生祠在江浦之涯先生出處進退與祠建始
末吾師甘泉先生記之詳矣先是先生嗣成定嵗時春
秋二祭其祭儀修葺之廢皆取諸里甲然不奉額設故
公私皆稱未便嘉靖乙巳秋侍御史午山馮公奉命提
督南畿學正倡明正學殫精竭思迺謁先生祠諏祀事
顧張尹峰曰此有司責也其盍圗諸尹學道愛人志在
興教聞命經度維切爰諏孝義里民奚瀛有定山北麓
田若地凡八十八畝時将他售尹迺以俸資二十三金
貿之葢不欲重煩民也田去先生故居北三里而近酌
肥磽豐歉之常嵗得租約凡五十石嵗㑹所得料理二
祭公輸之外稍存羨餘以備荒歉修葺於是尊崇先生
始有成典矣典成白侍御侍御走書幣以尹徵懐記諸
石懐惟㓜時嘗侍先君為言憲宗朝羅公一峰抗疏論
大學士李公起復之非先生與章公楓山黄公未軒不
賦賞燈之詩抗疏陳言先後被謫時有翰林四君子之
稱稍長又聞陳公白沙與先生倡明道學唯是日益傾
慕比登進士讀書翰林而先生巳捐舘也懐私淑先生
非一日況辱侍御惓惓之請義何以辭懐聞之也道之
在天下不可一日無也道者人心生生之機天理流行
之路也是故天地之大古今之逺君君臣臣父父子子
夫夫婦婦兄兄弟弟天地萬物以位以育焉者皆斯道
流行之功用也是故古之聖賢達而在上則行其道以
經綸天下不幸窮而在下則孝弟忠信明先王之道以
待後之學者皆非自私已而已也昔有周盛時大司樂
掌成均之法以教國子弟有道德者死則祭於樂祖以
為瞽宗所以振興道教其義至矣先生負豪傑之才以
斯道經濟自任始為翰林檢討二月奉閣帖賦詩以為
上元玩賞之具先生不賦詩乃與二公上疏培養聖德
尋被謫家食二十餘年甲寅之召先生翻然復起此其
心固欲行其道於天下也桂陽之謫留都之遷展轉得
咎動遭困踣而先生之道之不行於天下又可知矣唯
是退居定山日事倡明斯道尤銳志以詩文立言是故
其為言也不曰太極則曰鳶魚不曰乾坤則曰經綸曰
位育揮霍古今吞吐宇宙横騁乎羲軒堯舜之上追蹤
乎風花雪月之豪是以當時海内名流佳士慕先生之
風者日造先生與之眺天峰之閣臨溪雲活水之亭逍
遙尋樂各足分願真有使人蕭然灑然如濯清風弄明
月洋洋潑潑思有以振刷而自磨濯者先生之道非後
生末學所敢輕議而其興起人心如此則又豈真後世
以文字立言者所可能哉昔先生嘗以横渠老筆自況
予竊為之說曰先生之言髙明廣大得於天質之美為
多横渠之言則精思力索之功所深造也又曰横渠廣
大精微葢顔曾閔冉之亞先生七十子才髙意廣之流
也皆聖人之徒也侍御督學南畿南畿先哲咸次第表
章崇教興道之心盛矣哉作祠田記以俟諸聞先生之
風而興者嘉靖十有三年嵗在甲午三月二十七日賜
進士出身掌南京翰林院事右春坊右中允前國子司
業左春坊左司直兼翰林檢討經筵國史奉勑同校經
史諸書兼纂修㑹典後學永豐吕懐譔
　　　釐正理學名臣定山莊先生祠堂碑記
郡邑有祠祀其鄉之先賢葢本於禮有祭其先賢於東
序及祭鄉先生於社之文顧其選甚重且嚴自黌挍鄉
賢之通祀固巳稽其實蹟協諸輿論靳不輕授況㧞於
鄉賢之中而特祠者乎特祠而又名曰理學為百世道
學淵源之所繫者乎惟我明興賢才輩出謀謨勲業足
以勤事而定國者代不乏人君子已録其行實嫓美信
史已彰我國朝之盛矣然於其間潜心聖學洞究原本
直從濂洛闗閩以沿洙泗思起而繼千載之絶學者薛
文清公而下有若而人則特表而出之題之曰理學名
臣而定山先生實與焉重道統也以是而觀其選亦嚴
矣哉先生自㓜頴悟絶人早有志聖人之道學一本於
主静其發為文辭根極理道非太極則乾坤言皆有教
而動皆有法非茍知之者是以進而立朝也即思陳善
而閉邪退而隠處也足以廉頑而立懦古所云明體達
用之學先生有焉大抵昔人之議祠祀者不外乎道德
功言而已葢本諸傳穆叔所稱太上立德其次立功其
次立言云云也其說曰道其總名德者道之本功者道
之用而言又其載道之文予嘗誦其說而竊慕之誠有
味乎其言也予則以謂三者既同出於道義實相須不
容岐而二之非有所謂太上次之之說容或有道矣而
三者不得兼三者而既有其德矣若功與言又寧有不
足者乎迺先生履道既臻實際雖未獲大究其用於時
而其德行文章風聲氣節亦足以啟後人而繼絶學豈
小補哉今日之特祠江上葢出於人心之公論稽之禮
而合揆之義而當者也夫孰曰不宜邑有梓潼觀一區
可一楹先生嘗與門人講學其中因題其楣曰新江書
院今其額具存手澤如新云先生祠與鄉賢舊矣嘉靖
間陳令始改觀為祠以特祀之而居文昌於别所無何
予鄉甘泉湛公來謁覩湫隘狀曰先生與我白沙公同
志師友淵源興起之任其不在我乃為捐資貿民地為
堂左右各三楹左為書院右以祠文昌而中一楹祠先
生仍舊制猶未稱葢若有待也迄隆慶間直指宋公自
中臺來廵南土起敝維衰樹表彰物謂是祠尤理道所係
特示崇勸之義既親拜祠下尋罸鍰若干大飭祠宇為
建閣於後以祠文昌公意猶未愜頃以総儲至道浦再
捐俸改祠先生於左復文昌舊物而易其右為書院百
年墜典一旦釐而正之神罔時恫人心胥恱矣猗與盛
哉邑令孔祖堯素欲改為並祀白沙㑹有此舉欣然不
啻在已晨夕展力用承公休德倐爾即功意亦勤矣既
成欲志公德不忘來詣予徵文謀紀諸石予不佞忝治
府事適覩兹盛美既嘉祀事之有成而因卜斯文之遂
興也義不容諉庸書以識之萬厯十三年嵗次乙酉孟
冬之吉賜進士出身通議大夫應天府府尹番禺袁三
接撰
　　　按院駱駸曾擬諡轉部稿
原任南京吏部驗封司郎中莊㫤江浦縣人少頴異書
過目成誦嘗讀山谷詩至俗學已知回首晩之句曰幾
誤年嵗自是力於聖賢之學成化丙戌登進士選庶吉
士一時名士願與之遊而江西羅倫南海陳獻章尤為
契合常與獻章夜話曰不覩不聞大段著力不得纔着
力則已發矣戒慎恐懼莫若勿助勿忘為至丁亥授檢
討居未兩月憲皇帝命作鰲山詩㫤不奉詔同編修章
懋黄仲昭上培養聖德疏略曰煙火詩讃俱是玩好之
物雖曰文詞甚非所以養聖心崇聖德也至於翰林之
官以論思代言為職雖曰供奉文字然鄙俚之詞豈宜
進于君上疏入謫桂陽州判尋奉天殿災以給事中毛
𢎞御史陳壯論救改南行人司副值内外艱哀毁骨立
免䘮以病不起遂卜築定山居焉譚道授徒四方羣集
教人以當先學理不當學事學理當有脫見處學事雖
聖人或不能盡也居定山垂三十年薦者前後章十數
上𢎞治甲寅特㫖召用及赴部長揖不屈乃以舊職供
事未幾遷南吏部驗封司郎中甫三月疾作明年乞告
歸陳白沙貽友人詩曰欲歸不歸何遲遲不是孤臣託
疾時此是定山最髙處江門漁父却能知居數載卒㫤
論學肻綮主於静坐而以不放義理為分内事要其䆳
養所自得直與周張諸儒潜孚默契尚友千古列諸理
學不虚也應謚奉聖㫖諡文節萬厯四十四年奏請
　　　時祭儀品
　　時祭儀品
　
　
　
　
　　　祭品取諸祭田　祭器借諸學庫
　　　時祭告文
維隆慶三年嵗在己巳月朔祭日應天府江浦縣知縣
某等謹以牲醴香紙之儀昭告於定山莊老先生之神
曰公之心止水澄波公之行泰山喬嶽公之文戞石鳴
球公之望鳳毛麟角故公之出也為當代名臣而公之
處也為後學先覺某等沗牧兹土竊沾餘濯既得聞休
風於浦水之濱又幸瞻神祠於定山之埆彷彿公儀叅
前立卓式齋宿以陳䖍假生芻之一握倘公不以為不
潔豈徒聽我於藐藐尚饗應天府江浦縣知縣前直
内閣理制勑翰林院帶俸中書科試中書舍人夷陵王
之綱撰
　　　祭定山莊先生文
維嘉靖十八年嵗次己亥六月丁酉朔越二十二日戊
午禮部尚書掌詹事府後學南海霍韜謹用香幣敬謁
於定山莊老先生之神曰先生豪傑也任翰林不作樂
人嫚語且為疏曰天子不宜聽娼優詞曲防䙝損聖德
氣正義直有補名教奈何同時翰林皆不能先生與章
公楓山黄公未軒獨抗顔為是同僚所痛慚忌所由起
也三公謫外憲宗弗深罪帝德天德也何所不容況於
直臣哉旋召復乃不復三公翰林改公行人司副同僚
忌嫉之致也公翔鳳千仭氣槩也豈齷齪溷網所得縶
拘哉先生歸居定山名益重天下髙節卓行有俾風教
敬皇帝起公公翻然就列豈忘世為遯謂義可行道可
達也不謂忌臣擠先生南京司屬四十年髙節郎署數
斗粟豈所以餌先生卧病㢲辭禮也竟聽先生辭歸已
非敬皇帝優崇髙節意矣況明肆擠忌猥加老疾名始
也以聘禮起先生繼也以考察黜忍人自謂得計有識
負妬賢之恥於先生何損先生任翰林不為樂語道格
君也髙卧定山節礪世也應薦而起共臣禮也不合又
歸罹世嫉也直道正氣不偶於時孔孟且然於先生何
損或謂先生再出懼丘瓊臺忌及出而黜為倪青溪忍
心是未知先生之大也先生於憲皇時不為樂語不奉
天子詔天子威柄能殺生人且不懼乃懼瓊臺四十年
髙節隆重山岳養可知也豈禍害所能怵者哉如曰不
畏天子乃畏大臣誣先生也矧先生起時瓊臺已薨在
閣下實劉晦庵北吏部實屠丹山南吏部實倪青溪先
生不懼生晦庵懼死瓊臺耶是不惟誣先生併誣瓊臺
也巳時李西涯與先生交不聞翊先生王守溪吳匏庵
與先生同鄉不聞譽先生倪青溪亦先生桑梓人居隔
江水耳復同翰林反加老疾名黜先生世情士習可占
也論者惟咎青溪黜先生不察西涯晦庵守溪匏庵致
先生黜故使忌夫逃罪已非史案也已乃移罪瓊臺俾
先生重負怵禍變節之辱瓊臺蒙嫉賢之誣豈不慼也
豈不惜也謹伏謁祠下申以鄙見或者得先生心也香
幣表誠尚饗
　　　祭定山莊先生文
維萬厯十四年嵗次丙戌四月乙丑朔越十四日戊寅
應天府府尹孫丕揚府丞杜友蘭謹以清酌庶饈之儀
致祭於理學名臣定山莊先生之靈曰羲軒之上原有
大道孔孟以下遂無真儒寥寥千載吾道其孤詎意先
生崛起東吳而毅然以斯文自任耶先生精研濓洛印
證程朱闡性情心術之藴游髙明廣大之途士林欲瞻
先生之丰采者如希世之珙璧而不可獲方先生之上
疏陳言也天下頌其得養原之精及先生之謫判桂陽
也天下望其下復官之召夫何安石卒卧於東山君實
竟沈於西洛識者以先生之出處卜世道之興衰諒哉
言也敬皇嗣天僉謀起廢郎官斗粟豈足以羈先生者
乃先生感慨時艱拂袖而去日與四方朗士髙賢眺天
峰羣卉之閣臨溪雲活水之亭辨析羣言一歸大道玩
諸書感虞廷之儀鳳斷諸史悟孔筆之絶麟先生於大
塊間始終得失葢了然而鏡也世有未究先生之深者
乃曰其始也懼於瓊臺其中也乘於西涯其終也成於
青溪而又悞於子弟門人之不力誤矣誤矣先生不云
乎進而當行道也吾義所安不違道以干譽退而當明
道也吾志所存不立異以求名深有味乎其言之也則
先生大致槩可覩識矣奚容置喙哉揚等保釐南土景
仰山髙陳辭遣告澗沚溪毛江干古墓鶴涙風濤尚享
　　　祭定山莊先生文
維萬厯二十有五年嵗次丁酉正月壬辰朔越二十八
日己未南京禮部右侍郎晚學生楊起元謹以牲醴致
祭於理學名儒定山莊先生曰嗚呼予小子何足以知
先生哉予讀夀張處士之文見先生篤於孝養讀迎養
詩之序見先生銳於作聖讀培養聖德之疏見先生致
主之忠讀恩江漁隠之記見先生用易之善夫孝其本
也而忠即孝之移聖其趨也而易即聖之用大矣逺矣
性斯反矣深矣微矣可與幾矣氣節安足以擬先生之
概名理安足以測先生之藴耶小子起元白沙先生鄉
後學也每過先生之廬輙徘徊而不忍去然徒慕先生
之名未既先生之實兹者竟讀遺編恍若神㑹爰瞻遺
像釋菜陳詞嗚呼定山峩峩長江浩浩萬古哲人於焉
廟貌匪徒足以立懦㢘頑實待後學以先王之道也大
禮必簡質言不文惟先生鑒之尚饗
　　　謁定山墓　　　　　　　　　張　璧
曉傍流雲問錫泉蒼茫霜樹翠微巔偶尋朋舊烟霞㑹
似結平生水石緣日月浮沈驚過客乾坤俯仰愧髙賢
定山景象真殊絶願借懸崖障百川
　　　　　　　　　　　　　　　　吳　性
入寺先尋卓錫泉振衣直上定峯巔喜看病骨今逾健
似與山靈舊有緣終古乾坤留勝槩東南文獻仰髙賢
欲乘清景歸江晚風静秋聲月滿川
　　　過定山先生故居即詩一首即效其體
　　　　　　　　　　　　　　　　楊　巍
此老平生鐵作腸詩篇每帶梅花香若知出處惟漁父
自信麤豪過楚狂江海髙風元滚滚乾坤正氣尚堂堂
至今人道墳頭上松柏常時有雪霜
　　　書定山先生集後
嗚呼此吾定山先生平生之所著作也先生之捐館舍
星週已半紀矣丙寅嵗予奉命來按山西始與按察使
李君宗元等校而刋之求少宗伯王先生序其首嗚呼
先生之學之詩之文髙古淵粹機軸自成一家不肻寄
人籬下作活計天下後世尚有能評之者予何敢贅一
辭第先生之出處不得不辯予與先生少同里閈且辱
在師友姻戚之間知先生頗深先生雅與南海陳白沙
先生以理學相推重書使往返甚密白沙自領鄉薦後
㑹一隨計偕北上不偶遂隠居弗仕後因薦者之言始
出朝廷授以翰林檢討因疾辭歸竟以夀終牖下先生
登進士第拜官翰林檢討以言事謫行人司副丁家艱
久而未起後亦因薦者之言勉強一出擢任南京吏部
郎中未幾以疾去位夀終於家二先生之出處大槩畧
同白沙之出人無可議矣而議者往往以先生之出為
不韙何耶予意以為先生之出則是而當路之處先生
則非夫以先生養髙林下胸中豁豁者垂三十年一旦
起而官以郎署限以職業是猶丹山之彩鳳而繫之樊
籠曠海之長鯨而置之沼沚則雖少選之間亦不能以
安其位而行其志宜其官未久而疾遽作也若必以先
生之出為不韙則時方清明羣賢彚進當時孔子之為
魯司冦孟子之見梁惠王亦皆非耶必以先王之去為
不早則有君如此何忍棄之當時孔子之去魯遲遲孟
子之三宿出晝亦皆非耶嗚呼君子之出處去就隨其
時而不狃於一偏因其宜而不膠於一定固必有道此
豈常情可得測識而擬議之哉或者以予為齊人惟知
有管晏聞其言則将抱耳而走食蛤蜊觀爽氣何所不
可哉正德丁夘嵗孟春上澣吉賜進士第文林郎奉命
巡按山西監察御史同邑弓元謹書
　　　讀定山先生集
聞人子曰定山先生真所謂當時之豪傑也已道宗孔
孟而志不迂學紹程朱而業不陂其所演繹洙泗之微
言也其所咏歌濂洛之遺響也銓㓜嘗從遊舅氏海日
翁因得見先生之作輙固之以為竒私之以為喜每恨
所見之不多也已而宦入維揚地鄰江浦恒冀一造其
廬以訪遺跡職事填委竟未能及此心切切如惄懐餔
殆亦有年比今督學行部訪其存稿而盡讀之乃知其
造詣淵泓植本深固故言出道存雖居常諷詠亦不徒
溪禽野卉之娱上極廊廟之宏謨下盡民俗之庸行隨
事精察無不可師恨不得同遊獅子峰親與上下其論
議以破胸臆之迷藏也邑令劉氏縉既嘗有請於予而
專祀以祠甘泉湛公為紀其詳矣今復梓公之集以廣
其傳呈覽而復讀之忽見海日翁之序於首簡欣然有
所感於昔者懐冀之念而筆其槩嘉靖十有四年秋八
月廿有六日奉勑提督南畿學政山西道監察御史餘
姚聞人銓著
　
　
　
　
　定山集補遺
