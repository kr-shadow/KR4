#+TITLE: 艮齋詩集-元-侯克中
#+DATE: 2018-05-12 10:19:48
#+SOURCE: github.com/kanripo/KR4d0482 master aa18f900                
欽定四庫全書　　　　　集部五
　艮齋詩集　　　　　　　别集類四元
　　提要
　　　　(臣/)等謹案艮齋詩集十四卷元侯克中撰克
　　　　中字正卿真定人幼喪明聆羣兒誦書不終
　　　　日能悉記其所授稍長習詞章自謂不學可
　　　　造詣既而悔之以為刋華食實莫首于理原
　　　　易以求乃為得之于是精意讀易著書名大
　　　　易通義年至九十餘而卒今通義已不傳而
　　　　袁桷所作序尚見清容居士集中可畧見克
　　　　中本末此乃所作詩集猶元時舊刻卷首有
　　　　毛晉私印葢汲古閣所藏中間律體最多而
　　　　七言律為尤夥卷一卷二皆咏經史之作卷
　　　　八為諧音格乃每首全以音通字異者相叶
　　　　如一東叶同峒桐銅童二冬叶鏞庸容墉蓉
　　　　之類凡七言三十一首五言二十一首亦克
　　　　中自創之格為古所未有其詩頗近擊壤一
　　　　派多渉理路而抒情賦景之作亦時有足資
　　　　諷咏者昔唐汝詢幼而失明長而能詩姑蔑
　　　　一集明人詫為古所未有而不知克中已在
　　　　前是亦足為是集稀傳之證又汝詢能註唐
　　　　詩解而克中乃至能詁經是所學又在汝詢
　　　　上矣乾隆四十三年九月恭校上
　　　　　　　總纂官(臣/)紀昀(臣/)陸鍚熊(臣/)孫士毅
　　　　　　　　　　總　校　官　(臣/)陸費墀
欽定四庫全書
　艮齋詩集卷一
　　　　　　　　　　　　元　侯克中　撰
　　讀易
六子相交父母純精微絜静不沾塵經傳中古精含藴
畫岀先天妙入神表表四千餘卦體融融三十六宫春
清溪滴露研朱客恐是㝷行數墨人
　　讀書
汗簡烟銷費討㝷漢家訓詁滿儒林豈期萬古千秋後
得見三王二帝心孔氏壁藏多傅㑹伏生口授太艱深
考亭去取無遺恨況復門人有蔡沈
　　讀詩
詩緯詩經各有三大音誰為發機緘聖功昭著終三頌
王化流行始二南毛鄭形容多草草吕蘇頭角頗嶄嶄
不圖刪定千年後玉振金聲滿晦菴
　　讀周禮
庶職班班總六卿聖人布置自天成一時美意行良法
千古遺書號太平可怪獻王増外記不堪新莽盜虚名
誰言制度傷纎悉宫府規模不厭精
　　讀禮記
刼火燔經亦有年曲臺彷彿記遺編誰將秦漢㕘周制
我喜曽思得孔傳法度幸然存一二威儀徒爾説三千
康成未解分經傳名物精詳亦自賢
　　讀春秋
西狩歸來泪滿襟麟經筆削示人深一言一字存褒貶
真是真非盡古今二百餘年天子事億千萬世聖人心
召陵城濮俱陳迹依舊乾坤一孔林
　　讀論語
聖學淵源豈易量一編魯語足輝光讀時似覺文詞易
積久潛知意味長上知下愚終莫變朝聞夕死儘無妨
大哉尼父㕘天地學者毋窺數仞牆
　　讀大學
赫然明命本諸天推已新民教乃宣心似鑑空方盡物
身如山立適行權紀綱條達該精藴節目分明有後先
賢傳聖經潛玩久迺知一貫不虚傳
　　讀中庸
人道須臾未可違聖賢微㫖在操持不偏不倚存誠處
無過無虧應物時小惡遂成千里繆至公寧許一毫私
共知百世傳鄒孟一脈春風自子思
　　讀孟子
上下交征逐末流力陳仁義説諸侯衍儀巧搆當時禍
楊墨深貽後世憂養氣每云無助長放心惟恐不知求
吾儒尚有疑非論所見皆偏恐未周
　　易説
庖犧元不費搜㝷竒自為陽耦自隂楚些呉儂皆已見
郢書燕説豈初心伊川筆底天人備康節圖中㫖趣深
總被晦翁摸寫出朱絃三歎有遺音
　　易學啟蒙四首
大禹庖犧兩聖人所存所尚自超羣易傳龍馬圖中數
範則靈龜背上文實外虚中元有體耦偏竒正豈無君
非公善發堯夫藴千古何由得與聞
　　　右本圖書
太極隂陽尚混淆一生為兩四還交象儀立後成三畫
貞悔明時備六爻須信有情皆一本㫁知無物不同胞
等閒冩出先天妙恨不同時載酒肴
　　　右原卦畫
大衍神蓍五十莖體惟虚一用斯行圓神方知總千變
分掛揲歸成四營錯綜統包天地數變通曲盡鬼神情
邇來兩背雙眉語未審何由得此名
　　　右明蓍筴
讀易當明作易因玩占觀象果何人六爻進退時消長
一氣飛潛道屈伸上下無常惟視變隂陽不測豈非神
四千餘卦無窮事只有庖犧善冩真
　　　右考變占
　　學易
庖犧作易果如何信手畫成非有他陽卦自竒隂卦耦
治時常少亂時多乾資剛健推元化坤以安貞保太和
不有邵圖程傳出聖人心鑑定誰磨
二氣周流貫六虚畫成竒耦法天樞百家技藝分全體
四聖精神萃一書剖析經文輸正叔發揮圖象讓堯夫
不知市隠成都客曽見山樵細問漁
　　答學者問易
索隠探微亘古今寥寥千載幾知音邵圖程傳從渠説
羲畫周經各自心時有張華方鑄劒世無鍾子莫彈琴
不從三聖源頭看枉向諸生筆底㝷
　　金縢
百度惟貞罔不欽何憂羣叔自慆淫三壇面北求神切
二載居東慮患深上帝動威彰聖徳嗣王親逆應人心
金縢未啟流言在禮樂安能到伯禽
　　爾雅
博士名官自漢初未應純是聖人書發揮五教雖無取
訓詁羣經若有餘郭氏盛誇通豹鼠韓公竊笑註蟲魚
九州作貢無遺憾四極為言恐涉虚
　　老子
一讀遺書了大綱好生毛羽惡生創華嵩不曰千陵主
江海徒云百谷王方訝儉慈求勇廣更堪柔弱勝剛彊
一編魯語無窮意誰謂宣尼尚伯陽
　　列子
舉口談天似不羣漠然五太若為分螟巢蚊睫傷浮誕
鯤化鵬摶駭見聞詞理遠超闗尹説規模不出老耼文
人閒自此還多事千古誰能解此紛
　　莊子
理屈詞彊本不任鄭聲猶恐亂韶音雷同老列才雖贍
波及蘇張害更深敬長愛親咸有分絶仁棄義果何心
六經皎皎明於日安用斯言玷古今
莊生筆底似懸河詞愈誇張理愈譌作法必由名世者
亂倫無奈異端何大椿必欲齊朝菌尺水徒勞起丈波
一指苟存肩背失豈知方寸有中和
　　荀子
荀卿意欲祖宣尼立論胡為自背馳雜伯純王如有見
議兵彊國似無知當時言性非鄒孟繼世傳心是李斯
天理不明人事謬更將何處較醇疵
　　揚子
訓詁諸儒等蝟毛子雲一出破喧呶法言取次侔論語
𤣥贊分明體易爻獻技長楊嗟躁進失身天禄笑輕交
區區自取千年誚枉對時人彊解謿
　　文中子
朝有門生作大臣史無列傳等凡民不由正道干昏主
敢以微言比聖人萬世遺經那可續一時私謚恐非真
太平十二尊王䇿差勝揚雄獻美新
　　釋氏
禪分五派教三宗大道何嘗有異同男女悉歸三寳戒
乾坤不待百年空死生怖我誠堪笑因果迷人恐未公
梁武隕身還失國可憐虚費䕶持功
　　太𤣥
詞意艱深理亦精截然圖象似丁寧遠希經世雖霄壤
僅與潛虚作户庭蹤跡本來宗禹範規模到底出羲經
以三為用終無體有影誰能不具形
　　七易
聖遠言湮失正傳老來多幸得蹄筌元嵩未必能知易
君實何須更擬𤣥體四豈惟元綂世數三不過地承天
紛紛衆説誰分别且讓文饒筆似椽
　　參同契
常笑楊朱為已忙六經今古日爭光氣為所役心為主
操則常存舍則亡八卦方能成大化五行安得作純陽
居仁由義平生了老盡天年亦不妨
　　八陣圖説
魚復圖成世絶倫設疑補闕在遊軍蛇從虎翼龍兼鳥
風次天衡地附雲述陣馬隆十七贊握竒風后一篇文
比來熟玩西山説千古英雄所未聞
地軸天衡各有衝前為虎翼後飛龍翺翔雲勢形如鳥
圍繞蛇蟠性似風孫武不謀符大易孔明有志躡髙蹤
彌牟魚復成都市三者誰能較異同
　
　
　
　
　
　
　
　
　
　
　艮齋詩集卷一
欽定四庫全書
　艮齋詩集卷二
　　　　　　　　　　　　元　侯克中　撰
　　堯
文思欽明四美全龍飛九五應純乾民懐帝徳終千古
聖筆虞書第一篇隨物生成惟體道與民休戚更同天
執中豈是丹朱任只許重華得正傳
　　舜
歴山雷澤復河濱非舜誰能處此身孝瞽慈均全父子
事堯讓禹盡君臣四門既闢羣兇去五教惟寛百姓親
莫怪古今疑未信聖人所以異常人
　　夏
君讓臣辭悉至公此身雖異此心同民憂洪水巢林表
天錫神龜自洛中但以啟賢承大統豈知桀虐廢前功
祖宗創業多艱苦未見兒孫克有終
　　商
成湯放桀尚包羞豈料商辛在後頭方訝雉飛升祭鼎
俄聞魚躍入王舟九重自謂為君長四海皆如疾冦讎
不是武王容不得三分天下二分周
　　周
鉅橋積粟鹿臺金散向人間徳澤深倒載干戈銷耒耜
立收牛馬放山林範疇自合詢箕子禮樂何須賜伯禽
八百餘年文武業可憐終快虎狼心
　　秦
力掃羣雄廢赧王轉頭吕政代莊襄宫中自笑鹿為馬
天下誰憐狼牧羊方羨豐碑磨碣石不知刼火到阿房
百年枉作千年計萬世何期二世亡
　　漢
入闗約法得人情素服興師欲正名代邸歸來生意溥
茂陵老去悔心萌中興事業推文叔末造艱難賴孔明
霸自有餘王不足區區魏晉敢争衡
　　魏
天運循環不可逃小人奸險亦徒勞金刀未許全歸魏
石馬先書大討曹羿莽罪盈滄海濶伊周名壓太山髙
城狐社鼠休誇巧無限蒼鷹未解絛
　　晉
典午機深禍亦深馬頭牛尾日相㝷託身建業雖天限
囘首神州已陸沈元海不臣為亂首寄奴有國是甘心
建興已後皆非晉何事新亭泪滿襟
　　南北朝
宋興齊霸總權臣惆悵宣城又夕曛同泰舍身何可恃
後庭遺曲不堪聞掃除釋氏輸元魏摹倣周官笑宇文
始末不知誰授受欲書統緒竟無君
　　隋
江北江南總戰場一時民物萃開皇九重鳯闕秦闗壯
萬里龍舟汴水長誰遣張衡留大寳天教化及隠蕭牆
憸人豈得專華夏除掃乾坤待有唐
　　唐
楊葉凋零李樹穠義旗一舉滅羣雄江河不洗滔天罪
海嶽難酬盖世功甘露怒流朝士血荔枝香染驛塵紅
晉陽智術臨湖勇女禍閹權即此風
　　五代
誰料朱三起禍端獨憐李二作伶官販夫亦得王藩鎮
中國何疑祖契丹守節惟聞貞婦死迎降反作重臣看
堂堂周末賢君相梟獍羣中見孔鸞
　　宋
五季惟周覺最賢陳橋一夕宋山川得從寡婦孤兒處
失向庸人孺子邊前後共成十六主東南分據百餘年
愛民養士雖堪尚畏敵親讐亦可憐
　　漢髙祖
芟夷暴楚滅彊秦約法猶能蹔假仁信越有功終見殺
綺園無自肯稱臣毎因納諫稱明主幾為分羮作罪人
無黨無偏王者事只除湯武得丘民
　　武帝
不向江都起仲舒却從狗監召相如十洲三島非常道
萬户千門豈廣居海上謾勞求馬使宫中徒隠飯牛書
老來肯下輪臺詔猶勝秦皇載鮑車
　　漢郊祀志
入海童男竟不還漢家宫殿盡齋壇帛書遽忍開牛腹
紫禁空傳食馬肝曉取露華和玉屑夜調火候養金丹
一從五利文成死漸覺求仙興味闌
　　光武
髙皇大度可同符石勒何人敢並驅天命已知歸赤伏
世情猶怪慕金吾宫中嫡庶疑非道泉下忠良似不辜
咄咄子陵真有見富春耕釣豈狂奴
　　獻帝
命在權臣掌握間洛陽焚蕩又長安中材必得扶持易
貞疾情知救療難亂首自來譏董卓禍胎畢竟罪曹瞞
温公議論文公筆留與髙明後世看
　　晉惠帝
四葉憸謀到永熙成難壊易亦堪悲椒房未免吞金屑
茅屋那能食肉麋牛禍已知興叛亂蛙聲何必限公私
秋風思子臺邊泪先帝曽言是汝兒
　　隋煬帝
張衡入侍帝升遐罪惡宣華過麗華三閣不容歌玉樹
六宫還許幸瓊花后妃共駭悲頭頸驍果同謀奮爪牙
天網似踈元至密禍機終自宇文家
　　唐臨淄王定韋氏亂
鳯閣鸞臺未正名斜封墨勅已公行腹心致疾由安樂
骨肉相殘自太平魑魅迭興天宇暗鯨鯢戮盡海濤清
時人莫訝三郎勇見説楊家女已生
　　𤣥宗
老盡開元柱石臣轉頭天寳一畨新禄兒出入稱皇嗣
妃子歸來號太真芍藥勝開三月宴海棠獨得六宫春
馬蹄蹴踏殘紅盡此日君王不敢嗔
　　感𤣥宗夢𤣥元事
集賢宴罷氣如虹底事𤣥元遂感通天下未聞求傅説
枕中安得見周公乗輿道路連雲險禁苑繁華掃地空
祈福不應翻取禍寳山符瑞果何功
　　感唐史事
閹宦當朝百不堪彊藩在外恣饕貪一從羯鼓興河朔
幾度鸞輿幸劍南宰相未須譏鄭五帝王不久到朱三
雲翻雨覆成何事只與漁樵作笑談
　　玉清昭應宫災
琳宫一夕雨中災烈熖燒空走迅雷三月阿房猶見火
五更昭應已成灰范雍奏對言方切莊獻經營意始回
一自定陵深閉後更無符瑞自天來
　　宋髙宗二首
樗櫟凡材作棟梁中興事勢已膏肓無厭割地盟雖定
不共戴天讎可忘版築已虚商説夢諒隂仍短漢文䘮
榻前何止容人睡喪斧甘心巽下牀
龍樓久廢問寒暄罔極深恩未易諼四海一心伸大義
九重獨㫁割中原夫差詎肯忘君辱嵇紹安能洗父寃
屈膝請和姦計就禮經從此是空言
　
　
　
　
　
　
　
　
　
　
　
　
　
　艮齋詩集卷二
欽定四庫全書
　艮齋詩集卷三
　　　　　　　　　　　　元　侯克中　撰
　　伯夷傳
顔子知非肯復行伯夷惡惡豈容情服膺弗失終身樂
食蕨能全盖世名雖死不亡仁者壽舍生取義聖之清
二賢閫域人誰到只有宣尼集大成
　　弔屈原
懐襄為主子蘭卿何必逢人話獨醒長恨忠良多坎坷
頗傷辭語太丁寜致君自合宗三代作法誰能過六經
千載英魂招不得楚江如練楚山青
　　吕不韋
七國紛紛走戰塵是非顛倒亂天真老商正欲居竒貨
太子適來求美人穢徳豈宜稱仲父狡謀殊不鑒春申
利之為物誠何物解買嬴秦作吕秦
　　項羽
破釡沈舟北渡河英雄到此頓消磨入闗不解除秦法
失路徒勞怨楚歌敵國豈專韓信勇謀臣惟一范増多
子嬰見殺懐王死却歎虞兮奈若何
　　張子房
眼空寧顧虎狼秦博浪沙中義已伸才大儘消韓國恥
功髙不作漢廷臣少從黄石能無我老伴赤松知有身
獨坐掩書還悵怏寥寥千古更何人
欲雪韓仇快所思自知舍漢復何之百年身退天之道
三寸舌為帝者師借箸前籌銷印日坐沙偶語論封時
朝臣方訝歸休早布越俄聞繫有司
　　董仲舒
上方用武定羌夷儒者宜為衆所擠大匠謾持脩月斧
拙工先立倚天梯身為當代斯文主名與南山北斗齊
許大闕廷無著處江都才了又膠西
　　霍光
質美材疎亦少文終將大事付元勛託孤有效今猶著
殺后求全古未聞事覺便當誅霍顯家亡安得貴成君
撥灰取火皆公力漢室重炎惜自焚
　　二疏
太子凡庸衆所知浩然歸志復奚疑齊宣尚不留鄒孟
魯繆安能養子思亂兆國家全盛日禍萌禮貌未衰時
人生大節行藏了二老當為百世師
　　王莽
少行謙謹衆咸稱將謂終全孝弟名掘地無成猶棄井
履霜不已至堅氷忍傾王室為新室敢把阿衡比宰衡
慚愧洛陽諸父老歡呼復覩漢中興
　　嚴子陵
羊裘野老鬢如蓬闊步長趍入漢宫伸足豈期驕萬乗
掉頭殊不顧三公治平天下非無術格正君心儘有功
一片釣臺髙幾許乾坤無處著清風
　　鄧禹
破敵安民舉可稱入闗何事若無能不收盆子慿三輔
坐視樊崇壊五陵絶食自難全上策披圖誰料果中興
君臨四海人臣了功冠雲臺豈未應
　　諸葛孔明
龍卧重淵不厭深草廬一論定浮沈輝光前後出師表
膾炙古今梁父吟管樂權謀年少志伊周事業老來心
錦官城外森森柏千載清風播令音
　　石崇
金谷繁華日日春錦為步幛蠟為薪綠珠一死無遺恨
白首同歸有故人到此豈如居甕牖從前可惜拜車塵
吾儕只合遵名教陽虎從他自不仁
　　陶淵明
彭澤幡然便挂冠老懐還比向來寛興隨緑蟻凌秋色
心與黄華共嵗寒述酒一篇知已少折腰五斗向人難
無弦琴裏無窮趣不為時人取次彈
滄海横流懶問津歸來博得自由身有田不肯栽秔稻
漉酒何妨解葛巾身外一毫皆長物世間萬事等微塵
寧為黄菊籬邊客不作白蓮社裏人
　　九日懷淵明
苦節清才素所長千年有客過柴桑五株緑栁門闌貴
三徑黄花姓字香老去惟書宋甲子歸來獨擅晉文章
南山正在悠然處聊為西風舉一觴
　　張柬之定武氏亂
孟將八袠氣横秋決策興唐廢偽周謁闕未聲諸武罪
斬闗先取二張頭龍韜虎畧須臾定鳯閣鸞臺取次休
留得三思元惡在相君寧免死新州
　　濓溪周子
教弛經殘失所宗先生一起破羣蒙圖書往聖前賢後
人物光風霽月中道妙無窮庭草綠心香不㫁渚蓮紅
千年伊洛淵源盛總是濓溪一脈功
　　邵子無名公傳
夷未能和惠未清如公端合號無名天人一貫用而體
心迹兩忘安且成醉裏乾坤元廣大空中樓閣更髙明
陽竒隂耦些兒事説盡天機與物情
藜羮布被了生涯隨分人間玩物華老去幾時曽廢酒
春來無日不看花乾坤擊壤三千首風月行窩十二家
心學有源窮未得且容張祝泛靈槎
　　康節墓誌
公自蘇門至洛川天津精舍水南田畫圖既别方圓體
觀物仍分内外篇千古河山風土厚一時人物主賓賢
自慚未得先生趣空抱遺經二十年
　　王安石
天變人言豈易欺祖宗不法欲何為木離規矩徒誇巧
病入膏肓反忌醫千古宣仁皇后傳一時元祐黨人碑
宋亡畢竟從君始配享文宣恐未宜
　　題韓蘄王世忠卷後
砥柱中流障怒濤折衝千里獨賢勞馬頭斧鉞丁年盛
驢背湖山晚節髙風虎雲龍機易失城狐社䑕罪難逃
區區苟活偷安輩泉下相逢愧爾曹
　　題池州倅趙忠毅漢卿死節卷後
半生佩蕙復紉蘭一夕芳馨滿世間臣報主恩今尚少
婦從夫死古尤難一門大節傳青史千載髙名等太山
欲向長江問心事悠悠東注水聲寒
　　題陸君實死節卷後
宣公苗裔有餘馨耿耿丹心醉六經獨力生難扶社稷
全家死不負朝廷世間民聽猶天聽海底台星拱帝星
嵗月不消忠義氣崖山十倍向時青
　
　
　
　
　
　
　
　艮齋詩集卷三
欽定四庫全書
　艮齋詩集卷四
　　　　　　　　　　　　元　侯克中　撰
　　冬至
一氣凝然本混淪陽升隂降亙為根自强不息天行健
德合無疆地勢坤夏至姤成冬至復南㝠鵬是北㝠鵾
人間不有羲經在千古誰開道義門
　　五十
五十無聞只自憐塊然癡坐誦遺編恥逢伯玉知非日
况値宣尼學易年紙上權衡先審諦胷中規矩自方員
克治存養惟求已禍福窮通一聽天
　　客有是異端而非正學者為賦此
曲徑偏蹊亂似麻出門忘返不知家卧龍盡日藏頭角
跛鼈乗時眩爪牙澗柏巖松千載樹野桃山杏一春花
嵗寒然後存公論枉對鶯鶯燕燕誇
　　姚左丞席上談釋老
為仁非易亦非難心廣應知體自胖克已要從偏處克
觀天須向静中觀巍巍聖道明三極藹藹吾心具四端
大命赫然人莫守古今宜被二家瞞
　　静中
寂寂虚齋晝掩門静中消息若雷奔白駒自逐隂陽變
𤣥牝豈非天地根須信復來將有泰安知剥盡已無坤
髙情千古堯夫老恨不同時與細論
　　感興二首
乾坤生物本無私暑雨祁寒尚怨咨緯地經天惟有易
移風易俗豈無詩堂堂張也非吾友穆穆文王真我師
坡老不知縁底事却將秋水洗茅茨
駸駸讀盡世間書勘破先天太極圖千載愛蓮周茂叔
一生觀物邵堯夫屈信相感心無累敬義兼行徳不孤
莫買扁舟作歸計市廛初不異江湖
　　感事二首
往聖遺經自古今探微索隠費搜㝷格通物理知天理
克盡私心見道心惠子自宜貪腐䑕鄒公元不受兼金
反求屋漏終無愧何事風波萬丈深
真是真非豈易論誰教涇渭各清渾風波始信生平地
日月終須照覆盆潁水幾人曽洗耳楚江千古謾招魂
何時細語梅花底滿意春風酒一尊
　　動静
昭然動静兩相因枯木寒灰恐失真太極圖中觀二氣
渾天儀上看三辰神龍尚且隨潛見尺蠖安能免屈伸
地坼水氷寒正爾九原無處不陽春
　　為政
欲知為政果何如私意纔萌便掃除妍醜豈能逃藻鑑
塵埃初不到氷壺日間接物常持敬夜後潛心細玩書
平旦氣清還致用不須更下别工夫
　　持敬
皎皎靈臺瑩月華肯容尺霧寸雲遮片言不善違千里
一敬無欺勝百邪果向胸中存匕鬯任教天外走雷車
盤盂見説剛難剝不曰人間有莫耶
　　天
體極髙明用極圓動時發育静時專乾乾不息惟行健
昊昊無私只自然人道固宜通且正物情毋怪塞而偏
古今誰解畫前易虧殺堯夫説後先
　　地
旁薄中天體勢斜四維蠻貊拱中華江淮河漢通山嶽
城郭溝池固國家内直外方形有限動開静翕用無涯
至哉坤道安貞吉一動才先五氣差
　　人
一㸃靈臺備五常九疇洪範盡三綱人皆可以為堯舜
物不能齊任老莊粟麥未登同秕稗詩書有味勝膏梁
吾儒必欲參天地終日乾乾要自强
　　述教
好名專利已為貪學佛求僊更可慙萬物固殊原有一
兆民雖衆教無三法皆空相非真見道本無為是贅談
覆載生成天地了聖人不作定誰參
　　東坡為子過書金光明經卷後有感而作
説有談空似可聽筆端浩浩㵼滄溟既能若彼崇三寳
未審如何處六經就使如來超法界不應尼父困天刑
區區教子心雖切絶異當年鯉過庭
　　感興二首
學海汪洋萃百川豈如潢潦竟無源蟠胸能了五千卷
倚馬何難數萬言秕粟豈宜升俎豆虚車奚用飾輪轅
反身無愧生平了一任嗷嗷衆口喧
暮史朝經亦有年豈知飢飽與寒暄禮儀未究三千品
精一空傳十六言大易始乾兼動静連山首艮總貞元
隂陽慎勿輕先後體用由來是一原
　　排空
真要長存妄要無豈容真妄一齊除鬼神未必昧常理
天地不能空太虚注意六經當自得蟠胷萬卷果何書
窮髙極遠終忘返不信人間有廣居
　　知止
一編大學有餘師心定神全不妄思求止自宜從至善
問公吾欲對無私穀當秀實登場後瓜到甘香落蔕時
百尺竿頭誇進步不知學者欲何之
　　人道
人生不學欲如何璞玉猶能聽琢磨共笑劉琨乗夜舞
獨憐墨子避朝歌忍將騏驥隨駑馬儘説鉛刀勝太阿
往聖已嘗存大訓後來寧不賴餘波
　　任分
懶向山林滅性情厭從朝市覔功名千鈞勁弩容虚發
九折危塗敢妄行富不可求從所好義然後取復何爭
詩書滿架無窮樂造物於人亦未輕
　　静坐
皎皎氷壺月色寒豈容一物在其間了無俗事相縈擾
中有真人自往還心定不妨居閙市坐馳安用住空山
龍騰虎躍須臾了天宇寥寥萬象閑
　　勉吏員讀書
為矢為函亦偶然病根一入老難痊斡旋赤螘縱横陣
把握青蠅黒白權鴆葛豈宜藏藥籠申韓元不到經筵
寛平易簡唐虞治且許皋陶得正傳
　　戒酒
一介微軀幸粗安忍令狂藥恣戕殘伯倫至死無遺恨
康節平生不盡歡舌上有刀招禍易胸中無鑑責人難
老來慎勿逢朱粲糟彘徒能奉一飡
　　嘉訓
嘉訓嘉謀豈在多惟精惟一外無他射鼷未要操彊弩
斬馬終當倚太阿賴有簡書開聖藴不須杯酒發天和
茁然生意春長好助長揠苗將奈何
　　彈指
彈指聲中過百年窮通壽夭豈非天熊魚尚不能兼有
齒角何由得兩全自笑莊生誇盜跖誰憐夫子哭顔淵
額頭肉薄臀邊厚濁富清貧豈偶然
　　否泰
否泰相乗理自然羽蟲常得氣之先世衰尼父書鸜鵒
嵗晚堯夫歎杜鵑賢聖立心無不盡乾坤生物未嘗偏
欲窮藏往知來事須識庖犧未畫前
　　閒吟
蓬蓽深居絶市喧詩書滿架對晴軒商周革命三千國
舜禹傳心十六言逐末者多誰務本泝流而上獨窮源
若言莊叟尊尼父即是揚雄美屈原
　　偶成二首
智者深藏夜壑舟豈知鵲巧不如鳩唐虞至聖傳中道
桀紂甘心處下流覺夢自争蕉葉鹿古今誰造棘端猴
黄精鈎吻形相肖珍重良醫子細収
挿架將收萬卷書尚憐衰朽腹空虚多才多藝我何有
老圃老農吾不如莊叟自誇東海鼈任公儘釣淛河魚
道明義正忘功利百世當尊董仲舒
　　春前一日
陽息隂消嵗又窮易窮則變變方通泰亨固合明升降
艮止何由限始終河漢一時隨北斗闗山明日属東風
春盤臘酒毋相尚麟閣雲臺各自功
　　感事
杜史陶經儘有條顛文倒字彊為妖畫蛇未竟徒安足
救旱無功反揠苗玉振金聲周雅頌鳯儀獸舞舜簫韶
許由有耳休嗔洗我亦臨風厭此瓢
　　患失
患失嘗為鐵户樞藏舟夜壑竟何如才從龍㫁征商了
又向墦間乞祭餘白璧任他酬管籥黄金容我貴詩書
朝榮暮悴恒相繼可惜無人鑒覆車
　　萬類
萬類參差豈易齊枉將人品限雲泥兩朝並相韓忠獻
千載幾人金日磾此際既能重搏虎來年未必不攘雞
内剛外險終成訟水自東行天自西
　　自警
多病形骸百不任掩書孤坐動微吟精誠許國能完璧
中正同人果㫁金太甲三篇伊尹志出師兩表孔明心
自甘與物俱衰朽何用尊前較古今
　　時有不言不笑者人以為賢迺賦
見説熊魚未易兼聖門取舍極精嚴盛稱陋巷顔淵徳
深貶於陵仲子廉有得自當如虎變不才安用學龜潛
勿言正欲防非禮豈使人人口盡箝
　　為闢邪説賦
洙泗淵源未易窺聖賢出處豈難知區區李覯非鄒孟
録録王充毁仲尼上下七篇仁義府古今六籍帝王師
堂堂吾道參天地撼樹蚍蜉亦可悲
　　造物
造物權衡界限嚴豈容巧力得抽添鶴長未要憂鳬短
荼苦安知有蜜甜黄葉聲乾風透户碧梧隂重月窺簾
人生莫謂非天命烏黒由來不日黔
　　評詩二首
九經能得幾何字千載不知多少詩上帝生才雖有異
先王作樂本無私典墳已降聞商頌風雅兼亡到楚辭
今日既非前日是昔人當作後人師
好句真如得好官善觀海者必觀瀾批風切月將求異
流水行雲本不難武庫大開森利器化機常轉得神丹
乾坤若謂多清氣千載誰登子美壇
　
　
　
　
　
　
　
　
　
　艮齋詩集卷四
欽定四庫全書
　艮齋詩集卷五
　　　　　　　　　　　　元　侯克中　撰
　　史丞相拜開府
貔虎軍中擁將壇鳯凰池上侍金鑾三分功業歸諸葛
兩晉風流属謝安開府威儀今日見凌烟圖畫後來看
從教桃李爭春色留著松筠傲嵗寒
　　送河南崔宣慰赴軍前
膽畧平兼將相權諫行言聴得君專寇恂只合留河内
黄霸終當起潁川天際夕陽明遠樹馬頭春意動歸鞭
此囘宣慰江淮了四海蒼生望息肩
　　寄飛卿髙㕘政
白璧輕投反見疑刻舟求劍一何癡垂垂素髪催人老
耿耿丹心敢自欺千古是非無處問六經模楷有餘師
巖巖節彼南山下應被髙明笑此詩
　　病後汴梁寄湖南崔左丞
蹤跡蹉跎愧轉蓬生涯寥落業屠龍飄飄爭羨雲間鵠
鬱鬱誰憐澗底松兩地異鄉千里月五更殘夢一聲鐘
天明細問衡陽鴈相去闗山又幾重
　　賈綂軍席間
燕趙春寒草未芽襄陽城下見桃花主人勤厚方投轄
逰子飄零久憶家千里歸心隨過鴈四更清夢入悲笳
溶溶二月澄江静好借春風送客槎
　　止崔左丞入廣
青雲人物氣横秋功業熏天正黒頭當路豺狼真可畏
螫人蜂蠆不須憂喬松傲雪三冬好蔓草經霜一夕休
此去相君當介意湖南得失在潭州
　　留别崔左丞
握手臨風話肺肝煦人春意不知寒處身似涉千㝷浪
舉足如升百尺竿誰謂書生成事少自知花様入時難
此來厚徳無他報時遣飛鴻一問安
　　寄賈㕘政
我居汴水子江東子向荆湖我淛中千里謾傳魚鴈信
半生長恨馬牛風將來英物寧無種老去新詩愈有功
四月揚州紅藥好擬拚一醉與君同
　　寄飛卿髙㕘政
自古人間行路難壽陵況復學邯鄲杏桃艶艶爭春色
松柏森森傲嵗寒白髪等閒催我老朱絃疏越向誰彈
何時把臂傾尊酒燈火西忩語夜闌
　　送劉大使按察浙東時年七十
分寵南來按浙東幾人矍鑠得如公狗偷䑕竊林梢露
吏稱民安草上風少日未能酬壯志暮年正好立竒功
七旬便欲投閒去笑殺磻溪把釣翁
　　寄叔文崔中丞
盜賊常憎月有光從知艮賈必深藏傳聞市虎猶堪畏
察見淵魚恐不祥萬朶秋蓮空自老一枝寒菊為誰香
朝來㸃檢閒風景鶴在深林鶖在梁
　　許獻臣經歴拜監察御史
暮史朝經樂未厭居官行已足撝謙二龍題品千年監
四岳規模一行廉蓮幕風生方晝永柏臺霜落忽秋嚴
豺狼滿路君須問細務何煩較米鹽
　　寄王國用總管
十月収君六月書呼兒讀罷重踟蹰老懐久已塵生研
短髪新來雪滿梳四海幾人同鮑叔五湖千古一陶朱
故園晚景桑榆樂浙水呉山恐不如
　　雷苦齋致仕後以詩招之
好在江南第一州山川民物足風流故人湖上方停櫂
客子天涯正倚樓魯縞不穿彊弩末槀砧當賦大刀頭
知君平日多清興莫為梅花苦滯留
　　寄李敬甫總管
忽聞君至自惟揚立馬㝷舟已去杭嗟我所行如是拙
惜君常帶許多忙竹西歌吹三春好湖上風烟六月涼
因便勿慳題數字故人誰最不相忘
　　寄賈㕘政
造物驅人豈自由肯容騎鶴上揚州心如梅子徒酸楚
身似楊花任去留愧我無家長作客羨君有嗣已封侯
佳辰不與瓊華宴髙詠新詩獨倚樓
　　再招雷苦齋
吾子平生苦愛人令人頃刻未忘君鷓鴣既已為忠告
杜宇胡然不樂聞十載幾囘能聚首一尊何日重論文
闌干倚遍殘陽下滿樹歸鴉呌暮雲
　　送冀正父
龎眉書客髩如絲邂逅吳門識紫芝規矩在心元不謬
權衡到手了無疑全牛正要庖丁解良馬仍煩伯樂推
松柏凜然霜雪操賞音何待嵗寒知
　　寄王國用簽省
剥啄聲中夜未央起來顛倒失衣裳衡門愧我栖遲久
驛路憐君去住忙兩地異鄉容易感一燈情話最難忘
扁舟指日西湖上共醉秋蓮十里香
　　寄徐中丞子方二首
學海汪洋萃衆流早年名姓冠鼇頭星輝北極三台曉
霜落南臺萬象秋天上麒麟符治世人中騏驥眇齊州
何時卷却經綸手同向滄浪把釣鈎
五載分攜憶汴京慨然詩酒話平生蠧魚擬向書中老
威鳯俄聞海上鳴物有短長從尺度事無輕重任權衡
畏塗九折連雲險見説王尊掉臂行
　　白敬甫經歴有閩中之行
里巷親情未易疎豈期嵗晚别中吳天衢自昔摶鵬翼
家道于今有鳯雛尊俎只宜終日戒詩書不可片時無
洪勲大業他年了重繪香山九老圖
　　予客姑蘇王御史持李鵬舉書至知檢討太常以
　　詩答之
故人北去寂無聞珍翰南來意甚勤貪慕癡蠅鑽故紙
不知老鵠上層雲魚鹽江浙君憐我仕宦京師我念君
歸計儻如前日約漢陽風月許平分
　　他日劉牧之回持李鵬舉書并所和詩見寄復用
　　前韻答之
心聲灑灑快吾聞手畢諄諄愧爾勤過隙白駒催短景
出門蒼狗變浮雲平生顧我多知己到處逢人只問君
一様老懷難具述兩鄉明月解中分
　　胡紹闓提刑浙西以疾求去
良賈深藏實若虚埋輪清節勝登車九重夢寐思三老
四海衣冠仰二疏走狗儘追東郭兔剖蝸難釣北溟魚
知君此去無他志要讀山中滿架書
　　寄徐中丞子方
虚室寥寥紙帳深起來欹枕聴幽禽一杯謾記别時語
千里空嗟病後吟裊裊爐烟羇旅恨蕭蕭髩影故人心
春風何日梅花底細嚼幽香酒滿斟
　　寄劉牧之霍清甫二廉訪
邂逅三人若有期相親相愛豈相違夜深燈影聨鑣過
春滿湖光帶酒歸老驥謾懐千里志大鵬獨傍九霄飛
别來莫怪音書絶客舍蕭條鴈亦稀
　　三月三日對緋桃寄呈雪谿紫山二按察
春意闌珊雨意濃山隂脩竹怨東風莫辭芳酒盈尊綠
忍負夭桃滿樹紅曲水引詩思束晳洛濱合宴憶裴公
醉鄉深處無何有省與時人彊異同
　　王宣慰有廢棋讀書之志喜而為之賦
乾坤造化筆頭生絶勝閒窓辟剥聲夫子大成猶遠慮
奕秋小數欲常贏六經自合終身樂一著何須拚死爭
抛却異途由正道恰如離亂變升平
　　徐廉訪寄西湖雜詩因答之
江淮襟量雪霜姿曽折蟾宫第一枝北闕萬言金馬賦
西湖千首錦囊詩大奸猖熾從常憲細務紛紜付有司
暇日朋來還對酒此時不醉復何時
　　贈義總綂
内師尼父外如來不許庸人取次猜塵土掃清心地廣
葛藤斫盡性天開萬松有子皆堪種五栁惟君獨肯栽
竹破虚空無箇事月明依舊照靈臺
　　寄雷學士彦正
十年蹤跡寄江湖霜樹風枝半夜烏喪貝我非前日有
盍簪君念故人無市金白晝從渠攫櫝玉清時待價沽
百萬呼盧纔一擲此情當付牧猪奴
　　寄劉簽事牧之郭運副邦彦二首
樓上春寒暮靄深豈期佳客共相㝷蒲鞭示辱文饒徳
寳劒衝天元振心知已二賢雙白璧克家一子萬黄金
髙山流水非難和明月清風是賞音
詩書滿架未為貧潤屋何如潤此身有命在天非在我
為仁由已豈由人籃輿擬賦陶元亮錦幛徒誇石季倫
漁父不知臺閣貴五湖佳處掌絲綸
　　史右丞退居吳山讀書
山瞰江湖市繞山相君髙處宴衣冠驚濤洶湧風雷壯
怪石巉巗劒㦸寒今古炎涼閒裏覺聖賢出處静中看
六經自有無窮樂絲竹何須凂謝安
　　寄賈㕘政
楚水吳山限大江不堪多病困南邦燭留夜色明空壁
雨送秋聲入破忩磊落似君今有幾飄零如我古無雙
暮年猶為兒孫計鴻鵠髙林愧老龎
　　梁貢甫以天官再使交趾囘題卷後
蘭省驅馳筆硯中已知不與衆人同累專名郡王陽政
兩使遐方陸賈功晚境日親萱草緑曉忩時夢木蓮紅
至今使者經行處猶問當時吏部公
　　寄京口卜彦才府判
家事匆匆官事繁詩書肯放片時閒當年嗟我髯方白
今日憐君鬢已斑千里好風來鐵甕一江明月浸金山
相看同是天涯客回首燕然似夢間
　
　
　
　
　艮齋詩集卷五
欽定四庫全書
　艮齋詩集卷六
　　　　　　　　　　　　元　侯克中　撰
　　挽史丞相開府
早驅貔虎定封疆晚握樞機坐廟堂名重一時羊叔子
功髙千古郭汾陽歴朝事業麒麟畫遺表精誠日月光
義膽忠魂何處見太行山色鬱蒼蒼
　　挽姚左轄雪齋
深探理窟得心傳洞徹先天與後天事去一身還太極
物來終日體純乾流行坎止道常在玉潤蘭馨理不偏
千載斯文一抔土詩成不覺泪澘然
　　哭崔左丞
髙節雄才􁒛出羣濁涇清渭古難分十年當路多知己
四海無人敢哭君天水有孚成雨露電雷未合失風雲
傷心最是南歸鴈嗚咽哀音不忍聞
　　挽廉平章
烈似秋霜暖似春明於皎日正於神千年海嶽英靈氣
一代乾坤柱石臣賓客填門惟慕徳詩書滿架不知貧
致君堯舜平生事天命胡為只五旬
　　挽張國寳總管
忠義留侯素病多此心未了鬢先皤逆流洪水潛歸海
方命飢民許渡河善政有為無日矣哲人不永奈時何
感君傾盖渾如舊重把新詩忍泪歌
　　挽義士王千户
億萬生靈沸鼎中當時爭敢衒英雄天樞自合長居北
螮蝀誰教不在東袖裏有權除大惡筆頭無力冩竒功
九原若見諸軻輩應媿斯人死至公
　　夜宿朝元宫贈倫講師
布衣久客厭塵腥邂逅逢君眼倍青帶酒有時歌白雪
對花終日讀黄庭深深竹院春長好寂寂蓬門夜不扃
吟嘯等閒天又曉滿窻風露一壇星
　　和雷苦齋按察韻
邂逅天涯若有期緼袍初不羨輕肥幾年浪逐人南走
指日還同鴈北飛涉世已知前日錯讀書方見後人非
窮途莫道無知已魯語羲經儘可依
　　挽李子陽
詩酒平生不解愁尠然天地一虚舟髙情肯羨黄金印
巨筆應書白玉樓太華昔年留杖屨北邙何日著松楸
謫僊人物今安在不覺臨風涕泗流
　　和苦齋雷按察韻
一行能令百行虧人心恒與道心違鶴鳬㫁續空長短
鵬鷃逍遙果是非灞水謾勞捫蝨手桐江誰問釣魚磯
五湖莫道風波惡中有沙鷗自在飛
　　答朱鶴皋惠茶
日髙夢破打門聲陽羨新茶稱客情方念鴈無千里信
忽聞鶴在九皋鳴軒轅石鼎春雲暖漢武金盤曉露清
方丈蓬萊在何處乗風好締玉川盟
　　弔李安常縣令
少學軒岐慣討論晚宗孔孟盛推尊一官自足武陵尹
千里誰招建業魂衣缽已能光祖考箕裘未必到兒孫
斜陽老樹荒烟外隃想孤墳酹一尊
　　馮生名徳秀字茂叔犯二賢名字令改之請詩有
　　作
夫子常嚴器與名豈容辭邑請繁纓當時尚許從先進
末世徒知畏後生衍義六經相表裏通書千古放光明
西山名諱濂溪字於汝安時且莫更
　　次李御史韻
傍壘新雛翅未騰扶搖寥廓果誰能獨憐南渡耽書客
絶勝西來面壁僧衰鬢不堪臨曉鏡畏塗何苦履春氷
蟠胸萬卷從兹始累土終當到九層
　　與諸相宴西湖
湖上風烟百態新天涯客子獨傷神山禽水鳥㝷常樂
岸草汀花頃刻春好景每傷詩筆鈍芳辰莫厭酒杯頻
殷勤細問孤山老幾度樓臺換主人
　　姚翰林端甫過姑蘇訪予出馮提刑壽卿所寄詩
　　中間言及太常博士李鵬舉時鵬舉已不禄而壽
　　卿閒居襄陽尚未知因賡其韻以寄
挈家髙隠鹿門公莫逆何嘗有異同鴻鵠林深全晚節
蓴鱸江冷正秋風五千道徳言猶在九萬扶搖夢已空
我不忘君君念我莫分漢上與吳中
　　題鄧山房卷後
竹暎軒窻水暎門書為朋友道為鄰磨開萬古虚空鏡
照破三生幻化身壺裏有方留白日世間無路避紅塵
功成莫跨蒼鸞去常與山房作主人
　　用前韻
成性存存道義門西鄰禴祭勝東鄰逍遙逰外無窮景
安樂窩中自在身我愛原思辭廩粟誰知潘岳拜車塵
飄零海角天涯客慚愧山間林下人
　　程運副子充席間賦
龎眉野老髩如霜邂逅逢君引興長千里暮山開晚霽
一籬寒菊破秋香從教好景撩詩思已判閒身入醉鄉
滿坐親朋皆故里恍疑魂夢到河陽
　　和王宣慰韻
生平只被古書埋胷次殊無半㸃埃大義不愆容我拙
老懐何惜向君開一時競造平原館千載誰登樂毅臺
飯飽閉簾便午枕打門誰又送詩來
　　口占賡徐容齋韻
彈指聲中得幾何頭顱如許惜蹉跎兼金敢不明辭受
璞玉無勞教琢磨海内每傷佳士少天涯豈厭故人多
歸來擬向滄浪上獨棹輕舟漾素波
　　汴梁朝元宫徐真人慶八十索賦
方瞳鶴髪地行僊四海朝元一洞天壽去期頤無逺日
經分道徳有餘年老仍掃地神公異遠涉流沙令祖賢
況繼磐山三世業得無師授與家傳
　　王同知直卿父母均年八十五輒解印養親李提
　　舉壽卿索賦
徳形於外本於中解印歸來道更崇一行二三千載少
雙親八十五年同至誠水火猶能蹈大孝神明豈不通
安得人人皆盡分翕然四海一春風
　　懷友
時往時來莫厭頻何妨尊酒細論文鏡中白髪留春雪
樓外青山隔暮雲碌碌無成空歎我區區相愛敢忘君
生平只欠親朋債富貴功名百不聞
　　悼闞彦舉
錦繡肝腸鐵石姿九州行遍復何之鼇吞鯨吸千杯酒
鳯起蛟騰七字詩竹杖打門求友日紙衣裹骨到家時
生前死後俱漂泊想像臨風酹一巵
　　贈段無心處士
靈臺皎皎月輪孤勘破先天事事無爭向閙中呈伎倆
肯從生處下工夫一壺天地供詩筆萬里江山入畫圖
方念𤣥闗何處問忽驚紫氣過三吳
　　題柯以善所藏合江圖卷
晴波渺渺去無聲桂棹蘭槳夜不停二水合為千頃碧
一谿分破兩山青僊家此地留丹竈帝座當年應客星
不與主人同一醉春風虚負合江亭
　　同王廉訪諸公養樂園宴
竹遶軒窻花滿庭蕙薰蘭炙有餘馨錦囊佳句閒中得
金縷新聲醉後聴春水渡頭雙鷺白夕陽樓外亂山青
聨鑣不覺歸來晚拂面東風酒未醒
　　題賈㕘政雙桂堂卷
栁營蘭省一生忙心已成灰鬢已霜天上力辭三事貴
月中連得兩枝香邀賓握槊情雖篤教子明經味更長
萬卷傳家餘慶在桂堂應不愧槐堂
　　同史右丞游白石洞天留别杜南谷
軋軋肩輿入薜蘿琳宫夜飲發天和東山絲竹歡聲遠
南谷風烟爽氣多洞裏好花濃似染世間幻景疾如梭
新詩莫道渾無用留與幽人叩角歌
　　寄友生廉訪
專事威儀失太嚴少虧禮節又傷廉未酬柏府埋輪志
徒起瓜田納履嫌古冶竟為齊相沮穆生幾被楚人鉗
黄鍾瓦缶無分别龜䇿徒勞鄭尹占
　　賈㕘政席間賦
詩酒蹉跎老病身杖藜猶未出紅塵日升暘谷乾坤曉
雪盡隂山草木春海上慣為千里客世間希見百年人
相逢幸喜渾無事滿酌金罍莫厭頻
　　題祁真人畫像卷
長眉疎秀暎方瞳野鶴昂藏對古松圯上既傳黄石畧
山中還啟白雲封善人涉世恒多故猛虎當途不少容
紫氣入闗千載後乾坤能得幾猶龍
　　題髙同知放奴詩卷
髙君決意放奴時一寸丹心肯自欺但見家僮哀有母
忍令老嫗哭無兒平居不作終身慊隂隲何須滿卷詩
自是吾儕縁技癢此生未必欲人知
　　送李提舉壽卿北上
生平律已亦清嚴好察真如鏡出匳愉色奉親知幹蠱
虚心接物得撝謙此風不已成忠厚他日無疑舉考廉
臨事勿令圭角露世人多忌莫邪銛
　
　
　
　
　
　
　
　
　
　
　
　
　艮齋詩集卷六
欽定四庫全書
　艮齋詩集卷七
　　　　　　　　　　　　元　侯克中　撰
　　和張夢符侍郎海青韻
青鳥東來俊有神天恩三錫表殊勲雙眸怒掣空中電
六翮雄摶海上雲鴻鵠低飛羞歛翼鷹鸇逺避敢同羣
錦鞲一縱頭鵞下禁臠從今到相君(謂蒙古/岱丞相)
　　和張可與正月牡丹韻
花神巧奪化工權試手東風到眼前素愛國香持晚節
豈期妖艶見新年洛中謾説惟三月江左還疑有二天
松柏嵗寒依舊好一枝休詫得春偏
　　和徐容齋廉訪梅花韻
萬木歸根總待春一枝獨與嵗寒親逋仙只合西湖上
大老何妨北海濱塵世氷霜難奪志玉堂風月解傳神
知君欲近孤山住從此幽花得主人
　　和徐容齋廉訪蘭花韻
買蘭多種相隄沙要看春風碧玊芽百代幾回呈羙瑞
一年兩度見幽花周經既許同心臭楚些何須抵死誇
從此伯鯈持入夢東南復覩謝安家
　　和呉曼慶中丞御史臺盆池蓮花韻
堂下荷香散水沈澹然相對柏森森若耶溪妒金盆貴
太華峰慚玉井深夲固實甘君子德中通外直聖人心
好將千載濂溪説勒作西臺御史箴
　　木芙蓉
落盡羣芳木葉黄數枝絳雪暎寒塘晚於紫菊嬌無艶
早似紅梅冷不香萬里西風霜信逺一天清露月波凉
多情留得幽花在莫謂秋容只淡粧
　　盆梅
前村移入小陶盆不比從前自在身出塞昭君回首怨
入宫妃子捧心顰幽香宛轉紗窻曉瘦影徘徊紙帳春
曲直作酸誰㑹得園夫豈是傅巖人
　　梅花
前村雪裏舊精神瘦影幽香自可人和靖不傳詩外妙
師雄空説夢中身松筠有素為知已風月無私解寫真
庾嶺儘誇千樹好傅巖獨讓一枝春
　　紅梅二首
恥隨繁杏閙清明先欲羣芳識姓名裝臉韻憎鉛粉淡
醉魂香遶玊堂清春風紫府多幽思緑葉青枝近淺情
寄與題詩樓上女莫教偷折入神京
厭見蜂兒蝶子狂早將顔色奉東皇半酣宿酒迎春思
一抹胭脂趂曉粧桃蕚定無如是韻杏花那得許多香
風流標格誰題品只許坡僊解發揚
　　蘭花
幽谷佳人不世粧澹然相對兩相忘偶從詩興濃時發
或向禪心定處香孔父琴中傳雅操楚臣筆底藹餘芳
冰根玊榦元貞潔肯與凡花較短長
　　石榴
騫使淹留海一涯歸來得種載靈槎恥隨桃李三春艶
寧伴萱葵五月花青錦帳懸紅碼碯黄金爐煉紫硃砂
不緣孝武開西域方物安能到漢家
　　白牡丹
皎皎名花壓衆芳剪氷裁雪作衣裳洛神豈受塵埃染
虢國不煩脂粉粧非色能專天下色有香絶異世間香
姚黄魏紫休相妒從此春風屬素王
　　讀李太白應制妃子對牡丹清平調
鳯輦匆匆出未央要看妃子對花王畫闌咫尺爭春色
寳鑑分明妒曉粧紅玊有情還解語彩雲無意却能香
誰知太白清平曲不是新聲是諫章
　　賦呉家園牡丹
興慶池東舊姓名館娃宫裏避清明眼中國艶春無價
意外天香畫不成芍藥剖符分列國海棠率衆竪降旌
姑蘇春色濃於酒醉殺西施省用兵
　　桂花
恐礙銀蟾吐夜光故移丹桂到炎方一枝天上何年種
八月江南到處香幸與紫蘭均雨露厭隨黄菊戰風霜
等閒童豎皆能折何事紛紛舉子忙
　　梧桐
虚心直榦得春遲花始東南應絜齊剪葉未容天子戲
折條忍礙鳯凰棲聲傳金井秋風早影轉瑶階曉月低
已見鳴琴他日操老枝夜夜聼烏啼
　　梅
商周只説實堪用唐宋盛傳花好看詩愛四更窻影瘦
夢嫌三㺯角聲寒雪深庾嶺香初動酒盡羅浮興未闌
移向茅齋慰衰老免教深夜倚闌干
　　落花
一片西飛一片東半隨流水半隨風馬嵬魂散香囊冷
結綺人歸玊樹空幽鳥有情啼院宇斜陽無語入簾櫳
主人不用閒惆悵芍藥朝來數㸃紅
　　海棠
䴏蹴鶯捎力不支緑攢紅簇擅芳時醉酣曉日霞凝臉
睡足春風雪滿枝得意總輸坡老句闗心惟欠少陵詩
恰如西子新粧罷困倚闌干有所思
　　楊花
風裏楊花自在狂枉將巧態媚東皇香緜遍地蒼苔冷
飛雪漫天白日長偶趂蜂兒來客舎慣隨燕子過隣墻
甫能吹入東流水化作浮萍剗地忙
　　酴醿
過却清明景已闌酴醿未肯放春殘緑羅數幅連青錦
白玊千重簇紫檀顔色何嘗饒臘酒芳馨惟恐勝秋蘭
晚風吹落枝頭雪謾作尋常粉蝶看
　　櫻桃
江北江南氣未殊朱櫻首夏遍通衢閭閻競喜甞新好
籩豆還曽薦廟無錦樹深藏朱雀卵玊盤勻瀉火龍珠
野人莫詫筠籠貴幾向唐宫伴筍厨
　　荷葉
五月西湖最好看緑荷千頃水雲寒淨磨洛浦玻瓈鏡
香靉龍宫翡翠盤青盖拂船撩逸興碧筩酌酒助清歡
且留遮䕶閒鷗鷺驟雨狂風莫打殘
　　庭下兩枯槐
亭亭相對兩枯槐落莫如人與世乖獨立我慚君有伴
虚心君似我忘懷晚凉不礙風生坐夜永長留月滿階
謾説南柯深處好定知無夢到吾儕
　　蠏
稻熟爭持貢厥魁秋交觱沸指江來兩螯白雪雖珍品
滿腹黄金即禍胎電送驚雷良可畏火明横㫁竟堪哀
操戈努目成何事只與入間薦酒杯
　　食蛙
食月蟾蜍即此流瞠然兩目怒無休蒹葭影裏才多口
椒桂香中已出頭今欲無聲猶可禁昔嘗有尾最堪憂
越人似信盧仝語爭與姮娥復舊讎
　　烏賊魚
每因食月恠蟾蜍醜類何堪賊曰烏幸託滄溟亡後患
彊令黒水作前驅有鬚縱免風濤難多足能逃鼎爼無
啖肉未償臣子恨直須粉骨謝餘辜
　　蠅
喜親臭穢避芳馨殘瀝餘杯不顧形㸃綴綺羅移黒白
往來圖畫汚丹青食瓜遽集存良史止棘交讒見大經
早晚霜風清海宇若將何術誑天刑
　　鳩
雄倡雌隨盡物情錦鳩抵死太饒聲居巢似巧營巢拙
逐婦將隂喚婦晴鴻雁有丘同苦楚鴛鴦無日不和鳴
邯鄲簡子何多事正旦全生未必生
　　閒蛬
寂寂虚堂萬籟沈月明蟋蟀動秋唫喚醒隱几詩人夢
呌碎停梭織女心越䇿丁寧憂國切楚詞反覆愛君深
西風不管天涯客又送誰家半夜碪
　　桃花馬
曽向瑶池侍穆王天風吹入武陵鄉丰神肯逐彩雲散
汗血不消紅雨香千里有心追暮景四蹄無處避春光
龍媒豈是天台物雌蝶雄蜂枉㫁腸
　　贈張秀之斫鱠
東南佳味冠珍殽况復張生思致髙錦鯉失身離雪浪
銀絲隨手落霜刀掃除宿酒歸岑寂管領春風破鬱陶
安得謫仙同一醉倒傾滄海斫鯨螯
　　虎頂杯
虎頂誰將作酒觴風生四坐凛寒芒等閒刻骨疑馮婦
談笑搔頭信杜康生勇定為行旅害死威猶使飲人狂
夜深倀鬼分明説白額新聞爵醉鄉
　　馬乳
馬湩甘寒乆得名飲餘香遶齒牙生草青絶漠供春祭
燈暗穹廬破宿醒冷貯革囊和雪杵光凝銀榼帯酥傾
漢家屢有和親好恨不當時賜長卿
　　題子房燒棧道畫卷
劒閣崔嵬烈熖飛漢兵從此不東歸三書未奮炎劉業
一炬先収暴楚威立致英彭朝紫禁坐邀園綺侍青闈
功髙不預麒麟畫留與龍眠重發揮
　
　
　
　
　
　
　
　
　
　
　
　
　
　艮齋詩集卷七
欽定四庫全書
　艮齋詩集卷八
　　　　　　　　　　　　元　侯克中　撰
　　諧音格
　　　詩貴於音韻諧叶此卷用韻一以音同字異者
　　　為之自我作古後或有取焉
　七言三十一首
　　老懷
世故紛紜莫異同碧雲無處覓崆峒嬌鶯盡日啼宫栁
威鳯何時到井桐四海共憐今白髪百年多愧古青銅
老懷悵怏憑誰説空對吴鈎賦狡童
　　秋嘆
塤箎絡繹雜笙鏞倒徴顛商似反庸秦室君臣何足校
漢家兄弟不相容獼猴有智縻天禄黠䑕無端穴我墉
莫向窮秋歎摇落菊花開罷到芙蓉
　　河漢
河漢誰能跨石矼世無烏獲鼎難扛雪深吏部悲秦嶺
天逺靈均困楚江堅苦寸心窮斷簡伶仃孤影弔寒缸
凝之滿篋廬山句獨讓歐公筆似杠
　　題李太白畫卷
謫僊宫錦慣淋漓耳熱那分㫖與醨邀月滿傾紅琥珀
對花細卷碧琉璃但知酒後無今古豈信人間有别離
九萬大鵬千載賦善言斥鷃笑藩籬
　　雪中懷古
北風冽冽雪霏霏吹入幽人白板扉萬事只宜今後拙
百年渾覺向來非人能射策仍拖白猴解隨班便賜緋
倚杖長唫重回首亂鴉寒遶故宫飛
　　懷隱
草莽常為市井譏豈知老蚌有珠璣隴禽馴習真堪教
野馬猖狂不受鞿誰謂淺山無猛獸我嘗平地履危機
自從潦倒嚴陵後閒殺桐江舊釣磯
　　隱居
生平志不在冠裾竹簡韋編伴隱居刺棘自難生橘柚
木瓜誰望報瓊琚歸休未遂膏腴地出入還乗下澤車
白璧暗投猶不智况將韶樂祀鶢鶋
　　毁譽
晝寢何須學宰予吾儒經訓即菑畬濁賢清聖糟醨外
㫁簡殘編煨燼餘生死形骸真傳舎古今天地大籃輿
百年人物存公論閒是閒非自毁譽
　　感事
路傍山鬼慣邪揄笑我無成六十逾滿野干戈嗟馬援
拍江風火壯周瑜當時已分終蕭散此日那堪復覬覦
莫把良田栽枳棘儘教閒地種桑榆
　　野興
杖策從容訪酒壚野人相贈四腮鱸一溪碧水千竿竹
萬仭青山兩岸蘆虚室香生新紙帳小忩烟裊古銅鑪
醉魂正到悠然處恨殺隣翁轉轆轤
　　懷聖
北海長蛟尚可屠何難探穴取於菟堯夫首發先天藴
茂叔心傳太極圖静玩遺經君子志力排邪説聖人徒
感麟悲鳯宣尼事無奈豺狼塞正途
　　山館
雲外飛鴻片影孤露寒烟冷爾何辜竒材未肯非時出
羙玊須求善賈沽閒折野花簪破㡌静邀山月酌清觚
行人莫道天涯好試向林間聴鷓鴣
　　懶向
懶向王公話挈提浩歌誰和白銅鞮百年蠻觸爭蝸角
萬里闗山愧馬蹄杜宇一春花外語鷓鴣終日路傍啼
黄金已滿相如篋休向長門請賦題
　　老馬
老馬思鄉尚北嘶三年旅食淛江西無知已足憐河伯
有感能通愧海羣應物未嘗虚領略向人寜問巧提撕
南方見説鵷雛鳥不遇梧桐不肯栖
　　漫興
生民有賴自姜嫄萬物雖殊夲一源今見龍虵生大澤
昔聞人物出中原託身未許期倉䑕染指何須試鼎黿
盡説傅巗消息好定施霖雨到黎元
　　郊行
黄犢從容駕短轅溪聲留客碧潺湲霜催木葉辭髙樹
雨積莓苔没廢垣井鮒豈知東海龞野人何愧北山猿
老來莫道無歸計到處烟霞是故園
　　偶書
人是人非了不干起來紅日已三竿不才安敢爭頭角
莫逆何妨話肺肝秋水逺融青翡翠晚山濃染碧琅玕
菊花過盡梅花好莫放金樽取次乾
　　春懷
春風細細鳥咬咬似喚幽人出近郊芳草有情留驥足
落花無計續鸞膠家貧只與詩書友性僻常踈勢利交
伴老幸存蒼竹杖恐隨雷雨化神蛟
　　雪夜
悍吏跳梁怒石壕殆如飢虎恣咆嘷百年勝負爭蝸角
萬古興亡属兔毫雲黯窮邉寒雁切雪迷絶澗夜猿號
灞陵驢背吟詩客千丈凌雲意氣豪
　　山行
紫藤扶我過江臯石徑陂陁歩歩髙花蕾破香風似麝
麥苗霑潤雨如膏曉開烟嶂山千疊春滿溪塘水一篙
民物太平吾亦樂滿盤苜蓿勝豚羔
　　飲興
右執春杯左執螯醉鄉容我獨逰遨十年四海凋雙鬢
一日三山舉六鼇寒賴仁風蘇凍餒旱須膏雨潤焦􁾼
珍禽竒獸將安用千古周書貴旅􁾼
　　自警
潢潦無源起怒濤鏡中妍醜豈能逃茍無逺慮休非孟
縱有清材莫和陶細碾臘茶烹橄㰖淺斟春酒泛蒲萄
幾時坐對緱山月兩袖天風醉碧桃
　　暮寒
自淮逹浙最為嘉寸草撞鐘力不加南土積烟成癘瘴
北風吹雪入哀笳滿頭白髪為人贅何處青山是我家
海氣接天寒透骨鴈聲酸楚過蒹葭
　　即事
白屋飢民不自遑朱門豪客厭絲篁眩人令色濃於酒
誤世甘言巧似簧但見山林多虎豹豈知城市有螟蝗
野夫心上渾無事飯飽山隂斸地黄
　　題王右軍帖
右軍筆底走雷霆灑霧揮雲肯少停彩鳯不羣凌碧漢
白鵞無數換黄庭森森喬木勞羣螘落落洪鐘謝寸莛
取次墨工休健羨大鵬元不較蜻蜓
　　宿山寺
絶壁懸崖勢建瓴一溪寒溜玊泠泠曉來幽谷蘭芽好
秋入髙林木葉零萬壑天風推破戸四更山月射踈櫺
身如盤石心如鑑水恠花妖竟不靈
　　自遣
愁外年光逐水流冷泉脩竹為誰留十年白屋窮經史
一日丹墀對冕旒功業未應慙鄧賈文章何必羡曹劉
筆端莫冩無稽語免與騷人作贅瘤
　　漫賦
塵土青衫半九州甘貧殊不待人賙兩輪日月雙明鏡
萬里乾坤一釣舟大道未聞空白髪小乗猶説有滄洲
憑誰試向莊生問夢裏何分蝶與周
　　自憐
三十年來百自由自憐踈略乏嘉猷湖山落魄林和靖
鄉里蹉跎馬少㳺人笑鯤鵬同斥鷃道觀天地等蜉蝣
幾時還却兒孫債江北江南汗漫逰
　　自况
國易家難自不侔毎傷嘉榖産螟蟊擇妻敢學諸葛亮
生子漫期孫仲謀犧象豈宜盛秕稗貂蟬未信出兠鍪
為函為盾尤當戒况復專攻矢與矛
　　至諴
人鬼天神享至諴易牙與我共酸醎亡羊自是多岐路
馭馬誰能撤轡衘破敵何須驚折屐報書底事逹空函
紛紛情僞誰能辨擬著莊周問季咸
　五言二十一首
　　獨立
壯士凌雲氣長天貫日虹鴨頭春水緑鶴頂晚霞紅歸
計謀陶令還丹問葛洪故人音信㫁倚檻待邉鴻
　　卜隱
静拭胷中鑑深藏舌上鋒清時消海瘴長夜息邉烽每
報營巢燕兼憐釀蜜蜂西湖容我老㸃檢兩髙峰
　　春曉
雪色侵雙鬢霜威逹四肢明堂㣲欲側大木尚堪支曉
日花千樹春風酒一巵東皇生意溥開到背隂枝
　　歸思
白雪無人和青山足自娱我知陶令趣誰謂屈平愚闗
塞家千里風沙海一隅能全巢許樂舉手謝唐虞
　　憶家
謬跡恒千里虚聲動八區人情多險阻世路更﨑嶇嵗
月凌衰髩風霜虐病軀故山猿鶴在為我作前驅
　　有感
乾坤司大化雨露遍勲臣四瀆朝東海羣星拱北辰寧
教雄雉怨毋使牝雞晨民力今如此何由逹紫宸
　　安分
百年殊迅速萬類儘紛紜書癖何須治田荒不暇耘棲
心同止水應物等行雲天理分明甚前途莫預云
　　春興
繁杏花盈樹柔桑葉滿條鶯隨林影囀魚趂浪花跳和
璧非難識襄琴未易調故山何處是江逺路迢迢
　　村居
宿酒醒猶倦呼童癢處搔麥秋和月刈蠶晚帶燈繅閒
坐談羲易徐行詠楚騷閉門無客到􁾽竹自颾颾
　　春前
後㑹知何地前途未有涯親朋嗟鬼録官府愧蠭衙曉
角驚梅萼春盤薦􁒨芽新年消息好鵲喜到簷牙
　　通材
小智專條目通材正紀綱龍須潜大澤虎不卧平岡易
舉千鈞鼎難摧百錬鋼聖言真可信棖慾豈能剛
　　江館夜坐
獨坐不成寐清唫誰與賡大江天一色孤館月三更鷗
鷺真堪友蓴鱸儘可羮晨昬何迅速為我問長庚
　　禮樂
宣化琴仍瑟平心竽與笙政須遵五禮孝不在三牲魯
衛方兄弟朱均適舅甥是非無處問俯檻看雲生
　　明理
道德淪空寂綱常墮杳㝠占天懷舜政對月憶堯蓂洙
泗通三古濂伊逹四溟百家與諸子歛手愧西銘
　　逰道院
水繞庭中竹風鳴殿角鈴撥雲収橡栗趂日晒參苓杖
曳蒼龍脊扇揮青鳯翎石壇松影畔相對話延齡
　　得意
抱膝雲間笑掀髯月下謳倉皇嗟溷䑕蕭散愛江鷗得
意詩千首忘言酒一甌人生何足嘆天地等浮漚
　　萬事
萬事皆芻狗羣生等棘猴與求尸位相寧作醉鄉侯儀
衍空饒舌孫龎竟扼喉古今都勿論持酒聴箜篌
　　述古
溪風動幃幙隙月入衾裯斥鷃多朋黨鵷雛少匹儔出
師諸葛表銷印子房籌千載殷仁後慿誰問九疇
　　天涯
荆人悲有玉季子恨無金日月誰消息乾坤自古今酒
杯澆肺腑詩筆冩喉襟莫話人間世天涯思不禁
　　懷友
蹤迹藏人海聲名貫士林同年皆館閣相識盡球琳老
屋多摧毁髙軒屢照臨野雲自舒卷豈解作時霖
　　月夜
連日雲籠月今宵鏡出奩竹聲來曲徑花影入踈簾静
想髑髏樂閒思蚯蚓廉油然髙興動誰與問青帘
　
　
　
　
　
　
　
　
　
　
　
　
　艮齋詩集卷八
欽定四庫全書
　艮齋詩集卷九
　　　　　　　　　　　　元　侯克中　撰
　　春夜感興
乾坤何廣大海嶽亦洪厖剰把花簪帽長留酒滿缸論
友期管鮑任術笑孫龎萬里非難到千鈞未易扛酒添
詩興健茶壓睡魔降大厦凡材構鴻鐘寸草撞歸鴻投
逺塞行客避危邦夜雨愁喧枕春潮怒拍江覉懐嗟白
首孤影對青釭林暗栖鴉亂巢危睡燕雙奔騰哀瘦馬
勤苦歎羸厖獨坐便蕭散羣居厭亂哤豈無人佀玊安
有茟如杠謾賦寧拘韻髙歌不問腔曉鸎嗁未竟紅日
滿東窗
　　宿酒成疾寄劉簽事
老懐嗟永夜瘦骨怯初寒衾薄抽添易樓髙上下難酒
須因病戒劒不為貧彈患失仍多失求安未必安茍交
雖蹔合彊飲不成歡聖教無窮趣吾儕莫厭㸔
　　秋夜旅興
烟盡香猶在更闌睡不成井梧留夜色牕竹起秋聲老
去悲長鋏愁來賦短檠恥隨蒼狗變甘與白鷗盟節義
千鈞重功名一羽輕江湖容我老蓑笠有誰争
　　首夏偶作
鄉闗一萬里客路十三年緑樹清隂晚黃梅細雨天虚
堂巢舊燕古寺咽新蟬囬首松楸夢慿闌一泫然
　　白首
白首天涯客飄零每自怜小牕千里夢髙樹一聲蟬砌
筍將成竹池荷尚未蓮故人應念我日日望歸船
　　地僻
地僻多生竹樓髙易得山水寒魚倦出日暮鳥知還嵗
月琴書外乾坤杖屨間問君千載後如我幾人閒
　　獨酌
囊裏青蚨盡簪邊白髪多苦唫中有意痛飲外無它嵗
月悲長鋏乾坤入浩歌醉鄉忘物我塵世任風波
　　一榻
一榻風如水南牕日又斜花香迷燕雀樹影動龍蛇土
與人情薄江連客夢賖行藏元有命志士莫吁嗟
　　秋興
少時無所求老去復何憂醉夢齊生死閒身任去留琴
書消永晝松竹慰窮秋最愛寒花好霜餘香更幽
　　秋日懐古
老樹多黄葉閒庭半緑苔鴈銜霜信過菊趂雨晴開句
踐仍無國姑蘇空有臺莫因前日錯復使後人哀
　　夜雨感懐
嵗月人空老風雲興已闌心灰香燼冷夢短燭花殘未
悟謀身拙徒嗟涉世難五更風色惡一枕雨聲寒
　　雪
風吼千林怒雲垂四野低入簾花帶雨落地絮沾泥水
凍魚難釣山寒馬不嘶田翁方報我隴麥已生齊
　　春日即事
草木萌方動乾坤氣已和杯深浮臘螘波暖浴春鵞岸
口氷初泮山隂雪尚多古今因世革通塞奈時何
　　老懐
老懐多悵怏歸計日徘徊曉逐雞聲發春隨鴈影囬朔
方猶見雪南國已無梅囬首家千里傷心酒一杯
　　十四夜月
蓂莢生將滿桂花開未全常留千里色莫放十分圎海
角經年客壺中不夜天𤣥霜在何許擬問廣寒仙
　　讀復卦
七日始來復一陽消衆隂雷從泉下動春入草根深因
見鬼神跡廼知天地心發生容有漸消息又成臨
　　漫興
道德非虚位聲華恥過情林宗稱有道康節號無名自
分書為友何須禄代耕人間多劒㦸林下獨升平
　　寄道者
樓外山如㦸江南菊又花鳯鳴𤣥浦月人隔赤城霞别
後身雖健歸來鬢已華百年能幾日大半在天涯
　　老去
老去無佳興朝來得好音寒花因雨瘦秋草帶烟深斷
續風中笛蕭疎水外碪遥知今夜夢不負故人心
　　秋夜懐友
倦客傷秋晚踈砧搗夜闌星河千里淡霜樹五更寒鴻
鴈闗山阻豺狼道路難故人雖念我冠破不堪彈
　　客懐
世無雷煥劒誰聽伯牙琴湖海千鍾酒闗山萬里心義
當完趙璧禮不受齊金牢落天涯客寒牕半夜唫
　　獨樂
南畆春方動西山晚更竒江聲來斗帳天影落盆池不
厭花開早常嫌酒熟遲聖賢千載意今古幾人知
　　郊行
物逐年華變霜催鬢影皤向陽芳草盛瀕水落梅多塵
土埋長劒乾坤入浩歌沙鷗無一事江上自風波
　　春來
春來連日雨沙路净無泥地迥雞聲逺江空鴈影低麥
苗青出壠菜莢綠成畦物態叅差甚莊生莫彊齊
　　荅白仁甫
别後人空老書來慰所思溪塘連轡日風雨對牀時我
愛香山曲君竒石鼎詩何當湖上路同賦鷓鴣詞
　　思歸
桑榆催晚景桃李又春風過眼千頭橘驚心兩鬢蓬每
憐南渡客深愧北歸鴻安得豺狼盡常令道路通
　　漫興
一尊陶令酒千首杜陵詩每到勞心處還思得意時自
榮還自辱誰黠復誰癡試向天公問天公未必知
　　把酒
把酒澆詩興烹茶遣睡魔春風欺鬢短晴雪上髯多雨
過山如染潮平水不波可人雙燕子時向草堂過
　　呼童
呼童邀好客擕酒上髙臺傍路栁先發背隂花後開魚
因新水出燕為故巢來明日人重到殘紅滿緑苔
　　相逄
相逄連夜飲同賦送春詞月淡人歸後風香花落時青
山雲外髻白髮鏡中絲憔悴麻衣客天涯愧紫芝
　　嵗首
嵗首傷多雨朝來喜乍晴曉山青黛淺春水碧羅平鳩
拙行藏易鷗閒去住輕莫辭今日醉聊盡故人情
　　春興
斷續催花雨侵尋禁火天海棠猶半醉楊栁已三眠風
軟鸎啼後雲輕鴈去邊幾時人事了同結住山縁
　　途中遇雪
爛漫雲垂野須㬰雪滿天寒多龜手拆吟苦鶴頭偏不
見戴安道還思孟浩然典衣􁾾一醉應向酒家眠
　　倚樓
老去時時病春來日日隂鏡中雙鬢影枕上四更心每
厭紅螺淺長令緑蟻深悠然清興動聊作倚樓唫
　　老懐
江湖空自老涇渭欲誰分萬事樓前水孤身海上雲雨
多徒有歎天逺寂無聞滿樹昏鴉閙鵷雛獨不羣
　　觀物
人世常多故天機不少停竹兼庭草緑山入市樓青才
見風中絮俄為水上萍螟蛉與蜾羸一笑付劉伶
　　夏至
鹿角乗時解蟬聲向曉新隂㣲猶可畏女壯豈宜親羸
豕將為祟包魚不利賔髙明逺聲色謹此勝調神
　　秋感
鴈書千里至客櫂幾人還江窄風潮怒天髙雨露慳每
嗟巢燕苦多愧海鷗閒莫謂林泉逺開簾盡好山
　　感物
南國秋將半西樓夜未央驚烏投逺樹飢鼠穴空牆緑
竹寒篩月黄花晚傲霜一聲隣笛起彷彿在山陽
　　初寒
盡日閒欹枕經年不捲簾詩懐因病減酒量為寒添市
近無人到牆空有鼠嫌北風應念我吹雪上茅簷
　　寒夜
囊罄書猶富途窮道自通髙梧留海月老檜撼天風攪
睡茶無賴驅愁酒有功梅花消息好春到角聲中
　
　
　
　
　
　
　
　
　
　艮齋詩集卷九
欽定四庫全書
　艮齋詩集卷十
　　　　　　　　　　　　元　侯克中　撰
　　讀東坡楞嚴四相說四首
隂陽消息若循環動靜無端在兩間人物自生還自化
了如天地不相闗
因中得果果生因朝菌何修至大椿形氣自分多品類
枉將因果誑時人
乾坤父母大筌蹄萬類雖殊亦可推物自氣偏人自正
化工雖巧不能移
乾坤易簡豈難知化育流行無了期不去不來生滅斷
乾乾不息欲何為
　　致中和
不偏不倚是為中無盭無乖上下通莫怪對時能育物
聖人元與昊天同
　　大哉聖人之道洋洋乎發育萬物
天地無私品物亨聖入無妄自誠明此心既與乾坤一
萬物何憂不發生
　　克己復禮
嗜慾紛紜塞四端私心克盡道心安渾然一理涵生意
天下歸仁是不難
　　萬物皆備於我
五色昭昭寓目明鼻香口味耳收聲紛紛衆理心全了
一已能兼萬物情
　　三才
乾元資始賴坤成民得中和二五精天地若無人輔相
世間萬物恐虛生
　　讀反離騷有感
言出於心見所操𤣥謿未解反離騷一從草出揚雄賦
澤畔靈均賈轉髙
　　題三睡圖
野僧逃跡迹還多枕虎機闗嚇老婆可笑丹青太生事
又從筆底起風波
　　題穆王八駿圖
八駿驍騰氣象豪穆王乗此亦徒勞當時剰有賢肱股
可惜無人說旅獒
　　題松風醉歸圖
醉夢悠悠入杳㝠寒驢踏破亂山青一壺濁酒能多少
萬壑松聲喚不醒
　　題明皇吹簫圖
治音和樂亂音乖天寶新聲怨且哀獸舞鳯儀都不見
喚將野鹿入宫來
　　題桃源圖三首
流水桃花出武陵小舟分破亂山青秦人莫訝當時事
晉惠宫中醉不醒
四靣青山兩岸花避秦世世業農家漁郎囬棹無多嘱
莫作神仙到處誇
四海人心苦厭秦桃源風景佀堯民融融洩洩山中樂
說與龍眠畫不真
　　題江㠶掛月圖
山倚晴空水拍江一帆秋影月微茫慿誰細向舟人問
險處爭先有底忙
　　題黠鼠圖
子産生魚事可傷坡仙死䑕出空囊千年二老還相見
握手臨風笑一場
　　題家景圖
青襟兒女白頭親和氣溶溶四坐春塵土滿衣名利客
可能不愧畫中人
　　題蕭茂先松下幽人圖三首
石上幽人意趣髙古松千尺撼風濤手中書卷還知否
不是羲經定楚騷
詩酒閒身與世疎老來拂袖趂幽居黃塵滿眼誰知已
千尺髯龍一卷書
世路﨑嶇蜀道難歸來松下獨盤桓平生只有耽書癖
近日和書也不㸔
　　題鷺鴈圖二首
鷺鷥無意慕𡨕鴻飲啄閒忙况不同偶爾飛來沙上聚
阿誰寫入畫圖中
沙頭飢鷺厭風波塞外征鴻避網羅忙亦艱辛閒亦苦
一篇山水竟如何
　　題無心畫山水圖
白石蒼藤枕碧流風濤洶湧㺯扁舟可人一寸無心筆
寫出江山萬里秋
　　題脩端卿卷後
牕外脩篁案上書風流未必古人如老來更覺閒為貴
坐㸔門前幾覆車
　　題楊少監畫卷二首
風流江左管夷吾黃鉞旌旄照簡書畫裏徒行縁底事
更忙須駕短轅車
　　　右王導佚㳺圖
中年長苦别離多絲竹聲酣擁翠蛾此樂就令兒輩覺
東山不起奈卿何
　　　右謝安東山圖
　　題莘樂亭
伊尹當年樂有莘終將斯道覺斯民慿誰試問亭中客
天下曽無失所人
　　冬夜
瓦鼎香銷燭影孤北風如箭雪模糊擁衾獨坐寒牕下
閒聴瓶笙轉地爐
　　促織
徹夜悲吟曉不停宛如楚客哭秦庭從來忠告誰相信
叫盡西風未必聴
　　橙
壓樹金橙百步香肉酸實苦不堪嘗論人必以心為主
笑貌聲音恐色莊
　　蘭
空谷無人只自香澹然渾與世相忘春來多少閒蜂蝶
總為山桃野杏忙
　　木香
玊蕾氷蕤壓架稠日長香徹小紅樓此時風味無人識
花外一聲黃栗留
　　十月賣菊
過却重陽一月期園夫可是不知時賞音只有陶彭澤
事徃人非賣與誰
　　自况
閒是閒非不欲聞獨憐野鶴在雞羣西風何日髙飛去
萬里青天一片雲
　　汴梁郊行
大梁城下草連雲千古河山對夕曛一掬賈生憂國淚
西風吹上信陵墳
　　暑中有感二首
竹床藤枕葛衣單滿扇清風汗不乾誰念耘苗田父苦
日斜枵腹望晨飡
地皮如火水如湯麥罷田夫揷晚秧十月北風農事隙
借船輸入富家倉
　　贈相士周可山
人間久矣厭風波林下終為畏網羅行止未能區處得
可山將謂可如何
　　夏日偶成
晝苦青蠅夜苦蚊乾坤無地著閒身市㕓莫道山林好
豺虎從横更駭人
　　感事
夭桃囬首笑寒梅却被梨花冷眼窺畢竟春光誰是主
洛人不厭牡丹遲
　　題柯以善所藏瘦馬圖
龍眠老筆少陵唫詞意雍容怨愈深不棄敝帷埋駿骨
主人應媿古人心
　　題李公略所藏髙彦敬夜山圖卷
幽人清夜思髙閒誤落龍眠筆硯間萬仞峰巒千里月
廣寒宮裏㸔三山
　　題陳月觀所藏青紙梅花圖二首
曾向羅浮見此花一枝寫出舊烟霞小牕喚起師雄夢
瘦影亭亭立碧紗
毫端妙理丹青外林下幽情紫翠間宴罷瑶池王母醉
羣仙和月到孤山
　　秋夜
風露涓涓夜氣清數竿脩竹動秋聲破牕不禁西廊月
來向幽人枕上明
　　楊招討送乳香胡椒荅以木瓜煎戱贈
薰陸番椒各有差海南方物到貧家自慚不及前人德
投我瓊琚報木𤓰
　　謾賦
長門一賦萬黃金寫盡深宫怨女心莫怪長卿知底蘊
茂陵曽見白頭唫
　　臨安夏日
簫鼓聲中日正長繁華依舊属錢唐晚來簾幙薰風細
十里天街茉莉香
　　題髙彦敬越山春曉圖
滿目烟嵐滿意春江山如畫畫如真巖巖萬壑千峰秀
可惜中間無一人
　　春曉
枕上徘徊聴曉鴉東風吹雨濕牕紗園夫不管春光老
賣盡梅花賣杏花
　　西湖晚興
瀟灑梅花水外村嵗寒誰與共黄昏東風未到西湖路
雪滿孤山月一痕
　　酒醒即事
滿城桃李閙青紅都在詩人醉夢中醒後不知春幾許
賣花聲裏問東風
　　旅懐
緑隂滿地落紅稀逰子天涯久未歸獨倚闌干正惆悵
誰家燕子雨中飛
　　倚樓
梨花散雪栁成隂中有嬌鸎弄好音說盡春來無限事
東風吹入倚樓吟
　　晚晴
春蠶夏麥雨聲中水漲溪橋路不通風轉忽吹雲散盡
樹梢一㸃夕陽紅
　　客舍
杜宇聲中栁絮飛黃昏燈火思依依自憐久被闗山隔
常捲朱簾待燕歸
　　荷花
緑隂庭院雨初收六月荷花爛漫秋一片錦雲香不斷
薰風吹入夕陽樓
　　觀物
芭蕉才展笑丁香楊栁將眠妬海棠争似梧桐飛一葉
便教酷暑作新凉
　　贈相士陳梅坡
梅花坡上一枝新忙殺前村踏雪人欲向逋仙問消息
乾坤畢竟幾時春
　
　
　
　
　
　
　
　
　
　
　
　艮齋詩集卷十
欽定四庫全書
　艮齋詩集卷十一
　　　　　　　　　　　　元　侯克中　撰
　　題劉同知憲明竹林歸隠圖
深躍髙飛魚與鳶有餘不足䕫怜蚿山林廊廟聴所遇
窮達富貴無非天燕山劉君英且賢知幾識變能方圓
從軍少日尚意氣馳馬試劒三十年一日取史讀是非
剖判如目前晚年力窮經信如食蜜無中邊民生性皆
善為惡非本然或拘氣禀異或為外物遷茍能克盡已
之慾天理亦復純而全聖人大道直如弦公能了了知
其傳沉酣玩味亦已久得魚得兔忘蹄筌莊生齊物論
老氏谷神篇靜中胸次清如水一讀徑造𤣥中𤣥黃塵
嵗月催華顛便欲歸去棲林泉太行之陽竹林外有水
可釣陸可佃雲林四時風景妍更須畫手煩龍眠筆端
造化寫元氣未信淇川輸􁌚川我生不辰私自憐擬鬻
琴書買釣船愛水愛山平日事此生此疾何時痊幾時
歸夢迷風烟羡君去我如登仙臨風握手一杯酒與君
共結蘇門縁
　　西園月下唫
西園寂寂花冥冥銀河影落寒無聲乾坤一雨開晚晴
西風滿意新凉生此身不為塵䋄嬰恍如夢到芙蓉城
花邊不見人吹笙但覺一天風露清吾有美酒同誰傾
月華照破幽人情此樂自足娛生平豈以富貴為峥嶸
今日布衣吾何輕明日錦衣吾何榮誰為白屋誰公卿
髙門未必皆豪英老懐素不求功名悦親亦欲長安行
出門道路多榛荆豺狼蹤迹何縱横興來吸酒如長鯨
醉中不覺新詩成雄雞一聲天下明
　　秋夜
森森秋氣寒摩空秋光山色空濛中西風滿地槐隂濃
莫凉石井凋疎桐飄飄髙興凌蒼穹月波冷浸姮娥宮
草根啾唧鳴寒蛩雲間斷續聞秋鴻自傷踪跡何飄蓬
紅塵鞍馬長西東世間奔走多兒童羣烏誰與分雌雄
山頭有苗髙且崇下䕃澗底百尺松良才偶處荆棘叢
嵗寒豈與髙莱同我知富貴皆王公誰云草澤無英雄
不堪衰朽臨青銅學書學劒今何功安得猛士持神鋒
奮然跨海誅長虹擬傾銀漢澆塵胸瓦鉢不貴黃金鍾
無何鄉裏誰相從髙情賴有無名公天根月窟人中龍
肯來為我開朦朧相逢􁾾却衰顔紅黃花籬落生春風
　　和薄薄酒
薄薄酒可自娛麤麤布儘自如薄酒麤衣樂有餘狂興
飲乾畢卓甕醉魂猶繞黃公壚醒來許再飲醉倒不須
扶汨羅江上獨醒客何似髙陽一酒徒詩思逸酒腸寛
可嗟人世多悲歡莫種子孫祸空令肝膽酸不聴是非
徒勞洗耳不招塵土何必彈冠閒身凖擬菟裘老不受
人間富貴瞞問蒼天何匆匆造物戲我如児童浮雲富
貴猶敝屣但求夢裏無相逢衣雖麤一重不煖添一重
酒雖薄一鍾不醉復一鍾莫言薄酒難成醉但願清尊
常不空金烏催玊兔春燕隨秋鴻儘他短髪星星白放
我衰顔日日紅我嗟人寵辱人笑我疎慵棄財如土羡
龐公積金買禍悲石崇榮辱事古今同老鶴固當巢雲
松丹鳯只合棲梧桐萬事不湏多計較醉鄉深處無西
東黃塵十丈埋英雄空聞漢殿并秦宫斷碑仆碣衰草
沒壊階頺址愁烟蒙感慨落誰詩筆底興亡付我酒杯
中一聲長嘯潛蛟龍九霄豪氣盤長虹浩歌歸去誰相
從止有碧山明月野塘風
　　燕山行
燕山八月秋風髙蕭蕭颯颯吹麻袍風雲入夢喚不去
自知伎倆如鉛刀人生若春草世事皆秋毫倏春忽秋
變寒暑欲粘日月奈何不解煎神膠賢愚貴賤共一世
老死不識誰英豪魚龍混人海蘭蕙雜蓬蒿江山浩蕩
不知幾千里一身奔走何劬勞我欲住西山西山當路
猛虎長咆哮我欲隠東海東海蛟螭日夜翻風濤隠水
住山俱不可何如養拙作鳩巢我籬以翠竹結屋以白
茅閒花野菜滿前後矮槐髙栁羅周遭麤衣糲食有餘
樂客至竈冷無烹炮興來花底餔醨糟醒來牕下讀離
騷憑誰說與三閭老莫謂劉伶非爾曺從兹可結忘年
交
　　秋宵步月
澄澄金氣浮天河月華桂影髙婆娑嚴霜到水凋池荷
西風落葉虚庭柯百年無奈四時速一事不成雙髩皤
長繩不繫西飛日浮世空隨東逝波英雄盡向黃塵老
古今不覺青山磨張良重死輕相印范蠡全身老漁蓑
李斯讒喙遭顯戮楚客獨醒投汨羅千古是非無處問
丈夫畢竟當如何我有藜杖芒鞋敝緼袍王孫繡鞍驕
馬鳴玊珂我獨彈鋏悲來歌王孫蹄去醉顔酡我非孤
癖絶交㳺蒼松元不招陽和衡門盡日無人過舉杯月
裏邀姮娥未必姮娥不世情畫樓髙處清光多
　
　
　艮齋詩集卷十一
欽定四庫全書
　艮齋詩集卷十二
　　　　　　　　　　　　元　侯克中　撰
　　書懐
多病形骸混世塵一時元老樂相親論交敢結忘年友
揣分甘為入幕賓蝴蝶可憐三月莫牡丹能得幾時春
如今去住誰拘管好箇江湖自在身
　　興來
愁裏那堪聴子規興來還覺牡丹期闗心錦樹香仍好
到手金罍醉莫辭捲地狂風花落後透簾殘月酒醒時
堂堂春去誰能挽裊斷垂楊碧玊絲
　　濁渭
濁渭清涇未易論從他燕蝠自朝昏商君必欲更秦法
宋玊徒勞弔楚魂萬斛精梁羣鼠厭一鈎香餌六鼇吞
老來不解興亡事睡足斜陽栁外村
　　莫春感懐
香冷金荷畫燭殘人生常恨四并難消磨永夜須醽醁
主張餘春有牡丹故國松楸千里夢破牕風雨五更寒
天涯多少傷心事倚遍西樓十二闌
　　逺逰
好山招隠合歸休底事天涯賦逺㳺塵世幾人能百嵗
客懐一日抵三秋風號老樹寒蟬切霜廹虚堂社燕愁
顧我自無湖海氣也能髙枕卧曽樓
　　城樓感事二首
霜落錢塘木葉疎樹猶如此况頭顱乘桴政欲浮滄海
擿埴那堪索畏塗周顗保全王太傅叔牙知殺管夷吾
滿衣塵土無人問慷慨臨風酒一壺
社燕秋鴻幾徃還病軀依舊住人間不填溝壑何多幸
彊涉風波亦厚顔霜後謾誇黃鞠好沙頭未見白鷗閒
錢唐六載誰知已城外西湖樓外山
　　久客
久客情懐觸處傷樂天老去不能忘風敲砌竹秋無際
月轉庭槐夜未央幾縷腥涎蝸篆細一椷鄉信鴈聲長
異鄉何幸多知已蘭秀蓀馨菊又芳
　　和王國用宣慰述懐韵
泛泛扁舟一葉輕五湖佳處弄新晴醉中杯杓秋雲滑
夢裏池塘春草生昨日方榮今日悴前車纔覆後車行
詩書自有無窮樂肯為人間寵辱驚
　　湖海
湖海元龍氣自豪古今公論豈能逃光風霽月時難得
白雪陽春調更髙元亮未嘗聞杜宇伯倫終不信離騷
是非利害都休問醉聴真珠滴小槽
　　秋夜獨坐
蕭然風露入秋堂頓覺虛牕枕簟凉烟盡片時金鴨冷
月明終夜木犀香百年事業一壺酒萬卷詩書兩鬢霜
用舍窮通均有命莫因得鹿笑亡羊
　　感事
劉伶常醉屈原醒酒頌離騷似反經小器易盈如斗盎
大聲難掩過雷霆山銜落日千林暝水接長天一様青
客至莫談當世事有書髙誦老夫聴
　　秋晚
少年湖海不知愁景入桑榆事事休富貴未嘗希晉楚
功名定不到巢由西風籬落黃花晚明月闗河白鴈秋
千載有誰如范蠡五湖容我泛扁舟
　　秋夜懐友
秋老東籬菊已殘故人猶未報平安飲餘浮螘愁仍在
過盡飛鴻信轉難一寸青燈然永夜半牕零雨送初寒
匣中長鋏塵生久肯為無魚􁾿次彈
　　漏盡
漏盡譙門鼔不撾冷霜殘月射牕紗嗸嗸鴻鴈長為客
小小蝸牛尚有家千載廢興消竹葉百年勲業愧菱花
江湖牢落成何事贏得星星兩鬢華
　　清明後雨中有感
盡日尋春興未闌落花庭戸雨珊珊香銷寶篆黃金冷
風撼筠梢碧玊寒杜宇精魂愁夜永牡丹顔色惜春殘
垂楊似苦東君去青眼盈盈淚不乾
　　觀物
物態人情儘擾攘靜中容我細稱量豺狼至惡猶知母
蜂螘雖微亦有王桑吐緑雲蠶紙盡花飛紅雨燕泥香
都將造化無窮趣收入奚奴古錦囊
　　有感
滿地蒼苔襯落英羅衣猶怯曉寒輕栁花白候風無定
梅子黃時雨不晴萬事總違前日願一杯聊盡故人情
陶然未接無何境卧聴江潮打岸聲
　　浩歎
幽谷芝蘭雜草萊塩車騏驥等駑駘汎觀離亂屠沽輩
總是承平將相才楊栁儘教風外舞牡丹可惜雨中開
春歸芳草連天逺日莫佳人望不來
　　野興
野人僻性自疎慵歸興年來似酒濃秋露曾沾山躑躅
春風不管木芙蓉獄中劒氣招雷煥㸑下琴聲感蔡邕
老去不愁林下友六經諸子舊相從
　　秋懐四首
客路黄塵染敝衣此心元與世相違每臨青鏡慚衰朽
枉著黄金買是非爛漫雲山歸鳥盡蕭條霜樹故人稀
西風不管天涯恨社燕秋鴻各自飛
窮愁有脚日相隨心與時乖百不宜醉裏見山如故友
病中得句勝良醫巢無𤣥鳥社方過菊有黄花秋未知
千載淵明歸去後西風容我醉東籬
萍蹤梗跡寄天涯幾見江南換物華短髪飄蕭嗟嵗月
敝裘辛苦厭風沙錦城老栢千尋木玊井秋蓮十丈花
材大古來無用處牡丹香徹五侯家
結得生平故紙緣五車不博一囊錢愁便綠螘澆秋興
病苦青蠅攪晝眠十載未諳南海俗幾時歸種北山田
蒼生莫望深源起咄咄書空更可憐
　　秋夜
滿院蒼苔雨後深晚風如帚掃頑隂且傾濁酒澆岑寂
莫把閒書較古今玩世我知陶令趣傷時誰識賈生心
短檠殘燭虛牕月辛苦寒蛩徹夜唫
　　感事
彊哭雖悲自不哀真親未笑意先諧知幾那得人如鳥
報本猶聞獸有豺千載湖山留畫舫九州塵土厭芒鞋
好花似與東風約時送幽香到竹齋
　　錢唐春日
錢唐春日憶梁園地限江河氣自偏水外借樓聊度日
天涯囬首又經年梅専南土生成早栁得東風造化先
百嵗人生今過半更㸔桃李幾争妍
　　春曉
料峭東風送曉寒梅花消息已闌珊雨催新燕尋巢急
雪阻歸鴻出塞難小草乘時生曲徑好山終日對危闌
桃夭杏艶從渠閙留著芳尊待牡丹
　　懶散
懶散形骸百不宜此身長恨住山遲一庭花氣迷蝴蝶
滿地月明聞子規少日有緣償酒債莫年無用坐書癡
跖脩淵天縁何事問著天公未必知
　　清明感事
富家過節猶寒食旅舍平時亦禁烟暖老無功嗟栁絮
買春不住笑榆錢鏡中白髪非前日樓外青山似舊年
佳客盡情招不得滿牕花影枕書眠
　　春莫
夭桃繁杏擁樓臺淡抹濃粧次第開照眼彩雲凝緑樹
轉頭紅雨㸃蒼苔鳥知薄莫投林去燕怯輕寒過社來
百嵗人生能幾日一年春事又塵埃
　　倚樓
倚樓初不為行藏一㸃青山是故鄉愧爾菱花明似月
照人蓬鬢白於霜百年人物空春夢千古闗河又夕陽
莫道水深魚極樂不如魚水兩相忘
　　嵗晚
楚水吳山萬里賖天涯嵗晚動長嗟仲舒下筆成三䇿
惠子藏書漫五車嘉榖每傷秋雨盛好山常惜莫雲遮
世無博物張華出竟把鉛刀作莫邪
　　秋曉
銀箭無聲玊漏乾布衾如鐡紙牕寒富商不畏瞿塘險
逐客空嗟蜀道難樓外青山招我隠天涯綠綺向誰彈
髯霜鬢雪人生了勲業何須鏡裏㸔
　　重陽雨中感懐
天涯九日厭飄零况復淋淫愴客情萬里悲風催晚景
兩簷寒溜瀉秋聲驅除磊塊非無術準擬登臨又不晴
莫謂君臣難際會菊花千載一淵明
　　春日途中二首
父母駸駸兩鬢華倚閭終日望天涯太平簫鼔村村酒
寒食亭臺處處花萬里歸來嗟塞鴈幾行飛去羨林鴉
窮途多少思親淚莫遣東風吹到家
滚滚黄塵滿敝衣旅人春晚思依依天涯岐路亡羊去
枕上闗山化蝶歸桃業逺勝荼葉苦梨花不待栁花飛
思親自謂還家好猶恐山妻不下機
　　南塘夜飲
雨後風來枕簟涼厭厭良夜對南塘一輪璧月桂花冷
十里鏡湖雲錦香釣水采山盤谷樂幕天席地竹林狂
滿斟濁酒閒唫嘯不放常人入醉鄉
　　宿重陽觀
蓬鬢刁騷一草冠竹齋瀟灑兩蒲團人間嵗月空催我
壺裏烟霞不属官塵土定知今後少乾坤還比向來寛
杖藜徐步斜陽外笑㸔蜣蜋衮糞丸
　　青草湖阻風
溪風洞俗不堪論楚些吳儂儘厭聞千里烟嵐青潑黛
兩岐霜竹翠連雲故人自有金蘭約覊旅誰將玊石分
猨鶴不須多悵怏歸來擬和北山文
　　鼇山早發
長夜漫漫不肯明戌樓更盡曉雞鳴櫝中有玊人心重
囊裏無金馬背輕滿甕綠醅隨分酌數莖白髪借愁生
自慚不是天涯物莫向征夫説姓名
　　汴梁元日懐親時弟良卿為刑􁾸掾因寄之
君在燕都我汴梁寥寥闗塞兩相望脊令有恨來南土
諼草無功樹北堂白日簿書官事冗紅塵道路客心忙
雙親老大情何苦誰為新正壽一觴
　
　
　
　
　
　
　
　
　
　艮齋詩集卷十二
欽定四庫全書
　艮齋詩集卷十三
　　　　　　　　　　　　元　侯克中　撰
　　别金臺諸友
蟋蟀悲唫動客愁書來催我復南州不才毎荷親朋愛
多病難堪父母憂冉冉碧雲燕塞晚嗷嗷白鴈楚天秋
霜風不卷殘荷盡留與行人泛柏舟
　　汴梁即事
暮史朝經豈有程陽春白雪古難能好山自許幽人住
明鏡何妨醜婦憎大野縱騰千里火小齋嚴禁一龕燈
清涇濁渭誰分别浩浩黄流問不譍
　　牢落
牢落天涯鬢已􁿀亡羊岐路定何之平生泉石空成癖
滿腹詩書不療飢塵世虛名千古重草堂真樂幾人知
鵾鵬九萬扶揺逺應笑鷦鷯老一枝
　　秋旱
塵滿麻袍雪滿髯風吹病骨怯秋嚴糓苗不雨飢將至
梨葉經霜色重添牛喘一時懷丙吉菊荒三徑憶陶􁿁
日髙衙散蜂兒閙採遍寒花意未厭
　　秋霽
雨沐秋容絶㸃埃一杯誰與共荒臺仰看白鴈銜書過
坐待青蚨致酒來髙栁四圍雲幙展好山千里畫屏開
衡門盡日無人到黄雀從容啄緑苔
　　客中有感
北州才子又南州風裏孤蓬不自由楊子江頭秋渡馬
洞庭湖上夜行舟松楸未卜容癡坐藜藿雖貧敢妄求
可是謀生太迂闊一身長使衆人憂
　　西郊散步
杖策行唫不憚勞西園佳趣勝東郊人貧反比蝸無舍
鳩拙猶知鵲有巢酒後逢花從去住枕中得句自推敲
幾時獨對庭邊竹細聽春風碧玉梢
　　秋樓遣興
久客天涯興自䦨可堪蹤跡寄臨安一天海氣侵肌冷
八月江潮破膽寒僻地幾時曽啓戸小樓終日厭憑䦨
巨魚己落任公手誰為纖鱗下釣竿
　　久客
十年蹤跡逐浮萍四海交游隕曙星白璧自為希世寳
黄庭誰作換鵞經鏡中鬢影莖莖白樓外山光處處青
久客天涯歸未得杜鵑哀怨不堪聽
　　晚春
正喜羣芳壓樹稠忽驚紅紫一時休老來詩筆如神助
春去花枝似鬼偷千尺游􁿀縈暮景一巵芳酒浣離憂
杜鵑聲裏東風惡滿地楊花㸃㸃愁
　　自警
秦霸虞亡百里奚可能只博五羊皮楚人抱玉悲三獻
漢守辭金畏四知病後等閒為酒困老來依舊坐書癡
米如珠玉薪如桂猶欲兒孫食肉糜
　　戲題
嵗月空催白髪新詩書只博老來貧一杯竹葉茅亭晚
三弄梅花紙帳春病怯朔風穿戸急愁聞飛雪打窓頻
萍虀豆粥晨飱了笑殺風流石季倫
　　公子行
畫㦸朱門樂事多春風池館水明波兒嬉輕碎玉如意
客散不收金叵羅盡日優伶餘酒肉通宵鄰里厭笙歌
憑誰細問青雲客奈此人間凍餒何
　　感舊
穠李天桃次第新牡丹留得殿餘春石崇禍起珊瑚樹
馬援疑生薏苡仁今見槖駞來海角昔聞杜宇叫天津
相逢不􁾾西湖醉白首能存幾故人
　　和柯以善閒居感事詩韻
月入星河北斗寒聖賢際㑹古來難萬鍾不受齊宣祿
五斗何勞靖節官麟鳳自應逃禁網貂蟬未必到儒冠
一尊細讀離騷罷慷慨令人憶幼安
　　夜坐
憔悴梁鴻久賃舂漢家何事不相容壯懷老去如灰冷
歸興年來似酒濃千載風雲從鄧禹一時湖海自元龍
澷澷長夜無人語挑盡寒燈聽曉鐘
　　感時
百年日日是芳辰草木乘時次第新燕子不知江上晚
牡丹先占洛中春南荒莫道多虵虺中國都能幾鳳麟
流水桃花千載後更誰曽見武陵人
　　自笑
論史談經夜不眠歸期未遂買山錢紅塵有恨江湖異
白髪無情嵗月遷曉夣池塘春草地凍唫風雪早梅天
青蠅鑽紙成何事一笑蘇杭十二年
　　老懐
白髪書生老更慵北窓髙枕自從容不憂米勝珍珠貴
且喜杯深琥珀濃栁絮飛殘方芍藥菊花開盡又芙蓉
争如空谷風烟好千仞懸崖百丈松
　　自適
布衾如鐵簟如氷多病筋骸老不勝故國闗河秋過鴈
破窓風雨夜挑燈託身人海知今是掉臂王門記昔曽
斥鷃藩籬聊自適扶揺九萬任鵾鵬
　　羇懷
嵗晚羇懷萃百憂飄蕭蓬鬢朁花羞琴書有分追陪老
風雨無情斷送秋賔鴈夜投江外浦旅人寒倚水西樓
闗心多少天涯恨醉入無何事事休
　　中秋晚霽
秋空黯黯障陰霾老子南樓事不諧霜氣随風清海宇
月明如水浸天街儘傾旨酒酬佳興莫把新詩惱壯懐
試向姮娥問消息幾時歸棹過江淮
　　秋思
塵滿虛齋草滿庭研如廢沼筆如僧詩魂夜繞金莖露
酒病時呼玉井氷簾幙蕭條悲社燕杯盤狼藉厭秋蠅
陶然醉倒無人喚睡起東窓日己昇
　　錢唐即事
白髪蕭蕭滿鏡中客懐寥寞燕巢空鴈投絶域書難託
虎迫嚴城路不通二尺短檠挑夜雨一聲長笛怨秋風
西湖流盡繁華夣忍聴江潮打廢宫
　　閒居懐友
僻巷柴門夜不闗一簮華髪照衰顔鑿開蒼蘚通流水
捲盡珠簾得好山三逕儘容歸去樂萬金難買老來閒
故人别後知何處應在神嵩泰華間
　　漫賦
澤畔青蕪沒紫蘭鏡中白髪代朱顔六龍矯矯當天運
九虎耽耽守帝闗江月自圓仍自缺野雲飛去又飛還
争如醉跨黄牛背一笛天風滿意山
　　過友生新居
静看飛雲自徃還了如名利不相闗庭中綠樹窓前竹
門外滄波屋上山林鳥不驚行客少沙鷗常羨主人閒
西湖風月無邊景都在詩翁杖屨間
　　夜坐
花滿銅瓶酒滿尊旅懐寥寞過黄昏一樓明月開天宇
半夜驚潮出海門蝴蝶自疑莊叟夢杜鵑誰信蜀王魂
人間多少傷心事殘燭無聲㵼淚痕
　　惜春二首
青帝行權萬物春草芳木秀一番新人人儘欲趍時貴
燕燕何曽厭主貧小筍㑹看凌月露好花可惜委風塵
韶華豈欲輕歸去杜宇聲中字字真
睡起春寒酒力微杖藜徐步欵柴扉好風有意頻吹面
細雨無聲暗溼衣興似日長詩筆健歡隨春盡酒帘稀
東君與我同為客何事年年獨自歸
　　感春
岸花汀草不知名野杏山桃結　成春去湖山應有恨
夜來風雨太無情酒家慣聽提壺語田舍初聞布榖聲
欲向東君問消息夕陽無語下西城
　　晚春述事
滿面塵埃兩髩霜不堪萍梗寄錢唐雷霆勢迫春潮怒
風雨聲連晝漏長旅舍經年人事少市河終日客舟忙
書窓未省韶華老俄聽樓前賣海棠
　　用前韵
旅食江南十二霜市樓寥莫對横塘賣花聲少韶華暮
垂栁陰多化日長燕子營巢徒自苦蜂兒釀蜜為誰忙
東風吹遍無名草那惜餘春到野棠
　　僻性
僻性常思拜杏壇病軀不識夢長安獨清有髩嗟霜白
尺素無材寫寸丹長塞霜風秋爛熳短檠燈火夜䦨珊
時人只說梅花好誰為蒼松話嵗寒
　　自適
睡起移牀趂綠陰異鄉風物動長唫松筠老負凌雲􁎾
葵藿生含向日心千里好山招我隱一巵芳酒約誰斟
妻孥莫厭家貧甚滿腹詩書抵萬金
　　感春
過隙光陰逐水流惱人風物更堪愁冥濛小雨寒無賴
狼藉落花春不收莫用新詩追暮景且斟濁酒浣離憂
怳然三月清明過一片繁華夢裏休
　　登臨
長日虚齋厭苦吟偶扶藜杖獨登臨無窮宇宙千年事
有限形骸一寸心水外輕鷗青漲逺雲間幽鳥翠微深
旅人不似歸鴉好夜夜相呼返故林
　　山居
竹滿空庭草滿階山居殊不費安排紅薑紫蠏撩清興
白酒黄雞愜素懐華嶽豈能留若水錦城只合着乖崖
野夫僻性無他好飽誦羲經老艮齋
　　即事
短髪刁蕭滿鏡􁿀河梁􁿂手暮何之共誇鮑叔分財日
獨念延陵掛劒時金馬未投鸚鵡賦玉人休唱鷓鴣詞
曉來欲問東君信春到梅花第幾枝
　　立春後書懐
昨夜東風底處過栁條依舊得春多百年湖海閒中老
萬里乾坤醉後歌雲盡好山青似染雨餘新水净無波
從知無忌凌烟閣不及堯夫安樂窩
　　登樓有感
造物㝠㝠若有知夔蚿隨分動天機百年傳舍隨流水
幾度憑䦨送落暉秋色暗從孤鳥沒晚霞偶趂斷鴻飛
古今得失原如此莫與莊生較是非
　　懐古
莫謂龍韜勝犬韜恐因一割廢鉛刀渡河有筆書三豕
跨海無人斬六鼇齊士但能知管晏沛公不過用蕭曹
自從老却元龍後誰卧曽樓百尺髙
　　錢唐客懐
亡羊岐路足風沙白首飄零未到家子美有詩哀杜宇
樂天無淚聽琵琶江紅方綠閩中果魏紫姚黄洛汭花
一片錢唐佳麗地不應自我作天涯
　　自釋二首
天涯嵗月厭飄零畫虎屠龍兩不成梅雨闗心唫思苦
竹風吹面醉魂清誰家楊栁黄鸝囀何日梧桐彩鳳鳴
羌管一聲樓外起旅人懐抱若為平
鑚紙癡蠅毎自慙綠蓑定不換青衫頭雖似雪身猶健
心未成灰口已緘五栁永懐陶令趣二桃輕信晏嬰讒
長竿犢鼻譏當世千載令人愛阿咸
　
　
　
　
　
　
　
　
　
　
　艮齋詩集卷十三
欽定四庫全書
　艮齋詩集卷十四
　　　　　　　　　　　　元　侯克中　撰
　　掩扃
盡日無人晝掩扃静中窺見古人情誰憐元亮生衰世
我喜堯夫老太平儘向詩書窮至理肻隨蠻觸較虚名
夀陵未得邯鄲術匍匐歸來失故行
　　歸興
暮史朝經似蜜甜春蠶夏麦樂無厭一之為甚其能再
二者何由可得兼鴈附好音來逺塞鵲銜新喜下重簷
定知歸計明年了莫向蓍龜問象占
　　謾賦
造物權衡果在誰區區生我欲何為飄零蹤迹渾無定
懶散形骸百不宜絶世孤髙吾豈敢隨時俯仰自相欺
丹心一寸恒多苦說與妻孥未必知
　　病後
門外黄塵十丈深鏡中白髪不勝簪皇天生我本無意
造物戲人如有心日月晦明朝又暮聖賢憂患古猶今
年來事事消磨盡只有琴書是賞音
　　清貧
清貧濁富迥難同食蓼蟲慚食蜜蜂米似明珠薪似桂
車如流水馬如龍榮公有道稱三樂孟氏知幾鄙萬鍾
歸計未能吾老矣幾時髙卧白雲峰
　　春前一日
嵗月催人不易禁一陽來復又成臨旋篘綠酒浮新螘
細擘黄橙破軟金臘雪逡巡呈美瑞春風咫尺入長唫
東君己得梅花信莫向泥牛問好音
　　夏日即事
窻外青蠅止棘榛枕中白蟻閙槐根我知道可㤀人勢
誰謂吾能大子門秋露滴殘齊女怨春風吹斷蜀王魂
野夫心地渾無事千首新詩酒一尊
　　感時
憔悴青衫陌上塵飄蕭白髪鏡中新石崇未保終身富
原憲何妨徹骨貧夜永鴟鴞惟恐晝嵗寒松柏不知春
施施東郭墦間客醉飽歸來笑罵人
　　僧舍即席賡冦都運詩韻
拍天洋海泛枯槎􁂼地狂風掃落花林外好山藏古寺
世間光景屬豪家乾坤浩蕩時難得嵗月蹉跎鬢易華
日月穿墉又穿屋不知誰謂䑕無牙
　　過仙林寺感事
鸚鵡能言不出籠弋人無意慕㝠鴻六經已自分邪正
三語何須較異同必若彘身加爼上何如龜尾曵塗中
一枝蒼竹一壺酒乘月空山訪醉翁
　　即事
瑟奏逰魚聽瓠巴妖狐未易誑張華獨憐糞壤埋芝草
誰把瓊琚報木瓜蟻子片時成數陣蜂兒一日閙三衙
秋江莫道芙蓉老自有寒梅次第花
　　辭墳
父母劬勞生此身昊天罔極報深恩既無聞望光宗祖
又闕詩書教子孫寒骨移時成袝葬病軀甘分老衡門
一杯清酌千行淚落日荒烟野樹昏
　　兀坐
懶散形骸與世疎孑然兀坐一何孤與為莊叟樊中雉
寧作周公屋上烏花映尊罍傾北海雨侵蓑笠釣西湖
良田數頃書千冊只此傳家是永圖
　　立春自況
以艮名齋了此身年年送丑復迎寅時行時止雖由命
成始成終恐在人花栁儘呈新態度松筠不改舊精神
曉來便覺東風好天地氤氲萬物春
　　十年
十年蹤跡寄江湖滿篋黄金取次無病後不堪衰鬢短
貧來何止故人疎誰言養女當如鼠自笑生男不及烏
阿濬頗能知我意夜窓猶不廢詩書
　　阿濬生朝
三人行處有餘師善者從之惡改之為矢為函分路處
學詩學禮過庭時蒼松澗底徒千尺丹桂雲中看一枝
尺璧兼金無足貴人生當作克家兒
　　潭州病後登天慶觀閣
性野猖狂自不羣强隨行客犯紅塵登樓有賦哀王粲
投閣無由問子雲睡少那堪茶作祟愁來唯覺酒能神
到家了却松楸計何處山田不可耘
　　悼女
代母齊家惠愛深天涯永訣淚盈襟半窓春雨三更夢
一寸寒燈萬里心塵世情緣渠易舍蓬莱仙闕我難尋
江流有限哀無極多病形骸老不禁
　　杭州火後連雨二首
火熾無情欲燎原雨淫不己定傷田祈􁾜自足禳囬祿
錬石誰能補漏天逰子但憂焚旅次飢民未敢卜豐年
野夫嗟怨成何事自有人司造化權
正念誰能逐畢方又從何處問商羊坎離自昔曽無叙
禹益于今更有光市井等閒成瓦礫田疇瞬息决隄防
古今氣運元如此水及神堯旱及湯
　　自責
多病筋骸老更慵栁花又復逐萍踪康强吕望猶能釣
憔悴梁鴻不任舂出否我知顛趾利養身誰信朶頥凶
徒言納納乾坤大一箇微軀無地容
　　哭弟
難弟難兄慣忍貧豈期中道不為鄰勉求糲食供諸子
强著歡顔慰老親十載簿書成底事一家奉養屬何人
西窓燈火如年夜杜宇聲中哭莫春
　　義分
好山如黛水如藍白首飄零亦自慙美玉可沽何敢吝
兼金無處若為貪故人已死仍留劍知已求伸遽解􁿃
若水一生二字了麻衣眼孔勝圖南
　　丁祭
凜然遺像見丹青仿彿當年鯉過庭狂士尚能歌鳳徳
亂臣敢不懼麟經綱常炳炳垂千古香火區區拜二丁
黍稷棗脩猶未具忍言明徳有餘馨
　　和龔翠巖懷古韻
禹範箕疇出洛龜發揮己往鑒將來楊朱路錯徒能哭
夫子墻髙豈易窺刼火不燒三聖易國風難和二南詩
太阿斬馬如芟草未信張華肯倒持
　　懷古六首
磨不能磷湼不緇心如灰冷鬢如􁿀申商徒取千年誚
夷惠真成百世師書契未興先有易春秋方作已無詩
斯文一脉誰能繼澤畔靈均賦楚詞
聖賢垂訓貴知幾末世縱横好用竒即墨三年憐樂毅
商於六里笑張儀善無良報終為美惡有餘殃預可期
禍福感通如影響巧言令色欲誰欺
腹隱嘉謀智若愚匵藏美玉有如無漢家廢立諮元士
唐室安危繫老奴出弔不妨辭以疾矙亡豈料遇諸塗
頭顱如許將焉用誰為騷人乞鑑湖
冷暖人情自古今白衣蒼狗幾浮沉夕陽亭小謀非淺
偃月堂髙禍更深流水有源終入海閒雲到底不成霖
書生本是山中物何事人間彊苦心
昌黎表奏竄潮陽太白詩成逐夜郎家欲興隆生俊秀
國將顛覆廢忠良靈龜有用留枯骨黠鼠無知飽太倉
若使屈平知此理離騷定不怨懷襄
吕秦焚典復坑儒海内惟存煨燼餘蕭相僅能收版籍
漢皇初不重詩書隨時損益名雖異終古綱常道不虚
萬世鮑魚遺臭在至今人唾祖龍車
　　追和劉夢吉韻八首
　　　訪西山道院
芙蓉城闕五雲深亂石飛泉潄玉音濁酒毎因清興酌
新詩多為故人吟青鸞已報三山信白鴈空傳萬里心
殘日未傾歸去好病軀常苦暮寒侵
　　　樂道
樂道安貧是本情好官況不到儒生鶴憂斷脛鳬憂續
木貴非材鴈貴鳴白璧一雙憐項羽黄金四萬笑陳平
賞音只許陶彭澤誰信無絃是有聲
　　　老病
槐螘紛争睡正酣轉頭衰朽嘆吳蠶縱横籌策非無用
老病筋骸自不堪珠桂蕭條留浙右金蘭凋喪憶湖南
閒雲本是無心出又逐歸鴉入暮嵐
　　　晚興
林外孤岑倚暮烟江頭羈旅問歸船丹心有素人誰信
白首無成我自憐笑舉匏尊邀月飲醉和紙被裹雲眠
幾時拂袖三峯上玉井閒看十丈蓮
　　　即事
道何疎逺利何親學貴精詳行貴淳南國自添新白髪
東華誰羡軟紅塵楚狂有底徒歌鳳伯樂無端不相人
說與邯鄲貪睡客夢中花栁總非春
　　　山居
怪石巉巖老樹蒼斷雲􁿂雨送新涼四山樗櫟供樵斧
萬頃烟霞護草堂鑿地種蓮收水利引泉澆藥破天荒
人間謾說無梁棟澗底青松百丈長
　　　甘閒
聖學淵源未易能動憐髙鳥静憐僧一樓風月三杯酒
萬卷詩書半夜燈脩己安人君有得存心養性我何曽
客來每問紅塵事笑據胡牀竟不譍
　　　歸思
猛虎眈眈卧九闗此身只合老田間深憐徐福游滄海
頗恨希夷出華山素髪一簪黄卷樂青天萬古白雲閒
桑榆未遂歸休計慚愧投林倦鳥還
　　中秋懷友
酒聖詩豪老不任九霄風露滌煩襟寒生庭户秋方半
春入尊罍夜己􁿄萬里清光千古色一簪素髪百年心
故園今夕知誰健擬向姮娥問好音
　
　艮齋詩集卷十四
