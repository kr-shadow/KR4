#+TITLE: 稼村類藁-元-王義山
#+DATE: 2016-06-11 12:25:07
#+SOURCE: github.com/kanripo/KR4d0427 master dd0a490e                
稼村類藁原序
既壯宋天子詔郡國解試得小詞科一塲江南自吕東
萊真西山後此科不振已乆海内之士皇皇然無所師
余不敏竊有志焉私擬凡百篇莫余和者然亦舉子業
耳吕東萊真西山有功於斯道不在是余壬戍始塵忝
其為科目累亦甚矣洪平齋云士方其未仕讀非其書
既仕書不暇讀稍暇課兒書遍覧諸家時有省發輙附
以己說數年後所習似益繁去者復取之取者或復去
覺說之不可於心者尚多於是所存者鮮所謂讀書管
見是也又嘗取宋一經撮其要而書之曰提綱析其目
而粹之曰類纂幾數千萬言嗚呼漢之士雖病於訓詁
然今日置五經博士明日詔諸儒講五經同異有功於
道甚大魏晉以來詞氣猶近古時未有科目也唐人專
尚詞章全是科目壊之獨惟宋諸老窮則著書立言達
則致君澤民有為前聖繼絶學為千萬世開太平之功
蓋於科舉之外知有義理之學義理之外知有性命之
學由乎科目之中而不為科目累也一日惟肖類余讀
書管見為一帙且以宏詞擬藁宋史提綱宋史類纂麗
其後至如詩銘序記贊頌跋說書傳殿䇿問講義牋表
啟狀誄誌門分而户析之成三十巻嗚呼余一生刻苦
文字間止如此亦特一家說耳姑以訓吾子孫謹勿以
語人必有取之覆醬瓿者彊圉大淵獻月正元日稼村
王義山元高自序書于東湖寓舍
　
　
　
　
　
　
　
　
　稼村類藁原序
欽定四庫全書　　　　　集部五
　稼村類藁總目　　　　　别集類四(元/)
　　巻一
　　　詩
　　巻二
　　　詩
　　巻三
　　　詩
　　巻四
　　　序
　　巻五
　　　序
　　巻六
　　　序
　　巻七
　　　記
　　巻八
　　　碑
　　巻九
　　　銘贊頌賦
　　巻十
　　　跋
　　巻十一
　　　說解辯雜文
　　巻十二
　　　書
　　巻十三
　　　傳
　　巻十四
　　　殿䇿
　　巻十五
　　　䇿問
　　巻十六
　　　講義
　　巻十七
　　　講義
　　巻十八
　　　講義
　　巻十九
　　　講義
　　巻二十
　　　冊文奏劄
　　巻二十一
　　　牋表疏狀詞
　　巻二十二
　　　啟事
　　巻二十三
　　　啟事
　　巻二十四
　　　啟事
　　巻二十五
　　　啟事
　　巻二十六
　　　啟事
　　巻二十七
　　　劄
　　巻二十八
　　　祝誄行狀
　　巻二十九
　　　墓誌銘
　　巻三十
　　　樂府樂語
　　　　(臣/)等謹案稼村類藁三十巻元王義山撰義
　　　　山字元高豐城人宋景定中進士知新喻縣
　　　　歴永州户曹入元官提舉江西學事退老東
　　　　湖之上環所居種蓮名其堂曰君子又扁其
　　　　讀書之室曰稼村義山嘗食元禄故江西通
　　　　志列其名入元人中是書原刻乃題為宋人
　　　　者誤也集為其子惟肖所編凡各體詩三巻
　　　　古文雜著二十七巻詩文皆沿宋季平弱之
　　　　習絶少警䇿王士禎以為蕪淺無足取而至
　　　　詆為最下最傳然觀義山在湖南時湘潭縣
　　　　豪嘗因争田不遂獻之學義山引春秋齊人
　　　　來歸汶陽之田斷其非心悅而歸者頗合經
　　　　義故集中說經之作亦往往能自出新意如
　　　　解周禮師氏職中大夫保氏職下大夫而謂
　　　　鄭注稱周公召公兼攝之非又解古者天子
　　　　冕服備十二章而謂鄭注九章五章之非皆
　　　　頗有根據不同剿襲至表啟諸作清華流麗
　　　　織組自然實與劉克莊後村集蹊逕相近固
　　　　未可以其他文之骨榦未堅而槩加排斥矣
　　　　乾隆四十五年四月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　稼村類藁巻一
　　　　　　　　　　　　元　王義山　撰
　詩
　　贈㸃易婁君復
伏羲先天易其初一太極太極生隂陽隂陽各有畫濓
溪何所傳妙得於太極極上作一圏一圏只是白伏羲
己為贅大小圏更十不知果何意多是祖河圖所以負
笭者敢於嗤吾徒願與易相忘圏㸃畫皆無
　　郊壇奏告禮成口號
夜半宫中響珮環小臣髣彿見天顔月星明鍳齋壇上
穹昊昭臨方寸間五色雲祥開景運兩行露立綴仙班
皇心自與天心合萬姓歡呼法駕還
　　挽度宗
道隆兼德厚民庶樂難名宫合府中一身修天下平有
條皆快活無事不清明長樂天將晩如聞問寢聲
建隆成帝業肇造宋乾坤永穆昔傳子慈元今抱孫羮
墻有堯在謨訓即湯存血染攀髥淚哀纒徹九閽
　　挽遂初陳尚書
到得咸淳國歩艱幾回抗疏動天顔丈夫那肯死牖下
餘子從教活草間有分珠厓終著去無心白髮望生還
故人目斷暮雲處霧雨濛濛山外山
　　寄題黄静齋
静中樂處是琴書此樂輸君二美俱明鏡無塵佛關捩
内丹養火夜工夫梅花窗下參同契翠草庭前太極圖
探得黄庭真訣了不須更看養生符
　　題僧南浦詩巻
齊己諸人殻已蟬不傳詩印又多年水萍粘瓦終無用
風絮沾泥不是禪誰識鹹酸居味外要追風雅到刪前
讀師句法真家數拂拂松隂響澗泉
　　齋居雜興
道理須從妙處尋静中觀物了吾心一時俯仰成朝暮
萬變紛紜幾古今蠖屈蛇伸非矯揉鳶飛魚躍自升沈
莫隨名利相牽引方寸膠舟泥寸涔
一身自有一乾坤拍拍陽和禀得淳詩思己隨春意動
夜衾不怕曉寒新未應雲谷成遼邈常把滄洲入想因
覓句看書無箇事清泉可飲便非貧
山水之中足可娯田園數畝任荒蕪論交惟有詩知己
把酒相忘月與吾秀石漱泉清可硯孤峯掛日景堪圗
可憐直節如松勁剛被秦封作大夫
木曳斜暉抹淡紅薄窗微惹一簾風水如銀樣浸新月
山聳翠標撐碧穹天為騷人開眼界酒尋好句入杯中
興來㸃撿江山罷頃刻隂晴笑化工
天根分上下月窟幾晴隂老樹吹來古流芳直到今四
時花不斷一本理尤深記得南軒說要觀生物心
　　西湖即席和冷泉亭韻
石溜寒泉山色隂我來本不為花尋願分一滴清泉水
盡滌平生塵垢心虛洞迂風橋畔過急灘㵼月水痕深
襟期難與凡人道好和滄浪濯足吟
　　書永嘉嘉禾驛
老來倦躋攀悠悠憇山側層嵐軼穹霓紆縈困行客崖
傾覺嶮巇徑曲盤險迫石老枕雲根橋横界野色海嶠
吞暝暉松標掛辰極殘煙罩成幄長沙曵如帛天際鳥
知還溪澗魚自適機忘物無我慮淡意常寂泛觀穹壌
間天亦局於迹榮華忽彫枯俯仰遽今昔傾羲倐再旦
急軌等寄驛愚公果何為老且欲移石
　　題鄭氏義門
說到義時須割截如何氣象得渾全合非真合皆人者
生與俱生有性焉友是弟兄常底事仁於父子本然天
大書忍字果何意便覺流於矯揉偏
　　讀晩唐詩有感
學詩莫學晩唐詩學得晩唐非盛時願把鳬鷖和既醉
翻騰韻語作今詩
　　觀海潮
憑誰撼得海門開疑是神兵着力推霎地起來銀一線
駕山巻起雪千堆列江畫舫浮天去幾片紅旗逐浪回
畢竟神京鍾王氣海神豈為子胥來
　　題嚴子陵釣臺
吹起炎劉已冷灰先生功不上雲臺當初同學還何事
畢竟曾經講較來
　　挽賈平章生母
有子萬事足相與樂湖山花逕板輿穏萱庭衮服斑軻
親榮鼎養魯國忽喪還元氣極之母生賢奠兩間
修齡踰八袠五福萃諸身翟服儀容舊鸞綾諡誥新艱
難共淮楚褒表建齊秦曽聽呼兒道仲華能笑人
　　挽實齋劉尚書
緊官都做了只欠到台司言路古之直經筵帝者師極
中五福備天下達尊推方曳星辰履商山巳茹芝
節麾仍帥閫三道福星臨政澈寒潭底人行明鏡心船
中不留月童背也無琴誰憇甘棠下無窮蔽芾隂
　　春日即事二首
朔氣稜稜帶雪吹凝隂四面鎖寒枝自回造化微和後
如再洪濛未判時天遣江山醒醉眼春將景色入新詩
鄉晨一部簫韶奏草緑花紅山鳥嬉
步屧隨風過栁川眼前氣象覺熙然勾萌甲拆皆春意
魚躍鳶飛遂性天緑草方濃山盡髮紫芽新迸蕨初拳
自形自色何容巧禀賦元來物得偏
　　送雲遊瑩上人
從前身不染飛埃雪竇雲峯任往來石路滑時冝駐錫
浪頭危處且浮杯眼高桑下肯三宿脚健山中能萬回
四大空虛何底止信渠鑚得紙窗開
　　挽鹿泉賈參政二首
奪得公來鎮古洪武昌棠䕃藹春融生民立命學有用
活佛救人天大功上帝遣符徴范鎮斯民失怙哭溫公
山横抱犢人何在草木悲號一夜風
一老皤皤六十餘直從苦硬做工夫可憐爵齒嗇於德
惟有詩書付爾孤後學失師誰主此斯文墜地果天乎
櫬歸只借帆風力最是舟中麥也無
　　餞張宣慰三首
奉宣德意慰羣生曽未三年政己成乃父勲名在彛鼎
當家衣鉢合鈞衡如何歸隠山林得不管從來利禄輕
裴度淮西功業了佇乘馹傳上神京
貴介而能大耐官留心翰墨此為難龍蛇現影筆端活
風雨驚人紙上寒教子一經文墨續讀書萬巻夜燈殘
一門數世衣冠盛曾把君家家傳看
種了甘棠打疊回遮留競凑轍轅來只存詩擔作行李
若問歸囊清過梅抵為運籌咨漢傑傳聞近日築燕臺
為言民力東南竭好趂層霄閶闔開
　　贈心月相士
十五以前月清光逐夜生自朔以至望浸長而浸盈十
五以後月明減而生魄自望以至晦浸微而浸闕嗟彼
天上月有圓闕隂晴惟有心中月天者常清明持此以
鑒人妍媸奚所遁此月不在天月在爾方寸
　　挽白鹿洞賓吕善居
元是雙峯門下士席間參請到源頭魯人知有樂正子
漢世曽稱馬少游白鹿洞賓儒領袖紫陽教主道源流
有兒曾斫月中桂家學相傳卒未休
　　和韓御史題滕王閣韻
閣枕臺隍暇日臨興懐風景寄情深江山為友更添我
宇宙皆詩放縱吟不盡川流朝復夜無窮事㑹古來今
一般輸與漁翁好閒是閒非不累心
　　再用韻
喜瞻御史又來臨感慨登高此興深許大乾坤付盃酒
幾多景物入孤吟慚無王勃詩家數賴有韓公記古今
休訝江東暮雲隔相逢萍水兩知心
　　古意二首
少年紅顔女敷芬對芳樹盈盈淡艷粧清歌雜妙舞凝
睇倚高樓桐絲試一譜世間知音稀誰識姱節素清貞
守幽閨不作凡子婦容華委西山良人兮何暮空牀思
悠悠明月正當户
東籬採秋菊秋菊清且香採之欲寄誰聊以寓感傷感
傷何所思故人天一方故人日以逺思君豈能忘瞻望
兮弗及西山傾夕陽黄昏人倚樓一聲笛何長
　　贈陳梅垣
竹外重門不待扃此垣繚繞自天成一枝瀟洒無塵涴
半夜高寒對月明特立丰標仁者静生平骨格聖之清
縱饒曽與逋仙約只許溪前見影横
　　挽雲屋徐侍郎
　嵗在己亥大兵臨江滸師濟分道進舉朝相顧失色
　龍虎關不禁御史中丞陳過最先走明日監察御史
　季可走又明日監察御史潘文卿走臺察且爾他可
　知矣公時為正言左史兼户部侍郎然後行余半刺
　永嘉雖曰被命而出是亦走也直不百步耳且葬姑
　述其大者使挽者歌
闔朝奔逸蕩無關夜半瀟瀟風雨寒世亂争先尋活路
時貧輸與做窮官平生自謂學無事一死諒非君所難
到此徬徨猶不忍國亡那敢計身安
雁塔題名墨尚鮮九州四海此同年故人直上青雲路
凡俗那能白骨仙不善巧圖真箇拙祗因方處欠些圓
萬鍾不博簞瓢樂有命何如有性焉
　　送余仲謙赴江州教
廣文要飯又何難所在侏儒爛飽飡熱選儘教衆人取
冷官要耐五更寒田園彭澤菊三徑意思濓溪草一般
湓浦依然遺跡在道源須是静中看
　　贈鄧可欺
萌一欺心理便虧乆之天定勝人為買臣負擔行吟日
韓信低頭出胯時自怯終於強者弱不争是乃勝之基
彼來欺我自欺耳只要我心無自欺
　　冷舍偶成示兒
悔着當初誤出山無聊情緒幾多般儘教茅舍雲遮斷
己約梅花月送還旅興須憑酒消遣家書不住報平安
逢人休道為官好骨肉團欒勝做官
　　贈丁道士遊浙
畢竟前身是令威昂蔵鶴樣更能詩此行遊遍江湖了
來訪逋仙又一奇
　
　
　
　
　
　
　
　
　
　
　稼村類藁巻一
欽定四庫全書
　稼村類藁巻二
　　　　　　　　　　　　元　王義山　撰
　詩
　　感興
靈均作天問子厚為之對𤣥㝠莫可詰幻說多詭怪蒼
蒼特其形厥義了難解尼山自絶筆人文己乆壊果有
司造者應不終冺晦吾欲灰吾心納世於聾聵復為崆
峒民穴野奚土蕢
　　贈山村梅癯
我愛梅花村得好來伴山村與卜鄰却有一般不村處
冰為胷次玉為神别有村人村得俗滿口肥甘爛錢榖
那知山村梅様癯肯向人言飯不足山村切莫學我癡
腹中有字不療飢㑹有東君老知己隴頭先春寄一枝
　　梅梢上雪
六出霏霏過小簾梅梢著處似沾粘天工底事巧裝㸃
只為花疎特故添
　　謁申屠御史
向來漢相肅朝綱建武中興又說剛等是當年名御史
到今百世又流芳
雲渺梁碭山水深千年標致杳難尋祗今來伴東湖月
惟有沙鷗識此心
褰帷問俗駐洪都聴得輿人夾道呼好事被君都做了
箇般風力自前無
　　申屠御史袖詩來訪和韻以謝
曾侍鵷行歩赤墀入山正為怕人知自慚不直百金伎
空有囊中藥不龜
滿前舞鱔雜號狸攬轡澄清衆所期今日忠良方得路
願歌守道四賢詩
雲卿曾屈帥垣尊詎謂如今古道存驄馬行行人且避
如何容易到山村
　　和九月十日紫極登高韻
誰報江州遣白衣如雲勝友好追隨滿斟緑斚安排醉
牢裹烏紗照顧吹兩箇重陽前後日一年好景這些時
到今不數重山㑹坐上元來欠了詩
　　座間分韻
一年景物秋最好秋到重陽秋更老留取黄花待再來
慇懃寄與西風道菊花了後到梅花梅花開時雪交加
何當雪月交光夜與君重約醉流霞
　　挽竹薌龔侍郎
猶記烏臺第一章當年物論忒雌黄人心自有公非是
天理豈能終晦亡姦魄雖生名己死彈文尚濕墨猶香
偷生寜復百年活地下何顔見竹薌
一木難支大厦傾闔門拚却赴波鯨歸來止為尋墳隴
隠去不教知姓名賸有詩篇傳不朽相從野老話生平
翩翩隻鶴扶雲去羣玉峯頭籍太清
　　挽平軒王府判
兒女來前痛别離遺言埋骨用深衣當家曾把僧衣葬
誰識平生此意微
猶記瓊林錫宴時平軒折得好花歸而今花與人何在
日暮江東雲自飛
　　謁按察馬僉事
黷貨無厭政賄成幾年蔀屋不曾晴擊奸霹靂從天降
燭物晶明掲日行曩在烏臺己風采特煩龍節更澄清
兒童走卒更相顧夾道傳呼司馬名
化瑟新更擊巨璫六條察吏首言贓劃開雲覩青天日
全藉風聞白簡霜僉謂激揚須獬豸如何放過此豺狼
諸生飢欲死難忍惟有廣文饜稻粱
　　贈鄧梓林
喬木森森說鄧林自從拱把至于今雖然本質生成美
全是乃翁培植深勿使杯棬戕所有或容斤斧得而尋
非材自愧溝中斷也有庭槐滿地隂
　　京庠校文和同考官
文堂翕聚衆星明剖蚌揚沙著意精幸執楮毫陪末席
敢將文字品諸生哄堂莫共賡酬笑徹夜惟聞倡嘆聲
要使西崑文體變歐公不怕咈人情
　　月巖
巖中一箇月肧胎知是誰將斧鑿開一夜六丁將帝勑
駕空推起上天來
　　宿安仁縣市
安仁斗來大地窄瞰官途吏散晩衙早人稀夜市無山
多田占少澗曲水來迂猶道茅包錦縣官來索租
　　丫頭巖
露出佳人半面看曉鬟梳起碧雲團路傍老盡幾春色
猶學丫頭不頂冠
　　偶成
五性感而動其間善惡萌危微相對立體認要研精大
學静而得中庸誠則明原頭不參透何以約其情
良貴由天賦欺心天可欺功名皆夢幻道理厭新竒楓
葉敲牕際梅花對月時箇般清趣味料得少人知
　　夜宿嚴陵舟中
好風特地送帆開刺破蘆花雪幾堆浪裏煙波漁唱歇
岸頭更㸃雁聲催船空載取月同去篷破偷將天入來
拂早起看鷗睡醒笑儂抹過子陵臺
　　挽山居劉候官
渥洼生出此驊騮父子當今第一流争道老泉生二秀
最難錦水又三劉慤亡明道碑東洛塾死文公哭婺州
留得一家書脈在郎君見說突煙樓
賦埒相如軋子雲詞塲幾度䇿奇勲不卑銅綬肯為宰
須是玉堂方著君凖擬日邊行接武奈何地下要修文
試將六藁從頭讀羞殺時流把硯焚
雪坡仙去又山居凋謝堪為世道悲師魯僅存遺集在
樂天無限故人思追懐把酒論文日忍讀停雲對雨詩
千里有書報埋玉銜哀莫寫淚交頥
　　題袁州邵録三老圖
堂前活現老人星兩箇齊眉作壽朋更有膝邊兒戲綵
此身都及見雲仍
不誇九老冩成圖要似一家三老無滿把壽觴拚一醉
父前母後子來扶
　　和康節天意為人二吟
一毫矯揉不安然人衆豈能終勝天透出夢關方是覺
要從心地自澄源人能窮理始知命事到容心便費言
造物安排都己定道中浩浩而淵淵
鳥獸不可與同羣人道無虧方是人己分工夫須盡我
學中本領在明倫川雲意思乾坤外盃酒襟懐天地春
識得眼前真道理世間何事切吾身
　　挽熊墨莊
積榖翁家詫富強千斯倉與萬斯箱儘教此輩更多蓄
輸與先生這一莊身已九京名不朽家蔵萬巻字猶香
向來有子曾充賦贏得此田常不荒
　　題韶州李同知百泉漱雪吟巻
癖到膏肓藥不醫把泉煑石煉成詩齒根更著雪來嚼
吟過梅關又一奇
奉命來宣古曲江春回畫㦸晝凝香使君吟到蘇州意
願覩斯民一日康
　　天問
鴻㝠未判初動静根已互隂陽無停機一闔一闢户太
虚本塊氣無形何八柱四時自爾行列星自爾布吾聞
女媧氏曽把五色補補處絶無㾗亦有未補處日無息
不運何處獨隂霧有龍銜燭照終日燒不住玉川子有
言日月作眼行應不外幽獨同此雙眼睛彼何地而暗
乃假燭以明亦有無燭地暗塞幽㝠㝠吾不解其故蒼
蒼徒具形試喚盧同鬼為我叩太清
　　送按察魏經歴
公論難磨口似碑肯將虛譽博人詩心常近厚元非弱
職在詳刑安忍施兩載依然如始至一廉豈是要人知
怕聞驄馬騎將去惹起西人無限思
　　挽熊縣丞
三嘆丞哉不負余階庭蘭玉又森如鄉鄰稱道有是子
祖父傳來只此書勇上璧流逼霄漢相將金牓到門閭
從前不朽惟家學不必籯金自有餘
　　送昇甫歸九江
雲無心出未為非鳥倦方還毋乃遲只為當初欠歸早
教人枉費和陶詩
猿鶴纔聞歸去來便呼僮僕掃柴扉如何出市見車馬
惹起他心悔著歸
　　讀東坡和陶詩有感
北門西掖傍丹墀此正坡仙得意時不是惠州飯難喫
如何去做和陶詩
　　蚤起齋簷獨坐
輕寒測測雨㝠㝠不覺閒中春一庭老竹似欺牕草緑
落梅微間翠苔青倐聴鶯語調新曲黙看蛛絲網碎屏
物意人情兩相得莫容塵俗撓中扃
　　挽黄松澗
少陵元是誰家數衣鉢當初自審言松澗於何尋的派
涪翁之後又仍孫幾篇憂國詩奚寄一念愛君天所根
不比騷人弄光景讀君遺藁死猶存
　　題汪才夫石城詩集
文到龍溪大家數耳孫分剩有詩材只因住在修江近
接得涪翁一派來
　　題何氏山隂道院
從來道院江西好只為涪翁遂得名見說何家更清甚
院中終日讀書聲
山隂偏被道家占我祖當年曾寫經君向隂中敞吟境
何時相伴鶴來聴
　　和王槐城寄詩韻
慣熟虀鹽味誰云食淡難舊嘗司國子今又作儒官有
手肯炙熱無氊不怕寒芹香至今在常夢到槐安
　　挽介堂胡知郡
憶昨雲從東野時天街攜手話心知澹庵往矣誰其嗣
文定今之學者師德邵年高前輩行山頹木壊哲人萎
虎頭城下艱難共古道如公更有誰
六館諸生伏下風少年聲價在黌宫交遊湖海天下士
規矩乾坤心匠中竹使分符春坱圠棠隂匝地晝朦朧
新昌人所難為事人到于今說介翁
　　送按察王僉事除行臺察院
漠漠天高不可呼斯民何處訴無辜從來鷹隼肯敺雀
除却豺狼安問狐霹靂一聲碎姦胆風霜八路擊貪夫
得公數輩遍天下民命從今盍少蘇
奪去江西一福星維揚無地著先聲數千百里人相賀
二十四橋風便清祗為外臺要精采更煩辣手大支撐
勸君放緩騎驄馬怕有人來境上争
　　送奉使翰林頒降厯日回
厯家差只在毫釐有詔清臺子細推三代以來宗夏正
溥天之下再堯時暫煩英節來將命歸對薇花好賦詩
夜直禁林如有問江南民力正瘡痍
　　書曹忠勇詩集
當家七步己稱雄君更豪吟句律工瀘水城存空弔古
睢陽廟在凛生風友聞不死世無敵武惠重來戰有功
能不動心方是勇教人以善謂之忠
　
　
　
　
　
　
　
　
　
　
　
　稼村類藁巻二
欽定四庫全書
　稼村類藁巻三
　　　　　　　　　　　　元　王義山　撰
　詩
　　和清江韓伯善
厥初是理與俱生一㸃靈扃透處明誰肯枉身徇時好
從來造物忌文名雌黄一任傍人說暴白只依天理行
輸與老農無箇事夕陽黄犢帶煙耕
世間利欲乆胥淪才有詩書不是貧三極經綸須是學
一毫愧怍便非人充之家國而天下窮則江湖一釣綸
寄語黄州王學士不妨借我華陽巾
文章於道未為尊求道須教造大醇理學一門要精密
時文大病在尖新高談天下經綸易誰療目前饑饉因
拚却掛冠高蹈去孰云林下果無人
　　挽溪園周知郡
英英玉立已班行地位如何不廟堂乆合飛騰上華要
祗縁抱負太剛方階庭競秀誇諸少衣鉢先傳屬長郎
最是一家古三代棣華今尚有餘芳
記得年時試别頭得君引我上瀛洲當場獨步眇餘子
好手先拈第一籌錦水曽尋香㦸夢洪崖去伴赤松遊
瓣香遥致生芻敬渺渺螺川涕泗流
　　題呉此民逺遊集
偪仄懐居非丈夫吾今語子好遊乎沅湘到處有司馬
嵩華至今談小蘇事㑹無窮閒宇宙山川有盡眇江湖
奇聞壯觀多收拾刮目他時看阿呉
　　挽松麓李僉判
手拈老筆眇詞場餘子如何敢頡頏疑是前身真賀白
不然今世又蘇黄片文落處人争誦一第欠於天取償
造物却教二郎做立身既好又名揚
　　挽李教授
偏是書生賦分慳生平受用只儒酸非無熱處可炙手
禁得寒時做冷官乃父向年已科目好兒今日又衣冠
期頥上壽古來少歸去關山霧雨漫
　　題陳宗陽梅花全韻詩集
騷經比興殆無遺何獨於梅靳一辭從遜以來方有句
到逋而後愈難詩形容雖巧跡之淺吟狀愈多天者漓
獨在孤山孤絶處定交惟有雪相知
　　和申屠御史來豫章韻
一衣帶水繞洪城水不在深龍則靈簾棟中間人渺渺
烟雲朝暮栁青青肯將明月清風我來伴西山南浦亭
好把甘泉洗貪酷生民血漬吏牙腥
　　十月海棠盛開
海棠攙得小春天獨向晴牕弄午烟造物胡為太顛倒
此花怎敢占梅先
　　挽善慶堂黎朝奉
聞孫姓字魁天下知是堂中積善深天豈有私惟福善
公於責報本無心方來諸少庭森玉管取明科榜又金
他日貂蟬食家廟一門青紫列如林
　　贈醫士熊月湖
縁何扁鵲號良醫傳法元來飲上池化作月湖湖内水
願捐一滴救瘡痍
月湖鏡樣十分清診視還他指下明那似月湖心地好
願人常似兔長生
　　小圃梅栁之争
　　　梅與栁争
水邊半樹月模糊移取山來更姓孤未許淵明全占斷
盍留一半乞林逋
　　　栁與梅争
梅兄住在水之濱五栁先生便有云傳語林逋須著譲
堤邊風景要平分
　　挽家溪危知郡
當家舊只說驪塘近代家溪名又香仁智扁齋天動静
正邪抗疏界隂陽傷哉所到方丹轂惜也斯人不玉堂
孤負錦江人望斷使君已在白雲鄉
　　挽蘇少章
曽趂當年桂子秋煩公引領廣寒遊春官報罷笑歸去
底事無成付命休詩又江湖一家數學尋伊洛到源頭
忍將感興篇來讀望斷修江無限愁
　　題黄草塘詩集
憑何強占謝家塘尀耐詩人忒煞狂只把兩家詩判斷
此塘一半合還黄
　　挽胡經幹
手畫兵家八陣圗兒時此志已呑呉英雄豪傑所同者
將相王侯有種乎事竟無成空感慨天胡不忍死須臾
東南留得斯人在半壁乾坤隻手扶
　　題武岡向敏衡無加莊
恭惟陳簡齋與鶴山魏公堂堂二先生後學之所宗遺
跡所到處百世猶高風武岡有向氏乃祖家詩禮簡齋
曽來訪鶴山亦踵至二先生來時草木亦光賁主人跼
蹐迎出門見大賓大帶束深衣整容而肅襟揖客坐上
座樽酒與細論向氏家本儒苦無黄金籯惟有無加莊
留以遺子孫此莊不在田非謂三百囷莊者敬之謂為
學之入門乃祖燕後人有書便不貧能令二先生肯來
共斯文向來吾南昌隠者蘇雲卿魏公令地主而來訪
一民匹夫道義重王侯失其尊古人不傲士此風今猶
存
　　挽横海曾朝議
父子眉山多一蘇衣冠盛事再堪圗岫雲懶出官情薄
霖雨未成輿望孤横海僅存遺藁在臨川有此老師無
瓣香乆欠南豐敬東望靈車天一隅
　　東湖拜朔非禮去職諸生以詩留行和其韻以謝
　　　之
只有春風無世態世間冷暖若為情廢經彼自違先聖
議禮終難強兩生不合拂衣吾竟去誰云出晝待留行
雲卿數畝園猶在已結東湖松菊盟
　　送孫紏彈歸鎮江
不待文公立學規士當無愧此深衣無人可紏孰佻達
有過不彈誰是非不怕轉喉能觸諱自言垂老盍知歸
只從北固山頭處直道留為晩景輝
　　餞申屠御史歸揚州行臺
僻在江南天一隅煩公原隰遍馳驅數元結輩已多矣
百子駿今安得乎風力喧傳真御史霜臺勇在去貪夫
翩翩隻鶴騎將去若問腰纒一孔無
　　謁中齋楊左丞
向來曽拜紫宸衙親見先班奉日霞帝室館甥貴公子
王姬下嫁舊儒家執中黙契心傳妙勤有無窮學問加
帶取孤山來作伴清吟尚可趂梅花
　　餞長白李左丞
徃來不特地之靈西有長庚一㸃星九路大開行省府
幾人争看小朝廷只消餘力鎮衡岳許大先聲到洞庭
淨洗甲兵從此去煩公更為挽滄溟
　　跋楊中齋詩詞集
江西派已逺後來無聞人許大能詩聲來自浙之濱奚
奴背錦嚢馬蹄踏青春來派江西詩風月浩無垠翩翩
佳公子皆綺紈其身惟君獨不然每恨無書貧胷中國
子監所積皆輪囷把酒讀君詩一字一精神句裏帶梅
香不涴半㸃塵家本住孤山和靖與卜隣吾聞詩之天
不在巧與新纎穠寄淡泊清峭寓簡淳古律尤崛奇可
與子建親此詩實兼之體具衆美純載哦長短篇音節
中韶鈞少游詞如詩二者皆逼真再拜巻錦還願言寶
所珍
　　送丁直諒赴西澗山長
西澗元來只是劉葉公争取過台州退齋赤手來興復
上水篙撐急向流
去時行李只攜琴更帶奚奴作伴行所謂伊人何所似
漪漪澗水一般清
　　送允中齋王參政入閩
未到三山聲已雷此行正好趂梅開榜文争看乖崖押
士類歡呼常衮來不信閩中能獨占要令天下總春回
江西争得公來定只怕朝家有詔催
　　題杜氏匏𤓰亭
道包衆妙起經綸粒粟中蔵天地仁五石瓠徒誇彼大
一瓢飲有樂之真從來碩果存生意吾豈匏𤓰係此身
文穆此心唯念舊還能續得饉亭春
　　謁參政張獻子
曾侍龍樓曉色催真仙那肯下蓬萊離方共覩重光日
震位欣聞長子雷奉使祗應天上去運籌暫作幄中來
老夫羞把詩懐袖只為明公是秀才
　　五無歌送張參政
一錢劉太守也被一錢汚今日公歸去一文錢也無臨
去受百紙清哉杜大夫今日公歸去半張紙也無清獻
出蜀日琴鶴與之俱今日公歸去琴和鶴也無東山船
載月皎潔如氷壺今日公歸去船中月也無問公何所
有所有與人殊只有一廉字斯人百世無
　　題黄高士雪月集
氷作丰姿水作神羣仙境界裏詩人敲從竹起韻不俗
吟到梅來相逼真無已許令參後社庭堅端的是前身
有時石鼎堪聯句還許平分坐上春
　　餞行省郎中王君祥
以儒飾吏號通材忽報曹裝打疊回箇樣歸舟惟載月
若為送客只將梅雲凝春樹何堪别晝永甘棠待再來
無限依依懐渭水攬衣不寢夜徘徊
　　别中齋楊左丞
孤山乆無主誰伴月昏黄歸興西湖動離情南浦傷官
清從馬瘦政暇又詩忙莫羨和羮事林逋有暗香
　　和陳榮可感興韻
元豈好聱張豈乖世間役役逐塵埃容心於物為身穽
得意之時即禍媒退一步思方是足放三分弱豈真呆
悠然獨坐吟窗下忽見梅花一朶開
　　和胡方湖雪韻
麻姑粒米撒天葩山色模糊未盡遮月斧鑿天飛下屑
風刀翦水簇成花有時覓句尋歐約不慣斟羔學党家
呵手撚梅窗下看只嫌紅蒂帶村些
　　枕上聞風
風撼林間萬竅開耳邊雨帶暮潮來似知書困難為覺
剛把天聲為喚回
　　餞怡齋胡憲使
不是胷中熟吕刑如何議讞極詳明嚴於三尺古來法
寛以一分天好生仁意滿腔皆惻隠政聲交口說亷平
玉堂本是青氊舊跳過郎星向上行
　　盛暑夜起
大塊勞形為有縁為生受役自紛然幾年寒暑人間世
一㸃靈明心上天欲待足時無了日只今悟處是真詮
煙霞終是吾歸處誰道丹砂可引年
　
　稼村類藁巻三
欽定四庫全書
　稼村類藁巻四
　　　　　　　　　　　　元　王義山　撰
　序
　　晏爲善師善録序
晏平仲善與人交孔子賢之晏君為善作師善録所以
締交際紀事契也不曰友而曰師又賢於平仲余嘗受
昌黎師説曰士大夫之族曰師曰弟子云者則羣聚而
笑之問之則曰彼與彼年相若也道相似也位卑則足
羞官盛則近諛今是録之作自仙源而下書者五曰出
身曰官途曰舉主居其三夫必拘出身官途舉主其官
之盛者然後與於斯無是三者不得入其録則為善之
意狹矣誠如昌黎所云不羞位卑之士併與無位之布
衣占小善者率以録出身之下書未仕既曰未仕則官
途舉主姑闕而不書以俟他日如是則為善之善兼天
下之善雖然位卑之士與無位之布衣豈小善云乎哉
其善有大於官盛者
　　周衡齋通鑑論斷序
余初筮二水時直院怡齋胡公大初持斧湖湘羅置幕
下衡齋周君焱分教廣西道經衡怡齋謂余曰丙辰科
被㫖校文殿廬得衡齋所對私竊自喜為朝廷得一忠
孝狀元第其䇿第一奏聞及唱名乃第五後二十餘年
衡齋來洪余因道前事衡齋謂余曰喝六得五不啻足
敢多上人乎一日以所作通鑑論斷示余起周威烈王
止宋穆陵了通鑑未了余嘗考宋以來諸君子大著述
范淳夫唐鑑晦翁謂體格甚正然止於唐朝致堂讀史
管見晦翁謂議論英發人物偉然然止於五代吕東萊
大事記晦翁謂好一件文字然止於漢武近世威陵吕
太史大事記亦止於宋今衡齋此書上自威烈以至于
穆陵此余所謂了通鑑未了也使晦翁及見必以全書
予之矣余嘗謂此等大著述世道闗焉天欲成一家之
書奪衡齋狀元使衡齋果臚傳第一則玉堂雲霧窓客
矣光顯逼人安有餘力及文字縱有不過絲綸閣下演
制誥耳雖欲評論上下二千餘年之史以懲勸千萬世
得乎假令衡齋揚揚入政事堂美食安坐行呼喝於内
庭外衢不過草頭露耳天地間萬形皆有弊惟理獨不
朽安得如此書與之同不朽哉
　　西湖倡和詩序
杭有西湖唐以前未聞也至樂天而重至逋翁坡仙諸
老而愈重四方遊觀之士為詩者不知其幾描寫瑰竒
偉特之象㡬無遺巧後來者難乎詩矣同年宜春鍾訦
醵客為兹遊浴乎沂風乎舞雩之氣象也時人不識予
心樂將謂偷閒學少年妙趣豈易言哉是日也雲淡風
輕水光緑漪比管絃肴䔩孔嘉少為湖心去不啻如菱
花鏡上行或循堤而歩桞隂葳㽔醉吟樂天湖東行不
足之句又和之以坡仙山色空濛雨亦竒之詩撫掌浩
歌聲滿天地恍如二先生在焉相與倡答山鳴谷應未
信宇宙間别有竒歩已復舟有叩舷而歌者羣而和之
一時之勝集湖中之佳興也余嘗記羲之蘭亭遊偕行
者四十六人臨流賦詩視詩之遲速而殿最之且嘉罰
為兩詩者一十六人好事者取以為畫有偃而卧者有
歩而前者有跂而立者有隠几而坐者有枕石而卧者
有凝然若有所思者有淡乎無為冲然漠然者如羲之
凝之謝安軰一再詩魏滂郄曇軰一詩或四言或五言
或七言四句或六句或八句或五六句不拘韻獻之以
下十六人無詩豈真無詩哉䟦其後者有吟到無詩方
是詩之句嗚呼詩至於無其天矣乎上天之載無聲無
臭至矣同遊者十一人子惟肖侍固不敢以羲之凝獻
自况亦當家事也倡是作者清江曾訊最先和者錢塘
應桂應與和清江陳桂次之多應之一鍾訦又次之洪
人李元明又次之義山又次之惟肖又次之訦仲子天
祥又次之髙安胡希寅又次之獨三君子無詩非無吟
到無詩方是詩嗚呼詩至於無妙矣天地間皆詩也何
以有無拘哉東坡銘九成臺謂韶雖亡而有不亡者存
盖常與日月寒暑風雨晦冥並行乎天地間嘗試登韶
石之上望蒼梧之𣺌莽九疑之聮綿覧江山之吐吞草
木之俯仰鳥獸鳴號衆族之呼吸徃來唱和非有度數
而均節自成者無聲之韶也三君子者胷中獨無無聲
之詩乎天機自動天籟自鳴凡其手之舞之足之蹈之
皆詩也邵子謂自從刪後更無詩余謂未刪以前之詩
亦贅矣既刪以後之詩尤贅也若三君子者葛天氏之
民歟無懐氏之民歟三君子謂誰詩且無焉用名之不
書
　　送婁道士序
釋與老均異端唐僧見於韓集者七惟大顛頴免嘲笑
高閑草書頗見貶抑如惠如文暢固不少假借如靈如
澄觀直以為戯笑具七僧中能詩如澄觀韓公亦欲冠
巾之是欲人其人也至若醉花月擁嬋娟之靈韓公亦
欲冠巾之何也婁君儒家者流逃儒而入老有澄觀之
能詩無靈之醉擁今觀其寓吟數百首如早行云金谷
貴人渾未起何曾識得五更寒此詩如杜荀鶴詠雪修
江道間云百五十年煙霧塞朝天人却過三衢此詩如
楊誠齋題瑞州過江州云西塵暗襄峴莫卜庾公樓此
詩如劉改之題北固多景前一聮有寧令吾廬獨破受
凍死不忍天下赤子寒颼颸意思後二聮凄乎黍離之
悲矣婁君學老氏而冠巾者非若靈澄觀宜冠巾而不
冠巾也韓公以能詩冠巾澄觀宜也必欲冠巾靈者豈
非醉花月而擁嬋娟冠巾而後可韓公豈無涇渭者婁
君宿樟鎮十里有詩云可人春色酒家樓亦似有醉擁
氣象是又合靈澄觀為一者也婁君毋謂吾顛也已冠
巾而可以為靈也
　　題胡靜得編祖黄谿詩集序
余嘗觀石屛詩於篇首記其父東臯子詩且叙其生平
吟苦自恨㓜孤不能收拾遺藁僅能記一聮雖然使其
詩果精到何以多為哉楓落吳江一句千古暗香疎影
好在一聮不多也石屛咽嗚悲悼痛其父之没而文采
不揚嗚呼此孝子慈孫之天也夫作文必有祖儒者祖
六經吾夫子天下萬世儒者之祖也至於家學之傳有
祖其父者有祖其祖者古今以詩名莫盛於工部石屛
祖其父工部祖其祖工部何祖也祖審言也石屛敢工
部比哉東臯敢審言比哉姑以所祖言嘗恠唐人言詩
多言甫罕言審言甫為人之孫詩名盛於祖審言為人
之祖不得與孫並名嗚呼此審言愛孫之本心而甫之
心亦豈願吾詩得名至此哉名者人之所忌空梁落燕
泥君臣之間有不相容而甚忍焉者拒負七歩之才煑
豆燃豆箕兄弟一人之身而相促名者争之招也靜得
胡君以其祖黄谿詩百篇示余黄谿以詩名靜得亦以
詩名靜得固無求勝其祖之心遐想黄谿之心亦甚願
吾孫之學甫也余聞黄谿詩似康節今人言詩必曰工
於詩嗚呼詩至於工病矣康節不求工於詩而行雲流
水詩之天也黄谿有焉黄谿子全真嘗倅南雄余舊識
於泉省館中每嘆其有乾淳諸老風靜得編集黄谿詩
而不及全真欠也且聞全真詩如后山胡氏以詩名三
世矣方來之書脉未央也先儒謂子思作中庸多引詩
皆伯魚過庭得之夫子子思得之伯魚雖然夫子大聖
人也伯魚子思大聖人後也豈敢比擬姑為靜得誦所
聞
　　黄草塘詩選序
曾經聖人手議論安可到三百篇之選也雖然有疑焉
詩七百餘篇刪之餘止三百一十一篇而又逸其六果
逸歟亦在所不選歟考之論語巧笑倩兮美目盼兮素
以為絢兮而碩人一詩不載素以為絢兮一句在所不
選歟唐棣之華偏其反而一章豈此一章亦不在所選
歟去聖逾逺於何折衷哉王介甫編四家詩選以少陵
為首是已然少陵之詩三百篇以後大家數也介甫敢
選哉選詩如作春秋筆則筆削則削誠齋謂工部聖於
詩介甫敢筆削吾工部詩哉然䕫州以後不煩繩削而
䂓矩自合涪翁亦敢於議吾甫䕫州以前之詩渝川大
小山章貢蕭氷厓近世𣲖西江者草塘黄君以詩求正
於二山且求正於氷厓三君子大手筆也為三君子所
選盛選也到眼無遺珠矣東坡嘗恨文選去取失當淵
明集可喜者多而所取止數首其餘忽遺者多矣余觀
三君子所選草塘詩如披沙揀金使東坡及見當無遺
恨草塘他日學益進詩益工又當有大手筆再為拈出
者
　　紫霞道人詩序
章貢盧君朝英以紫霞道人詩示予且謂余曰道人工
於詩且精於琴或曰詩與琴一家乎余曰一家也詩假
琴以鳴書曰詩言志歌永言聲依永律和聲八音克諧
無相奪倫詩與琴一家也道人戴華陽冠披鶴氅衣抱
琴一張於明窓凈几間或明月清風之夜鼓有虞氏之
南風賡之以文王宣父之操一唱三嘆之餘天地之中
一清無價興來賦詩吟到欝孤細哦玉虹翠浪之句恍
如東坡先生在焉贑川之江山草木凡可以供吾詩料
者盡入道人奚奴囊中矣詩也琴也合道人而三之坡
所謂明月清風我也吾聞詩三百五篇夫子取而絃歌
之詩至於可以絃歌正聲諧韶濩勁氣沮金石中律度
之詩也道人之詩又當求其所以合乎絃歌者詩與琴
非一家乎道人謂誰章貢羅謙父也
　　武寧汪材夫石城詩集序
武寧壮哉縣初與分寧同一邑于後岐武寧而二以其
半縣分寧如楚漢鴻溝而東西之分寧之草木不足以
當其竒而山谷出焉武寧士各竒其竒汪君材夫又竒
於武寧材夫學易不特竒於易且竒於詩材夫號石城
以所作示余余謂山谷之竒大家數也劉長卿與秦系
為詩友系以詩答權徳輿曰長卿自謂五言長城登詩
壇建大將旗鼓與山谷對壘百秦系得而攻之哉雖然
山谷徃矣石城當堅守此城不下毋使人謂死諸葛走
生仲逹
　　甲科義約序
甲乙科漢制也進士歆羡之國朝以甲乙分科第自興
國八年始衡之安仁宜陽鄉舉進士者以甲魁義約籍
來訪約以甲魁名其有取於甲子而為一郡魁乎抑將
甲大廷之選而魁天下乎雖然科目之榮耀一時也名
節之久逺萬古也金吾騶從傳呼狀元抛去苧袍香滿
藍袖士固榮於甲科也東坡而乙科齊賢而丙科亦奚
拘於甲科明年皇帝御集英殿賜第一人及第有自此
籍中出者請以李文定王沂公張横浦王梅溪甲科事
業為勉罔俾先正專美於前
　　黄清心在京聚粮序
自續食之意不古而士之客於京者苦矣豐城清心黄
先生以賦上教授諸生遊其門者多取高第清心僅丙
午薦老於塲屋吁可憐已旅食于京將以待對床頭金
盡行李如洗酒酣氣張方且作而歌曰仁膏兮義腴雋
永兮可以療飢𦍑三月不肉兮吾不知察院雲屋徐君
聞而壮之曰是胸中有耿耿者昔人有云飢來一字不
堪煑吾未見久旅于瑣而不餒在其中也吾黨之士􁆔
相與圖利之雖然此雲屋之盛心也清心之氣則烏乎
餒
　　宋史提綱序
司馬公資治通鑑不帝蜀而帝魏晦翁非之故作綱目
人知晦翁綱目大本領在帝蜀一節而不知晦翁之説
全出於晉習鑿齒陳均作宋朝長編偹要續綱目也其
書法多有可議者如書金兵弑其主亮于𤓰洲一條於
理尤悖亮弑母而来國之賊也孟子曰聞誅一夫紂矣
未聞弑其君也紂之罪不大於亮而孟子書之曰誅如
此亮安得稱弑余用孟子法書云金兵誅逆亮于𤓰洲
於是乎提綱作其間大節目與陳均異者三百餘條大
書以紀要分注以偹言又隨事而繹之以已見之名衍
義然余之心敢自信哉遂質之煥學後村先生劉公克
荘先生謂余曰陳平甫壁角文字何敢望此子之此書
有闗於世道大矣勉旃余退而研精窮思越十年書成
方將求當世之鉅人以折衷焉而余以仕不暇讀書奔
走四方以迄于老精力有所不逮矣惜哉姑留其藁以
示余之子孫
　　宋史類纂序
余未塵忝時厭舉子業每愛先儒云舉子業可取科第
耳既壮習詞科十二藁進巻私擬百餘篇後因閲吕東
莱真西山文集不載所中程文退而嘆曰文章真小技
於道未為尊后山不為無見也於是取宋朝長編與諸
家雜説採及野史分門析類集為一書名之曰類藁大
畧倣㑹要例而參用通典然通典有可議者通典首食
貨次選舉又次職官至如禮樂制度乃在五六杜佑豈
知道者况其書止於唐𤣥宗宋咸平四年翰林院上續
通典詔祕閣賜宴以榮之仍賜噐幣有差然其書重複
猥雜為時論所非是續典尤有可議者亦止於咸平四
年而已俱未得為全書也余何人斯无才學識之長而
敢論史多見其不知量也嘗謂洙泗而下理學之粹惟
宋朝為盛自國初道理最大之言一發至仁宗天聖四
年賜新進士大學篇于後又與中庸間賜著為式自是
而天下士始知有庸學厥後周程諸子出焉至晦翁而
集大成理學遂大明於天下後世此余所以斷斷然以
道學一門為首始自藝祖迄于理宗分門二百有竒幾
數十萬言獨草茅之士見聞有限其間大經制大典章
未能悉偹所以理宗一朝畧焉書成而余仕矣且老矣
凢我同志者儻或取焉尚有望於補亡雖然是亦未得
為全書也
　
　
　
　
　
　
　稼村類藁巻四
欽定四庫全書
　稼村類藁巻五
　　　　　　　　　　　　元　王義山　撰
　序
　　送彭華國北遊序
竒哉彭君華國之遊也士生天地間惟竒故逰惟逰故
竒嘗愛太史公南遊江淮上㑹稽探禹穴窺九疑浮沅
湘北渉汶泗講業齊魯之都觀夫子遺風鄉射鄒嶧困
厄蕃薛彭城過梁楚以歸太史公之遊一竒又嘗愛蘇
頴濵上韓太尉書有曰求天下竒聞壮觀恣觀終南嵩
華之高北顧黄河之奔流慨然想古之豪傑至京師仰
觀天子宫闕之壮與倉廩府庫城池苑囿之富且大也
而後知天下之巨麗見翰林歐陽公聽其議論之宏辯
觀其容貎之秀偉與其門人賢士大夫遊而後知天下
之文章聚乎此頴濵之遊又一竒然而太史公之竒竒
於頴濱頴濱不特未能盡天下之觀太史公講業齊魯
之都觀夫子遺風此一觀乃頴濵所無太史公所以有
一部史記而頴濵所以止於頴濵太史公竒而又竒華
國不遠萬里將有事乎北遊所到處有太史公蘇頴濵
所未經歴者過中原多聖賢遺蹟淡烟衰草中斷碑殘
礎往往而有又有騷人墨客濃墨大字浩歌而長吟如
怨如怒如泣如訴華國盡取胷中之竒發為文章所至
留跡墨汁淋漓龍蛇現動飛走壁間收拾遺藁貯以錦
囊歸日與余共讀馬子才送孟邦式序不專美矣華國
竒而好遊將行吾語子遊
　　送閔節夫遊湖北序
閔君節夫今湖北道按察完顔公舊客也先是公按察
江西湖東道節夫客其門節夫士林之秀善撫琴書餘
挾琴一張鼓有虞氏之南風賡之以文王宣父之操一
倡三詠之餘清滿天地人而胷中有琴書亦可人矣公
遣子師焉書曰䕫命汝典樂教冑子琴樂中之一也冑
子自元子以下至卿大夫子也詩歌以動盪其天教之
以中和祗庸孝友之德節夫以古者教冑之樂教公之
子所謂樂德教國子者歟公去洪兩年不能忘挽節夫
為武昌来將行吾黨之士詩以餞之盛述武昌逰觀之
美俾余序之余聞武昌有南樓天下無之句武昌之景
此其壮觀也嘗記有詩曰四顧山光接水光凭欄十里
芰荷香清風明月無人管倂作南樓一味凉武昌如此
之清風明月而無人管可嘆矣今南樓得公為之主清
風明月有人管又得節夫携琴而来合清風明月與琴
而三之是賔是主此一叚風景又武昌所無到日公問
洪士友如何洪百姓休戚如何洪年穀豐歉如何長民
者有心撫字否寛征薄賦否且聞四境之内多㓂掠能
為剪除否由洪而及西湖東道不一問而止也節夫當
歴舉以對且為我道南浦依然東湖如故有厖眉鶴髮
杖履其間老鶴導前奚奴背錦囊于後與愛蓮翁相尋
於吟風弄月之境者稼村翁也更為道江西湖東之民
其所以戀戀而懐去思之情者不勝甘棠之愛且歌曰
蔽芾甘棠勿剪勿伐召伯所茇又歌曰蔽芾甘棠勿剪
勿敗召伯所憇乃賡載歌曰蔽芾甘棠勿剪勿拜召伯
所説
　　送宋童子序
宋人有資章甫而適越者無所乎售也按察馬公過廬
陵宋君鎬夫見其三子焉公竒之扁其所曰三鳯宋之
章甫有所乎售矣噫人其可以无子哉昔人嘗過一所
見書其壁曰李靖提兵三百萬過此後又有人過其所
書其壁曰老蘇携二子過此噫人其可以無子哉更為
三童子進一歩敢以昌黎送張童子序為勉
　　趙東村希䕫詩集序
東坡謂子美䕫州以後詩句法簡易而大功出焉山谷
謂子美䕫州以後詩不煩繩削而規矩自合捫虱新話
亦云子美䕫州以後詩簡易純熟無斧鑿㾗如彈丸果
爾則子美䕫州以前詩句法有未簡易者乎規矩有未
合者乎未至於純熟如彈丸乎諸君子之病吾子美也
何故嘗愛誠齋謂子美聖於詩夫聖孔子不居詩敢居
乎詩至於大而化則聖矣子美䕫州以前詩大而化之
之聖也䕫州以後詩聖而不可知之神矣神則天濓溪
云士希賢賢希聖聖希天學不可一蹴造也由希賢然
後希聖由希聖然後希天東村有志於䕫當自子美䕫
州以前之詩入由子美之聖希子美之天進進不已安
知東村不䕫州以後詩乎顔何人哉希之則是
　　送張士隆赴廣州教授序
張君士隆被省命為五羊教將行請以言贈廣為江南
巨鎮所産名公鉅卿不多於象犀珠玉唐以来張公九
齡余公靖之外無人焉然張與余韶産也五羊之廣則
為象犀珠玉之廣詩書禮樂之風未敦也姑以近世言
丞相菊坡由上庠取科第廣之士自是而相勵以學菊
坡自出仕至帥蜀以歸一琴一鶴如趙清獻廣之士自
是而愈知有亷恥菊坡登揆席宋天子遣使即家徴之
以老辭廣之士自是而愈知有名節象犀珠玉之廣轉
而為詩書禮樂之廣又轉而為干戈之塲干戈之後轉
廣之士習而詩書禮樂之如承平之廣獨不在人乎所
謂人者士隆而已士隆東平人北方之學者未之或先
焉謁選不取熱官取冷官自北而来為東南儒學官者
士隆而已北方之士亦未之或先焉余嘗嘆東南號為
豪傑有睥睨教授而不敢即非胷中有國監書筆下倒
流三峽水疇敢嚮邇士隆敢於犯東南之士所不敢其
所負不淺朱文公有言教授之職難矣惟自任重者能
之干戈之後轉廣之士習而詩書禮樂之如承平之廣
任有重於此者乎到日訪菊坡於先賢堂中以菊坡所
以立身行已致君澤民者與諸生楙明之當是臯比第
一義或曰繡使李昴英廷試上三名祕書郎張鎮孫魁
天下菊坡之後獨無斯人乎或又曰李不以亷稱張有
可議者余故不敢以此待廣之士不書
　　衡州安仁興德鄉義約序
續食漢制也自續食之意不古而士始為聚粮計衡州
安仁興德鄉以興德名約義舉也古者三歲大比考其
鄉之德行道藝而興其賢者能者士之產扵此鄉者其
古所謂有徳而可興者乎嗟乎床頭金盡士無顔色囊
不留錢羞澁萬狀彼盖未知道耳吾胷中有耿耿者在
何至預以乏粮餒吾氣雪絮馬頭梅花送上司金餞行
鹿皮盈篚毋以腰纒十萬貫徳色則噐識宏矣槐黄逼
眼青雲在歩武間一鼓作氣勉之哉
　　陳國録庚辰以後詩集序
甲戌科陳君黄裳試别頭第一時未知陳君也觀其名
已知文在中矣後十年陳君来洪以所作庚辰以後詩
示余庚辰以後陳君險阻艱難備嘗之矣非若甲戌以
前得志塲屋魁蘭省時也昌黎序唱和詩曰和平之音
淡薄而愁思之聲要妙讙愉之辭難工而窮苦之言易
好也陳君甲戌以前和平之音讙愉之辭也庚辰以後
愁思之聲窮苦之言也陳君愈窮詩愈工庚辰以後之
詩猶子美䕫州以後之詩也雖然詩各有派子美之詩
派審言也陳君之詩派后山也皆當家也世但知后山
工於詩不知后山尤工於文后山云古文有三等周為
上七國次之漢為下周之文雅七國之文壮偉其失騁
漢之文華贍其失緩東漢而下無取焉又言杜之詩法
韓之文法也韓以文為詩杜以詩為文論后山者當以
詩與文並論不可専謂之能詩也予因是而知陳君工
於詩而文在其中矣觀陳君庚辰以後之詩后山所謂
以文為詩以詩為文也文不在兹乎
　　劉梅南詩集序
余嘗愛誠齋云楚之騷人佩芳馨服葩藻盡取天下之
嘉木香草芬芳其四體而金玉其言語文章雖江蘺杜
若亦在選中而梅不與焉豈梅不幸歟抑偶遺之歟迨
何蘇軰拈出而梅遂以花聞天下余因是而考唐宋以
來諸公修花品厭桃李之輕薄以少年目之富貴如牡
丹亦唾去獨惟尊吾梅如春秋尊王天下無異辭雖蓮
花號為君子蘭與菊為幽人逸士亦止許其附庸而不
得與梅並峙為與國梅獨無對也詩人惟林逋為梅知
己逋自序其三十聮深有取其踈影横斜水清淺暗香
浮動月黄昏之句或謂逋詠梅詩不止此雪後園林纔
半樹水邊籬落忽横枝此一聮風味不減逋與梅相似
清哉吾逋也劉君䕫翁以梅南名人與逋相似詩又與
梅相似清哉吾䕫翁也䕫翁常預計偕余以百花頭上
期之矣䕫翁以梅南名其吟所豈摽梅之詩繫之召南
歟曰非也召南之梅以實不以華䕫翁贑産去庾嶺甚
邇注坡詩者云庾嶺梅南枝巳落北枝開豈南枝先煖
北枝寒歟一日䕫翁坐梅花下把酒賦詩沉吟索咲至
暮夜招邀月來足成四友清而又清吾䕫翁也移南枝
之煖春北枝之寒又將移江南之煖春天下之寒毋曰
雪中未問和羮事
　　題余尹甫詠史詩序
詠史有詩人多言胡曾不知左太冲張景陽尤為東莱
所取余君尹甫以所作詠史詩示余每一事束以五言
四句辭簡而意嚴大著述也噫史豈易評哉或曰司馬
公通鑑論斷胡致堂讀史管見范淳夫唐鑑陳季雅兩
漢博議吕東莱與近世吕大中大事記諸若此類不一
而足皆評史也或累千百言或一二百言多乎哉尹甫
束以五言四句不多也余曰理到處累千百言或一二
百言不害其為博五言四句不害其為約昌黎云豐而
不遺一言約而不失一辭皆是也春秋魯史也聖人以
一字定褒貶彼有累千百言或一二百言者五言四句
云乎哉如此者惟通鑑綱目
　　遵上人南浦詩序
詩韻語也自鵞湖禪師作切韻法識者謂其有功於詩
余讀遵南浦續藁坡翁所謂發纎穠於簡古寄至味於
淡泊唐子西所謂無意於造語而因事以陳辭南浦兼
有焉自為一家數韓退之不喜僧每作詩必渉譏誚唐
僧見於韓集者七如惠如靈如澄觀如高閑藐視之如
大顛頴則不以例待之矣如文暢詩曾經子厚品題退
之以能文稱且送之以序惜也南浦此藁不序於退之
而叙於余也
　　劉宣使秉忠家譜序
醫道行則活人儒道行則活天下後世范仲淹不為良
相則願為良醫省宣使劉君秉忠厥先祖父某居燕山
為金太醫活人多矣金亡徙居平灤家焉子若孫不皆
世其業嘗謂人曰道成而上藝成而下藝之不精又下
之唐子西所謂注本草誤殺人是也於是刻意教子移
其所以活人者活天下後世孫六人秉忠其六也秉忠
之長兄秉正業儒仕至王府參謀官秉正之子郁好修
能文為行省掾秉忠之兄儒兄之子又儒世有儒其身
而不儒其子者有儒其子而不儒其孫者有儒其孫而
不儒其曾孫者劉氏一門儒其子儒其孫又儒其曾孫
將見自雲而来儒而又儒秉忠之仲兄秉禮以軍功顯
惟秉文世其醫秉信秉禮饒於財秉忠初以軍功入仕
繼為吏且通於儒兄弟六而儒者三兄之子又儒獨秉
信秉禮饒於財得非迂吾儒乎儒不迂也他日劉氏昆
弟有以儒術行而天下富者則將問之曰某之業孰與
仲多
　　李宏道編䝉古韻類序
余嘗見唐叚成式歴述自古至今字體之異竊意今之
人不復見古之字李君宏道袖䝉古韻編示余字之古
莫古於此矣然嘗聞之倉頡為作字之始頡生於禪通
之紀在獲麟前二十七萬六千餘年管夷吾取无懐氏
封禪之説是文字已在伏羲之前序書者謂文籍生於
伏羲何耶要知字始於倉頡至周宣王時始變而字始
不古迨秦而八體之字興甄豐作六體書而古文居其
一竒字則又與古字異篆書為程邈所作佐書即秦時
之𨽻又如繆篆所以摹印鳥蟲書所以書幡信字愈不
古矣宏道韻編之作其以古字之古而教今人以古乎
姑以今韻觀之上平聲為門廿八下平聲為門廿九上
聲為門五十五去入兩聲為門共九十有四多乎哉以
古韻求之則特十五門而止四聲可全用者三聲二聲
可通用者一聲獨用者皆出於中嗚呼不多也求字於
聲者如此又擇字之形相似者為一類總而言之字母
止三十二嗚呼歛之則三十二散之則十百千萬字之
古莫古於䝉古矣雖然此特論字體之古耳周禮以地
官司徒掌邦教保氏𨽻於司徒其職以六書教國子宏
道以䝉古韻編教人且欲使今知字者皆知字之古以
三十二字而括十百千萬之字括十百千萬之字而教
十百千萬之人視保氏之功為優其有功於字學豈小
小哉使孔安國生於今不致時人無能知者之嘆嗚呼
字言之文也韻言之聲也非字無以成韻非編韻無以
徴字雖然宏道教人以韻編更自司馬公切韻法始
　　丁退齋詩詞集序
后山云子瞻詞如詩少游詩如詞二先生大手筆也而
猶病於一偏兼之之難如此余友丁直諒以所作詩詞名
退齋集藁示余觀其風雅調度可以諧韶濩沮金石雖
不敢謂其兼二先生之長然視他人一偏之長則兼之
矣退之兼人之長而以退名果退歟子不云乎由也兼
人故退之夫由也兼人而猶待於聖人之退退齋兼之
而自處以退雖然難進易退者君子也王輔嗣以知進
而不知退為愚人若夫為學之道則如撐上水船一篙
不可放緩
　
　
　
　
　
　
　
　
　
　稼村類藁巻五
欽定四庫全書
　稼村類藁巻六
　　　　　　　　　　　　元　王義山　撰
　序
　　章貢劉愛山詩集序
人生而靜天之性也感於物而動性之欲也性一也有
所欲則情矣中庸謂喜怒哀樂未發謂之中發而皆中
節謂之和未發性也既發情也人之情豈能皆中節哉
昌黎韓子又充而為喜怒哀懼愛惡欲且謂其皆出於
情又品之而三有上焉者中焉者下焉者性者與生俱
生者也情者接於物而生者也章貢劉君雲甫以愛山
名其詩夫愛七情之一也詩者情動於中而形之言也
水陸草木之蕃可愛者甚多李唐以来多愛牡丹愛富
貴者也所謂下焉者靈均愛蘭靖節愛菊林逋愛梅子
猷愛竹是數愛者移於物之偏也所謂中焉者然則愛
上者宜何如聞之夫子曰仁者樂山先儒謂樂愛之至
也山體靜仁者心之徳愛之理也愛雖發於情而靜則
實根於性其昌黎所謂情之上焉者乎劉君不他物之
愛而愛山焉必有得於仁者之靜矣
　　周衡齋四書衍義序
晦翁四書與六經並行於天地間為天地立心為生民
立命為前聖繼絶學為萬世開太平此書也盖自洙泗
而後漢唐以来論孟庸學雖老師宿儒無有過而問焉
者漢多訓詁之儒唐多詞章之士病在此也至宋始有
伊洛諸大儒出有功於六經不細而言論孟者或不及
於庸學言庸學者或不及於論孟未有知四書之為全
書者恭惟朱夫子沉涵義理之精微研覃性命之藴奥
作為四書所謂集大成者也豈漢唐諸儒所可語此嘗
謂宋理學漢唐所無宋諸儒洙泗所有於戯盛哉青原
白鷺間有學先師之學者衡齋先生周均焱是也衡齋
取宋高第人謂指日金馬玉堂矣衡齋薄蓬莱弗即老
於著書有通鑑論斷行於世今又有四書衍義不特史
學精於理學尤精也近世真西山作中庸大學衍義而
不及論孟非若衡齋所衍為全書也或曰四書之作曾
經聖人手議論安可到孔子作春秋游夏不能措一辭
非不能也不敢也先師嘗曰某為是書極知僣踰無所
逃罪先師且不敢衡齋敢爾余曰衡齋非敢也不過發
明門人所問之未及且先師庸學二序皆曰以俟後之
君子衡齋先生所謂後之君子也
　　九日紫極登高㑹詩序
紫極宫鍾陵勝處靣瞰長江西山凝翠庚辰九日與同
志者㑹於斯倣登高也嘗怪孟嘉龍山之㑹有酒而無
詩淵明東籬之興有詩而無酒事之不偶如此余最愛
晉人三月三蘭亭之㑹一觴一詠更倡迭和想其登崇
陟峻天朗氣清與九日登高無異諸君讀蘇子瞻次王
定國韻有已教從事到青州之句又想像韓魏公與歐
蘇二公九日置酒私第席間賦詩有詩而又有酒孟嘉
淵明之所無者今兼有之當使後之同志曰蘭亭三月
三鍾陵九月九羲之軰不得專美於前
　　趙文溪詩序
西山編文章正宗以詩歌一門屬後村且約以天理民
彛為主如仙釋閨情宫怨等作皆勿取後村所編西山
去其半嚴矣哉西山之筆也予来永嘉得文溪趙侯詩
讀之觀其自序首之以吟詠性情夫詩發乎情止乎禮
義其天理民彛乎文溪之詩其發乎情止乎禮義者歟
使經西山之筆雖正宗可也始吾讀二南詩至麟趾序
詩者以為關雎之應至騶虞序詩者以為鵲巢之應二
詩皆以吁嗟終之於麟趾則曰吁嗟麟兮於騶虞則曰
吁嗟乎騶虞詩人嘆美之辭也有餘不盡之意也二南
之詩皆終之吁嗟周人道化之盛至是不可形容矣然
騶虞之吁嗟止於二而麟趾之吁嗟至於三周之公子
其賢矣乎文溪賢如周之公子其為詩發乎情止乎禮
義西山所謂天理民彛者此余所以言之不足故嗟嘆
之嗟嘆之不足故永歌之永歌之不足不知手之舞之
足之蹈之也
　　九日登髙序
陽竒數也重陽又竒數也陽之數竒三月竒數也三月
三為上巳數之竒五月竒數也五月五為端午數之又
竒七月竒數也七月七為七夕數之又竒九月竒數也
九月九為重陽數之又竒正月十一月亦竒數也正月
一日為三朝之始故不曰一而曰正一陽来復不可以
定日拘故獨以冬至言大抵天地間陽多隂少於時為
國家休明為年穀豐登世道太平於人為君子道長今
吾與諸君子聚於斯飲於斯相與歌詠於斯横渠所謂
陽明勝而徳性用者歟
　　陳宗陽梅花全韻詩序
余曩逰杭徃湖邊訪逋老梅數根古塚一丘逋與梅死
友也時宗陽留杭予校文外雍得宗陽賦於三萬餘巻
中魁之浙三山江西士皆歛衽服後得宗陽全韻梅花
詩知宗陽能詩賦詩之流也或曰逋詠梅雖不止於一
韻疎影横斜水清淺暗香浮動月黄昏一聮為最工評
詩者猶議其止詠梅之形體性情則未也宗陽詠梅自
平上去入詩全韻多乎哉予曰一韻非寡也全韻非多
也逋詠梅約而不失一言宗陽詠梅豐而不失一辭逋
歛宗陽全韻於一韻中宗陽散逋一韻於全韻中是或
一道予嘗嘆離騷比興草木殆盡而梅不與焉何遜以
後梅之名始香逋以後梅之名愈香香不香梅不計也
梅之名豈待詩而後香哉逋一韻已贅宗陽全韻愈贅
予序宗陽詩又贅予與宗陽宗陽與梅又當相與於無
詩之境忘言之天宗陽曰唯
　　京庠賦社麗澤魁籍序
論語第一篇曰學學而一篇第一節曰學而時習之不
亦説乎有朋自遠方来不亦樂乎先儒謂説在心樂在
外盖天下之可説莫如學相與樂此學之説莫如朋學
之不可無朋尚矣應君芳叔以賦社魁籍示余且有取
乎麗澤兑君子以朋友講習兊説也正秋之卦也諸君
秋賦之兆也盍亦相與勉厲曰吾業精矣業精于勤荒
于嬉吾行成矣行成于思毁于隨凢我同志當以先正
有物混成金在鎔等賦宰相之事業自期毋徒為容説
之説則得矣乃為之歌曰秋風起兮鶚横飛蘇堤春柔
兮桞汁染衣金吾兮喝道引領羣仙兮蟬聮乎紫㣲余
將為諸君賀矣雖然見紛華盛麗而説者非吾道之説
也朋友講習之中自有説我心者故曰説言乎兑
　　仲氏元剛章貢活囚詩巻序
余嘗讀東坡記王氏三槐堂至修德於身責報於天之
語曰嗚呼淺矣南軒云無所為而為者義也有所為而
為則利矣此古今言利與義一大話頭甲申春余友自
軒曾君震龍以所紀余弟義端元剛章貢活囚本末作
頌以侈之倂裒諸名勝之詩示余諗余曰此先生一家
盛事也且謂余弟嘗云不在其位而謀其政罪也昔有
務修徳而畏人知者吾亦畏人知者也何以詩為哉然
詩既作於諸公矣先生可無序乎敢請初宋徳祐丙子
余與弟辟地章貢同邑人自堂陳君司臬事一日元剛
徃訪陳延坐中和堂未幾一卒械七十餘囚来前乃吉
水刼冦也陳以吉州何不斷詰卒卒前告曰是百十强
冦未易獲卒非勇孰能力而拘諸時憲幹王垌在焉陳
目之曰斷手足沈之江俾無孑遺王奉命惟謹元剛與
陳為舊友出位問曰此非吉水二趙事乎陳曰然元剛
曰若爾非冦也兄弟之爭也陳曰何以知之元剛曰曩
仕于兹邑知之二趙兄弟之爭久矣兄主簿與鋹弟惠
院與䥏先是鋹羇管邵陽或謂䥏擠之鋹以赦歸思為
報復計時適兵興所在敓攘䥏挈家章貢辟兄鋹偕二
子帥羣僕焚與䥏之廩䥏遂以强㓂聞于官是七十餘
之冦鋹主之也此其罪在鋹而曰七十餘皆强冦能無
寃乎陳艴然目王曰刑亂國用重典王曰唯元剛又曰
以人命奉長官以嗜殺立威可乎五代何時而馮丞相
治生之句猶存公平樂易意度况三覆五覆祥刑之道
也要囚服念五六日又審克之吕刑一書其反覆諄勤
若此陳黙然元剛退就舟次以語雲屋徐二卿方少憇
橋亭忽有羅拜于元剛之前者讙曰提刑謂活我軰者
公也公活佛也元剛曰非我也提刑也相顧感泣而去
嗟夫此盖一念之烈也無所為而為之也余嘗聞詩之
大序惟關雎有之關雎之詩天下之詩也傷人之廢哀
刑政之苛吟咏性情以風其上此作詩者之本意也然
余懼乎犯兄弟交譽之譏也序之固不敢不序又不可
姑以曩之所目擊於章貢者倂録今之所耳聞於自軒
者繫於巻首因以示余子姪云
　　宗人仁靜文藁序
王氏自江左以来號為衣冠盛族階庭之秀如羲獻軰
人以瓊枝玉樹稱吾宗佳子弟有如此者自晉迄隋河
汾夫子者出河汾之王又大於江左之王吾宗大師儒
有如此者自唐迄宋科目興由科第進者代不乏人姑
以沂國言自狀元至宰相宋之稱相業者莫先焉吾宗
為狀元宰相又有如此者於戯盛哉清江有同姓仁靜
其字者未兵前識之知為偉噐兵後以所作示余文自
長書而下十八篇詩自擬古而下百餘首皆大家數兵
以前時文之仁靜也兵以後古文之仁靜也王氏代有
佳子弟矣今科目未興仁靜之文不妨傚乎古儻興仁
靜之文又當㣘乎今余猶望仁靜以文章致身也余記
曩偹員國子時嘗曰此教冑子職也明年胄試當以仁
靜為首薦後不果余與仁靜其譜同其學同毋曰同人
于宗吝
　　子惟肖和後村梅花百韻序
古今詠梅多矣有百詠者近世萬如居士李公曾有之
劉後村效李詩亦百詠方烏山和後村又倍之吾嘗讀
後村詩尚有可疵者試舉一聮説到和羮俗了渠之句
亦非矣烏山亦云狀元宰相事不敢㸃涴渠尤而效之
也梅豈無用於世哉林和靖疎影暗香一聮人所膾炙
或者猶謂止詠梅之形體性情則未也使胡五峯評之
必曰有體而無用梅非有體而無用者吾鼻祖沂公雪
中未問和羮事且向百花頭上開兩句道着體用兼該
奚以百為事業如傳説沂公後村以為俗烏山以為㸃
涴毋乃爾是過歟吾兒惟肖輙不自量詠梅百首掇拾
水邊雪下等句屋上架屋耳後村百之烏山百而又百
之惟肖又百之贅而又贅也老夫方以鼻祖之事望吾
兒謹毋以俗以㸃涴議吾梅
　　子惟肖詩藁序
東坡嘗云吾在惠州只教得過能詩足慰吾心嗚呼詩
豈易哉必東坡為之父然後過可與詩吾兒惟肖和後
村梅花百詠余既為之序又擬古琴操淵明歸去来辭
等作以至雜詠凢二百餘首嗚呼余不得以科第望汝
矣猶幸汝之不墜吾學也雖然汝之詩其視過為何如
余詎敢以此自慰或者謂余以過方汝是自比於坡多
見其不知量也余曰才不才亦各言其子也嗚呼詩豈
易言哉詩未易言也而余兩嘗序之汝其勉旃他日汝
来前吾將問汝曰學詩乎不學詩無以言否則議我者
必曰王家癖
　　陳梅垣同人詩集後序
梅垣陳君季孺曩留杭與余同遊大丞相杭山老師門
嘗贈之以詩後十二年余来洪梅垣以同人詩集示余
其詩皆為梅而吟余曰梅以垣名非梅類者當牢關固
拒不許入既曰同人必有突吾垣而入者垣不固也藩
籬剖破矣易曰天與火同人君子以類族辨物梅垣當
類梅之同姓者别梅之非類比而同之不可也余嘗謂
逋以前如隂何李杜軰逋以後如歐蘇黄陳近世則石
湖誠齋可以入吾垣者也噫露之朝風之夕更得靈均
携蘭来靖節携菊来濂溪携蓮来着梅垣其間所謂伊
人誰其似之吾梅垣清而又清矣它如富貴之牡丹麄
俗之桃李不與同類者皆當麾之垣之外如是則梅垣
所同非苟同矣梅垣學易易不云乎君子以同而異
　　武寧汪材夫南埜詩集序
己卯春修江汪材夫以所作石城詩集示予既序之矣
後六年來洪又得觀南埜詩集大丞相杭山老師序其
首老師豈輕許可者然而易石城而南埜何居老師為
材夫昔居石城之南今居石屋之南石屋之南婦翁之
居也居以地而易詩以地而名東床逸少清映通徽蘭
亭一序古今絶倡方其纔過浙江便有終焉志迨獻之
軰始為躡屐高平之行眉山小蘇天下之文也居汝南
有詩居頴川又有詩集至三而俱曰欒城獨遺老一傳
則曰頴濵材夫易石城而南埜其欒城汝南之意歟孟
子曰居移氣文以氣為主或曰材夫自石城而石屋兩
取乎南其有得於詩之二南者乎嘗攷周南之詩十一
言后妃婦人之詩凢七召南之詩十四而言婦人女子
之詩凢十二恐非材夫之本心也詩曰我心匪石不可
轉也石城轉而南埜矣謹毋曰人而不為周南召南其
猶正墻面而立
　　章貢劉愛山詩集後序
章貢劉君雲甫以所作愛山集示余余既以昌黎三品
之説告之矣别後三年又觀愛山近作愈出愈奇劉君
愛惡與人異不愛世俗之所愛而愛世俗之所不愛清
矣哉劉若之所愛也予洪人卜居東湖與愛蓮翁同一
愛毎夏秋交荷花淨如拭綠葉罩其上白鷗出沒細鱗
沈浮清矣哉翁嘗曰晉陶淵明愛菊李唐以來愛壯丹
翁獨愛蓮翁非不愛菊獨愛蓮何也愛博則情不專也
故以菊還靖節而専其愛於蓮牡丹則非愛矣人但知
翁之愛蓮不知蓮之愛翁甚於翁之愛已西山謂子猷
愛竹竹未必不愛子猷剡溪月夜雪光滿船興盡而返
留有餘不盡之意於天地間前無古而後無今孰謂竹
不愛子猷哉予因是知山之愛劉君甚於劉君之愛山
也劉君所愛之山非欝孤乎歐陽公嘗為劉凝之作廬
山髙予將作欝孤髙以况劉君之髙欝孤髙哉欝孤髙
哉
　
　稼村類藁巻六
欽定四庫全書
　稼村類藁巻七
　　　　　　　　　　　　元　王義山　撰
　記
　　共春園記
共春者何唐人云要令天下共此春無限江南與江北
或曰園以春名春特四時之一耳四時不皆春也四時
不皆春則此園不常春也余曰天地間萬形有盡惟春
則無盡無盡則四時皆春也一元之氣流通乎亨利貞
之間元春也亨利貞夏秋冬也元則貫乎其間也予嘗
謂唐虞之時温温乎其和可知春也夏夏也商秋也周
冬也天運一周成一歲也此唐虞三代所以成四時也
然則孰為夏秋冬之始始於春始於春則四時皆春也
丞相杭山先生章公有園在洪之東湖予居湖濵乞此
園以娛老先生不以獨樂為樂而與人同樂余扁以共
春非謂一草一木為春也指一草一木為春小吾春也
溥天之下無一民一物不春大哉春也與天下共也予
因是四時携酒與客飲飲輙爛醉方其醉眠花下天地
為衾枕覺来又飲挿花起舞陶陶然不知世間有富貴
利逹之事或無客邀清風明月成三人相與對飲至暮
夜蒼頭扶歸顛倒仆地傍之人拍手大笑謂七十老翁
有小兒嬉戯狀明日携殘酒来又飲又明日又来又飲
此又桮中之春融為園中之春此園也與客共與清風
明月共不與俗子共然而醉翁之意不在酒也
　　德隣堂記
保定成公尹吾洪洛陽姚公簽事亦為洪来司按察也
二公比屋而居成公扁其室曰德鄰取徳不孤必有鄰
之義鄰之説有二有以居言者有以德言者以居言隔
屋問西鄰借問有酒不飲食之鄰耳非鄰也見擬移居
作鄰禮不論時節請開門徃來之鄰耳非徳鄰也傳曰
親仁善鄰夫鄰必曰親親必曰仁先儒云仁者心之德
二公此心同此仁故此徳同論語曰里仁為美擇不處
仁焉得知盖與仁者處何徃非仁與不仁者處何徃非
不仁此居必擇鄰非擇所居之鄰擇所居之鄰有徳者
與之鄰東坡建徳有鄰堂於羅浮且記之成公之扁斯
堂也又一坡矣雖然士君子之立徳固不可以無鄰士
君子之立身則不可以不孤立徳而無鄰是獨學無友
也是孤陋也立身而不孤是朋比也是阿附也二公他
日各以功名事業自見又當為特立獨行之君子余鄰
舎翁隔籬聴談音韻清朗不知還許王翰卜鄰否
　　君子堂記
濂溪謂蓮花之君子勉齋記瑞蓮亦以君子稱二君子
與蓮而三之三君子也嘗謂牡丹王也富貴者也梅兄
也山樊弟也桞晉處士陶潛之先生也松益者三友也
有愛官爵者受秦封識者恥之然而不皆秦官也是數
者不以君子稱蓮獨以君子稱何者蓮有君子之道四
焉出淤泥而不染一也濯清漣而不妖二也中通外直
不蔓不枝三也香逺益清亭亭淨植可逺觀而不可䙝
翫四也比德於君子也予居湖濵愛蓮也書濂溪愛蓮
説于壁與勉齋瑞蓮記對峙噫露之朝風之夕歌逺遊
而招隠士庸詎知二先生不為蓮一来耶且扁所居之
堂曰君子晉唐以来稱竹為君子又謂蘭似君子蕙似
士大夫范石湖謂菊比君子有幽人隠士之操蓮得獨
為君子哉余曰蓮蘧伯玉其人也舉天下無一人不君
子蓮此心蘧伯玉此心也亦此堂命名之意也吾洪宗
濂東湖二書堂天下之書堂士㳺其間所不以蓮自况
者有如此水然而不以君子待湖濂之士不敢也例以
君子待湖濂之士亦不敢也謂湖濂無君子魯無君子
者斯焉取斯謂湖濂皆君子中庸曰君子之道四丘未
能一焉嗚呼夫子大聖人也而曰我無能焉吾黨之士
下聖人幾等而敢以君子自居哉嗚呼蓮且得濂溪勉
齋君子之稱學濂溪勉齋之學者其可不蓮若哉名為
君子而不蓮若是辱吾蓮且書以自警云
　　東樂堂記
西鄰既富憂不足東老雖貧樂有餘吕洞賓為沈東老
作也豈特東西鄰貧富異哉南阮富北阮貧南北亦然
東老之貧為好客買書而貧雖貧不貧矣天下有真樂
紆朱懐金不樂焉門多長者車不貧矣一樂也歐陽餘
慶以東樂名堂餘慶無金買書胷中之書不用一錢買
客至呼新篘與客飲飲輙爛醉酒後耳熱仰天拊缶而
呼烏烏此二樂者天地間至樂也餘慶尋東老樂處而
樂其樂所謂貧而樂者也雖然貧而樂富而好禮吾夫
子嘗並言之然則西鄰豈皆富而不好禮者哉易曰東
鄰殺牛不如西鄰之禴祭禴薄禮也聖人取焉謂西鄰
不好禮可乎豈可專以富議吾西鄰哉詩不云乎彼美
人兮西方之人兮借為西鄰解嘲
　　養䝉堂記
余卜居洪之東湖有以周易見者使筮之遇艮之䝉其
繇曰天降生民其穉為童果行育德作聖之功是為山
下出泉之䝉言未既章貢宋希聖来訪請於余曰某以
養䝉名堂讀書所也為我記之余曰先儒謂䝉者人之
初物初而美事初而善然而初之説有二有一身之初
有一日之初赤子之心一身之初也平旦之氣一日之
初也由一日之初養一身之初此大人不失赤子之心
孟軻氏論平旦之氣自旦而晝自晝而夜梏之反覆則
夜氣不足以存其用工在旦予謂善養氣者其用工在
夜夜氣清則旦氣為之清明未有不能存養於夜而能
清明於旦者也此西山所以夜氣有箴希聖自夜氣之
存養於平旦之初而又旦旦而養焉則不失赤子之初
矣易曰䝉以養正聖功也希聖由䝉養以求作聖人之
功可止乎曰未也周子曰士希賢賢希聖聖希天
　　小暘谷記
余多病畏寒老尤甚於所居闢一室斗大扁曰小暘谷
誠齋嘗賦暘谷詩按尚書羲和授人時於春曰暘谷於
冬曰幽都幽都燕也天地造化未有無冬之春有幽都
然後有暘谷平在朔易也予聞幽都有燕谷鄒律一吹
暖氣先至方今地氣自北而南幽燕之地一氣之先也
余寢處小暘谷中暖矣小也未大也天下不皆暖也舉
天下無一人不煖大也常愛杜工部云寧令吾廬獨破
受凍死不忍四海赤子寒颼颸推此心天下無一人不
暖矣子月陽生自一陽而二陽二陽而三陽天下皆在
暘谷中豈曰小之云乎
　　學稼齋記
余舊居富水之槎溪扁其所曰稼村何居杜句也掲来
東湖丞相杭山先生寵以稼村二大字余扁於所居之
室不忘舊也或曰蓮可也稼可乎昔村今湖子非故吾
余曰余之稼不在田也記禮者論人情之田曰修禮以
耕之陳義以種之講學以耨之本仁以聚之播樂以安
之厥田上上也余稼於此久矣不為水旱不耕也且謂
惟肖曰汝父本農家子將教汝畊且扁汝讀書之室曰
學稼余聞農服先疇之畎畝書曰厥父菑厥子乃弗肯
播矧肯穫汝毋忘乃父之訓或者又曰樊遲請學稼夫
子以小人目之學稼小人事也余曰晦翁不云乎小人
者細民之事南軒亦云小人者事之小也余因是而證
以周公之説無逸之書曰相小人厥父母勤勞稼穡厥
子乃不知稼穡之艱難周公以勤勞稼穡之人為小人
即夫子以問稼之樊遲為小人夫子所謂小人者非對
君子小人並言之小人也况余之稼乃稼於書非稼於
田也稼其托也村其寓也種學績文無徃非稼存心養
性何適非村汝而稼於書則肖余矣夫子豈以稼穡為
細民之事而小之哉人而有子能耕不啻足秋風稻黄
鷄肥酒香余猶記疇昔與田夫野老相追逐酒後耳熱
仰天拊缶而呼烏烏其樂詎可量哉此樂也公卿大夫
不博也唐人有詩云去年生子名添丁要今為國共耘
耔誠齋亦謂世有農其子農其孫農其曾孫者矣厥父
農厥子農孫與曾孫又農此余之心也東坡稼説有曰
博學而約取厚積而薄發迂齋謂坡翁此作其與朋友
兄弟之相切磋如此吾以是教吾子望吾子之學吾稼
也吾老矣得如老農幸矣
　　重修舊居記
先君卒厪數年始有此屋里中名槎溪隂陽家謂其龍
為蘆鞭魁天下之兆也必有魁天下之才者始足居此
先君據其要而廬之前有老松當户鬚眉甚偉清風徐
來憂擊鳴球屋後古木參差樹林隂翳甚或夜籟沉閴
天朗氣清醉把盃酒其下月影罩人扶疎滿身又有一
溪環繞清且漣漪一瞬而乾端坤倪軒豁呈露鳥飛不
盡虚曠無垠主人與屋同一清也到此談蘆鞭又淺矣
先是淳祐已酉屋成遷之日弟義端銓榜適至旗鈴捧
擁以入里中人士皆曰此地之靈也是科義山義端聮
薦明科又聮薦又明科又聮薦又明科義端又薦又明
科義山又薦景定壬戌義山以别頭成事廷對覆考以
備前三名同邑人為詳定官以私意抑之墮乙科蘆鞭
之説幾驗是年侍親之官二水咸淳乙丑調南安獄掾
丁邜自漕幕歸哭先君於斯已巳哭先妣於斯壬申問
選得闕邊幕改辟京局攝教外雍贊畫天府又明年有
金耀之命進司國子留京凢三年徳祐乙亥半刺永嘉
臺評謂某為杭山客以議遷幸併劾亡何江閫有參議
之檄至章貢未上至元丙子夏始歸先廬居焉廬之東
偏地數畝闢為圃瞰溪而亭之種竹萬箇老梅參錯其
間溪外綿亘萬頃如掌晨光熹微兒讀舊書余枕藉以
聴客過我無虚日余與弟揖客環坐亭上一觴一詠此
興無涯真有怡怡切切偲偲氣象西疇春及時又與老
農談田畆間事不二年鄉邦士友白之省省以贄幣聘
于先廬俾職教路學至是又挈家寓冷舎明年掌一道
學事遂退而老於東湖之上數年之間奔走上下居先
廬者亡幾余之心何嘗一日忘哉草塘黄君任伯以移
居圖求䟦嘗取容齋之説告之觀此可以知余之心先
廬以甲申巨浸幾圯丙戌夏歸省松楸彷徨顧視凄凉
斷續恍如先君在焉憮然曰厥考作室厥子乃弗肯堂
矧已成之堂而復壊之乎余為人子有餘罪矣乃葺而
完之如此一日對吾弟呼惟肖來前命之曰余葺此屋
以還先君汝他日葺此屋以還我繼自今子而孫孫而
子一日必葺惠徼福於先君俾勿壊西銘云善繼人之
志善述人之事是之謂惟肖汝其識之是歲八月望日
工畢遂為之記
　　全生堂記
父母全而生之子全而歸之此全生説也然而洪範九
五福與六極對言人不能以皆壽皆康寧皆考終命於
是乎有疾有憂有惡有弱以致於凶短折嗚呼甚矣古
之聖人之為斯世慮也舉天下人人協于極此聖人心
也奈之何聖人之心不能以直遂也始不容以無所寄
命焉醫是也醫師掌醫之政令歲終稽其醫事十全者
為上十失一次之十失四為下大哉聖人生生之心乎
今之醫十失八九者有之矣醫不三世不服其藥清江
周仲山累世以醫行至仲山而神聖功巧備大山蕭公
嘗大書四字掲之且扁其堂曰全生仲山來徴記於余
余曰自神農使岐伯嘗百草而始有藥時未有醫也神
農以前人壽皆百有餘歲自神農以後藥愈繁而醫愈
衆三代以下壽皆不滿百至以七十為希醫果何恃哉
夫人受天地之中以生均有此生宜均能全此生也體
其受而歸全者參乎是能全其生矣然而未溥也民吾
同胞物吾與也凢天下之疲癃殘疾皆吾兄弟之顛連
而無告者也存我所以厚蒼生也又將推而全天下之
生然而未溥也為大造立心為生民立命為千萬世開
太平又將推而全千萬世之生此其施豈不甚溥哉先
儒不云乎醫道行活生人儒道行活天下後世
　　臨江章侯心祠記
生祠古歟古則三代有之矣非古也三代以前吏皆循
不循吏名吏皆良不良吏名班固稱堯舜文武循吏之
効固自言耳皆尚書所無有漢傳循唐傳良已不古傳
而祠又不古然則祠何始曰自朱邑桐鄉始其後相襲
而祠匪惟桐鄉然初郡臨江守微祠三山王始以賑飢
功民祠之繼祠潘繼祠張多祠哉有識者曰臨江郡斗
大更數十年為守幾為祠幾又幾十年為守為祠又幾
以斗大郡著是祠將易市而祠矣易市而祠民奚廬編
修章侯之守臨江也獨無祠奚無侯於政惟㢘惟謹惟
公惟明匪苛以歛匪虐以刑莫貪匪吏侯去吏如距莫
姦匪盗侯刈盗如草士者曰匪侯奚師農者曰匪侯奚
父若工若商于旅于肆于侯而生昔窶今富侯以德政
召和氣無年使有年奚必王之如縱如侯亦不樂祠王
以無年顯其功侯以有年隠其功孰功下是侯其優乎
侯非無祠也民非不祠也侯不求祠於民民亦不敢以
祠媚侯媚侯則欺侯矣民忍侯之欺誰之欺心之欺昔
嘗過前數祠下始祠桷刻楹丹棟嵬宇深像貎肖真冠
帶儼煥管絃咿啞爼豆如櫛若誠然為祠者每德色於
守為守者多恩其祠迨夫守去矣祠巳矣瓦飛棟頽像
塵貎土爐香寢室瘖鐘寂鼓與荒凉野廟等守存祠興
守去祠傾祠云豈誠云乎哉雖然侯固未嘗求祠民亦
未嘗無祠曰祠於心侯名大醇字景孟婺之永康人登
丙戌進士第
　　雪月舟記
天地中間雪之則清月之則清兼斯二者脱俗超塵自
山隂滿載歸後世無此叚竒事幾百年矣予嘗謂山隂
之後使雪月主人果能為安道一來特一餉之爽耳安
得清名以香萬古耶興盡之舟一返此一叚話至今未
了偉哉子猷能買雪月於一時而不能買雪月於千載
之下則天地間無盡雪無盡月皆可取之以供吾景何
特子猷專其美予居有隙地纔畆雪而雪宜月而月宜
視山隂不欠予舟之名或曰舟浮物也不舟之於水而
舟之於陸何哉余曰舟寄也雪月吾胷襟也反而觀焉
方寸之地皆雪也清明之天皆月也吾一身一虚舟也
散此雪萬頃玻璃皆瑩徹光此月一色銀河皆皎潔泛
此舟載千古非重受萬象非滿飄飄乎若遺世獨立而
逍遥遊乎􁧤洲不然其試於雪月交光之夜朗然四顧
萬竅皆音招素娥欵玉妃誦左太冲招隠之賦不知還
有半㸃塵俗否謂予不信君其問諸子猷
　
　
　
　
　
　
　
　
　
　
　
　
　
　稼村類藁巻七
欽定四庫全書
　稼村類藁巻八
　　　　　　　　　　　　元　王義山　撰
　碑
　　瑞州重建西澗書院碑
至元二十二年瑞州重建西澗書院工既山長丁起晦
謁余謂余曰泮宫之修春秋不書非不書有魯頌在是
不可無紀敢徼福于先生義山䖍對先聖先師而言曰
西澗之劉天下之劉也瑞有西澗書院何居宋紹興間
郡侯栝蒼鮑公貽遜以三劉生高安祠於市之南兵燬
端平丙申郡侯三山陳公韔建書院于郡治之東書院
所祠先賢也復置燕居像夫子於中而尊事之先師配
焉如春秋尊王郡守武昌高侯節始至行奠謁禮喟然
曰書院名存而實亡燕居之像設未位三劉之專祠未
復非闕歟與山長謀復謀之同列僉曰言政不及教非
所以化民成俗也盍亟圖之遂屋於荆榛中片瓦寸木
以朽壊棄别選材之良者鼎而新之非重修也重建也
初劉公渙登進士第宰頴上以忤上官意棄官去去之
廬山之下居焉愛西寳峯䨇澗號西澗騎牛㸔山徜徉
岩谷山谷黄公有詩云神光射牛背神光謂讀書眼也
歐陽公為賦廬山高廬山豈能自高哉得西澗而高子
恕皇祐初以經賦冠多士入司馬温公修史局有通鑑
外紀與安石有舊安石欲引為三司條例官辭弗就除
祕書丞以忤安石棄官去恕子羲仲恕死與一子官充
檢討有通鑑問擬有五代史紏繆以忤蔡京棄官去西
山真氏謂孔門三世不仕惟曾氏一門三世不仕固難
三世已仕而不仕尤難既仕矣仕而將為顯官矣不以
忤上官去則以忤安石蔡京去去者人之所難也於戯
盛哉聞三先生之風鄙夫寛薄夫敦頑夫㢘懦夫有立
志晦庵朱文公守南康徃廬阜訪焉即其墓而祭尋其
故居遺址立壮節亭此三劉所以高風千古也古心江
文忠公萬里建書院于鷺洲祠大中程珦二子侍焉且
記之曰有是父故子然也今西澗子然而孫又然矣鷺
洲則祠大中公與其二子凢再世西澗則祠西澗與其
子若孫凢三世兩書院一門合祠俱三人此又舉天下
書院所無於戯盛哉於戱盛哉山長又圖以示余曰書
院自燕居而祠堂而講堂位置各有差亭於前為朔望
拜所致齋位則夾祠堂之左右講堂之東偏長於斯者
居之其西偏則處職於斯者舊止存八齋兵後圯甚繕
而完之如初增四齋于兩廡廪于旁為門七附庸之屋
六以楹計一百三十有八竹木磚瓦工直若干經始於
七月某日越兩月落成寅奉先聖先師而廟貎之是日
我侯戾止山長深衣大帶引領雍雍于于和毅肅穆江
南自兵後絶無而僅有也是役也直學吾清叟司書趙
若􁀙董其事書院歲入止千八百斛有竒歲或歉半之
山長㢘於律巳撙浮節泛祠祭外行供無一日輟士自
逺方來飯三日願留者不三日拘著于式士固不為一
飯留也為士者盍曰仁膏兮道腴雋永兮可以樂飢三
月不肉兮吾不知維澗之水兮薄言采芹匪飽我以芹
而飽我以仁維澗之水兮薄言采藻匪飫我以藻而飫
我以道繼自今以其飽我者仁吾心以其飫我者道吾
身今日之養于學他日之養乎人也為長者盍曰新廟
奕兮創始者為誰如跂斯翼兮如翬斯飛一日必葺兮
君子之居繼自今毋假土木為名兮瘠諸生以自肥先
聖先師臨乎其上兮吾誰欺山長吾洪人
　　重修東湖南州高士祠碑
余嘗愛洛陽名園記以園之興廢天下治亂之候也豈
惟園哉亭榭祠宇亦然吾洪舊建孺子亭於湖濵又於
湖心建南州高士祠湖舊有蓮亘數十畝每夏秋交花
淨如拭緑葉罩其上勝景也常怪離騷記草木梅不與
焉而蓮得與蘭芷並稱屈平且取之為衣裳後來李太
白以西施等語辱吾蓮蓮不幸矣濂溪宰南昌作愛蓮
説謂蓮花之君子遂雪恥焉高士與溪翁徃還於光風
霽月中清矣哉湖旁有堤蜿蜒如卧蜺桞以千計午隂
亭亭葳㽔匝地或飛絮如雪六花舞而下著高士其間
宛如五桞先生門對峙雖然此未兵以前東湖也吾洪
之東湖天下之東湖也年來亭圮祠傾匪兵故以歲久
祠與亭不古蓮與桞皆不古矣成公尹吾洪始至喟然
嘆曰洪以高士而重有湖無亭曷况其清有亭無祠曷
妥其靈乃鳩爾工廼葺而新挿桞千箇襯以芙蓉他日
於萬絲中繡出一叚芙蓉幕未兵以前東湖所無有也
東坡嘗謂芙蓉城中花㝠㝠誰為主者石與丁高士又
當兼主芙蓉城矣曼卿度得專美哉信乎園亭榭祠宇
之興天下將治之候也雖然古者賢牧守所至以興創
得名坡守杭築堤西湖植桞其上後人號蘇公堤今吾
洪之名以高士而高已廢之祠亭因成公而成不特郡
人指蓮桞芙蓉為公甘棠將有指此湖為成公者高士
又不得專此湖矣高士東漢人名穉字孺子其事跡在
史前祠亭之創始於某人某年某月某日在碑重修於
至元某年某月某日公名夣得字良弼保定人也
　　龍興重修敷佑中廟碑
廟敷佑何始乎敷佑舊名昭惠靈顯王祠在城北薦福
院側宋元祐五年郡人立廟指馬跑泉為聖水人有疾
飲輙愈廟於城者三大觀間賜名敷佑西昌令蔡公頴
又廟於新建縣治之西即中廟也復罹於兵鬱攸從焉
廟燬而神之像巋然獨存欝攸能火神之廟不能火神
之像雖數也亦神之靈也後八十年有竒太守王公補
之廟其像而新焉又六十年有竒廟老而頹上雨旁風
祝史蕭思濟既衋乃心克殫厥力愳東西廡之將壓也
率好施者先東廡而新後三年倂西廡而新兩廡翼乎
旁正殿儼乎其中廢者興圮者崇完如初工既邦人縱
觀焉且嘆蕭之才且辦也初神父姓李諱冰秦時為蜀
太守灌口水怒溢蛟龍為害民幾魚神父斷石為三犀
牛以壓之方鑿崖時操刀入水與水神戰莫敢抗水復
故道蜀人祠之是役也神為人子與有力焉唐貞觀間
有蜀士以道術來洪洪始有祠若然則祠又當在宋元
祐以前郡志逸其事亡稽果爾則祠自唐始或曰神廟
於蜀又廟於洪何有靈於我東坡云神之在天下如水
之在地中譬如掘井得泉而曰水專在是豈理也哉神
無方無在無不在疇昔之以道術行於洪者非神歟維
吾州名洪世傳為浮州驗諸鐵柱可徴也江自梅嶺發
源匯於湖洪腰其間唐人謂金陵為地肺水至則浮信
斯言也洪為浮州不誣州浮於水而不水於水安知非
神隂相之力記曰能捍大難則祀之祠而廟廟而復修
用敢徼福於神俾洪世世無水患以福蜀者福洪詎敢
忘神賜哉又曰廟其子不廟其父有諸義山嘗聞蜀有
崇德廟崇德所以崇其父也傳曰子雖齊聖不先於父
孰謂父而不廟哉盖嘗謂浮屠老子之宫延千百年而
新者緇黄之力神祠宇延千百年而新者祝史之力然
浮屠老子之宫神祠宇有興而無廢固緇黄祝史之力
亦好施者之力微好施者雖修勿修噫天下萬形皆有
弊惟常新則不朽敢以吿後之緇黄者祝史者倂以告
後之好施者俾勿壊神父子治水功其事見漢溝洫志
唐杜工部石犀行及陸海志晉常璩華陽國志載神父
有功於蜀尤詳神與父累封王爵于後賜神號為清源
　　龍沙道院碑
前臨江路儒學提舉尹棐創道院於洪之望僊門外五
里許像旌陽許君祠焉扁曰龍沙龍靈物也道院以龍
沙名與其地俱靈按豫章職方乗龍沙在章江西㟁石
頭之上與郡城相對潘清逸有望龍沙詩又按神仙傳
旌陽君云吾仙去後一千二百四十年豫章之境五陵
之内當出地仙八百人郡江心忽生沙洲掩過沙井口
者是其時也嘗聞旌陽君逐蛟至洪洪本浮洲蛟穴其
下震撼擊撞為人害不細旌陽君縶之鏁以銕柱後勑
賜銕柱延真宫額初旌陽君與蛟約蛟來吾力猶能肆
汝姑舎是復出吾斬汝萬叚蛟請命伏辜噫微旌陽君
洪其魚矣夫龍方其蟄而未驤也需于沙及乎噓氣成
雲雲上於天夾之以飛上下變化鞭風駕霆雷域中而
雨天下施於人甚溥是龍也澤物之龍也旌陽君去害
物之蛟寄洪之人命於澤物之龍棐為洪人徼福故創
是祠經始於某年某月某日工既爲屋若干楹旁聳一
樓岧嶤崢嶸如翼斯飛望之有蜿蜒而升之狀洪之都
人士晨香夕燈北靣稽首鄉旌陽君者至是又有其地
洪有玉隆萬壽宫亦祠所也環數十里間祠宇鼎峙記
曰能捍大患則祠之棐又屋於道院之旁曰附庸損巳
田以飯方外士寅奉爐香不懈益䖍是役也中書左丞
中齋楊公鎮宣慰使存齋胡公頥孫有力焉棐廬陵人
寓洪為人磊落慷慨可撼以氣宋時客諸侯門所交皆
天下知名士詩名江湖可𣲖江西家貧而勇於義人稱
為存吾先生云
　
　
　
　稼村類藁巻八
欽定四庫全書
　稼村類藁巻九
　　　　　　　　　　　　元　王義山　撰
　銘贊頌賦
　　鄭氏義門銘
家人一卦繼之以睽厥睽伊何二女同居正家之道先
刑於妻我有天倫女覆奪之其初一身兄弟怡怡婦言
是用偏其反而唐有張公嘗表門閭大書忍字識者所
嗤既曰天合何忍之為事至於忍其天已漓鄭氏一門
和而不嘻曷齊而家身修而齊
　　車氏湖山堂銘
有湖無山其湖也獨有山無湖其山也俗車君之堂兼
山與湖挾五車書於斯伊吾少陵云烱如一段清氷出
萬壑置在迎風寒露之玉壺
　　小暘谷銘
余所居一室如斗大僅可容膝取誠齋小暘谷之名扁
之矣又記之矣或有謂余曰暘一也而有二義隂陽之
陽則總氣類之麗於陽者皆陽也謂之陽則有明之義
洪範曰乂時暘若暘明也以是知書之暘谷謂自幽谷
出而初明之時也日出而暘之小自此而曰昕曰昭曰
旰字皆從日雖然明未有不自小而大者又為之銘曰
維陽之微匪微弗瑩維谷之虚匪虛弗靈在天為晨光
之熹在人為旦氣之清明則著著則形匪今斯今惟大
人能不失赤子之心
　　龍畫贊(集書/句)
帝曰龍天大雷電以風有能奮庸若嵗大旱用汝作霖
雨時乃功
　　虎畫贊(集詩/句)
王命虎有力孔武為王之爪牙如震如怒虎拜稽首為
王前驅則莫敢予侮
　　贈月湖相士贊
此月常明上不在天此湖常清下不在田月湖胸中所
性存焉相法之妙𤣥之又𤣥物來則應得之自然富貴
福澤其生也全貧賤憂戚付分之偏月湖何心彼自媸
妍
　　贈琴士陶雪窻贊
爾祖淵明寄興無弦弦至於無𤣥之又𤣥雪窻之琴所
性存焉中有無聲無臭之天
　　湖南憲臺瑞芝頌
宋景定改元之又明年制詔秘閣直院太監胡公太初
司臬于湖南皇帝曰典獄非訖于威惟良折獄故乃明
于刑之中又明年皇乾報貺發舒休嘉乃季秋九月有
芝産于憲臺之東楹卓哉煌煌九莖之竒三秀之異厥
美未顓按神農本草經青芝生泰山黄芝生崧山白芝
生華山黒芝生恒山赤芝生衡山則芝為衡山瑞也昭
昭矣今是芝也不瑞於山瑞於憲臺之㕔不瑞於㕔之
他楹瑞於㕔之東柱惟東盛温厚之氣震東方之卦也
於時為春於行為木公其以一念之春融而為草木之
春歟公天台人晉孫綽賦天台以五芝含秀為天台瑞
允為盛徳之事不可無紀某不敏請撰瑞芝頌以歆艶
斯美乃齋沐拜首而颺言曰
煌煌瑞芝元氣之精不蒔而茂不根而成厥瑞伊何其
莖有九敷華舒榮一莖三秀維漢元封甘泉産芝于時
持刑有臣勝之下暨神爵芝産函徳于時持刑有臣定
國憲臺司刑凛凛風霜胡為瑞芝此焉發祥維公此心
慈祥愷悌與物為春萬象生意一民未化公曰徐徐毋
嫉于頑匪虐以威罪疑惟輕惟明惟察公曰無辜我其
審克徳政為馨有開必先産祥現竒寶葉輝聨旄倪族
觀動盪耳目孰嫓其祥嘉禾瑞木驩言我公心乎愛民
公曰無之天子慈仁驩言我公亷平其政公曰無之天
子神聖公辭弗有民曰不然天子之徳匪公疇宣我聞
漢制塗而為詔璽除匪伊四軰促召又聞仙家食而延
年祝公之夀嵗萬有千晉有孫綽天台有賦五芝含秀
休祥呈露公産于台宜表而揚我作頌詩播之瀟湘
　　贑州嘉禾頌
禾之為瑞昭昭也春秋他瑞不書惟大有年則書無麥
禾則書尚書不載他瑞惟嘉禾則載詩之載芟良耜豐
年生民等作三歎三詠至今讀之有含哺皷腹氣象志
喜也於惟休哉宋咸淳之明年丹山翁公合守贑越三
月政孚人和有禾毓于境内一穗二米瑞也贑父老以
聞歸其瑞於太守太守不有是年九月上將有事于明
堂公曰此聖賢胥㑹之徴也此人地肇禋之符也守何
力之有於是文學之士作為詩歌以侈其盛於惟休哉
頌曰
惟天恵民惟辟奉天厥有嘉祥于時産旃於皇鉅宋繼
天立極靈貺斯甄孔曼且碩在昔祥符極熾而亨于時
汝州有嘉禾生汝守臣億拜下稽首表奉以聞天子萬
夀臣億非諛民食所資異乎他祥竒木靈芝於皇章聖
勑天之命先是郊禋有感斯應咸淳天子祀于九筵未
占有孚應在感先彼美者禾瑞于章貢太守謂誰丹山
之鳯一粰二米其名曰秠不種而生竒之又竒我聞崆
峒麥秀且黄孰若兹禾有飶其芳又聞武夷嘗産兹瑞
厥瑞伊何十五其穗曷不于他于武夷之鄉曷不于他
于章貢之邦惟我丹山武夷之秀惟我丹山章貢之守
合二郡之瑞瑞于一時惟我丹山兼而有之丹山之文
周情孔思丹山之政召父杜母曾未報政頌聲洋洋匪
他之祥而禾之祥維時豐年多黍多稌邦人有曰太守
之賜太守不有曰天子聖神天子不有曰惟我有臣弼
於一人同心同徳如古伊周臯䕫稷契肆予將祀尚克
相予簡簡穰穰為民而祈有漢元稷降於郡國時則弱
翁總領衆職嘉糓垂垂産於有唐誰其相之曰郭汾陽
主聖臣賢千載一㑹一再登兹三登曰太於惟休哉乃
賡載歌旅天子之命而作嘉禾
　　鷄鳴賦
　　　余嘗讀張宛丘鳴雞賦惜其未盡勉學者進道
　　　之意因賦雞鳴
人苦不覺物且有之伊蟲之羽莫靈匪雞文以冠而飾
武以距而為既勇而信以守謂仁而食不違此固五徳
之所素有孰若一鳴之不失期方其角徹乎梅花之奏
輪催乎晦魄之熹鼾睡之息尚雷偃寢之枕猶欹莊蝶
兮栩而蘧鄭鹿兮喜而遺神識恍惚物欲昏迷倐聞一
鼓翼而機自動繼聆三呼旦而聲載馳當是時也覺之
則為善罔覺則為惡判乎舜與跖之兩岐嗟呼起而舞
劍者志之小詐而度關者心之欺彼音之翰云胡不思
要知旦氣之清者至晝而不梏操之則夜氣不存者幾
希然則君子於此不惟可以自省乎語黙之幾亦足以
自厲於瀟瀟風雨之時也
　　蝸牛賦
　　　余代庖京庠夏雨生緑校文之暇寓目齋壁見
　　　蝸牛焉有感而賦
天地之間生物何夥至微弗靈無若蚹驘背負而殻形
不類乎禓祼涎界而字識亦幾乎細瑣夫何肆交戰於
蠻觸倚兩角於右左歎服箱之罔功竟粘壁而莫墮顧
爾力兮弗量欲脱身而不可嗟乎蝸牛殆類乎人之升
髙而不知休者之自禍也
　
　
　
　
　
　
　
　
　
　
　
　
　稼村類藁巻九
欽定四庫全書
　稼村類藁巻十
　　　　　　　　　　　　元　王義山　撰
　䟦
　　丁氏八南圖䟦
有兒真驥子一噴羣馬倒寧馨兒也何如陶家兒遶舎
覔梨栗不肖子也子之賢不肖天也有以少為貴者有
以多為貴者任遥之子一以令稱老泉之子二以文稱
忠宣之子三以宏博稱瑱珪玘瓘王氏之子四以才美
稱儀儼侃偁僖竇氏之子五以義方稱崔倕之子六一
登輔相五為大僚郭令公之子七俱為達官若夫八子
而皆以龍稱前有荀後有韓然而荀氏八龍不皆持國
有子八人皆以詞章科第名如渝川丁氏八南者鮮矣
今取其圖而觀之一翁龎眉八兒委虵父前子隨鳯雛
龍駒既演而滋有燁孫枝科名巍峩擢魁禮闈噫子而
孫矣將見子而孫孫而又子也子而又孫也豈惟八南
哉今人生子必曰添丁唐詩云去年生子名添丁要令
為國共耘耔生子如丁恨不多見耳世之多子者謹勿
傚劉义添丁莫撓爺之句
　　黄草塘移居圖䟦
濓溪家舂陵而移居於湓浦涪翁謂茂叔如光風霽月
築室蓮花峯下有詩云溪毛秀兮水清可飯羮兮濯纓
温公陜人康節衛人皆移居於洛温公買園於尊賢坊
名獨樂園每出解鞍縱馬罷去前呼著深衣過天津橋
訪康節相與倡和諸君子往往慕風土之勝林壑之美
不曰某水某丘吾童子時所釣遊也草塘黄君任伯吾
洪人自鄉而遷於城好事者寫以為圖一翁導前奚奴
相隨三兒侍行亦步亦趨長兒背琴以次抱書路逢梅
花笑撚一枝沉吟索句且行且遲道傍聚觀相語為誰
望見東湖拍手大呼老鶴來迎白鷗與俱圖未足以盡
之昔孟東野遷居有詩云借車載家具家具少於車草
堂無家具之可載胸中之書筆下之詩有不用車載者
而草塘以身載之具載草塘而來異乎東野之所載者
矣言未既草塘謂余曰去年遷時吾兒來前曰祖父世
居湛溪舎湛溪而城人其謂我何願質之稼村余憮然
曰草塘有子矣斯言也適有契於余心者容齋隨筆云
士大夫發跡壠畝謂父祖舊廬不可居有更新其宅者
自鄉而遷於縣於郡者有翩然委而去之數百里之外
者歐陽公吉州廬陵人其父崇公葬於其里之瀧岡歐
公晩年喜頴有居頴詩序云廣陵得請以來慨然有終
老於頴之意南京以後詩十餘篇皆思頴之作又序云
自翰林為學士忽忽八年歸頴之志雖未遂未嘗一日
忘焉至今年六十有四免并居蔡蔡與頴連因得為終
老之漸曾無一語及松楸嗚呼崇公惟一子公生四子
為頴人瀧岡之上遂無復有歐公子孫之迹每讀公詩
序為之大息此序不作可也余因是而敢以容齋不滿
於歐公者例不滿於濓溪溫公康節三君子嗚呼天下
後世敢有致不滿之意議吾三君子者乎曰不敢也然
而容齋之筆可畏也雖然舎祖父之居豈特三君子哉
責備賢者也草塘居洪之城東自鄉而遷於城松楸相
望一瞬間無頴去廬陵之遠雖遷猶不遷也予亦洪人
自豐城而遷於城去家二百里以地言雖無頴去廬陵
之逺以松楸言猶頴之去廬陵也於是乎有感為之歌
曰歸去來兮胡不歸雲無心而出岫兮其出未為非鳥
倦飛而方還兮其還毋乃遲歸去來兮歸去來兮
　　杭山賣金帶帖跋
余讀丞相杭山先生章公賣金帶帖為之嘆曰世稱顔
真卿乞米有帖近世張横浦嘗有帖為富民借糯米十
石嗚呼飢來餓死可也乞之一字豈真卿所宜向人道
糯米不過造酒用耳酒可不飲借米於人恐非横浦所
當為借假也假而不歸烏知非有伊川謂今世士大夫
道得乞字慣吾黨窮時與其借與乞不若以其所有售
於人以濟窮乏庶乎免於乞與借杭山無錢買屋以經
筵所賜金帶求賣於曾參政留遠宋朝賢相有有官居
鼎鼐無地起樓臺之詩杭山窮至於無屋況樓臺乎彼
有謂田園貧宰相者既有田園何貧之有嗚呼必如杭
山無室然後謂之貧宰相
　　趙主簿平反集跋
吕刑一書不載平反之事何也無事可平反也獄有平
反自雋不疑始史言不疑有平反之功而不載平反之
事葢漢史不近名吳公治平為天下第一而史無傳嗚
呼近古矣趙公决疑獄有司以為大辟將抵死趙公以
為平人卒以免有司以平人者為救人有罪者漏網矣
趙公正其殺人之罪非有大力量者不能也不疑為部
使者其力可以平反而行平反之事其平反也易趙公
一簿領耳無平反之位而行平反之事其平反也難非
有大力量者能之乎祥刑者不以聞於朝趙公不求聞
於人嗚呼賢矣哉今世士大夫有因平反而免削改秩
者聞趙公之風可愧矣天地間凡吾之所當為者皆巳
分内事何以名為哉聞將有為趙梓其事跡者非趙公
求聞於人也毋謂趙公近名
　　鄧檢閲林廷對䟦
廷對自漢策晁錯始武帝時試者百人帝親擢嚴助為
第一班固謂帝善助對而反削其策不載於史帝雖善
助對作史者未必以為善也初董仲舒以髙明光大之
説對置舒首選武帝猶知有髙明光大之學其天資亦
髙矣哉恭惟理皇之在御也聖度如天雖訐不諱丙辰
夏五詔子夫夫于庭策之以當世之務臣林謂髙明光
大之説武帝不足以當之復舉以為理皇告反殿五甲
何歟葢本朝策士與漢廷異漢廷策士多人主自擢本
朝策士雖曰親擢而甲第髙下定於有司舊制廷試甲
第以覆考為定詳定不得與焉自王安石以私意沮壊
祖宗成法甲第髙下盡出其手丙辰詳定誰歟臣林不
得為舒無憾也臣林不得為舒使理皇有以言棄人之
名可憾也紹興策士有司以凌景夏張九成策進趙鼎
奏景夏文勝請魁之有旨朕以直言取人遂不許嗚呼
大廷策士果以文取乎丙辰詳定不抑臣林於五甲使
其策得至上前則理皇又一髙宗臣林又一九成矣臣
林對策千言斥時宰攻近習詬罵鶡豸舒之學固正大
曾有是耿耿乎科目一時名節千古世間萬事皆塵土
留取芳名久逺看臣林其懋之咸淳八年重陽後五日
伏讀丙辰聖問因得讀臣林洋洋之對為之拜手稽首
書
　　髙徳祥聚糧集䟦
餓死事極小失節事極大丐粟非有氣節者為也嘗恠
顔真卿有乞米帖梅聖俞作丐粟詩近世名公且為張
横浦刋借糯米帖三君子未必如是餒果然歟吾將病
三君子矣嗚呼士窮乃見節義子在陳絶糧窮矣方以
固窮責子路徳祥惟當養吾剛大之氣浩然於天地間
當有廩人繼粟者毋嘐嘐然曰餒在其中
　　鄭氏義門詩䟦
自大道既隠各親其親各子其子天下為家之氣象不
古矣方秋崖嘗謂萬石君家燕居申申一家之三代也
鄱陽鄭君無萬石君之有而一家之尊尊幼幼有古三
代風又難於萬石君者也行將推其所以三代一家者
善一鄉又推其所以三代一鄉者善天下雖然為鄭君
不亦難矣先儒云家難天下易
　　乾坤清氣詩選跋
作詩難選詩尤難荆公選唐百家詩劉後村選唐宋詩
雖然詩豈易選哉古詩二千餘篇吾夫子刪為三百五
篇非夫子敢爾東坡謂淵明好詩甚多文選未盡録吕
東萊編詩謂淵明詩如歸田園如問來使與夫飲酒責
子擬古等詩皆文選所遺詩豈易選哉
　　宗人礪鄉始祖王彦方逸行圖跋
始祖王公彦方太原人也以獨行稱事見漢史後千餘
年不記代嗣孫義山得畫像於宗人世欽謹頓首百拜
而言曰畫工能畫者吾祖之像所不能圖者吾祖之行
也圖吾祖之行有蔚宗之筆在古之君子其好修也豈
覬乎人之知舉天下人人有士君子之行幸也行以獨
名而又傳焉巳非本心矣況圖乎蘧伯玉恥獨為君子
吾祖彦方肯以獨行得名於天下後世哉義山與欽同
宗也世欽謂義山祖其祖義山又謂欽祖吾祖孰是而
孰非耶王氏本於周以今視之不知其幾代也今吾同
宗人(闕/)每曰某江左之後也某河汾之後也吾何從譜
之然其初一人之身也繼自今與世欽結兄弟之好孰
年長兄之孰生也後弟之毋如李璋所云太上老君三
十七代孫或曰子既祖彦方而字之可乎余曰子思書
仲尼例也
　　周益公宏詞程文集後跋
博學宏詞一科自唐始宋紹聖間復設是科所得皆雄
偉鴻碩之才然嘗恠唐人置此科於藍縷科之下何耶
晦翁於此科深致不滿之意且謂有誇張而無規戒欲
於諸題中各命意又謂有中此科而全不讀書者及入
塲所謂博學盡在飯囊中楊誠齋尤鄙之余嘗讀益公
程文殊有可議如繡衣鹵簿記蔡邕謂鹵大楯也以大
楯領一簿之衆故謂之鹵簿此益公記中所欠謂之博
學可乎又如代安南國進馴象表一聨名應周郊之五
輅耳聞舜樂之八音上句有象輅字下句無又一聨云
昔虞因齒以焚身今獲逢辰而効伎上句是有出處下
句無如此謂之宏詞可乎宋時廷試嘗問科舉八事姚
勉為大魁所答宏詞一科全不知置科之由率爾而對
雖然此科得人不皆大人物也宋靖康間有賣國牙郎
者亦自此科出晦翁鄙之誠齋又鄙之宜也此余所以
習焉而不及於試也因讀益公程文遂書其後不覺其
贅云
　　猶子公信玉泉詩集跋
寰宇記載仙人山石趺谷中生玉子此谷中之玉也屈
平之詞曰飲石泉兮䕃松柏此石中之泉也唐人有詩
云泉聲帶玉琴玉假泉以鳴也清矣而猶未也何也有
詩則清有詩矣必其人與之俱清吾猶子公信以玉泉
名其詩藁雪坡姚君序之詩以玉泉序以雪坡清矣哉
詩不云乎所謂伊人温其如玉其人如玉而後其詩如
玉東坡漱玉之句清矣然必坡而後漱玉之名始重然
則泉以玉而清玉以詩而清詩又以人而清公信殁後
二十餘年子申孫以雪坡所序詩藁來拜且泣曰申孫
幼孤不能收拾遺藁使先君文采不揚於世申孫之罪
也求余一言將鋟于梓申孫之志亦可哀巳王氏為江
左盛族多佳子弟人以瓊枝玉樹稱余固不敢以獻凝
軰自況亦當家事也初公信幼時嘗從予學詞賦塲屋
不利改塗轍就右遷欲借逕媒科第終身迄弗績以詩
游江湖仕至南安令余尹二水内舉于當路部使者辟
令東安剡上將報可而公信九泉矣嗚呼九泉不作而
玉泉則不朽也退之有云阿買不識字頗知書八分詩
成使之寫亦足張吾軍阿買能寫詩耳而退之稱之公
信能詩豈阿買比哉余惡乎而巳於言雖然序有雪坡
余何贅申孫請不已遂為之書其後觀是詩者因雪坡
以信余言母曰徐公之貌言於家人
　
　
　
　
　
　
　
　
　
　
　
　
　
　
　稼村類藁巻十
欽定四庫全書
　稼村類藁巻十一
　　　　　　　　　　　　元　王義山　撰
　説解辯雜文
　　葛宋任古梅説
疎影横斜水清淺暗香浮動月黄昏東山楊公謂此特
詠梅之形體性情則未也髙安葛君以古梅名齋有正
人君子之容貌恠恠竒竒古而又古也東山所謂形體
者歟請與論梅之性情窮冬祈寒萬木剥落梅巋然獨
存梅主靜性也未春而花性而情矣桃醉而夭栁柔而
嬌皆受東君造化惟梅雪霜自雪霜特立而獨行發乎
情止乎禮義也形體云乎哉雖然梅與萬古不古之月
同一古也想夫夜半以後月色昏黄萬籟俱閴安知逋
仙不為梅一來與東山辯上一句是形體疎影横斜是
也下一句是性情夫性生之謂也梅之香與生俱生動
處是情浮動情也東山何辭以對
　　清江鄧幼恭漁樵翁舎説
爭名於朝爭利於市淦川鄧君幼恭以漁樵名舎是付
名利於無心矣嘗恠康節有漁樵爭長之論名利且付
之無心奚爭為彼長而我長之可也清江大山蕭先生
號漁户長幼恭兼漁樵而兩有之奪大山有是爭也康
節未了之爭請為折衷以漁戸長還大山樵還翁想夫
夕陽在西翁抱樵歸髙(闕/)鐵鐺爛煮山川樵乎漁云哉
翁與大山俱清江人君子無所爭況鄉人長於兄乎
　　趙文溪詩序性情説
余讀趙侯文溪吟藁自序首之以吟咏性情余因是而
於詩之大序有感於中庸詩與中庸異㫖也比而同之
可乎孔門言詩必兼禮子思中庸一篇多引詩詩與中
庸未嘗不可以互觀也余嘗讀詩大序皆自中庸喜怒
哀樂未發謂之中發而皆中節謂之和兩句發出來未
發之中性也既發之和情也詩總言之則吟咏性情析
言之則由性而情詩三百皆情也情者喜怒哀樂發而
皆中節之謂也未發之時詩之性也既發則情矣詩大
序曰治世之音安以樂其政和亂世之音怨以怒其政
乖亡國之音哀以思其民困中庸以喜怒哀樂言序詩
者言怒哀樂而不及喜葢言樂則喜在其中即先儒釋
論語第一章悦在心樂主發散在外也大序又曰情動
于中而形於言葢動處便是情人生而靜天之性也感
物而動則情矣所謂情動于中者也此中也即喜怒哀
樂未發之中中即情也不然作大序者何以又曰發乎
情民之性也若夫發之一字則中庸與詩大序皆言之
然大序言喜怒哀樂則各指其時中庸言喜怒哀樂則
重在於中節且致意於皆之一字葢一不中節非和也
大序又曰在心為志發言為詩言心聲也心統性情者
也謹毋曰中庸不言心
　　臨川李鶴雲有竟堂説
有志者事竟成漢光武勅耿弇語也天下事壊于成者
何限志在人若夫成功則天諸葛孔明出師二表所志
何如孔明初心已不敢自必其成鞠躬盡瘁死而後巳
至於成敗利鈍非所能預知李君鶴雲以有竟名堂孔
明不敢必者李君敢必之李君將為孔明笑矣先儒云
志於功名者富貴不足道志於道義者功名不足道李
君無富貴之心志在功名功名不可必也李君移其所
以志於功名者志於道義以竟其成可也雖然道義亦
豈易竟哉李君其勉之
　　張廷寶字説
玉不琢不成器人不學不知道玉之未琢也璞而已宣
慰張公以珏名子何居雙玉曰珏晉韓來朝皆賜玉五
㲄㲄珏也宣慰公不特以珏名子且以廷寶字之古者
冠而字朋友責也廷寶不字於朋友而父字之用屈平
例字以寶名玉成之意切矣西銘云富貴福澤將厚吾
之生也貧賤憂戚庸玉女于成也宣慰公非貧賤憂戚
之家而能玉成其子廷寶生長於富貴福澤之中而能
自玉其身學之力也雖然學安有止法哉玉之器必假
雕琢而成廷寶入而家庭有父訓出而相與琢磨有良
師益友進進不巳必至於溫潤縝密成器之玉也廷寶
韞匵而蔵他日有持善賈而來者出而為朝廷用所謂
至寶横道人所共取其在身則為圭璋其在宗廟則為
瑚璉五㲄之賜將有如晉韓朝王者矣廷寶之寶天下
之寶也天下之寶天下共之詩云言念君子温其如玉
廷寶器質純粹如玉無瑕而猶待余言何以異於敎玉
人雕琢玉哉
　　贈長沙丁萬里仕説
不識一丁謂之右選中有萬里為此左謀吁屈矣雖然
賀方囘武士也劉景文將種也誰敢以鶡弁目之哉長
沙之丁魁天下之丁也豈當與不識丁者伍丁君萬里
以胷中六韜兵法遊蜀閫今乃拘於法而不得調於銓
曺厄哉勉旃近世名公多有此途擢髙科者毋曰安用
毛錐子
　　猶子希文冠説
栁宗元謂古者重以冠禮將以責成人之道焉夫人與
天地並立為三必仰不愧俯不怍然後可與天地並一
毫愧怍人其形耳沐猴而冠耳此儒者冠圓履方所以
象天地其視此身甚重也先儒教人八嵗小學十五大
學大學者大人之學也大人者成人之謂也夫子曰吾
十有五而志于學夫子且然大學自物格以至天下平
其序有八而心居中焉心之外為身身之外為家家之
外為國國之外為天下此四者等級不可紊也由心有
所謂意意者心之運動非心之外别有意也由意有所
謂知知者心之識悟非心之外别有知也由知有所謂
物物者心之天理非心之外别有物也貫一心於誠意
致知物格之中此四者不可以等級言也故大學之道
自正心始時維子月陽長隂消汝父以元服加汝將以
成人之道望汝也今汝冠於志學之年正文公所謂大
學之時也伯父不特望汝以科舉之學耳望汝以義理
之學雖然正心未易言也且收放心
　　易爻辭解
繫辭云易之興也其於中古乎作易者其有憂患乎又
曰易之興也其當殷之末世周之盛徳邪文王與紂之
事邪説者謂卦辭爻辭皆文王所作然驗之爻辭則多
文王以後之事升之六四曰王用亨于岐山武王克商
之後始追號文王為王若爻辭出於文王則文王不當
自稱為王矣明夷之六五曰箕子之明夷自武王觀兵
之後箕子始被囚文王亦豈能豫言箕子之明夷哉嘗
聞之左傳曰韓宣子適魯見易象而曰吾乃今知周公
之徳嗚呼周公被流言之謗非憂患乎即此驗之爻辭
為周公所作而非文王明矣或曰易更三聖而成書言
三聖而不及周公也嗚呼文王也周公也父子一道也
序父不序子尊父也愚故以爻辭為周公作也
　　周禮師氏解
三公官不列其職師氏保氏周公不列三公九職者三
公無職也三公之職惟論道經邦燮理隂陽周禮之師
氏保氏鄭注以聖賢兼此官謂周公為師召公為保相
成王為左右也嗚呼三公乃上公九命之職也謂三公
而下兼此官可乎況夫周禮所載師氏之職中大夫為
之保氏之職下大夫為之既曰大夫為之矣而謂周召
兼之可乎
　　春秋天王求金辯
春秋一書以一字為褒貶也天下之財皆天子所有亦
猶父之財守之於子其用莫不惟命之共春秋書天王
求金若諸侯使之求謂之求可也若致天子之命於諸
侯其謂之求耶胡文定曰遣使需索謂之求輕於求金
下觀而化不致於簒弑奪攘不厭雖然春秋之㫖尊君
卑臣豈聖人為魯不為周哉縱天王制用失節多取於諸
侯而欲垂誡即書於周史可也書於諸侯之史則啟其
吝貨而慢君且王祭亦不供矣恐非聖人之意此司空
圖亦嘗曰書天王使來求金者是使來私自求而懲之
也愚故書此以為之辯
　　周禮冕服之辯
司服載王之吉服祀昊天上帝則服大裘而冕祀五帝
亦如之享先王則衮冕享射則鷩冕祀四望山川則毳
冕祭社稷五祀則希冕祭羣小祀則𤣥冕是天子之服
也又曰公服衮冕侯伯服鷩冕子男服毳冕孤服希冕
大夫服𤣥冕見於司服又見於行人又見於典命鄭氏
目以衮冕九章衣五章裳四章鷩冕七章衣三章裳四
章毳冕五章衣三章裳二章惟𤣥冕衣無文裳刺黻而
已孰知此禮一行君臣之禮服俱亂而非古矣古者天
子備十二章之服以君有盛徳備此十二物之象何嘗
為臣下設乎或曰王者通服五冕臣來朝助祭每降王
一等不思王可以服臣之服乎或又謂羣臣少加降殺
亦可服則禹稷契臯陶皆盛徳之臣當服之矣驗之益
稷舜之賢臣賢佐其服無文則先王於服從可知矣前
軰謂司服五冕之名獨衮冕有之他不可據也因為之
辯
　
　
　
　
　
　
　
　
　
　
　
　
　
　
　
　稼村類藁巻十一
欽定四庫全書
　稼村類藁巻十二
　　　　　　　　　　　　元　王義山　撰
　書
　　上丞相江古心為程大中請諡書(南安司/理時)
義山聞堯以是傳之舜舜以是傳之禹禹以是傳之湯
湯以是傳之文武周公文武周公傳之孔子孔子傳之
孟軻人徒知第第相傳而不知堯舜禹後湯以前全是
伊尹接得來湯學於伊尹伊尹以堯舜之道干湯者也
韓愈述道統之傳獨不及伊尹何歟葢嘗因是而為之
説曰本朝理學自周而程自程而朱人知第第相傳不
知周而後全是大中公接得來然周程諸子皆以講明
理學得諡獨大中公未以諡名又何歟於惟休哉為天
地立心為生民立極為前聖繼絶學為萬世開太平周
程諸子也國初五星聚奎其象為人文之瑞於是濓溪
之濵周子出焉方周子為南安理掾也當是時大中公
攝倅南安見其二子俾北面之親切的當之傳自此始
自是而後通書太極圖始有所授盛哉大中公之為人
父也上以接孔孟於既往下以啟朱張於方來此其功
在天下後世不細葢吾道之有絶續猶日月之有晦明
故其當絶續之交全在一接之力何者非大中公不生
二程非大中公不識濓溪有是父故子然也有是師故
弟子然也大中公有功於理學雖與伊尹以身自任者
不同然識周子於人所不識之中使千萬世知有太極
圖知有通書非大中公接之而誰接之此義山所以斷
然謂大中公之功不在伊尹下義山壬戌塵忝嘗侍杭
山章先生丈席間親聆義理之訓且喟然以大中公未
諡為博士議郎之闕義山江西晩出學未明理然居濓
溪所居之官竊稽二程乃嘉定間錫諡濓溪則因魏鶴
山有請而諡焉濓溪後二程而諡吁已晩矣二程乃大
中公子傳曰子雖齊聖不先於父謚其子不諡其父可
乎況南安自創道源書院以來像四先生而祠先皇帝
嘗華之以雲章奎畫又置山長以講明是理每朔望郡
太守率僚伍與闔郡逢掖之士深衣弁履濟濟來前而
祠于堂者獨大中公無諡此而不言得罪師友欲乞鈞
詳得與敷奏下太常議肇錫嘉諡以為天下後世為人
父為人子為人師為人弟子者勸將見書之國史曰大
中公錫諡自宰相某當國始其於世教豈小補之哉
　　上察院章杭山為程大中請諡書
義山嘗記壬戌摳衣丈席親聆師訓謂本朝諸儒皆有
諡獨大中公未有為之請者且以為太常博士之闕後
輪對言之居無何先生歸矣義山佩服師言未嘗一息
忘乙丑再調得闕南安理掾乃濓溪所居之官大中公
遣子就學之所仰恃主張大中公之心門生弟子可進
狂瞽過章貢時嘗與繡使擇齋徐先生言之擇齋憮然
曰發前此所未發之議論勉為之繼而又獻書于古心
先生古心得書喜曰某日由其中而不知未幾古心去
國義山官南安日又致書于賈使長未及奏聞而同列
笑且排其事周使長申言之周極以為然謂此事到手
莫蹉過方為繳申而周以艱去是何大中公多不幸耶
義山竊禄南安數月㕔之東廡乃濓溪教伊川明道之
所老吏相傳猶能道前日事先生立𦂳頭天下事知無
不言言無不行此正大中公竒遇之日亦先生主盟正
學之夙心也大中公自此可以徼福於師門矣將見書
之國史大中公錫諡先生實主張之自當與鶴山為濓
溪請諡同一光耀豈非吾道之幸
　　上待制劉後村論提綱衍義書
孔子作春秋榮辱列國之君大夫於片言隻字間而天
下之亂臣賊子懼先師朱文公取司馬温公通鑑為綱
目一書表嵗以首年而因年以著統大書以提要而分
注以備言其綱則倣春秋而兼採羣史之長其目則倣
左氏而參合諸儒之粹自周威烈而下顯徳以前善可
為法惡可為戒者粲乎其備於此書矣然文公既為通
鑑綱目未及為長編綱目何耶豈非為時諱歟孔子生
春秋秉春秋之筆雖曰隠諱以辟患然勸善懲惡不少
假借葢文公未為長編綱目者以温公未為本朝通鑑
也或曰温公嘗謂稽古録用春秋意自國初以後亦本
朝史籍之綱是不然葢稽古録至於治平而止非若前
代之全史也此長編綱目文公所以未及為某之不敏
讀綱目有年矣妄意以本朝長編舉綱撮要僣為一書
非敢曰綱目續也大概以長編為據而兼取乎他書葢
自太祖皇帝順人之心兵不血刃市不易肆而天下定
神武所臨海内有截繼以太宗文治列聖守成其取之
也雖無以逺過於前代其守之也則不愧於三王内則
家道正而人倫明其養民也以仁其奉巳也以儉徳澤
從厚刑罰從薄外則縣之政聽於令郡之政聽於守守
之權歸於按察按察之權歸於朝廷上下相維輕重相
制藩鎮無擅兵之權郡縣無專殺之威士自一命以上
刑辱不及也故無大臣之誅施及羣生功利無窮此其
宏休偉績所以編之詩書無愧若夫元臣故老之謀猷
忠臣義士之功業則皆表而出之至於亂臣賊子賣國
欺君變法亂紀則亦所不敢隠又取近世尹起莘綱目
發明例以管見書於後名曰衍義某生雖明時不幸而
不得親聆先師之誨晨窻唫哦夜燈舒巻莫非所謂科
舉之文書非不讀也而讀非其書蓬萊道山羣玉之府
豈無李邕願見之想而無由投迹故無書可讀其間錯
亂差謬豈不多乎哉李秀岩謂通鑑綱目條貫甚善今
草本行於世者於唐肅宗朝直脱二年之事亦由門人
綴緝前後不相顧也又自唐武徳八年後書天祐之季
甲子並差考求其故葢通鑑以嵗名而文公門人多忽
史學不熟嵗名故有此誤噫以文公門人猶不免於差
誤況不及登文公門者乎恭惟先生為一代大人物天
下士之所依皈某曩嘗雅拜門墻辱進春風之座所擬
長編綱要一書嘗畧舉金兵誅逆亮於𤓰州一條以求
砭訂先生矍然曰此孟子書法也陳平甫備要壁角裏
文字耳子之此書有關於世道大矣勉之某服膺師訓
退而成書凡與陳平甫異者三百餘例謹抄録所説衍
義上千斤削某雖不獲登文公之門而獲就正於先生
焉是何異親聆文公之敎者豈非今日之大遇哉
　　代徐司户上參政蔡九軒獻通鑑綱目考異書
某嘗聞著書立言之士其有益於世敎者有二焉一曰
經學之士二曰史學之士皆有功於世教者也厥初生
民六經未作也斯時也一忘言之天也結繩而已何有
於書契標枝而已何有乎文籍迨夫書契作矣文籍生
矣分張太和磔裂元氣於是乎有易於是乎有書於是
乎有詩禮春秋聖人亦費辭矣然亦豈得巳哉故夫古
之為經者六後之為經者什百千萬非後世之經什百
千萬也向使五經不火易不卜筮吾夫子之六經無恙
也則夏侯建不必為五經章句劉輔不必為五經通論
許謹不必為五經異義程曾不必為五經通難孔頴達
不必為五經贊義顔師古不必為五經考定張鎰不必
為五經微㫖崔郾不必為六經要言樊文深不必為七
經義綱陸徳明不必為經典釋文劉鎔不必為經典集
音易一而巳丁寛可以無易説衛元嵩可以無元包崔
篆可以無易體徐鄖可以無周易新義書一而巳桓榮
可以無大小章句衛宏可以無訓㫖周昉可以無尚書
雜記王元咸可以無尚書糾繆詩一而巳伏恭可以無
齊詩章句賈逵可以無漢詩異同韓嬰可以無韓詩内
外傳陸璣可以無毛詩草木蟲魚疏禮一而巳戴經可
以無石渠禮論劉歆可以無逸禮鄭元可以無周禮難
張衡可以無周官解説春秋自春秋賈徽可以無左氏
條例鍾興可以無春秋章句何休可以無春秋訓詁髙
士亷可以無春秋纂要是雖一家一説一説一漓然不
可謂無功於六經者至若麟筆既絶之後為史氏之學
者又紛紛乎其多矣史記司馬遷作也使史記為全書
則史記索隠何必司馬貞史記章義何必徐廣史記新
序説苑何必劉向前漢書班孟堅作也使前漢為全書
則注前漢書何必顔籕前漢記何必荀悦註司馬相如
傳何必郭璞漢記音義何必崔浩後漢書范蔚宗作也
嘗攷其書則有撰東觀記如薛瑩者有撰東漢補注如
劉昭者有撰續漢書如司馬彪者是葢不以一人而成
一書也三國志陳夀作也嘗攷其書有撰魏武本紀如
習鑿齒者有撰魏武春秋如孫盛者有撰魏紀如魏澹
者是又不以一人而成一書也晉書唐文皇作也又有
撰晉書八十九巻如王隠撰晉書三十五巻如謝靈運
撰晉書三十二巻如干寶撰晉書十四巻如朱鳯凡此
皆晉史之所引用者南此史李延夀作也而又有撰後
魏書一百三十巻如魏收撰北齊書二十四巻如李徳
林撰陳書三巻如傅緯撰宋書五十八巻如孫嚴凡此
皆南北史之參附者隋書作於魏徴而前乎此巳有王
邵巳有張太素唐書作於歐陽修而前乎此巳有韓愈
巳有吳兢五代史亦作於歐陽修也而又有所謂徐無
黨諸君子之立言垂世或相與共成一家之書或相與
訂正一代之事其實皆有功於史學者至於我司馬溫
公之作通鑑也自周威烈而下千數百年間盡取而為
書刪削冗長舉撮機要而凡關國家興衰係生民休戚
善可為法惡可為戒者炳如也書成而胡文定又為舉
要補遺至考亭夫子又别為義例表嵗以首年而因年
以著統大書以提要而分注以備言其綱倣春秋而參
取羣史之長其目倣左傳而稽合諸儒之粹亦詳且備
矣某不敏幼受教於父師竊有志於史學嘗聞之先公
云西山守泉時先公從之遊泉士林梅塢考亭之髙第
也移書西山曰通鑑綱目一書所謂綱者斷斷乎出於
先師之手而分注之目或委諸生先師平生工夫詳於
四書故未及修改自今讀之一章之内文意不相聨屬
必須檢尋温公故本然後意足明公倘為主盟俾敏博
通明士數人以温公本參校完其闕失明公從而可否
之名曰綱目考異以成先師之志甚大惠也葢當是時
登西山之門者先公最先諸友西山乃以此書屬之先
公然先公考之未及竟故其考異止二十餘條今某成
是書為巻三十為條千四百餘求以無敢負先公之志
又嘗取鄱陽考亭年譜讀之其説曰綱目一書先師再
加更定而未畢又信梅塢之言為不妄先生學考亭之
學者也必能為某可否之是書止以通鑑正本與門人
所褒之目參校其同異而巳於綱則一字不敢增損殆
猶游夏不能措一辭也近世嘗有著綱目發明者魏文
靖為之序金陵帥上其書且官之以為儒生光寵亦有
以吉本泉本校其去取之不同為綱目考異淳祐丙午
有㫖行下寫而蔵之袐書則凡有功於綱目者皆不為
無遇今是書之成其與綱目發明者既不同而其考異
又以温公本為據非徒以吉本泉本校其去取之不同
而已
　
　
　
　稼村類藁巻十二
欽定四庫全書
　稼村類藁巻十三
　　　　　　　　　　　　元　王義山　撰
　傳
　　金少翁傳
少翁姓金字元寶麗水人也禹時其先嘗入貢仕於周
者以職幣名漢時有名布者著之令甲有為釋氏者明
帝夢見之為設伊蒲桑門之饌皆其先世也少翁與魯
國人孔方彭城人錢關子剡溪人楮先生友善孔方以
罪廢錢關子楮先生坐黨斥獨少翁行於世嘗謂人曰
吾道一以貫之言利析秋毫銖兩分釐必辨性不喜入
窮乏之家與富商巨賈最相厚每至主人延之上座呼
為少翁于胥軰尤莫逆暮夜往訪其徒動以千計偕行
穹官貴人雖盛怒見少翁來必改顔接之攜手入房闥
與其妻拏相得歡甚人有罪至死少翁一言即解或媒
進者必借重少翁乃可少翁方面大耳其色黧與人交
其初似崛强然性終軟熟獨於寒士少恩云
太史公曰少翁金姓以少名何居其少昊金天氏之裔
歟
　　香山居士傳
居士姓占其先占城國人也所至其名香嘗隨海船至
五羊與賈人交最密其族黨甚繁居於泉者如五羊之
盛居髙者因姓髙居雷化者皆其支派也號瓊者尤有
聲價若沉若檀若木者以醫名人有疾招致之善治氣
輒效與姓薷姓丁者皆其類居零陵者非同譜也居士
嘗遊蓬萊人仙之號蓬萊翁有老儒先生手執周易一
巻與共讀好事者於明窻淨几間列古鼎其上與陳𤣥
毛穎楮先生軰相友時召玉川子與瀹茗好佛老有清
淨道徳無為之名喜讀老泉木假山記象其巉巖詭特
嘗介陳后山見曾南豐為之加禮延之上座然居士無
堅守特操為人足恭致書朋儕必三沐三熏九頓首然
後遣有設賔筵者居士與俎豆雜陳于前賔醉主人命
紅袖奉以進居士於几席間曲盡其禮備諸醜態遇貴
介誕日袖詩詞與俱稱觴作遏雲聲助人之歡里有喪
亦往吊吉凶無廢禮性亦好圓向婦人脅肩諂笑其徒
纍纍如貫珠環繞心胷間又有軟媚者喜趨炎常在人
掌握中雖汗浹不恥嗚呼無恥之恥無恥矣曾謂居士
為之乎唐長慶間有以此自號又字樂天姓白居易以
詩名者非此之云
太史公曰居士與后山遊師事南豐惜無堅守特操又
其甚為富商臣賈所賣卒至焚其身惜哉
　　甘國老傳
甘國老汾州人也以草名見於神農氏本草名松名遂
兄弟也與松善遂所行輒相反族有二有居山中者白
如傅粉多貴重之有依山而居者顔如渥丹人赤其族
性惡濕喜負暄有寒疾不可以風常擇燠室居焉初鄧
州人有姓鞠者與江南陳吉善國老介以進得通神長
年術與黄連盧薈友而不如其苦口上黨人胡麻隨人
黄苓石人秦芁其徒百餘軰皆趨附國老以媒其身吾
儕有遠志者輒惡之抑之弗使進能毒人如葛生亦為
之和解尤與蜀之黄耆五人相得空竭其心論事出肝
肺號六一居士人無貴賤有疾以身和藥有阿魏者最
熏穢國老與之交亦不郤一日有貴公子欲招致之欣
然來及至以利説公子公子怒束縛之不為禮由此跡
雖疎然心實愛之延之髙閣其聲價益長公子喜曰吾
籠中有人矣國老素無直節唯以甘言媚人投世所好
仕至三公號國老云
太史公曰甘位至三公爵甚穹無薑桂二子之辣君有
過不能苦諌人有以利來者雖賣巳不顧惜哉
　　髙御史家傳
髙氏渤海人也古者賜姓命氏或以土或以封或以名
或以官或以字或以物髙氏出於齊公子髙之後以名
也其後有受業孔門者名柴戰國時燕遣使入秦有名
漸離者有名允者北朝人也有才度以一代偉器稱有
名昻者亦北朝人也幼時負壯氣其父曰大髙氏之門
者此兒也唐有封渤海郡王者髙氏代多顯不書書之
不盡書也近世有左丞相守太師雲金雲金生右平章
政事宗元宗元生工部卿仁路仁路生在班祗候長夫
長夫生在班祗候巨由巨由生神射軍都指揮使正徳
興正徳興生在班祗候文祐文祐生襄襄生奉御兼園
陵令趙兒趙兒生西三縣税同監翥翥生今御史伯元
兄弟二人弟大史院監候伯亨併書詳其所同出也初
髙氏有女未嫁而孕父惡之杖於家忽一日有道士自
外而入問之故有老嫗述其事道士又問此女曾何遊
嫗云此幼毓閨房不履户外惟禁烟省松楸時父母俱
往此女遊後園由墻而西有禾苗生焉上有枯穗而榖
以手挽之取其榖而食巳而有娠道士今钁於禾之所
深纔尺得髑髏焉其苗自口而出後生男彌月聚族姻
方命名間言者噬而不嗑鄰里皆驚駭未幾又一道士
自外來謂坐客曰我與此子名名髙母漢母漢即雲金
也嘗聞邰之女履大神拇指之跡如有人道感巳者生
稷為農師教民榖詩所謂履帝武敏歆是也又聞有田
家女因耘見衆禾中有一穗食之生子其女竟仙去後
人為立禾女祠乃知食穗生子天地間有此荖事夫不
夫而育恠也生異人則不恠矣母漢以母食榖而生其
事恠甚而遇道士尤恠也而其恠卒為祥宋時有李泰
伯母無子禱于神夢二道士奕碁往觀之道士取局之
一子授焉子子也生太伯為宋名儒母漢之生遇兩道
士泰伯之生亦夢兩道士道士其異人歟惟異人識異
人母漢仕至左丞相守太師子右平章政事女皇后盛
哉渤海之髙天下之髙也謹按髙氏家譜母漢後皆為
顯官惟襄不仕襄子趙兒為奉御兼園陵令奉㫖降香
道經河南年飢境内民殍多流離趙兒紿所屬官曰我
奉宻㫖來賑濟令所在發粟所屬官以其事聞于朝有
㫖候還職日究問及還待罪東華門外奏云臣比者奉
㫖使外道經河南境内百姓皇皇乏食若俟請於朝然
後賑濟則斯民旦夕命也臣聞民者國之本也固則邦
寧臣不待奏請令所屬官發粟賑乏臣死罪死罪上嘉
其功有㫖無罪可待金天興間后薨􁧼封丘門外大兵
壓境趙兒伏于附城内夜奉柩以入葬他所嗚呼此何
時而一念忠烈至此趙兒可謂不負所職若趙兒者又
髙氏之後所謂異人歟今行臺御史按臨江右所至能
為萬物吐氣唐髙元裕為御史嘗謂御史紀綱之職其
風望峻整迨今有聲元裕之後又一御史是髙一門兩
御史也將見持平無私條綱具舉有唐人命御史為宰
相故事在用敢述顛末為不朽傳且以告太史氏
贊曰於戲盛哉髙氏之為興門也子而孫孫而子子而
又孫天之生異人也將大書特書不一書云於戲盛哉
　
　
　
　稼村類藁巻十三
欽定四庫全書
　稼村類藁巻十四
　　　　　　　　　　　　元　王義山　撰
　殿策
　　對
恭惟皇帝陛下撫大有為之機中三才而立登極於甲
申即藝祖皇帝登極於甲辰中興於庚申即藝祖皇帝
創業於庚申氣運循環無往不復兹者進臣等於廷策
之以三才之奥且及於隂陽剛柔仁義之理而歸之於
藝祖開國之功臣不佞有懐欲吐久矣幸得借玉階方
寸地此而不言臣則有負敢以聖問中民極立而天地
自位之語為陛下勉臣聞帝王能為生民立極則能為
天地立心何則帝王中三才而立惟有大䂓模然後能
開拓乾坤惟有大力量然後能擔當宇宙是故天職司
覆必有帝王者作而後天得其所以為天地職司載必
有帝王者作而後地得其所以為地天之道不外乎隂
陽而帝王一心隂陽之理具焉地之道不外乎柔剛而
帝王一心柔剛之理存焉此帝王定之以仁義而為三
極之宗主歟葢自藝祖皇帝收拾五季破碎之天下以
仁義一理扶人極於無窮正天地之常經明古今之通
誼用能定天下為一陛下景定改元之詔有曰洪惟藝
祖之開基逺邁成周之卜世神䇿之受甲子用篤祐于
𦕈躬厯首之起庚申實同符於興運臣於是而知陛下
之所以位天地育萬物者此一大運氣不特與藝祖同
且超越乎古今者有二葢天下之數起於甲而天下之
勢合於庚自大撓作甲子而有理即有數據邵雍皇極
經世書謂帝堯在位一百年而即位之元為甲辰因是
而逆推大撓甲子之數則知盛帝明王即位之元多在
甲黄帝受命之元其元為甲子主三才之統一百年少
昊受命之元其元為甲申主三才之統一百年帝堯受
命之元其元為甲辰主三才之統一百年若夫經世紀
年所載帝舜受命之元其元為甲申大禹受命之元其
元為甲戌而夀皆百有餘嵗彼數聖人者其合乎甲之
數止得其一而主三才且百餘年之久陛下電繞之年
實在甲子龍飛之年實在甲申親政之年實在甲午是
陛下之大氣運又兼乎黄帝少昊堯舜禹之所未有此
臣所以拜手稽首而為陛下誦於萬斯年之詩也臣謹
按西漢律厯志有三統之説天統甲子人統甲申地統
甲辰是陛下兼三才而統之矣乃者廟謨雄斷邉塵肅
清成不世之駿功建丕天之鴻業又在乎庚申之嵗是
三才合為一之時也葢帝王受命之數多在甲而古今
混一之數皆在庚六國之合合於其年之庚辰三國之
合合於其年之庚子南北朝之合於其年之庚戌藝祖
得天下其年為庚申而合諸僭偽為一又在太平興國
五年庚辰程頤曰庚者更也三才更新之象也不然古
今凡幾甲而陛下之臨御獨兼乎先甲後甲之數古今
凡幾庚而陛下之中興又據乎先庚後庚之期是陛下
之一身天地之大氣運皆歸焉此所以能為生民立極
故能為天地立心也然而論數不論理不明論理不論
數不備陛下既得乎先甲後甲先庚後庚之數與藝祖
同符矣而又能以理貫乎其間則聖問中所謂隂沴未
全消海宇未全清疏附奔走而動嘆才難掊克背側而
居多民蠧與夫法制者國家之綱儲蓄者兵民之命財
用者政事之紀軍師者封疆之衛皆可以據理而行矣
臣謹上愚對臣伏讀聖策曰葢聞立天之道曰隂與陽
立地之道曰柔與剛立人之道曰仁與義此非兼三才
而兩之者乎然易有太極是生兩儀不曰生三才何也
或曰三才之中各有兩儀所以立其道者各具二名隂
陽也柔剛也仁義也故曰六者非他也三才之道也然
四象生八卦不曰三才生六爻又何歟臣有以見陛下
身為三才之主而欲又求三才之奥也臣謹因陛下之
問易質諸夫子之讚易其發明三才之道於繫辭説卦
乃各一見其繫辭曰易之為書也廣大悉備有天道焉
有人道焉有地道焉兼三才而兩之故六此其列天道
於上列地道於下而必列人道於其中以見人者天地
之心自太極既判以來苟人道不正則變天之道亂地
之理三才之大有不得其位者矣然猶統言人道而未
指言聖人植立之方也至其説卦始曰立天之道曰隂
與陽立地之道曰柔與剛立人之道曰仁與義兼三才
而兩之故易六畫而成卦此則言立天道於首言立地
道於次而究言立人道於其末以見立者乃聖人植立
之功惟皇極之聖人有作致中和以位育盡至誠以參
贊俾斯世悉為仁義之民以全其天地之性而不失其
為天地之心然後人極立而天地與之俱立矣臣嘗攷
夫子所以讚易者於三才之道凡兩及之而聖問於立
三才之道獨一問焉臣固知陛下有意於為生民立極
以為天地立心葢天地非人不立而人道又非聖人不
立周敦頤作太極圖説原夫太極動而生陽靜而生隂分
隂分陽兩儀立焉而亦歸之聖人定之以仁義立人極
焉圖説之作大易之㫖也夫子於易三言夫天地人之
所以立敦頤於圖亦申言夫兩儀人極之所以立然則
天地於人立則俱立而人非聖人立不徒立且當五季
潰亂之初天地磔裂生民糜爛自我藝祖皇帝再造民
彛開闢天地一日召王昭素議易至乾九五飛龍在天
昭素曰此正當陛下今日之事萬世咸謂藝祖善體易
昭素善言易今陛下得藝祖之正傳臣敢襲昭素之遺
意故因立三才之道之問衍而立為民極以立天地之
説抑非臣臆見也嘗聞端平改元其年甲午其日庚子
陛下夢藝祖於殿上親承聖謨越三日宗臣以御容進
一瞻天表儼如夢中臣嘗恭讀聖製紀述有曰在天之
靈將啟我後於惟休哉敢不祗若休命是立民極以立
天地之責藝祖葢親授其託於陛下矣況此夢之祥不
於他年而必於端平之甲午不於他日而必於三日之
庚子是立民極以立天地之氣運藝祖又長發其祥於
陛下矣大責任如彼大氣運如此陛下何以仰嗣藝祖
何以大慰三才豈有他道哉亦有仁義而巳矣仁義者
即在天之隂陽即在地之柔剛隂陽柔剛其形而下之
器仁義其形而上之道也陛下惟自其惻隠仁之端而
充之以極於仁之至自其羞惡義之端而充之以極於
義之盡則上好仁而下爭先仁上好義而下爭先義皇
極一立民極自正而三極盡入經綸矣此謂全天地之
性以立天地之心而立天地之心即所以贊天地之化
育陛下繼藝祖之能事始畢矣臣伏讀聖策曰朕以涼
菲荷祖宗之休父事天母事地子育兆民兢兢業業垂
四十年三才之託任大守重親策多士十有二矣今朕
垂問乎三才之奥春夏生長秋冬收蔵著明於日月星
辰者非隂陽之成象乎東南温厚西北嚴凝著見於木
火金水者非剛柔之成質乎親親敬上明察於父子君
臣者非仁義之成性歟是皆生於太極兩儀之自然非
由人為明矣然而立爾極者又必有待於聖人何歟三
極之道立於聖人然後隂陽和風雨時九州攸同水土
平治倫明於上民親於下此盛帝明王盡人物之性贊
天地之化育者也何修而臻此臣有以見陛下身任三
才之責而又知人者所以統乎天地之心也臣嘗求三
才之理於太極未判之先矣道之隠於渾淪而蔵於未
雕未斵之天者未漓也是故未有人心先有五行未有
五行先有隂陽未有隂陽先有無極太極自無極而太
極太極動而生陽靜而生隂分隂分陽兩儀立焉得氣
之輕清者為天帝王則以一心之微而天道之統繫焉
得氣之重濁者為地帝王則以一心之妙而地道之統
關焉陛下謂三極之道立於聖人是知帝王此身乃仁
義之宗主貫三才為一者也臣嘗證之易矣易六十四
卦或以后言或以君子言或以先王言不一而足獨於
聖人則罕言之葢聖人非可以常論是故易言聖人必
於天地並言故易於彖辭言聖人者凡四未嘗不兼天
地而言之在頤則曰天地養萬物聖人養賢以及萬民
在咸則曰天地感而萬物化生聖人感人心而天下和
平在豫則以天地聖人一於順動在恆則以天地聖人
同於悠久由是言之聖人與天地為一明矣陛下謂隂
陽之未和然與其求隂陽和於隂陽不若求隂陽和於
此心葢此心中自有二氣也陛下謂風雨之未時然與
其求風雨時於風雨不若求風雨時於此心葢此心中
自有四時也九州攸同此心之一天寛地容也水土平
治此心之一地平天成也葢是理之在吾心即陛下所
謂立人之道曰仁與義者葢人道立則天地之極與之
俱立千古在前仁義之道不息萬古在後仁義之道無
窮則天地亦與之相為無窮朱熹有言天髙地下人位
乎中天之道不外乎隂陽地之道不外乎柔剛捨仁與
義亦無以立人道臣謂捨仁與義天地亦無以自立矣
豈特人道哉乾徳間有言於偽蜀者曰宋氏啟運不類
漢周一統海内其在此乎是三才之道不幸而否於漢
周而又幸而泰於藝祖開基之曰陛下能以藝祖之所
以主張三才而主張之則生民之極立而天地之心立
矣臣伏讀聖策曰自漢儒傅㑹而春秋洪範為災異之
書今陽居大夏而隂沴未全消欲和順乎隂陽何所考
自強敵侵擾而一家文軌有南北之限今義當混一而
海宇未全清欲柔遠能邇何所賴自邪説充塞而諸子
百家壊吾仁義今表章正學而弊習未全革欲正人心
何所先或曰兩儀之道皆存乎人民極立而天地自位
仰觀俯察不若近取亦有仁義而已矣臣有以見陛下
念天變之未消思地圖之未復而又慮人道之不得其
常也何謂天變之未消臣聞書曰皇天無親惟徳是輔
又曰惟天佑于一徳然則天命之所以去留者徳實為
之本朝以道徳永天命中間大變故大災異雖間見層
出然上天仁愛之心則未嘗一日忘最是去夏之水尤
可以見天之仁愛陛下也至矣漢永始中日有食之京
師見四方不見谷永以為在内之兆明年日又食之四
方見京師不見谷永以為在外之兆葢四方見而京師
不見者其禍淺京師見而四方不見者其禍深陛下景
定以前如星變如火災天之出災異以譴告者固不一
而足然而多難乃興邦之基殷憂乃啟聖之漸獨是去
夏以來洪流暴浸不見於四方而獨見於京師之近畿
不特京師之人見之陛下將親見之矣陛下為之減膳
撤樂為之救災䘏貧即此一念已足以囘天意矣然而
人主之答天也因恐懼而加修省則可徒恐懼而不修
省則不可今陽居大夏天時雖已順而隂濁尚干於陽
明豈非人道猶有未至歟繼自今以往能以易之恐懼
修省者為心則人道立矣如是而隂沴未全消臣不信
也何謂地圖之未復臣聞自昔取天下者常易收天下
者常難唐神堯以一旅取天下後世乃不能以天下取
河北其勢然也何者人之情輕於用已之所有重於用
已之所愛故敺非已之民食非已之粟而收非已之城
邑則往往肆意為之從陳以東與齊王信而不靳取越
以北王彭越而不吝如漢髙之為而卒之以創業於天
下葢其能勇於為而巳晉元撫江東之勝兼呉越之饒
又有新附之豪傑如祖逖軰如顧榮軰自可集事矣而
終於江左偏安其心愛夫一隅之可以自託惴惴然惟
恐用之而併失也若元帝者可謂志不剛力不勇不足
與中興矣葢中興之道有二有中興其祖宗創業之政
治者有中興其祖宗創業之土宇者今文軌一家版圖
有將合之機而未至於大一統者豈非人道之猶有當
思歟繼自今以往能以詩之所以復古者修政事則人
道立矣如是而海宇之未全清臣不信也開寶五年河
大决命曺翰往塞之上曰霖雨不止又聞河决朕經宿
以來焚香上禱若天災流行願在朕躬藝祖斯言其知
所謂立人道者歟自人道立於藝祖而天道與之俱立
開寶元年一夕大雪上扣普門謂普曰吾睡不能著一
榻之外皆他人家普曰陛下小天下耶南征北伐今其
時也藝祖斯言又知所謂立人道者歟自人道立於藝
祖而地道與之俱立陛下表章正學崇伊洛之儒先而
天地間之正理復明去荆舒之從祀而天地間之邪説
不作思無邪有訓而仁義之道本於心得母不敬有箴
而仁義之道見於躬行中庸大學有贊而仁義之道又
得於講貫精而踐履熟固宜天道順於上地道順於下
而隂沴未全消海宇未全清尚有如聖問之所及者豈
非仁義之道知之非艱而行之惟艱歟臣伏讀聖策曰
今疏附奔走動嘆才難而掊克背側居多民蠧雖勸勵
戒飭詔㫖丁寧毋乃吾仁有所未至歟法制者國家之
綱也儲蓄者兵民之命也財用者政事之紀軍師者封
疆之衛雖及此閒暇日計嵗省未厎于治毋乃吾義有
所未盡歟臣有以見陛下思人道之當立而又欲仁之
至義之盡也且陛下所謂疏附奔走動嘆才難者豈非
人才之乏使乎臣聞自三光五嶽之氣分而天下無全
才久矣然而惟用人而後可以辦集天下之事惟用中
而後可以造就天下之才人才固不可以一律求也謹
畏自修者無用世之具疏暢自許者多生事之嫌優游
不斷者有廢事之跡跅弛不羈者有負俗之累此人才
之通患也聖人知其然開九徳之品以裁其寛簡之偏
立三俊之目以約其剛柔之失嚴三徳之用以克其沈
潛髙明之過凡此者皆所以為愛惜人才地也孟軻曰
君子中道而立能者從之葢中者不易之地彼能者固
協于中而不能者亦望而取其中又曰中也養不中葢
以已之中而成人之中陛下惟能執此中於用人之際
則有才者皆得以自見尚何憂人才之乏使而吾仁之
有未至哉且陛下所謂掊克背側居多民蠧者豈非貪
吏之末盡去乎臣聞貪吏之誅求世之所共嫉也惟不
仁於貪吏然後能仁於民端平以來戢貪之詔凡幾下
有人心者不於此而變焉真㝠頑無恥者也古之聖人
其待天下士者何厚而天下士自待其身者亦厚周官
十有二禁民商工賈皆與焉而獨不及士漢宣帝諸詔
為吏而下者半不曰營私則曰欺謾而贓之一字猶未
之及是漢之待吏猶厚也然而上之所以待吏者固厚
矣而今之為吏者反不能以厚待其身何耶臣謂欲去
貪吏當自擊巨貪始葢元載之家財既歸於有司則十
五道之官吏皆知所畏陛下惟能即其巨貪者去之則
人人相率而為亷矣尚何患貪吏之不革而吾仁之有
未至哉經制者國家之綱也臣聞漢大綱正唐萬目舉
本朝萬目雖未甚舉而大綱則甚正臣嘗求紀綱之所
以正内侍官不過留後而無漢唐恭顯之僭戚里不得
預政而無漢唐吕霍之變政歸中書而置以參貳則漢
唐專權之患無之財布中外而總以三司則漢唐殖貨
之患無之凡此者皆紀綱之大者也肇創於國初而承
襲於歴代暫紊於熙寧而修復於紹興抑臣拳拳有望
於陛下者政權之紀綱壊自大觀創違御筆之法始兵
權之紀綱壊自宣和之用貫黼始聖明之朝萬無是事
然内批節帖間亦有之伏惟陛下以朝廷之紀綱一付
於公議何患法制之不立而吾義有未盡者儲蓄者兵
民之命也臣聞古者民務農桑而家有餘積上之人俾
自蔵以待水旱之災故彊塲有積食鄉里有委積設有
水旱以荒政十二聚萬民是時富蔵在民三代而下此
意不古戰國平糴已與古異雖曰富蔵在官其實亦為
民計也自平糴之後又有移粟之令武帝因水潦之災
下巴蜀之粟於江陵皆仁民之一術去夏水潦為患野
無青草臣謂斯民止旦夕命矣陛下視飢溺由巳講求
荒政而斯民復有更生之喜伏惟陛下常以積貯為心
則民食足而兵食與之俱足尚何患儲蓄之不豐而吾
義有未盡者財用者政事之紀也臣聞財用之在天地
間止有此數不在國則在民漢唐中世兵禍頻仍事力
彫耗嘗取食貨志即其君臣所以理財者觀之若算商
車告緡錢等事漢史皆非之而獨取其國用饒給而民
不益賦若散青苗征竹木等事唐史皆非之而獨取其
用平凖法而斂不及民數年以來國用竭矣而號為善
理財者惟求多於無聊之民是於根本之地而尋斧而
今邉烽息矣寛之一分民受一分之賜其時也伏惟陛
下常以節財為心則將見百姓足而君孰與不足尚何
患財用之不給而不得以盡吾義軍師者封疆之衛也
臣聞師不必衆也而效命者克世之為將惟務多兵而
不知兵至於三十萬不可用矣前代以六十萬而勝楚
以四十萬而勝秦惟王翦項籍二人漢初合諸侯兵五
十萬敗於彭城以三十萬衆困於白登王恢以三十萬
伐馬邑無功王邑以百萬敗於昆陽凡此皆以兵多而
敗也今日之兵不患於寡而患於不精不患於無功而
患於老弱之未汰伏惟陛下常以練軍實為心則韓家
軍岳家軍不得專美於前矣尚何患軍師不勇而不得
以盡吾義而又法藝祖之量才甄奬者用人才法藝祖
之不赦掊歛者懲貪吏法藝祖之易藩鎮於盃酒間者
振朝綱法藝祖之發軍食貸民飢者散儲蓄法藝祖之
積二百萬匹者豐財用法藝祖之擇精鋭為禁旅者整
軍師果如是也將見天下之勢皆定于一也此為生民
立極為天地立心臣願陛下以藝祖為法者此也陛下
之所以策臣者臣既熟數而詳陳矣而陛下復策之日
肅觀史臣作太祖皇帝總叙謂太祖更立天下與民為
始天地五行人事之理亂而復正肆朕嗣守丕緒思有
以修藝祖之功答天地人之望施之罔極其道何由子
大夫其别由熟復悉心以對朕親覽焉臣不識忌諱既
以陛下同符藝祖得天地庚甲之數者陳之篇首而又
以藝祖之治國平天下者條舉而詳言之惟陛下取為
法則中興混一之功可不勞而舉矣臣幸生明時獲近
清光陛下之所問者既空臆而言矣其所不及者隠而
不言臣之罪也敢以切於今日者為陛下告一曰居重
馭輕二曰居安慮危何謂居重馭輕古者兵無常聚故
將無常守西漢凡兵皆屬天子而命將出於臨時按漢
掌兵之官或置或罷初無定制將軍皆因征伐而置員
因所領之兵而立號是故丞相可將九卿可將列侯郡
守可將事已輒罷終漢之世大權利器盡在天子把握
中唐府兵之制始於西魏因於周隋而大備於唐内有
十六衛外開折衝果毅府舉天下不敵關中之半則以
重制輕無尾大不掉之患兵散于野將歸于朝國家每
調發下符契於郡郡守參驗乃發則權自上出所謂握
兵於外者無之藝祖皇帝聰明神武大勲既集詔天下
精鋭咸遣詣闕自是天下無重兵雖有侍衛三司不過
呼呵指導於陛前耳故京師之勢重今天下之勢固未
有内輕外重之弊然五大不在邉五細不在廷或者有
當加意乎臣故曰居重馭輕者此也何謂居安慮危漢
文帝時烟火萬里海内富庶言者皆曰天下已安已治
矣而賈誼治安一策方以寢薪厝火為慮謂有可痛哭
流涕者誼豈好為是張皇哉葢安危禍福相為倚伏有
臣如誼如之何不為漢深長思唐太宗四年以後斗米
三錢外户不閉致治之美幾於成康孰不為太宗喜而
帝也常以未治為憂嘗謂侍臣曰朕有二喜一懼比年
豐稔斗米三四錢一喜也北人久服邉鄙不聳二喜也
治安則驕侈易生一懼也古人防微杜漸如此藝祖皇
帝削平僭叛天下寧謐而乾乾自持不敢怠荒嘗乗快
指揮一事忽忽不樂且曰為天子亦大艱難聖謨洋洋
萬代龜鑑今天下之勢固無内阻外訌之患然制治于
未亂保邦于未危或者有當究心乎臣故曰居安慮危
者此也臣願陛下審天下大勢之所趨而為偏重之防
察天下大機之所伏而為久安之計則宗社幸甚臣干
冒天威罪在不赦惟陛下矜而宥之臣不勝惓惓臣謹
對
　
　
　
　
　
　
　
　
　
　稼村類藁巻十四
欽定四庫全書
　稼村類藁巻十五
　　　　　　　　　　　　元　王義山　撰
　策問
　　稼村書院(庚午/義試)
問科目取士古歟非古也古今言鄉舉里選者必曰三
代科目昉此乎若然則三代未嘗無科目也特不以科
目名耳謂三代無科目何歟考之周禮以賔興者不一
若所謂三物者曰徳曰行曰藝是也或謂徳不足則取
之以行行不足則取之以藝若然則有徳行者固可無
藝有藝者果可以無徳行歟所謂徳行藝者又皆條而
六之徳則異之以知仁聖義中和行則别之以孝友睦
婣任恤藝則析之以禮樂射御書數或謂六徳六行六
藝之中得其一者皆可以與鄉里之選舉其説然與漢
興有賢良孝亷茂才等科唐興有明經進士秀才等科
洪惟本朝選舉之法雖不三代而士風淳一則三代也
然而制度沿革有當講明者賢良方正舊以四通為合
格其後又以五通為合格其後有以五通中選者一人
又有二人皆四通而報罷者何待人不廣歟博學宏詞
盛典也舊以三古三今為題其後以四今為題以三古
三今為題謂之大詞科以四今為題謂之小詞科近年
試小詞科非有出身者不可如大詞科則雖無出身任
子亦許試或謂中間有侍從私其子而為之地者何小
詞科反不與試歟觧試舊例並用八月五日鎖院選日
引試由是舉人多冐貫其後諸大學及諸路除四川並
以中秋日試不知始於何年諸路差考官先是從禮部
所請詔諸州隔一郡差以防請托之弊其後有建議者
隔三郡差不知始於何人宗室不差考試熈豐以來行
之其後有請差宗室為試官者或謂淳熈間吏書建此
議胡為至今不盡差歟館職有試其初止詩賦謂非經
國治民之道請改試論策於是詔館職試論一道策一
道胡為至今止試策而不及論歟三嵗取士舊例也建
紹間嘗展年矣其後復立為三年定例不知復於何科
進士廷射舊無有淳熈間始行凡中的中帖中垜者推
恩有差不知始於何榜殿試止從初覆考不許詳定别
自立等或謂嘉祐間詳定為之彼果何人耶鎖㕔人不
為状元非故事先朝乃翰林學士子先已賜進士出身
後復廷試為第一名不知何人建議以齋郎對策不當
為第一乃賜第二名或又謂皇祐間時宰為之彼果何見
邪宗女夫許赴漕人皆謂始於近年政府之請不知有
因宗女夫所言於孝廟者凡孤遺宗女雖白屋亦許同
有官漕試三十人取一不知創宗女夫之試者誰歟大
學弟子員舊例三嵗科舉後混試時未有待補其後有
因就試者多創為待補不知立待補之法者誰歟覆試權
要子弟國初制也中間嘗罷行矣其後又詔兩省䑓諌
待從有服親省試合格者命後省覆試今不問權要例
與覆試是歟非歟廷試賜燭舊有之然舊例正奏名賜
燭降一甲餘罰各有差或謂其後有因賜燭而納卷最
後上讀其策嘆其忠讜親擢第一果爾則降甲之説然
歟否歟某科禁懷挾某科置謄錄某科每舉十人為一
保某科給舉人往來公劵某科詔進士律賦並次第平
仄用韻某科禮部秋放榜某科詔臣僚奏薦母得乞進
士及第某科定釋褐狀元恩例比廷試第二人某科始
分甲及賜同出身某科始唱名此制度沿革之大畧也
乃嵗仲春賓興詔下天下士莫不洋洋然動其心諸君
行将試集英矣某科賜御書某科賜進士詩某科宴瓊
林苑某科詔金吾給狀元騶從七人清道傳呼聽引雙
節此又諸君唱名以後得意時事也綠袍不怕露㾗濕
走入亂紅深處來諸君毋以狀元一時之榮耀自滿雪
中未問和羮事且向百花頭上開諸君當以状元他日
之事業自期邇者申明科舉之制且有歇日之禁凡埸
屋弊例将次第罷去矣設若有司以科舉條例為問當
思所以對
　　杭州府學(癸酉冬/季堂試)
責吏之説何始乎夏商以前未聞也虞廷九官之命不
曰往欽哉則曰往哉汝諧百僚師師百工惟時温乎家
人父子之唯諾雖曰三代攷績而黜幽之典不得已而
見之明盛之朝者不多見於時庶績康庶事熈何往而
非實世道一趍官刑制矣果厚待士夫意歟或謂官刑
之制儆之也非真刑之也始吾讀商書一則曰敢有二
則曰敢有是滛亂巫之風未有也然其亂峻厲而震發
君臣相與之氣象㣲刻露矣世道奈何哉迨至成周周
官一書其所以懇切訓告者亦甚費辭矣今觀自三事
大夫而下豈真有利口覆邦者豈真有敗謀荒政者豈
真有不學靣墻蒞事惟煩者或謂成王過為士大夫慮
也果然歟至周官六典之作其所以待士大夫者又不
古矣今觀一曰治典以治官府二曰教典以教官府三
曰禮典以統百官夫曰治曰教曰禮此任官之常也至
於政典以正百官政者正也必有不正者矣成周士大
夫果有不正者歟其甚也又有刑典以刑百官嗚呼何
忍歟猶幸其以事典終焉事典所以任百官也不終於
刑又從而任之嚴於先而寛於後又何歟漢宣帝諸詔
為吏而下者不一不曰營私則曰欺謾是何漢之吏薄
待其身而上煩人主之叮嚀告戒如此哉皇上自即位
以來責吏之詔屡矣非徒事聲色之化也播告之修不
匿厥㫖王用丕欽則下用丕變矣然而瀆亂官常瘝曠
職守者其風猶未殄詔書屢下丕應邈如易曰君子居
室出其言善則千里之外應之誨之諄諄聽之藐藐何
歟豈尚口乃窮歟或謂躬修實踐雖無愧於宫庭而真
意實德猶未孚於天下歟孟子曰爱人不親反其仁治
人不治反其智禮人不答反其敬行有不得者皆反求
諸已又曰至誠而不動者未之有也不誠未有能動人
者也苟誠矣苟反求諸已矣而猶曰吏奉吾語不勤果
在上者責歟抑在下者責歟邇者月正元日出一札以
風天下且於士大夫風俗不滿焉而歸之於無耻周子
曰人不幸不聞過大不幸無耻為士大夫者悚然於聖
天子叮嚀告戒之下夫亦聞過矣而柰何乎恥心之不
生哉古之君子以不能堯舜其君為愧恥者噫彼獨何
人哉夫人為萬物之靈圎顱方趾履后戴皇具五常而
為之體揭三綱而為之倫别四民而為之業秀於其間
者為大夫士析人之圭儋人之爵一以無恥之心行之
則為貪為虐為奔競為讒諂夫亦何所不至哉管子謂
禮義亷恥為四維又曰一維絶則傾二維絶則危三維
絶則覆四維絶則滅栁子厚謂義之絶則亷與恥其果
存歟㢘與恥存則義果絶歟審如是則二維也楊誠齋
則㫁㫁然又以恥為一維謂知恥則知禮義㢘矣二者
之説孰是孰非歟夫禮義㢘恥之四維與仁義禮智之
四端又果同歟孟子四端不言恥而以義為羞惡羞惡
恥也管子既言義矣而又言恥何贅歟嗚呼恥之於人
大矣哉嘑爾而與行道之人不受誰謂路人而有此見
予唯不食嗟來之食以至於此誰謂餓者而有此語文
人不愛錢武人不惜命誰謂介胄之士而能有此言圎
冠峩如大袍襜如而不能以禮義㢘恥維其身者吾惑
焉雖然世不皆若人也籜兮籜兮風其吹女一鼓舞間
當有精白以承休徳者願相與講明之有司當以復於
上
　　杭州府學(甲戌夏/季堂試)
於戱自古泰和之盛者厥亦惟曰唐虞成周唐虞成周
之盛莫盛於虞朝虞朝之盛莫盛於九官劉向謂舜命
九官衆賢和於朝今觀九官之外又有四岳十二牧者
焉而四岳十二牧之名不見於經何歟嘗以舜九官周
六官而考之九官之命始於伯禹之宅揆與天官冢宰
固同矣周官自冢宰而下即繼之以地官司徒為民計
也舜自命禹而後即以民食寄之稷其為民計也均矣
然嘗疑之周人自司徒而下以春官宗伯掌禮而舜則
以典禮居五禮可後歟周人以夏官司馬掌兵戎刑用
甲兵也而舜則止於刑而兵不預焉何歟周人以秋官
司㓂掌刑居六官之五舜則先刑而後禮刑可先於禮
歟周人以冬官考工居末為技巧工匠而末之此藝成
而下之意也舜則置此官於典禮典樂納言之先百工
之事果可先於禮樂納言之官歟或謂舜之命官皆有
次序非周人設官意也治天下不可以無相故命禹以
宅揆民苦於無食也故命棄以為稷民既富矣不可以
無教故命契以為司徒司徒教民之官也既教之而民
不能皆帥教民不能以帥教不得已而有刑故命臯以
為士凡此者皆治人之先者也先者舉矣則可以治末
矣工者治之末也故埀以共工於是治人之事具則推
而及於鳥獸草木故命益以為虞夫其所以治至於鳥
獸草木則天下治之極矣天下之治極則可以立禮之
時故命伯夷以典禮夫治至於鳥獸草木而又有禮以
節之此功成作樂時也故命䕫以典樂舜猶未敢以天
下為已治而謂吾無過之可言也故命龍以納言而卒
至於無言之可納嗚呼盛矣哉論者以是為舜命官之
次序果然歟然有可疑者伯禹之賢舜知禹也素矣何
待於四岳之薦而後畀之以宅揆之任自咨四岳而後
必至於僉曰然後俞之何歟子夏謂舜有天下選於衆
舉臯陶而不及禹何歟自禹而下相遜者凡四稷契臯
陶䕫龍獨無遜何歟果同寅協㳟和衷之意歟殳斨伯
與朱虎熊羆乃埀益所薦者以埀益所薦者至於非其
人舜皆不之用何歟或謂舜嘗以朱虎熊羆為益之助
果何所證歟舜命九官而後即繼之以咨汝二十有二
人以四岳九官十二牧参而計之殆不止二十二人之
數釋者於九官之中獨指禹埀益伯夷䕫龍六人而稷
契臯不與焉果然歟或謂四岳乃一人領十二牧果爾
則以四岳為一人通九官十二牧始合二十二人之數
審如是則釋者果何所見而指四岳為四人又去九官
之三歟或謂禹益埀伯夷皆新命故疇於衆人而後用
棄契臯陶䕫舊為是官特因其已任之職而申勑之果
然歟諸君幸而生於登明選公之時行将仕於時矣願
舉虞朝之所可疑者以告
　　稼村書院(甲戍秋/課試)
大學一書以身心為綱領有主於修身者則曰紫陽不
云乎湏就自身心上做工夫方始應得萬事審如是則
大學之綱領當在身有主於正心者則曰紫陽不云乎
此心之靈苟得其正則無不合於理審如是則大學之
綱領當在心二者果何所折衷歟孟子嘗曰天下之本
在國國之本在家家之本在身此又以身為主而心不
與焉何歟仲舒又謂正心以正朝廷正朝廷以正百官
正百官以正萬民此又以心為主而身不與焉何歟至
唐韓愈原道一篇其言古之欲明明德於天下者先治
其國欲治其國先齊其家欲齊其家先修其身欲修其
身先正其心欲正其心先誠其意是身與心皆無遺論
矣然自誠意而上不及格物致知又何歟至於進學一
觧自春秋易詩以至於書四者偹矣而禮記獨不與何
歟無怪乎愈於大學未詳也本朝自道理最大之言發
於開國之元臣而吾道之脈有所寄迨至仁祖宋興已
七十餘年矣而斯道之在天下既衍而昌既沃而光日
以鴻厖自天聖五年賜進士中庸篇寳元元年賜進士
大學篇而後周程張之學始出盛哉仁祖之有功於斯
道也迨至理皇又從而表章碩大之而理學又大明於
天下雖然理學一源固得於我祖宗闡明之功然大學
入門學者之所以用工者自心始乎抑自身始乎或者
則曰大學自物格至於天下平由内而外由始而終其
序有八而心居中焉心之外為身身之外為家家之外
為國國之外為天下四者等級不可紊也由心而上有
所謂知知者心之識悟非心之外别有知由知而上有
所謂物格物者此心窮極事物之理非心之外别有物
三者不可以等級論也為是説者是以七者之綱領在
心果然歟又有以身為綱領其説謂修身在誠意正心
齊家治國平天下之間猶皇極居九疇之中意與心知
與物皆包於身家國天下皆基於身則㫁㫁以自天子
至於庶人壹是皆以修身為本為是説者是七者之綱
領皆在身果然歟由前之説則大學綱領在心者為是
由後之説則大學之綱領在身者為是諸君紬繹此義
熟矣願相與講明之
　
　
　
　
　
　
　
　
　
　
　
　
　稼村類藁卷十五
欽定四庫全書
　稼村類藁巻十六
　　　　　　　　　　　　元　王義山　撰
　講義
　　子路曽晳冉有公西華侍坐子曰以吾一日長乎
　　　爾毋吾以也居則曰不吾知也如或知爾則何
　　　以哉
子路曽晳冉有公西華侍坐子曰以吾一日長乎爾毋
吾以也是時魯哀公十五年夫子自衛返魯之五嵗時
夫子年七十二曽晳冉有季路三子同齒者也少夫子
九嵗子華少夫子十一嵗故曰長乎爾攷夫子所問與
公冶長所載孟武伯問子路冉有公西華者實同一時
子路冉有公西華所對與夫子所答孟武伯者如出一
口按論語公冶長孟武伯問子路仁乎子曰不知也又
問子曰由也千乘之國可使治其賦也不知其仁也又
問求也何如子曰求也千室之邑百乘之家可使為之
宰也不知其仁也又問赤也何如子曰赤也束帶立於
朝可使與賔客言也不知其仁也武伯之問哀公十五
年春也季路曽晳冉有公西華侍坐其年夏五月也子
曰以吾一日長乎爾毋吾以也居則曰不吾知也如或
知爾則何以哉子路則曰千乘之國攝乎大國之間加
之以師旅因之以飢饉由也為之比及三年可使有勇
且知方也子路所對即夫子答孟武伯之問所謂由也
千乘之國可使治其賦也冉求則曰方六七十如五六
十求也為之比及三年可使足民如其禮樂以俟君子
冉求所對即夫子答武伯之問所謂求也千室之邑百
乘之家可使為之宰也公西華則曰赤也非曰能之願
學焉宗廟之事如㑹同端章甫願為小相焉子華所對
即夫子答武伯之問所謂赤也束帶立於朝可使與賔
客言也三子之答即夫子答武伯而許之之辭也人但
知季路冉有公西華侍坐之對載於先進而不知夫子
答武伯之問所以許三子之辭載於公冶長者其篇次
先後雖不同實發於哀公十五年同此一時也盖三子
聞夫子答武伯之辭謂夫子以此許我矣未幾而承夫
子之問遂以夫子所以許我者答夫子求以合乎夫子
之意若曽晳則不特武伯之問不及又别是一等人品
盖其天資髙明用志逺大因夫子之問以發其胸中之
天不求以合乎夫子而黙與夫子合雖然此論三子答
夫子之問與夫子答武伯而同一辭者也若夫侍坐之
頃夫子所以許冉有公西華者盖取其有禮樂意思而
深取曽㸃者以其深造乎禮樂之極也由不知禮則哂
之矣今觀冉求所對方六七十如五六十求也為之比
及三年可使足民如其禮樂以俟君子冉求此語非禮
樂而何求言禮樂而曰俟君子此求自謙之辭孰謂求
而不可與語禮樂哉子華所對赤也非曰能之願學焉
宗廟之事如㑹同端章甫願為小相焉子華此語非禮
樂而何子華雖止及禮而宗廟之事與夫諸侯㑹同之
際有禮無樂可乎孰謂子華徒知禮而不及樂哉二子
所志皆禮樂之事若㸃之禮樂則異乎二子所謂禮樂
者矣自暮春者春服既成浴乎沂以至風乎舞雩禮之
無體者也自鼔瑟希鏗爾舍瑟而作以至於詠而歸樂
之無聲者也禮至於無體樂至於無聲禮樂之妙也或
曰求赤之志於禮樂信然矣由之對其説曰千乘之國
攝乎大國之間加之以師旅因之以飢饉由也為之比及
三年可使有勇且知方也此其志在於為國於禮樂乎
何異吁是不善觀夫子之意矣夫子哂由曰為國以禮
其言不譲是故哂之求赤於問答之間皆知有禮樂之
事由則不知禮而率爾以對者也若㸃則深識乎禮樂
之妙極而至於無聲無體之天此夫子所以與之也然
夫子責由以禮而不及樂又何也嗟夫樂豈易言哉天
髙地下萬物散殊而禮行焉周流不息合同而化而樂
生焉樂者禮之所由以生也由不知禮尚何責以樂哉
盖二子僅能得禮樂之粗曽㸃則造乎無聲無體之妙
由則不知禮矣况可與言樂耶愚於此益可想見夫子
之所以與㸃者矣嗟乎禮樂非易事也玉帛鐘鼔云乎
哉禮至於無體樂至於無聲禮樂之天也非曽㸃其孰
能知之方其托意於春服既成以至於童冠浴沂禮猶
有體也及其風乎舞雩則無體矣方其鼔瑟希以至於
鏗爾舍瑟而作樂猶有聲也及其詠而歸則無聲矣暮
春者和順之時也禮樂者和順之積也遐思雲淡風輕
宇宙澄廓至和極順妙造真筌此時此意真與天地萬
物上下同流此禮樂之天也吁豈易言哉然攷四子之
言志正在於哀公十五年夏五月㸃以為暮春何也盖
周五月夏三月也孔門用夏時此㸃所以言暮春也雖
然學者知㸃之又有以異於三子者乎人知三子皆有
出仕意而㸃獨無意於仕噫豈特㸃哉真西山嘗謂曽
氏自㸃而参自参而元孔門三世不仕惟曽耳嗚呼此
㸃之所以有異乎三子者也此㸃之所以有異乎三子
者也嗚呼㣲斯人吾誰與歸
　　子在齊聞韶三月不知肉味曰不圖為樂之至於
　　　斯也
樂以韶名何居韶紹也舜紹堯也故曰韶韶以九名何
居先儒謂水火金木土榖惟修正德利用厚生惟和九
功惟叙九叙惟歌九歌即九韶始嘗疑之攷之舜紀可
知巳舜咨二十有二人惟禹之功為大披九山通九澤
决九河定九州四海之間咸戴舜之功乃興九韶樂韶
以九名自此始然齊有韶何或謂陳舜之後敬仲奔齊
故齊有韶此説然也敬仲在陳非司樂之官敬仲豈知
韶者嘗攷當時諸國惟魯樂最偹季札來聘請觀周樂
見舞韶箾者曰德至矣哉大矣如天之無不幬也如地
之無不載也雖甚盛德蔑以加於此矣則魯有韶舊也
謹按齊景公三十一年大師摯自魯適齊夫子亦以是
年適齊明年夫子與大師論樂聞韶音齊無韶而有韶
竊謂齊因摯而後有韶也嘗讀孟氏書而有攷於夫子
所聞之韶矣齊景公嘗召大師曰為我作君臣相説之
樂盖徴招角招是也大師雖不明言為摯然以年攷之
不相先後又以大師名未必非摯也招與韶同先儒謂
即舜韶樂則夫子所聞之韶未必非徴招角招也論語
不曰子聞韶於齊而曰子在齊聞韶何也劉向序之於
初至齊之時子長繫之於適齊之後證以先儒之説則
當是夫子初至齊之時何以言之先儒引國語謂夫子
適齊促從者曰韶樂作矣從者曰何以知之曰吾見童
子視端而行直知其為韶樂作初夫子遣公西華使齊
道通齊之好華之徃也正景公三十一年華返命而夫
子以是年十二月適齊正大師適齊之後則夫子所聞
之韶合在初至齊之年門人因夫子至齊而書在齊元
非在齊也夫子喜於聞韶子長謂學之三月不知肉味
盖心悦韶音不知芻豢之悦我口也然學之與三月二
字俱可疑夫子豈待學而後知韶哉且以季札觀樂之
年攷之是時夫子方㓜自時厥後至昭公二十五年正
夫子適齊之年夫子魯人也豈有生於魯而不知魯有
韶哉又豈待至齊而後學哉此學之二字論語所以不
載雖然齊本無韶也因摯而有韶是時惟魯得以用天
子之樂如所謂不圖為樂之至於斯者夫子之意不謂
齊而有此韶也先儒以三月為音字謂子在齊聞韶音
不知肉味其説為是嘗因是而有疑於書書自秦火後
其錯亂固多莫甚於䕫曰以下䕫曰戛擊鳴球搏拊琴
瑟以詠祖考來格虞賔在位羣后德譲如此則不待韶
而球琴瑟搏拊可以洽神人和上下矣又曰下管鼗鼔
合止柷敔笙鏞以間鳥獸蹌蹌簫韶九成鳯凰來儀如
此則管鼗鼔柷敔笙鏞簫可以感格鳥獸鳯凰而球琴
瑟搏拊亦可無矣今欲用先儒釐正書法例自䕫曰以
下先叙作樂一叚然後及感格處䕫曰於予擊石拊石
䕫曰戛擊鳴球搏拊琴瑟以詠以至下管鼗皷笙鏞以
間合止柷敔簫韶九成此是作樂䖏合作一叚然後及
祖考來格虞賔在位羣后德譲庶尹允諧鳯凰來儀鳥
獸蹌蹌百獸率舞此是感格處合又作一叚自神和以
至人和自人和以至物和文意方順且如合止柷敔一
句據本文元在笙鏞以間簫韶九成之上柷敔所以合
止樂也樂止矣豈有樂止之後方奏笙鏞簫也先儒泥
古自䕫曰以下不加訂正孔安國所謂錯亂者皆此也
諸君又知韶樂之功用有所謂極致者乎韶之功用不
特鳥獸蹌蹌鳯凰來儀萬物和於野最是虞賔在位羣
后徳譲衆賔和於朝可以見樂之感人也深虞賔丹朱
也丹朱不肖全在傲禹曰母若丹朱傲又曰傲虐是作
以不肖之丹朱堯所不能化一聞韶樂之音盡變其傲
狠之氣質與羣后相遜譲噫舜之韶樂不特能化堯所
不能化之丹朱而其樂舞之能化不率之苖樂記謂干
戚羽毛謂之舞則舜之干羽即樂舞也舜之樂其至矣
乎嘗因是而知夫子定樂有由矣夫子自衞返魯然後
樂正夫子何以正樂於自衞返魯之後衞之伶官多賢
者攷之當時簡兮刺不用賢也衞之賢者仕於伶官皆
可以承事王者盖衞謂之伶官多賢可以為王者之佐
此詩人所以比之為西方美人或曰鄭衞之音夫子所
惡今而有取於衞非夫子意吁是不然衞之伶官多賢
者夫子未必不與之論樂也此夫子所以放鄭聲而不
及衞者有由也此夫子所以正樂不正於他國歸來之
時而正於自衞返魯之後也又聞夫子自衞返魯取詩
三百五篇被之絃歌以求合乎韶樂之音嗚呼何其致
意於韶如此哉既曰韶盡美矣又盡善也又曰樂則韶
舞至齊聞韶又曰不圖為樂之至於斯也嗚呼吾安得
不三嘆三詠舜之韶也哉
　　孟子曰人之有道也飽食煖衣逸居而無教則近
　　　於禽獸聖人有憂之使契為司徒教以人倫父
　　　子有親君臣有義夫婦有别長㓜有序朋友有
　　　信
子夏曰賢賢易色事父母能竭其力事君能致其身與
朋友交言而有信雖曰未學吾必謂之學矣先儒謂此
四者人之大倫或謂五常之中闕一不可子夏言人倫
先夫婦造端乎夫婦也言君臣父子朋友而不言兄弟
或者疑焉然有父子一倫則兄弟一倫在其中矣兄弟
其初一人之身也孟子論舜敷五教而先之以飽食煖
衣逸居而無教何也指舜之時而言也先儒云水土平
然後得以教稼穡衣食足然後得以施教化嘗讀伊川
春秋傳序有曰天之生民必有出類之才起而君長之
道之而生飬遂教之而倫理明方堯之時洪水横流汜
濫於天下草木暢茂禽獸逼人堯獨憂之舉舜而敷治
焉舜使益掌火益烈山澤而焚之禽獸逃匿禹疏九河
㵸濟漯而注諸海排淮泗而注之江水土而既平矣民
不可以無衣食也后稷教民稼穡樹藝五榖五榖熟而
民人育是道之而生飬遂也人之有道也飽食煖衣逸
居而無教則近於禽獸聖人有憂之使契為司徒教以
人倫是教之而倫理明也夫人莫患乎生飬不遂而倫
理不明也人之所以異於禽獸者以倫理明耳當是時
水自水耳人心之五常無恙也盖洪水能為世變之變
而不能變人心之五常舜之所以命契為司徒使之教
者舜特過為之慮耳豈有堯舜之民而待於教哉書所
謂百姓不親五品不遜亦過為之慮耳豈有堯舜之民
而不親不遜者哉人心之五常與生俱生不以水而消
長也契亦不過因其父子有親而使之知所謂親因其
君臣有義而使之知所謂義因其夫婦長㓜朋友有别
有序有信而使之知所謂别所謂序所謂信學者莫把
有字作尋常讀過有者固有之也非外鑠我也盖嘗因
是而嘆舜於五常之中所以處人倫之變者二父子也
兄弟也人莫不有父子也舜之父子則不然也父頑母
嚚舜可謂甚不幸矣舜則曰吾為人子而子職之不共
父母之不我愛宜也父母何心哉魏鶴山云親譬則天
也天之於物栽者培之傾者覆之取之自彼天何心焉
親之於子賢則親之無能則下之致之自巳親何心焉
故古今無未定之天亦無難事之親舜豈無能而取薄
於親哉舜大聖人也舜則曰我無能焉安有父母而不
是者自克諧以孝烝烝乂不格姦而後舜得以逰夫父
子之天矣人莫不有兄弟也舜之兄弟則不然也象日
以殺舜為事徃入舜宫欝陶忸怩四字不多見於經與
子惟見於孟子五子之歌皆弟告兄之辭象至不仁欝
陶忸怩亦不能冺於口此時之象非前日之象矣於此
見羞惡之心不以象而亡也自洪水既平之後至湯之
時世道一大變故人紀又一次修飾今觀伊尹告太甲
曰先王肇修人紀夫伊尹不特曰修而曰肇修者又人
紀之一初也自肇修而後君君臣臣而君臣之紀復一
初父父子子而父子之紀復一初夫婦各安其所以為
夫婦兄弟各安其所以為兄弟朋友各安其所以為朋
友而夫婦兄弟朋友之倫又一初此湯之所以大有功
於人紀也至武王之時世道又一大變故人紀又一次
大修飭武王於是乎訪箕子一則曰彛倫二則曰彛倫
皆所以為綱常計此班孟堅賦東都所以曰建武之元
四海之内更造夫婦肇有父子君臣初建人倫實始正
為此也先民有言五常之中獨欠師道或欲以朋友一
倫為師友晦翁嘗謂五常中朋友一倫關於人倫之四
父子君臣夫婦長幼所以有親有義有别有序皆自朋
友講明中來若以朋友為師友此説却未為當盖五者
皆不可無師師道一日不立則父子失其所以為父子
君臣失其所以為君臣夫婦長幼朋友失其所以為夫
婦長幼朋友記曰天生時地生財人其父生而師教之
夫言天地而與師並言以此見天地與師道並一日無
師道雖天地不能立也舜之所以使契為司徒者司徒
即師也師氏一職不属之他官而屬之司徒司徒非師
而何彼謂舜五典中無師者未之思耳嘗因孟氏之辭
而大有感焉舜之敬敷五教在寛此母忿嫉于頑之意
也至孟子則曰逸居而無教則近於禽獸聖人豈思以
禽獸待人哉晦翁云今人議論有餘躬行之不足能言
之猩猩鸚鵡也嗟夫夜氣之不存猶可涵飬也孟氏直
截謂則其違禽獸不逺逸居而無教猶可告語也孟氏直
截謂近於禽獸聖賢豈不欲人其人哉人而胸中無天
理則貌人而禽獸其心矣豈特不逺之云乎雖然禽猶
有返哺也獸猶有麟趾也人而禽獸如也猶可也人而
不禽獸如也可乎哉
　
　
　
　
　
　
　
　
　
　
　
　
　稼村類藁卷十六
欽定四庫全書
　稼村類藁巻十七
　　　　　　　　　　　　元　王義山　撰
　講義
　　九卦十三卦
洪平齋云易有九卦善一身十三卦善天下嘗因易而
求之書九卦正德之事也十三卦利用厚生之事也試
以九卦言履德之基也聖人既踐實地以履是徳矣而
無以執之懼其易於轉移也於是乎謙以為之柄既有
所執矣而無以定之懼其流於放肆也於是復以為之
本既有所本矣而無以固之懼其本之揺也於是乎恒
以為之固既固矣可自足乎必有以損巳之欲以修其
徳既修矣而又益巳之善以裕其徳既裕矣聖人猶不
敢自巳也猶謂夫天下之事安得其常通而不至於困
也聖人於此既有以取乎井之洌而不食使在我者常
清又有取乎巽之順而能直使在我者不撓以是為處
困之道而徳之基益壯矣非書所謂正徳之事者乎若
夫利用厚生之事則吾於十三卦有考焉古者庖犧氏
之王天下也作結䋲以為網罟以佃以漁盖取諸離庖
犧氏没神農氏作斵木為耜揉木為耒耒耜之利以教
天下盖取諸益日中為市而致天下之民聚天下之貨
交易而退各得其所盖取諸噬嗑庖犧以前未有耒耨
也於是為之網罟使斯民享田漁之利至神農之時始
教之以耒耨而民有食矣而不皆有也於是乎合天下
之民聚日中之貨使斯民交易以通其有無此庖犧神
農氏之易作非書之所謂厚生之事乎神農氏没黄帝
堯舜氏作誠謂夫上古聖人既有以厚民之生而未有
以便斯民也是以偹物致用立成器以為天下利自乾
坤以至於夬皆所以開物成務以前民用者也楊誠齋
之説曰自斯人之寒而皮未知織組之製也於是乎作
衣裳自斯人之出入阨於川隔而道㫁也於是乎作輪
轡自斯人之虞於㓂攘而懈於守禦也於是乎作門柝
自斯人之知有耕耨而未知㫪作也於是乎作杵臼自
斯人無爪牙以自衞而憂於搏噬也於是乎作弧矢自
斯人穴處而病於濕也於是乎作宫室自斯人死而戚
於虆梩之掩也於是乎作棺槨自斯人之苦於結䋲而
無册籍也於是乎作書契是皆制物尚象以便斯民而
百姓莫不日用而不知者此黄帝堯舜之易非書之所
謂利用之事乎嗟乎書言正德利用厚生而其事乃俱
載於易學者可不深考乎然利用厚生皆始於正德故
書曰徳惟善政自徳而政政即利用厚生之事也抑又
論之以十三卦而論由後九卦言之無非偹物以為民
用由前三卦而言之於此益見聖人所以為民立命之
意學者尤當於書求其㫖今觀佃漁之取於離即所謂
奏鮮食耒耨之取於益即所謂奏艱食也交易之取於
噬嗑即所謂懋遷有無也嗚呼善觀易當觀之書
　　子夏之門人問交於子張子張曰子夏云何對曰
　　　子夏曰可者與之其不可者拒之子張曰異乎
　　　吾所聞君子尊賢而容衆嘉善而矜不能我之
　　　大賢歟於人何所不容我之不賢歟人將拒我
　　　如之何其拒人也
觀子張問交一叚全是聖人氣象孰謂子張而有是言
哉子㳺則曰吾友張也為難能也然而未仁曽子則曰
堂堂乎張也難與並為仁矣以難能難與之人而能發
尊賢容衆嘉善矜不能之語何也盖嘗攷之而得其説
矣子張嘗問仁於夫子夫子曰能行五者於天下為仁
矣請問之曰㳟寛信敏惠㳟則不侮寛則得衆信則人
任焉敏則有功惠則足以使人夫子答子張頭兩句便
是箴之子張侮人者也夫子訓之以恭子張不能得衆
者也夫子訓之以寛如信敏惠皆所以救其偏而進之
道何者不恭則何以尊賢而嘉善不寛則何以容衆而
矜不能以子張而有尊嘉矜容之語竊意在夫子答問
仁之後有以變化其氣質故今日之子張非前日之子
張矣子㳺曽子所以病子張者竊意在子張未問仁之
先自子張領㑹夫子為仁之㫖賢則尊之善則嘉之非
自恭則不侮中來歟衆則容之無能則矜之非自寛則
得衆中來歟學者惟見其為㳟寛之子張而不見其為
難能難與之子張聖人之善於化人氣質如此夫仁與
天地萬物為一體而斯人者與我並生於天地間者也
君子一身斯人之責萃焉斯人也皆我也我豈能以絶
夫人哉此子張之所以謂我之大賢歟於人何所不容
我之不賢歟人将拒我如之何其拒人也子張盖知夫
人即我也不敢以我而絶夫人也非絶人也自絶也夫
以人視人則與我為二以我視人則人與我為一嗟夫
人而賢也彼自賢耳人而善也彼自善耳於我乎何與
而我乃尊之嘉之何也人之賢我賢也人之善我善也
我而尊之尊我也我而嘉之嘉我也人而為衆人也彼
自衆人耳人而不能也彼自不能耳於我乎何恤而我
乃容之矜之何也人之為衆人我為衆也人之不能我
不能也我而容之容我也我而矜之矜我也嗚呼孰謂
子張有是言哉子張自聞恭則不侮之語然後知所以
尊賢所以嘉善子張自聞寛則得衆之語然後知所以
容衆所以矜不能吁非夫子之教則難能難與之子張
豈知恭寛之為仁也哉甚矣人之氣質不可無所化也
亦甚矣聖人化人之速也大抵聖賢生世皆有天命人
窮之責以斯人之即我幸而為賢為善者何少不幸而
為衆人為不能者何多子張則曰皆我也吁非聖人孰
能變子張之氣質哉自夫世人之狹於待夫人也其於
人之賢者則曰彼未必賢於我也其於斯人之善者則
曰彼未必善於我也我而忽之忌之可也其於斯人之
衆人則曰彼不如我也其於斯人之不能者則曰彼何
足與於我也我而斥之棄之可也嗟乎何其狭於待人
也子張未聞恭寛以前雖同門之子㳺曽子且難之子
㳺則曰難能曽子則曰難與斯人也敢近之哉及其聞
夫子之言則又一子張矣先儒謂子張外有餘而内不
足故門人皆不許其為仁此未聞恭寛以前之子張也
惟其外有餘故一聞斯言而即變非特夫子之言也嘗
讀秦誓而有感夫古人之用心也古之人其心休休焉
其如有容焉人之有技若已有之人之彦聖其心好之
夫人之彦聖而好之其有技者若已焉其為尊賢嘉善
之意至矣而猶休休焉其為容矜之意藹然言意之外
寕有一毫忿嫉于頑之意哉孰謂子張而知此意乎雖
然子張之取友固不失為皇極并包兼容之道子夏之
可者與之不可者拒之截乎其嚴者取友必端之意也
夫子嘗謂曽子曰商也日盈賜也日損曽子曰何謂也
曰商也好與賢者處賜也説與不若巳者處與賢者處
可者與之也與不若巳者處是不拒其不可者也可不
可之間道之損益係焉此子夏之論所以截乎其嚴也
此夫子所謂商也好與賢者處也嗚呼此商之所以為
益歟
　　仲尼祖述堯舜憲章文武上律天時下襲水土譬
　　　如天地之無不持載無不覆幬辟如四時之錯
　　　行如日月之代明萬物並育而不相害道並行而
　　　不相悖小徳川流大徳敦化此天地之所以為
　　　大也
先儒謂鄉黨一篇冩夫子之真嘗讀鄉黨至誾誾如也
此夫子之出辭氣自君在踧踖如也至私覿愉愉如也
此夫子之動容貌自君子不以紺緅飾至齊必有明衣
布所以紀夫子之服飾也自齊必變食至齊如也所以
紀夫子之飲食也自席不正不坐至不親指所以紀夫
子之應事接物也雖然此以迹求聖人也聖人而以形
迹求淺矣聖人其大造化乎門人之善形容者莫如子
貢子貢曰他人之賢者丘陵也猶可踰也仲尼日月也
無得而踰焉又曰夫子之不可及猶天之不可階而升
也子貢以日月形容夫子盡矣乎曰未也門人之善形
容者又莫如有若子貢曰自生民以來未有夫子也有
若曰豈惟民哉麒麟之於走獸鳯凰之於飛鳥泰山之
於丘垤河海之於行潦類也聖人之於民亦類也出乎
其類㧞乎其萃自生民以來未有夫子也有若以山海
形容夫子盡矣乎曰未也門人之善於形容者又莫如
曽子曽子曰江漢以濯之秋陽以暴之皜皜乎不可尚
巳曽子兼江漢秋陽以形容夫子盡矣乎曰未也然則
如何而可曰諸君于于然峩峩然登夫子之堂讀夫子
之書徒見乎瞻之在前而不知所以在前為何如徒見
乎仰之彌髙而不知其所以彌髙為何若徒見乎宗廟
之美室家之好百官之富而不知其所以美所以好所
以富者為何在盍相與論聖人之大造化乎然則必如
何而可以盡吾夫子也萃天地造化之大於夫子之一
身其惟子思仲尼一章乎子思曰仲尼祖述堯舜憲章
文武上律天時下襲水土辟如天地無不持載無不覆
幬辟如四時之錯行如日月之代明萬物並育而不相
害道並行而不相悖小徳川流大徳敦化此天地之所
以為大也謂非萃天地造化於夫子之一身乎嗚呼盛
哉此夫子之所以為夫子也堯舜之所以為堯舜文武
之所以為文武天地之所以為天地皆夫子分内事故
曰祖述堯舜憲章文武上律天時下襲水土堯舜曰祖
述以其道之所從出也文武曰憲章以其道之所由備
也天時曰律如律調之也水土曰襲如服襲之也不時
不食迅雷風烈必變律天時之事也居魯而縫掖居宋
而章甫襲水土之事也財成輔相各遂其宜非有所増
益也是道也充滿天地周流四時著明日月流動萬物
皆並行而不相悖者也語其徳之小則謂之川流語其
徳之大則謂之敦化言天下無物不生育也如是則與
天為一矣故曰此天地之所以為大也然子思此一章
不特萃天地造化於夫子之一身抑且合乎子貢有若
曽子諸子所以形容夫子者萃於一章而中庸前数章
又皆總括乎此嗚呼盛哉此夫子之所以為夫子也試
以中庸前數章考之舜之大知文王之無憂武王之達
孝此中庸言舜文武也而此一章則言祖述堯舜憲章
文武中庸雖不言堯而舜述堯者也非中庸之所謂堯
舜文武者乎悠乆無疆此中庸言天時也不重不洩此
中庸言水土也而此一章則言上律天時下襲水土非
中庸之所謂天時水土者乎髙明博厚此中庸言天地
也至誠無息此中庸言四時也常乆不巳此中庸言日
月也而此一章則言辟如天地之無不持載無不覆幬
辟如四時之錯行如日月之代明此非中庸言天地四
時日月者乎大哉聖人之道洋洋發育萬物此中庸言
育萬物也而此一章則言萬物並育而不相害道並行
而不相悖此非中庸之所謂育萬物者乎淵淵其淵浩
浩其天此中庸言逹天徳也而此一章則言小徳川流
大徳敦化此非中庸之所謂逹天徳者乎以是觀天地
造化之妙散見於中庸數章而皆總括於此一章又萃
而歸之夫子之一身嗚呼盛哉此夫子之所以為夫子
也夫子其集中庸之大成也歟何子思之善於形容也
然則子思之形容夫子盡矣乎曰猶未也何也夫子太
極也天地水土日月四時與夫川流敦化極其妙則無
體可求矣孰謂夫子而可以形體求乎抑嘗因是而有
疑焉子思孔子之孫也為人之孫而字其祖何也子思
盖謂仲尼者六經之仲尼也千萬世之仲尼也吾豈敢
私之以為巳祖哉是又一孔安國先君孔子矣安國之
稱先君是一家之孔子何其小吾夫子也或曰中庸何
以稱仲尼者再也中庸第二章仲尼曰君子中庸小人
反中庸子思所以繫仲尼於中庸之上者盖以夫子集
中庸之大成者也是以總括前数章天地造化之大而
歸於夫子之身况敢私夫子以為巳祖哉嗟夫仲尼之
為仲尼非孔氏一家之仲尼也六經之仲尼也千萬世
之仲尼也嗚呼盛哉夫子嗚呼盛哉夫子此夫子之所
以為夫子也
　　象曰天地交㤗后以財成天地之道輔相天地之
　　　宜以左右民
㤗其上古之極治也易十變而成㤗開闢之世也屯䝉
鴻荒之世也需訟結䋲之世也師比阪泉涿鹿之世也
畜履書契之世㤗其唐虞雍熈之世乎因是而推唐虞
春也温温乎其和也夏假也假者大也長飬之時也故
虞書言夏之政其善在飬民商秋也揫歛之時也故先
儒言商之政嚴厲而駿發周冬也天運一周成一嵗也
然則四時之運其遂窮矣乎曰窮而不窮也周而復始
也春而夏夏而秋秋而冬冬而又春也然而周以後柰
何不常春也嗚呼安得挽三代以後之天下而春之夫
以四時配唐虞夏商周亦猶康節以十二時配元㑹運
世上下數千萬年也謹按周易一陽之生於時為十一
月於卦為復二陽之生於時為十二月於卦為臨三陽
之生於時為正月於卦為泰盖嘗攷之易六十四卦一
卦具一象一象具一事惟泰之象兼三才而言他卦則
皆指一事而言也㤗之象曰后以財成天地之道輔相
天地之宜以左右民聖人中三才而立以財成輔相左
右之責萃而歸之一身財成者何因天地之道而均以
節之之謂輔相者何因天地之宜而順以導之之謂左
右者何天之生民作之君以為之司命也嘗愛横渠有
云為天地立心為生民立命為萬世開太平斯言也惟
㤗足以當之㤗之所謂財成輔相者是為天地立心也
㤗之所謂左右民者是為生民立命也夫如是則能為
萬世開太平矣泰於月為正書言月正元日則正中有
元也㤗雖不言元亨而未嘗不言元吉横渠言為天地
立心為生民立命為萬世開太平而又繼之以為前聖
繼絶學審吾道之絶續又泰否之所關雖然主張吾道
其惟泰之君子乎㤗之象曰天地交而萬物通也上下
交而其志同也誠齋嘗謂㤗之為㤗可以一言盡者交
而巳然而㤗之彖象三言交而六爻不言交何也嘗攷
之㤗六爻雖不言交而九三一爻言際際交際也九三
一爻介乎隂陽交際之間故九三之象曰天地際也交
者何隂陽之界限君子小人之所攸分也否則變而為
否矣今泰之君子固巳在内而白駒空谷猶有人焉易
曰㧞茅茹以其彚征吉泰之初九也繼今以徃儻能盡
天下之君子朝取一人焉㧞其尤暮取一人焉㧞其尤
泰不在兹乎
　
　
　
　
　
　
　
　
　
　
　
　
　
　稼村類藁卷十七
欽定四庫全書
　稼村類藁巻十八
　　　　　　　　　　　　元　王義山　撰
　講義
　　伊尹曰天之生此民也使先知覺後知使先覺覺
　　　後覺也予天民之先覺者也予將以斯道覺斯
　　　民也非予覺之而誰也
按伊尹此語萃天下之責於一身而不辭如所謂非予
覺之而誰者此語尤𦂳切直以天下之愚由巳當是時
任天下之責者也湯大聖人也伊尹則曰其責不專在
湯也嗟夫天下之人於伊尹乎何與而伊尹若是哉天
下之大有一夫不獲者伊尹則曰時予之辜凡當時之
不獲者皆未覺者也天下之人有匹夫匹婦不被堯舜
之澤者伊尹則曰若巳推而内之溝中凡當時之不被
堯舜之澤者皆未覺者也舉天下什百千萬覺矣而有
一未覺焉若未甚害也伊尹若無所容其身自謂有餘
責矣此伊尹所以不曰予天民之先覺則曰予将以斯
道覺斯民又直截謂非予覺之而誰伊尹凡二言予者
盖盡以其責歸諸巳也以巳之昭昭使人之昭昭盛哉
伊尹厚待斯人之心也嗚呼不有先覺誰開我人夫人
未有不具知覺以生者特所覺有先後耳先覺如伊尹
豈忍視天下之未覺而若是恝哉孟軻氏謂伊尹自任
天下之重如此天下湯之天下也伊尹以湯之天下為
己任若無與於湯者嗟夫天下固湯之天下也伊尹何
敢諉其責於湯而曰非我也湯學於伊尹湯亦待伊尹
而覺也天下之任有重於此乎嘗怪韓愈原道有曰堯
以是傳之舜舜以是傳之禹禹以是傳之湯湯以是傳
之文武周公文武周公傳之孔子孔子傳之孟軻而伊
尹則無與焉愈豈知道者張無垢曰堯舜禹以後湯以
前全是伊尹接得來中間無伊尹斯道之脈果誰繼堯
舜禹以後湯以前伊尹是一箇大接頭孟軻氏論道統
五百餘嵗而一傳自堯舜禹以至湯兼伊尹而言愈置
伊尹於不論非知道者真西山謂愈本不知道因作文
以見道誠哉是言使原道而曰堯以是傳之舜舜以是
傳之禹禹以是傳之伊尹伊尹以是傳之湯吾何尤嘗
以書考之伊尹之先覺不特覺當時之人且覺天下後
世自孔孟後以至近世大儒其格言大訓多出於伊尹
五篇之書人但知性相近也習相逺也性習之説自夫
子始不思兹乃不義習與性成則性習之説伊尹曽説
來人但知剛健篤寔光輝日新其徳日新之説自湯始
不思終始如一時乃日新則日新之説伊尹曽説來人
但知君子以常徳行習教事常武美宣王有常徳常徳之
説自易與詩始不思常厥徳保厥位則常徳之説伊尹
曽説來人但知孝弟為仁之本又曰仁之實事親是也
義之實從兄是也事親從兄與夫孝弟之説自孔孟始
不思立爱惟親立敬惟長則事親從兄與夫孝弟之説
伊尹曽説來近世大儒有主一之説不思徳無常師主
善為師善無常主協於克一則主一之説伊尹又曽説
來有不貳以二不参以三之説不思徳惟一動罔不吉
徳二三動罔不凶則不二不三之説伊尹又曽説來若
夫曰先知曰先覺曰天民其説皆始於伊尹真西山謂
學之一字自説命始不知師之一字又學之所從出前
乎典謨所未發而伊尹發之伊尹所以詔來世開後學
者不特先儒不能外雖孔孟六經不能外也謂非先覺
可乎然吾既責韓愈原道不及尹又深不取乎愈之不
知尹為任道之重觀其上宰相書曰古之君子相其君
也一夫不獲若巳推而内之溝中是知有伊尹矣而止
以相業稱豈知道者耶知尹者惟孟軻氏其言伊尹任
天下之重者凡三既曰其自任以天下之重如此又曰
其自任以天下之重也又曰伊尹聖之任學者徒知所
謂任而不知所以任嘗考之書伊尹言尹必言躬於太
甲則曰惟尹躬克左右厥辟宅師又曰惟尹躬先見於
西邑夏於咸有一徳則曰惟尹躬暨湯夫言尹必言躬
伊尹盖謂任天下之重者身也吾豈敢私其身為巳之
身身者天下之身也不然伊尹何以曰吾豈若於吾身
親見之哉所以言尹必言躬也不特言尹必言躬又曰
惟尹躬惟者我所獨也前兩箇惟字其毅然自任畧不
少遜即孟軻氏當今之世如欲平治天下舍我其誰之
誰猶所謂非予覺之而誰之誰後一箇惟字不過言與
湯同一徳而已即夫子謂顔淵曰惟我與爾有是夫之
惟伊尹三言惟尹躬而兩歸之巳孟軻氏謂其任天下
之重而又曰自自者人不能任而惟我獨任之謂也曽
子曰士不可以不𢎞毅任重而道逺仁以為巳任不亦
重乎曽子論任重而歸之道伊尹自任以重而亦歸之
道有以異乎無以異也抑嘗於書而有疑焉説命曰昔
先正保衡作我先王乃曰予弗克俾厥后為堯舜其心
愧恥若撻於市孟軻氏亦曰伊尹以堯舜之道干湯又
嘗舉伊尹之言曰與我䖏畎畆之中以樂堯舜之道吾
豈若使是君為堯舜之君哉吾豈若使是民為堯舜之
民哉夷考伊尹五篇之書曽無一語及堯舜豈偶遺之
耶抑告湯堯舜等語在逸書中耶不然傅説孟軻氏之
説為溢美耶竊意湯學於伊尹非從事乎口耳之學而
尚書所不載者皆不可言傳之妙也嗚呼伊尹任天下
之重以身而所以覺成湯者當於何求曰在心
　　湯誥曰惟皇上帝降衷于下民若有恒性克綏厥
　　　猷惟后泰誓曰惟天地萬物父母惟人萬物之
　　　靈亶聰明作元后
董仲舒曰道之大原出於天而堯受之堯授舜舜授禹
三聖相授守一道也盖嘗論之堯之授舜則曰咨爾舜
允執厥中堯只説出一箇中字於是中之名立道之名
未有也至舜則曰人心惟危道心惟㣲惟精惟一允執
厥中舜於中之外又説出一道字於是道之名立舜於
道之外又説出一箇心字所謂性理等説未有也古今
論斯道之相授受必曰堯舜禹至湯武則曰二聖人以
征伐取天下豈知二聖人有功於斯道甚大皆堯舜禹
之所未嘗言近世真西山雖能為湯誥發明而不及武
王武王泰誓中語學者又只作誓師等語讀過試與諸
君評之按尚書湯誥曰惟皇上帝降衷于下民若有恒
性克綏厥猷惟后斯言也前乎典謨未發也千餘年後
子思得之為中庸西山云中庸首章全是總括此數語
中庸曰天命之謂性即惟皇上帝降衷于下民也率性
之謂道即若有恒性也修道之謂教即克綏厥猷惟后
也讀中庸者誰知自湯發之泰誓曰惟天地萬物父母
惟人萬物之靈亶聰明作元后斯言也前乎典謨訓誥
未發也二千餘年後横渠得之為西銘西銘起語全是
總括此數句乾稱父坤稱母即惟天地萬物父母也民
吾同胞物吾與也即惟人萬物之靈也大君者吾父母
宗子即亶聰明作元后也讀西銘者誰知自武王發之
中庸子思所述先儒西銘與濂溪太極圗伊川易傳序
春秋傳序是四件大文字二書之作其原皆始于湯武
不特此也湯歸自亳作湯誥曰嗟爾萬邦有衆明聼予
一人誥其在湯誥曰凡我造邦無從匪彛無即慆滛各
守爾典以承天休武王訪箕子乃言曰我聞在昔鯀湮
洪水汨陳其五行帝乃震怒不畀洪範九疇彛倫攸斁
禹乃嗣興天乃錫禹洪範九疇彛倫攸叙彛常也人受
天地之中以生均有此常也即民之秉彛好是懿徳之
彛也二聖人於書一則曰彛典一則曰彛倫彛之一字
又前乎堯舜禹之所未發者謂非上聖人大有功於斯
道可乎今觀惟皇上帝降衷于下民若有恒性克綏厥
猷惟后等語不特為子思中庸發端且為千萬世發出
一箇性字孟子謂堯舜性之湯武身之謂湯武身之可
乎惟天地萬物父母惟人萬物之靈亶聰明作元后武
王此語不特為西銘一篇綱領夫子作易乾父坤母之
説亦自㤗誓中來二聖大有功於斯道也如此
　　豐水有芑武王豈不仕貽厥孫謀以燕翼子
詩人言人才之盛多以水言菁莪之詩曰菁菁者莪樂
育材也君子能長育人才則天下喜樂之矣其首章曰
菁菁者莪在彼中阿釋者謂菁菁盛貌莪蘿蒿也中阿
大陵曰阿君子能長育人才如阿之長莪菁菁然也泮
水之詩曰泮水頌僖公能修泮宫也其首章曰思樂泮
水薄采其芹釋者謂泮水泮宫水也芹水草也樂僖公
修泮宫之水而往觀之采其芹也詩人詠人材之盛而
取諸水水哉水哉何取於水也嘗讀文王有聲之詩又
知周家育材之盛芄芄然如芑也文王有聲不特為武
功成而作其卒章則曰豐水有芑武王豈不仕貽厥孫
謀以燕翼子夫曰莪曰芹曰芑皆非水不生活也嘗取
其詩而讀之一則曰既伐于崇作邑于豐豐邑之名自
此始一則曰作城伊淢作豐伊匹豐城之名自此始詩
人之意盖謂周家人材之盛辟猶芑生於豐水之中然
表記又謂豐水有芑武王數世之仁者何也周自文武
以至宣王數世矣宣王當四方既平之後正新美士習
之一機故詩人又以芑歌之是芑也即豐水之芑也至
宣王則又采是芑矣今吾之豐雖與周之豐不同然其
為育材則一也吾黨之士盍亦相與歌曰維豐之水兮
清且漣漪士㳺其間兮挹彼注兹維豐之水兮清且淪
漪士㳺其間兮其樂無涯維豐之水兮清且直漪士㳺
其間兮相與泳思又歌薄言采芑兮于此新田其芑伊
何可茹而連薄言采芑兮于彼菑畝其芑伊何可擷而
取薄言采芑兮于彼中鄉其芑伊何可掇其芳乃𢋫載
歌曰昔我有周作邑于豐維我豐水與周攸同昔我有
周作豐伊淢維我豐水與周伊匹矧是豐水芑生其中
寔茂且繁長育之功為豐之士者繼自今以往以淵淵
其淵浩浩其天者充此心之天以源泉混混不舍晝夜
者飬此心之源毋稂莠其志以傷此芑毋荒落其學以
戕此芑母揠苗助長以賊此芑将見豐水人材之盛不
專美於周矣然水不在深有龍則靈越我豐水地靈人
傑所以靈此水者有物焉夫物之靈者莫如劍而豐水
之劍一曰龍泉一曰太阿盖水而無劍無以靈此水劍
而無水無以靈此劍異哉劍之所以靈者水也諸君氣
軋斗牛韜光晦耀是猶劍之貯匣安知無夜半望氣者
即吾豐城而出之挽吾豐水而淬之劍得乆貯於匣歟
吾邑之士勉乎哉
　　有虞氏養國老於上庠養庻老於下庠夏后氏養
　　　國老於東序養庻老於西序殷人養國老於右
　　　學養庻老於左學周人養國老於東膠養庻老
　　　於虞庠
甲第紛紛厭粱肉廣文先生飯不足今廣文飽矣士且
柰何哉雖然一飯耳士豈為一飯而來耶孟子曰無恒
産而有恒心惟士為能士固不為一飯而來也亦或者
為一飯而來也飢來一字不堪煑有時乎不能無是餒
矣然則士豈可以無養乎士不可以無養則養不可以
無田養士尚矣以學則有虞氏養國老於上庠養庻老
於下庠夏后氏養國老於東序養庻老於西序殷人養
國老於右學養庻老於左學周人養國老於東膠養庻
老於虞庠則學有異制以禮則有虞氏養以燕禮夏后
氏養以饗禮殷人養以食禮周人兼修而用三代之禮
則禮有異宜然其為養則均也雖然此論養老耳至於
四代之養士尤有當講明者焉或謂有虞氏所養止於
老而不及士何則士之名典謨不載也三代始有士之
名不特養老為然也或謂三代養士止於詩書禮樂養
士之心而不及其身非不及乎其身也田井矣為士之
家各巳授田矣當是時何士非民何民非士其聚於學
也自食其食而無所仰乎官學校以養士之心井田以
養士之身學雖無田而家有田嗚呼士而為三代之士
何其幸歟三代衰校庠序皆廢齊一國耳且欲養弟子
以萬鍾校庠序雖廢而猶幸養之名存漢人謂夫子養
其徒三千雖事不經載然養之一字猶可為來者勸漢
以東精舎所建贏粮而從者動千百計唐興廣學舍千
二百區盛矣然所以養者何居洪平齋謂士生三代之
時教養一出於上士生三代之後自養而自學嗚呼士
而不得為三代之士可悲矣嘗謂自校庠序既廢之後
學之或廢或興田之或有或無姑勿論猶幸家塾存焉
雖自養自學然儒者所以三綱五常扶植天地以至于
今家塾力也嗚呼三代以前無地無學三代以後無家
無塾盛哉家塾之有功於斯道也惟洪既建郡學矣又
建東湖宗濂二書院矣於八邑之屬又建學焉教之者
既有其地養之者又有其資果何負於爾士哉然竊嘗
恠夫今之所謂養士者每日質明羣弟子趨而入大冠
峩如大衫襜如坐而堯言起而舜趨其秀而甚文也相
與坐於堂之下皷而升颯颯如春蠶之食葉飯巳則往
矣挑兮達兮在城闕兮嗚呼上之所以待士者何厚而
士之所以自待其身者何薄耶雖然教而養上之厚於
士也食而學士之厚其身也養而得其均職教者責也
職教者盍曰維年之豐廪之充其比如􁆽其崇如墉一
粒以上當與同志共此㫪毋使或者得以議吾之不公
為吾黨者盍亦曰志在温飽兮其志毋乃卑尚論古人
兮讀書而誦詩老者安之兮少者懷之朋友信之噫謀
道不謀食兮豈一飯而能使吾之不餒而
　
　
　
　
　
　
　
　
　
　
　
　
　
　
　
　稼村類藁巻十八
欽定四庫全書
　稼村類藁巻十九
　　　　　　　　　　　　元　王義山　撰
　講義
　　大哉乾元萬物資始乃統天
盈天地之間者惟萬物有胚胎此者有芽甲此者有萌
蘖此者日發生不巳日長育不巳日充滿流動不巳然
則孰使之然哉元也元其萬物之一初乎是元也於四
時為春於五行為木於四端為仁生生之理無間可容
息故易曰大哉乾元萬物資始資始者資之以始也故
人君體元以居正命曰元命徳曰元徳其紀正朔則曰
元年其出萬物之上則曰元首其為萬國之主則曰元
后乾以此元而統天人君體此元而統天下噫此元之
所以為大歟嘗因是而推之六爻矣伊川謂乾之初九
潛龍勿用舜側㣲時也乾之九二見龍在田舜田漁時
也乾之九三君子終日乾乾夕惕若厲无咎舜𤣥徳升
聞時也乾之九四或躍在淵舜歴試諸難時也至乾之
九五飛龍在天舜為天子矣伊川此説竊以為未盡然
也嘗謂乾之六爻唯湯武當之初九潛龍勿用湯在亳
武王在西土時也九二見龍在田湯使亳衆往為之耕
武王觀政時也九三夕愓若厲无咎湯徳言足聽聞武
王夙夜祗懼時也九四或躍在淵湯升自陑武王戰于
牧野時也至九五飛龍在天湯武為天子時矣藝祖時
王昭素講乾至九五謂今日正當此爻亦猶是也何以
見湯武當此一爻乾文言釋九四一爻曰或躍在淵乾
道乃革革革命之革也晦翁謂此一革非細有仙凡之
異舜揖遜之時也非革之時也革之時惟湯武當之革
之卦曰湯武革命順乎天而應乎人盖乾道乃革正湯
武革命之時而龍在天則天下利見乎大人矣或曰乾
之大人以飛龍言革之大人以虎變言何也獨不觀之
乾乎乾之卦曰雲從龍風從虎聖人作而萬物覩是以
乾之功用極而至于天下平然萬國咸寧乃可以言天
下平之效有一不寧不可謂之咸亦不可謂之平矣必
帝光天之下至於海隅蒼生萬邦黎獻共惟帝臣然後
謂之咸寧謂之天下平萬國而有一國不為帝臣便不
是咸寜便不是天下平必東漸於海西被於流沙朔南
暨聲教然後謂之咸寜謂之天下平萬國而有一國不
暨聲教便不是咸寜便不是天下平必我咸成文王功
於不怠丕冐海隅出日罔不率俾然後謂之咸寜謂之
天下平萬國而有一國不丕冐便不是咸寜便不是天
下平必自東自西自南自北無思不服然後謂之咸寜
謂之天下平萬國而有一國不服便不是咸寜便不是
天下平必黄支之南大夏之西東鞮北女来貢其珎然
後謂之咸寜謂之天下平萬國而有一國不貢珎便不
是咸寜便不是天下平必舟車所至人力所通天之所
覆地之所載日月所照霜露所墜凡有血氣者莫不尊
親然後謂之咸寜謂之天下平萬國而有一國不尊親
便不是咸寜便不是天下平不特此也天地之間萬國
而有一國不在覆載之内不特不謂之咸寜不謂之天
下平亦不可謂大人與天地合徳日月之下萬國而有
一國不在照臨之中不特不謂之咸寜不謂之天下平
亦不可謂大人與日月合明中庸曰今天下書同文車
同軌行同倫噫此乾所以統天歟天且統况萬國乎抑
又因乾元而推元亨利貞四徳矣先儒謂貞下起元愚
謂此語猶淺不若云貞中有元盖貞下起元則是貞巳
了元方來絶而續也貞中有元則是貞之往者未過元
之来者已續貞下起元是冬後遇春榖芽上占生意也
貞中有元是冬裏藏春榖種内含生意也試以剝復明
之復之陽生於十一月而復之生則起於十月之半十
月雖為純隂而下半月巳有陽矣非剝盡而陽方生也
盖静中有動正所謂貞中有元也後天圗所以位乾於
亥者盖巳窺造化之藴矣忽然半夜一聲雷萬户千門
次第開若識無中含有象許君親見伏羲來易生道也
生則烏可已故曰生生之謂易
　　麗澤兊君子以朋友講習
兊之義何取乎謹按周易麗澤兊君子以朋友講習伊
川釋之曰麗澤二水相附麗也兩澤相麗交相浸潤互
有滋益之象故君子觀其象而以朋友講習互相益也
古今二水相附麗而有真益者莫盛於洙泗不特三千
之徒䝉其澤百千萬世而下且䝉其澤也雖然此師友
講習也大江以西二水相附麗為郡有二臨水與汝水
相附麗於撫撫則有南湖書院章水與貢水相附麗於
贑贑則有濂溪書院吾洪既建東湖書院矣又建宗濂
書堂曰湖曰濂皆水也前乎此時二書院離而不合今
宗濂附東湖相附麗也嘗讀而有感焉詩人長育人材
多以水言水哉水哉何取於水也菁莪之詩曰菁菁者
莪樂育材也君子能長育人材則天下喜樂之矣其二
章曰菁菁者莪在彼中沚釋者曰沚水也菁菁盛貌莪
蘿蒿也君子長育人材如沚之長莪菁菁然也泮水之
詩曰泮水頌僖公能修泮宫也其首章曰思樂泮水薄
采其芹釋者曰泮水泮宫之水也芹水草也樂僖公修
泮宫之水而往觀之采其芹也二詩言長育人材皆取
於水水哉水哉何取於水也然二詩止為長育人材設
有長育而無講習人材雖盛不盛也學校莫盛於三代
士之來㳺亦莫盛於三代三代之時有不談王道者樵
夫笑之焉有三代之士而無講習之素哉想夫菁莪之
長養泮水之涵泳何徃而非講習也然講習二字不可
滚作一處㸔講是講明習是習熟故士君子之學於易
當講明其潔淨精㣲者於書當講明其疏通知逺者於
詩當講明其温柔敦厚者於禮當講明其㳟儉荘敬者
於樂當講明其廣博易良者於春秋當講明其属辭比
事者而又習射以尚功習鄉以尚齒習其所謂屈伸俯
仰綴兆舒徐者習其所謂升降上下周旋裼襲者立如
齋立時習坐如尸坐時習而又以論語之時習者習吾
之學以坎之常習者習吾之教有講而無習可乎徒習
而無講可乎信乎人不可以無朋友也雖然士君子之
學詎止此哉士君子之學其積也有源其發也無涯自
泉之始達以至於彌滿六合自源泉混混以至於溥博
如天淵泉如淵講習力也今吾於諸友逰於湖溪之上
遐想子在川上之時涵泳乎逝者如斯不舍晝夜底意
思所樂寜有既乎然則樂何在濂溪愛蓮者也蓮之盛
莫盛於東湖濂溪愛蓮説作於宰南昌之日是愛東湖
之蓮也宗濂今與東湖相附麗東湖之蓮又與宗濂共
矣噫露之朝風之夕庸詎知濂溪翁不時為蓮一来耶
嗚呼噫嘻蓮花之君子兮光風霽月之與俱繼自今願
與溪翁共之濯清漣而不妖兮吾何可以不如蓮之潔
兮出於淤泥而不染兮吾何可以不如蓮之節兮亭亭
浄植不蔓不枝兮吾何可以不如蓮之可逺觀而不可
䙝兮牡丹之愛兮衆人之所趨菊之愛兮如淵明者巳
希蓮之愛兮千古一人吾濂溪矧湖濂之士兮相與講
於斯而習於斯使不能自潔以辱吾蓮兮得無愧於此
水胡不曰彼澤之有菡蓞兮伊若人兮有美濂何人哉
兮希之則是
　　子張問曰令尹子文三仕為令尹無喜色三巳之
　　　無愠色舊令尹之政必以告新令尹何如曰忠
　　　矣曰仁矣乎曰未知焉得仁
子謂顔淵曰用之則行舍之則藏惟我與爾有是夫夫
聖人用舍行藏與天為一也顔子用舍行蔵聽命於天
矣聖賢氣象便有不同處然聖人所謂惟我與爾何耶
聖人以巳待顔子固有惟我與爾之辭學者以分量觀
聖賢不無去聖一間之異孟子論夫子可仕可正可久
可速先儒謂便是毋意毋必毋固毋我底意思張無垢
謂夫子仕止久速如春夏秋冬四時非與天為一乎或
者則曰孟子於公孫丑言夫子仕止乆速又於萬章言
夫子速乆處仕前一章先仕而後止乆速後一章先速
而後乆處仕有以異乎嘗思而得之矣前一章所以言
夫子之聖後一章指夫子去齊去魯而言今觀孟子論
夫子去齊去魯一章去齊則曰接淅而行去魯則曰遲
遲吾行也去父母國之道也前一句直下便説可以速
則速言夫子去齊嘗速也後三句却説可以乆則乆可
以處則處可以仕則仕言夫子去魯之道也去父母國
也不於此乎仕将奚仕哉不於此乎處将安處哉於此
而不可乆孰為可乆哉夫子之出處何往非天也顔子
則聽命於天矣顔子有王佐才而不得仕為邦之問四
代之禮樂卒無所乎施至於陋巷人不堪其憂回也不
改其樂顔子窮而在下惟天所命也士君子生斯世惟
天所命而安乎其天知命者也嗟夫道之將行也歟命
也道之将廢也歟命也吾惟安吾天而巳子張問曰令
尹子文三仕為令尹無喜色三巳之無愠色舊令尹之
政必以告新令尹何如曰忠矣曰仁矣乎曰未知焉得
仁令尹官名赫赫師尹之尹謹按春秋莊三十年子文
為令尹僖二十三年楚成得臣帥師代陳取焦夷城頓
而還子文以為功使為令尹莊三十年以後僖二十年
以前正子文三仕而巳之時此子文為令尹之始末也
子文楚之上卿執政也其為令尹凡三仕當進而進無
喜色凡三已當退而退無愠色子文若曰君而我用其
進非苟進君而我棄其退當勇退柰何其喜且愠哉先
儒謂用舍無與於巳進退各安所遇曽無㡬㣲見顔面
子文其君子歟嗟乎仕者人之所榮彼有一進而喜心
生焉沾沾自足者淺之為丈夫也子文若曰時行則行
於我何與焉子文仕至於三而無喜色大耐官職也巳
者人之所惡彼一退而愠心生焉悻悻然怒者小之丈
夫也子文若曰時止則止於我奚損焉子文巳至于三
而無愠色寵辱不驚也子文其君子歟善觀子文者不
在於三仕無喜色而在於三巳無愠色仕者人情之所
願欲也仕而喜人情之常也喜而不見於色深情厚貌
者皆能之仕而復已已而復仕人情所甚不堪子文其
柰何哉子文處人情甚不堪之時而甚安之若素所無
者子文以令尹為楚之令尹不以為巳之令尹此其所
以難進而易退者君子也西山云士大夫進為難既進
矣退為難既退矣退而不忘君為難先儒謂子文知有
國而不知有身退而不忘君者也使子路則愠見矣論
語第一章便説出一箇愠字以人不知而不愠為君子
嘗証之易遯世無悶不見是而無悶不見是未有不愠
者易之君子方且樂以行之子文出處與易合子文其
君子歟嗚呼聖人安得不以忠許之然而未也善觀子
文者不在於三已無愠色又在於以舊令尹之政告新
令尹夫行事而可以告人者必其人無愧於心者也司
馬公云某無一事不可對人言者趙清獻公毎日所行
事夜必焚香告之天子文以所為之政告新令尹必其
為令尹之時無不可告人者使其不可以告人則不告
矣惟其可以告人俯仰天地浩無愧怍此所以三去三
來有面目以見楚國之人者為其無愧於此心也子文
其君子歟嗚呼聖人安得不以忠許之然而未仁何也
嗟乎仁豈易言哉仁者以天地萬物為一體先儒謂子
文雖喜怒不形物我無間然未得純乎天理之公而無
人欲之私故曰未知焉得仁未知是絶句未知此仁焉
得謂之仁鄭氏謂以知為智非也嗟乎仁豈易言哉使
子文逰聖門為聖門之子文不為楚國之子文則去仁
不逺矣惜乎其未也使子文純乎天理之公而無人欲
之私則可以語仁矣惜乎其未也嗟乎仁豈易言哉然
而聖人不許之以仁而許之以忠何也左氏謂子文為
令尹自毁其家以紓楚國之難聖人不以忠與之而誰
與哉嘗因是而考聖門之所謂仁雍也可使南面冉求
可使為百乘之宰公西華可使與賔客言子路可使治
千乘之賦一門之中宗廟之美百官之富皆在焉聖人
未嘗不許之以仕也然夷攷其時顔子之外惟閔子騫
不仕顔閔之外惟曽子三世不仕西山謂人但知曽㸃
無仕意不知自㸃而参自参而元不仕凡三世言未既
有為東坡之歌者曰歸去来兮誰不遣君歸征夫非不
指前路兮胡為皇皇欲何之三逕就荒松菊猶存童稚
候門笑語嬉悦親戚之情話樂琴書以消憂兮但小窗
容膝閉柴扉噫雲出本無心兮其出未為非鳥倦方知
還兮其還毋乃遲不如歸不如歸去細和淵明詩左手
招灌翁髙揖謝孺子兮歸歟歸歟歌闋有和而歌者曰
士君子所學何學兮窮之所飬者逹之所施彼荷蕢而
過門兮謂有心乎擊磬果何為嘆鳯徳之衰兮又曷曰
来者猶可追此逃世絶人以為潔兮吾惡桀溺與長沮
欲潔其身而亂大倫兮君臣之義如何其廢之猗仕止
乆速兮吾夫子所以為聖之時於是二子相頋而笑曰
君請擇於斯二者
　
　
　
　
　
　
　稼村類藁巻十九
欽定四庫全書
　稼村類藁巻二十
　　　　　　　　　　　　元　王義山　撰
　冊文奏劄
　　度宗謚册
臣聞天地不難於模冩而難以盡其覆載之神日月不
難於繪畫而難以狀其臨照之妙盖有可擬議者功之
淺未易形容者徳之深所以名堯以放勲而放勲未足
以盡堯名舜以重華而重華未足以盡舜㳟惟大行皇
帝禀天粹之姿持日躋之敬粤自毓徳青宫纂緒洪業
念理皇付托之重而篤志三年之䘮奉慈元怡愉之樂
而竭誠四海之養用賢則不貳從諌則如流収召耆舊
蒲輪絡繹於山林訓飭牧守奎翰昭回於雲漢經帷講
讀寒暑弗輟昕庭臨御中昃不遑斥絶美人允出獨㫁
抑制閽寺卓冠前代戚畹無横恩内廷無私宴宫室無
所營繕服御無所増益佩服乎思無邪之訓以為正心
之本尊承乎母不敬之箴以為應天之忱宗廟之祀将
以寅畏雨暘之禱極其精純崇尚理學欵謁儒宫待士
則優禮加扵前取人則詞章倣乎古一刑之議三宥而
行一事之為衆好必察蠲租賦則農願耕於野弛關𣙜
則商願出於塗褒諭將士謹固封守増口劵以給足軍
食置機速以專領邉防故越十餘年而如歴一日於是
日星著明乾象無盭風雨調協百榖用成天道順也田
里安居靡有愁嘆閭閻樂業咸遂生息民心固也宫府
體一而竒衺者逺朝廷綱正而奸慝者消官聨肅也庻
尹交修百職無曠僥倖者不得越紀而干恩廢黜者不
得徇情而揜過上下定而法度舉也儒道昌明文治彪
蔚詞章之粹黼黻乎皇猷庠序之盛弦歌乎郡邑教化
行而禮樂彰也是皆尊先覺之賢如成湯之於伊尹守
無逸之戒如成王之於周公用能志大有為履率無越
奠麗陳教則肄用𢎞濟於艱難方将運乾剛之徳迎㤗
治之機修車偹器㑹東都而復境土鳴玉曳履開明堂
而受朝賀幅裂之地再混乎車書黔愚之民重歸乎版
籍然後灌甘泉之烽偃靈䑓之鼔銘斾常彛鼎同律度
量衡使制作軼乎三王功烈冠乎五帝開太平之基遺
無窮之福夫何白雲天仗絳闕宸逰痛車馭之難攀對
羮墻而如割閔予小子未堪多難嗣有大統凛懼弗克
因山有期同軌畢集列辟一辭太常合議以節大惠以
揚鴻烈以見于南郊以對于天下人謀僉同帝意允協
鏤以玊册蔵之金匱昭示大公用埀無窮謹遣右丞相
兼樞宻使臣某奉寳册以聞伏惟皇靈在天昭格如對
俯膺駿典誕錫嘉祉奕葉丕承永永流祚嗚呼哀哉
　　乙亥三月上殿輪對
臣恭惟聖朝藝祖皇帝建隆三年二月詔百官以次輪
對直書其事指陳得失既有以開千萬世之丕基髙宗
皇帝紹興二年五月申嚴建隆百官輪對之制復有以
建中天之洪業於戯盛哉肆我皇帝陛下當千一嵗之
昌期紹十五傳之正統聰明卓冠學問方新嗣厯之初
首以開言路為第一義天下莫不以建隆紹興時事望
今日臣家世寒㣲學術膚淺四舉一第歴事三朝綴身
班行叨竊踰分無以補報負此遭逄聖度天寛賢路日
闢誠有以光先帝之徳恢志士之氣遂俾愚臣亦獲望
清光而抒愚慮風虎雲龍不世之遇此而不言臣則有
負故敢先之以聖學為陛下告而事有關於方今之利
病者次第陳之陛下幸埀聽焉臣嘗讀易至卦之䝉而
有感於今日䝉之彖曰䝉以飬正聖功也先臣程頥釋
之曰未發之謂䝉以純一未發之䝉而飬其正乃作聖
之功先臣楊萬里則以為䝉以飬正謂六五之君及考
六五一爻則曰童䝉吉其象曰童䝉之吉順以巽也頥
又曰童取未發而資於人也為人君者能至誠任賢以
成其功也萬里又曰六五以人君之尊秉巽順之徳自
居於童稚之䝉以下學於九二剛明之賢此聖人之䝉
也聰明睿智而守之以愚者也若昔商之髙宗嗣位之
初以台徳弗類而學於傅説周之武王即位之始以我
不知彛倫而訪於箕子兹聖人之所以為聖而䝉以飬
正之功所繇騐歟䝉之六爻惟二五爻為吉者豈非六
五之君能以巽順自居而以飬正之學責望於九二之
賢九二之臣能以剛明自盡而以培飬君徳輔成六五
之聖䝉之功用大矣哉臣不敢泛引洪惟我哲宗皇帝
即位於元豐八年之三月此㓜冲時也當時吕公著奏
曰人君即位之始修徳之要莫大乎學也范祖禹言進
學莫不在於年少之時於是開講筵置講官既命日赴
資善堂雙日講讀矣而夜分復輪一貟直宿異時既御
邇英殿講無逸徹章矣而復詔詳錄講義次日别進條
陳十事始於畏天爱民終於去奢無逸者公著也取尚
書論語孝經切於治道者百餘篇以進亦公著也言觀
文鑒古圗三朝訓覽圗可以見帝王美惡之迹者祖禹
也集仁祖訓典書以備觀覽且願以至誠好學為先者
亦祖禹也蘇頌以為國家舊典大抵襲唐請采進唐書
故事蘇軾以為陸贄論諌舉合事宜請取奏議進呈王
岩叟從容勸講其對聖問有曰湏将先聖之言一一著
心承當善者以為法不善者以為戒此帝王為學之要
也夫人主之學非徒渉經史而巳凡起居動作之間無
非學也講學之地非徒曰經筵而巳凡宫闈之中九重
之䆳視聽言動無一非禮而後可也講學之人非徒曰
師保而巳凡侍御僕從綴衣趣馬罔匪正人而後可也
是以古先聖王兢兢業業雖在紛華波蕩之中幽獨得
肆之地而所以精之一之如對神明如臨淵谷雖深宫
禁宻之地而惕然若立乎宗廟之中朝廷之上雖以天
子之尊周旋講讀之間而凛然若父師之臨乎前此學
之所以成也哲宗皇帝聖學緝熈固諸儒勸講之功而
程頥之告我哲宗則曰君徳成就在經筵天下治亂在
宰相此兩語尤為切要今觀頥之在經筵講顔子不改
其樂一章曰人主崇髙奉飬備極苟不知學安能不為
富貴所移顔子乃王佐之才而簞食瓢飲季氏魯國之
蠧而富於周公魯君之用舍若此非天下後世之龜鑑
乎至如聞宫中不踐蟻則有願推此心及四海之言又
奏輔導少主不宜踈畧乞命講官以六参日上殿問起
居因得從容納誨頥之在經筵其啓沃者如此信乎君
徳之成就在經筵也元祐新政起司馬光於洛首言上
自伏羲下至周威烈王畧舉大要合為二十巻名曰稽
古錄當時元臣碩輔其以聖學為重者又如此至如光
之入相即以開言路為請疏曰近年風俗頹弊士大夫
以偷合苟容為智以危言正論為狂是致下情蔽而不
上通上恩壅而不下達閭閻疾苦痛心疾首愚民往往
怨歸先帝盖以言路之通塞尤治亂之所關其論風俗
一劄則又以公卿大夫好為髙竒之論喜誦莊老之書
流及科塲亦相習尚口傳耳剽翕然成風乞下詔書戒
厲内外他如進修身治國之要嚴居官乆任之法縷縷
言之以至論邉防利害則謂之文彦博輔佐四朝熟知
邉情軍國重事願詢彦博以决之又如進安西邉二策
則又曰今國家理財未得其道民力困窮於下府庫窘
乏於上新遭大䘮山陵纔畢萬一激怒西人㣲出一不
遜語則臣之策不可行矣光於未明入相之時應詔一
書巳曰執政大臣所以輔佐陛下者未得其道歟所以
未得其道者在於好人同巳而惡人異巳也然則天下
之治亂不在宰相乎臣願陛下仰法元祐之盛責宰相
以輔聖政重經筵以崇聖徳開䝉亨之治去䝉蔽之習
則今之徳祐即昔之元祐也然臣又有不容巳於言者
竊謂今日之初政固與元祐同今日之國勢則與元祐
異元祐初元詔范純仁吕大防條具邉計純仁以明探
敵情為對大防以敵無能為為言未㡬而西使請和鬼
章就擒矣尚論今日之事勢不當以治亂言直當為安
危計也長江天險一葦杭之三百年社稷寄命督府陛
下當幼冲之年太皇享怡愉之奉軍國之事悉委中書
二三大臣拱手受成於督府日伺消息苟延旦暮設施
措置一切禀命而行昔聞邉聽於廷今則邉大廷細矣
不料督府師潰朝臣愕眙相視今日都堂聚議明日臺
諌上章言遷者非守言守者非遷築室道傍人各一喙
凡前日之聽命於督府者轉而歸罪於督府矣江上之
連城披靡長沙之重鎮孤危通國上下彷徨無措遷守
二議迄無定主但聞侍從某人遁卿監郎曹某人遁祖
宗三百年待士大夫之厚今日獲報乃如此耶政府大
臣依違不㫁臺諌諸人方且肆為大言各植私黨以妬
賢嫉善為能以假公行私為得以擠人揚巳為巧因其
身居言路先遣其妻孥於数百里之外者是不以天若
祚宋存心矣謀巳則善國将柰何彼為守之説者則為
宗廟之重生靈之衆非可以一日棄不思京師浩穣之
地衆大之區米仰於蘇薪給於嚴萬一有扼吾蘇與嚴
則六軍萬姓何所仰乎又自南渡建都以来豢安一隅
池壁湮圯深不踰尺褰裳可涉髙不過仞不梯可升一
旦事出不測欲待种師道之至得乎遷之説固未易言
也彼以遷為不便者往往又謂皇皇京邑天下本根本
根一揺天下震動然而人主一身足以為天下之勢乘
輿所在所以繫忠臣義士之望懾亂臣賊子之心四方
勤王之師雷動雲合氣勢翕張彼之望風迎拜者不至
靡然從之也但恐某曰幸金陵某曰幸蜀距止渡河而
後議論定哉臣職司教胄敢於肆言天下事萬死猶輕
然區區愚衷忱以為一祖十五宗之徳澤方深億萬年
之天眷未艾猶有恃者所以先之以聖學為陛下告而
切于今日之利病者痛陳于前願陛下擇於二者申飭
大臣亟圗之臣不識忌諱惟陛下裁赦
　　第二劄
臣讀胡安國春秋傳有曰即位之一年必稱元年者明
人君之用也大哉乾元萬物資始天之用也至哉坤元
萬物資生地之用也成位其中與天地参故體元者人
主之職元即仁也易曰元者善之長釋之者曰乾之元
物資以始坤之元物資以生始者氣之元生者形之元
父母之道也天地為萬物父母元后作民父母元仁也
程頥曰專言之則一事合而言之則包義禮智三者易
六十四卦惟㤗為得乾坤之元天氣下降地氣上騰故
為地天㤗泰之一字合三才而並言其曰后以財成天
地之道輔相天地之宜以左右民六五君位也中天地
而一人者也六五之爻曰元吉體乾坤之元以覆載民
者也易言元亨者四言元吉者十三言元亨利貞者七
姑畧言之得乾之離者為遏惡揚善以順天命之大有
得坤之巽者為順徳積小以髙大之升得乾之坎者為
作事謀始之訟得乾之兑者為辯上下定民志之履得
坤之震者為見天地心之復得坤之兊者為教思無窮
容保民無疆之臨放而凖之使天得以清地得以寜萬
物得以化生天下得以治平皆此元也自古帝王即位
之一年必稱元年未有所謂年號改元始於漢武帝始
改為建元再改而元光三改而元朔四改而元狩獨不
書元朔改元之由者盖自建元至元封率六年而改元
元光之後乆無天瑞故六年而復更始然此特論武帝
改元之始耳非謂人君即位之初必改元也恭惟藝祖
皇帝開無疆之基以建隆為初元又改元乾徳時元年
癸亥也哲宗皇帝即位於元豐八年之乙丑是年下詔
其以明年正月一日為元祐元年嘗考藝祖皇帝之平
江南平湖南皆乾徳元年之事哲宗皇帝相司馬光雖
見於乙丑即位之初然丙寅之春即下恤刑之詔下舉
監司之詔絶内降戒掊刻政治條貫一一施行文彦博
以平章軍國重事赴經筵皆所以輔成聖徳而新美聖
治也臣讀國史毎嘆聖祖之業埀後裔神孫之功光祖
宗以緜延億萬年敬天之休恭惟聖朝春王三朝改元
徳祐正有取乎藝祖皇帝之乾徳哲宗皇帝之元祐臣
願陛下以藝祖皇帝哲宗皇帝之心為心今日之大臣
以趙普文彦博司馬光之心為心将見徳祐之治復如
乾徳元祐之時前乎千萬世之巳往以此而續後乎千
萬世之方来以此而新車同軌書同文為父為母億萬
斯年又自今日始抑臣又有證焉髙宗皇帝初即位改
元建炎五年改紹興孝宗皇帝即位踰年改元隆興其
説以為務隆紹興之政及學士草制則合建隆紹興之
義非初意也後改元淳熈言欲致淳化雍熈之美十六
年光宗皇帝即位将紹淳熈之政遂以紹熈紀元猶隆
興意爾而學士草制則又合紹興淳熈為義亦非初意
也今徳祐建元實有取乎乾徳元祐之義非若隆興紹
興比也然論今日之事則不當以元祐望今日直當以
乾徳望今日也藝祖皇帝聰明神武繼天立極創業之
始雖在建隆而消平僣叛混一區宇則在乾徳今天下
事勢又有難言者矣火寢薪而有及然之憂澤滅木而
有過涉之咎臣願陛下體乾之剛運乾之元以乾乾夕
惕為心以自強不息為政書曰惟克天徳自作元命又
曰其惟王位在徳元王其徳之用祈天永命元徳天徳
即所謂乾徳也皆純乎陽者也皆足以繫天命而守天
位也方今之勢正病積弱惟乾健足以起之允若茲則
将見為乾之保合太和為乾之萬國咸寕為乾之能以
美利利天下盛徳大業功光創造豈特元祐之治而巳
哉惟陛下留神臣不勝惓惓
　
　
　
　
　
　
　
　
　
　
　
　
　
　
　稼村類藁巻二十
欽定四庫全書
　稼村類藁巻二十一
　　　　　　　　　　　　元　王義山　撰
　牋表疏狀醮詞
　　代江西運司賀乾㑹節表
龍御中天正位凝鼎虹流華渚嘉㑹合乾後慈闈一日
而生罄寰宇三呼之祝恭惟剛健純粹篤實輝光禹立
三年百姓以仁遂舜明四目萬邦惟帝臣時維孟夏之
初節届千秋之候舉仁祖乾元之典合神宗同天之符
皆四月之良辰慶九重之睿筭臣叨持使節阻造朝班
受命無疆惟休正闡握珎符之始廸見冒聞于帝願綿
延厯数之長
　　代賀夀崇節表
南陸呈祥王母介在躬之福東朝稱夀嗣皇修為子之
恭四海懽聲一團和氣㳟惟躬行柔順道體静專充廣
徽音天下仰姜任之懿昭埀慈訓女中有堯舜之稱矧
誕彌俱慶於兩宫而際㑹適先於一日臣越在外服阻
造大廷㑹慶殿奉親盛舉祖宗之典華封人祝聖願殚
臣子之忠
　　代衡州守賀度宗登位表
繼照四方夙啓離明之象出寜萬國時乘乾造之龍兆
姓屬心百靈受職中賀竊以后慿玉几於昭末命之道
揚王遺寳龜正為大厯之嗣服下立生民之命上當洪
造之心穆穆皇皇宜君宜王繼繼承承悉臣悉主恭惟
英姿天縱潜徳日昇主鬯東宫仁孝敬恭之益著負扆
南面謳歌朝覲之皆歸天地神祗永有依華夏蠻貊罔
不率臣濫叨小壘阻造大廷拭目望風應但知於如草
舉頭見日嚮尤切於傾葵
　　賀皇太后表
嗣王時乃新位既臨於南面天下飬之至禮莫重於東
朝萬世無疆四方來賀中賀恭惟躬履節儉徳益髙明
巻耳求賢審官不替憂勤之至下武貽謀翼子要皆賛
育之功乃今誕受於多方亘古獨尊於聖母宫庭雍肅
海宇謳歌臣邈在南營遥瞻北闕莫聮班尾載修稱慶
之恭惟有旌心備述欣逄之盛
　　代湖南憲司謝登位赦表
大人繼明萬國覩龍飛之御君子宥罪八荒拜洪造之
恩大哉王言憂以天下中謝竊以舜嗣位而肆赦象刑
以至於無刑成即政而新民曰辟又從而勿辟越我列
聖憲於前人皆於繼體之初先此施仁之務自天而下
如嵗之春恭惟禀性寛洪宅憂恭黙祖宗以有家全付
率由舊章天地之大徳曰生哀矜庶戮甫登寳位誕布
綸音方渙風朝布於九重而解雨夕周於四海瑕穢盡
為之盪滌獄繫母使之滯淹雖在荒陬均䝉曠澤臣謹
已宣揚大號遵奉寛條嘉與疲甿共觀新政衣冠無畫
不圗還上古之淳囹圄既空恍若再成周之㤗
　　謝皇太后表
乾龍御極東朝仰具慶之尊驛馬流星南土被本朝之
化宥過無大惟恵之懷中謝恭惟内輔先皇中興炎祚
青宫蚤建為天下以得人洪業丕承曰吾君之有子肆
頒大號亶謂曠恩臣越在炎荒欣逄盛際受福于其王
母載歌女堯舜之賢好生洽于民心益進皇皥羲之世
　　代永州冬至節慰表
雲馭登遐方抱烏號之痛土圭測日歘増駒隙之光時
式届於陽生情可勝於隂諒中慰伏惟業業若虞帝嬛
嬛如成王短鄙齊䘮釋尚遲於麻冕長逄周至悲莫奉
於瑶觴茂對剛辰倍深哀思臣叨承郡寄阻造班僚想
五更三㸃之朝尚追思於慶禮膺十有四傳之托願少
抑於冲懷
　　代永州冬至節慰皇太后表
玉簫聲逺慨天仗之遐昇綉線影長痛霞觴之莫舉一
陽復長三殿咸悲中慰伏惟徳嫓媧皇志同太極儷宸
位四十載孰不稱賢祝聖夀億萬年所期同乆倐驚南
至頓隔西遊舉天下以衋傷宜皇情之悽愴臣職叨漢
郡属忝周宗文徳殿前悵莫伸於賀臆長秋宫裏冀少
抑於慈懷
　　代賀夀崇節表
南極陸離屬正炎衡之序東朝燕喜聿開沙麓之符慶
溢怡愉歡騰普率恭惟功参太極徳被生民由佛地来
同釋氏下生之旦膺皇天眷肇文王以聖之休聖節遄
臻昌期孔熾臣棲身農畝稽首宸廷祝玉隆萬夀之香
晨昏益敬數瑶池千年之實日月彌長
　　代賀乾㑹節表
星文聚奎重際泰平之嵗日度正畢誕開震夙之期慶
衍無疆歡騰有截恭惟聰明宅下精一執中祖武克䋲
先乾元之節五日母儀是奉後聖崇之宴一朝寔鍾電
繞之祥茂衍嵩呼之慶臣偶叨祠廪阻綴廷班祝玉隆
萬夀之釐敢忘美報進金鑑千秋之錄尚抱㣲忱
　　代湖南倉司謝賜厯日表
厯紀龍飛四十春之景運時嚴象授三百六之初旬一
札賜書萬邦承徳中謝恭惟化成恒乆政察乾文璧月
珠星騐漢史太初之奏箕風畢雨叶洛書五紀之疇王
正又始於建寅休命有開於後甲肆頒日御以肇嵗功
臣敢不宣布上恩恪恭臣職楚鄉農事益殫平秩之勞
周廪豐年預謹歛藏之備
　　代湖南倉司賀明堂慶成表
宣重光於癸亥載舉精禋新萬物於丙辛迄成熈事馨
香一徳肸饗三靈中賀恭惟持守太平緝熈純嘏六月
喜雨遄書大有之祥億年敬天爰秩無文之祝青禁聿
司於匕鬯紫壇共奉於璧圭受命溥將歛福敷錫臣屬
縻馳隰阻效執籩多士對越在天逾想駿奔之列率土
各以其職願賡燕享之詩
　　湖南憲司謝明堂赦表
重屋精禋昭格三靈之饗端門肆眚率由二祖之䂓大
號載馳懽聲旁洽中謝恭惟配天其澤守位以仁蠲賦
明年益願培於邦本受釐半夜正專鄉於宸躬霈雷雨
之滿盈溥乾坤之曠蕩臣肅將使指叨被德音四十載
措刑將畫衣而不犯六百石察吏敢奉詔以弗䖍
　　代衡州聖節進銀表
虹流華渚載啓昌辰金貢衡陽聿修臣職前件物坤珍
所産常賦後供旅百充庭仰祝瑶啚之慶三千同德遥
瞻玉陛之春
　　天基節功德疏
堯蓂五筴載符繞電之辰漢岳三呼䖍祝後天之算一
人有慶諸佛同名伏願道濟乾坤夀齊箕翼皇綱帝業
常居一統之尊聖子神孫益衍萬年之祜
　　夀崇節功德疏
四月八日同佛生辰億載萬年為堯文母沗綴祝釐之
職庸殫歸報之忱伏願行地無疆後天不老西桃三千
年而花始實玩景瑶池南溟五百嵗而葉方春齊休寳
祚
　　夀崇節功德疏
景長南陸荷天之休位正東朝介福于毋懽騰宇宙喜
溢宫闈伏願山鞏脩齡川增多祉以天下養嗣皇頻捧
於玉巵極域中尊徽號又新於寶冊
　　乾㑹節功德疏
離照重明天臨諸夏乾嘉㑹合日紀千忱輒攄傾藿之
心仰祝如山之算伏願與天同久如日方升四海九州
悉主悉臣億載萬年為父為母夀齊箕翼之長(闕/)
　　代永州進明堂銀狀
九筵度尺㳟逢周祀之嚴三品惟金敢效荆州之貢儀
非及物奉謹供王前件物冶於鑿山之餘等于曰幣之
列四海以職來祭皆共給於包茅萬寶得秋而成願告
豐於多稔
　　南安郡守到任淨衙醮詞
宅生千里俯求夏屋之安皈敬九天仰竊矞雲之燾此
心不二大造無私伏念臣某奉命分符及期祇戍聿來
胥宇方延見吏民之初躋彼公堂懷震凌風雨之懼内
則欲托燕巢之穏外則欲安鴻宅之離况師旅飢饉之
相仍而撫摩勞來之未易不有宏覆何以奠居爰三肅
於𤣥壇庸肆陳於清醮伏願上帝臨汝至誠感神與國
同休集四境平安之福及春將母一堂長幼之和
　　南安郡㕔上元設醮詞
治郡罔功倐更𤓰戌籲天有請輒控芹誠適元夕之届
期為下民而致禱伏念臣某自叨臨遣粗守㢘平方寸
地但存惟思仰不愧而俯不怍一瓣香敬為所期乂用
明而家用康兩年不替於撫摩千里幸歸於安静皆由
帝力匪曰臣能雖京兆止五日之留行將告去然刺史
任二天之托常懼難勝
　　南安司理院上元設醮詞
帝德好生非得巳而立法人情欲夀盖不幸而罹刑謹
瀝丹忱仰干洪造伏念臣某自叨臨遣粗守亷平徒善
不為徒法不行兩務剛柔之當何敬非刑何守非法一
皆忠厚之推未嘗嚴以三尺之苛惟有寛之一分之心
伏願轉乖沴為和氣化强梗為良民雷雨之動滿盈霈
洪恩而作解天地之間潤澤俾生意之咸豐
　
　
　
　
　
　
　
　
　
　
　
　
　
　稼村類藁巻二十一
欽定四庫全書
　稼村類藁巻二十二
　　　　　　　　　　　　元　王義山　撰
　啓事
　　賀前宰相葉西澗除侍讀
恭審渙發明綸晉登耆徳琳宫詔祿優加典禮之崇翠
幄横經允賴謀謨之益朝有夀俊國之典刑嘗聞自古
之為君大抵好臣其受教以虞書而考僅稽古之片辭
迨説命所陳始曰學之一字因以仰稽於二帝從而歴
考於三王有若虢叔有若南宫括有若散宜生固多輔
翼學於君疇學於務成昭學於西王國猶切咨詢此儒
道之大所以為萬乘之師雖天子之尊猶且取匹夫而
友矧是訓儲之舊徳卓然名世之儒宗恭惟某官六經
老師兩朝碩輔王曰甘盤遯於野豈忘北闕之思湯於
伊尹學而臣嘗記東宫之舊煩公再起為國一来雖退
居珎舘之閒宜宻侍金華之讀盖冕旒雖貴而儒弁尤
足貴堂陛雖嚴而講帷未嘗嚴厥今聖徳已極於髙明
學力猶加之勉強初不以生知之質而忘其明辨之功
雖王求多聞固古訓之是監然國有大政捨故老以疇
咨敢以狂斐之言少效㳙埃之助嘗讀伊川之訓似為
先生而言君徳成就在經筵天下治亂在宰相願即正
黄扉之位庻少寛丹扆之憂仰惟本朝具有成憲吕晦
叔元祐之再入鄭忠定淳祐之重來皆由祠庭入侍氊
直矧俱以儲宫之師保而復登揆席於廟堂願公毋過
於執謙為世又開於新泰某欣聞麻制喜出門墻毎遡
本以尋源知受恩之有自歌夀考維祺以祈台背顧方
養老以乞言母金玉爾音而有遐心行即正朝而顓面
　　賀葉西澗拜左丞相
恭審渙發宸綸復司台柄考槃澗處未容綠野之逰東
山衮歸再為蒼生而起黼座記勲名之舊黄扉又風采
之新巖望具瞻國勢増重嘗伏讀中書之壁記因歴數
本朝之名臣李復古之重來趙中令之三入向文簡自
咸平當國繼相祥符王沂公於乾興秉鈞復佐景祐還
曩時所坐之䖏皆斯道得行之時至若寛夫之為平章
公著之居次輔允為同列之盛此尤近代所無矧今登
庸與昔輝映恭惟某官一徳元老兩朝師儒清時簫皷
勝事園林固欲遂優㳺之樂大旱霖雨巨川舟楫正有
資宏濟之功矧救弊急於救焚而望公甚於望嵗白駒
皎皎食我塲藿寜忍晦藏束帛箋箋賁于丘園愈加尊
禮此慨然起於屢聘之後盖将以寛乎九重之憂方今
大勢固似乎鎮安衆弊尚勞於梳剔離鴻雖集澤而鼪
鼯間為之跳舞振鷺雖充庭而鴟鶚尚慮於飛揚雲斷
峴山聲咽東流之水海環京口氣寒北固之樓甲寅之
報方殷庚癸之呼未諾此危機轇轕之頃正君子經綸
之秋必堯舜其君民為臯䕫之事業仕宦至宰相初非
羡公圭巻冕之榮端委坐廟堂自可措天下㤗山之重
某一寒有素百拙無庸念豐水迂儒誰歟待國士以國
士拜杭山大造幸甚為門生之門生揆分僥踰托身造
就一瓣香為曽子固實受賜於歐公新進士謝馬裔孫
當歸㤙於裴皡况今三賢之謀政是必二般而用人自
慚竊衣鉢之餘又獲囿甄陶之下葉子昻愈光清徳巳
屢形天語之褒王岩叟不出他門深有頼化鈞之造
　　賀憲使李肯齋除将作監兼京尹
奏最憲䑓陞華匠監商邑翼翼為凖則於四方師尹巖
巖聳觀瞻於衆望神京増重輿論歡馳某官識貫古今
名溢宇宙家傳忠正宛然乃祖之服勞學有本源豈特
厥子之肯播麾節屢持之後縉紳争誦其名嘗記執事
丞農扈之時曽舉大易為先帝之告其議論每根於理
皆家庭所得之真謂以九居五以六居二位各當之卦
十有六其卦宜多亨利而二五之辭多艱以六居五以
九居二位不當之卦十有六其卦宜多悔吝而二五之
辭多吉盖以君道以剛為主不患其不剛患無柔以濟
其剛之偏臣道以柔為恭不患其不柔患無剛以裁其
柔之過使伊川及見必言此學之有傳儻誠齋復生自
謂吾識之未到矧今魚水一堂之㑹雲龍千載之逄少
焉輦轂之最聞行矣冕旒之柄用盡推行於所學大經
濟於明時其於輔君徳則必能以髙明柔克者見之條
陳其於盡臣道則必能以沉潜剛克者見之施設以𢎞
祖烈以展忠忱某拆韈短才濫巾末第立身行巳惟知
實地之可慿洗手奉公粗謂仰天而無愧初筮二水之
户誤為兩臺所知遂為朱轓皂盖而來得泛紅蓮碧水
之勝湖南之幕多賔客有愧諸賢冀北之馬無留良尚
祈一顧甚欲先景星鳯凰之覩或可為明月烏鵲之依逰
鄭公之鄉既稔聞於至徳為肯齋之客誓不負於師門
　　賀吉守倪儆齋兼倉(闕/)省闈座主
侯藩奏最庾節陞華帝曰大江以西孰司民命公為良
吏之表有偉政聲詔雨九天驩雷一道某官所立顔氏
之卓爾其氣孟軻之浩然科第非為求温飽之圗學問
直欲造聖賢之地三聲雷繞鴻臚驚殿上之傳五色雲
呈大史奏榜中之瑞試以本朝而考孰擅甲科之稱在
元豐則陳瑩中以鯁直名在元祐則胡康侯以剴切對
俱以三名之雋褎然一榜之中冩之汗青爛然忠赤仰
惟執事卓繼前修盖嘗伏讀昕庭大對之篇夐為累科
狀元之冠謂時哉不可失而㡬者動之微爱治世則以
年榖粗登為苟安警明主則以邉境庶定為當慮以言
乎正朝綱則歸之於去例用法以言乎強國勢則歸之
於居重馭輕鄙視公孫諛佞之辭突過董子迂緩之説
儻使早躋於大用斷能盡展於宏謨試行前日之所言
詎止今日之小補而乃㢘馭郡符而出荐膺使節之榮
載惟庾臺最係民脈憶昨淳熈之際適丁浙東之飢維
我方公欽哉帝命念民生之未遂知宸慮之軫憂謂一
道所係莫重於常平而七事之條皆關於民瘼或言流
移之當䘏或言檢放之宜先或言五等之遇灾者當免
嵗租或言上户之減價者合行當典逺取富鄭公活飢
流之法近述趙清獻行賑濟之䂓凡當時修荒政以聚
民盖其學為生人而立命慨先儒之既往幸美意之可
尋矧今水旱相仍飢饉猶有烝民乃粒邦作乂孰與奏
艱大田多稼榖不穣誰其發廪敢以紫陽夫子望吾儆
齋先生某學海漚如士林芥爾舉子戰春晝曽誦聖俞
和同列之詩御史肅霜威喜聆涪翁稱監試之句雖艱
甚間關之四舉猶幸而忝竊於乙科初筮零陵訪漫郎
三吾之迹挈來横浦尋濂溪一脉之原誤䝉部使者之
知俾玷邑大夫之職其柰學非子賤賢不安仁敢不於
催科撫字之間審所謂先後本末之序惟是出門墻之
舊聳然覩綸綍之新東坡乃歐文忠之門生既夙䝉於
陶鑄昌黎為鄭相公之屬吏深有頼於帡幪
　　代王憲賀常蒲溪入察
光奉丹綸肅持白簡龍飛天子重六察之事權烏府先
生新一䑓之風采縉紳聳動殿陛尊嚴恭惟某官孟氏
之氣浩然顔子之立卓爾有犯無隠何問宰相尊諌官
卑獨立不羣所謂舉世濁衆人醉疇若予采簡在王庭
仰觀法筵第一義之陳大振御史總百官之職勇於排
撃赫然奮揚盖榻前一磚正是臣子慨慷極言之地然
天下多事始為聖哲馳騖不足之秋况方今皆曰粗安
而大勢亦云僅定時弊極論似不煩岩叟之力言近侍
戢姦初何待劉庠之太激然而安者危之伏泰者否之
招有絶人之資而無可畏之防先正所以為明主慮建
乆安之勢而成長治之業有識所以為世道思夫既抱
愛君憂國之忠而又遇明目逹聰之聖一士諤諤百寮
師師矧今樞臣即公同譜首蘭宫之選等是科名踵栢
臺之除居然歩武益聽直聲之著旋躋宥府之榮源流
本出於一家事業相輝於兩地自裏行撡政柄将並美
於堯俞由監察踐台階且匹休於㣲仲某驅馳所至覆
幬是依覩御筆之新除激愚𠂻而深喜乏子駿福星之
譽正欠一勾誦山谷威霜之詩幸寛三尺
　　代南安守賀洪雲岩尹京
顯膺帝綍坐鎮王畿仰京邑之皇皇壯哉天府瞻師尹
之赫赫知是雲岩除目一新輿論交慶某官家聲忠赤
學力老蒼泰山北斗之材名金鐘大鏞之器質真踐實
履居嘗軰諸老於咸淳忠言嘉謀直欲挈當今而堯舜
嘗考先正序於潜諸洪之譜乃知名宗同鄱陽一脉之
原不特参之派系而同抑且均此簮纓之盛兩家父子
衣鉢相傳一門兄弟塤篪競奏然平齋之後尤盛豈忠
宣之美得專若昔季方當家翰苑乃今伯氏即日盤洲
矧惟衆大之區尚煩經濟之手邦畿惟所止屹然吾國
之尊安商邑赫厥聲可以他人而弹壓伊欲聳四方之
壯觀其可無一代之名流厥今朝廷清明輦轂澄肅宫
禁既無宣索之㫖權貴不聞干撓之風此包孝肅得行
其志之時而歐陽公難干以私之日上所嘉奬公其奮
庸自京尹而㕘政柄稽之故典由開封而拜宰相遄此殊
恩
　　代賀吉守趙端齋除江西提舉
皇華典庾紫詔揚庭帝曰江右之民方兹困極卿為廬
陵之守乃以最聞不易地而建臺爰自天而錫命屬吏
聞風而起畏部民舞手以交懽竊惟庾司最係民命自
李悝之請平糶首言發粟之方迨夀昌之奏置倉正為
便民而設自時厥後此意猶存或號常滿者盖取儲積
而有餘或曰永豐者意在充裕而不竭武徳則以義而
置貞觀則因社而名至我本朝重爾民食置埸而糶則
始於淳化増價而歛則本於咸平以廣恵為政則嘉祐
之至仁以賑歉為心則慶厯之良法維我文公之出時
在淳熈之間浙東告飢使節将指冀上寛於宸慮拯寡
遂之羣生謂常平之制實關民命之司而七事之條允
為天下之法或言當首寛於檢放或言當厚恤於流移
或言上户之減價者賞典未行或言五等之遇灾者嵗
租當免至述乎招徠廣米歴陳乎誘致海舟為吏而奉
行不䖍者願以奏劾聞居官而老病無能者請以揀汰
去惻怛而能爱民者暫以權攝用材力而堪任事者不
當以常法拘逺取趙抃賑荒之遺䂓参用富弼活飢之
成法盖以關雎忠厚之意安吾鴻鴈離散之民是以盗
賊不起榖價不貴當荐飢之嵗而獨浙東如有年關市
不禁澤梁無禁當急賦之起而獨浙東無横歛此皆得
司徒聚民之政豈特侈皇華于隰之光真一道之福星
作九天之霖雨若然則朝廷之委寄夫豈在茶鹽之煩
苛某官志大而氣剛才髙而識逺見諸議論漢忠鯁之
更生作為文章唐詞華之李白早表瑞芝之最又聨玊
笋之班上眷方隆朝論惟允紫薇紅藥宜晉陟於穹崇
白鷺青原乃尚煩於管領帝方疇於偉績民願借於我
公俾庀職於周倉用䟽恩於漢節依舊棠隂之蔽芾聿
新絲轡之光華矧今飢饉方殷新陳未續曰晹而晹曰
雨而雨果何道以致祥思溺由溺思飢由飢當視人而
如己猶幸所在義倉之積不如其他公廪之虚大田多
稼榖不穣前此豈無於積粟我庾既盈廪維億今焉尚
可以發棠不亟救之何嗟及矣敢以紫陽夫子望吾端
齋先生如某者不肖無聞至愚極陋屢黜於有司而不
改尚期桑硯之磨四舉於吏部而後成有愧韓檠之弃
喜聞綸綍辱在門墻愧賀厦之已遲幸摳衣而予進故
敢懇切而述先儒之政然後歸依而及此身之私
　　代賀臨江守江古崖到郡
光膺鳯檢榮領虎符上念大邦誰可任承宣之責分當
遴選正有資撫字之功和氣先庚而巳孚懽聲旁逹而
交慶某官才髙而識逺志大而氣剛絶似乃翁僉曰父
前而子後仰惟伯氏所謂今人而古心此家學之相傳
為時流之最偉朝家重之為天球夷玉天下目之為景
星鳯凰老氏藏室道家蓬萊玉笥洞天豈應風日閤皂
福地却愛江山然而黄覇守頴川於承平之時信臣治
河南於無事之日不過振摩而巳曽無葺理之難維今
清江非昔樂地粤自干戈之後遂成塗炭之塲安牛犢
之業者不無望於撫綏集鴻鴈之澤者不無資於還定
市井雖漸復而無盖之民猶露田野雖粗豐而忍飢之
腹尚雷一年成聚二年成邑三年成都曷日胥室家之
慶七月烹葵八月剝棗九月穫稲何時遂耕鑿之懽因
思累政以來誰擅賢侯之譽王留耕之講求民瘼極力
救荒張松山之請免楮皮為人除害此二公所以遄登
要地而一郡所以指為美談自非我公疇繼前哲行即
歌騰於𥜗袴佇㸔寵錫於絲綸某聞道最迂讀書能㡬
思昔我祖嘗忝司宗爰念箕裘易染膏梁之習俾同韋
布力加翰墨之工妄希科目之華不墜詩書之澤家聲
雖寂毎思家學之傳世祿縱榮猶望世科之繼不謂濫
叨於秋貢至勤送上於春官奏賦入明光之宫豈能忘
於妄想出門問長安之道願指示於榮途
　
　
　
　
　
　
　稼村類藁巻二十二
欽定四庫全書
　稼村類藁巻二十三
　　　　　　　　　　　　元　王義山　撰
　啓事
　　通賀南安守周竹友
光膺鳯詔來頒虎符試數周行誰如竹友肯來庾嶺為
愛梅兄此君清哉斯民幸甚某官以真實地為踐履於
知行處著工夫其學問為老儒宗其文章號大手筆賦
等兩都而上突過孟堅詩自晩唐以來絶似賈島亦既
蜚英於璧水久當接武於玉堂而乃唾視九遷㢘取一
郡維今横浦乃昔名邦曽辱先儒之肯來遂脈斯道於
不朽侯今戾止士何幸歟不特理學之有傳抑且譜係
之同出然嘗怪義理相先之地胡尚有冥頑不靈之風
最是邇日以來不勝良民之害嘗以先漢而考居多良
吏之稱然而黄覇守潁川於無事之時呉公治河南於
承平之日不過撫摩而已曽無平定之難矧今綠林之
擾暫寧潢池之警粗息盗亦有道或者激之使然人而
不仁胡可疾之巳甚然過於姑息則易流於縱必有所
好惡則斯謂之能要於春風和氣之中加以烈日嚴霜
之峻将見以威而輔徳自能易澆而為淳鑄鐵成金鑄
頑成仁彼豈終於梗化賣劒買牛賣刀買犢宜各遂於
安居佇俟最聞即膺表選言觀帝綍促入從班某學海
漚如士林芥爾四舉斫廣寒之桂一日看長安之花方
陛對盡言司馬公亟稱其入等柰書生薄命歐陽子不
放其出頭雖諸老或惜其遺材然一命皆可以得志初
筮零陵之户濫為臺幕之逰歸而再調於銓曹凛甚來
司於獄掾匪藉二天之宏覆其能一日之苟安佇快鳯
凰之瞻不勝燕雀之喜周公報魯國之政即膺尺札之
召還王勃記滕閣之文或者寸長之獲展
　　通賀道州守楊髙峯除江西倉憲
顯被宸綸将明庾事洗清東廣昔騰提刑雨之歌臨照
西江今幸使者星之至觀瞻丕聳風采維新某官其道
則格物而致知所學乃尊王而黜伯傳孫明復不傳之
秘衣鉢此經發胡安定未發之言筌蹄其觧舉子業特
其餘事大手筆其誰争衡卓然以春秋而名家宜乎為
學舍之髙選憶昨守㫪陵之日以身為吾道之宗謂上
天非偶生賢哲於此邦其初意正欲闡圗書於来世偉
哉先覺開我後人乃再闢於書堂遂肇興乎祠宇新廟
奕奕奚斯所作人以為濂溪之生泰山巖巖魯邦所瞻
士者曰髙峯之賜不特為作成之地又且兼教飬之方
如矢斯棘如翬斯飛特侈儒宫之盛有飶其香有實其
積仍豐米廪之儲厥初飬士止二十貟其間為田僅一
百畝公力為之充拓士何幸而䝉成授孟子室而飬弟
子以萬鍾廣哉教育侍仲尼居則曰先王之要道多所
講論至於西江持節之時是又先儒為憲之所式敬爾
由獄即曩時争南安之囚自以為不寃猶前日辨分寜
之獄何我公之宦歴皆往哲之舊逰如此祥刑僉為得
元公愛人之意兹焉司廪又将舉考亭荒政而行時維
淳熈公持使節謂一路之命乃常平所係此七條之奏
為天下而憂矧今嵗歉相仍民飢猶有願以浙東提舉
之政福我江西諸郡之人佇俟勲庸平躋法從某士林
芥爾學海漚如少習詞科未免為陸子静楊誠齋所鄙
歸来理學未易造程伊川張横渠之門毎嘆迂回塲屋
之間惟知刻苦燈窻之下四舉斫廣寒之桂一日看長
安之花方陛對盡言司馬公亟稱其入等柰書生薄命
歐陽子不放其出頭雖諸老或惜其遺材然一命亦可
以行志初筮零陵之戸濫為䑓幕之賔歸而再調於銓
曹凛甚来司於獄掾匪藉帡幪之庇能無瘝曠之憂以
石生為媒温生為才倘一經於題品如伯樂不顧匠石
不睨果何頼於提撕
　　通賀楊倉憲除提刑
眷隆丹扆光被綉衣自汝水而贑川屹兩臺之崇峻由
庾司而憲節聳一道之觀瞻除書方雨於九天輿論已
雷於列郡某官以真實地為踐履於知行處著工夫比
乾淳諸公箇様人品衍濂洛正𣲖吾黨宗師帝曰在大
江之西誰能任一道之責要必得朱紫陽浙東之政然
後活富鄭公青州之民我馬維駒六轡如濡爰重諮諏
之寄鴻鴈于飛百堵皆作果収安集之功既績用之彌
彰豈褒嘉之敢後乃今持憲有偉建䑓雖明刑司廪之
殊然為民立命則一禹思溺者稷思飢者固由惻隠而
推臯曰殺之堯曰宥之尤體忠厚之至然嘗考章貢之
為郡不能無溪峒之可憂賣劒買牛固不終於梗化好
人怒獸亦未易於革心惟當戒之用休董之用威道之
以政齊之以刑将見以嚴而濟治自皆化盗以為民佇
看奏最於霜臺非乆催班於天闕某賦才甚短議讞非
長念刑期無刑此帝世好生之徳而辟以止辟亦聖朝
用法之仁固知恪持三尺之嚴然毎有寛一分之念匪
藉帡幪之庇能無顛覆之虞况夙荷於知音豈泛同於
属吏雖大梁小桷無所取材然舊履遺簮諒非忍棄所
以聳聞於異渥為之深激於賀悰除江西提刑而收平
冦之功即迓稼軒之召命為南安司理而有折獄之譽
敢云薦茂叔於公朝
　　通賀江西憲呉恕齋建臺
恩疏天闕榮建霜䑓黼座恤刑特重憲綱之寄使軺察
吏幸依徳宇之光部民舞手以交懽属吏聞風而起畏
竊以諸道祥刑之職寔為本朝立國之基惟仁於雪活
而後能體祥符之心惟能於督捕而後可副熈寕之選
欲稱九重之隆委必湏一代之名流自非我公疇克是
事某官材名於赫徳望斯皇其立如玉雪之清纎塵不
染所負乃棟梁之重大任可勝卓然吾道之宗允矣公
朝之望若學問之正大與詞藻之英華上窺姚姒下逮
莊騷該貫羣書之奥髙摘屈宋濃薫班馬融為一家之
文自躋膴仕以来旋歩亨衢之闊左右司學為宰相典
故具存天下事盡在都曺職任彌重彼有心於求進則
何官之不為乆應入侍於冕旒胡乃尚持於麾節帝曰
江右十一郡之廣誰與澄清公奉天子尺一詔而来正
資欽恤上以體當宁好生之念下以遂羣黎覿徳之心
載惟名門夙有家學盖以三百篇之作皆老師宿儒所
未言十二國之風有先王遺教之尚在今也以得於吟
詠者採民隠以精於計論者為吏師強暴之侵則知穿
墉之奸所當明刑政之苛則知變風之弊所當正讀行
路之章則必能如聴訟之召伯歌泮水之什則必能如
淑問之臯陶宜岸宜獄則小宛之詠固巳深於講聞無
罪無辜則巧言之詩固巳熟於淹貫雖速我訟雖速我
獄㫁能明辨於是非周爰咨度周爰咨謀必也洞知於
利病此乃家庭之教詔與夫師友之見聞第以輔佐之
才經綸之學自合即躋於紫閣詎容尚肅於繡衣行矣
絲綸升之廊廟以展致君澤民之志以宏開物成務之
功某文字蠧魚姓名蟣虱窮氊刻苦惟知厲志於螢燈
老硯磨穿豈謂登名於鴈塔冐然干祿拙甚謀身幸哉
一旦之遭逄有此二天之覆幬尚祈容察敬致皈投望
夫子之墻行即仰曕於數仞依杜陵之厦願言大庇於
萬間
　　代通賀陸雲西除江西帥
九陛疏恩十連宅牧天子衞中國控南紀之上㳺元帥
奮雄圗建西江之大閫金湯鞏固旗幟精明於惟華宗
厥有碩望賈以新語著機以文賦名胸蟠萬巻者有書
笥之稱章釋五經者預文學之選詞翰固稱雄於當代
學問亦夐出於時流俱未若唐在貞元之間時有宣公
者出嘗試觀其大畧真允合於明公起詔草若湧泉曽
侍禁垣之䆳它學士皆閣筆素髙詞藻之工因取奏議
而觀有感今日之事君徳雖無於差失改行救過之語
不可不陳國勢未至於阽危居重馭輕之策不可不審
以言乎財則田里竭誰與陳大盈之儲以言乎兵則禁
衞虚誰與論神策之戍𤓰菓得官而名器濫間架有税
而賦歛興吐蕃尚敢陸梁邉備之不可踈者所當慮盧
杞未聞貶竄智術之不可測者所當防苛刻之政雖未
聞或謂其恤民之未至猜忌之迹雖未著或疑其待下
之非誠苟居中獻替之無人則多事艱難而誰責今也
以摛翰之材而蕃翰以演綸之手而經綸岳牧用詞臣
盖以得君而重元戎開幕府尤髙制敵之謀亦猶抗守
西陵呉邉有所恃而固遜在南郡魏人不可得而侵使
威聲震乎大江以西則外敵自是不戰而北然而福一
路幸矣澤四海謂何匪伊茂著於外庸豈止復為於内
相某官蓬萊道山之人物楚澤雲夢之胸襟行本今天
如靄霽月光風之象文追古作有加陽春白雪之音嘗
以譜系而求諒亦嘉興之裔既有同於氏族又俱入於
禁林所遇之時雖殊此心之忠則一盖明明我后非可
與徳宗而並言而蹇蹇王臣豈肯使敬輿之專美所以
水心取其忠似鄭公而學則過東坡謂其才如賈誼而
術不踈誠齋以大勇稱徂徠以能諌許固敢誦言其大
節不復比數於其他如某者不肖無聞至愚極陋自揆
叨恩於延賞愧非學古而入官昔嘗從諸老先生之逰
皆予其進今又在門生弟子之末何幸斯逄矧鶚書嘗
辱於薦掦於鶡弁允為於際遇一編策雋有慚蠧簡之
留心四舉蜚英殊愧龍門之㸃額以樸􁂶之流而膺學
有能聲之譽以斗筲之器而䝉材可大用之褒感極于
中名浮于寔辱在門墻之舊喜聞綸綍之新少攄賀厦
之寸衷猶願摳衣於丈席輙忘僣躐再叙皈依烏大夫
出師河南㧞温生於幕下裴晉公董師淮右辟韓子於
軍中敢以此身投之大造江西陸子静幸依當代之名
師河汾王仲淹願續斯文之餘脉
　　代通賀京尹李肯齋
奏最外臺䟽恩中禁邦畿民所止正資弹壓之才京兆
政如神妙㨂精明之尹綸言一布輿誦四馳某官維岳
聲名肯堂家世學致於道造乎孔孟顔曽言發而文蔚
若歐蘇韓栁麾節屢持之後冕旒益重其名自簡注於
光皇俾馳驅於近甸謂人情莫不欲安莫不欲逸必使
臣周爰諮度周爰諮諏畀以憲綱兼之庾節盖司廪祥
政之寄乃為人立命所關臯曰殺之堯曰宥之参酌重
輕之典禹思溺者稷思飢者推行拯救之仁既績用之
彌彰豈登庸之敢後嗣聖方新於臨御神京要在於肅
清必得韓維包拯其人俾任王尊張敞之職商邑翼翼
為凖則於四方師尹巖巖聳觀瞻於一道益恢宏業即
簉邇聨某刻苦茅簷叨塵桂籍杜牧第五人賦慚聲律
之未工張倬題千佛經愧科名之非稱嘗誦劉元城看
條貫之語遂為范文正司牢狴之官此心惟務於哀矜
凡事敢言於明允盖本朝立法未嘗嚴以三尺而先儒
嘗謂惟當寛之一分忻聞英簜之来喜得帡幪之托雖
繆庸之是懼有覆幬之可依方千里曰王畿既在走趨
之列得萬間庇天下尚祈容察之恩
　　代通賀吉守王敬巖兼常平
綸音天渙絲轡星馳秉玊節以建臺風霜一路分銅符
而作郡雨露羣生部民舞手以歡呼属吏委身於歸向
嘗考阜陵之踐阼時有良相之秉鈞其節操剛方其學
術正大其典大藩則政事出於寛厚其為臺察則議論
主于和平迨夫疇咨若時登庸偉然廊廟之器亦惟圖任
舊人共政入為鈞軸之司每取周史而觀無如相業之盛
咸有一徳允釐百工上以天變為憂公則歴言乎寅畏
上以民生為念公則偹述乎飢寒論邉偹則謂其廢而
不修論人才則取其明而不刻論風俗則歸之於綜名
核實論恢復則歸之於逺慮深思用能振起治功翊扶君
徳因以方今大勢揆之在昔先朝盖有聞孫克肖乃祖
某官超羣而立於獨器厚而飬以冲咳唾成文陣馬風
帆之敏精神滿腹氷輪雪柱之清自登膴仕以来即合
要津之立雖徘徊於州縣巳顯著於聲華皂盖分符咸
受寛之一分之賜綉衣持斧未嘗嚴以三尺之苛所至
皆清而人共推其􁎎愈堅而名益重左右司學為宰相
典故乆諳天下事盡屬都曺職任更重使於時而可徇
則何官之不為属更化以改絃乃起賢而典庾矧常平
之為職寓大意於恤民帝曰江右十一州之氓尚茲愁
嘆公守廬陵十萬户之郡就以撫摩往為朕行徒得君
重摘山煮海陋哉管商規利之謀發廪賑飢惻然禹稷
由己之念於一路則幸矣如四海之望何福星雖得於
鮮于霖雨尚稽於傅説青原白鷺暫煩此日之旌麾紫
閣黄扉自有當家之衣鉢矧今天變甚於淳熈之數誰
與陳禱雨之忠民生甚於淳熈之飢誰與進務農之語
邉偹未能如淳熈之固誰與陳修政之良規人才未能
如淳熈之多誰與荅選将之聖問淳熈之風俗歸厚今
則進身化之言無其人淳熈之恢復䆒心今則願忠力
之竭者誰其任行即著聞於郡最佇看趣覲於朝班然
後由中書而翰林盡復青氊之舊物自簽樞而右揆再
調金鼎之新元悉遵先正之䂓摹宏濟當今之事㑹萬
古増光於前烈一門兩秉於國鈞魏徴之後有謩不數
有唐之盛事楊震之外為秉未誇東漢之名家如某者
猥以書生濫叨宂爵屢黜於有司而不改尚期桑硯之
磨四舉於吏部而後成有愧韓檠之棄幸属照臨之下
少伸賀慶之私烏鵲南依自喜卜巢之有托馬牛下走
行将負弩以前驅
　　通賀行省参政王允中
建行省府號小朝廷下一尺書演絲綸於北門提三道
印合閩廣而西江牙纛森臨耄倪呼舞竊以明主舉賢
参政乃成夾輔之勲丞相董師集功爰重專征之責非
小事任要大檐當必惟其人乃副茲選某官丕天偉績
貫日精忠緩帶輕裘有兩叔子瓉圭秬鬯又一召公巋
然廊廟之重臣出則詩書之元帥如我公者其斯人乎
於惟吾宗居多名世商為真漢相濬有伐呉功此特以
其槩言固未暇於枚數迨至東晉而後延及江右諸賢
或揮玉塵之清或擅瓊林之譽或比之為風塵外物或
望之如神仙中人風流如逸少者多事業惟茂𢎞而已
其𣲖又傳於汾水厥初皆出於太原載惟我公之聲猷
足證故家之文獻有公輔器則所到當起於覽作賢臣
頌則其文不減於褒盖嘗以仕國而觀何莫非當家之
事茂林脩竹崇山峻嶺羣賢畢集往年嘗訪於蘭亭落
霞孤鶩秋水長天逸興遄飛今日又臨於滕閣遐想摩
娑於壁記方将陸續於家聲顧惟肖人得忝華胄昔丞
相旦愛狀元曽非特以勲業而相期盖亦念譜系之同
出此周人所以異姓為後而大易亦曰同人于宗出婺
州之𣲖而兄庭堅本實同於家譜非錢塘之族而叔羅
隠盖景慕於詩名
　
　
　
　
　
　
　
　
　
　稼村類藁巻二十三
欽定四庫全書
　稼村類藁巻二十四
　　　　　　　　　　　　元　王義山　撰
　啓事
　　謝前丞相大觀文江古心舉改官
起耆英於緑野正切巖觀轉生意於洪鈞遽䝉甄録拜
莫大生成之賜有無窮感激之私敢以寸丹寫之尺素
遥睇師墻而稽首仰干畿府以攄忱嘗聞宰執之退閒
罕與朝廷之機要若稽前代有大議則諮于家迨至本
朝雖嵗舉亦得而薦始者五貟之限今焉三削之拘昔
乾道間有洪景伯享優游之福三十餘載凢薦舉於朝
八十餘人觀上天拳拳於壽俊之心其初意汲汲於人
才之地今有均為舊弼俱處鄱陽佚老之地既同好賢
之心尤切矧行矣再登於台席則于然又播於化鈞豈
期嵬瑣之資先入陶鎔之造伏念某志雖刻苦材極疎
愚堪笑揚雄自分為官之拓落可憐杜老何時得路以
翺翔靖為鹺局之卑不過俗吏而已然韓虀素守頗能
堅食淡之心况箕範所陳亦嘗聞作鹹之事不待控皈
投之請翕然稱際遇之竒人皆言舉爾所知或有知而
不舉世固有求而不得今則得於不求華哉衮褒為之
剡上彼如莘老監鹽倉而但䝉學士之稱至若仲淹掌
西溪而僅得發運之薦是皆常事未是竒逢孰若玷名
夾袋之中厠跡翹材之列竊帷今世為人客者皆曰門
生詎意謭才有宰相而為之舉主因稽舊比仰企前修
李推官拒筴事之興遽見知於德逺陳𣙜務論鹹源之
弊竟取重於雍公此皆上宰之見知正與今日而相似
其如凡陋曷稱品題姓名因鶚表以九霄聲價登龍門
而百倍偶叨末第有慚科級之騫騰殊乏寸長深愧吏
能之膚敏何所守而有廉謹之譽何所學而辱逺大之
期雖先生相與者仁義之言然君子所恥者聲聞之過
某官四朝元老一代宗師出處合大易之宜仕止當夫
子之可巨川舟楫大旱霖雨既全濟世之功上天富貴
平地神仙復取隨時之義縱欲適午橋之樂其如勞丙
枕之思喜聞疏渥於昕廷暫屈徃臨於巨鎮眷惟湘水
重於長沙在先朝曽煩冦平仲之來於近代又辱周平
園之至第聞地狹難容舞袖之回旋㑹即詔還佇看衮
衣之入覲方且兼収於葑菲庶幾可備於桷榱某敢不
永堅乃心不易所守誓益鞭於駑鈍期仰答於鴻私史
魏國除觀文每欲法陳襄之薦士趙忠簡還相位尚祈
引明仲以登朝
　　謝江西運副劉安齋舉職司
　　　時安齋自廣東易節江西道由南安因致皈投
　　　不免躁進之譏剡上乃居首選
臺幕泛紅曽依巨庇職司破白豈比常員俯陳感激之
𠂻仰答生成之造嘗以自昔門生而考蓋有終身舉主
之依正仲為康靖所知䝉特薦而即除中袐岩叟本魏
公之客更再世而不出他門蓋飢則傍人飽則颺去者
特世俗之常而入以事父出以事長者乃子弟之職
矧平日席如天之覆幬謂此身果何地以糜捐自誓靡
它厥監在上伏念某賦材甚短議讞非長念帝德好生
非得已而立法而人情欲夀盖不幸而罹刑惟有寛之
一分未嘗嚴以三尺自顧夙歸於化冶其如未脱於選
坑嘗愛前賢鄙甚小兒誇疾走又思今世或謂丈夫當
雄飛所以急於皈投不自知其迫切㸃爾何如吾與也
取其無躁競之心由也兼人故退之亦姑示抑揚之意
匪怒伊敎庸玉于成自邇來聞玉石之箴吾過矣吾過
矣如繼此背門墻之訓天厭之天厭之豈謂包荒而不
遐遺與人而不求備鵲飛三遶方嘆無依鶚薦一書首
蒙送上乃知君子愛人以德先生與言以仁以疎拙之
庸而許之以學邃文清以淺陋之識而期之以才髙志
邁惟有益加所養敢云可大厥施某官人品一代之宗
師學術六經之閫奥松㕔執法天家御史之不凡芸閣
分香瀛洲學士之妙選今乃以經濟羣生之手出而司
澄清一路之權嫉貪吏如嫉冦讐護善類如護桐梓可
憐鄭谷更敎何處獻篇章忍使孝標飛向誰家傍門戸
遂令嵬瑣復入鈞陶某敢不圖報洪私力堅素守一之
為甚其可再自知取數之多二猶不足如之何尚賴成
終之賜
　　謝兩浙運判朱尚友舉改官
京畿司筴自愧駑庸氷漕舉材濫叨鶚薦矧為他人之
客易而登大賢之門難蓋紫陽一脉之傳有尚友先生
者在凡經題品於粲光華嘗謂委身於人者固後進之
常擇主而事者尤大節所繫人如晏同叔范仲淹始出
其門世有歐陽公蘇子瞻乃為之客况一家之文獻又
萬代之宗師恭惟明公克肖先哲所以及門者衆願為
受業之徒尚論諸生雖今世不多蔡元定豈無髙弟如
乃祖得一王力行此愚所以為摳趨而來其意實恥與
奔競者伍伏念某志雖刻苦才極迂疎初筮零陵訪濓
溪之坐處再逰横浦遡伊洛之源頭兹叨右浙之底僚
又拜考亭之的嗣凡動與師門而相值亦似於道學以
有縁比修執贄之恭獲遂升堂之願即之也温聽之也
厲不皆門外雪之嚴綏之斯來動之斯和又覺座上春
之滿每記竇從周之述備詳先夫子之言謂耿鎮江嘗
漕兩浙二榜在客位甚好深疾干求屬吏有政績可稱
自當薦㧞矧飛輓之權既一而廉訪之地又同宜乎遵
祖訓而行幸甚為鯫生之遇虀鹽己久偶焉儒級之登
鹵莽者多敢謂吏能之著豈堪撫字乃辱薦揚然而得
攀附於師墻難以比尋常之剡牘褒嘉得寵銘鏤奚殫
某官理學淵源吏師標凖雖持餉節惟知體生財有道
之辭儻進經筵又將舉誠意正心以告恪守家庭之舊
卓為人物所宗以先師舉用有才之心為今日激勸後
學之地遂今嵬瑣亦預甄陶某敢不益謹操修勉圖稱
塞辟如為山一簣止不無資培植之功井不及泉尺寸
間尚有望挈提之賜
　　謝戸侍劉斗巖舉改官
地官公舉素推衡鑑之精天府底僚遽辱菲葑之采拜
莫大作成之造有無窮感激之私敬以寸丹寫之尺素
蓋嘗伏讀鶴山先生之集真有前朝諸老之心欲以司
馬公之薦士編與夫吕文穆之夾袋冊范正獻之掌記
陳宻學之薦章曽文靖公議之雌黄虞忠肅翹材之紀
録梓而成帙名曰達賢因以知士夫行巳用世之方亦
且見先正為國儲材之意不圖今日復見古風然而所
舉之非賢或者夫人之得議伏念某雖無學問頗識廉
隅讀孔門舉爾所知之辭當安定分佩伊川求者不與
之戒寧事躁圖自宜甘恬退之常豈可為奔競所化嘗
攷古人之汲引非如後日之干求舉安世者以不通書
薦紫陽者未嘗識面今乃頗移於素守至於無恥以自
媒豈知世有歐陽公蘇子曕乃為之客人如晏元獻范
仲淹始出其門固自慚人品之不同然景慕師尊而則
一不待控皈投之請居然䝉特達之知燁然衮褒為之
價重何所有而獲鄉閭推予之譽何所長而辱器識端
重之稱雖先生相與者仁義之言然君子所恥者聲聞
之過某官道尊斗仰望聳巖瞻司徒兼五教而敷豈專
曰利宰相由左遷而進斷自此升匪伊峻黄扉紫閣之
遷方且兼赤箭丹砂而取遂令庸瑣例辱甄收某敢不
永堅乃心不易所守誓益殫於駑鈍圖仰答於鴻私劉
華老薦堯俞皆一時之遴選王巖叟事魏國雖再世以
䝉恩
　　謝刑侍檢正常蒲溪舉改官
鹺曹竊稍自愧疎庸宰旅薦材誤䝉甄録拜春風之披
拂大夏屋之帡幪感刻肺肝恩淪肌骨敬以輪囷之藴
冩諸竿牘之中竊以本朝奏舉京官無一定數淳熈始
詔嵗額止七十員艱哉一改之難必也五削乃可此一
職司與四常員之舉在諸選人為再及第之榮不惟通
籍於金閨亦可進班於玉筍合此最上浮屠之穎真有
願人成佛之恩儻或一簣之虧安有寸階之望伏念某
志雖刻厲材則迂疎自航宦海以來尚阱選坑之苦少
不如人今老矣空嗟嵗月之蹉跎道之將廢如命何徒
重事功之感慨賤甚鹽人之職鄙哉俗吏所為每思斥
鹵之司實任煎熬之責幸韓虀頗慣粗能堅食淡之心
矧箕範所陳亦嘗聞作鹹之事因仰思於先正固有屑
於是官莘老監衡倉而得學士之稱仲淹掌西溪而䝉
運使之薦至若陳𣙜務論鹺源之弊亦取重於雍公李
推官拒筴事之興且見知於德逺遂啓覬覦之想仰希
造就之仁冐然力抗於丹忱或者俯垂於青盼離鷙鳥
之羣而騰一鶚莫難五剡之齊詠騶虞之什而發五□
豈謂一朝而獲何所能而譽之以學力雄贍何所養而
許之以性姿粹明燁然衮褒為之價重某官宏深而肅
括愷悌而慈祥念惟内惟貨惟來當審克者有五事而
庶言庶獄庶慎戒勿誤者凡兩云深懐以辟止辟之思
能致聽訟無訟之化至於以宰掾而通知三省之政以
銓曹而公持九品之衡匪伊峻黄扉紫閣之遷亦且兼
赤箭丹砂而取詎期庸瑣例辱陶成某敢不永堅乃心
不易所守誓益殫於駑鈍期仰答於鴻私諸侯薦人與
之諸侯大夫薦人與之大夫固無是事衆人遇我報以
衆人國士遇我報以國士敢負此恩
　　謝浙西提舉倪放齋舉充文華科
　　　初舉改官削至舉員巳足遂繳回改舉
斗下光芒企晁董倫魁之彦天邊剡薦玷游夏文學之
科方自慚錦巻而還忽又拜衮褒之寵感甚一之而至
再難乎二者之得兼輙陳狂斐之章端冩輪囷之謝嘗
即薦舉諸科而論無如文華兩字之榮必其人之卓犖
英奇與所學之汪洋磅礴自先秦以來未見之典籍何
書不貯於胸中由栁開而下一變乎繪絺其筆獨追乎
古作夫然後可以當士衡作賦之譽可以擅孟堅摛藻
之名必若而人乃預兹選豈應庸瑣亦忝薦揚伏念某
以老門生逢舊座主詞非明水誤為陸宣公所知文不
阿房嘗辱吳武陵之薦昨者僣申於竿牘初非求售於
門墻有此殊知居然送上自惟凡陋已叨五鶚之齊飛
又拜吹噓幾若六鰲之連掣幸合浮屠之穎遂還合浦
之珠緇衣宜改為兮荐辱品題之賜黄裳文在中也愧
無綴緝之長况造物所忌者文人之名而聲聞之過者
君子所恥少年氣壮固嘗夢李白之花老去才慳似有
奪江淹之錦試以昔人而攷孰擅宗工之能合二晉而
言惟陶淵明歸去辭自三代而下獨諸葛亮出師表至
若范文正岳樓記不能免小説之譏韓昌黎聖德詩猶
且議少時之筆以郭公甫過錢塘所作而或謂其七分
是讀以蘇東坡記寳相之藏而或謂其一字未安不知
明允者疑短於詩妄議子固者欠工於韻如此而俾膚
淺之學預著作之科是凡物而儕之鳳麟下乗而埒以
騏驥詞林之雋非一條氷人物者不能館學之需必五
色雲科名然後可某官道任天下之重身為人物所宗
謂董試别闈曽放此人一頭地之出豈掄材當道不思
昔時好脚跡之稱方且推廣盛心奬進後學遂令弱質
例拜美褒然而華藻之勝者實意之衰辭語之工者世
道之薄某惟當講求至理剥落陳言文章於道未尊敬
誦后山之句科舉之外有學當求挺之所云
　　謝湖南憲胡頥齋特薦八士
舜闢四門丕闡招徠之道周有八士例䝉吹送之恩昔
已叨一紙之春風今遂成兩章之秋月澡身受賜拜手
脩辭恭惟嗣皇纉服伊始明詔百辟求賢為先咨爾三
事大夫凡我有官君子各欽乃職爰舉所知其培植人
才則有取乎咸平之初其涵養士氣則景慕乎淳熈之
盛大者光明俊偉小者正直靖共南山有臺北山有萊
聖天子既旁搜而博采大木為杗細木為桷賢宰相又
並蓄以兼牧盛哉古風見於今日某癖惟嗜古様不入
時每思父生師教之身當佩聖經賢傳之訓惟知朴實
人每指其迂愚粗守廉勤已何求於知遇誤䝉甄録特
與吹噓豈期牛馬走之微得兼魚熊掌而取以木強之
拙而許之以操守甚介以膚淺之愚而予之以才學俱
優燁乎華衮之褒寵甚緇衣之意辱知固厚揣分奚堪
雖公舉非私僉謂可齊於元凱然謭才有愧恐難並美
於隨騧某官廣大包之量以容人持謙柄之平而稱物
凡薦皆方廉恬退之士張忠定之知人所引多公正忠
厚之流韓魏公之報國遂令嵬瑣更入陶成某敢不思
稱所䝉益堅此志誓不移於素守期無負於殊知大臣
法小臣廉當體父師之誨鄙夫寛懦夫立願堅節操之
持
　　謝湖南倉李亭山舉從仕郎
烏幕綴員萬間廣厦鶚書薦士一日九霄過蒙特達之
知不啻生成之造謹慿尺素歴冩寸丹嘗考自職令之
制肇始於建隆而選人始定於舉員自職幕之薦申明
於景德而選人尤嚴於舉主所以三紙關陞之限有甚
五削班改之難於是契好綢繆夙昔有舊者其舉曰私
親故干求彼此交薦者其舉曰互挾貴而問者䝉劫舉
之誚惟賄是求者成鬻舉之風曽未若器之為涑水所
知其交以道仲淹本元獻之客所薦則公不圖古風復
見今日然必頒於名勝始無玷於品題苟非其人或得
而議伏念某一燈辛苦四舉間關雖王嗣宗為狀元幾
在臣勝矣之列柰楊大年典貢舉巧為丕休哉之辭大
廷之親䇿謂何公道之晦𠖇甚矣然科目特一時之擢
若名節乃大義所關惟自勉於此心求不負於斯學幸
甚泛芙蓉之水盎然先桃李之春冀北之野非無良乃
從隗始湖南之幕固多客誰在王前何所學而與之以
文博殿廬何所取而稱之以評重鄉國鋭其進必速其
退豈肯由㨗徑而行逺乃猷斯裕乃寜敢不佩昔人之
訓細味褒揚之寵大非庸瑣所宜某官玉振而金聲凖
平而繩直道家蓬萊老氏藏室遍躋華要之途翰林主
人子墨客卿盍掌絲綸之命仍借庾臺之重尚持使節
之光漸漸之石維其髙不憚岳山之峻皇皇者華遺以
禮廣為楚俗之詢遂使鯫生獲歸鴻造某敢不益堅素
履仰答盛心舉所知舉所不知幸遇大明於公道觀所
主觀所為主尚期無玷於師門
　　謝湖南憲王學可舉縣令
烏幕贅員托萬間之廣厦鴻鈞播物同一氣之陽春曽
微寸善之可勝乃辱殊知之甚腆澡身拜賜稽首修辭
嘗攷建隆景德之間最重縣令幕職之剡其始則舉員
之定厥後則薦主之嚴昭然定法之垂皆為選人而設
所以三紙關陞之限不啻五削班改之難於是急於求
售者掃舍人之門不以為羞速於嗜進者上宰相之書
不以為恥曽未若内舉不辟外舉不棄者為大公為至
正上交不諂下交不瀆者非苟合非苟容然須得於名
流始無愧於僉論苟非其稱或得而譏如某者讀書不
多聞道最晚一燈刻苦宋宗之窓未雞四舉間關禰衡
之薦屢鶚晚方未第殊負夙心雖王嗣宗為状元幾在
我勝矣之列柰楊大年典貢舉巧為丕休哉之辭大廷
之親擢謂何公道之晦冥抑甚然科目特一時之耀若
名節乃大義所關挈來泛於紅蓮敢濫叨乎翠剡既有
出門下之幸何啻送天上之榮氣剛大塞兩間於直諒
乎何有文昭回飾萬物豈藻麗之敢言愧經畫之罔功
於賢勞而有愧感甚綉衣之造燁焉華衮之褒揆分僥
踰撫𠂻感激某官其業則大科異等為今之命世真儒
周爰咨度周爰咨諏夙重騏駰之遣雖速我獄雖速我
訟肯容雀䑕之奸然且以收拾後學為心以主張斯文
自任遂使至微之嵬瑣亦皆獲囿於陶鈞某敢不永佩
作成益堅稱塞豈無他人不如我同姓既已辱於殊知
凡號門生不知恩非人誓不忘於大造
　　代謝判宗趙庸齋舉縣令
大宗維翰夙欽麟趾之英先生與言遽拜鶚書之寵喜
踰所望感極而慚嘗數淳祐之正人伏讀庸齋之奏議
其忠勤懇切其議論和平言三老則自李而徐皆當世
之典刑薦八士則由蔡而牟俱明時之洪碩或比之精
金美玉或譬之鏌鎁干將或以其真見深識而有靈蓍
神龜之稱或以其髙蹈逺引而有景星鳳凰之譽以節
槩聞者指為銀山鐵壁以廉潔著者目為玉壺氷清以
良藥妙劑比有用之才以寒松勁栢言特立之操方今
邊塵烽火人物晨星正需若人與吾共事列之侍從則
可以謀王斷國坐之廊廟則可以致君澤民亦猶王文
正再剡二十人如王曽吕暨諸公皆重望陳古靈一藁
三十士自司馬韓維而下總名流必得斯人不負所舉
豈期嵬瑣亦與陶鎔謂有可以薦揚初不間其微賤某
箕裘是襲鈆槧非工共伯氏之一燈妄希逺業充嘉賔
之三賦思續前功偶因延賞以入官聊復司征而竊禄
豈謂不遺於一介乃䝉送上於九霄職業罔修有愧吏
能之敏甚詩書粗習孰云儒藻之燦然得之若驚何以
克稱某官朝廷元老海宇儒宗其學尊主而庇民其才
開物而成務道原深造孔門君子之中庸封事屢陳漢
室宗臣之忠鯁粤自立朝之後凡幾告君之章或歴歴
乎排奸之辭或懇懇乎括田之奏憶昨嵗逢於己酉時
維日食於壬寅舉世莫不憂危滿朝類皆緘黙惟公蹇
蹇而諤諤其言炳炳而琅琅且謂其本在明德新民其
要在復古修政戒私欲而植公道屏隂濁而扶陽明五
鳳大始之遇灾而責身元嘉大興之因變而知懼治平
不知去奸而釀成王氏之禍建始無以應天而屏棄李
膺之賢凡空臆而盡言皆愛君而憂國不得言則去累
三十四疏而告歸迨更化之新奉尺一詔書而復起天
下所望以為相聖主方喜於得賢豈惟履上於星辰自
合功成於霖雨入辭禁闥中宸隆簡注之深紏正宗支
外邸賴典司之重使磐石犬牙之益固即甘泉豹尾之
催還猶收籠底之參苓増重墻根之桃李是雖晚出亦
辱殊知某敢不刻以品題勇於砥礪仲由可宰千室邑
此時辱剡扵公章荆州不願萬戸侯曷日得依於此地
　　代謝淮西帥李愛梅辟幕
慕李膺之名宿巳懐於皈向起袁安之卧今獲囿於陶
成慚非佐幕之才端出轉鈞之造輙陳淺陋少叙輪囷
竊以烏大夫鎮河陽首搜羅於温造裴晉公使淮右先
招致於昌黎或隆禮而聘孟容或下車而辟文舉皆所
以極一時之盛選為多士之偉稱恭惟帥閫之尊盡護
邊隅之廣為九重開大幕府選羣吏如小朝廷必謹揀
於其人始無玷於所職孰云庸瑣可備使令伏念某學
本闊疎志雖刻苦鋪盡光隂於紙上空懐抱負於胸中
少也燈窻辛勤萬状老於場屋蹭蹬一官自慚樸簌之
微又迫桑榆之景然功名未了毎思據馬援之鞍矧膂
力尚强猶幸健廉頗之飯雖年少未容多遜况晚節尚
有餘香第素無婉畫之能又邈在窮邊之所入黄茅之
鄉而作從事已是浪遊泛紅蓮之幕而為元寮兹䝉剡
上最是東安之為郡係乎北鄙之要衝非智謀若子儀
曷副典籖之選必文章如杜博始堪記室之除處以非
才難乎善後某官道兼文武學貫古今建籌邊樓智略
出文饒之上陳破敵䇿䂓模有伯紀之風不特江淮為
之知名將使沙漠聞而破膽佇看金湯之固入調鼎鼐
之和况藉甚季方又世龍門之科第而謭然仲子得聯
鴈塔之姓名惟知修屬吏之恭非敢叙同年之好某敢
不力圖報稱勉效馳驅望蜀岡之髙地之相逺促齊丘
之戍心以為期
　
　
　
　
　
　
　
　
　
　
　
　
　
　
　稼村類藁巻二十四
欽定四庫全書
　稼村類藁巻二十五
　　　　　　　　　　　　元　王義山　撰
　啓事
　　除架閣謝平章賈秋壑
司筴何官敢望玉班之綴轉鈞有造濫叨金耀之榮拜
上公特地之挈提俾生意忽春於老朽輙厪子墨瀝冩
寅丹甞考我朝故府之儲率皆當代英游之選或以郎
曹而領是為要路之津有杜起莘繇買務而除是官若
李公浩以教授而擢是職蓋名公鉅卿自此而升非耆
儒宿學不在兹列未聞尾瑣而可躐遷伏念某大欠讀
書何為末役間關四舉硯雖鐵以亦穿忝竊乙科選如
坑而未脱鄙甚置身於鹺局難乎奮迹於宦途分甘為
拓落之官夢不到清華之地負材膚淺凡事皆牽補而
為處世迂疏此輩當髙束以俟果何補於實用徒爾
贅於明時黄箬裹鹽自笑驥車之服紅蓮依幕嘗為駑
輩所䝉翻成不了之痴兒倍費曲成於元老遂令全璧
罔有㣲瑕第虞未贖於舊愆遽辱特頒於新渥載惟主
管文字之任將以培植館閣之才若稽漢世之官則為
掌故其在周卿之屬是謂司書伊所任之匪輕非其人
則不稱敢期庸謭獲玷選掄貯笥腹空未易究挿籖之
軸看書識淺誰能閱盈几之文始聞命以戰兢終佩恩
而感激真為竒遇曷報隆知某官為帝者師任天下重
函三為極一身撐柱於乾坤明兩作離双手捧擎於日
月有功再造與國同休其任恩怨則王文正之明其抑
僥倖則杜祁公之勇尚爾兼収於嵬瑣使之各效於走
趨某敢不仰稱陶鎔益思勉勵謹藏都籍惟當守周益
國之言不出他門願終作韓魏公之客
　　除架閣謝㕘政章杭山
成事别頭巳拜品題之造升華故府又䝉㧞擢之恩頂
踵皆出我公際遇無如今日敬憑子墨瀝冩寅丹故嘗
考官制於我朝以此待當時之名士或以郎曹而領是
為要路之津繇買務而除則杜起莘之在京局自教授
而擢則李公浩猶是選人苟非其才不在兹選未聞尾
瑣而可躐遷伏念某為學荒唐負才淺陋四舉問關於
場屋一生辛苦於燈窗當蘧伯玉四十九年始塵末第
得杜少陵千萬間庇可託終身豈期不振之蹤屢有
非常之遇曽未踰月已叨五鶚之齊飛甚至溢貟幾若
六鰲之連掣縉紳爭詫鄉里共榮靜惟厥由伊誰之賜
其窮達不在命而在化筆其主宰不在天而在大鈞端
有機縁倍費造就載惟主管文字之任將以培植館閣
之儒若稽漢初已有定法必經術兼通者方補是闕必
文書遍睹者乃典是官腹不笥經未易究挿籖之富眼
非烱月豈能盡盈几之詳非老師特地於提撕何生意
復春於衰朽如父母愛其子恩斯而又且憫斯縱天地
生此身覆我者不能載我蓋坐門墻之舊此通今古而
然未有若兹備極其至某官正心誠意之學調元賛化
之才禹成功臯陶矢謨參預政機之宻周為師召公相
右佇看揆席之新凡羣才均在於蓄收獨弱質荐䝉於
成造某敢不恪共乃役無負所知小子無取材幸囿師
門之甄録參政行且相尚祈化冶之陶鎔
　　除架閣謝樞宻陳靜觀
仰北斗之魁曽依龍榜轉東皇之造又入鴻鈞自惟至
陋之謏才乃俾濫司於故府感恩踰分拊巳増慚嘗考
國朝金耀之藏是乃人物珍儲之所或以郎曹而領實
為輝路之津盖名公鉅卿自此而升非老儒宿學不在
兹列未聞尾瑣而可躐遷伏念某學海漚如士杕芥爾
塲屋間關於四舉殿庭忝竊於乙科堪笑揚雄自分為
官之拓落可憐杜老何時得路以翺翔猶記殿上一聲
雷繞之時嘗有日下五色雲呈之瑞廷試進士第二已
豫為陳福國相業之覘吾榜得人最多深有愧王文正
徳量之重多少慶青雲之得路孤寒尚黄箬之裹鹽惟
知安汚濁之卑何敢作清華之夢至若主管文字之職
將以培植殿閣之需周曰司書漢為掌故必得博古通
今之士以儲謀王斷國之才蓋所任之匪輕非其人則
不稱每自慚於猥瑣獲濫玷於選掄貯笥腹空未易究
挿籖之軸看書識淺豈能閱盈几之文儻非力賜於品
題焉有殊常之遭際靖惟庸陋端出甄陶彼李綘薄待
年生且忍發四海偶同之語如昌言已居樞府猶不忘
衆人㑹飲之懽皆我公念鴈塔之題俾小子沗鵜梁之
處某官科名晁董學問顏曽張樞宻督師正賴運籌於
帷幄司馬公入相行將對秉於鈞衡然猶兼取於桷榱
亦且不遺於葑菲遂令凡陋獲預蓄收某敢不仰稱作
成益思勉勵聚聿雲閣每觀壁記以有慚望紫薇垣肅
拜台躔而知感
　　對移謝平章賈秋壑
　　　余在京幕時福邸為大宗正行下臨安府追寧
　　　國府黄貽慶為一宗室告其罪余適當筆擬牒
　　　寧國府追解廟堂以不合不申聞朝廷擅行追
　　　解覊管人一日劄下漕司者五令具析至有不
　　　有朝廷脱誤大尹之語此蓋省吏借此攻京尹
　　　且宗正司行下不言黄貽慶係覊管人京尹申
　　　廟堂乃知元據出扵余之筆都司擬吏劄行官
　　　合不降罷䝉平章判云王帥僉乃一好儒者特
　　　免降罷劄如對移以此啓謝
謭才佐幕自速譴尤大造轉鈞遽䝉寛貸小吏囿存全
之地上公真溥濟之天恪修駢驪之辭敬展輪囷之謝
甞惟天下之事千里之謬其失在一差古人所言九州
之鑄亦難成此錯矧大府剸繁之劇以迂儒賛畫則疎
小有材者當之不敗事者鮮矣伏念某一寒自守百拙
無庸非元甫其人安有精簡牘之譽乏子韶之識豈能
免胥曹所欺偶因閱訟牒之間豈料為奸言之惑亦縁
潦草誤認黄花自謂蝨官烏敢肆幕中之辨無端鶩輩
類皆箝紙尾而書明審之意謂何鹵莽之過兹甚用違
是訓而誤庶獄昧周公立政所云不察其差而從偽辭
背安國吕刑之釋本亦無心之過初非有為而然誰令
宵人致誤大尹輙追械士廉于獄孰不議渭州部署之
専重覊置冷清之誅要必待開封推官之奏居然執筆
敢爾移文誤以覊管而為編管之人輙因具析而控辨
析之悃君子之過如日月敢借為書生縁飾之辭王者
之法如江河尤幸遇元老奉行之恕不特免譴訶之責
反過䝉奨拂之褒保全待制不降官盡出范文正之力
對移指使便執挺當遵朱夫子之言縱使糜捐亦難報
稱某官手扶日轂功蓋坤維以一身佩吾國之安危為
斯世作人才之宗主正心誠意致知在格物四書已久
於用工尊賢容衆嘉善矜不能一物不令於失所大矣
更生之恵甚於再造此身某敢不痛改前非力圖今是
雷雨解赦過宥罪既能體九重欽恤之心天地泰包荒
不遺其敢負洪造曲成之賜
　　對移復職謝平章
書生罪重山岳為輕元老恩深江河尤淺其青氊之復
舊拜洪造之又新稽首修辭矢心推謝嘗謂親之於子
豈専事於鞭笞天亦何心特有時而霜雪蓋皇極無棄
人之理故大易著宥罪之爻有能自訟其非可在赦過
之列伏念某強名曰士大欠讀書半生刻苦於燈窗四
舉間關於場屋殿廷覆考幾於續王士則之甲科臚唱
傳呼幸爾玷蘇子瞻之乙選少已在不如人之境老猶
有未了事之癡箝紙尾而書未免犯昌黎記藍田之戒
取案牘而閲悔不學歐公處夷陵之時偶因訟牒之繙
遂為胥曹所惑樊可範自壁山而敗本是勒停之廢人
郭忠恕有乾州之覊何乃擅離於貶所皆幕府不加於
詳審在廟堂難巳於施行雖罪在必誅豈虛辭之能飾
然過猶可改患無路以自新仰惟元台又一大造謂衆
人欲殺其誰有意於憐才况一夫向隅豈忍滿堂之皆
笑姑從薄罰且辱殊褒蓋䝉稱奨於他人者未足多而
經品題於宗工者豈易得學如介甫猶難當純儒者之
稱文不蘇洵何以得老秀才之譽自惟庸瑣有玷揄揚
載惟已換之頭銜仍舊本來之面目爰籲鈞天而請果
蒙化地之憐師古復為故官敢忘後戒杜牧得洗前過
盡拭舊痕雖叢百喙之多難述寸𠂻之感某官三代良
佐六經老師再乾坤開闢之勲一宫府平明之體爵馭
貴禄馭富惟徇乎公靡徇乎私功疑重罪疑輕寧過於
厚無過於薄謂小吏既知於循省則公朝當示於寛洪
某敢不勉自操修力圖報稱過也如日月之食深有愧
於斯言復其見天地之心誓不忘於此徳
　　光岳書記改辟行在糴場謝京尹趙常庵
邊幕賛籌翻思鑄錯京畿司糴多謝轉鈞敢凱望於斗
升冀躋攀於分寸捫心知感稽首修辭伏念某為儒而
迂聞道也未四舉斫廣寒之桂一日看長安之花方陛
對直言司馬公亟稱其入等柰書生薄命歐陽子不放
其出頭雖自甘甲第之卑猶幸玷乙科之選亦嘗究心
理學柰莫窺程氏之涯妄習詞科未免為紫陽所薄獨
鬱鬱其誰語將皇皇乎何之問選此來殊左其計不善
巧圖於暗闕妄求賛畫於光山誰推以栁易播之心遂
起得隴望蜀之想爰即師門而歸向仰祈化冶之陶成
乃蒙吁寒谷之春無復有窮途之嘆載念糴場之設均
為京局之榮如茨如梁乃求千倉喜遂大田之稔為酒
為醴以洽百禮釀成萬戸之春然而筦庫之司純乎近
利理財之職易以膩人幸於理欲以精明粗尔公勤之
能守却胡奴之米寧羨滿船畏老婢之驚肯甘媚竈嘗
謂真卿未必有乞米之帖每思淵明何甞作山飯之詩
侏儒飽而臣飢鄙哉不恥瘦妻僵而子仆久矣安貧吾
腹寧有殷其雷之聲此心頗慕揚之水之潔然亦當為
之事初非有冀乎名况辱在于門墻盍愈堅乎節操某
官躬所履者粹庵以常而稱一廉徹底之清無波止水
萬變不移所守勁草疾風自司尹正以來惟尚仁者之
政肯如仲郢肆為彈壓之威每笑袁安一切嚴明之治
邇者民食頗艱於回斡都人正頼於撫摩惟公軫惻懚
之心凡物囿生成之賜思由已飢思由已溺既廣推拯
救之恩予欲汝翼予欲汝為行即任賛襄之寄方此搜
羅於人物俾之奔走於事功遂使庸凡例蒙甄録某敢
不恪共乃職圖報所知對日月之清明稱緇衣之改造
元戎自辟而命於天子既獲玷於使令國士待我而報
以衆人是有辜於眷遇
　　辟鹽場謝丞相馬廷鸞碧梧
掄才别省夙䝉衡鑑之公司筴京畿端出陶鈞之造等
莫大挈提之賜再此生覆載之恩爰瀝冩於寸𠂻敬摳
趨於丈席伏念某士林芥爾學海漚如文不阿房曽辱
吳武陵之薦詞非明水誤為陸宣公所知論無東坡言
刑賞忠厚之至而以有學力批䇿無紫陽為國家措置
之長而以識時務取非假朱衣㸃頭之力且免紅抹勒
帛之羞非䝉青眼之品題必致白首之淹困嘗以自昔
門生而考類皆委身座主之依就中書而見者有好脚
迹之稱為宰輔所期者有傳衣鉢之語固自知其非稱
姑輙誦於所聞矧厄於仕路之崎嶇亦甚矣選坑之沈
陸可憐杜老何時得路以翺翔堪笑揚雄自分為官之
落拓誤辱知於京尹䝉剡上於辟書倘非念壬戌之陶
成又安有甲寅之報可顧惟鹺局即古鹽人柰征筭非
長未慣通於齊筴幸廉勤粗律頗能守於韓虀肯令嘆
起於蕨甜當使詩歌於箬裹某官𢎞深而肅括恭懿而
惠和臯陶入相而矢謨協賛雍熈之盛召公居右而安
保共圖寧敉之勲雖勇為緑野之遊猶念及蒼生而起
憶昨首南宫之選衆皆以台輔而期若稽本朝厥有先
正歐陽公晚躋政府范景仁位至端明名雖冠金榜之
題身未到黄扉之地惟王沂國嘗魁禮闈韓魏公以德
器深厚推其賢王文正以進退詳明稱其美槩以我公
於前日同乎當代之名臣然且開衆正之路杜羣枉之
門大布公於斯世名一藝者庸占小善者録無不遇之
棄才某取數已多撫𠂻知感審𫝊説之象喜再覩調和
鼎鼐之新舉膠鬲於魚深有望造就門墻之舊
　　辟新喻令謝邵守李菊窩
登李膺之龍門未諧披覩飛王喬之鳬舄實出吹噓以
言介紹則無又匪趨承之舊拜手讀箋天之剡鞠躬懐
伏地之慙嘗謂端叔從東坡遊乃門下士師魯就仲淹
辟本幕中人此皆舊知未為美事俱未若孫中丞汲引
何待呈身王公旦薦揚豈皆識面不待既見之後無非
相與以心曽謂今時有此竒遇伏念某士林芥爾學海
漚如場屋間關偶玷昌黎之四舉殿庭叨竊濫厠穎濵
之乙科昨再調於銓曹俾與聞於讞議與運使爭疑獄
何敢希周濂溪辨南安之囚㣲司理幾誤人竊有志王
保衡平許州之案豈特寛之一分而巳未嘗嚴以三尺
之苛詎意誤䝉部使者之知兼辱賢太守之遇謂縣令乃
承流宣化之職惟君子有學道愛人之心不量宰邑之
非才乃以薦書而特辟叨踰甚矣庸謬柰何載念渝川
舊為壮邑憶昨曽遊之日正值承平之時硯匣生塵文
書簡寡古㕔無訟田里相安夫何比年以來豈勝多事
之嘆得非人不潘岳不能種河陽之李學不子賤不能
鳴單父之琴矧當困弊之餘尤費爬梳之力辱使令之
備至懼駑鈍以難勝某官傑然為當代所宗見者謂名
父之子問學如長江大浸匯而成淵材器如龍泉太阿
爛然燭斗自合首班行而立豈宜躬州縣之勞而乃唾
視九遷之榮廉取一麾而出清江碧嶂暫焉森畫㦸以
凝香金馬玉堂行矣取青毡而出色尚念凋殘之邑可
無經理之材遂使踈庸獲叨委寄某惟當力推行於所
學期無負於斯民以慈祥愷悌之心集安靖和平之福
舊令尹之政非所願聞好官員之稱敢不自勉
　　江西道儒學提舉謝㕘政王允中
鶚泮備員乆甘獨冷鴻鈞播物詎意先春是雖㧞一士
於尋常然實關一道之觀聽此第一義已快衆心粤從
判三極以至今未有捨六經而能國蓋以其文可以經
天而緯地其學可以尊主而庇民可以為大造立心可
以為生民立命可以為前聖繼絶學可以為萬世開太
平在昔成周設大司樂謂秀民難與凡伍故當時掌以
専官迨夫王化之已漓甚矣人才之不古戰國之士皆
於客乎取兩漢以來出於吏者多唐所尚者辭章宋亦
從而科目斯文弊矣而國隨之仰惟明時嘉惠多士於
各道而置提舉俾善類皆有宗師伏念某學海漚如士
林芥爾四舉斫廣寒之桂一日看長安之花自甘落拓
於官途敢意超躋於朝列國子先生入太學慚無訓導
之功吳興弟子多賢才愧乏作成之力曩者重來於黌
舍幸而粗穆於輿言人不履常而乃任徐州之教賢非
安定豈堪為湖學之師彼蓋為旦評之所推所以歸鄉
校而無愧老夫雖耄先民是程顧何修等而上之蓋靡
不自此升矣有是遭逢之幸盛哉特達之知某官以身
載道而南其名如斗之北自生民以來所未有之盛為
大江之西不恒覯之官有一飯三吐哺之謙無諸侯不
揖客之傲續斯文於將䘮噓吾道於既灰遂使疎愚亦
䝉甄録某敢不益堅素志圖報殊知委中書選差儒官
蓋不輕於卑職令運使提督學事深有愧於非材
　　差教授謝㕘政賈鹿泉
杏壇絶響誰主斯文薇省銓材又新吾教上欲接諸儒
於既徃下焉衍一脉於方來此為何時而暇斯舉敢以
寸丹所藴冩諸尺素之中嘗謂道不常如三代以前之
時天必預擬一人以當其㑹因以大賢出處而考莫難
吾道絶續之交漢創業以來使無伏生者出宋渡江而
後不有尹惇其人則天下後世不復知有典謨之書而
經生學士於何而求義理之説此天地國家所寄命非
章句口耳之謂儒矧今下車訪箕子之疇説書無陸賈
之輩倘我公之不作將道統之焉歸當今舍我其誰惟
一孟氏生民以來未有願學仲尼使六經諸子復見於
今而三綱五常不墜於地此真有大造於斯也所謂障
百川而東之伏念某為儒而迂聞道也未試文場屋至
四舉以方成對䇿殿廷居乙科而有沗知科舉之外有
學愧道德之負初心頃繇薄官以來頗為諸老所許國
子先生入太學嘗粗見之謂明吳興弟子多賢才今又
私於淑艾某官超世俗而立於獨負名教而責之身為
大造立心為生人立極為前聖繼絶學為萬世開太平
嘗愛横渠此言似為皇王而設豈圖嵬瑣獲囿甄陶某
敢不仰體殊知益堅素志傳道授業解惑愧無韓愈之
能博學審思力行益廣子思之教
　　代謝江西倉趙端齋辟正將
辟書上達愧無韜略之長成命俯頒俾服戎行之役僥
踰巳甚跼蹐靡遑輙陳竿牘之恭仰荅鈞陶之賜竊考
將員之置聿自元豐以來合西北而論則九十二人即
東南之區亦一十三將至若獨員之制列于各郡之間
此又乾道之初特從宻院所請皆所以整齊卒伍燀耀
威靈或以其沈毅而善謀或以其剛明而能斷或虎頭
燕頷而有封侯之相或龍韜豹畧而有制敵之謀或工
於訓練而紀律為之精明或長於擊刺而器械為之犀
利豈有名為舉子號曰書生素無武略之長俾任師干
之寄蓋以柳渾儒士乃深識於戎情元凱文場且兼稱
於武庫富弼畫朔方十二䇿仲淹有胸中百萬兵余襄
公平廣右之蠻虞忠肅奏江上之捷圍棋而勝者謂之
能鎮服長嘯而却者謂之有籌謀横槊賦詩者稱一世
之雄憑皷草檄者激諸路之進讀左傳於延安方戰之
時才當八面序春秋於吳㓂始平之際者凱奏九重是
皆愽古通今故能運籌决勝豈應庸瑣可副馳驅如某
者累舉無成寸長奚取念至危者軍旅之事可輕付於
章句之儒嘗慕叔子之風相從緩帶恐為髙瓊所誚何
不吟詩顧羽檄之交馳嘆毛錐之焉用某官道髙而立
於獨氣大而養以剛望其英標凝然泰山喬木之重提
此文印鑑乎黄鍾大吕之音以平易可近人處心以忠
恕不違道為學曩者嘗居於朝著胡然出守於侯藩雖
白鷺青原良以賢刺史而重然玉堂金馬正需真學士
之除既政最之上聞宜綸音之促覲乃疏恩於北闕仍
秉節於江西帝曰欽哉召伯之棠隂未改民亦勞止中
丞之榖糴疇咨矧今十一郡赤地之餘甚矣億兆衆倉
生之困朱文公之使浙首拯流民趙清獻之治杭亟推
荒政此今日之急務亦先生之本心豈特為一路之福
星行即溥四海之霖雨猶念邊隅之警預思將畧之難
方碧油幢下之需才惟先所急豈白面書生之不武可
厠其問自慚么瑣之㣲獲在使令之末某敢不益求刻
勵勉副提携幕府開而所辟皆儒既獲備董戎之列天
下危而注意在将尚期殫報國之忠
　
　
　
　
　
　
　
　
　
　稼村類藁巻二十五
欽定四庫全書
　稼村類藁巻二十六
　　　　　　　　　　　　元　王義山　撰
　啓事
　　皈投前丞相葉西澗
緑野優㳺超出神仙之上洪鈞坱扎願歸造化之中不
修尺牘之恭曷寫寸𠂻之藴敬九頓首而一引吭抑惟
本朝厥有先正或置翹材之録或公夾袋之儲如良醫
用方並蓄乎參苓芝术如梓人作室兼收乎榱桷棟梁
然而此乃吕正獻當國之時與虞雍公宅揆之日皆職
分當為之事俾人才各罄所長至若晝錦堂乃魏公佚
老之居獨樂園亦涑水退閒之所以他人處此惟牢關
固拒以養髙獨二老不然且博採旁搜而薦進身固處
江湖之逺心常為宗社而憂伏念某學海漚如士林芥
爾四舉斫廣寒之桂一日看長安之花方陛對極言幾
為擢舉首之凌景夏柰書生薄命遭不放出頭之歐陽
公雖墮乙科覺踰已分亦嘗間求理學不能免伊川科
舉奪人之譏妄習宏詞又恐犯龜山文字自售之戒獨
鬱鬱其誰語將汲汲乎何求過為京尹所知誤在辟客
之列載念糴官之設均為京局之榮可以非材而當此
選非藉吹噓之力終無奮迅之期某官得聖之清惟仁
者靜滿三農之望收歛其功看晩節之香自安於淡挺
特立獨行之操於急流勇退之中閒中日月静裏乾坤
安分造堯夫之境洛下臺池外間花竹有時醉居易之
吟然可仕可止可乆可速者聖人之時而或出或處或
黙或語者君子之道是雖魏野嘗賡上天辭富貴之詩
将恐遼人遽發無地起樓臺之問蓋識者每以此覘吾
之國而我朝所恃則無兢維人行将疏北闕之恩豈可
乆東山而處徐行當車晚餐當肉固樂循真境之安巨
川作楫大旱作霖當再為蒼生而起宜廣為之搜訪庶
可備於馳驅雖或相倍蓰或相什百或相千萬者其為
人品之不齊然予曰疏附予曰奔走予曰先後者豈可
異時之乏使致令嵬瑣妄冀甄収倘䝉飛鶚薦而升或
可勉駑材而進雖素尊潞國欠再親洛社於洛中然來
自杭山喜獲出門生之門下
　　皈投㕘政趙格庵
讀格庵之四書嘗親方册備京畿之小吏已出大鈞恪
修駢儷之恭聊贄皈依之悃冐焉銜袖庸表摳衣伏念
某學海漚如士林芥爾僥倖韓昌黎之四舉沗竊范景
仁之乙科雖厄於不放其出頭然安敢自尤於薄命竊
嘗妄希㧞萃擬習宏詞終以疲神文字之間不如刻意
義理之學獨鬱鬱其誰語将皇皇乎何之乃䝉嘘黍谷之
灰且屢侍春風之坐賈黯既取科第得文正教之為官
楊時待調京師慕程門徃而從學矧在容察之下夙依
覆燾之仁懇切一誠晉越再瀆某官伊洛以前一周子
乾淳以來兩晦翁自誠而明以真實地為踐履由博而
約於知行處著工夫每嘆漢唐之儒不知義理之學董
子述正心而正心以上之事則闕而不講昌黎論致知
而致知以下之要則畧而不言嘗以先生纂疏而觀可
為前聖絶學之繼至若齋名之取義尤於大學以用工
自此而相吾君則非心邪念之不萌推之而平天下則
全體大用之悉備此大儒出而宗主斯道而後學所以
歸依其門某敢不愈究講明以求砭訂愚不可及也未
能救氣禀之偏賢尚在此乎深有冀師資之益
　　皈投浙漕洪損齋
鹺局卑㣲竊禄王畿之下氷臺崇峻納身洪造之中雖
趨承之日方新而歸嚮之心維舊敬修尺牘瀝冩寸丹
嘗讀平齋先生之文可為天下善類之慶謂太平之君
當與賢者共而皇極之世非棄人之時或言仁傑舉柬
之有宰相器或言蕭何竒韓信真大將才或言正倫無
負魏徵之知或言阮咸不辱山濤之薦其論趙韓王則
取其綴奏紙以進其論陳古靈則取其疏薦藁以聞此
皆先正所云敢為執事者告偉哉華閥有此聞孫伏念
某學海漚如士林芥爾四舉間關而得第幾在甲科一
官僥倖以媒身方成再調幸沗鹽人之職獲依鹺使之
光柰鞭筭非良未慣通於齊筴幸筆耕有素頗能守於
韓虀豈敢辭箬裹之勞惟恐蹈蕨甜之歎雖才非劉摯
監鹽倉而有學士之稱然心慕仲淹掌西溪而得運使
之舉敬九頓首而一引吭某官九垓隆名六經粹舉天
目出苕水萃臨安而篤生異人鋒車入帝闕過家山而
又持使節行即佩紫囊而上姑暫留錦水之榮某樹某
水某丘且歴指昔時之遊釣維駒維驥維駱豈乆煩彼
隰之驅馳矧兹兼兩路之轉輸何者非二天之覆盖圖
為得月遂移近水之樓相與為春提出沍寒之谷况已
在匠石之園伯樂之厩安得不發寗戚之歌鬷明之言
倘今焉獲一盼於師門則繼此可終身扵陶冶審傅説
之象匪伊觀金鼎之調和舉膠鬲於魚端有望青㝠之
吹送
　　皈投浙漕朱尚友
燈窻積學熟讀紫陽夫子之書鹺局備員獲𨽻尚友先
生之部卓有先儒之標的允為後學之範模輒致皈依
仰祈甄録竊嘗考封事所載無非主公道而言謂有司
舉賢才所貴正人之得謂郡守薦屬吏母為私意所蒙
采之公論而不遺疏逺之人求於下僚而不取軟媚之
輩輒以當家之事告于執事之前伏念某學海漚如士
林芥爾場屋間關於四舉殿庭沗竊於乙科以義理為
入道之門研精逕造知利欲乃㸃人之漆揺手莫前凡
平時思所以律諸身皆先生推此而淑後進兹沗鹽人
之役獲在王畿之間倣沿海鈔法之行務寛征𣙜念臨
漳官賣之弊敢事煩苛皆一遵乎大訓格言冀不蹈於
庸流俗吏百年雲谷乆欽喬木之家四牡星軺又拜甘
棠之笏是謂三生之幸遇可無一語以求知某官當代
老師斯文正派以真實地為踐履於知行處著工夫作
好監司又拈起浙東之政為名法從更詳陳榻後之書
使吾道之統有傳見盛德之後必大非乆進薇省藥堦
之步猶且收竹頭木屑之才敢期夾袋之儲遂啓大鈞
之問不慙衒鬻妄覬陶鎔幸親今代之文公可為師表
願效同安之王子以備門人
　　皈投刑堂趙平齊
枌隂夙庇敬修執贄之恭李掾卑棲遽起問鈞之想黽
未遑於趨戍乃先急於謀身輒忍恥以自鳴庶徼榮而
一顧嘗竊考古人之薦士無非與天下以為公吕文穆
夾袋之儲博採四方之衆論虞忠肅翹材之館類皆一
代之名流曽何専取於里閭初豈有偏於親故允謂至
公之舉夫誰得議其私然處鄉黨則恂如吾夫子所以
聖維桑梓而敬止作詩者謂之恭蓋知人本自昔之所
難而居鄉乃論秀之從出所以朱買臣之貴不薦於他
人而薦於同邑之賢吳隠之之名不顯於他人而顯於
鄰居之士固自知其非稱姑畧誦於所聞伏念某拆襪
短材濫巾末第立身行已惟知實地之可憑洗手奉公
粗謂仰天而無愧初筮零陵之戸誤為臺府所知挈來
鴈峯濫贅烏幙慚無賛畫深愧湖南之客多賢恪守廉
勤恐為隴西之士所恥逺依宏覆遂獲終更嘗愛劉元
城看條貫之言冐居周濂溪爭獄事之職蓋本朝之法
未嘗嚴以三尺矧先儒之論尤當寛之一分惟當仰體
天地好生之心推行祖宗不殺之意或可逃於吏責庶
不辱於師門第某也家地一寒命途多舛竊稽魯語緬
想古風鄉人善者好之不善者惡之此公論之難磨滅
童子與其進也不與其退也俾後學之有依歸忘其躍
冶之羞或者脱穎而出顧自媒之可醜然公舉則非私
某官學者宗師道之標的融一心於萬事而主之以理
貫萬物於一心而凖之以平天下之勢持衡權重輕而
各當君子之道絜矩度人已以皆公然猶合衆俊以兼
收豈忍使一夫之不獲輒因參覿就致皈依倘辱盼青
或可破白興其德行道藝者既有慚月旦之評與爾鄰
里鄉黨乎深有望春風之賜
　　通湖南帥參政皮泉渌
十國為連夙仰帥垣之重一行作吏濫叨民版之司喜
大造之可依撫㣲踪而深幸敢修辭贄敬瀆鈞墀某官
經濟䂓模弼諧事業道足以開物成務學足以尊主庇
民朕心朕徳惟乃知夙荷藻旒之眷嘉謀嘉猷則入告
密㕘帷幄之謀頃未離場屋之時巳大為縉紳所予燁
然駿譽齒于諸公之間旋以麟經首乎俊造之選竊考
春秋之大義獨為洙泗之全書筆削片言褒貶萬世縱
以㳺夏之髙弟不措一辭有如公榖之名家特列諸傳
雖明於董仲舒而或者病其闇固雖習於公孫𢎞而或
者議其奸䛕自漢以來専門者幾賈逵則有條例之作
鍾興則有章句之文纂要於士亷而人議其迂訓詁於
何休而人疑其鑿或以繁露立説或以指要為名人自
為家師各異説俱未若天開景運道闡斯文自孫明復
之發㣲一出而其學傳自程伊川之序傳一著而其理
顯為説則無如横渠之粹作傳則無如文定之精迨止
齋續一脉之傳至泉渌惟六人而已彼荆舒所見謬矣
以新經之説易之所謂以政事殺人以學校殺後世者
其斯人乎安得為天地立心為前聖繼絶學如先生者
以之輔東宫則辨明乎尊王黜伯之義以之斷國論則
界限乎崇陽抑隂之嚴如徒述明公出仕以來特不過
常人誦德之語用敢昌言其所學不復縷數扵其他况
嘗身到於黄扉佇看恩疏於紫詔風雲之㑹頃刻以須
某辛苦燈窓迂迴場屋屢黜於有司而不改力磨桑硯
之堅四舉於禮部而後成始棄韓檠之短冐然出仕凛
甚曠官非庇覆之是依恐顛濟之未免夫子之墻數仞
尚祈受教於師門杜陵之厦萬間所願棲身於徳宇
　　通江西運使曹介軒
簜節觀風夙仰崇臺之峻理曹議讞叨居列屋之卑以
昔焉親炙之無繇而今也趨承之有幸三薫贄牘百拜
典籖某官玉振而金聲凖平而繩直所學乃經濟彌綸
之道其業則潔靜精㣲之書於真實地著工夫始者自
誠敬而入從原頭處去理㑹超然得本領之真考韋編
三絶以來盡芻狗諸家之説謂田何而下凡專門者幾
獨伊川所傳為造道之精方理探極前是生兩儀兩儀
生四象四象生八卦迨心涵妙處吾聞先儒先儒聞三
聖三聖聞諸天以此而發㣲闡幽以此而開物成務至
若昕庭之大對巍然進士之甲科謂世變以降何嘗有
安而無危有治而無亂惟英君者作斯能轉亂而為治
轉危而為安是之謂大易之道窮則變變則通於此見
先生之學誠則明明則著果膺親擢幾列倫魁矧今乾
九五之大人才際時龍之御泰九二之君子又新治象
之開雖曰否終則傾當思復徳之本或益之乃可致龜
朋之助不節若何以窒蠧財之原主德固無過而小過
至於大過者所當思世道雖巳濟而既濟終於未濟者
所當慮艮止也君心之善方萌而未固者不可以不堅
定坎險也邊境之事有備而無患者不可以不豫防惟
明公熟記於心庶他日大推所學無但曰吾職轉輸而
已而不為當今平治之圖側聞丹扆之興思非乆洪樞
之入秉悉攄素藴徑上黄扉某拆襪短材濫巾末第立
身行已惟知實地之可憑洗手奉公直欲仰天而無愧
初筮二水之戸誤為漕臺所知挈來鴈峯俾贅烏幕兹
叨李掾又值𤓰時非雲天庇覆之是依則風雨震凌而
奚恃此運使最識大體所期髙過於仞墻㣲司理幾誤
平人惟有盡心於職業
　　通江西帥趙月山
帥垣顓閫元戎陳十乗之儀理掾備員小吏托萬問之
庇况昔也快鳳凰景星之覩矧今焉又烏鵲明月之依
受容察與他人殊謹熏沐以賤名徹某官凖平而繩直
玉振而金聲所學孔孟顔曽其文歐蘇韓栁王茂洪過
江為第一流人物可以鎮浮小范老行邊有數十萬甲
兵長扵制勝盖天之福人國為世而生名公豈偶然哉
必有以也仰岷峨之鍾此秀信乎蜀珍矧國家之寳惟
賢粹然趙璧偉真儒之無對見吾國之有人厥今寳祚
方隆金甌尚闕帝以江淮之重國之門戸所關誰為朕
行徒得君重南至召陵北至無棣豈容土宇之中分東
望夏口西望武昌正欠舟師之一捷全憑妙筭逺制窮
邊南海疆理命召來宣行復輿圖之舊北門鎖鑰非凖
不可載清沙漠之塵然後鋪張鴻烈以之丕顯雄謨長城
逺矣顧績用之彌彰以我公來豈凡庸之可後入秉樞
機之要共調鼎鼐之勲以展經綸之規摹以宏久大之
德業某奮身寒苦賦分偏慳方陛對極言司馬公亟稱
其入等柰書生薄命歐陽子不放其出頭正衆議軒輕
之間得明公主張之力然天子自為座主故廷試不稱
門生如此知遇之深豈止輪囷之感矧又在走趨之末
尚祈宏覆露之恩繇江西安撫而拜大參願繼中興之
賢相為南安司理而辨疑獄敬希前代之儒宗
　　通憲司俞松澗
皇華遣使夙欽六轡之光藍綬抗塵幸托萬間之庇望
崇臺而拜謁馳短槧以效忱某官精神玉壺之氷氣
槩金莖之露其道足以開物成務其學足以尊主庇民
上䂓姚姒下逮莊騷極羣玉而博覽髙摘屈宋濃熏班
馬兼衆作之所長頃未離場屋之時已大為縉紳所予
迨騫華於月殿旋接武於雲衢逰蓮幕則以賛畫稱宰
花封則以撫字著最是一麾之出藹然五袴之歌處事
則折之以理而人服其詳明治民則代之以寛而政尚
乎平易均之作牧不無難易之殊何者為功莫甚凋殘
之後嘗以前賢而考艱哉循吏之稱若黄霸之守穎川
與文翁之治蜀郡皆在承平之日不過撫摩其民眷惟
瀟灘素號樂土粤自干戈兵革之後遂成瓦礫塗炭之
場惟帝念民煩公出守相與集安安之福未嘗求赫赫
之名竹使分符在昔巳歌於來暮棠隂滿地至今猶切
於去思此愚為隣邑豐城之民嘗親見先生清江之政
因稽近事惟有二賢張松山持節於湖南王留耕建臺
於江右皆由此郡即峻他除惟明公旋陟於臬司在今
日復司於漕運雖槩以留耕建臺於江右則異然比之
松山持節於湖南則同帝眷愈隆民望尤屬然崇臺之
職乃大計之攸關爰自比年以來不勝斯民之困惟論
道經邦之手乃全制用之方非正心誠意之書不載生
財之道此乃明公之素學奚待小子之贅言第恐丹詔
飛來紫宸促覲鮮于為一路福難久為京漕之淹蕭何
乃萬世功行即重鄼侯之拜風雲之㑹頃刻以須
　　通臨江守李菊窩
竹使分符行托二天之庇花封試令愧非百里之才以
半生親炙之無由而一旦摳趨之有幸將歴階而伏謁
先率牘以通名稽首瓣香俯躬文席某官凖平而繩直
玉質而金相漢清議之家單傳名節唐宗英之裔官様
詞章然此特以世譜而言又孰若論當家之事嘗考先
朝執政仰惟竹湖先生比乾淳諸公箇様人物紹濂洛
一脉吾道宗師憶昨嘉熈之間勉為先皇而起其出處
關世道之輕重其論列係民生之戚休為國老臣上方
呼於内相留佐天子人屬望於端明夫何幾詔之徵來
而乃扁舟之徑去使今世知有難進易退之節皆先生
倡為特立獨行之風亶惟我公克肖乃父尚論其世宛
然棠笏之猶新歸視其家蔚若槐隂之如舊縱未復青
氊之故物亦當峻紫槖之穹班而乃唾視九遷廉取一
郡用心寧寛厚而不流於激為政寧優柔而無過於嚴
鑄鐵成金鑄頑成仁可傳循良之吏賣劍買牛賣刀買
犢俾安耕鑿之天此真賢太守所為夫豈今俗吏可語
佇看政最上結主知顯膺細書一札之褒榮繼刺史三
公之躅某間關未第荏苒半生初筮零陵訪漫郎三吾
之跡再尋横浦挹濓溪一脉之源不自度其疎愚乃冐
膺於䌓劇頗聞喻水久興謝推不去之謠豈謂師門遽
有求可使為之許少陵廣萬間庇幸托帡幪士元非
百里才願逃瘝曠
　　謁湖南倉趙端齋
泝西江之水嘗曕仰於使星望南嶽之雲喜皈依於恩
造既仲也得摳趨於丈席豈伯子不鑚仰於仞墻以半
生傾慕之心遂一旦從遊之願切以弟兄之共學莫難
師友之同宗明道伊川俱受濂溪之業穎濵坡老共登
六一之門與涑水而遊者尹公漸尹公洙受涑水之辟者
劉公攽劉公敞與叔和叔則俱號横渠之髙弟堅中均
中則皆為和靖之門人以學而言則皆以孔孟為宗以
文而論則皆以韓歐為法或講明義理而為道學之倡
或編摩史籍而為通志之書此皆難弟難兄俱遇良師
良友至若郇仁郇武奴事於章安惠卿和卿僕役於荆
舒彼四不肖者固小人之雄而二大奸者尤當世所嫉
曷若吾黨之小子幸遇當時之巨儒某官宇量恢宏風
規髙潔如居漢世未多忠鯁之更生若在唐時不數詞
章之太白自收髙第即歩亨衢身雖州縣之服勤人以
廟堂而期望左右司當謹擇所任惟人臺閣事須習知
乃居此選若昔青源白鷺已煩皂蓋朱轓自應入侍於
冕旒胡乃又持於麾節帝念湖湘之重今為兵革之場
其在平時猶究心於矜閔矧當此際盍加意於撫摩眷
惟庾司最係民命惟振貧恤孤而後可以言廣惠惟貴
糴賤糶而後可以言常平惟不奉青苗如富紹庭而後
可以居此官惟舉行荒政如朱文公而後可以稱此職
此固明公之素學奚待書生之贅言第以論道經邦之
才致君澤民之藴自合作九天之霖雨豈止為一路之
福星佇收安静之庸益茂經綸之業遄歸青禁大庇蒼
生如某者文字蠧魚姓名蟣虱一舉登虎榜頗妄希進
士之榮三箭定天山亦屢奏将軍之捷諸公頗交譽乎
子厚有司柰連枉於齊生方其刻苦於功名間亦用工
於詞學雖文章末技未足為吾道之尊然科目累人止
得為程文之習重念鶺鴒之微賤嘗供牛馬之使令
葛邑司征頂踵拜二天之賜茨川董旅陶鈞皆一力之
功惟其辱知遇之深所以相汲引而進願借齒牙之餘
論庶成羽翼之深恩伯氏吹塤仲氏吹箎敢謂同聲而
迭和大木為杗細木為桷尚期並蓄以兼取
　　代謁臨江倅陳所翁
監州稱半刺之尊乆懐傾仰弟子修先生之敬獲遂摳
趨輙陳愚陋之辭仰冀高明之聽竊謂以貴下賤乃君
子之盛心委身事人此吾黨之大節故必有名世之士
始可為善類所宗豈以為孟嘗之客者多狗盜之徒執
李膺之御者皆龍門之彦每傷世道之薄因嘆士風之
衰急扵求進者掃門不以為羞甘於自鬻者上書不以
為躁是皆無恥之輩夫豈知道之流至若世有歐陽公
蘇老泉始為之客人非晏元獻范文正肯出其門今有
身為吾道之主盟手提斯文之正印其英風義槩排山
嶽而呑湖海故有抱負者所願歸其健筆雄文横河漢
而爍斗牛故尚詞華者所願學不此之徃則將焉依某
官氣塞兩間才髙一世所負乃棟梁之器大任可勝其
立如氷雪之清纎塵不染間者嘗居於朝列胡為屈佐
於侯藩道大故為俗學所譏名髙故為時人所忌倘能
少屈跬步可蓬萊之山惟不苟同拂袖去平津之閤然
上則寳之如良金美玉而人皆望以為景星鳳凰設若
有言責於時决不减慶厯之四諫使其任天下之重又
將為元祐之大臣然且尊賢而育才哀窮而悼屈來者
曲輪直桷無不見收求者渇飲飢餐無不如意譬猶太
山不以峻極而辭纎芥滄海不以浩渺而却細流故雖
衆俊之兼收猶恐一夫之不獲㣲而絲粟必也陶鈞某
為儒而迂適用者少窮簷刻苦頗知厲志於螢燈老硯
磨穿豈謂濫名於鴈塔冐然干禄拙甚謀身誰歟左挈
以右提罕矣前推而後輓歛袵仭墻之下摳衣丈席之
前安師嚴道尊不啻定夫立門外之雪迨情親意浹又
如光庭挹座上之風敢以平昔所聞少禆髙明之末嘗
誦后山之集服膺前哲之言以司馬公吕文穆虞忠肅
之編與曽文靖陳宻學吕忠獻之紀萃為一巻名曰達
賢因以觀諸老之推善尊能抑以見衆正之得時行道
此固先儒之陳迹諒亦我公之夙心如䝉賜九鼎之言
達之當路庶不使一芥之士沈於下僚
　
　
　稼村類藁巻二十六
欽定四庫全書
　稼村類藁巻二十七
　　　　　　　　　　　　元　王義山　撰
　劄目
　　通江西憲楊髙峯
某伏以孟春謹時生意融暢仰惟某官霜嚴一節風動
列城九重簡知兩間協賛某謹端筴拂蓍諏日之吉九
頓百拜貢忱于大籖臺首丐台照
某欽以一路福星生人之司命係焉舒之為春歛之為
秋胸中自有一造化寒暑小物望而退舍彼又焉能為
沴茵鼎小忠不敢為執御者告
某兹審光膺宸綍就易使華暴公子之名豈専㫁擊雋
不疑之母好在平反喜動潘輿懽騰漢部伏惟慶愜某
官淑問如臯陶式敬如蘇公持平如張釋之于定國帝
以綉衣持斧乃人命所關非廉而明者不輕畀嘗聞易
六十四卦凡刑罰之事著於大象者四噬嗑曰先王以
明罰勑法豐曰君子以折獄致刑賁曰君子以明庶政
無敢折獄旅曰君子以明慎用刑而不留獄蓋噬嗑旅
上卦為離賁下卦為離離明也聖人知刑獄為人司命
故設卦觀象以明為主先生公而生明以洗寃澤物為
己任又嘗持濂溪之憲節矣濂溪不云乎利用獄以動
而明也敢以為一路賀某知有關西夫子舊矣門外之
雪座上之春後學之所共仰也日昨嘗修小夫竿櫝之
敬得以賤名氏聞每恨無由雅拜以展弟子禮於函丈
之側引睇崇臺恨臂不羽
某庸拙無倫豈堪議讞深惟横浦理曹乃我朝大宗師
發軔之地通書所謂治獄必中正明達敢不佩先儒之
訓今又得大賢君子臨照其上比荷實翁先生檄為東
湖南浦以來曠官有誅席藁俟罪惟三宥之
某聳聞霜臺大建一芥小吏所以事長事貴者何敢廢
禮謹課儷語一道少當瓣香觸突崇威不暑而汗倘辱
電擲萬億秭之幸
某揆分綦微不敢僣申使閎五城十二樓寳眷之問恭
想吉星次舍福慶無邊新治一切委使敢不端笏以承
　　通江西帥趙月山
某伏以孟冬謹月翔風兆寒恭惟某官斧鉞専征金湯
鞏固九重注倚二儀昭森某謹端筴拂蓍涓日之吉東
向九頓首百拜以賤名聞于都督府首丐台照
某竊惟國家置元帥府其撝呵雷霆則奔走羣動其叱
咤風雨則潤澤羣生川君瀆神且為之後先擁護寒暑
小沴望而退舍茵鼎小忠不敢為執御者告
某仰惟某官學通六藝忠貫三精其謀畧則荀攸賈詡
之宻其經濟則周瑜魯肅之英其吟嘯則謝安庾亮之
雅其牧御則羊祜陸遜之仁大厦之棟梁洪流之舟楫
也四郊多壘此為何時惟硬脊梁可以當大事任本朝
自國於東南以來江其門戸也淮其藩籬也藩籬固則
門戸安矣二三豪俊為時出整頓乾坤濟時了行且誦
杜老淨洗甲兵之詩後當紀之旂常勒之金石邦其永
孚于休某敢預以為天下國家賀某嘗聞帥垣顓閫號
小朝廷屬吏之事長不敢以賔主見豈特䖍若小侯之
事大國哉瞻望牙纛何時得與戎服左執刀右屬弓矢
帕首袴靴者同一羅拜
某豫章晚學聞道也未四叨秋賦僥倖一得壬戌塵忝
首䝉大魁文先生拈出由甲而乙天實為之某亦嘗進
拜師墻控九頓首謝䝉予其進眷愛之意彌隆勞問之
辭備至感激知遇永矢弗諼今也幸又以牛馬走服役
於使天照臨之下或者造就之機其在此乎願以此身
納之化冶惟先生念之某不勝願望之至
某辱知舊矣深惟事長之禮不可無以為贄謹課儷語
少當瓣香觸突穹崇罪當萬坐倘辱電擲榮幸倍萬
某頗識分守不敢僣申使閎星珠月璧之眷伏想自天
錫祉中外惟均某服在末寮奔走職也履封恐有指呼
敢不端笏以承
　　通南安周竹友
某伏以秋髙氣清玉宇如洗某官擁麾在道先聲已雷
上下神祇夾扶奔衛某齋祓百拜頓首羾賀函于大籖
臺恵徼省覧
某載惟盱為江西名郡龜湖之清姑山之秀草木不足
以當其竒而異人出焉皆扶輿清淑所鍾也動與理俱
静與理㑹何福不除膳服小忠無庸凟于執御者敢畧
之
某恭審昕陛疏恩名藩作牧分漢符而出來臨南楚之
邦奉雋毋以行尤便北堂之養信矣人間之勝事喧然
境内之歡聲皆翹首延頸以俟涖止伏深慶愜
某仰惟某官人品一代之宗師學術六經之源委誰不
朱轓皂蓋罕聞斑老莱之衣縱令金馬玉堂孰若燕僖
公之宇此一叚事真二難并孟浩然賦萱堂之詩身尚
離於侍側潘安仁奉筍輿之樂時又在於閒居俱未若
兒典雄藩母垂鶴髪聚此一家之和氣融彼千里之陽
春嘗以本朝而觀孰為慈親之譽蘇易簡之母薛陳文
恵之母馮皆以賢稱卓哉前比行矣肩輿而上殿駢然
錫宴以疏封閭里兢稱縉紳歆艶
某生平一瓣香置之懐袖乆矣擇而後炷惟是誦髙文
於方冊企佳譽於班行自謂無縁可以梯接今不逺伊
邇得身親炙矣横浦雖天一方然我朝道源一脉實於
此乎基之某為之喜曰前有周濂溪於既徃後有周竹
友於方來郁郁乎文哉吾從周
某劍水一書生聞道也未腐爛黄冊四獻始售塵沗乙
科再調兹闕材質朽下議讞非長凛乎覆壓之是懼詎
意今兹得以末屬效駿奔杜陵之廣厦萬間白氏之大
裘散蓋非幸歟自賀其逢喜至距躍
某時文手耳於抽黄對白語非曰能之然事長有禮非
文無以為贄不善為斵血指汗顔倘辱電盼其為光寵
不啻萬億秭
某揆分綦賤不敢僣申使閎五城十二樓列仙之問新
治一切委使敢不端笏以承
　　通江西漕使劉實翁
某伏以孟夏謹時暑風清穆恭惟某官鵲袍舄奕錦晝
光榮風采一新穹祇拱相某謹熏祓九頓首百拜贄敬
賀床䖍祈台丙
某嘗聞吉人君子動與理俱散而為一路之春風和氣
何福不除老佛氏葆練之説妄也寢餗之説贅也某僣
敢畧去某比者使節東來嘗於梅關道左膝行雅拜修
事長之禮仰䝉畧去位貎特賜予潔一被光采百倍感
激知遇千喙難宣
某竊惟轉運副使自唐始厥選甚不輕也嘗以宰相兼
領矣國朝尤不輕畀伏讀國史有嘗為轉運而號為一
路福星者惟鮮于公迂叟有云今復以子駿為轉運誠
非所宜然欲救東土之民非子駿不可兹者伏審欽奉
宸綸再持使節大江以西莫不懽忻踴躍而言曰是前
日漕五羊而民歌之曰運使如水清徹底者而况鄉郡
之除榮於晝錦歐公之記不云乎髙牙大纛不足為公
榮元圭衮冕不足為公貴惟徳及生靈功施社稷此公
之志而士亦以是望公豈止誇一時而榮一鄉哉敢誦
此語為先賀
某門人也棲身宇下毫髮不出他人之門頂踵無非大
造之賜今此又遇使星臨照而某又以賤役獲在走趨
而今而後倚頼燾持之恩不一而足非幸歟雖使自謀
亦不能如是之巧安得不為距躍三百
某仰止師墻實在門生故吏之列賀語不當落人後亟
修儷語少叙卑忱一目擲去幸甚倍萬
某揆分綦賤不敢僣申使閎五城十二樓列仙之問横
浦恐有委使敢不端笏以承
　　代通京尹洪雲岩
某伏以陽暢之月霜曦晶明恭惟某官麟符増重天寵
維新九重簡封兩間協相某謹端筴拂蓍諏日之至吉
仰申賀厦之恭重慈下鑒
某竊惟一代異人受明天子休命來為天府民物之主
山君水妃莫不奔走率職擁護後先區區寒燠又焉敢
沴鼎餗蕭薌是時劼毖者僣敢畧去
某兹審上睠神京中謀大尹渙揚尺札聽朕訓辭壮觀
上都煩公彈壓伏惟懽慶某嘗聞之天目之山苕水出
焉有龍飛鳳舞之状自紹興有詔為行在所遂為帝玉
州恭惟某雲岩先生巍峩八座之尊彈擊千里之地蓋
嘗伏讀前史三輔之置自武帝始試以漢世而考類當
京兆之稱然而才力巨者以斷制為能耳目察者以發
擿為巧故道德之味每為刻薄所勝而根本之地反有
削弱之形惟本朝先正則不然杜正獻尹京則治尚公
平范希文尹京則政甚閒暇雲岩之再為臨安也蔽芾
棠隂不盡前時之遺愛顧瞻枌社居多某所以曽逰伏
想東坡之憫農勞乖崖之弛鹽禁利民之事不一而舉
㑹有以知開封府拜相故事為上言者
某比者䝉恩陛辭嘗得摳衣丈席仰䝉師慈以遺簮舊
履為念揄揚愛助端出吹噓逖逺階符屢更蓂莢横浦
僻在江西盡處邈天一方望長安於日下惟有誦江東
日暮雲之句
某老矣一麾得郡在省徭雜處之地已交郡事延見父
老具言聖天子所以撫摩愛育之意雖岩冗嵠峒之民
莫不投戈折箠羞前之為即此事可見人心天理豈終
於不可化誨惟當以昌黎所謂一以為龍蛇一以為赤
子以待徭民則省民亦與之俱安矣若夫廉勤二字平
日得於師門者敢不服膺
某辱知舊矣深惟事長之禮不可無以為贄謹課儷語
少當瓣香觸突穹崇罪當萬坐倘辱電擲榮幸倍萬
某頗識分守不敢僣申使閎星珠月璧之眷伏想自天
錫祉中外惟均某服在末寮奔走職也履封恐有指呼
敢不端笏以承
　　代通揚州制置李庭山
某伏以孟秋謹時老火猶熾㳟惟某官斧鉞専征金湯
鞏固冕旒簡注穹垕夾持某謹三宿齋沐以氏名聞丐
垂台丙
某竊維國家置元帥府其撝呵雷霆則奔走羣動其叱
咤風雨則潤澤羣生川君陸神其為擁護先後莫敢不
承厥職寒暑小物望而退舍茵鼎小忠不敢贅為執御
者告
某嘗謂揚州古都㑹號小朝廷屬吏之事長不敢以賔
禮見又豈特䖍若小侯之事大國哉某聳聞宇宙之隆
名未遂星鳳之快覩行將與戎服左握刀右屬弓矢帕
首袴鞾者同一羅拜
某仰惟某官學通六藝忠貫三精撐托東南半壁之天
控制西北二邊之地輕裘緩帶雍容有叔子之風羽扇
綸巾談笑走曹瞞之敵揚為巨鎮薔薇溝之美麗茱茰
灣之清泚遊觀之勝未暇也載惟南躡乎鉅海之滸北
壓乎重淮之流蓋自唐以来為節鎮南渡後尤為大藩
屏登摘星樓江淮南北可一目而盡又逺想破全於新
塘之時皆天下竒勝陸續既徃之殊勲恢拓方來之雋
軌自此而紫樞黄門有唐李徳裕入相故事在某拭目
以俟
某材質朽下得效駿奔自賀其逢喜至距躍
某謹課儷辭少申事長之禮倘辱電擲萬億之幸
某頗識分守不敢僭候潭慶有所委使敢不端笏以承
　　代賀左史馮初心
席前疏渥柱下陞班鳳閣摛辭久仰舍人之様螭坳秉
筆又兼學士之榮國典増華儒紳交慶伏惟某官任重
而道逺器大而聲宏其學問為真儒宗其文章號大手
筆剛惟嫉惡獨秉乎鐵石之心廉不沽名確守乎氷雪
之操乆膺簡注徑陟清華竊惟修注之司實係禁嚴之
職雖上無過舉初何煩直筆之在旁蓋古置史官正欲
警非心於未動不特晉班於雲霧又將渙發於風雷左
史記事右史記言固頼切劘於君徳外制掌書内制掌
誥尤資粉澤於皇猷眷愈重於冕旒進特㕘於機軸由
起居之官入東西府可平步升自翰林而相凡二十餘
有故事在某聳聞除目深激慶悰望五色之雲透知瑞
氣捲一簾之雨願丐餘波恭惟賀私仰祈台丙
　　代賀右史王侍郎
發號楓宸陞華柱史細旃廣厦固嘗説金殿之書彩筆
丹墀又來侍玉皇之案清光近止輿論翕然恭惟某官
其業則博學宏詞當世之宗工巨筆自先秦以來未見
之典籍富貯胷中至組練而後一變乎繪絺復見古作
果持老筆入直禁庭夜宿鸞坡試興元等詔諭㫖之手
日親翠幄講説命三篇格君之辭乃今符柱下之一星
自古重螭頭之二史既要地據𦂳班而立則台階可平
步而升岩叟擢起居即登樞府正仲除修注隨拜右丞
此儒者榮皆當家事某棲身厦庇喜聽郵傳望五色之
雲遥瞻瑞氣捲一簾之雨願丐餘波恭控慶私仰祈台
照
　　賀贑守胡石璧
昕陛疏恩台藩作牧瞻余襄公之坐處仍此來遊訪趙
清獻之留題居然如舊旗旄改觀襦袴先聲伏惟歡慶
某仰惟某官於知行處著工夫以真實地為踐履人謂
何無忌似舅惟公獨立而無朋世言胡安定教人其學
由體而達用凢麾節之所至其風采為如何如髙山深
林龍虎莫測其變化如青天白日奴𨽻亦知其清明迨
髙卧乎東山嘻九遷其何物元城之問曽不通於政府
質肅之書未嘗至於京師嘗侍丈席之傍親聆謦欬之
及非不知有速化之事决不肯為阿附之徒此硬脊梁
乃真石璧故聞先生之風者鄙夫寛懦夫立而充先生
所學大臣法小臣廉乃今不薄淮陽而來肯為章貢之
重福千里幸矣澤四海謂何行迓詔綸即躋法從某辛
苦一燈四充秋賦沗竊乙科再調銓曹叨受兹闕惟是
某讀書不多聞道也未每於當世之鉅人名徳未嘗不
願北面而事下風嘗謂石璧先生今第一流也學問為
世儒宗文字為大手筆政事為妙監司他日論思獻納
則為名侍從輔佐彌縫則為賢宰相後學晚生捨此将
安之乎
　　問候祕監文文山
某不天先君藐棄禍鉅痛深首辱慰唁扶憊跪讀悲感
盈抱未果造台墀俯伏九頓以謝拊已自訟凛如負芒
泰度包荒諒䝉矜貸某故臈訪聞緑綈一封喚歸禁近
善類皆曰君子道長時也衆陽用事躋世唐虞指日可
冀乃正月之朔恭覩御筆峻除某官可直學士院跳郎
星卿月而上著之紅燭紫薇之地位置甚清公論惟允
玉堂得真學士矣先生之文黼黻皇猷金玉王度一揮
九制文詞典雅真有三代之風自大魁而知制誥罔俾
蘇陳二公得以専美于前矣娥眉之嫉胡為乎來哉得
非道大者難容名髙者易毁直如磨而不磷湼而不緇
何考槃在阿碩人之薖青原白鷺能乆留乎鋒車搖搖
行矣徴召狀元大拜者有吕文穆王文正李文定之芳
躅在某翹企以俟某去冬奉先君襄事後人子之情不
待霜露既降而焄蒿悽愴常割于懐久當熏沐尺箋為
師門敬素冠奕奕何等姓名不敢以凟非慢也令弟某
官綵侍雍容塤箎迭奏誠一家盛事怡聚乞呼名
　
　
　
　
　
　
　
　
　
　
　
　
　
　稼村類藁巻二十七
欽定四庫全書
　稼村類藁巻二十八
　　　　　　　　　　　　元　王義山　撰
　祝誄行狀
　　龍興路五學教授告廟文
聞之孟軻曰人之患在好為人師某里人也而職教焉
非父兄之執友則朋軰之同儕詎敢曰為鄉里師乎某
嘗為國子正今又分教於鄉漢胡母生齊人也為博士
而歸教於齊學者宗之某無學之可宗而敢援此例將
有叱而去之者曰此非子坐
　　東湖
某聞師之所存道之所存也某聞道也未而敢為人師
乎昔胡文定為太學官歸教鄉里文定則可某則不可
　　宗濂
某聞師者所以傳道授業解惑也三者而無一焉抗顔
講席多見其不知量也抑嘗聞之師道立則善人多某
不敏請事斯語
　　縣學
郡有學古也縣有學自宋始惟洪既有郡學又建湖濂
二書院於附庸又建學焉聖人之教如水之在地中無
所不在譬如鑿井得泉而曰水專在是豈理也哉某何
人斯職五學之教敢曰君子之所教者五
　　祭實齋劉尚書
洪範五福自夀富康寜攸好德至考終命五者備矣先
生既夀且康不特德為天下逹尊而齒爵又為天下逹
尊然獨不以富稱生平一㢘瑩徹千古殿南海之邦象
犀珠玉萃焉曽不手涴富求於先生而先生無求於富
欠五福之一他人以為欠而先生則曰吾無欠矣以貴
言先生有五福之所無以富言先生無五福之所有富
與貴先生何心哉至於命以考終此又今世所難者天
之報先生厚矣某病不及嘗藥殮不及撫棺今又以采
薪之憂不及修瓣香敬嗚呼痛其甚歟嗚呼痛其甚歟
　　祭山居劉候官
哀哀山居而止於斯家庭之學曽未及施所學伊何救
時之劑公而大用廊廟之器假令萬鍾焉能凂公母謂
所到止於一月哀哀山居修短皆數出師未㨗而身先
死少陵所以為武侯哀從古如斯獨山居哉愚嘗評公
一世之雄卧百尺樓餘子下風珪璋琰璧不假彫琢海
鯨天驥不可覊縳其學汪洋淵乎向舒讀盡人間未見
之書作為文章翔蛟躍鳯睥睨韓栁越軼屈宋公有英
嗣必世其科曽遊廣寒蜚聲巍峩天地中間惟理不朽
六藁猶在詔今傳後山居雖死不死其名彼富貴者鳥
獸好音山居逝矣欲見無所潔觴一奠隕淚如雨
　　祭徐伯康
士庻人三月而葬也公以名父之子天靳之夀讀父之
書而不得用於世死又後十七年而葬禮歟非禮也豈
人子之情有大不忍於心者故廢禮而用情歟雖不合
乎禮然亦可諒其情矣嗚呼人子之情天下之至情也
聖人縁情制禮得不諒人子之情乎嗚呼
　　瑞金知縣愚齋聶先生行狀
先生姓聶氏諱嚞字愚仲世居臨江軍清江縣修德鄉
石洲里家世儒科天聖間有登進士第者諱言熈寜間
有登進士第者諱復先生其裔也聶族望於清江舊矣
曽祖諱公彦祖諱侯服父諱次山俱以詩書燕其後先
生生嘉定癸酉之癸亥癸卯癸丑義山垂髫時間徃外
氏家外祖父令同羣兒角對偶毎試輙弗敵先生齒髪
壯刻苦自厲屢試塲屋不偶寳祐乙卯始㧞清江解明
年試南宫知舉竹所陳公顯伯定其賦魁天下忠齋留
公夢炎讀其論曰此有學識士也䇿微誤竹所以本房
副巻朱君值易之竟以第五名賦入等今湖南帥幹鄧
君林留京語人曰林得之頥齋鄧公坰省魁初取清江
聶嚞因謝有司竹所謂先生曰公為省元七日科第髙
下固分定人皆為先生惜先生處之裕如也初筮贑州
贑縣西尉再調宜州教授未赴改辟臨安府右司理參
軍秩滿辟浙西帥司典市酒庫以考舉及格改合入官
㫖授宣教郎差知贑州瑞金縣事先生未及赴病矣暨
歸猶力疾哭先君甚哀是日抵舍未暮間冠裳見家廟
禮訖又冠裳見族姻如見家廟禮又禮訖觴族姻以下
賔退入坐正寢環諸孫四旁相勞苦甚悉夜向晨顧謂
左右曰吾在途嗜睡如酣然寢不安席堅忍自扶以迄
於歸言訖整襟拱手而逝時咸淳丁卯臈月十有九日
也享年五十有五嗚呼曵杖逍遥之歌易簀戰兢之言
此聖賢事也非先生學力到處其何以死哉初先生病
臨安旅中戒其子曰我母效里中某官病未終丐棺於
京尹吾計吾囊俸餘亡㡬僅可棺全吾以歸吾父母嗚
呼士窮乃見所守先生病且殆不旦夕死獨不肯向人
道乞字此豈窮困所能屈哉是殆與孟郊之食苦薺韓
愈之無緼袍陶元亮之不折腰同一堅硬聞先生之風者
頑夫廉鄙夫寛薄夫敦懦夫有立志嗚呼人不能窮而
天地窮之悲夫葢先生之學所以不為死生得䘮貧賤
禍福所恐動者全是飬得剛大之氣故見之行事無非
自是氣中發出來世有一等衰颯懾怯又有一等私意
纒繞之人其身未死而氣巳先死先生身雖死氣浩然
天地間不死也先生自㓜不好弄儼然成人篤志問學
家寠甚無貲買書從朋儕借録外祖父伯舅為典衣鬻
産教之距所居十數步有小齋先生閉户讀書雖祁寒
不爐夏不扇老母歸寜先生入拜堂下羣犬喧吠如生
客葢先生昕夕與書俱以至忘歸老母歸語其故先君
躩然曰果爾肯屑為兒友否羅致之俾共學焉書同燈
坐同席寢同衾窮晝夜之力鑚仰於學者葢十餘年先
生學益進遂同就正於前南豐尉金川雲林楊先生攀
龍雲林江西賦家哲匠嘗試教官又試博學宏詞科先
生自登師門屹然為士林表儒門下髙第屨滿相率而
尊之曰愚齋先生服其教者不特為魁岸偉器且薫其
德而善良焉先生於燈窓用工最苦今世士子取科舉
之文如詩賦論䇿蠅頭細書出於手澤者數十帙類編
先儒文集前乎書肆所未有口吟手抄彪分臚列其為
帙十四先生曰是未足以恵後學於是窮搜廣覧聚百
氏之書㡬充棟取先儒為正宗括其精髓盡五年心力
書成凡十有二帙名之曰友録士友互相傳冩為矜式
嗚呼先生用力於斯文至矣方其未尉贑西家食需次
猶不巳於學反覆考亭四書繙閱本朝名臣言行録采
取其可資立身之本編之成書曰士學心録可逹之治
人者别而異之曰仕學如是又十餘帙故其行修於家
逹於鄉而信於人其學問於師得於心而措之民皆自
講貫中來也開慶巳未及𤓰贑守雲西陸公景思以文
雄當代於士少許可識先生文墨間以初筮未應舉止
以文華上之於朝其詞曰雅器玉温英辭金振葢亦確
於許予者是年冬北兵瞰上流所在澒洞贑雖僻一方
多㓂警邉塵一關輙圑民兵設烽燧築排柵尉皆身之
奔走䟽附曽靡寜日時有以清野之説獻憲守雪村撫
公鼎是其議下令撤城西民居先生爭不勝被檄後故
緩其事後亦無他虞民居頼以不毁贑民至今德之鄉
有殺人者事巳逾年不知殺人者名縣慿寸紙以數人
姓名下尉捕先生巳疑其非潜加搜訪得真殺人者縣
所指果皆平民或曰尉捕盗有功當上先生曰尉職也
以人命易官爵非所志輙巽謝贑境有劉村園頭兩鄉
對峙世相讐小有爭輙相屠先生履其地覆其爭之由
械其尤無良者致之縣縣欲盡蒐其徒芟之先生不可
悉致其人於尉坐之兩廡以義理曉之爭者百餘悉相
顧自責曰尉活我也相與釋私憾結歡盟羞前之為持
牛酒轉相問勞往還居三年賢勞備至逮事憲使恕齋
呉公革一日民有訴邑事不公者十餘狀恕齋叢其事
於尉期以五日葢將觀其所處也先生不由吏手如期
悉定奪以申皆中肯䋜恕齋竒之遂有造就之意書滿
贑民議即某地像而祠焉先生聞之曰尉小吏受容察
於䑓府之下免過幸矣顧敢爾繼又聞有私繪其像於
家者亟畀之錢巻而蔵之㑹吉之龍泉闕令恕齋以先
生辟命將下恕齋建䑓西總再調取宜州令官恕齋尹
神臯首白之廟堂辟先生右司理先生介潔髙逺以吏
塵困人猛欲就冷職誓不以書生試獄吏牢辭至再恕
齋曰公廉明如此何官不可為勉彊祗事恕齋後謂人
曰吾為天府得兩獄官謂先生及廬陵許君雷發也庀
職以來随事爬剔惟求無愧俯仰官爵不論也禍福不
計也獄有二事一則曰冐官爵而戕人命一則曰殘骨
肉而據家財其力可通神而吏又舞吾法葢州縣數年
不决之獄先生據按推詳姦狀俱白試以利弗動脅以
貴弗怵某至含沙肆毒㡬入䑓評後二姦卒正典刑先
生之名遂滿天府上下莫不敬其廉能雖閭巷小兒亦
知有聶司理克齋徐公復以廉平舉恕齋以亷介舉平
齋趙公汝暨以持身端謹舉厥後被㫖薦矣又以先生
才學操守聞於上期年間三剡如寄有貴介貪先生名
欲以京剡舉謝絶之退謂所親曰吾不敢以父生師教
之身而辱於戚畹之門葢其所學正大自貴重其身如
圭璧靜見孫公子秀尹京於縉紳間稔其名一見青眄
㑹華亭有巨室因糴碎家先生曰華亭為邑嵗糴止十
五萬某人一家耳家不大於邑而倍其數三十萬有是
哉白之府府轉白於朝卒减半靜見由是期以逺器不
數日以學識優長趍嚮端潔舉不閲月而石溪呉公舜
龍為之合頴節齋陳公訪以遺賢為憾舉先生善聴獄
訟盡公得實科而肯齋李公芾亦以從事郎舉關陞兩
考内五削俱圎吾黨皆以先生通籍為賀先生曰吾之
心豈祗媒一身苟禄計哉毎書戒其子必以充廣德心
力行好事為訓秩滿市民爭綵旗幟以華其去有庖空
但酌西湖水及靣上三年無愧容等句杭民駭瞻謂前
此所無有六考既書㑹任内有慶因微𤯝法碍通班以
典市酒入辟留幕府肯齋政事間凢心力不逮者悉以
委之南廂闕求官者十數肯齋曰此非氣魄如夏秋不
可卒不他畀攝事期月能聲滿京國識者遂稱其有剸
繁治劇之才先生官於桂薪玉粒之地凡四考介峭屹
立食止菜無異品西山先儒謂斯民不可一日有此色
士大夫不可一日不知此味惟先生可語此葢其安貧
樂道毎曰為好官不若為好人故自入仕以來行事之
纎悉必記而養廉微俸亦别籍以識意葢曰事不可對
人言者不可書則吾不為之矣貨之悖而入者不可記
則吾不有之矣此亦清獻露香告天之遺意嘗自賛其
真曰仰不愧俯不愧内不愧兢兢此心戴天履地推是
心謂造物當滂沛其報而所到止此嗚呼痛哉性儉約
弊裘故褐終身不易最友孝方伯舅卒襄大事稱家之
有無未嘗等其費於二兄伯舅始娶敖氏生輝森繼徐
氏生先生及焱先生處兄弟無間言視二兄急難不啻
巳雖兒號妻啼寜弗顧自登第後毎以養不及親為恨
其之官也迎兄就養弟焱出為族人後年未三十而死
上有垂白之祖母事之如巳母下有垂髫二女撫之如
巳女娶同邑楊氏子男三人端與見禮部待省端茂端
佑俱秀而文人謂先生有子如此死無憾端茂以父命
繼弟焱後女二人長適同邑彭果次適豐城熊以道皆
業儒孫男四人孫女四人俱㓜其孤將以咸淳巳巳九
月奉柩葬於新淦縣欽風鄉白羊嶺鷓鴣山之原俾義
山狀其行將以乞銘焉義山竊惟先生之學自養氣入
先儒謂人若有氣魄方做得事成世間禍福得䘮利害
方敵得去不被他恐動又謂氣至大初無限量至剛不
可屈撓葢天地之氣而人得之以生者惟能得其所養
無妄為以害之則本體不虧又謂浩然之氣纔説浩然
便有剛果意富貴貧賤威武不能移屈之説皆低不可
語此氣先生於養氣上用工最深故死生不為之動肯
齋且以氣魄稱而先生自賛亦自信其仰不愧俯不怍
葢方困阨時手不書乞米之帖口不誦乞巧之文故其
氣不為窮乏餒使其立乎人之朝當大事任汲黯多慾
之諌朱雲折檻之忠張綱埋輪之勇王義方對仗彈李
義府叚秀實舉笏擊朱泚陽城裂裴延齡麻韓愈上佛
骨表孔宗魯扣鐶大呼唐子方論燈籠錦是皆先生所
敢為嗚呼言有大而非誇衆人疑焉逹者信之嗚呼安
得起先生於九京而與之論養氣之學哉義山痛念㓜
從先生遊不特相與厲舉子業於躬行踐履上件件㸃
對小有過必靣規無少假借雖情好本兄弟然敬而憚
之甚於嚴父哲師之臨其傍凛乎法家拂士之議其後
也義山壬戌竊第太常先生有書自贑來以其生平所
受用者力行好事充廣德心八字相懋勉嗚呼先生棄
義山而徃行而無所詣也疑而無所訂也瑕而莫予攻
也怠而莫予鞭也嗚呼巳矣以先生氣節如此而不得
傳於史其官守之卑又無言責以洩胷中剛大之氣噫
柰何其
　　徐侍郎逸事狀
宋徳祐甲戌北兵渡江舉朝相顧失色余徃訪正言徐
公與論國事聞䑓諌哭聲震天御史中丞陳過庭哭尤
慟明日過庭先走又明日監察御史李可走又明日監
察御史潘文卿走獨公徬徨不忍去謂余曰自古無走
䑓諌閱月除公左史兼權户部侍郎然問過庭可文卿
當愧死不死初平章賈似道督師江上自度力不支將
議和權也畏公議弗敢欲其議自䑓諌學校出貽書政
府逹意於公公毅然不從嗚呼壯矣事亟謀遷幸權也
公抗言陳堯叟請幸蜀王欽若請幸金陵皆非惟當固
守京城嗚呼又壯矣明年詔守和寜門和亦不及事矣
未㡬京城失守遷亦不及事矣公諱卿孫字麟仲一再
魁鄉薦壬戌省試高列自初筮潭州善化主簿至正言
多可書最是令衡山尤表偉故事作邑最者除察天子
以公政聲卓越除公監察御史路𦂳矣等而上何官不
可為其所行事又當大書特書不一書雖然忘言可也
宋亡士大夫多逸事無以懲勸千萬世取以告太史氏
　
　
　
　稼村類藁巻二十八
欽定四庫全書
　稼村類藁巻二十九
　　　　　　　　　　　　元　王義山　撰
　墓誌銘
　　清江楊居士墓誌銘
余家豐城去清江甚邇甚邇而甚逺曷邇而逺以邑異
其郷之行好事而不求聞於人者罕與耳接雖接弗詳
也一日有以楊公善狀示余者請刻辭讀之自孝於親
睦族婣而下與人交皆與理合居郷遇歲侵與郷人共
年榖低其直之昻無德色其郷多亢壤一不雨苖焦巻
公費自巳未夏堤其水俟田之渇耕者利頼之他郷或
不稔此獨歳邑委括田他郷踏地出稅租無孔遺且加
贏焉以求恱長民之不肖者公獨不媚所行皆近厚不
盡人之情其生平類漢馬少遊近世閩士黃長者不籯
金愚其子教以書俱為士林雋翹屢榜亞天之福善未
央也余曰果爾是可書遂訪於今監察御史雲屋徐公
雲屋為余言如所狀之行雲屋與公居同井又甚邇以
甚邇之言驗所狀之行於是乎書公諱義成字信伯曽
大父某大父某父某母聶氏旴江戸掾諱杞之女娶熊
氏男二人女一人孫男一人曽孫一人生於嘉熈丙寅
八月二十一日歿於某年某月某日葬於某年某月某
日墓在茂材鄉某山之原銘曰
最難得者鄉逹尊之稱可以驗里中之評嗚呼是可銘
　　月堂吕居士墓誌銘
吕氏族於洪不多見有世居豐梅仙鄉里名皇地者族
甚望家逸其譜莫詳其系之出也公諱益字舜臣尤望
於一族曽祖諱明甫父諱廷誼俱弗仕母某氏初仲父
未室先祖父為擇對曰娶婦毋以貲必有婦德乃可有
媒吕氏女者先祖父曰吕以詩書儒其家必能賢其女
是可娶㓜侍仲妣傍乃得於所聞自仲妣歸於仲父也
事舅姑以孝處妯娌以和某私竊自語是其家法然也
非有賢父兄不能是後十餘年某與清江愚齋聶公
諱嚞同學公子夢斗亦來學以文頡頏毎課試與之角
相雄長諸老先生竒之某又私竊自語曰是其家學然
也非有賢父兄不能是以仲妣孝於舅姑睦於妯娌知
公事父母孝處兄弟無間以夢斗苦於學知公學然後
知其子學方公之刻志於學也猶及師竹園于公漫塘
鄧公西坡鄒公其友也為文貫穿經史如語孟荀揚本
朝名臣言行書手自抄録字畫精楷葢公端慤士也尤
工於聲律燕處王公秋圃鄒公俱以明經擢第公遣子
執經參請皆有立夢斗學詩同經多遜之某與嚞夢斗
未弱冠為文字友嚞擢丙辰第仕至通籍某壬戌塵忝
夢斗僅試成均明年便飛上廣寒宫折取第一枝桂吁
亦晚矣公亦無及見矣非命歟始公習舉子業屢試有
司不售乃堂於居之南前有老松當户鬚眉甚古又有
此君軰參錯其間毎清風徐來有聲磨戛如琴球門列
膏壤鱗属水㶁㶁而鳴羣巘當前朝暉夕烟拱揖獻狀
省身雷公髙之扁曰月堂想夫天朗氣清之夕萬籟俱
収呼取月來屐齒印扶踈酒盃照沆瀣劃然長嘯不知
月之為此身此身之為月也嗚呼公則古矣萬古遼天
之月則不古也杜工部月明玉堂空子猷剡溪之遊林
逋孤山之詠諸君子皆與月為莫逆者也而今安在哉
豈獨公然歟天地間萬形皆有弊惟理獨不朽所可為
公賀者書脉不朽耳若夫遇歳歉則推有餘以及鄉之
人歳庚申所在㓂攘出力以衛桑梓此富而仁者所樂
為也亦處鄉里者所當為也是不可不書亦不必特書
公娶(闕/)氏先公三十六年卒子男四人孫男八人孫女
十二人曽孫四人公生於癸卯三月二十七日殁於丙
辰六月五日享年八十有六諸孤以某年十二月丙申
奉柩葬於同里之龍州將葬夢斗來謁銘某以哭先君
辭後一年夢斗曰子之琴祥矣言可文奚辭銘曰
嗟嗟吕公以月名堂種桂一枝於月中央後有興者高
掇其芳月堂雖死而名猶香
　　汪母孺人李氏墓誌銘
先君師主一張先生先君嘗曰主一仲子頥妻𢎞齋李
先生女荆釵布裳惟蘋蘩是供識者嘆其真儒家女武
寜汪君章少以文學稱𢎞齋曰是可妻以其兄之子妻
之其樸如𢎞齋女晦翁嘗謂李敬子赤子保天理仇讐
嫉人欲吾之畏友也世之君子其學足以化天下而不
能化妻子者有之矣𢎞齋之學能化其家如此今世稱
婦人之賢曰事舅姑以孝也處妯娌以和也勤以治家
也儉以足用也婦人皆能是雖然此婦人職分當然也
天下惟婦人能教子為可書初孺人適汪也生二子從
溢從潜從溢自㓜至長皆父之教孺人能相其夫以教
子一家之間父既儒外氏又儒從溢有成立甲戌試特
科入第一等授廸功郎蘄州蘄水縣尉從潜遊庠序有
聲從溢不特儒其身又儒其弟又儒其子將見曰仍曰
來儒而又儒汪氏書脉之永孺人有力焉孺人生為儒
家女既嫁為儒家婦宜乎其子孫之儒也孺人以從溢
恩封孺人女一人適建昌縣學李惟義孫男三人巾龍
旗龍以潜藩薦名禮部應龍尚㓜孫女二人長適同邑
余紹榮次適陳自立曽孫三人儀鳯翔鳯附鳯曽孫女
三人孺人生於紹熈甲寅二月乙未終於至元戊寅庚
申葬於上清鄉毛源雙龍山之陽某年某月某日也銘
曰
孺人之家儒故能相其夫儒教其子若孫皆儒
　　亡嫂孺人周氏墓誌銘
柳子厚誌亡姊崔夫人之墓曰夫人歸於夫家為婦為
妻為母之道我之知不若崔之悉也然而笄而上以至
于㓜孩崔固不若我之知也銘婦人惟族婣知之悉禮
曰内言不出於梱梱以外縱知未必如是之悉也亡嫂
故簽書武昌軍節度判官㕔公事周公某之女周清江
儒家也曽祖某祖某妣某氏某年歸於我先兄先兄諱
某先孺人㡬年卒先兄世居龍興府豐城縣長豐鄉槎
溪里去清江不一舍後徙居焉初從伯妣楊氏早嫠延
師訓子手植書種先兄與弟沂以學相懋沂特奏名進
士故吉州安福縣主簿詩書之澤孺人又能演迤之古
今稱婦人必曰功容言德雖然常事耳不必書惟能教
子者為賢母孺人自歸夫家事舅姑以孝處妯娌以穆
婦道備矣生二子鎡登甲戌進士第前廸功即吉州萬
安縣尉次廷瑞出繼祖母舅楊氏後丙辰科南省正奏
名雖不幸早世然詩書之澤霶霈矣且方來而未央也
嗚呼教子為人父者之責也不幸父亡母存母始得以
專教子之名雖然豈孺人所願哉孺人生二子相繼取
科第他母所無也孫男五人孫女二人孺人生於某年
某月某日歿於某年某月某日葬於某年某月某日其
葬清江縣某鄉某山之原過其墓者必曰一母而兩令
子孺人生子又能教之此所以異乎他母也其可不書
銘曰
兒在襁褓母保抱之不曰有父在兒方垂髫母長育之
不曰有父在不幸父亡母存教子之責萃於母之身母
而賢軻其子此三遷之教所以有慈母之稱嗚呼母也
天只父兮何在而母獨擅教子之聲亦豈為人子者之
所忍聞故傳曰婦人不願有名
　　胡母孺人劉氏墓誌銘
欝孤之巔有故人焉是為翠屏先生李公某翠屛死未
及銘其墓吾過矣雖然翠屏之學惟門人胡順父得其
傳銘其門人胡順父之母之墓吾之責或可逭焉爾孺
人姓劉氏諱貴靜儒家女也曽祖稱祖文政考良恭妣
蕭氏歸於胡某晞齋其號也晞齋歿於寶祐癸丑先是
翠屏銘晞齋墓有曰學問博見趣明為人純茂篤實與
庚子鄉貢有是夫故妻然也愚嘗謂銘婦人惟族婣知
之悉劉君登孺人中表也梱以内之事劉知之狀孺人
之行甚悉有是母故子然也古今稱婦人惟曰德言容
功常事耳惟德言為可書遣子就學於束脩常禮有不
廢孺人之所謂德也毎談古聖賢事及家學家法之懿
以相朂厲孺人之所謂言也以孺人之德之言如此不
書非闕歟余洪人距贑九百里於何而知胡母之賢以
信翠屏者信胡又以胡之内姪劉君狀孺人之行愈信
孺人為胡之賢母又以教授張君某學賔盧君某之書
歴述而益信其賢此而不銘孰可銘孺人生於某年某
月歿於至元甲申之十一月享年六十有七葬於某年
某月某日其地在某鄉某山之原嗚呼孺人孀居三十
有二載今日可以見夫於地下難矣哉又能教子親明
師取良友為世聞人難之又難也若夫典中饋而惟酒
食是議温公謂此婦人之職不書銘曰
翠屏死其學傳於孺人之子孺人今之孟母
　　先君壙記
嗚呼先君有子不肖獲罪於天不自隕滅禍延於先君
嗚呼先君何辜至此極邪未窆之先表兄宣教郎待參
聶嚞狀先君之行將乞銘於今世大手筆義山不敢私
述先德謹取嚞所狀者約而鑱諸壙初嚞與義山兄弟
同筆硯學成而歸寶祐乙卯嚞領鄉薦明年試南宫知
舉定其賦將魁天下他考官意見相角竟以賦五名入
等先君教也嚞以是狀先君最詳王自江左為士林盛
族先君諱道昌字叔潜世居豫章豐城之槎溪曽祖諱
子忠祖諱幡然父諱德秀俱弗仕妣清江周氏故賔州
别駕諱邦光之女娶清江聶氏嚞姑也先君骨相偉岸
望之揚休山立事親最孝處兄弟無間言待族姻以恩
義相陶浹議論務寛厚人有善稱不容口惡則為諱之
家僅中産無剰財小有餘輙推以及人歳不登减糴價
以濟鄉之貧乏率為常力行好事不止一人以君子長
者稱之以詩書遺後人曰吾家籯金也方弱冠笈書郡
庠十載一燈僅一再亞選語人曰吾有子可脉此書矣
謝塲屋去築書堂曰麗澤羣鄉之秀者學焉数十年來
里中講説義方之訓以先君為法淳祐巳酉義山義端
聫江西薦又明科壬子又聮薦又明科戊午義端又薦
又明科辛酉義山又薦明年義山偶塵沗廷試覆考秘
書文公天祥以義山䇿有直氣巳第在前三名後乃乙
科越三年景定甲子㑹朝廷賜高年爵䝉恩授先君承
務郎致仕母孺人先君存時嘗卜夀蔵於瑞州髙安縣
新豐鄉西山之原義山義端以咸淳丁卯冬十二月癸
酉奉柩葬兹地其地位巽靣乾至穴所推一峯而上之
龍虎詭蔚一水來前迂徐演迤如之𤣥山下有竒石两
如鹽虎形抑水勢而緩之徘徊淀洑然後東前聳一山
如蓆㡌天馬䇿䇿如躍或曰壬戌殿廷之選可取而償
使為先君子而孫孫而子子而復孫孫而復子相與環
無窮當有代應是䜟者嗚呼利先君之葬為子孫榮為
人子者忍乎先君生於淳熈丙午閠七月丁丑終於咸
淳丁卯六月庚午夀八十有二義山從政郎南安軍司
理參軍義端成忠郎知武岡軍綏寜縣孫男二人惟肖
登仕郎次通孫孫女五人長適鄉貢進士鄧直夫次適
將仕郎待銓彭懋次許嫁進士袁雷應未行餘尚㓜先
君將考終稱萬古萬古者再義端問何謂也先君曰汝
不觀誠齋先生與伯子訣之言乎言訖而逝義山時贅
員江西漕幕是夕漏二皷家僮以先君將去世之命召
戴星而奔未百里訃聞嗚呼為人子者當親庭甚可懼
之年乃去之而仕今歿不及歛嗚呼窮天下之哀不足
以聲此心之痛盡天下之辭不足以文此身之過罪大
惡極嗚呼尚得為人子邪
　　先妣壙記
先妣姓聶氏諱維清曽祖諱大方祖諱公彦父諱侯服
俱弗仕妣周氏世臨江清江縣修德鄉五石里生於淳
熈丙午閠七月二十三日先祖考為先君擇對嘗曰一
婦賢一家齊矣必懿行淑德乃婦之母以易先君諱道
昌禀父命而受先妣於正室景定甲子上有事于明堂
制詔士民有子登進士科者以年封有㫖授先君承務
郎致仕先妣孺人享年八十有四以咸淳巳巳九月十
二日終嗚呼哀哉先是咸淳丁卯之夏先君藐棄諸孤
義山義端所以忍湏㬰死者有母在哭父未乾繼以哭
母天摧地裂痛其鉅乎義山嘗聞伯舅季舅言先妣在
女氏也事親孝父病為父禱食不肉三年族姻賢之事
兄姊如父待弟妹恩義無欠虧既嫁以孝於父母者孝
於舅姑以睦於兄弟姊妹者睦於妯娌及先君之姑姊
妹義山㓜侍先君傍得於所聞及長得於所見如伯舅
季舅之謂嗚呼先妣自笄而上為女之道先君之知不
如伯舅季舅之知出嫁以後為婦為妻為母之道伯舅
季舅之知不如先君義山之知也以伯舅季舅之言騐
之所聞於先君及義山得於所見先妣可謂賢矣初先
妣事姑之日淺事祖考惟恪起居飲食之節靡不至先
祖考喜朋遊中饋乏助賔至是日值先妣饌先祖考喜
曰吾待賔不菲矣殽羞孔嘉不戒而具不豐不敢進不
精潔不敢進先祖考亟稱之毎對人言願此婦蚤生男
以報先祖考有愛妾或謂先君兄弟四人一飯𤓰分亡
㡬不可以再娠先妣曰生子耶吾子之生女耶吾女之
後卒無生姑姊妹巳嫁而反多傳食焉先妣耻之必迎
之私室饋於斯寢處於斯還必實其篚以徃族姻有女
力不能嫁者嫁之雖脫簮傾稇弗吝其仁至於不呵叱
奴婢鄰有笞箠聲巳顰蹙曰痛痒一也性雅澹箴紉機
杼之外無他習袨服珍餙悉屏去先君篤於義方塾延
名師戸外參請屨滿毎餉先妣必身之庖廪相繼無廢
禮伯舅有子諱嚞姿禀秀㧞兒時不羣先妣歸寜以嚞
為可教歸語先君曰是子可為吾兒友羅致之俾義山
義端共學嚞自是為士林表偉淳祐巳酉義山義端聮
江西薦又明科壬子義山義端又聮薦嚞子端與同江
西薦又明科乙卯義山義端又聮薦嚞預鄉薦明年嚞
試南宫㡬魁天下䇿微誤竟以賦第三名入等仕至通
籍又明科戊午義端又薦又明科辛酉義山又薦明年
偶塵忝廷試大魁文先生以義山所對有直氣批第一
等上擢第一後為詳定者抑之置乙科初外氏家本儒
天聖間有諱言熈寜間有諱復俱登進士科厥後文脉
萎薾以嚞復振嚞未第前其子薦其兄文名薦其叔啓
薦嗚呼先妣以一婦人而能使二氏之子孫澤於道德
仁義難矣先妣事父母為賢女事舅姑為賢婦相先君
為賢妻教子為賢母嗚呼先妣為女為婦為妻為母之
道可謂賢矣今以咸淳巳巳十二月十四日奉柩祔於
槎愾曽祖妣熊氏之墓之後嗚呼先妣以開禧丁卯十
二月十四日歸於我先君先君以咸淳丁卯六月十四
日棄先妣而逝死者歸也開禧丁卯十二月十四日先
妣之歸夫婦之合也咸淳丁卯六月十四日先君之歸
夫婦之離也今先妣又以咸淳巳巳十二月十四日歸
于土嗚呼死生離合固不偶然也而人子之痛庸詎可
歸之数乎嗚呼痛其甚歟
　　稼村自墓誌銘
余姓王氏生於宋嘉定甲戌八月之戊午先君名余曰
義山字余曰元髙世居隆興府豐城縣長豐鄉之槎溪
今為龍興路富州曽祖諱幡然祖諱德秀以詩書世其
家先君諱道昌贈奉議郎妣聶氏贈安人妻李氏封孺
人男惟肖女仁靜適從政郎惠州録參趙孟柔孫男同
老尚㓜先君師主一張先生力行一敬字為一生受用
屢試成均弗績髙揖謝同軰曰吾歸教吾子矣創家塾
扁以麗澤羣鄉子弟教之洎長俾師吉州司户雲林先
生楊公攀龍學賦兼易先生擢第後試博學宏詞因習
焉自淳祐巳酉至景定辛酉與弟義端以賦四上春官
壬戌某塵沗廷對覆考祕書文公天祥批第一等上擬
擢在首選時給事侍郎徐公經孫為詳定同邑人也他
有所主先得某所獻䇿以極言時事抑之乙科初筮永
州司户再調南安軍司理關陞從政郎連丁家難服除
問選得光山軍節度推官兼書記未赴辟浙西鹽塲贅
漕府幕權京學教授京削五溢其三陞朝主管尚書刑
工部架閣文字權主管官告院除國子正以考學及格
特㫖改合入官宣教郎添差通判瑞安軍府事奉使台
州催發義米慶元措置海船就之任甫交事朝㫖以提
舉浙東市舶兼𨽻焉先是宋度宗山陵以覆按使幹官
總䕶使禮儀官該恩轉兩官乙亥春江上報至丞相杭
山先生章公鑑議國事不合有睨揆席者嫉公嗾其徒
攻之公抗章三上不報遂去某以門下客為監察御史
潘希聖所劾䥴兩官罷見任未㡬江西按撫司辟充參
議官未上丙子春宋太皇詔下郡縣令民相率歸附某
惟宋末舉朝奔遁而某以奉使出及章公去國而某以
坐黨罷希聖謂章公之議國事某實誤之嗚呼千萬世
而下誰實任其咎耶嗚呼奉命督餫而某之上關明被
劾投閒而某之歸心白古人謂葢棺事定某終身之事
巳定於此時矣余薄宦所至無足稱述惟以苦硬自將
鮮與世偶至於抑權勢雪寃抑苟職分所當為無所顧
忌生平無他好獨於文字刻苦扁一所曰稼村讀書其
間惟肖頗能繼吾學余意有得處効横渠疾書法俾録
之初宋乙卯䑓諌奏科舉後増試小詞科環海内亡應
令者余起而為之倡所擬九百餘篇左帑容齋先生劉
公元剛丞相文山先生文公天祥為之序兵後散失亡
㡬又嘗取宋一經撮其要而書之曰提綱析其目而編
之曰類纂㡬数十萬言質之煥學後村先生劉公克莊
先生以為某之書法中間有與孟子意合者陳平甫備
要壁角裏文字嗟乎後村豈輕許人者拙藁詩銘記序
賛頌䟦説書傳策問講義箋表啓狀誄誌凡三十巻讀
書管見十巻惟肖類成又以質之杭山先生先生寵之
以序曰文者貫道之器非知道之君子孰能與於斯嗟
乎杭山豈輕許人者雖然余何足以當之余辛巳嵗卜
居東湖或曰子棄鄉井何居余應之曰濂溪家舂陵而
居湓浦康節衛人温公陜人皆居於洛洪吾父母國庸
何傷胡文定建之崇安人晚年於衡山買地結廬終焉
録言行者謂公終於正寢余其老於東湖矣丙戌夏歸
省松楸葺先君弊廬裴徊顧瞻如見先君語惟肖曰槎
溪吾童子時所釣遊也不二里為西陵村吾將窀穸他
日返葬於彼與汝母同穴有合葬于防之故事在夫有
生必有死吾老矣死巳晩矣苟獲體其受而歸全幸也
獨不幸而讀書又不幸而竊科第又不幸而立乎人之
朝向使不讀書不竊科第不立乎人之朝豈不陶陶然
天地間一民既讀書既竊科第矣既立乎人之朝矣而
謂一民之不如嗚呼必有不如者矣余最愛杜樊川諸
君子自誌其墓彼直以死生為晝夜耳斯人不作而余
竊慕之如陶淵明秦少遊軰自為挽歌徃徃悲悽憤惋
不脱兒女態壯夫不為也雖然余之誌余之心也誌作
於丙戌之八月書誌日併死葬日余不得而書銘曰
東坡死於常葬於汝之陽頴濵嘱其子歸而祔於眉山
之傍嗚呼何必去父母之邦
　
　
　
　
　
　
　
　稼村類藁巻二十九
欽定四庫全書
　稼村類藁巻三十
　　　　　　　　　　　　元　王義山　撰
　樂府樂語
　　千年調(遊葛嶺/歸有感)
勝地獨湖山滿堂貯風月歌舞太平氣象雪回雲遏紅
鞋朱㡌隔㟁喚舡芙蓉萬疊人稀到這清絶　因思舊
事莊敞平泉宅莫與他人樹石對兒孫説難全晩節不
如一邱壑住茆屋三間任窮逹
　　水調歌頭(夀湖南/胡大)
沆瀣金莖露清潔玉壺氷分明昨夜光現南極老人星
山甫秀鍾崧嶽傳説上符箕尾造物為時生一代詞科
伯飛上到蓬瀛　紫薇天丹禁地掌絲綸盤洲益國箇
様人物只三人辭却翰林風月故就湖湘霖雨天下共
為春試看玉堂大半秉洪鈞
　　臨江仙(夀章/丞相)
明日中元生上相真上相上元生滿城燈火晝三更台
星呈瑞處一㸃夀星明　和氣薫蒸開泰運湖山萬里光
榮願推天地發生仁八荒開夀域一氣轉洪鈞
　　滿庭芳(夀余/節使)
線柳迎風錦棠媚日十分春色豪奢青烟宫燭飛入侍
臣家瑞靄深籠畫㦸夀星照曲纛高牙因知是崧高華
旦玳宴醉瓊花　翻鴉新詔墨聞樞庭召入已辦宣麻
比汾陽福夀公更穹華佇看稠青疊紫書香藹桂子蘭
芽鳴珂處西湖路上接武築堤沙
　　水調歌頭(乙亥春永/嘉歸舟)
宇宙郵亭耳遊子問舟歸灘上灘下轉柂欲速㸃篙遲
安得泛河一葉尋見江南歸處多只是旬餘此身無地
着驚浪濕征衣　獨張翰見夙起早知㡬誰把乗舟偏
重良䇿濟明時夷島人烟相接恰在永嘉上浦猛憶浩
然詩鄉閭萬餘里失路一相悲
　　乳燕飛(乙亥春題/鴈蕩山)
雅有登山癖覺老來尚可躋攀浪遊躡屐險怪嶣嶤稱
鴈蕩争秀羣山第一更聳出穹厓千尺景物深蔵長谷
裏最上龕水鑿時衝激硉矹處鉅石(闕/)
地生天作誰能識睹江山如故恨無一時人物靈運當
年為太守佳處都曽遊歴獨不見此山脚力風月直須
人管領怎不移石壁題巖壁今且着老夫筆
　　念奴嬌(懐/舊)
　　　題臨湖闊閤在東陽向巨源所創洪容齋作
　　　記舊贅漕幕居其下
南昌竒觀最東湖好景重重疊疊誰瞰湖光新傑閣橫
挹翠峯嶻㠔十里芙蓉海神捧出一鏡何明徹鳶魚飛
躍活機觸處潑潑　容齋巨筆如椽迎來一記嬴得芳
名獨猛憶泛蓮前日事詩社桮柈頻設倚看斜陽簷頭
燕子如把興亡説誰迎誰送一川無限風月
　　瑞龍吟(夀京尹/曽留逺)
晨光曙遥見昭灼文奎照天心處蛾眉皎皎西飛北渡
南極騰輝燦麗神臯地争看碧幢旗㦸藹然佳氣深深
有美堂中綉幃錦幕笙歌不住知是元戎初度玉觥頻
舉雲堤烟市時聼笑聲都人相賀相語　人人説是活
佛生今世襟懐内嚴霜瑩月春風秋水文肅貂蟬貴南
豐學問文昭節義若問莊椿歳堪誰比清源曽公夀齒
郎君宥府衮衣榮侍
　　賀新郎(自賀生孫/丙戌四月)
自笑斟醽醁作皤然一老逍遥東湖湖曲好事爆然來
子舍報道生孫新浴筭天也從人所欲萬事足雖縁有
見子孫時萬事方為足詩禮脉今有續　吾家本是山
隂族見生來風神稍秀足娯吾目吾子吾孫同此月日
分纔争五六喜聴得歡聲滿屋愚魯聦眀天所賦只無
災無難為多福且願汝書勤讀
　　　文章末技耳至於駢辭徘語技之尤小者也司
　　　馬公自謂不能四六歐陽子不肯為人作四六
　　　鄒道鄉不作樂語而余皆犯之矣惟肖類於巻
　　　尾姑存之以紀一代儀文之末云
　　夀崇節致語(隆興/府)
萬年介夀星辰拱父母之尊四海䝉恩雨露寵周臣之
宴頌聲交作協氣橫流與天同心為民立命以聖子承
承繼繼九州悉臣奉太后怡怡愉愉永乆億載寶冊加
徽稱於漢典綵衣絢瑞色於舜庭捧金爐香胥慶夀崇
之旦玉巵酒永延長樂之春躬禀□眀性純愛敬晉福
介王母三千年之桃暈新紅華封祝聖人八九葉之蓂
開並緑耳鳯韶之雅奏身魚藻之深仁臣等幸囿明時
忻逢盛事遥瞻禁衞藹播衢謡
東極承顔肅紫宸㤙醲湛露燕羣臣香傳禁栁鳴球瑟
影顫宫花藹縉紳璀璨祥光三殿曉怡愉和氣萬年春
明朝又紀流虹瑞更效封人祝聖人
　　對㕔致語
怡愉奉太后稱觴盛長樂之儀普率皆王臣㑹宴接鎬
京之飲懽浮魚藻光射斗牛恭惟特進大觀文大丞相
國公四海儒宗兩朝元老巨川舟楫旱嵗霖雨不有其
功清時鐘皷勝事園林自樂以道暫遊洛社更築沙堤
宫使端明相公吟遍玉堂來尋緑野聴星辰履乆聮紫
殿之清依日月光巳覺黃扉之近宫使閣學尚書為國
喉舌同姓腹心寄與西山雖喜林泉瀟散召還北闕要
推社稷經綸觀使提刑户部曽䇿駒駰肯盟鷗鷺入直
天上尚記青藜趣起山中便持紫槖提刑詔使提刑部
灑人寒露厲古清風衡岳雲開㑹見郎官列宿甘泉地
近即依天子九重觀使提刑判府監丞玉節猶香幅巾
自適胷中宇宙素存開濟之心足下風雲直峻清華之
武觀使判府刑部老成器局光霽襟懐賛白雲之司早
培朝望翔紫霄之表簡在帝心衆位判府郎卿金石春
鳴琳琅映照吟萬栁隂中之句香入詔芝接五花影裏
之班望高玉笋及梓里滿前之材俊皆蘭䑓向上之鎡
基我知府運使華文國史祕監侍郎渠觀聮輝節麾疊
組不知晝錦為邦家之光閭里之榮但喜陽春在天庭
之間湖山之外嘉與十一郡黎元之衆載歌萬億載慈
祥之詩夀崇方慶於坤闈既醉共分於天禄合星垣之
賔佐偕月乗之儒流蓉府材能栁營韜略客坐聮杏壇
之秀男邦藹花縣之英籩豆肆陳笙簧迭奏福介于王
母幸永瞻慈極之尊河清生聖人更同效華封之祝某
等敷陳俚調揚厲休期
八葉蓂香夏氣清坤闈有慶佛同生楓宸稱夀雲霄逈
苹野霑恩雨露深祚永萬年齊晉福孝濡九有樂升平
電樞又報祥光繞需拜揚休天子明
　　唱
金闕深深正夏日初長禁栁青祥烟紛簇紅雲一朶飛
度彤庭千妃隨步處覺薫風微拂觚稜天顔喜向東朝
長樂獻九霞觥
分明西崑王母來從光碧駕飛駢為言今日金仙新浴
共慶長生捧桃上夀天一笑賜宴蓬瀛沸歡聲道明朝
前殿又祝椿齡
　　勾問隊心
妾聞舜殿重華薫風初奏唐宫興慶夀日新逢逺方稱
讃效微誠女隊蹁躚呈妙舞腰翻翠栁步趂金蓮豈無
皓齒之歌可表丹心之祝相攜纎手共躡華烟
　　唱柘枝令
西山元是神仙境瑞氣欝森森彩鸞飛下五雲深急管
逓繁音碧鬂影斜花欲顫輕盈蓮步移金紫檀催拍莫
沉吟傳入柘枝心
　　花心唱
慈元宫殿五雲開夀獻九霞杯步隨王母共徘徊仙子
下瑶䑓紅䄂引翻鸞鏡媚婆娑雪風回繁絃脆管莫相
催齊唱柘枝來
　　四角唱
風吹仙袂飄飄舉底事下蓬萊東朝遥祝萬年杯玉液
㵼金罍天上蟠桃又熟暈酡顔紅染芳腮年年摘取獻
天堦齊舞柘枝來
　　遣隊
銅壺漏轉屢驚花影之移桂櫂風輕巳覺蓬萊之近覆
䄄巳蹙雷皷重催歌舞既周好去好去
　　勾隊
瞻夀星於南極瑞啓東朝移仙馭於此山望傾北闕式
歌且舞共祝無疆
　　吳仙詩
一曲清歌艶彩鸞金爐香擁氣如蘭西山髙與南山接
剰有當時却老丹
　　唱
千年紫極鏁烟蘿艶質含羞歛翠娥逺睇慈元稱夀處
不妨連臂大家重與楚舞更呉歌
　　諶仙詩
冉冉飛霜綴綺裳遥知諶母下丹陽黃金錬就三山藥
來採蒲花獻夀觴
　　唱
祕傳玉訣自靈修家在仙山最上頭更有仙茅香馥郁
年年今日薫風時候掇取獻龍樓
　　鶴仙詩
飲馬池邉號浴仙仙姿花鶴古今傳金經尤有延年訣
未數莊椿夀八千
　　唱
自在雲間白鶴飛晴川浴罷不勝衣旅裁五色氷蠶錦
千花覆處三呼聲裏惹得御香歸
　　龍仙詩
楚尾呉頭風乍薫滄波深擁小龍君願朝帝母龍樓晚
來曵霞裾駕五雲
　　唱
閒雲潭影日悠悠暮倚朱簾更少留龍夀本齊箕與翼
從今日一年一度東極慶千秋
　　栢仙詩
古栢林間小劍仙雲鬟低綰亸輕蟬願持天上長生籙
來祝東朝億萬年
　　唱
新呉曽遇許旌陽寳氣橫空一劍長願祝慈闈長不老
天長地乆有如此栢萬古鎮蒼蒼
　　遣隊
花隂日轉覩妙舞之初停蓮步雲生學飛仙之難駐遥
瞻翠閬巳啓金扃待擬重來不妨好去
　　王母祝語
長樂宫中永壺天之日月蓬萊島上曵洞府之烟霞不
辭弱水之遥來祝南山之夀恭惟體坤至靜與佛同生
德比周任知文王之所以聖尊為太后喜唐帝之孝于
親和藹一堂慶流萬宇崐圃五城宅幸居至治之朝雲
璈九霞觴因獻長生之籙恭惟丕承慈訓克紹洪休八
九葉蓂開接虹流於華渚三千年桃熟侑宴飲於瑶池
薫風迭奏於虞絃湛露載沾於周澤臣等喜遊化國適
際昌辰宻依天闕之光好誦仙家之句
壺嶠天低樂聖時南薫初試度蘭池影飛霞佩朝金殿
曲奏雲和獻玉巵稽首萬年堯厯永承顔五色舜衣垂
仙家更有蟠桃在明日重來謁帝墀
　　唱
龍樓日永鶴禁風薫拂曉夀星光現無限霞裾欣傳帝
母與佛同生華旦佳氣慈闈看龍顔歡動玉巵親勸捧
祝殷勤對萱草青鬆菖蒲翠軟竒香噴堦前芍藥頻繁
紅深紫淺遥望千官鷺序曉仗初齊趍覲慈元宫殿更
喜明朝虹流佳節同聴嵩山呼萬湛露重重燕慶兩宫
盛事如今親見齊祝願西崑凝碧南山増緑與天齊筭
身長好年年拜舞宫花顫
　　勾隊
萬嵗山前三呼祝夀千花海裏一(闕/)　　從來無日不
春况是薫風初夏薔薇(闕/)　芍藥翻堦葵欲向陽榴將
噴火正好共尋竒卉來獻芳筵對仙李之盤根今朝一
轉慶蟠桃之結實明日重來上侑清歡千花入隊
　　萬年枝詩
百子池邉種最竒無人識是萬年枝細花宻葉青青子
常得披香雨露滋東風向晚薫風早禁路飛花沾夀草
年年聖主夀慈闈先獻此花名字好
　　唱
先獻此花名字好宻葉長清翠羽揺仙葆紫禁風薫驚
夏到花飛細香堪掃拂曉宫娃爭報道無限瓊妃縹緲
來蓬島來向慈闈勤頌禱萬年枝同難老
　　長春花詩
東風不與世情同多付春光向此中葉裏儘蔵雲外緑
枝頭賸帯日邉紅百花能占春多少何似春顔長自好
清和時候巻紅綃端的長春春不老
　　唱
端的長春春不老玉頰微紅酒暈精神好多謝天工相
懊惱花間不問春遲早風外新篁揺翠葆長樂宫邉緑
䕃籠馳道此際稱觴非草草䧏仙親下蓬萊島
　　菖蒲花詩
昔年有母見花輪富貴長年不記春今報紫茸依碧節
獻來慈極夀莊椿漢家天子嵩山路又見蒲仙相與語
而今帝母兩怡愉莫忘九疑山上侣
　　唱
莫忘九疑山上侣住在山中白石清泉處好與長年沾
雨露靈根下遣蟠虬䕶青青九節長如許早晩成花交
見薫風度十二節添湏記取千年一節從頭数
　　萱草花詩
當年樹背入詩章緑葉丹花有暉光為道宜男仍永世
福齊太姒熾而昌猶記夏侯曽與賦灼灼朱華凝瑞露
紫微右極是慈闈歳嵗丹霞天近處
　　唱
嵗嵗丹霞天近處借問殷勤何以逢蘭杜碧砌玉欄春
不去清香長逐薫風度况是恩光新雨露緑葉青青葱
翠長如許端的萱花仙伴侣年年今日堦前舞
　　石榴花詩
待闕南風欲上塲隂隂穉緑繞丹墻石榴巳著乾紅蕾
無盡春光儘更強不因博望來西域安得名花出安石
朝元閣上舊風光猶是太真親手植
　　唱
猶是太真親手植猩染鮮葩嵗歲如曽拭綘節青旌光
耀日分明是箇神仙匹引領金扉紅的的下有仙妃纎
手輕輕摘為道朱顔常似得今朝摘取呈慈極
　　梔子花詩
當年曽記晉華林望氣紅黃梔子深有敕諸宫勤守䕶
花開如玉子如金此花端的名薝蔔千佛林中清更潔
從知帝母佛同生移向慈元供夀佛
　　唱
移向慈元供夀佛壓倒羣花端的成清絶青蕚玉包全
未折薫風微處留香雪未折香苞香巳冽沉水龍涎不
用金爐爇花露輕輕和玉屑金仙付與長生訣
　　薔薇花詩
碎剪紅綃間緑叢風流疑在列仙宫朝真更欲薫香去
爭擲霓衣上寳籠忽驚錦浪洗春色又似宫娃逞粧飾
㑹當一遣移花根還比蒲桃天上植
　　唱
還比蒲桃天上植穉緑隂中蜀錦開如織萬嵗藤邉嬌
五色冝春館裏香尋覔七十二行鮮的的嵗嵗如今早
趂薫風摘金掌露濃堪愛惜龍涎華潤凝光碧
　　芍藥花詩
倚竹佳人翠䄂長阿姨天上舞霓裳嬌紅凝臉西施醉
青玉欄干說疊香晩春早夏揚州路濃粧初試鵞紅妬
何如御傘掖垣中日日傳宣金掌露
　　唱
日日傳宣金掌露當殿芳菲似約春長駐微紫深紅渾
謾與淡粧偏趂泥金縷拂早薫風花裏度吹送香塵東
殿稱觴處歌罷花仙歸洞府彩鸞駕霧來南浦
　　宫栁花詩
御墻側畔緑垂垂接夏連春花㸃衣好似雪茵胡旋舞
樓䑓簾幙燕初飛薫風日永彤墀曉宫妃簇仗呈千巧
就中妙舞最工竒戯衮玉毬添一笑
　　唱
戯衮玉毬添一笑笑道輕狂似恁人間少偏倚龍池依
鳯沼隨風得得低回遶掠面㸃衣誇百巧似雪飛花㸃
束梁園好惹住金虬香篆裊上林不放春光老
　　蟠桃花詩
蘂珠仙子駕紅雲來説瑶池分外春道是當年和露種
三千花實又從新紅雲元透西崑路青鳥銜枝花顫舞
薫風初動子成初消息一年傳一度
　　唱
消息一年傳一度萬嵗枝香總是留春處曽倚東風嬌
不語玉階霞袂飄飄舉蓬萊清淺紅雲路結子新成要
薦金盤去一實三千湏記取東朝宴罷回青羽
　　衆唱
十様仙葩天也愛留住春光一一嬌相賽萬里鶯花開
世界園林㸃檢隨時採照坐十眉仙體態天與司花舞
徹歌還再獻與千官頭上戴年年萬嵗聲中拜
　
　
　
　
　
　
　
　
　
　
　
　稼村類藁巻三十
