#+TITLE: 柘軒集-明-凌雲翰
#+DATE: 2018-05-12 10:19:56
#+SOURCE: github.com/kanripo/KR4e0019 master 4a483212                
欽定四庫全書　　　　　集部六
　柘軒集　　　　　　　　别集類五(明/)
　　提要
　　　　(臣/)等謹案柘軒集五巻明凌雲翰撰雲翰字
　　　　彦翀錢塘人元至正十九年登浙江鄉試榜
　　　　除紹興蘭亭書院山長不赴洪武辛酉以薦
　　　　舉召授四川成都教授卒於官所作詩文雜
　　　　著稿藏於家至永樂中其孫始彚集編綴輯
　　　　為五巻朱彛尊明詩綜詩話稱雲翰學於陳
　　　　衆仲故其詩華而不靡馳騁而不離乎軌今
　　　　案有宣徳中王羽序云莆田陳衆仲提舉浙
　　　　路儒政以文鳴於東南程以文聲譽與之伯
　　　　仲柘軒汎掃程門獲承指授其里人夏節作
　　　　雲翰行述亦云早遊黟南程以文之門是雲
　　　　翰所師事者乃以文而非陳旅諸家所紀甚
　　　　明彛尊之言未免失於核實惟其謂五言如
　　　　陪祭作七言如鬼獵才情奔放不可羈靮直
　　　　可搴郁離之旗摩青丘之壘則於雲翰之詩
　　　　評品頗當識者不以為溢量焉乾隆四十五
　　　　年十一月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
柘軒集原序
昔宋南渡僑寓錢唐五十年間詩書流澤逮元元統至
元可謂極矣莆田陳衆仲提舉浙路儒政以明潔精深
之文鳴於東南程以文聲譽與之伯仲柘軒先生汛掃
程門而獲親承指授家素饒裕典籍之富擬扵鄴侯且
天分異常務學强記而尢潛心易理嘗領鄉薦路梗阻
試春闈行省授蘭亭書院山長不赴非先生志也維揚
朱仲誼扵人慎許可得先生詩文讀之亟稱竒士遂納
交也聖朝更化尢重儒術首聘先生訓廸時則石林葉
廣居居仲始豐徐一䕫大章㑹稽王裕好問同官者也
王謙自牧張昱光弼俞和子中宋杞授之楊明復初瞿
佑宗吉俞友仁文輔王正道子中張輿行中方外若
簡易道泐季潭玘大璞仁一初相友者也資培既厚
發於辭章益無愧於古作者矣後陞成都郡庠典教
卒於官羽比冠叨廩府庠先生適司訓事朔望謁先
聖畢㑹講堂側聞衆先生談論雖劇談吐語咸根理
要在先生折衷居多今越去三十餘寒暑仰前賢之丰
采與先生之道徳恍猶昨日適先生孫宗載持柘軒文
集見示復求予言嗚呼小子何能為役哉喜先生之有
後而遺藁幸托有傳也姑述其行業所自際遇明時履
歴之略繫扵後簡庶㡬觀者有可考而得之先生姓凌
諱雲翰字彦翀别號柘軒云宣徳元年夏五月五日中
順大夫太常寺少卿後學王羽述
柘軒集行述
先生諱雲翰字彦翀生元至治癸亥嵗家羲安谷里闤
闠間以柘軒自號早逰黟南程公以文之門力學博通
經史潛心周孔之書處一室左圖右書講習其間研㡬
極深嚴寒盛暑不輟維揚朱仲誼世號博聞扵人慎許
可過而取其文讀之稱竒士遂定交至正十九年己亥
浙省以便宜開科取士登鄉試榜以道梗不及赴都授
紹興路蘭亭書院山長不赴教授姑蘇之常熟髙郵張
氏兵起退居呉興梅林村號避俗翁國朝洪武初建立
學校招延文學老成經明行修之士訓廸生徒時則典
教葉居仲徐大章司訓王好問瞿士衡莫景行何彦恭
適同其事咸稱得人浙省參政鄱陽周公伯温扁其讀
書處曰安易總制馬公參政徐公接以賓禮與之唱和
洪武辛酉以薦舉召授四川成都教授卒扵官時洪武
戊辰嵗也配顧氏生二子長鵬能世其家次鵠舉通經
人材以母老乞歸先生性詳雅和易强扵記問飲酒不
過多朋友至者則必與傾倒盡歡雅善張昱光弼俞和
子中王謙自牧宋杞授之楊明復初瞿佑宗吉俞友仁
文輔王正道子中張輿行中方外若簡易道泐季潭玘
大璞仁一初及王景周毛起宗為詩文友進士沈新民
葉蕡方質逮宏等咸出其門先生之學本之六經以明
道參之史漢莊騷以為文題跋古今書畫考論詳備其
為詩詞賦情詠物纎縟穠麗而不失其正至今膾炙人
口傳誦不輟予㓜從存齋瞿公得侍先生几杖見其談
笑議論雖古今傳記稗官小説卜筮隂陽雜家一切諸
書莫不歴覽記誦今先生已歿四十年舊藁再經兵燹
所存者十不一二其孫文顯能不墜其業命子昱為邑
庠弟子員數過從予間至其家報謝與文顯昆仲談及
徃昔因出所存藁盖輯扵癸亥之嵗者其間塗註㸃竄
不可盡識歸至夾城别業時平地積雪數尺門無雜賓
推測文義補綴殘缺其間不能無舛訛之憾乃次第詩
文為若干巻命長子暹繕寫成帙俾藏扵家以傳將來
嗚呼世固有以詩文名世及其身後遺文舊槀託之門
生故吏期鋟梓以傳不朽之名不幸厄於蟲䑕童孺水
火者甚多孰得如先生有子若孫使手澤不廢其儀刑謦
欬儼然如在復加繕寫將埀不朽之譽予也後生末學
於先生制作之工拙不敢妄議今因凌氏之請姑書此
扵末簡候知者為之序永樂二十年嵗在壬寅冬閏十
二月琞日鄉貢進士同知夀春里生夏節拜手謹述
欽定四庫全書
　柘軒集巻一
　　　　　　　　　　　　明　凌雲翰　撰
　四言短句
　　扇面畫竹
故人清風美人明月胡為来哉君子之節
　四言長句
　　郭景諒畫
月來中天琴聲以和爰有君子于焉詠歌松風遞清石
泉流響顧瞻白雲入我遐想有道之裔嫓美林宗假此
圖畫像此從容雲月無窮松泉有待善琴勿鼓萬境斯
在
　　旭齋詩(有叙/)
　　　旭齋劉景儀之自號也有昭明之義錢塘凌雲
　　　翰朂之以詩云
九日為旭羿不能射荒唐之言孰有知者旭日始旦出
自東方君子昭徳如彼朝陽以誠而傾類葵與藿日入
日出我息我作惟劉氏子志扵髙明爰有齋居以旭自
名日新又新用之曷匱其休以徳其拙以偽我作此詩
惟明自資孰傳草聖為汝書之
　五言絶句
　　畫梅二首
老枝如屈鐵陡覺數花新若露真消息能令大地春
吐花當暮景結實待炎風無限調和意都歸筆硯中
　　四皓圖
松下紫芝曲宫中鴻鵠歌誰知四皓力還比酇侯多
　　松雪圗為呉以道賦
雲閒常盡日松老不知年甚似匡廬下開亭待謫仙
　　太白像
正爾吟秋浦如何謫夜郎尚疑顔色在落月滿空梁
　　東坡像
雨笠有時借雪堂從此閒眉山秋夜月清影在人間
　　宋授之所畫扇
樓擁千章木山横一段雲夕陽遮不盡猶照白鷗羣
　　雨竹扇面
月滿瀟湘浦移舟試一過如何今夜雨重聴竹枝歌
　　畫(二首/)
新居鑑湖曲爛漫藉花開留得舟行路頻看載酒来
不是王猷宅如何竹樹幽山隂夜来雪有興也回舟
　　為林子山題王叔明所作羌山隠居圖
詩人頭未白又欲隠羌山好把無聲意先傳滿世間
　　畫紅梅(二首/)
江縣春光早紅梅却放遲是誰拈彩筆寫得向陽枝
林下藐姑射山中萼緑華駐顔無别藥一味服丹砂
　　俞文輔竹石
怪石𤣥雲立脩篁翠雨埀雖非與可筆消得子瞻詩
　　雲松觀瀑圖
懸崖見飛瀑界破一天秋松密雲深處巢居在上頭
　　竹枝二鳥圖
二鳥占叢竹喧啾春雨時朝陽有鳴鳳棲老碧梧枝
　　枯木立雀圖
木杪怜孤雀蓬蒿亦可依好扵生處樂何用履危機
　　䑕銜蘆菔圖
太倉多積粟任汝穴其間何事銜蘆菔生紅破一班
　　墨竹扇面(二首/)
剪得青鸞尾凉隂忽被分山風一披拂掃動石壇雲
山幽多美竹不畏雪霜寒好共叢生桂移来月裏㸔
　　髙士謙竹石
翠雨何曾濕蒼雲本自低湘山不可到轉覺望中迷
　　墨菊
誰冩鵞毛菊全開或半開露華如許濕都向墨池來
　　鈎勒竹為沈景王賦(二首/)
鈎勒篔簹葉渾疑雪壓枝全勝東老壁詩寫石榴皮
孤竹生来瘦揮毫欲動揺雙溪風月夜想像沈郎腰
　　畫扇(二首/)
水濶秋光變鄉心在客船髙樓見紅袖詩意寫樊川
三泖有佳處孤舟無定居秋風紈扇底歸興起鱸魚
　　題李淵之所藏裴日英翠竹黄花圖(淵之乃鐵鎗/軍之子也)
翠竹閒旌節黄花老珮環玉闗秋夢㫁紙上看南山
　　為李淵之題張師䕫所作二圖(二首/)
石好竹亦好營丘到薊丘無端閒草木相與鬪清幽
脩竹比君子好山如故人先生歸栗里無復見清新
　　姚江放舟圖
一雨衆山緑姚江春水生雲林回首處方覺去舟輕
　　琴
膝上横焦尾何人識正音汾亭空有操不及杏壇吟
　　書
僧舎蘭亭帖蕭郎取得還昭陵一片墨依舊出人間
　　方季長紅梅翠竹二圖(二首/)
江縣紅梅放雪中先滿春杏園消息近為報探花人
為愛新梢緑呼童竟䕶持他時霜雪操總是出牆枝
　　劉伯倫像
痛飲日操巵朝昏總不知却嫌猶未達荷鍤使人隨
　　李太白像
被酒出金鑾宫袍尚未乾屋梁今夜月顔色夢回看
　　畫
白鶴行先逺追隨倦小童囊琴何用解倚杖聴松風
　　漁村暮景圖
鴉亂暮林近鱸肥秋水深江南無限好圖畫亦闗心
　　葉本蕃扇上竹石
石林春色晚老節有清芬待得兒孫長抽梢盡入雲
　　蕉石圖
石畔芭蕉葉經霜便不留偶傳方子筆冝夏亦宜秋
　　懸崖梅圗
懸枝生筆底春色亂紛紛疑把孤鸞尾巔崕掃白雲
　　鄭敬常畫扇
逺嶼連沙渚西風滿客船獨憐江上月今夜向人圓
　　宋授之所作美人欠伸圖
春日深宫靜閒觀女史箴倦来俄起立蝴蝶下庭心
　　楊妃春睡圗
倦舞霓裳曲曾教枕簟開可憐魂夢短不到蜀闗回
　　海棠風燕圖
社日來雙燕低徊拂畫簷海棠風不定誰為捲珠簾
　　四景圖(四首/)
驢背敲詩去溪橋有路通花村茅店小春日酒旗風
偶看雲起處指㸃隔溪山莫問凉多少能令羽扇閒
遥山淡秋色總被草堂分籬外涓涓水流来半是雲
山村風雪夜犬吠有人歸不道梅花冷懸燈掩竹扉
　　四鷹圖
曠野秋先肅鴐鵞見一羣老拳猶健在擊透㡬重雲
錦架絲縧舊羇縻氣轉雄草間狐兔盡飽食待秋風
飽颺饑則附物欲一天機㑹有長風便冲霄試一飛
立臂從秋獮穿雲得羽毛持將獻天子應不負㣲勞
　　瀟湘八景圖為鎦養愚賦
　　　瀟湘夜雨
巴山一夜雨剪燭話西牕何似瀟湘浦孤帆宿大江
　　　逺浦歸帆
江頭晚風急颯颯片帆秋極浦蒼茫外何人獨倚樓
　　　煙寺晚鐘
漠漠長煙際鐘鳴寺已昏山僧歸去晚和月扣松門
　　　洞庭秋月
月色秋逾好波澄影更深有人横鐵笛驚起老龍吟
　　　平沙落雁
相逐雲間侣翩翩落逺沙晚風吹不㫁愛此一行斜
　　　漁村晚照
緑樹村村暗黄茆處處低漁翁貪落照晒網屋簷西
　　　山市晴嵐
山氣不成雨曉晴人趂虚相逢盡相識大半是樵漁
　　　江天暮雪
江樹晚糢糊前村認有無不須摩詰畫已似輞川圗
　　俞文輔墨竹
文同本進士家有篔簹谷所以俞省元胸中出淇澳
　　扇面畫梅
團扇寫横枝英華可含咀誰知江南春消盡人間暑
　　梨花雨鳩圖
年年寒食節院落梨花吐何處鵓鳩鳴紗窓夜来雨
　　浦長源林亭逺岫圖
崇山千仞餘歴覽不盈尺亭中人未來煙霞日朝夕
　　畫(二首/)
山雨忽開霽溪流遶茆屋時有濯纓人雲端看飛瀑
饑禽值㳺蜂欲啄屢張口那知挾彈兒林間候之久
　　春望
西望北髙峰南瞻東海水不是登呉山那知春萬里
　　剡西八景為開明空相寺僧華月江賦(同年王/好問求)
　　　烏石卧雲
青天墮𤣥雲萬古収不起毋勞一㸃頭已悟三生理
　　　南軒進月
月到南軒外中庭可一方開門纔放入滿室白毫光
　　　梅林逗隂
緑隂坐晝寒林深不知路子熟定何時山中雨如霧
　　　竹窻挹秀
三面連髙竹蒼凉晝亦迷道人參玉版窗下說曹溪
　　　眺白凭闌
凭闌見西山滿目青歴歴太白如可招三弄梅花笛
　　　臨清滌硯
硯垢須頻滌何如只洗心纎塵渾不染頑石變黄金
　　　雙桂秋芳
西方金粟身儷立雙林下給園無秋風布地却非假
　　　孤竹晚翠
嵗晚歸来日蒼枝忽轉東神龍能䕶法日夜吼天風
　六言
　　畫(七首/)
尋源幽澗長徃倚杖斜陽未還橋下潺潺春水和雲流
出空山
春日村村花柳人家處處桑麻小艇却尋溪轉好山不
用雲遮
小艇東去西去長江朝流暮流笑入蘆花深處清風明
月悠悠
問訊南屏隠者草堂竹樹誰栽昨夜何時雨過山禽㡬
個飛來
長松落落千丈大厦渠渠萬間應笑樗材擁腫等閒空
老深山
童子擕缾沽酒僕夫汲水煎茶坐對青山捫蝨不妨終
老烟霞
石上悠然獨坐空山誰與相親滿目長松流水安知不
是佳賓
　　髙士謙墨竹(四首/)
隂濃愈覺重叠翠濕何曽動揺静裏試聽餘韻評来清
勝芭蕉(右雨竹/)
新篁觧籜春盡畏日移隂晝長一枕南薫破夢時聞粉
節吹香(右晴竹/)
紫極宫中暫宿黄陵廟下曾行一夜洞庭木落打窓都
是秋聲(右風竹/)
天寒翠袖正薄月滿瓊林又新祇恐鳳凰巢冷截筩吹
轉陽春(右雪竹/)
　　畫梅
亂挿繁花晴昊不禁冷蕊疎枝江樹垂埀又發無聲總
是新詩
　　雙松獨步圖
高士清癯比鶴長松夭矯猶龍如在山隂道上經行萬
壑千峰
　　墨竹(髙士謙作王好問王之/志學有序故三詩及)
筆下篔簹有谷胸中清濁成川為問湖州老可何如赤
壁坡仙
山童偶敲茶臼野老閒歌竹枝明月不離襟袖好風都
在蒲葵
墨君寫以老可石丈拜之米顛何似王維髙適一時詩
畫同傳
　　枯木竹石
脩篁美如君子古木秀似衰翁頼有米家石丈揮毫正
待南宫
　七言絶句
　　林子山畫
　　　春山趣㳺
蹇驢隨意踏蒼苔行到溪橋首重回想得山家春尚早
過牆桃李未全開
　　　秋江意釣
雨過磯頭流水香水深更放釣絲長分明一段江南意
楓葉蘆花共夕陽
　　沈思禮畫(二首/)
漁在江湖樵在林相逢肯信有機心沙鷗尚未能忘我
飛過雲山不可尋
隔水樓臺映翠㣲山桃風暖欲花飛一溪春水深無際
却被詩人載得歸
　　楊生溪居圖
滿眼溪山罨畫開草𤣥亭子半荒苔如何祗寫漁家意
不及扁舟載酒來
　　閻仲彬墨菊
立本丹青不自誇戯拈秃筆寫秋花祗疑風雪重陽日
夜訪柴桑處士家
　　次徐總制韻
柳繞沙堤花繞城千門萬戸賞春晴誰知畫㦸凝香處
人與湖山一様清
燕子來時花滿城海棠絲雨半籠晴行人最愛西湖水
流入官河也自清
　　孫生二畫
　　　槐安國
大槐為國竟如何夢境渾如世事多老我久無名利念
笑看行蟻上南柯
　　　竹葉舟
長安流落嘆途窮一葉歸舟便向東咫尺圖中能縮地
祗疑山叟是壺公
　　　破窑圖
日暮歸來雪已深破窑無奈夜沉沉誰知撥盡寒爐火
鍊出經綸一片心
　　　美人易履墨菊
寫到黄花韻更髙墨池秋水染鵞毛幽香一掬誰分得
知是并州快剪刀
　　春色
寒不能生暖不消融融轉覺望中遥東皇富貴誰能識
盡把黄金鑄柳條
　　草堂圖
錦江玉壘入霜毫亦有人家䕃白茅道是草堂元未信
祗因梅柳是西郊
　　賈島推敲圖
蹇驢隨處恣遊遨京兆相逢即定交看取古人三百首
工夫原不在推敲
　　西湖漁者
家住錢塘西子湖釣竿㡬度拂珊瑚扁舟載月歸來晚
不覺全身入畫圖
　　釣臺圖
夷恵真為百世師先生髙節亦如之只將立懦亷頑意
九鼎分明重一絲
　　訪唐丹崖留飲
故人相見話襟期草草杯盤近午時莫道越鄉風味薄
香醪如蜜菜如絲
　　為朱大理賦墨梅寓丹家意以大理明此故求正
　　　云(四首/)
剝盡羣隂見一陽千花萬蕊總包藏筆頭㑹得先天意
寫出寒花朶朶香
知白全資守黑功一花便與萬花同要知玉兔翻身處
春滿乾坤六六宫
雨熟金丸萬萬株黄中通理及肌膚此花自是真鉛汞
却倩仙毫作藥爐
真水元從火裏來等閒相過即胚胎檀心玉蕊分明見
莫作黄芽白雪猜
　　王本初小像
童子穿雲得紫芝仙翁倚杖聴黄鸝香風兩袖歸來晚
正是松花落粉時
　　總司牛宴鄭都司以所和徐總制詩見示因次其
　　　韻(二首/)
梅子黄時雨氣涼金爐不㫁爇沉香座中總是朝天客
曽醉君門白玉觴
水晶簾捲午風凉薝蔔花開樹樹香獨有總戎偏好客
擬傾江海入壺觴
　　楊妃春睡圖
天生禍水滅炎精能使君王萬乘輕不獨昭陽有飛燕
玉環沉醉在華清
沉香亭北好風光春色無端屬海棠縱使胭脂變成雪
莫教一片到漁陽
温泉浴罷力猶疲睡足春風總不知香冷馬嵬坡下土
令人愁誦北征詩
三十六宫春晝長楊花撲帳暖生香美人畢竟成黄土
不及雙了識玉皇
　　觀奕圖為夏伯玘作
春雨春風長紫芝山中日月自推移斧柯爛在松隂下
知換人間㡬局棋
　　畫菜
風露含滋挾土膏肥甘渾不讓溪毛丹青貎得田園意
絶勝春前帶雪挑
　　何彦恭觀奕圖
山風吹瀑濺寒雲雞犬遥聞路不分松下仙翁清似鶴
抱琴歸去禮茅君
　　松
山風吹日晝隂隂㡬見松花落逺林總使棋枰能換世
仙人那得有機心
　　翠竹緑梅圖
絳服仙人跨翠鸞御風乘月下瑶壇畫圖誰為開生靣
留與蒼官共嵗寒
　　青山白雲圖
柴門無逕小橋低緑樹隂隂雨後齊却笑白雲閒不得
也隨流水過溪西
　　江山髙逺圖為馬憲章賦
萬里江山萬里舟烟雲竹樹逺相繆何人寫出無窮意
似憶當年太史遊
　　為楊子東題竹石扇靣
歌罷南風解愠詩含毫長想鳳來儀明時又見簫韶作
留取蒼崕碧玉枝
　　陳居中女獵圖
獵事應難屬女工院人名盡説居中蛾眉狐媚唐家婦
逐鹿何曽用角弓
　　李思訓並騎圖
美人如玉馬如雲悞却開元萬乘君不寫班姬辭輦意
畫師空説李將軍
　　劉文質松溪小像
為聴松風直過溪長琴分與小童擕白雲不隔天台路
千樹桃花一鳥啼
　　宋授之鍾馗小妹圖
戲擔雙鬼當雙魚小妹停肩雪霽初莫道丹青資一笑
人間物物是苞苴
　　洗馬圖
層冰蹙裂度交河天馬誰能更作歌却憶少陵詩思好
萬蟬鳴處晚凉多
　　墨梅
兩蕊三花便可人分明筆底有陽春平生一㸃和羮意
不到中書未是真
　　畫紅梅
漫傳丹桂冠西風文彩重教下筆同誰信嵗寒冰雪後
花中還有狀元紅
　　畫(四首/)
溪山花柳鬬清妍㡬度春來放酒船畫裏生綃無一尺
為誰展盡白鷗天
扁舟與客共遊遨風月無邊入彩毫長為江山増感慨
後前兩賦類莊騷
柳隂樓閣又清和拂曉薰風入扇羅女伴相呼知有約
水邊亭子看新荷
山寺風烟一半遮水香知是落松花青鞋布襪曽來徃
不記雲門與若耶
　　畫扇面
青天飛鷺柳鳴鶯萬里橋頭杜甫情何似合歡紈扇裏
一聨詩句却無聲
　　龔翠巖所畫煎茶索句圖
玉川和靖總清標煮茗吟梅共寂寥時世不同人物似
正如雪裏見芭蕉
　　畫(二首/)
雲白山青萬古春桃花屋底讀書人扁舟忽有東来客
笑指飛流得句新
閒裏琴書白日長㟁花相接水花香橋東信馬吟詩客
不是若耶逰冶郎
　　道原為慧公賦
著意窮原莫外求隨波逐浪是凡流泠泠一勺誰能識
又在曹溪最上頭
　　九日前二日陳子善送酒并詩一絶因用其韻以
　　　謝(二首/)
秋叢繞舎罇無緑九日風光不稱貧不信柴桑千載後
東籬重見白衣人
青州從事聲名重過我蓬門不厭貧白菊花前上弦月
㑹須對飲作三人
　　雪中騎驢圖
山聳寒肩覔句勞蹇驢衝雪尚遊遨野橋莫道闗清思
不及袁安卧最髙
　　沈煒扇上竹
昔人種竹繞東村雨後曾看長子孫春夢覺來紈扇在
曉風凉月重銷魂
　　宋復古畫
老知書畫益人多奈此無情嵗月何欲識營丘平淡意
髙堂秉燭看岷峨
　　或送菊與周元亮先生因以詩索之
秋風籬落謾徘徊那得黄花大似杯誰送草庭三四朶
可能分寄一枝來
　　髙士謙所畫烟竹
江上秋隂生暮寒平林渾似老年看九疑靄靄雲深處
更得詩人眼界寛
　　裴日英水墨蓮塘四禽圖
香銷太液錦雲空長使詩人憶逺空青鳥不来仙仗逺
露盤無力倚秋風
　　䑕銜蘆菔圖
學圃經年不憚勞野人生意滿東臯種來蘆菔從教喫
懶用隨身却䑕刀
　　墨梅
姑射仙人冰雪肌夜乘明月訪瑶池自憐綽約誰能見
却被龍香道士知
　　元夕聨句
雨過天街月色新樓臺燈火照陽春盍簮頼有諸公子
總是東風得意人
　　傲窻詩巻
偶向南窓倚暮秋寄情寧復傲公侯誰知容滕無多地
髙似元龍百尺樓
　　為安道題墨竹
何事清風滿剡溪琅玕長得與雲齊此君若得王猷見
興盡應須為品題
　　梁大用所作青松紅梅二畫(二首/)
仙舘長松老更竒過門曽見出牆枝誰傳月下蛟龍影
應有風雷起硯池
占得魁名即賜緋調羮心事尚依依玉堂别有如椽筆
更待春風為發揮
　　方季長所作梅竹(二首/)
竹裏梅花巧耐寒正如紅袖倚闌干詩翁傳得春風面
曾在家山别墅看
竹傳唐帖雙鈎法梅效徐家没骨圖誰道茂林春已暮
不知春色在西湖
　　淵明像
兩晋文章在此翁陽秋都寄杖藜中詩人祇寫歸來意
不道閒情似國風
　　畫
草堂築得傍林丘溪友相過即放舟翻愛白雲如畫意
終朝長在碧山頭
　　沈養性畫
長虹如瀑蠣如山萬竹深藏屋數間夜半秋聲最堪聴
抱琴來此不須還
　　鬼獵圖
飛鷹走狗獵山坡狐兔全驅入網羅不有唐家鍾進士
人間魑魅更應多
誰遣馗翁作鬼雄形容彷彿記唐宫山林川澤今無此
轉憶先王鑄鼎功
虚耗驅除若羽毛開元天子賜藍袍空令鬼物持戎器
不管雄狐向窟嘷
　　渭川烟雨圖
渭川曽見竹青青和雨和煙畫杳冥不似九疑雲霧隔
空教瑶瑟怨湘靈
　　牧牛圖
桃林地瘠奈牛何此日周王已止戈芳草平原春萬里
牧童能唱太平歌
　　赤壁圖
江水春流赤壁孤曹瞞曽此戰周瑜山川不逐英雄去
却被坡仙入畫圖
　　滕王閣
畫棟朱簾雲雨間朝看南浦暮西山風帆不送詩人到
髙閣臨江亦等閒
　　裴日英墨菊
披圖便欲醉秋光映竹幽花似有香昨日山中新酒熟
先生閉戸作重陽
　　秋山漁隠圖為方仲敏賦
秋色都從㸃染成白雲紅樹故山情溪漁釣得歸來後
卧聴松窗瀑布聲
　　林子山詩意扇面
門前春水碧如苔不見鷗來見鶴來翻意㫁橋曽喚渡
滿身花雨盪舟回
　　錢宗文扇
呉淞江上見秋風水色山光下筆同聞道四腮鱸最美
㡬時歸去作漁翁
　　為沈景玉題髙士謙所作烟雨萬竿圖(沈號/東林)
影薄猶疑翠袖寒東林日暮憶曽看渭川千畆誰能寫
烟雨空濛千萬竿
　　髙士謙竹石扇面
何處參差舞翠鸞瑶臺明鏡上雲端如今織女支機石
也被姮娥借得看
　　林子山畫菜上有蝸牛故及之
曉畦春雨細如毛菜本青肥挾土膏葉㡳蝸牛曽濕久
詩人猶欲刺升髙
　　漁隠圖
漁者雖多屢數難磻溪彷彿到嚴灘東都名教西周業
不枉人間把釣竿
　　杏花暮雨圖
杏花庭院暮寒多酒醒其如客思何絳蠟燒殘猶覔句
不知春雨濕漁蓑
　　畫魚
誰寫羣魚入畫圖相忘渾似在江湖詩人忽作豐年夢
還有宣王考牧無
　　為楊復初題秋江歸雁圖仍次其韻
不為蓴鱸苦憶歸緇塵惟恐上人衣欲知此日思親意
長似征帆帶雨飛
　　錢舜舉二菊(二首/)
露華如酒曉淋漓醉色和秋上别枝若使羅虬重有作
此花端合比紅兒
盡道西施類玉環多因醉裏認容顔館娃宫與華清似
都在秋風十二鬟
　　裴日英墨菊
濃墨淋漓寫折枝便從紙上見東籬玉蟾分得南陽水
一夜秋香滿硯池
　　鄒汝舟畫
童子言師去未還採芝多在白雲間誰知流水桃花外
更有髙人卧碧山
　　青山白雲圖
何處青山無白雲毎来松頂便氤氲兒童不識飛揚意
剛道摩霄是鶴羣
　　二仙圖
松枯石爛自春秋澗水依然晝夜流要覺仙人忘世意
未應鍾吕勝巢由
　　墨梅
毎愛髙人楊補之小忩横幅寫疎枝繁花亂挿當晴昊
勝似黄昏月上時
　　方季長畫
家山移在畫圖間桑柘連村水一灣知是方干髙隠處
白雲長為䕶柴闗
　　芙蓉獅犬圖
太液芙蓉秋苑深閒看雙犬吠花隂旅獒寫出忠君意
未必丹青識此心
　　劉耀卿雪景
健步尋梅逺未還無端詩思滿溪山洛陽更有多風雪
獨有髙人晝掩闗
　　墨梅
容裏俄驚嵗又殘燕山十月雪花寒江南驛使無消息
却把春光紙上看
　　輞川别業詩意
夏木軒窗瞰水田黄鸝白鷺總堪憐那知詩到無聲處
能使髙人憶輞川
　　松雪翁蘭蕙(二首/)
幹宻花疎更作叢深林空谷自春風王孫去後多芳草
零落餘香繭紙中
翠轉光風百里餘呉興畫法宛如書凄凉九辯無人誦
空憶中庭雪霽初
　　柯敬仲墨竹
聞韶曽見鳳来儀回首蒼梧又一時寫出竹枝歌外意
楚雲湘水不勝悲
　　馬虚中剡溪圖
清興都生眺望間放舟溪上又空還道人筆㡳天機熟
盡把雲山變雪山
雞黍交情不可違如何興盡便空歸詩人偶寫胸中趣
肯道溪山有是非
　　鍾馗
栁梢風轉不多寒薄雪初消露未乾應笑髯翁殊矍鑠
也隨春色上長安
　　王元章墨梅併次詩韻
山隂陳迹老莓苔為探梅花踏雪来傳得一枝溪上景
眼明相見亦驚猜
　　吳以道扇
清溪雨過晚漁蓑倒坐船頭逸興多只有好山看不厭
又隨圖畫入輕羅
　　髙士謙竹石
秋色分毫待客揮雲根烟篠巧相依夢回記得吹笙處
倒跨青鸞月下歸
　　畫梅紙扇
剡藤湘竹付良工撲蝶輕羅巧與同雖向炎天寫梅蕊
仁風都在動揺中
　　為潘晉之題忠孝圖
石畔葵萱總著花黄金杯側注丹砂艾宣筆意誰傳得
孝子忠臣在一家
　　畫梅
花縱繁時影亦疎瑶臺和月夜模糊何人識得春風面
収拾餘香入畫圖
　　為夏節題子昻畫白馬
十二天閑爛錦雲世人専美五花文吳門匹練呉興筆
一出能空冀北羣
　　倦繡圖
纂組猶能害女功倦容誰為寫東風空知想像唐宫事
繡出楊家一捻紅
　　墨菊
鵞毛剪得墨淋漓香滿秋風洗硯池畫法若從書法入
趙昌應也學羲之
　　王叔明畫次張一笑韻
髙人自是愛林泉毎向山中枕石眠今日偶然溪上去
松風吹轉橛頭船
　　竹石扇面
雨細珊瑚晚未乾秋聲一葉滿西闌何人手把青鸞尾
掃退浮雲看廣寒
　　畫棘叢白頭翁
鳥中亦有白頭翁底事卑棲向棘叢不道朝陽孤鳳好
飛鳴原只在梧桐
　　畫(并序/)
　　　髙讓士謙為予作枯木竹石并題其上余遍索
　　　交逰得十四人終之以余詩凡十六首二畫共
　　　三十二首披圖則存沒如見庶㡬篤友道云張
　　　昱光弼則廬陵人也王裕好問陳曄宗亮則山
　　　隂人也朱誼仲誼則維揚人也章師孟季醇則
　　　嚴陵人也浦源長源則勾吳人也周昉元亮則新
　　　城人也張輿行中則崇徳人也王立本宗則金
　　　華人也王謙自牧楊明復初俞友仁文輔王正
　　　道子宗萬振文逺則皆錢唐人也洪武丁巳秋
　　　八月初吉題
枯樹婆娑近竹叢欲将心事託春風江南庾信今頭白
不為愁多賦未工
抱畫求題莫厭頻好詩比竹更清新坐来不待風敲户
滿眼相看是故人
　　柯敬仲竹為陳常仲賦
奎章閣下日談經曽寫幽姿上御屏雲暗蒼梧清淚盡
空教瑶瑟怨湘靈
　　徐子方竹
　　　昌化縣訓導章景文以圗經事至杭事竣將還
　　　子方寫竹以贈吾友周元亮俾題其上
蝌蚪曽聞寫汗青先生又復理圖經故人贈竹縁何事
要使清風滿笏庭
　　徐希傑二色梅圖(二首/)
酒痕暈透雪肌膚紅影春園見一株好似石家金谷裏
戯將如意擊珊瑚
疎影曽看上薄紗揮毫落紙便横斜驪珠一顆誰探得
散作東風滿樹花
　　松雲生為周元亮作露華清曉圖同張一笑方竹
　　　居俞紫芝題其上
愛菊淵明後鮮聞濓溪孫子况能文露華清曉凉如許
濕却松門一段雲
　　李景中待月延桂圗
䦨倚西風月未生露凉轉覺桂香清詩成月在桂花上
此景如何畫得成
　　為徐子方題徐熈杏花青鳥
春色分紅閙别枝寫生誰復似徐熈露華不在金莖上
青鳥飛来也自疑
　　方方壺畫
畫到方壺思不羣亂山佳處屋平分溪頭艇子如梭大
只許先生載白雲
　　王叔明為芝塘俞子賢作山居圖扵尚友堂後為
　　　鄭敬常所得俾題其上
畫托交遊迹已陳西莊依舊鎖松筠也知谷口烟霞趣
造物應留待子真
　　沈景玉畫
雲壓春山逺更低心知是畫意空迷林間亭子無人到
兩脚埀埀欲度溪
　　李迪猿
抱子攀蘿過别枝滿身松露濕金絲冷泉不復聞清嘯
把燭觀圖有所思
　　溪山才子圖
曲折清溪有路通吟詩驢背任西東披圗記得經行處
人在千山萬木中
　　鷹
擒来凡鳥不言功狡免妖狐穴未空四顧激昻如有待
平原昨夜起秋風
　　溪山圖為張長司一中題
西塞山明碧玉如桃花流水稱舟居𤣥真心事非張翰
不為鱸魚為鱖魚
　　明辨之畫
雲抹山腰晚更竒髙人應不愧王維釣絲収起船頭坐
看到風波欲定時
　　贈沈山樵
連蜷雌霓賦中聞别有山樵管白雲能為蒼生作霖雨
道人應不愧休文
　　畫雞
萱草叢髙石漸低薰風庭院午時雞偶因元日同觀畫
笑飲屠蘇為品題
　　楊懋臣以紅墨梅二幅贈彦真命題其上(二首/)
珊瑚擊碎冷無聲散作疎花㸃㸃明逺寄餘音溪上去
春風百里故人情
人到英溪識浚儀寒忩索句重相思江空嵗晚無芳草
聊折瓊瑶贈一枝
　　寒江獨釣圖
詩畫難評劣與優聲無聲有巧相侔寒江釣雪何人筆
得句真如柳柳州
　　俞文輔墨菊
間色幽花却耐看墨香和露不曽乾魏家池館如栽得
喚作秋風小牡丹
　　趙仲穆畫馬
呉興自得曹韓法父子丹青更一家神駿按圗猶不識
空令天馬涉流沙
　　梅月水仙圖
形影相看愈覺真花中人是月中人丹青想像驚鴻態
不及思王賦洛神
　　畫菜(二首/)
寒士須嘗百甕虀莫教此色到羣黎鹽梅不入和羮用
空使君王夢蔡齊
一抹生紅着土酥曽同菘菜付庖厨先生欲補氷壺傳
燥吻時時看畫圖
　　為沈竹窗題竹梅二圖
生紙何人寫墨君翠㾗餘處白紛紛翻疑手把孤鸞尾
掃出南山一段雲
尋花曽記歴山坡年後如何却厭多頼有小窗横幅在
空将老眼重摩挲
　　戊午元夕遇雨次莫景行韻(二首/)
張燈只許到更闌縱有笙歌懶作歡空憶舊時明月色
連宵還恨不曽看
門門種樹翠成層凖擬元宵映緑棚逰興不因風雨阻
夜窗閒却讀書燈
　　廬山圖
夢裏廬山亦偶然披圖重見意猶憐白雲萬頃松千個
看得人間李謫仙
　　馬麟長春蝶并楊太后撲蝶圖二小幅成一巻
蝶駭花飛春事無扇羅又見内家姝昆蟲草木端平畫
不是豳風七月圖
　　枯林墨蕙
轉蕙風光百里餘空庭曽見雪消初數叢一榦誰能寫
筆法渾如貝葉書
　　僧月海蘭蕙
光風轉蕙汎崇蘭墨潤渾疑露未乾春色夜来深似海
空留清影月中看
　　畫(二首/)
君去還當我醉時東坡解道謫仙詩百年粉素消磨盡
猶有山花一兩枝(右太白詩意/)
誰寫江南楓樹林草堂知有客相尋野船怪得輕如葉
秋水今朝五尺深(右少陵詩意/)
　　五花馬圖
八尺烏騅散五花披圖一見重咨嗟何人筆底藏風雨
解使神龍起渥洼
　　張復初松下埀釣圖
春雨朝朝長緑波桃花時節鱖魚多遥知松下投竿者
定是當年老志和
　　徐熈墨梅
盡道徐熈似趙昌墨花有韻却無香詩人又動揚州興
春色真疑到玉堂
　　扇面山水
溪抱重山曲曲通野航長得載詩翁舊時紈扇丹青在
不入凉風篋笥中
　　俞碧窗畫紫菊
菊有黄華秋滿籬誰看紫艶半開時碧窗分得研硃露
寫出無聲趙嘏詩
　　戊午七月六日書事(二首/)
徒步尋僧豈得舟過門不接漫遲留炎天赤日空乘興
笑殺山隂王子猷
伏日殊無可興乘欲談儒墨重尋僧茶𤓰不解留佳客
笑殺成都杜少陵
　　釣魚圖
衣食全家寄一絲人間榮辱㡬曽知瓦甌蓬底髙歌起
正是鱸魚上釣時
　　洛神圖
子建才名托楚辭為因留枕寄相思泱泱洛水清無底
誰見驚鴻照影時
　　畫
欲向春山訪隠君野橋行過路纔分上方樓閣應無數
留與閒僧管白雲
　　為趙玘題髙士謙墨竹
公子翩翩也自佳從人寫竹寫幽懐只今有酒誰澆筆
能使清風到小齋
　　姚伯和所藏五馬圖
識得驪黄不在毛天機從此付霜毫使君五馬行春處
猶憶城西看小桃
　　墨梅
纔見花開似見春江空嵗晚寄何人芳香只恐有消息
慿仗金壺墨寫真
　　畫紅梅
花到濃時花欲無桃嫌太俗杏嫌麄孤山别有春風面
消得徐熈沒骨圖
　　洛神圖
嬉㳺湍瀨采𤣥芝羅襪凌波不自持畢竟形容何所似
玉芙蓉在碧琉璃
　　閻得中畫
杖頭驢背又㣲吟君出深山我入林邂逅不須交一語
春来花鳥總闗心
　　呉孟文水影月香圖(二首/)
却因清淺見横斜水是湖灣影是花頼有呉生能寫得
不須重到老逋家
欲知浮動近黄昏風有清香月有痕貎得玉妃真面目
縞衣無復夜敲門
　　題梅用陸柳洲寄楊村居韻
數枝開傍石橋西縱有寒香蝶不栖何似南山千百樹
梨花落寞路都迷
　　畫蘭(二首/)
萋萋芳草空無樹惆悵王孫去不歸何似幽蘭紉作佩
也勝遊子芰荷衣
深林緑艶恐消歇故假人間膏沐容忽見一叢崖石上
動揺渾似汎光風
　　呉孟文墨梅
呉生妙絶宫牆畫不向氷紈寄墨痕怪得炎天見梅蕊
姚江知有季章孫
　　呉孟文以古蠟箋畫梅因賦
舊箋新墨未曽乾如倚黄昏月下闌不是一枝斜更好
令人悞作蠟花看
　　呉孟文以白團扇畫梅因賦
海波寒浸玉蟾蜍勾引清風入座隅借得詩人掣鯨手
驪龍頷下摘明珠
　　溪居圖
水上風来麥氣生緑隂窗户有棋聲桃花不隔仙源路
應使秦人見太平
　　二仙像(二首/)
一拐隨身四海聞劍鋒久暗七星文等閒磨礪光芒出
劃㫁青天萬里雲(右鐵拐/)
似醉如癡不顧身誰知一一露天真靈臺便是中秋月
養就蟾蜍白勝銀(右風僧/)
　　月娥扇面
靈藥當年悔一偷海天空度㡬春秋凉飈又改班姬扇
莫道孀娥不解愁
　　陸本髙鏡奩紅梅
要將明鏡别妍媸勲業頻看祗自疑紅艶一枝誰為寫
倚闌人在影娥池
　　羣峰春曉圖贈王士貞之官三山
唱徹陽闗酒未闌渭城朝雨别離難三山春色多扵柳
總在王維畫裏看
　　喬松雙鶴圖為俞仲和賦
一箇長松兩鶴棲上頭不許子規啼仙翁應在春山裏
丹井雲多路更迷
　　畫梅(二首/)
詩到無聲也自竒眼明窗下見疎枝江南四月㝠㝠雨
空憶曹瞞止渇時
毎憶多才賦洛神凌波曽見襪生塵誰知更有梅兄在
消得思王一寫真
　　桂娥梅仙二圖(二首/)
金粟平鋪滿樹頭畫闌西畔月如鈎風鬟霧鬂歸来晚
折得天香總是秋
倚樹仙人是阿誰雪膚花貎認參差恐驚青鳥枝頭夢
玉笛拈来不敢吹
　　唐子華畫
我識呉興唐子華丹青一出便名家抱琴童僕隨驢去
山縣今朝早放衙
　　盧伯庸宰木圖
桃李家山春欲無草堂留得望西湖墓門宰木今如許
惆悵臨風展畫圖
　　畫梅(二首/)
墨作南枝却耐看北枝何似怯餘寒詩人不用勞區别
開到春来總一般
飛来峰下雪埀埀近水人家玉兩枝燕子春寒来不得
却教鴻雁見開時
　　海棠白頭翁鳥圖
駟馬橋邊憶舊遊海棠紅濕雨初収春禽似識文園令
也向花前嘆白頭
　　髙房山畫
尚書京口住經年毎寫雲山出自然此幅得来如有意
虹光直射米家船
　　詠海棠
春色三分已二分海棠紅軟半梨雲銀缸休照東風樹
愁殺揚州杜使君
　　三香圖(桂菊蘭/)
淮山彭澤與沅湘㡬度經行攬衆芳夢覺廣寒環珮逺
却將吟筆寫秋香
　　題竹并梅蘭圖(二首/)
賣珠不惜買芳春山暮天寒翠袖新竹外一枝誰貌得
分明空谷見佳人
江上寒梅已報春幽蘭還與鬪清新纎毫解把明珠贈
信有湘臯解佩人
　　畫扇面(二首/)
阿母蟠桃花又紅七香車下五雲中羣仙奏罷霓裳曲
春滿瑶臺第一宫
萬户千門錦繡堆沉香亭北看花開真妃睡足初扶起
更待君王玉輦来
　　為方仲敏題白雲深處
千山萬水入登臨犬吠雞鳴杳莫尋試問白雲深㡬許
仙家更在白雲深
　　温日觀墨蒲萄(二首/)
風飄露洒一棚秋路入滄江憶舊遊慿仗金壺翻墨汁
老禪胸次有凉州
天風動地拂蒼鬚揺落驪龍頷下珠一斗竟須澆渴吻
道人從此厭醍醐
　　秋林才子圗
木落山林秋滿天蹇驢背上聳吟肩灞橋鄭綮曽如此
况是襄陽孟浩然
　　鑑仲明上人畫
老禪曽隠虎跑泉筆底山林似巨然此是太平真氣象
家家茅屋起炊烟
　　畫菜
誰寫春菘入畫圖借如挑得付庖厨此根咬得知滋味
方是人間士大夫
　　詩意扇面
採藥仙人去未還偶逢童子問松間何人解寫雲山意
不放青團扇影閒
　　題墨菊有懐王士中
採菊東籬事已非按圖常是惜芳菲西齋謾有盈罇酒
惆悵何由見白衣
　　墨菊為楊復初賦
黄花韻與墨花同一洗人間萬卉空不許陶潜都占㫁
守𤣥聊且效揚雄
　　裴日英寫紅梅翠竹
空谷佳人翠袖單紅顔長是怯天寒河東邂逅緋衣子
寫作疎花竹裏看
　　張思䕫詩意圖
花木禪房常建詩呉興曽為寫幽姿龍溪漁子天機熟
見畫令人憶舊時
　　嵗寒三友圖
嵗暮天寒雪四埀竹邊松下出斜枝似人又向圖中見
方信山隂有戴逵
　　莊子觀泉圖
秋水成河灌百川濠梁何必更觀泉欲知無限逍遥意
總在南華第一篇
　　宋授之遺墨
宋玉多才賦逺逰曽拈彩筆寫清秋西風吹㫁南州夢
翡翠蘭苕總是愁
　　二喬觀兵書圖
不為師婚不動心肯教銅雀鎖春深書中謾識孫呉意
何似同觀女史箴
　　豳風圖
蠶月條桑為繭絲築塲納稼應天時欲知王業艱難處
盡在豳風七月詩
　　行春圖
野橋村店見青旗玉勒雕鞍且緩馳十日春光濃似酒
等閒開盡小桃枝
　　墨菊
淋漓濃墨染香雲秋色秋光總不分醉眼只疑烏㡌落
令人重憶孟參軍
　　忠孝圖
葵萼傾心向太陽萱花樹背在髙堂忠臣孝子如佳卉
慿仗丹青為發揚
　　孟母㫁機圖
慈顔教子意何如直至三遷始定居一自寒機初㫁後
經綸都在七篇書
　　張騫出使圖
漫從西域度流沙八月虚回奉使槎天上白榆那可摘
歸時只得帶榴花
　　栁塘春水圖
楊柳池塘春晝遲畫船猶記聴黄鸝飛花又逐東流去
消盡年光總不知
　　桂月凴闌
銀屏深掩燭燒殘金粟枝頭玉露寒陣陣西風吹不斷
肯教閒却畫闌干
　　秋江雁陣圖
江流東去雁南翔波影涵秋一兩行不待平沙觀落處
便從圖畫認瀟湘
　　寒江釣雪圖
風滿空江雪滿舟一竿波面自夷猶釣絲㬰放長三尺
不信寒魚不上鈎
　　舜舉桃花(二首/)
花開記得湧金池一片枝頭不受吹十萬人家春似海
瑶笙誰向月中歸(右碧桃/)
晴日蒸紅爛若霞一枝好影緑窗紗去年花裏尋詩處
錯認溪橋賣酒家(右緋桃/)
　　詠長橋
飛梁壓水跨虹腰知是呉江第一橋安得鱸魚共樽酒
秋風亭上酹三髙
　　梅仙圖
曽向松林夢美人雪膚花貌認来真一聲横玉驚么鳯
枝北枝南總是春
　　美人圖(二首/)
白玉搔頭壓髩埀困人天氣覺来遲簾前一任楊花過
愛惜春纎不畫眉
淵明謾爾賦閒情託物如何寫得成欲識春風無限意
櫻桃花下背人行
　　跨驢圖
曽見洪崖降雪圖寒雲四野正糢糊何如驢背䭾詩去
灞岸橋頭酒可沽
　　秋江圖
極目滄浪映翠㣲釣船初放客船歸漁歌一曲長烟外
驚起沙鷗隔樹飛
　　次韻范石湖田園雜興詩六十首
　　　予素有田園之趣每觀范石湖雜興詩欲盡和
　　　之未能也丁未嵗隠居於苕溪之梅林村感與
　　　時并事因景集不能無動於中於是取石湖詩
　　　韻盡和之以授諸童子庶寓山歌野曲之意覽
　　　者必有以知予志之所存避俗翁識
　　春日(十二首/)
夜聴簷聲似雨聲曉窗操筆喜詩成東風消盡門前雪
又見牆隂薺菜生
桃杏何曽羯鼓催春風先後自吹開為憐紅影臨清泚
不惜芒鞋得得来
草茅雨後一畨青處處郊原趂雨耕我亦村居聊避俗
傍人錯比晉淵明
村扉寂寂掩荆柴雨阻清明客少来自把新茶試新火
喜看榆柳變爐灰
連朝急雨送輕雷又見郊原草色回此去城門三十里
踏青能有㡬人来
花柳村村社鼓喧花含宿雨柳含烟野夫何處堪行樂
不是花邊即柳邊
髙陂分水出灣頭宿雨晴時好放舟聞説春山多勝事
㡬時尋壑又經丘
筠籠採摘小童回櫻豆堆盤雜笋梅正爾客懐寥落甚
不妨頻覆掌中杯
野蓛村醪暫遣懐毎呼隣叟盡餘杯醉来却倚柴門立
閒數昏鴉㡬箇回
春日田家始作勞下鄉胥吏苦頻搔如何學得仙源隠
不種桑麻只種桃
斷㟁防頽費石包雨聲又聴響中宵杏花零落飄香逺
明日扶笻度石橋
積雨初乾理菜畦味含膏土勝酥肥野夫不厭根頻嚼
慚愧村童日摘歸
　　晚春(十二首/)
木奴花發四鄰香靜裏偏知日晷長坐久出門看野色
亂山平處是錢唐
狂風浪蝶尚飛翻春去渾無一㸃痕祗有東風知客意
亂吹花片擁籬根
春色相将到楝花柴門深掩似山家日長無事琴書罷
紗帽籠頭自煮茶
林遶方塘水遶洲杖藜隨處得追遊却嫌薄暮東風急
便覺經寒似麥秋
田頭縱步午風凉陂水青青浸稻秧愛殺簷前雙燕子
落花多處得泥香
蠶事忙時三月中蒼苔門徑少人蹤抱籃知是誰家子
偶向柔桑陌上逢
水村髙下自成圍處處人家白板扉榆莢楊花正無頼
等閒又欲送春歸
門外都無車馬塵緑隂幽草與時新小忩日日風兼雨
頼有薔薇占得春
水面秧針長綠茸雨餘櫻顆染深紅東臯佇想生盈陌
西蜀應知贈滿籠
晴雲滿户日光遲栢子燒殘火漸㣲人在小軒閒讀易
一雙蝴蝶上堦飛
酴醾壓架雪成堆一日須看一百回滿袖清香渾不記
却憐蜂蝶趂人来
雨中紅紫曉来稀愁見花飛鎮掩扉不是杜鵑啼徹夜
無人知道又春歸
　　夏日(十二首/)
重重緑葉障林肥㸃㸃黄花入麥稀絶似輞川圖畫裏
水田時有鷺鷥飛
亂蛙聲急雨聲寒坐擁衾裯尚覺單畎畆却思天下事
㡬時民受一分寛
閒看行蟻上苔錢日永依稀似小年麥飯正香葵菜熟
秖將耕鑿報堯天
稻秧新挿緑如波正值田頭雨一蓑未到秋成先有望
差科不比去年多
人生出處在知㡬西塞山空鷺自飛學取𤣥真歸隠好
釣船閒理緑蓑衣
略彴欹斜跨淺流茅茨瀟洒枕清溝緑隂滿地無来客
忽聴蟬聲起樹頭
屋後方池可漚麻暗分流水過隣家人間有地皆堪隠
不獨青門好種爪
水亭傍午好迎凉白鳥飛来玉一雙脩竹似嫌炎暑近
併移清影過南窗
濁酒傾来白似漿葛巾新漉手猶香溪泉冷浸荷筩飲
共向槐隂納晚凉
角巾㣲服恣逰嬉偶值溪翁得緩歸獨有蜻蜓如對客
一雙時掠釣絲飛
千畆荒烟傍曉鋤源頭水少毎憂枯何如老子書田好
縱使豐年不上租
人間三伏畏驕陽我獨觀書愛日長為問此時何所樂
暑風凉簟竹方牀
　　秋日(十二首/)
東軒睡足日初紅起汲清泉灌菊叢不是幽人勤種植
要看佳卉傲秋風
晚凉何處聴秋聲脩竹千竿翠繞扃自起開窗看㣲月
風螢撩亂一池星
巧夕爭看織女機彩雲銷盡不成衣如何村落柴門外
烏鵲都無一箇飛
坐對疎林日漸低閒看歸鳥正南飛野夫自為吟詩苦
不是悲秋減帶圍
行道真如行路難歸来依舊客毡寒燈前笑對家童説
恰似琴川作冷官
雨後晴空碧四埀斜陽却與亂山宜怪来舉目渾無碍
正是秋風落葉時
一棹夷猶任野夫苕鄉人號小西湖雞頭菱角隨時有
桂子荷花此地無
田家望望待昇平甲子欣逢爛漫晴茅舎竹籬還自好
此身不願謁承明
釀酒盈缸粟滿倉祗將辛苦度星霜詩書教子知何似
羡殺燕山竇十郎
自笑迷方著處家去年猶記客天涯今朝又是重陽節
樽有新醪菊有花
琴川官舎漫多魚却憶松江巨口鱸偶見秋風動歸興
不知還是季鷹無
欲避兵塵不厭深逺擕琴劍到梅林綠樽紫蠏聊消日
喜有牀頭未盡金
　　　冬日(十二首/)
新居添得屋茅髙梅柳栽成似蜀郊嵗晚歸来無一事
小牕閒看鵲營巢
年来讀易太冬烘頼有先賢為唘䝉三十六宫都歴遍
眼中物物是春風
新築書堂䕃白茅蕭然終勝老禪寮雪天最愛風敲竹
似向瑶臺聴鳯簫
門外沙寒月半籠柴荆元不置簾櫳年来閒氣都消盡
坐對書燈一㸃紅
歸隠方謀一畆宫論交溪友與園公春風㑹到門前柳
好挿長條滿屋東
溪頭凍合雪風晴寒襲重裘一氣凝誰把玻璃都擊碎
定知漁榜晚収冰
紫芥尤宜配白菘響生牙頰味偏濃擬同坡老殘年飽
肯教何曽一日供
久客偏諳閭里情毎逢林叟即班荆濁醪釀得邀人吃
為喜今秋萬寳成
晚起驚看雪擁門地爐火暖自添春交㳺嵗晚俱零落
誰復扁舟訪故人
不眠吟苦愛更長石鼎煎茶滿注湯詩句欲成緣底事
梅花隔屋暗吹香
蒼术頻燒煙霧蒸紫藤初爇蕙蘭清嵗除却憶昇平夜
簫鼓喧喧滿鳯城
人事匆匆嵗月催檢殘官厯待春来已聞樹裏禽聲變
更看天邊斗柄回
　　蘭亭巻
字體紛紛變若雲後人惟覩永和文昭陵一刻誰能學
盡道呉興似右軍
　　墨梅
客裏俄驚嵗又殘燕山十月雪花寒江南驛使無消息
却把春光紙上看
　　王太守馬圗
滚塵六馬記唐宫失却圖中玉靣驄好逐勸農賢太守
東郊明日踏春風
　　梅(二首/)
羅浮誰寫夢中春便覺芳香暗襲人不整縞衣風外舞
水邊来倩為傳神
蛾眉淡掃玉纎纎碧海春濃酒正酣青羽無端啼月落
令人日夜憶江南
　　虎溪三笑
典午乾坤迹已陳東林聊復避風塵虎溪偶過何須笑
似笑清談解誤人
　　槖駝圖
肉山髙葢兩峰寒萬里氊裘雪未乾今日江南人見慣
不須常展畫圖看
　　霜月梅
北枝消得鐵心肝却恐南枝不耐寒好倩東風與吹散
只留疎影月中看
　　邊伯京為瑞應宫呉提㸃作枯木竹石圖呉之甥
　　　鄭敬常得之俾題其左
瑞應宫前竹木蒼邊鸞曽寫贈呉剛一拳怪石疑瓊玉
空使詩人憶渭陽
　　二馬圖
形體支離兩可憐胷中歴歴舊山川當時伯樂曽回顧
肯信人間有暮年
　　芍藥圖
十載揚州錦帳遮紅紅白白鬬繁華人生總被春瞞却
元是山中藥草花
　　孟得名畫雪景寒鴉
飛鵲寒鴉不可招數株封雪落長條茅簷盡日無人到
何處髙樓酒未消
　　次韻周公輔逰東陽東峴因其所述之實而賦之
　　　二首
置守當年為罷侯剖符皆是帝王州一瓢掛在長松下
方信箕山有許由
舊說東陽山水郡邑中濟濟盛賓僚能令百里無愁嘆
未足涓埃答聖朝
　　題白雲孫畫(二首/)
風雨虚空不可慿如何上下恣飛騰神仙變化誰能識
笑殺終南譚景昇
道本無形詎可參分明秋月印寒潭機鋒到處俄相直
不數前三與後三
　　集古句題蘇小小像
栁色深藏蘇小家昔年相望尚天涯不知誰唱春歸曲
纔見開花又落花(白樂天/李義山)　(曺唐/雍陶)
　　劉耀卿畫(春夏秋/冬四首)
重叠春山罨畫開柳邊花底抱琴囬誰家庭院春風裏
一片笙歌隔水来
畫橋南畔藕花香坦腹湖亭愛午凉醉拍闌干因得句
不知驚去睡鴛鴦
老桂吹香襲絳袍併將秋興寫秋毫何人記得南樓夜
月過松梢一丈髙
曽倚江亭看雁飛梅花和雪亞荆扉客帆自向沙頭落
不是山隂興盡歸
　　畫(四首/)
世祖中興憶故人風雲不應應星辰一絲九鼎闗輕重
未必丹青冩得真(右子陵/)
清談又復到巢由洗耳元非况飲牛堯舜得人天下事
畫師那識帝心憂(右巢父許由/)
仁知㣲分動靜間不師端木即師顔圖中隠者無名姓
樂水何妨更樂山(右仁知山水/)
漁罷樵林豈憚勞溪頭閒話偶相遭㑹稽太守誠何事
不及嚴陵隠最髙(右漁樵閒話/)
　　四時花鳥圖
溶溶院落月三更此影如何畫得成一樹梨花雙白頰
詩人閉户作清明(右梨花白頰/)
滿院薰風清晝遲海榴開到過牆枝美人窗下閒針線
却愛花間繡眼兒(右榴花綉眼/)
天香一夕滿人間佳雀飛来意自閒縱使枝頭風露冷
也應不是紇千山(右桂花佳雀/)
紅梅竹裏報春光雙鳥依依戀夕陽自有天生好毛羽
當筵舞袖錯教長(右梅花鮑老/)
　　謁仇山村墓追和張仲舉詩韻(并/序)
　　　洪武戊午三月二日清明偕弟彦翔外弟陳彦
　　　恭謁栖霞先壠地與南陽仇先生墓相邇因酹
　　　焉前一日偶閱楊真率所収張翰林詩集有曰
　　　三月六日偕楊元誠張仲川拜掃栖霞仇先生
　　　墓題絶句云泪栖荒苔積草中更無人跡紙煙
　　　空墳前惟有山茶樹開到清明自落紅翰林字
　　　仲舉仲川之兄字伯雨皆先生髙弟元誠則其
　　　故友也其為詩所謂長歌之哀過扵痛哭者矣
　　　因追和其韻以寫予懐景行莫君亦先生髙弟
　　　故書以寄云
敬弔先生落照中紙煙銷盡酒罇空牛羊上壠無人管
豈為當時面發紅
　
　
　
　柘軒詩集巻一
欽定四庫全書
　柘軒集巻二
　　　　　　　　　　　　明　凌雲翰　撰
　五言律詩
　　鑑湖八景為周履常賦
　　　柳莊
遶荘都是柳逺近翠相連種樹思前度飛花記此年閉
門時繫馬欹枕忽聞蟬自得陶潛趣清風為颯然
　　　桂林
分得巖前種年深自作林因思大廷對何似小山吟浸
葉為沉水收花當屑金中秋還有約載酒過山隂
　　　蘭渚
愛此芳洲小漁家許卜鄰如何桃菜處亦有藝蘭人雜
佩誰相問孤琴爾獨親山隂亭子近修禊及餘春
　　　瓜田
瓜種陽坡下紛披半頃田杞包原有象棗比或逢仙白
兔官徒擾青門地自偏水盆曽薦處六月鑑湖船
　　　芙蓉港
芙蓉開港上一路入紅雲露濕光猶泫波明影自分仙
人回酒棹遊女妒羅裠若共荷花發秋風豈屬君
　　　篔簹坡
舊說篔簹谷如今别有坡為憐清節好不厭緑隂多暖
逼冬生笋凉深夏近荷中郎如到此應更擇良柯
　　　按鶴亭
本是青雲物依亭也是幽鼔琴思魏野相鶴記浮丘三
疊俄成舞千齡或可留永懷曽聽處松月故山秋
　　　放魚池
陶朱元有法島峙在坡塘春雨翻萍藻豐年夢稻粱奮
時須一躍樂處永相忘不是池中物風雷起浩茫
　　劉松年詩思圖
野水連村緑雲山隔岸青橋低疑礙艇樹密不遮亭竒
字無人問清琴只自聽百年棲宿意把巻憶曽經
　　舒嘯軒為陳經仲賦
何處堪舒嘯軒楹眺望間清風生爽籟皓月動空山欲
究聲音妙都縁意趣閒東臯伊邇地毎到即忘還
　　贈寫真吳天碧
名士號天碧傳家由道𤣥常於多暇日毎縱寫凌煙妙
筆知吾子峩冠識進賢何如風雪裏著我聳吟肩
　　送黄允廸
青門黄氏子雅量出竒姿濯濯三春柳汪汪萬頃陂霜
蹄驚電掣雲翼訝天垂剰有麟經學何休獨抱遺
　　挽孔徵夫
滔滔洙泗水一脉到西湖山木符先夢乾坤失鉅儒空
遺重席坐無復過庭趨回首東山墓何時一致芻
　　送章環
昔捧賓興詔歸途過富春慇懃尋故友邂逅識斯人黄
巻方㳺目青雲已致身世家傳象笏郇國本王臣
　　怡雲軒為魏良賦
愛汝怡雲處同看却異情應知陶𢎞景不是狄懷英氣
逐龍身逺光揺鶴髪明名揚親顯日霖雨在蒼生
　　鳴鶴軒為徐文質賦
雙唳軒前鶴松梢更作羣在隂其子和隨處有人聞夜
警多因露臯鳴毎切雲從兹縻好爵細翫易中文
　　論詩次張行中韻
開門方覔句折簡復論詩毎到真成趣由來不費辭艱
深文淺近臭腐化神竒得失真懸絶須勞一轉移
　　雙松軒為沈廉賦
雙松何歲植秀色滿庭隅㧞地疑千尺參天見兩株藍
田重作記栗里自成圖門對雙溪小扁舟或可呼
　　悼王叔明室張氏
結髪為夫婦齊睂若主賓山同黄鶴隱書逼彩鸞真蘭
桂人皆羡蘋蘩爾獨親情傷坦腹者臨穴重沾巾
　　柯敬仲枯木竹石
欲問奎章石無言似㸃頭竹昏虞廟晚木落洞庭秋楚
客心偏苦湘娥黛正愁百年成俛仰題畫憶丹丘
　　雪景巻
山雪大如許能令老樹低仙翁雙屐没童子一琴携院
畫留冬景臣名識夏圭兔園賓客散把巻重悽悽
　　送沈欽叔屯種苜蓿
苜蓿能肥馬曽聞漢苑誇送遲譏艾子見逺感榴花既
有躬耕地寧辭著處家聖朝多雨露不久在天涯
　　題梅同張蛻菴寄楊村居韻
陽春微露痕都在老梅根冰雪好同潔杏桃空自繁吟
詩扶短杖移席了殘尊舊住南山下花時不出村
　　送羅宗敬
之子觀光日江山入望深春秋三傳學忠孝百年心羣
馬聞空冀孤羆見出林西風黄菊酒留别重登臨
　　挽盧處士(伯庸/之父)
吳山盧處士瀟灑地行仙雲卧憐丹壑茶歌慕玉川蓋
棺方事定刻石又名傳清逸重題號明經有子賢
　　宋授之春山隱居圖
樓倚東風外憑髙取次吟柳低黄鳥近日撫翠屏深世
換如收局人亡不在琴凄凉圖畫裏愁絶百年心
　　贈醫僧朗碧天為髙子威指揮賦
師號胡為朗碧天無㸃埃寧知藥草品能濟棟梁材大
道傳龍樹芳名達鳳臺從兹開夀域雨露日邊來
　　槐隂書舎為四明王德修賦
問訊城東地三槐德又新誰歟種樹者自是讀書人隂
滿晉公舎芳連孟氏鄰象山遊學處相對碧嶙峋
　　庚申歲八月十三日陪祭山川因懷諸友
山川陪祭祀引望見江雲月到今宵好秋從此日分聲
馳黄鳥詠夢繞白鷗羣謾憶巖頭桂無由折贈君
　　是夜宿三一菴次俞文輔題韻
菴在包山下依壇路稍平主人多道氣留客見真情天
籟秋號木星河夜入城江心有明月待得海潮生
　　悼吾子行道士
布衣吾道士舉世莫能偕遽作騎鯨客空遺夢蝶齋陽
冰書瘦硬方朔語詼諧墓碣銘貞白臨文每愴懷
　　次俞子中病起韻
桐江清隱客頭白太平時毎唱紫芝曲閒臨碧落碑無
愁何用解示病不須醫恐有登髙興先期報我知
　七言律詩
　　擬賦野無遺賢
束帛丘園起隱淪翩翩明詔不辭頻風雲自合從龍虎
郊藪那能隱鳳麟五百餘年逢聖主普天之下盡王臣
陳謨幸際唐虞世膏澤應知及兆民
　　西湖懷古次楊彦振韻
登臨長使客魂消剩水殘山閱市朝柳色也知隨處好
鶯聲不似舊時嬌雲和冷落閒朱袖風景蒼茫失畫橋
回首故宫荒草合欲尋前事竟寥寥
　　南山飛流亭
山溜泠泠來不竭激成飛瀑散空明虹霓下飲秋無際
河漢西流夜有聲横劒誰思仙子過作亭人羡老僧清
平生慣誦天台賦不記香爐記赤城
　　寄王彦强府倅(三首/)
西蜀人材天下竒使君來此濟時危雲龍風虎王褒頌
宫柳江梅杜甫詩滄海只疑瞻錦水越山渾似見峨睂
不才謬作蘭亭客又到君家洗硯池
野水平橋直到門幽居絶勝浣花村半簾草色留賓客
滿院書聲教子孫庭下甘棠應漸密道傍苦李實應繁
自公退食多清事賸有詩書共討論
日日呼奴採澗芹柁樓晚飯愧慇懃草堂不用憂春雨
塵甑應勞念史雲關塞已通流馬道江湖空羡白鷗羣
來禽青李猶堪寄為向山隂報右軍
　　送清溪濂上人歸金華
六年西崦閉禪扉夜夢東陽隔翠微溪柳野桃頻入詠
清風明月又思歸案頭貝葉如雲積座上天花學雨飛
聞道舂陵周子裔墨名終不愧儒衣
　　碧梧生詩為馬伯庸賦
丞相當年號碧梧生因同姓轉相呼玉崗春霽鳴威鳳
金井秋隂集好烏琴薦虞廷應有待圭封唐叔豈相誣
人材特立真如此髙拂青㝠見一株
　　樵雲
伐木丁丁山逕通林深長覺畫𡨕濛棟梁自挾扶輿氣
斤斧全收造化功莘野謾耕十畝雨渭川空釣一絲風
誰知作楫為霖者只在商巖版築中
　　蓼莪菴詩為王必先太守賦
王氏墳菴頗易尋舊栽松柏已成林蓼莪每動雙親念
春草難忘一寸心峯逺蟠桃紅日薄波澄彭蠡白雲深
題詩不盡劬勞意聊為君侯寫德音
　　栖鶴齋為丁虚一賦
仙禽變化出胚胎栖宿琳宫文室開七日緱山期一見
千年華表記重來身輕白雪閒依竹頂重丹砂悞啄苔
龍虎真人新著號㑹乗騏驥到蓬萊
　　詹尚書同文以堵文明所作雲樹圖寄徐大參復
　　　初仍寄以詩因次其韻
長句和平見治音京華猶記盍朋簪聲傳珠履星辰近
影動金蓮雨露深雲樹有圖憑鴈寄春山無伴聽鶯吟
懸知兩地看明月愛國憂民共此心
　　次徐總制浙江亭射柳詩韻
論射江亭當午日沙頭雨過少輕塵七重札透威無敵
兩石弓開臂有神地揷緑楊雲葉小腰懸白羽雪花新
他時㑹見天山定肯讓凌煙第一人
　　次無溢滿上人紀夢詩韻
上人夢赴天王供蘭若依稀似五臺地布黄金龍象出
笙吹白玉鳳鸞來貝多葉古人能誦優鉢花繁孰與栽
出定子知身是幻袈裟從此不須裁
　　送項履初歸慈溪
秋風捧檄娛親日一葉飄然渡大江堂上正須衣五綵
沙頭那得玉瓶雙同遊葛嶺風吹帽獨宿錢塘月在牕
想共東鄰錢處士到家搜句對銀缸
　　挽謹嚴先生方直卿
賦罷歸田返故廬神遊樂國類華胥遺經絶筆無司馬
學禮趨庭有伯魚春樹暮雲空憶汝屋梁落月倍愁予
謹嚴齋冷留圖像塵掩前朝薦鶚書
　　草心軒為林子山賦(子山舅趙仲穆為/畫葷草因以名軒)
北堂深處别開軒為奉慈親背樹萱一脉有情通雨露
百年無力報乾坤芰荷衣敝憐縫線菽水供微愧倚門
欲問春暉何所在渭陽猶是舊王孫
　　壬子秋簾次迮士霖韻
雨餘公館夜沉沉香爇金爐覺坐深羣馬昔年空冀北
孤羆今日見叢林賀公自是工吳語莊舄何須動越吟
官燭風簾同試事正宜把酒細論心
　　贈道士毛啓宗
上士髙居有好容毎因齋戒闡𤣥宗青天盡處來孤鶴
黄道中間下六龍說法寶珠懸黍米步虛仙履躡芙蓉
有時對客談中誡應有人疑是赤松
　　重過柳洲次陸德陽韻
買花載酒憶當年風景依稀最可憐彭澤有人歸栗里
海波何處變桑田聨拳鷺立枯荷雨寂寞鴉栖古樹烟
幾度湧金門外望居民猶説總宜船
　　秋闈對月次桂彦良韻
露下松隂鶴夢醒古香吹桂滿空庭雲端半壁懸孤月
天上連珠燦五星詩酒每因秋興發江聲渾作夜潮聽
求賢正為明時用薦士須當效古靈
　　愛日軒為金華許景和賦
春暉欲報意無窮大母髙年母氏同表述陳情猶李密
軒名愛日似揚雄五紋添線空憐影三舎揮戈謾紀功
何似北堂稱夀酒忘憂花照彩衣紅
　　洪武壬子夏六月望日賫詔新城事竣縣令徐安
　　　卿邀飲池上出詩見示因次其韻時故友袁彦
　　　善為本縣訓導故及之
山雨留罇記此來臨池擬泛碧筩杯邑中故友能相問
階下宜男方半開勝日偶陪珍席醉輕風又送彩舟回
聖王宵旰憂民瘼㑹見新萌發舊荄
　　追挽節孝周先生(新城周元/亮之父)
偶題節孝先生傳甚似羅城徐仲車隴上白楊空復見
庭前翠草不曽除何多名士能為詠為有佳兒好讀書
西崦久違應悵望晴雲猶䕶舊時居
　　送道士楊秋月赴京
南送和王五世孫便從總角悟𤣥門靈臺皎潔澄秋月
虚室光芒炫曉暾擬服刀圭生羽翼且書符篆役精魂
聰明忠孝神仙事好赴蓬萊覲至尊
　　題如山安上人詩巻
何年竺國逺分支認得來龍始出竒要使岱宗超㟝嶁
還將芥子納須彌疾風甚雨應難動絶壁懸崖豈易知
一任石頭行路滑隨身竿木解扶持
　　催雪次錢善長韻
歲暮時昏雲未垂滕神何事苦愆期六花自信霄中有
三白要教天下知古道停鞭思入畫寒牕呵筆擬題詩
幾家羔酒銷金帳頻揭珠簾悵望時
　　送徐文年歸嚴陵
髙士聲名正藹如去年承詔赴公車玉堂久待歐公學
金匱深藏太史書華服歸來驚野鳥竹竿留得釣江魚
風帆好借春濤便重訪桐君舊隱廬
　　挽段禮庭
廬陵山水龍溪雄趨庭問禮惟此翁逸事非如段太尉
阡表甚似歐陽公年來洞究無極妙夜半忽感榑桑紅
佳兒求銘勒貞石故以潛德埀無窮
　　送劉本中歸海昌
泮宫樂育萬菁莪折柳西湖奈别何鸚鵡莫題當日賦
驪駒猶唱舊時歌新居近海魚鰕賤舊學聞詩草木多
緑髪交遊今白髪河梁携手重吟哦
　　杏軒為倪伯温賦
倪氏鋤經自有堂還於花下結丹房夕陽壇上非前事
春雨江南是故鄉况是仙人如董奉何須女子識韓康
重來軒外緑隂合煑酒銀瓶得共嘗
　　吳山偉觀
譙樓佳麗倚髙寒城郭渾疑畫裏看舊說青山如立馬
新題華表似飛鸞東西淮海三千里左右江湖十二䦨
區宇清寧民物樂卧聞鼔角報平安
　　溪山隱居圖為吳以道題
松下茅齋清晝寒乗閒來此得盤桓雨深南澗埀綸釣
雲出西山拄笏看黄鳥引雛過院落白鷗忘我近䦨干
桃花流水非人世傍晚移舟過淺灘
　　東郊勸農為王侯必先賦
靈雨初零動土膏東郊五馬出遊遨老農欲遂三秋望
賢守寧辭一日勞牛角無歌何用扣豚蹄有酒正須操
題詩記得豳風句祭韭開冰復獻羔
　　董士勉架閣所藏霅溪翁觀梅詩意圖(翁即錢/舜舉也)
欲寫寒梅愧未工丹青賴有霅溪翁要觀清淺黄昏處
盡在經營慘澹中一鶴一琴猶舊日某丘某水自春風
郎官畫省多才思東閣吟詩興頗同
　　送李克進經歴䕶二親喪歸葬維揚克進薊州李
　　　息齋之孫工畫竹寓居維揚先為平陽府經歴
　　　二親俱殁於閩至洪武壬子冬始得歸葬徐大
　　　參命作詩以贈其行
清時人物自風流寫竹真如老薊丘緑水芙蓉思晉地
瓊花芍藥記揚州雨昏雲暗雙親恨歲晚江空獨客愁
賴有故人知己者㑹須能贈麥盈舟
　　錢唐十詠(并序/)
　　　杭之為郡冠乎東南唐宋以來多稱賢守而白
　　　蘇為最蔡襄李及次之其流風遺韻固可考也
　　　鄱陽王侯必先來守是郡因覽形勝有懐昔賢
　　　於是大夫士以十題獻俾作者賦之意不外乎
　　　景物理實關乎政治故得因題以釋其義焉一
　　　章曰東海朝暾言侯忠愛之在君也二章曰西
　　　湖夜月言侯清明之在躬也三章曰浙江秋濤
　　　言侯威信之孚也四章曰北關夜市言侯惠利
　　　之周也五章曰孤山霽雪言侯之光輝潔白也
　　　六章曰兩峯白雲言侯之孝友慈祥也七章曰
　　　九里雲松言侯持之以操也八章曰六橋烟柳
　　　言侯容之以德也九章曰靈石樵歌言民得其
　　　所樂也十章曰冷泉猿嘯言物得其所樂也此
　　　詩人之意豈徒賦詠而已哉予以末疾不能從
　　　侯之遊感侯之德弗能忘也輙效楊仲𢎞為本
　　　齋王侯東湖之作歌以頌侯庻知民之愛侯亦
　　　猶侯之愛民也洪武甲寅春正月初吉鄉貢進
　　　士錢塘凌雲翰再拜謹序仍繼以詩云
　　東海朝暾
照檻扶桑望轉遥海霞蒸赤麗璇霄梧岡影動鳴孤鳳
蓬島光浮抃六鼇山逈尚留將墜月江明正帶欲歸潮
寅賓自是羲和事秪有葵心仰帝堯
　　西湖夜月
南北峯前裏外湖秋清偏愛月輪孤神魚聽樂有時出
倦鳥安巢不夜呼十里水雲涵玉鑑萬家民物在冰壺
湧金門外曽行處人道賢侯似大蘇
　　浙江秋濤
八月觀濤獨虎林朱轓皂蓋浙江潯偶因威武三軍勇
還感朝宗萬古心滄海神龍從變化長空孤鳥付消沈
弄潮有禁關仁政民說君謨直到今
　　北關夜市
羅綺明春數里餘郊關迤邐接民居須知北郭夜為市
不似南州人趁虚景類元宵堪入畫家殊周易豈同書
使君五馬歸來晚夾道紗籠照隼旟
　　孤山霽雪
快雪時晴春尚慳梅花開遍舊孤山入林僧舎渾迷路
隔岸人家盡掩關茶鼎旋烹新水活釣舟空伴白鷗閒
因思李及曽來日童子開籠鶴未還
　　兩峯白雲
南山雲接北山松雲氣何曽離兩峯無色飛揚常類鶴
有時變化忽從龍樂天偶向詩中道𢎞景還於嶺上逢
忽憶鄱陽親舎逺憑髙望極幾千重
　　九里雲松
九里閒雲萬箇松經行記得舊時蹤黄金曽飾宋儒士
蒼狗豈知秦代封風露横陳鳴鸛鶴波濤澎湃起蛟龍
我來朗誦廬山句清氣飄飄欲盪胷
　　六橋烟柳
疎柳長烟逺自迷六橋南北帶沙隄亂分雌霓連蜷掛
深蔽嬌鶯自在啼紅出夭桃銷處薄翠和芳草望中低
赤䦨干外清隂滿曽見蘇公過馬蹄
　　靈石樵歌
伐木丁丁澗谷春行歌落日見樵人青山重疊自今古
黄鳥嚶鳴如主賓清響有時諧雅調語言隨意出天真
畫船檀板西湖曲何似林泉樂在民
　　冷泉猿嘯
飛來峯髙多白雲野猿啼處夜將分三聲忽向嶺頭度
一箇真如峽口聞哀雜澗泉遥歴歴清和蘿月亂紛紛
亭中白傅曽留記明日重來看刻文
　　小桃源為朱質夫賦
桃源欲覔恐荒唐此境依稀在海昌避世嘗聞隱君子
問津何必待漁郎絳霞蒸處層層逺紅雨飛時㸃㸃香
欲效陶潛重作記東風回首意微茫
　　挽王母散人沈氏
萱草香銷淚濕衣白頭人去思依依春風堂上閒初服
夜雨牕前冷斷機蝴蝶已知俱是夢杜鵑猶道不如歸
翩翩丹旐西湖路回首南山盡翠微
　　福源精舎為魏仲逺賦(松雪翁/書扁)
福源精舎何年有學士親書湖上墳卜地依稀封馬鬛
種松次第作龍紋魏公笏在多遺澤夏蓋山髙盡白雲
前代名人留制作子孫從此藹清芬
　　喜晴次劉可與經歴韻
兼旬淫雨連吳楚今日晴光滿樹頭淮白魚來人不網
冬青花落客登樓借車踏水青秧出拄笏看山縁樹稠
民不怨咨縁底事使君五馬出來遊
　　次楊仲𢎞宗陽宫對月韻
古月只同今月看月華更好歲華更露凝仙掌横秋氣
雲度天河帶水聲金母自來青鳥使玉童對按紫鸞笙
簫臺占斷蓬壺景何必重尋海上瀛
　　題葉伯政經歴水北山居圖(伯政家永嘉而官/吳興故詩中及之)
水北山人類石洪故居宛在畫圖中縱如鴈蕩留吟屐
何似鷗波看釣蓬出處要知天下重聲名當與古人同
草堂歸隱須他日猿鶴休疑蕙帳空
　　寶州為杜上人賦(上人寓雲居/菴房名悠然)
大寶州中無不有難分髙下與洪纎海名香水隨心見
珠號摩尼信手拈莫道山河如幻化須知世界要莊嚴
上人燕坐悠然處俗士如何不具瞻
　　白雲為英上人賦(上人林平山弟子婺州/人今住方橋永正菴)
白雲之白何英英孝子潔白同其情種松每慕盧六祖
起石不羡黄初平老龍聽法雨隨至蒼狗變態天同行
平公弟子似公少不枉達叟知能名
　　陳叔起松石圖為峨嵋山人張原題(陳用飛白草/書法故及之)
誰將青李來禽帖寫作蒼松怪石圖大厦他年要梁棟
長竿此日拂珊瑚體存飛白看來好直計然金買得無
何處曽經照顔色峨嵋山館月輪孤
　　白雲堆為朗元白上人賦
要使閒身到處閒白雲堆裏著禪關龍歸不覺袈裟濕
犬吠方知杖錫還有用一時蘇大旱無心終日在空山
萬松嶺上何人屋秪計平分住半間
　　雲門草堂為徐彦鍾賦
雲門寺近若耶溪溪上人家雲半迷秋雨正愁茅屋破
春星還傍草堂低白鴉谷逺松筠老碧藻坊深梅柳齊
何似南州徐孺子故居新壁待重題
　　素華内景為毛啓宗賦
内景元從太素分空花無際任繽紛室生虚白光疑月
膚達中黄氣若雲玉局降神從地見寶珠遺響自天聞
碧桃不老春常在方外誰能識隱君
　　鏡湖漁隱
家住鏡湖流水東門前日日藕花風酒船不用尋狂客
漁釣猶能學放翁九鼎一絲軒冕外千巖萬壑畫圖中
滄浪歌罷無人聽惆悵歸來月滿空
　　江山圖為傅德讓賦
江上愁心曽有賦烟江疊嶂偶成圖丹青自可追小李
翰墨誰能繼大蘇野店山橋吟杖短桃花流水釣舟孤
人生適志真名語命駕歸來不為鱸
　　挽沙子中進士(二子元之即/之俱進士)
吳山臺榭鎖烟霞知是前朝進士家翠竹碧梧今代見
靈椿丹桂昔人誇功名夢斷邯鄲枕鄉國心隨博望槎
欲覔衣冠迷處所寒雲滿目重興嗟
　　挽沈子齡
胷襟灑落世稱賢握手論心二十年忍向青山葬黄土
愁看丹旐破蒼烟眼中無復金錢㑹身後空遺寶劒篇
一束生芻一杯酒臨風三酹重悽然
　　題克俊主事薊丘山傳
生號薊丘今有傳為因先世重懷思白雲瞻悵空千里
銅狄摩挲又一時盤谷隱居知李愿輞川圖畫見王維
他年晝錦歸來日凖擬登堂誦此詩
　　商與淵水竹居
不待髙秋爽氣新幽居水竹自相親已從淇澳思君子
更向湘江望美人小艇依林縁載鶴大竿當檻為牽鱗
商家霖雨須賢佐汗簡書名是隱淪
　　擬賦老子燈
孤竹形容五彩裳赤烏流處便鷹揚東皇藜火傳天禄
南極芒寒應夀昌空洞已知心事白虚名猶覺鬂毛蒼
誰憐兩目眵昏客射䇿曽觀上國光
　　撫松圖
三徑歸來樂此生涉園成趣似淵明門前五柳初揺落
庭外孤松漸長成正好盤桓當美景何妨賦詠到閒情
華軒又見開華扁為有鄰翁識姓名
　　元夕次陳尹子善韻(尹以獻䇿得官/故及之  三首)
嚴城五夜啓重關燈火交光似火山穠李謾誇遊妓輩
傳柑遥憶侍臣班西樓凉月歸來晚南陌和風笑語閒
可是吳兒貪樂事踏歌到曉不知還
月色分明勝昨宵遊人街上踏瓊瑶馬頭塵土從飛撲
鼇背星辰欲動揺梅弄粉香風不定柳添黄色雪纔消
太平有象黎民樂一曲笙歌倚洞簫
神仙宫有畫圖開端使詩人詠有萊燈火直從天半落
綺羅都向月中來已聞獻䇿瞻龍衮又見吹笙下鳳臺
莫道草茅無補報也曽終夕望三台
　　望雲圖
長空望極轉銷沉獨立蒼茫辨逺岑愛日每關遊子意
看雲長動憶親心自憐五色衣將敝誰記三山路更深
莫道大行成徃事詩傳陟岵有遺音
　　方叔幾午峯書舎詩巻
白雲孫子筆硯靈明德與汝稱惟馨午峯門對結精舎
三傳閣束窮遺經時來華裾織蔥翠夜半藜杖吹烟青
慈親和膽助勤苦佇聽唱名當大廷
　　分題得鍾山送沈明德
鍾山正對石頭城進士原非隱士名好看龍蟠并虎踞
爭教鶴怨與猿驚三春遊興雲同逺千里歸心月共明
去去㑹登羣玉府致身何必羡蓬瀛
　　分題得秦淮送杜士能
春波城下自漣漪一舸夷猶任所之月過女墻潮落後
烟籠寒水夜分時雙雙堂燕銜泥見白白淮魚入饌知
期子有才如杜牧此行莫惜重題詩
　　送錢塘邑丞宋章甫
治世人才氣自豪起身應不愧蕭曹春秋有學經曽試
鐵石為心賦最髙百里豈能栖鳳棘三年聊復試牛刀
送君又到銷魂處南浦新波映去袍
　　大方圖上人有亭扁客航在越上芳逺林先生索
　　　賦
老禪杯渡恐鷗驚聊結虚亭喻物情春水祗疑天上坐
晚風還想月中行此身江海長為客彼岸舟航浪得名
夜半壑中誰負去欲將此語問莊生
　　題郝德新又新字說巻後
一篇虺誥炳丹青九字湯銘燦日星不是萊朱曽有語
安能子墨重書銘乾坤納納應無外江漢滔滔豈暫渟
絶愛郝隆書滿腹命名稱字必尊經
　　瑞竹杖詩
　　　上虞柳機仲兄弟二人號其奉親之所曰朝暉
　　　軒竹有一本二幹者生其軒側機仲取為其親
　　　宗鎮翁杖徵詩為賦
朝暉軒與竹為鄰煮筍時時得奉親因見同根分二榦
欲將寸草報三春夷齊比節無餘子權綽連枝有後人
扶老憑兹足流憇莫疑五柳是前身
　　東圃分題七葉坡為王景周賦
森森佳木映陽坡不比槐隂十畝多誰見一花如菡萏
人傳七葉是娑羅漢貂謾藉金張業月兔空涵海水波
昨夜虚堂聞子落定知仙客費吟哦
　　柳氏雙嫠巻(姑婦皆/上虞人)
姑婦孀居守寂寥開門風雨任飄揺柳因秋早驚先落
松到歲寒知後凋一寸丹心同耿耿百年華髪共蕭蕭
由來節義關名教看取曹娥廟下潮
　　種菊菴為無錫錢子義賦
遶菴種菊待秋光不道春苗已厭嘗酒效少陵拈重碧
花憐惟演進姚黄滿城風雨重陽意三徑荒蕪幾處香
况有惠山泉可試擬同桑苧對幽芳
　　九月六日病起偶成
卧病經時莫怨嗟起來猶可岸烏紗藥囊屢檢看題徧
書帖重臨作字斜秪覺風光吹白髪不知秋意滿黄花
因憐江海垂綸手却倚衡門數暮鴉
　　送詔使還京
南閩西浙路猶賖頃刻恩光遍海涯五夜星辰呈貫索
九天雨露逐皇華歸期已過清明節行色將迎紫禁花
風虎雲龍當此日頌成須獻帝王家
　　送楊宗元分教海寧
閉户讀書誰與鄰翻然分教海之濱太𤣥凖易知先世
清白傳家見後人蝌蚪文漫思復古蝤蛑市近喜嘗新
獨憐載酒河橋别折得梅花是小春
　　思雲軒為羅師尚賦
思親長日看雲生親殁因軒寓舊名先世獨推羅仲素
今人重見狄懷英心關暝色隨烏集目極秋容與鴈征
每為三山歌陟岵蕭蕭風雨候雞鳴
　　遊孤山和靖祠
山有梅花山不孤先生甘與鶴同癯一坏黄土留前宋
千古清風映裏湖疎影暗香曽入詠淡粧濃抹自成圖
水仙祠下多秋菊誰把寒泉當酒壺
　　柳莊為㑹稽薛徳明賦
幾年種柳繞村莊翠色參天百尺長垂葉正當髙士宅
飛花還過别人墻能詩杜甫憎春曉嗜酒陶潛愛午凉
何日棹航來鑑曲據舷吹笛看湖光
　　松隱為屠景祥賦(有圖郡/學求題)
餘杭溪上多長松雲氣遥連天柱峯藍田自有韓子記
蒼官不受秦人封風傳虚籟清俗耳日食茯苓延好容
按圖若遂歸隱計杖䇿許我來相從
　　送吳玉林分教富陽
家住雙溪溪水濱誤將書劒走風塵敢論文學過游夏
為愛山川到富春夢破小樓江月白詩成古邑野梅新
明朝又擁臯比坐講易那能讓昔人
　　上元㑹飲次俞紫芝先輩韻
中年行樂遇新年觸目風光更接連夜色遥通鳷鵲觀
春聲先泛鳳凰絃雲中花亂疑瀛海月下人歸是洞天
鬢㸃吳霜嗟老矣踏歌搥鼔讓童顛
　　悼王壺父(自牧/)
行藏多寄一壺中枕上功名覺後空長吉詩多鬼仙氣
宗師文有古人風笙悲夜月傷歸鶴絃絶春冰怨去鴻
飛舄不知何處所芙蓉城闕暮雲紅
　　真率齋詩為楊懋臣賦
真率應知出自如㑹名又復到齋居舉觴便可頻開燕
溉釡何妨更煑魚畫為品題交互看詩因分韻接連書
子雲識字無人問白首𤣥經守敝廬
　　悼黄氏父子次周元亮韻
善人不得歸鄉里此事端為識者哀客死忽驚枯骨返
人生那得好懷開眼中無復驅羊起身後猶疑化鶴來
丹井西頭松樹在空山斜日尚低徊
　　贈筆工楊均顯
翁在相溪溪上居偶因縳筆致名譽已煩獵者擒秋兔
更助文人校魯魚毛㧞猶能利天下心殫寧肯不中書
玉堂新様須重贈擬效相如賦子虚
　　雙鶴軒為魯嗣衡賦
開軒正在西湖上雙鶴偶來能守扉復陂似託兩黄鵠
過我疑多一羽衣秪道在隂其子和寧知去郭昔人非
仙家樓子曽相近好伴孤雲自在飛
　　如存堂為程進珉賦
外家宅相不須論且築書堂傍故園珠玉照人甥在側
瓊瑰贈舅母如存心同白水傷投璧目極柯山念倚門
三復渭陽詩意好為觀小序却銷魂
　　送趙執中㑹試
聖主求賢在養民儒生觀國早充賓一千里外知鴻鵠
四十人中見鳳麟畫舸遡風瓜渡晚青袍沾雨杏園春
泥金帖子須先寄好向髙堂慰二親
　　送崔彦暉分教臨安
臨安古邑帶山溪送客西行意欲迷髙適故人憐子美
崔羣交友愧昌黎彎弓射圃秋觀鴈看劒燈牕夜聽雞
昭代英才初樂育離觴不用惜分携
　　香櫞即枸櫞也康雪庭上人用贈紫芝老人因而
　　　有作予偶見之遂次其韻仍簡紫芝
圓實如瓜尚得霜老禪相贈雜青黄韻欺薝蔔重獅座
巧學流蘇映象牀蠟燭照來微弄影金盆浴罷暗生香
南州士女爭雕鏤浸蜜塗脂取次粧
　　東山書隱為鄭原直賦鄭本越人居東山先世徙
　　　杭因家焉嘗築室西湖上從徐勉菴授書經因
　　　以為扁示不忘本也原直事親以孝聞及筮仕
　　　都衛尤有聲譽故賦長句以美之
東山讀書隱居處如何只在西湖邊擬峴作記昔聞耳
思越偶吟今信然薔薇花落憶李白書帶草生疑鄭𤣥
近聞去作幕下士忠孝要看光簡編
　　萬竹軒詩為沈亮賦
種得篔簹歴歲寒數竿便作萬竿看雲閒不覺侵書幌
雪細從教㸃畫䦨縱有長絲牽紫鯉可無明鏡著青鸞
東陽已賦郊居久一任新來帶眼寛
　　送郭子理歸廬陵
嚴親兵亂久相違親殁殊方骨未歸苕水殯時先友盛
麥舟遺後故人稀己於名教能關繫况有文章為發揮
此别㑹成遷葬計免教空望白雲飛
　　湘湖草堂為貢友初賦
湘湖卜宅似江郊梅柳同栽已放梢春雨滿時愁在屋
秋風怒處憶飛茅蓴絲流滑羮長用荷葉分香飯屢包
買得扁舟梭様大呼童繫在石塘㘭
　　畫菜次朱仲誼韻
菘韭堪為早晚謀老夫正欲㧞其尤園葵自覺能防夏
野莧誰知亦有秋偶為畫圖思魯直肯因虀臼說楊修
少陵莫道貧如庾露薤盈筐不待求
　　送逯宏希逺
上書曽達聖明朝充貢仍隨使者軺蝌蚪光生周典籍
鳳凰聲應舜簫韶揚雄獻賦才無敵逯石傳家胄已遥
折得梅花當楊柳春風又送木蘭橈
　　送湛璿文衡
采緑曽看在泮池飛黄况復值明時風霜雨露無非教
草木蟲魚總入詩把酒梅邊春尚小停車林下晚偏宜
臨行又欲歌棠棣轉憶同年是汝師
　　送王明善
月滿西齋夜不扄讀書相對短檠青蟲魚草木資多識
敦厚温柔擅一經鶚薦此時雖衮衮鴻飛他日更𡨕𡨕
送行為子思王式一曲驪駒仔細聽
　　送沈仲名
沈約才華足起予又因充貢别郊居好將言行同君實
莫倚文章教子虚薦表他時稱一鶚尺書何日寄雙魚
老夫重拭眵昏目遥睇青雲逐去車
　　雲卧樓為盧宗文賦
金罍山色滿庭除偃仰長因飽食餘神女有時行雨過
仙人自昔好樓居龍歸不覺衣裳潤蝶去方驚枕席虛
莫向招提頻借宿且留丹壑待天書
　　次韻張伯雨天一井䦨詩元金蓀璧積慶岡物後
　　　在開元宫黄蔑樓今在王景周東圃萬文逺先
　　　作予因和之
玉䦨鐵畫任欹斜豈有人譏掛樹蛇曽見墜星疑此石
相隨落月是誰家轆轤聲動晨牽綆沆瀣光生夜浴砂
閱盡開元到東圃紅樓翠幙不須誇
　　臘月見白牡丹為吕仲善長司賦
無邊生意見荄滋歲晚歸來喜可知萬木正當揺落後
一花如在艷陽時雪中不假韓湘術月下須吟李白詩
若比玉杯真入用疑盛春酒獻瑶池
　　行素齋詩為韓性孜賦
海昌亦有平原裔晚節齋居足養恬坐樹濯泉唐李愿
經丘㝷壑晉陶潛青衿日與談章句素履時能翫象占
賣藥歸來人不識杏花春雨滿疎簾
　　暘谷軒為劉道明知事賦
扶桑暾出猶蒼凉軒楹照耀曈曨光金鑛鑄橘一㸃大
丹心傾葵方寸長如中朱鳥秩東作似鳴倉庚春載陽
鳳凰千仞覽輝下梧桐况復生髙岡
　　靜菴詩為德清知縣陳彦榮賦
闢户為乾闔戸坤由來靜者動之根宇安泰定天光發
膚達黄中地道尊謾說吉祥惟止止須知成性本存存
治心治事誰能此獨有希夷後世孫
　　雨香亭
輕雷送雨閙池蛙藕葉生香勝似花但覺繁聲鳴屋瓦
不須清氣逼牕紗桐江如著髙人釣盤谷深藏隱者家
想得亭中稱夀日碧筩杯裏酌流霞
　　丁巳午日忽憶乙未有作追録之
江雨肥梅未作霖天時人事日侵㝷三年艾葉能醫國
五月葵花不易心唐殿賜衣猶有葛揚州鑄鏡久無金
投書欲弔沉湘魄聞說干戈楚地深
　　布榖篇
每向幽居玩物情却憐野鳥解催耕雨牧江上一犂足
風動林梢兩箇鳴如入畫圖供賦詠莫將恩怨起隂晴
紀官此日無人問秪問今秋萬寶成
　　悼王觀用賓(同年好/問之子)
脩短由來不可期未應天道竟無知將聞司馬終傳史
猶記伯魚初學詩江阻錢塘何限恨山埋玉笥有餘悲
老懷正復成多感况值梅黄雨細時
　　友恭堂為胡拱衡賦
峨嵋山色掃晴空中有髙堂號友恭詩禮相傳知歲久
塤箎迭奏覺春融枝連棣蕚親情似樹著荆花樂意同
湖學育才先世事子孫殊有古人風
　　五絃琴
聞說琴調天下治五絃况值未加時在牀被袗曽遭象
解愠頒侯更得夔和氣盡從元氣出南風還類凱風詩
緬懷千古巖廊上愛物仁民本孝思
　　南屏對雪宿簡公房次王子中韻(時洪武丙辰十二/月二十七日也)
逺近湖山淡復濃此時渾失舊時容天寒故把瓶梅浴
雪凍難將野菜供東閣又吟年後句南屏同聽晚來鐘
翻疑一舸長橋過重疊雲衣䕶玉峯
　　為吳以道題紅梅翠竹圖
寒梅宜與竹交加没骨圖新對客誇翡翠剪翎分作葉
守宫流血㸃成花美人君子同千里明月清風自一家
威鳳不來么鳳悄却因客鬂惜年華
　　挽鄒母李恭人
恭人身没已經年子孝方知母氏賢空有桮棬存口澤
却無稊稗到心田一門節義誰能及七月光隂自可憐
好寫斷機投杼意未須重補白華篇
　　曉望
曉日登臨眼界寛秋來隨處好盤桓燕鴻也自關時序
松柏端如保歲寒伏闕惟天知對越還家有竹報平安
陳情一表須留藁要與忠臣孝子看
　　中秋對月次張行中韻
桂樹懸香四散飄金風玉露滿璇霄中秋有月偏澄澈
萬里無雲倍泬寥壯志每從詩上見閒愁都向酒邊消
美人莫道音塵絶只隔盈盈一水遥
　　贈鐵符道人
乾剛比德行中孚從此人間號鐵符學道正同關尹子
傳家元自管夷吾鶡冠禮斗天威近龍劒飛空月影孤
偶出市廛歸去晚桂花如雪㸃青蕪
　　雞冠花
花號雞冠類剪裁一叢却映鳳仙開裹頭絳幘非籌報
纒項紅羅似鬬回久養真能同槁木恒饑寧肯啄蒼苔
亡陳不識孳孳意玉樹歌殘後世哀
　　愚軒詩為上虞應信可賦
華軒結構地圖雄不似簞瓢陋巷中溪姓尚能隨柳子
山靈端合避愚公衣冠此日何曽異杖屨他時或與同
罇有春醪堪獨酌更栽佳菊待西風
　　丁巳歲臘月二十日喜雪
快雪連朝遍海涯眼明無處著塵沙臘前正欲呈三白
天下方知是一家今歲連雲宜宿麥何人剪水作飛花
晚晴便覺春波濶明日江頭理釣槎
　　聞鐘有感次榮子仁韻(二首/)
曽將錦瑟思華年追憶當年重惘然五夜鐘聲來石枕
半生心事在韋編髙樓明月狂呼酒古道西風快著鞭
賴有故人能過我簷花細雨話燈前
欲覺聞鐘記昔年老懷多感益悽然軒前髙柘當時種
屋上重茅近日編已悟達人遺破甑還嗤市價鬻枯鞭
目昏頭白殘燈裏始信聰明不及前
　　草庭為周元亮賦
無邊風月滿幽居贏得庭前草不除猶憶耳提因學禮
尚存手澤在詩書傍人錯比康成宅此地真疑葛亮廬
我亦有軒曽種柘寧知意思復何如
　　悼融上人
顯明古刹化烟霞甘露泉頭即是家薝蔔結成霜後實
枇杷開到雪中花也知寂滅方為樂始信浮生自有涯
寫得舊時行道影不教塵土汚袈裟
　　清江文㑹詩為崔驛丞賦(丞字仲嚴陜/西醴泉縣人)
清江之水如練澄盍簪此地皆良朋一錢尚懷㑹稽守
二松好效藍田丞忘機鷗鳥偶到座入饌鱸魚還可罾
蘭亭陳迹皆圖畫新詩莫惜傳溪藤
　　孫仲文奉親圖
敬亭山逺白雲層如此髙堂豈易升舉足不能忘父母
介睂猶可及賓朋夏萱傍砌欣同賞春酒盈觴憶自稱
錫類極知推考叔夜牕看畫重挑燈
　　林塘幽乃㑹稽陳惟賢軒扁又號西疇因贈詩
賀監湖頭一曲開林塘幽處著亭臺青山在上水在下
黄鳥自啼鷗自來碁局不移長對奕酒船纔放即銜杯
㑹稽我昔曽遊地杖履何時得重陪
南陌東阡欲盡頭農人指㸃是西疇風流我亦懷元亮
星聚誰能識太丘春及豈無耕耨事秋成還有稻粱謀
夕陽滿地桑榆景為看歸鴉不下樓
　　雨中有懷次葉紫霞韻
風雨秋深又滿城西疇端復望西成鑑湖自合歸狂客
飯顆誰能問瘦生白髪蕭騷渾易感黄花冷落尚多情
天公欲遂登髙約只得重陽一日晴
寂寂孤燈照一龕壯年心事老年諳能吟快寫猶無用
逐利爭名更不堪衣服且將荷葉補帽穿猶把菊花簪
黄雞紫蟹人皆醉麴蘖休言我獨躭
黄菊花開尚未齊晨看偏愛露猶栖乍晴難得重陽節
久雨俄成十日泥徃事忽驚風過耳舊詞空寄水平臍
新晴愈覺秋容好拄杖遊山到處携
　　贈于友直寫生
于翁畫法出清新氣韻依稀似院人拈筆經營方匠意
解衣盤礴自通神蟲魚草木資多識月露風雲絶㸃塵
老去始知真有益眼中無物不陽春
　　追挽王彦昭(士中/父也)
庭下槐隂尚未稠那知夜壑竟移舟忍將文字鐫金石
愁見衣冠葬土丘雨露既濡空北望江湖長在只東流
孝思賴有傳家子為作髙堂百世留
　　鄭敬常求題畫像因用同姓八事讚之
清白傳家古所難門名通德又開端履聲未近星辰聽
草帶還經歲月看五色雲中知姓氏七株松下具衣冠
轂推驛置非無意谷口先須賦考槃
　　藏芸軒為陳惟德賦
曽見茅堂映德星難兄難弟總窮經春藏芸草將除蠧
夜剪燈花不聚螢好效茞蘭同作佩寧知黍稷獨非馨
年來更得康成學書帶叢生緑滿庭
　　芍藥次王士中韻
一花開處萬花殘心若黄金臉若丹正愛雲霞烘薄暖
秪愁風雨送餘寒四枝曽有荆公折兩寺寧無蜀客看
繡幙銀屏深䕶取莫教蜂蝶故相干
　　白雲牕
白雲長在碧牕寒卧久袈裟轉覺單來處就於簷下宿
晴時偏向巻中看隂淫鰻井朝尤爽氣壓龍山午不乾
讀罷楞嚴方出戸天花飛滿石䦨干
　　己未端四復初以村居述懷及午日書事見示因
　　　次其韻
池通細水樹欹花似是荒村老杜家堂上每來如客燕
園中還産在官蛙酒香昌歜欺松葉飯滑雕胡勝蕨芽
石枕竹牀凝午夢覺來消得一甌茶
節物驚心易感人枇杷黄熟雨初勻新醪若得頻篘甕
舊服何妨重補紉門挿艾枝成故事糭包菰葉送比鄰
村居此日方泥濘竒字誰能問子雲
　　次韻周公輔遊東陽東峴因其所述之實而賦之
每到看山眼倍明况逢東峴有餘清一時桂棹沙頭拾
三日籃輿道上行事業每因多難見文章端為不平鳴
作亭曽擬羊公祐莫道當時獨好名
　　送雲季昭為海昌訓導(名翰/)
我名與汝姓名同告别方知易已東下榻幾時逢孺子
訓符今代得文翁案頭螢濕三更露海上鵬摶六月風
自笑窮經成白首榴花空對酒尊紅
　　贈周思温
過却重陽菊未黄對花聊復舉離觴雄姿未必非公瑾
妙算惟應似子房一片白雲親舎逺五更殘月客牕凉
功名自謂男兒事富貴應期在帝鄉
　　贈潘茂華
杭郡名醫說茂華子孫方脉世其家只疑廬阜千林杏
絶勝河陽一縣花道比古人端可慕功參良相不為誇
榮公作序能題品愈覺芳聲遍海涯
　　菊隱為金子才賦(行中行素/其甥也)
先生家世出􁀙侯種菊關心事頗幽清節獨存三徑晚
黄花又度一年秋尺書本草呼兒讀斗酒餐英與婦謀
宅相作文因報德南陽從此在南州
　　居閒為濟人潘士中賦
安仁已有閒居賦後裔居閒也自宜身外功名何足慕
胷中今古却曽知松遮草屋關詩意路踏雲山入夢思
三絶忽驚重覩日少陵慙愧鬂成絲
　　題徐止善哀吾兒詩
天道茫茫竟莫回忍看瓊樹掩泉臺二三歲長能知孝
十六詩成總是哀夷甫鍾情言服簡樂天埀淚字題崔
㑹須積善如先世重有麒麟入夢來
　　贈周宗性龍成教諭
昌化邑中周教諭又為教諭到南昌不除庭草留春色
重採池芹帶雨香鷙鳥何如承鶚薦斗牛長似射龍光
江空歲晚難為别折得梅花當舉觴
　　林泉讀書圖為徐質賦
城裏看山盡不如廛居聊復擬幽居道通天地方為學
志在林泉好讀書髙架香浮芸帙亂短檠光動竹牕虚
公侯已卜他年事况是徐卿積善餘
　　題謨範堂集雲軒
慈雲每集招提上此地開軒號集雲山氣有時還巃嵸
天花無處不繽紛隨風偶作孤飛態映日都成五色文
知是神龍聽法罷打牕凉雨定中聞
　　明逺夏氏界畫髙駢夏日山居詩意
科分界畫見良工詩意分明筆意同直下樓隂渾似霧
偶來花氣却因風水晶簾動粼粼皺雲母屏開曲曲通
聞道主翁騎鶴去不應猶落畫圖中
　　錢舜舉桃源圖
聞說桃源何處尋披圖想像重沉吟錦雲靄靄藏蓬島
紅雨紛紛落樹林一葉漁舟迷逺近幾家農舎隔幽深
眼看宋業將移晉惆悵先生避世心
　　曽瑞卿所作山水圖
山關迢遞野橋斜䇿杖幽尋豈憚賖路轉峯回連佛寺
雞鳴犬吠隔人家白雲作雨多如絮紅葉驚風少似花
不是褐夫能貌得空令泉石老煙霞
　　己未午日次沈欽叔韻
今年兩度逢端午前月方當後月非到手人將蒲酒勸
滿頭誰挿艾花歸水亭得句題紈扇風館分香試葛衣
讀罷離騷増感慨緑隂滿地客來稀
　　夏日書懷次沈欽叔韻
黄梅子熟暑蒸潤冬青花開雲作隂昨宵北牖雨聲急
明日西湖流水深論才子建得八斗換酒太白輕千金
幽懷欲寫託長句又聞緑樹新蟬吟
　　五月二十日夀洪時中廣文用復初韻
仙號洪崖是此翁後身聊復寄黌宫春秋學外無餘子
月旦評中有至公清極每憎茶七椀衰來寧羡粟千鍾
今年兩遇稱觴日賴有葵榴接續紅
　　望雲詩為常德新賦
慈母音容阻見聞舉頭何處是并汾心思白髪千莖雪
目極青天萬里雲寒逐曉鴉來㸃㸃暖隨春鴈去紛紛
八年不作斑衣舞日下空瞻五色文
　　拙菴為髙仲和賦
灌園抱甕不辭疲日入還思偃息時鳩占鵲巢應笑拙
蟬遭螳臂竟成癡幽居子美留唐詠乞巧宗元託楚詞
聞說一菴天目上欲尋髙適重相期
　　胡敔衡瑶芝軒
去郭軒楹也自竒獨峯相對好吟詩如遊梁宋拾瑶草
勝在商巖採紫芝寶樹傳家成故事銅池應瑞出當時
多君素有親賢意更種幽蘭寄所思
　　送葉繼善還三衢
佩玉曽聞覲至尊賜金殊覺被深恩三千逺道方辭闕
九十慈親正倚門臺憶鳳凰夜徑失字傳蝌蚪竹書存
老萊衣待歸時著擬採紅椒獻緑樽
　　丈八溝納凉圖
萬箇篔簹一逕開水花晚色映亭臺日將落處船初放
詩未成時雨又催琥珀蔗漿供雪椀象牙蓮藕薦霞杯
渼陂未必竒如此何事岑參不共來
　　清源詩為谷士源賦
欲識清泠五類先源頭一脉自涓涓滿除潢潦皆因雨
混濁泥沙不見天正本當令民訟絶泝流還許酒稱𤣥
誰知谷永賢孫子心在皇羲太古前
　　悼王晦巖
數到湘江獨此翁晦蹤巖穴見髙風每將魚饌供堂上
長著羊裘釣澤中民訟望廬多自返歲饑發廩與人同
如何玉樹埋黄土賴有佳銘託鐉公
　　送丁自南代祀嵩嶽還龍虎山
泰華恒衡列四方嵩髙維嶽在中央降神自昔生申甫
代祀於今軼漢唐羽士祝釐遵典禮鴻儒染翰作文章
遥憐蕙帳歸來鶴長向山中䕶草堂
　　鄭生畫巻(生字/克安)
繪事後素知有分如以霄漢行煙雲華蟲宗彞堯舜服
龍馬神龜河洛文擅塲妙絶推道子解衣盤礴逢元君
王㑹作圖在今日好為丹青先䇿勲
　　畫
界畫嘗聞殿畫科却因陳迹費吟哦林深白日繁槐柳
池小青天足芰荷西洛名園無復見平泉遺石竟如何
人間正苦逢炎熱不道凉飈此地多
　　趙氏碧筠軒
竹下開軒號碧筠舊家公族尚振振毎瞻淇澳思君子
獨立湘臯望美人詩到東坡稱作手譜通安定悟前身
霅溪遶舎清如玉翡翠蘭苕巧鬭新
　　題吕信夫傳
居里還同朱夀昌傳家應自吕滎陽學仙已悟黄粱枕
事死仍分彩服堂獨鶴歸來城郭是三魚躍出井泉香
子孫又為明時用忠孝須知繫典常
　　聽雪同張行中賦約以禁體
黄昏微霰已埀埀側耳還從靜裏知清訝松風茶熟後
暗疑花雨酒醒時黒甜今夜渾無夢白戰當年自有詩
侵曉開牕何所見飄然多在老梅枝
　　雪山(張行中/索賦)
連朝積雪滿亭臺一簣功成陋土堆銀壁有痕縁削出
玉峯無翅解飛來趁晴更把雙獅塑傍晚猶疑獨鶴回
記取開元張彖語冰山莫認作崔嵬
　　清隱堂為徐清隱賦
清隱之堂何所竒赤岸氣接銀潢湄德公豈無劉表嘆
孺子亦有陳蕃知不獨丘園事髙尚况復河水清漣漪
小篆有文人解讀月下鳳管意曽吹
　　思雲為松江禇伯嘉賦(今寓/海昌)
三泖溶溶映九峯白雲飛處認吳淞思親甚似狄仁傑
尚友當如陸士龍鷗鳥每從秋枕聽鱸魚曽向午盤供
十年不作華亭夢月落空聞北寺鐘
　　送金叔剛以博學赴京
昭代搜賢設禮羅臨岐無奈别情何不逢錯節那為器
須信宏辭自有科雲岫龍蟠丹闕近星河鷺起綵舟過
遥知上苑春光早開遍官梅白玉柯
　　胡拱衡峨嵋讀書圖
何處真成隱者居桑麻榆柳翠扶疎溪環永泰門無轍
山對峨嵋架有書短帽客來時泛蟻小舟人到日供魚
畫圖一見生詩思髙枕渾疑是我廬
　　挽王士貞檢校
多能我亦嘆多才較藝賢關屢中魁南海忽驚王勃死
西河還動卜商哀方期捧檄三山去謾憶乗槎萬里回
一掬平生師友淚忍將樽酒酧泉臺
　　畫鶴
薛公曽寫十一鶴此巻多三孰寫成片月不來還有影
九臯飛逺却無聲賦形大小隨人意作態低昻見物情
安得長才如杜甫為吟老氣發崢嶸
　　送刑部員外郎張時彦侍親歸永嘉
博學登庸豈等閒為親捧檄為親還闕廷久戀心逾赤
江海重逢鬢欲班日麗鳳臺辭禁苑雲連鴈蕩認家山
髙堂定想占烏鵲五彩衣藏篋笥間
　　雲林書舎為靳夢文賦
雲木成林絶㸃塵讀書精舎有詩人乾坤萬里市朝逺
風露一堂燈火親不為肥甘知隱遯秪因勤苦見經綸
襄陽物色歸圖畫誰解移家願卜鄰
　　南明軒為指南宗上人賦
山對南明景益竒軒因髙敞望偏宜倚牕好寄陶潛傲
留客須吟杜甫詩隴月更圓誰共宿碧雲暮合爾同思
如何又向東林去刻漏蓮花禮六時
　　送謝鐵崖往祖庭
謝庭蘭樹尚青青又捧仙書赴祖庭星劒夜騰龍虎氣
霞衣朝拂鳳凰翎金為宫闕知天近鐵作巖崖騐地靈
獨有上清雙白鶴飛來聽誦蘂珠經
　　送王士端赴成均
青雲髙步快先登萬里鵬程自此升經究春秋唐杜甫
志輕温飽宋王曽朝廷正欲招賢士庠序寧辭失友朋
觀國充賓須第一龍蟠虎踞是金陵
　　送孫敬義還鄉(有圖歸去來辭/為贈者故及之)
孫綽曽聞賦遂初陶潛亦復賦歸歟田園偶爾成圖畫
道路依然畏簡書老去還鄉非是速醉來題句未為疎
翻思映雪寒牕下客夢時時到故廬
　　送於潛縣趙縣丞彦禮歸河南
秪將琴鶴返梁園告别匆匆莫贈言衣錦何須誇季子
買絲端合繡平原歸時松菊猶三逕到處桑麻自一村
潛水西風多落葉臨岐爭忍舉離樽
　　停雲樓為四明王德修賦
停雲藹藹在髙樓幾度懷人嘆阻脩安得陶潛共延佇
也勝王粲獨消憂晝眠憶弟勞青眼秋望思親懼白頭
亦有神仙解怡悅何時騎鶴重來遊
　　挽翁順卿憲史
讀書讀律已稱賢孝友尤聞逺邇傳方喜故園歸栗里
還愁滄海變桑田名登烏府三千日夢熟黄粱五十年
愧我平生曽識面欲携雞絮酧新阡
　　忠養堂為張原善賦
堂前花竹自清幽春筍秋梨不外求定省豈能忘喜懼
㫖甘還得及交遊彩衣舞罷雛曽弄緑醑斟來蟻正浮
欲識事親忠養意惟應張仲是前修
　　松月齋為張克敬賦
齋前盡是長松樹山月來時分外清龍吐大珠惟一顆
鸞窺圓鏡欲三更秋聲逕度牕櫺響夜色斜穿屋角明
不用乗槎天上去且於江海老餘生
　　復錦軒為錢宗文賦
公侯復始事非誇忠孝相傳有幾家尚憶故城多衣錦
豈容餘澤盡絲麻日斜湘曲烏棲樹潮上海門蜂退衙
閒坐小軒觀族譜不知開盡一庭花
　　雲谷為王彦常賦兼簡敬仲
隂隂幽谷只藏雲杖䇿曽來訪隱君山合轉添成巃嵸
水回偏覺帶氤氲不須剥栗思工部正欲來禽寄右軍
翻憶臨江賢太守何時樽酒細論文
　　九日遊吳山次韻
陳迹空存事徃非却因山色認依稀風輕破帽何曽落
潮迅征帆却似飛有酒當期陶靖節無詩空憶謝元暉
古今不盡登臨意醉挿黄花步月歸
　　芳桂堂
大書芳桂揭髙堂甚似燕山竇十郎㑹見五枝承雨露
應知獨秀飽風霜種槐庭外寧無地栽柳門前自有莊
秪用一經勤教子籯金未必勝天香
　　來青堂
容膝方謀屋數間未應海岱異荆蠻移家漸近前溪水
排闥平分隔岸山錦瑟湘娥人不見金莖漢雀自飛還
滿簾草色琴書罷獨愛髙人對我閒
　　萬山窩
門外塵無一㸃紅結窩正在萬山中似知剡曲回舟者
如見伊川擊壤翁晚對翠屏消暇日時聞黄鳥憶豳風
不須安樂重題扁已覺年來俗慮空
　　四顧菴
茫茫六合自髙深一望方知有古今滄海白鷗從浩蕩
長空孤鳥付消沉東岡南澗頻經目春雨秋霜總在心
賴有小菴當絶頂花時無日不登臨
　　次張一中贈友詩韻
清朝有道野無賢喬木新鶯屢見遷秋色遥連蕭寺樹
虹光下射米家船一壺浮蟻傾杯美三尺肥鱸入饌鮮
幕府長官才思敏草書詩句滿花箋
　　題莫景行棣華碑
傳家譜牒今無恙達世歌辭每見情原上鶺鴒曽共難
山中鷗鳥亦同盟及時行樂俱閒暇晚節交遊各老成
零落棣華誰與問紫霞棲處是佳城
　　贈陳惟銘北行(有兄惟學倅滄州有先/世墓在范陽用命往省)
汝兄捧檄倅滄州逺别常思共被秋已效詩人詠棠棣
更從鄉老識松楸季方論德難為弟太史能文豈好遊
此日㫖甘頻在念還家須早莫淹留
　　岳鄂王墓
前相汪黄後相秦力圖恢復竟何人朱仙路近旌旗晚
古汴城髙草木春江月照空埋劒獄邊沙吹斷屬車塵
栖霞嶺下將軍塜夜夜悲風起石麟
　　青田山房
好溪正遶青田縣留子山房在上頭採得松花堪釀酒
種來蓮葉可為舟鶴迷空翠晴猶濕龍帶歸雲夜不收
兄弟娛親無限樂扳援叢桂欲淹留
　　美人圖
不踏金蓮步不移搔頭仍是玉蟠螭自將鳳管調銀字
誰把鴛機織錦絲得伴有時來鬬草遣懷隨處共彈棋
鳴鳩乳燕青春晚謝却繁花幾萬枝
　　梅花清夢為沈士敬賦
香凝燕寢宵未分急雨打牕渾不聞美人憶在湘江水
行路恍隔梨花雲殘燈紙帳尚知我落月屋梁疑見君
西湖東閣兩竒絶眼中蝴蝶何紛紛
　　翠濤軒
松軒誰作翠濤扁數筆丹青猶未乾江頭曽記八月聽
石上况得雙株看已因吹萬問天籟還如後凋知歲寒
清流一掬可洗耳何時與子共盤桓
　　集古句送鄭彦才赴京
為君書此報京華鳳吹聲如隔彩霞庭下已生書帶草
馬頭初見米囊花晨揺玉珮趨金殿夜泊秦淮賣酒家
君在江南相憶否烏衣巷口夕陽斜
　　遊虎跑泉次坡仙韻
杖藜偶到南山上一見靈泉即馳仰每炊雲子白於脂
曽洗雕菰大如掌何年巨獸啟神蹤長日還飈遞餘響
須防投石犯清泠觀法由來非妄想
　　梅雪四律代張翬徐術陸平沈廉賦
北風日日吼枯株㸃檢春光定有無半樹裹深猶嫵媚
一枝擎重更糢糊芳香未露還因冷疎影渾迷不為晡
想得孤山人跡滅扁舟誰復訪林逋
天教姑射㑹滕神邂逅相逢自主賓縱使積成三尺凍
如何藏得一分春飢烏啄處栖難定么鳳飛來認未真
蠟屐正愁山路滑無由重折贈詩人
梅開豈與雪相謀雪到梅邊分外幽算老只除松强項
論交還使竹低頭増添冷艷疑臨鏡封閉寒香不入樓
對此一時清興發西湖船勝剡溪舟
老幹柔條被雪封五花還與六花重從渠易改清癯態
到底難藏冷淡容弄色却非憐凍雀收香長是悞寒蜂
何如挿向銅瓶裏煮水煎茶興更濃
　　擬賦挑燈杖(五首/)
形如新月帶微彎相伴銀缸影不單寸草有心須用盡
雙花報喜莫教殘留連孤注知天曉沾溉餘膏覺夜寒
賴得主翁頻舉手簡編寧向暗中看
陶鑄功名謝切磋頻挑試問夜如何從前扶䇿心長在
到底推移力更多次第燒殘三寸草分明埀下一枝荷
短檠他日寧同棄好效昌黎重作歌
斜倚彎彎玉一枝䇿勲雖小貴逢時近牀不厭頻挑早
開巻寧辭再舉遲乗暗每於貪睡後生明多在正心時
獨憐映雪囊螢者如此形容想未知
儒家此物用筳篿浸潤膏油節愈堅倒影每來書巻上
盡心長向酒樽前搔頭已逼窮年景舉手能成不夜天
想像流光端可比只從暗裏自推遷
燈掭還於盞面横却因挑剔强為名賦形且截長為短
舉手能教暗作明輕助草生還有色緩推花落更無聲
美人閒却金釵股却笑蛾睂畫未成
　　香奩八詠
　　　黛睂顰色
春山低壓不成粧捲起珠簾認渺茫鴛翠巧於愁裏改
螺青難比畫時長從教西子傾吳國肯使文君老蜀鄉
莫指圖中小顰處恐驚蕃馬動漁陽
　　　香頰啼痕
傷心何事損鉛華玉露無聲玉筯斜獺髓凝膏痛如意
驚沙吹面泣琵琶愁淹錦字和衣揾怕界紅粧倩酒遮
翻憶昨宵殘燭暗一簾春雨濕梨花
　　　金盆沐髮
金盆瀲灧忽浮脂鬢髪如雲試沐時雪壞石苔梳翠線
波明池柳蘸青絲頻添沉水心思懶未盡蘭膏手握遲
却把羅巾拭餘潤縁他紅日上花枝
　　　月奩勻面
初開玉匣遣睂顰再御鉛華倩指勻白兔宫深顒望久
影娥池冷艷粧新芙蓉緑水偏宜曉芍藥金盤可待春
不似前時中酒後厭厭懷抱易生嗔
　　　金錢卜歡
底事春來減玉肌藁砧一去杳無期定知玉筯偷垂處
正在金錢暗擲時握粟幾朝空出卜採蘋何地重相隨
下階羞見宜男草背立東風聽子規
　　　繡牀凝思
午牕風暖唾茸香無語停針倚繡牀意懶不縁聞啄木
情傷端為刺鴛鴦絮毬滚處從圓碎綵縷抛時任短長
喚起一春心上事數聲鶯語隔埀楊
　　　花塵春跡
雙鴛微步不須扶誰躡行蹤問有無春徑塵香初彷彿
晚風花落又糢糊凌波羅襪驚神女襯地金蓮陋玉奴
幾度含毫空想像却憐新月印平湖
　　　雲牕秋夢
碧天雲散月三更人在紗牕夢欲成燈熖有花隨蝶化
簟紋如水怕蛩鳴錢塘謾聽當年曲巫峽空含此夜情
簷馬無端又驚起滿懷幽恨不分明
　　雪中八詠次瞿宗吉韻
　　　雪梅
鬭白爭青共歲寒比同顔色不多般散來龍腦都成片
剪碎鮫綃却作團風細易教釵舞鷲月明難許鏡窺鸞
瘦笻就(闕/)閒書字秪恐明朝跡又漫
　　　雪竹
三逕難同蔣詡遊窺簷猶自問稀稠直於晚歲方知節
更待清風始㸃頭阻食鳳凰端有感迷巢翡翠謾生愁
季卿若有王猷興安得仙人葉作舟
　　　雪柳
柔枝曽記挿軍持佛日光明每借暉縱使粉粧春態度
何如珠壓舊腰圍枯條縷縷皆成帶溜汁涓涓可染衣
一夜東風渾不見看燈人向月中歸
　　　雪雀
白翎彷彿似裠拖為問烏桓事若何無角畏寒穿古屋
有雛憐餒戀前窠野田泥濕難尋粟門逕人稀易設羅
聞道上林無限樹春風還爾舊枝柯
　　　雪鴈
一般整整與斜斜疑是春歸趁柳花瑞比鳳凰逢盛旦
清同蝴蝶夢南華逺遵震澤迷銀渚暗度衡陽聚玉沙
半拆風蒲坡老句併和圖畫落誰家
　　　雪獅
摶雪依稀類若麟却將毛毳變珠珍金鈴綵索聊為飾
玉爪銀牙宛似真方訝吼風能吐舌秪愁見晛莫存身
獸爐獸炭回春處想像題詩筆有神
　　　雪水
只將生滅論榮枯衆有安能勝一無陽火煉來曽作汞
隂崖滴下不成珠寒消簾幙冰如筯潤及瓶罌夜有爐
白浪緑波隨處看明朝春色滿江湖
　　　雪燈
燈花為喜雪為祥又向窮隂見一陽星夜松明疑石屋
霜天漁火記江鄉連城白璧元無價照乗明珠自有光
曽踏春冰穿市過少年猶憶醉平康
　　雪湖八景次瞿宗吉韻
　　　鷲嶺雪峯
大地渾無一㸃瑕光明都屬梵王家兩峯髙並疑堆玉
一道中分類剖瓜已為岧嶤知鷲嶺還因凛冽記龍沙
此時翻憶藍關句誰復能開頃刻花
　　　冷泉雪澗
下有流泉上有松諸山羅列玉芙蓉壚頭又釀誰家酒
屐齒應嫌此處蹤汲去煑茶隨甕抱引來刳木入厨供
澗邊亭子無人宿空使猿號昨夜峯
　　　巢居雪閣
人間蓬島是孤山髙閣清虛類廣寒木處恐顛從此穩
僧居疑小較來寛瑶花琪樹縁邊繞玉宇瓊樓向上安
林外湖光明似鏡有梅花處好憑䦨
　　　南屏雪鐘
翠屏化作玉千層樓近鐘疎恍若憑和雪送來清瀝瀝
穿雲透出慢騰騰華鯨謾意秋號月鐵馬渾疑夜響冰
一百八聲纔擊罷雷峯又㸃㙮中燈
　　　西陵雪樵
湖曲風寒戰齒牙不知髙樹已翻鴉逺持斤斧黏冰片
旋斫柴薪帶雪花市上得錢沽斗酒擔頭懸笠挿山茶
路人試問歸何處笑指西陵是我家
　　　斷橋雪棹
山逗晴光玉氣浮我來乗興似王猷橋迷螮蝀髙髙聳
船壓玻瓈細細流雪後未回花外棹雨中曽喚柳隂舟
遥思寂寞春寒夜一舸歸來起白鷗
　　　蘇堤雪柳
寒梢不耐北風狂何似東風萬縷黄西子畫來螺黛淺
蘇公行處馬蹄香蘭同舊葉堪為珮藕比新絲可織裳
待得春歸飛絮亂畫船移近柳邊傍
　　　孤山雪梅
凍木晨聞噪畢逋孤山景好勝披圖翠禽巢失應難認
皓鶴籠空不受呼已見萬花開北隴莫教一片落西湖
快晴更待黄昏月疎影隨身不用扶
　
　
　柘軒集巻二
欽定四庫全書
　柘軒集巻三
　　　　　　　　　　　　明　凌雲翰　撰
　五言長篇
　　七月朔夀徐大參五十韻
光嶽千年合車書萬里全天開斯地闢主聖自臣賢有
美生人傑由來擊藪淵景星方快覩時雨必開先盛世
逢三五賢人出半千黄岡饒巨竹赤壁亘長烟物論咸
稱首才名孰比肩傳芳由栢業體道契松佺大厦須梁
棟前賢賴簡編玉壺澄皓月清廟永朱絃書豈陽冰亞
詩應子美專威儀疇若此閥閱固依然逺借長風便親
承湛露涓一麾初出守百辟共朝天履聽星辰上光分
日月邊豈惟衣服衮端有筆如椽版籍登民數絲綸振
吏銓玉文龍矯矯紫誥鳳翩翩御酒浮巵滿宫花挿帽
偏階辭天表近帳阻地隅填野色明朱紱川容動彩旃
地連淮海外省鎮浙江堧奕奕三台位煌煌五緯躔隂
陽資爕理封域待旬宣丙魏蕭曹接韓歐富范聨政刑
隨日化風俗與時遷析木初飛鵲髙槐尚噪蟬今朝雲
郁麗後夜月嬋娟弧矢逢華旦椿楸見大年秋期先六
日佳氣藹初筵夀域宏千里春臺廣八埏正名恢樂地
種徳布心田鵷鷺思同列麒麟喜滿前豈無𤓰似棗亦
有藕如船仙鹿銜朱草神龜上碧蓮歌憐鶯睍睆舞愛
鶴翩躚自有青雲器仍兼紫府權勞謙延下士致泰啟
重乾事業期周召文華繼許燕公其為輔弼走也與陶
甄有道千鈞重無私一鑑懸考功齊郭令論袠擬彭籛
愈覺勲庸盛尤知志操堅作興周禮樂整頓禹山川已
注長生籙當為不老仙未容居緑野寧許見華顛素積
隂功厚能同造物旋偕行追九老衆妙入重𤣥欲祝先
天算還歌七月篇願言多夀祉流慶日綿綿
　　七月流火
人間逢七月大火向西流民事終嫌晚天時始應秋三
星低北戸萬象拱南州箕尾同成緯珠璣異綴旒金波
分穆穆銀漢與悠悠類燭輝瑶席疑螢度玉樓色連朱
閣逈光動翠簾幽栗烈將催候晶瑩故眩眸氣隨霜露
變事逐歲年遒布帛堪為褐狐狸可製裘先時還有備
卒歲每無憂偶讀豳風作端為大業謀願陳忠厚意萬
一賁皇猷
　　葛孝子詩五十韻
古云孝悌至可與神明通其深入厚地其髙亘蒼穹上
廣聖之治下變時之雍流觀孝子傳乃見古人風保定
地清逺形勝當要衝天民有苗裔良知有孩童氏續并
州彊道繼勾漏洪温其玉出璞爛兮金在鎔豈惟竭其
力亦復殫其恭堂前荆樹紫階下萱花紅身無千鍾禄
心有一寸彤板輿快秋爽萊服明春濃常存懷橘念每
感斷機功覆杯戒前日温席當嚴冬但知子力盡孰計
時運終王綱一解紐四海皆興戎無城不兵甲無地不
燧烽南方亂豺虎中澤飛鴈鴻堪輿豈不大倉卒難為
容他山號明府㧞地多竒峯避難屢躋險充饑恒致供
俄然大風作出自空谷中其行若有隧其孽為召兇亟
思逃匿地庶保聖善躬朅來衆黔首過半摧霜鋒生還
訪故里舊業無遺蹤所恃靡毫髪惟孝持心胷神忽憑
嫗體言猶在人聰汝能篤以孝吾斯啟其衷非為一時
幸永俾後裔隆易水流湯湯金臺屹崇崇豈無慷慨士
亦有文章公皆言葛孝子不愧江次翁官將立華表人
豈棄黄鍾繡衣行薦鶚彩筆競雕蟲為親捧儒檄講道
居黌宫遂令燕趙俗直與鄒魯同忽罹陟屺戚已從若
堂封哀傷動桑梓悲慘連楸松誦詩後蓼莪讀禮先檀
弓深戚養之薄殊勝祭者豐端因事跡美益見傳語工
聖世惇孝悌淳風邁羲農車書混文軌聲教漸西東孝
子復有子承宗亦興宗梧岡孤鳳鳴栢府一馬驄移悌
為長順移孝為君忠埀名照青史應瑞踰黄琮我歌孝
子詩錫類期無窮
　　顧定之墨竹
淮南善畫竹其世宗虎頭前身蕭協律後身文湖州濃
墨逼景獻健毫從澹游清如李息齋勁若柯丹丘子昻
固莫及仲敏或可侔素得金錯法向背分剛柔興來祇
一掃揮處踰雙鈎雨葉已籠夏風枝仍報秋遂令愛竹
者不必穿林幽嘗聞維摩像神光燭遐陬何如君子容
蒼顔照清流胷中有渭川湛水同悠悠載歌瞻菉詠吾
其企前修
　　為華子宜賦山隱
招隱何處所宛在櫟山岑人同西嶽踞地異真源尋履
隨緑玉枝冠映青瑶簪蘿月炯顔色松風灑塵襟錬液
變白雪燒丹成紫金傳授龍馬圖嘯歌鸞鳳音稽首希
夷子寥寥同此心
　　沈紹宗東圃軒
隱侯美孫子學古將入官長以空洞腹負此苜蓿盤軒
東地頗衍日出作愈艱偶得樹藝術永充朝夕簞種蔬
不欲密瘦地方易殫種蔬不欲稀糲食味易䦨學圃固
云陋灌園乃所安杞菊春可攬葵藿時加餐之子方挾
䇿同寅俟彈冠不愛東門瓜不愛九畹蘭愛此菽水奉
宜爾萱親歡有圃當耕耡有田可遊觀一朝蠖之屈九
萬鵬斯摶相期閬風上髙步青雲端
　　半閒道人畫巻
餘杭佳山水我昔曽一遊緬懷丘園意自得林塘幽映
門盡嘉樹隔岸皆平疇豈惟慕巢許亦復談伊周毋以
半閒號忘此終身憂茍懷豫逸志不與乾剛侔願子慎
明徳勗哉企前修
　　雲林小隱為崔彦暉賦
白雲何英英䕃此嘉木林雲氣有舒巻林木恒蕭森久
矣慕髙躅於焉遂初心舉頭弁山髙濯足苕水深草堂
自秋爽松㕔空夕隂㝠鴻飛避弋野鶴下聽琴載歌招
隱章重賦歸來吟白駒在空谷毋遐金玉音
　　靜齋詩為朱君政賦
幽居絶塵想衆山羅其前縁好得深造以寂成靜專齋
虛室生白宇定光燭天罷琴掛空壁熏爐玩遺編荷凉
下飛鷺槐暑來鳴蟬悠哉歲月外闊焉天地先貽言紫陽
氏保貞期永年
　　敬義齋詩為金華吳景昭賦
齋居抱冲素蕭然潔塵襟斂收學乃臻馳騖志益淫斯須
起一髪俄頃彌千尋疇知主宰功宛在方寸心靈扄異蟄
户廣術非蹄涔惟兹敬義立翼若神明臨金華延陵裔元
守翰墨林韋編日孜孜碧牕晝隂隂履道固云坦浚德斯
其深嗟予坐狂斐得友期規箴永言直方理庻播金玉音
　　鄱陽王節婦詩
朝華夕已披春葉秋先零貞心類松柏歳晏彌青青文川李
氏女防身動如經自歸太原家目不窺外庭上堂問舅姑下
堂觴醁醽遭時有戰伐渭流濁其涇草竊起旁郡鼪鼯雜羶
腥舅也保鄉里擊賊無留停夫也慎居守率衆環郊坰節婦
當此時事姑肅儀刑舅榮夫已亡痛哭羸其形先有兩兒女
玉雪憐娉婷與姑共撫之閉門晝長扄奈何姑繼殁隻影空
伶俜尚職祭祀禮蘋蘩薦芳馨教女夜績麻教兒夜囊螢父
母雖孔邇胡能自歸寧今年五十餘鬢髪微星星兒成女有
歸徃事猶夢醒有司重節義飛章上朝廷花誥來翩翩華表
髙亭亭行者為歎息居者増晶熒至今太原家芳名藹觀聽
人生諒有涯聚㪚如雲萍綱常茍淪喪不愧天地靈女史固
有箴列女亦有屏我歌節婦篇君子當刻銘
　　海暘子詩為李彦實賦
晨興候沙際望見蓬萊雲蓬萊渺何許稽首雲中君曜靈登
扶桑舉世知為昕中天撰龍轡六合無囂氛云何海暘子未
謝沙鷗羣觀水必觀瀾獻曝同獻芹望洋昧所覩逐影徒為
勤積流成大川學古求多聞寸隂聖者惜子當惜其分
　　牧隱詩為李文照賦
川原澹微風草色緑以齊牛羊㪚平野欲與蒼烟迷麾肱
畢來升鞭䇿何用携所以隱君子於焉記幽棲朝牧日在
東暮牧日在西爾羊無百尾爾牛無千蹄對之忽兩忘俯
仰惟端倪因之崇隱德豈顧犢與羝
　　贈醫士沈士貞
庖丁能治牛師曠能治音疇知扁鵲術異跡同其心五
行播四序偏勝恒為淫奈何蕞爾軀禦此寒暑侵岐黄世
云逺奥義難重尋長沙繼扁鵲論議横古今不有劉張從
奚辨石與琳錢唐醫之藪名士朋盍簪惟兹隱侯裔聲價
兼南金厚施逺食報劵積髙於岑朅來金閨彦有疾虞將
深神丹進刀圭捷若磁引鍼功成不受餽拂衣歸茂林我
夙慕其人與語開塵襟安得雙鯉魚為之溉釜鬵盡詢養
生秘啟我聾且瘖㑹面諒可期因風寄長吟
　　懷雲軒圖為王子中題
嚴親在髙堂征夫在天涯所以於此時瞻雲每興懷念子失
怙恃悠然坐松齋感此無定姿邈若音容乖四方及上下悵
望胡能偕因之為此圖氤氲抱丹崖似當日之夕山氣何其
佳顯親繫揚名古訓期勉諧願言作霖雨行當詠三槐
　　聽潮軒圖為夏伯玘題
觀水必觀瀾聽潮每聽音乃於無聲處見此天地心方其潮
未上大江一蹄涔將耳欲聽之寥寥杳難尋及夫潮既落洶
湧成消沉又復以耳聽黙黙真如瘖惟於初至時闔闢
陽與隂吹地殷鼙鼓從風鏗鐵金之子於此軒危坐正
其襟悟兹寂感理閱盡古與今已無言語述况著丹青
臨我聽不以耳孰知聽逾深擬將希聲意寫入無絃琴
　　仙山訪隱圖
仙山渺何許飛樓跨蒼穹誰携九節杖直入烟霞中雨
餘千澗急畧彴微徑通松花落金粉衣袂回春風幽懷
何以寫奈此爨下桐吳江脫屣後不逐陶朱公還來白
雲裏揮絃送飛鴻苕溪隱君子苦心乃良工五嶽在隻
手三山入雙瞳每於生紙上經營意無窮我知圖畫理
能使塵慮空胡為效病鶴侷促遭樊籠何當賦招隱山
幽多桂叢
　　布榖篇
鳴鳩本鴶鵴形狀鷞鳩殊江東呼撥榖布榖江南呼
桑間拂其羽長與戴勝俱一鳴雨霡霂再鳴雨霑濡
三鳴未及已驚起耕田夫扶犁乃畢出荷鍤爭前
趨我聞少皥氏鳳鳴來應圖紀官此司空信為德之
符願言反淳風聖世躋唐虞持此鳴鳩篇逺獻王者
都
　　藹萱堂詩為夏伯玘賦
藂藂堂下萱藹藹枝上花豈無衆草木獨此能榮華况
當朱明候連續開丹葩蜻蜓飛南圃蝴蝶飛東家何如
小尾蜂朝暮報兩衙寸心固云殫慈母恩無涯錫類古
所敦永言非重誇
　　雪樵為吳江謝聘之賦
大雪滿天地山林何所樵不辨凡草木但見英瓊瑶瓊
瑶固云美政恐難琢雕草木亦已落猶存舊根苗厲禁
茍不廢庶可成夭喬奈何旦旦伐無異見晛消惟兹謝
家樹松柏見後凋昔宰安丘邑今泝浙江潮手板方釋
手腰斧仍在腰棟梁尚可得榱桷不待招所憂歲年晚
雨雪恒瀌瀌蕃鮮回玉燭光華麗璇霄四海一靈囿君
其老芻蕘
　　谷隱為鄭元諒賦
西都方遘患鳳兮歎徳衰谷口鄭子真于焉少栖遲躬
耕本逃名雄也反譽之雖違括囊意庶合知幾辭如何
定山陽令族適在兹隱徳尚先世食粟非茹芝黄鳥忽
嚶鳴白駒當縶維所以龎徳公終為隱者師
　　鴛鴦篇(美鄒節/婦也)
贑水白於練芳池成委區濯濯出水蓮寧受塵垢汚鴛
鴦忽飛下雌雄日相娛惟唼池中藻不銜池上蘆惟偕
池中鯉不雜池上鳬霜風一夕發池荒蓮葉枯雄者方
垂翼雌者已就殂雎鳩知有别精衛志不渝物性固莫
奪民心焉可誣至今南岡樹落月空啼烏
　　篔軒為吳兼善賦
青山映華軒牕戸何玲瓏鳳鳥久不至篔簹自成叢之
子延陵後讀書此軒中晝隂兼夏緑古色謝春紅心虛
事恒集本立道自充投竿出鱗鯽炙簡袪蠧蟲敲門思
有待題句慚未工安得文太守深谷寫髙風
　　報徳詩為郭伯珵賦
朋友死無歸殯之諒非艱能於賢者施大勝獨與鰥賢
者亦有子兵亂不得還亂定子方至臨穴出涕􁉓報徳
斯以徳不在文字間文字茍不冺世教誠相關道山鬱
嵯峨苕水流潺湲相去數千里可望不可攀一朝函骨
返無復萊衣斑子固有戚容人亦皆歡顔民胞物與意
砭訂愚以頑嗚呼子深氏義重踰丘山
　　送李守約
清商變炎景蘋末回髙颷之子有逺行方舟已齊橈兹
行何所之鍾陵鬱岧嶤于時際昌運四海胥來朝嚴君
仕王家玉珮聨金貂豈不有所懷悵望川原遥今辰復
何辰草蟲鳴要要感此秋氣集頗覺心旌揺趨庭㑹有
期儷立英瓊瑶出門道可由進學徳乃昭去去當努力
焚膏永凉宵
　　康上人畫(二首/)
林扄掩孤寂落木無餘聲道人坐空山那知歳崢嶸夜
寒牕有雪漸與茅屋平不悟梅花開但覺鼻觀清殘經
未能了映隙窺微明願以第一義於焉證無生
　　　　右雪牕玩梅
山雲有幽姿南塢春更好鞭起露地牛布種皆藥草寧
辭袈裟單但恐稂莠惱根莖固云殊所貴辨之早况以
梯稗秋每食敢求飽感兹澤物功童閒不教掃
　　　　右南塢耕雲
　　送趙永貞改丞徳化縣以萬水千山路孤舟幾日
　　程為韻
郎官宰新邑别酒須更勸隨行但琴鶴况乃僕夫健擔
簦與負書累憇不知倦于時春已闌花卉雜藤蔓丈夫
貴逢時進尺從退寸鵬程從此開摶風當九萬
　　　又
萬方既寧謐二老亦興起皇風播九州賢路隘百里錢
唐雖古邑人民半凋毁持危與扶顛非公疇可倚胡為
移他邑又使風俗美貳丞何人斯譜乗自天水
　　　又
水流必赴壑况乃值大川偉哉朝宗意浴日乃滔天昨
日哦庭松今朝犯蠻烟皇威遍四海所見如目前勿謂
道路難民事在所先㑹看一士諤當勝諾者千
　　　又
千里復萬里道路多間關况復春盡時好鳥聲綿蠻賢
宰離舊邑車轅庶民攀貳事非敢專亦當念惸鰥遄期
構大厦寒士皆歡顔去去不可留悵望空雲山
　　　又
山雲無定期水月有真遇叔度雖云賢來時奈何暮今
辰復何辰送别江口渡俄然發棹歌驚起沙上鷺名儒
為席珍猾吏乃民蠧百里勿謂卑從兹啟賢路
　　　又
路人為我言行者方載途如何賢貳宰征馬思南徂有
殽盈我爼有酒盈我壺飲食非所念所念民力劬官府
有賢良庠序多範模為政雖云艱要在徳不孤
　　　又
孤雲在天末可望不可留昔何為而歛今何為而浮一
朝從飛龍變化彌九州應知三農意翹首待有秋沛然
作霖雨江漢皆同流願言乗長風濟川有虛舟
　　　又
舟行何遥遥南風颺旗尾江上無雜花青青盡蘆葦于
時潮已平波動日光煒中流雙艣鳴愛此兒郎偉餞行
豈無詩成章愧其斐㑹看展驥足如公信無幾
　　　又
幾年客燕山問學疇與匹貳邑來錢唐吏事師儒術邑
庠久荒蕪赤手建宫室不有經濟心成效安可必勗哉
教養功為事貴其實鳳鳥寧卑棲朝陽待他日
　　　又
日出春霧消江頭潮水平舟人理輕棹送客聨諸生州
縣雖徒勞由兹至公卿仁愛在民物舉世皆和亨請看
蕭曹業承作邦家榮南溟豈不遥萬里開鵬程
　　奉和許彦章檢校陪祭有作三十韻
學古始入官為有民社寄此理均人臣矧職居相位祀
典遵百王法守由一揆丘陵以為壇陶匏以為器既嚴
神祗稱復辨上下次成象本乎天成形本乎地牲牢貴
腯充禮樂尚明備瞻仰民所崇財用國攸繫兩儀同乾
坤七廟異渙萃日臨齋戒期卜叶享祀利不愆斯不忘
能備乃能祭皇風浩無垠盛世寧有替于時蟄蟲驚應
候𤣥鳥至風霆為昭明山川載神氣鍠鍠鳴鼓鐘秩秩
陳簠簋翩然雲之來允矣誠所致有美文武臣夙抱純
一志燎明夜向晨月白天在水鵠立儼當中駿奔走其
際欣欣神樂康簡簡福相熾湛露流玉階泠風襲瓊珮
方當感格時已著充滿意禮行士無譁樂奏神所莅益
之以十朋介之以繁祉祈報止春秋敬恭止壇壝玉燭
一鼎調金成萬寶遂三獻迄有終九府均被賜豈期康
衢民獲覩放勲世雷動車馬還日出海波沸作詩聊記
年皇明甲寅歲
　　南山紀事詩為楊復初賦
子雲每好竒招我遊山澤偏兹㑹佳趣歴覽盡幽僻
維揚有崇山日出烟霧隔窮探不知逺但覺多塞阨
縈廻林麓深窈窕蹊逕窄陟岡縱竒觀未至心已懌
屹然峙浮圖天孤一峯碧百折乃肯下磅礴勢辟易
前面蒼龍首後負靈鼇脊雄踞虎妥尾雌伏鳥斂翮
地勝氣所鍾土色狀琥珀上有百歲梅下有千歲柏
左右脩竹林森森列矛㦸乃於隱約間凝然結幽宅
不知何人地欲問山中客同遊忽告予先人此窀
穸為言經營難小立話疇昔兹山萃精藍蟠據無
罅隙惜土如惜金誰能此藏魄憶昔先人存頗有
風水癖偶讀青烏經遂識來龍脉窮探得兹穴屢
請竟莫獲因之號南山以志聊自釋神遊心不忘
遺命在易簀再請拒益堅衷情徒内廹負愆背若
芒失措手猶螫三年讀禮經方寸恒慼慼昨承郡國
薦專教上海席世變之京師所歴倍艱厄親骨未入
土此實人子責匪惟熱中腸亦復泚其額還家踰一紀
終請始不惜方將擬封樹詎意逺行役及歸歲云暮故
地啓新闢俄於畚鍤下石露見刻畫三復穆陵詩摩挲
出圭璧若曰風雨寒草草奚所適重約舞鳳笙遲歸在
朝夕昔藏事已非今復語可繹百年如合符此理疑感
格願徵先生言庶為生者益我觀孝子志百順無一逆
臨事茍獲為努力甘毁瘠於心或有慊神明諒能謫如
子克奉襄衆指見巨擘古來卜吉事徃徃著簡冊致鳥
表清忠眠牛發陳迹佳哉滕公城欲墮王果石子也慎
其終令聞永無斁勿謂經營難餘慶善所積
　　贈潘徳厚
洪武戊午秋佳辰又重九門前冬青樹想像如五柳中
有避俗翁於焉養衰朽俄聞扣門聲乃見二三叟水心
吾忘年虎頭吾畏友偶偕安仁裔所見知所守湛然若
淵泉温其類瓊玖云是主粟官才能世無偶奔走事先
集易若屈伸肘杭郡冠東南倉廩過陵阜出納既有程
經營亦非苟尚不遺撮圭况乃累升斗昔聞閒居時板
輿奉慈母郡國舉孝廉惟汝獨稱首賦詩中書堂落筆
海潮吼青袍方裹身美譽已騰口禄仕安敢擇所貴為
母夀奈何不及養中心記能剖今年屬免喪文字復徵
取請解來錢唐見者惟恐後書成華其行河橋重携手
從兹到三泖湖水清且瀏鱸魚入板罾香粳出舂臼因
之作畫圖可以識某某示我索題詩成章愧呈醜胡能
繼殊珍但可供覆瓿譬之多稼田也復容稂莠恭惟聖
明朝文化被九有圖書出河洛麟鳳在郊藪貂蟬變兠
鍪金印聨組綬賢者屹山嶽能者環㟝嶁芃芃棫樸姿
爾在薪與槱嗟我晚聞道傾蓋䝉發蔀登臨此日同留
别不能久贈以黄金花西風一杯酒
　　辛亥歲秋簾分韻得上字
明時聖主作文治在所尚聲教極被漸輿圖混輪廣科
目網多士綱維屬良相朝廷盡明揚巖穴竭搜訪世豈
乏棟梁意在得工匠棘闈重開設茅㧞皆聞望有來君
子儒皆為丈人行校藝辨妍媸立言關得喪豈無歐
蘇出敢與晁董抗再鼓勇諸生三歎永一倡易書本
黄虞禮樂宗素王論或凖賈生騷豈比荀况神竒化
臭腐罍洗見盆盎金鏞或在懸玉巵恐無當治音貴
和平贅語刪冗長細句獨繭抽雄篇怒濤漲千軍期
獨掃百川可東障措辭喜華麗素質陋木强有美鳳
鳴岡無取馬立仗撫序漸蕭條舉目忽清曠河漢澹
微雲天雨絶纎坱月色秋正佳濤聲夜逾壯簾風亂
星燭簷露襲斗帳蟋蟀已居壁莓苔欲侵桁念兹
歲如流毋使情益蕩誰謀兔三窟能著屐幾兩千
慮有得失萬事付遺忘為學竟荒唐捫膺益惆
悵崑崙有丹丘蓬萊有方丈願接盧敖遊相期九
天上
　　雪竹軒圖為彭彦明賦
北風天大寒平地雪三尺蕭然軒牕外見此萬竿碧此
君有髙節豈但密如簀類彼軒中人相看共貞白誰云
作此畫光景照几席形神恍其間那知故園隔豈無九
節杖亦有雙蠟屐清興如可乗山隂訪陳迹
　　松雨齋為胡拱衡賦
西山澹幽姿脩睂亘天宇飛來石上雲散作松間雨前
聲猶淅瀝後勢稍軒舞風驚八月濤地裂萬雷鼓斯須
籟盡息慘淡形可覩誰謂工之良自覺心也苦於焉名
齋居允矣好竒古願交謫仙吟因之夢天姥
　　竹居為張行中賦
我觀隱者居種竹皆遶屋無竹俗其人無人俗其竹紛
紛迷籓籬往往遍林麓豈不懷渭川因之詠淇澳如何
一丈地有此數竿玉遂令蓬蒿室便擬篔簹谷笋出親
可供充庖勝野蔌葉落童自掃燎釡助山木秪因幽事
關頗覺生理足夜眠聞秋聲曉起見寒緑繁欲加斧斤
因或資簡牘㑹當留髙枝他年鳳凰宿
　　蘭雪齋為沈徳源賦
猗猗谷中蘭粲粲叢上雪春風有時來緑艷終不滅志
士多古懷君子有貞節於焉抱清潤允矣全脩潔孔操
寡知音郢歌謾成闋興言得同心援琴寫幽咽
　　送曽子員歸廬陵侍親
潛魚無揚鬐歸鳥有歛翮物性安固然誰謂天地窄要
路多通津髙足諒且䇿嚴親已華顛胡為事行役寧食
青原菽不食薊丘麥寧飲桂溪水不宿燕市驛昨暮寒
蟬鳴今晨歸騎廹欲採芙蓉花難以遺逺客賴有和陶
辭因之慰安適子道在養志竭力甘毁瘠錫類古所敦
相望海雲隔
　　畫芥(二首/)
芥能清我心助養頗為急春畦雨露濡根葉每霑濕園
丁亦云勞小摘日供給燥吻殊可憐時時啜虀汁壯年
功名心青紫如地拾誰言納須彌秪用子一粒披圖見
紛披胡為在原隰歲晏思灌園抱甕當日汲
　　　又
髙田宜種蔬下田宜種穡歲饉與飢同安敢望肉食雨
餘理荒畦甲拆資地力㑹看根本長取之戒勿亟天公
憐我貧此物頗不嗇便如終歲謀十甕擬可得今笑披
畫圖流涎欲霑臆長能咬菜羮天下無此色
　七言長句
　　洪武甲寅冬十二月祀岳王仁和知縣四明陳子
　　善先生夜宿祠下有作因次其韻
我行古劒關前路正見岳王墳上樹墳前湖水日夜東
萬古不流忠烈去汴梁城裏邊塵飛炎精一蔽天無輝
宫墻烟柳自春色畫梁燕子將誰依新愁又到西湖柳
萬縷黄金拂人首長條折取贈行人誰酹英雄一杯酒
四弦彈出陌上花推手為琵却手琶坡仙有語誰解道
獨歌緩緩妾還家往古來今無限思欲著春風恐無地
杜鵑秪解管興亡蝴蝶何曽知寤寐可憐凍雀紇干山
致身不似艮嶽間翠華已見去冉冉瓊珮無復來珊珊
西湖信美人間少彷彿十洲與三島獨有荒墳老樹身
拱把如今成合抱白雲只在山之巔隨風忽墮詩人前
酒酣載歌白雲曲萬事知心惟有天宋家秦檜過元載
奴計專和前志改豈無祖逖空渡江亦有魯連終蹈海
嗚呼自壞萬里城誰挽天河重洗兵朱仙靈旗一朝返
中原此恨何時平昔聞哲王用人傑鼇極何曽有崩裂
天之所壞不可支劒鋒竟染萇𢎞血背嵬將軍萬夫雄
丈八蛇矛成武功左傳一篇長在手正欲運籌帷幄中
干戈紛攘期盡掃敵騎前徒萬戈倒咄哉和議竟盈廷
此理無由問蒼昊子復生孫孫有子移山不信愚公死
英靈氣在天地間每到祠前即興起陞堂再拜有所思
中興奸相真小兒良弓遽藏髙鳥在萬古千秋傷有為
皇綱詎可成烏有誰念青衣類黔首堂堂廟貌民具瞻
公論由來在身後朅來弔古心自疑浩歌似有山靈知
蒼茫雷電動神馬恍惚風雲生大旗秋復春兮春復夏
四時拜掃祠堂下也知天定能勝人列土分茅號王者
丈夫生死有重輕死非其地如無生吁嗟吁嗟岳少保
自公之死國不寧二帝只在黄龍城眼枯天地終無情
何如父子麒麟塜離亂之餘除垂拱不教斤斧犯松楸
肯使牛羊上丘壟詩人夜宿聽山泉出户滿目皆荒烟
不聞金鼓殷地發但見玉鏡當空懸忠臣之志何烈烈
報國惟公心似鐵明年鹵簿迓為神湖上花朝春二月
　　景獻太子墨竹
古來畫竹誰最豪蕭悅不及王維髙文同之後到景獻
學得南唐金錯刀齊紈新裂裁成扇頃刻春雷穿鐵硯
圖成標以裊翠名宛似黄陵廟前見九疑峯髙雲氣迷
天寒日暮娥英啼手中瑶瑟不敢鼓恐有鳳凰來上棲
宣和年間好時節徽廟丹青更竒絶南渡王孫愛墨君
猶是東都舊枝葉二百年來迹已陳煙梢露葉長清新
有熊乗衣今復覩制筩未必無伶倫詩人尚友須千古
𡨕搜心内良工苦安得此圖掛北牕坐聽秋聲起風雨
　　布穀篇
陽春布徳鷹化鳩眼雖可識心和柔野人因見拂其羽
有事南畝并西疇桑林隂隂桑葚熟彷彿禽言如布榖
秋成凖擬去輸官農務當勤何待促周家開國本務農
艱難王業存豳風倉庚鳴鵙俱在詠布穀應候將無同
田家望雨由清哢况聞處處催春種黍稷今年如滿家
布榖之祥勝靈鳳
　　贈朱仲誼之京師就其子啟文養
河橋柳青不忍折臨岐頓覺中腸熱百年幾見一代人
二月重為千里别我居北郭遭亂離韋編大義猶日披
有頎而長過我者不通姓名知為誰借我大義汗漫讀
因注首肯疑心服擲還上馬竟南征髙舉飄飄類鴻鵠
明年我中己亥科思之不見將奈何毎從儒者談彷彿
恐有仙客來經過昨者相逢知姓字云是崆峒鄒道士
注得參同只自看仍以葩經造餘子棘闈校巻又相逢
風簾官燭揺秋紅詩成不許衆吏寫八分作字何其工
從此文游成莫逆學不能同頗能識作文狀我衰陋容
三誦真如見顔色今春又作鳳臺行佳兒彩服遥相迎
西子湖頭一杯酒三疊陽關歌渭城渭城自逺臺城近
碧草緑波空掩映行行無限好江山物色分留待吟咏
江東日暮多白雲見雲未必如見君雲間若有雙飛鶴
為我銜來天上文
　　趙大年蘆鴈圖
平林帶烟波渺渺風低葭菼秋聲小望中疑是彭蠡湖
十百為羣盡陽鳥楚天未雪無雨霜南來豈必謀稻粱
哀音若訴雲路逈老翅不厭關河長汀洲水落成平陸
散亂鳬鷖聚沙曲低飛不肯伴寒鴉猶繞荒村破茅屋
屋中有客揮五絃從之不得心茫然何人圖畫能著此
趙氏丹青稱大年徽廟元年頒鳳厯此圖正是當時迹
便從宣和到靖康艮嶽禽聲起秋夕古徃今來幾盛衰
摩挲老眼竟成悲良工心苦人莫識似寫周宣鴻鴈詩
　　悼滄蟾
滄溟接雲水皆立黿鼉贔屭蟾蜍泣珊瑚聲碎海若愁
犀角香消桂娥浥蟾為影兮滄為形都將皎潔同清泠
九霄倒下湛虚白萬古直上涵空青逝邪虧邪復何有
不抵生前一杯酒海枯月没雙眼明始識人間亡是叟
　　畫山水
遥山倚天翠蛾掃縮地成丸怪天小方諸藥幻繭楮香
咫尺烟雲生縹緲依巖縳屋若不齊人家髙下清溪西
野橋終日纔度馬村店傍午俄聞雞昔年曽過馮公嶺
樹木蕭森葛衣冷目中覽盡千萬山始覺此身凌絶頂
郵亭夜宿天未明僕夫憚逺催早行滿前好句吟不得
今見此圖同此情南宋院人專畫局宫中每進更籌軸
偶䝉一笑便承恩肯信封疆日將促江山萬里開畫圖
妙絶更有元暉無㑹須收拾入指掌擲杖跳入壺公壺
　　畫馬為顧彦明賦
老驥伏櫪志千里烈士壯心同不已因思飲水向天山
枕上邊聲夢中起昨者試浴江之干蹴踏細浪成狂瀾
青絲絡頭繫埀柳雲濕五花猶未乾朱衣奚官在坰野
不獨愛馬尤知馬一顧冀北無留良秪使世間觀畫者
畫師今古孰後先曹韓古有今龍眠近時亦有任水監
不及呉興為自然吳興父子真游戲皮氏丹青亦同嗜
曽貌前朝十二閑落筆頗得吳興意摩挲樹者重入圖
韓公所記今則無歌行屈指能幾數謫仙少陵并大蘇
虎頭好古寧論價神駿端令萬人訝他年按圖倘得之
擬獻君王赤墀下
　　包山翫月次瞿宗吉韻
昔我曲江觀怒濤越山不及吳山髙如何古有任公
子一釣乃能連六鼇我今杖藜㝷翠麓地有白雲人
不俗丹房火泠碧牕虛夜半秋聲撼林木踏歌連臂
下仙壇目斷西山吳彩鸞桂花飛簾作香雪轉首便
覺秋䦨珊人生歡樂難再得始信光隂如過客陶令
空披漉酒巾謝公謾著登山屐菴前堵墻如白虹洞
門不掩來江風分師半席師已許經筵蠟燭揺秋紅
郊何為寒島何瘦新雨能來寧論舊今宵爛漫得好
晴知是何人補天漏少壯而老理則常胡能不死凋
三光放麑西巴誠不忍歌鳳接輿無乃狂兹遊可繼
五君詠祀事同陪匪乗興中庭坐待明月來樹影團
團一時並
　　關山雪霽圖
前峯後峯雪糢糊東村西村春有無快雪時晴入佳想
况復見此關山圖關山迢遞相聨屬玉潔珠光眩人目
扶桑飛上金畢逋暗水流澌度空谷野橋行過路三义
青旗挿簷沽酒家驅驢倦客得少憇悵望逺道還咨嗟
詩翁好事常起早天寒只恐梅花老柴門時有故人來
階下白雲須用掃此圖一日落塵寰筆法依稀荆與關
人生逺遊固云樂何似在家長看山我本識字耕夫耳
占祥便作豐年喜田園歸隱㑹有時麥飯飽餐茅屋底
　　郁魯珍畫
平生山水嘗見之不意畫圖如此竒松雪老仙得其理
筆端幻出無聲詩森森千文長松下中有髙人韻瀟灑
揮絃豈為送飛鴻情性因之自陶寫杏壇絶響幾秋春
誰信經成能致麟黎陽先生真隱者為假山水傳其神
溪山蒼蒼溪水緑君胡為兮在空谷他時倘鼔宓賤琴
更效南風歌一曲
　　畫梅
玉龍寒嘶銀粟下山色昏𡨕如破瓦老枝枯枿無眩容
暗裏陽春生一罅東風團雪作好花明月落在詩人家
逺移何必得健步秃兔敗繭能榮華花光補之俱寂寞
王冕後來觀此作歲寒重約到孤山共倚巢居舊時閣
　　牧童畫
田家養牛縁種榖童不解耕還解牧日暮麾之匍匐歸
猶向籠中顧鴝鵒西風入樹秋有聲千村萬落皆收成
截來短笛吹未得拍手時時歌太平太平氣象難摹寫
依稀似在桃林野披圖見此黑牡丹始信戴嵩善畫者
　　吳山對雪詩(并序/)
　　　庚申歲未除廿日以公事早過希孟家宗吉繼
　　　至小飲遽出時雪深尺餘遂由吳山官舎後循
　　　松徑而上至烏龍潭過卜執中家欵以酒果憑
　　　髙下視則西湖諸山歴歴在目城市列屋鱗鱗
　　　相比公侯之第佛老之居金碧瓊瑶逺近輝映
　　　雖世所謂水晶宫銀色界殆似之矣時雪未止
　　　景色蒼莽欲求名筆登之繪事惜無其人遂悵
　　　然與三友别越二日宗吉以詩來則又兼紀其
　　　後一日事蓋彞訓堂前二松乃南宋物也姚子
　　　昭領薦時甘露降其上五桂則予目覩陸徳陽
　　　所植將四十餘年矣今宗吉乃能愛䕶之豈不
　　　重有感於吾懷昔袁安以僵卧為髙王猷以乗
　　　興為逸矯情者固善於自處忘情者非善於處
　　　友且吾二三人無私者髙達者逸而知公事之
　　　當勤友道之當重因吳山之清遊繼虎林之勝
　　　事天倫之樂無過於此歲月易流㑹合難再因
　　　宗吉有作從而和之以為他日之佳話云
臘前有雪宜三白笑倒田翁手齊拍去年天氣不多寒
盈寸猶難况盈尺嗟予亦是田舎翁敢以玉山髙兩峯
二賢珠玉在我側緑髪青瞳顴頰紅久交共喜情懷盡
意行不覺吳山近松間小徑縱縈迂竹杖芒鞋須一進
山前相府何潭潭山中道院鄰禪菴興來偶到故人宅
出果行酒方交談歲如何兮歲云暮白首重來記前度
湖山倒浸水晶簾玉樹瓊林歸指顧山陽先生坐髙堂
挺然特立逾脩篁誰憐衰翁方避俗寒牕癡坐如蠅僵
失喜一時觀二妙剡曲回舟豈同調明朝呵筆和新詩
簷有梅花須索笑
　　美人折花圖
深宫細雨流光濕薔薇吐花紅欲摘美人梳洗出簾遲
雲擁髻鬟髙一尺愛花呼婢折來看一枝凝薦黄金盤
却嫌緑刺暗傷人整頓玉纎睂黛攒笑語追隨真有意
繡羅衣裳照珠翠長安水畔若相逢不是杜陵心亦醉
昭陽燕子尾涏涏皺裠無計留飛仙春風人面解傳得
始信丹青非偶然
　　二美人圖
黄金買妾身何曽買妾心妾身豈願死義重千黄金主
家珊瑚髙比樹如意聲中落紅雨墮樓化作蘭麝塵不
復樽前為君舞按圖哀怨豈緑珠晉家事業真剥膚
金屋豈無人三千當一身如何把玉笛吹動漁陽塵棃
園歌舞成消歇海棠飛作臙脂濕空遺羅襪不生塵香
冷馬嵬坡下月按圖哀怨豈玉環唐家事業真厚顔
　　畫梅集杜句
東閣官梅動詩興(和裴廸登蜀州東亭送/客逢早梅相憶見寄)多才依舊能
潦倒(戲贈秦少/府短歌)絶筆長風起纎末(戲贈韋偃/雙松圖歌)亂挿繁花
向晴昊(蘇端薛復筵/簡薛華醉歌)却意年年人醉時(樂逰/園歌)千朶萬朶
壓枝低(江畔獨步尋/花七絶句)不知明月為誰好(秋風/二首)武陵春樹
他人迷(寄從孫/崇簡)中夜起坐萬感集(乾元中寓居同/谷縣作歌七首)山鬼
㗀嚘雪霜逼(虎牙/行)歲暮窮隂耿未巳(歲暮期王/將軍不至)臨風三
嗅馨香泣(秋雨/嘆)
　　送謝鐵崖遊龍虎山
有美人兮懷逺遊逍遥九州復九州暫來淮楚與吳越
五雲飛上千金裘八公山在淝水上草木尚若森戈矛
澄江如練誰解道况聞好鳥喧春洲東山薔薇幾回落
昔人何處青苔稠錢唐故宫盡禾黍帝子一去江空流
客兒亭前髙興發便欲著屐窮深幽天雞三鳴更五㸃
海日湧出黄金虬瑶笙聲斷白鶴逺知有子晉從浮丘
蟠桃開花今已實似許方朔重來偷如何去作龍虎客
逺慕漢代張留侯我聞仙翁號虚靖草菴宛在山之陬
長乗丹光翳彩鳳或有紫氣隨青牛子能候之問至道
黄庭内景非難求四方上下遊已遍歸來十二仙人樓
樓中長嘯弄明月握手一笑三千秋
　　次張行中見寄韻(并序/)
　　　予取友衆矣毁譽相半晚交行中則道義之士
　　　也一日獲覩其師吳觀光相州集則知行中之
　　　學有自來遂以鄙見具序壺父後行中復以古
　　　體謝附晚望近體一首因併和之以發其意焉
巧言如簧自口出含沙射影過於蜮不思黄鳥嚶其鳴
反效青蠅白者黒自非盤根别利器真以委形同槁木
偶然得集類武陵率爾成章道長吉䇿足便可登要津
髙舉惟須振六翮文從字順乃立言意㑹神交豈容黙
躍冶每怪不祥金剖璞始憐三獻玉寂寥頗若太音希
渾厚真如元氣毓追逐還能到李杜壓倒何須論元白
悅理自信猶悅芻好徳誰能如好色六義端因詩序知
千慮却從愚者得㑹當載酒過子雲况有侯芭作𤣥足
　　陳居中進馬圖
明王慎徳蠻荒賓尺天寸地皆王臣逺人重譯貢龍馬
流沙萬里來麒麟金風聲動佛郎國寶劒氣接明河津
不知何年離榆塞但見此日朝楓宸毛騧生來玉琢鼻
錢驄隱起花攒鱗最後赭白信無敵如此丹青疑有神
騰驤欲飛使者喜控制不得奚奴嗔我聞陳閎善匠意
無乃韓幹為前身按之圖中得所似惜哉世上遺其真
驪黄牝牡不易索九方臯後知何人
　　月軒為海昌張侯賦
軒前月來人不知月來豈與人相期張侯心中有明月
一舉目間恒在兹昔年見月親具在今年見月親何之
𤣥霜徒勞玉兔搗桂樹揺落秋風枝海昌之地亘百里
斯民父母非侯誰民之望侯如望月髙懸一鑑分妍媸
公餘燕坐此軒下中夜矯首空馳思瓊樓玉宇在天上
安得酹入黄金巵霓裳不及彩衣舞憑軒謾憶趨庭時
天王天下民父母光華旦旦無盈虧海隅蒼生罔不被
依光已為賢侯期一軒雖小關孝治此理亦自良心推
永錫爾類思不匱謂予不信徵諸詩
　　鬼獵圖
終南進士乃好武野魅山精皆部伍蒐田也欲從四時
作氣恍如聆一鼓銅鉦先鳴地欲裂皁蓋後張風為舉
蹇驢足跛不受鞭良犬尾揺何用組錦絛未許縱蒼鷹
鐵絙猶能縛𤣥虎跳踉衆鬼為卒徒矍鑠一翁作謀主
或為狼顧背㧞鎗或作猱升前試斧鴟鳴口應已張弓
蛇偃肩擔來彀弩身憑大盾宛轉遮手弄飛槌髙下舞
坐作擊刺衆莫當進退起驤孰敢侮猙獰似覺口吐牙
輕捷渾疑臂生羽逐禽不假御車與獲獸何勞施網罟
亦如塵世有司存頗類神仙足官府畫工後輩效前人
戲筆何年追舊譜已無吳生名擅塲復有顔輝好竒古
周易取象車載一韓子送窮名數五如斯情狀不易知
更欲形容亦良苦且須留取作歲除爆竹一聲春滿宇
　　鍾馗畫
北風吹沙目欲眯宫柳揺黄拂溪水終南進士倔然起
蝟磔于思含缺齒袍藍帶角形甚傀烏帽裹頭靴露指
白澤在傍口且哆馴擾不異麟之趾手持上帝書滿紙
若曰新歲錫爾祉一聲竹爆物盡靡明日春光萬餘里
　　望雲圖
上山看雲雲在天下山看雲雲在山朝行已與雲俱出
暮歸復與雲俱還在山之雲不可執在天之雲不可攀
白衣蒼狗須臾變化豈有定乃在孝子方寸之中間劉
郎有親舎杉關關上白雲長自閒驅馳王事歸養不可
得豈畏七閩尚去行路之多艱朅來西湖弄潺湲春風好鳥
鳴􁞋􁞋思親不見出涕澘衣裳在笥空斑斕他年彩誥
或可須纍纍印綰青絲綸君恩一日如賜環刻木肖像
雙親顔并州參軍若是班此圖此意百千萬載留人寰
吾詩夸矣人其刪
　
　
　
　
　
　
　
　
　
　
　柘軒集巻三
欽定四庫全書
　柘軒集巻四
　　　　　　　　　　　　明　凌雲翰　撰
　雜文
　　翰墨清事序
避俗翁無所事事恒以翰墨自娛戊午夏至望前三日
夢至一所其地爽而塏其堂髙而敞其室廣而深有圖
有書有琴有瑟凡古今名人書畫無不在而無閽者通
乃逕造焉見二人衣冠甚古危坐雄辨因竊聽之一人
曰吾翰林主人也一人曰吾子墨客卿也今夕何夕得
休於事客曰敢聞主人所事乎主人曰吾處翰林主中
書凡公家事雖甚煩以有益於發號施令簿書期㑹也
故盡心焉逮夫書趁姿媚畫匠經營賦三都於十年發
百篇於斗酒事則清髙勞亦甚矣可聞客所事乎卿曰
吾處子墨久從子遊在公家則同事其在文藝則均勞
羲獻芝靖匪吾二人左右孰有身後之名哉彼十日一
水五日一石謂留其跡者徒勞人耳余聞語怪趨而見
之若素識者乃延余中坐質昔所言余應之曰皆是也
抑有說焉夫人之所以為君子者貴器之藏而動以時
斯不器矣余知二君子不器久矣龜龍圖書自汝宣之
蝌蚪文字自汝傳之書契非汝其明莫决筆端非汝其
辭必滅竹帛之名案牘之程非汝是著何有乎汗青其
喪汝精勞汝形亦神汝靈若夫一張一弛文武之道藝
之是游算之數也書法有六心之畫也服章十二身之
飾也其翰墨之源乎列女有傳後人圖之名臣有畧後
人像之其翰墨之流乎玩物喪志古人不與玩物適情
亦古人所許也語未既或有進者曰好畤即墨二侯願
見於他室顧候二人莞爾而笑曰吾四人皆客之用也
何避嫌乎余聞而驚寤遂篝燈而筆之詰朝有碧牕叟
偕抱朴生持巻以詣題曰翰墨清事將求名士大夫善
書與畫者各效其藝以為珍玩幸序其端適徵於夢遂
告以是生即葛景芳叟即省元俞友仁翁即鄉貢進士
凌雲翰也
　　柟軒詩序
柟軒孰為之名吾友葉蕡氏先公石林所名也公顯於
宋寓居吳興弁山時慕杜少陵詩植柟石林七世孫曰
仲芳洎其子蕡猶及見之仲芳後居錢唐語蕡以故求
柟植軒之隅歲久漸有𡨕𡨕之色先是里人林靜氏亦
與仲芳友因所見聞為圖并記以遺後蕡為國學上舎
仲芳始以圖記示俾序諸公歌詠意蓋欲因先世之手
澤繫後人之心思忠厚之意非言辭之可殫因請之數
乃强為之說曰嗚呼柟之歌詠則難胡為乎難哉有少
陵詩為之前斯誠難矣軒之歌詠則易胡為乎易哉有
仲芳嗣為之後斯誠易矣莫為之前則芳亭何以制莫
為之後則柟軒何以作若夫八葉比世三槐徵德猶有
富貴望若惟桑與梓寓其思慕之誠恭敬之實哉石林
公之澤於斯在矣矧公之在内則有安危利害邪正休
戚之論與夫朋黨之對在外則有潁昌救荒之政作為
文章清新華麗而名聲為明時重者考之史冊炳如也
今蕡之文學固效於先世事業則無愧於前人喬木之
望不足論甘棠之思為有在人之愛公者亦猶子孫之
愛親也子孫有能如親者豈不又為後人之所愛乎仲
芳已老蕡則方進而未巳故重勉之審如是則柟軒之
名有其實矣蕡嘗從學於余知為學之方故遂言之為
仲芳復推廣知本之論云
　　朱氏族譜序
嗚呼天開太極吾夫子以庚戌而生於東周之末太極
後開朱夫子以庚戌而生於南宋之末聖賢之生異世
同符吾夫子之澤萬世不斬朱夫子之澤豈五世而斬
哉余於朱公昌宗家乗見之矣公字彦明號頤齋總角
時嘗聞父曰仲仁者出自考亭嘗治書經傳大父昇甫
在宋嘗守廬州府舒城縣䝉有土田之錫咸淳年間教
諭建康府宋社既屋年益耆艾不樂於仕遂教於鄉弟
子從之者衆殁而人以鄉先生祀之延祐間御史交薦
教諭縣學弗就因自建康徙居虎林遂占其籍昌以家
庭之學僅以私淑朝廷始設鄉校因忝為師自昌大父
以上失譜無徵雖大父與父僅記其字若名則以五行
之生為序大父以上皆不可考又恐所聞者併至失墜
思得當世能文之士述其槩焉以余業文故請序余以
聖賢之生有數而子孫能世家亦有數朱夫子之子孫
衆多則皆在南若昌之大父與父其一也且以朱夫子
之子孫在考亭者其源也在武夷者其流也在建康在
虎林又其流之與支也矧在天下者乎天下有孔氏則
皆孔氏之子孫有朱氏則皆朱氏之子孫此聖賢之澤
不可與君子小人之澤例論而孟氏得私淑者亦幸其
澤之未斬其意匪懼乎澤之斬懼乎道之不傳也今昌
也私淑孔子之道則亦聖人之徒能私淑朱子之道斯
不愧於賢者之裔矣自是以後子孫有能嗣之者在錢
唐當以是為譜尚當合他譜以正昭穆之離合則二夫
子之澤與天地同其久奚以世論哉是為序
　　和梅詩序
余㓜時聞先輩言海粟馮子振作文最為汗漫一日袖
詠梅長句凡百首謁中峯本公尋和之馮大驚異及詳
觀二作則知馮以正勝本以竒勝皆非末學所能至也
吳興林子山者亦嘗和則竒正迭出要不在二作下欲
追和未暇也一日友生王子中氏盡和前作裝潢成巻
出示余愛其清新和雅在子山伯仲間是亦以正勝者
子中俾題其端余曰古今賦梅者衆矣誠齋亦嘗論之
一聨數句不害為少連篇累牘不害為多亦猶花之疎
莫人鄙繁莫人厭也今子中之作以稍牽於韻然能使
人不以繁厭則無愧於此花矣子中方務於詩學駸駸
乎作者之域姑以所言題其端他日拉子山氏同一正
之則盡善矣
　　送沈新民還太學序
聖朝建學育才將見於用故說木以為贈天地之生材
不為不多且美矣惟木之為材與人為近植之以土地
養之以歲月澤之以雨露堅之以風霜自萌蘖而根株
自拱把而合抱㧞於地而上干青霄何哉培養之盡道
也國家之育材其猶天地乎上而成均下而府州縣社
皆有學亦猶土地之植也里社之學必取於民府州縣
學必選其俊秀成均則又㧞其才藝之尤者與焉亦猶
歲月之養也府州縣栽之成均培之必自拱把可待其
合抱况合抱者久可待其干青霄乎吾友沈新民氏從
予學易府學弟子員與鄉貢進士選在四十人中居二
二十七人上既上於朝廷其年未冠制許培養成均未
幾丁父憂侍母氏疾有兄備養以餘力為文今服闋將
還不忍去膝下母勉之乃行告别於予予知其為合抱
之木而干青霄也但欲堅節於風霜保操於歲寒之後
他日棟梁大厦而柱明堂者庸非徂徠之松新甫之栢
乎噫牛山之美以為良心故國喬木以為世臣執以喻
道伐以喻交此特以各取喻而已古人以種木喻德昔
新民之父以尚德名堂則樂道好善亦猶三槐為德之
符其實可騐於人矣予以樗㪚之材不甘匠石之棄因
新民之行故說木以序别庶附張琥稼說之末云
　　送金元哲之官分水序
聖朝之設科也本德行而兼六藝黜詞賦而崇禮樂蓋
有合於成周三物教民賓興之意若明經對䇿則又斟
酌漢唐之制而加詳焉是欲底於實效非徒事乎虚文
而已一時之士咸喻上意莫不鼔舞奔走以圖報稱洪
武辛亥鄉闈歲開吾郡與計偕者凡五人焉元哲其一
也元哲姓金氏名師古世錢唐人與同郡何希道李大
有何子祥俱以春秋薦其一人以詩薦者則張克敬也
吾郡春秋之學自應劉二先生後不四三人今歲乃連
得四人焉是則郡同經同而薦又同者未若斯舉之為
盛也聖朝幅員之廣亟於用人不待上之春官悉授以
職元哲拜嚴州府分水知縣命將之官道過錢唐省親
于庭訪友于里人咸以為榮也於是學校之士賦詩以
贈俾序其端予惟儒者之用為世之幸其故何也以其
有致君澤民之心而又知所當務茍徒守章句而不知
變通則迂儒之誚有弗能辭者且分水之地去錢唐不
三百里民淳事簡足以為治而釣臺在焉子陵之髙風
與山水同永廉頑立懦可以勵乎薄俗元哲之為理必
知所先者矣於其行也姑以規焉
　　送維揚顧伯琛序
維揚顧伯琛為臨安訓導也將行請贈以言為朝夕勗
蓋其父昔以判府為友予不敢靳也夫臨安據山川之
勝故有學宫聖世師古學兼大小經史六藝咸𨽻焉蓋
駸駸乎成周之制漢唐以下不數也今學官之設權輿
於趙元晦作興於髙孟昇二先生元晦先以春秋孟升
以書元晦殁孟升繼之教養既成聲譽以著皆曰賢令
尹知人故教官皆得人也所延訓導皆朴茂之士身之
所行足以為教口之所誦足以為學亦曰二先生知人
故師儒皆得人也昔與何彦恭先生在郡學時當聖朝
歲開科舉之再同備員簾内外元晦與焉元晦乃予與
彦恭友孟升則與彦恭友伯琛則予友彦恭與伯琛同
師於徐先生孟升則師於何先生伯琛嘗從予卒業則
予之視伯琛亦何先生之視孟升孟升既能知伯琛而
舉之予又安得不樂道之乎其為人也學篤而禮恭言
温而氣煦孝弟忠信行而有實經史六藝習而有文今
則移其所受教者教于人推其所為學者為所學則庶
幾師道之立善人以多信矣於是知伯琛將以華其行
者六人焉因以齒各占一韻并所題各以五言古詩賦
之因以師道立善人多六字為韻限以六韻㑹稽王好
問先生則與予同年維揚朱仲誼先生則與伯琛同郡
錢唐何彦恭先生俞文輔楊復初王士中先生則皆予
同里同經復初則亦與元晦同經皆有師道者也士中
又善書得晉人法俾牽連書之為伯琛知勉焉
　　送指揮胡公還平陽序(代作/)
括蒼胡公之衞平陽也軍肅境寧而民有賴時今參知
政事徐公適知府事承宣之寄庶有資焉矧其土地廣
衍人民淳朴風俗崇禮讓重信義教令之行遵守惟謹
故亦為易理焉乃徐公領戸曹相去日逺而平陽山水
之勝徃來心目之間而弗得見也矧與胡公之遇哉洪
武五年春胡公以奉襄大事歸於鄉里事竣將還平陽
道經浙江得與徐公叙疇昔詢其民則板籍日増風俗
日厚雖王化所及四海皆然而平陽之民尤感化之速
也因民之厚知公之賢思其民而不得見也見公如見
其民焉今以母夫人之未葬不憚數千里之逺克終人
子之事及其還也其民必曰上之人孝其親忠其事也
如此吾儕小人可不知所事哉則所以興起其忠孝之
心者未必不由于此傳曰孝慈則忠又曰上老老而民
興孝公之還也尚為斯民道之
　　贈世醫潘懋華序
諺有之醫不三世不服其藥謂必世于醫者然後用藥
審治疾當也吾鄉醫者甚衆求能世濟其美若潘懋華
者幾何人哉懋華以誠篤之資究岐黄之術開中和堂
于青門之西恒以濟人為心故凡疲癃殘疾顛連無告
者咸趨焉因詢其先世則名醫悅可之孫仲寧之子也
予雖不識悅可而知仲寧之學有自仲寧有子能世其
業則仲寧之學不冺矣今年春予親支劉思禮感寒疾
治罔效求懋華治之遂愈蓋懋華之法本諸長沙而參
以家學之奥焉故病劇而無變壞之失病痊而無留復
之患思禮將報其德而徵文於予弗獲讓因告之曰夫
傷寒之為病其法則長沙之論盡之矣叔和之編述無
已之註釋蓋足以羽翼之若龎安常之卒病論朱肱之
活人書韓祗和之徵㫖王實之證治雖間有得然不若
金源劉守真張子和之法足以盡軒岐之藴至若潔古
雲岐東垣好古亦可謂有功於世道者矣噫守真雖有
門人而無子孫世其家潔古有子世其家而無孫繼其
後今潘氏之門由悅可而仲寧由仲寧而懋華可謂世
其醫者矣况能以劉張之學發長沙之妙予見南方以
醫名者不必他求也故因思禮之請特為之書俾疾者
知所趨云
　　贈世醫王敬叔序
甚矣醫之為難也道寓於素難之書法肇於傷寒之論
人知其論傷寒也不知其兼傷風而論之寒之傷人也
深風之傷人也疾要皆六氣淫勝也且諸風掉眩屬之肝
諸濕腫滿屬之脾肝急而緩以甘脾濕而燥以苦平其
所勝達其所鬰補其所不足㵼其所有餘如斯已矣庸
于醫者虚實罔知損益罔措謂風為寒投劑以熱謂濕
為熱投劑以寒懵血為榮氣為衞之理昧濕同寒火同
燥之機乃至剛劑妄投復方悞用毫釐弗察危殆輒成
彼何人斯一至於此杭人王仲德吾友王士貞之父也
淫感風濕注於足少隂太陽之證醫者乃孟浪而治之
藥屢投而證屢變甚至淫及四支痛周一身有類剛痓
者焉匪病之病乃藥之病也舉家驚視罔措手足適嚴
陵王敬叔先生以公家醫事至蓋仲德素交來訪知狀
曰茍可治吾盡心耳及診則脉九菽為益三菽之重其
候有異曰是必風濕淫勝前醫頗失之今痛未巳必針
人中與承漿焫肩井與曲池其病可已如言果然又為
治湯液醪醴其病大已仲德思所報敬叔曰吾與汝同
氏且友雖殊其方安知不為兄弟之親乎彼仁民愛物
亦由是而推耳何以報為茍得業文之士書其得失庶
為學者勸則為報多矣仲德乃遣其長子士原介吾友
貢士沈新民國子監生楊得中以文請二友與士貞為
同舎蓋義為也吾得已於言哉雖然越人之傳由子長
而明戴人之學由知幾而為繼越人者錢仲陽能明仲
景之㫖而劉貢父傳之戴人者李明之能明仲陽之㫖
而元好問傳之今敬叔有前人之學而無文以張大之
良可愧也姑述其說可以備他日太史氏之所録是亦
為仲德之報也
　　贈卜師李通𤣥序
夫龜之為卜所以使人信時日敬鬼神畏法令也自太
卜之法不傳所謂三兆六龜與夫經體百有二十頌千
有二百皆不可得而知其可知者亦惟理之在人心者
而已易大傳與筮並稱故曰以卜筮者尚其占是即書
所謂龜從筮從之義求之周禮掌卜筮者六官凡占大
事先之以筮而後决之以卜是亦從長之說也然太卜
之書雖不傳而間見於史遷之書則猶有可考後世有
專門名家者亦能黙契乎先聖之心不戾乎太卜之㫖
狐疑以之而决猶豫以之而定豈不謂之名士也哉杭
之青門有業是術者李其姓通𤣥其號焉其為人也温
乎其容肅乎其躬其色也和其氣也充志定而理明學
邃而業工是為卜者之雄人有大疑就而决之必焫蕭
振龜按甲丙之位察手足之狀稽經為之斷焉人有不
卜卜無不騐自非有得於探賾索隱鉤深致逺之學其
孰能是其號通𤣥也宜矣古人之卜習則行之不習則
修德而改卜今之為卜者間有不習則倀倀無所主僥
倖以濟其私併使古人命龜之意淫於術數之末而自
警之意荒矣惟通𤣥則不用三兆之法辨六龜之理因
人趨避而以義命之大者告之是亦鄭詹尹嚴君平之
流亞也故樂為之書
　　贈龍翔宫道士毛起宗序
實理之在天地間萬古一日也在人心萬古一息也風
霆之流行雨暘之應候必得是理之實而後屈伸變化
無窮焉故人之所以位天地育萬物亦因吾心之實而
致耳自元教之立智者遂倣禮為之制按法為之科金
書玉簡擬章表也朱書丹篆准律令也琅函積于簿書
寶籙多于案牘禮則君臣事則官府終非篤信之士則
弗克遵行之錢唐髙士毛君起宗生有純質勤學好問
在總角人已譽之長慕𤣥教乃棄俗以從授龍虎之秘
籙傳正一之奥㫖鞭鸞笞鳳檄龍命鴉輒有竒騐及居
龍翔之宫則名以誠著行以道成凡有事于上帝必與
監齋之選蓋𤣥門之有監齋猶朝廷之有執法匪德望
聞于時文學推于衆者于厥職為忝至正甲辰夏六月
大暑雨久弗止民多怨咨右轄海陵潘公聞而憂之謂
山林之中有道之士其誠可以回造化而役鬼神於是
發帑致醮禱于吳山三茅觀真人陳君伯達主行其事
監齋之選首禮于君承命惟謹未事則嚴齋戒慎居處
既事則有䖍其容有恪其矩儼乎其若臨愀乎其若覩
肅乎其若有聞焉尤且謹廉察之職申褒貶之章言皆
子史文悉駢儷公於時評敏於宿構有事於是者望之
如神明畏之如師保周折其旋規矩適中威儀棣棣綽
有可觀竣事之日凡三達曙已而隂雲解駁祥颷欻興
曜靈之駕已出暘谷而拂扶桑矣人咸謂右轄之誠足
以動天陳君之誠足以感人而君之誠有以應右轄之
命當陳君之舉者陳君嘉其相事有成徵文以為華因
語之曰世之有功於文事武備者則詞臣戰士必榮其
褒賞君子有修已之實則鄉里咸得以榮之矧服𤣥教
之服誦𤣥教之言行𤣥教之行而克為國家捍禦災患
者乎則其一念之誠有非聲音笑貌為者此陳君之所
以必致其報也歟予于𤣥教之事未詳其㫖特重其有
功於民故摭實而書之以致陳君之意云
　　聽松軒記
無錫浦源氏居九龍山中開軒松下聞有聲自松出泠
然可聽因顔其軒曰聽松鄱陽玉雪翁聞而扁以篆同
里張孝廉見而記以文固在也丁未歲軒燬于兵辛亥
歲復葺之壬子歲春三月源訪親錢唐因從弟澄知予
業文請續為記再讓弗獲因語之曰天下之聲衆矣奚
獨聽于松哉松可聽則凡觸吾耳者皆可聽也雖然聽
於天者以理不以聲聽於地者以道不以形聽於人者
以德不以名夫有非生于有而生于無無非滅于無而
滅于有方其松之屹立於軒楹之外也曷為之聲至於
天風忽來飄蕭披拂徘徊留連久而不去也然後至音
發焉前如倡後如和韻如笙竽鏗如金石洶湧如八月
濤斯須風止籟息寂無所聞則向之所謂聲者果有乎
果無乎予嘗泛觀乎萬物矣有形者有形形者有色者
有色色者蓋聲有息而所以聲者無息源之聽於松也
毋聽以耳而聽以目毋聽以目而聽以心耳司聽非目
不知其為松目司視非心無以知松之可聽古人有聞
歌而通者聆聲而省者審音而知政者今源也因事物
之微而悟寂感之理以是進學其可量哉若夫山林之
佳軒牕之美圖書文史之富前人有能記之者故特記
其名軒之意云
　　志隱齋記
古之人出處一機窮達一致安於所遇而已方其隱也
乃以隱為志及其顯也則亦以所志而行之彼志之不
立者惟志於顯而不志於隱隱而求顯不足以言志矣
吾友顧中道氏嘗以志隱名齋或以為異於隱居求志
之意殆非然也求志則守其所行志隱則固其所守皆
此道也且人之處世未嘗不志於隱事親之孝即事君
之忠事兄之弟即事長之順居家之理即居官之治故
曰孝弟慈所以事君事長使衆也孰謂出處異機窮達
異致乎若伊尹之耕莘太公之釣渭孔明之廬南陽皆
志於隱及其顯也莫非自隱致之鹿門德公則終於隱
者也終南藏用則隱之不終者也中道之志亦志乎伊
尹之志矣伊尹樂堯舜之道亦豈出於孝弟之外乎先
儒謂隱居求志惟伊尹太公足以當之又謂顔子亦庶
乎此中道誠能學顔子之學則能志伊尹之志矣是則
名齋之義非志隱也乃志道也志於道則志於仁中道
其勉諸
　　行素齋記
錢唐為東南都㑹以醫顯者非一人國朝之初獨以周
文傳氏稱謂其嘗學同里蕭厚齋姑蘇葛可久蕭則專
南法而皆慎葛則兼北法而益竒得蕭法者間有其人
得葛法者則文傳而已文傳舊有齋居而名以行素嘗
燕坐是則究俞容軒岐洎秦漢晉唐宋金之學故治人
之疾茍有生理無不獲愈人皆德其能有所為而不知
其為所當為也文傳嘗以醫道行乎州里矣而州里德
之行於親友矣而親友德之由是以名聞於朝廷益廣
其德焉乃亟為親老而歸朝廷以孝治天下故寧失一
良醫不忍失一孝子得請方其歸也若有所遇既歸而
益殫濟人利物之心有疾惟恐後未始有厭倦多足意
視其齋居則以桑梓數畝萱蘭且盈前參苓芝术裕如
也如是行素之名益彰文傳嘗起予疾亦欲為之記弗
果里人勞仲禮王仲德徐華甫三人者義人也德文傳
甚其友楊達春滯下疾徵文報之予應之曰文傳之活
人不知凡幾人之贈言者又不知凡幾望之于家文軸
充乎梁棟徒能美行道之跡未能喻行道之心今齋名
未記兹非缺歟且行素非為之也昔舜若將終其身於
飯糗茹草若固有於袗衣鼓琴皆行素也孔子飯疏飲
水固行素為魯司宼墮三都却萊夷亦行素於陳蔡於
宋於匡非行素乎使遂居夷遂浮海非行素乎當是孔
子之時惟曽㸃春服童冠浴沂為近之後世陶淵明亦
庶乎此論者猶以㸃行不掩而志及之學不足而趣有
之故世之能行素者亦觀其志趣之何如耳今文傳之
志於醫也學如張機道如朱清用如錢乙法兼劉張方
㑹張李而加詳蓋羅謙甫朱彦脩之倫非區區為世之
所能及也且人而無恒醫不可作醫不三世藥不可嘗
貴行素也舎道德之富仁義之貴可素而行乎虞孔之
聖未易希能希曽陶之賢可也曽之言志不過素居之
位陶之取友則在素心之人文傳可謂能素位三君子
可謂有素心皆可記也
　　性齋記
錢唐人有學老氏之學者實南州髙士之裔虚一煉師
之弟子應誠其名克明其字性齋其號也質厚而氣清
言寡而行卓與人交若疎而實密與人語若異而實同
每齋居燕坐或至終日悄然若思嶷然若愚如觀鼻端
之白如索淵中之珠人或詢之則曰吾欲達其性耳又
勸其觀書則又曰書以道性性未有定與其觀書寧觀
若影與之友者知其識性也咸以性齋稱龍虎冲虚真
人為作大篆又錫以冲素宏妙法師之號由是人咸知
性齋之為克明也吳興林子山氏善丹青貌一道士於
深山大谷之中長松茅屋之下正襟危坐真有定性之
容一童子具有以知其加定性之功者丹青之妙一至
於此噫性即理也理無形可以圖圖者圖其意而已且
性之為義肇於商書暢於洙泗大備於濂溪考亭諸賢
其說固在自誠明謂之性則子思子發之以為性者之
事克明欲究其說可不求諸章句乎或者以性齋所居
之室在清寧道院中山川環拱樹林隂翳乃城市之山
林若然則他日一造其室留以終日當師其景而重為
之記云
　　葛母傳
葛母姓徐名節字貞節金華永康人父同甫母沈氏㓜
純淑若成人勤於女工母鍾愛之及長兄昶授以女箴
内則通其大義年十八適同里葛吉甫氏事後姑惟謹
姑弗慈益竭力以盡奉養之道久而姑亦大悔曰吾不
知新婦之克孝也夫殁年甫二十有七舅姑欲奪其志
誓死弗許乃綱紀家事如夫存奉舅姑以終撫子女以
成祭祀不逾於時田廬益増於昔致敬宗族周濟貧窶
内外咸譽之性淡泊厭所居之卑卜大塘文山築堂其
下扁貞素以自志二子曰秉仁曰秉義女二人長曰佩
蚤世次曰孝適同里陳世英亦蚤世孫六人嗚呼夫婦
人倫之本風化之源三從之義一醮之節亘萬世而不
可易者也教化不明廉恥道喪為人子者不知所以事
其親為人弟者不知所以事其兄為人門弟子者不知
所以事其師矧責於婦人女子乎若葛母徐氏者足以為
世道重矣天錫髙年神相厥裔積德之報胡可量也予
嘉其事故述梗槩為當世家以備他日史臣之擇云
　　吳山隱夫傳
杭有杜彬父氏居吳山因以為號識者咸以吳山隱夫
稱之所居又當吳山之勝過者甚衆予偶偕吳以道過
其居得見其人焉顔蒼而容冰髪皓而澤目紺而朗膚
積而腴其有道之士歟詢之則嘗壯而仕老而隱身以
以青囊之術鳴於時者因詢其學之初曰當宦遊時心
實慕道後於深林大谷之中遇峩冠博帶之士睥睨上
下若有得者因趨進而揖之士曰吾所學者風水子願
聞吾與子言夫隂陽之宅勢異而理同天有四時其氣
如春夏秋冬其德為元亨利貞以陽宅欲顯而隱猶春
夏之元亨後有秋冬之利貞隂宅欲隱而顯猶秋冬之
利貞而有春夏之元亨也顯而無隱無以綿其後隱而
無顯無以䕃於今此其大畧也若其觀天文察地理相
隂陽度流泉則以序此景純以下之書具焉子能道之
後三十年必以此隱予初以功名為心雖盡受其術而
弗欲行年如其數仕既退身既老乃以此術為人售始
一二騐又十百驗今則不知其所驗者幾自以名之顯
則欲實之隱焉予因異之曰吳山據錢唐之勝非明地
理之學者能之乎人未有德於人者且責報今既有德
於人而弗責報非有經術之學者能之乎且地理之學
在風水言人心固有無形之風水焉有有形之風水焉
有形之風水則可以目觀無形之風水則可以心㑹必
有心㑹之元乃盡目觀之妙彬父蓋其人也彬父身其
隱名從其顯乎故書為吳山隱夫傳
　　說習齋說
錢唐楊文卿嘗以說習顔其齋居而請說於予予不能
解也蓋魯論以習而後說未聞說而後習者夫習而說
則順言其效之所至說於習則逆推其功之所成此經
義語也嘗讀易而有得於兌與坎之卦矣兌之象有曰
兌說也大象則曰朋友講習坎之彖有曰習坎大象則
曰常徳行習教事由兌而觀其說在乎習由坎而觀其
習則在乎教習乎教則以習而言說乎習則以學而言
其習一也蓋嘗達觀習學而言夫易之㫖矣有曰兌以
說之又曰說言乎兌又曰說萬物者莫說乎澤而習之
為體則本乎坎習之為用則見乎兌豈不以兌之為澤
即坎水之塞其下流二卦之義可以相通故聖人之言
亦在相發明歟不然何其有似乎魯論之言也且人之
說在乎習習而又習自然說於中心不至於樂弗止也
夫萬物之說於秋由生而長而收而藏是習也而物有
不說者乎物之說於秋即人之說於習也今文卿年既
髙矣學既富矣而猶拳拳以說習稱其甚懼仁之不熟
猶五榖之不如稊稗兹吾道之有秋也方今聖人者作
動靜㑹天理之要語黙參闔闢之運以財成以輔相以
左右斯民於善政善教皆可說也民說其政物說其天
君說其民亦有文卿之說於習矣予學易故以予所得者
敷而為文卿說而魯論之義則又先儒之說在焉予不
容贅者若夫說而不繹習矣而不察又聖賢所戒予與
文卿尚加勉哉
　　白賁說
天台迮士霖氏以白賁名齋求說於予弗獲讓因語之
曰賁以文人所知也賁不以文人所未知也故曰質勝
文則野文勝質則史可以無文為賁乎又曰賁無色也
則無文斯為賁矣予嘗泛觀乎山水間有以得其說山
之為山土石而已及夫春花繡地夏木成林其為賁也
盛矣至於華者歛而為實木者落而歸根而山自若也
水之為水江海而已及夫風行微漣雨翻巨浪其為賁
也大矣至於風雨息而不作水波靜而不興而水自若
也由是觀之則向之所以為文者非賁惟無文而後為
賁也前之說易者有曰賁終反本復於無色不使華没
其實文滅其質也後之說易者曰此有道之賢遺去紛
華泊然世外以質素為賁飾者也予不知士霖有取於
此乎無取於此乎誠有取於此則束帛戔戔丘園之賁
有日矣姑俟以驗予說
　　蘭畹說
騷人以滋蘭比潔大夫以贄蘭為誠滋蘭止於九畹樹
蕙乃至於百畝是蕙不及蘭也大夫得以贄蘭士惟得
以贄􁉤是􁉤不及蘭也蘭之類十有五而蘭為長則其
貴可知己蘭之種有九而數之中又有山澤之異生於
山者可襲而不可佩生於澤者則可紉而佩也予不識
澤蘭而識山蘭即山谷所謂一幹一花而香有餘晦翁
亦謂今花得古人名者宋人集其長短句亦以蘭畹顯
名凡歐蘇黄秦諸公之作在焉則是蘭畹者衆芳之所
聚也臨海俞餘善儒士也其質甚偉其髯甚美工於翰
墨長於草聖弱冠遊浙西素學益進遂分教昌化邑以
蘭畹自號俾其友徐子方氏求說於予抑聞之家語有
曰與善人居如入芝蘭之室久而不知其芳則其所號實
因乎字今築室以近畹則室邇而畹遐曰畹則室可見
矣易曰同心之言其臭如蘭子方其同心者歟謝家語
曰芝蘭玉樹欲生於庭階餘善其生於庭階者歟是為
說
　　拙民說
易曰白賁无咎詩云蒹葭蒼蒼白露為霜士生斯世莫
不以機巧自為及歴世變則向之所謂巧者秪見其為
拙爾然後動其補過之心悟其還淳之理乃甘以拙自
居而同乎烝民噫拙非矯乎巧也民非同乎俗也乃因
其所固有行其所無事豈若鄉愿亂德者哉濂溪先生
一賦極貶其巧而褒其拙終以風清弊絶之語其一慮
夫民之弗能拙也古之時其民無懷葛天其俗標枝野
鹿其居處巢穴其茹飲毛血亦自知其拙又安用巧風
氣散而民偽滋之人用巧者惟恐弗既人惟巧是為欲
求其拙也難矣今有人焉天資美矣世變歴矣知機巧
之無益信拙樸之有誠不求人知而人知之不求人譽
而人譽之若嚴生翰臣是已生名維禎世家崇德遷籍
於杭猶不忘其故里因即先世所居玉溪以自號以寓
桑梓之思張光弼先生實為之傳且比德於玉文固在
也今復以拙民自號偕楊懋臣先生求說於予嘗聞翰
臣乃松月翁之孫子壻翁乃楊補之先生之族貞居先
生之弟其所聞見皆長者諸宜其有所涵養而成就也
少陵有云用拙存吾道東坡亦云下士晚聞道聊以拙
自修翰臣能以拙為用則其道自存能以拙自修則於
道有聞也矧未晚乎今固雖未晚視前自號玉溪生時
則晚矣昔之慮者慮乎時不我與今慮者慮乎藏不我
深其非易所謂白賁之反朴詩所謂白露為霜之遇時
乎周鼎所指先王不與桔橰之功抱甕所羞翰臣誠無
愧拙則無忝於民矣故為說以勗之
　　無心處說
操存舎亡心不可無寂然感通心不可有然則謂無者
非耶不然也天地以無心成化人以無心應物雖謂之
無而有綱維主宰者存乎其間茍容心焉則所感狹矣
惟人之心乗乎氣機其出其入莫知其鄉然非在我者
有以操而存之其不至於凝冰焦火淵淪天飛者幾希
矣然以之應物則不然無思無為寂然不動所以能感
而遂通也先儒之說易謂無心者不能感有心者不能
咸感又曰無心之感天下之真感也觀斯二說足以盡
無心之妙矣予友鄭敬常氏嘗有得於此故顔其居曰
無心處又懼或人之疑其稱也俾予說以置於壁云
　　竹隱處士畫像贊(并序鄭處士諱克明字/俊徳  敬常之父也)
　　　處士山隂人或以為子真裔山隂固多竹子真又有
　　　隠名是竹隠之號其専之矣先世嘗顯於宋以直言
　　　廢遂終隠焉處士復以一行著克繼其隠在隠不在
　　　竹也處士克其容粹其言習文事而弗矜處人倫而
　　　過厚類有道者子修又克繼其志貌其像徴文以
　　　發其潛徳是可嘉矣錢塘凌雲翰為之贊曰
竹可隱吾其屋隱可竹吾其麓屋匪右軍之亭麓匪子
真之谷右軍竹而匪隱子真隱而匪竹合之則成乎二
美離之則處乎幽獨何雲飛而川逝歎斯人之莫贖望
皎皎之白駒見猗猗之淇澳噫生芻一束其人如玉非
斯人而疇屬
　　莫隱君墓誌銘
隱君名昌初名維賢字景行其得姓則以有熊氏後之
季連其得氏則以莫敖官後之屈生秦漢魏唐代有顯
者在宋自始祖諱延瑛而下一十世由進士科仕州縣
佐躋郎官法從者五十四人是為吳興莫氏自始祖之
義宋刑部侍郎諱君陳而下至髙祖宋承事郎諱之濱
為六世徙居錢唐乃生曽祖諱世榮是為錢唐莫氏曽
祖生祖諱大有祖生子四人長諱如德次諱大中君伯
父次諱如貴君父次諱如敬君叔父君實叔父出父無
子出而繼之者也先其叔父配孫氏於前元大德六年
壬寅六月二十一日生君於積善里少頴悟知為學長
益俊邁知克家自刑部至君已九世以宗逺澤斬思振
家聲以為世楷時處士以君之善承意遂及時行樂優
游以卒歲焉君大治第西河扁其堂曰有政請處士法
師合家族以居之同舎晉寧張翥記以先志趙雍仲穆
為書而揭之考幹蠱之外兼以學問書無不讀藝無不
游元初仇山村白湛淵湯北村鄧素履諸老先生者咸
得登其門卒受教山村先生焉兼通詩傳為塲屋文及
延祐賓興時年十九以前受業一試不售則曰吾寧藏
璞勿可再則翰林待制楊公剛中舉辟授以右職亦不
起有别業在南山下作屋介兩山間命曰兩山始有隱
念無何二老繼殁家事日繁交友日衆而君學日富延
名師教弟及子姪輩君亦不忘所習乃日與講明以求
其至焉課羣僕惟責其成而已不妄加喜怒且奉已恐
厚施人恐薄柯博士敬仲質犀帶未償頗有欲得意亟
舉授之有要兄假君數萬緡以起家者亦無責焉矧不
知名者胡可計其性行類此尤通佛老之教遂以廣莫
子自號後感瓊琯玉蟾師授以内外丹訣遂有得焉又
和永明夀禪師山居詩一篇在叢林有傳之者篆法嶧
山碑與漢石經動有古意方外碑牓其蹟甚多具畢諸
弟妹婚嫁西河第毁於災湖濱别業稍近市喧遂卜居
下瀨亭扁留暉蓋用和靖詩也輯師友尺牘詩則標其
名籍則詳其姓氏有元好問中州之遺意但惜不記其
所交所知亦可悲矣後復徙居南屏别業其處頗多景
物勝槩因人而成有若輞川之南堂者遂為廿有一題
多賦之者君初以家訓不敢飲酒者殆四十年而未嘗
間人之勸至是每客至始肆酣飲共醉則止尤樂於著
棋彈琴家畜法書名畫古器甚都於是盡録其器裝為
二帙曰雲房玩餘集若歐公金石録焉先處士法師之
没既葬遂展拓先塋鼎建堂宇逺求虞道園鄧素履二
公之文合為一碑諸士大夫因以棣華播之長句者幾二
百餘首又自為致嚴堂記歴叙先世營置之由葬附之
所創為送葬經營供祭之規立石堂上以示永久皇朝
洪武三年始建學立師為英才首君以詩經為杭州府
學訓導所教者成一鄉之俊士晚懼族譜散逸薄遊吳
興搜訪故迹歸與從子約作家傳凡先世之遺文翰墨
附其後為若干巻曰吳興莫氏家乗及所與文敏諸子
倡和目名苕溪紀行又嘗訪吳松故時所過題詠目曰
雲間紀遊計平昔所為詩詞等號為廣莫子藁又有和
陶詩集纂名物抄若干篇藏於家云君娶金華蕭氏先
卒祔祖塋次楊氏宋后族蕭一子楊三子長海寧學録
次殤次孺在家女一人曰某適邢某為某官嗚呼予總
角時嘗從外叔祖竹逕詣先生學以君嘗學琴於元之
某學詩於仇山村欲携予見竟弗果後年始長至正已
亥鄉舉始得與先生交遊又獲交其猶子敬又同為杭
庠訓導後為小人間君遂以疾辭予亦繼以疾辭君以
年老不為腐鼠之嚇予豈一包羞者哉傳曰人定可以
勝天亦盡其在己者耳思昔從仇山村游時同輩有二
人焉一則張雨字伯雨以髙道顯一則張翥字仲舉以
名宦顯與君皆傾㵼或者以君隱名可匹顯名則道德
文章而言非以地也君未厭世而慕陶潛劉伶之達而
為壙志詩則有待於觀化之歲月斯可謂之達者伶荷
鍤以死為死陶自祭不以死為死然則隱君其死耶其
不死耶
　　張宏道墓銘
公諱克用字宏道姓張氏南雄始興人唐文獻公之裔
也曽祖諱志達祖諱華卿皆不及仕父諱舉智官至翁
源縣尹母葉氏諱妙柔宋宣教公之女也元初父任韶
州曲江縣主簿生公於官廨因以州名名公有兄諱某
則與公同侍養有子二人長諱成美為某府判官先卒
次諱成德為百順廵檢公性資純厚㓜已若成人好經
史號多識前言往行有以畜積其德故所施無不當焉
去鄉里逺母以病弗克行乃偕兄以侍兄性慈祥尤躭
竺乾之教故克家者猶以公稱先是有强暴古據鄉里
之田者公乃以義喻之曰凡民之田皆子孫遵於祖父
而安且久者汝等非祖父所授欲子孫安且久者無之
由是强暴者化歸田恐後父之任所去家千里海道之
險恒出不測每歲必一二省焉外悅父懷内慰母意雖
間關阻隔而心志通感後父遷翁源縣尹之官未幾公
覺以心動亟徃省之而父卒居喪盡禮將朞䕶柩以歸
俗尚風水之學宅兆有弗叶於卜者終莫敢葬公日夕
籲天祈叶占卜遇智人指以地遂克葬焉初庶母馬氏
遇公弗慈公事益謙謹及是庶母欲與所生子女為公
弟娣留居廣州公曰豈有庶母弟妹異居乎即迎歸以
養并撫其弟妹鄉里多之再紀至元間歲饑斗米千錢
遂發儲粟平糶乏者周之饑者食之活人甚衆元季兵
起所在嘯聚始興地邇賊巢兼以翁源峝獠時出剽掠
市井無賴揚言復仇欲行刼先是以告公知其狀叱去
之曰天道福善禍淫彼為不善當自殞滅汝等有罹其
災者命也可效尤乎衆服而退故賊宼衆益平公明於
義理達於事變里之長㓜情有枉屈求直於公郡之大
夫訟有疑咸求决於公治家有法教子有方持已以退
謙忤意卒無遽怒故人畏之若師保愛之者若父母稱
之者以行而不名及明洪武甲寅歲終於其家享年八
十有四葬於深塘之源其孫國學生從周者以事狀俾
同學柯升求銘於貢生凌彦翀曰吾祖既葬而墓未有
銘恐久而失墜願先生有以銘之予雖弗及識公有孫
若此其言可信不敢以老病辭遂為之銘曰
孰俾其守祖其有孰俾其發視其後深塘大阜安且厚
藏之以封斯不朽
　　張光弼草堂疏
　　　一笑居士在江西生為斗南望詩名優於張籍
　　　家計劣於陶潛欲謀數椽毋勞多說若物物之
　　　可與則處處之皆宜但不至於虚拘便可謂之
　　　實惠此崢嶸事在特達心
右伏以昌黎寄玉川子首稱洛城破屋之數間東坡題
緑筠軒終比揚州纒腰之十萬必能修我墻屋方可有
此室廬繄惟博愛乃見義勇家徒四壁之立囊無一錢
之留人皆見之計必出此若非慷慨而多助安得輪奐
之一新必欲取杜工部草堂貲何時可辦倘葺得楊關
西槐市塾今歲無憂諸賢圖之名教事也
　　仙林方外交疏
仙林山何處飛來有如竺國清潭水此時流出不減曹
溪要看教闡慈恩須用法傳嫡嗣講主訥公大辯若訥
不違如愚坐百部堂中親傳正印向三生石上頓悟前
身欲效達磨面壁九年好為道翁拈香一瓣口手相應
衣法雙行真成青出於藍不是麞邊之鹿允符輿論大
振宗風禮西方諸佛之尊辰良日吉祝南面一人之夀
地久天長
　　重建觀音寶殿疏
　　　獨峯村金佛寺舊有白衣顯跡今則焦土空存
　　　欲輪奐一新威儀再覩將為無邊之大刹特化
　　　有縁之善人不免徧扣髙門共成勝事
右伏以家家有觀世音即心是道種種行方便事入手
為財若得衆姓結縁便是普門示現惟金佛事類紫竹
林梵音海潮之夙聞甘露法雨之時澍曩經風火悉化
虚空象教為之寂寥龍神冒從恭敬今欲鼎新大殿咸
覩法身寶珠瓔珞之莊嚴華蓋幢幡之供養奈赤手空
拳之何補俾白衣妙相之莫曕必須指廩捐金便可伐
木運土多助寡助大書特書晨香夕燈上以祝九重之
萬夀晝禮夜誦下以錫五福於庻民正當可為切莫蹉
過謹疏
　　重修後澗溪神霄雷院疏
　　　錢唐施道元者久慕清靜未打勤勞欲成經營
　　　之功庻助焚修之力是誠報本匪别生枝人辦
　　　肯心我無難事
右伏以駕麟持妙法九天氣到手如無騎鶴上揚州十
萬貫纒腰未有惟後澗溪之雷院乃古仙子之雲房屢
變易於星霜遂震凌於風雨幸有投機之㑹便為入道
之門必遇捐金指廪之人方就運斧揮斤之事既一舉
而兩得且廣種而薄收請禱於上下神祗况可周人之
急觀像而恐懼修省是為敬天之威相與圓成廣賁利
益謹疏
　　募縁建真武菴疏
　　　瀛蟾道人欲於超然山建菴祀真武神朝夕焚
　　　修上以祝延聖夀下以保安庻民奈赤手以難
　　　成必衆力之是賴敬持疏語歴扣賢門快為㸃
　　　頭便能遂意
山號超然欲奉𤣥天上帝室曰完矣須憑白水真人有
此未了善縁須作現成活計睠仁和之為里皆士庻之
所居神非人莫能顯其靈人非神無以安其業自武當
降神之後於杭郡祈福所先碧瓦朱甍照城郭雖無似
此之規模晨鐘暮鼔羅幡幢須作如斯之供養必得捐
金指廪便能横棟駕梁㑹看五榖之登咸賴一人之慶
世傳甲乙譜經之營之家有壬癸神福汝佑汝德無不
報功有所歸
　　無能道人結草菴疏
　　　無能道人欲結草菴以延瓢笠奈乎赤手空拳
　　　不免遍扣髙門共成勝事
右伏以石屋洞前穩便處正宜著脚草團標内定靜中
方可明心欲悟青牛老子之𤣥𤣥須仗玉蟾真人之止
止奈無腰纒十萬貫徒有口誦五千言必須得大力量
人方可成好機㑹事多助寡助經之營之但得地可卓
錐不管室如懸磬冬裘夏葛若能聚衆友以學仙晨香
夕燈便可祝兆民之賴慶他時佳話此日抄題
　　沈谷華入道結菴疏
右伏以人間赤松遊此平生之素志牀頭黄金盡惱壯
士之愁懐自憐生龜脫筒却類鮎魚上竹形雖落魄性
頗風流從師學業作成七字對五言詩為客起家引得
半生忙十年閙未養黄芽白雪先歌流水髙山向刀鎗
陣裏常有隂德濟人於簿書叢中絶無私情累已偶悟
黄粱之夢還思白髪之親打筋斗跳出利名塲粧軀老
作個呆癡漢悞䝉人舉親覲天顔登臺省皆衮衮之諸
公歸田園獨遑遑之一老能向急流勇退不是踏脚空
回幸䝉鄉里心交喚作市㕓骨董道是沈休文不覺腰
圍之瘦損謂之陶元亮何曽心地之逺偏且分以財用
成其室只消纒腰十萬貫便見蓋頭一把茅必發歡喜
心願成方便事彈絲品竹招邀風月兩閒人指廪捐金
成就溪山一道士聊為咨目權作疏頭
　　岳王廟化縁修理塑馬疏
伏以凌烟生面完之又是百年追電輕蹄塑者已非一
日况丹青易為慘淡奈土木久致崩摧孰瞻在天之靈
竟失行地之用必期多助庻可有為若鐵鎗之勇著於
王彦章比泥馬之靈顯於崔子玉一舉兩得異世同符
偕四將成中興烜赫炎精之熖參六飛為上駟肅清朔
漠之塵兹以勸忠幸為仗義
　　吳山東嶽廟化鐵四太尉疏
　　　吳山東嶽廟鐵四太尉一曰靈應侯二曰福祐侯
　　　三曰忠順侯四曰順祐侯以禦災厄悉皆以鐵
　　　肖像顯靈非一日矣因軍器造作人人有欲假
　　　為用者一夜託夢於王子澄曰吾欲助國將作
　　　新吾像以離於此已而果為國用子澄識其語
　　　不忘果蒙神庇動止協吉兹不忘神德不敢自
　　　私欲求衆力圓成庻見神功昭著願為勝事實
　　　在喜心
右伏以鐵四太尉五百年著山嶽之靈金九河圖億萬
載全生成之妙豈其報國遂至喪軀雖臭腐化為神竒
必輪廻定有刼數既䝉大力敢昧初心若得靈應福祐
忠正順祐四侯之像存必享福夀康寧好德考終五福
之咸備如蒙加筆必有禎祥
　
　
　
　
　
　
　
　
　
　
　
　
　柘軒集巻四
欽定四庫全書
　柘軒集巻五
　　　　　　　　　　　　明　凌雲翰　撰
　詞
　　鳴鶴遺音　　蘇武慢(并序/)
　　　世傳全真馮尊師蘇武慢廿篇前十篇道遺世
　　　之情後十篇論學仙之事道園先生謂費無隱
　　　獨善歌之則能知者亦罕矣及觀先生所作非
　　　惟足以追配尊師而使世之汨没塵埃流連光
　　　景者聞之而有遺世獨立羽化登仙之想則是
　　　篇於世其可少乎著雍閹茂之歲燈夕後三日
　　　偶閱道園遺稿欲盡和之甫成一篇輙為韻拘
　　　筆弗得騁於是行思坐惟或得一句一韻索紙
　　　書之越三日又成四篇尚少大半意殊悶悶廿
　　　三日城南醉歸擁爐孤詠連得四篇半興未巳
　　　而夜寒手龜不能足也明日更成二篇半并無
　　　俗念一篇凡十又三篇覽者幸為正焉
雲縷虹竿月鈎星餌海上金鼇曽釣蓬島連根崑崙無
外不比人間嵩少返本還原成功滿行坐待紫皇飛詔
笑令威千歲來歸知換幾番華表　誰曽伴阿母重遊
蟠桃再結目斷西飛青鳥林屋無扄洞天不老鐵笛一
聲雲杪皎皎靈臺熒熒明鏡塵土等閒昏了看火輪飛
出扶桑萬户千門皆曉
智不如愚辯何如訥大巧又何如拙螳黠蟬癡鶴長鳬
短總是一番消歇逝者如斯撓之不濁止水本來明徹
君試看雲散天開見出自家秋月　誰種得白雪黄芽
交梨火棗不怕北風吹裂頭上簪花手中拍板稽首金
銀宫闕見說麻姑髙騎鵬背載酒過門相謁便呼童抝
折松枝掃取一庭殘雪
玉砌雕闌朱門紫陌爭似道人茅宇樽有新醪盤無兼
味自傍小溪垂縷富貴何淫貧賤亦樂此外更無他語
有時將明月為家或共白雲為侣　還俯視六合之閒
茫茫何物不入靈臺丹府緑水青山野花啼鳥已把此
心留住夢熟黄粱塵飛滄海轉首便為千古問雪堂歸
去何時江上一犂春雨
芳草纎纎游絲冉冉可愛地晴江碧世事浮雲人生大
夢岐路謾悲南北漉酒春朝步蟾秋夜却憶舊時巾舄
問故園何日歸歟松菊已非疇昔　誰似我十畝柔桑
千頭佳橘飽有緑隂朱實溉釡烹魚飯疏飲水勝咀絳
霞瓊液鳥倦知還水流不競喬木且容休息喜閒來事
事從容睡覺半牕晴日
破帽多情布帆無恙興盡便尋溪轉明月來時浮雲飛
盡千古翠屏宜晚桂棹蘭槳荷衣芰製偏稱藥爐經巻
看輕鷗㸃破長烟一望水連天逺　嘗記得雪滿山隂
舟回剡曲何必過門相見浩氣難消哀情誰㑹萬里碧
空横劒一道虹橋半天龍駕尚憶幔亭開燕要長生須
出人間未卜道縁深淺
身在雲間目窮天際一帶逺山如格隱隱迢迢霏霏拂
拂蔓草寒烟秋色數著殘棋一聲長嘯誰識洞庭仙客
對良宵明月清風意味少人知得　君記取黄鶴樓前
紫荆臺上神有青蛇三尺土木形容水雲情性標韻自
然孤特碧海蒼梧白蘋紅蓼都是舊時行跡細尋思離
亂傷神莫厭此生歡劇
霧駕雲軿雨巾風帽一劒凌風飛過下視茫茫遥觀歴
歴不復更知天大日月居諸春秋代謝幾見授衣流火
記岳陽三度曽遊未必世人知我　游戲處柳樹為徒
榴皮作字聊說行藏如左列豹重關封狐千里不滿楚
人哀些瓦礫黄金蓬萊别館歸去有誰知那不須分天
上人間南北東西皆可
驢背䭾詩鴟夷盛酒曉踏蘇堤殘雪露闕雲門璇階玉
宇照耀日華光潔見說孤山猶存老樹清興一時超越
畫船歸更有漁舟此景頓成竒絶　還四顧表裏通明
髙低一色塵土不容毫髪却憶韓郎花開頃刻誰得染
根仙訣雪後園林天開圖畫眼界逈然俱别待黄昏約
取林逋湖上朗吟香月
醉裏閒吟興來獨徃山靜悄無人語兩岸桃花一溪春
水似憶仙源無路花上鶯啼雲間犬吠偶到洞仙琳宇
便相留閒話長生嗟我委形非故　圖畫裏昔日天台
當年劉阮此說荒唐無取避世秦人放舟漁子却恐偶
然相與嶺日將沉林風忽動吹落半簾紅雨待少焉月
出東方拄箇瘦藤歸去
有酒無殽奈良夜何客有鱸魚相惠如此山川幾何日
月三國竟成何事目斷風帆江空歲晚覔句謾思無已
怕多情笑我華顛甚矣吾衰久矣　客知夫水與月乎
盈虧如彼逝者有如斯水舟放中流聽其所止夜久江
流聲細鶴為予來客辭予去予亦就眠蓬底忽羽衣過
我林臯驚覺一番殘醉
仙客難逄白雲誰掃知是採芝何處皓鶴歸來金雞啼
罷夢斷閬風𤣥圃松下髙歌橘中殘著飢後自餐龍脯
待偷桃曼倩重來為問木公金母　君不見洞裏桃花
花間啼鳥又是一番春暮弱水三千巫山十二指㸃虚
無歸路君抱琴來我邀君飲我醉欲眠君去向人間遊
遍朱門靜看只如蓬户
君實園中堯夫窩内獨樂正同安樂維水泱泱予懷渺
渺西望每思伊洛草色隨車花香襲屨風景至今猶昨
被杜鵑啼破天津便覺市朝蕭索　誰復見萬古龍門
三春桃浪衝岸紫鱗爭躍月到風來水流山在安得二
賢同酌心上經綸鑑中治亂歎息九原難作笑紅塵逐
利爭名總是蠅頭蝸角
　　無俗念
等閒屈指算今來古往誰為英傑耳目聰明天賦予怎
肯虛生虛滅去燕來鴻飛烏走兔世事何時歇風波境
界大川不用頻涉　踏遍萬戸千門五湖四海一様中
秋月正面相看君記取全體本來無缺空裏非空夢中
真夢莫對癡人說便須騎鶴夜深朝禮金闕
　　木蘭花慢(賦白蓮和/宇舜臣韻)
悵波翻太液誰留住蘂珠仙向水殿雲廊玉容花貌幾
度爭鮮人間延秋無計掩霓裳猶憶舞便娟畫裏傾城
傾國望中非霧非烟　鴈飛不到九重天水調謾流傳
奈花老房空菂存心苦藕斷絲連西風環珮輕解有冰
絃誰復記華年留得錦囊遺墨魂消古汴宫前
　　滿江紅(詠梨花/鳥圖)
誰寫瓊英空驚訝年華虛度依約似清明池館粉容遮
路蝴蝶又來叢裏閙鷦鷯還占枝頭語向東闌惆悵幾
回看愁如許　疑有月光揺樹疑是雪香生處自洗粧
人去凄凉非故白髪宫娃歌吹逺青旗酒舎詩吟苦記
黄昏燈掩重門聽春雨
　　蝶戀花(杏莊為莫/景行題)
一色杏花三百樹茅屋無多更在花深住旋壓小槽留
客醉舉杯忽聽黄鸝語　醉眼看花花亦舞風落殘紅
飛過鄰墻去恰似牧童遥指處清明時節紛紛雨
　　蝶戀花
過雨春波浮鴨緑草閣三間人住清溪曲舊種小桃多
似竹亂紅遮斷松邊屋　有客抱琴穿翠麓隔水呼舟
應是憐幽獨歴歴武陵如在目幾時同借仙源宿
　　風入松(和貝廷琚/助教韻)
誰教齒豁更頭童從喚作衰翁惜花已自因花瘦况飄
零萬㸃隨風須信人生如夢休言世事皆空　紫騮嘶
過畫橋東猶記軟塵紅重來緑遍西湖路消魂是杜宇聲
中經眼倚粧飛燕傷心照影驚鴻
　　獅兒詞(賦梅和仇/山村韻)
蹇驢破帽知是幾度尋春山南山北惆悵亭荒仙逺苔
枝空緑村醪正熟為花醉何妨留宿春光似怕人冷落
先回空谷　瀟灑生意自足有髙標不厭矮籬低屋與
雪相期側耳隔牕蟲撲晚晴縱步又還信一枝笻竹莫
嫌獨月在畫闌東曲
　　瑶華慢(賦雪/)
喜深驚密試問滕神有多少寒力如圓似瑩總疑是滿
眼隨珠和璧五更書幌早已覺寒光穿隙料禽影波上
漸稀徑裏悄無行跡　有人獨倚危樓望千里江山髙
下同色坡仙飲處甚頺然不減醉翁賓客等閒評論等
柳絮梨花非白畫堂深弦管方調一任低垂簾額
　　商角調定風波(賦崔鶯/鶯傳)
把麗情分付良工傳奇謾為重省開户迎風拂花動月
寫盡西廂景笑書生最僥倖剛道師婚勝琴聘况靜問
姓名非是近時三影　空思遮境畫鹽梅不濟調羮鼎
翻殘金舊日諸宫調本纔入時人聽減容光懶窺鏡鳳
枕鴛衾與誰重贈李紳歌意續微之詠
　　鳳凰臺上憶吹簫(賦鳳/仙花)
菊婢標名鳳仙題品紛紛隨處成叢甚玉釵渾小寶髻
微鬆依舊花分五彩毗陵畫總付良工誰為伴雞冠染
紫鴈陣來紅　玲瓏英英秀質多想是花神剪綵鋪茸
却易分髙下難辨雌雄疑把守宫同搗端可愛深染春
葱開還謝從風亂飄好上梧桐
　　沁園春(嘲昆季/析居)
樹上凌霄堂前紫荆秋來尚芳奈牝雞晨語鶺鴒憔悴
妖狐晝嘯鴻鴈分張仁智非周憂喜非舜一旦天倫忍
遂忘如何好望松楸感泣桑梓悲傷　古今禍起專房
總一國猶然况一鄉家有婦人豈無長舌世無男子誰
有剛腸樹大分枝瓜熟蒂落此語應非是義方聊書此
要懲鑑誡不在文章
　　木蘭花慢(夀姪云逵時七/月十四日也)
問初秋明月更一夕十分圓喜鴻鴈行中居然生子睂
目娟娟秪今年踰弱冠遇生朝剛要賦詩篇莫學汝家
癡叔蹉跎已傍中年　博山風裊水沉烟絳蠟照華筵
有檀板歌詞金樽勸酒銀甲彈弦階庭舊時玉樹正朱
顔緑鬢似神仙丹桂不妨似竇紫荆還見如田
　　風入松(夀郭/仲和)
傳家應自郭汾陽餘裔在錢唐傍人莫笑儒酸在親曽
接鴛鷺班行贏得身心穩住鬚鬢却蒼蒼　中和相隱
舊書堂絃誦樂時康梅花枝上春猶小朋簪盍次第稱
觴莫問商瞿年紀也須載弄之璋
　　一剪梅(夀俞子/中紫芝)
蒼顔白髪稱烏紗瘦似黄花清似梅花牕吟山月樂無
涯知是儒家知是仙家　紫芝服食勝胡麻不愛繁華
却愛年華詞成筆底走龍蛇夀酒流霞夀氣成霞
　　浪淘沙(賦元夕遇雨/次俞紫芝韻)
雨打上元燈無處邀朋何如牕下且瞢騰謾憶牙旗穿
夜市鐵馬春冰　歌舞有人曽倦與爭能越羅裁服換
吳綾盡道先生歸隱也烏帽烏藤
　
　
　
　
　
　柘軒集巻五
