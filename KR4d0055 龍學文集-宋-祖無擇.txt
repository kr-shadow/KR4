#+TITLE: 龍學文集-宋-祖無擇
#+DATE: 2018-05-12 10:19:12
#+SOURCE: github.com/kanripo/KR4d0055 master d98d648c                
欽定四庫全書　　　　　集部三
　龍學文集　　　　　　　别集類二(宋/)
　　提要
　　　　(臣/)等謹案龍學文集十六巻宋祖無擇撰無
　　　　擇字擇之上蔡人進士髙第歴官龍圖閣學
　　　　士知通進銀臺司坐事謫忠正軍節度副使
　　　　移知信陽軍卒事迹具宋史本傳無擇少從
　　　　孫復學經術穆修為文章其著作頗多南渡
　　　　後僅存十之二三紹熈三年其曾孫袁州軍
　　　　事判官行始裒為十巻取無擇知陜府日歐
　　　　陽修餞行詩中右掖文章煥星斗語名之曰
　　　　煥斗集又採司馬光梅堯臣等與無擇贈荅
　　　　之作曰名臣賢士詩文凡一巻又輯無擇叔
　　　　祖㞯叔起居舍人知制誥士衡弟福建路提
　　　　刑無頗等傳記勑書及其姪知普州徳恭詩
　　　　三首曰家集凡四巻皆附之於後見第十六
　　　　巻行所作龍學始末中即此本也惟毎卷標
　　　　目别題洛陽九老祖龍學文集故永樂大典
　　　　焦氏經籍志俱稱龍學集而煥斗之名不顯
　　　　其曰洛陽九老者無擇分司西京時與文彦
　　　　博等九人為真率㑹嘗有此稱當時推為盛
　　　　事行故特舉之以為重歟集中詩一百二十
　　　　三首文四十二首其詩下間注所作時地頗
　　　　見詳審如三教圓通堂云龍學時知制誥蔡
　　　　州壺仙觀云龍學四月八日遊九老詩云英
　　　　宗即位龍學充契丹國信使其咏震山岩彭
　　　　徵君釣臺一首下至有紹興巳未雷轟石斷
　　　　之語詳按詞意葢出行所訂補非無擇自註
　　　　又上安撫張雜端薦孫復牛仲容書註云初
　　　　任齊州通判居官十有一月作此書按宋史
　　　　無擇傳但紀其舉進士後歴知南康軍而不
　　　　言嘗判齊州則更可以補史闕矣無擇為文
　　　　峭厲勁折實開風氣之先足與尹洙匹敵雖
　　　　流傳者少而掇拾散亡菁華猶不至盡佚至
　　　　所附家集中如士衡之西齋話記載宋初故
　　　　事多他書所未及亦可以備考据焉乾隆四
　　　　十六年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)陸　費　墀
欽定四庫全書
　龍學文集巻一
　　　　　　　　　　　　宋　祖無擇　撰
　　古律十一篇
　　　書髙辛氏廟
平昔叙星辰元功祀事分因人列官紀行道亞皇墳髙
躅追顓頊徽聲壓放勲淳風今不競帝典世無聞陵古
森喬木祠新際逺氛樵蘇當季運血食屬明君(開寳六/年初建)
(是/廟)舊壌資庥廕遺黎薦苾芬春秋奏簫鼔疑是六英文
　　　依韻和登州推官張同年之梁山
峻極軋蒼蒼班移自混茫勢臨坤軸斷根入海濤殭屹
立踰千仞孤標冠四荒興雲山近泰出日谷連暘絶景
于斯勝煩襟到此凉山經終寂寂祀典謾煌煌(山海經/不載此)
(山秦祠八神五/曰陽即此山也)巖黒驪龍睡煙清采鳳翔藏書陋羣玉
中瑟小空桑(空桑山材/中琴瑟)禹載無遺跡秦碑有舊章乗輿
曽直上鞭石宛居傍在昔初遷鼎當時異省方縱心師
誕妄恃力逞彊梁儒學㣲言絶神仙怪説彰錫符尊徳
水留識著吾漿豈念思王度惟期至帝鄉齋男何杳杳
秋祝自琅琅詎得三山藥翻同一國狂八神寜爾福二
世果斯亡始禍聞陳涉遺書見子長龍興成大定虎噬
免交攘往事真塗炭寒心劇刺芒自從兹㓕國誰復此
祠陽寃毒疑淪髓凋殘競沐瘡鑒宜觀夏后道合慕陶
唐聖世踰三代明君掩百王朝廷隆盛禮簡冊耀休光
運契千齡統歌喧六達莊古今稱治理夷夏共瞻望洪
化周無外羣生洽太康東民休望幸端拱徳芬芳
　　　暮秋江上逢端州朱使君詩以申餞
奕葉清芬逺夫君素履恢人皆推世徳我亦愛卿材新
命一麾守長途萬里來畫船江雨暗紅斾海風開服嶺
先聲浹編甿美化該此行真邂逅㡬日共沿洄去矣瞻
仙棹依然對酒杯前程如見憶為寄早春梅
　　　落星寺南康
金碧共玲瓏樓臺浩𣺌中雨花僧講盛星石寺基雄巗
岫廬峯對波瀾蠡澤通㣲紅看海日逺緑認江楓鷗鳥
機心息潮音梵唱同人間羣玉府(寺有太宗皇/帝御製御書)物外廣
寒宫雲衲蒸多壊塵襟到自空扁舟五湖客長此伴支
公
　　　瀑布廬山
絶巘千尋勢飛泉萬叠痕寒光涵玉岫靈派析琁源峭
壁河流立蒼崖井浪翻猿悲經樹急龍駭落潭渾氣爽
諸峯秀聲和衆籟喧功成身退日期此灌中園
　　　景臣同年郟兄作亭於公居之池上予登而名
　　　　之曰夢草且賦詩以志焉
新構俯漣漪名標謝客詩忩明溪雨過檻静竹風吹賀
厦應容燕巢蓮亦許龜何人倦漂泊此地好追隨兀兀
乗籃轝厭厭倒接䍦秋芳正堪賞樽酒莫過時
　　　題仰山二十韻
維南斗牛下萬仞聳崔嵬日上光先占江盤勢却回一
方䝉雨露幾處對樓臺不逐秦鞭去曽經禹載來雲生
峯慘淡氷泮谷喧豗險外煙嵐變深中洞府開巖花春
灼爍溪鳥暖毰毸飛瀑含清籟乖龍走疾雷平川蕭廟
閟半腹鄧壇摧精藴瑶瑰寳龍鍾杞梓材僧軒宜薜荔
樵徑怯莓苔旁睨龍舟橘前瞻庾嶺梅仙經饒地肺賦
筆譲天台神物多靈貺農田少旱灾隠君須獨行吟咏
亦難才何客能依止伊予語敢哉一麾成繫滯四友阻
遊陪未脱紅塵累徒嗟白髪催夢頻生枕席賞每倒樽
罍預恐瓜時代圖歸作醉媒
　　　陳郡袁陟世弼奉和
客意正索寞詩筒江際來一聞清玉韻如見翠屏開磅
礴雲霄外騰凌鸞鳳迴仙源朝露蔽乳竇夜風豗九月
已氷霰三時無沴災徒均南畝澤應老鄧林材岌岌聳
天柱巖巖尊國台髙名皆禍爾真賞豈然哉紫葢欹松
蔓青錢㸃石苔神虬潛夭矯皓鶴舞毰毸采藥蕃芝术
尋花有杏梅丹臺今窅窅蒼壁古嵬嵬絶頂飛泉落平
崖枯栢摧勢堪卑蔣霍名不假劉雷釋子安生計幽人
足隠媒雲中認旛刹漢上醉觥罍蓽户方窮阨籃軒阻
奉陪耳愁塵事入心怯嵗華催已作五噫咏元非三傑
才先將丘壑意模寫寄春臺
　　　途次金陵逢同年沈五判官
數載天涯别年來不定居扁舟忽相值孤抱信何如公
幹猶多病(春/述)孝先仍懶書(自/謂)人生從坎壈客意且躊蹰
淡薄市橋酒鮮肥江岸魚可來同飲食勿笑此蕭疎
　　　　(附/)沈遜和詩
　一自曽經别于今歎索居善交思栁惠多病是相如
　官下頻無况天涯每得書舊懐長惋嘆此㑹合踟蹰
　曉露生蘭苑秋風動鱠魚蕭然林野性與世轉為疎
　　　遊真陽石室(皇祐元年十一月丙申任廣東/提刑日所作有石刻在英州)
昔讀到難篇乃聞真陽室亦嘗惟斯人稱道或浮實邈
在數千里莫覿煙霞質青山有獨往吾志乆已必如何
驂俗駕尚此紆朝紱謬分南顧憂惟刑在欽恤孤宦雖
云逺勝踐其敢失行行訪雲巖草樹披䝉宻呀然一穴
開勢欲吞朝日嵐光屏障展乳溜龍蛇屈溪流自清泚
松韻何蕭瑟酌酒飲遊客謂言此可述周生誠不誣所
紀窮纎悉惜哉非吾土無由寄蓬蓽平生丘壑心與道
共湮鬱難進而易退終當守儒術(唐周䕫作到難篇謂/此祠離長安逺故到)
(者難/也)
　
　
　
　
　
　
　
　
　
　
　龍學文集卷一
欽定四庫全書
　龍學文集巻二
　　　　　　　　　　　　宋　祖無擇　撰
　　七言四韻詩四十四首
　　　和御製賞花釣魚(時為中/書舎人)
禁籞春深御幄開鳴鞘曉出五雲來花含瑞色三危露
酒湛晴光萬夀杯香餌得魚波滉漾仙音儀鳳日徘徊
㣲臣叨竊逢辰幸持槖甘泉此從陪
　　　九日陪舊㕘政蔡侍郎宴潁州西湖
秋晚西湖勝槩多台軒來此駐鳴珂沙鷗散去驚絲竹
煙栁低垂間綺羅亂擲金錢和露菊狂摇鈿扇倚風荷
下僚幸接曹尊末率爾翻成擊箸歌
　　　讀王元之後集題於巻末(其集三巻皆出/黄州後所作詩)
提筆㡬回書誥命剖符長是守方州未能抗表分司去
(五閒詩又題云何當/婚嫁了抗表請分司)終老為郎謫宦休歌舞嬾呼寒食
節(寒食讌郡客詩云歌舞嬾呼/筵上妓飢寒慙見獄中囚)醉吟孤坐月波樓(月波/樓詠)
(詩獨酌詩云孤吟獨酌送/殘春坐乆樓邉白鳥馴)文章獨步成何事(太宗嘗曰/王禹偁文)
(章獨步異日/垂名不朽)空有離騷寄隠憂
　　　寄獻闕下一二知已
公道當朝絶比倫因慿暖律變孤根纔衝霰雪遊梁苑
便逐風雷化禹門南郡已甘抛絳帳東州何幸佐朱旛
心懐象魏身江海兩地悠悠欲斷魂
　　　歴城郡治凝波亭(齊州/)
耽耽層構俯清漣山色波光曉共鮮形勝増雄齊十二
風流素盛客三千鋪舒栁影眠鷗渚欺壓蓮香載妓船
公退每來湏度日塵纓未濯媿潺湲
　　　留題泰山孫明復先生新居
築室新成日觀前亂雲重叠稱髙眠人逢捫蝨驚旁若
衆望乗駒詠賁然名理靜談誰捉麈古書閒校自磨鉛
行聞天子東廵狩羽葆親臨此禮賢
　　　試筆
濟南通守欲經年最課無成媿古賢却為簿書抛筆硯
每思樵釣負林泉浮名自信雖徒爾薄俸相拘且勉旃
已共妻孥約生計㑹湏搔首賦歸田
　　　監丞蕭君見貽嘉句仍惠芳醪强率鄙詞輙繼
　　　　髙韻聊資逌爾深媿斐然
遲日和風婉娩春感時情思浩無津憑君逺寄中山酒
顧我方為洛社人濡筆便思題素扇當尊誰借吐芳茵
已欽才妙兼懐惠相遇文塲願捧輪
　　　寄泰山孫復(即明/復也)
先生心與白雲閑五十秋風鬢不斑自有清名滿天下
更無塵跡到人間朱鉛樂外非攸好貪懦聞風合厚顔
不待髙吟見招隠見收餘俸買青山
　　　蕭五監丞新作堂成名曰知雄且賦彫章題之
　　　　屋壁勉率蕪惡以繼髙韻
况堂佳號塵㳺外題壁新吟藻思春朴素自持師老氏
清醒常戒鑒靈均窮通一致由知命恬智相湏合入神
因覽君詩我顔厚不能假日樂天真
　　　贈牛仲容
吾君旰食念邉陲天下英雄待聘時仁義未行真處士
功名不立豈男兒卧龍誰識南陽隠失馬何勞北叟悲
(生嘗來薦/濟南不利)莫向林泉賦長往秋風吹子鬢毛衰
　　　張寺丞鳴玉亭書事
為憐瀟洒近城闉來往何曽問主人列岫曉昏雲郁郁
流泉秋净石𥻘𥻘陸機詩就休招隠班固文成正答賓
愁見西峯日將暮却驅羸馬入埃塵
　　　庚辰清明州衙不送新火
禁烟故事存遺俗改火平時有舊章縱道齊民皆按堵
堪驚烜氏昧修方晨炊已絶供賓饌夘飲難温獨酌觴
不似前年為客日當鄰猶許借餘光
　　　赴任南康將經九江㳺二林先寄交代闗屯田
平生山水有心期今得軍麾慰所思我欲因行訪蓮社
君應未訝過瓜時若逢勝槩終朝住兼領閑僧到處隨
莫遣迎新吏人至雲間泉畔不相宜
　　　送交代闗屯田赴闕
謝公雅尚廉侯政兼得如君不可加自有袴襦歌道路
長驅旌斾訪烟霞林僧解誦松牕句㕔吏能封竹檻花
今日北轅堪健羡清風留與後人誇
　　　琵琶亭
晚泊湓江半客舟琵琶亭下動閒愁霓裳緑腰杳何許
楓葉荻花空自秋賈傅有才悲鵩鳥楚騷終古怨靈修
莫言司馬青衫濕今日行人亦涕流
　　　南康春日
慙愧東風破臘來一樽清聖為君開無方可使朱顔駐
有客相逢白眼廻老大漸能知世態疎慵那復計身媒
遥憐伊洛氷應泮芳草還荒舊釣臺
　　　簡寂觀(觀即陸靜修先生所居/名即先生之諡號焉)
順風曽屈帝王尊身後髙名與觀存石室深居廣成子
布囊薄𦵏楊王孫流塵羃羃凝丹竈清吹徐徐觸絳旛
牢落空山門晝掩羽人亦説絶囂煩(梁沈旋碑云止煩/曰簡逺囂在寂即)
(義表/名也)
　　　右軍墨池
匡廬峯下歸宗寺曽是當年内史居繭紙世傳遺迹後
墨池人記作書初秋毫㡬老崇山兎舊法空觀得水魚
(筆勢圖云先取崇山絶谷中兎毛八九月取之又/用筆法云送脚似遊魚得水合頭若景山興雲也)珍重
僧家能好事朱䦨碧甃壮庭除
　　　清明日與二三賓客賞花陳判官為推勘他州
　　　　事不預是㑹以詩抵予因次其韻酬之
寒食春光正好誇小筵應免負芳華清談且喜交揮麈
賭酒何須要畵蛇潑火雨餘㣲緑潤落花風急亂紅斜
幕中有客應惆悵今日全輸太守家
　　　秋日天平驛書事
孤舘無人慰寂寥感時情抱楚旌摇縦横著物秋聲起
早晩逺空殺氣消衰鬢已同潘騎省壯心猶羡霍嫖姚
誓江義勇吾家事不得提戈靜祲妖
　　　濟上夜泊寄杜秘校
十幅蒲帆一竹篙随流逐浪我心勞㡬程烟水秋光逺
半夜星河天氣髙正想黄陂何淼淼可憐禹瀆更㴞㴞
猶欣明發諧相見願奉清言散鬱陶
　　　經劍池(皇祐元年八月晦日題時以/秘書丞為廣東提刑經過)
巧冶何年百煉金刜鐘芒刃此湮沉氣衝牛斗雖難掩
鑒遇張雷始見尋恍惚莫窮神物逺波瀾空在曲池深
鉛刀也强思磨拭悵望西山與華隂
　　　送春長句呈李泰伯(時在/袁州)
盡日臨風把酒巵宜春臺上送春歸已看緑樹隂隂静
猶有殘花帖帖飛嵗月任從随手過功名未必與心違
我縁客宦無常處後㑹如今亦恐稀
　　　送潘華陽
河陽苖裔有英翹年少聲名動帝朝月桂我欣同賜第
澗松人借此沉僚金牛開道秦川險笮馬來賓漢使遥
想到刀州遇知已便從平地上煙霄
　　　㣲子廟
億兆夷人困獨夫惟君先見得良圖為仁始欲扶商祚
去國終能啟宋都鈇鑕豈甘因諌死髠鉗仍免作官奴
千年廟食應無愧知退知亡即聖徒
　　　寺有四絶一曰靈巖予以赴官獲此稅鞅因賦
　　　　拙句用誌其行
常想靈蹤得到難因回征轡此盤桓松風逗磬僧齋冷
石水環堂客夢寒聖作自同堯典布(寺有偃蓋松白鶴/泉及藏太宗皇帝)
(御製/御書)古碑猶是魏朝刋最憐山色當樓好欲去重來一
凭欄
　　　贈商水連尉同年
塲屋相知最有情去年同試便同榮神仙名籍輸梅福
典冊文章滯馬卿泣玉淚收休積恨擲金詞在藹新聲
公卿好致歸臺閣莫遣徒勞浩嘆生
　　　次韻和酬張兟秀才見寄
傾盖相知分不同逺慿郵置枉緘封題評秪益更頭品
刻畫何曽補陋容綵服侍行君得意朱轓假守我勞悰
(予方權/領郡事)論文未遂西齋約早晩重親太鍔鋒
　　　明水鎮水陸禅院
誰卜精藍若畫屛四邉山色與泉聲野僧慣見心應樂
俗客偷來骨亦清晩吹乍回香篆破曉雲纔散蠟燈明
吏人莫怪徘徊久自得閒情减宦情
　　　龍圖范給事以禫服向除修治塋域就山築室
　　　　因爾書懐俾無擇繼和謹次用其韻
采采陔蘭負養親㡬思定省泣晨昏三年已畢先王制
晝日將承聖主恩名遂自同周柱史諌違誰記魯臧孫
考槃在澗雖云樂秪恐泥書到逺村
　　　田四秘丞通判鎮戎軍
身紆茜綬朝章貴手把芝函帝命新方朔上書曽自薦
祁奚外舉果知人(公前年應運籌决勝科今為侍讀李/侍郎保任被召試䇿入等遂領此命)
(時西北/用兵)運籌暫逐征西將持槖看歸拱北辰我亦?心
禦戎䇿羡君抗斾擁朱輪
　　　官况
物態無端固盡諳自為俗吏欠清譚豈憂官况全蕭索
秪畏人言足二三玉勒已辜尋曉陌錦鱗猶憶釣秋潭
公餘自遂疎慵性從道嵇康七不堪
　　　哭鄆州孔給事(二首/)
出入多年侍紫宸封章頻上觸龍鱗杼投㡬見疑慈母
檻折終聞記直臣闕里忽驚歌曵杖洛陽那復見埋輪
師門一慟盈襟淚痛為明時惜正人
聖孫家世嗣衣纓夫子當朝有令名許國志堅存亮直
致君心切贊隆平明廷抗疏忠言在列郡班條惠化行
不享永年兼大用終天遺恨負蒼生
　　　夏州叛
羌冦奸誅軫聖憂出師十萬擁貔貅朝廷命將詩書府
廊廟論兵帷幄籌舜后舞干期振旅漢臣投筆待封侯
宣王六月存周雅願繼徽聲頌國猷
　　　寄澶州孫司理
明道二年同夏課四人兩舉盡登科孤寒惟子辛勤甚
虚薄伊余忝竊多宦路驅馳今各自名塲出處舊相過
感今懐舊無聊賴不覺臨風發浩歌
　　　送孟湘虞部赴闕
科名拾芥職三虞落落雄才與衆殊為政人驚今遂覇
論兵自比古孫吴倚廬已見因心著(公近居先大夫/憂哀毁過制)結
綬還陪辨色趨不似馮唐空白首漢皇今正渇嘉謨
　　　送劉進士遊邉
朔風動地雪花明去去従知指戍城場藿未縻千里驥
食魚翻嗜五侯鯖狂途望斷河氷合旅舘吟殘海月生
且共淹留話離索一尊濁酒為君傾
　　　同年楊兄作尉僰道兼領勾稽之任賦七言四
　　　　韻詩以送之
縣城荒僻民居少吏事全稀似隠淪且喜桑郊接鄉樹
莫嗟藍綬染京塵鸞姿豈合淹仇覽仙骨應難滯子真
好在公餘頻寄問我方江上學垂綸
　　　宋嘉言雅善飛白一日書八字貺予因成長句
　　　　謝之
輕如游霧重如雲學到精㣲妙入神竒迹昔年傳堊帚
髙名他日壓烏巾誇呈明友防求副留教兒孫恐失真
天子清閒好揮翰似君須合侍嚴宸
　　　送韓尉員外
㡬年獻賦向公車四十方為冉冉趨昔競寸隂終蹭蹬
今貪斗粟尚踟蹰潘郎毛鬢看將白陶令田園説已蕪
官滿還歸省門下預應搔首重長吁
　　　題魏野園(陜府/)
曉日東郊扣隠扉曈曈初日㺯朱旗黄梢風舞先生栁
紫頰霜殷(烏閑切赤黒色也/左傳云左輪朱殷)大谷梨粉艶清歌穿邃閣
碧溪寒韻落幽池我來載酒山翁醉且喜秋香菊滿籬
　　　誚王安石乞分司西京避讒而去因以述懐
割斷攀縁宰相權憂危爭似我身全試觀竿上抛生體
且擬波中戲釣船名利不求還獨樂是非莫辯秖髙眠
何當對景幽堂坐更得閑吟度百年
　
　
　
　
　
　
　
　
　
　
　
　
　
　
　
　龍學文集巻二
欽定四庫全書
　龍學文集巻三
　　　　　　　　　　　　宋　祖無擇　撰
　　五言四韻詩四十二首
　　　題三教圓通堂(其堂在蔡州開元寺/内龍學時知制誥)
師本佛之徒潛心老與儒一堂何所像三教此焉俱香
火長相續丹青乆不渝髙賢旌好事二記聳龜趺
　　　馬上讀韓吏部集
驅羸勌逺征尺箠亦慵擎却得開編看仍教縦轡行儒
推文暢行詩許孟郊鳴盡日既遺味渾如挹太羮
　　　至齊五月兩院獄空喜而成咏
厭預鈴齋議欣聞獄犴空王章用舊制五月紹遺風止
繫垂衣治非干别駕功惟期四海内刑措與周同
　　　行役于清偶書四韻寄示幕中賓客
經旬一水湄風土化緇衣豈敢嗟于役何當賦式㣲雲
山晴特秀花木暖相輝期子同攜手春游事勿違
　　　齋中即書事(南事/)
軍壘無多事朝晡且放衙吏人如野鹿公署似僧家京
信因求藥賓歡為鬬茶忘懐塵俗外枕籍秖南華
　　　匡先生廟
先生髙世跡舊隠白雲深結宇知何代遺祠直至今地
分壇杏影門接社蓮隂我亦希風者終朝託玉岑
　　　贈廬山崇勝珂長老
珂也僧中秀曹溪得祖衣雲泉聊適徃缾錫遂忘歸九
月秋風老千山暮雨霏我來陪静話相對兩無機
　　　送承澤上人歸寜富沙
五老峯前見過從一嵗餘還將隨客棹歸去侍親輿乞
食江雲際牽吟臘雪初秖應清夜夢時復到荒廬
　　　酬江西運使齊工部見寄
龍坂彌年别長兹仰道風夢曽瞻使節喜忽得詩筒詞
藻春林秀恩私地鎮崇因將示知者傳誦滿江東
　　　游韶石
純音何寂寞秀色自崔嵬岩草遺簫在溪禽學鳳來余
希探禹穴人似畏軒臺登眺秋風裏煩襟盡日開
　　　吏隠宜春郡詩十首
　　　　其一
吏隠宜春郡年豐獄訟稀餘糧委南畝茂草滿圜扉天
意憐艱食民心恥畫衣萬家行樂處車馬有光輝
　　　　其二
吏隠宜春郡溪山若畵圖纎鱗時自躍幽鳥静相呼曉
浪噴寒雨晴嵐鎻緑蕪漁樵本吾事搔首重踟蹰
　　　　其三
吏隠宜春郡追惟二相賢(房琯李/徳裕)節明天寳日業茂㑹
昌年友善曽何累朋誣亦自煎(琯坐與李適之韋堅等/善貶宜春太守徳裕為)
(王璠李漢等所誣/貶為宜春長吏)不才非不幸異代若差肩
　　　　其四
吏隠宜春郡閑思應舉時端居苦貧賤徒步入京師誤
寵乗軒鶴均憂入廟犧功名在何許雙鬢已垂絲
　　　　其五
吏隠宜春郡鄉園去路賖間闗成客宦荏苒度年華出
水魚吞餌辭山鳳在笯誰言千里隔夜夜夢吾家
　　　　其六
吏隠宜春郡同僚得俊髦純音等疏越餘刃劇豪曹器
識青雲逺歌詞白雪髙遂令遷客意不復賦離騷
　　　　其七
吏隠宜春郡山城少客過靜中窺物理閒外養天和春
暖尋花塢宵凉翫月波將迎者誰子勞逸兩如何
　　　　其八
吏隠宜春郡放懐詩酒間未能慙下俚㡬欲效中山杜
甫藩籬窄(元稹論杜李之優劣云李尚/不能歴其藩籬况堂奥乎)劉伶幕帟慳髙
吟與沉醉榮辱詎相闗
　　　　其九
吏隠宜春郡窮通嬾更占矜名遭巧譛晦跡喜深潛昔
慕狂為聖今師智養恬優游無一事不覺嵗時淹
　　　　其十
吏隠宜春郡素飱誠有餘政聲慙遂覇文藻謝嚴徐使
節分銅虎仙廬秘石渠君恩殊未報不敢賦歸歟
　　　題紀信廟
漢祖臨危日將軍獨奪功一身雖是詐萬古盡言忠樹
老風聲澀天寒景色空我來觀廟貎無語對村翁
　　　昇州保寜寺鳳凰亭
鳳臺雖舊址亭榭斬新開荆棘榛蕪去江山氣象來明
君虞氏化賢守次公才遲爾離丹穴飛飛止此臺(時龍/圖葉)
(起居鎮/金陵)
　　　留題女郎臺
女郎臺上寺寺影蘸湖光夜梵星辰近晨齋鳥雀忙煙
滋楊栁緑風送芰荷香欲下還慵上慿欄到夕陽
　　　春郊即事
東方驅曉騎南畝勸春耕試與牧童語因知林鳥名雨
前茶正小社後酒猶清可笑豚蹄祝篝車望豈輕
　　　送李承知京兆司録
纔從知已薦(公近以知已/特薦改官)又應辟書行(今知府天章孫/待制辟公領是)
(任/)廷尉官聫重軍謀職任清華嚴東野秀紫閣晚峯横
盡是供吟處歸應新集成
　　　送宋寺丞通判卭州
半刺侯藩重臨卭驛路賖將經㶚陵樹先看洛陽花土
物張騫竹民風卓氏家為君傷逺目日日斷衰斜
　　　秋日感懐
多病多愁客新秋百感生異鄉違土性孤宦見人情案
厭留燈讀田思帶雨耕不堪臨曉鑑潘鬢二毛成
　　　寄潁州兄
川陸一千里炎凉六十旬意通書信少思入夢魂頻身
外宦情薄眼前人事新祝兄無見念憂道不憂貧
　　　舟次張澤阻風
舟楫雖佳興風波即畏途我心何所懼世路此無殊銜
尾千艘泊争頭萬怪趨颼然不終日揮手謝淳洿
　　　寄題漢州西湖兼簡知郡馬屯田
房相昔遺愛清風湖水長人思浴池鳳誰識濟川航白
雪徽音逺(太尉善/於弹琴)洪鈞道化光還聞繼髙躅新有召公
棠
　　　寄千乗劉殿丞求字人編
千乗劉夫子髙名繼謫仙從居庇身邑已著字人編才
入鍾嶸品文期鄭氏箋何當求副本長願播匏弦
　　　寄信安判官張秘校
蓮幕從軍客蓬仙與校人才華過鮑謝交契敵雷陳婉
婉謀畫暇翩翩書問頻徒知感髙義猶阻奉清塵
　　　泗水
紀地復涵虚清疑灝氣俱東家遺教逺夏后建功殊冷
色平吞魯長波迥勝吴(闕二/句)
　　　沈康赴江西掾
髙譽冠時英人皆倒屣迎决科材尚屈掌獄職仍輕滕
閣吟登健吴山醉望清公餘如訪古一為問豐城
　　　張唐民下第東歸
學古功非淺干時命尚迍拾青辜壯志垂白念慈親歸
路天同逺生涯世自貧吾知君道(闕/)
　　　送人作尉臨潼
年少文能老新曽射䇿來從横傳古學慷慨濟時才黄
綬官徒爾青雲志在哉他年歸㑹課遲子出塵埃
　　　書懐寄呈萊州張學士
從作東齊吏經年寡往來朱顔隨日减青眼為山開學
政慙能政論材信不材何人慰孤寂知已在蓬萊(累辱/書問)
(兼貺詩/筆故云)
　　　萬太博知惠州
惠州君未到聼我送君吟去路九韶石鄰封八桂林下
車秋色老望闕海雲深善政多餘暇無忘惠好音
　　　送新州陳式虞部
大庾嶺南郡新興事若何還珠合浦近辟惡蜜香多主
聖天如覆時平海不波更逢賢太守應有袴襦歌
　　　送蓮房與馬屯田
問遺不必貴要之資闕如蓮房三百枚采掇亦云初持
以侑尊酒甘香即有餘野老獻芹意今予其有諸
　　　題安成劉伯玉日新亭
積善家餘慶日新亭可云詩書盈几有道藝喜時聞兒
姪既登學晨昏在克勤欲知榮地力此便是青雲
　　　寄成都詩人謝希濤
常聞游蜀客來説謝希濤氣禀江山秀名因翰墨髙新
詩來句逺(去嵗得詩/三十首)宻意念空勞拙句聊相贈應頻報
錯刀
　
　
　
　
　
　龍學文集巻三
欽定四庫全書
　龍學文集巻四
　　　　　　　　　　　　宋　祖無擇　撰
　　絶句詩二十六首
　　　秋曉寓目
梧桐冷墜春宫井沆瀣光浮漢苑盤倚柱逺天垂六幕
照梁初日上三竿
　　　鴛鴦
水宿雲飛無定期雄雌兩兩鎮相隨到頭不㑹天何意
却使人生有别離
　　　後池新栁
客來莫怪寡心情俗吏喧嘩不喜聽多感後池楊栁眼
一回相對一回青
　　　歴城春日對酒
數尺游絲拂靣來數枝紅杏向人開眼前信美非吾土
且勸春風酒一杯
　　　戲别申申堂
翠栁和煙籠碧沼紅芳如火照諸鄰主公欲去寜無戀
倚翠偎紅屬後人
　　　汴水即事
波狂如箭雨如絲汎汎扁舟瞥鳥飛睡起嘔啞且鳴櫓
却思村舍聴鄰機
　　　澄清閣(在楚/州)
范滂雅志在澄清今日廉卓命閣名華榜髙標雖具美
奈何長是困蒼生
　　　贈江州李虗一司户
官况蕭條三語掾地居卑濕九江城曽聞午夜開宣室
早晚君王召賈生
　　　劉仙石(在江州太/平興國觀)
神仙不死石長存萬古千秋表洞門人欲求真好修煉
莫徒將杖叩苔痕
　　　又
支機莫問君平肆取履誰修黄石祠深洞自開人不見
何須惆悵憶當時
　　　交代屯田逺惠書問紙尾批示若就江州至軍
　　　　兼可腹背游覽廬阜因成拙句且答佳意
廬山在境好行春猶恨竒峯半屬鄰腹背徧遊煩示諭
即當先謁樂天真
　　　將至南康道中
湓江輟棹整驂騑松路揚鞭入翠微好是近郊人候望
紛紛羽服與田衣
　　　招二三僚友游廬阜
雨餘廬阜連天碧公退鈴齋盡日閒為報二三佳客道
速湏蠟屐共登山
　　　遊栖賢
偷得沉迷簿領身暫來林下訪幽人雲泉滿眼慵歸去
便擬抛官學隠淪
　　　歌者李蘓蘓(齊州/)
歌妙纍纍若貫珠歴城惟秪數蘓蘓何當更唱陽春曲
為爾今宵倒玉壺
　　　過渦河
揚鞭䇿羸馬橋上一裴回欲擬臨渦賦慙無八斗才(昔/曺)
(子建臨渦作/賦書于鞭上)
　　　馬上口占
前年躡屩念歸歟今日乗軒類使乎千里班春憂寄重
自慙翻屬箇非夫
　　　登泰山簡周行
日日塵中眼不開暫登蒼翠喜游陪莫辭辛苦經難險
大有人生不到來
　　　又游靈巗
紅塵滿馬三回到青嶂迎人萬叠開却被野僧相顧笑
區區還是舊時來
　　　次韻酬陳判官見貽
一篇為惠枉瑶封疑得仙文自蕊宫始信夫君才力大
居然天地入形籠
　　　周成職方笑臺
賈生太息唐衢哭感事傷時可奈何争似君當堯舜日
臺頭大笑樂天和
　　　感事
東家木鐸徳音逺西竺金人像教來禮樂不興王道絶
吾民何日遂康哉
　　　題蔡州壺仙觀(龍學四月八日遊蔡人每嵗于/是日來集此歡賞遊歌其觀在)
　　　(城北十里許有仙榆/數十株亦名大木觀)
鸎老花殘過禁煙杖藜閒步到壺僊僊家本是無塵地
别有風光一洞天(費長房懸/壺之地)
　　　聚為九老自詠
　　　　龍學因分司西京御史臺與司馬温公九人
　　　　為真率㑹謂之九老
科名髙厭玉堦前歴任公卿四十年休道老夫無事業
兩扶紅日上青天(英宗皇帝即位龍學充皇帝即位契/丹皇太后國信使神宗皇帝即位是)
(時龍學為開/封府大尹)
　　　題蔡州東湖
夕陽水底霞鋪錦清夜波心月湧金此是東湖最佳處
無人來伴水仙吟
　　　詠繭兒
千絲萬縷自經營本為藏身却誤身待得巧成歸鼎鑊
不知輕煖屬他人
　
　
　
　
　
　
　
　
　龍學文集巻四
欽定四庫全書
　龍學文集巻五
　　　　　　　　　　　　宋　祖無擇　撰
　　唱和詩一十五首
　　　歐陽修永叔送龍學赴陜府酌飲贈别
明日君當千里行今朝始共一樽酒豈惟明日難重持
試思此㑹何嘗有京師九衢十二門車馬煌煌事奔走
花開誰得屢相過盞到莫辭頻舉手歡情落寞酒量减
置我不須論老朽奈何公等氣方豪雲夢正當吞八九
擇之聲名重當世少也多竒晚方偶西州政事藹風謡
右掖文章煥星斗待君歸日我何為手把鋤犁汝隂叟
　　　龍學次韻和
前日西行别翰林為我開尊飲之酒髙冠滿坐皆賢豪
談笑喧呼時各有自慙流落疏游陪十載江湖成浪走
主人名重聞四夷典冊髙文推大手發揮六藝無遺精
攷黜百家如拉朽顧我昏冥聞道晚代謝春秋四十九
當年擊節傚金注此日强顔同木偶事功未省成尺寸
廩禄惟思校升斗㑹須歸去老東陂鼓腹含飴逐堯叟
　　　吴奎長文和
陜郡太守來告别翰林主人為置酒急喚尋常詩酒伴
要誇此㑹為難有席間騁辯何快哉恰似縱丸臨坂走
詼諧往往笑絶倒同異時時瞋掉手共憐竒偉出塵冥
却欲昏愚浪枯朽從來豪舉必兼包擊節齊侯容九九
我實鄙鈍不曉事賢公采取寜非偶擇之文行衆所珍
昔日乗槎犯牛斗年將老矣又分符莫遣安排用莊叟
　　　劉敞原夫和
驪駒在門且勿喧主人留客姑進酒一時轉眄已陳跡
千里相望更何有祖侯聲名二十年天下英豪共奔走
誰云白髮寄郎曺更喜朱轓入吾手揚雄天禄就寂寞
召伯甘棠變枯朽乃知人事不如意自古十常有八九
男兒何曽計出處時運由來有竒偶莫嫌青雲曉着鞭
㑹取黄金大如斗君能日飲和天倪餘事無何付北叟
　　　范鎮景仁和
史君分陜惜别難緩聴長吟速行酒荆山北靣黄河南
千里封疆為已有往來無窮西復東衮衮輪蹄利名走
甘棠雖云勿剪伐未必從前不傷手當時遺愛安在哉
賴有聲詩傳不朽擇之才刃如新硎歴年何啻十有九
胷中藴蓄富術業此行直欲古人偶近世只知厨傳為
不顧虚名似箕斗寄言道路如采詩但問樵夫與田叟
　　　江休復鄰㡬和
西掖門外駐征軒修書院中傾别酒諸公磊落方具來
顧我衰遲亦何有祖侯銜使才北歸亟請甘棠復西走
函闗候吏齊引領翰林主人惜分手髙談扺掌華屋頭
賦咏題詩樂難朽飛觴舉白至無算擊楫誓清不殮九
着鞭壯士寜後時隠几先生仍喪偶(擇之去/冬悼亡)定國能飲
動論石山公雅望潛増斗紛紛醉袂影就判怊悵髙陽
一狂叟
　　　梅堯臣聖俞和
古人相送贈以言今人相送舉以酒酒行慇懃意豈疎
酒能躊躇悲更有行當何之來者誰陜州兵吏爭迎走
壺漿往往過函闗翰林惜别方携手自言老夫遇知難
願得公詩為不朽公因索筆作長謡落落寓言誠十九
我慙竹管厠宫懸縦合律度應亦偶太守西行已不貧
忽獲明珠盈大斗歸立螭頭未是遲暫向棠隂問遺叟
　　　龍學題袁州東湖盧肇石
袁山之陽秀水側草覆遺基誰氏宅皆云子發其姓盧
往以文章名籍籍宅中舊物何所存惟有嶙峋一區石
濶纔三尺髙倍尋乆卧塵沙羣瓦礫余心好異因獨往
下馬環觀聊拂拭地表可見十二三已足怪駭動魂魄
呼工運揷壍其旁挽以長絙百夫力雜然鼓譟登大車
恍爾如䝉巨靈劈選置東湖最佳處四靣澄波映天碧
倚空突兀無與隣頓覺亭臺増氣色彎環幽竇莫敢撢
恐有牛龍飛霹靂余嘗南游到陽朔衆峯矗矗春筍植
捫蘿踏蘚窮之遍若此竒車曽未識郡人奔走未知雲
故老驚視復唧唧乃言此石遇真賞屈指于今年二百
沉埋曠代誰爾珍一日光價逾荆璧嗟余束髮大夫後
區區志尚惟孤直十年再謫非不窘猶慕聖純無改易
如何故老不我愚感物再三形嘆息石不能言人有言
勿使他時重湮阨
　　　宛陵梅堯臣聖俞和都官郎中胡公疎示擇之
　　　　盧石詩因和之
袁州太守蓬山客來過盧家尋怪石盧家百物今已空
唯石難移留舊蹟埋没尚存三四分雨淋日炙如皴皵
太守惻然呼健兒荷鋤秉挿争來役健兒掘土不為堅
旋旋剜沙見圭隙漸竒漸異人忘勞更索更深知幾尺
髙峯削出嵩華骨虚竅鑿破蛟螭額千指曵繩亞四輪
擊鼓助力歸東陌東頭河水深谷傍黄沙洗盡何蒼碧
故宅愈冷東湖喧貴賤競觀無礙隔太守自憐堅直心
愛少憎多屢遭謫南至蒼梧及桂林名山徧訪無窮僻
所宜厭慣不入眼向此孤吟尤愛惜我思永叔滁陽時
大誇古翠菱溪獲作詩逺寄子與蘓髙唱相隨無節伯
今知賢人趣向同玩好托情無俗格建康従事胡公疎
一見夫君如李白雄才落筆㵼天河綴韻孤清仍險窄
入探龍穴誰為難辭通造化方能敵殿後吾雖膽力强
獨鞭疲馬終無益
　　　樂安任大中和
宜陽刺史才祖擇之維傑太旱雨一方盡使焦枯活公
退趣尚深水石探其絶長江北岸林唐有盧子發曽居
此林下髙把簮組脱嵗逺成荒墟佳名詎冺沒有石數
尺長猶是舊時物况辱泥塗乆實有堅重節擇之渡水
見力為心慘切萬夫一呼聚撓動雷聲掲地險若驅來
巖谷俱震裂幽輔郡東河脱得太華骨白玉漏纎紋雨
頻為藻刷草蔓漸盤遶栁緑宻揮拂潤恐欲迸泉怪亦
有奥穴安知無蟄龍時見㣲雲出幾因掌夜吟簾曉捲
殘月氣暗逼人寒䝉寵未苦别烟重風掃開獨立勢突
兀蘓武見單于傲睨腰不折人皆盡將歸予筆恨麤拙
擇之豈不賢天涯避讒舌對此憂足忘我觀未甚悦不
得見媧皇願天無破缺
　　　廣陵蕭元宗和
石是人非世所傳宜陽城郭古山川和光瓦礫曽無累
委質泥沙積有年地僻乆為神物䕶時來方遇使君賢
介然作鎮東湖上徳政何當向此鐫
　　　盱江李泰伯題袁州東湖樂游堂呈龍學
古郡城池已枕江東湖更在郡東方水仙座下魚鱗赤
龍女門前橘樹香路絶塵埃非洒掃地無風雨亦清凉
使君待客多娱樂只有醒時覺異鄉
　　　又題袁州宜春臺再呈龍學
謫官誰住小蓬萊惟有宜春有古臺千里待看毫末去
萬家攅作畫圖來雲中羅綺香風落月底笙歌醉夢回
莫怪江山若相助騷人沒後得真才
　　　龍學和題東湖
晴烟羃䍥淡湖光勢勝居然占一方拂水萬絲楊栁弱
倚風千盖芰荷香縦遊閒泛蘭舟穏半醉在眠石席凉
公退每來湏度日却疑身出利名鄉
　　　又和題宜春臺
異鄉何處散幽懐賴得城中百尺臺還向天涯經嵗住
那知春色為誰來雪消江上看梅發風暖衡陽有雁回
强擬登髙聊賦詠再三愧乏楚人才
　
　
　
　
　
　
　
　
　
　龍學文集巻五
欽定四庫全書
　龍學文集巻六
　　　　　　　　　　　　宋　祖無擇　撰
　　唱和詩三十九首
　　　題尚書余㐮公西園(尚書余靖在韶州居龍學/時為廣南東路轉運使)
臺閣清風正凛然歸休車騎曲江邉及親已具三牲養
負郭新添二頃田萊子長年榮綵服衛公雅意樂平泉
官閒道在心無悶惟惜光隂事簡編
　　　尚書余㐮公靖謝都運擇之見訪西園
初聞結駟訪幽齋拂曙呼僮掃緑苔方愧蓬蒿開徑晚
已驚騶馭過江來林間載酒情偏願門外回舟事可咍
交泰于今易離合感君篤舊重徘徊
　　　題余尚書山居要術
張衡已作歸田賦氾勝仍修種樹書願借山居精要術
欲將嵩洛葺吾廬
　　　尚書余㐮公答都運擇之借山居要術
經濟諒周當世務收藏敢秘老農書相逢莫羡山居好
歸去蓬山有直廬
　　　袁州慶豐堂十閒詠(皇祐五年十/月二十一日)
　　　　其一
吏散鈴齋掩閒眠到日斜無端是春夢容易繞京華
　　　　其二
鄭聲良可厭閒抱七絲琴欲識調絃意理人先理心
　　　　其三
年長身多病閒抄已試方未甘先犬馬畢命報恩光
　　　　其四
青山日相對閒看白雲生誰謂無心出中含濟物情
　　　　其五
曉按三杯後閒烹北苑茶色香俱絶品雪泛滿甌花
　　　　其六
扁舟賓客少閒作道家裝跡静心還静逍遥覺日長
　　　　其七
雨霽輕埃息閒吟靣曲池遊鱗時對擲雙破碧漣漪
　　　　其八
朝來因試筆閒答故交書莫怪音塵絶吾心與世踈
　　　　其九
漸老無功業閒思惜壯年桑榆如有得猶可勒燕然
　　　　其十
晴軒足清趣閒與鶴開籠寄語北山侣無驚蕙帳空
　　　袁州通判陳詵和十首
　　　　其一
時豐公事少筆硯任横斜環郭江山秀人情等物華
　　　　其二
有象堦前景無聲膝上琴何勞今鄭衛視聽不闗心
　　　　其三
窮谷寓形久慚無問俗方文章古刺史(謂韓/退之)今昔竊餘
光
　　　　其四
穢草誅還宻浮萍去又生輙汚如鑑净有客若為情
　　　　其五
秀泉開舊甃初試仰山茶寂寂有餘意池蓮三五花
　　　　其六
園涉日成趣窮詩嬾綴装梁間氷雪句屈指嵗華長
　　　　其七
洗竹遥山出流泉到曲池可憐波萬頃黽勉對淪漪
　　　　其八
道院今猶古閒中事可書鷺鷗馴不去誰可得親疎
　　　　其九
登堂方再月已許慶豐年偶繼前賢跡承流頗裕然
　　　　其十
鴻鵠逺矰弋魚鳥脱池籠始覺一無物方知萬事空
　　　江西運使閻珣謝擇之學士惠示吏隠宜春郡
　　　　十詩因成五十六言奉答
達觀終知世事勞利名都是一鴻毛登瀛自有仙遊樂
緩帶何妨吏隠髙深意庇民躋富夀正辭華國聳英髦
摶風九萬期鵬翼且傲松軒弄彩毫
　　　龍學和閻運使以詩見奬吏隠宜春郡詩
狂吟何足話風騷和寡甘降郢唱髙敢望與言同子夏
競推多可似山濤九成豈後虞韶美一字終虚魯史褒
自笑潢汙不盈尺猶將學海去㴞㴞
　　　李泰伯送春絶句一首呈龍學(時在/袁州)
宜春臺上送春歸淚滴金盃不自知懊惱黄鶯解言語
飛來惟見落花枝
　　　龍學和
九十日春今日盡送春何况我偏知後期應在經殘臘
重探梅開雪裏枝
　　　盱江李泰伯送春絶句二首寄呈龍學
去年春盡在宜春醉送東風淚滿巾今日春歸倍惆悵
相逢不是去年人
　　　又
東君此去㡬時來雪裏梅根待暖廻莫似仙家寥落甚
蟠桃千嵗始重開
　　　龍學和
憶時相逢甲午年與君同賦送春篇等閒又見春風老
更捧新吟一惘然
　　　又和
萬樹紅芳落漸稀浮榮能得㡬多時孤根未識陽和力
春去春來兩不知
　　　龍學九日登袁州宜春臺
落㡌佳辰又到來黄花爛漫為誰開已經多嵗哀容改
更被無情急景催取次杯盤湏盡醉随宜歌管任頻陪
却慚未報君恩厚空向山城養不才
　　　是日招郡庠職事同登宜春臺兼賦詩鄉貢進
　　　　士直學宋攄和
登髙佳節喜重來㑹客依随五馬開㡌落秋風随意適
杯迎露菊趂時催東籬幸有主人席絳帳那逢上客陪
(時李泰/伯預也)欲報君恩話歸去不妨尊酒論文才
　　　鄉貢進士教諭羅誘和
九日經年一再來不妨吏隠遣懐開時豐訟少欣多暇
秋晚花黄儘任催幸遇登髙賢燕樂喜容落㡌徧追陪
預愁詔入三公去芹泮誰思樂育才
　　　詠震山巗彭徴君釣臺
　　　　　彭構雲宜春人力學多通尤善講易隂陽
　　　　　圖緯無不精究注通元真經辭理深逺世
　　　　　所推重隠居不求聞達唐天寳中刺史李
　　　　　璟以其名聞上遣使者齊延邱以蒲輪徴
　　　　　之凡三往始至𤣥宗欲官之徴君辭焉堅
　　　　　乞歸鄉上元元年六月卒年六十三塟東
　　　　　原有釣臺在震山之前本朝皇祐五年九
　　　　　月二十日休暇龍學與郡僚遊震山巖因
　　　　　以詠之震山離州東十里釣臺本一巨石
　　　　　紹興巳未季春雷轟石斷
閒作山城吏隠居敬君真逸寓漁磯臺前岩畔清風在
尚想煙波映芰衣
　　　通判陳侁和
東有徴君真逸居有臺可釣傍漁磯志髙不在魚并餌
回笑滎陽血染衣
　　　京兆章友直和
巖因更號震山居臺上猶存舊釣磯一派滄浪真隠處
澄清尚有濯塵衣
　　　盱江李泰伯和
此臺幽隠傍溪居小小嚴陵一釣磯天寳詔雖搜逸切
歸官歸服芰荷衣
　
　
　
　
　龍學文集巻六
欽定四庫全書
　龍學文集巻七
　　　　　　　　　　　　宋　祖無擇　撰
　　長書并記書一記九
　　　上安撫張雜端書薦孫復牛仲容(初任齊州通/判居官十有)
　　　　(一月作/此書)
九月十二日承奉郎守大理評事通判齊州軍州兼管
内河堤勸農事偕緋祖無擇謹傾竭愚虞撰書再拜獻
于安撫雜端執事無擇竊謂國家修戎備設民兵雖我
朝之新製實前代之遺法若郡若縣其守宰之才者皆
足集事今國家擇賢於臺省以為安撫者非直為修戎
備設民兵振其綱目而已盡將以察官吏之能否詢民
事之利病然後黜陟而更化之也伏惟執事廵按京東
一路自宋及齊歴州一十有一矣歴縣約五七十餘矣
其民盖幾百萬家矣某吏能某吏否執事固知之矣某
事利某事病執事亦固知之矣無擇誠愚而復齪齪奉
所事且不能知其能否者其利病者實無以告執事者
今無擇所知者有二人焉是皆有才而無位一居兖之
奉符一居齊之章邱彼二人者常舉進士不幸為有司
所擯於是乎自放於山林間奉符者曰孫復字明復章
邱者曰牛仲容字元包孫復博學敏行有古人風慕孟
軻揚雄氏著書牛仲容博學敏行與孫復比善用兵如
古所謂孫武吴起者觀厥二人之才非今之組繡文字
以為進士者未審執事以無擇之言信邪待將其二人
之學之行而後信邪執事苟求之不惟信夫二人之學
之行又將信無擇之言也執事既信之必將行之將行
之即當請于天子曰孫復有道者可與之官賜之禄以
養於家且旌夫賢曰牛仲容有道者可與之官假之權
以臨其戎且伸其用旌夫賢足以厚風俗伸其用足以
威夷狄風俗歸厚則王化有成矣夷狄畏威則王師無
征矣是進二人而王道具矣執事倘一言而天子従則
幸其不從再言之又不従則重言之至于四五六七言
之惟從而後已焉可也兹二人者無擇目識而心知者
也若執事所廵按未至數州或有如孫復牛仲容之賢
更冀執事留意而博訪之嚮者執事為京東轉運無擇
䝉被恩顧實暴傳等今執事安撫京東無擇再獲望拜
旌斾心甚喜忭是敢輙稱彼二人之名于左右以備歸
朝日為天子諮詢之資不宜無擇僭越惶恐頓首
　　　蔡州新建學記
孔子生中國中國之人帥其教者十一二佛生西方中
國之人帥其教者十八九四海之内儒服而釋行寢以
成俗者于今百世而况都邑村落之下横衣髠首之伍
所居如市至使庶民終身不知君臣之義父子之愛師
友之禮待其悖逆滛亂之禍生然後寘于刑戮是王道
往往而絶也嗚呼不教而殺君子所不為也三代之民
馴然以孝悌相養以禮義相守非家至而日見之也學
校之化行乎州里也兩漢以降或張或弛何常之有化
之不常則民之所守不固所守不固則去而為佛去而
為佛則君雖有政不得臣而使父雖有慈不得子而蓄
師雖有教不得友而接欲其如三代之盛其可得耶今
尚書祠部郎中集賢校理太原王公質以清才卓識為
上器使來長蔡人為此蔡人作新學于孔子廟近市而
陋地且甚狹遷之乃表請郡治前官舍居焉突然而髙
者為之講堂次後如講堂者師所仰息翼然而夾于兩
旁者生徒列室而處之又有亭以習射有庫以藏書有
厨以具饌有莊以出粟有圃以樹蔬有什物以備用有
耕牛以墾田使居是學者有求而足也且命軍事推官
楚秦汝陽縣主簿劉丙掌其局事既成公親領僚屬與
其生徒落之蔡人於是知孔子之教非西方佛類皆欲
澡刷前日所為夷狄行靡然胥日鄉莫不悦懌辱在學
徒乃率其衆拜公之賜遂以是辭刻于石用識所始其
生徒書史屋宇什物莊牛之數籍於學者悉第列于石
隂云時景祐二年秋九月日謹記
　　　京東路轉運使㕔名記
昔者西漢漕山東之粟嵗數十萬碩厥後又益數百萬
碩以給乎中都故太倉之積相因而紅腐者繇此也今
王京之東海岱之間其是乎國家受天駿命奄宅區夏
析海内為一十七路分命官以司漕運寔兼廉察統理
郡國則漢之八使之權俱焉非夫材如蕭何威如張綱
能豐儲偫而肅奸貪則不與是選我司勲張公郎中工
部馬公郎中領漕運於京東既再稔二公静惟國朝以
來膺其任者為不少矣皆賢能有材稱去此而入居臺
省毗大政者有矣而爵氏不紀其間也乃追録前人而
次之用刋諸石鄆之名州惟舊某年以河决徙今新州
而二公之署在焉今所追録則斷自徙州而下凡若干
人徙州而上者盖亡矣觀夫羣賢爵氏森然在目未有
不稱其任者矧二公之業茂績隆度越羣賢逺甚其將
去此而入居臺省毗大政在蚤暮矣重惟二公之懿著
於世也不可掩蔽則人或覩此必曰某之言不為所部
吏而佞且誣也康定二年夏六月十日記
　　　京東路轉運使㕔刻奬諭勅記
奬諭有勅嘉臣勞也金石刻之尊君賜也夏州畔之二
年王師致討未克於是朝廷大臣外及庶官皆思修政
教出籌䇿幹財幣練士卒協心陳力補綴闕漏以服乎
有罪以基乎無為不敢自暇于位然猶天子念邉警未
撤日乾而夕惕至午而弗食未明而乃衣所以更張洪
化懐來逺人此虞舜格苖周文降崇之修文徳也我南
陽張公扶風馬公以尚書郎主邦計於外實居京之東
屬國家有事於西鄙二公夙夜勞躬憂思勤宣精力顧
所職在國用在民隠方今宿兵原野調發良急苟國用
民隠之弗恤於臣節乎何有乃議校貨布經費之嬴者
以資乎軍湏遂取千萬以獻上以充國之供餽下以紓
民之賦斂天子嘉其然錫以璽書而褒之二公茂對天
子之休命且欲流光無窮非金石刻不永即命某以文
誌焉惟二公之才之任實朝廷之所賴以康也雖然於
二公為小官而尚劬劬以事事如此異日天子擢賢以
輔至治二公並命為公為相必能推是心於天下則其
徳業銘鐘鼎書竹帛然後納諸宗廟燕之勲室以昭示
後世某猶期為二公稱述兹敢不承命哉謹拜手稽首
恭篆其辭于璽書之下云
　　　申申堂記
申申堂者所以備燕息也無擇官于齊之六月郡政之
暇思得賓客之有道者與之書而學政焉乃度地作堂
以延賓客得隙地于寢室之後遂樹垣作限而構堂焉
制不侈大亦不卑陋俯砌鑿二方池導回泉水以灌其
中匝岸植雜花果樹間以怪石植藕于池池之東舊有
竹數本又徙數十本益之成叢既而賓客每至則引於
此著古今之治亂評人物之是非有不學古而能通時
事者亦見之以諮詢其利病焉或公退客去惟看書賦
詩以為燕息之事若夫坐於堂上則有連峯在目鳴泉
入耳時時觀魚之泅聞鳥之囀竊感魚鳥之樂幾動林
壑之戀此其燕息之趣也居是官十有九月天子有詔
俾三十日而後歸朝惜夫將去此也因書其始作且誌
其物或曰子名燕息之堂曰申申非取孔子燕居之義
乎無擇對曰然書不云乎惟狂克念作聖若無擇其不
為狂者耶斯亦克念矣恐後來君子未之知我以兹為
過故以其説附諸康定元年夏五月二十有五日記
　　　知雄堂記
君子之為道也夙夜皇皇不敢懈惰蘄至於聖且賢也
苟至矣又將蘄其所施焉耳為所施惟勤而克著大休
顧内充于厥躬外及于斯民光永于來世其或懈於其
始而光且有終者末也蘭陵蕭君濬夙夜為道有君子
之心焉雖内充于厥躬而猶蘄其所施故惟卑以處之
若未有以過人者豈不㡬乎賢哉寳元已夘春以將作
丞為齊臨邑明年新故堂於其聴事之左堂故無名遂
名之曰知雄在老氏曰知其雄守其雌雄取大雌取小
知其大守其小則實之者虚滿之不損孔子所謂若聖
與仁則吾豈敢又曰吾非生而知之者好古敏以求之
是矣惟君能知道之大守道之小故取老氏説以名其
堂葢將與道出處不忘乎知之守之之義也他日其獲
用於朝廷施厥所為以外及于斯民光永來世信夫道
之雄也厥惟君之志是誠君子之心焉臨邑於予為屬
予乃知君也詳後之來者其尚繼蕭君之志夙夜為道
而又知其大守其小則聖且賢可蘄而至焉也苟不以
其道而曰吾不為雄而為雌不為大而為小必也懦夫
者已未可與言乎知雄之有也
　　　郴州學記(時為廣南東/路轉運使)
皇祐五年七月郴州新作夫子廟學成太守陳君藻移
書俾無擇識其始夫惟聖人者人道之規矩學者王化
之本原人道非規矩不成王化非本原不立我國家因
唐制天下州縣置夫子廟與學用古道也郴於湘南介
要荒之地向之為州者往往陋其俗而不教之使知其
方故舊祠圮毁而絃誦之音未之聞焉前年陳君通判
是州與太守李君初平始謀撤故而新之因上其事朝
廷嘉之賜錢三十萬以助其費用承制再拜喜忭黄髮
稚齒莫不聞知明天子崇儒尊道之如此闔境歡聲蒸
為太和衆工效能曉昏劬劬事以亟集謀雖肇于李而
成功者陳也其制宏敞尊顯為一州壯觀偶夫子與十
哲于殿者王若公若侯各視其冕服圖六十子于廡皆
有次序儼然如攝乎威儀僾然如聞乎聲音左之右之
有經有史學者有能用力於斯不懈可以變㝠為昭言
具齊聖陳君之是舉也郴人戴其徳曷有窮乎矧君之
自通判遷知州事凡四年矣惠恩入民心也深矣金石
之刻以詒後人無擇不宜辭乃系以詩云天下有道兮
庶人不議王澤旁流兮海隅萬里化莫先兮吾儒崛起
徳莫盛兮斯文遐被惟郴之人兮亦材而美可揉為轅
兮可矯為矢孰絶其津兮孰梗其隧今我邦侯兮戚然
以喟興墜補漏兮靡艱厥為廟學既成兮不愆舊儀生
徒既集兮率用新規勤道在已兮廣業及時入聖之域
兮為帝之師無曰苟取富貴兮内以自欺遺我邦侯之
羞兮汝顔曷施誰踵其武兮善繼勿隳惟郴之人兮無
忘此詩
　　　袁州慶豐堂記
予去年春正月自廣南東路徙荆湖北路皆為提㸃刑
獄秋七月按部道次鼎州奉詔改廣南東路轉運使時
廣源州蠻入冦䧟嶺外數州朝廷趨行乗遽日馳二百
里浹辰而達所治逺方乆無事戎備既寡糧餉不給賊
氣方鋭我師屢敗予不量力亦提羸兵廹躡其後遂出
境外未幾以罪移典此州其始至也見城郭井邑在迤
邐衆山之間如圖畵屏障使人清趣自生俗慮都去郡
僻務簡居多暇日小寢西有地一畝餘荒穢無人跡命
糞除之為堂以休焉公退則擁書隠几而坐考聖賢之
事業以自廣間或速賓友以琴尊相歡因謂坐客曰昔
也委妻子而去履山川之險見危致命可謂勞矣今也
乃無秩有禄飽食終日不亦泰乎人雖以為貶予不以
為貶也顧無以報陛下之徳為憂耳是秋禾大熟百姓
足食上下莫不悦懌乃名其堂曰慶豐且持其説私自
賀焉皇祐五年十月二十日記
　　　唐韓文公廟記
元和十五年昌黎韓文公嘗為袁州刺史後二百三十
四年無擇實涖此州築宫而祠之公諱愈字退之㓜孤
見鞠於兄嫂氏嫂卒服期喪以報徳進士及第應董晉
張建封辟為汴徐二府從事入為國子博士監察御史
闗中大旱民死盈路公請寛征復租幸臣切齒貶連州
陽山縣令在陽山有善政既去人懐其惠生子悉以韓
名繇江陵府法曹㕘軍再為博士避謗分司東都遷尚
書都官員外郎判祠部僧之無良者一切寘于理用是
復力穯者衆改河南縣令將發魏郸幽鎮留邸亡卒民
恐禁示歴職方及比部考功郎中史館修撰知制誥初
議討吴元濟朝廷文武大臣無敢言者公以為宰相被
殺中丞傷僅免若是兵可息乎及裴度出征公以太子
右庶子為行軍司馬先馳至汴説韓都統(名紀宣祖廟/諱上一年故)
(書其/言)韓輿疾以従蔡州平公謂度曰王承宗可取乃授
書栢耆以往承宗即獻徳棣二州轉刑部侍郎佛骨至
自鳳翔百姓大饑膚為奉供京師公上疏極其不可因
得辜貶潮州刺史近境有鱷魚食人公以文逐之魚輙
逺去人用無患移刺袁州袁州之民男女為人𨽻者踰
約則没不得出公皆計傭子有而出之循奏而著於令
拜國子祭酒接學官儒生必以禮除兵部侍郎鎮州亂
殺其帥署王廷凑為節度詔公宣撫既行穆宗遽止之
公已入矣衆皆危公公辭氣慷慨如蹈無人之境與士
卒論逆順存亡之理莫不聴命解深州圍歸牛元翼以
吏部侍郎典選聴令史出入令史之勢遂輕任京兆尹
六軍將士咸畏惮帖怙不敢犯曰是欲燒佛骨者其為
人信服也如此憲宗既貶公於潮且將復用之為皇甫
鏄所忌乃以公為狂疎止可量移一郡故有袁州之命
公自鎮州還穆宗即欲相之㑹京兆尹以不治聞乃擢
公兼御史大夫有敕無臺㕘中丞李紳繇是不協復為
吏部侍郎卒贈禮部尚書嗚呼公之器業可謂宏深魁
偉施於行事細大夷險無所不宜其文章博辨卓詭與
商盤周誥相上下惜也孔子沒無聖人者為之章顯以
信後世而見絀於史臣之筆其亦不幸也歟無擇何人
哉道不知修學不加益夙夜茂勉庶幾前烈謹詳書其
實以著于記云時皇祐三年冬十一月一日也
　　　袁州東湖記
袁城之東有湖焉上有四亭興自近嵗厥後為州者耄
昏不事事湖亭用不治以荒初予至州日其處不及往
者三月既而吏曹務簡登城而觀水雖盈而甚汚屋雖
存而將傾延議葺之且官無羡財苟賊於民則予不為
也閲封内之浮屠民多藏者籍其餘什之一募匠購財
一皆新之别為堂亭臺閣互植以珍木嘉果間以竒卉
幽草紅蕖緑荷雜襲波上於是游者日往焉予樂州人
之觀遊是好遂署其中堂曰樂游其東堂曰廉循厓之
南其亭曰休因城之髙其臺曰月抗水而榭曰采香閣
為庖厨二以供賓客舊亭四皆無名亦名之在樂游之
西者曰遜堂堂壮有射硼南有石髙丈餘竒秀可愛實
自盧肇故宅徙焉背城而東向者曰采珠閣閣後有石
亦惟舊廉與遜采香采珠皆東西相值據城之隅者曰
銷暑亭與月臺相屬而差小者曰風亭其浮有航其絶
有梁其登有磴道其周有繚􁀙南北其門後溪前市山
煙水風淵魚林鳥明滅虚徐浮沉下上眺聽之際可以
釋幽鬱可以道和粹予以公事不得數自放于其間月
或一至再至葢稀矣予猶以為數也越二年新太守在
道予行有日矣因置酒為㑹同僚舉觴屬予曰湖亭雖
舊而増廣之以至大備者非君而誰不可以不聞於後
盍文而刻諸金石乎予曰池館之作耳目之娱非
政之急何足道哉然此州自江以西蕞然窮處故
朝廷往往以有罪者居之予即其人也或終年不逢王
人出於其塗非數君子相與樂此予何以乆處乎後之
踵予武者其以才選而來厥職是宜政成民和能無燕
嬉之事歟若以辜譴而來又宜有登覽之美庶㡬忘遷
謫之累焉繇是而言則兹境也當不廢矣奚取於予文
如欲識其嵗時請以斯言刻之至和二年冬十月一日
洛陽祖無擇記
　
　
　
　
　
　
　
　
　
　
　
　龍學文集巻七
欽定四庫全書
　龍學文集巻八
　　　　　　　　　　　　宋　祖無擇　撰
　　序七篇
　　　刻經效方序
洪範九疇皆以天時人事本於王化其九曰嚮用五福
威用六極夀康寜考終命居福之三凶短折疾居極之
二苟隂陽和寒暑時兵革不起畫象不犯則民夀康寜
且考終命矣三代之際仁政之行非他也繇是道也風
雨不時人多疾疫邉鄙不寜刑罰不中則民凶短折且
疾矣暴秦之際覆亡不暇非他也亦繇是道也噫為天
下國家者舍三代而不務則必暴君也汚吏也未見其
仁政所由興也求今之人能繇是道以行仁政其提刑
舎人彭城劉公乎公明白有材遇事輙斷奸貪下吏縮
縮不敢動如老婢病妾對明鑑然常自謂曰隂陽和寒
暑時兵革不起畫象不犯使民夀康寜且考終命者此
宰相佐天子之職之業我則不敢然念四海之廣民踰
億兆飲食之失餁寒暄之作沴為不少矣非有藥石之
良孰救腹心之疾因取家藏方書所經效者總三百七
十首且將刻石傳諸方來即出其本以示小子小子再
拜拜賜不覺歎服公之用心可謂有仁術矣往者太宗
皇帝集聖聖惠方凡萬餘首鏤之方板以廣流布今上
皇帝作銅人象按明堂法分布腧空示民不惑以我國
家四聖人豐功鉅徳紹休天命永康民人仁政之行固
已比隆于三代也尚慮和氣或鬱人乗為疹乃以藥餌
之方鍼砭之法輔世所闕斯又過於禹湯文武之心焉
公則靡愛斯術用濟羣品有以見聖主賢臣同徳協心
如此其至矣異日朝廷訪公以天下之利害民間之疾
苦公又將以仁義之藥禮樂之術醫時之病使鰥寡孤
獨有養黎民不飢寒至于海隅蒼生或仁或夀其為美
利萬萬於兹也小子不敏辱命為序區區之説願冠諸
首
　　　羣公送潘君秘校赴潁上詩序
去年余逰上都𨽻太學㑹友人芸閣讎書潘君説自七
鬭赴三銓余以秋賦獲升名於禮部君以冬集勾稽於
潁上既而離羣索居望風懐想者三十旬于兹矣今余
抵潁謁舊㕘政貳卿蔡公屬君趨府且同傳食胥㑹于
此馭慰無量君乃出去年所得餞行詩繇内相晁公而
下暨予一十九人凡二十章其將籍不肖文以冠諸首
而刻諸石請不容遜可無辭乎君少步塲屋為時聞人
沉此下僚固未充量而君累嵗處之無一日戚戚于懐
抱如居貴仕享豐禄之為者事上官不少懈亦未嘗以
毛髪事取容於人非夫器之閎大塗之修逺尚不可涯
測則疇能如是耶貳卿蔡公以元老舊徳暫解魁柄息
偃是藩薦紳之士延脰翹踵以覬奨拔矧如君者孰與
先焉余知君之脱塵土凌煙雲當在此時不在異日必
矣敢請題是辭于羣公之詩左以為序時景祐五年秋
九月十日也(是年十一月十八/日改寳元元年)
　　　河南穆公集序
積于中者之謂道發于外者之謂文有道有文然後可
以為君子道有用舎文有否泰然用舎否泰在命不在
道與文也君子不以其命之窮而輟于為道道之不行
而不廢于學文故雖身厄于當時而名顯于後世者繇
此也河南穆公諱修字伯長天平人少舉進士有名廣
塲中真宗封泰山之年詔齊魯諸生以經明行修公實
在其選越三年就銓調補泰州司理㕘軍居職以直自
任無與合者人皆惮忌卒誣之罪遂貶池州再逢恩徙
潁蔡二州為文學掾卒不復用明道元年秋九月終于
家如公可謂命之窮道之不行也已而未嘗廢文大凡
有作莫不要諸聖賢而立言合諸仁義以為質平時所
見於簡䇿者殆踰數千萬言時人得之且愛且學及公
之歿無擇求遺文於嗣子熈得詩五十六書序記誌祭
文總二十與無擇所藏増多詩一十二書序各一又従
其舊友而求之往往知愛而不知傳故無獲焉姑類次
是以為三巻題曰河南穆公集云時慶歴三年春南康
清修閣中序
　　　李㤗伯退居類槀序
孔子沒千有餘祀斯文衰敝其間作者孟軻荀卿賈誼
董仲舒揚雄王通之徒異代相望而不能興衰捄敝者
位不得而志不行也苟得位以行其志則三代之風吾
知其必復嗟乎秦漢以來禮樂則不為而任刑以毆其
民將納於治適所以亂之也歴世寖乆皆謂天下當如
是可以致治而不治者時耳故有奮筆舌為章句卒不
及于禮樂者末哉文也盱江李泰伯其有孟軻氏六君
子之深心焉年少志大常憤疾斯文衰敝曰墜地已甚
誰其拯之於是夙夜討論文武周公孔子之遺文舊制
兼明乎當世之務悉著于篇且又歎曰生處僻遐不自
進孰進哉因徒步二千里入京師以文求通于天子乃
舉茂材異等得召第一既而試于有司有司黜之嗚呼
豈有司之過耶其泰伯之命耶或者天徒付泰伯以其
文而命則否耶亦將謂得志行後有時耶吾不得而知
已泰伯退居之明年類其文藁第為十有二巻以寄南
康祖無擇且屬為序無擇既授之讀之期月不休善乎
文武周公孔子之遺文舊制與夫當世之務言之備矣
務學君子可不景行於斯慶歴三年冬至日序
　　　連席秀才字序
名之於身必存乎義無義不足以為名故字者所以明
乎義之所存也夫春秋之法書字者貴之也書之為貴
則不書者賤可知矣噫字之用亦大矣古之人名而不
字者有矣字而不主乎名者有矣苟名與字存乎義甚
大而人不有其道又何所取焉上黨連君學賢人者也
學賢人者將有為也將有為則其思慮深其志意廣精
騖乎堯舜之道思慮不得不深心入乎堯舜之道志意
不得不廣連君學賢人勤且乆而不渝其心允乎賢人
也其名席席之義亦大昔魯哀公問儒於孔子孔子曰
儒有席上之珍以待聘鄭氏謂席猶鋪陳也鋪陳往古
堯舜之善道以待見問也夫堯舜之道存乎典葢百王
之所不可易之法也人苟能得其道而鋪陳之以事其
君不亦孔子之心乎今連君之名席豈無意哉無擇敢
請字之曰公珍惟公珍有可為之材當可為之時又將
居可為之位必能鋪陳善道以事其君亦朋友有望於
公珍也公珍其勉諸
　　　進士魏舜元字序
男子冠而不字可以謂之闕禮予之友弟魏君舜元一
日訪予以未字為請且懼其闕禮夫父名其子士字其
友時乃古予不敢遜因稽其名所出循其義以取稱之
字曰善長在春秋傳舜有大功二十而為天子葢言舉
十六相去四凶人也易稱乾有四徳元亨利貞文言謂
元者善之長也在坤則曰坤元亨利牝馬之貞用知乾
有四徳坤亦有之乾言君坤曰臣君臣之間皆備四徳
舉十六相世濟其美天下之人謂之元凱其不善乎臣
於堯舜非坤道乎第以少年彊學篤作進之心苟道日
益修志日益固何患夫不為元凱也何患夫不為明天
子之舉也孟子不云乎舜何人也予何人也舜而可及
元凱其不可及乎第其勉之孟子又曰責善者朋友之
道也予既辱來請且訊其舜之功又縁其坤之徳重以
孟子之言并而為序以畢其説不褒而勉者亦庶㡬乎
責善之道焉
　　　題宜春臺詩序
宜春郡有五臺號宜春者為甲葢其據㑹要盡登眺之
樂自古迄今㡬千百年遊於斯者㡬千百人好事之流
覽景而賦詩者豈少耶今存於屋壁者不過近世三四
十人而已余意經久失其傳爾乃因暇日命工為巨版
總録其詩凡三十首庶免散亡不以詞之妍􁈂不以位
之髙卑惟以嵗月次其先後或曰子其刪之如何余應
之曰非聖人之徒不敢爾為也請俟來者
　
　龍學文集巻八
欽定四庫全書
　龍學文集巻九
　　　　　　　　　　　　宋　祖無擇　撰
　　書并神道碑銘墓表
　　　與張郎中書
月日范陽祖無擇謹致書于郎中執事無擇中間嘗奉
靣命俾譔先正侍郎神道碑文初不敢承命暨執事改
治洺州又辱書來請伏以先正侍郎潛徳弗耀克昌其
家無擇才學短淺固不能發明往行然屢被見託不可
無辭以慰孝思其碑今已撰成謹令繕冩寄獻文字荒
謬深懼不稱伏惟尊明詳擇不宣
　　　宋故贈尚書工部侍郎清河張君神道碑銘
寳元元年冬十一月庚戌天子有事于南郊還乃賞公
卿行慶賜自公以下位于朝者其父母祖父母既歿咸
有贈官例也明年春知齊州軍州事尚書虞部郎中張
公某語其僚大理評事祖無擇曰我先正本無官某治
毛鄭詩咸平三年擢第自有位于朝乃贈為衛尉卿今
天子以圜丘之祀均釐臣庶又贈至尚書工部侍郎按
令當斵石為碑表諸神道願得文章以系以銘無擇曰
不敏文章不足以信後人敢辭他日見之復言無擇曰
此譔述之事非末學所宜為因固辭未㡬公改治洺州
又移書來請益堅無擇大懼違孝子之心有咎乃不敢
辭其碑曰惟張氏先寳皇帝所自出其苖裔蕃衍甚盛
漠晉暨唐有文武材為王侯公卿大夫十五六唐末五
代天下喪亂衣冠舊族多流落閭閻間沒而不振故侍
郎諸祖咸夷于民曽祖諱瓌祖諱温父諱隠以中原版
蕩與其族轉徙四方無常産逮周廣順中始占籍于濟
侍郎諱澄字仲容實濟人也侍郎以諸祖連數十嵗避
難南北為其餘貲無以支經費遂不為他務惟蚤夜孜
孜以治生事常自儉嗇推所有以均其宗屬歴數年為
富家大族嘗有里中凶人晝日輙搶物侍郎不畀人捕
焉俄而凶人自致其所盗物而去濟民於是號有善行
初郎中君以明經中選侍郎訓于庭曰汝惟清謹乃克
保厥官汝惟反是乃用鰥厥躬郎中君祈服其誨言罔
敢失墜繇州縣職為幕府客遷京朝官宰邑守郡時稱
廉平故人咸謂張氏有子矣侍郎之配曰太原王氏積
封寜晉縣太君生六男四女男長即郎中君也次曰永
圖曰永昌曰永錫曰永肩曰瑋並無禄早世女俱嫁為
仕妻侍郎以咸平五年秋八月終以明道元年秋八月
𦵏于濟之鉅野縣仁義鄉仁義里以寳元二年秋八月
作碑于道固自一命大理評事暨今尚書工部侍郎凡
六被贈典也於是條其世係官閥以狀來請辭刻于石
辭曰
東京陳氏著于潁川世莫不聞太丘之賢降及千載孰
纂其先君曽祖考奕世服道樂只丘園不易其操涵渟
淵深後必浩浩至君起家存譁有華郎署卿曹爵服載
加周旋四紀靡有過差于沂于并于新于撫若泗興國
别乗守土王澤是宣及爾黎庶聽訟由人下無宄民發
姦摘伏異如明神折强扶弱愛如陽春七十致政雖曰
禮典卿士大夫由之葢鮮惟君知止聖言是踐昔學而
仕車朱兩轓盍歸乎來棲遲衡門始終進退身歿名存
咨爾來世欽此遺懿鄉黨善人朝廷循吏石有時泐斯
文不墜
　　　鄭都官墓表
予既作韓文公祠成因畵都官郎中滎陽鄭公像于東
壁以配未㡬郡人之戴白者以公墓所在來告乃率僚
屬亟往觀之距城纔七里而獲焉於是増封與樹植宇
隧前周以垣墉限以閉閎伐石為碣表于路隅公名谷
字愚袁州宜春人光啟三年進士及第始為宣徳節度
判官不行以所知薦擢為殿中丞遷國子博士尚書虞
比駕部員外郎中司農少卿歴知南京下邑縣廬州舒
城江陵府江陵卭州大邑縣通判沂并州知新撫泗州
監光州酒税知興國軍始為郡掾留心法律嘗言五服
年月之制輕重之失凡九條請行刋正文信五代之法
有自徒加至死者亦請减定並從之赴調吏部以書判
髙等遂佐江陵幕時府政尚威猛僚吏無敢言者君頗
為規正一府賴焉君在舒城主推茶荈有大姓張廸等
五家常擅其利他商莫能行君為革其敝廸等乃誣搆
訟君於上在法當免轉運使察其非罪聞于朝乃得其
直廸等皆黥配焉治江陵有善政後有徐越者代君為
治亦著能名時人歌曰前陳後徐政簡民舒民到于今
稱之有沂州殺人者及得無辜而按之㑹君被檄如齊
未㡬而已具獄君立辨其寃後果得殺人者人以為神
明樞宻直學士王㳂雅聞君名及守太原辟以為僚至
則一府之事多以委之春州有馬萬者殺人辭連馮資
既而吏鬻獄將以資死焉君方為新州轉運使乃以屬
君繇是資得不死撫民素好訟君下車三日牒訴數百
一一照其情偽區處無有不當訟是用希泗當水陸之
㑹政事實繁君處之沛若有餘刃皇祐中諸路轉運使
承詔上列郡治狀而君在淮南為第一踰年拜章懇求
近鄉一閑局以便於私宰再上乃有光州之役俄為使
者奏起之復知興國軍大江以西其俗尚鬼君一切禁
止民遂化之居二年請老既得謝歸故里一不問家事
惟與同縣人髙士劉瞻相往來講道義泊如也以嘉祐
六年十月十四日啟手足于私第享年七十有三君少
時孝謹諸父有欲異居者為之泣諌乃止丁繼母憂廬
墓三年極於哀毁其涖官效職廉白明恕數見稱述若
文潞公明文烈公髙文華公皆引重焉曽祖隠祖懐懿
並不仕治左氏春秋世其學父谷不仕累贈尚書工部
侍郎妣李氏張氏梁氏封夀光僊遊縣源太君君三娶
初黄氏次程氏後許氏皆望族也程許封長夀天興縣
君男八人之翰之竒之才之純之敏之道之輔之賢翰
撫州司户㕘軍竒宿州臨漁縣主簿純蘄縣主簿才不
幸早世餘皆舉進士女四人伯叔並夭仲季嫁為士妻
孫十一人曽孫二十二人君既有疾一日謂諸子曰吾
疾革矣吾死當乞文於祖擇之以識丘壠則瞑目無恨
焉諸子以熈寜元年四月二十日塟君及三夫人于蔡
之新蔡縣咸平鄉龍泉里從吉卜京兆府劇縣尉終以
尚書都官郎中老於鄉嘗作拾遺補闕當時正人多稱
其善尤工五七言詩為薛能大拙所有雲臺編與外集
凡四百篇至今行焉士大夫家暨委巷間教授兒童咸
以公詩與六甲相先後葢取諸辭章清婉明白不狎不
野故然嗚呼人患不學學患不至苟至矣雖小善必聞
古之賢師日者之類有能臻其極猶或不磨滅於後世
矧詩者吾聖人之門六藝之一乎宜乎公之名與詩俱
存也予觀今袁人服儒而忘古者誠不少矣他日卓然
以文章功業與前人並駕則誰歟予是舉也將以勉其
所未至耳墓在宜春縣信義鄉仁成里至和元年冬十
二月五日記
　　　祭故鄆州孔給事文
維寳元二年嵗次己夘閠十二月丁亥朔十日丙申承
奉郎守大理評事通判齊州軍州兼管内河堤勸農事
借緋祖無擇謹以清酌庶羞之奠致祭于故鄆州給事
孔公之靈嗚呼直如絃死道邉昔聞其語今見公焉嗚
呼公乎秉徳自天其道甚大動直静専惟我素王實公
逺祖王之四科方册攸布公能兼之用濟近著克孝于
親克忠于君徳行以聞再使絶域時謂稱職言語維則
五為州牧務簡刑肅政事有穆好古博雅不舎晝夜文
學是篤公以讜言得官諌垣孜孜獻替衮闕以完中間
左遷廼于蕃宣帝思其賢趣召次旋復位于朝丞我御
史表正中外有綱有紀有議于廷惟公固争遂被斥逐
去如流萍守徐暨兖嵗華五變又詔俾歸舊職是踐厥
惟宵人實文通臣訟起王府迹狀誠陳公按其獄細大
必親投䑕忌器有惻上仁巧言如簧兹用中傷朝奪其
官夕與汶陽道次澶州舘舎以捐聞諸行路失聲􁉓然
靈轍東歸闕里故第寓殯于郊兹辰維利敢陳薄奠以
致精意公其鑒之尚或來暨嗚呼哀哉伏惟尚饗
　龍學文集巻九
欽定四庫全書
　龍學文集巻十
　　　　　　　　　　　　宋　祖無擇　撰
　　雜文
　　　歐陽文忠公除吏部侍郎告詞(時為知制誥/)
先皇帝遺大投艱於朕躬俾守宗廟期年於兹惟是一二
政事之臣輔朕不逮以底於治嘉乃勞止是用疇庸推
忠協謀佐理功臣金紫光禄大夫行尚書户部侍郎㕘
知政事柱國樂安郡開國公食邑二千八百户實封八
百户歐陽修精誠照於古今髙名起於日月文之以禮
樂濟之以公忠頃在先朝預聞大典逮予嗣訓之始繄
爾定䇿之先屬哀毁之過差感疾疹之甚厲毉禱􁁏至
氣體復康苟非與任之良曷見仰成之懿宜峻天臺之
秩庸酬國棟之勲褒徳懋功於是乎在爾其夙夜茂勉
左右弼諧用光我王家爾亦有無窮之聞豈不休哉可
特授行尚書吏部侍郎依前㕘知政事功臣散官勲封
食實封如故
　　　為病設醮青詞
臣聞惠迪吉從逆凶惟影響惟時上天鑒厥下厥下克
寅威罔惟無咎悔亦用集於多祉兹臣固常聞於師而
臣愚不明弗克率厥道以底於休反肆志不類允宜速
災釁於厥身今天謂愚無罰而猶降疾以告戒俾怵惕
其心而臣夙夜静惟先王之訓警懼不怠尚克恵迪以
終有慶以承天恵惟天聽在下必聞臣之言天而既告
戒矣臣亦既儆懼矣實期藥石所治以即康寜臣其有
渝今日之言惟天罰不敢逭臣無任懇禱之至
　　進士䇿問三道
　　　第一道
問古者井田之法什一而稅國用足民食不匱雖有凶
荒兵革而民無菜色者矣國家富有天下農田至廣賦
稅亦厚益以山澤之産醝荈金珠犀象之利又征商𣙜
酤獲其饒無凶荒兵革之事而國用不足民食匱者何
也子極言其所以然而陳古道以教我
　　　第二道
問儒者言聖人則必首夫孔子孔子之刪詩書定禮樂
贊易道修春秋謂之六經茲固萬世不刋之書也孔氏
序書則云㫁自唐虞以下訖於周今之所存可考矣司
馬遷作史記則有五帝本紀孔氏又以少昊顓頊高辛
唐虞之書謂之五典司馬本紀則首黄帝刪紀亦既有
異同黄帝又復不同二者差殊豈無得失聖賢之㫖子
其辨焉
　　　第三道
問夫子之文章著於書載於傳所以垂世立教不為空
言也其有並出書傳而㫖逺不類非質於博識通儒則
不能無惑且如書云兩造具備師聽五辭及稱子路則
曰片言折獄其由也與又若㑹於夾谷云有文事者必
有武備及對衛公問陳則曰軍旅之事未之學也儻以
兩造具備師聽五辭則由也片言折獄何為而稱之苟
有文事者必有武備則衛公問陳何為而不對兹固學
者之所常沈研耽味也進問其說以附於經
　　與盱江李泰伯五啓
　　　其一
無擇再拜泰伯先生酷熱以來氣體何如驛置相望不
逺千里無階披奉祝増瞻企法掾連君錫僕之故人有
文而善與人交泰伯見之當相得以馭矣千萬善愛慰
此多憶無擇手記頓首泰伯先生(六月十/七日)
　　　其二
無擇啟累日前軍校過敝邑得泰伯所示書承起居無
他為慰甚深也慶歴良言皆極當時之病真醫國之書
耳使今相天子宰天下者聞其言而行之何憂乎獯鬻
何患乎拓跋氏耶無擇踈賤不得言於朝泰伯又俾附
寄永叔即須良便致之也君錫行日曽託奉書必得通
上無擇近作愛堂銘與文爽序在君錫處宜在觀覽因
風幸示可否之秋暑千萬善愛不宣無擇再拜(二十/六日)
　　　其三
無擇自来淮楚以地逺且少便復吏事無餘暇故不得
時時拜書徒自愧赧亡已足下之門人髙第者曰陳生
過聽不佞遣介走數千里恵然以書見抵且示之䇿捧
覽之餘靦生面目兹足下之不鄙遺我而俾之相示也
顧愚何足以當之推轂之教豈敢不勉趨奉来由惟祝
善愛諸懇可期面㑹兹不布萬一無擇再拜泰伯足下
(四月九日/淮上書)
　　　其四
無擇再拜泰伯先生無擇嚮者居憂丹陽辱書者再兼
承見寄長篇及賦不任感仰然以道途阻逺少遇信便
無階致誠而望風依依靡忘終日也去嵗過洪井見建
昌牙校首詢動止且將附問乃先生赴范杭州召已行
矣又不得通區區於左右今陳秀才人来捧所貺手尺
具悉起居如宜差慰瞻渇萬一無擇方此奔走披晤来
日仰蘄千萬為道自愛愚懐所望無擇再拜泰伯先生
　　　其五
無擇再拜泰伯先生言念久不附問惟劇瞻馳夏末抵
袁即欲致記竊聞暫車寓治洪井及詢諸相識乃云他
適蓋傳聞之不得當的耳介至忽捧手墨承體局休佳
殊慰區區敝郡已作學更三兩月可成當須坐邀長者
来此為後生唱道此乃時專遣人禮請次謹先此咨露
秋凉希千萬若時加愛懇懇無擇再拜泰伯先生(八月/二十)
(三/日)
　　　知袁州日謁仰山廟祝文
無擇謹以清酌之奠敢昭告於仰山之神大江之西袁
實小邦於京師為逺地近世守茲土者多不選任重人
非不材與有罪為時棄逐則不至焉無擇不幸既不材
且有罪其小邦逺地固所宜處既至州三日與吏民相
見矣然念雖小人不可不務為君子蓋有志於君子則
不以進退逺邇易其慮竊惟幽明之際神人相依人克
事神以誠神必祐人以福苟無擇政有繆盭弗協於極
以傷其和神其降罰於無擇之身㒺敢恕尤無作水旱
疫癘菑害百姓尚饗
　　　祈雨祝文
無擇謹以清酌之奠敢昭告於仰山之神惟袁之民庇
於神舊矣今天子以無擇有罪俾守兹土曽未期月民
以旱告無擇殊不知所以獲戾於神豈神以朝廷謫無
擇之身尚存餘責而神責之乎不然何當雨而不雨使
千里之内戴目而望膚寸之雲以雨其田疇心憂且悲
將繼之血無擇儻無罪而神責之不明有罪而移其責
於民不仁不明不仁虧神之徳其作霖雨以活百姓之
命厥或後時雖雨無益也尚饗
　　　謝雨祝文
無擇謹以清酌庶饈之奠敢昭告於仰山之神嵗比不
登民饑已甚公私匱乏不堪其憂田農之家往往舉息
錢以市種與牛乃克播種苟嘉榖未秀而膏澤斯愆則
西成何望焉無擇不忍見此民將轉死於溝壑遂有禱
於神䝉神哀之雨以時降闔境之内靡不霑足惟神之
徳大不可酬非薦至誠㒺以為報神其有終厥恵無毁
於成使民感神之徳於無窮豈不休哉尚饗
　　　秋祭祝文
無擇謹以清酌庶羞之奠敢昭告於仰山之神嵗云秋
矣百榖用成俾民小康乃神之賜恭修時祭是謂報功
神其永芘吾民食於兹土不已尚饗
　　　春祭祝文
無擇謹以清酌庶羞之奠敢昭告於仰山之神月旅仲
春農務東作百姓有倉箱之望三時無風雨之愆繄神
降康俾民䝉福嚴伸時祭其鑒至誠尚饗
　　　祭韓文公祝文
　　　皇祐五年十一月初一日築韓文公祠堂落成
　　　以文安謝
嗟乎公之文章日光玉潔可學而式公之聞望太山北
斗可仰而尊公之篤道自比孟軻可從而信公之經學
為諸儒倡可從而效至於排闢浮圖力抵萬乗先謫於
潮旋移於袁遺愛弗冺邦人是思去古雖邈其風猶在
無擇偶以罪譴出守於斯遐想英風築宫以祠乃繪盧
鄭暨公門人賢若湜翶並列從祀比至落成為文以告
諒云英爽其鑒於茲尚饗
　　　祭鄭都官祝文
　　　至和元年十二月初五日迺建鄭都官郎中墳
　　　亭神像落成之後以文安謝
無擇兹以備員出守此土固當首尊文行以勵邦俗則
搜訪前賢遺跡詎可後歟於是閱唐人登科記則知公
之名有素觀郡庠雲臺編則知公之詩有體得佳城之
故阡則知公之跡可仰故卜以吉日構以墳宇繪以亭
像敬率郡僚以文告焉嗚呼公之生也其亦人中之龍
也而亡也其亦星辰山嶽之歸也則夫所以修完墓宇
者繄欲勵此邦之俗而俾後進之有所繼也區區之文
靈其鑒焉尚饗
　　　鼎州桃源觀題名
　　　皇祐四年正月自廣東憲徙為湖北提刑七月
　　　奉詔改廣東轉運使
予按部辰陽往來再經桃源觀時皇祐四年秋七月已
酉壬戌范陽祖無擇題(親書刻於觀中/瞿仙菴碑隂)
　　　堵田仰山新廟題名
　　　自廣南東路轉運使以太常博士直集賢院移
　　　知袁州皇祐五年六月五日到任至和二年十
　　　二月十三日尚書比部郎中翁及替罷
范陽祖無擇准制祭仰山神東平費式江夏黄本南陽
白文清洛陽林觀盱江李泰伯滎陽潘及甫河東栁淇
偕行至和元年夏四月庚戌淇書(刻石立於殿/下饗亭前)
　　　謝到任表
　　　元豐六年神宗召起龍學典藩
臣無擇言昨奉勑命差臣知光州已於今月二十六日
到任交割管幹訖者受命以還視事伊始戴恩懐懼撫
已震驚臣無擇申謝伏念臣世系單微天姿謭薄偶縁
尺寸之技誤塵甲乙之科遂自下陳寖階近侍嵗月溢
久功效蔑聞夙夜勤勞過咎深積果人言之是速在吏
議以何逃流竄累年飄泊散地俯臨晩節仰被洪私復
叨守土之榮實出逢辰之幸兹蓋伏遇皇帝陛下堯仁
衞覆舜智無為憫臣少被於搜揚察臣老流於裔荒逺
從謫籍復置列藩臣敢不捫心省過刻骨去非誓殚犬
馬之疲勞免擠溝壑之玷辱庶逃後悔尚蓋前愆臣無
任(云云/)
　
　
　
　
　
　
　龍學文集巻十
欽定四庫全書
　龍學文集巻十一
　　名臣賢士詩一十六首附
　　　司馬温公送龍學守陜(狀元吕榛榜龍學第/三名温公第六名)
聲教空岩穴夫君集帝庭辭華動丹扆光價塞青冥峻
徳争推轂榮塗易建瓴陸離寒水玉磊落曙天星得䘮
誰先識艱虞困屢經蹉跎渥洼足漂泊鳯凰翎粉署疎
恩紀甘棠寄典型仁風思布濩疲俗待綏寜賤子良多
媿餘光每乞靈題名聯土版占籍備民丁種種顛毛白
蕭蕭壟柏青陌頭瞻皂蓋獨立涕飄零
　　　梅聖俞再詠送龍學赴陜府
古來分陕重猶有召公棠此樹且能久後人宜不忘君
從金馬去郡在鐵牛傍山色臨闗險河聲出地長尊無
空美酒魚必薦嘉魴天子憂民切行當務勸桑
　　　王荆公和龍學登紫微閣(同為知制/誥臣日)
漠漠秋隂護掖垣青雲只在兩楹間宫樓唱罷雞人逺
門闕朝歸虎士閒華蓋北瞻天帝座蓬莱東想道家山
却愁久此隨諸彦文采初無豹一斑
　　　又
掖門相對敞銅鐶䡾䡾飛甍在兩間潤色平生知地禁
登臨此日媿身閒浮雲倒影移窓隙落木回飇動屋山
忽憶初來秋向早紫微花㸃緑苔斑
　　　梅聖俞送龍學北使
燕山常苦寒漢使涉靈臘路長人馬愁風急沙霰雜宿
造穹廬閧行逢獵騎合獻鮮秃髮馳問驛華言答每食
氷生盤欲飲酒凍榼見其君長時國禮何勤納中朝厚
仁恩四海望閶闔乃知日月光照必蠻夷匝歸来易輕
裘賜對延英閣
　　　司馬温公晩春病起詩呈龍學
風日正和柔身輕喜病瘳嬾抛殘蠧簡暖脫敝貂裘值
客開青眼逢花忘白頭家家好春色何日可同遊
　　　朝議大夫上柱國致仕張徽聞龍學平昔曽逰
　　　潁川西湖有詩以寄之
河勢横斜帶地形碧油具斾昔常經驛名未改風塵黑
碑字猶存雨蘚青薦福(寺/名)園林僧杳𣺌擷芳(亭/名)州渚妓
娉婷汝南一值賢人降分野於今占徳星
　　　張徽又送龍學和寄王元之郎中詩(是時龍學/在西京)
未持雙節去朝元玉陛猶虚侍從班龜洛舊逰天直上
雞林新句海中間品流有日歸陶冶隠逸無時奉宴閑
鶴馭仙遊何處所軒皇冠劍在橋山
　　　司馬温公送龍學分司西京御史臺
人生榮與辱百變似浮雲自有窮通定徒勞得䘮分消
愁惟有酒娱意莫如文方丈常蕭散其餘何足云
　　　康節先生邵雍字堯夫和龍學詩(是時龍學/知開封府)
吾家職分是雲山不見雲山不解顔遊興亦難分日限
夢魂都不到人間煙嵐欲極無涯樂軒冕何甞有暫閑
洛社交朋屢思約幾時曽得略依攀
　　　邵康節又謝龍學詩(時在/西京)
恩深骨髓為慈親義重邱山是故人歸過洛陽舊遊地
白雲收得薜蘿身
　　　又寄龍學詩
三十年交舊相逢久白頭海壖曽共飲洛社又同遊脫
屣風波地開懐松桂秋兩眉從此後應不著閒愁
　　　曹司勲詩呈恩府龍學
　　　　曹公諱輔字子方登嘉祐八年乙科官至朝
　　　　奉郎守司勲郎中號静常先生龍學出鎮杭
　　　　州日司勲為杭州司法嘗舉之
此生飄泊住乾坤南北東西豈更論萬里欲封防墓土
十年重到李膺門少驚人事時千變盡付羇愁酒一尊
主上思賢厚風俗如公終未老邱園
　　　盱江李泰伯題袁州東湖呈龍學
萬象城東雅入詩半湖雲靄巻殘暉老龍惜雨慵離蟄
幽鷺逢人慣不飛岸僻自宜安釣石波清誰礙濯塵衣
使君公退便遊此却恐吾皇急詔歸
　　　再呈
郡藏好景有東湖誰道蓬莱逺無路水底芙蓉謾託根
争如岸上甘棠樹客來坐見碧波中魚跳潑刺頳尾露
下釣不及吕尚賢明月清風又歸去
　　　李泰伯寄龍學
衆人皆鋭進唯我復幽居慮逺夢多亂身閒氣不舒干
求非禄位好尚豈詩書日夜又日夜霜寒鬚髮疎
　
　
　
　
　
　
　
　
　龍學文集巻十一
欽定四庫全書
　龍學文集巻十二
　　名臣賢士文九篇附
　　　歐陽文忠公回答龍學手書
　　　　龍學未第時發書求教差人詣洪州投下文
　　　　忠公時為職官次年龍學第三名及第
修啟人至䝉示書一通并詩賦雜文兩䇿諭之曰一覽
以為何如某既陋不足以辱好學者之問又某少賤而
長窮其素所為未有足稱以取信於人亦甞有人問者
以不足問之愚而未甞答人之問足下卒然及之是以
媿懼不知所言雖然不逺數百里走使者以及門意厚
禮勤何敢不報某聞古之學者必嚴其師師嚴然後道
尊道尊然後篤敬篤敬然後能自守能自守然後果於
用果於用然後不畏而不遷三代之衰學校廢至兩漢
師道尚存故其學者各守其經以自用是以漢之政理
文章與其當時之事後世莫及者其所從來深矣後世
師法漸壊而今世無則學者不尊嚴故自輕其道輕之
則不能至不至則不能篤信信不篤則不知所守守不
固則有所畏而物可移是故學者惟俯仰徇時以希禄
利為急至於忘本趨末流而不返夫以不信不固之心
守不至之學雖欲果於自用莫知其所以用之之道又
况有利禄之誘刑禍之懼以遷之哉此足下所謂志古
知道之士世所鮮而未有合者由此也足下所謂文用
意甚髙卓然有不顧世俗之心直欲自到於古人今世
之人用心如足下者有幾士則鄉曲之中能為足下之
師者謂誰交遊之間能發足下之議論者謂誰足下之
言髙趣逺好善竊惟足下之交遊能為足下稱才譽美
者不少今皆捨之逺而見及乃知足下是欲求其不至
此古之君子之用心也是以言之不敢隱夫世無師矣
學者當師經師經必先求其意意得則心定心定則道
純道純則充於中者實中充實則發為文章輝光施於
世者果致三代兩漢之學不過此也足下患世未有合
者而不棄其愚將某以為合故敢道此未知於足下之
意合否
　　　歐陽文忠公又手書上龍學
修啟自擇之使還未甞一得欵奉書局之㑹幸出偶爾
遂成鄙句兼邀坐客同賦雖老拙非工而諸君盛作亦
聊記一時之事謹以附逓致誠當擇之西行猶在齋禁
不得瞻䎸實深為恨暑熱道路不審台候如何惟冀以
時自愛
　　　王荆公手書上龍學求教
治教政令聖人之所謂文也書之䇿引而被之天下之
民一也聖人之於道也蓋心得之作而為治教政令也
則有本末先後權勢制義而一之於極其書之䇿也則
道其然而已矣彼陋者不然一適焉一否焉非流焉則
泥非過焉則不至甚者置其本求之末當後者反先之
無一焉不誖於極彼其於道也非心得之也其書之䇿
也獨能不誖耶故書之䇿而善引而被之天下之民反
不善焉無矣二帝三王引而被之天下之民而善者也
孔子孟子書之策而善者也皆聖人也易地則皆然某
生十年而學十四年矣聖人之所謂文者私有意也書
之䇿則未也間或悱然動於事而出於詞以警戒躬若
施於朋友褊迫陋庳非敢謂之文也乃者執事欲收而
教之使獻焉雖自知明敢自蓋耶請書所為書序原說
若干篇因叙所聞與所志獻左右惟賜覽觀焉
　　　王荆公又手書回答龍學
早學未成而仕仕又不能俛仰以赴時事之㑹居非其
好仕非其事又不能逺引以避小人之謗讒此其所以
為不肖而得罪於君子者而足下之所知也往者足下
遽不棄絶手書勤勤尚告以其所不及幸甚幸甚顧私
心尚有欲言未知可否試甞言之某甞以謂古者至治
之世然後備禮而致刑不備禮之世非無禮也有所不
備耳故致刑之世非無刑也有所不致耳故某於江東
得吏之大罪有所不治而其小罪不知者以謂好伺人
之小過以為明知者又以為不果乎除惡然後恕者不
資此以為告乃某異於此以為方今之理勢未可以致
刑致刑則刑重矣而所治者少不致刑則刑輕矣而治
者多理勢固然也一路數千里之間吏方苟簡自然狃
於養交取容之俗而吾之治者五人小者罰金大者才
絀一官而豈足以多乎工尹商陽非嗜殺人者猶殺三
人而止以為不如是不足以反命某之事不幸而類此
若夫為此紛紛而無與於道之廢興則既亦知之矣抑
所謂君子之仕行其義者切有意焉足下以為如何自
江東日得毁於流俗之士頃吾心未甞為之變則吾之
所存固無以媚斯世而不能合乎流俗也及吾朋友亦
以為言然後怵然自疑且有自悔之心徐自反念古者
一道徳以同天下之俗士之有為於世也人無異論今
家異道人殊徳又以愛憎喜怒變事實而傳之則吾友
庸詎非得於人之異論變事實之傳而後疑我之言乎
况足下知我深愛我厚吾之所以日夜向往而不忘者
安得不甞試言吾之所自為以兾足下之察我乎使吾
自為如此而可以無非固大善即足下尚有以告我使
釋然知其所以為罪雖吾往者已不及尚可以為來者
之戒幸留意之報我以無忽
　　　鄭内翰獬行應奉山陵加食邑恩告詞(龍學知/鄭州時)
英考皇帝馭飛龍以昇真藏衣冠乎橋下萬國攬涕竭
蹶以趨事而一二藩輔之臣實奮厥績予嘉爾勞茲有
優數龍圖閣學士左諫議大夫知鄭州祖無擇老於辭
學將之以仁厚而擁節圖申率其所部合力以赴功米
鹽精密無所漏遺廟祔已安宜疇慶典増國舊封行之
真食以庸制禄兹非懋賞之公乎
　　　李泰伯寄龍學長篇(是時龍學/為秘丞)
我本山中人好尚與衆異平生重交遊所得固無幾昨
者應茂才西行覷朝美時當慶歴初選舉實多士茫茫
帝王州栖栖逺行子擕錢賃破屋乞火蒸陳米鞍馬到
即賣僮僕癡難使有時造公卿努力向㕓市數步則一
歇長吁乃能起衣冠信質野言語欠婉媚閽人顧之笑
將命見而避往往得所請蹌蹌向前跪何能剖懐抱浪
自慕尊貴貴人如天神喘息生雲氣野夫等麋鹿芻豢
非所冀歸来坐空牕惆悵久不睡塵埃滿鬚鬢息惡入
口鼻業已辭吾親中道豈可廢黽勉待報聞愁憂遂經
嵗二年正月晦閑房適假寐有奴來啄門手披(上/聲)擇之
刺承命驚下牀赤脚誤穿履從來未識面只是聞髙第
名顯官且達見我當何為再拜謹就席熟視知可畏昂
昂貌甚古崖石掀氛翳渾渾氣甚和璞玉無芒銳髙談
貫先哲雅意在兹世昔人相遇間一言猶合契今吾於
擇之寜假再三計自此君往還中心蔑疑貳如熱息廣
厦如飢享盛饋君授南康守維舟蔡河涘我館汴之隂
前去路則邇時時結帽帶踽踽尋英軌衆人驕綺羅相
對紉蘭芷朱絃自三歎笑殺彼鄭衛王命有期日都門
一反袂君行劇鴻軒我處近匏繫曠日及孟秋皇慈始
收試崇崇九門開竊竊三舘秘主司隔簾幃欲望不可
跂中貴當棖闑蒐索徧靴底呼名授之坐敗席鋪冷地
健兒值我前武怒足防備少小學賢能謂可當賓禮一
朝在檻穽兩目俱盼眙捉筆析所問移時數千字讀書
取大者纖悉或靡記炙背雖自竒寜當至尊意龍馬騰
天衢駑駘合羞死量才與揣命坦蕩更何事振衣托歸
舟河流迅弧矢淮清江且平踰月在枕几及過廬山南
聞君初布治船檣既入岸馬首已來暨招我到府署相
見共欣喜嫩橘摘千苞肥魚斫千尾蕭晨徹骨清佳景
邀人醉髙㑹雖暫歡故園當速至草草成別愁悠悠渡
湖水是時東方曙俄然北風厲陽鳥畏威逃江神以儒
戯氣象斗不同波濤大可悸長帆張欲裂孤舟蕩無倚
或從玉井出或自銀山墜篙工斂手立脈脈無窮淚從
者閉目坐嗟嗟不敢視我時撫杖歌分作長江鬼所悵
生劬勞不孝而已矣禍福果無幾險難行可弭脫身得
平康引領望鄉里厥後過渶日幸得見桑梓入門何怡
怡饌具有甘㫖稚女能紉針驕兒徧生齒芟除閒草莱
疏通舊沼沚吾廬可終焉生計由此始郡守方仁賢學
宫盛修理踵門致勤恪命我談經藝麻衣何紛紛鄉人
子若弟不惟務章句所欲與禮義施為有本末動静有
綱紀蚤與雞同覺夜與月相值孶孳忘飲食斷斷在文
史持附南康書或逢北來使尺素雖滿前話言難到耳
殆及三年冬聞君受朝寄名稱按刑獄勢可平寛滯故
人漸大任賤子差自慰軒車自已逺翰墨益難致薄命
良可傷降灾渾未巳是年之季冬舉家纒疫癘老母尚
委頓微能葢螻蟻形骸非我有魂魄與心離權柄在鬼
物功力非服氣曉突誰能炊午闗猶未啟荏苒再間月
幸㑹天不棄春風動枯槁甘雨洗根柢行行夏交秋吉
微凶不替髙堂何戚戚疾病日攅萃一夕脾臟間發泄
不復止詰朝問無言目瞑口齒閉號呶諸兒孫雜沓大
鼎沸嗟哉當彼時誠恐弗可諱醫師相急熱巫覡兩經
緯藥草極酸辛法術殫怪詭薄暮乃復蘇踰旬僅知味
方兹戀庭幃旋已對獄吏試言其所由内省亦無愧有
人同州閭發跡自徒𨽻竊彼儒衣裳曽亡小材技突如
㳺京邑欲以干明睿朝家焉可欺羇旅謀自濟乃造黄
紙書便取青袍衣乗船歸南方斂板謁當位自言章奏
竒因藉官宦勢詔文降自中宰府不預議既然能占天
且曰善興利江淮一經過郡府十不啻到處争逢迎莫
能思處置轉運苦愛竒得之如國器故使按坑冶庶可
長才智小人靡忖度假寵愈放肆行符索吏卒圈印發
傳逓閭閻望塵拜州縣從風靡遮道結繒綵鋪筵塞珠
翠車騎前後呵給使數百指何者為典刑爾獨誇爪觜
在昔秦無人繞朝贈之䇿繄我非聾瞽碌碌寜不恥作
書貽諫官姦詐患不細有詔令逮捕按驗取真偽是夫
知計窮誣我以罪戾上官猶眩我準例皆拘繫幽幽圄
犴中憤憤争競裏周旋二千日乃克見巧慧畫地尚不
入叢棘曷可寘惟兹謝吾母幾不全髮體教道亦難行
凡庸豈同志吁哉養英才徒以釣積毁箧書歸敝廬庠
門任蕪穢去年仲夏後盛暑若火熾郊園有餘爽蔬果
聊可嗜時復觀田疇畢力奉耘耔人生俱飽煖此外皆
淫侈思非一日塗欲去無雙翅俄聞遷黄州又說丁喪
制古來聖與賢誰不遭醜詆蜀日駭狗犬夏鼎愁魑魅
人夀有短長孝子謾憂思滅性經所貶節哀禮為是矧
夫王佐才簡在唐虞際揚名以顯親報徳豈不諱加飯
苟如願蒼生猶有恃適時匪我長才朽乃所擬道義果
弗充富貴反為累回憲本無官桀紂焉得比俗子但相
非吾心已居易近者遊葛陂念君在襄枲作詩布幽懐
讀之勿嗤鄙
　　　龍學修袁州學記
　　　　本朝慶歴中詔天下郡縣興崇學校皇祐五
　　　　年龍學自廣南東路轉運使移典袁州下車
　　　　之初迺議改學次年至和甲子學成盱江李
　　　　泰伯撰記刻石以識其事京兆章友直篆額
　　　　河東栁淇書世號三絶熙寜元豐間館閣第
　　　　天下學記以袁州為冠
皇帝二十有三年制詔州縣立學惟時守令有哲有愚
有屈力單慮祗順徳意有假官僭師苟具文書或連數
城亡絃誦聲倡而不和教尼不行三十有二年范陽祖
君無擇知袁州始至進諸生知學官闗狀大懼人材放
失儒教濶疎亡以稱上㫖通判潁川陳君侁聞而是之
議以克合相舊夫子廟陿隘不足改為乃營治之東厥
土燥剛厥位面陽厥材孔良殿堂門廡黝堊丹漆舉以
法故生師有舍庖廩有次百爾器備並手偕作工善吏
勤晨夜展力越明年成舍菜且有日盱江李構諗於衆
曰惟四代之學考諸經可見已秦以山西鏖六國欲帝
萬世劉氏一呼而闗門不守武夫健將賣降恐後何耶
詩書之道廢人惟見利而不聞義焉耳孝武乘豐富世
祖出戎行皆孳孳學術俗化之厚延於靈獻草茅危言
者折首而不悔功烈震主者聞命而釋兵羣雄相視不
敢去臣位尚數十年教道之結人心如此今代遭聖神
爾袁得賢君俾爾由庠序踐古人之迹天下治則譚禮
樂以陶吾民一有不幸猶當仗大節為臣死忠為子死
孝使人有所賴且有所法是惟朝廷教學之意若其弄
筆以徼利達而已豈徒二三子之羞抑為國者之憂此
年實至和甲午夏五月甲子記
　　　袁州教授童宗說字夢弼春祭祖龍學
　　　　龍學祠元在州學右亷之前郡庠時祀之偶
　　　　坐而配饗者通判陳君侁也
維紹興二十九年嵗次己夘三月丙辰朔十有一日丙
寅迪功郎充袁州州學教授童宗說謹率在學諸生以
清酌庶羞之奠祭於前太守龍學祖公之靈惟公學為
儒宗政為吏師所居民富所去見思皇祐五年來刺是
州蜀有文翁閩有常袞千載相望壅培道本迺築新宫
祠韓退之山斗昭掲俾民不迷乃設經帷延李泰伯勒
記在堂其光有赫乃修賢墓表鄭都官忠厚之教如珠
在盤乃開東湖立亷遜亭(遜亦/作巽)造次顛沛率人以誠既
作泮宫既多受祉報政還朝潤澤豐美遺愛迄今百有
七年所憩所茇甘棠在焉士民思公若慈父母雨露既
濡選牲為酒僕沗教官再拜祠下薦以馨香配以別駕
公兮少留猿春鶴秋無我斁遺此邦是庥尚饗
　　　張尚書字定叟重修袁州州學舍菜祭祖龍學
　　　　尚書移其祠在州學講堂之西郡庠亦繪尚
　　　　書生祠與龍學祠堂俱焉(學正孫/謹代作)
維淳熙五年嵗次戊戌冬十有一月庚申朔初二日辛
酉通直郎權發遣袁州軍州事兼管内勸農營田事張
杓謹以清酌庶羞之奠敢昭告於建學太守龍學祖公
之靈惟公涖政詳明富學粹深皇祐五年来自禁林環
瞻學宫地隘於偏至和甲午乃克定遷生徒居西祀官
其東殿堂門廡屹然邃崇歴載深逺圯陋勿治代或更
制寖違雅規士莫振耀喟然永歎豈無伊人孰意在泮
杓視事三日肅躬祗謁顧視迫陿惕汗背浹迺議經制
一新輪奐緬想遐風頓還舊觀工既畢事禮嚴舍菜載
繪遺像雍穆如對迺立公祠迺頌公徳邦人之思是儀
是則由今視古忝繼邦紱作新斯堂以詠所茇率僚告
成諸生在庭酧以清酌薦以惟馨公靈所之星辰河嶽
願言來燕以開後覺尚饗
　
　
　
　
　
　
　
　
　
　
　
　
　龍學文集巻十二
欽定四庫全書
　龍學文集巻十三
　　家集
　　　祖仙傳　華山鄭隱撰
祖㞯字景山別字伯髙其先深州安平人父諱仲儁任
許州觀察判官在職有能名開寳中太祖召拜右補闕
通判成都府知賀州廣南轉運使久之以疾免居於許
㞯㓜喪母哀毁過於成人年十三讀書尤嗜易與莊子
及長徧覽劉向列仙傳葛洪神仙傳陶隱居真誥超然
有出塵之志乃白所親願不婚娶補闕卒㞯哭泣晝夜
不絶聲水漿不入口者七日親友强以淖糜乃不滅性
服除舉進士不利於春官氏一日有白衣書生詣之㞯
與語儒學之事相得甚歡終夜不寐他日復来書生謂
㞯曰觀子神氣秀異可以絶風塵凌煙霞無矻矻於儒
學當思脫世俗之累為佳㞯曰少有志焉病未能也今
日之遇先生非天之所啟耶書生曰子能從我遊乎㞯
曰父母既棄養矣内無妻孥之累何往而不可書生亦
未之信也言訖輒去或經旬或踰月一來㞯事之彌謹
書生屢與之期屺未嘗愆素書生見而益喜且曰神仙
惟有志者可學子能如此可以學矣㞯問書生曰先生
何居乎書生曰我所居非逺又問果何處曰王屋山㞯
初得辟榖之術不食者三年聰明强記日甚一日顔貌
潤澤見者異之後與書生偕入王屋山居數年從兄岳
通判河南府㑹王屋縣宰與補闕有舊因託訪之延致
公館見岳曲盡兄事之禮贈以衣服等物止取浄巾一
條餘悉不受每宴坐静室終日不語好為五言詩多述
神仙事巳而輒焚稿或問山中何以度日但笑而不答
住幾月不粒食惟日飲醇酒數升而已時岳方出㞯謂
門人令狐圓曰兄非晩當有内艱吾不可久處此今往
矣寄語吾兄善事太夫人無以弟為念纔三月岳果丁
母憂既去乃入華山時時有人見於懸崖峭壁之間如
履平地少年追躡不及逺而望之見其入石室中比至
其處則與石室俱不見矣景徳初成都道士謝又𤣥遇
於峩嵋山下又𤣥善飲酒㞯相與詣酒家飲七日不歇
又𤣥極困憊㞯略不霑醉吟嘯自若俄覺異香氤氲襲
人遂探懐中出一物如碧玻瓈其大如橘以授酒保揮
手謂又𤣥曰爾其往哉吾亦逝矣又𤣥將別再三問㞯
名氏答曰吾祖伯高也俱出酒家行十數步又𤣥回首
已失之山下之人謂之祖仙後莫知其所終
　　　熙寜元年春三月從孫無擇立石
　　　跋一
予甞讀九天生神章迺知為仙之道豈易然乎或名在
僊籍或骨象合仙或轉輪終歸仙道其致一也要在養
其氣存其神保其命固其根世人不知此故中道夭亡
深可憐者祖公宿種善根長而不娶又神氣秀異有志
於道豈骨象合仙者乎書生異人也故與同隠王屋山
絶風塵凌烟霞後入華山時時有人見於懸崕絶壁間
如履平地非神存而全者能若是耶予老矣每覽真誥
及神仙事跡未甞不掩巻興歎但骨凡氣濁莫能繼踵
於前人所可喜者比遂退伏得放浪於山水間採芝餌
术以終天年亦無憾矣將仕郎祖護以高祖石刻示余
丐跋其後故書其略云時紹興癸丑季秋二十四楚山
道人蘇覺尹道書(川中蘓運使是也將仕是資州朝議/大夫祖徳恭之子㞯乃䕶之髙祖也)
　　　跋二
祖伯高少有超然出塵之志長與異人書生遊已而仙
去後從孫龍學公紀其本末刋諸堅珉以傳不朽今夢
傳宣教伯髙從曽孫也逺示傳刻俾跋於後披巻仍覽
賢師蘇公先生題字歴陳為仙之道蓋亦盡矣濯晩生
後進性資凡陋徒仰祖仙之清風欽詠蘇公之辭翰又
安敢形容其萬一哉紹興癸丑初冬二十有五日雒陽
王濯再拜書(夢傳䕶之字/也别字吉於)
　　　跋三
世之譏學仙者以為繋風捕影是徒斥其末而不究其
本矣文成五利少君欒大矯誣怪誕者此固有之廣成
安期赤松羡門飛升延永者果可謂之無耶故瀨鄉記
記得仙之法凡三十六㑹真記論成道之門總二十五
顧性質學術積累功行如何耳孰謂仙不可致歟祖仙
傳懿行炳然固有明證足以間執譏議者之口俾世之
人洞然弗疑龍學祖公以其傳而刻之金石闡耀逺祖
之景鑠功亦懋矣紹興乙夘三月二十四日祥符李平
仲題
　　　跋四
葛稚川著内篇論神仙事甚詳其門人滕升問曰先生
云仙化可得不死可學古之得仙者豈有其人乎遂歴
叙數十百人為之傳以告之則神仙之有無固不可以
臆度也觀祖伯髙與異人逰且謂其神氣秀異可以絶
風塵凌烟霞其後卒以仙去此嵇叔夜所謂特受異氣
禀之自然非積學所能及者秦皇漢武終身求之而不
得又吾儒力詆其說有繫風捕影之誚皆中庸之論愚
於祖仙蓋有感也鄉人秋卿同官昌元乃伯髙裔孫暇
日以龍圖公所書傳見示因識其末紹興己未二月中
澣日河南席登(䕶為昌州/司理日)
　　　跋五
道家言比干曽參並為仙官故知忠臣孝子誠貫天地
必享不亡之夀彼專以煉形服氣經伸之術求出世者
亦勞甚哉祖仙傳載其童子時居䘮為聞孝至七日不
勺飲又以事親勉其兄龍圖公泰山先生之門人故其
所立石有補於世教海陵查籥元章書(荆南查運/使是也)
　　　跋六
世以儒道釋為三門殊不知仁義清浄圓覺其歸於一
揆特其所入之異耳觀祖伯高天性孝悌神氣絶塵盖
其根器深逺心與天遊故能躡虚超詣如此彼黄冠方
士朝夕整衣焚香區區於散藥書符呼吸吐納而流浪
於利欲者乃曰我欲學仙吾不信也紹興丙子三月十
二日莒山續觱宜都燕居軒書(續吏部是也甞帥京南/後為茶馬都大乃荆甫)
(狄宻學之婿與祖/䕶夢傳為連袵)
　　　跋七
白居易有言以儒飭身以道養夀誠哉是言也祖伯髙
㓜嗜儒學及長脫俗遂為神仙中人飭身養夀始終如
此居易之言伯髙其得之淳熙丙申正月十七日高平
范炳文晦叔書
　　　跋八
安陸連􁁊恭檻淳熙三年季夏朔(連邵州是也安州應/山縣人顯謨閣學南)
(夫之子庶之姪孫庶字君錫昔日/龍學與歐陽㕘政甞用薦舉焉)
　　　跋九
祖氏素稱名族代生偉人至於君則為列仙盖其積徳
有自來矣夫傲睨烟霞粃糠萬化夐閱千載猶一朝夕
此豈今日慕仙者所可得夢見哉伯玉自清溪載葉山
隠者所作傳来三復舊刻不能釋手俯愧塵滯感嘆交
作淳熙六年八月一日東萊蔡武子書於江陵城西羅
臺僧舍(伯玉奎之字也資州朝議之孫行之/族弟也其奎之諸子今居荆南清溪)
　龍學文集巻十三
欽定四庫全書
　龍學文集巻十四
　　家集
　　　狀元紫微始末
公諱士衡字平叔侍郎第四子十八歳殿試狀元及第
因有官移為第二人是時試清明象天賦明徴定保詩
盛徳大業論祥符九年也尚書李宗訥之壻後娶太師
向文簡敏中之孫女唱名日文簡在殿上拜謝歴祕書
省校書郎户吏二部郎中右正言直集賢院同修起居
注右司諌同提舉在京諸司庫務司文簡薨恩及外族
例加一官特授起居舍人晏殊行制詞有告存焉録之
於後天禧四年八月除知制誥乾興元年七月出知吉
州任滿歸京天聖中奏勑撰向文簡神道碑銘卒享年
三十六有西齋話記一冊姪孫徳恭任資州太守日嘗
題跋云每覽叔祖話記乃見編次有序記述甚詳其間
告戒亦有深意使人讀之當銘佩其言不可遺也書於
資中郡舍坐嘯堂時建炎二年八月初四日也其餘所
作之文遭兵革散失而僅存一二今編而次之略見其
大概云
　　　起居舍人告詞
勑故左僕射兼門下侍郎平章事向敏中孫女婿朝散
大夫行右司諫直集賢院同修起居注同提舉在京諸
司庫務司上輕車都尉祖士衡早以儁名擢於上第工
文合雅繕學宗經登冊府以紬書佐地官而治賦亟升
華貫綽著時才眷吾輔臣惟爾外族奄兹淪謝増用憫
傷爰降寵榮及其姻屬特遷史秩無忘欽承可特授行
起居舍人時尚書户部員外郎知制誥太子舍人臣晏
殊行天禧四年四月日下
　　　紫微撰西齋話記共三十五事
蔡州褒信縣有文秀才者名宏惟夫婦同處不知其甲
　　　子耆舊見之約八九十年矣容貌常若五十歳
　　　人去邑城十數里有田百餘畝嵗自耕耘力不
　　　懈凡春秋田率只種一色是嵗所種之田例必
　　　倍熟凶年亦獨有收而多辟榖嵗之所得常募
　　　里中尤貧乏者輦負就寄其家約日與之饘粥
　　　之費以充傭直鄉人服其義弗之欺也久之又
　　　遷一處凡遷數四即並盡矣來嵗復如之未甞
　　　言事未甞干人或有疑其有道術輒哀祈之者
　　　乃遷避遁逃或旬月或經嵗不可見矣大中祥
　　　符初今太府少卿蔡汶典郡下車之日首命牙
　　　校邀之言前守眉州遇青城隠者託以達信堅
　　　為牙校所迫不得已偕至郡齋每行必杖䇿先
　　　其牙校牙校鞭馬逐之不能及相去常百步許
　　　蔡卿盡禮迎佇略無留意咨以化民之道修身
　　　之術對曰六籍載之備矣外復何求承間訪以
　　　黄白之術笑而不答數日求去蔡卿欲厚遺之
　　　悉無所受既歸故居語其隣黨曰吾將逺逰亦
　　　未期回日幸各自努力也一日挈其妻潛去於
　　　今莫知所適耳
太平興國中相國清河張公齊賢為江南轉運副使河
　　　南向公敏中通判吉州有水軍小校彭仲𤣥者
　　　善袁許之術言二人皆當位極人臣富貴而復
　　　夀考張先升而不久其位向次得而最耐後向
　　　比之張官較一資夀少一嵗既而二公果相繼
　　　登庸張終於司空致仕年七十三向以左揆終
　　　於相位年七十二
國史補云蜀人織錦初成必濯於江然後文采煥然今
　　　則不然矣未知何以言之
翰林李學士宗諤休澣與子弟家讌有太常丞劉仲宣
　　　是日與㑹酒酣因探題聮句或徴故事為令以
　　　俗語捉對李氏諸子中昭述者時年十數嵗飲
　　　酒先􁊭顔而劉丞思若抽軋每徴故頗有難色
　　　偶顧昭述欣然得句云三杯酒後眼睛赤述應
　　　聲答曰一度令來唇口青
太祖之御極也忠懿王錢俶親奉職貢以修藩臣之禮
　　　禮成辭歸面叙感遇俯伏流涕且曰願子子孫
　　　孫盡忠盡孝太祖曰但盡我一世盡爾一世子
　　　孫亦非爾所可及也
予姑程氏孀居誓志擕其孤幼來依先大夫淳化中先
　　　大夫任通判河南府姑甞染疾沉劇久之方愈
　　　忽夢有力士數十持符扣門追攝甚急將行十
　　　許里至一大城入府署中見一尊官據案決事
　　　左右侍從甚嚴肅尊官云此人且去命授與白
　　　絲一結令日數一莖數盡即來至咸平三年先
　　　大夫棄養予奉姑氏寓居蔡下是嵗始復夢向
　　　之力士追攝洎徃見尊官復遣之還一與前無
　　　異而再以絲授之其大一箸許纔踰月而姑淪
　　　逝
祥符乙夘年馬亮侍郎知荆南罷赴闕語朝士云在任
　　　日一日午際有一道流詣郡署求相見閽者以
　　　視事方退請謁非時固留少頃以須府公再出
　　　道流曰固知潭州劉師道學士薦某求見馬侯
　　　劉巳為衡山北門侍郎矣今日禮上某適赴㑹
　　　退而來此閽者方驚訝其言忽失所在
三司林侍郎特言咸平中為殿中丞判户部勾院奉命
　　　京兆府與府公張侍郎(詠時為/户刑部)同定監法張延
　　　於廨舍忽一日絶早相過云夜來夢一大寮經
　　　由召書吏修刺通謁書吏未至亟自染翰洎畢
　　　視之乃誤結銜為禮部尚書凡三易之而皆復
　　　然莫知何祥也後十三載張竟終於大儀
龍圖閣待制李行簡言隴川道士曹若虚者善醫尤得
　　　鍼砭之妙術里有寡婦再適人遇疾且卒經日
　　　而心間尚煖家人因奔詣若虚哀祈一往庶幾
　　　可救若虚既至熟視之且止其哭泣引鍼鍼之
　　　即時而蘇良久乃能語云始都若夢遇故夫相
　　　隨出郭外(故夫姓宋/忘其名)逺歴郊野橋梁復入叢林
　　　草莽輾轉不相捨俄而故夫為一物刺中其足
　　　不能屣歩由是獨行忽若夢覺爾郡人競訪若
　　　虛詢之若虚曰向之所鍼乃黄帝鍼八邪穴也
　　　若虚即今尚藥奉御姚可久之師耳
予先人敝廬占數蔡下郡人有與家兄遊者忽夢有人
　　　自京師至言科塲事其人問祖家二秀士安及
　　　第否答曰已成事人問三秀才士龍及第否曰
　　　滯他不得其人曰滯他不得是何言答曰先食
　　　禄時天禧二年也來春二兄長果䇿名而適拘
　　　選限三兄長不利而歸都不測前夢何謂矣秋
　　　九月予自小諫遷中諫長冬天子有方望之事
　　　得以三兄長之名上奏恩補右職即時受俸乃
　　　思已成事滯不得先食禄之言不差矣
太尉文貞王公左揆文簡向公並久在相位以疾以年
　　　累乞罷退上悉堅不允前後抗章非一至遣中
　　　使傳宣閤門通進司不得受二公表狀君臣終
　　　始恩顧近来罕及也
内殿承制鄧雅前後將命四方自題姓名云登邑誰不
　　　言安牙在左邊郵亭廏置往往有之
户部郎中直集賢院石中立性詼諧累居計省同列多
　　　罹其善謔户部判官上官佖因戲曰石君石君
　　　何人奉奈口何石應聲曰下官口何干上官佖
　　　事又初為禮部郎中謁謝時執時執戲之曰今
　　　為正郎莫須不同自前也石曰某雖塵忝豈可
　　　改常况告勑之内並明言之時執因問告勑内
　　　何言也石曰可授尚書禮部郎中餘如故
孟氏在蜀末年因除夜自書桃版云新年納餘慶嘉節
　　　號長春是嵗果王師受降以吕餘慶知成都長
　　　春即太祖誕節之名也
内臣張繼能頗知書甞總戍兵於靈州屬戎冦圍城經
　　　嵗不解繼能作詩云夜聞塞外鈴聲苦曉聽城
　　　頭角韻哀不是感恩心似鐵何人肯向此中來
金陵瞽者王光贊聞人言音知其貴賤休咎號為王聽
　　　聲太平興國中先大夫為賛善知句容縣時故
　　　㕘政蘇公易簡初命將作監丞倅府事光贊言
　　　蘇公甚貴若年過四十即爵位不可涯也至道
　　　中先大夫為尚書外郎通判淮揚蘇公以春官
　　　貳卿自鄧移陳方年三十九强盛無疾晨接賔
　　　僚方退踣於㕔事之後俄頃不救時十二月矣
　　　前去四十不累旬也因思光贊之言一何神耶
　　　然聞其爾後言事則稍差矣
執金曹翰自方鎮黜居環列甞為言懐詩有曽因國難
　　　頒金甲恥為家貧賣寳刀之句頗為時人所許
亷使錢公若水善知人太尉王公旦始直史館錢已同
　　　知樞密院每見而歎曰王二他日窮極富貴世
　　　無與比翰林學士李宗譯新登第大有聲望皆
　　　謂可繼其先相國之躅錢公云李生文行何官
　　　不作而恐不滿五十嵗咸平中錢為工部侍郎
　　　知開封府李與梁顥趙安仁並命掌誥錢云三
　　　舍人將來皆不及趙其後李梁並終翰林學士
　　　諫議大夫李年四十九惟趙㕘與政事官至右
　　　丞夀六十一
廬山逺師結社之所東林寺有池極大每嵗芙蓉盛開
　　　之際而今之郡人洎隣境士庶以八月一日為
　　　期競集於太平興國觀捨施甚多號為蓮華㑹
　　　而都不霑二林矣主事僧但自以常住飯兩寺
　　　緇褐為逺師作忌日齋爾
大貂武恵曹公彬盛徳殊勲冠於當世而謙退謹静稟
　　　之天資甞因候對處於内殿幕次導從悉屏於
　　　他處蓋畏人知也俄有使臣數人率銜命外方
　　　未甞識公者因搴簾而入一揖而坐各恣談笑
　　　久之問公曰賢甚處得替来公不得已曰青州
　　　得替又曰合入逺近差遣公曰逺近即未知復
　　　曰彼此班行何消藏機應是巳有好勾當處又
　　　曰果然是果然是乃問職位公曰某即樞密使
　　　曹彬也聞之並狼狽奔迸而去曹公未甞形於
　　　言而京師尋悉知之蓋其中自有以語人者
屯田胡員外寂言四十年前有供奉官楊(忘其/名)乃節帥
　　　楊義(所謂楊􁁜/子殿前也)之弟為湘潭巡檢年甚少因至
　　　衡山乗馬入司天帝祠庭又於諸殿焚香不甚
　　　恭肅及出門墜馬而卒後有夜見被甲持戈步
　　　遶繚垣稱為巡山使者今之祭醮衡山者皆設
　　　巡山使者位即其人也
真宗好文嚮學孜孜不倦祥符天禧之際宸章睿藻宣
　　　示臣下者不間於三五日自宰執至貼職於三
　　　館者皆得與賡載刑部員外郎直集賢院梅詢
　　　出為陜西轉運使奉辭之日面奏乞遇有聖製
　　　欲令勾當三館中使劉崇超録本附遞至治所
　　　庶得和進恩㫖從之
祠部江嗣宗郎中為夔州路轉運使奉詔討谿蠻平之
　　　獲先被掠生口千餘人有谷伴舅者江陵松兹
　　　人也始年十歳為蠻人所驅入山洞間見本邑
　　　鄰居夫婦抱一子纔周嵗爾亦在刼中以其夫
　　　婦潛謀遁歸並殞於白刃之下而棄其嬰兒伴
　　　舅即收之而行得在一田斬斫家(蓋其官/號也)充給
　　　使伴舅養視其嬰兒甚至日食以山果或火食
　　　之稍甘脆者出則以布襁負之田氏亦憐之而
　　　不害也凡四歳而挈之以歸得各還其家噫童
　　　子而知為仁義也
㕘政趙侍郎安仁言故兵部員外郎直史館陳充淳化
　　　中甞染疾一日恍惚若夢中被人召至一府署
　　　中云命為山林主者掌世人之先代亡靈久未
　　　生者登㕔據桉僕使吏胥至多簿書委積於階
　　　前充甚駭焉意謂已死矣左右云不妨陽間掌
　　　事但不可洩於人爾因問充之先代何人尚在
　　　此左右曰並已受生又問妻族何人尚在此亦
　　　曰已受生矣因問馬家何人尚在此左右曰有
　　　叔姪數人未得受生充曰何故也答曰為證口
　　　舌事未了馬氏者蓋充之内子前夫之家充固
　　　不知其家世既寤亦不敢言之俄而疾愈因暇
　　　偶與内子言馬家骨肉為事若何答曰亦皆如
　　　常因語其性善惡答曰餘無他但諸子或忿争
　　　即好於星斗下焚香作呪誓充黙然心知乃言
　　　口舌事驗矣充自爾每月率三兩次如夢寐中
　　　至冥間涖職積一歳頗厭怠之且慮久而不祥
　　　乃與親友言之由是不復往矣大中祥符初始
　　　以疾終
㕘政又言應舉時素未甞至中書也而忽夢入一公府
　　　升堂坐而決事迴顧堂後室中有四婦人竝坐
　　　既寤思之都莫曉矣爾後由翰苑叅大政赴本
　　　㕔上事恍然宛同昔嵗之夢而凡四娶焉
狀元梁固予之朋執也天禧丁巳歳三月遇疾而逝予
　　　往弔之有女使如玉者卒然而偃仆於服舍如
　　　中風眩之狀因作靈語如玉吴人而言音酷類
　　　狀元狀元汶上人也且戒家人曰勿用悲啼吾
　　　到此極快樂已與先内翰相見𡨕間喜吾至錫
　　　賜甚頻又得第宅庄田器皿鞍馬僕從近二百
　　　人今為隂山諫議矣汝輩凡上食燒錢須呼隂
　　　山諫議我方領之或遇號哭即言學士恐外人
　　　聞之以為笑也又予與石中立集賢協議於外
　　　將共出俸錢以庀喪事如玉又於室中云可自
　　　貨却馬更家間收拾亦恐得少許國家恩賜足
　　　以了得送𦵏不必更煩祖石二學士也俄而中
　　　使傳宣賻錢百千羊酒等及貨馬自餘家資果
　　　能營辦又曰可掃㕔安椅子劉筠舍人來矣食
　　　頃紫微至又曰後事並託祖學士然正字年小
　　　且與撰遺奏懇切陳乞(正字名述/狀元之弟)亦合得五貫
　　　俸錢且相兼支用因思正字未有料錢若是改
　　　轉太祝奉禮厥俸數亦不同表既上朝㫖與在
　　　京差遣得監鑄䥱務特添支錢五貫文既擇日
　　　小斂家人出銀器數副將置夀木中予以恐人
　　　之所覬覦因撤去之家人並不知矣如玉又曰
　　　祖學士不欲以銀稜椀碟入棺何不換兩三副
　　　素漆器著時俟狀元堂弟名逸㑹塟未至雖闔
　　　棺尚未施釘如玉又曰有一物當面甚為妨礙
　　　啟棺視之乃有贈作綵一束横在面又如玉素
　　　不識書因索茶匣(狀元素好事惟/茶器必自為鑰)起坐自開㸃
　　　啜一甌訖依前封之命筆題署一與狀元同於
　　　今尚在類此之事甚多皆不可測凡三日而愈
　　　若酒醒者自云不記矣
海州觀察推官韓炳言甞為隴州從事㑹知成州屯田
　　　員外郎劉保衡經由召飡不食葷肉因語在郡
　　　日有屠者宰一豕既去毛而舉體有黥俱若人
　　　之文身者衆聚觀之中有一鼓刀之士慘然曰
　　　此某之兄也死且二歳諦視所刻魚龍之狀宛
　　　然及有文字歴歴可騐乃以善價贖而瘞之此
　　　家遂罷其業保衡感是而不御肉
相國上谷冦準始平馮公拯惟不為禮部而皆遍歴吏
　　　兵户刑工部尚書㕘政天水趙公昌言亦不為
　　　禮部而遍歴五行侍郎相國廣平宋公琪自諫
　　　議拜刑部尚書㕘知政事不歴丞郎給舍太原
　　　王公欽若自學士左正言拜諫議㕘知政事貳
　　　卿吕公祐之自右史掌誥拜諫議並不歴郎中
　　　員外中憲趙公安仁自學士工部員外郎拜諫
　　　議㕘知政事内翰梁公顥自司諫掌誥拜諫議
　　　户部使中憲劉公筠自學士兵部員外郎拜諫
　　　議副翰晏公殊自學士户部員外郎拜左庶子
　　　充職並不歴郎中
僧贊寜者頗有學問近代罕有其比著僧史言今之車
　　　駕前中使乗馬擁袍以繡帕覆之者俗指為駕
　　　頭賛寜乃云其中有人王經一部蓋不知而妄
　　　作也此乃大朝㑹時殿中御座爾其形如杌子
予讀髙僧傳有杯渡者不知名氏時人莫測之但見以
　　　木杯渡水因以目之今其傳因事當指名之可
　　　云師或云和尚或以杯渡兩字呼之亦可辨矣
　　　而乃十餘處全只稱度似實单名者此誤為矣
　　　亦猶今之鄙俗有談開元天寳時事指明皇自
　　　稱宗者可絶倒矣
阮都官中度言陳詢為太子中允甞夢人語之曰爾之
　　　官止於此矣既寤甚惡之而不敢泄後遷太常
　　　丞方以語其妻翊日染疾而逝
宋尚書白初為貳卿日甞夢於一水邊見一人立於水
　　　南其人隔水輒拜白曰素不與足下相識何故
　　　下拜對曰無答拜某是將来狀元侍郎即將來
　　　主文也後累年尚書果為侍郎主文以王世則
　　　為狀元及瓊林宴日視之狀貌乃昔夢中所遇
　　　人也因問其方來則曰某湖南人也
王㕘政化基未及第時甞於齋中晝寢甚美忽為䑕囓
　　　其指覺而遂起良乆寢所牆倒自是家中不令
　　　畜猫懼其殺鼠也
古人作詩引用故實或不原其美惡但以一時中的而
　　　巳如李端於郭曖席上賦詩其警句云新開金
　　　埒教調馬舊賜銅山許鑄錢善則善矣而鑄錢
　　　乃比鄧通爾既非令人又非美事何足筭哉大
　　　凡用故事多以事淺語熟更不思究便率爾而
　　　用之往往有悮矣只如李商隱路逢王二十入
　　　翰林詩云定知欲報淮南詔急召王褒入九重
　　　漢武帝以淮南王安屬為諸父善文辭尊重之
　　　每為報書及賜常召司馬相如等視草乃遣褒
　　　是宣帝時人邇者王禹偁作筍詩亦云稚川龍
　　　過頻迴首認得青青數代孫稚川即葛洪之字
　　　投杖化龍乃費長房爾蓋是使葛陂之事此乃
　　　不思之由又孫僅傅巖詩云刑人一旦起幽深
　　　功業煌煌照古今且傅說已非刑人蓋當時有
　　　胥靡修築巖道而說在困約中代之以假其資
　　　是為胥靡傭賃也豈可謂說為刑人哉
廬山者按山記并郡圖言匡廬山本周武王時自匡續
　　　隠居此山學道嵗久累徴不起仙而上升至王
　　　時以其結廬之所賜號為匡召靖廬山今山下
　　　有匡先生廟存焉乃匡廬只是一山也近張景
　　　匡先生詩序引葛洪所授五嶽真形圖記云黄
　　　帝署廬山為使者是黄帝時既有廬山又取張
　　　密廬山實録云因廬水而曰廬山也是山本名
　　　廬而因續曰匡也唐李衛公望匡廬賦序曰望
　　　匡廬之二山則不指其所出莫得而詳焉
　
　
　龍學文集巻十四
欽定四庫全書
　龍學文集巻十五
　　家集
　　　紫微祖士衡字平叔
　　　　撰呼延告詞加食邑(乾興元年/三月日)
　　　翊衛雄勇功臣捧日左第三軍都指揮使銀青
　　　光禄大夫檢校工部尚書使持節髙州諸軍事
　　　髙州刺史御史大夫輕車都尉永安郡開國侯
　　　食邑一千一百户呼延必顯
朕奉馮几之訓言肇登宸極眷執戈之營衛時舉徽章
庶使勞臣有以知勸惟爾名登勇爵志達善經居然御
衆之材蔚有訓戎之效入奉周廬之警出嚴袀服之容
純誠可嘉荗渥宜及増其視品進以爰申勉報朝榮惟
忠與孝可特授檢校禮部尚書使持節髙州諸軍事高
州刺史兼御史大夫依舊捧日左第三軍都指揮使加
食邑三百户實封一百户功臣散官勲封如故
　　　大宋故推忠協謀守正佐理功臣開府儀同三
　　　司行尚書左僕射兼門下侍郎同中書門下平
　　　章事充玉清昭應宫使昭文館大學士監修國
　　　史上柱國河内郡開國公食邑一萬二千七百
　　　户食實封五千一百户贈太師諡曰文簡向公
　　　神道碑銘
　　　　朝請大夫尚書禮部郎中上䕶軍范陽縣開
　　　　國伯食邑七百户賜紫金魚袋臣祖士衡奉
　　　　勅撰(士衡乃文簡之孫婿/也所以知文簡之詳)
臣聞麗髙穹者萬象而斗魁制其中搆廣厦者衆材而
棟梁任其大民惟后而斯戴后非臣而罔乂天地裁成
之日一二萬幾聖賢㑹道之期旦暮千載若乃自天生
徳業時奮庸守正以持平宣獻以敷制切劘當世之務
嘉靖有邦之臣使藩帷扆繄丙魏之同心照爛簡編與
閎散而争烈者其惟元宰河内公乎公諱敏中字常之
其先宋左師之裔也後世徙居大梁子孫因家焉曽祖
萊國公諱貽孫祖許國公諱載烈考曹國公諱瑀皆贈
開府儀同三司太師尚書令兼中書令而國爵之命凡
五遷焉密印泥書輝映里門曽祖妣張夫人祖妣孫夫
人妣史夫人以韓魏晉三國申追封之典善慶之來斯
遠哀榮之數兼極曽祖而下皆感慨世故優游天爵諸
侯不得友萬物莫能遷鄉里稱為善人子孫宜有達者
而先曹公器局閎廓志行潔修好聚圖書多交賢俊位
匪充量福成有基公生協貴祥切懐夙智山庭月角特
崇於竒姿天球河圖居然於重器始就外傅文藻日新
先令君治家尚嚴知子為美甞謂史夫人曰大吾門者
吾兒也勿漏吾言恐墮其志寓居近市過往踵門有若
儒生適至傍舍覩公風骨視正行遲因與隣母言稱有
宰相之器俄失所在斯足異焉繼喪二親善居得禮比
至除變四壁蕭然載逾加冠之年始赴命卿之舉太平
興國五年太宗親御便坐公以進士髙等面賜登科一
命將作監丞同判吉州郊祀之慶遷太子右贊善大夫
故司空致仕張齊賢時司外計囑公治狀璽書褒之九
年代還遷著作郎覲見之日奏事稱㫖選於三司户部
判官賜五品服未幾為淮南轉運副使前此涖職率尚
剛決析毫定制破枉求姦公獨不然取一警百甄明吏
課勤恤民隠属有言公况雄才大略可備文武之用者
驛召且至將以入作使處之非所好也懇辭得免翊日
繕冩平生筆述獻於公車亟乙牘以回觀固每篇而稱
善得直史館遣還治所耕藉恩超遷左司諫入為户部
判官明年以本官知制誥賜紫當是時也堯日光華安
安為徳周家忠厚郁郁成風疇咨之命亟行潤色之文
尤重公以儁望躋於禁垣發揮大哉之言裁成煥然之
制稱職之美僉論歸之俄同判大理寺有妖尼道安者
誣告庭列時諫議大夫張公去華任京府判官實公之
外舅公抗疏請不預決讞詔即許之既法僚悉罹譴黜
好事者因定公雖避嫌疑猶涉黨援上惡其言不獲問
狀俾罷綸閣出知廣州求對清閒之燕罄陳感戀之誠
今之此行非敢憚逺幸生還於京闕期盡瘁於國家言
發危心漼然淚下天子感動憫黙久之且留公業又不
可詔遷職方員外郎以申奬任之意南粤舊邦為一都
㑹重溟伊邇蠻蜑之人雜居百貨所叢掌握之珍可當
控提封之五管嚴守府之萬兵公之至也閭里懐恩如
得慈母堂皇決事號為神明朞月有成淳風革於殊俗
異代相望清節邁於古人逾年就領廣南東路轉運使
寄任誠優風冝且異力耕火種田農之利益微草伏木
棲物怪之名斯衆跋履山川之巇道推行米鹽之細務
辨官屬之能否齊市價之貪亷逺民悉安列國胥化太
宗察前咎之無狀惜傑才之處外詔還且以為工部郎
中一日宸筆作飛白體書公及故禮部尚書張公詠之
名以賜相府詰朝二三執政進對上曰斯二人名臣也
卿頗知之乎左右因盛稱其才上大悅公既至即拜樞
密直學士與張公並命焉銀臺之制存乎李唐近代以
來歸之樞府公甞援引典故請更設一官局即詔與張
公同領之上書之有六體得以裁評施令之告四方此
焉闗決出納無壅朝廷賴之陟降左右以益親從容言
事而甚衆復有決公任廷尉日有國子博士皇甫偘掌
無為𣙜務以賕抵罪受其私禱為之末減事下憲府乃
偘甞寓題尺蹏公不啟緘亟遣持去别詔即訊一介尚
存納書竹中瘞於傳舍穿掘斯獲封識宛然飛驛以聞
上驚歎即時召見慰勞久之公頓首對以感㑹非常雖
死無報今此一節本畏人知飛語傍連乃至上達非遇
覆盆之照將興投杼之疑詞直氣和上為傾聽心則不
競幾困於多言道之將行彌隆於乃眷天其或者以是
開之是月拜右諫議大夫同知樞宻院事不十旬之間
由外郎之秩遷擢之速當世罕偕甫再見而拜趙卿未
滿嵗而得漢相用才之急從古而然惟公舊屬亨辰發
舒盛業道合明主澤及生民許之三賢曽何足數時淳
化二年季秋也至道初遷給事中真宗即位之始公適
在假告力疾入謁得見柬序君臣感咽悲不能勝徐奉
慰安俾即親事進封户部侍郎㑹値曹王彬自鎮海節
制入為樞密使以公為副西北二鄙烽烟未寜遣戍勞
旋曽無於虚月伐謀制勝爰在於中堂而公智本天資
畧不世出為國逺慮咸有告於徽言惟帝念切爰盛推
於寵數咸平元年拜兵部侍郎㕘知政事二年冬氊裘
入塞革輅省方詔公兼知樞密院事壁壘朝行儲胥夕
舍出入延見動静咨詢選將練兵戒器蒐乗機事尚密
率插羽以馳書謀士或多殆躡足而進計六驘濳遁萬
旅凱還天子以兩河之間綿及塞下師之所止固荆棘
之將生嵗比不登念瘡痍之未起命公為河北河西宣
撫使時惟飲餞貂璫申諭蕃庶之錫莫匪珍竒仍以禁
卒萬人俾為衛從郡邑相望凡數千里官司肅給車騎
甚盛鳴笳清路百姓争以縱觀持節勞軍諸侯不敢仰
視問閭閻之疾苦宣朝廷之恩徳幼艾胥悅至於涕零
離去鄉里之甿得室家而競入跳梁山谷之盜投弓矢
而求哀乃至羌戎遺種城郭諸國聞公之至驩噪競臻
迎拜馬前或言吾父申嚴邊堠震疊天聲復命來朝禮
貌尤異明年三月以本官同中書門下平章事充集賢
殿大學士内則彌綸百度外則鎮撫四夷志勤勞於邦
家徳光明於上下巖石之瞻斯屬鼎餁之味惟和豈勢
高之易傾將功成而當去倐構貸田之訴頗致飯煤之
猜匪圖辨明深自劾責以户部侍郎罷政事踰年出知
永興軍府事未幾就復兵部高奴之壤保界一隅控大
宛善馬之來為天下勁兵之處屬羌酋之慕化因疆吏
以傳言輟我元臣綏兹異黨命知延州兼兵馬都部署
公作事謹始䦕心見誠納其懐徠許之即叙行險徼倖
固無爾從蓄疑敗謀適足自棄坎孚之言惟信庭旅之
貢甚勤戎索汔寜軍政増肅俄而隂山之衆盛秋南牧
皇赫斯怒旰食罷朝王于出兵宿食在野専以西事委
之於公密許從於便宜諸侯皆聽其節度調發次補不
俟奏可公再拜奉詔未甞漏露外禦侮而有素坐鎮俗
以同常百郡幾乎不知四鄙終之無警公之定大事得
大體率此類也可勝言哉知河南府兼西京留守司屬
圖建封被召歸覲六龍時邁以公東京留守司日幾千
里之廣居鑰萬户之嚴政務簡稀令行禁止善而無迹
天下稱之禮畢遷尚書右丞俄兼祕書監局禁凝嚴盛
開元之制度英髦雜集主東壁之文章天子以下武應
期嚮學篤化來金華侍講之舊躬石渠稱制之勤而公
兩朝柄臣上所尊禮思近耆徳樂聞詔言即以為工部
尚書入政殿大學士屬有事於汾睢再命權東京留守
司禮成拜刑部尚書夏以本官同中書門下平章事集
英殿大學士公本以平素於顯胥契神靈之運遂踐承
弼之地甞罹疑似之謗厥位惟危深思遲暮之年大福
不再而枚卜斯文輿誦益歸簡在上帝之心果為蒼生
而起真祖下暨渥澤其雱加拜中書侍郎譙亳修祀加
開府儀同三司七年夏兼樞密院明年又詔權涖馳道
震方濳龍舊館自飇馭之招格植殊庭而嚴奉總斯重
事屬於台衡以公為景靈宫使僝工畢進位兵部尚書
感雹之區考室厎續命公為兗州景靈宫慶成使奉冊
推尊改元肆眚典禮蔚縟瑞應紛綸授吏部尚書天子
推藝祖慶誕之方實在洛宅擬漢家顧成之廟崇建仁
祠儼作繪之威神奉將行之儀衛以公為西京應天禪
院太祖聖容奉安禮儀使亦既復命剡奏避位援禮經
之將及奉恩詔之弗俞至於再三終不得請天子以公
耆明之徳宜師長於百僚乃拜為右僕射康濟之術久
緝熙於皇極命兼門下侍郎鴻儒之才能就成於大典
俾之監修國史寵進之數率有加焉顧待之恩舉無與
對天禧二年充玉清昭應宫使首冠四輔奉承萬樞協
於友僚恢張法度之政恵此黎獻躋致仁夀之域啟乃
之論甚精毗予之託斯重終以衰疾晩以退休疊貢由
衷願從還政面命切至黽勉視事三年重陽節有詔近
位盛集禁園公伸主禮以盡歡逮暮景而罷㑹趨駕還
第言笑自若暴中風眩初若昏醒俄頃有瘳拜伏猶若
中使交道五返以宣言太醫盈門十全而責效㑹就陽
有日公弗克侍祠禮成進位左僕射加昭文館大學士
聞命益懼削牘固辭詔以客禮交修謀猷有素苟守小
遜則非朝廷寵重宗臣臣下以身徇國之意宜即祇受
無復重煩公不獲面陳但望闕頓首庚申嵗旦疾勢驟
加湯劑並臻繼以鍼砭泣對傳詔手自封囊願達志誠
乞罷重任非敢愛死實恐辱國絲言荐降皆不垂允臨
軒軫慮形於顔色暮春三月風景恬和少覺體佳頗有
戀思因召門下士授席圍碁啜茗閒話及夕而罷比至
中夜疾不可起乃明日己夘以不起聞享年七十有二
上即時就臨哭為慟再賜白金五千兩輟視朝三日冊
贈太尉中書令命入内省太常丞直龍圖閣馮元攝大
鴻臚持節職喪上又臨次發哀羣臣奉慰自小斂至掩
壙内司賓凡三至其第奉常考行諡曰文簡追録嗣子
及諸孫傍連姻戚之家下周給使之列即其年六月甲
申有司具鹵簿鼔吹𦵏我公於開封府縣汴陽鄉豐臺
里從先曹公之塋也公階崇三司爵冠五等封啟萬室
號登八字徽寵之數曷以加焉初娶安定梁氏封本縣
君再娶張氏封南郡夫人又娶廣平宋氏故氊毯使延
昭之女封祁國夫人後娶太原王氏故忠武軍節度使
同平章事追封秦王審琦之女並夙承宫教克著壼儀
輔佐宣勞奄忽流歎五子長曰傳正次曰傳亮並殿中
丞傳正賜緋魚袋次曰傳式次曰傳師次曰傳範並大
理寺丞三女長適金部員外郎李直方次適如京副使
王希範次在室孫十人長大理寺丞賜緋魚袋繹次大
理寺丞絳次衛尉寺丞紳約綜次大理寺丞緯西頭供
奉官純次大理寺評事緩綸維孫女八人曽孫四人並
㓜公風度凝正識局淵深簡言易從守之以信莊色難
犯即之也温不伐而功益髙有容而徳乃大由布衣而
作丞相自委質而至歸全出處不離於令色屯夷不失
於正道曠貴全盛凡四十年享用福履大臣莫二始令
君罷符離邑宰丁許公之憂生計屢空僦居輦下惟公
一子旁無近親偶得鮮原以營真宅俄有隠者過而竊
歎謂其後嗣當至公台豈英袞之崇已髙天之黙定而
青鳥之兆亦吉地之冥符釋褐臨州最號難治刑清訟
息吉人宜之亟升表著之班迭居要劇之務亨衢有漸
淑問攸歸磅礴外邦遵毓重器執庭中之法見君子用
心慕委珠之名抗章辭設論入鎮厲酌泉之節罷郡無
囊實之資密侍威嚴陪於前馬贊領樞務責之坐籌屬
戎堠之尚嚴講兵鈐之至衆朝奏暮召靡有間時夜思
晨行是稱盡力雅善敷納言必詣理方書簡冊進讀如
流已事而還上為目送或問温樹更答他言每下殿門
更有常處山川曲折之狀畫地可成邊防緩急之機傳
檄乃定際於隆洽預兹弼諧百志惟熙一徳匪懈深惟
朝家之大䇿親贊帝者之上儀昔黄霸長於治民及為
丞相風采不及於魏功名益損惟公外守方面流愷悌
之聲内秉紀綱茂經綸之業謝公有廊廟之量而不閑
時略惟公長轡逺馭帷幄而決勝輕裘緩帶談笑以臨
戎周勃之謹厚可屬而椎樸少文惟公言成典謨學該
韜略常以經義而進退好觀故事而奉行薛宣之足以
謀王體斷國論而煩碎不稱賢惟公持重有威敦大成
裕公府未甞按吏卿大夫各使任其職公孫脫粟一肉
賔客仰給衣食而性忌害外寛内深惟公致位三事故
舊不遺賦禄萬鍾自奉甚薄推轂薦士常若不及虚心
待物豁然無疑張安世匿名迹逺權勢而父子封侯在
位太盛家僮七百皆有手技以殖其貨惟公子十有餘
人在公之時無一釐務者禄賜之入猶畏盛滿躬以清
徳率下化成傑然真王佐之材所以成天下之務前後
屢奉詔撰宗廟尊諡及皇帝徽號冊文斯大手筆事與
穹壤相埓矣自餘論著體大思精遺稿僅存成十五巻
齋閣岑寂挾䇿觀書數嵗以来手抄唐史孜孜讎校朱
墨洞分感疾之前甫爾終秩筆法遒勁自成一家檢飭
閨門教誨子姪日嚴與敬極乎義方鄧訓在家未甞賜
席石慶入里不敢乗車念肯構之為難諒餘慶之斯在
前嵗屬疾涉於累旬徧召家人條約後事裁置夀木寓
置増坊及此奄然終制巳具達人大觀其若是歟惟其
未報主恩不去相位垂緒言而在耳齎永恨以入𠖇若
乃務經大猷克庸祇徳有庇人之恵包世之量茲所謂
巖廊肅哲之老社稷表幹之臣者也其一話一言大功
大行固已藏之王府載於國冊而諸孤等履霜露而永
感仰風烈之如存願紀豐碑以表幽隧爰奉俞詔屬於
下臣慚匪當仁庶於傳信其銘曰天之氣清地之徳寜
大昴儲粹維嵩降靈訢合嘉運公之生兮舜咨於牧湯
選於衆出畋協卜求野肖夢發舒盛業公之用兮懿行
嘉言休勛美利文致太平武嚴守備知無不為事二帝
兮七政以齊五刑幾措丹青神化金玉王度時恨老成
居元輔兮其静也専其動也直保兹一人建皇極兮剛
亦不吐柔亦不茹式是百辟遵公路兮陟路巖廟助和
鼎鼐如其天下想風采兮屹若崇山湛如止水終之宰
相自有體兮池鳯方集陳駒靡留奄忽厚夜生若浮兮
行將賜几不獲歸印凜然餘風没猶振兮容車祕器衮
服九章送往無還孝心傷兮徳音孔遐緒言如在翼傳
子孫令族大兮梁臺南峙浚波東走真宅言歸名不朽
兮國典禁樵都人墮淚穹石攸刋辭無媿兮
　　　文正李公魏國太夫人符氏墓誌
　　　　　　李文正諱昉字明遠深州人
　　　　朝奉郎行右正言直集賢院同修起居注輕
　　　　車都尉賜緋魚袋祖士衡撰(士衡先娶禮部/尚書李宗訥字)
　　　　(大辯之女所以知/夫人符氏之詳)
天禧二年嵗在壬午閏四月癸卯故相國文正李公夫
人考終於京師崇慶里春秋六十有七天子以其輔佐
君子之勞幹理家政之徳朝宫庭者踰於三紀啟國封
者歴於五邦淑問柔儀為命婦之表自屬纊以俟主専
道而行内司賓凡三至其第賻襚之禮率有加焉存歿
之恩斯為至矣夫人姓符氏其先武都人後徙真定占
籍治産遂為北門之望族高曽而下皆隠徳藏器用晦
居貞作善降祥自他有耀故殿中諱嗣隴西李氏考妣
也故吏部郎中賜紫金魚袋宗訥太子右贊善大夫賜
緋魚袋宗誨翰林學士玉清昭應宫副使右諫議大夫
知制誥宗諤朝奉大夫國子博士宗諒子也適宫苑使
㑹州刺史帶御器械曹翊次早亡女也故國子四門助
教昭逸今太子中舍賜緋魚袋昭迪大理評事昭迴故
大理評事充宣化軍使昭遹今大理評事昭遜太常寺
奉禮郎昭邁太常寺太祝刑部詳覆官昭述三班借職
昭運太常寺奉禮郎昭遘逰士昭道祕書省校書郎昭
邈太常寺奉禮郎昭適二未仕昭選昭逢孫也彭城劉
湛光禄寺丞潘承右西上閤門副使曹儀右正言直集
賢院同修起居注祖士衡衛尉寺丞錢延年孫婿也一
在室而亡三尚㓜孫女也祕書省校書郎元卿次仲卿
季卿耀卿真卿堯卿舜卿正卿升卿晉卿曽孫也九並
㓜曽孫女也夫人和順在躬幽閒成徳始在孩稚天資
不羣沈静寡言未甞嬉戲因心則孝宗族稱之逮於成
人蔚為女士居玩圖史動守箴誨母氏鍾愛擇對未行
以燕婉之見求輒連蹇而不偶時有識者知其貴徴年
二十六矣文正公任翰林學士承㫖工部尚書始納采
焉公先夫人即夫人之從祖伯姊也二姓合好永資繼
室之賢百兩御歸適協宜家之美一命受封武都郡夫
人明年文正公入躋祕殿乃贊中樞朞月之間正位宰
府夫人時疏封於曹國儷我碩徳嬪於清門朝夕執勤
聿成於閫範嵗時稱慶遂冠於内朝而既富能裁在貴
思降寬裕謙約慈恵柔明比宗親待娣姪則以已下之
潔粢盛澄酒醴則以身先之衣不同椸言無出閫五服
之戚中外實繁憧憧往来盈門交道親疎有序榮瘁不
移家用益肥人以濳化為絺為綌見功行之勤如山如
河知服位之盛每休澣宴集子婦佐饌兒童捧觴夫人
親舉案以致恭儼如賔而相待故當世言家法者稱李
氏焉洎文正公曳杖晨歌夫人帷堂晝哭哀有餘而盡
禮居無慮以勉喪既而整飭閨庭率勵宗黨門内之治
不肅而成今上嗣統封許國太夫人始從子也自爾國
家再欽柴於陽位肇祕玉於天封臨顧之祥荐膺於神
貺顯揚之澤用旌於母儀由是進邀陳魯衛國號焉於
時愛子令孫懿親近屬或代言玉署通籍金閨納駟之
第通衢附貂之冠充幄垂青襲紫濟濟詵詵諸婦在旁
莫非甲族粉澤之鈿並列環珮之聲相聞夏凊冬温克
伸於孝養出告反面匪逺於慈顔而自比部歸全翰林
淪謝曽未數嵗戴宣化之亡慈念所鍾居多感泣平生
無疾未始晝卧今茲首夏常膳靡加涉乎旬時遂至羸
瘠雖勉進醫藥而微瞑不言恬然反真如熟寐者易簀
之夕家老始吿固已儲量人之財庀送終之具修約後
事咸有素焉豈知命之靡常何達生之如是博士君與
孝孫昭迴等即以其年孟秋甲申號奉靈輤歸𦵏於河
南府河南縣伊水鄉諸葛原與文正公同域而異壙合
葬非古得吉兆以在茲其生若浮惟芳猷之不冺嗚呼
夫人淑謹内積端厚外彰言無竒衺志在節儉賔祭之
外靡事珍饈朝覿之餘不衣異綵賦性勤敏精力過人
自始筓至内外婦逾四十年率雞鳴而起盛服正容暑
雨祈寒無一日少懈服勞攻苦常夙夜而警戒問疾弔
喪必先往而後罷家有孤孺乃自鞠之推燥分甘無所
不至聞人為善必欲成就其身名撫下有恩未甞假借
其顔色若乃居春秋小君之重得易象中饋之宜修内
則之齊莊窺女史之說懌采蘋之能循度殷靁之勸以
義鍾夫人之禮郝夫人之法惟是數美無不兼之宜其
式孝慈於六親享康寜於五福著嚴君之家節播夀母
之頌聲方抱孫於髙堂遽收神於太素蘭薫玉璧已嗣
徽於昔人石泐金生當取信於來裔恭惟先考諫議文
正公自出士衡無狀又為夫人諸孫之壻周知尊行欽
奉緒言銜哀不文庶資實録銘曰其馨如蘭比徳如玉
終然允淑出令族兮長守富貴能循法度居中有助嬪
賢輔兮表率命婦肅肅雝雝元服盛容啟國封兮言惟
婉柔性本沖澹國史是鑒成閫範兮生若夢幻疾在膏
肓復命曰常夀不臧兮疑尚如存求則不得孝心惻惻
思㒺極兮東望吾天北望吾子卜𦵏於此掩蒿里兮刻
辭介石追美重泉茲無媿言表松阡兮
　
　
　
　
　
　
　
　
　
　
　
　
　
　龍學文集巻十五
欽定四庫全書
　龍學文集巻十六
　　家集
　　　提刑始末
　　　朝奉大夫提㸃福建路刑獄公事兼本路觀農
　　　使提舉河渠公事柱國賜紫金魚袋祖無頗贈
　　　宣奉大夫
公諱無頗字夷甫喜讀書不事他好刻意為詩賦年十
一用父府君䕃補官試於京師其文中有司衡尺授河
南府永安縣尉到官一年用兄無擇為廣東轉運使過
嶺恩例奏乞家便授江陵府法曹移廣安軍渠江縣令
以亷幹稱改天平軍節度推官知福州寜徳縣簿書民
事之暇讀書温習寢食不釋巻㑹是年舉進士鏁試中
格迴改大理寺丞荆門軍簽判數月移知化州治平四
年轉太子中舍又轉殿中尋監在京布帛轉國子博士
通判登州時熙寜初役法行為幹管官轉虞部員外郎
通判婺州攝治呉興郡元豐三年官制行換朝奉郎復
轉朝散郎為九江守有治狀為朝廷所知俄被召權開
封府推官三院獄空開封尹王存上表稱賀賜公奬諭
銀絹修京城用夫役十餘萬人為専一都大提舉官元
豐六年閏六月十三日公上殿奏修城事稱㫖賜金紫
謝恩當殿兩拜河決陽武㑹北使亟至命公疊治道路
無弇浸之患特減年磨勘改朝請郎除駕部郎中自陜
西罷牧馬監其廢地多為民所占公奏請官根括皆如
公所請復賜帛元豐八年公上疏為亡兄無擇安𦵏事
乞補外任遂知潁州轉朝奉大夫移知邢州乞將合轉
官永不改贈父止乞改贈兄官所請不行而竟不下磨
勘就移提㸃利州路刑獄未逾年以西京蔡州族屬口
夥食貧乞宫觀以便撫恤授提舉西京嵩山崇福宫因
盡散所有以給不足公居蔡日以松楸為事終宫觀任
不離墳側芝又生於墳者數本蔡人異之以為孝徳所
感秦觀紀述其事奬勸風俗尋授提㸃福建路刑獄諸
州㫁案有宜輕而誤重應出而誤入皆原情糾正不動
州縣情輕者以減無辜者獲免屢司邦憲未甞起獄以
沽時譽大抵明敏尤長於吏事其持已也嚴其治人也
恕見於行雖不為驚俗可喜之事人皆知其中實而不
華行於政雖不為振衆可懼之法人皆知其公正而不
倚自福建歸元祐八年正月二十日感疾卒於杭州餘
杭之江亭享年六十有五故死之日無不歎息皆曰天
奪吾善良其子球禮等扶護歸於蔡紹聖三年正月六
日葬從先塋也初府君常以蔡州土厚水深可以為他
日歸息之宅乃囑其子吾死當出祖於蔡及没至自鳯
州公與兄無擇能奉父之遺訓寳元二年冬十一月歸
𦵏於汝陽縣西十里岡定居蔡州自此始也公有子七
人長曰琚次曰球禮過房在龍學位曰珫曰徳孫曰徳
恭曰復曰徳彰皆齒仕版女二人長適奉議郎前知蘇
州長洲縣李秠次適承議郎尚書司勲員外郎陳并孫
兒女二十人逐位仕宦南北昨經兵革之後惟有恭位
衍於紹興辛巳嵗自蔡州歸正近已見之徳恭叔祖也
終於朝議大夫知資州賜紫金魚袋紹興間卒𦵏於川
中富順監䕃補子孫官四人今在荆南府清溪居
　　祖氏先塋芝草記
　　　秦觀字少游撰少㳺時為蔡州教官
大夫祖公無頗自西蜀使者得請以崇福祠宫燕居於
蔡將送朝謂高郵秦觀曰祖氏本幽州之范陽晉將軍
逖實我逺祖其後稍徙深州至道間始来居蔡今汝陽
縣陽安鄉十里岡之源則我先府君之墓也元豐初有
芝數十本産於塋中其後嵗嵗有之迨今不絶夫豈一
氣之運偶然感發莫詰其所以然耶抑天時人事之際
或有以致之也子其為我記之觀曰草之有芝猶鳥之
有鳯獸之有麟從古相傳以為瑞物今乃嵗生於先塋
之中者殆汝南和氣之應祖氏方大之祥其非偶然決
也何以明之汝南在漢為佳郡陳蕃黄憲二許諸袁之
徒實皆郡人俗尚風節輕勢利士不守道則妻妾恥之
故天下號汝南為名士之區迨唐之世始建彰義節度
屯宿重兵而李希烈吴元濟秦宗權之屬盗有其地王
澤不流民甿無知父以弄兵詔子兄以殺人誨弟故天
下號淮西為盜之藪皇朝受命定都大梁蔡去京師七
驛遂為輔郡百餘年間良二千石接武而至興學校修
貢舉以宣布教化而盛徳尊行魁竒俊偉之才相繼出
焉蓋唐之舊俗寖微而漢之遺風復起當此之時祖氏
一門顯者數人府君之仲弟士衡掌誥掖垣子無擇通
籍内閣大夫踐更中外為省名郎作時膚使行且登用
諸子森然多有植立其慶未艾也由是言之芝為汝南
和氣之應祖氏方大之祥豈不信然昔新豐民李興廬
於父之墓左有紫芝白芝二本生於廬上栁宗元以為
孝治神化隂中其心克致斯事矧今芝出於股肱之郡
侍從之家也哉宜得一時文學之士比物屬辭歸美於
上度為樂歌薦之郊廟追配元封齋房之篇觀也何足
以與於此姑承大夫之命論次其事以備作者採擇而
已元祐八年四月吉記(至道年號是本/朝太宗末年)
　　　勅書一十三件
　　　　一
勅祖無頗省所進奉賀尊太皇太后皇太后皇太妃絹
共一千三百匹事具悉朕嗣膺景命祇奉慈闈眷言共
服之良來效貢珍之慶顧惟忠藎深所歎嘉故茲示諭
想宜知悉秋凉汝比好否遺書指不多及二十一日勅
　　　　二
勅祖無頗省所進奉賀登位銀三百兩事具悉汝蚤分
邦寄具帥朝彞肆於涖祚之初爰有旅廷之貢載循順
節曷弭褎懐故茲示諭想宜知悉秋熱汝比好否遣書
指不多及十一日勅
　　　　三
勅祖無頗省權知開封府王存上來稱賀三院獄空事
開封典治畿甸稱為浩穰獄刑之蕃其來舊矣汝協心
帥職囹圄空虚載惟公勤良以褒尚今賜汝銀三十兩
絹三十疋至可領也故兹奬諭想宜知悉十七日勅
　　　　四
勅祖無頗朕總擥政綱力求民隠蠢茲多辟各在一人
屬當暑令之行尤念囚纍之苦汝出分憂寄寅布化條
宜體朕之哀矜以効天之長育益思明謹無使羇留勅
書到日汝可速指揮渥飾灑掃獄房常須浄潔每五日
一度差人就獄内監逐人力刷湯枷杻及逐日供給水
漿兼罪人内如有疾病者立便差人看承醫療其委無
骨肉者支與喫食有人供送茶飯者亦須畫時轉送不
得邀難減剋無使罪人或至飢渇所有合歸法者候處
㫁之時給與酒食如小可罪犯便須逐旋決遣若是大
段刑禁事闗人命亦須盡理速行勘斷不得淹延致有
寃枉仍散下管内汝宜常切提舉無令曠慢及候依此
逐件施行訖聞奏故茲示諭想宜知悉夏熱汝比好否
遣書指不多及二十七日勅
　　　　五
勅祖無頗朕臨御綿區輯和兆姓式届長嬴之序爰矜
庶獄之艱申飭攸司載懐欽恤汝職當寄任身奉詔條
宜察滯留益加敬謹勅書到日汝可速指揮渥飾灑掃
獄房常須浄潔每五日一度差人就獄内監逐人力刷
湯枷杻及逐日供給水漿兼罪人内如有疾病者立便
差人看承醫療其無人供食者官造給之有人供送茶
飯者亦須畫時轉送不得邀難減剋無使罪人或至飢
渇所有合歸法者候處斷之時給與酒食如小可罪犯
便須逐旋決遣若是大段刑禁事闗人命亦須盡理速
行勘斷不得淹延致有寃枉仍散下管内汝宜常切提
舉無令曠慢及候依此逐件施行訖聞奏餘依條制故
茲示諭想宜知悉夏熱汝比好否遣書指不多及二十
七日勅
　　　　六
勅祖無頗省所進奉興龍節功徳疏一軸事具悉穠嵗
含祥誕辰屬慶嘉一忠之體國薦萬夀之對天勝集妙
縁誼形善祝精誠彌勵欣歎良多故茲示諭想宜知悉
春暄汝比好否遣書指不多及九日勅
　　　　七
勅祖無頗覽所進奉坤成節功徳疏一軸事具悉節紀
誕辰慶均率土集貢乗之妙教演寳梵之洪音式將臣
子之誠同罄人天之祝眷惟忠恪良用歎嘉故茲示諭
想宜知悉秋涼汝比好否遣書指不多及二十六日勅
　　　　八
勅祖無頗省所進奉坤成節功徳疏一軸銀軸頭事具
悉秋籥方更金行協應屬慈闈之盛徳紀彌月之嘉辰
恭結勝縁祝延夀祉載惟勤至良厚褒稱故茲示諭想
宜知悉春暄汝比好否遣書指不多及二十二日勅
　　　　九
勅祖無頗覽所進奉坤成節功徳疏一軸事具悉節屬
誕彌慶均中外集三乗之妙教祈百順之休祥眷若忠
誠良深嘉歎故茲示諭想宜知悉秋冷汝比好否遣書
指不多及二十六日勅
　　　　十
勅祖無頗朕惟教導之不篤俾無知之民横罹罪罟方
夏繁溽累繫狴牢朕甚憫之汝砥節首公出分憂寄宜
務矜哀勿令慘礉以時視獄副茲欽恤之懐勅書到日
汝可速指揮渥飾灑掃獄房常須浄潔每五日一度差
人就獄内監逐人力刷湯枷杻及逐日供給水漿兼罪
人内如有疾病者立便差人看承醫療其委無骨肉者
支與喫食有人供送茶飯者亦須畫時轉送不得邀難
減剋無使罪人或至飢渇所有合歸法者候處斷之時
給與酒食如小可罪犯便須逐旋決遣若是大段刑禁
事闗人命亦須盡理速行勘㫁不得淹延致有寃枉仍
散下管内汝宜常切提舉無令曠慢及候依此逐件施
行訖聞奏故茲示諭想宜知悉夏熱汝比好否遣書指不
多及一日勅
　　　　十一
勅祖無頗代天牧民欽哉惟刑之恤司政典獄罔不惟
徳之勤官申飭於邦常以奉承於夏令萬方有罪孰非
朕志之哀矜一夫向隅豈助物生之茂豫肆吾孚號戒
爾在官事無變於明清心必存於忠恕惟察惟法勿替
朕言勅書到日汝可速指揮渥飾灑掃獄房常須浄潔
每五日一度差人就獄内監逐人力刷湯枷杻及逐日
供給水漿兼罪人内如有疾病者立便差人看承醫療
其委無骨肉者支與喫食有人供送茶飯亦須畫時轉
送不得邀難減剋無使罪人或至飢渇所有合歸法者
候處斷之時給與酒食如小可罪犯便須逐旋決遣若
是大段刑禁事闗人命亦須盡理速行勘斷不得淹延
致有寃枉仍散下管内汝宜常切提舉無令曠慢及候
依此逐件施行訖聞奏餘依條制故茲示諭想宜知悉
夏熱汝比好否遣書指不多及十五日勅
　　　　十二
勅祖無頗朕若古御圖本天佈化永念編氓之衆靡勝
罹罪之蕃屬炎鬱之正興在係纍之良苦將導盛陽之
徳尚虞庶獄之苛稽用舊章特頒矜詔勑書到日汝可
速指揮渥飾灑掃獄房常須浄潔每五日一度差人就
獄内監逐人力刷湯枷杻及逐日供給水漿兼罪人内
如有疾病者立便差人看承醫療其委無骨肉者支與
喫食有人供送茶飯者亦須畫時轉送不得邀難減剋
無使罪人或至飢渇所有合歸法者候處斷之時給與
酒食如小可罪犯便須逐旋決遣若是大段刑禁事闗
人命亦須盡理速行勘㫁不得淹延致有寃枉仍散下
管内汝宜常切提舉無令曠慢及候依此逐件施行訖
聞奏故茲示諭想宜悉知夏熱汝比好否遣書指不多
及二十四日勑
　　　　十三
勅獄者人命之至重也故刑罰不中則民無所措手足
方盛夏長養之時有司其蠲煩獄出輕繫以奉順天氣
夫以苛為察以刻為明豈稱朕所以哀矜之意哉勅書
到日汝可速指揮渥飾灑掃獄房常須浄潔每五日一
度差人就獄内監逐人力刷湯枷杻及逐日供給水漿
兼罪人内如有疾病者立便差人看承醫療其委無骨
肉者支與喫食有人供送茶飯者亦須畫時轉送不得
邀難減剋無使罪人或至飢渇所有合歸法者候處斷
之時給與酒食如小可罪犯便須逐旋決遣若是大段
刑禁事闗人命亦須盡理速行勘斷不得淹延致有寃
枉仍散下管内汝宜常切提舉無令曠慢及候依此逐
件施行訖聞奏故茲示諭想宜知悉夏熱汝比好否遣
書指不多及二十八日勅
　　　跋韓熙載夜宴圖
南唐中書侍郎韓公熙載後主時知國祚將廢放懐盃
酒間以自汙後主欲用為相而聞縱逸不檢每伺其家
宴令畫工顧𢎞中丹青以追其巻首即與公門生朱銑
紫微印粲狀元及教坊副使李嘉明并其妹按胡琴又
公自擊鼔妓王屋山舞六么王屋山俊慧非常公最憐
每醉須樂聒之乃醒㓜令二婢出家號凝酥素質後主
復信小人之譖遂黜公以左庶子分司南京受命日盡
逐羣婢單車即路後主憐之留為尚書不數日羣婢復
集飲逸愈甚後主歎曰孤不得熙載為相矣既而薨於
私第後主泣之慟贈平章事諡曰文元豐已未孟夏二
十日洛陽祖無頗題
　　　提刑第五子諱徳恭字肅之乃徳安府落雁朱
　　　少師之孫婿也頃於宣政間待普州太守闕挈
　　　家寓居安陸縣城北普光寺中與張金紫之孫
　　　字宣卿者皆為親契因出𦵏賦挽詩今附之於
　　　末云
　　　徳恭伏承致政安卿承事出𦵏有期不勝感愴
　　　輒成輓詞三首以道追往之意范陽祖徳恭上
　　　一
孝養人誰及清修少比倫旋聞丹旐具俄見軸車存空
歎音塵逺猶思燕席温安然向窀穸感涕一銷魂
　　　二
清白傳家舊天鍾間世才大椿宜更夀喬木遽先摧難
止交情淚空遺寳燭灰幽墟歸𦵏處慘慘暮雲堆
　　　三
重歎張夫子神襟遽弗寜摧山傾嶽筭萎哲奄椿齡舊
室惟圖像新阡但刻銘何堪聽歌挽埋玉在幽坰
　
　
　
　
　
　
　
　
　
　龍學文集巻十六
欽定四庫全書
　龍學文集并源流始末
　　　祖氏源流
上世幽州祖於范陽為著姓(涿州三縣范/陽固安新城)其後稍徙深
州而因家安平縣凡數世(幽州南一百二十里至涿州/南又一百二十里至深州倚)
(郭縣曰/安平)逮至皇朝曰諱(仲宣仲儁/)者隨李丞相自深而
遷汴故相文正李公昉之婿則仲宣是也(仲宣/)仕為都
官生侍郎諱(岳/)貫開封府開封縣清河坊户至道間始
來寓居蔡州(仲儁/)遭際太祖拔擢為右補闕廣南西路
轉運使與其子諱(㞯/)回居許州(㞯/)以宿骨為仙侍郎有
四子伯曰(士良/)無禄早世仲曰(士安/)登天禧三年進士
科終銀青光禄大夫季曰(士龍/)用弟(士衡/)䕃補官終大
中大夫曰(士衡/)狀元及第終知制誥
　　　龍學始末
公諱(無擇/)字擇之蔡州人王父尚書吏部侍郎諱(岳/)父
銀青光禄大夫諱(士安/)公寳元元年進士第三人及第
授承奉郎通判齊州年餘召試充直史館次知南康軍
海州遷秘書丞廣南東路徙荆湖北路皆為提㸃刑獄
加太常博士直集賢院改廣東轉運使時廣源州蠻入
冦陷嶺外數州公提兵𠞰逐未幾移典袁州自慶厯詔
天下立學十年間徒為文具無命教之實公下車首建
學宫置師生郡國絃誦之風由此始盛召除同修起居
注時封孔子四十七代孫宣愿為文宣公公言前代所
封在漢魏曰宗聖在晉宋曰奉聖後魏曰藻聖北齊曰
恭聖唐初曰褒聖開元中尊孔子為文宣王遂封其後
為文宣公是以祖諡而加後嗣非禮也於是下近臣議
改為衍聖公尋奉使契丹回數月出知陜府及湖北轉
運使入為中書舍人兼宗正寺修玉牒官判太府寺嘉
祐六年富相奏舉天下遺材詔從時王拱辰尹洛薦邵
雍仁宗命公行詞次後公與宰相英充復薦之嘉祐八
年假右諫議大夫充英宗即位契丹皇太后國信使還
見對以御書御篆四朝寳字賜之仁宗虞主至自山陵
英宗迎至集英殿公與諫官司馬君實奏請親虞下禮
院詳議以聞治平元年獻皇極箴司馬君實獻戰國通
志並賜詔奬之二年糾察在京刑獄遷左諫議大夫加
龍圖閣直學士權知開封府七月進龍圖閣學士知開
封府其後出知鄭杭二州神宗召知通進銀臺司初詞
臣作誥命許受潤筆物王安石與公同知制誥公為先
進安石辭一家所饋以其物置舍人院梁上安石憂去
公性端毅以安石沽矯虚名取為公用安石聞而怒之
後安石出使江東多招士謗公作書馳報可謂忠言安
石答書其言怒益甚至是安石當國密諭監司求公守
杭之事監司承風㫖採以妄言聞於朝廷乃遣御史王
子韶按治終無所得子韶知安石意誣以送賔客酒三
百小瓶蘇頌鄭獬御史張戬等皆上疏力言其不可是
時公年六十不幸值安石専政司馬君實堅辭求出公
慨然乞分司提舉西京御史臺與文潞公富韓公司馬
温公數君子為真率㑹洛中謂之九老公分司十餘載
神宗厭薄安石出於外元豐六年復起公典藩賜玉帶
方大用公卒矣時元豐八年正月十五日士論惜之公
為人好義篤於師友少從孫復學經術從穆修為古文
兩人死力求其遺本彚次之傳於世以言語政事為時
名臣槩見於史冊公平生所作文甚多自兩經兵革之
後家藏并收拾止得十之二三今集為十巻名曰煥斗
集盖取公出之陜府日歐陽永叔餞行詩有曰西州政
事藹風謡右掖文章煥星斗故也又有名臣賢士詩與
文兩巻附之公之叔祖諱(㞯/)為神仙叔(士衡/)為狀元紫
微弟諱(無頗/)為福建路提刑亦有傳記勑書與文其姪
惟有資州太守諱徳恭者詩三首又作四巻亦附之公
之妻參政王舉正長女連𬒮梅堯臣韓繹李復圭范子
開紹熙三年九月吉日曽孫承直郎特添差袁州軍事
判官仍釐務范陽祖行頓首再拜謹題
　
　龍學文集并源流始末
