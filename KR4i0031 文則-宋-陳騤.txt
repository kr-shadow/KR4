#+TITLE: 文則-宋-陳騤
#+DATE: 2018-05-12 10:21:26
#+SOURCE: github.com/kanripo/KR4i0031 master da81245b                
欽定四庫全書　　　　　　集部九
　提要
　　　文則二巻　　　　　　　詩文評類
　　　　(臣/)等謹案文則二巻宋陳騤撰騤有南宋館
　　　　閣録已著録按太平御覽引摯虞文章流别
　　　　論曰古詩之三言者振振鷺鷺于飛是也漢郊廟
　　　　歌多用之五言者誰謂雀無角何以穿我屋
　　　　是也樂府用之六言者我姑酌彼金罍是也
　　　　樂府亦用之七言者交交黄鳥止于桑是也
　　　　於俳諧倡樂用之九言者洞酌彼行潦挹彼
　　　　注兹是也不入歌謠之章故世稀為之文章
　　　　句法推本六經兹其權輿也劉知㡬史通特
　　　　出模擬一篇於貎同心異貎異心同辨析特
　　　　精是又不以句法求六經矣騤此書所列文
　　　　章體式雖該括諸家而大㫖皆凖經以立制
　　　　其不使人根據訓典鎔精理以立言而徒較
　　　　量于文之増减未免逐末而遺本又分門别
　　　　類頗嫌於太𤨏太拘亦不免舍大而求細然
　　　　取格法于聖籍終勝摹機調于後人其所標
　　　　舉神而明之存乎其人固不必以定法泥此
　　　　書亦不必以定法病此書也乾隆四十六年
　　　　九月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
陳騤自序
騤始冠逰泮宫従老於文者問焉僅得文之端緒後三
年入成均復従老於文者問焉僅識文之利病彼老於
文者有進取之累所有吿於我與夫我所得唯利於進
取後四年竊第而歸未獲従仕凡一星終得以恣閲故
書始知古人之作嘆曰文當如是且詩書二禮易春秋
所載邱眀髙赤所傳老荘孟荀之徒所著皆學者所朝
夕諷誦之文也徒諷誦而弗考猶終日飲食而不知味
騤竊每有考焉随而録之遂盈簡牘古人之文其則著
矣因號曰文則或曰方今宗匠鉅儒濟濟盈庭下筆語
妙天下雖與日月争光可也奚以吾子文則為騤曰盖
将所以自則也如示人以為則則吾豈敢
欽定四庫全書
　文則巻上　　　　　　　　宋　陳騤　撰
　　文則上(共六十三則/)
六經之道既曰同歸六經之文容無異體故易文似詩
詩文似書書文似禮中孚九二曰鳴鶴在隂其子和之
我有好爵吾與爾靡之使入詩雅孰别爻辭抑二章曰
其在于今興迷亂于政顛覆厥徳荒湛于酒汝雖湛樂
從弗念厥紹㒺敷求先王克共眀刑使入書誥孰别雅
語顧命曰牖間南嚮敷重篾席黼純華玉仍几西序東
嚮敷重底席綴純文貝仍几東序西嚮敷重豐席畫純
雕玉仍几西夾南嚮敷重筍席𤣥紛純漆仍几使入春
官司几筵孰别命語
或曰六經創意皆不相師試探精微足眀詭説洪範曰
睿作聖眀作哲聰作謀恭作肅從作乂小旻五章曰國
雖靡止或聖或否民雖靡膴或哲或謀或肅或艾此詩
創意師于書也(鄭康成箋曰詩人之意欲/王敬用五事以眀天道)儀禮曰皇尸
命工祝承致多福無疆于女孝孫来女孝孫使女受禄
于天宜稼于田眉夀萬年勿替引之(此少牢/嘏辭)楚茨四章
曰工祝致告徂賚孝孫苾芬孝祀神嗜飲食卜爾百福
如㡬如式此詩創意師于禮也(鄭康成箋云此/皆嘏辭之意)
夫樂奏而不和樂不可聞文作而不協文不可誦文協
尚矣是以古人之文發於自然其協也亦自然後世之
文出於有意其協也亦有意書曰任賢勿貳去邪勿疑
疑謀勿成百志惟熙易曰乾剛坤柔比樂師憂臨觀之
義或與或求禮記曰元酒在室醴醆在户粢醍在堂澄
酒在下陳其犧牲備其鼎爼列其琴瑟管磬鐘鼓脩其
祝嘏以降上神與其先祖以正君臣以篤父子以睦兄
弟以齊上下夫婦有所是謂承天之祜若此等語自然
協也書曰無偏無黨王道蕩蕩無黨無偏王道平平詩
曰不眀爾徳時無背無側爾徳不眀以無陪無卿二者
皆倒上句又協之一體(揚雄法言曰堯舜之道皇兮夏/殷周之道将兮而以延其光兮)
(讀之雖協而典/誥之氣索然矣)且事以簡為上言以簡為當言以載事
文以著言則文貴其簡也文簡而理周斯得其簡也讀
之疑有闕焉非簡也踈也春秋書曰隕石于宋五公羊
傳曰聞其磌然視之則石察之則五公羊之義經以五
字盡之是簡之難者也劉向載泄冶之言曰夫上之化
下猶風靡草東風則草靡而西西風則草靡而東在風
所由而草為之靡此用三十有二言而意方顯及觀論
語曰君子之徳風小人之徳草草上之風必偃此减泄
冶之言半而意亦顯又觀書曰爾惟風下民惟草此復
减論語九言而意愈顯吾故曰是簡之難者也書曰能
自得師者王謂人莫已若者亡劉向載楚荘王之言曰
其君賢君也而又有師者王其君下君也而羣臣又莫
君若者亡語意煩簡不如是何以别經傳之文文之作
也以載事為難事之載也以蓄意為工觀左氏傳載晋
敗於邲先濟者賞之事但云中軍下軍争舟舟中之指
可掬則攀舟亂刀斷指之意自蓄其中又載楚師寒拊
勉之事但云三軍之士皆如挾纊則軍情愉悦之意自
蓄其中公羊傳載秦敗于殽之事但云匹馬隻輪無反
者則要擊之意自蓄其中若公羊傳載齊使人迓卻克
臧孫之事則曰客或跛或眇于是使跛者迓跛者使眇
者迓眇者孟子載天下歸舜之事則曰天下諸侯朝覲
者不之堯之子而之舜訟獄者不之堯之子而之舜謳
歌者不謳歌堯之子而謳歌舜凡此則意随語竭不容
致思
詩書之文有若重複而意實曲折者詩曰云誰之思西
方羙人彼羙人兮西方之人兮此思賢之意自曲折也
又曰自古在昔先民有作此考古之意自曲折也書曰
眇眇予末小子此謙托之意自曲折也又曰孺子其朋
孺子其朋其徃此告戒之意自曲折也
文有意相屬而對偶者如發彼小豝殪此大兕誨爾諄
諄聴我藐藐故謀用是作而兵由此起有事相類而對
偶者如威侮五行怠棄三正佑賢輔徳顯忠遂良此皆
混然而成初非有意嫓配凡文之對偶者如此則工矣
古人之文用古人之言也古人之言後世不能盡識非
得訓切殆不可讀如登崤險一歩九歎既而强學焉捜
摘古語撰叙今事殆如昔人所謂大家婢學夫人舉止
羞澁終不似真也今取在當時為常語而後人視為艱
苦之文如周禮曰犬赤股而躁臊鳥皫色而沙鳴貍豕
盲眂而交睫腥馬黒眷而般臂螻詩曰游環脅驅隂靷
鋈續又曰鉤膺鏤鍚鞹鞃淺幭荘子曰乃始臠巻傖囊
而亂天下也荀子曰按角鹿埵隴種東籠而退耳(詩禮/之義)
(先儒注解備見若荘子言臠巻不申舒之貌傖/囊猶搶攘也荀子所言皆兵摧敗披靡之貌)
大扺文士題命篇章悉有所本自孔子為書作序(孔子/書序)
(縂為一萹孔安國/各分繫之萹目)文遂有序自孔子為易説卦文遂有
説(栁宗元天/説之類)自有曽子問哀公問之類文遂有問(屈原/天問)
(之/類)自有考工記學記之類文遂有記自有經解王言解
之類(王言解/見家語)文遂有解(韓愈進學/解之類)自有辯政辯物之類
(二辯見/家語)文遂有辯(宋玉九/辯之類)自有樂論禮論之類(二論見/荀子)
文遂有論(賈誼過秦/論之類)自有大傳小傳之類(二傳見/禮記)文遂
有傳
文有助辭猶禮之有儐樂之有相也禮無儐則不行樂
無相則不諧文無助則不順(唐有杜溫夫者為文不識/助辭疑之之辭如耶乎之)
(類决之之辭如耳矣之類皆一用之/栁宗元所以深言其病可不知㢤)檀弓曰勿之有悔
焉耳矣孟子曰寡人盡心焉耳矣檀弓曰我弔也與㢤
左氏傳曰獨吾君也乎㢤凡此一句而三字連助不嫌
其多也左氏傳曰其有以知之矣又曰其無乃是也乎
此二者六字成句而四字為助亦不嫌其多也檀弓曰
南宫縚之妻之姑之䘮樂記曰不知手之舞之足之蹈
之也凡此不嫌用之字為多禮記曰言則大矣羙矣盛
矣此不嫌用矣字為多檀弓曰羙㢤奐焉論語曰富㢤
言乎凡此四字成句而助辭半之不如是文不健也(司/馬)
(長卿封禪文曰遐㢤邈乎此雖/知助辭而遐邈同義又失之矣)左氏傳曰羙㢤泱泱乎
大風也㢤表東海者其太公乎國未可量也此文每句
終用助讀之殊無齟齬艱辛之態左氏傳曰以三軍軍
其前欲見下軍字有陳列之意則當用其字為有力公
羊傳曰勇士入其大門則無人門焉者欲見下門字有
守禦之意則當用焉者字為有力
倒言而不失其言者言之妙也倒文而不失其文者文
之妙也文有倒語之法知者罕矣春秋書曰吴子謁伐
楚門于巢卒公羊傳曰門于巢卒者何入門乎巢而卒
也然夫子先言門後言于巢者於文雖倒而寓意深矣
(何休曰吴子欲伐楚過巢不假塗卒暴入巢門門者以/為欲犯巢而射殺之君子不怨所不知故與巢得殺之)
(使若吴為自死文/所以彊守禦也)仲山甫誠歸于謝詩則曰謝于誠歸
隐盗所得器左氏傳則曰盗所隐器於義皆不害也禹
貢曰厥篚元纎縞又曰雲土夢作乂用纎字不在元上
土字不在夢下亦一倒法也(司馬遷作夏本紀改曰雲/夢土作乂烏足與知此)
字有偏旁故文有取偏旁以成句字有音韻故文有取
音韻以成句皆所以明其義也周禮曰五人為伍中庸
曰誠者自成也孟子曰征之為言正也荘子曰庸也者
用也檀弓曰夫祖者且也祭統曰銘者自名也表記曰
仁者人也凡此皆取偏旁者也鄊飲酒義曰秋之為言
愁也又曰冬者中也易曰嗑者合也樂記曰樂者樂也
孟子曰校者教也揚子曰禮以體之凡此皆取音韻者
也
夫文有病辭有疑辭病辭者讀其辭則病究其意則安
如曲禮曰猩猩能言不離禽獸繫辭曰潤之以風雨盖
禽字於猩猩為病潤字於風為病也(説者曰凡可擒者/皆謂之禽大宗伯)
(以禽作六摯而羔在其中凡物氣/和則潤生言潤則風之和可知矣)疑辭者讀其辭則疑
究其意則斷如何彼穠矣曰平王之孫檀弓曰容居魯
人也盖平王疑為東遷之平王魯人疑為魯國之人也
(毛甚傳云平正也指文王言能正/天下之王也鄭康成云魯鈍也)凡觀此文可不深考
辭以意為主故辭有緩有急有輕有重皆生乎意也范
宣子曰吾淺之為丈夫也則其辭緩景春曰公孫衍張
儀豈不誠大丈夫㢤則其辭急狼瞫於是乎君子則其
辭輕子謂子賤君子㢤若人則其辭重
文有雖成一家而有已經雕斵與其否者且左氏傳前
載辛伯諌曰並后匹嫡兩政耦國後載狐突諌曰昔辛
伯諗周桓公云内寵並后外寵二政嬖子配適大都耦
國則知前載已雕斵而後載否矣内傳曰所謂生死而
肉骨也外傳曰繄起死人而肉白骨也則知内傳雕斵
而外傳否矣
易之有象以盡其意詩之有比以逹其情文之作也可
無喻乎博采經傳約而論之取喻之法大槩有十略條
于後
一曰直喻或言猶或言若或言如或言似灼然可見孟
子曰猶縁木而求魚也書曰若朽索之馭六馬論語曰
譬如北辰荘子曰凄然似秋此類是也
二曰隐喻其文雖晦義則可尋禮記曰諸侯不下漁色
(謂國君内取國中象捕魚/然中網取之是無所擇)國語曰歿平公軍無秕政(秕/穀)
(之不成者/以喻政)又曰雖蝎譛焉避之(蝎木虫譛従中起如/蝎食木木不能避也)左
氏傳曰是豢吴也夫(若人飬/犠牲)公羊傳曰其諸為其雙雙
而俱至者與(言齊髙固及子叔姬来其雙雙行匹/至似於鳥獸山海經有獸名雙雙)此類
是也
三曰類喻取其一類以次喻之書曰王省惟嵗師尹惟
日卿士惟月嵗日月一類也賈誼新書曰天子如堂羣
臣如陛衆庻如地堂陛地一類也此類是也
四曰詰喻雖為喻文似成詰難論語曰虎兕出於柙龜
玉毁於櫝中是誰之過歟左氏傳曰人之有墻以蔽惡
也墻之隙壊誰之咎也此類是也
五曰對喻先比後證上下相符荘子曰魚相忘乎江湖
人相忘乎道術荀子曰流丸止於甌㬰流言止於智者
此類是也
六曰博喻取以為喻不一而足書曰若金用汝作礪若
濟巨川用汝作舟楫若嵗大旱用汝作霖雨荀子曰猶
以指測河也猶以戈舂黍也猶以錐飱壺也此類是也
七曰簡喻其文雖略而意甚明左氏傳曰名徳之輿也
揚子曰仁宅也此類是也
八曰詳喻須假多辭然後義顯荀子曰夫耀蟬者務在
其明乎火振其木而已火不明雖振其木無益也今人
主有能明其徳則天下歸之若蟬之歸明火也此類是
也
九曰引喻援取前言以證其事左氏傳曰諺所謂庇焉
而縦尋斧焉者也禮記曰蛾子時術之其此之謂乎此
類是也
十曰虚喻既不指物亦不指事論語曰其言似不足者
老子曰飂兮似無所止此類是也
凡伯刺厲之詩而曰先民有言(板三章曰先民有言詢/于芻蕘鄭康成云此古)
(賢者之/言也)吉甫美宣之詩而曰人亦有言(烝民五章曰人/亦有言柔則茹)
(之剛則吐之此亦/謂前人有言如此)嗣候之征乃舉政典(政典曰先時者/殺無赦不及時)
(者殺無赦孔安國云政/典夏后為政之典籍)盤庚之告亦載遅任(遅任有言/曰人惟求)
(舊器非求舊惟新孔安/國云遅任古賢人也)或稱古人言(泰誓曰古人有言/曰撫我則后虐我)
(則讎此/類是也)或稱我聞曰(康誥曰我聞曰怨不在/大亦不在小此類是也)是皆有所
援引也詩書而降傳記籍籍援引之言不可具載且左
氏採諸國之事以為經傳戴氏集諸儒之萹以成禮志
援引詩書莫不有法推而論之盖有二萹一以㫁行事
二以證立言二者又各分三體略條于後
左氏傳載詩曰自詒伊戚其子臧之謂矣此獨引詩以
㫁之是一體也(此體/多矣)
左氏傳載詩曰于以采蘩于沼于沚于以用之公侯之
事秦穆有焉夙夜匪懈以事一人孟明有焉貽厥孫謀
以燕翼子子桑有焉此各引詩以合㫁之是二體也(表/記)
(載詩曰莫莫葛藟施於條枚豈弟君子求福不囘/其舜禹文王周公之謂與此又一詩縂㫁之體也)
國語載詩曰其類維何室家之壼君子萬年永錫祚𦙍
類也者不忝前哲之謂也壼也者廣裕民人之謂也萬
年也者令聞不忘之謂也𦙍也者子孫蕃育之謂也單
子朝夕不忘成王之徳可謂不忝前哲矣膺保明徳以
佐王室可謂廣裕民人矣若能類善物以混厚民人者
必有章譽蕃育之祚則單子必當之矣此既引詩文又
釋其義以㫁之是三體也
大學載康誥曰克明徳太甲曰顧諟天之明命帝典曰
克明峻徳湯之盤銘曰茍日新日日新又日新康誥曰
作新民詩曰周雖舊邦其命惟新是故君子無所不用
其極此則采搃羣言以盡其義是一體也
緇衣曰好賢如緇衣惡惡如巷伯則爵不凟而民作愿
刑不試而民咸服大雅曰儀刑文王萬邦作孚此則言
終引證是二體也(孝經諸萹/􁀒用此體)
左氏傳曰周書所謂庸庸祇祇者謂此物也夫又曰泰
誓所謂商兆民離周十人同者衆也此乃斷析本文以
成其言是三體也
夫取詩即云詩取書即云書盖常體也觀以湯誥為先
王之令(國語稱先王之令曰天道福善禍滛/故凡我造邦無従匪彛此皆湯誥文)周書為西
方之書(國語稱西方之書盖逸周書韋昭云/詩言西方之人兮則西方謂周也)以咸有一
徳為尹告(禮記稱尹告曰惟尹躬暨湯咸/有一徳康成云尹告伊尹之誥)以大禹謨為
道經(荀子稱道經曰人心惟危道心惟微楊倞/云此在虞書曰道經者言有道之經也)不曰仲
虺之誥而曰仲虺之志(左氏傳曰仲虺之志云/亂者取之亡者侮之)不曰五
子之歌而曰夏訓有之(左氏傳曰夏訓/有之有窮后羿)直言鄭詩曺詩
(國語稱鄭詩曰仲可懐也又稱/曺詩曰彼其之子不遂其媾)止稱汋曰武曰(左氏傳/汋曰於)
(鑠王師武曰/無競維烈)或稱芮良夫(左氏傳曰周芮良夫之詩/曰大風有隧貪人敗類)或
稱周文公(國語曰周文公之頌曰/載戢干戈載櫜弓矢)指那頌卒章為亂辭
(國語曰其輯之亂曰自古在昔先民有作韋/昭云凡作萹章義既成撮其大要以為亂辭)摘小宛首
章為篇目(國語曰秦伯賦鳩飛章昭云小宛/之首章宛彼鳴鳩翰飛戾天是也)數章之未
章既謂之卒章(左氏傳曰賦緑衣/之卒章此類是也)一章之末句亦謂之
卒章(左氏傳曰作武其/卒章曰耆定爾功)凡此似亦略施雕琢少變雷同
作者考焉毋誚無補
左氏傳載諸國燕饗賦詩之事但云賦某詩或云賦某
詩之卒章皆不載詩文而意自具其曰賦棠棣之七章
以卒則知賦七章以卒盡八章也其曰在揚水卒章之
四言矣則知取我聞有命也左氏於此等文最為得體
文有上下相接若繼踵然其體有三其一曰叙積小至
大如中庸曰能盡其性則能盡人之性能盡人之性則
能盡物之性能盡物之性則能賛天地之化育賛天地
之化育則可與天地參矣此類是也其二曰叙由精及
粗如荘子曰古之明大道者先明天而道徳次之道徳
已明而仁義次之仁義已明而分守次之分守已明而
形名次之形名已明而因任次之因任已明而原省次
之原省已明而是非次之是非已明而賞罰次之此類
是也其三曰叙自流極原如大學曰古之欲明明徳於
天下者先治其國欲治其國者先齊其家欲齊其家者
先脩其身欲脩其身者先正其心欲正其心者先誠其
意欲誠其意者先致其知此類是也
文有交錯之體若纒糾然主在析理理盡後已書曰念
兹在兹釋兹在兹名言兹在兹允出兹在兹荘子曰有
始也者有未始有始也者有未始有夫未始有始也者
又曰以指喻指之非指不若以非指喻指之非指也荀
子曰不利而利之不如利而後利之之利也利而後利
之不如利而不利者之利也國語曰成人在始與善始
與善善進善不善蔑由至矣始與不善不善進不善善
亦蔑由至矣榖梁曰人之所以為人者言也人而不能
言何以為人言之所以為言者信也言而不信何以為
言信之所以為信者道也信而不道何以為道此類多
矣不可􁀒舉然取荘子而法之則文斯邃矣
載事之文有上下同目之法謂其事㫁可書其人㫁可
羙也如論語載孔子之羙禹顔(子曰禹吾無間然矣菲/飲食而致孝乎鬼神云)
(云禹吾無間然矣又曰賢㢤回也/一簞食一瓢飲云云賢㢤回也)戴禮之記文王周公
(文王世子萹曰文王之為世子也朝扵王季日三云云/文王之為世子也又曰昔者周公攝政踐祚而治抗世)
(子法於伯禽所以善成/王也云云周公踐祚)公羊之傳孔父仇牧荀息(公羊/傳曰)
(孔父可謂義形於色矣其義形於色奈何督将弑殤公/孔父生而存則殤公不可得而弑也云云孔父可謂義)
(形於色矣又曰仇牧可謂不畏彊禦矣其不畏彊禦奈/何萬嘗與荘公戰獲乎荘公云云仇牧可謂不畏彊禦)
(矣又曰荀息可謂不食其言矣其不食其言奈何奚齊/卓子者驪姬之子荀息傅焉云云荀息可謂不食其言)
(矣/)皆其法也
數(音/所)人行事其體有三或先縂而後數之如孔子謂子
産有君子之道四焉其行已也恭其事上也敬其養民
也恵其使民也義此類是也或先數而後縂之如子産
數鄭公孫黒曰爾有亂心無厭國不女堪専伐伯有而
罪一也昆弟争室而罪二也薫隧之盟女矯君位而罪
三也有死罪三何以堪之此類是也或先既縂之而後
復縂之如孔子言臧文仲其不仁者三不知者三下展
禽廢六闗妾織蒲三不仁也作虚器縦逆祀祀爰居三
不知也此類是也
載事之文有先事而㫁以起事也有後事而㫁以盡事
也如左氏傳欲載晋靈公厚斂雕墻必先言晋靈公不
君公羊傳欲載楚靈王作乾谿臺必先言靈王為無道
中庸欲言舜好問而察邇言亦先言舜其大知也歟孟
子欲言梁恵王以其所愛及其所不愛亦先曰不仁㢤
梁恵王也若此流皆先㫁以起事也如左氏傳載晋文
公教民而用卒言之曰一戰而覇文之教也又載晋悼
公賜魏絳和戎樂卒言之曰魏絳於是乎有金石之樂
禮也若此流皆後㫁以盡事也載言之文有不避重複
如榖梁傳載麗姬故謂君曰吾夜者夢夫人趨而来曰
吾苦畏胡不使大夫将衛士而衛冡乎故君謂世子曰
麗姬夢夫人趨而来曰吾苦畏女其将衛士而往衛冡
乎此不避重複一也家語載魯公索氏将祭而忘其牲
孔子聞之曰公索氏不及二年而後亡後一年而亡門
人問曰昔公索氏将祭而忘其牲而夫子曰不及二年
今過朞而亡此不避重複二也公羊傳載陽處父諌曰
射姑民衆不悦不可使将於是廢将陽處父出射姑入
君謂射姑曰陽處父言曰射姑民衆不悦不可使将此
不避重複三也及觀檀弓載子游曰昔者夫子居於宋
見桓司馬自為石椁三年不成夫子曰若是其靡也死
不如速朽之愈也死之欲速朽為桓司馬言之也(云/云)曽
子以子游之言告於有子然檀弓但云以子游之言盖
避重複也又左氏傳載晋師歸卻伯見公曰子之力也
夫范叔見勞之如卻伯欒伯見公亦如之夫三述晋侯
之語固未為害而左氏兩變其文盖避重複也載言之
文又有荅問若止及一事文固不難至有數端文實未
易所問不言問所對不言對言雖簡略意實周贍讀之
續如貫珠應如荅響若左氏傳載楚望晋軍問伯州犂
盖得此也至於問則屢稱何也荅則屢稱對曰其文與
意有異左氏若樂記載賔牟賈與孔子言樂皆拘此也
二文具載則可考矣
王曰騁而左右何也曰召軍吏也皆聚於中軍矣曰合
謀也張幕矣曰䖍卜於先君也徹幕矣曰将發命也甚
囂且塵上矣曰将塞井夷竈而為行也皆乗矣左右執
兵而下矣曰聴誓也戰乎曰未可知也乗而左右皆下
矣曰戰禱也
曰夫武之備戒之已久何也對曰病不得其衆也咏歎
之淫液之何也對曰恐不逮事也發揚蹈厲之已蚤何
也對曰及時事也武坐致右憲左何也對曰非武坐也
聲滛及商何也對曰非武音也子曰若非武音則何音
也對曰有司失其傳也(觀孟子與陳相荅問許子之事/曰許子必種粟而後食乎曰然)
(許子必織布而後衣乎曰否許子衣褐許子冠乎曰冠/曰奚冠曰冠素曰自織之與曰否以粟易之曰許子奚)
(為不自織曰害於耕曰許子以釡甑㸑以鐡耕乎曰然/自為之與曰否以粟易之此文但存上一許子以下許)
(子字皆可除信乎/荅問之文難也)
文有目人之體有列氏之體論語曰徳行顔淵閔子騫
冉伯牛仲弓言語宰我子貢政事冉有季路文學子游
子夏此目人之體也而揚雄班固得之(揚子法言曰羙/行園公綺里季)
(夏黄公甪里先生言辭婁敬陸賈執政王陵申屠嘉忻/節周昌汲黯守儒轅固申公災異董相夏侯勝京房班)
(固作公孫宏傳賛曰儒雅則公孫宏董仲舒兒寛篤行/則石建石慶質直則汲黯卜式推賢則韓安國鄭當時)
(云/云)左氏傳曰殷民六族條氏徐氏蕭氏索氏長勺氏尾
勺氏此列氏之體也而荘周司馬遷得之(荘子曰子不/見至徳之世)
(乎容成氏大庭氏柏皇氏中央氏栗陸氏驪畜氏云云/司馬遷作夏本紀賛曰其後分封用國為姓故有夏后)
(氏有扈氏有男氏斟尋/氏彤城氏褒氏云云)
禮記之文始自后倉成於戴聖非純格言間有淺語如
掩口而對毋投與狗骨羹之有菜者用梜男女相荅拜
也癢不敢搔衣裳綻裂年未滿五十取婦之家嫂不撫
叔叔不撫嫂若此䓁語雖在曲防人情然亦少施斵削
商盤告民民何以曉然在當時用民間之通語非若後
世待訓詁而後眀且顛木之有由蘖使晋衛間人讀之
則蘖知為餘也不能胥匡以生使東齊間人讀之則胥
知為皆也欽念以忱使燕岱間人讀之則忱知為誠也
由此考之當時豈不然乎
詩文待訓眀者亦本風土所宜且王室如燬使齊人讀
之則燬為常語六日不詹使楚人讀之則詹為常語(燬/火)
(也齊人以火為燬詹/至也楚人以至為詹)
儀禮周家之制也事渉威儀文苦而難讀鄉黨孔門之
記也言闗訓則文婉而易觀今略摘儀禮之文證以鄉
黨昭然辨矣
執圭入門鞠躬焉如恐失之(鄉黨曰執圭鞠/躬如也如不勝)下階發氣
怡焉再三舉足又趨(鄉黨曰出降一等逞顔色怡/怡如也沒階趨進翼如也)及享
發氣盈容(鄉黨曰享/禮有容色)賔出公再拜送賔不顧(鄉黨曰賔/退必復命)
(曰賔不/顧矣)若君賜之食君祭先飯(鄉黨曰侍食於/君君祭先飯)
孝經之文簡易醇正蘊聖人之氣象掲六經之表儀夷
考其文有所未諭三才章首似摭子産言禮之辭(子太/叔對)
(趙簡子曰聞諸大夫子産曰夫禮天之經也地之義也/民之行也天地之經而民實則之則天之明因地之性)
(孝經止三/字不同)聖治章末似刪文子論儀之語(北宫文子對/衛㐮公曰故)
(君子在位可畏施舎可愛進退可度周旋可則容止可/觀作事可法徳行可象孝經則曰君子則不然言思可)
(道行思可樂徳義可尊作事/可法容止可觀進退可度)事君章曰進思盡忠退思
補過此乃士貞子諌晋景公之辭聖治章曰以順則逆
民無則焉不在於善而皆在於凶徳此乃季文子對魯
宣公之辭(左氏傳作訓/昏三字不同)聖人雖尚稽格言不應雷同如
此豈作傳者反竊經與
爾雅之作主在訓言謚法之作用以定謚皆周公之文
也戴聖之釋淇澳備採爾雅之辭(禮記曰如切如磋者/道學也如琢如磨者)
(自脩也瑟兮僴兮者怐慄也赫兮喧兮者威儀也有斐/君子終不可諼兮者道盛徳至善民之不能忘也此乃)
(爾雅釋/訓文)成鱄之釋皇矣端倣謚法之體(左傳曰心能制/義曰度徳正應)
(和曰莫照臨四方曰明勤施無私曰類教誨不倦曰長/賞慶刑威曰君慈和徧服曰順經天緯地曰文謚法體)
(如此文亦/有同者)孰謂類皆後人之補緝無補作者之監觀
夫論語家語皆夫子與當時公卿大夫及羣弟子荅問
之文然家語頗有浮辭衍説盖出於羣弟子共相叙述
加之潤色其才或有優劣故使然也若論語雖亦出於
羣弟子所記疑若已經聖人之手今畧考焉子曰為命
裨諶草創之世叔討論之行人子羽修餙之東里子産
潤色之質之左氏則此文簡而整(左氏傳曰禆諶謀於/野則獲謀於邑則否)
(鄭國将有諸侯之事子産乃問四國之為於子羽且使/多為辭令與裨諶乗以適野使謀可否而告馮簡子使)
(㫁之事成乃授子太叔/使行之以應對賔客)子曰孟之反不伐奔而殿将入
門䇿其馬曰非敢後也馬不進也質以左氏則此文緩
而周(左氏傳曰孟之側後入以為/殿抽矢䇿其馬曰馬不進也)南宫三復白圭司馬
遷則曰三復白圭之玷辭雖備而其意竭矣在邦必逹
在家必逹司馬遷則曰在邦及家必逹辭雖約而其意
踈矣彼揚雄法言王通中説模儗此書未免畫虎類狗
之譏(法言曰如其智如其智雖有民焉得而塗諸三年/不目日視必盲三年不目月精必矇魯仲連偒而)
(不剬簡相如剬而不偒清條曰非正不視非正不聴非/正不言非正不行若張子房之智陳平之無悮絳侯勃)
(之果霍将軍之勇終之以禮樂則可謂社稷之臣矣法/言之模儗論語皆此類也中説曰可與共樂未可與共)
(憂可與共憂未可與共樂我未見勤者矣盖有焉我未/之見也焉知来者之不如昔也是故惡夫異端者小不)
(忍致大災知之者不如行之者行之者不/如安之者中説之模儗論語皆此類也)王充問孔之
篇而於此書多所指擿亦未免桀犬吠堯之罪歟
詩人庭燎之詠文雖羙之意則箴之張老輪奐之辭文
雖頌之意則譏矣(晋獻文子成室張老曰羙㢤輪焉羙/㢤奐焉歌於斯哭於斯聚國族於斯)
自漢而来靡麗之賦勸百諷一烏足知此
文出於已作之固難語借於古用亦不易觀厯代雕蟲
小技之士借古語以成萹章者紛紛藉藉試陳一二以
鑒後来張茂先勵志詩曰徳輶如羽又曰熠燿宵流雖
變二字以恊音韻而不知詩人言行有緩飛之意言毛
有至輕之喻應吉甫華林集詩有曰文武之道厥猷未
墜既言之道復綴厥猷此所謂屋下架屋者歟陸倕石
闕銘曰惟王建國正位辨方遂令辨方後於正位此所
謂轉衣為裳者歟
古語曰黶子在頰則好在顙則醜言有宜也自晋以降
操觚含毫之士喜學經語者多矣且如孫盛著史書曰
某年春帝正月(謂盛作魏晋陽秋也且春秋書王正月/示魯侯用周天子正朔曺馬躬有天下)
(不當書/帝正月)謝恵連作賦廼曰雪之時義逺矣㢤(謂恵連作/雪賦也案)
(易卦義深者以此語賛之大/抵文士雪月之詠非所當也)此盖不知黶子在顙之為
醜也
觀檀弓之載事古簡而不踈旨深而不晦雖左氏之富
艶敢奮飛於前乎略舉二事
世子申生為驪姬所譛或令辨之左氏載其事則曰或
謂太子子辭君必辨焉太子曰君非姬氏居不安食不
飽我辭姬必有罪君老矣吾又不樂檀弓則曰子盍言
子之志於公乎世子曰不可君安驪姬是我傷公之心
也考此則檀弓為優(榖梁傳載其事曰世子之傅里克/謂世子曰入自明入自明則可以)
(生不入自明則不可以生世子曰吾君已老矣已昏矣/若此而入自明明則驪姬必死驪姬死則吾君不安若)
(此文非唯不及檀/弓亦不及左氏矣)
智悼子未𦵏晋平公飲以樂杜蕢謂大臣之䘮重於疾
日不樂左氏言其事則曰辰在子夘謂之疾日君徹晏
樂學人舎業為疾故也君之卿佐是謂股肱股肱或虧
何痛如之檀弓則曰子夘不樂智悼子在堂斯其為子
夘也大矣考此則檀弓為優
鶴脛雖長㫁之則悲鳬脛雖短續之則憂檀弓文句長
短有法不可增損其類是㢤
長句法　毋乃使人疑夫不以情居瘠者乎㢤孰有執
親之䘮而沐浴佩玉者乎蕢尚不如杞梁之妻之知禮
也茍無禮義忠信誠慤之心以涖之
短句法　華而晥立孫畏厭溺
鼓瑟不難難於調弦作文不難難於練句檀弓之文練
句益工㕘之家語其妙覩矣
遇負杖入保者息(家語曰遇人入/保負杖者息)皆死焉(家語曰奔/敵死焉)比
御而不入(家語曰可/御而䖏内)南宫縚之妻之姑之䘮(家語曰南/宫縚之妻)
(孔子之兄/女䘮其姑)予惡夫涕之無從也(家語曰吾惡夫/涕而無以将之)仲子亦
猶行古之道也(家語曰仲子亦/猶行古人之道)夫子為弗聞也者而過
之(家語曰夫子為之/隐佯不聞以過之)遂命覆醢(家語曰遂令/左右皆覆醢)死不如速
朽之愈也(家語曰死不/如朽之速愈)若䰟氣則無不之也(家語曰若/䰟氣則無)
(所不/之)
考工記之文𣙜而論之盖有三羙一曰雄健而雅二曰
宛曲而峻三曰整齊而醇略條於後
雄健而雅　鄭之刀宋之斤魯之削吴粤之劔遷乎其
地而弗能為良凡為弓方其峻而髙其柎長其畏而薄
其敝(左氏傳曰恤其患而補其闕/正其違而治其煩亦此法也)
宛曲而峻　凡攫閷援簭之類必深其爪出其目作其
鱗之而深其爪出其目作其鱗之而則於眡必撥爾而
怒茍撥爾而怒則於任重宜且其匪色必似鳴矣爪不
深目不出鱗之而不作則必穨爾如委矣茍穨爾如委
則加任焉則必如将廢措其匪色必似不鳴矣(此文説/筍簴之)
(獸/也)引而信之欲其直也信之而直則取材正也信之而
枉則是一方緩一方急也若茍一方緩一方急則及其
用之也必自其急者先裂若茍自急者先裂則是以博
為帴也(此文説/制韋革)
整齊而醇　爍金以為刄凝土以為器棧車欲弇飾車
欲侈鍾大而短則其聲疾而短聞鍾小而長則其聲舒
而逺聞已上則摩其旁已下則摩其耑
春秋文句長者踰三十餘言短者止於一言(如季孫行/父臧孫許)
(叔孫僑如公孫嬰齊帥師㑹晋卻克衛孫良夫曺公子/首及齊侯戰于鞌之類是長句也如螽之類是短句也)
詩之文句長者不踰八言短者不減二言(八言者如我/不敢効我友)
(自逸之類是也摰虞云詩有九言泂酌彼行潦挹彼注/兹是也然此當為二句其説非也二言者若肇禋之類)
春秋主於褒貶詩則本於羙刺立言之間莫不有法
詩人之用助辭辭必多用韻有用也辭若何其䖏也必
有與也(䖏與/為韻)有用而辭若俟我於著乎而充耳以素乎
而(著素/為韻)有用矣辭若陟彼砠矣我馬瘏矣(砠瘏/為韻)有用忌
辭若抑磬控忌抑縦送忌(控送/為韻)有用兮辭若其實七兮
迨其吉兮(七吉/為韻)有用之辭若知子之順之雜佩以問之
(順問/為韻)有用止辭如既曰庸止曷又従止(庸従為韻止即/只鄘柏舟詩亦)
(用只為辭離騷有大/招用只辭盖法此)有用且辭若椒聊且逺條且(聊條/為韻)
如四句六句者多矣今不備載又禮記非詩人之文助
辭之上亦有韻恊如曰禮行於郊而百神受職焉禮行
於社而百貨可極焉禮行於祖廟而孝慈服焉禮行於
五祀而正法則焉此則用焉辭而職極服則為協
孔頴逹曰詩章之法不常厥體或重章共述一事(采蘋/之類)
或一事疊為數章(甘棠/之類)或初同而末異(東山/之類)或首異而
末同(漢廣/之類)或事訖而更申(既醉/之類)或章重而事別(鴟鴞/之類)或
随時而改色(何草不/黄也)或因事而變文(文王有/聲也)或一章而
再言(采采/芣苢)或三章而一發(賔之/初筵)萹有數章章句衆寡不
䓁章有數句句有多少不同包括詩體孰踰此説故特
取焉
　
　
　
　
　
　
　
　
　
　
　文則巻上
欽定四庫全書
　文則巻下　　　　　　　　宋　陳騤　撰
　　文則下(共二十九則/)
文有數句用一類字所以壮文勢廣文義也然皆有法
韓退之為古文覇於此法尤加意焉如賀冊尊號表用
之謂字盖取易繫辭畫記用者字盖取考工記南山詩
用或字盖取詩北山悉注于後孰謂退之自作古㢤(觀/退)
(之畫記云騎而立者五人騎而被甲載兵立者十人騎/且負者二人騎執器者二人自此以下凡記人數者盖)
(取書顧命二人雀弁執恵四人綦弁執戈上刄一人冕/執劉一人冕執鉞一人冕執瞿一人冕執鋭之法也此)
(與用字一類不同姑附於/此示退之之文不妄作也)用一類字不可徧舉采經子
通用者志之可觸類而長矣
或法(詩北山曰或燕燕居息或盡瘁事國或息偃在床/或不已於行或不知叫號或惨惨劬勞或棲遅偃)
(仰或王事鞅掌或湛樂飲酒或惨惨畏咎或出入風議/或靡事不為退之南山詩云或連若相従或蹙若相門)
(或妥若弭伏或竦若驚雊或散若瓦解或赴若輻湊或/翩若船遊或决若馬驟此句稍多不䏻備載皆廣北山)
(或字法而用之也老子曰凡物或行或随或/歔或吹或强或羸或載或隳此又一法也)者法(考工/記曰)
(脂者膏者羸者羽者鱗者又曰以脰鳴者以注鳴者以/旁鳴者以翼鳴者以股鳴者以胷鳴者荘子激者謞者)
(叱者吸者叫者譹者宎者咬者韓退之畫記云行者牽/者涉者陸者翹者顧者鳴者寝者訛者立者人立者齕)
(者飲者溲者陟者降者凡此用者字/其原出於考工記因用荘子法也)之謂法(繫辭曰富/有之謂大)
(業日新之謂盛徳生生之謂易成象之謂乾效法之謂/坤極數知来之謂占通變之謂事隂陽不測之謂神韓)
(退之賀冊尊號表云臣聞體仁以長人之謂元發而中/節之謂和無所不通之謂聖妙而無方之謂神經緯天)
(地之謂文戡㝎祸亂之謂武先天不違之謂/法天道濟天下之謂應道盖取易繫辭也)謂之法(易/繫)
(辭曰闔户謂之坤闢户謂之乾一闔一闢謂之變往來/不窮謂之通見乃謂之象形乃謂之器制而用之謂之)
(法利用出入民咸用之謂之神凡/經子傳記用此多矣故不􁀒載)之法(孟子曰勞之来/之匡之直之輔)
(之翼之老子曰故道生之畜之長之育之成之熟之養/之覆之若易説卦曰雷以動之風以散之雨以潤之日)
(以烜之艮以止之兌以説之乾/以君之坤以蔵之此又一法也)可法(考工記曰故可規/可萭可水可縣可)
(量表記曰事君可貴可/賤可富可貧可生可殺)可以法(論語曰詩可以興可以/觀可以羣可以怨月令)
(曰可以登髙明可以逺眺望可以升山陵可以䖏臺/榭荘子曰可以保身可以全生可以養親可以盡年)為
法(易説卦曰乾為天為圜為君為父為玉為金為寒為/氷為大赤為良馬為老馬為瘠馬為駁馬為木果荘)
(子曰形就而入且為顛為㓕為崩為蹶心和/而出且為聲為名為妖為孽此又一法也)必法(考工/記曰)
(容轂必直陳篆必正施膠必厚施筋必數月令曰秫稻/必齊麯蘖必時湛熾必潔水泉必香陶器必良火齊必)
(得/)不以法(左氏傳曰不以國不以官不以山/川不以隐疾不以畜牲不以器幣)無法(左氏/傳曰)
(無始亂無怙富無恃寵無違同無傲禮/無驕䏻無復怒無謀非徳無犯非義)而不法(左氏傳/曰直而)
(不倨曲而不屈邇而不偪逺而不攜遷而不滛復而不/厭哀而不愁樂而不荒用而不匱廣而不宣施而不費)
(取而不貪䖏而/不底行而不流)其法(易繫辭曰其稱名也小其取類也/大其旨逺其辭文其言曲而中其)
(事肆而隐樂記曰其哀心感者其聲噍以殺其樂心感/者其聲嘽以緩其喜心感者其聲彂以㪚其怒心感者)
(其聲粗以厲其敬心感者其聲直以亷其愛心感者其/聲和以柔此雖每句用其字而二句以見意又一法也)
焉法(祭統曰見事鬼神之道焉見君臣之義焉見父子/之倫焉見貴賤之䓁焉見親踈之殺焉見爵賞之)
(施焉見夫婦之別焉見政事之均焉見長㓜之序焉見/上下之際焉學記曰蔵焉修焉息焉游焉三年問曰翔)
(回焉鳴號焉蹢䠱焉/踟蹰焉又一法也)于時法(詩曰于時䖏䖏于時廬旅/于時言言于時語語鄭康)
(成云時/是也)實法(詩曰實方實苞實種實褎實/發實秀實堅實好實頴實栗)曾是法(詩曾/是疆)
(禦曾是掊克曾是/在位曾是在服)侯法(詩曰侯主侯伯侯/亞侯旅侯疆侯以)有若法(書曰/有若)
(虢叔有若閎夭有若散宜/生有若泰顛有若南宫括)未嘗法(家語曰未嘗知哀未/嘗知憂未嘗知勞未)
(嘗知懼未/嘗知危)斯法(檀弓曰人喜則斯陶陶斯咏咏斯猶猶/斯舞舞斯慍慍斯戚戚斯歎歎斯辟矣)
於是乎法(國語曰上帝之粢盛於是乎出民之蕃庻於/是乎生事之供給於是乎在和恊輯睦於是)
(乎興財用蕃殖於是乎/始敦厖純固於是乎成)有法(禮器曰有直而行也有曲/而殺也有經而䓁也有順)
(而討也有摲而播也有推而進也有放而文也有放而/不致也有順而摭也樂師曰有帗舞有羽舞有皇舞有)
(旄舞有干舞有人舞左氏傳曰名有五有信有義有象/有假有類又一法也孟子曰父子有親君臣有義夫婦)
(有別長㓜有序朋友/有信此又一法也)兮法(荀子曰井井兮其有條理也/嚴嚴兮其能敬已也分分兮)
(其有終始也厭厭兮其䏻長久也樂樂兮其執道不殆/也炤炤兮其用知之明也脩脩兮其用統類之行也綏)
(綏兮其有文章也熙熙兮其樂人/之臧也隐隐兮其怨人不當也)則法(中庸曰誠則形/形則著著則明)
(明則動動則/變變則化)然法(荀子曰儼然壮然祺然蕼然恢/恢然廣廣然昭昭然蕩蕩然)奚法
(荘子曰奚為奚據奚避/奚取奚就奚去奚樂)而法(荘子曰而容崖然而目衝/然而顙頩然而口闞然而)
(状義然又一法也考工記曰清其灰而盝/之而揮之而沃之而盝之而塗之而宿之)方且法(荘子/曰方)
(且本身而異形方且尊知而火馳方且為緒使方且/為物絃方且四頋而物應方且應衆宜方且與物化)似
法(荘子曰似鼻似口似耳似枅似圈似白者/似洼者似汙者此言風吹竅穴動作之貌)乎法(荘子/曰與)
(乎其觚而不堅也張乎其虚而不華也邴邴乎其似喜/乎崔乎其不得已乎滀乎進我色也與乎止我徳也厲)
(乎其似世乎謷乎其未可制也連乎其似好閉也悗乎/忘其言也禮運曰洞洞乎其敬也属属乎其忠也勿勿)
(乎其欲其饗之也荘/子盖廣其法而用之)廼法(詩曰廼慰廼止廼左廼/右廼疆廼理廼宣廼畝)以之
法(仲尼燕居曰以之居䖏有禮故長㓜辨也以之閨門/之内有禮故三族和也以之朝廷有禮故官爵序也)
(以之田獵有禮故戎事閑也/以之軍旅有禮故武功成也)足以法(易曰體仁足以長/人嘉㑹足以合禮)
(利物足以和義貞固足以幹事中庸曰聪明睿知足以/有臨也寛裕溫柔足以有容也發强剛毅足以有執也)
(齊荘中正足以有敬也文理宻/察足以有別也此又一法也)也法(中庸曰修身也尊/賢也親親也敬大)
(臣也體羣臣也子庶民也来百工也柔逺人也懐/諸侯也若周易雜卦一萹全用也字文不可盡舉)得其
法(仲尼燕居曰宫室得其度量鼎得其象味得其時樂/得其節車得其式鬼神得其饗䘮紀得其哀辨説得)
(其當官得其本/政事得其施)以法(大司樂曰以致鬼神示以和邦國/以諧萬民以安賔客以説逺人以)
(作動物周禮此法/極多今不備載)曰法(洪範曰一曰水二曰火三曰木/四曰金五曰土周禮凡次序其)
(事皆類此一法也周禮小胥曰曰風曰賦曰比曰興曰/雅曰頌洪範曰曰雨曰霽曰䝉曰驛曰克曰貞曰悔凡)
(此類不言數又一法也大宗伯曰春見曰朝夏見曰宗/秋見曰覲冬見曰遇時見曰㑹殷見曰同易繫辭曰天)
(地之大徳曰生聖人之大寳曰位何以守位曰仁何以/聚人曰財理財正辭禁民為非曰義凡此類又一法也)
得之法(荘子曰豨韋氏得之以挈天地伏羲得之以襲/氣母維斗得之終古不忒日月得之終古不息)
(堪坏得之以襲崑崙馮夷得之以逰大川肩吾得之以/䖏大山黄帝得之以登雲天顓頊得之以䖏元宫云云)
之以法(禮運曰慮之以大愛之以敬行之以/禮脩之以孝養紀之以義終之以仁)所以法(禮/運)
(曰祭帝於郊所以㝎天位也祀社於國所以列地利也/祖廟所以本仁也山川所以儐鬼神也五祀所以本事)
(也/)存乎法(易繫辭曰列貴賤者存乎位齊小大者存乎/卦辨吉㓙者存乎辭憂悔吝者存乎介震无)
(咎者存/乎悔)莫大乎法(易繫辭曰法象莫大乎天地變通莫/大乎四時縣象著明莫大乎日月崇)
(髙莫大乎富貴備物致用立成器/以為天下利莫大乎聖人云云)知所以法(中庸曰則/知所以脩)
(身知所以脩身則知所以治人知所/以治人則知所以治天下國家矣)矣法(六月詩序曰/鹿鳴廢則和)
(樂缺矣四牡廢則君臣缺矣皇皇者華廢則忠信缺矣/棠棣廢則兄弟缺矣下皆類此不能􁀒載板詩曰辭之)
(輯矣民之洽矣辭之懌矣民之莫矣/此雖毎句用矣字而上下之意相闗)大扺經傳之文有
相類者非固出於蹈襲實理之所在不約而同也略條
於後則可推矣(詩曰禮義不愆何恤於人言注此逸詩/荀子引之云禮義之不愆兮何恤人之)
(言兮左氏傳載士蒍稱諺曰心茍無瑕何恤乎無家不/詩曰謂予不信有如皦日左氏傳載公子重耳曰所)
(與舅氏同心有如白水注凡指物為誓語多類如此曰/詩曰不憗遺一老俾守我王左氏傳魯哀公誄孔丘)
(不憗遺一老俾屏予一人以在位此不約而同一也曰/左氏傳曰晋韓起䀻魯觀書於大史氏見易象春秋)
(周禮盡在魯矣吾乃今知周公之徳與周之所以王也/家語曰孔子適周厯郊杜之所考明堂之則察廟朝之)
(度於是喟然曰吾乃今知周公之徳與周之所以王也/此不約而同二也  左氏傳曰晋侯疾病求醫於秦秦)
(伯使醫緩為之醫至曰疾不可為也在肓之上膏之下/戰國䇿曰扁鵲見秦武王武王示之病扁鵲請除左右)
(曰君之病在耳之前目之下此不約而同三也載左氏/傳載周子曰二三子用我今日否亦今日國語  吴王)
(曰孤之事君在今日不得事君亦在今日此不約而同/四也  國語載觀射父曰先王之祀也以一純二精三)
(牲四時五色六律七事八種九祭十日十二辰以致之/左氏傳載晏子曰先王之濟五味和五聲也聲亦如味)
(一氣二體三類四物五聲六律七音八風九歌以相成/也注此文既於物恊数又扵數恊序亦文之工者此不)
(約而同五也之考工記曰柘為上檍次之檿桑次之橘/次之木𤓰次  荆次之禮器曰禮時為大順次之宜次)
(之稱次之此不/約而同六也)
春秋之時王道雖微文風未殄森羅辭翰備括規摹考
諸左氏摘其英華別為八體各繫本文一曰命婉而當
(尚書有/命八萹)二曰誓謹而嚴(尚書有/誓八萹)三曰盟約而信四曰禱
切而慤(尚書武成有武王伐紂禱辭自惟有/道曽孫發至無作神羞是其文也)五曰諌和
而直六曰讓辨而正七曰書逹而法八曰對羙而敏作
者觀之庶知古人之大全也
命　周靈王命齊靈公(如周襄王命晋重/耳其體亦可法)王曰昔伯舅
太公右我先王股肱周室師保萬民世胙太師以表東
海王室之不壊繄伯舅是頼今予命女環兹率舅氏之
典纂乃祖考無沗乃舊敬之㢤無廢朕命
誓　趙簡子誓伐鄭誓曰范氏中行氏反易天明斬艾
百姓欲擅晋國而滅其君寡君恃鄭而保焉今鄭為不
道棄君助臣二三子順天明從君命經徳義除詬恥在
此行也克敵者上大夫受縣下大夫受郡士田十萬庶
人工商遂人臣𨽻圉免志父無罪君實圖之若其有罪
絞縊以戮桐棺三寸不設屬辟素車樸馬無入于兆下
卿之罰也
盟　亳城之盟(如孟子載葵丘盟辭觀三/傳則詳畧異同今所不取)載書曰凡我
同盟毋薀年毋壅利毋保姦毋留慝救災患恤祸亂同
好惡奨王室或間兹命司鎮司盟名山名川羣神羣祀
先王先公七姓十二國之祖明神殛之俾失其民隊命
亡氏踣其國家
禱　衛蒯瞶禱于鐡(荀偃禱河其/體亦法此)禱曰曽孫蒯聵敢昭
告皇祖文王烈祖康叔文祖襄公鄭勝亂従晋午在難
不䏻治亂使鞅討之蒯聵不敢自佚備持矛焉敢告無
絶筋無折骨無靣傷以集大事無作三祖羞大命不敢
請佩玉不敢愛
諌　臧哀伯諌魯威公納鼎(諌文多矣今/取此為體)諌曰君人者
将昭徳塞違以臨照百官猶懼或失之故昭令徳以示
子孫是以清廟茅屋大路越席大羹不致粢食不鑿昭
其儉也衮冕黻珽帶裳幅舄衡紞紘綖昭其度也藻率
鞞鞛鞶厲游纓昭其數也火龍黼黻昭其文也五色比
象昭其物也錫鸞和鈴昭其聲也三辰旂旗昭其明也
夫徳儉而有度登降有數文物以紀之聲明以彂之以
臨照百官百官於是乎戒懼而不敢易紀律今㓕徳立
違而寘其賂器於太廟以明示百官百官象之其又何
誅焉國家之敗由官邪也官之失徳寵賂章也郜鼎在
廟章孰甚焉武王克商遷九鼎于雒邑義士猶或非之
而况将昭違亂之賂器於太廟其若之何
讓(責/也)　周詹威伯責晋率隂戎伐潁辭曰我自夏以后
稷魏駘芮岐畢吾西土也及武王克商蒲姑商奄吾東
土也巴濮楚鄧吾南土也肅慎燕亳吾北土也吾何邇
封之有文武成康之建母弟以蕃屏周亦其廢隊是為
豈如弁髦而因以敝之先王居檮杌于四裔以禦魑魅
故允姓之姦居于𤓰州伯父恵公歸自秦而誘以来使
偪我諸姬入我郊甸戎焉取之戎有中國誰之咎也后
稷封殖天下今戎制之不亦難乎伯父圖之我在伯父
猶衣服之有冠冕水木之有本源民人之有謀主也伯
父若裂冠毁冕㧞本塞源専棄謀主雖戎狄其何有余
一人
書　晋叔向詒鄭子産鑄刑書書(子産與范宣子/書其體可法)書曰
始吾有虞於子今則已矣昔先王議事以制不為刑辟
懼民之有争心也猶不可禁禦是故閑之以義糾之以
政行之以禮守之以信奉之以仁制為禄位以勸其従
嚴㫁刑罰以威其滛懼其末也故誨之以忠聳之以行
教之以務使之以和臨之以敬涖之以彊㫁之以剛猶
求聖哲之上明察之官忠信之長慈恵之師民於是乎
可任使也而不生祸亂民知有辟則不忌於上並有争
心以徴於書而儌幸以成之弗可為矣夏有亂政而作
禹刑商有亂政而作湯刑周有亂政而作九刑三辟之
興皆叔世也今吾子相鄭國作封洫立謗政制參辟鑄
刑書将以靖民不亦難乎詩曰儀式刑文王之徳日靖
四方又曰儀刑文王萬邦作孚如是何辟之有民知争
端矣将棄禮而徴於書錐刀之末将盡争之亂獄滋豐
賄賂並行終子之世鄭其敗乎肸聞之國将亡必多制
其此之謂乎
對　鄭子産對晋人問陳罪(對文多矣今/取此為體)對曰昔虞閼
父為周陶正以服事我先王我先王頼其利器用也與
其神明之後也庸以元女大姬配胡公而封諸陳以備
三恪則我周之自出至于今是頼桓公之亂蔡人欲立
其出我先君荘公奉五父而立之蔡人殺之我又與蔡
人奉戴厲公至於荘宣皆我之自立夏氏之亂成公播
蕩又我之自入君所知也今陳忘周之大徳蔑我大恵
棄我姻親介恃楚衆以凴陵我敝邑不可億逞我是以
有往年之告未獲成命則有我東門之役當陳隧者井
堙木刋敝邑大懼不競而恥大姬天誘其衷唘敝邑心
陳知其罪授首于我用敢獻功(云/云)
盤庚之戒無伏攸箴宣王之詩庭燎因箴箴之為名見
於經矣在昔周武辛甲為吏爰命百官各箴王闕故虞
人之箴魏絳獨有取焉今採其文以備箴體(芒芒禹迹/畫為九州)
(經啓九道民有寢廟獸有茂草各有攸處徳用不擾在/帝夷羿冒於原獸亡其國恤而思其麀牡武不可重用)
(不恢於夏家獸臣/司原敢告僕夫)
益賛于禹賛起逺矣後世史官紀傳有賛以擬詩體非
古法也今采書文以備賛體(惟徳動天無逺弗届滿招/損謙受益時乃天道帝初)
(于厯山往于田號泣于旻天于父母負罪引慝祇載/見瞽瞍䕫䕫齊慄瞽亦允若至諴感神矧兹有苖)
銘文之作初無㝎體量人量銘乃類詩雅孔悝鼎銘無
異書命成湯盤銘考父鼎銘體又别矣四體俱采古法
備焉
量銘　時文思索允臻其極嘉量既成以觀四國永唘
厥後兹器維則
鼎銘(孔/悝)　六月丁亥公假于太廟公曰叔舅乃祖荘叔
左右成公成公乃命荘叔随難于漢陽即宫于宗周奔
走無射唘右獻公獻公乃命成叔纂乃祖服乃考文叔
興舊耆欲作率慶士躬恤衞國其勤公家夙夜不解民
咸曰休㢤公曰叔舅予女銘若纂乃考服悝拜稽首曰
對揚以辟之勤大命施于烝彛鼎
盤銘(大戴禮湯几杖之属皆/有銘此盤銘獨見禮記)
鼎銘　一命而僂再命而傴三命而俯循墻而走亦莫
余敢侮饘於是粥於是以餬余口
賡載之歌既煥虞謨五子之歌又昭夏訓作者蔚起各
自為體孔子消揺接輿佯狂歌詞玉振鮮其儷㦲特取
二歌餘在所畧
孔子歌　泰山其頽乎梁木其壊乎哲人其萎乎
接輿歌(荘子亦載此歌曰鳳兮鳳兮何如徳之衰也来/世不可待往世不可追也雖有小增損然氣象)
(與論語/不同)　鳳兮鳳兮何徳之衰往者不可諌来者猶可
追已而已而今之従政者殆而
歌之流也又別為三一曰謡二曰謳(齊歌曰謳/獨歌曰謡)三曰誦
周謡鸜鵒晋謡龍鶉城者築者所謳不同國人輿人其
誦亦異雖皆芻詞猶可觀法備見左氏采其尤乎
晋謡　丙之辰龍尾伏辰均服振振取虢之旂鶉之賁
賁天䇿焞焞火中成軍虢公其奔
築謳　澤門之晳實興我役邑中之黔實慰我心
輿誦　取我衣冠而褚之取我田疇而伍之孰殺子産
吾其與之我有子弟子産誨之我有田疇子産殖之子
産而死誰其嗣之(後漢岑彭為魏郡太守輿人歌曰我/有枳棘岑君伐之我有蟊賊岑君遏)
(之盖又/法此也)
祭有祝嘏死有誄謚周公之制備矣祝嘏尚欽誄謚宜
實考諸禮籍有士虞祭祝辭貞恵文子謚辭實作者之
儀表也今取之
士虞祝辭哀子某哀顯相夙興夜䖏不寕敢用潔牲
剛鬛香合嘉薦普淖明齊溲酒哀薦祫事適邇皇祖某
甫饗(今之祝文唯同尚饗/二字餘皆非古法也)
貞恵文子謚辭　昔者衞國凶饑夫子為粥與國之餓
者是不亦恵乎昔者衞國有難夫子以其死衞寡人不
亦貞乎夫子聴衞國之政脩其班制以與四鄰交衞國
之社稷不辱不亦文乎故謂夫子貞恵文子(古無三字/謚法唐李)
(巽謂衞君之亂制也/今取其文故不復議)
傳記所載古作紛然未容􁀒數且箕子麥秀之詩下符
黍離之詠(箕子朝周過殷之故城盡生禾黍傷之作麥/秀之歌其詩曰麥秀漸漸兮禾黍油油兮彼)
(狡童兮不與我好兮此與黍離之所作無異黍離序曰/周大夫行役至于宗周過故宗廟宫室盡為禾黍閔周)
(室之顛覆/而作是詩)越人擁楫之歌上體綢繆之意(鄂君與越人/同舟越人擁)
(揖而歌曰今夕何夕兮得與搴舟水流今日何日兮得/與王子同舟此與綢繆詩言今夕何夕見此良人之意)
(同/也)迎日之辭與洛誥同文(迎日之辭曰維某年月上日/明光於上下勤施于四方旁)
(作穆穆維予一人某敬拜迎日東郊洛誥成王稱周公/曰惟公徳明光於上下勤施于四方旁作穆穆迓衡)
冠王之頌與士禮辭類(成王冠周公作頌曰令月吉日/王始加元服去王㓜志思宏衮)
(職欽若昊天六合是式率爾祖考永永無極士冠禮加/祝曰令月吉日始加元服棄爾㓜志順爾成徳夀考維)
(祺介爾/景福)虞舜慶雲之作(有虞之時有慶雲百工相和而/歌舜乃倡之曰慶雲爛兮糺縵)
(縵兮日月光/華旦復旦兮)成湯旱禱之文(湯旱而禱曰政不節與使/民疾與何以不雨至斯極)
(也宫室崇與婦謁盛與何以不雨至斯極也/䜛夫興與苞苴行與何以不雨至斯極也)潤色之語
不全典誥之風作者如欲博觀於此宜加旌別唐虞三
代君臣之間告戒荅問之言雍容溫潤自然成文降及
春秋名卿才大夫尤重詞命婉麗華藻咸有古義秦漢
而来上之詔命皆出親製(是故第五倫見光武詔書/歎曰此聖王也一見决矣)自
後不然凡有王言悉責成臣下而臣下又自有章表是
以束帶立朝之士相尚博洽肆其茟端徒盈萹牘甚至
於駢儷其文俳諧其語所謂代言與夫奏上之體俱失
之矣今采摭尚書及左氏内外傳之語可以代言奏上
者録之庶使古人之羙昭然可法如漢武帝初作誥以
立三王各以土俗申戒文辭氣象未逺於古併附于後
舜命契作司徒語(契百姓不親五品不遜汝/作司徒敬敷五教在寛)命臯陶作
士語(臯陶蠻夷猾夏冦賊姦宄汝作/士五刑有服云云惟明克允)命伯夷作秩宗語
(伯夷汝作秩宗夙/夜惟寅直㢤惟清)命䕫典樂語(䕫命汝典樂教胄子直/而溫寛而栗剛而無虐)
(簡而無傲至八音克諧/無相奪倫神人以和)命龍作納言語(龍朕堲䜛説殄/行震驚朕師命)
(汝作納言夙夜/出納朕命惟允)羙禹陳九功語(地平天成六府三事允/治萬世永頼時乃功)
勉臯陶作士語(臯陶惟兹臣庶罔或干予正汝作士明/于五刑以弼五教期于予治刑期于無)
(刑民恊于中/時乃功懋㢤)又羙臯陶語(俾予従欲以治四/方風動帷乃之休)舜又命禹
語(臣作朕股肱耳目予欲左/右有民汝翼至退有後言)湯制官刑儆戒百官語(敢/有)
(恒舞于宫至/時謂亂風)髙宗命傳説語(朝夕納誨以輔台徳至/欽予時命其惟有終)羙
傳説進戒語(王曰旨㢤説乃言惟/服至予罔聞于行)又命傳説語(王曰四/海之内)
(咸仰朕徳至罔俾/阿衡専羙有商)成王命微子代商後語(乃祖成湯克/齊聖廣淵至)
(往㢤無/替朕命)封康叔語(用康乃心至/明乃服命)命蔡仲為侯語(小子胡/至無荒)
(棄朕/命)董正百官語(今予小子祇勤于徳至/敬爾有官亂爾有政)命君陳分正
東郊語(君陳惟爾令徳孝恭至/人臣咸若時惟良顯㢤)康王誥諸侯語(昔君文/武至罔)
(不在/王室)命畢公保釐東郊語(惟周公左右先王綏㝎厥/家至罔曰弗克惟既厥心)穆
王命君牙為大司徒語(君牙惟乃祖乃父服勞王/家至宏敷五典式和民則)命伯
冏為太僕正語(伯冏惟予弗克于徳/至永弼乃后于彛憲)平王錫晋文侯語
(汝多脩扞我于艱/至馬四匹父往㢤)晋悼公賜魏絳樂語(子教寡人和諸/戎狄以正諸華)
(八年之中九合諸侯如樂之/和無所不諧請與子樂之)魏絳辭樂語(夫和戎狄國/之福也八年)
(之中九合諸侯諸侯無慝君之靈也二三子之勞也臣/何力之有焉抑臣願君安其樂而思其終也書曰居安)
(思危思則有備有/備無患敢以此規)晋張老辭卿語(臣不如魏絳夫絳之/智䏻治大官其仁可)
(以利公室不忘其勇不疚扵刑其學不/廢其先人之職若在卿位外内必平)衛大叔文子謝
罪語(臣知罪矣臣不佞不䏻負覊絏以従扞牧圉臣之/罪一也有出者有居者臣不䏻貳通内外之言以)
(事君臣之罪二也臣/有二罪敢忘其死)鄭子産辭邑語(自上以下降殺以/両禮也臣之位在)
(四且子展之功也臣/不敢及賞禮請辭邑)衛公孫免餘辭邑語(唯卿備百邑/臣六十矣下)
(有上禄亂也臣弗敢聞且寗子/惟多邑故死臣懼死之速及也)齊晏子辭更宅語(臣之/先臣)
(容焉臣不足以嗣之於臣侈矣且小人近/市朝夕得所求小人之利也敢煩里旅)衛子魚辭従
㑹語(臣展四體以率舊職猶懼不給而煩刑書若又共/二徼大罪也且夫祝社稷之常𨽻也社稷不動祝)
(不出境官之制也若/嘉好之事臣無事焉)陳敬仲辭卿語(覉旅之臣幸若獲/宥及於寛政赦其)
(不閑於教訓而免扵罪戾弛扵負擔君之恵/也所獲多矣敢辱髙位以速官謗請以死告)齊威公對
賜胙無下拜語(天威不違顔咫尺小白余敢貪天子之/命無下拜恐隕越于下以遺天子羞敢)
(不下/拜)齊管仲辭荘王以上卿禮饗語(臣賤有司也有天/子之二守國髙在)
(若節春秋来承王命/何以禮焉陪臣敢辭)荘王命管仲語(舅氏余嘉乃勲應/乃懿徳謂督不忘)
(往踐乃職/無逆朕命)鄭燭之武辭文公使見秦穆公語(臣之壮也/猶不如人)
(今老矣無/䏻為也己)楚子西辭為商公語(臣免扵死又有䜛言謂/臣将迯臣歸死扵司敗)
(也/)晋平公䇿命鄭公孫叚語(子豐有勞扵晋國余聞而/弗忘賜女州田以胙乃舊)
(勲/)晋祁奚薦子為軍尉語(人有言曰擇臣莫若君擇子/莫若父午之少也婉以従令)
(逰有鄉䖏有所好學而不戯其壮也彊而用命守業而/不滛其冠也和安而好敬柔恵小物而鎮㝎大事有直)
(質而無流心非義不變非上不舉若臨大事/其可以賢扵臣臣請薦所䏻擇而君比義焉)晋狐偃辭
卿語(毛之智賢于臣其齒又長毛也/不在位不敢聞命注毛偃之兄)韓獻子為子無忌
辭公族大夫語(厲公之亂無忌備公族不䏻死臣聞之/曰無功庸者不敢居髙位無忌智不䏻)
(正君使至扵難仁不䏻救勇不䏻/死敢辱君朝以沗韓宗請退也)晋趙衰辭卿語(欒枝/正謹)
(先軫有謀胥臣多聞皆/可以為輔佐臣弗若也)齊鮑叔辭宰語(臣君之庸臣也/君加恵扵臣使)
(不凍餒則是君之賜也若必治圉家者則非臣之所䏻/也若必治國家者則管夷吾乎臣之所不若夷吾者五)
(寛恵柔民弗若也治國家不失其柄弗若也忠信可結/扵百姓弗若也制禮義可法扵四方弗若也執枹鼔立)
(扵軍門使百姓/加勇焉弗若也)漢齊王閎封䇿語(於戯小子䦒受兹青/社朕承天序維稽古)
(建爾國家封于東土世為漢藩輔於戯念㢤恭朕之詔/惟命不于常人之好徳克明顯光義之不圖俾君子怠)
(􁀒爾心允執其中天禄永終厥有愆不臧迺凶于乃/國而害于爾躬於戯保國乂民不可敬與王其戒之)燕
王旦封䇿語(於戯小子旦受兹元社封于北土世為漢/藩輔於戯薰鬻氏虐老獸心以姦巧邉甿)
(朕命将率徂征厥罪萬夫長千夫長三十有二帥降旗/奔師薰鬻徙域北州以妥􁀒爾心母作怨毋作棐徳毋)
(廢廼備非教士不/得従徴王其戒之)廣陵王胥封䇿語(於戯小子胥受兹/赤社建爾國家封)
(于南土世世為漢藩輔古人有言曰大江之南五湖之/問其人輕心揚州保疆三代要服不及以正於戯􁀒爾)
(心祇祇兢兢廼恵廼順毋桐好佚毋邇宵人惟法/惟則書云臣不作福不作威靡有後羞王其戒之)
　
　
　
　
　
　
　
　
　文則巻下
