#+TITLE: 顏魯公集-唐-顏眞卿
#+DATE: 2018-05-12 10:19:01
#+SOURCE: github.com/kanripo/KR4c0028 master 0fe45490                
顔魯公文集序
文章節義天地间元氣所關而國
家氣運興衰端必由之然是二者造
物恒若有所靳不兼以卑人夫節義
苟歉文雖工君子亾取鳥唐之文韓
柳最著論者终醇韓而疵栁非其
文文弗若也莭義弗若也當禄山亂
作豺豕哮噬前無堅城顔魯公首倡
大順以烏合合衆嬰賊鋒列郡应之
如響使贼逡廵不敢長驅而西明皇
得　容　蜀靈武受禪郭李卒
成收復復勲要之義氣所激公公
功居多比其正色立朝公言直道屢
升屢復百折不屈以戕其軀公公莭
義炳炳震盪若是隻字片語固當見
重扵世而况其髙文大冊典則沈厚真
足以昭示亾極乎公之文𥘉輯于宋
人沈氏劉原父序序留元剛氏又續為
搜輯刻之以傳今板不存學者罕淂
而見散見扵金石間者千百百一二
耳近錫山安國民泰得傳錄舊本
志重梓之請予序夫公公莭義不
待文而頭然讀其文可㮣知其心公
之文非有意扵傳而重其人則其文
章不容不與大莭並傳也抑予扵
公之存沒而有以得夫唐宝興亡亡
機方公公舉義明皇闻闻曰朕不
織顔真卿何如人乃能若是玉肅
代徳宗時則既知之矣是時國歩
雖艱不若天㝣之急授授将可折
衝任之相能定國使究其用方岳
不竊命乘輿不播遷獨奈奈何
數君者知而不就用用之弗乆且專
盖揚炎元載盧𣏌軰媢嫉于上
而一二羣小又搆毀于六以成其
私公徒抱孤忠躑躅不展卒死
李希烈烈手盧杞為為也而唐
之亾亦胚胎扵是矣公乎何損㦲扵
戲是固有犯人力力所及者矣予
何人斯敢序公集而请者之意有
足嘉者不可以黙頋是集未經較
订訛譌玉不可讀诚得知言者釐
正而銓次之則詞林鉅工别自有序
述述者奚俟予言
嘉靖二年　癸未夏四月朔旦
光祿大夫柱國少傳兼
太子太傅吏部　尚書
武英殿大學士知
制浩兼
經延官致仕石淙楊一清序
顔魯公文集序
　　　　　　　　　劉敞
魯公極忠不避難臨難不違義是其
塵垢糠粃猶祗飾而誦習之將以勸
事君况其所自造之文乎然魯公沒
且三百年未有祖述其書者其在舊
史施之行事盖僅有存焉而雜出傳
記流於簡牘則百而一二銘載功業
藏於山川則十而一二非好學不倦
周流天下則不能徧知而盡見彼簡
牘者有盡而山川者有壞不幸而不
傳則又至於千萬而一二未可知也
呉興沈侯哀魯公之忠而又佳其文
懼久而有不傳與雖傳而不廣也於
是採掇遺逸輯而編之得詩賦銘記
凡若千篇爲十五卷學者可觀焉盖
君子多見則守之以約沈侯好學喜
聚書聚書至三萬卷若是多矣然猶
常汲汲如不足者至其集魯公之文
使必傳於天下必信於後世可謂守
之以約而尚友者乎予是以序其意
顔魯公文集
　卷之一
　　奏議
　　　請復七聖號謚狀
　　　論元皇帝祧遷狀
　　　廟享議
　　　論百官論事䟽
　　　朝㑹有故去樂議
　卷之二
　　表上(并批荅)
　　　皇帝即位賀上皇表
　　　讓憲部尚書表
　　　謝兼御史大夫表
　　　馮翊太守謝上表
　　　蒲州剌史謝上表
　　　謝浙西節度使表
　　　謝戸部侍郎表
　　　謝吏部侍郎表
　　　謝荆南節度使表
　卷之三
　　表下(并批荅)
　　　謝贈官表
　　　乞御書天下放生池碑額表
　卷之四
　　碑
　　　放生池碑銘(并序)
　　　妙善寺碑
　　　宋開府碑
　　　李臨淮碑
　卷之五
　　碑
　　　郭祕丞碑銘(并序)
　　　臧尚書碑銘
　　　臧氏紏宗碑銘(并序)
　　　元次山表墓碑銘(并序)
　卷之六
　　碑
　　　康金吾碑
　　　李司空碑
　　　鮮于少保碑
　卷之七
　　碑
　　　郭公廟碑銘
　　　康使君碑銘
　　　歐陽領軍碑銘
　卷之八
　　碑
　　贈梁州都督徐府君碑
　　東川節度使杜公碑
　卷之九
　　碑
　　　魏夫人仙壇碑
　　　華姑仙壇碑
　　　玄眞子碑
　　　玄靖李先生碑
　卷之十
　　墓碣墓誌
　　　麗正殿學士殷君碣
　　　東川節度使杜公誌
　　祭文
　　　祭姪季明
　卷之十一
　　書帖
　　　與李太保帖
　　　與盧倉曹帖
　　　與蔡明逺帖
　　　與夫人帖
　　　寒食帖
　　　蔡州帖
　　　與郭僕射書
　　讃
　　　李侍御寫真讃
　　題名
　　　華嶽廟題名
　　　東林寺題名
　　　西林寺題名
　　　靖居寺題名
　　　題湖州碑
　卷之十二
　　序
　　　孫逖文公集序
　　　懐素上人草書歌序
　　　送劉太沖序
　　　送辛子序
　卷之十三
　　記
　　　東方先生畫賛碑隂記
　　　鮮于氏離堆記
　　　撫州寳應寺律藏院戒壇記
　　　撫州南城縣麻姑山仙壇記
　　　柳惲西亭記
　　　沈氏述祖德記
　　　乞御書題額恩勅批荅碑隂記
　　　吳興地記
　卷之十四
　　記
　　　八關齊㑹報德記(事附/叙石幢)
　　　崔孝公陋室銘記
　　　撫州寳應寺翻經䑓記
　　　張長史十二意茟法記
　卷之十五
　　詩
　　　題杼山三癸亭
　　　謝陸處士杼山折青桂花見寄之什
　　　登平望橋下作
　　　登峴山觀李左相石罇聮句
　　　水堂送諸文士戲贈潘丞聮句
　　　送耿湋拾遣聮句
　　　擬五雜組
　　　五言月夜啜茶聮句
　　　三言重擬五雜組
　　　五言夜宴詠燈聮句
　　　三言喜皇甫魯侍御見過南樓翫月
　　　七言重聮句
　　　五言送李侍御聮句
　　　五言翫初月重送聮句
　　　五言重送横飛聮句
　　　七言大言聮句
　　　七言小言聮句
　　　七言樂語聮句
　　　七言嚵語聮句
　　　七言滑語聮句
　　　七言醉語聮句
　　　五言夜集聮句
　　　刻清逺道士詩因而繼作(尉皮日休所載附/清逺道士及李太)
　　　五言使過瑶䑓寺有懐圜寂上人(并序)
　　　贈僧皎然詩
　　補遺
　　　裴将軍詩
　　　遷献懿二祖及禘祫議
　　　干禄字書序
　　　項王碑隂述
　　　祭伯父豪州剌史文
　　　與李太保帖
　　　與澄師帖
　　　與御史帖
　　　守政帖
　　　廣平帖
　　　修書帖
　　　中夏帖
　　　文殊帖
　　　訊後帖
　　　移蔡帖
顏魯公文集
　　　　　　　　　　　　　　　錫山安國刋
　卷之一
　　奏議
　　　請復七聖諡號狀
謹按禮記曰先王諡以尊名節以一惠故行出於已
而名生於人使夫善者勸而惡者懼也而虞夏之質
殷周之文至矣而禹湯文武之君咸以一字爲諡言
文則不稱武言武則不稱文豈聖德所不優乎盖群
臣稱其至者是以子不得議父臣不得議君天子崩
則臣下制諡於南郊明受之於天也諸侯薨則太子
赴告於天子明受之於君也至於周室卑大朴散諡
始以兩字爲重人或以虚美爲榮漢承戰國餘烈參
而用之君臣易名事㱕至當少不以爲貶多不以爲
褒雖美衆所㱕可一言而盡矣魏晉以降盖不足徵
聖唐欽明憲章周漢爰初創業順考古道髙祖諡太
武用漢制太宗諡曰文行周道也名正理順垂之無
窮上元中政在宮壷亂名改作始建神堯文武大聖
之號盖非髙宗之所獲已　玄宗之末奸臣竊柄析
言而亂舊法輕議以改鴻名遂廣累聖之諡有加至
十一字者皇帝則悉有大聖之號皇后則皆有順聖
之名使言之者惑於今行之者異於古非舊制也其
後劍門下罪已之詔叙髙祖已下累聖悉用舊諡則
玄宗悔既徃之失亦以明矣寶應中二聖山陵有司
議諡事不師古變而行權去古質而尚浮華捨舊名
而廣新諡謂一名不足以節惠廼十陪於古焉而累
聖諡名悉以字多者爲定是廢髙祖太宗之令豈曰
愛君今制諡非古人皆知之有司因循其事而無敢
言者假使當今守之而不改後人議之以爲非然所
失豈不大哉何者臣子之於君父莫不欲廣其美稱
先王制禮不敢過也故至敬無文至文尚質質之數
極於一堯舜之美足以彰矣文之數於極二孝文孝
景之德亦以明矣質則近古文則近今此髙祖太宗
所以更用其法後王所宜守之法也非天下之至聖
其孰能定之此天皇所以興聖主而正鴻名太宗所
以待孝孫而修廢典㣲臣所以守經義而崇聖朝陛
下宜奉天心繼先太宗之志使子孫䝉其法而萬代
守之此天下之能事也臣愚以爲髙祖已下累聖諡
號悉宜取初諡爲定謹按舊制宜上髙祖爲武皇帝
太宗爲文皇帝髙宗爲天皇大帝中宗爲孝和皇帝
睿宗爲聖眞皇帝其二聖諡名字數太廣有逾古制
臣愚請擇其美稱而正之謹按諡法乗德不囘曰孝
照臨四方曰明宜上玄宗爲孝明皇帝又按諡法聖
善周聞曰宣宜上肅宗爲孝宣皇帝仍淮漢魏及國
朝故事於尚書省議定奏御夫文弊則救之以質至
敬也名惑而反之於正至明也祖作之而孫述之至
孝也三者備矣然後能立天下之大本正天下之大
名建天下之大名建天下之大業能事畢矣伏惟皇
帝陛下詳擇
　　　論元皇帝祧迁狀
王制天子七廟三昭三穆與太祖之廟而七又禮器
云有以多爲貴者天子七廟又伊尹曰七世之廟可
以觀德此經典之明證也七廟之外則曰去祧爲壇
去壇爲墠故歴代儒者制迭毀之禮皆親盡宜毀伏
以太宗文皇帝七代之祖髙祖神堯皇帝國朝首祚
萬葉所承太祖景皇帝受命于天始封于唐元本皆
在不毀之典代祖元皇帝地非開綂親在七廟之外
代宗皇帝升祔有曰元皇帝神土禮合祧迁或議者
以祖宗之名難於迭毁昔漢朝廷近古不敢以私滅
公故前漢十二帝爲祖宗者四而已至後漢漸違經
意子孫以推美爲先自光武以下皆有廟號則祖宗
之名莫不建也安帝以讒害大臣廢太子及崩無上
宗之奏後自建武以來無毀者因以陵號稱宗至桓
帝失德尚有宗號故初平中左中郎蔡邕以和帝以
下功德無殊而有過差不應爲宗及餘非宗者追尊
三代皆奏毀之是知祖有功宗有德存至公之議非
其人不居盖三代立禮之本也自東漢已來則此道
䘮矣魏明帝自稱烈祖論者以爲逆自稱祖宗故近
代此名悉爲廟號未有子孫踐祚而不祖宗先王者
以此明之則不得獨據兩字而爲不祧迁之證假令
傳祚百代豈可上存百代以爲孝乎請依三昭三穆
之義永爲通典寳應二年升祔玄宗肅宗則獻祖懿
祖已從迭毀伏以代宗睿文孝皇帝卒哭而祔則合
上迁一室元皇帝代數已逺其神主凖禮祧而禘祫
之時然後響祀
　　　廟享議
議者或云獻祖懿祖親逺廟迁不當祫享宜永閟於
西夾室又議者云二祖宜同祫享與太祖並列昭穆
而空太祖東向之位又議者云二祖若祫同享即大
祖之位永不得正宜奉迁二祖神主祔藏於德明皇
帝廟臣伏以三議俱未爲允且禮經殘缺既無明據
儒者能比方義類斟酌其中則可舉而行之盖叶於
正也伏以太祖景皇帝以受命始封之功處百代不
迁之廟配天崇享是極尊嚴且至禘祫之時暫居昭
穆之位屈已伸孝敬奉祖宗縁齒族之禮廣尊天之
道此實太祖明神烝烝之本意亦所以化被天下率
循孝悌也請依晉蔡謨等議至五年十月祫享之日
奉獻祖神主居東面之位懿祖太祖　諸祖宗遵左
昭右穆之列此有以彰國家重本尚順之明義足爲
萬代不易之令典也又議者請奉迁二祖神主於德
明皇帝廟行祫祭之禮夫祫合也故公羊傳曰大事
者何祫也若祫祭不陳於太廟而享於德明廟斯乃
分食也豈謂合食乎名實相乖尤失禮意固不可行
　　　論百官論事䟽
御史中丞李進等傳宰相語稱奉進止縁諸司官奏
事頗多朕不憚省覽但所奏多挾私讒毀自今論事
者諸司官皆湏先白長官長官白宰相宰相定可否
然後奏聞者臣自聞此語已來朝野囂然人心亦多
衰退何則諸司長官皆達官也言皆專達於天子也
郎官御史陛下腹心耳目之臣也故其出使天下事
無巨細得失皆令訪察廻日奏聞所以明四目逹四
聦也今陛下欲自屏耳目使不聦明則天下何述焉
詩云營營青蠅止于棘讒言罔極交亂四君以其能
變白爲黒變黒爲白也詩人深惡之故曰取彼讒人
投畀豺虎豺虎不受投畀有北則夏之伯明楚之無
極漢之江充皆讒人也孰不惡之陛下惡之深得君
人之軆矣陛下何不深廻聴察其言虚誣者則讒人
也因誅殛之其言不虚者則正人也因奬勵之陛下
捨此不爲使衆人皆謂陛下不能明察倦於聴覽以
此爲辭拒其諌諍臣竊爲陛下痛惜之臣聞太宗勤
於聽覽庶政以理故著司門式云其有無門籍人有
急奏者皆令監門司與仗家引對不許關礙所以防
壅蔽也并置立仗馬二疋湏有乗騎便徃所以平治
天下正用此道也天寳已後李林甫威權日盛郡臣
不先諮宰相輙奏事者仍託以他故中傷之不敢明
約百官令先白宰相又閹官袁思藝日宣詔至中書
玄宗動静必告林甫先意奏請玄宗驚喜若神以此
權柄恩寵日甚道路以目上意不下宣下情不上達
所以漸致潼關之禍皆權臣誤主不遵太宗之法故
也陵夷至于今日天下之弊盡萃于聖躬豈陛下招
致之乎盖其所從來者漸矣自艱難之初百姓尚未
彫弊太平之理立可便致屬李輔國用權宰相專政
逓相姑息莫肯直言大開三司不安反側逆賊散落
將士北走党項合集土賊至今爲患偽將更相驚恐
因思明危懼扇動却反又今相州敗散東都䧟沒先
帝由此憂勤至於損壽臣每思之痛切心骨今天下
兵戈未戢瘡痏未平陛下豈得不日聞讜言以廣視
聽而欲頓隔忠讜之路乎臣竊聞陛下在陜州時奏
事者不限貴賤務廣聞見乃堯舜之事也凡百臣庻
以爲太宗之理可翹足而待也臣又聞君子難進易
退由此言之朝廷開不諱之路猶恐不言况懷猒怠
令宰相宣進止使御史䑓作條目不令直進從此人
人不敢奏事則陛下聞見只在三數人耳天下之士
方鉗口結舌陛下後見無人奏事必謂朝廷無事可
論豈知懼不敢進即林甫國忠復起矣凡百臣庶以
爲危殆之期又翹足而至也如今日之事曠古未有
雖李林甫楊國忠猶不敢公然如此今陛下不早覺
悟漸成孤立後縱悔之無及矣臣實知忤大臣者罪
在不測不忍孤負陛下無任懇迫之至
　　　朝㑹有故去樂議
周禮大司樂職云諸侯薨令去樂大臣死令㢮懸鄭
注云去謂藏之㢮謂釋下也是知哀輕者則釋哀重
者則藏又按庾蔚之禮論云晉元后秋崩武帝咸寧
元年享萬國不設樂永嘉元年冬惠帝三年䘮制未
終司徒左長史江充議二年正會不宜作樂又章皇
后哀限未終后主已入廟博士徐乾議曰周景王有
后嫡子之䘮既葬除服叔向猶議其晏今不宜懸宋
書禮制云晉武帝已來國有大䘮廢樂三年又按江
都集禮說晉愽士孔恢朝廷遏宻懸而不作恢以爲
宜都去懸設樂爲作不作則不宜懸孟獻子禫懸而
不樂自是應作耳故夫子曰獻子加於人一等矣非
謂不應作而猶懸也國䘮尚近謂金石不可陳於庭
又徐廣晉史曰聞樂不怡故申情於遏宻諒闇奪服
慮政事之荒廢是故秉權通以變常量輕重以降差
臣以周禮去樂之文宋志終䘮之證徐廣之論寧戚
孔恢之說禫懸理既可憑事又故實伏請三年未畢
都不設懸如有齊衰䘮及遇大臣薨殁則量輕重懸
而不作
顏魯公文集卷之一
顏魯公文集
　　　　　　　　　　　　　　　錫山安國刋
　卷之二
　　　皇帝即位賀上皇表
臣某言六月二十七日伏承賊䧟潼關駕幸蜀郡李
光弼郭子儀等正圍博陵郡收兵入土門王師既還
百姓震恐憂惶危懼若無所歸臣不勝悲憤之深遂
遣脚力人張雲子間道上表猶恐不達又差招討判
官信都郡武邑縣主簿李銑相繼行銑及雲子前後
並到靈武郡奉皇帝七月十二日勑伏承陛下命皇
太子踐祚改元皇帝上陛下尊號曰上皇天帝臣及
官吏僧道耆壽百姓等蹈舞抃躍其張雲子回皇帝
授臣工部尚書兼御史大夫其李銑囘又授臣銀青
光禄大夫顧以庸微頻叨寵命道路隔絶辭讓無由
進退失圖伏増惶懼竊以逆賊安禄山孤負聖恩憑
陵㝢縣禍盈惡稔尚稽天誅今皇帝撫軍蒼生賈勇
豐鎬河洛指期可平伏願陛下垂拱頤神以覩廓清
之慶臣官守有限不獲隨例闕庭無任懇欵悲戀之
至
　　　批荅
　　兇逆亂常侵侮中夏潼關失守京國不寧朕因
　　涉岐梁至於巴蜀遂命皇帝肇登寳暦爰静妖
　　氛今官軍益振廻紇効𣢾即擬南行共爲翦滅
　　卿忠惟奉國孝則保家懷不二之心秉難奪之
　　操皇帝累申寵命兼以崇班宜有懋於深功且
　　用光於重守
　　　讓憲部尚書表
臣某言臣聞無功受賞爲善不勸有罪不罰爲惡罔
辯陛下剋復之期匪朝伊夕至如賞罰二柄事在必
行茍或不明於何取則臣以愚懦叨守平原屬逆賊
安禄山背叛聖恩擾犯河洛臣堂兄杲卿以常山太
守首開土門臣與河北諸郡因之固守人臣本分夫
有何功上皇授臣户部侍郎兼知招討採訪等使已
失人望縁賊未滅遂不敢辭又令李光弼郭子儀賀
蘭進明等與臣討會同計兇逆三數月間河北向定
屬潼關失守大駕西廵光弼等却入土門諸郡危逼
陛下御極又録臣無功寵以非次常伯亞相一時猥
集臣兄允南弟允臧等連榮䑓省一男三姪皆授好
官在臣一門叨幸斯極殞身碎首無以上報臣常使
判官鉅鹿郡南和縣丞賈載姪男永王府典軍廣成
及行官鄧昌珍楊神功裴法成等十餘人將綵物絹
帛相繼渡海與劉正臣計會共和三蕃正臣等剋期
南來行巳有日屬逆賊史思明尹子奇等乗其未至
悉力急攻諸郡無援相次䧟沒皆由臣孱懦無謀致
此顚沛誠合殉命危難死守孤城以爲㱕罪闕庭愈
於受擒賊手所以僶俛偷生過河縁劉正臣使楊神
功將牒與臣索兵馬及盤瓶錦張(同/帳)令應接奚契丹
等不與其勾當伏恐陛下貽憂又恩勑先超授吳郡
司士鄭毓樂安郡太守令於江淮南兩道度僧道取
錢與臣召募士馬令應接河北臣由此未獲即赴行
在遂至廣陵丹陽等郡各與採訪使計會竟不得兵
馬即累奉聖㫖許臣入奏行至武當郡又奉恩命除
臣憲部尚書兼令使者送告身與臣捧戴殊私不任
惶懼陛下縱含弘善貸不忍明刑在臣􁂦冐至深胡
顏自處臣忝爲大臣繫國休戚損臣益國臣受其益
損國益臣臣受其損若受任失守還朝屢迁示國無
刑於臣大損非敢外飾實披至誠又臣名節雖微任
位頗重爲政之軆必在律人恩先逮下罰當從上今
罪一人則萬人懼若怙於寵四海何瞻伏願陛下重
貶臣一官以示天憲使天下知有必行之法則知有
必賞之令寵榮過於尚書逺矣無任懇悃之至(云云)
　　　批荅
　　卿才推翰苑望重朝廷昆弟成名俱效忠節頃
　　蜂蠆縱毒郡邑多虞卿能審事宜捍禦兇盜雖
　　平原不守而功効殊髙自逺㱕朝深副朕望允
　　膺曵履之命無至免冠之請
　　　謝兼御史大夫表
臣某言伏奉今日制書以臣兼御史大夫本官如故
思榮累及成命曲臨捧戴殊私慙惶靡據(中謝)臣孱
微有素抗直無聞比守平原困於兇賊不能死節負
義㱕朝斧鉞之誅甘心待命崇髙之位不次頻叨孟
夏之中始操刑柄數旬之内兼緫憲司撫巳缺如負
乗斯甚將何以明刑天下振舉朝綱臣聞奏漢之時
凡有制詔皆下丞相御史府人到于今稱爲副相東
方朔舉自古賢聖以次百官乃以孔丘爲御史大夫
則知其官何可妄授况列曺尚書古之常伯如天之
有斗豈易其人昨以表辭非敢矯舉恐煩天聽僶俛
就班候隟請間方擬牢讓不圖榮寵乂集微軀聖恩
頻繁固令即上陳請莫遂惶懼益深又臣竊見近日
朝列之内或有身兼數官苟貪利權多致顛覆害政
非一妨賢實多臣嘗忿之其忍自冐無任懇迫屏營
之至謹詣閤門陳謝以聞倘天聦聽卑猶冀少迴恩
送停臣一職别授忠賢則雖死猶生期於畢力臣某
(云/云)
　　　批答
　　卿德重才博久而益彰深竭忠貞克著名節乃
　　今再造區夏籍卿以振朝綱曵履之榮允膺其
　　象弄印之寵無以易卿既簡朕心不至謙讓所
　　謝知
　　　馮翊太守上表謝
臣某言伏奉某月日思制除臣馮翊太守以某日至
郡上訖受命祗懼伏橧戰越(中謝)臣自失守平原萬
里㱕命甘心斧鉞用儆敗亡陛下録纎芥之誠捨丘
山之罪超司秋典再長憲䑓宗伯亞相一時猥集在
臣叨幸何以克堪誓當粉骨碎身少酬萬一而力微
任重福過災生㳙塵莫効咎愆仍積上負聖明之恩
下慙魯衞之士槃木加劍未塞深尤禦魅投荒乃爲
殊造陛下識其眉目矜其要領待本罪猶忝於左馮
黜官不離於秩感念恩德瀹于心髓木石知變况在
微臣伏惟陛下察其戇愚收其後效臣雖萬死實荷
所天竊以此郡破亡再䧟兇逆生靈塗炭邑室空虚
殺傷者雖或盖藏逃亡者尚未㱕復謹當勵精悉力
宣諭皇明旬月之間望有所校伏惟陛下减省聖慮
不以此郡爲憂則臣之愚忠生死萬足其户口實數
并利害切急者伏望容臣括責續狀奏聞無任感戀
之至
　　　批答
　　卿夙負名器列在朝廷委弄印之傳兼曵履之
　　寵而乃事乖執法情未滅私朕念以　勲遂從
　　寛宥今左輔之郡凋弊之餘宜加撫存以申來
　　効所謝知
　　　蒲州刺史謝上表
臣某言臣今月十一日伏奉五日恩制除臣使持節
蒲州諸軍事蒲州刺史充本州防禦使臣縁同州先
無佐官蒲州書魚未到遲廻累日不敢赴上中使張
抱誠至奉宣恩命令臣與將軍趙瑣計會逰奕兵馬
昨以十八日至州上訖祗承寵命伏憎感惕(中謝)臣
竊以此州之地堯舜所都表裏山河古稱天險餘兇
未殄防禦是先况振秦晉之喉撫幽并之背既號股
肱之郡實資心膂之賢伏惟光天文武大聖孝感皇
帝陛下道冠生人恩涵墜履方建非常之業不遺易
忘之臣特委大邦俾之集事戴荷殊奬無忘寢食但
臣愚駑有素智勇缺然將以鎮遏艱虞導揚德澤拜
命之日以榮爲憂唯君知臣教其不及勤恤人隱動
必以聞陛下不以爲煩則臣死而獲考矣無任感戴
屏營之至
　　　批答
　　卿簮紱之端名節素重出鎮藩翰克効忠勤况
　　自同及蒲襟帶相接宣風布化實佇於卿特委
　　股肱尤當勉勵防虞恤隱必應事宜所謝知
　　　謝浙西節度使表
臣某言伏奉六月九日恩制以臣爲昇州刺史充浙
西節度使兼江寧軍使聖德含弘不遺簮履捨其罪
戾假以麾幢感戴恩榮死生知報(中謝)臣以爲全吳
舊國分閫重權煮東海以自資塹西河而作固九州
天險之地六代帝王之都是以魏文興嗟甘從南北
之限符堅怙侈爰䘮百萬之師豈不以形勝是先腹
心斯切親賢重寄鎮遏攸難矧在庸微寧堪及此是
以拜命之日以榮爲憂制書以今月四日至饒州臣
以今日發赴本道取都綂節度觀察使李峘處分訖
即赴昇州即當繕修甲兵撫循將士觀察要害以備
不虞假陛下英武之威遵陛下平明之理一心戮力
上答天慈伏惟陛下察臣愚忠則死且不朽無任感
戴屏營之至
　　　批答
　　卿學行有聞謀猷克壯屢經寒歲不改松筠且
　　江寧古之帝都實爲巨防自非宿德其可濫居
　　委卿忠誠俾當連帥宜弘籌略爲朕緝綏所謝
　　知
　　　謝户部侍郎表
臣某言伏奉某月日恩命以臣爲户部侍郎榮寵自
天感戴交集(中謝)臣聞地官之任邦敎是資侍郎之
職非賢不授况臣資性愚䝉行能無取頻以踈拙獲
罪朝廷五年之間三貶官次先朝皇極猶佐藩條官
階勲封盡䝉黜削待罪三年分從遐棄屬陛下以聰
明睿哲嗣聖登庸恩宥廣覃授臣利州刺史詔書始
下纔涉旬朔不遺易忘之臣忽奉待詔之命生死骨
肉受賜已深對見之辰又䝉假以章服小臣懷惠寤
寐無寧聖澤頻繁叨戴斯授循涯省分盈量則多粉
骨縻軀㒺知攸答無任感戴惶懼之至
　　　批答
　　卿門傳儒行代挹公才忠義在躬幹蠱從政頃
　　升八座式昭水鏡之規徃鎮兩河能鳴風雨之
　　晦比雖因事見貶今則念舊録功然以地官務
　　殷惟才是屬周行所舉殊愜朕懷所謝知
　　　謝吏部侍郎表
臣某言伏奉某月日恩制以臣爲吏部侍郎又奉某
月日恩制加臣銀青光禄大夫浹辰之間殊澤洊至
恭承寵命戴荷交馳(中謝)竊以國之所急必在官人
銓綜之司非賢弗授伏揆虚薄祗懼實深常恐上塵
則哲之明下負竊位之責未酬萬一再沐恩私寵命
忽臨舊階旋復叨榮既甚宥過何深佩玉腰金實懼
在梁之刺忘軀拜賜携懷粉骨之誠施重力微罔知
攸措無任荷戴屏營之至
　　　批答
　　卿鬰然詞宗雅有朝望髙標勁節歷霜霰而不
　　渝握鏡懸衡鑒人倫而式叙是用特加命數光
　　乃純臣復銀青之舊階鳴水蒼之雜珮佇聞宻
　　啟以定九流舉其朝綱僉曰惟允所謝知
　　　謝荆南節度使表
臣某言伏奉二十七日恩制除臣江陵尹兼御史大
夫充荆南節度觀察處置使寵命自天戰荷無地(謝/中)
竊以荆南巨鎮江漢上游右控巴蜀左聮吳越南通
五嶺北走上都冦賊雖平襟帶尤切雖叔子仁德元
凱智囊居之猶或病諸過此豈宜濫據祗承睿顧伏
深慙惕無任感戴屏營之至
　　　批答
　　卿明邁偉才忠貞壯節夙推公器累踐周行專
　　城高魏尚之勛會府著山濤之積而七澤交帶
　　三江要衝式資綂尹之方雅屬旌旄之寄人存
　　政舉其在兹乎所謝知
顏魯公文集卷之二
顏魯公文集
　　　　　　　　　　　　　　　錫山安國刋
　卷之三
　　表下(并批答)
　　　謝贈官表
臣某言伏奉二月十七日恩制臣亡祖故曺王屬曺
王晉王侍讀先臣昭甫特䝉聖恩超贈使持節華州
諸軍事華州刺史天慈錫類泉壤䟽榮捧戴殊私闔
門感慶(中謝)竊以臣亡祖伏膺文儒克篤前烈能讀
三墳五典八索九丘特爲伯父故祕書監先臣師古
之所賞愛師古每有注釋未嘗不參預焉又與學士
令狐德棻等同侍天皇得備顧問有時無命夭閼盛
年臣亡父故薛王友先臣惟貞亡伯故濠州刺史先
臣元孫等並褓襁苴麻孩提未識飬於舅氏殷仲容
以至成立臣堂兄故衞尉卿兼御史中丞杲卿即元
孫之子及臣兄弟等幸承貽厥之訓遭遇明聖之朝
各以微誠皆䝉殊奬杲卿雖死爲不朽矣臣亦何人
屢叨榮禄夙夜祗懼慚戴巳深不謂霈澤曲霑褒贈
俯及特䝉加等之禮實爲非常之恩感戴屏營萬死
非報無任戰荷之至謹因中使内謁者監張抱誠冒
死陳謝以聞(云云)
　　　批答
　　卿之乃祖當爲碩儒既髙倚相之能遂有臧孫
　　之後不墜其業在卿之門式覃追逺之恩俾䝉
　　貽厥之慶加贈方岳以表哀榮所謝知
　　　乞御書天下放生池碑額表
臣某言臣聞帝王之德莫大於生成臣子之心敢志
於讃述臣去年冬任昇州刺史日屬左驍衞左郎將
史元琮中使張庭玉等奉宣恩命於天下州縣臨江
帶郭處各置放生池始于洋州興道汔于昇州江寧
秦淮太平橋凡八十一所恩沾動植澤及昆蟲發自
皇心徧于天下歴選列辟未之前聞海隅蒼生孰不
欣喜臣時不揆愚昧輙述天下放生池碑銘一章又
以俸錢於當州採石兼力拙自書盖欲使天下元元
知陛下有好生之德因令微臣獲廣昔賢善頌之義
遂絹寫一本附史元琮奉進兼乞御書題額以光揚
不朽縁前書㸃畫稍細恐不堪經乆臣今謹據石擘
窠大書一本隨表奉進庶以竭臣下慺慺之誠特乞
聖恩俯遂前請則天下幸甚豈惟愚臣昔秦始皇暴
虐之君李斯邪諂之臣猶刻金石垂於後代魏文帝
外禪之主鍾繇偏方之佐亦於繁昌立表頌德况陛
下以巍巍功業而無紀述則臣竊耻之謹昩死以聞
伏増戰越(云云)
　　　批答
　　朕以中孚及物亭盲爲心凡在覆載之中畢登
　　仁壽之域四靈是畜一氣同和江漢爲池魚鱉
　　咸若卿慎徽盛典潤色大猷能以懿文用刋樂
　　石體含飛動韻合鏗鏘成不朽之立言紀好生
　　之上德唱而必和自古有之情發于中予嘉乃
　　意所請者依

顏魯公文集卷之三
顏魯公文集
　　　　　　　　　　　　　　　錫山安國刋
　卷之四
　　碑
　　　天下放生池碑銘(并序)
皇唐七葉我乾元大聖光天文武孝感皇帝陛下以
至聖之姿屬艱虞之運無少康一旅之衆當䘵山强
暴之初乾鞏勞謙勵精爲理推誠而萬方胥悦尅已
而天下歸仁恩信侔於四時英威達于八表功庸格
天地孝感通神明故得廻紇奚霫契丹大食盾蠻之
屬扶服萬里决命而争先朔方河東平盧河西隴右
安西黔中嶺南河南之師虓　五年椎鋒而効死摧
元惡如拉朽舉兩京若拾遺慶緒遁逃已䝉赤族之
戮思明跧伏行就沸鼎之誅拯巳墜之皇綱據再安
之宗社迎上皇於西蜀申子道於中京一日三朝大
明天子之孝問安視膳不改家人之禮蒸蒸然翼翼
然眞帝皇之上儀誥誓所不及已歴選内禪生人以
來振古及隋未有如我皇帝者也而猶嫗煦萬類勤
唉四生乃以乾元二年太歲己亥春三月己丑端命
左驍衞右郎將史元琮中使張庭玉奉明詔布德音
始于洋州之興道泉山南劍南黔中荆南嶺南江西
浙西諸道汔于昇州之江寧秦淮太平橋臨江帶郭
上下五里各置放生池凡八十一所盖所以宣皇明
而廣慈愛也易不云乎信及豚魚書不云乎鳥獸魚
鱉咸若古之聰明叡智神武而不殺者非陛下而誰
昔殷湯克仁猶存一面之網漢武垂惠纔致衘珠之
答雖流水救涸寳勝稱名盖事止於當時尚介祉於
終古豈若我今日動者植者水居陸居舉天下以爲
池罄域中而䝉福乗陁羅尼加持之力竭煩惱海生
死之津揆之前古曽何髣髴微臣職忝方面生丁盛
美受恩寖深無以上報謹縁臯陶奚斯歌虞頌魯之
義述天下放生池碑銘一章雖不足雍容明聖萬分
之一亦臣之精懇也敢刻金石著其詞曰
明明皇帝臨下有赫至德光天乾元啓賾緯武戡亂
經文御暦孝感神明義形金石仁覆華夏恩加蠻貃
道冠巍巍威深虩虩遘兹多難克廣丕績慶緒既誅
思明辟易人道助順天心惡逆撲滅之期匪朝侰夕
乗此寳祚永康宗祐業盛君親功崇列辟交禪之際
粲然明白逈映來今孤髙徃䇿去殺留惠好生立僻
率土之濱臨江是宅遂其生性庇爾鱗翮環海爲池
周天布澤致兹忠厚罔弗怡懌動植依仁飛沉受獲
流水長者徒稱徃昔寳勝如來疇庸允格徳力無競
慈悲孔碩相時傳聞尚頼弘益矧在遭遇其忘敷錫
眞卿勒銘敢告凡百臣貞卿以乾元三年春三月戊
辰撰至大暦七年秋九月己亥自撫州刺史䝉除湖
州八年秋七月戊戌於州駱駞橋東追建呉文休鐫
　　　湖州烏程縣杼山妙喜寺碑
州西南杼山之陽有妙喜寺者梁武帝之所置也大
同七年夏五月帝御夀光閣㑹所司奏請置額帝以
東方有妙喜佛國因以名之舊置在州西金斗山唐
太宗文皇帝升極之六年春二月移於此山山髙三
百尺週迴一千二百歩盖昔夏杼南巡之所今山有
夏王村山西北有夏駕山皆后杼所幸之地也晉呉
興太守張玄之呉興䟽云烏程有墟名東張地形髙
爽山阜四周即此山也其山勝絶遊者忘㱕前代亦
名稽留山寺前二十歩跨澗有黄浦橋橋南五十歩
又有黄浦亭並宋鮑昭送盛侍郎及庾中郎賦詩之
所其水自杼山西南五里黄蘗山出故號黄浦俗亦
名黄蘗澗即梁光禄卿江淹賦詩之所寺東偏有招
隠院其前堂西厦謂之温閤從草堂東南屈曲有懸
巖徑行百歩至呉興太守何楷釣䑓西北五十歩至
避它城按說文云它虵也上古患它而相問得無它
乎盖徃古之人築城以避它也有處士竟陵子陸羽
杼山記所載如此其䑓殿廊廡建立年代並具于記
中大暦七年眞卿䝉剌是邦時浙江西觀察判官殿
中侍御史袁君髙巡部至州㑹於此上眞卿遂立亭
於東南陸處士以癸丑嵗冬十月癸卯朔二十一日
癸亥建因名之曰三癸亭西北於藂桂之間創桂棚
左右數百歩有芳林茂樹悉産丹青紫三桂而華葉
異各樹桂之有支徑以袁君歩焉因乎爲御史徑眞
卿自典校時即著五代祖隋外史府君與法言所定
切韻引說文蒼雅諸字書窮其訓觧次以經史子集
中兩字已上成句者廣而編之故曰韻海以其鏡照
源本無所不見故曰鏡源天寳末眞卿出守平原已
與郡人渤海封紹髙篔族弟今太子通事舍人渾等
修之裁成二百卷屬安禄山作亂止其四分之一及
刺撫州人左輔元姜如璧等増而廣之成五百卷事
物嬰擾未遑刋削大暦壬子嵗眞卿叨刺于湖公務
之隙乃與金陵沙門法海前殿中侍御史李㠋陸羽
國子助教州人禇冲評事湯某清河泉太祝柳察長
城丞潘述縣尉裴循常熟主簿蕭存嘉興尉陸士修
後進楊遂初崔弘楊德元胡仲南陽湯渉顔祭韋介
左興宗顔䇿以季夏於州學及放生池日相討論至
冬徙于兹山東偏來年春遂終其事前是顔渾正字
殷佐明魏縣尉劉茂括州録事參軍盧鍔江寜丞韋
寜夀州倉曹朱弁後進周愿顔暄沈殷李莆亦嘗同
修未畢各以事去而起居郎裴郁祕書郎蔣志評事
吕渭魏理沈益劉全白沈仲昌攝御史陸向沈祖山
周閬司議丘悌臨川令沈咸右衛兵曹張著兄謩弟
薦蒍校書郎權器興平丞韋柏尼後進房䕫崔宻崔
萬竇叔䝉裴繼姪男超峴愚子䪴顧徃來登歴時杼
山大德僧皎然工於文什惠逹靈曄昩於禪誦相與
言曰昔廬山東林謝客有遺民之㑹襄陽南峴羊公
流潤甫之詞况乎兹山深䆳群士響集若無記述何
以示將來乃左顧以求䝉俾記詞而藏事■銘曰夏
后南巡山名是因梁王東暌寺牓攸詢形勝天絶䂓
模鼎新避它城古垂釣䑓堙棚以桂結浦由黄申二
庾迢遰三癸嶙峋徑列御史傳紆逸人紛吾著書群
彦惠臻海韻源鏡自秋徂春編同貫魚學比成麟幸
託勝引亟倍僧珎庶斯見傳金石不泯
　　　開府儀同三司行尚書右丞相上柱國贈太
　　　尉廣平文貞公宋公神道碑銘
於戯逆鱗劘上匡救之義深守死不回人臣之致極
况乎文包風雅道濟生靈建一言而天下倚平含九
德而三光式序超無友而獨立者其惟廣平公乎公
諱璟字　邢州南和人其先出于殷王元子七代
祖弁魏吏部尚書襲烈人子祖欽道北齊黄門侍郎
並事跡崇髙各見本傳高祖元節定州田曺曽祖弘
俊大理丞祖務本皇櫟陽令父玄撫衞州司戸贈戸
部尚書自田曺至于尚書皆實浮於名而位不充量
事見許公蘇頲所撰神道碑公七嵗能屬文一遍誦
服鳥賦丁尚書府君憂水漿絶口者五日八九歲時
嘗夢大鳥衘書吐公口中公吞之遂來而直上倐忽
驚寤猶若下在匈間自後藻思日新襟懐益爽年十
六　或讀易曠時不精公遲而覽之自亥及寅精
義必究明年進士髙第𥙷上黨尉轉王屋主簿相國
蘇味道爲侍御史出使精擇判官奏公爲介公作長
松篇以自興梅花賦以激時蘇深賞嘆之曰眞王佐
才也轉合宫尉長夀三年從調判入髙等有司特聞
天后親問所欲公以代爲唐臣不求榮逹詭奏云家
本山東願得魏之一吏遂手詔授録事參軍拜舞趨
出后異而召還又手詔拜監察御史裏行尋丁齊國
太夫人憂服闋築室反耕志圖不起俄而即眞遷殿
中侍御史同列有博于䑓中者將責名品而黜之博
者惶恐自匿翌日公獨正辤引過天后悦而釋之遷
天官員外郎鳳閣舍人御史中丞乃謂所親曰吾比
欲優游自免不圖要近驟至於斯其敢廢所職乎乃
悉心納忠無所迴避時張易之昌宗兄弟席寵脅權
天下側目公危冠入奏奮不顧身天后失色蒼黄欲
起公叩頭流血誓以死争拾遺李邕奏曰陛下坐則
天下安起則天下危内史令勑公出公曰天顔咫尺
親奉徳音不勞宰臣擅宣王命詞氣慷慨左右震悚
遂俱攝詣䑓庭立切責二竪股栗氣索不敢仰視自
朝至於日昊勑使馳救之公不得已而罷又令詣公
謝罪公拒之後有慘恤二竪來吊公辤曰貴近不宜
與執法通同假滿朝士慰公二竪又欲序進公舉板
迎揖之不得成禮而去神龍之興復也公實佐其謀
及當疇庸讓而不受曰清宫問罪事出五王祀夏中
興功㱕明主非曰逃賞誰敢貪天俄拜朝散大夫吏
部侍郎兼諌議大夫遷黄門侍郎嘗遇梁王武三思
於朝三思方欲言事公正色謂之曰當今復子明辟
王宜以侯就第何得尚于朝政三思慙懼而退請急
累月俄而兼攝尚書左丞玄宗將幸西蜀深虞北鄙
乃兼檢校并州大都督府長史又改兼貝州刺史與
數人同辤三思獨揖公住公顧謂之曰諸人已出不
可獨留遂揖之而去屬年榖不登國租罷入三思食
邑公悉觸之既屢挫其鋒亦處之自若俄而眞拜轉
杭州又復遷相州尋入爲洛州長史唐隆初拜吏部
尚書同中書門下三品唐隆初即景雲元年也是年
六月甲申改元唐隆七月己已改元景雲璟之拜命
在丁巳未改景雲之前故曰唐隆初宰相表統言之
故曰景雲粤五日兼右庶子尋加銀青光禄大夫玄
宗之在儲闈鎮國太平長公主潜謀廢立嘗於光範
門内坐歩檐中諷宰臣以此㫖諸相失色莫敢先言
公盛氣詰之曰東宫有大功宗廟社稷主也安得異
議遂奏婦人于政恐生禍階請不令朝謁俄而男又
縱横公奉之繇是貶椘州剌史主亦竟以凶終無何
復拜銀青歴魏兖冀三州兼河北按察使尋遷幽州
都督兼御史大夫復爲魏州入爲國子祭酒東都留
守開元二年尋拜御史大夫兼京兆尹貶睦州刺史
轉廣州都督充按察經畧討撃使又兼御史大夫特
許便宜從事前是首領桀鷔多據洞不賔公之下車
無敢不蔇彼之風倍■趨茍蕳茅茨竹　比屋鱗次
火災嵗起煨燼無餘公教之度材變以陶瓦千薨齊
翼萬堵皆興于今頼焉燕國公張說者爲碑頌無何
使中官楊思朂召公公拜恩而就馬便行在路竟不
交一言思朂以將軍貴幸泣訴于帝帝嗟嘆久之拜
刑部尚書四年遷吏部兼黄門監修國史五年改號
侍中明年幸洛陽至三崤馳道險隘行不得前河南
尹李朝隠知頓使中丞王怡並坐當降默公奏曰必
若致罪二臣將來必受其弊遂命公捨之曰陛下責
之以臣免之是過㱕於上恩由於下臣請使且待非
然後俾其復職上遂嘉而從之玄宗嘗命公名諸皇
子及公主邑號既而又令各定一美名公奏稱七子
均養鳴鳩之德錫以名號不宜有殊若母寵子愛恐
非正家之道王化所宜玄宗悦而從之八年拜開府
儀同三司進爵廣平郡開國公䇿勲上柱國狂竪權
梁山構逆長安有司深探其獄勑公按覆如京兆司
録李如璧等百餘家皆以借宅假器悉當連坐公以
婚姻假借天下大同至于京城其例尤衆知情即是
同反無罪不合論辜兇渠之外一切原免天下欣服
焉中書令河東張公傑出將明之材獨運廟堂之上
鏡機朝澈見事風生風生求公䂓模悉閲堂案每至
危言讜議執正守中未嘗不廢卷失聲汗流浹背其
爲通賢所服也如此十三年(作十二年/新舊史並)駕幸東都以
公爲西京留守公極言得失無有所隱玄宗感恱制
曰所奏之言置之座右出入觀省以誡終身因賜綵
物二百疋明年又兼吏部十七年拜尚書右丞相雅
善戯謔不常矜莊與故戸部尚書爲王晙爲莫逆之
友晩而彌篤凡所談諧人輙䟽取端五日䝉賜鍾乳
命醫㱕鍊或以爲上藥異殊不宜委之公曰推誠求
信猶懼不應猜以待人信其可得聞者慙退二十一
年(二十年/新舊史作)抗䟽告老至于再三手詔優許遂特給
全禄賜絹五百疋還東京公以爲大臣㱕休不宜關
通人事遂杜絶賔客其年(二十二年/新舊史作)駕幸洛陽公迎
拜道左玄宗親駐龍蹕使榮王琬勞問者數四自後
中使徃來賞賚不絶方崇乞言之典以極師臣之敬
二十五年仲冬月十九日寢疾薨于東都明教里第
享年七十五天下下失聲玄宗震悼追贈太尉謚曰
文貞公賻物米粟常數有加䘮葬官供仍詔河南少
尹崔釋之充監護使夫人齊國夫人博陵崔氏滄州
長史藝之女淑慎嚴整高明柔克訓諸子而慈且有
威佐丞相而德無違者門内之理一以見咨躡公而
殁允終偕老嗚呼公有七子復同州司功先公而卒
昇尚書郎太僕少卿尚漢東太守渾職方郎中諫議
太夫御史中丞東京畿採訪使太子左諭德恕都官
郎中延原少尹華判入髙等登封尉尉氏令衡右散
騎常侍兼御史中丞河南節度行軍司馬或肅或文
或哲或義克篤前烈以休令聞以戊寅歳五月二十
九日處奉遺約㱕葬公于沙河縣太尉鄉丞相原之
先塋夫人合而祔焉禮也惟公間氣降神應期傑出
生知禮度天縱才明玉立殿天子之邦介然秉大臣
之節震電憑怒讜言而不有厥躬鼎鑊沸前臨事而
義形于色蠢迪檢押難常情之所易志深直諒易古
人之所難外其身而富貴不離行其道而死生勿替
非夫含一之德格于皇天不二之心形于造次則何
以异是乎允所謂振古之元龜皇王之威寳者矣且
夫公之德烈充塞寰寓公之謀猷著明日月大暦五
年冬十二月孫儼懼遺盛美不逺求䝉以眞卿天禄
校文叨太僕之下列憲䑓執簡承諭徳之深知雖青
史傳信實録已編於方册而豐碑勒銘表墓願備於
論譔謹憑吏部員外郎盧僎所上行狀畧陳萬一多
恨闕遺其辤曰
天命玄鳥降而生商湯孫之緒微子分疆詞招正則
尉翼文皇吏部黄門紛綸耿光忠賢世出信史相望
篤生丞相祚我有唐文明純嘏毅烈堅剛恒衛間氣
星辰降芒嶷然山立鏗爾金鏘忠孝之盛人倫紀綱
垂髫能文夢鳥發祥通昔究易冲齡擅埸勝冠結綬
歴政洋洋乃尉合宫貳軺琅琅賦嗤梅艶篇美松長
蘇公嗟稱才必佐王滿嵗從調試言髙驤登聞黼扆
驟列繡裳簉跡天官如珪如璋司言鳳閣綸綍煌煌
乃作中丞威稜莫當志除兇狡廷劾二張天后愕眙
百寮震惶公獨凜然出身激昻義形言色精貫穹蒼
皇室中興嘉謀克彰功成生讓事軼屠羊貳職選曹
諫議是匡載清流品屢奏封章乃侍瑣闈時維夕郎
悉心糺正庶績咸康三思睢盱席寵于常責之就第
慙懼靡亢左曹攝轄大鹵于㐮兼刺貝立朋辤鴈行
三思揖語公獨循墻處之不怍轉斾于杭既遷鄴城
遂尹洛陽乃作冡宰訏謨廟堂俄兼宫相亟綰銀黄
玄宗登儲鎮國是遑潜謀廢立謡諑相翔厥男撓政
累奏愆殃聿臨楚邦荐察冀方緫督幽薊飜飛國庠
亞相烈烈尹京趪趪旋臨建徳歘莅南荒俚帥咸蔇
茅　是攘張公頌德雋求甘棠所忠來召拜命即裝
略無交言帝用式臧載司刑吏八座抑揚兼監黄樞
鈞軸是將匪躬謇謇終始洸洸乃拜儀同允釐保鄣
河東閱故汙洽流漿狂竪犯關兇渠既戕命公覆獄
咸脱死亡乃陟右揆決決每謔王君豈常矜莊懸車
告老庶保康强方崇潰　孤映縑緗天不慗遺萎哲
壊梁一人震悼九有凄凉市既罷賈舂仍絶粻乃贈
太尉飾終禮滂返葬沙河羽儀央央闔朝傾祖河尹
䕶䘮生榮死哀行路感傷令人孺慕攀泣喤喤髙墳
崔嵬鉅鹿劇旁森梢宰樹繚繞連岡吁嗟廣平宅此
不暘孝孫翼翼論譔靡忘豐碑碣堅萬古訾相
　　　開府儀同三司太尉兼侍中河南副元帥都
　　　知河南淮南淮西荆南山南東五道節度行
　　　營事東都留守上柱國贈太保臨淮武穆王
　　　李公神道碑銘
昔宗周之中興也時則有若方叔召虎總師于肇敏
之業南威蠻荆東截淮浦以左右宣王詩人歌之列
在風雅我皇唐之反正也時則有若臨淮汾陽秉文
武忠義之資廓清河朔保乂王室翼戴三聖天下之
人謂之李郭異代同德今古一時公諱光弼京兆萬
年人也曽祖皇左威衞大將軍幽州經略軍副使府
君諱令節祖鴻臚卿兼檀州刺史府君諱重英父雲
麾將軍左領左羽林二軍大將軍朔方節度副使薊
郡開國公贈幽州都督司空諱楷洛皆以英果沉勇
累葉將邉憺威稜於幽碣公即薊公之第四子也體
渾元之正性秉弘毅之髙躅天子純蝦生知禮度謨
謀炳䆳黙識冲深傑出經武之才鬰爲興王之佐故
能東征北伐厭難康屯挺草昩不世之功允蒼生具
瞻之望社稷威寳公之謂歟初天后萬嵗中大將軍
燕國公武楷固爲國■將威震北陲有女曰今韓國
太夫人才淑冠族嘗鑒之曰爾後必生公侯之子因
擇蘇公配焉後果生公公年六嵗嘗撫鹿而遊薊公
視而誨之曰兒勿更爾公振手而起遂絶不爲童戯
未冠以將門子工於騎射能讀左氏春秋兼該太史
公班固之學開元中起家左衞左郎將歴豐夏二都
督府長史尋迁别駕加朝散大夫丁父憂以毀聞終
䘮不入妻室太夫人髙明整肅有慈有威公下色怡
聲承順而每竭其力雖已官達小不如意猶加誨讓
之責故能濟其勲業天寳二年拜寧朔郡太守四載
加左淸道率兼安北都護仍充朔方行軍都虞候五
載充王忠嗣河西節度兵馬使加游騎將軍守右領
軍賜紫金魚袋仍充赤水軍使八月襲封薊郡開國
公八載迁右金吾衛將軍充節度副使以破吐蕃及
招討吐谷渾加雲麾將軍左武衛大將軍十一載拜
單于副都護十三載爲安思順朔方節度兵馬使思
順慕公信義請爲婚姻公辤不獲免遂託疾罷官西
平王哥舒翰聞而韙之奏歸京師遂守道屏居杜絶
人事十四年冬十一月安禄山反范陽天下驛騷朝
廷旴食聿求虓　之將爰綂鷹揚之師明年春正月
起公爲銀青光禄大夫鴻臚卿兼雲中郡太守攝御
史中丞持節充河東節度度支營田副大使知節度
事仍充大同軍使二月拜攝御史大夫魏郡太守充
河北道採訪使俄除范陽郡大都督府長史充范陽
節度使初公以朔方馬歩八千人出土門其月既望
收常山郡前是太守顔杲卿臮長史袁履謙殺禄山
土門使季欽湊擒其心手髙邈何千年屬太原尹王
承業不出救兵杲卿履謙爲史思明所䧟戰士死者
跆藉於滹池之上公親以衣袂拂去其上沙塵因慟
哭以祭之分遣恤其家屬城中莫不感激一心史思
明正圍饒陽馳來拒戰公屢摧䧟之詔拜公兼御史
大夫俾今尚書令汾陽王郭公子儀悉朔方之衆與
公合勢南收趙郡又敗之於沙河夏六月戰于嘉山
大敗之斬獲萬計思明露髮跣足奔于博陵窮慼無
計歸節於禄山禄山大恐逆徒幾潰屬潼關不守肅
宗理兵于靈武盡追朔方之師加公太原尹公以麾
下及景城河間之卒數千人至秋八月拜戸部尚書
同中書門下平章事史思明既有河北之地與蔡希
德悉衆來攻累月不尅而退公自賊逼城於東南角
張帳次居止竟不省視妻子每過府門未嘗囬顧是
後决遣事務信宿方歸至德二年拜司徒冬十二月
十五日肅宗既還京師䇿勲換司空兼兵部尚書封
鄭國公食實封八百戸公弟光進亦以懋功同制封
拜乾元元年八月拜侍中其年冬十月與九節度圍
安慶緒於相州明年春三月史思明至滏陽屢絶我
粮道衆咸請公簡精鋭以撃之交鋒意日思明奔北
于百里之外公反斾而歸煙塵亘天諸將皆以爲賊
軍大至遂南渡黄河公至則無見矣廼㱕于太原是
年夏五月除范陽節度使尋代汾陽王爲朔方節度
使秋八月充天下兵馬副元帥以數千騎東廵追兵
馬使張用濟㑹于汜水用濟獨來上謁公數其罪而
斬之因追都知兵馬使御史大夫僕固懐恩懐恩中
夜馳赴魚貫而前再宿遄至狄毫不敢犯公趣河而
東及滑州聞史思明已過河遂迎强旅以至東京移
牒留守及官吏等悉皆迴避公獨與麾下趣河陽橋
城賊先鋒已下倒愁坂公至石橋命秉燭徐行一夜
方達賊望之不敢近思明來至城下請見公已於城
上謂之曰我三代無葬地一身必以死國家之患爾
爲逆虜我爲王臣義不兩全我若不死於汝手汝必
死於我手將士聞之無不激勵相持凡八月思明暴
露不敢入東京乾元二年冬十月甲申賊將周贄悉
河北之衆萃于河陽城北思明以河南之衆頓于河
■南城之南南北夾攻表裏受敵公設竒分銳襲其
虚而大破贄軍臨陣擒其大將徐璜玉殺獲畧盡贄
僅以身免收軍資器械不可勝數思明心悸氣索烟
火不舉者三日官軍大振初公以爲戰者危事勝負
難必每臨陣嘗貯伏突於靴中義不受辱至是登城
西向拜舞因歔欷不自勝三軍見之無不淚下三年
春正月迁太尉兼中書令其年改元上元冬十一月
攻㧞懐州擒其偽節度安太清二年春二月統僕固
懐恩自河陽趨河清與史思明合戰于邙山屬風雨
晦冥王師不利公收合餘卒屯于垣縣遂引過請罪
懇讓太尉肅宗不能違之二月拜開府儀同三司中
書令兼河中尹節度使夏五月十有一日復拜太尉
兼侍中充河南副元帥都知河南淮南淮西山南東
荆南五道節度行營事出鎮臨淮時史朝儀乘邙山
之捷圍逼申安等一十三州自領精騎圍李岑於宋
州公之將吏皆兇懼議南保楊州公謂之曰臨淮城
池卑陋不堪鎮遏不如徑赴彭城俟其東㓂躡而追
之賊可擒也遂趨徐州因召田神功宴慰與同寢宿
以宋州之難告祖道郊外俾先飲以寵之分麾下隷
於其將喬岫仍令兵馬使郝庭玉與岫椅角而撃之
賊遂一戰而走使來告捷公已屈指俟報俄而吉語
至焉今上登極寳應元年夏五月進封臨淮郡王廣
德元年秋七月加實封三百戸通前後凡二千戸賜
鐡劵名藏大廟仍圖畫於凌煙閣冬十一月上在陜
州以公兼東都留守制書未下久待命於徐州將赴
東都屬疾痢増劇公知不起使使賫表奉辭廣德二
年秋七月五日己亥薨于徐州之官舍初將吏等問
以後事公曰吾久在京中不得就養今爲不孝子矣
夫復何言哉因取已封布絹各三千疋錢三千貫鬻
麥以分遺將士衆皆感痛不自勝及公云亡遂以其
布爲公製服庚申哀問至上都上痛悼之輟朝三日
太夫人一慟而絶終夕方蘇上使開府魚朝恩就宅
敦喻京兆尹第五琦監護䘮事九月己未追贈太保
十二月太常議行諡曰武穆夫人薛國夫人太原王
氏臮長子太僕卿義忠並先公而逝次曰太府少卿
太僕卿象殿中丞彚等皆保家克荷備聞詩禮無忝
燕翼過庭之訓冬十一月二十七日庚申泣而咨于
王母䖍窆公于富平縣先塋之東禮也於戯公以甫
吉文武之姿兼樊仲將明之徳王國多難群胡搆紛
藉朔方偏師之旅入井陘不測之地思明挫鋭於恒
定禄山側息絶望於江淮守太原而地道設竒保河
陽而雲梯罔冀破周贄於温沇擒太清於覃懐走史
朝義叛渙之衆於梁宋救僕固瑒已危之軍於灜莫
皆意出事外虜墜計中天下無贅旒之患此皆公之
力也公兄遵宜遵行仕至將軍臮弟光琰並不幸早
世次曰光顔特進鴻臚卿皆有才畧見稱時軰季曰
光進　三太子太保兼御史大夫渭北節度使
涼國公清識表㣲沉謀絶衆剛亦不吐柔而能立與
公並時仗鉞分閫凌霄翼聖既有戴天之功華原統
帥獨聞禁暴之德方當㑹同正至榮耀君親入侍黼
帷峨二貂乎泰階之上㱕聮綵服頓雙節於高高堂
之下斯歡未　遺恨何居昔斛律丞相與弟并州同
務烈於北齊㧞行䑓與兄荆州亦宣力於西魏咸稱
義烈各懋勲庸而風樹寂寥偏隅隘陿比之我族事
則不侔眞卿昔守平原困於兇羯繄公蒞止獲保餘
生束帶興居空想北平之禮操觚論撰敢墜中郎之
辭銘曰羯胡猖狂俶擾皇綱降生臨淮佐我興王維
此臨淮萬夫之望爰初發迹罔或弗臧出入忠孝人
倫激昻其心鐡石其行圭璋天寳末造河朔恇懷天
子命公經營冀方沙河嘉山我伐用張思明㱕節禄
山震惶潼關勿帥醜虜其亡肅宗有命大鹵于㐮應
變如神兇徒靡亢介珪入覲台座用光俾公東征北
國是皇長圍鄴下望入河陽擒斬渠魁霆撃龍驤淮
濆鎮定徐土翺翔田蠖屈料㻛鷹揚不有神筭疇戡
暴强弟兄同時秉鉞煌煌方期凱旋雙映旗常晨趨
法座夕慶高堂如何不辰愆此百祥素輀反葬白驥
跼箱簫皷悲鳴羽儀分行萬乗致祭千官送䘮生榮
死哀身殁名揚渭水川上壇山路旁唯餘豐碑突兀
連岡徃來必拜萬古沾裳
顔魯公文集卷之四終
顔魯公文集
　　　　　　　　　　　　　　　錫山安國刋
　卷之五
　　碑
　　　河南府參軍贈祕書丞郭君神道碑銘(并序)
夫騏驥千里之足陪於庭唐之内鴻鵠四海之志■
於墜滲之羽此倜儻竒偉之士所爲嘆息者也取之
於人在於郭君矣君諱揆字良宰太原人也郭本虢
叔之後春秋臮漢細侯得政事之美有道冠人倫之
目素絲作詠靑溪招隱信爲多士宜稱盛族五代祖
昶隋驃騎大將軍開府儀同三司髙祖澄皇朝朔方
道大總管涇鄜坊慶丹延夏七州刺史贈荆州都督
謚曰忠曾祖　朝散大夫太子洗馬祖義朝議大夫
贈鄭州刺史父虚已銀青光䘵大夫守工部尚書兼
御史大夫蜀郡大都督府長史持節充劍南節度度
支營田副大使本道并山南西道採訪處置使上柱
國贈太子太師謚曰獻君生而聰明不爲戯弄之事
長而淸峻罔雜綺紈之流辯對則江夏之童志意則
山東之妙大夫府君以其于氏之出故幼名封奴嘉
有應務之器故長字良宰蓋取待封宰割之義也觀
其言必顧行動必由禮讀書不取其糟粕爲仁罕忘
於造次亦足以保其嘉名楚之正則漢之臺卿乃其
比也年十七崇文生明經及弟侍郎韋陟楊言於朝
稱其稽古之力許其青冥之價後調集侍郎李彭年
嗟君所判足冠後生擢才子於公庭賀大夫於私弟
美聲洋溢時莫與京授太常寺太祝加敬蒞事陳信
正辤每巡陵及郊必有歌詠潘河陽籍田之賦顔光
祿明祀之作復見前賢之致矣無何改授河南府參
軍天寳五載大夫總度瀘之師繄君奉循陔之養南
中汚下遂得氣疾先大夫憐其䆮劇命訪秦毉太夫
人懼其不起繼自蜀至何神不禱靡藥不嘗依親自
强望父増歎以天寳八載二月十八日終於安興之
私弟時年二十四皇帝聞而悼之贈祕書丞嗚呼斯
人不起子丕未識亦可爲長慟者矣君子曰夫孝弟
之至絜矩之道文章之絶周旋之儀可謂成人矣方
將培雄風罩白石憐乎得二幾乎弟一是以其疾即
御醫坐門其亡即天使歸贈陳師境上推以雨露之
私修文地下贈以蓬萊之職吊客多其文行操誄盡
於作者以五月二十一日葬于首陽鄉大塋之側君
志也先大夫懿其天姿親疏行狀敘其參玄之美歎
其老成之風方崇南峴之碑以慰西門之感伏滔受
遇爲人父也若斯祁奚至公其知子也如此斯文未
建頽山遂及太夫人東海于氏凌虛墜翼開緘悼心
望汝絶歸来之期抱孫有無時之哭遂成刋刻之意
以寄零落之哀銘曰
粲粲門子菲菲國香家傳玉樹人詠金相風流小禇
才貌潘郎一經自逹六義名揚間于密啓寘此周行
爲子道備從親路長既銘絶壁亦奉垂堂霧露成病
膏肓遂亡天向京兆墳歸洛陽江堙初流水毁寒霜
茫茫蔓草蕭蕭白楊苦月墳上豐碑道傍披文相質
誰不沾裳
　　右武衛將軍贈工部尚書上柱國上蔡縣開國
　　侯臧公神道碑銘
公諱懐恪字貞節東筦人其先出于魯孝公之子彄
字子臧大夫不得祖諸侯其孫以王父字爲氏僖哀
二伯既納忠於魚鼎文武兩仲亦不朽於言哲文人
成功而遁迹子原抗節而捨生義和辭金飾之器榮
緒奮陽秋之筆賢逹繼軌紛綸至今曾祖滿隋驃騎
將軍祖寵皇通議大夫靈州都督府長史父善德朝
散大夫贈銀州刾史咸務遠圖克開厥後恤胤之慶
世祀宜哉公即銀州之弟三子也身長六尺一寸眉
目雄朗鬚髯灑秀雅寛善騎射尤工尺牘沉静少言
仁得衆竒謀冲邈英勇冠倫友于弟兄謹爾鄉黨每
敦詩而執禮不茹柔以吐剛蒞事而剖判泉流臨戎
而智畧鋒起古所謂文武不墜髙明有融者焉少以
勲勞亟紆戎級開元初嘗逰平盧屬奚室韋大下公
挺身與戰所向摧靡繇是發名玄宗聞而嘉之拜勝
州都督府長史銳精佐理絜矩當官朔漠不空邊隅
用人俄拜左衛率府左郎將轉右領軍中郎將兼安
北都護中受降城使朔方五城都知兵馬使戎事齊
足十萬維羣我伐用張軍威以肅由是深爲節度使
王晙所器奏充都知兵馬使嘗以百五十騎遇突厥
斬啜八部落十萬餘衆於狼頭山殺其數百人引身
據高環馬禦外虜矢如雨公徒且殱遽而紿之曰我
爲臧懐恪敕令和汝何得與我拒戰于時㒒固懐恩
父設之適在其中獨遮護之諸部落持疑不肯公刲
羊以盟之仗義以責之衆皆感激由此獲免遂與設
之部落二千帳來歸後充河西軍前將盤禾安氏有
馬千駟怙富不䖍一族三人立皆毆斃軍州悚慄疇
敢不祗佴爲節度相國蕭嵩所賞後充河源軍使兼
隴右節度副大使關西兵馬使拜右武衞將軍吐蕃
不敢東向者累年俄封上蔡縣開國侯開元十二年
嵗次甲子春二月二十有六日薨于鄯城之官舍享
年五十有六其年八月二十三日詔曰故具官某頃
以幹能亟承任使操行逾謹勞效未酬不幸遷殂良
増追悼可贈右領軍衛大將軍即以其年冬十月庚
戌遷窆于京兆府三原縣北原禮也嗚呼公兄左羽
林軍大將軍平盧副持節懐亮以方虎之才膺爪牙
之任孔懐斯切致美則深七子游撃將軍崇仁府折
衝希崇豐州别駕贈宋州刺史希昶左武衞將軍朔
方節度副使贈太子賔客希忱右衛左郎將劍南討
撃副使贈汝州刺史希愔右驍衞郎將静邊軍使贈
祕書監希景寧州刺史左金吾衛將軍贈揚州大都
督希晏開府儀同三司行太子詹事兼御史大夫邠
寧山南觀察使集賢待制工部尚書渭北節度使魯
國公希讓等夙漸詩禮恭承教義芬潤挺蘭玉之姿
英威矕虓　之質而希讓識度弘逺器謀沉邃仁親
以孝殿國以忠綽𥙿冠於人倫勲勞懋於王室至徳
中今上爲元帥東伐肇允押牙從收兩京陟降左右
入侍帷幄既崇翼戴之功出擁麾幢載叶澄清之寄
加以篤睦羣從糺綏宗族吉㓙贍恤終始無渝行道
之人孰不嗟尚肅宗以公有謀翼之勤乾元三年春
三月贈魏州刺史寳應元年冬十月又贈太常卿廣
德元年冬十月詔曰孝以立身可揚名於後世忠能
事主故追榮而及親開府儀同三司兼御史太夫元
帥都虞侯魯國公臧希讓亡父贈太常卿懐恪業茂
勲賢地華簪􁀍佩忠信而行已包禮樂以資身守節
安卑幽貞自處養䝉全正聲利不營雖與善無徵促
齡悲於逝晷而積善垂𥙿餘慶光於後昆故得業濟
艱難功叅締構出有藩條之寄入多爪牙之任位以
徳遷禮宜加等父由子貴贈合超倫宜登八座之榮
式慰九原之路又贈工部尚書襃異之典於斯爲盛
臧氏自驃騎而下世以材雄朔陲尚書既還特以功
懋當代兄弟子姓勲賢間出自太寳距干開元乘朱
輪而拖珪組者數百人迨于今兹繁衍彌熾綰軍州
而握兵要者相望國都有後之慶固殊異於他族者
矣眞卿早嵗與公兄子謙爲田蘇之游敦伯仲之契
晩從大夫之後每接嘗寮之歡故公之世家竊備見
聞敢述遺烈將無媿辤銘曰
魯史襃者臧孫有之陳魚則諫納鼎以䂓殁貴言立
時稱聖爲仁昭典墳智叶耆龜世濟忠肅光光羽儀
以至夫公英明雄毅鶚視騰彩龍驤作氣鋒淬霜稜
妙窮金匱謀猷泉寫翰墨風駛儒勇是兼勲庸以位
介馳戎馬猛奮虓虎絶漠援孤連兵戰苦萬虜鳴鏑
紛紛如雨一身抗詞諤諤連柱精貫雲日氣雄征鼓
狄人義激㒒固誠全眇漫窮裔隨降幾千野静沙雪
風恬塞煙我騎如雲我旗連天牧無南向凱有北旋
天子休之命侯開國謂福而夀康衢騁力奚令之邅
幽扄是即十城玉折萬里鵬息陣雲蒼蒼日暮無色
令人趨奉天眷孔明九原不作八座哀榮勇列徽範
芳時懿名里成冠蓋族茂簪纓萬古千祀瞻言涕零
　　　東莞臧氏糺宗碑銘(并序)
德有三孝弟稱其至常有五仁道原其終故興化所
　則曰侯其在矣死喪相恤疇能　莫　鶺鴒於
焉譬急難常棣所以朂趺蕚糺宗綏族所貴因　誰
其庻乎吾見之於臧氏矣　伯禽國魯公子氏
彄魚賂太諫於僖哀言聖兩垂於文武朗陵㑹吳而
滅蜀東郡感張而絶袁建義而辭器歸高奮筆而陽
秋與直賢明之盛今古莫崇積慶所鍾克生隋驃騎
將軍府君諱滿滿生皇朝通議大夫靈州都督府長
史府君諱寵寵生銀青光祿大夫銀州刺史贈太子
少師諱善徳咸懐忠良克續徽烈古稱有後今見其
然少師生三子曰右武衛將軍贈幽州大都督
　懐慶冠軍左羽林大將軍兼營府都督御史中丞
充平盧節度採訪兩蕃使懐亮河源軍使安北都護
右領軍將軍上柱國上蔡縣開國侯累贈太常卿魏
州刺史工部尚書懐恪皆行　才兼文武並
時迭將爲國虎臣朔漠之間峻風斯在其功庸志業
各具三原縣先塋神道碑懐慶五子曰左金吾中郎
將范陽節度經略副使希古右威衛將軍中受降城
使希眞殿中監朔方經略副使希賔原州長史監牧
副使希昢銀青北平太守仍充軍使希逸懷亮五子
曰勝州都督朔方節度副使敬廉金紫文安太守范
陽節度副使希莊左清道率幽州經略副使敬之太
常卿特進武州刺史今上元師都知兵馬使讓左監
門將軍敬此懷恪七子曰右衞中郎將贈　州刺史
希崇豐州别駕贈宋州剌史希昶左驍衞中郎將贈
太子賔客希忱忠武將軍贈汝州刺史希愔壯武將
軍左威衞中郎將贈祕書監希景雲麾麟寜三州刺
史左金吾將軍左街使贈揚州大都督希晏魯國公
希讓並禀訓義方丕崇閥閱遭逢明盛備展材良能
挺虓　之姿　舉藴韜鈴之略檢縱攸資糅蘭
玉而輝映階庭畫隼熊而光聯旟軾勲庸之盛當
　　　源長流深徳盛祀逺開元天寳間宗族之紆
青紫佐麾幢者已數十百人迨乎今上當宁而諸孫
冠軍左羽林將軍贈太子詹事彦英忠武左清道率
瑗左清道率則少府監彦佺金紫太㒒卿渉特進殿
中監玠左金吾大將軍彦璟正議湖州長史隨並不
幸早世銀青棣州刺史瑜特進殿中監慈州刺史瑀
特進鴻臚卿均特進太常卿彦昭開府太常卿彦暠
正議杭州别駕巽銀青鴻臚少卿渙鴻臚卿頥朝散
明州長史叔獻少府監楚卿朝散台州司馬晉卿朝
散洋州司馬叔雅符寳郎齊卿涇陽縣■雲卿左金
吾衞長卿千于叔卿京兆府參軍叔清
　　　容州都督兼御史中丞本管經略使元君表
　　　墓碑銘
嗚呼可惜哉元君君諱結字次山皇家忠烈義激文
武之直清臣也蓋後魏昭成皇帝孫曰常山王遵之
十二代孫自遵七葉王公相繼著在惇史髙祖善禕
皇朝尚書都官郎中常山郡公曾祖仁基朝請大夫
襃信令襲常山公祖利貞(亨字利貞/唐書作名)霍王府叅軍隨
鎮改襄州父延祖清浄恬儉歷魏城主簿延唐丞思
閑輒自引去以魯縣商餘山多靈藥遂家焉及終門
人謚曰太先生寳應元年追贈左賛善大夫君聰悟
宏逹倜儻而不羈十七始知書乃受學于宗兄德秀
常著說楚賦三篇中行子蘇源明駭之曰子居今而
作眞淳之語難哉然世自澆浮何傷元子天寳十二
載舉進士作文編禮部侍郎陽浚曰一弟汙元子耳
有司得元子是頼遂登髙弟及羯胡首亂逃難于猗
玗洞因招集鄰里二百餘家奔襄陽玄宗異而徵之
屬荆南有專殺者吕諲爲節度使諲辭以無兵上曰
元結有兵在泌陽乃拜君水部員外郎兼殿中侍御
史充諲節度判官君起家十月超拜至此時論榮之
屬道士申泰芝誣湖南防禦使龐承鼎謀反并判官
吳子宜等皆被决殺推官嚴郢坐流俾君按覆君建
明承鼎獲免者百餘家及諲卒淮西節度使王仲鼎
爲賊所擒裴茂與來瑱交惡逺近危懼莫敢　君
知節度觀察使事經八月境内晏然今上登極節度
使留後者例加封邑君遜讓不授遂歸養親特䝉襃
奬乃拜著作郎遂家于武昌之樊口著自釋以見意
其畧曰少習静于商餘山著元子十卷兵起迯難于
猗玗洞著猗玗子三篇將家瀼濱乃自稱浪士著浪
說七篇及爲郎時人以浪者亦漫爲官乎遂見呼爲
漫郎著漫記七篇及家樊上漁者戯謂之聱叟嵗餘
上以君居貧起家爲道州刺史州爲西原賊所䧟人
十無一戸纔滿千君下車行古人之政二年間歸者
萬餘家賊亦懐不敢來犯既受代百姓詣闕請立生
祠仍乞再留觀察使奏課弟一轉容府都督兼侍御
史本管經略使仍請禮部侍郎張謂作甘棠以羙之
容府自艱虞以來所管皆固拒山谷君單軍入洞親
自撫諭六旬而收復八州丁陳郡太夫人憂百姓詣
使請留大曆四年夏四月拜左金吾衛將軍兼御史
中丞管使如故君矢死陳乞者再三優詔襃許七年
正月朝京師上深禮重方加位秩不幸遇疾中使臨
問者相望夏四月庚午薨于永崇坊之旅館春秋五
十朝野震悼焉二子以明能世其業名雖著而官未
立以其年冬十一月壬寅䖍葬君于魯山青嶺泉陂
原禮也嗚呼君其心古其行古其言古躬是三者而
身重於今雖擁旌麾幢總戎於五嶺之下彌綸秉憲
越於九天之上不爲不遇然以君之才之徳之美竟
不得專政方面登翼太階而感激不爲之太息也君
雅好山水聞有勝絶未嘗不枉路登覽而銘賛之感
中行見知之恩及亡至今分宅以恤其子其不偷也
多此類中書舍人楊炎常衮皆作碑誌以抒君之志
業故吏大曆令劉衮江華令瞿令問故將張滿趙温
張協王進等感念舊恩送哭以終喪竭資鬻石願垂
美以述誠眞卿不敏常忝次山風義之末尚存䀌往
敢廢無媿之辤銘曰
次山斌斌王之藎臣義烈剛勁忠和儉勤炳文華國
孔武寜屯率性方直秉心眞純見危不撓臨難遺身
　允全德今之古人柰何清賢素志莫申羣士立表
垂聲不泯
顔魯公文集卷之五
顔魯公文集
　　　　　　　　　　　　　　　錫山安國刋
　卷之六
　　碑
　　　特進行左金吾衞大將軍上柱國清河郡開
　　　國公贈開府儀同三司兼夏州都督康公神
　　　道碑
竭誠奉主之謂忠率義忘躬之謂勇忠勇不犯則名
登于明堂子仕教忠之謂慈戰陣能勇之謂孝孝慈
有𥙿則道存乎方冊兼此四者其惟清河公之族乎
公諱阿義屈逹于姓康氏柳城人其先世爲北蕃十
二姓之貴種曾祖頡利部落都督祖染可汗駙馬都
知兵馬使父頡利發墨啜可汗衞衙官知部落都督
皆有功烈稱於北陲公即衙官之子也正直忠鯁以
信行聞爲國人所敬長於謀略工騎射其弓十鈞二
十三爲阿史那頡佚施黙啜等九可汗宰相秉心顓
一立言無二不吐剛以茹柔必蹈道而履義可汗每
有過失未曾不極言切諫蕃　中重焉以比國家之
丞相宋璟初黙啜弟㧞悉密時勤嘗擎藥弑可汗公
竊而藏之宻持示黙啜黙啜大怒將誅之公以爲請
但令歸于部落黙啜知公至忠繇是益加親信同列
四人莫與公比其後公以孤直屢見疑譛遂請退歸
可汗察公非罪尋復追爲宰相先是毗伽可汗小殺
爲其大臣梅錄啜所毒小殺覺之盡㓕其黨既卒國
人立其子伊然可汗無何病卒又立其弟登利可汗
華言登利猶可報也其母曒欲谷之女與其小臣飫
斯逵于預國政登利從叔父因左殺右殺東西分掌
其兵馬登利與其母誘斬西殺盡并其衆左殺懼及
乃攻殺登利自立爲烏蘇米施可汗㧞悉宻撃敗之
脱身遁走國中大亂天寳元年公與四男及西殺妻
子黙啜之孫勃德支持勒毗伽可汙女大洛公主伊
然可汙小妻余塞匐登利可汗女余燭公主及阿布
思阿史徳等部落五千餘帳并駝馬羊牛二十餘萬
欵塞歸朝朔方節度使王斛斯具以上聞秋八月至
京師玄宗俾先謁太廟仍於殿庭引見御花蕚樓以
宴之仍賦詩用紀其事拜公左威衛中郎將屬范陽
節度使安禄山潜懐異圖庻爲巳用宻奏公充部落
都督仍爲其先鋒使公既不得已僶俛從之四載以
破契丹功遷右威衞將軍俄拜范陽經略副使五載
又破契丹功居多拜左武衞大將軍仍充節度副使
玄宗嘉之璽書慰勉盈溢篋笥十四載冬十一月九
日甲子安禄山反范陽公以天子有命䧟身兇逆舉
家見質自㧞莫由既至東歸公泣血籲天次於寤寐
欲與諸子迯歸國家爲賊刑州刺史康節所告遂被
收繫傔奏被誅者二十餘人公之四子各奔于外賊
恐衆情不安貰之而後出至徳二年闔門二百餘口
被安慶緒脅至安陽屬今上爲天下兵馬元帥綂今
尚書今汾陽王郭子儀朔方之師諸節度迴紇之衆
東收二京公率四子及孫姪等十餘人冐死南奔至
汲郡爲從者所告家人殱焉二子没野波英俊挺身
行前二子屈須彌施英正持滿殿後没野波妻阿史
那氏爲公控馬登于西山至高平界遇賊蔡希德以
棈騎三百遮路邀撃没野波英俊馬奔之殺餘四十
先人生擒四人冬十有一月七日投今上行營至焉
帝聞而嘉之欲以開府儀同三司處公仍加實封公
固辤乃受因以爲金吾衞大將軍加特進増封清河
郡開國公食邑三百户䇿勲
　　　衞大將軍　卿　射　開府
儀同三司太常卿殿前衙前射生兵馬俄加上柱國
姑臧縣開國子没野波雲麾將軍左金吾衞大將軍
上柱國射生散騎常侍驃騎大將軍左武衞大將軍
兼鴻臚上上柱國殿前射生使清河郡開國公英俊
等官秩各有差因留公及屈須彌施英玉供奉射生
以没野波英俊勇冠三軍並令東隨故太尉李光弼
于太原後鄴郡瓦　陣官軍與安慶緒相逼王思禮
爲其所敗賊勢既盛太尉與思禮相顧氣索没野波
英俊勃然奮怒遂直抵薄河當鋒擊之殺獲二千餘
人賊衆方退太尉諸公覩而駭之賞雜綵百尺並以
轉分麾下一無所納三軍欽羡焉沒野波居常謙謹
臨事勇鋭戰則先鋒前無强敵捉生逰奕所向必摧
九節度之圍安陽也史思明悉衆來救没野波以十
五騎過河逆撃之并馬刺倒者數人生擒數十人後
撃懐州思明又自來救􁆓爽之際侵軼柴籬没野波
領甲騎三十禦之賊軍王子人一時摧敗眞卿之棄
平原也沒野波爲賊騎將緩䇿不追及聞渡河然始
奔躡是以得脱於難平原人至今稱之英俊瞪視耽
耽姿氣雄果發勁矢持大槍嶷然萬衆之中左右馳
突無不辟易而退嘗隨太尉討思明于河陽賊驍騎
萬餘於中闡城索闘將莫敢應者英俊挺身奔撃之
應槍落者二十餘人英俊被搶刺頰貫喉而出擺首
而去之猶殺二人而還太尉壯焉遂以從父兄妻子
之故天下之言勇者以沒野波英俊兄弟爲稱首廣
德元年上幸陜州公之諸子皆當扈從公以體貌壞
碩難於舉動方與之死訣没野波妻爲公介馬扶奔
華州公慮不免謂左右曰我若爲賊所得無累我兒
子乎汝曹何不殺我衆人感懼叫然皆哭遂竭力舁
公至于行在上深嗟賞之方極尊榮以終宴喜上天
不惠以二年青龍甲辰冬十有一月二十日甲寅感
肺疾薨于上都勝業坊之私第春秋七十有五親事
左右莫不𠢐面截耳以哭初凌霄之難公實援立滻
水之屯公親總綂上之反正父子從焉帝疇厥功遂
有開府儀同三司兼夏州都督之贈夫人清河郡太
夫人交河石氏左衞中郎將珍之孫左金吾衞大將
軍三奴之女温敏淑慎柔明端雅有女師母儀之徳
克懋於家不幸遘疾以天寳十五載春三月八日先
公而薨永泰元年春二月十日壬申與公合祔干萬
年縣之長樂原禮也嗚呼公以沉果之姿抗英威之
志降精昴宿炳粹天街忠肅表於生知義勇形于造
次屬國家多難淪胥以痡壯一心而來事我君貫四
時不改柯易葉義方懇到相携於契闊之中臣節激
昻三見於危亡之際天子感焉既受腹心之託禁旅
資焉俱列爪牙之地勲庸克茂聲問攸歸叢綵衣於
玉帳之前羅五㦸於一門之内不其盛矣昔蕭相國
舉宗佐命金日磾七葉珥貂望古儔今可謂同徳其
孤等■窮孺慕靡所寘哀聿求不腆之辤庻播無疆
之美銘曰
北方之强歟十有二姓强哉矯部落之雄者康執兵
柄𬗟乎眇特進誕生兮實登邦政德不擾曒女㓕國
兮烏蘇不竟愠羣小三濵九死兮舉族致命丹心曒
一門萬石兮彰厥誠敬皇恩暸生爲忠臣兮後有餘
慶其不夭家有孝子兮嚴親翊聖王之瓜乃立豐碑
兮百代遺詠鴻名表忠孝之際兮於斯爲盛逺圖窅
　　　金紫光禄大夫守太子太傅兼宗正卿贈司
　　　空上柱國壠西郡開國公李公神道碑
昔周武以二公股肱王室然而允釐西土師保萬人
者其惟召公乎漢室以二傳羽翼儲宫然而亮采東
朝儀刑百辟者其惟蕭傳乎則九徳之師六行之傅
親賢既美亦何代無其人哉隴西公才爲國之垣翰
位爲天之喉舌徳爲朝之元老行爲帝之信臣蓋所
謂宗室之間生士林之傑出者也公諱齊物字道用
隴西成紀人自若水導其靈源而聖人作髙丘峻其
曾搆而才子生玄元爲宋帝之先興聖有勤王之舉
盛徳彌於百祀靈根固於千葉太祖景皇帝功髙佐
魏慶始封唐家崇八柱之勲地半三分之業亦猶殷
人之祖契周室之宗文公即景皇帝之五代孫也鄭
王亮之玄孫淮安王神通之曾孫淮安王皇朝開府
儀同三司尚書左㒒射贈司空盤石開府介圭錫瑞
尚周之晉鄭西漢之間平祖孝銳鹽州刺史父璟隴
州司倉贈弘農太守並清白貽範仁賢繼軌連華公
族濟美專城公禀乾剛之正性體坤順之中徳爰自
岐嶷特鍾美秀儼然王公之量鬱有台鼎之姿固已
超等夷而出羣萃矣神龍初起家左右千牛備身歷
尚輦直長許州司馬華州司兵時方振㧞勢巳飛騰
此則江漢之濫觴嵩華之覆簣也丁太夫人憂公有
至性毀瘠過禮扶杖于家哭不絶聲者累月倚廬于
墓衣不解帶者終喪天子特降璽書就廬慰勉非常
之澤近古未聞服闋授鴻臚丞除尚輦奉御遷北都
軍器監事太原爲一都之雄鎭軍器掌五庫之禁兵
故乾没之贓一徵百萬繕完之利費省巨億少尹嚴
挺之連奏課最擢拜長安令陸海殷湊五方浩劇公
以威禁暴以恕用刑邑里之人陶然大化遷將作少
匠殿中少監太府少卿懐陜二州刺史雖漢之宗室
不典三河而周之懿親先分二陜惟良之寄實在於
公嘗以黄河經砥柱之艱有覆州之患遂奏疏九派
鑿三門屬役而堅冰大合興功而烈火潜熾不愆于
素若有神焉人皆以公至誠之所感也又於石獲古
銘曰平陸遂以名縣焉玄宗異之賜貂裘一領絹三
百疋特加銀青光禄大夫鴻臚卿并公之先隴州府
君專城之贈上嘗賜公玉尺一詔曰謂之尺度可以
裁成卿實多能故爲此賜識者知公必將金玉王度
代天之工豈唯從容九列而已拜河南尹仍水陸運
使屬左相李公適之尚書裴公寛京兆尹韓公朝宗
與公爲飛語所中公遂貶竟陵郡太守時陸羽鴻漸
隨師郡中說公下車召人吏口之曰官吏有簠簋不
脩者僧道有戒律不精者百姓有泛駕蹶㢮者未至
之前一無所問而今而後義不相容數年間一境丕
變熈然若羲皇之代矣哀孤重老有隱逸奴道者常
騎馬於里巷之中親自恤問量移安康即日上道老
幼遮擁不得發者三辰轉漢陽蘄春其政如一公虛
中自牧接下愈恭與物盡推誠之心正身無氣燄之
忌每上春行令大戸閲農輕裹糇糧重煩縣道化流
江漢如時雨焉故郡歷數四課事第一去思之感人
到于今稱之天寳末徵拜將作監重授鴻臚卿縱壑
巨鱗還㳺舊浦凌風勁翮俄返故林時國忠包藏於
内(下闕)
　　　中散大夫京兆尹漢陽郡太守贈太子少保
　　　鮮于公神道碑銘
公諱向字仲通以字行漁陽人也其先出于殷太師
周武王封于朝鮮子仲食邑於于因而受氏漢有京
兆尹襃襃十二世孫康後魏秦州刺史直閣將軍武
威郡公忠於本朝爲齊神武所害康玄孫匡賛隋冠
氏長義寧初通議大夫匡賛生士簡士迪並早孤爲
叔父隆州刺史匡紹所育因家于新政士簡士迪皆
魁岸英偉以財雄巴蜀招徠賔客名動當時郡中憚
之呼爲北虜士簡生令徵公之父也倜儻豪傑多竒
畫嘗傾萬金之産周濟天下士大夫與妻兄著作郎
廣漢嚴從臮殿中侍御史何千里俱以氣槩相高不
肯仕官竟以夀終天寳九年贈遂寧郡太守廣徳元
年又贈太常卿公少好俠以鷹犬射獵自娛輕財尚
氣果於然諾年二十餘尚未知書太常切責之縣南
有離堆山斗入嘉陵江形勝峻絶公乃慷慨發憤屏
棄人事鑿石搆室以居焉勵精爲學至以鍼鈎其臉
使不得睡讀書好觀大畧頗工文而不好爲之開元
二十年年近四十舉鄉貢進士高第二十六載調補
益州新都尉視事二十日謝病去二十七年長史張
宥奏充劍南採訪支使宥方謀㧞安戎獨與公計畫
幕中之事一以咨公司馬章仇兼瓊惡之及代宥節
度乃移郡收公月餘仍釋之俄令攝判使事監越嶲
兵馬復奏充採訪支使盡護叩南軍事首尾二載冐
暑渡瀘者凡一十八度公秉操堅忮吏人望而畏之
改授新繁尉充山南西道採訪支使頃之雲南蠻動
瓊請公往以便宜從事公戮其尤害者數人蠻夏慴
服山南盜賊舊多光火公察其名居悉傾巢穴人到
于今頼焉俄拜左衞兵曹例遷也瓊以兩道採訪節
度使務悉以委公無何攝監察御史充劍南山南兩
道山澤使遷大理評事充西山督察使五載戸部侍
郎兼御史大夫郭公虚已代瓊節制郭以庻務一皆
仗公公素懐感激竭誠受委故幕府之事無遺諝焉
六載拜監察御史公誅羌豪董哥羅等數十人以靖
八州之地郭公將圖弱水西之八國奏公入覲玄宗
駭異之即日拜尚書屯田員外郎兼侍御史蜀郡司
馬劍南行軍司馬既略三河收其八國長驅至故洪
州與哥舒翰隴右官軍相遇於横嶺鳴鼓而還及郭
公云亡慟哭之曰公亡矣吾無爲爲善乎初郭公對
敡天休每薦公有文武之材堪方靣之寄至是遂拜
公爲蜀郡大都督府長史兼御史中丞持節充劍南
節度副大使公當大任既竭丹誠射討吐蕃摩彌城
㧞之改洪州爲保寧都護府塹弱水爲蕃漢之界收
戸數十萬闢土千餘里屬恩敕命召祗赴京師至臨
臯驛上令中貴人勞問賜甲第一區又錫名馬兼供
御饌俄拜司農卿將不逺而復十一載拜京兆尹公
威名素重處理剛嚴公初善執事者後爲所忌十二
載遂貶邵陽郡司馬灌園築室以山泉琴酒自娛賦
詩百餘篇俄移漢陽郡太守下車閉閤唯讀玄經以
自適不幸感疾以十三載閏十有一月十有五日終
于官舍春秋六十有二十五載春正月歸葬于新政
縣嘉陵江之西岸先塋寳應元年追贈衞尉卿廣德
元年又贈太子少保公凡著坤樞十卷文集十卷並
爲好事者所傳於戯公負不羈之才懐當世之志方
及知命始擢一第從宦十年超登四岳㧞身巴江之
下自致青雲之上非夫珪璋特達聖賢相遭則何以
凌厲沈浮若斯之速既而吉凶糺纒慶吊相隨天睠
排於賊臣雄圖屈於促景有足悲矣有子六人仲曰
贈左金吾衞郎將昊隨公䧟于西二河力戰而殁季
曰前鄉貢明經晃神淸才秀先公而卒伯曰壁州刺
史昱克篤孝行見稱衣冠公之捐館也萬里迎喪泝
湍而皸瘃㧞􁣛段子章之稱亂也闔門逃賊安親而
晨夕板輿叔曰萬州剌史炅雅有父風頗精吏道肅
宗之幸鳳翔也竭誠幕府以佐公家今上之命庶僚
也由華原之政驟登省闥作牧萬州政績尤異有詔
遷祕書少監尋又改牧巴州幼曰青城尉晏雅曰成
都府參軍景皆保家之主亦著令聞公弟晉字叔明
篤厚温敏少以任俠聞事公以悌稱與朋以信著好
讀書而不爲章句精吏道而尤擅循良再爲法官三
秉天憲二登郎署一宰洛陽從其兄之討南蠻也兩
軍交戰仗忠信而必使其間佐寧國之如迴紇也絶
域奉辤布皇明而皆得要領肅宗襃異擢拜商州刺
史無何超遷京逃尹不十年而兄弟相代論者偉之
永泰二年秋八月有詔自太子左庻子復拜爲卭州
刺史兼御史中丞卭南八州都防禦觀察等使眞卿
與公同在御史亡兄國子司業允南弟今江陵少尹
允臧又與少尹同時臺省既接通家之歡載敦世親
之好以爲徂謝永久所存者徽猷陵谷雖遷不朽者
金石銘功篆美敢墜所聞其詞曰
洪範垂休系殷封周鮮于身繇派漁陽兮世掌漢曆
子孫舄奕代有丕績臮定襄兮冠氏促齡二孫夙丁
隨官不寜肇定疆兮嘉陵淼淼雲臺矯矯降生京兆
爲龍光兮有武有文剛嚴不羣克懋鴻勲制惟梁兮
既靖巴蜀既清輦轂日聞啓沃播周行兮結友不終
孤我深衷如彼飛蟲反予牋兮邵陽典午漢陽紆組
孰云心苦坦行藏兮天不愸遺哲人其萎反葬江湄
咺其傷兮此令有𥙿教忠有素天介景祚熾而昌兮
三世尹京二子專城一門載榮餘慶彰兮豐碑巍巍
盛業暉暉舉世是希與天長兮
顔魯公文集卷之六
顔魯公文集
　　　　　　　　　　　　　　　鍚山安國
　巻之七
　　碑
　　　郭公廟碑銘
昔申伯翰周降神於維嶽仲父匡晉演慶於筮淮而
猶見美詩人騰芳史册豈比夫神明積高之壤百二
懸隔之都三峯發地而削成九派浮天而噴激炳靈
毓粹奕葉生賢括宇宙而禀和總河山而藴秀莫與
京者其惟郭宗乎其先蓋出周之虢叔虢或為郭因
而氏焉代爲太原著姓漢有光禄大夫廣徳生孟儒
爲馮翊太守子孫始自太原家焉後轉徙于華山之
下故一族今爲華州鄭縣人夫其築臺見師瘞子致
養家承金穴之貴政有露冕之高或哲或謀或肅或
乂皆海有珠而鳥有鳯也閥閲之盛其流益光隋有
金州司倉諱履球府君懋其徳輝不屑下位克己復
禮州邦化焉篤生唐凉州司法諱昶府君能世其業
以伸其道逺近宗之不隕厥問生美原縣主簿贈兵
部尚書諱通府君清識澈照博綜羣言始登王畿鬱
有佳稱道悠運促靡及貴仕垂于後昆沒而見尊是
生我諱敬之府君府君幼而好仁長有全徳身長八
尺二寸行中絜矩聲如洪鍾河目電照虬鬚蝟磔進
退閑雅望之若神以仲由之　事兼翁歸之文武始
自涪州録事參軍轉瓜州司倉雍北府右果毅加逰
擊將軍申王府典軍金吾府折衝兼左衛長上原州
别駕遷扶州刺史未上除左威衛左郎將兼監牧南
使渭吉二州刺史侍中牛仙客韙君清節奏授綏州
遷壽州累加中大夫策勲上柱國以天寳三載春正
月十日遘疾終于京師常樂坊之私第春秋七十有
八乾元三年春二月以公之寳胤開府儀同三司司
徒兼中書令柱國汾陽郡王曰子儀有大勲于王室
乃下詔曰故中大夫壽州刺史郭敬之果君子之行
毓達人之徳才光文武政美中和生此大賢為我良
弼頃以孽胡作亂黔首罹殃朕於是鬱興神武之師
克掃攙搶之氣而子儀帥彼勁卒赫然先驅取京洛
如拾遺剪凶殘猶振槁功存社稷澤潤生人是用寵
洽哀榮義申存歿可贈太保於戲府君體含弘之素
履秉冲邈之高烈言必主於忠信行不違於直方清
白為吏者之師死生敦交友之分端一之操不以夷
險槩其懐堅明之姿不以雪霜易其令用情不間於
踈逺泛愛莫遺於賤貧拳拳服膺終始靡二故所居
則化所去見思人到于今稱之斯不朽矣傳曰徳盛
必百代祀其有後也宜哉恭惟令公先皇之佐命臣
也少而美秀長而瓌偉姿性質直天然孝悌寛仁無
比騎射絶倫所蒞以清白見稱居常以經濟自命弱
冠以邦鄉之賦驟膺將帥之舉四擢高第有聲前朝
三為將軍再守大郡累典兵要必聞休績天寳末安
禄山反于范陽令公以節度使擁朔方之衆圍高秀
巖于雲中破史思明于嘉山先帝之幸朔方赴行在
於靈武擊同羅于河曲走崔乾祐于蒲坂今上之為
元帥也首副旄鉞㑹迴訖于扶風摧兇冦于洨水追
餘孽于陜服長驅河洛弼成睿圖再造生靈克清天
步乂函夏之未乂安天下之未安一年之間區宇大
定不休哉徒觀眞元和降精間氣生徳感星辰而作
輔應期運以濟時忠於國而孝於家威可畏而儀可
象盛徳繄物寛身厚下用人由已從善如流沉謀祕
於鬼神精義貫於天地推赤誠而許國蹈白刄以率
先霆擊於雲雷之初鷹揚於廟堂之上大凡二曆鼎
司兩升都座四作元帥九年中書歴事三聖而厥徳
維懋易相二十而受遇益深蓋尅復上都者再戡定
東京者一其餘麾城摲邑得儁摧鋒亦非遽數之所
周也信可謂王國之虓虎生人之廕庥者歟非太保
之邁種不孤則何以鍾美若是况于友于著睦矕龍
虎者十人貽厥有光紆青紫者八九勲庸舉集今古
莫儔昔奮號尊榮紅粟纔霑於萬石惲家全盛朱輪
不出於十人繇我觀之事不侔矣於乎清廟之興所
以仁祖考鴻伐之刻亦以垂子孫爰剏制於舊居將
永圖而觀徳中堂有侐丕搆克崇感霜露而怵惕以
増敘昭穆而敬恭斯在庶乎觀盥顒若既無斁於永
懷入室僾然必有覿乎其位哀榮既極情禮用申仁
人之所及逺哉孝子之事親終矣豈惟温温孔父逺
稱鑱鼎之銘穆穆魯侯獨美龍旂之祀其詞曰
郭之皇祖肇尤虢土逮于後昆實守左輔徙華陰兮
(其一)源長流光施于司倉凉州兵部克熾而昌載徳
深兮(其二)篤生太保允懋厥道神之聴之永錫難老
式如金兮(其三)於穆令公汾陽啓封文經武緯訓徒
陟空簡帝心兮(其四)含一不二格于天地愷悌君子
邦之攸塈昭徳隂兮(其五)芝馥蘭芳羽儀公堂子子
孫孫為龍為光鏘璆琳兮(其六)乃立新廟肅雍允劭
神保是聴孝思孔炤亶居歆兮(其七)乃立高碑盛美
奚㩼日月有既徽猷永垂映來今兮(其八)廣徳二年
嵗次甲辰十一月甲午朔二十一日甲寅建
　　　銀青光禄大夫海濮饒房睦台六州刺史上
　　　柱國汲郡開國公康使■君神道碑銘
君諱希銑字南金其先出于周武王同母少弟衛康
叔封之後也史記云成王長用事舉康叔為周司冦
賜衛寳祭器以彰有徳封子康伯支庶有食邑于康
者遂以氏焉代為衛大夫至漢有東郡太守超始居
汲郡超之裔孫魏强弩將軍權權生晉虎賁中郎將
泰泰生■太守威威生蘭陵令奮節將軍翼隨晉元
帝過江為吳興郡丞因居烏程事見山謙之呉興記
翼生豫章太守鎮鎮生征虜司馬建武將軍欽信欽
信生宋晉熈王兵曺參軍黯黯生南臺■高高生齊
驃騎大將軍孟真孟真生梁散騎侍郎僧朗僧朗生
陳給事中五兵尚書宗■為山陰令子孫始居㑹稽
遂為郡人焉曾祖孝範江夏王府法曹臨海縣令祖
英隋齊　騎曺江寧縣令皇朝隨郡王行軍倉曹
父國安明經高第以碩學掌國子監領三舘進士教
之策授右典戎衛録事參軍直崇文館太學助教遷
博士白獸門内供奉崇文館學士贈杭州長史君郎
長史府君之叔子也年十四明經登第補右内率府
胄曹應詞藻宏麗舉甲科拜祕書省校書郎轉左金
吾衛録事參軍應博通文史舉高第授太府寺主簿
轉丞又應明於政理舉拜洛州河清令加朝散大夫
　州司馬徳州長史轉定州屬突厥侵　君以偏師
抗之遷海州刺史　功以勑書賜方岳繡袍一領雜
綵二百段下車未幾詔擇政術尤異者察使奏公恩
制襃異遷濮州加銀青光禄大夫累封汲郡開國公
策勲上柱國轉饒州八為國子司業以　貶房州
轉睦州遷台州所至之邦必聞美政開元初入計至
京抗表請致仕玄宗允許仍　三年請歸鄉敕書襃
美賜衣一襲并雜綵等仍給傳驛至本州冬十月二
十有二日不幸遘疾薨于㑹稽覺胤里第春秋七十
一夫人陳郡殷氏太子中舍人聞禮之曽孫右清道
率令徳之孫　州録事參軍子恩之第五女
先天二年封丹陽郡夫人公薨之年殁於東都章善
坊私第春秋六十九嗣子朝散大夫婺州司馬襲汲
郡公元　㑹稽縣男元瑾宣州司士京兆府奉先尉
㑹稽縣男元瑒朝議郎前獲嘉丞元懷等䖍以天寳
四載　月四日窆于山陰縣籬渚村之先塋卜逺日
而葬合焉禮也嗚呼君負不器之姿包周身之智■
■且恵慤愿而恭金玉其相敬明其道文意　二
雅所祗政事優■百■所則嘗撰自古以來清白吏
圖四卷仍自為序賛以見其志宰相黄門侍郎韋承
慶中書舍人馬吉甫等美而同述焉盛行於世赴海
州時君兄徳言為右臺侍御史■為偃師令俱以詞
學擅名時同請歸鄉拜掃朝野榮之與狄仁傑岑羲
韋承慶嗣立元懷景姚元崇友善至是咸傾朝同賦
詩以餞之近代未有此比君之四代祖至于大父為
諸王掾屬者七人歴尚書郎給事中侍御史者二人
君之先君崇文學士府君有文集十巻注駁文選異
義二十巻漢書■十巻自述文集二十巻元昆修書
學士顯府君文集十巻撰詞苑麗則二十巻海藏連
珠三十巻累壁十巻姪祕書監集賢院侍講學士■
元撰周　累義二十巻秀州長史元瓌著于録
寳典三十巻姪刑部員外郎璀男美原尉南華撰代
耕心鏡十巻　百二十巻君之先君至
南華四代進士登甲科者七人舉明經者一十三人
時　門頗盛美矣君之女曰辨恵盩厔縣令
陜郡長史郜象釴妻君之孫台州司今户參軍
嵗而卒汾州司田叅軍真弼德州平昌縣令輔旻崇
玄學生曙懷州武陟尉憺宣州南陵尉渭鄉貢明經
緯綸皆修身踐言敦詩悦禮紹承餘訓克禀義方及
君告老鄒自然陳光壁閭丘景陽陶暹送至越州邑
子謝務遷僧陸鑒校書郎陳齊卿恒爲文酒之㑹論
者休焉惬求舊之■崇乞言之禮天乎不憗其恨若
何大曆十一年元瓌　乞願言
刋勒懼沒徽猷求無愧之詞垂不朽之事顧惟未學
曷足當仁銘曰汲公恂恂德懋　多士東南
有筠緝熈代業詞章發身佐軍貔虎典校麒麟三擢
崑玉再司　汭驥展河漘驟貳嘉州錫命
斯頻繡寵方岳榮加搢紳六登■洽膠庠
　　華墓表申　見節文昭友仁懸車告老衣錦
熈神連壁襲懿梓澤齊彬饋酳未濟春濛遽淪朝廷
惋悼逺近悲辛季子象賢恐懼鬱堙　鴻伐千秋
不泯
　　　逰擊將軍左領軍衛大將軍兼商州刺史武
　　　闗防禦使上柱國歐陽使君神道碑銘
使君諱琟字琟渤海人其先出自帝顓頊高陽氏滿
有歐陽伯和伯和孫高高孫地餘並列儒林晉有堅
石著名文苑賢達繼軌其來邈乎六代祖僧寳始自
渤海徒居長沙五代祖頠陳山陽郡公高祖紇陳開
府儀同三司左屯衛大將軍交廣等十九州諸軍事
廣州刺史襲山陽郡公功業並著于前史曽伯祖詢
皇朝銀青光禄大夫給事中率更令崇賢館學士以
詞學徳行見重前朝軍法孤標垂名不朽曾祖胤年
十七以門子入侍見賞太宗　八加正議大夫魯王
傳奉使和突厥不拜虜庭朝廷嘉之回封南海郡公
施光二州刺史祖諶洛州鞏縣令父機漢州什邡令
以休懿傳世著聞于家邦使君即什邡之第四子志
尚恬曠顓精於詩易春秋尤明吏術所居則理開元
十八年解褐安西大都䕶府參軍充湯嘉惠節度推
勾宫外憂去職服闋補北庭大都䕶府户曹參軍節
度使蓋嘉運奏授金滿令仍充營田判官以破賊功
當遷請回授幼弟孤姪者三人教義稱之二十九年
河西節度使奏授晉昌郡户曹參軍攝晉昌令轉張
掖郡張掖令攝司馬知郡事按吏贓罪罪人誣訟于
使司百姓苖秀康順忠等三十人皆截耳稱寃節度
使王捶駭焉奏與上下考轉岳州長史時屬荒旱人
多莩餒君以禄俸職田并率官吏食餓者千餘人凡
月餘遂多全活劍南節度使楊國忠奏知三峽轉運
改衡陽郡長史賜緋魚袋天寳末羯胡作亂綂江湖
之兵先至南陽加賜紫金魚袋充魯炅南陽節度副
使攝淮南郡長史充當郡防禦使時南陽為賊所圍
諸將選懦莫敢先救至徳元載君以當郡防禦士至
新野芙蓉鄉遇賊合戰斬其將犯圍而入炅壯而徳
之賊圍解加逰擊將軍左金吾衛中郎將兼南陽郡
司馬遷右驍衛將軍兼上洛郡太守充武闗防禦使
肅宗降璽書云卿以特達之姿抱殊常之畧武闗防
守委卿一人屬賊陷商於復圍　浙川
以保乂人吏逆賊悉力來攻六十餘日糧盡救絶遂
陷賊庭賊將甘言怵君令至城下以紿炅君忠勇感
激捨生徇義抗聲謂炅曰鳯翔諸將已收長安琟不
能效死軍前辱大夫所使願大夫保守忠義克終令
圖賊以兵刃毆君君志氣彌厲因被執送洛陽今天
子收復兩京僅得脱禍其事具向城令王瀟南陽記
炅又奏君充節度兵馬使君遂辭疾不行税駕于鄭
之别墅君所居以清白㢘慎聞于朝廷禄俸之餘必
賙親族之貧者先疇舊業悉畀羣從一簮不私于其
身又常持誦金剛凈名經向逾三紀不茹葷血者十
年至是無儋石之儲而處順安時不改其度蓋澹如
也識者歸高焉粤以上元二年秋九月十四日寢疾
而終春秋六十有五夫人高平徐氏安西都䕶高平
縣公欽識之女婦順母儀克明休徳以大曆二年夏
六月二十五日終于岳州客舍享年五十有六其孤
嵩臮中子崙少子峯等銜恤允窮竭力襄事以大曆
十年冬十月二十四日合祔君臮夫人于滎澤縣廣
武原遵理命也崙不逺千里泣而求䝉敢述無愧之
詞式揚不朽之烈銘曰
猗那使君世　清芬顓經飾吏休有令聞天子命我
參卿西軍驟遷大縣克懋殊勲讓行親睦耳截寃分
縻禄食餓馳師解紛孤城再邑罷卒益振麾守商於
移兵浙濆綢繆宸睠焜燿天文力盡冦多師陷身屯
詭詞紿賊解路是羣脱禍歸朝義高天雲乞骸延闕
税駕洧溱志敦禪誦茹絶羶葷處順齊終聊樂我云
刻諸金石永永不泯
顔魯公文集巻之七
顔魯公文集巻之八
　　　　　　　　　　　　　　　錫山安國刋
　碑
　　　朝議大夫贈梁州都督上柱國徐府君神道
　　　碑銘
自古遭盛名而功不立都卿相而名不稱者蓋有之
矣其或荷丕構而繼志不忘在下位而能伸其道克
揚前烈以承後昆其唯徐君乎君諱秀東海郯人也
其先出於伯益實掌舜虞裔孫偃王躬行仁義遂因
國命氏焉厥後樂以文侍金門稺以禮優塵榻仙人
寄傲於賢聖偉長首冠於應劉英達相仍有自來矣
宋有中書侍郎逵之司空羨之兄祕書監欽之欽之
子尚書僕射中書令湛之湛之生黄門侍郎聿之聿
之生齊太尉孝嗣孝嗣生梁侍中緄緄生陳五兵尚
書君敕君敕生丹陽尹温自司空已還四為上公五
降帝女尹生隋民部侍郎唐贈祕書監諱恕監生金
紫光禄大夫右散騎常侍兼禮部尚書諱筠尚書生
庫部郎中萬年令太子詹事諱昕皆以盛徳濟美垂
于世家君即詹事第三子也幼而聰悟篤學能屬文
事繼親以孝稱十餘嵗時父友鳯閣侍郎姚元崇示
君五百字詩一覽便誦姚公竒之因謂納言狄公曰
徐子珠華玉潔　後但不知命何如耳年十五爲
崇文生應舉考功員外郎沈倫期再試東堂壁畫賦
公援翰立成沈公駭異之遂擢高第調補幽都縣尉
充相國尚書趙彦昭朔方節度判官以事去職又歴
蔡州參軍爲御史宋遥關内覆囚判官公鋭精鞠訊
多所全活宋公以爲言公正色謂之曰僕從祖父司
刑卿天授中詳理冤獄振雪者七十餘家今子孫猶
困於襄陵豈忍以束濕之事以自便也因頓首請去
宋謝而留之無何或訟冤於執事者召公問狀則他
判官之為也宋欲别白旌公公曰僕雖不材豈可藉
人之過以為已功乎論者休之户部侍郎徐知仁請
為招慰南蠻判官奏課居最轉瀛州司法參軍侍御
史趙頥貞辟宣慰判官歴湖州徳清長城潤州丹陽
三縣令天寳二載春二月加朝散大夫敇攝新安郡
别駕採訪使齊澣梁昇卿並奏為判官六載秋七月
拜臨淮郡長史加朝請大夫九載夏四月除濟南郡
司馬加朝議大夫十二載春三月拜信都郡長史不
幸感疾天寳十三載秋七月九日終于郡之官舍春
秋七十公先世塋壠宅于京師少陵原詹事府君巡
按河南薨于洛汭因葬于緱氏縣西南大冦原公啓
手足也顧命其子今侍御史縯曰吾家代儉約不欲
華衆歸全之後其以布車一乗䖍祔先塋縯泣而奉
之及其葬也塋小無便地於次東馬鞍山下得紫龍
飲乳岡之原龜筮從也夫人南陽縣君樊氏戸部尚
書子蓋之曾孫袁州刺史文器之孫廬江太守季節
之女仁孝柔明閑於禮度左右圖史雅善琴碁中外
孤弱躬自收視俾夫逺近咸懐安之春秋六十有八
棄堂帳于相州之安陽天寳十五載秋八月十有四
日爰遵周公之典而合祔焉禮也廣徳二年春二月
皇帝有事于南郊追贈君都督梁州諸軍事梁州刺
史夫人南陽郡太君盖以縯簮白筆於赤墀董財賦
於巴漢是用有永錫之寵紆襃崇之命哀榮之盛不
其至矣君凡四為綱佐六奉使軒所至之邦必聞異
績舉天下之政事莫不咨折中焉　清貧室無長
物孤煢叢萃皆仰於君既嬰沈痼之疾綿歴三載縯
請就上國之醫庶其逢吉君曰闔門之資者寸禄也
　　　命也吾不以一身易百口竟不從而殁識者
哀之或謂君曰吾奉養嫠姊用度萬錢■粻諸姑縑
纔五兩姑見　君笑而不答退謂縯曰吾見其
撫孤不見其怨徳教義之士有以見其用心也君怡
淡寡欲雅好攝生在新安或指靈叟於■君齋心四
日罙入其阻而後覿之訊其由來陳思王東閣祭酒
蔣覬也説魏時事歴歴可聽君稽首而蘄之叟曰從
我乎必可度世君以王事靡盬退而辤焉比迴顧則
為茅草矣初君上計濟南展羣祖之墓松檟森然徽
猷莫紀■居論譔■日■成先徳之不忘　繄
是舉也嗚呼君體　之上姿恬曠之夷度寛明足
以濟衆和義足以長人口絶莠言目無還視立身先
張仲之志與朋服子路之言内行可以質神明清規
可以勵風俗宜克享胡耉荷天之龍光輔乎漢之得
人高視乎周之列位而道之將䘮命不偶時屈輿驥
於身前　殁後吁足嘆也春秋貴九世卿族
漢史稱七葉珥貂陪臣於下士　絶屬於天潢戚
里豈比夫登台者四世尚主者五人焜燿於數朝之
間蟬聨於百代之下可同年而語矣縯懿文懋學峻
節清標天寳末陷居賊中為偽命連辟辤疾不起謀
使家人與本朝通計為部曲所發遂遭禁詰一日之
中議刑者數焉俄而官軍大至賊黨奔北由是獲免
乾元中奉使巴渝屬段子璋構逆流輩十人皆被屠
害以縯高名欲留同惡期之以死承劍不回■諸道
徴求之不堪命縯至之邦必荷仁信如期而畢則■
　　將崇必復之矣寧止當朝之望俾銘功伐敢墜
斯文其辤曰
益為帝虞偃不異■世表東海其惟徐乎武■或■
或哲或儒　後昆厥徳不孤猗那都督克懋逺圖
邦國四佐輶軒六徂樹聲長世與道為徒爰覿幽■
無寧集枯　何■仁義都盡彭殤曷殊
所嗟人紀莫展嘉謨馬鞍山北龍乳岡隅於焉崇祔
先志靡渝豐碑崔嵬宰樹縈紆　沾濡
　　　京兆尹御史中丞梓遂杭三州刺史劍南東
　　　川節度使杜公神道碑銘
征鎮四出鑿門之寄崇邦畿千里内史之官㝡非夫
任均周召名軼趙張則何以展心膂之謀光缿筩之
製者矣公諱濟字應物京兆杜陵人晉征南大將軍
當陽侯元凱十四代孫周禮部侍郎殿内監■棠公
懿之來孫隋符璽郎乾祐之玄孫皇度支員外主客
郎中續之曽孫朝散大夫明堂丞贈潤州刺史讓之
孫高陵令贈太子少保惠之第二子也器識通簡履
懷坦易以文飾吏用晦而明逗機而舉無遺諝涖事
而照有餘地早嵗以寢郎從調書判超等為李吏部
彭年所賞補梁州南鄭主簿州主司馬垂為山南西
道採訪使引在幕下俄丁内艱終制轉許州長社尉
陽光翽都督隴西奏公為法曹皇甫侁採訪江西奏
公為推官授大理司直攝殿中侍御史賜緋魚袋尋
正除殿中俄宰郿縣相國李峴尹京兆奏公為渭南
尉僕射裴冕為劍南奏公為成都令遷綿州刺史賜
紫金魚袋屬徐知道作亂使禆將曹懐信招公公執
以歸朝除户部郎中加朝散大夫廣徳中檢校駕部
郎中上柱國公善與人交於嚴武情均莫逆武再充
劍南節度為武行軍司馬郭英義之代武也矯宣恩
命毁玄宗宫為節度使宅公驚其異謀移疾不視事
今司空冀國公崔寧既誅英義請知使事公堅卧不
起仍俾通泉令今前殿中侍御史韋都賔密使家僮
潜表事實大曆初杜鴻漸分蜀為東西川公為副元
帥判官知東川節度拜太中大夫綿劍梓遂渝合龍
普等州都防禦使梓州刺史兼御史中丞公以威信
馭戎寛明莅俗克念八州之地■靖兩川之人朝廷
嘉之尋拜東川節度使俄而移軍復為遂州都督徴
拜給事中間嵗拜京兆少尹明日遷京兆尹出為杭
州刺史不逾周嵗風化大行不幸感疾又聞代到請
尋醫于晉陵以大曆十二年嵗次丁巳秋七月二日
辛亥薨于常州之别館春秋五十有八夫人京兆韋
氏曰平仲房州刺史景駿之孫禮部尚書琅琊王丘
之外孫太子中舍迪之第三女也精識高明正家柔
克移天有幹夫之蠱宜室多綏族之仁六姻稱其壼
則四徳被於彤管生三子四女而公即世夫人晝哭
茹毒星言割哀留子壻祕書省校書郎范陽盧少康
臮二子匡陟緝寧家殘獨與子肅匍匐萬里以祗䕶
喪櫬冬十一月至上都二十四日壬申䖍窆公于萬
年縣洪原鄉之少陵原祔先塋也仍自為祭文以杼
意其略曰周旋吳蜀備歴艱危不陷冦難賴君携持
一朝孤立更復何依魚失水而鱗悴樹無根而葉萎
詞理精婉才情懇到聞者傷愍焉於戲公以傑俊之
材當艱虞之際伸其智略宣力盛時頡頑鴛鷺之間
總統龍犀之節旋登瑣闥驟陟尹畿方當焜燿高衢
升凌台序而一麾出守鎩翮江臯竟吉往而凶歸齎
此志而殁地吾道􁂋矣真卿何幸得忝維私未終倚
玉之歡遽切據梧之恨吁足痛也銘曰
杜侯峩峩令聞猗那其用于世為猷匪他理稱易簡
政絶煩苛州縣發跡雲霄切摩化存江滸威肅岷嶓
巴蜀靖謚精誠孔多瑣闈久拜亞尹遄過始陟京兆
旋移浙河云如不吊遘此凶瘥哲婦哭晝獲喪崩波
祔于先壟映蔚條柯曷用表徳勒銘墳阿
顔魯公文集巻之八
顔魯公文集巻之九
　　　　　　　　　　　　　　　錫山安國刋
　碑
　　　晉紫虚元君領上真司命南嶽夫人魏夫人
　　　仙壇碑銘
夫人諱華存字賢安任城人晉司徒劇陽文康公舒
之女也師于小有清虛真人王裒裒命中侯上仙范
邈為立傳其略云夫人挺瓊蘭之流映體自然之靈
璞志逸雲霞明潔鮮蔚天才卓異玄標幽拔少讀老
莊三傳五經百子無不該覽性樂神仙味真慕道少
服胡麻散茯苓丸吐納氣液攝生夷静親戚往來一
無闗見常欲别居閑處父母不許年二十四强適太
保掾南陽劉文幼彦生二子璞遐幼彦後為脩武令
夫人心期幽靈精誠苦盡逮子息粗立乃離隔室宇
齋于别寢清脩百日忽有太極真人安度明東華大
神方諸青童扶桑碧河湯谷神王景林真人小有仙
王清虚真人王裒來降裒謂夫人曰聞子密緯真氣
太帝君敕我授子神真之道青童曰清虚爾之師也
度明曰子苦心求道道今來矣景林曰虚皇鑒爾勤
感太極已注子於王札子其朂哉青童又曰子不受
聞上道内法晨景玉經者仙道無縁得成也後日當
㑹洛陽山中爾勤密之矣三君乃命侍女開玉笈出
太上寳文八素隠身大洞㝠經高仙羽玄等書三十
一巻手授夫人焉此皆王君昔遇南極夫人西城真
人王方乎於陽洛山所受之本經也山中有洞臺是
清虚之别宫王君至是北向祝誓於夫人曰太上三
元九皇高真虚微八道玉清玉泉裒為太帝所敕于
魏華存又説太極白簡青籙金刻玉文有得見此三
十一巻書者之姓名也凡此寶書起自清虚真人受
太師西城王君紫元夫人從是當七人得之以白玉
為簡青玉為字至是夫人為四矣於是景林又受夫
人黄庭内景經令晝夜誦讀萬遍得乃洞觀鬼神此
乃不死之道也於是四真吟唱各命玉女彈琴擊鐘
吹簫合節而發歌歌畢王君乃解語夫人向所授書
存思指歸寳經節度行事口訣諸要粗訖徐乃别去
凡二夕一日共㑹在曲静之中自此之後王君及西
城真人諸元君夫人互有來往或與隔壁共庭初不
駭悟已而幼彦以暴疾殞世值天下荒亂夫人撫養
内外傍救窮乏超羣先覺乃携細小徑來東南及兒
息各大並處官位至于守静之思與日而進也凡在
世八十三年以成帝咸和九年嵗在甲午王君乃與
東華青童來降與夫人靈藥兩齊使頓服之尅期㑹
于陽洛宫夫人服藥稱疾閉目寢息飲而不食七日
夜半太一玄仙遺飇車來迎夫人用藏景之法託形
神劍化成死骸始終外朗仙化内逸冥變隠適從此
而絶子璞時為庾司空司馬遐時為陶太尉從事中
郎安城太守故夫人自此隠化淪景須㬰至陽洛山
明日青童君太極四真人清虚王君三天法師張道
陵等凡四十七真人降教夫人於隠元之臺王君令
夫人清齋五百日讀大洞真經并分别登真祕奥道
陵授以新出明威章■入静存祝吏兵符籙之訣衆
真各標至訓三日而去道教所以備教委曲者以夫
人在世為女官祭酒領職理故也夫人遂脩齋讀經
誦研萬過積十六年顔如少女於是龜山九靈太真
西王母金闕聖君南極元君乃共來迎夫人遂白日
升晨北詣上清宫玉闕之下太微天帝中央王老君
三素高元君太上玉晨大道君太素三元君扶桑大
帝君今闕後聖君各令使者致命授夫人玉札金文
位為紫虚元君領上真司命南嶽夫人比秩仙公使
治天台大霍山洞臺之中主下訓奉道教授當真仙
者而男之高仙曰真人女曰元君於是夫人受錫事
畢王母及金闕聖君南極元君各去使夫人於王屋
小有之中更齋戒三日畢九微元君龜山王母三元
夫人馮雙禮珠臮諸衆仙並降夫人於小有清虚上
宫絳房之中時夫人與王君爲賔主焉神肴羅陳金
觴四奏名命侍女陳曲成之鈞九雲合節八音零粲
於是西王母擊節而歌歌畢馮雙禮珠彈雲璈而答
歌餘真人各歌須㬰司命神仙請隷屬及南嶽神靈
迎官並至虎旂龍輦激曜數百里中西王母諸真乃
共與夫人東南行俱詣天台霍山臺又便道過句曲
金壇茅叔申宴㑹二日二夕又共適于霍山夫人安
駕玉宇然後各别初王君告夫人曰學者當去疾除
病因受甘草丸所謂糓仙方也夫人服之而仙夫人
能隷書為王君立傳事甚詳悉又述青精䭀飰汪黄
庭内景經自後屢降茅山子璞後至侍中䝉使傳法
于司徒琅琊王舍人楊羲䕶軍長史許穆穆子玉斧
並升仙事具陶弘景真誥所呼南真即夫人也初夫
人既渡江徧逰名山至臨川郡臨汝水西立壇置精
舍院東百餘步造冢壙又於石井山建立壇塲往來
逰憇嵗月深乆楱蕪淪翳雖備載圖經而略遺無跡
有唐女道士黄令㣲道行高逺八十而有少容蹀屣
而行奔馬不及時人見其顔色殊異號曰花姑聞夫
人靈迹長壽二年嵗在壬辰冬十月乃訊于洪州西
山道士胡超超能通神明遥指郭南六里烏龜原有
石龜每犯田苗被人擊首折其處是也姑與道流尋
訪見龜在壇中央其下得尊像油甕鎗刀燈盞之類
俄夢夫人指九曲池於壇南獲之塼砌猶在景雲中
睿宗使道士葉善信將繡像幡花來修法事仍於壇
西置洞靈觀度女道士七人開元初玄宗使醮祭祈
禱不絶每有風雨或聞簫管之聲入室禮謁必須嚴
潔不爾必有虵虎驚吼之異時時有雲如烏鳥羣飛
垂帶直下壇上倐忽不見西出如向井山前後非一
已而花姑肸蠁間如有告者曰井山古跡汝須崇建
俄聞異香從西來姑行宿洞口聞鐘磬之音遲明入
山果遇壇殿餘趾遂建立屋宇屢聞仙梵之響環壇
數里有採斫及不精潔者必有恠異之警有野象中
箭來投花姑姑為㧞之後毎齋前則衘蓮藕以獻姑
開元九年姑欲上升告弟子曰勿釘吾棺可以絳紗
羃之已而霆雷震擊紗上有孔大如鷄卵棺中唯有
被覆木簡屋上穿可容人座前奠瓜數日生蔓結實
如桃者二每至忌辰則風雨鬱勃直入室内玄宗聞
而駭之覆視明白使道士蔡偉編入後仙傳二十九
年春三月乙酉使道士齎龍璧來醮忽有白鹿自壇
東出至冢間而滅五色仙蛾集壇上刺史范陽張景
佚以為聖徳感應立碑頌述天寳八載以夫人得道
升仙之所度女道士二人見修香火大曆三年真卿
叨刺是州言崇禮謁郊郭䝉邃雚蒲震驚女弱曹逃
豺狼窟聚真儀如在壇殿巋然瞻仰徘徊悄焉若失
有仙壇觀道士譚仙巖者修真目逺法侣是宗請以
男官黄道士二七人抽隷洞靈共申灑掃高行女道
士黎瓊仙七人萃居壇院精力住持已久率勵往來
增修觀宇從之不日遹暨厥成仙迹之載崇師之力
也敢備其本末而為頌云銘曰
紫虚元君維魏夫人位列五嶽名高七真凝華台胤
奪志劉嬪太帝昭懇清虛降神羣仙畢㑹玉笈斯陳
服道日損精心益勤蜕形神劍託馭飈輪適抵陽洛
遄登隠元黄庭朗詠白日升晨西降王母東過叔申
傳法侍中許楊(陽非/或作)為隣伊昔南渡爰居汝濵壇塲
處所埋沒荒榛實賴花姑諗于胡尊果獲靈迹烏龜
之原次尋井山實叶曩言嫣然簡解紗羃空存野象
㗸藕靈瓜吐根恠異昭彰不可殫論二聖竦駭屢崇
明因于嗟女弱香火堙淪真卿刺州謁拜思頻乃命
仙子增修鼎新花姑侍傍異代同塵曷表玄徳銘功
翠珉垂諸來裔坱？無垠
　　　撫州臨川縣井山華姑仙壇碑銘
華姑者姓黄氏諱令微撫州臨川人也少乃好道風
神卓異天然絶粒年十二度為天寳觀女道士年八
十髪白靣紅如處子狀時人謂之華姑牒屣而行奔
馬不及聞魏夫人仙壇在州郭之南草木榛翳結廬
求之不得長壽二年嵗在壬辰冬十月壬申朔訪于
洪州西山胡天師天師名超能役使鬼神見其懇切
遥指姑所居南二百步曰烏龜原中有石龜每蹂踐
田苗百姓患之乃擊斷其首即其處也明日與姑登
山顧望西面有池水焉即師謂姑曰池中有所見乎
曰無師遂舉左手令姑自腋下觀之四仙浴焉師曰
余有道分必當得之因留與語數日䖍誠尋訪遂獲
石龜於壇中央掘其下得尊像及刀鋸各一油甕五
口燈盞數十箇天后聞之盡收入内姑嘗於旦夕精
思想象之間忽有告曰壇南有九曲池汝可開之姑
從而獲焉塼砌盡在他日有異香綵雲從西南而來
其夕夢有人謂姑曰井山道塲何不修葺姑未及往
忽然感疾姑曰得非違尊教所致乎翌日病愈又聞
異香而宿于谷口聞鍾聲遲明入山果獲壇殿地砌
北半峯有自然石井深可三尺濶丈餘故名井山天
欲雨則雲霧先起姑既建置精舍時聞仙梵之音環
壇五七里間莫敢樵採姑遂灑掃修葺極其力焉人
或不㓗不誠必遭蛇虎恠異之警迷不能出矣至今
猶然有野象爲獵人所射來姑前姑爲㧞箭其後每
至齋時即㗸蓮藕以獻姑開元九年欲上昇之際忽
謂弟子曰不須釘吾棺可以絳紗羃之數夕有雷震
繞視紗頂孔如鷄卵屋穿容人棺中唯被覆木簡而
巳弟子奠瓜數日生蔓長數尺結實二顆其大如桃
姑同學弟子黎瓊仙恒服茯苓胡麻絶粒四十餘秋
年八十齒髪不衰六七嵗時親覩其事每至忌晨即
風雲蓊鬱直入室内村墅路人往往見綵雲白鶴飛
入洞口清齋行道時每有一朱鬃白馬在壇側逼之
則奔而出外捨之則隨而復來靈異昭彰不可談悉
仙巖史玄同左通玄等每至三元恒修齋醮大曆三
年真卿獲刺是州明年春三月山下有女道士曾妙
行夢一女師令上層華樹層層掇飡及悟猶飽因是
不食嘗於觀中見黎瓊仙跪而拜曰夢中所見乃尊
師也因請依之于今覺韶顔潤澤䖍修香火於此山
遐邇駭慕焉於乎昔麻姑得道而名山南真仙昇於
龜原華姑翥於兹嶺瓊仙妙行接踵而出非夫天地
肸蠁從古以然則何以仙氣氤氲若斯者矣真卿幸
因述職親覩厥猷若黙而不言則來者奚述乃為銘
曰
綽綽華姑真仙品徒芳蓮比色逸駿爭驅南郭從魏
西山訪胡腋窺浴泉原獲龜烏靈跡既儼曲池猶汚
鼎新廟貌煥發規模名曰井山終焉不逾象來藕獻
馬見鬃朱簡解空存紗穿上徂奠瓜吐實藹室雲趨
妙行精持高真是俞勒銘翠琰永播玄都
　　　浪跡先生玄真子張志和碑
士有牢籠太虛　掖玄造擺元氣而詞鋒首出軋無
間而理窟肌分者其唯玄真子乎玄真子姓張氏本
名龜齡東陽金華人父逰朝清真好道著南華象罔
説十巻又著冲虚曰馬非馬證八巻代莫知之母留
氏夢楓生腹上因而誕焉年十六逰太學以明第擢
第獻策肅宗深䝉賞重令翰林待詔授左金吾衛録
事參軍仍改名志和字子同尋復貶南浦尉經量移
不願之任得還本貫既而親喪無復宦情遂扁舟垂
綸浮三江泛五湖自謂烟波釣徒著十二卷凡三萬
言號玄真子遂以稱焉客或以其文論道縱横謂之
造化鼓吹京兆韋詣為作内解玄真又述太易十五
巻凡二百六十有五卦以有無為宗觀者以為碧虚
金骨兄浦陽尉鶴齡亦有文學恐玄真浪跡不還乃
於㑹稽東郭買地結茅齋以居之閉竹門十年不出
吏人嘗呼為掏河夫執畚就役曾無忤色又欲以大
布為褐裘復徐氏聞之手為織纊一製十年方暑不
解所居草堂椽柱皮節皆存而無斤斧之跡文士効
柏梁體作歌者十餘人浙江東觀察使御史大夫陳
公少逰聞而謁之坐必終日因表其所居曰玄真坊
又以門巷湫隘出錢買地以立閈閎旌曰迴軒巷仍
命評事劉太真為叙因賦柏梁之什文士詩以美之
者十五人既門隔流水十年無橋陳公遂為剏造行
者謂之大夫橋遂作告大夫橋文以謝之常以豹皮
為度騣皮為屩隠素木几酌班螺盃鳴榔杖拏隨意
取適垂釣去餌不在得魚肅宗嘗錫奴婢各一玄真
配為夫妻名夫曰漁僮妻曰樵青人問其故魚僮使
捧釣收綸蘆中鼓枻樵青使蘇蘭薪桂竹裏煎茶竟
陵子陸羽校書郎裴脩嘗謂問有何人往來答曰太
虚作室而共居夜月為燈以同照與四海諸公未嘗
離别有何往來性好畫山水皆因酒酣乘興擊鼓吹
笛或閉目或背面舞筆飛墨應節而成大曆九年秋
八月訊真卿于湖州前御史李㠋以縑帳請焉我揮
灑横抪(布/音)而纎纊霏拂亂槍而攅毫雷馳須臾之間
千變萬化蓬壺髣髴而隠見天水微茫而昭合觀者
如堵轟然愕貽在坐六十餘人玄真命各言爵里紀
年名字第行於其下作兩句題目命酒以蕉葉書之
授翰立成潛皆屬對舉席駭歎竟陵子因命畫工圖
而次焉真卿以舴艋既弊請命更之答曰儻恵漁舟
願以為浮家泛宅沿泝江湖之上往來苕霅之間野
夫之幸矣其詼諧辯捷皆此類也然立性孤峻不可
得而親踈率誠澹然人莫窺其喜愠視軒裳如草芥
屏嗜欲若泥沙希跡乎道丈夫同符乎古作者莫可
測也忽焉去我思徳兹深曷以寘懐寄諸他山之石
銘曰
邈玄真超隠淪齊得喪甘賤貧泛湖海同光塵宅漁
舟垂釣綸輔明主斯若人豈烟波終此身
　　　茅山玄靖先生廣陵李君碑銘
先生姓李氏諱含光廣陵江都人本姓弘以孝敬皇
帝廟諱改焉二十一代祖宏江夏太守避王莽徙居
晉陵遂爲郡人高祖文嶷陳桂陽王國侍郎曾祖榮
皇朝雷州司馬祖師龕隠居以求其志徙于江都父
孝感博學好古雅修彭𣆀之道與天台司馬鍊師子
微爲方外之交尤以篤慎著干州里考行議謚曰正
隠先生母瑯琊王氏賢明有徳行先生孩提則有殊
異晬日獨取孝經如捧讀焉羈丱好静處誦習墳典
年十八志求道妙遂師事同邑李先生遊藝數年神
龍初以清行度爲道士居龍興觀尤精老莊周易之
深趣執喪過哀口不甞甘㫖之味食唯穬麥而已封
植膳羞皆經其手號毁骨立親族莫不傷之開元十
七年從司馬鍊師於王屋山傳授大法靈文金記一
覽無遺綜核古今該明奥㫖玄宗知先生徧得子微
之道乃詔先生居王屋山陽臺觀以繼之歲餘請居
茅山纂修經法頻徴皆謝病不出天寳四載冬乃命
中官齎璽書徵之既至延入禁中每欲諮禀必先齋
沐他日請傳道法先生辤以足疾不任科儀者數焉
玄宗知不可强而止先生嘗以茅山靈跡剪焉將墮
真經秘籙亦多散落請歸修葺乃特詔於楊許舊居
紫陽以宅之仍賜絹二百疋法衣兩副香爐一具御
製詩及序以餞之又禁於山側採捕漁獵食葷血者
不得輒入公私祈禱咸絶牲牢先生以六載秋到山
是嵗詔書三至渥澤頻繁暉映崖谷初山中有上清
真人許長史楊君陶隠居自寫經法歴代傳寳時遭
喪亂散逸無遺先生奉詔捜求悉備其跡而進上之
先時玄宗將求大法請先生為師先生竟執謙冲辤
疾而退臮七載春玄宗又欲受三洞真經以其年春
之三月中官齎璽書云其月十八日尅授經誥是日
於大同殿潔修其事遂遙請先生為玄師并賜衣一
襲以伸師資之禮因以玄靖為先生之嘉號焉仍詔
刻石於華陽洞宫以誌之是嵗夏五月隠居先生合
丹之所有芝草八十一莖散生於松石之間詔碑先
生與中官啓告靈仙緘封表進夏又詔以紫陽觀側
近二百戸太平崇元兩觀各一百户並蠲其官徭以
供香火秋七月又徴先生既至請居道觀以養疾九
載春辤歸舊山其年夏六月前生靈芝之所又產三
百餘莖煌煌秀異人所莫覩先生又圖而奏之是嵗
冬又徴先生於紫庭别院館之十載秋先生又懇辤
告老御製序詩以餞之十有一載先生奉詔與門人
韋景昭等於紫陽之東鬱岡山别建齋院立心誠肅
是夜仙壇林間遍生甘露因以上聞特詔嘉異初隠
居先生以三洞真法傳昇玄先生昇玄付體玄先生
體玄付正一先生正一付先生自先生距於隠居凡
五葉矣皆總集妙門大正真法所以茅山爲天下道
學之所宗矣於戲是非可齊也我物均焉生死可忘
也覺夢同焉如出可域心於變化之際哉先生以大
曆已酉嵗冬十一月十有四日遁化於茅山紫陽之
别院春秋八十有七其年十二月八日門人赴喪而
至者凡數千人號奉冠舃遷窆于雷平山之西陲遺
命以松棺竹杖木几水瓶香奩香爐置於藏門内弟
子等仰奉嘉猷克遵儉徳先生識真淳業行髙古道
窮情性之本學冠天人之際所以優㳺句曲鬱為王
者之師出入明庭特寵肩輿之貴是知順風而問昔
稱於黄帝望山而請今見於玄宗矣又博覽羣言長
於著撰嘗以本草之書精明藥物事闗性命難用因
循著音義兩巻又以老莊周易為潔静之書著學記
義略各三篇内學記二篇以續仙家之遺事皆名實
無違詞㫖該博初先生幼年頗工篆籀而隷書尤妙
或賞之云賢於其父因投筆不書玄宗詔山人王旼
强請先生楷書上經一十三紙以補楊許之闕先生
能於陰陽數術之道而不以藝業為能極於轉鍊服
食之事而不以夀養為極但㝠懐素朴妙味玄津非
夫博大之至人孰能盡於此真卿乾元二年以昇州
刺史充浙江西節度欽承至徳結慕玄微遂專使致
書於茅山以抒誠懇先生特令韋鍊師景昭復書於
真卿恩眷綢繆足勵超然之至然可師可仰望紫府
而非遙王事不遑寄白雲而悠逺臮大曆六年真卿
罷刺臨川旋舟建鄴將宅心小嶺長庇高蹤而轉刺
吳興事乖夙願徘徊郡邑空懐尊道之心瞻望林巒
永負借山之記而景昭臮郭閎等以先生茂烈芳猷
願銘金石乃邀道士劉明素來託斯文真卿與先生
門人中林子殷淑遺名子韋渠牟嘗接采真之逰緒
聞含一之徳敢强名於巷黨曷足辨於鴻䝉其詞曰
抱一混茫人之紀綱先生以之氣王神强乃啓玄㫖
玄門以彰乃為帝師帝道惟康甘露呈瑞靈芝効祥
上士云感高風再揚鶴返仙廟雲辤帝鄉退歸而老
妙識行藏徳本無累道心有常寔曰形解孰云坐亡
代石表墓勒銘傳芳谷變陵遷厥跡彌光
顔魯公文集巻之九
顏魯公文集巻之十
　　　　　　　　　　　　　　　錫山安國刋
　　墓碣墓誌
　　　曹州司法參軍祕書省麗正殿二學士殷君
　　　墓碣銘
善父母之謂孝睦昆友之謂悌孝悌也者其仁之本
歟經天緯地之謂文博古知今之謂學文學也者其
徳之藴歟誰其兼之即我伯舅殷君其人矣君諱踐
猷字伯起陳郡長平人五代祖不害(不古非/舊集作)以孝見
梁書高祖英童周御正中大夫麟趾學士曽祖聞禮
唐太子中書舍人弘文舘學士祖令言校書郎淄川
令父子敬太常博士吳令累葉皆以徳行名義儒學
翰墨聞扵前朝君即吳縣之元子㓜而聰悟紀倫長
而典禮不易年十三日誦左傳二十五紙讀稽聖傳
一遍亦誦之博覽群言尤精史記漢書百家氏族之
説至扵陰陽數術醫方刑法之流無不該洞焉與賀
知章陸象先我伯父元孫韋述友善賀呼君為總龜
以龜千年五聚問無不知也君性方正志業淳深識
理清逺人皆望而服之解褐杭州參軍刺史宗璟以
相國之重簡貴自居無所推揖每見君必特加禮敬
政事之諉諈者皆咨决焉開元初舉文儒異等授秘
書省學士尋改曹州司法叅軍麗正殿學士與韋述
袁暉同修王儉今書七志及群書四錄流别銓次皆
折衷扵君璟與蘇頲既入相每引君詢以當代之務
友于兄弟群從宗黨必盡糺綏之恩長妹蘭陵郡太
夫人真卿先妣也中年孀􁁪遺孤十人未能自振君
悉心訓奬皆究恩意故能長而有立開元九年秋七
月九日有叔父臨黄尉子玄之䘮哀慟嘔血終于京
師通化坊之私第夫人蘭陵蕭氏司空瑀之玄孫括
州司馬宋國公興宗之女賢和齊肅秉修禮度能讀
論語周易泛觀史傳率諸婦以和義故閨範修睦焉
君之捐舘以清白留遺家道索然夫人躬甘菲糲勸
勉桑穡晏息晨興以率勵僮僕行之數嵗經費羨焉
教誨三子攝寅克齊等皆克負荷攝大斌令克齊髙
平尉為真卿河東覆屯軍試判官並不幸早世寅聰
達有精識能繼先父之業有大名扵天下舉宏詞太
子校書永寧尉箠殺謾吏貶移澄城丞久疾將殁顧
瞻太夫人欲訣不忍其子監察御史亮年未志學隠
而潜䀌之及寅卒斬指剪髪寘于棺中誓事太夫人
不敢渝常日■有疾不脱衣帶者數年故白燕巢于
苫楣乾元元年太夫人季女適于邠州司法陸超板
輿随牒俄而遘疾三月朔日終于超之官舍春秋八
十有一龜筮未從因權殯于三水亮以校書郎遷夀
安尉爲真卿荆南節度推官廣徳二年十有二月與
弟今榮陽尉永匍匐徒步力䕶雙櫬合祔君夫人于
新安縣之龍澗原三子塋從理命也嗚呼以君之才
之美被服純行加人數等清修素業爲代元龜竟不
得賛皇極而叶彛倫登泰階而儀百辟不其惜矣嗟
乎仲尼聖者也終于魯司冦而■官與之比公明達
者也年纔四十八而君夀與之齊豈聖賢之道有遭
遇乎將運命之數有窮通乎兹小子所以献疑而述
報施也大曆五年夏五月真卿以恩宥刺撫扵州採
石刻頌丹寄碣扵墓左銘曰
殷之後昆奕葉儒門盛烈存兮君能濟美於穆不已
明徳尊兮運促道長身殁名揚教義敦兮合袝先窆
述遵理命哀順孫兮髙墳崔嵬龍澗之隈映鮮原兮
斯焉窆止以望吾子慰營魂兮
　　　京兆尹兼中丞杭州刺史劒南東川節度使
　　　杜公墓誌銘
九有無虞行師貴扵衽席四方取則鈎距資乎浩穰
誰其有之則杜公其人矣公諱濟字應物京兆杜陵
人皇主客郎中續之曽孫明堂令知讓之孫贈太子
少保惠之第三子姿度韶舉心靈敏達在家必聞既
藴睦親之志所居則化多稱不器之能解褐南鄭主
簿州主司馬垂引在使幕轉長杜尉隴西法曹皇甫
侁江西採訪推官授大理司直攝殿中侍御史賜緋
魚袋尋正除殿中歴宰郿渭南成都三縣綿將刺史
賜紫金魚袋户部郎中加朝散大夫廣徳中檢校駕
部郎中上柱國允嚴武劒南行軍司馬杜鴻漸分蜀
為東西川以公為副元帥判官知東川節度拜太中
大夫綿劒梓遂都防禦使梓州刺史兼中丞時冦盜
充斥公示以威信八將之不隕公之力焉尋拜東川
節度使俄而移軍復為遂將都督徵拜給事中間嵗
拜京兆少尹明日還京兆尹出為杭州刺史公務清
簡庭落若無吏焉不幸感風疾以大曆十二年嵗次
丁已秋七月二日辛亥薨于常州之别舘春秋五十
有八夫人京兆韋氏太子中舍迪之第三女也沉敏
精深髙明柔克幹夫人之蠱以懋厥家生三子四女
而公即世夫人星言晝哭躬䕶櫬轊與子楊以冬十
一月二十有四日壬申歸窆公于萬年縣洪原鄉之
少陵原袝先塋也嗚呼以公之志業材力宜其振揮
鱗翮凌厲清浮而命迮成山功虧長世吁足恨也真
卿忝居友壻亟接周行痛音徽之永隔感存歿其何
已銘曰
藹藹顒顒時維杜公業先䑓省政洽軍戎乃尹京師
乃麾江東帝方俟理命則不融内子䕶喪哀哀送終
　　祭文
　　　祭姪李明文
維乾元元年嵗次戊戌九月庚午朔三日壬申第十
三叔銀青光禄大夫使持節蒲州諸軍事蒲州刺史
上輕車都尉丹陽縣開國侯真卿以清酌庶羞祭于
亡姪贈贊善大夫季明之靈惟尔挺生夙撰㓜徳宗
廟瑚璉階庭蘭玉每慰人心方期戩糓何圖逆賊間
亹稱兵犯順尔父竭誠常山作郡余時受命亦在平
原仁兄愛我俾爾傳書爾既歸止爰開土門土門既
開兇威大蹷賊臣不乆孤域圍逼父陷子死巢傾卵
覆天不悔祸誰為荼毒念爾遘殘百身何贖嗚呼哀
哉吾承天澤移牧河闗泉明比者再陷常山擕爾首
櫬及兹同還撫念摧切震悼心顔方俟逺日卜爾幽
宅魂而有知無嗟久客嗚呼哀哉尚饗
顔魯公文集巻之十一
　　　　　　　　　　　　　　　錫山安國刋
　　書帖
　　　與李太保帖
不審所苦何如奉計已痊復真卿緣馬病朝迴巳乏
未遂馳謁謹勒㕘候不次謹狀十一日刑部尚書顔
真卿狀上李太保大夫公閣下　千手贊檢未得帖
之謹空　拙於生事舉家食粥來巳數月今又罄竭
秪益憂煎輙侍深情故令投告惠及少米實濟艱勤
仍恕干煩也真卿狀
隂寒不審太保所苦何如承渴已損深慰馳仰所檢
贊猶未獲望於文書細檢也病妻服藥要少鹿肉脯
有新好者望惠少許幸甚幸甚專馳謁不次謹狀二
十九日刑部尚書顔真卿狀上李太保大夫公閣下
謹空
　　　與盧倉曹帖
昨奉辭但増悵仰承已過埭不得重別情深惘然珎
重謹此不宣真卿白二十四日
　　　與蔡明逺帖
蔡明逺鄱陽人真卿昔刺饒州即嘗趨事及來江右
無改厥勤靖言此心有足嘉者一昨縁受替歸北中
止金陵闔門百口㡬至餬口明逺與夏鎮不逺數千
里冒涉江湖連舸而來不愆晷刻竟達命于秦淮之
上又随我于邦溝之東追攀不疲以至邵伯南埭始
終之際良有可稱今既已事方旋指期斯復江路悠
緬風濤浩然行李之間深宜尚慎不宣真卿報
聞鄒㳺與明逺同来欲至采石計其不久亦合及吾
淮泗之間脱若未到見之宜傳此意遣此不宣真卿
報蔡明逺
　　　與夫人帖
真卿頓首奉承十四日遷厝承問悲慕不能自勝惟
攀慕不及摧毁何堪痛當奈痛當奈何凝寒惟動静
支適兒子等保侍真卿離官已久事湏十間前至鄭
州汴州已來專奉侍一日只擬一驛計過大事後發
猶恐遲必望知此緩急勿遲滯足下不来義無獨去
之法必請矜此狼狽所望今到汴州水下不愁河凍
書祭器等先下舡去真卿十一日且發東京佇望早
来早来謹不次真卿頓首夫人閣下　十一月八日
　問訊頌翽䝉郎郎和奴光嚴深逺憶或至十三日
得發
　　　寒食帖
天氣殊未佳汝定成行否寒食只數日間得且住為
佳耳
　　　蔡州帖(題驛舎壁)
真卿奉命来此事期未竟止終忠勤無有旋意然中
心悢悢(作悢非/悢舊集)始終不改㳺于波濤宜得斯報千百
年間察真卿心者見此一事知我是行亦足達扵時
命耳　人心無路見時事只天知(句不載/舊集侈二)
　　　與郭僕射書
十一月日某謹奉書于右僕射定襄郡王郭公閣下
葢太上有立徳其次有立功是之謂不朽抑又聞之
端揆者百寮之師長諸侯王者人臣之極地今僕射
挺不朽之功業當人臣之極地豈不以才為世出功
冠一時挫思明跋扈之師抗迴紇無厭之請故得身
畫凌煙之閣名藏太室之廷吁足畏也然美則美矣
而終始之難故曰滿而不溢所以長守富也髙而不
危所以長守貴也可不儆懼乎書曰爾唯弗矜天下
莫與汝爭功爾唯不伐天下莫與汝爭能以齊桓公
之盛業片言勤王則九合諸侯一匡天下葵丘之㑹
微有振矜而叛者九國故曰行百里者半九十里言
晩節末路之難也從古至今臮我髙祖太宗已來未
有行此而不理廢此而不亂者也前者菩提寺行香
僕射指麾宰相與兩省䑓省巳下常㕘官並為一行
坐魚開府及僕射率諸軍將為一行坐若一時從權
猶未可何况積習更行之乎一昨以郭令公以父子
之軍破犬羊兇逆之衆衆情忺喜恨不頂而戴之是
用有興道之㑹僕射又不悟前失竟率意而指麾不
顧班秩之髙下不論文武之左右茍以取悦軍容為
心曾不顧百寮之側目亦何異清晝攫金之士哉甚
非謂也君子愛人以禮不聞姑息僕射得不深念之
乎某竊聞軍容之為人清修梵行深入佛海況乎收
東京有殄賊之業守陜城有戴天之功朝野之人所
共貴仰豈獨有分於僕射哉加以利衰塗割恬然於
心固不以一毁加怒一敬加喜尚何半席之座咫尺
之地汩其志哉且鄉里上齒宗廟上爵　朝廷上位
皆有等威以明長㓜故得彝倫叙而天下和平也且
上自宰相御史大夫兩省五品已上供奉官自為一
行十二衛大將軍次之三帥三公令僕少師保傅尚
書左右丞侍郎自為一行九卿三監對之從古以然
未嘗參錯至如節度軍將各有本班卿監有卿監之
班將軍有將軍之位縱是開府特進並是勲官用䕃
即有髙卑㑹讌合依倫敘豈可裂冠毁冕反易彝倫貴
者為賤所凌尊者為卑所偪一至於此振古未聞如
魚軍容階雖開府官郎監門將軍朝廷列位自有次
敘但以功績既髙恩澤莫二出入王命衆人不敢為
比不可令居本位湏别示有尊崇只可於宰相師保
座南横安一位如御史䑓衆尊知雜事御史別置一
榻使百寮共得瞻仰不亦可乎聖皇時開府髙力士
承恩傳宣亦只如此横座亦不聞别有禮數亦何必
令他失位如李輔國倚承恩澤徑居左右僕射及三
公之上令天下疑恠乎古人云益者三友損者三友
願僕射與軍容為直諒之友不願僕射為軍容佞柔
之友　又一昨裴僕射誤欲令左右丞勾當尚書當
時輙有訓對僕射恃貴張目見尤介衆之中不欲顯
過今者興道之㑹還爾遂非再謁入座尚書欲令便
向下座州縣軍城之禮亦恐未然朝廷公讌之宜不
應若此今既若此僕射意只應以為尚書之與僕射
若州佐之與縣令乎若以尚書同於縣令則僕射見
尚書令得如上佐事刺史乎益不然矣今既三㕔齊
列足明不同刺史且尚書令與僕射同是二品只校
上下之階六曹尚書並正三品又非隔品致敬之類
尚書之事僕射禮數未敢有失僕射之顧尚書何乃
欲同卑吏又據宋書百官志八座同是第三品隋及
國家始升作二品髙自標致誠則尊崇向下擠排無
乃傷甚況再於公堂猲咄常伯當為令公初到不願
紛披僶俛就命亦非理屈朝廷紀綱湏共存立過爾
隳壞亦恐及身明天子忽震電含怒責斁彝倫之人
則僕射其將何辭以對(補遺)
　　贊
　　　李侍御寫真賛(陂縣丞/幹皃/乾元二年黄州黄)
前殿中侍御史正議大夫行洛陽縣令隴西李構年
三十七
洛陽精堅强項稱賢粉繢圖出風䂓宛然脺容昭寫
卓立神全舉板迎揖吾將答焉
　　題名
　　　華嶽廟題名
皇唐乾元元年嵗次戊戌冬十月戊申真卿自蒲州
刺史䝉恩除饒州刺史十有二日辛亥次于華隂與
監察御史王延昌大理評事攝監察御史穆寧評事
張澹華隂令劉嵩主簿鄭鎮同謁金天王之神祠
　　　東林寺題名
唐永泰丙午嵗真卿以罪佐吉州夏六月壬戌與殷
亮韋栢(作栢非/桓舊集)尼賈鎰(作鑑非/鎰舊集)同次于東林寺則同
愔熙怡二公惠秀正義二律師臮楊鷫存焉仰廬阜
之鑪峰想逺公之遺烈升神運殿禮僧伽衣覩生法
師塵尾扇謝靈運翻湼槃經貝多梵夾忻慕之不足
聊寫刻于李張二公耶舍禪師之碑側
　　　西林寺題名
唐永泰丙午嵗真卿以踈拙貶佐吉州夏六月癸亥
與殷亮韋柏尼(作栢非/柏舊集)賈鎰(作鑑非/鎰舊集)楊鷫憇于西林
寺有法真律師深究清淨毗尼之學即律祖師志恩
之上足余内弟正義之阿闍黎也緬懷逺見二公之
遺烈導余躋重閣示余以張僧繇畫盧舍那佛像臮
梁武帝蹙線繡鉢袋因寓題歐陽公所撰永公碑隂
　　　靖居寺題名
唐永泰二年真卿以罪佐吉州聞青原靖居寺有幽
絶之致御史韓公涉刺史梁公乘嘗見招欲同遊而
不果大暦二年十月壬寅評事韋甫已使將歸乃與
别駕李　清河房澄同官主簿陸涓甫男七步真
卿子姪蔡　泚頥旰等同宿于下坊明日及僧明則
智清而登禮焉因覩行思天師經始雙泉之靈迹道
契律師纂戎　路之祕藏徘徊瞻仰乃援翰而勒于
碑隂
　　　題湖州碑隂
太保謝公東晋咸和中以呉興山水清逺求典此郡
郡西至長城縣通水陸今尚稱謝公塘及遷去郡人
用懐思刻石記功焉歴代至皇唐天寶末群盗起公
之碑誌失扵所在脊求蕪沒深為愴然借舊史遺文
敬刋息石公之雅量弘度盖嗟嘆之不足
顔魯公文集巻之十二
　　　　　　　　　　　　　　　錫山安國刋
　　序
　　　尚書刑部侍郎贈尚書右僕射孫逖文公集
　　　序
古之為文者所以導達心志發揮性靈本乎詠歌終
乎雅頌帝庸作而君臣動色王澤竭而風化不行政
之興衰實繫于此然而文勝質則綉其鞶帨而血流
漂杵質勝文則野於禮樂而木訥不華歴代相因莫
能適中故詩人之賦麗則以詞人之賦麗以滛此其
效也漢魏已還雅道微缺梁陳斯降宫躰聿興既馳
騁於末流遂受嗤扵後學是以沈隠侯之論謝康樂
也乃云靈均巳來此未及覩盧黄門之序陳拾遺也
乃云道喪五百嵗而得陳君若激昻頺波雖無害於
過正榷其中論不亦傷於厚誣何則雅鄭在人理亂
由俗桑閒濮上胡為乎綿古之時正始皇風奚獨乎
凡今之代盖不然矣其或斌斌彪炳郁郁相宣膺期
運以挺生奄寰瀛而首出者其惟僕射孫公乎公諱
逖河南鞏人其先自樂安武水寓于涉而從焉父嘉
之以詞學登科官至宋州司馬公風裁徵明天才傑
出學窮百氏不好非聖之書文統三變特深稽古之
道故逸氣上躋而髙情四達羗索隠乎混元之始表
獨立於常均之外不其盛歟年數嵗即好屬文十五
時相國齊公崔日用試土火爐賦公雅思遒麗援翰
立成齊公駭之約以忘年之契爾後遂有大名故其
試言也年未弱冠而三擅甲科吏部侍郎王丘試竹
簾賦降階約拜以殊禮待之相國燕公張説覧其䇿
而心醉其序事也則伯樂川記及諸碑誌皆卓立千
古傳於域中其為詩也必有逸韻佳對冠絶當時布
在人口其詞言也則宰相張九齡欲掎摭疵瑕沉吟
久之不能易一字公之除庶子也苑咸草詔曰西掖
掌論朝推無對議者以為知言凡斯夥多庸可悉數
故燕國深賞公才俾與張九齡許景先韋述同遊門
庭命子均垍施伯仲之禮江夏李邕自陳州入計繕
寫其集齎以詣公託知已之分其為先達所重也如
此公文雅有清鑒典考功時精覈進士雖權要不能
逼所奬擢者二十七人數年間宏詞判等入甲者一
十六人授校書者九人其餘咸著名當世巳而多至
顯官明年典舉亦如之故言第者必稱孫公而巳夫
然信可謂人文之宗師國風之哲匠者矣公凡所著
詩歌賦序䇿問賛碑志表䟽制誥等不可勝紀遭二
朝之亂多有散落子宿綘成等夙奉過庭之訓咸以
文章知名同時䑓省乃編次公文集為二十巻列之
于左庶乎好事者傳寫諷誦以垂乎無窮亦何必藏
名山而納石室也真卿昔觀光乎天府實荷公之奬
擢見命為序豈究端倪時則永泰元年仲秋之月至
若世系閥閲盖存諸别傳此不復云
　　　懷素上人草書歌序
開士懷素僧中之英氣㮣通踈性靈豁暢精心草聖
積有嵗時江嶺之間其名大著故吏部尚書韋公陟
覩其筆力朂以有成今禮部侍郎張公謂賞其不覊
引共遊䖏兼好事者同作歌以賛之動盈巻軸夫草
藁之作起於漢代杜慶崔瑗始以妙聞迨乎伯英尤
擅其美義獻兹降虞陸相承口訣手授以至于吳郡
張旭長史雖恣性顛逸超絶古今而楷法精詳特為
真正某早嵗嘗接游居屢䝉激勸教以筆法資質劣
弱又嬰物務不能懇習迄用無成追思一言何可復
得忽見師作縱横不群迅疾駭人若還舊觀向使師
得親承善誘亟揖䂓模則入室之賓舍子奚適嗟嘆
不足聊書以冠諸篇首
　　　送劉太冲序
劉太冲彭城之華望者也自開府垂明於宋室澤州
考績於國朝道素相承世傳儒雅尚矣夫其果行修
潔斯文彪蔚鄂木照乎栘華龍驥驤乎雲路則公山
正禮䇿髙足於前冲與太真嗣家聲於後有日矣昔
余作郡平原拒胡羯而請與從事掌銓吏部第甲乙
而超升等夷爾來蹉跎猶屑卑位雖才不偶命而徳
其無隣故冲之西遊斯有望矣江月弦魄秦淮頂潮
君行句溪正及春水朂哉之子道在何居
　　　送辛子序
醇白之士曰隴西辛晃銳業班漢顓門名家十五而
志學克明五十而勵精益懋拳拳不失慕囬也之服
膺衮衮可聴同茂先之善説昔我髙叔祖鄆州使君
著決疑一十二巻問答稱為大顔曽伯祖祕書監府
君集註觧成一十二帙　儒斟酌煩省捃摭英華勒
成三十篇名之曰漢畧夫其發凡舉例晃序言之巳
詳惜乎困於縑緗不獲繕寫遂使精義沉鬱闇然未
彰吁足嘆也二月初吉金陵氣暖抵淮上之諸侯所
如必合及滁川之美景未至方歡群子賦詩以寵之
顔魯公文集巻之十二
顔魯公文集巻之十三
　　　　　　　　　　　　　　　錫山安國刋
　　記
　　　東方先生畫贊碑隂記
東方先生畫贊者晉散騎常侍夏侯湛之所作也湛
字孝若父莊為樂陵太守因來覲省遂作斯文贊云
大夫諱朔字曼倩平原猒次人魏建安中分猒次為
樂陵郡又為郡人焉猒次今移屬樂安郡東去祠廟
二百里故猒次城今在平原郡安徳縣東北二十二
里廟西南一里先生形像今則揑素為之并二細君
侍焉郡嘗為德州其賛開元八年刺史韓公思復刻
于石碑真卿去嵗拜此郡屬殿中侍御史平公列監
察御史閻公寛李公史魚右金吾胄曺公謇咸以河
北採訪使東平王判官廵廵按押至真卿候于境上
而先生祠廟不逺道周亟與數公臮家兄淄州司馬
曜卿長史前洛陽蕭晋用前醴泉尉李伯魚徴君左
驍衛兵曺張璲麟遊尉韋宅相朝城主簿韋夏有司
經正字畢燿族弟渾前叅軍鄭悟初同兹謁拜退而
逰于中唐則韓之刻石存焉僉嘆其文字纎靡駁癬
生金四十年間已不可識真卿於是勒諸他山之石
葢取其字大可久不復課其工拙故援翰而不辭焉
至若先生事跡則載左太史公書漢書風俗通武帝
内傳十洲記列仙神仙髙士傳此不復紀焉有唐天
寶十三載季冬辛卯朔建
　　　鮮于氏離堆記
閬州之東百餘里有縣曰新政新政之南數千步有
山曰離堆斗入嘉陵江直上數百尺形勝縮矗欹壁
峻肅上崢嶸而下迴洑不與衆山相連屬是之謂離
堆東面有石堂焉即故京兆尹鮮于君之所開鑿也
堂有室廣輪袤丈蕭豁洞敞虗聞江聲徹見人群象
人村川垻若指諸掌堂北磐石之上有九曲流杯池
焉懸源螭犹蹙噴鶴咮釃渠股引迾坐環溜若有良
朋以傾醇酎堂南有茅齋焉遊於斯息於斯聚賓友
於斯虗而來者實而歸其齋壁間有詩焉皆君舅著
作郎嚴從君甥殿中侍御史嚴侁之等美君考槃之
所作也其右有小石廅焉亦可䕃而踆據矣其松竹
桂愽冬青雜樹皆徙他山而栽蒔焉其上方有男宫
觀焉署之曰景福君弟京兆尹叔明至徳一年十月
嘗在尚書司勲員外郎之所奉置也君諱向字仲通
以字行漁陽人卓尔堅忮毅然抗直易有之曰篤實
輝光書不云乎沉潛剛克君自髙曾巳降世以財雄
招徠賢豪施舍不倦至君繼序其流益光弱冠以任
俠自喜尚未知名乃慷慨發憤於焉卜築養䝉學文
忘寢與食不四三載展也大成著作竒之朂以賓薦
無何以進士髙第驟登䑓省天寶九載以益州大都
督府長史兼御史中丞持節劔南節度副大使知節
度事劔南山南西道採訪䖏置使入為司農少卿遂
作京兆尹以忤楊國忠貶邵陽郡司馬十有二載秋
八月除漢陽郡太守冬十有一月終扵所任官舍悲
夫雄圖未伸志業巳空塟于縣北表附先塋禮也君
之薨也冢子光禄寺丞昱匍匐迎喪星言泣血自沔
泝峽湍險萬重肩槁足跼板笭引舳凡今㡬年皸瘃
在目因心則至豈無僮僕臮昱之季曰尚書都官員
外郎炅克篤前烈永言孝思懇　志反塟于兹行
道之人孰不跋而真卿猶子曰紘從父兄故偃師丞
春卿之子也嘗尉閬中君故舊不遺與之有忘年之
契叔明昱炅亦篤世親之歡真卿因之又忝憲司之
寮亟與濟南蹇昻奉以周旋益著通家之好君兄允
南以司膳司封二郎中弟允臧以三院御史偕與叔
明首末聨事我是用飽君之故乾元改號上元之嵗
秋八月哉生魄猥自刑部侍郎以言事忤㫖聖恩全
宥貶貳于蓬州沿嘉陵而路出新政適㑹昱以成都
兵曹取急歸覲遭我乎貴州之朝留遊締歡信宿陘
峴感今懷昔遂援翰而志之叔明時刺商州炅又申
掾京兆不同躋陟有限如何帝唐龍集後壬寅仲夏
巳卯朔十五日甲午刻于門序之左右
　　　撫州寶應寺律藏院戒壇記
如來以身口意三業難調伏也淨尸羅以息其内行
住坐卧四威儀攝善心也明布薩以昭其外故曰波
羅提木义是汝之師則憍陳如之善來迦葉波之尚
法諸聲聞三歸約衆十四年以八敬度尼羯磨相承
其致一也至漢靈帝建寧元年有北天竺五喪門支
法領等始於長安譯出四分戒本兼羯磨與大僧受
戒至曹魏有天竺十尼自逺而來為尼受其後秦姚
萇弘始十一年有𣑽僧佛他耶舍譯出四分律本而
闗内先行僧祗江南盛行十誦至魏法聰律師始闡
四分之宗聰傳道覆覆傳慧光光傳雲輝願願傳理
隠樂洪雲雲傳遵遵傳智首首傳道宣宣傳洪洪傳
法勵勵傳滿意意傳法成成傳大亮道賓亮亮傳雲
一賓㟁超恵澄澄傳慧欽此皆口相授受臻于壼奥
欽俗姓徐洪州建昌人盖漢孺子之後也二十二尋
師于臨川楮山後五嵗削髪隷于髙安龍崗寺遂受
戒有唐義淨則譯經上足曰洪州之靈傑其秉宣羯
磨者曰兩京滌法(清滌使法下文断缺當考/舊集與文粹同石本作两京)鋭欽
智度冲深神用髙爽行無權實身絶開遮闡律藏而
日月光明騁辯才而龍象蹴蹈江嶺之外凛然風生
開元末北遊京充福先大徳常誦大湼􁋞經而講之
兼明俱舍論維摩金剛經每登講座其下日有二三
千人由是名動輦轂屬禄山作亂杖錫南歸居于西
山洪井雙嶺之間慕髙僧觀顯之遺蹤於寺北剏置
蘭若山泉之美頗極幽絶欽雖堅持律儀而志在弘
濟好讀周易左傳下筆成章著律儀輔演十巻嘗撰
本州龍興寺戒壇碑頗見稱於作者三年真卿忝刺
撫州東南四里有宋侍中臨川内史謝靈運翻大湼
􁋞經古臺階扄儼然軒構摧圯有髙行頭陀僧智清
者首事修葺安居住持明年秋七月真卿績秩將滿
有觀察使尚書御史大夫趙國魏公願以我皇帝降
誕之成奏為寶應寺仍請山林髙行僧三七人冬十
月二十三日聖恩允許於是䁀新輪奐其興也勃焉
仍請止觀大師法源法泉襄陽乘覺清源善弘羅浮
圓覺佛跡十喻餘杭慧逹臮當州海通海岸等同住
薫修以資景福僉以為學徒雖増毗尼未立明年三
月乃請欽登壇而董振鐸焉仍俾龍崗道幹天台法
裔招提智融白馬法胤衡岳正覺同徳義盈香城藏
選龍興藏志開元明徹等同秉法事於是逺近駿奔
道塲側塞聖像放光而龍王不雨者四旬僧尼等三
百五十七人而文士正議大夫前衞尉少卿張延臯
脫俗歸真其名曰壞綱為稱首焉又欽比年已年為
受具者凡一萬餘人江嶺湖海之間幅員千餘里像
法於變此皆欽敎道之力焉臨川在嶺隅未嘗弘律
扵是二衆三百餘人謂法裔敷演而依止之後有上
都資聖寺髙德曰還本律主偉兹能深辨嗟嘆而賛
美之請於寺東南置普通無礙禪院院内立鎮國觀
音道塲請善弘居之以開悟心要雲一上足曰智融
精持本事如㑹尊衆乃命智光等於普通道場東置
律藏院剏立戒壇以佇欽公之來儀且施肇紀之不
朽經營未幾壇殿鬱興庶乎渡海浮囊分毫絶羅刹
之請嚴身瓔珞照耀有摩尼之光則入佛位而披伽
梨者名香普薫神足無極其可勝紀而蕪絶乎有唐
大曆辛亥嵗春三月行撫州刺史魯郡開國公顔真
卿書而誌之
　　　撫州南城縣麻姑山仙壇記
麻姑者葛稚川神仙傳云王逺字方平欲東之括蒼
山過吳蔡經家教其尸觧如蟬蛇也經去十餘年忽
還語家言七月七日王君當來過到期日方平乗羽
車駕五龍各異色旌旗導從威儀赫奕如大將也既
至坐須臾引見經父兄因遣人與麻姑相聞亦莫知
麻姑是何神也言玉方平敬報久不行民間今來在
此想麻姑能蹔來有頃信還但聞其語不見所使人
曰麻姑再拜不見忽已五百餘年尊卑有序修敬無
階思念久煩信承在彼登山顛倒而先被記當按行
蓬萊今便蹔徃如是便還還即親觀願不即去如此
兩時間麻姑來來時不先聞人馬聲既至從官當半
於方平也麻姑至蔡經亦舉家見之是好女子年十
八九許頂中作髻餘髪垂之至要其衣有文章而非
錦綺光彩耀日不可名字皆世所無有也得見方平
方平為起立坐定各進行厨金􁑱玉杯無限美膳多
是諸華而香氣達於内外擗麟脯行之麻姑自言接
侍以來見東海三為桑田向間蓬萊水乃淺於徃者
昔時略半也豈將復還為陸陵乎方平笑曰聖人皆
言海中行復揚塵也麻姑欲見蔡經母及婦經弟婦
新産數十日麻姑望見之已知曰噫且止勿前即求
少許米便以擲之墮地即成丹砂方平笑曰姑故年
少吾了不喜復作此曺狡獪變化也麻姑手似烏瓜
蔡經心中念言背蛘時得此瓜以爬背乃佳也方平
即知經心中所言乃使人牽經鞭之曰麻姑者神人
汝何忽其瓜可以爬背邪見鞭著經背亦不見有人
持鞭者方平告經曰吾鞭不可妄得也大暦三年真
卿刺撫州按圍經南城縣有麻姑山頂有古壇相傳
云麻姑於此得道壇東南有池中有紅蓮近忽變碧
今又白矣池北下壇傍有杉松皆偃葢時聞步虗鍾
磬之音東南有瀑布淙下三百餘尺東北有石崇觀
髙石中猶有螺蚌殻或以為桑田所變西北有麻源
謝靈運詩題入華子崗是麻源苐三谷恐其䖏也源
口有神祈雨驟應開元中道士鄧紫陽於此習道䝉
召入大同殿修功徳二十七年忽見虎駕龍車二人
執節在庭中顧謂其友竹務猷曰此迎我也可為吾
奏願欲歸塟本山仍請立廟於壇側玄宗從之天寶
五載投龍於瀑布石池中有黄龍見玄宗感焉乃命
增修僊宇真儀侍從雲鶴之類於戯自麻姑發迹於
兹嶺南真遺壇於龜原花姑表異於井山今女道士
黎瓊仙年八十而容色益少僧妙行夢瓊仙而飡花
絶粒紫陽姪男曰徳誠繼修香火弟子譚仙巖法籙
尊嚴而史玄同左通玄鄒欝華皆清虗服道非夫地
氣殊異江山炳靈則曷由纂懿流光若斯之盛者矣
真卿幸承餘烈敢刻金石而志之時則六年夏四月
也
　　　梁吳興太守柳惲西亭記
湖洲烏程縣南水亭即梁吳興太守柳惲之西亭也
繚以逺峯浮於清流包括氣象之妙實資遊宴之美
觀夫構宏材披廣榭豁達其外睽罛其中雲軒水閣
當亭無暑信為仁智之所創制原乎其始則柳吳興
惲西亭之舊所焉世増崇之不易其地按吳均入東
記云惲為郡起西亭毗山二亭悉有詩今䖏士陳羽
圖記云西亭城西南二里烏程縣南六十步跨苕溪
為之昔柳惲文暢再典呉興以天監十六年正月所
起以其在呉興郡理西故名焉文暢嘗與郡主簿吳
均同賦西亭五韻之作由是此亭勝事彌著間嵗頗
為州僚䖏而有之日月滋深室宇將壞而文人嘉客
不得極情于兹憤憤悱悱者久矣邑宰李清請而脩
之以攄衆君子之意役不煩費財有羡餘人莫之知
而斯美具也清皇家子名公之胤忠肅明懿以將其
身清蕳仁恵以成其政絃歌二嵗而流庸復者六百
餘室廢田墾者三百頃浮客臻湊迨乎二千種桑畜
養盆於數萬官路有刻石之堠吏厨有飡錢之資敦
本經久率皆如是畧舉數者其餘可知矣豈必夜魚
春躍而後見稱哉於戲以清之地髙且才而勵精於
政事何患雲霄之不致乎清之筮仕也兩叅雋乂之
列再移仙尉之任毗贊於蜀邑子男於吳興多為亷
使盛府之所辟薦則知學詩之訓間緝之心施之於
政不得不然也縣稱緊舊矣今詔升為望清當受代
而邑人巳軫去思之悲白府願留者屢矣真卿重違
耆老之請啟於十連優詔以旌清之美也某不佞忝
當分憂共理之寄人安俗阜固有所歸雖無魯臣掣
肘之患豈盡子言用力之術由此論之則水堂之功
乃餘力也夫知邑莫若州知宰莫若守知而不言無
乃過乎今此記述以備其事懼不宣美豈徒媿詞而
巳哉大曆一紀之首夏也
　　　呉興沈氏述祖徳記
南齊徵士吳興沈君名麟士郡人也藴道徳晦于邑
之餘不溪家貧無資以織簾為業故時人號為織簾
先生精於禮傳嘗自詁訓宗人吏部郎中淵中書郎
約累薦徵為著作郎髙卧不起名重江表臨終遺教
依皇甫玄宴棺中貯孝經一巻穿壙三尺置棺平土
不設机位四時地席玄酒而奠子彞奉而行之吳郡
陸恵曉張融皆為之誄徵士嘗製述祖徳碑立於金
鵝山之先塋年月淹逺風雨蠧蝕朽字殘文翳而莫
分乾元中為盜火所襲碑首毁裂嶔然將墮過江二
十葉孫御史中丞震移牒郡國請具封葺或属兵凶
曠而莫修忽有朴樹生於龜腹盤根抱趾聳幹夾碑
嶷如工造欝若神化欹者復正危而再堅夫徳無名
遇賢而鍾慶神無質假物以申應沈氏積善既逺徵
士植徳既深天將興舊族乎吾知沈之復大也權檢
校宗事十九葉扵前太廟齋郎怡拜泣松檟増修舊
塋感先碑之隕覆惧遺文之殘闕乃具他石傳而貳
焉崇其本所以尊先也建其新所以嗣徳也以真卿
江南婚姻之舊中外伯仲之穆謬忝拜刺見託斯文
刋諸碑隂以傳無朽因改其樹為慶樹以旌其美焉
沈氏之故事具扵家諜今闕而不紀時有唐大暦八
年冬十二月
　　　乞御書題額恩勑批答碑隂記
肅宗皇帝恩許既有斯答御札垂下而真卿以踈拙
䝉譴粤若來八月既望貶授蓬州長史臮今上即位
寶應元年夏五月拜利州刺史屬羗賊圍城不得入
恩勑追赴上都為今尚書前相國彭城公劉公晏所
讓授尚書戸部侍郎二年春三月改吏部廣徳元年
秋八月拜江陵尹兼御史大夫充荆南節度觀察䖏
置等使未行受代轉尚書右丞明年春正月檢校刑
部尚書兼御史大夫充朔方行營汾晉等六州宣慰
使以招諭太師中書令僕固懐恩不行遂知省事永
泰二年春二月貶峽州别駕旬餘移貶吉州大曆三
年夏五月䝉除撫州刺史六年閏三月代到秋八月
至上元尔來十有六年困於踈愚累䝉竄謫其所採
碑石迄今委諸巖麓之際未遑崇樹七年秋九月歸
自東京起家䝉除湖州刺史來年春正月至任州東
有苕霅兩溪溪左有放生池焉即我寶應元聖文武
皇帝所置也州西有白鶴山山多樂石於是採而斵
之命吏幹磨礱之家僮鐫刻之建于州之駱馳橋東
盖以杼臣下追逺之誠昭先帝生成之徳額既未立
追思莫逮客或請先帝所賜勑書批答答中諸事以
緝而勒之真卿從焉勒願斯畢瞻慕不足遂志諸碑
隂庶乎乾象昭囬與宇宙而終始天文煥發將日月
而齊暉時則有唐大曆九年青龍甲寅之嵗孟■甲
子之日也
　　　吳興地記
烏程縣(南去杭州一百八十九里西北/舊緊今望鄉四十里二百東去■州)去楊州
(去東都二千八百七十五里北去上都三千/六百四十七里西去宣州三百一十七里北)
(十六里/七百七)
　　帝顓頊塜
　　吳大帝陵
　　呉景帝陵
　　鈕皇后陵
　　吳丹陽太守蕪湖侯太史慈墓
　　吳大將軍朱治墓
　　吳蕩冦將軍程普墓
　　晉侍中羅含墓
　　晉黄門侍郎潘尼墓
　　齊宣城太守丘靈鞠墓
　　梁中書侍郎丘遲墓
　　梁司空康絢縝墓
　　陳五兵尚書唐宗墓
長城縣
　　大雷山
　　芳巖
　　震澤
　　若溪
　　吳王夫槩廟
　　陳景帝陵
　　陳錢皇后陵
　　陳昭烈王陵
　　謝安墓
　　殷仲文墓
　　陳武帝故宅
　　陳文帝故宅
　　吳均故宅
　　陳氏五主屏風
　　陳髙祖竹帳
　　國朝髙僧南山律主道宣
安吉縣
　　天目山
　　崑山
　　横溪
　　梅溪
　　蛟龍溪
　　翔鳯林
　　裴子野故宅
　　周弘讓故宅
　　姚萇雉尾扇
　　施世英金鍾
山川
　　卞山
　　　法華寺
　　　金井玉澗
　　　乳竇石膏温泉
　　　項王走馬埒
　　　項王飲馬池
　　　項王繫馬石
　　衡山
　　　帝顓頊塜
　　　春秋鳩兹城
　　峴山
　　　顯亭故别駕李適之石酒樽五花亭
　　杼山
　　　妙喜寺黄浦橋
　　　避它城
　　　何楷釣䑓
　　升山
　　　呉均入東記
　　　晉吳興太守王羲之烏亭
　　金盖山
　　　何氏書堂
　　　張邵丘道祚禪幽寺
　　太湖(八千頃/周廽四萬)
　　　霅溪
　　　白蘋洲
顔魯公文集巻之十三
顔魯公文集卷之十四
　　　　　　　　　　　　　　　錫山安國刋
　記
　　　宋州官吏八闗齋㑹報徳記(敘石幢事附)
夫徳之所感瀹骨髓而非深誠之所至去神明而何
逺有唐大曆壬子嵗州宋八闗齋㑹者此都人士衆
文武將吏朝散大夫使持節宋州諸軍事行宋州刺
史兼侍御史本州團練守捉使賜紫金魚袋徐向等
奉為河南節度觀察使開府儀同三司太子太師左
右僕射知省事兼御史大夫汴州刺史上柱國信都
郡王田公頃疾良已之所建也公名神功冀州南宫
人禀元和之粹靈膺期運以傑出舍弘厚下正直率
先起孝而徳感生人竭忠而精貫白日和衆必資於
寛簡安人務在於撫柔況乎武藝絶倫英謀沉祕所
向而前無强敵日新而學有緝熙故能殿天子之邦
鬱蒼生之望有日矣羯搆逆公以平盧節將佐今右
僕射李公忠臣收滄徳攻相州拒杏園守陳留許叔
冀降而陷焉思明懼忠臣圖已令公佐南徳信隨劉
從諫收江淮至宋州欲襲李銑公斬徳信走從諫遂
并其衆而報焉肅宗大悦拜公鴻臚卿再襲敬釭於
鄆州加中丞討劉展于潤州斬平之遷徐州刺史明
年拜淄青節度使屬侯希逸自平盧至公以州讓之
時宋州刺史李岑為賊所圍副元帥李光弼請公討
平之拜御史大夫加開府充兖鄆節度破法子營又
詩敬釭釭歸順焉史朝義聞之奔下博投范陽自縊
死廣徳元年授户部尚書封信都郡王上幸陜公首
末扈從都知六年兵馬每食宿公皆躬自省視上感
焉方委以政事公涕泣固辤而止二年拜汴宋節度
遷兵部大曆二年加右僕射封母清州張氏為趙國
夫人妻信安郡王禕女為涼國夫人太夫人慈和勤
儉睦于親黨公性純孝居常不離左右閲讀書史或
時疾病公輒累月不茹葷家中禮懴不絶仍造崇夏
弘聖二寺以祈福祐五年兼判左僕射知省事加太
子太師公徳厚量深勞謙重慎功既髙而心益下位
彌大而體益恭故逺無不懷邇無不肅今夏四月忽
嬰熱疾沉頓累旬積善降祥勿藥遄喜鷹犬之翫悉
皆弃捨羣帥感焉無復弋獵四履之内咸懷歡欣睢
陽之人踊躍尤甚乃咨于州將曰昔我公之陷賊也
至敝邑而首誅徳信李岑之見圍也破其黨而克保
城池是即我公再有大造于敝邑矣微我公之救恤
則皆死於鋒鏑入於煎熬矣尚何能保完家室嬉戯
鄉井者乎不資齋明何以報徳徐公悦而從之來五
月八日首以俸錢三十萬設八闗大㑹飯千僧于開
元伽藍將佐爭承唯恐居後已而州縣官吏長史苗
藏實等設一千五百人為一㑹鎮遏團練官健副使
孫琳等設五百人為一㑹耆夀百姓張烈等設五千
人為一㑹法筵等供仄塞於郊坰賛唄香花喧填於
晝夜其餘鄉村聚落來往舟車聞風而靡督自勤聳
恵而沐先胥懋者又不可勝數矣非夫美政淳深徳
風汪濊則何以感人若此其至者乎某叨接好仁飽
承餘烈覩兹盛美益靦求䝉若不垂諸將來則記事
者奚述
　　　　敘石幢事(宋州剌史崔倬)
　　㑹昌中有詔大除佛寺凡鎔塑繪刻堂閣殿宇
　　闗於佛祠者焚滅銷破一無遺餘遣御史覆視
　　之州縣震畏至於碑幢銘鏤賛述之類亦皆毁
　　折瘞藏之此州開元寺先有太師魯郡顔公以
　　郡守僚吏州人等為連帥田氏八闗齋㑹鐫記
　　大幢立石袤丈而圍再㡬尋程材巨異八觚如
　　砥偉詞逸翰龍躍鸞翔時刺史邑宰以其大不
　　可拆遂鏨鑿缺敗以仆之蓋三面僅存委埋于
　　土倬大中巳巳嵗守郡明年嘗暇日訪求前賢
　　事蹟郡從事涂君因言有魯公石幢索而得之
　　㙪壤之下瘢痍壞失文義乖絶尋譯研究不可
　　復知意其邑居之中必有藏録其文者果於前
　　刺史唐氏之家得其模石本末完備炳然輝耀
　　溢目倬自幼學慕習魯公書法纔不能窺涉其
　　門宇然惜其髙蹤堙没遂命攻治其傷殘補續
　　其次雖真贋懸治越貂狗相屬且復瞻仰魯公
　　遺文昭示於後矣大中五年正月一日敘
　　　通議大夫守太子賓客東都副留守雲騎尉
　　　贈尚書左僕射博陵崔孝公宅陋室銘記
公諱沔字若冲博陵安平人其先出于齊太公之後
自亭伯三世文宗祕書監六■派别叔軌季則俱死
王神謙神通並髙循績子彭弘度以武幹稱景雋巨
倫以文行著繼方面者累代列史傳者十人奕葉相
仍恒為鼎族曽祖弘峻隋銀青光禄大夫趙王長史
祖儼皇朝益州雒縣令父皚年未四十為庫部員外
郎因擇能吏為夀安令又充江西道亷察使徙醴泉
遂歷四邑盤桓不進以剛正也累至朝散大夫汝州
長史封安平縣男贈衛尉少卿公即安平之次子也
全德天至成人玉立蓋聖代之寳臣華宗之孝子文
章之哲匠禮樂之祖師既不可以一名又何能以悉
數年二十四舉鄉貢進士考功郎李逈秀器異之曰
王佐才也遂擢髙第其年舉賢良方正對策萬數公
獨居第一而兄渾亦在甲科典試官梁載言陳子昻
歎曰雖公孫黽郄不及也召見前殿拜麟臺校書郎
繇是名蓋天下御史張思敬以德行薦久之以資授
陸渾主簿平陽王敬暉弘度外之交畧上官之禮丁
府君憂外除太夫人勉起之以所試超邁擢拜左補
闕遷殿中侍御史奉敕按竊金者公得其情許之不
死竟得減論諸王或恃貴不遵法度舉而按之其不
吐茹也如此尋遷起居舍人當扈從以親老抗疏乞
退薦琅琊王丘太原郭潾渤海封希顔等自代睿宗
嘉之特許留司以遂其孝養遷祠部員外郎倖僧有
請度人者公拒不奉詔遷給事中大理卿韓思復用
法小差權臣致劾公特寛之遷中書舍人省改紫薇
其官仍舊又固辤以親老除虞部郎中開元初攝御
史中丞或訟吏曹之不平公與崔泰之銜命詳理多
所收拔俄而即真兼都畿按察使嵗或不稔公請發
粟賑貸之賴全活者以萬數内謁者霍元忠有罪公
執之以聞玄宗使以璽書勞之公之澄清中外也以
畿縣令長陸景融劉體微盧暉有異政丞尉宋遥皇
甫翼陳希烈宋鼎蕭隠之范冬芬楊慎餘劉日正髙
昌寓州椽李瑱裴曠等並以清白吏䟽而薦之二十
二年置十道採訪使公所舉六人在焉執事子有不
法者公舉之不囬移著作郎尋遷秘書少監脩圖書
使尋判大理卿禮部侍郎公既職司典禮乃删寫疏
論數百卷以備闕遺特加朝散大夫遷左庶子丁太
夫人憂徵拜中書侍郎出為魏州刺史乃肇移元城
徙置新市吏人便之乙丑嵗玄宗東封知頓使奏課
第一賜絹二百疋嶽下觀禮獻慶雲頌又賜絹一百
疋明年入朝分掌十銓公與王丘為選人所歌曰沔
人澄明徹底清丘山介直連天峻時人韙之還州以
理有異績御史大夫崔隠甫中丞宇文融朝服表薦
玺書寵慰無何徵拜左散騎常侍上以六宫親蠶絲
賜近臣公献御絲賦又侍讌别殿賦端午詩屢䝉錫
以縑帛綵羅兼判國子祭酒俄充東都副留守十七
年有事陵廟追贈安平公及太君日安平郡夫人駕
還罷留守二十年春奉敕撰龍門公宴詩序賜絹百疋
延入集賢院修老子道徳經疏行於天下二十一年
遷祕書監修撰如故屬耕籍田為居守賜絹百疋遷
太子賓客出兼懷州刺史二十四年罷州又以本官
充東都副留守累加通議大夫二十七年冬十一月
有七日寢疾薨于位春秋六十有七玄宗震悼贈禮
部尚書葬日量借手力幔幙故吏前監察御史博陵
崔頌為公行狀云公徳充符契精貫人極孝愛聞於
天下制作垂於無窮執太夫人之喪徒跣吐血以身
為糞土況乎含弘内恕夷坦外名徳至矣乎今之達
者若以富貴崇徳行藏養髙則老菜闕於榮親黔婁
𥚹於謀道又加於古人矣故養則致其樂喪則過乎
哀以兄姊之慼亞其親甥姪之慈甚其子至於藥砭
備物温清異宜手胝杵臼之間身辱澣濯之伍汲汲
然矣每至宗廟心齋嚴恭祀事明發不寐翌日餘悲
故聲氣感人者深儀形化人者逺躬踐五徳退讓於
恭儉温良行張四維加信於仁義禮智而老驥伏櫪
以鮑驄不忘白鳩巢檐以家瑞終黔則非殊倫絶輩
擬議乎萬一矣太常博士裴惣議曰公醇一誕靈文
明含粹蹈元和以為天性籍間氣以為人師前後歷
官或拜而不至或至而不留瘠形瞽目誓遵孝養可
不謂孝乎遂謚曰孝公凡所著文集二十九巻并嗣
子祐甫論次先志一巻為三十巻吏部員外郎趙郡
李華為集序云公之侍親也孝達乎神祗居憂也哀
貫乎天地喪期有數而茹毒終身親交隣里饑者待
公而炊寒者待公而裘蒸嘗之奠待公而具故禄廩
雖厚而未嘗足也傳祖禰之美合於禮經見公文章
知行事則人倫之序理亂之源備矣祐甫純行而文
直清而和希公門者謂公存焉亡賢數載如此初太
夫人患目公傾家求醫或曰療之必愈恐夀不得延
太夫人及公悲恨而罷自是端力奉養不脱冠帶者
僅三十年每至良辰美景勝引佳遊必扶侍左右笑
言陳説親朋往來莫知太夫人之有苦也公年官雖
髙至於食果蔬菜與子姪躬自植藝溉灌以申馨潔
泉終喪雖見孩稚者必設位束帶盡哀以禮之公與
江夏李邕友善為校書郎時引邕舘於祕閣之下讀
書者累年邕由是才名益盛邕與尚書席建侯嘗過
公恠乘馬癯羸曰何不於㕔前自觀䬴飼忽然致殞
何以更之公唯而不易他日二公又以為言公良久
則曰毎欲發言恐涉有疑於厮養者所以沉吟自媿
二公退而謂人曰毎想崔公此言使人慙恧如醉延
和太極之間公既留司東都遂鬻所乘馬就故人監
察御史張汯子深河南府崇政坊買宅以製居建宗
廟於西南維先太夫人安平郡夫人堂在宅之中儉
而不陋淨而不華六十餘年榱棟如故堂東嫂盧夫
人所居堂之東北鄭氏李氏姊歸寧所居堂之北五
步之外建瓦堂三間以居之雜用舊椽不崇壇無赭
堊累歷清要所得禄秩但奉蒸嘗資嫂妹給孤幼營
甥姪婚姻而已朝衣服馬一皆取其下者唯祭器祭
服稱禮焉其室竟不修衆夫人太原郡太夫人王氏
捐牀帳之後公徙居他室或在賓館而無常所為常
侍時著陋室銘以自廣天寶末子孫灑掃貯書籍劍
履而巳逆胡再陷洛陽屋遂崩圮唯簷下廢井存焉
長子成甫倜儻有才名進士校書郎早卒祐甫能荷
先業以進士髙第累登臺省至吏部郎中充永平軍
節度使尚書李公勉行軍司馬兼侍御史中丞永懷
先徳明發不寐恐茂烈湮淪罔垂後裔乃刻陋室銘
於井北遺址之前以杼所心某夙仰名教實欽孝公
之盛徳晚聨臺閣竊慕中丞之象賢又能好我不遺
見託論譔採風猷而莫窮万一涉泉海而豈究津涯
操筆强名退增戰恧時即大曆十一年青龍景辰孟
夏之月也
　　　撫州寳應寺翻經臺記
撫州城東南四里有翻經臺宋康樂侯謝公元嘉年
初於此翻譯涅槃經因以爲號公諱靈運陳郡陽夏
人也祖玄晉車騎將軍父瓊祕書郎公幼頴悟好學
博覽羣書文章之美江左莫逮以襲祖爵世人宗之
盛稱謝康樂初爲劉毅衛軍從事中郎太子左率出
爲永嘉太守郡有名山水公素愛好肆意遨逰稱疾
去職於始寧縣修營故墅傍山帶江盡幽居之美因
著山居賦幷自註之與隠士王弘之等遊放爲娛有
終焉之志毎一詩至都邑莫不竸寫宿昔之間士庶
皆遍徵為祕書監再召不赴太祖使范泰與書敦奬
之乃出就職尋遷侍中日夕引見賞遇甚厚多疾不
朝賜假東歸免官與從弟恵連東海何長瑜頴川荀
道雍泰山羊璿之以文章賞㑹時人謂之四友尋山
登賞常着木屐上則去其前齒下則去其後齒㑹稽
太守孟顗事佛精懇公謂之曰得道應湏恵業丈人
生天應在靈運前成佛必在靈運後顗深恨此言後
遂表公有異志公馳出自陳太祖知見誣除臨川内
史公以曇無䜟所翻大涅槃經語小小朴質不甚流
靡品數踈簡初學者難以措懷乃與沙門范恵嚴崔
慧觀依舊泥洹經共為潤色勒成三十六巻義理昭
暢質文相宣歷代寶之盛行於天下其餘感神徵應
具如髙僧傳所説邈乎階扄不改棟宇具無真卿叨
刺是邦兹用愾息有髙行頭陀僧智清緒發洪誓精
心住持請以佛跡寺僧什喻仙臺觀道士譚仙嵒同
力増修指期恢復自是法堂之遺構克崇先達之髙
蹤百里而遙四山不逼三休而上十地方超經行之
業既崇斗藪之功斯楙大曆已酉嵗四月丙午都人
士庶相與大㑹設嚴供而落焉以真卿業于斯文見
咨紀述後之君子其忘增修乎銘曰
摩訶般若觧脱法身是則涅槃衆經中尊曇無肇允
嚴觀是因實賴同徳弘兹法輪謝公發揮精義入神
理絶史野文兼都彬一垂刋削百代咸遵遺跡忽睹
髙臺嶙峋載悲祖謝曷踐音塵真卿愀然憫故孰新
檀那衣鉢悉力經綸不日復之周邦仰仁緬懷孰慕
予亦何人徒願神交愧非徳隣刻銘金石永永不泯
　　　張長史十二意筆法意記
予罷秩醴泉特詣京洛訪金吾長史張公公請師筆
法長史于時在裴儆宅憇止有羣衆師張公求筆法
或有得者皆曰神妙僕頃在長安二年師事張公皆
大笑而巳即對以草書或三紙五紙皆乘興而散不
復有得其言者僕自再於洛下相見眷然不替僕因
問裴儆足下師張長史有何所得曰但書得絹屏素
數十軸亦嘗論諸筆法唯言倍加功學臨寫書法當
自悟耳僕自停裴家月餘日因與裴儆從長史言話
散却迴京師前請曰既承九丈奬諭日月滋深夙夜
工勤溺於翰墨儻得聞筆法要訣終為師學以冀至
於能妙豈任感戴之誠也長史良久不言乃左右眄
視拂然而起僕乃從行歸東竹林院小堂張公乃當
堂踞牀而坐命僕居於小榻而曰筆法玄微難妄傳
授非志士髙人詎可與言要妙也書之求能且攻真
草今以授之可須思妙乃曰天平謂横子知之乎僕
思以對之曰常聞長史示令每為一平畫皆湏令縱
横有象此豈非其謂乎長史乃笑曰然而又問曰直
謂縱子知之乎曰豈不謂直者從不令邪曲之謂乎
曰均謂間子知之乎曰嘗䝉示以間不容光之謂乎
曰宻謂際子知之乎曰豈不為築鋒下筆皆令宛成
不令其踈之謂乎曰鋒為未子知之乎豈不謂以未
成畫使其鋒健之謂乎曰力謂骨體子知之乎曰豈
不謂　筆則㸃畫皆有筋骨字體自然雄媚之謂乎
曰轉輕謂屈折子知之乎曰豈不謂鈎筆轉角折鋒
輕過亦謂轉角為闇闊過之謂乎曰決謂牽製子知
之乎曰豈不謂為牽為製決意挫鋒使不怯滯令險
峻而成以謂之決乎曰補謂之不足子知之乎曰豈
不謂結㸃畫或有失趣者則以别㸃畫旁救之謂乎
曰損謂有餘子知之乎曰豈不謂趣長筆短常使意
勢有餘㸃畫若不足之謂乎曰巧謂布置子知之乎
曰豈不謂欲書先預想字形布置令其平穏或意外
字體令有異勢是謂之巧乎曰稱謂大小子知之乎
曰豈不謂大字蹙之令小小字展之為大兼令茂宻
所以為稱乎長史曰子言頗皆近之矣夫書道之妙
煥乎其有㫖焉字外之竒言所不能盡世之書者宗
二王元常逸跡曽不睥睨筆法之妙遂爾雷同獻之
謂之古肥旭謂之今瘦古今既殊肥瘦頗反如自省
覽有異衆説芝鍾巧趣精細殆同始自機神肥瘦古
今豈易致意真跡雖少可得而推逸少至於學鐘勢
巧形容及其獨運意踈字緩譬猶楚晉習夏不能無
楚過言不悒未為篤論又子敬之不逮逸少猶逸少
之不逮元常學子敬者畫虎也學元常者畫龍也余
雖不習久得其道不問之言必慕之歟儻有巧思思
盈半矣子其勉之工精勤悉自當妙矣真卿前請由
幸䝉長史傳授筆法敢問工書之妙如何得齊於古
人張公曰妙在執筆令其圓轉勿使拘攣其次諸法
須口傳手授之訣勿使無度所謂筆法也其次在於
布置不慢不越巧使合宜其次紙筆精佳其次諸變
適懷縱捨規矩五者備矣然後齊於古人矣敢問執
筆之理頗得長史曰予傳授筆法之老舅彦逺曰吾
聞昔日説書若學有工而跡不至後聞於禇河南曰
用筆當須如印泥畫沙思所以不悟後於江島遇見
沙地平凈令人意悦欲書乃偶以利鋒畫其勁險之
狀明利媚好乃悟用筆如錐畫沙使其藏鋒畫乃沈
著當其用鋒常欲使其透過紙背此功成之極矣真
草用筆悉如畫沙則其道至矣是乃其迹可久自然
齊古人矣但思此理以專想工用故其㸃畫不得妄
動子其書紳余遂銘謝再拜逡巡而退自此得攻書
之術于兹五年真草自知可成矣(平直均宻鋒力轉)
(决補損巧穪爲十二意)
顔魯公文集巻之十四
顔魯公文集卷之十五
　　　　　　　　　　　　　　　　錫山安國刋
　　詩
　　　題杼山癸亭(亭陸鴻漸所/創得暮字)
杼山多幽絶勝事盈跬歩前者雖登攀淹留恨晨暮
及兹紆勝引曾是美無度歘構三癸亭寔惟陸生故
高賢能剏物䟽鑿皆有趣不越方丈間居然雲霄遇
巍峩倚脩岫曠望臨古渡左右苔石攅低昻桂枝蠧
山僧狎猿犺巢鳥來枳椇俯視何楷臺傍瞻戴顒路
遲迴未能下夕照明村樹
　　　謝陸處士杼山折青桂花見寄之什
羣子遊杼山山塞桂花白緑荑含素蕚採折自逋客
忽枉岩中詩芳香潤金石全髙南越蠧豈謝東堂䇿
會愜名山期從君恣幽覿
　　　登平望橋下作
登橋試長望望極與天平際海蒹葭色終朝鳬鴈聲
近山猶(一作/全)髣髴逺水忽微明更覽諸公作知高題
柱名
　　　登峴山觀李左相石樽聮句
李公登飲處因石爲窪樽(真/卿)人事歲年改峴山今古
存(劉全/白)蓁蕪掩前跡苔蘚餘舊痕(裴/循)叔子尚遺德山
公此廻軒(張/薦)維舟陪髙興感昔情彌敦(道士/吴筠)藹藹賢
哲事依依離别言(強/蒙)嶇嶔橫道周迢逓連山根(范縉)
餘烈暧林野衆芳揖蘭蓀(王)徳暉映岩足勝賞延髙
原(魏/理)逺水明匹練因晴見呉門(王修/甫)陪逰追盛羙揆
德欣討論(顔/峴)器有成形用功資造化元(左輔/元)流霞方
泔淡别鶴遽翩翻(劉/荗)舊䂓傾逸賞新興麗初暾(顔渾)
醉後接籬倒歸時騶騎喧(楊徳/元)遲迴向遺迹離别益
傷魂(韋/介)覽事古興屬送人歸思繁(皎/然)懐賢久徂謝贈
逺空攀援(崔/引)八座欽懿躅髙名播乾坤(史仲/宣)松深引
閑歩葛弱供險捫(陸/羽)花氣酒中馥雲華衣上屯(權器)
森沉列胡樹牢落望郊園(陸士/修)白日半巗岫清風滿
丘樊(裴㓜/清)旌麾間翠幄簘鼓來朱轓(柳/淡)閑路躡雲影
清心澄水源(釋塵)萍連浦中嶼竹遶山下村(顔/顓)景落
全溪暗烟凝半嶺昏(顔/湏)去日徃如復換年凉代温(顔/頊)
登臨繼風騷義激舊府㤙(李/蕚)
　　　水堂送諸文士戲贈潘丞聮句
居人未可散上客湏留著莫唱阿嚲囬應云夜半樂
(真卿奉/潘丞)詩教刻燭賦酒任連􁑱酌從他白眼看終戀
青山郭(述奉/陸三)林栖非姓許寺住那名約㑹異永和年
最殷勤(湋)
　　　三言擬五雜組
五雜組繡與錦徃復還興又寢不得巳病伏枕
　　　五言月夜啜茶聮句
泛花邀坐客代飲引情言(陸士/脩)醒酒宜華席留僧想
獨園(薦)不須攀月桂何假樹庭萱(蕚)御史秋風勁尚
書北斗尊(崔/萬)流華淨肌骨䟽瀹滌心原(真/卿)不似春醪
醉何辭緑菽繁(晝)素瓷傳靜夜芳氣滿閑軒(士/脩)
　　　三言重擬五雜組
五雜組甘鹹醋徃復還烏與兎不得已韶光度
　　　五言夜宴詠燈聮句
桂酒牽詩興蘭缸照客情(士/修)詎慙珠乘朗不讓月輪
明(張/薦)破暗光𥘉白浮雲色轉清(真/卿)帶花疑在樹比燎
欲分庭(晝)顧巳慙微照開簾識近汀(真/卿)
　　　三言喜皇甫曾侍御見過南樓翫月
喜嘉客闢前軒天月浄水雲昏(真/卿)鴈聲苦蟾影寒聞
裛浥滴檀欒(陸/羽)歡晏處江湖間(皇甫/曾)卷翠幕吟嘉句
恨清光留不住(李/㠋)髙駕動清角催惜㱕華重徘徊(晝)
露欲晞客將醉猶宛轉照深意(陸士/脩)
　　　七言重聮句
頃持憲簡推髙歩獨占詩流橫素波不是中情深惠
好誰能千里逺經過(真/卿)詩書宛似陪康樂少長還同
宴永和夜酌此時看碾玉晨趨幾日重鳴珂(皇甫/曾)
　　　五言送李侍御聮句
吾友駐行輪遲遲惜上春(真/卿)東西出餞路惆悵獨㱕
人(晝)歡㑹期他日驅馳恨此身(薦)須知貢公望從此
願相因
　　　五言翫𥘉月重送聮句
春溪與岸平𥘉月出溪明(薦上十/二老文)璧彩寒仍潔金波
夜轉清(㠋)孤光逺近滿練色徃來輕(真/卿)望望隨蘭棹
依依出柳城(晝)
　　　五言重送橫飛聮句
春田草未齊春水滿長溪(㠋上十/二兄)出餞風𥘉暖攀光
日漸西(眞/卿)㱕期江上逺别思月中迷(晝)
　　　七言大言聮句
高歌閬風歩瀛洲(晝)燂鵬瀹鯤飡未休(貞/卿)四方上下
無外頭(㠋)一啜頓涸滄𬈑流(薦)
　　　七言小言聮句
長路遥遥吞吐絲(眞/卿)燋螟蚊睫察難知(晝)
　　　七言樂語聮句
苦河旣濟眞僧喜(㠋)新知滿座笑相視(真/卿)戍客㱕來
見妻子(晝)學生放假偷向市(薦)
　　　七言嚵語聮句
拈䭔砥指不知休(㠋)欲炙侍立涎交流(真/卿)過屠大嚼
肯知羞(晝)食店門外强淹留(薦)
　　　七言滑語聮句
雨裏下山踏榆皮(真/卿)莓苔石橋歩難移(晝)蕪荑醤醋
喫煑葵(全/白)縫靴蠟線油塗錐(㠋)急逢龍背須且騎(李/益)
　　　七言醉語聮句
逢糟遇麯便酩酊(全/白)覆車墜馬皆不醒(真/卿)倒著接離
髮垂領(晝)狂心亂語無人並(羽)
　　　五言夜集聮句
寒花護月色墜葉占風音(晝)玆夕無塵慮髙雲共片
心(真/卿)
　　　刻清逺道士詩因而繼作(清逺道士及李太/尉詩皮日休所載)
(附)
　　　　清逺道士同沈恭子遊虎丘寺有作
　　　我本長殷周遭罹歷秦漢四瀆與五嶽名山
　　　盡幽竄及此寰區中始有近峯翫近峯何欝
　　　欝平湖渺瀰漫吟挽川之隂歩上山之岸山
　　　川共澄澈光彩交凌亂白雲蓊欲㱕青松忽
　　　消半客去川島靜人來山鳥散谷深中見日
　　　崖幽曉非旦聞子盛遊遨風流足詞翰嘉兹
　　　好松石一言常累嘆勿謂余鬼神忻君共幽
　　　賛
不到東西寺于今五十春朅來從舊賞林壑宛相親
吳子多藏日秦皇厭聖辰劍池穿萬仭盤石坐千人
金氣騰爲虎琴臺化若神登壇仰生一捨宅歎珣珉
中嶺分雙樹迴巒絶四鄰窺臨江海接崇飾四時新
客有神仙者於兹雅麗陳名髙清逺峽文聚斗牛津
跡異心寧間聲同質豈均悠然千載後知我揖光塵
　　　李太尉追和
　　茂苑有靈峰嗟余未逰觀藏山在平陸壞谷爲
　髙岸岡繞數仞牆巖潛千丈幹乃知造化意迴
　　斡資竒翫鏐騰昔虎踞劒没嘗龍煥潭黛入海
　　底崟岑聳霄半層巒未昇日哀狖寧知旦緑篠
　　夏凝隂碧林秋不換冥搜旣窈窕廻望何蕭散
　　川晴嵐氣收江春雜英亂逸人綴清藻前哲留
　　篇翰共扣哀玉音皆舒文繡叚難追彦回賞(禇/彦)
(回曰凡人所稱常過其實/唯見虎丘其逾其所聞)徒起興公嘆一夕如
　　再升含毫星斗爛
　　　皮日休所載
　　虎丘山有清逺道士詩其所稱自殷周而歷秦
　　漢迄于近代抑二千年求以鬼神自謂亦神怪
　　之甚者格之以清健飾之以俊麗一句一字若
　　奮若搏彼建安詞人儻在不得居其右矣顔太
　　師魯公􁇾之不暇遂刻于巖際并有繼作李太
　　尉衛公欽清逺之髙致慕魯公之素尚又次而
　　和之顔之叙事也典李之屬思也麗並一時之
　　寡和又幽獨君詩二首亦甚竒愴嗜古者觀而
　樂之余因揔而爲和荅幽獨君一篇不知孰氏
　之作其詞古而悲亦存於篇末太玄曰太無方
　易無時然後爲鬼神也噫清逺道士果鬼神乎
　　抑道者流乎抑隱君子乎詞則巳矣人則吾不
　　知也
　　　　　五言使過瑶臺寺有懷圓寂上人(并序)
眞卿昔以天寳元年尉醴泉亟過瑶臺寺圓寂上人
院秩滿遷監察御史廵覆諸陵而上人巳離此寺大
曆十三年春二月以刑部尚書謁拜昭陵慨然有懷
其詞曰
上人居此寺不出三十年靈法盡無染(舊集作萬/法元無著)一
心唯趣禪忽紆塵外軫逺訪世間縁(舊本作/區中縁)及爾不
復見支提猶岌然(舊本作巋/以真蹟校)
　　　贈僧皎然詩
秋意西山多别岑縈左次繕亭歷二癸趾趾鄰什寺
元化隱靈蹤始君啓髙致誅榛養翹楚鞭草理方穗
俯砌披水容逼天掃峰翠境新耳目換物逺風塵異
倚石忘世情援雲得真意嘉林幸勿剪禪侣欣可庇
衛法大臣過佐游群英萃龍池護清激虎節到深邃
徒想􁦹頂期于今没遺記　卷之十五終
顔魯公文集後序
　　　　　　　　　留　元剛
文章節義非二致也聖人入德之序由孝
弟而謹信汎愛而親仁行有餘力以學文
士君子循本逹末自得諸已則英華之發
外皆源而流者也世變旣降以文名家者
攅羅列聚而信道不惑守節仗義眇然亡
㡬是以善觀人者必先節義而後文章文
章之輕重在一身節義之輕重在國家存
而爲節義發而爲文章盡之於一身推之
於國家漢唐以來魯公一人而巳公之忠
烈始卒不渝穹宙昭明凛凛如在雖庸人
孺子莫不知之而予猶以軼言　事彷彿
一二㡬於畫渾沌者惟觀之節義然後可
以觀公之文章公豈求工於文者哉公之
心與天地並星辰河漢山川草木自然之
文也不論其心而徒論其文豈知公者耶
公之文不多見而天下後世仰公之名景
則敬慕不能者蓋重其所先畧其所後也
故存亡詳簡有不暇計而其所可見者雖
僅存而不詳然有功於名敎大矣觀所奏
論事先白長官之疏嬰逆鱗陵熖勢抗言
不忌上㒒射爭坐位之書詆英義朝恩而
弗恤自二十六第進士三十四舉制科閱
官四十有五而居中者纔十載六遭貶斥
竟至殺身英風勁氣使人感涕憤發萬世
而下頽波以障懦習以激彼希指阿䛕俛
首循黙嗜寵目前貽臭身後視此孰榮辱
受替歸北㡬至餬口拙於生事食粥憂煎
固不如屬猒富貴者之適欲而公論則有
在也前後忤權臣者五楊國忠李輔國元
載楊炎皆誅戮盧𣏌亦竄死公之流芳遺
馥殁且不朽廼輩聲名與糞壤俱腐禍福
得失之理昭昭不誣而昧者輒快於所睹
不慮於不見豈不痛哉雖然盧𣏌䧟公於
死非死公也乃擠唐于亡也以公之所試
諒公之所存使其端委廟堂精神折衝則
敢於弄兵者未必自是紛紛嗚呼唐亦䆮
㝷不復振矣安有朝無若人而可以國乎
所以識者未爲公恨而深爲唐恨也予後
公三百九十四年而生又三十五年而守
東嘉訪公之來孫自五代徙居于此本朝
皇祐紹興間嘗錄其後官者六人忠義之
澤滲漉悠久有自來矣求公文而刋之將
以砥礪生民而家無藏本得劉原父所序
十二卷即嘉祐中宋次道集其刻于金石
者也篇簡漫漶字義舛譌乃以史傳諸書
碑蹟雜記銓次年譜繫以見聞參異訂疑
摉亡補失其渉於公之筆缺而無攷則不
敢及焉故書遺亡網羅未備尚俟後人按
藝文志行狀神道碑公佐吉州有廬陵集
十卷刺撫州有臨川集十卷刺湖州有吳
興集十卷韻海鏡源三百六十卷爲禮儀
使有禮儀集十卷今並逸而不傳
顔魯公文集後序
顔魯公集有二予家舊藏本凡十五卷人
間所傳又有宋東嘉守留元剛本視予家
者十五而闕其三前有劉原父序云輯於
吳興沈侯而不書其名字考之館閣書目
謂嘉祐中宋敏求惜公文不傳乃集其刻
於金石者爲十五卷及觀元剛之序則云
原父所序即敏求集其刻於金石者而乃
止十二卷何也按公行狀謂其佐吉州有
廬陵集刺撫州有臨川集刺湖州有吳興
集并韻海鏡源爲禮儀使有禮儀集今墓
碑所載惟禮儀集而新舊唐書列傳於公
著述悉皆不載此殆作史之體然邪元剛
復謂公所著書逸而不傳而其本有公文
補遺及年譜行狀皆予家所無而予家本
自和政公主碑至顔夫人碑十首又元剛
之所未有此又何也舊本皆以詩居首今
僣爲編訂以奏議第一表次之碑銘次之
書序與記之類又次之而以詩終焉若補
遺諸作則各從其類卷仍十五以符舊集
之數而年譜碑狀列傳諸文别爲繕寫以
附於後其間字之譌繆復爲校讐損壞不
可讀者姑且闕之維公精忠大節皎如日
星不俟贊頌予獨恠夫歐陽永叔曾南豐
皆世之大儒君子永叔謂公尊嚴剛勁象
其筆畫而不免惑於神仙之說南豐謂公
文章往往雜於神仙浮屠而不皆合於理
則又似知公之未盡者夫公之屢遭斥逐
困於小夫其視人間世眞若有不足居而
欲逍遥乎埃壒之表則神仙浮屠乃公之
藉以逰戯而欲釋其憤鬱不平者也世或
又傳公死而爲仙以予觀之公之忠節固
將與天地相爲乆永神仙浮屠果足以累
公也哉毗陵安民泰欲梓公集少傅石淙
公旣爲之序而復求予言予久用心於此
因民泰之請不覺躍然遂爲書之
嘉靖癸未九月三日中憲大夫太僕寺少
卿致仕吳郡都穆序
顔魯公文集舊史本傳
　　　　　　　　　　　　　　　　錫山安國刋
顔眞卿字淸臣琅琊臨沂人也五代祖之推北齊黃
門侍郎眞卿少勤學業有詞藻尤工書開元中舉進
士登甲科事親以孝聞四命爲監察御史充河西隴
右軍試覆屯交兵使五原有冤獄久不决眞卿至立
辯之天方旱獄决乃雨郡人呼之爲御史雨又充河
東朔方試覆屯交兵使有鄭延祚者母卒二十九年
殯僧舍垣地眞卿劾奏之兄弟三十年不齒天下聳
動遷殿中侍御史東都畿採訪判官轉侍御史武部
員外郞楊國忠怒其不附巳出爲平原太守安禄山
逆節頗著眞卿以霖雨爲託修城浚池隂料丁壯儲
廪實乃陽會文士泛舟外池飲酒賦詩或䜛於禄山
禄山亦宻愼之以爲書生不足虞也無㡬禄山果反
河朔盡䧟獨平原城守具備乃使司兵參軍李平馳
奏之玄宗𥘉聞禄山之變嘆曰河北二十四郡豈無
一忠臣乎得平來大喜顧左右曰朕不識顔眞卿形
狀何如所爲得如此禄山𥘉尚移牒眞卿令以平原
博平軍屯七千人防河津以博平太守張獻以爲副
眞卿乃幕勇士旬日得萬人遣錄事參軍李擇交綂
之簡悅以刁萬歲和琳徐浩馬相如高抗朗等爲將
禄山旣䧟洛陽殺留守李憕御史中丞盧奕判官蔣
清以三首遣叚子光來徇河北眞卿恐摇人心乃詐
謂諸將曰我識此三人首皆非也遂腰斬子光宻藏
三首異日乃取三首冠飾草續支體棺殮祭殯爲位
慟哭人心益附祿山遣其將李欽溱高邈何千年等
守土門眞卿從父兄常山太守杲卿與長史袁履謙
謀殺溱邈擒千年送京師土門旣開十七郡同日歸
順共推眞卿爲帥得兵二十餘萬横絶燕趙詔加公
戸部侍郎依前平原太守淸河客李㠋年二十餘與
郡人來乞師謂眞卿曰耳公義烈首唱大順河朔諸
郡恃公爲長城今淸河實公之西鄰也僕幸寓家得
其虚實知可爲長者用今計其畜積足以三平原之
富士卒可以二平原之強公因而橅之腹心輔車之
郡其他小城運之如臂之使指耳唯公所意誰敢不
從眞卿借兵千人㠋將去眞卿謂之曰兵出也吾子
何以敎我㠋曰今聞朝廷使程千里綂衆十萬自太
行東下將出􁤠口爲賊所扼兵不得前今若先代魏
郡斬袁知泰太守司馬垂使爲西南主分别開􁤠口
之路出千里之兵使討鄴幽陵平原淸河合同志十
萬之衆徇洛陽分兵而制其衝計王師亦不下十萬
公當堅壁無與挑戰不數十日賊必潰而相圖矣眞
卿然之乃移牒淸河等郡遣其大將李擇交副將平
原縣令范冬馥禆將和琳徐浩等進兵與淸河四千
人合勢而博平以千人來三郡之師屯於博平去堂
邑縣西南十里袁知泰遣其將白嗣深乙舒䝉等以
二萬人來拒戰賊大敗斬首萬餘級肅宗幸靈武授
工部尚書兼御史大夫河北採訪招討使祿山乘虛
遣史思明尹子竒急攻河北諸郡饒陽河間景城樂
安相次䧟没獨平原博平清河郡城守然人心危盪
不可復振至德元年十月弃郡度河歷江淮荆襄二
年四月朝於鳳翔授憲部尚書㝷加御史大夫中書
舎人兼吏部侍郎崔漪帶酒容入朝諫議大夫李何
忌在班不肅眞卿劾奏之貶漪爲右庻子何忌爲西
平郡司馬元帥廣平王領朔方蕃漢兵號二十萬來
收長安出辭之日百寮致謁於朝堂百寮拜答拜辤
亦如之王當闕不乘馬歩出木馬門而後乘管崇嗣
爲王都虞候先王上馬眞卿進狀彈之肅宗曰朕兒
子每出一一敎誡之故不敢失禮崇嗣老將有足疾
姑欲優容之卿勿復言乃以奏狀還眞卿雖天子蒙
塵典法不廢洎鑾輿將復宫闕遣左司郞中李巽先
行陳告宗廟之禮有司署祝文稱嗣皇帝眞卿謂禮
儀使崔器曰上皇在蜀可乎器遽奏改之中㫖宣勞
以爲名儒深逹禮體時太廟爲賊所毀眞卿奏曰春
秋時新宫災魯成公三日哭今太廟旣爲盜築毀請
壇於野皇帝東向哭然後遣使竟不能從軍國之事
知無不言爲宰相所忌出爲同州刺史轉蒲州刺史
爲御史唐旻所搆貶饒州刺史旋拜昇州刺史浙江
西道節度使徵爲刑部尚書李輔國矯詔遷玄宗於
西宫眞卿乃首率百寮上表請問起居輔國惡之奏
貶蓬州長史代宗嗣位拜利州刺史遷戸部侍郞除
荆南節度使未行而罷除尚書右丞車駕自陜將還
眞卿請皇帝先謁五陵九廟而後還宫宰相元載謂
眞卿曰公所見雖美其如不合事宜何眞卿怒前曰
用捨在相公耳言者何罪然朝廷之事豈堪相公再
破除耶載深衘之旋改檢校刑部尚書知省事累進
封魯郡公時元載引用私黨懼朝臣論奏其短乃請
百官凡欲論事皆先白長官長官白宰相然後上聞
眞卿上疏曰御史中丞李進等傳宰相語稱奉進止
縁諸司官奏事頗多朕不憚省覽但所奏多挾䜛毀
自今論事者諸司官皆湏先白長官長官白宰相宰
相定可否然後奏聞者臣自聞此語巳來朝野囂然
人心亦多衰退何則諸司長官皆逹官也言皆專逹
於天子也郞官御史者陛下腹心耳目之臣也故其
出使天下事無巨細得失皆令訪察迴日奏聞所以
明四目逹四聰也今陛下欲自屏耳目使不聰明則
天下何述焉詩云營營青蠅止於棘䜛言罔極交亂
四國以其能變白爲黑變黑爲白也詩人深惡之故
曰取彼䜛人投卑豺虎豺虎不食投卑有北則夏之
伯明楚之無極漢之江充皆䜛人也孰不惡之陛下
惡之深得君人之體矣陛下何不深迴聽察其言虛
誣者則䜛人也因誅殛之其言不虛者則正人也因
奬勵之陛下捨此不爲使衆人皆謂陛下不能明察
倦於聽覽以此爲辭拒其諫諍臣竊爲陛下痛惜之
臣聞太宗勤於聽覽庻政以理故著司門式云其有
無門藉人有急奏者皆令鹽門司與仗家引奏不許
關礙所以防壅蔽也并置立仗馬二疋湏有乘騎便
往所以平治天下者正用此道也天寳後李林甫威
權日盛羣臣不先􁱁宰相輙奏事者仍託以他故中
傷猶不敢明約百司令先白宰相又閹官袁思藝日
宣詔至中書玄宗動靜必告林甫先意奏請玄宗驚
喜若神以此權柄恩寵日甚道路以目上意不下宣
下情不上逹此所以漸致潼關之禍皆權臣誤主不
遵太宗之法故也陵夷至于今日天下之弊萃于聖
躬豈陛下招致之乎蓋其所從來者漸矣自艱難之
初百姓尚未彫弊太平之理立可便致屬李輔國用
權宰相專政遞相姑息莫肯直言大門三司不安反
側逆賊散落將士北走党項合集土賊至今爲患僞
將更相驚恐因思明危懼扇動却反又今相州敗散
東都䧟没先帝由此憂勤至於損夀臣毎思之痛切
心骨今天下兵戈未戢瘡痏未平陛下豈得不日聞
讜言以廣視聽而欲頓隔忠讜之路乎臣竊聞陛下
在陜州時奏事者不限貴賤務廣聞見乃堯舜之事
也凡百臣庻以爲太宗之理可翹足而待也臣聞君
子難進易退由此言之朝廷開不諱之路猶恐不言
况懷猒怠令宰相宣進止使御史臺作條目不令直
進從此人人不敢奏事則陛下聞見只在三數人耳
天下之士方鉗口結舌陛下後見無人奏事必謂朝
廷無事可論豈知懼不敢進耳此即林甫國忠復起
矣凡百臣庻以爲危殆之期又翹足而至也如今日
之事曠古未有雖李林甫楊國忠尚猶不敢公然如
此今陛下不早覺悟漸成孤立後縱悔之無及矣臣
實知忤大臣者罪在不測不忍孤負陛下無任邈迫
之至其激切如此於是中人爭寫内本布於外後攝
祭太廟以祭器不修言於朝載坐以誹謗貶硤州别
駕撫州湖州刺史元載伏誅拜刑部尚書代宗崩爲
禮儀使又以高祖巳下七聖謚號繁多乃上議請𥘉
謚爲定時㑹袁傪以謟言排之遂罷楊炎爲相惡之
改太子少傅禮儀使如舊外示崇寵内實去其權也
盧𣏌專權忌之改太子太師罷禮儀使諭於眞卿曰
方靣之任何處爲便眞卿候𣏌於中書曰眞卿以𥚹
性爲小人所憎竄逐非一今巳羸老幸相公庇之相
公先中丞傳首至平原面上血眞卿不敢衣拭以舌
䑛之相公忍不相容乎𣏌矍然而拜而含怒心㑹李
希烈䧟汝州𣏌乃奏曰顔眞卿四方所信使諭之可
不勞師旅上從之朝廷失色李勉聞之以爲失一元
老貽朝廷羞乃宻表請留又遣逆於路不及𥘉見希
烈欲宣詔㫖希烈養子千餘人露刃爭前迫眞卿將
食其肉諸將叢遶慢罵舉刃以擬之眞卿不動希烈
遽以身蔽之而麾其衆衆退乃揖眞卿就館舎因逼
爲章表令雪巳碩罷兵馬累遣眞卿兄子峴與從吏
凡數輩繼來京師上皆不報每與諸子書令嚴奉家
廟恤諸孤而巳希烈大宴逆黨召眞卿坐使觀倡優
斥黷朝政爲戯眞卿怒曰相公人臣也柰何使此曹
如是乎拂衣而起希烈慙亦呵止時朱滔王武俊田
悅李納使在坐目眞卿謂希烈曰聞太師名德久矣
相公欲建大號而太師至非天命正位欲求宰相孰
先太師乎眞卿正色叱之曰是何宰相耶君等聞顔
杲卿無是吾兄也禄山反自舉義兵及被害詬罵不
絶於口吾今年向八十官至太師守吾兄之節死而
後巳豈受汝輩誘脅耶諸賊不敢復出口希烈乃拘
眞卿令甲士十人守掘方丈坎於庭曰坑顔眞卿怡
然不介意後張伯儀敗績於安州希烈令齎伯儀旌
節首級誇示眞卿眞卿慟哭投地後其大將周曾等
謀襲汝州因迴兵殺希烈奉眞卿爲節度事洩希烈
殺曾等遂送眞卿於龍興寺眞卿度必死乃作遺表
自爲墓誌祭文常至寢室西壁下云吾殯所也希烈
旣䧟汴州僣僞號使人問儀於眞卿眞卿曰老夫耄
矣曾掌國禮所記者諸侯朝覲禮耳興元元年王師
復振逆賊慮變起蔡州乃遣其將辛景臻安華至眞
卿所乃積柴于庭中沃之以油且傳逆詞曰不能屈
節當自燒眞卿乃投火景臻遽止之復告希烈德宗
復宫闕希烈弟浠淸在朱泚黨中例伏誅希烈聞之
怒興元元年八月三日乃使閹奴與景臻等殺眞卿
先曰有敕眞卿拜奴曰宜賜卿死眞卿曰老臣無狀
罪當死然不知使人何日從長安來奴曰從大梁來
眞卿罵曰乃逆賊耳何敕耶遂縊殺之年七十七及
淮泗平貞元元年陳仙竒使護送眞卿喪歸京師徳
宗痛悼異常廢朝五日諡曰文忠復下詔曰君臣之
義生錄其功殁厚其禮况才優匡國忠至㓕身朕自
興歎勞於寤寐故光祿大夫守太子太師上柱國魯
郡顔眞卿器質天資公忠傑出出入四朝堅眞一志
屬賊臣擾亂委以存諭拘脅累歲死而不撓稽其盛
節寔謂猶生朕致貽斯禍慙悼靡及式崇嘉命兼延
爾嗣可贈司徒仍賜布帛五百端男頵碩等喪制終
所司奏超授官秩貞元六年十一月南郊赦書節文
授眞卿一子五品正員官故頵得錄用文宗詔曰朕
毎覽國史見忠烈之臣未嘗不嗟嘆久之思有以報
如聞從覽弘式實眞卿之孫永惟九原旣不可作旌
其嗣續諒協典彛考績巳深於宦徒者命列於中臺
官次未齒於縉紳者俾佐於左輔庻使天下之再新
義風以眞卿曾孫弘式爲同州參軍
史臣曰每思先軫免胄子路結纓雖云其忠未聞於
道如成公孝於家能於軍忠於國是武之英也苟無
楊炎弄權若任之爲將遂展其才豈有朱泚之禍焉
如淸臣富於學守其正全其節是文之傑也茍無盧
𣏌惡直若任之爲相遂行其道豈有希烈之叛焉夫
國得賢則安失賢則危徳宗内信姦邪外斥良善幾
致危也宜哉噫仁以爲已任不亦重乎死而後巳不
亦逺乎二君守道殁身爲時垂訓希代之士也光文
武之道焉
贊曰自古皆死得正爲順二公云亡萬代垂訓
顔魯公舊史本傳終
顔魯公神道碑銘
　　　正議大夫行太子右庶子史館修撰上柱國
　　　晉昌縣開國男令狐峘述
惟深也故能通天下之志惟機也故能成天下之務
君子極深而研機不出戶而制動行諸已而馭化其
惟盛徳乎有唐名臣贈司徒魯郡文忠公顔公奉大
順爲元功建大節爲至忠以安横流以紐頽綱秉是
一心祗事四朝今上興元元年八月三日蹈危致命
薨于蔡州之難貞元二年春蔡州平冬十一月二旬
有三日嗣子櫟陽尉頵祕書省正字碩衘恤奉喪歸
于萬年縣之舊原皇帝徹懸震悼乃冊贈上公詔有
司具鼓吹羽儀送干墓所遣中謁者吊祭賻錢五十
萬粟三百碩命太常考行誄徳謚曰文忠凡厥士庻
臬方侯伯識與不識晞聲想形莫不惕焉荆焉感慕
恩齊爲人子者益孝爲人臣者益忠爲人弟者益順
爲人吏者益敬有以見盛德之儀形也公諱眞卿字
淸臣琅琊臨沂人蓋孔宣父之門人回曰好學知機
道亞聖人公其後也五代祖之推北齊黃門侍郞爲
海内大儒著家訓稽聖賦冤魂誌及文集藏在書府
歷代傳之高祖思魯亦儒行仕我太宗掌記秦府列
于國史曾祖勤禮著作郞弘文館學士祖昭甫晉曹
二王侍讀贈華州刺史考惟貞薛王友贈太子少保
儲和葆冲是感間氣用集于我公公受天純休克廣
前烈識度玄逺節行不羣早孤太夫人殷氏躬自訓
育公承奉慈顔幼有老成之量家貧屢空布衣糲食
不改其樂餘力務學甘味道藝五經微言及百氏精
理無所不䆒旣聞之必行之尤攻文詞善隷書書格
勁逸抗行鍾張弱冠進士岀身㝷判入高第授祕書
省校書郎天寳初制策甲科作尉醴泉又以八使表
能遷于長安未㡬拜監察御史荐承詔㫖巡撫河隴
曾至五原有冤訟久而不决公理之得情郡人悅伏
時方炎亢而甘澤澍焉巷俗謡言謂之御史雨又士
族有斁於名敎者朝廷有侮於憲度者公悉彈奏正
以禮法憲綱震肅朝㫖嘉焉遷武部員外郞屬宰臣
楊國忠以外戚登庸惡不附已者出爲平原太守公
性本弘𥙿及到官推是道也以臨其人躬疾苦以勸
義寛征徭以勸學令不肅而信行敎不敷而化洽十
四年賊臣安祿山豕突蟻動逆常于紀徵師矯命自
薊長驅公血憤中激乃宣言曰焉有人臣忍容巨逆
必當竭節龔行天討㑹郡中方集靜塞軍屯丁三千
餘人公因之又召境内舉武藝者仍發財募義勇之
士未踰旬成萬人軍於是戒嚴固守仍表其狀是時
海内承平禄山竊發兩河之間未有奉章表者時祿
山䧟洛陽害留守李憕中丞盧奕御史蔣淸以三人
之首傳脅河北列郡至平原公斬其使收三人之首
哭而葬之遂有表上聞初玄宗每朝以薄俗罪巳及
得公表大悅稱歎者久之顧謂左右曰眞卿何如人
而所爲乃得爾因就拜戸部侍郎兼領平原又加河
北採訪招討使仍賜以詔書云卿之一門義冠千古
由是公之德聲震于天下時公從父兄常山太守杲
卿同公建議憤激于衷生縛賊將何千年高邈獻于
闕下遂通太原之路忠烈之風出于一門詩云孝子
不匱永錫爾類夫忠臣亦如之是時饒陽太守盧全
誠濟南太守李隨清河長史王懷忠景城司馬李暐
各擁兵數千或至萬人以附于公鄴郡太守王燾被
禄山移攝河間燾俾椽吏李奐斬僞署河間長史杜
兼睦以河間衆歸于公北海太守賀蘭進明率精銳
五千濟河有詔助公討伐自是仁者赴仁義者赴義
勇者不敢愛其力智者不敢袐其謀清河詞客李㠋
少年有才獻竒於公以通鄰好增補軍實前殿中侍
御史沈震監山尉穆寜武邑尉李銑淸河主簿張澹
淸池尉賈載各杼器能參贊成務公以長事進明衆
同甘苦莫不畢力惟公之使賊帥袁知泰恃衆犯我
聊城之西公一鼓而破之夷斬萬計其時河朔一十
七郡同日嚮順連兵二十萬橫絕燕趙旁貫井陘啓
土門通太原河北節度使李光弼朔方節度使郭子
儀得橫行河朔復常山趙二郡大破賊帥史思明于
嘉山皆公之由也推誠無私信及旁郡平盧將劉正
臣以漁陽來歸公以漁陽賊之本根欲堅其意乃割
愛子頗令越海與正臣通問兼遺之軍資十有餘萬
俄而㓂䧟京師駕在靈武往來傳置梗扼不通公以
帛書表章封於蠟丸内俾健歩宵行晝伏四逺以聞
因奉詔肅宗即位之𥘉遣使乘驛布於江淮王命再
通繄兹是賴又遷工部尚書兼御史大夫採訪招討
等使如故其年冬十月賊將尹子竒史思明等以勁
兵十萬發自燕南先䧟滄瀛次陵德棣猛若燎火衝
如决防公内無兼月之蓄外絶同盟之援度勢量力
議無幸給不敢委身待擒貽國之耻遂于麾下歸于
鳳翔有詔遷憲部尚書㝷兼御史大夫西京平公思
復舊章屢進讜議觸鱗忤㫖竟不久留出爲馮翊太
守換蒲州刺史充本州防禦使又爲酷吏所搆貶饒
州刺史遷昇州刺史充浙西道節度使時劉展在於
睢陽反狀巳萌公乃訓偏師利五刃水陸戰備以時
增修都綂使李峘奏以爲過防駭衆肅宗有詔追拜
刑部侍郎進爵絲公㝷而劉展陵䧟江淮李峘敗績
奔走時之議者皆多公之先覺怨峘之阻計馬御史
中丞敬羽詐佞取恩惡公剛直乃以謗語隂中之天
威然責命斯極貶蓬州長史代宗卽位移利州刺史
未之任徵拜戶部侍郞轉吏部侍郎加銀靑光禄大
夫進金紫光禄大夫除江陵尹兼御史大夫充荆南
節度觀察使未辭闕而鑾輿幸陜州公扈蹕行在拜
尚書右丞及還京遷刑部尚書續兼御史大夫充朔
方宣慰使進封魯部食邑二千戸宰臣元載怙權專
政毎有公議公正言引經不爲之屈指擿如將䂓之
載心衘色忿蓄而將發者數四矣會攝享太廟公以
祭器不修啓于宰臣載因奏公謗讟時政貶峽州别
駕未到任換吉州别駕移撫州刺史轉湖州刺史政
尚淸靜長孤養耆徹　浚隍式廉明進　特責大
指而巳郡人悅之立碑頌德而耽嗜文籍卷不釋手
初在德州嘗著韻海鏡源遭難而止至是乃延集文
士纂而成文古今文字該於理者摭華撮要罔有不
備爲三百六十卷以其包荒萬彚其廣如海自末㝷
源照之如鏡遂以名之又著吳興集十卷廬陵集十
卷臨川集十卷並行於代大曆末奸臣伏誅宰臣楊
綰常衮舉公舊德宜在中朝徵拜刑部尚書公乃奏
上所著韻海鏡源帝嘉之藏於集賢書院及祕閣公
前後三領大司㓂以年老辤榮上愛其才遷吏部尚
書淸汰九流用正庶官代宗晏駕朝廷以鴻儒詳練
典故舉充禮儀使祗護陵寢率禮無違加光禄大夫
太子少師使如故著禮儀集十卷上方倚以爲相爲
權臣所忌遷太子太師外示崇高實以散地處之也
建中四年賊臣李希烈阻兵淮右詔公奉使宣慰豺
狼方熾或諭公逗遛以需公曰君命也焉避之旣見
希烈奉宣朝㫖詞不屈志不撓賊黨乃交刃脅之嫚
罵不遜公視之凛如責以悖逆希烈不敢亢逼而退
久之置酒大㑹將餞公復命行有時矣遇叛臣李元
平䧟我汝海委質賊庭公於座上數其背恩厲氣叱
責叛者慙赧宻以異語動於希烈希烈意變遂執公
囚於官舍防以甲士或掘穽于側或積薪千前或紿
以瘞塡或許以焚爍虐毒萬計期公毀節公謂之曰
碩假一劍豈勞多端服義而終乃其所也賊竟不敢
逼貞元初希烈䧟汴州是時公幽辱巳三歲矣度必
不全乃自爲墓誌以見其志是年遇害于汝州之龍
興寺春秋七十有六自登朝及作藩牧人常以安居
厚俗爲務獎善伐惡爲志言非至公不發於口事非
直道不機於心植操則夷齊之高也理戎則羊陸之
仁也當朝則汲黯之正也蒞下則廉范之通也藴是
具美行乎至儉强暴莫敢衝千飈不能動大義久廢
公起之醇風久醨公還之茍非賢人之業何以臻此
然虚巳下士不以名位自高茍有道者蓬門鶉衣必
與抗禮在平原嘗薦安陵處士張鎬有公輔之量數
年間鎬位列鼎司論者稱之善與人交執友之子義
均甥姪介操所至不遷其守剛而中禮介而容衆靜
而無懣動而有光便於巳希權倖不爲也君有命蹈
湯火不辭也心在弭亂不在功志圖報國不圖生故
其殺身成仁視死如歸雖漢之龔勝魏之王經無以
加焉昔衞銘孔悝魯頌僖公載在禮經形于雅什僉
以爲公之事君事親愛敬直淸跬歩不忘德充也服
義戴仁顛沛以之行極也探賾儒府述古立言文經
也勤勞王家靖難安仁武功也頌聲不昭後嗣何觀
於是故吏廬州刺史李㠋乃刋石建碑旌於不朽以
峘嘗沗公㑹府公卿之未備位史臣俾讃丕烈永示
將來敢竭不才恭述所聞銘曰
天祚聖唐降賢救時烈烈魯公毓德應期巖峙玉眞
伊傳之師文武忠信天子是毗亦旣升朝偘然正色
潤我王度作藩于德賊爲豺虺流蠆下國公整王旅
殄掃妖慝解紛以和柔逆以忠萬里狂飈半爲淳風
君子知微遇變則通　全庻人入奉宸聰乃副丞相
是司喉舌周旋七命内外胥悅營營靑蠅不害其㓗
危行言遜保兹明哲用啓土宇俾侯于魯式是百辟
彛倫攸敘亂靡有定盜擾淮浦帝曰汝賢代予宣撫
孰不懷忠處死難之於赫我公視險若夷猛獸斷斷
履之不疑扇彼薄俗惟緝惟熈昔在申伯作藩周室
詩人歌頌尚播聲律矧我文忠人之紀綱功侔四時
節貫雪霜煥乎立言没而彌彰日居月諸垂範無疆
顔魯公神道碑銘終
顔魯公文集新史本傳
　　　　　　　　　　　　　　　　錫山安國刋
顔眞卿字淸臣祕書監師古五世從孫少孤母殷躬
加訓導旣長博學工辭章事親孝開元中舉進士又
擢制科調醴泉尉再遷監察御史使河隴時五原有
冤獄久不决天且旱眞卿辯獄而雨郡人呼御史雨
復使河東劾奏朔方令鄭延祚母死不葬三十年有
詔終身不齒聞者聳然遷殿中侍御史時御史吉温
以私怨搆中丞宋渾謫賀州眞卿曰柰何以一時忿
欲危宋璟後乎宰相楊國忠惡之諷中丞蔣洌奏爲
東都採訪判官再轉武部員外郎國忠終欲去之乃
出爲平原太守安祿山逆狀芽孽眞卿度必反陽託
霖雨增陴濬隍料才壯儲廥廪日與賔客泛舟飲酒
以紓禄山之疑果以爲書生不虞也禄山反河朔盡
䧟獨平原城守具備使司兵參軍李平馳奏玄宗始
聞亂歎曰河北二十四郡無一忠臣邪及平至帝大
喜謂左右曰朕不識眞卿何如人所爲乃若此時平
原有靜塞兵三千乃益募士得萬人遣錄事參軍李
擇交綂之以刁萬歳和琳徐浩馬相如高抗朗等爲
將分總部伍大饗士城西門慷慨泣下衆感勵饒陽
太守盧全誠濟南太守李隨清河長史王懐忠景城
司馬李暐鄴郡太守王燾各以衆歸有詔北海太守
賀蘭進明率精銳五千濟河爲助賊破東都遣段子
光傳李憕盧弈蔣淸首徇河北眞卿畏衆懼紿諸將
曰吾素識憕等其首皆非是乃斬子光藏三首他日
結芻續體歛而祭爲位哭之是時從父兄杲卿爲常
山太守斬賊將李欽湊等清土門一十七郡同日自
歸推眞卿爲盟主兵二十萬絶燕趙詔即拜戶部侍
郎佐李光弼討賊眞卿以李暉自副而用李銑賈載
沈震爲判官俄加河北招討採訪使清河太守使郡
人李㠋來乞師㠋曰聞公首奮唱𥚑大順河朔恃公
爲金城淸河西鄰也有江淮租布備北軍號天下北
庫計其積足以三平原之有士卒可以二平原之衆
公因而撫有以爲腹心他城運之如臂之指耳眞卿
爲出兵六千謂曰吾兵巳出子將何以敎我㠋曰朝
家使程千里綂衆十萬自太行而東將出􁤠口限賊
不得前公若先伐魏郡斬賊守袁知泰以勁兵披􁤠
口出官師使討鄴幽陵平原淸河合十萬衆徇洛陽
分犀銳制其衝公堅壁勿與戰不數十日賊必潰相
圖死眞卿然之乃檄淸河等郡遣大將李擇交副將
范冬馥和琳徐浩與淸河博平士五千屯堂邑袁知
泰遣將白嗣深乙舒蒙等兵二萬拒戰賊敗斬首萬
級知泰走汲郡史思明圍饒陽遣游奕兵絶平原救
軍眞卿懼不敵以書招賀蘭進明以河北招討使讓
之進明敗於信都㑹平盧將劉正臣以漁陽歸眞卿
欲堅其意遣賈載越海遺軍資十餘萬以子頗爲質
頗甫十歲軍中固請留之不從肅宗巳即位靈武眞
卿數遣使以蠟丸裹書陳事拜工部尚書兼御史大
夫復爲河北招討使時軍費困竭李㠋勸眞卿收景
城鹽使諸郡相輸用度遂不乏弟五琦方參進明軍
後得其法以行軍用饒雄祿山乘虚遣思明尹子竒
急攻河北諸郡復䧟獨平原博平淸河固守然人心
危不復振眞卿謀於衆曰賊銳甚不可抗若委命辱
國非計也不如徑赴行在朝廷若誅敗軍罪吾死不
恨至德元載十月棄郡渡河間關至鳳翔謁帝詔授
憲部尚書遷御史大夫方朝廷草昧不暇給而眞卿
繩治如平日武部侍郎崔漪諫議大夫李何忌皆被
劾斥降廣平王總兵二十萬平長安辤日當闕不敢
乘趨出梐枑乃乘王府都虞候管崇嗣先王而騎眞
卿劾之帝還奏慰答曰朕子每出諄諄敎戒故不敢
失禮崇嗣老而躄卿姑容之百官肅然兩京復帝遣
左司郞中李巽告宗廟祝署嗣皇帝眞卿謂禮儀使
崔器曰上皇在蜀可乎器遽奏改之帝以爲逹識又
建言春秋新宫災魯成公三日哭今太廟爲賊所毀
請築壇於野皇帝東向哭然後遣使不從宰相厭其
言出爲馮翊太守轉蒲州刺史封丹陽縣子爲御史
唐旻誣劾貶饒州刺史乾元二年拜浙西節度使劉
展將反眞卿預防飭戰備都統李峘以爲生事非短
眞卿因召爲刑部侍郞展卒舉兵渡淮而峘奔江西
李輔國遷上皇西宫眞卿率百官問起居輔國惡之
貶蓬州長史代宗立起爲利州刺史不拜再遷吏部
侍郞除荆南節度使未行改尚書右丞帝自陜還眞
卿請先謁陵廟而即宫宰相元載以爲迂眞卿怒曰
用捨在公言者何罪然朝廷事豈堪公再破壞邪載
衘之俄以檢校刑部尚書爲朔方行營宣慰使未行
留知省事更封魯郡公時載多引私黨畏羣臣論奏
乃紿帝曰羣臣奏事多挾䜛毀請每論事皆先白長
官長官以白宰相宰相詳可否以聞眞卿上疏曰諸
司長官者逹官也皆得專逹於天子郎官御史陛下
腹心耳目之臣也故出使天下事無細大得失皆俾
訪察還以奏聞此古明四目逹四聰也今陛下欲自
屏耳目使不聰明則天下何望焉詩曰營營靑蠅止
于棘䜛言罔極交亂四國以其能變白爲黒變黒爲
白也詩人疾之故曰取彼䜛人投卑豺虎豺虎不食
投卑有北昔夏之伯明楚之無極漢之江充皆䜛人
也陛下惡之宜矣胡不回神省察其言不誣則正人
也宜奬勵之捨此不爲使衆人謂陛下不能省察而
倦聽覽以是爲辤臣竊惜之昔太宗勤勞庶政其司
門式曰無門籍者有急奏令監司與仗家引對不得
關礙防壅蔽也置立仗馬二須乘者聽此其平治天
下也天寳後李林甫得君羣臣不先咨宰相輙奏事
者託以他故中傷之猶不敢明約百司使先關白時
閹人袁思藝日宣詔至中書天子動靜必告林甫林
甫得以先意奏請帝驚喜若神故權寵日甚道路以
目上意不下宣下情不上逹此權臣蔽主不遵太宗
之法也陵夷至于今天下之敝皆萃陛下其所從來
漸矣自艱難之初百姓尚未凋竭太平之治猶可致
而李輔國當權宰相用事遞爲姑息開三司誅反側
使餘賊潰將北走党項裒嘯不逞更相驚恐思明危
懼相挺而反東都䧟没先帝由是憂勤損夀臣每思
之痛貫心骨今天下瘡痏未平干戈日滋陛下豈得
不博聞讜言以廣視聽而塞絶忠諌乎陛下在陜時
奏事者不限貴賤羣臣以爲太宗之治可跂而待旦
君子難進易退朝廷開不諱之路猶恐不言况懷猒
怠令宰相宣進止御史臺作條目不得直進自此人
不奏事矣陛下聞見止於數人耳目天下之士方鉗
口結舌陛下便謂無事可論豈知懼而不敢進即林
甫國忠復起矣臣謂今日之事曠古未有雖林甫國
忠猶不敢公然爲之陛下不早覺悟漸成孤立後悔
無及矣於是中人騰布中外後攝事太廟言祭器不
飭載以爲誹謗貶峽州别駕㝷改吉州司馬遷撫湖
二州刺史載伏誅楊綰薦之擢刑部尚書進吏部帝
崩以爲禮儀使因奏列聖謚繁請從初議爲定袁傪
固排之罷不報時䘮亂後典法湮放眞卿雖博識今
古屢建議釐正爲權臣沮抑多中格云楊炎當國以
直不容換太子少師然猶領使及盧𣏌益不喜改大
子太師并使罷之數遣人問方鎭所便將出之眞卿
往見杞辭曰先中丞傳首平原面流血吾不敢以衣
拭親舌䑛之公忍不見容乎𣏌矍然下拜而㗸恨切
骨李希烈䧟汝州𣏌乃建遣眞卿四方所信若論諭
之可不勞師而定詔可公卿皆失色李勉以爲失一
元老貽朝廷羞宻表固留至河南河南尹鄭叔則以
希烈反狀明勸不行答曰君命可避乎旣見希烈宣
詔㫖希烈養子千餘㧞刃爭進諸將皆慢罵將食之
眞卿色不變希烈以身扞麾其衆退乃就館逼使上
疏雪巳眞卿不從乃詐遣眞卿兄子峴與從吏數輩
繼請德宗不報眞卿每與諸子書但戒嚴奉家廟恤
諸孤訖無他語希烈遣李元平說之眞卿叱曰爾受
國委任不能致命顧吾無兵戮汝尚說我邪希烈大
㑹其黨召眞卿使倡優斥侮朝廷眞卿怒曰公人臣
也柰何如是拂衣去希烈大慚時朱滔王武俊田悅
李納使者皆在坐謂希烈曰聞太師名德久矣公欲
建大號而太師至求宰相孰先太師者眞卿叱曰若
等聞顔常山否吾兄也祿山反首舉義師後雖被執
詬賊不絶于口吾年且八十官太師吾守吾節死而
後巳豈受若等誘脅邪諸賊失色希烈乃拘眞卿守
以甲士卿掘方丈坎於廷傳將阮之眞卿見希烈曰
死生分矣何多爲張伯儀敗希烈令齎旌節首級示
眞卿眞卿慟哭投地㑹其黨周曾康秀林等謀襲希
烈奉眞卿爲帥事洩曾死乃拘送眞卿蔡州眞卿度
必死乃作遺表墓誌祭文指寢室西壁下曰此吾殯
所也希烈僣稱帝使問儀式對曰老夫耄矣曾掌國
禮所記諸侯朝覲耳興元後王師復振賊慮變遣將
辛景臻安華至其所積薪于庭曰不能屈節當焚死
眞卿起赴火景臻等遽止之希烈弟希倩坐朱泚誅
希烈因發怒使閹奴等害眞卿曰有詔眞卿再拜奴
曰宜賜卿死曰老臣無狀罪當死然使人何日長安
來奴曰從大梁來罵曰乃逆賊耳何詔云遂縊殺之
年七十六嗣曹王臯聞之泣下三軍皆慟因表其大
節淮蔡平子頵碩護喪還帝廢朝五日贈司徒諡文
忠賻布帛米粟加等眞卿立朝正色剛而有禮非公
言直道不萌於心天下不以姓名稱而獨曰魯公如
李正已田神功董秦候逸不王玄志等皆眞卿始招
起之後皆有功善正草書筆力遒婉世寳傳之貞元
六年赦書授頵五品正員官開成初又以曾孫引式
爲同州參軍
贊曰唐人柳宗元稱世言段太尉大抵以爲武人一
時奮不慮死以取名非也太尉爲人姁姁常低首拱
手行歩言氣卑弱未嘗以色待物人視之儒者也遇
不可必逹其志决非偶然者宗元不妄許人諒共然
邪非孔子所謂仁者必有勇乎當禄山反哮噬無前
魯公獨以烏合嬰其鋒功雖不成其志有足稱者晩
節偃蹇爲奸臣所擠見殞賊手毅然之氣拆而不沮
可謂忠矣詳觀二子行事當時亦不能盡信於君及
臨大節蹈之無貳色何耶彼忠臣誼士寜以未見信
望于人要返諸巳得其正而後慊於中而行之也嗚
呼雖千五百歲其英烈言言如嚴霜烈日可畏而仰
哉

顔魯公文集新史本傳
顔魯公行狀
　　　　　　　　　　　　　　　　錫山安國刋
　　　　　　　　　　　　　　　門客因亮撰
公姓顔名眞卿字淸臣小名羡門子别號應方京兆
長安人也顔氏乃春秋小邾子之苗裔昔帝軒氏生
昌意昌意生顓帝顓帝生老童老童生吳回吳回生
陸終陸終生六子一曰昆吾其國衛也二曰參胡其
國韓也三曰彭祖其國徐也四曰㑹人其國鄭也五
曰曹姓其國邾也六曰季連其國楚也曹姓國於邾
春秋邾武公爲魯之附庸國武公名儀甫字顔公故
公羊傳稱顔公有功於齊齊威公命爲小邾子子孫
以王父字爲姓氏以其附庸於魯故代代事魯爲卿
大夫故先賢傳孔子弟子逹者七十二人顔氏有其
人則顔氏之儒學可知也若顔無繇字路顔回字子
淵顔幸字子柳顔高字子驕顔祖字襄顔噲字子聲
顔之僕字叔并顔何字冉是也至公之十六代祖魏
靑徐二州刺史諱盛字魯國居琅琊葬臨沂縣西七
里十二代祖晉侍中諱含自琅琊居丹陽五代祖北
齊黃門侍郎諱之推自丹陽居京兆長安高祖秦王
府記室叅軍諱思魯曾祖蔣王文學著作郎諱勤禮
祖曹王侍讀諱昭甫父薛王友贈太子少保諱惟眞
卽秘書監師古之曾姪孫也公以家本淸貧少好儒
學恭孝自立貧乏𥿄筆以黃土掃墻習學書字攻楷
書絶妙詞翰超倫年弱冠開元二十二年進士及第
登甲科二十四年吏部擢判入高等授朝散郎秘書
省著作局校書郎天寳元年秋扶風郡太守崔琇舉
愽學文詞秀逸玄宗御勤政樓策試上弟以其年授
京兆府醴泉縣尉黜陟使戸部侍郎王珙以清白名
聞授通直郎長安尉六載遷監察御史制云文學擅
於登科器幹彰於適用宜先汗簡之職俾佇埋輪之
効㝷充河東朔方軍試覆屯交兵使凡閱舉糺士伍
舒惨之情事理無不必當七載又充河西隴右軍試
覆屯交兵使五原郡有冤獄不决公理之時方乆旱
而甘澤立應郡人呼爲御史雨八載又充河東朔方
軍試覆屯交兵使有榮陽鄭氏兄弟三人或居令長
或尉京畿劇任往年母亡殯於太原佛寺空園之内
經二十九載未葬公乃劾奏之敕三人放歸田里終
身勿齒左金吾將軍李延業素承恩渥曾召蕃客内
宴引駕仗不報臺公責之延業憑恃權勢於朝堂喧
憤公奏之出爲濟南太守朝廷憚焉不敢不肅八月
遷殿中侍御史時中丞宋渾以私怨爲御史吉温崔
珪所誣告謫賀州公謂珪温曰奈何以一時之忿而
欲危宋璟裔乎由是與二人不平宰相楊國忠初黨
於温亦怒公之不附巳令吉温諷中丞蔣冽奏公爲
東京畿採訪判官九載十二月轉侍御史百餘日轉
武部員外郎判南曹提綱目鋤苛細武調者多感而
懷之十二載國忠以前事銜之謬稱精擇乃遂出公
爲平原太守其實去之也公至郡詢訪孝義名節之
士皆旌其門閭或觸其戸役安陵處士張鎬多才博
識隱居公詣其居與之抗禮因廉使巡察乃薦焉其
後鎬官至中書侍郎同平章事安祿山鎮幽州十餘
載末年反跡頗著人不敢言公亦隂備之因歲終式
修城乃浚濠增堵壞環垣列植木内爲敵之計　外
託勝逰之資及兵興果頼其固而城得全十四載祿
山禍謀將發公遣子至范陽啓祿山以今年冬合當
入計祿山猜之不許公旣不得離郡乃遣親客前漢
中長史蹇昻奏其狀狀留禁中不報十一月祿山反
於范陽衆號十五萬長驅自趙定而南趨洛陽散牓
諸郡莫敢枝梧祿山乃牓公令以平原博平兵七千
人防河以博平太守張獻直爲副公登時使平原司
兵參軍李平乘駟奏之平至東京見封常淸云吾得
上㫖凡四方奏事者許開凾而再封之平聽焉常淸
遂倚帳操筆寄書於公論國家之事詞意甚切并附
募捕逆賊牒數十封至平原令堅相待公從之使親
表及門客宻送於諸郡因此多有而常清乃㝷自敗
績焉有敕賜死於陜州竟不接聲平之未至京師也
元宗嘆曰河北二十四郡無一人向國乎及聞平至
遣中使五六軰迎之兼敕平奔馬直至寢殿門然後
令下奏事畢玄宗大喜顧謂左右曰顔眞卿何如人
朕兼未曾識而所爲乃爾祿山之發范陽也時平原
郡有靜塞屯平盧鎮兵三千五百人並巳發赴鎭在
路未逹公悉追迴更追諸縣武舉及獵射人兼召募
精勇旬日至萬餘人遣宗子平原郡錄事李擇交統
之驍勇之士刁萬嵗和琳徐浩馬相如高抗等分押
營伍皆千夫之長樂以義舉腹心無阻而爲其將帥
焉聚兵後數十日公大饗將士於子城四門之外辦
吏四人主酒食所約五十萬厮役之流無不飽飫公
躬自撫巡舉酒下淚言國家之恩戮力死節無以上
報衆皆激憤勇思致命焉時饒陽太守盧全誠與司
馬李正舉兵據其城河間司法參軍李奐殺祿山所
置長史王忠於濟南月餘日淸河義兵復歸本郡濟
南太守李隨下逰奕將訾嗣賢渡河得博平僞太守
馬　據其郡各有衆數千或至萬人相次於平原共
推公爲盟主公三辤後聽焉諸郡􁱁禀指揮告敗尅
日數十至信都郡武邑縣尉李銑來投本縣令龐宣
逺拘留銑母公以私錢十萬募人劫迎之故士衆歡
感無不碩効者果遂羣意兼斬龐宣逺首而携迴十
二月禄山䧟東京害留守尚書李憕御史中丞盧弈
判官鞏縣尉蔣淸等因使以三人之首來徇河北且
以脅降諸郡逆使者叚子光至𥘉拽入門子光大呼
曰㒒射十三日入東京逺近盡降聞河北諸郡不從
故令我告之公若損我悔有日在遂歷指三首各言
其人公識其是恐揺人心乃謬謂諸將曰我審此三
人皆非也遂命腰斬子光潛令收藏三首誌其處數
日稍定取憕弈等首澡㓗仍縳蒲爲身棺殮發哀致
祭城外殯之哭三日舉聲下淚受文武吊慰左右無
不出泣涕者自此義合歸者益多矣斬叚子光之日
滄州淸河縣歩五千攻常山太原節度使王承業擁
兵最近不時出救常山遂䧟諸郡頗有貳者玄宗乃
以公爲戸部侍郎依前平原太守充本郡防禦使仍
與節度使李光弼計㑹招討公以景城長史李暉爲
副李銑賈載前侍御史沈震爲判官是月又詔公爲
河北採訪處置使公又以前咸陽尉王延昌爲判官
張澹爲友使時清河郡寄客李華(後因獻封事􁔾宗)
(有敕改名)爲郡人來乞師於公曰竊聞公高義首唱
河朔歸順之人皆依倚以爲聲氣洪贍人心可用若
不倦於聽則僕請言之公曰何如華曰國家曰制江
淮郡租布貯於清河以備北軍費用爲日乆矣相傳
之天下北庫今所貯者有江東布三百餘萬疋河北
租調絹七十餘萬當郡綵綾十餘萬累年稅錢三十
餘萬倉糧三十萬時討黙啜甲代藏於庫内五十餘
萬編戸七十萬見丁十餘萬計其實足以三平原之
富料其卒足以二平原之彊若因撫而有之以兩郡
爲腹心唇齒其餘乃四支耳安敢有不從者哉彼要
僕爲行人以造公之壘僕明見其可同心也取命於
屏㦸之外唯公圖之公曰所合之衆未曾知戰自死
且急安有恤隣之暇哉雖然諾足下之請則可爲乎
華對曰淸河遣㒒致命於公者蓋欲禀義　大賢以
濟謀非力不足而借公之師以當强㓂也仰瞻高意
未有决詞定色與濟淸河也安敢言爲哉時華纔年
二十餘皆沮云必動衆無成惟公竒之迫於衆情未
時許耳華乃就舘操書以逹其意意者略言淸河去
就逆順以全實之資上公之軍而承公之命時不納
而疑之卽僕迴轅之後淸河必有所託系於他人與
公爲西面之難無什日之期耳公及噬臍乎公覽而
驚之遂排羣議獨仗其决借兵六千人兵旣出平原
次於境上華將把公手而歸公曰兵旣行矣可以言
吾子之意否華曰近聞朝廷遣程千里統精兵十萬
自太行東下擬諸􁤠口助河北諸軍討滅叛逆而􁤠
口爲賊所守千里兵不得東出須先伐魏郡袁知泰
(泰禄山所署爲太守)納舊太守司馬垂使爲西南主
分開􁤠口出千里之軍因令討鄴郡巳北直至幽府
巳來未順城邑平原清河率同盟諸將以十萬人直
指河陽分効兵巡河而悉制其奔衝之路計王師東
討洛邑必不减二十萬河南諸郡義師西向臨之亦
不减十萬公當表請堅壁勿戰不旬月而賊有潰散
相圖之勢矣公然之遂移牒淸河等諸郡并遣大將
宗子李擇交副將平原縣令范馥偏禆和琳徐浩等
十餘人促兵淸河合勢以便宜從事華復命於淸河
因兵合之際修永濟渠引水遶州城上大修守戰之
具旬日而畢又以淸河四千兵與平原連蹤而西時
博平亦義兵千人來合於是三郡之師屯于博平郡
堂邑縣西南十里袁知泰遣其麾下將白嗣深乙舒
蒙等率二萬餘人來拒戰三郡十兵盡日苦闘遂大
敗之斬首萬餘級生擒一千餘人馬一千疋軍資器
械不可勝數其日魏郡城東南面女墻一百五十歩
無故而崩(去郡邑百里戰日而崩所以爲異)知泰走
投汲郡於是自魏郡以東至堂邑百餘里莫不㩦壺
漿於道側以候官軍公聲益震境内稍安𥘉平原之
師旣西合淸河時賊將史思明圍饒陽恐平原救之
仍遣逰奕兵來拒前鋒去舊縣十里公懼不敵乃遣
驍將刁萬嵗以三千兵逆之堅壁不戰又以書過河
招北海太守賀蘭進明統馬歩五千來助公陳兵而
迎之相揖哭於馬上悽慟三軍宴犒甚厚進明遂屯
平原城南息養士馬公毎事咨謀之自是兵威之重
稍移於進明矣而公不以爲嫌進明未有所之李擇
交兵入淸河㝷又破於堂邑西因公以有功禮遜於
進明加河北招討使擇交馥各徵進官級其清河博
平有功不錄一人時論進明必有後敗未期果失律
於信都城下有詔抵罪公縱之使赴行在進明以全
乃公護之也君子曰竊人之財猶爲之賊况竊人之
功乎進明之不死幸也然公亦過於寛厚矣三月河
北節度使李光弼以朔方軍馬三千歩軍五千𥘉出
土門將討定河朔公乃抽兵歸并放博平淸河等軍
各歸本郡歛戢以待光弼之命俄而光弼㧞平山郡
(敕改常山爲平山)續有詔遣郭子儀以萬軍助之兩
進兵又㧞趙郡史思明方守博陵以自固仍將兵來
拒於是兩軍與思明三萬人對陣於嘉山大戰思明
敗績徒跣走入博陵城兩軍斬首萬餘虜獲不可勝
計時平山趙郡巳㧞劉正臣(本名客奴)歸順於平原
平盧等十七郡公先據之於是橫截賊路人往來幽
府皆以精騎偷路又多被官軍殺之其賊將士父母
妻子及曳河落種族並質在范陽絶懐震恐時方盛
暑公知光弼子儀禁斷侵掠將士少衣服乃送十五
萬帛爲三萬人裝以遣人至饒陽屬潼關不守兩軍
却入土門遂留不行然河北諸郡公始復指麾征討
之事肅宗之在靈武也公前後遣判官李銑及馬歩
軍張雲子以蠟爲彈丸以帛書表實於彈丸之内潛
至靈武奏事有詔以公爲工部尚書兼御史大夫依
前河北招討採訪處置使又於蠟丸内奉敕書及即
位改年赦書至平原散下諸郡宣奉焉又令前監察
御史鄭昱賫赦書宣布河南江淮所在郡邑風從不
疑而王命遂通則公之力也而河北諸郡禀公之命
粗爲安肅公以兵興半年軍用巳竭思所以贍濟之
未得其略先時清河行人李華自堂邑戰勝後又覩
公辤權而不有之遂藏於人間不及見公再三盟約
號令諸郡及以文牒求之曰淸河郡屬崔審交應賊
之後吏不安行人李華乃崇墉浚隍鍜甲矯翦乞師
破敵和衆以安人靜言其功須有甄賞仍牒之於路
以求焉華於是復詣平原與公相見公因問以足用
之計華遂與公數日參議以定錢牧景城郡鹽㳂河
置塲令諸郡略定一價節級相輸而軍用遂贍時北
海郡錄事參軍第五琦隨刺史賀蘭進明招討於河
北覩其事遂竊其法乃奏肅宗於鳳翔至今用之不
絶然猶未得公本策之妙旨焉是年秋禄山遣其將
史思明尹子竒等併力攻河北諸郡前後百餘日饒
陽河間景城樂安相次而䧟所存者平原博平淸河
三郡而巳然人心潰叛不可復制公乃將麾下騎數
百弃平原渡河由淮南山南取路朝肅宗於鳳翔行
在𥘉公之將過河也乃謂判官穆官張澹曰賊勢旣
爾若委命待擒必爲其快心辱國之命也今將徑赴
行在公以爲如何若朝廷必誅敗軍之罪以勵天下
則王綱可振死亦何恨如復從事以責後効則業不
朽矣寧澹與諸將皆賛之策馬發至朝廷除公爲憲
部尚書𥘉劉客奴以漁陽歸順時史思明與光弼子
儀相持於趙定之間客奴遣使越海與公計會公使
判官賈載將男頗爲質信泛海以軍粮及戰士衣服
遺之時頗始年十歲餘公更無子息三軍懇請留之
不從及載等迴公乃與漁陽聲勢相連㝷又使人迎
其軍比至公巳弃平原歸于行在竟不及事然自肅
宗巳來河南及諸道立功大將如王元忠田神功董
秦侯希逸李正巳許杲卿等𥘉皆是公自北海迎致
之者終無私謁焉至二年正月又除御史大夫未㡬
因忤聖旨貶馮翊太守乾元元年三月又改蒲州刺
史本郡防禦使封丹陽縣開國子食邑一千戸是年
爲酷吏唐旻所誣貶饒州刺史二年六月拜昇州刺
史充浙江西道節度使兼宋亳都防禦使劉晨反狀
巳露公慮其侵軼江南乃選將訓卒緝器械爲水陸
戰備都綂使李峘以公爲太早計因宻奏之肅宗詔
追未至京拜刑部侍郎及劉展舉兵渡淮峘敗績奔
江西淮南遂䧟於展議者皆多公而怨峘焉上元元
年秋時御史中丞敬羽徂詐險慘班列皆避之公曾
與之語及政事遂遭誣貶蓬州長史公樂道自怡不
以介懷寳應元年五月代宗有詔除利州刺史十二
月拜戸部侍郎加銀青光祿大夫上柱國廣德元年
又加金紫光禄大夫充荆南節度使觀察處置使遲
留未行爲宻近所誣遂罷前命代宗幸陜公扈從至
行在除尚書右丞宰相元載與公不叶公亦靣數之
不爲之屈及鑾駕還宫公曾建議先謁廟然後卽安
宫闕事竟不行時載方在於立班更顧公曰所見雖
美其如不合事宜公怒而進曰用捨在相公耳言者
何罪乎然朝廷紀綱豈堪相公再破除也載自此銜
之而不忘二年正月除檢校刑部尚書兼御史大夫
朔方行營汾晉等六州宣慰使載又疑公因使奏對
必言短㝷罷前命唯知刑部尚書事三月進封魯郡
開國公食邑三千戸載自與公有隙常俟公闕公亦
獻書直奏其奸狀代宗俱容不罪之也永泰二年春
差公攝職謁太廟公以祭器不修言之於朝載譛公
以爲訕謗時正貶陜州别駕代宗爲罰過其罪㝷換
吉州别駕公與往來詞客詩酒講論爲樂甚有所著
編爲廬陵集十卷於大曆三年遷撫州刺史在州四
年以約身减事爲政然而接遇才人耽嗜文卷未曽
暫廢焉因命在州秀才左輔元編次所賦爲臨川集
十卷七年九月拜湖州刺史公以時相未忘舊怨乃
加勤於政而以杭州富陽丞李㠋爲本州防禦副使
蘇州寓客校書郎權器逰客前大理司直楊昱爲判
官委墾草闢田之務於㠋委閱簿檢吏接詞政之務
於器昱等而境内晏然公𥘉在平原未有兵革之日
著韻海鏡源成一家之作始創條目遂遇禄山之亂
寢而不修者二十餘年及至湖州以俸錢爲𥿄筆之
費延江東文士蕭存陸士修裴澄陸漸顔祭朱弁李
莆淸河寺僧智海兼善小篆書吳士湯渉等十餘人
筆削舊章該搜羣籍撰定爲三百六十卷大凡據法
言切韻次其字按經史及諸子語據音韻次字成句
者刋成文裁以類編又按倉雅及說文玉篇等其義
各注其下謂之字脚韻海者以牢籠經史之語依韻
次之其多如海鏡源者八體之本䆒形聲之義故曰
鏡源綿亘數載其功乃畢表奏上之有詔付所司藏
之於書府大抵求經史撰集篇賦利於後學焉此外
餞别之文及詞客唱和之作又爲吳興集十卷今檢
校國子祭酒楊昱自御史中丞京畿採訪使除爲漢
州刺史轉湖州刺史以舊府之恩乘州人之請紀公
遺事刋石立去思碑於州門之外卽今都官郎中陸
長源之詞也十二載元載伏誅召公爲刑部尚書經
年公以前後頻典刑憲宻啓辭焉乃上選舉利害事
宜數十條代宗善之人莫知也遂改吏部尚書今上
諒闇之際詔公爲禮儀使先自玄宗以來此禮儀注
廢闕臨事徐創實資博古練逹古今之㫖所以朝廷
篤於訕疾者不乏於班列多是非公之爲公不介情
唯搜禮經執直道而行巳今上察而委之山陵畢授
光禄大夫遷太子少師依前爲禮儀使前後所制儀
注令門生左輔元編爲禮儀十卷今存焉三年八月
遷太子太師四年淮寧節度使李希烈以十四州叛
襲䧟汝州執刺史李元平歸蔡州朝廷詔公爲淮寧
軍宣慰使公乘驛駟至東京河南尹鄭叔則勸公曰
反狀巳然去必䧟禍且須後命不亦善乎公曰君命
也焉避之至許州與希烈相見宣傳詔意未畢逆賊
使其大將軍王玢周曾詬公以醜詞刼公以白刃又
令隣境同惡所遣使者四人於希烈之前拜舞伏稱
誣訴國家之事勃慢兇豪詞所不忍聽也又令親兵
五千人號爲希烈養子人各持一刀逼脇於公如欲
剸食之勢公位不移定色不撓懼希烈覩公辤色不
變謬爲驚駭以身蔽公兵人旣退方揖公就館前後
詐爲公表奏自說其強盛以請汴州者數十今上知
而寢之希烈雖窮凶極惡然亦感公文義大陳設燕
會將欲送公於朝廷先爲賊所擒汝州刺史李元平
時在座公指引叱責之元平羞慙而起書其奸意坐
上潛通希烈意變罷宴後遂拘公於官舎令甲卒十
人守之仍穿一阬于㕔之前以脅公公乃直言指希
烈云死生有定何足多端相侮哉但以一劒見與公
卽必覩快事無多爲也希烈慙謝焉自後不敢無禮
於公也居數月賊於安州城下破官軍得獲將士以
頭連誇示於公公聲呌呼自牀投地憤絶良久乃蘇
從此更不復與人言語及哥舒曜收復汝州擒檢校
刺史周見巳下百人希烈乃遣周曾康秀林等領二
萬人來襲哥舒於汝州曾秀林行至襄城乃謀翻兵
殺希烈奉公爲節度使以歸順希烈押衙姚澹亦爲
内應先期一日事洩希烈乃遣騾子軍三千奄至襄
城殺周曾等收其期兵而回因送公於蔡州龍興寺
居焉公度不得全自撰墓誌以見其心又就希烈請
數人之饌希烈不知而給之自陳設之因爲文祭周
曾巳下爲賊所害者無不歔欷其十二月希烈䧟汴
州僣逆稱號爲惨酷之具以逼公意欲其屈禮公憤
然而無求生之意賊以止焉貞元元年河南王師復
振賊慮蔡州有變乃使其將辛景臻於龍興寺積薪
以油灌旣縱火乃傳希烈之命若不能屈節自即裁
之公應聲投地臻等驚慙扶公而退希烈審不爲已
用其年八月二十四日又使景臻等害於龍興寺幽
辱之所凡享年七十七明年三月希烈爲麾下將陳
仙竒所殺淮西平仙竒遣軍將營送公神櫬於京師
嗣子櫟陽縣尉頵次子袐書省正字碩迎喪至汝州
襄城縣乃葬焉攀號屢絶毀裂過不自勝以其年十
一月三日祔葬萬年縣鳳棲原之先塋有詔贈司徒
諡曰文忠賻錢五十萬粟二百碩中使吊祭儀仗送
於墓所朝野莫不哀傷公蹈忠節之苦古今無類焉
公平居之日自卑有井介之操而能容衆有㓗已之
方不以疵物與道合歲寒者終始無渝變况君臣大
義名敎大節而得造次焉可奪求生而害仁者嗚呼
淮寧之難豈止天不憗遺蓋亦有無良之人以怨報
徳投之於無存之地也悲夫𥘉遭難後江西節度嗣
曹王臯上表曰臣見蔡州歸順脚力張希璨王仕顒
等說去年八月二十四日蔡州城中見封有隣兒不
得名字云希烈令僞皇城使辛景臻右軍安華於龍
興寺殺顔眞卿埋於羅城西道南里并立碑臣聽之
未畢涕泗交流三軍對臣亦苦嗚咽且臣死王事子
復父讎人倫常經不足襃異所悲去古日逺澆風蕩
浮多苟偷生曾不顧節使忠孝寂寞人倫憔悴昨叚
秀實奮身擊泚首今顔眞卿伏縊烈庭皆啓明君臣
發揮敎訓近冠淸史逺紹昔賢夫日月麗天幽民向
燭忠烈矅世回邪革心伏請陛下降議百寮遐布九
有刻石頌德告廟圖形使元壤感恩皇風澤物公之
宻親懿友動相規用以成其務者即今給事中因公
亮吏部員外郎柳公冕採其謀猷分以休戚者今吉
州刺史李公㠋重其器悅其能者今檢校國子祭酒
楊公昱故戸部員外郎權公器其餘顧盻曾假吹嘘
成名布於詞塲及内外之列者不可勝紀李公㠋吉
州以小子久趨於欄㦸定以使言將存刋刻用防逸
墜尚實去飾庻無愧焉其故同事之人先後存亡錄
之于左謹狀
顔魯公行狀
顔魯公文集補遺
　　　　　　　　　　　　　　　　錫山安國刋
　　　裴將軍詩
大君制六合猛將清九垓戰馬若龍虎騰陵何壯哉
將軍臨八荒烜赫耀英材劍舞若游電隨風縈且迴
登高望天山白雲正崔嵬入陣破驕虜威名雄震雷
一射百馬倒再射萬夫開匈奴不敢敵相呼歸去來
功成報天子可以畫麟臺
　　　迂獻懿二祖及禘祫議(見唐文粹與廟亨議/意同而辭簡故並存)
(之)
今議者有三一謂獻祖親逺而遷不當祫宜藏主西
室二謂二祖宜祫食與太祖並昭穆缺東向位三謂
引二祖祫禘卽太祖永不得全其始宜以二主祔德
明廟雖然與人神未猒也景帝旣受始卦矣百代不
遷矣而又配天尊無與上至禘祫時暫屈昭穆以申
孝尊先實明神之意所以敎天下之孝也况晉蔡謨
等有成議不爲無據請大祫享奉獻主東向懿主居
昭景主居穆重本尚順爲萬代法夫祫合也有如别
亨德明是乃分食非合食也時議者舉然於是還獻
懿祖主祫於廟如眞卿議
　　　干祿字書序
史籕之興備存往制筆削所誤抑有前聞豈唯豕上
加三蓋亦馬中關五迨斯以降舛謬寔繁積習生常
爲弊滋甚元孫伯祖故秘書監貞觀中刋正經籍因
錄字體數𥿄以示讎校楷書當代共傳號爲顔氏字
様懷鈆是賴汗簡攸資時訛頓遷歲久還變後有羣
書新定字様是學士杜延業續修雖稍增加然無條
貫或應出而靡載或詭衆而難依且字書源流起於
上古自改改篆行隷漸失本眞若總據說文便下筆
多礙當去泰去甚使輕重合宜不揆庸虛久思編輯
頃因閑暇方契宿心遂參校是非較量同異其有義
理全僻罔勿畢該點畫小虧亦無所隱勒成一卷名
曰干祿字書以平上去入四聲爲次(毎轉韻處朱點/其上)
具言俗通正三體(大較則有三體非謂每字總然)
偏旁同者不復廣出(謂悤殳氏回舊召之類是也)
字有相亂因而附焉(謂肜究䆒椲椲之類是也)
所謂俗者例皆淺近唯籍帳文案劵契樂方非渉雅
言用亦無爽儻能改革善不可加所謂通者相承久
逺可以施表奏牋啓尺牘判狀固免詆訶(若湏作文)
(言及選曺銓試兼擇正體用之尤佳)
所謂正者並有憑據可以施著述文章對策碑碣將
爲允當(進士考試理冥必遵正體明經對策貴合經)
(注本文碑書李作八分任别誨舊則)有此區别其故
何哉夫筮仕觀光惟人所急循各貴實有國恒䂓旣
考文辭兼詳翰墨升沉是繋安可忽諸用捨之間尤
湏折衷目以干禄義在玆乎綆短汲深誠未逹於涯
涘岐多路惑庻有歸於適從如曰不然請俟來哲
　　　項王碑隂述
西楚霸王當秦之末與叔梁避讎　吳蓋今之湖州
也雖滅秦而宰制天下䰟魄猶思樂玆邦至今廟食
不絶其神靈事跡具竟陵子陸羽所載圖經大曆七
年眞卿䝉刺是州十二載姦臣伏法恩命追眞卿上
都　剋期首路竟陵是諗予以故碑顚趾嘗因
　　巳而復　之眞卿乃命再加崇樹
紀之時則仲夏方生明之日
　　　祭伯父豪州刺史文
維乾元元年歲次戊戌十月庚子卄一日庚申第十
三姪男銀靑光禄大夫使持節饒州諸軍事饒州刺
史上輕車都尉丹陽縣開國侯眞卿敢昭告于亡伯
故朝議大夫豪州刺史府君之靈日者羯胡祿山俶
擾河洛生靈塗炭兵甲靡夷二兄杲卿任常山郡太
守忠義憤發首開土門擒斬逆豎挫其凶慝先蓋授
衞尉卿兼御史中丞城孤援絶身䧟賊庭聖朝哀榮
襃贈太子太保甥姪八人李明盧逖等被賊害者並
贈五品京官嫂及兒女皆被拘囚􁔾略昭宣宇宙淸
廓脫于賊手並得歸京眞卿比在平原遭罹凶逆與
杲卿同心協德亦著微誠二聖憫焉授戸部侍郎河
北採訪招討使又遷工部憲部二尚書再兼御史大
夫出爲同蒲饒三州刺史聖恩錫類大門贈華州刺
史兄弟兒姪盡蒙國恩允南授膳部郎中允臧授侍
御史威明試太僕丞頍授太子洗馬頂授協律郞熲
授秘書省校書郞賜緋魚袋泉明顥頲頴等並蒙遷
改一門之内生死哀榮眞卿時赴饒州至東京得申
拜掃又方逺辭違伏増感咽謹以淸酌庶羞之奠以
伯母河南縣君元氏配尚饗
　　　與李太保帖
辭後明日至宅奉送承巳當時出
獲重捧袂至今爲恨仲春漸暄不審太保尊體何如
眞卿粗爾不審初到如何佇承異績以慰瞻係因中
郞張漵往謹附狀不宣謹狀二月十四日刑部尚書
顔眞卿狀上李太保大夫公閤下　張漵昨艱難時
首末得力願在麾下有容足處庇之幸甚謹空
奏事官至蒙問増慰馳誠冬閏初寒伏惟太保尊體
安適眞卿悲疢可言蕃㓂推退爲憲之功忝沐深情
俱增喜躍前後不逢之信遂闕修狀何時入奏未間
悲係無喻謹還狀不次謹狀閏月十有四日刑部尚
書顔眞卿狀上李太保大夫公閤下謹空
眞卿粗自奉别渴仰何勝昨緣馬奔遂失馳謁想蒙
情恕也眞卿十五日離家大小俱安汍汍病瘡少愈
勿憂爲佳正逺披承益期自愛謹勒叅候不次刑部
尚書顔眞卿頓首李太保大夫公閤下千手賛已領
訖然尚少第二隔恐在書府希更根㝷足踈拙抵罪
聖慈含弘猶佐列藩不逺伊邇省躬荷德恩貸實深
競慄之誠在物何喻仲春暄甚不審太保尊體何如
所苦當轉勝也眞卿緣驛上無馬私乘泡轉㡬死前
進不得今日始至藍田卽便取路不獲執别此情如
何珍重珍重謹附狀不次謹狀二月十一日硤州别
駕顔眞卿狀上李太保大夫公閤下
　　　與澄
眞卿承聞大華嚴會巳遂圜成取來日要詣彼隨喜
如何如何幸同副老草不悉眞卿頓首和南澄師大
德侍老　十日敬空
　　　與御史帖
眞卿謹别上書于御史閤下竊聞尊候平和眞卿瞻
仰瞻仰前所會廟上諸公未悟唯御史論髙百寮振
古未有雜事可置况朝廷自有次序不足念乎眞卿
　　　守政帖
政可守不可不守吾去歲中言事得罪又不能逆道
茍時爲千古罪人也雖貶居逺方終身不耻緒汝等
當湏會吾之志不可不守也
　　　廣平帖
得示問廣平碑本了來數日故當封呈眞卿頓首
　　　修書帖
賊軍未平使僕不憤見故先修書但召諸子弟與語
不具眞卿
　　　中夏帖
眞卿頓首中夏以還暑氣日甚病懶益不喜所爲前
欲書石當湏稍凉作之也幸不以差緩過之京人來
何消息嘉否
　　　文殊帖
近作一文殊師利菩薩碑但欲發揚主上聖意蓋不
近文律耳今奉呈充蓋醬之用可乎眞卿白
　　　訊後帖
眞卿具前楮訊後所苦何如立斯極位雄廷江上佳
山秀水在公庭戶想日有樂事甚得佳士相延公高
才逸韻自有晉宋間人風坐此肆局不易處上方招
致仁者如公之豈久在江左乎行聞迅召以快士議
眞卿頓首
　　　移蔡帖
貞元元年正月五日眞卿自汝移蔡天也天之昭明
其可誣乎有唐之德則不朽耳十九日書
顔魯公文集補遺終
顔魯公年譜
　　　　　　　　　　　　　　　留　元剛　編
　　　　　　　　　　　　　　　錫山安國校刋
中宗景龍三年巳酉
　公生於是年其先琅琊臨沂人晉侍中西平靖侯
　含之十四世孫含以孝義儒學名家居丹陽五代
　祖之推北齊黃門侍郎始爲京兆長安人高祖思
　魯隋司經局校書東宫學士長寧王侍讀唐太宗
　爲秦王拜記室參軍曾祖勤禮著作郞崇賢弘文
　館學士祖昭甫晉王曹王侍讀華州刺史父惟貞
　薛王友贈太子少保
四年庚戌六月改元唐隆是月􁔾宗卽位七月改元
　景雲
睿宗景雲二年辛亥
三年壬子正月改元太極五月改元延和八月傳位
　元宗改元先天
先天二年癸丑十二月改元開元
元宗開元二年甲寅
二十二年甲戌
　公年二十六考功員外郎孫逖下進士及第試梓
材賦庫詩
二十四年丙子
公年二十八平判入等授朝散郞祕書省著作局
校書郎
天寳元年壬午
　公年三十四舉文詞秀逸科元宗御勤政樓策試
　上第十月授醴泉尉後黜陟使王珙以淸白名聞
　轉通直郞遷長安尉按本傳及神道碑天寳初以
　制策甲科作尉醴泉考唐會要所載諸科如文詞
　秀逸皆謂之制舉通直郎自武德定令爲從六品
朝散郞從七品
五載丙戌
　公年三十八是歳有張長史十二意筆法記
六載丁亥
　公年三十九正月遷監察御史㝷充河東朔方軍
試覆屯交兵使
七載戊子
　公年四十是年充河西隴右軍試覆屯交兵使
八載巳丑
　公年四十一又充河東朔方軍試覆屯交兵使劾
　奏朔方令鄭延祚八月遷殿中侍御史時中丞宋
　渾爲御史吉温崔珪誣告謪賀州公曰折之楊國
　忠黨於温怒公不附巳令温諷中丞蔣冽奏公爲
　東都採訪判官按史傳温性隂詭謟事貴官以訊
　獄深虐李林甫才其爲擢戶部郎中兼侍御史又
　媚附楊國忠安祿山高力士爲國忠謀奪林甫權
　誣奏京兆尹蕭炅及渾逐之皆林甫所善林甫不
　能救後祿山領河東節度表温自副總留事拜鴈
　門太守以母喪解表爲魏郡太守國忠當國引拜
　中丞十三載祿山薦爲武部侍郎國忠與䘵山爭
　寵温轉厚於祿山國忠忌之發其贓狀遂斥死宋
　渾之謫當是温兼侍御史時也家譜以公遷殿中
　在五月今從行狀
九載庚寅
　公年四十二十二月遷侍御史
十一載壬辰
　公年四十四三月轉武部員外郎判南曹
十二載癸巳
　公年四十五楊國忠以前事衘之繆稱請擇出公
爲平原太守按十三載有東方朔畵贊碑隂記云
去歲拜此郡則以是年出守明矣
十三載甲午
　公年四十六十二月有東方先生畵贊碑隂記
十四載乙未
　公年四十七轉兵部員外郞時安禄山反河朔盡
　䧟獨平原城守具備使司兵參軍李平馳奏元宗
　始聞亂嘆曰河北二十四郡無一忠臣耶及平至
　大喜顧謂左右曰朕不識眞卿何如人所爲乃若
　此謹按公嘗爲殿中侍御史與仲昆左𥙷闕允南
　同列臺省毎朝賀宰相巳下登殿者不過三十人
公與允南二拱法座於含元殿朝覲宴集必同行
列夫以拱承天辟執憲殿中久賜淸間參陪左右
不爲疏逖者矣平原　巳有不識之
問元宗末年怠荒蠱於妖嬖昏昧至是安得不稔
胡雛之禍哉
十五載丙申七月肅宗卽位改元至德
　公年四十八正月加戶部侍郎兼平原郡太守三
　月兼河北招討採訪使七月拜工部尚書兼御史
　大夫平原郡太守河北招討採訪處置等使有皇
　帝卽位賀上表皇有修書帖十月史思明使尹子
　竒圍河間公遣和琳徃救思明逆戰擒之河間䧟
　又使康没野波將先鋒攻平原公謀於衆賊銳不
　可抗乃渡河
肅宗至德二載丁酉
　公年四十九四月朝於鳳翔授憲部尚書有讓表
　六月兼御史大夫有謝表新史行狀月日不同今
　從家譜九月丁丑廣平王俶平西京十月壬戌平
東京癸亥肅宗發鳳翔丙寅入西京太廟爲賊所
焚肅宗素服向廟哭三日按本傳兩京復公建言
春秋新宫災魯成公三日哭今太廟爲賊毀請築
壇於野皇帝東向哭宰相猒其言十一月出爲馮
翊太守有謝上表
三載戊戌二月改元乾元
公年五十三月除蒲州刺史有謝上表四月有謝
晉王曹王侍讀贈華州刺史表按通鑑杲卿姊妹
及泉明之子流落河北是年公守蒲使泉明往求
之九月有祭姪贈贊善大夫季明文十月除饒州
刺史有華嶽廟題名至東京拜掃有祭伯父豪州
刺史文豪州按通典春秋末鍾離子之國晉僑置
徐州安帝時爲鍾離郡宋廢入南兖州齊置北徐
州北齊爲西楚州隋開皇二年以地枕濠水更曰
濠州自大業至唐武德天寳乾元改爲郡若州者
再地理志謂濠字初作豪元和三年改從濠元和
郡國志濠字中間誤去水元和三年字又加水彭
眺社亭記碑隂載武德間州印豪字亦不從水元
　和二年刺史崔公中奏請依舊以濠水爲州名三
年八月敕豪從水省司重造新印攷之濠州乃開
皇舊名武德以後始作豪也今舊集作濠誤當從
　碑本
乾元二年巳亥
　公年五十一有顔司徒碑銘六月爲昇州刺史充
　浙西節度使兼江寧軍使有謝表江寧郡以元年
　改置昇州兼浙西節度觀察使是年有與蔡明逺
　帖李侍御寫眞贊有天下放生池碑銘按放生池
　碑隂記及碑銘所載皆在二年湖州碑隂記後廼
　書作二年三月攷之乞御書碑額表云去年冬任
　昇州刺史日述碑銘一章自書絹本附史元琮奉
　進乞御書題額以光揭不朽緣前書點畫稍細恐
　不經久今謹據石擘窠大書一本奉進特乞聖恩
　俯遂前請然則碑銘必是年所作而再進擘窠之
本在於次年故繫以改書之歲且耳藝文類聚有
梁元帝荆州放生亭碑世謂放生建碑始於唐非
也
三年庚子閏四月改元上元
　公年五十二時劉展將反公豫飭戰備李峘以爲
生事非短公二月追爲刑部侍郞有乞御書天下
放生池碑額表八月貶蓬州長史按離堆記以言
事忤㫖本傳云上皇遷西内公率百官問起居李
輔國惡之行狀神道碑又謂爲御史中
　　然二事皆在公貶貳之時也
上元二年辛丑九月去年號稱元年以十一月爲首
　歲
元年壬寅復以建巳月爲四月改元寶應是月代宗
　卽位
　公年五十四五月有鮮于氏離堆記拜利州刺史
屬匡賊圍城不得入追赴上都十二月劉宴讓爲
　戶部侍郎有謝表有顔司業碑
寳應二年癸卯七月改元廣德
　公年五十五三月改吏部侍郎有謝表八月除江
　陵尹兼御史大夫充荆南節度觀察處置使有謝
表未行授代十月轉尚書右丞有臧尚書碑銘
代宗廣德二年甲辰
　公年五十六正月以檢校尚書兼御史大夫充朔
　方行營汾晉等六州宣慰使招諭僕固懐恩不行
　遂知省事二月有與李太保帖十一月有與郭僕
　射郭公廟李臨淮碑銘按郭英義爲尚書右㒒射
　封定襄郡王驕蹇侈汰隂事元載魚朝恩以久其
　權明年嚴武死以英義爲成都尹充劍南節度使
　自以有内主肆志無所憚崔旴反英義奔靈池普
　州刺史韓澄殺之是月又與李太保帖
永泰元年乙巳
　公年五十七八月有孫逖文公集序閏十月有與
李太保帖有顔秘監碑銘
二年丙午十一月改元大曆
　公年五十八時元載多引私黨畏羣臣論奏乃給
　代宗曰羣臣所奏多挾私䜛毀請自今論事先白
　長官長官白宰相宰相定可否然後奏聞公有百
官論事疏攝事太廟言祭器不飭載以爲誹謗二
　月貶峽州别駕時又有廟享議朝㑹有故去樂議
　三月移佐吉州道出溧水有吊烈士左伯祧詩六
月有東林寺西林寺題名歐陽公脩集右錄按唐
書公爲元載所惡貶峽州員外别駕撫州湖州刺
史載誅復爲尚書而不言其再貶至新史始載本
末蓋攷諸碑隂記及題名也
大曆二年丁未
　公年五十九正月有鮮于少保碑銘十月有靖居
寺題名守政帖廬陵集十卷
三年戊申
　公年六十五月除撫州刺史按魏夫人麻姑華姑
仙壇記乞御書題額恩敕批答碑隂記並存是歲
家譜誤作二年當以記爲據有書馬伏波語
四年巳酉
　公年六十一四月歸祔季弟少尹于上都時同生
十人零落皆盡惟公獨存有寳應寺翻經臺記魏
夫人華姑仙壇碑
五年庚戌
公年六十二五月有麗正殿學士殷君碣銘十二
月有宋開府碑銘
六年辛亥
公年六十三三月有寳應寺律藏院戒壇記閏三
月臨川代到四月有南城縣麻姑山仙壇記是年
有晋侍中西平靖侯顔公大宗碑又有左輔元編
次所賦爲臨川集十卷
七年壬子
　公年六十四有八關齋報德記九月至東京除湖
州刺史十一月發東京有與夫人帖
八年癸丑
　公年六十五正月至任七月追建放生池碑銘按
　杼山妙善寺碑云大曆七年蒙刺是邦觀察判官
御史袁君高巡部會於此上遂立亭於東南陸處
　士以癸丑歲冬十一月癸卯二十一日癸亥建名
　之曰三癸又云自典校時著韻海鏡源未遑刋削
　壬子歲叨刺于湖公務之隙與沙門法海李㠋陸
　羽禇沖湯某柳察潘述裴循蕭存陸士脩楊遂初
　崔弘楊德元胡仲湯渉顔祭韋介左興宗顔策以
　季夏於州學及放生池討論至冬徒于玆山來年
　春遂終其事攷之乞御書題額恩敕批答碑隂記
　公七年秋九月歸至東京起家除湖州刺史來年
　春正月至任放生池碑後亦書云七年秋九月巳
　亥蒙除不應壬子之九月至京癸丑之正月至任
　而壬子之季夏巳與羣士討論於州學冬復徙于
　杼山癸丑之春遂成書而終事碑銘曰三癸嶙峋
　又曰紛吾著書羣彦惠臻言羣彦著書於三癸之
　亭也夫旣大曆七年蒙刺是邦癸丑十月方有此
　亭安得壬子之冬羣彦巳集是必寺碑傳寫於金
　石剥落之餘誤以癸丑爲壬子當終事於甲寅之
　春也郡有韻海樓未徙杼山時所建是年有題三
　癸亭詶陸處士折靑桂花見寄詩水堂送諸文士
　戯贈潘丞聮句十二月有沈氏述祖徳記玄靖李
　先生碑銘公在郡及門生弟姪多携壺機檝以逰
峴山觀左相石罇聮句序謂因積溜潨石嵌爲罇
形酌酒其中結宇環飲
九年甲寅
公年六十六正月作干祿字書序書於刺史宅東
􁰽院又有韻海鏡源公天寳中守平原與封紹高
篔族弟渾脩成二百卷屬祿山作亂止其四分之
　一及刺撫州與左輔元等增廣成五百卷至是刋
削繁辭纂而成文凡古今文字該於理者摭筆撮
要罔有不備爲三百六十卷是年有乞御書題額
恩敕批答碑隂記妙善寺碑贈僧皎然詩
十年乙卯
　公年六十七有元次山表墓碑銘歐陽領軍碑銘
十一年丙辰
　公年六十八四月有崔孝公陋室銘記初霅溪東
　南有白蘋洲梁太守柳惲江南曲汀洲採白蘋日
　暮江南春後人因以名洲至是公始剪榛導流作
　八角亭及茅亭書惲誌于上有康使君碑銘
十二年丁巳
　公年六十九四月有柳惲西亭記吳興集十卷元
　載誅楊綰薦公四月召於湖州五月有項王碑隂
述八月爲刑部尚書
十三年戊午
公年七十正月三抗章乞致仕不允二月有過瑶
臺寺懷圓寂上人詩是年進吏部尚書按家譜以
十二年十二月爲吏部尚書充禮儀使攷舊史記
及詩序今年正月乞致仕二月謁昭陵猶爲刑部
尚書不應十二年巳除吏部今參之行狀神道碑
史傳所載先後進吏部當在今年充使乃代宗晏
駕之後也
十四年已未五月德宗卽位
　公年七十一五月代宗崩充禮儀使七月奏列聖
　謚繁有請復七聖謚號狀時袁傪議云陵廟玉冊
　巳刻不可輕改傪蓋妄奏不知五冊皆刻初謚而
　巳又有論元皇帝祧遷狀
德宗建中元年庚申
　公年七十二七月有顔少保碑銘時楊炎當國公
　以直不容八月爲太子少師依前禮儀使有左輔
　元所編禮儀集十卷
三年壬戌
　公年七十四上方倚以爲相盧𣏌忌之八月改太
　子太師罷其使
四年癸亥
　公年七十五正月李希烈䧟汝州盧𣏌建遣公爲
宣慰使往諭之公卿失色李勉宻表固留不報旣
　至宣詔㫖希烈養子千餘人交刃脅公後又囚於
官舍守以甲士掘方坎于廷傳將阬之期公毀節
　公謂希烈曰死生有定何多端一劍見與卽覩快
事希烈不敢逼
興元元年甲子
　公年七十六有奉命帖題驛舎壁會周曾等謀襲
汝州奉公爲節度事洩希烈殺曾等拘送公于蔡
州
貞元元年乙丑
　公年七十七正月有移蔡帖時公巳幽辱三載矣
度必死乃自作遺表墓誌祭文指寢室西壁下曰
　吾殯所也八月希烈使閹奴與辛景臻等縊殺公
　與龍興寺
二年丙寅
　四月希烈爲牙將陳僊竒所殺蔡州平十一月奉
　公喪歸葬于萬年縣之鳳棲原公之死也舊史記
　云貞元元年正月始聞廢朝贈謚傳乃謂死於興
　元元年八月新史記以爲貞元元年之八月神道
　碑前書月日同舊傳後又云貞元初遇害希烈之
　誅新舊史記作今年四月舊史傳復云貞元元年
　仙竒護公喪歸攷之移蔡帖貞元元年自汝移蔡
　行狀及嗣曹王皐表柳珵常侍言㫖並云是年八
　月賊命辛景臻等於蔡州龍興寺縊公明年希烈
　死仙竒歸喪則舊史記傳不但書公之死先後失
　次而平蔡歸喪之年亦復差互令狐峘固自戾其
　說而通鑑復取諸舊史何耶恐他有所據新史當
　必見行狀與移蔡之帖也新史公年七十六舊史
　七十七按大曆十三年公年七十爲刑部尚書三
　抗章乞致仕不允後死於貞元元年當年七十七
顔魯公年譜終
