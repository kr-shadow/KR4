#+TITLE: 元氏長慶集-唐-元禛
#+DATE: 2016-06-11 12:24:29
#+SOURCE: github.com/kanripo/KR4c0068 master 47bab67a                
元氏長慶集序
　　　　　　　　　　　　　建安劉　麟　應禮
新唐書藝文志載其當時君臣所撰著文集篇目甚多太宗
集四十卷至武后垂拱集一百卷今皆弗傳其餘名公鉅人
之文所傳蓋十一二爾如梁苑文類會昌一品鳳池槀草笠
澤叢書經緯穴餘遺榮霧居見於集錄所稱道者母慮數百
家今之所見者僅十數家而巳以是知唐人之文亡逸者多
矣嗚呼樵夫牧叟詭異怪誕之說鬼神幻惑不根之言時時
萃爲一書以詒好事者觀覽至於士君子道德仁義之文經
國濟時之論乃或沉没無聞豈不惜哉元微之有盛名於元
和長慶間觀其所論奏莫不切當時務詔誥歌詞自成一家
非大手筆曷臻是哉其文雖盛傳一時厥後浸亦不顯唯嗜
書者時時傳錄不亦甚可惜乎僕之先子尤愛其文甞手自
抄寫曉夕玩味稱歎不巳蓋惜其文之工而傳之不久且逺
也廼者因閱手澤悲不自勝謹募工刋行庶幾元氏之文因
先子復傳於世斯文舊亡其序第冠以新唐書微之本傳則
微之之於文其所造之淺深可槩見矣宣和甲辰仲夏晦日
序
元氏長慶集目録
第一卷
　　　古詩
　　　　　思歸樂　春鳩
　　　　春蟬　兔絲
　　　　　古社　松樹
　　　　　芳樹　桐花
　　　　　雉媒　箭鏃
　　　　　賽神　大觜烏
　　　　　分水嶺　四皓廟
第二卷
　　　古詩
　　　　青雲驛　陽城驛
　　　　苦雨　種竹
　　　　和樂天贈樊著作　和樂天感鶴
　　　　諭寳　說劒
　　　　書異　和樂天折劒頭
第三卷
　　　古詩
　　　　松鶴　競渡
　　　　寺院新竹　訓别致用
　　　　竹部　賽神
　　　　競舟　茅舍
　　　　後湖　八駿圖
　　　　畫松　遣興
　　　　野節鞭
第四卷
　　　古詩
　　　　旱災自咎　蟲豸(并序)
　　　　巴虵　蛒蜂
　　　　蜘蛛　蟻子
　　　　蟆子　浮塵子
　　　　蝱　楚歌
　　　　襄陽道　賦得魚登龍門
　　　　貞元曆　塞馬
　　　　鹿角鎭　感事
　　　　翰林東閤小松
第五卷
　　　古詩
　　　　清都夜境　春晚寄楊十二
　　　　永壽寺看牡丹　春餘遣興
　　　　憶雲之　别李三
　　　　秋夕逺懷　東西道
　　　　分流水　西還
　　　　含風夕　秋堂夕
　　　　酬樂天　楊子華畫
　　　　西州院　臺中鞫獄憶舊事
　　　　韋氏館泛舟　劉氏館集隱客
　　　　寄隱客　投吳端公崔院長
第六卷
　　古詩
　　　　寄吳士矩　宿層峯館寄樂天
　　　酬樂天書懷　酬樂天登樂遊園
　　　酬樂天早夏　酬樂天勸醉
　　　和樂天初授戶曹　和樂天贈吳舟
　　　和樂天秋題曲江　和樂天月夜作
　　　　和樂天秋題牡丹　春月
　　　　月臨花　紅芍藥
　　　送王十一南行　三歎
　　　遣晝　冬夜懷李侍御
　　　　西齋小松　周先生
第七卷
　　古詩
　　　遣春　表夏
　　　　解秋　遣病
　　　　玉泉道中　寒
　　　續遣病　感夢
　　　　和李相公慈竹
第八卷
　　古詩
　　　　酬李相公　酬獨孤二十六送歸通州
　　　　酬劉猛見送　酬樂天江州見寄
　　　　郵竹　落月
　　　　高荷　和裴校書鷺鷥
　　　　夜池　酬楊司業見寄
　　　　代杭民作一朝使君去　長慶曆
　　　　順宗挽歌詞　憲宗挽歌詞
　　　　恭王大妃挽詞　哭呂衡州
　　　　僧如展　逺安寺水亭
　　　　寒食日示姪　别孫村老人
　　　　劉家花　襃城驛
　　　　和樂天夢亡友　酬樂天見憶
　　　　與樂天葬杓直
第九卷
　　　傷悼詩
　　　　夜閑　感小株夜合
　　　　醉醒　追昔逰
　　　　空屋題　初寒夜寄盧子蒙
　　　　謝子蒙見諭　諭子蒙
　　　　遣悲懹　旅眠
　　　　除夜　感夢
　　　　合衣寢　竹簟
　　　　聽彈烏夜啼　夢井
　　　　江陵三夢　張舊蚊幬
　　　　獨夜　六年春遣懷
　　　　荅友封　夢成之
　　　　哭小女降眞　哭女樊
　　　　又哭女樊　哭子
　　　　感逝　妻滿月相唁
第十卷
　　律詩
　　　　代曲江老人　開元觀酬吳侍御
　　　春期白二十二不至　黃明府詩(并序)
　　　　酬白學士
第十一卷
　　律詩
　　　紀懷贈李戶曹　荅胡靈之五十韻
　　　酬許康佐　送人之嶺南
　　　酬叚丞　酬竇校書
　　　泛江翫月　病聞幕中徴樂
　　　酬友封話舊　送王協律遊杭越
　　　送馬侍御迴
第十二卷
　　律詩
　　　酬盧秘書　戲贈韓舍人
　　　和權相公行次臨闕　酬樂天東南百韻
　　　和樂天送客　獻滎陽公
第十三卷
　　律詩
　　　　酬樂天江樓夜吟　酬樂天待漏入閤
　　　　酬樂天游西湖　江邉
　　　　春　月
　　　　神麴酒　感石榴
　　　　度門寺　大雲寺
　　　　和友封題開善寺
第十四卷
　　律詩
　　　　牡丹　象人
　　　　松石　春雪映早梅
　　　　玉巵無當　數蓂
　　　　　九月盡　雨後花
　　　　　早歸　晚秋
　　　　　送林復夢赴辟　憶楊十二
　　　　　夜合　新竹
　　　　　秋相望　春病
　　　　　山竹杖　悟禪
　　　　　東臺去　戴光弓
　　　　　劉頗詩　夜飲
　　　　　裦城驛　閑
　　　　　欲曙　寄胡靈之
　　　　　夜雨　酬李六醉後
　　　　　歸田　縁路
　　　　　誚盧戡　遣春
　　　　歲日　臨湘樓
　　　　晚宴湘亭　酒醒
第十五卷
　　　律詩
　　　　獨遊　洞庭湖
　　　　雪天　贈熊士登
　　　　别熊判官　水上寄樂天
　　　　夏陽亭　日高睡
　　　　輞川　天壇歸
　　　　雨後　晴日
　　　　直臺　行宫
　　　　醉行　指巡胡
　　　　飲新酒　香毬
　　　　景申秋　遣行
　　　　生春　嘉陵水
　　　　漫天嶺　百牢關
　　　　酬王全素　寄獻滎陽公
　　　　酬樂天寄蘄簟　酬李浙西
　　　　酬周從事　代杭民荅樂天
第十六卷
　　律詩
　　　　杳園　菊花
　　　　寄哥舒少府　幽棲
　　　　清都春霽　華嶽寺
　　　　天壇上境　尋西明寺僧
　　　　春遊　晚春
　　　　先醉　獨醉
　　　　宿醉　懼醉
　　　　羡醉　憶醉
　　　　病醉　擬醉
　　　　勸醉　任醉
　　　　同醉　狂醉
　　　　伴僧行　古寺
　　　　定僧　觀心處
　　　　智度師　牡丹
　　　　憶楊十二　送復夢
　　　　送劉太白　奉誠園
　　　　華嶽寺望山　野狐泉柳林
　　　　酬胡三問牡丹　酬樂天秋興
第十七卷
　　律詩
　　　　雪後宿同軌店　贈韋氏兄弟
　　　　永貞二年赦　大濦洞
　　　　餞李十二　題李十一居壁
　　　　靖安窮居　贈樂天
　　　　駱口驛　清明日
　　　　亞枝紅　梁州夢
　　　　南秦雪　江樓月
　　　　慙問囚　江上行
　　　　漢江笛　郵亭月
　　　　嘉陵驛　百牢關
　　　　江花落　嘉陵江
　　　西縣驛　望喜驛
　　　好時節　夜深行
　　　望驛臺　贈咸陽少府
　　　贈呂校書　封書
　　　李著作花園　燈影
　　　　江陵途中寄樂天　渡漢江
　　　哀病驄　送崔侍御
　　　酬樂天翫月　酬樂天寄通中散
第十八卷
　　律詩
　　　陪諸公游通德湖　送友封
　　　放言　酬劉二十八贈石枕
　　　和嚴司空重陽日　送王十一游剡中
　　　　重送友封　送致用
　　　　靜勝寺　書樂天𥿄
　　　　酬孝甫　和樂天招蔚章
　　　　折花贈行　寄劉頗
　　　　過王十一館　送孫勝
　　　　游三寺　逺望
　　　　㝷李校書　襄陽樓
　　　　游碧澗寺　和竇容州
　　　　盧頭陀　醉别
第十九卷
　　律詩
　　　　宴望岳樓　岳陽樓
　　　　寄庾敬休　花栽
　　　　宿石機　遭風
　　　　贈崔元儒　嚴澗宅
　　　　送杜元頴　病馬寄李尚書
　　　　李中丞　盧評事
　　　　張校書　韋兵曹
　　　　贈童子郎　桐花詩
　　　　西歸絶句　留呈夢得
　　　　小碎　和樂天高相宅
　　　　仇家酒　贈雲寂
　　　　澧西别樂天　寄曇上人
　　　　題智師蘭若　蒼溪縣
　　　　贈吳渠州　夢李紳
第二十卷
　　　律詩
　　　　新政縣　南昌灘
　　　　見樂天詩　夜坐
　　　　聞樂天授江州司馬　歲月贈拒非
　　　　送盧戡　雨聲
　　　　離筵作　嘉陵水
　　　　閬州開元寺　寄樂天書
　　　　得樂天書　又寄樂天
　　　　酬知退　通州
　　　　酬樂天書後　相憶淚
　　　　喜李十一到　與李十一夜飲
　　　　贈李十一　寒食日
　　　　三兄遺白角中　别李十一
　　　酬樂天醉别　酬樂天雨後
　　　和樂天過秘閣　贈楊秘書
　　　王家亭子　酬樂天見夢
　　　琵琶　春詞
第二十一卷
　　律詩
　　　酬樂天春見寄　酬樂天武關南
　　　酬樂天舟泊夜　酬樂天見寄
　　　酬樂天得稹所寄　和樂天㝷郭道士
　　　酬樂天寄生衣　酬樂天得予詩
　　　酬樂天見賀　酬樂天歎窮愁
　　　酬樂天三月三日　酬樂天歎損傷
　　　瘴塞　紅荆
　　　黃草峽聽琴　書劒
　　　　内狀詩　别毅郎
　　　　自責　送公度
　　　　喜五兄至　杏花
　　　　詠春風　贈别楊巨源
　　　　寄樂天　聽妻彈别鶴操
　　　　和王侍郎放牓後
第二十二卷
　　律詩
　　　　酬樂天喜鄰郡　再酬
　　　　贈樂天　重贈
　　　　西陵晚眺　以州宅誇樂天
　　　　重誇州宅景色　酬樂天
　　　寄樂天　戲贈樂天
　　　重酬樂天　再酬復言
　　　整比舊詩寄樂天　酬樂天餘思
　　　寄樂天　酬樂天雪中
　　　和樂天早春　郡齋感懷
　　　代郡齋神荅樂天　酬樂天寄别
　　　和樂天東樓　餘杭周從事
　　　寄浙西李大夫　初除浙東
　　　爲樂天勘詩　長慶曆尾
第二十三卷
　　樂府
　　　樂府古題序　夢上天
　　　冬白紵　將進酒
　　　　採珠行　董逃行
　　　　憶逺曲　夫逺征
　　　　織婦詞　田家詞
　　　　俠客行　君莫非
　　　　田野狐兔行　當來日大難行
　　　　人道短　苦樂相倚曲
　　　　出門行　捉捕歌
　　　　古築城曲　估客樂
第二十四卷
　　樂府
　　　　連昌宫詞　望雲騅馬歌
　　　　上陽白髪人　華原磬
　　　　五絃彈　西凉伎
　　　　法曲　馴犀
　　　　立部伎　驃國樂
　　　　胡旋女　蠻子朝
　　　　縛戎人　隂山道
第二十五卷
　　　樂府
　　　　有鳥　有酒
　　　　華之巫　廟之神
第二十六卷
　　　樂府
　　　　村花晚　紫躑躅
　　　　山枇杷　樹上烏
　　　　琵琶歌　小胡笳
　　　　去杭州　南家桃
　　　　志堅師　荅子蒙
　　　　辛夷花　㕔前栢
　　　　夜别筵　三泉驛
　　　　河滿子　丁溪館
　　　　望海亭
第二十七卷
　　賦
　　　　樂爲御　善歌如貫珠
　　　　鎮圭　觀兵部馬射
　　　　郊天日五色祥雲
第二十八卷
　　　策
　　　　才識兼茂明於體用
第二十九卷
　　書
　　　　論教本書　與史館韓侍郎書
第三十卷
　　書
　　　　敘詩寄樂天書　誨姪等書
第三十一卷
　　書
　　　　代諭淮西書　上門下裴相公書
第三十二卷
　　表奏
　　　　敘奏　獻事表
第三十三卷
　　表
　　　論追制表　論諫職表
　　　論討賊表　論西戎表
　　　同州刺史謝表　賀誅李㝏表
第三十四卷
　　表
　　　賀聖體平復御紫宸殿受朝賀表
　　　代李中丞謝官表　爲嚴司空謝招討使表
　　　賀誅吳元濟表　爲蕭相讓官表
　　　爲蕭相謝追贈祖父祖妣亡父表
　　狀
　　　遷廟議狀　錢貨議狀
　　　兩省供奉官諫狀　駕幸温湯狀
第三十五卷
　　狀
　　　辨日㫄瑞氣狀
　　　謝准朱書撰田弘正碑文狀
　　　謝賜告身衣服并馬狀　謝賜設狀
　　　論御札狀　進田弘正碑文狀
　　　進詩狀　進西北邉圖經狀
　　　進西北邉圖狀　進雙雞等狀
第三十六卷
　　狀
　　　進馬狀　爲蕭相謝吿身狀
　　　爲令狐相公謝賜金石凌紅雪狀
　　　爲蕭相國謝太夫人國號告身狀
　　　爲令狐相國謝回一子官與弟狀
　　　賀降誕日德音狀　中書省議賦稅及鑄錢狀
　　　中書省議舉縣令狀
第三十七卷
　　狀
　　　彈奏劒南東川節度使狀
　　　彈奏山南西道兩稅外草狀
第三十八卷
　　狀
　　　論浙西觀察使封杖決殺縣令狀
　　　論轉牒事狀　爲河南府百姓訴車狀
　　　同州奏均田狀
第三十九卷
　　狀
　　　論當州朝邑等三縣代納夏陽韓城兩縣率錢狀
　　　浙東論罷進海味狀
第四十卷
　　制誥
　　　制誥序　册文武孝德皇帝赦文
　　　處分幽州德音　戒勵風俗德音
第四十一卷
　　制誥
　　　招討鎭州制　批宰臣請上尊號第二表
　　　批宰臣請上尊號第三表
　　　批宰臣請上尊號第四表
　　　批劉悟謝上表　批王播謝官表
　　　幽州平告太廟祝文　秋分日祭百神文
第四十二卷
　　制誥
　　　授王播中書侍郎平章事兼鹽鐵使制
　　　加裴度幽鎭兩道招撫使制
　　　加裴度鎭州四面招討使制
　　　授劉總守司徒兼侍中制
　　　許劉總出家制　加烏重胤檢校司徒制
第四十三卷
　　制誥
　　　授李愿檢校司空宣武軍節度使制
　　　授劉悟檢校司空幽州節度使制
　　　授劉悟昭義軍節度使制
　　　加陳楚檢校左僕射制　授馬摠檢校刑部尚書制
　　　授田布魏博節度使制
第四十四卷
　　制誥
　　　授楊元卿涇原節度使制
　　　授牛元翼深冀等州節度使制
　　　授牛元翼成德軍節度使制
　　　授韓臯吏部尚書制　授趙宗儒太常卿制
　　　授韓臯尚書左僕射制
　　　授李絳檢校右僕射兼兵部尚書制
第四十五卷
　　制誥
　　　授王播刑部尚書諸道鹽鐵轉運等使制
　　　授杜元頴戸部侍郎依前翰林學士
　　　沈傳師授中書舍人　崔稜授尚書戸部侍郎
　　　裴向授左散騎常侍　崔郾授諫議大夫
　　　白居易授主客郎中知制誥
　　　李拭授宗正卿　裴武授司農卿
第四十六卷
　　制誥
　　　盧士玫權知京兆尹　劉士涇授太僕卿
　　　裴堪授工部尚書致仕　于季友授右羽林將軍
　　　邵同授太府少卿充入蕃使
　　　元宗簡授京兆少尹　劉師老授右司郎中
　　　楊嗣復授兵部郎中　鄭涵授尚書考功郎中
　　　高允恭授戸部郎中判度支案
　　　高允恭授侍御史知雜事
　　　栢耆授兵部貟外郎
第四十七卷
　　制誥
　　　高釴授起居郎　班肅授尚書司封貟外郎
　　　獨狐朗授尚書都官貟外郎
　　　范季睦授尚書倉部貟外郎
　　　楊汝士授右𥙷闕　唐慶授萬年縣令
　　　裴注授侍御史　李珝授監察御史
　　　王永太常博士　李從易宗正寺丞
　　　盧均等三人授通事舍人
　　　顔峴右賛善大夫　荆浦左清道率府率
　　　王惠超左清道率府率
第四十八卷
　　制誥
　　　崔弘禮鄭州刺史　元佑洋州刺史
　　　袁重光雅州刺史　齊煚饒州刺史
　　　元藇杭州刺史　韓察明州刺史
　　　韋行立處州刺史　王進岌冀州刺史
　　　論倚忻州刺史　王元琬銀州刺史
　　　陳諫循州刺史　萬憬皓端州刺史
　　　趙眞長戶部郎中兼侍御史
　　　王忻河南府永寧縣令　吉旼京兆府渭南縣令
　　　駱恪壽州長史
　　　裴温兼監察御史裏行充清海軍節度叅謀
　　　韓克從太子通事舍人　崔方實試太子詹事
　　　李歸仙鎮州右司馬　齊煦華州定縣令
　　　韋珩京兆府美原縣令
　　　裴誗檢校尚書庫部郎中充河南節度判官
　　　蔡少卿兼監察御史
　　　李立則檢校虞部貟外郎知鹽鐵東都留後
　　　常亮元權知橋陵臺令　杜載監察御史
　　　崔蔇都官貟外郎兼侍御史
第四十九卷
　　制誥
　　　范傳式河南府壽安縣令
　　　王炅兼侍御史　高端婺州長史
　　　李昆滑州司馬　劉頗河中府河西縣令
　　　王迪貶永州司馬
　　　王恱昭武校尉行左千牛備身
　　　崔適翊麾校尉守左千牛備身
　　　姚文壽右監門衛將軍知内侍省
　　　徐智岌右監門衛將軍　邵常政内侍省内謁者監
　　　宋常春内僕局令
　　　青州道渤海授金吾將軍等放還蕃
　　　青州道渤海等授諸衛將軍放還蕃
　　　令狐楚等加階　蕭俛等加勲
　　　蕭俛等加封爵　李逢吉等加階
　　　李光顔加階　王仲舒等加階
　　　郭釗等轉勲　武儒衡等加階
　　　崔元略等加階　胡証授定逺將軍
　　　諸使收淄青敘録將士等授官爵勲
　　　劒南西川節度使下將士敘勲
　　　鄭氏封才人　七女封公主
　　　王承宗毋吳氏封齊國太夫人
第五十卷
　　制誥
　　　李愬妻韋氏封魏國夫人
　　　贈田弘正父庭玠等　贈烏重胤父承玭等
　　　韓愈父仲卿贈吏部侍郎
　　　韋審規父漸贈官　田弘正母鄭氏追贈
　　　孔戣母韋氏追封　李逢吉母王氏追封
　　　李遜母崔氏追封博陵郡太君
　　　王潜母齊國大長公主追封
　　　王播母李氏追封　鄭餘慶贈太保
　　　王承宗贈侍中　裴行立贈左散騎常侍
　　　陳憲忠贈衡州刺史　贈衛弘本等
　　　贈于頔謚　追封宋若華
　　　入朝奚大首領梅落悟孤等二十五人授官階
　　　入朝契丹首領逹于只枕等二十九人果毅别將
　　　劉惠通授謁者監
第五十一卷
　　序
　　　白氏長慶集序
　　記
　　　永福寺石壁法華經記　翰林承㫖學士記
第五十二卷
　　碑
　　　沂國公魏博德政碑
　　　唐故開府儀同三司南陽郡王張公碑文
第五十三卷
　　碑
　　　唐故越州刺史兼御史中丞河東薛公神道碑
　　墓誌
　　　故中書令贈太尉沂國公墓誌銘
　　　唐故京兆府盩屋縣尉元君墓誌銘
第五十四卷
　　墓誌
　　　有唐贈太子少保崔公墓誌銘
　　　唐故中大夫贈工部尚書李公墓誌銘
第五十五卷
　　墓誌
　　　唐故福建等州觀察處置等使贈左散騎常侍裴公
　　　墓誌銘
　　行狀
　　　故金紫光禄大夫檢校司徒贈太保鄭國公嚴公行
　　　狀
第五十六卷
　　墓誌
　　　唐故萬州刺史劉君墓誌銘
　　　唐故工部員外郎杜子美墓係銘
第五十七卷
　　墓誌
　　　唐故朝議郎侍御史河隂留後元君墓誌銘
　　　唐故建州浦城縣尉元君墓誌銘
第五十八卷
　　墓誌
　　　夏陽縣令陸翰妻河南元氏墓誌銘
　　　唐左千牛韋珮母叚氏墓誌銘
　　　葬安氏誌
第五十九卷
　　告贈文
　　　告贈皇考右散騎常侍皇妣滎陽郡太君鄭氏文
　　　告贈皇祖尚書兵部員外郎祖妣晉昌縣太君唐氏
　　　　文
　　　告祀曾祖岐州叅軍府君文
　　　吿畬三陽神文　吿畬竹山神文
　　　報三陽神文　祈雨九龍神文
　　　報雨九龍神文
第六十卷
　　祭文
　　　祭淮瀆文　祭翰林白學士太夫人文
　　　祭禮部庾侍郎太夫人文
　　　祭亡妻韋氏文　祭亡友文
元氏長慶集目録
元氏長慶集卷第一
　　古詩
　　　思歸樂　春鳩
　　　春蟬　兔絲
　　　古社　松樹
　　　芳樹　桐花
　　　雉媒　箭鏃
　　　賽神　大觜烏
　　　分水嶺　四皓廟
　　　　思歸樂
我作思歸樂盡作思歸鳴爾是此山鳥安得失鄕名應縁此
寄迹自古離人征隂愁感和氣俾爾從此生我雖失鄕去我
不失鄕情慘舒在方寸寵辱將何驚浮生居大塊尋丈可寄
身身安即形樂豈獨樂咸京命者道之本死者天之平安問
逺與近何言殤與彭君看趙工部八十支體輕交州二十載
始對長安城長安不須臾復作交州行交州又累歲移鎭值
江陵歸朝新天子濟濟爲上卿肌膚無瘴色飲食康且寧人
生如晝夜死者如霣星喪車四門出何關炎瘴縈況我三十
餘年來未半程江陵道途近楚俗雲水清遐想玉泉寺久欲
登斯亭此去盡綿歴豈無心賞并紅飱日充腹碧澗朝析醒
釀酒待賔客寄書安弟兄閑窮四聲韻悶閱九部經身外無
所求眼前隨所營此意久巳定誰能苟求榮所以官甚小朝
野巳勢傾傾心豈不易巧詐神之刑萬物有本性况復人至
靈金埋無土色玉墜無瓦聲劒折有寸利鏡破有片明我可
　　　我可刃爲兵我心終不死金石貫以誠此誠患不立
雖困道亦亨微哉滿山鳥叫噪何足聽
　　　　春鳩
春鳩與百舌音響詎同年如何一時語俱得春風憐猶知造
物意當春不生蟬免教爭叫噪沸渭桃花前
　　　　春蟬
我自東歸日猒苦春鳩聲作詩憐化工不遣春蟬生及來商
山道山深氣不平春秋兩相似虫豸百種鳴風松不成韻蜩
螗沸如羹豈無朝陽鳳羞與微物爭安得天上雨奔渾河海
傾蕩滌反時氣然後好晴明
　　　　兔絲
人生莫依倚依倚事不成君看兔絲蔓依倚榛與荆荆榛易
蒙密百鳥撩亂鳴下有狐兔穴奔走亦縱橫樵童破將去柔
蔓與之并翳薈生可耻束縛死無名桂樹月中出珊瑚石上
生俊鶻度海食應龍升天行靈物本特逹不復相纏縈纒縈
竟何者荆棘與飛莖
　　　　古社
古社基阯在人散社不神唯有空心樹妖狐藏魅人狐惑意
顚倒臊腥不復聞丘墳變城郭花草仍荆榛良田千萬頃占
作天荒田主人議芟斫怪見不敢前那言空山燒夜隨風長
奔壯聲鼓鼙震高熖旗幟飜逡巡荆棘盡狐兔無子孫狐死
魅人醒煙消壇墠存繞壇舊田地給授有等倫農收村
社樹新團圎社公千萬歲永保村中民
　　　　松樹
華山高憧憧上有高高松株株遥各各葉葉相重重槐樹夾
道植枝葉俱冥蒙旣無貞直幹復有罥挂蟲何不種松樹種
之揺清風秦時巳曾種顦顇種不供可憐孤松意不與槐樹
同閑在高山頂樛盤虬與龍屈爲大厦棟庇廕侯與公不肯
作行伍俱在塵土中
　　　　芳樹
芳樹巳寥落孤英尤可嘉可憐團圎葉蓋覆深深花遊蜂競
鑚刺鬭雀亦紛拏天生細碎物不愛好光華非無殱殄法念
爾有生涯春雷一聲發驚燕亦驚虵清池養神蔡巳復長蝦
蟆雨露貴平施吾其春草芽
　　　　桐花
朧月上山館紫桐垂好隂可憐暗澹色無人知此心舜沒蒼
梧野鳳歸丹穴岑遺落在人世光華那復深年年怨春意不
競桃杏林唯占清明後牡丹還復侵况此空館閉云誰恣幽
尋徒煩鳥噪集不語山嶔岑滿院青苔地一樹蓮花簮自開
還自落暗芳終暗沉爾生不得所我願裁爲琴安置君王側
調和元首音安問宫徵角先辨雅鄭淫宫絃春以君君若春
日臨商絃廉以臣臣作旱天霖人安角聲暢人困鬭不任羽
以類萬物祅物神不歆徵以節百事奉事罔不欽五者苟不
亂天命乃可忱君若問孝理彈作梁山吟君若事宗廟拊以
和球琳君若不好諫願獻觸䟽箴君若不罷獵請聽荒于禽
君若侈臺殿雍門可霑襟君若傲賢雋鹿鳴有食芩君聞祈
招什車馬勿駸駸君若欲敗度中有式如金君聞薫風操志
氣在愔愔中有阜財語勿受來獻賝北里當絶聽禍莫大於
媱南風苟不競無徃遺之擒姦聲不入耳巧言寧孔壬梟音
亦云革安得沴與祲天子旣穆穆群材亦森森劒士還農野
絲人歸織絍丹鳳巢阿閣文魚游碧潯和氣浹寰海易若漑
蹄涔改張乃可鼔此語無古今非琴獨能爾事有諭因針感
爾桐花意閑怨杳難禁待我持斤斧置君爲大琛
　　　　雉媒
雙雉在野時可憐同嗜欲毛衣前後成一種文章足一雉獨
先飛衝開芳草緑網羅幽草中暗被濳羈束剪刀摧六翮絲
線縫雙目啖養能幾時依然巳馴熟都無舊性靈返與他心
腹置在芳草中飜令誘同族前時相失者思君意彌篤朝朝
舊處飛徃徃巢邉哭今朝樹上啼哀音斷還續逺見爾文章
知君草中伏和鳴忽相召鼓趐遥相矚畏我未肯來又啄翳
前粟歛翮逺投君飛馳勢奔蹙罥挂在君前向君聲促促信
君決無疑不道君相覆自恨飛太高踈羅偶然觸看看架上
鷹擬食無罪肉君意定何如依舊彫籠宿
　　　　箭鏃
箭鏃本求利淬礪良甚難礪將何所用礪以射凶殘不礪射
不入不射人不安爲盗即當射寧問私與官夜射官中盜中
之血闌干帶箭君前訢君王悄不歡頃曾爲盜者百箭中心
櫕競將兒女淚滴瀝助辛酸君王責良師此禍誰爲端帥言
發硎罪不使刃稍刓君王不忍殺逐之如迸丸仍令後來箭
盡可頭團團發硎去雖逺礪鏃心不闌㑹射蛟螭盡舟行無
惡瀾
　　　　賽神
村落事妖神林木大如村事來三十載巫覡傳子孫村中四
時祭殺盡雞與豚主人不堪命積燎曾欲燔旋風天地轉急
雨江河飜採薪持斧者弃斧縱橫奔山深多掩映僅免鯨鯢
吞主人集鄰里各各持酒罇廟中再三拜願得禾稼存去年
大巫死小覡又妖言邑中神明宰有意効西門焚除計未決
伺者迭乗軒廟深荆棘厚但見狐兔罇巫言小神變可驗牛
馬蕃邑吏齊進說幸勿禍鄕原踰年計不定縣聽良亦煩渉
夏祭時至因令修四垣憂虞神憤恨玉帛意彌敦我來神廟
下簫鼓正喧喧因言遣妖術滅絶由本根主人中罷舞許我
重疊論蜉蝣生濕處鴟鴞集黃昏主人邪心起氣熖日夜繁
狐狸得蹊徑潜穴主人園腥臊襲左右然後託丘樊歲深樹
成就曲直可輪轅幽妖盡依倚萬恠之所屯主人一心好四
面無籬藩命樵執斤斧恠木寧遽髠主人且傾聽再爲諭清
渾阿膠在末派罔象游上源靈藥逡巡盡黑波朝夕噴神龍
猒流濁先伐鼉與黿黿鼉在龍穴妖氣常鬱温主人惡淫祀
先去邪與惛惛邪中人意蠱禍蝕精魂德勝妖不作勢強威
亦尊計窮然後賽後賽復何恩
　　　　大觜烏
陽烏有二類觜白者名慈求食哺慈母因以此名之飲啄頗
廉儉音響亦柔雌百巢同一樹栖宿不復疑得食先返哺一
身長苦羸縁知五常性飜被衆禽欺其一觜大者攫搏性貪
癡有力強如鶻有爪利如錐音聲甚㕭嗗潜通妖恠詞受日
餘光庇終天無死期翶翔富人屋栖息屋前枝巫言此烏至
財産日豐宜主人一心惑誘引不知疲轉見烏來集自言家
轉孳白鶴門外養花鷹架上維專聽烏喜怒信受若神龜舉
家同此意彈射不復施徃徃清池側却令鵷鷺隨群烏飽梁
肉毛羽色澤滋逺近恣所徃貪殘無不爲巢禽攫雛卵廏馬
啄瘡痍滲瀝脂膏盡鳳皇那得知主人一朝病爭向屋簷窺
􁇔鷕呼群鵩翩翻集恠鴟主人偏養者嘯聚最奔馳夜半仍
驚噪鵂鶹逐老狸主人病心怯燈火夜深移左右雖無語奄
然皆淚垂平明天出日隂魅走參差烏來屋簷上又惑主人
兒兒即富家業翫好方愛奇占募能言鳥置者許高貲隴樹
巢鸚鵡言語好光儀美人傾心獻彫籠身自持求者臨軒坐
置在白玉墀先問鳥中苦便言烏若斯衆烏齊搏鑠翠羽幾
離披逺擲千餘里美人情亦衰舉家懲此患事烏踰昔時向
言池上鷺啄肉寢其皮夜漏天終曉隂雲風定吹况爾烏何
者數極不知危㑹結彌天網盡取一無遺常令阿閣上宛宛
宿長離
　　　　分水嶺
崔嵬分水嶺高下與雲平上有分流水東西隨勢傾朝同一
源出暮隔千里情風雨各自異波瀾相背驚勢高競奔注勢
曲巳迴縈偶值當途石蹙縮又縱橫有時遭孔穴變作嗚咽
聲褊淺無所用奔波奚所營團團井中水不復東西征上應
美人意中涵孤月明旋風四面起井深波不生堅冰一時合
井深凍不成終年汲引絕不耗復不盈五月金石鑠旣寒亦
旣清易時不易性改邑不改名定如拱北極瑩若燒玉英君
門客如水日夜隨勢行君看守心者井水爲君盟
　　　　四皓廟
巢由昔避世堯舜不得臣伊呂雖急病湯武乃可君四賢胡
爲者千載名氛氲顯晦有遺跡前後疑不倫秦政虐天下黷
武窮生民諸侯戰必死壯士眉亦嚬張良韓孺子推碎屬車
輪遂令英雄意日夜思報秦先生相將去不復嬰世塵雲卷
在孤岫龍潜爲小鱗秦皇轉無道諫者鼎鑊親茅焦脫衣諌
先生無一言趙高殺二世先生如不聞劉項取天下先生游
白雲海内八年戰先生全一身漢業日已定先生名亦振不
得爲濟世宜哉爲隱淪如何一朝起屈作儲貳賔安存孝惠
帝摧顇戚夫人捨大以謀細虬盤而蠖伸惠帝競不嗣呂氏
禍有因雖懷安劉志未若周與陳皆落子房術先生道何屯
出處貴明白故吾今有云
元氏長慶集卷第一
元氏長慶集卷第二
　　古詩
　　　青雲驛　陽城驛
　　　苦雨　種竹
　　　和樂天贈樊著作　和樂天感鶴
　　　諭寳(二首)說劒
　　　書異　和樂天折劒頭
　　　　青雲驛
岧嶤青雲嶺下有千仞谿徘徊不可上人倦馬亦嘶願登青
雲路若望丹霞梯謂言青雲驛繡戶芙蓉閨謂言青雲騎玉
勒黃金蹄謂言青雲具瑚璉并象犀謂言青雲吏的的顔如
珪懷此青雲望安能復久棲路途信不易風雨正凄凄巳恠
杜䳌鳥先來山下啼歸家塵霧黯忽遇蓬篙妻延我開蓽戶
鑿竇宛如圭逡巡來叙别頭白顔色黧饋食頻叫噪假器仍
乞醯嚮時延我者共拾藿與梨乗我䍧牱馬蒙茸大如羝悔
爲青雲意此意良噬臍昔游蜀關下有驛名青泥聞名意慘
愴若墜牢與狴雲泥異所稱人物一以齊復聞閶闔上下視
日月低銀城蘂珠殿玉版金字題大帝直南北群仙侍東西
龍虎儼隊仗雷霆轟鼔鼙元君理庭内左右桃花蹊丹霞爛
成綺素雲輕若綈天池光灎灎瑤草緑萋萋衆眞千萬輩柔
顔盡如荑手持鳳尾扇頭戴翠羽笄雲韶互鏗戞霞服相提
攜雙雙發皓齒各各揚輕袿天祚樂未極溟波浩無隄穢賤
靈所惡安肯問黔黎桑田變成海㝢縣烹爲韲虚皇不願見
雲霧重重翳大帝安可夢閶闔何由躋靈物可見者願以諭
端倪蟲虵吐雲氣妖氛變虹蜺獲麟書諸冊豢龍醢爲臡鳳
皇占梧桐叢雜百鳥栖野鶴啄腥蟲貪饕不如雞山鹿藏窟
穴虎豹吞其麛靈物比靈境冠履寧甚睽道勝即爲樂何慚
居稗稊金張好車馬於陵親灌畦在梁或在火不變玉與鵜
上天勿行行潜穴勿悽悽吟此青雲諭逹觀終不迷
　　　　陽城驛
商有陽城驛名同陽道州陽公没已久感我淚交流昔公孝
父母行與曾閔儔旣孤善兄弟兄弟和且柔一夕不相見若
懷三歲憂遂誓不婚娶没齒同衾裯妹夫死他縣遺骨無人
收公令季弟徃公與仲弟留相别竟不得三人同逺遊共負
他郷骨歸來藏故丘棲遟居夏邑邑人無苟媮里中競長短
來問劣與優官刑一朝耻公短終身羞公亦不遺布人自不
盜牛問公何聽爾忠信先自修發言當道理不顧黨與讐聲
香漸翕習冠蓋若雲浮少者從公學老者從公遊徃來相告
報縣尹與公侯名落公卿口湧如數萬舟天子得聞之書下
再三求書中願一見天異呈天虬何以持爲聘束帛藉琳球
何以持爲御駟馬駕安輈公云自挺操事殷不事周我實唐
士庶食唐之田疇我聞天子憶安敢專自由來爲諫大夫朝
夕侍冕旒希夷惇薄俗密勿獻良籌神醫不言術人瘼曾暗
瘳月請諌官俸諸弟相對謀皆曰親戚外酒散目前愁公云
不有爾安得此嘉猷施餘盡沽酒客來相獻酬日旰不謀食
春深仍弊裘人心良戚戚我樂獨油油貞元歲云暮朝有曲
如鈎風波勢奔蹙日月光綢繆齒牙屬爲猾禾黍暗生蟊豈
無司言者肉食吞其喉豈無司搏者利柄扼如韝鼻復勢氣
塞不得辯薫蕕公雖未顯諫惴惴如患瘤飛章八九上皆若
珠暗投炎炎日將熾積燎無人抽公乃帥其屬決諫同報仇
延英殿門外叩閤仍叩頭且曰事不止臣諫誓不休上知不
可遏命以美語酬降官司成署俾之爲贅疣姦心不快活撃
刺礪戈矛終爲道州去天道竟悠悠遂令不言者反以言爲
訧喉舌坐成木鷹鸇化爲鳩避權如避虎冠豸如冠猴平生
附我者詩人稱好逑私來一執手恐若墜諸溝送我不岀戶
決我不迴眸唯有太學生各具糧與糇咸言公去矣我亦去
荒陬公與諸生别歩歩駐行騶有生不可訣行行過閩甌爲
師得如此得爲賢者不道州聞公來鼓舞歌且謳昔公居夏
邑狎人如狎鷗况自爲刺史豈復援鼓桴滋章一時罷教化
天下遒炎瘴不得老英華忽巳秋有鳥哭楊震無兒悲鄧攸
唯餘門弟子列樹松與楸今來過此驛若弔汨羅洲祠曹諱
羊祜此驛何不侔我願避公諱名爲避賢郵此名有深意蔽
賢天所尤吾聞玄元教日月㝠九幽幽隂蔽翳者永爲幽隂
囚
　　　　苦雨
江瘴氣候惡庭空田地蕪煩昏一日内隂暗三四殊巢燕汚
牀席蒼蠅點肌膚不足生詬怒但苦寡懽娛夜來稍清晏放
體階前呼未飽風月思巳爲蚊蚋圖我受簮組身我生天地
爐炎蒸安敢勌蟲豸何時無凌晨坐堂廡努力泥中趨官家
事不了尤悔亦可虞門外竹橋折馬驚不敢踰迴頭命僮御
向我色踟蹰自顧方濩落安能相詰誅隱忍心憤恨飜爲聲
喣愉逡巡崔嵬日杲曜東南隅巳復雲蔽翳不使及泥塗良
農盡蒲葦厚地積潢汚三光不得照萬物何由蘇安得飛廉
車磔裂雲將軀又提精陽劒蛟螭支節屠隂沴皆電掃幽妖
亦雷驅煌煌啓閶闔軋軋掉乾樞東西生日月晝夜如轉珠
百川朝巨海六龍踏亨衢此意倍寥廓時來本須臾今也泥
鴻洞黿鼉眞得途
　　　　種竹(并序)
昔樂天贈予詩云無波古井水有節秋竹竿予秋來種竹㕔
下因而有懷聊書十韻
昔公憐有直比之秋竹竿秋來苦相憶種竹㕔前看失地顔
色改傷根枝葉殘清風猶淅淅高節空團團鳴蟬聒暮景跳
蛙集幽欄塵土復晝夜梢雲良獨難丹丘信云逺安得臨仙
壇瘴江冬草緑何人驚歲寒可憐亭亭幹一一青琅玕孤鳳
竟不至坐傷時節闌
　　　　和樂天贈樊著作
君爲著作詩志激詞且温璨然光揚者皆以義烈聞千慮竟
一失氷玉不斷㾗謬予頑不肖列在數子間因君譏史氏我
亦能具陳羲黃眇云逺載籍無遺文煌煌二帝道鋪設在典
墳堯心唯舜㑹因著爲話言臯夔益稷禹粗得無間然緬然
千載後後聖曰孔宣逈知皇王意綴書爲百篇是時游夏輩
不敢措舌端信哉作遺訓職在聖與賢如何至近古史氏爲
閑官但令識字者竊弄刀筆權由心書曲直不使當世觀貽
之千萬代疑言相並傳人人異所見各各私所偏以是曰裦
貶不如都無焉況乃丈夫志用捨貴當年願予有微尚願以
出處論岀非利吾巳其岀貴道全全道豈虚設道全當及人
全則富與壽虧則飢與寒遂我一身逸不如萬物安解懸不
澤手拯溺無折旋神哉伊尹心可以冠古先其次有獨善善
已不善民天地爲一物死生爲一源合雜分萬變忽若風中
塵抗哉巢由志堯舜不可遷捨此二者外安用名爲賔持謝
著書郎愚不願有云
　　　　和樂天感鶴
我有所愛鶴毛羽霜雪妍秋望一滴露聲洞林外天自隨衛
侯去遂入大夫軒雲貌乆巳隔玉音無復傳吟君感鶴操不
覺心惕然無乃予所愛誤爲微物遷因茲諭直質未免柔細
牽君看孤松樹左右蘿蔦纒旣可習爲飽亦可薫爲筌期君
常善救勿令終弃捐
　　　　諭寳
沉玉在弱泥泥弱玉易沉扶桑寒日薄不照萬丈心安得潜
淵虬㧞壑超鄧林泥封泰山阯水散旱天霖洗此泥下玉照
曜臺殿深刻爲傳國寳神器人不侵
冰置白玉壷始見清皎潔珠穿殷紅縷始見明洞澈鏌鋣無
人淬兩刃幽壤鐵秦鏡無人拭一片埋霧月驥跼環堵中骨
附筋入節虬蟠尺澤内魚衆哇同穴艅艎無巨海浮浮矜瀎
潏棟梁無廣厦顚倒卧霜雪大鵬無長空舉翮受羈絏豫樟
無厚地危柢眞卼臲圭璧無卞和甘與頑石列舜禹無陶堯
名隨腐草滅神功伏神物神物神乃别人神不世出所以神
功絶神物豈徒然用之乃施設禹功九州理舜德天下恱璧
國充傳璽圭用祈太折木㝷豫樟幹九萬大鵬歇棟梁庇生
民艅艎濟來哲虬騰旱天雨驥騁流電掣鏡懸姦膽露劒拂
妖虵裂珠生照乗光冰瑩環坐熱此物比在泥斯言爲誰發
于今盡凡耳不爲君陳說
　　　　說劒
吾友有寳劒密之如密友我實膠漆交中堂共盃酒酒酣肝
膽露恨不眠前剖高唱荆卿歌亂撃相如缶更擊復更唱更
舞亦更壽白虹坐上飛青虵匣中吼我聞音響畢疑是十將
鬭爲君再拜言神物可見不君言我所重我自爲君取迎篋
巳焚香近鞘先澤手徐抽寸寸刃漸屈彎彎肘殺殺霜在鋒
團團月臨紐逡巡潜虬躍鬰律驚左右霆電滿室光蛟龍逐
奮走何人爲鑄之干將别來久鑄時近山破藏在松桂朽幽
質獄中埋神人水心守本是泥稽淬果非雷煥有我欲評劒
功願君良聽受劒可剸犀兕劒可切瓊玖劒決天外雲劒衝
日中斗劒隳妖虵腹劒拂佞臣首太古初斷鼇武王親撃紂
燕丹卷地圖陳平綰花綬曾被桂樹枝寒光射林藪曾經鑄
農器利用剪稂莠神物終變化復爲龍牝牡晉末武庫燒脫
然排戸牖爲欲掃群胡散作彌天帚自茲失所徃豪英共爲
詬(音/苟)今復誰人鑄挺然千載後旣非古風壷無乃近鵶九自
我與君遊平生益自負況擎寳劒岀重以雄心扣此劒何太
奇此心何太厚勸君愼所寳所用無或茍潜將辟魑魅勿但
驚妾婦留斬泓下蛟莫試街中狗古今困泥滓我亦坌塵垢
俗耳驚大言逢人少開口
　　　　書異
孟冬初寒月渚澤蒲尚青飄蕭北風起皓雪紛滿庭行過冬
至後凍閉萬物零奔渾馳暴雨驟鼓轟雷霆傳云不終日通
宵曾莫停瘴雲愁拂地急霤疑注瓶洶湧潢潦濁噴薄鯨鯢
腥跳趫井哇喜突兀水恠形飛蚋奔不死脩虵蟄再醒應龍
非時出無乃歲不寧吾聞隂陽戶啓閉各有扄後時無肅殺
廢職乃玄冥座配五天帝薦用百品珍權爲祝融奪神其焉
得靈春秋雷電異則必書諸經仲冬雷雨苦願省蒙蔽刑
　　　　和樂天折劒頭
聞君得折劒一片雄心起詎憶鐵蛟龍潜在延津水風雲劒
一合呼吸期萬里雷震山嶽碎電斬鯨鯢死莫但寳劒頭頭
頭非此比
元氏長慶集卷第二
元氏長慶集卷第三
　　古詩
　　　松鶴　競渡
　　　寺院新竹　訓别致用
　　　竹部　賽神
　　　競舟　茅舍
　　　後湖　八駿圖
　　　畫松　遣興(十首)
　　　野節鞭
　　　　松鶴
渚宫本坳下佛廟有臺閣臺下三四松低昂勢前却是時晴
景麗松梢殘雪薄日色相玲瓏纎雲映羅幕逡巡九霄外似
振風中鐸漸見尺帛光孤飛唳空鶴徘徊耀霜雪顧慕下寥
廓踏動樛盤枝龍虵互跳躍俯瞰九江水旁瞻萬里壑無心
盻鳥鳶有字悲城郭清角巳沉絕虞韶亦冥寞騫飜勿重留
幸及鈞天作
　　　　競渡
吾觀競舟子因測大競源天地昔將競蓬勃晝夜昏龍虵相
嗔薄海岱俱崩奔群動皆攪撓化作流渾渾數極鬭心息大
和蒸混元一氣忽爲二矗然畫乾坤日月復照曜春秋遞寒
温八荒坦以曠萬物羅以繁聖人中間立理世了不煩延綿
復幾歲逮及羲與軒炎皇熾如炭蚩尤扇其燔有熊競心起
驅獸出林樊一戰波委熖再戰火燎原戰訖天下定號之爲
軒轅自是豈無競瑣細不復言其次有龍競競渡龍之門龍
門浚如瀉漴射不可援赤鱗化時至唐突鰭鬛掀乗風瞥然
去萬里黃河飜接瞬電烻出微吟霹靂喧傍瞻曠宇宙俯瞰
卑崑崙庶類咸在下九霄行易捫倐辭蛙黽穴遽排天帝閽
迴悲曝鰓者未免鯨鯢吞帝命澤諸夏不弃蟲與昆隨時布
膏露稱物施厚恩草木霑我潤豚魚望我蕃嚮來同競輩豈
料由我存壯哉龍競渡一競身獨尊捨此皆蟻鬭競舟何足
論
　　　　寺院新竹
寳地琉璃坼紫苞琅玕踴亭亭巧於削一一大如拱冰碧林
外寒峯巒眼前聳槎枒矛㦸合屹仡龍虵動煙泛翠光流歲
餘霜彩重風朝竽籟過雨夜鬼神恐佳色有鮮妍修莖無擁
腫節高迷玉鏃籜綴疑花捧詎必太山根本自仙壇種誰令
植幽壤復此依閑冗居然霄漢姿坐受藩籬壅噪集勌鴟烏
炎昏繁蠛蠓未遭伶倫聽非安子猷寵威鳳來有時虗心豈
無奉
　　　　訓别致用
風行自委順雲合非有期神哉心相見無眹安得離我有懇
憤志三十無人知修身不言命謀道不擇時逹則濟億兆窮
亦濟毫氂濟人無大小誓不空濟私研機未淳熟與世忽參
差意氣一爲累猜仍良巳隨昨來竄荆蠻分與平生隳那言
返爲遇獲見心所竒一見肺肝盡坦然無滯疑感念交契定
淚流如斷縻此交定生死非爲論盛衰此契宗㑹極非謂同
路岐君今虎在匣我亦鷹就羈馴養保性命安能奮殊姿玉
色深不變井水撓不移相看各年少未敢深自悲
　　　　竹部(石首/縣界)
竹部竹山近歲伐竹山竹伐竹歲亦深深林隔深谷朝朝冰
雪行夜夜豺狼宿科首霜斷蓬枮形燒(去/聲)餘木一束十餘莖
千錢百餘束得錢盈千百得粟盈斗斛歸來不買食父子分
半菽持此欲何爲官家歲輸促我來荆門掾寓食公堂肉豈
唯遍妻孥亦以及僮僕分爾有限資飽我無端腹媿爾不復
言爾生何太蹙
　　　　賽神
楚俗不事事巫風事妖神事妖結妖社不問踈與親年年十
月暮珠稻欲垂新家家不歛穫賽妖無富貧殺牛貰官酒椎
鼓集頑民喧闐里閭隘兇酗日夜頻歲暮雪霜至稻珠隨隴
湮吏來官稅迫求質倍稱緍貧者日消鑠富亦無倉囷不謂
事神苦自言誠不眞岳陽賢刺史念此爲俗屯未可一朝去
俾之爲等倫粗許存習俗不得呼黨人但許一日澤不得月
與旬吾聞國僑理三年名乃振巫風燎原久未必憐徙薪我
來歌此事非獨歌政仁此事四鄰有亦欲聞四鄰
　　　　競舟
楚俗不愛力費力爲競舟買舟俟一競競歛貧者賕年年四
五月蠒實麥小秋積水堰堤壊㧞秧蒲稗稠此時集丁壯習
競南畒頭朝飲村社酒暮椎鄰舍牛祭舩如祭祖習競如習
讎連延數十日作業不復憂君侯饌良吉㑹客陳膳羞畫鷁
四來合大競長江流建標明取捨勝負死生求一時讙呼罷
三月農事休岳陽賢刺史念此爲俗疣習俗難盡去聊用去
其尤百舩不留一一競不滯留自爲里中戲我亦不寓遊吾
聞管仲教沐樹懲墮遊節此淫競俗得爲良政不我來歌此
事非獨歌此州此事數州有亦欲聞數州
　　　　茅舍
楚俗不理居居人盡茅舍茅苫竹梁棟茅踈竹仍罅邊縁隄
岸斜詰屈簷楹亞籬落不蔽肩街衢不容駕南風五月盛時
雨不來下竹蠧茅亦乾迎風自焚灺防虞集鄰里巡警勞晝
先矢謨人人儻自爲我亦不庀徒下俚得聞之各各相俞俞
提攜翁及孫捧戴婦與姑壯者負礫石老亦捽茅蒭斤磨片
片雪椎隱連連珠朝飱布庭落夜宿完戶樞鄰里近相告親
戚逺相呼鬻者自爲鬻酤者自爲酤雞犬豐中市人民岐下
都百年廢滯所一旦奥浩區我實司水土得爲官事無人言
賤事貴貴直不貴諛此實公所小安用歌袴襦荅云潭及廣
以至鄂與吳萬里盡澤國居人皆墊濡富者不容蓋貧者不
庇軀得不歌此事以我爲楷模
　　　　八駿圖詩(并序)
良馬無世無之然而終不得與八駿並名何也吾聞八駿日
行三萬里夫車行三萬里而無毀輪壊轅之患蓋神車者行
三萬里而無䘮精禠魄之患亦神之人也無是三神而得是
八馬乃破車掣御躓人之乗也世焉用之今夫畫古者畫馬
而不畫車馭不畫所以乗馬者是不知夫古者也予因作詩
以辨之
穆滿志空闊將行九州野神馭四來歸天與八駿馬龍種無
凡性龍行無暫捨朝辭扶桑底暮宿崑崙下鼻息吼春雷蹄
聲裂寒瓦尾掉滄波黒汗染白雲赭華輈本脩密翠盖尚妍
冶御者腕不移乗者寐不假車無輪扁斲轡無王良把雖有
萬駿來誰是敢騎者
　　　　畫松
張璪畫古松徃徃得神骨翠帚掃春風枯龍戞寒月流傳畫
師輩奇態盡埋沒纎枝無蕭灑頑幹空突兀乃悟埃塵心難
狀煙霄質我去淅陽山深山看真物
　　　　遣興十首
始見梨花房坐對梨花白行看梨葉青已復梨葉赤嚴霜九
月半危蔕幾時客況有高高原秋風四來迫
莫猒夏日長莫悲冬日短欲識短復長君看寒又暖城中百
萬家冤哀雜絲管草沒奉誠園軒車昔曾滿
孤竹迸荒園誤與蓬麻列久擁蕭蕭風空長高高節嚴霜蕩
群穢蓬斷麻亦折獨立轉亭亭心期鳳皇别
豔豔剪紅英團團削翠莖託根在褊淺因依泥滓生中有合
歡蘃池枯難遽呈涼宵露華重低徊當月明
晚荷猶展卷早蟬遽蕭嘹露葉行巳重況乃江風揺炎夏火
再伏清商暗廻飊寄言抱志士日月東西跳
買馬買鋸牙買犢買破車養禽當養鶻種樹先種花人生負
俊健天意與光華莫學蚯蚓輩食泥近土涯
愛直莫愛夸愛疾莫愛斜愛謨莫愛詐愛施莫愛奢擇才不
求備任物不過涯用人如用己理國如理家
㸌㸌刀刃光彎彎弓面張入水斬犀兕入山椎虎狼里中無
老少喚作癲兒郎一日風雨㑹横金歸故郷
團團規内星未必明如月託跡近北辰周天無淪沒老人在
南極地逺光不發見則壽聖明願照高高闕
河清諒嘉瑞(是歲黃/河清)吾帝眞聖人時哉不我夢此時爲廢民
光隂本跳躑功業勞苦辛一到江陵郡三年成去塵
　　　　野節鞭
神鞭鞭宇宙玉鞭鞭騏驥緊綛野節鞭本用鞭贔屭使君鞭
甚長使君馬亦利司馬並馬行司馬馬顦顇短鞭不可施疾
歩無由致使君駐馬言願以長鞭遺此遺不㝷常此鞭不容
易金堅無繳遶玉滑無塵膩青虵坼生石不刺山阿地烏龜
旋眼班不染江頭涙長看雷雨㾗未忍駑駘試持用換所持
無今等閑弃荅云君何奇贈我君所貴我用亦不凡終身保
明義誓以鞭姦頑不以鞭蹇躓指撝狡兔蹤決撻恠(平/聲)龍睡
惜令寸寸折節節不虗墜因作換鞭詩詩成謂同志而我得
聞之笑君年少意安用換長鞭鞭長亦奚爲我有鞭尺餘泥
抛風雨漬不擬閑贈行唯將爛誇醉春來信馬頭𣢾緩花前
轡願我遲似攣饒君疾如趐
元氏長慶集卷第三
元氏長慶集卷第四
　　古詩
　　　旱災自咎貽七縣宰(同州)
　　　蟲豸　巴虵
　　　蛒蜂　蜘蛛
　　　蟻子　蟆子
　　　浮塵子(三首)蝱
　　　楚歌(十首江/陵時作)襄陽道
　　　賦得魚登龍門　貞元曆(是歲秋八月太上改/永貞傳位今皇帝)
　　　塞馬　鹿角鎭(洞庭湖/中地名)
　　　感事(三首此後並/是學士時詩)題翰林東閤前小松
　　　　旱災自咎貽七縣宰(同州)
吾聞上帝心降命明且仁臣稹苟有罪胡不災我身胡爲旱
一州禍此千萬人一旱猶可忍其旱亦巳頻臘雪不滿地膏
雨不降春惻惻詔書下半減麥與緍半租豈不薄尚竭力與
筋竭力不敢憚慚戴天子恩纍纍婦拜姑呐呐翁語孫禾黍
日夜長足得盈我困還塡折粟稅酬償貰麥鄰茍無公私責
飲水不爲貧歡言未盈口旱氣巳再振六月天不雨秋孟亦
旣旬區區昧陋積禱祝非不勤日馳衰白顔再拜泥甲鱗歸
來重思忖願吿諸邑君以彼天道逺豈如人事親團團囹圄
中無乃冤不申擾擾食廪内無乃姦有因軋軋輸送車無乃
使不倫遥遥負檐卒無乃役不均今年無大麥計與珠玉濵
村胥與里吏無乃求取繁符下歛錢急值官因酒嗔誅求與
撻罰無乃不逡巡生小下俚住不曾州縣門訴詞千萬恨無
乃不得聞強豪富酒肉窮獨無蒭薪俱由案牘吏無乃移禍
屯官分市井戶迭配水陸珍未蒙所償直無乃不敢言有一
於此事安可尤蒼旻借使漏刑憲得不虞鬼神自顧頑滯牧
坐貽災沴臻上羞朝廷寄下媿閭里民豈無神明宰爲我同
苦辛共布慈惠語慰此衢客塵
　　　　蟲豸詩(七首/并序)
天之居物於地也有獸宜山宜穴魚宜水宜泥鳥宜木宜洲
蟲宜草宜腐穢風雨㑹而寒暑時山川正而原野平衍然後
郛閈屋室以州之人之宜人不得其宜而之鳥獸蟲魚之所
宜非蟲魚獸鳥之罪也然而自非聖賢人失所宜未甞無不
得宜之歎云始辛卯年予掾荆州之地洲渚濕墊其動物宜
介其毛物宜翅羽予所舍又荆州樹木洲渚處晝夜常有翅
羽百族閙心不得閒静因爲有鳥二十章以自逹又數年司
馬通州郡通之地叢穢卑褊烝瘴隂鬱熖爲蟲虵備有辛螫
虵之毒百而鼻褰者尤之蟲之輩亦百而蝱蟆(音/莫)浮塵蜘蛛
蟻子蛒蜂之類最甚害人其土民具能攻其所毒亦徃徃合
於方籍不知者遭輙死予因賦其七蟲爲二十一章别爲序
以備瑣細之形狀而盡藥石之所宜庶亦叔敖之意焉
　　　　巴虵(三首/并序)
巴之虵百類其大蟒其毒褰鼻蟒人常不見褰鼻常遭之毒
人則毛髮皆竪起飲溪澗而泥沙盡沸驗方云攻巨蟒用雄
黃煙被其腦則裂而鷣鳥能食其小者巴無是物其民常用
禁術制之尤効
巴虵千種毒其最鼻褰虵掉舌飜紅熖盤身蹙白花噴人竪
毛髪飲浪沸泥沙欲學叔敖瘞其如多似麻
越嶺南濵海武都西䧟戎雄黃假名石鷣鳥逺難籠詎有隳
腸計應無破腦功巴山晝昏黑妖霧毒濛濛
漢帝斬虵劒晉時燒上天自茲繁巨蟒徃徃壽千年白晝遮
長道青溪蒸毒煙戰龍蒼海外平地血浮舩
　　　　蛒蜂(三首/并序)
蛒蜂類而大巢在褰鼻虵穴下故毒螫倍諸蜂蠆中手足輒
斷落及心胷則圯裂用它蜂中人之方療之不能愈巴人徃
徃持禁以制之則差
巴虵蟠窟穴穴下有巢蜂近樹禽垂翅依原獸絕蹤微遭斷
手足厚毒破心胷昔甚招魂句那知眼自逢
梨笑清都月(京開元觀/多梨花蜂)蜂游紫殿春構脾分部伍嚼蘃奉君
親翅羽頗同類心神固異倫安知人世裏不有噬人人
蘭蕙本同畹蜂虵亦雜居害心俱毒螫妖熖兩吹嘘雷蟄吞
噬止枯焚巢穴除可憐相濟惡勿謂禍無餘
　　　　蜘蛛(三首/并序)
巴蜘蛛大而毒其甚者身邊數寸而踦長數倍其身網羅竹
栢盡死中人瘡痏潗濕且痛癢倍常用雄黃苦酒塗所囓仍
用䑕婦蟲食其絲盡輙愈療不速絲及心而療不及矣
蜘蛛天下足巴蜀就中多縫隙容長踦虗空織橫羅縈纒傷
竹栢吞噬及蟲蛾爲送佳人喜珠櫳無柰何
網密將求食絲斜誤著人因依方託緒挂骨遂容身截道蟬
冠礙漫天玉露頻兒童憐小巧漸欲及車輪
稚子憐圓網佳人祝喜絲那知縁暗隙忽復囓柔肌毒腠攻
猶易焚心療恐遲看看長妖緒和扁欲漣洏
　　　　蟻子(三首/并序)
巴蟻衆而善攻􁑱棟徃徃木容完具而心節朽壞屋居者不
省其微而禍成傾壓
蟻子生無處偏因濕處生隂霪煩擾攘拾粒苦鸎􁕧(平/聲)牀上
主人病耳中虗藏鳴雷霆飜不省聞汝作牛聲
時術功雖細年深禍亦成攻穿漏江海噆食困蛟鯨敢憚榱
􁑱蠹深藏柱石傾寄言持重者微物莫全輕
攘攘終朝見悠悠卒歲疑詎能分牝牡焉得有蝝蚳(蟻/卵)徙市
竟何意生涯都幾時巢由或逢我應似我相期
　　　　蟆子(三首/并序)
蟆蚊類也其實黑而小不礙紗縠夜伏而晝飛聞柏煙與麝
香輙去蚊蟆與浮塵皆巴蛇鱗中之細蟲耳故囓人成瘡秋
夏不愈膏楸葉而傅之則差
蟆子微於蚋朝繁夜則無毫端生羽翼針喙噆肌膚暗毒應
難免羸形日漸枯將身逺相就不敢恨非辜
晦景權藏毒明時敢噬人不勞生姤怒祗足助酸辛隼眥看
無物虵軀庇有鱗天方芻狗我甘與爾相親
有口深堪異趨時詎可量誰令通鼻息何故辨馨香沉水來
滄海崇蘭泛露光那能枉焚爇爾衆我微茫
　　　　浮塵子(三首/并序)
浮塵蟆類也其實微不可見與塵相浮而上下人苦之徃徃
蒙絮衣自蔽而浮塵輙能通透及人肌膚亦巢巴虵鱗中故
攻之用前術
可歎浮塵子纎埃喻此微寧論隔紗幌并解透綿衣有毒能
成痏無聲不見飛病來雙眼暗何計辨雰霏
乍可巢蛟睫胡爲附蟒鱗巳微於蠢蠢仍害及仁人動植皆
分命毫芒亦是身哀哉此幽物生死敵浮塵
但覺皮膚􁂋安知瑣細來因風吹薄霧向日誤輕埃暗囓堪
銷骨潜飛有禍胎然無防備處留待雪霜摧
　　　　蝱(三首/并序)
巴山谷間春秋常雨自五六月至八九月雨則多蝱道路群
飛噬馬牛血及蹄角旦暮尤極繁多人常用日中時趣程逮
雪霜而後盡其囓人痛劇浮蟆而不能毒留肌故無療術
隂深山有瘴濕墊草多蝱衆噬錐刀毒群飛風雨聲汗粘瘡
痏痛日曝苦辛行飽爾蛆殘腹安知天地情
千山溪沸石六月火燒雲自顧生無類那堪毒有群博牛皮
若截噬馬血成文蹄角尚如此肌膚安可云
辛螫終非久炎涼本遞興秋風自天落夏孽與霜澄一鏡開
潭面千鋒露石稜氣平蟲豸死雲路好攀登
　　　　楚歌十首(江陵/時作)
楚人千萬戶生死繫時君當璧便爲嗣賢愚安可分干戈長
浩浩篡亂亦紛紛縱有明在下區區何足云
陶虞事巳逺尼父獨將明潜穴龍無位幽林蘭自生楚王謀
授邑此意復中傾未别子西語縱來何所成
平生漸昏惑無極轉承恩子建猶相貳伍奢安得存生居宮
雉閟死葬寢園尊豈料奔吳士鞭屍郢市門
懼盈因鄧曼罷獵爲樊姬盛德留金石清風鑒薄帷襄王忽
妖夢宋玉復淫詞萬事捐宫館空山雲雨期
宜僚南市住未省食人恩臨難忽相感解紛寧用言何如晉
夷甫坐占紫微垣看著五胡亂清談空自專
誰恃王深寵誰爲楚上卿包胥心獨許連夜哭秦兵千乗徒
虗爾一夫安可輕殷勤聘名士莫但倚方城
梁業雄圖盡遺孫世運消宣明徒有號江漢不相朝碑碣高
臨路松枝半作樵唯餘開聖寺猶學武皇妖
江陵南北道長有逺人來死别登舟去生心上馬廻榮枯誠
異日今古盡同灰巫峽朝雲起荆王安在哉
三峽連天水奔波萬里來風濤各自急前後苦相推倒入黃
牛漩驚衝灎澦堆古今流不盡流去不曾迴
八荒同日月萬古共山川生死旣由命興衰還付天栖栖王
粲賦憤憤屈平篇各自埋幽恨江流終宛然
　　　　襄陽道
羊公名漸逺唯有峴山碑近日稱難繼曹王任馬彞椒蘭俱
下世城郭到今時漢水清如玉流來本爲誰
　　　　賦得魚登龍門(用登字)
魚貫終何益龍門在苦登有成當作雨無用耻爲鵬激浪誠
難泝雄心亦自憑風雲潜㑹合鬐鬛忽騰凌泥滓辭河濁煙
霄見海澄廻瞻順流輩誰敢望同升
　　　　貞元曆(是歲秋八月太上改/永貞傳位今皇帝)
象魏纔頒暦龍鑣巳御天猶看後元暦新署永貞年半歲光
隂在三朝禮數遷無因書簡冊空得詠詩篇
　　　　塞馬
塞馬倦江渚今朝神彩生曉風寒獵獵乍得草頭行夷狄寢
烽候關河無戰聲何由當陣面從爾四蹄輕
　　　　鹿角鎭(洞庭湖/中地名)
去年湖水滿此地覆行舟萬恠吹高浪千人死亂流誰能問
帝子何事寵陽侯漸恐鯨鯢大波濤及九州
　　　　感事三首(此後並是/學士時詩)
爲國謀羊舌從來不爲身此心長自保終不學張陳
自笑心何劣區區辨所冤伯仁雖到死終不向人言
富貴年皆長風塵舊轉稀白頭方見絕遥爲一霑衣
　　　　題翰林東閤前小松
簷礙脩鱗亞霜侵簇翠黃唯餘入琴韻終待舜絃張
元氏長慶集卷第四
元氏長慶集卷第五
　　古體詩
　　　清都夜境　春晚寄楊十二
　　　永壽寺看牡丹　春餘遣興
　　　憶雲之　别李三
　　　　秋夕逺懷　東西道
　　　　分流水　西還
　　　　含風夕　秋堂夕
　　　　酬樂天　楊子華畫
　　　　西州院　臺中鞫獄憶舊事
　　　韋氏館泛舟　劉氏館集隱客
　　　寄隱客　投吳端公崔院長
　　　　　清都夜境(自此至秋夕七首並/年十六至十八時作)
夜久連觀靜斜月何晶熒寥天如碧玉歷歷綴華星樓榭自
隂映雲牖深㝠㝠纎埃悄不起玉砌寒光清栖鶴露微影枯
松多恠形南廂儼容衛音響如可聆啓聖發空洞朝真趨廣
庭閑開蘂珠殿暗閱金字經屏氣動方息凝神心自靈悠悠
車上馬浩思安得寧
　　　　春晚寄楊十二兼呈趙八(時楊生館/於趙氏)
蒙蒙竹樹深簾牖多清隂避日坐林影餘花委芳襟傾樽就
殘酌舒卷續微吟空際颺高蝶風中聆素琴廣庭備幽趣復
對商山岑獨此愛時景曠懷雲外心遷鸎戀嘉木求友多好
音自無琅玕實安得蓮花簮寄之二君子希見隻南金
　　　　與楊十二李三早入永壽寺看牡丹
曉入白蓮宫琉璃花界淨開敷多喻草凌亂被幽徑壓砌錦
地鋪當霞日輪映蝶舞香暫飄蜂牽蘂難正籠處綵雲合露
夭芟髪君巳衰冠歲予非小娛樂不及時暮年壯心少感此
幽念綿遂爲長悄悄中庭草木春歷亂遞相擾奇樹花冥冥
竹竿鳳裊裊幽芳被蘭徑安得寄天抄萬里瀟湘魂夜夜南
枝鳥
　　　　别李三
階蓂附瑶砌藂蘭偶芳藿高位良有依幽姿亦相託鮑叔知
我貧烹葵不爲薄半面契始終千金比然諾人生繋時命安
得無苦樂但感遊子顔又值餘英落蒼蒼秦樹雲去去緱山
鶴日暮分手歸楊花滿城郭
　　　　秋夕逺懷
旦夕天氣爽風飄葉漸輕星繁河漢白露逼金枕清丹鳥月
中滅莎雞牀下鳴悠悠此懷抱況復多逺情
　　　　東西道
天皇開四極便有東西道萬古閱行人行人幾人老顧我倦
行者息隂何不早少壯塵事多那言壯年好
　　　　分流水
古時愁别淚滴作分流水日夜東西流分流幾千里通塞兩
不見波瀾各自起與君相背飛去去心如此
　　　　西還
悠悠洛陽夢鬱鬱㶚陵樹落日正西歸逢君又東去
　　　　含風夕(此後拾/遺時作)
炎昏勌煩久逮此含風夕夏服稍輕清秋堂已岑寂載欣涼
宇曠復念佳辰擲絡緯驚歲功顧我何成績青熒微月鈎幽
暉洞隂魄水鏡涵玉輪若見淵泉璧參差簾牖重次第籠虗
白樹影滿空牀螢光綴深壁悵望牛斗星復爲經年隔露網
裊風珠輕河泛遥碧詎無深稠景感此年流易亦有遲暮年
壯年良自惜循環切中感感今追徃昔接瞬無停隂何言問
陳積馨香推蕙蘭堅貞諭松栢生物固有涯安能比金石況
兹百齡内擾擾紛衆役日月東西驅飛車無留跡來者良未
窮去矣定奚適委順在物爲營營復何益
　　　　秋堂夕
炎涼正廻互金火鬱相乗雲雷暗交構川澤方蒸騰清風一
朝勝白露忽已凝草木凡氣盡始見天地澄況此秋堂夕幽
懷曠無朋蕭條簾外雨倐閃案前燈書卷滿牀席蟰蛸懸復
升啼兒屢啞咽勌僮時寢興泛覽昏夜目詠謡暢煩膺況吟
獲麟章欲罷久不能堯舜事巳逺丘道安可勝蜉蝣不信鶴
蜩鷃肯窺鵬當年且不偶殁世何必稱胡爲掲聞見裦貶貽
愛憎焉用汨其泥豈在清如冰非白又非黑誰能點青蠅處
世苟無悶佯狂道非弘無言被人覺予亦笑孫登
　　　　酬樂天(時樂天攝尉/予爲拾遺)
放鶴在深水置魚在高枝升沉或異勢同謂非所宜君爲邑
中吏皎皎鸞鳳姿顧我何爲者翻侍白玉墀昔作芸香侣三
載不暫離逮茲忽相失旦夕夢夢思崔巍驪山頂宮樹遥參
差秪得兩相望不得長相隨多君歲寒意裁作秋興詩上有
風塵苦下言時節移官家事拘束安得攜手期願爲雲與雨
㑹合天之垂
　　　　楊子華畫(三首)
楊畫逺於展何言今在兹依然古䊋服但感時節移念君一
朝意遺我千載思子亦幾時客安能長苦悲
皓腕卷紅袖錦韝臂蒼鶚故人斷絃心稚齒從禽樂當年惜
貴遊遺形寄丹艧骨象或依稀鉛華巳寥落似對古人民無
復昔城郭子亦觀病身色空俱寂寞
顚倒世人心紛紛乏公是眞賞畫不成畫賞眞相似丹青各
所尚工拙何足恃求此妄中精哀哉子華子
　　　　西州院(東川官舎)
自入西州院唯見東川城今夜城頭月非暗又非明文案牀
席滿卷舒贓罪名慘悽且煩勌弃之階下行悵望天迴轉動
揺萬里情參辰次弟出牛女顚倒傾況此風中柳枝條千萬
莖到來籬下筍亦巳長短生感愴正多緒鵶鵶相喚驚墻上
杜䳌鳥又作思歸鳴以彼撩亂思吟爲幽怨聲吟罷終不寢
鼕鼕復鐺鐺
　　　　臺中鞫獄憶開元觀舊事呈損之兼贈周兄四十
　　　　韻
憶在開元觀食栢練玉顔踈慵日高卧自謂輕人寰李生隔
墻住隔墻如隔山怪我久不識先來問驕頑十過乃一徃遂
成相徃還以我文章卷文章甚斒斕因言辛庾輩亦願放羸
孱旣迴數子顧展轉相連攀驅令選科目若在闠與闤學隨
塵土墜漫數公卿關唯恐壊情性安能懼謗訕還招辛庾李
靜處盃廵環進取果由命不由趨險艱穿楊二三子弓矢次
第彎推我亦上道再聮朝士班二月除御史三月使巴蠻蠻
民詀(竹感/反)諵訴嚙指明痛癏憐蠻不解語爲發昏師姦歸來
五六月旱色天地殷分司别兄弟各各淚澘澘哀哉劇部職
唯數贓罪鍰死欵依稀取鬭辭方便刪道心常自愧柔髪難
久黫折支望車乗支痛誰置患竒哉乳臭兒緋紫䙀被間漸
大官漸貴漸富心漸慳閙裝轡頭􁚯靜拭腰帶斑鷂子繡線
􁗰㺃兒金油(去/聲)鐶香湯洗驄馬翠篾籠白鷴月請公主封冰
受天子頒開筵試歌舞别宅寵妖嫻坐卧摩綿褥捧擁綟絲
鬟旦夕不相離比翼若飛鸞而我亦何苦三十身巳鰥愁吟
心骨顫寒卧支體􁟇(五閑反又/渠云反)居處雖幽靜尤悔少愉㦨不
如周道士鶴嶺臨鐘灣繞院松瑟瑟通畦水潺潺陽坡自㝷
蕨村沼看漚菅窮通兩未遂營營眞老閑
　　　　韋氏館與周隱客杜歸和泛舟
天色低澹澹池光漫油油輕舟閑繳繞不逺池上樓時物欣
外奬眞元隨内修神恬津藏滿氣委支節柔衆處豈自異曠
懷誰我儔風車籠野馬八荒安足遊開顔陸渾社握手靈都
周持君寳珠贈頂戴頭上頭
　　　　劉氏館集隱客歸和子元及之子蒙晦之
濕墊縁竹徑寥落護岸冰偶然沽市酒不越四五升詩客愛
時景道人話升驣笑言各有趣悠哉古孫登
　　　　寄隱客
我年三十二鬢有八九絲非無官次第其如身早衰今人夸
貴富肉食與妖姬而我俱不樂貴富亦何爲況逢多士朝賢
俊若布棊班行次第立朱紫相參差謨猷密勿進羽檄縱橫
馳監察官甚小發言無所裨小官仍不了譴奪亦巳隨時成
不之弃得不自弃之陶君喜不遇顧我復何疑潜書周隱士
白雲今有期
　　　　元和五年予官不了罰俸西歸三月六日至陜府
　　　　與吳十一兄端公崔二十二院長思愴曩游因投
　　　　五十韻
小年閑愛春認得春風意未有花草時先醲曉窓睡霞朝澹
雲色霽景牽詩思漸到柳枝頭川光始明媚長安車馬客傾
心奉權貴晝夜塵土中那言早春至此時我獨遊我遊有倫
次閑行曲江岸便宿慈恩寺扣林引寒龜䟽叢出幽翠凌晨
過杏園曉露凝芳氣初暘好明淨嫰樹憐低庳排房似綴珠
欲啼紅臉淚新鸎語嬌小淺水光流利冷飲空腹杯因成日
高醉酒醒聞飯鍾隨僧受遺施餐罷還復遊過從上文記行
逢二月半始足遊春騎是時春巳老我遊亦云旣藤開九華
觀草結三條隧新筍踴犀株落梅飜蝶翅名倡繡轂車公子
青絲轡朝士遇旬休豪家得春賜提攜好音樂剪鏟空田地
同占杏花園喧闐各叢萃顧予煩寢興復徃散憔悴倦僕色
肌羸蹇驢行跛痺春衫未成就冬服漸塵膩傾盖吟短章書
空憶難字遥聞公主笑近被王孫戲邀我上華筵横頭坐賔
位那知我年少深解酒中事能唱犯聲歌偏精變籌義含詞
待殘拍促舞遞繁吹叫噪擲投盤生獰攝觥使逡巡光景晏
散亂東西異古觀閉閑門依然復幽閟無端矯情性漫學求
科試薄藝何足云虗名偶頻遂拾遺天子前密奏升平議召
見不須臾憸庸巳猜忌朝陪香案班暮作風塵尉去歲又登
朝登爲栢臺吏臺官相束縛不許放情志寓直勞送迎上堂
煩避諱分司在東洛所職尤不易罰俸得西歸心知受朝庇
常山攻小㓂淮右擇良帥國難身不行勞生欲何爲吾兄諳
性靈崔子同臭味投此挂冠詞一生還自恣
元氏長慶集卷第五
元氏長慶集卷第六
　　古體
　　　寄吳士矩　宿層峯館寄樂天
　　　酬樂天書懷　酬樂天登樂遊園
　　　酬樂天早夏　酬樂天勸醉
　　　和樂天初授戶曹　和樂天贈吳丹
　　　和樂天秋題曲江　和樂天月夜作
　　　和樂天秋題牡丹　春月
　　　月臨花　紅芍藥
　　　送王十一南行　三歎
　　　遣晝　冬夜懷李侍御
　　　西齋小松　周先生
　　　　寄吳士矩端公五十韻(此後並江陵/士曹時作)
昔在鳳翔日十歲即相識未有好文章逢人賞顔色可憐何
郎面(吳生小/字何郎)二十纔冠飾短髮予近梳羅衫紫蟬翼伯舅各
驕縱仁兄未摧抑事業若盃盤詩書甚徽纆西州戎馬地賢
豪事雄特百萬時可􁏮十千良易借寒食桐隂下春風柳林
側藉草送逺遊列筵酬博塞萎蕤雲幕翠璨爛紅茵赩鱠縷
輕似絲香醅膩如織將軍頻下城佳人盡傾國媚語嬌不聞
纎腰軟無力歌詞妙宛轉舞態能剜刻箏弦玉指調粉汗紅
綃拭予時最年少專務酒中職未能媿生獰偏矜任狂直曲
庇桃根盞橫講捎雲式亂布鬭分朋惟新間讒慝耻作最先
吐羞言未朝食醉眼漸紛紛酒聲頻䬵䬵(愛黒/反)扣節參差亂
飛觥徃來織強起相維持飜成兩匍匐邉霜颯然降戰馬鳴
不息但喜秋光麗誰憂塞雲黒常隨獵騎走多在豪家匿夜
飲天旣明朝歌日還吳荒狂歲云久名利心潜逼時軰多得
途親朋屢相敕閑因適農野忽復愛稼穡平生中聖人翻然
腐腸賊亦從酒仙去便被書魔惑脫跡壯士場甘心竪儒域
矜持翠筠管𫾣斷黃金勒屢益蘭膏燈猶研兔枝墨崎嶇來
掉蕩矯枉事沉黙隱笑甚艱難歛容還屴崱與君始分散勉
我勞修飾歧路各營營别離長惻惻行看二十載萬事絲何
極相值或須臾安能洞胷臆昨來陜郊㑹悲歡兩難克問我
新相知但報長相憶豈無新知者不及小相得亦有生歲游
同年不同德爲别詎幾時伊予墜溝洫大江鼓風浪逺道參
荆棘徃事返無期前途浩難測一旦得自由相求北山北
　　　　三月二十四日宿曾峯館夜對桐花寄樂天
微月照桐花月微花漠漠怨澹不勝情低徊拂簾幕葉新隂
影細露重枝條弱夜久春恨多風清暗香薄是夕逺思君思
君痩如削但感事睽違非言官好惡奏書金鑾殿歩屣青龍
閣我在山館中滿地桐花落
　　　　酬樂天書懷見寄(本題云𥘉與㣲之别後忽夢見/之及寤而㣲之書至兼覽桐花)
(之什悵然書懐此後/五章並次用本韻)
新昌北門外與君從此分街衢走車馬塵土不見君君爲分
手歸我行行不息我上秦嶺南君直樞星北秦嶺高崔嵬商
山好顔色月照山館花裁詩寄相憶天明作詩罷草草從所
如憑人寄將去三月無報書荆州白日晚城上鼓鼕鼕行逢
賀州牧致書三四封封題樂天字未坼巳霑裳坼書八九讀
淚落千萬行中有酬我詩句句截我腸仍云得詩夜夢我魂
悽凉終言作書處上直金鑾東詩書費一夕萬恨緘其中中
宵宫中出復見宫月斜書罷月亦落曉燈垂暗花想君書罷
時南望勞所思況我江上立吟君懷我詩懷我浩無極江水
秋正深清見萬丈底照我平生心感君求友什因報壯士吟
持謝衆人口銷盡猶是金
　　　　酬樂天登樂遊園見憶
昔君樂遊園悵望天欲曛今我大江上快意波翻雲秋空壓
澶漫澒洞無垢氛四顧皆豁逹我眉今日伸長安隘朝市百
道走埃塵軒車隨對列骨肉非本親誇遊丞相第偷入常侍
門愛君直如髪勿念江湖人
　　　　酬樂天早夏見懷
庭柚有垂實鷰巢無宿雛我亦辭社鷰茫茫焉所如君詩夏
方早我歎秋巳徂食物風土異衾禂時節殊荒草滿田地近
移江上居八日復切九月明侵半除
　　　　酬樂天勸醉
神麴清濁酒牡丹深淺花少年欲相飲此樂何可涯沉機造
神境不必悟楞加􁉦顔返童貌安用成丹砂劉伶稱酒德所
稱良未多願君聽此曲我爲盡稱嗟一杯顔色好十盞膽氣
加半酣得自恣酩酊歸太和共醉眞可樂飛觥撩亂歌獨醉
亦有趣兀然無與他美人醉燈下左右流橫波王孫醉牀上
顚倒眠綺羅君今勸我醉勸醉意如何
　　　　和樂天初授戶曹喜而言志
王爵無細大得請即爲恩君求戶曹掾貴以禄奉親聞君得
所請感我欲霑巾今人重軒冕所重華與紛矜誇仕臺閣奔
走無朝昏君衣不盈篋君食不滿囷君言養旣薄何以榮我
門披誠再三請天子憐儉貧詞曹直文苑捧詔榮且忻歸來
高堂上兄弟羅酒罇各稱千萬壽共飲三四巡我實知君者
千里能具陳感君求禄意求禄殊衆人上以奉顔色餘以及
親賔弃名不弃實謀養不謀身可憐白華士永願凌青雲
　　　　和樂天贈吳丹
不識吳生面久知吳生道跡雖染世名心本奉天老雌一守
命門廻九塡血腦委氣榮衛和咽津顔色好傳聞共甲子衰
隤盡枯槁獨有冰雪容纎華奪鮮縞問人何能爾吳實曠懷
抱弁冕徒挂身身外非所寳伊予固童昧希真亦云早石壇
玉晨尊晝夜長自掃密印視丹田遊神夢三島萬過黃庭經
一食青精稻冥搜方朔桃結念安期棗緑髪幸未改丹誠自
能保行當擺塵纓吳門事探討君爲先此詞終期搴瑶草
　　　　和樂天秋題曲江
十載定交契七年鎭相隨長安最多處多是曲江池梅杏春
尚小芰荷秋已衰共愛寥落境相將偏此時綿綿紅蓼水颺
颺白鷺鷥詩句偶未得酒盃聊久持今來雲雨曠舊賞魂夢
知況乃江楓夕和君秋興詩
　　　　和樂天别弟後月夜作
聞君别愛弟明天照夜寒秋鴈拂簷影曉琴當砌彈悵望天
澹澹因思路漫漫吟爲别弟操聞者爲辛酸況我兄弟逺一
身形影單江波浩無極但見時歲䦨
　　　　和樂天秋題牡丹叢
弊宅豔山卉别來長歎息吟君晚叢詠似見摧隤色欲識别
後容勤過晚叢側
　　　　春月
春月雖至明終有靄靄光不似秋冬色逼人寒帶霜纎粉澹
虗壁輕烟籠半牀分暉間林影餘照上虹梁病久塵事隔夜
閑清興長擁𫀆顚倒領歩屣東西廂風柳結柔援露梅飄暗
香雪含櫻綻蘂珠蹙桃綴房杳杳有餘思行行安可忘四鄰
非舊識無以話中腸南有居士儼黙坐調心王欵關一問訊
爲我披衣裳延我入深竹煖我於小堂視身琉璃瑩諭指芭
蕉黃復有比丘溢早傳龍樹方口中祕丹訣肘後懸青囊錫
杖雖獨振刀圭期共甞未知仙近逺已覺神輕翔夜久魂耿
耿月明露蒼蒼悲哉沉眠士寧見茲夕良
　　　　月臨花(林檎花)
凌風颺颺花透影朧朧月巫峽隔波雲姑峯漏霞雪鏡匀嬌
面粉燈泛高籠纈夜久清露多蹄珠墜還結
　　　　紅芍藥
芍藥綻紅綃巴籬織青瑣繁絲蹙金蘂高熖當罏火剪刻彤
雲片開張赤霜褁煙輕琉璃葉風亞珊瑚朶受露色低迷向
人嬌婀娜􁉦顔醉後並小女梉成坐豔豔錦不如夭夭桃未
可晴霞畏欲散晚日愁將墮結植本爲誰賞心期在我採之
諒多思幽贈何由果
　　　　送王十一南行
夏水漾天末晚暘映遥村風翻烏尾勁眷戀餘芳罇解袂方
瞬息征帆巳翩飜江豚湧高浪槐樹揺去魂逺戍宗侶泊暮
煙洲渚昏離心詎幾許歸苦復寒温此别信非久胡爲坐憂
煩我留石難轉君泛雲無根萬里湖南月三聲山上猿從茲
耿幽夢夜夜湘與沅
　　　　三歎
孤劒鋒刃澁猶能神彩生有時雷雨過暗吼闐闐聲主人閟
靈寳畏作升天行淬礪當陽鐡刻爲干鏌名逺求鸊鵜瑩同
用玉匣盛顔色縱相類利鈍頗相傾雄爲光電烻雌但深泓
澄龍怒有奇變青虵終不驚
仙鳳翠皇死葳㽔光彩低非無鴛鸞侶誓不同樹棲飛馳歲
云暮感念雛在泥顧影不自暖寄爾蟠桃雞馴養豈無媿類
族安得齊願言成羽翼奮翅凌丹梯
天驥失龍偶三年常夜嘶哀縁噴風斷渇且含霜啼長恐絕
遺類不復躡雲霓非無駉駉者鶴意不在雞春來筋骨瘦弔
影心亦迷自此渥洼種應生濁水泥
　　　　遣晝
密竹有清隂曠懷無塵滓況乃秋日光玲瓏曉窻裏旬休聊
自適今辰日高起櫛沐坐前軒風輕鏡如水開卷恣詠謡望
雲閑徙倚新菊媚鮮妍短萍憐靃靡掃除田地靜摘掇園蔬
美幽翫愜詩流空堂稱居士客來傷寂寞我念遺煩鄙心跡
兩相忘誰能驗行止
　　　　冬夜懷李侍御王太祝叚丞
浩露烟壒盡月光閑有餘松篁細隂影重以簾牖踈泛覽星
粲粲輕河悠碧虗纎雲不成葉脉脉風絲舒丹竈熾東序燒
香羅玉書飄飄魂神舉若驂鸞鶴輿感念夙昔意華尚簮與
裾簮𥚑詎幾許累創吞鈎魚今聞馨香道一以悟臭帤悟覺
誓不惑永抱胎仙居晝夜欣所適安知歲云除行行二三友
君懷復何如
　　　　西齋小松(二首)
松樹短於我清風亦巳多況乃枝上雪動揺微月波幽姿得
閑地詎感歲蹉跎但恐厦終構藉君當柰何
簇簇枝新黃纎纎攅素指柔苙漸依條短莎還半委清風日
夜高凌雲竟何巳千歲盤老龍修鱗自茲始
　　　　周先生
寥寥空山岑冷冷風松林流月垂鱗光懸泉揚高音希夷周
先生燒香調琴心神功盈三千誰能還黃金
元氏長慶集卷第六
元氏長慶集卷第七
　　古體詩
　　　遣春十首　表夏十首
　　　解秋十首　遣病十首
　　　寒　玉泉道中
　　　續遣病　感夢
　　　和李相公慈竹十二韻
　　　　遣春十首
暁月籠雲影鸎深餘霧中暗芳飄露氣輕寒生柳風冉冉一
趨府未爲勞我躬因茲得晨起但覺情興隆
久雨憐霽景偶來隄上行空濛天色嫰杳淼江面平百草短
長出衆禽高下鳴春陽各有分予亦澹無情
鏡皎碧潭水微波粗成文烟光垂碧草瓊脉散纎雲岸柳好
隂影風裾遺垢氛悠然送春目八荒誰與群
低迷籠樹烟明淨羃霞日陽熖波春空平湖漫凝溢雪鷺逺
近飛渚牙淺深出江流復浩蕩相爲坐紆鬱
暄寒深淺春紅日前後花顔色詎相讓生成良有涯梅芳勿
自早菊秀勿自賖各將一時意終年無再華
高屋童稚少春來歸鷰多葺舊良易就新院亦巳羅俯憐鶵
化卵仰愧鵬無窠巢棟與巢幕秋風俱柰何
撩亂撲樹蜂摧殘戀房蘂風吹雨又頻安得繁於綺酒盃沉
易過世事紛何巳莫倚顔似花君看歲如水
繞郭高高冡半是荆王墓後嗣熾陽臺前賢甘蓽路善惡徒
自分波流盡東注胡然不飲酒坐落桐花樹
花隂莎草長藉莎閑自酌坐看鸎鬭枝輕花滿尊杓葛巾竹
梢掛書卷琴上閣沽酒過此生狂歌眼前樂
梨葉巳成隂柳條紛起絮波渌紫屏風螺紅碧籌筋三盃面
上熱萬事心中去我意風散雲何勞問行處
　　　　表夏十首
夏風多暖暖樹木有繁隂新筍紫長短早櫻紅淺深煙花雲
幕重榴豔朝景侵華實各自好詎云芳意沉
初日滿堦前輕風動簾影旬時得休浣高卧閱清景僮兒拂
巾箱鵶軋深林井心到物自閑何勞逺箕頴
江瘴炎夏早蒸騰信難度今宵好風月獨此荒庭趣露葉傾
暗光流星委餘素但恐清夜徂詎悲朝景暮
孟月夏猶淺奇雲未成峯度霞紅漠漠壓浪白溶溶玉委有
餘潤飊馳無去蹤何如捧雲雨噴毒隨蛟龍
流芳遞炎景繁英盡寥落公署香滿庭晴霞覆欄藥裁紅起
高熖綴緑排新蕚憑此遣幽懷非言念將謔
紅絲散芳樹旋轉光風急烟泛被籠香露濃䊋面濕佳人不
在此悵望堦前立忽厭夏景長今春行巳及
百舌漸吞聲黃鸎正嬌小雲鴻方警夜籠雞巳鳴曉當時客
自適運去誰能矯莫厭夏虫多蜩螗定相擾
翩翩簾外鷰戢戢巢内雛啖食筋力盡毛衣成紫襦朝來各
飛去雄雌梁上呼養子將備老惡兒那勝無
西山夏雪消江勢東南瀉風波高若天灎澦低於馬正被黃
牛旋難期白帝下我在平地行飜憂濟川者
靈均死波後是節常浴蘭綵樓碧筠糭香秔白玉團逝者良
自苦今人反爲歡哀哉狥名士没命求所難
　　　　解秋十首
清晨頮寒水動揺襟袖輕翳翳林上葉不知秋暗生迴悲鏡
中髮華白三四莖豈無滿頭黑念此衰巳萌
微霜纔結露翔鳩初變鷹無乃天地意使之行小懲鴟鴞誠
可惡蔽日有高鵬捨大以擒細我心終不能
徃歲學仙侣各在無何郷同時騖名者次第鵷鷺行而我兩
不遂三十鬂添霜日暮江上立蟬鳴楓樹黃
後伏火猶在先秋蟬巳多雲色日夜白驕陽能幾何壤隙漏
江海忽微成網羅勿言時不至但恐歲蹉跎
新月纔到地輕河如泛雲螢飛高下火樹影參差文露簟有
微潤清香時暗焚夜閑心寂黙洞庭無垢氛
霽麗牀前影飄蕭簾外竹簟涼朝睡重夢覺茶香熟親烹園
内葵憑買家家麴釀酒并毓𬞞人來有棊局
寒竹秋雨重凌霄晚花落低徊翠玉梢散亂梔黃蕚顔色有
殊異風霜無好惡年年百草芳畢意同蕭索
春非我獨春秋非我獨秋豈念百草死但念霜滿頭頭白古
所同胡爲坐煩憂茫茫百年内處身良未休
西風冷衾簟展轉布華茵來者承玉體去者流芳塵適意醜
爲好及時踈亦親衰周仲尼出無乃爲妖人
漠漠江面燒微微風樹烟今日復今夕秋懷方浩然況我頭
上髪衰白不待年我懷有時極此意何由詮
　　　　遣病十首
服藥備江瘴四年方一癘豈是藥無功伊予久留滯滯留人
固薄瘴久藥難制去日良巳甘歸途奈無際
棄置何所任鄭公憐我病三十九萬錢(歲入之/大率)資予養頑瞑
身賤殺何益恩深報難罄公其千萬年世有天之鄭
憶作孩稚初健羡成人列倦學厭日長嬉逰念佳節今來漸
諱年頓與前心别白日速如飛佳晨亦騷屑
昔在痛飲場憎人病辭醉病來身怕酒始悟他人意怕酒豈
不閑悲無少年氣傳語少年兒盃盤莫廻避
憶初頭始白晝夜驚一縷漸及鬢與鬚多來不能數壯年等
閑過過(上如字/下音戈)壯年巳五華髪不再青勞生竟何𥙷
在家非不病有病心亦安起居甥姪扶藥餌兄嫂看今病兄
逺路道遥書信難寄言嬌小弟莫作官家官
鷰巢官舍内我爾俱爲客歲晚我獨留秋深爾安適風高翅
羽垂路逺烟波隔去去玉山岑人間網羅窄
簷宇夜來曠暗知秋巳生卧悲衾簟冷病覺肢體輕炎昏豈
不勌時去聊自驚浩歎終一夕空堂天欲明
秋依靜處多況乃凌晨趣深竹蟬晝風翠茸衫曉露庭莎病
看長林果閑知數何以強健時公門日勞騖
朝結故郷念暮作空堂寢夢别淚亦流啼㾗暗橫枕昔愁憑
酒遣今病安能飲落盡秋槿花離人疾猶甚
　　　　寒
江瘴節候煖臘初梅巳殘夜來北風至喜見今日寒扣氷淺
塘水擁雪深竹欄復此滿樽醁但嗟誰與歡
　　　　玉泉道中作
楚俗物候晚孟冬纔有霜早農半華實夕水含風涼遐想雲
外寺峯巒眇相望松門接官路泉脉連僧房微露上弦月暗
焚初夜香谷深煙壒淨山虗鍾磬長念此清境逺復憂塵事
妨行行即前路勿滯分寸光
　　　　遣病(自此通/州後作)
自古誰不死不復記其名今年京城内死者老少并獨孤纔
四十(袐書少/監郁)仕宦方榮榮李三三十九(監察御/史顧言)登朝有清聲
趙昌八十餘三擁大將旌爲生信異異之死同㝠㝠其家哭
泣愛一一無異情其類嗟嘆惜各各無重輕萬齡龜菌等一
死天地平以此方我病我病何足驚借如今日死亦足了一
生借使到百年不知何所成況我早師佛屋宅此身形捨彼
復就此去留何所縈前身爲過跡來世即前程但念行不息
豈憂無路行蛻骨龍不死蛻皮蟬自鳴胡爲神蛻體此道人
不明持謝愛朋友寄之仁弟兄吟此可逹觀世言何足聽
　　　　感夢(夢故兵部裴/尚書相公)
十月初二日我行蓬州西三十里有館有館名芳溪荒郵屋
舍壊新雨田地泥我病百日餘肌體顧若刲氣塡暮不食早
早掩竇圭隂寒筋骨病夜久燈火低忽然寢成夢宛見顔如
珪似歎久離别嗟嗟復悽悽問我何病痛又歎何栖栖荅云
痰滯久與世復相睽重云痰小疾良藥固易擠前時奉橘丸
攻疾有神功何不善和療豈獨頭有風(予頃患痰頭風踰月/不差裴公教服橘皮)
(朴消丸數月而愈今夢中復/徴前說故盡記徃復之詞)殷勤平生事𣢾曲無不終悲歡
兩相極以是半日中言罷相與行行行古城裏同行復一人
不識誰氏子逡巡急吏來喚呼願且止馳至相君前再拜復
再起啓云吏有奉奉命傳所旨事有大驚忙非君不能理荅
云久就閑不願見勞使多謝致勤勤未敢相唯唯我因前獻
言此事愚可料亂熱由靜消理䌓在知要君如冬月陽奔走
不必召君如銅鏡明萬物自可照願君許蒼生勿復高體調
相君不我言顧我再三笑行行及城戶黯黥餘日輝相君不
我言(一本握/我手)命我從此歸不省别時語但省涕淋漓覺來身
體汗坐卧心骨悲閃閃燈背壁膠膠雞去塒倦童顚倒寢我
淚縱橫垂淚垂啼不止不止啼且聲啼聲覺僮僕僮僕撩亂
驚問我何所苦問我何所思我亦不能語慘慘即路岐前經
新政縣今夕復明辰窴窴滿心氣不得說向人奇哉趙明府
恠我眉不伸云有北來僧住此月與旬自言辨貴骨謂若識
天眞談游費悶景何不與逡巡僧來爲予語語及昔所知自
言有奇中裴相未相時讀書靈山寺住處接園籬指言他日
貴晷刻似不移我聞僧此語不覺淚􁓭欷(去/聲)因言前夕夢無
人一相謂無乃裴相君念我胷中氣遣師及此言使我盡前
事僧云彼何親言下涕不巳我云知我深不幸先我死僧云
裴相君如君恩有幾我云滔滔衆好直者皆是唯我與白生
感遇同所以官學不同時生小異郷里拔我塵土中使我名
字美美名何足多深分從此始吹噓莫我先頑陋不我鄙徃
徃裴相門終年不曾履相門多衆流多譽亦多毁如聞風過
塵不動井中水前時予掾荆公在期復起自從裴公無吾道
甘巳矣白生道亦孤讒謗銷骨髓司馬九江城無人一言理
爲師陳苦言揮涕滿十指未死終報恩師聽此男子
　　　　和東川李相公慈竹十二韻(次本韻)
慈竹不外長密比青瑶華矛櫕有森束玉立無蹉跎纎粉妍
膩質細瓊交翠柯亭亭霄漢近靄靄雨露多冰碧寒夜聳簫
韶風晝羅煙含朧朧影月泛鮮鮮波鸞鳳一巳顧燕雀永不
過幽姿媚庭實顥氣爽天涯峻節高轉露貞筠寒更佳託身
仙壇上靈物神所何時與天籟合(音/閤)日聞陽春歌應憐孤生
者摧折成病痾
元氏長慶集卷第七
元氏長慶集卷第八
　　古體詩
　　　酬李相公(并啓)酬獨孤二十六
　　　酬劉猛見送　酬樂天江州見寄
　　　郵竹　落月
　　　高荷　和裴校書鷺鷥
　　　夜池　酬楊司業見寄
　　　代杭民作一朝使君去　長慶暦
　　　　順宗挽歌詞　憲宗挽歌詞
　　　恭王太妃挽詞　哭呂衡州
　　　　悼僧如展　逺安寺水亭
　　　　寒食日示姪　别孫村老人
　　　　劉家花　裦城驛
　　　和樂天夢亡友　酬樂天見憶
　　　與樂天同葬杓直
　　　　酬東川李相公十六韻次用本韻并啓
稹啓今月十二日州吏廻伏受相公書示知小生所獻和慈
竹等詩關逹鑒覽不蒙罪退而又賜詩一十韻并首序一百
二十三言廢名位之常數比朋友以字之飾揚㳙埃投擲珠
玉幸甚幸甚至於廟議末學江花陋詞無不記在雅章以備
光寵不勝惶駭驚慚之至昔楚人始交必有乗車戴笠不忘
相揖之誓誠以爲貴富不相忘之難也況貴賤之隔不啻於
車笠之相懸而相公投貺珍重又豈唯一揖之容易哉稹獨
何人享是嘉惠輙復牽課拙劣酬獻所賜是猶百獸與鳳凰
同舞於簫韶之中各極其歡心耳又何暇自審其形容之不
類哉慶歲專人封用上獻死罪死罪謹啓
昔附赤霄羽葳蕤遊紫垣鬪班香案上奏語玉晨尊戇直撩
忌諱科儀懲傲頑自從眞籍除棄置勿復論前時共遊者日
夕黄金軒請帝下巫覡八荒求我䰟鸞鳳屢鳴顧燕雀尚籬
藩徒令霄漢外徃徃塵念存存念豈虚設併投瓊與璠彈珠
古所訝此用何太敦鄒律寒氣變鄭琴祥景奔靈芝繞身出
左右光彩繁碾玉無俗色蘂珠非世言重慚前日句陋若蕕
並蓀臘月巴地雨瘴江愁浪翻因持駭雞寳一照濁水昬
　　　　酬獨孤二十六送歸通州(此後至和樂天/三首並用本韻)
再拜捧兄贈拜兄珍重言我有平生志臨别將具論十歲慕
倜儻愛白不愛昬寧愛寒切烈不愛暘温暾二十走獵騎三
十遊海門增兔跳趯趯惡鵬黑飜飜鼇釣氣方壯鶻拳心頗
尊下觀鬇鬡輩一掃冀不存名冠壯士籍功酬明主恩不然
合(音/閤)身棄何況身上㾗金石有銷爍胏腑無寒温分畫久已
定波濤何足煩甞希蘇門嘯詎厭巴樹猿瘴水徒浩浩浮雲
亦軒軒長歌莫長歎飲斛莫飲樽生爲醉郷客死作逹士魂
　　　　酬劉猛見送
種花有顔色異色即爲妖養鳥惡羽翮剪翮不待高非無剪
傷者物性難自逃百足雖捷捷商羊亦翹翹伊余狷然質謬
入多士朝任氣有愎戇容身寡朋曹愚狂偶似直靜僻非敢
驕一爲毫髮忤十載山川遥爍鐡不在火割肌不在刀險心
露山嶽流語翻波濤六尺安敢主方寸由自調神劒土不蝕
異布火不燋雖無二物姿庶欲効一毫未能深蹙蹙多謝相
勞勞去去我移馬遲遲君過橋雲勢正橫壑江流初滿槽(江/槽)
(楚/語)持此慰逺道此之爲舊交
　　　　酬樂天赴江州路上見寄三首
昔在京城心今在吳楚末千山道路險萬里音塵闊天上參
與商地上胡與越終天升沉異滿地網羅設心有無联環腸
有無繩結有結解不開有環尋不歇山嶽移可盡江海塞可
絕離恨若空虗窮年思不徹生莫強相同相同㑹相别
襄陽大隄繞我向隄前住燭隨花豔來騎送朝雲去萬竿高
廟竹三月徐亭樹我昔憶君時君今懷我處有身有離别無
地無岐路風塵同古今人世勞新故
人亦有相愛我爾殊衆人朝朝寧不食日日願見君一日不
得見愁腸坐氛氲如何逺相失各作萬里雲雲高風苦多㑹
合難遽因天上猶有礙何況地上身
　　　　郵竹
庭有蕭蕭竹門有闐闐騎囂靜本殊途因依偶同寄亭亭乍
干雲嫋嫋亦垂地人有異我心我無異人意
　　　　落月
落月沉餘影隂渠流暗光蚊聲靄窻戶螢火繞屋梁飛幌翠
雲薄新荷清露香不吟復不寐竟夕池水傍
　　　　高荷
種藕百餘根高荷纔四葉颭閃碧雲扇團圎青玉疊亭亭自
擡舉鼎鼎難藏擪不學着水荃一生長怗怗
　　　　和裴校書鷺鷥飛
鷺鷥鷺鷥何遽飛鵶驚雀噪難久依清江見底草堂在一點
白光終不歸
　　　　夜池
荷葉團圎莖削削緑萍面上紅衣落滿地明月思啼螿高屋
無人風張(去/聲)幕
　　　　酬楊司業十二兄早秋述情見寄(今春與楊兄㑹/於馮翊數日而)
(别此詩/同州作)
白髮故人少相逢意彌逺徃事共銷沉前期各衰晚昨來彌
遇苦巳復雲離巘秋草古膠庠寒沙廢宫苑知心豈忘鮑詠
懹難和阮壯志日蕭條那能競朝􁏢
　　　　代杭民作使君一朝去二首
使君一朝去遺愛在民口惠化境内春才名天下首爲問龔
黃輩兼能作詩否
使君一朝去斷腸如剉蘗無復見冰壷唯應鏤金石自此一
州民生男盡名白
　　　　長慶暦
年曆復年曆卷盡悲且惜曆日何足悲但悲年運易年年豈
無歎此歎何唧唧所歎别此年永無長慶曆
　　挽歌傷悼詩
　　　　順宗至德大聖大安孝皇帝挽歌詞三首(左拾遺/時作)
千兩橋聲馬萬蹄共嗟封石檢不爲報功泥
　　　　恭王故太妃挽歌詞二首(校書郎/時作)
燕姞貽天夢梁王盡孝思雖從魏詔葬得用漢藩儀曙月殘
光歛寒簫度曲遲平生奉恩地哀挽欲何之
文衛羅新壙仙娥掩暝山雪雲埋隴合簫鼓望城還寒樹風
難靜霜郊夜更閑哀榮深孝嗣儀表在河間
　　　　哭吕衡州六首
氣敵三人傑交深一𥿄書我投冰瑩眼君報水憐魚髀股惟
夸痩膏肓豈暇除傷心死諸葛憂道不憂餘
望有經綸釣虔收宰相刀江文駕風逺雲貌接天高國待球
琳器家藏虎豹韜盡將千載寳埋入五原蒿
白馬雙旌隊青山八陣圖請纓期繫虜枕草誓捐軀勢激三
千壯年應四十無遥聞不瞑目非是不憐吳
鵰鶚生難敵沉檀死更香兒童喧巷市羸老哭碑堂鴈起沙
汀暗雲連海氣黃祝融峯上月幾照北人喪
廻鴈峯前鴈春廻盡却迴聮行四人去同葬一人來鐃吹臨
江返城池隔霧開滿船深夜哭風棹楚猿哀
杜預春秋癖楊雄著述精在時兼不語終古定歸名耒水波
文細湘江竹葉輕平生思風月潜寐若爲情
　　　　僧如展及韋載同遊碧澗寺各賦予落句云他生
　　　　莫忘靈山座滿壁人名後復稀展共吟他生之句
　　　　因話釋氏縁㑹所以莫不悽然久之不十日而展
　　　　公長逝驚悼返覆則他生豈有兆耶其問展公仍
　　　　賦黃字五十韻飛札相示予方屬和未畢自此不
　　　　復撰成徒以四韻爲識
重吟前日他生句豈料踰旬便隔生㑹擬一來身塔下無因
共繞寺廊行紫毫飛札看猶濕黃字新詩和未成縱使得如
羊叔子不聞兼記舊交情
　　　　公安縣逺安寺水序見展公題壁漂然淚流因書
　　　　四韻
碧澗去年㑹與師三兩人今來見題壁師巳是前身芰葉迎
僧夏楊花度俗春空將數行淚灑遍塔中塵
　　　　寒食日毛空路示姪晦及從簡
我昔孩提從我兄我今衰白爾初成分明寄取原頭路百世
長須此路行
　　　　别孫村老人(寒食日)
年年漸覺老人稀欲别孫翁淚滿衣未死不知何處去此身
終向此原歸
　　　　和樂天劉家花
閑坊靜曲同消日淚草傷花不爲春遍問舊交零落盡十人
纔有兩三人
　　　　襃城驛二首
容州詩句在裦城幾度經過眼暫明今日重看滿衫淚可憐
名字巳前生
憶昔萬株棃映竹遇逢黃令醉殘春棃枯竹盡黃令死今日
再來衰病身
　　　　和樂天夢亡友劉太白同遊二首
君詩昨日到通州萬里知君一夢劉閑坐思量小來事秪應
元是夢中遊
老來東郡復西州行處生塵爲䘮劉縱使劉君魂魄在也應
至死不同遊
　　　　酬樂天見憶兼傷仲逺
死别重泉閟生離萬里賖瘴侵新病骨夢到故人家遥淚陳
根草閑收落地花庾公樓悵望巴子國生涯河任天然曲江
隨峽勢斜與君皆直戇須分老泥沙
　　　　與樂天同葬杓直
元伯來相葬山濤誓撫孤不知他日事兼得似君無
元氏長慶集卷第八
元氏長慶集卷第九
　　傷悼詩
　　　夜閑　感小株夜合
　　　　醉醒　追昔遊
　　　　空屋題　初寒夜寄盧子蒙
　　　　謝子蒙見諭　諭子蒙
　　　　遣悲懷三首　旅眠
　　　　除夜　感夢
　　　　合衣寢　竹簟
　　　　聽彈烏夜啼　夢井
　　　　江陵三夢　張舊蚊幬
　　　　獨夜　六年春遣懷八首
　　　　荅友封　夢成之
　　　哭小女降眞　哭女樊
　　　又哭女樊四十韻　哭子十首
　　　感逝　妻滿月相唁
　　　　夜閑(此後並/倬亡)
感極都無夢魂銷轉易驚風簾半鈎落秋月滿床明悵望臨
堦坐沉吟遶樹行孤琴在幽匣時迸斷絃聲
　　　　感小株夜合
纎幹未盈把高條纔過眉不禁風苦動偏受露先萎不分秋
同盡深嗟小便衰傷心落殘葉猶識合昏期
　　　　醉醒
積善坊中前度飲謝家諸婢笑扶行今宵還似當時醉半夜
覺來聞哭聲
　　　　追昔遊
謝傅堂前音樂和狗兒吹笛膽娘歌花園欲盛千塲飲水閣
初成百度過醉摘櫻桃投小玉嬾梳叢鬢舞曹婆再來門館
唯相弔風落秋池紅葉多
　　　　空屋題(十月十/四日夜)
朝從空屋裏騎馬入空臺盡日推閑事還歸空屋來月明穿
暗隙燈燼落殘灰更想咸陽道魂車昨夜回
　　　　初寒夜寄盧子蒙(子蒙近/亦䘮妻)
月是隂秋鏡寒爲寂寞資輕寒酒醒後斜月枕前時倚壁思
閑事回燈檢舊詩聞君亦同病終夜逺相悲
　　　　城外回謝子蒙見諭
十里撫稚别一身騎馬回寒煙半堂影燼火滿庭灰稚女憑
人問病夫空自哀潘安寄新詠仍是夜深來
　　　　諭子蒙
撫稚君休感無兒我不傷片雲離岫逺雙鷰念巢忙大壑誰
非水華星各自光但令長有酒何必謝家莊
　　　　三遣悲懷
謝公最小偏憐女自嫁黔婁百事乖顧我無衣搜藎篋泥他
沽酒拔金釵野蔬充膳甘長藿落葉添薪仰古愧今日俸錢
過十萬與君營奠復營齋
昔日戲言身後意今朝皆到眼前來衣裳巳施行看盡針線
猶存未忍開尚想舊情憐婢僕也曾因夢送錢財誠知此恨
人人有貧賤夫妻百事哀
閑坐悲君亦自悲百年都是幾多時鄧攸無子㝷知命潘岳
悼亡猶費詞同穴窅冥何所望他生縁會更難期唯將終夜
長開眼報荅平生未展眉
　　　　旅眠
内外都無隔帷幈不復張夜眠兼客坐同在火爐牀
　　　　除夜
憶昔歲除夜見君花燭前今宵祝文上重疊敘新年閑處低
聲哭空堂背月眠傷心小男女撩亂火堆邉
　　　　感夢
行吟坐歎知何極影絕魂銷動隔年今夜商山館中夢分明
同在後堂前
　　　　合衣寢
良夕背燈坐方成合衣寢酒醉夜未闌幾回顚倒枕
　　　　竹簟
竹簟襯重茵未忍都令卷憶昨初來日看君自施展
　　　　聽庾及之彈烏夜啼引
君彈烏夜啼我傳樂府解(去/聲)古題良人在獄妻在閨宫家欲
赦烏報妻烏前再拜涙如雨烏作哀聲妻暗語後人寫出烏
啼引吳調哀絃聲楚楚四五年前作拾遺諫書不密丞相知
謫官詔下吏驅遣身作囚拘妻在逺歸來相見淚如珠唯說
閑宵長拜烏君來到舍是烏力䊋點烏盤邀女巫今君爲我
千萬彈烏啼啄啄淚瀾瀾感君此曲有深意昨日烏啼桐葉
墜當時爲我賽烏人死葬咸陽原上地
　　　　夢井
夢上高高原原上有深井登高意枯渴願見深泉冷徘徊遶
井顧自照泉中影沉浮落井瓶井上無懸綆念此瓶欲沉荒
忙爲求請遍入原上村村空犬仍猛還來遶井哭哭聲通復
哽哽噎夢忽驚覺來房舍靜燈熖碧朧朧淚光凝囧囧鍾聲
夜方半坐卧心難整忽憶咸陽原荒田萬餘頃土厚壙亦深
埋魂在深埂埂深安可越魂通有時逞今宵泉下人化作瓶
相誓感此涕汍瀾汍瀾涕霑領所傷覺夢間便覺死生境豈
無同穴期生期諒綿永又恐前後魂安能兩知省㝷環意無
極坐見天將昞吟此夢井詩春朝好光景
　　　　江陵三夢
平生毎相夢不省兩相知况乃幽明隔夢魂徒爾爲情知夢
無益非夢見何期今夕亦何夕夢君相見時依稀舊䊋服晻
淡昔容儀不道間生死但言將别離分張碎針線襵疊故幈
幃撫稚再三囑淚珠千萬垂囑云唯此女自歎總無兒尚念
嬌且騃未禁寒與飢君復不憘事奉身猶脫遺況有官縛束
安能長顧私他人生間别婢僕多謾欺君在或有託出門當
付誰言罷泣幽噎我亦涕淋漓驚悲忽然寤坐卧若狂癡月
影牛牀黑虫聲幽草移心魂生次第覺夢久自疑寂黙深想
像淚下如流澌百年永巳訣一夢何太悲悲君所嬌女棄置
不我隨長安逺於日山川雲間之縱我生羽翼網羅生縶維
今宵涙零落半爲生别滋感君下泉魄動我臨川思一水不
可越黃泉况無涯此懷何由極此夢何由追坐見天欲曙江
風吟樹枝
古原三丈穴深葬一枝瓊崩剥山門壊烟綿墳草生久依荒
隴坐却望逺村行驚覺滿牀月風波江上聲
君骨久爲土我心長似灰百年何處盡三夜夢中來逝水良
巳矣行雲安在哉坐看朝日出衆鳥雙徘徊
　　　　張舊蚊幬
踰年間生死千里曠南北家居無見期况乃異郷國破盡裁
縫衣忘收遺翰墨獨有纈紗幬憑人逺携得施張合歡榻展
卷雙鴛翼巳矣長空虗依然舊顔色徘徊將就寢徙倚情何
極昔透香田田今無魂惻惻隙穿斜月照燈背空牀黑逹理
強開懷夢啼還過臆平生貧寡歡夭枉勞苦憶我亦詎幾時
胡爲自摧逼燭蛾熖中舞蠒蠶叢上織燋爛各自求他人顧
何力多離因苟合惡影當務息徃事勿復言將來幸前識
　　　　獨夜傷懷贈呈張侍御(張生近/䘮妻)
燼火孤星滅殘燈寸熖明竹風吹面冷簷雪墜堦聲寡鶴連
天叫寒雛徹夜驚秪應張侍御潜會我心情
　　　　六年春遣懷八首
傷禽我是籠中鶴沉劒君爲泉下龍重纊猶存孤枕在春衫
無復舊裁縫
檢得舊書三四𥿄高低闊狹粗成行自言併食㝷高事唯念
山深驛路長
公無渡河音響絕巳隔前春復去秋今日閑䆫拂塵土殘絃
猶迸細箜篌
婢僕曬君餘服用嬌癡稚女遶牀行玉梳鈿朶香膠解盡日
風吹瑇瑁箏
伴客銷愁長日飲偶然乗興便醺醺恠來醒後傍人泣醉裏
時時錯問君
我隨楚澤波中水君作咸陽泉下泥百事無心值寒食身將
稚女帳前啼
童稚癡狂撩亂走繡毬花仗滿堂前病身一到繐帷下還向
臨堦背日眠
小於潘岳頭先白學取莊周淚莫多止竟悲君須自省川流
前後各風波
　　　　荅友封見贈
荀令香銷潘簞空悼亡詩滿舊屏風扶牀小女君先識應爲
些些似外翁
　　　　夢成之
燭暗船風獨夢驚夢君頻問向南行覺來不語到明坐一夜
洞庭湖水聲
　　　　哭小女降眞
雨點輕漚風復驚偶來何事去何情浮生未到無生地暫到
人間又一生
　　　　哭女樊
秋天淨緑月分明何事巴猿不賸鳴應是一聲腸斷去不容
啼到第三聲
　　　　哭女樊四十韻(虢州長/史時作)
逝者何由見中人未逹情馬無生角望猿有斷腸鳴去伴投
遐徼來隨夢險程四年巴養育萬里硤回縈病是他郷染魂
應逺處驚山魈邪亂逼沙虱毒潜嬰母約看寧辨余慵療不
精欲㝷方次第俄值疾充盈燈火徒相守香花抵浪擎蓮初
開月𣑽蕣巳落朝榮魄散魂將盡形全玉尚瑩空垂兩行血
深送一枝瓊祕祝休巫覡安眠放使令舊衣和篋施殘藥滿
甌傾乳媪閑於社醫僧婗似酲憫渠身覺賸訝佛力難爭騎
竹癡猶子牽車小外甥等閑迷過影遥戲誤啼聲涴𥿄傷餘
畫扶牀念試行獨留呵面鏡誰弄倚牆箏憶昨工言語憐初
妙長成撩風妬鸚舌凌露觸蘭英翠鳳與眞女紅蕖捧化生
秪憂嫌五濁終恐向三清宿惡諸葷味懸知衆物名(生而不/食葷血)
(虎豹狨猿等皮毛盡惡斥之巴南所/無之物及北而黙識其名者數輩)環從枯樹得經認寳函
盛愠怒偏憎數分張雅愛平最憐貪栗妹頻救嬾書兄爲占
嬌饒分良多眷戀誠别常回面泣歸定出門迎解恠還家晚
長將逺信呈說人偷罪過要我抱縱横騰踏遊江舫攀縁看
樂棚和蠻歌字抝(乙教/反)學妓舞腰輕迢遰離荒服持携到近
京未容誘伎倆唯恨枉聰明徃緒心千結新絲鬢百莖暗䆫
風報曉秋幌雨聞更敗槿蕭踈館衰楊破壞城此中臨老淚
仍自哭孩嬰
　　　　哭子十首(翰林學/士時作)
維鵜受刺因吾過得馬生災念爾冤獨在中庭倚閑樹亂蟬
嘶噪欲黃昏
纔能辨别東西位未解分明管帶身自食自眠猶未得九重
泉路託何人
爾毋溺情連夜哭我身因事有時悲鍾聲欲絕東方動便是
㝷常上學時
蓮花上品生眞界兠率天中離世途彼此業縁多障礙不知
還得見兒無
節量棃栗愁生疾教示詩書望早成鞭朴校多憐校少又縁
遺恨哭三聲
深嗟爾更無兄弟自歎予應絕子孫寂寞講堂基址在何人
車馬入高門
徃年鬢已同潘岳垂老年教作鄧攸煩惱數中除一事自兹
無復子孫憂
長年苦境知何限豈得因兒獨䘮明消遣又來縁爾毋夜深
和淚有經聲
烏生八子今無七猿呌三聲月正孤寂寞空堂天欲曙拂簾
雙鷰引新雛
頻頻子落長江水夜夜巢邉舊處棲若是愁腸終不斷一年
添得一聲啼
　　　　感逝(浙東)
頭白夫妻分無子誰令蘭夢感衰翁三聲啼婦卧牀上一寸
斷腸埋土中蜩甲暗枯秋葉墜鷰雛新去夜巢空情知此恨
人皆有應與暮年心不同
　　　　妻滿月日相唁
十月辛勤一月悲今朝相見淚淋漓狂花落盡莫惆悵猶勝
因花壓折枝
元氏長慶集卷第九
元氏長慶集卷第十
　　律詩
　　　代曲江老人　開元觀酬吳侍御
　　　春期白二十三不至　黃明府詩(并序)
　　　酬白學士
　　　　代曲江老人百韻(年十六/時作)
何事花前泣曾逢舊日春先皇初在鎬賤子正游秦撥亂干
戈後經文禮樂辰徽章懸象魏貔虎畫騏驎光武休言戰唐
堯念睦姻琳琅銷柱礎葛藟茂河漘尚齒惇耆艾搜材拔積
薪裴王持藻鏡姚宋斡陶鈞内史稱張敞蒼生借冦恂名卿
唯講德命士耻憂貧𣏌梓無遭用蒭蕘不忘詢懸金收逸驥
鼓瑟薦嘉賔羽翼皆隨鳳瑜璉肯稱珉班行容濟濟文質道
彬彬百度依皇極千門闢紫宸理刑非苟簡稽古蹈因循書
謬偏求伏詩亡逺聽申繼黜三彪賈群擢八龍荀海外恩方
洽淹中教不泯儒林一同異冠屨盡清淳天淨三光麗時和
四序均卑官休力役賤職少艱辛蠻貊同車軌郷原盡里仁
帝途高蕩蕩風俗厚諄諄秋日耕耘足豐年雨露頻戍烟生
不見村竪老猶純耒􁤼勤千畆牲牢奉六禋南郊禮天地東
野闢原畇校獵求初吉先農卜上寅萬方來合雜五色瑞輪
囷池禦呈朱鴈壇場得白鱗酎金光照耀奠璧綵璘玢掉蕩
雲門發蹁躚鷺羽振集靈撞玉磬和鼓奏金錞建簴崇牙盛
銜鐘獸目嗔總干形屹崪戞敔背嶙峋文物千官㑹夷音九
部陳魚龍華外戲歌舞洛中嬪佳節修酺禮非時宴侍臣棃
園明月夜花蕚豔陽晨李杜詩篇敵蘇張筆力勻樂章輕鮑
照碑板笑顔竣泰嶽陪封禪汾隂頌鬼神星移逐西顧風暖
助東巡浴德留湯谷蒐畎過渭濵沸天雷殷殷匝地轂轔轔
沃土心逾熾豪家禮漸湮老農羞荷􁅗貪賈學垂紳曲藝爭
工巧彫機變組紃青鳬連不解紅粟朽相因山澤長孳貨梯
航競獻珍翠毛開越嶲龍眼敞甌閩玉饌薪然蠟椒房燭用
銀銅山供横賜金屋貯宜嚬班女恩移趙思王賦感甄輝光
隨顧歩生死屬揺脣世族功勲久王姬寵愛親街衢連甲第
冠盖擁朱輪大道垂珠箔當爐踏錦茵軒車隘南陌鍾磬滿
西鄰出入張公子嬌奢石季倫雞塲潜介羽馬埒並揚塵韜
䄂誇狐腋弓弦尚鹿􁀃紫絛牽白犬錦韉覆花駰箭倒南山
虎鷹擒東郭㕙飜身迎過雁坐射取迴鶉竟蓄朱公産爭藏
邴氏緡橋桃矜馬騖倚頓數金銀𬞞闕冬中韭羮憐逺處蓴
萬錢纔下筯五􁌊未稱醇曲水流觴日倡優醉度旬探丸依
郭解投轄伴陳遵共謂長安泰那知遽構屯奸心興桀黠凶
醜比頑嚚斗柄侵妖彗天泉化逆鱗貸恩歎乃祖連禍及吾
民䝟貐當前路鯨鯢得要津王師方業業暴卒已䖜䖜雜虜
同謀夏宗周蹔去豳陵園深暮景霜露下秋旻鳳闕悲巢鵩
鵷行亂野麏華林荒茂草寒竹碎貞筠村落空垣壊城隍舊
井堙破船沉古渡戰鬼聚隂憐振臂誰相應攅眉獨不伸毀
容懷赤紱混跡戴黃巾木梗隨波蕩桃源斆隱淪弟兄書信
斷鷗鷺徃來馴忽遇山光澈遥瞻海氣眞祕圖推廢主後聖
合經綸野杏渾休植幽蘭不復紉但驚心憤憤誰戀水𥻘𥻘
盡室離深洞輕橈盪小䑳殷勤題白石悵望出青蘋夢寐平
生在經過處所新阮郎迷里巷遼鶴記城闉虗過休明代旋
爲朽病身勞生常矻矻語舊苦諄諄晚歲多衰柳先秋媿大
椿眼前年少客無復昔時人
　　　　開元觀閑居酬吳士矩侍御四十韻(中有問行藏/求藥物之)
(十八/時作)
靜習狂心盡幽居道氣添神編啓黃簡祕籙捧朱籖爛熳煙
霞駐優游歲序淹登壇擁旄節趨殿禮胡髯(殿有玄宗/皇帝眞容)醮起
彤庭燭香開白玉匳結盟金劒重斬魅寳刀銛禹歩星綱動
焚符竈鬼詹冥搜呼直使章奏役飛廉仙籍聊憑檢浮名復
爲占赤誠祈皓鶴緑髪代責縑虗室常懷素玄關屬引枮貂
蟬徒自寵鷗鷺不相嫌始悟身爲患唯欣禄未恬龜龍戀淮
海雞犬傍閭閻松笠新偏翠山峯逺更尖簫聲吟茂竹虹影
逗虗簷𥘉日先通牖輕颸毎透簾露盤朝滴滴鈎月夜纎纎
巳得飱霞味應嗤食蓼甜上琴閑度晝躭酒醉銷炎几案隨
宜設詩書逐便拈灌園多抱甕刈藿乍腰鎌野鳥終難縶鷦
鷯本易厭風高雲逺逝波駭鯉深潜邸第過從隔蓬壷夢寐
瞻所希顔頗練誰恨突無黔思拙慙圭璧詞煩雜米塩諭錐
言太小求藥意何謙　語黙君休問行藏我
詎兼狂歌終此曲情盡口長箝
　　　　病减逢春期白二十二辛大不至十韻(校書郎/時作)
病與窮隂退春從血氣生寒膚漸舒展陽脉乍虗盈就日臨
階坐扶牀履地行問人知面瘦祝鳥願身輕風暖牽詩興時
新變賣聲飢饞看藥忌閑悶點書名舊雪依深竹微和動早
萌推遷悲徃事踈數辯交情琴待嵇中散杯思阮歩兵世間
除却病何者不營營
　　　　黃明府詩(并序)
小年曾於解縣連月飲酒予常爲觥録事曾於竇少府㕔中
有一人後至頻犯語令連飛十二觥不勝其困逃席而去醒
後問人前虞郷黃丞也此後絕不復知元和四年三月予奉
使東川十六日至襃城東數里遥望驛亭前有大池樓榭甚
盛逡巡有黃明府見迎瞻其形容髣髴似識問其前銜則固
曩時之逃席黃丞也說向前事黃生憫然而寤因饋酒一樽
艤舟請予同載予不免其意與之盡懽徧問座隅山川則曰
又襃次其右感今懷古作黃明府詩云
少年曾痛飲黃令困飛觥席上當時走馬前今日迎依稀迷
姓氏積漸識平生故友身皆逺他郷眼暫明便􁦾連榻坐兼
共摘(音/别)船行酒思臨風亂霜稜掃地平不看深淺酌貪愴古
今情邐迤七盤路坡陁數丈城花凝褏女笑棧想武侯征一
種埋幽石老閑千載名
　　　　酬翰林白學士代書一百韻(并序此後/江陵時作)
玄元氏之下元日㑹予家居至枉樂天代書詩一百韻鴻洞
卓犖令人興起心情且置■書美予前和七章章次用本韻
韻同意殊謂爲工巧前書■可謂寔難之今復次排百韻以
荅懷思之貺云
昔歲俱充賦同年遇有司八人稱逈㧞兩郡濫相知(同年八/人樂天)
(拔萃登科予/平判人等)逸驥𥘉飜歩鞲鷹暫脫羈逺途憂地窄高視覺
天卑並入紅蘭署偏親白玉規近朱憐冉冉伐木願偲偲魚
魯非難識鈆黃自懶持心輕馬融帳謀奪子房帷秀發幽巖
電清澄溢岸陂九霄排直上萬里整前期勇贈棲鸞句慚當
古井詩(予贈樂天詩云皎彼鸞鳳姿/樂天贈予詩云無波古井水)多聞全受益擇善頗相
師脫俗殊常調潜工大有爲還醇憑酎酒運智託圍棊情㑹
招車胤閑行覔戴逵僧餐月燈閣醵宴刼灰池(予與樂天杓/直拒非輩多)
(於月燈閣閑遊又甞與/秘省同官醵宴昆明池)勝槩爭先到篇章競出奇輸􁏮論破
的點竄肯容絲山岫當街翠墻花拂面枝(昔予賦詩云爲見/墻頭拂面花時唯)
(樂天/知此)鸎聲愛嬌小鷰翼翫逶迤轡爲逢車緩鞭縁趂伴施密
攜長上樂偷宿靜坊姬僻性慵朝起新晴助晩嬉相歡常滿
目别處鮮開眉翰墨題名盡光隂聽話移(樂天毎與予游從/無不書名屋壁又)
(嘗於新昌宅說一枝花話/自寅至巳猶未畢詞也)綠袍因醉典烏帽逆風遺暗撞輕
籌筯仍題小屈巵(予有/箕草籌筯小盞酒胡之/輩當時嘗在書囊以供飲備)本絃纔一
舉下口已三遟逃席衝門出歸倡借(去声)馬騎狂歌繁節亂
醉舞半衫垂散漫紛長簿邀遮守隘岐㡬遭朝士笑兼任巷
童随苟務形骸逹渾將性命推何曽愛官序不省計家資忽
悟成虚擲飜然歎未冝使回耽樂事堅赴策賢時寢食都忘
倦園廬遂絶窺勞神甘慼慼攻短過孜孜葉怯穿楊箭囊蔵
透頴錐超遥望雲雨擺落占泉坻略削荒涼宛搜求激直詞
那能作牛後更擬助鴻基(舊說制䇿皆以悪訐取容為羙予/與樂天指病危言不顧成敗意在)
(决求髙第𥘉就業時今裴相國戒予慎勿以策苑為虞予深/佩其言然而怪其多大擬取有可取遂切求潛覽功費累月)
(無所獲先是穆員盧景亮同年應制俱以辝直見黜予求獲/其策皆手自寫之置在筐篋樂天損之軰常詛予篋中有不)
(第之祥而又哂予/决求髙第之僣也)唱第聴鷄集趍朝忘馬疲内人輿御案朝
景麗神旗首𬒳呼名姓多蔵冠等衰千官容眷盻五色照離
披鵷侣従茲洽鷗情轉自縻分張殊品命中外却駈馳出入
稱金籍東西侍碧墀闘班雲洶湧関扇雉參差切媿㝷常質
親瞻咫尺姿日輪光照耀龍服瑞葳蕤誓欲通愚謇生憎効
喔咿侫存真妾婦諫死是男免便殿承偏召權臣懼撓私廟
堂雖稷契城社有狐狸似錦言應巧如絃數易欺敢嗟身蹔
黜所恨政無毗(予元和元年任拾遺八十三日/延英對九月十日貶授河南尉)謬辱良由此
昇騰亦在斯再令陪憲禁依舊履阽危使蜀嘗緜遠分臺更
嶮巇匿姦勞發掘破黨悪持疑斧刃迎皆碎盤牙老未萎乍
能還帝笏詎忍折(音浙)吾支虎尾元来險圭文却類疪浮榮
齊壤芥閑氣詠江籬闕下殷勤拜樽前嘯傲辭飄沉萎蓬梗
忠信敵蠻夷戲誚青雲驛譏題皓髮祠(予途中作青雲驛詩/病其雲泥一致作四)
(皓廟詩譏其/出處不常)貪過谷隱寺留讀峴山碑(寺在/亭側)草没章臺阯隄
横楚澤湄野蓮侵稻隴亞栁猒城陂遇物傷凋换登樓思漫
瀰金攅嫩橙子瑿泛遠鸕鷀仰竹籐纏屋苫茅荻補籬(南人/以大)
(竹爲瓦田/荻爲籬也)麵梨通蔕朽火米帶芒炊(麺梨軟爛无味/火米粗糲不精)葦笋針
筒束鯾魚箭羽鬐芋羹真底可鱸繪漫勞思北渚銷魂望南
風着骨吹度梅衣色漬食粺馬蹄羸(南方衣服經夏謂之度/梅顔色盡涴馬食瓜蔣)
(盖北地稊/稗之属)院攉和泥鹼官酤小麹醨訛音煩繳繞輕(去声)俗
醜威儀樹罕貞心栢畦豊衛足葵拗窪饒尰矮㳺惰猒庸緇
病賽烏稱鬼巫占瓦代龜(南人染病竟賽烏鬼/楚巫列四悉賣瓦卜)連隂蛙張王
瘴瘧雪治毉(雨中井作蛙池/終冬往往无雪)我正窮於是君寧念及茲一篇
從日下雙鯉送天涯坐捧迷前席行吟忘結綦匡牀鋪錯繡
几案踴靈芝形影同初合參商喻此離扇因秋弃置鏡異月
盈虧壯志誠難奪良辰豈復追甯牛終夜永潘鬢去年衰(余/今)
(年始三十二歲/去已生白髪)溟渤深那測穹蒼意在誰馭方輕騕褭車肯
重辛夷臥轍希濡沫低顔受頷頥世情焉足怪自省固堪悲
溷䑕虚求潔籠禽方訝飢猶勝憶黄犬幸得早圖之
元氏長慶集卷第十
元氏長慶集卷第十一
　　律詩
　　　紀懷贈李戸曹　荅胡靈之
　　　酬許康佐　送人之嶺南
　　　酬叚丞　酬竇校書
　　　泛江翫月　病聞幕中徴樂
　　　酬支封話舊　送王協律游杭越
　　　送馬侍御迴
　　　　紀懷贈李六戶曹崔二十功曹五十韻
昔冠諸生首𥘉因三道徵公卿碧雞㑹名姓白麻稱日月光
遥射煙霄志漸弘榮班張錦繡諫路賜牋藤便欲呈肝膽何
言犯股肱椎埋衝斗劒清徹瑩壷冰赤縣纔分務青驄巳逈
乗因騎度海鶻擬殺蔽天鵬縛虎聲空壯連鼇力未勝風飜
波竟蹙山壓勢逾崩僇辱徒相困蒼黃性不能酣歌離峴頂
負氣入江陵華表當蟾魄高樓挂玉繩角聲悲掉蕩城影暗
稜層軍幕威容盛官曹禮數兢心雖出雲鶴身尚觸籠鷹踈
足良甘分排衙苦未曾通名叅將校抵掌見親朋喣沫求㳙
滴滄波怯斗升荒居鄰鬼魅羸馬歩殑㱥白草堂簷短黃梅
雨氣蒸霑黏經汗席颭閃盡油燈夜怯飱膚蚋朝煩拂面蠅
過從愁厭賤專靜畏猜仍旅寓誰堪託官聮自可憑甲科崔
並騖杜史李齊昇共展排空翼俱遭激逺矰他鄉元易感同
病轉相矜投分多然諾忘言少愛憎誓將探胏腑耻更辨淄
澠㑹宿形骸逹論交意氣增一心吞渤澥戮力拔嵩恒語到
磨圭角疑消破弩癥吹噓期指掌患難許檐簦鎩翮鸞棲棘
藏鋒箭在弸雪中方覩桂木上莫施罾且泛夤㳂水兼過被
病僧有時鞭欵叚盡日醉儚僜躡屐看秧稻敲船和採菱义
魚江火合喚客谷神應嘯傲雖開口幽憂復滿膺望雲鰭撥
刺透匣色騰凌毎想潢池宼猶稽赤族懲夔龍勞筭畫貔虎
帶威稜逐鳥忠潜奮懸旌意逺凝弢弓思徹札絆驥悶牽縆
運甓調辛苦聞雞屢寢興閒隨人兀兀夢聽鼓鼟鼟(他勝/反)班
筆行看擲黃陂莫漫澄騏驎高閣上須及壯時登
　　　　荅姨兄胡靈之見寄五十韻(并序)
九歲解賦詩飲酒至斗餘乃醉時方依倚舅族舅憐不以禮
數檢故得與姨兄胡靈之之輩十數人爲晝夜遊日月跳擲
於今餘二十年矣其間悲歡合散可勝道哉昨枉是篇感徹
肌骨適白翰林又以百韻見贈余因次酬本韻以荅貫珠之
贈焉於吾兄不敢變例復自城至生凡次五十一字靈之本
題兼呈李六侍御是以篇末有云
憶昔鳳翔城齠年是事榮理家煩伯舅相宅盡(茲引/反)吾兄詩
律蒙親授朋游忝自迎題頭筠管縵教射角弓騂(靈之善筆/札習騎射)
矮馬駞􁍅䪜犛(音/■)牛獸面纓對談依赳赳送客歩盈盈米椀
諸賢讓蠡柸大戸傾一船席外語三榼拍心精傳盞加分數
橫波擲目成華奴歌淅淅媚子舞卿卿(■大夫張生好屬詞/多妓樂歌者華奴善)
(歌浙浙鹽又有舞者媚子■/觥令禁言張生常令綱紀)闘設狂爲好誰憂飲敗名屠過
隱朱亥樓夢古秦嬴　環坐唯便草投盤暫廢觥
春郊纔爛熳夕鼓巳砰轟荏苒移灰琯喧闐勌塞兵糟漿聞
漸足書劒訝無成抵璧慙虗棄彈珠覺用輕遂籠雲際鶴來
狎谷中鸎學問攻方苦篇章興太清囊踈螢易透錐鈍股多
坑筆陣戈矛合文房棟桷撑豆萁才敏儁羽獵正崢嶸岐下
㝷時别京師觸處行醉眠街北廟閑遶宅南營(予宅在靖安/北街靈之時)
(寓居永樂南街廟中/予宅又南鄰弩營)柳愛凌寒軟梅憐上番驚觀松青黛笠
欄藥紫霞英(開元觀古松五株靖安宅牡/丹數本皆曩時遊行之地)盡日聽僧講通宵
詠月明正躭幽趨樂旋𬒳宦途縈吏晉資材枉留秦歲序更
(時靈之作吏平陽予/酬校秘閣自兹分散)我髽黳數寸君髪白千莖芸閣懷鈆暇
姑峯帶雪晴何由身倚玉空睹翰飛瓊世道難於劒讒言巧
似笙但憎心可轉不解跽如擎始効神羊觸俄隨旅鴈征孤
芳安可駐立鼎幾時烹潦倒沉泥滓欹危踐矯衡登樓王粲
望落帽孟家情(龍山落㡌臺去/府城二十里)巫峽連天水章臺塞路荆(韋/華)
(臺去府/十里)雨摧漁火熖風引(去/聲)竹枝聲分作屯之蹇那知困亦
亨官曹三語掾國器萬尋楨(此後多𫐠李君定交之/由用報靈之兼呈之意)逸傑雄
姿逈皇王雅論評蕙依潜可習雲合定誰令原燎逢冰井鴻
流值木罃智囊推有在勇爵敢徒爭迅拔看鵬舉高音侍鶴
鳴所期人拭目焉肯自佯盲鈆鈍丁寧淬蕪荒展轉耕窮通
須豹變攖搏笑狼獰媿捧芝蘭贈還披胏腑呈此生如未死
未擬變平生(一本云今/日負平生)
　　　　酬許五康佐(次用/本韻)
奮迅君何晚羈離我詎儔鶴籠閑警露鷹縛悶牽韝蓬閣深
沉省荆門逺慢州課書同吏職旅宦各郷愁白日傷心過滄
江滿眼流嘶風悲代馬喘月伴吳牛枯涸方窮轍生涯不繫
舟猿啼三峽雨蟬報兩京秋珠玉慙新贈芝蘭忝舊游他年
問狂客須向老農求
　　　　送侍御之嶺南二十韻(并序)
古朋友别皆贈以言况南方物候飲食與北土異其甚者夷
民喜聚蠱祕方云以舍銀變黑爲驗攻之重雄黃海物多肥
腥啖之好嘔泄驗方云備之在鹹食嶺外饒野菌視之蟲蠧
者無毒羅浮生異果察其鳥啄者可餐大抵珠璣瑇瑁之所
聚貴潔廉湮鬱暑濕之所蒸避溢慾其餘道途所慎離愴之
懷盡之二百言矣叙不復云
漢法戎施幕秦官郡置監蕭何歸舊印(自江陵/工曹拜)鮑永授新銜
幣聘雖盈篋泥章未破緘蛛懸絲繚繞鵲報語詀諵再礪神
羊角重開憲簡函(崔君前任/巳爲御史)鞶纓驄赳赳緌珮繡縿縿(音/衫)逸
翮憐鴻翥離心覺刃劖聮游虧片玉洞照失明鑒遥想車登
嶺那無淚滿衫茅蒸連蟒氣衣漬度梅黬象鬭縁谿竹猿鳴
帶雨杉颶風狂浩浩韶石峻嶃嶃宿浦宜深泊祈瀧在至諴
瘴江乗早度毒草莫親芟試蠱看銀黑排腥貴食鹹菌須蟲
巳蠧菓重鳥先􁝰冰瑩懷貪水霜清顧痛巖珠璣當盡擲薏
苡詎能讒荆俗欺王粲吾生問季咸逺書多不逹勤爲枉㩥
㩥
　　　　酬叚丞與諸棊流㑹宿弊居見贈二十四韻(次用/本韻)
鳴局寧虚日閑䆫任廢時琴書甘盡棄園井詎能窺運石疑
塡海爭籌憶坐帷赤心芳苦鬭紅燭以先施蛇勢縈山合鴻
聮度嶺遲堂堂排直陣衮衮逼羸師懸刼偏深猛回征特險
巇旁攻百道進死戰萬般爲異日玄黃隊今宵黒白棊斫營
看逈點對壘重相持善敗雖稱怯驕盈最易欺狼牙當必碎
虎口禍難移乗勝同三捷扶顚望一詞希因送目便敢待指
縱奇退引防邉策雄吟斬將詩眠牀都浪置通夕共忘疲曉
雉風傳角寒藂雪壓枝繁星收玉版殘月耀冰池僧請聞鍾
粥賔催下藥巵獸炎餘炭在蠟淚短光衰俛仰嗟陳跡殷勤
卜後期公私牽去住車馬各支離分作終身癖兼從是事隳
此中無限興唯怕俗人知
　　　　酬竇校書二十韻(次夲/韻)
鷗鷺元相得柸觴毎共傳芳遊春爛熳晴望月團圎調笑風
流劇論文屬對全賞花珠並綴看雪璧常連竹寺荒唯好松
栽小更憐潜投孟公轄狂乞莫愁錢塵土抛書卷槍籌弄酒
權令誇齊箭道力鬭抹弓弦但喜添樽滿誰憂泛桂然漸輕
身外役渾證飮中禪及我辭雲陛逢君仕圃田音徽千里斷
魂夢兩情偏足聽猿啼雨深藏馬腹鞭官醪半清濁夷饌雜
腥膻顧影無依倚甘心守靜專那知暮江上俱㑹落英前𣢾
曲生平在悲涼歲序遷鶴方同北渚鴻又過南天麗句慙虗
擲沉機嬾強牽粗酬珍重意工拙定相縣
　　　　泛江翫月十二韻(并序)
予以元和五年自監察御史貶授江陵士曹掾六月十四日
張季友李景儉二侍御王文仲同錄王衆仲判官兩昆季爲
予載酒炙選聲音自府城之南淮攀月泛舟窮竟一夕予賦
詩以紀之
楚塞分形勢羊公壓大邦朋儕多士子叅量盡敦厖岳璧閑
相對荀龍自有雙共將船繫泊况是月臨江逺樹懸金鏡深
潭倒玉幢委波添浄練洞照滅凝釭闐咽沙頭市玲瓏竹岸
牎巴童唱巫峽海客話神龍巳困連飛盞猶催未倒缸飲荒
情爛熳風棹藥崢摐勝事他年盡雄心此夜降知君皆逸韻
須爲應筳撞
　　　　痁卧聞幕中諸公徴樂會飲因有戲呈三十韻
濩落因寒甚沉隂與病偕藥囊堆小案書卷塞空齋脹腹看
成鼓羸形漸比柴道情憂易適温瘴氣難排治尰扶輕杖開
門立靜街耳鳴疑暮角眠暗助昬霾野竹連荒草平陂接斷
崖坐隅甘對鵩當路恐遭豺蛇蠱迷弓影鵰翎落箭靫晚籬
喧鬭雀殘菊半枯荄(音/皆)悵望悲回鴈依遲傍古槐一生長苦
節三省詎行怪奔北翻成勇司南却是咼穹蒼眞漠漠風雨
漫喈喈彼美猶谿女其誰占館娃誠知通有日太極浩無涯
布卦求無妄祈天願孔皆藏(去/聲)衰謀計拙地僻徃還乖况羡
蓮花侣方欣綺席諧鈿車迎妓樂銀翰屈朋儕白紵顰歌黛
同蹄墜舞釵(白紵同蹄皆/樂人姓名)纎身霞出海艶臉月臨淮籌筯隨
宣放投盤止罰啀紅娘留醉打觥使及醒差(舞引紅娘抛打/曲名酒中觥使)
(席上/右職)顧我潜孤憤何人想獨懷夜燈燃檞葉凍雪墮塼堦壞
壁虗缸倚深爐小火埋䑕驕銜筆硯𬒳冷束筋骸畢竟圖斟
酌先須遣癘痎(瘴瘧/之徒)槍旗如在手(籌筯/色目)那復敢歲㠢
　　　　酬友封話舊敘懷十二韻(依次重/用爲韻)
風波千里别書信二年稀乍見悲兼喜猶驚是與非身名判
作夢盃盞莫相違草館同牀宿沙頭待月歸春深鄕路逺老
去宦情微魏闕何由到荆州且共依人欺翻省事官冷易藏
威但擬馴鷗鳥無因用弩機開張圖卷軸顚倒醉衫衣蓴菜
銀絲嫰鱸魚雪片肥憐君詩似湧踏馬筆如飛會遣諸伶倡
篇篇入禁圍
　　　　送王協律游杭越十韻
去去莫悽悽餘杭接㑹稽松門天竺寺花洞若耶溪浣渚逢
新豔蘭亭識舊題山經秦帝葬壘辨越王棲江樹春常早城
樓月易低鏡澄湖面嵽雲疊海潮齊章甫官人戴􁃇絲姹女
提長干迎客閙小市隔烟迷𥿄亂紅藍壓甌凝碧玉泥荆南
無抵物來日爲儂攜
　　　　送東川馬逢侍御使回十韻
風水荆門闊文章蜀地豪眠青賔禮重眉白衆情高思勇曾
吞筆投虚慣用刀詞鋒倚天劒學海駕雲濤南郡傳紗帳東
方讓錦袍旋吟新樂府便續古離騷雪岸猶封草春江欲滿
槽餞筵君置醴隨俗我餔糟莫嘆巴三峽休驚鬢二毛流年
等頭過人世各勞勞
元氏長慶集卷第十一
元氏長慶集卷第十二
　律詩
　　　酬盧祕書　戲贈韓舍人
　　　和權相公行次臨闕　酬樂天東南行詩
　　　和樂天送客　獻滎陽公
　　　　酬慮祕書(并序)
予自唐歸京之歲祕書郎盧拱作喜遇白賛善學士詩二十
韻兼以見貽白時酬和先出予草蹙末暇皇頻有致師之挑
故篇末不無憤辭其次用本韻習然也
偶有衝天氣都無處世才未容榮路穩先踏禍機開分久沉
荆掾慙經厮栢臺理推愁易惑郷思病難裁夜伴吳牛喘春
驚朔鴈回北人腸斷送西日眠穿隤唯望魂歸去那知詔下
來涸魚千丈水殭鷰一聲雷幽匣提青鏡衰顔拂故埃夢雲
期紫閣厭雨别黃梅親戚迎時到班行見處陪文工猶畏忌
朝士絕嫌猜新識蓬山傑深交翰苑材連投珠作貫獨和玉
成堆劇敵徒相軋羸師亦自媒磨礱刮骨刃翻擲委心灰恐
被神明哭憂爲造化災私調破葉箭定飲搴旗盃金寳潜砂
礫芝蘭似草萊憑君毫髪鑒莫遣翳莓苔
　　　　見人詠韓舍人新律詩因有戯贈
喜聞韓古調兼愛近詩篇玉磬聲聲徹金鈴箇箇圎高踈明
月下細膩早春前花態繁於綺閨情軟似綿輕新便妓唱凝
妙入僧禪欲得人人伏能教面面全延之苦拘檢摩詰好因
縁七字排居敬千詞敵樂天(侍御八兄能爲七言絕句/賛善白君好作百韻律詩)殷勤
閑太祝(張君/籍)好去老通川(自/謂)莫漫裁章句須饒紫禁仙
　　　　奉和權相公行次臨闕驛逢鄭僕射相公歸朝俄
　　　　頃分途因以奉贈詩十四韻
帝下赤霄符搜求造化爐中台歸内座太一直南都黃覇乗
軺入王尊叱馭趨萬人東道送六纛北風驅棧閣纔傾盖關
門巳合繻貫魚行邐迤交馬語踟蹰去速熊羆兆來馳虎豹
夫昔憐三易地今訝兩分途别路環山雪離章運寸珠鋒鋩
斷犀兕波浪没蓬壷區宇聲雖動淮河孽未誅將軍遥䇿畫
師氏密訏謨漢上壇仍築裦西陣再圖公方先二虜何暇進
愚儒
　　　　酬樂天東南行詩一百韻(并序)
元和十年三月二十五日予司馬通州二十九日與樂天於
鄠東蒲池村别各賦一絕到通州後予又寄一篇㝷而樂天
貺予八首予時瘧病將死一見外不復記憶十三年予以赦
當遷簡省書籍得是八篇吟歎方極適崔果州使至爲予致
樂天去年十二月二日書書中寄予百韻至兩韻凡二十四
章屬李景信校書自忠州訪予連牀遞飲之間悲咤使酒不
三兩日盡和去年巳來三十二章皆異李生視草而去四月
十三日予手寫爲上下卷仍依次重用本韻亦不知何時得
見樂天因人或寄去通之人莫可與言詩者唯妻淑在旁知
狀(其本卷尋時於峽州面付樂天别本都在/唱和卷中此卷唯五言大律詩二首而巳)
我病方吟越君行巳過湖(元和十年閏六月至通州染瘴/危重八月聞樂天司馬江州)去
應縁直道哭不爲窮途亞竹寒驚牖空堂夜向隅暗魂思背
燭危夢怯乗桴(此後毎聮之内半述巴/蜀土風半述江鄕物産)坐痛筋骸􁂋旁嗟物
候殊雨蒸重沸渭浪湧恠睢盱索綆飄蚊蚋蓬麻甃舳艫短
簷苫稻草微俸封(去/聲)漁租泥(去/聲)浦喧撈蛤荒郊險鬭貙鯨吞
近溟漲猿閙接黔巫芒屩泅牛婦丫頭蕩漿夫酢醅荷褁賣
醨酒水淋沽(巴氏造酒/如淋醋法)舞態飜鸜鵒歌詞咽鷓鴣夷音啼似
笑蠻語謎相呼江郭船添店山城水竪郛吠聲沙市犬爭食
墓林烏獷俗誠堪憚妖神甚可虞欲令仁漸及巳𬒳瘧潜圖
膳減思調鼎行稀恐蠹樞雜蓴多剖鱔和黍半蒸菰緑糭新
菱實金九小木奴(巴橘酸澁/大如彈丸)芋羮真蹔淡䶉炙(之夜/反)漫塗蘇
炰鼈那勝羜烹鯄只似鱸(通州江以/鯄魚爲膾)楚風輕似蜀巴地濕如
吳氣濁星難見州斜日易晡通宵但雲霧未酉即桑榆(此後/並言)
(巴中/風俗)瘴窟蛇休蟄炎溪暑不徂倀魂隂叫嘯鵩貌晝踟蹰郷
里家藏蠱官曹世乏儒歛緡偷印信傳箭作符繻椎䯻抛巾
幗鑹刀代轆轤當心鞙銅皷背弝射桑弧(巴民盡射木弓/仍於弓左安箭)豈
復民甿料須將鳥獸驅是非渾並􁇀詞訟敢研朱陋室鴞窺
伺衰形蟒覬覦鬢毛霜點合襟淚血㾗濡倍憶京華伴偏忘
我爾軀(此後並言與樂天/同科共遊處等事)謫居今共逺榮路惜同趨科試銓
衡局衙叅典校厨(書判同年/校正同省)月中分桂樹天上識昌蒲應召
逢鴻澤陪游值賜酺心唯撞衛磬耳不亂齊竽(此後並言同/應制時事)
海岱詞鋒截皇王筆陣敺疾奔凌騕䮍高唱軌吳歈點檢張
儀舌提携傳說圖擺囊看利頴開頷出明珠並取千人特皆
非十上徒白麻雲色膩墨詔電光粗衆口貪歸美何顔敢妬
姝秦臺納紅旭鄷匣洗黃壚諫獵寧規避彈豪詎囁嚅胏肝
憎巧曲蹊徑絕縈迂誓遣朝綱振忠饒翰苑輸(元和四年爲/監察御史樂)
(天爲翰/林學士)驥調方汗血蠅點忽成盧遂謫栖遑掾還飛送别盂
痛嗟親愛隔顚望友朋扶狸病翻隨䑕騘羸返作駒物情良
狥俗時論太誣吾瓶罄罍偏耻松摧栢自枯虎雖遭䧟穽龍
不怕泥塗(此巳上並述五年貶掾/江陵樂天亦遭罹謗鑠)重喜登賢苑方日佐伍符
(九年樂天除太子賛/善予從事唐州也)判身入矛㦸輕敵比錙銖馹騎來千里
天書下九衢因教罷飛檄便許到皇都(十年春自唐州/詔予召入京)舟敗
罌浮漢驂疲杖過邘郵亭一蕭索烽候各䗁嶇餽餉人推輅
誰何吏執殳跋家逃力役連鏁責(音/債)逋誅防戌兄兼弟收田
婦與姑縑緗工女竭青紫使臣紆望國叅雲樹歸家滿地蕪
破窓塵𡋯𡋯幽院鳥嗚嗚(此巳下並言靖安里/無人居觸目荒凉)祖竹藂新筍
孫枝壓舊梧晚花狂蛺蝶殘蔕宿茱茰始悟摧林秀因衘避
繳蘆文房長遣閉經肆未曾鋪鵷鷺方求侶鴟鳶巳嚇雛徴
還何鄭重斥去亦須臾迢逓投遐徼蒼黃出奥區通川誠有
咎湓口定無辜(三月􁂴之通川八/月樂天之江州)利器從頭匣剛腸到底刳
薫蕕任盛貯稊稗莫超踰公幹經時卧鍾儀幾歲拘光隂流
似水蒸瘴熱於鑪薄命知然也深交有矣夫救焚期骨肉投
分刻肌膚(本題云寄澧州李十舎人果州崔二十二貟外開/州韋大員外通州元九侍御庾三十三補闕杜十)
(四拾遺李二十助教竇七/校書兼投吊席八舎人)二妙馳軒陛三英詠袴𥜗(庾三十/三杜二)
(十四並居北省李十一崔/二十二韋大各典方州)李多嘲蝘蜓竇數集蜘蛛(李二十/雅善歌)
(詩固多詠物之作竇七頻/改官衘屢有蜘蜘之喜)數子皆竒貨唯予獨朽株邯鄲笑
匍匐燕蒯受椰榆嬾學三閭憤甘齊百里愚耽眠稀醒素慿
醉少嗟吁學問徒爲爾書題盡已于别猶多夢寐情尚感凋
枯近喜司戎健㝷傷掌誥徂(今日得樂天書/六年聞席八殁)士元名位屈伯
道子孫無舊好飛瓊翰新詩灌玉壺幾催閑處泣終作苦中
娛廉藺聲相讓燕秦勢豈俱此篇應絕倒休漫捋髭鬚(樂天/戲題)
(篇末云此篇擬打足下/寄容州詩故有戯譽)
　　　　和樂天送客游嶺南二十韻(次用/本韻)
我自離鄉久君那度嶺頻一杯魂慘澹萬里路艱辛江館連
沙市瀧船泊水濵騎田廻北顧桐柱指南鄰大壑浮三島周
天過五均波心踴樓閣規外布星辰(交廣間南極浸高北極/凌低圎規度外星辰至)
(衆大如五曜者數/十皆不在星經)狒狒穿筒格猩猩置屐馴(郭璞云/交/廣山谷間有之)
(南人俗法甞用竹筒穿臂以受之狒狒執臂輙笑笑則脣蔽/兩目人因自筒中岀手以釘釘之於樹猩猩嗜酒好屐南人)
(甞以美酒置於其所且排十數屐猩猩見之驟相謂曰吾旣/就擒矣然而漸歛至醉醉則穿破屐而行旣不能去相與泣)
(而見獲故吳都賦曰猩猩啼而/就橋嚳嚳笑而被格蓋爲此)貢兼蛟女絹俗重語兒巾(南/方)
(去京華絶逺冠冕不到唯海路稍通/吳中商肆多牓云此有語兒巾子)舶主腰藏寶(南方呼波/斯爲舶主)
(胡人異寶多自/懷藏以避強丐)黃家砦(音柴之去聲/南夷之區落)起塵歌鍾排象背炊㸑
上魚身(夷民大陳設則巨象背上作樂大魚出浮身若/洲島海人泊舟於旁因而炊爨其上魚不之覺)電白
雷山接旗紅賊艦新島夷徐市種廟覡趙佗神鳶跕方知瘴
蛇蘇不待春曙潮雲斬斬夜海火燐憐(海水夜擊之則盡如/火蓋隂火潜然之謂)
(也)冠冕中華客梯航異域臣果然皮勝錦吉了舌如人風黙
秋茅葉烟埋曉月輪定應玄髪變焉用翠毛珍句漏沙湏買
貪泉貨莫親能傳稚子術何患隱之貧
　　　　獻滎陽公詩五十韻(并序)
啓今月十七日公㑹儒于便廡稹亦謬容末席公出棠樹之
首章且識其目曰客有前進士韋張在宋來㑹學由我而下
聮爲五言以美之諸生怗怗竦竦各盡詞以獻公公則舉其
摧敵推案析理次至數聮應若前定諸儒有不安者隨爲刮
削變嫫爲妍不廢暮而珠貫成就瑕不可掩者稹六聮耳退
而自咎且盛公之所爲因而次用所聮翩賢等五十一字合
爲一詩止詠公之詞業力翰洎生徒學校之事而巳也其於
勲位崇懿在國籍族地清甲編世家政事德美播謳謡儉仁
愛𬒳親戚非小儒造次之所盡大凡受𥚹狹者不可以語大
持杯棬而承澍雨自滿而止又安能測其霶霈之所至哉惶
恐無任俯伏待罪謹以啓陳不宣謹啓
鄭驛騎翩翩丘門子弟賢文翁開學日正禮騁途年(張秀才/正謩滎)
(陽公首薦/登第也)駿骨黃金買英髦絳帳延趨風皆蹀足侍坐各差
肩解榻招徐稚登樓引仲宣鳳櫕題字扇魚落講經筵盛氣
河包濟貞姿嶽柱天臯䕫當五百鄒魯重三千科斗翻騰取
關雎教授先(滎陽公寮吏生/徒受詩有百數)篆垂朝露滴詩綴夜珠聮逸禮
多心匠焚書舊口傳陳遵修尺牘阮瑀讓飛牋中的顔初啓
抽毫踵未旋森羅萬木合屬對百花全詞海跳波湧文星拂
坐懸戴馮遥避席祖逖後施鞭西蜀凌雲賦東陽詠月篇勁
芟鼇足斷精貫虱心穿浩汗神彌王颻颺興欲仙冰壺通皓
雪綺樹眇晴煙驅駕雷霆走鋪陳錦繡鮮清機登突(於弔/反)奥
流韻溢山川墨客膺潜服談賔膝誤前張鱗定摧敗折角反
矜憐句句推瓊玉聲聲播管絃纎新撩造化澒洞斡陶甄衛
磬琤鍧極齊竽僣濫偏空虚慙炙輠點竄許懷鈆憊色秋來
草哀吟雨後蟬自傷魂慘沮何暇思幽玄(􁂴病瘧二年求醫/在此滎陽公不忍)
(歸之/瘴鄉)喜到樽罍側愁親几案邊菁華知竭矣胏腑尚求旃抵
滯渾成醉徘徊轉慕膻老嘆才漸少閑苦病相煎瓦礫難追
琢芻蕘分棄捐漫勞成懇懇那得美姢姢拙劣仍非速迂愚
且異專移時停筆硯揮景乏戈鋋儀舌忻猶在舒帷誓不褰
㑹將連獻楚深耻謬游燕蒲有臨書葉韋充讀易編沙湏披
見寶經擬帶耕田入霧長期閠持朱本望研輪轅呈曲直鑿
枘取方圓呼吸寜徒爾霑濡豈浪然過簫資響亮隨水漲淪
漣惜日㸔圭短偷光恨壁堅勤勤彫朽木細細導蒙泉傳癖
今應甚頭風昨巳痊丹青公舊物一爲變蚩妍
元氏長慶集卷第十二
元氏長慶集卷第十三
　　律詩
　　　酬樂天江樓夜吟　酬樂天待漏入閣
　　　酬樂天游西湖　江邊
　　　春　月
　　　神麴酒　感石榴
　　　度門寺　大雲寺
　　　和友封題開善寺
　　　　酬樂天江樓夜吟稹詩因成三十韻(次用/本韻)
忽見君新句君吟我舊篇見當巴徼外吟在楚江前思鄙寜
通律聲清遂扣玄三都時覺重一顧世稱妍排韻曾遥荅分
題㡬共聮昔慿銀翰寫今頼玉音宣布鼓隨椎響坯泥仰匠
圓鈴因風斷續珠與調牽綿阮籍驚長嘯商陵怨别絃猿羞
啼月峽鶴讓警秋天志士濳興感高僧暫廢禪興飄滄海動
氣合碧雲連點綴工微者吹噓勢特然休文徒倚檻彦伯浪
廻船妓樂當筵唱兒童滿巷傳改張思婦錦騰躍賈人牋魏
拙虚教出曹風敢望痊定遭才子笑恐賺學生癲裁什情何
厚飛書信不專隼猜鴻蓄縮虎橫犬迍邅水墨㸔雖久瓊瑶
喜尚全纔從魚裏得便向市頭懸夜置堂東序朝鋪座右邊
手㝷韋欲絕淚滴𥿄渾穿甘蔗銷殘醉醍醐醒早眠深藏那
遽滅同詠苦無縁雅羡詩能聖終嗟藥未仙五千誠逺道四
十巳中年(諸葛亮云楊州萬里潯陽向/餘五千僕今年忽巳四十一)暗魄多相夢衰容毎
自憐卒章還慟哭蚊蚋溢山川
　　　　酬樂天待漏入閤見贈(時樂天爲中書舎/人予任翰林學士)
未勘銀臺契先排浴殿關沃心因特召丞㫖絕常班(丞㫖學/士在諸)
(學士/上)颭閃才人䄂(思政對學士徃/徃宫官傳詔)嘔鵶軟舉鐶宫花低作帳
雲從積成山密視樞機草偷瞻咫尺顔恩垂天語近對久漏
聲閑丹陛曾同立金鑾恨獨攀筆無鴻業潤𫀆媿紫文殷河
水通天上瀛州接世間謫仙名籍在何不重來還
　　　　酬樂天早春閑游西湖頗多野趣恨不得與微之
　　　　同賞因思在越官重事殷鏡湖之游或恐未暇因
　　　　成十八韻見寄樂天前篇到時適會予亦宴鏡湖
　　　　南亭因述目前所睹以成酬答末章亦示暇誠則
　　　　勢使之然亦欲粗爲恬飬之贈耳(浙東/時作)
鳫思欲廻賔風聲乍變新各攜紅粉妓俱伴紫垣人水靣波
疑縠山腰虹(音/降)似巾柳條黃大帶茭葑(茭葑/草根)緑文茵雪盡纔
通屐汀寒未有蘋向陽偏曬羽依岸小游鱗浦嶼崎嶇到林
園次第廵墨池憐嗜學丹井羡登真(逸少墨池雅川丹/井皆越中異跡)雅歎
游方盛聊非意所親白頭辭北闕滄海是東鄰問俗煩江界
蒐畋想渭津故交音訊少歸夢徃來頻獨喜同門舊皆爲列
郡臣三刀連地軸一葦礙車輪尚阻青天霧空瞻白玉塵龍
因雕字識犬爲送書馴勝事無窮境流年有限身嬾將閑氣
力爭闘野塘春
　　　　江邉四十韻(官爲修宅卒然有作因招李/六侍御此後並江陵時作)
官借江邊宅天生地勢拗欹危饒壞構迢遰接長郊怪鵩頻
棲息跳蛙頗溷殽總無籬繳繞尤怕虎咆哮停潦魚招獺空
倉䑕敵猫土虚煩穴蟻柱朽畏藏蛟蛇虺吞簷雀豺狼逐野
麃犬驚狂浩浩鷄亂響嘐嘐濩落貧甘守荒凉穢盡包斷簾
飛熠燿當戸網蠨蛸曲突翻成沼行廊却代庖橋橫老顚枿
馬病裛芻茭一一牀頭點連連砌下泡辱泥疑在絳避雨想
經崤相顧憂爲鼈誰能復繋匏誓心來利徃卜食過安爻何
計逃昬墊移文報舊交棟梁存伐木苫蓋愧分茅金琯排黃
荻琅玕衰翠梢花塼水面闘鴛瓦玉聲𫾣方礎荆山採脩掾
郢匠鉋隱椎雷震蟄破竹箭鳴骹正寢𥘉停午頻眠欲轉胞
囷圓故薄禄厨敝備嘉肴各各人寜宇雙雙鷰賀巢高門受
車轍華廐稱蒲稍尺寸皆隨用毫釐敢浪抛篾餘籠白鶴
賸架青鵁製榻容筐在施關拒斗梢欄干防汲井密室待持
膠庭草傭工䕌園𬞞稚子培本圖閑種植那要擇肥磽緑柚
勤勤數紅榴箇箇抄池清漉螃蠏瓜蠧拾搬蝥曬篆看沙鳥
磨刀綻海鮫羅灰脩藥竈築垜閱弓弰散誕都由習童蒙剰
懶教最便陶靜飲還作解愁嘲近浦聞歸楫遥城罷曉鐃王
孫如有問湏爲併揮鞘
　　　　春六十韻
節應寒灰下春生返照中未能消積雪巳漸少回風迎氣邦
經重齋誠帝念隆龍驤紫宸北天壓翠壇東仙仗揺佳彩榮
光答聖衷便從威仰座隨入大羅宫先到璇淵底偷穿瑇瑁
櫳舘娃朝鏡晚太液暁冰融撩摘(音/剔)芳情遍搜求好處終九
霄渾可可萬姓尚忡忡晝漏頻加箭宵暉欲半弓驅令三殿
出乞與百蠻同直自方壺島斜臨絕漠戎南廵曖珠樹西轉
麗崆峒度嶺梅甘圻濳泉脉暗洪悠悠鋪塞草冉冉着江楓
𧖟役投筐妾耘催荷篠翁旣蒸難發地仍送嬾歸鴻約畧環
區宇殷勤綺鎬酆華山青黛撲渭水碧沙蒙宿露清餘靄晴
烟塞逈空鷰巢纔點綴鸎舌最惺惚膩粉梨園白烟脂桃徑
紅鬱金垂嫩柳罯晝委高籠地甲門闌大天開禁掖崇層臺
張舞鳳閣道架飛虹麴蘖調神　鵷鸞竭志忠歌聲齊錫宴
車服奬庸功俊造興時用閭閻賀歲豐倡樓歌細細農野麥
芃芃貴主驕矜盛豪家恃頼雄偏霑打毬彩頻得鑄錢銅專
殺擒楊若殊恩郝鄧通女孫新在内嬰稚近封公游衍關心
樂詩書對面聾盤筵饒異味音樂斥庸工酒愛油衣淺盃誇
瑪瑙烘挑鬟玉釵䯻刺繡寳裝攏啓齒呈編貝彈絲動削葱
醉圓雙媚靨波溢兩明曈但賞歡無極那知恨亦充洞房閑
窈窕庭院獨葱籠謝砌榮殘絮班䆫網曙䖝望夫身化石爲
伯首如蓬顧我沉憂士騎他老病騘靜街乘曠蕩初日接曈
曨飲敗胏常渴魂驚耳更聦虛逢好陽艶其那苦昏懜僶俛
還移歩持疑又省躬慵將疲顇質漫走倦羸僮季月行當暮
良辰坐歎窮晉悲焚介子魯願浴沂公燧改鮮妍火隂繁晻
澹桐瑞雲低　香雨潤濛濛藥漑分窠數籬裁備㓜冲種
莎憐見葉護筍冀成筒有夢多爲蝶因蒐定作熊漂沉隨壞
芥榮茂委蒼穹震動風千變晴和鶴一冲丁寜搴芳侣湏識
未開叢
　　　　月三十韻
蓂葉標新朔霜豪引細輝白眉驚半隱虹勢訝全微凉魄潭
空洞虚弓鴈畏威上弦何汲汲佳色轉依依綺幕殘燈歛粧
樓破鏡飛玲瓏穿竹樹岑寂思幈幃坐愛規將合行看望巳
幾絳河冰鑑朗黃道玉輪巍逈照偏瓊砌餘光借粉闈泛池
相皎潔壓桂共芳菲的的當歌扇姢姢透舞衣殷勤入懷什
懇欵墮雲圻素液傳烘盞鳴琴薦碧徽椒房深肅肅蘭路靄
霏霏翡翠通簾影琉璃瑩殿扉西園筵瑇瑁東壁射蛜蝛老
將占天陣幽人釣石磯荷鋤元亮息廻棹子猷歸迢逓同千
里孤高淨九圍從星作風雨配日麗旌旗麟鬪寜徒設蠅聲
豈浪譏司存委鄕士新拜岀郊畿今古雖云極虧盈不易違
珠胎方夜滿清露忍朝晞漸减嫦娥面徐收楚練機卞疑雕
壁碎潘感竟牀稀捐篋辭班女濳波蔽宓妃氛埃誰定㓕蟾
兎杳難希湏遣圓明盡良嗟造化非如能付刀尺别爲創璿
璣
　　　　飲致用神麴酒三十韻
七月調神麴三春釀緑醽雕鐫荆玉盞烘透内丘瓶試滴盤
心露疑添案上螢滿尊凝止水祝地落繁星飜陋瓊漿濁唯
聞石髓馨冰壺通角簟金鏡徹雲屏雪暎煙光薄霜涵霽色
泠蚌珠懸皎皛桂魄倒瀴溟晝灑蟬將飲宵揮鶴誤聆琉璃
驚太白鍾乳訝微青詎敢辭濡首并憐可鑒形行當遣俗累
便得造禪扃何憚說千日甘從過百齡但令長泛蟻無復恨
漂萍膽壯還增氣機忘反自冥甕眠思畢卓糟籍憶劉伶髣
髴中聖日希夷夾大庭眼前湏底物座右任他銘刮骨都無
痛如泥未擬停殘觴猶漠漠華燭巳熒熒真性臨時見狂歌
半睡聽喧闐爭意氣調笑學娉婷酩酊焉知極羈離忽暫寜
鷄聲催欲曙蟾影照𥘉醒咽絕䳌啼竹蕭撩鴈去汀遥城傳
漏箭鄕寺響風鈴楚澤一爲梗堯階屢變蓂醉荒非獨此愁
夢幾曾經毎耻窮途哭今那客淚零感君澄醴酒不遣渭和
涇
　　　　感石榴二十韻
何年安石國萬里貢榴花迢逓河源道因依漢使槎酸辛犯
葱嶺憔悴渉龍沙𥘉到摽珍木多來比亂麻深抛故園裏少
種貴人家唯我荆州見憐君胡地賖從教當路長兼恣入簷
斜緑葉裁煙翠紅英動日華新簾裙透影踈牗燭籠紗委作
金爐熖飄成玉砌瑕乍驚珠綴密終誤繡幃奢琥珀烘梳碎
燕支嬾頰塗風翻一樹火電轉五雲車絳帳迎宵日芙蕖綻
早牙淺深俱隱映前後各分葩宿露低蓮臉朝光借綺霞暗
虹徒繳繞濯錦莫周遮俗態能嫌舊芳姿尚可嘉非專愛顔
色同恨阻幽遐滿眼思鄕淚相嗟亦自嗟
　　　　度門寺
北祖三禪地(神秀禪/師造)西山萬樹松門臨溪一帶橋映竹千重
剪鑿基階正包藏景氣濃諸巖分院宇雙嶺抱垣墉舎利開
層塔香爐占小峯道場居士置經藏大師封太子知裁植神
王守要衝由旬排講座丈六寫真容佛語迦陵說僧行猛虎
從脩羅擡日拒樓至㧞霜鋒畫井垂枯杇穿池救噞喁蕉非
難敗壞槿喻暫丰茸寶界留遺事金棺滅去蹤鉢傳烘碼碯
石長翠芙蓉影帳紗全落繩牀土半壅(金棺巳下並/寺中所有)荒林迷
醉象危壁亞盤龍行色憐𥘉月歸程待曉鍾心源雖了了塵
世苦憧憧宿䕃高聲䜟齋糧併力舂佗生再來此還願總相
逢
　　　　大雲寺二十韻
地勝宜臺殿山晴離垢氛現身千佛國護世四王軍碧耀高
樓瓦頳飛半壁文鶴林縈古道鴈塔没歸雲幡影中天颺鍾
聲下界聞攀蘿極峯頂游目到江濆馴鴿閒依綴調猿靜守
群虎行風捷獵龍睡氣氛氲穫稻禪衣卷燒畬刼火焚新英
蜂采掇荒草象耕耘鉢付靈童洗香教善女薫果枝低罯罯
花雨澤雰雰示化維摩疾降魔力士勲聽經神變見說偈鳥
紛紜上境光猶在深谿暗不分竹籠煙欲暝松帶日餘曛真
諦成知别迷心尚有云多生沉五藴宿習樂三墳諭鹿車雖
設如𧖟緒正棼且將平等義還奉聖明君
　　　　和友封題開善寺十韻(依次重/用本韻)
梁王開佛廟雲構歲時遥珠綴飛閑鴿紅泥落碎椒燈籠青
熖短香印白灰銷古匣收遺施行廊畫本朝藏經霑雨爛魔
女捧花嬌亞樹牽藤閣横查壓石橋竹荒新筍細池淺小魚
跳匠正琉璃瓦僧鋤芍藥苗旋蒸茶嫩葉偏把柳長條便欲
忘歸路方知隱易招
元氏長慶集卷第十三
元氏長慶集卷第十四
　　律詩
　　　牡丹　象人
　　　　松石　春雪映早梅
　　　　玉巵無當　數蓂
　　　　九月盡　雨後花
　　　　早歸　晚秋
　　　　送林復夢赴辟　憶楊十二
　　　　夜合　新竹
　　　　秋相望　春病
　　　　山竹枝　悟禪
　　　東臺去　戴光弓
　　　劉頗詩　夜飲
　　　襃城驛　閑
　　　欲曙　寄胡靈之
　　　夜雨　酬李六醉後
　　　歸田　縁路
　　　誚盧戡　遣春
　　　歲日　臨湘樓
　　　晚宴湘亭　酒醒
　　　　牡丹二首(此後並是校/書郞巳前作)
簇蘂風頻壞裁紅雨更新眼㸔吹落地便别一年春
繁緑隂全合衰紅展漸難風光一擡舉猶得暫時㸔
　　　　象人
被色空成象觀空色異真自悲人是假那復假爲人
　　　　與楊十二巨源盧十九經濟同遊大安亭各賦二
　　　　物合爲五韻探得松石
片石與孤松曾經物外逢月臨棲鶴影雲抱老人峯蜀客君
當問秦官我舊封積膏當琥珀新刧長芙蓉待𥙷蒼蒼去樛
柯早變龍
　　　　賦得春雪映早梅
飛舞先春雪因依上番梅一枝方漸秀六岀巳同開積素光
逾密真花節暗催摶風飄不散見睍忽偏摧郢曲琴空奏羗
音笛自哀今朝兩成詠翻挾昔人才
　　　　賦得玉巵無當(韻取/巵字)
共惜連城寳飜成無當巵詎慚君子貴深訝巧工隳泛蟻功
全少如虹色不移可憐殊礫石何計辨糟醨江海誠難滿盤
筵莫忘施縱乖斟酌意猶得對光儀
　　　　賦得數蓂(元和/年作)
將課司天曆先觀近砌蓂一旬開應月五日數從星桂滿叢
𥘉合蟾虧影漸零辨時長有素數閠或餘青墜葉推前事新
芽察未形堯年始今歲方欲瑞千齡
　　　　賦得九月盡(秋字)
霜降三旬後蓂餘一葉秋玄隂迎落日涼魄盡殘鈎半夜灰
移琯明朝帝御裘潘安過今夕休詠賦中愁
　　　　賦得雨後花
紅芳憐靜色深與雨相冝餘滴下纎蘂殘珠墮細枝浣花江
上思啼粉鏡中窺念此低徊久風光幸一吹
　　　　早歸
春靜曉風微凌晨帶酒歸逺山籠宿霧高樹影朝暉飲馬魚
驚水穿花露滴衣嬌鶯似相惱含囀傍人飛
　　　　晚秋
竹露滳寒聲離人暁思驚酒醒秋簟冷風急夏衣輕寢倦解
幽夢慮閑添逺情誰憐獨欹枕斜月透窓明
　　　　送林復夢赴韋令辟
蜀路危於劒憐君自坦途㡬囘曾啖炙千里逺衘珠野性便
荒飲時風忌酒徒相門多禮讓前後莫相踰
　　　　憶楊十二
楊子愛言詩春天好詠時戀花從馬滯聮句放杯遲日映含
煙竹風牽卧柳絲南山更多興湏作白雲期
　　　　夜合
綺樹滿朝陽融融有露光雨多疑濯錦風散似分粧葉密煙
蒙火枝低繡拂墻更憐當暑見留詠日偏長
　　　　新竹
新篁纔解籜寒色巳青葱冉冉偏凝粉蕭蕭漸引風扶踈多
百年都幾日何事苦囂然晚歲倦爲學閑心易到禪病宜多
宴坐貧似少攀縁自笑無名字因名自在天
近見新章句因知見在心春游晉祠水晴上霍山岑問法僧
當偈還丹客贈金莫驚頭欲白禪觀老彌深
　　　　東臺去(僕毎爲崔白二學士話陶先生喜不遇之/事且日僕得分司東臺即足以買山家)
陶君喜不遇予毎爲君言今日東臺去澄心在陸渾旋抽隨
日俸併買近山園千萬崔兼白殷勤承主恩
　　　　戴光弓(韋評事/見贈也)
潞府筋角勁戴光因合成因君懷膽氣贈我定交情不擬閑
穿葉那能枉始生唯調一隻箭飛入破聊城
　　　　劉頗詩(并序)
昌平人劉頗其上三世有義烈頗少落行陣二十解屬文舉
進士科試不就負氣俠路間病甖車蔽柩盡碎之罄囊酬直
而去南歸唐州爲吏所軋勢不支氣屈自火其居出契書投
火中繇是以氣聞予聞風四五年而後見因以詩許之
一言感激士三世義忠臣破甕嫌妨路燒莊耻屬人逈分遼
海氣閑踏洛陽塵儻使權由我還君白馬津
　　　　夜飲
燈火隔簾明竹梢風雨聲詩篇隨意贈杯酒越廵行漫唱江
朝曲閑徴藥草名莫辭終夜飲朝起又營營
　　　　襃城驛(軍大夫/嚴秦修)
嚴秦修此驛兼漲驛前池巳種千竿竹又栽千樹棃四年三
月半新筍晚花時悵望東川去等閑題作詩
　　　　閑二首
晻淡洲煙白籬篩日脚紅江喧過雲雨船泊打頭風艇子收
魚市鴉兒噪荻叢不堪堤上立滿眼是蚊蟲
青衫經夏黕白髪望鄉稠雨冷新秋簟星稀欲曙樓連鴻盡
南去雙鯉本東流北信無人寄蟬聲滿樹頭
　　　　欲曙
江隄閱暗流漏鼓急殘籌片月低城堞稀星轉角樓鶴媒華
表上􁝲鵊柳枝頭不爲來趨府何因欲曙遊
　　　　寄胡靈之
早歲㒹狂伴城中共幾年有時濳歩出連夜小亭眠月影侵
牀上花叢在眼前今宵正風雨空宅楚江邊
　　　　夜雨
水恠濳幽草江雲擁廢居雷驚空屋柱電照滿牀書竹瓦風
頻裂茅簷雨漸踈平生滄海意此去怯爲魚
　　　　酬李六醉後見寄口號(用本/韻)
頓愈頭風疾因吟口號詩文章紛似繡珠玉布如棊健羡觥
飛酒蒼黃日映籬命童寒色倦撫稚晚啼饑潦倒慙相識平
生頗自奇明公將有問林下是靈龜
　　　　歸田(時三/十七)
陶君三十七挂綬出都門我亦今年去商山淅岸村冬修方
丈室春種桔橰園千萬人間事從茲不復言
　　　　縁路
總是玲瓏竹兼藏淺漫溪沙平深見底石亂不成泥煙火遥
村落桑麻隔稻畦此中如有問甘𬒳到頭迷
　　　　誚盧戡與予數約遊三寺戡獨沉醉而不行
乘興無羈束閑行信馬蹄路幽穿竹逺野逈望雲低素帚茅
花亂圓珠稻實齊如何盧進士空戀醉如泥
　　　　遣春三首
楊公三不惑我惑兩般全逢酒判身病拈花盡意憐水生低
岸没梅蹙小珠連千萬紅顔輩湏驚又一年
柳眼開渾盡梅心動巳䦨風光好時少杯酒病中難學問慵
都廢聲名老更判唯餘㸔花伴未免憶長安
失却遊花伴因風浪引將柳堤遥認馬梅徑誤㝷香晚景行
㸔謝春心漸欲狂園林都不到何處枉風光
　　　　歲日
一日今年始一年前事空凄凉百年事應與一年同
　　　　湘南登臨湘樓
高處望瀟湘花時萬井香雨餘憐日嫩歲閠覺春長霞刹分
危牓煙波透逺光情知樓上好不是仲宣鄕
　　　　晚宴湘亭
晚日宴清湘晴空走艶陽花低愁露醉絮起覺春狂舞旋紅
裙急歌垂碧䄂長甘心出童羖湏一盡時荒
　　　　酒醒
飲醉日將盡醒時夜已闌暗燈風熖曉春席水牎寒未解縈
身帶猶傾墜枕冠呼兒問狼籍疑是夢中驩
元氏長慶集卷第十四
元氏長慶集卷第十五
　　律詩
　　　　獨游　洞庭湖
　　　　雪天　贈熊士登
　　　　别熊判官　水上寄樂天
　　　　夏陽亭　日高睡
　　　　輞川　天壇歸
　　　　雨後　晴日
　　　　直臺　行宫
　　　　醉行　指廵胡
　　　　飲新酒　香毬
　　　　景申秋　遣行
　　　　生春　嘉陵水
　　　漫天嶺　百牢關
　　　酬王全素　寄獻滎陽公
　　　酬樂天寄蘄簟　酬李浙西
　　　酬周從事　代杭民荅樂天
　　　　獨游
逺地難逢侶閑人且獨行上山隨老鶴接酒待殘鸎花當西
施靣泉勝衛玠清鵜鶘滿春野無限好同聲
　　　　洞庭湖
人生除泛海便到洞庭波駕浪沉西日吞空接曙河虞廵竟
安在軒樂詎曾過唯有君山下狂風萬古多
　　　　雪天
故鄉千里夢徃事萬重悲小雪沉隂夜閒牎老病時獨聞歸
去鴈偏詠别來詩慙愧紅粧女頻驚兩鬢絲
　　　　贈熊士登
平生本多思况復老逢春今日梅花下佗鄕值故人
　　　　别嶺南熊判官
十年常逺道不忍别離聲况復三巴外仍逢萬里行桐花新
雨氣棃葉晚春晴到海知何日風波從此生
　　　　水上寄樂天
眼前明月水先入漢江流漢水流江海西江過庾樓庾樓今
夜月君豈在樓頭萬一樓頭望還應望我愁
　　　　夏陽亭臨望寄河陽侍御堯
望逺音書絕臨川意緒長殷勤眼前水千里到河陽
　　　　日高睡
隔是身如夢頻來不爲名憐君近南住時得到山行
　　　　輞川
世累爲身累閑忙不自由殷勤輞川水何事出山流
　　　　天壇歸
爲結區中累因辭洞裏花還來舊城郭煙火萬人家
　　　　雨後
倦寢數殘更孤燈暗又明竹梢餘雨重時復拂簾驚
　　　　晴日
多病苦虚羸晴明強展眉讀書心緒少閑卧日長時
　　　　直臺
麋入神羊隊烏驚海鷺眠仍教百餘日迎送直㕔前
　　　　行宫
寥落古行宫宫花寂寞紅白頭宫女在閑坐說玄宗
　　　　醉行
秋風方索漠霜貌足睽携今日騎騘馬街中醉踏泥
　　　　指廵胡
遣悶多慿酒公心只仰胡挺身唯直指無意獨欺愚
　　　　飲新酒
聞君新酒熟況值菊花秋莫怪平生志圖銷盡日愁
　　　　香毬
順俗唯團轉居中莫動揺愛君心不惻猶訝火長燒
　　　　景申秋八首
年年秋意緒多向雨中生漸欲煙火近稍憐衣服輕詠詩閑
處立憶事夜深行濩落㝷常慣凄凉别爲情
蚊幌雨來卷燭蛾燈上稀啼兒冷秋簟思婦問寒衣簾斷螢
火入窓明蝙蝠飛良辰日夜去漸與壯心違
嗢嗢簷霤凝丁丁窓雨繁枕傾筒簞滑幔颭案燈飜喚魘兒
難覺吟詩婢苦煩強眠終不着閑卧暗消魂
瓶㵼高簷雨窓來激箭風病憎燈火暗寒覺薄幃空婢報樵
蘇竭妻愁院落通老夫慵計數教想蔡城東
風頭難着枕病眼厭㸔書無酒銷長夜囘燈照小餘三元推
廢王九曜入乘除廊廟應多筭參差斡太虗
經雨籬落壞入秋田地荒竹垂哀折節蓮敗惜空房小片慈
菇白低叢柚子黃眼前撩亂輩無不是同鄕
雨柳枝枝弱風光片片斜蜻蜓憐曉露蛺蝶戀秋花饑啅空
籬雀寒棲滿樹鴉荒凉池舘内不似有人家
病苦十年後連隂十日餘人方教作䑕天豈遣爲魚鮫綻酆
城劒蟲凋鬼火書出聞泥濘盡何地不摧車
　　　　遣行十首
慘切風雨多沉吟離别情鷰辭前日社𧖟是毎年聲暗涙深
相感危心亦自驚不如元不識俱作路人行
十五年前事恓惶無限情病僮更借出羸馬共馳聲射葉楊
纔破聞弓鴈巳驚小年辛苦學求得苦辛行
徙倚簷宇下思量去住情暗螢穿竹見斜雨隔窓聲就枕囘
轉數聞鷄撩亂驚一家同草草排比送君行
巳愴朋交别復懷兒女情相兄亦相舊同病又同聲白髪年
年剰秋蓬處處驚不堪身漸老頻送異鄕行
塞上風雨思城中兄弟情北隨鵷立位南送鴈來聲遇適尤
兼限聞書喜復驚唯應遥料得知我伴君行
暮欲歌吹樂暗衝泥水情稻花秋雨氣江石夜灘聲犬吠穿
籬出鷗眠起水驚愁君明日夜獨自入山行
七過襃城驛囘囘各爲情八年身世夢一種水風聲㝷覔詩
章在思量歲月驚更悲西塞别終夜遶池行
襃縣驛前境曲江池上情南堤衰柳意西寺晚鍾聲雲水興
方逺風波心巳驚可憐皆老大不得自由行
見說巴風俗都無漢性情猿聲蘆管調羗笛竹鷄聲迎候人
應少平安火莫驚毎逢危棧處湏作貫魚行
聞道隂平郡翛然古戍情橋兼麋鹿踏山應鼓鼙聲羗婦梳
頭緊蕃牛護尾驚憐君閑悶極只傍白江行
　　　　生春(丁酉歲凡/二十章)
何處生春早春生雲色中籠葱閑着水晻淡欲随風度曉分
霞態餘光庇雪融晚來低漠漠渾欲泥幽叢
何處生春早春生漫雪中渾無到底片唯逐入樓風屋上些
些薄池心旋旋融自悲銷散盡誰假入蘭叢
何處生春早春生霽色中逺林橫反照高樹亞東風水凍霜
威庇泥新地氣融漸知殘雪薄杪近最憐叢
何處生春早春生曙火中星圍分暗陌煙氣滿晴風宫樹棲
鵶亂城樓帶雪融競排閶闔側珂傘自相叢
何處生春早春生曉禁中殿堦龍斾日漏閣寶箏風藥樹香
煙重天顔瑞氣融柳梅渾未覺青紫巳叢叢
何處生春早春生江路中雨移臨浦市晴候過湖風蘆筍錐
猶短凌澌玉漸融數宗船載足商婦兩眉叢
何處生春早春生野墅中病翁閑向日征婦懶成風斫筤天
雖暖穿區凍未融鞭牛縣門外爭土蓋𧖟叢
何處生春早春生冰岸中尚憐扶臘雪漸覺受東風織女雲
橋斷波神玉貌融便成嗚咽去流恨與蓮叢
何處生春早春生柳眼中芽新纔綻日茸短未含風緑誤眉
心重黃驚蠟淚融碧條殊未合愁緒巳先叢
何處生春早春生梅援中蘂排難犯雪香乞(音/氣)擬來風隴逈
羗聲怨江遥客思融年年最相惱縁未有諸叢
何處生春早春生鳥思中鵲巢移舊歲䳒羽旋高風鴻鴈驚
沙暖鴛鴦愛水融最憐雙翡翠飛入小梅叢
何處生春早春生池榭中鏤瓊冰䧟日文榖水廻風柳愛和
身動梅愁合樹融草芽猶未岀挑得小萱叢
何處生春早春生稚戯中亂騎殘爆竹爭唾小旋風罵雨愁
妨走呵冰喜旋融女兒針線盡偷學五辛叢
何處生春早春生人意中曉粧雖近火晴戲漸憐風暗入心
情嬾先添酒思融預知花好惡偏在最深叢
何處生春早春生半睡中見燈如見霧聞雨似聞風開眼猶
殘夢擡身便恐融却成雙翅蝶還遶庳花叢(一本傍人驚屢/壓魂逐牡丹叢)
何處生春早春生曉鏡中手寒匀面粉鬟動倚簾風宿霧梅
心滴朝光幕上融思牽梳洗嬾空㧞緑絲叢
何處生春早春生綺戸中玉櫳穿細日羅幔張輕風柳軟腰
支嫩梅香密氣融獨眠傍妬物偷鏟合歡叢
何處生春早春生老病中土膏蒸足腫天暖癢頭風似覺肌
膚展濳知血氣融又添新一歲衰白轉成叢
何處生春早春生客思中旅魂驚北鴈鄕信是東風縱有心
灰動無由鬢雪融未知開眼日空遶未開叢
何處生春早春生𪷟雨中裛塵微有氣拂面細如風柳誤啼
珠密梅驚粉汗融滿空愁淡淡應豫憶芳叢
　　　　嘉陵水
爾是無心水東流有恨無我心無說處也共爾何殊
　　　　漫天嶺贈僧
五上兩漫天因師懴業縁漫天無盡日浮世有窮年
　　　　百牢關
天上無窮路生期七十間那堪九年内五度百牢關
　　　　二月十九日酬王十八全素(此後有酬和/並次用本韻)
君念世上川嗟予老瘴天那堪十日内又長白頭年
　　　　滎陽鄭公以稹寓居嚴茅有池塘之勝寄詩四首
　　　　因有意獻
激射分流闊灣環此地多暫停隨梗浪猶閱敗霜荷恨阻還
江勢思深到海波自傷才畎澮其柰贈珠何
　　　　酬樂天寄蘄州簟
蘄簟未經春君先拭翠筠知爲熱時物預與瘴中人碾玉連
心潤編牙小片珍霜凝青汗簡冰透碧游鱗水魄輕涵黛琉
璃薄帶塵夢成傷冷滑驚卧老龍身
　　　　酬李浙西先因從事見寄之作
近日金鑾直親於漢珥貂内人傳帝命丞相讓吾僚浙郡懸
旌逺長安諭日遥因君蘂珠贈還一夢煙霄
　　　　酬周從事望海亭見寄
年老無流輩行稀足薜蘿熱時憐水近高處見山多衣䄂長
堪舞喉嚨轉解歌不辭狂復醉人世有風波
　　　　代杭民答樂天
翠幕籠斜日朱衣儼别筵管絃凄欲罷城郭望依然路溢新
城市農開舊廢田春坊幸無事何惜借三年
元氏長慶集卷第十五
元氏長慶集卷第十六
　　律詩
　　　　杏園　菊花
　　　　酬哥舒少府　幽棲
　　　　清都春霽　華嶽寺
　　　　天壇上境　㝷西明寺僧
　　　　春遊　晚春
　　　　先醉　獨醉
　　　　宿醉　懼醉
　　　　羡醉　憶醉
　　　　病醉　擬醉
　　　　勸醉　任醉
　　　　同醉　狂醉
　　　伴僧行　古寺
　　　定僧　觀心處
　　　智度師　牡丹
　　　憶楊十二　送復夢
　　　送劉太白　奉誠園
　　　華嶽寺望山　野狐泉柳林
　　　酬胡三問牡丹　酬樂天秋典
　　　　杏園(此後並校書/郎巳前詩)
浩浩長安車馬塵狂風吹送毎年春門前本是虚空界何事
栽花誤世人
　　　　菊花
秋叢遶舎似陶家遍遶籬邉日漸斜不是花中偏愛菊此花
開盡更無花
　　　　酬哥舒大少府寄同年科第
前年科第偏年少未解知羞最愛狂九陌爭馳好鞍馬八人
同㸔綵衣裳(同年科第宏詞吕二炅王十一起拔萃白二十/二居易平判李十一復禮吕四頻哥舒大煩崔)
(十八玄亮逮不肖/八人皆奉榮養)自言行樂朝朝是豈料浮生漸漸忙頼得
官閑且踈散到君花下憶諸郎
　　　　幽棲
野人自愛幽棲所近對長松逺是山盡日望雲心不繫有時
㸔月夜方閑壺中天地乾坤外夢裡身名旦暮間遼海若思
千歲鶴且留城市㑹飛還
　　　　清都春霽寄胡三吳十一
蘂珠宫殿經微雨草樹無塵耀眼光白日當空天氣暖好風
飄樹柳隂凉蜂憐宿露攅芳乆鷰得新泥拂戸忙時節催年
春不住武陵花謝憶諸郎
　　　　華嶽寺(貞元二十年正月二十五日自洛之京二/月三日春社至華嶽寺憇竇師院曾未逾)
(月又復徂東再謁竇/師因題四韻而巳)
山前古寺臨長道來徃淹留爲愛山雙鷰營巢始西别百花
成子又東還暝驅羸馬頻㸔堠暁聽鳴鷄欲度關羞見竇師
無外役竹窓依舊老身閑
　　　　天壇上境(貞元二十年五月十四日夜宿天壇石/幢側十五日得盩厔馬逢少府書知予)
(逺上天壇因以長句見贈篇末仍云/靈溪試爲訪金丹因於壇上還贈)
野人性僻窮深僻芸署官閑不似官萬里洞中朝玉帝(上有/洞周)
(萬/里)九光霞外宿天壇洪漣浩渺東溟曙白日低囘上境寒因
爲南昌檢仙籍馬君家世奉還丹
　　　　尋西明寺僧不在
春來日日到西林飛錫經行不可尋蓮池舊是無波水莫逐
狂風起浪心
　　　　與吳侍御春游
蒼龍闕下陪騘馬紫閣峯頭見白雲滿眼流光隨日度今朝
花落更紛紛
　　　　晚春
晝靜簷踈鷰語頻雙雙鬪雀動堦塵柴扉日暮隨風掩落盡
閑花不見人
　　　　先醉
今日樽前敗飲名三杯未盡不能傾怪來花下長先醉半是
春風蕩酒情
　　　　獨醉
一樹芳菲也當春漫隨車馬擁行塵桃花解笑鸎能語自醉
自眠那藉人
　　　　宿醉
風引春心不自由等閑衝席飲多籌朝來始向花前覺度却
醒時一夜愁
　　　　懼醉(荅盧/子蒙)
聞道秋來怯夜寒不辭泥水爲杯盤殷勤懼醉有深意愁到
醒時燈火闌
　　　　羡醉
綺陌高樓競醉眠共期顦顇不相憐也應自有㝷春日虚度
而今正少年
　　　　憶醉
自歎旅人行意速毎嫌杯酒緩歸期今朝偏偶醒時别淚落
風前憶醉時
　　　　病醉(戯作吳吟贈盧十九經濟/張三十四弘辛丈丘度)
醉伴見儂因酒病道儂無酒不相窺那知下藥還沽底人去
人來剰一巵
　　　　擬醉(與盧子蒙飲於竇晦之醉後賦詩共十九首/子蒙叙爲别卷自此至狂醉皆是夕所賦)
九月閑宵𥘉向火一樽清酒始行盃憐君城外遥相憶冐雨
衝泥黒地來
　　　　勸醉
竇家能釀銷愁酒但是愁人便與銷願我共君俱寂寞只應
連夜復連朝
　　　　任醉
本怕酒醒渾不飲因君相勸覺情來殷勤滿酌從聽醉乍可
欲醒還一盃
　　　　同醉(吕子元庾及之杜歸/和同隱客泛韋氏池)
柏樹臺中推事人杏花壇上鍊真形心源一種閑如水同醉
櫻桃林下春
　　　　狂醉
一自柏臺爲御史二年辜負兩京春峴亭今日㒹狂醉舞引
紅娘亂打人
　　　　伴僧行
春來求事百無成因向愁中識道情花滿杏園千萬樹幾人
能伴老僧行
　　　　古寺
古寺春餘日半斜竹風蕭爽勝人家花時不到有花院意在
㝷僧不在花
　　　　定僧
落魄閑行不着家徧㝷春寺賞年華野僧偶向花前定滿樹
狂風滿樹花
　　　　觀心處
滿坐喧喧笑語頻獨憐方丈了無塵燈前便是觀心處要似
觀心有幾人
　　　　智度師二首
四十年前馬上飛功名藏盡擁禪衣石榴園下擒生處獨自
閑行獨自歸
三䧟思明三突圍鐡衣抛盡納禪衣天津橋上無人識閑凭
欄竿望落暉
　　　　西明寺牡丹
花向琉璃地上生光風炫轉紫雲英自從天女盤中見直至
今朝眼更明
　　　　憶楊十二
去時芍藥纔堪贈㸔却殘花巳度春只爲情深偏愴别等閑
相見莫相親
　　　　送復夢赴韋令幕
世上如今重檢身吾徒耽酒作狂人西曹舊事多持法慎莫
吐佗丞相茵
　　　　送劉太白(太白居/從善坊)
洛陽大底居人少從善坊西最寂寥想得劉君獨騎馬古提
愁樹隔中橋
　　　　奉誠園(馬司徒/舊宅)
蕭相深誠奉至尊舊居求作奉誠園秋來古巷無人掃樹滿
空墻閉㦸門
　　　　與太白同之東洛至櫟陽太白染疾駐行予九月
　　　　二十五日至華嶽寺雪後望山
共作洛陽千里伴老劉因疾駐行軒今朝獨自山前立雪滿
三峯倚寺門
　　　　野狐泉柳林
去日野狐泉上柳紫牙𥘉綻拂眉低秋來寥落驚風雨葉滿
空林踏作泥
　　　　酬胡三慿人問牡丹
竊見胡三問牡丹爲言依舊滿西欄花時何處偏相憶寥落
衰紅雨後㸔
　　　　酬樂天秋興見贈本句云莫怪獨吟秋興苦比君
　　　　校近二毛年
勸君休作悲秋賦白髪如星也任垂畢竟百年同是夢長年
何異少何爲
元氏長慶集卷第十六
元氏長慶集卷第十七
　　律詩
　　　　雪後宿同軌店　贈韋氏兄弟
　　　　永貞二年赦　大隱洞
　　　餞李十二　題李十一居壁
　　　靖安窮居　贈樂天
　　　　使東川　駱口驛
　　　清明日　亞枝紅
　　　　梁州夢　南秦雪
　　　　江樓月　慙問囚
　　　　江上行　漢江笛
　　　　郵亭月　嘉陵驛
　　　　百牢關　江花落
　　　嘉陵江　西縣驛
　　　望喜驛　好時節
　　　夜深行　望驛臺
　　　贈咸陽少府　贈吕校書
　　　封書　李著作花園
　　　燈影　江陵途中寄樂天
　　　渡漢江　哀病驄
　　　送崔侍御　酬樂天翫月
　　　酬樂天寄通中散
　　　　雪後宿同軌店上法護寺鐘樓望月
滿山殘雪滿山風野寺無門院院空烟火漸稀孤店靜月明
深夜古樓中
　　　　陪韋尚書丈歸履信宅因贈韋氏兄弟
紫垣騶騎入華居公子文衣護錦輿眠閣書生復何事也騎
羸馬從尚書
　　　　永貞二年正月二日上御丹鳳樓赦天下予與李
　　　　公垂庾順之閑行曲江不及盛觀
春來饒夢慵朝起不看千官擁御樓却着閑行是忙事數人
同傍曲江頭
　　　　韋居守晚歲常言退休之志因署其居曰大隱洞
　　　　命予賦詩因贈絶句
謝公潜有東山意巳向朱門啓洞門大隱猶疑戀朝市不如
名作罷歸園
　　　　贈李十二牡丹花片因以餞行
鸎澁餘聲絮墮風牡丹花盡葉成􁅼可憐顔色經年别收取
朱欄一片紅
　　　　題李十一修行里居壁
雲闕朝迴塵騎合杏花春盡曲江閑憐君雖在城中住不隔
人家便是山
　　　　靖安窮居
喧靜不由居逺近大都車馬就權門野人住處無名利草滿
空堦樹滿園
　　　　贈樂天
等閑相見銷長日也有閑時更學琴不是眼前無外物不關
心事不經心
　　　　使東川(并序此後並/御史時詩)
元和四年三月七日予以監察御史使川徃來鞍馬間賦詩
凡三十二章秘書省校書郎白行簡爲予手寫爲東川卷今
所録者但七言絶句長句耳起駱口驛盡望驛臺二十二首
云
　　　　駱口驛二首(東壁上有李二十貟外逢吉崔二十/二侍御韶使雲南題名處北壁有翰)
(林白二十二居易題擁石關云開雪紅樹/等篇有王質夫和馬王不知是何人也)
郵亭壁上數行字崔李題名王白詩盡日無人共言語不離
墻下至行時
二星徼外通蠻服五夜燈前草御文我到東川恰相半向南
看月北看雲
　　　　清明日(行至漢上憶與樂天知退/杓直拒非順之輩同游)
當年寒食好風輕觸處相隨取次行今日清明漢江上一身
騎馬縣官迎
　　　　亞枝紅(徃歲與樂天曾於郭家亭子竹林中見亞/枝紅桃花半在池水自後數年不復記得)
(忽於裦城驛池岸竹間見/之宛如舊物深所愴然)
平陽池上亞枝紅悵望山郵是事同還向萬竿深竹裏一枝
渾卧碧流中
　　　　梁州夢(是夜宿漢川驛夢與杓直樂天同㳺曲江/兼入慈恩寺諸院倏然而寤則遞乘及堦)
(郵吏巳傳/呼報曉矣)
夢君同遶曲江頭也向慈恩院院遊亭吏呼人排去馬忽驚
身在古梁州
　　　　南秦雪
帝城寒盡臨寒食駱谷春深未有春纔見嶺頭雲似蓋巳驚
巖下雪如塵千峯筍石千株(一本作/千條)玉萬樹松蘿萬朶銀飛
鳥不飛猿不動青驄御史上南秦
　　　　江樓月(嘉川驛望月憶杓直樂天知退拒非/順之數賢居近曲江閑夜多同歩月)
嘉陵江岸驛樓中江在樓前月在空月色滿牀兼滿地江聲
如鼔復如風誠知逺近皆三五但恐隂晴有異同萬一帝郷
還潔白(一本作/皎潔)幾人潜傍杏園東
　　　　慙問囚(蜀門夜行憶與順之在司/馬錬師壇上話出處時)
司馬子微壇上頭與君深結白雲儔尚平村落擬連賣王屋
山泉爲别游各待陸渾求一尉共資三逕便同休那知今日
蜀門路帶月夜行縁問囚
　　　　江上行
悶見漢江流不息悠悠漫漫竟何成江流不語意相問何事
逺來江上行
　　　　漢江上笛(二月十五日夜於西縣白馬驛南樓聞/笛悵然憶得小年曾與從兄長楚寫漢)
(江聞笛賦因而有/愴耳一本作有懷)
小年爲寫游梁賦最說漢江聞笛愁今夜聽時在何處月明
西縣驛南樓
　　　　郵亭月(於駱口驛見崔二十二題名處數夜後於/青山驛翫月憶得崔生好持確論毎於宵)
(話之中常日人生晝務夜安歩月閑行吾不與也/言訖堅卧他人雖千百其詞難動摇矣至是愴然)
(思此題/因有獻)
君多務實我多情大抵偏嗔歩月明今夜山郵與蠻嶂君應
堅卧我還行
　　　　嘉陵驛二首(篇末/有懷)
嘉陵驛上空牀客一夜嘉陵江水聲仍對墻南滿山樹野花
撩亂月朧明
墻外花枝壓短墻月明還照半張牀無人㑹得此時意一夜
獨眠西畔廊
　　　　百牢關(奉使推小/吏任敬仲)
嘉陵江上萬重山何事臨江一破顔自笑只縁任敬仲等閑
身度百牢關
　　　　江花落
日暮嘉陵江水東梨花萬片逐江風江花何處最腸斷半落
江流半在空
　　　　嘉陵江二首
秦人惟識秦中水長想吳江與蜀江今日嘉川驛樓下可憐
如練遶明窻
千里嘉陵江水聲何年重遶此江行只應添得清宵夢時見
滿江流月明
　　　　西縣驛
去時樓上清明夜月照樓前撩亂花今日成隂復成子可憐
春盡未還家
　　　　望喜驛
滿眼文書堆案邉眼昬偷得暫時眠子規驚覺燈又滅一道
月光横枕前
　　　　好時節
身騎騘馬峨眉下面帶霜威卓氏前虚度東川好時節酒樓
元被蜀兒眠
　　　　夜深行
夜深猶自遶江行震地江聲似鼔聲漸見戍樓疑近驛百牢
關吏火前迎
　　　　望驛臺(三月盡)
可憐三月三旬足悵望江邊望驛臺料得孟光今日語不曾
春盡不歸來
　　　　贈咸陽少府蕭郎
莫怪逢君淚毎盈仲由多感有深情陸家㓜女託良壻阮氏
諸房無外生顧我自傷爲弟拙念渠能繼事姑名别時何處
最腸斷日暮渭陽驅馬行
　　　　贈吕三校書(與呂校書同年科第後爲别七年元/和巳丑歲八月偶於陶化坊會宿)
同年同拜校書郎觸處潜行爛熳狂共占花園爭趙辟競添
錢貫定秋娘七年浮世皆經眼八月閑宵忽並牀語到欲明
歡又泣傍人相笑兩相傷
　　　　封書
鶴臺南望白雲關城市猶存暫一還書出歩虚三百韻蘂珠
文字在人間
　　　　仁風李著作園醉後寄李十
朧明春月照花枝花下音聲是管兒却笑西京李貟外五更
騎馬趂朝時
　　　　燈影
洛陽晝夜無車馬漫掛紅紗滿樹頭見說平時燈影裏玄宗
潜伴太眞游
　　　　貶江陵途中寄樂天杓直以貟外郎判鹽鐵樂天
　　　　以拾遺在翰林(此後並在江陵士曹/時詩李建字杓直)
想到江陵無一事酒杯書卷綴新文紫芽嫰茗和枝採朱橘
香苞數瓣分暇日上山狂逐鹿凌晨過寺飽看雲筭緡草詔
終須解不敢將心逺羡君
　　　　渡漢江去年春奉使東川經嶓冡山下
嶓冡去年㝷漾水襄陽今日渡江濆山遥逺樹纔成點浦靜
沉碑欲辨文萬里朝宗誠可羡百川流入渺難分鯢鯨歸穴
東𬈑溢又作波濤隨伍貟
　　　　哀病騘呈致用
櫪上病騘啼裊裊江邊廢宅路迢迢自經梅雨長垂耳乍食
菰蔣欲折腰金絡頭銜光未滅玉花衫色瘦來燋曾聽禁漏
驚衙鼔慣踏康衢怕小橋半夜雄嘶心不死日高飢餓尾還
摇龍媒薄地天池逺何事牽牛在碧霄
　　　　送嶺南崔侍御
我是北人長北望毎嗟南鴈更南飛君今又作嶺南别南鴈
北歸君未歸洞主叅承驚豸角島夷安集慕霜威黃家賊用
鑹刀利白水郎行旱地稀蜃吐朝光樓隱隱鼇吹細浪雨霏
霏毒龍蛻骨轟雷鼔野象埋牙斸石磯火布垢塵須火浣木
綿温軟當綿衣桄榔麵磣㯽榔澁海氣常昬海日微蛟老變
爲妖婦女舶來多賣假珠璣此中無限相憂事請爲殷勤事
事依
　　　　酬樂天八月十五夜禁中獨直翫月見寄
一年秋半月偏深况就煙霄極賞心金鳳臺前波漾漾玉鈎
簾下影沉沉宴移明處清蘭路歌待新詞促翰林何意枚臯
正承詔瞥然塵念到江隂
　　　　予病瘴樂天寄通中散碧腴垂雲膏仍題四韻以
　　　　慰逺懷開拆之間因有酬荅
紫河變鍊紅霞散翠液煎研碧玉英金籍眞人天上合鹽車
病驥軛前驚愁腸欲轉蛟龍吼醉眼𥘉開日月明唯有思君
治不得膏銷雪盡意還生
元氏長慶集卷第十七
元氏長慶集卷第十八
　　律詩
　　　陪諸公游通德湖　送友封
　　　放言　酬劉二十八贈石枕
　　　和嚴司空重陽日　送王十一游剡中
　　　重送友封　送致用
　　　靜勝寺　書樂天𥿄
　　　酬孝甫　和樂天招蔚章
　　　折花贈行　寄劉頗
　　　過王十一館　送孫勝
　　　游三寺　逺望
　　　㝷李校書　襄陽樓
　　　游碧澗寺　和竇容州
　　　盧頭陁　醉别
　　　　陪諸公游故江西韋大夫通德湖舊居有感題四
　　　　韻兼呈李六侍御即韋大夫舊寮也
高墉行馬接通湖巨壑藏舟感大夫塵壁暗埋悲舊札風簾
吹斷落殘珠煙波漾日侵隤岸狐兎奔叢拂坐隅唯有滿園
桃李下膺門偏拜阮元瑜
　　　　送友封二首(黔府竇鞏/字友封)
桃葉成隂鷰引雛南風吹浪颭檣烏瘴雲拂地黃梅雨明月
滿帆青草湖迢遞旅魂歸去逺顚狂酒興病來孤知君兄弟
憐詩句遍爲姑將惱大巫
惠和坊裏當時别豈料江陵送上船鵬翼張風期萬里馬頭
無角巳三年甘將泥尾隨龜後尚有雲心在鶴前若見中丞
忽相問爲言腰折氣衝天
　　　　放言五首
近來逢酒便高歌醉舞詩狂漸欲魔五斗解酲猶恨少十分
飛盞未嫌多眼前讐敵都休問身外功名一任他死是老閒
生也得擬將何事柰吾何
莫將心事厭長沙雲到何方不是家酒熟餔糟學漁父飯來
開口似神鵶竹枝待鳳千莖直柳樹迎風一向斜總被天公
霑雨露等頭成長盡生涯
霆轟電烻數聲頻不柰狂夫不藉身縱使被雷燒作燼寧殊
埋骨颺爲塵得成胡蝶㝷花樹儻化江魚棹錦鱗必若乖龍
在諸處何須驚動自來人
安得心源處處安何勞終日望林巒玉英惟向火中冷蓮葉
元來水上乾寗戚飯牛圖底事陸通歌鳳也無端孫登不語
啓期樂各自當情各自歡
三十年來世上行也曾狂走趂浮名兩迴左降須知命數度
登朝何處榮乞我杯中松葉滿遮渠肘上柳枝生他時定葬
燒缸地賣與人家得酒盛
　　　　劉二十八以文石枕見贈仍題絶句以將厚意因
　　　　持壁州鞭酬謝兼廣爲四韻
枕截文瓊珠綴篇野人酬贈壁州鞭用長時節君須策泥醉
風雲我要眠歌眄彩霞臨藥竈執陪仙仗引鑪煙張騫却上
知何日隨㑹歸期在此年
　　　　奉和嚴司空重陽日同崔常侍崔郎中及諸公登
　　　　龍山落㡌臺佳宴
謝公秋思眇天涯蠟屐登高爲菊花貴重近臣光綺席笑憐
從事落烏紗茰房暗綻紅珠朶茗授寒供白露芽詠碎龍山
歸去號馬奔流電妓奔車
　　　　送王十一郎游剡中
越州都在浙河灣塵土消沉景象閑百里油盆鏡湖水干峯
鈿朶會稽山軍城樓閣隨高下禹廟煙霞自徃還想得玉郎
乗畫舸幾回明月墜雲間
　　　　送友封
輕風略略柳欣欣晴色空濛逺似塵斗柄未回猶帶閏江㾗
潜上巳生春蘭成宅裏㝷枯樹宋玉亭前别故人心斷洛陽
三兩處窈娘提抱古天津
　　　　送致用
淚霑雙袖血成文不爲悲身爲别君望鶴眼穿期海外待烏
頭白老江濆遥看逆浪愁飜雪漸失征帆錯認雲欲識九回
腸斷處潯陽流水九條分
　　　　早春登龍山靜勝寺時非休澣司空特許是行因
　　　　贈幕中諸公
謝傅知憐景氣新許㝷高寺望江春龍文逺水吞平岸羊角
輕風旋細塵山茗粉含鷹觜嫰海榴紅綻錦窠匀歸來笑問
諸從事占得閑行有幾人
　　　　書樂天𥿄
金鑾殿裏書殘𥿄乞與荆州元判司不忍拈將等閑用半封
京信半題詩
　　　　酬孝甫見贈十首(各酬本意/次用舊韻)
宋玉秋來續楚詞隂鏗官漫足閑詩親情書札相安慰多道
蕭何作判司
杜甫天材頗絕倫毎㝷詩卷似情親憐渠直道當時語不着
心源傍古人
十歲荒狂任博徒挼莎五木擲梟盧野詩良輔偏憐假長借
金鞍迓酒胡
曾經綽立侍丹墀綻蘂宫花拂面枝雉尾扇開朝日出柘黃
衫對碧霄垂
一自低心翰墨場箭靫抛盡負書囊近來兼愛休糧藥栢葉
紗羅雜豆黃
莫笑風塵滿病顔此生元在有無間卷舒蓮葉終難濕去住
雲心一種閑
無事抛棊侵虎口幾時開眼復聮行終須殺盡縁邉敵四面
通同掩太荒
原憲甘貧毎自開子春傷足少人哀巷南唯有陳居士時學
文殊一問來
毎識閑人如未識與君相識便相憐經旬不解來過宿忍見
空牀夜夜眠
開拆新詩展大璆明珠炫轉玉音浮酬君十首三更坐減却
常時半夜愁
　　　　和樂天招錢蔚章看山絕句
碧落招邀閑曠望黃金城外玉方壷人間還有大江海萬里
煙波天上無
　　　　折枝花贈行
櫻桃花下送君時一寸春心逐折枝别後相思最多處千株
萬片遶林垂
　　　　寄劉頗二首
平生嗜酒顚狂甚不許諸公占丈夫唯愛劉君一片膽近來
還敢似人無
前年碣石煙塵起共看官軍過洛城無限公卿因戰得與君
依舊緑衫行
　　　　晨起送使病不行因過王十一館居二首
自笑今朝誤夙興逢他御史瘧相仍過君末起房門掩深映
寒䆫一盞燈
密宇深房小火爐飯香魚熟近中厨野人愛靜仍耽寢自問
黃昬肯去無
　　　　送孫勝
桐花暗淡柳惺愡池帶輕波柳帶風今日與君臨水别可憐
春盡宋亭中
　　　　遊三寺回呈上府主嚴司空時因㝷寺道出當陽
　　　　縣奉命覆視縣囚牽於游衍不暇詳究故以詩自
　　　　誚爾
謝公恣縱顚狂掾觸處閑行許自由舉板支頥對山色當筵
吹帽落臺頭貪縁稽首他方佛無暇精心滿縣囚莫責㝷常
吐茵吏書囊赤白報君侯
　　　　逺望
滿眼傷心冬景和一山紅樹寺邊多仲宣無限思郷淚漳水
東流碧玉波
　　　　早春㝷李校書
𣢾𣢾春風澹澹雲柳枝低作翠櫳裙梅含雞舌兼紅氣江弄
瓊花散緑紋帶霧山鸎啼尚小穿沙蘆筍葉纔分今朝何事
偏相覔撩亂芳情最是君
　　　　過襄陽樓呈上府主嚴司空樓在江陵節度使宅
　　　　北隅
襄陽樓下樹隂成荷葉如錢水面平拂水柳花千萬點隔林
鸎舌兩三聲有時水畔看雲立毎日樓前信馬行早晚暫教
王粲上庾公應待月分明
　　　　八月六日與僧如展前松滋主簿韋戴同游碧澗
　　　　寺賦得扉字韻寺臨蜀江内有碧澗穿注兩廊又
　　　　有龍女洞能興雲雨詩中噴字以平聲韻
空闊長江礙鐡圍高低行樹倚巖扉穿廊玉澗噴紅旭踴塔
金輪拆翠微草引風輕馴虎睡洞驅雲入毒龍歸佗生莫忘
靈山别滿壁人名後㑹稀
　　　　奉和竇容州
明公莫訝容州逺一路瀟湘景氣濃班竹初成二妃廟碧蓮
遥聳九疑峯禁林聞道長傾鳳池水那能久滯龍自歎風波
去無極不知何日又相逢
　　　　盧頭陁詩(并序)
道泉頭陁字源一姓盧氏本名士衍弟曰起郎士玟則官閥
可知也少力學善記憶戡解職仕不三十餘歷八諸侯府皆
掌劇事性強邁不録幽瑣爲吏所搆摘官建州無何有異人
密授心契冥失所在盧氏旣爲大門族兄弟且賢豪惶駭求
索無所得胤子某積歲窮盡荒僻一夕於衡山佛舍衆頭陁
中燈下識之號叫泣血無所顧然而先是衆以爲姜頭陁自
是知其爲盧頭陁矣邇後徃來湘潭間不常次舍秪以衡山
爲詣極元和九年張中丞領潭之歲予拜張公於潭適上人
在焉即日詣所舍東寺一見蒙念不礙小劣盡得本末其事
列而序之仍以四韻七言爲贈爾
盧師深話出家由剃盡心花始剃頭馬哭青山别車匿鵲飛
螺髻見羅睺還來舊日經過處似隔前身夢寐游爲向八龍
兄弟說他生縁㑹此生休
　　　　醉别盧頭陁
醉迷狂象别吾師夢覺觀空始自悲盡日笙歌人散後滿江
風雨獨醒時心超幾地行無處雲到何天住有期頓見佛光
身上出巳蒙衣内綴摩尼
元氏長慶集卷第十八
元氏長慶集卷第十九
　　律詩
　　　宴望岳樓　岳陽樓
　　　宴庾敬休　花栽
　　　宿石磯　遭風
　　　　贈崔元儒　嚴澗宅
　　　　送杜元頴　貽蜀五首
　　　病馬寄李尚書　李中丞
　　　盧評事　張校書
　　　　韋兵曹　贈童子郎
　　　　桐花詩　西歸絶句
　　　　留呈夢得　小碎
　　　　和樂天高相宅　仇家酒
　　　贈雲寂　澧西别樂天
　　　寄曇上人　題智師蘭若
　　　蒼溪縣　贈吳渠州
　　　夢李紳
　　　　陪張湖南宴望岳樓稹爲監察御史張中丞知雜
　　　　事
觀象樓前奉末班絳峯只似殿庭間今日高樓重陪宴雨籠
衡岳是南山
　　　　岳陽樓
岳陽樓上日銜䆫影到深潭赤玉幢悵望殘春萬般意滿櫺
湖水入西江
　　　　寄庾敬休
小來同在曲江頭不省春時不共游今日江風好暄暖可憐
春盡古湘州
　　　　花栽二首
買得山花一兩栽離郷别土易摧隤欲知北客居南意看取
南花北地來
南花北地種應難且向船中盡日看縱使將來眼前死猶勝
抛擲在空欄
　　　　宿石
石磯江水夜潺湲半夜江風引杜䳌燈暗酒醒顚倒枕五更
斜月入空船
　　　　遭風二十韻
洞庭瀰漫接天廻一點君山似措杯暝色巳籠秋竹樹夕陽
猶帶舊樓臺湘南賈伴乗風信夏口篙工厄泝洄後侣逢灘
方拽􁫸前宗到浦巳眠桅俄驚四面雲屏合坐見千峯雪浪
堆罔象睢盱頻逞怪石尤飜動忽成災騰凌豈但河宫溢坱
軋渾憂地軸摧疑是隂兵致昏黑果聞靈皷借喧豗龍歸窟
穴深潭漩蜃作波濤古岸隤水客暗游燒野火楓人夜長吼
春雷浸滛沙市兒童亂汨没汀洲鴈鶩哀自歎生涯看轉燭
更悲商旅哭沉財墻烏㪷折頭倉掉水狗斜傾尾纜開在昔
詎慙橫海志此時甘乏濟川才歷陽舊事曾爲鼈鮌穴相傳
有化能閉目唯愁滿空電㝠心眞類不然灰那知否極休徴
至漸覺宵分曙氣催恠族潜收湖黯湛幽妖盡走日崔嵬紫
衣將校臨船問白馬君侯傍柳來喚上驛亭還酩酊兩行紅
袖拂樽罍
　　　　贈崔元儒
殷勤夏口阮元瑜二十年前舊飲徒最愛輕欺杏園客也曾
辜負酒家胡些些風景閑猶在事事顚狂老漸無今日頭盤
三兩擲翠娥潜笑白髭鬚
　　　　鄂州寓館嚴澗宅(澗不在)
鳳有高梧鶴有松偶來江外寄行蹤花枝滿院空啼舄塵榻
無人憶卧龍心想夜閑唯足夢眼看春盡不相逢何時最是
思君處月入斜牎曉寺鐘
　　　　送杜元潁
江上五年同送客與君長羡北歸人今朝又送君先去千里
洛陽城裏塵
　　　　貽蜀五首(并序)
元和九年蜀從事韋臧文告别蜀多朋舊稹性懶爲寒温書
因賦代懷五章而贈行亦在其數
　　　　病馬詩寄上李尚書
萬里長鳴望蜀門病身猶帶舊瘡㾗遥看雲路心空在久服
鹽車力漸煩尚有高縣雙鏡眼何由並駕兩朱轓唯應夜識
深山道忽遇君侯一報恩
　　　　李中丞表臣
韋門同是舊親賔獨恨潘牀簟有塵十里花谿錦城麗五年
沙尾白頭新倅戎何事勞專席老掾甘心逐衆人却待文星
上天去少分光影照沉淪
　　　　盧評事子蒙
爲我殷勤盧子蒙近來無復昔時同懶成積疹推難動禪盡
狂心錬到空老愛早眠虗夜月病妨盃酒負春風唯公兩弟
閑相訪徃徃澘然一望公
　　　　張校書元夫
未面西川張校書書來稠疊頗相於我聞聲價金應敵衆道
風姿玉不如逺處從人須謹愼少年爲事要舒徐勸君便是
酬君愛莫比尋常贈鯉魚
　　　　韋兵曹臧文
處處侯門可曳裾人人争事蜀尚書摩天氣直山曾拔澈底
心清水共虗鵬翼巳翻君好去烏頭未變我何如殷勤爲話
深相感不學馮諼待食魚
　　　　贈童子郎(嚴司空孫字照郎十歲能賦詩/徃徃有竒句書題有成人風)
衛瓘諸孫衛玠珍可憐雛鳳好青春解拈玉葉排新句認得
金環識舊身十歲佩觽嬌稚子八行飛札老成人楊公莫訝
清無業家有驪珠不復貧
　　　　桐花詩(并序此後元和十年詔召/入京及通州司馬巳後詩)
元和五年予貶掾江陵三月二十四日宿曾峯館山月曉時
見桐花滿地因有八韻寄白翰林詩當時草蹙未睱紀題及
今六年詔許西歸去時桐樹上孫枝巳拱矣予亦白鬚兩莖
而蒼然班鬢感念前事因題舊詩仍賦桐孫詩一絕又不知
幾何年復來商山道中元和十年正月題
去日桐花半桐葉别來桐樹老桐孫城中過盡無窮事白髪
滿頭歸故園
　　　　西歸絶句十二首
雙堠頻頻減去程漸知身得近京城春來愛有歸郷夢一半
猶疑夢裏行
五年江上損容顔今日春風到武關兩𥿄京書臨水讀小桃
花樹滿商山(得復言/樂天書)
同歸諌院韋丞相共貶河南亞大夫今日還郷獨憔悴幾人
憐見白髭鬚(韋丞相貫之/裴中丞度)
只去長安六日期多應及得杏花時春明門外誰相待不夢
閑人夢酒巵
白頭歸舍意如何賀處無窮弔亦多左降去時裴相宅舊來
車馬幾人過(裴相/公垍)
還郷何用淚沾襟一半雲霄一半沉世事漸多饒悵望舊曾
行處便傷心
閑游寺觀從容到遍問親知次第㝷腸斷裴家光德宅無人
掃地戟門深
一世營營死是休生前無事定無由不知山下東流水何事
長須日夜流
今朝西渡丹河水心寄丹河無限愁若到莊前竹園下殷勤
爲遶故山流(丹浙莊/之東流)
寒䆫風雪擁深爐彼此相傷指白鬚一夜思量十年事幾人
強徤幾人無(宿竇十二/藍田宅)
雲覆藍橋雪滿溪須臾便與碧峯齊風回麵市連天合凍壓
花枝着水低
寒花帶雪滿山腰着柳冰珠滿碧條天色漸明回一望玉塵
隨馬度藍橋
　　　　留呈夢得子厚致用(題藍/橋驛)
泉溜才通疑夜磬燒(去/聲)煙餘暖有春泥千層玉帳鋪松蓋五
出銀區印虎蹄暗落金烏山漸黒深埋粉堠路渾迷心知魏
闕無多地十二瓊樓百里西
　　　　小碎
小碎詩篇取次書等閑題柱意何如諸郎到處應相問留取
三行代鯉魚(一本/留與)
　　　　和樂天高相宅
莫愁巳去無窮事漫苦如今有限身二百年來城裏宅一家
知換幾多人
　　　　和樂天仇家酒
病嗟酒戶年年減老覺塵機漸漸深飲罷醒餘更惆悵不如
閑事不經心
　　　　和樂天贈雲寂僧
欲離煩惱三千界不在禪門八萬條心火自生還自滅雲師
無路與君銷
　　　　澧西别樂天博載樊宗憲李景信兩秀才姪谷三
　　　　月三十日相餞送
今朝相送自同游酒語詩情替别愁忽到灃西揔回去一身
騎馬向通州
　　　　寄曇嵩寂三上人
長學對治思苦處偏將死苦教人間今因爲說無生死無可
對治心更閑
　　　　題漫天嶺智藏師蘭若僧云住此二十八年
僧臨大道閱浮生來徃憧憧利與名二十八年何限客不曾
閑見一人行
　　　　蒼溪縣寄揚州兄弟
蒼溪縣下嘉陵水入峽穿江到海流憑仗鯉魚將逺信鴈回
時節到楊州
　　　　贈吳渠州從姨兄士則
憶惜分襟童子郎白頭抛擲又他郷三千里外巴南恨二十
年前城裏狂寗氏舅甥俱寂寞荀家兄弟半淪亡淚因生别
兼懷舊廻首江山欲萬行
　　　　長灘夢李紳
孤吟獨寢意千般合眼逢君一夜歡慙愧夢魂無逺近不辭
風雨到長灘

元氏長慶集卷第十九
元氏長慶集卷第二十
　　律詩
　　　新政縣　南昌灘
　　　見樂天詩　夜坐
　　　聞樂天授江州司馬　歲日贈拒非
　　　送盧戡　雨聲
　　　離筵作　嘉陵水
　　　閬州開元寺　寄樂天書
　　　得樂天書　寄樂天
　　　　酬知退　通州
　　　酬樂天書後　相憶淚
　　　喜李十一到　與李十一夜飲
　　　　贈李十一　寒食日
　　　三兄遺白角巾　别李十一
　　　酬樂天醉别　酬樂天雨後
　　　和樂天過祕閣　贈楊祕書
　　　王家亭子　酬樂天見夢
　　　琵琶　春詞
　　　　新政縣
新政縣前逢月夜嘉陵江底看星辰巳聞城上三更皷不見
心中一箇人鬚鬢暗添巴路雪衣裳無復帝郷塵曾沾幾許
名兼利勞動生涯渉苦辛
　　　　南昌灘
渠江明淨峽逶迤舡到明灘拽􁫸遲櫓窡動揺妨作夢巴童
指點笑吟詩畬餘宿麥黃山腹日背殘花白水湄物色可憐
心莫恨此行都是獨行時
　　　　見樂天詩
通州到日日平西江館無人虎印泥忽向破簷殘漏處見君
詩在柱心題
　　　　夜坐
雨滯更愁南瘴毒月明兼喜北風涼古城樓影橫空館濕地
蟲聲遶暗廊螢火亂飛秋巳近星辰早没夜初長孩提萬里
何時見狼籍家書卧滿牀
　　　　聞樂天授江州司馬
殘燈無熖影憧憧此夕聞君謫九江垂死病中仍悵望暗風
吹雨入寒牎
　　　　歲日贈拒非
思君曲水嗟身老我望通州感道窮同入新年兩行淚白頭
翁坐說城中
　　　　送盧戡
紅樹蟬聲滿夕陽白頭相送倍相傷老嗟去日光隂促病覺
今年晝夜長顧我親情皆逺道念君兄弟欲他郷紅旗滿眼
襄州路此别淚流千萬行
　　　　雨聲
風吹竹葉休還動雨點荷心暗復鳴曾向西江船上宿慣聞
寒夜滴蓬聲
　　　　奉和滎陽公離筵作
南郡生徒辭絳帳東山妓樂擁油旌鈞天排比簫韶待猶顧
人間有别情
　　　　嘉陵水(此後並/通州詩)
古時應是山頭水自古流來江路深若使江流㑹人意也應
知我逺來心
　　　　閬州開元寺壁題樂天詩
憶君無計寫君詩寫盡千行說向誰題在閬州東寺壁幾時
知是見君時
　　　　憑李忠州寄書樂天
萬里寄書將上峽却憑􁉚峽寄江州傷心最是江頭月莫把
書將上庾樓
　　　　得樂天書
逺信入門先有淚妻驚女哭問何如尋常不省曾如此應是
江州司馬書
　　　　寄樂天
無身尚擬魂相就身在那無夢徃還直到他身亦相覔不能
空記樹中環
　　　　酬知退
終須修到無修處聞盡聲聞始不聞莫着妄心銷彼我我心
無我亦無君
　　　　通州
平生欲得山中住天與通州遶郡山睡到日西無一事月儲
三萬買教閑
　　　　酬樂天書後三韻
今日廬峯霞遶寺昔時鸞殿鳳廻書兩封相去八年後一種
俱云五夜初漸覺此生都是夢不能將淚滴雙魚
　　　　相憶淚
西江流水到江州聞道分成九道流我滴兩行相憶淚遣君
何處遣人求除非入海無由住縱使逢灘未擬休會向伍員
潮上見氣充頑石報心讎
　　　　喜李十一景信到
何事相逢飜有淚念君縁我到通州留君剰住君須住我不
自由君自由
　　　　與李十一夜飲
寒夜燈前頼酒壷與君相對興猶孤忠州刺史應閑卧江水
猿聲睡得無
　　　　贈李十一
淮水連年起戰塵油旌三換一何頻共君前後俱從事羞見
功名與别人
　　　　寒食日
今年寒食好風流此日一家同出游碧水青山無限思莫將
心道是涪州
　　　　三兄以白角巾寄遺髪不勝冠因有感歎
病瘴年深渾秃盡那能勝置角頭巾暗梳蓬髪羞臨鏡私戴
蓮花耻見人白髪過於冠色白銀釘少校頷中銀我身四十
猶如此何况吾兄六十身
　　　　别李十一五絕
巴南分與親情别不料與君牀並頭爲我逺來休悵望折君
災難是通州
京城毎與閑人别猶自傷心與白頭今日别君心更苦别君
縁是在通州
萬里尚能來逺道一程那忍便分頭鳥籠猿檻君應㑹十歩
向前非我州
來時見我江南岸今日送君江上頭别後料添新夢寐虎驚
虵伏(一作/亂)是通州
聞君欲去潜銷骨一夜暗添新白頭明朝别後應膓斷獨棹
破船歸到州
　　　　酬樂天醉别
前回一去五年别此别又知何日回好住樂天休悵望匹如
元不到京來
　　　　酬樂天雨後見憶
雨滑危梁性命愁差池一歩一生休黃泉便是通州郡漸入
深泥漸到州
　　　　和樂天過祕閣書省舊㕔
聞君西省重徘徊祕閣書房次第開壁記欲題三漏合吏人
驚問十年來經排蠧簡憐初校芸長陳根識舊栽司馬見詩
心最苦滿身蛟蚋哭煙埃
　　　　和樂天贈揚祕書
舊與楊郎在帝城搜天斡地覔詩情曾因並句甘稱小不爲
論年便喚兄刮骨直穿由苦鬭夢腸翻出暫閑行因君投贈
還相和老去那能競底名
　　　　和樂天題王家亭子
風吹筍籜飄紅砌雨打桐花蓋緑莎都大資人無暇日泛池
全少買池多
　　　　酬樂天頻夢微之
山水萬重書斷絕念君憐我夢相聞我今因病魂顚倒唯夢
閑人不夢君
　　　　琵琶
學語胡兒撼玉玲甘州破裏最星星使君自恨常多事不得
功夫夜夜聽
　　　　春詞
山翠湖光似欲流蜂聲鳥思却堪愁西施顔色今何在但看
春風百草頭

元氏長慶集卷第二十
元氏長慶集卷第二十一
　　律詩
　　　酬樂天春見寄　酬樂天舟泊夜
　　　酬樂天武關南　酬樂天見寄
　　　酬樂天得稹所寄　和樂天㝷郭道士
　　　酬樂天寄生衣　酬樂天得予詩
　　　酬樂天見賀　酬樂天歎窮愁
　　　酬樂天三月三日　酬樂天歎損傷
　　　瘴塞　紅荆
　　　黃草峽聽琴　書劒
　　　内狀詩　别毅郎
　　　自責　送公度
　　　喜五兄至　杏花
　　　詠春風　贈别楊巨源
　　　寄樂天　聽妻彈别鶴操
　　　和王侍郎放牓後
　　　　酬樂天春寄微之
鸚心明黠雀幽蒙何事相將盡入籠君避海鯨驚浪裏我隨
巴蟒瘴煙中千山塞路音書絕兩地知春曆日同一樹梅花
數升酒醉㝷江岸哭東風
　　　　酬樂天舟泊夜讀微之詩
知君暗泊西江岸讀我閑詩欲到明今夜通州還不睡滿山
風雨杜䳌聲
　　　　酬樂天武關南見微之題山石榴花詩
比因酬贈爲花時不爲君行不復知又更幾年還共到滿墻
塵土兩篇詩
　　　　酬樂天見寄
三千里外巴虵穴四十年來司馬官瘴色滿身治不盡瘡㾗
刮骨洗應難常甘人向衰容薄獨訝君將舊眼看前日詩中
高蓋字至今唇舌遍長安
　　　　酬樂天得稹所寄紵絲布白輕庸製成衣服以詩
　　　　報之
湓城萬里隔巴庸紵薄綈輕共一封腰帶定知今瘦小衣衫
難作逺裁縫唯愁書到炎凉變忽見詩來意緒濃春草緑茸
雲色白想君騎馬好儀容
　　　　和樂天㝷郭道士不遇(昔常爲僧於/荆州相别)
昔年我見柸中渡今日人言鶴上逢兩虎定隨千歲鹿雙林
添作幾株松方瞳應是新燒藥短脚知縁舊施春(爲僧時先/有脚疾)
欲請僧繇逺相畫苦愁頻變本形容
　　　　酬樂天寄生衣
秋茅處處流痎瘧夜鳥聲聲哭瘴雲羸骨不勝纎細物欲將
文服却還君
　　　　酬樂天得微之詩知通州事因成四首
茅簷屋舎竹籬州虎怕偏蹄虵兩頭(通州元和二年偏蹄虎/害人比之白額兩頭虵)
(處處皆/有之也)暗蠱有時迷酒影浮塵向日似波流沙含水弩多傷
骨田仰畬刀少用牛知得共君相見否近來魂夢轉悠悠
平地才應一頃餘閣欄都大似巢居(巴人多在山坡架木/爲居自號閣欄頭也)入
衙官吏聲疑鳥下峽舟船腹似魚市井無錢論尺丈田疇付
火罷耘鋤此中愁殺須甘分惟惜平生舊著書(本句云努力/安心過三考)
(巳曾愁殺李尚書又予病甚將平生所/爲文自題云異日送白二十二郎也)
哭鳥晝飛人少見倀魂夜嘯虎行多滿身沙虱無防處獨脚
山魈不奈何甘受鬼神侵骨髓常憂岐路處風波南歌未有
東西分敢唱滄浪一字歌(本句云時時/三唱濯纓歌)
荒蕪滿院不能鋤甑有塵埃圃乏蔬定覺身將囚一種未知
生共死何如飢摇困尾䘮家狗熱暴枯鱗失水魚苦境萬般
君莫問自憐方寸本來虗
　　　　酬樂天聞李尚書拜相以詩見賀
初因彈劾死東川又爲親情弄化權(予爲監察御史劾奏故/東川節度使嚴礪籍沒)
(衣冠等八十餘家由是操權者大怒分司東/臺日又劾奏宰相親因縁遂貶江陵士曹耳)百口共經三峽
水一時重上兩漫天尚書入用雖旬月司馬銜冤巳十年若
待更遭秋瘴後便愁平地有重泉
　　　　酬樂天歎窮愁見寄
病煎愁緒轉紛紛百里何由說向君老去心情隨日減逺來
書信隔年聞三冬有電連春雨九月無霜盡火雲併與巴南
終歲熱四時誰道各平分
　　　　酬樂天三月三日見寄
常年此日花前醉今日花前病裏銷獨倚破簾閑悵望可憐
虗度好春朝
　　　　酬樂天歎損傷見寄
前途何在轉忙忙漸老那能不自傷病爲怕風多睡月起因
花藥暫扶牀函關氣索迷眞侣峽水波翻礙故郷唯有秋來
兩行淚對君新贈逺詩章
　　　　瘴塞
瘴塞巴山哭鳥悲紅䊋少婦歛啼眉殷勤奉藥來相勸云是
前年欲病時
　　　　紅荆
庭中栽得紅荆樹十月花開不待春直到孩提盡驚怪一家
同是北來人
　　　　黃草峽聽柔之琴二首
胡笳夜奏塞聲寒是我郷音聽漸難料得小來辛苦學又應
知向峽中彈
别鶴凄清覺露寒離聲漸咽命雛難憐君伴我涪州宿猶有
心情徹夜彈
　　　　書劒
渝工劒刃皆歐冶巴吏書蹤盡子雲唯我心知有來處泊船
黃草夜思君
　　　　内狀詩寄楊白二貟外(時知/制誥)
天門暗闢玉琤鍧晝送中樞曉禁清彤管内人書細膩金奩
御印篆分明衝街不避將軍令跋勑兼題宰相名南省郎官
誰待詔與君將向世間行
　　　　别毅郎(此後三首工/部侍郎時詩)
爾爺只爲一杯酒此别那知死與生兒有何辜才七歲亦教
兒作瘴江行
愛惜爾爺唯有我我今顦顇望何人傷心自比籠中鶴翦盡
翅翎愁到身
　　　　自責
犀帶金魚束紫袍不能將命報分毫他時得見牛常侍爲爾
君前捧佩刀
　　　　送公度之福建(此後並同州/刺史時作)
棠隂猶在建溪磯此去那論是與非若見白頭須盡敬恐曾
江岸識胡威
　　　　喜五兄自泗州至
眼中三十年來淚一望南雲一度垂慙愧臨淮李常侍逺教
形影暫相隨
　　　　杏花
常年岀入右銀臺毎怪春光例早回慙愧杏園行在景同州
園裏也先開
　　　　第三歲日詠春風慿楊貟外寄長安栁
三日春風巳有情拂人頭面稍憐輕殷勤爲報長安栁莫惜
枝條動軟聲
　　　　贈别楊貟外巨源
憶昔西河縣下時青衫顦顇宦名卑揄揚陶令縁求酒結託
蕭娘只在詩朱紫衣裳浮世重蒼黃歲序長年悲白頭後㑹
知何日一盞煩君不用辭
　　　　寄樂天二首
榮辱升沉影與身世情誰是舊雷陳唯應鮑叔猶憐我自保
曾參不殺人山入白樓沙苑暮潮生滄海野塘春老逢佳景
唯惆悵兩地各傷何限神
論才賦命不相干鳳有文章雉有冠羸骨欲銷猶被刻瘡㾗
未沒又遭彈劒頭巳折藏須蓋丁字雖剛屈莫難休學州前
羅刹石一生身敵海波瀾
　　　　聽妻彈别鶴操
别鶴聲聲怨夜絃聞君此奏欲澘然啇瞿五十知無子便付
琴書與仲宣
　　　　和王侍郎酬廣宣上人觀放牓後相賀
渥洼徒自有權竒伯樂書名世始知竟走墻前稀得雋高縣
日下表無私都中𥿄貴流傳後海外金填姓字時珍重劉繇
因首薦(進士李景述以/同判解頭及第)爲君送和碧雲詩
元氏長慶集卷第二十一
元氏長慶集卷第二十二
　　律詩
　　　酬樂天喜鄰郡　再酬
　　　贈樂天　重贈
　　　西陵晚眺　以州宅誇樂天
　　　重誇州宅景色　酬樂天
　　　寄樂天　戲贈樂天
　　　重酬樂天　再酬復言
　　　整比舊詩寄樂天　酬樂天餘思
　　　寄樂天　酬樂天雪中
　　　和樂天早春　郡齋感懷
　　　代郡齋神荅樂天　酬樂天寄别
　　　和樂天東樓　餘杭周從事
　　　寄浙西李大夫　初除浙東
　　　爲樂天勘詩　長慶曆尾
　　　　酬樂天喜鄰郡(此後並越州酬和/並各次用本韻)
蹇驢瘦馬塵中伴紫綬朱衣夢裏身符竹偶因成對岸文章
虗被配爲鄰湖飜白浪常看雪火照紅䊋不待春老大那能
更爭競任君投募醉郷人
　　　　再酬復言和前篇
經過二郡逢賢牧聚集諸郎宴老身清夜漫勞紅燭㑹白頭
非是翠娥鄰曾攜酒伴無端宿自入朝行便别春潦倒微之
從不占未知公議道何人
　　　　贈樂天
莫言鄰境易經過彼此分符欲柰何垂老相逢漸難别白頭
期限各無多
　　　　重贈(樂人高玲瓏能/歌歌予數十詩)
休遣玲瓏唱我詩我詩多是别君詞明朝又向江頭别月落
潮平是去時
　　　　别後西陵晚眺
晚日未抛詩筆硯夕陽空望郡樓臺與君後㑹知何日不似
潮頭暮却廻
　　　　以州宅夸於樂天
州城逈遶拂雲堆鏡水稽山滿眼來四面常時對屏障一家
終日在樓臺星河似向簷前落皷角驚從地底廻我是玉皇
香按吏謫居猶得住蓬萊
　　　　重夸州宅旦暮景色兼酬前篇末句
仙都難盡亦難書暫合登臨不合居繞郭煙嵐新雨後滿山
樓閣上燈初人聲曉動千門闢湖色宵涵萬象虚爲問西州
西刹岸濤頭衝突近何如
　　　　酬樂天吟張貟外詩見寄因思上京毎與樂天於
　　　　居敬兄升平里詠張新詩
樂天書内重封到居敬堂前共讀時四友一爲泉路客三人
兩詠浙江詩别無逺近皆難見老減心情自各知盃酒與它
年少隔不相酬贈欲何之
　　　　寄樂天
閑夜思君坐到明追尋徃事倍傷情同登科後心相合初得
官時髭未生二十年來諳世路三千里外老江城猶應更有
前途在知向人間何處行
　　　　戲贈樂天復言
樂事難逢歲易徂白頭光景莫令孤弄濤船更曾觀否望市
(望市樓蘇/之勝地世)樓還有會無眼力少將㝷按牘心情且強擲梟盧
孫園虎寺隨宜看不必遥遥羡鏡湖
　　　　重酬樂天
紅塵擾擾日西徂我興雲心兩共孤暫出已遭千騎擁故交
求見一人無百篇書判從饒白八采詩章未伏盧最笑近來
黃叔度自投名刺占陂湖
　　　　再酬復言
繞郭笙歌夜景徂稽山逈帶月輪孤休文欲詠心應破道子
雖來畫得無顧我小才同培塿知君險鬭敵都盧不然豈有
姑蘇郡擬着陂塘比鏡湖
　　　　郡務稍簡因得整比舊詩并連綴焚削封章繁委
　　　　篋笥僅逾百軸偶成自歎因寄樂天
近來章奏小年詩一種成空盡可悲書得眼昏朱似碧用來
心破髪如絲催身易老縁多事報主深恩在幾時天遣兩家
無嗣子欲將文集與它誰
　　　　酬樂天餘思不盡加爲六韻之作
律吕同聲我爾身文章君是一伶倫衆推賈誼爲才子帝喜
相如作侍臣(樂天先有秦中吟及百節判皆爲書肆市賈題/其卷云白才子文章又樂天知制誥詞云覽其)
(詞賦喜與相/如並處一時)次韻千言曾報荅(樂天曾寄予千字律詩數首/予皆次用本韻酬和後來遂)
(以成/風耳)直詞三道共經綸(樂天與予同應制科並求前輩功直/詞策以盡經邦之術其事巳具之字)
(詩謹/中爾)元詩駮雜眞難辨(後輩好僞作予詩傳流諸處自到㑹/稽巳有人寫宫詞百篇及雜詩兩卷)
(皆云是予所撰及手/勘驗無一篇是者)白樸流傳用轉新(樂天於翰林中書取/書詔批荅詞等撰爲)
(程式禁中號日白樸毎有新入/學士求訪寳重過於六典也)蔡女圖書雖在口(蔡琰口誦/家書四百)
(餘/篇)于公門戶豈生塵(樂天常贈予詩云其心如肺石動必逹/窮民東川八十家冤憤一言申因感無)
(兒之歎故予/自有此句)商瞿未老猶希冀莫把籝金便付人
　　　　寄樂天
莫嗟虗老海壖西天下風光數㑹稽靈汜橋前百里鏡石帆
山􁛸五雲溪冰銷田地蘆錐短春入枝條柳眼低安得故人
生羽翼飛來相伴醉如泥
　　　　酬樂天雪中見寄
知君夜聽風蕭索曉望林亭雪半糊撼落不教封柳眼掃來
偏盡附梅株𫾣扶密竹枝猶亞煦暖寒禽氣漸蘇坐覺湖聲
迷逺浪回驚雲路在常途錢塘湖上蘋先合梳洗樓前粉暗
鋪石立玉童披鶴氅臺施瑶席換龍鬚滿空飛舞應爲瑞寡
和高歌只自娛莫遣擁簾傷思婦且將盈尺慰農夫稱觴彼
此情何異對景東西事有殊鏡水遶山山盡白琉璃雲毋世
間無
　　　　和樂天早春見寄
雨香雲澹覺微和誰送春聲入棹歌萱近北堂穿土早柳偏
東面受風多湖添水劑消殘雪江送潮頭湧漫波同受新年
不同賞無由縮地欲如何
　　　　酬復言長慶四年元日郡齋感懷見寄
臘盡殘銷春又歸逢新别故欲沾衣自驚身上添年幾休繫
心中小是非富貴祝來何所遂聦明鞭得轉無機(祝富貴鞭/聦明皆正)
(旦童稚/俗法)羞看稚子先拈酒悵望平生舊採薇去日漸加餘日
少賀人雖閙故人稀椒花麗句閑重檢艾髪衰容惜寸輝苦
思正旦酬白雪閑觀風色動青旂千官仗下爐煙裏東海西
頭意獨違
　　　　代郡齋神荅樂天
虗白堂神傳好語二年長伴獨吟時夜憐星月多離燭日滉
波濤一下帷爲報何人償酒債引看墻上使君詩
　　　　酬樂天重寄别
却報君侯聽苦辭老頭抛我欲何之武牢關外雖分手不似
如今衰白時
　　　　和樂天重題别東樓
山容水態使君知樓上從容萬狀移日映文章霞細麗風驅
鱗甲浪參差皷催潮戶凌晨擊笛賽婆官徹夜吹喚客潜揮
逺紅袖賣壚高掛小青旗賸鋪床席春眠處高捲簾帷月上
時光景無因將得去爲郞抄在和郎詩
　　　　餘杭周從事以十章見寄詞調清婉難於遍酬聊
　　　　和詩首篇以荅來貺
擾擾紛紛旦暮間經營閑事不曾閑多縁老病推辭酒少有
功夫久羡山清夜笙歌喧四郭黃昏鍾漏下重關何由得似
周從事醉入人家醒始還
　　　　寄浙西李大夫四首
柳眼梅心漸欲春白頭西望憶何人金陵太守曾相伴共踏
銀臺一路塵
蘂珠深處少人知網索西臨太液池浴殿曉聞天語後歩廊
騎馬笑相隨(網索在太液上學/上候對歇於此)
禁林同直話交情無夜無曾不到明最憶西樓人靜後玉晨
鐘磬兩三聲(玉晨觀在紫/宸殿後面也)
由來鵬化便圖南浙右雖雄我未甘早渡西江好歸去莫抛
舟楫滯春潭
　　　　初除浙東妻有阻色因以四韻曉之
嫁時五月歸巴地今日雙旌上越州興慶首行(平/聲)千命婦(予/在)
(中書日妻以郡君朝太/后於興慶宫猥爲班首)會稽旁帶六諸侯海樓翡翠閑相逐
鏡水鴛鴦暖共游我有主恩羞未報君於此外更何求
　　　　爲樂天自勘詩集因思頃年城南醉歸馬上遞唱
　　　　艶曲十餘里不絶長慶初俱以制誥侍宿南郊齋
　　　　宫夜後偶吟數十篇兩掖諸公洎翰林學士三十
　　　　餘人驚起就聽逮至卒吏莫不衆觀群公直至侍
　　　　從行禮之時不復聚寐予與樂天吟哦竟亦不絶
　　　　因書於樂天卷後越中冬夜風雨不覺將曉諸門
　　　　互啓關鏁即事成篇
春野醉吟十里程齋宮潜詠萬人驚今宵不寐到明讀風雨
暁聞開鏁聲
　　　　題長慶四年曆日尾
殘曆半張餘十四灰心雪鬢兩悽然定知新歲御樓後從此
不名長慶年
元氏長慶集卷第二十二
元氏長慶集卷第二十三
　　樂府
　　　樂府古題序(丁酉)夢上天(此後十首/並和劉猛)
　　　冬白紵　將進酒
　　　採珠行　董逃行
　　　憶逺曲　夫逺征
　　　織婦詞　田家詞
　　　俠客行　君莫非(此後九首/和李餘)
　　　田野狐兎行　當來日大難行
　　　人道短　苦樂相倚曲
　　　出門行　捉捕歌
　　　古築城曲五解　估客樂
　　　　樂府古題序(丁酉)
詩訖于周離騷訖于楚是後詩之流爲二十四名賦頌銘賛
文誄箴詩行詠吟題怨歎章篇操引謡謳歌曲詞調皆詩人
六義之餘而作者之旨由操而下八名皆起於郊祭軍賔吉
凶苦樂之際在音聲者因聲以度詞審調以節唱句度短長
之數聲韻平上之差莫不由之准度而又别其在琴瑟者爲
操引採民甿者爲謳謡備曲度者揔得謂之歌曲詞調斯皆
由樂以定詞非選調以配樂也由詩而下九名皆屬事而作
雖題號不同而悉謂之爲詩可也後之審樂者徃徃采取其
詞度爲歌曲蓋選詞以配樂非由樂以定詞也而纂撰者由
詩而下十七名盡編爲樂録樂府等題除鐃吹橫吹郊祀清
商等詞在樂志者其餘木蘭仲卿四愁七哀之輩亦未必盡
播於管絃明矣後之文人逹樂者少不復如是配别但遇興
紀題徃徃兼以句讀短長爲歌詩之異劉補闕之樂府肇於
漢魏按仲尼學文王操伯牙作流波水仙等操齊牘沐作雉
朝飛衛女作思歸引則不於漢魏而後始亦以明矣況自風
雅至於樂流莫非諷興當時之事以貽後代之人㳂襲古題
唱和重複於文或有短長於義咸爲贅賸尚不如寓意古題
刺美見事猶有詩人引古以諷之義焉曹劉沈鮑之徒時得
如此亦復稀少近代唯詩人杜甫悲陳陶哀江頭兵車麗人
等凡所歌行率皆即事名篇無復倚旁予少時與友人樂天
李公垂輩謂是爲當遂不復擬賦古題昨梁州見進士劉猛
李餘各賦古樂府詩數十首其中一二十章咸有新意予因
選而和之其有雖用古題全無古義者若出門行不言離别
將進酒特書列女之類是也其或頗同古義全創新詞者則
田家止述軍輸捉捕詞先螻蟻之類是也劉李二子方將極
意於斯文因爲粗明古今歌詩同異之音焉
　　　　夢上天(此後十首/並和劉猛)
夢上高高天高高蒼蒼高不極下視五嶽塊纍纍仰天依舊
蒼蒼色踏雲聳身身更上攀天上天攀未得西瞻若水兔輪
低東望蟠桃海波黒日月之光不到此非暗非明煙塞塞天
悠地逺身跨風下無階梯上無力來時畏有他人上截斷龍
胡斬鵬翼茫茫漫漫方自悲哭向青雲椎素臆哭聲厭咽旁
人惡喚起驚悲淚飄露千慙萬謝喚厭人向使無君終不寤
　　　　冬白紵
吳宫夜長宫漏𣢾簾幕四垂燈熖暖西施自舞王自管雪紵
飜飜鶴翎散(上/聲)促節牽繁舞腰嬾舞腰嬾王罷飲蓋覆西施
鳳花錦身作匡牀臂爲枕朝珮樅玉王晏寢寢醒閽報門無
事子胥死後言爲諱近王之臣諭王意共笑越王窮惴惴夜
夜抱冰寒不睡
　　　　將進酒
將進酒將進酒酒中有毒酖主父言之主父傷主毋毋爲妾
地父妾天仰天俯地不忍言陽爲僵踣主父前主父不知加
妾鞭旁人知妾爲主說主將淚洗鞭頭血推(他雷/反)椎主毋牽
下堂扶妾遣升堂上牀將進酒酒中無毒令主壽願主廻恩
歸主毋遣妾如此由主父妾爲此事人偶知自慙不密方自
悲主今顚倒安置妾貪天僣地誰不爲
　　　　採珠行
海波無底珠沉海採珠之人判死採萬人判死一得珠斛量
買婢人何在年年採珠珠避人今年採珠由海神海神採珠
珠盡死死盡明珠空海水珠爲海物海屬神神今自採何況
人
　　　　董逃行
董逃董逃董卓逃揩鏗戈甲聲勞嘈剜剜深臍脂熖熖人皆
歎曰爾獨不憶年年取我身上膏膏銷骨盡煙火死長安城
中賊毛起城門四走公卿士走勸劉虞作天子劉虞不敢作
天子曹瞞簒亂從此始董逃董逃人莫喜勝負相環相枕倚
縫綴難成裁破易何況曲針不能伸巧指欲學裁縫須凖擬
　　　　憶逺曲
憶逺曲郎身不逺郎心逺沙隨郎飯俱在匙郎意看沙那比
飯水中書字無字㾗君心暗畫誰㑹君況妾事姑姑進止身
去門前同萬里一家盡是郎腹心妾似生來無兩耳妾身何
足言聽妾私勸君君今夜夜醉何處姑來伴妾自閉門嫁夫
恨不早養兒將備老妾自嫁郎身骨立老姑爲郎求娶妾妾
不忍見姑郎忍見爲郞忍耐看姑面
　　　　夫逺征
趙卒四十萬盡爲坑中鬼趙王未信趙毋言猶點新兵更塡
死塡死之兵兵氣索秦強趙破括敵起括雖專命起尚輕何
況牽肘之人牽不巳坑中之鬼妻在營髽麻戴絰鵞鴈鳴送
夫之婦又行哭哭聲送死非送行夫逺征逺征不必戍長城
出門便不知死生
　　　　織婦詞
織夫何太忙𧖟經三卧行欲老𧖟神女聖早成絲今年絲稅
抽徴早早徴非是官人惡去歲官家事戎索征人戰苦束刀
瘡主將勲高換羅幕繰絲織帛猶努力變緝撩機苦難織東
家頭白雙女兒爲解挑紋嫁不得(予掾荆時日擊貢綾/戸有終老不嫁之女)簷前
嫋嫋游絲上上有蜘蛛巧來徃羡他蟲豸解縁天能向虗空
織羅網
　　　　田家詞
牛㕰㕰(許角/反)田确确旱塊𫾣牛蹄趵趵(音/剥)種得官倉珠顆榖
六十年來兵蔟蔟月月食糧車轆轆一日官軍收海服驅牛
駕車食牛肉歸來攸得牛兩角重鑄樓犁作斤斸姑春婦檐
去輸官輸官不足歸賣屋願官早勝讎早覆農死有兒牛有
犢誓不遣官軍糧不足
　　　　俠客行
俠客不怕死怕在事不成事成不肯藏姓名我非竊賊誰夜
行白日堂堂殺袁盎九衢草草人面青此客此心師海鯨海
鯨露背橫滄溟海波分作兩處生分海減海力俠客有謀人
不識測三尺鐵虵延二國
　　　　君莫非(此後九首/和李餘)
鳥不解走獸不解飛兩不相解那得相譏犬不飲露蟬不啖
肥以蟬易犬蟬死犬饑燕在梁棟䑕在堦基各自窠窟人不
能移婦好針縷夫讀書詩男翁女嫁卒不相知懼聾摘耳効
痛嚬眉我不非爾爾無我非
　　　　田野狐兔行
種豆耘鋤種禾溝甽禾苗豆甲狐榾兔剪割鵠餧鷹烹麟啖
犬鷹怕兔毫犬被狐引狐兔相須鷹犬相盡(茲引/反)日暗天寒
禾稀豆損鷹犬就烹狐兔俱哂
　　　　當來日大難行
當來日大難行前有坂後有坑大梁側小梁傾兩軸相絞兩
輪相撑大牛竪小牛橫烏啄牛背足趺力儜當來日大難行
太行雖險險可使平輪軸自撓牽制不停泥潦漸久荆棘旋
生行必不得不如不行
　　　　人道短
古道天道長人道短我道天道短人道長天道晝夜廻轉不
曾住春秋冬夏忙顚風暴雨電雷狂晴被隂暗月奪日光徃
徃星宿日亦堂堂天旣職性命道德人自強堯舜有聖德天
下能遣夀命永昌泥金刻玉與秦始皇周公傅說何不長宰
相老聃仲尼何事栖遑莽卓恭顯皆數十年富貴梁冀夫婦
車馬煌煌若此顚倒事豈非天道短豈非天道長堯舜留得
神聖事百代天子有典章仲尼留得孝順語千年萬歲父子
不敢相滅亡沒後千餘載唐家天子封作文宣王老君留得
五千字子孫萬萬聖唐謚作玄元帝魂魄坐天堂周公周禮
二十卷有能行者知紀綱傅說說命三四𥿄有能師者稱祖
宗天能天人命人使道無窮若此神聖事誰道人道短豈非
人道長天能種百草蕕得十年有氣息舜纔一日芳人能揀
得丁沉蘭蕙料理百和香天解飬禽獸餧虎豹豺狼人解和
麴蘗充礿祀烝甞杜䳌無百作天遣百鳥哺雛不遣哺鳯皇
巨蟒壽千歲天遣食牛吞象充腹腸蛟螭與變化鬼怪與隱
藏蚊蚋與利觜枳棘與鋒鋩賴得人道有揀别信任天道真
茫茫若此撩亂事豈非天道短頼得人道長
　　　　苦樂相倚曲
古來苦樂之相倚近於掌上之十指君心半夜猜恨生荆棘
滿懷天未明漢成眼瞥飛燕時可憐班女恩巳衰未有因由
相決絶猶得半年佯暖熱轉將深意諭旁人緝綴疵瑕遣潜
說一朝詔下辭金屋班姬自痛何倉卒呼天俯地將自明不
悟尋時巳銷骨白首官人前再拜願將日月相輝解苦樂相
尋晝夜間燈光那得天明在主今被奪心應苦妾奪深恩初
爲主欲知妾意恨主時主今爲妾思量取班姬收淚抱妾身
我曾排擯無限人
　　　　出門行
兄弟同出門同行不同志悽悽分𡵨路各各營所爲兄上荆
山巔飜石辨虹氣弟沉滄海底偷珠待龍睡岀門不數年同
歸亦同遂俱用私所珍升沉自茲異獻珠龍王宫值龍覔珠
次但喜復得珠不求珠所自酬客雙龍女授客六龍轡遣充
行雨神雨澤隨客意雩夏鍾鼓繁禜秋玉帛積彩色畫廊廟
奴僮被珠翠驥騄千萬雙鴛鴦七十二言者未揺舌無人敢
輕議其兄因獻璞再刖不履地門戶親戚踈匡牀妻妾弃銘
心有所待視足無所媿持璞自枕頭淚㾗雙血漬一朝龍醒
寤本問偷珠事因知行雨偏妻子五刑備仁兄捧屍哭勢友
掉頭諱喪車黔首葬弔客青蠅至楚有望氣人王前忽長跪
賀生得貴寳不逺王所莅求之果如言剖岀浮筠膩白珩無
顔色垂棘有瑕累在楚裂地封入趙連城貴秦遣李斯書書
爲傳國瑞秦亡漢魏傳傳者得神器卞和名永永與寳不相
墜勸爾出門行行難莫行易易得還易失難同亦難離善賈
識貪廉良田無稙穉磨劒莫磨錐磨錐成小利
　　　　捉捕歌
捉捕復捉捕莫捉狐與兔狐免藏窟穴豺狼妨道路道路非
不妨最憂螻蟻聚豺狼不䧟穽螻蟻潜幽蠹切切主人䆫主
人輕細故延縁蝕􁑱櫨漸入棟梁柱梁棟盡空虚攻穿㾗不
露主人坦然意晝夜安寢寤網羅布參差鷹犬走廻互盡力
窮窟穴無心自還顧客來歌捉捕歌竟淚如雨豈是惜狐兔
畏君先後誤願君掃梁棟莫遣螻蟻附次及清道途盡滅豺
狼歩主人堂上坐行客門前度然後巡野田遍張畋獵具外
無梟鏡援内有熊罷驅狡兔掘荒榛妖狐薫古墓用力不足
多得禽自無數畏君聽未詳聽客有明喻蟣虱誰不輕鯨鯢
誰不惡在海尚猶遐在懹交穢汚歌此勸主人主人那不悟
不悟還更歌誰能恐違忤
　　　　古築城曲五解
年年塞下丁長作出塞兵自從冒頓強官築遮虜城
築城須努力城高遮得賊但恐賊路多有城遮不得
丁口傳父口莫問城堅不平城被虜圍漢斸城墻走
因茲請休和虜徃騎來過半疑兼半信築城猶差峩
築城安敢煩願聽丁一言請築鴻臚寺兼愁虜出關
　　　　估客樂
估客無住著有利身則行出門求火伴入戶辭父兄父兄相
教示求利莫求名求名莫所避求利無不營火伴相勒縛賣
假莫賣誠交關但交假本生(上/聲)得失輕自兹相將去誓死意
不更亦解市頭語便無郷里情鍮石打臂釧糯米吹項瓔歸
來村中賣敲作金玉聲村中田舎娘貴賤不敢爭所費百必
本已得十倍贏顔色轉光靜飲食亦甘馨子本頻蕃息貨販
日兼并求珠駕滄海採珠上荆衡北買党項馬西擒吐蕃鸚
炎洲布火浣蜀地錦織成越婢脂肉滑奚僮眉眼明通筭衣
食費不計逺近程經遊天下徧却到長安城城中東西市聞
客次第迎迎客兼說客多財爲勢傾客心本明黠聞語心巳
驚先問十常侍次求百公卿侯家與主第點綴無不精歸來
始安坐富與王者勍市卒醉肉臭縣胥家舍成豈唯絶言語
奔走極使令大兒販材木巧識梁棟形小兒販鹽鹵不入州
縣征一身偃市利突若截海鯨鈎距不敢下下則牙齒橫生
爲估客樂判爾樂一生爾又生兩子錢刀何歲平
元氏長慶集卷第二十三
元氏長慶集卷第二十四
　　樂府
　　　連昌宫詞　望雲騅馬歌
　　　和李校書新題樂府十二首序
　　　上陽白髪人　華原磬
　　　五絃彈　西凉伎
　　　法曲　馴犀
　　　立部伎　驃國樂
　　　胡旋女　蠻子朝
　　　縛戎人　隂山道
　　　　連昌宫詞
連昌宫中滿宫竹歲久無人森似束又有墻頭千葉桃風動
落花紅蔌蔌宫邊老人爲予泣小年進食曾因入上皇正在
望仙樓太眞同凭欄干立樓上樓前盡珠翠炫轉熒煌照天
地歸來如夢復如癡何暇備言宫裏事初過寒食一百六店
舎無煙宫樹緑夜半月高絃索鳴賀老琵琶定場屋力士傳
呼覔念奴念奴潜伴諸郎宿須臾覔得又連催特勑街中許
燃燭春嬌滿眼睡紅綃掠削雲鬟旋裝束飛上九天歌一聲
二十五郎吹管逐逡巡大遍涼州徹色色龜茲轟録續李暮
壓笛傍宫墻偷得新翻數般曲(念奴天實中名倡善歌毎歲/樓下酺宴累日之後萬衆喧)
(隘嚴安之韋黃裳輩闢易不能禁衆樂爲之罷奏玄宗遣高/力士大呼於樓上日欲遣念奴唱歌邠二十五郎吹小管逐)
(看人能聽否未嘗不悄然奉詔其爲當時所重也如此然而/玄宗不欲奪俠遊之盛末嘗置在宫禁或歲幸湯泉時巡東)
(洛有司潜遣從行而巳又玄宗嘗於上陽宫夜後按新飜一/曲屬明夕正月十五日潜遊燈下忽聞酒樓上有笛奏前夕)
(新曲大駭之明日宻遣捕捉笛者詰驗之自云其夕竊於天/津橋翫月聞宫中度曲遂於橋柱上揷譜記之臣即長安少)
(年善笛者李謩也/玄宗異而遣之)平明大駕發行宫萬人鼔舞途路中百官
隊仗避𡵨薛楊氏諸姨車鬬風明年十月東都破御路猶存
禄山過驅令供頓不敢藏萬姓無聲淚潜墮兩京定後六七
年却尋家舍行宫前莊園燒盡有枯井行宫門閉樹苑然爾
後相傳六皇帝不到離宫門久閉徃來年少說長安玄武樓
成花蕚廢去年勑使因斫竹偶值門開暫相逐荆榛櫛比塞
池塘狐兔驕癡縁樹木舞榭欹傾基尚在文䆫窈窕紗猶緑
塵埋粉壁舊花鈿烏啄風箏碎珠玉上皇偏愛臨砌花依然
御榻臨堦斜虵出燕巢盤鬭拱菌生香案正當衙寢殿相連
端正樓太眞梳洗樓上頭晨光未出簾影黒至今反挂珊瑚
鈎指似傍人因慟哭却出宫門淚相續自從此後還閉門夜
夜狐狸上門屋我聞此語心骨悲太平誰致亂者誰翁言野
父何分别耳聞眼見爲君說姚崇宋璟作相公勸諌上皇言
語切爕理隂陽禾黍豐調和中外無兵戎長官清平太守好
揀選皆言由相公開元之末姚宋死朝廷漸漸由妃子禄山
宫裏養作兒虢國門前閙如市弄權宰相不記名依稀憶得
楊與李廟謨顚倒四海揺五十年來作瘡痏今皇神聖丞相
明詔書纔下吳蜀平官軍又取淮西賊此賊亦除天下寧年
年耕種宫前道今年不遣子孫耕老翁此意深望幸努力廟
謀休用兵
　　　　望雲騅馬歌(并序)
德宗皇帝以八馬幸蜀七馬道斃唯望雲騅來徃不頓貞元
中老死天廏臣稹作歌以記之
憶昔先皇幸蜀時八馬入谷七馬疲肉綻筋攣四蹄脫七馬
死盡無馬騎天子蒙塵天雨泣巉嵒道路淋漓濕崢嶸白草
眇難期􁡽洞黃泉安可入(白草􁡽洞並雒谷中地/名古諺云􁡽洞入黃泉)朱泚圍兵
抽未盡懷光㓂騎追行及嬪娥相顧倚樹啼鵷鷺無聲仰天
立圉人初進望雲騅形色顦顇衆馬欺上前噴吼如有意耳
進望雲騅性強歩闊無方便分􁎦擺杖頭太高擘肘迴頭項
難轉人人共惡難迴䟦潜遣飛龍減芻秣銀鞍繡韂不復施
空盡(兹引/反)天年御槽活當時鄒諺巳有言莫倚功高浪開闊
登山縱似望雲騅平地須饒紅叱撥長安三月花垂草果下
翩翩紫騮好千官暖熱李今閑百馬生獰望雲老望雲騅爾
之種類世世竒當時項王乗爾祖分配英豪稱覇主爾身今
日逢聖人從幸巴渝歸入秦功成事遂身退天之道何必隨
群逐隊到死踏紅塵望雲騅用與不用各有時爾勿悲
　　　　和李校書新題樂府十二首(并序)
予友李公垂貺予樂府新題二十首雅有所謂不虗爲文予
取其病時之尤急者列而和之蓋十二而已昔三代之盛也
士議而庶人謗又曰世理則詞直世忌則詞隱予遭理世而
君盛聖故直其詞以示後使夫後之人謂今日爲不忌之時
焉
　　　　上陽白髪人
天寳年中花鳥使(天寳中宻號採取/豔異者爲花鳥使)撩花狎鳥含春思滿懷
墨詔求嬪御走上高樓半酣醉醉酣直入卿士家閨闈不得
偷廻避良人顧妾心死别小女呼爺血垂淚十中有一得更
衣永配深宫作宫婢御馬南奔胡馬蹙宫女三千合宫弃宫
門一閉不復開上陽花草青苔地月夜閑聞洛水聲秋池暗
度風荷氣日日長看提象門終身不見門前事近年又送數
人來自言興慶南宫至我悲此曲將徹骨更想深冤復酸鼻
此輩賤嬪何足言帝子天孫古稱貴諸王在閤四十年七宅
六宫門戶閟隨煬枝條襲封邑(近古封前代子/孫爲二王三恪)肅宗血㣧無
官位(肅宗巳後諸/王並未出閤)王無妃媵主無壻陽亢隂淫結災累何如
決壅順衆流女遣從夫男作吏
　　　　華原磬(李傳云天寳中始廢/泗濵磬用華原石)
泗濵浮石栽爲磬古樂踈音少人聽工師小賤牙曠稀不辨
邪聲嫌雅正正聲不屈古調高鍾律參差管絃病鏗金戞瑟
徒相雜投玉敲冰杳然震華原軟石易追琢高下隨人無雅
鄭弃舊美新由樂胥自此黃鍾不能競玄宗愛樂愛新樂棃
園弟子承恩橫霓裳纔徹胡騎來雲門未得蒙親定我藏古
磬藏在心有時激作南風詠伯䕫曾撫野獸馴仲尼暫和春
雷盛何時得向筍簴懸爲君一吼君心醒願君毎聽念封疆
不遣豺狼勦人命
　　　　五絃彈
趙壁五絃彈徵調微聲巉絕何清峭辭雄皓鶴警露啼失子
哀猿繞林嘯風入春松正凌亂鸎含曉舌憐嬌妙嗚嗚暗溜
咽冰泉殺殺霜刀澁寒鞘促節頻催漸繁撥珠幢斗絶金鈴
掉干靫鳴鏑發胡弓萬片清球擊虞廟衆樂雖同第一部德
宗皇帝常偏召旬休節假暫歸來一聲狂殺長安少主第侯
家最難見挼(蘇雷/反)歌按曲皆承詔水精簾外教貴嬪瑇瑁筵
心伴中要臣有五賢非此絃或在拘囚或屠釣一賢得進勝
累百兩賢得進同周邵三賢事漢滅暴強四賢鎮岳寧邊徼
五賢並用調五常五常旣序三光曜趙壁五絃非此賢九九
何勞設庭燎
　　　　西涼伎
吾聞昔日西涼州人煙撲地桑柘稠蒲萄酒熟恣行樂紅豔
青旗朱粉樓樓下當壚稱卓女樓頭伴客名莫愁郷人不識
離别苦更卒多爲沉滯游哥舒開府設高宴八珍九醖當前
頭前頭百戲競撩亂丸劒跳躑霜雪浮師子揺光毛彩竪胡
姬醉舞筋骨柔大宛來獻赤汗馬賛普亦奉翠茸裘一朝燕
賊亂中國河湟忽盡空遺丘開逺門前萬里堠今來蹙到行
原州(平時開逺門外立堠云去安西九千九百/里以示戎人不爲萬里行其就盈故矣)去京五百而
近何其逼天子縣内半没爲荒陬西京之道爾阻修連城邊
將但高㑹毎說此曲能不羞
　　　　法曲
吾聞黃帝鼓清角弭伏熊羆舞玄鶴舜持干羽苗革心堯用
咸池鳳巢閣大夏護武皆象功功多巳訝玄功薄漢祖歌沛
亦有歌秦王破陣非無作作之宗廟見艱難作之軍旅傳糟
粕明皇度曲多新態宛轉侵淫易沉著赤白桃李取花名霓
裳羽衣號天落雅弄雖云巳變亂夷音未得相叅錯自從胡
騎起煙塵毛毳腥羶滿咸洛女爲胡婦學胡粧伎進胡音務
胡樂(音/洛)火鳳聲沉多咽絶春鸎囀罷長蕭索胡騎與胡粧五
十年來競紛泊
　　　　馴犀(李傳云貞元丙子歲南海來貢/至十三年冬苦寒死於苑中)
建中之初放馴象逺歸林邑近交廣獸返深山鳥構巢鷹鵰
鷂鶻無羈鞅貞元之歲貢馴犀上林置圈官司養玉盆金棧
非不珍虎啖狴牢魚食網渡江之橘踰汶貉反時易性安能
長臘月北風霜雪深踡跼鱗身遂長徃行地無疆費傳驛通
天異物罹幽枉乃知飬獸如養人不必人人自敦奬不擾則
得之於理不奪有以多於賞脫衣推食衣食之不若男耕女
令紡堯民不自知有堯但見安閑聊擊壤前觀馴象後觀犀
理國其如指諸掌
　　　　立部伎(李傳云太常選坐部伎無性靈者退入立/部伎又選立部伎無性靈者退入雅樂可)
(知矣李君作/歌以諷焉)
胡部新聲錦筵坐中庭漢振高音播太宗廟樂傳子孫取類
群凶陣初破戢戢攅槍霜雪耀騰騰擊鼓風雷磨初疑遇敵
身啓行終象由文士憲左昔日高宗常立聽曲終然後臨玉
座如今節將一掉頭電捲風收盡摧挫宋晉鄭友歌聲發滿
堂會客齊喧㰤珊瑚佩玉動腰身一一貫珠隨咳唾頃向圎
丘見郊祀亦曾正旦親朝賀太常雅樂備宫懸九奏未終百
寮惰惉懘難令季札辨遲迴但恐文侯卧工師盡取聾昧人
豈是先王作之過宋沇甞傳天寳季法曲胡音忽相和明年
十月燕㓂來元廟千門虜塵涴(太常丞宋沇傳漢中王舊說/云玄宗雖雅好度曲然而未)
(甞使蕃漢雜奏天寳十三載始詔道調法曲/與胡部新聲合作識者異之明年禄山叛)我聞此語歎復
泣古來邪正將誰柰姧聲入耳佞人心侏儒飽飯夷齊餓
　　　　驃國樂(李傳云貞元辛/巳歲始來獻)
驃之樂器頭象駞音聲不舎十二和從舞跳趫筋節硬繁詞
變亂名字訛千彈萬唱皆咽咽左旋右轉空傞傞俯地呼天
終不會曲成調變當如何德宗深意在柔逺笙鏞不御停嬪
娥史館書爲朝貢傳太常編入鞮靺科古時陶堯作天子遜
遁親聽康衢歌又遣遒人持木鐸遍採謳謡天下過萬人有
意皆洞逹四嶽不敢施煩苛盡令區中撃壤塊燕及海外覃
恩波秦覇周衰古官廢下堙上塞王道頗共矜異俗同聲教
不念齊民方薦瘥傳稱魚鼈亦咸若苟能効此誠足多借如
牛馬未蒙澤豈在抱甕滋黿鼉教化從來有源委必將泳海
先泳河非是倒置自中古驃兮驃兮誰爾訶
　　　　胡旋女(李傳云天寳/中西國來獻)
天寳欲末胡欲亂胡人獻女能胡旋旋得明王不覺迷妖胡
奄到長生殿胡旋之義世莫知胡旋之容我能傳蓬斷霜根
羊角疾竿戴朱盤火輪炫驪珠迸珥逐龍星虹(音/降)暈輕巾掣
流電潜鯨暗噏笡(殘謝/反)海波迴風亂舞當空霰萬過其誰辨
終始四座安能分背面才人觀者相爲言承奉君恩在圎變
是非好惡隨君口南北東西逐君盻柔軟依身看珮帶徘徊
繞指同環釧佞臣聞此心計迴惑亂君心君眼眩君言似曲
屈如鈎君言好直舒爲箭巧隨清影觸處行妙學春鸎百般
囀傾天側地用君力抑塞周遮恐君見翠華南幸萬里橋玄
宗始悟坤維轉(緯書云僧一行嘗秦玄宗日陛下行幸萬里/聖祚無疆故天寳中歲幸洛陽冀充盈數及)
(上幸蜀至萬里橋乃歎謂/左右日一行之奏其是乎)寄言旋目與旋心有國有家當共
譴
　　　　蠻子朝(李傳云貞元末/蜀川始通蠻酋)
西南六詔有遺種僻在荒陬路尋壅部落支離君長賤比諸
夷狄爲幽冗犬戎強盛頻侵削降有憤心戰無勇夜防鈔盜
保深山朝望煙塵上高冡鳥道繩橋來欵附非因慕化因爲
悚清平官撃金呿嵯求天叩地持雙珙益州大將韋令公頃
實遭時定汧隴自居劇鎭無他績幸得蠻來固恩寵爲蠻開
道引蠻朝接蠻送蠻常繼踵天子臨軒四方賀朝廷無事唯
端拱漏天走馬春雨寒瀘水飛虵瘴煙重椎頭醜類除憂患
瘇足役夫勞洶湧匈奴互市歲不供雲蠻通好轡長駷戎王
養馬漸多年南人耗顇西人恐
　　　　縛戎人(近制西邉毎擒蕃囚例皆傳置南/方不加勦戮故李君作歌以諷焉)
邊頭大將差健卒入抄擒生快於鶻但逢頳面即捉來半是
蕃人半戎羯大將論功重多級捷書飛奏何超忽聖朝不殺
諧至仁逺送炎方示微罰萬里虚勞肉食費連頭盡被氊裘
暍華茵重席卧腥臊病犬愁鴣聲咽嗢中有一人能漢語自
言家本長安窟小年隨父戍安西河渭瓜沙眼看沒天寳未
亂家數載狼星四角光蓬勃中原禍作邊防危果有豺狼四
來伐蕃馬臕成正翹健蕃兵肉飽爭唐突煙塵亂起無亭燧
主帥驚跳弃旄鉞半夜城摧鵝鴈鳴妻啼子叫曾不歇隂森
神廟未敢依脆薄河冰安可越荆棘深處共潜身前困蒺䔧
後臲卼平明蕃騎四面走古墓深林盡株榾少壯爲俘頭被
髡老翁留居足多刖烏鳶滿野屍狼藉樓榭成灰墻突兀暗
水濺濺入舊池平沙漫漫鋪明月戎王遣將來安慰口不敢
言心咄咄供進腋腋(音/夜)御叱般豈料穹廬揀肥腯五六十年
消息絶中間盟會又猖獗眼穿東日望堯雲腸斷正朝梳漢
髪(延州鎭李如暹蓬子將軍之子也甞沒西蕃及歸自云蕃/法唯正歲一日許唐人沒蕃者服衣冠如暹當此日由是)
(悲不自勝遂與/蕃妻宻定歸計)近來如此思漢者半爲老病半埋骨尚教孫
子學郷音猶話平時好城闕老者儻盡少者壯生長蕃中似
蕃悖不知祖父皆漢民便恐爲蕃心矻矻縁邉飽餧十萬衆
何不齊驅一時發年年但捉兩三人精衛銜蘆塞溟渤
　　　　隂山道(李傳云元和二年有詔/悉以金銀酬迴鶻馬價)
年年買馬隂山道馬死隂山帛空㧌元和天子念女工内出
金銀代酬犒臣有一言昧死進死生甘分荅恩燾費財爲馬
不獨生耗帛傷工有他盜臣聞平時七十萬匹馬關中不省
聞嘶譟四十八監選龍媒時貢天庭付良造如今坰野十無
一盡在飛龍相踐暴萬束蒭茭供旦暮千鍾菽粟長牽漕屯
軍郡國百餘鎭縑緗歲奉春冬勞稅戶逋逃例攤配官司折
納仍貪冒挑紋變䌰力倍費弃舊從新人所好越縠撩綾織
一端十疋素縑功未到豪家富貴踰常制令族親班無雅操
從騎愛奴絲布衫臂鷹小兒雲錦韜群臣利巳要差僣天子
深衷空閔悼綽立花㙛鵷鳳行雨露恩波幾時報
元氏長慶集卷第二十四
元氏長慶集卷第二十五
　　樂府
　　　有鳥　有酒
　　　華之巫　廟之神
　　　　有鳥二十章(庚寅)
有鳥有鳥名老鴟鴟張貪很老不衰似鷹指爪唯攫肉戾天
羽翮徒翰飛朝偷暮竊恣昏飽後顧前瞻高樹枝珠丸彈射
死不去意在護巢兼護兒
有鳥有鳥毛似鶴行歩雖遲性靈惡主人但見閑慢容許占
蓬萊最高閣弱羽長憂俊鶻拳疽腸暗著(一作/把)鵷雛啄千年
不死伴靈龜梟心鶴貌何人覺
有鳥有鳥如鸛雀食虵抱礐天姿惡行經水滸爲毒流羽拂
酒杯爲死藥漢后忍渇天豈知驪姬墳池君寧覺嗚呼爲有
白色毛亦得乘軒謬稱鶴
有鳥有鳥名爲鳩毛衣軟毳心性柔鶻縁暖足憐不喫鷂爲
同科曾共游飛飛漸上高高閣百鳥不猜稱好逑佳人許伴
鵷鶵食望爾化爲張氏鈎
有鳥有鳥名野鷄天姿耿介行歩齊主人偏飬憐整頓玉粟
充腸瑶樹栖池塘潜狎不鳴鴈津梁暗引無用鵜秋鷹迸逐
霜鶻逺鵩鳥護巢當晝啼主人頻問遣妖術力盡計窮音響
悽當時何不早量分莫遣輝光深照泥
有鳥有鳥群翠碧毛羽短長心並窄皆曾偷食渌池魚前去
後來更逼迫食魚滿腹各自飛池上見人長似客飛飛競占
嘉樹林百鳥不爭縁鳳惜
有鳥有鳥群𥿄鳶因風假勢童子牽去地漸高人眼亂世人
爲爾羽毛全風吹繩斷童子走餘勢尚存猶在天愁爾一朝
還到地落在深泥誰復憐
有鳥有鳥名啄木木中求食常不足偏啄鄧林求一蟲蟲孔
未穿長觜秃木皮已穴蟲在心蟲蝕木心根柢覆可憐樹上
百鳥兒有時飛向新林宿
有鳥有鳥衆蝙蝠長伴佳人占華屋妖䑕多年羽翮生不辨
雌雄無本族穿墉伺隙善潜身晝伏宵飛惡明燭大厦雖存
柱石傾暗囓楝梁成蠧木
有鳥有鳥名爲鴞深藏孔穴難動揺鷹鸇遶樹探不得隨珠
彈盡聲轉嬌主人煩惑罷擒取許占神林爲物妖當時幸有
燎原火何不鼓風連夜燒
有鳥有鳥名燕子口中未省無泥滓春風吹送廊廡間秋社
驅將嵌孔裏雷驚雨灑一時蘇雲壓霜摧半年死驅去驅來
長信風暫託棟梁何用喜
有鳥有鳥名體烏貪癡突誖天下無田中攫肉吞不足偏入
諸巢探衆鶵歸來仍占主人樹腹飽巢高聲響麤山鵶野鵲
閑受肉鳳皇不得聞罪辜秋鷹掣斷架上索利爪一揮毛血
落可憐鵶鵲慕腥膻猶向巢邊競紛泊
有鳥有鳥謂白鷴雪毛皓白紅觜殷貴人妾婦愛光彩行提
坐臂怡朱顔妖姬謝寵辭金屋彫籠又伴新人宿無心爲主
擬銜花空長白毛映紅肉
有鳥有鳥群雀兒中庭啄粟籬上飛秋鷹欺小嫌不食鳳皇
容衆從爾隨大鵬忽起遮白日餘風簸蕩山岳移翩翾百萬
徒驚噪扶揺勢逺何由知古來妄說銜花報縱解銜花何所
爲可惜官倉無限粟伯夷餓死黄口肥
有鳥有鳥皆百舌舌端百囀聲咄㗌先春盡學百鳥啼眞僞
不分聽者恱伶倫鳳律亂宫商蟠木天鷄誤時節朝朝暮暮
主人耳桃李無言管絃咽五月炎光朱火盛陽熖燒隂幽響
絶安知不是卷舌星化作剛刀一時截
有鳥有鳥毛羽黃雄者爲鴛雌者鴦主人併養七十二羅列
彫籠開洞房雄鳴一聲雌鼓翼夜不得栖朝不食氣息榻然
雙翅垂猶入籠中就顔色
有鳥有鳥名鷂鶵鈴子眼精蒼錦𥜗貴人腕軟憐易臂奮肘
一揮前後呼俊鶻無由拳狡兔金鵰不得擒魅狐文王長在
苑中獵何日非熊休賣屠
有鳥有鳥名鸚鵡養在雕籠解人語主人曾問私所聞因說
妖姬暗欺主主人方惑飜見疑趂歸隴底雙翅垂山鵶野雀
恠鸚語競噪爭窺無巳時君不見隋朝隴頭姥嬌養雙鸚囑
新婦一鸚曾說婦無儀悍婦殺鸚欺主母一鸚閉口不復言
母問不言何太久鸚言悍婦殺鸚由母爲逐之郷里醜當時
主毋信爾言顧爾微禽命何有今之主人飜爾疑何事籠中
漫開口
有鳥有鳥名俊鶻鷄小鵰癡俊無匹鶵鴨拂鷂血迸天狡兔
中拳頭粉骨平明度海朝未食挾上秋空雲影沒瞥然飛下
人不知攪碎荒城魅狐窟
有鳥有鳥眞白鶴飛上九霄雲漠漠司晨守夜悲鷄犬啄腐
吞腥笑鵰鶚堯年值雪度關山晉室聞琴下寥廓遼東盡爾
千歲人悵望橋邉舊城郭
　　　　有酒十章
有酒有酒鷄𥘉鳴夜長睡足神慮清悄然危坐心不平浩思
一氣𥘉彭亨澒洞浩汗眞無名胡不終渾成胡爲沉濁以升
清矗然分畫高下程天蒸地鬰群動萌毛鱗躶介如鬇鬡嗚
呼萬物紛巳生我可柰何兮杯一傾
有酒有酒東方明一杯旣進吞元精尚思天地之始名一元
旣二分濁清地居方直天體明胡不八荒圢圢如砥平胡山
高屹崪海泓澄胡不日車杲杲晝夜行胡爲月輪滅缺星􁠬
盯嗚呼不得眞宰情我可柰何兮杯再傾
有酒有酒兮湛渌波飲將愉兮氣彌和念萬古之紛羅我獨
慨然而浩歌歌曰天耶地耶肇萬物耶儲胥大庭之君耶恍
耶忽耶有耶傳而信耶久而謬耶文字生而羲農作耶仁義
别而聖賢出耶炎始暴耶蚩尤熾那軒轅戰耶不得巳耶仁
耶聖耶愍人之毒耶天蕩蕩耶堯穆穆耶豈其讓耶歸有德
耶舜其貪耶德能嗣耶豈其讓耶授有功耶禹功大耶人戴
之耶益不逮耶啓能德耶家天下耶榮後嗣耶於後嗣之榮
則可耶於天下之榮其可耶嗚呼逺堯舜之日耶何弃舜之
速耶辛癸虐耶湯武革耶順天意耶公天下耶踵夏榮嗣私
其公耶並建萬國均其私耶專征遞伐鬭海内耶秦掃其類
威定之耶二代而殞守不仁耶漢魏而降乗其機耶短長理
亂繋其術耶堯耶舜耶終不可逮耶將德之者不位位者不
逮其德耶時耶時耶時其可耶我可柰何兮一杯又進歌且
歌
有酒有酒兮黯兮溟仰天大呼兮天漫漫兮高兮青高兮漫
兮吾孰知天否與靈取人之仰者無乃在乎昭昭乎曰與夫
日星何三光之並照兮奄雲雨之冥冥幽妖倐忽兮水恠族
形黿鼉岸走兮海若鬭鯨河潰潰兮愈濁濟翻翻兮不寧虵
噴雲而出穴虎嘯風兮屢鳴汙高巢而鳳去兮溺厚地而芝
蘭以之不生葵心傾兮何向松影直而孰明人懼愁兮戴榮
天寂黙兮無聲嗚呼天在雲之上兮人在雲之下兮又安能
決雲而上征嗚呼旣上征之不可兮我柰何兮杯復傾
有酒有酒香滿尊君寧不飲開君顔豈不知君飲此心恨君
人獨醒誰與言君寧不見颶風飜海火燎原巨鼇唐突高熖
延精衛銜蘆塞海枯魚噴沬救池燔筋疲力竭波更大鰭燋
甲裂身巳乾有翼勸爾升九天有鱗勸爾登龍門九天下視
日月轉龍門上激雷雨奔螗蜋雖怒誰爾懼鶡旦雖啼誰爾
憐搏空意逺風來壯我可柰何兮一杯又進消我煩
有酒有酒歌且哀江春例早多早梅櫻桃桃李相續開間以
木蘭之秀香徘徊東風吹盡南風來鸎聲漸澁花摧隤四月
清和豔殘卉芍藥飜紅蒲映水夏龍痡毒雷雨多蒲葉離披
豔紅死紅豔猶存榴樹花紫苞欲綻高筍牙筍牙成竹冒霜
雪榴花落地還銷歇萬古盈虧相逐行君看夜夜當䆫月榮
落虧盈可柰何生成未遍霜霰過霜霰過兮無柰何靈芝夐
絶荆棘多荆棘多兮可柰何可柰何兮終柰何秦皇堯舜俱
腐骨我可柰何兮又進一杯歌復歌
有酒有酒方爛漫飲酣抜劒心眼亂聲若雷砰目流電醉舞
飜環身眩轉乹綱倒軋坤維旋白日横空星宿見一夫心醉
萬物變何況蚩尤之蹴踏安得不以熊罷戰嗚呼風后力牧
得親見我可柰何兮又進一杯除健羡
有酒有酒兮告臨江風漫漫兮波長渺渺兮注海海蒼蒼兮
路茫茫彼萬流之混入兮又安能分若畎澮淮河與夫岷呉
之巨江味作鹹而若一雖甘淡兮誰謂爾爲良濟㳙㳙而縷
貫將柰何兮萬里之渾黃鯨歸穴兮渤溢鼇載山兮低昂隂
火然兮衆族沸渭颶風作兮晝夜猖狂顧千珍與萬恠兮皆
委潤而深藏信天地之瀦蓄兮我可柰何兮一杯又進兮包
大荒
有酒有酒兮日將落餘光委照在林薄陽烏撩亂兮屋上栖
隂恠跳趫兮水中躍月爭光兮星又繁燒横空兮熖仍爍我
可柰何兮時旣昏一杯又進兮聊處廓
有酒有酒兮再祝祝予心兮何欲欲天泰而地寧欲人康而
歲熟欲鳳翥而鵷隨兮欲龍亨而驥逐欲日盛而星微兮欲
滋蘭而殱毒欲人欲而天從苟天未從兮我可柰何兮一杯
又進聊自足
　　　　華之巫(景戍)
有一人兮神之側廟森森兮神黙黙神黙黙兮可柰何願一
見神兮何可得女巫索我何所有神之開閉予之手我能進
若神之前神不自言寄予口爾欲見神安爾身買我神錢沽
我酒我家又有神之盤爾進此盤神爾安此盤不進行路難
陸有摧車舟有瀾我聞此語長太息豈有神明欺正直爾居
大道誰南北恣矯神言假神力假神力兮神未悟行道之人
不得度我欲見神誅爾巫豈是因巫假神祜爾巫爾巫爾獨
不聞乎與其媚於奥不若媚於竈使我傾心事爾巫吾寧驅
車守吾道爾巫爾巫且相保吾心自有丘之禱
　　　　廟之神
我馬煩兮釋我車神之廟兮山之阿予一拜而一祝祝予心
之無涯涕汍瀾而零落神寂黙而無譁神兮神兮柰神之寂
黙而不言何復再拜而再祝鼓吾腹兮歌吾歌歌曰今耶古
耶有耶無耶福不自神耶神不福人耶巫爾惑耶稔而誅耶
謁不得耶終不可謁耶返吾駕而遵吾道廟之木兮山之花
元氏長慶集卷第二十五
元氏長慶集卷第二十六
　　樂府
　　　村花晚　紫躑躅
　　　山枇杷　樹上烏
　　　琵琶歌　小胡笳引
　　　去杭州(送王師範)南家桃
　　　志堅師　荅子蒙
　　　辛夷花　㕔前栢
　　　夜别筵　三泉驛
　　　何滿子歌　丁溪館别李景信
　　　酬鄭從事宴望海亭
　　　　村花晚(庚寅)
三春巳暮桃李傷棠梨花白蔓菁黃村中女兒爭摘將挿刺
頭鬢相誇張田翁𧖟老迷臭香曬暴㪑􁗆薫衣裳非無後秀
與孤芳柰爾千株萬頃之茫茫天公此意何可量長教爾輩
時節長
　　　　紫躑躅
紫躑躅滅紫攏裙倚山腹文君新寡乍歸來羞怨春風不能
哭我從相識便相憐但是花叢不迴目去年春别湘水頭今
年夏見青山曲(青山/驛名)迢迢逺在青山上山高水闊難容足願
爲朝日早相􁧝願作輕風暗相觸爾躑躅我向通川爾幽獨
可憐今夜宿青山何年却向青山宿山花漸暗月漸明月照
空山滿山緑山空月午夜無人何處知我顔如玉
　　　　山枇杷
山枇杷花似牡丹殷(烏間/友)潑血徃年乗傳過青山正值山花
好時節壓枝凝豔巳全開映葉香苞纔半裂緊搏紅袖欲支
頥慢解(賀買/反)絳囊初破結金線叢飄䌓蘂亂珊瑚朶重纎莖
折因風旋落裙片飛帶日斜看目精熱亞水依巖半傾側籠
雲隱霧多愁絶緑珠語盡身欲投漢武眼穿神漸滅穠姿秀
色人皆愛怨媚羞容我偏别說向閑人人不聽曾向樂天時
一說昨來谷口先相問及到山前巳消歇左降通州十日遲
又與幽花一年别山枇杷爾託深山何太拙天高萬里看不
精帝在九重聲不徹園中杏樹良人醉陌上柳枝年少折因
爾幽芳喻昔賢磻溪冷坐權門咽
　　　　樹上烏(癸卯)
樹上烏洲中有樹巢若鋪百巢一樹知幾烏一烏不下三四
雛雛又生雛知幾雛老烏未死雛巳烏散向人間何處無攫
麑啄卵方可食男女群強最多力靈虵萬古唯一珠豈可抨
彈千萬億吾不會天教爾輩多子孫告訴天公天不言
　　　　琵琶歌(寄管兒兼誨鐡山/此後並新題樂府)
琵琶宫調八十一旋宫三調彈不出玄宗偏許賀懷智叚師
此藝還相匹自後流傳指撥衰崑崙善才徒爾爲澒聲少得
似雷吼纒(去/聲)絃不敢彈羊皮人間竒事㑹相續但有卞和無
有玉叚師弟子數十人李家管兒稱上足管兒不作供奉兒
抛在東都雙鬢絲逢人便請送盃盞著盡功夫人不知李家
兄弟皆愛酒我是酒徒爲宻友著作曾邀連夜宿中碾春溪
華新緑平明舩載管兒行盡日聽彈無限曲曲名無限知者
鮮霓裳羽衣偏宛轉凉州大遍最豪嘈六么散序多籠撚我
聞此曲深賞竒賞著竒處驚管兒管兒爲我雙淚垂自彈此
曲長自悲淚垂捍撥朱絃濕冰泉嗚咽流鸎澁因茲彈作雨
霖鈴風雨蕭條鬼神泣一彈旣罷又一彈珠幢夜靜風珊珊
低徊慢弄關山思坐對燕然秋月寒月寒一聲深殿磬驟彈
曲破音繁併百萬金鈴旋(去/聲)玉盤醉客滿舩皆暫醒自兹聽
後六七年管兒在洛我朝天游想茲恩杏園裏夢寐仁風花
樹前去年御史留東臺公私蹙促顔不開今春制獄正撩亂
晝夜推囚心似灰暫輟歸時㝷著作著作南園花拆蕚煙脂
耀眼桃正紅雪片滿溪梅巳落是夕青春值三五花枝向月
雲含吐著作施罇命管兒管兒久别今方覩管兒還爲彈六
么六么依舊聲迢迢猿鳴雪岫來三峽鶴唳睛空聞九霄逡
廵彈得六么徹霜刀破竹無殘節幽關鵶軋胡鴈悲斷絃砉
騞層冰裂我爲含凄歎竒絕許作長歌始終說藝竒思寡塵
事多許來寒暑又經過如今左降在閑處始爲管兒歌此歌
歌此歌寄管兒管兒管兒憂爾衰爾衰之後繼者誰繼之無
乃在鐡山鐡山巳近曹穆間(二善/才性)性靈甚好功猶淺急處未
得臻幽閑努力鐡山勤學取莫遣後來無所祖
　　　　小胡笳引(桂府王推官出蜀匠雷/氏金徽琴請姜宣彈)
雷氏金徽琴王君寳重輕千金三峽流中將得來明䆫拂席
幽匣開朱絃宛轉盤鳳足驟擊數聲風雨迴哀笳慢指董家
本姜生得之妙思忖泛徽胡鴈咽蕭蕭繞指轆轤圎衮衮呑
恨緘情乍輕激故國關山心歷歷潺湲疑是鴈鸊鵜砉騞如
聞發鳴鏑流宫變徴漸幽咽别鶴欲飛猿欲絕秋霜滿樹葉
辭風寒雛墜地烏啼血哀絃巳罷春恨長恨長何恨懷我郷
我郷安在長城窟聞君虜奏心飄忽何時窄䄂短貂裘煙脂
山下彎明月
　　　　去杭州(送王師範)
房杜王魏之子孫雖及百代爲清門駿骨鳳毛眞可貴崗頭
澤底何足論(近世不以勲賢之胄爲令/族而以崗盧澤李爲甲門)去年江上識君面愛
君風貌情巳敦與君言語見君性靈府坦蕩消塵煩自茲心
洽跡亦洽居常並榻游並軒柳隂覆岸鄭監水李花壓樹韋
公園毎出新詩共聮綴閑因醉舞相牽援時尋沙尾楓林夕
夜摘蘭叢衣露繁令君别我欲何去自言逺結迢迢婚簡書
五府巳再至波濤萬里酬一言爲君再拜贈君語願君靜聽
君勿喧君名師範欲何範君之烈祖遺範存永寧昔在掄鑒
表沙汰沉濁澄浚源君今取友由取士得不别白清與渾昔
公事主盡忠讜雖及死諫誓不諼今君佐藩如佐主得不陳
露詶所恩昔公爲善日不足假寐待旦朝至尊今君三十朝
未與得不寸晷倍璵璠昔公令子尚貴主公執舅禮婦執笲
返拜之儀自此絕關雎之化皎不昏君今逺娉奉明祀得不
齊勵親蘋繁斯言皆爲書佩帶然後别𬒮乃可捫别𬒮可捫
不可解解𬒮開帆悽别魂魂揺江樹鳥飛沒帆挂檣竿鳥尾
飜飜風駕浪拍何處直指杭州由上元上元蕭寺基址在杭
州潮水霜雪屯潮戶迎潮擊潮鼓潮平潮退有潮痕得得爲
題羅刹石古來非獨伍貟冤
　　　　南家桃
南家桃樹深紅色日照露光看不得樹小花狂風易吹一夜
風吹滿墻北離人自有經時别眼前落花心歎息更待明年
花滿枝一年迢遞空相憶
　　　　志堅師
嵩山老僧披破衲七十八年三十臘靈武朝天遼海征宇宙
曾行三四匝𥘉因怏怏剃却頭便繞嵩山寂師塔淮西未返
半年前巳見淮西陣雲合
　　　　荅子蒙
報盧君門外雪紛紛紛紛門外雪城中鼓聲絕強梁御史人
覻歩安得夜開沽酒戶
　　　　辛夷花(問韓貟外)
問君辛夷花君言巳班駁不畏辛夷不爛開顧我筋骸官束
縛縛遣推囚名御史狼籍囚徒滿田地明日不推縁國忌依
前不得花前醉韓貟外家好辛夷開時乞取三兩枝折枝爲
贈君莫惜縱君不折風亦吹
　　　　㕔前栢
㕔前栢知君曾對羅希奭我本癲狂耽酒人何事與君爲對
敵爲對敵洛陽城中花赤白花赤白囚漸多花之赤白柰爾
何
　　　　夜别筵
夜長酒闌燈花長燈花落地復落牀似我别淚三四行滴君
滿坐之衣裳與君别後淚㾗在年年著衣心莫改
　　　　三泉驛
三泉驛内逢上巳新葉趨塵花落地勸君滿盞君莫辭别後
無人共君醉洛陽城中無限人貴人自貴貧自貧
　　　　何滿子歌(張湖南座爲/唐有熊作)
何滿能歌能宛轉天寳年中世稱罕嬰刑繋在囹圄間下調
哀音歌憤懣棃園弟子奏玄宗一唱承恩羈網緩便將何滿
爲曲名御譜親題樂府纂魚家入内本領絕葉氏有年聲氣
短自外徒煩記得詞點拍纔成巳夸誕我來湖外拜君侯正
值灰飛仲春琯廣宴江亭爲我開紅䊋逼坐花枝暖此時有
熊踏華筵未吐芳詞貌夷坦翠蛾轉盻揺雀釵碧袖歌垂飜
鶴卵定面凝眸一聲發雲停塵下何勞筭迢迢擊磬逺玲玲
一一貫珠匀𣢾𣢾犯羽含商移調態留情度意抛絃管湘妃
寳瑟水上來秦女玉簫空外滿纒綿疊破最慇懃整頓衣裳
頗閑散冰含遠溜咽還通鸎泥晚花啼漸嬾歛黛吞聲若自
冤鄭袖見捐西子浣隂山鳴鴈曉斷行巫峽哀猿夜呼伴古
者諸侯饗外賔鹿嗚三奏陳圭瓉何如有熊一曲終牙籌記
令紅螺盌
　　　　通州丁溪館夜别李景信(三首)
月蒙蒙兮山掩掩束束别䰟眉歛歛蠡琖覆時天欲明碧幌
青燈風灎灎(以陜/反)淚消語盡還暫眠唯夢千山萬山險
水環環兮山簇簇啼鳥聲聲婦人哭離牀别臉睡還開燈灺
暗飄珠蔌蔌山深虎横館無門夜集巴兒扣空木
雨瀟瀟兮䳌咽咽傾冠倒枕燈臨滅倦僮呼喚譍復眠啼雞
拍翅三聲絶握手相看其柰何柰何其柰天明别
　　　　酬鄭從事四年九月宴望海亭次用舊韻
海亭樹木何籠葱寒光透坼秋玲瓏湖山四面爭氣色曠望
不與人間同一拳墺伏東武小(龜山/别名)兩山鬭搆秦望雄(兩峯/爲秦)
(望望秦/二山)嵌空古墓失文種(墓在州城西山上圖經湖水到/山迎棺柩入海今所存古穴耳)骨
兀恠石疑防風舟舩駢比(■必/反)有宗侣水雲滃泱無始終雪
花布遍稻隴白日脚挿入秋波紅興餘望劇酒四坐歌聲舞
豔煙霞中酒酣從事歌送我歌云此樂難再逢良時年少猶
健羡使君况是頭白翁我聞此曲深歎息唧唧不異秋草蟲
憶年十五學構厦有意蓋覆天下窮安知四十虗富貴朱紫
束縛心志空䊋梳妓女上樓榭止欲歡樂微茫躬雖無趣尚
慕賢聖幸有心目知西東欲將滑甘柔藏府巳被鬱噎衝喉
嚨君今勸我酒太醉醉語不復能冲融勸君莫學虗富貴不
是賢人難變通(一本富貴不/是賢人通)
元氏長慶集卷第二十六
元氏長慶集卷第二十七
　　賦
　　　樂爲御　善歌如貫珠
　　　鎭圭　觀兵部馬射
　　　郊天日五色祥雲
　　　　秦制試樂爲御賦(以和樂行道之/本爲韻依次用)
臣伏奉庚寅之詔曰天子以樂爲御其義則那臣以爲引重
任者無御不可播盛德者非樂而何蟠乎地而極乎天周流
旣超於馬力發乎邇而應乎逺馳聲亦倍於鑾和喻之爲至
此實居多大道旣移則舞行象成於倒載小戎或駕則琴音
决勝於騶歌故聖王取彼驩然方諸沃若制其節奏戒乎行
作聽祈招之什冀絶跡於覆車賦盤遊之詞俾慮危於朽索
是以南薫馳而虞德盛北里騁而殷道惡控海内當並騖於
勛華執人柄豈爭功於良樂斯御也動無險阻發自和平周
旋罔害歡愛則行止之而優游靈府推之而浹洽寰瀛非勞
轅軛但布莖英陋乎足跡運以精誠爾或馳驅難期於無災
無害我之歩驟乃在於大鳴小鳴故曰得禽而詭遇不如率
獸以仁聲且䟦渉者疲於山川條暢者格乎穹昊慕入律而
百蠻麏至錫有功而諸侯軌道豈出戶庭非專撃考乗六氣
之辨哂六轡之徒施皷八風而行知八駿之非寳於是屏造
父命后夔或無聲而至矣或先進以道之豈獨周域中而利
其銜策亦將肥天下而淪乎骨肌若此則宇宙蓋由乎一馬
牽制盡在於四維雖質文更變而公共操持莫不得之者昌
失之者損俗化清而鞭朴廢和順積而車書混故臣稹前此
而言曰引重任者御爲之先播盛德者樂爲之本伏惟皇帝
陛下推是心而居其奥臣徒欲貢所聞而安敢窺其閫
　　　　善歌如貫珠賦(以聲氣圎直有/如貫珠依次用)
珠以編次歌有繼聲美綿綿而不絕狀纍纍以相成偏佳朗
暢屢此圎明度彫梁而暗繞誤風綴之頻驚響象而然非謂
結之以繩約氣至則爾故可貫之以精誠原夫以節爲珠以
聲爲緯漸杳杳而無極以多多而益貴悠揚緑水訝合浦之
同歸繚繞青霄環五星之一氣望明月而宛轉感潜鮫之􁓭
欷若非象照乗之珍安能忘在齊之味其始也長言邐迤度
曲纒綿吟斷章而離離若間引妙囀而一一皆圎小大雖掄
離朱視之而不見唱和相續師乙美之而謂連當其拂樹彌
長凌風乍直意出彈者與高音而臻極及夫屬思漸䌓因聲
屢有想無脛者隨促節而奔走以洞徹爲精英比庛瑕於能
否次第其韻且殷勤於士衡之文上下其音謂低昂於遊女
之手窈窕逺矣徘徊繹如髣髴成象玲瓏構虚頻寄詞於章
句之末願連光於咳唾之餘清而且圎直而不散方同累丸
之重疊豈比沉泉之撩亂懼而知者初憫黙於暗投善則返
之乃因循於舊貫美清泠而發越憶輝光之璀璨始終雖異
細大靡殊中規矩於圓折成條貫以縈紆似是而非賦湛露
則方驚綴冕有聲無實歌芳樹而空想垂珠美惡難掩前後
不踰亦比掄材而至者豈獨善歌之謂乎
　　　　鎭圭賦(以王者端拱四維/鎭寧爲韻依次用)
天子之鎭圭十有二寸其長義在撫十有二州之域而爲億
兆之王圭比德焉所以美特逹之美鎭大名也有以示彈壓
之強以之徴守則有土之臣至以之恤患則受災之地康當
宁乃無爲於南面朝日乃有事於東方㑹百辟而執之班五
瑞於來者作山龍之端表我則清光皎然雜蒲穀以成行爾
則鞠躬如也想夫彤闈乍曉碧砌生寒當玉座而高居狀中
峯之冠瑶岫透爐煙而逈出意秋月之壓雲端是以聖后矜
持庶寮瞻重安八荒於術内故捧必當心握萬務於掌中故
天不盈拱映冕旒則璿樞星綴間黼黻而瓊枝花擁豈獨使
威儀可觀亦以明社稷有奉美哉聖人之制器也靡不有類
銳上以象天方下而法地備采章以盡飾瑑崇高而定位夫
衆色不可雜施依方面之正者惟五群山不可以咸寫選域
中之大者有四盡舉凡而得一故相傳而莫二義存敬愼道
在底綏詳觀組約足辨操持俾經制之不亂若繰藉之相維
况國家備物繼周垂衣體舜自天有命非因桐葉而封唐提
象握機故配土行而執鎭豈惟傳歷代之瑞寳抑亦彰受命
之符信者也重曰圭銳也睿作思而百志靈鎭安也安於道
而萬物寧亦嘗三復斯名矣所以表道德之維馨若此則君
爲道之本器乃道之形苟能據於道而依於德亦可以執無
名之璞而逍遥乎大庭
　　　　觀兵部馬射賦(以藝成而動舉/必有功爲韻)
大司馬以馳射而選才衆君子皆注目而觀藝至張侯之所
乃執弓而誓誓曰今皇帝製羽舞以敷文德擇材官而奮武
衛兼以超乗者爲雄不惟中鵠者得祭用先才捷志亦和平
以多馬爲能故以馬爲試以得禄爲美故以鹿爲正豈獨武
人之利實唯君子之爭射者皆曰諾雖五善之末習庶一舉
而有成於是馬逸騤驕士勇伾伾蓄銳氣候歌詩𥘉聽采蘋
之章共調白羽次逞穿楊之妙忽縱靑絲旁瞻突過咸懼發
遟曾驥足之展矣翻猿臂而射之揮弓電掣激矢風追方當
耦象决裂麗龜砉爾摧班示偏工於小者安然飛鞚故無憂
於殆而信候蹄之不爽則舍㧞之無遺故司射舉旌以効勝
曰爾能克備我爵可期賈餘勇者宜乗破竹之勢善量力者
當引負薪之辭由是靡不爭先莫肯爲後皆曰措柸於肘十
得其九忝明試者亦何嘗而不有破的之術萬不失一凡獻
藝者豈自疑於無必衝冠髪怒揚鞭氣逸引滿雷碎騰凌飊
疾皆窮百中之妙盡由一札而出乃知來者之藝蓋亦前人
之匹若此則蹲甲壯基場觶觀孔信一場之獨擅終六轡之
未揔豈比乎浮雲逈度開月影而彎環驟雨横飛挾星精而
摇動雖當至理不忘庸功天子垂衣儼鵷行於北闕夏官司
馬閱騎從於南宫貢士之程職司其舉會欵塞五方之俗觀
校埒百夫之禦得雋爲雄唯能是與星郞草奏上獻拱辰之
防天驕解顔喜見射鵰之侣客獨訂之而笑曰此蓋有司之
拔萃固非吾君之右汝我有筆陣與詞鋒可以偃干戈而息
戎旅司文者聞之而驚曰爾其自礪于爾躬吾將獻爾于王
所
　　　　郊天日五色祥雲賦(以題并賦/字爲韻)
臣奉某日詔書曰惟元祀月正之三日將有事於南郊直端
門而未出天錫予以雲瑞是何祥而何吉臣拜稽首敢言其
實陛下乗五位而出震迎五帝以郊天五方騰其粹氣故雲
五色以相宣控壇乍直捧日初圎獸蹲而龍鱗焻熠鳥跋而
鳳翼翩翩羽蓋凝而軒皇暫駐風馬駕而王母欲前影帶旂
常疑錯繡之遥動昭章文物皆摛錦之相連觀之者無小無
大謂之曰若煙非煙昔者卿雲作歌於虞舜白雲著詞於漢
武皆跋望而爲言非仰觀而遂覩今陛下德至天地恩覃草
莽當翠輦黃屋之方行見金枝玉葉之可數陋泰山之觸石
方出鄙高唐之舉𬒮如舞昭布於公侯卿士莫不稱萬歲者
三並美於麟鳳龜龍可以與四靈而爲五於是載筆氏書百
辟之詞曰郁郁紛紛慶霄之雲古有堯舜幸得以爲君象胥
氏譯四夷之歌曰煒煒煌煌天子之祥唐有神聖莫敢不來
王帝用愀然曰予何力澤未周于四海雲胡爲而五色來爾
群后舉爾衆職因五行以修五事由五常以厚五德正五刑
以去五虐繁五稼而除五賊苟順夫人理之父子君臣安知
夫雲物之赤黃蒼黑進我輦路就我陶匏雖有光華之萬狀
不若豐穰於四郊凡百庶寮相趨而顧稍疑江上之綺果異
封中之素補天者雖欲抑之而不岀吞筆者安可寢之而無
賦越明日臣稹詠霈澤於鷄竿之前竚斯雲散之爲五采之
湛露
元氏長慶集卷第二十七
元氏長慶集卷第二十八
　策
　　　才識兼茂明於體用策一道
　　　　才識兼茂明於體用策一道(校書郎時應制考入/三次等充勑頭授左)
(拾/遺)
皇帝若曰朕觀古之王者授命君人兢兢業業承天順地靡
不思賢能以濟其理求讜直以聞其過故禹拜昌言而嘉猷
罔伏漢徴極諫而文學稍進匡時濟俗罔不率繇厥後𣏌循
有名無實而又設以科條增求茂異捨斥己之至諫進無用
之虗文指切著明罕稱於代茲朕所以歎息鬱悼思索其眞
是用發懇惻之誠咨體用之要庶乎言之可行行之不倦上
獲其益下輸其情君臣之間驩然相與子大夫得不勉思朕
言而發明之我國家光宅四海年將二百十聖弘化萬邦懷
仁三王之禮靡不講六代之樂罔不舉浸澤于下升中于天
周漢巳還莫斯爲盛自禍階漏壞兵宿中原生人困竭耗其
太半農戰非古衣食罕儲念茲疲氓遂乖富貴督耕植之業
而人無戀本之心峻榷酤之科而下有重歛之困舉何方而
可以復其盛用何道而可以濟其艱旣徃之失何者宜懲將
來之虞何者當戒昔主父懲患於晁錯而用推恩夷吾致霸
於齊桓而行寓令精求古人之意啓廸來哲之懷眷茲合聞
固所詳究又執契之道垂衣不言委之於下則人用其私專
之於上則下無其効漢元憂游於儒學盛業竟衰光武責課
於公卿峻政非美二途取捨未獲所從予心浩然益所疑惑
子大夫熟究其旨屬之於篇興自朕躬無悼後害
　　　　對
臣方病近古之䇿不行而陛下幸及之是天下人人之福也
微臣其敢忍意而不言乎且臣聞之古者以言賦納豈虗美
哉盖用之也是以益賛禹而班師說復王而作命斯皆用言
之大略也洎漢文帝羞不若堯舜始以策求士乃天下郡國
有賢良之貢入焉塞詔者眺錯而巳至武帝然後董仲舒出
然而卒不能選用條對施之天下夫用其策不弃其人以其
利於時也得其人而弃其策又何爲乎若此則徒設試言之
科而不得用言之實矣降及魏晉朝成而暮敗之不暇又惡
足言其策哉我唐列聖君臨策天下之士者多矣異時莫不
光揚其名聲寵綏其爵禄然而曾不聞天下之人曰某日天
子降某問得某士行某策濟某功抑不知直言之詔屢下而
直言之士不出耶亦不知直言之士屢出而直言之䇿不用
耶今陛下肇臨海内務切黎元求斥巳之至言責著明之確
論實命說代言之盛意也微臣何足以奉承之然臣所以上
愚對皆以指病陳術爲典要不以舉凡體論而飾詞事苟便
人雖繁必獻言苟詣理雖鄙必書固不足以副陛下懇惻之
誠庶可盡微臣體用之目伏願陛下以臣此策委之有司苟
或可觀施之天下使天下之人曰惜哉漢文雖以策求士迨
我明天子然後能以策濟人則臣始終之願畢矣如或言不
適用策不便時則臣有瞽聖欺天之罪將寘於典刑陛下固
不得而宥之矣亦臣之所甘心焉臣伏讀聖策乃見陛下念
禮樂之寖微恤黎民之重困責復盛濟艱之術酌推恩寓令
之宜斯皆當今之急病也微臣敢不别白而書之昔我高祖
武皇帝撥去亂政我太宗文皇帝鞬櫜干戈𬒳之以仁風潤
之以膏露戢天下之役而天下之人安省天下之刑而天下
之人壽通天下之志而天下之氣和揔天下之賢而天下之
衆理理故敬讓之節著和故懽愛之教行是以革三王之所
因兼六代之盡美稱至德者舉文皇以代堯舜豈異事哉有
誠信以將之也明皇帝即位實號中興方其任姚宋而右賢
能也雖禹湯文武之俗不能舉焉四十年間刑罰不試人用
滋植四海大和於是奉升中告禪之儀則封泰山而秩嵩華
念歲巡時邁之典則去咸鎬而朝洛陽禮既畢行物亦隨耗
天寳之後徭戍作興氣盛而微理固然也曩時之乳哺而有
之者一朝爲兵殱之兵興以來至今爲梗兵興則戸減戸減
則地荒地荒則賦重賦重則人貧人貧則逋役逃征之罪多
而權宜之法用矣今陛下躬親本務首問群儒念禮樂之不
興歎昇平之未復斯誠天下之人將絶復完之日也微臣何
幸而對揚之微臣以爲將欲興禮樂在先富黎人將欲富黎
人在先息兵革息兵革之術臣請畧言之夫古所謂銷兵革
者非謂幅裂其旗章銷鑠其鋒刃而已也葢誠信著於上則
忠孝行於下敬讓立於内則夷狄和於外夷狄和則邊鄙之
兵息敬讓立則爭奪之患銷爭奪之患銷則和順之心作和
順之心作而禮樂之道興矣此先王修政輯兵興禮樂富黎
人之大畧也陛下必欲責臣以詳究之術臣又請指事以明
之夫食力之不克雖神農設教天下不能無餒殍之人矣是
以古之不農而食之者四而巳矣吏有斷獄之明則食之軍
有臨敵之勇則食之工有便人之巧則食之商有通物之智
則食之是四者率皆明者巧者勇者智者之事也百天下之
人無一二焉苟不能於此者不農則不得食不織則不得衣
人之情衣食迫於中則作業興於外是以游食者恒寡而務
本者恒多豈強之哉彼易圖而此難及也今之事則不然吏
理無考課之明卒伍廢簡稽之實百貨極淫巧之工列肆盡
兼并之賈加以依浮圖者無去華絶俗之貞而有抗役逃刑
之寵戎服者無超乘挽彊之勇而有橫擊詬吏之驕是以十
天下之人九爲㳺食惷朴愚謹不能自遷者而後依於農此
又非他彼逸而易安此勞而難處也以惰㳺之戸藏富而耕
桑之賦愈重曩時之十室共耕而猶不給者今且聚之於一
夫矣雖有慈惠之長仁隱之吏尚不能存若㦧斷擊搏之則
將轉移於溝壑矣今之課吏者以賦斂無逋負爲上以臣觀
之足陛下之賦者誠所以害陛下之人耳若然則農桑之賦
旣如彼惰遊之衆又如此耕桑之賦重則戀本之心薄惰遊
之戸衆則富庶之道廢此必然之理也今陛下誠能明考課
之法減冗食之徒絶雕蟲不急之功罷商賈兼并之業潔浮
圖之行峻簡稽之書薄農桑之謡興耕戰之術則惰㳺之户
盡歸而戀本之心固矣戀本之心固則富庶之教興矣而貞
觀開元之盛復矣若此則旣往之失由前將來之虞由後在
陛下悠悠懲之戒之愼之久之而已至於主父偃乘七國并
吞之後將分裂而矯推恩管夷吾當諸侯争奪之時先詐力
而行寓令皆一時之權術也豈可謂明白四達與日月齊明
於聖朝哉臣雖賤庸尚不敢陳王道於帝皇之日况權術乎
此臣之所甚羞也故不及詳究言之臣伏讀聖䇿又見陛下
以爲執契則群下用情躬親則庶官無黨以漢文尚學而衰
盛業謂光武課吏職而昧通方以臣思之皆不然也夫委之
扵下而用其情葢考績之科廢而清濁之流濫也尚儒術而
衰盛業葢章句之學興而經緯之文喪也課吏職而昧通方
葢苛察之法行而會計之期速也臣請條列而言之夫神農
之斵耒耜教耕耨所以墾良田而殖嘉穀也然而不能遏稂
莠之滋焉其所以待之者芟夷錢鎛之而已唐堯之闢朝廷宅
百揆亦所以植禹舜而種臯陶也又不能遏共工驩兠之逆焉
其所以辨之者放弃殛誅之而巳神農不以稂莠滋而廢耒
耜之用故能存用器之方唐堯不以四罪進而奪舜禹之任
故能終任賢之道若此則陛下之所顧如何耳豈可謂任之
必不可哉至於考績之科廢章句之學興經緯之道衰㑹計
之期速皆當今之極弊也幸陛下反漢元之事臣請據數以
終之今國家之所謂興儒術者豈不以有通經文字之科乎
其所謂通經者不過於覆射數字明義者纔至於辨析章條
是以中第者歲盈百數而通經之士蔑然以是爲通經通經
固若是乎哉至於工文自試者又不過於雕詞鏤句之才搜
摘絶離之學苟或出於此者則公卿可坐至郎署可俯求崇
樹風聲不由殿最連科者進速累捷者位高擯嘿因循者爲
清流行法蒞官爲俗吏以是爲儒術儒術又若是乎哉其所
謂課吏職者豈不以朝廷有遷次進拔之用乎臣切觀今之
備朝選而不由文字者百無一二焉夫施衆網以加一禽尚
不能得況張一目以羅萬品而望其飛者走者大者小者盡
出乎其間其可得乎哉以此察群吏群吏又可察乎哉苟或
不可察又可任之而絕其私乎哉此所以陛下將執契而歎
用情念垂衣而懼不理蓋臣所謂課察之道不明也陛下誠
能使禮部以兩科求士凡自唐禮六典律令凡國之制度之
書者用至於九經歷代史能專其一者悉得謂之學士以鐶
貫大義與道合符者爲上第口習文理者次之其詩賦判論
以文自試者皆得謂之文士以經緯今古理中是非者爲上
第藻繢雅麗者次之凡自布衣逹于末隷在朝者悉得以兩
科求仕禮部第其高下歸之吏部而寵秩之若此則儒術之
道興而經緯之文盛矣吏部罷書判身言之選設三式以任
人一曰校能之式毎歲以朝右崇重者一人與吏部郎校天
下群吏之理最在第一至第三者校定日據其功狀而登進
之牧宰字人之官籍之爲理者則上賞行焉若此則遷次之
道明而遲速之分定矣二曰記功之式每歲群吏之理最在
第四者籍而書之滿歲吏部㑹集而授署之若此者殿最之
道存而清濁之流異矣三曰任賢之式毎歲内自僕射至于
群有司之正長外至於廉問節制者各舉備朝選者一人外
自牧守内至于百執事之立於朝者各舉吏郡縣者一人因
其所舉而授任之辨其考績而賞罰之不舉賢爲不精不精
與不察之罪同若此則保任之法行而賢不肖之位殊矣四
曰敘常之式其有業不通干學才不應於文政不登於最行
不加於人則限以停年課資之格而役任之若此則敘用之
式恒而尺寸之才無所弃矣兩科立則群才遂四式行則庶
官當陛下又執左契以御之楃樞以正之委庶官如心目之
運支體豈支體運而無効於心目乎察群才如明鏡之形美
惡豈美惡形而逃隱於明鑑乎然後陛下闢四門使可言之
路通明四目以天下之目視逹四聦以天下之耳聽不私其
心以百姓心爲心端拱巖廊高居深視以冕旒自蔽而秋毫
必察以黈纊塞耳而芥動必聞則彼漢元章句之儒光武督
責之術又惡足繁爲陛下言之哉且臣聞之聖人在上人不
夭札若臣者生未及壯戴陛下爲君仁壽歡康未始有極何
忽自苦隳肝膽而言天下之事乎誠以國家兵興以來天下
之人􁂋怛悲愁五十年矣自陛下陟位之後戴白之老莫不
泣血而話開元之政臣恐此輩不及見陛下功成理定之化
而先沒恨於窮泉此臣之所以汲汲於私心也陛下能不憐
察其意乎謹對
元氏長慶集卷第二十八
元氏長慶集卷第二十九
　　書
　　　論教本書　與史館韓侍郎書
　　　　論教本書
臣伏見陛下降明詔修廢學增胄子選司成大哉堯之爲君
伯夷典禮夔教胄子之深旨也然而事有萬萬急於此者敢
冒昧殊死而言之臣聞諸賈生曰三代之君仁且久者教之
然也誠哉是言且夫周成王人之中才也近管蔡則讒入有
周邵則義聞豈可謂天聰明哉然而克終於道者得不謂教
之然耶始其爲太子也未生胎教旣生保教太公爲之師周
公爲之傅邵公爲之保伯禽唐叔與之游禮樂詩書爲之習
目不得閱淫豔妖誘之色耳不得聞優笑凌亂之聲口不得
習操斷擊搏之書居不得近容順隂邢之黨游不得恣追禽
逐獸之樂玩不得有遐異僻絕之珍凡此數者非謂備之於
前而不爲也亦將不得見而爲之矣及其長而爲君也血氣
旣定游習旣成雖有放心快巳之事日陳於前固不能奪巳
成之習巳定之心矣則彼忠直道德之言固吾之所習聞也
陳之者有以諭焉回佞庸違之說固吾之所積懼也謟之者
有以辨焉人之情莫不欲耀其所能而黨其所近苟將得志
則必快其所藴矣物之性亦然是以魚得水而游馬逸駕而
走鳥乗風而翔火得薪而熾此皆物之快其所藴也今夫成
王所藴道德也所近聖賢也是以舉其近則周公左而邵公
右伯禽魯而太公齊快其藴則興禮樂而朝諸侯措刑罰而
美教化教之至也可不謂信然哉及夫秦則不然滅先王之
學曰將以愚天下黜師保之位曰將以明君臣胡亥之生也
詩書不得聞聖賢不得近彼趙高者詐宦之戮人也而傅之
以殘忍戕賊之術且日恣睢盱天下以爲貴莫見其面以爲
尊是以天下之人未盡愚而胡亥固巳不能分獸畜矣趙高
之威懾天下而胡亥巳自幽於深宫矣李斯者秦之寵丞相
也困讒冤死無以自明而況於踈逺之臣庶乎若此則秦之
亡有以致之也漢高承之以兵革漢文守之以廉謹卒不能
蘇復大訓是以景武昭宣天資甚美纔可以免禍亂哀平之
間則不能虞簒弑矣然而惠帝廢易之際猶賴羽翼以勝其
邪心是後有國之君議教化者莫不以興廉舉孝設學崇儒
爲意曾不知教化之不行自貴者始略其貴者教其賤者無
乃鄰於倒置乎洎我太宗文皇帝之在藩邸以至於爲太子
也選知道德者十八人與之游習即位之後雖宴游飲食之
間若十八人者實在其中上失無不言下情無不逹不四三
年而名高盛古豈一日二日而致是乎游習之漸也貞觀巳
還師傅之官皆宰相兼領其餘宫僚選亦甚重馬周以官高
恨不得爲司議郎此其驗也文皇之後漸踈賤之至於武后
臨朝剪弃王族當中睿二聖危難之際雖有骨鯁敢言之士
旣不得在調護保安之職終不能措扶衛之一詞而令近胡
安金藏剖腹以明之豈不大哀哉兵興以來茲弊尤甚師資
保傅之官非疾廢毦聵不任事者爲之即休戎罷帥不知書
者處之至於友諭賛議之徒踈冗散賤之甚者搢紳耻由之
夫以匹夫之愛其子者猶求明哲慈惠之師以教之直諒多
聞之友以成之豈天下之元子而可以疾廢毦聵不知書者
爲之師踈冗散賤不適用者爲之友乎此何足反居上之甚
也近制宫僚之外徃徃以沉滯僻老之儒充侍書侍讀之選
而又踈弃斥逺之越月踰時不得召見彼又安能傅成道德
而保養其躬哉臣以爲積此弊者豈不以皇天眷祐祚我唐
德以舜繼舜以堯繼堯傳陛下十一聖矣莫不生而神明長
而仁聖以是爲屑屑習儀者故不之省耳臣獨以爲於列聖
之謀則可也計無窮傳後嗣則不可脫或萬代之後有若周
成王中才者而又生於深官優笑之間無周邵保助之教則
將不能知喜怒哀樂之所自矣況稼穡之艱難乎今陛下以
上聖之資肇臨海内是天下之人傾耳注目之日也特願陛
下思成王訓導之功念文皇游習之漸選重師保慎簡宫寮
皆用博厚弘深之儒而又練逹機務者爲之更進迭見日就
月將因令皇太子洎諸王定齒胄講業之儀行嚴師問道之
禮至德要道以成之撤膳記過以警之血氣未定則輟禽色
之娛以就學聖質旣備則資游習之善以弘德此所謂一有
元良萬國以貞之化也豈直修廢學選司成而足倫匹其盛
哉而又俾則百王莫不㓜同師長同術識君道之素定知天
倫之自然然後選用賢良樹爲藩屏出則有晉鄭魯衛之盛
入則有東牟朱虚之强蓋所謂宗子維城犬牙盤石之勢又
豈與夫魏晉以降囚賊其兄弟而自剪其本枝者同年而語
乎微臣竊不自揆思爲陛下建永永無窮之長筭輙敢冒眛
殊死而言之
　　　　與史館韓侍郎書
侍郎退之足下稹與前襄州文學掾甄逢遊善逢即故刑部
貟外郎濟之子濟天寳中隱於衛之青巖山採訪使苗公等
五人皆以狀薦凡十徴不起末以左拾遺就拜之適值禄山
朝奏京師懇於上前求爲賔介玄宗可其奏禄山還至衛縣
遣太守鄭遵意詣山致命輟行信宿以俟之甄生懼及其難
俛首從事至天寳十二載禄山反狀潜兆慮不得脫乃僞瘖
其口復隱青巖踰年而禄山叛即日遣僞節度使蔡希德緘
刃逼召且曰或不可強斬首來徇旣而甄生噤閉無言延頸
承刃氣和色定若甘心然希德義而捨之禄山亦終不能致
慶緒繼逆虜而囚之於東都安國觀代宗復洛甄生卧匡牀
詣元帥府至則號摽自治代宗爲之動色遂命傳置長安肅
宗高其行因授館於三司治所令從賊官囚慙拜之受汚者
莫不俯伏仰歎恨不即死於其地且夫辨所從於居易之時
堅直操於利仁之世而猶𥚹淺選懦者之所不爲蓋怫人之
心難而害巳之避深也況乎天下亂矣王澤竭矣夫死忠者
不必顯從亂者不必誅而眷眷本朝甘心白刃難矣哉是以
理平則爲公爲卿爲鵷爲鷺世變爲虵爲豕爲鏡爲梟者十
恒八九焉若甄生冕弁不加於其身禄食不進於其口於天
寳蓋青巖之一男子耳及亂則延頸受刃分死不回不以不
必顯而廢忠不以不必誅而從亂叅合古今之士蓋百一焉
稹常讀注記缺而未書謹備所聞蓋欲執事者編此義烈以
永永於來世耳子逢始生之歲顔太師崔太傅皆爲歌詩以
美賢者之有後且序甄生之本末云及逢旣長耕先人舊田
於襄之宜城讀書爲文不詣州里歲饉則力穡節用以給足
親族歲穰則施餘於其鄰里郷黨之不能自持者前後斥家
財排患難於朋友者數四由是以義聞襄之守狀爲文學始
就羈於吏職稹聞風旣久因與之游逢毎冤其父之名不在
於史將欲抱所冤詣京師告訴於司史氏蓋行有日矣以愚
料之甄子僕短馬痩言簡行孤得不爲驕閽之所排訶則權
力者疑誕以臨之固無自而入矣因曉甄生以無自入之勢
且告以執事者辱與稹游願得所冤之狀告甄生厚相信待
由是輟行旣而自思滓賤之中猶願貢所聞於執事得非愚
且僣耶然而誚笑之暇幸垂察焉

元氏長慶集卷第二十九
元氏長慶集卷第三十
　書
　　　敘詩寄樂天書　誨姪等書
　　　　敘詩寄樂天書
稹九歲學賦詩長者徃徃驚其可教年十五六粗識聲病時
貞元十年已後德宗皇帝春秋高理務因人最不欲文法吏
生天下罪過外閫節將動十餘年不許朝覲死於其地不易
者十八九而又將豪卒愎之處因喪負衆橫相賊殺告變駱
驛使者迭窺旋以狀聞天子曰某色將某能遏亂亂衆寧附
願爲帥名爲衆情其實逼詐因而可之者又十八九前置介
倅因縁交授者亦十四五由是諸侯敢自爲旨意有羅列兒
孩以自固者有開導蠻夷以自重者省寺符篆固几閣甚者
礙詔旨視一境如一室刑殺其下不啻僕畜厚加剥奪名爲
進奉其實貢入之數百一焉京城之中亭第邸店以曲巷斷
侯甸之内水陸腴沃以郷里計其餘奴婢資財生生之備稱
之朝廷大臣以謹慎不言爲朴雅以時進見者不過一二親
信直臣義士徃徃抑塞禁省之間時或繕完隤墜豪家大帥
乗聲相扇延及老佛土木妖熾習俗不恠上不欲令有司備
宫闥中小碎須求徃徃持幣帛以易餅餌吏縁其端剽奪百
貨勢不可禁僕時孩騃不慣聞見獨於書傳中初習理亂萌
漸心體悸震若不可活思欲發之久矣適有人以陳子昂感
遇詩相示吟翫激烈即日爲寄思玄子詩二十首故鄭京兆
於僕爲外諸翁深賜憐奬因以所賦呈獻京兆翁深相駭異
祕書少監王表在座顧謂表曰使此兒五十不死其志義何
如哉惜吾輩不見其成就因召諸子訓責泣下僕亦竊不自
得由是勇於爲文又久之得杜甫詩數百首愛其浩蕩津涯
處處臻到始病沈宋之不存寄興而訝子昂之未暇旁備矣
不數年與詩人楊巨源友善日課爲詩性復僻嬾人事常有
閒暇間則有作識足下時有詩數百篇矣習慣性靈遂成病
蔽毎公私感憤道義激揚朋友切磨古今成敗日月遷逝光
景慘舒山川勝勢風雲景色當花對酒樂罷哀餘通滯屈伸
悲歡合散至於疾恙躬身悼懷惜逝凡所對遇異於常者則
欲賦詩又不幸年三十二時有罪譴弃今三十七矣五六年
之間是丈夫心力壯時常在閑處無所役用性不近道未能
淡然忘懷又復嬾於他欲全盛之氣注射語言雜糅精祖遂
成多大然亦未嘗繕寫適值河東李明府景儉在江陵時僻
好僕詩章謂爲能解欲得盡取觀覽僕因撰成卷軸其中有
旨意可觀而詞近古徃者爲古諷意亦可觀而流在樂府者
爲樂諷詞雖近古而止於吟寫性情者爲古體詞實樂流而
止於模象物色者爲新題樂府聲勢㳂順屬對穩切者爲律
詩仍以七言五言爲兩體其中有稍存寄興與諷爲流者爲
律諷不幸少有伉儷之悲撫存感徃成數十詩取潘子悼亡
爲題又有以干教化者近世婦人暈淡眉目綰約頭鬢衣服
脩廣之度及匹配色澤尤劇恠豔因爲豔詩百餘首詞有今
古又兩體自十六時至是元和七年矣有詩八百餘首色類
相從共成十體凡二十卷自笑冗亂亦不復置之於行李昨
來京師偶在筐篋及通行盡置足下僅亦有說僕聞上士立
德其次立事不遇立言凡人急位其次急利下急食僕天與
不厚旣乏全然之德命與不遇未遭可爲之事性與不惠復
無垂範之言兀兀狂癡行近四十徼名取位不過於第八品
而冒憲巳六七年授通之初有習通之孰者曰通之地濕墊
卑𥚹人士稀少近荒札死亡過半邑無吏市無貨百姓茹草
木刺史以下計粒而食大有虎貘虵虺之患小有蟆蚋浮塵
蜘蛛蛒蜂之類皆能鑚囓肌膚使人瘡痏夏多隂霪秋爲痢
瘧地無醫巫藥石萬里病者有百死一生之慮夫何以僕之
命不厚也如此智不足也又如此其所詣之憂險也又復如
此則安能保持萬全與足下必復京輦以須他日立言事之
驗耶但恐一旦與急食相扶而終使足下受天下友不如巳
之誚是用悉所爲文留穢箱笥比夫格弈樗塞之戲猶曰愈
於飽食僕所爲不又愈於格弈樗塞之戲乎昨行巴南道中
又有詩五十一首文書中得七年巳後所爲向二百篇䌓亂
冗雜不復置之執事前所爲寄思玄子者小歲云爲文不能
自足其意貴其起予之始且志京兆翁見遇之由今亦寫爲
古諷之一移諸左右僕少時授吹噓之術於鄭先生病嬾不
就今在閑處思欲怡神保和以求其病異日亦不復費詞於
無用之文矣省視之煩庶亦巳於是乎
　　　　誨姪等書
告崙等吾謫竄方始見汝未期粗以所懷貽誨於汝汝等心
志未立冠歲行登古人譏十九童心能不自懼吾不能逺諭
他人汝獨不見吾兄之奉家法乎吾家世儉貧先人遺訓常
恐置産怠子孫故家無樵蘇之地爾所詳也吾竊見吾兄自
二十年來以下士之禄持窘絶之家其間半是乞丏羇游以
相給足然而吾生三十二年矣知衣食之所自始東都爲御
史時吾常自思尚不省受吾兄正色之訓而况於鞭笞詰責
乎嗚呼吾所以幸而爲兄者則汝所以得而爲父矣有父如
此尚不足爲汝師乎吾尚有血誠將告于汝吾㓜乏𡵨嶷十
歲知方嚴毅之訓不聞師友之資盡廢憶得初讀書時感慈
旨一言之歎遂志于學是時尚在鳳翔毎借書於齊倉曹家
徒歩執卷就陸姊夫師授栖栖勤勤其始也若此至年十五
得明經及第因捧先人舊書於西䆫下鑚仰沉吟僅於不窺
園井矣如是者十年然後粗霑一命粗成一名及今思之上
不能及烏鳥之報復下未能減親戚之飢寒抱舋終身偷活
今日故李密云生願爲人兄得奉養之日長吾毎念此言無
不雨涕汝等又見吾自爲御史來効職無避禍之心臨事有
致命之志尚知之乎吾此意雖吾弟兄未忍及此蓋以徃歲
忝職諫官不忍小見妄干朝聽謫弃河南泣血西歸生死無
告不幸餘命不殞重戴冠纓常誓効死君前揚名後代殁有
以謝先人於地下耳嗚呼及其時而不思旣思之而不及尚
何言哉今汝等父母天地兄弟成行不於此時佩服詩書以
求榮逹其爲人耶其曰人耶吾又以吾兄所職易渉悔尤汝
等出入游從亦宜切慎吾誠不宜言及於此吾生長京城朋
從不少然而未嘗識倡優之門不曾於喧譁縱觀汝信之乎
吾終鮮姊妹陸氏諸生念之倍汝小婢子等旣抱吾殁身之
恨未有吾克巳之誠日夜思之若忘生次汝因便録吾此書
寄之庶其自發千萬努力無弃斯須稹付崙鄭等
元氏長慶集卷第三十
元氏長慶集卷第三十一
　　書
　　　代諭淮西書
　　　上門下裴相公書
　　　　代諭淮西書
某月日山南東道節度兼申光蔡等州招撫使檢校司空嚴
某致書前彰義軍兵馬使吳侍御及淮西將士官吏申光蔡
等州百姓等奉十月十九日詔書以某充申光蔡招撫使某
月日遣使齎勑送付界首布告訖某頃鎮太原與吳侍御伯
父相國公同受恩寄交問歲時歡好不絶僅十餘年可謂至
矣及吳侍御先尚書繼當寵命某又領鎮荆南前好復修欵
密如舊弔喪問疾禮無不時亦可謂勤矣某於吳侍御伯父
先父旣等夷於吳侍御實丈人行固巳私矣况朝廷以吳侍
御因喪擾惑迷誤詔旨欲思致訓未忍加兵仍以某爲招撫
之使是吳尚書之嗣旣絕而由某有復聮之望捧詔以來夙
夜憂歎不任憐痛之懷某欲上徴古類恐引諭不明切爲諸
公以近事灼然在耳目者言之今吳侍御弃喪背禮捨父干
君誘聚師徒希求爵位者豈不以貞元末年天下方鎭物故
徃徃依憑衆請而得者十恒二三以此爲自偷之證耶甚不
然也德宗皇帝御天下日久春秋高理務便安不欲生事或
謀及卒伍而置師長蓋一時之權也今天子二十八即皇帝
位控一海内臣妾夷狄赫然皇威熏灼白日𥘉楊惠琳劉闢
李錡猶守故態謂朝廷未即誅擒曾不知逾月之間皆頭懸
藁街腰斬都市此諸公之所聞見也自是蠻夷懾竄戎臣震
惕相與奔走朝闕之不暇今廟堂之上命將擇帥容易於
卿長即吳侍御希求非望之志安得復行於今日哉此衆
可慿位不可取之明驗也今吳侍御蓄聚糗糧繕完城壘偷
侵縣邑不自危亡者豈不以貞元中吳相國爲讒邪所鬪錯
誤朝章韓太保率衆奉詞而吳相國終以宥免又以此爲自
偷之證耶又不然也日者謀議之臣筭畫不審韓太保行陣
之將耳總統非所長而又徴天下烏合之衆以授之是以遷
延進退不時成功然猶吳相國悔過乞降深自咎責朝廷多
之僅乃全活且吳相國躬服節儉衣食與士卒同蓄貨力耕
向三十載然後粗能支一戰耳今吳尚書馭衆日淺吳侍御
年位俱卑諸將之在下者皆怏怏苟容非有威懷信服之志
百姓日蹙賦歛月加天兵四臨耕織盡廢竊聞壯者劫而爲
兵老弱妻孥吞聲於道路而欲以吳相國三十年拊循積聚
之力爲自比甚相懸矣况國家命全軍之將用不竭之資烏
尚書董懷汝之師李尚書舉陳許之衆柳中丞以鄂之全軍
軍於安陸令狐中丞以淮南之銳旅屯於壽春某以襄陽之
勁卒數萬集於唐而又益之以魏博之驍騎江陵之強弩以
攻則彼有壓卵之危以守則我無出疆之費用三州之賦敵
天下四海之饒以一旅之師抗天下無窮之衆雖妾婦騃孩
猶知笑之而况於義夫壯士哉若聖天子推含垢之化圖不
戰之功使環而守之塞其飛走則男不得耕女不得織鹽茗
之路絶倉廪之積空不三數月求諸公於枯魚之肆矣儻或
神筭風驅天威電激使齊攻四面各裂一隅彼若聚而待之
則自窮分而應之則不足東抗則西入南備則北侵腹背受
攻首尾皆畏赤族之刑旣迫輿櫬之計方施則固難期於曩
時之宥免矣此又力不可支勢不可久之明驗也今吳侍御
厚利買交嚴刑刼質謂王師可敵謂巳衆不離者豈不以大
將李義等言甘約重許與死生之爲耶又不然也夫李錡據
吳楚之雄兼榷管之利選才養士向十五年獨以張子良爲
腹心不貳之將故授以銳徤先鋒之兵又以裴行立爲骨肉
不欺之親故授以敢死酬恩之卒然而一朝遷延王命稱疾
不朝子良朝倒戈以攻於外而行立夕縱火以應於内錡則
戮死而張裴甚榮此又諸公之所聞見也劉闢乗韋令饒衍
之後廪藏榖帛以億萬計啖養士卒憑恃阻固以仇良輔有
樸厚不揺之心是以成其要害而授之兵然而天兵一麾因
壘來下席卷餘孽巴蜀大定闢則戮死而良輔甚榮此又諸
公之所聞見也盧從史内藴私邪外張威武熒惑天聽逗留
王師以烏尚書有委用親信之恩故授之以爪牙衛巳之衆
然而睿略潜施元凶就執烏尚書清壘整旅以俟命從史放
死而尚書甚榮此又諸公之所見聞也此數君子者豈受利
不厚而誓約不明哉蓋逆順之理殊而子孫之禍大也且田
太保季安藉累伐繼襲之勢身沒之後胤子不肖將卒聚謀
而請之天子天子嘉其忠而與之賚百萬之財以贍軍復三
年之賦以勵俗輟郎署之英以榮其賔介而坐專席操郡國
者又相繼彼魏博三軍之士豈獨不受恩於田氏父子耶蓋
苦其束縛禁閉終日以城門爲戰場思復泰然游泳於王澤
耳今國家用烏尚書爲重鎭所以警諸將囚縛受賞之功用
仇大夫爲先驅所以警城堡降下寵榮之利使田大夫統魏
博向義之旅所以勵三軍去邪附正之機柰何吳侍御碎六
尺之軀爲李義輩求福之費絶公侯之嗣爲淮西軍受賞之
資其爲人謀也則厚矣自謀何薄哉此又將不可恃而兵不
可保之明驗也今天子垂惻隱之詔建招撫之名吳侍御若
束身歸朝將吏等繼踵向闕縱不得與烏尚書張金吾分封
並位受立功之賞獨不得與田懷諫命服趨朝奉先人之家
嗣耶且張伯靖五溪之蠻隷耳聚徒殺人爲惡甚大聖上怜
其愚詔某招致之而猶據戎行之右職忝佐郡之清貟豈獨
於吳侍御洎淮西之將吏而阻其自新之路哉諺曰天不可
違又曰時不可失書至之日善自圖之如或違天失時寢而
不報則王師進擊於外義士潜謀於中身首之戮指期肘腋
之危坐見異日爲天下戮笑而李義等伐封侯之利豈不大
哀哉戎事方殷未獲周盡感念平昔興然動懐
　　　　上門下裴相公書
昔者相公之掾洛也積獲陪侍道途不以妄庸語及章句則
固竊聞閤下以文皇𥘉起居郎書居安思危四字於笏上爲
至戒矣今陛下當晉武乎吳之後閤下即周公東征而還安
孰甚焉思豈可廢况今四邸並開掃門之賔競至碣石餘沴
束身之𣢾未堅則閤下推食握髪之意可遽移之於髙枕擊
鍾之逸乎且夫得人則理之談實老生之常語至於切近猶
飢者欲食不可惡熟俗而不言也若稹之末學淺見又安敢
引喻古昔於閤下獨憶得近日故裴兵部之爲人也堅辨清
淨號爲名流及其爲相也構致群材使棟梁榱桷咸適其用
人頗隘之至於激濁揚清亦無所愛吝是以秉政不累月閤
下自外寮爲起居郎韋相自巴州知制誥張河南自邕幕爲
御史李西川自饒州爲雜端密勿建梁之地半得其人如故
韋簡州勲及稹等技於疑礙置之朝行者又十數然後排異
巳之巨敵引協心之至交當時一二年間幾至於姦無蹊隧
而政有根本矣及山東沴作上以兵事咨之則對以禁暴息
人之外不能有以佐震耀是以罇俎之謀不專於廊廟蓋兼
善精微之士素熟於心胷而泛駕乗桴之才未甞校量於左
右也比於閤下今日之雄材大略爲短矣然而即世之後雖
無李嚴廖立之思而十年之内備將相號名卿者多其引㧞
嗚呼方鮑叔之功斯不細矣昨者閤下方事淮蔡獨當鑪錘
内藴深謀外排群議始以追韓信抜吕蒙爲急務固非叔孫
通薦儒之日也今殊勲旣建王化方行亦常念魏鄭公守成
之難而三復文皇帝思危之詔乎以愚思之欲人之不怨莫
若遷授之有常欲人之竭誠莫若援拯於焚溺何謂有常而
不怨以省言之由後行爲前行以臺言之自察院轉殿院苟
不如是則怨矣苟能如是何恩哉何謂援拯而竭誠某又不
敢移之於他人借如小生之庸且昧也固不及班行之中輩
又敢自讓於郎吏之末者乎向使元和之一年爲拾遺二年
爲𥙷闕不三四年爲員外又三四年爲正郎則宰物者雖朝
許之以綸誥暮許之以專席厚則厚矣遽責其隳肝瀝膽同
厮養之用力亦難哉及夫爲計不良困於溝瀆者十年矣苟
有舒其胝攣置之趨走者又安敢愛氣力吝心髓於和扁耶
是猶龜鼉之有泉烏鳥之有林何嘗媿於水木苟或縶而籠
之鏁而檻之其或放之投之者則必啁啾顧慕以報之報其
免於難也今天下病溝瀆困籠檻思閤下藥之養之投之放
之者豈特小生而巳哉且曩時之窒閤下及小生者豈不以
閤下䟽有居安思危之字爲抵忌對上以河南縣尉非貶官
爲說乎向非裴兵部一二明之則某終老於窮賤固其宜也
儻閤下復三二年遲廻於外任則少陽邀望之際固未得奉
煌煌之命以周知其巢穴矣當元濟討除之始又安能定巳
成之策於上前排未亡之疑於衆口哉今天下能不有萬一
於閤下之才略而猶跼足帖脅私自憐愛其志力哉况當今
陛下在宥四海與人爲天特降舍垢弃瑕之書且授隨才任
能之柄於閤下閤下若能蕩滌痕累洞開嫌疑弃仇如振塵
愛士如救餒使恃才薄行者自贖於煩辱以能見忌者騁力
於通衢上以副陛下咸與惟新之懷次有以廣閤下常善救
人之道從使千百年外謂閤下與裴兵部爲交相短長亦足
爲賢相矣未盡善也且夫當陛下肇臨宇宙之初與得天久
照之後愈光明矣安有裴兵部拔群材於前則盡行閤下拔
群材於後則盡廢以閤下沐浴恩波之始與徽猷克壯之秋
愈汪洋矣又安有救裴寰之罪換禹錫之官則盡易振天下
之窮滯行渙汗之條目則盡難某雖至愚未敢然也某自十
年遭罹多故毎欲發書朋舊尚不敢陳盡其情豈不知干宰
相有不測之罪耶熟自計之與其瘴死蠻夷自題不遇之牓
比夫塵穢尊重伏危言之刑無異也聊因所善緘獻鄙誠翹
企刑書不敢逃讓
元氏長慶集卷第三十一
元氏長慶集卷第三十二
　　表奏
　　　敘奏
　　　獻事表
　　　　敘奏
劉秩云奏不可削予以爲有可得而削之者有不可得而削
之者貢謀猷持嗜慾君有之則譽歸於上臣專之則譽歸於
下苟而存之其讓也非道也經制度明利害區邪正辨嫌惑
存之則事分著去之則是非泯苟而削之其過也非道也元
和初章武皇帝新即位臣下未有以言刮視聽者予始以對
詔在拾遺中供奉由是獻教本書諫職論事等表十數通仍
爲裴度李正辭韋纁訟所言當行而宰相曲道上語上頗悟
召見問狀宰相大惡之不一月出爲河南尉後累歲𥙷侍御
史使東川謹以元和赦書劾節度使嚴礪籍塗山甫等八十
八家過賦梓遂之民數百萬朝廷異之奪七刺史料悉以所
籍歸於人㑹潘孟陽代礪爲節度使貪墨過礪且有所承迎
雖不敢盡廢詔因命當得所籍者皆入資資過其稱榷薪盗
賦無不爲仍爲礪密狀不當得醜謚予自東川而還朋礪者
潜切齒矣無何外莅東都臺天子久不在都都下多不法百
司皆牢獄有栽接吏械人逾歲而臺府不得而知之者予因
飛奏絶百司專禁錮河南尉判官予劾之忤宰相㫖監徐帥
死於軍徐帥郵傳其柩柩至洛其下歐詬主郵吏予命吏徙
柩於外不得復乗傳浙西觀察使封杖決安吉令至死河南
尹誣奏書生尹太階請死之飛龍使誘趙寔家逃奴爲養子
田季安盗娶洛陽衣冠女汴州沒入死啇錢且千萬滑州賦
於民以千授於人以八百朝廷饋東師主計者誤命牛車四
千三十乗飛蒭越太行類是數十事或移或奏皆止之貞元
以來不慣用文法内外寵臣皆喑嗚㑹河南尹房式詐諼事
發奏攝之前所喑嗚者皆叫噪宰相素以劾判官事相銜乗
是黜予江陵掾後十年始爲膳部貟外郎穆宗初宰相更用
事丞相叚公一日獨得對因請亟用兵部郎中薛存慶考功
貟外郎牛僧孺予亦在請中上然之不十數日次用爲給舍
他相忿恨者日夜構飛語予懼罪比上書自明上憐之三召
與語語及兵賦洎西北邉因命經紀之是後書奏及進見皆
言天下事外間不知多臆度陛下益憐其不漏省中語召入
禁司且欲亟任爲宰相是時裴太原亦有宰相望巧者謀欲
俱廢之乃以予所無構於裴裴奏至驗之皆失實上以裴方
擁兵不欲校曲直出予爲工部侍郎而相裴之期亦衰矣不
累月上盡得所構者雖不能暴揚之遂果初意卒命予與裴
俱宰相復有購狂民告予借客刺裴者鞫之復無狀然而裴
與予以故俱罷相始元和十五年八月得見上至是未二歲
僣忝恩寵無是之速者遭罹謗咎亦無是之甚者是以心腹
腎膓糜費於扶衛危亡之不暇又惡暇經紀陛下之所付哉
然而造次顚沛之中前後列上兵賦邉防之狀可得而存者
一百一十有五苟而削之是傷先帝之器使也至於陳情辨
志之章去之則無以自明於朋友也其餘郡縣之請奏賀慶
之常禮因亦附之於件目始教本書至爲人雜奏二十有七
軸凡二百七十有七奏終殁吾世貽之子孫式所以明經制
之難行而銷毀之易至也
　　　　獻事表
臣聞理亂之始各有萌象二者無門在君上啓之而巳所謂
萌象豈有他哉容直言廣視聽躬勤庶務委信大臣使左右
近習者不敢蔽踈逺之臣庶此理之象也此而不理萬無一
焉大臣不親直言不進抵忌諱者殺犯左右者刑與一二近
習者决事於深宫之中群臣莫得叅籌畫此亂之萌也此而
不亂亦萬無一焉是以古者人君即位之始萌象未見之時
必有狂直敢言之士抵忌諱獻危言在上者苟或宥而容之
激而進之則天下之君子望風而恱曰彼之狂而猶容於上
上之人其欲來天下之士乎吾之道可以行矣其小人竦利
而言曰彼之直可以得幸於上吾將直言以徼利可也由是
天下之賢不肖各以所忠貢言於上上下之志霈然而通得
失之情幽逺必逹合天下之智理萬物之心人人樂得其所
戴其上如赤子之親慈母也雖欲誘之爲亂其可得乎臣故
曰容直言廣視聽而不理者萬無一焉及夫進計者入而不
出直言者戮而不容則天下之君子自謀於心曰與其言且
不用而身爲戮吾寧危行言遜以保其終乎其小人擇利而
言曰君之所惡者拂心逆耳之言也吾將苟順是非以事之
可也由是進見者革而不内言事者寢而不聞若此則十歩
之事不得見也朝廷之情不得聞也而况於天下之大四方
之逺乎故曰聾瞽之君非無耳目也蓋左右前後者屏蔽之
不使視聽爾此而不亂其可得哉昔太宗文皇帝𥘉即位時
天下之人莫有諫者唯孫伏伽甞以小事持諫於上文皇帝
大恱厚賜田宅以勉之自是言事者惟懼乎言不直諫不極
不能激文皇之盛意曾不以觸龍鱗犯忌諱爲不可矣於是
房杜王魏之徒議可否於前天下四方之人言得失於外不
四三年而天下大理豈文皇獨運聦明於上哉蓋亦群下各
盡其言以宣揚發暢於天下也且夫樂全安而惡戮辱古今
之情一也豈獨貞觀之人輕犯忌諱而好戮辱哉蓋文皇激
而進之之功也喜順從而怒謇犯亦古今之情一也豈獨文
皇甘逆耳而怒從心哉蓋以順從之利輕而危亡之禍大無
窮之業重而奉巳之事微思爲子孫垂不朽建永安之計也
爲後嗣者其可順一朝之意而輕用文皇之天下乎累聖傳
序於今垂二百年矣莫不率由斯道致俗和平况陛下以上
聖之資紹復前統即位之日天下惟新罪叔文之徒而凶邪
之黨散懸惠琳之首而悖亂之氣消發承光之詐而假威之
孽除反焦陂之田而蒸庶之情感其餘滌瑕緩死薄賦恤人
賜帛耆年旌閭孝悌脩廢學建義倉莫不曲𬒳殊私覃于有
截斯皆陛下上法堯舜近法太宗致理之萌形見者數十豈
臣庸劣一二能明然而下臣竊復孜孜咄咄有所未決者獨
以陛下即位巳來旣周歲矣百辟卿士至于天下四方之人
曾未有獻一計進一言受陛下伏伽之賞者左右前後拾遺
𥙷闕亦未有奏一封執一諫受陛下激而進之之勸者設諫
鼓置匭函曾未聞雪一冤決一事明陛下無幽不察之意者
若臣等備位諫列名爲供奉官矌日彌年不得召見毎就列
位屏氣鞠躬不敢仰視又安暇議得失獻可否哉供奉官尚
爾又况於踈逺之臣庶雖有特逹不群之智思欲自効其路
何階遂使凡今之人以諫鼔匭函爲虗器謂拾遺𥙷闕爲冗
貟臣竊思之以陛下之睿博弘深勵精求理豈或入而不出
言而不用哉蓋群下因循不能有所發明之罪也且臣思之
今之備召承顧問者獨一二執政而巳毎一對敡不及俄頃
問議天下之事臣竊料之恭承聖問仰謝寵光之暇又安暇
陳理亂議教化哉其餘瑣瑣有司或時一召見言簿書之出
入計錢榖之登降不暇又安足置牙齒間臣竊惟陛下以景
命惟新之𥘉何如貞觀致理之後當貞觀致理之後以房杜
王魏匡輔之智而猶上封進計者荐至獻可替否者日聞今
陛下當致理之初在四方多虞之日然而言事進計者終歲
無一人豈非群下因循竊位之罪乎若臣稹者禀性駑鈍昧
然無識然以當陛下臨御之始首陛下策賢之科擢授諌司
恩萬常品若復黙黙與在位者處則臣莫大之罪亦萬於常
品矣輙敢冒昧殊死件奏十事於後一曰教太子以崇邦本
二曰任諸王以固磐石三曰出宫人以消水旱四曰嫁諸女
以遂人倫五曰無時召宰相以講庶政六曰序次對百辟以
廣聦明七曰復正衙奏事以示躬親八曰許方幅糾彈以懾
姦佞九曰禁非時貢獻以絶誅求十曰省出入畋遊以防銜
蹶凡此十者設使言之而是是而見用非臣之福也天下之
福也苟或言之而非非而見罪乃臣之分也亦臣之願也
元氏長慶集卷第三十二
元氏長慶集卷第三十三
　　表
　　　論追制表　論諫職表
　　　論討賊表　論西戎表
　　　同州刺史謝上表　賀汴州誅李岕表
　　　　論追制表
臣聞令之必行於下者信也令苟不信患莫大焉今陛下𥘉
臨㝢内務切黎元至於牧守字人之官所宜詳擇苟未得人
不當虗授苟或任使不可屢遷臣竊見近除寧州刺史論傪
䖍州刺史高弘本通州刺史豆盧靖曾不渉旬並巳追制又
以杜兼爲蘇州刺史行未半途復改郎署臣不知誰請於陛
下而授之誰請於陛下而追之追之是則授之非授之是則
追之非以非爲是者罰必加然後人不敢輕其舉以是爲非
者罪必及然後下不敢用其私此先王所以不令而人從不
言而人信豈異事哉率是道也今陛下如綸之令朝降反汗
之詔夕施紛紛紜紜無所歸咎臣竊恐陛下之令未能取信
於朝廷而况於取信天下乎臣伏願陛下徴舉者之詞察追
者之請若舉者之詞直則請而追之者不得無過若追之者
理勝則舉而授之者不得無辜賞罰是非所宜明當况陛下
肇臨黎庶教化惟新誥令之間四方所仰小有得失天下必
聞臣實庸愚謬居諫列職當言責不敢偷安苟有所禆萬死
無恨無任愚迫懇𣢾之至
　　　　論諫職表
臣聞先王之制禄也居其位而不行其職者誅是以上無虗
授下不隱情臣竊觀今之備位素餐不行其職者莫過於臣
輩臣聞太宗文皇帝時王珪魏徴爲諫官文皇雖宴游寢食
之間王魏實在其所用至於文皇發一言則王魏善之而後
出舉一事則王魏慮之而後行以文皇之明合王魏之智是
以舉無遺事言有典常文皇猶以爲視聽之未廣也因命三
品已上入議軍國大政必遣諫官一貟隨入以叅驗之當是
之時司股肱耳目之任者有君臣之義焉有父子之恩焉有
朋友之歡焉是以否無不替可無不行不四三年而天下大
理蠻夷君長帶刀入侍者不可勝計豈干戈征伐之所致乎
蓋擁蔽之患銷而幽逺之情逹也若此然後可以稱天子之
諍臣矣近之司諫諍者則不然大不得備召見次不得叅時
政排行就列纍纍而已且臣聞之諫官之職曰左右前後拾
遺𥙷闕大則廷議小則上封近年巳來正衙不奏事庶官罷
廵對若此則不見遺闕𥙷拾何階不得敷陳廷議安設其所
謂舉諫職者唯獨誥令有不便除授有不當則奏一封執一
見而巳以臣思之君臣之際論列是非諷諭於未形籌畫於
至密尚不能回至尊之盛意備讒慝之巧言而况於旣行之
誥令巳命之除授然後奏一對執一見思欲收絲綸之詔迴
日月之光信無禆於萬一矣至使凡今之人以上封進計爲
妄動拾遺𥙷闕爲冗貟以此稱供奉官與王珪魏徴爲等列
臣雖至愚能不自媿且陛下若以爲臣等無所禆𥙷不足叅
侍從固不當假以名器立之於朝苟以爲務廣聦明稍關理
道又不當屏弃踈賤之使至於此伏願陛下許臣於延英候
對召臣一見賜以温顔使臣得盡愚懇之誠備陳諫官之職
苟或言有可採得禆陛下萬分之一是臣千載之一時也如
或言不詣理塵黷聖聦則臣自寘刑書以謝謬官之罪亦臣
之所以甘心也無任懇𣢾發憤効職忘軀之至謹詣東上閤
門奉表以聞
　　　　論討賊表
臣伏見賊闢有不庭之罪陛下尚覆露以待之此誠陛下罪
巳泣事之仁也微臣何足以識之哉然臣聞之天之所以爲
天者以其能化物也物之性不一故天之道有和煦震曜之
異焉始其生也動之以幽伏𬒳之以春陽扇之以仁風潤之
以膏雨則百果草木之柔者順者油然而生矣及夫勾曲角
觡堅本頑心凝者滯者幽者蟄者扇之以和煦而不出潤之
以膏雨而不滋則必迅之以雷霆曜之以威赫然後頑滯之
心改幽蟄之氣宣豈天之道仁於彼而厲於此乎化與不化
之異也是以蚩尤之亂作黃帝鑄五兵以殺絶之共工之行
惡虞舜掲五刑以放死之豈不欲夢華胥舞干羽而躋之於
仁壽哉蓋不可化也及夫舞干而適至因壘而來歸此又物
之可化者也豈黃帝虞舜文王之德有優劣哉蓋蚩尤共工
苗人崇人罪有深淺也今陛下法天之德與物爲春凡在生
成孰不柔茂而蕞爾微醜天將弃之寘蟊賊於其心假螻蟻
以爲聚忠臣孝子思得食其肉而快其心久矣陛下猶聳之
以名爵導之以訓誥崇之以寵章而不至假之以旄鉞而益
驕戕賊我忠貞損汚我仁義人人不勝其憤有司不忍其威
是以違陛下匿瑕含垢之仁順皇天震曜殺戮之用此誠天
下人人快憤激忠之日也陛下猶思因壘以降之舞干以化
之善則善矣其如天下之憤何其如天下之憤何臣願陛下
可有司之奏法皇天之威與公卿大臣議斬叛弔人之師以
快天下人人之憤實天下幸甚微臣無任懇悃嫉惡之至
　　　　論西戎表
蒙恩顧問竊見陛下患戎之意深矣自貞元以來國家所以
甘億兆之費於塞下蓋以犬戎有侵䡍之患而邉人思守禦
之利也然而河湟之地日削田萊之業日空塞下之人日亡
戎狄之心日熾若此非他不得備之之術也且臣聞之君之
命帥帥之命將將之使卒猶心之使臂臂之使指然後敵可
擒而軍可制也今之屯戎者則不然衆其城堡異其師長獲
一馬則圖功虜一戎則告捷至於屠縣道掠萬人則曰力弱
不足以應敵援寡不足以摧凶苟謹閑繕完不失其守者則
朝廷議賞之不給又孰肯摧鋒刃冒殊死而出入於係虜哉
此又非他衆分力散而責師之刑無所加也而又加之以爲
農者不教戰屯聚者不兼農㓂至則卒伍𬒳甲而乗城野人
空拳以應敵此又耕戰之術不修而屯聚之方太逸也今夫
邠岐汧隴之地皆后稷公劉之所理也士宜植物人務稼穡
陛下誠能使本道節制廣於荒隙大建屯田塞下諸軍除使
令守防之外一切出之於野限人名田復其租入然後因其
阡陌制之閭井因其卒伍樹之師長固其塍塹以備不虞犬
戎適至則有連阡接畛之兵戎騎纔歸則復耰鋤穫耨之事
若此則曩時之聚食者盡歸之於服勤之農矣前此之係虜
者盡化爲守禦之兵矣三五年間塞下有相因之粟邉人無
侵䡍之虞陛下又蕫之以良師威之以必刑則彼瑣瑣之戎
陛下將署其君長征其牛羊奴虜以擒之可也螻蟻以攘之
可也又何必詢王恢使蘇武用眺錯訪婁敬而後復河湟稱
即叙哉此備戎之大略也方今猶有急於此者臣敢冒昧殊
死而言之臣聞善奕棊者將刧其棊必固其羸是以敵可殺
而地不危今庸蜀有大吠之驚南蠻絶貢誠之路陛下又輟
邉將以統問罪之師脫或蜂蠆相完尚稽天討兵連不解綿
夏渉秋則大戎乗舋啓心之日也陛下其圖之臣無任懇欵
憂邉之至
　　　　同州刺史謝上表
臣罪重責輕憂惶失據慮爲臺府迫逐不敢徘徊闕庭便自
朝堂匍匐進發謹以今月九日到州上訖臣某辜負聖朝辱
累恩奬便合自求死所豈宜尚忝官榮誠恐誠慙死罪死罪
臣八嵗喪父家貧無業母兄乞丏以供資養衣不布體食不
充腸㓜學之年不蒙師訓因感隣里兒稚有父兄爲開學校
涕咽發憤願知詩書慈母哀臣親爲教授年十有五得明經
出身自是苦心爲文夙夜強學年二十四登乙科授校書郎
年二十八蒙制舉首選授左拾遺始自爲學至於升朝無朋
友爲臣吹噓無親黨爲臣援庇莫非苦巳實不因人獨立成
性遂無交結任拾遺日屢陳時政蒙先皇帝召問延英旋爲
宰相所憎貶臣河南縣尉及爲監察御史又不敢規避專心
糾繩復爲宰相怒臣不庇親黨因以他事貶臣江陵判司廢
弃十年分死溝瀆元和十四年憲宗皇帝開釋有罪始授臣
膳部貟外郎與臣同省署者多是臣初登朝時舉人任卿相
者半是臣同諫院時遺闕愚臣旣不能低心曲就輩流亦以
望風怒臣不料陛下天聽過卑知臣薄藝朱書授臣制誥延
英召臣賜緋宰相惡臣不出其門由是百計侵毀陛下察臣
無罪寵奬逾深召臣面授舍人遣充承㫖學士金章紫服光
飾陋軀生人之榮臣亦至矣然臣益遭誹謗日夜憂危唯陛
下聖鑒照臨彌加保任竟排群議擢備台司臣忝有肺肝豈
並尋常宰相况當行營退散之後牛元翼未出之間毎聞陛
下軫念之言微臣恨不身先士卒所以問計䇿遣干友朋等
救解深州蓋欲上副聖情豈是别懐他意不料姦人疑臣殺
害裴度妄有告論塵黷聖聦愧羞天地臣本待辨明亦了便
擬殺身謝責豈料聖慈尚在薄貶同州雖違咫尺之顔不逺
郊畿之境伏料必是宸衷獨斷乞臣此官若遣他人商量乍
可與臣逺處藩鎭豈肯遣臣俯近闕庭臣所恨今月三日尚
蒙召對延英此時不解泣血仰辭天顔便至今日竄逐臣自
離京國目斷魂銷毎至五更朝謁之時臣實制淚不得若餘
生未死他時萬一歸還不敢更望得見天顔但得再聞京城
鍾鼓之音臣雖黃土覆面無恨九原臣某無任自恨自慙攀
戀聖慈之至然臣一日未死亦合有所陳論或聞党項小有
動揺臣今謹具手䟽陳奏伏望恕臣死罪特留聖覽臣此表
并臣手䟽並請留中不出(手䟽今在/論邊事卷)謹遣某官某乙奉表謝
罪以聞
　　　　賀汴州誅李岕表
臣某言伏見逆賊李岕巳就誅夷韓充入汴州訖一方旣定
率土無虞凡在臣僚實增欣抃臣某(中賀)伏以汴州抱吳楚
之津梁據咽喉之要地將驕卒悍易動難安急攻則越逸是
憂緩取則遷延易變自非陛下盡排群議獨斷宸衷外委將
臣内敷睿筭風行號令天助機謀則何以斬此鯨鯢破茲梟
鏡臣摧凶志切授國恩深仰荷威靈倍萬常品限以符守不
敢稱慶闕庭無任踴躍屏營之至
元氏長慶集卷第三十三
元氏長慶集卷第三十四
　　表狀
　　　賀聖體平復御紫宸殿受朝賀表
　　　代李中丞謝官表　爲嚴司空謝招討使表
　　　賀誅吳元濟表　爲蕭相讓官表
　　　爲蕭相謝追贈祖父祖妣亡父表
　　　遷廟議狀　錢貨議狀
　　　兩省供奉官諫駕幸温湯狀
　　　　賀聖體平復御紫宸殿受朝賀表
臣聞兩耀有晦明所以成其不巳四瀆有盈縮所以成其不
竭不有燎火無以辨玉質不有霜霰無以見松心是以軒轅
神倦然後夢華胥之游秦穆疾寐然後享鈞天之樂堯以癯
瘠而爲聖禹以胼胝而稱功斯皆因疾成妍以勞逢福非臣
臆度敢進瞽言昨者聖體不安纔經累日穆卜罔害勿藥有
瘳此所以表北極之長尊配南山而永固者也况日臨黃道
萬物皆榮帝御紫宸千官畢賀臣以守符外郡不獲稱慶明
庭空懷鼓舞之心有阻賡歌之末無任跳躍懽忻瞻望徘徊
之至
　　　　代李中丞謝官表
臣某言伏奉今月二十九日制授臣御史中丞寵秩踰涯心
魂戰越臣某(中謝)臣生值聖時䕃分天屬雖牽絲入仕或因
瑣碎之文而執簡當朝實由睦族而致頃以材駑氣直屢弃
遐荒陛下擢自逺藩任兼臺閣夙夜循省効報無階誰謂天
眷曲臨過蒙奬拔坐令專席位忝中司固當陳乞於天安敢
叨榮於巳如或綸言旣降丹慊莫從則當破柱求姦碎首請
事死而後巳義不苟然增日月之末光荅天地之殊造無任
　　　　爲嚴司空謝招討使表
臣某言中使某乙至伏奉今月十九日勑以臣兼充申光蔡
等州招撫使并賜臣手詔兩道天光下濟聖澤逾深捧詔慙
惶心魂戰越臣某(中謝)伏以陛下威加四海德𬒳萬方下蜀
無束馬之勞平吳但斬鯨而巳百蠻述職九有懷仁凡在生
成孰不柔茂而蕞爾元濟天將勦除寘蟊賊於其心假螻蟻
以爲聚父死不葬王命未臨擅脅師徒偷侵縣道此誠仁人
孝子决憤激忠之日也陛下尚先含垢未忍加誅曲示綏懷
俾臣招撫臣誠雖懇倒性本孱愚任重憂深驚惶失據然以
苗心可化舜舞方興仰荷威靈冀其柔服臣即日與鄰道計
㑹奉宣詔旨誘諭頑凶威愛並施使之來格如或尚驅梟鏡
不襲椒蘭臣則誓死剪除俾無遺孽其歸投百姓等臣並准
詔别加優䘏置在安全仰副聖情不令驚擾臣先奉恩詔令
臣發赴唐州不獲奔走伏謝闕庭無任恐懼之至
　　　　賀誅吳元濟表
臣聞拯遺甿於溝瀆非聖不能掃餘沴以雪霜非天不可日
者神弃申蔡蓄爲汗瀦五十年間三后貽顧眇爾元濟繼爲
凶妖謂君命可逃謂父死爲利陛下凝茲睿筭取彼凶殘不
越殷宗之期遂勦淮夷之命威動區宇道光祖宗凡在生成
孰不懽忭臣忝官藩翰率舞闕庭瞻望徘徊無任踴躍屏營
之至
　　　　爲蕭相讓官表
臣某言伏奉今日制授臣某官恩加望外寵過憂深魂魄驚
翔手足失墜臣某(中謝)臣猥以凡才謬居重任當陛下惟新
之始辱陛下爰立之恩有累樞衡無禆衮職外致匈奴之哂
内失蒼生之心推換炎涼因循聖澤妨塞賢路塵忝台階自
顧疲驂方求息駕豈謂陛下特迃宸鑒曲用朽才再提腹背
之毛重委股肱之地大孤人望獨簡帝心雖君父恩深莫知
其惡而駑駘力竭何以自安豈敢退而生全實願求其死所
伏望再移天眷重選時英特回加膝之恩别受沃心之相全
陛下始終之道成微臣生死之榮無任懇迫慙惶之至
　　　　爲蕭相謝追贈祖父祖妣亡父表
恩波下濟澤𬒳窮泉天眷旁臨日聞幽穸臣某(中謝)臣祖臣
父或勲或賢義著族姻名書國藉逮臣不肖有累前人妄繼
玄成之官實媿仲弓之德自陛下遣臣待罪宰相不能有以
匡逮聖明齷齪知慙屏營失據常恐孔傳銘鼎折足可期于
啓閭門構堂無所豈謂偶逢昌運幸沐殊私赦臣致冦之辜
念臣積善之本追崇祖禰錫命官封子道有光升卿之言果
驗孫謀表慶令伯之報方申海嶽恩深㳙埃効淺彷徨自顧
跼蹐何安無任感德忘軀之至
　　　　遷廟議狀
謹案禮官以順宗至德大聖大安孝皇帝神主升祔則中宗
太和大聖大昭孝皇帝神主爲代數當遷之廟議者云中宗
復辟中興當爲百代不遷之廟臺省官等又議云則天爲居
攝則中宗非中興不得爲不遷之廟以愚所裁皆非得禮之
中案禮官與臺省官等議但以爲中宗非中興故不得爲不
遷之宗曾不知雖實爲中興亦不得爲不遷之廟何則祖有
功而宗有德蓋謂始有功者爲祖始有德者爲宗非謂後代
有功有德者盡爲祖宗也禮緯云唐虞立二昭二穆與太祖
之廟爲五夏不立太祖之廟四廟而巳至後代以禹爲宗亦
立五廟其餘仲康復厥位少康代寒浞豈非嗣夏中興哉並
無祖宗之號至殷以契爲始祖初立五廟後代以湯爲宗遂
立六廟太戊武丁之徒雖有中宗高宗之名蓋子孫加之懿
號而巳亦無不祧之說周人以后稷爲始祖後代又祖文王
爲宗武王遂立七廟唐虞夏殷周雖立廟之數不同其實親
親之廟皆以四爲准禮記王制云天子七廟三昭三穆與太
祖之廟七蓋后稷文武三廟爲不遷其餘成康巳降盡爲祧
廟故周禮守祧注云先公之祧祔于后稷之廟先王之祧祔
於文武之廟若以爲後代有功有德者盡爲不遷之廟則成
康刑措宣王中興平王東周之始王並無不祧之說豈非有
功有德哉蓋以爲七廟之數旣定若親盡之廟不毀則親親
之昭穆無所設矣故不得不祧耳至漢承秦滅學之後諸儒
不通大義匡衡貢禹之徒遂建議云高帝爲太祖孝文爲太
宗孝武爲代宗孝宣爲中宗惠景巳下爲遷廟適值漢祚不
永昭成巳降德不逮於四君向若漢有八百之祚繼德之君
有若孝文孝武者七人盡爲不遷之廟豈可後代遂不祀其
祖禰哉不經之言孰甚於此又有以七廟之外别立祖宗之
廟爲說者以理推之尤爲不可假如聖朝以景皇帝爲太祖
神堯大聖大光孝皇帝爲高祖文武大聖大廣孝皇帝爲太
宗别立昭穆之廟六合不遷之廟爲九蓋以爲積厚者流澤
廣故以增親親之廟六矣夫傳無窮者爲萬代計國家以聖
生聖以明繼明無非有德之宗盡爲有功之祖則百祖千宗
盡居别廟於禮又可乎必若俟其褒貶然後定祧遷則是臣
子有輕議之非萬代無可傳之法考殷周則無據言情禮則
兩乖考古宜今孰云可者曷若削漢朝不經之說徴殷周可
久之文從親盡則遷之常規爲萬代不朽之定制不易親親
之祀終無惑惑之疑誠一王之盛典也謹議
　　　　錢貨議狀
奉進止當今百姓之困衆情所知減稅則國用不充欲依舊
則人困轉甚皆由貨輕錢重徴稅暗加宜令百寮各陳意見
以革其弊右閏正月十七日宰相奉宣進止如前者臣以爲
當今百姓之困其弊數十不獨在於錢貨徴稅之謂也旣聖
問言之又以爲黎庶之重困不在於賦稅之闇加患在於剥
奪之不巳錢貨之輕重不在於議論之不當患在於號令之
不行今天下賦稅一法也厚薄一槩也然而廉能莅之則生
息貪愚莅之則敗傷蓋得人則理之明驗也豈徴稅暗加之
謂乎自嶺巳南以金銀爲貨幣自巴巳外以鹽帛爲交易黔
巫溪峽大抵用水銀硃砂繒綵巾帽以相市然而前人以之
理後人以之擾東郡以之耗西郡以之贏又得人則理之明
驗也豈錢重貨輕之謂乎自國家置兩稅已來天下之財限
爲三品一曰上供二曰留使三曰留州皆量出以爲入定額
以給資然而節將有進獻以市國恩者有賂遺以買私名者
有藏鏹滯帛以貽子孫者有高樓廣榭以熾第宅者彼之俸
入有常也公私有分也此何從而得之又國家置度支轉運
已來一則管鹽以易貨一則受財以經費近制有年進月進
之名有正至三節之獻彼之管鹽有常也受財有數也此又
何從而得之且百姓國家之百姓也貨財國家之貨財也不
足則取之有餘則捨之在我而巳又何必授之重柄假之利
權徇彼之徼恩成我之怨府哉今陛下𥘉臨億兆首問群寮
誠能禁藩鎭大臣不時之獻罷度支轉運别進之名絶賂遺
之私節侈靡之俗峻風憲之舉深贓罪之刑精覈考課之條
愼選字人之長若此則不減稅而人安不改法而人理矣至
於古今言錢幣之輕重者熟矣或更大錢或放私鑄或龜或
貝或皮或刀或禁埋藏或禁銷毀或禁器用或禁滯積皆可
以救一時之弊也然而或損或益者蓋法有行不行之謂也
臣不敢逺徴古證竊見元和以來𥘉有公私器用禁銅之令
次有交易錢帛兼行之法近有積錢不得過數之限毎更守
尹則必有用錢不得加除之牓然而銅器備列於公私錢帛
不兼於賣鬻積錢不出於墻垣欺濫遍行於市井亦未聞鞭
一夫黜一吏賞一告訐壞一蓄藏豈法不便於時耶蓋行之
不至也陛下誠能採古今救弊之方施賞罰必行之令則聖
祖神宗之法制何限前賢後智之議論何窮豈待愚臣盗竊
古人之見自稱革弊之術哉謹録奏聞伏聽勑㫖
　　　　兩省供奉官諫駕幸温湯狀
今月二十一日車駕欲幸温湯右臣等伏以駕幸温湯始自
玄宗皇帝乗開元致理之後當天寳盈羡之秋葺殿宇於驪
山置官曹於昭應警蹕於繚垣之内周行於馳道之中萬乗
齊驅有司盡去無妨朝㑹不廢戒嚴而猶物議喧嚻財力耗
顇數年之外天下蕭然累聖巳來深懲覆轍驪宫圮毀永絶
修營官曹盡復於田菜殿宇半埋於巖谷深林有逸才之獸
環山無匡衛之廬陛下若騎從輕馳則道途無拱辰之備若
乗輿稍具則邑縣有駕肩之憂若悵殿宿張則原野非徼巡
之所若鑾車夕入則門禁失啓閉之時六軍守衛於空宫百
吏宴安於私室忝爲臣子誰不惕然况陛下新御寳圖將行
大典郊天之儀方設謁陵之禮未遑遽有温泉之行恐失人
神之望臣等謬居榮近冒死上言㐲乞特罷宸游曲面天眷
稍待昇平之後别卜游幸之期則云亭之禪可登崆峒之駕
非逺豈必驅馳一徃竦駭群情勝境未周聖躬徒倦臣等無
任懇迫忘軀之至謹詣東上閤門奏狀以聞伏候勑㫖(元和/十五)
(年十二月二十日/兩省三十人同狀)

元氏長慶集卷第三十四
元氏長慶集卷第三十五
　　狀
　　　辨日旁瑞氣狀
　　　謝准朱書撰田弘正碑文狀
　　　謝恩賜告身衣服并借馬狀
　　　謝賜設狀　謝御札狀
　　　進田弘正碑文狀　進詩狀
　　　進西北邊圖經狀　進西北邊圖狀
　　　進雙鷄等狀
　　　　辨日旁瑞氣狀
今月二日日旁瑞氣
右奉宣其日日上有橫赤氣五色鮮明黃潤日兩邊各有嘉
氣内赤外青宰臣稱賀云是五色雲見不知是否者謹按乙
巳占有赤氣橫在日上謂之戴其分當有益土進爵推戴人
君之象又人君當立王侯封建親戚以爲福祐之徴竊見其
日除王潜郭釗田布等官則陛下凡有舉措盡合天心微臣
所引占書悉皆期驗伏請以戴氣宣付史官不可誤書五色
雲見又云青赤短小在日旁謂之珥微曲向日謂之抱珥者
纓珥之象天子有喜并有和親之事又當拜將抱者扶抱向
就之象鄰國臣佐來降天子有喜賀之事子孫之慶臣下忠
誠輔主國中歡喜和合今北狄和親西戎通好昨者承元請
命其日三將同升萬姓歡呼四方來賀亦可謂陛下凡有舉
措盡合天心微臣所引占書悉皆明驗伏請亦以抱珥宣付
史官不可誤書五色雲見以前謹具圖籍所載如右伏以五
色慶雲蓋是小瑞戴氣抱珥所謂殊祥宰臣怱遽之間未暇
精究其事此皆陛下禮行郊廟誠逹神祗展百拜而忘疲入
九室而流涕近臣興感上帝垂休克呈捧日之祥以表動天
之德微臣同霑侍從别感恩慈方當鼓舞之時恨不叫呼而
賀然臣以爲陛下特宜手勑宰臣云今月二日卿等所言日
旁五色雲見叅驗圖書蓋是戴珥之象此皆祖宗積慶特爾
子孫之祥豈冲昧微誠能致昊穹之貺宜令有司擇日告廟
上以奉高祖無窮之祐次以報憲宗有截之功誕告華夷並
令知悉若此則陛下感通之德巳見九霄推讓之風將光萬
葉爛然宸翰手勑以示於宰臣煥乎天文撰詔自生於聖㫖
事超萬古道冠百王伏惟天恩宻賜裁察
　　　　謝准朱書撰田弘正碑文狀
魏博節度使李愬請與田弘正立德政碑
右臣伏奉今月二十四日勑令臣撰前件碑文者伏以田弘
正首變魏俗彰先帝之睿謀近入鎭州宣陛下之神武積成
忠懇大有勲勞人懷去思願刻金石陛下所宜外詔台席内
委翰林妙選雄文式揚丕績豈謂天光曲照御札特書猥付
㣲臣實非常例臣頃以特恩抜擢便欲効死仰酬遂竭愚誠
累蒙召對自去年九月已後橫遭謗毀無因再覩天顔分隨
枯朽而凋永絶恩波之望豈料聖慈長在記憶姓名無人奏
請撰碑便自宸衷宣付微臣忝非木石粗有肺肝空懷感涕
之心未獲殺身之所無任感恩思報鏤骨銘肌之至
　　　　謝恩賜告身衣服并借馬狀
忽降天書乍乗雲驥頒衣煥目賁帛盈庭皆非朽陋之才冝
受光揚之賜微臣無任抃躍慙惶之至况臣性本踈愚素無
朋黨去年陛下擢自郎吏命掌書詞非因宰相奏論特是聖
慈超授感恩深切頻獻封章遂遭分外侵誣不敢保全軀命
豈謂恩光轉至渥澤逾深出自宸衷選居近地便令入院當
日召見天顔口勑授官面賜章服拔令承㫖不顧班資近日
寵榮無臣此例發言感泣指日誓心苟無死節之誠願受鬼
誅之禍伏奉恩㫖令臣明日本司赴上舊例更合中謝伏縁
先有䟽論邊事及幽州事宜兼李愿入朝並要面自論奏伏
料二十日入假巳後南衙機務稍閑特乞恩許臣中謝謹録
奏聞伏候勑㫖
　　　　謝賜設狀
臣聞推食之賜用勸勲勞置醴之恩以待賢彦微臣猥承天
眷擢自内庭雨露頻施㳙埃莫効陛下載分美禄特降珍羞
空懷滿腹之慙未有沃心之便旣充膚革誓竭胏肝竊位素
飡實非誠願微臣無任感激恩私之至
　　　　謝御札狀
御札二十三字
右泰倫重晏至賜臣前件御札其中聖㫖云鎭州逆亂枉害
忠良若與元翼鎭州節度使即是捨賊之門者㐲以睿筭若
神聖慈猶父視凶狡之構亂義在克清念台輔之銜冤期於
必報此蓋仁深天地勇過雷霆臣實庸愚難議窺測况臣謀
猷失次罪戾是憂宸翰忽臨天章煥發舞鳳回翔於懷袖飛
龍顧眄於縑緗豈獨傳之子孫便可鏤於肌骨微臣無任踴
躍光榮之至
　　　　進田弘正碑文狀
田弘正魏博德政碑文
右前件碑文伏蒙御筆朱書遣臣撰述恩生望外事出宸衷
銘鏤骨肌難酬雨露然臣伏以陛下所以令臣與弘正立碑
蓋欲遣魏博及鎭州將吏等並知弘正首懷忠義以致功勲
臣若茍務文章廣徴經典非唯將吏不㑹亦恐弘正未詳雖
臨四逹之衢難記萬人之口臣所以効馬遷史體敘事直書
約李斯碑文勒銘稱制使弘正見銘而戒逸將吏觀敘而愛
忠不隱實功不爲溢美文雖朴野事頗彰明伏乞天慈特留
宸鑒其碑文謹隨狀封進謹具奏聞伏候勑㫖
　　　　進詩狀
臣某雜詩十卷
右臣面奉聖㫖令臣寫録雜詩進來者伏惟皇帝陛下學深
江海文動星辰乙夜觀書秋風詠賦微臣入院之始學士等
盛傳陛下親批賀雨一章體備鸞凰思含珠玉臣雖不得目
覩宸翰臣實竊得心念聖言旣仰燭龍之光難逞聚螢之照
欲爲陳獻益自慙惶况臣九歲學詩少經貧賤十年謫宦備
極恓惶凡所爲文多因感激故自古風詩至古今樂府稍存
寄興頗近謳謡雖無作者之風粗中遒人之採自律詩百韻
至於兩韻七言或因朋友戲投或以悲歡自遣旣無六義皆
出一時詞㫖繁蕪倍增慙恐今謹隨狀進呈無任戰汗屏營
之至
　　　　進西北邊圖經狀
京西京北圖經四卷
右臣今月二日進京西京北圖一面山川險易細大無遺猶
慮幅尺高低閱覽有煩於睿鑒屋壁施設俯仰頗勞於聖躬
尋於古今圖籍之中纂撰京西京北圖經共成四卷所兾袵
席之上欹枕而郡邑可觀游幸之時倚馬而山川盡在又太
和公主下嫁伏恐聖慮念其道途臣今具録天德城巳北到
回鶻衙帳巳來食宿井泉附於圖經之内并别寫一本與圖
經序謹同封進其圖四卷隨狀進呈
　　　　進西北邊圖狀
京西京北州鎭烽戍道路等圖一面
右臣先畫聖唐西極圖三面草本並畢伏候面自奏論方擬
呈進前月十一日於思政殿面奉聖㫖云諸家所進河隴圖
勘驗皆有差異并檢尋近日烽鎭城堡不得令臣所畫稍須
精詳伏縁臣先畫西極圖疆界闊逺郡國繁多若烽鎭館驛
盡言即山川牓帖太宻恐煩聖覽不甚分明愚臣數日之間
别畫一京西京北州鎭烽戍道路等圖巳畢繊毫必載尺寸
無遺若邊上奏報煙塵陛下便可坐觀處所若欲驗臣此圖
與諸家所進何如伏乞聖明於南衙及北軍中召取一久任
邊將者或於中使内有經過邊上校熟者宣示其遣辨别精
粗即知愚臣一一皆有依慿不敢妄加增減其聖唐西極圖
三本伏縁經略意大事須面自陳伏恐次及降誕務繁未敢
進狀候對其京西京北鎭烽戍道路等圖并序謹隨狀進呈
　　　　進雙鷄等狀
同州防禦使供進烏鶻并雙鷄共四聮
右臣當州元和十五年奉宣令採雙鷄五聮各重四斤頻年
採取一聮不獲自臣到州詢問採捕人等皆云二十年採得
一聮鷄爾後更不曾採得昨旬日之内併獲兩聮斤兩輕重
稍符詔㫖况浚郊初啓旣以大剪豺狼鷙鳥自來可以助清
梟鏡臣所恨身無羽翼不獲陪奉屬車擒狐免之根源破妖
狐之群黨臣某無任忘軀思奮覩物感恩之至謹遣某官某
乙隨狀奉進謹進
元氏長慶集卷第三十五
元氏長慶集卷第三十六
　　狀
　　　進馬狀　爲蕭相謝告身狀
　　　爲令狐相謝賜金石凌紅雪狀
　　　爲蕭相國謝太夫人國號告身狀
　　　爲令狐相謝回一子官與弟狀
　　　賀降誕日德音狀
　　　中書省議賦稅及鑄錢等狀
　　　中書省議舉縣令狀
　　　　進馬狀
同州防禦烏馬一疋八歲堪打毬及獵
右臣竊聞道路相傳車駕欲蹔游幸温湯未知虗實者臣職
居守土侍從無因羡魏闕之埃塵猶隨日御恨新豐之鷄犬
亦聽車音目斷魂銷形留神徃又得進奏官狀知河中華州
京兆府並於昭應排比進獻臣當州素乏所出無以粗展丹
誠臣旣别受恩私又不合獨無壤奠伏以前件馬北方正色
東道竒蹤調習多時備諳林力解擊毬者毎嘉其環廻斗轉
動必愜心善獵射者皆歎其度塹踰溝走不換足欲隨正至
獻賀竊慮群衆混同徘徊顧瞻蓄銳斯久今者宸游近甸帝
降靈泉施展是時戢藏何益伏望陛下揚鞭頓轡取驗馴良
結尾絡頭試觀神彩臣某深恩未報愚志空存自慙駑鈍之
姿莫展驅馳之効捫心戀主因馬諭身輕冒天威無任戰汗
其馬謹隨狀進謹進
　　　　爲蕭相謝告身狀
恩賜臣俛告身一通
右中使某乙至奉宣進止賜臣某官告身一通鳳銜眞誥虬
捧天書錦帙金牋霞明日照臣聞高宗命說乃申納誨之詞
大舜相龍爰有堲讒之訓空聞簡䇿未煥縑緗如臣寵榮豈
足爲諭慙惶踴躍進退難安拜受恩光戰汗交集無任感戴
殊私之至
　　　　爲令狐相國謝賜金石凌紅雪狀
恩賜金石凌紅雪各一合
右中使某乙至奉宣進止以臣將赴山陵時屬炎暑賜前件
紅雪等并合臣職司復土戀切攀髯方當匍匐而前敢有赫
曦之懼豈謂天光下濟靈藥旁沾念臣有丹赤之愚故賜臣
以洗心之物察臣有木訥之性故賜臣以苦口之滋就日疑
不治之清冰在合若遇圓之絳雪恩加望外感極愚衷無任
跼蹐屏營之至
　　　　爲蕭相國謝太夫人國號誥身狀
恩賜臣母國號告身一通
右某月日某乙奉宣恩㫖賜臣母前件告身恩光灼燿捧戴
兢惶對揚天休無任戰越臣家傳儒素毋實劬勞每織屨以
資臣宦游嘗斷織以勉臣師學念臣庸昧本望非高所希捧
檄之榮敢思開國之慶陛下恩加望外簡自宸衷石窌封疆
巳光於萬葉蘂珠文字重降於九霄朝野謂之殊私宗族以
爲榮觀臣及臣母以抃以歡誓將齋戒洗心永奉眞人之誥
緘膝在笥深藏太常之符寳過金籯瑞同鵲印蓼蕭知感雨
露難醻無任抃躍戴恩之至
　　　　爲令狐相國謝回一子官與弟狀
臣弟定蒙恩授京兆府藍田縣尉
右臣伏奉某月日勑以所賜臣一子官廻授臣弟定京兆府
藍田縣尉寵過憂來恩殊感極彷徨自顧悚惕難居臣本凡
才猥當重任雖星辰軌道幸屬聖時而歲月環周實妨賢路
未蒙罪退益自慙惶豈謂天慈仍加渥澤特降推恩之命曲
成友愛之私九族生光百年何報况藍田美邑黄綬清流旋
觀冉冉之趨倍慶怡怡之樂手足交抃形影相輝空鏤肝心
難醻雨露無任抃躍感恩之至
　　　　賀降誕日德音狀
降誕日德音
右臣等伏奉今月日勑書以降誕之辰奉迎皇太后宮中上
壽獲申歡慰宜集百寮及外命婦進名賀皇太后仍御光順
門内殿與百寮相見便爲常式者伏以誕聖嘉辰承天令節
新恩肇降品彚咸休皇太后念樞星之祥重游甲觀群執事
排閶闔而入盡唱賡歌同沾就日之榮實慶溥天之樂况百
寮承式萬歲傳聲永爲利見之規彌荷無窮之澤臣等謬叅
樞務親奉德音慶抃之誠倍萬常品無任鼓舞歡呼之至
　　　　中書省議賦稅及鑄錢等狀
中書門下奏據楊於陵等議狀請天下兩稅榷酒鹽利等悉
以布帛絲綿等物充稅一切不徵見錢者
右據中書門下狀稱應徴兩稅起元和十六年巳後並配端
匹斤兩之物以爲稅額不用計錢令其折納仍約元和十五
年徴納布帛等估回計者伏以兩稅不納見錢百姓誠爲穩
便或慮土宜不等恐須更有商量請令天下州縣有山野溪
洞無布帛絲綿之處得以九穀百貨一物巳上但堪本處交
易用度者並許折納便充留州留使錢數仍令依當處堪納
兩稅匹叚及雜貨估價計折輸納給用之時並不得令有加
擡臣等又見比來州縣縁不納見錢抑令小戸數人并合共
成端匹期㑹來徃費擾倍多令請天下州縣有貧下戸兩稅
數少情願輸納見錢者亦任穩便若此則上無抑配之名下
有樂輸之利以茲折中實謂得宜又據中書門下狀稱鹽利
酒利本以榷率計錢有殊兩稅之名不可除去錢額但合納
見錢者亦請令折納時估匹叚者伏以糶鹽價錢自有本使
收管不要州縣條流至於榷酒利錢雖則名目不同其實出
於百姓今天下十分州府九分是隨兩稅均配其中一分置
店沽酒蓋是分外誅求一則厚取疲人二則嚴刑檢下上供
旣有定數餘利並入使司事實煩苛法非畫一今請天下州
府榷酒錢一切據貫配入兩稅仍取兩貫巳上戸均配兩貫
巳下戸不在配限先有置店沽酒處並請勒停若此則賦歛
無名額之煩貧富有等差之異人知定准吏絶因縁臣等商
量以此爲便
右據中書門下狀欲令諸道公私銅器各納節度團練等使
令本處軍人鎔鑄其鑄本請以留州留使錢年支未用物充
待一年後鑄銅器盡勒停其州府有出銅鈆可以廣鑄處每
年與本充鑄者臣等約計天下百姓有銅器用度者分數無
多散納諸使斤兩蓋寡創置鑪冶器具頗繁一年勒停並是
廢物軍人旣未素習鎔鑄亦恐甚難又每年留州留使錢額
本約一年用度支留若待鑄得新錢然遣當州給用必恐百
事久闕不應時須臣等商量請令諸使諸州一切在所許百
姓以銅器折納稅錢并度支給價收市每年每季隨便近有
監冶處據數送納所冀鑪冶無創置之勞工匠有素習之便
不煩鑄本自有利宜其州府出銅鈆可廣鑄處請委諸道有
銅鈆處長吏各言利害具狀申陳叅酌衆情然議可否以前
據中書門下奏請令中書門下兩省重議可否奏聞者臣等
謹議如前謹録奏聞伏候勑旨
　　　元和十五年八月日中書舍人臣武儒衡等奏駕部
　　　郎中知制誥臣李宗閔中書舍人臣王起庫部郎中
　　　知制誥臣牛僧孺祠部郎中知制誥臣元稹
　　　　中書省議舉縣令狀
吏部重奏舉薦縣令節文
右吏部以停年課資之格取宰邑字人之官公幹強白者拘
以考淺疾廢耄聵者得在選中倒置是非無甚於此朝廷將
欲漸去其弊所以特設舉薦之科明詔旣行起請尋下有司
再議釐革何以取信於人據吏部云增加新戸開墾荒田巳
是考課舊條獄絶繫囚冤人申雪亦是政途常事舉寮吏不
法恐生告訐之風有利益公家又未指陳其目選授者例無
異績尚得四考守常舉薦者縱未殊尤豈可二年便罷今請
但行連坐舉主之文不必更依吏部分外條件又云見任官
及處士散試官並請停集且起家散試固有才能見任他官
何妨撫字若皆限其資歷即與常選何殊今請除見任縣令
其餘並令赴集又云檢勘牓様剥放程式及試書判並請准
平選人例處分若此則案牘之吏得肆姦欺書判雖工何關
政術有同減選赴集豈是特舉與官今請應舉薦人量納文
狀便令注擬亦不在駮放及試書判之限又云並請注破碎
之縣責其効實本舉良能冀蒙優奬皆居破碎之處恐同貶
降之條以前數件並恐不可施行伏請但依起請節文處分
仍請據今年縣令貟闕先盡舉薦人數留闕有餘然後許注
擬平選人等冀將允當同前五舍人同署
元氏長慶集卷第三十六
元氏長慶集卷第三十七
　狀
　　　彈奏劒南東川節度使狀
　　　彈奏山南西道兩稅外草狀
　　　　彈奏劒南東川節度使狀
劒南東川詳覆使
　　故劒南東川節度觀察處置等使嚴礪在任日擅沒管
　　内將士官吏及百姓前資寄住等莊宅奴婢今於兩稅
　　外加配錢米及草等謹件如後
嚴礪擅籍沒管内將士官吏百姓及前資寄住塗山甫等八
十八戸莊宅共一百二十二所奴婢共二十七人並在諸州
項内分析
右臣伏准前後制勑令出使御史所在訪察不法具狀奏聞
臣昨奉三月一日敕令徃劒南東川詳覆瀘川監官任敬仲
贓犯於彼訪聞嚴礪在任日擅沒前件莊宅奴婢等至今月
十七日詳覆事畢追得所沒莊宅奴婢文案及執行案典耿
琚馬元亮等檢勘得實據嚴礪元和二年正月十八日舉牒
稱管内諸州應經逆賊劉闢重圍内并賊軍到處所有應接
及投事西川軍將州縣官所由典正前資寄住等所犯雖經
霈澤莊田須有所歸其有莊宅奴婢桑柘錢物斛㪷邸店碾
磑等悉皆搜檢得塗山甫等八十八戸案内並不經驗問虗
實亦不具事職名便收家産沒官其時都不聞奏所收資財
奴婢悉皆貨賣破用及配充作坊驅使其莊宅桑田元和二
年三年租課嚴礪並已徵收支用訖臣伏准元和元年十月
五日制西川諸州諸鎭刺史大將及參佐官吏將徤百姓等
應𬒳脅從𥙷署職掌一切不問又准元和二年正月三日赦
文自今日巳前反逆縁坐並與洗滌况前件人等悉是東川
將吏百姓及寄住衣冠與逆黨素無管屬賊軍奄至暫𬒳脅
從狂冦旣平再蒙恩蕩嚴礪公違詔命茍利資財擅破八十
餘家曾無一字聞奏豈惟剥下實謂欺天其莊宅等至今𬒳
使司收管臣訪聞本主並在側近控告無路漸至流亡伏乞
聖慈勒本道長吏及諸州刺史招緝疲人一切却還産業庶
使孤窮有托編戸再安其本判官及所管刺史仍乞重加貶
責以絶姦欺
嚴礪又於管内諸州元和二年兩稅錢外加配百姓草共四
十一萬四千八百六十七束每束重一十一斤
右臣伏准前後制敕及每歲旨條兩稅留州留使錢外加率
一錢一物州府長吏並同枉法計贓仍令出使御史訪察聞
奏又准元和三年赦文大辟罪已下蒙恩滌蕩惟官典犯贓
不在此限臣訪聞嚴礪加配前件草准前日月追得文案及
執行案典姚孚檢勘得實據嚴礪元和二年七月二十一日
舉牒稱管内郵驛要草於諸州秋稅錢上每貫加配一束至
三年秋稅又准前加配計當上件草臣伏准每年㫖條館驛
自有正料不合於兩稅錢外擅有加徴况嚴礪元和三年舉
牒巳云准二年舊例徴收必恐自此相承永使疲人重困伏
乞勒本道長吏嚴加禁斷本判官及刺史等伏乞准前科責
以息誅求
嚴礪又於梓遂兩州元和二年兩稅外加徴錢共七千貫文
米共五千石
右臣准前月日追得文案及執行案典趙明之檢勘得實據
嚴礪元和二年六月舉牒稱綿劒兩州供元和元年北軍頓
遞費用倍多量於梓遂兩州秋稅外加配上件錢米添頓綿
劒兩州頓遞費用者臣又牒勘綿州得報稱元和二年軍資
錢米悉准舊額徴收盡送使訖並不曾交領得梓遂等州錢
米添塡頓遞亦無尅折當州錢米處者臣又牒勘劒州得報
稱元和元年所供頓遞侵用百姓腹内兩年夏稅錢四千二
十三貫三文使司令於其年軍資錢内尅下訖其米即用元
和元年米充並不侵用二年軍資米數使司亦不曾支梓遂
州錢米充塡者臣伏念綿劒兩州供頓自合准敕優矜梓遂
百姓何辜擅令倍出租賦况所徴錢米數内惟尅下劒州軍
資錢四千二十三貫三文其餘錢米並是嚴礪加徴别有支
用其本判官及遂州刺史悉合科處以例將來擅收沒塗山
甫等莊宅奴婢及於兩稅外加配錢米草等本判官及諸州
刺史名銜并所收色目謹具如後
　　擅收沒奴婢莊宅等元舉牒判官度支副使檢校尚書
　　刑部貟外郎兼侍御史賜緋魚袋崔廷
都計諸州擅沒莊共六十三所宅四十八所奴一十人婢一
十七人
　　於管内諸州元和二年三年秋稅錢外隨貫加配草元
　　舉牒判官觀察判官殿中侍御史内供奉盧詡
都計諸州共加配草四十一萬四千八百六十七束
　　加徴梓遂兩州元和二年秋稅外錢及米元舉牒判官
　　攝節度判官監察御史裏行裴誗
計兩州加徴錢共七千貫文米共五千石
　　梓州刺史檢校尚書左僕射兼御史大夫嚴礪元和四
　　年三月八日身亡
擅收塗山甫等莊二十九所宅四十一所奴九人婢一十七
人加徴三千貫文米二千石草七萬五千九百五十三束(元/和)
(二年三萬一千七百九十二束元/和三年四萬四千一百六十束)
　　遂州刺史柳蒙
擅收沒李簡等莊八所宅四所奴一人加徴錢四千貫文米
三千石草四萬九千五百三十五束(元和二年二萬四千五/百三束元和三年二萬)
(五千四百/八十二束)
　　綿州刺史陶鍠
擅收沒文懷進等莊二十所宅十三所加徴草八萬八千六
百八十八束(元和二年三萬八千九十三束/元和三年五萬五百九十五束)
　　劒州刺史崔實成(元和二年十一月五/日改授卭州刺史)
擅收沒鄧琮等莊六所加徴草二萬一千八百七十七束(元/和)
(二年九千三十九束元和三/年一萬二千七百七十八束)
　　普州刺史李怤
元和二年加徴錢草六千束三年加徴草九千四百五十束
　　合州刺史張平
元和二年加配草三千四百六十二束三年加徴草五千六
百五束
　　榮州刺史陳當
元和二年加徴草九千四百三束三年加徴草五千四百二
十七束
　　渝州刺史邵膺
元和二年加徴草二千六百一十四束三年加徴草三千七
百二十七束
　　瀘州刺史兼御史劉文翼
元和二年加徴草三千八百五十三束三年加徴草三千八
百五十一束
資州元和二年加徴草一萬五千七百九十八束三年一萬
六千二百二十五束
簡州元和二年加徴草二萬四千一百四束三年二萬三千
一百一十八束
陵州元和二年加徴草二萬四千六百六束三年二萬三千
八百六十一束
龍州元和二年加徴草八百九十一束三年八百一十一束
右巳上本判官及刺史等名銜并所徴收色目謹具如前其
資州等四州刺史或縁割屬西川或縁停㬱遷授伏乞委本
道長吏各據徴收年月具勘名銜聞奏
以前件狀如前伏以聖慈軫念切在蒼生臨御五年三布赦
令殷勤曉諭優惠困窮似渉擾人頻加禁斷况嚴礪本是梓
州百姓素無才行可稱乆在兵間過蒙奬拔陛下録其微効
移鎭東川杖節還郷寵光無比固合撫綏黎庶上副天心蠲
減征徭内榮郷里而乃橫徴暴賦不奉典常擅破人家自豐
私室訪聞管内産業阡陌相連童僕資財動以萬計雖即沒
身謝咎而猶遺患在人謂宜諡以醜名削其襃贈用懲不法
以警將來其本判官及諸州刺史等或苟務容軀競謀侵削
或分憂列郡莫顧詔條但受節將指撝不懼朝廷典憲共爲
蒙蔽皆合痛繩臣職在觸邪不勝其憤謹録奏聞伏候勑㫖
中書門下牒御史臺
牒奉勑籍沒資財不明罪犯稅外科配豈顧章程致使銜冤
無由仰訴不有察視孰當舉明所沒莊宅奴婢一物巳上並
委觀察使據元沒數一一分付本主縱有巳貨賣破除者亦
收贖却還其加徴錢米草等亦委觀察使嚴加禁斷仍牓示
村郷使百姓知委判官崔廷等名叨參佐非道容身刺史柳
蒙等任竊藩條無心守職成此弊政害及平人撫事論情豈
宜免戾但以罪非首坐法合㑹恩亦有恩後加徴又巳去官
停職俾從寛宥重此典常其恩後加徴草及柳蒙陶鍠李怤
張平邵膺陳當劉文翼等宜各罰兩月俸料仍書下考餘並
釋放牒至准敕故牒
　　　　彈奏山南西道兩稅外草狀
山南西道管内州府每年兩稅外配率供驛禾草共四萬六
千四百七十七圍每圍重二十斤
　　興元府二萬圍内五千圍每年折徴價錢充使司雜用
　　每圍一百二十文據元和三年使牒減免不徴餘一萬
　　五圍見徴率
　　洋州一萬五千圍
　　利州一萬一千四百七十七圍
右訪聞前件州府每年兩稅外加配驛草遂於路次州縣檢
勘文案據諭後使牒並稱准舊例於兩稅外科配又牒山南
西道觀察處置等使裴玢勘得報稱自建中元年巳後每年
隨稅據貫配率前件禾草將供驛用者伏准元和元年巳後
三度赦文每年㫖條兩稅留州留使錢外加率一錢一物州
府長吏並以枉法贓論又准今年二月三日制節文諸道兩
稅外摧率比來制敕處分非不丁寧如聞或未遵行尚有欺
弊永言奉法事理當然申敕長吏明加禁斷如刺史承使牒
於界内搉率明加懲責仍委御史臺及出使郎中官御史訪
察聞奏者伏以前件草並是兩稅外徴率准制合勒本道明
　　　　州府長吏仍令節級科處分勘責得實以前劒南
東川詳覆使監察御史元稹奏謹具如前
中書門下牒御史臺
牒奉勑積習多年成此乖越然在長吏合尋根由循失政之
規置無名之稅雖原情可恕而在法宜懲觀察使宜罰一月
俸刺史各罰一季俸仍令自元和四年巳後禁斷牒至准敕
故牒
元氏長慶集卷第三十七
元氏長慶集卷第三十八
　狀
　　　論浙西觀察使封杖决殺縣令事
　　　論轉牒事　爲河南百姓訴車
　　　同州奏均田　當州兩稅地
　　　　論浙西觀察使封杖决殺縣令事
浙西觀察使潤州刺史韓臯去年七月封杖决湖州安吉縣
令孫澥四日致死
右御史臺奏得東臺狀訪聞有前件事先牒湖州勘得報稱
孫澥先準使牒差攝烏程縣令日判狀追村正沈朏不出正
帖不用印奉觀察使七月十六日牒决孫澥臋杖十下仍差
衙前虞候安士文監决第三等杖二十二日安士文到科决
孫澥官忝字人一邑父母白狀追攝過犯絶輕科罰所施合
是本州刺史且觀察使職在六條訪察事有不法即合具狀
奏聞封杖决人不知何典數日致死又託以痢疾爲念冤魂
有傷和氣其湖州刺史受命專城過於畏懦受使司軍將科
决縣今致死寢而不言並請准科以明典憲其諸道觀察使
輙封杖决廵内官吏典法無文伏望嚴加禁斷庶使遐方士
子免有銜冤
敕封杖决人殊非文法因此致死有足矜嗟韓臯備歷中外
合遵典憲有此乖越良所憮然罰一月俸料據决孫澥月日
是舊刺史辛祕離任之後新刺史范傳正未到之時俱無愆
尤不可議罰餘依
　　　　論傳牒事
據武德軍節度使王紹六月二十七日違敕擅牒路次州縣
館驛供給當道故監軍孟昇進喪柩赴上都句當部送軍將
官健驢馬等轉牒白一道謹具如前又得東都都亭驛狀報
前件喪柩人馬等準武寧軍節度轉牒祗供今月二十三日
未時到驛宿者伏準前後制敕入驛須給正劵並無轉牒供
擬之例况喪柩私行不合擅入館驛停止及給遞乗人夫等
當時追得都句當押衙趙伾到責狀稱孟監軍去六月十四
日身亡至七月五日蒙本使差押領神柩到上都領得轉牒
累路州縣並是館驛供熟食草料人夫牛等又狀稱其監軍
只是亡日聞奏更不别奏只是本使僕射發遣亦别無敕追
者謹檢興元元年閏十月十四日敕應縁公事乗驛一切合
給正劵比來或聞諸州諸使妄出食牒煩擾館驛自今巳後
除門下省東都留守及諸州府給劵外餘並不得輙入館驛
宜委諸道觀察使及所在州縣切加促捕如違犯請資官所
在勒留具名聞奏餘並量事科决仍具給牒所由牒中書門
下者又准元和二年四月十五日敕節文諸道差使赴上都
奏事及押領進奉官并部領諸軍防秋軍資錢物官及邊軍
合於度支請受軍資糧料等官並在給劵餘並不得給如違
本道專知判官録事叅軍並準興元元年十二月十七日敕
處分者謹詳前後敕文並不令䘮柩入驒入轉牒州縣祗供
今月二十四日已牒河南府並不令供給人牛及熟食草料
等仍牒都亭驛畫時發遣出驛并追得本道牒到在臺收納
訖右件謹具如前伏以凶柩入驛穢觸典常轉牒祗供違越
制敕正僕射位崇端揆合守朝章徇苟且之請紊經制之法
給長行人畜甚衆勞傳遞牛夫頗多弊縁路之疲人奉一朝
之私惠恐須明罰以勵將來伏準前後敕文給劵違越並合
申牒中書門下不敢别狀彈奏伏乞特有科繩其本判官等
準敕並合節級科附謹具事由如前伏聽處分具狀上中書
門下謹録狀上
　　　　爲河南府百姓訴車
河南府應供行營般糧草等車準敕糧料使牒共顧四千三
十五乗每乗每里脚錢三十五文約計從東都至行營所八
百餘里錢二千八文共給鹽利虗估匹段絹一匹約估四千
巳上時估七百文細一匹約估五千時估八百文約計二十
八千得細絹共六匹折當實錢四千五百
　　五百乗準敕供懐州巳來載草
右件草準元敕令於河次收貯待河開般運送至行營續準
度支奏令差河南鄭滑河陽等道車共一千乗般載今據每
車彊弱相兼用牛四頭每頭日食草各三束計一十二束從
武德界至行營約六百里車行一十二日程徃來二十四日
井停住約三十餘日計每車須食草三百六十束料及人糧
在外若自齎持每車更須四乗車别載縁路糧草若於累路
旋買計一千車每頓須買草六千餘束州縣店肆必無祗供
得辦况今年河路元不甚凍及至裝車般載至發時巳是來
年正月上旬巳後即水路自然去得只校旬日之間實恐虚
成其敝
　　三千五百三十五乗准糧料使及東都河隂兩院牒般
　　載軍糧
右件軍糧伏據中書門下奏稱若併糴貯恐事平之後無支
用處且令收糴來年春季糧料今據邢洺魏博等州和糴巳
合支得累月即前件糧亦合得春水路般載以前兩件車準
敕並令和雇今據度支河隂匹叚十乗估價召雇一乗不得
今府司還是據戶科配況河南府耕牛素少昨因軍過宰殺
及充遞車巳無太半今若更發四千餘車約計用牛一萬二
千頭假令估價並得實錢百姓悉皆願去亦須草木盡化爲
牛然可充給頭數今假令府司排戸差遣十分發得一二即
來歲春農必當盡廢百姓見坐流亡河南府旣然即鄭滑河
陽亦是小處假使凶豎即擒伏恐饑荒荐至萬一尚稽天討
不知何以供求稹忝在官司備知利害伏以事非職任不敢
上言仰荷陶甄冀禆萬一無任冒昧狂愚之至伏聽詳察處
分謹録狀上
　　　　同州奏均田
當州自於七縣田地數内均配兩稅元額頃畒便請分給諸
色職田州使田官田與百姓其草粟脚錢等便請於萬戸上
均率又均攤左神策郃陽鎭軍田粟及特放百姓稅麻及除
去斛斗錢草零數等利宜分析如後
　　當州兩稅地
右件地並是貞元四年檢責至今巳是三十六年其間人戸
逃移田地荒廢又近河諸縣每年河路吞侵沙苑側近日有
沙礫塡掩百姓稅額巳定皆是虚額徴率其間亦有豪富兼
并廣占阡陌十分田地纔稅二三致使窮獨逋亡賦稅不辦
州縣轉破實在於斯臣自到州便欲差官檢量又慮疲人煩
擾昨因農務稍暇臣遂設法各令百姓自通手實狀又令里
正書手等傍爲穩審並不遣官吏擅到村郷百姓等皆知臣
欲一例均平所通田地略無欺隱臣便據所通悉與除去逃
戸荒地及河侵沙掩等地其餘見定頃畒然取兩稅元額地
數通計七縣沃瘠一例作分抽稅自此貧富彊弱一切均平
徴歛賦租庶無逋欠三二年外此州實冀稍校完全
　　當州京官及州縣官職田公廨田并州使官田驛田等
右臣當州百姓田地每畒只稅粟九升五合草四分地頭㩁
酒錢共出二十一文巳下其諸色職田每畒約稅粟三斗草
三束脚錢一百二十文若是京官上司職田又須百姓變米
雇車般送比量正稅近於四倍加徴旣縁差稅至重州縣遂
逐年抑配百姓租佃或有隔越郷村被配一畆二畆之者或
有身居市井亦令虗額出稅之者其公廨田官田驛田等所
稅輕重約與職田相似亦是抑配百姓租佃疲人患苦無過
於斯伏準長慶元年七月赦文京兆府職田令於萬戸上均
配與臣當州事宜相類臣今因重配元額稅地便請盡將此
色田地一切給與百姓任爲永業一依正稅粟草及地頭榷
酒錢數納稅其餘所欠職田斛斗錢草等只於夏稅地上每
畒加一合秋稅地上每畒各加六合草一分其餘脚錢只收
地頭榷酒錢上分釐充數便足百姓元不加配其上司職田
合變米送城者比縁百姓自出車牛及零碎春碾動逾春夏
送納不得到城臣今便於當州近城縣納粟官爲變碾取本
色脚錢州司和雇情願車牛般載差綱送納計萬戶所加至
少使四倍之稅永除上司職禄及時公私俱受其利
　　當州供左神策郃陽鎭軍田粟二千石
右自置軍鎭日伏準敕令取百姓蒿荒田地一百頃給充軍
田並縁田地零碎軍司佃用不得遂令縣司每畒出粟二斗
其粟並是一縣百姓稅上加配偏當重歛事實不均臣今巳
於七縣應稅地上量事配率自此亦冀均平
元氏長慶集卷第三十八
元氏長慶集卷第三十九
　　狀
　　　論當州朝邑等三縣代納夏陽韓城兩縣率錢狀
　　　浙東論罷進海味狀
　　　　論當州朝邑等三縣代納夏陽韓城兩縣率錢狀
右准元和十三年敕縁夏陽韓城兩縣殘破量減逃戸率稅
每年攤配朝邑澄城郃陽三縣代納錢六百七十九貫九百
二十一文斛斗三千一百五十二碩一斗三升三合草九千
九束零並不計臣今因令百姓自通田地落下兩縣蒿荒之
外並據見定頃畆一例徴率自然兩縣巳減元額稅地請更
不令三縣代納差科
　　當州稅麻
右當州從前稅麻地七十五頃六十七畒四壟每年計麻一
萬一千八百七十四兩充州司諸色公用臣昨因均配地稅
尋檢三數十年兩稅文案只見逐年配率麻地並不言兩稅
數内爲復數外旣無條敕可憑臣今一切放免不稅
　　當州所徴斛斗草及地頭等錢畸零分數
右從前所徴斛斗升合之外又有抄勺圭撮錢草即有分釐
毫銖案牘交加不可勘筭人戸輸納元無畸零蹙數所成盡
是姦吏欺沒臣今所徴斛斗並請成合草並請成分錢並請
成文在百姓納數元無所加於官司簿書永絶姦詐其蹙數
粟麥草等便充塡所欠職田等數其錢當州每畆元稅二十
文三分六釐人戸元納二十一文整數臣今只收納二十一
文内分釐零數將充職田脚錢二千六百餘貫便足更不分
外攤徴回姦吏隱欺之贓除百姓重歛之困如此處置庶有
利宜以前件謹具利宜如前逐縣兩稅元額頃畒并攤配職
田分數及蹙成文分合等錢草斛斗數謹具分析在前件狀
如前伏以當州田地鹹鹵瘠薄兼帶山原通計十畆不敵京
畿一二加以檢責年深貧富偏倂稅額巳定徴率轉難臣昨
所奏累年逋懸其敝實由於此臣今並巳均融抽稅又免配
佃職田閭里之間稍合蘇息伏縁請配職田地充百姓永業
事須奉敕處分然冀永有遵憑伏望聖慈允臣所奏謹録奏
聞伏聽敕㫖
　　　　浙東論罷進海味狀
浙江東道都團練觀察處置等使當管明州每年進淡菜一
石五斗海蚶一石五斗(每十里置遞/夫二十四人)
右件海味等起自元和四年每年每色令進五斗至元和九
年因一縣令獻表上論準詔停進仍令所在勒回人夫當處
放散至元和十五年伏奉聖㫖却令供進至今每年每色各
進一石五斗臣昨之任行至泗州巳見排比遞夫及到鎭詢
問至十一月二十日方合起進每十里置遞夫二十四人明
州去京四千餘里約計排夫九千六百餘人假如州縣只先
期十日追集猶計用夫九萬六千餘功方得前件海味到京
臣伏見元和十四年先皇帝特詔荆南令貢荔枝陛下即位
後以其逺物勞人只令一度進送充獻景靈自此停進當時
書之史䇿以爲美談去年江淮旱儉陛下又降德音令有司
於旨條之内減省常貢斯皆陛下逺法堯舜近法太宗減膳
䘏災愛人惜費之大德也况淡菜等味不登於俎豆名不載
於方書海物鹹腥增痰損肺俗稱補益蓋是方言每年常役
九萬餘人竊恐有乖陛下罷荔枝減常貢之盛意蓋守土之
臣不敢備論之過也臣别受恩私合盡愚懇此事又是臣當
道所進不敢不言如蒙聖慈特賜允許伏乞賜臣等手詔勒
停仍乞準元和九年敕旨宣下度支鹽鐵所在勒回實冀海
隅蒼生同霑聖澤謹録奏聞伏候敕旨
中書門下牒　牒浙東觀察使
　　當道每年供進淡菜一石五斗
　　海蚶一石五斗
牒奉敕如聞浙東所進淡菜海蚶等道途稍逺勞役至多起
今巳後並宜停進其今年合進者如巳發在路亦宜所在勒
回牒至准敕故牒
元氏長慶集卷第三十九
元氏長慶集卷第四十
　　制誥
　　　冊文武孝德皇帝赦文　處分幽州德音
　　　戒勵風俗德音
　　　　制誥序
制誥本於書書之誥命訓誓皆一時之約束也自非訓導職
業則必指言美惡以明誅賞之意焉是以讀說命則知輔相
之不易讀胤征則知廢怠之可誅秦漢巳來未之或改近世
以科試取士文章司言者茍務刓飾不根事實升之者美溢
於詞而不知所以美之之謂黜之者罪溢於𥿄而不知所以
罪之之來而又拘以屬對跼以圎方類之於賦判者流先王
之約束蓋掃地矣元和十五年余始以祠部郎中知制誥𥘉
約束不暇及後累月輒以古道于丞相丞相信然之又明年
召入禁林專掌内命上好文一日從容議及此上曰通事舍
人不知書便其宜宣賛之外無不可自是司言之臣皆得追
用古道不從中覆然而余所宣行者文不能自足其意率皆
淺近無以變例追而序之蓋所以表明天子之復古而張後
來者之趣尚耳
　　　　冊文武孝德皇帝赦文
門下昔我高祖太宗化隋爲唐奄宅區夏包舉四海全付子
孫其事何哉彼昏盈而我勞劬也明皇承之能大其業六戎
八蠻罔不貢奉由是庶尹㢮政庶吏㢮刑視人不勤視盜不
謹燕冦勃起洞無藩籬六十有七年兵革大試其事何哉據
逸安而易萌漸也逮我聖父勤身披攘斬斷誅除天下略定
曾是幽冀賜予懷來荷頼景靈丕訓不墜環歲之内二方平
寧粤余何功時帝之力而卿大夫猥以大號加予眇身讓于
四三益甚其請皇太后始聞其事歡然慰心慈旨下臨臣誠
上迫柢受典禮懔乎予懷尚念昔者七十二君莫不升中慶
成自以爲堯舜莫巳若也然而不爲堯舜之行者來代無傳
焉朕嘗推是爲心不欲名浮於實今卿大夫謂我爲文武孝
德矣其將何道以匡予予其業業兢兢日慎一日慕陶堯虞
舜之行以自勉思文祖憲考之道以自勗予茍不思無忘納
誨於戲溢美之名旣不克讓及物之澤又何愛焉可大赦天
下
　　　　處分幽州德音
勑昔我玄宗明皇帝得姚元崇宋璟使之鋪陳大法以和人
神而又益之以張說蘇頲嘉貞九齡之徒皆能始終彌縫不
失紀律四十年間海内滋殖風俗謹朴君臣平寧人無爭端
而卿大夫羞以贓罪鞫人於聖代矣况伺察乎由是網漏吞
舟視盗不謹冦羯乗釁勃爲妖氛天下持兵垂七十載朕因
眇末獲承祖宗分不得見四方無姑息之臣而九有復升平
之境矣上帝念我賚予忠賢盡獻提封恢纉舊服使遼陽八
州之衆重覩開元之儀者則予侍中總之力也名藩厚位予
何愛焉劉總已極上台仍移重鎮兄弟子姪各授官榮大將
賔寮亦皆超擢管内州縣官吏肅存古等二百餘人悉是劉
緫選任材能乆令假攝並與正授用奬勤勞尚念幽州將士
夙著勲庸易帥之初諒宜優錫共賜錢一百萬貫以内庫及
戸部見在匹叚支送充賞給幽州盧龍并瀛莫等州將士又
念八州之内九賦用殷慶澤旁流所宜霑貸其管内八州百
姓並宜給復一年仍令給事中薛存慶徃彼宣慰親諭朕懷
州縣之中或有殘破偏甚者委弘靖量事便宜優䘏務令存
立劉總素以清靜理人固當開釋尚恐自罹禁網亦念哀矜
管内見禁囚徒罪無輕重並宜赦免大將及判官等雖巳頒
官爵而或慮闕遺宜委弘靖具名銜聞奏如有父母在者别
具上聞當加優䘏朕以劉總父子頻立戰功永言將吏之中
慮有沒於王事當道從前巳來官吏將士等或忠義可嘉身
巳淪沒者委弘靖條録聞奏當加追贈平時舊老始見胡塵
復覩朝儀得無悽抃遐想撫其兒稚自此免於兵鋒言念及
兹用加優給管内有高年􁎒獨或疾瘵不能自存者委弘靖
差官就問量給粟帛管内州縣官吏有奉職清強惠及百姓
者委弘靖具事跡奏聞當與量加進改燕趙之間古多竒士
隗臺如在代豈乏賢如有隱於山谷退在丘園行義素高名
節可尚或才兼文武卓然可奬者亦委弘靖具名薦聞於戲
古人云安不忘危魏徴對太宗以守成之不易兹朕小子抑
又何知而鎮兾克和幽燕復古慄慄夙夜不遑安寧實惟祖
宗之休尚頼股肱之力咨爾輔弼至于方嶽爾當勉於姚宋
之功予亦無忘於天寳之戒宣示中外宜體朕懷
　　　　戒勵風俗德音
勑朕聞昔者卿大夫相與讓於朝士庶人相與讓於列周成
王措刑不用漢文帝耻言人過真理古也朕甚慕焉中代以
還爭端斯起掩抑其言則專蔽誘掖其說則侵誣自非責實
循名不能彰善癉惡故孝宣必有敢告乃下光武不能單辭
遽行語稱訕上之非律有慝名之禁皆所以防三至之毀重
兩造之明是以爵人於朝則皆勸刑人於市則皆懼罪有歸
而賞有事也末俗偷巧内荏外剛卿大夫無進思盡忠之誠
多退有後言之謗士庶人無切磋琢磨之益多銷鑠浸潤之
讒進則諛言謟笑以相求退則群居雜處以相議留中不出
之請蓋發其隂私公論不容之詞實生於朋黨擢一官則曰
恩皆自我黜一職則曰事出他門比周之跡已彰尚矜介特
由徑之蹤盡露自謂貞方居省寺者不能以勤恪莅官而曰
務從簡易提紀綱者不能以準繩檢下而曰宻奏風聞獻章
䟽者更相是非備顧問者互有憎愛苟非泰鏡照膽堯羊觸
邪時君聽之安可不惑叅斷一謬俗化益訛禍發齒牙言生
枝葉率是道也朕甚憫焉我國家貞觀開元同符三代風俗
歸厚禮讓偕行兵興巳來人散久矣始欲導之以德不欲驅
之以刑然而信有未孚理有未至曾無耻格益用凋刓小則
綜覈之權見侵於下輩大則樞機之重旁撓於薄徒尚念因
而化之亦旣去其尢者而宰臣等懼其浸染未克澄清備列
祖宗之書願垂戒勵之詔遂申誥教頗用殷勤各當自省厥
躬與我同底于道凡百多士宜體朕懷
元氏長慶集卷第四十
元氏長慶集卷第四十一
　　制誥
　　　招討鎭州制　批宰臣請上尊號第二表
　　　批宰臣請上尊號第三表
　　　批宰臣請上尊號第四表
　　　批劉悟謝上表　批王播謝官表
　　　幽州平告太廟祝文　秋分日祭百神文
　　　　招討鎭州制
門下朕甞讀玄元書至於佳兵者是樂殺人因念自孩名之
逮于羈丱十三年不能爲成人豈忍一朝之忿驅而殺之然
而田弘正首以六州之衆歸於朝廷開先帝之雄圖變河朔
之舊俗除去苛暴昭宣惠和愛人如身養士如子拊循教訓
必以忠孝爲先是以魏之師徒一年而知恩二年而知禮三
年而知相與讓於道矣故南征淮蔡東伐青齊北定趙地元
勲茂績皆自魏師肆我憲宗付之心膂入則輔弼出則藩宣
推誠不疑近實無比顧朕小子獲受丕圖嗣守不遑何暇恢
復而承元請覲冀部擇才茍非勲賢不敢輕授是用咨我元
老臨於是邦而又寵諸將以懋官加三軍以厚賞復其租入
惠彼蒸黎於此一方之人可謂無有不至而梟音未革狼顧
猶存忍害忠良恣爲殘賊臨軒震悼撫几驚嗟天乎不仁一
至於此朕下爲君父上奉祖宗肆舟楫於鯨鯢㗖股肱於虵
豕尚欲因循忍耻僶俛偷安非唯傷心於田氏之子孫亦將
何顔謁先帝之陵廟人神共憤卿士叶謀咸願誅夷用申冤
痛便合興師進討以翦姧凶尚念一軍之中豈無義勇倉卒
變動必非衆謀茍得罪人其餘何過宜令魏博橫海昭義河
東義武等軍各出全軍以臨界首仍各飛書檄具諭朝㫖如
王廷湊能執首謀爲亂扇動三軍者送付鄰道或就鎮州處
置然後束身歸朝必當超奬三品正貟官并與實封二百戸
其餘三軍將士一切不問其中大將等或有能相勸諭飜然
改圖者各隨事跡當加寵擢如王廷湊遂迷不窹諸道宜便
進軍以時翦滅苟不得巳至於用師其有效忠則宜懸賞如
有能斬凶渠者先是六品已下官宜與三品正貟官先是五
品巳上官節級升進仍與實封三百戸莊宅各一區錢二萬
貫以一州歸順者便與當州刺史仍賜實封二百戸如先是
刺史以州歸順者超三資與官仍賜實封二百戸以一縣歸
順者超兩資與官賜實封一百戸如有能率所管兵馬及以
城鎮來降者並超三資與官仍賜實封一百戸錢一萬貫以
身降者亦與轉改仍賜錢帛應赴行營將士如有能梟斬凶
渠者亦准前例處分其有城鎮將士百姓等守節拒賊身死
王事者各委長吏優給其家仍具事跡聞奏當加襃贈其有
潜謀誅斬渠魁𬒳其屠戮者宜優加追贈并賜錢帛仍與一
子官諸軍所至不得妄加殺戮及焚燒廬舎掠奪資産并有
拘執以爲俘馘其管内州縣有能自置義營堡柵王師所至
能相率來歸各加酬奬時當秋候務切農功邊界之人懼廢
耕織應縁軍務所須並不得干擾百姓如要車牛夫役及工
匠之類並宜和雇情願仍優給價錢賊平之後應立功將士
並與超資改官節級賜物其長行官吏歸降者亦當優厚襃
賞幽陵變擾誠謂亂常以其旁及賔寮有異上加台鉉校其
輕重示以招携尚開迷復之門用廣自新之路昔者堯舜之
俗比屋可封虞芮之人讓畔可感仁義則水火可蹈忠信則
蠻貊可行由是言之亦在化之而已逮我長理何其逺哉豈
朕之滿假荒寜自聖而不可教耶將朝之魁梧骨鯁自持而
莫我念也二者之來皆朕不敏内省終夕其心洗然於戯封
域之中干戈作矣廊廟罇爼無忘弭寜布告朕懐以須良畫
主者施行
　　　　批宰臣請上尊號第二表
朕聞天職生植聖職教化天職舉則四時行聖職修則萬方
理然而天不以行四時而爲德故蕩蕩無名聖不以理萬方
而爲功故謙謙不宰顧朕小子獲承丕圖上頼祖宗之靈下
託股肱之力先定鎮冀次來幽燕皆吾日月之所照臨車書
之所轍跡失之則有以自愧得之則何足自多况今四海雖
清物力方困六戎雖伏邊備尚勞百吏雖存官業多曠萬目
雖設紀律未張有此四者不遑荒寜思與卿士夙夜俾乂卿
宜爲我提振大法修明政經懾竄戎夷阜康黎庻四者旣理
名焉用之朕方以臯䕫之務委卿卿宜以堯舜之事教我驟
加徽號深耻近名循省表章難遂來請
　　　　批宰臣請上尊號第三表
昔齊桓議封禪管仲驟諌其未宜晉武平江東何曽深惟於
逺馭彼二臣者居安思危之志明而有犯無隱之誠切也况
朕寡德謬應昌期頼先帝削平之威蒙列聖􁃯漬之澤聿來
燕冀甫靖華夷旣無德而有成實以祥而爲懼卿等所宜朝
夕納誨警予荒寜雖休勿休日慎一日而乃過爲溢美頻上
鴻名諒多忠赤之誠殊非藥石之愛汝爲予礪爲朕揣摩汝
爲予舟爲朕康濟強我懿號不若使我爲有道之君加我虚
尊不若使我居無過之地宜罷來請用副廼懐
　　　　批宰臣請上尊號第四表
朕以月正元日祗見于九廟對越于上玄千官在前萬乗居
後覩聲明文物之盛望城社宫闕之尊尚念髙祖太宗艱難
於經營德宗憲考殷憂於纉復懼不克荷以羞前人夤畏嚴
恭式冀無過而燕趙底定戎獯和寜實惟列聖之休焉敢自
大其意左右輔弼庻尹師長猥以鴻名願加薄德三詔執事
抑而不行物議愈堅予衷未信四陳章表備列古今且曰告
䖍之時寜忘繼志問安之下胡不慰心有竊於顯榮難從於
封執於戯允恭克讓旣見奪於群情克巳爲仁庻自勤於三
省勉依來請深用媿懐
　　　　批劉悟謝上表
朕聞上黨亦天下之勁兵昔者李抱真用之一舉破朱㴞再
舉蹙田悅訓養十萬威聲殷然人到于今號爲良將夫以卿
之勇義才畧猶將逺慕韓彭區區抱真夫豈難繼况以克融
廷湊之狂脆小賤比朱滔田悅之熾大結連是猶以孩嬰而
校賁育也蜂蟻相聚其能久乎卿宜宻運謨猷明宣號令避
強擊惰取暴撫羸勿爭虵豕之鋒宜得鯨鯢之首再圖麟閣
永煥縑緗無爲他人所先當使功居第一䇿勲在近勿復爲
勞所謝知
　　　　批王播謝官表
朕聞有衆不言弱有地不言貧是以管夷吾用區區之齊而
諸侯九合今朕四海之大億兆之衆獨不能擒廷湊克融而
曰物力先困朕甚惑焉况髙祖太宗之法令具存德宗憲考
之舊章猶在制誥比下選拔日聞較量重輕勤䘏仁隱而室
閭益耗縣道益貧職業壊隳程品差戾議論講貫殊無古風
豈朕聽之不聦而股肱耳目莫得宣其効也先皇帝以卿有
廊廟之畫倚以爲相眇朕小子得而用之卿宜勉竭誠懷副
兹嘉屬無爲齪齪以傷先帝之明所謝知
　　　　幽州平告太廟祝文
維長慶元年歲次辛丑五月景申朔十四日巳酉孝曾孫嗣
皇帝臣諱敢昭告于太祖景皇帝天革隋暴付唐養理髙祖
太宗奉順天紀玄宗平寜六合同軌物盛而㣲墉崇則毀網
漏鯨鯢隟開螻蟻幽燕狼顧齊趙虎視割㨿封壤傳序孫子
不貢不覲自卒自始聖父披攘霆駭波委擒滅斬除如運支
指冀方獨迷再伐再巳碣石是徴承詔唯唯逮臣寡昧䖍奉
先㫖洞開誠明滌濯痕耻承元雲奔緫亦風靡悉率賦輿盡
獻州里不命一將不戮一士不費一金不亡一矢五紀逆命
一朝如砥實天垂休實聖垂祉敢薦成功以永千祀尚饗順
宗室(改云孝孫/嗣皇帝)憲宗一室(改爲孝子/嗣皇帝)餘並同
　　　　秋分日祭百神文
維長慶元年歲次辛丑八月甲子朔十八日辛巳皇帝遣通
議大夫行内侍省常侍賜紫金魚袋李某祭于百神之靈朕
奄宅萬有亭毒品類日月所照永思和寜上極于天下蟠于
地包山絶海窮冥入玄至于毛鱗躶羽之神咸秩無文以祛
不若秋序始肅時將順成且報且祈用舉常祀罔害嘉榖以
貽神羞
元氏長慶集卷第四十一
元氏長慶集卷第四十二
　　制誥
　　　授王播中書侍郎平章事兼鹽鐡使制
　　　加裴度幽鎮兩道招撫使制
　　　加裴度鎮州四面招討使制
　　　授劉緫守司徒兼侍中天平軍節度使制
　　　許劉緫出家制　加烏重㣧檢校司徒制
　　　　授王播中書侍郎平章事兼鹽鐡使制
門下昔蕭何用新造之漢而能調發子弟完𥙷敗亡使關東
糧饋不絶者以其盡得秦之圖籍而周知其衆寡也我國家
乗十一聖之區寓提億兆人之生齒而曰不能足食足兵朕
甚懵焉得非調隂陽撫夷夏者不欲侵貨泉之任而主㑹計
校盈虚者不得叅邦國之重乎子將兼之允在能者諸道鹽
鐡轉運等使太中大夫守刑部尚書王播在德宗時以對詔
入仕踐更䑓閣由御史中丞大京兆尹掌縣官鹽鐡爲春官
尚書乃長巴髳以控蠻蜑盡稱厥職逹于予聞洎詔徴還便
殿與語得所未得聞所未聞昭然發矇幾至前席重委操剸
鋩刃益精國有羡財而人不加賦東師在野物力蕭然不有
主張孰能戡濟是用命爾作相仍以舊務因之爾其西備戎
羗東定燕冀内實九府外豐萬人百度群倫罔不在爾於戯
典謨訓誥行之具存邪正是非知之孔易予唯以不敏不明
兹故用爾爲股肱耳目又安能一二戒誨垂之空言爾其自
勵于爾心無令觀聽者論爾於郷校可依前件
　　　　加裴度幽鎮兩道招撫使制
門下夫以區區秦伯而猶念晉國曰其君是惡其人何罪况
朕均飬億兆爲之君親燕人冀人皆吾乳哺而育之安忍以
豺狼驅脅之故絶其飛走盡致網羅止行犯命之誅是用開
其一面河東節度觀察處置等使金紫光禄大夫守司空兼
門下侍郎同中書門下平章事太原尹北都留守上柱國晉
國公食邑三千戸裴度昔者區域之中蜂蟻巢聚蔡有逆孽
齊有狡童厥𥘉圖征疑議滿野不懼不惑挺然披攘苟無司
南允罔能濟佑我憲考爲唐神宗實惟股肱運用忠力肆朕
小子蒙受景靈冀服於前燕平於後而撫御失理盤牙復生
求思弭寜中夜有得國有元老夫何患焉用是亟宣懇惻之
誠就加招撫之命於戯頃者師道元濟乘累代襲授之資藉
山東結連之勢以丞相布畫於千里之外使諸將持重於四
封之中而猶劉悟裂虵豕之軀李祐潰鯨鯢之腹盖逆順之
情異而忠孝之道明也况幽鎮無名暴狂以丞相進觀其宜
以諸將齊奮其力斧鑕之刑坐迫椒蘭之氣外薫誰不自愛
其生焉能與亂同死度宜開懐緩帶以待其歸可依前守司
空兼門下侍郎同中書門下平章事河東節度使充幽鎮兩
道招撫使餘如故
　　　　加裴度鎮州四靣招討使制
門下傳云死者不復生刑者不復屬是以先王斬一支指殺
一犬彘莫不伏念隱悼至于旬時决而行者蓋不得巳也予
於鎮人亦然伏念俟其悛革詎止旬時前命相臣招懷撫諭
矜其詿誤示以生門期於盡脫網羅豈欲驅之䧟穽而豺狼
當道荆棘牽衣雖欲歸之於仁厥路無由而至况王師壓境
義勇爭先朕每抑其鋒鋩未忍覆其巢穴是猶愛稂莠而傷
稼穡飬癰疽以潰肌膚獨懐児女之仁慮失祖宗之典今上
台居鎭筭畫無遺操晉陽之利兵驅屈産之良馬舉河東義
成之衆合滄景澤潞之師當元翼授命之𥘉乗田布雪冤之
忿舉毛拾芥其易可知兼用恩威尚存招致宜令河東節度
使裴度充鎮州四靣招討使於戯以一城之卒敵天下之師
徇猖蹶之徒抗君父之命吾哀爾軰死實無名茍能自新亦
兾容汝主者施行
　　　　授劉緫守司徒兼侍中天平軍節度使制
門下百谷所以朝巨海海不疑其貳於我也五嶽所以鎮厚
地地不畏其軋於已也故山澤之氣上騰天應之則爲雲爲
雨台輔之精下降君得之則稱帝稱皇是以採群疑者終不
能成大功推至信者必有以來大順况朕志先定臣誠素通
偃七十年之干戈垂千萬代之竹帛非我獨斷安能遽行某
官某生知禮樂神授機符移孝資忠本仁祖義學弄之始畫
地而壁壘勢成言兵之時聚米而山川形具象賢秉哲脫俗
遺榮慕清淨以爲宗㑹富貴之來逼自居劇鎮亟立殊勲威
定兩藩化行八郡日者除㐫淮甸易帥常山張吾掎角之雄
頼爾股肱之力加以深衷早逹宻款屢聞求奉浮圖之真願
弃全燕之重誠嘉素尚難遂過中縱妻子之可捐豈君父之
能捨朕惟鄒魯之地鄆實居多俗尚師儒人推朴厚施之美
化豈無衆善之因革其非心寜失大雄之㫖是用正名台座
重委藩方爾其張我四維敷我五教握龍節以率下露蟬冕
以行春宜體䕫龍之令圖勿徇巢由之獨行可守司徒兼侍
中使持節鄆州諸軍事守鄆州刺史充天平軍節度鄆曹濮
等州觀察處置等使散官勲封如故主者施行
　　　　許劉緫出家制
門下朕聞西方有金仙子自著書云昔我於無量刼中捨國
城妻子以求法要朕甞聞其語未見其人安知股肱之間目
驗兹事脫身羈網誠樂所從捨我縶維能無永歎遂其高尚
良用憮然具官劉緫五嶽孕靈三台降瑞位兼將相代襲勲
庸視軒冕若浮雲弃妻孥猶脫屣屢陳章表貇願捨家勉喻
再三終然不奪朕又移之重鎮寵以上公莫顧中人之情遂
超開士之跡於戯張良却粒尚想高縱范蠡登舟空瞻遺象
功留鼎鼐誓著山河長存魚水之歡勿忘香火之願宜賜法
號大覺仍賜僧臘五十夏主者施行
　　　　加烏重㣧檢校司徒制
門下古之命將莫不登諸齋壇告於郊廟分其閫限推其車
轂非所以寵異崇大而姑息之蓋先王之懋典授之專柄然
後遷延者必罪選懦者必懲式所以使恩威並流而人人無
辭於賞罰也横海軍節度滄德棣等州觀察處置等使銀青
光禄大夫檢校司空使持節滄州諸軍事兼滄州刺史御史
大夫上柱國邠國公食邑三千戸烏重㣧甞以懷汝之師南
伐叛蔡博大持重不要竒勝不用鉄鉞不嚴刁斗舉必示信
戰必尅期寇讎知其仁士卒懷其惠梟鏡就執第其勲庸雖
坐樹不言而圗功甚大先皇帝分命水土換其旌旄俾廉於
滄以長撗海幽鎮旣亂人心或揺師衆無譁而湯池自固者
重㣧蓋有之矣而又明於斥候善揣敵情動靜以聞兹實頼
汝是用升其秩序以大威聲進位上公式光戎律此所以慰
薦爾之忠力也爾其勉之於戲甘之誓曰用命賞于祖不用
命戮于社朕奉祖宗而守社稷也其能私賞罰於天下乎賞
旣不俟於成功罰固難期於後効矣若驚之寵無忘戒之可
檢校司徒依前充撗海軍節度使
元氏長慶集卷第四十二
元氏長慶集卷第四十三
　　制誥
　　　授李愿檢校司空宣武軍節度使制
　　　授劉悟檢校司空幽州節度使制
　　　授劉悟昭義軍節度使制
　　　加陳楚檢校左僕射制
　　　授馬緫檢校刑部尚書天平軍節度使制
　　　授田布魏博節度使制
　　　　授李愿檢校司空宣武軍節度使制
門下昔者魯侯伯禽徒以周公之故遂荒大東重耳以定傾
之勞子孫不絶於晉昔我太師西平王在德宗時能復京邑
書于鼎彛每懷宮廟之安實念山河之永而又繼其英哲克
生令人惟弟惟兄莫非頗牧尚想德施於十代何吝恩積於
一門鳯翔節度使李愿生長綺紈之中而素風自得藴鬱驍
雄之氣而性與温恭怡怡於季孟之間翼翼於班行之内始
爲夏帥遂著能名蹄角齒毛之良一無取於夷落而不貪之
寳大布朔陲洎領徐方㑹征淮右鄰寇隂狡將助鴟張來犯
東郊䔬延晷刻爾乃提持戈㦸淬礪卒徒一戰而蜂蠆盡殱
不時而梟鏡就戮聿來岐下號令益明繕完甲兵爲我保障
朕以浚郊重地尤藉長材俾爲司空以表東夏持我邦憲用
清爾人夫四海九州非不廣也然而靈武魏博至于大梁㫁
長𥙷短方數千里皆爾伯仲又何加焉於戯睢陽在爾之東
張廵效忠之誠尚在夷門在爾之境侯贏報恩之跡猶存又
安知憧憧往來之徒不有以仁義匡於爾者勉服休命其戒
之可檢校司空兼汴州刺史宣武軍節度使散官勲如故
　　　　授劉悟檢校司空幽州節度使制
門下朕聞將星明則英豪用靈旗指則氛梫銷勁草可以受
疾風盤根然後見利器苟非處劇何以用長況幽并少年燕
趙竒士居常以紫騮自聘失意則白刃相讎将領司難是先
才傑昭義軍節度副大使知節度事澤潞磁邢洺等州觀察
制置使金紫光禄大夫檢校尚書右僕射兼潞州大都督府
長史御史大夫上柱國彭城郡王食邑三百戸劉悟天與忠
誠人推敬讓藴孟賁之勇不以力聞避㢘頗之强使之心伏
是以居危邦以智免臨大節以功高嘗見委於先朝屢作藩
於右地朕以遼陽巨鎮自我康寕姑欲撫之以仁然後示之
以禮而守臣嬰疾幕吏擅權撓政行私虧恩剥下過爲箠楚
妄作威稜不均饗士之羊徒飬乗軒之鶴致兹擾變職此之
由不有將才孰懲児戲敷求朕志深謂汝諧是用抜竒式兾
宣力帖以亞相寵之上公俾光十乗之行以壯三軍之氣可
檢校司空兼幽州大都督府長史御史大夫充幽州盧龍軍
節度副大使知節度事觀察處置押奚契丹两蕃經略盧龍
等使散官勲封如故
　　　　授劉悟昭義軍節度使制
門下昔潢池驟變則龔遂亟行河内去思而寇恂來復所以
順人情而急時病也況鷄澤衡漳附于上黨控帶河洛扼束
燕趙其土塉其人勁飬理訓習尤所重難而幽州盧龍軍節
度使檢校司空劉悟前臨是邦其政方睦甲兵完利師徒具
嚴刑當罪而人不冤賞當功而財不費軍政威而非虐吏道
察而不苛州里行信讓之風鄕曲除武㫁之患方將乆次以
惠斯人而難起幽陵救深焚溺輟於旣理與彼惟新乗軒纔
及於邢郊妖彗忽生於兾分空沉台座未辯魁渠予懷震驚
物聽傾駭校其逺邇當有後先遂駐腹心之雄以供臂指之
用復還龍節再息棠隂勉受新恩無移舊貫可依前檢校司
空兼潞州大都督府長史兼御史大夫昭義軍節度副大使
知節度事澤潞磁邢洺等州觀察使勲封如故
　　　　加陳楚檢校左僕射制
門下昔楚師多寒楚子廵而撫之士皆如挾纊明號令之可
以動人也由是天以雷霆蘇蟄氣兵以鼓鼙作戰力高官重
秩其爲號令也不亦多乎我無愛焉加以戎師亦所以作萬
■之氣増一鼓之雄也義成軍節度使檢校工部尚書陳楚
茂昭之甥酷似其舅緫齊義武於今六年以两郡之賦輿備
三軍之供費民不勞耗而兵能繕完政有經矣今遼陽兾分
紛亂交虐楚實間居於此其勤可知自非國之干城緫之利
器安能爲我堡障芟夷寇讎欲將激其壯心夫何悋於好爵
加之左揆以盛中權苟有庸功豈無後命於戲書云功懋懋
賞言其當也傳曰捨爵策勲言其速也今則寇未平而進律
馘方獻而先恩吾於將臣可謂無所負也苟不自効其如法
何可檢校左僕射使持節定州諸軍事兼定州刺史充義武
軍節度使散官勲封如故主者施行
　　　　授馬緫檢校刑部尚書天平軍節度使制
門下吏乆其職人安其業此前代所以稱理古也況奪三軍
慈愛之師換百姓仁惠之長有迎新送故之困朝令夕改之
煩自非有爲而爲曷若且仍其舊前天平軍節度使檢校禮
部尚書馬緫始以檄奏翩翩早從軍府儒學之外自此知兵
踐歴他官所至皆理處馭南海仁聲甚遥還珠之祥前事復
出先皇帝以淮夷未殄命相出征緫雖元僚亦佐叅畫大憝
旣剪台衡復歸遂以丞相度旌旗授之於緫緫果善於其職
蔡人宜之㑹鄆寇底平復換麾棨丕變汙俗大蘇惸婺不時
成功周月報政朕飽其聲績渇見儀形如聞就路之𥘉頗有
擁轅之戀由是罷徴黃霸復借寇恂誠阻急賢之心姑務從
人之欲仍加憲部以壯戎藩勉服新恩用彰前効可檢校刑
部尚書餘如故
　　　　授田布魏博節度使制
門下經曰父母之仇不同天雖及匹夫而猶寢苫枕干以期
必報是以子胥不徇伍奢之死卒能發旣葬之墓鞭不義之
屍取貴春秋垂名萬古而況於身登將壇父死人手家讎國
耻併在一門當懷甞膽之心豈竢絶漿之禮金革無避其在
兹乎前四鎮北庭行軍兼涇原節度使檢校右散騎常侍御
史大夫田布咨爾先臣惟國元老首自河朔來朝帝庭而又
東取青齊北討深趙提挈義旅勤勞王家冐白刃而不疑推
赤心而自信屬冀方求帥余所重難輟自大名付兹巨鎮而
中台暗拆上將妖侵蟊賊潜寘於腹心犲狼勃興於肘腋人
神憤痛朝野驚嗟深軫予懷誓擒■悪以爾布詩書並習忠
孝兩全甞用魏師克征淮孽素行恩信共著勲庸豈無奮激
之徒爲報寇讎之黨且魏之諸將由爾父之崇高魏之三軍
蒙爾父之仁愛昔旣同其美利今豈忘其深冤爾其淬礪勇
夫敬恭義士一飯之飽必同於卒伍一毫之費必用其干矛
非算畫勿萌於心非軍旅勿宣於口居則席藁寒則抱冰以
䘮禮處之若哀心感著必有爲横身刎頸感智捐軀下報營
魂旁清醜類於戲至誠可託稔惡難逃矧彼凶狂去將安徃
墨纕居體玄纛在前題鼓執金無忘哀敬可起復寜逺將軍
守右金吾衛大將軍貟外同正貟檢校工部尚書兼魏州大
都督府長史御史大夫充魏博等州節度觀察處置等使勲
賜如故主者施行

元氏長慶集卷第四十三
元氏長慶集卷第四十四
　　制誥
　　　授楊元卿涇原節度使制
　　　授牛元翼深冀等州節度使制
　　　授牛元翼成德軍節度使制
　　　授韓臯吏部尚書趙宗儒太常卿制
　　　授趙宗儒尚書左僕射制　授韓皐尚書左僕射制
　　　授李絳檢校右僕射兼兵部尚書制
　　　　授楊元卿涇原節度使制
門下士之捐妻子冐白刃勇於爲國輕於爲身貢先見之明
於群疑之際者大則書竹帛以示後次則建麾棨以臨戎功
不見圗則勞者何勸忠不見賞則勃者何誅聿求其人用激
爾類守右金吾衛將軍權句當左街事楊元卿衣冠貴胄文
武長材甞求三略之師耻學一夫之敵是以䧟犲狼之穴履
尾甚危蓄鷹鶻之心卑飛待擊請分金以間楚願奉璧以伐
虞身以智全家因義䘮誅蔡之始實有力焉及典方州尤彰
績効自居環尹益茂勲勤西旅未平寔資良帥拔於不次式
佇竒功爾其闢我土疆謹我封守視我士卒如爾子攘我夷
狄如爾仇勉竭乃誠以敷朕意珥貂持簡用示兼榮可朝散
大夫檢校左常侍使持節涇州諸軍事兼涇州刺史御史大
夫充四鎮北庭行軍兼涇原等州節度觀察處置等使勲賜
如故主者施行
　　　　授牛元翼深冀州節度使制
門下鷹隼擊則妖鳥除弧弓張則矢狼滅湯沐具而蟣虱相
弔針石熾而癰疽立潰茍得韓盧而示之狡兔則可備爼豆
而俟於脯醢矣復何憂於越逸乎夫將者亦蟣聚之湯沐而
渠魁之韓盧也我得之矣又何患焉檢校右散騎常侍深州
刺史牛元翼挺生河朔之間逈鍾海嶽之秀㓜爲兒戲營壘
巳成長學神樞風雲暗曉衆推然諾巳任功名善用竒兵尤
精技擊陳安之矛丈八顔高之弓六鈞或山立於軍前或肉
飛於馬上而又謙能飬勇孝以資忠雖膽力過人而心誠許
國自常山作沴上將罹灾慟哭轅門誓清妖孽羽書三奏馹
騎四馳上請廟謀旁徴鄰援指期斬叛尅已圗功㫁自予衷
開懷用爾夫以爾之材力而取彼之凶殘是猶以火焚枯以
石壓卵虫臂拒轍鷄肋承拳萬萬相殊破之必矣而況於鎮
之黎人皆朕之赤子爾之部曲即鎮之卒徒聞爾鼙鼓之音
懷爾椒蘭之德吾知此輩誰不革心爾其寒者衣之飢者食
之無廢室廬無害農稼苟獲戎首置之藁街下以報忠臣之
冤上以告先帝之廟則蚩蚩從亂予又何誅於戲殺人盈城
爾其深戒孥戮誓衆朕不忍言再換蟬冠持新武節恩不虗
授爾其敬之可檢校左常侍深冀等州節度觀察等使
　　　　授牛元翼成德軍節度使制
門下王庭湊山東一叛卒也非有席勲藉寵之資强大結連
之勢一朝驅朕赤子弄吾甲兵是猶以羊將狼其下必當潰
其心腹而猶越月踰時莫見舂其喉者豈非常山無帥趙子
弟未有所歸耶翕而受之我有長畫某官某燕趙間號爲飛
將望其旗幟者莫不風靡雨散圗而戰伐不可勝盡而又忠
孝謹廉慈仁和惠愛飬士伍均如鳲鳩鎮之三軍爭在麾下
自領深冀殷然雷霆居四戰之中堅一城之守以少擊衆以
智料愚鼓角不驚而梯衝自隕人願爲用寇不敢前掃吾氛
煙捨此安往前所謂我有長畫莫若命爾以來鎮人是用益
以二州超之八座帥我成德廉其四封爾宜來者懷之迷者
論之老者視之㓜者撫之狂者遏之逆者絶之惟是六者爾
其懋哉可鎮州大都督成德軍節度使深冀趙等州觀察處
置等使
　　　　韓皐吏部尚書趙宗儒太常卿制
勑今天下官人之道或幾乎息矣禮樂之用又安能施設於
俗化哉是以選賢與能之柄或礙於胥徒冠㛰䘮祭之儀不
行於卿士蠹理害教斯孰甚焉改而更張我則未暇就爲之
制其在於選任素重之望以鎮之乎金紫光禄大夫檢校尚
書右僕射韓皐銀青光禄大夫守吏部尚書趙宗儒等仕宦
臺閣周環大僚或三四朝或五十載新進趨風之士更至迭
處於將相間而皐等精義不渝物務尤勁事朕小子猶吾祖
宗肆予冲人庭實彪炳夫銓鏡萬品不無勌勤簫韶九成頗
延頥飬更用舊老以均勞逸至於官業非予敢知祗聽法儀
庻用咨禀換保傳之重仍端揆之榮唯恐不多無以優異臯
可檢校尚書右僕射兼吏部尚書宗儒可守太子少傳兼太
常卿事散官勲封如故
　　　　授趙宗儒尚書左僕射制
勑銀青光禄大夫守太子少傅兼判太常卿事趙宗儒昔叔
孫通徒以綿蕝草具之功遂獲封侯之賞況朕始見天地初
朝祖宗哀勵祗嚴不克是懼惟爾肇自清廟逮于還宫賛導
法儀踰於四百俛伏趨數訖無尤違夫何叔孫可用是比顧
朕冲昧實頼老成不有甄陞孰明勤盡奉常正秩左揆兼榮
六樂九儀興替在此無忘朂率巳厚人倫可檢校尚書左僕
射兼太常卿散官勲如故
　　　　授韓臯尚書左僕射制
勑夫一邑之政而猶資老者之智用壯者之㳏況朝廷之大
得不以耆年重望居表正之地以儀刑百辟乎惟爾金紫光
禄大夫檢校尚書右僕射兼吏部尚書韓臯始以直言事代
宗皇帝司諫諍復以文章政術事德宗皇帝爲舎人中丞京
兆尹在順宗憲宗時出領藩方入備卿長逮于小子歴事五
君勤亦至矣而又處權近之位未甞以恩幸自寵於一時當
趣嚮之間終不以薄厚見窺於衆目豈所謂徐公之行巳有
常而詩人之風雨不改耶日者銓覈群才兼榮揆務頗煩倫
擬有異優崇罷去職勞正名端揆俾絕積薪之歎且明尚齒
之心凡百庻僚無忘咨禀可守尚書左僕射餘如故
　　　　授李絳檢校右僕射兼兵部尚書制
勑中大夫守御史大夫賜紫金魚袋李絳昔先皇帝誨予小
子曰堯時有神羊在廷屈軼指佞汝知之乎夫邪正在人焉
有異物朕有臣李絳猶漢臣之汲黯也我百歲後爾其用之
爲神羊屈軼斯可矣予小子銘鏤丕訓夙夜求思是用致理
之初付授邦憲且欲吾丞相以降皆俾下之以示優
甞命安其歩武無爲屑屑之儀而絳屢以疾辭不寜
焉敢以勞倦之故煩先帝舊臣昔晉僕射何季玄病
猶命坐家視事張子孺拜大司馬仍令兼録尚書則卧
獨專於郡符端右可以旁綏戎政由古道也爾其處議
勉居喉舌慎所觀聽爲人司南可檢校尚書右僕射兼兵部
尚書散官勲封如故
元氏長慶集卷第四十四
元氏長慶集卷第四十五
　　制誥
　　　授王播刑部尚書諸道鹽鐡轉運等使制
　　　授杜元頴戸部侍郎依前翰林學士制
　　　沈傳師授中書舎人制　崔稜授尚書戸部侍郎制
　　　裴向授左散騎常侍制　崔郾授諫議大夫制
　　　白居易授尚書主客郎中知制誥制
　　　李拭授宗正卿等制　裴武授司農卿制
　　　　授王播刑部尚書諸道鹽鐡轉運等使制
勑漢諸儒議鹽鐡者百輩終莫能罷以其均口賦利則貴賤
盡征於王府矣而國家歲漕關東之粟帛以實京師亦重事
也并是兩者非才勿居劒南西川節度副大使知節度事中
散大夫檢校戸部尚書兼成都尹御史大夫賜紫金魚袋王
播昔我憲宗章武皇帝梟琳於夏擒闢於蜀縛錡於吳而又
繼之以元濟師道之役十五年間盖煩費矣然而資用饒而
人不加賦朕甚異焉謀及耆艾以求其故皆曰蜀帥播是時
司筦榷者八年忠而能勤善於其職先皇帝咨訪委遇用之
不疑下竭其才而上專其任也是用徴自益部授之刑曹復
以舊務煩之式所以藉爾奉力之熟耳於戲知人則哲憲考
能之顧兹不明敢有貳事爾其追奉先眷佐予冲人忠盡始
終以服休命可守刑部尚書充諸道鹽鐡轉運等使散官勲
如故
　　　　授杜元頴戸部侍郎依前翰林學士制
勑元頴昔我憲宗章武皇帝熏灼威名兵定八極大索俊乂
以徴謀猷其在禁林尤集賢彦越正月夕庚子將弃倦勤付
朕眇末乃詔元頴佑予冲人以導揚丕訓爾亦祗奉顧命咨
授舊章輔釐哀憂俾克依據是夜而六宮承式厥明而百吏
受遺草定法儀兹實頼汝官不稱事予懐慊然而又詞源奥
深機用周敏授之以詔而益辦扣之以疑而益明慎獨以修
身推誠以事朕職勞可舉德懋宜升不俟踰時寧拘滿嵗綸
誥清秩版圖劇曹例無兼榮特以甄寵予以國士待汝汝以
忠臣報予効乃肺肝司朕耳目可守尚書戸部侍郎知制誥
依前翰林學士散官勲如故
　　　　沈傳師授中書舎人制
勑書云臣作朕股肱耳目言天下不可一人理也今國家崇
建執事以任股肱妙選侍臣實司耳目股肱良則心膂正耳
目審則視聽明苟非端人何以近我而朝議郎守尚書兵部
郎中知制誥充翰林學士上護軍賜紫金魚袋沈傳師㓗凈
精㣲風流儒雅名俱道勝信在言前謙而愈光卑以自牧專
對無不逹群居若不知而又煥有文章發爲辭誥使吾禁中
無漏露之患而朕語言與三代同風勤亦至矣事我滿歲命
汝即真勉竭乃誠以輔台德可守中書舎人依前翰林學士
散官勲賜如故
　　　　授崔稜尚書戸部侍郎制
勑朝議大夫權知尚書戸部侍郎判度支上柱國賜紫金魚
袋崔稜惟朕憲考亟征不廷熏剔幽妖擒㓕罪疾用力滋廣
理財是切而姦臣乘上之急刻括以充其求帝用憫然思克
憂濟乃詔南服傅置甚繁爾稜授以耗登之書俾陳生聚之
術善於其職　嚴而不殘辟名用物者逃無所入㓕私奉公
者得以自明吏不敢欺人不加賦公費當其所則不吝上求
非其故則不獻挺直廉厚真爲吏師試可甄明歲滿當陟朕
保其始爾思其終始終不渝乃可用乂可守尚書戸部依前
判度支散官勲賜如故
　　　　授裴向左散騎常侍制
勑周文王侍從之臣無可使結襪者我知之矣左右前後無
非令人朕以將壯之年臣妾天下司其忿速其在於持重温
良之士以鑒之乎前陜虢等州都防禦觀察處置等使中散
大夫守陜州大都督府長史賜紫金魚袋裴向搢紳之徒言
其閨門之行僅至於衣無常主兒無常父矣推是爲政仁何
逺乎是以發自王畿至于陜服多歷年所終無尤違每移孝
友之風以懲強暴之俗甘棠之下廉讓興焉予欲用爲垂璫
夾乘之官以代吾盤盂韋弦之戒不亦可乎可守左散騎常
侍餘如故
　　　　崔郾授諫議大夫
勑郾昔我太宗文皇帝以魏徴爲人鏡而姦膽形於下逆耳
聞於上及徴没而猶歎過失之不聞夫以朕之不敏不明託
于人上月環其七而善惡蔑聞豈諫爭之臣未盡䂓於不德
耶朕甚懼焉以爾郾端厚誠明濟之文學柔而能立謙而逾
光命汝弼予式兾無過於戲宋景公一諸侯耳而陳星退之
詞齊威王獨何人哉能辨日聞之佞爾其極諫朕不漏言可
守諫議大夫餘如故
　　　　白居易授尚書主客郎中知制誥
勑先帝付朕四海九州之重尚頼威靈天下甫定思獲論議
文章之臣以自左右俾之詳考今古周知物情而朝議郎行
尚書司門貟外郎白居易州里舉進士有司升甲科元和初
對詔稱㫖翺翔翰林藹然直聲留在人口朕嘗視其詞賦甚
喜與相如並處一時由是召自南賔序𥙷郎位㑹牛僧孺以
御史丞解制誥職嗣掌書命人推爾先予亦飽其風猷爾宜
副兹超異可守尚書主客郎中知制誥餘如故
　　　　李拭授宗正卿等
勑李拭韋䖍度等明皇而下其屬未逺諸王在閤朕得其寒
温睿宗而上五十餘族長㓜秩序盡委之於大宗正苟非能
賢不敢輕授以爾拭踐履中外論倫古今主宗之盟綽有餘
譽而執事者又曰殿中丞㧾六尚以供名物當進圭進爵之
時不敢虗位僉以䖍度文學儒素旁通政經執憲南臺挺直
不撓以之代拭允謂其良仍假左貂之冠加於宗正之首朕
不敢無私於吾屬也拭可檢校左散騎常侍兼宗正卿䖍度
可守殿中監餘如故
　　　　裴武授司農卿
勑農天下之本也故國有九列而司農氏居其一焉前代非
牟融之循理康成之儒學不在兹選今海内無事思與公卿
等樹立根柢以制四方是用外選方伯之善職者入𥙷兹任
謂之恩榮具官裴武子聞其先始以孝友書其國籍其後累
有丞相爲唐名臣賢彦因仍代濟不絶武亦嗣其忠孝益熾
家聲鬱爲元僚所至稱理嘗居内史屢入正卿自華至荆無
非劇地鈐轄豪右衣食焭婺嚴而不殘仁而有制鎮定南服
予方頼之而亟請來朝因求内任嘉其戀我難奪乃誠假以
秩宗之榮用制國泉之重費而不屈其在勉之可檢校禮部
尚書兼司農卿餘如故
元氏長慶集卷第四十五
元氏長慶集卷第四十六
　　制誥
　　　盧士玫權知京兆尹制　劉士涇授太僕卿制
　　　裴堪授工部尚書致仕制
　　　于季友授右羽林將軍制
　　　邵同授太府少卿充吐蕃和好使
　　　元宗簡授京兆少尹制　劉師老授右司郎中制
　　　楊嗣復授尚書兵部郎中制
　　　鄭涵授尚書考功郎中馮宿刑部郎中制
　　　髙允恭授尚書戸部郎中判度支案制
　　　髙允恭授侍御史知雜事制
　　　伯耆授尚書兵部貟外郎制
　　　　盧士玫權知京兆尹制
勑朕日出而御便殿召丞相巳下計事而大京兆得在其中
非常吏也誠以爲海内法式自京師始輦轂之下盗賊爲先
尹正非人則賢不肖阿枉奏覆隔塞則上下不通假之恩威
用讋豪右具官盧士玫自居郎署執政者言其温重不囘守
法專固副内史事物議歸之日者景陵將建龜筮有時予心
怛然懼不克濟爾嘗倅職應其供求和而不同撿而不溢端
於巳事朕甚嘉焉試命元僚亦旣不撓今圓丘甫及慶澤將
施攘剽椎埋必有幸生之者案牘卒吏亦當因縁爲姦公費
則多而利不下究惟是數者爾司其憂爲爾正名無吝操剸
可權知京兆尹餘如故
　　　　劉士涇授太㒒卿制
勑卿寺甚重不易其人其或以勲以親以報以勸又何愛焉
撿校大理少卿駙馬都尉劉士涇去嵗西戎跳入涇上京師
戒嚴朕慨然有思廉頗李牧之志而習事者言爾父司空之
在涇也築平凉等八城二堡壍保定平原使涇人益樹麥禾
以復后稷公劉之教十有六年犬戎不敢東顧朕聞其人思
見其後果有令子在吾懿親與之討論自亦奇士鋪陳將略
殊有父風訪其班資則曰亞諸卿之間嘗十年矣今乃除其
憂服命以大僚豈惟報爾先臣榮吾戚里亦欲使縁邊諸將
視其愛子爲我竭誠可守太僕卿駙馬都尉餘如故
　　　　裴堪授工部尚書致仕制
勑書曰冲子嗣則無遺壽耉朕以眇末憲章祖宗是用錫于
邦伯庻尹至于舊有位人式示知恩以期于理而裴堪等奉
事先帝無非舊老更歷中外備有典刑以疾以年皆致厥政
遺名自遂勇退推髙並沐新恩例升榮級禆朕厥德猶俟安
車可依前件
　　　　于季友授右羽林將軍制
勑具官于季友天子六軍必有材官佽飛超乗挽強之士在
焉董之以威待之以信分八舎之衆寡均二廣之勞逸不吳
不揚不掉不挫皆將軍之命也是以李大亮上直禁中而文
皇甘寢則心腹瓜牙之任斯不細矣以爾季友時予舊姻念
徃興懐度才思用榮以服色列于藩垣爾其敬恭無替朕命
可守右羽林將軍知軍事仍賜紫金魚袋
　　　　邵同授太府少卿充吐蕃和好使
勑邵同修好息人古之善政至於兵交而猶使在其間况西
戎舅甥之國爲日久矣前命使臣洎介臣賈持節訃告且明
不侵不叛之誠而洎等詿誤戎王爲國生事廢我成命咎有
所歸而猶彼國君長戒吏乞盟無言不酬思有以報以爾同
科甲言語職宣詞令備習地訓周知物情識汲黯之便宜得
月氏之要領命汝報聘逹予深誠夫用爾之直去其踈用爾
之權去其詐用爾之剛去其忿用爾之慎去其疑繼魏絳之
和奮由余之智使朕髙枕無西顧之憂者在同此去同其勉
之授以亞卿仍兼獨坐囬無辱命賞有彛章可守太府少卿
兼通事舎人兼御史中丞持節充入吐蕃答請和好使餘如
故
　　　　元宗簡授京兆少尹制
勑元宗簡劉約等叙彛倫節浮競必在扵遷次有準以崇廉
讓之風是以置具貟限資考而猶幸得貪求之士不絶於埃
(塵間今古之常也聞爾等端靜廉雅行浮/於名非公事未常至於卿相之門何其自)持之優也内史貳
秩重而不煩中臺諸郎清而無雜各勉榮授無移素風宗簡
可權知京兆少尹約可行尚書司門貟外郎並散官勲賜如
故
　　　　劉師老授右司郎中制
勑侍御史内供奉劉師老郭行餘等曩者劉悟以全齊之地
斬叛來獻惟帝念功始以鈇鉞棨㦸玄纛青旗命悟建行臺
於鄭滑得置軍司馬以下官屬妙選賢彦以司謨猷師老行
餘皆以天子命爲悟僚介㑹悟遷領他鎮爾等寔來握蘭懐
芸皆授清秩出入甄異又何加焉師老可尚書右司郎中行
餘可守祕書省著作郎餘如故
　　　　楊嗣復授尚書兵部郎中
勑吏部郎中楊嗣復官天下文武之重事也兵部郎中二貟
一在侍從不居外省旁求其一頗甚難之而執事者皆曰近
以文章詞賦之士爲名輩由此者坐至公卿閑逹憲章用是
稀少而吏曹郎嗣復州里秀異議論宏博冝其以所長自多
然而操剸吏事細大無遺用副虗求允謂宜稱爾其試守兹
任爲予簡稽苟能修明旋議超陟可權知兵部郎中餘如故
　　　　鄭涵授尚書考功郎中馮宿刑部郎中制
勑二帝三王之所以仁聲無窮績用明而刑罰當也尚書郎
專是兩者疇將若予僉曰涵文無害可以彰善惡宿思無邪
可以盡哀敬庶尹百吏之䏻否四海九州之性命用汝叅斷
汝其戒之夫刻則害善放則利淫滯則不通流則自撓惟是
四者時考之難亟則失情緩則留獄深則礙恕縱則生姦惟
是四者時刑之難八者不亂然後可以有志於理矣朕所注
意爾其盡心可
　　　　髙允恭授尚書户部郎中判度支案制
勑允恭書云明德慎罰明猶慎之况朕不德兹用省于有司
之獄莫不伏念隱悼周知物情惟爾允恭告我祥刑罔不率
協稽爾明効陟于他曹大比生齒之書仍掌折毫之牘戎車
方駕物力未豐剖滯應期斯任不細推爾惟吝之意㒺或失
財用爾無害之文以懲刻下惟不欲過過則不逮率是數者
時維厥中可守尚書戶部郎中判度支案散官勲如故
　　　　髙允恭授侍御史知雜事制
勑御史府不以一職名官葢總察群司典掌衆政副其丞者
是選尤難而御史丞僧孺首以朝議郎守尚書戶部郎中判
度支案飛騎尉髙允恭聞於予曰允恭始以儒家子能文入
官在監察御史時分務東臺無所顧慮爲刑部郎中能守訓典
復以人曹郎佐掌邦計懸石允釐撓而不煩簡而不傲静專
勤直志行修明乞以臺郎兼授憲簡雜錯之務一以咨之朕
俞其言爾其自勉無俾僧孺狹於知人可以本官兼侍御史
知雜事餘如故
　　　　栢耆授尚書兵部貟外郎制
勑守起居舎人賜緋魚袋栢耆朕聞亟遷則彛倫斁滯賞則
勞臣怠兼用兩者謂之政經夫南憲右掖至于中臺我朝之
極選也俾爾環歳之内周歷兹任豈無意焉元和中盗殺丞
相疾傷議臣齊冀之間交以禍端相嫁耆自青谿窖中提轉
丸捭闔之書馳於諸鎮使承宗疑否隔塞一朝豁然納質獻
地克終於善承宗旣沒承元授事耆又將朕教告命于承元
萬衆無譁一方底定此而不録將何以勸凢百多士無急病
之心可守尚書兵部貟外郎賜緋魚袋
元氏長慶集卷第四十六
元氏長慶集卷第四十七
　　制誥
　　　髙釴授起居郎
　　　班肅授尚書司封貟外郎
　　　獨孤朗授尚書都官貟外郎
　　　范季睦授尚書倉部貟外郎
　　　楊汝士授右𥙷闕　唐慶萬年縣令
　　　裴注侍御史　李珝監察御史
　　　王永太常博士　李從易宗正寺丞
　　　盧均等三人授通事舎人
　　　顔峴右賛善大夫　荆浦左清道率府率
　　　王惠超左清道率府率
　　　　髙釴授起居郎
勑行而不息者時也久而不可泯者書也微史氏吾其靣墻
於堯舜禹湯之事矣尚書郎亦有會計奏議之重非博逹精
究之才其可以充備兹選乎髙釴何士乂等富有文章優於
行實捃拾匡益殆無闕遺前以東觀擇才因而命釴視其所
以是見書詞俾伺朕之起居遂編之於簡牘不亦詳且實耶
而士乂亦以久次當遷移𥙷郎位允膺清秩無忘慎終釴可
守起居郎依前充史舘修撰士乂可尚書水部貟外郎餘如
故
　　　　班肅授尚書司封貟外郎
勑朝議郎前坊州刺史賜緋魚袋班肅馳競之徒䏻於寒暑
之際不以憂畏移其薄厚之道者鮮矣聞爾爲祠部貟外郎
值吾黜姦之日逰其門者莫不跧竄奔迸懼罹其身唯爾私
分不渝進退有素搢紳之論有以多之復爾中臺以厚吾俗
勉慎其始無輕所從可行尚書司封貟外郎餘如故
　　　　獨孤朗授尚書都官貟外郎
勑殿中侍御史充史舘修撰獨孤朗左拾遺韋瓘汝等皆冠
圓冠曳方屨以儒服事朕朕甚偉之朗能彰善癉惡屬詞可
觀瓘嘗旅進廷爭極言無隱求所以𥙷朕過失從而記之而
又書丞相巳下百執事舉措以爲來代法非爾而誰是用命
爾遞遷諫列次𥙷外郎竄定闕文裁成義類此仲尼春秋之
職業也爾等自謂何如哉其可上下心手於愛惡是非乎朗
可尚書都官貟外郎依前史舘修撰瓘可守右𥙷闕充史舘
修撰餘如故
　　　　范季睦授尚書倉部貟外郎
勑權知倉部貟外郎判度支案范季睦野有餓殍不知發狗
彘食人之食不知檢此經常之失政也而况於戎車未息飛
輓猶勤新熟之時豈宜無備乃詔執事聿求其才乘我有秋
大實倉廪僉曰季睦副予虚懐汝其徃哉予用訓汝夫㢘賈
五之不爭之謂也出納必吝有司之常也貳上下之價則茫
昩者受弊雜苦良之貨則豪右者受嬴惟一惟公乃㒺不同
惟平惟實乃㒺不吉爾其戒之無替朕命可尚書倉部貟外
郎依前判度支案充京西京北糴使餘如故
　　　　楊汝士授右𥙷闕
勑朕聞衮職有闕仲山甫𥙷之蓋所以節宣天子之嗜欲而
彌縫其不及也我國家設司諫署以神明其耳目凡在兹選
實難其人監察御史楊汝士等文擅菁華言無枝葉更佐大
府爲時聞人是用置爾於左右前後拾遺𥙷闕茍言之而不
用時予之不明或抑之而不言惟爾之不恪方我傾聽之始
命爾司聰之榮各懋厥誠無悼後悔可依前件
　　　　唐慶萬年縣令
勑朝議郎守尚書比部郎中賜緋魚袋唐慶輦轂之下豪黠
僄輕擾之則獄市不容緩之則囊槖相聚是以前代惟京令
得與御史丞分進道路以其捕逐之急也執事言爾慶榷束
池鹵生息倍稱布露飭散於羅落之間而盗賊終不敢近推
是爲理真吾所求之劇令也無或畏避以艱􁎒􁁪可守萬年
縣令餘如故
　　　　裴注侍御史
勑諸道鹽鐵轉運東都留後兼侍御史裴注等法者古今所
公共也一日去之則百職盡墜是以秦漢以降御史府莫不
用剛果勁正之士以維持紀綱季代而還埋輪破柱之徒絶
不復出朕甚異焉去歳以來比命御史丞爲宰相葢欲慰薦
人之不敢爲也爾等或以吏最或以學文當僧孺慎㨂之初
遇朝廷渇用之日又安可廻惑顧慮於豪黠而姑以揖讓歩
趨之際爲塞職乎可依前件
　　　　李珝監察御史
勑前監察御史裏行李珝比制多以詳練法理者行於御史
府或滿歳即真或不時署位亦試可之義也以爾珝文學周
敏操行端方執喪有聞俯以就制復爾故秩勉修乃誠可行
監察御史
　　　　王永太常博士
勑前東都留守推官將仕郎兼監察御史王永朕明年有事
于南郊謁清宫朝太廟繁文縟禮予心懵然雖舊章具存而
毎事思問求可以教諸生習儀於朝廷者有司以永來上永
其勉慎所職無令觀聽者有云可守太常博士
　　　　李從易宗正丞
勑朝議郎京兆府士曹叅軍李從易昔劉氏子孫在屬籍者
十餘萬我唐光有天下二百餘年伯仲叔季㓜子童孫可勝
道哉第其賢能以次序昭穆皆吾宗寺之職也凡在選任毎
難其人以爾天屬謹良修明吏理檢身好學有儒者法儀宗
長以聞朕不敢議承上莅下無忘敬恭可守宗正寺丞
　　　　盧均等三人授通事舎人
勑守門下省符寳郎賜緋魚袋盧均等辨色而朝百辟輯瑞
以會萬方正錯立族談之儀宣注意登庸之命鏘鏘濟濟進
退以時名爲侍臣以賛導吾左右者通事舎人之任也今郊
丘有日事務方殷爾等各茂聲光副朕兹選宜膺寵命無廢
國容可依前件
　　　　顔峴右賛善大夫
勑安邑解縣兩池㩁鹽廵官監察御史裏行顔峴古者公卿
之子代爲公卿所以貴貴也况賢者之後死政之孤寧繫班
資以礙升奨惟爾峴甞與從父太師深犯蜂蠆毒螫之下太
師沒焉爾之不囘幸而能脫終超逆地來謁奉天列聖念功
訪求太師之後有司昩蔽不以爾聞今朕將建東朝深思賛
諭異時使朕愛子知忠孝之道如爾峴吾何患焉可守太子
右賛善大夫餘如故
　　　　荆浦左清道率府率
勑奉天定難功臣壯武將軍行右清道率府率上柱國賜紫
金魚袋左龍武軍宿衛荆浦等初朕宅憂西朝祗受丕訓爾
或執携金吾清道前馬或操㧾戈㦸立陛周廬星拱翼舒誰
何不若廼詔超陟因及序常用報有勞且升久次各揚其職
無弃厥司可
　　　　王惠超左清道率府率
勑奉天定難功臣壯武將軍守右内率府率充左街副使上
柱國王惠超等率侍衛以導從吾於黃麾左右者皆東朝之
勤吏也乘我出震之憂逢時作解之慶咸當序進式示加恩
並列周防宜勤夙夜可依前件
元氏長慶集卷第四十七
元氏長慶集卷第四十八
　　制誥
　　　崔弘禮鄭州刺史　元佑洋州刺史
　　　袁重光雅州刺史李踐方大理寺丞
　　　齊煚饒州刺史王堪禮州刺史
　　　元藇杭州刺史　韓察明州刺史
　　　韋行立處州刺史　王進岌冀州刺史
　　　論倚忻州刺史　王元琬銀州刺史
　　　陳諫循州刺史　萬璟皓端州刺史
　　　趙真長戸部郎中兼侍御史
　　　王沂河南府永寧縣令　吉旼京兆府渭南縣令
　　　駱怡夀州長史
　　　裴温兼監察御史裏行充清海軍節度叅謀
　　　韓克從太子通事舎人　崔方實試太子詹事
　　　李歸仙鎮州右司馬　齊煦華州定縣令
　　　韋珩京兆府美原縣令
　　　裴誗檢校尚書庫部郎中充河南節度判官
　　　蔡少卿兼監察御史
　　　李立則檢校虞部貟外郎知鹽鐡東都留後
　　　常亮元權知橋陵臺令　杜載監察御史
　　　崔蔇檢校都官貟外郎兼侍御史
　　　　崔弘禮鄭州刺史
勑朕讀詩至于羔裘緇衣之章未甞不三復沉吟葢明有國
善善之功且思舎命不渝之君子也春秋時鄭多良士是以
師子大叔之政而群盗之氣替消聞穎考叔之言而孝子之
心不匱山川在地日月在天今古雖殊人存政舉文林郎守
相州刺史兼御史中丞賜紫金魚袋崔弘禮操心尚氣餘力
有文感慨風雲號爲奇士累更大郡備有休聲予聞則多未
校其實侍中弘正以課來上書爲第一不有升陟謂之蔽能
得於信臣予用丕允郊圻宻邇美惡日聞爾其歌鷄鳴以自
勤稽風雨以守度與我共理副其所知可使持節鄭州刺史
餘如故
　　　　元佑洋州刺史
勑朝散大夫守京兆尹上騎都尉元佑風俗之薄厚由長吏
之所尚也聞爾佑以甲乙科爲校書郎甚有名譽一朝以先
臣不幸爲黜而自晦其身者二十年何其爲子之多也自歷
朝序仁聲益彰不雜風塵而徽猷遂逺洋州近郡美惡足以
流京師將以慈惠廉讓之道長理之此吾有望於爾矣可使
持節洋州刺史
　　　　袁重光雅州刺史李踐方大理寺丞
勑盧國郡貫平羗江帶卭峽關西南蠻經略之地也大理寺
專獄犴視刑書我國家生人之司命也任非其才爲患不細
前鄜坊丹延等州觀察判官侍御史内供奉賜緋魚袋袁重
光佐觀風於鄜畤聞有能名前湖南都團練判官兼監察御
史李踐方叅練卒於湘中號爲柔立宜當慈惠之選且盡哀
敬之心姑務勝殘無或枉撓佇爾布政叶予好生重光可使
持節雅州刺史散官勲賜如故踐方可大理寺丞
　　　　齊煚饒州刺史王堪澧州刺史
勑尚書刑部郎中齊煚岳州刺史王堪等隷江之西饒爲沃
野澧亦旁荆之劇郡而鄱陽有鎔銀擷茗之利俗用僄輕政
無刑威盗賊多有沅湘間沉怨抑激有屈原遺風吏無廉平
人用愁苦惟爾煚洎堪等皆踐臺閣亟歷名部號爲良能俾
分兩地之憂佇聽二天之諺煚可使持節饒州刺史堪可使
持節澧州刺史餘如故
　　　　元藇杭州刺史等
勑饒州刺史元藇等自天子至于侯甸男邦大小之勢不同
子育黎元其揆一也是以郎官出宰百里牧守入爲三公此
所以前代稱理古也近俗偷末倒置是非省寺以地望自髙
郡縣以勢卑自劣盤牙不解稂莠不除比比有之患由此起
今餘杭鍾離新安順政三有財用一隣戎狄將有所授毎難
其人以藇之理課甄明以弘度之奏議詳允以玄亮之學古
從政以公逵之守道立身僉命爲邦庻可勝殘而去殺矣敬
奉詔條用慰㷀獨可依前件
　　　　韓察明州刺史等
勑朕子育黎民保乎混一物之不至將我德澤流布于逺邇
者其惟良二千石乎前京兆府冨平縣令韓察等乆於吏職
皆著能名昔嘗奉詔　風聲尚在或歷居郊侍惠飬有方命
汝臨人勿違其俗天明近於海鶻則姦生通理於巴急則吏
擾沔當泄會滯則怨起推是三者引而伸之然後可以憂人
之憂矣爾其勉之可依前件
　　　　韋行立處州刺史
勑守衛尉少卿襲邦國公韋行立聞爾貴逰之子也出入省
寺二十餘年終無尤違斯亦鮮矣江南諸郡戸籍非少皆有
賦入之難爾爲吾徃埋縉雲以宣朕化無虐惸獨俾傷惠和
可使持節處州刺史
　　　　王進岌冀州刺史
勑元從奉天定難功臣行右羽林軍大將軍兼御史大夫王
進岌冀方陶堯之所理也其俗質強有古人遺風兵興巳來
習爲奮武之地非勇毅仁隱之者不能兼牧其甿以爾戰伐
居多班資巳重副朕兹選必有可觀夫理亂繩唯緩之龔遂
之政也忠信可以服暴強仲尼之言也率是兩者以臨其人
吾無憂於千里之内矣式兼亞相周賁外臺可開府儀同三
司使持節行冀州刺史兼御史大夫充本州團練守捉使功
臣勲封如故
　　　　論倚忻州刺史
勑前使持節守忻州刺史賜紫金魚袋論倚日者議鎮之勞
例皆甄奨有美能泌早聞其勤因以泌爲忻州刺史會泌隱
惡彰敗不終其任司空度上言前刺史倚忻人懐之復換他
守人用不協遂仍　以復於忻勉居舊邦無替前効可使
持節忻州刺史
　　　　王元琬銀州刺史
勑夏綏銀等州節度　檢校太子詹事王元琬河朔之
間豐有水草爾能當事多以畜擾爲事吏二千石巳上不能
拊循競致侵削難其踦角齒毛之異廉者半價而買貪者豪
奪其良困於誅求起爲盗賊朕甚患焉近以戎臣祐旁領四
郡奉宣詔條祐以元琬僉曰公幹乞爲圁隂㒺或不臧貽祐
之恥可使持節都督銀州刺史充本州押蕃落使餘如故
　　　　陳諫循州刺史
勑封州刺史陳諫倜儻好奇之士常患於不慎所從負累於
俗過而能改人其捨諸以爾諫敏於儒學志於政經自理臨
封尋彰美化分憂是切滿歳宜遷始求循吏之才以撫逺方
之俗爾其樹德朕不記瑕可使持節循州刺史
　　　　萬憬皓端州刺史
勑前順州刺史借紫金魚袋萬憬皓赦所以宥不幸也爾爲
郡守無違詔條而以疾罷去非不幸歟今朕還爾符印俾臨
髙要之人守吾憲章愆則有辟可使持節端州刺史餘如故
　　　　趙真長戸部郎中兼侍御史等
勑臣藩洎逢吉尚書於陵所請劒南西川節度判官某官趙
真長等皆以文學政事得叅公選觀其列狀尉薦甚勤人各
有知朕無不可矧以羊祜之風流盡在文翁之學校復興咨
爾真長等無替令猷勉當毗賛淮河之師旅近息荆江之賦
入素殷咨爾應等無􁄺厥官以擾生聚各揚乃職用副朕懐
真長可行某官依前充職應可某官充戸部廵官勾當河南
淮南等道兩稅餘如故
　　　　王沂河南府永寧縣令等
勑前汴宋亳穎等州觀察推官殿中侍御史内供奉賜緋魚
袋王沂前宣武軍節度推官監察御史裏行范傳規等比制
諸侯吏府罷則歸之有司以叙常秩近或不時以聞謬異前
詔朕申明之以復故典而去歳司徒弘以沂等入覲因獻其
能越在後庚之前且寵上台之請命汝好爵時予加恩勉字
邦畿無虐黎獻沂可河南府永寧縣令傳規可陜州安邑縣
令餘如故
　　　　吉旼京兆府渭南縣令
勑前河南府登封縣令吉旼畿邦之宰任得其人葢有以乂
我黎庻足以張吾京師也自輦轂在鎬瀍洛務輕長命之善
康東人者徃徃移隷内史今京兆尹季同以􁆙有幹蠱之稱
流聞于西遂陳換縣之求無替字人之術可守京兆府渭南
縣令
　　　　駱怡壽州長史
勑前江州司馬貟外同正員駱怡等一青而去其人則改行
自新之徒蔑由進矣况吏議不一負累多門原渉不必終於
廉夫而周處卒爲名士此亦曰曩時之明驗也爾等受譴旣
久省宥斯頻各勵日新以期天秩並復資品宜乎慎終可依
前件
　　　　裴温兼監察御史裏行充清海軍節度叅謀
勑前洛陽縣尉裴温等南極北向戸北至于桂林旁帶邕容
分置征鎮而南海尤居劇地舊制輙得臨莅諸管叅酌庻務
兹惟郡僚温等受知於人爲報不易勤盡檢白可以無瑕可
依前件
　　　　韓克從太子通事舎人
勑前河中府叅軍韓克從聞爾之齒長矣而猶趨馳冉冉其
何以堪今命爾爲東朝舎人以司賛引豈獨加之恩奨抑亦
示其優容宜勤厥官以服休命可守太子通事舎人餘如故
　　　　崔方實試太子詹事
勑容州兵馬使試殿中侍御史崔方實蠻蜑之間有黃賊者
跧竄窟穴代爲侵攘南人患之爲日固久而公素破其酋長
大獲俘囚檄奏以聞朕實嘉尚是用錫其使者金幣器服而
又試爲崇班俾耀逺人以勸來効可試太子詹事餘如故
　　　　李歸仙鎮州右司馬
勑成德軍節度衙前馬歩都知兵馬使檢校右散騎常侍使
持節澶州刺史兼御史大夫充本州防禦使李歸仙去歳成
德換帥之際人皆効忠惟爾職在轅門位兼符竹功實居最
議當甄升而弘正以牧長親人遥領非便司武故事兼可理
戎並仍帖秩之榮式遂上台之請可檢校右散騎常侍兼鎮
州右司馬替元闕兼御史大夫餘如故
　　　　齊煦華州定縣令
勑齊煦等今一邑之長古一國之君也刑罰綱紀約略受制
於朝廷大抵休戚與奪之間葢一專於令長矣然而天下至
大百吏至衆吾安能以一耳一目觀聽其短長煦等皆奉詔
條爲人求瘼慰薦於爾豈某等皆欺予各勉厥誠以臻于理
煦可
　　　　韋珩京兆府美原縣令
勑韋珩等昔先王青災肆赦則殊死巳降無不宥免而受賄
枉法者獨不在數常常罪之以此防吏吏猶有豪奪於人者
朕甚憫焉日者覃懐有過籍之賦使吾百姓無聊生於下非
珩等爲吾發覺則吾終不得聞東人之疾苦矣今美原藍田
皆吾甸内之邑爾其爲吾飬理生息以惠困窮使天下長人
之吏知朕明用廉激貪之意焉
　　　　裴誗檢校尚書庫部郎中充河南節度判官
勑守京兆府醴泉縣令裴誗等昔竇憲以元舅出征大開幕
府以致賢彦是以銘燕然備勲籍用叅畫也爾等佐釗斯任
不細苟或無狀其思有尤可依前件
　　　　蔡少卿兼監察御史
勑容管經畧左押衙兵馬使蔡少卿蠻之有黃賊者東南人
之虺蜮也經畧臣公素墮硩妖巢收復故地俾爾以如和縣
等捷書來上道路悠逺其勤可嘉寵以憲官用光戎秩可
　　　　李立則檢校虞部貟外郎知鹽鐡東都留後
勑李立則國有移用之職曰轉運使每歳傳置貨賄於京師
其大都要邑之中則委吏以專留事瀍洛之間葢其一也而
桞公綽言爾強白幹舉吏難其倫乞以臺省官假借恩榮俾
專劇務勉服所職無忘謹廉可
　　　　常亮元權知橋陵臺令
勑常亮元等大宗正言爾等或親或能備識其行誠盡才辦
可以修奉園陵吾先帝之衣冠所在夙夜思念哀敬不心爾
其盡恭以朂諸吏可依前件
　　　　杜載監察御史
勑杜載西旅違言侵坑縣道雖有備無患而予心惕然惟爾
載奉捷潜奏乗馹以奔吉語亟來人用胥恱念敺攘之略誠
在將軍奨飛馳之勞宜加憲秩歸語爾帥無忘乃庸可
　　　　崔蔇檢校都官貟外郎兼侍御史
勑崔蔇等自元和以來有大勲烈於天下先帝賚于以保衡
者唯司空度度亦齊慄祗畏不自滿大慎簡其屬毗于厥政
惟蔇及洙咸在兹選是用輟我糺察副其勤求惟爾敬玄舊
佐藩服効誠于長議以序遷峩峩鐡冠皛皛銀印受之以任
其樂所從可依前件
元氏長慶集卷第四十八
元氏長慶集卷第四十九
　　制誥
　　　范傳式河南府壽安縣令
　　　王炅兼侍御史　高端婺州長史
　　　李昆滑州司馬　劉頗河中府河西縣令
　　　王迪貶永州司馬
　　　王恱昭武校尉行左千牛備身
　　　崔適翊麾校尉守左千牛備身
　　　姚文壽右監門衛將軍知内侍省事
　　　徐智岌右監門衛將軍
　　　邵常政内侍省内謁者監
　　　宋常春内僕局令
　　　青州道渤海授金吾將軍等放還蕃
　　　青州道渤海等授諸衛將軍放還蕃
　　　令狐楚等加階　蕭俛等加勲
　　　蕭俛等加封爵　李逢吉等加階
　　　李光顏加階　王仲舒等加階
　　　郭釗等轉勲　武儒衡等加階
　　　崔元略等加階　胡証授定逺將軍
　　　諸使收淄青叙録將士等授官爵勲
　　　劒南西川節度使下將士叙勲
　　　鄭氏封才人　七女封公主
　　　王承宗母吳氏封齊國　太夫人
　　　　范傳式河南府壽安縣令
勑范傳式御史府多以法律見徴苟覆視之不明於薄責而
何逭傳式在先朝時嘗爲監察御史會孫革以廐牧競田之
獄來上朝廷意其未具復命傳式理之不能精求盡以前
使岐人衆來告我職爾之由須示薄懲用明失實嗟乎長人
之吏信在言前當革非心無因故態過而不改寧㒺後艱可
　　　　王炅兼侍御史
勑王炅等乃祖乃父勤勞邦家佐吾先臣相國捍患摧兇世
爲勲籍故吾聞成德諸將心猶悚然爾等𥘉䘮元戎能以
整送迎新舊之際不無夙夜之勞言念功庸宜升秩序
憲署命之崇班特示加恩匪用彛典可依前件
　　　　高端婺州長史
勑高端等周官歳終則稽其醫事以制其食斯亦賞勞之
也爾等皆執藝術待詔公車和六飲六膳以會其時察五色
五聲以知其變朕嘗因苦口必念沃心毎思藥石之臣咸聽
肺肝之語凡百多士無以羙疢愛予因爾厥官用警有位
　　　　李昆滑州司馬
勑李昆日者王承元以成德䘮師之狀來告爾實將之能
承元之意上通朝廷之澤下究昆有力焉將議奬勞是宜
秩郡丞憲吏用表兼榮可權知滑州司馬兼監察御史
　　　　劉頗河中府河西縣令
勑劉頗朕以自鄜而北夷夏雜居號爲難理乃詔執事求
以綏懐控壓之者皆曰頗在兹選且言其伐蔡之役常叅
於懐汝之師部分㢮張允協軍政遂命試領銀州郡事衆
寧附邊人宜之連帥以聞議請甄奨河西近邉擇吏惟精勿
吝牛刀爲我烹割可
　　　　王迪貶永州司馬
勑王迪爲吏不廉受賄六十餘萬據其贓罪合寘重條言
　以爲伐蔡之時䧟其家屬適遭蜂蠆並爲鯨鯢尚念爾于
兹當從末減議遷郡佐無忘悛心可守永州司馬貟外置同
正貟仍所在驛發遣
　　　　王恱昭武校尉行左千牛備身
勑執千牛刀以侍奉吾左右者命子弟之選也荘憲皇后姪
王恱等或勲戚䕃餘或公卿貴胤佩觹有趨蹌之美釋褐叅
侍從之榮勉奉我朝廷之儀敬順爾父兄之教可依前件
　　　　崔適翊麾校尉守左千牛備身
勑三品子崔適等左右備身在吾旒扆之側非貴逰子弟之
可親信者不在選中爾等閥閱甚崇教誨斯至事我猶事父
畏法猶畏師勿惰勿佻以期無誨斯可與成人並行於朝廷
矣可依前件
　　　　姚文壽右監門衛將軍知内侍省事
勑姚文壽出入中外備嘗劇職靜以自勝高而益謙先皇帝
以其忠愿謹信知書有文毎决務宫中付以宻命巳事而復
終無漏言朕方藉良能奪其情禮起自哀疚命爲監臨和而
有常威而不侮修身處衆兩得其宜憂服旣除庸功可奨崇
階厚秩兼以命之無忘慎修用副毗倚可冠軍大將軍行右
監門衛將軍知内侍省事封賜如故
　　　　徐智岌右監門衛將軍
勑徐智岌邠之地后稷公劉之所理也俗饒稼穡土宜六擾
内扞郊圻外攘夷狄故吾特命禮樂詩書之上將俾爲長城
立監臨戎亦慎兹選以爾自更事任巳著公方端介而不失
人心謙和而能宣朕命寵以將軍之號仍加内省之榮復職
舊藩勉終前効可雲麾將軍右監門衛將軍知内侍省事餘
如故
　　　　邵常政内侍省内謁者監
勑天子有内諸臣所以叅侍奉備傳逹而將外諸臣之復也
其或久更事任績効甄明者必擇其良能而分命焉元從興
元朝議郎行内侍邵常政等或扈從於艱難之際或服勤著
廉善之名宜序班資用優階秩夫奠東司而臨象教爾無忘
於肅清將成命以察戎行爾無忘扵畏慎正闈闥以親賔客
爾無忘於敬恭行是三者可以長守其禄位而不離於榮近
矣各揚爾職稱朕意焉可依前件
　　　　宋常春等内僕局令
勑近制選内臣之善於其職者監視諸鎮葢所以將我腹心
之命逹于瓜牙之士也宣義郎行内侍宋常春等皆以謹信
多才得叅侍從更掌上府尤見吏能守官無毫髪之瑕勵巳
有氷霜之操跡其聲實可備監臨汝其徃哉予用訓爾夫處
衆莫若順犯衆則不安約身莫若廉奉身則不足推是兩者
引而伸之然後入可以近天子之光出可以䕶將軍之旅矣
㒺或失墜以貽後艱勉當柱國之榮無忘立表之誓全寳可
宣德郎行内侍省官闈局令貟外置同正貟常春可徴仕郎
内侍省内僕局令貟外置同正貟
　　　　青州道渤海授金吾將軍等放還蕃
勑慎能至王姪大公則等洲東之國知義之道與華夏同風
者爾軰是也冐越深阻和會于庭予嘉乃誠命以崇秩用奮
威衛保爾恩榮無怠無違永作藩服可依前件
　　　　青州道渤海等授諸衛將軍放還蕃
勑大定順王姪大多英等我十有二衛將軍以率其屬皆匡
備左右爲吾近臣自非勲庸不以輕授以汝各贄琛賮勞於
梯航俾耀逺人宜示恩寵歸撫爾類知吾勸來可依前件
　　　　令狐楚等加階
門下朕聞君法天大臣體君命數名等威上下以兩昔漢丞
相金印紫綬黃扉黑􁚫亦所以異車服於百辟也今朕宰相
階級不稱甚無謂焉旣當行慶之恩宜用加崇之典守門下
侍郎同中書門下平章事賜紫金魚袋令狐楚端慎嚴恪夙
夜在公按度懸衡守而不失守中書侍郎同中書門下平章
事賜紫金魚袋蕭俛深敏敬恭窹寐思理伏蒲焚藁知無不
爲守中書侍郎同中書門下平章事賜紫金魚袋叚文昌坦
易堅白風雨有常推賢與能如恐不及咨汝三后弼予一人
汝爲股肱耳目以賚予予敷心腹腎腸以告汝汝其一乃志
以奉上周乃惠以接下敬乃事以臨官是三者孫叔敖甞用
之於楚矣位愈髙而士愈戴禄愈厚而人愈懐夫以朕之不
敏不明尚克用濟實頼吾二三臣朝夕之誨詩云無言不詶
無德不報爰因進等之詔用申交警之詞各竭乃誠同底于
道康天下平太階而後越級之賜行焉兹謂叙常非以爲報
楚可太中大夫俛可朝議大夫文昌可中散大夫餘各如故
　　　　蕭俛等加勲
某等越正月惟朕憲考集大命于朕躬宅憂昏逾罔克攸濟
惟爾俛屢賛大儀以詔予一人惟爾文昌作䇿度以道揚末
命俾小子審訓弗違時乃之休王功曰勲兹用報汝尚克納
誨毋忘恊心銘于太常永作元輔可
　　　　蕭俛等加封爵
門下列爵惟五所以褒有德也朝議大夫守門下侍郎同中
書門下平章事上騎都尉襲徐國公賜紫金魚袋蕭俛等外
撫四夷内順百度同德比義以堯舜之道事予厥惟懋哉遂
行益地之詔俛乃讓封於弟亦恊推恩開國承家永綏厥後
惟克恭敬以和神人可依前件
　　　　李逢吉等加階
某官李逢吉是朕皇子時侍讀也忠孝之訓何嘗忘之惟秘
洎瓘寔惟藩臣克壯威猷用以垣翰楊造等祗事内外夙夜
惟寅並沐前恩遞升榮級上下有等式示彛章可依前件
　　　　李光顔加階
門下朕聞有天下者道德仁義以爲理城郭溝池以爲固故
曰不教人戰是謂弃之有備無患可以應卒此先王歐攘戎
狄保障黎元之大畧也五原居宥夏靈慶之中當虵豕豺狼
之突將搤咽喉之要爰命腹心之臣厥有成功宜膺茂典邠
寧慶等州節度觀察處置等使金紫光禄大夫檢校司空兼
邠州刺史上柱國武威郡開國公李光顔氣敵三軍心師百
行有卞荘之勇守之以仁有日磾之誠濟之以武叱咤則風
雲廻合間宴則罇爼周旋葢文武之令才真古今之良將是
以淮蔡之役百勝功高青齊之師一面居最朕以蕭關尚警
馬嶺猶虞五餌之詐可羞百雉之城爰度先是屬役每難其
人惟爾良能果諧予願程功而不愆于素訖事而不勞于人
比命有司褒乃實力僉曰古諸侯勲德優盛則就加特進以
寵之我國家封植崇重有朝請一字以異之予嘉乃勤兼用
兩者兹謂上賞爾惟欽哉可特進餘如故
　　　　王仲舒等加階
門下階陛所以升堂奥也歷清貫者亦由是而登進焉國朝
由散官而命爲大夫者凡十一等以銀青朝散爲名者非我
特制則不克授葢門戸有棨㦸之榮腰佩有龜緺之異也朝
議郎守中書舎人王仲舒等或歷職清近代予格言或分命
藩方宣我程品或縣車以請老或持節以臨人或親或能或
勞或乆皆承霈澤之慶宜當並命之榮凡爾四十有三人各
服我休命並朝散大夫餘如故
　　　　郭釗等轉勲
粤若十有二勲以馭親賢以詔勞舊以稽秩序以行慶賜而
刑部尚書兼司農卿郭釗實我元舅寅亮朕躬傳師洎肇共
司予言發揚書命倰貳教官長財善物証居環尹夜警晝廵
堪致厥政時惟舊老髙陽而下五十有六人分命内外祗勤
于理越二月發大號于天下延寵庻官錫爾崇勲無替嘉命
　　　　武儒衡等加階
某乙等古人以朝散大夫爲榮是以自矜於歌詠况今由是
級者則服色驟加誠足貴矣儒衡等皆吾内外之臣並在賢
能之選頃因慶澤第許崇階朕不食言勉當嘉命
　　　　崔元略等加階
某官某乙階之設二十有庸有事有叙有加用是四者以詔
百吏由郾而上至于元略曰加曰叙進而下至于景曰事曰
庸光我侍從之臣且優致政之老詔賢詔德於是乎在堂奥
益近爾其敬之
　　　　胡証授定逺將軍
門下寧逺將軍兼左金吾衛大將軍御史大夫充左街使賜
紫金魚袋胡証等近古赦天下則勲秩階爵因縁而行亦欲
與卿大夫同美利也爾等率其屬部分義甚明皆吾勞臣是
有恩奨益進榮級宜其允恭可依前件
　　　　諸使收淄青叙録將士等授官爵勲
某等能執于戈討定逋孽功懋懋賞厥惟舊哉分命庻官秩
建五等次用于十有二勲式示等威葢以勞之小大爲上下
也
　　　　劒南西川節度使下將士叙勲
門下劒南西川節度使下准制叙勲將士朝議大夫試太子
家令上護軍史憲等蜀形勝之地也南控蠻蜑西搤戎羗厲
禁之勞實頼汝三千八百六十有六人之力使之必報並賜
崇勲各懋乃誠朂率以敬可依前件
　　　　鄭氏封才人
勑古者天子設六宫以詔内理是以關雎樂得淑女憂在進
賢將聽鷄鳴之詩豈惟魚貫之序鄭氏山東令族海内良家
毎師班女之文嘗慕樊姬之德桃姿焜燿蘭行馨香爰用擇
才冀無傷善勉當選進之重無忘和平之心可才人
　　　　七女封公主
門下長女等抱子弄孫之榮貴賤之大情也朕以四海奉皇
太后於南宫問安之時諸女侍側螽斯之慶上慰慈顔鳲鳩
之仁内懐均養雖穠華可尚出閤未期而湯沐先施分封有
據宜加美號以表令儀可依前件主者施行
　　　　王承宗母吳氏封齊國太夫人
勑古成德軍節度鎮冀深趙等州觀察處置等使金紫光禄
大夫檢校尚書左僕射贈侍中王承宗母燕國太夫人吳氏
魯文在手燕夣徴蘭道以匡夫仁而訓子教日磾竭誠之操
義必資忠戒陳嬰自大之心明於處順是以承宗辭代之際
承元領務之初或輟哭以據床毎形言於憂國人知趣向道
實光明宜受進封之恩用表貫霜之節可封齊國太夫人
元氏長慶集卷第四十九
元氏長慶集卷第五十
　　制誥
　　　李愬妻韋氏封魏國夫人
　　　贈田弘正父庭玠等　贈烏重胤父承玭等
　　　贈韓愈父仲卿尚書吏部侍郎
　　　贈韋審䂓父漸等　贈田弘正母鄭氏等
　　　追封孔戣母韋氏等　追封李逢吉母王氏等
　　　追封李遜母崔氏博陵郡太君
　　　追封王潜母齊國大長公主
　　　追封王璠母李氏等　贈鄭餘慶太保
　　　贈王承宗侍中　贈裴行立左散騎常侍
　　　贈陳憲忠衡州刺史　贈楚繼吾等
　　　贈于頔謚　追封宋若華
　　　入朝奚大首領梅落悟孤等二十五人授官階制
　　　授入朝契丹首領逹于只枕等二十九人果毅别將
　　　劉惠通授謁者監制
　　　　李愬妻韋氏封魏國夫人
勑夫尊於朝婦貴於室由古道也安有邦君之妻而無湯沐
之地乎凉國公李愬妻韋氏德宗皇帝之外孫也笄年事愬
克有令儀天䕃雖高猶執婦道持其門戸使愬有姻族之和
奉其蘋蘩使愬有蒸嘗之㓗愬當分閫之際終無内顧之憂
者由此婦也今愬積行累功以致爵位六遷重鎮名列上台
而韋氏猶限彛章未嘗開國甚不稱也因愬大名之邦式建
小君之號可封魏國夫人
　　　　贈田弘正父庭玠等
門下朕聞昔者明王之以孝理天下也莫不因嚴以教敬推
類以明恩朕以眇身欽承大寳爲億兆人之君父奉十一聖
之宗祧捧烏號知群臣有良弓之思瞻彼蒼念群臣有所天
之感是用仲月五日申命有司大錫追崇式彰餘慶而魏博
等州節度觀察處置等使魏州大都督府長史田弘正亡父
贈兵部尚書庭玠等教必以忠殁而不朽茂仲弓之徳而位
屈當年副孔父之恭而福流來裔惟爾弘正爲朕方叔以殿
大邦惟爾夷簡爲朕河間以光宗籍惟爾度爲朕呂望以司
專征子有勞於王家父豈忘於錫命進以師長之贈加之保
傅之尊咨爾三臣告是五廟永錫忠孝賚于邦家可依前件
　　　　贈烏重胤父承玭等
勑朕聞水積者不涸德積者不窮肆我高祖武皇帝傳序累
聖逮予冲人嗣守朝廷之常不克是懼而侯甸藩服亦克用
乂誠頼吾邦伯庶君之不墜吾祖宗之典也追念本始無忘
爾先永錫追榮用章彛訓檢校司空使持節滄州刺史烏重
胤亡父贈工部尚書承玭等根本粹茂源流浚發載誕頗牧
降生申甫或並列藩方或常叅鼎鼐承我制詔備陳孝思皆
曰閱禮資忠實頼先臣之教欲報之德願言克從遂命襃崇
以■幽顯可依前件
　　　　贈韓愈父仲卿尚書吏部侍郎
勑國子祭酒韓愈父贈秘書少監仲卿等子生則射桑弧蓬
矢以告四方三月孩而名之十年出就外傳孔丘雖欲逺於
鯉也而猶教之詩禮所以相承先而重後嗣也然而免水火
之災從師友之後服軒冕以爲卿大夫者一族幾何人惟爾
愈雄文奥學秉筆者師之與緘等各用所長列官朝右榮則
至矣其父皆不及焉殁而有知能不望顯揚於地下贈以崇
秩慰其幽魂推吾永懐示用怛然於此可依前件
　　　　贈韋審規父漸等
勑朕嗣立之二月五日在宥天下澤𬒳幽顯凡百執事延崇
于先而守尚書左司郎中韋審規父大理卿漸等生有列爵
殁有懿行德積于身慶儲于後嘉乃令子爲吾望郎遂可有
司之奏以錫先臣之命可依前件
　　　　贈田弘正母鄭氏等
門下檢校司徒田弘正母贈韓國太夫人鄭氏等詩云哀哀
父母生我劬勞欲報之德昊天罔極子欲養而親不待之詞
也朕有臣弘正等皆社稷之臣也或寄重股肱或親連肺腑
而克忠于國克孝于家歌康公念母之詩感日殫見圗而泣
朕方推廣孝以闡大猷廼詔有司深惟贈典若曰幽魏并楊
實鎮之大旣以命于勲賢齊晉清河惟號之美可用光于窀
穸永錫爾類予何愛焉嗚呼子爲列嶽之崇母用追封之禮
亦可謂生榮死哀孝子事親之終也惟爾欽哉無或失墜可
依前件
　　　　追封孔戣母韋氏等
勑穎考叔食美而思遺其親此孝子不違於一飯也而况於
萬石在前累茵在側慰心不及非贈而何尚書吏部侍郎孔
戣母贈扶風郡太君韋氏等柔以睦姻明於訓子惟嬪之禮
始自敬姜擇鄰之規優於孟母慶鍾嗣子皆我藎臣祗告有
司丕序先烈錫以大邑逹其深誠庶無風樹之嗟且壯秋霜
之節可依前件
　　　　追封李逢吉母王氏等
勑孝子之於事親也貧則有啜菽之歡仕則有捧檄之慶離
則有陟屺之歎殁則有累茵之悲推而言之其揆一也不有
追錫何以逹情檢校吏部尚書使持節襄州刺史李逢吉母
贈平陽郡太夫人王氏等皆朕公卿之母也或象感台階生
申及甫或氣鍾河嶽非龔則黃出入恩榮羽儀中外苟無善
訓安得令人簡想徽猷用弘封邑式光子道以盛母儀可依
前件
　　　　追封李遜母崔氏博陵郡太君
勑檢校禮部尚書使持節許州刺史李遜母贈義封縣太君
崔氏等昔康公貴爲諸侯而念母之詞甚悲悲親之不逮也
曾參仕三釜而其心甚樂樂及於親也今遜等有地千里有
禄萬鍾頥指氣使無不隨順所不足者其唯風樹寒泉之思
乎朕方推廣孝豈吝加恩並封啓邑之榮咸慰循陔之念可
依前件
　　　　追封王潜母齊國大長公主
勑檢校兵部尚書王潜母贈晉國大長公主於朕祖宗之姑
姊妹也始以肅雍之德下嫁於公侯淑問怡聲禮無違者訓
其愛子有過嚴君不因恩澤以求郎每致忠貞而事主使勤
貴富戒斁㢘能鬰爲勲臣實資聖善徽猷盡在典禮宜加猶
狹平陽之封式廣營丘之地克宣朕命用慰潜心可贈齊國
大長公主
　　　　追封王璠母李氏等
勑守起居舎人賜緋魚袋王璠母贈成紀縣太君李氏等古
人云生願爲人兄欲奉養之日長也若此則及子之貴顯親
之榮能幾何人是以聖王因心以設教由是揚名追孝之禮
生焉朕宅帝位思弘大孝乃詔執事追用䟽封而璠等皆以
諷賦語言得叅侍從欲報之歎發乎肺肝追加啓土之榮用
深罷社之痛可依前件
　　　　贈鄭餘慶太保
勑朕聞仲尼殁而魯公誄之柳荘死而衛靈請徃夫以區區
魯衛而猶念賢臣碩德也如是况朕小子獲承祖宗實頼一
二元老朝夕教誨以儀形于四方天胡不仁遽爾殱奪而今
而後誰其屏余故金紫光禄大夫檢校司徒兼太子少師鄭
餘慶始以衣冠禮樂行於山東餘力文章遂成儒學出入清
近盈五十年再任台衡屢分戎律凡所劇職無不踐更貴而
能謙卑以自牧謇直行於臺閣柔睦用於閨門受命有考父
之恭待士有公孫之廣焚書逸禮盡所口傳古史舊章如因
心匠朕方咨禀庻罔昏逾神將祝予痛悼何及乞言旣阻贈
典宜加追書保養之榮用彰明允之德可依前件
　　　　贈王承宗侍中
勑天子之於百辟也公則有君臣之義私則有父子之恩生
則有列爵以報功沒則有加榮以錫命逺則罷朝以申悼近
則幸第以臨䘮而况於代濟勲庸時方委遇死而可作吾何
愛焉故檢校尚書右僕射王承宗海岱孕靈弓裘襲藝詩書
禮樂禀訓於祖先勇敢謨猷自生於誠腑逮居劇鎮益辨長
材每懐戀闕之誠遂行割地之効屢陳宻𣢾方俟來朝天不
與年素志沒地表章前上忠懇備存不以二子爲憂且曰三
軍求帥承元繼志雅有兄風雄藩旣耀於連枝寵秩宜加於
幽穸上台之首左輔之崇特越彛章用明加等忠魂尚在期
爾有知可贈侍中仍令所司備禮冊命􁎚布帛五百叚米粟
三百石委度支逐便支送
　　　　贈裴行立左散騎常侍
勑秦郡守分土疆以牧人漢刺史乘軺車而按部兼是兩者
才唯艱哉而况於鎮定逺荒經略逋冦毗倚方切忽焉薨殂
不有追崇曷彰憫悼故朝散大夫持節桂州刺史兼御史中
丞裴行立積德之門代濟英哲班超奮筆志在功名酈寄秉
心義先忠孝累更事任益見良能龔遂著稱於潢池處黙去
思於交趾遺風尚在錫命宜加寵以貂蟬􁎚之榖帛用光幽
穸式慰營魂可贈左散騎常侍􁎚布帛三百叚米粟二百石
仍委度支逐便支送
　　　　贈陳憲忠衡州刺史
勑故元從奉天定難功臣桞川刺史陳憲忠在德宗時執羈
靮以從遂加戡難之名在憲宗時沐雨露之恩實𬒳念功之
詔朕敬承先志崇奨舊勲爰命有司用申常典生有熊當其
軾歿有鴈隨其車可謂男子之哀榮矣可贈使持節衡州諸
軍事衡州刺史
　　　　贈楚繼吾等
勑故容州本管經略招討左押衙兼行營中軍兵馬使檢校
太子詹事楚繼吾故廉州古丘營鎮將試殿中監衛弘本等
比以荒服不䖍侵掠縣道乃詔毅勇爲人敺攘而繼吾等奮
不顧身深入巢穴豺狼雖殪蜂蠆誤加方聞振臂之雄忽有
歸元之嘆其帥　具上其功伐請議褒崇言念云亡尤用憫
悼不有異等孰以勸忠　追有土之榮用明死政之節繼吾
可贈使持節都督容州諸軍事容州刺史弘本可贈使持節
都督邕州諸軍事邕州刺史
　　　　贈于頔謚
昔羽父爲無駭請謚於魯侯而衛君亦自稱公叔文子之跡
則考行必在於有司賜謚或行於君命久矣某官秪奉三朝
橫鎮襄漢雖便宜從事難以法䋲而武毅立名實爲威克來
朝而後亦旣降心敬以事君明能知子朕以禮存錫命恩在
展親考以慮深通敏之文叅用追悔前過之義深詔執事冝
謚曰思
　　　　追封宋若華
勑司徒之妻有禮齊加石窌延郷之母有德漢置封丘生旣
不渝沒亦冝及故宋若華我德宗孝文皇帝躬勤庻務寤寐
以之乃命女子之知書可付信者省奏中宫而若華等伯姊
季妹三英粲兮皆在選中叅掌宥宻班妃裂素之詠謝氏散
鹽之章琤然王音記在彤管先皇帝乙夜觀書之際亦嘗傳
窈窕德象之篇於若華言念云亡禮宜加等特追封邑豈礙
彛章可贈河南郡君
　　　　入朝奚大首領梅落悟孤等二十五人授官階制
勑某等各以貴寳會于明庭旣飲食以勞之又爵秩以遣之
式所以示懐柔於逺人也爾宜將我皇風慰彼黎獻可依前
件
　　　　授入朝契丹首領逹于只枕等二十九人果毅别
　　　　將
勑朕聞德教加于四海則逺人斯届余德不類而爾等寔來
良用愧于厥衷是以置野廬以勞其勤委舌人以通其意始
於郊迓還以禮成寵秩仍加厚意斯在𬒳服冠冕無妄敬恭
可各授
　　　　劉惠通授謁者監制
勑宣議郎内侍省宫閑局令賜緋魚袋劉惠通愿吾愛之俾
在左右將我宻命逹于四方去盡行人之詞還致諸臣之復
言必忠信事無尤違使朕不出戸而知三軍之意者爾有力
焉深念其勤將以爲報階秩兼進用示恩榮可依前件
元氏長慶集卷第五十
元氏長慶集卷第五十一
　序
　　　白氏長慶集序
　　記
　　　永福寺石壁法華經記　翰林承㫖學士記
　　　　白氏長慶集序
白氏長慶集者太原人白居易之所作居易字樂天樂天始
言試指之無二字能不誤(具樂天/與予書)始旣言讀書勤敏與他兒
異五六歳識聲韻十五志詩賦二十七舉進士貞元末進士
尚馳兢不尚文就中六籍尤擯落禮部侍郎高郢始用經藝
爲進退樂天一舉擢上第明年拔萃甲科由是性習相近逺
求玄珠斬白虵等賦及百道判新進士競相傳於京師矣㑹
憲宗皇帝冊召天下士樂天對詔稱㫖又登甲科未幾入翰
林掌制誥比比上書言得失因爲賀雨秦中吟等數十章指
言天下事時人比之風騷焉予始與樂天同校秘書之名多
以詩章相贈答㑹予譴掾江陵樂天猶在翰林寄予百韻律
詩及雜體前後數十章是後各佐江通復相詶寄巴蜀江楚
間洎長安中少年遞相倣傚競作新詞自謂爲元和詩而樂
天秦中吟賀雨諷諭等篇時人罕能知者然而二十年間禁
省觀寺郵候墻壁之上無不書王公妾婦牛童馬走之口無
不道至於繕寫模勒衒賣於市井或持之以交酒茗者處處
皆是(楊越間多作書模勒樂天及/予雜詩賣於市肆之中也)其甚者有至於盗竊名姓
苟求是售雜亂間厠無可柰何予於平水市中(鏡湖傍/草市名)見村
校諸童競習詩召而問之皆對曰先生教我樂天㣲之詩固
亦不知予之爲微之也又云鷄林賈人求市頗切自云本國
宰相每以百金換一篇其甚僞者宰相輙能辯别之自篇章
巳來未有如是流傳之廣者長慶四年樂天自杭州刺史以
右庻子詔還予時刺會稽因得盡徴其文手自排纉成五十
卷凡二千一百九十一首前軰多以前集中集爲名予以爲
陛下明年秋當改元長慶訖於是因號曰白氏長慶集大凡
人之文各有所長樂天之長可以爲多矣夫以諷諭之詩長
於激閑適之詩長於遣感傷之詩長於切五字律詩百言而
上長於贍五字七字百言而下長於情賦賛箴戒之類長於
當碑記叙事制誥長於實啓表奏狀長於直書檄詞䇿剖判
長於盡揔而言之不亦多乎哉至於樂天之官族景行與予
之交分淺深非叙文之要也故不書長慶四年冬十二月十
日㣲之序
　　記
　　　　永福寺石壁法華經記
按沙門釋惠皎自狀其事云永福寺一名孤山寺在杭州錢
塘湖心孤山上石壁法華經在寺之某所始以元和十二年
嚴休復爲刺史時惠皎萌厥心卒以長慶四年白居易爲刺
史時成厥事上下其石六尺有五寸短長其石五十七尺有
六寸座周於下蓋周於上堂周於石砌周於堂凡買工鑿經
六萬九千二百有五十錢經之數經旣訖又成二石爲二碑
其一碑凡輸錢於經者由十而上皆得名於碑其輸錢之貴
者若杭州刺史吏部郎中嚴休復中書舎人杭州刺史白居
易刑部郎中湖州刺史崔玄亮刑部郎中睦州刺史韋文悟
處州刺史韋行立衢州刺史張聿御史中丞蘇州刺史李乂
御史大夫越州刺史元稹右司郎中處州刺史陳岵九刺史
之外搢紳之由杭者若宣慰使庫部郎中知制誥賈餗以降
　不附於經石之列必以輸錢先後爲次第不以貴賤老㓜
多少爲先後其一碑僧之徒思得聲名人文其事以自廣予
始以長慶二年相先帝無狀譴於同又明年徙會稽路出於
杭杭民競相觀暏刺史白恠問之皆曰非欲觀宰相蓋欲觀
曩所聞之元白耳由是僧之徒誤以予爲名聲人相與日夜
攻刺史白乞予文予觀僧之徒所以經於石文於碑蓋欲相
與爲不朽計且欲自大其本術今夫碑旣文經旣石而又九
諸侯相率貢錢於所事由近而言亦可謂來異宗而成不朽
矣由逺而言則不知幾萬千歳而外地與天相軋隂與陽相
蕩火與風相射名與形相㓕則四海九州皆大空中一微塵
耳又安知其朽與不朽哉然而羊叔子識枯樹中舊環張僧
繇世世爲畫師歷陽之氣至今爲城郭狗一叱而異世卒不
可化鍜之子學數息則易成此又性與物一相遊而終不能
兩相忘矣又安知夫六萬九千之文刻石永永因衆性合成
獨不能爲千萬刼含藏之不朽耶由是思之則僧之徒得計
矣至於佛書之妙奥僧當爲予言不當爲僧言况斯文止於
紀石刻故不及講貫其義云長慶四年四月十一日浙江東
道都團練觀察處置等使通議大夫使持節都督越州諸軍
事越州刺史兼御史大夫上柱國賜紫金魚袋元稹記
　　　　翰林承㫖學士記
舊制學士無得以承㫖爲名者應對顧問叅會旅次班第以
官爲上下憲宗章武孝皇帝以永貞元年即大位始命鄭公
爲承㫖學士位在諸學士上居在東第一閤乘輿奉郊廟輙
得乘厩馬自浴殿由内朝以從揚鷄竿布大澤則丹鳯之西
南隅外賔客進見於麟德則止直禁中以俟大凡大誥令大
廢置丞相之宻畫内外之宻奏上之所甚注意者莫不專對
他人無得而叅非自異也法不當言用是十七年間由鄭至
杜十一人而九叅大政其不至者衛詔及門而返事適然也
(禁省中備/傳其事)至於張則弄相印以俟其病間者久之卒不典命
也巳若此則安可以昧陋不肖之稹繼居九丞相二名卿之
後乎俛仰瞻睹如遭大賔每自誨其心曰以若之不俊不明
而又使欲惡欹曲攻於内且决事於㝠㝠之中無暴揚報効
之言不忿行私易也然而隂潜之神必有記善惡之餘者以
君父之遇若如是而猶舉枉措直可乎哉使若之心忽而爲
他人盡數若之所爲而終不自愧斯可矣昔魯共王餘畫先
賢於屋壁以自警臨我以十一賢之名氏豈直自警哉由是
謹其遷授書于座隅長慶元年八月十日記
元氏長慶集卷第五十一
元氏長慶集卷第五十二
　　碑銘
　　　沂國公魏博德政碑
　　　南陽郡王贈某官碑文銘
　　　　沂國公魏博德政碑
陛下以元年正月壬戌詔臣稹曰朕有臣弘正自魏入鎮魏
人思之因守臣愬状其德政乞文爾司予言其文以付臣拜
稽首退而奏書於陛下曰始安禄山以玄宗四十三年盗幽
州兵刼擊郡縣踰關據京天下掉撓肅宗征之海内甫定而
夾河五十餘州或服或叛更立迭奪廢置征伐朝覲賦入之
宜皆自爲意五紀四宗容受隱忍田承嗣始有魏博相衛貝
澶之地承嗣卒以其地傳兄子恱恱傳緒緒傳季安旣而季
安悍誕淫驕風勃蠱蠧發則喜殺左右漸及於骨肉徃徃顧
妻子曰安用此由是内外惴悸妻元氏因人不忍移置他所
餘一月乃卒是歳先皇帝元和之七年八月也季安子懐諫
始十餘歳衆襲能名之爲副大使而家臣蔣士則逆虐用事
士衆不分服日夜相告曰田中丞興博大孝敬於軍謹廉讀
儒家書好言君臣事儻可依倚爲將帥乎聞者皆踴躍一朝
牙旗下衆來捧附興仆地不肯起衆亦不肯去乃大言曰爾
輩即欲用吾語能不殺副大使且許吾取天子恩澤洗汝㾗
穢使千萬衆知君臣父子之道從我乎皆曰諾遂殺蔣士則
等十數人以興知留後事移懐諫於外明年歸之朝蓋七年
之十月四日也興乃圗六州之地域籍其人與三軍之生齒
自寅司馬巳下至於郡邑史之廢置盡獻於先帝先帝詔興
以工部尚書長魏博相衛貝澶之地仍勑司封郎中知制誥
裴度使於興且以錢一百五十萬緡賜其軍曲赦管内使百
姓一年勿復事問耆羸賑乏困褒殛誅之不以法者魏之人
相喜曰歸天子乃如是耶興又悉取魏之僣服異器人臣所
不當爲者斥去之先帝曰興吾六州善心者田興也使興弘
吾至正不亦可乎因名曰弘正先是魏諸賔猶僕役也將卒
無畏避弘正始求副節度以下於朝至則迎迓承奉功雖勲
將莫不乘者避謁者趨付授咨度始用賔禮先是諸將之外
有權者莫不拘刼妻子以爲固四方之來聘問者莫不防礙
出入以爲宻士吏工賈限其徃來人多懼愁稀復會聚至是
皆曠然矣魏之人又相喜曰人之生不當如是耶滑以水害
聞於朝請移河於衛之四十里且役衛工三萬餘詔弘正議
之皆曰壤吾地役吾人以利他邑古無有也弘正曰魏於滑
信彼此矣朝廷何異焉不時興工以教人讓魏俗丕乂先帝
多之以右僕射就加焉十三年又加司空以子布之會蔡有
勞也是歳李師道燒河隂驚洛邑隂通元濟詔弘正誅之明
年破賊五萬於東阿進收鄆之陽谷距其城四十里營焉二
月壬戌劉悟斬師道加司徒平章事復歸於魏其年八月朝
京師先帝待之有加焉乞留不獲詔加侍中以遣之又明年
陛下以成德䘮師詔弘正入焉初王武俊以戰朱滔功得有
趙地傳子孫凡三十九年矣至承宗爲盧從史李師道所註
誤先皇帝征而赦之者再憂畏蹙恧不克來覲旣而聞陛下
天覆海深悉包悉受乃果自信將朝有時未行㑹病將歿以
志付其弟承元聽命於朝陛下語宰相曰弘正在魏吾何患
焉即日内出五詔詔弘正爲中書令節度於鎮且詔父子皆
爲帥以大其威十一月甲寅成德獻狀曰弘正自至魏魏人
哭之鎮人歌之奉宣詔條除去僣異猶魏政也且臣聞之德
之至者有二政之大者有三三政一曰仁爲惠政二曰法爲
善政三曰謙爲和政二德一曰忠爲令德二曰孝爲吉德今
弘正獻魏博六州之地平淄青四代之冦入鎮冀不測之泉
可以爲忠矣祖考食宗廟父子分土疆兄弟羅軒冕可以爲
孝矣始初山東鍵閉束縛泳而游之歌而舞之可以爲仁矣
始初山東逼越廢怠裁而制之舉而用之可以爲法矣始初
山東傲恨侵取地以讓之功以助之可以爲謙矣謙法仁孝
資之以忠不曰德政謂之何哉臣請奉制以一百九十二字
付守臣愬銘之石用申約束銘曰
帝命弘正予言是聽理亂有數其道甚明亂則隱約理由亂
生旣理復亂生於翫輕唐受天命海内承平髙祖太宗不荒
不寜玄宗抑厄其否乃革四十三年奄有丕宅始視燕冦胡
鶵弄兒雖我寵重彼將胡爲所細所忽忽焉而罹四后垂顧
山東不夷逮我聖父殷憂儉克乘其淫驕乃伐乃殛爾視群
孽胡爲而亡僣久而大頑昏暴狂爾亦自視胡爲而昌憂畏
逼側永思悠長曩爾之無今爾之有旣克而有在克而守惟
爾惟我而今而後爾雖穹崇無忘辱詬我雖平寧無忘燕冦
銘之戎之以永聲臭
　　　　唐故開府儀同三司檢校兵部尚書兼左驍衛上
　　　　將軍充大内皇城留守御史大夫上柱國南陽郡
　　　　王贈某官碑文銘
南陽王姓張氏諱奉國本名子良以某年月日薨于家其子
岌哭於其黨曰唐制三品以上殁旣葬碑於墓以文其行我
父當得碑家且貧無以買其文卿大夫誰我肯哀者由是因
其舅捧南陽王所受制詔凡八通歷抵卿大夫之爲文者予
與焉予故聞南陽王忠功每義之然其請明日子岌狀其故
聞官閥以告曰我南陽西鄂人我髙祖盈左武衛將軍閑厩
使我曾祖蘭朝散大夫沙州别駕我祖景春朝請大夫太僕
少卿我父南陽王太僕府君之第某子也少學讀經史子至
古今成敗之言尤所窮究遂貫穿於神樞鬼藏之間而盡得
擒縱㢮張之術矣大曆末始以戎服事郭汾陽於邠建中中
以騎五百討希烈於蔡遭太夫人䘮號叫請罷遂克終制僕
射張建封以壽帥移於徐始以渦口三城授於我僕射殁而
徐師亂子乘亂以自立王不忍討以師二萬歸于潤德宗異
之詔召至京授侍御史復職于浙西就加御史中丞又加國
子祭酒是元和之元年也二年李錡叛王擒之以獻加檢校
工部尚書兼右金吾衛將軍御史大夫上柱國進封南陽郡
王食實封一百五十戶遂錫嘉名尋遷檢校刑部尚書充振
武麟勝等州節度營田觀察處置等使復以刑部尚書兼左
金吾衛將軍御史大夫歷左龍武統軍鴻臚卿就加檢校兵
部尚書轉左驍衛上將軍充大内皇城留守以疾薨壽八十
三特詔贈某官我南陽郡夫人能氏祖元晧皇朝禮部尚書
左金吾衛將軍進國公岌與嵩南陽夫人之二子也嵩任某
官岌以某官奪䘮制葬以某年月日於某地岌不肖能言先
將軍之職官而不能知先將軍之勲業矣乞爲碑予按僕射
張建封以貞元十六年薨於徐徐人立其子愔求命南陽王
不義其所爲以渦之衆盡弃去由是泗濠之守皆據郡愔不
能令卒帖徐由南陽王之㫁其臂也元和之二年潤帥錡求
覲京師旣許之不克覲辱中貴人殺其臣寮以令下楊帥鍔
以叛告朝廷甚憂之初錡筦鹽於潤有年矣削虐暴佷其下
甚畏之而庫便之藏以億計潤之師故南韓晉公之所教訓
弩勁劒利號爲難當是時初定蜀兵始散物力未完加誅於
錡甚難之憲宗皇帝不得巳下誅詔不浹日露章自潤曰十
月十二日錡就擒從亂者無遺餘問其狀則曰錡旣叛以是
月十一日命南陽王田少卿李奉仙率銳衆以圖池南陽王
喜養士又能爲逆順言明日與二將誓所部廻討錡城守不
敢出環其城是夕攻愈急錡衆壊散縋于城下遂就擒自是
南陽王勲名顯於代姓卑順不伐在振武時以檢儉同士卒
勞苦居餘官皆謹慎専至如不及在朝廷十餘年似無功能
者未嘗圖進取薨之日家甚貧幾無以葬其身天子憐之廢
視朝􁎚布帛給班劒鼓吹以葬之嗚呼舉三十年爲言其間
至將相者凡百數耳目相逺之後非其子孫能識其姓名者
十不能一二焉若南陽王縛錡弃愔鑒徐究潤自取爵位以
貽不朽無幾希矣碑扵其墓不亦宜乎銘曰
在昔徐師知于南陽付授兵柄　俾爲防徐䘮其帥徐人恃
強強以愔嗣不歸其喪我欲盡殄愔亦與亡不忍自我焚其
搆堂我或不去愔盡必　其能乆長乃挈萬衆賔
于隣疆愔果惴惴不假不狂逮及終殁全歸其吭潤錡待我
不踰于行一日叛　昏荒我乃遽取歸之天王非不可
殺示人不戕報愔以惠報錡以常稱示厚薄俾文相當失勇
克義不伐不揚銘于墓石以永無疆
元氏長慶集卷第五十二
元氏長慶集卷第五十三
　　碑銘
　　　贈左散騎常侍薛公神道碑
　　　故中書令贈太尉沂國公墓誌銘
　　　故京兆府盩厔縣尉元君墓誌銘
　　　　唐故越州刺史兼御史中丞浙江東道觀察等使
　　　　贈左散騎常侍河東薛公神道碑文銘
天下萬族言多大冠冕人物者凡八姓薛其一也自晉安西
將軍懿避冦汾隂後世子孫遂與裴氏柳氏爲河東三著姓
近世諸薛群從伯季死䘮猶相功縗者數十人迭居中外要
秩皆邠州刺史寳胤之二世三世孫公諱戎字元夫父曰湖
州長史贈刑部尚書同母曰贈某郡太夫人陸氏尚書景融
女祖曰河南縣令贈給事中縑河南於邠州爲季子刑部五
男乂終郎丹終賔客擁終御史公實刑部府君第某子今尚
書兵部侍郎集賢殿學士放於公爲季弟公初不樂爲吏徒
以家世多貴富門戸當有持之者會兩弟相繼舉進士皆中
選公自喜遂入陽羡山年四十餘不出李衡爲刺史能以禮
下公及衡觀察江西求公爲幕中賔公許衡衡遷復爲觀察
使齊映乞自佐映卒湖南觀察使李巽遽辟之未幾福建觀
察使桞冕奏署書下詔公判冕觀察府中事累遷殿中侍御
史冕俾公攝行泉州刺史事時貞元中寵重方鎮方鎮喜自
用不用朝廷法公在郡用朝廷法不用冕所自用者冕惡之
先是宦者薛盈珍譛馬緫爲泉州别駕冕諭公䧟緫緫無罪
公不忍䧟冕怒幷囚之值冕病俱得脫公由緫以義聞冕卒
閻濟美代冕使福建復請公副團練事始受五品服濟美使
浙東公亦随副之轉侍御史給事中穆質有直氣愛公稱於
朝因拜尚書刑部貟外郎改河南令王師出征以中貴人護
諸將州府吏迎迓舘榖畏不及持畚斸於道路者相接唯公
境内按故道塗無所役且制闤闠無得授留守卒壞公制公
命寘諸獄留守怒遣將率徒略出之公不與卒致留守諸市
人皆頼之遷衢州刺史到所部視前刺史所爲皆便俗公忻
然無所改不周月而政就移刺湖州其最患人者荻塘河水
潴淤逼塞不能負舟公濬之百餘里改刺常州不累月遽刺
越州仍以御史中丞觀察團練浙東西所部郡皆禁酒官自
爲壚以酒禁坐死者每歳不知數而産生祠祀之家受酒於
官皆醨僞滓壞不宜復進於柸捲者公即日奏罷之舊制包
橘之貢取於人未三貢鬻者罪且死公命市貢之鬻者無所
禁旬月之内越俗無餘弊朝廷宜之積累歲不遷長慶元年
以疾自去九月庚申薨于蘇州之私第始生歳丁亥至是七
十五年矣天子廢視朝使使者贈賵􁎚祭臨且以左散騎常
侍追加焉十一月庚申洎夫人韋氏葬偃師河南府君之墓
左公後娶李夫人亦又殁于夭子曰泝始九歳洽次之有女
四人皆及其嫁公始以隱者心爲吏不尚約束不求名譽
人便安尤惡苛雜爲郡時有善歸之所部縣爲鎮時有善歸
之所部郡是以在郡在鎮時無灼灼可驚者旣去人思賦歛
多饒𥙿人然而儉於用予視其庫庾案牘盈羡無逋負予在
中書時公旣殁浙東使上公所羡之財貫緍積帛之數凡三
十有九萬則其去他郡也可知矣惜乎今之人揚善政者少
公旣不自稱人亦莫能盡知公之所以理至於脫馬緫之禍
抗居守之略㢮酒禁市貢橘惠施於人而殁而盈羡皆予之
適知者非公之不能有以多於此也性誠厚温重然而歡愛
親戚及爲大官逺近多歸之衣食婚嫁之外無餘財一旦盡
所有分遺親戚曰吾病矣爾輩各爲歸去資親戚故舊皆哭
泣盡散去及公去越之日徒御不過數十人觀者嗟嘆多出
涕公爲河南令余以御史理東臺自是熟公之所爲又嘗與
公季弟放爲南北曹侍郎公殁矣非我傳信孰當傳焉銘曰
婉婉汾州厥生九子子又生孫實大以祉祉延于公有浙之
東仲氏臨汝季氏南宮門戸有赫有赫斯融我禄斯美我族
斯豐朋舊親戚羇離困窮無逺無邇有來斯雍公之䘮矣族
亦瘁止分散舟車各自郷里有今之季悲哀不巳前年孟亡
今年仲死撫視遺孤瞻望墳壘何以推之古今同此貽之斯
文以永來祀
　　　　故中書令贈太尉沂國公墓誌銘
長慶二年某月某日司禮氏持第一品幰弩巳下備衛椎鉦
鼓鳴鐃簫笳笛前導我沂國公洎某國夫人某氏合葬於某
縣某郷某里某原先是沂國嗣子肇乞予銘墓石按沂國公
姓田氏諱某字某平州盧龍人曾祖璟官至鄭州别駕祖延
惲官至安東都護府司馬沂國旣貴贈尚書右僕射父庭玠
官至銀青光禄大夫相州刺史中丞沂國旣貴贈累至司空
公本諱興司空第某子㓜敏雋年十八爲魏博衙前都知兵
馬使自是魏劇地劇職盡更之由太子賔客沂國公累加殿
中御史侍御史中丞秘書監元和七年同節度副使歩射之
衆皆隷焉魏帥季安卒子懐諫始十餘歳惡輩樹之不累月
魏法大壞一旦萬衆相呌噪皆曰田中丞當爲帥公曰叱叱
止止衆曰何謂也公曰爾輩牽制孺子猶一累吾焉能受爾
輩即欲受吾使用我乎皆曰諾公曰孺子之家敢有辱者死
擅殺人者死掠財者死天子未命敢有言吾麾節者死訖吾
世敢有不從吾忠孝者死汝輩可乎皆曰可公乃狀其事於
先帝先帝大恱降工部尚書魏博相衛貝澶六州節度支度
營田觀察處置制刻節以授之而又賜緡錢赦死罪復租入
公乃獻地圖編口籍修職貢上吏貟凡魏之廢置不關於有
司者悉罷軍司馬巳下皆請命於廷然後斬暴亂叙勞舊除
僣異弛禁閉家家始以燈火相會聚親戚吉凶通弔問出入
封無所詰魏之人老者聞見平時多出涕少者不知所以然
百辟四方皆奉賀明年錫嘉名又明年加僕射十三年子布
功於蔡加司空十四年帥師克東平加司徒平章宰相事八
月朝京師乞侍從先帝付以山東加侍中實封以遣之十五
年會上新即位成德表帥上曰非吾勲賢莫可入者轉中書
令以徃焉是日命子布節度河陽以張之公旣入鎮去就事
法猶在魏魏之人相與立石乞文於陛下陛下詔臣稹爲文
以付之先是瀛之樂壽博野入於鎮公乃奏歸之長慶元年
七月幽州亂公即日命將悉帥麾下集於境鎮人初受制未
慣用於王是月二十八日潜作亂公薨于師年至五十八天
子震悼罷五日朝冊贈太尉下詔徴天下兵且命子布脫縗
絰緫魏師以自報兵勢未合布冤憤自殺遂罷討三年鎮人
歸其䘮詔葬有加焉嗚呼魏之法虐切疑忌諸將以才多死
者公旣故爲刺史子又多才好讀書識理亂形勢孝友信義
士衆多附服官望巳重不宜免然而晦養謹慎物下二十年
訖無禍用是建大勲更大鎮模様聲名施於後世身以忠殁
子以孝殁纍纍在墳下者如公幾何人公若干男若干女子
布終魏博節度使子肇鳯翔府少尹子犨某將軍子某某官
子某某官女邵氏某氏婦近世勲將尤貴富者言李郭然而
汾陽西平猶不得父子並世爲節制公與子布同日登將壇
諸子泊伯季龜緺金銀被腰佩者十數人不亦多乎哉銘曰
忠乎仁乎可以用於彼而不可用於此乎何魏人之不我以
異而鎮人之不與我爲徒化萇弘而爲血辨青旂於葦蒲感
異物之先兆豈人力之能圖送橫之客歌薤露于嗟沂公今
巳乎
　　　　唐故京兆府盩厔縣尉元君墓誌銘
唐盩厔縣尉諱某字某姓元氏於有魏昭成皇帝爲十四世
孫曾曰尚食奉御某祖曰綿州長史贈太子賔客某父曰都
官郎中岳州刺史某母曰某望閻夫人妻曰隴西李氏女子
曰某曰某女曰某君始以䕃入仕四仕爲盩厔尉丁太夫人
憂遂不復仕享年五十五以疾殁於衢州元和十五年四月
日歸祔於咸陽縣之某郷某里君少孤力學通五經書善鼓
琴能爲五言七言近體詩事親愉愉然終身不忘嬰兒之慕
奉兄恭恭然若童子之愛敬臨弟姪妻子煦煦然窮年無愠
元氏長慶集卷第五十四
　　碑銘
　　唐贈太子少保崔公墓誌銘
　　　贈工部尚書李公墓誌銘
　　　　有唐贈太子少保崔公墓誌銘
公諱倰字某以孝公爲從祖父則其官族可知也沔弟濤官
至大理少卿濤生儀甫官至大理丞贈刑部侍郎公即刑部
之第某子母曰范陽盧氏贈本郡太君公再娶前夫人榮陽
鄭之尚女後夫人范陽盧國倚女封范陽郡君七女三男三
女旣嫁鄭出也兩男三女出於盧逞千牛廼明經迅挽郎公
以長慶三年二月四日薨於洛陽時邕里壽至七十一年官
至戸部尚書贈太子少保階至正議大夫勲至上柱國爵至
安平縣開國男紫服金魚之賜其尚矣葬以其年十一月之
某日於某地公始以太廟郎再任爲東陽主簿刺史李衡一
以自得衡遷湖南賔置之府罷授宣州録事叅軍觀察使崔
某狀爲南陵會南陵賦錢三萬稅輸之戶天地相逺不可等
級由是歳累逋負人被鞭迫而又屠牛鑄錢則殺吏卒莫敢
遽止者公始至怗怗然無約束適有屠牛鑄錢之徒敗覺者
盡窟穴誅之群盗皆散走一旦命負檐者三四人悉以米鹽
醯醤之具寘於檐從十數軰直抵里中佛舎下因召集老艾
十餘人與之坐遍謂里中賦輸之粗等者吾不復問貧富髙
下之大不相當亟言之不言罪且死不實罪亦死旣言之皆
筆於書然後取所負米鹽醯醤飽所從而去又一里亦如之
凡十數日盡得諸里所傳書因爲戸輸之籍有自十萬錢而
至於千百者有自千百錢而登於十萬者卒事懸於門莫敢
隱匿者是歳前逋負盡入焉宣使駭異之當去復留者凡七
載歙州闕刺史府中賔皆願去宣帥衍不遣去以公攝理之
用能也累遷京兆府司録拜侍御史轉膳部貟外郎轉運使
官會朝廷始置兩稅使俾之聽郡縣授公檢校膳部郎中襄
州湖鄂之稅皆蒞焉且主轉運留務於江陵公乃取一大吏
劾其贓其餘眇小不法者牒按之所蒞皆震竦歳餘計奏憲
宗皇帝深嘉之面命金紫加檢校職方郎中移治留務於楊
子仍兼淮浙宣建等兩稅使尋拜蘇州刺史遷湖南都團練
觀察處置使兼御史中丞潭州刺史破壞豪黠除去冗費歳
中廪藏皆羡溢憲宗驛召至京城擢拜戸部侍郎判度支不
累月㑹上新即位頓掌内外修奉景陵一日下詔移五鎮幽
州鎮州賜錢皆億萬郊天地上徽名太和公主嫁可汗吐蕃
請降使使者徃返凡數輩幽州囚將帥鎮州殺將帥食饟半
天下兵自七月至十二月一出於有司則其供辦之能可知
也陛下特加工部尚書以償之會鳯翔闕節度宰相奏名皆
不可上曰得之矣明日出白麻書以公爲檢校禮部尚書兼
鳯翔府尹御史大夫充鳯翔隴州節度觀察處置使先是岐
吳諸山多椽􁑱柱棟之材而薪炭粟芻之類京師藉頼焉負
氣勢者名爲相市實出於官公則求者無所與由是負氣勢
者相與皆怨恨又無可爲毀乃揚言曰以崔之峭削廉隘好
是非人士衆不願久爲帥陛下一旦問宰相予雖心知其不
然然亦惑於衆口卒不能堅辨上意頼上仁聖不受讒乃以
公爲檢校禮部尚書河南尹是後岐下諸將比比有來者予
謂曰公於里閭間吾不復問矣軍怨乎吏怨乎何爲謗皆曰
舉其一二可知也凡軍之怨怨不均也先是岐之軍食於■
者同一斛食於省者盈一一焉公乃歳以六十四萬斛
盈由是言之怨乎哉吏之怨怨不厚也先是鄭少師得
上吏之俸有加焉然而後鄭者輒以所加之俸管於庫其
吏以下未嘗獲一錢公乃悉出所餘命糾掾巳下均取之
著令曰自是加俸貯於尅府賞信易取也人人皆便之言
歎憤多出涕理河南不旬月家家自謂有崔尹卒吏無敢
其門識事者皆曰三五十年無是尹都者是歳七月抗䟽言
臣七十當致仕詞意不可遏朝廷嘉之拜戸部尚書以遂志
近世未有心膽旣強聲勢方穩而能自引去者明年春暴疾
薨于家予與公更相知善有年矣公方氣性剛方理家理身
廉儉峻直頗有文章考公之所尚仁孝友愛内外死䘮婚嫁
之不能自持者莫不已任之嘗以戸部侍郎爲其兄乞換一
散品致仕官天子憐其意特以太子諭德與其兄至於親戚
僚友間無所闕由是議論不能饒借所無者而所無者亦以
起畏避之爲理尚嚴明勤於舉察胥吏輩始皆難於公然而
終卒無大過詞色朗厲若不可支梧然而下於巳者能以理
决之無不即時換巳見此其所多也銘曰
勇怯聲佞直特勁正根乎性㧕厄病橫耉壽景盛由乎命我
以其勁齒與位併銘于子孫用我爲鏡
　　　　唐故中大夫尚書刑部侍郎上柱國隴西縣開國
　　　　男贈工部尚書李公墓誌銘
按李發事魏爲橫野將軍申國公十一世而生有唐綏州刺
史明明生太子中允進德進德生昌明令珍玉珍玉生雅州
别駕贈禮部尚書震公即尚書第三子諱建字杓直始以進
士第二人試校秘書郎判容州招討事復調爲本官會德宗
皇帝選文學公𬒳薦上問少信臣皆曰聞而不之靣唯宰相
罪珣瑜對曰臣爲吏部侍郎時以文入官當校秘書者八其
書則馳他人書建不馳故獨得上嘉之使居翰林中就拜左
拾遺會德宗皇帝崩鄆帥擅師于曹詔歸之公不肯與姑息
時王叔文恃幸異公意不隨卒用公意鄆果怗後一年司直
給事府會朝廷以觀察防禦事授路恕治於鄜恕即日就公
乃自貳降拜六而後許詔賜五品服供奉殿中以貳焉舎恕
復取不宜爲賔者公罷去歸爲殿中侍御史有詔天下捨三
節來獻先是襄帥均獻在邸亟相命俟節以獻之公力爭不
可意作謬官詩尋爲貟外比部郎轉兵部吏部始命由文由
部而仕者歳得調編類條式以便觀者罷成勞書凡成否之
狀急一月人皆便之遷本曹郎換兵部郎中知制誥丞相視
草時㣲有竄益遂不復出樂爲少京兆會仲兄尚書遜𬒳口
詔上䟽明白出刺澧州入以亞太常於禮部中覈貢士用巳
鑒取文章選用多薦說者遂爲禮部侍郎遷刑部權於吏部
郎衆品一夕無他恙而奄忽將盡舉族環之請召呪妖巫揺
首若不欲者寡嫂至歛衣若禮焉競不克言而遂薨年五十
八是歳長慶元年之二月二十有三日也上爲之一日不視
事以工部尚書追命之後四月祔先君於鳯翔府某縣某鄉
某里實五月之二十有五日夫人渭源縣君房氏容州濟之
女在太尉琯爲猶孫生五男長曰訥始二十朴恪慤碩次第
焉二女皆十年而下長於議論用體識爲文章於朋友間好
盡言然而未嘗以勝負形喜愠進退之際幾微不茍受官法
與操行牢不奪亦未嘗皎皎自辨性㓗廉而沓貪有才者昔
進之考行取友甚峻能銖兩人倫而滔滔者莫見其厚薄終
肯延薦人常爲諱避其短善承受得喪故没身無誕歎之言
沒之日㑹上合百辟宴御史吏驟聞其䘮聞者皆怛然愛惜
無異詞公始校秘書時與同省郎白居易元稹定死生分至
是稹與白哭泣不自勝且相謂曰杓直常自言在江陵時無
衣食賴伯兄造焦勞營爲縱兩弟㳺學不數年與仲兄遜舉
進士並世爲公卿而伯兄先杓直殁今杓直復不以疾聞於
許一旦發其䘮其兄何如哉許信至果誨其猶子訥曰爾父
有不朽行宜得知者銘吾悲撓不忍爲爾其告若父之執子
訥遂來告曰爲誌且銘銘曰
日出入安歸今日之日是前日耶非君去此安之念君夢君
兮是君耶非之死信㝠㝠兮安用銘此爲死而尚可識兮魚
膏大夜安忍觀此詞
元氏長慶集卷第五十四
元氏長慶集卷第五十五
　　碑銘行狀
　　　贈左散騎常侍裴公墓誌銘
　　　贈太保嚴公行狀
　　　　唐故福建等州都團練觀察處置等使中大夫使
　　　　持節都督福州諸軍事守福州刺史兼御史中丞
　　　　上柱國賜紫金魚袋贈左散騎常侍裴公墓誌銘
公諱某字某河東聞喜其望也唐故長安縣令諱安期贈左
散騎常侍諱後巳贈工部尚書諱郜其父祖其曾也贈晉陽
縣太君王氏其母也故清河縣君房氏其室也昭應縣令稷
䖍州刺史愻盩厔縣令及其季也進士誨進士警其子也辛
少穆李堯一陽觀李及其壻也叅軍於彭尉於雒丞於湖城
復尉於奉先主簿於太常録事於華戸曹於京兆檢校水部
貟外郎侍御史佐於襄令於醴泉檢校庫部貟外郎侍御史
兼中丞團練觀察於福建其官也中大夫上柱國紫綬金魚
其階其勲其賜也歳某月之某日癸卯某月之某日甲辰某
月之某日其始其薨其葬也某縣某鄉某里之某原其墓也
少好學家貧甘役勞於師雨則負諸弟以徃卒能通開元禮
書中甲科在湖城時杖刺史若初寵卒返致若初謝在華時
會刺史故相郢將至舊法盡取行器於人公不取給官司所
有粗陳之其他廉法不撓皆稱是刺史郢卒以上下考詶之
初狀請白京兆尹於陵由是奏爲劇曹椽佐襄時新換帥公
爲新帥均馳撫其師會衆卒將食舊帥賔公遏之不果食旣
而均至傲佷不用禮公去之在坊時歳旱廪庫空少不數年
皆羡溢在鄭時朝廷有事淄蔡驢車粟芻一出於鄭均次役
役征人用不擾義成節度光顔將出師乞自副且專留事訖
師還不絶糧饟義成換帥仍爲副皆帶刺史事理鄭凡三年
鄭人宜便觀察福建時逺俗佻剽食稅重繁急則散去緩則
偷茍持之五載不失所逮其就徴内外以才自許爲劇職者
皆開路不幸薨於楊天子聞之罷一日朝降使者􁎚粟帛仍
以左散騎常侍追加焉予與公姻懿相習熟及予來東自謂
與公㑹于途晨渉淮而夕聞其訃其子誨雅知予有舊因請
銘大凡公之行孝愛友順顯揚前人冬曹晉陽寵備幽穸而
又勤盡讓不爲競爭官卑時多爲官重者所與居重官人皆
以經慣吏理爲美談不如是安能富貴其身哉銘曰
實而無文行則不振不有好辭安知令聞我有禄位榮于子
孫亦又記誌其期不泯
　　　　故金紫光禄大夫檢校司徒兼太子少傳贈太保
　　　　鄭國公食邑三千戸嚴公行狀
　　　　　　曾祖方約皇利州司功叅軍贈太常少卿
　　　　　　祖挹之皇徐州符離縣尉
　　　　　　父丹皇殿中侍御史東川租庸鹽鐵青苗等
　　　　　　使贈禮部尚書
　　　　　某州某縣某郷某里嚴某字某年七十七
公少好學始以大曆八年舉進士禮部侍郎張謂妙選時彦
在選中不數年𥙷太子正字歷櫟陽尉試爲大理評事福州
支使復以監察裏行爲宣歙觀察判官轉殿中兼侍御史充
團副加檢校著作郞賜章服入拜尚書刑部貟外郎一年轉
太原少尹賜金紫尋加北都副留守兼御史中丞又加行軍
司馬檢校司封郎中特命爲銀青光禄大夫檢校工部尚書
河東節度支使營田觀察處置等使兼太原尹御史大夫北
都留守再命加檢校尚書右僕射三命加金紫光禄大夫檢
校尚書左僕射扶風郡開國公食邑二千戸四命加檢校司
空始特命至是凡九年朝京師真拜尚書右僕射依前檢校
尋以檢校司空拜荆南節度觀察支度等使兼江陵尹御史
大夫進封鄭國公食邑三千戸後累歳遷山南東道節度觀
察處置支度營田等使兼襄州刺史司空大夫皆如故就加
淮西招撫使徴拜太子少保依前檢校司空換檢校司徒兼
太子少保判光禄卿事復換太子少傳依前檢校司徒疾告
乆之有司上言百日不視事當絶俸特詔有司無絶俸長慶
二年五月二十七日薨于家上爲一日不聽朝詔贈太保出
内帛以贈賻之恩有加也初貞元中宣歙觀察使劉賛以公
勤信精盡深所委異十年之間政無細大一以咨之及賛府
除掌賛餘務德宗皇帝善公之所爲是有刑曹之命且欲任
用焉會太原節度使李說嬰疾曠廢遂命副助之其實將代
說矣公事說愈謹待下愈謹及說薨而人人皆願爲帥德宗
皇帝因人焉元和初楊惠琳反於夏公上言曰陛下新即位
惠琳不誅威去矣臣請偏師㫁其頭優詔許之公乃秣芻以
載於車烝糧以曝於日齎輓輕重人利百倍惠琳誅是有金
紫大夫尚書左揆開國扶風之命焉明年賊闢刼蜀兵以叛
詔公分師以㑹伐今司空光顔將徃會公乃悉出帳下衛以
驍果之柄以付之然後豐其資賞副以兼乘渉棧道者五千
餘騎人無徒歩而進者馬有羡力兵不勞困蜀人駭竄自我
功爲多役罷是有檢校司空之命焉公之始帥太原也内外
乘馬不過千餘匹三年皁而秣之者六千匹出之於野者以
萬數及命十不能一二焉嘗大閱於并城東種落畢會旗幟
滿野周廻七十里不絶時廻鶻悔緑將軍來在㑹聞金皷震
伏其在江陵也蠻酋張伯靖殺長吏刼據辰錦諸州連九洞
以自固詔公討之公上言曰縁谿諸蠻狐䑕跧竄王師歩趍
不習嵌嶮泝水行舟進寸退里晝不得戰夜則掩覆攻實危
道招可懐來臣今謹以便宜未宣討詔先遣所部將李志烈
齎書諭㫖俟其悛心不十餘日伯靖果以隷黔六州之地乞
降下公天子褒異一以委公公命志烈復徃伯靖遂以其下
舒秀和等來就戮詔公皆署麾下將以撫之由是六州平而
伯靖亦卒爲我用荆俗不理室居架竹苦茅卑庳𥚹逼風旱
摩戞熇然自火公乃陶瓦積材半入其直勉勸假借俾自爲
之數月之間㕓閈如化災害减少人始歌之及朝廷有淮蔡
之師乃命公爲襄陽節度以招撫之旣至再旬而　師濟漢
噐備車徒皆若素具俸秩廪禄一以資軍公之大　推誠厚
下善用人之所長故誅琳破闢柔伯靖秀和皆談笑指麾而
人人自輸其効理身理家和易孝敬親䘮不自支事兄嫂有
過人者前後四顯親而先府君位尚書先夫人封􁄹國朋友
姻戚泳㳺於德宇者如歸焉自始建牙選將開幕壁於今纔
二十年矣目擊爲將相者逮不肖凡九人焉其餘從公而同
奉朝請者可知矣公之先自兩漢至隋氏郡守列侯駙馬御
史郡丞將軍刺史著作郎數百年冠冕不絶代若公之出入
更踐位與壽極其上無如也髙祖協貞觀中文皇征遼爲海
東運糧使洮州都督自髙祖至王考禮部府君爲政皆嚴明
無畏避𥘉府君爲松滋江陵令恃豪頼軍目氣勢者比比皆
杖殺邑人相與刻石歌詠之先是開元天寳間安之尉京劇
挺之更右職破壊豪黠如神明至是挺之子武洎府君又著
稱有唐言剸斷者先嚴氏焉自公始用儒素謙廉見推於早
歳及爲大官益自勞謹貴貴尊尊而哀賤下於巳者雖走胥
負卒㓜子童孫終不得聞辱詬之言而窺怠墮之容矣用是
享年七十七仕五十年一爲尚書三歷僕射六兼大夫五任
司空再踐司徒三居保傳階崇金紫爵極國公荆并襄皆天
下重地也繼爲統帥者十有四年前後奏名刺率百辟以慰
慶吉凶者凡八載然而禠免之誚不聞於耳憂悔之緒不萌
於心非夫上取信於其君下取信於其友權近不疑於畏逼
我旅頼我以安全其孰能如此哉詩所謂終温且惠淑慎其
身於實敢信備録聞諸有司謹狀上尚書考功稹爕賛無狀
孤負明恩天付郡符官未稱責日夜憂畏豈暇爲文無何太
保公諸子以稹門吏之中恩顧偏厚具狀官閥且訃日時願
布有司以旌懿行其間親承講貫子孫不得而聞者徃徃漏
略恐他人纂撰益復脫遺感念曩懐遂書行實其所行事由
荆而下皆所經見由荆而上莫非傳信飾終定謚期在至公
謹狀

元氏長慶集卷第五十五
元氏長慶集卷第五十六
　　碑銘
　　　故萬州刺史劉君墓誌銘
　　　故工部貟外郎杜君墓係銘
　　　　唐故使持節萬州諸軍事萬州刺史賜緋魚袋劉
　　　　君墓誌銘
歳長慶之癸卯五月日乙亥處士禄汾以予友保極䘮訃於
予且告保極遺意欲予誌卒葬予哭泣受妻子賔友弔又哭
泣退叙事保極諱頗姓劉氏漢燕王子孫之在其國者皆稱
昌平人後世有清夷軍使拯爲清夷軍使時會侯希逸叛遼
海側近軍郡守將皆弃走拯獨不弃軍軍亂害及拯朝廷忠
之以平州刺史告其第平州生表裏表裏官至深州長史亦
用忠戰死於軍長史生子騫子騫官至銀青光禄大夫唐州
刺史與周增等謀潰李希烈覺皆殺之君實唐州之長子希
烈不忍其㓜養之麾下凡攻戰必攜去年十四五始讀書希
烈死得脫舉進士文詠詞調有古時人氣候不肯學蹙蹙近
一題者試一不中遂不復試復田於唐唐刺史願得君爲壻
君不願爲刺史壻刺史怒暴租其田君乃大集里中諸老曰
刺史謂田足以累我耶由是火其居出契書投火中盡卑諸
老田弃去汝上讀書賦詩厚自期待刺史陸長源噐異之三
十餘試授秘書省校書郎復以協律郎從事於鄜元和初髙
崇文方下蜀宰相杜黃裳以君爲大理評事畫於軍後爲壽
安主簿適烏重胤以懐汝之師來伐蔡請君爲監察御史判
懐汝营田事尋改節度判官賜章服是時賊始盛陳許懐汝
之衆怯怯未振舉都統韓弘在大梁君乃請於烏曰青陵故
城地髙要得之可以據賊矣公能使我於韓可以得烏使之
韓一見奇之竟夕與語遂命陳許懐汝大梁之衆據青陵剋
日遂據之自是官軍乃大振凡烏之戰陣謀取案牘書奏之
事皆咨之嘗爲烏啓事京師憲宗皇帝語及陣法曰卿何以
知戰對曰臣固淮西之戰者也讀書餘事耳遭太夫人䘮服
闋以從來所賦詩投宰相令狐楚楚屢吟賞於有文章者宰
相叚文昌在蜀時愛君之磊落善呼吸人遂相奏天子以君
爲殿中侍御史銀州長史知刺史事先時銀之長不命於朝
數十年矣諸將攝理奪其馬牛夷人苦益復叛逺君始受命
指贏輸之白四足者謂予曰君爲我識之此馬苟無死不復
易矣至所治党項諸羗來會聚君告以忠信㢘儉皆出涕無
敢違告者歲餘受代酋長拓抜建宗等七百餘衆遮擁不欲
去君馳去之建宗等稍稍隨至境果以贏輸之白四足者歸
京師自外無餘畜及君之殁諸羗之長不絶聘尋授河西令
侍中弘方在蒲得君喜甚因請自貳朝廷以水部貟外郎兼
侍御史充河中節度副使又歳餘君所善元稹爲宰相朝謂
君曰君將展矣亟薦之稹竟不能用尋除萬州刺史病於汝
竟以長慶三年某月日卒所寓年若干以某月日葬某所君
五男二女李氏婦洎處子皆女也統明旣明越明坎明緫明
皆男也處士禄汾始終視其䘮始君善交人凡氣志豪徤尚
功名者多師之投分誓且死爲收長用慈儉閭里皆愛惜少
爲陸尚書長源李尚書元素鄭司徒餘慶杜司空黃裳所知
群公更處重位君亦不能遂所欲烏之知且委也事以䘮廢
韓之器且薦也卒不獲用命也巳予爲監察御史時始與君
更相許與爲將相予果爲相而不能毫髪加於君非命也予
罪也抑不能專善善惡惡之柄耶不然何二世死忠之家旣
生如是之傑而卒不能成就之嗚呼銘曰
氣成鬰噎必爲風雲有志不洩死當能神神固不昩故吾有
云天子思我朋嫉我思雖我顇蹙心我不泯誓致堯舜封山
侍廵慟告君墓報君知人
　　　　唐故工部貟外郎杜君墓係銘并序
叙曰予讀詩至杜子美而知小大之有所緫萃焉始堯舜時
君臣以賡歌相和是後詩人繼作歷夏殷周千餘年仲尼緝
拾選練其干預教化之尤者三百其餘無聞焉騷人作而怨
憤之態繁然猶去風雅日近尚相比擬秦漢以還採詩之官
旣廢天下妖謡民謳歌頌諷賦曲度嬉戱之詞亦隨時間作
逮至漢武賦柏梁而七言之體具蘇子卿李少卿之徒尤工
爲五言雖句讀文律各異雅鄭之音亦雜而詞意簡逺指事
言情自非有爲而爲則文不妄作建安之後天下文士遭罹
兵戰曹氏父子鞍馬間爲文徃徃橫槊賦詩故其抑揚冤哀
存離之作尢拯於古晉世風槩稍存宋齊之間教失根本士
以簡慢歙習舒徐相尚文章以風容色澤放曠精清爲髙蓋
吟寫性靈流連光景之文也意義格力無取焉陵遲至於梁
陳淫艶刻飾佻巧小碎之詞劇又宋齊之所不取也唐興官
學大振歷世之文能者互出而又沈宋之流研練精切穩順
聲勢謂之爲律詩由是而後文變之體極焉然而莫不好古
者遺近務華者去實効齊梁則不逮於魏晉工樂府則力屈
於五言律切則骨格不存閑暇則纎穠莫備至於子美蓋所
謂上薄風騷下該沈宋古傍蘇李氣奪曹劉掩顔謝之孤高
雜徐庾之流麗盡得古今之體勢而兼人人之所獨專矣使
仲尼考鍜其㫖要尚不知貴其多乎哉苟以爲能所不能無
可不可則詩人以來未有如子美者時山東人李白亦以奇
文取稱時人謂之李杜予觀其壯浪縱恣擺去拘束摸寫物
象及樂府歌詩誠亦差肩於子美矣至若鋪陳終始排比聲
韻大或千言次猶數百詞氣豪邁而風調清深屬對律切而
脫弃凡近則李尚不能歷其藩翰况堂奥乎予嘗欲件拆其
文體别相附與來者爲之准特病嬾未就適子美之子子嗣
業啓子美之柩襄祔事於偃師次于荆雅知予愛言其大父
爲文拜予爲誌辭不可絕予因係其官閥而銘其卒葬云係
曰晉當陽成侯姓杜氏下世而生依藝令於鞏依藝生審言
善詩官至膳部貟外郎審言生閑閑生甫閑爲奉天令甫字
子美天寳中獻三大禮賦明帝奇之命宰相試文文善授甫
曹屬京師亂歩謁行在拜左拾遺歳餘以直言官出爲華州
司功尋遷京兆事旋又弃去扁舟下荆楚間竟以寓卒旋殯
岳陽享年五十九夫人弘農楊氏女父曰司農少卿怡四十
九年而終嗣子曰宗武病不克葬殁命其子嗣業嗣業貧無
以給䘮收拾乞匄焦勞晝夜去子美殁後餘四十年然後卒
先人之志亦足爲難矣銘曰
維元和之癸巳粤某月某日之佳辰合窆我杜子美於首陽
之前山嗚呼千歳而下曰此文先生之古墳
元氏長慶集卷第五十六
元氏長慶集卷第五十七
　　碑銘
　　　故河隂留後元君墓誌銘
　　　故建州浦城縣尉元君墓誌銘
　　　　唐故朝議郎侍御史内供奉鹽鐵轉運河隂留後
　　　　河南元君墓誌銘
有魏昭成皇帝十一代而生我隋朝兵部尚書府君諱某後
五代而生我比部郎中舒王府長史府君諱某君即府君之
第二子也諱某字玄度娶清河崔鄰女生四子長曰易簡榮
陽尉次從簡曲沃尉次行簡太樂丞㓜弘簡長女適劉中孚
中孚早卒次嬰疾室居次適蘇京舉進士次適李殊殊妻早
夭君始以恒王叅軍附太學治春秋中授左清道府録事叅
軍歷湖丞秩罷丁比部府君憂服闋調興平長安萬年尉
榮陽太君憂服闋除萬年丞遷監察御史知轉運永豐院事
殿中侍御史留務河隂加侍御史賜緋魚袋元和十四年以
疾去職九月二十六日殁於季弟虢州長史稹之官舎嗚呼
我尚書府君有大勲烈於周隋氏我比部府君積大學行搢
紳間我諸父法尚嚴家極貧而事事於䘮祭賔客雖帚除薪
水不免於吾兄貞元初蝗且儉我先太君白府君貨女奴以
足食君泣曰太夫人專門戸不宜乏使令取新婦氏媵婢以
給貨向是三十年飬育八男女始元和中乃復奴婢之籍焉
先府君叢集群言裁成百葉書抄君懼不得授乃日一食以
齋其心者一月先太君憐而請焉由是盡付其書是歳貨
足食之一日也日一粥而課冩千言三歳乃卒業先府君
養之歳前累月而季父侍御史府君捐舘予伯兄由官阻於
蔡叔季皆十年而下遺其家唯環堵之宫耳皆曰貨是以襄
二事可也君跪言於先太君曰斯宇也尚書府君受賜於隋
氏乃今傳七代矣敢有失守以貽太夫人憂死無以見先人
於地下由是匍匐乞以終其䘮自興平長安萬年尉俸不過
三四萬然奉顔色絜杓祀備吉㐫來賔客無遺焉均也巳雖
逰千里貿費毫釐未嘗不䟽之於書還啓先太君下示仲叔
季且曰尊夫人慈不我責不如是自束䧟不義矣其在于京
邑專捕盗者八年破囊槖掘盤牙不可勝數莫不刑者不懇
強者不暴其在河隂也朝廷有事於淄蔡累百萬之費一出
於是朝令朝具夕發夕至者周五星歳而後功成役罷凡主
供饋之百一於君者皆以課遷唯君終不言賞賞亦不及嗚
呼君之生六十七年矣四十年事親無一日之怠三十年養
下無一詞之倦撫諸弟無正色之訓而亦不至於不恭教諸
子無鞭笞之責而亦不至於不令以閑處劇而吏不忍欺以
直立誠而忤不及物没之日三子不侍無一言之念知叔季
之可以教姪也室空牆壁無一顧之憂知叔季之可以任䘮
祭也嗚呼愛我者張仲知我者鮑叔子生幾何懼不克報或
不忘記之斯文銘曰
唐元和之巳亥惟孟年十一月十六日仲月之良辰合葬我
元君于咸陽縣之洪瀆川從先太君之後域而共閟于夫人
崔之墳
　　　　唐故建州蒲城縣尉元君墓誌銘
君諱某字莫之有魏昭成皇帝十七世而生某官某君即某
官之次子也少孤母曰渤海封夫人提捧教訓不十四五其
心卓然讀書爲文舉進士毎歲抵刺史以上求與計去且取
衣食之資以供養意義漸聞於朋友間無何宗姪義方觀察
福建子㓜道逺自孤其行拜言勤求請君俱去太夫人曰吾
有尔兄飬足矣尔其遂行旋授建州浦城尉宗姪之心腹耳
目之重以至閨門之令盡寄於君上下不怨誠且盡也又無
何宗姪觀察鄜坊君亦俱去心腹耳目之寄皆如初宗姪殁
子公慶號駭迷謬無所㩀君自始至卒任持之公慶事公雖
及喜愠不敢專元和中丁封夫人䘮痛毒哽咽結氣膏肓旣
䘮遂卒不散十五年八月二日終于京城南享年五十八公
慶襄其事夫人濮陽吳氏賢善恭幹生一女女亦惠和夭君
前累月嗚呼吳夫人可謂生人大苦矣予與君伯季之間十
歲相得師學然諾出入宴游無不同也及逾三十年予亦竊
位偷名官進不已然而終無濡縷之力及於君君何足悲適
自悲耳銘曰
維元和庚子十一月之四日禽交加六神没于嗟元君歸此
室

元氏長慶集卷第五十七
元氏長慶集卷第五十八
　　碑銘
　　　夏陽縣令陸翰妻河南元氏墓誌銘
　　　左千牛韋珮母叚氏墓誌銘
　　　葬安氏誌
　　　　夏陽縣令陸翰妻河南元氏墓誌銘
陸氏姊事父母以孝聞事姑如事母善伯以悌　事兄睦
族以惠和煦下以慈愛四者謂之吉德然而不夀也嗚呼享
年三十有■殁世於夏陽縣之私第是唐之貞元二十五年
十二月之初五日矣冬十月十有四日葬於河南洛陽之清
風郡平樂里之北邙原從祖姑兆上永貞之元年歲乙酉朔
旦景申辰在巳酉湏時順也始祖有魏昭成皇帝後失國今
稱河南洛陽人焉六代祖諱嚴在周爲内史大夫以諌在隋
爲兵部尚書昌平公中■君子曰忠之後必復降五世而生
我皇考府君府君諱某以四教垂子孫孝先之儉次之學次
之政成之當乹元廣德之間郡國多事由雲陽昭應尉馮翊
猗氏長遷于殿中侍御史或未環歲或未浹時而五命自天
非夫公不來則人不蘇公不遷則善不聳何是之速也董芳
書奏議者凡八人其在比部郎中也宗人得罪有不察夫玉
與珉類而不雜■屈我府君爲虢州别駕累遷舒王府長史
至則懸車息■宴如也嘗著百葉書要以萃群言秘牒一開
則萬卷皆廢由■惧夫百氏之徒一歸於我囿所不樂也故
世莫得傳　業至矣不峻其位不流其化時哉時哉我外
祖睦陽鄭公諱濟官族甲天下我太夫人聖善六姻
以憫黙罰婢僕傭保以莊勵爲鞭笞用至於兒稚不能■楚
而嗃嗃於他門肆我伯姊穆其嚴風柔以慈㫖於人
矣生十四年遂歸於靈郡陸翰翰國朝左侍極兼宰相信之
玄孫臨汝令秘之元子魏出也魏之先文貞有匡君之大德
翰少孤事親以至行立釋褐太平主簿我姊由是而歸之逮
陸君之宰夏陽也事姑垂二十年矣姑愛之若慈母婦敬之
若嚴君雖母兄之饋不授於姑則不至而况於私其財乎閨
門之内未嘗以徃復之言聞婢僕而况於相色乎及太夫人
之沉痼也夫人亦不利行有年矣然而藥不嘗於口則不進
衣不出於手則不獻冬之夜夏之日環侍其側者二三歲衣
不釋体倦不形色曽不以巳之疾爲瘉矣嗚呼閔之飬其親
也方於此何如吾不知也至於陸君之在疚也克哀敬以終
　之舊疾暴加不數日而亹作陸君縻職他縣至則無及矣
將訣之際子號女泣問其遺訓則曰吾㓜也辭■報親日短
今則巳矣不見吾親親乎親乎西望而絶痛夫孝於親敬於
姑順於夫友於兄弟辭世之日母不獲撫夫不及决兄不得
臨弟不得侍天乎淑善反以爲罪乎二女曰燕曰迎兩男師
道嶠夫人兄沂兄秬弟積弟􁂴或游逺或守官或歸飬皆不
克㑹葬陸君先是職于使又不克董䘮從父季■以二子襄
事禮也■尊夫有命于小子􁂴曰吾大惧夫馨香之行莫熾
于後尔其識之是用衘恤隕涕篆銘于壙銘曰
嗚呼有唐陸氏孝夫人元氏之墓
　　　　唐左千牛韋珮母叚氏墓誌銘
唐少保贈僕射韋公㓜子左千牛珮母曰武威叚氏故衢州
司田叅軍岌之弟二女也其四代祖褒國公楊州都督贈輔
國大將軍生曽祖宣州長史諱弘珪生大父鄜州刺史諱懐
本先是僕射裴夫人早世女抱子㓜思所以仁之者命主■
之始長安令至于都留守持門戸主婚嫁者殆十五歲當貴
大之家處謙謙之勢然而不怨不德禮得其宜信難矣今僕
射䘮益不失非盛勲列之後其孰能如此哉元和四年九月
十九日暴疾終於履信第享年四十定其年十二月二日葬
于河南縣龍門鄕之午橋村凢韋氏之族姻聞其喪莫不親
者悲踈者嘆不亦善處其身哉故僕射諸子洎諸女皆服兄
弟之母服而哀有加焉始予亡妻生不月而先夫人殁免水
火之烖成習柔之性用至於粧櫛針組書誡琴瑟之事無遺
訓誠有以頼焉是以予妻之言於予曰離則思思則夢夢則
悲疾則泣戀戀然予不知其異所親矣决予之際切以始終
於敬爲託焉今日之誌其終乎銘曰
母以子貴貴必因人人本乎祖祖盛厥勲昔我稚室懐其仁
仁莫之報没没而有云今復泯矣報之斯文
　　　　葬安氏誌
予稚男荆母曰安氏字仙嬪卒於江陵之金隈鄕莊敬坊沙
橋外二里嫗樂之地焉始辛卯歲予友致用憫予愁爲予卜
姓而授之四年矣供侍吾賔友主視吾巾櫛無違命近歲嬰
疾秋方綿痼適予與信友約浙行不敢私廢及還果不克見
大都女子由人者也雖妻人之家常自不得舒釋况不得爲
人之妻者則又閨袵不得專妬於其夫使令不得專命於其
外　不得以尊卑長㓜之序加於人疑似逼側以居■身
其常也况予貧性復事外不甚知其家之無茍視其頭靣無
蓬垢語言不以饑寒告斯巳矣今視其篋笥無盈餘之帛無
成襲之衣無帛裏之衾予雖貧不使其若是可也彼不言而
予察耳以至於其生也不足如此而其死也大哀哉稚子荆
方四歲望其能念母亦何時　立則不能使不知其卒葬
故爲誌且銘銘曰
復土之骨歸天之魂亦旣墓矣又何爲文且曰有子異日庸
知其無求墓之哀焉
元氏長慶集卷第五十八
元氏長慶集卷第五十九
　　祭文
　　　告贈皇考皇妣文　告贈皇祖祖妣文
　　　告祀曽祖文　告畬三陽神文
　　　告畬竹山神文　報三陽神文
　　　祈雨九龍神文　報雨九龍神文
　　　　告贈皇考皇妣文
嗣子稹等謹以常饌嘉𬞞之奠敢昭告于皇考贈右散騎常
侍皇妣贈榮陽郡太君今皇帝二月五日制書澤𬒳幽顯小
子稹叅奉班榮得用封贈越七月二十八日乃詔先夫人曰
榮陽郡太君洎八月之九日復詔先府君曰右散騎常侍祗
命隕越哀號不逺追念顧復若亡生次惟積泊稹㓜遭閔㐫
積未成童稹生八歲蒙騃孩稚昧然無識遺有清白業無樵
蘇先夫人備極勞苦躬親飬育截長補敗以禦寒凍質價市
米以給脯旦依倚舅族分張外姻奉祀免䘮禮無遺者始
兄集得尉興平然後衣服飲食之具粗有准而猶卑薄儉貧
給不假足慈訓備至不肖乃立積𥘉一命稹始奉朝供養未
遑奄爾遺弃亹罪不死重羅纓裳遷換因循遂階榮位大有
車馬豐有俸秩書扇雖存舊老巳盡顧是所有將焉用之嗚
呼生我者父母享此者妻子勤顇者兄嫂優餘者婢僕追孝
不過於一奠薦寵不過於揚名哀哀劬勞亦又何報摧圮殞
裂酸傷五情謹於先太君載誕之日祗告贈典并焚黄制以
獻號慕及痛肝心伏惟尚饗
　　　　告贈皇祖祖妣文
孝孫稹敢昭告于皇祖陳州南頓縣丞贈尚書兵部員外郎
府君祖妣贈晉昌縣太君唐氏惟元綂運嘗宅區夏選諌賢
善俾公彭城公實能德延于後嗣降及兵部爲隋巨人抑揚
直聲扶衛衰俗戸部績紹傳于魏州藴欎懿粹族用繁昌始
兵部賜第於靖安里下及天寳五世其居冕昪駢比羅列省
寺一日秉朝　凡十四五叔仲伯季姊妹諸姑洎友壻彌
孫歲時與㑹集者百有餘人冠冕之盛重於一時燕冦突來
人士駭散䕃籍朘削龜䋲用稀我曽我祖仍世不偶先尚書
盛德大業屈於郎署小子稹蒙幸餘福㩀有方州今皇帝嗣
位之𥘉澤𬒳幽顯尚書府君洎榮陽郡太夫人當進封贈小
子稹伏念先尚書嘗以比部郎乞換追命朝列不許大孝莫
申是用追述先志乞囘恩於祖父祖妣是歲八月十八日詔
以兵部員外郎晉昌縣太君來告第摧慕感咽五情傷殞謹
以仲冬日至修奉常荐焚獻制書昭告神几伏惟尚饗
　　　　告祀曽祖文
孝曽孫稹謹以清酌庻羞之奠敢昭告于曾祖岐州叅軍府
君禮稱礿禘蒸甞一歲用是四者而巳唐制位五品皆廟祀
廟祀亦以求吉日其餘未廟祀者各奉家傳踈數每異昔我
先府君深惟孝思終巳不怠每歲換正至渉佳辰覩児孫賔
遊相㑹聚未嘗無悲是用日至暨正旦仲夏之五日季秋之
𥘉九莫不修奉祠祀以逹事生之意焉逮小子稹冐華官榮
當立廟以事先人於京師㑹值譴出未果修構宗子積牧民
於金復不克以上牲陪祀每衣裘葛酸傷五情今謹依約廟
則毎歲以二至二分暨正旦與宗積彼此奉祀於治所始用
變禮不敢不告伏惟尚饗
　　　　告畬三陽神文
維元和十三年歲次戊戌十一月辛巳朔十日庚寅通州司
馬稹用肴酒爲州人告于畬三陽之神圖籍鐫載耆艾傳述
通之盛時戸四万室耕稼駢緻謡謳湧溢㕓閑珠玉樓稚丹
漆孝順子孫㢘能吏卒軒然神功坐受嘉栗政式不䖍人用
不謐奪富撓豪軋窮役疾弱者逋播悍者憤怫飢饉因仍盗
賊倉卒閭落焚燔城市剽拂人民遂空萬不存一神居毀蕩
神氣蕭飋再完陋宮榻不容膝僅有鷄豭無復芬苾豺虎號
噪麋鹿幽噎厲鬼癉人貪吏殄物闤闠丘墟門戸蒿蓽神又
何情受人祈乞嗚呼罔天軸地羅星走日水火炎潤原濕生
出古不獨加今不獨屈化由人興胡不爲率我貳兹邑星歲
三卒熟視民病飽聞政失自䘮守侯月環其七弊深力薄未
暇纎悉都虚盧持先後排比附防風俗簡用紀律功不甚農
虚不勝實乃勸■人大課芟銍人人自利若受鞭秩旋六千
里功旬半畢嗚呼教則人功理有隂隲農勸事時賞信罸必
市無欺奪吏不侵軼非神敢煩在我有術雷蟄雨枯蒸頑曝
欎■導百來呵厲四逸非我敢知有神之吉惟我惟神各恤
其恤神永是邦我非常秩繼我者誰爲神斯慄尚饗
　　　　告畬竹山神文
稹聞天好平施而特累山嶽許其嵩崇聖王亦視之公侯不
惜牲幣盖以其鎮定區宇舒貯風雲毓􁑱櫨棟礎洎百榖萬
貨以資飬於人也至於蒙翳薈羅惡木穴窟　􁇧虎豺迎礙
吞噬以遂其高傲堅頑之勢非天意也按通之載號神爲名
山川且邇邑屋而扶道途然而不砟不穫不礎不柱藂集貙
蠎蔽弊道路將五十年矣實人力之不足於山也非神之過
今天子斬三叛之明年通民畢賦用其閑餘夾津而南開山
三十里爲來年農種張本自十月季旬周甲癸而功半就郡
司馬元稹率屬攸置酒肴以告于神曰通之邑居纔二百室
一旦爲神剪翳穢戮豺狼幅員六十里之地亦足爲用力於
神神其戒哉敬用嘉祝祝曰爲山輸力爲民豊食廪以萬億
蟊賊以殛報用黍稷謚用正直播布不殖淫厲不息風雨不
式猳麋不比俾民無得將他山是嗇棄神之域爲神之羞永
永無極神其畏哉尚饗
　　　　報三陽神文
維元和十二年九月十五日文林郎守通州司馬權知州務
元稹謹遣攝録事叅軍元叔則以清酒庻羞之奠以報于三
陽神之靈越九月始踐朔霖雨旣旬式從榮典俾吏拜稽首
祈三辰克霽于神神初饗若不踰祈幽妖靈　不克■負輸
穫熟者頼神之仁仁必報式備報典不敢諼伏惟尚饗
　　　　祈雨九龍神文
稹始長慶二年夏六月相天子無狀降居于同愁慙焦勞求
念隱思有以報陛下莫大之恩渉歲于兹理用不效冬不時
雪春不時雨越二月宿麥不滋耒耜不刺大懼兹歲患成于
人以羞陛下之奨寄刻責罪悔罔識攸■凡天降疵厲必因
於人豈予心之虚削孤獨依倚氣勢耶將予刑之僣濫失所
冤哀無告耶或予政之抑塞和令開洩閉藏耶舉動云爲罔
不在我神怒天譴降災于我身我不敢讓今夫蠢蠢何罪物
物何知使不肖者長理而災害隨至無乃天之降罰不得其
所耶痛毒惻怛無所赴露惟龍司水于同同人神之謹齋戒
沭浴叩首揮淚願以小子稹爲千萬請命於龍龍其鍳之克
三曰雨我田疇其育以報不然災于予身亦足以謝伏惟尚
饗
　　　　報雨九龍神文
同州刺史元稹謹以清酌庻羞之奠敬祭于九龍之神是月
巳巳刺史稹以二從事蒙受塵露百里詣龍爲七邑民赴訴
不雨予固慙惻言訖涕下親爲龍言龍意享若是夕而應庚
午而降辛未而洽癸酉而飫甲戌而霽乙亥而報報典不渝
龍祐宜永訖是嘉榖勿旱勿霪歲其有成無忘龍德尚饗
元氏長慶集卷第五十九
元氏長慶集卷第六十
　　祭文
　　　祭淮瀆文　祭白學士太夫人文
　　　祭庾侍郎太夫人文　祭亡妻韋氏文
　　　祭亡友文
　　　　祭淮瀆文
維元和九年歳次甲午十二月朔甲辰某日辰使謹遣某用
少牢醴酒之奠昭禱于淮瀆長源公之靈浩浩靈源滔滔不
息流謙順處潤下表德清輝可鑑浮穢不匿月映澄鮮霞明
煥赩經界區夏左右萬國百川委輸萬靈受職越海貢誠載
舟竭力明哲用興凶戾濳殛眇尔吳頑蔑然蟊賊鴟張蔡郊
蟻聚淮側䘮父禮虧干君志愎天子命我滌除妖慝卒乘
　戈鋋嶷嶷電淬瓜牙雷憤胸臆王心示懷士剪猶抑柔叛
　衷取順拾逆咨尔有神逮尔有極彼暴我仁彼枉我直歸
我者昌倍我者闢不斬祠祀不湮溝洫不殄渠魁不虐畏逼
不進梯衝不耀矛㦸火滅燎原人歸夀域然後潔神牛羊奉
神黍稷告神有成謂神不惑尚饗
　　　　祭翰林白學士太夫人文
維元和六年七月某日文林郎守江陵府士曹叅軍元稹謹
遣弟某姪男祗酌捧饌敢昭告于白氏太夫人之靈嗚呼分
同伯仲古則拜親旣陪長㓜之列遂生骨肉之恩禮由情展
情以義殷情至則爾豈獨古人况稹早歳而孤資性踈愚
不得爲逹識者所顧亦不願與順俗者同趨行過二十塊然
無徒及太夫人令子藝成學茂德馨一舉而搴芳蘭署再舉
而振藻彤庭愚亦乘喧濫吹謬列莖英跡由靜合言以心誠
逺定死生之契期於日月可盟　同金石愛等弟兄每均捧
檄之禄迭慶循陔之榮用至於二門之童孺莫不逹廣孝之
深情逮稹謫居東洛泣血西歸無天可告無地可依喘息■
盡心魂巳飛太夫人推濟壑之念憫絕漿之遲問訊殘疾告
諭禮儀减㫖甘之直續塩酪之資寒温必服藥餌必時雖白
日屢化而深仁不衰天乎是感人乎詎知不幸餘生苟活重
戴冠纓再展升堂之拜旋爲去國之行■澤畔之云幾奄天
禍之無名朋友訃告慰問縱横猶恍恍而期悞忽浪浪而淚
盈處衆憫黙入門屏營移疾於趨府之辰孰知潜慟視惟㓜
女在側無處言情行吟倚嘆夢哭魂驚徃徃不寐晨鍾坐聽
豈由禮而當尔盖感深之所縈嗚呼仁之莫報哀不得申■
太夫人以猶在感今古之同塵嗚呼哀哉太夫人族茂
仁深聖善勵諸子以學故大𬒳澤鄰示諸子以正故寸葱方
判保參不疑戒歌非淺重則金鑾之英季則蓬山之選豈■
因地而德所貴飾躬而顯何昊天之不吊罔終惠於哲人旣
生賢與種德何顦顇之相因見聚螢而肄業知織縷之嘗勤
■將期於萬石曽不待夫重茵嗚呼哀哉誰非顧復我實■
　疾有萌漸禍無因縁哀感行路况乃令子之交親雖千詞
之稠疊終萬恨之莫陳嗚呼哀哉伏惟尚饗
　　　　祭禮部庾侍郎太夫人文
外孫女甥朝議郎守尚書祠部郎中知制誥元稹謹以清酌
嘉𬞞之奠敢昭告于庾氏太夫人扶風郡太君韋氏之靈赫
赫韋門祁祁騫騫蹙蓄峻峙洛澤清源公卿委累賢彦駢繁
金玉不耗芝蘭有根厥生孟母德盛教尊訓下以順睦族以
姻猶子猶女惟弟惟昆至者處者終無間言他族之長豈無
豐温自我均飬人用不怨佛氏有云世火焚燔慧劍㫁網摩
尼照惽■心獨得深入妙門嗚呼良人早世素業空存
以義爲軻避喧教自髫齓成于冠婚鬱爲重器瑚璉璵璠南
北臺省東西掖垣更踐迭處以慰朝昏孝女視膳令婦執笄
封燔茅社抱弄荃蓀陔蘭始茂隙駟俄奔神不可■天何足
論嗚呼哀哉白日入地畫翣羅軒■燎宵燼銘旌曉翻望望
踰閾遲遲改轅佳城故兆風樹秋原哀子泣血行人㫁魂稹
也㓜婦時惟外孫令姓異縣謫任遐藩升堂不及執紖空敦
伏讀哀誄跪薦芳罇辭訣有禮悽愴無垠嗚呼哀哉尚饗
　　　　祭亡妻韋氏文
嗚呼叙官閥誌德行具哀詞陳薦奠皆生者之事也於死者
何有哉然而死者爲不知也故聖人有無知　嗚呼死而
有知豈夫人而不知予之心乎尚何言哉且曰人必有死死
何足悲死且不悲則夀夭貴賤縗麻哭泣藐爾遺稚蹙然鰥
夫皆死之末也又何悲焉况夫人之生也選甘而味借光而
衣順耳而聲便心而使親戚驕其意父兄可其求將二十年
矣非女子之幸耶逮歸于我始知賤貧食亦不飽衣亦不温
然而不悔于色不戚于言他人以我爲拙夫人以我爲尊置
生涯於濩落夫人以我爲適道捐晝夜於朋宴夫人以我爲
狎賢隱于幸中之言嗚呼成我者朋友恕我者夫人有夫如
此其感也非夫人之仁耶嗚呼歔欷恨亦有之始予爲吏得
禄甚㣲塊日前之戚戚每相緩以前期縱斯言之可踐柰夫
人之已而况擕手於千里忽分形而獨飛昔慘悽於少别今
永逝與終離將何以觧予懷之萬恨故前此而言曰死猶不
悲嗚呼哀哉惟神尚饗
　　　　祭亡友文
嗚呼英英君子汲汲仁義夀則道亨夭亦德熾滔滔衆人没
没名利材不稱官老不識事紫綬榮身黃髮垂穗徒擲天年
竊耀名器石頑慧明亦有何貴君雖促齡實大其志呼吸風
雲擺落塵膩泥濜珠玉糞土名位瞪目凡流傾心俊異譽如
不聞毀亦不忌不求近効直詣殊致圈檻豺狼籠御鵬驥壍
山堙海吞呵噴渭嶽立英髦粉碎庸媚德我者煌煌虐我者
惴惴赫赫其門揚揚其氣念昔日之盡言此唯君之大意天
不降年志亦没地我軰尤在尚可晞冀故曰交本乎道道通
乎類身沒類存道則不墜信後圖之未忘柰目前之歔欷昔
江濆之送君每重宵而疊醉曽不易其津涯忽莫陳於䘮次
孀婦號呼哀胤提稚拜我者曩日之舊童示我者絶時之遺
字埋萬恨於深心泗終天之别涙嗚呼哀哉尚饗
元氏長慶集卷第六十
集外文章
　　　　春遊(此一篇乃白樂天所書錢穆父/在越摸刻于蓬萊閤下今亡矣)
酒戸年年減山行漸漸難欲終心懶慢轉恐興闌散鏡水波
猶冷稽峯雪尚殘不能辜物色乍可怯春寒逺目傷千里新
年思萬端無人知此意閑凭小欄干
　　　　上令狐相公詩啓(時爲膳部郎中此一篇見/長慶小集及舊唐書列傳)
稹初不好文徒以仕無它岐強由科試及有罪譴弃之後自
以爲廢滯潦倒不復以文字有聞於人矣曾不知好事者抉
摘蒭蕪塵穢尊重竊承相公特於廊廟間道稹詩句昨又面
奉約令獻舊文戰汗悚踊慙忝無地稹目御史府謪官於今
十餘年矣閑誕無事遂專力於詩章日益月滋有詩向千餘
首其間感物寓意可備矇瞽之諷者有之詞直氣麤罪尤是
懼固不敢陳露於人唯杯酒光景間屢爲小碎篇章以自吟
暢然以爲律體卑痺格力不揚茍無姿態則䧟流俗常欲得
思深語近韻律調新屬對無差而風情宛然而病未能也江
湖間多新進小生不知天下文有宗主妄相倣傚而又從而
失之遂至於支離褊淺之詞皆目爲元和詩體稹與同門生
白居易友善居易雅能爲詩就中愛驅駕文字窮極聲韻或
爲千言或爲五百言律詩以相投寄小生自審不能以過之
徃徃戯排舊韻别創新詞名爲次韻相酬葢欲以難相挑耳
江湖間爲詩者復相放傚力或不足則至於顛倒語言重複
首尾韻同意等不異前篇亦自謂爲元和詩體而司文者考
變雅之由徃徃歸咎於稹嘗以爲雕蟲小事不足以自明始
聞相公記憶累旬巳來實懼糞土之墻庇以大厦便不摧壞
氷爲版築之娛輙寫古體謌詩一百首百韻至兩韻律詩一
百首合爲五卷奉啓跪陳或希構厦之餘一賜觀覧知小生
於章句中欒櫨榱桷之材盡曾量度則十餘年之邅廻不爲
無所用矣詞㫖瑣劣冐黷尊嚴俯伏刑書不敢逃讓死罪死
罪
右元微之集六十卷微之以長慶癸卯鎮越大和己酉
召還坐嘯是邦閲六寒暑今種山之喬木數十百章豈
亦有甘棠存其間乎横空傑閣盖一城偉觀扁表所書
則其州宅之卒章也微之以文章鼓行當時謂之元和
體在越則有詩人入幕府故鏡湖秦望之竒益傳所謂
蘭亭絕唱陳迹猶可想唐志著錄有長慶集一百卷小
集十卷傳于今者惟閩蜀刻本為六十卷三舘所藏獨
有小集其文盖巳雜之六十卷中矣微之甞彚其詩為
十體曰旨意可觀詞近古往者為古諷流在樂府者為
樂諷詞雖近古而止扵吟冩性情者為古體詞實樂流
而止扵模象物色者為新題樂府聲勢㳂順屬對穏切
者為律詩以七言五言爲兩體稍存寄興與諷為流及
為律諷撫存感往者取潘子悼亡為題暈眉約鬢匹配
色澤劇婦人之恠豔者為豔詩今古兩體其自叙如此
今之所編頗又律吕乖次惜矣舊䂓之不能存也元公
才名相埒樂天守吴財歲餘吴郡屢刋其文微之留郡
許乆其書獨闕可乎予来踵後塵盖相去三百三十餘
秊矣乃求而刻之略能讎正脱誤之一二不暇復為公
次也書成寘之蓬莱閣乾道四年歲在戊子二月二十
四日觀文殿學士左通奉大夫知紹興府兩浙東路安
撫使鄱陽郡公洪适景伯書
嘉靖壬子仲春十日東吴董氏宋本翻雕扵茭門别墅
