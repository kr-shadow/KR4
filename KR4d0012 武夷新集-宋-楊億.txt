#+TITLE: 武夷新集-宋-楊億
#+DATE: 2018-05-12 10:19:07
#+SOURCE: github.com/kanripo/KR4d0012 master b54e08ea                
欽定四庫全書　　　　　集部三
　武夷新集　　　　　　　别集類二(宋/)
　　提要
　　　　(臣/)等謹案武夷新集二十巻宋楊億撰億有
　　　　厯代銓政要略已著錄宋史億本傳載所著
　　　　有括蒼武夷潁隂韓城退居汝陽蓬山冠鼇
　　　　諸集及内外制刀筆藝文志所著錄者惟蓬
　　　　山集五十四巻武夷新編集二十巻頴隂集
　　　　二十巻刀筆集二十巻別集十二巻汝陽雜
　　　　編二十巻鑾坡遺札二十巻較本傳所載已
　　　　不相符陳氏書錄解題謂億所著共一百九
　　　　十四巻館閣書目猶有一百四十六巻今俱
　　　　亡佚所存者獨武夷新集及別集而已武夷
　　　　新集者億景徳丙午入翰林明年輯其十年以
　　　　來詩筆而自序之別集者避讒歸陽翟時作
　　　　也此本但有武夷新集則别集又亡矣別本
　　　　或題曰楊大年全集誤也凡詩五巻雜文十
　　　　五巻大致宗法李商隠而時際昇平舂容典
　　　　贍無唐末五代衰颯之氣田况儒林公議稱
　　　　億在兩禁變文章之體劉筠錢惟演輩皆從
　　　　而斆之時號楊劉三人以詩更相屬和極一
　　　　時之麗惟石介不以為然至作怪記以譏之
　　　　見所著徂徠集中近時呉之振作宋詩鈔遂
　　　　置億集不錄未免隨聲附和觀蘇軾深以介
　　　　説為謬至形之於奏牘知文章之不可以一
　　　　格限矣乾隆四十三年三月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書　　　　　集部三
　武夷新集目錄　　　　　别集類二(宋/)
　　巻一
　　　詩(格律體一/)
　　巻二
　　　詩(格律體二/)
　　巻三
　　　詩(格律體三/)
　　巻四
　　　詩(格律體四/)
　　巻五
　　　詩(格律體五/)
　　巻六
　　　頌
　　　記
　　巻七
　　　序
　　巻八
　　　碑
　　　表
　　　碣
　　巻九
　　　墓誌(一/)
　　巻十
　　　墓誌(二/)
　　巻十一
　　　墓誌(三/)
　　　述
　　　行狀
　　巻十二
　　　䇿問
　　　表狀(一/)
　　巻十三
　　　表狀(二/)
　　巻十四
　　　表狀(三/)
　　巻十五
　　　表狀(四/)
　　巻十六
　　　表狀(五/)
　　巻十七
　　　表狀(六/)
　　巻十八
　　表狀(七/)
　　書
　　巻十九
　　　慰(一/)
　　巻二十
　　　慰(二/)
　　　祭文
　　　齋醮文
武夷新集原序
予咸平戊戌嵗九月受詔知括蒼郡逮十有二月戊子
朏始逹治所凡再更年籥復朝於京師未半載入西臺
掌誥命迄景徳三祀龍集丙午仲冬之七日被召入翰
林㑹庚戌詔書許百執事以旬休出沐頗燕居多暇因
取十年來詩筆條次為二十編目之曰武夷新集盖山
林之士不忘維桑之情雕篆之文竊懐敝帚之愛命題
之意良在是也予亦勵精為學抗心希古期漱先民之
芳潤思覿作者之壼奥而志力淺局襟靈底滯大懼夫
絶臏於龍文之鼎傷吻於蟻封之埓非不勉也恐致敗
焉亦由鳬鶴之質自然胡能損益薑桂之性素定豈可
變遷鴻麗之客當見恕矣輙將假詞大手序以冠篇又
慮其相先與進掩瑕溢美刻畫無鹽秖足益其陋穿鑿
混沌彌以䘮其真故不避乎厚顔聊援筆以自述云耳
峕丁未嵗十月晦日翰林學士朝散大夫行左司諫知
制誥同修國史判史館事柱國虢略縣開國子食邑六
百戸賜紫金魚袋楊億序
　
　
　
　
　
　
　
　
　
　
　
　
　
　
　武夷新集原序
欽定四庫全書
　武夷新集巻一　　　　　　宋　楊億　撰
　　詩一(六十九首/)
　　　奉和御製社日詩
仙掌凌空沆瀣秋大田多稼似雲浮天邊霽景芙蓉闕
江上殘芳杜若洲東觀羣儒宣宴樂南荆遺俗重嬉遊
宸章忽降容瞻覩疑是神龜負九疇
　　　奉和御製重陽五七言詩
宸居瑞靄重閶闔正來風憀慄驚秋氣豐穰美嵗功曉
煙籬菊嫩霄露畹蘭紅重九登髙㑹歡娛處處同
民在華胥正樂康髙秋賓雁指衡陽蒹葭漸見凝清露
鶗鴂先驚歇衆芳節值登髙真勝㑹年逢大有是殊祥
宸心悦豫流新唱星漢垂文示八方
　　　奉和聖製南郊禮畢五言六韻詩
燔柴就陽位煙燎逹髙穹掃地鉶㽅潔嚴更鼓角雄天
心侔兑悦皇澤比春融帝享惟馨徳民蘇解愠風周郊
四祭重漢畤五祠同靈貺昭𤣥感神光望拜中
　　　奉和御製契丹出境將議迴鑾五言六韻詩
戎輅巡河右天威讋鬼方五營開細栁三令凛飛霜氛
祲消千里聲明耀八荒靈旗風助順黄道日呈祥偃革
邊關靜迴鑾海縣康欣陪從臣末歸蹕奉髙驤
　　　奉和御製南郊七言六韻詩
潔齋恭已奉蒼旻報本圜壇備物陳酒縮楚茅三獻畢
灰飛嶰管一陽新髙空瑞氣長隨輦永夕清霜暗濕巾
泰畤迎年嚴漢祀六宗祈福盛虞禋鴻恩渙汗霑窮髮
睿藻昭回動紫宸庶彚熈熈蒙帝力徒知擊壤効堯民
　　　奉和御製喜降時雪七言四韻詩
一夕香街布玉塵檀欒勁節露貞筠兎園置酒皇歡洽
栢殿賡歌睿唱新麥秀原田初望嵗花開苑樹忽驚春
豐穰薦瑞民心悦髙下還隨帝澤均
　　　後苑賞花應制(以時字為韻咸平/四年三月十八日)
宫花如錦水連漪翠輦尋芳正是時禁苑定知人未識
朱欄除有蝶偷窺艶烘曉日迷天仗香逐輕風落酒巵
何幸微臣陪鎬宴蓬壺春漏正遲遲
　　　又應制賦射弓詩(以弓字為/韻六韻)
水漲方塘緑花開禁籞紅同瞻萬乗主親御六鈞弓曲
應騶虞節春迴太皥功還湏殪大兕何只落驚鴻一箭
天山定三邊虎穴空潯陽射蛟者寧與此時同
　　　後苑賞花應制(以春字為韻成/平五年三月)
雲羅霞綺媚芳辰瓊圃花開爛漫春風遞清香隨鳳輦
波涵倒影落龍津仙葩四照烘初日濃艶千苞賜近臣
向晩天街戴歸處遊蜂舞蝶自隨人
　　　宣召赴龍圖閣觀太宗御書應制(五年/十月)
非煙葱蔚蒼龍闕紫府深沉大帝居羣玉中天開䇿府
神龜温洛薦圖書珠宫岑寂經行處金簡熒煌拭目初
曾是先朝受恩者因探禹穴涕漣如
　　　後苑賞花釣魚應制(六年三月十六日奉/聖㫖以芳字為韻)
宜春小苑斗城旁錫宴羣仙奉紫皇漢沼乳魚偏傍釣
青陵舞蝶自尋芳波平鼇背浮崑閬日轉金莖艶赭黄
滿酌流霞侍臣醉暖風宫蘂雜爐香
　　　别賦賞花一首(不曾/進)
仙山靈沼五城西曉日花光照彩霓露濯冰蠶鋪瑞錦
風吹水麝拆香臍芳葩散採添蜂蜜紅片狂飄雜燕泥
曾識壺中舊春色桃源重到路猶迷
　　　龍圖閣㑹宴應制(景徳二年四/月卄一日)
册府藏書在紫微退朝稽古助論思中天召宴衢樽滿
乙夜觀文列象垂綵鳯翩翻巢綺閣靈龜夭矯冠金碑
大風發唱羣臣和元首康哉庶績熙
　　　祕閣賜讌送右諫議大夫种放得假歸終南山
　　　　應制
瑣闈聊輟皁囊封賜告歸尋一畆宫關路蒲輪千里逺
巖扉蕙帳幾年空百壺天酒凝甘露二雅宸章揜大風
舊隠暫還非乆住心期獻可沃堯聰
　　　初至郡齋書事(到處州/巳後)
地去京華逺年逢旱暵餘羣胥同黠馬比戸甚枯魚煦
嫗心空切澄清志莫舒棼絲殊未治錯節詎能除聽訟
棠隂宻行春栁影踈賓筵求婉畫僧舍問真如踰月窺
除目經時絶傳車素餐徒自飽投刃豈曾虚盈耳嫌敲
扑堆牀猒簿書故園無數舍長日歎歸歟
　　　次韻和十六兄先輩見寄
秋風苦憶鱠霜鱗暫剖銅符出紫宸一路雪寒多挾纊
幾程山險欲摧輪清香撲鼻梅林近秀色凝眸麥壠新
閉閤草𤣥終寂寞下車為政尚因循尋僧不厭携笻逺
愛客寧辭舉白頻簿領孜孜防黠吏丘園矻矻訪通民
魚鹽自與滄溟接雞犬仍將白社隣官滿㑹須抛印綬
武夷歸去作閑人
　　　次韻和章子美對雪
破臘連空粉絮飄離離一畨長山苗旗亭誰氏來沽酒
臺笠何人去採樵背日旋依松澗積迎風先傍藥畦消
袁安此際偏無頼獨揜閑門對一瓢
　　　送章頔歸鄉
蕪穢休嗟負郭田蹉跎自過鹿鳴筵荆山玉璞空三獻
梁苑風塵已十年䟽入禁中猶未報賦成都下早曾傳
獨携書劒歸閩嶺共汎煙波入楚天獵獵酒旗邀舉白
招招漁艇勸烹鮮棊枰鬭勝疑成癖砧杵驚愁幾廢眠
驛路數程煩託乗郡齋終日喜談𤣥如何弃我還家去
相送津亭一黯然
　　　郡齋即事書懐十二韻呈諸官
長樂踈鐘自厭聞漢庭誰不惜離羣舟浮一水波瀾濶
路入千山杳靄分郡閤先憂迷簿領村田聊得問耕耘
疲民深喜猶安堵(去年小儉/幸免流亡)黠吏那知便舞文(鹽酒案/吏陳元)
(凱受賕為姦舞文/變法其事已敗)照膽求瑕空察察飲冰為政漫云云
𤣥臺已分嘲揚子桑野須防誚使君别派東傾連漲海
故園西望隔晴氛黛鋪逺岫秋將晩綺散餘霞日欲曛
小檻報春梅爛漫滿空呈瑞雪繽紛題詩到處尋紅葉
置酒終朝看白雲符竹偶分慙出守櫜鞬暫佩愧從軍
石渠舊署頻牽夢室有芝蘭閣有芸
　　　郡齋西亭即事十韻招麗水殿丞武功從事
郡齋退食復何為縱目西亭景物竒疊嶂雨餘泉眼出
澄潭風靜釣絲垂城臨古戍寒蕪闊路轉荒村野彴危
幾處唱歌聞白紵誰家酤酒見青旗蝶隨游妓穿花逕
犬吠行人隔槿籬桃李成蹊春盡後魚鹽為市日中時
桑麻萬頃晴氛散絲竹千門夕照移吟際嶺雲飛冉冉
望中壠麥秀離離煙迷喬木鶯遷早水滿芳塘鷺下遲
鶴盖翩然肯相顧主人終宴豈知疲
　　　送張彛憲歸鄉
處處春波滿稻畦海棠零落子規啼一麾逺郡方留滯
十里長亭又解携後夜灘聲妨客夢初晴雲物入詩題
到家為問田園事桃李猶應有舊蹊
　　　送韓永錫歸闕(永錫業三傳/又善小篆)
縉雲六載掌關征學得陽冰小篆成逋客幾人曾識面
(髙士頴川陳/髙君之執友)仙山到處便題名桑郊又是乗軺去鈴閤
虚煩解榻迎舊讀春秋究微㫖何湏苦説不知兵
　　　次韻和致仕李殿丞寅見寄之什因以紀贈(李/公)
　　　　(寓居歴陽近/徙於洪井)
鄉國馳名幾十春鳴臯一旦九天聞翔鸞棲棘曾為吏
金鼎調梅未致君百里象雷嫌碌碌(公嘗權歴/陽縣政)片言折
獄厭云云(公任三衢/司理數考)詩名已是齊康樂筆力何曾减右
軍抗表忽然干鳳扆拂衣殊欲謝人羣都縁梁苑慵為
賦且免鍾山被勒文清夜獨吟牛渚月髙秋時望帝鄉
雲鯉庭禀訓門逾盛蘭畹傳芳氣益薫盡室逺依洪井
側直鈎猶釣楚江濆西山有藥應須餌待看蜺旌入紫
氛
　　　京師故人有以隴西鸚鵡遺予者因畜養之去
　　　　年出守縉雲提挈而至性靈甚慧觸類能言
　　　　公退翫之常若不足忽遇疾而逝因命瘞於
　　　　小園作詩一章聊以追悼識者無罪予以貴
　　　　畜也
隴山秋樹舊巢傾逺向江東逐斾旌去國夢魂應繚繞
入春喉舌漸分明一聲警露何慙鶴百囀遷喬肯讓鶯
終日雕籠心不戀經年丹觜色猶輕思歸悒悒因成疾
顧主依依尚有情死𦵏小園芳草地夜來經雨緑苔生
　　　麗水甄殿丞移疾請告
數日不逢黄叔度胷中鄙恡一時生如何民瘼偏能療
却是詩魔未得平夏景清和妨命駕𤣥臺寂莫阻飛觥
欲親髙論無由得須作文殊問疾行
　　　威上人
五藴巳空諸漏盡冡間行道十年餘吟成南國碧雲句
讀徧西方貝葉書清論彌天居士伏髙情出世俗流踈
問師心法都無語笑指孤雲在太虚
　　　次韻和係郡齋書事之什(係今/名化)
竹使貪為郡金門懶上書征途沿木合(縉雲有木合嶺/若蜀道之棧閣)
(也/)官舍類樓居(郡齋杳在山頂平地甚狹/四靣多搆亭榭以翼之)宻葉藏啼鳥
澄潭躍戲魚波光搖島嶼霽色露閻閭圃蕙光風
拂山苗淑氣噓開樽空愛客函丈孰宗予清唳頻思鶴
長鳴幾厭驢(王武子雅好驢/鳴予素所不喜)顔貧一瓢足嵇懶尺題踈
薄宦無勞説長謡任所如神明定來舍莊室正虚虚
　　　次韻和章頔見寄
雞忩十載共論文蘭室依然有舊薫雨雪共抛修竹苑
煙霞獨訪武夷君隨珠照乗元無類天驥追風定不羣
犬子賦成猶未獻飄飄詞氣已凌雲
　　　孫及歸吳興(生近遊/永嘉)
家在霅溪傍汀蘋遶舍香草𤣥偏寂寞為客苦恓惶澤
國聊傾盖春闈早擅場陔蘭行可採月桂自應芳税駕
臨滄海迴轅指大梁裂裳趨逺道負米及髙堂季子裘
雖敝安仁鬢未蒼明年杏園裏輙莫負春光
　　　己亥年郡中夏旱徧禱羣望喜有甘澤之應
旱魃偏為虐陽烏益以驕何曾柱礎潤惟恐土山焦請
禱彌増潔隂靈亦孔昭雲興不待族風細欲鳴條隠轔
雷車轉霏微雨足飄層隂低匝野鴻霈近連宵庭樹含
佳色村田長善苗蘚痕縁屋壁泉脈吐山椒轍鮒那憂
涸園蔬豈待澆官渠逗水急客路裛塵銷掾吏階前賀
耕夫壠上謡秋成知有幸嵗欲近𤣥枵
　　　寄章徵君
水陸都無數舍程魚符龜印苦相縈夢魂長繞龍門坂
姓字終懸月旦評鮑室清琴應獨撫融樽渌醑共誰傾
春深詩石苔衣駮雨過書齋草帶生鴻寶枕中初得術
丹臺籍上巳題名清談宛有南朝體嘉遯全忘北闕情
金馬深嚴堪避世滄浪清淺未沾纓諸儒正議明堂事
軋軋蒲輪即奉迎
　　　次韻和衢州席刑部早秋
朱火熒熒向夕流林間一葉忽驚秋風來野渡聞漁笛
霧斂晴天見蜃樓艶愛芙蓉開幕府香憐杜若老汀洲
使君鬢畔多𤣥髪臨水登山不用愁
　　　次韻和席衢州憶洛陽春遊十四韻
周漢經營跡未遐山川形勝最堪嘉前瞻闕塞千尋出
旁逗伊流一派斜子晉鳳笙調夜月宓妃羅襪映朝霞
(洛神賦云逺而望之/皎若太陽昇朝霞)何人貰酒青樓曉幾處尋春紫陌
賒駿足每從金埓試芳叢多展翠帷遮出逢勝境爭飛
葢歸逼殘陽競走車庭竹惹煙披嫩籜臯蘭裛露長新
芽嵩峰崷崪疑摩斗洛水清泠欲見沙萬井閭閻真陸
海九重宫闕是天家禁林日暖空啼鳥御苑風微自落
花關路行人偏絡繹津橋賈客苦諠譁何當獻賦論遷
鼎便欲抛官學種𤓰江海三年勞夢想田園二頃有生
涯應知父老沾堯化長挈壺漿望翠華
　　　聞道卿途中授計司判官(罷東陽得告歸泉州/寧覲行至建安而有)
　　　　(是/命)
幾年華省冠名曹歸棹夤縁入海濤纔奉色難馨夕膳
便將心計析秋毫政成婺女生祠在地近明光伏奏勞
夜直乍諳綾被暖晨趨頻見露盤髙共期晝日承三接
莫許秋風長二毛為郡今來最卑屑勸君休更夢懸刀
　　　郡齋西亭夜坐
凉颸初拂衽皓魄正當軒宿鳥林間定流螢草際翻蒼
茫迷野色嘲􁛲辯方言角罷重城揜漁歸别浦喧斷蛩
吟壊壁寒杵出遥村樹影成帷宻灘聲激箭奔夜長風
露冷川逈水煙昏對景都無寐㝠心契混元
　　　秋晚
秋晩彌岑寂天空見泬寥溪流拖白練樹葉翦紅綃露
菊英初吐霜鐘韻漸調清光開旭旦爽氣逐驚飈鷹擊
秦原逈鴻歸楚水遥星髙漢將出膠折敵兵驕元亮田
多廢安仁鬢恐凋功名殊未立對景自無憀
　　　送温州聶從事赴閩(從事先自此/郡移任永嘉)
佩鞬來海上七見嵗星移務劇操刀割書成挿羽馳詩
傳百越徧詔下九霄遲束帶朝閶闔歸艎汎𣺌瀰舊遊
聊税駕雅飲且軒眉鄭驛歡相接牙絃辱所知病驚瓊
樹瘦醉露玉峰竒上馬便西笑何須訴酒巵
　　　送章安世赴舉
螢燭辛勤十載餘藹然髙價滿州閭一枝未折仙人桂
千里又隨鄉老書梁苑雪花成賦後禹門雷鼓化鱗初
山城日日望春牓莫遣南來音信踈
　　　偶興
芳蘭滋九畹蕭蒿亦旁植威鳳翔丹山鴟梟猶接翼雅
琴歌南風蛙鳴不容息驪珠媚清川魚目光激射薫蕕
豈同器雲壤自懸隔咄咄來逼人薨薨止于棘發跡由
屠沽操心希桀跖天形固殘毁吏曹嘗擯斥很羊逺刀
机黠馬委銜䇿心同溪壑險惡比丘山積天聽本聰明
神道尤正直當用禦魑魅豈令為鬼蜮舂喉魯陽戈鈎
頸子雲㦸肉委餓虎蹊屍投窮髪北饑鷹礪吻啄猰貐
磨牙食魂氣縶酆都膏血塗荒磧去草絶本根决疽恣
鍼石所居必汚瀦遺種盡刳剔渠魁巳殱殄非類彌怵
惕稂莠既芟夷善苗漸滋殖君子益知命視履如平昔
小人競革音滅身在漏刻堯民率可封湯網從此釋永
躋仁夀期共造華胥域
　　　到郡滿嵗自遣
迢遞分符竹因循度嵗華地將鯨海接路與鳳城賒觸
石雲頻起銜山日易斜潮平聚漁市水落見人家吏隠
偏知幸民謡豈敢誇無嫌勾漏僻且得養丹砂
　　　己亥年十月十七日大雪
六出俄呈瑞三農始告休兎園陳㫖酒金屋御重裘壠
麥青猶短臯蘭紫尚稠嚴飈一夕起瑞霰滿空浮林逈
瓊花吐峰孤玉笋抽䟽鱗鏤屋瓦淨練曳溪流北戸寒
威盛南方沴氣收時和人富夀卒嵗好優游
　　　郡中即事書懐
海隅為郡真卑屑簿領沉迷箠楚喧王事更逾星火急
吏曹何啻米鹽煩甘棠聽訟曾無倦丹筆書刑幸不寃
境上送迎暫置驛齋中宴喜懶開樽逢人未免腰如磬
議政常防耳屬垣鮑臭恐將羣小化蟲疑難與俗流論
却思寂莫棲天禄爭得逍遥似漆園外地麄官如竹葦
一麾出守豈堪言
　　　次韻和潤州劉度支見寄之什
卜隠林泉未有期春田耕事欲憑誰一辭左掖鴛鸞侣
兩見南州橘柚垂酌醴不妨留客醉飲冰長是畏人知
頒條求瘼無他術深恨期年報政遲
　　　郡民以嵗稔刑清相率為齋以報善政永嘉聶
　　　　從事賦詩紀其事因依韻足成一百言以謝
　　　　之
為郡臨甌越雲泉興未乖歡謡乏𥜗袴歸思滿荆柴偶
遂豐年望潛將樂土偕流民爭襁負兇黨絶椎埋精力
姦多露清心政自諧羣生不疵癘比屋巳綏懐輙詣金
人宇同修香積齋漫勞歌邵父方待拍洪崖治行非尤
異傳聞及等儕雕章忽垂贈屬和愧淫哇
　　　嵗暮有懐
逺辭金虎觀來守縉雲城鳴律行將盡枯荄又向榮匏
𤓰宣父歎江海子牟情求瘼曾無術投虛豈有聲帝鄉
成乆别天吏苦遄征漫貯青霞想唯愁素髪生澄清慵
攬轡蕪穢欲歸耕簿領非吾事丹臺有姓名
　　　次韻和酬永嘉聶從事除夜之什
三百六旬今夜盡寥寥虛室獨凝神蓮城五鼓欲催曉
(按圖記郡城/號蓮華城)梅嶺一枝先報春鄒律漸吹隂谷暖堯蓂
看傍土階新海隅留滯年華長坐對寒釭浩歎頻
　　　章徵君見和所寄詩再次本韻酬贈
武夷山秀建溪清身隠心閑事不縈前古是非為己任
故鄉人物與誰評勸農春壠巾頻折逢客秋郊盖暫傾
綵服趨翔娛夀母(詩頌曰魯侯燕/喜令妻夀母)絳帷談論誘諸生潁
流洗耳殊非逹谷口躬耕亦近名博奕自堪銷永日絲
桐兼得助髙情莫嫌霜雪將侵鬢須歎塵埃漸滿纓早
晩鳴騶催上道聖君虛左欲相迎
　　　中春喜雨
土膏初脉起東作向農時隠轔雷車轉霏微雨足垂龍
蛇爭奮躍桃李漸離披流潤先從葉餘波更及私謳謡
耕父喜滲漉稻畦滋連夜空階滴愁吟水部詩
　　　聞北師克捷喜而成詠
嵗晏增冰合煙塵起朔陲文昌先命將羽檄便徵師天
逈星狼滅宵寒月魄虧前軍臨瀚海後騎縳閼氏薊北
飛沙靜河南露版馳遼陽諸父老重覩漢官儀
　　　洞溪慶道人歸上都(近之歴陽雖乆寓/縉雲不與郡民接)
精廬宴坐十經秋缾鉢近為千里遊又是浮杯過滄海
便應飛錫入皇州彌天談論降時彦結社因縁背俗流
此去定知諸念息只除魂夢到東甌
　　　春郊即事
黄鸝百囀宿煙踈近郭行春獨駐車壠上勸耕聊問訊
棠隂聽訟且躊躇逺林桑盡蠶成繭野水萍開獺趂魚
幾處路旁垂苦李游人不折意何如
　　　偶書
朱輪逺守未成歡薄宦令人意漸䦨郡閤政清慵按吏
鄉園路近欲休官梅花遶檻驚春早布水當簷覺夏寒
已是三年不聞問如何歸去把漁竿
　　　太常李博士史館孫祕丞相繼奉使浙右博士
　　　　至郡以孫侯詩三章示予且以致意因次韻
　　　　和酬(時孫/不來)
迅瀬拖舟上危梯躡屐登山光翠欲滴水氣熱如蒸路
轉藤蘿暗天開物象澄丘園足逋客應得薦賢能
分憂從漢殿捧詔出蕭墻路入三吳逺舟浮一水長詩
題石門側夢徹斗城傍清曉見雲物依依認帝鄉
北極分憂矚東甌布惠和曾䝉傾盖分偶得枉帆過鄭
驛非常速融樽復幾何孫侯不假道鄙我信為多
　　　麗水甄殿丞手植朱李繁實盈枝折以貺予感
　　　　而成詠
五年為邑鬢霜侵吏隠由來得趣深不獨絃歌長滿耳
兼聞桃李巳成隂晨昏我有南陔戀江海君懐北闕心
早晩飛沉俱遂志願將初服敵華簮
　　　聞揚州柴給事有弄璋之慶寄詩賀之(給事年/六十六)
　　　　(始有/嗣子)
華堂何夕夢熊羆衛氏如今有一兒三日懸弧應是喜
千年結實未為遲預知駟馬門閭盛暗想天麟骨法竒
曾忝門牆攝齊者待看孔鯉學聞詩
　　　題張濬所居壁(濬予之姻此/後自郡歸鄉)
三張舊族富英髦仙墅重經散鬱陶深喜太丘家法在
須知定國里門髙分題毎日揺雞距合宴常時把蟹螯
獨感戴侯恩未報徘徊不覺涕沾袍
　　　留題南源院
路入藤蘿十里餘松忩瀟洒竹房虛鷰巢新舊金人殿
蟲網縱横貝葉書當晝風雷生洞穴欲齋猿鳥下庭除
昔年曾此題詩句猶拂流塵認魯魚
　　　留題張彛憲池亭(􁂜憲昆仲三人皆/好學季弟逝矣)
瀟洒危亭枕碧池昔年飛盖此追隨正逢五綵承顔日
兼是三荆並秀時夜坐不知銀漢沒春遊長訴玉杯遲
如今罷郡重登賞喜見扶風舊白眉
　　　别聰道人歸縉雲(聰送予/至别墅)
二年假守栝蒼城郡榻唯師即送迎𢷬藥幾憐春漏永
調琴長待夜蟾生心猿巳伏都無念海鳥相逢自不驚
送别秋郊豈成恨白雲青嶂是歸程
　　　題張居士壁
疊巘參差翠遶門雕梁賀燕自成羣殺雞日夕期嘉客
種竹寒暄對此君且向東臯輸黍稷便應北闕降𤣥纁
子真漫説耕岩石不奈聲名四逺聞
　　　留題黄山院
禾黍離離一逕通遊人攬轡即過從趂齋幽鳥聞踈磬
出定髙僧見偃松夜靜龕燈凝古殿雨餘巖溜迸前峰
昔年曾此題名處素壁欹斜翠蘚重
　　　題弟晦所居壁(今名/僓)
制宅何其巧連山復帶溪芳樽長有酒嘉樹自成蹊學
舍祥鱣墮歌梁賀燕迷調琴明月榭繫馬緑楊堤好畤
田園美南華物我齊終當解簮組同此味天倪
　　　留别桐城主簿(昱後赴闕/此)
早曾兔苑傳詞賦屈在桐鄉勾簿書薄宦交朋嗟絆驥
清貧人吏説懸魚二年領郡睽離乆一夕當樽鄙恡袪
苦恨秋風動行色徘徊無計駐征車
　　　行次潁州值雨留駐數日因貽郡守祕閣刁公
夢想蒼龍闕盤桓汝水濱郡侯偏愛客秋雨更留人饌
盛嘗鱸鱠樽空倒角巾羇愁不能遣唯恐二毛新
　　　旅中重陽有懐鄉國
嘉節臨重九羇遊託異鄉茰房誰繫臂菊蘂懶浮觴野
渡賔鴻急村田晩稻黄悲秋更懐土只恐鬢成霜
　　　重陽日憶逺
逆旅重陽節窮秋萬里身金英浮酒盞珠泪濕衣巾為
客飄蓬逺思家落葉頻只應蝴蝶夢夜夜得相親
　　　代答
征車苦迢遞節物感愁辛巳入授衣月那經落㡌辰金
樽難獨酌寶瑟任生塵把菊流雙泪誰知憶逺人
　
　武夷新集巻一
欽定四庫全書
　武夷新集巻二　　　　　　宋　楊億　撰
　　詩二(七十首/)
　　　戲贈潁州萬夀尉吳待問(待問予之故人/值雨留憩數日)
宦途南北最情親嵗晏相逢潁水濱舊日青衿同學校
暫時黄綬困埃塵樽中滿酌香醪美門外髙懸綵棒新
鷄黍留歡已慵發可堪經雨折紗巾
　　　題顯道人壁(住萬夀縣精/舍二十年矣)
心似寒灰不復然尋常談論即彌天門臨潁水多年住
法自曹溪幾世傳儒士誰同翻貝葉都人長見施金錢
翰林詩版分明在曾與吾家有舊縁(故侍讀尚書有贈/先師詩著之于版)
　　　史館阮比部知衢州因歸建陽别墅二首(比部/兄昭)
　　　　(濟隠居/不仕)
再入蓬丘席未暖飄飄又建隼旟行交朋莫惜河梁别
鄉曲初期晝錦榮竹箭波聲隨一棹斧柯山色對雙旌
子牟江海心應在頻上髙樓望帝京
少小鄉關振大名武夷山翠落門庭郎君近折仙人桂
伯氏髙分處士星城郭遼東應改易芝蘭謝圃自分馨
吳民正待隨車雨莫苦淹留醉醁醽
　　　集賢宿直寄中書李梁二舍人
耿耿銀釭照直廬西風黄葉滿庭除愁心不忍聞賓雁
病眼猶能拾蠧魚欹枕微吟空展轉遶廊閑步自躊躇
銅龍漏滴傳鈎盾玉兎光芒射綺䟽薄宦乆淹滄海郡
故交多入紫垣居洛陽已在拜塵後宣室那逢膝席初
投閣寂寥深自愧抱關憔悴擬何如寧思西掖五花判
且補河東三篋書桑梓任抛萬里外蓬萊試住十年餘
釋之不調嵇康懶終待休官學灌蔬
　　　翰林王學士奉使兩川
萬里征西頻告捷九重喻蜀正裁書忽聞召對浴堂殿
元是親乗使者車井邑凋殘經亂後軍城鼓舞拜恩初
銅梁迢遞驅騶騎玉署深嚴鏁直廬星厯更須占李郃
雪園應恨欠相如歸來便在三台席轉與交親禮數踈
　　　董給事知洪州
豫章南國一都㑹夕拜東臺最上流捧詔暫辭青鏁闥
携家便汎木蘭舟褰帷聽訟民謡洽解榻延賓主禮優
只恐徵黄在朝暮西山靈藥未容求
　　　梁舍人奉使巴中
藥署深嚴纔草詔劍關迢遞忽乗軺霜天歴歴巴猿苦
山路駸駸莋馬驕梁苑寒風吹别袂瞿塘春水送歸橈
紫垣遣使非常例應有星文動九霄
　　　次韻和族弟日華寄編修諸學士之什
鏁闈漫喜塵通籍蓬巷無人肯顧廬天禄解嘲纔答客
集仙置使又修書非煙繚繞縈珠網流水潺湲逗石渠
(漢石渠署/因渠得名)何必銀臺號三昧此中更好味真如
　　　次韻和光禄黄少卿學士感恩書事十六韻
江夏門風盛東吳族望髙才雄吐白鳳志大釣靈鼇昔
日參珠履(嘗任淮海/王記室)多年汎碧桃陳琳巧書檄謝客占
風騷曲宴飛三雅沈機佐六韜玳筵頻㟁幘楯鼻幾揮
毫託乗同歸闕臨軒别賜袍未離王儉幕獨得吕䖍刀
粉署因􁱈歴朱門更鬱陶淮南荒桂苑騎省泣霜毛(已/上)
(並叙少卿昔在淮海/府中及感舊之意)去國踰千里為郎歴幾曹和鉛兼
秘府懸磬寓神臯室靜秋生白庭閒雨長蒿禁林俄召
試卿寺果垂褒道在心無悶恩深首重搔依前領圖史
紬繹肯辭勞
　　　次韻和史館盛學士朝退書懐之什
金壺待傳㸃瑶􁀙初辨色闢仗開天閽垂旒操斗極百
辟瞻堯眉九州蒙禹力朝政無闕遺諌官慙曠職
　　　次韻和盛博士寄贈李四寺丞因以述懐
錢郎滿腹貯精神坐上詩成壓倒人相識只從抛竹馬
(愚初至上都遊歴/門館纔十餘嵗)留歡長是鱠金鱗西園宴喜期清夜
曲水追隨約暮春不到門墻欲旬浹巳應懸榻滿埃塵
　　　次韻和盛博士寄贈虞部李郎中之什
門墻日以峻徳望闇然彰弟草西垣詔身為南省郎塤
箎歡並奏龍虎儼成行宴客牛心炙朝天雞舌香曲池
春漲水碧瓦曉飛霜此景知何事留賓汎羽觴
　　　次韻和守邦道人寄編修諸學士之什
修書何幸佐鉛黄日接羣英道自光署近承明叨謁帝
賦成平樂謬為郎孟堅巳分酬賓戲嚴助還思佩郡章
共憶東林社中客滿池蓮葉吐清香
　　　大名府大安閣主道者(上幸魏郡親至/其寺面賜紫)
釋子修行與衆殊銅臺連接起精廬羣公共結二林社
萬乗曾迴六尺輿衣惹天香親御座閣成雲構倚晴虛
浮生自恨猶貪禄未得同翻貝葉書
　　　次韻和盛博士寄許州任從事之什
射䇿曽攀郄桂枝從軍猶賦仲宣詩陳琳草檄應非乆
貢禹彈冠素有期(任與盛君有/推挽之約)梁苑勝遊思霰雪潯陽
舊隠廢茅茨(任寄居星灣/多歴年所)初筵樽斚不須戀正好公車
自薦時
　　　次韻和盛博士雪霽之什
六花新霽白皚皚爽氣颼颼拂靣來梁苑酒濃寒力減
謝池風細凍紋開天邊幾陣聞歸鴈江外千家見早梅
此際何人能訪戴剡溪清景好銜杯
　　　次韻和太僕錢少卿寄贈編修主人宋承㫖李
　　　　舍人之什
春官宗伯魯諸生翰苑綸闈占大名一代典謨資潤色
滿朝文物仰懸衡分班月殿趨金馬侍宴天池見石鯨
即日雲屏應隔坐(鄭𢎞任太尉舉第五倫為司空每見/曲躬自卑詔置雲母屏風分隔焉)
不須東觀待書成
　　　宋殿丞廣南東路轉運
天子憂南越公卿薦陸生九年須富國萬里便揚旌封
部諸蠻接官曹六尚榮交州何日到鼓吹定相迎
　　　次韻和中書李舍人勉元氏道宗奉宗兄弟之
　　　　什
二難文彩少人過落筆尋常只患多兎苑暫遊衝霰雪
龍門曾上困風波一囊負米猶為客百步穿楊待决科
更得詞臣贈詩句機雲入洛擬如何
　　　送僧之棣州謁王工部
雪晴河水正流澌風巻驚蓬滿眼飛客路飄飄携一錫
禪房寂寂掩雙扉曹溪衣鉢何年得廬阜香燈幾日歸
賢守相逢膜拜後都人爭勸施珠璣
　　　次韻和錢少卿早春對景有懐諸學士
草樹欣欣暖律迴謝家池沼凍紋開晴天獨向髙臺望
春色先從上苑來且待郢人歌白雪莫聽羌笛怨殘梅
乞逢休沐便湏去引滿何曾訴玉盃
　　　閤門廖舍人知袁州(舍人故連州刺史凝之子/凝與弟融皆擅詩名於江)
　　　　(表/)
駸駸五馬動征塵太守風流世絶倫身事漢庭為小相
家傳楚國是騷人煙波莫歎重湖逺桑梓仍將别墅鄰
麥穗㣲黄稻苗緑朱轓入境便行春
　　　次韻和李舍人拜命書懐寄館殿舊僚之什
拜命入星垣偏承聖主恩黄扉陪漢相彩筆代堯言佩
玉天顔近籝金世望喧下僚今隔品雲路仰髙軒
　　　上元夜㑹慎大詹西齋分題得歌字
帝里風光上元節烏衣舊巷喜經過樽中酒渌寧辭醉
梁上塵飛只欠歌坐聽禁城傳玉漏起看河漢轉金波
主人愛客春宵永彩筆題詩奈樂何
　　　次韻和主人喜諸客見過之什
金鴨噴香繞燭臺輕雲散盡月光來三千賓客連宵醉
十二城門徹曉開何幸紫微容託乗更煩紅袖與傳盃
明朝猶自放朝謁心喜當關不見催
　　　坐中朱博士言今荆南張諌議典襄陽日嘗留
　　　　意一妓公頗畏内終不得近及移郡荆渚泣
　　　　别郵亭乃為歌詞流布巴郢予感其事𢋫而
　　　　成詩
駸駸五馬江陵去寂寂雙娥漢水頭一曲歌終眉黛斂
十分酒盡涙珠流陽春郢客傳新唱暮雨髙堂夢昔遊
瓊樹無人敢親近章臺京兆不勝愁
　　　次韻和慎詹事述上元宵㑹之歡寄諸同舍之
　　　　什
休沐忻逢上元節華堂髙宴且盤桓峩冠屢舞人多醉
刻燭狂吟夜向䦨月上珠簾侵坐白霜飛碧瓦透衣寒
銅壺漏徹東方曙歸騎紛紛未盡歡
　　　次韻和李舍人立秋祠太一宫宿齋書事之什
太一祠宫肅齋居薦至誠巳將茅縮酒應用麵為牲(梁/武)
(祭宗廟用/笋脯麵牲)月映金天朗風來玉宇清𤣥談知理勝蔬食
覺身輕仙馭排雲下空歌遶殿聲仍聞得丹訣簮紱頓
忘情
　　　同諸公寄閬州隆靈山王處士
𤣥晏先生早著書聖朝未降輭輪車滿頭霜雪機心息
三徑蓬蒿俗客踈千首好詩傳輦轂一枝仙桂耀門閭
(其子近年/登進士科)漢庭得意真知已應為清宵誦子虛(今樞宻/學士陳)
(公山人之/執友也)
　　　送僧之大名府謁長城侍郎(上人能/琴善詩)
東吳舊寺寄巖隈駐錫神州乆未迴琴曲誰知流水意
詩篇自占碧雲才廬峰巳結白蓮社鄴下暫尋銅雀臺
仙殿主人偏好事春風鈴閤且徘徊
　　　次韻和李寺丞寄石同院之作
子雲常在草𤣥臺不覺春風滿眼來聞道後車長載酒
無因曲水共流杯石渠盡日芸籖擁金谷何時綺席開
珍重主人偏愛客乞逢休沐便追陪
　　　賀太僕錢少卿直祕閣
幾年宿衛向周廬頻貢文章白玉除纔換月卿歸少列
又來天禄校中書東吳世胄王孫貴北第門䦨太僕居
春草題詩欺謝客上林奏賦慕相如石渠講論應重席
翠輦巡遊且奉車禁籞風光暮春月彯纓看是綴嚴徐
　　　次韻和盛博士喜梅大丞授户部判官
新來乘傳抵秦川㑹府須才果峻遷應見流錢從地上
特聞聚米向君前聲華南國推髙士名姓丹臺綴列仙
每話官曹苦拘束歸家長是夕陽天
　　　次韻和李舍人憶北園尋春之作
謝公别墅枕城闉蕭洒都無紫陌塵五色絲綸貪草詔
一園桃李阻尋春早朝禁漏猶傳㸃下直殘陽巳滿身
除是禁煙容洗沐直須偷暇賞芳辰
　　　次韻和閤長李舍人喜薛梁二舍人及予同時
　　　　拜命之什
西垣清切本無倫虛薄將何綴侍臣承露盤髙雲際曉
棲鷄樹緑省中春言成綸綍終非稱室藹芝蘭幸得親
從此煙霄連步武宸遊長奉屬車塵
　　　次韻和承㫖侍郎宿齋太一宫之什
北斗城南太一祠羽人多著九霞衣竹宫肅穆珠旒拜
華表飄颻鶴馭歸遶殿步虛幢影宻登壇酌獻珮聲微
質明禮畢還臺去廐馬翩翩速似飛
　　　十九哥赴舒州太湖簿仍得假歸鄉(兩舉進士/不第得學)
　　　　(究出/身)
初官佐邑少嗟咨且喜鄉關得告歸松菊門前三徑在
煙波江上片帆飛枌榆舊社雖堪戀星火嚴程不可違
莫為棲鸞尚卑屑悔將錦襖換蓑衣(唐蔡京自進士應/學究科當時有此)
(語/)
　　　酬謝光丞四丈見慶新命之什
武夷歸路苦迢遥延閣官曹正寂寥彩鳳銜書俄錫命
黄金刻印便懸腰紫微署近時當制建禮門深日趂朝
咫尺天顔曾賜對熒煌台座得為僚鬼神清問憂前席
松栢深情見後凋一曲陽春特相寄慙將木李報瓊瑶
　　　信道人歸西京(道人後唐相國之孫來/獻其祖所著五書不報)
寢丘遺業廢多年衣祴空藏命説篇北闕上書陳祖徳
上林結社㑹時賢風塵不肯留京邑龍象重歸啟梵筵
聞有道安雖未識定應談論巳彌天
　　　邵奉禮歸鄉(奉禮新/定人)
應制曾親白玉除桐君溪畔是幽居末登王子洛賓嵗
巳讀黄香東觀書萬里歸寜承漢詔三牲供膳奉潘輿
水衡得俸誠堪喜莫便揮金學二疏
　　　史館盛學士以詩相賀因而答之
前年出守縉雲城曾枉驪歌慰逺行今日代言青鎖闥
又披郢唱見深情側聆九奏都忘味連得雙金自滿籝
紅藥階前試吟嚼胸中鄙吝一時平
　　　衢州阮比部學士得假歸鄉見過陋止留題詩
　　　　什因以謝之
千騎駸駸赴郡初曾迂旌斾訪吾廬天邊誰識郎官宿
門外空迴長者車勸酒樽罍應引滿題詩屋壁是親書
鄉人聞有神仙客逺近爭來看隼旟
　　　致仕朱侍郎歸江陵(侍郎自内/署休致)
二年分直浴堂門簮筆垂紳奉至尊日過八甎批漢詔
宴開三殿挹堯樽忽聞抗表干君父切要懸車示子孫
碧落改官旌舊徳黄金加賜見深恩羣公祖道爭飛盖
故吏沾襟亦戀軒定是遼東嘆城郭肯同彭澤慮田園
捧觴莫訴前為夀上馬猶能左屬鞬臨别延英對數刻
已應惇史記嘉言
　　　朱侍郎致仕南歸上特錫宴於玉津園仍詔兩
　　　　制三館並預其㑹以伸祖送輙賦詩美之
征輪軋軋出皇都行路咨嗟賢丈夫天子特令供祖帳
國門聊且駐驪駒舊僚送别傾三省御醴分甘倒百壺
下詔巳聞推異禮乞言猶自渴嘉謨(上特詔荆南官吏/嵗時存問如有章)
(奏附驛/以聞)馮公不是沉郎署賀老縁何歸鑑湖明主恩深
若為捨夢魂應繞博山鑪
　　　元道宗弟兄東遊
王謝江東推世胄機雲洛下振才名忽思油幕從知去
便挈幐囊冐暑行髙第自須求甲乙嘉招未用赴弓旌
待看萬里摶羊角即是三秋聽鹿鳴朝彦賦詩爭送别
藩侯置驛定相迎不知誰啖牛心炙又見清談一座傾
　　　殿院卞侍御赴淮南轉運(卞近自淮右副運/歸闕為計司判官)
莎庭治行推尤異梁苑聲華占上流早是都人避驄馬
近陪計相運牙籌東南轉粟承新命淮海揚旌到舊遊
騎置非時陳宻啓壺漿幾處望行舟黄金刻印大如斗
白簡飛霜凛若秋嵗滿功成來㑹課多應便拜富人侯
　　　省中當直即事書懐兼簡閣長李舍人(李公北/門之望)
　　　　(稍/濃)
兩掖深沉大帝居紫微西省掌泥書天閽啟鑰趨朝後
侍史焚香起草初五吏援毫才患少萬錢分膳食無餘
鳳池荀令連賓閤騎省潘郎對直廬煙氣霏霏生屋瓦
雷聲隠隠度宫車滄波滿壁浮蘭橑修竹當軒䕃綺䟽
(南墻有董羽畫水舍人李程/為之賛北軒有竹數百竿)性懶無堪過叔夜思遲多
病似相如繚垣直北銀臺路拭目看君侍玉除
　　　中伏日省中當直
火雲烘爀臨中伏青鎖深嚴直右曹吏散階庭時縱步
詩成几案獨揮毫相烏影轉風微起仙掌隂斜日漸髙
何處賜冰和郢酒誰人割炙動鸞刀紫泥封詔防稽緩
寒水浮瓜散鬱陶丞相憂邊稀出沐延英三刻豈知勞
　　　七夕
東西燕子伯勞飛新月如鈎玉露垂河鼓天孫信靈匹
鵲橋星渚有佳期穿針乞巧佇立乆織素成章報答遲
定與黄姑享偕老晉宫休挿柰花枝
　　　胡祕丞知潯州
蘭臺進秩通閨籍熊軾臨民奉詔條風俗重尋南越志
鄉關猶隔浙江潮懸知坐嘯謳謡洽更想行春意氣饒
逺宦逢秋少悲吒潘郎𤣥鬢恐先凋
　　　次韻和盛太博寄贈閣長宿齋太一宫之什
漢武親祈泰一壇國朝特祭領祠官羽旗揺曳晨㬢上
素瑟淒清夜漏寒駕鶴浮丘應暫下偷桃方朔合留殘
齋居數宿徧蔬食定憶中厨政事餐
　　　次韻和集賢李博士中元日見寄
鳳池容出沐蝸舍喜端居罷草芝泥詔閑看紫素書曲
肱銷永晝行樂遶前除鬢換二毛近林凋一葉初香街
連甲第席户望朝車暫别同心友還嗟㑹靣踈
　　　次韻奉和知府温尚書送致政朱侍郎十六韻
拜章納禄便歸休祕殿親辭十二旒閣筆罷批丹鳯尾
拂衣初下六鰲頭非縁荆渚依劉表定欲箕山訪許由
北闕子牟終眷戀南朝安石本風流明庭顧遇違三接
别墅生涯治一丘身健寧煩䇿鳩杖心閑無復夢刀州
素風有子堪傳遺禪論將誰共對酬白璧賜多應尚在
黄金散盡不須留人欽雅譽芝蘭馥帝憶嘉言水石投
祖帳特令開上苑歸帆那肯待髙秋(侍郎辭日上令待/秋涼即路堅請便)
(行/)幾程郵驛經濃暑千里山川見舊遊已是抛官玉堂
署尚思陪宴井幹樓時裁奏牘猶規諌旋冩丹經自校
讎鄉里髙門表隂徳國朝惇史紀嘉猷枌榆舊業須重
葺香火前縁莫廢修嵗計將何資伏臘龍陽千樹木奴
洲
　　　鄭漙赴汀州判官
家近祝融峰登科遇至公悲秋雙鬢改佐幕十年中食
蘗心常苦占蓍命未通甌閩路雖逺荆楚俗多同投刃
應餘地當樽莫暫空援毫如草檄又是愈頭風
　　　次韻和宗人安期見賀恩命之什
分班曉入翔鸞闕直閣旁連浴鳳池彩筆閑批五色詔
好風時動萬年枝勒移鍾阜慙歸晩稱疾文園恨思遲
何事吾宗心倍喜春塘夢徹寄新詩
　　　早秋
楚客悲秋至庭柯一葉凋鶴天驚曉露蘭畹怯凉飈團
扇流塵暗單衣爽氣饒江東菰米熟歸夢隔寒潮
　　　義門胡生南歸
南國烏衣族東京伯始孫一枝須折桂六闕舊旌門歸
思鱸魚膾離筵竹葉樽秋風正揺落楚客莫銷魂
　　　首座昇大師赴西京知教門事
髙論彌天四海聞乆為龍象主空門雪峰傳法稱開士
麟殿談經奉至尊香滿賜衣歸洛社苔封文室寄梁園
梵書貝葉應携去齋罷與誰相對翻
　　　度支梁諌議請病告以詩寄之(梁深於/内典)
經旬不謁未央宫宴坐將誰笑語同蜀郡相如非避事
浄名居士欲談空門前賓客窺行馬篋裏方書拾蠧蟲
西省舊僚踈㑹面頓驚鄙吝滿胸中
　　　諸公於石氏東齋宴鄭工部分韻得愁秋浮并
　　　　序
　古者㑹友以文賦詩言志良辰美景胥遇幾稀銜杯
　潄醪其樂無量矧石氏二君克承堂構孝謹不衰滎
　陽鄭公傑出士林名聲籍甚以乆要之契伸一獻之
　娛而我閣老昌武與二三大夫退食自公方駕而至
　乗秋髙㑹卜夜縱談抵掌盱衡樽罍方洽峩冠側弁
　星漢未斜將何以窮綺席之宴嬉盡金壺之漏刻盍
　賦一時之事各陳二雅之言物無遁形咸抽秘思朝
　多君子庶為美談云耳
楚客登臨處離懐重隠憂二毛初入髩一葉早驚秋旅
鴈他鄉思悲笳絶塞愁憑何遣羈緒菊蘂滿杯浮
　　　次韻和慎大詹中秋待月寄西掖三舍人之什
涼飈送殘暑秋色望中新天逈迷星斗宵寒待月輪境
同牛渚上詩寄鳳池人僚友東牀客冰清合許親(同舍/薛公)
(即其愛壻也合/預兹夕之㑹)
　　　成都鳳道人遊終南山謁种徵君
何年出蜀訪南宗深鎖閑房翠蘚重振錫忽聞遊地肺
題門兼得謁人龍行吟一路髙秋月投宿斜陽逺寺鍾
到日彌天清論罷徧尋紫閣與圭峰
　　　何大博知晉州
平明東省發魚書便擁彤襜出上都别酒金英泛籬菊
去程黄葉墮關榆叔孫舊禮妨綿蕝亷范新歌待袴襦
滿腹經綸殊未展歸來看踐赤墀塗
　　　孫寺丞知考城縣(府尹温尚書即孫之座/主又薦舉賢良方正)
早得東堂桂一枝凌雲詞賦漢皇知從軍乆在紅蓮幕
對䇿曾臨白玉墀霰雪陪遊應不晩絃歌為政莫嫌卑
春官宗伯大京兆喜見門生趨府時
　　　次韻和閣長修書畢退朝下直寄諸學士之什
名園甲第接康衢國典新成下直初庭竹碧鮮吟不足
盤飱方丈食無餘爐中九轉神仙藥案上百函親故書
仍説顔回今飲酒(閣長近/日痛飲)秋來寧遣宴遊踈
　　　威道人歸鄉
聞法靈山真佛子馳名南國本詩流二林曾有香燈約
一鉢因為輦轂遊塵土化衣慵駐錫江湖收潦憶歸舟
何年應制登麟殿犀柄談空對冕旒
　　　弟偁歸鄉
吾家文雅占關西五十年來桂兩枝(自故侍讀尚書十/五翁周顯徳中登)
(第至永十六/兄纔兩人)突弁後生還可畏籝金素業未應衰江湖
去為思鱸鱠霧雨還歸養豹姿摩厲詞鋒莫中輟驚人
專聽一鳴時
　　　史館髙司諌紳知華州
諌署纔聞滿嵗遷分符便見入秦川援毫厭賦梁園雪
緩轡閑看華嶽蓮竹簡汗青妨約史縑囊封皁且論邊
三峰洞穴多靈藥莫便抛官去學仙
　
　
　武夷新集巻二
欽定四庫全書
　武夷新集巻三　　　　　　宋　楊億　撰
　　詩三(六十九首/)
　　　送張蜕秀才
許由流寓因相識嵗厯今移十二辰别墅已荒三徑草
(城中舊居常所還徃自/徙於外邑巳蕪穢矣)素衣猶化九衢塵懸瓢顔巷安
貧乆泣玉荆山失意頻莫向明時便招隠重來須醉杏
園春
　　　次韻和翰林師學士贈倫上人新居之什
一逕雨苔深新居雅稱心天花飄晝講池草伴春吟施
食山禽下題門野客尋此中堪宴坐何必在雙林
　　　李殿丞知廣濟軍(丞相/之弟)
鈎盾從來司六尚上林尋見惣三官頒條忽去憑熊軾
賜對還曾近露盤民瘼乍求應有術天倫少别不成歡
陶朱舊邑無多逺魏闕歸心且自寛
　　　章頻得解後之陜府謁嚴洪二從事(是年閏/十二月)
春闈猶隔閏逆旅苦栖遑忽爾遊分陜飄然出大梁食
貧憂桂玉策蹇冐風霜杏苑歸期近棠郊去路長幕中
逢舊友嵗晚在他鄉鷄黍且相對休嗟髩髪蒼
　　　路學士知河中府
一麾新自海濱還又佩魚符入故關千里山河臨劇郡
九天鴛鷺别通班樓經徃聖迴清蹕路接邊夷獻白環
版籍素多田賦錯干戈初息羽書閒從軍上客彫龍藻
佐酒妖姬墮馬鬟更遣府公吟思發中條新霽碧孱顔
　　　即席賦得筆送宗人大著通判廣州(毫/字)
著作蓬山局職司華衮襃巳能成馬史何况夢江毫金
勁鷄揺距霜寒兔墮毛歸來批鳳詔弄翰莫辭勞
　　　職方彭貟外惟節知韶州
仙經舊得還丹訣郎位髙分列宿光太守雙旌指南越
使君千騎冠東方飲冰清白臨遐俗晝錦輝榮過故鄉
曾是重華張樂地九韶聞處味應忘
　　　宗人大著令問通判廣州
蘭臺大著作族𣲖共關西南海分憂寄東門叙解携離
城衝臘雪宿館聽晨鷄畫鷁江波逺鳴騶嶺路迷陸梅
香巳盡越鳥暖初啼入境風生扇行春栁拂堤殺青前
事在飲水古人齊卧理應多暇無忘寄尺題
　　　冬夕與諸公宴集賢梅學士西齋分得今夕何
　　　　夕探得雲字并序
　古者瀟湘之㑹實重故人西園之遊亦在清夜集賢
　梅君以神仙之胄處典籍之司佐地官之版圖居多
　暇日奉穆清之顧問出必詭詞國家以西旅弗庭邊
　烽尚警欲得城郭之要領申命朝廷之俊賢難哉是
　行公中其選且有宻㫖未遑戒途雖飭使者之車巳
　辭㑹府之政杜門終日端居鮮歡遂用解榻開樽集
　寮寀於三署割鮮繼燭申宴樂於一時揮麈清談峩
　冠屢舞杯盤狼藉星漢傾頽因念夫飲酒者未嘗不
　始於治而卒於亂盍各吟詠以止諠譁於是迭出巨
　題互探難韻搆思如湧弄翰若飛至於斷章曾未移
　晷藻繡紛錯金石鏗鏘足以知周南變風誠二雅之
　可繼鄭卿言志豈七子之足多顧予非才獲陪髙㑹
　形之序引深所厚顔云耳
今夕知何夕良交㑹以文燭花寒旋落漏滴逺稀聞酒
面輕浮蟻歌喉細遏雲明河光未没候管氣初分玉笛
梅花怨金爐蕙草焚唯愁曙光發搔首歎離羣
　　　鄭工部陜西隨軍轉運
西鄙欃槍未掃除營中慷慨請行初三軍粒食資心計
一月星郵待捷書宣室喜聞延賈誼茂陵乆歎滯相如
謗言盈篋親曾見反間千金計豈踈遺愛道傍喧竹馬
先聲塞外懾穹廬馮唐莫歎淹郎署博望還忻擁使車
隴右行收萬里地關中坐致九年儲牙籌羽檄皆吾事
才刃飄飄兩有餘
　　　黄從事隨軍
買符來赴調負羽去從軍五夜聞邊角三時看陣雲樽
前還料敵楯上更摛文手筆人多許須銘竇憲勲
　　　聞李四光丞頻遊北園因有懐寄
漢相沙堤連甲第石家金谷有名園雍容陌上臨卬騎
㶑灔齋中北海樽過閏巳驚春色早離城殊少俗塵喧
無由一寄南窻傲相望迢迢西掖垣
　　　次韻和集賢李學士寒食即事之什
九逵初旭滿輜軿寒食東風二月天陌上墊巾誰傲睨
江邊解佩自嬋姢新粧幾處登牆見沉醉何人藉草眠
豪俠追歡殊未足歸蹄躞蹀夕陽前
　　　和集賢李學士千字詩
千仭谿何險千倉稻巳收出騎千里馬醉典千金裘千
年河誕聖千樹橘封侯千鍾不及亂千錢坐上頭
　　　妹婿黄補下第歸鄉
家風早占無雙譽(君即江/夏之後)鄉薦曾居第一流崑嶺本期
争片玉庖刀誰料失全牛風塵不住梁王苑煙水還依
楚客舟應負男兒四方志故園歸去莫淹留
　　　黄覺東遊
鄉關迢遰數千里塲屋蹉跎二十年三獻猶垂卞和泪
幾人先著祖生鞭風塵漫索長安米禾黍全荒負郭田
關外賢豪徧投分趙囊迴日滿金錢
　　　葉生歸縉雲
出門西望長安笑抱璞來求善價沽惟罄囊裝買羣籍
不持刺字謁當塗鱸魚漸熟思歸切羊酪初嘗得味無
送子東還重銷黯我曾三載守仙都
　　　慧初道人歸青州養親(兼簡知州/李太保)
宴坐禪林度幾秋忽思歸養指營丘遥知北海孔文舉
應重江南湯惠休畏日流金征路逺長松偃盖舊房幽
庭闈晨夕供甘外髙論彌天不易酬
　　　省中當直書懐呈諸同舍
太微西掖鳳池邊阿閣凌空瓦起煙綵筆時批尺一詔
直廬深在九重天早朝螭陛爐香近晝寢雞人漏唱傳
只恐承明難乆戀長安桂玉苦相煎
　　　王寺丞借西第避暑因有寄贈
滕公甲第冠神州晝日青煙瓦上浮南榭薫風偏解愠
北階萱草更忘憂朝迴門閉人疑病雨過涼生景似秋
角枕閒眠支體適不知胡蝶是莊周
　　　元道宗下第東遊(元氏昆弟子姪/五人舉進士)
舉宗文雅孰能陪須信菰蘆出美才失意不勞悲玉璞
投知應得上金臺曉離村店侵殘月晝歇津亭避疾雷
東道諸侯多重士融樽處處為君開
　　　李四赴歙州
分直蓬丘未再期江東去去擁旌麾名通南省郎官籍
巻續新安郡政詩(好事者編新安前後太守所賦詩為/三巻目之曰新安郡政詩見行於世)
虎觀清風留汗簡鴒原髙韻憶吹篪故人别後頻南望
想見森森瓊樹枝
　　　予以縉雲進士周啟明長書呈祕閣黄少卿黄
　　　　頗歎重作詩六韻美之因次韻和酬
縉雲江外郡封略古甌中早被唐虞化巳成鄒魯風剖
符曾出守解榻值名公失意嗟塲藿緘書附塞鴻擲金
才少敵泣玉恨還同後夜蓬山宿知君必薦雄
　　　史館陳太丞知夀州
忽佩魚符下玉京長安廐吏駕車迎淮王舊地餘風物
太史新書見姓名弩矢前驅殊覺貴河梁執别豈勝情
小山叢桂圖經古白馬驪駒道路榮鵬海三千湏擊水
隼旟四十且專城長淮月色秋宵好應助詩人思轉清
　　　錢大夫赴并州
太原西北勁兵處地直雲中控定襄六月出師平玁狁
九天選將下文昌車魚辟士應難得詩禮臨戎亦未妨
緩急羽書須自草平安烽火鎮相望栁營禀畏將軍令
毳幕懐來塞下羌清嘯肯饒劉越石長纓終係左賢王
關山萬里邊塵靜亭館三冬朔雪狂笛怨梅花新度曲
樽傾竹葉淺飛觴禦寒應覺重裘暖料敵懸憂兩髩蒼
只待今年凱旋後徵歸論道坐巖廊
　　　次韻和表弟張湜秋霽之什
輕飈習習起青蘋宿霧全開霽色新髙閣晴曦射踈牖
虛堂潤氣徹華茵墊餘巾角曾衝雨晦盡琴徽旋拂塵
楚澤潦收湖水白歸舟遥憶洞庭人
　　　初秋夜坐
明河如練出城隅朱火西流暑氣徂顧兎一輪浮月桂
流螢數㸃入煙蕪迢迢宫漏傳銀箭淅淅天風下白榆
岸幘微吟自忘寐披衣閒起遶庭梧
　　　秋日有懐鄉國
長安乆客逢揺落不獨悲秋更憶鄉潘岳二毛行欲變
淵明三徑巳應荒書裁尺素鴻難托夢遶重湖蝶自狂
遊宦十年歸未得塵纓却悔濯滄浪
　　　閤門錢舍人知全州
家傳吳越賢王後郡壓瀟湘最上游三殿從來奉宸扆
一麾今去典方州蟬吟髙栁隋堤暮水漲平湖楚澤秋
入境壺漿填候館上官鐃吹夾華輈山川徧歴騷人地
宵旰遐分聖主憂應向桑郊停五馬青春太守本風流
　　　次韻和章頻下第書懐之什
春闈三上敗垂成白雪新吟思轉清脩竹園中曾獻賦
慈恩塔下未題名禹門燒尾他年事楚客悲秋此日情
道在不須憂晩逹摶風九萬是前程
　　　七夕
金壺漏滴正迢迢靈匹相從在此宵月魄嬋姢烏遶樹
河流清淺鵲成橋雲輕天上榆花没風細爐中麝炷飄
寂寞堪憐觀渡女無眠耿耿望青霄
　　　石硯
磊磊澗中石成形本一拳墨池遺號古筆陣用功偏(筆/陣)
(圖以硯水/為城池)得在燕臺側採從崐岫巔剖非藏趙璧鍊合
補媧天偶自他山上來參絳帳前光榮登玉案揮灑助
花牋注水蟾蜍滴題詩玳瑁筵如何班定逺發憤便輕
捐
　　　大理趙寺丞世長知益州華陽縣
帝選循良撫逺民由來百里應星辰征車蜀道聞猿苦
祖帳西郊落葉頻莫為割鷄輕邑宰應須叱馭効忠臣
錦城自古繁華地好與風光作主人
　　　詠醉
劉伶石五斗康成三百杯欹斜星弁側嵬峩玉山頺人
語蜩螗沸天形帟幕開應知是狂藥何不學顔囬
　　　筆
月兔湘筠巧製全何人大手稱如椽禁中鈴索夜批詔
閣上芸香晝草𤣥墨妙三分慙入木華襃一字重編年
史官遺直真堪畏千載獨持生殺權(孫樵云史官持生/殺權於千百年後)
　　　夜宴
華堂髙宴卜良宵賓客當筵半珥貂天轉玉繩星落落
風傳銀箭漏迢迢連浮大白須判(平/)醉促駕鳴騶又趂
朝月落烏啼人散後衣香數日未能銷
　　　張兗下第隨桂陽喬監使之湘中
建溪曾共聽猿聲十載文塲未䇿名流落只應孤劍在
窮愁已有二毛生荆州暫去依劉表漢殿無由薦馬卿
一路騷人舊山水登臨且莫動歸情
　　　庭榴
得種從西域移根在帝鄉鮮葩猩染血美味蔗為漿入
獻殊諸果敷榮後衆芳丹房髙照日緑葉半凋霜釀酒
扶南國(扶南頓孫國人取石榴/汁渟盆中數日成美酒)題詩白侍郎(白刑部詩/云唯有安)
(石榴當軒/留寂莫)濃隂兼茂實相對度炎涼
　　　水部何郎中知鄂州
襃博衣冠漢大儒三千奏牘到宸居郎官起草歸華省
女史焚香伴直廬出守新恩龜顧印趨朝舊路雉隨車
便分符竹從鸞掖應有壺漿待隼旟賜對移時親斧扆
隨行兼兩載圖書淮南落木揺鞭裏湓浦分風挂席初
郡閣平窺漢陽樹盤飱頻薦武昌魚聚徒南郡傳經盛
携妓東山退食餘天闕九重懸夢想江關百戰見坵墟
清曹祖徳詩人後時寄新吟一起予
　　　可乆道人之歙州兼簡知郡李學士
獨携缾錫新安去寒雨西風落葉頻江水淺深清見底
山程髙下險摧輪社中香火延開士肘後方書濟俗人
鄉樹再尋南國路禪房空鎖帝城塵舊傳心印都忘念
自有衣珠豈患貧四衆仰瞻誰見頂千家應供定分身
宰官多結空門友外䕶須依守土臣想到臨川逢内史
翻經相對一嚬伸(内經有師/嚬伸三昧)
　　　大理黄丞宗旦使潁州(募民/墾田)
祥刑新佐張廷尉出塞曾隨霍冠軍露版裁書頻倚馬
甘泉獻賦舊凌雲幾瞻龍衮堯階側暫駕星軺汝水濆
百萬提封周制復三千奏牘漢皇聞依蓮幕府遊從近
聚米山川向背分迴日受釐宣室對又應前席動吾君
　　　劉太丞仲宣歸華山(坐事削除詣/闕自陳不報)
早年通籍蒼龍闕近日移家仙掌峰方朔上書殊未報
平津開閣杳難逢騷人章句多懐古陶令田園且養慵
近郭離筵黄葉滿舊山歸路白雲重洪崖餌术修丹竈
叔夜援琴對酒鍾應待輭輪徵入覲受釐前席始從容
　　　表弟章廷評得象知邵武軍歸化縣
幾年索米住京師新得東堂桂一枝宰邑絃歌循吏政
還鄉鷄黍故人期于公隂徳知終大萬石家風喜不衰
毛義動容初捧檄太丘積徳舊刋碑(得象大父嘗宰/兹邑甚有遺愛)甘
棠二紀民猶愛苦蘗三年吏不欺(此並𫐠先/正之徳)桑梓經過
身晝錦庭闈扶侍鬢垂絲元方惠化傳遒鐸(得象兄得/一宰乾化)
(今為/隣境)令伯歡心獻夀巵(得象祖母年八/十餘扶侍之任)邦境中分同魯
衛政聲相應似塤篪甞思竹馬遊從日又見風鵬奮擊
時執手勉君勤素業歸來更直鳳凰池
　　　次韻和李光丞見惠長絛之什
貂裘巳敝洛陽塵空有陶家漉酒巾雙闕金章奉朝請
小齋紗㡌養天真乆持梵行稱居士猶掌王言作侍臣
惠我長絛識君意欲教蓮社伴遺民
　　　秋雨有懐李寺丞
潤氣先從柱礎知寒霄滴滴助秋悲桐圭遶樹多黄落
苔錦縁階更碧滋爽徹衾裯慵就枕涼生殘管欲題詩
髙陽舊侣相思否此景誰同把酒巵
　　　王廷評臻知廬州舒城縣(臻汝/隂人)
潁水生賢自古竒西遊聲價滿京師梁園獻賦天將雪
潘縣臨民鬢未絲南浦銷魂分袂處北堂獻夀捧觴時
到官卧治成髙趣終日清談吏不欺
　　　大理徐寺丞元榆知越州諸暨縣
子山詞賦動南朝近佐名卿掌玉條治邑還持麈尾柄
攜家便汎木蘭橈謝塘春晝偏多思潘鬢秋風苦未凋
種秫公田供酩酊彈琴官舍助逍遥去程千里隨賓鴈
宿館三更聽落潮聞道臨安有仙穴莫抛印綬採芝苗
　　　次韻和錢崇班見寄之什
蘋末風輕不動塵承明朝罷見閒身從容退食收芝檢
迢遰驅車訪玉人酒貰十千那惜醉丹封六一已應真
春塘麗句偏相寄傳誦朝來滿搢紳
　　　次韻和錢崇班再寄之什
祖禰勤王國史襃傳家自有吕䖍刀雄豪結客欺燕俠
憀慄悲秋笑楚騷奕世勲名金鉞貴出羣風格玉山髙
詩中敏手兼無敵射落霜鵰釣得鼇
　　　盛京宰單州武成縣(父豫任度支郎中/弟𤣥任屯田貟外)
子男印綬諸侯秩鄒魯閭閻太古風兔苑勝遊抛霰雪
琴臺善政繼絲桐征途朔吹貂裘暖祖席清歌蟻酒空
令弟嚴君俱應宿時瞻懸象向南宫
　　　次韻和并州錢大夫夕次豐州道中見寄
漢將從天下彊兵值月殘孤煙戍樓逈宻雪戰袍乾向
暮三吹角臨風一據鞍邊城頼經略重取地圖看
　　　董温其赴淮南幕(工部王尚/書知揚州)
嵗晏梁園宻雪飛出關猶憶弃繻時屬鞬正是從軍樂
挿羽那憂草檄遲陪宴初筵揮玉柄從遊别墅騁金羈
(府公維揚/有别墅焉)只應偏啖牛心炙自此聲名漢殿知
　　　史館凌職方知廣州(曾任嶺/南轉運)
番禺出守重漢殿拜恩初華省郎官宿名山太史書剖
符從瑣闥持節上軺車左顧金龜印前驅畫隼旟由來
百粤地曾督九年儲卉服要荒外棠隂惠愛餘齎裝天
子賜封部島夷居羽檄招溪洞壺漿慰里閭國風今巳
變民瘼到應除江海思歸否蓬山有直廬
　　　十二月四日大雪就賜近臣宴飲即事
向夕同雲布海涯豐年呈瑞在京華相如賦就梁王苑
穆滿歌傳阿母家農畆三冬偏積潤朝衣六出旋成花
天恩錫宴醉歸處幾里香街覆玉沙
　　　章琮赴廣州東莞簿
抱璞曾三獻悲秋忽二毛十年嗟不調一命尚徒勞互
市通蠻貨公田入海濤貪泉雖酌飲未肯染脂膏
　　　文慧大師歸蜀
南宗傳法了漢殿賜衣新歸路峨眉雪舊房京洛塵天
花飄講席海月照吟身誰結香燈社金門貴近臣(大師/即西)
(樞給事空/門之友也)
　　　王中庸赴河南鞏縣尉
春風祖席引香醪白馬驪駒草色袍官舍前臨兩京道
居民半雜五陵豪卑飛碌碌猶棲棘餘地飄飄暫鼓刀
捧檄初同昔人喜不應搔首歎徒勞
　　　比部朱貟外知東明縣(比部以親老上言凡再/宰是邑即其故里也)
宰邑承顔帝澤優春郊數舍躍驊騮弦歌平昔有遺愛
桑梓依前訪舊遊鄉里歸時榮晝錦庭闈到日潔晨羞
陶潜未省荒三逕班嗣何因樂一丘蘭長謝庭傳賦詠
花開潘縣占風流薫爐綾被餘香馥省闥沉沉侍史愁
　　　咸平六年二月十八日扈從宸遊因成紀事二
　　　　十二韻
步輦下明光鳴鞘出未央屬車多載酒夾道競焚香雲
管飄梅吹蜺旌錯鳥章從臣沙苑馬衛士羽林槍玉輅
天行健金壺晝漏長光風汎蘭蕙仙霧拂旂常宿雨收
林薄晨曦豔屋梁閭閻空里巷旄罕隘康莊託乗奉珍
使先驅執㦸郎從橋初轉轂憑軾見垂裳暫駐時龍馭
前臨戲馬塲由來講武事所以服遐荒電影流機石鵶
羣發大黄(是日御講武臺觀/放抛石及發連弩)千鈞寧覺重七札豈曾妨
卒勇如虓虎人觀若堵墻腰鞬晉元帥扈蹕漢諸王聊
用誇胡客還聞讋鬼方迴輿百里囿錫宴九霞觴射以
騶虞節歌為白雪倡仙山鯨海上御苑斗城旁周鎬歡
麀鹿虞韶集鳳凰瑶池春水渌猶誤濯滄浪
　　　僕射李相公宅觀花燭(時納狀元/王曾為婿)
孫閤相君和鼎貴秦樓愛婿坦牀賢東方千騎還居上
南極三星正在天路入桃源花爛漫橋横銀漢水漪漣
乘龍擇對真無比月桂宫中第一仙
　　　竇詠從淮陽軍(故尚書/儀之子)
名題仙籍廣寒宫負羽從軍意氣雄萬石世家標國史
孔璋書檄愈頭風狂翻竹箭春波急滿酌榴花别酒空
腰佩吳鈎衣楚製栁堤千里躍青驄
　　　亷上人歸天台(亷公與秘閣/黄少卿相善)
舊住赤城華頂峰桂巖芝崦白雲重彌天曾共習鑿齒
入洛因尋陸士龍寒燭伴吟經臘雪雨花開講過晨鐘
浮漚一念歸心起本寺房前見偃松
　　　次韻和李寺丞見寄之什(時宿齋太一寺/丞逺致美膳)
雲章承詔祀髙穹夜聽空歌宿綘宫正怯龜腸終日内
忽傳鶴信五城中八珍伊鼎鹽梅味(李君相/門之後)九夏堯厨
萐莆風(暄暑之辰/頗甚馨㓗)苦恨齋居方慎獨朶頥大嚼與誰同
　　　次韻和右巡李端公見寄之什(時立夏宿/齋太一宫)
首夏修時祭齋居貴洗心神光浮漢畤薰吹發虞琴偃
樹枝成蓋豐碑字有金秘文窺寳籙榮路厭朝簪捉麈
思嘉話烹魚得好音迴瞻栢臺署佳氣九門深
　　　大理黄丞宗旦通判潁州
曾隨征虜出蕭關又案公田汝水灣南畆萬箱增地利
(宗旦奉使汝隂募/民墾田近千頃)西清三刻對天顔一麾通守彤襜貴
九棘評刑赤筆閑閭里歡迎舊從事隨車雨氣自應還
　　　陳小著從易知邵武軍
奏牘金門奉帝俞平明鸞省剖銅符北堂送喜應占鵲
南國思歸不為鱸嵗月天涯鄉樹老煙波江上客帆孤
㑹稽友婿堪羞死邑令今來負弩驅
　　　譯經總持大師致宗之泗上禮㙮
早傳心印得衣珠不學聲聞證有餘犀柄屢登三殿講
琅函新譯五天書蓮華㙮下焚香去竹箭波間解纜初
隨順世縁無所住經行宴坐自如如
　　　歐陽使者監和州軍(父以老病出為和州團練/副使因上言求侍親乃有)
　　　　(是/命)
新剖牙璋出䕶軍使車歸養指江濆綵衣楚國老萊子
白首長安萬石君虎眼波狂征棹急鱸魚鱠美夀杯醺
東南極目無氛䘲不假横戈看陣雲
　　　胡小著克順知泉州惠安縣兼過南昌别墅
平明束簡下蘭臺海縣鳴琴亦滯才厭説風塵住京洛
貪看雪浪架蓬萊楚江歸思鱸魚鱠隨岸離筵竹葉杯
通徳舊居旌闕在遼東鶴馭少徘徊
　
　
　
　
　武夷新集巻三
欽定四庫全書
　武夷新集巻四　　　　　　宋　楊億　撰
　　詩四(七十首/)
　　　内當
芝泥初熟詔書成紅藥翻階晝景清屋瓦生煙宫漏永
時聞幽鳥自呼名
　　　讀史斆白體
易牙昔日曾蒸子翁叔當年亦殺兒史筆是非空自許
世情真偽復誰知
　　　閨思
征夫萬里戍交河塞外蕭條朔氣多古壁暗蛩催夜織
朝來一葉下庭柯
　　　李御史
清曉乘驄出九逵内朝簪筆坐前墀天家御史非凡格
曾向崐崘服衆芝
　　　王殿丞舉通判桂州
科名得玉向崑丘家世長淮入海流通籍殿中鈎盾省
頒條嶺外桂林州漢皇前席期清夜楚客歸帆指素秋
父老歡聞鄰郡政(前知/賓州)壺漿千里待鳴騶
　　　大名温尚書之任
窣雲樓堞古銅臺幕府池塘菡蓞開畢萬山河千里逈
亞夫鐘鼓九天來屬鞬前隊射鵰手載筆初筵倚馬才
命將文昌非細事星光昨夜動昭囘
　　　喜賀梁三入翰林
六鼇雲海冠蓬萊玉署深嚴枕斗魁漢殿論兵得頗牧
(唐宣宗嘗夜召學士畢諴論/兵因曰不意頗牧在吾禁中)梁園作賦掩鄒枚趨朝御
案香盈袖侍宴仙莖露滿杯五色天書看視草懸知獨
有長卿才
　　　次韻和昭侯立秋見寄
雲峰半歛火西流桃簟微涼忽報秋飲露吸風齊女怨
登山臨水楚人愁珠喉倚瑟華堂暮桂燼薫衣别院幽
美疢已平休沐近㑹應投轄一相留
　　　弟伋歸寧
一夕西風木葉飛長安乆客念庭闈去隨塞鴈銜蘆逺
歸值家鷄啄黍肥負郭生涯同季子澄江詩景屬𤣥暉
帝城紫陌多塵土免化輕雲白紵衣
　　　景陽諌議赴餘杭
淛水東西兩節旄君今於此握戎韜油囊仙姥流霞酒
鰌穴靈胥白鷺濤盤石起家傳典訓翹車開幕聘英髦
子牟江海終非乆剰鱠鱸魚把蟹螯
　　　杭州嚴從事(巳/)
柳岸蘭橈片席飛秋風澤國季鷹歸幕中蓮渚紅衣脱
江外蓴羮紫線肥十部須知從事貴雙魚莫遣尺書稀
西陵正接家山路試為因人問釣磯
　　　鄱陽皮録事
松陵遺集占風騷故國田園沒海濤三世青氊傳舊物
(三世有集/五百巻)十年黄綬歎徒勞謝塘春草侵魂夢潘縣秋
霜入鬢毛鄱水黄金漫如粟想君終不染脂膏(漢書地/理志云)
(鄱陽出/黄金粟)
　　　史館楊嵎學士以詩話及空門之事次韻和之
雙樹金言付囑頻閻浮外䕶託王臣誰知天禄草𤣥客
曾是靈山受記人
　　　諸暨簿張慈(張慈閩人有聚書之/癖事祖母九十餘)
新官佐邑近閩禺令伯歡心就養初暫住梁園慵獻賦
因經禹穴更探書忘機海國親鷗鳥寄信京華託鯉魚
迴日殺青兼兩載想君清俸亦無餘
　　　次韻和昭收寄銀臺李舍人之什
柱下方書掌事機深嚴侍從接論思歸鞍通徳香街逈
前席延英晝漏遲菊徑頓踈陶靖節月樓偏憶庾元規
華堂宴集應難去玉斚醇醪滿勸誰
　　　送吳航
井臼荒涼旅鬢班經年索米住長安囊中賣賦金都盡
衣上悲秋泪不乾客路飄蓬殊未定侯門置醴豈成歡
擔簦忽起東遊興庭樹西風昨夜寒
　　　并州王諌議
瑣闈聊輟皁囊封書錦還鄉意氣雄别墅揮金延父老
近郊騎竹見兒童蒲盧善化終成政蟋蟀深思未變風
更待出師平黠虜戎衣獻捷大明宫
　　　奉和翰林諸公賀閣長李公領銀臺之什
西漢公車主上章官曹秘邃接明光天書時草鳳凰詔
邊奏親開赤白囊咫尺青規頻借筯離披金蘂阻飛觴
瀛洲仙侣相期處銅馬門中白玉堂
　　　姚起居赴兩淛轉運
吳㑹商功利蓬丘輟史臣同僚供祖帳屬郡望行塵富
國催流馬編年廢獲麟櫜鞬二千石𥜗袴幾州人名姓
丹臺籍封疆析木津片言空犴獄宻啟到鈎陳且運方
船粟初嘗千里蓴江山助詩思新詠掩汀蘋
　　　集賢劉工部隲知衡州
仁里古湘川頒條命雋賢腰垂丈二組身下九重天山
水登臨思庭闈喜懼年官曹郎位宿衣袂御爐煙記事
成新史賡歌有雅篇為貪驅弩矢不從汎樓船治道山
隂卒離羣藏室仙衡陽無過鴈尺素若為傳
　　　魏奉禮昭文知吉州龍泉縣(故少卿咸/熈之子)
平昔登龍坂因縁識玉人庭中華轂滿膝下綵衣新少
列悲先露髙堂泣累茵嘉賓碣館閉遺業寢丘貧弓冶
傳家乆弦歌宰邑頻循良同漢吏惠愛及齊民又出夷
門去還臨灨水濱不須輕百里自古應星辰
　　　作坊魏使知隰州
幾年供奉宣徽殿一旦腰懸刺史魚戚里園林甲京洛
將壇家世閲詩書離筵惜别空銀榼官舍思歸夢玉除
四十專城誰不羡驂驔千騎擁干旟
　　　司農欒少卿知洪州
大農搜粟漢名卿千里江西擁斾旌腰下金龜三品綬
手中銅虎八州兵(江西舊/管八州)屬鞬牧伯趨庭見騎竹兒童
塞路迎(前任江南/轉運使)洪井主人今重士肯教懸榻有塵生
　　　送邵梁秀才
君家罨畫溪嵗晩忽思歸宻雪不獻賦流塵空化衣購
書藏屋壁温席奉庭闈清世莫招隠垂天待一飛
　　　酬秘閣黄少卿因見所作洞霄宫碑且有題記
譙郡增嚴李母祠神龜矯首負金碑豆萁巳乏不休思
韲臼兼無絶妙辭翠琰雄文慙内史(隋内史薛道衡/有老君祠庭碑)黄
庭美翰枉羲之(翰林裴待/詔奉𠡠書)蓬丘麗句偏相許勝得山龍
袞服披
　　　弟僓歸鄉
客兒詩思揜春塘杖策來觀上國光舉白萬錢酤酒飲
殺青千巻買書藏梁園緑篠將歌雪楚岸蒼葭巳變霜
躍馬還家那隔嵗預應乾鵲報高堂
　　　弟伸歸鄉
澤國思歸詠采蘭束書携劒出長安天涯朝暮倚門望
嵗晏風霜行路難閩嶺夕嵐鄉樹老楚江寒浪客衣單
巖前舊勒移文處到日重須拂蘚看
　　　王尚食知鳳翔(曾領/延安)
露冕分憂輟近班朝陽鳴鳳古岐山三刀吉夢頻為郡
駟馬髙車又出關宴客羽觴那有筭題詩綵筆莫教閒
將壇義府平生事早立邊功振凱還
　　　福州古田宰李堪
由來百里應華星何况牛刀乍發硎五柳不須輕印綬
七閩聊且訪圖經雪天暢飲連浮白海縣抄書剰殺青
公暇好裁封禪頌聖皇將欲駕云亭
　　　黄旦宰江州徳化縣
外臺論薦逹乗輿花縣弦歌製錦初氣直公車曾諫獵
政清官舍舊懸魚二林重結遺民社五栁閒尋靖節居
好繼謫仙留絶唱雲屏九叠倚晴虛(李白廬山謡有屏/風九叠雲錦張之)
(句/)
　　　贈文照大師
讀徧龍宫七佛書一塵無念得衣珠金園講席天花滿
沙界禪心水月孤擁衲夜霜凝屋瓦閉關春雨長庭蕪
公卿半是空門友缾錫因循寄上都
　　　慎大詹以吳柑見貺
龍陽休説木奴洲震澤黄柑占上流承露玉漿仙掌曙
亞霜金顆洞庭秋香黏素手吳娃麗冷滌朝酲楚客愁
應似荔支催入貢隨河飛鳥逐鳴騶
　　　秘閣舒職方知舒州
西崑册府控千廬鈆筆多年校魯魚厭享雙鷄太官膳
貪乗五馬使君車明光畫省辭青𤨏天柱仙壇訪紫書
只恐政成抛印綬携家深入白雲居
　　　夜宴
玉壺春漏咽銅龍畫棟塵飛曲未終樽酒渌醅和蟻汎
牕燈紅熖隔紗烘水沉煙裊風微起霜檜隂圎月正中
苦恨當關催夙駕平明入謁未央宫
　　　陳太博知建州
夢筆山連化劒津兩鄉人看錦衣新北堂滫瀡三牲膳
南陌驂驔五馬塵畫角聲殘鈴閣暮露牙香細茗園春
甌閩自昔多居士誰是賢侯席上珍
　　　再别陳建州因以抒意
北闕多年作侍臣一枝煙雨憶南閩留連五鼓趨丹禁
(近拜章求解職領/郡上不允所請)健羡雙旌擁畫輪籬畔菊荒環堵宅
山中鶴怨未歸人州民刺字空漫滅目斷東方千騎塵
　　　梁四諫議知鳳翔府
幾日銀臺閲副封岐陽西顧委秦中函關叱馭經天險
豳國聞鷄接土風雲幕杯盤三省近星郵章奏九門通
下車卧理應無事莫遣融樽酒暫空
　　　錢易赴蘄春
名重星垣試官閒月寺中竹符千里郡花浪一㠶風塵
隙駒從度霞觴酒莫空公堂封筆塜郵舍遞詩筒騷客
休懐楚詞臣合薦雄長庚謫仙骨湏入抃鼇宫
　　　福州張從事
萬人都督古閩州幕府旌門映碧油閫外依蓮滯英俊
樽前噉薤占風流犀燈照水窺龍劒鯨浪噴空見蜃樓
暇日登髙賦滄海添鹽堪為昔賢羞
　　　元淨上人之新安謁李學士兼遊廬阜
雙闕重城到幾迴兩遊千里忽浮杯黟江春水淺深渌
廬岳夏蓮傾倒開謝守同翻貝葉字湯師獨占碧雲才
舊房京寺門空閉坐榻凝塵砌長苔
　　　京府獄空降詔因寄大尹學士
長安惡少罷探丸桴鼓聲沉禁網寛三尺舊章閑玉律
八行優詔下金鑾帝臨宣室方前席民值唐年耻畫冠
終日訟庭無一事早調伊鼎佐湯盤
　　　葉秘書温知蜀州江原縣(前任嘉州從事自/合淝管記授此官)
秘省丞郎出字人錦江偏好濯纓塵酒壚千古風流地
花縣三年爛漫春白羽豫州慵草檄青天蜀道厭摧輪
巴猿杜魄驚鄉夢莫遣霜華髩畔新
　　　和酬秘閣錢少卿夜直見寄次韻
甘𤓰朱李郢醪濃素綆銀牀䕃碧桐賜第舊連丹鳳闕
直廬今在未央宫承雲仙掌延年露轉蕙薰絃解愠風
此夕蓬山好逃暑月軒清話恨難同
　　　送石枕與參政王給事(雄道人/所惠者)
千古碧潭秋水骨琢成孤枕冷於冰因為江外朱輪守
得自林閒白足僧月幌光寒吞桂魄暑軒氣爽壓梅蒸
竒章好尚非流俗願向蕭齋代曲肱
　　　黄小著震知興元府南鄭縣
藏室仙郎罷屬辭暑天驅傳出京畿流年兩鬢生華髪
宰邑全家住翠微九折坂長須叱馭三聲猿苦莫霑衣
(右謌詞云巴東三峽猿/鳴悲猿鳴三聲泪霑衣)金門薦鶚知音在(政事夕郎太/原公常抗章)
(稱/薦)不到𤓰時捧詔歸
　　　陳堯拱廷評致仕歸蜀(西樞給事/之兄也)
一家今有十朱輪獨憶雲山欲退身天邑繁華行樂厭
月曹清要命書新西風躍馬經秦甸東道椎牛讌孟鄰
秋稼萬箱僮百指羲皇之上更何人
　　　史館趙祠部况通判宿州(况時被病/堅乞外任)
風流華省含香客籍甚先朝奏賦人竹使三年勞佐郡
柳堤千里待行春文園避事心長笑天禄讎書鬢漸新
帝念河渠在封部特縁經義委名臣(西漢平當以經/明禹貢領河堤)
　　　擇良上人歸天台
片席然犀經水府幾程登陸望霞標吟情晚日繁雲合
歸路秋風宻葉凋行道六時廬嶽漏浮杯千里浙江潮
舊房宴坐觀空後香積多年飯頓銷
　　　表𤣥師歸縉雲有懐故雄闍黎成轉韻六十四
　　　　句
括蒼古名郡生齒三萬家我昔自仙殿捧詔臨軍牙清
心治朞月訟息民無譁雄公真大士宴坐綿嵗華駕言
造梵宇室邇驚人遐迎門虎溪屐布地牛頭花庭松偃
翠盖澗泉漱金沙坐聞師子吼歸恨踆烏斜驛召還上
都騰裝即脩路别師黄金園贈我碧雲句我歸步赤墀
代言紅藥署彈指知苦空觀心得降住藏識慙宿薫輪
迴悲晩悟折簡問南宗寄言滿緗素絶念契真如忘筌
離文字刼燒雖洞然龍華决同遇師名逹宸扆恩詔頒
方袍歡喜黒白衆蕭衰霜雪毛毗邪見有疾示身如幻
泡雙林忽歸寂人天但哀號堆案遺札在滿鉢香飯銷
只應伸臂頃未覺他方遥犀柄挂空壁鴈塔千層霄七
返暫來去四大非堅牢口占成尺題手澤著紙尾親遣
上足師浮杯渡江水雲朶揺筆精玉音鏘里耳遺我方
石枕斑文剪霞綺諭我求菩提心堅正如此愴然悲夢
形汍瀾泪盈眦上足今去歸焚修益勤止當續祖燈明
無令社蓮死
　　　蘓寺丞維甫知簡州陽安縣兼携家之任
神雞縹碧馬金精西海桑田一掌平苜蓿度關風漸勁
莓苔登棧雨新晴琴齋盡室無歸夢錦里當壚柰宿酲
麈柄清談且為政莫貪蒟醬學論兵
　　　宿齋太一宫答李寺丞次韻
泰畤齋居肅梧楸䕃繚垣露葵深得味風鐸乍成喧緑
髪松喬侣丹經黄老言心期阻良乆蝶夢繞朱門
　　　建溪十詠(并序/)
　太常髙博士惠連典建安郡自郵中以所賦十題為
　寄僕桑梓之地耳目熟焉不勝起予因亦繼作
　　　武夷山
靈嶽標真牒孤峰入紫氛藤蘿暗仙穴猿鳥駭人羣古
道千年在懸流萬壑分漢壇秋蘚駁誰祀武夷君
　　　北苑焙
靈芽呈雀舌北苑雨前春入貢先諸夏分甘及近臣越
甌猶借渌蒙頂敢争新鴻漸茶經在區區不遇真(陸羽/茶經)
(不述建溪盖/未遇真茶也)
　　　朗山寺
層巒連近郭占勝有招提宿霧昏金像飛泉濺石梯鐘
聲空谷答㙮影亂雲齊千騎時來此尋幽獨杖藜
　　　陸羽井
陸羽不到此標名慕昔賢金缾垂素綆石甃湛寒泉百
汲甘寧竭千金志不遷(吳隠之有一飲/懐千金之句)真茶汎雲液一
歠可延年
　　　梨山廟(李頻/也)
唐季臨兹郡生祠巳薦馨聲詩傳樂府廟貎載圖經畫
壁流塵暗金碑古蘚青細民時請福撾鼔賽遺靈
　　　勤公亭
危亭壓波面屹若抃靈鼇浮蟻􁊭顔數飛鴻送目勞吏
圍披簿領僧伴話風騷何日登懸榻州民刺有毛
　　　大中塔
鷄園開淨土鴈㙮倚寒空風鐸和清梵晴幡映彩虹香
花傾海國金碧擬天宫絶頂登臨處谿山一掌中
　　　仙人洲(相傳梅福於此上升所乗/馬還墜後人因號墜馬洲)
寒潭吞别派孤嶼屹中流昔有驂鸞客因名墜馬洲洪
波長赴海碧樹幾經秋城郭何年變空聞鶴語愁
　　　延平津
積水深無際神龍此屈蟠媚川珠彩動射斗劒光寒燕
脯誰能寄犀燈豈易看負圖當瑞聖何苦蟄洪瀾
　　　毛竹洞
洞門生異竹冉冉接同亭石迸狂鞭怒霜封宻葉青實
應容鳳食杖欲變龍形逋客歸何日巖阿巳勒銘
　　　因與西㕔參政侍郎奕棊予輸紙筆硯三物以
　　　　詩見徵屬宣毫適盡但送蜀牋端硯繼以此
　　　　章
多年燥吻蒼苔砌秃盡江南石上毫五色蠻牋猶有剰
一拳端硯豈勝勞蕭齋幸預談賓末謝墅深降奕思髙
微物供堂方猶豫丹青筆下枉風騷
　　　又以建茶代宣筆别書一絶
青管演綸都巳竭文楸爭道恨非髙輒將花苑先春茗
聊代山中墮月毫
　　　遊王氏東園
名園聊得拂塵衣深入春叢一逕微萬樹未饒金谷富
百畦猶有漢隂機青蘋風暖天鷄出文杏巢乾海鷰歸
向晩鳴騶九門路栁堤囘首獨依依
　　　送僧歸蘓州
説法雄音敵海潮一棲京寺葉頻凋水田三事衣將敝
香積多年飯頓銷忽憶虎丘飛夢到更聞蓮社寄書招
好傳祖印歸南土莫遣宗風漸寂寥
　　　送僧歸越州
舊房稽嶺鏁春苔猿鳥歡迎振錫迴花雨六時飄講席
樵風千里送浮杯一乗了義刳心學三藏真文盥手開
跡似孤雲本無滯飄飄新到帝鄉來
　　　張泌東遊
玉籍參差未䇿名東遊聊得拂塵纓長亭酒盡驪歌闋
下榻波狂鷁棹輕澤國鱠鱸懸夢想㦸門羅雀斷逢迎
秋期莫到槐花老待聽新文擲地聲
　　　喜王虞部賜進士及第(時知鄭州奉詔/乗驛赴聞喜宴)
中臺髙應列星文千騎驂驔擁畫輪起草已誇雙筆健
登科更占一枝春龍津召宴芝泥濕鴈塔題名麝墨新
只待甘泉重奏賦彯纓長奉屬車塵
　　　送章四十舅翁東歸
鄉黨共推賢干名二十年早懐荆岫璞遲下祖生鞭敢
諫書無報徒行履欲穿聖朝公道在搔首賦歸田
　　　范儀下第東歸
君住武夷鄉思歸便促裝溪鱗絲縷細園茗露牙香雷
火悲三上金錢困一囊長纓塵土滿㑹待濯滄浪
　
　
　
　
　
　
　
　
　
　
　
　武夷新集巻四
欽定四庫全書
　武夷新集巻五　　　　　　宋　楊億　撰
　　詩五(一百八首/)
　　　送章頔寺丞之巴陵
涔陽從事有嘉聲外計封章薦姓名再命便為千室宰
于飛又岀九重城腰懸銅墨才猶屈吟對江山思轉清
楚客十年偏遂意秋風滿筯紫蓴羔
　　　外弟張湜西遊
六年隨我客梁園西上孤飛徹九門抱璞有瑕唯歎命
泣岐無託更銷魂秦關百二聊乗興漢牘三千待叫閽
赤日炎風兩京道文章滿腹與誰論
　　　章羣下第東歸
卓斚修詞有古風計偕西上劇飄蓬梁園失意三春月
閩嶺思歸一畝宫且喜還家儀舌在莫嗟為客趙囊空
九天下詔崇儒術好絶韋編待至公
　　　賀資政學士王侍郎
瀝懇青規一動帝心秋曹月殿寵光深論思東序清閒宴
偃息西崑翰墨林私第藏書皆有副公庭種竹待成隂
卧龍禁闥應非乆救旱還須起作霖
　　　表弟廷評章得象知信州玉山縣
懐玉烟霞接武夷我思祖德涕霑衣縣齋製錦留遺愛
庭樹藏鐶長舊圍(開寳末大父宰是/邑予生扵縣齋)彭澤公田今已廢
遼東邑子半應非津亭送别空搔首籍在金門未得歸
　　　梁大諫自鳯翔乞留臺寄詩言志次韻酬之
聨飛仙掖舊心朋(子雲云朋而/不心面朋也)笑我池籠出未能文陛
彯纓空自愧香山蠟屐與誰登託身羿彀憂危甚引領
黄陂鄙恡増二室風煙莫全占㑹須携手躡雲層
　　　䂖殿丞通判濮州
龍虎遊從分不疎忽聞新命佐魚符經旬苦雨淹行斾
幾曲洪河貫郡圖浮蟻酒濃頻舉白折膠風勁好彎􁀥
賢侯東道歡相得期月民謡待袴𥜗
　　　元奉宗宰績溪
遊梁度幾春時譽藹天倫家寄汀蘋乆名題桂籍新溪
鱗清可數澤雉到應馴黟歙非難治民風自古淳
　　　李工部江南轉運
含香五字客尚齒十年兄舊奏梁園賦新題漢柱名出
驅星使傳入佐地官征獻可方前笏分憂又抗旌富饒
今澤國佳麗古臺城錯節投刀釋頺綱攬轡清沃心期
宻啓銜尾待香秔處處江山秀行春莫計程
　　　楊日華宰錢塘
洛社負才名吾宗占寧馨聞詩趨鯉室襲慶墮鱣庭力
學窺堂奥孤飛徹杳𠖇一枝攀緑桂百里應華星漢網
何曽宻呉歈正好聴油囊滿醇酎千日莫期醒
　　　栁紳歸縉雲(予曽典是郡紳依/宫師相國十餘年)
東甌别業寄秋雲平昔題橋墨尚存故郡曽登太守榻
上都頻掃相君門揮毫月殿香盈䄂錫讌星津酒滿樽
歸去吏民如問我五年書命紫薇垣
　　　表弟李宗元知桂州陽朔縣
桂林陽朔溪山秀莫歎迢迢五嶺南百里字人須敏政
千金酌水更懲貪鳴榔下瀨潮程逺曵彩升堂夀讌酣
逺地民淳無牒訴縣齋終日好清談
　　　髙起居知廣州
作藩南越古稱雄五管皆歸節制中腰佩金龜三品綬
船開畵鷁一帆風橘官手版趨塵逺梅使星車附信通
暫阻螭頭夾香案清宵應夢未央宫
　　　丁集賢通判餘杭
遼東羽客富仙材仙殿飛觴接上台便道歸寧白蘋渚
經時賜對柏梁臺里中驅弩先行路膝下斑衣慶夀杯
明詔許令過别墅不憂郡閤簡書催
　　　呉航赴宜興簿
家住武夷峰眉間道氣濃風塵乆為客雷火近成龍試
吏江城僻寧親嶺路重一㕓期沒齒樂土定相容(予素/有陽)
(羡退居之志㑹當/占數於樂郊也)
　　　十六兄赴韶州從事
魏帝臺邉拂戰塵初平山畔綵衣新又攀髙栁隋隄暮
却寄寒梅庾嶺春韶石閒尋張樂地曹溪首訪悟空人
男兒平昔四方志莫厭區區走隻輪
　　　章頻寄南昌
孺亭洪井古南昌曽是梅仙試吏鄉一邑絃歌榮製錦
幾程雞犬接維桑年深為客貂裘敝秋晚還家菊徑荒
平昔題橋今遂志且斟夀酒獻髙堂
　　　李廷評昭廸使淝上
畫舸西風五兩斜淮淝将命去程賖衣纓黄閤相君後
門巷青春學士家驛路新袍欺草色公筵大白醉榴花
謝庭蘭玉多才思休澣裁詩對客誇
　　　書懐寄劉五
風波名路壮心殘三逕荒凉未得還病起東陽衣帶緩
(近卧病/月餘)愁多騎省髩毛斑(予行年三/十有二)五年書命塵西閤
千古移文愧北山獨憶瓊枝苦霜霰清罇嵗晏强􁊭顔
　　　趙殿丞知河南縣
鼎邑閭閻有古風清談為治自從容官聯殿省通朝籍
路過津橋入縣封栁䕃天街時案轡雲生少室好搘笻
龍門舊有題名䖏石壁蒼苔駮幾重
　　　祕閣王校理知栁州
南越尉佗國羅池子厚神桂林驅傳逺芸閣解嘲頻行
槖黄金滿歸程皁盖新一麾愁度嶺五綵喜寧親薏苡
偏防疾蒲蘆善化人蓬山直廬在几硯日生塵
　　　送僧歸越
中林宴坐赤髭繁水月禪心出世間説法音同海潮震
隨縁身比嶽雲閒曹溪嫡嗣多參見碧落仙卿徧往還
歸去舊房秋色晩澗松枝偃雨苔斑
　　　呉延年宰武義
精神滿腹富青春燒尾曽看上禹門獻賦多年梁苑客
謫仙重世武夷孫(武夷君呼鄉/人為曽孫)一同印綬光初命幾驛
桑麻接故園澤國歸程秋欲盡丹楓黄菊動吟魂
　　　呉待問之蒙城簿
西來赴調合闗繻黄綬風塵厭九衢祖席且同開口笑
公庭未免折腰趨長安車馬偏欺客魯國衣冠肯戲儒
共憶故園歸計晚舊逰烟樹隔重湖
　　　黄少卿恵緑雲湯
新甫竒材百尺標秋空髙幹拂鵬霄仙經藥品誇難老
人世霜天貴後凋千古貞魂愁化實九原荒壠恨為樵
誰硏露葉和雲液幾宿春酲一啜消
　　　靈隠長老歸舊山
浮杯心與海鷗親駐錫王城忽過春麟殿九旬談妙法
曹溪一滴渡迷津狂翻竹箭波隨棹側布黄金地絶塵
白黑歡迎猿鳥喜紺園風定雨花新
　　　皇甫太博知蘇州
長洲連嵗得賢君十萬人家煦若春激箭波狂浮畫舸
散絲雨細逐朱輪郡齋詩石鋪輕蘚公宴歌喉落暗塵
未得休官作逋客河梁歸思滿鱸蓴
　　　懐寄樞宻王左丞
髙陪七聖從軒逰帷幄深嚴日運籌口裡雌黄歸品藻
盤中薤白想風流珠宫地宻妨趨謁銅鉢聲沉㫁唱詶
獨喜修書依絳帳時登闕里受春秋
　　　從叔郎中知潭州
藩閫分憂重關山去路賖含香滯郎署乗馹倦天涯土
貢千頭橘神祠萬里沙金碑紀風物寳瑟怨年華粉籜
斑文簟雲腴紫笋芽民田兩岐麥郡圃四時花别恨休
攀栁歸期待及𤓰鱣庭有遺訓清白自傳家
　　　黄刑部之陜西轉運
百二秦川四塞寛甘泉烽火報平安泥書雙筆遷郎署
粒食千金仰縣官江海半生抛别墅闗山何日解征鞍
定将鞭筭資心計流馬功成國史刊
　　　史館張學士知婺州
鸞掖分符又出麾津亭目送片帆飛暫隨越鳥棲烟樹
重許呉儂見錦衣(君前牧/新定)屬邑行春熊軾稳公堂卜夜
蟹螯肥隠侯帶眼看成緩雙闕㤙深更憶歸
　　　荅李光丞(來詩述車駕臨/幸修書院之事)
豹尾森森拂畫簷乆留雕輦閲牙籖字分三豕慙該博
饌費雙雞媿屬厭濫跡搢紳同北枳艸儀封禪待南鶼
相門蘭玉裁新句只恐京城紙價添
　　　寄并州張給事
山河表裏絶狼烟幕府朝朝醉玳筵合樂中軍雄鼓吹
傳杯四座豔花鈿行春好駐桑郊騎卜夜誰談雪竇禪
梁苑并門杳千里離懐愁對月嬋娟
　　　寄劉秀州(連典呉/中諸郡)
騎置迢迢阻玉音左魚江海遂初心朱絃道直消浮謗
春艸才多動苦吟震澤析酲干樹橘華亭驚夢九臯禽
郡樓晴日東西望幾處甘棠接翠隂
　　　無為軍王從事
奏牘曽蒙乙夜觀擅場文價在金鑾貂裘嵗乆京塵暗
鷁路風髙旅翮殘取酒黄金都巳盡食魚長鋏更須彈
時清水國無書檄誰見揮毫一據鞍
　　　宻直任學士知益州
玉壘求賢牧金門輟近臣龍荒使傳逺雞省命書新殿
柱題名乆刀州入夢頻懸魚喧舊政(前牧/東川)叱馭繼芳塵
珠履平原客壺漿左蜀人北堂牽逺念南詔撫殊鄰宴
榭峨眉雪歌筵濯錦春樂章傳辯士卜肆訪逋民幕府
觴無筭池塘思有神知誰預交辟空羡吐車茵
　　　休沐述懐寄祕閣錢少卿
風號雷笑雨平堦紈素微凉暗入懐晝枕乍成園吏夢
晨蔬聊學太常齋名慙引籍通丹地心愧移文刻翠崖
大隠金門猶自適日親方朔聴詼諧
　　　晏殊奉禮歸寧
垂髫婉孌便能文驥子蘭筋逈不羣南國生芻人比玉
梁園脩竹賦凌雲堵墻看試三公府反哺知千萬乗君
賜告歸寧來别我亭臯木葉正紛紛
　　　送禪牀與樞宻王左丞
北祖安禪唯㸔净毗邪升座更談空須知宻勿萬機外
常在瑜伽三昧中
　　　受詔修書述懐感事三十韻
太極垂裳日中原偃革初樓船秋發詠衡石夜程書好
問虚前席徴賢走傳車蓬莱侔漢制煨燼訪秦餘紬繹
資金匱規模出玉除紛綸開四部祕邃接千廬飫賜雙
雞膳親廽六尺輿華芝下閶闔白羽擁儲胥望氣成龍
虎披文辯魯魚清光無咫尺𤣥覽亦躊躇羣彦揮鉛筆
微生濫石渠嵇康真懶慢謝客本空踈講學情田埆談
經腹笥虚月評依許劭文體慕相如雅飲歡娯洽清言
鄙恡祛彌旬容出沐終日喜羣居撫巳慙鳴玉歸田憶
荷鋤池籠養魚鳥章服褁猿狙圜府愁尸禄天閽媿􁣽
裾虚名同鄭璞散質類荘樗國士誰知我鄰家或侮予
放懐齊指馬屏息度羲舒寡婦冝憂緯三公亦灌蔬危
心惟觳觫直道忍蘧蒢往聖容巢許先儒美甯蘧晨趨
歎勞止夕惕念歸與秦痔踈杯酒顔瓢賴斗儲如諧曲
肱卧猶可直鈎漁矯矯龜銜印翩翩隼畫旟一麾終遂
志阮籍去騎驢
　　　分得朝野多歡娯(魚字/韻)
臯壤驚秋氣倉箱有嵗儲梁園從臣頌謝墅富人車休
沐新頒詔珍符不絶書天心㳺蠖濩民樂在華胥擊壤
歡謡洽凝脂宻網除行将封岱嶽持槖奉金輿
　　　胡馬嘶北風
動地隂風勁連雲白草齊聞琴空仰秣踐雪憶歸蹄金
埒心寧戀鹽車困欲嘶過關拖疋練渡水惜鄣泥五路
鸞旗緩千金碣館迷覉魂重懐土不寐到晨鷄
　　　金馬
茂異紛綸集漢庭求賢詔在竹書青共趨金馬門前路
誰識東方是嵗星
　　　冬夜
香街鼔絶暝煙深簷近孤釭射宿禽露井銀牀霜氣冷
瑣窻珠網月華侵初沉逺籟聞疎漏旋拂流塵撫素琴
坐乆星河漸侵沒蕭蕭朔吹度平林
　　　集賢李金部知潁州
汝隂名郡擁朱輪洛宅霜威尚襲人門籍舊通仙禁近
書囊纔補殿帷新金華入侍知非晚石柱題名又幾春
莫戀桑郊停五馬蓬丘几硯自生塵
　　　海印大師歸永嘉(仁煦/)
都城供應幾經秋海國歸心不少留雨雪片帆過北固
煙霞丈室寄東甌千燈續燄知無盡一錫隨縁信自由
更到石門題雅句碧雲從此揜湯休
　　挽歌
　　　故樞宻宋給事挽歌三首
宸逰方扈從移疾廢樞機歩輦親臨問肩舁遽告歸忽
聞號左轂旋見泣中闈城郢遺言切忠魂定有依
六龍初展義七聖盡陪逰塞外狼烟起軍中羽檄稠漢
帷方借筯荘壑忽沉舟不柰良臣死秦醫亦漫求
永辭温室地長别諫書帷玉恨埋黄壤星愁析紫微薤
歌偏怨咽衮歛更光輝可惜岑文本遼陽不共歸
　　　故蘄州王刑部閣老挽歌五首
東觀未絶筆西垣俄解龜罷裁青紙詔重入白雲司流
落成三黜聫翩換一麾黄崗與滁上應立去思碑
雞省曽三入鼇峰近十旬命書批鳯尾諫疏逆龍鱗按
部朱轓逺悲秋素髮新茂陵終不起遺札滿埃塵
近署罹官謗清淮綰郡章平生不佞佛晩嵗尚為郎得
疾因卑濕為文足感傷纔䝉宣室召奄忽歎云亡
楚客離騷怨子牟江海心積憂偏損夀多病未妨吟野
鳥俄窺舎甘棠巳結隂郡中應罷市遺愛在人深
奏槀應盈篋藏書復幾車門人誰漬酒天子想投𤓰旅
櫬闗山闊銘旌道路賖趨庭有令子清白自傳家
　　　故比部李郎中挽歌四首
隴右華宗貴朝端懿範存哀烏光列宿駟馬慶髙門謁
帝承明署娯賔金谷園人生忽至此天道亦難論
睦族衣無主傳家鼎有銘沙堤連里巷玉樹接堦庭北
海樽常滿西山藥不靈肯堂歸棣萼含笑入泉扄
鴈序分臺閣春卿有職司雲屏三殿宴綿蕝一王儀風
韻靈和栁襟懐叔度陂善人無復見執紼淚空垂
美疢漳濵卧營魂東岱歸故人空漬酒侍史罷薰衣畫
像留家廟銘旌出帝畿浮生除夀考享福似君稀
　　　明德皇太后挽歌詞五首(奉勅譔/)
母儀垂二紀坤順翊𤣥功望㫁蒼梧野尊歸長樂宫金
塗烘曉日椒壁起香風奄忽違塵世攀號泣舜瞳
軒星光太極隂教正中闈外戚黄金穴深宫大練衣雀
臺愁霧隔駒隙暗塵飛貝闕三山路飄颻仙馭歸
德契河洲什心依黄老書濯龍規誡在飛羽豫逰踈復
土文園接凝塵丙殿虚蒸蒸天子孝泣血望塗車
世載河山誓門無㤙澤侯公桑空繭館仙藥阻蓬丘愍
冊藏幽壤哀笳咽素秋後宫彤管在千古紀徽猷
閫範留椒闥神逰返玉清魚燈照𤣥寢騎吹咽重城運
迫升仙日人傷䘮妣情宫中舊長御行哭盡吞聲
　　　又五首(奉勅撰/)
太姒徽音盛長秋命數崇黄圖分丙殿𤣥象應軒宫記
注無窮美聲詩内助功雲陽復土後陵柏自悲風
甲族傳仙李遺言在濯龍後宫皆率職外戚早辭封彤
管流隂教金根盛國容真逰一何遽罷望九疑峰
軒遊雲杳杳舜孝日蒸蒸椒壁還生沴銅臺亦罷登親
桑寧復見嘗藥遂無徴拱木𤣥堂閔凄凉烟霧凝
外家金穴貴曩日玉衣祥萬夀瑶觴舉三朝複道長小
侯親爼豆女史煥縑緗遽厭人間世乘雲歸帝鄉
外族長安盛尊名永樂崇初陵凄草露舊殿閴椒風鞏
樹迷凶仗周原掩夀宫聖君悲望處泪雨泣重瞳
　　樂章
　　太常樂章三十首(奉聖旨撰/咸平五年)
　　　皇帝南郊前一日朝饗太廟奏理安曲迎神
肅肅清廟昭事祖禰粢盛苾芬四海來祭皇靈格思令
容有睟降福孔偕以克永世
　　　皇帝行奏隆安之曲
祼鬯漙将賔尸在位𤣥德升聞孝思光被公卿庻政傅
御師氏至諴感神福禄來暨
　　　皇帝奠幣奏瑞文之曲
淳精育物瑞木成文元氣陶冶非煙郁紛𤣥貺昭格至
和所薫登歌祼獻肹蠁如聞
　　　迎俎奏豐安之曲
麗碑割牲以炰以烹博碩肥腯薦羞神明祖考來格享
于克誠如聞謦欬式燕以寧
　　　皇帝酌獻第一室奏大善之舞曲
肅肅藝祖肇基洪源權輿光大燕翼貽孫載祀惟永慶
流後昆威靈在天顧我司存
　　　酌獻第二室奏大寧之舞曲
文思聖祖長發其祥錫羡蕃衍德厚流光眷命自天卜
世聿昌肅祗孝享降福無疆
　　　酌獻第三室奏大順之舞曲
明明我祖積德累仁居晦匿曜邁種惟勤帝圖天錫輝
光日新寢廟繹繹昭事同寅
　　　酌獻第四室奏大慶之舞曲
洸洸我祖時惟鷹揚潛德弗耀發源靈長肆類配天永
思不忘来顧来享百福是将
　　　酌獻第五室奏大定之舞曲
赫赫太祖受命于天赤符啓運威加八埏神武戡難功
無間然翼翼丕承億萬斯年
　　　酌獻第六室奏大盛之舞曲
穆穆太宗與天合德昧旦丕顯乾乾翼翼敷祐下民時
帝之力永懐聖神孝思罔極
　　　皇帝飲福酒奏禧安之曲
嘉栗㫖酒博腯牲牷神鍳孔昭享兹吉蠲夙夜毖祀孝
以奉先永錫純嘏功格于天
　　　退文舞出奏正安之曲
左手執籥右手秉翟進旅退旅萬舞有翼
　　　迎武舞入奏武功之曲
巳象文治乃觀武成總干山立七德以貞
　　　亞獻終獻送神並奏理安之曲
神之来兮風肅然神之去兮昇九天排凌兢兮還恍惚
羽旄紛兮蕭薌燔
　　　南郊降神奏髙安之曲
爰卜吉土在國之陽肆類于帝錫羡無疆備物致享嘉
生阜昌純嘏昭答長發其祥
　　　皇帝行奏隆安之曲
禮備樂成乾健天行帝容有穆佩玉鏘鳴
　　　皇帝奠玉幣奏隆安之曲
定位毖祀告于神明嘉玉量幣享于克誠
　　　迎俎奏豐安之曲
有牲斯純有爼斯陳柔嘉登薦昭事惟寅
　　　初獻奏禧安之曲
大報于帝𤣥德升聞醴齊良潔粢盛苾芬
　　　皇帝飲福酒奏禧安之曲
祀帝圓丘九州獻力禮行于郊百神受職靈祗格思享
我明德天鍳孔彰𤣥祉昭錫
　　　皇帝逥仗乾元殿奏采茨之曲
禮成于郊迎日之至時乗六龍天旋象魏端門九重虎
賁萬騎四夷来王羣后輯瑞
　　　皇帝御殿迎升御座奏隆安之曲
金奏在懸羣后在位天威煌煌嚮明負扆𤣥覧穆清弁
冕端委盛德日新禮容有煒
　　　引羣官作正安之曲
萬邦来同九賔在位奉璋薦紳陟降庭止文思安安威
儀棣棣臣哉隣哉介爾蕃祉
　　皇帝正冬御殿
　　　文舞第一
八佾具陳萬邦有奕既以象功又以觀德進旅退旅執
籥秉翟𤣥化懐柔逺人来格
　　　第二
閶闔天開羣后在位設業設虡庭燎晰晰斧扆當陽虎
賁夾陛舞之蹈之四隩來暨
　　　武舞第一
武功既成綴兆有翼以節八音以象七德俁俁蹲蹲朱
干玉戚發揚蹈厲其儀不忒
　　　第二
偃伯靈䑓功成作樂以昭德容以清戎索萬邦㑹同羣
慝簫勺盡善盡美侔彼韶箾
　　　皇帝南郊逥御樓将索扇奏隆安之曲
應門有翼羽衞斯陳山龍衮冕律度聲身峩峩奉璋肅
肅九賔清明在躬志氣如神
　　　皇帝御樓奏隆安之曲
圜丘類上帝六變降天神禋燔禮云畢使衛肅以陳天
顔瞻咫尺王澤熙陽春玉帛臻禹㑹動植霑堯仁
　　　皇帝御樓畢奏隆安之曲
肆類云畢淳熈漙将雷雨麗澤雲物効祥禮容濟濟天
威煌煌大賚四海富夀無彊
　　又七首(續奉勑譔/景徳三年)
　　　白帝迎神髙安曲
西顥騰精天地始肅盛德在金百嘉阜育彍弩射牲築
場登糓明靈格思旄罕紛属
　　　奉幣嘉安曲
博碩肥腯以炰以烹嘉栗旨酒有瀰斯盈殽蓛維旅肅
肅蒸蒸吉蠲偹物享于克誠
　　　送神理安曲
飈輪戾止光燭靈壇金奏繹如白露漙漙
　　　朝日迎神
陽德之母羲御寅賔得天乆照首兹三辰正辭備物肅
肅振振淪精降鑒克享明禋
　　　奉幣
醴齊良潔有牲斯純大采𤣥冕乃昭其文王宫定位粢
盛苾芬民事以叙𤣥德升聞
　　　送神
懸象著明照臨下土降福穰穰德施周普
　　　飲福酒廣安曲
簠簋既陳吉蠲登薦洗心防邪肅祗祭典陟降惟寅籩
豆有踐百禄咸宜淳耀丕顯
　　正冬御殿上夀樂章八首
　　　皇帝舉夀酒宫懸奏和安之曲
天威煌煌山龍采章庭實旅百上公奉觴拱揖羣后端
委垂裳永錫難老萬夀無疆
　　　皇帝舉第二爵酒登歌奏祥麟之曲
帝圖㑹昌仁獸効祥雙觡共觝示武不傷四靈為畜𤣥
枵耀芒公族信厚元元阜康
　　　賜羣臣第一盞酒宫懸奏正安之曲
思皇多士靖恭著位鳴玉飛緌鏘鏘濟濟宴有折爼以
示慈惠罔敢不祗福禄来暨
　　　皇帝舉第三爵酒登歌奏丹鳯之曲
矯矯長離振羽来儀和音中律藻翰揚輝珍符沓至品
物攸冝至德𤣥感受天之祺
　　　賜羣臣第二盞酒宫懸作正安之曲
金奏在懸有酒斯㫖顒顒卬卬嚮明負扆湛湛露斯式
宴以喜佩玉橤兮罔不由禮
　　　皇帝舉第四爵酒登歌奏河清之曲
德水湯湯發源靈長皎鑒澄澈千年効祥積厚流濕資
生阜昌朝宗潤下善利無疆
　　　賜羣臣第三盞酒宫懸作正安之曲
酒以成禮樂以侑食露湛朝陽星環紫極淑慎爾容既
飽以德進退周旋威儀抑抑
　　　禮畢降坐宫懸奏隆安之曲
被衮當陽穆穆皇皇擊石拊石頌聲洋洋和樂優洽終
然允臧禮成而退荷天百祥
　
　武夷新集巻五
欽定四庫全書
　武夷新集巻六　　　　　　宋　楊億　撰
　　頌(一首/)
　　　承天節頌(并序/)
臣聞聖人之生也必契千載之㑹昌膺三靈之眷命叶
河洛之祕紀握天地之元符厯數有歸周秦所以訢合
謳謡攸属唐虞所以丕承葢景運未融何以鍾於惟睿
嘉祥不集何以顯於乃神故炎帝有姜水之徴軒轅有
樞星之異少昊有流渚之應顓頊有襲月之感河清社
鳴既彰扵圖牒日角龍顔復著於儀表然後執璿璣以
齊七政垂衣裳而臨萬方端居穆清之中獨運陶鈞之
上荷天百禄純嘏之錫無窮比德九皇仁夀之期斯㑹
者也恭惟五代之季實啓聖宋囊括席巻混一區宇三
葉之盛實生哲后聰明文思對越穹壌涵育萬彚功成
而不宰總制九有神行而無方四隅底寧百度大治羣
公卿士望清光而惟勤搢紳諸生頌盛德之靡暇巍巍
乎蕩蕩乎無得而名也惟𤣥冬之良月實祁寒之戒候
乃初吉之翌日即載誕之休辰有司率循舊章請建佳
號皇上奉若先志祗膺典禮于斯時也平在朔易神惟
𤣥𠖇凉風生廣莫之郊大吕應伶倫之管氣栗烈以彌
爽天泬寥而益髙初陽既躋就之者咸愛増冰方盛履
之者不兢時令順而玉燭調嵗功成而寳厯永於是幅
員之内提封之外越裳之國重九譯而来賔北方之疆
款五原而納貢舟車之所不及風教之所未覃莫不梯
險航深浮琛沒羽萬國麇至㑹禹於塗山諸侯駿奔朝
漢之長樂是日也佳氣䓗蔚非烟郁紛微埃不興纎羅
靡動殿枕龍首敞帝居扵鈞天庭列虎賁森羽衛扵鈎
盾金奏在虡六代之樂畢陳素錦綢杠九斿之旂並建
庭實旅百毳服成羣列扵陛㦸之前立扵宫懸之右叔
孫綿蕝備舉九賔之儀后䕫簫韶将致百獸之舞既而
羣臣踧踖以就列一人肅穆以當陽淵黙雷聲温潤玉
色堯階三尺仰之彌髙舜目重瞳望之斯畏上公捧觴
而獻夀太師升歌以詠功億萬斯年共祝南山之固殞
越于下載沾玉斚之餘有位悉享扵衢樽羣生永躋扵
夀域盛禮斯畢景福無疆下臣忝預周行親履文石從
大夫之後陪未央之朝覩鐘鼓玉帛之云喜聲明文物
之盛固知金泥石䃭将有云亭之期豈獨綬帶絲囊但
舉開元之舊而巳哉若乃賦頌之作臣之職也昔者有
駜泮林皆諸侯之事耳猶復列在詩什被扵筦弦如臣
述大君之功德祝聖人之夀考文雖不足扵志事乃有
殊扵古美芹之意雖可獻扵君親擊壤之音豈能中扵
風雅惶恐稽首謹獻頌云
惟民樹君惟天生聖實天之子惟民司命神靈在躬岐
嶷成性載誕之辰生民之慶乃建佳節其惟承天惟天
為大惟帝法焉惟帝合德罔有後先承之伊何終日乾
乾帝謨廣被天瑞薦至乾符坤珍紛綸總萃玉帛駿奔
飫食飲賜外薄四海敢有貳事龜巢于蓮其葉田田蒙
莊大椿春秋八千山聲響答河色漪漣如日之旦億萬
斯年煌煌老人騰輝南極昭昭辰星垂象于北如松之
茂如柏之直萬夀無疆自天永錫華封之祝属于帝堯
中和之頌升于漢朝王澤下濟德音孔昭為之聲詩無
愧採樵
　　記(十一首/)
　　　處州麗水縣㕔壁記
麗水古括蒼縣唐大厯末避德宗諱并郡改焉地亘婺
女之區俗葢東甌之舊提封之廣袤僅十萬井生齒之
富庶幾八千室自錢氏竊據之際頭㑹箕歛民不堪命
及聖朝混一之後生聚教誨日不暇給縣署湫隘僅庇
風雨偪下巳甚陋如之何前此宰邑者皆鞅掌王事沉
迷簿領盤錯游刃之不暇棟宇改作之未遑至道初天
子以古者郎官出宰百里申命廷尉評甄侯旦以六百
石秩来涖是邑侯孔門之逹者也吏道詳敏而飾以文
學天資髙朗而輔以經術清白以率下明察以照奸獄
訟滋彰必片言以折賦調倥偬皆先時而辦曽未朞月
縣政大成天子嘉之凡再降璽書進爵朝大夫總殿中
六尚之職不改其任恐奪民賢君増秩以留用西漢故
事侯既五月報政休聲著聞終日清談庶務自治從容
暇豫周覽縣齋苫葢不完梁木将壊慨然憤發經之營
之度山取材懸金購匠因農務之隙集子来之徒運斤
成風揮汗為雨皆曰吾儕小人猶有闔廬以避燥濕寒
暑豈我賢宰君築室而不速成乎曽未浹旬層搆云畢
怳若神化煥乎惟新凡樓以藏詔書㕔以决政事樓之
南敞重闗可入方軌㕔之北闢囬廊僅容宴豆通而計
之共十有一間麗譙渠渠治象之法在焉堂皇峩峩神
明之化出焉侯陟降以之造次於是職修事舉體寕神
王使虚室生白髙門容車後来之人坐享其利侯之規
模信宏逺矣昔者一日必葺春秋稱叔孫之賢百堵皆
作詩人著斯干之詠鄙夫不佞假守方州毎行春棠郊
攝齋偃室目是輪奐飽其風聲爰勒貞珉以志成事異
日甄侯棄去下邑揚于王庭此邦之人誰無遺愛即陵
遷邑改斯宇也比靈光而獨存石泐金銷斯文也與峴
首以同致後之君子善似續之
　　　處州龍泉縣金沙塔院記
金仙氏之教有自来矣天毒之國實紀于山經竺乾之
師嘗聞於柱史西京名将得休屠天祭之人東漢諸王
為蒲塞桑門之饌道之行也源逺乎哉三呉奥區控帶
閩粤魚鹽所出生齒實繁昔仲雍之翦髪文身參以殊
俗劉濞之即山煮海放扵末游加以勾踐之好兵民性
獷悍益之東甌之事鬼土風妖訛自像法西来漸被諸
夏此方士庻佞佛尤謹毁形變服競為苾蒭之飾傾財
破産争修浮屠之舎貪福畏禍革音遷善水火或蹈徽
纒罔懼而怵報應之説堅信向之心姦軌用衰民德歸
厚易所云神道設教者其是之謂乎縉雲西鄙之邑曰
龍泉實甌冶子淬劒之地土田膏腴居人雜錯山谷環
合習俗豪舉版圖所載提封萬井舟檝僅通懸流千仭
縣之南有精舎曰金沙林嶺襟束烟霞虧蔽地形四塞
靡通鳥道石門中豁逈非人境香火不絶鐘唄相聞聿
為道場多歴年所徒衆彌盛堂構益隆求之東隅葢有
隙地邑人李文進施財百萬造塔七層貨泉之費巳殫
土木之功未畢桑門延通與其徒鴻顯暨大姓李仁禄
共唱其事薄歛扵人經斯營斯載樸載斵基扃環囬而
固護堂陛崛起以穹崇斬材也必取山木之良礱之以
宻石購匠也必擇雲梯之巧賞之以兼金極剞劂之工
加丹雘之飾築室斯廣葢百堵之有餘為臺甚高非三
休而能詣鳥䑕攸去燕雀是依名翬軒而欲飛巨鼇兀
以方抃由余謂之使鬼士茁疑其勝人殆嵗星之周天
始祗園之訖役凡堂以陳賔主之次室以備宴息之所
髙門洞啓囬廊翼舒庖厨載嚴井樹攸設舉其成數凡
四十間湧塔屹扵中庭反宇聳扵天半泛朝日以増麗
䝉夕靄而如失作鎮兹壤垂厥方来且以岳陽王感應
舎利李長史華嚴合論匱而藏之目之曰華嚴寳塔舉
其一而稱焉亦取夫百寳荘嚴之義也夫誠不果者物
不應志不篤者事不集故霜隕燕地風擊齊臺誠之謂
也精衞填海愚公移山志之謂也若通師者奮空拳創
曽構秉心固必異石席之巻轉致功微漸同水索之鑽
鋸扵是名豪居士捐千金而不疑織婦販夫㧞一毛而
無惜聚財致用積日累勞物力告窮形勢總萃非夫挺
雞鳴不巳之操用蚍蜉時術之功磨湼靡渝顛沛扵是
固将九年治水厥功弗成一簣為山中道而止迹其所
自夫豈偶然予乃知夫西方之言有益扵化大雄之教
不虚其傳矧扵海隅崇尚尤篤以通師之善誘以邑人
之悦隨譬諸靈䑓既克成扵不日将比棠樹永見愛於
斯民豈止軒丘之獨神孔堂之不壊而巳汝南周啓明
者郡之造秀占數是邦致書於予懇請為記聊叙始末
以附諸地志焉
　　　處州郡齋凝霜閣記
夫談仁義者必就閒宴避炎酷者必登髙明故魯史述
其三宫詩人詠夫百堵中堂湫隘婦姑由是勃豀大夏
穹崇燕雀以之相賀若乃叔孫之葺墻屋陸抗之治廬
舎去如始至後無以加賢者用心豈徒然耳兹郡唐季
之亂王澤弗流大姓名豪竊據其地腹背受敵兵戈日
尋假息朝晡遷保岩險迄今郡署冠西山之顛髙出千
岑俯窺萬井徼道迂曲何翅乎七盤峰頂坦夷不過乎
數畝廐庫之外參以吏舎向之平田占其半矣堂廡之
制因而偪下亭榭之設率以乗危毎温風勃興畏景流
爍如臨熾炭若游沸鼎冰壺屡挹内熱靡蠲羽扇迭揮
流汗相属俄頃之際燋爛可期葢由夫改築之初面勢
素定因重崗之迴抱且四垂之斗絶堂塗迫窄不開南
榮棟宇轇轕無有北户故鬱蒸之戒候必薫灼之是憂
自國朝已来領郡者僅以十數率困簿領未暇經營及
余之涖是邦也承數賢之餘庶務修舉曹無巧詆之吏
下無失職之民清心處之朞月而治適離暵熱殆将委
頓因創飛閣于東北隅運甓纍土以成基斬木陶瓦而
備用僅及旬浹層構巋然軒牕洞開景象輻輳峰巒揜
映雜火雲之嵳峩溝塍糺紛漲時雨以澎濞閭閻森以
相錯竹樹翠而成帷百里雖逈不隠於秋毫萬象實繁
如在扵指掌固可胸中蕩於鄙恡眸子極扵泬寥披襟
以當雄風岸幘以度永晝慿髙望逺式動能賦之心置
酒娯賔便為逃暑之飲夫如是乃體寧慮澹心和氣平
莊室彌虚神明所以来舎孔堂不壊絲竹期乎有聞豈
但逶迤退食之餘從容案吏而巳閣既成命之曰凝霜
将使来者無執熱之煩登者有解愠之適亦猶抱朴子
所謂𤣥冰丸飛雪散用以卻暑兼取夫相勝之義云
　　　南康軍建昌縣義居洪氏雷塘書院記
三代以還鄉黨皆有庠塾兩漢而下公卿多自教授及
五胡猾夏一馬渡江楊粤之區衣冠舉集士風文物雄
視中原葢劒客竒材昔稱荆楚之士寛柔以教今見南
方之强用是出相不下扵山東明經僅多扵鄹魯街談
俚語必及詩書總角弁髦即逰學校由學而禮讓著由
讓而孝義敦班白相推扵道途耆艾靡逰於市井耕者
異畔賈不求豐亦猶夫洙泗之濵齗齗如也南康洪氏
傑出其間以耕鑿之勤厚致資産以孝悌之德大庇族
人奕世聚居朞功踰扵百口至行内激風聲樹扵一方
州閭之内人無間言閨門之中衣無常主漸漬𤣥澤陶
甄至和彬彬然有萬石孝謹之風熙熙然躋華胥仁夀
之域且於所居之側崇飾學舎一日必葺賔至如歸厨
廪益豐弦誦不輟襃衣博帶豈减闕里之徒竹簡韋編
将敵祕書之副子弟之秀者咸肄業扵兹田蘇與遊曽
晳同志列第侔扵稷下鼓篋比扵虞庠韋賢之一經相
傳劉氏之七葉俱盛豈止㳺談之矜式羇旅之疇依設
驛馬扵四郊来逺客扵千里而巳至道中天子遣美俗
使者按行郡國且以御書百軸下賜其家家老文撫以
隠居求志肥遯不仕即遣其弟文舉入謝天闕特賜清
閒之宴召對赤墀之下勞問數四歎息乆之解褐授官
以示光寵天子又自署一幅曰義居人以賜之閱閎増
氣閭巷改觀雖古之里稱通德族號高陽家有賜書門
標六闕者曽未足擬也矧處士君耕于巖石名動京師
身在江湖心懸象魏毎嵗遣其子弟陳土貢扵宰旅上
必蕃錫以荅其意野芹之獻葢以薦誠園葵之心特蒙
委照自渥恩下及精廬彌肅寳玉在笥芝蘭盈庭去年
處士之兄子待用舉進士得乙科同時儕流登是選者
以十數初覆一簣葢由椎輪後来之人貫魚而進以錫
羡流光之慶加討論博習之資珪組相輝将珥貂於七
葉生徒益盛必著録者萬人然後臻夫極也學館之南
有雷塘焉因以為名且志其地先是尋陽陳氏有東佳
學堂豫章胡氏有華林書院皆聚墳索以延俊髦咸有
名流為之紀述講道論義况力敵以勢均好事樂賢復
爭馳而並騖冝乎與二家者鼎峙扵江東矣今年助教
來齎處士書謁予願志其事且嘉其服道淳固樹善深
篤謹守家法勤接士類髙門積德巳容駟馬之車上帝
藏書更同羣玉之府景慕不足牢讓非冝僶俛成文聊
以塞請而巳
　　　致政李殿丞豫章東湖所居涵虚閣記
涵虚閣者致政李公考槃之所也李公挺生民之秀負
王佐之才决科廣庭文雅第一從政劇邑吏人不欺以
太夫人在喜懼之年有羸老之疾拜書北闕求養南陔
天子嘉之恩禮尤異既蘭䑓之進秩仍水衡而分俸用
致官政歸侍庭闈始卜居厯陽載離寒暑㑹公之令子
今西臺御史以尚書郎通守洪井叔孫必葺豈復懐安
元方将車因以東上今年御史秩滿歸闕公且致書扵
予曰􁒣東西南北之人也前年来江西登臨山水覽觀
風物戀戀而不能去且欲占數為是邦之民買田一廛
築室百堵編名户版輸稅公上陶陶然與漢隂丈人携
手扵羲皇之世矣兹郡之勝實惟東湖今之所居介于
湖上却視闤闠前瞻𣺌瀰棟宇轇轕而世喧自分魚鳥
聱取而物態咸見澄波萬頃韜映雲天崇期八逹絡繹
冠盖此亦古人大隠之跡不出市朝儒者一畞之宫僅
庇風雨者也且念嘉賔至止必宴豆以伸歡諸生来思
乃函文而請益捧觴拜慶既以奉北堂之縱心岸幘燕
居亦欲倚南牕而寄傲裁擇爽塏累土増崇俯瞰漣漪
靣勢素定市山木以樸斵命梓匠以經營作為堂皇成
之不日形勝盡萃軒檐若飛春之晨雜芳被隄緑波如
染可以臨清流而賦詩夏之晝凉颸拂祍炎雲成峰可
以登髙明而逃暑潦收水清羣木揺落可以詠秋氣於
楚詞嵗暮天寒宻雪飛舞可以歌南山扵周雅固足以
檻心猿而習静狎海鷗以忘機宴坐觀空入毗耶之不
二谷神反聴味𤣥元之五千豈徒晨昏調膳之餘雍容
肆體而巳東䑓舎人董公昔典是邦或退食之餘必命
駕以至留連觴酌從容笑語憑軒曠望目送飛鴻秉燭
徘徊門留駟馬賞心不足好樂無荒實由斯閣之成能
迥長者之轍若夫天宇岑寂湖光皎鑑俯見雲鳥毫末
靡遯其形旁連邑居囂譁不接扵耳逰氛宿霧寥廓洞
開逺水長空混茫為一髣髴其梗槩目之曰涵虚優哉
㳺哉聊以卒嵗願志其事式為美談予與公有同郡之
情有忘年之契親比耆德欽聞緒言是用景行髙山講
求方䇿若虚白之室莊周得之逍遥通德之門司農推
之鴻博集文選扵南荆者層樓尚在草太𤣥扵西蜀者
髙臺未傾呉興有韻海之堂秣陵有烏衣之舎載之圖
牒芬若椒蘭今李公地望門風仙姿道骨清白義方之
訓子文儒經術之傳家踈廣之揮金老萊之曵綵藴是
全德無忝先民而在家必聞作事可法巋然兹宇掲扵
通都聲實飛騰㳺居企慕締搆得地風烈在人予固知
夫異日與滕閣孺亭鼎峙扵鍾陵為不朽矣承命之辱
叙事靡周聊述所聞以抵来請云耳
　　　連州開元寺重脩三門行廊記
夫南荆之分上當翼軫實領扵天官長沙之壤析為連
山具載乎地志桂水千里詩什之所徴乳穴十九方物
之攸産民俗忠厚土田膏沃力穡務本不啙窳以媮生
復性遷善多齋戒以奉佛憂深思逺雅有離騷之風徼
福乞靈靡事滛昏之鬼殆一變而志道何必齊魯豈九
州之異宜見殊楚越者巳開元寺者兹郡之招提也俯
臨康莊介于闤闠崇墉嶽峙飛觀神行像素載嚴焚修
彌潔允為精舎居然化城而苾蒭之徒頗有開士香積
之供多出都人梵唄相續扵六時依止克安扵四衆然
締搆之始爰自唐朝厥初窮樸斵之工殫匠石之巧百
堵皆作殆土木之勝人大夏聿成幾燕雀之相賀嵗祀
寖逺繕完或虧髙門洞呀瓦斯解而屋漏囬廊矢棘棟
既折而榱崩河南丘君頴適典是邦布政多暇行春之
隙稅駕于兹顧慕徘徊精誠奮發乃欲易其隤陊髙其
閈閎遂得常住之餘訾且募邑人之獻力經始勿亟庶
民子来出言有章同聲響應繇是備物而致用即舊以
謀新梓人揮蠅翼而無傷役夫如魚鱗之雜集脩檐重
負状名翬之斯飛净土増嚴見黄金之側布庀徒未幾
厥功告成前敞三扉下臨萬井東西二廡爰畢扵塈塗
崇期八逹亦甃以甎甓丹楣銅㳫可以方軌並入砥平
繩界可以結駟而馳足以攝族姓之歸依標郡城之壮
麗又何必浄名丈室紛委四華帝釋天宫莊嚴七寳而
巳烏䑓御史邵君曅實生樂國夙奉仁祠由委質策名
乃離邦去里致恭於桑梓邁德扵親隣而清識造微懿
文稽古故兹郡牧宰彼方人凡作事謀始必命介諮諏
底績僝功即置郵赴告予與君接武臺閣交驩旦暮且
述紺園之役見徴翠琰之文垂示将來用圖不朽靡及
勞讓聊此直書云耳
　　　故河中府開元寺壇長賜紫僧重宣塔記
師姓趙氏中條虞鄉人也由河沙刼来殖衆德本未㫁
後有復生人中積習聞薰童㓜頴異宿機𠖇契割愛捨
家十五禮文徹師為沙彌二十一依澄暉師受具戒亦
既持乞士鉢披水田衣深念善財徧叅知識尤慕慶喜
具足多聞振錫逰方刳心求法其始以比丘持律纔許
五年諸佛度生是為初教且從本師受四分律又以如
來出世盖一事之因縁衆生無邉有萬殊之根器爰自
降神兠率示滅鶴林宣説十二部經震動大千世界其
間具偏圓半滿之義開權實頓漸之門雖文字性空語
言相離然而標指見月乃理事之兼通得魚忘筌始覺
照之都冺師是以從歸一和尚傳無量夀經依行滿法
師闡因明論盡逹宗㫖咸有師承終身受持為人演説
葢四句之偈福利居多一音所宣悟解斯衆又復專持
首楞祕宻之呪徧閲毗盧方廣之文八郡歸依天宫辦
香積之供四衆圍繞空界雨曼殊之花凡讀大藏經一
萬餘通誦佛頂真言三十萬過鎬京蒲坂實有化縁前
後登甘露法壇宣尸羅浄戒得度者僅千餘人破塵出
經多蒙利益傳燈分照豈有窮盡馬祖門下皆一時之
利根龍華㑹中實當来之眷屬人天主伴夫豈偶然秋
官貳卿上谷冦公早在先朝參預大政重師之行薦于
帝庭詔賜紫方袍以旌其德處六和之衆而天子知名
介三法之微而王臣外䕶非藴空漏盡神足智圎為彼
岸之舟航作釋天之日月者疇能致是哉師以咸平四
年四月庚戌示身有疾殆至彌留盡召其徒授之治命
薪盡火滅神徃形留相好儼然道俗傾慕報齡七十有
九僧臘五十有八甲子奉全身闍維于南郭之外得舎
利三十餘粒以其年某月某日遷靈骨扵其原建浮圖
焉上足弟子賜紫令操入室推賢傳衣善繼思欲奉揚
遺懿昭示将来戾止上都以塔記為請予素服能仁之
教尤欽開士之風且與上谷公道契無生心專趣大樂
天綺語固願贊扵佛乗執㦸蟲文豈能宣扵真諦聊摭
梗槩幸免枝㳺云耳
　　　婺州開元寺新建大藏經樓記
昔如来登菩提坐為天人師萬德莊嚴十號具足大千
世界以願力而攝受十二部經自悲心而流出所以宣
暢了義提拯羣迷開方便門示真實相有條不紊譬以
綫而貫花得象忘言如標指之見月自鶴林示滅大教
方行而龍宫祕藏所傳無幾爰暨像法之運乃流震旦
之區大士繼生廣譯五天之語精廬錯峙竝緘三藏之
文扵是大雄之法音雷震于兹土矣勾呉之域介于海
隅東陽之墟上直婺女䝉泰伯至德之化俗敦亷讓之
風漸初平好道之餘人禀清真之氣有恥且格見善乃
遷邑居相望悉奉竺乾之教弦誦之隙必閱貝多之言
繇是棄塵勞而為苾蒭者實繁有徒闢浄土而崇塔廟
者比比而是開元寺者兹郡之大招提也前臨九逵旁
接萬井金碧絢彩上擬天宫鐘梵交音居然福地土木
壯且麗矣嵗祀寖以逺矣龍象六和之衆禪律交修香
燈四事之供檀施總萃而琅函實偈有所缺然乃有本
寺僧文靖與本州都知兵馬使曹維旭同發志誠共營
勝利爰以淳化中相率詣闕擊登聞鼔求方借版摹印
真文奏牘上聞帝俞其請逮至道初維旭等始共輦置
楮墨之直聿來京都詔免闗市之征授以要劵繕造既
畢䕶持而歸特給上計之逥舟俾逹金華之本郡維旭
等又相與刻軸以文木織絛以色絲香芸染籖丹漆塗
匣崇飾既以偹矣誓願既已圎矣而經䑓舊基圯毁滋
乆軒廡摧撓墁繪踳駮維旭等遂請於郡閤躬詣屬城
徧募有情共成衆善鳩工度費即舊謀新建重樓開法
藏其上級置廬舎那文殊普賢及十六大阿羅漢之像
中級設虎座作八神王箕踞捧持其下象七金山法四
大海寳地平布祥雲周繞締搆彤鏤殫匠石之精能像
設焚修見天龍之護衞固使黒白之衆有所歸依利鈍
之根因而啟發皮紙骨茟學道者靡渉扵艱辛寳藏金
言開巻者並諧於悟入廣大利益豈勝言哉維旭又嘗
扵雍熈中募衆縁累甓為浮圖凡七級直經樓之南十
數歩訖役之日白光燭天晴空泬寥乆之始滅行路瞻
覩道俗嗟歎斯亦樹善之𠖇感殖福之昭報也予咸平
中罷守縉雲道出兹郡維旭者捧持事状拜于道周求
得片文以刻貞石㑹予入掌書命不遑官次而勤請彌
篤踐言是兾予固從事扵空宗者也隨喜稱讚豈有恡
焉削簡含毫兹用無愧云耳時景德二年嵗次乙巳十
二月朔日記
　　　潞州新勑賜承天禪院記
景德元年冬天子廵狩澶淵駐蹕河上始議和戎之利
慎柬使乎之才乃詔西京左藏庫使奨州刺史隴西李
公繼昌奉将信幣克成盟好復命行在不逾浹旬奏事
宸居沃心稱㫖時黄屋值流虹之慶帷宫舉稱觴之典
執玉萬國塗山無後至之刑舞羽兩階靈臺有偃兵之
議純嘏之錫上帝是賚富夀之祝率土攸同公因頓首
上言以上黨舊邦卜居累世有環堵之室乃先人之廬
而自叅表著扵内朝占名數扵京邑喬木猶在髙臺未
傾願為仁祠以施開士増飾輪奐肅奉㷊修庶以衆善
之因仰助無疆之算上覽奏嘉歎即命俞之申錫璽書
旌以懿號曰承天禪院從其志也夫箕裘善繼前典攸
稱桑梓致恭先民所重雖知樂之至不忘所生而似續
之賢由扵肯搆矧壺闗之壤上應昴畢羊頭之阨北當
燕趙國俗尚武人氣多豪控山東列郡之衝乃天下勁
兵之處悲歌慷慨寖以成風土厚水深居之不疾而公
之先正兹焉挺生藴翁歸文武之才茂荀息忠貞之力
始仕周室殆扵皇朝功濟生民道合明主厯計相之劇
任處宣猷之上列乃至正位機宻允輔大政當太祖皇
帝夙興夜寐經營四方料敵伐謀指蹤千里前席借筯
允集大勲持建莭牙出臨巨屏功成身退髙朗令終惟
公經德體仁象賢濟美職在清禁爵為通侯門㦸鼎銘
昭閥閱之盛朱轓佩玉顯車服之貴誓師邊徼威肅巴
賨作牧藩垣政成海岱單介使虜通玉帛之驩三接承
顔居心膂之任萬乗親倚羣公傾慕葢所謂人倫之佳
士帝右之信臣者也先是公之載誕亦在舊居指樹尚
存藏鐶可驗嘗蒸奉祠履霜露而長懐井臼思歸顧枌
榆而永感然而髙扉納駟奕葉珥貂爽塏不遷親隣素
擇襃成徙籍盖出主㤙楊僕移闗敢罹特議且深信内
典勤修白業念旻天之罔極報德無階繄覺海之大雄
歸心有素恭承明詔肇開浄土棟宇之制侔七寳之莊
嚴苾蒭之徒極四事之供養匠石殫巧天龍薦祥金碧
炫彩扵晨曦鐘梵交音於空界問安之寝聿為道場學
禮之庭更張法席足以滋殖德本發揮善利香象負重
廣集彌天之流水鳥談空更同極樂之國福祉之盛豈
可量哉昔者南朝諸公多施宅而為寺西域長者競捨
財以供僧簡策相傳風流未逺貝多所記報應非虚訂
公之為斯一致耳曩者太尉先生居顯位受厚禄寵錫
蕃庶私帑充牣奉身甚約事佛尤謹生平飯僧七十萬
造千佛像修紺殿以嚴寳刹飾琅函以祕金文又以方
牘摹印金剛上生等經施扵四衆山門禪苑多所繕完
什器道具率用營置深逹實相不滯根塵盡此報身當
得解脫君子謂李公詒謀錫羡源深流長福履所綏凡
情叵測何止積善餘慶啓八世之莫京定須當來下生
首三㑹而受記父作子述不其韙與予職在右曹心師
西竺辱公之請至于再三僶俛揮毫以謹嵗月而已時
景德二年嵗次乙已四月八日記
　　　建安郡齋三亭記
夫好尚非一仁智有山水之殊居處異宜髙廣致隂陽
之沴故書稱肯搆詩詠斯干列國之禮賢渠渠夏屋先
聖之談道申申燕居矧乃專城按部之崇觀風布政之
隙經始不日無土木勝人之譏退食自公有宴飲合歡
之所斯固君子之作事良牧之用心者巳建安大邦保
界閩粤綿地八百里生齒十萬室賦興維錯民俗豪舉
國朝肇建戎閫必作鎮以壮王乃眷縣道亦精擇扵健
令即良二千石之寄從可知矣渤海髙君由曲臺綿蕝
之任領兹郡山澤之征就降璽書委之符竹而君正身
以律下清心而治煩釋其磐牙陳之藝極訟既息矣徽
纒棄置於圜扉化之行焉弦誦流聞扵鄉校豪猾屏氣
逋亡悉歸頥指而諸曹承風坐嘯而一郡無事君且念
居室先後之訓著扵禮經臺榭髙明之説存諸時令蓬
壺溟渤形詩人之歌詠觀閣池沼播名卿之序引扵是
周爰公舎眷求遺址方塘白水皎鍳澂明虚榭危檐摧
頺圯毁即命匠石授以楷模曽未旬時汔終力役審曲
面勢䟽為三亭反宇飛甍瞰兹一水俯北岸曰勤公仍
其舊也其西曰旭景其南曰澄鮮皆繚以脩廊状翬飛
之制巍然層搆侔鼇負之雄池之東累土積石為千巖
萬壑之態亭之南築堋設次習六鈞七札之事毎棠郊
聴訟有憇茇之勤鈴閤思政乗鞅掌之暇獄既决矣隐
悼伏念以無寃吏且休矣棲遲偃仰而多適君必巾褠
自便屣履以登送目泬寥養浩然之氣披襟軒檻當快
哉之風固已遣仲舉之鄙恡生䝉莊之虚白至若輶軒
一介有于役之勞盛府初筵有從事之樂郊勞餞飲之
外爰洽扵宴私羽書幕畫之餘率多扵暇豫君必殽核
維旅履舄交錯裁雕章扵寸燭豆泣釡中奏妙曲於繁
絃魚躍波際固巳展春秋地主之禮盡賔客杯酒之歡
其餘即詠歎發扵如仁尸祝宗乎全德去如始至嘉叔
孫之能賢巋然獨存期靈光而為比經搆之㫖豈徒然
哉某占數樂郊名叅户版濫官近署跡繫君門少㳺下
澤之車空深懐土正平爵里之刺不獲望塵恭佩髙風
欽聞新政而况圗繪勝槩覼縷尺題金玉其音日月以
冀幸叨史氏之職願紀輿人之誦才少思軋亦不敢辭
進牘含毫用謹嵗月而巳時景德三年嵗次丙午八月
一日記
　　　邠州靈應公廟記(奉勑/撰)
夫有天下者徧祭扵百神載祀典者非止扵一族故成
周之盛咸秩無文春秋所記並走羣望秦并六國祠官
之領實繁漢繼三代有司之傳彌廣是知出雲見怪不
必主扵山川捍患禦災固悉存扵尸祝牲玉有等廟貌
斯嚴齋肅吉蠲薦之以馨德聰明正直降之以嘉生然
後百工允釐納民扵軌物三時不害躋俗扵仁夀兹盛
德之事也非聖人孰能隆之哉咸秦之區上直鶉首山
河四塞幅貟千里雍州爽塏泰畤神明之隩豳土深厚
公劉王業所基列地百城提封萬井崇墉濬洫制擬通
都北户連甍俗成樂國有神保順公者斯土之靈祗也
幽贊無方休徴叵測血食制位巧厯不記其年公衮錫
封良史頗逸其事嵗月増逝修奉彌勤神光燭壇野雉
皆雊回風翼駕青虬載翔誠既感而必通靈雖乆而靡
歇郡或致禱爰昭報而格思民苟不䖍乃憑怒而伸儆
繇是愛之若邵伯之樹畏之如共工之臺天或降災克
銷愆伏之咎人斯搆厲能弭扎瘥之殃百祥荐臻一境
是頼盖社稷均享同㟪􁙧之宗亢倉歌舞致誠比沅湘
之祠太一神道設教是之謂乎而必葺以來為日斯乆
繚垣有復隍之懼崇搆幾棟橈之㓙守臣上言俞㫖遄
降經始以度費因時而僝工取大壮之新規賁集靈之
舊址成之不日升聞于天特賜號曰靈應公昭神貺也
且有明命属扵下臣聿徴鄙詞以志休烈恭惟馭神以
祀者邦國之大事為民祈福者天子之深意有虞望秩
璿衡齊政而靡愆姬文懐柔寳龜卜載而彌永祚德儲
祉豈誣也哉謹述謏聞慙扵漏略時景德三年月日記
　
　
　武夷新集巻六
欽定四庫全書
　武夷新集巻七　　　　　　宋　楊億　撰
　　序(十七首/)
　　　温州聶從事雲堂集序
雲堂集者永嘉從事聶君茂元試吏栝蒼日所賦詩也
君雍熙三年舉進士䇿名乙科由一命隨牒兹郡屬仍
嵗大稔比户小康賦輿先期獄訟滋少盤牙悉解郡閤
鮮簿領之勤爟火不驚幕府無書檄之事婉畫勿用善
政已成飄飄然其於遊刃固有餘地矣扵是占勝選竒
尋幽覽古名山福地必命駕以遊美景良辰乃登髙而
賦精騖八極智周萬象觸類有得少選成章信所謂造
次顛沛必扵是者也其或心将化馳意與境㑹聞簫韶
者不知肉味逃虚空者蔑聞人聲追鴻濛而與遊摶扶
揺而上擊其探賾也若求𤣥珠扵赤水索金簡扵丹臺
其得雋也如縱涸鮒於西江騁歸鴻扵碣石故再嵗之
内所賦凡二百篇東甌山水之清麗縉雲謡俗之朴古
佛刹𤣥祠之標槩訟庭官舎之形勝見於題詠之什矣
一郡人物之選一時寮佐之盛林谷髙蹈之士呉楚薄
遊之賢備扵贈答之作矣名邦風物之美通人吏隠之
適齊甿富夀之樂居上神明之化形于唱和之篇矣若
乃國風之作騷人之辭風刺之所生憂思之所積猶防
决川泄流蕩而忘返絃急柱促掩抑而不平今觀聶君
之詩恬愉優柔無有怨謗吟詠情性宣導王澤其所謂
越風騷而追二雅若西漢中和樂職之作者乎君素工
扵詩及載筆從軍又得兹壤前後左右陟降俯仰皆青
山白雲茂林修竹嗜欲之物旦暮在前矧又旁睨石門
謝公逰厯之所却瞻東陽隠侯賦詠之地精爽未冺風
流尚存冝乎聶君之扵詩彌所感發豈二子之風期脗
合潛有佽助歟而此都之靈粹閟蓄将有散越歟不然
何其得之多也去年予假守是邦今年通理虞曹外郎
常公将命賦民鹽扵隣郡既飲至且逹聶君之命以集
為貺而序是求雅意甚勤飾讓非禮聊叙梗槩以塞其
請若夫咏歌嗟歎之不足識者開巻而盡見也豈僕倦
談者所能一二乎
　　　送進士陳在中序
昔孔子五十而讀易以至韋編三絶然後知天命之終
始自衛反魯刪詩定書樂正雅頌各得其所六籍既立
百王由是取法焉葢夫易者世厯三古人更三聖逹性
命之際通神明之德探賾索隠鈎深致逺故曰易不可
見即乾坤之道幾乎息矣若乃春秋詩書禮樂猶五行
之更用事而易為之原古者十有五而志于學既耕且
養三年而通一藝三十而五經立也至於學易必俟夫
四五十豈非心志未定不可以叅隂陽之變渉獵未博
不可以覩聖哲之奥至有脣腐齒落塊然面墻其或沿
波討源翦焉先覺黜章句異端之説研彖象極深之㫖
不俟知命之嵗不求一巻之師天人之占鬼神之變消
息盈虚之理吉㓙悔吝之徴自明而誠若指諸掌非夫
禀人倫之上智得天下之至精其孰能與扵此乎潁川
陳君世家甌閩寝處墳索少好易象洞逹其要嘗慷慨
發憤以學者傳授失其宗本去聖逾逺亡羊多岐大懼
夫羲文之微言将墜于地乃鋪衍遺意發揮成文作賦
六十四篇篇演一卦之義前年從賦南安郡薄逰上都
扣門造予以賦為䞇予一見而甚駭之也深者厲之堅
者鑽之髙者跂而望之幽者俯而探之汗漫無際者凌
厲以求之窈𠖇無状者罔象以索之隠几彌旬怳然有
得或談扵臺閣僚友或語扵場屋流軰聞善如響争取
以觀扵是陳君之名一旦籍甚所謂易賦者亦盛行扵
時既觀藝澤宫不利攸往葢聿来下國勦無先容新覊
之足争據扵要津寒谷之苗不沾扵暖律非戰之罪也
其勢使然乎退歸舊廬髙卧環堵今年予典郡甌越命
駕爰来乗桴浮海冒風濤之險杖策徒歩越嶺嶠之阻
将以生平素業伸扵巳知若予之孤陋迂濶何足以當
之哉陳君其亟隨鄉書便卜西笑有司方選擢寒雋牢
籠英傑以副萬乘虚左側席之意君博綜文史詳練經
術詞彩奮發學植堅深取片玉扵崑崗之巔彯華纓扵
文石之陛可以俯拾未足為難矧乃行有餘力深窮繫
象天子方復三代之制開庠序聚生徒選經明行修之
士列扵學官以教胄子如君醇儒當中兹選僕謂君明
聖人之道将有以及于生民揚于王庭冝取顯位一博
士之任豈足為君辱哉勉哉西逰努力加飯
　　　送覲道人歸故詩序
浮屠依覲師建安呉興人少落髮為桑門棲雲居山結
草茅為廬與猿鳥雜處日中一食凡數年矣郷人慕之
争携糗糧茗荈鹽酪以詣其所或稽首膜拜精意懇至
迎至其居作佛事以祈福師亦不能却之然心殊不喜
郷人以師所居風雨之不庇也營棟宇作像設經始弗
亟輪奐惟新師外形骸黜健羡行不累俗居無求安崇
臺廣厦非其所樂也精舎既成俾其徒糞除之轉詣窮
僻緝木皮為方丈室採草實以食郷人聞其徙也從之
如初凡三徙居所至成市豈重華之有羶行莊周所謂
全德何不言而化不召而至之如此乎師徧閲金仙之
書深求祖師之㫖一念懸解五藴皆空雖寓跡禪林而
棲心道要端居岩石結志區外虚室生白精義入神乃
至授玉篇扵東華得素書於黄石驂青虬而翳華芝神
交扵肹蠁餌金膏而咽瓊液功成扵俄頃歩越峻嶺若
履平地年殆知命宛然童顔或天髙月明萬籟俱寂必
攝衣杖策深入窮山俯絶壑之傍坐大石之上鷙獸馴
擾毒虺屏去咽氣養和踰月廢寝瞑目隠几彌年不食
忽與俗接未嘗自異固已飛名仙籙髙蹈玉晨豈但蟬
腹龜腸吐納以蠲疾熊經鳥伸導引而為夀哉予少逰
風波之塗早别枌榆之里危未脱扵羿彀疾莫造扵醫
門淳化末請告歸寧師惠然訪我以長生度世之㫖誨
予予正為利禄所啖旅火内迫且辭以未能去年出守
縉雲師前期未忘𠖇感潛契盖以収視反聴未嘗夢想
者二十年及予南轅之夕師油然欠伸髣髴假寐夢逰
縉雲栝蒼之間若有靈仙真人授以金簡玉字之訣蘧
蘧形開之後怳然起薄逰之心及予蒞郡十旬師即振
錫而至盤桓數日便為仙都之行採靈首探隠穴旬有
八日拂衣言旋予得再膝席扵郡齋瞻師眸子瞭然若
志已滿必吉夢是踐而至理𤣥同方内之人何從請益
丹臺緑檢非下士之得窺赤水𤣥珠豈離婁之能索心
期巳畢歸艎靡留棹舉若飛目眙不及異日世縁既盡
宦逰亦厭終須挹浮丘之袂追赤松之遊大丹若成當
分我半劑得為地仙足矣豈但使雞犬䑛鼎乎嗟嘆之
餘復永歌而為好
　　　詩(附/)
跡寄浮屠教心将汗漫逰無眠長逹曙却立動經秋秘
訣神仙授靈苖洞壑求誅茅探虎穴投杖涸龍湫丹熟
爐應冷禪餘室更幽登山不累息入夏亦重裘名已標
真籍身猶隠沃洲逍遥訪巖穴迢遞别林丘徧覽縉雲
境還浮一葉舟三千功欲滿鶴馭恐難留
　　　温州聶從事永嘉集序
河東聶君昔從事縉雲日賦詩二百篇予既序之矣及
隨牒永嘉再見閏月所得彌廣凡七百章㑹秩滿北歸
假道敝邑又示予以新集且徴辭焉予才非患多學素
不足巳嘗黾勉從命狂簡成文運族庖之刀一割猶可
敺市人而戰再鼓必衰深病未能豈足以辱而君之請
彌篤且予之讓莫諧固不暇揚㩁而言但撮其梗槩而
已謹按君生齊魯禮義之國被陶虞文思之化方在髫
丱服膺儒𤣥徧討百家之言深窮六義之要以為詩者
妙萬物而為言也賦頌之作皆其緒餘耳扵是收視反
聴研精覃思起居飲食之際不廢詠歌門庭藩溷之間
悉施刀筆鳥獸草木之情状風雲霜露之變態登山臨
水之怨慕㳺童下里之歌謡事有萬殊悉財成扵心匠
體迨三變遂脗合扵天倪當其奉鄉老之書以詣貢部
也袖詩千篇名動場屋宗伯推國士之遇異扵衆人天
子嘉制策之文遷為第一自是捧檄呉㑹改轅海嶠東
甌舊壤扵越遺俗民庻謹厚既卧理之有餘林嶺蔽虧
實賞心之斯會其或良辰美景賔朋宴集之盛名園别
墅軒車遊覽之適公堂退食蹈泳無何之郷王澤及人
賡載中和之什寓物必賦援筆而成與夫陳思豆萁之
詩止扵七歩淮南離騷之傳不越食時以敏言之盖其
倫矣然君之扵詩也類解牛焉投刃皆虚譬射鵠焉舎
矢如破彼唇腐齒落者所貴乎少我取其多彼觔駑肉
緩者咸謂之難我以為易獨擅一源之利不見異物而
遷扣寂求音應之如響觸物成詠思若有神葢孔子云
少成若天性習慣若自然斯之謂也矧乃酌之不竭鑽
之彌堅兩郡之間千里而逺𤣥祠佛刹罔不標題都人
士女悉巳傳誦南山之竹可盡而雅言無窮東郭之㕙
雖疲而逸材方騁英詞滿於裔壤藻思泄扵尾閭盖猶
夫呉玉金錢往往有之淮隂将兵多多益辦者巳方将
捧持素業奏御天子予固知採其頌聲埤于樂府被之
筦弦薦于郊丘有日矣至如升金門上玉堂履赤墀之
塗登文石之陛亦将在是舉也稽古之力其可誣乎謹
序
　　　羣公贈行集序
予至道三年十一月受詔修先朝國書越明年八月書
成奏御既而以太夫人有桑梓之戀求典近郡因奉甘
旨九月詔領縉雲郡事拜命之翌日復留不遣再䟽懇
激得請而行公卿巨儒臺閣髦士寮宷之際朋從之間
相率贈言以寵行邁者凡三十八人藻繡紛錯珠璧炫
耀觀咸洛之市天下之貨畢陳入宋魯之邦先王之禮
盡在亦以見一時文物之盛豈獨為鄙夫道路之光昔
者楚丘列諸侯之末有蘧瑗史狗史鰌公子荆公叔發
公子朝分執國政故呉札歎曰衛多君子西京承三代
之季有朱買臣吾丘夀王司馬相如主父偃徐樂嚴安
枚臯膠蒼終軍嚴䓤竒並在左右故史班稱曰漢之得
人巍巍聖朝英俊咸集爵里鱗布頌聲奮發覽之者足
以知多士在位周室以寕七子賦詩鄭志斯見何止金
聲流扵下國華衮被於薄軀而巳哉既銓次成編輙敷
述其事盖取夫卜商作頌以冠二雅之首用無媿焉
　　　羣公餞集賢錢侍郎知大名府詩序
昔漢宣帝有言曰國家不虞邊境有事左右之臣皆将
帥也乃知登勇爵者不必專閫外之政服儒術者足以
升大将之壇其所由来舊矣去年冬鑾輿北廵遼馬南
牧乃眷全魏之地實介兩河之間駐蹕以壮其軍聲擒
俘屡獻扵行在既而振旅愷以入求莭制之才疇庸舊
臣作鎮兹壤亷頗年髙不能用兵趙孟語偷未可為政
扵是命大京兆長城公由冬官貳卿兼書殿史閣之職
出領府事軍中之務一以咨之且謂之曰倚卿為北道
主人使朕得髙枕而卧矣寵錫異等禄秩有加十乘啟
行百壺出餞虬髭列侍師律載嚴鶴盖成隂送車無數
於時搢紳大夫相與言曰汲黯卧治郡政自肅劉琨坐
嘯塞垣以清當使朔野無烽燧之驚生民免杼軸之困
偃息談笑立銷兵氛投壺雅歌益治軍簿俾天下之人
知敦詩閱禮真将帥之具坐籌决勝敵百萬之師巍巍
帝皇知人而善任使也昔者季布治郡天子倚之股肱
申伯于藩吉甫形于歌頌盍為詩什以道德美由是學
士承㫖宋公而下作者凡三十人竒彩彪炳清詞藻縟
入孔子之宅金石絲竹以盡聞逰和氏之場珪璧琮璜
而皆在與夫七子之賦鄭志羣公之祖二䟽盖不侔矣
某外領使符歸在秋暮辟書始下不及王粲之從軍雅
言畢陳竊比卜商之作序蕪陋簡略何足以云謹述
　　　送致政朱侍郎歸江陵唱和詩序
侍郎朱公以舊德名儒榮居禁署引年致政将及禮經
宴見從容屡以歸田為請封章激切且有乞骸之言皇
上重違桑梓之情式優筋力之禮不欲煩扵耆耋于以
厚其寵章特拜文昌貳卿許歸江陵别墅宰邑以愛子
俾晨夕而承顔下詔扵長吏令嵗時而致問延見甚乆
益推前席之㤙賜予實蕃有助揮金之費給公乘以濟
行李供祖帳而伸飲餞祁奚老矣猶以政事而咨詢宣
父歸與豈憂吾黨之狂簡天子㤙禮之敦篤賢者進退
之光華行路之人形於歎息薦紳之士以為美談區區
二䟽非可同年而語也大宗伯太原公嘉逹人之知止
美公朝之尚德嗟嘆不足形扵咏歌為長句二百二十
有四言揄揚其事羣公屬而和者凡十有二人藻繡紛
敷琳琅焜燿登于樂府何愧中和樂職之詩布扵郢中
足掩陽春白雪之唱雅言四逹頌聲載揚俾貞退之有
光致風俗之歸厚太原公之意豈徒然哉某猥以非才
獲聨髙韻曽乖量力寧足起予且奉話言俾之序引爝
火不息昔巳接扵餘光糠粃在前今復慙於首冠承命
増惕叙事非工僶俛含毫詞不逮意謹序
　　　廣平公唱和集序
昔者鄭國名卿賦詩者七子郢中髙唱屬和者數人善
歌者必能繼其聲不學者何以言其志故雅頌之隆替
本教化之盛衰儻王澤之下流必作者之間出君臣唱
和賡載而成文公卿宴集答賦而為禮廢之乆矣行之
實難非多士之盈庭将斯文之墜地皇宋二葉車書混
同端拱穆清詳延俊乂臯䕫稷卨日奉吁俞枚馬嚴徐
竝在左右禮樂追於三代文物邁于兩漢有若翰林主
人大宗伯廣平公以才識兼茂治行第一登金門上玉
堂發揮帝謨潤色大業自太平興國迄于咸平凡嵗星
再周扵天矣而望實益峻體貌彌篤入奏武帳天子冠
而後見退食温室家人問而不言挺山甫之将明推安
世之慎宻作文章盟主實朝廷宗工天其或者殆以公
為儒林之木鐸也而視草之暇含毫靡倦形于風什傳
扵僚友同聲相應發言成章乃至文昌正卿宥宻元老
蓬丘之長蘭䑓之英争竒逞妍更賦迭詠鋪錦列繡刻
羽引商爛然成編觀者皆聳廣平公感交游之疇昔慮
竹素之淪胥休沐之餘孜孜綴緝為之七巻以傳於世
頌聲奮發爵里森布著扵簡牘垂厥方来當使仲尼刪
詩取周南而居首班固著論稱西京之得人盖風化之
所繫焉豈徒縁情綺靡而巳猥令紀述蔑容固辭狂簡
孟浪慙扵叙事云耳謹序
　　　送人知宣州詩序
屯田郎某君稽古博逹之士也始以偃商之文學决科
公朝終以龔黄之治行陳力官次凡再歴二千石皆以
課最揚于王庭今年解安岳郡章以博士涖曲臺方講
求典禮討論故實禆補闕漏脩起廢墜而有司舉考績
之典在尤異之目天子延見宣室勞問數四以尚書郎
職司起草羽儀中臺而户口墾田漢官惟舊故以君領
屯田曹宣城郡號為奥區襟帶江左而雙旌六纛唐制
甚雄故以君行太守事拜命之日縉紳先生咸以某君
詩家者流而宣城乃謝公賦詠之地刻于金石被于筦
絃鏘然遺音猶在人耳而君勢均扵六義之際神交于
千載之下呉中人士復聞正始之音楚客離騷且有江
山之助亦由𠖇數良為美談於是蓬丘栢署諫垣史閣
金閨之諸彦鴻都之碩儒莫不健羡景慕形於詩什或
嘉其地雄萬井慰壺漿来暮之心或歎其道出故郷有
弩矢前驅之盛或稱清白之莭與闗西而等夷或序離
索之情劇河梁之悽愴至於述江南之佳麗談謝客之
風流地勝人賢殊時共貫其歸一揆蔑有異辭矧昔人
云亡為日滋乆華輈繼軌名氏實蕃焦桐絶絃賡載殊
寡而君擅當世之譽為羣公所稱嗣續音徽聳動呉㑹
亦猶京兆善政前有趙張姑蘓能詩後推劉白豈偶然
哉君以治劇之能奉求瘼之寄所冝宣布王澤激揚頌
聲採謡俗扵下民輔明良於治世當俾中和樂職之什
登薦郊丘豈但亭臯隴首之篇留連景物而巳集賢右
史彭君實君之執友且緘諸公之作咨予為序如窺武
庫駭神鋒之照人幸過屠門聊大嚼以快意輒兹冠首
深用厚顔云耳
　　　與内弟李休復序
隴西李生予之内弟也纔十數嵗能屬文善楷𨽻性端
謹介特外直而内温不讀非聖之書不入非類之室孜
孜為學匪懈州里之内名稱藹然咸平二年奉郷老薦
書就試春官氏實在髙第揚于王庭天子以其新進少
年欲抑之俾進其業遂用旅退曽不屑懐去年本郡凡
貢士三十八人實冠其首西望而笑與計吏偕方摩厲
以湏虚憍恃氣将乗長風而破巨浪運溟海而徙天池
適有功緦之䘮不克其志懐寳待價豈慮迷邦杜門燕
居亦云知命斯可尚也一日再拜而言曰夫名以定體
有自来矣始肄業鄉校名宗元及舉進士更之曰瓊由
瓊巳来一不利見再不克就試禮部求所以易之者予
應之曰復之六二休復吉象曰休復之吉以下仁也盖
得位處中恊比初九初九有仁德而能附順之所以為
親仁善鄰之象復之休也左氏傳曰親仁善鄰國之寳
也語曰德不孤必有鄰夫七日來復天地之心也照鄰
殆庻顔子之德也處復而休擇鄰以德非君子儒者其
孰能從事扵斯矣冝更名曰休復字德鄰若乃率性循
道自誠而明復之體也邁種務滋聿修無忝德之度也
所冝探中庸性命之理無或怵迫親大雅明哲之士與
之切劘使衆妙𤣥同虚室生白鳴謙受益心逸日休勤
而行之進吾往也固當立功立事為世偉人豈徒發策
决科智効一官而巳古人恥名浮扵實幸吾弟勉之哉
外兄某序
　　　送四十舅翁東逰詩序
武寧茂才章公實先大夫之叔舅某之事公猶大父行
也始委質江呉為郡文學值金陵版蕩閩隅繹騷貞退
丘園不交世務及文軌混一聲教漸暨乃徒歩萬里来
詣公車上書大言初慕方朔之自薦閉關却掃遽同馮
衍之空歸自是屬鄉老之獻能隨計吏而西笑凡累詣
貢部皆敗於垂成葢燕谷沍寒陽和靡及齊庭濫吹雅
鄭相傾終以不伐之姿困扵新羈之足今年春官氏益
艱其選財三十取一意公必在籍中逮揚于王庭又闕
其名氏噫淹速之度有命在天實由數竒且非戰罪復
何足町畦扵胸臆鬱陶乎心術哉昔平津六十始發䇿
决科卒登三事之位孟明三戰乃濟河焚舟終雪再北
之恥苟誠志敦篤德義充富雖日月之増逝終冨貴之
来逼亦不必充詘殞穫倒行逆施然後為善宦也關東
有賢侯汝潁多竒士行當曵裾公府峩冠初筵為元戎
之上客亦復升堂拜親傾盖投分與諸生而締交繇是
名動京師聲振場屋拾芥甚易夫何逺哉韞櫝待沽在
此舉也臯壤黄落當拜迎于夷門之下車馬行色輒抒
意扵河梁之篇非足風雅之云聊導離濶之思云耳
　　　詩(附/)
首夏清和月異鄉羈旅心丹枝未入手華髮不勝簮又
出夷門去還過汝水隂何人冨髙義相贈橐中金
　　　送集賢李學士員外知歙州序
昔漢明帝云郎官上應列宿出宰百里王坦之亦云尚
書郎正用第二人何得以此見擬當時雖含香握蘭
趨走丹墀未甚重也爰暨唐室稍盛其選由諫官御史
次補者為美遷迄于皇朝地望彌峻又有侍講金華之
殿待詔玉堂之署典校天禄閣更直紫微垣外之即建行
臺刺列郡持使節總百城故臺郎之貴過曩時逺甚集
賢學士屯田外郎李君在興國雍熈中以文雄扵場屋
太宗皇帝凡五臨軒試郡國貢士君以英才傑出䇿名
甲科自爾隨牒扵淮淝間為諸侯所賔禮奏伎記室檄
成而愈風案事隣州獄决而得雨入佐著作改丞太常
掌禮秩宗閱書廣内既而宰邑呉㑹有絃歌之音校文
成均正魯魚之謬英華外發名聲日聞天子知其藏器
在身勞謙不伐特出中㫖召試禁林翰動若飛文不加
㸃北門諸公抵掌歎伏翌日受詔兼直書殿君蹈泳亨
衢翺翔近署誠衡遇物靡有低昂量陂虚受不聞澄撓
天球擅響雅鄭洞分水鑒忘情毛髮皆見為士林之圭
表亦人倫之蓍蔡毎太液波淥汾睢艸黄或御酒百壺
式陳鎬宴或卿雲五色垂示天章君必沾玉斚之醇醪
聨栢梁之髙韻賜花奪錦肯讓景龍時人桂水空梁無
取南朝之體此外風規醖藉不雜塵㳺驅放𤣥虚善談
名理求之一時未易得也君屏跡勢利游心虚白踐赤
墀而登文石非所宴安拍洪崖而挹浮丘是其雅素且
以新安山水之竒秀江左人物之瑰瑋嚴助饜承明之
廬勞扵侍從阮籍求東平之守樂其風土實奉俞詔歡
然惬心夙興戒徒星言行役噫錦帳綾被有中臺之禮
秩金匱牙籖有延閣之官次懸龜曵組建隼剖符驛吏
駕車而來迎縣令負弩而前引千騎駸駸而挾轂諸曹
冉冉而趨府載棨㦸以先道露黻冕以行春四十嵗專
城而居雖盡美矣二千石與我共理厥惟勉旃行矣火
雲吐峰汴流激箭仙舟東下何翅一葉之輕旅鴈北徂
勿忘尺題之貺其他即朞月報政朝廷賞勞幸預代
言之末願草陟明之詔云耳
　　　送元道宗秀才序
昔夏侯勝有言曰士患經不明經苟明其取朱紫如俛
拾地芥耳至乃抱荆山之璞猶聞待價操流波之引未
偶知音葢有淹速扵其間夫子之所以罕言也河南元
生出東南之美族禀山川之靈氣學術淵奥才思深婉
雅善詞賦尤工詩什毎扣虚課寂縁情體物必有警䇿
傳誦人口左氏之筆微為富豔相如之文長扵形似翹
翹然秀出扵場屋間矣有難弟焉有令子焉皆以俊才
著稱素風彌劭天倫敦睦庭訓嚴厲友于推讓士類多
之矧復内行修飭至性純孝閱市以資力學負米以潔
晨羞至扵造請諸公不避寒暑博極羣書罔捨晝夜此
又勤即不匱艱而彌貞者已有若大丞相僕射東平公
鄧帥長城公皆坐鎮雅俗懸衡吾道嘉生之才美咸賦
詩以贈之此亦神物求之不可得也逮夫綸闈書殿三
臺内閣英髦雜集風鑑攸出見必倒屣坐多更僕接夷
甫之談柄知名理之斯在挹紫芝之眉宇覺鄙吝之都
忘當時名儒推奨如此而再試貢部敗扵垂成盖云數
竒實非戰罪寄食輦下有索米之嗟薄遊闗東無解榻
之遇歘起北堂之念遽賦南陔之吟與仲氏而言歸拜
慈親而為夀姑欲賣負郭之産扶安輿而來棄入關之
繻作焚舟之計决䇿素定戒途有期陸士衡之弟兄暫
還呉郡翟方進之母子同入京師行矣為我語姑蘇父
兄無或笑馮衍空歸輕蘇秦未遇以目皮相人作児女
子見異時懐丈二組駕駟馬車衣繡而過里閭揮金以
報故舊此際如下鄉亭長為德靡終洛陽妻嫂不敢仰
視徒厚顔耳明年春蟄户震驚河流湍激當糞除敝廬
以俟子之西笑
　　　送張泌之毗陵詩序
義興陽羡山水甲扵江東張子巨源慨然發仁智之心
飄然有登臨之興葉舟東下蘭友與俱梁園雪飛汴流
日淺榜人宿戒祖席晨張扵是京洛貴遊之賢鄉關布
素之執河梁惜别並愴離羣澤國贈行咸抽祕思風雅
之什爛然盈編又何必雜佩兼金然後充乎巾槖也行
矣三呉之地素多賢豪十室之邑必有忠信雖君子在
位岩穴豈無扵隠淪矧善人為邦閭里巳臻扵富庶儻
能為我擇爽塏營别墅當使夫陳力不能奉身而退受
一㕓而為氓與萬物而共盡此所望于子也庻乎勉旃
獻嵗發春遲子西笑
　　　佛祖同參集序
昔如來于然燈佛所親䝉記莂實無少法可得是號大
覺能仁既而後智滋興悲心顯發念四生之沉溺輪迴
六趣之中為一事之因縁出現五濁之世奈何根器各
異機感有殊繇是開三乗權實之門設一時頓漸之教
具偏圓半滿之義分悟證伏㫁之差演之為十二部經
廣之為百千萬頌隨類各解始雖自扵一音逹本忘言
終乃同扵二月故純陀末供之後鶴林示滅之辰以正
法眼付大迦葉内傳真印外授信衣作世導師為佛嫡
子凡二十七世至逹摩大師哀此土之人昧即心之理
分别名相而不巳類入海以筭沙攀縁生滅而為因但
認賊而作子聿來震旦宴坐少林不事語言不立文字
既得人而傳付乃趣寂以返真是為東方之初祖也自
爾本系相承旁支别出敷華結果五葉之讖可徴續燄
分輝千燈之照彌廣至扵出離生死一門證于湼槃誘
導愚迷萬行以之差别由二祖而下迄至于今以諸夏
之利根叶西土之懸記得道之者實繁有徒其或抵掌
盱衡乃了知扵風力揺唇鼓舌即悟入于言樞或針芥
相投金鍮立辯或經塵将破啐啄同時示現方便以既
殊遭但因縁而亦異咸有軌迹著為筌蹄譬諸三藏之
文結集扵鉢羅之窟七佛所説秘藏于娑蝎之宫苟撰
述之無聞使後来而安仰先是諸方大士各立宗徒互
顯師承迭存語録圭山患其如是也㑹合衆説著為禪
詮融通諸家圓成一味盖祖門之能事畢矣歴嵗彌乆
都序僅存百巻之文不傳扵世東呉道原禪師者乃覺
場之龍象實人天之眼目慨然以為祖師法裔頗論次
之未詳草堂遺編亦嗣續之孔易乃駐錫輦轂依止王
臣購求亡逸載離寒暑自飲光尊者訖法眼之嗣因枝
振葉尋波討源乃至語句之對酬機縁之契合靡不包
舉無所漏脱孜孜纂集成二十巻理有未顯加東里潤
色之言詞或不安用春秋筆削之體或但存名號而蔑
有事迹者亦猶乎史記之闕文或兼採歌頌附出編聫
者頗類夫載籍之廣記大矣哉禪師之用心盖述而不
作者矣嗚呼法界無際衆生無邊凡厥有情莫非同體
終日圓覺觸目真如而迷失妙明増長虚妄分别影事
牽制扵六塵積集苦因流浪扵三有善知識愍其如是
也不歴事相直指本源但一念不生即三際俱㫁十方
消殞諸聖現前識珠在衣匪從他得如金出礦豈復重
為圓頓之門妙如此矣稽所證之道然後知原師也生
如来家真法王子䆒所詮之理然後明斯集也了第一
義真最上乗當使末法之年初心之類去聖逾逺開巻
得解一彈指頃齊肩古佛不起于座入般湼槃雖利益
之若斯扵滅度而無取即知施七寳而滿刹土徒為漏
業之資化二乗而等河沙適重敗根之罪師之法施豈
思議之所及哉新集既成咨予為序聊摭梗槩冠于篇
首云耳
　　　諸公寄題建州浦城縣清河張君所居池亭詩
　　　　序
茂才清河君扵予葢鄉先生丈人行也頃者書軌未同
齒血猶壯不掃一室有志四方薄逰九江講學廬阜勵
精文史既素業之大成歸省庭闈值戒車之適駕未幾
青盖西上先正從行喬木懐安族人攸庇亢宗裕蠱且
肥家之是圖委質䇿名扵觀國而何暇雍熈二年仲氏
舉進士中乙科淳化三年季弟隨計偕列髙等推讓致
美君之志也俄而先府君捐館夀陽犢車歸𦵏先夫人
啓手故里駒隙終䘮商於解印而歸叔庭既冠而逝實
有天倫之戚無復西笑之心且欲沒齒田園放懐林壑
與浮丘把袂為羲皇上人其所居也背山臨水占竒據
勝累世増葺極為輪奐曲池皎鑒脩梁横度虚閣崛起
反宇臨空雲山蔽虧魚鳥聱耴賞心肆體斯焉取斯予
淳化四年由書殿得告歸迎版輿時君膝下承顔友于
歡讌置酒危榭酣飲終日予亦斐然成詠題扵梁屋及
咸平三年罷郡縉雲復造仙墅君且永懐罔極痛深終
鮮逝者如此靈光巋然予是用追感疇昔賡載前唱今
年君奉本郡計籍来上中臺葢因縣次之續食将與故
人而胥遇君之愛子實吾家之宅相而予之外弟也徃
年隨我肄業上都刻苦讀書三餘之習無廢孝謹成性
萬石之徳不衰君亦既見止彌加教督㑹稽栝羽何用
不臧于公里門扵兹必大君戾止未乆歸與興歎且以
鄙夫昔留池閣二詠及羣公佳章俾之示朝右之賢庻
乎知隠居之志安定大諫趙郡閣老及上邽冨春晁陳
諸紫微暨秘閣潘公咸樂善無厭慕義不足競抉秘思
發為雅篇千里寄題豈人遐而室邇七閩傳誦盖玉振
以金相誠足為吾黨之美談寕獨光幽人之肥遯予與
君先疇接畛雞犬相聞奕世聨姻絲羅有素早親長者
之論偹知髙世之行因叙始末用冠篇首云耳
　　　送倚序
我之先由永嘉之難避地江外占数扵上饒及劉展之
冦又遷扵閩粤治産殖貨以財雄於建安世為彊宗髙
上武力唐室之季亂離云瘼禮樂征伐不出本朝無種
而起為王侯稱兵而分據州郡故王氏奄有無諸六郡
之地盤牙交錯莫非勍敵候望走集悉嚴兵偹故我内
外家世皆服縵胡而冠武弁總輿師而提尺籍輜軿鼓
吹盛於一方而羣從叔季憑藉世資習尚豪舉競養聲
利争為節俠唯玉山府君勞謙降志刻苦讀書好學之
名聞扵州里以孝㢘射策委質江呉以儒雅從政仕至
宰邑無何黄旗運盡琴堂秩滿考槃故里啓手歸全太
常府君博渉藝文尤深左氏終鮮兄弟不遑充賦未及
中夀遘兹大禍家無擔石之蓄門無强近之親藐視諸
孤朝不謀夕我是時以一命為蘭臺正字尚未及志學
之嵗遽罹憫凶将就死滅爾曹皆丱角稚齒俱未成人
田園汚莱裘葛不具堂構頺替弓冶漸微既泣血終䘮
即割慈遊宦艱難險阻備嘗之矣既而索米都下薄遊
外郡又三嵗以文三十篇獻扵公車始得為太常奉禮
且有中㫖閱書於秘府日享公膳月受俸緡未能亢宗
財足餬口而太夫人與汝曹仰給薄産終嵗食貧我又
智効一官相去萬里晨夕引領不覺涕之無從也我亦
進德礪行修詞聚學又得冊府秘書夙夜研習曽未期
月頗有文章出扵人間為前軰所許又頻詣司馬門獻
賦頌天子益知名凡再嵗間一召試内署一應制行在
得光禄丞賜進士第復受詔直集賢書院星律載周寵
光舉集稽古之力豈誣也哉得禄既豐思養彌切削牘
為奏賜告言歸自建安扶迎太夫人并挈汝曹盡室西
上僑寓輦轂殆兹嵗星一周扵天矣而我以不肖之質
中人之才黄屋過聴擢司雅誥敢不摩揣鉛鈍勵精夙
夜期有以潤色帝載與三代同風柰何力不逮心位過
其量嵗祀逾乆官謗囂然不能上封自劾幞被引退乃
猶束帶就列俛首取容碌碌於薦紳間亦顔之厚矣今
年汝舉進士有司薦名我時侍從穆清親逄旦暮天子
又賜汝髙第自丙科而升乙科俄頃之間恩奨蕃縟汝
之仲兄及季弟比年来聖人誕生之辰延賞近侍並得
解褐試秩蓬丘毎朔旦列拜膝下私門嘉慶嵗時伏臘
捧觴上夀懐黄佩玉趨走左右固足以慰太夫人之心
而伯仲森列門無白丁亦足以為鄉曲之美談交逰之
光寵也今汝申天官調補掌簿四明期以来年往代其
任且将歸省松檟盤桓里閭俟春夏之交乃涖厥職汝
當念為士之道以仁義是務而閒宴不可忘為吏之方
以法令是師而資材不可强事上貴乎恭而慎於謟臨
下尚乎簡而懲其違至於淳素之風清白之訓盖我之
家法耳豈復鄭重而言之哉若乃博約文史切磋道術
此又朋友之事也吾何與焉汝之歸吾黨之人有問於
我者為言受恩寖深涖官無状如衛鶴之有禄位若社
鼷之載車馬悲愁憂畏不遑寕處幸天子一旦澄汰流
品考覈名實不能者止奉身而退固願返初服奉版輿
從諸鄉先生優游以卒嵗也
　
　
　武夷新集巻七
欽定四庫全書
　武夷新集巻八　　　　　　宋　楊億　撰
　　碑(二首/)
　　　宋故樞宻副使正奉大夫行給事中上柱國廣
　　　　平縣開國伯食邑八百户食實封二伯户賜
　　　　紫金魚袋贈尚書吏部侍郎宋公神道碑銘
　　　　(并序/)
昔許穆公卒于師春秋重其死王事贈公衮以褒德岑
江陵薨于行天子嘉其盡臣節罷宵警以申恩皇上廵
狩兩河駐蹕魏郡惟樞宻副使宋公典掌機要務煩傷
神得疾膏肓終扵道路輟視朝扵行闕申追命扵泉扄
痛深股肱見君臣之同體布在方䇿實今古之相望所
以旌忠魂扵九原鑠休光於百世者也公諱湜字持正
其先廣平人也自微子歸周商丘啓國胙土命氏源深
流長處荆蠻者才亞扵騷人仕東漢者名叅扵循吏或
樹勲扵代邸或馳譽於南朝枝葉扶踈華實蕃衍公之
逺祖占籍闗中隠德未融重世始大曽王父澤登州牟
平令王父贊雍州萬年令皆以時命之數屈扵州縣咸
有清白之訓遺扵子孫烈考温故晋天福中擢進士第
累遷右補闕文雅之譽流於京師骨鯁之風播在臺閣
及公之貴累贈工部尚書公即其次子也襟韻閒曠風
規爽邁凝脂㸃漆宛是神仙中人虚受兼容居然廊廟
之器爰自髫齔卓然不羣了無童心靡雜兒戯初入小
學比及大成恣閱黄巻聖賢之言蔑聞青衿城闕之刺
既而究六經之微㫖通百家之雜説服勤學問日引月
長刻意著述朝成暮傳跡在丘樊名振輦轂方隨鄉老
之薦適丁先君之憂欒棘傷生幾扵滅性苴麻終制始
讓干禄太平興國五年春太宗凡三臨軒親選多士公
提筆就試思若湧泉煥乎成文曽不加㸃諸生方當扵
燥吻一人巳喜扵同時賈勇先鳴㧞乎其萃由是一上
登進士甲科解褐将作丞通判梓州𣙜鹽院就拜太子
右賛善大夫歸朝改著作郎直史館中謝日賜緋衣銀
魚雍熈三年今工部尚書王公化基以諫官佐計相上
書北闕自薦其材太宗方求非常之人待以不次之位
謂宰相曰李沆宋湜皆佳士也可並試之即日召試制
誥扵中書明日除右補闕知制誥與二公竝命焉當時
朝廷有得賢之議就轉庫部員外郎兼判尚書刑部面
賜金紫㑹有妖尼訴廷尉㫁獄不平公職當詳讞未嘗
發擿坐是左遷均州團練副使公論惜之移汝州數月
徴拜禮部員外郎直昭文館復以職方員外郎掌誥命
踰年入翰林為學士轉兵部郎中知審刑院銀臺司封
駮事皇上嗣位真拜中書舎人修國史並兼内署之職
俄丁皇妣扶風縣太君淳于氏憂柴毁骨立杖而後起
五十而慕昔人所難七日絶漿僅成死孝纔卒哭詔起
復視草禁中公泣血抗章願終䘮紀優詔敦勉不允其
請是年冬改給事中參貳機務明年契丹犯邊翠華時
邁樞機之任一二咨焉露版羽書實司其緩急伍符尺
籍專校扵耗登乗保鄣險走集者禀扵弛張發號令圖
方略者出扵規畫乃至議将帥之能否授以指蹤揣蕃
人之情状辯其狙詐折衝樽俎之際制勝帷幄之中料
敵若神謀事鮮過任重責大巧勞智憂而公與今襄陽
王丞相並掌其職公竭力盡瘁知無不為䝉犯風霜勤
勞夙夜陟降帝右咫尺天顔總領萬機便蕃三接焦心
極慮外彊中乾十二月癸酉上御武帳召近臣議邉事
公方指畫上前俄疾作仆於地若大醉状不能知人同
列競前扶之上命中貴人扶掖以就西序亟令太醫切
脉且曰疾不可為也上憂形扵色日夕候其安否明年
正月乙酉乗輿親至卧内存問公以所疾未愈懇乞先
歸面可其奏且以御衾褥為賜仍命中使備肩舁什器
帷帳湯藥飲膳送還京師既發又令近臣慰遣扵郊外
己丑次澶州憩扵法寳寺是夕以不起聞享年五十有
一上歎息乆之詔贈吏部侍郎輟視朝一日命使者䕶
送靈柩歸于上都縁葬所須並從官給公比及彌留且
有治命曰上遇我厚必鹵簿葬我生無益扵國死豈可
煩扵人諸弟等表其緒言上深所嘉美詔以錢五十萬
絹五百匹米麥百石賜其家以備襄事即以其年十月
癸丑歸𦵏于京兆府長安縣義陽鄉大郭里從先尚書
之兆域禮也公娶清河張氏封本郡夫人婉嬺柔嘉幽
閒令淑仁洽宗黨教成閨門二子長曰綸以延賞之恩
解褐太常寺太祝年甫七嵗次佛奴尚在襁褓三女長
女適屯田員外郎楊坦其二皆㓜公生孝謹之族負王
佐之才幼能屬文談必稽古尚書府君之捐館舎也季
父温舒以左拾遺守華原郡公實從行府中牋奏皆令
代作公口占五吏應接不休日發百函親踈有意季父拊
背歎息曰真我家國器恨吾兄之不見也至性純孝出
人逺甚奉養慈母烝烝膝下調滫瀡以供膳衣文綵以
承顔左宦方州單車獨徃盡留妻妾給侍庭闈杜門端
居曽不屑慮及太夫人寒暑遘疾腠理寖深公藥必先
嘗目不交睫禱神請代指景悼生雖曽閔之行無以過
也長兄泌職方員外郎越王府記室次兄澣皆先公而
逝弟湛任大理寺丞推以友愛成乎敦睦棠棣致美塤
箎相須天倫之歡士林聳慕耀州冨平簿渙太子中允
沆處士澥進士洞殿中丞濤校書郎澹皆公之從父弟
也公承髙門之慶為保家之主協比諸弟紏合近親人
不間言兒無常父宦成名立率由扵公游吉之亢宗張
仲之孝友見扵是矣公自决科筮仕彯纓登朝至如羊
舌肹習扵春秋而公分直東觀裁成國史公孫揮善為
辭令而公入叅右掖發揮王言雋不疑之治獄也多所
平反而公當祥刑之任民以不寃山巨源之薦賢也宻
陳啓事而公操審官之柄下無失職嚴安徐樂並在左
右而公歩武禁林潤色帝載劉放孫資對掌機宻而公
徊翔丹地秉執國鈞至扵蹇蹇匪躬巖巖羣望外庭集
議不曲從而詭隨宣室論思必有犯而無隠此詩人所
稱邦之司直又如恂恂善誘拳拳好德博施以濟衆功
成不居虚己以待物事至而應此仲尼所云古之遺愛
雅性冲澹留心釋老早嵗嘗受道籙晚節頗究禪筌悟
兹無生用成逹觀素善持論酌之不竭多識典訓扣之
斯應挹量陂者鄙吝之意自冺窺眉宇者名利之念都
息接士在貴而思降定交彌乆而益恭德邁種而愈勤
人服媚而無斁蹊成桃李夫又何言室有芝蘭但聞俱
化非大雅明哲豈能及是耶公方以将明之才輔文思
之政談弭兵之術議平戎之策使單于之首懸之槀街
潦陽之貢陳扵宰旅致君堯舜為宋伊周而兩楹遘災
二竪為沴天不憗遺人之云亡召公深仁徒結甘棠之
愛留侯素志莫遂赤松之遊藐是諸孤庻乎有後常所
著述遺札頗多自掌命書尤振時譽累當大手筆之事
皆為士君子所伏集二十巻傳之子孫諸弟等以繐帳
猶懸宿草将列憂陵谷之或變慮德音之不昭謀建豐
碑以表神道以某嘗學舊史曽接生平得以祖述世家
論次閥閱叙太丘之德諒無媿詞非臧孫之言敢期不
朽聊摭梗槩以為之銘銘曰
火德淳耀文明誕敷鳯鳥斯至神龜負圖時惟宋公矯
翼雲衢五百之運其在兹乎黄離繼明百度思治旰昃
臨朝齋居决事時惟宋公将順其美咸平之政既盡善
矣八柱承天七聖翊軒彌綸衮職斟酌化源青蒲伏奏
温樹無言林父忠藎康侯錫蕃三邊屢聳六龍順動借
筯前籌屬鞬景從美疢弗瘳吾謀猶用城郢遺言渉洹
占夢梁木斯壊太素收神易簀而沒委順全真精爽何
託上騎星辰如可贖兮人百其身行路咨嗟冕旒悽惻
股肱或虧其痛何極尸諫猶切忠魂彌激臨死之言不
忘社稷卜葬咸陽蓍蔡弗違封樹云畢閟兹音徽自
古有死吾将疇依逝者可作非公曷歸丘壟陵夷光隂
迅駛傳信方来孰非文字乃刊貞珉式表幽隧懐公之
人扵斯墮泪
　　　重修亳州洞霄宫碑銘(并序奉/勑撰)
臣聞昔者大道之行異人間出洪惟柱史實暢真宗叙
道德之二篇述慈儉之三寳玩志衆妙理洞於帝先垂
訓方來尊居於教父故尹喜望氣爰識真人史遷編年
首推黄老或謂之隐君子著書五千文或以為太史儋
享夀二百嵗立言垂于不朽乗化入于無間惟苦縣厲
鄉即降神之地土風雜乎南楚郡境介於陳留盖尸而
祝之㟪􁙧作庚桑之社思且愛矣陜郊存召伯之棠後
人緬慕𤣥風周爰舊壤聿因靈迹肇建嚴祠歴代封崇
樵蘇之禁彌肅昔賢讚述金石之刻具存又往者聖質
誕祥元符𠖇合乗白鹿而下爰自九天感流星之精生
于左腋指李樹以為姓由聃耳而立名禀粹斗魁發祥
井脉僉以為塗山祀夏式脩啓母之祠后稷配天乃建
姜嫄之廟恭惟聖母實育至人陵谷未移光靈如在又
因遺址别啓殊庭目之為李母祠盖有年矣雖潔粢致
享不領天子之祠官而間館棲神具載職方之地志歲
月寖逺遺構僅存期運環周祥符顯發施及唐室系自
仙源乾封中以錫羡流光肇開鴻緒似續蕃衍襲慶本
支且念太極之先冠二儀而首出盛德之後垂百世以
彌昌追從長樂之名用顯始基之迹繇是追封聖母為
先天太后又以列真之宇神光燭于官壇集靈之虗紫
氣干乎霄極琳房絳闕窈窱重深孔葢翠旍裵回戾止
盖方輿之福地乃虚皇之宻都由是改命祠宇為洞霄
宫香火無廢扵熏修棟宇益増于輪奐南望吾子飛觀
凌雲左帶靈溪清流漱石行人胥畏頗類仙臺逰者忘歸
更疑秦洞至乃𤣥貺昭格𠖇感彰聞或旭景朝躋非煙
絢綵或柔條夕勁甘露垂滋或千仭鳯翔覧德輝而下
集或九井龍見乗雲氣以上騰往昔海縣塵飛雈蒲蟻
聚流矢集屋束藴乗墉即必黒氣塞川愁霖貫序兇黨
不能肆毒闔境率以寕居當時降璽書以旌揚垂方策
而標紀求諸故府葢圖牒之未刊巋然靈光實神明之
所庇皇朝接千歲之統按九州之圖包舉海隅並走羣
望講求祀典咸秩無文誕揚清浄之風式契𤣥元之㫖
深詔譙郡崇奉靈場繕究靡虧焚脩彌潔崇文廣武聖
明仁孝皇帝之在宥天下也恭黙思道齋栗事神紹祖
宗之耿光集乾坤之景命端拱南面唯軫念于蒼生間
宴西清乃娯情于𤣥牝順風之拜幾慕于崆峒赤水之
珍靡徴于􁀙詬敺民夀域日用而不知决事齋居天行
而彌健乃至探求三五之載籍致恭上下之神祗黍稷
犧牲悉用先王之禮壇場珪幣無取方士之言正違治
煩修弊起廢陳信策告蔑聞秘祝之官備物薦嘗奚餒
若敖之鬼乃至山川作鎮于地出雲雨以嘉生卿士有
益于人垂竹帛而悠乆莫不咨詢典故彌縫闕瀝豐潔
苾芬而致用聰明正直之是依用能陟降泰畤與三靈
交歡端委明堂俾諸神受祀帝錫純嘏百禄是膺洛出
圖書九疇式叙盛德大業光表格天固非名言之所能
及也乃眷亳社時惟糓陽仁里未遷清都斯在曩以神
虬躍于沮澤隂魄離于罕車雩禜偶愆水潦荐降雲不
待族雨及我私甫田或害于粢盛樊圃幾勤于浸灌是
宫也雖面勢爽塏取規大壮在山楶藻梲予焉勝人非
麥麴鞠窮何以禦濕屋瓦斯漏梁木其摧本郡以聞當
陽太息即日降明詔遣近臣案行故墟周視層搆度費
制用庀徒僝工之子于垣百堵皆作靈臺經始不日而
成雲鍤募農隙之民風斤得藝成之匠朱扉洞呀于廣
陌紺殿崛起于中天榱桷交持見隂虬之騰倚觚稜四
注状名翬之翰飛繪素彰施模睟容而克肖吉蠲享獻
表明德之惟馨空歌洞章蕭寥乎旦暮飊輪歘駕出入
於虚無固以昭戬榖于聖神夸壮麗于方國契宸心於
妙有躋氓俗于無何行将追七十二君告成功于日觀
享萬八千歲比聖歴于天皇𤣥同至真永錫難老如斯
而巳矣秋八月新宫成主者上言願志能事大君有命
允属下臣臣學古非優聞道素淺草寛大之詔無東里
潤色之才談惚恍之宗増吾黨狂簡之媿躑躅燥吻謹
為之銘其辭曰
至哉𤣥元權輿太極象帝之先昧者奚覿矯矯伯陽自
天生德其道猶龍人靡能測厥初誕祥時惟厲鄉領垂
縞髮室炤神光蹈十把五舌舑而長井泉湧脉星精耀
芒集靈之址𤣥祠崛起檜亦手植樹曽親指聖母遺阡
右環渦水福地旁連清都對峙𤓰瓞其昌錫羡于唐寳
冊追謚雲篆龍章金闕易號丹臺絳房明靈如存祀典
不忘帝臨赤縣乗正御辯致恭神祗大庇黎獻德馨流
聞沼毛登薦鬼有所歸民亦不倦帝居紫宸味道全真
格天在宥易俗還淳隂陽大順闗石和鈞亮采時叙輝
光日新乃眷東顧欽崇教父定之方中増修祠宇間館
相望飛軿攸駐日蒲星囬池平樹古申命中人王言如
綸鳩工底法即舊謀新三時之隙百日之勤怳若神化
以棲靈真瞰鮮原兮靡迤面皇州兮宻邇氣蓊蔚兮上
騰波奫淪兮東委唯列仙之殊庭干青霄兮特起竦金
閣兮崔嵬薦蘭蒸兮裵囬緘紫籙兮難見秘靈符兮不
開伊九天之神母御瓊輪兮下來祝聖人兮富夀延寳
厯兮京垓又何必迎年之館兮通天之臺
　　表(一首/)
　　　故信州玉山令府君神道表
玉山府君以太平興國三年六月三十日啓手足于長
樂里之第其年十二月八日歸𦵏于南原凡二十三年
矣金石未刻陵谷将變嗣孫億大懼夫祖德之墜于地
考于譜牒詢于耆艾追述先美以表幽壠云府君諱文
逸字慕賢華隂洪農人也昔周之伯僑始啓封邑胙土
命氏實曰楊侯𤓰瓞蟬聨大昌厥緒在西漢時重侯累
相施及魏晋世為公卿永嘉之亂播遷江表始占籍于
上饒郡因為郡人焉安土重遷凡十餘世唐上元中劉
展稱亂呉㑹弗寕府君之六代祖始挈其族人避地于
建安之呉興斬木誅茅築室治産以財力雄于州里以
義方訓于子孫曽王父式蹈德詠仁隐居求志王父郜
属唐季俶擾干戈日尋奕世聚居羣從百口非用武㫁
不能亢宗扵是募郷民之拳勇者數百人受署于本郡
為義軍指揮使堅壁要害以備不虞一邑頼之終以無
患烈考弼遭時未乂結髪從軍受署義軍討擊副使府
君即副使之次子也始在童丱遨遊膠庠博習親師服
膺素業家世從戎旅之事以豪舉聞于郡中而府君恥
事輕肥雅好學問被服造次必于儒者識者以為秦堇
父之生丕兹也時王氏偏覇閩隅府君世父太常君實
為邑令以猶子之愛推延賞之典纔十餘歳解褐試秘
書省校書郎未幾丁副使君之憂泣血執䘮殆于滅性
純孝之德鄉黨稱焉及王氏乖離吴人致討建安失守
歸于金陵改右千牛衛胄曹叅軍知建州倉事克遂循
陔之歡靡辭掌庾之賤就加本衞騎曹叅軍先夫人寝
疾彌留府君即解所職調品藥餌供視膳羞目不交睫
衣不解帯如是者凡厯三時而卒以不起府君勺飲不
入嘔血數升柴毁支離僅成死孝服除調補撫州南豐
簿視事踰月化行若神先是邑人常以端午為競渡之
戯具舟數十艘聚羣不逞之徒以較勝負必先載瓦石
因以相擊毎歳死傷者數十百人府君前知其然至期
大索笞其為首者數軰訖事無變獄訟衰少縣政益清
秩滿擬常州武進丞辭不之任改大理評事信州玉山
令邑有鎮兵兼總軍政府君寛以御下明以炤姦流亡
悉歸版圖増羡先甲發令卒乗畏威泮林革音宼盗屏
跡境内大治政聲流聞就加大理司直示陟明也未幾
王師渡江䑓城蔽壘調發徴歛繁于秋荼府君夤奉簡
書事不愆素曽未數月得代而歸老㓜攀轅易服宵遁
當是時也國命将墜人謀已改府君杜門稱疾不交世
務静以觀變黙而俟時俄而黄旗運終青盖西上詔㫖
敦廹州司臨門方促星火之期忽嬰霜露之疾不克上
道因以家居惡石無徴梁木斯壊享年六十有五未躋
于夀厯試百里之宰未盡其才有折衝制勝之略值艱
虞而不得伸有化民成俗之具逄承平而不及用齎志
沒地遺恨終天行道之人所共歎息府君娶武寕章氏
駕部郎中嵩之女也生先君諱(某/)象賢惟肖禀訓無違
宦學四方名聲籍甚及府君歸老别墅先君終鮮弟兄
烝烝就飬不離左右被褐懐玉韜光戢曜以至下荼蓼
之苦荷清白之謀世故紛綸家徒窘絶未遑射策奄兹
淪逝後府君九年而終咸平二年十一月天子有事南
郊其孤億任諫官有司以丙戌詔書追贈先君為大理
評事寵被泉壤慶延里閈行路歎息父老榮之四女長
適隴西李瓊次適清河張仲言後府君七年而逝次適
河間俞簡成次適清河張彛憲率皆大族莫非令人婦
德嬪風表儀宗黨府君之任玉山也其孫億始生億将
生之夕府君前得吉夢謂必興吾門躬自撫養特所鍾
愛纔免襁褓教以詩書及府君之捐館舎億五歳矣方
在孩抱未違慈顔逮十有一歳太宗皇帝遂聞其名徴
詣闕下試以詞賦官于秘書自是入蓬丘直仙殿升近
署寘周行為天子從官成國家大典非錫羡餘慶燕翼
貽謀天啓畢萬之大名世祚于公之隂德不然者蕞爾
億何以及兹億自舉族還都再見閏月歎墓木之巳拱
憂堂構之将頺前年獻封公車求領郡政皇上固留不
遣億懇請而行甌粤之區封畛相錯伏念昔者府君之
歸窀穸也銘志闕如歳月寖深耆舊猶在遂用採摭以
備萬一謹按府君天姿謹厚寛中多恕行有枝葉心無
町畦慷慨經綸博通治體信著朋友仁洽閨門勝冠之
年殆事祖母被疾沈痼經時伏枕府君束帯奉侍夙夜
匪懈嘗惡澣洗無所不為府君母弟五人率以豪俠自
任鮮車怒馬輕裘緩帶出入閭里持吏短長暴虎憑河
使酒難近私匿亡命結客報仇人胥畏之莫敢忤視府
君戒督備至夏楚是用諸弟惕息剛悍少衰皆以天年
死于牖下議者許府君之善教也渉獵史傳詳明典故
鋭意風雅動成篇章及試吏方州嘗奏伎記室巧為書
檄曲暢事情兵戈之餘遺槀散落素善草𨽻自可名
家天縱多能洞曉鍾律新聲度曲精義入神圖緯數術
罔不研覈棊陸蒲塞出于餘力若乃張仲之孝友安世之
慎宻史魚之直伯夷之清甯俞之忠石奮之謹劉文饒
之恕秦巴西之仁庾亮之風流山濤之識度凡是衆美
無一闕焉時方構屯位不充量盖仲尼云如有用我者
其為東周乎漢文謂李廣惜不當高祖世萬户侯豈足
道哉命之通塞道之行否固有𠖇數矣夫惟賢者能論
譔其先祖之美而明著之于後世者也無美而稱之是
誣有善而弗知不明知而弗傳不仁三者君子之所恥
也恭惟府君之德業章章如是國史弗載鼎銘未刊春
礿秋嘗彌用怵惕冬裘夏葛靡敢遑寕嗚呼不見成人
范喬之悲罔極有慙于長太丘之德未衰爰勒貞珉以
永終古肹蠁非逺謦欬如聞嗣孫之勤尚或臨鑒云耳
　　碣(二首/)
　　　故隴西彭君墓碣銘(并序/)
碑碣之制著于令甲咸以官品而有等威至于孝義著
聞隐淪不仕亦許刋石表行以示後人斯國朝之彛典
也隴西彭君諱悦字仲荀予同郡人其先属𤣥王之勤
商與豕韋而更霸保姓受氏德厚流光乃至鏗為大夫
以耋老而著稱宣為三公由經術而進用錫羡蕃衍垂
裕後昆枝葉扶踈譜牒散落至君之七代祖始占籍建
安因以土著奕世似續孝謹不衰有蘇秦二頃之田得
猗頓五㹀之術治産殖貨貲擬王公大王父英属王氏
建邦亟登勇爵實貞師律式遏外虞受署御史中丞本
鎮防遏使王父晏為之副貳以壮戎麾烈考大規值金
陵用師閩隅瓦解遂忘懐物表脱跡世紛樂一丘之棲
遲詠幽人之長往及天地開泰車書混同華黍盈疇素
髮垂領鼓腹含哺為太平之民君特逹不羇旁通多可
跌宕文史慷慨經綸立義不侵好為然諾之信捐生赴
難靡以在亡為辭睦族以仁事親以禮勤接士類賔至
如歸教行閨門衣無常主脫驂周急斯乃細行折劵市
義固其素蓄汝南之俗咸出子将之評潁川之人懼為
陳君所短一境從化或行者之讓塗千里請交多升堂
而拜母窺義府者不見岸谷飲德馨者有如椒蘭仲尼
所謂君子儒者此之謂矣始以肄業之故自鄉里杖䇿
㳺尋陽之廬山勵精為學纔朞歳之内以詞賦擅名同
時軰流亦所推尚未遑鄉老之薦属有樓船之師歸省
庭闈甘心畎畆年甫壮室尚丘園而考槃爵非公乗與
令丞而亢禮頗為州縣之敦廹遂與計吏而偕西褁足
戒途推鋒戰藝凡兩就于貢部皆不利于春官敗于垂
成終以旅退豈時命之未㑹将地勢之使然耶拂衣言
歸歛迹肥遯以為自足于己何必陳力于周行獨善其
身安事儻来之外物由是調甘滑滫瀡之味以潔膳羞
督畋漁耕鑿之業以豐生産法周禮而闢庠序以教子
弟慕鄭莊之置驛馬以待賔客無營無欲優哉游哉如
是者歳星一周于天矣遽丁烈考之憂君天性純孝居
䘮過禮柴毁骨立觸地無容果以欒棘之傷生不逮苴
麻之終制去年夏以先君窀穸之事市葬器于上饒之
鉛山䟦履山川䝉犯霧露得疾逆旅肩舁而歸反席未
安瞑目長往年四十九即以其年五月十二日從先君
之䘮歸𦵏于新豐鄉王殿源靈際山祔于兆域之側禮
也夫人武寕章氏故汀州歸化令士㢘之女也雅有婦
德冝其室家前君而亡墳未宿草嗣子歆承詩禮之訓
挺岐嶷之姿未及勝冠之年巳負肯堂之志趣向逺大
意行瑰琦所謂謝庭之芝蘭當為周廟之瑚璉驥子絶
足未易可量唯君蹈德體仁秉彛居簡量陂萬頃莫測
其涯宫牆數仭孰窺其奥言行相顧磨湼靡渝誠明内
融應接無滯而不登一命不沾寸禄盖日車亭午或覆
盆之有遺脂網横流亦吞舟之斯漏然方朔殊少于自
薦而澹䑓頗失于不言空遘盛時莫躋仕路兹士友之
所共歎惜也然施于有政是亦為政又何必社稷人民
始為行道不患無位患所以立又何必軒冕爵位乃曰
成名嗚呼彭君亦可以為逹矣予與君有桑梓之舊連
𤓰葛之姻顧惟忘年之交實辱同聲之分嘗念淳化中
自書殿歸寕榜小舟游武夷山道出君之舎下君率族
人携酒餚俟我于江干班荆藉草引滿舉白半酣耳熱
迭舞相属且為十日之飲飽聞同心之言自兹分飛三
見閏月歳不我與逝者如斯其孤泣血奉書乞文表墓
感故人之疇昔嘉孝子之勤拳莫漬酒以伸衷空含毫
而叙美銘曰
移孝為忠乃可從政自家刑國亦以觀行猗歟彭君含
華不競嗃嗃閨門詵詵子姓睦族親仁讓夷急病進以
干禄退而知命萬石孝謹出于天性太丘家風冝書甲
令良玉藴璞岩谷増輝矰弋徒設𠖇鴻已飛隐居求志
色養無違鄉黨胥化閨門已肥王戎死孝銜哀不飢公
明短折異代同歸泉臺永閟草露空晞刻兹圭石以志
音徽
　　　劉氏太夫人天水縣太君趙氏墓碣銘(并序/)
咸平中詔以秘書丞直集賢院劉君隲同修起居注實
執素臣之筆入踐赤墀之塗侍從穆清親逄旦暮出扈
詔蹕入宿周廬為儒之榮舉無與比時君奉太夫人就
養于京師夕膳晨羞既馨而潔出告反面式燕以寕諸
孫在旁冡婦佐餕詵詵有後啓于公之髙門蒸蒸承顔
奉魯侯之夀母搢紳欽羡人倫聳慕属天子兩郊吉土
推恩百執湯沐之典時庸顯親詔封夫人成紀縣太君
又徙天水恭惟䟽邑之典用旌㫁几之訓徴名數于石
窌報劬勞于棘心人子之道斯為至矣而夫人從子之
貴去國長懐當一喜一懼之年動維桑與梓之念君由
是奉公車之奏牘求㑹稽之郡章天子俞之即命領衡
陽郡事前席宣室從容話言賜金内府光寵行邁且以
君出入交㦸多歴年所筆削汗簡克謹官業又自曲臺
愽士遷尚書外郎以坐曹應宿之重領案部行春之寄
衣色五綵雜蒨綬以相鮮車朱兩轓先版輿而奉引帳
飲别墅上夀髙堂合戚属以叙燕私道舊故而為笑樂
揮金告竭家忘其貧常膳載加喜形于色嗚呼不幸夫
人以景德二年正月己未終于郡廨之正寝享年八十
有六即以其年丁丑歸葬于潭州長沙縣長沙鄉祔于
太博府君之塋禮也夫人其先京兆人家世儒素父拯
終澧州慈利令妣榮陽鄭氏故連州刺史蕘庭之女夫
人既笄歸于劉氏實澧州録事参軍累贈太常博士諱
延宇字贊明也博士君肯構其家以儒為業讀易得伏
羲之㫖詠詩有騷人之風振跡丘園試吏州縣實有仁
惠在于閭閻凡厯五官終以無過夫人輔佐君子宜其
室家及茹痛未亡靡它誓志諸孤藐若四壁蕭然夫人
躬機杼以給伏臘男且就學擇鄰居以示訓女将適
人結衿褵以申戒鞠育勤苦越十五年而工部從賦鄉
書䇿名仕籍稽古幹事為時聞人葢劉氏之族繄夫人
而立也夫人雅性奉佛深通内典女工之暇唯誦金言
寡居巳来殆廢膏沐治家以正教子以嚴御下以仁奉
身以儉用能閨風閫範式是六姻夀考康寕享兹五福
迹其雅素豈徒然哉一女適魯國曽弼舉進士終殿中
丞工部三子曰直方舉進士任大理寺丞潭州通判曰直
温直清並業進士二女長適㑹稽夏渙舉進士得大理
評事知鄂嘉魚縣次適譙國夏侯藏用亦進士内外姻
戚莫匪文儒一門之中素風特盛積善之後餘慶叵量
工部君履霜露以涕洟奉几筵而欒棘五十而慕出于
至性三年之制善守禮經且以封樹克終歳月増逝大
懼徽懿闇而不彰逺咨遊舊文以為託書郵絡繹玉音
荐委襃陶母之德誠媿春秋之徒表京兆之阡式謹樵
蘇之禁銘曰
嬿婉之德宗姻是式表南國兮嗃嗃閨門繩繩子孫昌
後昆兮脂田換縣蘭陔㓗膳夀觴薦兮莱衣斑斑冡婦
執笲慶承顔兮融峰峻極湘波碧色啓封域兮報德昊
天勒銘新阡垂億年兮
　
　
　
　
　
　
　
　
　
　
　武夷新集巻八
欽定四庫全書
　武夷新集巻九　　　　　　宋　楊億　撰
　　墓誌一(四首/)
　　　故宋陜州芮城令清河張君墓誌銘
君諱仲仁字子信其先清河人後徙建安之呉興遂為
著姓當王氏之據有閩越也曽祖從晟為州里豪右材
兼文武仕至蒲城制置副使工部尚書祖贇以賞延之
典署建州長史烈考仁邈檢校左散騎常侍君即常侍
之次子也與伯氏同生居上為弟風格甚類趣向多同
里巷相疑家人莫辯毎異其服飾以自别焉君爰自童
䝉服膺儒素韻宇冲粹智畧縱横李氏之平建安也常
侍辭疾家居累徴不起君策杖行在叩閽上書朝論竒
之即授太常寺奉禮郎改秘書省校書郎調補本州松
溪尉江表平入朝厯衞州衞縣主簿青州千乗尉逹州
巴渠簿兼令尉事遷陜州芮城令以疾去官旅寓京師
尋訪醫藥積日彌乆美疢愈滋肩舁而歸遂成沈痼清
漳卧病既十年而未瘳東岱歛魂俄三號而不返以咸
平三年六月十八日卒于仁風里之私第享年六十二
其年某月日歸葬于裏衝源順也君娶武寕章氏生子
三人長為舟舉進士次垂象早亡次為式女一人適進
士章覃自君之被疾也為舟等夙夜扶侍躬親左右靡
神不禱靡藥不嘗蒸蒸服勤目為至孝予從祖兵部即
君之元舅君之先夫人實予之尊姑予之與君猶丈人
行也平生游處顧託乗以猶新舊館過從嗟脱驂之無
益謹銘翠琰以志佳城銘曰
天之德兮世濟美仕兩朝兮宰百里政之善兮疢何美
禱之乆兮藥勿喜返九幽兮隣萬鬼人之生兮胡至此
　　　宋故主客員外郎直集賢院髙平范公墓誌
　　　　銘
咸平五年二月戊寅集賢學士主客員外郎髙平范公
暴中風眩終于上都甘泉坊之私第上以賢相之後形
于歎息戚里之懿優其賵賻兩宫遣使以赴弔四隣聞
䘮而輟㫪交遊慟哭于寝門行旅咨嗟于閭巷非椒蘭
之德服媚于人梁棟之材中道而天者疇能痛惜如是
哉公諱貽孫字餘慶濟南厯城人其先厯虞夏商周實
享世禄春秋戰國繼出名卿或以博士顯東京或以詞
人稱南國或以文雄史䇿或以信著友朋蕃衍流光非
可殫舉及公之大父守愚占數京輔隨牒方州為鄭州
防禦判官命屈當時慶鍾後嗣累贈太子太師王父故
魯國公諱質以伊管事業輔翊三朝以燕許手筆稱量
天下由司徒侍中罷為太子太傅魯國公而聞望益大
恩禮彌渥将為蒼生而再起遽歎哲人之云亡然自五
代以來百年之内號良弼者不聞它人累贈至尚書令
烈考諱旻以公卿子著籍甚之稱在貴逰間有台輔之
望文章組繡于鞶􁊌心計剖析于毫釐任給事中三司
副使公累謫宦事備國書由公上言追復官爵累贈至
工部尚書公以岐嶷之姿荷清白之訓思以學優入仕
恥由父任為郎不雜塵逰專精墳史果以鄉里之薦亟
預賢能之書天子臨軒擢居乙等同年生率次補州郡
從事掾属丞尉天子以公奕世載德肯構象賢欲其起
家不循常調解褐授大理評事雍熈中林胡犯邊王師
致討飛輓之役公實董之祗畏簡書大足兵食凱旋遷
光禄寺丞數月改秘書省著作佐郎面賜五品服公以
羣玉上帝之冊府蓬萊道家之藏室賢俊咸集喜田蘇
之與遊圖史實繁多黄香之未見于是削章退食獻賦
離宫即日命公待制文館數月以本官直集賢院自是
紬書石室侍宴瑶池歌黄鵠于建章必陪賡載泛樓船
於汾水即奉豫逰以冠玉之英標屡聞題柱以燃萁之
敏思幾至奪袍其風度閑詳才調清婉士流推慕時論
歸之登朝為殿中丞遷太常博士上即位入省為外郎
皆領書殿之職公克纂緒業祗荷門閥寝丘遺産非有
膏腴晏子舊居未更爽塏而能孝以睦族儉以飭躬即
安先人之廬不違王父之命雅好禮法尤重名節奉烝
嘗之祀馨德逹于神明事朞功之親歡心洽于宗黨性
嗜羣籍家蔵萬巻或手自繕冩或親加校讐緗素畢陳
敵秘書之副本籖題具列同呉氏之西齋好事之名流
布京轂毎風庭月榭蕭辰蘭夕必命儔嘯侣銜杯漱醪
凡備三益之友莫匪一時之雋漢庭太史或奏于聚星
齊國客卿無嫌於卜夜此亦冲襟髙韻敻越常倫尚德
好賢有足多者嗚呼不幸今也其亡享年四十三斯天
也巳矣夫人髙邑縣君李氏實淮陽丞相之妹洪惟伯
姊母儀萬邦作合先朝居尊長樂而夫人䖏貴思降在
富能貧周旋禮經輔佐君子得中饋之道彰内助之賢
舉案齊眉方期于偕老帷堂晝哭遽痛于未亡一子克
勤年十一歳天子憫之特授太常寺奉禮郎月給俸緡
俾終服紀固有竒骨荷兹髙門雖在童䝉已知孺慕有
後之慶斯言不誣一女尚幼夫人以䘮無慮居禮當即
逺毁家襄事竭力送終伊洛之間松檟斯在日月其吉
龜筮無違即以其年十一月戊申扶䕶歸葬于河南府
洛陽縣某鄉某里祔于先塋側也嗚呼刼燼灰飛沉碑
谷變非刻金石曷志桑田以某投分生平託之銘篆巨
源尚在庻嵇紹之不孤伯喈有言述太丘而無媿銘曰
范氏之先出扵陶唐積德儲祉奕葉流光赫赫魯公蟬
緌貂璫隂德有後乃生夕郎扵惟集仙肯構肯堂穆然
容輝煥乎文章行歸于周動罔不臧嗚呼難忱今也即
亡洛水濵兮邙山址波東傾兮樹西靡從先公兮夜臺
啓新阡兮蒿里傳三世兮一身閟九泉兮萬祀琢貞石
兮志佳城人之生兮胡至此
　　　宋故推誠保德翊戴功臣鄧州管内觀察使金
　　　　紫光禄大夫檢校司空兼御史大夫上柱國
　　　　長城郡開國公食邑二千四百户食實封四
　　　　百户贈户部尚書錢公墓誌銘
咸平六年秋七月詔鄧州觀察使并代等州經略使長
城公歸京師疾故也上開宣室御武帳延登前席勞問
數四以公美疢初復未任朝謁賜告就第俾之頥養汔
九月勿藥有喜入謁未央宫自是五鼓登車晨趨無廢
三杯退食常膳載加朝野之人室家相慶喜良臣之獲
祐而斯文之未䘮也十月戊寅宿戒知友㑹竺乾之宇
為桑門之饌與開士輩談苦空讃真諦俄起更衣偃然
就枕若假寐焉少頃視之乃風眩暴作如大醉状肩舁
歸第是夕以不起聞享年四十有四上臨軒震悼遣使
弔問法賻之數有加常等窀穸之事悉從官給翌日詔
贈戸部尚書天子以公母夫人在喜懼之年有羸老之
疾不克終堂之養實深擠壑之痛特命中貴人面賜白
金三十斤禮極哀榮恩霑存歿君臣之際斯為至矣公
諱若水字淡成河南新安人盖凌烟功臣巢國公九隴
之後世胄閥閱譜諜存焉贈太子太保蕚追封瑯邪郡
太夫人王氏曽祖妣也贈太子太傅柔追封清河郡太
夫人丁氏祖妣也尚書司門員外郎贈太子太師文敏
烈考也徃者公叅掌萬機追榮三代始贈孤卿再躋極
品至于延鄉之命乃慰令伯之心盖由夫錫羡貽謀重
世始大臧孫于焉有後太丘以之無慙者也公始在孩
稚頴悟不羣爰自青衿即齒鄉校開巻成誦發言有章
纔十歳能属文逮志學之年已博渉六藝方領矩歩比
肩諸生而符采超邁襟懐散朗山庭月角盖有公侯之
相瓊樹瑶林自是風塵外物華山陳搏一見公以為有
仙風道骨名在丹䑓紫府中柏閣僧宗裔者有人倫之
鍳獨識公于儕軰且云斯人者異日登金門上玉堂升
赤霄捧白日矣太平興國七年詔郡國貢士河南太守
以公首薦于賢能之書時纔弱冠㑹有期功之䘮不克
隨計再上登甲科解褐同州觀察推官專以經術縁飾
吏事至有鄰郡之民滯訟未决不逺千里来求片言時
先太師掌内帑于西都倉卒捐館公見星而往指景悼
生泣血倚廬柴毁骨立左馮之人相與列状太守且云
失賢從事民将疇依升聞于天特俾權奪公墨縗而贊
幕畫心䘮以畢禮經郡政倚成甿頌尤塞今三司使夏
官侍郎上谷公時任樞宻學士領選部方與天子論思
帷幄之中進退天下之士而品藻人物講求茂異孜孜
慰薦唯恐不及當是時公及太原王扶頴川陳充同郡
錢熈皆為外諸侯賔属即抗章以聞咸傳召歸闕天子
命丞相府召試以公文最髙超拜秘書丞直史館中謝
日面賜緋衣銀魚自扶而下只除殿中丞不得與公比
明年拜右正言知制誥與今給事中柴公成務吕公祐
之諫議馮公起叅知政事王公旦同制並命焉淳化三
年郡國貢士凡二萬人貢舉巳来莫斯為盛天子詔公
同掌文柄數月又命案行平凉五原等郡公乗驛至塞
下盡得其利病歸奏扵青規中畫地聚米如指諸掌天
子嘉歎且諭以登用之意公辭以身被逄掖業在黄巻
得司誥命為詞臣足矣天子乃召公入翰林為學士自
屯田員外郎遷職方仍賜三品服審官辯論人材周太
宰之任銀䑓出納王命漢尚書之職又詔公兼總二司
焉至道元年春正月命公為右諫議大夫同知樞宻院
事進階朝散賜勲柱國樞衡之任機務在焉自唐朝以
來皆二廣兼領逮朱梁之後與三事抗衡至若赤白之
囊曉傳邊奏輶軒之使夕發兵符承宻㫖于禁中授成
筭于閫外丞相有所不聞也天子以公忠肅明允温恭
篤慎付以是任一二咨之未幾太宗上仙聖皇紹統擢
拜金紫光禄大夫尚書工部侍郎進封長城郡侯䇿勲
上柱國餘如故上以公顧命大臣股肱良弼虚懐延納
垂拱仰成公亦夙夜在公憔悴事國小大之務思竭其
力而致其身謨猷之言必沃乎心而逆乎耳穆清體貌
曽靡違顔私庭休沐不遑調膳一日乗清閒之宴面陳
至誠直以聖朝之日長髙堂之齒暮願得綵衣膝下以
奉其歡心上敦諭再三不俞其請公兩奉奏牘確乎不
㧞上将欲崇進其秩公頓首固辭即以本官罷機務充
集賢院學士判院事俄受詔修永熈國書公即引給事
中柴公成務侍御史南陽宗度秘閣校理濮陽呉淑及
億亦在選中曽未朞年書成奏御既終乙夜之覽爰備
名山之藏上又以太祖皇帝十七年中經營四方削平
海内規模宏逺功德茂盛當時史臣殊為簡略又命公
舉爾所知再加論次公辭不獲免乃奏故刑部郎中知
制誥王公禹偁今翰林學士梁公顥知制誥李公宗諤
趙公安仁纔及周星俄已絶筆彌縫闕漏號為詳備兩
朝大典出于公手百代而下垂為信書俄掌吏部三銓
兼秋曹案讞㑹鳴鏑入宼大輅親征公扈從鈎陳駐蹕
全魏或爟火傳警羽檄交馳天驕舉南牧之師雲䑓有
未决之議上必遣親近咨其計䇿給以筆札受其條對
六驘宵遯萬乗天旋命公權開封府事鄴都缺帥北顧
是憂命公知天雄軍府兼兵馬部署言事者以上郡之
地控扼黨項冝修復城隍大聚兵榖朝廷惑之發卒萬
人贏糧深入因舉夫版築之役而謀夫盈庭利害蜂起
上未能决適公自魏乗驛會師于離石以幄幕九張兵
車百乗藩决野宿凡五日造廢壘焉公據鞍少選當機
立㫁輙罷其役飛章以聞宸襟洞開疑謀冰釋因詣闕
而白其状上嘉納慰勞適属親試貢士命近臣考甲乙
科第俾公預焉東堂校文時推精識西清賜對帝善其
言數日又命公撫廵陜西縁邊諸郡且以便宜從事凡七
旬復命上謂公曰天官書上将次将位在文昌宫漢宣
亦云邉境有事左右之臣皆将帥也文武是憲内外迭
䖏亦何常之有公不能諭上㫖翌日有穫下之拜上以
太原西北勁兵䖏控帶雁門雲中匈奴之所走集思得
賢帥付以師律即命公兼并幽等州經略等使判并州
事盡護諸将倚為長城又下詔案行邊塞周視亭障并
土嚴凝窮冬尤劇擐甲胄者或至墮指襲狐貉者僅如
懐冰公夙駕載馳䝉犯霜霰且多飲醇酒以禦寒氣因
傷肺得疾頗施鍼砭忽瘍潰于脛流血石餘四體薾然
僅存微喘上遣中使太醫冠盖相望又别賜手札丁寕
欵宻初䝉藥石之効未任軍旅之事適㑹府州有所經
度公将力疾而往上亟令止之雖漳濵有瘳而衞幕多
故伐謀制勝固可以坐籌破敵鏖兵亦難于卧䕶乃降
優詔俾之来朝方将驗上池之十全延明庭之三接出
驅六纛授鈇鉞以專征入序九功登岩廊而論道為國
方召播美扵聲詩致君堯舜躋俗扵仁夀如何奄忽乃
至云亡里巷輟舂搢紳揮涕管公明不及嫁娶遺恨終
天張元伯頓隔死生緒言在耳嗚呼即以其年十二月
壬申歸葬于河南府新安縣暖泉鄉祔于先塋禮也公
歴階至金紫䇿勲上柱國視秩水土兼職風憲三進爵
為郡公真食至四百户功臣之號凡三加焉禄位官封
亦云盛矣一子延年秘書省正字始七歳雖在稚齒了
無童心擗踊哀摧啜泣孺慕出于天性殆過成人藐是
遺孤庻乎有後公母范陽盧氏累封濮陽郡太夫人夫
人滎陽鄭氏故殿中丞䖏升之女封北海郡夫人皆以
公貴也兄若訥若虚早亡若愚今任大理評事通判台
州公扵昆弟中為最幼虢州虢略簿若冲從父弟也大
理評事維周前河南永城簿智周兄之子也皆由公而
成立焉公眉宇秀㧞丰神標映體二鄰幾識探繋象下
學上逹文成雅誥推已恕物殆過放麑之仁虚受兼容
乃有涵牛之量善談名理聴之者更僕忘疲多識典故
扣之者撞鐘輙應品題人物汝南之子将坐鎮雅俗東
晋之安石挹其儀表者若披雲霧與之游從者如薫椒
蘭盖所謂鑽之彌堅仰之彌髙澄之不清撓之不濁者
也公在先朝時為北門學士與故刑部侍郎張公洎同
日送上天子喜金鼇之得賢詠嘉魚而申美特詔宣演
國樂魚龍雜戯近臣咸預式宴盡歡時方隅未寕邊候
屢警在扵内署實司宻命毎天子臨便坐决章奏軍書
手詔急扵星火斧扆之側授簡立成曲盡事機不加㸃
竄秉筆者推之掌審官之柄也如良工度材輪轅咸適
其用雖小人懐土胡越不違其情罷謫䝉扵安全淑慝
以之區别居中樞之地也罄竭謨猷参决機㑹守正持
重曽不将迎憂邉思職屢䝉嘉奨屬舋起益部盗據坤
維絓湯網者居多皆吕刑之不宥頼公全活實繁有徒
且以慎宻自持彌綸無迹詭詞而出雖温樹以不言隂
德豈誣在里門而終大嘗以為百年之計莫如樹人三
代之昌皆由得士姑務引翼以答恩遇祁司馬之舉善
外不避讎鄭當時之薦賢言之有味又以難進易退儒
者之行既得患失鄙夫所為乃辭禄樞府退就書殿士
林歌頌堆案盈几馳競頓息風俗歸厚既而述唐虞之
二典極班馬之三長西狩終篇南箕起謗或以不署宰
衡是為專美或以倒置昭穆扵焉瀆宗公討尋故實援
引詔令廷諍數四䇿書乃定羣邪側目正人増氣領選
部也山公啓事多所薦陳掌秋曹也不疑平反號為寛
大權蒞京轂也獄囚數百一旦决之桴鼓稀鳴鈎距靡
設雖曰浩穰殆臻清浄出撫魏郡其政亦同乃有元戎
貴侯髙牙大斾提七校之師中人内侍銀璫左貂從九
天而降公巵酒大胾率以交驩郊勞飲餞曽無違禮奉
緡靡給私帑屢空坦然放懐不以屑慮及罷上郡之役
而晋民息肩握大鹵之兵而胡騶屏跡乃至易簀而沒
家無餘財行路之間人皆流涕非誠信素著譬李廣之
不言仁惠見思同子産之遺愛者安能及是哉公有德
有言多材多藝精覈數術善評書畵雅好班固漢書常
日讀一巻周急好施勞謙善下多所折劵未嘗治産収
養孤㓜侔郈成分宅之仁恊比親戚掩游吉亢宗之説
勤接士類皆虛徃而實歸善與人交必相先而莫逆薦
引後進有知人之明購求墜簡侔秘書之副毎燕居私
第角巾東道叩虛課寂味兹𤣥闗近年深信佛乗雅習
禪觀隐几終日陶然自得歸全之明日上遣近侍求兩
朝䇿書遺草若冲等搜扵巾箱盡以進御且述素志願
得薄葬免扵勞民上亦允其請茂陵遺札幸天子之見
求京兆新阡固鄉人之不犯族子光禄寺丞易卓犖稽
古時之聞人集公生平文章為二十巻某辱公之顧為
日斯乆道同氣合心照神交親奉齋終幸無怛化知音
逝矣空絶伯牙之絃冡樹蒼然誰表延陵之墓含酸隕
涕且為之銘銘曰
明堂肇基衆材具施如何棟梁中道而隳元首睠懐同
體是宜吁嗟股肱一旦而虧腹背何益鎩兹六翮碔砆
奚為䘮我垂棘人失司南國亡遺直空餘話言布在方
策嗟太山兮其頺悲玉樹兮将埋悵浮生兮朝露閟英
魂兮夜臺伊南州之髙士兮徒漬酒以申哀背鮮原兮
臨紫陌啓新阡兮從舊域嚴封樹兮禁樵蘇志泉扃兮
刻金石諒西土之耆老兮盍樹碑以表德
　　　宋故翰林侍讀學士朝奉大夫右諫議大夫騎
　　　　都尉賜紫金魚袋滎陽潘公墓誌銘
咸平初天子端委穆清順考古道思近耆德樂聞話言
扵是徴漢代金華之舊聞考唐室翰林之故事特置侍
講學士之職時予從祖七兵尚書故户部夏侯貳卿今
侍郎河間邢公中丞吕公竝預兹選後三歳今丞相畢
公自上黨驛召既至即以命之又再歳自郎署擢河南
潘公為諫議大夫授以兹任八年之間六人而巳公亦
既拜命人無間言時屬天驕犯邊軍烽日警天子将躬
秉武節展義兩河而公以肅乂之姿處切近之地旰朝
備問言多沃心中涓諭㫖退必削稾及輿駕薄伐勤勞
扈從晝驂乗扵襄野夕宿衛于鈎陳從羽獵扵儲胥陪
玉食扵雲幄䝉犯霜霰因而遘疾猶親奉宸㫖致祭洪
河沈璧浮牲精意懇到及復命行在移幸澶淵晨趨暮
召夙夜匪懈中乾愈甚束帶不任王人國醫存省相繼
嘉言宻奏啓沃未忘美疢漸滋皇慈彌渥特奉明詔先
還上都肩舁啓行郵亭先置星言夙駕有加無瘳及旅
愷班旋膏肓沈痼精爽将竭方寸不亂月正元日殆扵
彌留猶召故人執手為别且占遺奏不令託孤歎逝者
之如斯痛主恩之未報言訖瞑目至夕奄然皇上軫悼
良臣賵禭加等以其子太廟齋郎汝士為大理評事正
字汝礪為太常奉禮咸賦以禄俾之終䘮又詔有司給
方舟載其柩歸葬豫章從遺志也恩禮之厚無以為比
公諱慎修字成德其先滎陽中牟人唐末避亂遷扵閩
粤治産作業遂為著姓當王氏之偏霸也曽祖武源以
丘園之秀預弓旌之招受署福州古田令祖崇裔種德
務滋懐才不試世難方棘肥遯終身烈考承祐屬雲雷
之遘屯負公台之偉量嘗事呉為蘄州法曹掾郡守以
非法致死罪抗議不奪投手版而歸王延政據建安且
欲倚以為相時䦧墻結釁尋戈繼日引經義而廷諍因
禁錮而家居江南平建州若得劇孟之一敵國也累服
大僚專掌劇務辭榮致政得刑部尚書歸隠洪州之西
山優游沒齒妣清河張氏以從夫之貴封本郡君而公
之顯祖贈太常少卿祖妣河間邢氏封本縣太君皆由
尚書之故也公少負俊才習聞義訓觀書學劔包文武
以兼資㸃漆凝脂越風塵而特秀纔十餘嵗隨先尚書
歸金陵得秘書省正字嵗滿遷校書郎未幾入省為水
部員外郎賜五品服纔冠歳矣俄遷膳部先府君懸車
告老公求便官就養得知洪州豐城縣嵗餘以憂解職
卒哭起復舊官改上元令以刑部員外郎知雜賜服金
紫執法甚平持憲尤肅江右耆舊至今稱之除水部郎
中兼起居舎人判待制院領郡國之上書評諸曹之奏
議盖一時之劇任也開寳末蚩尤之旗亘天龍驤之師
渡水公将危邦之命以市宴為名使交兵之間履不測
之險既陳土貢扵宰旅且留别館扵都亭時後主先命
同氣之親来謝不朝之罪羈縻未遣休戚攸同王師所
加㨗音繼至金湯失守顧宗國之将亡玉帛旅庭齒外
臣而致賀邸吏懼其後至所司督其不供公介然抗議
以為不可毎内朝稱慶但拜章待罪太祖重其知禮嘉
其有辭特遣貴臣親諭上㫖改命供帳増給餼牽及青
盖来朝朱扉賜第太祖以公質性忠厚特授太子右贊
善大夫俾事故君是為上介思喬木於故國尚見世臣
曵長裾于王門兼掌記室太宗嗣位以恩例累進階勲
後主考終由府罷復預朝請歴太常博士虞部倉部考
功三員外郎郎中出通判夀州知湖州梓州凡十年在
外故鄧帥太傅李公典領中秘書方求碩儒以充近署
遂引公入直秘閣出入交㦸偃息周廬刊正遺編盖手
不釋巻祗膺清問必膝之前席善談名理言為陽秋勤
接士類心無城府江東人物率執贄而宗予漢庭公卿
多致恭而尚齒允所謂南州之髙士儒林之丈人也然
自博極羣書優游一紀素髪垂領僅類郎潛凝塵滿席
不嬰世務婚嫁未畢屢求典於方州年德俱髙果入參
扵近侍将記言扵惇史遽歸全扵厚夜嗚呼享年六十
九公前娶汝南周氏今夫人東海徐氏封本縣君即故
中書侍郎上饒郡公景遜之女也建康大姓連姻戚里
柔儀惠問冝家睦族俄遘未亡之戚實深偕老之痛率
其二子奉公之䘮歸于洪州祔先尚書之塋從治命也
公四子長𤣥亮端拱中舉進士補大名朝城尉次𤣥成
皆早亡五女長適福州寕德令邵良弼次適蘇州常熟
令岑頔先公而逝次適興元府觀察推官龔紀次適大
理寺丞張安期故叅政刑部侍郎洎之子也一尚㓜而
許嫁待年而未行公風度詳閑襟懐夷曠旁通多可虚
受兼容雅善棊奕僅臻絶品先皇帝萬幾之暇常以方
罫自娯公屡䝉三接之召親奉一枰之戯退而作棊説
以獻天子異之盖多藝多材姬公自許執御執射仲尼
之言雖餘力之使然亦天機之獨妙叅掌記注猶及金
匱之闕文屢奉宴逰嘗續柏梁之髙韻生平著撰叠委
筐箱諸郎等方在哀迷未遑論次長卿遺札冀武皇之
見求叔夜孤児幸山公之尚在永懐舊德髣髴緒言揮
涕濡毫以志陵谷銘曰
全呉之地纉唐之祀公臣舊邦罔有貳事開寳之季王
師摩壘公使交兵兹亦盡瘁一心事君典訓攸聞公之
奉上茂貞純兮十年不調先民是悼公之為郎殆華皓
兮西清北門宴見諮詢簮筆持槖奉至尊兮靈旗大輅
徂征赫怒巾車脂轄陪天歩兮公巳白首始遘元后冨
貴之来逼蒲栁兮公踐玉堂入侍聖皇寒暑之疹在膏
肓兮時不與兮道攸逺志将亨兮命彌蹇旅櫬歸兮春
草長銘旌飄兮白日晩瞻冡樹兮成行悲逝川兮不返
永齎志兮首丘長垂名兮汗簡
　
　
　武夷新集巻九
欽定四庫全書
　武夷新集巻十　　　　　　宋　楊億　撰
　　墓誌二(三首/)
　　　宋故推忠協謀佐理功臣光禄大夫尚書右僕
　　　　射兼門下侍郎同中書門下平章事監修國
　　　　史上柱國隴西郡開國公食邑三千八百户
　　　　食實封一千二百户贈太尉中書令諡曰文
　　　　靖李公墓誌銘
景德元年秋七月乙酉大丞相僕射隴西公早朝至待
漏舎不俟鑰出而歸疾故也粤翌日車駕幸其第親至
卧内存撫甚厚賜白金三百斤既還宫以不起聞上又
臨哭出涕初公之疾也中人太醫絡繹旁午扵道殆公
之薨也千乗萬騎一日再幸其居國殞宗臣帝失元輔
都城為之罷市工女以之寝機同體既虧實太上之深
戚斯文将䘮顧天下而誰宗嗚呼哀哉真古之遺愛也
公諱沆字太初其先趙郡人廣武君之後也䇿書所載
世德茂焉泰陵令累贈侍中豊追封虢國太夫人滕氏
曽祖父母也洺州團練判官累贈中書令㴞追封魯國
太夫人苗氏王父母也侍御史累贈尚書令炳追封陳
國太夫人周氏考妣也公韻宇宏廓襟靈冲粹特資異
禀卓然不羣甫及成童性靡好弄逮扵就傳言必有章
七嵗能屬文十嵗通五經大義服膺素業既冠而大成
比肩諸生命鄉而髙薦時春官氏方虚甲科以待屬丁
先府君之憂自大梁而抵羣舒幾二千里見星泣血哀
感道塗食鬻倚廬毁深欒棘先府君厯佐使府及剖郡
符狥公滅私輕財好施以經遺子市義扵人暨啓手之
辰無兼金之蓄公承清白之訓持窘絶之家有原憲貧
病之憂茂張仲孝友之德太平興國五年舉進士得髙
第解褐将作監丞通判潭州郊祀遷太子右贊善大夫
八年歸朝為著作郎當是時也天子方端委穆清詳求
茂異崇建冊府養育人材公之蒞長沙也椒蘭之德在
人金玉之音盈耳輶軒宻啓外臺陟状稔熟扵上聴喧
塞扵公議中謝日太宗命中貴人送丞相府試文一通
以本官直史館賜五品服雍熈中今工部尚書王公化
基任左拾遺上封公車大言自薦太宗謂執政曰李沆
宋湜皆佳士也可並試之明日並命為右補闕知制誥
公之位在二公之次上特令公首冠焉又賜錢百萬天
子知公貧多權錢富家出倍稱之息又别賜三十萬俾
償之端拱初遷職方員外郎掌誥如故来年受詔與今
學士承㫖禮部尚書宋公白同知貢舉是時天子始命
復舊制委有司貢部翕然有得人之譽未幾召入翰林
充學士賜金紫又奉詔與今丞相上谷公同掌選部澄
汰流品旌别淑慝清通簡要時譽歸之公之在内署也
或乙夜觀書之餘備前席受釐之問風規醖藉占對􁌫
雅弼違獻可上多沃心稱善舉能言皆有味天子知其
才可以緝熈帝載察其德可以鎮厚風俗乃有意扵大
用也淳化二年拜給事中叅知政事是時天子方循名
實以考百揆謹吏事而責三公公勵翼一心将明庻政
水潦僅止閭閻息愁歎之聲名器有倫搢紳絶僥倖之
路彌縫闕職汔至小康俄罷政事以本官奉朝請雖坐
䇿免時望彌重未幾丁太夫人憂柴毁過禮先是公䟽
戚同居功緦百口昆弟致美家人忘貧賦禄雖優量入
都盡及罷樞務復罹哀疚居䘮盡禮送終竭力殆扵食
貧曽不屑慮優詔起復辭不得請俄以本官知昇州因
奉璽書請對便坐天子留而不遣改命知河南府兼留
守司事二周變風期月報政纔及滿嵗召歸闕廷屬光
啓承華克固邦本疇咨羽翼輔導元良即以公為禮部
侍郎兼太子賔客特詔賔䕶之職一用師傅之禮仍屈
儲君之重先施下拜之儀公請見頓首辭不獲免皇上
踐極拜户部侍郎叅知政事未幾以本官平章事監修
國史進位中書侍郎屬鳴鏑犯邊翠華薄伐居守之任
根本斯繋闗中圖籍委鄼侯以無疑東郊保釐非畢公
之為比上親握武節躬御六師北渉大河駐蹕全魏勞
軍而連營賈勇展義而編甿案堵班馬引去邊塵載清
無有南顧之憂克定一戎之業者繄公之力也公亦坐
鎮京邑兼容獄市令行禁止不戮一人千門萬户曽無
吠犬及鑾輅凱旋謁見行在置酒幄殿奉觴上夀勞問
優縟體貌尤異清中除道奉迎至尊同德一心光輔大
政来年進位門下侍郎屬有事南郊加尚書右僕射餘
如故公踐師長之秩處丞弼之地屬西北二鄙金革未
息伐謀制勝實頼前籌調發均輸曽不暇給當宁靡寕
扵旰食宰府專職扵憂邊公夙夜自公憔悴事國任重
責大智困神疲休澣在辰稀得出沐腠理徴疹不敢寕
居筋力前衰精爽坐竭岑江陵之盡瘁天子先憂張司
空之云亡星文告變嗚呼享年五十有八詔輟視朝五
日贈太尉中書令上又别次發哀羣臣奉慰追録嗣子
逮扵周親乃至外姻諸甥常從給使咸被延賞之澤悉
膺非次之命又特命昭宣使恩州團練使李公神福監
視葬事太常考行諡曰文靖發引之日有司具鹵簿大
鴻臚持節䕶䘮即以今年五月庚申歸葬于河南府洛
陽縣賢相鄉積潤里從尚書令府君之塋禮也公積階
至光禄大夫䇿勲上柱國三進爵為公真食至千二百
户功臣之號凡再加焉禄位寵名皆人臣之極也前娶
清河張氏永興軍司馬忠輔之女生一子曰翁朝三女
長適右諫議大夫薛映次適奉禮向傳正相國河内公
之子也次數嵗而夭及公之薨張夫人之所生無復存
者今夫人沛國朱氏累封越國夫人故太常少卿致仕
累贈工部侍郎洞之女嬪于台宰宜其室家作範中闈
啓封大國齊眉舉案禮極如賔晝哭帷堂痛深偕老生
四子三皆早夭㓜曰宗簡大理評事五女長適著作郎
直史館王曽執䘮過哀遇疾而逝次皆㓜公三弟曰贄
虞部員外郎知洛陽縣陳力就列負適時之才曰源太
子中舎裕蠱亢宗真保家之主曰維户部員外郎直集
賢院文行第一見推朝倫克荷世家允為國器公風鑒
融朗天性謹厚自結髮為學靡雜塵㳺雖燕居慎獨如
臨賔祭視童無誑處闇罔欺韋編屢絶不閱非聖之典
束帶未既不答嚴君之召先府君常語人曰此兒異日
必至公輔知子之明盖無媿矣及計偕續食發䇿决科
引籍周行通直延閣水懐珠而川媚林養棟以材成繇
是升右掖以司言入内庭而待詔五代已来文體一變
至於雅誥殊未復古公之書命也啓廸前訓潤色鴻業
善為辭令長扵除書考三代之質文取兩漢之標格使
國朝謨訓與元和長慶同風者繄公之故也及叅貳政
柄彌綸事典守正持重不務将迎出蒞瑣闈恪居官次
靖恭夙夜曽無澄撓尹正西洛茂宣愷悌之風調護東
朝助成明良之德暨再掌鈞軸正位岩廊斟酌治體辨
論官材人斯具瞻帝用親倚謀事補闕夜思晝行納誨
盡規有犯無隠深識大體務行故事終年公府未嘗案
吏退食私第靡有謝賔加以慎黙寡言質直無矯百執
延見多虚徃而實歸兩府論議必守經而據古将順歸
美而不喜詭隨夕惕補過而深懲滿假兹所謂皇家之
柱石神化之丹青也至如喜怒不形進退可度陟降畫
室尺寸靡差吐嘔車茵醉飽必恕賦禄雖厚奉身甚薄
萬錢之入周急屢空數畆之居偪下巳甚不問家事不
恤人言疇昔交遊淡水之情無改平生恩德一飯之報
不忘性絶玩好專聚圖籍孜孜繕寫躬自讎對崇奉内
典洞曉真諦毎燕居静慮深念無生旁行四句堆案盈
几雅善筆札特臻其妙嘗所著述遺槀頗多季弟維論
次編聨成二十巻立言不朽其在兹乎諸弟等以某為
相府舎人多厯年所欽奉全德飽聞緒言見徴銘篆之
詞以防陵谷之變某早在薦紳之末特䝉國士之知雖
年輩相遼位貌非等更僕之論固嘗莫逆扵心沈石之
文庻幾傳信乎後是為實録諒無媿焉銘曰
聖作物覩帝賚元輔如鼎三足猶天八柱翊宣大猷康
濟庻務衮職有闕仲山是補顯允相國光弼大君謨明
亮采師古經文道類矢直政無絲棼百工時乂九流洞
分公德如風孰不靃靡公言如蘭人斯服媚大成典謨
學探象繋嗚呼彼蒼胡不憗遺公心如秤重輕誠懸公
道猶龍鑚仰彌堅功熈帝載識窮化源哀哉哲人胡不
永年它人蹄涔可以掲厲公陂萬頃涵泳無際它人垝
垣殆見室家公墻數仭德音孔遐公掌大鈞平章百揆
思職憂邊匪躬盡瘁哲人其萎二䜿生沴桃茢臨䘮禮
優賵禭公輔大政髙朗令終易名贈秩褒德顯庸十世
猶宥九原啓封鹵簿賜葬都城輟舂馬悲鳴兮車結轍
弩矢驅兮班劒列靈輀駕兮祖奠徹銘旌飄兮楚挽咽
伊人生之共盡兮唯大名兮不滅邙之麓兮洛之涯泉
臺閴兮隴樹微宿草短兮朝露晞蒼烟暝兮夕烏飛苟
逝者之可作兮非我公兮曷歸
　　　宋故大中大夫行給事中上柱國臨汾郡開國
　　　　侯食邑一千二百户賜紫金魚袋平陽柴公
　　　　墓誌銘
公諱成務字寳臣其先平陽人漢棘蒲侯之後也世亂
流寓不常厥居公之逺祖占籍河朔積德有後宗𣲖盛
焉五代祖賡因官曹南遂家于濟隂郡大王父綱廬州
别駕王父𦙍隠居求志藏器不耀累贈太子右贊善大
夫祖妣劉氏追封彭城縣太君烈考自牧舉進士乙科
應聘戎閫晉末之亂奉武行德扵河橋蹈危機畫竒䇿
尊立漢室底定中原天歩既清賞典不及逮周邦之啓
始通閨籍踐厯臺省淹徊郎署終兵部員外郎而王父
祖妣追榮錫命皆由兵部之故也自公之貴兵部累贈
禮部侍郎妣丁氏追封譙縣太君錫羡流光斯不誣矣
公風度夷雅襟靈冲粹始在孩稚逈如老成靡事塵游
不雜兒戲横經就學昻昻有千里之資從賦干名籍籍
致同人之譽毎投誠執贄前逹為之致恭秉筆屬文傾
都以之傳冩春官宗伯常虛甲科以待之而公思值名
公伸扵知巳乾德中禮部員外郎知制誥王公祜適典
貢部公始就鄉舉即以公冠扵諸生當時朝野聳得賢
之議解褐宿州軍事推官秩滿為曹單觀察從事被所
知之舉遷大理寺丞監潭州茶場筦㩁之利實佐扵用
度羡餘之績具載扵簡書疇其幹蠱之才委以外計之
任改太常丞峡路轉運副使賜五品服拜監察御史知
果州轉殿中知蘇州滿嵗移充兩浙轉運使改户部員
外郎直史館賜服金紫除本曹郎中充三司户部判官
選為光禄少卿未幾充髙麗國信使復命領京東轉運
入為司封郎中知制誥遷左諫議大夫知河中府今上
踐祚拜給事中知梓州歸朝受詔同修永熈實録俄知
揚州入判尚書刑部小吏犯法怒而笞之黠胥無頼伏
闕自訴適有中㫖薄責其状公以為天子從官領秋曹
六卿之任抶吏被劾禁止朝謁亦何面目復據堂决事
耶即上言解職以本官奉朝請未幾腠理生疾勿藥靡
徴哲人其萎頽山興歎嗚呼公以景德元年六月某日
考終于正寝享年七十有一公寝疾彌留方寸不亂口
占遺奏以六嵗孤兒為言上憫之特授太常寺奉禮郎
賦以廪禄俾終䘮紀即以某年某月某日奉公之靈柩
歸葬于開封縣新里鄉汴南里小邉村汴南原舉前二
夫人祔焉禮也公始娶趙氏故宗正少卿齊之女後娶
張氏今夫人李氏封贊皇縣君故水部員外郎岧之女
也宜家之美内助居多德茂亢宗義敦偕老三娶令族
晩有兒息年六十有六始得今奉禮焉二女長許適太
常寺太祝張太初今户部侍郎雍之愛子也次尚幼二
弟曰成象舉進士終秘書省著作佐郎曰成文任三班
奉職實公之保任也弟之子曰貞範将作監丞曰貞簡
秘書省校書郎皆自公而成立焉公文行首出時名籍
甚自濯纓筮仕束帶登朝佐幕從軍頗聞婉婉之畫剸
煩治劇盖有飄飄之刃先朝以卿士惟月時惟古官位
實象河行有鳴玉典掌尤重表著竝崇自唐以来目為
散地思矯前失以振舊規乃選諸曹正郎有才望者十
人並補少列而公首膺兹任羣議允歸至若辰韓之區
是為君子之國世修職貢乃心本朝而尺詔頒恩輶軒
遣使撫柔殊俗震疊皇靈自非專對之才或致君命之
辱而公奉辭于役裔壤咸懐矧内史西臺專掌訓誥代
言之選居第一流而公允是僉諧潤色鴻業前朝國書
藏在冊府論次大典厥惟難才而公肅奉擬倫裁成信
史逮于出典劇郡必樹扵風聲入奉内朝式瞻扵儀表
經笥學海河東之三箧盡通辯囿談叢稷下之千人皆
伏多識前訓鑚之彌堅善與人交乆而無改雅奉𤣥元
之教妙逹養生之㫖深通醫砭之術屢獲蠲痾之効其
風規醖藉學術該博亦足為儒林之丈人公朝之舊德
矣某昔刊青簡嘗接緒言今志佳城無慙直筆庶幾傳
信以永方来銘曰
濁河奔流羽蟲日化逝者如斯不舎晝夜新阡鬱起原
隰龍鱗死而可贖人百其身嗚呼柴公名髙鄉品給事
左曹行将十稔享年從心考終正寝日月之吉龜筮叶
從牛眠卜宅馬鬛増封九原宿草千古長松唯令名兮
不滅與簡䇿兮無窮
　　　宋故推誠翊戴同德功臣山南東道節度管内
　　　　觀察處置橋道等使特進檢校太尉同中書
　　　　門下平章事使持節襄州諸軍事行襄州刺
　　　　史判許州軍州事上柱國隴西郡開國公食
　　　　邑一萬四百户食實封三千二百户贈中書
　　　　令諡曰忠武李公墓誌銘
景德元年冬天驕冦邊羽書狎至列城開壘冀方弗寕
爟火幾照於郊畿敵騎将飲於河曲聖皇赫怒乃議親
征六師戒嚴百神衞蹕且詔襄陽節度相國李公為駕
前東靣都排陣使元戎十乗實先啓行既至而軍聲震
且戰而戎渠殪清道迎謁案節前驅及天歩底寕鑾輿
凱入又詔公以精甲萬騎留鎮澶淵粤二年春正月詔
公入覲臨軒延見體貌非常置酒髙㑹宴勞加等適終
飲至之禮俄嬰腠理之疾太醫中貴相望於通莊翠華
羽葆親至扵甲第公力疾迎拜雪涕興言發扵至誠感
動人主既而中乾遘沴有加無瘳殆於旬時遂至沈劇
汔二月癸未以不起聞皇上撫几興嗟臨䘮出涕失左
右之手奄䘮於宗臣聞鼓鼙之聲深思扵賢帥搢紳相
弔里巷輟舂桃李無言盖仁愛之所結金石斯刻固風
烈之如生嗚呼哀哉真人之傑也巳公諱繼隆字霸圖
其先隴西成紀人至於因生命氏之由来世德家風之
似續實出𤣥元之後蔚為仙李之宗族望重扵山東譜
諜藏扵冊府非假一二而談也公之逺祖占籍上黨水
深土厚代産偉人大王父諱直以髙尚之姿不求人爵
以蕃衍之慶大啓孫謀王父諱肇仕後唐為都壕寨使
檢校司徒同光中討王都扵中山㑹北戎赴援王師失
律諸帥奔潰不任其恥獨率麾下力戰而歿烈考諱䖏
耘國初佐命功居第一厯宣徽南北院使樞宻副使属
太祖皇帝再造區夏經營四方申命信臣討平亂略偏
師一舉盡得荆山之地不煩血刃無犯秋毫版圖入於
職方貢賦歸於宰旅大勲既集飛語乃生卒致投杼之
疑且有傳車之召属吏問状恥扵辨明左遷淄州刺史
考終扵治所焉太祖念翊贊之元功申追命之殊典特
贈宣德軍節度使檢校太傅以公之貴累贈中書令追
封豳王妣呉氏封齊國太夫人王父累贈尚書令祖妣
趙氏累封莱國太夫人皆以公之故也公識度沈粹風
規醖藉山庭月角盖有封侯之相蒼璧黄琮乃是禮天
之寳耿介不羣倜儻自任渉獵經史愽通大義馳騁騎
射冠絶一時初先王昆仲三人友悌尤篤而先王以翹
車應聘杖策從軍伸扵巳知不遑家食公始在孩稚即
養扵伯父作坊君殆總角成人出就外傅乃歸膝下以
奉所生盖閨門之中児無常父者矣先王居宣猷之任
公朝行延賞之澤以公補西頭供奉官及侍行淄川為
當塗者除其籍屬聖人之降生從母氏而入覲命復其
秩留於京師俄丁先王憂見星而行悲感齊俗逺日之
卜歸葬洛陽執䘮過哀襄事盡禮時公始十有七嵗矣
既畢封樹復預朝請而當時用事者或先王有憾之
人方徼寵扵明庭思樹怨於後嗣公之所厚為公危之
公介然自持不以屑慮姑務德報且圖智免繇是靡事
生産多恣弋獵持權者謂其非象賢也勿復忌之甫及
勝冠之年深逹屈身之略事親以孝睦族以仁沈浮當
時脫略細故識者知其逺大也開寳初送戍卒扵中山
中山帥孟𤣥喆命讌射堂公矢無虚發舉止嫻雅𤣥喆
有知人之鑒謂公曰他日非吾所及也時隴蜀初平冦
盗猶梗命公為果閬州監軍兼廵檢太夫人以公使于
逺邦特鍾慈念擇先王之左右常從及故謹厚者俾輔
翊之公曰兒之是行不須此軰必當有立無忝前人太
夫人喜聞其言拊背以遣戾止踰月羣盗屏息巨猾就
擒齊氓安堵椒蘭之徳薫于鄰邦金玉之音聞于京轂
受代即路比屋遮號遺愛在人頌聲盈耳公以庭闈在
念晨夜兼程驛鞚奔馳劔棧危險蘿蔦䝉宻岩谷深峭
狹逕雨苔之滑喬林宿鳥之喧絶澗崩崖人馬俱墜比
驛吏然燭而至引綆以登兩無所傷深踰百尺議者以
公貴盛之未涯孝思之致感也㑹朝廷将舉樓船之師
復金陵之地命公率卒三百戍于武崗式遏蠻陬以防
外侮先是内地但給刀楯羣冦暴集僅及數千公督士
力疾推鋒决死藥鏃貫臂神色自若賊不敢抗稍自引
退繇是勇敢之譽聞於闕庭及王師南征命公與石曦
領偏師討平宜春郡㨗書上聞呉人禠魄太祖始不以
衆人遇之也當是時浮梁渡于長江靈旗指于南國内
發七校日費千金資糧扉屨順流而下牙檣䥫軸敵境
是虞太祖命公與宗人符共董其役公偹豫有素徃来
無滯編管斗粟不爽於軍需木牛流馬式彰扵心計太
祖竒其材力形扵歎嗟乃命公案視壘垣督責戰具出
驅使傳車無停輪入奏戎機膝恒前席甲戌紀厯知江
左之道消伏波論兵與漢皇而意合自王師南渡公徃
復其間常日馳五百里途中遇虎以一矢斃之又嘗械
降将一人獻於闕下至項縣疾甚斬首以聞太祖謂其
勇而有謀可任大事嘗于江中與呉人水戰伏弩忽發
正中其額若神物保䕶終無所傷奮不顧身忠而能力
始太祖以先王之捐館也頗深痛惜特優命數若追悔
之無及嘉舊勲而不忘疇公之勤益懐遺烈問及孤㓜
形於軫惻因謂公曰俟平江東之日奉㨗書而来時中
使近臣幾十數軰専伺獻功競圖受賞適有機事當奏
京師公獨請行上益虚佇且言臺城危􁗟之状因云在
途日忽大風晦暝此城陥之兆詰朝露版至太祖召謂
之曰如汝料矣呉將盧綘者嘯聚亡敗衆且萬人盗庫
兵拒王命詔公以偏師討之勢窮乞降縛送行在以功
遷莊宅副使㑹雩祀西洛命公為御營前後廵檢使太
宗踐祚拜六宅使河决近郡奉詔使塞如期訖役水復
故道三年輿駕薄伐次于常山命公視師晋陽盡䕶諸
将因受詔與彰德軍節度使李漢瓊當一面之衝施九
攻之術飛矢羽集而戰氣益酣左輪朱丹而鼓音不息
抶其不勉奮以先登勇常冠軍退必殿後嘗為機石所
中勢如疾霆旁觀震驚不挫毛髮俄而并土窮􁗟面縳
出降太宗因其兵鋒遂討幽薊命公與郭守文領期門
之師當前茅之任與敵鬭于胡瞿河之南大挫其鋭㑹
戎人救至我師不利倉卒之際即議班旋車駕宵征諸
将皆去唯公敦陣整旅長驅而歸引弓之民紛布左右
憚其嚴整不敢邀擊追及行在太宗悦之既還上都罪
状諸帥惟公與汾陽等數人不坐焉俄而獫狁犯邊命
公䕶常山軍與崔翰等大破敵於徐河先是朝廷圖陣
形規廟勝盡授紀律遥制便宜主帥遵行貴臣督視公
獨陳應變之略不以新書從事違詔之罪誓獨當之果
成茂勲天子嘉歎四年遷宫苑使媯州刺史六年䕶三
交戍兵又受詔與潘美出代北破契丹靈丘縣大獲而
歸明年䕶定州軍雍熙二年李繼遷叛扵銀夏受詔與
田仁朗討之仁朗被讒下獄以公為環州團練使實代
其任公以仁朗非罪屢上言救之果獲輕典及西師之
罷出為高陽闗監軍三年春王師北征諸将受律公𨽻
曹彬麾下實為之前鋒鼔行深入屢敗賊衆矢中左股
督戰不廢得契丹貴将一人元戎欲奏其事公力止羣
議不敢貪功俄而傅潜米信兵敗衆遂大擾為賊所乘
獨公全師而歸成列不亂既次易州賊騎倐至公兵素
整格鬬退之因受詔知定州兼兵馬鈐轄太宗知公忠
勇可貞戎政改武州防禦使充侍衞馬軍都虞候賜號
忠果雄勇功臣九月匃奴南侵命公為滄州部署率歩
騎一萬以赴之敵急擊河間劉廷讓求救于公不俟命
而徃次君子館敵伏兵發廷讓等先不之覺公力戰敗
之殱戮無數㑹暮敵援兵至禆将桑贊等先遯我師遂
潰公獨領百騎逹扵河間䜛人搆之謂其失偹詔徴赴
闕送相府簿責之公條對明白即命復位因上軍政數
事皆可其奏未幾授武州觀察使檢校太保總兵如故
端拱元年春遷洮州保順軍節度使充侍衛馬軍都指
揮使出為定州都部署是嵗匈奴八萬騎冦中山公之
衆纔二萬内謁者傳詔俾堅壁以待之公謂諸将曰閫
外之事吾得專之也徃年河間為人所誤不即死者正
謂今日耳護軍袁繼忠壮其言躍馬從之大破敵于唐
河追奔數十里俘馘以萬計是嵗敵冦常山及邢洺諸
郡皆城守不出而中山之民芻蕘無廢公又出竒兵薄
西山以邀敵敵亦引避太宗賢之召歸謂曰唯爾盡力
於我毎嵗防秋即詣屯所淳化四年授邠州静難軍節
度使仍總兵柄時李繼遷叛渙河外交通夏臺綏州高
文岯舉城効順西鄙騷然命公為河西行營都部署繼
遷聞風逃于絶漠保忠就縛送扵石州或請誅之公曰
當獻於天子以釁鼓耳既而申宥罪之命契明主之心
焉至道二年春繼遷刼我輜重于浦洛河二将敗衂命
公為靈環十州都部署經略西事秋七月大發車騎十
餘萬分五路以討賊遣公自靈州取東闗鎮由赤檉苦
井路以赴之軍行乏水深以為慮即自槖駞路徑趨烏
池聞丁罕慶州之軍與賊接戰倍道赴救解其長圍三
路之兵皆後期不至賊黨逺遯遂謀旋師尚以不赴靈
州慮違詔㫖遣其弟繼和奉表待罪太宗深加慰勉属
饋糧朔方命公由瀚海路率師護送公請自古原州渉
蔚茹河為便衆或非之公確論其事又遣繼和入奏繼
和亦博逹有謀極言其利太宗聴之属漕運之司飛輓
未集遂案甲休士持重養勇賊将史癿遇者頗擾内属
率兵擊敗之俘獲萬計士氣益震叛羌悉歸三年果由
古原州路入援靈武遂城廢壘是為鎮戎軍控夏人之
咽㗋為諸夏之扞蔽守禦之固至今頼焉自靈武之言
歸聞永熈之厭代亟陳封奏求覲天庭改授陳州鎮安
軍節度使檢校太傅總兵如故五月来朝上以公累朝
舊臣地居元舅周旋二紀勤勞王家将欲増其寵名不
敢煩扵戎旅詔加同中書門下平章事歸鎮甸服偃息
以作藩正位中台雍容而論道俯接天邑盖䝉福扵京
師並建戎藩用夾輔扵王室屬太宗因山卜宅同軌戒
期執圭来朝攀髯號慕俄丁齊國太夫人憂居䘮盡哀
幾扵滅性明詔起復固讓莫從三年以誕聖之辰修上
夀之禮郊勞餞飲寵數並優宴見諮詢嘉言罔伏五年
郊祀進位檢校太尉六年北戎敗我師於望都公感憤
載懐明發不寐上奨其誠節特詔歸朝清宴延登䇿慮
幅臆公車請行封章疊委上優寵耆德不欲重煩但璽
書垂褒便坐加禮而已俄授公山南東道節度使未幾
授詔判許州實由公乃心本朝忍違京輔遥領峴首式
綏三楚之人卧理璧田且増九鼎之重遽以明德皇太
后大漸詔入省之屬𤣥寝之有期復巾車而肆覲俄而
北方之强舉國来冦邉城震駭羽檄交馳兩河之人旦
暮延頸以徯六龍之御也公懇求扈從以扞牧圉上亦
傾心委頼動静諮訪公忠誠感發規猷宏逺公家之事
知無不為帷幄之籌言皆可復及先驅禦侮受命忘家
臨敵誓師人百其勇敵騎奄至不介馬而徑馳我武既
揚須破敵而㑹食大殱强冦克振天聲保界洪河申嚴
戎政輕裘緩帶奉迎乗輿釃酒椎牛宴犒衞士上天眷
命異域請和邊塵載清帝車来復加地進律實居羣后
之先繼好息民式開萬世之利詔加開府儀同三司増
邑千户未及拜命遘兹沈痾適覩承平奄歸窀穸嗚呼
享年五十有六詔廢朝五日贈中書令上特為制服發
哀羣臣奉命入内内侍副都知西京作坊副使張公
景宗監護葬事又命殿頭髙品石廷福召名德僧就其
第作佛事四十九日而罷太常考行諡曰忠武發引之
日有司具鼔吹鹵簿大鴻臚持節䕶䘮即以今年十二
月庚子歸葬于河南府河南縣偏橋村之先塋舉洪農
郡夫人楊氏祔焉禮也公二紀宿衞四換節旄累階至
開府䇿勲上柱國進爵為公真食至三千五百户功臣
之號凡三加焉禄位官榮皆人臣之極矣公前娶洪農
楊氏即保静軍節度使贈侍中光美之女也繼室天水
閻氏封涼國夫人三子長曰昭吉次曰昭文皆任供奉
官先公而逝季曰昭慶今任洛苑副使四女長及笄而
亡次適内殿崇班曹玹亦逝矣其二皆㓜兩弟仲曰繼
恂任洛苑使順州刺史不幸短命前公而歿有子曰昭
遜以公之故特授内殿崇班季曰繼和任西頭閤門使
平州刺史智略輻湊磊落不羣負文武之才以功名自
任公友愛尤異深所推奨嘗謂之曰吾門之不墜者繄
爾是頼自罷兵歸鎮因手筆唐李勣遺戒授之且曰吾
不復預家事矣啓手之日依而行之及公之被病繼和
適受任并門力疾封章忍死以待飛馹而至相見甚歡
談笑移晷方寸不亂比更衣而就舎即瞑目以歸全其
器量也如此長姊適故洛苑副使郭守璘恭惟明德皇
太后沙麓啓祥塗山叶慶作合先帝正位内朝光輔大
君居尊長樂播德彤管升祔閟宫實公之元妹也次妹
適故主客員外郎直集賢院范貽孫從父兄曰繼凝任
樞宻直學士未及大用而亡曰繼昭終扵殿直二兄之
子曰昭度内殿崇班曰承信供奉官皆由公之故也公
器宇宏廓風鑒融朗敦閱詩禮博通義府跌宕文史多
識前言寤寐經綸善談名理為将威重御衆嚴整在貴
思降人得其歡心撫下有恩士致其死力習知邊事練
逹武經臨難忘軀無厭扵金革盡瘁事國竭力扵股肱
交逰之情嵗寒而勿改行旅之際險易之不争嘗奉詔
書護塞河決日暮渉水讓舟扵梁逈公與竇神寳乗單
舸而渡溺扵中流得大桑樹依之獲免及逈以舟迎夜
半至岸比旦視之樹已沒矣其損己先人有如此者公
臨事有謀當機無滯岐溝之役適有詔部分諸軍𨽻扵
列郡公遽令録其詔書後旬餘有亡卒數萬人集于中
山不知所嚮公即以詔書諭之各給要劵俾歸所部其
深識制變有如此者公為國逺慮獻言盡規先嘗詔廢
夏州公以為賊遷根本之地不可棄也又言銀夏南山
中宜増置堡戍以扼其衝且保鄣蕃族而㫁賊之糧道
當時雖不用其䇿而識者韙之至扵宿衛鈎陳握兵蘭
錡周廬夜直太上有髙枕之安戎壁親廵軍中無兒戱
之誚連守兩鎮宻邇王畿化行若神明民愛如父母在
宛丘日屬水潦暴集舊防壊決吏民奔潰盖無聊生公
獨守危堤精意懇禱衝波稍却一郡獲全率身捍患人
受其賜性敦儉約不務華侈勤接士類雅好清言多聚
羣書僅餘萬巻退食扵公手自刊校喜讀春秋躬親繕
寫筆札之麗自成一家博物多能動臻奥賾金絲誤曲
周郎之顧乃逥駑驥同羣伯樂之鑒殊妙然而感激家
世慷慨勲名嘗語弟繼和曰我異日當馬革褁屍正得
死所耳慎無厚葬期扵速化既以彰盡忠之節亦以見
逹命之言在北邊日嘗奉詔廢威虜軍公上言以亭鄣
之設不可徹備汔今賴之又累奉手䟽乞固守靈州至
於陥沒深以為恨此又城郢之英規禦戎之長筭也公
勞謙自處兢持尤甚踐台宰之位也而㢲牀好讓慕考
父之益恭立方面之勲也而坐樹無言同之側之不伐
冠通侯之籍也而卑以自牧靡恃刑馬之盟居外族之
親也乃貴而能貧謹守濯龍之戒宜其陟降帝右屏翰
王國出藩入輔生榮死哀清廟藏功鄼侯巳居扵第一
未央盡像霍氏當期乎不名兹所謂皇家之藎臣人倫
之全德也巳愛弟等以某嘗學舊史從事斯文見徴篆
刻之辭以防陵谷之變牢讓不獲謹為之銘銘曰
哲王建官仰鑒懸象紫微端門實列貴相文昌法宫乃
有上将唯公踐之令問令望國之大事時惟五兵入董
藩衞朕師不驚出總戎律亂略以清唯公尸之七德以
貞二矛重弓高牙長㦸琱戈淑旂屏我王國弩矢前驅
列鼎而食殊鄰不庭拊劒太息黼黻公衮山𤣥陸離赤
舄几几貂冠蟬緌書日三接宴見疇咨啟沃忠藎行無
越思中山之師轍亂旗靡抗章請行投袂而起帝嘉舊
勲慮其勞止旰食咨嗟璽書褒美控弦之騎飲馬于河
鑾輅薄伐戰功居多時龍駐蹕天驕請和宣室飲至朔
陲止戈帝居穆清體貌尤異中外式瞻安危注意事君
致身憂國盡瘁嗚呼彼蒼胡不憗遺心領襄漢鎮兹璧
田河潤九里民戴二天邑廣千乗禄踰萬錢樂只君子
胡不永年嵗将暮兮寒風冽天皚皚兮飛宻雪繐帳儼
兮猶懸靈輀隠兮進轍路悠逺兮野蒼茫歸夜臺兮從
先王英魂邈兮騎箕尾忠功藹兮書太常泉扄閴兮宿
草荒人生共盡兮吁可傷唯勲名之不滅兮等維嵩之
峻極與洛水而靈長
　
　
　武夷新集巻十
欽定四庫全書
　武夷新集巻十一　　　　　宋　楊億　撰
　　墓誌三(三首/)
　　　宋故椎忠協謀佐理功臣金紫光禄大夫行尚
　　　　書吏部侍郎同中書門下平章事監修國史
　　　　上柱國太原郡開國公食邑二千户食實封
　　　　四百户贈太傅中書令諡曰文簡畢公墓誌
　　　　銘
景德二年十月乙酉上御崇政殿丞相太原公早朝方
候對於殿廬中與同列議所以條奏之事侃侃自若俄
頃風眩暴作不能入謁上亟令太醫切脈餌以良藥遣
中貴人絡繹致問良乆疾甚殆不知人事上不俟駕躬自
臨視肩舁歸第即日以不起聞上又親至其居臨哭之
慟賜白金三百斤詔廢朝五日冊贈太傅中書令君臣
之際斯為至矣哀榮之數無以加矣公諱士安字舜舉
其先文王之昭功參於並建魏萬之後兆啓於大名錫
羡流光世德彌劭衣冠閥閱史䇿相沿盖為海内之名
宗無愧山東之著姓公之逺祖占籍於代郡之鴈門以
財力雄邊敦尚氣節以義方訓子藴積慶靈至公之曽
王父宗昱以州里推賢孝㢘中選仕至雲州雲中令王
父球位罔充量仕不越郷終本州别駕烈考又林以廊
廟之姿屈扵州縣以清白之訓遺扵子孫終澶州觀城
令逮公之光輔大政若将登庸緝熈庻工平章百揆天
子嘉同德之美尊奨扵宰司舉追命之典褒崇於先正
乃詔有司贈公大王父為太子太保曽祖母呉氏追封
鄧國太夫人王父太子太傅祖母史氏韓國太夫人烈
考太子太師妣樂氏代國太夫人繼母祝氏鄧國太夫
人盛德之後垂裕乎百世自天之澤光被扵九原蕃衍
之祥斯不誣矣公器宇宏廓風規爽邁爰自稚齒逮於
成人介然不羣卓爾有立横經鄉校拳拳服膺視膳庭
闈烝烝就養公始在襁褓即失所生既罹憫凶鞠於祖
母先太師繼室以劉氏祝氏厯事之率禮無違因心不
匱純孝之德士類攸稱勝冠之年纒憂曷怙几筵號慕
欒棘盡哀既而閱先君手澤之遺文披奕世家藏之羣
籍念立身揚名之訓思切磋愽習之規而澶淵近畿逢
掖盖寡交逰所及孤陋是虞且聞鄭之圃田雅多君子
因奉祝夫人徙居焉乃得今楊徴君璞工部韓侍郎丕
及故光禄劉少卿錫博約浸潤遂通百家之言直諒多
聞是為三益之友嵗祀永乆至業大成從賦春官時名
籍甚乾德中禮部員外郎知制誥王公祜以名德掌貢
部乃擢公上第焉邠帥楊廷璋備璧馬之聘延置幕府
贊樽爼之畫允為嘉賔伸於巳知盡心所事俯及二毛
之嵗始霑一命之榮除濟州軍事推官時所親李公謙
浦適牧是郡筦𣙜之利俾公專掌歳致餘羡民用胥悦
太祖聞其名徴赴闕面授兖州觀察推官太平興國初
遷大理寺丞兼掌河運方船之粟轉漕攸資九年之儲
廪庾斯實属呉越王修来朝之禮獻益地之圖海隅蒼
生初被皇化慎柬良吏撫綏逺民即以公知臨海郡事
就遷太子左賛善大夫江東諸州鄱陽為大地征甚厚
戶籍尤富非有濟時周物之用撥煩治劇之才臨扵是
邦鮮不敗事公自台徙饒踰年報政職務修舉吏民便
之改殿中丞歸朝為監察御史受詔知乾州公以母夫人
在喜懼之年有羸老之疾咸秦之地驛置尤賖扶侍之
官登頓良苦因上言求督汝墳公田以奉甘㫖官閑務
簡遂其所好家貧俸薄不以嬰懐属太宗皇帝崇建戚
藩夾輔王室精擇僚佐翊賛親賢即以公為左拾遺冀
王府記室参軍侍從平臺從容朱邸成碣館好賢之美
贊東平樂善之風至扵曵裾王門仙姿冠玉抽毫客右
藻思凌雲獨歩一時夐出羣萃藉田畢就轉考功員外
郎未幾以本官知制誥藩王以借留為請天子不之許
也再嵗召入翰林為學士公上言禰廟二名有所嫌避
明詔敦諭不容辭職天子嘉得賢之美議者蔚知禮之
稱又受詔與蘇易簡同知貢舉是嵗郡國貢士以二萬
數奏名亦數千人至公無私羣議歸美㑹郊祀拜主客
郎中學士如故俄授右諫議大夫知潁州属滛雨降灾
嘉榖不稔公乞開公廪以振乏絶望賜田租以惠疲瘵
帝俞其請民實受賜㑹今上尹正京府寵綏神州驛召
公為開封府判官未幾肇啓儲闈並設官属申命公兼
太子右庻子遷給事中領職如故属大明繼照蒼震丕
承拜工部侍郎充樞宻直學士兼知開封府事邦畿之
間實方國之都㑹輦轂之下盖獄市之兼容簿書期㑹
之煩豪右侵并之弊公擊㫁無滯浩穰以清俄抗封章
求解劇任即拜禮部侍郎再入翰林為學士前席虚佇
清宴延登動静諮詢周旋獻納且以禁林書詔之填委
周廬宿直之勤勞屢面至尊辭以目疾除兵部侍郎知
上黨郡事水深土厚足以養痾尚德興亷於焉静理神
明之化期月有聞秩滿徴還以本官充翰林侍讀學士
數月兼祕書監金華侍講允謂深嚴祕府刋書是資鴻
博論思慎宻體温室之不言學問淹通藴河東之黙識
為儒林之領䄂實朝右之羽儀然而民望攸歸公議斯
逼果躋鼎席同秉國鈞景德元年七月以公為吏部侍
郎叅知政事踰月以本官平章事監修國史與今中書
上谷公並命焉是月冬天驕冦邉鑾輿薄伐公以美疢
之故不果扈從旦夕治療幸其有瘳追及澶淵見於行
在是時皇上講和戎之利繼好以息民修弭兵之盟天
旋而飲至公運籌漢幄早啓興邦之言偃節靈䑓親逢
下武之運同心一德叶贊於欽明夙興夜寐彌綸於職
業無何腠理生疾賜告家居中人國醫冠盖相望公以
為三事之任四海具瞻鎮撫外夷将明萬務陟降帝右
非可以貪榮寅亮天工非可以曠職遂陳手疏願解樞
軸上特降優詔不允其請申命近臣俾之諭㫖丁寕備
至靡容遜讓公感極以泣疾亦稍平入覲穆清面陳至
懇上敦奨尤異毗倚彌深而公常膳載加自公匪懈有
犯無隐方宣補衮之勤外强中乾忽起逝川之歎梁木
斯壊何哲人之云亡同體忽虧實元后之深痛嗚呼享
年六十有八上特為制服發哀羣臣奉慰追録嗣子及
於諸孫乃至給使之微咸䝉甄奨之澤又特命皇城使
愛州刺史衞公紹欽監䕶葬事太常考行諡曰文簡發
引之日有司具鹵簿鼓吹大鴻臚持節䕶䘮即以今年
正月辛酉歸葬于鄭州管城縣馬亭鄉盧村之南原從
先太師之塋禮也公積階至金紫䇿勲上柱國三進爵
為公加真食之封益功臣之號人爵之盛曷以加焉娶
東陽駱氏累封陳國夫人出於華宗作合君子享是偕
老冝其永年二子長曰世長太子中舎裕蠱馳稱道光
於濟美次曰慶長大理寺丞聞詩禀訓志聳於象賢三
女長適故刑部員外郎李象次適進士張扶先公而逝
次適江州德化簿劉宗誨職方郎中䝉叟之子也二孫
從善從古俱任将作監主簿雖在覉丱之年竝敦孝謹
之行有後之慶豈誣也哉公通介有常謙卑不伐接下
和易未嘗輕於匹夫與人乆要以是稱為長者居處儉
約不爽於素風中外踐更克守扵清節善談名理聴者
忘疲多識典故酌之不竭屢掌書命潤色之美居多亟
預疇咨獻替之勤斯至洎入叅大政荐陟中樞年耆益
明人望唯允展四體以率職曽無越思奉三接以矢謩
於焉盡瘁居位之日尚淺致君之略未伸遽兹歸全盖
有遺恨性嗜墳史手不釋巻晩年寫書百巻字皆方寸
躬自讎對以偹觀覽常所著述遺札頗多諸孤等孜孜
編綴為三十巻垂世不朽其在兹乎某早奉音徽屢陪
談宴矧又紫垣掌誥聨顔范之官曹黄閤拜塵熟丙魏
之風采且令嗣之勤請迫𤣥寝之有期願志幽扄豈敢
牢讓銘曰
畢氏之先肇基洪源大名啓胄後裔實蕃公之乃祖始
居鴈門吏於州縣不違丘樊顯允太師貽謀濟美有志
四方考終百里公之既孤不學斯恥徙居圃田鄭多君
子杖䇿從賦登名太常隨牒應聘嘉言孔彰乃督河漕
乃佩郡章歳滿増秩寘彼周行乃佐戚藩乃司雅誥醖
藉風規周旋輔導雍容内庭渙汗大號諫官長人善政
云報翼翼京邑巍巍東朝珥筆垂紳是為元僚宥宻樞
衡深嚴禁署侍從論思再至迭處上黨之治民惟去思
宣室之對帝乃疇咨入踐岩廊冠于宰司民具爾瞻百
工允釐永年未登二豎興沴人之云亡天不憗遺恩極
臨䘮禮優贈禭帝念良臣永懐遺懿野蒼茫兮風颼颼
馬蕭蕭兮旐悠悠背都城兮遵廣陌遡新阡兮歸故丘
俯咸洛之大道兮介溱洧之通流嗚呼賢相之墓兮在
此隴樹拱兮春復秋
　　　大宋贈侍中追封䕫王墓誌銘(奉勅/撰)
昔者周建戚藩重之以執膰之數漢封宗室申之以㰱
血之盟所以隆敦叙之恩崇紏合之義其有炳靈帝胄
擢秀天枝属寳厯之肇興顧徽音之早謝友于致美極
太上之孔懐典章錫命播策書扵悠乆親親之德厚莫
重焉王諱光贊順祖惠元皇帝惠明皇后桑氏曽王父
母也翼祖簡恭皇帝簡穆皇后劉氏王父母也宣祖昭
武皇帝昭憲皇后杜氏考妣也太祖英武聖文神德皇
帝太宗神功聖德文武皇帝王之兄也曩者木德下衰
三靈改卜赤符啓運百姓與能厯數有歸謳歌允属太
祖皇帝握榮河之祕紀應耀魄之元符受諸夏之樂推
為生民之司牧帝出于震龍飛在天奄宅中區允升大
寳卜世三十與成周而比隆執玉萬國無防風之後至
扵是右賢左戚崇德報功咨詢稽古之言講求固本之
術裂茅土以利建著丹書鐡契之文分寳玉以展親増
維城磐石之固若乃嗟棣華之早隕慨桐葉之前聞軫
同氣之深情舉漏泉之茂典扵是建隆三年詔皇第五
弟贈侍中追封䕫王仍賜今名厚飾終而峻追命也黄
門監之品秩貂冠蟬緌諸侯王之名數金璽盭綬泥書
出於右掖蜜印賁于九原盖白水中興演也胙全齊之
壤黄武建國策也啓長沙之封所以光照大猷發揮遺
懿憲章前代肇天命扵維新光寵公族致民德以歸厚
不顯淳耀莫之與京今上紹休繼明奉先追逺念本枝
之盛永惟叔父之親顧佳城之制當用真王之禮啟新
阡於畢陌祔𤣥寝於橋山相善地於牛眠得吉卜於龜
食窀穸之事所以即安鹵簿之儀悉從備物中人庀徒
而蕆役鴻臚持節以䕶䘮先逺戒期哀榮舉集即以景
德三年十月二十八日歸葬於河南府鞏縣南訾鄉鄧
封村順也夫志陵谷之變者必傳信之辭形金石之刻
者乃不朽之事下臣奉詔猥當紀述伏紙流汗媿不能
文銘曰
皇矣帝胄發源靈長錫羡蕃衍德厚流光嗚呼不淑䘮
我賢王炎靈勃興高穹睿命𤣥壤封崇綠綈裒贈修睦
興仁簡編輝映帝曰叔父永懐茂親嵗月増逝輝光日
新改卜真宅于洛之濵風蕭條兮木葉脱野蒼茫兮班
劍列鷰𡑞啟兮静而安薤歌發兮凄以咽國有史兮揚
德音壙有銘兮志徽烈垂萬祀兮千齡飛英聲兮昭晰
　　　大宋故光禄大夫檢校太保左衛上将軍兼御
　　　　史大夫上拄國信國公食邑一千户食實封
　　　　二百户追封周王謚悼獻墓誌銘(奉勅/撰)
昔者騂旄之誓示天下以懐柔麟趾之詩明公族之信
厚陶唐之聖華封陳三者之祝太姒之賢大雅垂百斯
之頌其有分暉帝胄毓德皇闈至性出扵自然積慶由
乎錫羡而乃叅駕鶴之侣同子晋之上賔標稱象之能
歎蒼舒之早世惻宸襟扵丹極藹休裕扵青編嗚呼哀
哉見之於周王矣王諱𤣥祐字慶長今上之第二子也
以至道元年十一月二十四日生扵東宫昊穹眷懐承
華多慶石墻銀牓表天地長男之祥甲觀畵堂處世嫡
皇孫之貴而王禀温恭之德挺岐嶷之姿亦既免懐未
嘗好弄雖在稚齒宛如成人雅尚文史尤嗜筆札辯夀
街之牘精識造微對長安之日神機絶俗八嵗制授光
禄大夫檢校太保左衛上将軍兼御史大夫上柱國信
國公食邑一千户食實封二百户元子比士雖禮經之
舊章半楚以封實太上之謙德維城之美克茂於本枝
齒胄之儀未遑扵外傅俄遘隂陽之沴遽成膏肓之疹
日躋厥德兾三善之彌彰天奪之年何九齡之弗祐以
咸平六年四月二十三日薨扵宫中年始九嵗釁生鶴
禁悲纒椒掖震宫虛位感極天慈都人罷市痛深行路
特詔廢朝五日追封周王有司奏諡曰悼獻盖夏王鍾
愛𤣥宗繇是以賜名臨淮早亡世祖不遑於進爵方䇿
所紀布扵前聞哀榮之數斯為極致先以其年五月十
有三日權窆于開封府開封縣汴陽鄉之禪惠僧舎即
以景德三年十月二十八日偹鹵簿鼓吹陪葬于永熈
陵遵吉卜而安壤樹也自初窆及歸葬並詔供偹庫副
使入内内侍副都知張景宗監護焉惟王玉振金相竹
苞松茂荷兹百禄體自九重而明允篤誠英敏聰悟起
居祖習了無童心被服造次必於儒者奉兩宫之歡愛
左右咸宜躬三朝之候問夙夜匪懈及勝衣趨拜胙土
啓封並建戚藩立愛以固邦本外總宿衛經武以重親
賢德望彌宣徽猷益盛仁孝愛士将從四人之遊博習
親師式佇三雍之對無何庭蘭方茂奄至驚秋隙駟靡
停莫聞留景呉客致問知玉體之不康太史觀文駭前
星之失色斯盖天人之合應靈真之降祥暫表瑞於皇
家復収神扵太素望思不巳軫漢后之深慈封樹克終
從橋山之真宅嗚呼佳城一閉夜䑓千古拱木合抱悵
嵗月之推移深谷為陵庻文字之傳信臣恭膺明詔獲
當撰述在昔苴茅錫社常奉行於命書今兹卜兆開阡
又勒銘於𤣥寝濡毫感愴誠無媿辭銘曰
皇圖三葉兮邦家㑹昌錫祚蕃衍兮源發靈長猗蘭積
慶兮黄離降祥帝錫純嘏兮挺生賢王在傅不勤兮英
姿聿彰為善最樂兮嘉言載揚天既難忱兮命亦靡常
秀而不實兮今也即亡愁雲繁兮嵗将暮清霜凝兮天
向曙森騎吹兮前引儼芻靈兮先路祔宅兆兮文園愴
風煙兮鞏樹唯青簡兮翠珉垂令名兮終古
　　述(一首/)
　　　殤子述
予授室之明年出領縉雲郡下車十月而生一子既三
月執其左手欬而名之曰雲堂雲堂生七月予被召歸闕
前一月太夫人舉族先歸建安呉興之别墅比璽書至
予亦間道歸拜墳墓雲堂頗能識其父迎門而笑躍
而就予抱焉家居僅五旬慮稽留詔書遂單車即路凡
再見朏魄而至京師氣憀慄以變衰嵗崢嶸而将晩明
年春迎版輿自三呉汎九江浮淮泝汴就養扵輦轂而
雲堂始踸踔能行旦暮嬉戯於太夫人之膝下爰笑爰
語甚足慰祖母之心渉秋召病命醫視之先是瘍生扵
頰善療者必令外決使毒氣不留藏中醫市井徒也利
其有瘳亟飲以藥不數日而愈未浹旬病腹痛便利又
呼醫視之醫急以藥止又數日下血復召醫但謾言将
愈利扵受直訖五日有加而無瘳即召他醫醫言疾深
矣殆不可為也既而疳氣上攻口中齦齶皆創落兩齒
手足掉舉目眩轉而死噫生扵己亥十月之巳未死於
辛丑八月之乙丑凡六百六十七日其賦命也何天促
之如是哉因念萬物之内最靈者人父子之道斯惟天
性過猶不及適情之所鍾有而歸無亦理之可遣然髙
堂奪抱孫之慶衰門纒遺體之悲盖釁積自躬而禍延
扵嗣夫子所謂苖而不秀者是之謂乎若其月角對聳
山庭衍斥眉目踈秀方口大頥必興吾門終能成器其
在襁褓挺然不羣初生纔滿月方呱呱而泣家人取書
册展向之即熟視其文字喜且笑若能識焉未嘗遺矢
溺扵席褥上雖夜寒亦展轉而起家有奴産子者亦數
嵗頗無頼雖羣萃中了不怖慴東西跳梁歌唫無度毎
逺見是子必惶懼號泣若無所容家人潛抱令近之必
大呼殞絶不知其所以然也初疾愈東室中北壁有畫
佛像毎過其門必引身入焉視其畫而笑若相對語者
乃喜甚儻家人拒之必號哭偃踣如是日三四十徃以
至扵疾甚性不好弄不嗜味不妄言笑太夫人常言吾
閱孩孺多矣未有此兒之卓異也豈吾宗之薄祐無復
大其門閭耶而病夫之不夭将遂擠扵溝壑耶因念嘗
讀金仙子之書了知大雄氏之㫖識六塵之妄相見諸
行之無常聚沫非可撮摩浮雲倐然變滅輪逥起扵愛
必㫁必除煩惱歸於空何執何著一切虚幻萬化紛綸
又安能觸類増悲緬懐䑛犢之愛積毁成疾自貽䘮明
之戚哉予出扵儒門沈迷俗諦猶或慕聖人之逹節希
上士之忘情誠知其無可柰何聊以自道耳服名教者
得無罪我乎
　　行状(二首/)
　　　故翰林侍讀學士正奉大夫尚書兵部侍郎兼
　　　　祕書監上柱國江陵郡開國侯食邑一千三
　　　　百户食實封三百户賜紫金魚袋贈兵部尚
　　　　書楊公行状
　　　　　曽祖式不仕
　　　　　祖郜
　　　　　父澄累贈禮部侍郎
　　　　　建州浦城縣乾封鄉長樂里楊徽之字仲
　　　　　猷年八十
公之先華隂人永嘉之亂流寓江表占籍上饒郡凡十
餘世唐上元中劉展叛渙呉㑹騷然公之六代祖遂舉
族避地於建安之呉興因為著姓自髙曽以来用財力
雄扵州里唐季俶擾乃祖鳩合義旅幾乎千人保境亢
宗一邑是賴受署義軍指揮使烈考博通文史為鄉黨
所稱王氏之據有閩隅也物色異人寤寐豪傑首畫竒
䇿請見牙門忠懿王竒之即日解褐置之幕府未幾賜
五品服拜本縣令絃歌之化流于桑梓蕃衍之祥鍾扵
燕翼公即其次子也始在童丱卓然不羣結髪從師刻
苦為學羣從兄弟率以豪俠相尚馳騁狗馬被服輕煖
使酒難近結客報仇而公杜門端居偃仰圖籍躬親布
素之行深為宗黨所服邑人江文蔚善賦江為能詩公
皆延扵客館之中伸以師事之禮曽未期嵗與之齊名
潯陽廬山學舎甚盛四方髦俊輻輳其間公既終二親
之䘮即與從父弟叅躡屩擔簦不逺千里亦既至止名
聲藹然先生鉅儒咸共歎伏凡再罹寒暑其業大成参
適有懐土之心公即遣歸省視墳墓時李氏建國奄有
淮淝贄幣不通邊闗甚急公不居一國有志四方思樹
勲扵中原恥懐安扵故土杖策徑去潛伏間行聿來上
都憩于逆旅適及秋賦假籍河南首冠薦書時譽愈出
時翰林學士竇公儀樞宻直學士王公朴皆負公望為
一代龍門公徧投以文竇公倒屣相迎王公置書為謝
待以竒士名動一時明年禮部侍郎劉公温叟實掌文
衡擢扵殊等同時登第者凡十有六人周世宗申命近
臣再加考覆唯公及李覃何曮趙鄰幾得預其選是年
秋授祕書省校書郎集賢校理遷著作郎升朝為右拾
遺皇朝革命以周室舊臣不宜在侍從之列出監唐州
方城商稅太祖多遣近臣亷訪謡俗使者即公之故舊
公因言應天順人海内寕一所宜崇儒術以厚民風使
還具白其語太祖怒以其訕上左遷鳯翔天興令未幾
又移嘉州峨嵋令公文學之外長於吟詠厯宰二邑周
旋數載凡遊賞宴集良辰美景必有彫章麗句傳誦人
口或刊於琬琰或被于筦弦岐隴巴蜀之間盖金相而
玉振矣開寳初復為著作佐郎散民鹽掌倉榖者四五
年僶俛從事曽無愠色未幾知全州属太宗御極拜左
拾遺歸朝遷右補闕及受代歸闕見於内朝太宗顧左
右曰朕在藩邸嘗聞其能詩因盡索公生平所著公搜
於篋笥凡得數百篇悉以奏御且獻詩稱謝其㫁章曰
十年流落今何幸叨遇皇王問姓名太宗覽之甚喜和
以賜之自是黄屋閒宴翠華逰豫宸章煥發天言下布
宣示近臣之外必以别本賜公瓊藴瑶編充盈篋笥未
幾拜侍御史厯庫部員外郎賜金紫受詔與諸公編文
苑英華一千巻皆前賢之詞賦詩筆分别部類㨂求菁
英先朝以公專精風騷特命編詩為二百巻公孜孜採
掇矻矻服勤非風雅之言未嘗取也遷刑部兵部二郎
中同知京朝官考課端拱初拜左諫議大夫明年知許
州公乆奉外朝不樂吏役許昌地接京輔當四通五逹
之郊郵傳交馳冠盖相望公勵精為治盡公無私餞勞
之勤日不暇給纔二嵗受代西歸太宗召升殿慰勞數
四即以本官判史館事中謝日上顧侍臣曰楊某儒雅
之士置扵館殿正得其宜矣數日加史館修撰仍判館
事㑹張洎以翰林學士判史館即以公判集賢院時劉
昌言掌機務張洎在翰林昌言固恩寵洎希進用有以
公常評議二人者語扵昌言昌言又以語洎因共誣公
以飛語中傷近臣聞扵上上惡之不復問状即以公檢
校右散騎常侍充山南東道節度行軍司馬未行改鎮
安軍行軍司馬數月以今上出領京邑慎擇府僚驛召
公拜左諫議大夫與今兵部侍郎畢公士安同授開封
府判官明年肇建承華分置衆職以公兼太子左庶子
判官如故進位給事中上即位拜工部侍郎充樞宻直
學士咸平初轉禮部侍郎學士如故俄以衰疾求解近
職拜兵部侍郎兼祕書監數月上優奨耆德圖任舊人
且欲親近老成講論經義遂詔置翰林侍讀侍講學士
以公為翰林侍讀學士祕書監如故與户部侍郎夏侯
公嶠國子祭酒邢公昺工部郎中吕公文仲竝命焉公
侍講金華分直麟閣執經待問前席疇咨上從容言天
下事甚衆借筯之畫莫非沃心更僕之談或至移晷然
奏槀多削温樹不言其慎宻也如此俄以足疾請告太
醫診視中使勞問上自取名藥封以賜之適㑹郊禋不
及扈從上特命加錫如侍祠之例鑾輿北幸力疾辭於
苑中涕泗沾襟備述忠懇上謂之曰卿勉進醫藥當不
日相見及駐蹕大名特降手詔存問公毎上表䟽皆自
為之三年正月二十二日車駕還都上特遣中貴人慰
諭即日疾遂革二十三日以不起聞上軫悼者乆之詔
贈兵部尚書降内司賔至其第以錢五十萬絹五百疋
賜其家仍命中使監護䘮事縁葬所須並從官給以其
子壻太常丞宋臯直集賢院外孫宋綬為太常寺太祝
纔十嵗姪孫偃集皆同學究出身奨舊臣而示優典也
公先娶王氏生宋氏女後娶王氏封太原郡君公天性
純懿無有矯飾履行端謹未嘗放佚以儉約自律奉養
甚薄以名教為務顛沛不違接士以謙卑檢身以清白
好談名理多識典故自唐朝巳来士族人物風流雅俗
悉能記之亹亹可聴素好吟詠遂臻其極毎對客論詩
終日不倦此所以垂名亦幾乎成癖也崇奉釋典酷信
因果毎五鼓即起盥漱誦金剛經如是者三十年未嘗
暫廢所誦亦十數萬過矣公無男子亦不養子姓為嗣
琴書素業並以付外孫焉公自結髪筮仕彯纓登朝中
外荐更夷險一致精力極思能成其名勞形嗇神用躋
乎夀夫子所謂善人吾不得而見之矣又云未見好學
者也公之謂與其餘十年在官徐防無過一裘不易晏
子能貧周旋累朝名節保於終始遭遇明主存歿極於
哀榮亦人倫之羽儀士類之標凖也紀述之際有直筆
在焉聊叙遺芬以咨史氏謹状
　　　故太中大夫行給事中上柱國臨汾郡開國侯
　　　　食邑一千二百户賜紫金魚袋柴公行状
　　　　　曽祖丕任廬州别駕
　　　　　祖𦙍贈太子右贊善大夫
　　　　　父自牧任尚書兵部員外郎累贈禮
　　　　　　部侍郎
　　　　　曹州濟隂縣沛郡鄉崇儒里柴成務字寳
　　　　　臣年七十一
公之先平陽人由髙曽巳来占籍濟隂因而土著遂為
著姓先大夫以文行首出一上登進士科厯佐使府終
於郎署公爰在童㓜發言成章總角之年出就外傅横
經學問逈如宿習秉筆屬文動偕作者甫及冠歳志業
大成尚復藏器待伸養勇俟鬭誓得當世儒學宗匠為
門下生乾德中禮部員外郎知制誥王公祜受詔典禮
部公即踊躍從賦王公覽其文而竒之擢冠多士朝論
翕然有得人之美解褐峽州軍事推官秩滿為曹單觀
察府中從事所知論薦改大理寺丞監潭州茶場筦㩁
之利頗致増羡幹蠱之譽揚于王庭擢授太常丞峽路
轉運副使賜五品服遷監察御史知果州轉殿中知蘇
州滿歳移充兩浙轉運使改户部員外郎直史館賜服
金紫除本曹郎中充三司戸部判官太宗皇帝講求化
源疇咨典故且以列卿之職實惟古官各有攸司所掌
甚重爰自唐室以臺閣相高汔至于今目為散地由郎
署而授者例同左遷濬發德音丕變頺俗乃選尚書諸
曹正郎有才望者凡十人次補諸寺少卿監仍著令自
今非曽厯少列不得擬給舎諫議公首預兹選拜光禄
少卿辰韓之墟稱藩海外属有恩詔慎求使材命公為
髙麗國信使公雍容儒雅博聞强記衣冠之國文物盛
焉舉措話言是法是傚皇華之美至今稱之復命為京
東水陸轉運使召入拜司封郎中知制誥遷左諫議大
夫出知河中府得脫户八百家附於版籍今上踐祚拜
給事中知梓州歸朝受詔同修太宗實録十月而畢勞
賜策勲寵數優渥未幾以本官知揚州入判尚書刑部
小吏干犯怒而笞之詣闕訴寃朝官問状公以為抶一
胥而被劾何面目復據堂决事耶即上章解職以本官
奉朝請至是考終於正寝遺奏以六歳孤兒為言上憫
之特授太常寺奉禮郎命賦以禄俾終䘮紀公始娶趙
氏故宗正少卿齊之女也後娶張氏今夫人李氏封賛
皇縣君故水部員外郎岧之女也實有令德洽于宗姻
公三娶良家晚有児息行年六十有六始得今奉禮焉
公好學多能博物稽古始在貢部為時聞人奮藻属詞
流軰推服或有所述作必傳冩都下終以才望入司訓
誥發揮帝命頗為稱職而襟懐夷坦無有城府音容和
粹煦如陽春善與人交乆彌篤也好治家事勤不匱也
善談名理口無擇言廣聚墳史手不釋巻雅性奉道徧
閱金簡玉笈之文平生多病深窮惡石青囊之術恬淡
以養性蔓衍以窮年其風規醖藉閥閱深厚亦足以為
儒林丈人矣記事之職良史在焉謹書世家以告册府
謹状
　
　
　
　武夷新集巻十一
欽定四庫全書
　武夷新集巻十二　　　　　宋　楊億　撰
　　䇿問(十首/)
　　　咸平四年四月試賢良方正科䇿二道(奉勅/撰)
朕聞古先哲王疆治天下親附萬民必先務農然乃足
食故堯命四岳謹於授時禹别九州先於平土以地著
為本故建步立畝克正經界之規以生齒為限故受田
歸田式優筋力之禮繇是穡人狎野品物嘉生悉闢汙
萊且無曠土雖有水旱不為凶年然後禮讓興行風俗
歸厚勸功樂事靡遷其心既庶而富爰服於教此聖王
域民之要道也自周行井田是為王制秦改阡陌乃成
霸業漢抑末而敦本衣食滋殖魏屯田而積榖軍國富
饒中代已還人散久矣我國家屢下寛大之詔深懲游
惰之民闗市之征舟車皆算恐其騁於末游天災流行
田租盡免慮其去於南畝廣行勸誘之術俾臻仁夀之
域而廪庾之積未至陳陳相因流亡之人猶復稍稍而
出郡國振業之不暇豪强倍稱而益滋未能小康乃至
重困矧又西北冦孽作梗二邊飛輓供須靡有虛日千
金之費尚煩於經度九年之儲何致於紅腐今欲復成
周之法即表畷素定恐至擾人遵商君之術即貧富不
均無以復古用李悝之平糴即頭㑹箕歛出於無名行
夷吾之寓令即賦車藉馬適増重擾舉趙過代田之䇿
即民服先疇既難變業專夀昌常平之議即市有二價
罔或樂輸但賞罰以粟即贖罪失於不經賣官致於虛
授若耕戰備冦即隴畝非可使卒塞垣難以安民子大
夫明識經邦强學待問多識前訓博極羣書宜考歴代
之是非以定當今之用捨强兵富國何者當行嘉謀嘉
猷虛懐以佇
　　　又
問古者鄉老獻賢能之書登于天府樂正論造士之秀
揚于王庭或以事以言以才以徳先選於州里然服於
官常其後下三適之詔聿明賞典乗一封之傳令與計
偕或以户口為差或以年齒為限經學章奏用别於文
儒力田孝㢘益増於科目或但取世胄或專引孤平以
王戎之清通猶有門調户選之謗以宣父之仁聖尚聞
以貌以言之失自隋設進士唐氏遵行山東士人以不
踐為恥朝廷卿相率由此而陞笑窮經白首之徒專篆
刻雕蟲之巧婉媚綺錯既事於詞華敦樸遜讓罔求於
行實流蕩忘返浸染成風故𤣥宗臨朝深歎於薄俗楊
綰建議願復於明經雖不果行甚為嘉論然而沿襲已
久改易為難儻舉選復行於州閭即人物之評未能折
衷科級專求於經術即章句之學非可適時各舉所知
乃有比周之黨陳牒自薦寧獲貞退之賢必取乎文質
俱全更傷於求備但委乎郡國捜訪亦慮於遺才至如
限之以年即顔回子竒豈須强仕計之以口即八龍三
虎何必異鄉但取乎文華即組繡鞶帨徒為富艶唯務
於學業即腐爛脣齒彌益迂踈國家官倍夏商地廣唐
漢吏員萬數皆須得人百里一賢將何充選備陳歴代
之略以副仄席之心用期酌中朕將親覽
　　　咸平四年八月試賢良方正䇿一道(奉勅/撰)
皇帝若曰朕祗若元符為人司牧昧旦丕顯䖍恭寅畏
懼徳之弗類慮政之未孚葢念昔者周命百官皆箴王
闕漢設三道用求直言誕舉舊章思聞讜議兹子大夫
逢時奮庸有犯無隠之秋也夫五材並陳去兵未可八
政具舉足食是先今國家北扞林胡西禦黨項歲遣介
士以防盛秋弛邊備即越軼之是虞窮兵鋒又徴發之
為擾堅壁翫冦固役車之未休繼好息民復文告之靡
及故蒸庶不得安堵弓矢無由載櫜至如人獲四鬴之
餘始免艱食國有九年之蓄乃為太平今曠土尚多游
手未復勸課之道非不至賦斂之數無所加萬鍾之藏
蔑聞於都鄙一榖不熟遂抵於流亡今欲倍算舟車且
驅之未盡歸而貿遷斯壅給復租稅又惠之未及富而
經費不充復常平之倉即市井之價或有二修平土之
法即經界之制未可行自非時和而年豐不免困窮而
轉徙又如總領衆職莫急於求賢審官申嚴百刑莫先
於明罰飭法今疆宇遼夐吏員衆多必得其材然付以
任故文王之徳在於能官人東漢之隆本於責吏事今
但委有司之考課亦第閥閲之未精只遣使者之察㢘
又飾厨傳而為患漢武之欲除吏田蚡非可擅權徳宗
之擇縣令栁渾譏其失體遵荀朂省官之議即員難減
者實多體薛宣換縣之規即才適用者殊少雖循名
責實之斯切而政平訟息之未臻至若金科玉條竹書
丹筆以禁多辟所期無刑其屬三千葢防於踰矩斷獄
四百用冀於勝殘雖然慕陶唐之畫冠且免而無恥體
漢初之踈網又姦乃益生必待臯陶作士師法寧可廢
豈須定國為廷尉民乃不寃俟論報即久繫是虞但責
成即舞文斯衆苟四目之罔及乃一人之向隅或罹非
辜足傷和氣子大夫䇿慮幅臆智略輻湊兵者凶器必
可使歸馬放牛食為民天必能致家給人足攷建官之
意當俾百工之允釐稽立辟之由期措五刑而不用並
揣厯代之略兼陳方今之宜揚㩁而言朕當親覽
　　　咸平五年九月試武舉人䇿一道(奉㫖撰試/武舉人王)
　　　　(關/)
皇帝若曰夫五材並用誰能去兵七徳孔修於焉右武
故軒轅受符於𤣥女所以興涿鹿之征吕望釣璜於磻
溪所以著金匱之法歴代之簡編咸偹先民之軌迹具
存孫吳著書首標竒正之説衛霍為將但問方略何如
然述兵法者實祖於斯人稱天幸者亦聞於前史得失
安取是非焉從至如魏武之善用兵亦以新書從事孔
明之能勝敵乃云節制之師葛亮斯有凖繩何一時應
變之寡術孟徳出於胸臆何諸將違律者喪軍豈師古
有膠柱之嫌臨機有脫兔之急沿襲不同於前代弛張
固在於隨時當舉要而劇談庶聞義而斯服今國家尚
勤戎略式厲師貞所以威制羌夷保障生聚而黨項狂
冦猶假息於朝晡葷狁殘妖頗肆毒於邊鄙調民轉餉
遣戍防秋内費資儲外勤征役未能梟取虜首懸於槀
街縳致胡鶵獻于清廟兹朝廷旰食之為念謀夫髙枕
之未遑子大夫識擒縱之方練攻取之䇿五餌係虜賈
誼之言可徴三章議邊晁錯之謀斯在敦詩閱禮何以
得文武之全才籍馬賦車何以致兵農之一混約齎深
入何以登瀚海而勒燕然保塞折衝何以按榆谿而清
薊北伐蠻夷者豈煩中國形勢如何得地利者不如人
和勝負安取參以前志舉爾所知講求便宜敷陳指要
庶披確論用達善經
　　　試草澤栁察䇿二道
問王者專山澤之征實惟周制縣官設鹽鐵之禁葢自
漢朝所以牢籠貨財抑奪豪右從來久矣何莫由斯國
家奄有寰區外制邊徼用度斯廣經費實繁東南之邦
茗荈攸産池海之利鹹鹺是資筦搉之法載嚴律令之
文具備設憲網而雖密投罪罟者彌多葢衣食之所由
縱水火而必蹈今欲盡弛其禁即九年之計不充習以
為常即五刑之用未措子大夫深達治體必切事情幸
揣當今之宜别陳經久之略
　　　又
問國家並建庶官分領衆職守宰之任風化出焉故大
邑庇身子産徴於引喻惟良共理漢宣發於歎嗟今土
宇混同郡邑紛布版圖羡溢吏員衆多守土之臣多輟
於臺閣字人之長咸調於銓衡皆程其器能校其閥閱
因清閒之宴必敷納以言虚已疇咨曽旰食而忘倦懸
爵𢡟賞俟期月之有成雖慎柬惟勤而頌聲未洽或驅
雞之無狀或治庖之不能或貪墨以敗官或嚴殘而剥
下愷悌之化斯鬰循良之稱鮮聞至於分遣察㢘飾厨
傳者率邀善譽專考科第拘殿最者多失鉅賢詔公卿
各舉所知或稱匪其人恩移於下俾牧守自署其屬即
愛不吾叛用必以私益知審官之難矧復長人之寄子
大夫博探載籍深究政經當述選賢任能之方且明興
化致治之本條對所問揚搉而言必考古以驗今庶可
行而不悖
　　　景徳二年三月試草澤劉牧䇿二道(奉聖/旨撰)
問化成之道儒術為先故大學之興存於周禮博士之
設始於秦官厯代相沿舊章咸在國家盛膠庠之制崇
俊造之科鏤版以廣聖言祭菜以嚴祀典傳經請益必
選碩儒講肄胄筵咸稽古訓而公卿之子弟鮮隸籍於
成均州里之俊髦率登名於鄉老豈勸誘之未至將沿
襲之或殊何以復杏壇槐市之規遵小成大成之制弦
歌不輟誕揚洙泗之風生徒寖多克追唐漢之盛願聞
嘉話用洽永圖
　　　又
問古者井田之設兵農混焉居常力耕不離於畎畝有
事調發爰執於干戈葢三代之舊章厯戰國而無改施
及秦漢沿襲漸殊京師建南北之軍郡國有材官騎士
内増七校外置樓船自是已來不能復古而况五材並
用誰能去兵天下雖安未可忘戰今國家勤修武備式
遏外虞所以保障黎元震耀威徳將何以追司馬六軍
之制遵提封百萬之規免飛芻輓粟之勞成家給人足
之美寓令於疆畔其術如何講事於蒐苗厥㫖安在願
聞婉畫以闡大猷
　　　試草澤䇿一道(景徳二年/三月二日)
問四民並設葢務穡之尤先九序惟歌實豐財而為急
國家富有區夏勤恤黎元訓兵以備不虞建官以熈庶
績乃至宗廟賓客之費名田奉邑之資嵗計所叢國用
尤廣雖復頒行恩詔敦勸農功奉順天時聿修稼政罷
不急之務去冗食之兵裁减賜予之規斥棄竒巧之玩
敦本節用斯為至矣而九年之蓄物力未完一榖不登
流亡乃出將何以致汚萊盡闢游惰悉歸足衣食而知
禮文值凶荒而無菜色又何以致太倉之粟陳陳相因
上林之錢往往而是然後家給人足頌聲浹於連甍國
富兵强天威震乎殊俗子大夫博通載籍練達政經必
有嘉謀悉以條對
　　　景徳三年九月試賢良方正能直言極諫科䇿
　　　　一道(奉勅/撰)
皇帝若曰我國家奄宅中土勤恤庶邦念前代求賢之
勞思昔王好問之裕濬發明詔詳延俊民樂聞讜言用
禆至化兹子大夫韞櫝待價藏器俟時射隼有功逆鱗
無忌之際也方今邊候徹警戎索載清與民息肩爰戢
不祥之器為國生事深戒守方之臣葢已卧鼓滅烽賣
劍買犢下勸農之詔朂游惰以反耕置常平之倉謹豐
凶而平糴勸課之道斯至偹豫之術具頒而流庸未盡
歸汙萊未盡闢陳陳之粟尚鬱京坻之謡蚩蚩之氓競
逐錐刀之末倚市門者鄙於刺繡為馬醫者至於擊鍾
使寒耕熱耘之民有粗衣菲食之歎厚生敦本何以盡
驅於力田既富而教何以一變而至道若夫慎重名器
先儒之格訓辯論官材為邦之令典著位峻於堂陛効
用適於輪轅固亦周爰咨諏宴見敷納徴保任於公舉
觀試可於吏能黜陟幽明稽有虞之彝制綜核名實遵
漢宣之故事其有尤異之課即申以増秩之文若乃非
常之才必待以不次之位我有好爵兹用縻賢國無敗
官於焉致治而庶尹卿士郡邑牧宰暨於黄綬一命青
綸半通雖有司殿最之申嚴外臺刺舉之詳察尚或貪
墨以獲戾罷輭而廢職徇公者傷於苛刻賈譽者病於
脂韋致有嚚訟升聞煩軺車之案劾具獄來上待丹筆
之科條但採於風謡或察㢘之失實專取於課第亦茂
異之見遺將何以致棫樸之詠興蒲盧之政洽授方任
能之道著亮采惠疇之業昭巍巍大朝有官人之盛濟
濟多士無彼其之譏子大夫强學多聞稽古博識究厯
代之損益明當今之利病所宜窮斯民雅俗之弊極談
恥格之方考庶官治亂之由深陳用人之術遲聞嘉話
以闡大猷當悉乃心勿有所隠
　　表狀一(十首/)
　　　知處州謝到任表
臣某言臣昨奉勅差知處州軍州事已於今月三日赴
本任訖遠辭螭陛權剖使符百城之任既優五綵之榮
斯極臣某中謝臣早自孤平獲逢開泰徒以雕蟲之伎
遂塵汗簡之司皇帝陛下夤奉宗祧旁求俊乂謂臣處
於羣萃竊畫餅之名知臣恥於進趨挺素絲之節度越
倫輩超踐掖垣復誤賜於選掄獲同司於筆削家徒四
壁貧方甚於臨卭字賞千金書未懸於秦市特推恩於
陋巷俾將命於列藩既克就於國書又驟加於勲籍未
出瀛洲之署尚參文石之班葢以臣早奉庭闈久棲輦
轂離邦寖遠懐土滋深烏鳥之情實巢南之是切芻蕘
之懇須伏閣以自陳封章纔黷於冕旒俞詔已頒於蓬
蓽幸一麾之甚便復再䟽以請行陛下察以寸心恕其
九死許扶擕於老幼令密邇於鄉閭况浙右奥區縉雲
善地閭閻蕃庶土壤膏腴聲教所覃俗知禮讓耕桑甚
廣民少惰游今歲雖罹旱暵之災尚多溉灌之利人無
菜色畝有餘糧屬隣郡之不登故榖糴之微貴提封之
内安堵如常前春已來不至乏絶一境偶無於疲瘵九
重望减於焦勞臣謹當恭守詔條恪居官次袴襦報政
豈朞月之敢期氷蘖撿身固生平之所履儻渝素守是
速靈誅臣又念朝辭日得面聖顔親承睿㫖以俯隣於
桑梓又獲奉於甘㫖推從欲之仁廣聴卑之造特許終
於考秩且未議於替移即臣舉族知歸殺身莫報況丘
園甚近雞犬相聞鄉里親姻或諧於聚首弟妹婚嫁免
至於失時上以慰慈母之心次以了私門之事而臣齒
髪方盛駑蹇未衰抱槧懐鉛終預諸儒之末摩頂至踵
須酬萬乗之知冐眛上言隕越無措臣無任云云
　　　謝賜厯日表
臣某言今月日本州進奏院遞到宣頭一道賜臣咸平
二年乾元具注厯一巻者夏正肇建堯厯爰頒克授人
時不迷帝力臣中謝伏以皇帝陛下端拱穆清茂育羣
品徳合天地信及豚魚象魏懸書定一王之法制靈臺
治厯究三統之指歸濬發宸襟載稽古訓將欲納民軌
物致俗胥庭俾雩祀靡愆無水旱之作沴農夫既正免
耕稼之失時顧兹遐僻之邦亦荷頒宣之寵七月流火
見司厯之無差五星連珠與太初而相應臣謬膺朝寄
獲布郡條發函徒切於凌兢測管豈知於疏密謹當䖍
遵時令恪舉官常彌堅夙夜之誠上答照臨之惠臣無
任云云
　　　賀再熟稻表
臣某言據本州麗水等縣狀申今年人户所種早稻自
秋初刈後為雨水調適元根再發青苗結實成熟共得
兩收已具州司别狀聞奏者多稼並熟所謂有年嘉榖
再登斯為上瑞臣某中謝臣聞昔者后稷之功既著一
稃二米顯其祥成周之道方隆異畝同頴昭其應貢交
阯者曽聞於再熟取甫田者爰及於十千葢以𤣥徳升
聞至誠昭格天地訢合百嘉由是而生風雨弗迷三時
以之無害允鍾上聖克協靈符竊以山越之鄉多乏膏
腴之産火耕水耨獲地利以甚微食稻與魚習土風而
惟舊去歲因罹於小歉今春遂至於薦飢力穡雖勤餱
糧殆絶參以五種之利救其二鬴之艱俯及秋成僅無
菜色皇帝陛下乃眷東顧隂隲下民臨遣使臣循行縣
道慮賦輿之不集盡賜田租念飢饉之可哀大發倉粟
城邑聚人之地為設淖糜山川血食之神必祈膏澤道
路之敓􁐸者貸其枯木之斃溝隍之填委者推以掩骼
之仁明詔誕敷和氣斯應如臣所領之郡近接海隅一
千里之封陲三萬家之生聚自蠶事載飭厥篚之獲頗
多及麥秋俯臨兩岐之謡斯洽菽粟流衍黍稷豐穰絶
無螟螣之災率有鍾釡之蓄矧早稻既穫陳根尚存大
雨時行土膏脈起芃芃發秀薿薿垂芒同枯楊之再生
異靡草之先死結實棲畝歛穧盈車至於晚田又收數
倍遺秉滯穗既寡婦之是資千倉萬箱顧老農而何幸
臣忝膺郡寄獲覩年豐親逢五穀之祥同賴一人之慶
周原膴膴猶詠曽孫之詩堯民熈熈敢迷上帝之力休
徴斯在純錫昭然伏望宣付史官書之簡䇿干冐宸扆
彌切兢惶
　　　賀册尊號表
臣某言今月二十四日得進奏院狀報前月七日百官
于乾元殿奉冊尊號者嚴祀式陳鴻名肇建含靈悦豫
盛禮便蕃臣某中謝臣聞山嶽配天亦擅崇髙之美坤
元載物爰彰博厚之稱垂世作程所以強名于四大稽
古建號盖用比徳于九皇在衆美之所歸雖上聖而奚
讓伏以崇文廣武聖明仁孝皇帝陛下誕膺眷命光宅
中區執左契以御民張四維而化俗齋居決事聿彰欽
恤之仁旰食臨朝用示躬親之㫖羣生咸遂庶績其凝
體唐堯之文思光被四表恢商湯之武烈底定萬方化
馳若神髙陽之稟聖徳臨下有赫文王之服大明兼漢
祖之寛仁挺重華之篤孝總帝皇之能事掩天地之全
功恵澤及于昆蟲湛露淪于骨髓六龍出震瞻之者豈
可階升百谷朝宗就之者或思蠡酌于是邦君庶尹國
老諸生槀街蕃酋比屋黔庶共薦厖鴻之稱仰酬煦嫗
之仁叩閶闔之九重集緇𤣥之萬計至于懇倒始奉允俞
有司䖍舉于舊章率土願聞于大號乃以仲冬至日合
祭圓丘禮行于郊百神以之述職飲至于寢羣后由是
在庭端拱穆清祇受典冊祥光休氣充塞于寰瀛歡謡
頌聲傳聞于行路足以昭祖宗之謨訓聳四裔之威懐
人神之望允諧祝史之辭無媿五讓而受謙光之徳已
隆九名聿彰覆燾之功彌廣臣側聞國慶限守詔條魏
闕存心徒結雲天之戀虞庭率舞莫陪飛走之餘抃蹈
之誠實萬常品臣無任歡呼抃蹈激切屏營之至
　　　謝加勲表
臣某言今月二十五日進奏院遞到官告一通勅牒一
道䝉恩加上騎都尉餘如故仍放朝謝者在宥之恩方
覃於率土冊勲之典俄及於具僚祇荷寵靈伏增悚惕
臣某中謝伏以唐制勲官十有二等克遵班爵之序備
存律令之文所以褒賞忠勞甄明品秩不稱其職羊胃
之謗乃興或曠厥官鵜翼之譏斯起如臣者謬塵禄位
蔑著聲猷束帶立朝已媿諍臣之任一麾出守猥慙循
吏之稱屬燔柴薦鬯之辰無除地給薪之効爰因大慶
亦被鴻私諫垣未削於姓名勲籍驟遷於等級天威所
及盖咫尺之不違官箴有常但顛沛而於是彌勤職守
用報寵光仰荷天慈臣無任云云
　　　謝賜厯日表
臣某言今月十四月本州進奏院遞到宣頭一道賜臣
咸平三年乾元具注厯一巻者厯象之設克謹于民時
正朔所頒俾知于天道臣某中謝竊以少昊獲鳯鳥之
瑞因以建官陶虞有蓂莢之祥由之紀厯所以定分至
啓閉之候辨躔次弦望之差作事厚生制民命而斯在
歸餘舉正察時變以可知崇文廣武聖明仁孝皇帝陛
下欽奉丕圗祇膺眷命聿遵前典不廢舊章疇人之職
既修天吏之功靡忒清臺肇建校諸家之否臧大衍克
成正千載之譌謬豈期僻陋亦荷頒宣敢不䖍奉王正
率循時令土膏纔起便候于農祥玉燭既和永躋于壽
域粗識閏餘之數免貽瞽循之譏仰戴宸慈臣無任兢
惶激切之至
　　　謝賜衣表
臣某言今月十六日翰林藝學郄俊至伏蒙聖慈賜臣
勅書一道紫綺純綿旋襴一領并賜屯駐本城諸軍員
僚初冬衣襖者解衣之賜猥及于下臣挾纊之仁更均
于列校光生郡邸喜動轅門臣某中謝伏以崇文廣武
聖明仁孝皇帝陛下誕膺元符恭臨大寶恵必先于逮
下志惟在于愛人鳥獸氄毛甫及嚴凝之候衣裳在笥
爰推賜予之恩在渙汗之所沾雖容光而必照如臣者
任叨符竹地僻甌吳奉漢詔之六條方深祗畏分齊官
之三服忽荷頒宣纂組極于纎華純綿加于麗密璽書
下降竊窺雲漢之文驛騎來臨更重皇華之命但曵婁
而増惕實被服以難勝矧于戎行亦膺天寵干城雖久
曾無汗馬之勞守土何功獨懼濡鵜之刺仰瞻宸極唯
誓糜捐臣與軍校等無任感天荷聖歡呼蹈舞激切屏營
之至
　武夷新集巻十二
欽定四庫全書
　武夷新集巻十三　　　　　宋　楊億　撰
　　表狀二(二十首/)
　　　賀劒門破賊表
臣某言今月二十七日得本道進奏院狀報近有西川
駐泊神衛右第三軍第二都虞侯王均等為惡作亂奔
衝劒門已據劒門都監裴臻與知州李士衡同共殺敗
者蠆毒甚微敢行稱亂鴟張未幾已覩成擒兇醜既殱
朝野相慶臣某中謝竊以王者之謹闗梁所以備他盗
用鈇鉞所以誅叛臣如王均等身率戎行地親藩衛禄
廪優厚賜予便蕃饜飫膏粱被服輕煖出荷干城之寄
曽無汗馬之勞乃敢結構異端脅從羣小苟圖不軌輙
負大恩挺狼貪羊狠之謀為䑕竊狗偷之計天設之險
爰肆憑凌鬼得而誅豈容越軼裴臻等任當要害職在
誰何屬蛇豕之興妖乗貔貅之鼓怒遂推鋒而奮擊未
旋踵以剪除元惡既就於梟懸餘黨更無於噍類寢皮
食肉式快忠義之心犯門斬闗永破姦邪之膽天威所
被井絡載寧賞典聿行輿誦斯愜臣忝分憂寄幸覩捷
音慶抃之誠實萬常品無任云云
　　　謝賜詔書欽恤刑獄表
臣某言今月十日本州進奏院遞到勅書一通賜臣欽
恤刑獄者臣當時集軍州官吏宣示仍下管内諸縣施
行訖天網雖踈尚多於嬰拂夏日可畏用示於哀矜尺
一之詔俯臨圜土之人何幸臣某中謝竊以世質民淳
唐虞以之畫象政平訟息文景幾於措刑葢由五聴無
寃三章不濫上懐欽恤之㫖下萌恥格之心用臻太和
式符至治伏以崇文廣武聖明仁孝皇帝陛下憂勞庶
政涵育羣生化逺被於不毛仁必沾於行葦隠悼伏念
表視民之如傷震曜垂儀示臨下之有赫政經載肅治
具畢張矧於流爍之辰獨軫係纍之苦皇華遣使在犴
獄之已清紫素裁書復徳音之薦降慮及米鹽之細恩
同雨露之濡疾疢者既示醫治貧困者仍加廪給昔周
聚毒藥止療於邦畿漢設淖糜不沾於囹圄足以彰皇
猷之冠古實以固率土之宅心佇去殺以勝殘永無為
而無事臣忝分符竹肅奉絲綸徴慎罰之前言體泣辜
之深㫖金科玉律期適於重輕叢棘黄沙敢令於繫滯
誓傾勤瘁仰奉欽明臣無任歡呼激切之至
　　　進承天節頌表
臣某言運偶承平節臨載誕凡叨食於周粟盡願祝於
堯年臣某中謝臣本自諸生偶干寸禄受兩朝之顧盼
無馮唐不遇之嗟閱四部之圖書有黄香未見之恥雖
研精而强力終昧道以迷津然而千載休辰萬邦大慶
充庭任土慙非玉帛之云巢閣舞庭豈在飛走之末是
敢罄竭庸鄙撰承天節頌一首獻於闕下吉甫作頌愧
無清風之稱東方上書或希乙夜之覽臣無任云云
　　　代人乞太宗御書表
臣某言臣世受國恩名參閨籍竊仰先朝之述作欲期
私室以秘藏輒露愚衷上干聖聴臣某中謝臣伏見太
宗皇帝御製御書等思窮造化妙絶古今與六籍以攸
同非二王之能及固已勒於琬琰掲在蓬萊名山大川
深藏於副本石室金匱首冠於羣書皆所以博綜儒𤣥
跌宕文史立言不朽乃孔氏春秋之徒懸法授人實唐
堯厯象之比汾水之宸遊雖遠羽陵之墜簡多存如臣
忝荷箕裘幸塵簪紱犬馬之志敢忘於糜捐龜龍之文
徒思於鑽仰輒削章而有請實昧死以無疑伏望尊號
皇帝陛下念先臣際㑹之由察賤子勤拳之懇特詔金
縢之府許求玉字之書賚及下臣光生寒族威神如在
固共畏於軒臺教化所資誓永藏於魯壁祈恩之至伏
切愚衷
　　　代中書乞罷免表二首
臣某等言臣等竊以隂陽燮治之任實繫台司水旱䇿
免之文具存載籍苟弼諧之無狀而災沴之或生姑務
偷安靡思避位豈但妨於賢路深有負於國恩臣某等
中謝恭以宰相之位實代天工四海之所具瞻一人之
所注意必在彌綸百度綜覈羣材親附萬民折衝千里
外清戎略使金革之不興上奉天時俾風雨之咸若然
後彞倫攸叙比屋可封富庶而日用不知端拱而天下
自治此輔相之職也自非懐經邦之略負命世之才補
公衮以有餘據台槐而無媿若逢時而肆竊但積日以
宴安豈惟累三光之明固亦致四夷之哂臣等内訟已
久自知甚明苟不露於肺肝亦何靦於靣目如臣沆者
本非竒特葢出遭逢先朝擢自禁林俾參機務曽乏訏
謨之効備彰尸素之愆皇帝陛下以青宫之舊僚委黄
扉之庶政深辜物望莫舉官常臣化基僅及中人曽無
遠慮先聖偶加於委用明君未忍於棄捐尚待罪以如
初實冐榮之滋甚臣敏中早親片善出自諸生固無經
濟之能久玷樞機之任周旋兩府終始九年因循徒換
於炎凉禆益莫施於塵露内省三臣之䝉鄙曷當萬乗
之倚毗徒夙夜以自强終材力之有限履新居上既所
置之非宜綆短汲深故雖勤而無効以至和氣不應庶
績未凝烽火犯邊勞翠華而巡狩庸蜀作梗煩羽檄以
徴兵繼遷輒肆於陸梁靈武尚艱於飛輓江吳之俗飢
饉荐臻老幼流離户口减耗去年近輔淫雨為災今歲
中春甘澤未降物増數倍之價國無九年之儲静思其
由誠有所自葢臣等任過其量力不逮心上辜當宁之
知下負蒼生之望决勝寡術不能束五兵於虎皮出令
乖方不能和四時於玉燭延焦勞於宸極負愧恥於心
顔況復日奉天慈動承清問凡於纎悉咸以咨詢曽不
能畫一嘉謀出一竒計慕前哲沃心之説寛大君旰食
之憂匪石之懇空堅挈瓶之智無取尚敢戀萬錢之厚
俸玷三事之近司苟度朝昏自固恩寵進退以禮縱未
忍於置淵鬼神害盈亦終當於瞰室國章雖緩隂譴是
虞況乃多士盈庭異人間出道侔伊吕者非少才比管
樂者實繁伏望陛下别選英髦置於輔弼令臣等退居
散地用洽至公豈惟快華夷徯望之心固亦表君臣終
始之分人惟求舊庶獲於保全鼎既不任免令於傾覆
周章自失殞越靡遑干冐宸嚴期於得請
　　　第二表
臣某等言臣等近者䖍述懇誠共陳章奏葢以燮調之
無狀乞行罷免之明文奉詔㫖以丁寧仰天威而殞越
尚怔忪而待罪又僶俛以經旬輿頌益喧沴氣彌積膏
澤未降漸成愆亢之災宸極至尊深軫焦勞之念上無
禆於旰食下有負於具瞻猶尸禄於廟堂亦胡顔於天
地臣等中謝竊以堯咨四岳用致時雍漢免三公以答
天譴葢以任當輔弼職調隂陽苟愆伏之成災實憂責
之攸繫須行邦典以肅朝經如臣等俱是短才謬膺大
用在一人注意之地當萬方思治之秋聖徳誕敷無山
甫將明之効宸襟虚佇乏傅說啟沃之言致君之譽蔑
聞竊位之譏空積雖勤以補拙亦勞而無功斗筲之智
空殫塵露之微何取爝火未息豈禆日月之光山木不
材終非梁棟之任是致彞倫尚鬱至化未孚獄訟滋彰
盗賊多有水旱作沴天災流行江吳薦飢京輔艱食王
春已半甘雨未流終風且霾宿麥將瘁尊號皇帝陛下
夕惕若厲視人如傷分命使臣並走羣望親詣列真之
宇俯施百拜之恭屈萬乗之尊為兆民祈福牲玉靡愛
惟馨之徳已聞雲漢彌高離畢之徴未覩豈精誠之不
至實𤣥感之有由葢臣等猶執國鈞尚居台席俯慙百
辟仰累三光雖君父之心不棄於遺簮墜屨而皇王之
器何取乎蟠木朽株至於三臣之能固亦明主所見駑
駘十駕終無致遠之功寒暑屢遷合舉黜幽之典若但
妨於賢路必自速於靈誅伏望陛下惠以克終矜其不
逮别求賢俊置在鈞衡令臣等退處班行得奉朝請如
此即上𤣥之意訢合太平之化坐臻豈惟潤礎之祥實
見垂衣之理鹽梅入用固便致於和羮琴瑟更張庶免
成於膠柱顧惟孱末亦冀保全省分甚明祈恩是切臣
等云云
　　　代樞密陳諫議讓表
臣某言伏奉誥命䝉恩特授守右諫議大夫同知樞密
院事餘如故者絲綸之命忽降於九霄宥密之司俾參
於萬務撫微躬而戰慄聴輿議以諠譁實出非常深知
不稱某中謝竊以諫諍之官首冠七人之列樞機之地
日䝉三捷之榮運籌帷幄之中議政巖廊之上葢號股
肱之任必求柱石之材如臣者器本庸微識惟䝉鄙為
學僅通於章句奮身早自於丘園先朝謬中於甲科初
命便塵於史閣佐錢刀於㑹府投刃靡虚掌漕輓於番
禺揚旌甚逺歸闕荷金章之賜安邊無銅柱之勲尋復
命於紫庭遽叨榮於丹地奉論思於武帳謇諤無聞閱
章奏於公車否臧莫辯顧官箴而是媿矧歲律之未周
敢期渙汗之恩遽授彌綸之寄參决庶務況國政之所
歸叨據上流實人言之可畏顧踐揚之猶淺且位望以
甚隆苟徒竊禄以冐居不敢呌閽而瀝懇既負且乘豈
致冦以非遥居髙必危亦疾顛而是懼須披肺腑仰凟
冕旒伏望尊號皇帝陛下察以至誠寢兹新命職守且
仍於舊貫名器免至於假人所希為官擇才聖朝無虚
授之寵陳力就列下臣遂知止之心干冐宸嚴期於得
請
　　　代樞密馮諫議讓表
臣某言伏奉制命授臣右諫議大夫同知樞密院事者
任峻樞衡秩崇諫署雖荷自天之命彌増跼地之憂循
省再三殞越無措中謝竊以中樞之設庶政攸歸地望
處於深嚴職任推於宥密朝夕獻替得預於論思軍國
機宜並令於參决苟非挺生民之秀負王佐之才嘉言
嘉猷可陪於漢幄令聞令望素重於周行即何以膺兊
澤於九天賛禁廷之萬務在於授受須允僉諧如臣者
檮昧無聞迂踈有素早服膺於文史偶被薦於賢能東
堂謬厠於髙科北省尋塵於近列曽乏當官之稱果貽
竊禄之譏俄假一麾逺之五嶺萬里空嗟於日遠莫見
長安六龍幸屬於天飛得還魏闕郎署驟遷於秩序計
司令勾於簿書遽承乏於栢臺得觸邪於蓂砌選愞曷
伸於職業因循徒厯於嵗時爰自中司便參近侍奉冕
旒於武帳莫効謀猷提銓管於文昌豈分流品敢謂便
蕃之澤俾叅密勿之司皁囊秩峻於七人丹地寵延於
三接挈瓶之智頓覺於滿盈履薄之心不勝於戰慄實
羣言之可畏亦省分以甚明須露至誠仰干𤣥造伏望
尊號皇帝陛下矜其散拙察以勤拳特寝新恩且仍舊
貫即微臣展四體以率職更誓恪居聖朝懸好爵以縻
賢庶無虚授䖍切之至伏待允俞
　　　代史館相公讓加門下侍郎表
臣某言伏奉制命䝉恩特授門下侍郎依前同中書門
下平章事加食邑實封餘如故者久塵鼎鉉已媿於妨
賢忽奉璽書更䝉於進秩聞命之際屏息不遑中謝伏
念臣識本顓愚器惟庸瑣徒學素王之道罔究微言偶
塵造士之科驟縻好爵自先朝而振拔由近列以徊翔
草漢詔於西垣代堯言於内署乃至叅萬機之政陪三
事之班帷幄坐籌曽無謀於前筯廟堂肉食遂獲謗於
素飡退歸封駮之曹出委保釐之務屬承華之肇建俄
賓䕶以備員羽翼之勤實慙於商皓鹽梅之用復預於
傅巖自再忝於鳯池已五新於蓂厯薦正公台之位顯
司調爕之權曽不能少振國經仰禆帝載一人虛佇殊
無造膝之言四海具瞻深負為霖之望合歸散地用表
至公豈謂特霈殊私曲加異數瑣闥榮遷於秩序樞衡
尚示於倚毗别増食菜之封更責濟川之効寵章繁縟
輿議諠譁在於微臣豈不知分儻俯仰而祗受必傾覆
以自貽晉文之寵趙衰雖云求舊漢皇之賜張武適足
愧心須瀝丹衷仰干𤣥造伏望尊號皇帝陛下俯矜懇
悃曲賜照臨特寢新恩用全大體豈惟聖朝之行爵出
禄絶虛授之譏固亦微臣之責實循名免疾顛之禍干
冒宸扆伏待允俞
　　　代參政王侍郎讓恩命表
臣某言伏奉制命䝉恩特授尚書工部侍郎參知政事
餘如故者文昌六官驟遷於品秩黄樞萬務俾預於訏
謨受寵若驚循涯自失臣中謝竊以輔弼之任實代天
工柬求之時允資人傑況巖廊之上副師尹之具瞻車
服以庸下丞相之一等豈宜濫處以累至公如臣者才
不逮人學非稽古徒荷鯉庭之訓謬登漢殿之科金閨
偶列於姓名蓬島獲窺於圖史尋掌綸於右掖復寓直
於北門驟䝉振拔之恩獲預樞機之任參謀帷幄曽無
前筯之籌受禄水衡深有素飡之媿方憂非據忽奉殊
遷佐隂陽調爕之權亞輔相崇髙之秩斗筲至小殊覺
於滿盈鼎鉉不任轉虞於傾覆苟貪榮寵靡敢敷陳豈
惟鬼瞰以堪憂實亦人言之可畏伏望尊號皇帝陛下
俯矜短拙曲賜保全特詔有司俾停新命既負且乘微
臣免至於疾顛唯器與名聖代更無於虚授䖍切之至
伏俟允俞
　　　謝知制誥表
臣某言伏奉制命䝉恩特授臣左司諫知制誥仍靣賜
金紫者代言禁掖允謂難才賜服軒墀薦加異數實曵
婁之非稱但跼蹐以靡遑臣中謝竊以青瑣之闥地望
最崇紫微之垣天文是法設著位於赤墀之下開直廬
於黄閤之中草尺一之詔書預五花之判事發為號令
用誕告於萬邦裁成典謨必追蹤於三代自非髦俊豈
副擬掄如臣者生自遐陬本惟寒士始從童丱偶涉藝
文勤雖至於絶編學未能於覩奥先皇帝聞其姓字召
赴京師試於鈎盾之中署以芸香之職犬馬之齒尚幼
烏鳥之戀頗増獲歸省於庭闈久留連於鄉曲洎還象
闕復隷麟臺尋奏伎於公車得閱書於東觀自爾賜太
常之科第預仙殿之職名獻頌甘泉特頒命服賦詩栢
殿屢揖衢樽屬聖政之惟新荷鴻私而首及擢厠從臣
之列預修太史之書慙無直筆之稱莫述先朝之美俄
切維桑之念堅求剖竹之行崇文廣武聖明仁孝皇帝
陛下推從欲之深仁遂承顔之至懇㑹稽出守既諧晝
錦之榮天禄言歸重勵草𤣥之業唯固窮而守道常省
分以忘懐一畝之宫頗棲遲而無悶三千之牘誠衒鬻
以為慙公府絶造請之儀禁掖非覬覦之地老於削槧
是所甘心豈謂皇帝陛下察孤直之無徒念遭逢之有
素當慎選之際垂特達之知拔於羣萃之中霈以殊常
之澤補衮之闕驟進七人之班演絲成綸便裁五色之
詔金印紫綬誠佩服以非宜珠網綺錢顧優游而何幸
官箴斯在輿頌是虞至如漢馬卿之才華方令視草唐
常衮之詞學纔善除書豈兹短才可以稱職然萬乗之
知特異九天之命已行譬諸駑駘亦當鞭䇿其後至於
鉛鈍敢不摩厲以須庶罄竭於誠明免廢墜於職業退
循散拙彌負憂兢仰荷天慈臣無任云云
　　　代參政王諫議陳情表
臣某言臣聞昔者成王疑於姬旦徂東山者三年文侯
信於樂羊示謗書之一篋葢貝錦萋斐者人臣之共畏
珪璋特達者聖哲之攸難苟非明目達聰表微索隠獨
觀於昭曠之道靡牽於衆多之辭使浸潤之說不行讒
慝之口無狀不然者三月采葛徒積隠憂十人拔楊豈
遑安處徒揣循而自慶實引喻以為煩臣某中謝伏念
臣出自單平本非茂異由丘園而奮跡偶軒陛以䇿名
叨佐幕於近畿但飲氷而從政尋効官於秘府復結綬
以登朝方司闗市之征遽辱已知之薦皇帝陛下誤垂
採聴逺賜徴還俾釐務於錢刀且推恩於章服俯仰從
事唯盡瘁於公家顛沛不違誓服勤於官次曾未周於
歲律俄擢掌於王言巳驚物議之喧騰曲荷天慈之全
度金紫更光於凡質絲綸莫潤於皇猷纔踰朞月之間
忽辱深嚴之召玉堂待詔極儒者之光華丹筆祥刑體
明君之欽恤振拔之恩尤異傾輸之節彌殫裁五色之
書雖發揮之無取評三尺之法固伏念以惟寅旋使巴
庸之邦肅將寛大之詔撫兩川凋瘵之俗宣九重煦嫗
之恩導徳澤於黔黎察能否於官吏適為注意之任敢
辭奔命之勤纔伏奏於青蒲便超陞於黄閣位殊次補
官匪序遷昔荀爽十旬誠非驟進虞卿三見徒是傳聞
如臣無二子之器能有一時之際㑹曽未數年之内遽
參四輔之班已覺滿盈果招謗議一昨訟端斯起詞語
旁連固亦内省於心反求諸已檢生平之履行念身世
之遭逢未嘗有出位之思安敢造欺天之罪坦無憂懼
顒俟辯明豈期執憲之司反恣舞文之弊捶楚之下鍜
錬而成構似是之巧詞結沈埋之寃氣上黷凝旒之聴
欲希投抒之疑而陛下深慮矯誣别令訊鞠既從閲實
果致平反使覆盆之幽獲被大明之照肺石之側免為
無告之人苟非陛下燭物無私法天不宰慮五刑之或
濫恐一物之非辜即衆口鑠金復誰分於枉直匹夫懐
璧諒何免於悔尤見聖代之至公顧羣生而何幸臣自
念秉孤直之操荷非常之知徒勵夙夜匪懈之誠固乏
左右為容之助絶無黨援素少交親特出宸衷擢參相
府常懐激勵仰戴恩私況處最靈豈有同於土木不能
致逺亦願竭於駑駘其如旅翮甚危寒根易動孑孑孤
立㷀㷀獨行雖恃明主之恩不顧黨人之議然而禍機
莫測讒舌難防儻媒孽之復生恐别白而無路即陛下
傷知臣之睿鑒微臣昧量力之格言進退之間儻獲於
由禮保全之惠庶遂於克終既無損日月之明亦曲成
螻蟻之志伏望陛下俯矜愚懇稍霈深仁俾罷去於台
司獲退歸於散地青蠅止棘庶免於中傷金鼎和羮幸
無於傾覆曲全大體以庇下臣慺慺之誠實在於此
　　　代中書為靈州䧟沒待罪表
臣某等言伏自狂胡作梗西鄙繹騷清逺一城去秋䧟
失近者又覩奏報竊知靈州不守將吏淪胥百雉金湯
曽無固䕶連甍士庶俱沒腥膻葢廊廟之乏謀致兇渠
之肆毒動傷嗟於當宁貽媿恥於具臣臣某等中謝竊
以鎮撫四夷决勝千里運竒兵於堂上視黠虜於目中
使頑獷咸懐疆陲不聳將帥禀指蹤之効君親無旰食
之憂此宰輔之任也若冕旒不减於焦勞蜂蠆尚聞於
俶擾使蒼生赤子䧟于匪人亦尸禄素餐安用彼相實
羣言之可畏諒竊位以何顔伏念臣等皆是常材謬當
重任雖揣摩鉛鈍䇿勵疲駑智類挈缾終莫圖於逺大
職思補衮但常懼於闕遺自黨項弗寧靈武孤絶皇帝
陛下臨朝日􁀈求衣未明憤蛇豕之微妖惜膏腴之舊
壤慮朔方之生齒委於餓虎之蹊亟比落以興師殱厥
渠魁之首而帷幄曽無於成算塞垣幾至於輿尸去歲
救兵逗遛醜類猖熾積石堅壘俄䧟賊鋒今春已來又
失靈武北門巨屏遂至於丘墟比屋生民俱淪於塗炭
葢臣等毎求咨度曽乏謀猷上負倚毗内懐靦厚況安
危注意實在台衡夙夜憂邊誠為職業既彌綸之無狀
乃咎責之攸歸苟畏避於簡書且因循於官次退思補
過雖慕林父之事君用非其人亦慮匃奴之輕漢須傾
丹欵仰黷宸嚴伏望陛下責以官箴俾從吏議特用黜
免用洽至公别選英髦使代其任庶賢能之遞進示憲
法之無私進退攸宜既俯全於國體和平可召固上洽
於天心仰俟刑書臣等無任云云
　　　謝表
臣等言近以狂冦陸梁朔方覆沒葢廊廟素無於成算
致士民俱䧟於匪人至尊深動於憫傷執政實甘於罪
戾共陳奏牘方俟刑書承詔㫖以丁寧仰天威而殞越
臣某等中謝竊以疆場之事爰守在於四夷帷幄之籌
固折衝於千里況處弼諧之任必資經濟之能料敵伐
謀動詢於方略憂邊思職克舉於官常然後塞四海之
具瞻副一人之虛佇如臣等皆惟庸昧莫荷倚毗徒曠
廢於天工豈彌綸於王度自胡雛作梗靈武阽危皇帝
陛下憤蜂蠆之微妖惜金湯之堅壘軫堯心於黄屋遣
漢將於文昌大興虓虎之師將平狡兎之穴庶肅清於
氛祲用申畫於封圻而靈旗未出於塞垣巨屏已淪於
冦孽實臣等早無規畫仰負咨詢徴龜玉毁櫝之由抱
舟檝濟川之愧既宴安而非據期䇿免之是行豈謂陛
下特降泥書曲形天㫖尚令備位未責曠官履薄自思
但彌増於怵惕叩閽瀝懇固不敢以再三唯堅盡瘁之
心少贖已然之咎
　　　代參政王侍郎謝為陳乞不允表
臣某言臣近者䖍拜封章乞歸班列忽奉手詔不賜允
俞仰睿㫖之丁寧撫微躬而戰慄欲更披於肝膈慮有
黷於君親中謝伏念臣孤直寡徒頑踈無取章句之學
僅能齒於諸生清白之規固克傳於奕世自䇿名筮仕
陳力當官塵右掖之清華踐内廷之嚴秘乃至典樞機
之務叅輔弼之司並由旒冕之誤知豈副搢紳之公議
小器固難於大受髙位唯恐於疾顛夙夜在公雖俯仰
而從事負乗致冦亦跼踳之靡遑今者訟起下民辭連
執政憲府職當於推鞫獄情遽至於矯誣既閲實以平
反爰舉直而措枉已從明辯式正常刑其如中司長官
是臣外舅踐文昌六卿之貴昧圜扉兩造之辭名挂簡
書身繫非所實朝倫之共恥在戚屬以何顔是用瀝懇
紫庭祈恩丹扆願退歸於散地庶允洽於至公豈謂皇
帝陛下推洪覆之深仁示曲成之𤣥造特頒泥檢俯示
綸言徴周書之舊章以其罪不相及推漢髙之大度且
復待之如初仰承雨露之私内積氷淵之懼瀆尊之罪
固不可以再三許國之心但益堅於方寸誓傾臣節上
答天慈
　　　代王氏為公主出降進財表
臣貽慶言臣弟貽貞幸以孱微獲叨選尚單平之族驟
集慶於髙門柔近之辰冀承榮於築館欲恭陳於厥篚
須仰黷於凝旒臣某中謝竊以詩美王姬聿稱於下嫁
易載帝妹亦重於有歸葢風化之所由諒古今之共貫
自非閥閲寧得擬倫伏念臣世本文儒家惟寒素寢丘
遺業幾至荒蕪扶陽舊封已嗟廢絶固弓裘之莫續亦
堂構之將隳臣與弟貽貞每勵自强期於克荷誓不衰
於孝謹庶有奉於蒸嘗敢謂尊號皇帝陛下察以顓愚
憫其陵替俾聨姻於帝胄永庇族於天光顧孺子之何
知實先臣之不朽預長安之戚里幸㑹居多開堂邑之
山林榮華斯在今者禮當納幣事等獻芹載循菲薄之
愆益負凌兢之懇黷尊彌甚獲戻是宜
　　　代開封温尚書求解知府表
臣某言臣聞陳力就列先儒有知止之言任重才微前
史著疾顛之戒布在方䇿皎若丹青固大帶之攸書實
元龜之斯在臣某中謝伏念臣聲猷素寡材略無聞徒
以遭逢徧塵清近每憂官謗上負聖知一自掌禮秩宗
預文昌之通顯牧民天府總京邑之浩穰唯堅夙夜之
誠仰奉澄清之寄幸而輦轂之下桴鼓稀鳴閭井之間
版圖増羡大姓偶無於侵小庶獄不至於稱寃葢縁毎奉
天顔恭承睿訓俾之彈壓豪右撫字疲羸且形欽恤之
仁深示招擕之㫖顧不畏於强禦並特出於主張挺金
石之一心但依洪覆厯星霜之三載莫中巧言苟非當
宁之曲成諒亦傾輈而坐致又伏念負重致逺誠非泛
駕之材錯節盤根終乏投虚之刃米鹽靡密躬親而豈
敢告勞鈎距神明精力而漸知不逮非輒圗於避事實
恐至於敗官伏望尊號皇帝陛下察以䖍誠解兹重任
庶保全於賤質免戕賊於勞生中臺職司願講求於故
事未央朝會時瞻望於清光筋骸漸及於衰遲衡泌或
希於頥養仰冀始終之惠少矜懇到之私
　　　請加尊號第四表
文武百僚南郊大禮使具銜臣呂某等與内外馬步諸
軍將校僧道耆夀等謹詣東上閤門再拜稽首上言曰
臣等一昨體上天之顧諟採萬國之謳歌願増益於鴻名
用昭彰於盛徳再三之凟已負於刺芒億兆之誠彌堅
於石席遽頒明詔未賜允俞朝野之間啓處無措臣
某等中謝臣等伏以字之曰道葢出强名何言者天不
聞讓徳佛唯大覺美號有百億之殊君乃至尊徽稱兼
三五之盛若夫聖神之冲粹髙厚之儀刑非可管窺寧
容臆度出於愛戴成此勤拳是故王者懋建大中載稽
古訓握河洛之秘紀所以畏天之明順黎獻之歡心所
以從人之欲略鳴謙之小節收輿誦之至公雖屈已以
無辭誠當仁而不讓者也恭惟尊號皇帝陛下祗荷丕
構茂宣重光法人文之化成體神武之不殺惟睿作聖
有感必通居上克明無幽不燭泣辜扇暍示仁愛於羣
生㓗粢豐盛展孝思於九廟躬帝皇之能事掩載籍之
前聞而復探妙道於域中敷至徳於天下味希夷之㫖
允契混成挺髙明之姿雅敦柔克極妙有𤣥元之理彰
務滋邁種之勤度越古今充格上下故羣情之懇到述
二美之形容願以大猷著於徽號而陛下固形冲挹猶
鬱耿光莫髙匪天徒懐跼踳無私者日未賜照臨况郊
杞有期方國咸在扢嘉壇而款太一宜昭答於神休奉
灌鬯以見祖宗合紹隆於先志苟違遐邇之請曷副人
祗之心臣等不勝勤勤懇懇敢固上尊號曰崇文廣武
應道章徳聖明仁孝皇帝伏望陛下對越景靈祗膺純
嘏特詔執事誕舉彞章以仲冬南至之辰天正上元之
節畢禋燔於吉土覃渙汗於中區端拱穆清備物典䇿
追九皇而比徳與三神以交歡快華夷徯望之心成宗
社無疆之慶臣等幸甚天下幸甚謹四奉表陳請以聞
　　　第五表
臣某等言臣等稽合人謀形容帝徳願益庬鴻之號仰
酬亭育之仁罄華夏之一心奉表章而四上仍降明詔
未賜允俞遐邇之情殞越無措臣某等中謝臣等竊窺
舊史載考前言夫名者實之賓葢名不可浮於實號者
功之表非號何以明其功天地以不宰為先猶述髙明
厚載之大徳堯舜以無為而治亦著重華放勲之美稱
恭惟尊號皇帝陛下祗荷慶基誕敷駿徳臨下以簡視
民如傷舞干羽以示懐柔卑宫室而訓恭儉作事必咨
於龜筮乃至大同考言爰及於芻蕘克彰好問體𤣥元
之清净法夏后之聲身至孝蒸蒸所以奉先而尊祖小
心翼翼所以君國而子民懿鑠溥將淳熈光大是以由
中及外不謀而同咸以為陛下總妙道於無方敷明徳
於有截思範圍於休美用訢合於神祗蚩蚩之氓諒亦
知於帝力巍巍之號固上契於天心而陛下載執撝謙
未俞誠請忽邦家之大典忘祖宗之舊章況今祗事紫
壇躬謁清廟四夷助祭知中國之有聖人羣后在庭見
明堂之坐天子羽儀文物之震耀粢盛秬鬯之吉蠲三
靈交歡諸神受記肹嚮昭苓戩榖具膺豈可徽懿之名
簡略未稱矧復雷雨渙汗肆𤯝於九垓玉帛駿奔侍祠
者萬國咸欲謝生於蒼昊歸美於穆清亦願覩冕旒之
當陽觀典䇿之備物而陛下曲矜小節深抑大猷荷上
帝之眷懐乃重違其成命為蒸民之司牧反固拒其歡
心此臣等所以冐齊斧以上言伏蕭屏而俟報者也是
敢不避萬死謹固上尊號曰崇文廣武應道章徳聖明
仁孝皇帝伏望俯從衆欲式昭徳音干犯宸嚴必期得
請臣等無任瞻天瀝懇激切屏營之至謹五奉表以聞
　　　代集賢向相公待罪表
臣某言竊以輔弼之司實一人之注意舉措之際乃四
海之具瞻苟自輟於悔尤固不遑於啟處臣某中謝伏
念臣本非茂異謬竊科名爰遭遇於先朝屢忝塵於華
貫西垣掌誥甫及二年南海頒條逺踰萬里偶生還於
闕下俄入直於禁中亟膺奨擢之恩俾佐樞機之務但
傾駑拙仰奉憂勤累換星霜莫禆塵露崇文廣武聖明
仁孝皇帝陛下紹膺丕構褒寵舊臣以先朝簮履之微
不之遺棄顧微臣斗筲之量深覺滿盈遽陪四輔以調
元獲從六龍而展義殊乏一言而啟沃曷寛萬乗之焦
勞尋奉簡書逺巡邊徼恭承宸算遐震天威媿無前筯
之籌尚軫宵衣之慮久塵重位方積厚顔去年陛下特
出非常俾之爰立中外頗喧於輿誦君親益示於眷懐
俯僂循牆靡容固讓負乗致冦果出自貽今者公相之
家子孫構訟事連閨壼詞及錢刀葢臣遭逢已來賜予
所得輒營别墅有爽素風脫粟拔葵既違於典訓䑕牙
雀角遂起於争端致上浼於九重實先甘於三黜況臣
位居黄閤俸入甚優日侍紫庭體貌尤異合敦操履以
厲搢紳蔑聞市義之名乃有營私之謗横議喧騰於鄉
校封章叠委於公車黷冕旒之聴聰罪誠莫贖玷朝廷
之名器責亦何迯俯伏私門以俟公憲然望陛下推豁
達之大度察方寸之微誠念臣久冐寵榮常傾丹赤固
乏代天之業粗堅許國之心特霈鴻私得從輕典即臣
摩頂至踵仰銜覆幬之仁雖死猶生終効糜捐之報臣
無任云云
　
　
　
　
　
　
　
　
　
　
　
　
　
　
　武夷新集巻十三
欽定四庫全書
　武夷新集巻十四　　　　　宋　楊億　撰
　　表狀三(二十首/)
　　　代駙馬王都尉謝賜宅表
臣某言今月某日中使某至奉宣聖㫖賜臣安逺門外
永寧坊宅一區者恩寵便蕃心魂戰慄臣某中謝竊以
功宣帶礪方聞賜第之榮業紹箕裘乃孚髙門之慶如
臣者家承閥閱性劇顓䝉早違怙恃之慈靡及義方之
訓每進修而自勵期孝謹之不衰俄被天光獲參戚里
顧惟榮忝實越常倫敢謂俯降綸言特頒甲第棟宇式
彰於輪奐堂皇更極於髙明渥澤所加方増華於魯館
孱微何幸謬席寵於沁園愈懐氷谷之憂曷報乾坤之
施臣無任感天荷聖激切屏營之至
　　　代僕射李相公待罪表
臣某言臣前日幸參法從獲奉宸游侍龍衮以當陽屬
羽觴之無算遂成沉醉乃至先歸陪髙宴以未終辱具
瞻而斯甚臣某中謝伏念臣齒髪將暮已踰知命之年
血氣既衰夙抱負薪之疾念筋骸之如此固杯杓之不
任矧乃奉屬車之清塵霑玉斚之餘瀝挹千日之味但
覺沉迷瞻八彩之眉自成殞越況任當於衡軸而位冠
於簮纓忽貽倒載之羞深負厚顔之媿省循斯極啓處
靡遑敢不銘座自規覆觴為戒慕顔回之不飲同蘧瑗
之知非庶貳過之或無冀已然之可贖仰祈𤣥造俯鑒
下誠
　　　代僕射李相公謝降詔慰諭表
臣某言臣數日前獲陪鎬宴遽醉堯樽侍坐不任失儀
斯甚仰陳奏牘方俟刑書忽䝉詔㫖以慰安稍息心顔之
靦厚臣某中謝竊以飲不及亂載籍攸稱人而無儀國
風所刺矧居三事之任親陪萬騎之遊瑶池之髙宴方
酣湛露之皇恩載洽無温克之徳上奉當陽有倒載
之羞見嗤行路玷名器之如此獲罪戻以是宜尚䝉覆
幬之仁俯矜醉飽之失諒知非於既往永作戒於將來
誓無沉湎之愆以辱崇髙之位悚惕之至啓處不遑臣
無任云云
　　　代陳州李相公陳情表
臣某言臣聞匈奴未賔去病以之辭第先零尚熾充國
由是請行臣雖至愚常慕前烈輒兹披露甘俟誅夷臣
某中謝竊以無用之臣明君不畜彼其之子載籍攸譏
況臣爵為通侯任居方鎮權兼節鉞位峻台槐厚禄萬
鍾空負素飱之媿元戎十乗莫伸汗馬之勞方今邊候
多虞軍書尚警朝廷未得以髙枕帷幄頗聞於運籌而
臣世受國恩身膺閫寄禽息鳥視徒自取於便安烽舉
燧燔曽不思於効用豈人言之可畏實鬼瞰以是憂每
念及兹毛髪俱聳伏望尊號皇帝陛下曲迴𤣥造洞鑒
丹誠許於戎旅之間乃至重難之處賜之驅䇿俾効疲
駑焚老上之龍庭誓殱餘孽褁伏波之馬革庶畢乃心
憤發由衷兢惶俟命干冐宸嚴云云
　　　第三表
臣某言臣近者再貢封章備傾忠欵忽奉優詔未賜允
俞俯僂無從殞越於下臣某中謝竊以賈生一匹夫耳
乃願係於單于卜式彼何人斯猶誓死於南越況臣職
居連帥位冠列藩大斾髙牙任雄節制貂冠蟬冕地峻
公台端居無汗馬之勞竊禄有懸貆之誚矧惟家世際
㑹國朝爰念先臣逮事太祖契風雲之嘉㑹被雨露之
殊私乃至延賞後昆冐榮昭代而不能圖勲竹帛濟美
箕裘但恃夤縁仰希覆幬負乗致冦必自取於顛擠懐
安敗名實有孤於豢養况今斧扆尚煩於旰􁀈邊陲未
掃於攙搶帷幄之臣方圖於廟勝介胄之士咸願於身
先如臣忠烈之餘況忝崇髙之位苟貪寵禄輙避征行
何以報累朝之恩何以塞輿人之誦伏望尊號皇帝陛
下恕以再三之瀆鑒兹丹赤之誠俾執干戈以守方靣
況臣齒髪雖暮亦可强飯於㢘頗膽氣未衰豈媿横行
之樊噲誓約齎而絶漠願喋血以鏖兵執金鼓以長驅
殞鋒鏑而無恨憤悱斯極陳述尤煩干冐宸嚴期於得
請
　　　謝降詔不允所請表
臣某言臣近者不自揣循輒傾愚瞽屢陳奏牘上扣天
閽罄犬馬之誠葢思報主犯雷霆之怒豈敢顧身方懐
惟谷之憂忽降封泥之詔靡加罪戾曲示襃揚撫已無
從戴恩彌厚臣某中謝伏念臣論材甚薄冐寵居多領
近輔之雄藩據中台之顯位賦禄至厚殆踰千户之封
衛社無功空忝三軍之帥徒宴安於富貴實靦厚於心
顔屬邊戍之未寧固戎臣之思奮係單于之頸孰不有
心搴翖侯之旗人皆賈勇爰述乃誠之懇迫兼陳奕世
之夤縁以至徴前朝戚屬之家未嘗避一時軍旅之役
被堅執銳必誓於身先冐刃推鋒庶求於死所少塞素
餐之謗免貽青史之羞徒罄勤拳終成孟浪瀆尊不已
既罹犯上之愆獲罪攸宜合正投荒之典豈謂尊號皇
帝陛下俯矜僣越特示優容未寘金科曲頒芝檢八行
睿㫖備極於丁寧一介微軀豈勝於殞越仰戴乾坤之
造曷酬雨露之私臣無任云云
　　　求解職領郡表
臣某言臣幸塵近列獲掌命書既無補於休明豈合披
於誠慊葢内懐於危迫須不避於誅鋤臣某中謝伏念
臣本出寒微且非茂異由先朝而筮仕預祕殿之讎書
叨結綬於士林久濫巾於冊府幸值崇文廣武聖明仁
孝皇帝陛下紹隆丕祚首霈鴻恩擢踐諫垣驟登閨籍
屬刋修於國典亦陪厠於史官既終麟筆之功復遂隼
旟之便洎言歸於京闕方接武於班行遽䝉慎柬之私
得齒代言之末地居禁掖日奉内朝官曹所謂於清華
職業唯専於潤色内顧草茅之賤已懐負乗之慙既積
日以彌多愈循涯而自失然念有犯無隠臣誠由是上
通居髙聴卑天道於焉下濟臣所以扣帝閽而自述冐
蕭斧以無疑葢念臣扶侍慈親提挈賤累旅寓輦轂三
十口有餘離去鄉闗四千里而遠只請本官之俸給别
無負郭之生涯衣食所資盡出於是乃至庭闈之㫖甘
或闕晨夕之饘粥屢空臣母見臣窘急棲遲動静嗟憫
欲將諸弟南歸故鄉丐索親姻庶圖存活臣親弟化有
妻孥數口寄止潤州一房伶俜都無所託家貧既難於
團聚俸薄不可以分霑窮餓流離誠堪軫念臣又有親
弟倚等見臣資儲乏絶藜藿靡充且欲客遊違離膝下
臣母鍾愛尤甚不忍令漂泊道塗進退徬徨莫知為計
臣未嘗不拊心太息危坐端憂泣涕漣如方寸亂矣葢
由臣竊代耕之禄莫能為工為商乏適時之才以至不
堪不可侏儒之耕田力作且不及人子雲之篆刻雕蟲
終非曉事萃兹短拙以至窮困然臣學古入官出身事
主含毫弄翰豈甘為腐爛之儒露冕褰帷所願作循良
之吏伏望陛下矜臣危蹙之懇察臣激切之心罷去綸
掖之資假以藩條之任於蘇湖常潤等處令典一州庶
獲養親兼諧聚族魚鹽稍賤聊救於食貧水薤是規終
期於報政幸免翳桑之困永衘魏闕之恩瀝血籲天必
期得請干犯宸嚴臣無任云云
　　　再乞解職表(寫畢有銀臺之/命因不敢復上)
臣某言臣近寫危誠備形尺奏輙冐萬死仰叩九重瀝
懇雖達於雲天俟命已逾於旬浹徒浼葢髙之聴未䝉
惻隠之仁臣某中謝竊以國家澄汰品流登進茂異至
於典掌誥命步武掖垣乃推擇之所先葢宦遊之最美
禮秩殊厚班著頗崇三殿内朝日趨翔於文陛六飛法
從時陪扈於屬車常瞻咫尺之顔專裁寛大之詔此固
山東逢掖夙夜禱祠之所求也如臣出於遐陬本無長
技得厠從臣之末獲司王者之言此乃羊服虎皮鷃披
隼翼固陋之質榮幸踰涯又豈敢厭承明之深嚴願辭
侍從之職去長安之全盛求領卑濕之邦葢桂玉之所
煎恐溝隍之行及涸鱗在轍將懸肆而有期窮猿奔林
諒擇木之何暇既堪憂於四壁亦難事於三緘葢念臣
職雖詞臣身乃覉客扶老擕幼去里離邦良賤相從三
十餘口衣食所給並出於臣且無負郭之田園固乏滿
堂之金玉凡百經費只仰俸緡至若管庫之微亦有走
卒以執御幸從大夫之後不可徒步而趨朝又須分錢
刀以僦奴市芻粟而飼馬用度非一悉數難周並出於
本官俸錢二十五貫中更無他給供甘之養多闕量入
之費屢殫饘粥餬口之不充進退觸藩之無計原憲誠
知其非病介推豈可以不言竊念臣獲掌命書四更年
籥同列之内或䝉添給俸錢乃至次補皇華將命藩邸
並霑濡潤迭被恩私唯臣貧悴絶倫照臨靡及臣未嘗
不内自循省惕然戰兢葢由臣蟠木之姿偶厠皇王之
器濫竽之吹謬叅韶䕶之音才不逮於等儕寵難希於
均及然而皇帝陛下已從誤聴置在司言過咎未彰不
欲令其襆被含容至大又豈忍於置淵所以令臣竊位
妨賢貪榮就列漢臣之餓且欲死難免侏儒之嗤孔徒
之病不能興敢懐子路之愠行作若敖之餒鬼徒辱甘
泉之從官實由臣無寸長之可稱有五短而為累不能
闢土殖榖竭力以事親反乃束帶立朝素飡而辱國致
滫瀡之養莫奉於庭闈期功之親將罹於凍餒困窮至
此職臣之由臣母將挈婢媪而歸故鄉庶圖存活臣弟
先有妻孥而寄外郡並絶供須更有親弟倚等皆欲遊
索江淮捨親而去臣之危迫何以自安雖前表之罄情
恐至仁之未察再兹剖露不避縷煩伏望陛下霈曲成
之私矜倒懸之急尚恕觸鱗之罪未加禦魅之刑察以
江湖之間魚米甚賤晨夕之養甘滑可期恢孝治之風
推恩逮下體髙明之徳以欲從人特於蘇湖常潤等州
假一郡之寄至於宣布皇澤撫養黎氓聖人有言尚東
周之可冀循吏何遠豈西漢之難偕三牲儻獲於承顔
五月誓期於報政然臣素知㢘恥無所僥求固於官常
不敢貪冐只希罷免非望改遷以七人補衮之資荷千
里頒條之寄於臣之分所得已多況今多士盈庭君子
在位如臣之比寔繁有徒至於潤色鴻猷羽儀瑣闥儻
加慎柬何患乏材若臣者苟䝉錫類之仁得遵量力之
訓烏鳥反哺但期躑躅於一枝鰌鱓並迯豈足盈虚於
九罭披肝瀝血顒俟允俞干犯宸嚴臣無任云云
　　　代鴻臚陳少卿謝男知制誥表
臣某言臣第三男祕書省著作郎直史館堯咨伏奉制
命特授右正言知制誥者恩覃貝闕慶集蓬門荷奨擢
以非常但兢榮而失㨿臣某中謝竊以典掌詔令步武
掖垣參斑綴於赤墀陪豫遊於清蹕自非髦彦豈副選
掄臣男堯咨學謝淹通才非茂異趨庭禀訓慙無詩禮
之規束帶効官已玷圖書之任豈謂尊號皇帝陛下俯
垂柬拔特超羣倫俾升雞省之近司對演龍綸之雅誥
況堯咨冠甲科之選早媿非宜通閨籍已來殊為未久
便掌大君之書命輙與先生而並行俯僂雖訓以益恭
負乗且虞於致冦實光生於舉族但感極於寸心涕泗
不覺以沾濡魂爽更驚於飛越葢念臣孱微緒息叢集
寵光長男堯叟忝塵宥密之司翊賛樞機之務雖夙夜
之誠益勵而乾坤之造彌深次男堯佐冐寵周行兼榮
史閣出分憂寄式涖藩垣而臣亞秩象河方慚厚禄趨
朝辯色尚玷清班渥澤薦臻鴻私累洽雖籍時來之幸
常憂鬼瞰之災今堯咨又拜命於九重復冐榮於四禁
蚊蚋賤質諒何力以負山葵藿微生但傾心而向日聚
首唯懐於感咽捐軀誓報於高明
　　　百官請聴政第三表
臣某等言臣等今者兩陳章奏備瀝懇誠因遺誥之明
文請臨軒而聴政猥奉答詔未賜允俞羣情悚惶不敢
寧處臣某等中謝竊以寰海至廣事有萬機家國異宜
理非一致恭惟皇帝陛下至孝之徳上通神明宅憂已
來哀動左右永懐罔極痛深創鉅乃於聴斷未忍躬親
而況長樂上仙顧命斯在奉常掌禮典訓具存葢以宵
旰務煩君人位重萬方仰戴不可以諒隂百度財成豈
宜於曠廢故前代酌中而立制治命鄭重而為言伏望
稍抑至懐仰遵遺㫖念宗社之大計稽載籍之舊章俯
徇輿情臨决庶政所冀百執各揚於乃職羣臣獲覩於
清光慰中外之翹誠副華夷之徯望臣等無任祈天俟
命兢惶激切之至
　　　代冦相公讓恩命第一表
臣某言今月七日内降白麻伏奉制命䝉恩授臣依前
尚書兵部侍郎同中書門下平章事集賢殿大學士加
食邑五百户食實封貳伯户仍賜推忠協謀佐理功臣
餘如故者寵靈自天戰跼無地臣某中謝竊以平章庶
政調爕大鈞鎮撫四夷彌綸百度使卿士各任其職隂
陽不失其和此宰輔之任也葢位峻公臺禮絶羣后故
成周論道之際無其人即闕三公之官炎漢責實之秋
乏其才即虚丞相之府況今延鴻啓祚睿哲膺期自非
命世之賢曷處持衡之地伏念臣識慙宏遠學媿淹通
比肩諸生謬中太常之第自結明主誤承先帝之知擢
於等夷置之宥密尋一麾而出守未期歲以來朝復陪
三事之班獲議萬機之政屬先皇求理之日實下臣盡
瘁之時一心匪石以徒堅衆口爍金而彌甚先朝曲加
覆露終示保全止解職於宰司俾分憂於侯閫適偶重
熈之運益隆乃眷之人盟津境壓於洪河左馮地雄於
秦甸至於岐下亦控隴西莫非作翰之邦並荷長人之
寄暨言旋於魏闕方厠跡於周行忽進秩於秋卿式剸
煩於天邑浩穰為政曽無利刄之可稱俯仰從公常懼
素餐之興謗俄總司於邦計已薦革於歲華徒竭誠明
莫禆旰􁀈豈謂特頒恩制擢預宰衡況四海具瞻一人
注意謀無前筯曷以承三接之顔智類挈缾豈足増九
鼎之重諒諠譁之可畏固踧踖之靡遑湏瀝懇誠乞停
寵渥伏望尊號皇帝陛下俯迴宏鑒式徇至公申飭有
司追寢前詔儻絲綸之命特輟於已行即名器之崇庶
無於虚授情非飾譲言悉由衷仰瀆宸慈期於得請
　　　第二表
臣某言臣近叨恩制擢踐台司尋貢讓章備陳誠欵忽
奉答詔未賜允俞捧讀兢憂罔知所措臣某中謝竊以
弼諧之任中外式瞻授受之間古今攸重葢所以平章
邦國之政輔相天地之宜作元首之股肱為大川之舟
檝舉不失徳乃助懸象之著明用非其人或致處士之
横議如臣者學非稽古才媿適時徒以際㑹先朝踐揚
華貫佐萬機之務曽無補衮之勞叅四輔之班莫著和
羮之効乃至分憂於藩閫未嘗報政於闕庭神臯剸割
以非長㑹府經綸而無狀顯官重禄所得已多負乗素
飱貽譏斯甚豈足副蒼生之徯望踐黄閣之崇髙用短
綆以汲深泉自知不逮擢散材而搆大厦人誰謂宜方
今循名責實之秋為官擇人之際搢紳百執猶或慎於
柬求廊廟三階豈可輕於進用内省尤熟非據是憂伏
望尊號皇帝陛下體𤣥造之無私鑒丹誠之難奪念名
器之重非可以假人矜斗筲之微不令於踰量追寢前
詔以示至公干犯宸慈期於得請
　　　第三表
臣某言臣近者再陳尺奏願寢渥恩顒俟帝俞庶逃物
議而綸言薦降天聴彌髙捧對周章魂守飛越臣某中
謝竊以持衡之地非賢勿居必須契上𤣥之心然可委
大鈞之任是以傅説帝賚之弼乃膺爰立之求吉甫嶽
降之神式佐中興之運舉協民望伊尹所以格天用非
時髦匈奴或至輕漢葢古今之所重垂方䇿以具存矧
乃睿哲承祧百度思理宰衡當國四海式瞻詢謀所歸
責任尤重況今水旱之後多流離轉徙之民金革未寧
有倔强不臣之虜論兵帷幄首咨决勝之籌議政巖廊
先務富人之術苟非通霸王之大略負匡濟之宏才何
以増三光之明何以慰率土之望如臣者識靡詳於國
體名不動於朝倫但懐孤直之心實昧經綸之業猥升
鼎席式代天工伏櫪之姿諒難致逺挈缾之量誠合戒
盈雖豁達大度之見容顧萋斐羣言之可畏受爵不讓
恐貽載籍之嗤自知者明敢冐公朝之寵俯僂靡安於
下懇再三須黷於至尊伏望尊號皇帝陛下念台宰之
司禮秩甚峻當宵旰之際毗倚非輕察下臣量力之心
寢外庭已行之命庶具瞻之地無媿於蒼生亦竊位之
譏不玷於青史臣之愚慊罄盡於斯仰叩宸嚴必望俞
允
　　　代中書密院待罪表
臣某等言臣等聞無用之臣明君靡畜不才之木良匠
所捐雖天地之心專務於匿瑕含垢而邦國之典所重
於黜幽陟明既内省以不遑須上言而自劾臣某等中謝
竊以鼎鉉之司是處弼諧之任樞機之地葢叅宥密之
謀率土具瞻一人注意庶政並從於闗决當陽每示
於諮詢自非藴經邦成務之才負尊主庇民之術運竒
兵於堂上外鎮撫於四夷畫成算於幄中遠决勝於千
里致穆清垂裳而無事蒸黎擊壤以不知乃可備元首
之股肱始免玷公朝之名器如臣等性皆庸昧識本空
踈曽乏寸長篾聞片善薦階通顯並出遭逢寵榮葢值
於時來崇進非由於徳舉乗軒竊位深懐衛鶴之慙食
肉無謀甘被魯人之誚一昨控弦入冦挿羽徴師萬旅
戒嚴四鄙入保負扆臨軒而旰食列城摩壘以交鋒爟
火延袤於兩河武帳便蕃於三接而臣等當前席之際
既不能啓沃而矢謩逮羣居之時又不能僉同而建議
徙薪取譬無智者先見之明借筯前籌乏愚夫一得之
慮乃至鳴鏑漸侵於甸服翠華將議於時巡櫛沐之勞
猶切愛君之志金革之事請嚴責帥之科尊號皇帝陛
下運上聖之沉機排羣言之妄作獨建非常之斷用宣
大定之功親御六師盡䕶諸將連甍徯后家若解於倒
懸案節勞軍人盡同於挾纊果上𤣥之助順致驕子之
乞盟遂繼好於交兵永輸誠而保塞玉帛通歡於絶域
干戈載戢於中原實九廟之降靈開萬世之美利集兹
巨伐並出宸襟若信諸臣幾誤大事乃至二城䧟沒比
户驚騷多轉死於溝隍或不免於鋒鏑黄屋深在予之
責丹詔形罪已之言搆厲階之若斯亦廟謨而安在臣
等誠慙短拙共媿迂踈自知甚明豈敢昧於方寸不能
者止況昭著於格言若冐寵於清朝且偷安於顯位其
如螢爝之耀既無助於三光腹背之毛亦何資於六翮
徒積素餐之謗更貽瞰室之殃伏望陛下推賞罰於至
公示勸懲於來者責以彌縫之無狀暴其輔佐之非才
誕告萬方申儆百執拘於司敗用正常刑然後𤣥徳升
聞可召和平之氣彛倫攸叙更無僥倖之人克臻治定
之期永固延鴻之祚豈但臣等幸甚實亦天下幸甚
　　　答詔
　勅某等省所上表待罪事具悉去歲獯戎犯塞河朔
　用兵自秋則邊壘戒嚴及冬則鐵騎深入羽書日至
　烽火相望洎朕乗革輅以親征召兵車而赴㑹俄通
　信使遂結歡盟葢圖四鄙之平寧以致兆民之安泰
　無爽懐柔之道且成息戰之功復念兩河之間屯軍
　斯久凋弊滋甚殺傷亦多是以班旋之初時下哀痛
　之詔姑務省已以表恤人而卿等左右朕躬周旋機
　務獻納皆能於無隠扈從俱謂於有勞況今異域纔
　通干戈雖戢吾民初復閭里未完誠宜各罄嘉謀共
　恢逺略思撫御於荒徼勤惠養於瘡痍副我任賢之
　心成爾致君之業何乃過為引咎同此上章然瀝懇
　以甚専在睠懐而方切況記功録善乃是予衷歸過
　責人殊非朕志勤矚之意所宜體之故兹詔示想宜
　知悉
　　　代中書密院謝降詔表
臣某等言臣等昨以戎騎侵騷邊城震駭兵鋒日警煩
車駕之省方羽衛天旋紆詔書而罪已葢帷幄前籌之
無狀固氷淵内省之不遑共拜封章甘俟刑典忽承芝
檢深諭絲言載推善下之仁曲恕已然之咎丁寧備至
啓處無從臣某等中謝伏念臣等皆是瑣才濫塵貴仕
參鼎司之調爕靡副民瞻預機務之彌綸莫熈帝載一
昨控弦犯塞造膝論兵侍宸扆於穆清奉憂勤於旰􁀈
備堯岳疇咨之列曽乏謨猷厠周臣同徳之倫空堅誠
節乃至引弓深入挿羽交馳俯逼洪河頗驚近甸樽爼
之畫媿千里之折衝霜露之行勞六龍而展義方式遏
於亂略乃大庇於生民致款塞之乞盟將止戈而不用
此葢尊號皇帝陛下契上𤣥之眷命考前代之令猷姑
務遠圖昭示大信排盈庭之衆議克彰獨斷之明許絶
域之通歡式啓太平之業並繄睿算集此殊庸臣等徒
媿備員莫能補職當前席憂邊之際既無决勝之謀及
登壇擇帥之初又闕指蹤之効固乏廟堂之遠略曷逃
鄉校之深譏亦竊位以胡顔輙上言而請罪合議三章
之法以慰諸夏之心而陛下體成湯之至仁尚兹引咎
恢漢髙之大度曲示包荒頒紫詔以封泥霈鴻恩於踈
網靡斥歸於散地特矜免於常刑戴𤣥造以難勝揣丹
衷而失據溟渤之量雖表於納汙駑蹇之姿何能於致
遠敢不共加䇿勵同切傾輸寸有所長庶伸於後効退
思補過恭佩於前言用畢微生少酬洪覆臣等無任云
云
　　　代三司劉密學謝表
臣某言臣一昨以典掌邦計經度軍儲奉鑾輅以省巡
憂職司之廢闕屬王師之振愷幸𤣥造以包荒雖未正
於典刑亦不遑於官次輙陳封奏願解事權猥辱詔書
靡俞誠請臣某中謝伏念臣早塵官牒莫振時名爰自
先朝謬升通籍嘗出司於漕輓亦共治於方州無心計
以可稱唯詔條之是守幸偶飛龍之慶復叅流馬之權
紅粟轉輸曷致九年之蓄青蒲伏奏時親三接之顔尊
號皇帝陛下過聴庸虚特加委任錦帳正名於郎署牙
籌貳秩於省闈歲律未周天慈彌渥特改中樞之近職
旋兼㑹計之劇司刄非可以投虛力豈任於負重夙夜
匪懈雖不敢以告勞名器假人但深虞於致冦俄屬羽
書狎至黄屋親征當萬乗之時巡有千金之日費急於
星火繁若米鹽雖内罄於丹心終仰繄於洪覆免拘司
敗保全之徳已深復涖厥官靦冐之顔斯厚遂瀝由衷
之懇乞從解職之文而陛下靡懲尸禄之愆尚恕呌閽
之僭特頒優詔俯及下臣示絲綸存恤之言慰芒刺兢
憂之抱敢不恭膺聖訓益勵愚誠罄一心以事君更堅
報効展四體以率職用補曠遺庶竭顓䝉少酬萬一臣
無任云云
　　　代中書密院請舉樂第三表
臣某等言臣等近以園寢即安已畢公除之制宗祧升
祔克修吉祭之儀殆兹踰月之間尚闕在懸之奏遂共
徴於典故輙再上於封章猥奉詔書未垂俞允天聴彌
髙而是懼輿情若厲以不遑臣某等中謝竊以備樂之
作與天地以同和變禮之文實古今之共守在漢即易
月之後更無遏密之儀暨唐乃配廟已還便申宴享之
樂沿襲於兹而為盛典訓繇是以具存伏況丙殿升遐
已終於逺日閟宫合食既祔於神宗公私之間情禮俱
畢而尊號皇帝陛下猶切永懐之痛靡遵順變之規至
於九成治世之音八佾象功之舞皆所以導羣情於和
樂昭盛徳之形容既以諧於人神且用調於律吕而乃
寢停雅奏度越禮文雖明詔形未忍之言而厯代有酌
中之制矧今雲門大吕將薦於圜丘湛露鈞天合施於
廣宴省方巡狩亦陳詩而觀風臨軒㑹朝當作樂以侑
食横汾展豫既伸簫鼓之娛破虜勤歸固有愷歌之盛
國之大事實在於兹伏望陛下採羣臣之瞽言稽前朝
之成式特詔執事申明舊章命協律而考雅音俾廣庭
而陳法曲盡善盡美用還正始之風不愆不忘率由方
䇿之訓豈獨臣等幸甚實亦天下幸甚
　　　謝允舉樂表
臣某等言臣等近者累拜封章請陳雅奏伏奉批答特
賜允俞臣某等中謝伏以尊號皇帝陛下執契承祧垂
裳御宇考質文而稽古體慈儉以化人推翼翼之小心
臨下以簡罄蒸蒸之大孝率禮無違爰自長樂登遐紫
宸永慕易月之制早過於禫除復土之儀克終於園寢
先逺之期已畢升祔之禮既行未陳韶濩之音頗鬱人
神之望臣等竊尋方䇿實有典章輙扣髙明罔虞進越
誠以鑾輅時巡而展義輿師景從以戒嚴旂常羽衛以
森羅文物聲明而震耀鼓吹之作既有助於軍容旅愷
之儀亦以獻其戎捷式宴用均於慈惠親民況採於聲
詩儻金奏之克諧乃虎賁之増氣葢公朝之大事有厯
代之成規是用傾肺腑以上言仰雲天而俟命覬九重
之垂聴在三黷以寕辭忽窺明詔之文實慰羣臣之望
豈惟酌中之訓允叶於前經固亦盡善之音式昭於盛
徳歡抃之至踊躍彌深
　　　謝弟倚特賜進士第二等及第表
臣某言臣親弟進士倚伏䝉聖慈特賜本科第二等及
第者恩出公朝慶深寒族感激之至抃蹈無從臣某中
謝伏念臣爰從㓜歲即喪所天無負郭之田園以供糊
口有既孤之弟妹俱未成人世家漸墜於衣纓旦暮將
淪於溝壑臣是以激昂志節博涉藝文割愛遊方出身
事主自神宗之御極忝仙殿之讎書跡遊君子之林月
賦上農之禄爰歸故里親奉安輿盡挈孤遺寓居輦轂
臣弟適當㓜稚早失義方春誦夏弦再親加於教導羮
藜含糗固均給於有無殆踰既冠之年輙齒命鄉之薦春
官較藝幸預奏名日昊臨軒躬承明試方懼吹竽之濫
敢希中鵠之榮尊號皇帝陛下簡在宸襟形於清問
俯念司言之近列特推延賞之深仁擢自羣倫寘於科
級仍載頒於睿㫖更超踐於等夷側聴徳音感深骨髓
傳聞私室喜動庭闈顧同氣之至親荷自天之殊澤榮
過始望事出非常内省微軀上銜厚施非土木之無識
豈不知恩顧龜蛇之甚微猶能報徳誓匪躬而自効庶
畢命以為期臣無任云云
　　　請舉樂第二表
臣某等言臣等近者共援典故同拜封章願遵方䇿之
文式舉咸韶之奏猥䝉答詔未允下誠搢紳之間啓處
無措臣某等中謝竊以禮經制作之意家國異宜載籍
沿襲之規古今共守葢前代立訓允叶於酌中故聖人
抑情不忘於俯就簡編所紀軌範攸存恭惟尊號皇帝
陛下濬哲在躬欽明撫運孝思光格徳教誕敷然而祗
率典常疇咨故實是彛是憲不愆不忘伏況丙殿上􁦚
雲陵復土公除已久吉祭屢行新榖既升爰載周於天
吏閟宫有侐早昭配於神宗中外之間情禮俱畢而乃
享宴之際金石未陳莫循舊章深鬱羣望矧惟大樂之
作同和於二儀飫賜之恩示慈於百辟六代並舉乃盛
徳之是觀三年不為亦雅音之將壊苟自圖於緘黙靡
再黷於髙明廢稽古之大猷誠有位之深責伏望陛下
俯遵輿誦啓迪前規特詔有司奉行故事聿舉在懸之
樂誕揚治世之音崇徳象功光昭於鴻業來儀率舞延
集於嘉祥俾人神之克諧致天地之交泰豈惟臣等幸
甚實亦天下幸甚
　
　
　
　
　
　
　
　
　武夷新集巻十四
欽定四庫全書
　武夷新集巻十五　　　　　宋　楊億　撰
　　表狀四(二十首/)
　　　代集賢冦相公謝賜生辰禮物表
臣某言臣今月某日伏䝉聖慈差臣弟大理寺丞雍押
賜生辰禮物者澤降慶霄光生陋巷寵榮叢集喜懼交
并臣某中謝伏念臣望實非優智能無取幸承人乏獲
代天工莫禆黄屋之憂勤空掇素餐之謗議内惟尸曠
方積兢憂敢謂尊號皇帝陛下𤣥造曲成皇明下濟特
於生日曲記宸慈分織室之縑繒輟尚方之器玩内閑
駔駿示康侯錫馬之恩御府纎華表漢后解衣之惠霈
殊私於鼎席動榮觀於蝸廬仍令同氣之親肅奉自天
之命内循固陋無補休明睿渥便蕃曷勝於乃眷愚衷
跼蹐徒切於若驚唯傾肅夜之誠仰答乾坤之施
　　　景徳二年上尊號第一表
文武百寮南郊大禮使具銜臣畢士安等與内外馬步
諸軍將校僧道耆夀等謹齋戒祗慄詣東上閤門再拜
稽首上言曰臣等聞道也者以𤣥虚為體本於無為天
也者以覆燾為功歸於不宰然而尊居四大强著希夷
之稱廣設九名用顯髙明之徳繇是首出庶物大庇羣
生宅妙有於自然不忘乎日損垂光明而下濟姑務於
益謙稽載籍之前文見哲王之取法舉三五沿襲之典
率循舊章順億兆愛戴之誠聿建大號厯代而下何莫由
斯臣某中謝伏惟尊號皇帝陛下恭已承祧握圖纂極
順考古道丕闡大猷懐翼翼之心以昭事上帝體乾乾
之徳以臨御庶邦昧旦視朝齋居决事化敷有截澤浸
含靈九序惟歌上無秕政百工咸乂下絶素餐頌聲洽
於中和氓俗躋乎仁夀至於訪求逸禮祖述微言詢善
對於三雍集遺編於七略發號出令郁郁文章擢雋登
賢彬彬儒雅天章潤於金石聖藻爛於星辰此陛下睿
文之冠三古也若乃神化無方廟謀决勝講兵符而討
軍志謹戎備而擇將材北落訓師貔貅賈勇靈臺偃
伯金革銷聲多壘以之砥平皇威震於區外此陛下神
武之包七徳也其於識窮𤣥象學總儒宗三傑知臣千
里料敵此上聖之姿自天縱也智燭幽隠信逹飛潛淵
魚洞微篋書辯謗此至明之徳又日新也至乃旰昃焦
勞茂育羣品隠悼伏念欽恤常刑此聖人之仁為萬方
之所戴又如宗祊孝饗祗事惟寅園寢時思追懐罔極
此天子之孝固百王之未聞葢以崇建徽稱光昭駿命
鏤金版以刋玉牒誕擁鴻休設皇邸而涉紫壇薦膺𤣥
貺況今髙穹佑徳列緯儲祥北塞通歡西戎即叙條風
塊雨克成大有之年璧月珠星無爽太初之厯靈符顯
發純錫薦臻此不曰應乾乎至如觀妙環中研幾繫表
欽崇教父蹈厲𤣥闗順拜崆峒幾勤軒駕垂裳黄屋無
累堯心百姓日用而不知六龍時乗而在御此不曰尊
道乎臣等上稽元命之符俯聴輿人之誦持蠡測管輙
窺測於髙深削牘封章敢形容於盛美不勝大願謹上
尊號曰崇文廣武應乾尊道聖明仁孝皇帝伏望陛下
順𤣥穹之眷命納中外之勤誠以天正上元之辰仲冬
正南之節畢嚴禋之禮覃大賚之恩端拱穆清昭受典册
九賔在列庶覩於盛儀三靈交歡式承於蕃祉豈惟臣
等幸甚實亦天下幸甚
　　　代資政王侍郎謝降詔奬諭表
臣某言伏䝉聖慈以臣所進鹵簿記三巻特降詔書奬
諭仍付史館者肅恭祀典聿修郊報之儀恪謹官常䖍
舉司存之職方虞淺陋忽辱襃揚仰戴恩私伏増榮懼
臣某中謝竊以二帝之徳由稽古以著稱三代已還以
失官而為懼葢籩豆之事各有於典司亦方䇿之文率
循於故實是存彛訓昭著格言恭惟尊號皇帝陛下臨
御寰區憲章古昔疇咨好問旰昃忘勞講禮紬書闕遺
咸秩爰以迎長之節䖍修肆類之儀拜泰畤之神光盛
甘泉之法從清蹕以出備千乗萬騎之容助祭而來竭
四海九州之力制度大備純嘏薦臻臣著位深嚴親逢
旦暮掌西京之鹵簿獲奉屬車之塵閱東觀之圖書幸
覿羽陵之簡輙思採摭以助討論爰因清宴之餘遽黷
紫宸之聴敢謂陛下特汚𤣥覽濬發徳音恕博物之非
工嘉守官之靡怠八行奨飾備形芝檢之文四部編聨
許預芸籖之末荷鴻私而彌厚顧懵學以知榮内省微
軀曷酬殊造臣無任云云
　　　代中書相公讓恩命第一表
臣某言伏奉今月十九日麻制伏䝉聖恩授臣行中書
侍郎兼工部尚書依前同中書門下平章事加食邑一
千户食實封肆伯户餘如故者紫壇備物方畢於嚴禋
黄閤何功首膺於茂寵仰荷便蕃之澤彌増跼蹐之懐
臣某中謝竊以太微西掖中書乃列於右曹文昌六卿
冬官是稱於起部典章所紀名器甚崇自匪當仁即為
虚授如臣者材惟瑣陋譽媿英髦幸偶休辰謬階貴仕
由先朝之振拔叅近列之論思俄陪貳於宰司實預聞
於國政莫著沃心之効深懐濡翼之羞伏自尊號皇帝
陛下纂紹丕圖誕敷駿命而臣外守藩翰䖍奉詔條方
入覲於天庭即權臨於京邑薦委計司之劇務亟遷省
闥之崇資徒受寵之若驚固涖官之無狀俄膺明命驟
正中樞當求治之辰但有素餐之誚屬事邊之際曽無
前筯之籌乃至扈清蹕以時巡奉翠華而飲至莫禆睿
算允謂具臣既避位之不容益妨賢而為懼今者三垂
徹警克臻下武之期萬國駿奔爰畢肇禋之禮大賚載
周於㝢縣鴻私首及於台衡進秩紫垣兼榮於題劒益
封菜地増數於爰田仰睿哲之眷懐葢寵私之繁縟徴
周器之訓既深戒於滿盈攷宋鼎之銘固不遑於俯僂
須傾丹款上扣宸慈伏望陛下察以至誠矜其非據追
寢前詔式示至公如此即賞典無私允洽大中之道人
言可畏免騰不稱之譏干犯宸嚴期於得請
　　　第二表
臣某言臣伏䝉恩制尋拜讓章罄述丹誠願迴𤣥鑒猥
降封泥之詔備形出綍之言曽未賜於允俞實不遑於
啓處臣某中謝竊以受爵不讓前典之深譏為官擇人
哲王之丕訓矧西臺禁掖文昌法宫侍從穆清賛絲綸
之密命詳評政典居喉舌之要司自非時髦曷允公議
如臣者謬塵鼎席莫代天工乏仲山補職之勞昧商說
綏民之略固弼諧之無取已爵位之踰涯恭惟尊號皇
帝陛下祗率舊章躬修嚴祀合祭天地荷純錫之無疆
大賚寰區敷至仁於有截乃舉䇿勲之典聿先執政之
臣名數崇髙既踰於列辟寵光渥縟並集於微軀捫心
但極於怔忪聞命豈勝於殞越扣帝閽而瀝懇期寢鴻
恩捧尺詔之飛文未俞素志終莫安於方寸須再黷於
九重伏望陛下濬發宸慈曲迴殊造特軫葢髙之聴俯
矜難奪之誠申飭有司追還成命如此即鄉校之議稍
息於羣言公朝之恩更無於虚極臣之愚慊實在於斯
干冐冕旒期於得請臣無任云云
　　　謝表
臣某言伏奉制命䝉恩特授臣行中書侍郎兼工部尚
書依前同中書門下平章事加食邑一千户食實封肆
伯户餘如故者吉土薦誠式修於大祭公朝錫命首及
於中樞自䝉加等之恩再瀝由衷之懇猥奉明詔莫允
䖍祈仍俾斷於來章豈敢煩於睿聴祗荷光寵伏切憂
兢臣某中謝伏念臣學術空踈器能鄙陋爰自䇿名委
質獲逢下武之期陳力効官併集非常之遇自先朝之
奬擢奉清宴之吁俞叅萬機宥宻之謀佐三事弼諧之
任運籌帷幄莫著於嘉猷充位巖廊頗慙於輿誦爰偶
繼明之運外分求瘼之權肅奉教條恪守官次暨入趨
於文陛方就列於周行乏趙張之政能遽釐京邑無研
桑之心慮仍總計司方懐曠職之憂忽荷登庸之拜當
黄屋焦勞之際乃林胡俶擾之辰杼軸其空曾昧富人
之略金革未息莫知决勝之方塵鼎鼐之司但媿挈瓶
之智叅棟樑之任誠非搆厦之材逮兹承平並繄睿算
顧備員於衡軸實負媿於朝晡今者禮行於郊爰備物
以報本飲至於寢方舎爵以䇿勲乃眷輔臣首覃茂渥
正内史西臺之秩兼冬卿常伯之崇仍進户封特優寵
數人言可畏薦陳固讓之誠天聴彌髙莫寢已成之命
此葢尊號皇帝陛下荷純嘏之錫茂集於神休覃渙汗
之恩過優於宰執靡責將明之効用伸毗倚之私敢不
勵翼丹衷服膺前訓罄一心而率職副萬乗之虚懐誓
竭顓愚少禆恩奬臣無任云云
　　　代資政侍郎讓表
臣某言伏奉制命䝉恩特授臣尚書兵部侍郎充資政
殿大學士餘如故者殊常之命忽降於重霄非據之憂
若臨於冰谷既不遑於肺腑須上黷於髙明臣某中謝
竊以秘殿宏開皇墳允集是資旰昃式奉論思矧著位
禁庭特異深嚴之選列名儒學葢延鴻碩之流至於司
㑹分曹文昌取象職守斯辯實重於夏官等威肇分最
隆於天秩自非望髙朝右識洞化源薦荷寵私必駭羣
聴如臣者時名素薄人地非優本以諸生僅取太常之
第俄由下位特承明主之知乃至度越等夷典司訓誥
未論期歲入踐禁林方塵鼇島之資深冐鵜梁之刺遽
叅禪於大政獲陪貳於中樞智類挈缾惟虞於覆餗任
當補衮莫効於彌綸已屢革於炎凉但内慙於尸素遂
瀝由衷之懇罔辭再黷之愆本期退就班行寅奉朝請
陛下特隆宸眷彌厚鴻私増秩秋曹兼榮月殿恩私渥
縟禮遇便蕃而臣日踐赤墀之塗齊莊假寐時奉清間
之宴肅穆承顔遂拱極之私心荷自天之殊顧豈於表
著之際輙以名級為心比欲䖍露至誠願從外任冀奉
惟良之寄少分求瘼之憂尋屬祗事於禋燔謬獲典司
於法從又總修書之任方専汗簡之功肅奉聖謨未申
愚慊豈謂伏䝉尊號皇帝陛下過優命數特霈恩光建
書殿之大名表儒林之殊事進五兵之崇秩茂三錫之
徽章漢詔俯臨備形於褒飾堯心下燭曲示於眷懐而
臣自揣庸虚素守涯分豈於非次更敢貪榮竊考簡編
遐詢典故唐朝宰府嘗辭去於崇名晉國賢卿亦見襃
於能讓名器無假葢史筆之攸稱俯僂益恭固鼎銘之
斯在敢因前訓罄叙丹誠伏望陛下垂天地覆載之仁
察冰壑戰兢之懇特頒睿㫖追寢命書所冀人之多言
免罹於公議物禁太甚靡速於身災臣之寸心實在於
此
　　　代叅政馮侍郎讓表
臣某言伏奉制命䝉恩特授臣尚書兵部侍郎依前叅
知政事仍進封開國公加食邑五百户食實封貳伯户
餘如故者如綸之命忽降於雲霄若厲之誠乍臨於淵
谷省循斯極啓處無從臣某中謝竊以萬機所總實在
於中樞六職肇分並隆於司㑹名器斯重表著甚崇苟
翊亮之無聞何以膺加等之命或望實之非允即必騰
虚授之譏如臣者早肩褒博之流濫登茂異之選學非
足用才不逮人徒以遭值休期階縁寵遇掌烏臺之錯
雜莫振頽綱奉丹地之論思無禆清問俄叅司於樞務
旋貳秩於台衡屬邊候之未寧當旰朝之求理挈缾之
智奚補於大猷蟠木之姿空尸於重位荷天地含容之
造勵夙宵勤瘁之誠竊禄妨賢顧炎凉之屢改悉心舉
職諒塵露以何施葢内省之不遑豈貪榮之是冀今者
命書薦降兊澤光臨曲示褒揚更加崇進文昌七兵之
秩式峻官聨井田五等之封彌優爵品是謂便蕃之澤
倂臻固陋之軀得不自揣丹衷側聆輿議滿盈之懼既
佩服於前言俯僂之誠宜景行於先哲須干睿聴希寢
明恩伏望尊號皇帝陛下深念愚誠曲迴𤣥造寛其罪
戾惠以始終特詔有司俾停茂渥如此即陟明之典允
洽於至公非據之危少安於方寸懇禱之至殞越於兹
　　　代㕘政馮侍郎謝表
臣某言近奉明恩薦加茂渥尋奉章而固讓辱優詔之
下臨備諭宸慈靡收成命仰髙穹而跼蹐俯深谷以凌
兢祗荷寵靈豈任榮感臣某中謝伏念臣學慙稽古才
謝適時無丘園耿介之姿濫鄉里賢能之選自䇿名於
仕籍謬接武於朝倫就列七人曽乏諍臣之譽頒條萬
里蔑聞循吏之稱慶屬重熈恩隆慎柬由郎曹而振跡
預憲署之提綱未踰期歳之間更踐中樞之地掌銓衡
之品藻莫叙九流奉清宴之論思無禆三接便參機務
莫濟於憂勤俄貳台司愈慙於尸曠雖復罄寸長而自
效展四體以從公在砥礪以空勤實彌綸之無狀顧星
霜之屢改葢塵露之未伸薦膺加等之文深黷大中之
訓今者夏官掌武驟進於崇資井賦真封更隆於異數
以無功而受賞諒有識以騰嗤徒堅難奪之誠莫寢已
行之詔當漢宣貢實之際頗玷於至公念周任陳力之
言益驚於非據雖俯仰而受命固殞越以交懐此葢伏
䝉尊號皇帝陛下道極包荒仁非求備特恕妨賢之咎
彌敦注意之私敢不警䇿疲駑揣摩鉛鈍盡瘁事國勵
夙夜匪懈之誠竭節當官佐天地財成之化庶傾勤拙
少答髙明
　　　代刑部冦相公謝表
臣某言伏奉制命䝉恩特授行刑部尚書仍改賜推誠
保徳翊戴功臣散官勲封如故者久玷中樞無禆大政
合拘司敗以正常刑猥頒芝檢之文止罷鼎司之任仍
進周官之秩尚塵漢陛之班荷𤣥造之曲成乃具臣之
深幸臣某中謝伏念臣識非經逺才不逮人徒以稟訓
日嚴克傳於素業薦名秋賦偶中於懸科旋忝朝倫遽
升諫署勵諍臣之節嘗慕於前脩結明主之知誓由於
直道乏先容之為助唯孤立以自持先皇帝察其無隠
之誠矜以敢言之節擢居上位俾直禁庭未逾再歲之
間叅掌萬機之務洎出臨於表海復入賛於持衡雖無
開物之才粗有報君之績輸誠不怠於罄竭當官恥効
於依違庶堅盡瘁之心少答非常之遇詎能致逺但荷
包荒尋罷秩於台司更分憂於侯閫式處長人之任薦
逢嗣統之初假守盟津改轅馮翊乃至岐陽重鎮秦甸
奥區亟換圭符莫布周南之化屢更星琯敢忘魏闕之
心數年前入覲聖顔䖍遵寳位俄寵遷於省闥且權涖
於神州曲荷保全獲逃曠敗旋以主計之任適有更張
慎柬之難俾之總領屬邊烽之尚警惟軍實之甚繁當
旰食之疇咨固治財之無狀方慙忝冐莫副倚毗敢謂
尊號皇帝陛下獨出宸衷力排輿議擢升公輔同掌大
鈞俯僂叨榮凌兢奉職荷兩朝之殊遇但思報於國恩
處列辟之具瞻頗不遑於官次矧乃逺夷懐徳殊俗歸
仁聖政日躋睿謀天縱萬務尚煩於聴斷三時或軫於
憂勞所宜引咎以退身豈合包羞而竊禄竭駑駘之力
亦奚補於大猷罄夙夜之誠諒莫資於至化但滿盈而
是懼實顛覆以為憂敢謂陛下矜墜屨之微深憐於舊
物念挈缾之鄙終乏於遠圖垂覆載之深仁霈生成之
大惠俯全薄質特解重權矧又進常伯之顯官易功臣
之懿號賛書錫命表一人終始之私束帶趨朝處三品
崇髙之秩省循知幸殞越無從顧惟草木之餘生曷報
乾坤之再造
　　　代宰相賀瑞星表
臣某等言伏覩司天臺翰林天文院奏先於今月二日
夜初更東南方瞻望見一大星其色黄出自庫星東騎
官星西漸漸光明測在氐宿三度屬鄭之分野在夀星
之次自來不住側候其星轉更潤澤遂檢尋厯代諸家
占書其所見之星是周伯之星按天文録古今通占乙
已占等云周伯星者是瑞星也又曰徳星其色黄煌煌
然所見之國大昌又按太一占云王者制禮作樂内外
咸得其宜四方之事而無畜滯君上夀考國運大昌則
周伯星出者上𤣥垂象下土式瞻克彰有爛之文用薦
無疆之祉光昭景貺允集休徴臣某等中謝竊以三辰
炳靈一人取法雖髙明之在上其聴孔卑謂𤣥逺之難
知厥應如響至乃連珠合朔半月騰輝聚賢人於潁川
瞻夀星於南極仲尼所述雖曰觀乎天文叔向有言葢
亦在於君徳伏惟尊號皇帝陛下膺圖御極恭已臨軒
對越穹旻焦勞旰􁀈居域中之大率天下以仁視民如
傷每軫納隍之慮以賢為寳屢光仄席之求至乃純孝
邁於百王神武加於四海啓和戎之利於以息兵寛議
獄之科因之去殺體伯陽之慈儉廣帝舜之聰明斟酌
化源聿遵於古訓講求政典克致於時雍勵明察之誠
昭事上帝茂謙光之徳大芘生民故得列緯儲休髙穹
凝命星躔發耀天瑞薦臻侣隂月以東升順渾天而右
轉掩白榆而絢綵邇黄道以流輝觀象靈臺克舉羲和
之職披文冊府備存甘石之經實希世之嘉祥非有道
而不見而陛下恭黙為念戒懼居懐頗冲抑於乾符未
發明於𤣥貺而司天謹業宣夜垂文百代所傳萬物皆
覩驗疾徐之度諒厯正以難窮祝夀考之禎葢封人而
為比固以藹休光於簡牒介景福於邦家掩載籍之五
靈祚皇圖於萬葉臣等幸塵著位偶獲昌期奉太史之
奏章識公朝之大慶仰覿非常之事共傾率舞之心伏
望宣付史官書之簡䇿庶昭純錫垂示方來臣等云云
　　　代宰相賀太陽不虧表
臣某等言伏覩司天監翰林天文院今月一日太陽當
虧日五更五㸃後西南方起蒼黑雲良久徧天霠暗至
辰時不見虧蝕與不蝕同者𤣥徳升聞靈符顯發三辰
式叙萬國仰瞻凡在照臨咸増慶抃臣某等中謝竊以
薄蝕之數葢天象之常文推步而知由日官之謹職苟
雲物蔽虧而表異乃乾坤眷祐以儲祥伏惟尊號皇帝
陛下奉若元符誕膺駿命用憂勤而致治體慈儉以化
人先而不違實道侔於洪覆寛以御衆遂澤浸於羣生
聿臻下武之期光啓同文之運而萬方有過必形罪已
之言九叙惟歌猶切無災之懼近者厯官以告辰象或
虧逮隂生慝作之辰無伐鼓用幣之事而陛下齋莊寅
畏端委勞謙對越穹旻疇咨旰昃朱絲營社博訪於舊
章紫宸罷朝特申於明詔果至誠之昭格致𤣥感以𠖇
符油然作雲纔膚寸而自合吐者外壤諒側管以難窺
允謂休徴式昭景貺臣等幸塵近列獲覩殊祥歡抃之
誠倍越常品伏望宣付史氏書之簡編傳示方來用光
冊府臣等云云
　　　百官請舉樂第一表
臣某等言臣等竊以天子之廣孝也刑四海而加百姓
先王之作樂也薦上帝而諧神人是以順變從宜之規
著於經禮不為將壊之歎播於前聞斯乃邦國之大猷
方䇿之丕訓抑而未舉闕孰甚焉臣某等中謝伏以尊
號皇帝陛下濬哲丕承淳熈累洽達聰明而求治體慈
儉以愛人敦奉先思孝之心得事親盡禮之道恭自災
纒長樂痛結紫宸勉遵易月之文益厚因心之戚乃至
克終園寢升祔宗祧蒸嘗之薦享聿修公私之情禮俱
畢有位之士伏閤上言深引唐漢之舊規願舉咸英之
備樂而陛下屢頒明詔誓守通喪屬六飛展義之有期
且羣臣呌閽而彌切聊鼓吹之振作以壯戎容逮旅愷
之班旋復停雅奏俄屬就陽報本備物告䖍必六變之
同和乃三靈而昭格允兹抗䟽葢示從權但致恭於神
祗固不施於享宴彛章垂世雖載籍之具存至性格天
非公議之能奪聿遵服紀以及􁇡除今者燧火屢遷祥
琴在御三年之制不可以踰九奏之音無容久廢伏望
陛下光昭前訓申飭有司詔后䕫以守官俾師乙之肄
業使周雅各得其所虞韶無相奪倫誕揚盡善之稱聿
致來儀之瑞豈惟臣等幸甚實亦天下幸甚
　　　代宰相謝賜御札許士庶遊宴及休假放朝表
臣某等言伏奉今月十一日御札許士庶任便宴樂及
賜内外百司休假并文武職官軍員將校遇祁寒盛暑
及大雪雨當議放朝者寛大之詔濬發於穆清渙汗之
恩旁流於溥率實太平之盛事振史冊之休光臣某等
中謝竊以飲食之㑹所以合歡休沐之文存乎著令在
昔禁網踈濶稱炎漢之愛民儀制申明自開元之垂法
而猶聚宴有罰乃至於賜酺霑服必朝止延於傳㸃恭
惟尊號皇帝陛下凝神𤣥扈觀象璇樞契千載之昌㑹
立一王之憲度導徳齊禮臨下以寛簡之風利用厚生
驅民於仁夀之域至仁不傷於行葦大信爰及於淵魚
九叙惟歌尚側身而思道一言之善必虚已以疇咨寅
畏天明勤勞夕惕故得昊穹眷命蕃錫嘉生異俗懐柔
輸誠景附邊塵息警一尉候以無虞農畝有秋萬倉箱
而流詠𤣥化神行而獨運蒸民日用而不知而陛下嘉
朝野之歡娛因閭閻之富庶愷樂之惠思及於羣黎鞅
掌之繁俯矜於百執一笑相樂念坐曹之或非零雨其
滂亦假葢之不易特頒明詔式霈鴻慈俾宴衎及於公
私而假告遵乎令式辨色謁帝免衣裳顛倒之譏洗沐
在家絶簿領沉迷之歎固將恩徳淪於骨髓歌頌播在
管絃事國無憔悴之人卒歲有優游之適一日之澤更
陋於前編中衢之謡豈迷於𤣥造臣等幸居著位獲奉
徳音抃蹈之誠實異倫品
　　　奏舉韓永錫狀(自後出/知處州)
臣忝分朝寄獲總郡符官吏之間合知其能否闕庭之
遠敢避於薦論臣伏見前監本州縉雲縣茶鹽酒税三班
借職韓永錫早以明經曽干場屋晚不擇禄遂齒班行
一自監臨六遷寒燠檢身奉上挺夙夜匪懈之誠守道
安貧勵風雨弗渝之操士流推慕名跡藹然臣詢於
羣倫備知行實筦𣙜之任不足盡才州縣之間可使從
政儻預字人之選必成循吏之名臣竊覩淳化四年選
進士諸科舉人充班行曽降宣命如兩任六考無遺闕
許與文資安排永錫考秩之間與詔書而未應臨涖之
際實官業之甚優伏望聖慈特與文資昇奬狥私黷貨
保其不為苟罹此愆臣甘當連坐之典
　　　論龍泉縣三處酒坊乞减額狀
臣獲領郡符合求民瘼苟自圖於緘黙是上負於憂勤
儻有救於瘡痍亦無辭於鼎鑊臣竊見龍泉縣松瞿小
梅松源三處酒坊一年共趁辦額錢一千九貫八百一
十九文足並是勾當人自備麴米本柄醖造沽賣收趂
上件浄利錢數納官自來州司枷項差勒人員軍將須
管甘認勾當並皆破賣家業及身命償官并均攤干繫
人填納臣自到任所深訪其由葢是徃年王師討伐江
南龍泉乃其境上錢俶多調發卒士防遏邊陲此時𣙜
酤甚獲其利縣民張延熈貪婪無識遂入狀添起虚額
買撲勾當自江南平定錢俶進納土疆書軌既同幅員
無外所遣丁卒皆已罷歸遂致酤賣不行課利虧失元
買撲户並盡底破家賣産填納不足只有身命償官州
司又不敢䧟失舊額須至差勒平民以至籍入家財通
納身命蠧傷和氣流患生民百姓亦嘗詣闕披陳詔下
三司相度雖行刺問尋便供申所司惟聚歛是圖陸沉
無報瘡痍益甚寃痛彌深又況龍泉縣連接七閩彌亘
千里山川險絶閭舎稀踈所是三處酒坊並皆越在草
莽數間小屋僅庇風霜雖有𣙜酤之名全無醖釀之具
葢是勾當人相承敗闕興創不成須至破賣田園遭離
刑辟見今勾當人並係徴欠司枷項徴督每三數日一
度就科葢省司之益峻課程官吏之懼於書罰縱加决
責何以徴填擠溝壑而可期扣閶闔而無路臣備見此
事深究其由自以受兩朝之聖知忝百城之憂寄有所
聞見豈敢緘藏雖獲罪以猶言庶期死而得請伏望皇
帝陛下念逺民之塗炭採微臣之芻蕘更詢相府之訏
謨勿令計司之闗决儻謂狂瞽之有實所侵功利以非
多舊額之中减其大半人乃受賜天實聴卑苟事下於
有司必謹守於舊制王澤既壅民病愈滋雖龔黄臨之
亦不能為理臣伏見陛下踐祚之始盡放天下逋欠寰
海之内歌舞太平雖甚盛徳無以加此又自守郡之後
寅奉詔書莫不以優䘏為先未嘗以課利為急百姓既
足長府自然有餘一人向隅滿堂為之不樂臣忝預諫
列獲佩郡符早受特達之知敢辭進越之罪祈天俟命
伏切愚衷干犯宸嚴無任戰汗兢惶激切之至(二年五/月二十)
(日發九月二十三日勅差命/官専監取一年收到錢為額)
　　　奏雨狀
右臣本州自去年已來秋稼薄熟時物雖至騰踊人户
免於流離爰自今春雨水調適粟麥倍稔蠶績頗登餱
粮漸充菜色稍减然以山越之俗陸種甚微所仰者水
田所食者秔稻矧又地勢斗絶塗潦不停仍歲亢陽泉
源罄竭儻旬浹不雨即溝瀆揚塵稻畦焦枯善苖立死
非三數日一降膏澤無以望於秋成伏自夏至後來絶
少時雨烈日流爍炎風勃興髙仰之田殆至枯稿卑濕
之地如沸如羮比户嗷嗷大命近止臣遂率軍州僚吏
精意祈求闔境之名山大川近郭之𤣥宫梵刹廟貎之
列祀典者罔不徧走湫潭之庇水族者亦用致祠造龍
於壇聿遵古法徙市於野克體前經而雲漢昭回藴隆
彌甚尋於前月十六日相次降雨不及寸餘清塵有餘
沃焦無益臣夙夜憂慄罔敢遑寧編列之民殆於殞獲
比至今月將半旱氣益加一郡之中靡神不禱精誠備
盡靈貺蔑然臣忽記憶往年在院供職日適值歲旱學
士承㫖宋白為臣言今御史中丞魏庠三十年前嘗薄
遊闗輔寓居佛舎㑹天久不雨村民數十輩詣寺祈禱
僧有善胡法者捕蜥蜴十數枚置一甕中漬之以水䝉
之以雜樹桑取童男數人衣青衣青塗面及手足人持
柳枝沾衣散灑且祝曰蜥蜴蜥蜴興雲吐霧雨今霶沲
汝今歸去如是者無晝夜嬰繞而言明日大雨遠近告
足臣潛䟽於牘背至是檢閱得焉即以十二日初旭與
知麗水縣事殿中丞甄旦詣城北集福院如其法請禱
少頃臣與甄旦出自北門各遵歸路忽有微雲自東北
起良久彌漫至午未間暴雨及寸餘由是隂結未解至
十三日大雨連晝夜約及三四尺溪谷漲滿溝塍流溢
禾黍之槁然者芃芃而發秀草樹之瘁然者欣欣而向
榮村民荷臺笠而謳耕夫奮襏􁀙而舞萬室之安堵如
故百姓之邪心不生民之幸也陛下之賜也臣忝備守
土獲遇有年慶抃之誠萬萬常品臣又念鳴吠之伎前
哲不違芻蕘之言上聖斯採所陳祈請之術親獲感應
之徴理近怪神事不經見頗為猥鄙有黷高明葢小道
之可觀表事君之無隠昔東方朔有言曰謂之為龍又
無角謂之為蛇又有足跂跂脈脈善縁壁是非守宫即
蜥蜴雄亦云執蝘蜓而嘲龜龍又故刑部侍郎張洎嘗
謂臣言昔使髙麗汎海忽隂曀舟人譁言龍見洎亟起
視之見垂尾於雲間正如蝘蜓之狀良久雨大作即知
蜥蜴者亦龍之類也臣既獲嘉應敢不上言干冐宸嚴
伏増戰越
　　　奏乞改白龍縣依舊為松陽縣狀
右臣本州白龍縣按輿地志後漢獻帝建炎八年初置
號松陽縣隋開皇中建為松州唐武帝五年昇為總管
府六年改總管府為都督府八年廢府復為縣至梁開
平四年錢鏐與楊行宻相持鏐惡聞楊字遂改松陽為
長松縣至晉天福四年歲旱偽署縣令陳時祈禱得雨
鄉民訛言縣西南百仭山太婆廟上白龍見聞於錢鏐
之子元瓘元瓘又改為白龍瑞現夫人廟僭偽之跡訛
俗相承幸屬聖朝合復古制伏乞特降勅命依舊為松
陽縣仍望别鑄牌印頒行謹録奏聞伏候勅㫖(六月二/十五日)
(發八月二十三/日勅改松陽縣)
　　　進奉南郊禮物狀
進奉賀南郊大禮絹一千疋右伏以衮冕祀天百神述
職玉帛助祭萬國駿奔合陳任土之宜式備充庭之實
前件絹實惟方物出自地征敢致貢於有司庶獲歸於
長府豈足稱於厥篚葢用表於獻芹干犯宸嚴伏増戰
汗謹差攝司馬應覇押領上進
　　　奏乞依淳化二年七月勅命施行狀
右據本州州院司理院勘到龍泉縣百姓吳寳遂昌縣
百姓葉清各是開寳九年已前吳越國王錢俶任内婚
娶小妻准律文雖㑹赦並合離異者臣竊見淳化二年
七月四日勅文諸軍州應有百姓及諸色人偽命日已
前曽娶次妻者並以免罪或有論訟官不為理又准新
降刪定編勅即無此上件勅條竊以遐逺之民各承僭
偽之化不被聲教罔識憲章先朝深究下情濬發明命
憐其或有子息多已長成一旦仳離無所歸往恐傷和
氣俾至困窮遂降徳音悉令如故奉行已久恩貸實隆
無頼之徒獄訟稍息舊染之俗反側自安今來刪定勅
條無此一件葢從簡易有所削除然恩施於前法變於
後昔被寛大之詔伉儷如初今由律令之文告訐兹始
率皆垂白多或抱孫須至分擕有足哀憫伏望特降勅
命許依淳化二年七月内條貫施行所冀惻隠之仁克
符於先㫖畫一之法永守於國章山越之民實受其賜
無任僭越兢惶之至
　
　
　
　
　
　
　
　
　
　
　
　
　
　武夷新集巻十五
欽定四庫全書
　武夷新集巻十六　　　　　宋　楊億　撰
　　表狀五(二十首/)
　　　進奉承天節禮物表
進奉賀承天節絹一千疋右伏以六龍出震適逢華渚
之祥萬國奉琛競奏塗山之㑹祝後天而斯切陳任土
以攸同前件絹鮫杼非工繭絲乏麗什一之取葢出於
地征旅百之餘願充於庭實表封人之善頌同野老之
薦誠干犯宸嚴伏増隕越謹差教練使陳昭簡押領上
進
　　　論郊禋加勲制書錯誤狀
右臣近者䝉恩加勲已奉表稱謝訖臣伏讀制命竊佩
訓詞以臣有奉册從祀之勞於以用舎爵䇿勲之典退
自循省罔敢遑寧葢以臣出領使符遠違文陛職當奉
引既阻屬車之塵位列常叅莫厠大夫之後籍雖連於
近署禮不覩於嚴禋猥窺明詔之文實越下臣之分然
以恩覃具位慶洽普天或叅表著之餘曽微内外之隔
如臣者既官常之未改荷寵澤以無辭至敦奬之所云
實競凌而非據葢慮司言之任罔遵書命之方或恐詔
㫖稽留苟圖簡易或因除目填委不暇甄明致渙汗之
已行類朱紫之無别竊以四禁之設妄誤為尤八柄所
施僭濫非可故王者之出令示人不欺有司之守官失
職乃死雖小事而必慎恐大體之或虧治本是資政典
攸繫臣嘗披載籍幸寘周行括囊不言懼罹出位之罰
扣閽有請實懐犯上之憂然乃朝廷之紀綱固非下臣
之擬議輙兹披露誠屬僭踰伏乞聖慈覆驗臣所受告
身制詞即知臣所陳非謬臣無任云云
　　　大駕還京進奉狀
進奉賀大駕還京絹五百疋右伏以六驘宵遯萬乘天
旋數軍實於明庭獻夷俘於清廟乾坤開泰朝野歡娛
鳥獸率舞於兩階玉帛駿奔於萬國臣任當求瘼慶屬
回鑾歡呼不及於周行職貢合歸於長府前件絹冰紈
非妙繭稅所輸幸因振愷之辰輙効充庭之獻菲薄之
至隕越無從臣無任兢惶激切之極謹差子城使朱繼
隆押領上進
　　　奏舉李翔狀
右臣忝分朝寄獲領郡符總官屬以頗多在吏能而畢
見合伸論薦敢避僣踰臣竊見前知本州青田縣事李
翔元是御前試中進士植性耿介臨事强明不染脂膏
自甘藜藿當州龍泉縣山深地險俗薄民頑嵗有逋租
獄多滯訟號為難治非止一朝翔權知一考有餘庶事
辦集刑清訟息吏不敢欺又權本州判官推官兩㕔公
事僅及半年甚彰才幹勤恪匪懈㓗白無私求之輩流
不可多得伏望聖慈擢授京官别加任使儻犯贓罪臣
甘當連坐之文
　　　代樞密陳諫議乞停妻封邑狀
右臣伏䝉聖慈特進封臣妻寧陵縣君宋氏京兆郡夫
人者不材之質方玷於樞衡非次之恩更霑於閨壼省
循之際啟處靡遑然臣竊有懇誠須至披露冀九重之
垂聴實萬死之難逃伏念臣堂有慈親年當暮齒擇鄰
斷織徒承訓朂之恩扇枕調甘莫効劬勞之報幸遇升
平之運獲叅宥密之班况復私門最為殊事庭闈之上
俱臨鶴髪之年晨夕之間更遂萊衣之樂如臣榮幸夐
絶比倫矧又臣父擢自曹郎便升卿寺臣母召於宫掖
得對天顔軒墀之上既頒命婦之服伉儷之際又疏大
郡之封恩渥便蕃榮懼交積然而絲綸之寵雖荷於涵
濡芒刺之懐未安於反仄葢以臣妻忽膺於異數臣母
有礙於常文妻忝夫人之稱母仍縣君之號事舅姑於
私室情所不遑奉朝謁於公宫禮或非便於臣之分豈
敢自安在經制以詢求固有司之宜執葢以五代俯及
皇朝凡預近司少逢具慶遂致敘封之典别無畫一之
規婦姑之分既踰臣子之心彌懼伏望尊號皇帝陛下
曲迴𤣥造俯察丹誠寢兹加等之封俾遂承顔之懇豈
惟微臣事親盡禮在孝道以獲伸實亦聖朝垂世作程
著典章而兹始
　　　考制䇿畢學士院賜宴謝狀
右伏䝉聖慈以臣等考制䇿畢特降中使就學士院賜
酒食管領者臨軒䇿試方舉於舊章前席咨詢屢承於
睿顧信宿纔終於考校雲天忽被於沾濡特就禁林俾
開盛宴輟大庖而供擬為近署之光華挹中衢之樽徒
知充量享大官之膳彌媿素飡仰荷天慈臣等無任云
云
　　　中書謝社日賜御筵狀
伏以歲及有秋節當命社潔粢盛而報本式舉禮經錫
宴樂以推恩載符易象荷便蕃之睿渥實光寵於近司
此葢皇帝陛下道契授時仁彰逮下倉箱流詠克逢棲
畝之祥殽核具陳遽有加籩之賜俾為髙㑹以樂佳辰
傳舊俗於南京霈鴻私於北闕挹堯樽而知幸倒載寧
辭調伊鼎以無功素飡是懼
　　　閣下進和聖製社日詩狀
右臣等近䝉聖慈賜臣等御製社日七言四韻詩一首
令依韻和者九秋方半爰逢命社之辰三象式瞻遽捧
横汾之作思極天人之際調均律吕之和仰之彌髙固
莫窺於𤣥遠和者益寡徒强扣於虚無臣等俱以短才
謬塵禁掖紫泥封詔曽無潤色之能栢殿裁詩幸預唱
酬之末雖共呈於濫吹實有黷於皇明其次韻詩謹隨
狀上進干冐宸嚴云云
　　　代門下李相公承天節設齋奏狀
右臣伏以候管飛灰適遇一陽之節祥虹流渚爰逢載
誕之辰凡居率土之濱同祝後天之算況臣本惟庸𤨏
獲遇承平荷天地之深仁竊公台之顯位但負妨賢之
媿曽微補職之勞受恩最深報徳無所幸屬繞樞之慶
彌堅傾藿之心奉陶唐之文思誠慙將順獻華封之富
夀徒切勤拳竊惟震旦之區素重竺乾之典能植有為
之福用成無上之縁臣是敢專就精藍式修浄供命苾
蒭之開士誦貝葉之真文作鍾梵於六時設香燈之四
事遵金仙之教克崇衆善之因當里社之祥庶祝無疆
之夀雖盡傾䖍之懇庶酬覆露之私
　　　議靈州事宜狀
右臣今月十六日中使至奉御劄子朕常覽古書備詳
邊事得其人則舉無遺䇿失其事則謀之不臧朕三復
斯文終朝在念未嘗不察言觀行捨短從長希戮力於
邦家冀太康於宇縣其如妖氛不息邊塞未寧北狄雖
具於隄防西鄙尚多於艱阻靈武是中原巨屏平夏乃
近域小蕃久興蛇豕之心常作疆場之患阻絶道路侵
犯軍城狂妖轉恣於無厭大郡翻成於孤壘縱之則終
成暴亂討之則慮困生靈兩途宜在於咨詢百中須從
於籌略卿職當綸綍位列清華披經史之遺文大資智
畧觀古今之盛事必藴機謀黠虜用何䇿以翦除靈州
以何方而廢置棄之則有何利害存之則有何便宜專
聴必當之謀無恡酌中之論分明擘畫密具奏聞用符
果决之誠以副蕩滌之望者竊以詢於芻蕘前王之盛
徳謀及卿士載籍之格言葢所以竭盡下情詳求中道
使舉無失䇿動必有成斯聖皇慎重之至也然而狂夫
之言聖人擇焉謀之欲多斷之在獨伏惟皇帝陛下清
閒之宴親紆睿覽言可用者行之不疑臣某幸甚幸甚
臣嘗讀舊史漢武北築朔方之郡平津侯諫以為罷敝
中國以奉無用之地願罷之上使辯士朱買臣等發十
䇿以難平津平津不能對臣以為平津侯為漢賢相深
明經術習知利害屬武帝以雄侈自任志在開拓買臣
等以詞辯獲進並侍左右前史又稱平津每朝㑹議論
但開陳其端使人主自擇不肯靣折廷諍由此言之非
不能折買臣之舌葢所以將順人君之意耳即朔方之
非便有自來矣且其地非禹貢九州之内非周官職方
所領在要荒之外固聲教不及元朔中大將軍衞青攘
却匃奴取其河南地以列置郡縣今靈州是赫連果地
後魏置州葢朔方之故墟即匃奴之舊壤僻介西鄙懸
絶諸華數百里之間無有水草烽火不相應亭障不相
望當邊境謐寧羌戎即叙道路不壅饟饋無虞猶足以
張大國之威聲為中原之扞蔽自契丹作梗邊邑屢驚
雜虜為其脅從兇黨因而昌熾待之以爵賞頗驕蹇而
不恭討之以甲兵又遁逃而無獲凡有嬴糧之役必興
狙擊之謀每至靈武轉輸大須發卒防援離去内地皆
無鬭心經涉畏途多有菜色自曹光實白守榮馬紹忠
及王榮之敗資糧扉屨所失至多將士丁夫相枕而死
以至募商人入糓輸帛償以數倍之價復於積石之孤
壤别築清遠之一城邊民繹騷國帑匱乏既不能制黠
虜之死命又不能救靈武之急難數年之間兇黨逾盛
靈武危堞巋然僅存河外五城繼聞䧟沒但堅壁清野
坐食糗糧閉壘枕戈苟度朝夕且使賊遷横行沙漠俶
擾壃陲擊列鎮之戍兵侵屬國之蕃部雖有警息無候
望而得知縱或憑凌但繕完而自保未嘗出一兵馳一
騎敢與虜捔此靈武之存無益明矣平津所言罷敝中
國以奉無用之地正為今日也臣以為存之有大害棄
之有大利且如國家募人入粟儻以十倍之直發卒轉
餉涉兹不毛之地此古人所謂率二十鍾而致一石敺
民於死地者也今或棄之即可以歲省戍卒分守内郡
一卒之費可給十夫國家無飛芻輓粟之勞士卒免暴
露流離之苦必謂廢之即虧失土地傷損威重且如堯
舜夏禹聖之盛者也地不過數千里而明徳格天四門
穆穆武丁成王商周之明主也然地東不過江黄西不
過氐羌南不過蠻荆北不過太原而頌聲並作號為至
治及秦漢拓土窮兵遠略雖疆理益廣而干戈日尋府
庫之資財屢空生靈之肝腦塗地校功比徳豈可同年
而語哉夫蝮蛇螫手壯士斷腕蟻壤不塞將漏山河今
靈武之存為害甚於蝮蛇供饋之費為蠧逾於蟻壤無
鴻毛之益有泰山之損豈可忽遠大之畧徇悠悠之談
昔西漢賈捐之嘗建議棄朱崖當時公卿亦有異論元
帝能排衆多之説奮獨見之明下詔廢之人頌其徳元
帝之意寧欲自棄其地當其内屬為郡固已置吏而拊
循及其稱兵搆亂豈可勞民而征戍故其詔書曰議者
以棄朱崖羞威不行夫通於時變即憂萬民萬民之飢餓
危孰大焉且宗廟之祭凶年不備况乎避不嫌之辱哉
臣以為正與今日靈武之事相類當羌夷寧謐靡有冦
孽可以存而勿論及勞師費財無益保鄣固宜廢而不
舉何足以傷威重而貽羞辱哉必以失地為言即燕
薊八州河湟五郡所失多矣何必此為議者又以西北
諸蕃戎馬是産資其控制以通貿易環慶諸州内附蕃
落藉其屏翰以免驚騷此又迂濶之甚且戎人為利所
誘故牙市於邊闗蕃部之族自强故能庇於種類必來
冦以環慶固無隔於藩籬百雉危城千里懸隔自救不
暇豈及於他議者又以其土地田沃饒有漢陂之利恐
賊遷因而播種益以富强況戎人但以攻剽為能罔知
耕稼之事河隴之外棄地甚多延袤百城提封萬井西
漢屯田之所疆畔猶存儻事力耕可以積榖何必獨耕
靈武乃能足食若靈武於賊有大利即是必争之地當
朝夕攻取豈至於今皆為孟浪之談殊非經久之計況
又歲有調發動致敓􁐸借冦兵而齎盗糧竭民力而耗
國用為患之大無出於斯雖庸人豎子亦知其可棄也
然自清逺淪䧟斥候不通孤城之人如釜中之魚躍黠
虜之勢若崑山之火炎朝廷必欲棄之須牙璋徴兵靈
旗直指約齎深入執殳前驅鼓行賊中傳於城下然後
合其將卒遷其人民隳城復隍塞井夷竈乃為棄也臣
伏料國家物力尚屈未暇此行雖曰棄之亦空言耳今
一城生齒正在焚溺之中咸必死以是憂思自脫而無
路若陛下慎選單介間道而行齎持詔書宣布王命令
其盡焚廬舎自拔而歸丁壯悉令持兵老幼以之襁負
古稱歸師不可遏又曰置之死地而後生之當此之時
人百其勇臨難思免其鋒莫當國家又須申命偏師揚
言出塞軍聲既振賊勢自分即靈州東遷之民不虞邀
擊之患雖有剽刦易為枝梧且國家所惜者士民所急
者財用豈可以驍果之旅委於飢虎之蹊府藏之實填
於盧山之壑今若棄去靈武退守環慶卒免戍於絶域
民思保其室家供饋不出於郊圻恩徳自淪於骨髓民
力不竭士氣益揚何敵不摧何戎不克恭惟陛下欲康
宇縣慮困生靈求必當之謀思酌中之論臣以靈州之
廢置計無出於此望陛下採之而已陛下又憤兹黠虜
思欲翦除臣以為不可黷武以窮兵止可伐謀而制勝
臣竊料賊遷睢盱邊塞之外倔强沙漠之中脅制諸羌
嘯聚不逞無耕農之業無蠶織之工為䑕竊之謀以資
衣食聚烏合之衆以擾塞垣致蕃夷之服從用兇威而
驅迫非有厚利能誘其人朝廷今廢棄靈州每歲更無
饋運絶其覬望何所窺圖此困賊遷之一也平夏之西
池鹽斯在先是貿易粟麥用資餱糧今條禁甚嚴法網
尤密無敢踰越漸致擕離此困賊遷之二也嚴勅疆吏
謹奉國經辯其非常禁其闌出使竹頭木屑不遂其求
狗盗雞鳴無施其巧游魂空磧坐抵困窮此困賊遷之
三也然須精選銳師分守邊地慎擇名將授之廟謀訓
練驍雄隄防侵軼險其走集明其偵候苟鴟張而豕突
必烽舉以燧燔併力翦除分路驅逐如秦人之鹿犄角
以攻譬常山之蛇首尾相應蕞爾兇醜坐致㓕亡臣竊
見太祖朝命姚内斌領慶州董遵誨領環州二人所統
之兵纔五六千而已閫外之事一以付之軍市之租不
從中覆用能亡卒効命羌夷畏威朝廷無旰食之憂疆
場無羽書之警臣欲望陛下於武臣中選有將帥之才
知邊鄙之事者三數人分布諸郡各量其所將兵多少
付之除廪禄之外賜與一大縣租賦恣其犒設令開幕
府辟召髦俊為之僚佐咨以䇿略勇力之士禀其指蹤
之用軍旅之政許以便宜而行儻賊遷侵邊郡軍城擾
内屬蕃部並脣齒相援腹背夾攻或戰馬正肥戎士思
奮即徴發内屬討虜生羌俘獲之餘盡分麾下且戎人
利於降附葢迫兇渠儻撓之以勁兵示之以大信懐荒
振遠推亡固存出金帛以購酋豪懸爵秩以寵降附明
立賞格厚答戰功即賊遷之腹心稍稍奔潰親離衆叛
事去運乖煢煢獨夫誰與為伍但塞外一胡人耳安能
與大邦為讎哉陛下若欲謀成廟堂功在漏刻臣以為
此虜方黠其財猶豐腥膻之羣如臂使指未可以歲月
破也直須廢棄靈州退保環慶然後以計困之耳如臣
之䇿極得三兩驍將付以一二萬精卒以數縣租賦給
其用度令分守邊郡賊遷可以計日成擒朝廷可以髙
枕無事矣臣從事儒學豈知軍旅耳剽日久心知其然
輙罄謏聞仰祗清問談不稽古詞非據經進思盡忠葢
事君之無隠謀或可用豈以人而廢言干冐宸嚴臣無
任云云
　　　代門下李相公謝冬至日就第賜宴狀
右臣今月三十日中使至奉宣進㫖就臣私第賜御筵
者太史書雲方及履長之慶大庖推食俄承錫宴之恩
仰兊澤之所霑顧衡門之有耀此葢皇帝陛下徳綏率
土道契先天南畝秋成俯遂有年之望北胡宵遁將臻
下武之期屬四鄙之無虞且一陽之始兆黄鐘中律方
臨亞歲之辰玉斚推恩爰霈自天之澤類當衢之堯酒
同小㑹於漢儀蝸牛之廬頓増於氣燄鼴鼠之腹徒極
於滿盈
　　　代僕射吕相公寒食日謝賜御筵狀
右臣今月某日中使至奉宣聖㫖就臣私第賜御筵者
俯及中春爰逢嘉節司烜禁火聿舉於舊章太原移書
式傳於遺俗以令文而休澣方私室以宴安敢期明主
之推恩特許近臣而樂飲錫衢樽之九醖分玉食之八
珍聳榮觀於里閭浹歡心於簮組羽觴無算徒極於醺
酣天威不違彌増於殞越内省庸虚之質曷酬慈惠之
仁
　　　又謝賜詩狀
右臣等今日中使至伏䝉聖慈賜臣等寒食詩者堯厨
輟膳方推式宴之恩周雅陳詩忽覩變風之作見横汾
之絶唱契在藻之歡心伏惟皇帝陛下感品物之載陽
乗穆清之多暇爰紆睿思是發永歌扣寂寞以求音均
和六律麗昭回而垂象賁彩三辰皆四始之微言俾萬
物而咸覩臣等幸塵台席獲捧宸章莫能側管以窺天
徒覺聞韶而忘味仰荷君親之賜曷酬覆載之仁
　　　考試貢舉人畢謝賜宴狀
右臣等伏䝉聖慈以臣等考試貢舉人畢就學士院賜
酒食者諸侯貢士式副於旁求萬乘臨軒載加於慎選
幸備掄材之數媿無刈楚之能瞻咫尺之天顔徒増殞
越仰躬親於日昃莫奉疇咨漢庭已覩於决科周室允
稱於多士但慶文明之盛誠慙品藻之工敢期特就深
嚴俯頒宴勞分萐莆之盛饌美極八珍霑玉斚之醇醪
醉期千日唯負屬厭之媿曷酬慈惠之仁
　　　代宰相謝賜新印三國志狀
右臣等伏䝉聖慈賜臣等印本三國志各一部者鼎國
三分備存於事跡麟臺四部具列於籖題初成鏤版之
功遽荷賜書之寵此葢皇帝陛下先天合徳乙夜留神
小大必示於躬親今古咸歸於指掌以為方䇿所紀皆
可以勸懲魚魯相傳漸多於譌謬俾盡校讎之妙載加
刋刻之工雕鎪纔畢於有司頒賚首沾於近列仰認好
文之㫖俯循懵學之姿竊位公台已共慙於尸禄服膺
載籍庶或免於面牆曲承覆幬之仁永佩君親之賜臣
等無任云云
　　　代諸同官陳乞狀
右臣等謬塵禁掖獲掌命書莫有補於休明但共慙於
尸素所宜循黙豈合祈求顧臣子無隠之誠仰穹昊葢
髙之聴退循僭易靡敢遑寧伏念臣等本自諸生濫干
寸禄偶䇿名於昭代尋竊吹於清途束帶垂紳獲厠大
夫之後簪筆持槖預修太史之書蓬丘一忝於職名蓂
厯屢更於嵗序入芝蘭之室頗襲芬馨掌綸綍之言誤
膺採擢自草紫泥之詔遂違羣玉之峰官局既殊風流
莫接英髦咸集不獲田蘇而與遊緗素實繁皆是黄香
之未見深慕多聞之益敢忘强學之心伏望皇帝陛下
察以懇誠寛其罪戾念臣等兩朝大典獲奉成書五人
同僚獨無兼職許於館殿俾預刋修庶遊翰墨之林更
勵鈆黄之業披文金匱諒或至於絶編加俸水衡實有
資於懸磬干犯旒扆伏俟允俞
　　　次對奏狀
右臣位列朝行次當轉對輙傾鄙見上瀆宸聰退省狂
愚伏増恐慄臣竊以朝廷之所貴者唯班爵是先君人
之所重者唯名器為急是以籩豆之事各有司存樽爼
之間不相踰越思不出位君子稱其守官必也正名先
王以之經國恭惟國家克遵舊制並建羣司公卿大夫
表著咸設臺省監寺曹局畢陳然而徒有其名不舉其
職只如尚書㑹府上法文昌治本是資政典攸出條目
皆具可舉而行今之存者但吏部銓擬秋曹詳覆自餘
租庸筦㩁由别使以總領尺籍伍符非本司而校定職
守雖在或事有所分綱領雖存或政非自出丞轄之名
空設而無違可糾端揆之任雖重而無務可親周之六
官於是廢矣且如寺監素有於掌執臺閣咸著於規程
昭然軌儀布在方䇿昔者漢行故事宣帝以之中興魯
為長府閔子譏其改作臣以為國家慮命擬之未允故
置審官之司憂議讞之或濫故設審刑之署恐命令之
或失故建封駁之局臣以為在於紀綱之不舉不在於琴
瑟之更張若辯論官材歸於相府即審官之司可廢矣
詳評刑辟屬於司冦即審刑之署可去矣出納詔命
闗於給事中即封駁之局可罷矣至於尚書二十四司
各揚其職寺監臺閣悉復其舊按六典之制度振百司
之遺墜在我而已夫豈為難如此則朝廷益尊堂陛益
峻典故益舉品流益清端拱而天下治者由兹道也臣
又以唐虞之時建官惟百夏商官倍秦漢益繁施及有
唐典䇿咸在自三公之極貴九品之至微著於令文皆
有員數傳云官不必備唯其人葢闕之斯可矣若乃員
外加置任非其才故竈下羊頭形於嘲誚斗量車載播
厥風謡國體所先尤須慎重臣竊覩班簿員外郎及二
百餘人郎中亦及百數自餘太常國子博士殿中丞中
舎洗馬俱不下數百人率預常叅皆著引籍不知職業
之所守多由恩澤之序遷臣竊以昔館陶公主為子求
郎以為上應列宿以至更直建禮伏奏明光含香握蘭
雍容侍從又嘗讀唐朝故事益知省郎之貴三院御史
歲滿願遷者多拗項以望省署因而名橋或次補綸闈
或便除給諫出刺大郡猶謂左遷今乃百十為羣殆非
為官擇人之㫖臣欲乞按唐制應九品已上官並定員
數臣又念昔者秦之開郡置守漢以天下為十三部命
刺史以領之自後因郡為州以太守為刺史降及唐氏
亦嘗變更曽未數年又仍舊貫今國家多命省署之職
出為知州又設通判之官以為副貳此權宜之制耳豈
可為經久之訓哉臣欲乞諸州並置刺史以户口多少
制其俸禄分下中上𦂳望雄之等級品秩之際率如舊
章與常叅官比視階資出入更踐省去通判之目但置
從事之員建㢘察之府以統臨按輿地之圖而區處昔
者興國初詔廢支郡出於一時十國為連周法斯在一
道置使唐制可尋至若號令之行風教之出先及於府
府以及州州以及縣縣以及鄉里自上而下由近及逺
譬如身之使臂臂之使指提綱而衆目張振領而羣毛
理由是言之支郡之不可廢也明矣臣欲乞復置支郡
𨽻於大府量地里而分割如漕運之統臨名分有倫官
業自舉臣又覩唐制内外官俸錢之外有禄米職田又
給防閤庶僕親事帳内執衣白直門夫各以官品差定
其數歲收其課以資於家本司又有公廨田食本錢以
給公用自唐末離亂國用不充百官俸錢並减其半自
餘别給一切權停今羣官於半俸之中已是除陌又於
半俸三分之内其二分以他物給之鬻於市鄽十纔得
其一二曽糊口之不及豈代耕之足云昔西漢張敞蕭
望之上言以為倉廪實而知禮節衣食足而知榮辱念
吏俸不足者常有憂父母妻子之心雖欲為㢘其勢不
能於是宣帝下詔云吏皆勤事而俸禄薄欲其無侵漁
百姓難矣遂加吏俸著於䇿書臣竊見今之結髪登朝
陳力就列其俸也不能致九人之飽不及周之上農其
禄也未嘗有百石之入不及漢之小吏若乃左右僕射
百僚之師長位莫崇焉月俸所入不及軍中千夫之帥
甚可駭也豈聖朝稽古之意哉臣欲乞今後百官俸禄
雜給並循舊制既豐其稍入可責以㢘隅官且限以常
員理當减於舊費冗食悉罷周行自清臣又念唐虞之
制也凡預品官各設資考課其殿最歸於有司或厯階
以升或越次而補國朝多以郊祀覃恩因而稍遷考工
之黜陟不行士流之清濁無辨陛下深鑒其弊姑務惟
新昨有事於禋燔但徧加於階爵雖矯前失未振舊規
臣欲乞依舊内外官各立考限復令考功修舉其職每
歲置使校考以表盡公資秩改遷賞罰懲勸一遵典故
以振滯淹臣又念昔者成周之制也公侯子男皆列土
以建國大夫卿士並受田而無征西漢已來用秦武功
之爵唯列侯啓封或踰萬户至闗内侯或有食邑不過
數百家自是因循以至唐室但食邑者率為虚設言實
封者歲入有差殆及聖朝並無所給至於除拜之際猶
名數未移空有食菜之稱真同畫餅之妄臣欲乞依元
和中所定實封條貫支給削去虚邑但行實食以寵勲
臣臣又念國家每屬嚴禋即覃大慶叙封追贈罔限彛
章乃至太醫之微司厯之賤率荷蓼蕭之澤亦䟽石窌
之封恩雖出於殊常事不循於經制臣又以勲散之設
名品實繁律文以勲散為二官已經刪定故事加散官
至五品必以上聞今朝散銀青猶闗命服䕶軍柱國全
是虚名臣欲乞自今以後常叅官勲散俱至五品者許
封贈官階勲俱至三品者許立㦸每遇慶澤令有司准
式施行既禮秩之昭彰固名品之分别臣又以五等之
爵施之於今雖有啓封之稱曽無胙土之實苴茅建社
固不可以遽行翼子貽孫亦足徴於舊典臣欲乞内外
官封至伯子男者許䕃子至公侯者許廕孫别封國公
者許嫡子嫡孫一人襲封並令有司考求前制所冀國
朝無虚授之寵臣下知延賞之恩臣又以今之加功臣
之稱始於唐徳宗幸奉天扈蹕將士並加奉天定難功
臣之號因一時之賞典為萬世之通規近代已來將相
大臣有加至十餘字者尤非經據不可遵行所宜削除
以明憲度者昔講求典禮晉國以清考覈名實漢朝稱
治當至化誕敷之際是舊章咸秩之時跂見太平正在
今日臣學術素淺文理未明輙述狂言以塞明詔殞越
於下啓處不遑干冐天聰臣無任省循戰汗激切屏營
之至
　　　代宰相賀商州進嘉禾狀
右臣等今日中使至中書伏䝉聖慈宣示商州奏據上
洛等五縣耆夀户長泉延義等狀稱今年秋夏按稼豐
熟異於常年於田中摘得糓十二莖各長一尺五寸至
一尺二寸及一莖兩穗三穗者本州差人齎赴闕者以
食為天實生民之大本所寳惟榖乃載籍之格言苟非
明徳升聞靈心脗合即何以四時大順百物嘉生聿呈
棲畝之祥式慰有年之望恭惟皇帝陛下凝神𤣥扈躋
俗華胥恤民隠以載周候農祥而靡忒以為春秋所重
最在於麥禾富庶之源莫先於稼穡明發不寐對越惟
寅下寛大之詔書召和平於時令故得五風十雨蔑聞
愆伏之災千倉萬箱允洽豐穰之詠商洛素殊於瘠土
閭閻獲覩於秋成仍示羣符用彰𤣥錫東臯效祉既昭
報於憂勤南史當官但䖍書於盛美臣等叨居近侍幸
覿丕休懽抃之誠倍萬常品
　　　代僕射吕相公冬至謝就第賜宴狀
右臣今日中使某至奉宣進㫖就臣私第賜御筵者玉
帛禋燔已告成於吉土飲食宴樂俄垂象於書雲王人
供帳於私門長者逥車於陋巷綺筵載設蓽户生光此
葢皇帝陛下屬朝野之歡娛推君親之慈惠奉祠漢畤
嘉百執之惟寅書瑞魯臺慶一陽之資始特頒勞酒爰
在敝廬殽核具陳金絲迭奏享大庖之饌徒媿屬厭仰
當陽之威不踰咫尺感徳共期於醉飽報恩益誓於糜
捐
　　　閣下謝賜御製南郊詩狀
右臣等今日中使至伏䝉聖慈賜臣等南郊禮畢五言
六韻詩一首依韻和來者上帝眷懐方陳於燔燎聖人
有作爰載於聲詩俯示顓䝉俾祛聾瞶幸覿昭囬之采
得聞正始之音不覺味忘幾乎手舞恭惟皇帝陛下恭
承正統寅奉舊章卜郊兆以就陽神祗昭格奉玉帛而
來祭華夏駿奔爰掃地以貴誠乃備物而報本鑾輿出
次雨足灑途冕服升壇天光燭野動必訢合先而不違
實三靈之交歡諒百福以申錫而陛下允膺𤣥貺濬發
雅言曲示近臣咸令屬和況六君之發詠豈下士以能
窺雖効𠖇搜終成濫吹朱絃解愠已覩於變風良玉匿
瑕式希於藏拙免陳鄙陋有黷高明臣等無任云云
　
　
　
　武夷新集巻十六
欽定四庫全書
　武夷新集卷十七　　　　　宋　楊億　撰
　　表狀六(二十五首/)
　　　代僕射李相公承天節進經疏狀
右臣伏以河清九曲爰屬於休辰節紀千秋式遵於故
事富壽之祝臣子攸同况臣本乏器能出於幸㑹望苑
早參於賔䕶台司旋預於弼諧享厚禄之萬鍾奉禁庭
之三接在具瞻之地無補於衮章荷洪覆之恩免傾於
鼎餗徒懷殞越莫報生成幸逢載誕之祥願益無疆之
算竊以大雄之教實為衆善之因輙就紺園式陳香供
命五天之開士誦三藏之𤣥言六時之梵唄精嚴八部
之龍神䕶衞奉焚修於西竺用集勝縁仰峻極於南山
克資介祉拂石永延於浩刼傾葵庶竭於下誠
　　　代人次對奏狀
右臣次當轉對理合上言輙有見聞不敢緘黙臣竊以
太祖皇帝建隆年中曾降明詔聿修墜典咸秩無文以
前王之功及生民遺廟之存於地志蕪廢者新其營搆
頽陊者俾之繕完乃至封樹以增崇固亦樵蘓而申禁
使吉蠲之薦肅奉於常儀昭格之靈允懷於主德暨五
嶽四瀆視三公諸侯興雲雨以利人奠坤元而載物並
增嚴於棟宇用祗事於神祇當時樹立豐碑以紀成績
赴告青史式煥大猷歷今古以遐觀真帝王之能事也
臣前知河陽領祠濟瀆舊制長吏每月朔薦獻必示躬
親尋以為煩秖令春秋享奠祭不欲數雅合禮經神實
依人式資崇奉臣竊見朝廷所修廟宇剏葺斯久寒暑
載離或梁木摧頽或屋瓦滲漏漸成隳壞有爽精䖍州
郡雖欲舉行動須申報俟符牒之往復必歲月之推遷
臣欲乞特降勅㫖應前代帝王及嶽瀆祠廟自今後本
處長吏二時奉祠即令檢校或有疎損便許葺修仍破
省錢不須申覆如此則國之大事在祀典以惟寅神享
克誠亦陰騭之昭報干犯旒扆云云
　　　代司空相公謝撫問狀
右臣昨日晩李沆等到臣私第奉傳聖㫖以臣所患令
安心將治中書無事者處弼諧之任曾乏於謀猷乖攝
養之方自生於疾疚蓬蓽適居於假告冕旒仍示於記
憐特令當國之臣曲諭如綸之㫖慰安彌極跼蹐靡遑
蓋念臣本出諸生素無逺略幸以遭逢景運際㑹先朝
但持孤直之心獲玷具瞻之地跛鼈安能於致逺短綆
非可以汲深衮章莫効於彌縫鼎實每虞於傾覆爰從
策免復預疇咨雖竭肺肝曷禆塵露終荷保全之惠繆
升師長之崇皇帝陛下恭已奉先虛懷求舊式汙揆路
再冠台司比三入於承明殊非光寵享萬錢於黃閤尤
負靦慙宵衣豈減於憂勤尸祿唯甘於嘲誚果貽瞰室
遂致臥漳瞻八彩之眉暫違堯陛賜十全之藥便降秦
醫命星使以宣傳若天顔之咫尺荷照臨之所及誠殞
越以難勝敢謂特遣輔臣同過陋巷備形問訊益示温
存教以安心俾逹農皇之飬命諭之無事蓋慮孔明之
傷神竊佩訓詞仰銜睿眷頓袪沈痼丹九轉以何功誓
報生成身一毛而為喻感恩之至泄涕無從
　　　代侍講邢侍郎陳乞狀
右臣伏有懇誠貯於肝膈蓋屬禋燔之慶方覃渙汗之
恩冐昧上陳怔忪自失竊念臣有亡兄某早承義訓少
習文儒肄業膠庠服勤簡素頗有詞藻見推輩流俯鄰
壯室之年未及命鄉之薦忽嬰疾疹遽至淪亡臣亡妻
某氏是臣二親在堂為臣聘娶親執箕帚逮事舅姑躬
調滑甘奉養晨夕而臣未升朝籍臣妻已揜泉塗靡及
湯沐之封徒切糟糠之感今者郊丘布澤幽顯懷仁臣
不勝同氣之親痛深終鮮勉思齊體之義情極悼亡罔
避鈇鉞之誅輙干旒冕之聼伏望皇帝陛下俯矜懇悃
特霈寵章俾臣兄沾贈典之徽光生吉第而臣妻蒙追
封之命恩洽漏泉倘𤣥造之曲成乃微願之永畢誓傾
勤瘁以補遭逢
　　　代宰相謝春社日賜御筵狀
右臣今日中使某至中書奉宣聖㫖賜臣等御筵者候
靈星而置祠將興農作擇元日而命社爰舉國章和羮
方愧於素飡推食遽䝉於飫賜此蓋皇帝陛下率遵時
令寅奉天時道協建中仁深逮下屬陽春之嘉節申宴
樂於近司飛觴俾極於醺酣折爼更均於慈惠歡呼飽
德唯驚鼷腹之屬厭跼蹐畏威但仰龍顔之咫尺共荷
雲天之施益堅金石之誠臣等云云
　　　代宰相謝賜御製社日詩狀
右臣今日中使某至中書奉宣聖㫖賜臣等御製社日
詩若干首令依韻和來者命社之辰聿當於春仲變風
之什獲覩於天章方䝉式宴之私忽奉言詩之賜此蓋
皇帝陛下思探繫表道合帝先宣雅曲於南薰阜財觧
愠緫乾文於東壁懸象著明屬品物之載陽矧穆清之
多暇爰䊸睿思成是永歌居然治世之音至矣聖人之
作雲漢但光於凡目巴歈曷繼於正聲徒忘味於齊庭
更驚魂於葉縣諒嗟嘆之不足實慶幸以同深臣等云
云
　　　代司空相公寒食日謝賜御筵狀
右臣今日中使至奉宣聖㫖就臣私第賜御筵者荆楚
歲時早傳於令節太原風俗爰舉於舊章方休澣於私
門忽頒宣於公宴此蓋皇帝陛下嘉天時之大順念春
物之載陽適因禁火之辰特示需雲之澤供帳既光於
顔巷分甘仍出於堯樽蓽門迴長者之車鼷腹飫大官
之膳樂以侑食固肉味之都忘酒乃合歡且羽觴之無
算感德唯期於醉飽省躬更誓於糜捐
　　　代司空相公乞免賻贈狀
右臣今日中使某至私第奉宣聖㫖以臣第幾男某夭
殤特賜某物者晉相萬錢方致懸貆之誚童烏九歲俄
纒䑛犢之悲年未及於成人禍良由於瞰室敢謂恩加
贈禭禮越彛倫况下殤之服紀素輕而宰司之俸入殊
厚堲周之費固不至於慮居賵布之儀乃深為於躐等
雖天慈之所及實公議以是憂豈惟增謗於素餐更慮
害盈於陰騭伏望皇帝陛下俯矜忝冐曲示保全察兹
跼地之誠恕以扣閽之僣特令停寢用息怔忪干犯宸
嚴期於得請
　　　代宰相謝賜新印道德經狀
右臣等昨日伏䝉聖慈各賜臣等新印道德經并釋文
各一部者伯陽立言首天地而稱四大馬遷約史先黄
老而後六經是開衆妙之門足助無為之化恭惟皇帝
陛下功侔亭育德合希夷清明在躬蓋凝神於姑射慈
儉為寳爰躋俗於華胥稽古訓以惟精訪遺編而大備
乃復欽崇妙道紬繹微言以為柱下史之書允為教父
河上公之注未洞𤣥關式因唐室之討論早在虞庠而
流布歲時寖逺頗多魚魯之譌方策惟新蓋出絲綸之
㫖巳成功於刋刻忽命使以頒宣臣等徒慶逢時俱慙
昧道心希漢相但清浄以為師學謝蜀嚴豈指歸之能
測唯荷記憐之造彌堅報効之誠
　　　進洞霄宫碑狀
右臣昨奉勅令臣撰亳州洞霄宮碑文進呈者聞命魂
驚抽毫思軋牽罄駑拙綿厯旬時竊以𤣥元誕育之區
光靈未冺睿哲欽崇之㫖修奉惟寅爰畢塈塗將刋琬
琰合咨大手用志新宫而臣猥奉僉諧獲當撰述乏色
絲之妙曷示方來叅衡石之餘空塵聖覽内循鄙陋尤
負靦慙其碑銘今巳撰成謹隨狀上進干冐宸嚴
　　　陳乞奏狀(不曾上/)
右臣竊以穹旻覆物所貴於聼卑臣子事君固許其無
隱敢傾肺腑上黷冕旒伏念臣本出單平素非茂族先
皇憐其好學寘在清華陛下採以虛名驟加甄擢預諫
諍七人之列掌絲綸五色之言身紆三品之服章日奉
九重之朝謁實為儒之健羨誠受恩之寖深敢不策勵
疲駑服勤官次終虧稱職之譽空累知臣之明每循省
以若驚在報効而無所豈合更傾私懇上凂公朝蓋以
臣世異膏粱跡本覊旅負郭素無於别業北堂方侍於
慈顔自委質効官代耕得祿朞功相聚莫匪至親衣食
所資悉皆仰給雖職司之甚重在俸入以極微至於吉
凶慶弔之資僕馬薪芻之費凡百用度皆出其中諒饘
鬻糊口之不充豈甘㫖養親之能及早者以迫於旅火
曾扣帝閽述屡空之可憂冀倒懸之或觧而羲輪晃朗
未照於覆盆河鮒焦熬愈悲於涸轍蓋念處掖垣清切
之地受帝王特逹之知出入於金門玉堂陟降於赤墀
文陛苟尺帛寸粟稍有資儲夕膳晨羞不虧奉養且無
求於豐泰况粗守於亷隅又豈願以區區之誠上煩君
父籍籍之口騰誚搢紳既擠壑之是虞亦觸鱗而無避
伏望皇帝陛下道存惻隱仁極表微憫其聚族於京師
只請本官之俸料或館閣之内俾兼著撰之職司或甸服
之間特授藩方之憂寄庶稍沾於加給聊有救於固窮
其於燕谷迴春西江激水頓蘓暖律驟躍洪瀾並出殊
私非敢有望
　　　代駙馬王都尉乞書史狀
右臣輙寫愚誠上塵聖聽退循踰僣甘俟誅夷竊念臣
門襲素風家承緒業服膺為學爰自於青衿刻志窮經
誓通於緗帙本冀干名場屋濟美箕裘遽席寵於沁園
更冒榮於環衞彯纓就列敢矜戴鶡之雄挾策讀書尚
負亡羊之愧臣伏見國子學印本九經書并釋文史記
前後漢書三國志等蓋聖人之垂教或良史之立言咸
經校讎早備刋刻臣面墻有素閱市無聞徒堅學古之
心欲望賜書之寵上件書等伏乞聖慈各賜一本所冀
韋編屡絶獲探典籍之言木鐸載揚無辱文明之化臣
之鄙願實在於斯
　　　代僕射李相公謝歲節賜御筵狀
右臣今日中使至臣私第奉宣聖㫖賜御筵者端月標
辰方畢稱觴之禮需雲式宴俄推折爼之私分甘蓋自
於大庖供帳更榮於陋巷此蓋皇帝陛下嘉元正之首
祚屬開泰之膺期念休澣之文著乎甲令欲慈惠之澤
及彼近司爰就敝廬俾為盛集金絲合奏殽核具陳腹
滿社鼷共負屬猒之媿心傾園藿曷酬臨照之㤙
　　　代人轉對論太學狀
右臣位忝朝行次當輪對合陳愚瞽上黷宸嚴退省僣
踰彌增戰慄竊以敎化之本學校為先故國家開設膠
庠敦崇儒術立成均博士之職遵祭菜鼓篋之規大集
生徒俾加講習所以扶翼至教激揚素風然臣竊見博
士之各專一經員闕而未備國子之並設六學職廢而
不脩臣又見唐太宗貞觀中增築學舎至千二百間國
學太學四門及書算律學生凡三千二百六十員及至
軍衞亦給博士授以經業乃至三韓吐蕃髙昌諸蕃國
並遣子弟請入國學增至八千餘人文德之盛超絶前
古今朝廷安靜聲明震灼而太學制度尚或未備况三
代之制王公已下子弟之秀者爰自總角即肄國庠仕
進不由於他途講學必行於考校故每歲兩館生冠郡
國之首齒胄之典興化是資今學舎雖存殊為湫隘生
徒至寡僅至陵夷貢部以鄉舉為先諸生以兩館為耻
塞原拔本莫甚於兹臣欲乞精選五經博士咸備其員
大啟國庠增設學舎少給厨廪賜以本錢然後明勑公
卿大夫凡子弟纔及弁髦即皆隷籍夏弦春誦咸舉舊
章小成大成率如前典貢部取士必以兩館居先周行
厯官皆由博士為重然後並修諸學式協前規使禮讓
興行風俗淳厚追蹤三五坐致太平端拱無為翹足可
俟
　　　代中書請聽政狀
右臣等伏以先后升遐宸𠂻哀慕痛深創鉅擗摽傷摧
殆兹彌旬焭然在疚雖三日聽政備遺誥之丁寧四表
呌閽罄羣情之懇到而詔㫖敦諭形於未忍朝野惶駭
罔知所圗竊以機務至繁不可以暫曠治命至重不可
以輒違况自先后聖體弗康載離寒暑皇帝陛下衣不
解帯藥先必嘗躬禱神祇徧走羣望親候安否日至寢
門或常膳之載加然乃御食雖中夕而屡起靡敢寧居
動靜承顔勤勞不匱天子之孝載籍所無及兹上僊追
懐罔極充窮永感諒闇不言臣等獲造倚廬面陳至懇
願以宗社為念少抑哀懷望遵顧命之文俯臨庶政而
易月之制聖情誓守於几筵宅憂巳來天顔殆至於欒
棘臣等兢惶屏息不敢仰視伏望陛下循祖宗之舊典
克保彛章禀母后之遺言勿違慈㫖節哀順變式協前
經垂拱嚮明躬决庶務以天下而為大計俾羣臣而覩
清光如此即長樂如在之靈實歆孝德有司各揚之職
不紊官常所繫非輕期於得請
　　　代王寺丞為弟乞應舉狀
右臣輙寫私誠仰干聖聽退量僣越甘俟誅夷伏念臣
門襲素風家承緖業自先臣之淪逝乃賤族以替凌臣
之二兄並參朝列俯鄰一紀俱揜泉扄唯臣與弟鄉貢
進士貽序勉紹箕裘恐隳堂構永懷陟岵但深罔極之
哀相顧在原同勵自强之志微臣幸縁世胄獲踐官常
臣弟刻苦藝文服勤簡素誓求一第用慰九原咸平四
年冬叨京府之薦能預澤宫之試藝雖從退黜靡敢怨
尤益堅學古之心庶遂起家之望今歲巳頒詔㫖大啟
貢闈南郭吹竽豈容濫吹東堂折桂咸激壯圗而臣私
室延災長主薨背方纒哀於戚里難旅進於名場然而
情迫由𠂻理須犯上蓋以臣弟齒髪巳踰於壯室姓名
尚在於白丁以舊相之遺孤與編氓而等列辛勤硯席
殆過於十年嗣續衣纓未沾於一命况稀逢於鄉舉憂
漸墜於門風伏望尊號皇帝陛下念微臣閥閱之微衰
憫臣弟身名之蹭蹬不令公輔之後夷於平民俾預賢
能之書升于天府苟得齒四方之貢士䝉再試於春官
妍蚩雖卜於至公存歿實銜於大造
　　　代許州李相公陳乞狀
右臣伏有懇私須干聖聽退循僣易甘俟誅夷蓋念臣
兩日前獲奉宸遊親陪宴射侍天顔於咫尺厠鼎席之
崇髙在鎬飛觴但驚於無算飲河滿腹自媿於不任而
重瞳曲賜於撫存方寸彌增於感激適對顒顒之當宁
頗成喋喋之多辭雖覆幬之見容亦諠譁之是懼且念
臣斗筲之器素狹犬馬之齒巳髙霑玉斚之餘既難勝
於天漿接公槐之列徒負愧於朝倫况今享勞有期將
均於慈惠台衡之任實冠於搢紳或舉白之如初必峩
冠而致誚空自成於貳過益有玷於具瞻伏望皇帝陛
下曲賜保全深垂矜察俾不令於引滿庶免至於失儀
顧瀝懇以由𠂻亦懷憂而失據仰希慈造特允下誠
　　　代中書乞免和御詩狀
右臣今日中使至伏蒙聖慈賜臣等御製契丹出塞將
議迴鑾五言六韻詩一首令和來者萬乘時巡六驘宵
遯款塞願修於舊好息民姑務於逺圖烽塵巳静於龍
荒鑾輅將旋於象闕式啟和戎之利佇臻偃伯之期皇
帝陛下深念生民靡辭於櫛沐聿脩神武期息於干戈
念驕子之乞盟俾行人而答聘果通歡於異域將旋軫
於上都爰形風雅之言用導憂勤之㫖頌聲載洽克彰
正始之音𤣥象式瞻但賁昭囘之彩臣等繆塵台席獲
奉宸篇巳欣凡目之榮觀更俾庸音而繼和竊循懵學
空効冥捜雖強綴蟲文豈有成章之美而共慙鳬脛䖍
祈䕶短之仁敢望恩憐曲垂矜免
　　　兩制謝賜御詩狀
右臣今日入内内侍髙班趙誠信至奉傳聖㫖賜臣等
契丹出境將議迴鑾五言六韻詩一首令依韻和來者
天驕犯塞鑾輅時巡繼好息民式啟和戎之利迴轅返
斾將聞振旅之期慰生民傒后之心叶載籍止戈之義
皇帝陛下躬親櫛沐䝉犯風霜巡細柳之營貔貅賈勇
賦大風之什雲漢垂文克宣治世之音實顯聖人之作
臣等謬忝司言之任慙無䕶蹕之勞辱示宸章俾窺睿
藻璧月珠星之彩既獲於仰瞻陽春白雪之篇仍容於
屬和拭目之榮雖積燥吻之慮彌深徒共抉於荒蕪誠
預慙於鄙淺感懼之至殞越無從臣等云云
　　　代集賢冦相公謝就宅賜宴狀
右臣今日中使至奉宣聖㫖就臣私第賜御筵者清蹕
班旋方洽弭兵之化私門休澣適欽逮下之仁如綸忽
奉於宣傳折爼特頒於宴飲此蓋皇帝陛下道侔洪覆
澤被含生以百姓而為心御六龍而展義爰及迴鑾之
慶將臻偃伯之期俯念從臣曲頒勞酒王人供帳御膳
分甘荷推食之恩但共懷於慈惠顧飲河之量實同媿
於屬厭仰戴髙明豈任殞越云云
　　　代叅政王侍郎陳乞狀
右臣偶嬰微疹特簡皇慈降中使以撫存命大醫而診
視内慙鄙陋無補休明榮衞愆和自寡攝生之要穆清
軫慮曲迴乃眷之仁仰荷照臨彌增殞越况昊穹洪覆
過私一介之軀而藥石蠲痾顯著十全之効只於晷刻
便冀痊平然臣竊有懇誠難從緘黙實不遑於肺腑須
上瀆於冕旒蓋以臣自拙將調致兹疾瘵然朝謁之無
廢亦飲食之靡妨風毒所成已積日彌年而如此平復
如故諒匪朝伊夕以難期今者天奬殊常聖恩優厚每
遣近臣而臨問特輟中尚以療治顧腠理之甚微煩星
軺而屢駕勞君親之軫惻在啟處以怔忪其所差到内
使醫人欲乞不令逐日看候或有求取之藥餌俾令修
合以供須亦漸冀於蠲除庶不成於沈痼苟俞所請實
戴殊私
　　　代宰相春社日賜御筵狀
右臣今日中使至奉宣聖㫖就中書賜御筵者吉日惟
戊克遵命社之文退食自公忽挹當衢之味此蓋皇帝
陛下念方隅之底定嘉品物之載陽屬勾龍之祀典唯
寅且田畯之農祥始正條風啟序膏雨應期𤣥貺薦臻
豐年可冀爰順發生之候特均慈惠之私式霈湛恩俾
為盛集酌金罍而引滿同懷既醉之心享玉饌以屬厭
更負素飡之愧仰被涵濡之澤彌堅報効之誠臣等云
云
　　　南郊奏舅狀
右臣輙有懇私上煩君父蓋屬嚴禋之慶仰祈錫類之
仁既内迫於肺肝固難逃於鼎鑊臣有親舅張僅年四
十歲是臣母親弟素通書記兼習刑名縁藝業不至於
專門且齒髪已登於強仕進難干於塲屋歸仍乏於田
園臣外祖頃仕偽邦累宰劇邑所得俸入盡買圖書頃
彰清白之名蔑有膏腴之産下世纔離於寒暑尺椽莫
庇於子孫故臣舅自來只在臣處均衣共食厯歲踰年
臣去冬幸因載誕之辰曾瀝由𠂻之懇屬以釐革外姓
莫遂私心今者玉帛祀天雷雨作解兊澤咸均於動植
皇明俯燭於幽微臣是敢重冩危誠再祈𤣥造伏望皇
帝陛下矜其悃愊恕以僣踰憫臣爰自孩提臣母巳嗟
孀獨自幼齡而鞠育微臣曷報於劬勞顧外族之替凌
臣母每多於傷感敢冀陛下念臣之遭逢有素察臣舅
之蹭蹬無圖特霈異恩獲霑卑秩俾臣於晨昏就養有
慰於慈親即臣非土木無知終報於明主跼蹐俟命啟
處不遑
　　　納南郊所加恩命乞迴授親舅狀
右臣輒披肺腑上干君親蓋縁危迫之誠難避誅夷之
典臣有親舅張僅年四十歲是臣母親弟外祖頃在江
左嘗事偽邦宰邑字人周旋數任頗著循良之政見譽
當時誓敦清白之規以遺後嗣凡得俸入盡買圖書並
無田園可庇親族下臣纔踰於期歲臣舅巳歎於流離
微臣自忝官榮臣舅遂相依倚均衣共食厯歲踰年雖
逢下武之期且乏專門之藝昭代無從而進取流光漸
歎於蹉跎前年因祝壽之休辰適推恩於近列臣曾陳
章奏仰扣髙明雖迫切於私心方釐革於外姓去嵗嚴
禋云畢慶澤遂行臣亦首露血誠上塵天聽庶於臣舅
獲被鴻私二年並竭於丹衷一命未諧於始願竊以人
倫情義唯外族而最優母黨姻親於舅氏而為重况臣
爰當稚齒臣母巳是寡居撫養之仁劬勞備至顧外門
之衰謝且臣舅之覊孤痛傷之懷晨昏在念臣是敢更
冒萬死再凟九重欲乞納臣昨者南郊所加朝散大夫
及爵邑户封與臣舅換一卑秩冀霑寵渥用慰慈顔伏
望皇帝陛下念臣幸以惷愚特䝉甄奬獲預代言之任
别無出位之思蓋迫庭闈之情須犯冕旒之聽兼臣有
三人親弟並巳長成凡再遇於覃恩未敢干於當宁實
縁臣舅單孑無依敢冀俯察由衷特迴殊造許令臣陳
納所加恩命迴示臣舅一卑品末僚自葉流根儻荷涵
濡之澤摩頂至踵誓堅報効之誠
　　　承天節奏親弟化狀
右臣任忝司言節逢誕聖屬推恩之云始輙瀝懇以上
陳内省僣踰實甘誅殛臣有親弟化與臣爰從幼稚即
歎覊孤共出寒微親加訓朂頗服勤於素業亦俯近於
壯年適鍾下武之期竊有起家之望以臣獲掌書命忝
備掖垣屬虹渚之降祥庶鴒原而徼寵伏望皇帝陛下
察以由𠂻之懇憫兹同氣之親雲天特霈於異恩州縣
俾參於微秩冀獲代耕之禄用為舉族之榮在於孱庸
敢忘報効
　
　
　
　
　武夷新集卷十七
欽定四庫全書
　武夷新集卷十八　　　　　宋　楊億　撰
　　表狀(十九首/)
　　　再乞外任狀
右臣近者瀝懇拜章祈天俟命願諧典郡庶獲養親逮
今旬月之間未奉允俞之㫖内懷危切實不遑寧須再
述于愚𠂻期必迴於聖聽伏念臣早縁薄技謬玷近班
迎侍安輿聚居帝里既代耕而有禄固盡室以相依棲
輦轂以食貧已六遷于歲律厠掖垣而承乏又五及于
王春桂玉是憂㫖甘多闕矧又久叨塵于清列莫演暢
于皇猷以愚直之姿素昧毁方之理在孤平之跡常懷
履薄之危皇帝陛下曲示含容特加保庇且令備位未
忍黜幽臣固非土木之無知豈忘君親之大造雖然覆
載之量姑務于包荒其如方策之言亦旌乎知退苟上
煩于澄汰亦何表于廉隅况今外公議以是慙内私誠
而尤迫臣母久違故土深念於鄉閭臣弟寄食妻家莫
均于饘粥臣亦叨榮累歲無補休明聚族神州久嗟僑
寓朝廷就列上惕于官箴晨夕問安中煎于旅火伏值
陛下道光孝治恩厚曲成望推錫類之仁俯察由𠂻之
懇于江浙之封部擇僻小之方州假以使符遂其私便
慰臣母懷歸之念免臣弟漂泊之嗟有職田禄粟之資
備夕膳晨羞之費臣敢不盡心為治竭力從公分旰食
之憂勤宣寛大之條詔期于盡瘁少報萬分
　　　承天節奏親弟俅狀
右臣職司視草慙無東里之才節值流虹方罄南山之
祝輒祈恩于宸極冀延賞于私門内省僣踰啟處無措
伏念臣有親弟習進士俅爰從幼稚即歎羈孤訓靡及
于過庭貧不遑于學稼自微臣之食禄奉慈母以供甘
提挈以至于上都鞠飬殆踰于冠嵗辛勤弦誦粗知學
古之方似續衣纓竊有起家之望今者慶逢鳴社澤被
周行不勝同氣之情須黷至尊之聽伏望皇帝陛下俯
察在原之懇稍覃作觧之仁推一命之恩俾霑榮于黃
綬齒四民之列免負媿于白衣深慈既被于天倫薄質
惟堅于臣節祈天俟命顒俟允俞
　　　代集賢㓂相公謝賜晉書狀
右臣今日中使至奉宣聖㫖賜臣印本晉書一部計六
十九冊者兩晉遺編具列祕書之目九重稽古新成鏤
板之功夫何寡聞仰膺蕃錫伏惟皇帝陛下纉戎御極
執契臨人負將聖之多能尚觀文而闡化以史筆之所
記有龜鑒以具存魯魚特命於校讎方牘更加于摹印
俾前言之不墜亦副本之廣傳臣謬預持衡寔慙昧道
輒上干於宸扆果垂錫於策書學古無功固已嗟于扞
格傳家知幸但永誓于緘藏恭承臨照之私益勵傾輸
之節
　　　代中書賀宣示合穗麥狀
右臣今日伏䝉聖慈宣示奉先禪院後面麥地内生出
合穗麥者上𤣥降祐多稼呈祥克彰純嘏之休式契豐
穰之兆臣等竊以載籍所重實在於民天瑞典攸徴莫
先於年糓矧惟首種之利最為艱食之資厯三時而有
成已彰大順秀兩岐而發詠允叶元符伏惟皇帝陛下
慈儉居尊憂勤御下先天發令運神化于無方旰日視
朝體健行之不息引萬方而在已以百姓而為心故得
洪覆眷懷殊祥薦委和陰陽之玉燭靡愆離畢之占盼
原隰之龍鱗式覩如雲之稼而况景風適至宿麥將登
更彰合穗之竒用薦有年之瑞升歌九室足播于樂章
記事三長永光于史筆臣等叨居輔弼無補聰明幸矚
休禎徒深慶抃
　　　謝宣召赴龍圖閣宴㑹及觀御製御書狀
右臣今月某日伏䝉聖慈召赴龍圖閣觀太宗之御製
御書及聖製碑賛并四庫圖書仍賜御詩兼預宴㑹者
上帝藏書肇開冊府聖人有作爰勒金碑許拭目以榮
觀寔捫心而知幸伏惟皇帝陛下順考古道啟迪人文
執左契以御庶邦運太鈞而播羣品車書無外咸歸輿
地之圖弓矢載櫜式開仁壽之域而乃講求前訓潤色
大猷擬石渠天禄之舊規聿新層搆搜汲冢羽陵之墜
簡並集羣言敦奉先思孝之心顯繼志守文之盛恭以
先朝之述作為後世之楷模萃手澤于縑緗窮筆精于
翰墨秘宸編于延閣用垂示于方來奮睿藻於貞珉式
翰揚于盛美金石頌德實曠古之無階雲漢成章亦羣
生之共覩眷惟近列首獲仰瞻側管窺天寧測蓋髙之
量聞韶忘味徒萌竊抃之心矧又賜玉斚之醢醪示柏
梁之絶唱飲河之腹既嘆于屬厭下里之音靡容於緘
黙並陳巴拙上黷皇明雖蒙善下之仁終抱黷尊之媿
内循孱簿曲荷恩私閱東序之圖書奉文思而知幸陪
西清之宴豫沐慈惠以難勝唯共誓于糜捐庶少酬于
臨照
　　　謝批荅狀
右臣近者恭陪鎬飲仰覿乾文實揣已以知榮輒拜章
而叙感猥䝉批答備極恩私捧讀周旋慶抃交集伏惟
皇帝陛下道髙列辟功濟中區體神武以懷柔法天明
而覆幬撫羣生之重畜朽索居懷考厯代之元龜青編
在御肇新宏搆緫萃前言先朝之奮藻摛華並藏麟閣
聖主之披文相質髙掲龜趺因萬務之餘間召諸臣而
宴喜金簡玉字既容下士之竊窺白雪陽春更許巴人
而屬和仰奉觀文之德薦承飫賜之仁共慶遭逢徒深
踊躍爰陳奏牘䖍述寸誠敢謂陛下濬發睿謨俯頒優
詔曲形敦諭倍極恩慈演絲為綸聞聖言而知感摩頂
至踵勵臣節以彌堅誓畢微生少酬𤣥造臣無任云云
　　　代中書謝賜聖製乾坤寳典序狀
右臣今日中使至伏䝉聖慈賜臣等御製乾坤寳典序
各一本者星使俯臨宸章下賜莫窺𤣥逺徒極歡呼竊
以頒厯授時前王之令典觀文察變大易之格言故璇
璣齊政於有虞銅渾設象于東漢珠連璧合定疏宻於
諸家夏造商因分指歸於三統是以陰陽之學著於九
流羲和之官列于百執厯代而下何莫由兹然而象緯
之文頗多脫簡星厯之史罕或研精金匱石室之中既
紛綸而無紀宣夜渾天之術亦渉獵以非工允屬欽明
疇咨古訓聿修茂典光集大猷伏惟皇帝陛下道邁帝
先智周物表自天攸縱將聖多能執古御今視八方于
指掌窮神知變韜萬化于襟靈而乃懼司厯之失官慮
疇人之廢業盡搜亡逸大補闕遺分别部居刋正譌謬
典乾坤而脗合肇建嘉名法雲漢以成章更行睿藻誕
揚能事式冠首篇臣等數日前被召穆清獲親冊府幸
覩聖人之述作實為後世之楷模輒祈副本以頒宣庶
遂洗心而披繹敢謂俯從人欲曲允下情卿雲發祥已
竊窺于凡目玉牒不祕更傳寳于私門内惟懵昧之姿
得味淵冲之㫖瞻天莫測遊聖無階仰法穹旻見勛華
之稽古奉傳簡策有南董之當官伏望宣付史臣播于
直筆豈獨臣等幸甚實亦天下幸甚
　　　謝賜批荅狀
右臣近者恭承天奬獲覩聖文共拜封章上塵睿覽猥
承批答曲諭宸襟捧讀再三兢榮失措伏惟皇帝陛下
文思撫運勤儉化人錫純嘏于昊穹散皇明于普率撫
柔諸夏煦嫗羣生一戎而不復用兵三變而遂至於道
然而探𤣥物表索隱天倪衡石自程雅得觀書之趣崆
峒順拜未忘好問之心賾萬象于毫釐括九流于指掌
眷惟律厯垂示吉凶慮南正之失官或疇人之離次博
求墜簡採摭羣言定黃鍾累黍之差正晉豕渡河之謬
聿新制作傳信方來仍枉神毫序其能事兩曜合璧察
時變以無疑五色成文覩天章而在上夫何懵昧並預
頒宣聽廣樂於彤庭彌增惝恍得𤣥珠于赤水但冀緘
藏輙希付于石渠庶永傳于汗簡恭承明詔深諭至懷
靡狥下情曲形睿㫖仰乾坤之謙徳無得而名諒河洛
之祕文有時而出在聖神之垂範豈愚瞽之能知唯荷
戴于鴻私永鐫銘于丹腑
　　　謝中使傳宣撫問狀
右臣昨日中使至臣安下處奉傳聖㫖以臣所患特加
撫問者王人薦降天語載臨側聞綸綍之言頓愈膏肓
之疹省循備至感懼交并伏念臣本自諸生獲逄休運
非丘園耿介之秀無公卿籍甚之名弄翰為文不過篆
刻濯纓筮仕最處羈孤皇帝陛下過聽庸虛薦加寵擢
俾升禁掖式掌訓詞居清切之司冒榮斯甚草寛大之
詔稱職無聞積日彌多妨賢為愧今者攝生寡要遘疾
自貽度越旬時曠廢官守嘗趨期㑹幾踣于軒墀再奉
德音特頒于假告式加調理漸冀痊平敢謂濬發宸慈
特矜賤跡九霄之上命星使以俯臨四壁之中迴天光
而下燭荷記憐之殊造感存䘏之深仁寸心但誓于捐
軀危涕不知其濡睫勿藥斯喜幸漳浦之有瘳戴天彌髙
覺泰山之非重顧餘生之未泯必盡瘁以為期
　　　代中書乞免和御製南郊詩狀
右臣今日中使至伏䝉聖慈賜臣等御製南郊七言六
韻詩一首令依韻和來者因長日以陳儀方修毖祀體
大風而發唱爰著雅章俄賜及于近司實光生于凡目
伏惟皇帝陛下先天合德下武膺期以明察而事二儀
用慈儉而撫諸夏外薄四海罔不懷柔日覽萬幾未嘗
暇逸致羣生之茂遂果𤣥德之升聞乾符坤珍薦臻于
純嘏雁山雞塞永息于袄氛遺黎得覩于承平率土方
躋于仁壽百姓莫知于帝力一人思報于天功乃因周
正之辰恭修漢時之祭弁冕端委率禮彌恭珪幣牲牢
無文咸秩故得三日先甲宻雪清塵六師纂嚴光風拂
袵肸蠁昭答福禄來同克符永錫之祥用洽無疆之祉
而陛下恭膺景貺濬發睿文窮六義之淵微導三神之
眷祐聖人有作幸獲于仰瞻下里何知更令于屬和共
循荒陋但極憂兢雖効冥捜終成累句陽烏委照爝火
豈敢以呈輝軒鑑髙懸嫫母或期於掩惡必希矜免庶
息怔忪
　　　代中書謝寒食賜御筵狀
右臣今日中使至奉傳聖㫖就臣私第賜御筵者火禁
肇修方遵于時令宴私云洽曲被于天慈衡門供帳以
生光鼎食素飡而是懼此蓋皇帝陛下嚮明求理逮下
均恩爰當出沐之辰曲霈分甘之惠大官先置曷勝推
食之仁小人屬厭但極飲河之量荷照臨之所及實循
省以增榮
　　　謝駕幸編修所狀
右臣昨日伏䝉聖駕臨幸編修所者竹簡汗青方勤於
官次金輿旋軫俄燭于天光表宸極之眷懷聳士林之
觀聽臣等竊尋徃諜載考舊聞稱制石渠甘露遂成於
故事修書仙殿開元肇錫于嘉名為儒墨之殊榮乃帝
皇之巨美恭惟皇帝陛下端居清宴博考前言日昃勞
謙疇咨好問賁帛旁求于髦彦榮河上薦于圖書乙夜
觀文每自程于衡石秋風發詠實光被于筦弦而乃允
迪睿謀聿修祕典發凡變例同宣聖之授經欽明文思
見陶唐之稽古臣等並慙檮昧䖍禀指蹤抱槧懷鈆服
勤於夙夜持蠡側管窺測于髙深抉小智于胸襟冀成
書于旦暮敢謂陛下特迂羽葆垂顧鴻都親閱縑緗深
形問訊數刻尚迴於𤣥覽羣臣徒仰於清光慙無善對
之才莫奉好文之德矧又臨軒前席並示於延登厥篚
兼金更均于寵錫荷綸恩之渥縟增藝圃之光輝敢不
内省庸虛共思罄竭拜君之錫彌懷虛授之慙為儒之
榮曷報非常之遇
　　　次對狀
右臣職忝掖垣次當言事合伸鄙見上凂宸聰臣竊以
求材審官方今之急務振淹擢雋稽古之令猷故擇善
而稱選衆而舉者三代之彛章下詔郡國懸科有司者
兩漢之茂典不仁斯逺得士乃昌垂于䇿書誕彰格訓
恭惟國家承五代之季開萬世之基三葉重光九疇式
叙至于並建衆職無曠庶官捜揚仄微豋進茂異崇澤
宫之選復試可于廣庭設制科之目親延見于便坐時
下尺一俾公卿而論薦申命外計分縣道以察㢘乃至
植諫鼓以來直言置公車而遵舊典開自薦之路擢不
羈之才萬幾之繁疇咨聽納一介之善抆拭進用蓋于
天下賢士大夫無所負矣然或前代之經制載籍之舊
聞未之申明有所闕漏此亦可惜焉臣竊見今吏部流
内銓凡幕府州縣之職盡得考其殿最引對軒陛黜陟
之命禀于宸㫖資品之格循乎定規兹所謂官修其方
事無矯舉者矣而書判之設亦足辯材而國朝已來未
嘗責實逮太平興國之初始定等第優劣申以陟降之
命強學待問之臣頗獲于褒陞竊禄無狀之人亦加于
懲艾汔今遵守成憲下無間言其于慎重官人澄汰繆
濫畫一之法既盡美矣若乃搜羅羣萃登擢髦俊旁求
之義尚或闕如臣竊見天下吏員幾于數千罷秩去官
出入選調其人固已多矣先儒稱三人有師前王恥一
夫不獲而詵詵濟濟豈無懷材藏用角立頴脫之人但
恨取之之術有所未盡且唐制吏部有博學宏詞書判
拔萃平判入等三科蓋求之于常調中非為草澤設也
伏望皇帝陛下特詔冊府講求舊章申飭天官奉行故
事刈其翹楚被以寵靈下既無于滯才人亦聳于學古
如此即思皇多士近比成周之隆允釐百工逺追有虞
之盛干犯宸扆伏俟採收臣無任云云
　　　封駮銓司主事王太沖狀
門下封駮司右今月三日中書發過劄子流内銓主事
前撫州宜黃縣主簿王太沖特授大理評事依前充流
内銓主事者竊以朝廷稽方策之文修班爵之制所以
辯品流之清濁峻堂陛之等威克敦稽古之風俾絶濫
官之謗蓋有國之令典致治之大猷也謹按六典大理
評事十二人掌出使推案凡本寺斷獄皆連署焉自唐
室已來並預三司之案鞫而近年之制或貼三舘之職
名苟非士流不齒兹選况秩參卿寺官有常員竊尋厯
代之規罕兼流外之任忽頒新命恐紊彛章儻以王太
沖經術登科無嫌于除授在于銓衡祗役固合于觧停
庶官守之有倫實國體之可惜臣等忝司封駮合具上
言伏望宸慈特迂聖斷
　　　代中書請依詔頒行畫龍祈雨法狀
臣等伏以先天合德易象攸稱勤雨憂民策書所紀恭
惟皇帝陛下光膺駿命奄宅中區視百姓以如傷慮三
時之有害博訪弭災之術期臻阜俗之方或稍屬於亢
陽即徧走于羣祀恭修禳禬薦獲感通觸石興雲俄千
里而雨集力田望歲果百谷以秋成信雩禜之有徵由
穹𤣥之降祐式頒明詔誕告庶邦永消愆伏之虞同躋
仁壽之域臣等叨居輔弼仰奉憂勤爕調之効無聞將
順之誠彌切願奉宣于睿㫖庶大庇于羣黎伏請付有
司雕印頒行天下
　　　代中書謝秋社日賜御筵狀
右臣今日中使至奉傳聖㫖以社節特就中書賜御筵
者西成届候幸當命社之辰北闕宣恩式霈需雲之象
示宴私於著位布慈惠於當陽此蓋皇帝陛下嘉品物
之豐豋因令文之休澣堯厨推食穆醴分甘有司供帳
以載嚴近侍彯纓而咸集既飽以德但媿於屬厭退省
其私更慚于尸素荷照臨之所及諒報効以何階
　　　進䕫王周王誌文狀
右臣先奉勅撰故䕫王周王誌文者竊以奉大君之明
詔紀賢王之令猷爰刻貞珉以誌幽壤自非鴻筆曷振
清芬如臣者謬典王言久塵官次發揮寡譽尸曠懷慙
豈謂宸慈更令譔述祇膺嚴命伏用兢惶輙巳罄竭謏
聞奉揚遺懿屬詞之妙既異于色絲褒德之稱敢同于
華衮徒躑躅以燥吻實忸怩而厚顔蕪穢頗多悚惕兹
甚其志文二首謹繕冩隨狀上進云云
　　　進邠州靈應公廟記狀
右臣奉勅撰邠州靈應公廟記聞奏者恭膺睿㫖䖍述
靈休無史遷敘事之才乏士衡患多之思怔忪捧詔僶
俛成文參乙夜之觀空塵聖鑒載職方之志曷示將來
内省空疎不遑啓處其記文謹繕冩隨狀上進云云
　　　代宰相謝賜重陽日瓊林苑宴狀
右臣伏蒙聖慈特就瓊林苑賜宴者無射司辰登髙届
候萬斯箱之慶方屬有年三令節之遊備存故事敢冀
需雲之澤曲推湛露之私此蓋皇帝陛下大德庇民至
仁育物當車書之無外因朝野之多娯謹頒令以授時
爰示慈於式宴矧惟仙苑近在商郊靈沼始波動周雅
躍魚之詠髙臺在望揜南朝戱馬之名爰偶嘉辰是陳
良㑹大官先置極萐莆之珍羞飛蓋相追邁龍山之遊
集矧復霑玉斚之餘瀝泛金菊之繁英紳組相輝笙絲
迭奏聽鈞天之廣樂怳疑夢寐之中預𤣥圃之勝遊逈
在風塵之外徒感恩而盡醉慚報德以無階
　　書(六首/)
　　　荅史館查正言書
某再拜正言學士足下頃者前襄陽張令至辱示手筆
備形慰誨躭翫無斁鄙吝都遣客塵洞分神明來舎凉
若醍醐之灌頂快如曜靈之炙背荷知識之啓迪為昬
愚之歸救幸甚幸甚然障覆重複義趣深逺或所猶豫
固容咨决竊味雅㫖有簮組非累身之說䝉有滯焉蓋
念無始輪迴積刼孤露偶薰習于種子獲遭值於仁賢
幸於此生得悟本性而前塵外境如棼絲亂繩本覺妙
心殆秋毫野馬舉為牽制動即淪胥先德亦云道力尫
㣲必處靜而能昭宗門所謂悟解超頓須漸修而乃成
儻或以初殖之德牙淪無邉之愛網沈浮陰入之界趨
走聲利之塲自以了達苦空脫去事理謂生死而無怖
謂富貴而儻來此適足以長無明支成增上慢若夫現
三十二應化千百億身居士王臣隨方設教猿猴鹿馬
與物利生此須功行圓成福智滿足豋地證果乃及于
斯自餘渉川救人未免俱溺哺糟處世何能獨醒載尋
善誘之言蓋有造微之㫖豈非慮鄙夫尚迷真諦猶戀
榮名便令捨去恐致迷悶然固陋之志亦小異焉儻夀
量頗延縁累自薄當俟夫四五十須背俗息見反本循
元修天台之止觀專曹溪之無念庶于此報必證菩提
俟兠率下生龍華後㑹為之主伴請轉法輪對越人天
親受佛記雖二乗而弗學豈三界以能安慺慺之心實
在於此足下衆德普㑹八部歸依暫現宰官之身常修
菩薩之行濟度羣品引翼有情作十園林具四誓願傳
受心印直指不疑演說色空辯才無礙儻矜其可教望
惠之好音所期奉以周旋不敢失墜或理參邪見㫖失
真宗未至膏肓可施鍼石亦希提奬無便棄捐幸甚幸
甚秋氣變衰王事鞅掌強食慎疾副兹瞻顒
　　　荅李寺丞書
某再拜昨晩辱示真蹤備形雅㫖屬以專介迨於嚴扃
率爾奉酬缺然未足及再加紬繹賾其㑹歸如聆玉音
若抽繭緒酌之不竭鑚之彌堅何詞辯之縱橫文采之
巨麗俊發若此其誰敢當然士君子之立身大丈夫之
處世當以道義為勝負豈以位貎為等差故仲尼不過
陪臣子雲僅至執㦸賈誼止傅于梁國梅福纔尉于南
昌皆名震方來道冠天壌寧與夫司馬善宦四至九卿
曲逆陰謀啓封萬室條侯倨貴盧杞奸邪享列鼎之榮
據三事之位同日而語耶矧君侯富有春秋老于文學
承閥閱之後若單平之家生綺紈之中挺布素之行凡
所著述必得作者之風至于游從莫非一時之雋心無
城府言成陽秋以孝謹著於閨門以寛厚伏於儕輩臨
事剛决而能斷結交悠久而不忘譬諸椒蘭人所服媚
由夫桃李下自成蹊實為卿材居然國器而未引金門
之籍未踐赤墀之塗藏器甚深括囊靡露困于卑位形
於話言愚以為君侯德美既彰富貴何逺亦猶黃琮蒼
璧必以禮天神地祗明月夜光終須置掌握懷䄂所宜
居易以俟待價而沽乃為乾坤之珍符皇王之寳玩苟
自躍於冶求為鏌鎁來獻於庭願剖荆璞或未見辯反
謂不祥此交遊之情鄭重之至也君侯明達聰悟專柔
直方修餙廉隅佩服名敎三揖而進願保格言一擲成
盧何為得雋更味環中之㫖勿貽動者之譏况才識並
優英華外發㭊珪緤組誠天理之必然霧隱泥蟠蓋時
命之未㑹耳幸惟曠度見採狂言式懋永圖克保全德
不勝喋喋之至
　　　荅并州王太保書
并州太保麾下近於集賢石君表臣處得手筆一封躭
翫再三不能暫捨文彩煥發五色以相宣理道貫通有
條而不紊薰風拂衽自然析酲簫韶在懸殊覺忘味何
厚賜之所及見久要之不忘甚善甚善竊伏自念江表
布衣材出人下非山東閥閱之後無負郭膏腴之産徒
荷世業遂參儒流齠齓之年傳召詣闕弱冠之歲通籍
於朝擔簦躡屫既周於四方抱槧懷鈆亦幾乎十載何
嘗不咨諏先覺博求同人直諒多聞必取乎三益談窮
勢賄克慎乎五交懔懔然唯懼當世之賢豪見拒而不
容也數年前石氏西齋邂逅相遇盱衡抵掌坐客盡傾
枕麴藉糟羽觴無算亦既卜夜至於繼燭剖心析肝蕩
無城府講道論義芬若椒蘭傾蓋如此故謂乏矣未幾
邊郡思乂足下既驅十乗而啟行國書成功下走亦一
麾而出守地里遼逺誠馬牛之不及官守縈繫同匏𤓰
之見拘無復裁咫尺之書述固陋之懇去年僕祗召西
走來朝帝庭足下方鎮并門式遏戎略引領北望𬗟懷
故人恨不得解籍金閨從軍紫塞依蓮汎水陪幕府之
賓從投壺雅歌奉郡齋之遊宴今年肇自書殿入陞綸
闈以雕蟲篆刻之才當典謨訓誥之任五羖之鞟不能
成虎豹之文一割之刀固無剸犀兕之利方夙夜愧惕
懼忝君命為知巳羞而足下聞之欣然以書為貺松茂
柏悅情雖後凋玉振金相詞多溢美且徵縉雲贈行之
什頗有姑尤善祝之言雖然戲謔若合符契竊以古之
交道嘗聞之矣蓋以聞善相告爵禄相先急病讓夷謀
事補闕以引以翼或推或挽故蕭何舉代曹參趨裝以
請行王陽登用貢禹彈冠而願仕伐木求友頌聲載揚
逺方得朋名教為樂益以見足下之意當僕之領郡也
必欲發揮虛名稔熟輿聽故羣公供帳發而成詩及僕
之竊寵也又欲銷弭浮謗充塞前言故千里附書明徵
其事使鄙夫無暴得之媿聖朝免虗授之譏仁者用心
其利博矣足以明殺雞炊黍范張區區於小信縞帯紵
衣僑札拳拳于微物以今况古夫何隘哉邊塵不驚戎
閫自肅干木髙臥足以作藩夷甫清談未妨為政唯節
宣吐納順時加愛副九重推轂之寄成萬里封侯之業
斯慺慺之誠所望于明哲也某頓首
　　　荅錢易書
某白辱示戒殺生文披繹數四不能釋手非宿殖德本
深達實相于十方佛種諸善根處五濁世逺離黑業信
力堅固心華發明其孰能形於文詞垂于勸戒如是之
勤切懇至也某不佞竊從事于空宗為日雖淺聞道素
篤常服首楞之典獲佩法王之訓乃知世間輪迴殺貪
為本胎化濕卵强弱相吞生死循環互相啖食始由一
念之迷惑遂致萬化之紛綸相變體殊識均形異而乃
取其血肉以滋牙齒臠割炮燔刳剔刲斮是使人羊迭
變各自報讎火刀殊塗並淪苦趣我佛所以為一事因
縁而出世設十二分敎以化人誘掖羣迷首舉兹事乃
著五戒以殺戒而為先乃摽三毒本貪毒之所攝故玉
毫光明而顯相金口鄭重以形言深念含靈直指正路
以為食肉而証法果實墮邪魔好殺而出塵勞無有是
處借如智慧自足禪定現前不過為大力鬼神夜义羅
刹一報既畢衆苦所叢墮無間阿臭厯僧祇大刼是以
比丘結夏恐踐微蟲菩薩在塗不蹋生草此世尊之清
凈明誨衆生之寃債本源奉之周旋豈可失墜乃至無
麛無卵小正之遺文飲水飯疏宣尼之素志春秋所記
肉食未能逺謀易象之言殺牛不如禴祭飱必方丈史
䇿罪其奢豪庭有懸貆詩人譏其尸素咸有明訓載於
青編且夫仁人之用心常善以救物就死地而觳觳豈
忍于牛羊禀生氣以肖翹必愛乎螻蟻而乃屠于刀鋸
之際充乎杯爼之間競水陸之珍羞奉口腹之嗜好至
有南朝牧守所居而飛走輙殫西晉宰衡一日而金錢
盈萬蓋厚於味而薄于行夷吾之劇談嗜欲深而天機
淺漆園之髙論豈可忽因果報應之說逐醉飽睡眠之
徒何以為大丈夫何以為法王子故足下因几筵號慕
之隙禫祥吉祭之辰念劬勞之恩終天莫報顧追薦之
福惟佛是依對香火以危誠託文字以宣意八部龍天
而侍衞一切聖賢以䕶持奮筆不停移晷而就金聲玉
振霞駮雲披净名談空蓋助如來而行化摩耶証果爰
詣兠率以往生此又豈與刻木丁蘭瞻形隕泣圍碁阮
籍嘔血自殘但能取於毁傷莫有資於解脫同日而語
寧易得哉且奉示言欲刋方板俾傳布逺邇激勵昬蒙
此所謂分一燈為百千燈發一言而千里應之者也讃
歎踊躍不知所裁聊述所聞用以為謝不宣
　　　答陳在中書
某白辱所著䝉言釋象六篇披繹之際初不能曉既而
考釋卦之由賾取象之自有條不紊乃端若貫珠自難
而易亦漸如攻木頗以見作者之㫖也豈不以山泉之
象著於大易以險而止蓋取諸䝉二象並設所以建六
爻之位六爻肇分所以明一卦之意初六混沌未判目
之為混源九二剛中得位于焉而照物六三有求明之
義六四得養正之理六五陰黙上九文明推而廣之區
以别矣且自三五以降訖于周政教之汙隆討禦之得
失創守之方略治亂之本原莫不周旋紬繹包括總統
引而伸之如繭之抽緒提而舉之若網之在綱窮理盡
性鈎深索隱磊磊落落自成一家之言矣昔京房作易
占焦贛作易林厯代宗之然不過卜筮之說子雲述太
𤣥建立方州部家雖云凖易其如參以星厯頗近術數
若今之所作但取一卦之意磅礴數千載之間摭其成
敗是非可為蓍蔡者著于篇傑然名家貽于後覺葢與
夫先民之用心不同矣方將獻于公車升聞于天充衡
石之餘備乙夜之覽夏侯勝有云士患經不明經苟明
其取朱紫如拾地芥耳君之是舉豈僕所能識哉其本
輙留庶用探究聊述所聞豈足多謝
　　　發願文上舎人沙門願安
弟子某甲謹沐首齋心信曰十方常住一切諸佛真
凈妙法無生聖人惟願以真實眼真實智真實平等不
捨誓願洞賜哀憐切念某與法界衆生從無始曠大刼
來未識佛時未遇法時未㑹僧時于其中間至于今日
趨塵背覺迷失本心閉解脫門渉輪迴道蝟張見網蜂
喧妄鄽懸嗜慾之帆鼓無明之浪杯我慢酒醉苦惱鄉
不凴歸向之誠是滯果因之迹如斯過咎齊佛所知唯
佛所見若輕若重等與法界衆生有兹罪者同共懴悔
願罪銷滅願罪銷滅以某甲所集(凡有善根/隨時迴向)願與法界
衆生迴向真如實際菩提實際衆生及微塵刹海諸佛
土中承諸佛本誓願力大威猛力勝䕶念力盡未來際
直至無上菩提為一切依正莊嚴具為一切自他解脫
門一切三昧門一切陀羅尼門一切安立衆生門一一
稱虛空等法界皆有我身起勇猛心捨身命財興大佛
事作大利益攝化有情願諸有情見我身聞我名皆發
菩提心與我同共迴向無上菩提心不退轉願某與法
界衆生未契心者開佛知見悟本自心一念發明諸境
純凈去來坐立見覺聞知咸以如實智相應不相違背
從今已去盡未來際憶菩提心令菩提心相續不斷所
作利益常得現前供飬諸佛利樂衆生衆生成佛盡然
後成正覺虛空有盡我願無窮法界有邊願心無極盡
入行願海中一時成佛摩訶般若波羅宻
　
　
　
　
　
　
　
　
　
　
　
　
　
　武夷新集卷十八
欽定四庫全書
　武夷新集卷十九　　　　　宋　楊億　撰
　　啟(二十五首/)
　　　上陳州李相公啟
比者肅奉簡書言旋京邑經涂攸出授舘未遑忽迂丞
相之車俯及旅人之次置之右席接以温顔趨衛幕之
嚴初令長揖設曹樽之味猶許獨醒乃至芻禾百車籩
豆九品一日再駕式顧於郵亭終夕九迴不遑於肺腑
加以預西園之宴陪東閣之賓奉簮履以為榮羨車魚
而徒切禮唯異數恩實非常褒稱極華衮之殊顧矚比
陽春之煦玉斚斟酌靡許固辭台座熒煌尋容下拜得
厠原甞之上客復見陰郭之小侯且陪秉燭之歡仍恕
吐茵之失挹江海之量寧測沖深聞爼豆之談自驚淺
陋奬憐彌極短拙尤多燕昭築臺雖從郭隗而始陳蕃
解榻誠非徐孺莫當以此揣循若為勝克幸盤桓於信
宿得企仰於雲天屬發軔之靡遑嗟戀軒而何及既貺
之雜佩又出次長亭元戎十乘以啟行清酒百壺而帳
飲都人改觀行路增輝矧乃慮逆旅之餒而别輟萬錢
之饌念中逵之勞止特假千里之駒使飽德之無厭且
致逺而不泥何漢相之至重顧魯儒之太深吐握之勤
實光於令德鳴吠之賤豈忘於大恩循載籍以遐思撫
方寸而内激述王粲從軍之詠良或未諧慕馮諼市義
之心終期有報感戴之至伏切下情云云
　　　又
近奉柔毫逺塵台聽敢冀巖廊之重特貽尺素之文華
衮被躬自知其幸夜光在握誠足稱珍捧讀已還兢榮
無措竊以漢薛宣之故事未嘗移書晉何曾之持衡不
答小紙蓋丞相之尊重與庶位以懸殊名既不同禮亦
異數如某者材質駑下門閥寒微謬參多士之林得食
上農之禄雕蟲篆刻恥子雲之壯夫抱槧懷鈆非董狐
之良史質于清議宛在下流自知甚明内省尤熟豈謂
相公推好賢之雅㫖敦與進之虛懷採畵餅之名厚築
金之禮憐潘岳之拙宦深嘆數竒許子夏之言詩曲加
護短置于客右借以月評垂耳之駒驟增十倍之價拖
腸之䑕如餌九轉之丹窮途有依鎩翮重奮比至京國
傳聞搢紳假之餘光無不改觀矧又金簡玉字别示于
温存圭竇蓽門頓生于氣𦦨恩極邱山之重心非木石
之頑瞻儉幕之芙蓉雖遥盛府望傅巖之舟檝終濟迷
津眷言蓬艾之微必期頂踵之報
　　　謝太僕錢少卿啟(少卿進咸平聖政録/及詩自將軍改官)
右某啟數日前少卿特枉軒車俯臨蓬蓽仍以編綴曲
示顓䝉顔巷蕭條既迂長者之轍趙囊牢落忽得隨侯
之珠緘縢載披毛髪俱聳竊以述作之妙謂之聖明賦
頌之興本乎風化其有沿襲或異歩驟不同虞卿窮愁
乃就著書之業揚雄寂寞始奮草𤣥之名靈均放詞初
因于憔悴蘭成述賦實主于悲哀未有世傳帯礪之盟
身居環列之尹敞北闕之甲第屋瓦生烟乗大宛之名
駒汗血流赭列鼎而食執玉以朝名亞春陵勢奪張霍
而乃賤青紫如拾芥比富貴於浮雲優㳺文史之塲躬
親布素之行折莭待士多擁篲以先驅焦思窮經或下
帷而終日以至學成麟角才掞天庭思若湧泉文類摛
錦漢宮誦賦萬乘喜於同時梁苑陪遊羣公推於右席
門登龍而比峻談揮塵以彌清諸生慕義以益勤名卿
願交而斯衆芳猷載洽雅志將伸固已簡自天𠂻騰于
物論紀一人之言動何讓策書貢二雅之聲詩有禆樂
府召試鼇山之署式揺雞距之毫不加㸃以成章未旋
踵而拜命亞卿班列既參惟月之崇太僕職司仍預奉
車之寵昔漢光武之偃革諸將競鄉學之心唐憲宗之
厭兵近臣有改名之請以珪璋特達之質當干戈載戢
之秋捨蘭錡之師就儒冠之餙教閲詩禮昔為謀帥之
資慷慨經綸今挺致君之志羽儀通籍輝映薦紳敢謂
下顧蝸廬特留鳳藻享海鳥以九奏誠非所宜投井鼃
以兼金都不之惜退自循省靡敢遑寜豈圯橋授書憐
其可教將延陵聽樂許以知音唯蹈詠以忘疲庶傳玩
之無斁願言厚意何以克勝其盛製輒留繕冩
　　　代僧求薦啟
右某啓某聞操刀必割君子慮其失時括囊不言先儒
譏其有隱敢傾方寸上扣髙明蓋恃特達之知不虞進
越之罪伏念某早親空諦尚昧真筌誦岐伯之方書勤
拳斯乆辯農皇之藥品區别尤難名非三折之良術寡
十全之妙所幸者每趨門仭席揖儀形以桑梓之情曲
垂顧盼在苾蒭之列實覺輝光蓋香火之宿縁非頂踵
之能報豈合輒披懇素仰瀆尊嚴誠際㑹之有因亦藴
藏之無及伏覩聖節俯近兊澤將流在計相之大臣乃
空門之外䕶並奏緇徒之名字得沾象闕之恩華以某
法苑微流醫門末伎結二林之社豈敢攀縁瞻數仭之
墻深思提挈願賜律師之號仍希廣濟之名俾塵跡之
增華亦鄉關之改觀敢不窮青囊之祕訣以奉指蹤誦
貝葉之真文用資壽考懇激之至無以喻陳
　　　又代謝薦啟
右某啟某近䝉侍郎台念特奏表聞伏奉勑恩授前件
師號者絲綸之命雖薦降於九天緇褐之蹤若頓超於
十地祗荷恩奬伏切兢榮伏念某奈苑微流曹溪末派
偶抛塵累竊味真詮誦岐伯之方書莫探秘術開生公
之講席徒慕遺馨幸以久寓神臯屢登峻闥維桑序舊
最承一顧之私惡石獻能曾寡十全之効荷眷憐而實
厚省孱冗以難勝所希且躋韻海之堂尚陟龍門之坂
賓階請見或當休沐之辰藥劑服勤永奉指蹤之用豈
謂莭臨于載誕便諧名逹于四聰特加溢美之稱實滿
平生之願朋儕改觀價十倍以頓增頂踵酬恩身一毛
而為喻此外精䖍香火祝頌雲天願慿衆善之因克遂
至誠之懇台司書考與郭令以攸同仙籍延齡將老彭
而為比所冀苾蒭之末永參桃李之餘託跡有歸捐軀
何惜
　　　上陳州李相公啟
右某啓比者相公執玉來朝捧觴上壽彤庭就列為百
辟之儀刑宣室疇咨見一人之體貎漢殿禮成于薦璧
淮揚民望于迴轅子牟戀闕以雖勤申伯于藩而是賴
十乘攸往見元戎之啟行九里非賖固京師而䝉福騎
竹赴兒童之約依蓮慰賓客之心某特受奬稱逈殊倫
等供東門之祖帳宜綴簮裳望南浦之仙舟合辭麾棨
屬以編纂莫遂懇誠羨文學之託後車空馳精爽同燕
雀之棲大厦彌戀恩知
　　　又
右某啟昨者相公榮自藩垣入朝宸極晝日三接載延
乃眷之恩泰階六符式顯具瞻之貴東閤幸伸于趨拜
中堂過沐于延容聽談柄以忘疲侍坐隅而甚久慙非
子夏敢預于言詩竊媿穆生何勝于置醴矧又相如之
四壁兩辱千秋之小車時屈丞相之尊親顧旅人之次
一瓢牢落顔回之巷可哀三日氛氲荀令之香不散實
交遊之光寵固里巷之輝華夫何下僚當此殊奬非木
石之無識摩頂踵以不忘伏自莭過流虹禮成薦璧在
鎬錫宴畢上公九獻之儀分陜言歸還天子二老之任
旌斾將離于闕下壺漿巳擁于道旁南陽細民再得于
父母河東近郡深倚于股肱恭惟仙舟尋達雄閫戎政
甚肅同卧治之有餘品物向榮諒行春之非逺限以匏
𤓰之繫莫叅簮履之微空瞻桂樹于小山深羨雞鳴之
下客攀戀之至倍萬愚衷
　　　又
右某啟某伏念引籍金閨修書石室仰台階之符采宛
在層霄感國士之恩知豈忘丹慊恨一官之所繫瞻數
仭以為勞徒慿咫尺之書逺黷巖廊之聽敢期折簡俯
及下僚屈伊鼎之崇髙顧魯儒之寒賤鄙條侯之倨貴
曲示謙光憐顔子之固窮倍加存卹内省不材之質何
酬特達之私春物向繁幕府多暇淮陽臥治况善政之
已成征虜雅歌諒素風之斯在恭惟宴集之外福禄具
膺王商儀形永居漢相叚干偃息長作魏藩載光夾輔
之勲長享具瞻之貴禱頌之至倍萬常情
　　　代人與淮南王轉運啟
竊以山澤之利多出于東南漕引所經率由于淮海綿
地萬里通貫五都實國計之是資乃邦本之攸繫苟非
明達豈副選掄恭惟郎中識茂經綸學窮緗素决科虎
殿由射策以馳名引籍鴛行遽揚旌而出使較縣官鹽
鐵之利均郡國闗市之征析毫恥務乎纎微運算自成
于餘羨奉千金之費物力靡殫精九嵗之儲倉廪皆實
故得益隆眷注更委事權佐計相以如初商功利而尤
宻運蜀漢之紅粟即見方船聚吳㑹之金錢便應朽貫
出於餘地久屬全才昔漢倚闗東之奥區漕輓相繼唐
置江西之留務財幣畢臻古今之形勢率同邦家之用
度斯出心計素熟佇論駟馬之功賞典聿行須荷富人
之拜實惟公議豈竭愚誠
　　　與祕閣錢少卿啟
右某啟伏審光奉聖恩榮升祕府恭惟慶慰竊以上帝
藏書是開冊府近臣侍詔爰設直廬所以裒集秘文講
求墜典復石渠之故事繼炎漢之得人若非竒才豈膺
是選少卿學士家傳帯礪身襲龜緺忠謹樹勲吳芮早
書於甲令積善餘慶畢萬獨享於魏封而自更宿周廬
入升環衞貞師北落不倚將軍之尊襲爵東吳靡恃王
孫之貴但絶編而嗜學常閉户而著書萬里立功頗輕
定逺三都述賦髙揖太冲一人深喜於同時九寺俄遷
於少列以才望之充積果恩寵之便蕃太僕奉車方欽
於貴盛祕書内閣旋直於深嚴用旌稽古之功尤洽當
仁之論眷惟職業素所藴崇校石室之遺編佇分四部
侍柏梁之髙宴即賦七言然陪清蹕之遊更獻從臣之
頌梁園㫖酒居客右以無疑謝砌蒼苔代王言而在即
適增欣抃遽辱緘題仰承謙退之私何勝勤厚之意感
激慙愧不任下懷
　　　謝史館馬兵部啟
右某啟伏審光奉聖恩榮升仙館恭惟慶慰伏以述作
之任褒貶尤先歴代所難遺編可復闕里之七十子獨
邱明之授經春秋之二百年唯董狐為良史矧設官之
斯在固非賢而勿居側聽殊遷實由慎柬兵部學士學
精𤣥史識茂經綸射策决科早擅場于多士彯纓就列
久陪議于外庭出分郡守之圭符入佐縣官之塩鐡民
謡載洽式露冕以行春國用益饒恥耕毫而言利屬巴
岷之致討方臺閣以選賢爰整使車逺調兵食木牛流
馬千金之費無虧玉壘銅梁三㨗之音繼至梟巢已盡
騶騎爰來青蒲屡奏于便宜錦帳榮遷于秩序仍授載
言之任克彰遺直之風延閣討論雖假獲麟之筆坤維
漕輓猶煩乘馹之行豈增秩以勸能實藉才而集事佇
及𤓰之受代方汗簡以成書某早仰芳猷幸陪清列適
遂親仁之懇未伸致賀之儀敢冀恩私特遺緘尺願言
内省非所克當
　　　謝除左司諫知制誥啟
右某啟伏奉制命䝉恩特授前件官知制誥仍改賜章
服者代言之任實演于絲綸賜服之崇莫過于銀艾仍
進東臺之秩便叅右掖之榮苟非名流不在兹選祗荷
成命若無所容伏念某才不兼人學非博物關西清白
徒襲于素風天禄校讎偶塵于美仕久居諫署莫貢皁
囊預草國書謬刋青簡尋一麾而領郡凡再歲以歸朝
宿于交㦸之中唯思幞被班在赤墀之下深媿彯纓蓋
自知之甚明亦不能而將止衒鬻者千數豈敢詣于公
車諫諍者七人未嘗攀于殿檻官守之方既失食浮之
議已喧敢冀明恩併加殊寵補衮增秩任在于彌縫視
草求才職思于潤色及奉延英之對更頒命服之榮鳳
閣徊翔已玷巢阿之地鵜梁忝竊曷逃濡咮之譏矧惟
星垣上法天象熒煌之座出處近于三台清切之司動
静遵乎四禁紫宸揮翰垂作典謨紅藥裁詩形于騷雅
為仕進之極美顧鄙陋以寧堪伏揣噐能深惟職業尺
一之詔書填委但懼稽留六曹之奏議紛紜將何平决
但省躬而增惕念奮跡之有因此蓋某官欽奉昌圖勤
求片善採虛名而畵餅奬薄伎于雕蟲揮麈尾之談曲
垂題品借羊角之勢使得搏扶敢不摩厲以須僶俛從
事庶逭假人之謗用酬知已之私過此巳還未知所措
　　　與史館晁司諌啟
伏審光奉聖恩榮加寵命伏惟慶慰竊以周有司諫之
職所以名官唐設大夫之階因而命服處諍臣七人之
任超散官五品之榮仍兼史閣之資實聳士林之觀司
諫學士瑰琦邁俗純粹積中負王佐之偉才擅人倫之
嘉譽至誠遇物固璞玉以渾金餘力為文必摛錦而布
繡自决科于丹陛便随牒於四方主父欲厭于宦遊賈
誼始聞于召對職司直筆削青簡以惟勤班奉内朝服
皁衣而已久果上書于闕下旋對策于禁中三道既成
推平津于第一萬乘斯覽喜相如之同時遂詔有司亟
遷好爵華衮之職俾効于彌縫名山之書再加于論次
既臨軒而延見仍賜服以褒崇朱紱被躬式將旌德嘉
魚發詠用慶得賢固將大樹風聲克揚職業三進及霤
一言興邦更彰謇諤之名便厯訏謨之任豈但文石之
上為鴛鷺之羽儀蘭臺之中正魯魚之譌謬顧惟祝望
實異等倫
　　　與祕閣黄少卿啟
右某啟伏蒙尊慈以某忝奉天恩擢司帝誥特遺雅風
之什過形溢美之褒捧閲已還榮抃交集竊念芻蕘末
跡章句諸生秉筆屬文不過篆刻彯纓筮仕謬列校讎
蘭臺既接于羣英文陛復叅于近列北闕之下本嘗貢
于皁囊東觀之中但恣窺于縹帙徒荷掄材之惠尚迷
進德之方莫談天禄之𤣥空索長安之米今者忽膺柬
㧞驟荷甄陞進秩本司代言右掖銀青三品之綬已媿
曵婁絲綸五色之書將何演暢矧宦遊之最美而地望
之尤清上應紫垣法星辰於大象旁連黃闥接歩武于
台司方輿誦而是虞忽雅言而為貺松茂柏恱蓋臭味
之靡殊玉振金相但佩服之無斁矧推稱之太過實藻
麗以相宣有二雅之遺風乃一時之絶唱隨侯明月既
類暗投郢客陽春其如寡和但口吻而成誦仍筐笥以
深藏然以薄才自此增價雌黃已定永依月旦之評華
衮為榮更比春秋之字願言感佩曷可敷宣
　　　與梁舎人啟
右某啟伏自拜恩巳伸面賀恭惟舎人壺氷峻彩巖桂
英標禀秀氣于岷峨振雄名于京洛學惟覩奥入聖域
而已優辯可離堅占議圍而無敵品格素髙于月旦詞
華早掞于天庭爰自先朝便升清貫内佐計相外剖使
符體寛大以布詔條用文雅而餙吏事坐棠聽訟克播
于歡謡視草求才果膺于急召爰九重而肆覲見萬乘
以垂知宣室延登問鬼神于前席禁林試可給筆札於
尚方一時之紙價頓髙翌日之絲言薦降南宫臥錦既
改七兵之曹西掖封泥便裁五色之詔將啟迪於帝載
實焜燿於儒林平奏議於省中佇申明於唐制頒號令
於天下固誕布於堯言三代之風不日而復某聲塵無
取名輩相遼偶諧附驥之誠亦在續貂之末幸依先覺
必免至于面墻怯見大巫已自甘於閣筆然得親於蘭
室須强厲於鉛刀顧函丈之有期忽尺題而為貺仰荷
勞謙之㫖愈增反仄之懷内省庸虛何以勝克
　　　謝諸學士啟
某啟伏䝉尊慈以某近被渥恩獲塵禁掖猥以嘉什見
奬薄材側聆變雅之音益認相先之分躭翫無斁愧赧
彌增竊以省闥是分名數尤重中書右掖專掌於王言
太微西垣取法於天象樹棲雞而閣巢鳳地望頗清堦
翻藥而砌依苔頌聲猶在苟非才標國器名動京師何
以草尺一之詔書當三府之奏記如某者學無師法行
匪瑰琦顛沛未省於違仁迂闊終非於曉事徒荷兩朝
之頋獲叅多士之林宦路乗軒有同野鶴諫垣緘口更
類寒蟬自觧郡符尚塵書殿彯纓謁帝猶接先生之並
行返服歸田欲賦幽人之長往不謂出於非次忽被殊
遷擢居清切之司得裁寛大之詔進秩東省既絶曹於
七臣請對西清仍賜服於三品顧官箴而彌懼忽風什
以見貽曲借聲光備形藻繪盛餙嫫母豈足揜於陋容
輕擲隨侯曽不惜於至寳絶唱固難于屬和厚意深切
于佩銘唯將雅言徧示知者金相玉振已傳誦於搢紳
墨妙筆精更深藏于篋笥珍重之至倍異等倫
　　　與薛舎人啟
右某啟伏自光奉天恩已伸拜賀伏以舎人汾陰令族
稷下名流摛詞掞天聚學成海千文磊砢材實任于棟
梁十德瑰琦器自標于瑚璉早踐揚于近署久薰灼于
大名羣公懷居右之慙萬乘恨相得之晩調兩河之兵
食遂輟輶軒裁五色之詔書爰陞瑣闥華星列位既上
應于哀烏文石分班且日趨于翔鳳固已給北宮之雙
筆判西掖之五花思若湧泉吏將脫腕盤石尚在念祖
德之不忘青紙逺頒見王言之誕布固湯誥禹謨之可
復豈元和長慶之足云某品格非髙資望素淺慕義不
已徒顧于執鞭受寵若驚敢希于結綬附騏驥之尾或
千里之可期草鳳凰之書憂一詞而不措北面永伸于
師事東家豈悋于誨人庶承善誘之恩少逭曠官之責
特䝉殊念曲示表牋仰戴重知無任下懇
　　　謝賢良登科查正言啟
某啟伏覩拜恩巳伸面賀竊以漢崇儒術始策問于賢
良唐設制科多柬求于將相既公卿而表薦亦郡國之
計偕延見于白虎之廷召試于紫宸之殿設以三道必
人事而直言賓于四門咸茂才而異等由是仲舒鼂錯
明精祲相盪之源居易微之中才識兼茂之選故西京
號為得士貞元謂之尚文烈于聖朝聿修墜典萬乗端
冕坐于武帳之中羣臣彯纓侍于文石之上設幄幕之
九張給簡牘之三千賜盛饌于大官示温顔于前席束
帛加璧顧未為優築館以金曾何足算而某官欽承清
問奮發雄才翰動若飛文不加㸃吾丘之智略輻輳自
謂少雙平津之條對精詳果居第一天子屢形於歎息
諸公咸願于服膺足光仄席之求旋降出綸之命仍于
翌日復對兩階天威不違猶恨相得之晩異人間出必
立非常之功方偃伏于下風忽捧承于華檢仰窺謙退
非所克當
　　　代温大儀謝史館盛太博啟
數日前特沐眷私曲貽編集窺捧之際降歎尤深竊以
雅頌之興實由乎王澤風騷之妙别稟于天機苟非命
世之流豈在言詩之列太博逸才泉涌麗藻星繁識窮
象帝之先學覩孔堂之奥一自奮飛閨籍冠映儒林獻
頌宸居固有凌雲之氣援毫史閣巳成繫日之書餘力
霈然英詞煥發窮萬殊之奥賾究四始之本源探驪龍
以得珠截文犀而取角不假江山之助而才過楚人非
由夢寐之祥而思清謝客何連編之斯獲但成誦以忘
疲便欲冩于屏風題于團扇同箴銘之例勒在盤盂比
書札之珍置之懷袖表詠歌之不足庶佩服以無厭齊
國聞韶雖巳臻乎忘味荆山抱璞亦終類于暗投感厚
意之近臨豈多談之能盡
　　　答舒州孫推官啟
某啟數日前伏䝉尊慈以灊山詩筆兩編曲垂惠貺躭
翫之際歎服彌深竊以王粲從軍嘗聞流詠蒙莊試吏
亦復著書頗或名家兼彰傳誦其如文多齊氣深貽舒
緩之譏道異丘門用成恢詭之說非優入於聖域尚垂
厥于方來推官員外命世之才為時而出膺五百之運
豈媿史遷冠三千之徒獨稱顔子矧于同氣俱負大名
一枝連得于桂林兩驥並馳於金埒雄詞冠古將掞天
庭後進望風如登龍坂為斯文之盟主擅當代之師門
自屈佐于初筵亦久沉于下位矧羣舒之劇郡控九江
之奥區皖伯古城舊主咎繇之祀灊峰勝地曾經漢武
之遊真仙所慿司命有集靈之宇禪林特盛祖師開說
法之堂朱邑桐鄉之遺祠麴令望江之舊治著于方志
並在郡封標舉猶存風流未逺自昔登髙能賦始為大
夫因事陳辭爰稱作者故涔陽極浦騷人所以寄懷太
邱豐碑伯喈稱其無媿竊尋髙致實慕前修或奮發雅
言建裁麗唱或磨礱翠琰載刻好辭叩寂課虛若𤣥珠
之斯獲飛聲騰實同華衮之為榮其餘珪璧相輝咸韶
並奏乍窺武庫徒懼于鋒鋩初渉天池豈知其涯涘頗
同投暗但冀服膺顧惟倦談靡能盡意其盛製輒留繕
冩
　　　與史館陳大丞啟
竊以國家柬求時彦論次國書用階炎漢之得人克就
陶唐之大典頗重斯選實難其才蓋筆削是資褒貶攸
出七十子之内雖卜商而不敢措詞數千載之間唯馬
遷而斯為實録布在方策皎若丹青苟非洽聞豈能善
繼太丞學士學探聖域道冠儒林鍾間氣于岷峨襲遥
源于汝潁策名天府早登鄉老之書束帶周行久從大
夫之後中都佐治殆絶飲羊南海頒條嘗聞祭鱷克紹
昔賢之美聿彰循吏之稱式覩徵還爰從試可覽長卿
之詞賦既喜同時任南史以策書允資遺直固將申明
微㫖綴緝闕文石室明堂正圖籍之散亂甘泉太液奉
輦輅之宴嬉載叅法從之榮更懋成書之業自聆美拜
方愜丹𠂻敢辱牋題過形詞㫖
　　　答集賢丁孫二寺丞啟
竊以漢庭下詔是設賢良之科唐室聚書乃開麗正之
殿非懷才傑出命世挺生識際天人學該𤣥史將何以
敷陳三道塞清問於當陽區别九流究微言于墜簡此
為慎選允屬當仁學士巖電竒姿天球逸韻翔而後集
同威鳳之得時聲必成文類洪鍾之待扣一昨聖君虛
佇明詔誕敷舉爾所知公卿開慰薦之路輔予不逮制
策有勞謙之言供筆札于尚方臨軒墀而旰食文不加
㸃益仰患多之才喜於同時猶恨相見之晚允契得賢
之美果膺加等之恩佐惟月之卿曹升集仙之書府碌
碌如玉固待價而巳沽菁菁者莪但育才而俟用某内
惟慶幸獲覩騫騰白虎深嚴已窺條對紫微清切仍草
除書亦契夤縁唯增企慕敢期眷念特示牋題仰披藻
縟之詞彌切欽降之懇
　　　答集賢李屯田啟
伏以郎曹之設地望頗崇議三臺之政刑分六聨之事
任更直建禮伏奏明光含香握蘭趨走於丹墀之下錦
帳綾被偃仰於畫省之中選侍史以䕶衣賜大筆而起
草應星纒於𤣥象振羽儀於周行自非挺田鳳之風標
負黃香之問望賦成平樂枚臯擅於多才對罷雲臺鄧
攸推其博識在於慎柬豈稱僉諧郎中學士名冠士林
學探聖域梁園奏技曾參賦雪之流衞幕從軍幾擅愈
風之妙自入奉於朝請仍典校於圖書屬膠庠大闡於
素風屋壁傍求於墜簡正石經之訛舛鏤金版以流傳
咨五行俱下之能辯三豕渡河之謬鉛黃斯畢克彰稽
古之功綸綍載行式懋成書之業既望郎而進秩復仙
殿以兼榮雖省闥以分曹且禁垣而通直佐八座以利
擿時入文昌之宫接諸儒而討論未離羣玉之府實為
清顯允稱翺翔載惟逺大之程固應翹企可俟
　　　謝門下李相公啟
伏䝉台慈特示及蘓州重𤣥寺彌陀院新大藏經碑草
本者盥手捧持洗心諷誦醍醐灌頂頓覺清凉簫韶在
懸自忘滋味豈嗟嘆之所及固鑚仰以彌堅恭惟相公
以無礙辯才住第一義諦千方遊戲聊現宰官之身萬
行圓成自是法王之子蓋以靈山付囑實託大臣震旦
流傳雅資外䕶受佛真印為世導師運悲智以濟羣生
體忠貞而翊明主心如金石功等塵沙一念不生諸相
皆離推求靡得若環之無端應接忘疲猶鐘之待扣且
以十二分之教五千軸之文始乃一事之因縁終由五
性之差别捨文字而非法深念浄名之言㑹權實以歸
宗思闡大雄之㫖因苾芻之勤請值廊廟之餘閒退食
宴居虛室生白乘興灑翰湧思如泉煥乎文章所以聳
動頽俗厯然境智所以誘掖迷途掲慧炬於昬衢指寳
藏于貧宅祗園四衆誠所歸依秦市千金固難增損式
䕶持于末法用佐佑于能仁又何必内史翻經廣譯五
天之語長者著論深談九㑹之因諒簡妙之攸資非擬
議之能及某謬窺教典殊懵端倪每咨事于閤中幸拜
塵于牀下或因更僕之頃必聆出世之談既覺悟于輪
迴方咨嗟于孤露入彌勒之閣頓獲圓通升闕里之堂
敢希殆庶而相公憐其可教許以知言雄文纔絶於麟
毫副本遽傳于蝸舎非子期之善聽豈辯流水之音雖
野人之至愚亦識負暄之快然學道須資于勇猛至理
豈尚于撝謙况䝉印可之私益勵勤行之志踴躍無巳
得聞半偈之指歸主伴是期願見一生之補處慶幸之
至倍萬常情
　　　代人謝鄧州錢太傅啟
竊以敦詩閱禮晉求元戎之才察俗觀風唐重亷車之
任自非翁歸之文武兼備吾邱之智略少雙夙簡萬乘
之心曷奉十連之寄太傅識推王佐道出生知鍾間氣
于一時踐亨途于早歲掌命書于内署言成典謨總機
務于中樞道光啟沃俄切北堂之榮養懇辭温室之近
班鉛黃再就于圖書桴鼓尋清于京轂兩河作鎮祗談
笑以安邊三輔乘軺得便宜而從事前席之恩彌厚出
綸之命遂行雖南陽地雄巳列通侯之籍而東山望在
未慰蒼生之心佇立竒功以駭羣聽用表法宮之命將
如下九天便歸台席以致君式躋二帝顧惟善頌實在
于兹
　
　
　
　
　
　
　
　
　
　
　
　
　武夷新集卷十九
欽定四庫全書
　武夷新集卷二十　　　　　宋　楊億　撰
　　啟
　　　上河陽太師相公啟
右某啟伏審榮鎮近藩巳赴禮上伏惟慶慰伏以太師
相公靈鍾象緯識茂經綸宣勲力于兩朝决機謀于千
里傅巖良弼聿彰啟沃之勤鄼國宗臣克著規隨之効
爰擁旄而出鎮亦緩帶以臨戎再秉鴻樞薦升黃閤行
臺肇建總北落之雄師斥候載嚴制南侵之黠馬聊運
七擒之妙亟傳三㨗之音揄塞塵清既髙枕以無事芝
泥詔下遽介圭而來朝前席延登捧觴稱慶一人虛佇
載加體貎之恩六纛啟行式煥股肱之地表海益光于
賜履誓河用示于報功矧裂壤數圻經途四達兹為巨
屏實控上游偃息作藩既增重于九鼎詩書為帥固坐
鎮于百城永隆夾輔之勲聿享期頥之筭某忝承台奬
實切䖍祈
　　　答京東轉運史館姚起居啟
竊以螭陛記言任專筆削隼旟按郡職在澄清所以建
使節于外臺彯朝纓于文陛㡳慎財賦致軍國于富强
昭明策書舉春秋之凡例自非藴析豪之精力負掞天
之雄才聿當虛佇之辰豈副至公之選起居學士氣衝
斗極名震京師學通亡篋之書理勝論都之賦一自決
科漢殿通籍周行出頒詔條允洽二天之詠入奉計最
亟延三接之恩爰飛歩于亨衢久育材于近署次宸章
於栢殿典秘記于蘭臺諍臣七人夙推謇諤王畿千里
嘗督轉輸京坻載集于見糧綮肯固彰于餘地昨以河
出砥柱如竹箭以奔流郡厯東平致金堤之壞决宣房
未塞夷儀卜遷瓠子興歌正下淇園之竹原田發詠大
懼厯陽之魚暫輟英賢式撫新邑期㑹簿書之急繕完
版築之勞祗役惟寅成功甚速水反故道免東海之桑
田人服先疇識新豐之雞犬永無虞于昏墊實仰賴于
神明既安堵以阜生將解龜而受代載加命數仍委事
權當九重注意之初在列郡承風之地海岱之壤俗號
富饒齊魯之邦氣多舒緩諒宣寛大之詔用躋仁壽之
期至如奉三尺之行書克勤刺舉調千金之粒食無事
誅求此又揜心計于研桑笑覇圖于管樂良史之任聊
為假道之資富人之封固可翹足而待某幸窺除目方
切欣愉遽辱長牋過承謙損願言銘佩無以喻云
　　　答史館盛屯田啟
竊以四方上計實領于南宫三署為郎逺從于西漢主
文書起草者蓋出于妙選掌户口墾田者素號于劇曹
自非籍甚聲猷閑練故實述平樂之詞賦飄飄遊天地
之間挺京兆之容儀堂堂出風塵之外即何以更直建
禮趨走赤墀之途典校鴻都筆削素臣之傳欽聞成命
允謂當仁員外學士學殖堅深神鋒耀頴擅東南之美
馳譽無雙登賢能之書對策第一自翰飛于仕路諒冠
映于朝倫職佐地官頗版圖之増羨經中博士亦綿蕝
之居多矧復叅汗簡之刋修奉和鑾之遊豫陪外庭之
髙議次藏室之遺編氣蓋羣英呑雲夢者八九辯摧異
學服稷下之千人莫之敢當無出其右汝南品格固首
出于月評天祿職司亦久次于官牒爰膺慎柬尤謂美
遷麟臺仍草於國書雉省共評于事典上應列宿蓋懸
象之著明藏之名山乃立言而不朽職業甚重公論攸
歸側聽風聲用清心目顧忻愉之所集辱牋簡之俯臨
荷眷奬之殊深豈引喻之能既
　　　與集賢楊太博啟
竊以待詔承明之庭漢得人而為盛修書麗正之殿唐
置使以甚雄故子雲以詞賦擅名燕文以史筆自任汔
今官司未改禄秩彌優公宴舉觴禮均四輔禁門通籍
地接千廬自非學洞縑緗識叅繫象博物幾乎子産屬
文似于相如即何以記三篋之書諸儒歎伏獻四巡之
頌當宁嘉稱允屬宗英式光俊選太博學士仁兄治行
尤異秉心塞淵體大雅以成文蹈中庸而為德朱絃䟽
越宛有正聲玉水方流自懷至寳由計偕而旅進乃籍
甚以馳稱紫庭亟覩于决科黃綬旋聞于隨牒刺姦南
部載宣懸棒之威求瘼畨禺益勵酌泉之操適討論于
邦典仍幹掌於闗征聚貨殖于五都米鹽斯劇考質文
于三代綿蕝居多俄慷慨以上書果深嚴而召試平津
第一諒博極于天人江夏無雙且恣觀于圖史顧亨途
之伊始實輿議之攸歸矧瀛洲列仙之珠庭羣玉上帝
之册府昔者金泥石䃭嘗草東封之儀縹帙芸籖重定
開元之月今天孫俟翠華之幸屋壁藏科斗之書必將
講故事于乾封聿修盛禮訪遺編於汲冢大備闕文罄
竭誠明彌縫職業苟非鴻碩曷副疇咨某忝預宗盟並
荷堂構二惠敢期于競爽萬石徒喜於不衰側聽寵遷
幾至抃舞幸同栢恱誠臭味之靡殊願比葛纍庶本根
之攸庇豈期撝抑先賜牋函感惠顧之所臨但佩服而
無斁
　　　上河陽太師相公啟
伏覩内降制書伏審太師相公榮膺寵命伏惟慶慰伏
以太師相公道光人傑才耀國楨克彰佐命之勳夙茂
經才之績爰自總萬機之宥宻擁十乘以藩宣敦郤縠
之詩書聿開義府仗孔明之節制載肅戎麾鳳池爰副
於具瞻虎落尋清於外侮執圭肆覲奉旒扆於當陽裂
壤增封錫山河於右地今者卜郊定位類帝禋宗降明
詔以褒功推湛恩而進律開府之貴均禮秩于三公賜
履之榮益井田之千室允為異數載答殊庸某夙荷重
知方遥巨屏側聞成命竊抃丹𠂻望初筵而莫遂鳬趨
瞻大厦而空懷燕賀依戀之至倍萬常情
　　　上陳州太尉相公啟
伏審光奉制書榮加寵命伏惟慶慰伏以太尉相公天
資全德岳降上靈黃石一編早契神傳之妙傅巖三命
式符帝賚之祥爰自蘭錡訓兵齋壇謀帥伏波方略既
闇合于孫呉郤縠詩書遂率先於狐趙而鑿門受律堅
壁防秋斬級雲中克清氛祲散金廡下大振威名旗常
備載於勲庸屏翰益光于倚注式分右地爰踐中台申
伯藩宣諒夾輔于周室叚干偃息蓋臥治于淮陽今者
肆類郊邱推恩方鎮進掌武之秩用冠三公加食菜之
封更踰千户表聖朝之尚德見明詔以褒功慰四海之
具瞻實九鼎之增重某分庭納顧雖殊荀范之衆人賀
厦翹誠莫預申陵之下客欣戀之至倍萬等夷
　　　又
近者伏䝉台慈特奏建州浦城縣道場觀音禪院僧德
威巳勑下賜紫衣者仰荷恩私伏增榮感竊以某旋惟
單緖門襲素風清白相承本從關輔亂離云瘼尋徙江
吳更因唐季之稱兵遂抵閩禺而占籍堂構巳經于數
世松楸皆在於彼方爰從祖禰巳來雅奉竺乾之教聿
崇像設式表歸依乃建精廬載延開士捨良田而供給
闢凈土以焚修僧德威實主仁祠能邁戒律雖四衆闈
繞彌天之辯未聞三界輪迴出世之縁尚淺然克禀六
和之訓頗通九部之文梵宫式籍于主張相府遂形于
陳乞敢謂太尉相公俯矜懇悃特賜允俞奏章逺達于
宸嚴命服遂沾於慶澤光生鷲嶺喜動鷄園諒衣錦還
鄉豈讓買臣之故事在種蓮結社更修惠逺之良因顧
于鯫生實受大賜雖窮毫幅難叙感銘
　　　與兩浙轉運史館孫起居啟
竊以古者設記言之官立司過之史職當汗簡固君舉
而必書事及翦桐表王者之無戲爰自分曹兩掖通籍
九門陪鹵簿於林光出叅法從接公槐于文石入奉内
朝最親咫尺之顔實草起居之注自非通邱索典墳之
學挺忠肅恭懿之姿即何以束帶彯纓預周行於螭陛
懷鉛持槧約魯史於麟毫允屬時英克符師錫起居學
士詞源沃日文律融春潁水生賢占荀爽無雙之譽漢
庭發䇿得平津第一之科外叅竹使之符歸踐石渠之
署閱圖書于冊府方討典經幹鹽鐵于縣官遽商功利
自爾陟諍臣七人之列足太倉九歲之儲靡施次骨之
文而庶邦震肅不假析毫之術而内帑充盈率經義以
治財奉詔條而集事爰膺慎簡聿副疇咨亟推進秩之
恩更賴當官之業昔張蒼以列侯之重主郡國之計書
杜預以常伯之崇領江淮之轉運允資餘地兼總外臺
分南董之官曹運研桑之心術即俟上林朽貫復全盛
於西京大輅鳴鑾展封崇于東岱便入金鼇之署式揮
玉牒之文翹祝之誠實在於此
　　　與史館檢討陳祕丞啟
伏審光奉聖恩榮兼美職伏惟歡慶竊以良史之任歷
代所難自非通倚相邱索之書專羊盻春秋之學博物
稽古多識舊章變例發凡深窮微㫖加以書法不隱有
骨鯁之風多聞闕疑無胸臆之論三長之才識兼備六
家之論議所宗即何以繡斧衮章由一言而褒貶芸籖
縹帙垂百世以勸懲適㑹昌辰聿崇大典筆削之任推
擇攸先綸綍之行僉諧允屬秘丞學士德侔温玉道類
直繩勵清節以澡身聚多文而潤屋祥摽竹箭早擅價
於東南譽冠雲龍實飛聲于京洛爰自懸科命中通籍
允升黼藻斯文羽儀列辟南州髙士揜茂躅于置芻漢
庭諸公讓博聞於重席乃至薦雄之章狎至召鄒之命
亟行猶復未登兩馬之車願奉三年之計既解龜而受
代方束帶以立朝果召試于清臺遂榮歸于延閣掌載
言于汗簡佇昭明于策書資待問于撞鐘式講求于典
禮南董將伸于遺直游夏豈敢以措詞自兹素王繫月
之文不從廢墜絳老疑年之對有所咨詢永為吾道之
指南克副大君之虛佇幸覩得人之盛但萌竊抃之心
遽辱牋封備形謙抑感慙忻荷無以喻名
　　　與孫舎人啟
竊以三代誓命著于尚書兩漢訓詞號為爾雅然而經
祖龍絶學之後頗多闕文處金馬切問之司止令視草
故方䇿之言未備亦潤色之業非專爾後慎選臺郎入
居禁闥殿壁塗粉始更主于文書省樹棲雞亦通掌于
制誥施及唐室實司堯言職業涖于掖垣備存六典判
署聯于台鼎是號五花乃至奉武帳之論思平文昌之
奏議泛樓船于汾水舉觴中流校羽獵于長揚獻賦行
在陟降上帝之右親日月之光華踐履赤墀之塗接䕫
龍之武歩蓋從臣之佳選固明主之簡心舎人素履時
中英詞鼔動敏行具聖人之體博聞推君子之儒爰自
委質休辰飛名華貫鴻都汗簡復春秋之舊章螭陛含
毫成起居之新注適屬疇咨俊乂啟迪徽猷俄召試于
宰司遂榮登于禁掖言成綸綍用裁誕告之文腰佩龜
緺更旌稽古之力欽聞成命允叶至公某夙以孱庸濫
塵清切妨賢有素補職無聞媿彌切於濫竽榮遽諧于
倚玉盈川自省謬居盧駱之前文園後來合處鄒枚之
右尚兹始隗安敢望囘踧踖唯覺于負芒澄汰誠甘于
幞被忽承牋簡過示謙冲仰荷眷私伏增銘悚
　　　與祕閣劉校理啟
竊以中祕之府實藏王者之書簡策相沿規模咸在是
以麒麟之閣西京典於校讎蓬萊之山東漢徵於比象
乃至薛夏建議内外始分鄭黙勵精朱紫斯别既備三
閣之制度且列四部之籖題施及聖朝申明前典直太
微之左掖飛觀雲連購先秦之舊編縹囊山積詳延俊
乂崇樹官司義府攸歸卿材是育修書仙殿逺侔置使
之雄待詔公車用顯得人之盛自非髦彦豈預僉諧某
官德茂温良詞標典麗爰自命鄉觀國筮仕策名縣道
臨民適動徒勞之歎銓衡課吏薦登尤異之科屬慎柬
之方初俾有司而試可及服勤之云畢果明詔以疇庸
遷棘寺之要官掌蘭臺之祕記歩武石渠之近署討論
金匱之羣言扈蹕甘泉即獻從臣之嘉頌紬書天禄佇
期太一之下觀乃眷方隆雄飛莫測
　　　與嚴殿丞啟
旬日前特䝉殊念垂示華編曲形過聽之私俾獲榮觀
之願躭味無斁降佩兼深竊以伏羲之受河圖述作由
兹而始仲尼之為木鐸文章可得而聞自兹秉筆之流
固亦駕肩而出立言不朽何代無才殿丞刻志縑緗勵
精翰墨爰自命郷論秀早中髙科學古入官不忘素業
賾化成之深㫖體潤色之宏規登髙動能賦之心下帷
有著書之志乃至作檄楯上聿成挿羽之文詠詩坐中
特擅燃箕之妙及從大夫之後益彰君子之儒方今開
祕閣以集時髦剽甲兵而崇學術巖廊贊德載𢋫元首
之歌𤣥扈凝神更第從臣之頌眷惟俊乂即副柬求豈
意頑疎許披藻麗文以博我蓋辱于同聲暗而投人恐
成於虛擲但諷誦于唇吻永緘秘於巾箱自兹已還未
知所措
　　　與史館王大著啟
竊以太史之職受郡國之計書中祕之司掌古今之載
籍爰暨方來之服式隆再命之榮自非時髦豈塞僉議
大著學士才名籍甚意行瑰琦挺丘園耿介之姿澤霧
雨文章之美爰自薦能鄉老階尺木以方初命中澤宫
聽先鳴而咸服旋策賢良于祕殿遂登造秀之首科諸
生偃于下風萬乘幾乎前席千里之足果見縶于場苖
連城之珍終混成于國器俯及𤓰時之代俄頒芝檢之
文落筆中書之堂英詞煥發束帶大夫之後成命亟行
便髙踐于石渠仍寵加于銀印書法不隱既遺直之是
資車服以庸亦稽古之無忝佇演素臣之傳克成靑簡
之功入直深嚴只在伊匪
　　　與王虞部先輩啟
竊以江左取士東堂存策試之名唐室求材南宫設科
第之盛得賢之美垂裕無窮允屬欽明克敦文雅臨軒
考校前席諮詢張彀以攬英雄錯薪而刈翹楚堯心定
于取捨軒鑒照于妍蚩揜曠代之舊規著聖朝之令典
顧惟褒博實契遭逢郎中先輩羽畎竒姿空峒勁氣夙
負佐王之略不閱非聖之書彪炳成文虎豹異犬羊之
鞹扶揺上擊鴻鵠非燕雀所知矧以束帶金閨含香畫
省擁彤襜而刺郡曳朱紱以立朝而猶獻志業于公車
希彚征于貢部鐘鼓在宫之韻固巳聲聞琮璜成器之
珍豈煩試可果頒芝檢髙踐桂科題鴈塔之姓名榮聯
玉籍赴杏園之宴集載促星軺極美事于昌辰鼔芳風
于文苑寵章舉集顯遇方初敢謂恩私特貽牋翰
　　祭文(七首/)
　　　宣陽觀祈雨文
咸平二年月日知軍州事楊某謹遣麗水縣尉侯儼以
香黍酒紙之奠致禱于宣陽觀葉天師之神卉物具腓
驕陽為患倬彼雲漢昭囘于天畏景載炎膏澤靡降川
源將竭稼穡卒瘏比屋嗷嗷大命近止去歲小歉斯民
薦飢貧者不厭于糟糠富室亦空於擔石羮蔾啜菽力
耕數耘期乎有秋以續其命而朱夏將半溽暑方隆肥
􁃄興妖旱魃為虐人亦勞止天其忍諸唯神佐佑化工
惠綏兹土廟貎載肅陰隲孔昭乃眷含生詎可無意人
者神之主食者民之天民失其天遂至於死神乏其主
復將疇依神其鑒兹下誠請于上帝使龍起沮澤蜧躍
曾波電鞭一揮雨足散灑溝塍流溢溪谷沸騰藁然善
苗如揠而長年榖大稔厲鬼不行家獲倉箱之儲人免
塗炭之患當潔祀典以荅神休若分野纒災陰陽作沴
凡有殃咎宜加守土者之身百姓無辜庶可以免
　　　宣陽觀賽雨文
近以愆伏之氣沴于陰陽旱暵之災延于稼穡某忝守
兹土不敢遑寧雖天災流行厥有冥數而神道正直享
于至誠惟天師敷佑一方厯祀浸逺功濟萬彚化馳九
幽慘舒天吏之權陟降上帝之右肇建真宇聿為殊庭
尸祝具陳若亢倉之居㟪􁙧祭祀不絶猶朱邑之在桐
鄉靈貺孔昭斯民攸賴是用備菲薄之奠陳危苦之辭
願以一介之軀少贖百姓之命精意懇禱㝠感𤣥通山
川出雲天地交泰祁祁甘澤濡涸轍而有餘莓莓原田
取嘉榖而可冀明神無乏祀之媿農夫慰望歲之心夫
如是神之降祥至矣民之受賜深矣當與周弃播種百
榖勾龍平易水土功德相若社而稷之雖肹蠁無方髙
明不宰然豺獺有祭亦出於自然黍稷非馨豈資於備
物爰潔祀典以答神休適因昭報之辰更露䖍祈之懇
以畏日流毒多稼向榮水泉枯乾山田磽确民非稻不
食稻非雨不滋秋孟已來浸潤恐竭豈昔也如響之斯
答而今也為惠之不終一簣之功儻或中輟一溉之益
亦必後枯神其鑒兹下誠終乃前烈殞越顛沛罔敢自
安洗心瀝肝仰冀冥助
　　　中書祭周王文
惟靈毓質星潢分輝霄極性資敦敏體茂温文内寢承
顔辯彰對日上庠齒胄兆啟洊雷篤慈愛於兩宫襲慶
靈於百世在三之訓允契於生知並建之文式光於邦
典將佇壽街之對遽促瑶山之期美疹弗瘳英猷永謝
悲纒宸扆痛結宫闈神醫靡逢致倉舒之不幸仙期斯
迫同子晉之上賔今者先逺戒辰塗芻備物掖庭悽咽
行路涕洟某等叨預弼諧實均休戚吹銅叶吉早徒祝
於靈長埋玉興嗟今永懷於徽懿聊陳薄酹用薦丹誠
明哲如存儻垂歆鑒
　　　中書祭安王文
惟靈温文毓德明允存誠自天攸縱乗時挺生始勝衣
而趨拜乃錫壤以連城銅梁井絡朱方廣陵時惟邦翰
迭寄宗英列邸清禁藻梲連甍趨朝文陛佩玉鏘鳴傳
百世之本枝蓍龜襲吉對三雍之雅樂簡䇿飛聲爰自
蒼震承乾龜䝉胙土分寳玉以展親增脤膰之異數宗
子賴以維城王室繄其夾輔毎為善以自娯唯聚書而
是務揜河間之藝文盛兎園之詞賦桐圭之寵方深駟
隙之光靡駐遽歎逝川倐悲先露空碣館之金臺悵淮
山之桂樹爰詢逺日乃卜新阡兆逢龜食地得牛眠啟
佳城於旭旦瘞美檟於重泉顧銘旌之將引實行路以
悽然某等獲事公朝謬塵宰府毎接音徽親陪歩武痛
仙馭之賔天閉夜臺而終古拜送靈輀躬陳薄醑聊執
紼以申哀慨臨觴而不御
　　　二司使祭安王文代上谷公
惟靈若木分輝渾金毓質性敦􁃳友體茂温文爰自賜
策漢庭作藩益部乃眷斗牛之分盡荒淮海之邦克樹
風聲以屏王室洎膺乾出震運啟重熈分器采章禮加
異數茂徽猷於麟趾錫壤地於龜䝉方將傳百世之慶
靈奉兩宫之歡讌俄遘夢楹之禍忽嬰藏壑之悲藥靡
驗於上池神遽歸於太素梁園霰雪悵枚叟之何依緱
嶺烟霞與浮丘而共往今者將臨逺日永即幽扄鹵簿
宵陳銘旌前引哀深行路痛結宸關某幸忝國恩式司
邦計愴磐維之永謝屬窀穸之有期泣送靈車躬陳薄
酹仰期聰直尚克歆嘗
　　　代王氏祭故鄭國長公主文
惟靈寳婺淪輝銀潢毓粹降靈帝胄稟訓公宫居循圖
史之規動叶珩璜之節爰自降嬪啟兆下嫁承榮仁洽
宗姻禮均娣姒天光燭燿式諧鳴鳯之占戚里懽怡仰
賴卿雲之蔭不謂衰門薄祐神道挺災秦樓運迫於登
仙魯館哀纒於復魄九轉之丹靡驗百身之贖奚為六
親悲極於墜淵九族痛深於崩角今者俯臨先逺奄及
攢塗池翣啟行笳簫載路望靈輀而雪涕徒極攀號酌
清醑以薦誠尚希臨鑒
　　　中書祭鄆王文
惟靈分暉霄極毓德英藩謙卑不伐慎重寡言爰自分
封胙土授册臨軒疏邸第於禁闥奉朝謁於天閽碣舘
平臺與正人而遊處燕居退食唯善道以思存睿哲承
乾文思廣被寄重維城禮優分器自閩粤之名區易咸
陽之内地紫微八柄之崇帝傳三槐之貴寵極褒揚恩
隆宴喜郊丘助祭夙夜齋莊方嶽陪鑾風霜跋履擅占
對於璧池暢聲詩於麟趾皇輿展義京邑居留委茂親
之管籥清多壘之戈矛念神州之重任戀重瞳兮涕流
俄在膏兮生疹顧勿藥兮靡瘳啟白日之佳城於兹永
已瞻小山之桂樹不復重遊痛結宸襟兆開真宅卜逺
日於元龜咽哀笳於廣陌遡窀穸以言歸愴音徽之永
隔某等叨榮台席接武晨趨想英風於世表望靈輀於
路隅永懷明德寅奠清酤期降靈兮肹蠁恭執紼以躊
躇
　　齋醮文(七首/)
　　　惠明皇后忌日讃佛文
伏以神遊已逺方尊如在之靈佛事載嚴用植無邊之
福爰及上仙之日聿崇衆善之因伏惟惠明皇后積德流
光敦仁錫羨長秋追號允鍾似續之祥清廟薦誠克茂吉蠲
之禮今皇帝運鍾下武義篤奉先祇荷宗祧永懷祖妣
俯臨諱日誕舉國章特就精藍聿陳净供㑹威德六和
之衆瞻慈悲三界之尊庶慿金地之良縁克奉玉清之
仙駕惠明皇后早䝉佛記常住天宮受百福之莊嚴証
一乘之解脫配食永隆於廟貎卜年更祐於邦家今皇
帝伏願位固金輪功周沙界五兵不試盡銷楚鐵之英
萬壽無疆益茂莊椿之算然後願列藩荷寵更隆磐石
之基當國輸忠永著和羮之効百辟咸傾於誠節萬民
共樂於升平凡居覆幬之間同被文明之化
　　　代門下相公承天節讚佛文
伏以妙覺能仁出現於大千世界深慈救物宣說於十
二部經形悲智以悟羣生示辯才而持正法龍宫海藏
爰秘於金文東夏南閩式傳於像教所以植衆德之本
結凈土之縁趨三寳以歸依發一念而迴向六時讃唄
克成上善之因四事恭勤用廣有為之福伏願尊號皇
帝陛下金輪益固玉葉彌芳體大德以庇民推至仁而
御宇深信内典入不二之門安住佛乘享無量之壽永
保後天之算長為諸夏之尊然後願㝢縣承平類四禪
之清凈朝野多慶承百福之莊嚴止戈載洽於昌期拂
石莫量於浩刼凡居法界盡証菩提餘請表白
　　　元德皇太后忌日讚佛文
伏以堯門積慶適鍾聖母之祥佛國往生更賴法王之
力屬忌辰之斯屇痛仙馭以難追伏惟元德皇太后沙
麓炳靈塗山毓德紀徽猷於彤管美播聲詩伸嚴祀於
閟宮禮崇孝饗今皇帝表懷顧復深念劬勞感昊天罔
極之恩崇净土有為之果毎值上仙之日克修衆善之
因瞻十力之慈尊㑹五天之梵衆載嚴佛事式奉神遊
元德皇太后伏願聞法靈山棲真内院念超三界髙臨
解脫之方智入一乘早証摩耶之果今皇帝伏願金輪
永固寳厯彌昌武庫櫜弓見逺夷之率服仙衣拂石同
聖壽之延洪然後藩屏磐維固本枝於百世樞衡鼎鼐
平懸象於三階羣官盡効於忠貞萬姓咸躋於仁壽
　　　代僕射李相公承天節設齋讚佛文
竊以六通應供從兠率以降生三藏契經假貝多而流
布所以作羣迷之歸救述大事之因縁自夢叶於金人
始俗傳於像教香花四事式陳於焚修鐘梵六時聿嚴
於齋供爰植無邊之福用成衆善之因伏願尊號皇帝
陛下位等金輪功周沙界道齊千佛澤被四生邊陲載
戢於五兵府庫常盈於七寳御世比能仁之福統天同
大梵之尊八部歸依六戎欵附華封祝聖克隆萬壽之
期震旦興王永護一乘之法然後願朝野多慶興禮樂
於三雍㝢縣無虞息烟塵於四鄙載洽淳熈之化同躋
富庶之鄉凡在含靈並登正覺伏請表白
　　　明德皇后中祥讚佛文
伏以丙殿上仙四氣俄周於歲律祗園薦福一人方極
於孝思是崇出世之良因以奉在天之神馭伏惟明德
皇后髙丘襲慶沙麓儲祥作合神宗二紀式隆於陰教
居尊長樂萬方同仰於母儀俄運逼於真遊固哀深於
宸極今皇帝至仁守位盡禮事親慶方洽於承顔悲忽
纒於曷恃家邦異制勉遵易月之規霜露永懐彌切因
心之感𤣥寢已終於逺日忌辰爰及於中祥特就精藍
䖍修凈供㑹南洲之開士崇西竺之妙縁庶慿大覺之
深慈克証上生之聖果明德皇后伏願寳乘悟法花界
棲神受佛記於雙林福星圖於百世今皇帝伏願萬靈
薦祉千聖垂休壽考無疆克叶山呼之數干戈載戢永
扶海晏之祥然後願親賢毓德於懿藩輔弼宣猷於宰
府羣后竭輸忠之効庶邦堅共治之誠凡居普率之間
共洽升平之化
　　　太宗皇帝忌日讚佛文
伏以軒遊已逺百年方仰於威神堯厯惟新萬乘彌深
於孺慕每屬上仙之日益懷罔極之悲是崇衆善之縁
式廣因心之孝伏惟太宗神功聖德文武皇帝握樞御
極恭已臨民耀神武以混車書體至仁而懷動植焦勞
致治早鍾厭代之期錫羨貽謀光啟卜年之祚今皇帝
允膺帝籙誕擁天休紫壇隆升配之儀清廟著不祧之
典晬容載穆聿嚴如在之靈諱日俯臨更極以時之感
爰就布金之地仰瞻被衮之儀四衆翹誠千官就列遵
竺乾之教修香積之齋用慿供佛之良因以奉在天之
神駕太宗皇帝伏願髙居智地常御寳乘証大梵之尊
嚴俯祐三千之界福丕圓於悠久彌昌億萬之年今皇
帝伏願八表歸仁百靈薦祉西清聽斷垂裳臻大定之
期東岱告成探策表無疆之算然後願黄扉良弼益光
咨嶽之謀朱邸茂親克保維城之訓四氣咸均於嶰谷
五兵永戢於靈臺凡居普率之間共樂淳熈之化
　　　為中書相公作醮文
竊以天道𤣥逺每居髙而聽卑神理聰明唯至誠而通
感矧處最靈之列仰承洪覆之仁荷戩榖以居多被寵
光而彌厚實懷憂於非據輙謝過於巳然伏念某本以
諸生早塵貴仕再登廊廟驟正台衡徒竭寸誠無禆大
政久辱髙位頗鬱具瞻當循名責實之秋處論道經邦
之地萬錢賦禄但愧於素飡百度彌綸更聞於補職有
妨賢路深畏官箴且慮徼福逾涯貪榮過分冒兹人爵
或致身災是用䖍瀝至懷上祈𤣥造伏冀髙穹降鑒列
緯儲祥察兹夕惕之心矜以時亨之幸少歆蠲潔俯納
精誠垂祐顓䝉俾銷罪沴懇禱之至殞越無從
　
　
　
　
　
　
　
　武夷新集巻二十
