#+TITLE: 筠谿樂府-宋-李彌遜
#+DATE: 2018-05-12 10:21:29
#+SOURCE: github.com/kanripo/KR4j0022 master 091b1fa1                
欽定四庫全書　　　　　集部十
　筠谿樂府　　　　　　　詞曲類一(詞集之屬/)
　　提要
　　　　(臣/)等謹案筠谿樂府一巻宋李彌遜撰舊本
　　　　附綴筠谿集末考彌遜家傳稱所撰奏議三
　　　　巻外制二巻詩十巻雜文六巻與今本筠谿
　　　　集合而不及樂府則此集本别行也凡長短
　　　　調八十一首其長調多學蘇軾與栁周纎穠
　　　　别為一派而力稍不足以舉之不及軾之操
　　　　縱自如短調則不乏秀韻矣中多與李綱富
　　　　知柔葉夢得張元幹唱和之作又有鵬舉座
　　　　上歌姬唱夏雲峰一首考岳飛字與湯邦彦
　　　　皆字鵬舉皆與彌遜同時然飛於南渡初倥
　　　　傯戎馬不應有聲伎之事或當為湯邦彦作
　　　　與開巻寄張仲宗沁園春一首註蘆川集誤
　　　　刋字然蝶戀花第五首今亦見蘆川集中又
　　　　不知誰誤刋也自虞美人以下十二首皆祝
　　　　夀之詞􁀙預通用一無可取宋人詞集往往
　　　　不加刋削未喻其故今亦姑仍原本以存其
　　　　舊焉乾隆四十六年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費墀
欽定四庫全書
　筠谿樂府
　　　　　　　　　　　　　宋　李彌遜　撰
　　沁園春(寄張仲宗蘆/川集誤刋)
攲枕深軒散帙虚堂畏景屢移漸披襟臨水榰牀就月
蓮香拂面竹色侵衣壓玉為醪折荷當醆卧看銀横星
四垂人歸後伴飢蝉自語宿鳥相依　癡兒莫蹈危機
悟四十九年都盡非任紆朱拖紫圍金珮玉青錢流地
白璧如坁富貴浮雲身名零露事事無心歸便歸秋風動
正吳淞月冷蓴長鱸肥
　　永遇樂(初夏獨坐西/山釣臺新亭)
曲逕通幽小亭依翠春事纔過看笋成竿等花著果永
晝供閒坐蒼蒼晩色臨淵小立恰引暮鷗飛墮悄無人一
溪山影可惜被渠分破　百年似夢一身如寄南北去
留皆可我自知魚翛然濠上不問魚非我隔籬呼取舉
杯對影有唱更憑誰和知淵明清流臨賦似得恁麽
　　其二(用前韻呈張/仲宗蘇粹中)
五十勞生紫髯霜換白日駒過閉户推愁縁崖避俗壁
角團蒲坐提壺人至竹根同卧醉帽儘從攲墮夢驚回
滿身疎影露滴月斜雲破　無人自酌有邀皆去我笑
兩翁多可忍凍吟詩典衣沽酒二子應嗤我兩忘一笑
調同今古誰道郢歌無和後之人猶今視昔有能繼麽
　　念奴嬌
瑤池倒影露華濃羣玉峯巒如洗明鏡平鋪秋水浄寒
鎖一天空翠荷芰風搖蘋蘩波動驚起魚龍戯扶疎桂
影十分光照人世　誰似老子癡頑胡牀危坐自引壺
觴醉斗轉參横歌未徹屋角烏飛星墜對影三人停杯
一問誰㑹騎鯨意金牛何處玉樓髙聳十二
　　其二(坐上次王/伯開韻)
風簾弄影正閒堂永晝香銷人寂軋軋鄰機芳思亂愁
入回文新織燕蹴巢泥鶯喧庭栁好夢無蹤跡那堪春
事背人何計留得　誰似愛酒南鄰岸巾坦腹醉踏西
山碧綵筆陽春傳雁足催我飛觴浮白老去情懐憑君
試看鬢上秋霜色故園千里月華空照相憶
　　其三(癸夘老親生/辰寄武昌)
楚山木落際平蕪千里寒霜凝碧鄂渚波横何處是當
日孫郎赤壁黄耳音稀白雲望逺又見春消息嘉辰長
記謝池梅蕊初摘　遙想黄鶴樓髙蘭堦絲管沸傳觴
如織倦客心馳歸路繞不及南飛雙翼因著斑衣重飜
錦字寄逺供新拍明年歡侍夀期應獻千百
　　三段子(次韻蘇粹中/寄詠筠莊)
層林烟霽巨壁天半鴻飛無路雲斷處兩山之間十萬
琅玕環翠羽轉繡谷枕蘋花汀溆短栁疎籬向暮看卧
壟牛歸横舟人去平蕪鷗鷺　並逰不見鞭鸞侣只僧
前松子隨步回徑險凌風遐想小憩清泉欹茂樹正筍
蕨過如酥新雨磯下逰魚可數縦窈窕雪關常啟寂寂
誰争子所　世上丹轂朱纓春夢覺南柯何許况榮枯
無定中有歡離愁緒儘笑我詫盤中趣為續昌黎賦㑹
有人秣馬膏車相屬一樽清醑
　　水調歌頭(横山閣/對月)
清夜月當午軒户踏層氷樓髙百尺縹緲天闕敞雲扃
萬里風搖玉樹吹我衣裾零亂寒入骨毛輕徑欲乗之
去髙興遶青冥　神仙説功名事兩難成葦汀筠岫深
處端可寄餘齡身外營營姑置對景掀髯一笑引手接
飛螢且盡杯中物日出事還生
　　其二(次李伯紀韻/趣開東閣)
安石寓絲竹方朔雜詼諧昻霄氣概古来無地可容才
不見騎鯨仙伯唾手功名事了猿鶴與同儕有意謝軒
冕無計避嫌猜　静中樂山照座月浮杯忘形湛輩一
笑丘壑寫髙懐只恐天催玉斧為破烟塵昏翳人自日
邉来東閣動詩興莫待北枝開
　　其三(次李伯紀/春日韻)
松菊漸成趣紅紫忽齊開花神靳惜芳事日日待公來
遙想金葵側處素月華燈相照糚影滿歌臺餘韻冩宫
羽飛落逺山隈　逃禪客尊中盡厭長齋且愁風絮斷
送春色攪離懐命駕何妨千里祗恐行雲凝轍直磴岫
崔嵬手拍陽春唱隔屋借殘杯
　　其四(次向伯恭薌/林見寄韻)
不見隠君子一月比三秋驚濤如許夢魂無路絶横流
安得如雲長翮命駕不須千里上下逐君逰此計杳難
就注目倚江樓　西風裏多少恨寄歌頭飛奴接翼為
我三度下南州(三得伯/恭佳詞)正是天寒日暮獨釣一江殘雪
風獵碧莎裘和子浩然句一醉散千憂
　　其五(再用/前韻)
不下長安道霜鬢幾經秋故人何在時序欺我去如流
常對洛濱仙伯共説薌林佳致魂夢與追逰更唱中秋
句得月上東樓　雲巖屋秋香下楚江頭十年笑傲真
是騎鶴上揚州却憶金門聯轡曉殿催班同到髙拱翠
雲裘明月今千里何計緩離憂
　　其六(八月十五夜集最樂堂月大明常/嵗所無衆客皆歡戲用伯恭韻作)
白髮閩江上幾度過中秋隂晴相半曽見玉塔卧寒流
不似今年三五皎皎氷輪初上天闕恍神逰下視人間
世萬户水明樓　賢公子追樂事占鼇頭酒酣喝月腰
鼓百面打涼州沈醉儘扶紅袖不管風搖仙掌零露濕
輕裘但恐尊中盡身外復何憂
　　驀山溪(次李伯紀/梅花韻)
衝寒山意未放江頭樹老去恨春遲數花期朝朝暮暮
疎英冷蕊也為有情忙深夜月小庭中絶勝西城路
調元妙手便是春來處醖造十分香更暖借毫端烟雨
狂歌醉客小摘問東風花謝後子成時趁得和羮否
　　其二(宣城丞/㕔雙梅)
竹邉栁外兩兩寒梅樹疎影上簾櫳似却月一枝横暮
玉肌瘦損有恨不禁春縈氷珮整風裳悵望瑤臺路
我來勝賞持酒花深處天曉釀幽香正一霎如酥小雨
江山得助臭味許誰同長安逺故人疎夢到江南否
　　昆明池(次韻尚書/兄春晩)
帳錦籠庭囊香飄榭過了芳時强半覔殘紅蜂鬚趂日
占新緑鶯喉咤暖數花期望得春來去也把酒南山誰
伴更簾幕垂垂惱人飛絮亂落一軒風晩　手拍狂歌
揮醉椀笑浪走江頭幾逢歸燕憶黄花曽吹紗帽訝綵
樓催攽紈扇功名事於我如雲漫贏得星星滿簪霜換
向棠棣華間鶺鴒原上莫厭樽罍頻見
　　十月桃二首(同富季申/賦梅花)
浮雲無定任春風萬㸃吹上寒枝砌外瓏璁暗香夜襲簾
幃閒情最宜酒伴勝黄昏冷月清溪風流謝傅夢到華
胥長是相隨　似凝愁不語誰知芳思亂微酸已帶離
離傳語花神任教横竹三吹枝頭要看如豆趂和羮百
卉開時十分金蕊先與東君一笑相期
　　其二
一枝三四㺯疎英秀色特地生寒刻楮三年漫誇煮石
成丹梨花帶雨難並似玉妃寂寞㣲澘瑤臺空濶露下
星埀零亂風鬟　記前回擁盖西園花信被山烟著意
邀䦨醆面横斜大家月底頽然如今萬㸃難綴共蒼苔
打合成斑詩翁何似勸春莫教粉斷香殘
　　聲聲慢(朩樨/)
龍涎染就沉水薰成分明亂屑瓊瑰一朶纔開人知十
里須知花兒大則不大有許多瀟洒清奇較量盡誚勝
如末利賽過酴醿　更被秋光斷送微放些月照著陣
風吹惱殺多情猛拚沈醉酬伊朝朝暮暮守定儘忙時
也不分離睡夢裏膽瓶兒枕畔數枝
　　永遇樂(學士兄築室南山拒搜峯下與/玉山相對因生日以詞見意)
一水如繩兩山如翼緑野如繡松院干霄筠莊枕浪攬
盡溪山秀水南水北竹輿蘭棹來往月宵花晝問人間
天上何處更尋大圍小有　人言拒搜功成仙去丹鼎
夜寒光透喚取雲英鍊成石髓日月齊長久煩君挟我
朝元真闕兩翼羽輕風驟此時看小茅峯頂有雲貫斗
　　滿庭芳(中秋次劉/夢弼韻)
荷背翻黄蕉心滴翠雨洗庭院無塵斷雲缺處矯首望
氷輪迤邐天垂四幕星杓淡河漢横銀笙歌散風簾自
上寒水滿樓明　劉郎方得計手揺繡户枕並華裀笑
狂客無眼坐聴鐘鯨明月中秋一夢臨鴛甃三繞殷勤
清光裏持盃對影風月兩兼并
　　水龍吟(上已/)
化工收拾芳菲暈酥剪綵迎春禊江山影裏泰階星聚
重尋古意曲水流觴晩林張宴竹邉花外倩飛英襯地
繁枝障日㳺絲駐羲和斾　雲避清歌自止放一鈎玉
沉寒水西園飛盖東山攜妓古今無媿聞道東君商量
花蕊作明年計待公歸獨運丹青妙手憶山隂醉
　　洞仙歌(登臨漳/城詠梅)
斷橋斜路又是春來也仙掌挼雲半開謝儘凝酥砌粉
不似真香分明對氷雪肌膚姑射　天涯傷老大萬斛
新愁一笑端須問花借縱廣平冷淡鐵石心腸未拚得
花裏風前月下為傳語㳺蜂緩經營且留與山翁醉吟
清夜
　　其二(次李伯/紀韻)
殘烟薄霧仗東風排遣收拾輕寒做輕暖問牆隅屋角
多少青紅春不語行處隨人近逺　穿簾花影亂金鴨
香温幽夢醒時午禽囀任抛書推枕嚼蕊攀條暗消了
清愁一半且莫放浮雲蔽晴暉怕惹起羇人望中凝戀
　　江神子(臨安/道中)
夢中北去又南來飽風埃鬢華衰浮木飛蓬蹤跡為誰
催自笑自悲還自誤一盃酒鼻如雷　曉輿行處覺春
回屑瓊瑰糝莓苔病眼衝寒欲閉又還開近水人家籬落
畔遥認得一枝梅
　　感皇恩(次韻尚書兄/老山堂作)
入夜月華清中天方好更著山光兩相照星稀雲浄玉
樹驚烏三繞廣寒風露近秋先老　老山髙勝飛塵不
到亭上仙翁自昏曉短詞新唱字字令人絶倒待憑書
寄恨歸鴻少
　　花心動(七夕/)
水館風亭晩香濃一畨芰荷經雨簟枕乍閒襟裾初試
散盡滿軒袢暑斷雲却送輕雷去疎林外玉鈎微吐夜
未䦨秋生敗葉暗催庭樹　天上佳期久阻星河畔仙
車縹緲雲路舊恨未平幽歡難駐洒落半天風露綺羅
人散金猊冷醉魂到華胥深處洞戸悄南樓畫角自語
　　一寸金(尚書生日光州作光州芍藥甚/盛尚書為品次圖之故末句云)
仙李盤根自有雲仍藹芳裔笑溜雨霜皮臨風玉樹紫
髯丹頬長生久視鶴帳琅書至長庚夢當年暗記佳辰
近回首西風漸喜秋英弄霜蕊　暫捲雙旌鳴金吹祝
萱堂伴新戲對璧月留光屏仙供翠碧雲人合飛觴如
綴早晩巖廊侍終不負黄樓一醉丹青手先與翻階萬
葉増春媚
　　蝶戀花(擬古/)
百尺㳺絲當繡戸不繫春暉只繫閒愁住拾翠歸來芳
草路避人蝴蝶雙飛去　困臉羞眉無意緒陌上行人
記得清明否消息未來池閣暮濛濛一餉梨花雨
　　其二(逰南山過陳/公立後亭作)
足力窮時山已晦却上輕舟急棹穿沙背雲影漸隨風
力退一川月白寒光碎　喚客主人陶謝軰拂石移尊
不管逰人醉羅綺叢中無此㑹只疑身在烟霞外
　　其三(新晴用/前韻)
清曉天容争顯晦溪上羣山戢戢分駞背誰似浮雲知
進退疎林嫩日黄金碎　夜枕不眠憎鼠輩困眼貪晴
拌被風烟醉天意有情人不㑹分明置我風波外
　　其四(福州横/山閣)
百疊青山江一縷十里人家路遶南臺去榕葉滿川飛
白鷺疎簾半捲黄昏雨　樓閣峥嶸天尺五荷芰風清
習習消袢暑老子人間無著處一樽來作横山主
　　其五(西山小湖四月/蓮初有一花)
小小芙蕖紅半展占早争先不耐腰支軟羅襪凌波嬌
欲顫向人如訴閨中怨　把酒與君成眷戀約束新荷
四靣低歌扇不放逰人偷眼盼鴛鴦葉底潜窺見
　　虞美人(詠古/)
上陽遲日千門鎖花外流鶯過一番春去又經秋惟有
深宫明月照人愁　暗中白髮隨芳草却恨容顔好更
無魂夢到昭陽腸斷一雙飛燕在雕梁
　　其二(東山/)
海棠開後春誰主日日催花雨可憐新緑遍殘枝不見
香腮和粉暈燕脂　去年攜手聴金縷正是花飛處老
來先自不禁愁這様愁來欺老幾時休
　　其三
金泥捍撥春聲碎恨入相思淚醉攲秋水緑雲斜渾似
夢中重到阿環家　主人著意留春住不醉無歸去只
愁銀燭曉生寒明日落花飛絮滿長安
　　其四(贈富季/申别)
年年江上清秋節醆面分霜月不堪對月已傷離那更
梅花開後海棠時　劍溪難駐仙逰路直上雲霄去藕
花恰莫礙行舟要趁潮頭八月到揚州
　　其五(次韻葉少藴/懐隠菴作)
方壺小有人誰到底事春知早使君和氣粲成花更築
百花深處駐春華　雲闗逺枕苕溪淺未放歸懐展看
殘紅紫緑隂斜鸞鳳干霄却上玉皇家
　　青玉案
楊花儘做難拘管也解趂飛紅伴騘馬無情人漸逺沙
平淺渡雨濕孤村何處長亭晩　欲憑桃葉傳春怨算
不似斜風倩雙燕縦得書來春又換只将心事分付眉
尖寂寞梨花院
　　菩薩蠻(管邦惠家/小鬟善謳)
小山嬌翠敧歌扇雛鶯學語春猶淺無力響方檀聲随
玉笋翻　垂鬟雲乍染媚靨香㣲㸃未解作輕顰凝情
已動人
　　其二(新秋/)
凉飈輕散餘霞綺疎星冷浸眀河水攲枕畫簷風秋生
草際蛩　雁行離塞晩不道衡陽逺歸恨隔重山樓髙
莫凭欄
　　其三
風庭瑟瑟燈明滅碧桐枝上蝉聲歇枕冷夢魂驚一階
寒水明　烏飛人未起月露清如洗無語聴殘更愁從
兩鬢生
　　其四(富季申見約觀月以病不能徃/夜分獨卧横山閣作此寄之)
餘霞收盡寒烟緑江山一片團明玉攲枕畫樓風愁生
草際蛩　金莖秋未老兩鬢吳霜早忍負廣寒期清尊
却對誰
　　浣溪沙
小小茅茨隠翠㣲橋平雙手㺯漣漪好風還動去年枝
　得雨疎梅肥欲展人家次第有芳菲惜花恰莫探春
遲
　　其二(和蔣丞端/午競渡)
簫鼓哀吟樂楚臣牙檣錦䌫簇江漘調髙綵筆逞尖新
　海角逢時傷老大莫辭巵酒話情親與君同是異鄉
人
　　其三
向日南枝不奈晴無風絳雪自飄零畫樓更作斷腸聲
　小側金荷迎落蕊髙燒銀燭照殘英生愁斜月酒初
醒
　　臨江仙(次韻尚書/兄送别)
枝上子規催去斾栁條偏繫離情片雲留雨鎖愁城不
堪明夜月寂寞照南榮　莫作東山今日計風雷已促
鵬程功成來伴赤松行却尋鴻雁侣尊酒㑹如星
　　其二(次韻富季申/九月菊未開)
燕去鶯來昏又曉勞生莫負心期菊花何必待開時十
分浮玉蟻一拍貫珠詞　少借筆端烟雨力不須露染
風披芳心㣲露定因誰風流今太傅瀟灑古東籬
　　其三(次李伯/紀韻)
多病淵明剛止酒不禁秋蕊浮香飲船歌板已兼忘吳
霜羞鬢改無語對紅糚　小撚青枝撩鼻觀絶勝嬌額
塗黄獨醒滋味怕新凉歸來燈影亂攲枕聴更長
　　其四(杏花/)
一片花飛春已減那堪萬㸃愁人可能春便負閒身細
思愁不飲却是自辜春　且共一樽追落蕊猶勝陌上
成塵杯行到手莫辭頻杏花須記取曽與此翁鄰
　　其五(次韻葉少/藴惜春)
試問花枝餘幾許捲簾細雨隨人風光猶戀苦吟身海
棠渾怯冷為我強留春　細聴惜花歌白雪不知醆面
生塵吹開吹謝漫驚頻少陵真有味愛酒覔南鄰
　　醉花隂
翠箔隂隂籠畫閣昨夜東風惡香逕漫春泥南北東郊
惆悵妨行樂　傷春比似年時覺潘鬢新來薄何處不
禁愁雨滴花腮和淚胭脂落
　　其二(木樨/)
紫菊紅萸開遜早獨占秋光老醖造一般清比著芝蘭
猶自争多少　霜刀剪葉呈纎巧手撚迎人笑雲鬢一
枝斜小閣幽忩是處都香了
　　清平樂(登第/)
燭花催曉醉玉頹春酒一騎東風消息到占得鼇頭龍
首　長安去路駸駸明朝躍馬芳隂應是花繁鶯巧東
君著意瓊林
　　其二(春晩/)
一簾紅雨飄蕩誰家去門外垂楊千萬縷不把東風留
住　舊巢燕子來遲故園緑暗殘枝腸斷畫橋烟水此
情不許春知
　　浪淘沙(林仲和送芍藥再以/詞為寄次韻謝之)
把酒挽芳時醉袖淋漓多情楚客為秋悲未抵香飄紅
褪也獨繞空枝　天女寳刀遲露染風披翠雲疊疊擁
銖衣知道筠谿春寂寞來慰相思
　　其二(連鵬舉座上次/康平仲留别韻)
樂事信難逢莫放怱怱飛紅撩亂減春容臨水不禁頻
送客風袖龍鍾　小閣畫堂東綺繡相重樽前誰唱夏
雲峰醒後欲尋溪上路烟水無窮(是日歌姬首/唱夏雲峯)
　　謁金門(寄逺/)
春又老愁似落花難埽一醉一回才忘了醒來還滿抱
　此恨欲憑誰道栁外數聲啼鳥只恐春風吹不到斷
雲連碧草
　　滴滴金(次韻尚書兄/老山堂雪)
廣平未拌心如鐡恨梅花隔年别化工剪水鬭春風似
南枝和月　長鯨一飲寧論石想髙歌醉瑶席幾時歸
去共樽罍看寒花連陌
　　訴衷情(次韻李伯/紀桃花)
小桃初破兩三花深淺散餘霞東君也解人意次第到
山家　臨水岸一枝斜照籠紗可憐何事苦愛施朱減
盡容華
　　好事近(同前/)
春苑雜花芳詩老賸誇梅格誰道武陵深處便不如姑
射　莫分紅淺與紅深㸃㸃是春色生怕一畨風雨伴
飄零江國
　　鶴冲天(張仲宗以秋香酒/見寄并詞次其韻)
篘玉液釀花光來趂此忩凉為君小摘蜀葵黄一似嗅
枝香　飲中仙山中相也道十分宫様一般時候最宜
嘗竹院月侵牀
　　天仙子(次富季/申韻)
飛盖追春春約佇繁杏枝頭紅未雨小樓翠幕不禁風
芳草路無塵處明月滿庭人欲去　一醉鄰翁須記取
見説新糚桃葉女明年却對此花時留不住花前語總
向似花人付與
　　清平樂(次韻葉少藴和/程進道梅花)
斷橋缺月㸃㸃枝頭雪畫角吹殘聲未歇早是一年春
别　夀陽㺯粉成糚柔腸結結丁香可怕真梅輕妬㳺
蜂説與何妨
　　其二
推愁何計車下忘乗墜日上南枝春有意已訝紅酥如
綴　兒童緩整餘杯芒鞋午夜重來素面應憎月冷真
香不逐風回
　　其三
長紅小白何處尋梅格日日南山雲滿額暗老一分春
色　廣平賦罷瑤香細花疏蕊商量留得筆端雨露後來
收拾羣芳(二月始得此詞/故扵末章見意)
　　㸃絳唇(奉酬富/季申)
剪剪疎花託根宛在長松底蔓柯相倚便有凌霄志
丹鳳忽來小隊迎秋起留無計待公歸侍重與分紅翠
　　虞美人(宜人/生日)
梨花院落溶溶雨弱栁低金縷畫簷風露為誰明青翼
來時試問董雙成　去年春酒為眉夀花影浮金斗不
須更覔老人星但願一年一上一千齡
　　醉花隂(學士/生日)
池面芙蕖紅散綺鵲噪朱門喜環佩響天風香藹杯盤
更約麻姑侍　塵寰不隔蓬萊水束帶巖廊戲瘦鶴與
長松且伴臞仙久住人間世
　　其二(碩人/生日)
簾捲西風輕雨外揖數峯横翠樓上地行仙壓玉為醪
旋摘黄金蕊　一觴一闋千秋嵗不願封侯貴長伴紫
髯翁踏月吹簫笑詠雲山裏
　　感皇恩(學士/生日)
花院小回廊庭萱成行水面紅糚翠綃帳蓬萊雲近風
露一畨清曠星郎來碧落長庚象　素志未酬丹心益
壯且醉真珠小槽釀不須晧齒手拍狂歌清唱一尊為
夀逺羲皇上
　　其二(端禮節/使生日)
宻竹剪輕綃華堂初建捲上鰕鬚待開宴夀期春聚芍
藥一畨開遍砌成錦歩帳籠絃管　絳節近頒丹雛重
見花裏雙雙乍歸燕重重樂事憑仗東風拘管一時分
付與金荷勸
　　小重山(學士/生日)
鞭鳳驂鸞自斗杓老君親抱送下層霄人間仙李占春
饒千秋裏松月伴吹簫　故國水雲遥摘新丹茘熟剥
紅綃南山影轉卧金蕉傾寒緑眉夀比山髙
　　其二(同前/)
星斗心胸錦繡腸厭隨塵土客逐炎凉江山風月伴行
藏無人識髙卧水雲鄉　肘後有仙方假饒丹未就夀
須長儒冠多誤莫思量十分酒菡萏小池塘
　　花心動(夫人/生日)
紅日當樓繡屏開風裀舞花隨歩絳拂珮蘭香染糚梅
彷彿紫烟真侶雪消池館年年㑹玻璃泛小槽新注弄
簫語雲璈未徹暖回芳樹　瑤檢曽頒夀縷好繫日縈
春馭鸞深駐桂殿影寒蓬山波濶未似綵衣庭户坐看
鶴鬢呈萊戲重重拜天階雨露縦㳺處人間遍尋洞府
　　漁家傲(博士/生日)
海角秋髙風力驟樓臺四面山容瘦季子貂裘寒欲透
懸弧晝髙歌棣萼聊巵酒　且共追歡寛白首清閒贏
得身長久世上功名翻覆手為君夀腰間要看懸金斗
　　阮郎歸(碩人/生日)
黄花猶未拆霜枝今年秋較遲六么催泛玉東西登髙
慶誕時　神仙事古來稀且為千嵗期戲萊堂上兩龎
眉何妨舉案齊
　　醉落托(碩人/生日)
霜林變緑畫簾桂子排香粟一聲檀板驚飛鶩絃管樓
髙誰在䦨干曲　人生一笑難相屬滿堂何必堆金玉
但求身健兒孫福鶴髮年年同泛清尊菊
　　栁梢青(趙端禮/生日)
夀烟籠席採蓮新按舞腰無力占盡風光人間天上今
夕何夕　藍袍換了萊衣慶嵗嵗君恩屢錫連夜歡聲
滿城佳氣和春留得
　　㸃絳唇(富季申/生日)
花信争先暗将春意傳桃李夀鄉同醉緑野聨珠履
麟閣丹青眷注耆英裔眉間喜日邉飛騎來促東山起
　　十樣花
陌上風光濃處第一寒梅先吐待得春來也香銷減態
凝竚百花休漫妬
陌上風光濃處繁杏枝頭春聚艶態最嬌嬈最比並東
鄰女紅梅何足數
陌上風光濃處日暖山櫻紅露結子㸃朱脣花謝後君
看取流鶯偏祝付
陌上風光濃處忘却桃源歸路洞口水流遲香風動紅
無數吹愁何處去
陌上風光濃處最是海棠風措翠袖襯輕紅盈盈淚怨
春去黄昏微帯雨
陌上風光濃處自有花王為主富艶壓羣芳蜂蝶戲燕
鶯語東君都付與
陌上風光濃處紅藥一畨經雨把酒繞芳叢花解語勸
春住莫教容易去
　筠谿樂府
筠谿家傳
公諱彌遜字似之其先本唐諸王苗裔始家陳留八代
祖澄仕為温州永嘉令遂遷於閩居福州連江縣至大
父為平江府吳縣人公晚年復歸隠於連江曽祖餘慶
仕至國子博士知常州贈屯田郎中祖處常仕至忠武
軍節度推官贈朝請大夫考撰仕至左朝奉大夫通判
保州贈少師國博府君為政精明所至能以仁愛得人
心論事切直不果用於朝出為常州殁官邦人思慕出
涕留葬横山為之繪像嵗時奉祭不忘民有疾者取塋
土服之輙愈其遺行詳見荆國王文公安石墓表及循
吏遺愛録朝請府君年十三能兼通孔頴逹疏杜預左
氏傳居官嚴整母公安太君得目疾不能視君晨夕為
䑛其目以篤孝稱少師府君蚤從南豐先生曽鞏學南
豐雅器重之初仕越州清獻趙公抃知其剛介薦聞於
朝所至興崇學政人比之文翁常衮廣孟子説著養氣
論傳於世龜山楊先生時實銘其墓公弱冠擢上舎冠
多士崇寧以來方用舎法更貢舉視南省第一人登大
觀三年進士第歴單州司户丁少師府君憂除䘮調鄆
州陽榖簿政和四年二月除國朝會要所檢閲文字十
二月引見上殿改授承奉郎遷秘書省校書郎充編修
六典檢閲文字六年七月出為提舉河東路學事未赴
九月授尚書禮部員外郎七年正月守尚書司封員外
郎十一月試明堂頒事八年四月擢為起居郎時姦黨
用事以上封事剴切八月貶知雅州廬山縣九月改奉
嵩山祠斥廢隠居者凡八年宣和七年十二月知冀州
敵騎初南牧河朔諸郡皆無備禦公在冀州捐金帛致
勇士修城堞决河䕶塹邀擊敵之逰騎斬首甚衆敵入
中國無有拒其鋒者惟冀能以死守烏珠北還戒師無
犯其城敵還靖康元年七月召為衛尉少卿有㫖冀州
守禦有勞進秩二等九月以論奏有忤與郡十一月差
知筠州靖康二年江寧牙校周徳叛執帥臣資政殿學
士宇文粹中殺官吏嬰城自守勢甚猖獗四月准大元
帥府劄子除公江東路轉運判官就領郡事公時避兵
蔣山無寸兵尺鐡聞命单騎扣賊圍蠟書射城中招降
賊通欵開闗迎公公立馬喻賊禍福勉其舎逆從順赴
在所勤王公夜卧黄堂大啟城門示賊不疑招集流亡
賊之脅從悉從拊定其首亂者反側未服時新除右僕
射李公綱行次江寧公與謀之呼首惡者五十人至庭
下訊驗其狀一夕悉誅之其餘黨千餘人令提舉常平
使者王枋部送行在一部按堵帖然建炎元年六月除
職改充淮南路轉運副使訓詞褒諭謂迺者鋒刃餘孽
怙惡不悛爾能奮然為民芟刈使朝廷威令稍伸可謂
竒偉七月遭魯國太夫人艱解官建炎四年服除四月
奉太平觀祠紹興二年三月祠滿知饒州三年三月丐
崇道觀祠五年召對便殿首言當堅定規橅排斥姦言
浮議責左右輔弼之臣為社稷經逺之慮又謂朝廷一
日無事幸一日之安一月無事幸一月之安欲求終嵗
之安已不可得况能定天下大計乎上嘉其讜直明日
上具以所奏諭近臣有不樂者擬進職冄除郡進寳文
閣知吉州陛辭上曰始将留卿大臣欲重試卿民事其
為朕善拊循行召卿矣既至郡綏撫疲氓耡治盜賊境
内稱治七年五月召為尚書左司員外郎八月除起居
郎公自政和来為柱史以直節盡言流落中外閲二十
年復居是職直前論事鯁切如初九月試中書舎人時
國家多事公立朝知無不言奏疏滿箧乞令内外職事
官皆得極言時事以開言路乞増置宿衛親兵以彊主
勢乞罷諸路創立軍興月樁錢以寛民力至扵乗輿舉
動亦密有規諌上嘗批奏疏曰李某可謂忠於愛君上
又宣諭令條陳今日當行事件公奏對六事一曰固藩
維以禦外侮二曰嚴禁衛以尊朝廷三曰練四方之兵
以壯國勢四曰節國用以備軍食五曰收民心以固根
本六曰擇守帥以責實效時駐蹕未定有㫖料舟給卒
以濟宫人公封詔繳奏以為六飛雷動百司豫嚴方時
孔艱宜以宗社為心不宜以内幸細故更勤聖慮事雖
至微懼傷大體上嘉納之公在詞掖凡朝廷除授有私
意封駁無所避當國者以為異已方國計單匱版省闕
官無肯為者時宰謂公有心計可為民曹八年二月試
户部侍郎三月公言祖宗之法有可行於今日發運一
司是也大概權六路豐凶以行平糴之法然今比昔少
異當師其意損益行之臣謂宜復此司别給糴本數百
萬緡俾廣儲積以待恢復之用數年必見其效上詔從
之遂復置江淮荆浙閩廣經制發運司以徽猷閣待制
程公邁為之時秦檜再相惟公與吏部侍郎晏公敦復
有憂色八月公上疏丐外甚力詔不允趙公鼎罷相檜
專國賛上決策求和金國遣烏陵阿思謀等來議和使人
入界索禮甚悖號其書曰詔書指吾國曰江南見吾館
伴使必欲坐堂中而坐使人於一隅所歴州縣必欲使
官吏具禮迎其書如國中迎天子詔書之禮且言國書
到必欲上冄拜親受之又欲以客禮到都堂見宰執二
使既到以難從之事邀請於朝欲上受金國封册中外
惶駭三衙楊沂中等至都堂白宰執云聞朝廷欲賛主
上行屈已之禮恐軍民詾詾即某輩弹壓不得是時敵
使在館軍民皆出不平之語臣下惴惴慮生意外之變
傾都城百姓終夕不能寐而近甸常潤會稽之間民並
不安檜本主此議以人言紛紛亦於榻前求去要上決
意求和時樞密院編修官胡公銓上言議和之非乞斬
檜以謝天下校書郎范公如圭以書責檜曲學倍師忘
仇辱國之罪遺臭萬世禮部侍郎曽公開至堂抗聲引
古誼以折檜皆相繼貶逐方檜兇焰熏灼人莫敢言獨
公對言金人遣使請和事當緩而圗之謀以致之必於
有成至於先事致屈欲行君臣之禮有大不可者上深
悟其説以為當然十一月詔廷臣大議公手疏敷陳甚
切謂陛下受敵之空言未有一毫之得乃欲輕祖宗之
所付託屈身委命自同下國而尊奉之是倒持太阿以
授之柄授人以柄危國之道而謂之和可乎又曰陛下
今率國人以臣事敵國将何以責天下忠臣義士之氣
時羣臣心知臣事金人之非畏檜不敢辯爭皆同聲依
阿其抗論不屈者唯公一二人而已檜忽遣介通殷勤
邀公至私第曰政府方虛員茍和好無異議當以兩地
相凂公答曰某受國恩深厚何敢見利忘義顧今日之
事國人有不以為然者獨有一去可報相公檜默然不
言次日公再上疏曰竊聞朝廷計議禮儀未定使人之
説多不可從臣反覆思之敵人隂謀吞噬欲成混一之
名故以土地宗族邀陛下金人敵國也卿士大夫國人
所賴以為國者也今事未一得而先致屈坐失四海之
心不可不慮臣自草萊屢被親擢思所以報陛下者唯
盡忠而已茍顧避不言致陛下墮敵人之計失國人之
心以貽後患臣之罪大矣又上疏言送伴使揣摩迎合
意為身謀不恤社稷之計乞别選忠信之人協濟國事
檜怒甚公復引疾請外上特諭大臣留之御筆有曰卿
毋以輕去朕為髙檜盡排羣論屈禮從和之議已决附
㑹其説者或謂往年金人南騖趙公鼎為臺臣尚欲畫
江為界今乃以和議為非或謂向使在明州時主上雖
百拜亦不問士論靡然無所規正賴公等廷爭檜雖不
從亦知公議之可憚是以牽制再與使人計議稍殺其
禮如不受封册如宰執就館見使人受護書納入免於
主上屈體如改江南為宋改詔諭使名為國信若此類
者初檜不以從之為恥皆公等忠憤激切立論正救之
力惟君臣之禮迄不能爭九年春公凡再上疏懇歸田
里以徽猷閣直學士知筠州改知漳州公不鄙逺郡修
崇儒化新作鄉校至今鄉人繪祠於學十年請祠歸隠
連江西山牓其别業曰筠莊自號筠谿真隠時權臣誅
逐異已者忠臣賢士相望落南公日戒家人治裝束儋
以俟嶺外之命五月金人烏珠渝盟舉國中之兵分四
道深入十一年正月烏珠復簽兩河軍與蕃部凡十餘
萬攻淮西陷夀春人益信公廷爭去國所論敵情反覆
其言皆驗初檜主和諱戰排斥公等所奏至是檜乃言
於上曰徳無常師主善為師臣昨見金國達蘭有割地
之議故賛於從和今烏珠和議已變當定攘伐之計檜
亦自知前言之非而自遷其説至十二年乗敵兵之敗
諸將之勝檜復收兵求和何鑄曹勛使命既通檜乃追
仇向者盡言之臣十一月言者論在宰執則趙鼎王庶
在侍從則曽開李某是四人者同心併力或因求對或
緣上章必欲力沮和議於是公與曽公開並落職公處
之裕如初無幾微忿懟之意晚嵗著詩有曰十年去國
心常赤可見公惓惓憂國之志公去國十五年不通時
宰書不請磨勘不丐任子不序封爵終其身焉二十三
年二月三日公終於寓居蕭寺先檜兩年殁三十一年
朝廷知公忠節詔追復敷文閣待制其制詞云人臣守
堅正之論陳於王前朝廷有優渥之恩公於身後公學
問純正操行端方為人衎易與人無忤處大事臨大節
不為利回威惕凛然有不可犯之色居官㢘而家益貧
無一畞之田無一金之産獨藏書萬餘巻而已公立朝
有直節而所典州皆有惠政公之為廬陵忠簡胡公銓
嘗作郡齋記謂公威令神行惠利川流是豈巧言令色
四體若無骨者所能乎公之治臨漳考亭先生朱公熹
後至為郡為文祭公曰紹興之初公在邇列力闢和議
見忌權臣出守此邦治行亦著竟以讒回去郡卧家人
懐其忠建此遺烈又奠公於學曰惟此廟學實公所遷
人到于今追頌勞績矧惟忠慮抑壯前聞二邦之政人
皆能誦之公取友必端與人交必忠必信初胡忠簡之
貶也人雖髙其節皆憚權臣莫敢與通公獨至其家為
之經紀其行且書十事以贈言曰有天命有君命不擇
地而安之曰唯君子困而不失其所亨曰名節之士猶
未及道更宜進步曰境界違順當以初心對治曰子厚
居栁築愚溪東坡居惠築鶴觀若將終身焉曰無我方
能作為大事曰天將任之必大有所摧抑曰建立功名
非知道者不能曰太剛恐易折須養以渾厚曰學必明
心記問辨説皆餘事丞相張忠獻公浚帥閩知公居無
屋耕無田嘗裒官之閒田千畝散屋百楹以遺公經輯
生理公力辭不受强之不可其安貧自樂身雖詘而道
益髙公遺藳有奏議三巻外制二巻議古三巻詩十巻
雜文六巻公兄弟六人皆以儒業名節著聞於時長彌
性嘗魁成均蚤亡次彌綸知台州次彌大歴河北河東
宣撫副使大名尹刑部工部户部尚書將大用厄於權
臣終老信州懐玉山次即公也次彌中為上舎優等未
命而卒次彌正為吏部郎兼史館秦氏當國上書論事
言所難言臺臣指為趙忠簡黨人坐廢二十年公議惜
之公殁之日檜尚在相位時賢避其勢焰無敢狀公之
行銘公之墓是以其事不傳無以聞於太史氏諸孤僅
拾其遺事大概傳於家如立朝行已言行之可書者尚
多所遺逸云
　
　
　
　筠谿家傳
