#+TITLE: 香山集-宋-喻良能
#+DATE: 2018-05-12 10:19:29
#+SOURCE: github.com/kanripo/KR4d0236 master 5c0d6f98                
欽定四庫全書　　　　　集部四
　提要
　　香山集十六卷　　　　别集類三(宋/)
　　　　(臣/)等謹案香山集十六卷宋喻良能撰良能
　　　　字叔竒義烏人登紹興二十七年進士補廣
　　　　德尉遷國子監主簿復以國子監博士召兼
　　　　工部郎中除太常寺丞兼舊職出知處州尋
　　　　以朝請大夫致仕宋史不為立傳惟金華先
　　　　民傳載其仕履頗詳其兄良倚弟良弼亦俱
　　　　以古文詞有聲于時集中所稱伯夀兄季直
　　　　弟者是也良能所著忠義傳二十卷諸經講
　　　　義五巻家帚編十五卷俱久佚不存其集義
　　　　烏志作三十四巻焦竑國史經籍志作十七
　　　　卷世亦無傳獨永樂大典中所錄古今體詩
　　　　尚多核其格律大都抒寫如志不屑屑為絺
　　　　章繪句之詞楊萬里朝天集有送喻叔竒知
　　　　處州云括蒼山水名天下工部風烟入筆端
　　　　頗相推許而良能集内亦多與萬里酬唱之
　　　　作故其詩格約畧相近特不及萬里之博大
　　　　耳又陳亮龍川集題喻季直文編一篇云喻
　　　　叔竒于人煦煦有恩意能使人别去三日念
　　　　之輙不釋其為文精深簡雅讀之愈久而意
　　　　若新是良能之文亦有可自成一家者惜其
　　　　詩僅存而文已湮沒不傳矣今從永樂大典
　　　　採掇裒次而以南宋名賢小集所載參校補
　　　　入釐為十六卷庻猶得攷見其大畧其集稱
　　　　香山者案律中次韻李大著春日雜詩中有
　　　　清夢到香山句自注曰余所居山名蓋以地
　　　　名其集云乾隆四十六年九月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　香山集卷一　　　　　　宋　喻良能　撰
　　賦
　　　喜賦(并序/)
　　　　昔江文通為恨賦備盡古今之情致予謂恨
　　　　既有之喜亦宜然因擬之而作喜賦焉
逖攬竹素往躅具存喜緒爰集喜氣滋殷予為畸人未
嘗有喜想像古者喜而不寐粤若劉項争雄太公留楚
視以必殺置諸鼎俎侯生壹説脱之虓虎徒馭既備上
馬徑去革羈思為歸心變孤囚為大父又若虢為上公
震為長子沈痾既嬰溘然以死衆醫環視袖手莫施有
扁斯鵲曰猶可治療以刀圭起僵行尸沈𤣥夜而復反
遊岱宗而還歸四體和平天地清夷子卿在外十有九
年始末一節嶮囏萬端去草實而食鼠仰雪花而餐氊
分為死節寧冀生還忽虎節之來臨知雁書之既逹狼
心易慮許歸漢闕李陵置酒而髙㑹九人相隨而進發
行復行兮紫塞春逺復逺兮邊地月又如安石督軍前
臨大敵重將帥之指授懼人馬之辟易俄北騎兮宵遁
致淮淝兮尸積㨗布聿至圍碁方適雖攝書而置床亦
過户而折屐别有都尉風流王姬嬋娟人既離而復合
鏡已缺而重圓恨昔鳳兮影隻慶今枝兮理連掖亭麗
姝京都俊雅藉紅葉兮為媒鞭紫鸞兮同跨恍魂夢之
遊仙説衾稠之蘭麝若乃脱身輓輅奮迹新豐朝奏暮
召言聽計從如巨魚兮縱壑猶鴻毛兮遇風暢積祀之
湮鬱豁平生之心胸嗟乎喜雖一名事有萬族魯侯終
燕於夀母文公乍聞於子玊陶朱縱棹兮五湖季倫暢
飲兮金谷虞卿賜白璧兮一雙吏部浮酒船兮百斛莫
不發莞粲於笑貌見紅黄於眉目故夫喜既首於七情
蓋亦先民之所欲
　　　古甕賦
　　　　甕得於紹興丙辰今二十有八年矣愛其古
　　　　甚故賦之其辭曰
丙辰中春積雨新霽令僕夫以駕牛治南村之廢地耕
未竟畝洞然有聲躑躅不進人牛俱驚下有物兮混然
天成象田家之瓦盆肖茅茨之土鉶薄言扣之其聲鏗
鏗款識不存莫知其年四耳附離一蓋孤圓口緘六寸
之璧腹受三斗之黍不窕不槬不苦不窳團團焉欒欒
焉何其肌理之堅而形模之古也固藏甚密宜有所盛
發而視之枵而不盈噫嘻悲夫豈秋草朔風閨人愁心
思寄征衣欲擣寒碪藉爾清響振其逺音嵗乆俱廢塊
然獨瘖者歟豈天髙氣清落月横生幽人妙興將調素
琴假爾逸韻相其悲吟人琴云亡草蔓見侵者歟又豈
白刃縱横竄伏長林埋金韜玉規人莫尋至寶忽逝獨
留幽深者歟抑豈却立鍊形鶴駕鸞驂窖其丹砂靈泥
是緘五色羽化此焉墆滛者歟夫物無隠而不彰器無
幽而不闡美陽得尸臣之鼎太康獲汲書之簡皆所以
秘之於古者發之於久逺顧此甕之誰藏必因余而後
顯喻子於是濯以清泉藉以香荃貯濁醪之渾渾充皤
腹之便便謝漢隂之低抱伴吏部之髙眠旅滑稽之鴟
夷拍浮丘之酒船每傾倒而一醉益足以攀七賢而追
八仙矣
　　　菊賦(并序/)
　　　　喻子有園二畝畦菊百本日遊其間乃為之
　　　　賦其辭曰
西風兮東籬金英兮紫枝著嘉名兮既逺豈衆卉兮等
夷標黄華兮月令寓落英兮楚辭生髙岡兮蠋原隰吟
鮑昭兮賦潘尼互松兮偕杞徑淵明兮宅天隨秋日兮
凄凄秋露兮離離萬木槁兮既下一雁鳴兮初飛送孟嘉
兮帽落逆王𢎞兮白衣其操兮箕山之潔其韻兮竹林
之絶瀏兮禦冦之御風慄兮馬曹之泛雪臨清流兮子
陵之居瀨含夕霏兮真長之望月孤叢兮特秀幽香兮
㣲透紫蝶兮黄蜂凛既寒兮猶湊聘芙蓉以為妃兮命
秋蘭以為友官槐斂迹以杳逝兮巖桂容沮而色黝揖
江梅以先發兮曰子之茂兮其庸可後邀黄葵以旅處
兮曰珠玉其在側予豈不知予之陋一束既多兮魏帝
之賜少者百年兮甘谷之夀枝葉老硬兮飽予腹於五
月葩華丰好兮悦予目於重九嵗植百本日遶百匝兮
抑臨風而三齅
　　辭
　　　和歸去來辭(并序/)
　　　　何秘監道夫蜀人也賦歸去來辭歸守潼川
　　　　出其辭以示予因次韻以送之
歸去來兮樂莫樂於公之歸欣故里之可還何去國之
足悲悵習俗之方溺景先民而是追等窮通於夢幻孰
為是而孰非思江山之娯情厭京塵之染衣占東蜀之
分野粲藩星與少㣲嗟彼士人乃競乃奔修容飾詞伺
候權門長裾日曳成性莫存何如先生癭杯匏樽醉羣
經以嘯傲潮紅臉於酡顔泯鳬鶴之短長知天命而自
安涉巇塗以干榮笑七貴與八闗肯多慾以外慕每反
照而内觀洗俚儒之哫訾挽淳風而使還琴一曲以嫓
嵇笛三弄而追桓歸去來兮知公欲與造物游眎一已
以邈然故不忮而不求㝠此心於得䘮復何懼以何憂
惟五馬兮行春聊放目乎平疇行者争塗渡者争舟寄
髙情於阡陌眇一壑而一丘消田里之愁歎霶政化而
日流歌袴襦於梓潼藹譽處而滋休已矣乎如公盛徳
能幾人行胡無人為王留飄然任公之所之漫説效龔
遂誠心慕安期或公田而種秫或私力以耘耔斥三入
之巧宦陋四愁之俗詩流英風於千載公真淵明復何
疑
　　五言古詩
　　　詠懐
一䕫方佐舜二公還相周三傑從髙祖四皓屈留侯五
龍翔日邊六逸嘯溪頭七賢傲竹林八仙隠糟丘九老
山中卧十友方外遊百鍊竟不變千載存風流名節良
足貴萬事真悠悠
　　　豪士
東海一豪士西山兩逸民涕唾棄周粟談笑無秦軍餓
死骨仍香辭封名益芬至今千載下不敢輕隠淪
　　　雨後曉行(并序/)
　　　　曉景未炎宿雨新霽山容水色如在屏障間
　　　　喻子以巾漉酒履不借手竹根如意従以樵
　　　　青攜淵明子厚詩篇臨清流坐白石上䕃翠
　　　　樾下數游鯈詠南山之篇歌清池之章好風
　　　　為我吹衣好雲為我娯目於是心恬形適抵
　　　　掌頓足而起舞曰人生為樂亦有過於此者
　　　　乎樂而無詩如此景物何乃作五言一篇書
　　　　之木葉云
宿雨曉初收長天澹如洗解帶臨清流泉聲細娯耳有
如到愚溪還似遊栗里人生若此少貧賤非所恥
　　　新浴
新浴換輕縠披襟臨榧臺好風知人意為我東南來晩
池雨草青庶足充徘徊呼兒具緑樽聊進納涼杯一酌
暑氣消再酌愁懐開三爵竟酩酊浩歌臨蒼苔
　　　苦熱不寐獨起對月
暑氣推不去涼風挽不來中庭月色浄攬衣起徘徊夜
久萬籟寂秋近孤蛩哀月墮玉繩低此興真悠哉
　　　秋暑熾甚忍飢偶作書季直弟以詩見嘲因次
　　　韻
老夏雨既少穉秋雲亦無枯池罷桔橰蔫花委芙蕖不
糝漫藜藿不㸑空樵蘇蘇州亦有言家人笑著書
　　　中秋望月偶誦唐歐陽詹翫月詩追和一首
雲浄天既碧境幽月逾光未數鈷鉧潭不羨桂子堂霏
霏香霧横藹藹明輝揚㝠搜興乍酣徙倚夜未央走兔
望圓魄飛鳥喜新涼但知整綸巾何用翻霓裳芳尊聊
自傾玉盤欲誰將美人何時來渺渺天一方
　　　望所居西山瀑布
山居尠歡悰理策事遨嬉嶔岑屬初霽眺覽得所宜懸
崖有飛瀑注壑従涼颸濛濛噴霧雨冉冉含煙曦清泠
詎可汰駛激疇能陂㑹心欣有得徙倚不知疲雁蕩境
千里香爐天一涯平生未能曯昏旦矧欲窺何如兹山
溜若與幽人期他年營菟裘舍是將安之
　　　月山諸峯
平生固寡好嗜石如竒章家無千金産舁致窮澗岡夀
星來金華衣冠何昂藏屈肘據膝坐風雨須眉蒼松石
産花溪竒詭頗異常鼻祖乃赤松素質侔白羊舞袖出
煙霞(洞/名)渾脫類大娘想當虞韶成率獸雜鳳蹌觥觥石
柱峯孤峭仍軒昂長不滿五尺勢欲摩穹蒼獅子來何
許俯首未騰驤何時一噴薄百獸走且僵鴟尾由天成
畧不假斧斨端宜侈繪事詎止工厭禳東坡小仇池大
筆流芬芳康公醉道士名篇粲煌煌矧我此數峯價重
百琳琅願締金石交出處永不忘
　　　近結茒屋數椽以可賦軒掲取子美可以賦新
　　　詩之義用沈約體賦詩一首
安仁偃息處之問讀書室茒軒規昔人聊可容吾膝幽
芳秀垣曲翠篠蓊簷隙松窓炯虚明荆籬互疎密淡月
曉窺几候蟲夕鳴壁詩書後前陳圖史左右秩遐覽到
三五旁搜及堅白一語偶有得寸心欣自適輪奐非所
慕兹焉頗放逸淵明儻來過真趣㑹能識
　　　古風一首謝張漕子温恵示詩卷
前輩久零落老成驚創見平生恥問津如今真北面胷
中五色絲織此錦繡段見之心孔開照眼光爛爛我亦
好吟詠忍飢説芻豢辛勤三十年功效無一綫偶兹得
大嚼味永不忍嚥嘉恵詎敢忘仁風敬揚扇
　　　伏日陪府公侍御登四望亭分韻得四字
危亭壓層城是中有佳致面面看江山水雲自相媚使
君暇日登火老金正穉杯盤瑩無塵笑語清有味快風
千里來暑氣三舍避賦詩紅蓮幕煎茶白衣吏詼諧想
割肉揺扇笑疼臂(程曉伏日詩/揺扇臂中疼)樂事古云少能并今有
四茲游峴山同千古知姓字吾輩亦何為雖駑猶附驥
　　　葉自强讀書堂
退之宰陽山暇隙唯讀書同年大雅姿文史以為娯治
劇逾整暇日與竹素俱頫首繙漢晉髙聲誦唐虞不善
吾所鑒善者吾所摹撑腸仍拄腹何翅五千餘似聞書
帶草已復生庭除願言飽經濟舒之彌八區
　　　獄空
公庭日將夕吏報空獄岸雖無春草鞠已有蛛絲蔓歡
樂見鳥烏呻吟絶鵝雁諒非片言折聊發一笑粲
　　　同從兄季弟游香山追和東坡端午游諸寺韻
前車惟伯氏後乘載阿連相攜青蓮界共開白社筵黄
梅雨初歇紅榴花正妍浄境聊莞爾妙興真悠然偈言
溢四方經卷餘五千長廊含清風古潭揺蒼天幅巾既
蕭散青鞋亦輕便登臨自晨曦談笑窮暮烟衡宇開卷
坐僧房借榻眠却憶蘇州語喧静兩皆禪
　　　題張漕子温貴希齋
新營老先生喜好一何異端能友造物直欲騎元氣古
貨今難賣太羮元少味陽春誰肯和𤣥白人争議知己
如晨星一笑聊自慰先民不云乎有以少為貴
　　　由下梅至資福估賣官産
曉發下梅寺霽色浮壠麥﨑嶇白楊岸詰屈黄牛軛野
芳吐丰茸山羽鳴格磔驅車復前途聊欲徧阡陌
　　　龍池寺
發軔資福山弭轡龍池寺杪春新雨足老紅圍穉翠溪
流素縠寒山色青羅膩拄頰坐移晷此意誰能㑹
　　　觀田家宴集
村落秋氣髙涼颷泛林莽田家刈穫間斗酒勞良苦甕
甌間竹箸殺雞仍具黍昏昏燈火照草草盃盤舉初喧
鵞雁聲中静兒女語醉來或田歌散去亦社舞不信五
侯家軟盤薦肥羜
　　　次韻周敏卿秋興三首
炎暑墮何許涼風忽吹衣野水映荒岸寒叢秀疎籬蕭
蕭林影薄杳杳鴻聲悲秋禾亦既穫聊足充吾飢
團團巖中桂移根籬舍間秋風一披拂嫋嫋天香寒對
此徑須飲把酒酬西山浩歌何窮已寧必素與蠻
悠悠草根蟲鳴聲近我牀皎皎林間月亦已照我牆感
此動萬慮聊復舉一觴何以侑我酒清嘯聞疎篁
　　　星源縣齋書事
冬仲弭征轡歘焉及新春飽喫番陽飯細治星源民星
源故自佳民俗良易馴不嫌聾丞愚翻愛假令真相與
不忍欺見謂無淄磷牒訟日以簡賦輸日以臻遺我以
暇隙使得窺典墳短檠一窓燈孤諷至夜分平明坐㕔
事簾影清無塵閭里頗熙熙孰云民不淳顧謂汝父老
辱愛亦已勤為我理歸櫂吾久思吾親
　　　題圓通寺至樂亭次待制王公韻
地偏境自佳煙雲遶孤屋寒聲渺疎松翠影澹脩竹林
深桂花晩㣲風度餘馥特用永嵗年聊足媚幽獨
　　　次韻侍御五月二十日閔雨
使君慕丘禱用志端不分天髙聽甚卑深知使君勤立
致楚東雨如開衡岳雲賴此苖盡活不然尫可焚
　　　鵞湖寺
鵞王牧羣鵞濁世肯下遊積水近天闗有時戲沈浮老
禪天人師領畧傾九州初開選佛塲坐斷諸峯頭當時
江東西海納吞衆流嵗晩徙山麓華堂跨龍樓至今韋
公碑照曜蒼崖幽陳迹記往昔登臨縱㝠搜重來嵗月
疾俯仰五十秋撫事一太息何從問人牛惟餘拱把木
百尺環道周成壞各有時干戈今少休空懐三宿戀為
爾半日留鐘聲逺送客霧雨昏林休
　　　七峯亭獨坐
雨霽失炎燠新亭境清淑層波緑奫泫疊嶂青陸續風
篁韻絲桐煙栁開畫軸澹然塵慮銷庶足永曛旭
　　　侍御王公去饒饒之士民數千萬人遮道攀轅
　　　又相與斷城北橋以留之公不得已乃回城從
　　　間道遁去餘干主簿翁君畫斷橋圖作詩二十
　　　韻寄侍御求和侍御以和篇見示因次韻一首
東嘉老先生文字繼坡谷治饒如京兆三王豈其族政
成無一事澹若處幽獨追蹤古循吏清浄非碌碌每以
坐嘯餘時出陽春曲風流化邦人吟詠成國俗乙酉秋
七月天地正炎燠有詔帥䕫門引道不淹宿境内聞公
行倉皇守牙纛攀轅人填咽遮道車擊轂已去復挽回
出入成重複橋斷蜂腰分巷擁魚鱗矗竟從間道去復
許誰追逐子母若弟昆相顧皆嚬蹙吾父既往矣疇能
繼英躅(公既行民皆相謂曰侍御往矣吾屬/何所倚賴乎此予親聞之於和衆坊)孟嘗附商
船千古垂簡牘偷席廣文氊使者為標目去思聞九重
(公乘教授小轎従間道去提㸃何公詩云朱轓偷席/廣文氊公行之後饒民有録此詩以狀聞於朝者)盛
事傳西蜀先生美無度推誠置人腹畫圖照人間斯民
記恩育
欽定四庫全書
　香山集卷二　　　　　　宋　喻良能　撰
　　五言古詩
　　　石鐘山
南北兩石鐘上下一水側造物妙鎔冶蜚亷巧撞擊鏜
鞳仍噌吰歌鐘與無射豐山吾焉知蒲牢爾何力咨余
久願遊偶此事行役時秋風颼颼日暮水激激初如鈞
天鳴乍若金奏寂入耳粹而清洗心欣以懌怪竒有如
此遊覽誰能測發端示來今注經人姓酈
　　　題淵明醉石
平生憶淵明偶此訪遺跡柴桑僅未泯栗里猶可識寒
溜澹泠泠孤煙輕羃羃撫事良多感西風生醉石
　　　媿陶
淵明在彭澤到任八十日雖營三徑資未穫公田秫珍
重千金腰不為督郵折拂衣賦歸來何異自投劾我生
本樗散山林久蟠蟄雖非淵明儔頗亦慕幽迹偶然得
一第遂竊升斗秩未書藍田考已捧錦溪檄荒縣饒逋
負催科費鞭抶彊顔簿領間忽復彌數月心焉媿淵明
俯首三歎息番江何時還哦松聊自適
　　　送吕憲帥維揚
讀我宋實録元豐治明昌五年九月中上特開天章從
容謂輔臣邊民疲可傷吕獨為朕言他人終未嘗已乃
命正獻由定帥維揚學士加大稱庸以示寵光移鎮未
去久趣歸總臺綱爾來九十年淮其踵遺芳我公嫡孫
行祖烈蔚載揚持節古閩粤攝事今福唐仁風雜和氣
盎盎如春陽甿謡玉律響圜扉春草長英聲飛九重御
屏書益詳廣陵大都㑹經理須才良擁麾往鎮之非公
諒誰當延閣陞寶書恩綸湛洋洋左符分淮海西顧寛
巖廊想見入境初快覩争星凰折衝向樽俎宣威振金
湯行看鋒車召衮衣侍虞皇賤子一何幸竊庇逾兩霜
誤蒙剡薦牘名徹凝旒傍受恩未知報肝膽徒激昻唯
祈轉洪鈞復立弟子行
　　　偶題
少陵五十六負暄候樵牧我今年與齊而亦處幽獨小
亭數椽浄新月半鈎曲聊將萬斛愁付與一盃綠
　　　十月五日從兄四弟三姪侍太孺人賞菊亦好
　　　園以賞心樂事為韻分得賞字
霜天豁澄明水日共清朗西園足甘菊歡言事幽賞板
輿奉慈顔華髪森少長一笑喜團欒千枝迷俯仰黄英
浥露繁翠蔓縁籬上雄蜂與雌蝶採擷紛還往逸興既
中酣佳致仍外奬未多彭澤賢不羨天隨廣憶昔吏江
東王事困鞅掌及今處閭里暇日娯塏爽殽酒雖不豐
獻酬非或强分韻先阿連作詩真技癢
　　　閎中堂
危簷覆虚明景趣清且長曲池散漣漪珍木含葱蒼離
離荔子丹冉冉茉莉香有堂既足佳無氊庸何傷
　　　次韻提舉王正言寒食游茶焙
摘山勝煮海財貨所源流建焙甲天下賦入十倍收國
計頗賴之貢輸何時休擇人為提領得賢從宛丘文章
脱吏腕風味登瀛洲佐職亦已久再見春草抽郊原富
槍旗嵗事日以修撫民端若子疾惡信如讐驅車向鳳
山父老觀道周青春行畫圖佳處時一留風前耳潺湲
雨後目纎柔酒酣已勝賞珠唾揮釣鈎咨予素么麽受
恩猶未酬銘心雖甚堅撫己徒懐羞平生困坎壈暮年
尚依劉投公一紙書逺寄粤王州書傳得妙帖想像寒
食游終防好事人豪奪或巧偷
　　　題紅雲島
紅雲覆絶島望之心神開弱水不負舟何由至蓬萊吾
欲煩巨鼇為載三山來不然騎鯨去一醉流霞杯
　　　予去嵗五月由淛入閩見夾道長松黛色參天
　　　行者均被其䕃間有為斧斤所戕者缺而不補
　　　十步一歎顧恨方為校官非所職掌不得以封
　　　殖培壅之事告之部使者懷不滿之意彌年於
　　　兹矣比竊聞提刑承宣命尉曹若僧徒封殖其
　　　有而補其所亡期使道路之人行千里若宇下
　　　而無病暍苦熱之歎其為全閩無窮之恵厚矣
　　　予自少喜讀栁子厚詩見其稱商山臨路有孤
　　　松往來每斫以為明好事者憐之編竹成援遂
　　　其生植感而賦詩中有幸逢仁恵意重此藩籬
　　　䕶之句每愛而誦習之今輒追次其韻以紀一
　　　時之盛亦古今甘棠之意也雖言詞不工蓋欲
　　　自附於國風之末庶幾他日採詩之官或有取
　　　焉
鬱鬱千丈松誰栽䕃脩路年祀寖綿邈斧斤時謬誤皇
華重憐惻霜根辱調䕶他日比甘棠流風繼行露
　　　夜宿天章寺
蘭亭負崇岡脩竹翳寒緑囂煩隔人境爽氣森佛屋薄
暮行役罷言就上方宿是時秋峥嶸西風響巖谷越蘭
不可見浩歌想餘馥右軍恨何許禊序空三復夜久百
蟲絶燈花媚幽獨蕭然四壁静一洗塵萬斛何當脱羈
鞅隂巖事卜築聊復得此遊澹然心賞足
　　　華峯亭
華峯抱紫翠兹亭瞰清幽春林羅畫屏新月吐玉鈎宛
如東屯居恍若南澗游信美吾亦樂特用慰淹留
　　　己亥中秋
二七月皎皎三五雲沈沈終然露半璧亦復牽孤吟夜
久羣動息唯有寒蛩音長年重節序感慨非獨今
　　　勿言魯酒薄為史端叔作也端叔同寮於越未
　　　終更求奉中都祠歸丞相侍傍作是詩以送之
同寮雖云多交友未易結臭味一小異肝膽便楚越君
侯宰相子風度何翩翩四偕計吏貢春銓復褎然一見
蓋為傾相逢豈在早白髪與紅顔論交非草草君才若
杞梓真能世其家顧我如駑駘秪堪服鹽車心情過中
年何翅數日惡徑須釂一樽勿言魯酒薄
　　　大雪追和退之辛夘年雪韻
太皥亦已至元㝠猶未歸茫茫天壤間浪闊銀山圍玉
龍横梅度皓鶴漫空飛白帝有所適飄飄揚旌旂從者
一何繁縞席仍練衣招邀姑射仙逢迎廣寒妃祥耶時
令耶疇能測天機飢人凍欲死賞玩理則非安得萬裘
褐寒者或庶幾願言均此恵不知身賤㣲
　　　次韻奉酬刑部王嘉叟侍郎書戲綵集後
制作參易經不用草𤣥準眼空天壤間誰得並㨗敏鴻
文翻水就未省苦吟吻齊梁逮陳隋衆作付一哂南國
容本冶西子髪更鬒混然真天成寧復分域畛飛上青
雲端秋空擊鷹隼豈唯持荷槖已復班玉笋雖未究所
長要亦攄素藴大手秉綸綍至音發簴簨嗟予墮詩窮
政坐無鉛粉數竒秪自憐多忤誰汲引有賦難逐貧無
詩不招隠明公獨深憐不嫌邊幅窘謂雖敝帚如或可
充貢箘恃此以無恐枚臯窮久忍儻復念菅蒯庶免辱
荆槿
　　　次韻宗郎中師仁見示古風
平生癖於詩業債餘清浄但己心孔開敢誇筆鋒勁疾
書或欹斜所向必雅正顧慚非晉人出語那韻勝亦好
三畝園松竹互掩映門闌雖間啟俗客未省迎豈唯惬
幽情頗復動詩興朅來古泮宫未諳麋鹿性何處更有
詩抗走足不定宗英出大篇重此綠綺贈未應費推敲
詎止工競病此作不為妙妙處知難更吟壇將風雅𤨏
尾宜退聽賀白真雁行離騷可奴命熟復句中眼如對
麈尾柄迷途獲指南從此識畦徑自應形贊歎誰復獻
嘲評佳處未易知當有識者證
　　　送髙炳如倅天台
髙侯吾所畏學問覷壼奥秋水瑩精神春華麗詞藻三
館朅來游兩鬢青未皓何心翫嵗月刻意事探討二志
既崇成八書可偕攷烏臺竚風采綸闈須典誥引疾遽
有祈勇退一何早丹丘非大名泥軾僅小好㑹看有詔
追豈必俟身到行矣即輕安愷悌神所勞
　　　張持荷示詩編次韻一篇為謝
先唐詩道昌萬象繞吟筆長吉窮嶮怪奚囊銷永日一
洗齊梁陋古澹見摩詰詰齋妙入神二者無一失遊戲
唾成珠所至動盈帙長篇雜短詠朱絃響玉律脱身聲
利塲宴坐心更逸髙眠聽松聲清話剥芡實聲名笑山
王任逹景嵇畢時發孤鳯鳴不作寒蛩唧人譏雕肺肝
悠然非所恤編成客未佳櫝藏謹勿出
　　　王丞相生辰
皇宋十一葉時清風俗淳實維元首明亦繄股肱純煌
煌冀國公自昔抱經綸初掌黄麻誥黼黻同卿雲繼處
宥密地五兵驅精神一品坐黄扉十載轉洪鈞雍容陪
都俞黽勉承華勛鏡浄滄海波煙銷紫塞塵伊傅堪並
驅蕭曹真下陳柔兆嵗若午恊洽寅在辰入夢一玉燕
持鑪兩天人二十四書考八千嵗為春西湖為酒醴南
屏為膳珍萬口均一詞共祝柱石臣一祝錫難老再祝
長同寅百祝配遼鶴千祝如大椿國夀箕翼齊洎公永
無垠貴名與鴻烈日新日日新
　　　次韻奉酬趙景明法曹見贈
宗英賀白儔肯從野人遊相見各失喜胡為俱皇州孤
燈照清談新詩澹牢愁明日却分袂獨往濤江頭
　　　齋宿昭慶院祀南嶽南海
秉檄奉中祀驅車出重闗曉風鐵葉嶺煙雨南屏山瀹
茗澡塵慮褰簾飫孱顔精意孚海嶽清聲揺珮環
　　　留别直院莫子齋少卿
鬱鬱千丈松植根在崇岡清隂亘十畝直幹凌穹蒼好
風一披拂聲韻諧宫商古來成大厦此物宜棟梁不待
嵗月久共看柱明堂㣲木有石楠枯崖飽風霜三百甲
子餘圍纔拱把强大楹分難充一桷庶可當儻容附松
末雖晚庸何傷
　　　留别王嘉叟檢正
初寮久已往今誰主丈盟王公有嫡孫見者服且驚胷
中九雲夢筆端三折肱招致道山中掉頭不肯譍論事
常山蛇持身玉壺氷平生謝先容要津真自登四海望
霖雨一人須股肱我本田家子蹉跎將暮齡相逢豈在
早一見蓋已傾謂我雖秃犀敝帚亦足稱持獻先簵箘
長篇有明徴公乎儻踐言庶為老親榮
　　　送參議林郎中
人孰不識面相知貴知心唯我與夫子傾蓋成斷金疇
昔居京邑庀職偶相臨肯紆鍾期聰俯聽牙弦琴講説
三百篇一一蒙賞音朅來鍾山旁休沐同搜吟聫鑣照
湖側攜手天衣岑飛鳴互嚶嚶和樂長愔愔無詩不屬
和有酒相與斟餉我破羌帖佳妙同來禽復遺先聖像
摹寫自孔林二年如巨蛩一旦辰與參襟期自兹逺詩
盟幾時尋願言蚤盍簪無為徒滯滛
　　　游鹿田三洞
東西兩鹿田上下三洞天苔徑劣容足石門低及肩乳
竇斷還滴天窓皓仍𤣥何當出樊籠悠哉聊永年
　　　次韻鞏憲見示桐栢瀑布之作
昔聞孫興公嘗賦飛流水至今福庭地猶屬羽人里瀑
泉天半來界道見清泚迢迢白虹貫隠隠玊龍起宇宙
雖云寛壯觀知能幾谷簾信有之界圖寧辨此清秋饒
爽氣朱夏絶埃滓何當振金策逍遥山之趾眺覽既愜
適嘯歌何窮己青鞋未成往撫己空自鄙
　　　月橋詩
天逈月逾晶地偏人亦静蕭然尋丈橋寄此綠淨境洗
盞薦寒光掬泉弄清影塵逺耳目醒令人發深省
　　　約季野九日登雲黄不果季野有詩因次韻
青山如候蟲可賞不可戀胡為謝康樂遊覽乃欲徧縱
登最髙頂過眼猶掣電何如菊花天周遶籬落畔對面
黄雲峯未妨籬下見相攜凌紫霞更約東風便
　　　送晏伯安
古綢於今婺蓋亦一壯縣劇繁號難理百令無一健英
英晏伯安年壯政則練咄嗟掃宿弊談笑了宿案公庭
坐無事自可名道院老眼空四海於公驚創見今公賦
歸歟敢以一語餞邊陲正驛騷朝野未閒燕公才浩縱
横敵可受八面要須詣明光上書還自薦口伐或箸籌
收功在不戰不然飛芻粟坐使軍儲羨
　　　次韻伯夀兄殘春即事
屏居事幽潛親故成久别茅簷翳濃緑酴醿墮香雪山
氣清涼國溪聲廣長舌但須賢人酒安用長者轍吟腸
繞碧雲醉臉暈紅纈奴耕穀可徯兒書筆難掣地偏塵
不到心境兩清絶嘯歌何窮己未覺處身拙
　　　為何監獄題種徳堂
作堂備登覽既作扁其顔扁顔固云易踐名良獨難我
友何水曹築堂水雲間瞰臨擅竒絶佳氣何鬱盤横以
數畝池繚以四面山石楠間女貞青士依蒼官紛紛雜
花卉栽植日以繁豈獨秀春融未應凋嵗寒凴欄試游
目皎皎萬慮寛張公江海客一見顔為歡嘉名揭種徳
寓意固有存期君宴游日内照時返觀善性益培壅蕪
累須一刪木老徳亦熟無忘老坡言
　　　何茂宏茂恭攜酒見過復侑以詩次韻一首
薄雲漏朝曦積雨霽中夏白波涵磬湖清影漾茒舍輪
蹄絶還往文史富閒暇畏友有機雲英標凜王謝喜尋
范張約偕命嵇吕駕豈徒貴密邇聊亦重姻婭戲彩膝
纔容亦好草可藉瓦盌薦谿毛竹箸羞雞炙劇談掌屢
抵糲食咽亦下晩涼過古刹明月耀脩架蒲團語上方
篝火耿良夜凌晨一瘦藤支徑雙不借長嘯陟雲嶺清
吟探石罅嶔岑近明目湍激深沒胯别袂余力摻歸鞍
子傭跨何時許重臨倒屣肅邀迓
　　　謝葉致政送芍藥
佳葩如美人豔態妖且閒葉園美無度有花字雌丹晨
粧謝膏沐秀色若可餐芳根裹春泥舉贈不作難□□
照池亭一洗儒生酸從今杜陵眼不復嗟長寒何以報
嘉恵作詩當琅玕
　　　秋曉野步(案此詩據南宋/名賢小集增入)
幽居邇郊原出户目已瞭閒攜一枝竹散步及秋曉寒
烟引輕雲澹澹縈木杪矯首矚層穹轉盼失飛鳥野潦
浄荒陂驚飈泛枯篠世態徒營營此心殊了了佳處誰
與論聊用付清醥
欽定四庫全書
　香山集卷三　　　　　　宋　喻良能　撰
　　七言古詩
　　　次韻伯夀兄海棠
無情長笑杜陵老不識海棠春意好東坡作意賞東風
為愛輕綃映肉紅枝頭㸃綴知多少貪睡今年開不早
含情欲開還未開紫蝶黄蜂亦懶回可憐熟視明人目
長恨年年看不足曉來風定雨霏霏減却春光一片飛
多愁更被花相惱寧惜春衫同藉草
　　　潘淑妃
東昏當日寵容華潘妃步步生蓮花閲武堂前種楊栁
玉兒雪腕親沽酒蓮花不見楊栁空蒼烟白露雜悲風
　　　張麗華
張家女兒號麗華十嵗選入君王家君王一見念玉雪
喚作後庭瓊樹花臨風結綺香風度自謂朝朝兼暮暮
那知夢斷金井欄往事茫茫墮煙霧
　　　廣信試院追和東坡催試官考校韻
深院鎻涼秋西風坐間好几浄窓明塵不飛似躡紅雲
至三島數枝淡淡桂新香千帶垂垂栁初老此邦天下
秀多士鄒魯無負薪或解談王道被褐無非懷璧夫五
兵奪目庫觀武大嚼快意門過屠誰言㧞才古難必披
沙求金要須得回思褁飯然脂燭一心敢擬思鴻鵠
　　　吉老手刃凶人為母報仇詩以紀之
卧氷叱馭全忠孝王氏多賢今古同公乎孝行驚創見
落落豈特漢晉風凶人夜半發丘隴敢爾殘暴不畏公
古來刃讐不共天痛貫肝膂何時窮刳心設祭久自許
何况臨機敢不武拔刀斷賊血糢糊袍笏雍容詣官府
忍恥貪生真可羞退之諄諄言復讐請衣一擊當報怨
豫子猶能致嘉傳如公壯志今已伸他日定為忠義臣
行看氣節動天子詔書一洗泉下恥
　　　木狀元恵示近詩一卷作詩為謝
洪都通守詞華溢漢殿文章元第一萬卷落落蟠胸中
三江衮衮懸吟筆贈我玉佩聨玦環未數大鵬兼小山
欲知風味不能盡此卷長留天地間
　　　向伯章通判請賦畫扇
晴天萬頃浮烟水小艇鳴榔烟水裏一聲欸乃西風起
滿輪明月蓼花秋富貴於我真浮漚世間何事不悠悠
　　　為周提宫題尚友堂
先生髙節作流俗未應名宦能羈束歸來卜築傍泉石
灑落軒楹照山谷外羅君子六千人中有揷架三萬軸
我嘗一日坐其間至今清興猶堪掬
　　　題晩節香亭
周侯人中英為文若翻水苦節凌雪霜香名馥蘭芷考
槃在幽谷篁竹富清美竹邊兩桂樹碧葉光薿薿扁堂
曰節香欲以規業履竹桂日以茂業履日以修一觴一
詠知未稱願續離騷賦逺遊(離騷經曰依前聖以節中/又曰雜申椒與菌桂逺遊)
(曰舒并節以馳鶩又/曰麗桂樹之冬榮)
　　　丫頭巖
自有宇宙有此山萬八千嵗須臾間亭亭造天屹石壁
雨淋日爍逾堅頑且無泉瀑美裙帨肯以草木媚容顔
丫頭得名良未稱那有巨手梳髻鬟㑹當呼作陸砥柱
長與羲娥閲往還
　　　侍御宴僚屬于番江樓以卧病不克與分韻得
　　　四字
使君自是廊廟器五馬一麾聊爾耳今年清浄獄既空
去嵗豐登米不貴郡中九賢政可十京兆三王何足四
乗閒領客宴江閣對景題詩忘肉味坐間僚屬總文采
筆下波瀾更源委夏木隂隂啼鳥喧烟波渺渺輕帆駛
錯落觥籌畧逹尊從容笑語窮幽意嗟予薄命捩翻羮
卧病空齋吟擁鼻畫㦸凝香不同賦白衣送酒猶霑醉
追攀逸韻苦無才想像清歡欲生翅蘭亭被罰定非佳
金谷望塵吁可媿他年江左仰遺風應有畫圖傳盛事
　　　題楞伽寺李公山房藏書閣
小閣峥嶸在空谷云是先生讀書屋不見善和數千巻
空聞鄴侯三萬軸先生一去幾經年山色依然為誰緑
只今賴有衛夫人壁上蕭蕭數竿竹
　　　春晚遣興
乳鴨池塘春水滿秋千院落東風暖簾間燕子語雖忙
葉底黄鸝啼更緩長大何如年少時雕鞍駿馬踏芳菲
閉門不覺庭花落顛倒殘紅作地衣
　　　次韻王侍郎寄題亦好園
磬湖鷗鷺自相親湖邊山園步步新魚鳥細看自足樂
芋栗可收猶未貧我覺有園貧亦好人笑此園何太小
他年便擬當菟裘不羨蓴鱸歸計早
　　　種菊
子猷借宅亦種竹淵明荒徑猶存菊九日黄英凜碎金
三冬翠幹森寒玉亦好纔圍一畝寛恨無九畹養芳蘭
聊種寒花一百本要伴此君秋後看
　　　僕坐釣磯季野弟寄詩來因次韻
湖岸栁根半欹側栁邊仍有陂陀石不因斧鑿成漁磯
燕坐未妨鈎餌垂磬湖寧待他山錯白波分影涵翠幄
翠幄隂中千結藤對面好山羅畫屏遥岑無雲明入眼
遣我爛如巖下電平生不憂臭於銅俗氛安能蔽重重
興來散䇿飢來食起居無時惟其適詩窮吾師杜少陵
一杯未用身後名他年掛冠不待老歸來從君乞身早
　　　新居成茂恭以詩見賀次韻奉酬
子美堂工始上元斷手乃在寶應年顧我無能為杜役
有此屋廬差不難欲移脩竹梅花亞暮靄朝烟迷上下
室逺地偏來者誰時有相思稽老駕平生願足不願餘
底用虚名更著書雖無拄腹五千巻且有山陽宅一區
海内長句君最好辱致新篇為善禱雞豚社酒幸不逺
來往他年成二老
　　　蚊
慢膚秋來困撲縁手不勝拍身聽旃昨夜獰颷愜人意
一掃天宇何澄鮮蚊子蚊孫與蚋伯飛鳴適意須明年
　　　題葉省幹見示詩巻次韻一篇
㣲官詎足施才具每向閒中有佳句要同秦系下長城
却笑屈原無聖處穿天出月摘清芬煎膠續絃唯有君
命題探韻儕輩分昻昻野鶴在雞羣綠髪才名今白首
未數凴虚與烏有㑹當載酒擘鸞牋共試吟邊三昧手
(葉少有閒傍蒼苔數落/花之句為汪彦章所稱)
　　　謝君植矮梅百許株蟠屈如輪臘至皆著花灑
　　　灑可愛
孤竹低回首陽下許由偃蹇箕山巔謝君雅有林泉趣
種得江梅如二賢南州臘月温和早賴有氷花除熱惱
鱗差百樹夾徑明似過山隂雪中道
　　　試院一首
南國諸侯老賓客霜葉青衫頭雪白繡衣使者急搜賢
又向文塲三捧檄全閩多士如鄧林大厦度材慚匠石
細看太白日萬言時取武成二三策清心期識璞三獻
過眼敢迷目五色只今雖無衣鉢傳向來未省原天覓
更長寧辭燭屢秉漏下何啻夜十刻回思前日踏槐花
忍使青袍輕飲墨
　　　余同年由試院積俸給買馬而歸中路幾逸戲
　　　作長句贈之
知君幾作東野畢瘦馬田間風欲逸圉人白汗似翻珠
暫爾奔騰未為失歸家須辦紫游韁玉轡紅纓揺鬧裝
一鞭嘶風映垂楊要試寧川春草長
　　　安撫開府史丞相誕辰
一年好處橘初綠雨後秋容浄如沐潭潭大府忠孝家
黄堂正奏千秋曲揮毫落紙妙卿雲千佛經中蚤致身
横飛直上九萬里金魚玉帶真天人籌邊利國知誰似
直節長才堪重寄手扶杲日照乾坤力轉洪鈞陶品彚
櫜兠㦸纛粲煌煌紫極聫休衮繡光暫向閩都分帥閫
再歸天闕致時康鯫生才業等韈線昔辱甄收今論薦
喜看太白應長庚樂頌燕公符玉燕舊聞莊叟説大椿
八千為秋八千春願將眉夀同長乆永作王家柱石臣
　　　參議李郎中恵示古律詩兩巨軸次韻首篇奉
　　　酬
鄴中七雄迹既掃謝樓夢斷池塘草仙李詩人麻竹多
佳句唯傳杜陵老省郎句法専後來壓盡今世詩流才
并刀翦水有佳致月中聚雪無纎埃穿天出月餘四紀
(來詩有宣和/中作故云)捉月風流今不死從教人售一杯水自信
筆挾風霜字次山風味喚仍回老文猶未磨蒼崖收拾
明珠百餘斛寒光入夜闔復開我得公詩興嘆慨千古
長留詩巻在秪恐天官下取將人間古貨今難賣
　　　八月十五夜翫月
前年磬湖新雨歇獨繞湖邊待明月夜深雲散月華來
疑是山隂踏晴雪去年鎻宿校羣英氷娥於人亦有情
仰看一鏡縁雲上俯聽春蠶食葉聲今年廣文在官舍
亦復開樽臨月榭慈顔一笑綵衣輕誰云官冷孤清夜
酒闌月色更徘徊捲簾開户真佳哉懸知明年應更好
扁舟正泊雙溪隈
　　　予由中都還至暨陽道中聞禽鳴云明朝早起
　　　揷田作詩識之
溝塍雨新足䆉稏秧正緑林間鳥聲喧明朝起揷田明
朝揷田起須蚤謝汝殷勤勸畦稻禽聲禽聲亦不惡大
勝人歌金縷曲
　　　送劉孟冶司令之官四明
先生行孝人莫攀平生急禄怡親顔三千曲禮髪已白
七十老萊衣尚斑秋容新沐江涵天潘輿低昻御花間
憑誰為喚吳道子一寫畫圖連越山
　　　若耶曲
若耶溪上凉如許五月清風不知暑半空濃翠接蒼烟
滿眼輕隂覺疎雨織女潭邊深復深繞門山畔石成林
紅粧蕩槳誰家女笑入荷花無處尋
　　　㸃檢朝陵内人頓逓至西興道中紀事
平湖㶑灧揺春風扁舟輕駛如飛鴻垂楊萬縷長青茸
倚岸崇桃醉臉紅滿空烟雨霏濛濛柯橋精廬聞午鐘
平疇麥苖青芃芃崇峯秀岑紛玲瓏圖經未看名叵窮
雨□烟葉交朦朧吾欲圖之誰其功妙語却思六一翁
解道山色有無中薄暮艤舟依竹叢夜深㸃滴聽孤篷
天明利涉浮梁雄錢清雖小炊烟重我生之辰今適逢
一杯不暇縁匆匆聊以新詩娛老悰龕山西北水溶溶
白鶴橋邊小梵宫海天茫茫空復空放眸一望日本東
蕭山小邑河陽同桃李漫山如錦幪谿旁驛亭名夢筆
故居知是江文通西興浦口天連水滿眼長安紫翠濃
　　　四月二十九日坐直廬讀山谷效東坡作薄薄
　　　酒二章慨然有感追賦一首
薄薄酒勝獨醒醜醜婦勝鰥煢笙歌鼎沸不須羨松風
滿耳自足聽前遮後擁未必樂邀月對影堪娛情晩食
有味可當肉衡宇無災勝列屋魯東門外聽鐘鼓齊宣
堂下狀觳􁁥何如巢林一枝飲河滿腹水磑多至三十
具胡椒滿貯八百斛何如濁酒一杯彈琴一曲子平為
富不如貧子方稱賤能驕人髙明之家鬼可瞰網射納
税官不嗔中山醇醪醉千日文君逺山致消渇不如茒
柴百錢可一斗荆釵白頭長相守
　　　次韻王侍制讀東坡詩兼述韓歐之美一首
文章端與時髙下列國有風周有雅建安氣質混不傷
齊梁紛紛堪斗量先唐詩人子韓子落筆洗空千古士
篇章杼軸自己出正𣲖猶能傳六一作詩餘事真詩仙
騎麟被髮何翩然韻寛泛押入傍近窄韻宜搜期押盡
鈎章棘句未多郊古諷新題寧數稹五季詩流喜穿鑿
蟬噪蛙鳴嗟衆作皇朝天人歐與蘇星鳳初見人驚呼
醉翁句法到勝處紆餘條暢今古無鋪張揚厲詞藻掞
雅稱金泥兼玉檢一篇妙絶廬山髙幾首清新寫鬱陶
造化機緘富狀彚豈獨文星南斗避如何妄評味短長
自古羣兒喜嘲議雪堂羈窮如牧之得非天欲昌其詩
平生古律三千首無媿清風白雪詞才如太白更無敵
文似子長兼愛竒江西宗𣲖不足進自鄶以下曾無譏
流傳海内皆珠玉到處逢人俱願學不湏酬唱説西崑
宋有歐蘇唐有韓二文(謂文公/文忠也)邈乎其杖几一編且誦
蘇夫子
　　　古風一首奉送淳叟太博通守豫章
劉侯精神秋隼𦂳髙論懸河傾不盡至尊動色嗟諤諤
權倖切齒畏謇謇致君未覺賈誼疎濟時尚嫌馬周窘
三年愽士向見治萬巻蟠胸一何敏歘然大起故鄉思
自請題輿佐旟隼笑指江城欲載馳輕棄班列誰能挽
羨君去騎日駸駸顧我朝行猶蠢蠢語離寧憚十觴連
惜别不知雙淚隕贈言見意乏珠玉作詩餞行少鉛粉
從今數日待君歸握手修門未為晚
　　　都丞李侍郎叔永和予小園二十六詩因成古
　　　風一首奉謝
黄昏兀坐對疎竹歘有寒光臨蔀屋焚香發軸得新詩
炯炯驪珠二十六三唐妙音久已斷輞川麗藻今能續
報𤓰何必枉瓊華抵鵲奚須費明玉韓豪蘇仙吁可畏
白俗元輕何足録從此磬湖三畝園絶勝李愿一盤谷
　　　都丞侍郎再和屋字韻詩次韻奉酬
小園五畝依篁竹中有茒茨數椽屋小橋度水既窈窕
側徑穿花仍曲六慣看翠碧羽差池時聽黄鸝聲斷續
詩成持鼓過雷門誰信抛磚能引玉長篇麗句為藩飾
小草么花䝉著録懸知家世以詩鳴壓倒平泉與昌谷
　　　李侍郎三和屋字詩次韻為謝
衛武文章比淇竹閉閣著書欣仰屋胸蟠載籍餘萬巻
為家五百九十六詞華爾雅騷可奴議論淵源經可續
筆端凜凜挾風霜齒頰泠泠潄氷玉久知廣大端可法
自顧么㣲何足録願同湛輩附羊公庶比江西𣲖山谷
　　　何司業和屋字詩見詒次韻奉酬
亦好園林富松竹愛山堂上書連屋恨無妙語為題品
空對竒峯有十六先生佳句落泉石杜詩韓筆端能續
有如妙響發朱絃恰似清音動寒玉須知小圃辱提撕
何異寒門被收録從今草木有光輝盎盎春温入鄒谷
　　　寄湖口劉少魏主簿求皂湖石
平生愛石似竒章老矣一拳猶未致夜來夢繞太湖側
萬玉嶙峋清有味夢回身復落紅塵聞道皂湖山可人
幸致一峯為我夀為君作詩傳不朽
　　　伯琬明府年兄和予致字韻詩舉英石見遺謹
　　　次來韻以報盛貺
久聞英石空流涎意欲得之無力致士衡東頭富玲瓏
染指獨許嘗鼎味明窓浄几拂蛛塵尤物定自能移人
報恵慚無百金夀贈公相好無時朽
公家一峯如終南須信是中有佳致對之忘飢亦忘愁
豈待聲色兼臭味嗜好蕭然逈出塵同年要是我輩人
世間何物如石夀墨妙與之俱不朽
　　　周希稷見示詩巻作詩為謝
周郎列宿胸中羅筆端有口如懸河贈我明珠六十八
一一照乘圓無頗我學穀梁失也短君才士衡患其多
中興功業要紀述浯溪石崖當往磨
　　　次韻楊廷秀浣花圖歌
詩翁銜袖出清詩醉墨淋漓驚乍寫明珠炯炯照户牖
恍疑驪龍睡遺者彌明髙唱詩云云此翁一掃如飛蚊
詩狂克念酒作聖樽前笑殺劉師命李白張旭稱世賢
姓名優入少陵編平生我亦忝詞客自得此詩輕尺璧
他年别去長相憶
欽定四庫全書
　香山集巻四　　　　　　宋　喻良能　撰
　　七言古詩
　　　王樞使生辰
金華千古赤松宅中有初平叱羊石雙溪衮衮瀉蒼波
三洞潭潭接天碧鍾英孕粹昴星精文章蚤歳瑞王廷
横飛直上九萬里紅顔兩鬢何青青金鑾疇昔揮毫處
嘗草尺書招贊普職親孰聽玉宸鐘夜分更秉金蓮炬
只今右府冠樞衡坐運精神驅五兵一烽莫覩狼烟燧
四海不聞金革聲蒼生顒顒待霖雨黄屋便蕃頒異數
姓名久已覆金甌東街行築沙堤路江左夷吾望更尊
二十四考何足論已見威棱動蠻貊㑹看勲業照乾坤
六十門生焚葸炷再拜祝公如衛武柱石皇家不計年
長容礦質入陶甄
　　　題旌忠廟次王龜齡韻
睢陽截然當賊中嬰城既久糧食空矢死不降有二公
青史皎皎書其忠國家涵養自建隆上至鵷鷺下羆熊
一節一義皆獲通無不昭然簡宸𠂻建炎多難誰奮躬
開門納降何匆匆逹官尚爾况困窮嗟嗟唐侯一何雄
抽甎擊敵甘命終願以頸血汚刃紅精誠貫日亘雲穹
上徹九重逹堯聰詔令血食居鎮東激昻臣子忠勇風
嘉名千古齊華崧王仙作詩美抗戎豈比爾雅詁魚蟲
　　　次韻王龜齡侍御不欺室
與𤣥雖非童九齡向來亦既許攀鱗從容撰屨飽言論
我知公直社稷臣此心炯炯貫白日何止不欺尋丈室
霜臺白簡凜乘驄史館誅姦森直筆紫巖先生子張子
百世一人嗟已死室中八十四驪珠千載流芳同信史
(魏國張公作不欺/室銘凡八十四字)
　　　飲餞王共父分韻得轉字
子猷風味最諸王墨妙文工眼如電慣吟疎雨滴梧桐
解道澄江浄如練去年落筆中書堂姓名髙徹蓬萊殿
至尊動色催除目俾向蘭臺參俊彦要成逺業待時須
故遣讀書破萬巻夫何歸思動岷峨自請題輿近鄉縣
學省諸公悵别離擊鮮載酒開芳燕欲澆胸次數日惡
剩作林亭百壺餞落花送酒舞繽紛亂絮催詩飛眩轉
臨歧那用賦銷魂但要修門重㑹面
　　　題愍孝廟次王龜齡韻
曹娥卓行傳豐碑越人往往貴女兒建炎蔡氏有孝子
事比孝子尤瓌竒自從結髪讀書史倜儻不受靮與羈
迺翁詿誤落囹圄疚心疾首泣以悲胡能安坐視父繫
朝暮哀訴當旌麾府公儻許贖父罪名𨽻卒伍所不辭
不然奮身事征討﨣﨣勇力猶可施黄堂沈深身則㣲
雖有誠懇無人知歸來静黙心語口此事感悟當以屍
臨河勇決不復顧純孝寧不由天資緹縈上書解刑網
言雖迫切身無虧文本理寃由一賦孰與捐命如含飴
殺身成仁古所罕殆類餓踣齊與夷事聞黄屋亦動色
亟詔立祠河水湄嗟嗟元應固不朽萬口至今皆一詞
東嘉夫子好事者作歌登載仍吁嘻異時國史編宋雅
人間重見白華詩
　　　二月二十四日楊廷秀郎中諸友約遊西湖余
　　　以小疾不至分韻得子字
都城西頭二月尾湖水平堤縠紋起南北山光罨畫中
淺深草色裙腰裏羣仙領客泛艅艎黄帽劈波驚鰋鯉
中流劇談聞兩岸闔坐題詩動盈紙如澠自足醉朋従
餘瀝猶能霑走史當年曲水迹已陳此日渼陂歡莫擬
蹇予小疾獨不至詩伯索詩殊未已筆已老矣何能為
但誦西湖比西子
　　　王丞相生辰
金華千仞摩穹蒼雙溪迢迢碧流長清淑之氣從風翔
霜縑霧縠不足當真賢挺生金玉相上擷屈豔薰班香
疇昔視草居明光鴻文大册壓常楊既陞紫樞兵氣揚
運籌決勝如子房鴻鈞一氣轉混茫相吉崇璟何足方
直與夔龍為雁行烟火萬里俱耕桑冠帶百蠻走梯航
玉皇案前勤贊襄坐令我宋如虞唐中書事業殊未央
二十四考嗤汾陽北堂西母夀而康榮封大國富井疆
錦衣命服粲煌煌麻姑一半鬢未霜亭亭玉樹階蘭芳
徽獻凝操書道昌向來王謝今秖王十倍江左浩莫量
四海同詞祝夀觴願公夀比赤松强永作一柱扶明堂
　　　次韻王龜齡狀元西湖賞梅
乘閒選勝真悠哉正見千樹冰花開天寒日暮湖面浄
疎影著水清無埃杏桃畏寒不敢吐春榜占作羣花魁
廣平無人何遜死睥睨欲賦嗟無才東嘉夫子一何妙
筆端游戲成瓊瑰繁英麗句鬬清好不用白鷺雙飛來
要令奚囊出佳什故遣漁唱傳清杯西湖處士骨雖槁
一喚暗香風味回
　　　次韻逢使君寺丞見贈
氷花零亂飛庭户夜色晶瑩似三五詩仙曉贈白雪篇
便覺清風追吉甫區區五斗不知疲故園應有北山移
凍冷不暇搜佳句千里歸心到鄉樹
　　　贈神童林公滋公澤女神童㓜玉
一英二孺同一家衮衮誦書幾五車語音婭姹春簾燕
稚齒清便蘭砌芽聨茵並載驚都市萬里青雲從此始
兩駒應佩金削刀雙鬟㑹作女博士(魏志甄后傳后㓜/喜書數用諸兄筆)
(硯兄為后言汝當習女工/用書為學當作女博士耶)
　　　二月二十一日何司業集客于張園玉牒給事
　　　命予賦詩紫㣲舍人左史舍人亦以見委因成
　　　七言十韻一首
寒食初過天氣佳帝城名園綠藏鴉白綿紅雨互飄泊
鶯啼燕哢紛交加司成領客當暇日不惜醉臉生紅霞
坐中賔客皆賢豪一一圭璧無􁅔瑕夕郎風采照今古
封駁不貸姦與衺紫㣲筆語妙天下文鋒凜凜森莫邪
左史聲名動六合豈特疇昔傳三巴一朝櫻筍徳星聚
離騷可奴玉可衙蘭亭觴詠僅堪比金谷歌舞徒能奢
我有一匹好東絹誰為作圖千古誇
　　　送楊飛卿國錄
楊侯作錄來成均野鶴昻昻端不羣一朝議論不入意
棄擲祿位如浮雲羣公挽衣留不住直入苕霅親耕耘
惜吾無力呌帝閽不能以侯直諒聞
　　　丙午仲春西湖舟中作
春隂將近一百六絮擘晴雲新雨足烟邊芳草碧如茵
籬畔海棠紅映肉相攜逗曉出城西城西風景如杜曲
兩岸雲光罨畫濃一湖春水蒲萄綠坐中豪俊雜吳蜀
磊落羣書紛拄腹掀髯一笑浪波間淋漓衣袂尋碁局
他年想像此風流應作生綃圖一幅
　　　天台歌
渉海神仙誇蓬萊登陸勝地稱天台天台枕海連四明
萬峯千嶺相縈迴赤城繡出綺霞色瀑布界破瑶山青
神仙居處寸步有遊人白日迷杳㝠剡溪昔年有二客
五月此山同采摘只知采采不盈筐不覺行行失歸陌
龜腸蟬腹忽鳴飢傾壺進食欲令誰山桃一顆垂林畔
共食歘然肌骨換下山得水澗石中以手飲之還濯盥
又見蕪菁出山腰一杯圓轉中流漂二人相顧却相謂
此地去人應不遥過溪水深四尺許又度一山逢二女
韶顔艷色世所無南國東鄰何足數笑喚劉晨阮肇名
相識渾如舊有情問郎若箇來何晩遂即殷勤相奉迎
入户幔帷殊不惡錯落珍珠與瓔珞只將左右幾青衣
也勝人間誇綽約逡巡進脯飯胡麻瓊杯片片斟流霞
不知仙客來何處各把宫桃慶女家歌吹嘈嘈張内樂
顔色有歡情有樂金鴉飛入向虞淵客散虚堂掩簾箔
夜深各擁一仙娥泛泛鴛鴦在綠波和鳴乍自秦簫起
行雨初從楚夢過瞥然一留因半載天氣常如三月在
百鳥哀鳴不可聞感此茫茫愁似海俗縁未斷身未輕
思歸日有求歸聲更招女伴作離樂共寫深𠂻無限誠
曲終一出山中洞萬里雲烟空目送歸來不見去時人
寂寞驚魂若春夢子孫雖在不相知欲尋舊路已多歧
棊迷柯嶺難重見花失桃源空自悲風流雲散令人惜
至今猶唱阮郎歸
　　　重陽
一年秋節重陽濃園林上下皆清風逺山百里削寒玉
平湖十畝磨青銅亦好茂樹蓊西北露枝霜葉紛青紅
枝頭寂寂少啼鳥天外隠隠飛征鴻弄月基蟠綠浄中
東南况有小垂虹潭清潦盡境更好水落石出摹難工
愛山堂前花作叢疎疎楊栁瘦毛同紅蕉碧桂互掩映
蘆花蓼穟交䝉茸新亭爽塏瞰空濶凭欄一目連七峯
烟霏霧靄掃欲盡但見突兀撑晴空攜笻更登月山椒
嶙峋怪石髙玲瓏香爐近出陂陁側雲黄復在南山東
水聲激激來澗曲颼颼風響生樛松菊英萸實籬可採
山肴野䔩盤能供作詩頗類臺戲馬吹帽未減山名龍
良辰美景樂心賞四者偶并今始逢明朝不問蝶愁絶
更飲黄花琥珀醲
　　　次韻茂恭見寄
中書一揮千萬言有如水懸吕梁間奔逸絶塵不可及
蹇欲從之良獨難如君文字可華國胡為猶在南湖側
樊川昌谷縱多才欲以比君那可得君家紅杏連白榆
似向君王得鑑湖水光溶溶浸山色樓臺上下如氷壺
磬湖蕭瑟逢秋令男呻女吟貧非病阿奴碌碌僅自全
伯氏今亡嗟短命恨我不如大小山徒爾思苦仍辭艱
既無擊鉢揮毫敏空愧詩筒數往還
　　　題李氏擁萬堂
我如王恭讀書少君如鄴侯藏書多排籖揷架三萬軸
知從何處能網羅上自先秦下五季奥帙隠篇皆畧備
不同邢邵嬾校讐丹墨精研吁可貴君不見廬山先生
子李子白石房中富文史胸蟠萬巻筆如神事業文章
俱兩美又不見西蜀劉公少常伯(今侍講侍郎劉公/字韶美西蜀人也)平
生醢芹嗜圖籍傾貲盡寫中秘書隨身巻軸車連軛邇
來置書事經綸論思獻納日日新君今堂中書汗牛願
君學李兼學劉盡攬英華歸肺腑一鳴便作沖天舉
　　　月窓以所畫觀音見遺為賦一篇
白衣仙人雲海上肉眼欲看唯想像月窓道人心孔開
貌得人天行道相吾聞伯時晩畫佛妙處不減王摩詰
龍眠久矣寂無人安得却有伯時筆
　　　硯屏
長江逺浪連天碧岸栁垂垂臨斷石漁舟一葉白頭翁
獨把釣絲待魚食我身猶是紅塵客對此無言三歎息
安得輪竿入手來與君共釣消長日
　　　以春盂送茂恭䝉以古詩為謝次韻奉酬
我家古甕彭亨腹十年貯酒色如玉傾㵼惟須老瓦盆
精器便成蛇著足花瓷脆薄誰能攜遣送君家保不虧
雖然金盌未伯仲儻與椰樽相等夷
　　　悲夏畦(案此詩據南宋/名賢小集増入)
悲夏畦南畝苖未長東皋草已齊旋令嫗婦辦餉饁獨
引丁男耘稗稊悲夏畦炎天炙背如爇雞渇來不得飲
清溪寧知水榭氷山裏猶自頻嫌日未西
欽定四庫全書
　香山集巻五　　　　　　宋　喻良能　撰
　　五言律詩
　　　題三洞
千古巢仙地嵌空本自然一看三嘆息十歩九留連似
入華陽洞疑通小有天何時洗塵垢來作枕流眠
　　　三月六日宴李家園亭
林園過元巳流水遶芳藂畧彴半尋影酴醿一扇風杯
盤花氣裏枕簟鳥聲中公子敬愛客月明樽未空
　　　郊行
散䇿林塘路秋深别有光晦明雲聚散濃淡樹青黄晩
覺衣襟冷風吹橘柚香菊花何處有聊欲試重陽
　　　次韻季野弟蠟梅
媚色全勝栁孤標半似梅蘂寒金粉膩香重麝臍開徐
筆那能畫并刀未易裁扶頭中酒味安得一枝來
　　　讀書
傍砌看黄妳臨池誦子虚顧慚雖耗忘聊復惜居諸屋
上兩鸜鵒波間雙鯉魚疑他不識字何事也聽書(栁子/厚答)
(許京兆書神志/荒耗前後遺忘)
　　　讀玉局集
曉讀蘇僊集披翻未覺勞衙官視宋玉奴僕命離騷赤
壁清風逺黄樓逸興髙獨嗟生苦晩不得侍揮毫
　　　留别伯夀兄
相過不憚逺相迎慰所思須知對床處絶勝陟岡時夜
雨論疇昔秋風惜别離明年楚東景凖擬共題詩
　　　之官桐川道中口占
登道重逢驛離家再及晨雲輕山色曉寒淺鳥聲春碧
澗梅花老銀杯竹葉新前途風日好持用悦慈親
　　　戲綵堂有作
捧檄及偏親斑衣聊效顰㫖甘貧有味温清静無塵北
户足萱草南風宜棘薪版輿多喜色庶不愧安仁(堂之/前有)
(棘一/樹)
　　　次韻趙景明呈許明府
卜晝開英集瑶林映珷玞顧慚梅隠吏繆接范萊蕪官
栁春猶淺江梅韻亦孤他年想風味應有汭川圖
　　　對鏡芙蓉二嶺相望僅三十里髙不知㡬百尺
　　　十歩九折殆不啻蜀道之難也己卯孟秋沿檄
　　　過之僕夫告痡已亦罷極因成小詩
石鏡寧堪對芙蓉不是花險中多虎跡平處少人家曲
六虵行逈欹危鳥道斜白雲宜入望不怕亂山遮
　　　九日同尤司户舟行遊梅山
令節逢重九相攜鑑上遊扁舟浮舴艋左手把蝤蛑紅
葉明青眼黄花重白頭晩來風色好歸棹得夷猶
　　　題聽雨軒
小軒在官舎不與囂塵并清池浸窓檻修篁礙簷楹㡬
當迢迢夜聽此瀟瀟聲懐哉對床約輾轉難為情
　　　晩行竹山道中
山瘦溪如練丹青見亦稀亂鴉将影過孤鶩帶霞飛秋
色此時老故園何日歸西風吹獨立搔首怯征衣
　　　始生之日黎明以職事出郊
征鞍隨曉色重露濕衣巾誰謂懸弧日翻為執轡辰野
花工笑客啼鳥故窺人呼酒澆孤悶何心作好春
　　　朝爽之前瑞竹忽生
好竹逾千箇數莖忽發生月明連理影風細合歡聲矯
矯雙鴛舉翛翛兩鳯鳴秪應三昧手綵筆畫難成
　　　端午至太平寺
客裏逢端午僧廊雨氣涼篔簹千箇碧簷蔔六花香魯
頖程尤逺潘輿興自長糝蒲傾美酒笑入醉中鄉
　　　題九華山用太白聨句韻
千古池陽郡九峰應最華明珠絢晨露麗綺粲晴霞嶺
頭過子晉巖腹憇洪崖謫仙無復見空想夏侯家
　　　題建徳驛用經畧張舎人壁問韻
殘暑塗山去涼風至徳來吟餘秋色老客裏菊花開傳
舎全依石中庭半是苔張公有佳句三復興悠哉
　　　新安遇雪
寒色今朝異屯雲萬里同定知花翦水不是絮因風薄
宦翻成旅愁吟未易工白頭親八十留滯楚江東
　　　次韻謝子良詠雪
晩來寒氣重景物故撩人不厭詩雕腎寧辭酒入唇恍
驚殘夜月疑夢故園春欲倩何人畫紛紛飛玉塵
　　　青巖道中
寒食江村路東風野渡航一篙春水碧兩岸落花香飛
絮匆匆逺青山故故長兹遊自竒絶底用更尋芳
　　　周少府由姑熟送余同宿于玩鞭亭
相别古桃郡相逢南豫州五年勞望眼一笑失離愁碧
水溪橋暮西風野店秋追隨成夜宿不為玩鞭留
　　　寄陳孟容二首
先生湖海士餘子詎能班正始清談近黄初美句還相
望半舎外契濶數年間何日衡茅底匏樽一破顔
細草還堪藉柔荆亦可班馭風如肯過踏月不妨還種
藥臨花畔分流遶竹間眼邊無俗物頗似一瓢顔
　　　廣信道中
昔日題詩處重來續勝遊緑隂初入夏蒼鬢㡬經秋細
雨渡頭市孤煙汀際舟溪山雖信美翻恨不淹留
　　　次韻侍御晩宿三叉口
故里頻懐梓新堤未築沙文章真吏部吟詠許劉义酒
醆孤風物詩筒隔嵗華相思江路逺煙雨茁芳葭
　　　書大洞僧壁
招提閟林麓魚鼓白雲邊地僻疑無路山深别有天幽
花充佛供好鳥伴僧禪何日征鞭暇重來借榻眠
　　　寒食遊香山
杖藜隨所適花栁自村村野岸桃臨水人家竹映門香
泥飛燕子芳草思王孫著處堪沈醉春醪正滿樽
　　　被郡檄禱雨丹井山徐真君祠登山拜畢即獲
　　　􁌍霈追用韓文公郴州祈雨韻
欲解驕陽厄寧辭祀禮繁純誠殫毣毣英烈仰言言雲
陣千屯合雷聲萬馬奔晩來歸路好飄灑勢騰軒
　　　紫霄宫
間闗穿木杪詰屈轉山腰自昔形清夢于今到紫霄容
儀粲冰雪環珮響瓊瑶安得顧吳手慿渠圖素綃
　　　攝邑獄空
番邑於今劇民風自古雄琴堂慚久攝劍獄喜新空纒
索塵埃裏桁楊片段中使君端不擾顧我百無功
　　　石井
山右最佳處有泉生石傍虚明秋後月清冷雪前霜鰻
井真牛後龍湫可鴈行濯纓仍潄齒政爾不能忘
　　　游西源
萬里西源路秋風屐齒鳴嶙峋千障碧窈窕一川清天
柱雲霄逈香爐霧靄輕何當攜翠袖重遣酒壺傾
　　　奉和趙大本教授何處春深好二首
何處春深好春深泮水家不妨頻折角寧復誤隨車已
見傾三峽行看判五花日邊催覲速芝檢紫泥斜
何處春深好春深倅貳家雨低簷外栁風度牖間花有
意揮吟筆無心顧麴車慈顔一笑粲戱舞綵衣斜
　　　景徳道中口占
捧檄東方日芳春未及歸路花紅掩映溪樹緑因依鳥
語催寒食人煙接翠㣲尋詩忘逺近細雨濕征衣
　　　由安仁回宿大木寺
御史題詩處山深草木雄一番青燒雨十里錦帆風婆
餅林間語山茶葉上紅明朝入於越吟詠與誰同
　　　奉酬王宗丞用宿大木寺韻見贈
譽處千鈞重文章一世雄詩工穿月脇檄好愈頭風北
嶽闗山碧南州荔子紅使君今北海還許一樽同
　　　送侍御帥䕫府
湖海番君國江山白帝城凝香餘坐嘯飛詔趣遄征譽
處千鈞重輜車一羽輕攀轅雪眉老送目逐雙旌
千古楚東郡風流今在兹魯公元直道文正不妨詩鉗
吏似束濕麾龍如使兒甘棠足遺愛㑹有去思碑
西風動行色詩景繞征鞍赤甲懸危壁黄牛㵼急湍猿
聲雲背落山勢馬頭盤天險須人守毋辭蜀道難
諸葛仍祠廟公孫只故基棟梁酣夕照雉堞蔓秋葵耿
耿登臨意悠悠今古思烹鮮不勞力餘事杜陵詩
四海猶多事中原未版圖皇心思啟沃赤子望霑濡八
陣難留滯三階拱進趨茂𢎞寧有意江左待夷吾
　　　被檄之上饒言還未㡬又復往焉至小渡遇雨
　　　遣興一首
檄至方云急吾行敢滯留朔風經小渡細雨過中洲(小/渡)
(中流有洲/名中洲)冉冉新斑鬢飄飄敝黒裘欲知來往久三見
月如鈎
　　　九月五日周少府衛秀才㑹飲吳波亭周有詩
　　　因次韻
碧水初㣲落黄花亦未簪三人千里客尊酒五年心我
獨年齊白(樂天云不覺身年四十/七余今年與之齊矣)君皆句似隂不妨鐺
脚坐聊作夜深吟
　　　次韻王侍御夜宿髙牙
相别三時久相望萬里賖攜書期過雁徙倚至昏鴉風
雨番君國雲煙䕫子家何時趣歸覲重許拜髙牙
　　　至日見梅
漸老身仍健多愁鬢易華異鄉逢至節細雨見梅花酒
薄那能醉詩成敢自誇何時故園裏徙倚看横斜
　　　次韻俞尉春日遣興
漸欣長晝煖欲解短爐圍春色已如此故園猶未歸韋
編今日事回首去年非鏡裏衰遲色多慚壮志違
　　　留别趙明府
綵棒漫分部牛刀新發硎花城方竊䕃𤓰戌巳餘蓂生
計雙蓬鬢歸心㡬驛亭他時重㑹面應是眼俱青
　　　初離鄱陽
三年勞簿領今日進歸程意與長途逺身兼薄縠輕板
輿頻送喜山驛屢逢晴道上人争指霜髭綵戱榮
　　　衢右道中
投曉行衢右經旬别楚東侵衣梅溽雨吹面麥秋風壠
畝凝煙外峰巒滴翠中懸知鄉井近漸喜語音同
漸喜家居近相望六驛間脱身江左役洗眼浙東山鄉
味初充饌慈闈亦破顔經過縠溪水應笑鬢毛斑
　　　村居夜坐讀王右丞山中與裴迪書愛其清婉
　　　有魏晉風味因集其語作詩一首亦老坡哨遍
　　　之義也
景氣既和暢故園殊可依逺山映清月曲水涵淪漪寒
犬吠如豹村舂聞自機因思曩昔友攜手同賦詩
　　　獨善堂
賞心并四者文史足三餘不作簪紳念唯便水竹居佳
名元籍籍真樂每如如月旦遺評在今經㡬建除
　　　靈山寺
松竹聲中寺山深人迹稀石從林背出雲向屋頭飛野
鹿寒仍聚棲禽暮自歸怪來襟袖冷濃翠濕征衣
　　　買舟至九里松遊三天竺
解維凌皺玉輟棹理孤笻遊遍三天竺行窮九里松泉
聲依石細山色共秋濃佳處吾能識幽巖倚秀峰
欽定四庫全書
　香山集巻六　　　　　　宋　喻良能　撰
　　五言律詩
　　　次韻外舅黄虞卿為愛山園好八首
為愛山園好芒鞵歩歩髙緑針撏露韭碧箸翦春蒿但
得林泉趣誰能州縣勞何慚王孝伯痛飲讀離騷
為愛山園好芳籬占一涯自耘三徑草不斷四時花栁
絮風中雪芙蓉水上霞銀潢何處是不擬問仙槎
為愛山園好年年草色新醉眠欹柳幄吟坐俯苔茵栗
里風煙古樊川花木春誰云無伴侣對影共三人
為愛山園好都無塵世喧穗禾臨芰沼繩草對苔垣去
就隨佳醖窮通付寓言還同李長吉來過有髙軒
為愛山園好蕭齋竹逕通踈簾捲雌霓曲檻倚雄風愛
酒杜陵老煎茶桑苧翁莵裘真得計蹤跡免飄蓬
為愛山園好投間日日來花時長夜飲雪後煖寒杯一
逕松篁影滿畦桑柘栽未能湖海去幽興亦悠哉
為愛山園好林塘十畝寛露深花臉濕春淺栁眉攅只
擬希髙隠那能縳小官夀山誰問訊太白正虯蟠
為愛山園好紅塵半㸃無自應成小隠誰復嘆将蕪香
秫五十畝黄柑二百株何必隨俯仰歸去亦良圖
　　　次韻劉淳叟見寄二首
九萬垂雲翼胡為乃倦飛丘園聊偃息巖阜故因依蝶
栩新酣睡鷗馴久息機秪應與風景相賞莫相違
出處雙青鬢生涯一釣舟淺深山逺近濃淡樹稀稠隠
几晝逾静捲簾春更幽何當乘興去艤棹向汀洲
　　　次韻季直小疾初愈見寄
暌違纔一日懐想似三秋忽得五字句真成百不憂荷
花要同賦竹徑擬清游明夜月華滿杖藜能過不
　　　二月二日大雪
磬湖二月雪寒氣故裴回麵市連天合銀花照眼開送
窮窮不去(俗以正月二十九日送/窮二月二日為迎富)招隠隠難來幸有麴
生在何妨畧耻罍
　　　遣興
山園近寒食春事總芳菲風暖鵓鴣語日長蝴蝶飛花
光明醉眼草色浄塵衣自足家居樂為生未覺非
昔忝郡文學今為宗子師政懐三釡樂那復四愁詩時
服光揺目香秔滑溜匙唯應講風雅儻可解人頤
　　　伯兄由臨海歸省出示近詩次韻奉别
相别既四載相看如友生未成投轄飲先作倒衣迎夜
雨方同聽秋風又獨行不堪分手處霜重鴈行輕
　　　重九㑹飲愛山堂
閒居愛重九賖酒對黄花水榭杯盤瑩家人笑語譁宦
情薄秋靄吟思繞晴霞向晩歸途好飄飄醉帽斜
　　　乏酒
揺落偏悲客清寒易中人寂寥那自守淡泊亦殊真浮
俗仍皆醉虚談浪飲醇髙歌傲燕市忽憶重千鈞
　　　五舅處士惠訪小園作詩為謝
五舅多道氣相過茹杞苖意行隨緑徑情話竟清宵送
酒飛花急撩人鳥語嬌不堪分手處風雨晩瀟瀟
　　　海上作
晴浪空仍白雲峰逺更青乾坤㡬萬里聚落一浮萍自
昔聞溟渤從今小洞庭端如初發覆坐覺病眸醒
　　　再用彛公長老韻贈嗣宗教授
居易青衫舊安仁素髮新愁思中酒聖貧忍論錢神白
也詩誰敵潮乎筆更親生辰宿南斗同是數竒人
　　　疊嶂寒溪硯屏
疊嶂千重秀寒溪十里清漁舟朝欸乃樵斧晝敲鏗窈
窕疑身到幽竒訝筆精蕭齋凝睇久坐覺世情輕
　　　次韻何茂恭永新見寄之什
起家從吏役寧為食無魚游樂廢山澤懐歸畏簡書文
章簿領外風采折腰餘卧轍從兹始為謀未覺疎
尺書将逺意飄忽渡江湖嘉楮藤溪少纎毫月窟無封
題煩妙札沾丐到迂儒多謝相思切迢迢千里途
　　　立秋日迓宣諭中丞奉懐宋嗣宗
繡斧離朝右羸驂走道周侵星宵不寐曝日夕初休天
地方炎暑山林漫早秋廣文官舎静應念汗交流
　　　試院九日次王茂材丞公韻兼呈翁沂伯廣文
秋杪仍新霽天涯憶故鄉少陵三坐客太白兩重陽深
院日復日寒花黄未黄昔年吹帽飲今日讀書牀
　　　筠溪
精舎仍幽處深溪冒淺篁寒聲隨浪起翠影共流長斷
岸通秋月虚簷受夏凉雖無杜陵韻絶勝贊公房
　　　二月五日夜夢何茂恭論詩
不見水曹久相思亦已勤夢中不識路樽酒細論文家
食甘春薺官居采泮芹何時真㑹面風月與平分
　　　挽鹽官縣丞何公
先子生辛未齊年見此翁從容六紀内隠約古人風教
子從書積延賔畏酒空階前桃杏色依舊入簾紅
　　　夜夢亦好園
薄宦思歸切天涯秋氣深一番南國夢千里故園心歴
歴湖邊路悠悠沙上禽横枝清絶處何日復追尋
　　　聞東嘉王公得雜學士喜而成篇
四海王夫子精忠簡冕旒詔綸飛渙渥禁閣要名流江
左思安石朝端欠武侯命珪兼召節蚤晩到南州
　　　由真隠至枕峰寺
南國清秋杪長林翠靄重嬾黄千頃稻深碧萬株榕峽
水風前急(西峽/渡名)方山雨後濃征鞍何所憩蕭寺枕孤峰
野外初凉冷征衫亦未重檀欒溪上竹勃窣道邊榕秋
意撩人切嵐光潑眼濃更尋天竺寺却憶此髙峰
　　　題雪峰寺
蘭若接閩天登臨意豁然樓臺秋色裏鐘梵暮雲邊未
遂遊山興聊為借榻眠白頭仍捧檄奔走只堪憐
　　　八月十六夜月
一更山吐月萬里湛虚明聊當中秋色堪欣此夜情西
風金盞側香霧玉簪横却憶青蓮語寒鴉棲復驚
　　　送廣漕曽郎中赴闕奏事
緑鬢懐中詔清秋向上都聖圖方廣大賢路不﨑嶇㑹
見除清切寧須復轉輸公如任風憲抨劾莫踟蹰
　　　侍太孺人由安國過賢沙至鳯池
板輿多樂事沙路及晴時約畧瞻龍卧逶迤到鳯池匏
樽細斟酌華髮足遨嬉此意安仁解曛酣更賦詩
　　　山隂
緑髮經行處重來兩鬢絲共誰論舊事何處有新詩鑑
水春妍蚤蘭亭雪意遲邦人争指似夀母近期頥
　　　禹帝祠(有序/)
　　　　余往來越中廿五年未嘗不致疑於禹陵以
　　　　龍瑞之禹穴為是耶則其大曽不盈咫以告
　　　　成之窆石為是耶則自昔以為葬衣冠皆非
　　　　陵也淳熈戊戌四月十一日齋宿祠下同孫
　　　　簽判次襄夏察判蹈中自窆石登山披榛荆
　　　　至絶頂見其地正平中起大冡前對羣峰下
　　　　瞰窆石巍然儼然真前代王者之陵寝也於
　　　　是前日之疑始釋因相與再拜喜而賦詩云
㡬嵗欽文命今朝拜禹陵稽山新雨霽鑑水暮雲凝更
覩𤣥圭錫懸知四載乗川靈洎河伯千古獲依憑(觀有/璋一)
(璧一/圭二)
　　　有感二首
冉冉新華髮颼颼敝黒裘一官方半刺六十已平頭稠
疊耶溪泛﨑嶇禹穴游未能江海去聊作稻梁謀
再有淮南亂紛紛㡬戰場血腥官道雨骨映野田霜行
陣青黄氣朝廷赤白囊何時洗兵甲四海重耕桑
　　　次韻伯夀兄秋日偶題
漸老良多感悲秋强自寛鬢驚潘掾白衣怯范生寒逕
合荒苔碧窓明落葉丹澆愁須暫醉忍放酒杯乾
　　　夜發曹娥堰
孤燈乍明滅隠約小橋邊野市人家閉晴天斗柄懸秋
深風落木夜静浪鳴船却憶前年事扁舟過霅川
　　　書堂
每憶書堂好重來又十年征途聊復爾風物故依然松
竹千巖暮雲煙九月天凭欄佳興發欲進剡谿船
　　　九日諸暨道中示興之
客裏逢重九蕭蕭落葉風畧無花對菊但有鬢如蓬蕉
巻新收緑楓旗半展紅登臨語宗武剰喜一樽同
　　　道中口占
出郭及初旭郊原豁寒晴雲浄空既碧霜明湖更清蕭
蕭衆木下杳杳孤鴻鳴安得陶謝手作詩替丹青
空山古寺裏齋宿值冬晴塵囂一何寂心境兩俱清砌
月曉霜色松風夜籟鳴語䦨人未寝孤館伴燈青
　　　題隠静寺
杯渡已仙去兹山餘勝蹤傍雲開廣殿夾道䕃長松幽
洞秋含霧清溪冷浸峰老僧如宿昔一笑喜相逢
　　　訪何茂恭於南湖何有詩因次韻
相别三年久相逢一笑時眼邊無俗物袖裏有清詩山
路梅花早湖天雪意遲不眠成夜話寒月在疎枝
　　　即事
亦好經年别歸來意轉親横斜花練練清淺水鱗鱗又
逼𤓰時戍聊娛戲綵身新添蘭桂圃近在岸西漘
　　　紫笑
表裏俱穠紫冬春獨擅青每䝉天一笑(徳夀最/喜此花)不與素
同馨風味撩吟筆芳菲入畫屛㡬番饒睡思聞此灑然
醒
　　　雨餘
雨餘平野緑耕種滿東臯處處鞭黄犢家家賣孟勞筠
盤餽糠籺瓦盌薦溪毛所願甘霖足梁間掛桔橰
　　　謝趙昌父投贈詩巻
趙子有新作鼎珍初出庖端能工競病寧復費推敲白
戰應難敵清􁁺亦任嘲風流前輩盡試合續絃膠
　　　三月六日湖上分韻得山字
剰漲三篙水寛圍十里山垂楊飛舞裏細雨有無間把
酒從杯溢題詩任鬢斑青春仍暇日莫惜晩西還
　　　三月二十六日工部宿直
䆳宇近霄漢㣲風揺竹梢漏聲通五夜鐘韻自三茅衣
裌偏宜睡杯單詎用庖夙興那敢後雞唱已嘐嘐
　　　題秀野堂
秀野臨空濶三堂若是班荷香平入座湖影倒涵山魚
鳥丹青裏雲煙水墨間他年儻同社應共狎鷗閒
　　　奉酬鮑仲山機宜見贈
四海今詩伯才名許孰儔波瀾掩顔謝歩驟到曹劉婉
畫參機幕精忠動冕旒時危須戮力談笑復神州
　　　次韻陳魯望郎中
筆底詞華盛寧論大小山敷腴建安際古澹正元間未
許窺三昧時容見一斑草堂詩律在風味喚仍還
　　　温泉
招提閟林麓棟宇壓江郊來作温泉浴如逢癢處搔綵
衣臨砌檻華髮對尊匏一笑涼風起紅欹茘子梢
　　　曹務拘綴不及赴張持荷賞梅之約因得小詩
　　　寄似
渺渺煙波濶南湖在帝城梅将春共早人與境俱清筆
墨探三昧樽罍有四并未能乘興去遥望目増明
　　　題郭邵州同塵庵
榮辱酣歌裏賢愚睡眼中未應分野馬那復障西風晏
坐從凝席揚鞭任軟紅巖棲兼鼎食處處不妨同
　　　臘八日雪參議林郎中有詩因次韻
玉樹參差見銀花子細看淖糜分臘序圓炭度朝寒(參/議)
(餉臘粥府/公分圓炭)冉冉頭新白匆匆嵗又殘聊慿一杯醉忍把
兩眉攅
欽定四庫全書
　香山集巻七　　　　　　宋　喻良能　撰
　　五言律詩
　　　次韻李大著春日雜詩十首
春晩饒芳景官閒得細看隔窓黄鳥並開巻壁魚乾過
雨蒼苔濕迎風翠竹寒髪華搔更短斗酒自相寛
漫仕歎遲暮卜居城北偏已教山白石秖欠沼清泉簾
透一簷月窓横數尺天雜花還映竹故故自芳妍
賤子知何幸萊衣老更斑白頭居杜曲清夢到香山(余/所)
(居山/名)琢句愁雕腎銜盃喜渥顔此身慚暮翼飛倦未知
還
偏親須寸禄匠院敢辭留頗媿花經眼還應草喚愁身
唯親布被交已絶牙籌詩興抽毫足無勞入海求
花日淺明牖竹風低度墻舉頭空弱絮轉盼墮危芳興
遣慿毛頴愁消賴羽觴隂隂繁夏木故里耿難忘
借居仍種菊往往似天隨日味三春酒燈明午夜棋閒
臨永和帖細誦建安詩潦倒同中散歡欣似啟期
帝里春仍好風和晝漏遲但懐三釡樂遑恤北山移老
大諳斑戯空疎媿色絲平生杜陵老耿耿寸心知
屯雲初解駁曉日有晶輝城郭紅塵軟江湖春水肥小
舟浮緑浄芳徑歩熹㣲起我故山思多慚未拂衣
素髮已垂領故園猶未歸鳥聲思磴道栁色憶荆扉嫩
緑枝邊暗殘紅葉底稀㡬多新乳燕一一出巢飛
二載違枌社全家客帝都濁醪充上頓清俸付中厨親
老唯須養皇恩詎敢孤逍遥處山澤未忍學仙臞
　　　次韻王龜齡春日湖上
春老花茵積雲開天鏡磨暖風今日好細雨向來多栁
䕃青絲障湖明金叵羅何時成醉倒煙草藉晴坡
　　　羅春伯以吕居仁集寄似作詩為謝
平生子吕子妙語總闗心忽得詩三百端勝書萬金愔
愔醒睡眼炯炯浄煩襟何以報嘉惠空慚緑綺琴
　　　六月二十二日夜省宿一首
省廬頻宿直何異在承明地峻江聲近風輕荷氣清鬢
毛真騎省詩思小隂鏗記得山村日馳情向玉京
　　　印印詩(有序/)
　　　　予在工部常兼屯虞水三印去嵗八月一日
　　　　暫攝奉常三日復暫權禮部又兼二印為五
　　　　信宿乃生印印故以命之生八月餘而卒今
　　　　嵗仲秋五日盖其周晬憶而成詩
印印秀而好明眸氷雪膚逢人賞岐嶷問宇識之無若
有萬金藥真成千里駒空花今已矣晬日一長吁
　　　十一月二日與陸明府陳廣文黄使君吳都曹
　　　江廣文同飲於閎中堂修年契也酒後耳熱因
　　　得小詩呈似
菊色猶黄處梅花未發天三山千里客一笑六同年公
等多朱紱予方乏坐氊清談仍痛飲應作畫圖傳
　　　同徳坊寓居
天地方揺落江湖入夢思三為京輦客十見嵗華移亹
亹金閨直蕭蕭素髪垂殘年飽喫飯細誦少陵詩
　　　檢書偶見故王侍郎嘉叟舊與余倡和之什良
　　　用慨然因題四韻
文字名三世精神運五兵徒看遺墨在却嘆曲池平浙
右頻犀麈江東㡬兕觥倡酬今已矣撫巻淚縱横
　　　挽髙宗皇帝詞
扈從浮江日憂勤立極初八年躬甲胄萬國混車書治
定端無競功成自不居休明嫓虞舜逸樂夢華胥
天地重開闢民人拱徳馨奎文贊元聖宸翰列羣經禮
樂盈三紀光華亞九齡龍髯攀莫及臣子涕交零
　　　入局言懐
學省清秋好無塵意趣長講餘簾影静坐久綵衣涼未
有禆王族真成耗太倉顧慚麋鹿質亦許玷朝行
　　　寄宋子淵運使
對閣思槐市成規媿奉常六年談笑阻千里夢魂長將
漕衣仍繡空餐鬢已蒼何當奉犀麈風月要平章
　　　判院蔡文和予五詩次韻一篇奉酬
病起驚華髮官閒覺素餐文章慚李益名譽羨蘇端老
去觀書嬾愁來避酒難非闗作詩苦自爾帶圍寛
　　　黄講書太器見和五詩次韻一篇奉酬
客氊寒莫致官舎總蕭然睡思茶甘外窮愁酒力邊未
成投轄飲時作撥書眠野鶴如雙鬢衰遲秪自憐
　　　獻之大著得予喜賦以詩來謝次韻奉酬
奪袍吟處筆墊角雨餘巾黄絹才無敵青藜杖有神将
乗桓典馬肯受庾公塵老我知何幸窮塗獲卜鄰
　　　茂林見訪有詩次韻奉酬
解鞍揮玉麈亹亹笑談清昨夜燈花喜今朝乾鵲聲興
同狂祕監詩似老彌明憶昔南臺北相逢盖始傾
　　　陳彦山寄示新詩次韻奉酬
山園寧厭小閒地只如馨木落長天碧雲飛逺岫青故
人應見憶新詠許時聽句好何勞琢雖搜不用冥
　　　題周希稷清閟軒
之子藴琅玕幽軒足考槃蘢葱煙翠濕瑣碎日光寒似
向蘭亭見全勝墨本看是中雖信美未可懶彈冠
　　　喜雪
同雲生舊臘積雪入新春野色連滄海驩聲動紫宸峰
巒朝掩映樓閣夜精神莫展山隂畫雖工不是真
　　　贈陳宣幹
嗜古心仍切尋詩句益工十年江左别一笑日邊同補
外吾天幸懐歸子道東好為旬朔欵解榻待春風
　　　侍親由三山還東陽
南雪不到地𤣥冬偏滿山春風仍料峭綵袂正斕斑廣
厦千間静虚空一宿閒此身如羽翼飛倦始知還
　　　文舉仙尉以詩寄似兼惠新安紙乳洞茶次韻
　　　奉酬
閉户鶯聲老開緘鯉素新多慚青眼舊逺寄白頭人佳
楮氷天繭芳芽雪洞春著書兼破睡勒謝敢辭頻
　　　題雲黄山寳林寺
彌勒下生地溪山秀且長蕭蕭雙樹碧冉冉片雲黄曉
日觚棱浄西風松桂香十年疎杖屨玉石耿難忘
　　　錦園
孟夏錦園好山花髙下開風欹紅芍藥雨重紫徘徊衣
染香邊蘂鞵粘緑處苔鶯歌兼蝶拍時送掌中杯
山園多勝踐繚繞磬湖濵畦藥青生甲湖波緑動鱗鵓
鴣知欲雨鴉舅報将晨却憶京華日長懐浩蕩春
　　　題何茂宏茂恭林堂
華堂閟林樾林秀水泉甘野色袁家渇秋聲鈷鉧潭二
難今有此四者許誰參他日承明直懸知憶翠嵐
　　　月桂堂
月桂堂何有池清桂影横畫圖寧辨此玉斧巧修成入
夜境逾妙纔秋風又生饒陽巖石下隠約欠分明(上饒/有巖)
(如月巖中一樹/如桂名曰月巖)
　　　廿五兄宣義見招偕諸弟赴新亭宴集即席有
　　　作
瀟洒新亭好松長桂亦稠清秋集鴻鴈暇日勸觥籌既
逺含香直何辭秉燭遊主人情義重終宴不知休
　　　錦園雙桂植之二十八年未嘗著花今忽盛開
　　　紫趺黄蘂所未曾見喜而賦詩
疇昔栽雙桂于今四七秋紫趺香冉冉金蘂色浮浮標
致殊他桂風流最蓐收無才强摹寫著語故難遒
　　　八月十三夜仲季二弟弄月亭對飲
今宵端正月故故向湖山玉兎窺杯凸氷娥怪鬢斑詩
情甪里逸酒膽夏黄慳興罷度橋處天風松桂間
　　　次韻程觀過夜飲靈濟祠下
松月瀉清影爐煙凝宿雲檠燈寒照席樽酒細論文清
漏轉三鼓芳杯釂十分絶勝銀燭裏妙舞看榴裙
　　　送朱師古少卿歸蜀
西蜀多賢士于今見奉常十年方出守萬里好還鄉峽
水冬無險河圖晩有光臨歧分手處政爾不能忘
　　　丞相王公挽詞
炎統中興日淳熈翊贊功憲邦同吉甫待旦類周公一
品恩榮重三朝禮貌隆欲知勲業盛請眎鼎彞中
維嶽鍾英粹興王有俊良文章周衛武書考郭汾陽調
爕民庸茂彌縫主道昌中台一宵坼四海淚滂滂
疇昔翹材館疎庸獲屢游衮衣無傲色吐握有勤求輔
弼十年久雍容片善收至今天下士語及淚交流
　　　丞相大資葉公挽詞
雙谿鍾地䜟一相破天荒道至黄扉重勲由紫府昌堤
成歡百辟台坼泣羣方盛烈銘鐘鼎千秋耿不忘
徳望堂堂重威名凛凛寒三年衮衣粲四海寸心丹緑
野悲裴度蒼生憶謝安白頭賔客在慚痛淚䦨干
　　　挽商元鼎
舉世方貪禄斯人秪自怡一官如涕唾半世足遨嬉心
地陂千頃生涯酒一巵唯應郭有道吾不媿為碑
　　　挽黄泰之
漢世無雙價皇朝第一流文章驚北闕名譽滿中州槐
市師模䆳蘭臺史筆遒所嗟時未合不作濟川舟
　　　挽樓士特
平生易諸子向我獨拳拳雪屋傾銀斚春風並錦韉笑
談多竟夕契濶未經年來作生芻奠凄凉涕泫然
　　　挽唐立夫舎人
才名振西蜀老氣益中州草制追盤誥籌邊動冕旒已
令榮壓角復遣飲遨頭千古九江恨長隨逝水流
　　　挽石似之郎中
㡬作儒林冠親承帝渥隆雙旌大江左一節古吳中列
宿英聲在浮雲舊事空無從挂吾劍老淚濕西風
　　　挽國史侍讀李公仁父
大名垂宇宙秀氣發岷峨學比淵雲贍才方賈馬過九
朝資直筆二子振賢科已矣流芳在千秋保不磨
　　　挽處士陳容
乾坤身老大邱壑跡委蛇不枉安車召誰為薦鶚詞平
生五千巻身後寧馨兒他日編遺藁應多感遇詩
歴數鄉閭老誰知徳齒尊無心游魏闕有意樂丘園漫
不霑三釡真堪映九原涕洟歌楚些已矣莫招魂
　　　挽李靖少傅夫人
九月秋光急山川苦霧迷卜邙新隧啟度鞏短簫齊寳
劍知终合靈蟾已隕西松門來㑹葬車馬㡬千蹄
板輿曾至鄭靈輤此歸周靄靄雲将夕亭亭月正秋九
原開祔穴故土覆新丘嵗晏寒松下茅苫孝子留
　　　挽湯丞相漢國夫人
七秩芳名盛于今等逝波承天登宰輔看子掌編摩鳯
去青春獨鸞回紫誥多他年彤管史兼述采蘩歌
欽定四庫全書
　香山集巻八　　　　　　宋　喻良能　撰
　　七言律詩
　　　春水
磬湖春水夜來生曉起雷聲逗雨聲去馬來牛心莫辨
鸕鷀鸂鶒眼俱明飄零花片有底急揺曳栁絲如許輕
旬月烟村半風雨榆錢好為買春晴
　　　次韻送季直弟入越
積雨新晴耳目醒長堦栁色静閒庭已看桃萼臙脂濕
未有楊花雪片零客路汝應懐稚子家居吾亦念樵青
須知兩地無百里不用陽闗腸斷聽
　　　一室
隂陽一室冷兢兢燕坐何曽病欝蒸只擬綸巾持羽扇
未須赤脚踏層氷滿盤碧玉初投箸一榻清風更曲肱
掃地焚香凉到骨疎簾何處欲揮蠅
　　　記夢
小窓幽閣睡初匀夢到鈞天侍紫宸盤號搯桃真異器
果名黄棗豈常珍殊恩併浹鴒原弟美味初嘗鶴髮親
願竭精忠圖報稱覺來肝膽已輪囷
　　　次韻伯夀兄宿華藏有感
水净溪空峰更青目雖未到已先明棟浮萬縷晴雲細
軒擁千重夏木清幽興入門應自適殘樽下馬與誰傾
老僧齋罷唯須睡不信人間有月評
　　　曉霽
夜來細雨暗冥冥曉起秋容入畫屛水色浄涵天影碧
林梢㣲露逺峰青嫩黄稼卧衡從畝老翠栁拖長短亭
一晌西風醒睡眼端如痛飲讀騷經
　　　題繡川驛揖秀亭次張明府韻
一色蒼波百頃煙直楣横檻覆華椽從來好景無今日
何限清詩似昔賢把醆有山來酒面凭欄無路到愁邊
我來政值雨新足芳草芊芊緑滿川
　　　次韻趙禹平春日書懐
草色青青二月時物華雖是我廬非日明院宇燕相語
花發園林鶯亂飛無數小桃初掩暎㡬多垂栁自因依
春風十里歸吟筆未用羅幃繡幕圍
　　　八月十四日亦好亭遲月不至分韻得秋字
亦好登臨似庾樓是中風月最宜秋素娥欲赴經年約
行雨潛分一段愁聊復飛觴追勝賞何妨秉燭事清游
明年此夕看明月千里相思楚水頭
　　　次韻衛知機秀才梅花
東君調䕶亦多情瘦比夷齊徹骨清有韻緑毛時倒掛
無塵白鷺可同盟未應桃葉能稱姊若齒山樊定是兄
何事故園頻入夢疎枝新賞玉谿晴(桐川有玉溪梅/郡中施之圖畫)
　　　謝張使君惠簟
瘦玉敲風翠幹長織成漪浪瑩滄浪封題尚帶鄱江潤
巻贈猶餘燕寝香竹笛當年同秀質桃笙何處避寒光
㣲軀詎足當珍賜持奉親闈枕扇凉
　　　送張使君
桐川風物最三吳刺史循良繼兩都但見賣刀還買犢
誰知有袴本無襦來時竹馬迎兒輩去日棠隂遶舎隅
攀斷車轅留不止他年應作祖張圖
　　　寄題梅山
平生滿耳説梅山十里荷花繚繞間宫女三千顔綽約
繡衣十萬綵斕斑瀕江景好圖難盡飛鷺詩工語莫刪
定約後期窮勝賞不辭和月棹船還
　　　寧川
平生滿耳説宣城入境雲煙照眼明過雨偏濃千嶂碧
未秋先冷數溪清細看菡蓞波間色時聽綿蠻竹裏聲
不是多才謝公子江山猶解發吟情
　　　再用前韻
晩驅羸馬背重城曉度層巒淡月明醉與别愁相喚醒
秋兼詩思一齊清舞風繁蓼堤邊影泣露寒蛩草際聲
欲駐征鞍聊小憩敢将王事徇私情
　　　秋浦試院奉和馬駒父見寄
也知融帳多餘暇欲往論文偶未遑棄置亡何投轄飲
經營俱下讀書行子雲但覺𤣥猶白元亮應欣菊已黄
辱贈清詩不知報剩親燈火趁新涼
　　　由當塗回宿齊山用杜牧之韻
一望雲煙興欲飛晴光聊復步熹㣲㡬年想像空懐古
今日登臨自送歸寒菊有花宜靖節澄江如練憶元暉
夜深静坐清人骨巖影侵堦月滿衣
　　　九日青陽道中呈張主簿
重陽時候在青陽野店山肴對舉觴菊蘂半開簪鬢好
橘包初破噀人香西風有意吹紗帽細雨無情濕錦障
但得一樽相對飲不須更問是他鄉
　　　謁太平興國宫
平生耳滿太平名今日身親謁太平道子畫圖形未冺
廬君山水眼初明雨餘翠滴千峰色秋半寒生萬壑聲
扣石當年開洞府儻容凡骨到蓬瀛(觀門之左有劉越/石乃康俗遇僊處)
(也/)
　　　八月十五日夜試院翫月呈葉判官徐教授蔡
　　　主簿
西風細逐桂枝生秋月圓從屋角明歡伯向人端有意
素娥於客亦多情試吟飛鵲南枝句更聽春蠶食葉聲
從此塗山添勝事四翁相遇四難并
　　　亦好園梅花
一别經年見未曾衝寒相值意凌兢肌膚姑射仙人雪
品格中山孺子氷清淺池塘春未動黄昏籬落月初棱
從來自倚心如鐵被惱如今似少陵
　　　次韻茂恭元日大雪
逗曉褰幃著綵衣忽驚庭户有光輝緩将栢葉隨觴舉
細看梅花伴雪飛阿堵無心來潤屋詩仙有句到柴扉
酒酣笑共兒曹説去嵗如今歸未歸(予去嵗元日猶攝/邑婺源未還侍傍)
(也/)
　　　栁季修知丞以詩見貽次韻為謝
古木隂隂繞屋廬官居端的似田居詩清子厚龍城句
字瘦誠懸殿壁書那復有心追四至只應無事富三餘
一樽閒論金罍事為笑紛紛竭澤漁(仲修嘗與予論及/前此縣僚以為笑)
　　　送交代李丞元舉
藍田松下日棲遲不比韓公作記時鷁首千行攀别淚
牛腰㡬軸送行詩我無楚尾歌來暮君有齊民頌去思
自是中年多作惡可堪烟雨話分離
　　　春盡偶書
溪流如帶碧縈紆滿地閒花雜野蔬濃淡柘隂三月暮
淺深山色晩晴初頗驚井落家徒壁却喜盤飱食有魚
蜀魄健啼春又老揮鞭吾亦憶吾廬
　　　題顔范祠堂
聖宋神唐兩鉅人髙風勁節許誰倫闉闍自昔宜雙廟
輪奐于今始一新破敵威名優魏國偃藩功業過張巡
後先來作江城守俱障西風避庾塵
　　　宴餞逢寺丞口號
一扇清風自楚臺公堂葱鬱玳筵開旌幢映座千峰日
鼓吹喧天萬壑雷秋水㡬行揮玉箸春葱千指送金杯
甘棠不獨留遺愛㑹見翻為調鼎梅
　　　捕盜至栗洪嶺下道人庵滯留數日遣興
亂山深處小溪隈夏木隂隂水半回風岸欹斜對青竹
雨枝低重弄黄梅濃愁難辦新詩語吉耗聊傾濁酒杯
戯綵老人須强飯玉鈎纔吐即歸來
　　　題開先寺
少年魂夢到廬山今日親遊鬢已斑聊復揮毫吟紫翠
未妨拄頰對孱顔遥看飛瀑三千丈近去青天咫尺間
不為白雲頻屬念應遊此地不知還
壮觀端宜冠九州未應萬壑敢争流盡将銀漢為懸瀑
一洗紅塵變凛秋白雨廉纎飛逈野玉龍夭矯下靈湫
廬山處處雖竒絶不到開先未是游
　　　鵝湖寺(在鉛山縣舊名仁夀/院以鵝湖山得名)
長松夾道揺蒼煙十里絶如靈隠前不見素鵝青嶂裏
空餘碧水白雲邊氛埃斗脱三千界瀟洒疑通十九泉
五月人間正炎熱清凉一覺北窓眠
水鳥飛來一問津璧宫珠塔便紅塵開基古佛留遺像
直日竒峰列衆賔芋火擁殘知永夜霜鐘遞起嚮初晨
川徒渺渺驅塵駕回首林前愧野人
　　　游西源于白雲峰下煙霏霧靄間逢一女子縞
　　　裙翠袂玉雪可念同遊十有二人遂共酌酒于
　　　大石屏季直弟有詩因用其韻
相攜攝履響層巒翠蔓蒼蘿著處攀身在天台秋色裏
路經巫峽暮雲間欲飛還住一仙子似淡如濃雙逺山
笑盡一樽無處覔斷腸霧鬢與風鬟
　　　西禪寺
脩廊千柱壓城隂山並廬山勝二林六月簷楹無暑氣
四時山水有清音鳥飛不盡上方逺鯨吼希聞别院深
更欲題詩發佳境泮林講説總闗心
　　　予卧病數日意思殊昏昏中秋强起陪老人把
　　　酒對月不敢濡唇吻思去嵗在當塗試院與諸
　　　公飲酒賦詩又一載矣因成長句
楚水塗山各一涯今年還是去年時古來明月皆如此
我試停杯一問之丹桂飄香知有子飛烏遶樹似無枝
直須看到冰輪昃忍負姮娥隔嵗期
　　　次韻戲綵老人重陽懐故園作
瀟灑秋容雨後天丹青端似倩龍眠故園緑竹應今日
異縣黄花又一年㣲祿秖堪供菽水菲材安敢擬淵騫
日來王事欣多暇聊向樽前一粲然
　　　送閻紫㣲歸蜀
曲江分袂十年中一笑相逢楚水東西掖判花知思湧
南墻哦竹坐詩窮秋風但覺艅艎駛晝繡何妨畫㦸雄
道過䕫門王内史為言雙鬢已如蓬
　　　寄周彦禮知丞樓文舉司理
從容里閈待時須二老風流孰與俱遷善節香如故否
望雲迎月更佳無醲寒凛凛侵衣袂薄雪斑斑入畫圖
欲把一杯論舊事五年魂夢隔江湖
　　　次韻伯夀兄見寄
江國疎梅吐玉英故園想見木欣榮二年鴻鴈碧雲闊
千里江湖春水生冉冉池塘應入夢瀟瀟風雨若為情
行看戲綵青萱發凖擬芳樽相對傾
　　　二月十五日陪府公出郊勸農
雨過郊原草色匀元戎小隊出城闉聊穿阡陌溝塍路
徧勸耡耰襏襫人紅杏梢頭春意好緑楊深處鳥聲新
此行端為劭農設肯學醺酣吐錦茵
　　　陪曹使君牧馬寺勸農
朱轓小隊出郊坰風捲濃隂作快晴夾道老人迎五馬
囀枝黄鳥避雙旌參差麥壠雲屯重零亂梅花雪片輕
勸課定知非小補扶犁擕餉趂春耕
　　　次韻木藴之状元見寄之作
水遶星山木遶廬江城孤絶政愁予鳥言為吏居篁竹
烏鬼得魚歡里閭照眼梅花寒皎皎闗心煙雨晚疎疎
真山多謝遥相憶長句新詩細字書
　　　登五峰亭望廬山
平生廬阜去無因咫尺于今不得親顧我塵勞四十九
羨他蕭散二仙人(太白四十九游廬山東坡四/十九游廬山予今四十九矣)㑹當拄
頰看山色更欲題詩滿澗濵為報草堂蓮社友掃雲開
户待游輪
　　　詠月
何年玉斧巧修成半似明生半魄生易使飛烏來匝繞
難将老蚌較虧盈(吳都賦蚌蛤珠/胎與月虧全)桂枝不逐秋風老水
影長隨夜氣清曾是廣寒宫裏客舊遊重訪更含情
　　　陪通守李丈出郊
出郭旌旗及曉晴朔風凛凛水泠泠堵墻野老瞻泥軾
冠劍長松拂屛星破臘梅花强半白先春草色未多青
經行肯為遊觀美王事馳驅不敢寧
　　　曉行霜重如雪
霜重寒威一夜加曉來人迹板橋斜已看白鴈來千里
想見青州滿百花何處菊枝猶復耐故園菊味定堪嘉
慈顔正念征裘薄歸去萱堂笑語譁
　　　挽施州使君鍾公
弱冠為儒世所推中年事業更瓌竒才名屢致諸公薦
讜論深䝉睿主知郡政堅强同薤水行囊蕭瑟似琴龜
只今惟有清江路父老相逢説去思
欽定四庫全書
　香山集巻九　　　　　　宋　喻良能　撰
　　七言律詩
　　　東歸
無邉春意正冲融十幅歸帆到淛東照水杏花紅翦翦
弄晴楊栁緑茸茸風光併入吟毫裏山色都歸醉眼中
説與林間子規道丁寜不必向東風
　　　東歸見梅
老大無堪鬢似銀虛名猶復玷簪紳久為碌碌趨朝士
暫作棲棲去國人行李衝寒歸故里江梅偷煖報新春
萬鍾於我何加益三釡新來喜及親
　　　草堂成即事二首
三年留滯江之南歸來故園寢亦甘經理草堂唐寳應
耘耡荒徑晉陶潛寸心自昔似南八雙鬢只今如謝三
手栽楊栁既合抱木尚如此人何堪
燕雀桑麻五畮匀香爐峰下磬湖濵青衫不礙兩居士
白髪真成六老人(兄弟五人皆二毛/與老母而六也)子美浣花元不惡
淵明栗里總宜貧作詩飲酒真吾事回首江湖懶問津
　　　亦好園即事
誰將春色到山家湖緑平堤草滿沙細刻真酥水仙蘂
勻搓絳蠟海紅花芳林得日鶯還囀香徑無風蝶自斜
聊與後生修故事未妨詩酒作生涯
　　　亦好園春晩再用前韻
境浄山明别一家幾多垂栁裊平沙閒中牽夢一池草
空裏愁人萬㸃花細雨朝朝兼暮暮淡烟整整復斜斜
緑隂青子真堪畫滿意春風磬水涯
　　　經理西山同二客二弟姪輩侍太孺人游觀聨
　　　句
西山仍復踞西臺(叔/竒)石逕􁃔﨑此日開(虞/卿)竹杖相邀七
八客(季/直)芳樽時釂兩三杯(仲/文)瀑懸巖腹如飛雨(伯/宗)石轉
山腰若隠雷(仲/文)敬侍慈顔供一笑(興/之)陂陀坐穏興悠哉
(季/直)
　　　春興
日日春泥妨杖藜一聲何處子規啼紅將滿地花空委
緑盡前山草正萋已辦篇章書側理可無杯斚捧柔荑
清明過後芳菲少桃李清隂欲滿蹊
　　　侍太夫人拜掃先塋季直弟有詩因次其韻
東郊雲氣曉疎疎十里相擕霽色初林幄盡頭聞杜宇
荇絲深處見王餘提壺相勸仍沽酒扶杖來觀或荷鋤
不向如臯閒射雉真成一笑粲潘輿(是日荆婦不同/行唯奉板輿爾)
　　　次韻伯夀兄中秋翫月
中秋自古月華好何况浮雲掃碧天不比尋常三五夕
須知瀲灔十分圓畵簷影轉猶宜飲銀漢輝斜未忍眠
却憶年時今夜裏獨將醒眼對嬋娟
　　　東軒即事
嘯傲東軒得此生平章物理憶淵明晴塘灔灔起萍浪
夏木隂隂求友聲聊欲庶幾三不惑誰能復較四難并
旋燒蟹眼烹鷹爪啜罷呼兒課二京
　　　寄程教授士廓
去年同宴小重陽香霧霏霏橘半黄楚尾吳頭雙妙麗
茱枝菊蘂總芬芳十分滿釂白衣酒兩袖濃擕燕寢香
回首只今如夢寐暮雲烟浪正㣲茫
　　　重陽遣興
秋髙身老少陵悲不獨雲飛鴈亦飛紅葉色深偏照酒
黄花香重欲沾衣絶知落帽歡娛好最奈登山伴侶稀
强挿茱萸修故事未妨醉眼送斜暉
　　　亦好園江梅變紅仲文季直二弟有詩因次韻
蕭蕭亦好耐寒枝天與風流一段竒刻玉不惟工傲雪
施朱端欲妙凝脂佳人赬頰今纔見公子酡顔頃未知
便好作軒名頓有二難連璧賦清詩
　　　雪中賞横枝梅花
横枝梅花最先開影着清淺無纎埃夀陽粧額依然在
姑射氷肌何處來無數雪花新㸃綴幾畨霜鬢獨徘徊
想見懐安官道側十里㓗白如瓊瑰(懐安道中梅/林綿亘十里)
　　　戊子除夕追和陳簡齋除夜一首
世事年來已飽更百年今夕兩分平窻間蠟炬偎人煖
缾裏梅花照眼明瓦屋三間聊足喜鬢霜千丈總堪驚
明朝同上西山望應有江湖春水生
　　　次韻季直弟春日雪
休驚雙鬢二毛加且喜東君發物華未向林梢開嫩葉
先於簷際舞飛花鼠鬚正好書春帖蟹眼偏宜試露芽
便欲扁舟訪安道不堪山驛水程賖
　　　次韻和夷仲節推陪府公游北山
紅蓮猶得愛青山翠木蒼蘿處處攀雲水窟中聊假日
簿書叢裏暫偷閒幨帷車乗春同到燈火城門夜未闗
我亦林泉曽俯仰只今雙屨又塵寰
　　　題祥符寺靈山閣
一倚危欄已快哉俯㸔屛障掌中開江間碧浪循城去
天外青山入座來隔岸幾聲聞鼓角傍林千簇見樓臺
白雲只在孤飛處西望闗心首重廻
　　　武夷山
冲佑觀前水紺色昇真洞北山笋攢羣峯不㫁四時翠
萬壑長留九月寒溪上桃花引漁子雲間仙犬逐劉安
平生飽識佳山水直作東南第一㸔
　　　天申節望闕口號
日永凉生殿閣風需雲宴衎慶流虹明良叶徳千齡遇
臣妾傾心萬國同葵影緩隨羲馭轉榴花髙映御袍紅
西踰蔥嶺東遼海長屬堯封禹貢中
　　　試院次韻馬駒父見寄
華髪蕭蕭知更稀回頭五十四年非花添病眼正臨巻
春滿故園猶未歸止酒獨醒陶靖節寄詩相憶謝元暉
若為比得新篇美西蜀江頭錦一機
　　　試院七夕
過雨秋風灑客裳長廊廣厦更清凉不㸔雲際癡牛女
細讀文中古戰場病骨未輕聊把酒(時苦臂疼/以酒服藥)詩情欲
適旋焚香敢辭秉燭分清夜猶記槐黄昔日忙
　　　陳知府體仁和予七夕試院詩併以龍涎數十
　　　餅為餉次韻奉酬陳每講㑹甚盛
八郡經生滿鱣堂那能斗酒博西凉晩年刻意𤣥虚講
蚤嵗留心翰墨場憐我無氊寒坐客分公燕寢舊清香
相逢一笑寧多得歸去匆匆有底忙
　　　司户李巖詹和予廬山詩二十一篇作詩為謝
東野龍鍾誇白首巖詹矍鑠事清修胷中似有九雲夢
筆下倒傾三峽流和我七言清有味能令三伏凛生秋
當年廬阜賞心處恨不擕公九日游
　　　題馮家洞
空巖寒氣凛兢兢入户神清思亦澂似應如非聲澒洞
已垂未落石崚嶒深於豳俗藏氷室險過文王避雨陵
刮蘚磨崖書淡墨勝游聊復記吾曽
　　　校官㕔新栽巖桂
不將官舍等逆旅故把霜根栽繞牆他日花開暎秋色
何人手折惹天香丁寧䕶取森森碧想像勻排粟粟黄
顧我疎慵百無取未應人錯比甘棠
　　　㕘議李郎中見和次韻奉酬
頃嵗題名曲江院及肩曽許亞宮牆胷中濶貯雲夢澤
筆下濃薰班馬香省直舊霑衾半白除書行見紙新黄
和篇如出少陵手誰謂無心賦海棠
　　　再用前韻呈㕘議李郎中
獨冷官曹有底忙經旬不得造門牆雨添垂栁絲絲碧
風攪飛花片片香顧我摧頽如病顙羡公騰踏勝飛黄
新詩逈出南豐右不是無香似海棠
　　　寄張君玉
橘亭一别五回冬寤寐何曽置此翁二十五聲秋後㸃
八千里外月明中夫君不寄平安信而我方棲簿領叢
三峽江髙天共逺側身西望興何窮
　　　次韻周希稷詠芭蕉
經年不接故人書開户逢渠了不殊誰運七輪風裏扇
時跳千斛雨中珠退之有意吟山石摩詰無心作畵圖
為愛青青無俗韻故教移植傍庭隅
　　　次韻葉省幹重九樓上言懐
水落魚龍已退藏小樓蕭爽裌衣凉山雲雨過無窮態
巖桂風來不斷香已分文章成白豕擬將富貴等黄粱
嵇康潦倒渾無取豈復眉開一㸃黄
　　　送洪右史赴召三首
胸蟠補衮五色絲筆驅波濤三峽詞上追班馬真輩行
下視燕許如兒嬉拙工廢繩那足道巧匠縮手今當施
前途着鞭政須急玉堂獨歩非公誰
長公前日辭揆塗少公今日被鋒車路人共指拜内相
天子久欲登鴻儒黄麻端擬似經訓金蓮不獨榮傳呼
如聞書詔正填委北轅疾驅公勿徐
月宿南斗窮何遣爬沙脚手鈍可咍一生氷清但糠粃
兩鬢雪白猶塵埃逹人疑劔未免按夷途薦轂誰當推
公乎行矣斷國論能忘料理忍窮枚
　　　由建寧回三山道中重陽
征鞍初自富沙還亂葉殷紅㸃碧山客裏黄花驚度節
鏡中白髪巧摧顔三休磴道惟頻嘆一飯茆簷得暫閒
為想成均新榜帖阿奴才力勝黄間
　　　通判孫宗丞分餉温柑次馬撫幹詠橘韻作詩
　　　為謝
珍果分柑不作疎李衡千顆直堪奴初嘗蔌蔌泉流齒
未摘青青香滿株可是騷人憐楚樹只應仙種自蓬壺
龍城當日親封殖還有霜苞似此無
　　　園中口占
舂鉏野鳬疑水鄉湖隂山色仍蒼蒼西風三徑有佳致
朔雪横枝多暗香長統遊戯自足樂少游贏餘非所望
開林貼石興未已𤓰時逼人須趣裝
　　　聞交代將至喜而成篇
三年泮水冷無氊贏得蕭蕭雪滿顛晩景不妨供綵戯
他鄉安敢廢詩篇賸將杯酒澆行色速賃雙童擔近編
任是身歸落鴈後鄉心先抵磬湖邉
　　　府學職事置酒九仙以餞予行
玉友金朋三十三擕尊相屬向晴嵐含毫共賦黄初句
揮麈仍追正始談再用清烟噴白澤更霏香霧噀黄柑
俊游勝事真堪畫華髪飄蕭只自慚
　　　鉛山
三月春風暖更飄滿山嫩緑正嬌嬈幾聲勸我脱破袴
何處撩人婆餅焦甘旨僅能供素髪涓埃未有荅皇朝
吾廬漸近亦堪喜試把白醪傾緑瓢
　　　中秋終日霧雨予還自都下宿分水嶺夜漏約
　　　七八刻月出烏飯草薦山之東徘徊窻牖間欣
　　　然把酒對之因賦長句
烏飯山邉白玉團瑞光千丈溢清寒斜穿逆旅茒茨室
正照先生苜蓿盤聊向青天思太白却吟飛鵲憶曹瞞
今宵不擬逢明月更向尊前仔細㸔
　　　重陽詠菊
年年自赴重陽約不待陶家詩句催便欲急呼歡伯賞
未知誰遣白衣來紅萸有韻岳連湛素蘂無香賜望回
何事杜陵嗔竹葉却教從此不須開
　　　送伯夀兄之官上虞
平生藝苑筆同耕兄弟須知似友生三載方尋夜雨約
六旬又作越中行舉杯不學銷魂别側耳惟聽報政聲
從此西岡數登眺白雲飛處總闗情(時迎侍太/孺人同行)
　　　賢良馬叔度和周内翰送予倅越詩見貽次韻
　　　奉酬
一鳴一息幾千秋風翼端宜汗漫游筆底珠璣誰得似
胷中雲夢復何求談餘正始人加勝詩比黄初語更遒
西笑定應㕘儤直東游聊復伴遨頭
　　　叔度賢良再用游字韻見貽復次韻謝之
夕郎分閫鎮東秋幕下揮毫秦少游一代風流今不冺
百年文物尚堪求交情莫逆人誰似吟事方殷嵗又遒
他日約君為伯仲三間瓦屋住東頭
　　　次韻馬叔度再用前韻見寄
善奕從來數奕秋勝游今作子長游才多已覺懸河似
詩妙無勞入海求畵月裁雲寧底巧奔泉抉石一何遒
誰知傾盖成膠漆笑殺如新到白頭
　　　過嚴瀬寄陸守務觀
翰墨場中老伏波揮毫快馬下晴坡三年睿主思獻納
千里疲民賴撫摩瀟灑郡齋方在望飄揺征棹未能過
擬求墨妙輝衡宇應有黄庭換白鵝
　　　齋宿净明寺小飲易安齋口占
净明齋宿近初庚西蜀東吳一世英行徑九盤山犖确
流泉百折玉琮琤頻飛兕斚顔俱渥細聽犀談座為傾
觴詠直多幽興足未應不飲似公榮
　　　挽縣尉陳元圭
平生自負氣雄豪落筆文詞湧怒濤蚤嵗賢闗幾雁塔
暮年花縣未牛刀凛然風義誰能並偉甚衣冠衆所髙
我欲臨風新執紼忍於繪事㸔青袍
欽定四庫全書
　香山集巻十　　　　　　宋　喻良能　撰
　　七言律詩
　　　題確山梵安寺
確山風物似齊山誰着精藍亂石間僧梵四時㸔紫翠
軒窻終日對孱顔暫容借榻松風惬更欲題詩蘚壁慳
老我還思十年事飛來峰上曉躋攀
　　　鑑湖道中口占
軋軋籃輿鑑水濵水紋如染草如茵繁紅零落徐娘老
逺翠低徊西子顰猶及殘春追勝賞不妨餘事作詩人
胷中磊磈須澆洗未厭傷多酒入脣
　　　次韻王龜齡謁大禹祠酌菲飲泉
不到稽山已十年夢中物色故依然憶尋絶境經幽寺
曽向東風酌妙泉書穴雨餘雲撲地鑑湖春盡水連天
别來喬木髙多少想見嬌鶯自在遷
　　　題東山謝安石故居
江邉瀟灑東山寺知是曽經謝傅游一代英姿餘信史
千年陳迹付東流暮雲初致蒼生恨逺翠如凝妓女愁
好古嗟予生苦晩停橈明月滿滄洲
　　　既游東山乗月登舟至曹娥江
虞江波上一帆風天水澄明夜色空古體詩成巖影裏
新醅酒酌月明中吚啞兩槳止還作欸乃數聲西復東
塵滓此時無一㸃恍疑身在水晶宮
　　　題歸宗寺
寺因逸少曽為宅峯自秦皇已得名不獨山南稱最古
故應江左號尤清路趨絳闕山梁險奩隐金輪石鏡明
誰信塵埃倦游客西風還許杖藜行
　　　次陸務觀韻題姚復之秀才適齋
姚子神情處處便牀頭周易杖頭錢逢僧與語閒終日
遣客歸休醉欲眠應覺此生如寄耳何妨一室且蕭然
無心更覓封侯事納履誰能博一編
　　　追和陳子髙贈王法曹韻
肯學少陵對馬軍肯同太白謝汪倫聊將文字飲一琖
不待月影成三人門前車馬鬧遲日陌上綺羅嬌暮春
想見流觴多樂事酒酣人問斗升嗔
　　　喜待制王丈歸自䕫門
三年遥望瞿塘峽獨立西風首重回一騎翩翩飛詔去
片帆渺𣺌下江來平生不願侯萬户今日重欣酒一杯
聞道日邉催覲速不須歸路更徘徊
　　　次韻林參議小雪快晴
着地晶瑩月在沙忍寒聊作短歌誇煖肌未辦裁駝褐
露趾唯應有革鞾細㸃竹梢添爽灑偶經梅蘂映横斜
何當既積還消後剰取清泠試葉嘉
　　　大雪
山隂境中寒雪飛山川明秀見應稀嚴威不貸乗興棹
餘彩併入繙書帷黄竹應歌姬滿曲素花又舞謝莊衣
東郊薪者寒到骨縱有狐裘那忍披
　　　送王共父
西蜀東吳萬里程偶然相值兩浮萍黒頭君已登三館
白髪吾方醉六經夜幌論文燈耿耿春堤把袖草青青
艅艎小别須回棹不用陽關腸㫁聽
　　　沿檄舟行出五雲關
畵舫朱簾出曉關便風飛過幾重灣路經僧舍漁村畔
身在烟霏霧靄間驚浪沸晴輸逺浦亂雲拖粉露崇山
偶因王事從心賞詩語匆匆不暇刪
　　　挽周判院
昔年臚唱下彤墀名壓人頭似牧之風動鱣堂昭武日
化行雉徑敬亭時曽無簪筆朝端用何以修文地下為
我老不堪供執紼獨將雙淚逗瑶巵
　　　次韻林明府何主簿唱酬之什
向來十載願識韓一日下車許追攀美句已出黄初右
清談尚餘正始間煩公筆底瀾翻水洗我胷中磊磈山
更挽何郎入詩社三人俱有綵衣斑
　　　林明府擕所和詩見過次韻奉酬
退之初過玉川家春徑無泥草帯沙幾㸃飛來溪柳絮
一畨開盡海棠花窻間細雨青衫濕袖裏新詩醉墨斜
客散酒闌還掩户可堪明月滿天涯
　　　帥參宴客於蓬萊閣林參議有詩次韻呈府公
久以嘉謀賛邇英暫分東淛慰蒼生閒擕僚吏揮金醆
更遣娉婷吹玉笙霖雨千巗垂欲作孤舟野水未妨横
匪因衮繡歸黄閤還念知章在四明
　　　次韻王待制劉侍郎倡和
衮衣猶未趣東歸吳㑹先傳蜀道詩急峽髙江追子羙
清風明月笑嚴維花圍白帝行春日香藹黄堂坐嘯時
顧我迂疎堪底用強顔薪粟效支離
　　　次韻林致甫參議西園宴集
西園瀟灑似蓬丘容我追隨飛蓋游一一娉婷供笑語
雙雙鸂䳵對沉浮堪巗窈窕如天造洞壑清泠與目謀
欲識清歡兼卜夜東山月色足淹留
　　　讀林公懿誠竹軒集次韻巻首一篇
南渡詩流復數誰為虞作樂只聞䕫細㸔出脇穿心句
想見裁雲畵月時此集自應傳異域吾生還恨不同期
先唐作者誰堪並奴僕㣲之輩牧之
　　　次韻林參議七月七日見示新作
曉雨初過溽暑收㣲雲澹月作新秋清風政對三休閣
絶景還思八詠樓緱嶺當年乗白鶴銀河此夕渡癡牛
夀觴一舉烘堂樂浄洗胷中萬斛愁
　　　次韻奉酬林明府詠梅
政足亷平詩更佳鐵腸還觧賦梅花律傳和靖未多葉
名接水曹今幾家丹粉詎湏煩巧妙清新止為寫横斜
擬擕巻軸江東去乞與詩仙作意誇(時龜齡王/丈在番陽)
　　　偶成
寓居東青城北端夏室隂隂簟色寒𤓰盤那復集蠅蚋
研沼似欲生波瀾竒竒怪怪石幾壑謖謖蒼蒼竹數竿
枕扇衣斑自不惡時文思索媿空餐(時文思索允臻其/極匠院之名盖取)
(諸/此)
　　　裴園小集鄭汝諧同年有詩次韻奉酬
慈恩鴈塔題名處囬首端如夢寐中千里逺從當日别
一樽重喜此時同飛騰我乆欽公輩潦倒君當恕此翁
異日尚期塵史册事功那敢廢磨礲
　　　次韻宇文舍人見貽之作
不見禇公今二年重來青眼尚依然偃松篇美天猶和
正殿班清人孰先今日赤墀煩暫立他年黄閤徑湏遷
白頭賔客無聊甚只待吹嘘送上天
　　　張使君生辰
綠茸紅糝細團枝天上麒麟瑞此時風度冕旒嘗見問
威名草木自應知當年玉燕生燕國他日金貂侍漢墀
再拜祝公何所似勝游長與赤松期
　　　讀初寮集呈王宗丞
初寮文律冠中京晩嵗深嚴三折肱清處月中仍聚雪
髙時風裏政摶鵬家聲不墜推王粲句法能傳有杜陵
剰作詩文追漢魏非公誰不閼溪藤
　　　記六月二十日湖上所見
羽客相擕六一泉炎歊立變曉凉天陳朝古檜參天瘦
和靖孤墳傍竹偏却向蘇堤剥新芡更尋蕭寺聽寒蟬
長吟小醉歸來晩足底清風似欲仙
　　　六月晦日同樓少府由錢塘門至上竺遂遊下
　　　中竺憩冷泉亭塗中記所歴
聨輿緩歩踏葱蒼十里荷香雜稻香庚暑此時無一㸃
秋風明月灑長廊林間巖洞侵衣潤水際亭臺徹骨凉
何處山泉落簷溜恍疑飛雨曉浪浪
　　　次韻范伯亷機宜病起見寄
夫君自是穎囊錐何事翻為滄海遺造化小兒聊戯劇
山林大藥豈無資得閒因病還應樂信手揮毫却有詩
休歎銀盃成羽化㑹須㧞劔撥年衰(來詩序引有盡貨/酒噐以辦行計語)
　　　中秋示仲文弟(近指揮中秋依重/陽例作假一日)
古來佳節是中秋今比重陽許燕游已覺氷輪無限好
不須玉斧更重修三飛驚鵲紛無定一㸃閒雲净不留
况有阿連同綵戱何妨呼酒互相酬
　　　次韻王宫教見貽之什
家住濤江東復東𣺌然雲浪接晴空半生仕路﨑嶇裏
十畝家山杳靄中來徃未成三徑樂笑談還喜一樽同
強將俚語賡妍倡曹鄶端慚齒衛風
　　　長至憶天衣舊遊寄王狀元
去年連轡到朝陽紅日初添一線長八俊偶同人已羡
四難俱得計真良澆腸竹葉驚深碧挿鬢梅花咤淺黄
(是日廽時馬/上簪臘梅)回首只今深似夢雲山烟水正相望
　　　次韻奉酬黄泰之狀元見寄
千佛經中第一人明光前殿奏雄文論心詎止稱三益
識靣端能勝百聞疇昔清談如扣玉只今佳句欲凌雲
髙情已出蘇州右未用清香掃地焚
　　　挽吳春卿舍人
出處平生似昔賢髙風勁節凛朝端回天議論心無歉
脫腕文章世所難斫鐵呌天蠻獠服調羹滿鉢里閭歡
定應直筆書英躅留與千秋後代㸔
　　　除夕
夜永燈明嵗又除依然坐冷乏氍毹平生潦倒如中散
大半交游今左符未辦黄精除白髪漸驚玉水㸃銀鬚
欲論舊事無人共閒把香醪細細㪺
　　　過東亭湖
籃輿詰旦過東亭日出烟銷十里平翠袖舞風菰葉舉
紅粧照水藕花生恨無釣艇浮深碧賴有吟毫賦曉晴
歸對老人誇勝賞從今不數鑑湖清
　　　席上
奉常珍重末僚情許以疎慵簉俊英已辦初筵酬物色
更將餘事到詩盟貪吟不惜揮貂筆忍醉何妨釂兕觥
細踏芳菲過腴潤桃蹊紅雨報新晴
　　　送陳給事帥四川
四海繁華一蜀都君王謀帥意渠渠百城赤子煩摩撫
一代長材獲展舒玉壘倚空充屏翰鐵衣如洗䕶儲胥
袴鞾帕首郊迎處想見旌麾入境初
禮樂詩書一世英碧油青鬢二難并慣㸔詞翰流三峽
剰有精神驅五兵暫向坤維聊鎮撫却歸天闕致昇平
明年春水如天日綵鷁乗風向帝京
　　　姜春坊以詩編見貽借題雪堂圖韻作詩為謝
紅顔話别浦邉秋白髪同為帝里留璧水庸庸參末坐
春坊犖斚冠名流功名君且登麟閣出處吾行具釣舟
餉我一編清似玉五言端的繼蘇州
　　　李大著惠示詩巻次韻首篇為謝獻之
辱贈舂容巻軸新懸知蚤嵗擅詩聲千林有韻霜風勁
一㸃無塵霽月清細味班香兼宋艶自慚白俗與元輕
欲哦惡語賡妍倡一夜昬花對短檠
　　　史丞相生辰
姓名乆已覆金甌一品師臣徳業優黼扆尚詢黄髪舊
衮衣難伴赤松遊松筠勁節髙三事桃李濃隂徧九州
蕭葉楊門端可繼只今衮衮富公侯
長才蚤立太平基奥學曽為帝者師謀叶不資同列斷
規存長許後人隨金魚玉帯今誰似橘緑橙黄景最宜
再拜祝公千萬夀三江細酌入瑶巵
　　　洪右相生辰
鳯將南呂入筩聲節近中秋協氣横玉燕呈祥生碩徳
金甌覆字佐昇平望同北斗泰山重操與秋霜烈日争
昨夜清䑓占越分中台星帯老人明
黄閤調元鬢未霜秪應書考似汾陽懇辭閶闔沙堤路
暫樂蓬萊燕寢香茂烈未饒周叔虎英詞寜謝漢班揚
㑹㸔繡衮重催起快巻三江入夀觴
　　　次韻和宗郎中中秋不飲
暮烟收盡玉盤生是處同欣此夜晴雲斷三山凝紫翠
星稀萬里湛虚明低臨朱箔千尋白髙並銀潢一𣲖清
賴有綵衣堪醉舞殘樽深夜更重傾
　　　挽司理奉議樓公
老爛為儒山澤臞半生辛苦就名譽三千白髪身無事
一㸃青燈夜讀書真率杯盤如洛㑹﨑嶇巖壑似陶廬
欲知老淚揮難盡灑徧霜颷更濕裾
欽定四庫全書
　香山集巻十一　　　　　宋　喻良能　撰
　　七言律詩
　　　次馬撫幹韻贈黄泰之狀元
褎然射策向明光紫禁春深日正長風細御爐烟冉冉
天晴宫栁絮茫茫玉階親奉唐虞問綵筆濃薫班馬香
千佛經中名第一鴻文端不數長楊
　　　次韻王侍御題詩史堂
欲識當年泣鬼神詩皆絹婦與虀辛洗空千古無凡馬
稱到於今有幾人肯與齊梁充後乗只應蘇李是前身
豐碑更著最佳處傳示宜過一萬春
　　　十月二十三日擕家遊裴園
笋輿趁曉踏銅駝休暇仍逄景色和閒挈壺觴游翠靄
盡呼兒女㸔滄波茫茫烟渚羣鷗下隐隐晴虹短棹過
最是小春竒絶處梅花破萼未全多
　　　謝中書施舍人宴集
紫㣲髙義篤同年䆳宇開筵近臘寒緑□醅濃粘玉琖
紫駝峯美照金盤醺酣上頰生春意文字清談卜夜䦨
更辱盤飱餽黄髪顧慚珍報乏琅玕
　　　試諸生直廬書事
長日初隨綵線還隂隂簾幕曲欄干白袍三百近洙泗
青桂兩株如廣寒下筆萬蠶争食葉為文三峽瀉驚湍
誰知潦倒真無補不媿無氊媿素餐
　　　安撫大資李參政生辰(十二月/十四日)
仙李盤根幾百秋我公勲業比伊周推恩已觧宏元化
戢患猶能庇七州不日定為黄閤老他年應伴赤松游
三江願得渾為酒夀斚年年給獻酬
崧嶽生申占臘前預將和氣作春妍蟠桃結實三千嵗
蓮葉成巢幾百年聊向蓬萊開燕寢即紆衮繡畵凌烟
(貞觀功臣皆生/畵像凌烟閣)只應便是神仙事方丈瀛洲却未然
　　　次韻宋嗣宗梅花
野外江頭一樹垂正當霜後臘前時清如𢎞景松臨閣
韻似淵明菊映籬鐵石廣平曽作賦風流水部亦哦詩
却愁折向粧臺下莫遣佳人取次知
洗盡紅粧見玉顔一年相别此時㸔房陵粉水休争白
姑射氷肌巧耐寒自愛一枝横竹外未須千樹繞江干
東風也是相欺得已作和羹一㸃酸
　　　次韻謝察院田寺丞倡酬之作
兩翁辭采偶同時春草還應夢謝池出月穿天端有意
掀雷抉電豈無期推門不作孤吟苦撃鉢猶嫌得句遲
顧我無才難入社焚香時許誦清詩
　　　平湖
平湖瀲瀲浸葱蒼畵出風烟十畝强蜜曲六從霜後熟
玉芙蓉向露中芳新開石洞連松碧低結萸房映菊黄
最愛隄邉秦地栁一回春到一回長
　　　思歸
五載懐歸不得歸故園想像每依依蠶生村落桑黄長
麥熟田家稚子肥谷烏緩歌金縷曲籜龍渾著老萊衣
一篇未就張衡賦漫向成均詠式㣲
　　　挽周子及
灑落孤標逈不羣胷羅星宿富多文兩科擢第未為貴
八事籌邉堪策勲鯁亮諌辭端似賈﨑嶇宦路僅勝蕡
我慚不執雲溪紼空望雲溪溪上雲
　　　顯謨左司周公元吉將漕湖北一時名流賦詩
　　　餞行予與左司同出於詹事周公之門為同門
　　　同居班列二年為同朝同考類試於貢闈為同
　　　寮三者既同契好彌篤於其行也作長句以送
　　　之
㣲雲疎雨凉新秋皇皇玉節掺不留夫君不憚原隰險
聖主坐寛宵旰憂巴音聊復祖行色楚水恨不尾仙舟
籍籍預傳新漕輓汗青未數富民侯
　　　黄泰之郎中以潮陽詩見貽次韻一篇奉酬
千里潮陽喜政成五年重㑹帝王城尺書不寄頭俱白
一笑相逢意已傾輝采共㸔新列宿風流猶記古州瀛
詩編總是驚人語怪得年來太瘦生
　　　贈樓尉
誰識尊前戯綵身鬚髯如棘鬢如銀乆為朝士空餐甚
又見秋聲滿耳新元亮秪思三逕樂子雲何事九衢塵
襟期蘭契如君少未可匆匆動去輪
　　　挽提宫知丞周公
妙齡馳譽滿東吳落筆驊騮走坦途四十年來鳴道學
一千人内最羣儒(甲子鄉舉用經術以書義/試者千餘人公為之最)二松不負
經綸志三逕真成隐遯娛老我與君端莫逆遺文時閲
漫長吁
　　　送曽大卿將漕江東
公去何嘗負二宜要持玉節瑞明時江畿列郡皆争睹
臺閣名流總賦詩鵰鶚暫為雲外舉鳯凰終集上林枝
近臣侍從多虚位㑹見回帆春色隨
　　　悼吳居厚
學問從來著月評慈恩何事欠題名賢哉難老堂雖就
惜也陳情表未成疇昔幾回同把酒於今一涕獨霑纓
張公當日稱操履江漢傷心晝夜傾
　　　由之流溪回亭午苦熱小憩牧馬寺
長途畏日欲流金聊向招提覔快襟翠合苔㾗人寂寂
凉生栢影院深深苦無俗物敗佳思况有寒泉醒客心
一餉清風寄蘄竹又飛征蓋指城隂
　　　九日偕成均同官北山登髙二首
輕霞朝日兩㣲茫沙路駸駸十里强照水有情楓葉赤
倚崖無數菊花黄興酣争舉凌雲筆醉熟重浮灔海觴
明日蝶愁人亦懶未須歸去苦匆忙
　　　之官括蒼道出涵碧因題四韻以繼賔客劉公
　　　之後塵云
平生性僻耽山水不願加封萬户侯但得雙魚長到眼
未須萬壑更争流只今竒絶齊三洞自昔流傳徧九州
記得當年小盤礴坐令炎赫變清秋
　　　再遊東陽
十年不到還重來徃事一夢真悠哉尋幽已訪涵碧寺
乗興欲上吳寧臺蒼松怪石雖飽覽黄鈿拒霜猶未開
白雲西來入我念又馭兩腋清風廻
　　　松峭山傍偃松昔甞過之為賦長句今三十有
　　　六年矣復至其下慨然有感因次韻
人日肩輿度曉峯長松偃蹇倚晴空幾年不見根如鐵
老境重來鬢似蓬獨樹未須誇老杜五楸那復論韓公
青幢翠葢貎難似想見霏霏烟雨濛
　　　遊下巖過松峭祠傍偃松又賦長句
誰將秋色替雲峯萬里炎歊一洗空細雨復青池上草
西風頓白鬢邉蓬聊同吾黨二三子來訪山中十八公
更擬夜深乗月到要看香霧共㝠濛
　　　州宅
古栝提封接日畿專城皓首有光輝全家飽煖君恩重
屬邑豐登公事稀一簇樓䑓居洞府四時風景對屏幃
多慚郎省無禆補丐外猶能占翠㣲
　　　次韻奉酬王給事見貽之什
誰知州宅似精廬山繞簷楹水繞除堂静惠風長細細
樓髙烟雨又疎疎貧如坡老工餐菊性似邉韶懶讀書
頼有嵩山王給事作詩貽贈問何如
　　　簽㕔落成為賦長句
幕中英俊許誰先一一驊騮擬着鞭老我漫誇森畵㦸
夫君端稱泛紅蓮鳩工已見成輪奂載酒何妨醉聖賢
聞道公餘多暇隙定持椽筆籋雲烟
　　　對㕔口號
歡聲喜氣溢黄堂觧愠風清化日長簪紱盡傾千里目
冕旒遥祝萬年觴韻敲碧玉檀欒嫩色鬭紅粧菡蓞香
共慶龎恩新浹洽聖君文母夀無疆
　　　十一月十日同幕府諸公游郡圃葉撫屬得梅
　　　花一枝馬撫屬有詩因次韻
横枝十月要清詩南國今年爾許遲夢繞故山千疊疊
眼㸔新萼一枝枝欲知影瘦香㣲處未稱天寒日暮時
却憶玉溪當日樹淺霜深雪總相宜
　　　次韻木藴之狀元義烏道中一首
奔走塵埃老未休每思上下兩巖稠(義烏有上稠/巖下稠巖)闗心
簿領三書考回首家山兩換秋搘腹自憐鷦鼴小江湖
誰計鴈鳬留又遮西日長安去慚媿平生馬少游
　　　送黄機宜叔愚歸省四明
灑落孤標第一流笑談傾座氣横秋聊参機宻東州幕
曽與風流玉局游(黄自言及/見東坡)聽雨忽驚形夢寐臨風那
肯更遲留橘堂想像多佳致恨不追參李郭舟(聽雨橘/隐公軒)
(堂/名)
　　　愛山
公子漫誇金谷富先生秖愛玉川貧山中矯矯七君子
堂上皤皤四老人時引壺觴聊自醉肯教鵝鴨惱比隣
深紅淺白兼穠紫㸔取林園十畝春
　　　彦禮知丞上巳過訪流觴於愛山之曲水
年來曲水競流觴元巳夫君訪草堂波撼石麟杯斚亂
風翻花片笑談香哦松適意清篇富閉户端憂白日長
更約來年春好處重來相與醉滄浪
　　　次王待制維舟弄水亭韻
萬里浮江更絶湖扁舟東入霅川圖莫言舊菊荒三徑
須信中流待一壺今日詩筒煩逺寄昔年樽酒記相呼
(待制昔嘗惠詩云/樽酒相呼恨不多)立朝大節人能説月在清天影自孤
　　　三月二十四再到永祐陵
扁舟投曉出重城春浪初肥緑滿汀竹裏幾聲泥滑滑
河邉十里草青青人家艾葉驚飛燕水靣楊花㸃翠萍
漸近昭陵佳氣集五雲松栢喜重經
　　　己酉中秋
磬湖秋半溢清波一嵗月明今夕多剰辦新詩娛老境
滿傾太白醉氷娥一天風露寒衣袂舉室兒童雜笑歌
不是鈷潭竒絶處未妨丁夜更娑婆
　　　盆池
小鑿方池供醉吟纔添斗水浪偏深瑩心未數寒泉井
明目何須寸碧岑樹影落時清浸玉魚鱗動處細浮金
年來㸃檢曽經汲唯有澆花趁日隂
　　　中秋愛山翫月
年年秋半在長安今夕園林且盡歡一笑團欒人似月
十分瀲灔酒生瀾徧簪丹桂香巾袂盡吸清輝澡肺肝
飲罷月斜吟興動揮毫風露一天寒
　　　次韻何茂恭重陽前二日見過
西風籬落興悠然秋影横江鴈貼天短髮未成吹帽飲
髙吟先贈把茱篇黄花一笑小重九青眼相㸔又四年
欲試烟波釣竿手南湖同上月明船
　　　磬湖之側累拳石為山巖谷幽邃有巫廬台霅
　　　之趣因成短篇
背湖臨檻碧崔嵬萬壑千巖咫尺開坐覺巫峯天際落
忽驚廬阜眼中來地偏未害心還逺潭小何妨水自回
竟日相㸔兩不厭老夫真箇似童孩
　　　次韻奉酬參議林郎中見貽之作
紫宸疇昔幸同朝去國俄驚數舍遥輕細難沾時服賜
氤氲正想御香飄年加賴有斑衣戯心静真同桂隐招
龍瑞此時探禹穴天津何日渡京橋
　　　自題木假山
根幹輪囷蔽馬牛何年飄泊寄滄洲幽巖邃壑漁罾得
百巧千竒雲浪鎪好喚老泉來作記肯將居士與同遊
畢宏韋偃丹青妙畫得天然意緒不
　　　次韻奉酬茂恭送茉莉重臺白蓮
異暑歊然金欲流縞帬練帨兩宜秋笑他山谷誇黄鈿
欲學令狐賦白樓粉筆有心争試巧紅粧無靣可障羞
明來自足映茒屋况有詩輕萬户侯
　　　亦好園海棠秋開紅英滿樹
㣲雲澹日映寒流畵出西園一幅秋白帝幻成紅玉蘂
金風吹綻碧枝頭睡餘艶艶真妃子夢罷愔愔一觧愁
熟賞細㸔須着句為君重賦紫綿揉(後蜀潘炕有美妾/觧愁其母夢吞海)
(棠花蘂而生/頗有國色)
　　　次韻張持荷桂花
别駕風流繼竹林名園幽榭水雲深勻鋪葉底森森碧
細糝枝頭粟粟金酒酌香浮杯靣蟻詩成霜灑月中砧
清芬冉冉仍多韻不比晴窻一穗沉
　　　庚戌中秋病起言懐
病來十日不飲酒起對中秋良可人銀漢迢迢清未了
金波瀲瀲浄無塵艶歌未暇成三疊美醖何妨釂十分
記得昔年當此景厭厭夜飲在成均(乙巳中秋芳潤軒/翫月飲酒甚適)
　　　九日亦好園小集
疎雨蕭蕭岩桂香西風驅冷作重陽池塘秋草還争緑
籬落寒花未肯黄又是一年新度節何妨九客共飛觴
園亭低小殽蔬陋不比龍山吟帽狂
　　　雪
宻雪乗風逞素肌穿窻透隟入簾幃漫空隐隐瓊瑰屑
亂眼紛紛鷗鷺飛三客新成梁苑賦六花又舞謝莊衣
回思拜表明光罷擕得香烟滿袖歸
長風永夜攪青㝠曉起寒光亂眼凝回旋舞空端入畵
飄蕭着水自成氷松篁被練三千士岡阜瑶臺十二層
茒舍倍添薪火費只因無事讀書燈
　　　題淵明祠堂(案此詩以下二首據/南宋名賢小集増入)
宅邉雖有五栁樹歸去已荒三徑園平生胷中羞五斗
偶爾城市羡華軒盈樽濁酒自可漉得趣古琹那用絃
欲知耿耿忠憤意甲子斷自永初年
　　　輦下言懐
馬蹄重踏帝京塵七載江湖飽問津白髪有人疑甲子
清齋無日不庚申不才詎敢誣明主厚禄那能羡故人
乞得泮宮閩粤去未妨閒處着吾身
欽定四庫全書
　香山集巻十二　　　　　宋　喻良能　撰
　　五言排律
　　　桐汭
東汭波吞岸西桐水見沙祠山千古盛州宅四時嘉前
直三峰峻旁連大洞呀黄南清港曲織女小橋斜野店
籬為户春山繭作花烏羊難入饌青菓頗宜茶(土人謂/猪為烏)
(羊橄欖/為青菓)綳錦饒新筍槍旗富嫩芽靈山古佛地丹井列
仙家鐵冶名猶壯金牛跡尚窪滯留三載久詩板滿煙
霞
　　　試院中秋效諸進士作月湧大江流
團月臨清夜平分一半秋輪侵斜漢逈色湧大江流皎
皎驚飛鵲亭亭喘卧牛一川寒練静十頃素光浮碎彩
通袁渚餘輝謝庾樓翻思杜陵老岸草泊檣舟
　　　由上饒之貴溪舟中書事
日月三秋杪江山萬象殊小舟浮舴艋廣信出闉闍(是/日)
(由廣信/門登舟)草木關詩律雲煙入畫圖水清沙可數景好句
難摹汀際寒鳴鴈檣端晩噪烏樵村人語静商櫂夜燈
孤冷水尋宵泊焦灘就曉餔(冷水焦石/皆灘名)霧銷分浦溆風
定少帆蒲愛日生篷背竒峯湧坐隅芙蓉多落蔕楊栁
有枯株楓葉紅綃翦蘆花白雪鋪翩翩兩行鷺泛泛一
雙鳬斷岸幾千尺誅茅間一區鷀巖清港急龍瀨碧濤
麤(鸕鷀巖/黄龍灘)斷己憑三老那能貴一壺酒壚勞問訊漁艇
費招呼鮮鯽還堪買香醪亦任沽不妨成酩酊聊復免
馳驅汭口真蕭鎮錢倉豈舊爐(錢倉/巖名)藂篁驚外褁怪石
覺中刳漸喜三吳近寧辭十里紆(三吳/廟名)波平如瀉鏡罡
宻似連珠(連珠/灘名)嘯咏知誰和欹眠只自娛市聲喧弋邑
山雨鬧蓮湖(弋陽有/蓮湖灘)擬傍桃花宿(桃花臺/有小寺)容繙貝葉無
鳥棲方艤檝鯨吼又乘桴野菊新收艶官梅未吐鬚貴
溪端爽灑賤子小踟蹰王事三旬外舟程六驛逾(八月/二十)
(八日離番陽十月二日回至貴溪葢/三十五日舟行凡三百六十里也)更判弦月上應得
綵衣趨
　　　為柴懐叔殿院題世綵堂
慶積門闌久祥鍾家世醲乘騘驚創見戱綵覺重逢鮐
耋頻三喜孫曾見八龍年齡開九秩孫子享千鍾奕葉
今榮耀蟬聨舊素封家風追萬石眉壽擬三松畫棟侵
銀漢平池浸碧峯同心木芍藥並蔕水芙蓉委曲顔常
悅騫騰色愈恭㑹須陶謝手覓句細形容
　　　題東林寺
江湖大蘭若廬阜一東林砌遶琮琤水門羅翠碧岑煙
雲千古色松檜四時隂岸幘銷塵慮凭欄净客心殿成
神運力泉出虎跑音溪在思元亮堂荒憶醉吟圖傳三
笑粲閣擁五杉森貝葉應難訪經臺已莫尋僧袈何代
朽佛影幾時沉晉輦黄埃久殷碑蒼蘚深不妨閒弔古
誰復為沾襟香火惟蓮社傳流直至今
　　　送參議李器之
人間今北海天上謫仙人雄論堪醫國新詩可泣神搖
毫雲落紙揮麈坐生春芸閣登吟慣綾衾入直頻三千
辭故里二載宦全閩婉畫禆南閫英名動北辰惠風吹
别思細草碾征輪行矣躋華要聲猷日日新
　　　釋奠禮成上安撫大觀文十四韻
鉅宋中興日全閩極治年保釐須碩徳鎮撫賴真賢燕
寢何曾逸儒宫最所先上丁將蕆事仲月乃修䖍鉶鼎
參罍洗犧尊間豆籩低昻衮繡服拜起冕旒前庭燎明
如晝爐薫滃似煙曏風人引領觀禮士填咽闔郡讙聲
沸熙朝盛事傳僖公甘避路常相敢差肩宜有新詩播
庸昭美化宣陋儒何幸㑹典禮獲周旋南紀非工部(子/美)
(題衡山文宣王廟南紀/收波瀾西河共風味)中和豈子淵斐然形頌述深媿
采芹篇
　　　夜宿浮石山崇福寺上方題壁
窈窕尋支徑縈紆度宻林岸回溪更駛峯轉塢逾深僧
梵雲邉寺鐘魚竹裏音觧鞍生妙興倚檻浄煩襟永夜
凉颷動初秋爽氣侵巖空寒溜滴壁静候蟲吟香篆窺
孤宿燈花伴獨斟不諳塵外趣誰識此時心
　　　湖上用王茂材同年韻
木落長空浄秋深爽氣多澹煙浮逺樹晶日泊平蓑小
艇浮深碧孤笻曵慢坡菊花簮雪鬢桑落灔金荷妙興
追潘岳清游軼永和何當命菱角唱我醉時歌
　　　過分水嶺初出建寕界
辛夘踰閩嶠淳熈出建關瀰漫第五渡(自崇安至楊家/莊有第一至第)
(五/渡)險絶百重山近夏凉風發新晴麗景還翠烟飛縹緲
好鳥語綿蠻宻樹青羅幄連峯碧玉環野英紛熌熌巖
溜碎潺潺小艇横清泚飛橋截碧灣機舂流水激架厂
石崖慳紫笋和泥采青梅帶葉攀未能供㫖味聊得恱
慈顔取醉三盃適欹眠一餉閒自憐霜鬢白人羡綵衣
斑物色揮毫裏家山隐几間狂歌聊爾耳同志儻吾刪
　　　送江充之郎中知温州
巖廊拱神聖岳牧用才良委寄晉藩鎮飛騰漢省郎縑
推非矯激綿蕝豈尋常花粲揮毫玉風生漱齒霜兒童
騎截竹父老候甘棠五馬晴薫細雙旌曉月凉清香凝
燕寢春草夢池塘乳哺蘇民瘼生薪束吏行謝樓山色
净孤嶼海天長信美毋多戀遄歸覲建章
　　　送趙逹明太社知江州
天上佳公子人間少吏師文華紳笏服名字冕旒知剸
决監州日舂容栗社時未成持從槖聊復把州麾京邑
期䝉福湓城望寵綏朱轓臨境土竹馬走童兒去獸同
均軰蠲逋繼濬之政成遄入覲獻納日論思(李渤字濬/之為九江)
(守奏放逃逋/四千餘貫)
　　　東宫生辰
寳厯天重啓皇圖日寖昌九重資燕翼萬國仰元良玉
律秋初杪金飈歲正穰前星輝采盛少海慶源長甲觀
祥煙滃春宫協氣翔千秋佳節勝四莢瑞蓂芳𤓰棗欣
初獻蟠桃慶乍嘗庭羅六佾舞天薦九霞觴銀榜彌生
耀銅扉粲有光讙聲連紫極喜氣溢穹蒼冊錫雕珉焕
旗頒青輅揚衣惟珍黻冕音不嗜宫商問寢同周發隆
師過漢莊猷為規禹啓翰墨掩鍾王化被賓詹属恩沾
左右坊善三今獨冠明兩古難方陸贄言猶采宣尼訓
敢忘本支綿百世羽翼貳巖廊宿忝宫僚舊曽霑兊澤
滂願斟滄海酒歲祝壽無疆
　　　留别王狀元二十四韻
才大文章伯忠純社稷臣七州鍾秀異孤嶼賦精神徳
藴圭璋潤胷涵海嶽春麟經頻得雋槐市早稱珍宿弊
時方革皇綱上正親大廷清問降空臆讜言陳力補嚴
宸衮深攖睿主鱗一元追董相多詐恥平津文擅無雙
價臚傳第一人聲華飛宇宙風采聳簮紳貴紙寧堪數
回天僅足倫施行均令甲奬諭見絲綸未覆金甌墨聊
為緑水賔愛民如赤子束吏似生薪鑑水書題徧稽山
賦詠頻却梅清節著(見幕府清風/不受梅詩)誣狗滯寃伸(見論魯/六傷犬)
(劄/子)賤子嗟何幸同年葢宿因糟糠聊攝局山水獲聨茵
醇酎容霑醉新詩許效顰獨䝉青眼舊端異白頭新酬
倡幾千首從㳺殆十旬笑談將契濶肝胆政輪囷帝夢
方思說天民竚起莘不才雖苦窳終始願陶鈞
　　六言詩
　　　亦好園羣花盛開戯成
小圃初乾曉雨雜花爭試新粧揉色似觀濯錦吹香如
過河陽
三歲無諸國裏青春不是花時今日小園春半百般紅
紫芳菲(福唐桃李臘中皆開/紫笑茉莉五月始盛)
　　　題李通判斷橋圖
平生心地夷坦一旦足跟嶮巇不是籃輿安稳只應神
物䕶持
橋上笋輿岌岌橋下浪波沄沄但覺徃來無惱不知觀
者傷神
　　　書趙徳莊詞後
老眼㸔書成霧介菴墨妙金篦波底斜陽紅濕絶勝彩
筆新題
　　　訪何茂恭於南湖作三絶句
十里相望烟樹旬月不絶籃輿潄石枕流戯綵浮家泛
宅南湖
南湖緑髮居士恰少磬湖八年掀雷抉電傑句出月穿
天大篇
啼飢妻子眼底厚禄故人日邉一錢不直誰念五十無
聞自憐
　　　茂恭見和再用前韻奉酬
朗朗百間羊肸森森千丈長輿一身宜着臺閣半生流
落江湖
憶昔永新番水俱吏江左三年不作載苡馬援聊為留
犢苗篇
少陵時時醉裏子山日日愁邉白髮新來滿鏡故人萬
一能憐
　　　磬湖居士得片石于斗坡山其長五尺其廣一
　　　尺有咫聳㧞孤秀縝宻温潤絶不類此間石疑
　　　自他山飛來因目之曰飛來石
六丁驅石日本墮落斗坡山中一片蒼珪紫玊幾回秋
雨春風不假鐫鑱刻削自然巧妙嵌空居士置之朝爽
是謂飛來小峯
　　五言絶句
　　　題齊山翠微亭
山深雲氣多撥雲尋徑入但覺襟袖寒不知濃翠濕
　　　賦竹
㝠搜高出月幽思渺裁雲擬遣窮愁去那能無此君
　　　海棠塢
晴塢夕陽媚煖梢春意留詎須呑絳蘂方觧解人愁
　　　七峯亭獨坐
嶼岫新亭好悠然見七峯凭欄吟不盡春色與秋容
　　　水樂洞
近聽千絲急遥聞一磬清恐傷詩肺腑不作斷腸聲
　　　曲水
不是山隂畫清流曲更方欲知三面景絶勝九回腸
　　　方池
四角朱弦直雙橋小霓欹寒星夜稀宻冷浸一枰碁
　　　弄月亭
掬水弄漣漪清輝碎更随人間無太白欲捉可憑誰
　　　紫君林
此君仍佩紫直節自來孤欲倩文夫子招邀入畫圖
　　　小山
峯秀因拳石溪清見髪魚(陶隐居注本草云/䱉魚是人髮所化)毫釐辨喬
梓咫尺有匡廬
　　　石洞
此秘昔未覩斵雲今始開蒼松臨怪石宜號小飛來
　　　竹巖
怪石誰雕斵蒼蘿翠木斜幽巖畫屏倚却憶栁州誇
　　　石塘
野色知何處松邉竹外塘雨餘紅菡淨風起白蘋香
　　　飲茶
清風生兩腋雪乳啜雲團便擬乘風去翻嫌縛小官
　　　懐東嘉先生因誦老坡今誰主文字公合把旌
　　　旄作十小詩奉寄
文章無正體源浚流乃深能者主宰之古來非獨今
大雅久不作淳風日澆漓挽回既狂瀾此道非公誰
三賦成㑹稽四集始東楚一洗凡馬空斯文有宗主
對䇿婉而切奏䟽忠且純風行水自波至哉天下文
退之在元和昌言主文字揚鑣踵芳塵公乎得無意
作詩必坡老作文必歐公欲知鳴道心端與二公同
直道葢中朝雄名横六合吾道其非邪胡為未舟楫
三讓始循墻一麾嘗屢把䕫門徳政碑深鑱仍大寫
不見我公久揺揺動心旌敢以一瓣香為公罄精誠
蘇公亦有言公合把旌旄庶使湛軰名亦與峴山高
　　　曝書
秋陽千里曬聊復曝吾書自笑年來事昏眸眩魯魚
　　　池邉樹
磔索池邉樹踈花照淺清雖無却月觀且有一枝横
　　　汲水
山泉盈石坎抱罋每相從不敢傷蝌蚪疑能化小龍
　　　賞月
雲盡天容静冰輪故故圓廣寒宫闕裏今夕是何年
　　　弈棊
睡餘無俗役信手一枰間勝負何須較神情政欲閒
　　　掃室
凝塵晝滿室燕處亦超然掃罷掩關卧從嘲邉孝先
　　　澆花
花木蒙霑潤根堅枝亦驕懸知如舌本端藉酒盃澆
　　　採菊
采采黄金蘂盈盈白玉觴露蘭何足飲自覺肺肝香
　　　䇿杖
田園依峻嶺牽興每須登却得臺郎力扶持借赤藤
　　　題徑山一覽亭
歴覽衆峯頂下視飛鳥背一身凌紫霞逈出塵寰外
　　　題錢清江
不受百錢餽從兹號錢清至今千載後猶得仰佳名
　　　亦好園初春次韻
梅開羣玉府栁試縷金衣過臘山逾瘦迎風水漸肥
初日宜征轡輕寒怯裌衣蟹黄經雨潤鴨緑得春肥
　　　讀書
一飽無餘事平生萬巻書短檠頭雪白端為惜居諸
　　　覽鏡
平生壯夫志老去未消磨其奈青銅裏蕭蕭雙鬢何
　　　次王狀元晩菊二絶
雖晩亦既好花中無此香誰能識真趣高隠在潯陽
併與杞同賦舊嘗聞雪堂先生澹無欲亦復愛清香
　　　彦禮提宫寄似黄芙蓉詩次韻奉酬二絶
紅粉雖云妙鵝黄亦大竒欲知堪畫處絶勝採江時
幽圃知何處青山東復東芙蓉黄玉蘂還與海榴同(惠/山)
(黄芙蓉錦園黄石/榴風味畧相似)
　　　亦好園四詠
　　　　亦好亭
亦好新亭小登臨意緒長清流依檻曲明月逐簷方
　　　　磬湖
未用他山錯寧須泗水浮衝風時激浪清韻亂鳴球
　　　　釣磯
只為貪赬鯉還應愛碧流風來花落餌雲破月沈鉤
　　　　菊徑
小徑三秋好西風百本黄但令頻泛酒日日是重陽
　　　黄石榴吾里所未有僕始携自中都植之二年
　　　方着花明潔可愛異於他榴
但見蹙紅巾未聞衣黄裏一試縷金裳世職真西子
細染麴塵英稀着鵝黄蘂雖無蠟梅香風味絶相似
　　　磬湖即事
十畝煙波濶平開一畫圖已添無數景喚作小西湖
　　　題亦好亭集句
從士力難任(退/之)何其掛懐抱(子/美)不及在家貧(樂天客/中守歲)在
家貧亦好(戎/昱)
　　　園中即事二絶
錦園無十畝緩歩足登臨弄月波濤細愛山花木深
風勁木初落霜輕花更幽晴香山苦馬冷豔水牽牛(有/花)
(生曲水中似牽牛而小葉生水下花出水上其榦類鵝/翎箭桿仍長一尺四五寸無枝余為名之曰水牽牛)
　　　愛山堂
棟宇還依石窗扉不碍山丹青寧辦此烟雨飽孱顔
欽定四庫全書
　香山集巻十三　　　　　宋　喻良能　撰
　　七言絶句
　　　錦園小春
細雨將春上曉枝東風吹緑到漣漪長溝繞檻多佳處
小逕穿花無盡時
　　　春雨
晚風吹雨過西疇惻惻輕寒似早秋燕乳鳩鳴春又老
可堪芳草喚人愁
春隂不斷怒鳩聲日日溪雲帶雨行試挂西窓看霽色
一川煙草畫難成
　　　春日偶成
煙霏初散曉寒收花氣烘晴草色浮一片風光吟不盡
青春池上海棠洲
　　　戲詠書案上江梅水仙
偷将行雨瑶姬佩招得凌波仙子魂幽韻清香兩竒絶
小窓斜月伴黄昏
　　　夀星泉
水邊豈無清江使石上自有黄冠仙更須喚取遼東鶴
便是人間不老泉
　　　次韻楊廷秀郎中游西湖十絶
湖波萬頃瀉鎔銀妙句誰能敵李紳橈影緩隨紅蓼㟁
荷香細著白綸巾
蕭蕭竹徑細通幽小憇明窓瀹茗甌夏木隂隂可人處
黄鸝飛上碧枝頭
裴園亭榭水之濵草樹雲煙滿目横盡日對山仍把酒
兹游絶勝若耶行
與世從來最濶疎年來况復味潜虚漆園不嗜濠梁樂
人自人兮魚自魚
憶昔孤山和靖家光風霽月總輸他㡬多水草連煙草
無限蘋花雜藕花
誰云騎馬似乘船揺曳中流即水仙香繡㡬屛波底影
煙綃千幅望中天
湖堤樓閣劇蜂房樓上争看湖上航萬柄芙蓉清冉冉
臨風新拆麝臍香
一時談笑總名流十里西湖恣意游熟醉側身窺翡翠
狂歌左手把蝤蛑
袢暑渾如深甑炊涼颸一餉最先知慿誰為覔丹青手
畫我談詩剥芡時
湖邊幽勝滿青蓮到處時時泊畫船竟日漣漪吟不足
欲歸重看水中天
　　　九日無酒
年年把酒對黄花一任西風醉帽斜今日無錢還對菊
不知何處酒堪賖
　　　雪
翦水輕花著地消弱肌無力倚風飄欲知回旋空中舞
恰似楊家静婉腰
　　　曉行
樹頭鳥語落虛簷清夢驚回睡未厭笑跨紫騮穿緑徑
晴雲凉月正纎纎
　　　道上口占
隴北麥苖初覆塊舎南梅蕊已含鬚小春似有芳菲意
憑仗何人為寫圖
　　　詠梅
竹外江頭帶雪看花中清絶畫應難玉肌瑩骨氷姿瘦
單著生綃怯暮寒
　　　三月十四日陪同年十有六人游浄慈遂飲於
　　　水月居坐中即事
車馳卒奔風雨過粉白黛緑春事妍裙腰政佳酒仍美
那復有路到愁邊
崇桃穠李亦不惡一笑海棠尤可人徐熙趙昌俱骨朽
翠䄂捲綃誰寫真
美酒未盡雙玉缾更聽提壺鳴不停斜陽可飲徑須飲
趁得城門打鼔聲
　　　凝香閣
渠渠夏屋翠隂稠沉水香濃瑞靄浮媿我無才吟五字
未妨燕寢似蘇州
　　　上巳郡宴即事
細雨輕隂修禊天海棠睡足栁初眠凝香簾幕東風煖
小醉清吟錦瑟邊
　　　次韻葉宰植竹四絶
檀欒節目瘦長枝晴既蕭騷雨亦竒誰道此君惟澹泊
細看頻賞自多姿
蒼煙翠霧兩冥迷秋雨叢深不作泥冷葉寒枝須管領
亭亭㑹見拂雲齊
誰云青士太無情偏結騷人冷淡盟不假遥岑分寸碧
故應雙目自増明
木本曽看煙雨梢臨窓依砌韻偏髙可憐不入繁華眼
秪稱清談王馬曹
　　　偶成
祠山東畔古桐西垂栁隂隂映短扉誰道官居太蕭瑟
香粳甜輭鱖魚肥
　　　至徳
至徳春山紫翠堆楚東征吏又重來是中正好覓佳句
捫腹自憐無此才
　　　齊山
龕巖宜號祕宻藏翠㣲應呼清浄身欲慿妙句發佳境
安得揮毫我輩人
　　　池陽報恩寺新成輪藏應公出示鮑仲山詩因
　　　贈
招提雄冠浦邊州寳藏琅函眩電眸更出故人竒絶句
相看知是賛公流
　　　遊青山當塗王使君命供張甚適
雨映青山訪謫仙公厨分釀割肥鮮酣歌一曲西風裏
頓失羈愁向酒邊
　　　放姑惡
為憐心折骨仍驚四十方兄博汝生從此直須防巧中
著身未穏莫先鳴
　　　春日道中絶句
繚繞孤村一逕斜緑楊深處有人家翠眉紅頰墻頭出
淡淡春山淺淺霞
　　　次韻何茂宏見寄
牧之俯首隨繮鎻元亮髙情樂里閭樽酒未能供一笑
尺書多謝附雙魚
　　　登寺後峰絶頂
杳杳扶笻上翠岑松風蕭颯五雲深不知直自登臨處
下至平川㡬百尋
　　　洄溪閣
十尋傑閣倚雲隈淡靄輕煙照眼來山色不隨天際逺
溪流長為水深回
　　　蓬萊閣
絶知蓬島異塵寰弱水相望萬里間争似卧龍雲際閣
不勞跨海即鼇山
　　　自入新安境中鴨脚千樹羅生道傍秋實離離
　　　低拂行客顧之欣然因成絶句
離離秋實壓枝柔帶露含煙爛不收須信新安生鴨脚
大勝霅水熟鷄頭(今嵗鴨/脚盛生)
　　　任公釣臺
任公垂釣古來稱千載危臺尚可登尺澤只今無處覓
懸知深谷解為陵
　　　好溪堂
好溪無復怒濤麤繚緑縈青秀色腴更著華堂臨絶境
風流長與峴山俱
　　　凝霜閣
巋然飛閣榜凝霜雪散氷丸却暑方治郡風流無處覓
只應棟宇是甘棠
　　　題靈源洞
細數峰巒到石門緩移屐齒歩雲根一樽濁酒林間坐
古木蒼蘿日月昏
鬼鑿神鑱巧更紆直疑有路到華胥坐來濃翠沾衣冷
恰似飛來秋意初
　　　昌園賞梅(園一/作原)
十年不踏淮安路今日昌原得縱游千樹撩人詩興動
恰如何遜在揚州
　　　縣齋夜坐
鶩行散盡室如氷數巻殘書一穗燈尚有茹葷兼飲酒
不然全似打包僧
　　　余禱雨龍湫翼日響應兒子興之有詩紀實仲
　　　文季直弟亦既同賦老子久不作詩因得絶句
龜齡昔禱五龍廟曰雨而雨若有期我無能為此云役
雲螭何事不相違(龜齡王公昔守鄱陽禱雨龍祠/不旋踵而應事見五龍廟碑)
　　　餘干資福寺巖桂盛開因折一枝戯成絶句
緑玉枝頭金粟團可人風味勝紅蘭一枝擕向金溪去
袖裏誰知有廣寒
　　　雲錦閣
巖花亂落隨春水萬丈輕紅遶驛樓不是江流似雲錦
政應雲錦似江流
　　　上清
積雨新晴翠靄浮好風掖我上清遊白頭捧檄真聊爾
那忍深文學杜周
　　　七月晦日聞鶯
憶得東風汎蕙蘭曉窓紅樹聽綿蠻如何却到深秋節
盡日猶啼修竹間
　　　九月八日次韻沈虞卿一首
白髪蒼顔㑹帝鄉㣲雲淡雨小重陽一樽相屬非無意
欲攪胷中書傳香
　　　次韻朱昻仲見寄一絶
使君詩酒日娛嬉燕寝新來一段竒政是夢熊佳節裏
釋迦抱送寧馨兒
　　　九日鞫獄茶山廣教院遣興一絶
牧之秋浦峰頭飲王勃南昌閣上吟千古勝遊誰復繼
只今重九欠登臨
　　　鵝湖雙松亭
白壁長廊數十間峩峩佩劍兩蒼官艷陽滿目皆桃李
晩節如公可嵗寒
　　　石扶山(弋陽/界中)
玲瓏怪石巧相扶竒絶無人作畫圖要是飛來嫡孫行
恨君生不近西湖
　　　松源山
征途未盡弋陽西且過松源九節溪煙雨濛濛山色好
鷓鴣更與盡情啼
　　　懐愛山
空陂流水淡泠泠小立舂鉏㸃逺汀煙雨半收山更好
知誰不喚作丹青
　　　仙隠觀費長房故宅舊名靈陽宫觀後有葛陂
　　　盖竹杖化龍處也
松風百步到靈陽千古風流憶長房竹杖化龍無處覓
空餘陂水繞堤長
　　　題谷簾泉
此水名傳自昔賢味甘誰敢鬬芳鮮一甌雪乳初嘗罷
知是人間第一泉
　　　月臺
青林闕處緑隂開十里長風送月來妬雨玩雲都浄盡
素華清影巧裴徊
　　　琵琶亭
琵琶人去㡬經秋司馬青衫亦故丘唯有當時亭下水
無情依舊更東流
　　　次韻梅花絶句
玉裙練帨清無塵一笑喚回幽谷春天寒日暮故相惱
不怕近前丞相嗔
　　　次槐卿舅詠梅二絶
玉肌氷骨不多枝半映清池半近籬寒雪尚遲新月早
横斜分影到漣漪
朔風寒日澹孤芳氷雪相看有暗香但得横枝臨却月
不須斗酒博西涼
　　　石鐘山
坡翁文字妙來今仙去遺蹤杳莫尋惟有石鐘還好在
未須霜降自清音
　　　題煑泉亭
甘香曽飲谷簾前擕茗仍來試煑泉更覺清風生兩腋
始知鴻漸是茶仙
欽定四庫全書
　香山集巻十四　　　　　宋　喻良能　撰
　　七言絶句
　　　望月臺
灧灧氷輪林上頭煙銷霧斂桂花浮要看夜静天如水
莫遣疎簾不上鈎
　　　題太白祠堂
長安酒樓歌管新一曲烏棲泣鬼神狂客解龜同一醉
人人知是謫仙人
倒披綺裘草褁巾酒醒玉山來映人明月滄江故無恙
騎鯨何處狎龍鱗
潮生采石波濤險秋入青山草木寒千古風流無處覓
空吟亭北倚欄干
　　　初到廬山
匡廬山水甲南州况是曾經靖節游眼底總堪供賦詠
新詩不礙細雕鎪
　　　温泉
不與驪山脂水并獨於廬阜占佳名我來試作泉間浴
一洗平生病惱輕
　　　題開先寺飛橋次待制王公韻
潄玉亭邊百尺橋游人平歩玉虹腰慿欄下瞰清淵底
秋水無塵浸碧霄
　　　游柴桑懐淵明二絶
語客歸休醉欲眠素琴雖蓄本無絃南窓寄傲北窓卧
買斷清風不用錢
草莽連雲舊逕荒人人稱是古柴桑園蔬籬菊知何處
喬木蕭蕭挂夕陽
　　　題石榴洞
有客持柯石門道避人避世白雲邊相逢驚喜還相問
應説經今八百年
溪谷幽深可避秦桃源風物畫難真思量却得藍超力
解遣人知洞裏春
當年雞犬白雲中屋角榴花帶露濃洞口只今無處覓
唯餘碧水繞青榕
　　　登清音堂
堂上横看江上洲洲邊春浪拍天浮晴欄倚遍無多景
浩蕩時時没白鷗
洲以檀槽舊得名風來草木自成聲青衫司馬令人恨
只作潯陽送客行
平生秀句誦隨州今日身親歴勝遊欲賦江山無好語
强賡歸鳥與孤舟
　　　彦禮提宫以詩見招赴惠山登髙之集次韻奉
　　　酬
王勃揮毫滕閣上蘇仙把酒華山顛去秋相與追清賞
回首匆匆又一年
西風揺落雁南翔萬里晴空一洗凉幸有從來茱菊約
敢辭相對引壺觴
　　　題徐子由菊坡圖
先生萬事不挂眼獨向秋叢餐落英未省折腰營五斗
懸知今日有淵明
葺坡種菊當餱糧想見西風百本黄安得一尊相對飲
為公滿意賦柴桑
　　　清心堂
雨餘池水淡泠泠霜後梅花照眼明題作清心知未稱
此心元自不須清
　　　去嵗十月六日由番江向安仁今嵗十月回自
　　　廣信復以是日同王藍田諸公登安仁張古峰
去嵗兹晨離楚東今年飛盖上晴空煙雲晻靄江天暮
一笑都如夢寐中
　　　懐王侍郎劉祕監
平生西蜀劉中壘四海東嘉王右軍三載相思千里夢
何時把酒聽論文
　　　臘前二日見青梅桃花
澤國寒多春事遲南來地暖意都迷城隂雨過臘初近
梅子青青桃滿蹊
　　　丞廨之後正瞰城城上有古木十數株盛夏五
　　　六月清風徐來蕭然有山林之趣嘗誦陳後山城
　　　荒可當山之句欲作亭對之榜曰當山而三嵗
　　　之間十捧差檄三攝劇邑猝猝未能也今且去
　　　矣乃留詩壁間庶㡬後之君子㑹有成吾之志
　　　者
地静城荒可當山士衡瓦屋兩三間作亭領畧吾何暇
留待來賢涉筆間
　　　次韻趙十太尉留題驛亭絶句
青衫憔悴鬢毛蒼還記并州舊葛强楚尾吳頭秋驛好
喜聞嚼麝笑談香
　　　愛山
栁絲稀處見前山半在雲間半霧間回首亂紅濃翠裏
春風啼鳥更綿蠻
　　　朝爽軒紅蕉著花喜而成篇
青綺叢中蹙絳紗碧雲闕處抹晴霞凌霜窈窕含朱彩
消得愚溪作意誇
　　　題泛五湖遊東山圖
陶朱西子功名後安石東山隠遯初畫圖三挹春風面
豁得平生俊氣無
　　　亦好亭獨坐
亭上横看十六峰峰頭烟靄碧連空不須更作遊山計
坐遣詩情落酒中
　　　湖口主簿劉君少魏以皂湖石二峰見遺其一
　　　盤抝呀豁彷彿金華洞天因目之曰小三洞賦
　　　詩一絶
片石來從鳯枳家天然崕窽自唅呀從今喻子新三洞
不減坡翁舊九華
　　　病起
寝瘵初休意未便篔簹生筍栁生綿誰能朅朅團欒走
只要齁齁酩酊眠
㡬嵗思歸今得歸一笻三逕共忘機寸腸滿貯愁千斛
的當回頭覺昨非
　　　㳄韻槐卿舅詩寄石榴
細髙風物總幽竒朱實離離瘦玉枝居士既為東道主
文人休勒北山移
　　　六月十日偕夏卿兄季野孟明仲文季直弟游
　　　香山因得小詩書僧堂壁
夏木隂隂翠竹疎相擕蕭寺饌伊蒲他年細味禪房句
便是香山六老圖
　　　孟秋七日邀從兄廿五宣義四弟五姪同飲錦
　　　園即席之作
湖水林風清復清買肴置酒七峰亭直須待得玉鈎掛
要看牽牛織女星
　　　何遜梅花詩云枝横却月觀林和靖云水邊籬
　　　落忽横枝又云疎影横斜水清淺是或一律也
　　　亦好園江梅一株枝横丈餘作平壇鑿小池於
　　　其下壇池初成榜曰横枝喜而賦詩
却月枝横淮海初水曹句法到西湖横枝影瘦池清淺
竒絶何人作畫圖
　　　三月六日清明節道中
清明時候雨初足白花滿山明似玉(道傍滿山皆白花/問之樵者曰此繭)
(花/也)十里春風睡眼中小桃飄盡餘新緑
　　　北山登髙
九日紅茱紫菊催相擕緩步上飛來酒酣便有龍山趣
不用重尋戲馬臺(陳益之李兼濟皆為/余作大字書此二詩)
　　　渡江至侯官鎮記所見
破臘侵星渡急流曉風吹動黒貂裘黄雲不斷碧雲暗
荔子林邊甘蔗洲
　　　峽橋
驚流落石震林坰一洗紅塵耳目醒妙語曽聞杜陵老
髙江急峽鬭雷霆
百尺危橋跨綵虹快輸白浪入晴空眼驚巫峽江山近
身在蘇仙詩句中
　　　文舉司理以鸂䳵一雙見遺作詩為謝
五采斕斑好毛羽金沙石礫映毰毸我無御史西臺望
安用一雙鸂䳵來
　　　贈神童陳樸
陳郎七嵗富三冬此去聲名動九重好踐退之童子序
莫隨劉晏頌東封
　　　就報恩借碾碾茶彞老有詩因次其韻
斷無鵝鴨惱比鄰賴有鐘魚隔竹聞故遣新茶就佳磑
要供戯綵滿甌雲
　　　七夕戯詠
别多㑹少兩情深風幌雲屏喜不禁誰道初秋清夜永
須知一刻直千金
　　　巖桂
粟粟枝頭淺淺黄十分風味百分香廣寒宫殿清秋裏
掠削雲鬟試靚粧
枝頭金粟色偏匀空裏非煙氣自薰莫把白旃檀漫比
香濃猶得逆風聞
水沉風味欝金黄風定猶聞十里香造物普令薰一切
故應五濁暫清涼
　　　謝司路鈐遺菊花塔
夫君遺我菊浮屠分得清香供讀書突兀便髙三數尺
層層畫影緑扶踈
　　　謝陳蘇州送酒
宫庠寂寂雀羅門寧有賢人倒緑樽賴得蘇州情義重
肯令從事問寒温
　　　元日追次東坡和子由省宿致齋韻
五十之年又過三依然白髮照青衫年來大起山林興
任達從教笑阮咸
　　　人日道中口占
初日輕烟溪上橋逺峰積雪未全消東君也是多情思
先遣春光到栁條
竹籬茆舎水邊家窓牖虚明小逕斜草色未多春意好
疎梅映竹兩三花
　　　書紅香堂壁
瓦影鱗鱗䕃曲塘疎簾不下縱荷香緑波乍識紅粧靣
未忍輕将比六郎
　　　參議林郎中蓄乗軒君向來止有其一今日見
　　　之乃有嘉偶因得小詩
物情非耦不能久並蔕芙蓉亦自雙珍重鶴君新得配
故應清唳徹秋江
　　　南劍道中
桂樹青青百里疆鷓鴣啼徹午隂涼延平津上峰如削
劍去江空水自長
　　　九曲溪
扁舟一葉破漣漪九曲窮時山更竒喚取謫仙來著句
平章佳處要清詩
十年來往大江東每為青山引興濃自到此山尋絶境
悔看五老九華峰
　　　遊龍井
九月十日天氣涼桂花零落菊花黄竹根如意雙不借
放眸一望海天長
天人彌天同一游灑落珠璣不自休二老風流今浄盡
空餘怪石對龍湫
致身通顯大槐夢快意畋魚紫石潭何似相擕古蘭若
細看香篆味茶甘
　　　次韻馬駒父晚菊五絶
朔風吹冷破檀心浥露匀鋪瑣碎金喜見鮮鮮長踴躍
只應吏部獨知音
開及梅花未發時那愁三弄有桓伊何時栗里東籬下
冷蕊寒英伴酒巵
嫩黄初破未凋殘風露相禁曉色寒欲並墨梅兼墨竹
何人為作畫圖看
不知香靨為誰開衫染鵝黄巧翦裁但得目成兼色授
何妨頃刻耻樽罍
霧幌褰開秀色明麴塵半臂亦多情芳菲不擬親桃姊
蕭灑端宜齒石兄
　　　莆陽道中
閩粤溪山處處經長松夾道奏簫笙只應行客忘勞役
千里清隂管送迎
　　　乗風雨登舟至麴院
猛雨連天水滿湖扁舟風撼碧濤麤掀髯笑詠煙波裏
兩岸人應作畫圖
　　　登蒜嶺
三年烏石山邊路每恨南留未北歸今復無端登蒜嶺
却尋烏石認親闈
　　　次韻趙景明初見梅花
不解何郎五字詩年年長是探梅遲未甘辜負春消息
强擬來看竹外枝
欽定四庫全書
　香山集巻十五　　　　宋　喻良能　撰
　　七言絶句
　　　送師相陳大觀文
地總全閩控百蠻政成治最二年間五千里見耕桑盛
百萬人欣日月閒
狂風吹海向來驚玉帳分弓射怒鯨千里妖氛都鏡浄
商船載月夜深行
頻年秋稔榖相因八郡恩波著處匀長樂城中家㡬萬
家家生子總名陳
化國熈熈日自遲棠隂無訟草含滋何人剰伐南山石
大刻詳書徳政碑
裴令有心吟緑野贊皇作意向平泉君王夜半思元老
明日金甌寳墨鮮
黄童白叟走踆踆總向城邊擁去輪願為此邦聊小駐
公歸誰作萬家春
将令四海變虞唐那得䕫龍滯一方寄語邦人休卧轍
道傍行看舎人裝
溶溶曳曳白雲閒救旱濡枯頃刻間四海蒼生望霖雨
謝公早晚起東山
朱朱白白總精神共喜今年化筆勻尚有窮鄉寒谷土
政須一氣轉鴻鈞
　　　桐廬舟中
急槳如飛破浪紋子陵灘下水沄沄江風初静扁舟穏
卧看青天行白雲
　　　望湖亭
倚欄遥望賀家湖千頃波光半欲蕪試問青銅未消蝕
西湖得及此間無
　　　賀知章祠
乞得君王一曲湖笑他三逕就荒蕪欲知千古髙風在
月落寒山影自孤
　　　鑑湖
憶昔未曾遊鑑水畫圖髣髴見非真年來飽泛同苕霅
寧媿江湖舊散人
　　　弄水亭次李察院韻
清溪一曲抱危亭天水無塵相與明昔日紫㣲今御史
兩翁詩句一般清
　　　題五洩瀑布四首
玉龍千丈自夭矯飛雨十里長廉纎愚栁一見心眼爽
未須界圍觀水簾
香爐太白有佳句鴈蕩老坡題畫圖安得二仙居至此
新詩想見唾成珠
越絶徒聞萬壑流他山未比此山幽誰云十地有熱惱
但覺三伏生涼秋
瀑雨霏霏濕翠嵐來從天半許誰探凌空踏盡崚嶒石
始到峰頭第一潭
　　　緑毛龜
白玉盆中淺更清緑毛浮水鬭輕盈須㬰食罷渾無事
自上盆山頂上行
　　　禹帝祠道中
薰風正欲拂江梅去嵗兹晨宿霧開新竹出墻荷貼水
今年潦倒又重來
　　　窆石
禹陵蹤跡頗堪疑窆石衣冠知㡬時猶解起人河洛思
可憐大勝嶧山碑
　　　菲飲泉和韻
不覺當年室與宫菲泉猶得想遺風至今美食鮮衣者
不敢縁窺緑浄中
　　　陪胡少卿登山瞻禹陵
考古年來喜有徵相擕步步上崚嶒皇華使者歸朝著
好為詩翁説禹陵
　　　鵝池
空餘青李與來禽寳墨知誰是賞音未若山隂羽衣客
等閒猶識愛鵝心
　　　秦望閣
傲睨須知古有秦却将黔首等㣲塵當時虚上峰頭望
不見桃源避世人
　　　定泉
兹泉定力冠諸泉故向空山獨湛然終日虚明無一物
客來惟見浪痕圓
　　　登望海亭
誰将龍脊置新亭一餉登臨耳目醒欲識海門山盡處
爛銀堆裏數螺青
　　　題智者雙清堂
潦收池浄見魚行木落山空鳥語鳴更待夜深來徙倚
要看霜月鬭波清
　　　磨勘轉朝請郎
脱身畎畆簉簪紳父母妻孥均沐恩百年七萬二千飯
要須一飯不忘君
　　　乙未詠梅
疎枝倚竹更臨池一餉清寒瘦雪肌恰似玉兒初識面
朱唇蘇頰總相宜
　　　湖上二絶
輕隂疎雨帝城西目斷裙腰緑正齊處處春風圍繡幕
行雲莫與濕障泥
初過百六見梨花堤路煙輕雨更斜玉雪一枝端可念
栁絲深處水邊家
　　　天申節明慶寺啟建
兩鬢蕭蕭華髮生欲尋江上白鷗盟皇恩却許陪鵷鷺
重聽景陽鐘鼓聲
　　　雨中至上竺
雲滿千山雨滿川肩輿來禮白衣仙山間秋色知多少
總在危簷繚檻前
　　　聞荘鵬舉山茶小盆葩華雜然有意舉以見遺
　　　因作詩求之
瑠璃翦葉碧團團收拾繁枝徑尺寒舉贈詩翁知有意
要令飽看鶴頭丹
　　　送王季海敷文赴閩漕
鐵冠慷慨老臣風諫紙雍容補衮功久以精忠簡天上
暫将和氣到閩中
諫省歸來三載餘君王應渴見鴻儒七閩重地誰能漕
聊出長才為轉輸
聖主方懐南顧憂且煩持節按閩州政成早作朝天計
兩地端須第一流
　　　追憶王詹事何知録
平生師友子王子四海襟期録事君白髮紅顔俱異物
髙山流水欲誰聞
　　　直廬鎖宿呈監丞宋文
軒窓空洞惟脩竹風韻時時自琴筑學省蕭然冷欲冰
兩翁相對清如玉
　　　懐亦好園釣磯寄仲文季直二弟
磬湖雨過漾清波古㟁秋來長薜蘿問訊石君無恙否
試煩著手為摩挲
　　　蚊
聲如蛾唱更悠揚透縠穿紗喙許長莫倚傳呼工噬嚙
須知十月有清霜
　　　題藍田松竹圖
風姿凛凛千君子冠劍堂堂兩大臣著我中間哦五字
只應斯立是前身
　　　送終南函谷二圖還司路鈐
平生飽看江湖景所恨未游闗輔山一朝圖畫入吾手
似到終南少室間
　　　次韻林參議致甫以詩見索近作
朝行欵接已彌年㑹府重逢意豁然好酒未容千日醉
惡詩不必萬人傳
　　　僕不飲久矣今日過宋嗣宗且談且飲不覺霑
　　　醉
年來飲酒不濡唇蘸甲今朝始為君頗似昌黎當日語
人皆勸我若無聞
　　　次韻王待制游東坡留題十一絶
吞舟尺澤豈能容此地誰知著卧龍當日春風生筆底
至今山色十分濃
當年隨意樂江天句句新詩盡可傳事業文章兩俱美
先生兼比二公賢(王元之/韓魏公)
五年同社樂田神一扇西風障庾塵文采風流千古事
野人恨不識天人
赤壁奴臺視白樓五言端的勝蘇州政縁不得文章力
故許江山作意游
何處重尋飯顆詩先生詩語總英竒細吟出月穿天句
想見揮毫落紙時
對泣何曽學楚囚扁舟時作大江游眼看西蜀三千里
身在淮南第㡬州
前代樂天今復見後身元亮更何疑百年人物有誰在
千古聲名無盡時
筆下無非㓜婦辭胷中端擬效安期我生只許拜遺像
不見先生無恙時
先生仙去㡬經年赤壁依然浪接天去棹來舟相指示
曽遊元祐玉堂賢
雪堂風物渺江村行客悽迷欲斷魂不見當年謫仙面
空餘春栁典型存
腐儒詩膽大於身所恨陳言老未新何日小舟江上去
一杯聊酹筆端神
　　　九日無酒仍不見菊唯巖桂一瓶伴此岑寂
白衣不至酒難賖兀坐晴窓獨飲茶今日重陽對巖桂
昔年百本看黄花(亦好園栽菊百本/每至重陽盛開)
　　　次韻䕫府王待制寄示巫山圖
碧嶂嶙峋䕫子國白雲縹緲昭君鄉平生不識巫山面
今日巫山到眼傍
　　　上葉參政二絶
宻幄從容僅五旬趣專大政轉洪鈞熈朝未有金華相
創築沙堤第一人
前世萊公今復見後身文正更何疑君臣相得同魚水
剰把勲名鎮四陲
　　　雨後聞蛙
雨過窓虚夜氣清草間何處亂蛙鳴休論公地兼私地
且聽蘿根呷呷聲
　　　次韻陳侍郎李察院瀟湘八景圖
　　　　瀟湘夜雨
平生雲夢澤南州秋思春情浩莫收更聽瀟湘夜深雨
孤篷㸃滴替人愁
　　　　洞庭秋月
洞闊乾坤日夜浮月明天浄最宜秋何人獨卧清風裏
萬頃煙波一葉舟
　　　　平沙落鴈
江南雲水蓼花洲中有飛鴻巧自謀過盡闗山都不住
直須來趁楚江秋
　　　　漁村落照
亂山深處水邊村小艇初歸未掩門吹火煮魚傾濁酒
半規斜日照黄昏
　　　　江天暮雪
羣山總入玉壺中只有滄波映逺空獨釣寒江晩來雪
慿誰畫我作漁翁
　　　次韻王待制初見虎牙銅柱詩
千騎逺征䕫子國百篇還賦杜陵詩虎牙突兀撑空出
恰似雲開衡嶽時
　　　老僧擕笻竹杖來試就求之欣然舉以見贈
萬里擕來自蜀州老僧珍重許誰求相逢舉贈寧無意
要我雲山處處遊
　　　得伯夀兄知丞書因成絶句奉寄
兩地相望千里餘一番梅雨曉晴初無因可寄平安信
喜傍征人接近書
　　　讀韓詩有感用介甫體
少陵無人謫仙死(石鼓/歌)吏部文章日月光(㳂流/館詩)半世遑
遑就選舉(贈侯/喜)十年蠢蠢隨朝行(和盧/郎中)
　　　讀樂天詩
樂天古律三千首下筆當年不自休平水兒童猶誦習
雞林賈客亦争求
欽定四庫全書
　香山集巻十六　　　　　宋　喻良能　撰
　　七言絶句
　　　次韻鄭季逺國録賢良題余廬山詩記
青鞋憶昔到廬山回首清游夢寐間忽見廣文竒絶句
十年風雨喚仍還
天姥夢魂勞太白赤城想像賦興公匡廬縹緲煙雲境
總在新篇妙句中
　　　次韻王待制題予廬山記後二絶
曽到匡君住處山始知身在五雲間吟毫揮盡無佳句
空遣奚囊捆載還
山阿詩刻照雲松到處逢人問我公白傅蘇仙名不滅
公名今在兩賢中
　　　荷花
花落波間生纈紋香飄風外似爐薰六郎顔色應慚汝
八子風流定似君
　　　八月十八日觀潮
萬疊銀山出海門百川渺渺不勞吞晴江斗起黏天浪
一洗忠胥憤屈魂
誰遣羣兒把綵旛翩翩驚浪怒濤間不知岸上人皆愕
但覺波心意自閒
　　　次韻郭刪定觀潮四絶
白浪初看雲出門驚濤旋見大江奔不因江海雷霆鬬
安識蛟龍窟宅尊
天池潮汐渺難推何事多盈亦有虧生長濤淵頭縱白
問之消息莫能知
憶昔初為總角兒年年秋後厭旌旗只今廓廓渾無事
樽酒何妨樂聖時
身到錢塘江上初端如碧海掛新圖不知洗眼觀潮日
豁得平生俊氣無
　　　讀侍御去國集次韻巻首赴召
先生一飯不忘主詩句端如杜少陵敬讀新編二百首
凛然風采照隆興
　　　張持荷以二詩見貽不敢虚辱次韻奉酬
南湖騎馬似知章熟醉清吟錦瑟傍不分鶩行遮電眼
偷閒檢校水雲鄉
南湖一似錦江園秀句端宜入杜編想得公餘時步屧
清風明月不論錢
　　　張持荷以詩見約同沈無隠賞梅因得絶句奉
　　　謝
結齋風味如和靖况有凌風百尺臺雪霽春新多辦酒
兩翁乘興欲尋梅
　　　自題端溪硯
吳興青石今無聞歙郡刷絲端可焚儒生誰是喜書者
安得一逢王右軍
　　　謝監丞子長雪中四絶
水花翦翦墜同雲萬里横陳似畫坤不見銀杯兼縞帶
知誰肯訪席為門
國子先生老宦游十年學省一狐裘飢雷有意鳴蟬腹
寒粟無端起玉樓
江邊釣雪翁荷苙道上行人馬度橋説與兒童須愛惜
莫貪瓊屑撼長條
萬玉妃來遣目迷縞裙練帨顫鸞箆令人却憶桐川路
粉蘂垂垂照玉谿
　　　喜雪次侯宰韻
凍筆難成授簡章寒光先到讀書堂亂飄撲面如平叔
㡬㸃侵眉似馬良
　　　髙國正約飯素浄慈遂至劉寺酌茗于鳯凰泉
　　　同遊者蘇太博計撫揮公禪師請公道者蘇計
　　　與予同庚
三亥並遊真盛矣二禪入社亦佳哉鳯池一段風流事
不欠支郎與辯才
　　　春晩
春及𤓰期夏景生鳴蟬漸欲替啼鶯蜂臣飛急衝殘絮
蟻子行忙礙落英
荷葉商量貼水開亂紅無數㸃蒼苔穿簾雙燕復雙燕
把酒一杯還一杯
　　　喜雨
九重午刻命精禱四海中宵同出雲溽暑已隨飛雨散
清聲還並曉風聞
　　　次韻李同年誠之見貽之什
兄弟同登年亦同羨君墨妙更文工我慙潦倒頭仍白
擬學韓豪一送窮
筆端灑落謫仙人况復曽同桂苑春一笑相逢端莫逆
門前洲渚正横陳(李時寓/居西湖)
　　　丁未二月十三日廷和輪對
六年不獲面虞皇重對彤墀晝漏長玉色粹温天一笑
歸來滿袖有濃香
　　　送樓大防倅丹丘
我以疎慵匄外遷公乎何事亦翩然兩家俱有親庭樂
且結斑衣自在緣
　　　匄外得括蒼東歸侍次
一家滿載扁舟裏兩槳春風去似飛漸識路人鄉樹出
世間樂事莫如歸
十年長客帝王都五畆田園半欲蕪乞得此身猶未老
自揺小艇釣平湖
　　　永祐陵
乗騎導從朝陵日漫山桃李花如織好風吹散半空雲
麗日放将新霽色
森然一徑趨髙爽鬱葱佳氣遥相望松聲萬壑奏笙竽
山形千疊開屏障
小臣生長宣和初深仁浹髓淪肌膚只今白首馮唐似
何幸清齋拜鼎湖
　　　誓節馬驛讀龍溪詩
博山一穗爇沉薰寄傲胡牀笑此身馬隊也知非講肆
聊從開府乞清新
　　　塗中讀周希稷所示詩巻以詩代簡
周郎詩句故驚人爾許清新思不羣不是并刀工翦水
定知瓊尺巧裁雲
　　　州宅
勢壓江巒棟宇雄使君如在廣寒宫㣲之政以江山助
千首詩成咳唾中
　　　淳熈己酉上巳前一日蚤與遂昌縣尉葉禾晩
　　　與弟良弼姪得之金華監酒何震飲于月山之
　　　曲水覽節物之方新欣湖山之如畫率爾成篇
曲溝流水緑蜿蜒正值春風上巳天不是永和東道主
一觴亦復㑹羣賢
　　　少㣲閣
臨空瞰濶俯清溪閣占黄堂西復西我昔曽攀郎宿近
只今人指二星齊
　　　簡張子温運使
宗丞矻矻不離口右司時時説解頥豈獨當今三昧手
故應勝古四愁詩
少陵子厚妙鑪錘力不能追心自期杯水平時猶不直
試求印可老宗師
　　　椿桂堂
昔時共説竇家椿今見清門五桂新我亦鄉閭誇盛事
比君家尚少三人
　　　題吳先生祠
先生髙義薄層穹解使池庭化泮宫應笑蘭亭舊豪逸
溪山千古寂寥中
　　　題挹僊亭
鶴駕鸞驂入杳冥望中遺跡照人清只今縹緲煙雲裏
應有僊家犬吠聲
　　　送王節推夷仲秩滿赴闕
紫禁臚傳第四人錦腸貝齒凛長身三年來作諸侯客
千里江山隂受春
胷中深蟠萬巻餘筆端倒傾蛟室珠掖垣政要舎人様
致主澤民推宿儒
戰和未定議紛紜草茅有忠天莫聞公乎行矣陪國論
毋媿新亭千載人
中年謝傅良多感欲别能忘作惡無今日與公休惜别
須知元不隔江湖
　　　寄洪舎人二絶
人物中朝第一人胷蟠萬巻筆如神調元要倚經綸手
黄屋虚心待舊臣
仲氏昔嘗司宥宻長公元已轉洪鈞紫㣲豈久承流地
黄閤終須報主身
　　　平逺臺
平逺臺髙俯翠㣲海天煙雨正霏霏登臨何處明人眼
烏石山前白鳥飛
　　　吳越王廟
五季流民去不還賴君撫有此江山嫌名舉世猶知避
何况來瞻廟貌閒
　　　次韻丁端叔舟中值雪三絶
輕舞謝衣端不惡斜侵潘鬢總堪驚偶思功業聊看鏡
自怪年來太瘦生
但知才出吳公右孰識詩堪子建親不惜剰吟黄竹句
何妨傳示白頭人
延和初奏三千牘畿甸旋移尺五天風格出塵誰可並
争看遼鶴一千年
　　　二月二十八日周提宫葉致政樓司理過訪錦
　　　園
錦園春色滿西東一笑相歡四老翁八秩總開三百嵗
樂天風味此時同
錦園不減商山樂四皓中間著此翁今日可無千字作
何人似此一樽同(千字作謂百韻詩昔樂天與劉夢得/裴賔客王尚書飲作詩云四個老人)
(三百嵗今得/用以為故事)
　　　磬湖偶成
只欠退之盤谷序已成摩詰輞川圖暮年寧復須西子
不用扁舟向五湖
　　　次韻黄三以詩分送筍
此君稚子别經年忽到茅齋意豁然自媿清貧饞太守
嘗新翻在小春前
　　　醉題艇齋
平生飽識江湖趣今日歸來鬢似絲閉户松風驚醉耳
恰如魚浦聽潮時
　　　送竹枕與勾希載太博
誰人彩斵渭川村有節輪囷秋竹根割我便便春晝睡
乞君栩栩夢中魂
　　　次韻何茂恭詠玉簪三絶
金谷墜樓人已逺樓前首飾尚堪尋誰家玉面雪肌女
淡掃蛾眉方稱簪
未開黄鈿紫冠小誰與幽人作好秋一笑相看兩不厭
翠雲堆裏玉搔頭
月露洗沐秋容浄姑山初逢冰雪仙風流水部與藻飾
從此梅花應並傳
　　　題湖上月林
月林風物最湖山十里煙綃映霧鬟欲識丹青難貌處
渚鷗汀鷺有無間
　　　亦好園菊花盛開為賦二絶
風厲霜嚴了不知晩來幽獨更多姿綸巾細漉柴桑酒
坐對疎籬却始宜
窮秋籬落日蕭蕭淺笑臨風畫亦勞徹骨清寒香未了
落英猶更入離騷
　　　亦好園海紅黄香梅著子戲成小詩
一枝濃艷倚東風千葉輕黄㸃翠叢占得娉婷仍結子
故應花果譜兼通
　　　磬湖小山激水作小溪
平湖激水轉山流石澗縈紆走碧虬料得丹青無貌處
白蘋紅蓼滿汀州
　　　連理枝
紫荆斜倚磬湖隈並幹連枝錦作堆猶記太虚壇上木
舞風雙影並徘徊
　　　送李深卿赴省試
事業平生在管城䇿勲今日向神京區區一第慁子耳
要聽臚傳第一聲
曲江深院題名處應有春風得意詩為想杏花三十里
却思三五少年時
　　　秋日有懐仲文季直二弟(案此詩據南宋/名賢小集増入)
㣲雲初月澹層城絡緯聲連促織清北雁不來千里信
西風還起故園情
