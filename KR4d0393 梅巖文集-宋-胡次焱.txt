#+TITLE: 梅巖文集-宋-胡次焱
#+DATE: 2016-06-11 12:25:06
#+SOURCE: github.com/kanripo/KR4d0393 master a11d36f7                
欽定四庫全書　　　　　集部四
　梅巖文集　　　　　　　别集類三(宋/)
　　提要
　　　　(臣/)等謹案梅巖文集十巻宋胡次焱撰次焱
　　　　字濟鼎號梅巖晚號餘學其始祖本唐宗室
　　　　五代時育于胡氏因冒姓胡婺源人咸淳四
　　　　年進士官貴池縣尉徳祐元年元兵至貴池
　　　　元帥張林以城降次焱奉母遁歸教授鄉里
　　　　以終集中有媒嫠問答詩所謂井底水不波
　　　　山頭石不遷什襲藏破鏡他年㑹黄泉者所
　　　　以自寓其志也其詩文本未編集故藏書家
　　　　多不著録此本乃明嘉靖中其族孫璉蒐輯
　　　　而成璉甥潘滋重加整比校刻之凡賦詩雜
　　　　文八巻冠以雪梅賦葢著其素心九巻以下
　　　　皆附録同時贈答往來之作目録所載往往
　　　　與集中詩文不相應則編次之疎也次焱在
　　　　宋元作者之中尚未能自闢門户而其人有
　　　　陶潛栗里之風故是集至今猶傳集中有贅
　　　　箋唐詩絶句序稱疊翁註章澗二泉先生選
　　　　唐絶句次焱復為贅箋疊翁者謝枋得章泉
　　　　者趙蕃澗泉者韓淲也其書不傳無由驗其
　　　　工拙然亦足見次焱研心詩學非苟作者矣
　　　　乾隆四十六年十月恭校上
　　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　　　　總　校　官(臣/)陸　費　墀
梅巖文集序
潘子曰予嘗讀梅巖書而慕其為人其孝足以事親而
不辱也其節足以全身而不汙也其才則應機若有餘
旁行以趨時從容於險阻有孚而不亂也其學明陰陽
之奥推象數之微發前賢未備之論開後學難通之㫖
可謂正矣惜也當兵戈搶攘之際儉液避難之不遑雖
欲用拯馬壯官不過為尉耳賢者之不遇於時可不悲
乎君子於此詰其大者不在形勢則在人倫不在功業
則在道術道在則不亡矣人存則不朽矣立近以及物
者功也行逺以致道者言也雪梅賦見君子之行乎患
難而威武不能屈明經橋言聖人以通天下之疑而濟
義理之溺媒婺問答則艱貞從一守天之道甘言䛕舌
不足以變其節此先生所自為者然也其在棄位危邦
負母濳歸之時乎書厨銘以高下四層為格致誠正之
功闔闢兩扉為修齊治平之樞讀而不行則為書之辱
黙識心融則一唯既足此先生之自任者然也其在退
居教授濳心聖學之時乎愛蓮說不愛其華而取其實
以入藥清心之益為君子濟世之用言近而指逺稱小
而類大其於語道沛如也夫内則離經而辨志外則感
世而化俗文如是乃可謂之文矣先生名次焱字濟鼎
婺源考水人與同郡曹𢎞齋陳定宇諸儒為友其往復
之書亦在集中予嘗厯賢者之故居遡流風而不逮從
三舅潜齋氏得是集校而歸之序以見志嘉靖十年辛
卯冬十一月既望後學同邑潜滋謹序
欽定四庫全書
　梅巖文集巻一
　　　　　　　　　　　　宋　胡次焱　撰
　　賦
　　　雪梅賦
　草遭雪而萎木遇雪而折雪其酷哉梅挺然立雪貎
　澤香烈雪雖酷不能加于梅也孟子曰威武不能屈
　于梅有焉庚申冬十二月對雪觀梅有慨于衷嗚呼
　人不能卓然特立至横逆之來作兒女態其視梅得
　無恧乎乃為之賦
孔子曰嵗寒然後知松栢之後凋也豈獨松栢歟羗對
雪天之牢落益知梅花之崛竒且夫太陽遵晦老隂竊
機凛氣候之慘慄黯繁雲其四垂冷雨雰雰而氷木酸
風刺刺而裂膚俄而馮夷剪水兮初瓊瑰之盈裾天女
散花兮紛玖瑶之載塗意者戰罷玉龍敗鱗鋪耶逰殘
粉蝶墮翅吹耶風約栁絮髙復低耶雨落梨花密以疎
耶皚皚練練幾麻衣耶浮浮湙湙萬玉妃耶糝瓊糜于
九垓爛銀屑于萬廬拂拭糞土之墻掩葢腥穢之渠瓦
礫飾而圭璧塊壤覆而璠璵混天地髙卑之分失晝夜
晦明之宜禽鳥噤其無聲澹木槁而草腓于時有梅毅
然丈夫香愈冷而有韻貌愈澤而不枯枝彌壓而彌彊
花彌勁而彌舒葢西山伯夷之清而陋巷顔子之癯故
曰嵗寒然後知松栢之後凋豈獨松栢歟思昔者春陽
之載熙也崇桃媚臉纎李膩肌日烘麗質露浥華滋公
子王孫挈榼提壺輪蹄雜遝絃歌咽嗚此一時也瞠老
梅之在側繄幹蘚而枝麤過者不顧遊者回車迨夫錦
棚逃暑薫風透絺桃堆盤而脂潤李沈水而珠纍此一
時也雖梅實之可取奈衆口之參差競喜甘而樂脆以
㣲酸而見嗤乃若商聲入律萬物披離向之崇桃纎李
固已華落色衰矣而山巔水涯之孤根亦復葉禿而枝
羸梅亦何以自别于桃李兮譬顔跖同堯服而舜趨孰
辯其為賢為愚今者沍寒積雪桃弊李疲惟梅花巋其
彊項夐突兀于園池巽二不能狎其健骨滕六不敢侮
其幽姿視前日之艷色穠華何止灰滅煙飛也哉然則
非梅無以當雪之凌厲非雪無以見梅之貞清其信也
夫吾聞雪隂沴也隂則為寒為凍為慘為威有條者憔
悴有葉者薾萎有實者摧剥有莖者陵遲葢天地之殺
氣為品彚之入機而梅陽物也黄鍾初動梅聖得知陽
和其所先得陽剛其所素持能獨立萬物之表挺不為
殺氣所敺惟陽足以制隂羲易夫豈我誣是故天下皆
寒不能寒梅之枝天下皆凍不能凍梅之㽔爾慘自慘
梅獨愉愉爾威自威梅獨怡怡瞻言雪霰之酷烈匪于
梅花而獨私故物亦視其所以自立者如何耳豈在外
者所得而轉移若脆草之與弱木一遇雪則枯骨而爛
皮曽不求其在我者將移咎于孰誰嗟乎俘六國吞天
下其暴也何如而相如一匹夫爾乃睨視大庭叱咤而
睢旴秦亦無得而加諸蹙秦滅楚其烈也何其蕞爾一
魯不敵秦楚明矣而守節不屈漢為之斂師卒亦不敢
肆其屠李陵蘓武同遇匈奴李將兵而驍勇蘇奉使而
羇孤勇者卒降羇者卒歸何匈奴能脅甚壯之李而不
能脅惸然之蘓漢庭三傑比肩髙祖仕同主而生同時
何蕭何下獄韓信誅夷而張良以功名終始獨無瑕疵
不寧惟是莊公管蔡皆人兄也叔段姬旦皆人弟也莊
公欲害叔段卒相為瘉管蔡欲害姬旦莫肆詆諆王莽
之勢足以挾子雲之美新諛辭而郭蔣好遯不汚雖莽
之勢亦何施桓温之勢足以致坦之之流汗沾衣而謝
安從容就席雖温之勢亦奚為禄山僭横甄濟處之自
如黄巢殘酷表聖藐之若無方册所載此類孔多大抵
于顛沛之際可觀所立而自立既固雖行乎患難而有
餘彼不能自立也至摧敗挫折有兒女色可憐而可悲
是皆自取之也豈獨人之非此吾對雪觀梅起敬起慕
酹以元酒申以孔詞再拜而曰昔知梅于暇豫結以為
友今知梅于患難請以為師然彼雪者挾重隂之氣肆
轥轢于根株雖孤標之不挫而雪則乗時逞霸何用心
兮嶮巇願上請于帝以迄天誅梅巖曰貧賤憂戚乃玉
女之良規商鼎和羮有所屈者有所期請釋楚以為外
懼不亦可乎對曰諾犯而不較者徳之盛疾之已甚者
亂之基降大任者先空乏全性命者忍須臾先生之言
我維行之既而蒼狗罷曀金烏騰輝枝上之雪倐已銷
鑠而流澌矣
　　　嗟乎賦
　恭惟皇宋科目之設得人為盛今天子即位三十七
　年改元景定辛酉春二月下詔賔興歸之精擇主司
　大哉王言士咸舉手加額秋九月既撤棘取舍殊鬱
　公論次焱病卧斗室口占嗟乎賦一首子曰知我者
　其惟春秋乎罪我者其惟春秋乎吾于此亦云詞曰
嗟乎場屋為困賢能之地科舉為老英雄之術亶哉斯
言未嘗不書空而咄咄也且夫士者毓海岳之清淑孕
斗牛之靈光駕青蛇而驂白螭被明月而佩寶璜金湯
邊陲有表餌以縛首虜鼎鉉廊廟有仁義以禪皇王此
其雄傑之志魁壘之行視餘子真瑣瑣耳又豈肯低首
下心與之較一日之長奈何鄉里舉選之法壞公卿下
士之禮亡朝廷以時文取士士舍文則無進用之方嗟
乎豈料夫莞芎棄于洲澤瓠㼖登于簏筐衡鑑失實取
舍不當也耶爾乃庭槐染黄詔泥頒紫三年螢牕不辭
繼晷之勞一旦鴻毛所冀順風之遇乃裹糧而趨乃擔
簦而至巋浙山之崔嵬僅去天兮一咫蒺藜横道兮鈎
衣怪石嶄巖兮嚙屨虎豹伺人兮落日猿猩啼月兮嘯
雨五步一囘頭十步一捫趾望僕夫兮木末憩吾杖兮
山之尾葢功名之迫人則亦不敢憚征行之羈旅也嗟
乎吾挾吾胷中之耿耿者以往誠自以為拾芥之不難
摘髭之甚易詎擬一跌之如此若乃爭先入棘氣吞萬
夫得題入手若解牛中其肯綮揮毫落楮驅駿馬而馳
之有如湯武仁義之兵堂堂整整間出韓信背水之陣
怪怪竒竒力刋陳腐獨造精㣲視彼碌碌何能為僕而
燕石有襲巾之遇明珠多按劍之疑志士為之扼腕羣
小至于揶揄嗟乎貴魚目賤珠璣蓻馬蘭芟江蘺逐鸞
鳯于空谷畜鶩鵞于庭墀斥騏驥為緩步謂駑駘為善
馳瑚璉擯逺兮登甂甌于清廟黄鐘毁棄兮挾秦箏以
彈之孟娵媞媞而見逐􁙱母勃屑而侍幃紛亂妍醜顛
倒是非鼓瑟雖工兮其如齊王之好竽屠龍無用兮不
若市人之履狶事固有可怪者何獨功名之如斯或曰
科舉之取人闗國家之氣數祖宗盛時可觀其故賦金
在鎔可知王佐才賦有物混成可占將相器本註䟽則
出師衆之鑿尚典雅則黜軋茁之語用能得卓犖之才
致雍煕之治故漢之方興也晁董對策而髙科唐人之
不競也劉蕡直言而斥去子曰不然我皇大比之詔歸
之精擇主司大哉王言其知本歟故有陳恕而後王曽
之獲進有王旦而後李迪之不遺而不然者則撾鼔以
伸其說詣府以訟其私今者漕臺之差次只據脚色之
崇卑彼以真材擢髙第者半已昏于簿書之期㑹而以
假手入仕塗者又烏識文字之妍媸糊眼之輩冬烘之夫
紛流傳于繆種朝廷亦安得而考諸遂使兒輩談笑登
名或析薪之手未洗或荷蕢之肩尚頳或口猶乳臭或
字僅識丁或黄金買貴而不恥或葫蘆依本以飜騰兎
園册入其素習羊我氏豈伊所能繆偕計吏迥乎可憎
而吾徒者抱周程之問學馳韓栁之文聲乃爾寂寂鄧
禹笑人嗟乎場屋為困賢能之地科舉為老英雄之術
亶哉斯言葢未嘗不書空而咄咄也或者又曰既不闗
國家之氣數即當係一身之窮通今以子文之美其如
子命之窮命也不淑文亦徒工予笑曰苟如子言吾其
賣書買牛賣硯買犢學樊遲之稼耕子真之谷少糊叔
段之口不負將軍之腹温飽可期菽麥粗足亦何至為
詩書所誤自取挫辱雖然天下所賴者士古今所重者
儒君待之而堯舜民賴之而唐虞山林兮長往羌麋鹿
其與居此遺世獨善之士豈得時行道之徒且吾聞之
玉一玉也屈于厲武而伸于成王驥一驥也困于鹽車
而甦于孫陽爨桐以焦而遭蔡太阿久閟而逢張時有
利鈍順之者昌盍亦親筆硯之几啟圖書之箱左經兮
右史夜燭兮曉窻豁着道眼硬着脊梁氣不可索志當
益彊昔者孟明焚濟河之舟馮異奮澠池之翼皆愈挫
而愈銳故前失而後得視吾囊而鐵硯固無恙也則亦
可以一笑而自釋
　　　步瀛橋賦
　步瀛橋者槃川中市橋也先是畧彴規模可以徒不
　可以輿夏四月洪水嚙岸橋遂奔溪往來者有褰
　裳之嘆伯父樵叟慨然出獨力新之有椽泥之木有
　中流之柱有架穴之梁又構屋三間于其上長五丈
　許東西廣九尺中間廣丈有四曲欄坐凳如其長而
　兩之塗以丹艧黻以青黄視舊規増百倍不啻且扁
　以今名曰吾以望吾鄉之俊彦也始于開慶元年五
　月越七日落成妷次焱喜而為之賦其詞曰
客有登步瀛之橋賦步瀛之景者率爾而歌曰槃川之
山兮蒼蒼槃川之水兮泱泱嗟惟槃川之人兮深厲淺
揭孰為槃川之津兮徒杠輿梁猗與樵叟慨然心目知
濡尾之無利閔滅頂之非福迺掄材而畫楮迺鳩工而
戒僕迺鞭下海之石迺架石鹽之木迺下杙兮椽泥迺
植楹兮構屋財吾囊中之財粟吾廩中之粟寧朴其屋
而華其橋葢侈于衆而儉于獨東坡之犀帶無所受金
閨之寶錢無所取儻不能篤拯溺之心未有能為中流
之砥者也觀夫玉鯨長脊兮隠隠金鰲巨背兮隆隆浮
波心兮百丈之龜卧水面兮千尺之虹簷牙兮挿漢閣
道兮行空直欄横檻兮迺左迺右朱甍碧瓦兮自西自
東初疑為百尺樓兮則靡梯靡磴又疑為萬斛舡兮不
㠶不蓬長嘯兮可制嘷獺于西向之穴拂劍兮可斃蒼
蛟于馮夷之宫宜琴兮宜棊宜酒兮宜詩宜錦鞍兮躍
馬宜雅歌兮投壺使晉武見之兮杜預不得為巧使秦
皇尚在兮神人不得為竒若乃鴨緑水兮鱗鱗鵞黄花
兮妍妍岸芷芬芬兮汀蘭郁郁荇帶長長兮栁眉娟娟
步斯橋也可以挹杜若之洲可以遡桃花之源龜魚兮
䕃瓦蟬蜩兮鳴槐篔簹解籜芙蓉試花步斯橋也可以
沉朱仲之李可以浮東陵之𤓰淵貯玉鑑波印金鈎月
兮此橋何必庾亮之樓漁簑入畫鶴氅明眸雪兮此橋
何必子猷之舟若乃煙雨空濛雲霞出没海上之鷗不
驚濠中之魚自適萃四時之佳趣供一橋之景物然則
琴髙之乗魚采仁之石迹儻逰此橋當為踧踖此所以
登步瀛之橋如登步瀛之洲泠泠乎跨鯨汗漫飄飄乎
騎鶴揚州樵叟兀然而坐逌然而笑曰噫客賦步瀛之
景則善矣客述步瀛之義則未也昔唐太宗立文館兮
登瀛洲之名始立自張大魁首多士兮步瀛之詩始傳
今吾之扁橋也匪為神仙之荒唐葢為功名之軒豁慨
惟槃川夙號儒林藹文風于三市兮夜檠朝牗普教雨
于四方兮佩劔㩦琴將後來之頴秀挹前哲之清芬一
步兮奏棘闈之凱再步兮策蘭省之勲穏步兮臚唱楓
宸髙步兮玉堂金門葢自山林布衣而一旦紆紫懐金
有似乎肉身凡骨而一旦駕鶴驂雲故吾即步瀛以名
吾鄉之橋實揭步瀛以望吾鄉之人吾老矣袖利涉之
手巻宏濟之心爰詔枌榆之朋友及爾階庭之郎君因
吾扁題之意知吾期待之深也嗟夫相如題柱志于駟
馬車子房取履志于王者師將為好官兮名相非夫步
瀛兮其孰致之且烏知今日之橋非蜀之曲星橋而橋
上之書無漢之黄石書客于是斂足避席頓首趨隅曰
昔子産為鄭國之相兮無博濟之術有婦寺之仁伊樵
叟為山中之相兮有溱洧之濟無乗輿之恩彼有其勢
而仁則狹此無其位而恩則深請移此柱石廊廟津梁
吾民且以領袖我步瀛之人也于是主賔抵掌一飲一
石行道之人三歎三息
　　　山園賦
　景定元年春二月鳯山查亭叔以書抵梅巖曰近築
　山園為逰息之地思欲得巨筆鋪張之敢以為請夏
　四月一再不懈家惟奔走于貧不暇抒思秋八月養
　痾彌旬少間氣力未裕未可與塵埃酬酢于是始克
　運筆効班固兩都賦體離為前後篇所謂極昔之眩
　耀而折以今之法度者也
子胡子一日延四友而語之曰繄霜臺之冑裔啟山園
之秀麗累徵予以品題將何辭而模寫毛穎輩欣然應
曰媪神奠位坤維隤然髙者為山坦者為園求其具美
戞乎難兼故山而不園者有矣若司空之中條龎公之
鹿門雖崔巍而乏平曠何以騁騕褭而展輻輪園而不
山者有矣若李氏之仁豐牛相之歸仁雖坦夷而之碕
礒何以排閶闔而摘星辰羗山園之風物真東南之鮮
麗唐有工部之詩近有博士之記未獲登臨實勞夢寐
誰驅鰲首而來移在鳯山之里玉壘嶄嶄青螺簇簇突
龍蟠而虎踞稍鳯翥而鸞伏磵戸欹林而嵽嶻石徑封
苔而屈曲中有百弓之園是為碩人之軸譬猶義夫節
士巖巖不可犯而即之坦然中有容卿百人之腹土平
以衍地曠而沃可臺可榭可亭可屋可畹可蘭可畦可
菊窈而深障千章之古木繚而曲森萬箇之修竹南崖
青精北岫黄獨東丘菘韮西崦豆菽芋栗滿坡蘭桂漫
谷申椒盈阿荔薜披麓拳蕨正肥角笋如束橘柚秋香
𤓰李夏熟亦有甘薺亦有㫖蓄盼繚白而縈青絢紛紅
而駭緑異芬徹骨灧色眩目可帶經而鋤可叩角而牧
楗尺枳以為籬滿杜蘅之豐縟希晉宫之蒲萄陋城東
之苜蓿疑兩間之貢巧與五丁之獻伎不然則斯山在
簷楹間舊矣何今出而昔閟也不然則山神之命有時
而塞亦有時而遇也言未既陳𤣥勦說進曰穎知其一
未知其二澹風日之明媚紛蜂蝶之逰戯竹影瑣碎而
侵堦花隂扶踈而卧砌是則山園宜霽滃雲氣于山椒
棲煙靄于木末㸃芭蕉而滴瀝喧敗荷之瀟颯是則山
園宜雨朔風嘷而枯聲萷橚慘而離披或隴梅破白或
霜葉賜緋是則山園宜寒蒸火雲于肉山俯佳木之繁
隂或曲􁖶送風或髙嶺輸雲是則山園宜暑河低玉繩
桑浴銅鐺赫明暾之熹㣲林霏烱其廓清是則山園宜
曉暝色蒼茫返照依稀牧笛怨而羊牛下來樵路閴而
禽鳥哢枝是則山園宜暮鹿隨笻杖鶴認茶煙蔑紅塵
之汚人對清嶂以忘言是則山園宜閒虎嘯風烈猿啼
月髙飛羽觴之㶑灧頹玉山于林臯是則山園宜醉羣
嶂供題列卉獻科是則山園宜唱而宜和俗客不來柴
扉晝掩是則山園宜圖而宜史至于可喜可愕可遊可
戯者葢不能一二而悉數也楮先生在旁捧腹不已笑
定而曰𤣥知其淺未知其深吾嘗隨至人以舒巻洞主
人之胷襟曰山間之妙處不獨在乎園林前輩謂絲不
如竹竹不如肉葢又有海棠睡起之姝荷花解語之嬪
故穠李韶華者山園之竒卉歌鶯飛燕者山園之名禽
絳桃花貌碧杏珠唇裊娜乎章臺青青之栁縹緲乎石
榴醋醋之神别有閒花野草邏列左右惱公子而怨王
孫故夫是山也迫而睨之似東山之偕妓遥而望之如
巫山之行雲良時美景挈榼遊賞試捲簾而通盼灧娉
婷之繽紛斷刺史之腸絶坐客之纓歡聲沸山園之鼎
和氣盎山園之春后土瓊花羞顔而却走洛陽牡丹失
色而逡巡熙乎爽哉此山園之小天台也吾言誇矣不
知所裁陶泓起而評曰韓愈稱穎為人强記而便敏又
通當世之務故能援引古昔敷陳名義陳𤣥之先世生
長山間故極詫林泉之風味楮乃白面書生也故目恍
紛華口出麗語之二三子之言言各有為我石心人也
難乎去取聴主人之自擇以何說之為是主人傾耳以
聴開口而笑曰詩云他人有心予忖度之其楮先生之
謂乎
　　　山園後賦
子胡子喟然歎曰文房四友惟兹四子卑之無甚髙論
又何足與議山之岧嶤以其能興雲雨也園之平衍以
其能毓花卉也雲出于山而雨于園所以滋本根而大
豐美也推而廣之則甦大旱澤蒼生厥施斯普也否則
山人之薪擔園丁之菜把世不乏此輩主人又何是之
取也或曰不然士之大節非出則處許由掛一瓢于樹
枝猶嫌其為煩蘓秦佩六國之相印尚奔波而不止故
窮居達行人各有志士最惡夫以恬退為占牌以希進
為行李昔盧藏用隠南山抱捷徑之羞周彦倫隠北山
負移文之愧惟山園之美人饜膏粱而不嗜笑管窺之
腐儒希日涉之髙侣付功名于儻來視富貴以無意又
豈肯使山園之叢譏而獻箴騰笑而竊議故其剏山園
也提壺而來倒屐而去擊筑長歌圍棊短具有客則談
無客則睡不佛亦不仙不名亦不利斯亦可謂蟬蛻人
慾超然無慮者也胡子曰若爾之言髙則髙矣然而不
可以不仕而不學寧學優而不仕古之林居谷耕者但
不着脚于形勢之途未始不潜心于理義之趣若但嗅
蘂拈香朝遊暮戲此禽鳥之所樂蜂蝶之故志人所以
與天地並立為三者果如是而已乎或曰如之何願聞
其㫖胡子曰萬彚葳㽔一理攸寓所貴善學在觸其類
故觀松蘿而知夫婦之道觀棣華而知兄弟之誼觀向
陽之葵而知所以為人臣觀南山之喬而知所以為人
父觀葛藟而知睦親族觀桑梓而知洽鄰里觀伐木而
知朋友之當親觀葭莩而知親戚之當比觀于竹而知
堅剛之節觀于梅而知髙孤之味觀蘭茝而知幽閒之
雅韻觀松栢而知炎涼之一致觀籬菊不飄而知逸約
之得計觀萌蘖復生而知良心之當䕶觀采苓而知所
以逺䜛譛觀伐檀而知所以去貪鄙觀芄蘭而知所以
鋤驕矜觀木𤓰而知所以隆報施觀梧檟樲棘而知貴
賤去取之難觀蓬茅槐芷而知善惡漸染之易觀射干
生于髙山而知植立貴于超人觀蒹葭老于白露而知
貧賤所以玉汝觀小草有逺志而知廣狹在人所趨觀
紅杏與芙蓉而知榮枯在時所遇觀于碩果而知造化
之剥復觀于茅茹而知吾道之泰否清潔則讀濓溪愛
蓮說取舍則讀日休桃花賦御下則讀子厚種樹傳好
客則讀樂天養竹記至于樂意闗禽生香交樹是又可
以觀浩然之氣舉凡山園之内一草一木一花一卉皆
吾講學之機括進脩之實地顯而日用常行之道賾而
盡性至命之事一坐山園而盡在于此此大學所以有
致知格物之章夫子所以有多識草木之語豈但吳歈
蔡謳姑樂其繁華漿酒臛肉徒恱其綺靡也哉吾欲着
遊山之屐而登抱灌園之甕而至朝拄笏而眺臨夕飛
葢而迤邐諒主人一見欣然下榻倒屐曰吾創山園自
以為得遊息之策子賦山園乃示我以修藏之矩向㣲
子言吾之志荒矣君子之愛人以徳敬拜受賜以終吾
身而傳吾子
　
　
　
　
　
　
　
　
　梅巖文集巻一
欽定四庫全書
　梅巖文集巻二
　　　　　　　　　　　　宋　胡次焱　撰
　　樂章
　　　步瀛橋樂章
伏以地雄槃谷偉哉源之深而流之長橋侈步瀛免爾
深則厲而淺則揭落日青龍低卧水秋風烏鵲起填河
不愁平地風波賴有擎天柱石一鄉之利百賈所棲恭
惟材大棟梁望隆椿桂稽諸家世葢文定之有寅宏論
其文章則老泉之與軾轍謹取予于一介能毁譽之兩
忘義重軫饑仁形拯溺慨中市之畧彴已逐奔溪將下
流之盤渦寧免病涉自捐鵞眼一力鳩工鯨鯢背螮蝀
腰直通南北東西路黄金壁丹砂柱好賞風花雪月天
榱桷如飛楯檻似畫盤旋十頃玻瓈水約束兩行楊桺
堤望而見者誦昌黎之詩非舡非閣遊乎上者哦坡翁
之句若堂若閨行者歌負者休不怕淋頭之雨徃者過
來者續聿多人迹之霜且取前輩步瀛之名爰勵後生
拾芥之志是知津矣可謂仁乎載惟合席之賢亶是濟
川之彦十八學士行從文館之遊三百英雄即豫瓊林
之宴羣賢至少長集未饒曲水流觴太守醉賔客歡自
有釀泉為酒今之日紅蓼蒼洲飛白鷺緑槐髙栁呌𤣥
蟬水可濯纓風乎振袂喚取琉璃簟卧吞琥珀鍾待聴
襄陽小兒爭唱銅堤之曲却請茂林賦客濃題駟馬之
書共誇文鷁清遊可吝綵虹佳句詩曰
　跨海虹霓浸不收植楹鯢背聳于樓直通兩岸東西
　路横截一溪上下流網羅學士唐天子管領英雄張
　狀頭醉墨淋漓題柱上與君從此步瀛洲
　　詩
　　　題觀壁詩
仙子王僚上九天山中遺跡尚依然藥爐雲冷灰無火
丹井松隂地有衆䖝篆碑文傳萬古鶴鳴華表近千年
我來弔古空惆悵塵世茫茫幾變遷
　　　秋日早行
草衣路室夜偏長起問征途趂早涼藜杖對星占曙色
芒鞋踏月涴秋光櫟隂羃砌疑澆墨桂露滴人如餽漿
山鬼似嫌天欲曉故嘘嵐氣扼朝暘
　　　媒問嫠
媒問嫠汝何傷汝為閨秀時辛苦事蠶桑僴瑟順為正
婉娩禮自將笥中有練裙衣上無明璫貧女古難嫁賣
犬辦資裝中年得夫壻憧憧拜姑嫜肅容采蘋藻洗手
供羹湯良人正少年相期家道昌良縁天所妬夫壻奄
云亡自從夫壻亡十年守空房素帷代錦幬苫席易牙
牀孤眠耿夜半單立黯昏黃煢煢影徘徊鞅鞅情彷徨
皓月照枕衾暴雨頹垣墻獨寤誰呼喚獨語誰交相如
凌空失翼如涉川無梁嫠來吾語汝琴瑟貴更張汝篋
既單薄汝門復淒涼汝寒何以衣汝饑何以糧紡績終
難給舂汲勞欲僵死者不復起生者宜自詳隣有美丈
夫顒顒更昂昂牛羊量用穀金玉堆滿堂畫梁青𤨏闥
珠簾毺氍箱琱戸金彈丸寶鞍青絲韁旌旗明晩霞劔
㦸磨秋霜奴𨽻厭綺紈犬猫棄餦餭門下粲珠履庭前
沸笙簧出則專城居入則侍明光一呼千夫諾一指萬
夫張一笑生羽翼一怒起鋒芒吾慕昔蹇脩與汝解佩
纕以此窈窕婦配彼組繪郎花樹戲蛺蝶蓮浦浴鴛鴦
無煩賦藕花且喜華枯楊何妨鸞舞鏡應彼鳯求凰人
無百嵗人倐忽如風狂莫將泡影身徒置冰炭場死後
留名節身朽魂茫茫生前受富貴志得意洋洋人生行
樂耳二者試裁量蔬食不日給孰與飫膏粱荆釵不自
謀孰與雲霞裳年滔滔不反貌駸駸已蒼敗棋須換局
作戯且逢場文君慕相如恢女喚江郎有髪可重結有
耳何自戕試問東夷子何如聲伯孃信書不如無未必
有共姜鬼妻變人婦毋作老死孀
　　　嫠答媒
婺答媒妾自憐妾家貧如洗妾貌粧不妍中年方擇配
幸逢夫婿賢藍橋疑仙㑹紅葉開良縁俯以奉箕箒仰
焉供豆籩粤從定六禮穏圖偕百年詎疑有家願倐罹
中道捐城崩哭呦呦竹斑淚濺濺空房照明月幽隴淒
寒煙禽鳥喧墓門魄降魂翩翩蛜蝛滿窻戸心結目涓
涓寮室昔華屋埋玉今荒阡恨不即同穴何忍續斷絃
翻思合巹初㕘透老婆禪如魚水遊泳如蔦蘿纒綿奈
何生死濶泛泛水中船綢繆為夫婦反覆如市廛徒貽
楊華醜寧免栁絮顛妾頗親筆硯亦嘗閱簡編女不踐
二庭婦不再移天陶嬰寡鵠吟衛妻孤燕篇或刑耳自
誓或斷髪自全或劓鼻偃蹇或毁面迍邅吾足幸可則
吾臂不可牽卓卓節操立表表鳯孤鶱藐兹未亡人有
意奉周全媒雖憫妾寡媒適重妾愆妾命春葉薄妾心
頑石堅栖栖謀尺布豈不羨罽氊皇皇圖斗粟豈不思
葷羶胝手任舂汲孰與奴婢千鞠躬跧衡茅孰與疏綺
便枯荄欣回春缺月喜再圓世誰不樂此妾意獨不然
理義自有閑物欲常無厭三少穢難洗五嫁醜莫鐫浮
榮瞥似電遺臭流如川媒言頗喋喋媒意遽拳拳之死
矢靡他斯言當真詮文姬殊妖媚易安亦嬋娟失身再
事人彤管無取焉節義日以頹文章何足詮王母有差
事青鳥信頻傳毋乃墮人慾反以汙天仙嫦娥豈不嫁
空抱老金蟾所以廣寒宫萬古清鑒懸寧貧任勞鹿寧
賤受磨研寧凍如寒蠅寧餓如饑鳶終不以快樂而易
此憂煎井底水不波山頭石不遷再拜謝媒妁歸來雙
淚漣什襲藏破鏡他年㑹黄泉
　
　
　
　
　
　
　
　
　梅巖文集巻二
欽定四庫全書
　梅巖文集巻三
　　　　　　　　　　　　宋　胡次焱　撰
　　序
　　　明經先世省墓序
次焱宦寓秋浦時每鄉僕至必敬問長老起居狀輩行
生計饒乏子弟賢不肖大抵深矉太息者大半獨聞七
世祖直下嵗展省墓之禮令人意滿恨肉之不羽也值
乙亥秋九月自池來歸桑梓墳墓恍如隔世脫身叢棘
亶籍燕謀明年春正月哉生明隨例省墓宗可兄㩦籍
來告曰虚序以俟若之歸寧無說乎次焱曰人之所以
别于物者為其知有祖也春雨秋霜悽愴怵惕此民彛
之不可泯也奈何嵗月悠邈埏𡑞漫滅牛羊之所陵轢
狐兎之所窟穴僻者或樵或蘓坦者或畦或圃子孫有
過之而不顧者夫墟墓興哀不必吾祖塋也而若此恝
然何以别于物而為人是宜以時展省者一宋朝名臣
如文富韓范輩後明經且百年而蒿里淪于異區迄今
存者無幾吾鼻祖自唐末而五代而宋朝次焱以上一
十三世而塚域厯厯可識非祖徳延長則陵谷且有變
遷抔土何以塊然獨存是宜以時展省者二它族松楸
或逺在千里數百里者掃拜良艱先明經以迄于今其
宅兆多不出半舍苟非禍患變故癃老篤疾及商宦于
逺方者則朞三百有六旬獨不可輟一二日之暫而少
知有祖乎是宜以時展省者三且夫人無賢愚靡有不
願其子孫蕃衍而世守其丘隴者吾今日以此心而望
吾之子孫當思吾先世嘗以此心望于吾吾為先世之
子孫而不能時省先墓何以責吾之子孫它日能時省
吾之墓哉梗莽纍纍藐焉視之不但天道報施捷于影
響亦非所以習子孫之聞見而教之孝也是宜以時展
省者四吾聞族大以蕃子孫不能無貧富智愚之異往
往富者奴視其貧者智者訐弄其愚者彼惟不知根源
本同是以秦越共視無怪也自斯禮之行嵗謹彛典有
尊卑少長之序無貧富智愚之分其羅拜某墓也必惕
然曰某與某貧富雖殊皆根斯墓而枝分耳則其尊而
貧者胡可以不敬其羣拜某墓也必惕然曰某與某智
愚雖異皆源斯墓而派别耳則其卑而愚者胡可以不
恤今之視如路人者其初一人之身老泉謂忠厚之心
可以油然而生者此也是宜以時展省者五君子曰是
舉也有二善焉一以追逺一以睦族曽孫篤之俾勿壊
乃若故家上塚丕闡幽光存乎其人毋徒責之隂陽流
泉之說可也
　　　明經先世省墓序
熊持登詩曰拜掃無過骨肉親一年惟有兩三辰白香
山詩曰風吹曠野紙錢飛瀟瀟暮雨人歸去此皆省墓
而作也昔襄陽有選人劉其姓者入京師逢一舉人語
言相得藉草同飲舉人因賦詩曰荒村無人作寒食殯
宫空對棠梨花明年劉歸襄陽尋訪舉人惟殯宫存焉
乃知墓無子孫省拜故九京有靈而其詩如此借此觀
之省墓之禮非特子孫之所當行而亦祖宗之所深望
也子孫立志不堅持登香山之句不作則祖宗魂靈如
在寧不動空對梨花之句乎此句一作為子孫者何若
吾門其勉之謹序
省墓之行展孝敬也葢墓者祖宗體魄所藏魂靈所居
古人去家必上塚四時必登墓今惟正首相率省墓已
從簡矣冠者皆行冠則成人成人則知祖之當尊墓之
當省也今圓冠方屨人則人矣嵗首省墓大欠整齊是
人也豈獨無孝敬之天哉夫鄉鄰者出入相友者也嵗
首必冠帶而沿其門親戚者骨肉相闗者也嵗首必涉
逺而踵其門神祠佛宇者禍福之不爽也嵗首必執香
信而俯伏其門至于祖宗乃吾身之所自出吾受其肢
體之遺吾藉其衣冠之䕃有堂構者承其堂構有箕裘
者習其箕裘其待子孫嘗欲福之而未始禍之也窮未
達貧未裕豈祖宗之咎哉今嵗首樂去者三之一勉彊
不容不去者半之養安不去吝費不去奔香逐臭而不
去者間亦有之是何待祖宗反不若待鄉鄰待親戚待
神廟之厚哉省墓亦有不可拘者年逾六十者不可拘
有不測之禍者不可拘有不時之疾者不可拘宦遊于
外者不可拘外此決所當去荒塚纍纍殯宫戚戚棄置
不顧其與睨視而顙不泚者何異哉東萊云今日之為
人子異日之為人父後乎兄者為弟而前乎弟者為兄
吾不肯為兄父之拜則吾亦不得夫子弟之拜然則今
日不拜祖宗墳墓者恐他日子孫亦如之於戲此固理
之必至者况乎人知尊祖然後知敬宗惟同拜某墓也
則知某為叔某為姪皆與某同出某墓者也又同拜某
墓也則知某與兄某與弟又與某同出某墓者也然則
拜掃無非骨肉親也非泛然同族比也尊卑之分悠然
不渝縱有少嫌風休氷釋豈忍下詈上卑犯尊相欺相
凌相戕相賊相窺相弄也哉吾故謂省墓者孝敬之天
所由寓而亦名分所賴以綱維者也同門者試想之已
夘正月上元日因整簿而書幸毋以次焱之言為贅
　　　省墓後序
官司期㑹不必吏卒及門也冨者不俟車貧者不俟屨
衝風沐雨破霧戴星倉遽赴限惟恐時刻差池何則懼
于刑也經商逐什一之贏暑焉漿汗寒焉栗膚或月店
聴鷄而山谷間闗虎狼噬嚙或風竿俟馬而波濤澎湃
蛟龍出没生死一瞬息爾方汲汲焉不為憚何則競于
利也山鬼水怪土偶人木居士恍然象罔妄一巫覡云
某祟宜禳某廟宜禱矍然齋戒袖香奔走為父母妻子
者又交口從臾之何則畏灾而邀福也春王正月羣行
省墓東風解凍遲日融怡岸容山意梅栁漏春非有疾
風甚雨之弗便非有大寒劇暑之當避非有虎狼蛟龍
吞噬之可憂車屨從容亦足行樂且吾祖宗之靈非土
木象罔者而諄勤邀勒養安托故曽不若巫覡之片言
何則無灾可畏無福可徼也然而序所謂非所以習子
孫之聞見而教之孝者則固有不斧鉞之刑非錐刀之
利而隠然他日之禍福存焉何則習其聞見而教之孝
彼固以尊祖敬宗為當然而他日還以施諸我亦不敢
不肖也福與利孰大于此習其聞見而教之不孝彼固
以養安托故為當然而他日還以施諸我亦不敢不肖
也灾與刑孰大于此蘓子有言達者知之衆人昩焉可
不凛然哉十三世孫次焱謹序
　　　贈從弟東宇東行序
詩能窮人亦能達人世率謂詩人多窮一偏之論也陳
后山序王平甫集雖言窮中有達止就平甫一身言之
予請推廣而論世第見郊寒島瘦卒困厄以死指為詩
人多窮之證夫以詩窮者固多矣以詩達者亦不少也
孟賓于賦雨後聞蟬詩禇載賦無地可耕詩任濤賦人
卧船流詩徐凝賦白練青山詩此以詩擢科第者詩果
窮人乎魏瓘賦霜雪滿頭之詩遂升龍圖燕果賦鬢白
詩腰黃詩遂綰黄金帶伍喬因夢達帝王州之詩遂以
館伴遷考功姚嗣宗因掃開四海塵之詩遂以布衣試
廷評范文正公因樓臺得月詩薦蘓巡檢王荆公因杖
藜㩦酒詩進戴監酒此以詩轉官職者詩果窮人乎姚
鉉白金之賜以賞花釣魚詩也牛希濟膺綵段之賜以
蜀主降唐詩也楊大年皆得與宴以蓬萊咫尺詩及戴
了宫花詩也此以詩䝉寵賚者詩果窮人乎徐徳言賦
破鏡詩趙嘏賦青娥屬使君詩崔郊賦侯門深似海詩
或去妻復合或去妾復還則詩可完眷屬也詩果窮人
乎張宗尹為長安令失陳相意賦别業詩以解之鮑當
時為法曹失薛尚書意賦孤鴈詩以解之則詩可以蠲
忿恚也詩果窮人乎唐介渡淮遇風投野水孤舟詩而
濟王榮老渡江阻風吟平生忠信詩而濟則詩可以行
患難也詩果窮人乎乃若王維以詩免偽署之罪韓翊
以詩得制誥之除載在唐史尤為焯焯者古人藉詩融
顯此類殆不勝數而世謂詩能窮人豈公論哉吾家東
宇嗜詩而窮凡一再謁予序未厭也今槖所作詩媒館
于四方庶有延之吟壇者乎求予言張之予曰人生窮
達在命不在詩命窮則詩與窮命達則詩與達窮而歸
咎于詩達而歸功于詩非知命者乃援館事典故告之
昔廖融以詩教授生徒宋太宗厭五代之習用詞賦論
策取士生徒引去融遂有大市賣平天冠之歎今論策
倚閣士惟以詩鳴詩道不日昌乎東宇詩窮不久矣于
化茂依蔡中丞門館一日告去賦燕離巢詩而出蔡復
留之今世安知無中丞乎東宇詩窮不久矣王竒為李
文正館客賦鴈聲秋色詩真宗見而喜之召對稱㫖免
省到殿定陵將不復出乎東宇詩窮不乆矣詩以志為
主以氣為輔謹勿以窮故而沮其志餒其氣縱賖孟賓
于以下諸人之達必不失后山所論王平甫之達行矣
勉旃丙申春季上澣從兄次焱序
　　　啟䝉通釋序
世之為圖書說者何紛紛乎彼惟于十數中求所謂八
卦者而見其夐不相干于是創說以强通之幸有一節
偶合矜以自喜而于他節不合者輒變例易辭牽挽傅
㑹抑勒之俯就其說雖穿鑿支離不恤也余嘗以平易
之說求之竊謂圖者竒耦數而已天一為竒地二為耦
三五七九竒之積四六八十耦之積故一二為竒耦之
始五六為竒耦之中九十為竒耦之成一與二三與四
以至九與十竒偶之相得也一與六二與七以至五與
十竒偶之有合也天下之數不出乎竒偶兩者聖人于
極儀象卦之理黙㑹于心久矣于是仰觀俯察近取逺
取而有見于圖之竒偶與吾心極儀象卦之理犂然有
合遂則其天一畫竒是為陽儀而陽卦竒出焉則其地
二畫偶是為隂儀而隂卦偶出焉斯兩儀也于兩儀上
各加一竒一偶而為畫者四斯四象也又于四象上各
加一竒一偶而為畫者八斯八卦也由是衍之為十六
為三十二為六十四以至萬有一千五百二十及四千
九十六以至無有終窮皆自一竒一偶衍之所謂則圖
畫卦者如此而已矣不特此也七八九六易所謂四象
内之一二三四者四象之位外之六七八九者四象之
數圖之外七南八東九西六北此成數之四象圖之内
一合五為六居北三合五為八居東二合五為七居南
四合五為九居西此生數之四象筮用其全故七八常
多易取其變故七八不用積生數之一三五為成數之
九乾用之積生數之二四為成數之六坤用之所謂則
圖畫卦者如此而已矣何必執泥四方强配八卦而規
規然曰此屬乾坤坎離彼屬震巽艮兊至其窒礙牴牾
則嘔心斷腸巧辭牽合棄坦途行荆棘何乃自苦如此
宗老玉齋先生于衆言殽亂中尊信啟䝉為之訓釋纂
註明白正大具有淵源隠然足以折近說之謬于余葢
老友也余嘗舉前說質之玉齋曰此所謂言近指逺者
而吾註偶未及之請書為序予曰玉齋此註足以闡明
朱子之書次焱此說足以翼輔玉齋之註遂書之不辭
宗生胡次焱濟鼎謹序
　　　笑玉詩序
懼蒙塵于叩缶顧取笑乎鳴玉陸士衡文賦中語也回
峯汪君摘笑玉二字目其吟巻謁予序甚勤且曰將挾
此遊江湖庶幾有知音而一笑者余曰笑玉名藁得非
以叩缶自喻乎按史秦趙㑹澠池藺相如請秦王擊缶
又按李斯書擊甕扣缶真秦聲也又按楊惲書家本秦
也能為秦聲酒後耳熱拊缶而歌嗚嗚應劭遂為之說
曰缶者秦人擊以節歌然則缶秦音也鳴玉者如之何
不笑也抑嘗考之古人擊缶尚矣豈至秦始為此聲哉
易不云乎鼓缶而歌此周公語也秦之得封以周孝王
十年上距周公二百餘年擊缶節歌何必秦人往往秦
俗尚此而巳然則缶古音也鳴玉者何得而笑之也程
子曰缶者常用之器是器也家藏而戸蓄之卒然忽然
之頃興有所感情有所觸擊以節歌非若玉之不可猝
得也此與缶鼔同其朴與擊壤同其趣人見其不得與
笙鏞琴瑟鳴球輩並列韶濩因易而侮之以為取笑鳴
玉其實玉即貴重缶則真率各有攸長難相非笑也前
輩謂文有兩種有山林之文有臺閣之文鳴玉者臺閣
之文也其聲温潤而和平扣缶者山林之文也其聲瀏
漂而激烈居使然也士窮則扣缶達則鳴玉夫何笑之
有獻玉者有時而遭刖何暇如扣缶者之笑哉盈缶者
有時而他吉何懼乎鳴玉之笑哉囘峯所作大抵困悴
而刻苦政山林之文自謂扣缶則宜然則今日扣缶于
山林安知異日不鳴玉于臺閣昔寗戚扣角而歌齊桓
拔諸賃車而大用之扣缶而歌與扣角而歌何以大相
逺豈必鳴玉而後遇知音哉運乖則玉或為缶時至則
缶或為玉謹無以扣缶自慚以笑玉自沮而流于狄成
滌濫之音以獻笑大方之家
　　　贅箋唐詩絶句序
疊翁註章澗二泉先生選唐絶句次焱不自黯陋復為
贅箋客或謂曰疊翁所註博洽正大真足以淑人心扶
世教雖然作者初意未必盡出于此也子復贅箋不愈
支離乎次焱曰何傷乎于以見義理之無窮也試嘗髙
一等論之夫子繫易翼羲文周公之易也彖辭翼卦辭
而或與文王之說異趣小象翼爻辭而未必盡與周公
之㫖同歸先儒有言有伏羲易有文王易有孔子易而程
傳又自為伊川易不可便以孔子之說為文王之說豈
必屑屑然放規畫圓依矩畫方者故曰何傷乎于以見
義理之無窮也又降一等論之郢人有與燕相書者夜
書火暗謂持燭者舉燭遂誤書焉舉燭非書意也燕相
得書而說曰舉燭者尚明也尚明者舉賢而任之國因
以治韓子有云先王有郢書後世有燕說其収功反在
舉賢也故曰何傷乎于以見義理之無窮也客謂予贅
箋為愈支離無所逃罪若疊翁註訓固未敢確然以為
盡得作者初意亦未敢確然以為盡非作者初意其大
要主于淑人心扶世教云耳客無以詰遂題巻末已丑
中秋紫陽後學胡次焱濟鼎書于家塾五休堂
　
　
　
　梅巖文集巻三
欽定四庫全書
　梅巖文集巻四
　　　　　　　　　　　　宋　胡次焱　撰
　　記
　　　明經書堂記
明經書堂者我明經先生讀書所也先生本大唐昭宗
子天佑間朱全忠構禍逃難齊民依安定三公卜宅于
婺源之考水因用胡姓古老相傳指方二塢為書堂遺
址十四世孫安國浚池築亭為遊憩之地扁以方塢予
嘗記之矣其郎罷士盈曰此足以樂賔娛親非所以淑
子孫也易以明經書堂再以記請予嘉其能尊祖尊經
奮筆弗辭謹按明經一科肇于漢盛于周因仍于六朝
五季宋初亦沿以取士先生在五季時嘗中是科鄉人
即以表其族以别于安定之胡尊之也或曰唐人謡曰
三十老明經五十少進士宋人詩曰焚香禮進士撤棘
待明經是謂明經下于進士也何得謂尊之邪應之曰
唐制詔三家傳禮儀出身者不任散官優之也仁廟試
明經舉人至煩御筆親選試官重之也重之優之尊之
至矣是宜鴻儒碩學多出此途唐時則王允鄭欽夫許
孟容徐文達以至陸徳明之徒皆以明經擢第乃若孔
穎達之博洽狄仁傑之公忠此明經中尤挺挺者宋初
以明經進士則崔頤正以九經及第則孔維辨析經疑
講明易卦有若馮元先列注疏斷以已意有若劉恕至
若經義名齋有若胡安定經術傳授有若蔡端明此明
經中尤表表者夏侯勝志在青紫祝欽明五經掃地何
足與我明經同日語哉吾固于先朝經明行修一語有
感焉夫經明以學問言行修以踐履言必修行而後經
明有實用非行修則經明徒虚文祝欽明輩有學無行
姑舍是質諸家乗明經以孝友處家以謙遜處鄉徳量
寛洪人不見喜怒之色葢先生有得于經素矣惟明書
經之敦叙故修而為孝友之行惟明易經之謙恭故修
而為謙遜之行惟明禮經好惡之辟故修而為喜愠不
形之行不特此也經不云乎君子以儉徳避難是以有
家住鄉莊深僻處任是湖邊屬漢秦之句經不云乎獨
寐寤宿永矢弗告是以有但向閒中消日月豈知世上
有興亡之句經不云乎吾不如老圃老農是以有園林
滿目丘隴當門之句經又不云乎飲酒燕樂向晦入燕
息是以有醉鄉眠芳草歸路送夕陽之句經又不云乎
藏焉修焉息焉遊焉是以有繹思齋中暢情池上之句
經明而行修豈獨科第而已揭明經以顔其書堂則逺
而六藝芳瀾近而燕翼貽謀具在是矣祖宗以行修為
明經之實子孫亦以行修副明經之名春誦夏絃必思
瞬存而息養朝吟暮誦必思晝為而宵得否則明經徒
紙上語耳何闗于吾身哉猿驚山人之去鶴嘆城郭之
非壁中之科斗文字猶存堂上之金石絲竹未咏繹思
以求諸心法論義以稽諸家法經明行修者初不以投
簮閣筆為作輟祖孫百世一日也黄巻中有聖賢方册
中有文武雲仍詵蟄可不率乃祖攸行壬寅正月十三
世孫次焱記
　　　明經橋記
孔叢子曰吾于考槃見賢者遯世而無悶我明經先生
以大唐世系韜隠荒郊取考槃在澗之義字故里曰考
水殆五百年椒聊蕃衍方興而未艾也安國得繹思齋
故基栽花蒔魚扁曰芳塢既遵過庭之訓易為明經書
堂卜占上流人或病涉安國既立書堂使明經雲仍有
考徳問業之樂復建輿梁使明經里閈無深厲淺揭之
憂意甚勤也橋成諗于衆而問名讙以明經橋為請予
聞而韙之曰吾郡有紫陽書院旁有紫陽門今吾里有
明經書堂旁有明經橋此近例也行者凭欄縱目負者
倚柱息肩下免波濤洶湧上免風雨震凌商賈謳吟樵
蘓謡詠日夕與書堂吾伊相為唱應入而藏修堂中訂
正豕魚此明經也出而遊息橋上俯仰鳶魚亦此明經
也孔門浴沂孟門觀瀾無適非學豈徒呻呫而已遊吾
里者不知有溱洧之乗輿唯知有洙泗之絃誦殆六鄉
中小鄒魯也有童子問曰堂明經宜也橋明經何也曰
山夾水為澗木架水為橋地必有水猶經必有義也水
之淵深未易測猶義之淵深亦未易測也水必有所資
以通不通之阻義必有所資以通不通之疑居吾語汝
潔浄精㣲易教也不節則易失于賊疏通知逺書教也
不節則易失于誣温柔敦厚詩教也不節則易失于愚
恭儉莊敬禮教也不節則易失于煩屬辭比事春秋教
也不節則易失于亂教者不節其失乃爾豈不淪胥于
陷溺乎濟易教之溺當以不逺復為橋然後駸駸造乾
坤之奥境溺于賊者善達矣濟書教之溺者當以秦誓
悔過為橋然後徐徐造堯舜之域溺于誣者利涉矣濟
詩教之溺者當以思無邪為橋然後洋洋乎動天地感
鬼神溺于愚者誕登矣濟禮教之溺者當以毋不敬為
橋然後駸駸乎三千三百之盛溺于煩者坦途矣濟春
秋之溺者當以正名辨分為橋然後煕煕乎西周之美
可尋文武之迹不墜溺于亂者康莊矣地理資橋以達
險阻即經義資橋以拯墊溺無二理也不特此也楊子
謂天下有三門由情欲為禽門由義禮為人門由獨智
為聖門必由道明經之橋方可詣人門登聖門而超乎
禽門先儒謂吾道有兩闗以知之致為夢覺闗以意之
誠為人鬼闗必問津乎明經之橋方可喚醒夢闗為覺
闗擺脫鬼闗為人闗人門聖門人闗覺闗皆當秣馬脂
車于明經橋上將見平平義路巍巍仁宅終吾生徜徉
外又可遺子孫以安駟馬髙車抑其細者乎然則行者
非橋無以造九通八達之衢學者非橋無以造六經諸
子之閫里有橋東西南北殊途而同歸經有橋刪定繫
作殊體而同歸山梁雌雉三嗅而作華表化鶴千載來
歸吾夫子㑹明經先生必賀曰公之後題柱有人矣積
善餘慶繫易豈誣公哉是橋也經始于辛丑冬十一月
竣事于壬寅正月深一丈廣五尺復屋三間剏之者十
四世孫安國記之者十三世孫次焱上巳日書
　　　碧松亭記
碧松亭者君玉吳君奉其母夫人燕居之亭也名人勝
引頌歌詳矣君玉復徵予記辭不可乃謄所賦松二十
五篇塞命君玉必不可徵益切余觀諸公傑作蒐獵松
事描畫松景殆盡獨留恱親一意以屬于予或曰碧松
喻丈夫男固宜幹母之蠱不可貞于松奚取余曰士君
子材如松可任棟梁操如松可貫寒暑以養志則母以
子貴儻羣如攑栁弱如楊梅生寧馨兒豈聖善所望于
人子者是故立身揚名如松之盛雖菽水養而親心自
順碧松名亭非以松恱親也有子尚松如冠劍大臣廷
立而議親所以恱也君玉聞予言而韙之且曰齠齔間
熊丸課詩多取詠松之什今猶記其畧一枚已有餘氣
壓千仞槐孤根裂山石直幹排風雷蘓詩也風聲一何
盛松枝一何勁豈不罹凝寒松栢有本性劉詩也青松
在東園衆草没其姿凝霜殄異類卓然見髙枝陶詩也
嵗暮滿山雪松色鬱蒼蒼彼如君子心秉操貫氷霜白
詩也栁詩云孤松挺翠葢托根臨廣路不以險自防遂
為明所誤黄詩云上有百尺絲下有千嵗苓自信得久
要為人制頹齡凡此皆斷機時所授童習而日紛常恐
失墜蒔松繞亭葢以今日所見證少時所聞恍如幼學
之年侍坐母側聴提耳誨也老萊衣嬰兒斑綵以娛其
親非徒戲也欲親之視兒常如幼則忘其年之老欲兒
之事親常如幼則奉事之年尚長也取兒時所誦羅植
眼界庻古人不老其親之意歟余曰此盛心也請隨所
誦句推廣之蘓詩詠松之植首以氣言此殆塞天地之
浩氣乎若或餒之山石壓之而攣拳風霜震之而錯愕
則有靦慈訓縱日汲姜詩之泉親不恱也不可以起居
此亭劉詩詠松之勁繼以氣言此殆受命于地惟松獨
也之性乎若不率之風吹草動弱不自立則有靦慈訓
縱日奉茅容之饌親不恱也不可以遊息此亭哦陶詩
則得卓卓出羣之行哦白詩則得落落後凋之守其或
軟熟而困于荆棘庸碌而窘于霜雪非慈訓也縱日投
杜孝之魚親不恱也不可以登臨此亭哦桞詩則得遵誨
之方哦黄詩則得康濟之術其或矜能衒智曽無以濟
人利物非慈訓也縱日導崔邠之輿親不恱也不可以
吟嘯此亭然則揺孟宗竹不如此松懐陸績橘不如此
松進羅威果不如此松異時流芳融結在皮為聚芝在
根為琥珀以侑􁉅瀡以養耆頤竇家桂王家槐皆仰望
如在霄漢矣若夫亭之勝境與剏亭嵗月則君玉自有
述此不贅叙乃庸作歌曰松月鏡瑩兮昏定松露珠凝
兮晨省松雪糜瓊兮冬温松風度磬兮夏凊碧山兮周
遭碧池兮紆濙仰碧雲之繽紛兮俯碧草兮綿亘獨樹
兮碧油幢之供張連抹兮碧落天之溟涬萬松紺碧一
亭深迥龜伏松趺鶴巢松頂坤媪蕃釐碧瞳烱烱殷生
持𤓰進母兮豈曽得碧𤓰之美黃公食蓮而思母兮豈
曽得碧蓮之勝酒碧筒兮豈羨稱觴之潘羹美芹兮豈
羡舍肉之潁碧李兮蜜甜碧藕兮氷冷景物叢碧松色
永稱更西母之碧桃兮伴碧松于永永繄我獨無兮望
碧霄而起敬想碧梧之若子若孫兮林丘輝映我欲從
之兮崇崇五嶺升堂拜母定何時兮儻借穏枝而坐清
影松吾臭兮應奮蒼髯而笑領丁酉嵗夏四月澣日胡
次焱濟鼎記
　　　夀慶樓記
海寧吳君玉父一家四代愉愉如也迺于里第北偏鼎
創岑樓良辰暇日偕其子若孫奉母夫人燕喜其上扁
掲夀慶曰仰以夀其親俯以衍慶于其後也予同年曹
𢎞齋先生記之都矣君玉甫近復移書介子季徵予文
予謂斯樓可書有三敢以狗續曹碑辭𢎞齋記曰仁者
夀積善者餘慶有味乎其言哉然嘗思之甲戌乙亥間
江左厄運父子夫婦不相保當是時一鼎同沸何有于
仁不仁善不善之分語曰仁者夀易曰積善者餘慶無
一而驗人直以為吾夫子誣天下後世之言已而天定
勝人如吳君玉避地生還四代雍穆如未經患難者東
隣西舍不遑將母君獨板輿奉侍如潘岳家南鄉北里
我躬不閱君獨子孫燕侍如石奮家火燎原而靈光巋
存水滔天而砥柱矻立于是仁善之效猶賴一綫之尚
在非皇天悔禍特厚吾君玉以寄仁夀善慶之脈于欲
絶不絶之頃則六經敗矣噫人知澒洞初藺蕭等枯仁
不仁一途魯論幾妄語恭惟堂萱皤皤遐筭而仁夀之
說藉君家以有證人知搶攘初玉石俱焚善不善一轍
周易幾空談恭惟階蘭振振濟美而善慶之說藉君家
以非誣是夫子所言憑藉君玉得以見信于世君玉獨
有大造于魯論周易也惟天隂隲非但延陵季子一家
之幸實行仁積善者之幸而扶持夫子所言亦魯論周
易之大幸也文子文孫斑戲于君玉側君玉又牽之以
斑戲于慈母側在承平時猶不多見况患難餘乎可書
一閟宫詩魯人所以頌僖公也曰夀則屬之母曰慶則
屬之孫葢夀莫大于老吾老慶莫長于幼吾幼頌所以
稱孫雖指僖公然僖公為周公之孫既有此慶則為僖
公之孫豈不䝉此慶僖公偕聲姜之令妻奉成風之夀
母而子子孫孫後僖公十四五傳餘四百載流慶固深
長也閟宫慶夀之頌良非溢美擬摭魯頌語為壽慶樓頌
頌曰松桷有舄大啓爾宇令妻夀母既多受祉載色載
笑俾爾耆而艾(君玉二子一/名者一名艾)孝孫有慶醉且舞君子有
穀貽孫子不騫不崩上帝臨汝頌成既又遐思僖公仰
有夀母俯有孝孫頌固宜矣第未知僖公以上三代祖
桓公其母夫人子氏曽親撫僖公申否又未知僖公以
下三代孫宣公倭曽親侍僖公夫人風氏否猗與君玉
母子孫曽笑語熙洽耄倪四代檀欒一家斯又魯頌所
無者可書二宋元祐間族家創綵衣堂楊次公作記首
曰婺源胡氏五世一時子養其父逮養其祖之祖父鞠
其子及鞠其孫之孫政和間從祖司業公侍父太中公
重侍祖母夀昌縣君中秋家宴賦詩首曰慈親九十弄
𤣥孫朱紫藍袍萃一門好事者繪以為圖用侈衣冠之
盛今以五十五之男奉七十七之母自四代衍而為五
又自五衍之無筭也自曽孫衍而為𤣥又自𤣥衍之無
筭也夀觴舉慈顔和詵詵蟄蟄方興未艾衣冠盛事
不獨在安定家併在延陵家矣可書三函三而論仁為
夀慶樓柱石善為夀慶樓梁棟為人子者行仁以夀其
親柱石牢矣為人祖者積善以衍慶于後梁棟隆矣又
必以魯侯無繹之思藏修遊息其間仁無繹善無繹夀
慶亦與無繹綵衣記中秋詩風斯下矣君玉名珏圖南
時登仕試漕共北時䕶戎倚郭魯頌稱允文允武非邪
若建樓嵗月及溪山勝槩𢎞齋記已書敢畧柔兆涒灘
壯月望日里人胡次焱濟鼎書為後記
　　　菊墅記
晉處士不仕寄奴蓺菊自老于是世之隠者率有取于
菊韋表㣲雖為松菊主人天隨子為杞菊作賦皆淵明
倡之雖然菊非素負隠操淵明果何取焉博觀草木中
孰有如菊之髙蹈者槐為公屈菊不屑也棘為卿淹菊
不屑也紫㣲紅藥為中書留菊不屑也監有芸臺有栢
翰苑有榴泮有芹藻營有細栁菊不屑也上之則魏園
有芙蓉唐禁有牡丹下之則幕府有蓮縣封有桃李法
廨有梅丞㕔有松簿庭有枳御苑官署他草木皆托身
為榮而菊獨不屑豈非髙蹈者耶周元公指菊為花之
隠逸有味乎其言哉髙人勝士臭味攸同其愛菊則宜
碧桃和露紅杏倚雲菊一無所羨而甘心籬落春陽者
物所競趨也菊為向隅之夫譬周室方隆夷齊餓于首
陽也秋霜者物所畏讋也菊為守節之士譬秦政方虐
園綺亨于商巖也淵明之戀晉也猶夷齊于商而其鄙
劉也猶園綺于秦冝其愛菊為萬世之倡嗚呼士有不
幸而類淵明所遭之世者不有籬菊將誰與歸拱辰洪
君自符山遷寓清港一以廬墓一以辟地蒔菊盈畹而
以菊墅自號誠有志于淵明輩行者歟科舉停時文歇
拱辰所挾以糊其口者如賣屨于踊者之門歸餐落英
無競于世嗟夫服菊得仙付之𣺌茫而瘳風延夀庶幾
南陽人此拱辰志也其視公槐卿棘下至松枳彼不此
容此亦不彼屑也抑聞之陶隠居論菊有二種莖紫味
甘者真菊也莖青味苦者薏也非真菊也菊有真偽借
菊以自况者亦有真偽眼底紛紛或園或圃或巖或徑
非不冒菊之名率名菊而實薏陸龜䝉辭髙士徵自比
培翁漁父此真菊者耶韋子明雖有松菊主人之約巳
而為翰林學士進知制誥遷中書舍人擢戸部侍郎卒
以病痼罷不病不罷也此殆名菊而實薏者耶拱辰藏
修乎墅中與菊莫逆殆將儕陸而希陶彼哉表㣲何能
為役噫亦必有識菊如隠君者始能辨之拱辰名斗祥
龍溪華冑能世其學者菊之品第墅之延袤俟他日升
堂賦之
　
　
　
　
　
　
　梅巖文集巻四
欽定四庫全書
　梅巖文集巻五
　　　　　　　　　　　　宋　胡次焱　撰
　　論
　　　論始祖
按諸本多以明經為始祖而三公附見其上發本先以
三公為始祖其後改依諸本而以三公為逺祖周本于
譜前載一條云親奉先公貢元面諭以三公為始祖非
是焱恭覩栁湖先生焚黄祝文以明經為始祖又覩積
善居士熙寧間親録祖墓山水以明經為一代祖而以
三公為上髙祖則先公之言有自來矣焱切謂始明經
則于三公為寡恩始三公則于明經為失實通判撰承
事行狀與自誌其墓皆曰明經遂冒胡姓謂之冒則非
為父子審矣安得以三公為始祖耶稱逺祖稱上髙祖
始明經而于三公則未有處也且三公載明經以歸方
在襁褓鞠育教誨恩均怙恃况又行位排第十七意其
鴈行必多明經公單孑一身兄弟終鮮今其行位若此
葢如今所謂義兄弟云者其于三公當為義父子矣猥
見欲以明經為始祖三公為義祖往來于懐未敢自信
一日得太伯祖嘉定四年所作慶源圖跋讀之有義養
為子之說又一日得時發太伯祖建中靖國元年所作
積善居士墓銘亦曰義養為子然則明經為三公義子
則明經子孫的然當以三公為義祖無疑矣五代史因
養子立義兒傳而李昇先過房徐温遂奉温為義祖
亦一證云
　　　論姓氏
焱謹按明經為大唐裔安定三公載之以歸遂冒胡姓
五代時中明經科世因以明經表其族焱切謂以胡為
姓當以明經别其氏何以言之古人有姓有氏後世混
焉非也吕東萊曰姓者統其祖考所自出百世不變氏
者别其子孫所自分數世一變項平庵曰姓者諸眷之
所同氏也一房之所獨書紀堯之嫁女曰釐降二女于
媯汭嬪于虞葢媯姓中有虞氏則舜之家所獨稱也故
言媯以著姓虞以别氏後世别而為氏者久之遂忘其
本姓嗟夫此史職不修之過也古者奠世繫别昭穆小
史掌之智果别為輔氏則太史掌之史職廢而宗法壊
或避難而以疎為束或避仇而以棗為棘或因嘲謔而
増氏為民或因省文而减邑為朱或因所慕而劉為員
矣或因所乗而田為車矣或以妨父而喬為陳矣或以
尊諱而慶為賀矣國轉為郭奚轉為稽步揺轉為慕容
則以聲近而訛矣京房推律陸羽筮易老子指李樹則
以怪誕而稱矣至于拆裂敬字為苟為文殊不知敬左
從苟非苟也敬右從支非文也夏侯因官改滕而其孫
又因外家改孫紛紛藉藉惟意之從姓氏遂謾不可究
史職廢而宗法壊可勝嘆哉胡本舜裔今以明經氏表
之庶有以自别于陳胡公之後不亦可乎或曰文正公
嘗自朱還范明經公何不自胡還李曰張孟以幸進之
恩遂冒灌氏李元亮以養息之恩遂冒駱氏忘恩背義
况不為張李者乎夫以帝王子孫而遇搶攘㣲子所謂
我其發出狂吾家耄遜于荒逃名自全之不遐安敢立
的以來衆矢與文正公事體殊異也曰今可還復其姓
否曰明經公不克自改其子孫烏得而改諸身自冒之
身自改之范文正公是已曽祖父冒之則子孫不得而
改之文潞公是也故曰姓胡氏明經其庶矣乎
　　　論過房
夫子為政必先正名名不正則言不順其極至于民無
所措手足名不可不正如此夫族中過房有以姪孫為
子者其弊則所生兄呼過房弟為叔又有以姪曽孫為
子者其弊則所生父呼過房子為叔又有以弟為子者
其弊則同父弟呼過房兄為姪名之不正莫此為甚元
發引刑統内一項云元無子許立孫仍以所生父為世
次以姪孫或曽姪孫為子者可援此例依所生父世次
降居本行可也但以弟為子未有所處元發引袁氏世
範云苟不得已則兄撫弟為子弟事兄為父不亂昭穆
可也焱竊謂此說可以篤情誼非可以奉祭祀何也謂
如兄撫弟為子假使弟有兩子將來尚可分繼如只有
一子則將絶兄之後乎抑自絶其後乎此亦無所措手
足之驗僖之繼閔春秋不書即位既以正逆倫之罪而
躋僖公之書又以正逆祀之罪失禮之中又失禮焉春
秋所以屢譏也降尊為卑與升卑為尊其亂昭穆等耳
禮莫大于分分莫大于名可不慎哉
　　　論稱呼
予以上稱公以下稱郎此例不可易澤本自謂一行起
悉易郎稱哥以謂郎為輕焱竊謂鄉俗雖以郎為輕考
之右則不然按唐朝以張易之等内寵不名其官呼易
之五郎昌宗六郎鄭善果謂宋璟曰公奈何謂五郎為
卿曰以官正當為卿君非其家奴何郎之云則郎者奴
稱主之辭也尊稱也然韓文公呼姪為十二郎王文正
公謂兒子二郎必做則郎者父呼子姪之辭也卑稱也
又按後唐莊宗時三司使孔謙之兄事伶人景進呼為
八哥八哥者弟呼兄之辭也尊稱也又莊宗呼其子維
芨小字語張承業曰和哥之錢可與錢一積則哥又父
呼者雖在下而以公稱焉亦依所生之尊卑而稱耳族
中有為僧道者或謂其離俗出家已不拜祖父録之無
義效文公法遂並黜之予謂彼雖離俗出家無其祖父
而吾之録之亦欲見祖父之有子孫而不失為忠厚因
以祔藉家傳所載如貴且顯者有賢徳者有能文者故
未及盡知盡載非敢取此捨彼方將廣求博採不一書
之若為人子孫者亦盍自條陳其祖父之事以附乎中
毋徒罪編者
　　議
　　　孝善胡先生謚議
宗老勉齋先生以乙未十月終于正寢其門人俞洪等
一百五十人援王文中孟貞曜例諡曰孝善以其議徵
次焱詳覆次焱曰孝非易能也孔門弟子在魯論惟閔
子騫以孝稱善非易能也孟門弟子在軻書惟樂正子
以善稱勉齋殆合二子所長而一之者耶雖然孝善一
理耳順親有道明善為先善繼善述始謂之孝閔子騫
豈不善樂正子豈不孝孔孟姑稱其一節以槩其餘耳
為孝子必非凶人為善人必非逆子吾家勉翁行匑匑
然若不勝衣言咄咄然若不出口豈有毫髪害物之心
者葢有終身之慕則亦終身惴惴然修身慎行惟恐少
有虧欠以貽辱先之議是其善也是其所以為可欲謂
善施由親始孝則善之本不間其父兄昆弟之言推而
與人為善善則孝之擴以繼善言則秉夷降𠂻孝自善
出以積善言則處已待物善又自孝出固一理也諡以
孝則聞其風者梟可化為慈烏諡以善則聞其風者虎
可化為祥麟表其孝善足以愧天下後世之不孝不善
者匪惟發潜徳之光亦足為風教之助族子次焱覆議
如前
　
　梅巖文集巻五
欽定四庫全書
　梅巖文集巻六
　　　　　　　　　　　　宋　胡次焱　撰
　　說
　　　三十六宫都是春說
一說乾一兊二離三震四巽五坎六艮七坤八乾一加
兊二為三又加離三為六又加震四為十又加巽五為
十五又加坎六為二十一又加艮七為二十八又加坤
八為三十六予謂乾一兊二以下乃卦之次第非謂乾
果一數兊果二數也此說未當二說乾三連為三坤六
斷為六震坎艮皆一陽二隂皆為五巽離兊皆一隂二
陽皆為四乾三坤六震坎艮共十五巽離兊共十二亦
三十六予謂以八卦分隂陽爻而隂爻占二隂何以得
一倍于陽也借曰陽卦竒隂卦偶竒則一偶則二然陽
以一爻為一宫而隂乃分一爻為二宫義將安取此說
亦疵三說以十二卦配十二月十二卦共七十二爻陽
爻三十六隂爻亦三十六或謂天根月窟指復姤也前
二說無復姤當以此說為優子謂隂陽為三十六爻共
七十二爻而此但曰三十六宫是指陽爻為言邪指隂
爻為言邪抑合隂陽為言邪亦含糊不明四說易六十
四卦分上下經上經三十卦下經三十四卦多少不同
者以反對論也上經無反對之卦六乾坤頤大過坎離
是也除此六卦外只二十四卦以反對論則二十四卦
只十二卦搭起無反對六卦只十八卦耳下經雖三十
四卦而無反對只二卦中孚小過是也除此二卦外只
三十二卦以反對論三十二卦只十六卦搭起無反對
二卦亦只十八卦而已如此則下經比上經多四卦雖
若不均而合有無反對禆補論之皆十八卦則極其均
上下經皆十八卦故曰三十六宫月窟在下經天根在
上經皆自然之理非人力可以安排也其曰三十六宫
都是春春只是生生不息之意所謂生生之謂易是也
管見以第四說為優或曰六十四卦何以有反對者又
有無反對者其義安取曰此則七易嘗言之矣得
隂陽之純者無反對(乾坤/是也)而肖乎純者亦無反對
(頤肖坤大/過肖乾)得隂陽而居中者無反對(坎離/是也)而肖乎
中者亦無反對(中孚肖離/小過肖坎)此說甚善向見南軒解
雜卦凡無反對者云只此卦無反對之畫而不言
其所以無反對之故疑亦未能參透此㫖也
　　　問愛蓮說
六合一窰木焦草燖時兮有蓮爛其錦文畏赫曦
之鬬艷藹晩風其薦馨予嘗棹舟西湖問訊鷗鷺
之羣浩吟李白宋之問之歌之賦以驅除祥暑為
一餉樂也則作而曰我濓溪夫子非流連光景者
而雅意愛蓮豈若太液池邊若耶溪畔昵昵兒女
態哉歸取愛蓮說讀之忽若有得乃為之說曰佳
哉蓮乎有花可以爽人之目而又有實可以清人
之心花之得名君子有以也楚楚其容儀濟濟其
風度而究其功用曽不足以濟人利物則不得為
君子芳心艷葩徒以供富兒俗子之遊翫清芳麗
色祗以輸騷人墨客之吟賞而究其成實上不登
爼豆之列次不入藥籠之需則不得為花之君子
何則君子者有華有實有徳義有功業相稱水陸
草木之花其華而不實者何可勝數姑以愛蓮一
說論之牡丹花之富貴者也而堪嘆牡丹如斗大
之句于實竟何有哉菊花之隠逸者也而殘菊飄
零滿地金之句于實竟何有哉隰有荷花則異乎
三子者之撰請先論其花而次論其實可乎八九
紅芰婉姹晩顔蓮則與霽宜霡霂霏霏滑肌香潤
蓮則與雨宜南薫其徐檀心清逺蓮則與風宜氷
輪嬋娟玉簮隠映蓮則與月宜含英咀華幻其肺
腑冩之十指勃勃生意則蓮與詩宜拈芳掇艷㪺
入尊罍平生不平散從毛孔則蓮與酒宜炎歊之
氣惔焚之暑一見此花辟易三舍故曰花可以爽
人之目乃若麝囊既収蜂房告成緇墨其衣氷雪
其肌挹沆瀣其滿腔収絲綸于户牖渇者得之如
瓊之漿饑者得之如玉之乳不特此也岐伯黄帝
與夫扁鵲倉公下至陶隠居諸人著書濟世起膏
肓而生全之必以蓮實為功在人心品在甘草國
老之右故曰實可以清人之心古今讃蓮者往往
及其華而不及其實而蓮之得為君子者其成就
竟不白于天下而後人亦遂以君子為無益于人
國亦可悲夫天之生君子也甚難而人之自樹也
尤不易宜有以發執事之歎也執事且曰白露既戒
百草先零向之天機雲錦収拾何歸且指以為造物者
之不少借物若有以憫之者愚則謂此正造物者所以
大蓮之成就而斂其華將食其實者也葢扶輿假天之
時天所以昌蓮之華其顯然在人目者誰不欣于一遇
白露既戒之時天所以堅蓮之實其隠然在人心者誰
其知之此觀蓮法也亦觀君子法也騷經以香草比君
子庶幾知蓮者而恐鵜鳺之先鳴傷美人之遲暮憂讒
悶怨憔悴枯槁自殞其華自剥其實不識此義亦可憐
矣自有宇宙已有此蓮更幾千百年知之者屈原周子
而屈原知之尤未悉他何望哉或曰愛蓮說以菊與牡
丹比而言之若是班乎予曰不然菊與牡丹不足以儕
蓮而蓮則兼乎菊與牡丹故周子以君子許之君子人
歟進可同牡丹之富貴而盛行不加退可同菊之隠逸
而窮居不損故其富貴也小則居王侯之幕進則對令
狐之炬以至班從橐歌相府而富貴不能淫也其隠逸
也則制芰荷以為衣雧芙蓉以為裳以至歌碧筩搴木
末而貧賤不能移也故夫太液昆明金池玉砌君王一
顧公侯嗟賞時則與上林之牡丹同一富貴而蓮不以
為泰自華自實自爾也荒塘汚池菱芡交襲樵夫牧子
蹂躪鄙薄時則等東籬之菊同一隠逸而蓮不以為辱
自華自實自爾也嗚呼使屈原知此亦何至不自聊賴
邪行汨羅𦵏魚腹君其問之水濱而風月襟懐庭草意
思九京可作吾誰與歸思濯滄浪之清欣對水花之淨
願執筆從先生後相與訂離騷經衍愛蓮說以告世之
名為君子而獨不為蓮也者噫嘻世之名為君子者非
不何郎其肌也非不荀令其香也而其實竟何益于生
民之利病謹毋徒翫其華
　　銘
　　　書厨銘引
予所有書陷于池陽逐旋搜索僅得一二貧無篋簏可
盛煙塵汨没甚矣債穀造麄厨二面戲為之銘
　　　其左
麗房髹厨殫巧琱塗匪藏錦綺即藴貝珠庚艮是貯象
玉是儲鬼瞰其室盜穿其窬積而不散殃咎與俱吾厨
拙樸而華有餘匪寶珍是華其華以書經史子集圭蓽
禄渠奎璧委照藜杖分輝用之身則淵騫思輿否則饕
杌敦竒用之世則三代唐虞否則五季秦隋故吾身以
之賢愚而吾世以是隆汙雖器小而用大豈貝玉之區
區然則髙下四層者格致誠正之級而闔闢兩扉者脩
齊治平之樞視曹倉信陋矣比孔壁其庶乎
　　　其右
維陸維朱厨書以腹藐予性頑厨之以木木以厨書若
手未觸何補修身祗取娛目必虚心涵泳義精理熟必
克已省察辨明行篤蓄而弗讀曷若勿蓄讀而弗行曷
若勿讀文詞栁篋記問李簏止摭厥艷第熏其馥入耳
出口乃書之辱近裏工夫其何能淑博我以文厯覽前
躅約我以禮鞭辟佩服多識既融一唯已足心齋坐忘
言語牴瀆躬履心㑹借徑簡牘老斵笑齊桓吾伊徐湯
譏王夀彳亍斯厨斯書毋乃筌蹄之碌碌
　
　
　
　
　
　梅巖文集巻六
欽定四庫全書
　梅巖文集巻七
　　　　　　　　　　　　宋　胡次焱撰
　　跋
　　　跋朱伯純程文
辟雍廿載虀鹽備嘗方欣白苧之抛嗟嗟辰乎何來之
遲乎侯泮一宫藻芹將采已痛丹墀之换嗟嗟辰乎何
去之速乎黙軒朱友以其乃翁伯純同舍吳門府博乙
亥期集録及所為程文寄示併徵予序予受而讀之浩
嘆來遲去速之辰泫然屑涕雖然士之所以行世者立
徳為上立功立言次之科第特借徑耳伯純父厚徳懿
行雖未得少見于功業亦已大見于文章雖未得横經
博士席振刷湖學三百年來之墜緒亦已得解褐崇化
堂結束何蕃二十餘年之公案其不幸中之幸者歟雖
然幸有大于此者文中子遺書散逸賴福疇搜輯辨類
分宗傳為素業然後中說世家等始行于世太史公臨
終囑其子遷曰爾無忘吾所論次已而遷網羅放失勒
成史記一部藏之名山大川後世因中說知有文中子
通因史記知有太史公談福疇遷之力也故曰幸哉有
子考作室子肯堂父析薪子克荷非幸之大者歟二十
年前嵗辛巳予跋輶軒唱和詩集十年前嵗壬辰予跋
胡玉齋啟䝉通釋極言有子之效今于吾伯純父子見
之嗚呼予老矣憶戊辰春季與伯純飲爐亭觴詠甚適
兩别倐三十四載縣異而郡同迺契闊死生不相聞予
于舍誼恝矣幽㝠之中負此良友自咎奈何自愧奈何
嗟夫心之聲為言言之精為文圭復此集恍兮如見伯
純父生前之精神惚兮如聞伯純父没後之謦欬伯純
父死而不死也問何以不死曰有子黙軒願言勉旃他
日立揚當有出此集之外者里舍生胡次焱濟鼎敬序
時大徳辛丑仲秋中澣日書于藏雲閣之五休堂
　　　跋輶軒唱和詩集
六飛南渡使金者幾三十輩其得生渡盧溝而南者番
昜洪公皓新安朱公弁厯陽張公邵纔三人耳洪公張
公十五年朱公十七年其歸皆以紹興癸亥秋八月此
集葢三公歸途吟巻也今世說氊雪不屈者讙曰忠宣
公而朱張姓名幾湮没無聞何哉忠宣公八男三為名
臣是故貴有子也猶記甲寅乙夘間予嘗為朋友言曰
富如陶石貴如金張未足恃而有子可恃貧如原范賤
如奚敖未足憂而無子可憂請以天下譬之始皇滅六
國吞二周混一區宇氣勢何如是時太公特豐沛中一
細人耳較始皇于太公何啻泰山與毫毛無何而太公
為天子父以天下養始皇死肉未寒已為不祀之鬼始
也太公欲為始皇不可得卒也始皇欲為太公不可得
何也太公以髙祖為之子始皇以胡亥為之子此有子
無子之效也大而天下小而一家均此理耳史傳所載
士大夫家此類不可殫舉姑以近事為証南渡前說詩
文家必曰蘓黄南渡後說道學家必曰朱張老蘓雄詞
健筆成一家言雖無坡穎無傷也亞夫若非山谷則康
州之名何以顯魏公功在社稷何在南軒之増潤若韋
齋不得晦庵竊料吏部聲價未必如今日赫赫也是故
貴有子也此予少年之說因讀輶軒集併識于此使世
之為人子者知所振拔庶有禆于立身揚名之教云
　　　跋董問軒戒子苦吟說
孔子啟伯魚學詩問軒戒堯叟苦吟然則問軒非詩禮
庭歟曰問軒非戒吟戒苦吟耳予謂苦吟者情思迸露
如春江浩淼隄不可閘如露笋怒茁石不可壓戒之不
可也亦思所以移之而已移之如何曰羲畫以來聖經
賢傳義理㣲賾而吾曽不能室授氷融則猶夫人耳盍
移其苦以研覃科斗書而下十七代史載古今世道升
降而吾胷中無千百年典故猶夫人耳盍移其苦以考
索古聖賢立身行已可效可師大者羲娥小者列宿而
吾曽不能一追逸駕則猶夫人耳盍移其苦以躋攀移
其苦于子弟職則入孝出悌謹信愛親當如升梯一歩
峻一步移其苦于大學則格致誠正修齊治平如撑上
水船一篙不可緩一念攻苦將食不下咽卧不安席繼
晷惜隂皇皇汲汲畢世無頃刻暇何暇流連光景較拙
工于風雲月露禽魚草木唧唧如春鳥秋蟲也邪向也
所苦縱到聖處不過李杜而止耳今者所苦縱未到聖
處窮可思軻達可䕫傳于斯二者宜何擇孔門商言詩
賜言詩參言詩小子皆言詩而顔子獨否或曰顔子苦
孔門之卓于彼固有所不暇也其然耶顔子亞聖卒非
商賜可及有自來哉蓼蟲徙葵一轉移耳謂荼如薺吾
且奈何敢問問軒
　　　跋胡玉齋啟䝉通釋
宗家耆英有以玉齋自號者(名方平/)于予為老友其子
雙湖于予為益友此書玉齋所著也嵗已丑雙湖㩦入
閩鋟梓留滯踰一年辛夘秋再往明年壬辰夏季回留
滯過一年冒寒暑疲跋涉必成父志乃已允謂孝矣弛
擔云初首恵此本嘗復其書曰玉齋平生精力寓于此
書儻非繼志述事不懈益勤未有不墜于冺滅無聞者
是故貴有子也十年前嘗跋輶軒唱和詩集極言有子
無子之效于今益信嗟夫談史以遷顯彪史以固顯故
曰貴有子也然此史學也非經學也充禮以裒傳曽書
以祉傳故曰貴有子也然此書禮學也非易學也乃若
梁丘賀之有臨劉昆之有軼張興之有魴伏曼容之有
暅易學傳家父作而子述之赫乎相映故曰貴有子也
夫啟蒙者入易門戸也玉齋既為通釋雙湖又為本義
附録非惟橋梓相映楂棃兼美且將突過烟樓此又賀
臨以來所無者嗟夫箕裘失墜者固不足言矣其或苟
安憚煩無以張皇先美為不朽計雖讀父書亦無取焉
古今嗜學著述如玉齋者豈謂盡無其人無雙湖為之
子遂使潜徳弗耀抱恨幽宫雖謂之不孝可也有是父
有是子有是子有是父或曠百載纔一遇爾吾于雙湖
此舉敬歎無射其中大義奥㫖尚遲締玩嘉羡之劇亟
題此巻端庋置几間俾有目者必觀有識者必羡非徒
贊揚雙湖亦以勸天下之為人子者併書一本寄雙湖
云七月辛巳宗末次焱濟鼎敬跋
　　　書文公感興詩後
文公賛陳詩以為雖乏世用實物外難得自然之竒寶
至自言其詩近而易知皆切日用然則陳詩如金膏水
碧有之固可玩無之亦何損文公詩則布帛之文菽粟
之味有補饑寒生人不可一日缺者雖然文公自謂近
而易知愚則謂其近如地其逺如天學者可以易知而
忽之哉次焱謹識
　
　
　
　
　
　
　
　梅巖文集巻七
欽定四庫全書
　梅巖文集巻八
　　　　　　　　　　　　宋　胡次焱　撰
　　啟
　　　上林太守啟
伏以新天子嗣萬年之厯加重虞庠郭使者拔九郡之
英首推周易匪藉虎符之庇寧僥鷄口之榮謝則宜然
愧其緩爾竊惟馬圖闡秘犧畫泄機文衍六爻而分二
篇孔際八索而作十翼顯仁藏用精義入神惜秦皇指
為卜筮之書而漢儒未達乾坤之藴髙丁相為授受不
離災異之談王何未悟幽明反扇虚浮之說末流浸蕩
本㫖遂湮自無極太極之說明而頭腦不差自先天後
天之圖出而毫髪無憾究象中之理則顯㣲無間知理
中有象則體用一原程叔子僅發明其七分朱太師遂
折𠂻于百氏室受千古閣束九師政應圭竇之小生寕
覩韋編之大意如次焱者口吃而心甚辨貌寢而氣自
昌雖祖父為鄉儒宗已謝藐孤于襁褓幸聖善比古淑
女頗嚴諸子之甄陶習舉子所習之時文了秀才未了
之生活奔波長鋏未酬烏哺之恩寂寞短檠頗笑牛醫
之困屬先皇頒科舉之詔旅多士為場屋之遊堂堂整
整而取書題乃迷過眼怪怪竒竒而駕易說謹獲中庸
不已卑乎為之兆也慨念傳家之簮笏幸喜奮跡于魚
鹽逺則司業成均者擅二寶之聲稱近則運管潼川者
甫三年而軒翥青衿自此升矣造物得無意耶雖無鳳
翔蛟躍之文賈予餘勇亦敢詣龍蟠虎踞之地與衆先
登巍然立赤幟于廣場幸爾復青氊之舊物板橋霜茅
店月行矣爐亭慈母線遊子衣蕭然囊槖明復得文正
公而始安于學老蘓因雷曲尺而大掘其名昔賢猶假
于梯媒今我孰與之爐冶茲葢伏遇某官家聲彬鬱光
昭十徳之門人物挺生富擷三山之秀仁義足以金湯
國勢文章足以黼黻皇猷曽司模範于賢闗適值縱横
之姦相士流厄甚當時皆至于吞聲國論謂何明公獨
為之揮涕知彼哉彼哉之不足與立則歸歟歸歟以自
遂其髙公道晦而復明正人去而旋用曽謂黄山白水
足淹皂葢朱幡潤九里而及京師宜把麾于輔郡先一
州而後天下即正位于台躔次焱獲仰哲人益鞭末學
去與生徒億萬計之列來參太守二千石之糧北面執
經敬納黄堂之拜西雍鼓篋願分丹鼎之餘庶早蜚壁
水之聲當候謁河堤之路過此以徃未知所裁
　　　與貴池縣郭宰啟
伏以抱琴弄月獨㑹心井上之梧桐揺筆望雲漫有意
庭前之桃李葢謂讀翰林集于暇日有以慨秋浦縣之
遺風吾甚慚栁少府之賢公何啻崔令君之似敬拈李
句竦告瓜期恭惟某官判縣軍正院轄郎某先生清哉
千畝竹之襟懐沛若萬斛泉之筆力勁節昂霄而心則
空洞餘波及物而源則泓澄萬八千丈台山巋然地望
二十四考書令赫矣家聲粤從寶劔鋒之陳以至𣙜筦
務之委政皆可紀民有去思謂宜呌閶闔呈琅玕峻躋
鴛序何乃紐金章綰墨綬來試牛刀如絃之直如鏡之
明乃氷之清乃玉之潤烹鮮有道豈美貴池之魚飛鳬
而來獨詠涵江之鴈殆造物巧為溧陽尉之地俾掾曹
獲事彭澤令之賢况集鳯降鸞不吠花村之犬則觀魚
射鴨免聴茅舍之鷄秪恐騰􁅙室之歌宜即峻蒸臺之
築直史館寵犀帶則固我朝縣大夫之異除敇行部去
襜帷是亦君家州刺史之故事竚見讙迎于竹馬未容
終庇于梅曹次焱家住紫陽世傳黄妳儒而甚腐罔知
朝四暮三之術為何如貧不可醫惟有滿七除二之祟
相從耳菽水取之破硯冠帶遊乎圜橋㸔長安花遂復
青氊之舊物挿齊山菊敢卑黄綬之小官蓽圭需次者
五年葵瓜忽香于四月小人有母寧不喜捧檄之榮君
子愛人幸且𨽻垂簾之治願寛轡策俾邏弓刀分青士
一葉之隂冀白水餘波之及憩其辛苦洗此酸寒我有
二天儻獲安于吏隠河潤九里願勿替于祖風式仰陟
庭未嫌楮札
　　　與貴池縣于丞啟
伏以庭有四老槐千挺竹暫淹隂徳之子孫門垂五色
棒十餘枚行奉教條于長史跪貢鯉魚之尺札用塵雁
鶩之文書恭惟厚徳鎮浮長才濟劇南龍山北牛渚鍾
此巨人朝閬風夕崑崙特其餘事再稽氏族允謂世家
豈無露布之雄文興言廟貌亦有瀛洲之清選見録畫
圖展也典刑付之坦率桃浪負春風之約菊香㸔晩節
之濃奏子大夫之篇成功則一猗縣校官之席私淑者
多盍翺翔于要津安徘徊于賛府佳節落暉之故在何
惜登臨晩花髙枝之依然政須嘯詠不妨通判一邑之
暇而追有唐二賢之蹤世俗雖指為閒官當路已知其
亷吏松庭借重蔗境漸佳花綬傍腰新僕方欣于執御
玉勒爭門入上已賜之追鋒雙隆之勢無休尺五之天
甚近次焱此志頗大其才則疎曽無地以置錐徒有書
兮滿屋㓜被慈母之教恐為烏哺之罪人長遊賢士之
闗幸沗龍門之進士不料青衿子之脚色而為黄綬吏
之頭顱然三釡貴于逮親而一命皆可及物况遭陳南
仲之簡静足慰孟東野之酸寒貿然而來恃此無恐讀
藍田縣丞之記定知破崖岸而吟哦誦秋浦少府之詩
幸與發芳菲于蕭索心傾罙切辭納奚殫
　　　與貴池縣趙簿啟
西昌主簿之餐菊花滿松庭秋浦少府之樹桃𤓰香葵
戍行矣執弓刀而徼邏庶乎禆符檄之勿稽聮事為榮
通名為謹惟君世綿石葛家住霞城神堯子一十八人
時維帝冑天台山萬八千丈鍾此地靈温然白璧之無
瑕直若朱絃而不撓髙第既同于唐李擢進士科清官
盍比于漢劉望天禄閣尚煩麟族以重鸞棲簿領有是
人其願為金瀨徘徊之地貴池壯哉縣恐難留玉林瀟
灑之賢髙士且不屑之大賢豈久鬱者證以我朝典故
張商英由通州而擢寺丞㕘之前代姓家趙宗儒去陸
渾而登宰相况為龍種式傒鳯泥次焱趦趄囁嚅而拙
有餘牢漉仃儜而貧愈甚熊丸教切粗識一丁烏哺恩
深妄謀三釜我固倖牛溲馬勃之見取人或笑獐頭鼠
目而求封母線兒衣得與圜橋之冠帶君恩御墨遂抛
利市之襴衫乃以東魯之儒而作南昌之尉將營甘㫖
豈較酸寒切庇管轄之司庶安巡捕之職詣習鑿齒悔
三十年之徒勞識韓荆州雖萬戸侯而不願同僚幸甚
臨楮躍然謹奉啟事専人捧詣
　　　催裝啟
芬芳芸閣天啟佳姻馥郁菊坡星言夙駕聲已馳于百
兩輪則御于三周催隠芙蓉敢投木李鵲整河邊之翅
排橋直透于隴西鳯鳴臺上之簫結伴永臨于槃澗區
區所藴縷縷奚殫
　　札
　　　與貴池縣郭宰札
竊以琴風清穆簾日舒長恭惟潘縣有春宓堂無暑吏
民嘉靖元媪翊襄台候動止萬福次焱跪起舄鳬之下
驅馳桑雉之郊行有日矣通名告至不敢不䖍次焱居
嘗誦門前五楊栁井上二梧桐輒以康節詩足之曰月
到梧桐上風來楊栁邊唐秋浦何如今秋浦伏惟梧月
栁風絃歌千室雖土潤溽暑何得干光霽之胷襟否則
心與至境㝠符志與四時消息自有家法在尚何節宣
之凟次焱妄謂詠緑竹猗猗者見竹未見泉是以起王
子猷不可無此君之嘆感源泉混混者見泉未見竹是
以有田游巖膏肓之論乃若森翠竹于醴泉之池其蒼
筤也猶震而其果育也猶䝉誰其無湘濯之想然俗客
不來何也黄綬小吏將得以職事受約束于庭下則自
公之暇直造竹所且枕且潄以滌其胷次萬斛之塵渠
肯以萬戸侯易此願哉遡風翹企次焱仰惟天台一山
上應台星元聖所遊化神仙所窟宅鍾為雄傑班班穹
壤間者更僕未易數今辨章魏公先生大用之以宰天
下為古伊周而判縣院轄先生姑用之以宰一邑為古
卓魯非地靈人傑之效耶宰一邑即宰天下之權輿况
有二十四考之故事在地望如是世家如是次焱生無
佞舌嘗聞之尉為賤官位卑職賤又為𦂳官責重事𦂳
賤故難于展布𦂳故易于曠敗非大夫寛之轡策何以
令終次焱家徒四壁粟儋不儲慈親截髪待師斷機課
學幸而不墜詩書之脈于是取菽水于破硯而硯則枯
矣旦暮祝于天曰庶幾鍾釜及親有以為節婦賢母之
勸乎猥由賢闗叨第入仕又幸而𨽻之麾下作而曰竹
本棲鳯而遶枝之鵲或不拒泉本蟄龍而涸轍之鱗或
見容此天啟也手提衛城之衣鉢而付之予何敢不力
次焱聞李翰林歌崔令君則曰抱琴時弄月而其歌栁
少府也則曰揺筆望白雲每覽是篇有以想見當時令
掾之賢寄徳化于風雲月露間無所事乎持擊也然栁
少府之揺筆望雲與崔令君之抱琴弄月或同時與否
未可知耳挾筆而來將洗耳絲桐之音庻乎自明矣何
敢以栁少府自負而崔令君政未足為先生道也事長
之初牽課儷語敬拈此為詞頭而揺筆抒思意蹇語澁
彈琴多暇幸一覽而擲之次焱蟣虱吏爾望五城十二
樓峻在碧霄之上有問則僣若奔走後先斯其職矣拱
需風㫖
　　　與貴池縣于丞札
伏以四槐障日千竹輸風惟君仰佐鳬仙平立鶩吏政
一簡靜神百撝呵台候動止萬福某惟少府之于賛府
也分焉有嚴則書焉不敢不敬夭剡藤以為䞇告齊瓜
之已香照以巖電幸矣次焱嘗學月令矣日長至隂陽
爭謂陽盛而隂遇也君子扶陽抑隂則何以哉敢再拜
告于饔人曰薄滋味所以抑隂又加拜告于御人曰處
髙明所以扶陽僉書文檄之暇幸留意焉次焱讀曼倩
傳未嘗不慨想髙門之盛而丞相御史駟馬髙車赫然
照耀人耳目隂徳之報未艾其子孫雖去之百世宜必
有興者索之當今蔓衍于湖嘗欲登青山尋謝公宅陟
白紵窺桓公井退而訪西平侯之故家庶幾文獻之足
徵也筮仕尉督乃發矞雲匪伊當拜瞻光霽于松㕔下
矣臨楮精爽飛越次焱仰惟天門龍山鐵甕石頭姑孰
一偉觀往往流峙不能秘其竒則必磅礴鬱種鍾為巨
人而長吏實當其㑹人物九苞鳯問學五總龜十八學
士登瀛洲祖風故無恙也何蓄之厚而取之亷耶肯為
花縣作師說復來藍田讀璧記何州縣徒勞而屑屑為
之耶聖朝収外府皆是九天除四輩趣召幸勿曰子姑
去子方有公事次焱聞之尉為賤官故位卑而難展布
又為𦂳官故責重易于曠敗儻非長吏庇之萬間何以
令始而善後次焱天賦甚拙鬼笑其窮慈親熊丸教育
眼粗識丁猥以六舘諸生叨奉常第塵埃捶楚非吾志
也顧欲為毛義之喜耳然而貴池地大人稠徼巡匪易
儒腐初筮凛乎負蚉退惟丞貳一邑無所不當問寛轡
策以來之宏陂量以容之庶乎免矣㕘覿有日此禱其
真某恭想暇日吟哦與松風除水相清越食煙火語不
當唐突其間然駢儷通名禮也囁嚅遣荷恵徼寛擲某
遥望方壺員嶠隔弱水之萬里福英禄萃天畀安愈何
問之敢借有㳂途驅役敢問其目
　　　與貴池縣趙簿札
伏以南薫其徐水花晚靜惟君坐髙士軒對賢人酒炎
氛辟易神相駢羅台候某惟同官為僚三生縁也已及
𤓰戍行拜枳庭謹先以賤姓名䞇于典籖氏次焱讀易
至姤喟然曰穉隂月也金柅有戒止穉隂也推之政事
則折黏鳥竿所以柅暴取石佛首所以柅妖故我程叔
子之言曰主簿非通易能如是乎月令所謂薄滋味止
嗜慾亦金柅之在一身者爾姑舍是次焱厯覽近世郡
邑之好様得一二大賢或據胡牀以覔句或揮白羽以
談兵或落筆奔馬而談論翻河令人起執鞭之想何况
文昭武穆之英兼是數美而屑棲枳棘間則聮事而為
尉督者其執鞭之幸宜何如之齊山清溪等處李杜遺
蹤故在暇日幽尋取其咏歌一一和之敢不捧硯三十
年㸔儒書不如一詣習鑿齒豫以自矜次焱妄謂麟趾
之冑龍種之英亦既與齊民異加以天台霞城之所鍾
孕古霛了翁之所過化其間必有碩大光明者出為時
瑞豈以簿領久稽耶甲者頌曰峻擢寺丞願為通川簿
乙者頌曰由給事中為宰相自有陸渾趙主簿故事在
次焱謹採以聞非敢為佞次焱竊聞簿尉雖有分職然
核檢其稽違與徼邏其乖戾脈絡常相串暨僚同心固
其職也次焱魚釜長飢牛衣不煖浪遊璧水偶復青氊
筮仕之初卑射鴨酸寒溧陽尉孜孜營甘㫖讀是詩足
見孟郊以一身之酸寒而易髙堂之甘㫖韓昌黎所以
憫而薦之僕何人斯敢辭尉寮亦幸枳棘隂中事棲托
爾匪伊合併願言提挈次焱聞之楊廷秀為西昌簿賦
詩有餐秋菊之句李太白為秋浦栁少府賦詩有樹桃
李之句每誦二詩未嘗不嘆餐菊對樹之清致而復以
不同時為欠事昔嘆其暌今值其同喜如何耶率課儷
語摘此詞頭幸而照爛爛之電次焱惟同官猶兄弟也
其于月地雲階之仙敢不上調興居寅想一堂煕洽百
禄繽紛有委敢請
　梅巖文集巻八
欽定四庫全書
　梅巖文集巻九
　　附録
　　詩
　　　次胡濟鼎同年三律　　　　　曹　涇
五經為笥腹便便千佛名髙此作縁貴仕直堪梅和鼎
貧交猥為酒供錢連章秋月鴈回翅貯袖天香龍吐涎
舊話新情如覿靣同年真是我同年
　　　又
共是金明衣緑郎梅仙風致壓仇香人如紫鳯儀丹閣
誰則青蚨涴錦囊洛社菜羮時不禁雪堂斗酒夜宜良
至尊端肯憐芹曝臣罪當誅自恐惶
　　　又
費却長吟復短吟投瓜投李愧何深吾人只記錢留紙
此老能令戸作金擲地有聲知處處如蘭斯臭見心心
(來章押/兩心字)栢梁體後八仙賦趾美重光未陸沉(被里人排/作金戸書)
(來以/為□)
　　　次胡餘學同年四首　　　　　曹　涇
對㸔中秋是好天健來欣為子分田只消菽水歡無盡
况有經書腹可便家事既傳情思穏吟篇謾冩墨痕鮮
惟餘學課隨年捱共我艱劬知幾員
　　　又
金明池上共揚鞭豪氣寧求許祀田不道福碑轟忒早
相逢頹景穏為便牙牌刻處謾誇貴藍綬披來難敵鮮
千嵗儘長公論在于中定有好官員
　　　又
桃花栁絮及春敷壹是浮輕匪壯圖幸有田耕并井飲
猶勝身屨與妻纑郎君競爽賢聲起老子尊安道味腴
便是當年正考父是間饘粥口堪糊
　　　又
力田元不怵凶饑瘠者為誰誰是肥但得髙堂翁媪健
定知奕世子孫宜追風騏驥驟仍蹶覽徳鸞鳯棲或飛
有酒急須頻對月桂枝香了到梅枝
　　　代柬濟鼎同年約其早飯　　　曹　涇
　晨炊奉款餘學先生年丈賢翁壻便乞迂步敢以六
　言四句代柬不敢求屬和涇頓拜
小人難與作縁惡食不妨志道猶勝杜陵岳陽一飯欲
從人討
　劉真長王仲祖共行日旴未食有相識小人貽其餐
　真長辭焉仲祖曰聊以充虚真長曰小人却不可與
　作縁山谷貧樂齋云我雖貧至骨猶勝杜陵老憶昔
　上岳陽一飯從人討
　　　跋媒嫠問答詩後　　　　　　程以文
右媒嫠問答詩宋鄉先生胡公次焱濟鼎之所作也先
生登宋咸淳四年第授迪功郎江州湖口縣主簿以母
老改授池州貴池尉徳祐乙亥天兵將至池州都統制
張林潜納款請以城降先生奉母亡歸教授鄉里或勸
之仕先生賦是詩以見意大徳十年以夀終于家後三
十二年復為至元之三年文自黄竹入郡其孫師中適
在郡中出是詩俾文書之嗚呼讀栁子河間傳知邪之
得以敗正讀先生是詩知正之所以勝邪天理之在人
心猶日月之在天也可以缺食而不可以喪其明若先
生之心孰得而缺蝕之哉雖與日月爭光可也
　　　賀梅巖授湖口縣簿啟
十翼留神屢蜚英于槐市三年選士竟擢秀于楓宸復
餉管之青氊慰慈帷之皓髪螭頭曳緑湖口勾朱華矣
藏雲根乎映雪蓮塘亦預雀躍梅巖豈久鸞棲素荷熏
仁輒馳菲禮紅牲溢榼聊資魚水之歡白熟浮樽謾助
龍山之宴
　
　
　
　
　梅巖文集巻九
欽定四庫全書
　梅巖文集巻十
附錄
　　書
　　　與貴池縣尉胡同年書　　　　　曹　涇
涇去冬拜别後無何亦理歸裝以十一月十九日扺舍
又以正月三日過相居隨波上下正自可笑濟鼎應憐
之也去冬鈞翰曽得力否嘗見孫同年朝瑞云自秋浦
來曽得㑹面又謂倉使見所投啟事以為上庠人物可
敬亦果然否朱府教榮上涇見附賀書因併拜此朱丈
在翹館從容屢誦才美欲其相與扶持渠亦謂願得一
好朋友求益也今于書中又申言之併乞台意涇身事
未有涯姑置度外所可喜者與東閣諸君心腹稍孚亦
頗有心功再意濟鼎近况想佳諸公有相念者否月廪
足支吾否區區之心以為迎親之署乃第一樂事此外皆
可為也何日過昌化得吃菜根亦所甘心性急馬遲為
之奈何臨風惟有健羨而已人去速拏楮拜此恃至契
不及縁飾為恭仰告台照
　　　二(三月二十四日/)
某頃繇迅便率拜禀函念心交莫如吾同年故一切浮
文悉用刋置然亦愧其疎矣來教介來伏領謙答小楷
何謹件教何詳了不以先施為譏匪至情安得爾字字
研詠感極無言雖然所謂里年先生云者非所宜䝉也
執事于某有數年之長當年利見之文某手抄口吟心
降氣懾願一北面不可得嘉藉慈思之契許以兄弟之
好已為望外之榮今為斯言當作何顔拜受夫世之以
先生二字加于人者為其聞道在先或以年長否則直
以權勢在焉爾矣三者某無一有而謂之先生先生欺
予哉記去冬賜翰亦有之失于控謝今敢百拜併懇願
從兹勿復以云恐傳他日謂執事繆于施某傲于受俱
非禮也鈞翰委折謹悉嘗以台翰過鈞覽矣(内帖所求/格式一節)
(并呈亦笑/領盛意矣)然聶守近有回書首曰某去冬恭拜鈞劄謂
以胡尉之才之美敬嘗齋沐囬申云云則是未嘗不仔
細也老師謂入僉一事潔堂雖嘗移文執事實未供職
則所謂按堵云者因其已入者也據某思之忱如台諭
為一皈投劄子只平直叙其卑猥困苦之狀否則宛覔
朱丈一語某已力于府教書中言之語又為穏貼又托
兩俗神各書力言之不如求此著為最宻寧可少緩得
之不可欲速如俱不可則且甘苦忍貧俟之畢竟亦是
時運所制無如之何少刻卑已求人瑣細已甚縱小有
小得所失已多又不如清苦之為浩然也依緑從紅聊
復爾聞士大夫得時行道有大于此者矣伯詵尉聞有
便郵専寄一緘見到已就道寄音矣此翁近况甚適但
頗患細瘡爬搔不禁葢自掌珠發之延于聖善以及頑
尊謾供一笑盧江之役雪前大爽手自申牘豈邊機耶
蕪蔞滹沱之事萬乗有之况一尉也逺翔佳况想如來
教㸔來富者常有餘貧者常不足此一定之理分奈之
何也濟鼎今所以浩嘆者一以官卑一以俸薄然官卑
實自為之不得尤人既為是官合得是俸此亦謂之天
命今却是稍納青衿薄助􁉅瀡乃為本行生活也士大
夫聞貧乏不能自存此是好消息學以本政才以任事
又亷介主脚有不遇遇則南溟天池矣若某之事却是
可笑前冬之出僉謂向陽一到即得鈞翰過淮不可謂
之無力去之數月杳不見報而主翁丐歸東果成行矣
獨非命耶今為此來敢作妄念近在爐(闕/)之側固如此
而止矣其又能甕筭耶僂指戍期以刻為嵗欲一學盧
江雪景不可得也先生應重念之意何幸傾倒臨風拳
拳餘俟裔拜伏千台照
　　　三
某幸托同年相視當如兄弟而先生長五嵗文學夐出
其上則師表也然距今三十餘年驟而講師生禮見謂
非情正當以記禮兄事之禮為斷然相距數百里兄年
七十一某六十有六而書問之交一用滑稽既乖平仲
久敬之義又犯先賢戯謔害事之戒兹謹釐革前例一
用竿櫝正式首告尊亮某正月抵館二月東宇來㑹謂
知有華翰在浩古處至三月十一日始克領教葢浩古
來極遲也即欲拜狀而東宇言四月初方歸數日前聞
在月半今初五日忽聞即歸遂亟拜此以叙前書之謝
來書雖曰諧謔而尊愛之真未嘗不寓于其間以自愉
玩則忘疲以示他人則絶倒無所不樂而心終以為善
謔不如純誠變而之道固未嘗不如正聲韶濩之在耳
也先生才髙學富發而為文實是可敬某向來謂若減
得一二十年年紀謹當北面而惜也老矣每見髙作輒
如武庫乍開劍㦸森然一一銛利又耐檢㸃近又于東
宇處見所為醉意記復是滂沛竒詭發藥我多敬謝敬
謝來喻年前頭目之窘備悉使户之為金也決于忠告
者之一言所謂忙中之錯危途之非聴言之難如此事
既失手何可追悔忍之而已今日得浩古數字曰表叔
餘翁家學二䝉老而益進長表弟尤為富人其能謝俗
躭書嘲弄風月調笑戯謔宜也浩古以所親見為此語
當無釀飾幸先生欣領焉醉意之文既髙字畫亦復清
勁某兩眼如䝉霧作字善欹向去此當日甚一日生年
少先生五嵗蒲栁不耐乃爾春來賤體却少病能早起
能晝坐事文墨不打瞌睡然傍人籬落為分文百陌計
是謂老醜不若歸而以意眠起閒來繙書或弄㓜孫從
事蔬食待盡山中斯為全是今冬遂當結局所見決矣
次孫秋後當娶家無贏財嵗為多費此生竟是如此波
查苦中作樂而止雖然亦天也賜教元日諸詩當摘和
専賜一詩當謹和盡數遣歸示舍弟小兒輩以誇所䝉
元韻不能悉記牢嗣貢東宇在近浩古非逺時時有便
可寄逺翔令嗣障教者已歸元鎮近不交信弗齋已葬
程山牕子名昭祖者即世已久皆謾一知總幾尊照不
備
　　　四
某啟五月十一日東宇來領四月晦日書時辛夘生令
孫因冗賜字差畧然猶能訝吾孫利市之負欠以愚意
所欲釐革為遁辭則無所不怡正自可喜謹竢次孫畢
娶併償先生六孫某少一員有出剰政雖頹景迫我兩
家子弟能通知二父意安知無餘味耶兹言類于自惑
屏息竢譴某六月望作暑假巧值亢旱加以老孟光失
步如受病閱月方能出戸一是無聊二十三日甫抵館
今日為二十五日東宇意言初一又暫歸急拜此新秋
尊候康佳使婘均慶辛夘生令孫勿藥久矣某之同年
孫可以入學而猶嬉厥祖父或教之誦詩若他文能調
十字為一連而瀏亮但欲聴人讀而黙記之既乃單聲
自讀每不肯隨口隨聲讀也乃祖亦㗳然付之一笑諸
令小孫亦當可教讀岐嶷可人也近公行不以是何投
充編役之說儒戸似有動揺今而知月山之謂餘學必
為淘採者范六丈真聖人也前諭衡甫府教恵書意未
有可以奉承之理東宇知之見答衡甫一書煩授其令
似併致此意某積欠次韻之作尚容續控東宇之柬忽
棄盛年乃祖隧碑恐成擔閣賴髙文傳抄已廣亦不假
金石而夀也却恨一字三縑之酬不如皇甫幽㝠之間
其或能結草亢杜回乎悶事悶事某乍到百冗復以暑
盛且此草草歐公謂杜郎中曰吾徒老大朋遊零落殆
盡存者無幾又苦乖離就使幸而相容索然數衰弱翁
豈復昔時情緒徒益可悲爾斯言似為吾二人發尊見
以為何如東宇來或能賜數字為幸伏乞尊照
　　　五
某七月末一書附東宇行計必達必報暨其來則言台
斾適入州夫能出則康强可賀念孫久已勿藥則團欒
之適尤可賀雖不書猶書矣何慰如之先是王浩古將
歸信來問有無問訊不欲贅瀆近歸矣入十一月必來
倘可賜書勿遐遺也今拜此者同里地理人程樂山純
靜老成遊仙里日久古修與之甚熟欽仰大名欲一拜
識干吹送知某托年契厚特來索書為容某與言胡判
簿與某是一般貧苦人宜自知之又必古修書乃可往
設其造門幸與之進而隨宜度事以應之不費錢財而
費筆舌諒亦台慈之所不深拒也儒役仍免亦芘之及
尊斾入州為戸門何事老而傳矣而猶出乎可念也樂
山立竢書草草伏幾尊照
　　　六
某乃八月初東宇歸上狀越月而來覔答字無之曰尊
斾如州也十月初同里人談地理者曰程樂山索書求
見洊拜字戒以必得古修書乃往否則不可未知已至
否兹遂入臘計自九月後不知尊履自三月後不得尊
翰其為尊仰豈任下情東宇歸遂又拜此某之近事領
累幸安次孫以前月十四辛夘娶姑女成禮前承戲徵
長孫利市宜併究之然兩家相值亦成畫餅談河耳謹
不敢以為對最負愧者日坐猥冗積欠和詩遄解明歸
當奮力併作俟明春附東宇或王浩古之便尊候清佳
尊婘康共即日又慶尊年七十二嵗某雖晚後亦六十
有七三十年前之事絶不入夢見諸公哀哀此心亦如
死灰想見康强有子孫亦是人生一福其貧且賤當安
之耳先生與某大率相類但未必如某之極貧而胷中
筆下飽滿伉壯髙出于某萬萬則某劣也明矣雖然天
者不可强人者猶可勉也如何如何來年更有新條在
撓亂春風猝未休冀勿遐遺伏乞尊照
　　　七
某去年八月後三拜書意必䝉一答正月二十二日過
程樂山僅見風水說而止夫猝猝間能為一篇覼縷又
書之又朱其句不憚煩而不能以一字酬八月之欠耶
抵館後知東宇至未見間遇令姪胡東嘗試問令伯有
答書否曰不知然東宇至已久審有之曷不以貺亦疑
其遂欲答其為恕我決矣至初九東宇方㩦尊翰至值
某寓外明曉始克領讀紙極佳為之深感語純謔頗似
寡味畢竟尊意如此故嘗欣受而謹藏之七十二嵗人
筆精墨好如許非竒事耶未還謁東宇間忽聞其歸又
怪東宇不以語我欠上狀兹為二月二十九日東宇伯
姪忽來領社日所賜尊翰只就元日拙吟内翻騰無數
議論意盡止是為一書善哉謔乎比前書稍稍有味矣
其為真清江劄前後一色堅瑩恐是咸淳徳祐間物某
窶人安得有此感感又以起敬樂山不併覔古修書而
見䝉即與之共飯併飯贈之言所得多矣某何愧謝如
之所欠和詩甚多固是不暇亦以不勝和也望而難之
厥既聲迹闊疎不相考擊掣以他冗寖成繆悠此真語
也先生所料近于深文矣丐少寛之元日只當一首二
首或三四五而極才拙思澁不能以少為多遂以一首
狀一意逐旋砌成姑留以為案沓使它日孫息輩見之
知當時景物况味如此爾不敢以示外人東宇乃于一
舍姪處見之不惜抄傳至塵尊覽賴得是吾兄見之或
當行人必當忍笑不住也駟不及舌矣近吟併已入抄
旦夕一一治報伴食乃宰相事某不敢當俟來世三字
此前輩著書立言不靳今人知之之意然髙作大篇短
章每出為汗漫竒詭有一㵼千萬里之勢有爬痒鑒貌
之快令人駭視退立亦何待來世而後知之哉年髙氣
衰病痛宜多儻未至甚姑以為樂可也某于書味自真
比來漸覺精神減怯最是兩視花昡常如在雲霧中肢
節酸疼亦不耐煩苦只飽飯而嬉某又不甘如此姑當
順其力之所堪勝而為之生老病死時至即行不怛化
也聞先生飲啖健甚此夀之理方虚谷今年七十四嵗
亦然更告致重為禱此外勿吝時時交書所謂謔語亦
難盡絶要好誠謔相半如何要之吾二人至契只說着
自身及家事及閒談文字亦何嘗不樂何嘗無味而必
欲滿幅滑稽何哉前嘗禀似端切矣不吾聴亦惟命即
日尊年嫂恭人尊懿候多福令子令孫合堂台婘均安
某謹謹附起居問兼謝東宇言即有人回便急拜此伏
乞尊照
　　　八
某二月三十日拜答後非無拜書之志而東宇于其令
嗣之來而即去與其自為納婦而歸也率不令知之某
又實不及知以是忽忽六閱月無嗣音未始不慊然也
秋半涼新尊候康佳尊婘均祉近作必富無從借抄徒
切跂慕某淺于學弱于才兹事終不能與作者抗衡年
益髙聲望日益下已矣已矣惟天地父母所以與我之
本然者兢兢自持毋致玷失甘貧耐辱老當益堅他日
或可全而歸之此為僅僅者而猶未敢謂之能也所許
屢和髙作一蹉過後終是鼓舞不起欠負欠負然亦有
由某自三月後率是易病難愈可笑四月初十起連三
日吐㵼既小定將理及月而後全安然口飯比常减半
至邇日甫覺差勝耳交秋隨例感冒痰癩大作亦㸔㸔
一月始得復常大率年邁則氣衰氣衰則宜其病之易
而愈之難也前輩曰安知他日不難于今日乎一笑復
一笑累輩相扶持苟安如常最小孫甲午十二月生者
今年三月甫入學頗易教稍慰意先生六孫比某多其
一近有所増益否當次第授讀此一件闗係老人况味
逸少公所為絶甘分少以為樂者也穯事大稔庚子遂
為樂嵗竒遇竒遇方虚谷獨處古杭十年健于飲啖其
為文益閎肆研宻當為獨步吴元鎮賀州杜門著書有
真樂汪逺翔三子皆仕少者尤佳諸孫鼎盛陳弗齋二
子一仕一求仕生䝉厚三女適人皆得男輒夭二子尚
未有男也恐欲一知令姪寓老子宫甚適尚不失本來
面目某似無所措力而不敢不稱美也春中承尊諭欠
報惶恐某冬歸遂決意跧伏不堪復出矣儘嵗除前尚
可寄書未間珍重是禱
　　　九
某十月初三日東宇以九月二十二日尊翰至真是答
書雜以諧語每書之末為寄聲累輩同年有情如此感
喜何限然所謂未卜嗣㑹未卜嗣音者語意欠宻嗣㑹
誠未易言若東宇在此嗣音易矣縱子不嗣某忘之乎
前二年是元鎮書來曰相見欲期夫兩地相距可一二
日程而云爾何恝也元鎮是形容其杜門堅壁之意然
其語無味姑置之東宇歸謹奉狀輒因示教内所和雲
峯之作次韻八首更奏二首共為十首因償前欠而第
六孫之和亦在其中不揆蕪穢亦不能一一具題併仰
體尊意稍入滑稽東坡忍笑讀李端叔詩某不敢避笑
特以是獻笑也忍否一唯尊意某藉庇入秋後穏健
明年仍未能辭舊館東宇易館仍相近正二月之交乂
望報書二月以後又可拜書矣未間為斯文珍重是祝
尊嫂太安人齊眉尊安令嗣二位詩學兩優六令孫聰
明日發俊茂可人某敢附拜興居問不備
　　　與餘學胡先生書　　　　　　文敬所
某繡水之聚樂莫樂而雲深之離悲莫悲也遯翁月泉
諸朋友甚以梅巖倐去為慊既而觥籌杖屨儘多樂意
清風明月恨無𤣥度耳薌溪之餞者二十餘人而磐菴
鶴丹又别于武溪寒林下嶔﨑厯落之蹟何以得此于
冠葢里中諸名勝也自念參差槐市而不一識面乃得
晤言於青山白紵鵠袍蠶葉之場諧歎彌月自以為平
生朋友樂聚無踰此者别數年來宇宙大變出一生于
萬死而又得與梅巖結迂叟康節鄉人之好欣幸之餘
感慨係之矣鳯山非不可寄者葢以天寒嵗晚不欲煩
起居亦恐未必能遽為叔夜命駕也顓介貼書詞嚴誼
宻知體中小不佳春煖則痛鬱之疾當自平寧承教除
夕雷詩雄健快著玉川月蝕長歌子美地動聮句不能
過也第恐為鬼者自能念咒作法起雷以怖人未必畏
雷而雷反為其所役也呵呵栁儀曹文大冊楷字得之
如至寶感激感激豚肩籠餅之貺何厪如之可與田父
共作社矣獠奴龍鍾兩茇峻坂以口腹累人滋愧滋愧
來訪之約惟日以幾至廬源望報當納屐候迓于衝嶺
之巔也輒假元日佳韻冩巻巻一嘆幸甚拍塞欲言紙
竟且止然握手劇談不逺矣伏墨跫喜等幾窮照
　　　回梅巖胡先生書　　　　　　覺齋
某夏中致籖人之謝客几塵羈竟不知作何等語半間
雲外簑笠自娛日若飛梭秋又到菊陶靖節之雅趣千
載一日也某蹇滯不才莫羞其拙嘗有對菊俚語云敲
月寒砧聒獨眠西皇又放菊萸天戀頭有帽人應嘆敗
興無租詩可圓秋老一簾煙雨外雲間三徑夕陽邊白
衣到處無聊賴拂拭唐書具酒錢又亂道賡前韻云栁
堤誰為起三眠半掩柴門豆雨天白酒山中詩未了青
燈帳外夢初圓欲將心事追陶輩試逐秋光到菊邊莫
管西風斜破帽吾寒猶幸不租錢第曹墻西壘主天一
方思公子兮離憂未嘗不一飰五起而斕然封錦歘歘
層重雪手剥復恍若長虹入室而跨氷懸也幽牕受用
瞬至周全當如何其喜某癖痼風月分老漁樵修同大
堤之氣韻東華九街之塵腴年來夢亦不到子平之債
咄咄迫人尅以此月十六日去家而飭猿守户戒鶴䕶
籬髣髴誠齋老仙朝天故事者方整也
　　　慰胡濟鼎喪母書　　　　　　陳定宇
某兹者不意慶門凶變夀母太安人奄棄榮養執事孝
誠天至愛敬兩全考叔之羔將有待而遺孟宗之鮓將
有待而寄一旦遽遭此變何以堪諸自兹以往返哺而
烏何在卧氷而魚空肥其為哀慕葢可想見者耳兹問
傷悼曷勝即欲一詣繐帷以哭以唁家事如蝟酬應不
遑外奔内馳日不暇給忽忽嵗虵赴壑矣既躬造之弗
獲又隻字之復稽縱寛度不督過之愚獨不愧于心乎
是用拜此以代面慰更望節哀順變勉進饘粥以顯揚
自期是所願望令昆季翰學至孝不果别狀意不此殊
統祈親照
　　　復潜齋書　　　　　　　　　潘　滋
胡梅巖先生集逓承尊命責滋校訂藏之篋中今三年
矣未嘗敢輕讀近因吾舅督之甚切且限以是冬必卒
業俗冗之隙乃始一開巻讀之累日然後知其為世間
一等竒文字余何敢容易于邊旁着筆哉朱子所謂不
讀某的書㸔不得某的文字無梅巖胸中之雲夢殆未
易遡其筆底之波濤也間亦罄其愚思似亦稍有所得
惜乎是書承訛太甚須遲以嵗月方可成就近又有叔
母之戚與筆硯疎者已經旬矣第恐吾舅留意之深故
亹亹言之尚寛督責幸甚幸甚嘉靖乙酉臘月廿六日
愚甥潘滋頓首拜三舅潜齋執事下
　　　又
愚甥潘滋頓首拜啟潜齋舅父先生下執事滋既校梅
巖集為叙文一通以復我舅之命矣仲隨弟至復傳我
舅之訓曰昔梅巖嘗註易四書又註唐詩感興詩而叙
不及之何也予曰明隂陽之奥推象數之原豈不謂註
易與發前賢未備之論開後學難通之㫖豈不謂四子
與昔雲峯文每篇言易而易未嘗不在梅巖文不必言
易而易亦未嘗不在是故本之六經敷為文辭博其文
辭收功于六經二公之家法予竊好之將字字校之于
大義遺焉予豈敢乎哉仲隨歸庸再拜謝不敏必能原
察呵凍拾楮惶懼惶懼辛夘仲冬廿日具
　　先生宋咸淳四年陳文龍榜進士官止貴池縣尉
　　于經于四書皆有註國朝采入大全書著媒嫠問
　　答則篁墩程學士采入新安文獻志註朱子感興
　　詩則少尹括蒼葉君嘗刻之縣齋註唐詩則僉憲
　　石磷潘君刻之闗中惜天下不見其全書耳璉侍
　　先大夫于庠于宦蒐輯遺文勒成此編屬予甥潘
　　滋校正寶藏于家有年矣昔揚子雲有言存則人
　　亡則書璉為是懼幾欲刋布惜力未逮及是始克
　　夀諸梓與同志者共之嘉靖十有八年秋七月既
　　望族孫胡璉識
　
　
　
　
　
　
　
　
　
　梅巖文集巻十
