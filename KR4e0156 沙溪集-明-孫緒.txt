#+TITLE: 沙溪集-明-孫緒
#+DATE: 2016-06-11 12:25:31
#+SOURCE: github.com/kanripo/KR4e0156 master cf426ff8                
欽定四庫全書　　　　　集部六
　沙溪集　　　　　　　　别集類五(明/)
　　提要
　　　　(臣/)等謹案沙溪集二十三巻明孫緒撰緒字
　　　　誠甫沙溪其自號也故城人𢎞治己未進士
　　　　官至太僕寺卿是集文八巻賦一巻襍著一
　　　　巻無用閒談六巻詩七巻其文沉著有健氣
　　　　其無用閒談有曰文章與時髙下人之才力
　　　　亦各不同今人不能為秦漢戰國猶秦漢戰
　　　　國不能為六經也世之文士尺寸步驟影響
　　　　摹擬晦澁險深破碎難讀云云其意盖為李
　　　　夢陽發可以見其趨向矣至於古今仕學辨
　　　　之類叅以排偶不古不今則編次者失於刪
　　　　汰轉為作者累耳其無用閒談多深切著明
　　　　之語論文論詩亦各有確見王士禎池北偶
　　　　談嘗摘其誤以五代王祚事為彭時事其説
　　　　良是他如論揚雄事亦失當然要不害其大
　　　　㫖詩格頗近李東陽而深以何孟春等注東
　　　　陽樂府稱其過於李杜為非盖譏譽者之溢
　　　　量非排擊東陽也此集舊與馬中錫東田集
　　　　合刋然學問筆力皆勝中錫故今摘錄緒集
　　　　而中錫則存其目焉乾隆四十四年二月恭
　　　　校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　沙溪集巻一
　　　　　　　　　　　　　明　孫緒　撰
　序
　　送馬嘉貞應試南還序
妹壻馬君嘉貞天分警拔事舉子業雖未嘗矻矻苦心
至落筆則語輙驚人老成爾雅迥出常度同業者終嵗
效之竟莫能及人以是竒嘉貞嘉貞亦以是自竒也然
每試輙不利今年秋學愈竒聲譽愈閎應試士相率即
其寓所願識風儀者日數人或相顧而驚曰此所謂馬
嘉貞邪一時推右殆空士類而試又不利揭曉之後撫
膺㦸手幽憤無所容充其志將駕當世吞萬變浩然不
可禦噫士貴有志若此者非士之所宜有邪所貴罔敢
怠忘念常在兹耳若突然之勇生於血氣之粗偷安之
習乗於志氣之微愧目前而忘自奮則今日之志適足
以見褊淺躁急為吾之累反不若漠然於得失者之為
高也余早年屢困場屋每被黜情思黯黯竊窺一時同
黜者孤燈聚首慘無人色程日于倉卒屈指若不及數
日後遊訪贄謁語笑啞啞前日之情畧無芥蔕焉間有
秉持少異者衆中常愀然不樂與之言亦不對若有憂
思然至抵家室對妻孥亦既舒暢矣乆近雖不同其粗
於血氣微於志氣一也而况嗜慾亂其真博雜撓其識
不急之務無益之談妨其功力則今日之志亦安用哉
昔者孟郊落第有食薺亦苦强歌無歡之句一時君子
憐其情而鄙其量夫郊誠可非也然卒能占高第享盛
名于無窮不猶愈于一被擯棄即落魄狂縱萬事決裂
如李山甫温飛卿等乎老而彌篤仆而愈力正今日所
未易得者而顧未可輕議也凡人之失利孰非郊之情
哉顧充而守之有愧郊耳嘉貞勉之天下之事多矣曾
有二三其心蕩漾不定而可善其成者乎况事業精密
易失而難得者尤可畏哉歸以告尊翁當不以予言為
誣也
　　送李徳華詩序
徳華我先師嘉興先生仲子也先生早擅三易騰聲鄒
魯齊衛間丁酉嵗首擢鄉書慮太夫子漸老不欲以仕
逺違色養需家食者十六年余往洒掃門墻見先生孝
友睦宗族信義惇鄉閭謹飭方嚴淑後進謦欬杖屨無
非可師有不専經籍文字間者退不勝自喜時徳華侍
先生首尚未髪而冰瑩玉潤沈靜有老成風私自謂曰
傳先生之業者二郎也己未先生歿官嘉興每憶高蹤
即于徳華屬厚望不可置今年應詔来京例得醫學官
醫為小道醫官在仕為卑員而徳華趨之若恐後諸友
在都下者咸訝之亦有力尼之者徳華泣曰葺遺文以
承先業先子志也吾誠愚詎敢忘先志哉顧兄沒母老
謀仕則廢養奈何且吾父儒宗尚以母老不欲仕况區
區者可輕違吾母邪冠裳捧檄以博庭闈懽悰亦足言
仕而終無逺遊以貽親慮謂非先志土苴與聞者韙其
言謁選既畢治裝將南還諸友供張祖道都門外徳華
酒酣興發言論蠭起譏評人士商畧世故若鑑應形水
赴壑孤翮高摶而迫之以風也雖未可遽窺先生之堂
然背而馳去者亦鮮矣至憶舊遊話往事俱歴歴在目
轉盻之間已越二十餘禩今昔異時少壯異容悵嵗月
之潛移懍餘生其如寄不能不以之興懐古稱後之視
今亦猶今之視昔悲夫余因歔欷而歌曰昔從君兮平
原區花顔肉映雲敷腴君今来思西城隅青袍蕩漾飄
瓊琚丹穴鬱鬱文鵷雛倏然翛翥雲霄衢高歌取醉真
良圖夕陽又下閒庭除歌闋復有倚聲而和者曰若有
人兮邦之英駕騄駬兮彈青萍驩未洽兮歸干旌瞻令
儀兮心怦怦去如風澹来雲凝願言兩腋清風生相與
上下同𤣥㝠於是四座競起叠和更酬剽者如遊迴者
如留颺者如浮拍者如休方清絶以長謳忽斷續而相
摎若野鶴之唳高秋孤蟬之咽涼颼也徳華雀躍而起
曰有是哉願彚諸君之作以華吾歸乃僭引余説於上
而列諸作於别方若岐黄之談本非徳華素業亦非諸
友素期者可不書也
　　代楊師文送董松軒赴吳江簿序
吳江江南劇邑紈縠靡麗之風比他邑常什伯去京師
數千里狡横且玩税額訟牒未易猝如法故令若簿多
敗於賕或困於夥紿於詐能官者盖鮮然令患不才耳
才則搜抉指顧咄嗟可快意簿動制於令晨起束帶詣
堂上長揖就坐吏抱牘過前禁莫敢問惟令顔色是候
令誠才邪相與同其休不才簿雖蟬蜕鶴舉不得不與
分其謗矧臺郡相沿督責常先僚貳僚貳奔走惶駭令
不知也然則吳江之難令居其一而簿居其三亦誠難
矣哉甲戌四月夀張董松軒先生得是官余前此屢候
先生寒暄外他事若不肯出諸口除後再往候之則言
論纚纚終日不可窮要不出吳江今時最急與簿當最
先者豈先生外此固漠然哉非其責可不言亦往日意
耳夫處窮巷經世務要非凡士屈伸舒巻惟義惟時求
先生于今兹誠未易得以是佐吳江不煩他求自有餘
地事當在令可以無言事當在簿而令撓之不可無言
也士從仕凡以行吾志而已今鋒鏑供億之餘閭閻糠
籺嗷嗷未充者什九幸而吾有具又理當任顧低首飲
氣自抑以悦人如吾民何即先生之迹渟滀如巨浸激
發如風駛中綮要如破的知非若人也然則又何難焉
其子湯民侍御常凝神洞視于廣衆矜語間若有深思
至其論事則綜覈孤峻逺出人右邇者天子命按畿輔
簡書甫數日貴勢即相戒莫犯盖澄清搏擊之術雖深
匿未形而鋒銛溢發有不可終掩者如蟠蛟螭隠虎豹
未及騰踏奮厲而淵然之光蔚然之文泅採者固已望
而驚矣英鋭勝于恢容才華韜于渾厚父子志向如出
一轍湯民掇賢科躋膴仕而先生矻矻太學晩嵗僅得
此是則幸不幸於其間昔人筮仕縣簿垂休光照後世
如蘇長公朱晦菴者史冊相望又未可以秩卑任輕専
為先生屈也古今寧不相及邪為之上者從臾誘掖之
使先生之賢不終汨于氛埃奔走之下則多可稱述當
復有進於是者瀕行羣僚追送國郊且有詩也謂予雖
陋年差長强使為之序
　　送如心宗師北還序
正徳丙子八月如心玉上人進宗師之號將丐余文以
侈其事余心亦既許之矣未幾被謫南歸匆遽流離心
悸氣動如心囁嚅齒頬間欲言之未敢也今年秋裹糧
負擔從一徒南走千餘里抵沙溪别業再索之夫如心
之廬縉紳士日接武焉音鏗鍧而葩炫熠無難得者顧
逺需于蓬茅廢罪之餘是何忍于終辭余早嵗識如心
之師印空上人因與如心游印空博洽持重諸浮屠敬
而畏如心謙抑溫潤諸浮屠慕而愛行孚論定越三十
年如心雖無意人知諸浮屠爭先延譽惟恐譽之不揚
汲引之無階者無戾情無異詞迺共上其名於禮部禮
部密詗而公詢之始疏以入投名陛見畧如授爵然因
念一方外之流欲偉舊觀改故步亦甚難焉天下事稍
涉榮幸者要不可易致不獨浮屠然也每春夏之交宗
師登壇宣教村民比丘累千萬長跪俛首以聽於下暴
慢者悟悔悟者泣而所宣者戒殺去貪輪迴報應固釋
氏之粗也猶感人若是若以宗風上乗彌近理者示之
又當何如怵姦慝藉風示濳驅默相有未可盡非者吾
儒懿徳好爵當更倍蓰什伯而學巧於岐仕㨗於徑往
往淪為虚談行不重於時言不信于人功力顧出其下
而人人以闢邪衛正自任秪見其誣也已昔恵逺道安
輩頗見重于晉宋間今日講經某寺明日談空某第王
謝諸君子圜坐竦聽不少厭亦以其説有可以聳動世
俗者不然操筆立論據孔氏以排之豈諸公所短邪如
心今日之崇重亦何減於古昔宗伯不逆其情當宁不
違其請合千萬人羣聚喧呶連旬累日於郊圻近地有
司不以為非民俗不以為異豈徒為如心地哉如心之
自處要亦無愧古人可也舊見如心談笑詠歌終日不
倦邇来黜聰明謹酬答以求副宗師之實但每與余相
對死灰槁木無復疇昔之興余輙欠伸思睡如心果能
忘情於世乎少壯嬉遊如在旬日而余頽然亦既老矣
撫景遐思識此以為别
　　送方明府致仕序
侯宿學雅量老成鎮重於聲利澹然無外慕任未乆累
檄自劾部使者咸惜其去還其檄不聽至是乃得請買
舟治裝將歸宣城别墅鄉閭逺近如赤子去慈母之懐
相與號召挽留且欲具牒愬之臺省數日之間風靡雷
動以侯志不可奪而止縉紳耆舊餞之漳水之上酒既
半作而言曰大夫七十致仕禮也吾年甫知命汲汲求
去公等亦嘗識此意乎始吾讀古人書見成敗得失之
迹輙以身當其衝而與有其計掩巻揣摩敗可使成失
可使得可以閲之掌上出以語人人咸以為然遂謂謀
識軋古人而出之右天下事茍有意無不可為者暨令
兹邑邑小而事簡土壤平曠無深山窮谷難至之地其
政易達民鷙勇尚氣節無私智利口以奸法令其教易
行追呼徴調咄嗟来集又自以為少出緒餘當綽有餘
裕循政美績可坐而待至于今事為變幻往往不如吾
意吾志在寛而衆志在嚴吾急於情而人急於其名突
梯滑稽政在薦書吾黙而居人方目其為迂依違媕婀
譽若崇阿吾刮而磨人或指以為訛始信得于古或未
宜於今其濟其否常繫於人不盡取必於我也朝涖堂
上凍者餒者襁負而鬻者疲癃而髠鉗者縱横雜沓逋
負無完期瘡痏盈體膚吾惻然有矜心焉暮閲案牘臺
郡督責架閣填委租庸力役紛如牛毛藁砧巨罪近在
目睫晷刻相違禍不旋踵吾悚然有畏心焉因竊自傷
孔子謂不患無位患所以立欲從吾好則動中禍機貶
以徇時則下負所學所謂立之之難不在此邪緬想前
哲俯俟後世吾又有愧心焉是三者憧憧於懐達曙不
寐抑鬱否塞漸入膏肓矣吾故不能一日安于其位今
維新之治羣賢彚興彈冠振衣之聲遍天下吾獨憔悴
枯槁於烟霞草莽之間辭榮祿而就困窮舉平生之所
學寄之田夫野老之一嘅吾獨無人之情哉江湄舊廬
尚爾無恙蒸梨釀黍蓴羮鱸鱠聊爾終老而山容水態
村謳社鼓亦足以自娛要之取慊吾心焉耳言未既緒
執爵而前曰侯所謂盛徳之仁人謙光之君子也先皇
帝巡狩時車徒供億未易悉數使侯少有進結之心粉
藻修飾以媚倖近環八里草薙而禽獮之其誰敢曰不
然曩龍舟過河下賴天子明聖不欲一事擾於民然巡
歴兹土號為臣子者任愈重其情愈無極衒才售能本
分之外少加毫末以投當路之好閭閻之下必有泣隅
而未敢自鳴者今雞犬不驚婦子相慶誰之賜與侯方
引分自守鴻㝠蟬蛻若一無所與力夫謙則有終仁則
有後古訓也消息盈虚相為倚伏天道也侯行矣三槐
五桂尚當於桑榆乎見之而景福眉夀如持左券取物
無爽毫髪不然雖謂天道為𣺌忽而古訓不足取信亦
可也釣遊樽俎所遇皆春苔蘚泉石無非樂境區區浮
雲朝露誠無與於侯矣敢用是為夀且識兹别侯喜甚
連舉數爵倚醉擊節而歌曰漳水之平兮泠泠其清漳
波之騰兮汩汩其鳴吾濟無舟兮居耻聖明涉將滅頂
兮中心怦怦吾負吾生兮吾又誰憎悠悠行雲兮靄靄
其停吾將觀瀾于江城之峰兮付砥柱於漁父之笭箵
歌竟酒盡長揖告别浩然登舟而去
　　送王蓮幕致仕序
王君有章氣和而貌恭有幹濟才又能韜晦不用平居
遇事若不敢盡言至意所欲為即萬夫莫奪所欲不為
者一握為言不恤也典故城幕五載上承下逮順利無
撓曲自趙侯以下皆愛而悦之嘉靖乙酉秋風夜起浩
然有家山之思晨起束帶詣縣堂持公移一紙懇乞退
休治裝買舟遍詣學宫師友及縉紳耆舊言别知不可
復留相與餞之漳河之上屬余言為贈夫君子之仕也
行吾志也志得則行志拂則止簪紱耒耜隨遇而安故
無往不自得顧世有不盡然者平居絃誦曰吾無宦情
曰吾休官去清風高致足以駕當世空士類傲睨偃蹇
邈不可即聽其言挹其容使人不寒而慄一入仕版蚤
乞閒身逍遙林下何寥寥也靦顔忍辱旅退旅進甚者
傴僂跛鼈齒髪脱落猶瞋目强項示可用不肯去既去
矣且戀戀且望望欲何為者謂其前所言者非誣人與
吾不信也上之所以待士也常輕捽而去之也常易厥
有由矣勇于退慊于義乃今於王君見之君案牘士也
不殆不辱寧非吾儕之愧乎進退之際間不容髪善始
非貴而有終為難君宦游未乆較之廟廊大位曾未什
一而善始令終從容納履有足以厲世矯俗者未可以
其名位之微而易之也舟中無事試博觀而細檢之凡
今八閩人士列職中外揚聲邁烈者先後凡幾人鬢髪
未斑勇退急流者凡幾人疾趨亨衢率遭蹶末路得譽
薦揚或罹咎讒疾無忌于前無冀於後止不以尼去不
以麾若君者指不可多屈内揆其方而驗之行路寧不
洒然以樂乎江浙既達閩山在望歴指曩昔釣遊之地
而囘首遐思緬懐朋舊感嵗月之易徂幸歡娛之復續
舉眼皆樂境矣君行矣哉原隰耕耨終嵗可以無飢里
閈追陪放言可以無辱葛巾藜杖村謳社鼓焉往而不
得貧賤也大抵内不足則易以羨人守不定則易以逐
物吾恒足而恒定矣氛霾偪側䆳如靚深寂寞閴寥據
如華要出處寧有二哉䑕之肝蟲之臂鶴鳧之短長各
得分願欣戚安所用邪余疎且逺言不足為重輕顧屏
伏十年草澤風味盖已熟計而飽諳之矣頑隂涼月水
態山容他日欣然意有得焉當念吾言之非誣也
　　故城縣志後序
邑大夫鳯陽趙侯纂縣志既成以示沙溪孫生孫生讀
之既作而歎曰緒於此有以見侯之為政也夫郡邑得
君子以為之主山靈地秀恒望依託以有聞於時而縉
紳徳業閭閻疾苦覬顯揚思保障其意尤切俗有雕樸
故政有宜違法有利敝故術有變通典籍不存何以遡
其原而執其要縣有志若緩焉而實急也侯於此知先
務矣及觀其據事理析利害詳實剴切長慮隠痛時溢
發于文詞之外而援古御今斟酌損益惟恐一民一物
不寘諸袵席之上其心何仁哉後之君子撫景遐思能
不惻然興念矣乎且敬亭山山之尋常者耳自鮑明逺
李太白諸君子有詩遂與匡廬泰華相埓栁州僻在逺
徼得栁子厚依歸而栁之山川遂以得名者不可勝紀
吾鄉典型文獻不足徴也乆矣得賢侯掇拾而揄揚之
飭于躬者舉得不澌泯于後固斯文莫大之遭際而巖
壑丘阜亦何其幸哉竊嘗怪守令于民父母是司軀命
攸託取足目前筌蹄芻狗竭智而愚窮法而取雖令譽
昭彰致位通顯而民之懟則深矣視吾侯何如也瘡痍
感刻或夀於金石里巷風謠或公于薦剡得失彼此當
有辨之者矣敬題數語而歸之
　　送趙明府教授杭州府學序
嘉靖乙酉邑大夫鳯陽趙侯令故城三載矣行將奏績
大廷顯膺甄㧞顧不少緩以需累疏懇乞校官自効銓
司以聞上命為杭州府學教授教授秩九品視縣令為
卑而寒暄向背不可同語人咸唶唶侯捧檄油然生樂
翼日解舟南行諸縉紳餞之漳河之上春冰將泮東風
扇和水清徹可鑑毛髪波紋縈迴如綺如霧念侯操守
本于天性文章發于自然若斯水然感時撫景情所未
堪夫人孰不欲仕進趨而志不伸不如退步之為安仕
孰不欲顯任重而道不行不如散秩之易稱材有宜違
事有能否違吾所不能就其宜且能者安之何不可之
有侯非真有所不能也可能者在我不可能者在人盡
吾之可能者而已惜侯者較崇卑計勢分其所以待侯
者何淺哉故城當南北水陸之衝奔亡凋瘵不幸膺富
庶之名介於燕趙魏博間感慨激烈不幸有頑獷之説
富庶虚名耳侯胎恤卵育恒用其誠上之人原狩川漁
恒竭于思頑獷虚説耳侯投足援手惟恐或傷上之人
草薙禽獮惟恐不盡邇者編賦役結庫樓議置郵均保
甲承檄者望風遡指必欲室無餘貲人無遺力而後慊
闔邑洶洶然非侯隂尼黙挽民不相率而盜者幾希侯
今去矣富庶之苛役頑獷之刑誅誰其庇之侯計則得
而斯民荼毒方未艾也識者當惜吾民乃惜侯乎侯開
國梁公七世孫武靖伯從子南畿鄉進士天報元勲地
靈鍾異故資稟甚竒系出金貂心濳典籍故徳畜甚富
高視萬古故不屑近名遊神𤣥虚故不堪俗務既佶而
閑甘節而亨靜専而慎擇故耻于自見以若人而遂若
願固宜其樂之不可已也杭州稱多士英姿俊才摳趨
圜侍以侯宿學臨之圓規方矩惟所欲為無不可者他
日名儒碩輔皆屬門墻蘇湖徳業當不専美於東南有
暇載酒拏舟訪孤山遡西湖景色瑰竒怡神駭目以侯
清才遇之長什短韻惟所欲為無不可者他日烟霞泉
石盡歸詩槖林蘇高致當不専美於往昔去簿領而芸
緗戒薔薇而桃李脱奔趨以勝遊逺塵埃而幽討天壤
之樂孰大於是迂於時乃符于道不役于志乃凝于神
在侯勿替厥志而已教成而頌聲作名流而聘書下好
爵膴仕其孰能禦之諸友謂緒辱侯知愛為深不可無
言也於是乎書
　　馬東田漫稿序
心不大則無逺韻氣不勁則無昌言詩者性情禮義之
宗言韻之精英也淺胸卑局而欲有軼塵邁俗之作難
矣魏晉而降論詩例稱唐人唐人例稱李杜昌黎三君
子之什膾炙千載不俟評議然蠛蠓貴近傲睨强藩勇
犯人主此其人為何如秋空江漢泬㵳無涯泰華匡廬
俯視萬象神龍怪鰐莫可馽覊讀其詩想見其人使人
毛髪森豎高岑王孟而下達者摸稜廟堂窮者曵裾權
倖揚揚施施營營呶呶昏酣陷溺相率而不自知是其
鏗鍧巧麗之音非不足以竦動視聽而獻諛售佞希恩
覬寵之懐牢横不可破囁嚅觀望委靡消縮情隘而莫
伸氣卑而不暢言惴惴而不敢盡故奄然莫能自振長
慶之後作者類無取焉東田先生馬公蚤以詩名海内
海内士翕然宗之半聨一語篇什未成輙逺播數百里
外公何以獨雄一世哉觀其所存可知巳劾萬二梁方
汪直檢料嘉祥長公主田盖嘗屢犯宸威屢瀕於死而
烈衷直節愈老愈勁正徳初逆瑾當國虐熖熾天公以
直嬰之瑾怒捃摭下之獄陳梃負校死生在毫芒獄吏
引對奮色亢膺無沮無懾目睫之下初不知有劉瑾瑾
竟無以加也至今談及往昔凜凜猶有生氣志士想望
風采思執鞭而不可得此其人為何如故其詩類其為
人憫時痛俗以極于體物盡性而要諸變雄渾深沈無
急蹙狭小之病間于閨情幽思旅懐宫怨以自况而閒
情逸興時得之諷詠之外洪音廣調渢如也泱如也若
不見紛龎于中而嶮巇于外者𤣥圃不生礪石沆瀣不
受汚濁即此可以談詩矣瑾誅後嬰禍者類擢不次以
旌直風公才節資望迴出時右而嬰禍又最酷端揆之
任謂不能舍公他適顧畀以羸卒屬以巨㓂功摧未成
志齎以沒天邪人邪衆方睢睢公獨崖崖孰不思毁折
以快讒妬又肯使之雍容紫禁完名清世哉語云直道
而事人焉往而不三黜公之謂矣遺稿十䘮七八公子
監生師言得詩賦歌辭樂府若干於蟲䑕之餘屬緒為
評時議擬公詩足邁許渾高者當在劉長卿陸龜䝉間
今三子之集俱在試取而讀之有公之胸次乎使公得
列廟堂虚衷融心和鳴國家之盛昌言逺韻當與李杜
昌黎下上惜哉公不值也欲讀公詩先觀其人欲學李
杜昌黎詩當先論世以自厲不然竊片語撏數字規規
于聲韻步驟吾恐模倣愈工背馳愈逺矣
　　贈馮生嘉際擢鄉試序
始生以族兄尚文子壻謁予京邸禮飭而容肅言論泠
泠可聽與之談理道論事勢成敗亦能領受無扞格既
而廣靈司訓廷輝兄亟稱之因屬予課其業援筆伸紙
亹亹數百言雖未免出入畦逕而立論命意警異為多
乃呼置家塾口授經義史牒及古作者之意顧敏贍有
餘而近裏之學若不足紈綺氣習浮靡好尚時見於高
視濶步之外竊念生已捐貲入監坐有官階今日之學
秖為他日謁選之需非有逺大期也徐察其所為苦心
厲志若甚于庠校時余不覺芒然自失乃嚴條範謹章
程束之以矩矱敦之以大朴探之以迥深析以毫芒忽
杪之微而示以平實卑近之地英發豪縱極於駭愕怪
幻要其指歸曾不使失銖寸一二年間思沖淡而文沈
著衣穿履敝坦如裕如非復向之馮生矣丙子應試不
偶余亦以是年放廢從沙溪之濵者又數年筆益肆學
益閎己卯壬午乙酉連上有司連不偶余意其志當挫
氣當衰矣而苦心厲行尤甚於京邸時戊子竟領順天
鄉薦名在高等輿論翕然稱快咸曰吾固知其當有是
也頴異如生攻苦如生一太學上舍豈足以淹之藉此
為進修之地耳妹壻馬君嘉貞於君為姑丈行索予言
往賀夫學成於自勝敗於自畫不易之理也以貲入監
本謂脱送迎習射之煩得専力于學然甫齒胄子即油
然以安既登選籍即弛然以負視簡編不啻筌蹄是則
自勝之金柅自畫之棧豆所謂賢而損志愚而益過非
誣也生踰選期既乆終不肯俛焉以就必欲得鄉試得
鄉試矣又不肯就必欲得進士其志欲何為者强於自
勝恥於自畫一京闈鄉進士亦豈足以淹之藉此為發
軔之地耳宇宙事皆吾分内業不茂於端揆澤不被於
天下太常不勒銘史氏不大書吾知生志若有歉焉持
此以風動鄉國吾黨之士能不竦然興念矣乎而尚油
然安弛然負非人情也杜陵昌黎唐之文士耳君子病
其工於詞章陋於聞道至杜陵之自許一則曰臯䕫二
則曰臯䕫而昌黎蚤夜以思去其不如舜與周公者就
其如舜與周公者夫聖如臯䕫舜與周公二子乃擬之
而人不以為僭况駕二子而上焉者乎聖人與人同耳
吾能自勝不茍焉以自畫奚古人之難至哉是固未可
遽以是誣生生亦未可遽以是自誣而景仰之標的步
趨之底定不可不以之自勉夫科名宦業得之非難欿
然視之不有者為難名與業生倒囊可出也吾獨慮夫
眈眈以視之而昂昂以有之也眈眈以視之昂昂以有
之其去古人始逺矣世豈不有巍科崇秩駭耳目而伏
光景者叨竊聲華卑陋志趣囁嚅日候于要區軒盖傲
睨於里閈率為哲人志士之唾棄其自以為榮者乃所
以為辱也非好是辱也視之専有之篤勢則然也彼則
不自知也非惟不自知也近勢日卑近利日衊漸淪於
汙下不可救而藉口古人自以為高明也夫汙下是淪
尚自以為高明悲夫是固非余之所以待生與生之所
以自待而千里判於毫釐舜跖分於一念不可不以之
為戒余老矣終不敢一日廢學以負先民之訓而危言
獨行尚有可以藥石於生者行將洗耳溪湍拭目草澤
以需徳業之成幸亦無負余言
　　賀明府李侯受奬序
今之從政者惟縣令為難事冗而秩卑事冗未易以集
秩卑人常易以視州郡事難且大不敢任者輙符縣責
成以逭咎而私所需者十二三所需當誠不敢緩不當
而强需戾于道拂于民心則有所不堪以吾之不堪而
應之稍稽罪且立至雖有善政亦瞀然不視故其任為
難稱任在我愛憎在民黜陟在銓司毁譽激揚在州郡
在部使先得民又得州郡達之部使以上之銓司銓司
紀其績然後以次遷擢有一人作梗善譽累百莫能救
故其譽難達邑之人走京師趨州郡者相踵有愛者亦
必有憎者有譽者亦必有毁者平賦税則貪者怨公聽
斷則曲者怒嚴禁令則縱者忌惟亷可以阜或以為劌
惟正可以先或以為執惟慎惟勇可以守可以斷或以
為葸以為暴片言入于心善政累百莫能掩故其志難
行故城蕞爾小邑通津逵道星槎使車無虚時往嵗戕
於寇殍於荒疫民餘者無幾邇来條章繁密令雞鳴坐
堂上秉燭視案牘薄暮未得返舍神耗眼暗裁答未畢
符檄又紛然下少緩報期輙謂不淑吾邑為難治吾令
為不淑已四五十年於兹嘉靖己丑春西秦儉菴李侯
来為令除書初下同需次者相顧而歎曰是腹藏萬軸
所謂秦州老書櫃者負名乆矣扃鍵既闢成器而動故
城其慶乎已而果然數月政成頌作州郡長貳先是屢
遣使詗侯已心許其賢至是乃益賢之曰是甫就任即
囚首械繫禱雨者他可知矣即以其賢達之部使自撫
臺巡院以及臬司憲使諸公皆嘗有人詗侯至是乃又
賢之曰是炊薪不繼燃馬糞於庖㕑者吾知之乆矣旌
别淑慝風厲有位吾儕職也亟符縣出公帑市牛酒蔬
果具禮席示勸僚幕師儒奉命唯謹擇日供張縣庭執
事者捧符而酬其喜洋洋侯受符而釂其色愉愉酒既
半沙溪孫緒起為夀曰盛矣哉觀風部使寄天子耳目
疏天下壅蔽物莫敢扞然者也片紙薦揚銓司擢之如
不及和顔一顧州郡望風恐後當其意則事無不可為
少拂其意則無一可為者夫檢心飭行欲希一顧不可
得侯寵賚駢蕃後先相望吾知其不乆屈於此矣故城
素稱難治豈前令皆不良於治邪惟恒以難視令以難
治視民宜其終於難也侯来已越三載臨涖無惰容剖
決無贅辭嶮巇變幻無懾志發硎游刃綽有餘地視之
恒若易然夫人以為難吾以為易則無願無慕無怵無
忌俛首盡所當然或然者付之不問即是以例天下事
舉無難者而矧兹一邑也令名嘉績無妄而獲膴仕崇
階指日可得敢用是為吾侯夀惟益厲初心勿眈眈而
需勿増増而趨勿營營而儲勿施施而居戒險阻於坦
途謹奔疾於末路則休光大業於昭汗簡直與夫古循
良伍一席之榮一級之陟安足為軒輊哉敢用是為吾
侯規因倚席而歌曰膏雨潸潸兮禾黍油油東墅兮西
疇深我侯之澤兮漳水同游移民返而廬舍兮雞犬鳴
吠於故丘恐去我而巖廊兮殷殷我憂侯起謝曰先生
之心盛矣願載之筆札示無敢忘之義以取徴他日學
諭蔡君與司訓崔李二君皆曰然遂書之
　　贈道存上人署僧㑹序
昌黎不讀浮屠書亦不作浮屠文字然於大顛高閒文
暢之屬健羨丁寧累書珍重平日矜持之節自待之嚴
乃若漠然不暇顧者昌黎且然况其他乎如燕許如劉
栁如歐蘇陳黄富韓司馬輩闡其説親禮其人常若不
及固宜也晉宋間祖尚虚無王謝桓庾之屬直恵逺支
遁之奴𨽻彼亦昻然以奴𨽻畜之無足怪者盖至於闢
邪衛正以道自任如龜山鵞湖龍川廣漢之學亦皆浸
浸以入而不自知夫何其動人之易而入人之深乎是
不但異形怪幻足以移人其語言其風致亦必有高閲
萬象孤標一世者不然諸君子剛大洞徹豈茍焉襲取
可得媚悦而其議經析理深造自得亦豈肯漫無所見
徒附和求同於世甘俛首其中乎然則其學固未是而
其人未可盡非也吾邑䕶國古刹僧㑹司𨽻焉與學宫
南北相距數十武諸浮屠飽食衎衎無所用心日望禮
容俎豆於門墻之南嚅嚌薰液不自知其心之革士類
講授之暇興與物㑹題名放歌時遊於其地焚香煮茗
翛然物外亦不覺其人之非故䕶國諸浮屠比他所號
為知理道其慧黠者與之論事變成敗評譏古今人士
亦了了而其中一二傑出者於情愛得䘮佛氏所謂貪
嗔癡者亦或能脱屣以忘然猶持逃禪譯梵福田利益
之説未能脱屣於浮屠也獨道存上人者棲身荒山游
神緗帙視其人衣緇杖錫固浮屠人而其衷則尚賢務
徳茍可以用心力常思罄竭以需是獨能脱屣於浮屠
者一蔬一羮少有羨餘輒以供誦讀士曰此在我固無
用用之於有所用者聊以伸吾致用之志耳士稍玩愒
從臾規論甚則長跪以祈故凡與遊者懐其高誼皆厲
於志底於成人以是賢上人上人亦以是自賢夫中國
西方之教若白黑而儒墨之不相為用也乆矣上人獨
以得之於墨者而用之於儒緬想文暢諸賢之孤標高
閲而稽於其類兹有若人乎哉邇者僧㑹缺員合邑浮
屠氏咸願歸依存上人上人不可曰是將出我於清冷
而投我於溷汚吾弗堪諸浮屠又走告縉紳士屬其勸
相以成上人遍拜而懇祈之曰是將困我以紛囂而絶
我於趨侍吾何能為情乃共白之邑侯曰是賢僧也有
乃祖風格乃祖泰上人禮賢下士古稱墨名儒行今尚
想見其人承乏視篆舍斯人其誰而持謙固讓惟官府
治之而已上人又叩頭以祈曰是將縶我以繁難而麗
我以罪戾吾不欲有是且不敢當侯曰吾之用人當問
其稱與不稱豈計其欲不欲敢不敢哉君子之進賢固
當進其難進者亟領吾命敢再辭僇將及汝不得已奉
檄而歸庠士凡與遊者設禮往賀相率請予一言噫嘻
天下之士所不欲者無所利者也所必欲得之者窺其
大利所在思以乾沒焉者也彼方志於乾沒吾乃畀之
以遂其貪戾僨事貽患君子不爾為也心無所欲不得
辭而强從事焉所欲者恒包於所事之外𦕈焉輕㗳焉
忘天下無事矣借使其人少不稱亦宜姑畀之以要諸
後厲風節崇恬讓而况其允稱乎充斯義也雖用世可
也豈但可用一浮屠氏而已
　　送賀掌教致仕序
古者七十致仕禮也年未届期而神志不逮陳情乞歸
亦禮也獨事類黜幽迹似褫奪者不得與之並論故得
致仕之名則為榮不得人輙以為病後世則不然關節
多岐賢不肖倒置不特奔趨要區者多所憑依而倦還
返壑亦藉重先容要求干索必得榮名而後去然人不
以為榮也顧羣然以為笑曰是盖阿大夫譽左右以得
之宋齊丘藉九華以要之者不然彼何人哉其無所憑
依者年數未及禮不可自誣以廢君臣之義而人又必
欲其去顧無以為去者亦輙以年老加之令其致仕畀
之榮名以償其屈而人亦不謂其為榮惟忿然以稱屈
曰是盖側目有公孫之嫌無人乎繆公之側不然此何
人哉公議私議或背而馳或角而立黜陟榮辱之典終
莫勝草茅口吻間乎貞所賀先生浙之海鹽人學富而
才有餘作為文章援筆立就有竒氣詩歌騷些亦時逼
古人而沖虚夷曠舉萬境之磥砢坦平皆不足嬰其意
海鹽人士皆宗之遊太學太學士又宗之司訓洧川青
神兩縣兩縣士又宗之而孳孳好學不肯廢晷刻前嵗
陟自青神掌吾邑學政數月即圖歸諸士方慶幸得所
宗挽留甚苦先生愀然曰古稱得英才教育為三樂吾
之弗類經箋傳註尚能㸃校句讀詎忍棄諸賢長往乎
顧吾遊宦乆省臺按牒稽嵗月將謂我昏耄龍鍾與世
之齒髪盡落蝜蝂乾沒者等况遐方寒士孤踪無侣韓
子所謂無相先相死之友于朝無攀聨之勢于今誰其
明我諸賢挽我不使去將使人擯我而去乎歸興愈堅
竟以年尚未衰惴惴不敢投牒而止今年春果如所料
以年老得致仕膺古人所甚榮之名獲今人所甚高之
節先生可無憾矣所憾者世變日下其毁其譽一旦至
此古意邈不可見為用世者憂耳夫年未六十髪未白
齒牙未動搖辨如懸河雙目炯炯如虎是為年老凡今
仕版未老者幾人哉先生行矣遂初心全晩節拂衣于
埃壒獨醒於酣酗駐足于奔驟囘首前時軒冕覊紲重
足而立不必深思詳繹當矍然以畏長江既達龍尾諸
山在望獻竒呈秀俯視清流迅駛振衣濯纓助雅懐供
佳句于几格楮墨間長韻短什任意信手不必至其鄉
當洒然以樂布㠶風飽遡上谷天仙諸湖以認桑梓朋
舊迓于郊子姓候于閭笙簧鼎沸衣冠雲集不必至其
家而忿心恚氣當豁然以除海鹽以殷富稱魚鹽寳蔵
之利聞天下歌童舞隊優旃偃師之屬作場售伎有内
坊北里所未及者課子暇日㩦穉孫從健僕拉一二鄰
並拏舟循海濵拾蛤烹蓴荇聽曲玩劇指釣遊舊地以
話往昔萬事萬變俱將漠然以忘彼浮雲幻態白衣蒼
狗又何足介吾意天下事未能如吾意者何限吾有可
譴之尤人雖不知而自省有餘慚吾無可譴者而人固
譴之何與於我取足吾心而已先生瀕行其寮友中州
東溪劉君徳亨山右廬臺白君廷威暨庠之諸生需余
言以攄其意余亦被譴而歸者重於是乎有感
　　東田文集序
故左都御史東田先生馬公總角時即有能文名既以
解頭登進士列官法從名遂震天下盖公不為俗學不
作凡近語高逺獨出能盡道其意又能道人意故敷對
詳明剴切足以悟當宁悚臺諫臺諫之良得公章疏咸
莊誦為法簡書則慷慨奮激足以壯國威増士氣盖嘗
撫治上谷雲中遼陽三鎮驕兵媮將持公片檄䕫䕫矍
矍不敢肆於惰散言儷語多不為煩少不為畧幽寂著
蘭芷之潔華潤灼桃李之艶信手乗興落筆輙驚人朝
端宏儒若西涯李公䆳菴楊公木齋謝公守溪王公諸
君子爭招致入壇社科舉之文横陳旁貫高翔逸騖趯
然脱畧於畛域畦逕之外而凌厲不跲閎侈不縱從容
於程文矩度不失尺寸一時應試計偕士得公一字一
句味之以自得師師即掇巍科稱作者公歿今三十年
口膾炙而心醉飫若一日也公子監生師言裒遺集屬
緒校讐且俾序首簡憶先吏部與公同筆硯嘗訓緒曰
小子欲讀古文且先讀東田文以昌志氣庶他日無綺
靡語緒退而俯讀仰思數年然纔什一耳乃今盡得觀
其文千態萬狀怵心劌目風霆怒而江河流六驥調而
八音諧泰華雄而星蟾麗㸃瑟天機邵酒淡味非可以
聲臭怡悦古稱代不數人人不數篇公真數人之一人
也乎昔太史公周覽四海山川故其文疎宕有竒氣東
坡歸自海外文益神俊公足半天下而尤熟於西北凡
山峭拔水悲壯及古戰場敵出沒地奚囊走筒篇什盈
溢所養所得充富若此宜其開口有言不愧古人而人
之宗之不置也竊見今之學者索然於養倀然無所得
詞不能達意然必欲以一二詞盡衷曲故詞滯言不能
悉事又必欲以一二言備始末故事晦乃曰文不貴多
言貴簡肅簡肅固若是乎新唐書事増文省君子譏之
晉人愛下轉語流為清談卒亂天下非簡肅之過邪士
習之敝世道之憂也又甚者則曰道貴無言不貴有言
遐想鴻荒緬懐象罔即可入聖域宰六合言語何為也
哉槁形灰心桃梗土偶未能窺告子强制籓籬而騰説
於李延平未發之中强顔郭子綦隠几嘘嗒曾不足抵
陸九淵禪學之土苴士纔涉於言即謂非善學見效顰
學歩者兀居塊坐即亟稱之曰是知忘言矣是可以語
心學矣謂伏羲竒偶可不必畫太極易通正䝉為糟粕
影響屈宋班馬而下皆贅疣也忘言心學乃若是耶士
之為學冀以用世而人君之求士亦將以為世用使士
皆若而人率天下於喑啞吃訥癡聾矇瞽昭代之盛孰
與鳴設有大變故大疑議相率低眉默默孰與詳評定
國是於世何所用而亦安用建學以儲臨軒以䇿也是
固昏愚者掩拙之良圖才辯者亦復為之盖以其易於
攫名徑於要路心知其不可亦勉焉以徇狂瀾烈燄一
至於此為世道慮者寧不思所以力挽而撲滅之乎觀
公之為學何如也平生清操直節不以一毫疚於志亦
不以一日忘靜定操存之功而集中諸作意趣所㑹多
或至千萬言不能自止竊以為新學三昧公真其人也
造詣如公矜持涵育如公有言可也無言亦可也不如
公而徒曰心學心學正恐言即滯晦無言益滯晦矣緒
竄伏水濵乆與世忘然尚未能忘於言也君子其謂緒
言為妄乎不敢避也如不謂為妄而或有取焉尚足以
為反身還淳之一助而古人崇有辨姦諸作亦可僣踰
以附矣開州已刻公詩别有箋經寓言數巻未刻不在
集中
　　送河間太守郜公考績序
清士猶瑩玉也玉少纇瑕連城照乗亦不足珍竒故官
箴三事最先者清而利之汚人古人直比之于膩然夫
人知之其幾在我無難而卒難焉者無本故也儉者清
之本根清者儉之枝葉一裘三十年所以為晏嬰無地
起樓臺所以為寇準若乃屏絶饋遺庖御則厭飫肥甘
引避塵氛服飾則窮極靡麗斥逺聲樂後房則不勝珠
翠平揖西山高風朶頤金谷豪侈自詫曰清吏人亦曰
清吏清吏果若是乎其或儉矣清矣强者高自矜持慮
人有徳色不肯輕染一毫而民情物理竟不留情懦者
畏葸自保慮國有憲網不敢輕談泉貨而元憝巨惡終
不敢問為已過多為人過少膏屯而未光澤壅而不流
其儉其清君子不取也河間密邇京都易於攀援豪右
藉威貴勢武斷鄉曲有位者莫敢詰甚或資其賄以充
贄需其譽以先容迹厠郡庭勢傾里閈故俗日横民生
日蹙龍山先生郜公以冬官大夫来守吾郡雄才敏手
百務咄嗟以辦而虀鹽菜根宛然為諸生時盖不知為
専城古諸侯門無私謁庭無宿諾朝出理簿書暮入繹
𤣥史猶若為令關陕為州守為别駕齊魯時乃不知河
間為畿内大郡以雞蟲視得失以鼃蠅付毁譽以虺蛇
驅豪右以豚魚孚民庶乃不知境内多豪族數月官屬
肅期年習尚移夫子産尚多謗言包孝肅不免刻木輩
相左古人所難而公優為之亦嘗求其故乎胡質清節
惟恐人知人未嘗不知楊綰儉徳無與於人人自斂戢
誠能動變澤速置郵不易之理也邇者述職天子天子
嘉之旌為第一良二千石晉秩薇垣叅政今三年有成
矣村墟鎮市凡熙然樂充然飽煖浩然有得罔非懐公
者部使明揚縉紳述作途次風謡室家相告凡鏗然鳴
羣然和洒然有述罔非美談於公者萬境空融鼓舞莫
測儉邪清邪本根邪枝葉邪不惟人莫能測公亦不自
知也公真人傑也哉公澤州人澤州多賢哲正徳間遲
齋孟公守嚴州亦以異政錫宴闕下公復襲芳其後傳
稱澤潞山川環抱人儉而用禮地靈人傑足知古語之
不誣而師友淵源固亦有自哉兹循例考績戒行有日
衆咸謂東觀内庭舊價固在烏臺青瑣薦章重疊巖廊
大拜舍公其誰却恐頓失所天閭閻復有愁歎之聲耳
妹婿馬監生師言徴緒言以充行槖緒未識公而耿光
大烈固已薰蒸酣醉亦何必侍謦欬挹風度而後為識
公哉望五馬之征塵想孤鶴之行李抑安能以無言而
况師言之懇懇也
　　贈廬墓孫生服闋歸邑庠序
廬墓非古也中世有所慕而為之也孔子沒門人築室
於場相嚮而哭此廬墓之始也父生師訓事之如一漢
以降墓廬班班史籍慕杏壇諸賢而為之然非中行也
賢者之過過於孝者也故典禮不載觀風不上即上亦
不表宅里而聖賢亦不以為訓然則不欲人過於孝乎
胡為不以為訓也慮其不可繼也先王制禮欲賢者俯
而就必以賢者之過律人則孝徳寡矣今胡為猶爾爾
也情也制禮者精於義以立大法為子者深於愛以申
至情皆是也情發於性父子天性也固亦制禮者之所
是也余甥婿孫生倫讀書知理道入邑庠為諸生甫二
日父没未没前病臥數月未見倫被儒服倫深以為恨
既葬依栖不去宗族促之歸泣曰吾遽忍以死視吾父
寘此荒閴蒼莽之區而安臥家室乎吾將室此事晨昏
耳翌日所親羣往諭之曰今不歸必欲畢三年邪先王
教民不以死傷生中夜昏黑無行人狐鳴䲭號皆足驚
悸致疾狂飈溽雨草妖木孽厲鬼劇盜傷生者種種不
念及此邪曰吾知念吾父耳又何他念古之廬墓者當
兵爭亂世亦不聞有他變今聖人以孝治天下魑魅遁
蔵强暴改革夫何害即有害死從吾父亦何恨西村秦
綸廬墓於村居數里外六年豪客屢相戒不犯况吾家
近在數武乎又何懼吾嘗自擬如何子平為天地罪人
誠欲布囊如范訓枯柏如王裒負土如温振以希前哲
顧不能希秦綸乎余聞而悲之亟約李孟川馬瀧厓諸
君走唁其廬衡茅蕭然土榻破席僅容膝落日黯淡無
光木杪悲風瑟瑟鳴蟲聲鳥韻淒切如訴相顧慘然以
歸懐抱作惡數日不能置今年九月服闋泣别墓廬往
業黌舍學師吳玉田曹涑川徐孤峰進諸生語之曰此
門墻之賢斯文之光也不可無言以堅其志共授管索
言於余惟古昔以六徳六藝稽士孝順徳也原百行首
萬善徳之最先者也西京盛時以孝亷先諸科如倫者
謂可别為旌拔於文學藝業之外以厲有衆晉宋以来
斯義不講士但知麗於辭以攫科目而篤倫敦本視若
贅疣棄若弁髦然阮籍劉義真居䘮不廢酒肉君子尚
謂其不能以禮自處宜擯之逺方是猶知其非也今則
不知其非矣五季壊亂居䘮食肉人猶以為異今則不
謂為異矣笳鼓喧倚廬歌姬娛弔客甚者䘮在村墟身
在鎮市斜風注雨敗棺狼藉於破屋塵糞間曾不一問
而酣醉旗亭宣滛妓館揚揚有徳色儒者不免也不但
不為異而已宦囊充盈駔儈奔趨唶唶滿衢巷如倫者
顧謂其為異悲夫余既嘉倫孝欲有言挽頽風又重師
友高誼不可違也歌栢梁之詩以貽之曰飛烏咽咽南
郊阡高林風撼塵迷天棲枝未穩鳴聲酸重泉應恨人
長眠飛来年嵗幾變遷悲哀只似初来年情同精衛目
懸懸海波千古終當填提提飛鸒漳河壖誰從羽翮分
媸妍漳流日夜空潺潺
　　贈李從周序
吾邑西南有鎮市曰鄭家口前臨衛河接南北水陸通
衢居民富殷商估叢集四方貨利及逺地難致諸珍異
舟涉輿載率於此駐泊故居此者比他鎮生計頗饒然
地雖故城屬而不皆故城人也悍而秦晉黠而齊魯狡
而吳越巧佞而梁韓魏博有所挟而勛戚校卒貂璫厠
養混處閧鳴䲭蹲虎踞横于市藐於法以乾没攫取於
利區呼稽不前徴需不應故比他鎮為難治坊廂之長
剛則怨和則侮間剖折其爭戾以為之平勝者未必為
恩而負者深以為恨官船過河下索繂卒多至數十陸
路送迎扛曵擔負無虚日此地舊無需應例貲費無所
出强科之市人豪者抗弱者逋不如所索即束縳榎楚
其長不少貨邇来盜復猖熾邏卒兵官尚不敢問顧以
緝捕責之故長兹鎮比他鎮恒多罹罪李君從周北鄉
人去鎮四十里幼讀書知理道平生未嘗一詣市貿遷
而敦厚朴誠為鄉曲所敬信以其父嗜天竺學乃棄儒
業承父志既而為郡從事非其志又棄去父没乃復讀
書凡古人歌詩騷些及史牒沿革治亂之迹時時訪文
士細詢之間亦詣余矜所得邑大夫聞其賢署長兹鎮
從周愀然曰吾之疎慵尚不堪為儒為吏為禪學而堪
此為乎捧檄而辭辭而至再至三繼以泣侯終不可乃
强應役鎮人驩呼曰是不御酒肉日誦佛書者肯魚肉
我乎是不為儒吏仕版不屑者肯屑是以苞苴我乎又
曰是讀書為鄉人所服者多聞可以諭俗據禮可以率
物沖淡可以格姦此去將無復頑獷者乎至誠動物古
人不我誣也未數月果若人言乃相率謁余識其事余
前此常恐從周以是獲咎盖嘗作三歌以招其歸今譽
望若此是余為過慮而從周為通材矣雖然君子之處
世也非快意之可貴而順適迅駛能屹然以中止者之
為難今令長盼于上鎮人悦於下讒謗不行詛詈不作
風漸改移事無凝滯意誠快矣於此而拂袖北歸柴門
莎徑休名完行瑩無纇瑕挽之不得不猶愈於擠之不
容乎福不可屢寵不可恃乆矣他日豕酒之忿少失於
吏胥萋斐之言將成於貝錦市虎三人投杼再至是寧
不可為寒心也哉此不但可為從周道固君子委質事
人之義也然則三歌之招尚未為過慮矣余與從周為
姻戚故敢盡言
　　賀陳母蔡太宜人就養序
嘉靖甲辰三月豫南陳先生謁選得官景州守年甫三
十餘州倅江西劉侯以公檄至故城謂余曰公知吾新
賢守乎是中州名士陳豫南也諸兄俱有賢聲豫南尤
竒絶故先得儁十九舉於鄉二十遊太學友天下士造
詣益深景地汙下易潦不幸有膏沃之名賦役素難辦
景俗獷悍暴戾不幸有殷富之名豪俗素難治盖非此
君不能守此州時豫南尚未至芳譽已施及四境歆艶
寮寀矣下車數日巷市改觀旬日後屬邑皆知所趨向
又旬日偽剔蠧去汙者潔逆者順君子曰此非君不能
成此治尊甫嘗有官階未仕而没獨太宜人在堂乃亟
迎養駟馬既駕日候境上望塵瞻雲顒顒然魚軒既至
迎拜路左前襟後裾依依然太宜人即路左撫豫南誨
之曰爾蚤登仕籍志節未堅定無黷貨無志富貴無負
天子負所學以忘而父之言豫南跽而受訓曰兒終不
敢負斯民負吾母值南北通衢一時過者數百人咸唶
唶稱歎曰非是母不生是子學宫師友暨縉紳士夫幸
豫南有賢母為一郡諸屬邑閨閫之師又幸郡邑有賢
使君蘇百千萬億蒼生之困介庠士李生鑰劉生慨及
余甥劉監生化淳来徴言以侈其盛余未及謁豫南未
同而言賸有慚色然義不可以終辭吾聞之陽主義隂
主利天地大義也少而戒老而貪天下同然也母以喁
喁􁁉􁁉為慈子以甘㫖口體為孝庭闈常情也太宜人
隂柔質性而唾視富利以七十有三之高年而嚴厲耿
介不減少壯時是則賦予粹清氣化不能囿懿徳單厚
衰暮不能移情悰卓異習俗不能汙非偶爾也夫人之
愛恒鍾於幼子而尤甚於乆别别而韋布合而冠裳則
夫驚喜之懐慰藉之詞諄諄懇懇固至情之不容已豫
南青袍挟數冊書孤蹤逺道上禮部埃壒霜露暌膝下
之愛而廑遐思已屢易時序倏然見之金緋棨㦸雲樹
生色環數百里屬邑郎吏率史胥𨽻卒捧簇後先境土
坊廂鎮市長從倅幕學師之後驩呼奔走太宜人不動
聲色所以慰藉豫南者民情宦業外迄無一語及他事
以塵芥視聲華等白衣於蒼狗衷愫瑩澈然後外感莫
動是固所稟孤高而閑内則諳女誠自不可誣昔公父
文伯之母念逸淫忘善足以生惡心恐穆伯之絶嗣盖
有所戒懼而勉於儉李景讓之母得錢盈船掩而不視
欲諸兒學問有成盖有所覬望而逺於利太宜人出名
家嬪良士兄弟為府守為府别駕門楣赫然諸子姓桂
籍芸香階庭輝映尚何所戒懼何所覬望而尚云云不
但賢於今人已也夀筵既張賀客畢至太宜人盛服坐
堂上受賀豫南捧觴侍堂下受教當有諄切詳盡迥出
途次倉卒之外者恨余衰老不能趨厠末席聆謦欬以
消鄙吝姑述所聞塞請并附致區區歎羨之忱若乃麻
姑金母大慈夀域之貞符黄霸富弼循良端揆之舊轍
獻南山歌頌類於贅疣談内庭調燮涉於諛佞不復瑣
瑣也
　　濟南别駕栗子徳政詩序
栗子晉川以三易魁己丑禮闈士聲稱赫然然以宗藩
戚屬不得官朝著循例外補人咸唶唶今為濟南倅濟
南𨽻藩臬上承下逮日不暇給人復慮其不堪晉川漠
然無芥蔕孜孜以圖几几以自安愔愔若有所得倅之
外乃不知他有捷徑膴仕中丞部使偉其識知其賢且
才命董東藩糧運之役於徳州水涘夫國計莫重於委
積民生莫困於輸運而山東為甚漢都關中東南征税
半天下間關萬里逺餽分陕困宜無過如此而漢食貨
志溝洫志首以山東糧運之難為言謂多至六百餘萬
軍旅既息猶不下四百餘萬若非東南所同者盖巖壑
嶮巇擔負飛挽視彼載以舟楫浮以江漢者為力數倍
宜志載者之云云也加以税額漸増流亡日繼取盈無
定期督併無良䇿前此董役者類知其難復以難自阻
以玩愒自容崖異者軒挺物表曰吾素無宦情曰吾恥
於談利優游詩歌杯酒間以掠聲稱脂韋者毁方逐圓
曰吾貴同賤獨曰吾達權通變乾沒於苞苴貨賄以需
𤓰代簿書填委了不關心怨聲載途褎如充耳悍卒傲
睨偃蹇禁不敢問黠吏舞文弄法陽不與知無怪乎閭
閻日蹙山東糧運愈艱也晉川既捧檄視事羣不逞潛
伺其所為見其以亷律身以簡易涖民以方正勤毅率
寮屬以剛嚴御輿臺胥史正色盛氣凜不可犯相率縮
頸吐舌去諸宿弊一時盡袪民熙然稱快有歌於通衢
者曰瞻彼積倉兮喜色洋洋兮願使君之夀且康兮趨
彼公庭兮好鳥和鳴兮賡我民之歎聲兮此倡彼和聲
斷續恒相聞薨薨溶溶丁丁泠泠野鶴之唳晴空枯蟬
之咽微風也時乆不雨君子曰雨近在旦夕且和氣致
祥人衆勝天人一於和不雨何待已而果然乃復有倚
聲而和者曰惟天道之幽𤣥兮邈不可諶惟吾民之欣
悦兮乃可以得天之心沃枯槁而滌塵氛兮迪知於君
侯之忱愛雲霧之帡幪兮易豐年於嵗䘲謂予言之莫
信兮視四境之甘霖於是諸晉川屬吏爭以其所自得
師者鳴售竒獻巧言人人殊吾邑盧生貝時主陵縣簿
走書介於陂東徴余言以引諸作夫天下之事天下之
才為之也得才士易得達士難士惟不達望切清銜塵
視劇務郡縣吏若將凂焉故檢察疎而欺詐作防閑弛
而關節入晉川本館閣人物而巽情俛首於守貳之下
趨地官階庭拱聽指揮惟謹充然浩然無斁無恧可不
謂達矣乎傳稱臨財不茍見得思義夫財猶膩也近則
汚人不見不臨何汚之有晉川日見且臨之而共從事
者又思中其好以希合南金西玉投隙嘗試而寒冰秋
水瑩無垢汙不但達於義分且達於利矣充斯類也抱
關擊柝隨遇而安廊廟江湖無入不得措之萬變登閎
勲業其孰能禦之古昔觀風者采里巷歌謡備史氏之
闕安知他日不有采而獻之明天子被管絃奏金石為
樂歌雅什者乎然則晉川之才且賢方將和鳴昭代休
光百世一郡一時要不足以淹之而兹其兆也余不佞
臥病村墟樂善之心時復耿耿又重違盧請於是乎言
　　贈楊訓術序
今郡縣所𨽻公署以學名者有三曰儒學曰醫學曰隂
陽學儒學自三代已然隂陽與醫學則肇於宋沿於元
而盛於今日置官授篆與儒學鼎峙以立然儒學賢士
之所儲養輔理承化神功聖徳之所從出二學之徒莫
敢與並論儒學之師皆鴻儒高才他日入而臺諫出而
藩臬皆其分内二學之長惟供役縣庭奔走部使終不
能以自奮故亦不敢與抗禮夫禮義乖則民俗漓儒學
之責也疾疢興則民生蹙醫學之責也趨避紊則民業
隳隂陽學之責也其致一也其致一而終不能一者勢
也今隂陽學與醫學又漸不一矣隂陽家在律有私習
天文之條於法有妄言禍福之罪於巫史有祈禱禳祭
之禁其徒惴惴焉恐罹罪僇不敢精研深造惟掇拾粗
淺以自擅故其術日益疎醫家則庸醫殺傷人者有罪
良醫著名譽者有旌草澤之醫爭自磨礪孳孳焉惟業
不精専是愳近日来徴入尚方䇿名醫院膺官稱登膴
仕者相望故其術日益密豈建學命官之本意哉亦勢
也今年吾邑訓術缺員楊生君輔奉例入貲得膺冠服
領其事泮宫師友鄉閭姻舊相與走賀於其廬酒既半
爭趨為夀或諗於生曰以子之賢而屑此乎若以為署
名仕版覆庇門楣知非子所素期若曰據此為階循資
而進則勢無所藉手奚有於是而鼷䑕發千鈞之機鹽
車困致逺之材也生曰吾非敢有厚望也姑取以自淑
而已吾家不貧飽食終日常恨無所用吾心吾堂具慶
終嵗矻矻於阡陌之下又恨無以悦吾親西望雉堞百
武許然無故不入城市日與田夫溪叟為徒又恨不得
與豪傑遊無所師資以力於學將無一善以名於世今
幸得膺命服旦夕拜庭闈下可以博懽悰隂陽以學名
必有所當學者官以訓術名必有所當訓者法所禁者
吾不敢冒禁以强學即其所不禁者而學且訓焉亦可
以賢於博奕嵗時從邑大夫拜先聖與絃誦諸君子為
伍聆言論覿風采可以自得師退與吾寮醫學師生各
出所業以相切磋可以得良友彼挈壺保章司歴之屬
吾固不敢過望然使他日稱吾邑訓術不愧於其官鄉
邦稽疑不假於外求指吾名而歸之雖么麽猥細君子
不由然偏長小知亦可名世賢於泯泯沒滅者逺矣夫
抱關擊柝稱於官皆可言仕解牛舞劒凝於神皆可言
學稊稗瓦甓悟於心皆可言道抛耒耜而觀俎豆之容
脱荷衣而從珪組之後天覆地載無累於衷喬木幽谷
不足為喻鄙人志願於斯畢矣吾兒若谷時亦與席末
歸以告余余曰是豈可淺以待之乎有止足之義有養
志之孝有古吏隠之風有向上不容已之幾有素位不
願外之心充斯類也物各止其所矣天下之患莫大於
民無定志而不安所止身韋布而媚附公卿業隴阡而
貨交廊廟筋力疲于奔趨資業盡於饋遺狐虎威聲蠛
蠓儕輩江河之流日下一日如生者可多得哉余舊見
其温雅應對不失矩度固知其邁時流不意其有識若
此也既而門生夏晦夫来索言以速其進堅其志且曰
此吾庠諸友樂道人善之盛心願先生勿辭遂書之
　　送玉田吳子尹桃源序
桃源𨽻常徳古荆州地也雲南僻在外徼古梁州南境
也吾故城𨽻河間朔易地也河間距雲南萬餘里距常
徳亦不下六七千里而常徳雲南相去亦六七千里風
聲土習邈乎不聞知而話言容與各亦不相類玉田雲
南士曩者北走萬餘里㑹試禮部得為吾庠師教有成
績士有定業部使者屢旌揚乃今又南走六七千里為
桃源令胡為不得少占一職於朝籍之末而矻矻屢屢
羊腸鳥道奔走困躓若此耶古者國各私其才任各局
於官所謂客卿者無幾漢唐以来遊宦終不逺鄉土吏
至長養子孫以官為氏今古固不能盡然惜玉田之尤
甚也雖然不讀萬巻書不走萬里途不足為大丈夫玉
田腹笥六經言泉百氏讀書幾萬巻矣自滇而貴而廣
而蜀踰太行跨襄漢涉黄河間關於汴宋瀛渤以達京
師走萬餘里矣南天之勝江湍海濤上都之雄宫闕樓
櫓文物之勝賢人君子天實作意以是玉成之䕫州詩
翁周南滯客要非偶然者今復遡流南去雨楫風㠶擊
淮水渡大江感汨羅弔長沙問習池尋禰正平孟浩然
故墟計其胸次瑰竒磊落高並匡廬量包雲夢步視巴
蜀氣吞燕趙區區遼邈磥砢東西南北亦何足為宦途
計吾見玉田之易於桃源也湖湘固水鄉而雲南瀾滄
昆明洱海滇池皆浩𣺌無涯涘亦水鄉也吾河間當九
河之衝滄海東瀦滹沱易水潢溪遶西北衛河經於前
亦水鄉也雖疆宇分野未能盡同而沮洳鹵瀉其水土
同盈縮消長其氣候同魚鹽蒲葦其物産同秉耒於原
舉網於川炊烟於聚趂虚於市牒訴於庭其生理同以
玉田之資深逢原優有餘裕舉此加彼固將千里同風
借使枘鑿矛盾無一可同而融液薰蒸亦終無不可同
者而况無不同也善教而施於有政桃李門墻桑田阡
陌化育則同亂苗之莠塞蹊之茅剪除則同吾見桃源
之孚於玉田也仙源靈境無處無之自陶淵明作記而
昌黎半山諸君子紛然題詠桃源之説遂彰彰在人耳
目然有無不可知天順中纂一統志郡縣各紀仙迹劉
晨阮肇之名益顯玉田此行將簿領倥偬日不暇給以
無視仙境而漫不問乎抑以有視之一觴一詠時復弔
往昔討幽夐於桃川深處以示臥治之優暇乎夫廢格
公移高談𣺌忽則為曠官困衊緇塵頓忘清逺則為俗
吏二者皆非也賀監以謫仙呼李白而其令任城為第
一循吏盧仝儗孟諫議為蓬莱羣仙惟欲其蘇息顛崖
辛苦然仙迹宦業名雖不同高致則一其説雖近於謬
悠無稽吾藉以掃除塵氛亦復何害花落花開萬境澄
澈江靜山空水天一碧纎翳不滓於太清蒸霞紅沐於
春雨謂民之父母可也謂為世之仙人亦可也敢因庠
校師友之請以是為玉田贈
　
　
　
　
　
　
　
　沙溪集巻一
欽定四庫全書
　沙溪集巻二
　　　　　　　　　　　　　明　孫緒　撰
　書䇿
　　與東田先生書
昨者文旆出京緒方以罪咎謝恩宥未得拜送古人有
言貧賤别更苦今日老先生與不肖所謂流離患難之
别又非貧賤可擬苦當如何近日邸報曽見否浮梁戴
公以直見斥中貴夜半持寸紙逺召鈞陽劉某握掌憲
度風紀之長進身若此他日之所彈壓整肅可以預量
姚崇未相先以十事要説必盡從而後肯即任前輩之
謹始然也彼人者龎然大物目不知古今而心不涵義
理也乆矣此舉此態是固其所獨怪夫今之士風喜通
惡窮知附勢而不知有性分如此事不知去者為是而
来者為非反以被召為榮而被斥為辱江河之趨日愈
就下其何以長廟廊臺閣愧山林泉石多矣大抵古之
高士不以膺金紫之貴為榮而以全始終之名為惬我
公既出之後士夫識與不識及走卒販夫兒童婦女皆
咨嗟扼腕若失所庇志節之士思欲執鞭而不可得完
名良節照映朝野如連城照乗瑩無瑕纇觀此正未可
以南北為輕重也老司馬鳴佩於庭安坐於堂呼唱於
衢了無怍色然而見者障面聞者掩鼻士類斥之則曰
秦人秦人外之則曰隴人隴人不有則曰原非隴人乾
坤漠漠殆無所容氣息奄奄何異泉壤彼方黼藻文具
備飾邊幅人之可笑一至於此亦斯文之不幸耳緒母
老身單戇直孤立居今之世突梯滑稽俯仰狡詐猶恐
有非意若緒者其何以免累謀以病投劾此時偵伺邏
卒滿衢巷恐事露真誠則禍且不測頗類懼覆舟而先
投水矣俟秋間聲勢稍寧當更徐圖然而溪山之夢無
夕不然也老先生素諒緒者故敢布衷曲
　　與吳司空獻臣書
緒僻居村落去縣四十餘里或有事抵縣嵗二三焉故
邸報絶不聞知數月前蒲汀李少宰過敝地維舟枉顧
始聞往嵗執事有薦劄推及不肖議訂大禮且置之二
三耆儒之列顧緒何人敢以當此緒資品庸下才力綿
薄雖勉强隨分讀書終不能自拔於凡品而先民遺訓
則硜硜固守不敢失尺寸故當路諸君子屢嘗推薦然
不過謂犯非其罪才尚可用而已未有如明公謬許如
是者緒雖未得見佳章全文而朝廷大禮謂緒堪當考
訂之責則其意可推而知也感恩輕重宜何如為報耶
恭惟執事文章道徳為世儒宗昔年逆瑾竊柄虐燄煽
天於時人皆少貶以殉甚者投好以希合重賂以取寵
公獨毅然行所學不顧卒中竒禍禍愈大志愈厲所守
愈堅天挺賢豪固自異於人邪即欲作書上布鄙衷而
蒲汀舟去甚急不肯少待路隔江山使者絶少寒家又
無得力人可以逺出遷延至今耿耿之私未嘗一日不
在左右兹者敝縣趙尹改任杭州便道過南京託彼専
人敬凟台下小詩四首薄旌下情近日弄筆漢隂亭得
雜言十二首錄博一笑諒大年當大拜歸廟堂謹於衛
河之湄候謁光霽惟為道自重以慰蒼生之望
　　寧盜説
使天下知所畏不若使天下知所愧嚴天下以法不若
厲天下以心人之所以冒禁犯法敢為而不顧者固其
心之放肆不知所畏而然亦其利染既深知有利而不
知有愧恥也夫茍不知愧恥也則法不足以制之縱有
可制者亦惟靡懦弱腐者耳而强梁傲睨者視之蔑如
也夫人君所恃以治天下者法也法不足以制之則所
以馭天下之術始窮而寇賊奸宄凡決裂吾法自放於
軌度之外者其將何以寧之而亦何時而寧耶端廟堂
之本以清天下之風拔介特之操以厲天下之節倡輿
論之公以正天下之俗風清則苞苴無所售而盜無所
庇節立則困窮非所患而人諱於自汚俗正則譏評不
少貸而盜無所容不煩刑誅盜可漸平矣間有一二負
固不悛者是則亂民無人心者也亂民而無人心則直
付之刑誅而已而又何難焉且盜何為而起乎飢寒切
身罹法亡命呼嘯於黨類以逋逃冀得於旦夕之茍活
而今之盜則非以是也殷富子姓豢養驕騃肥馬華裾
任意遊侠騁力勢則動輙殺人壓鄉閭則剛狠武斷而
羣不逞者又從而慕效之慫慂而誇奬之是昔之盜也
以貧今之盜也以富昔之盜也以畏法今之盜也以玩
法無惑乎盜之日熾也然則盜何時而寧乎有搜捉之
官有巡徼之卒間諜伺察足以諗其所如比鄰姻識足
以掩其不備而今則不然也耳聞其風聲則皇皇如不
及目炫於服飾則唶唶而心醉司督察者以多賕而通
音問主案牘者以稔熟而竄姓名勢家為之居停主人
門地嚴邃人不敢以物色高位為之保庇恩主請託關
節吏不能以盡法是昔人禦盜之具今人以為利盜之
資昔之盜人所憎而畏今之盜人所慕而愛如之何盜
之不横也盖嘗輿衛日閑邏者四出而盜略無顧畏之
心嚴立限期厚募賞格與聞有誅容隠有誅而人之秘
盜自若也揆厥所原豈非風俗之未淑節行之日隳人
知有利而不知有義始焉玩法而不知畏終則至於䘮
心而不知愧乎然則寧盜之説可知也誠使居廟堂者
先之以節儉而淡然無欲使天下知所景從則凡列庶
府者皆知苞苴之無所投其好而漸覺貪衊之可媿矣
司部使者禮隆於清介而顒然敬仰使天下知所歆慕
則凡為守令者皆知苦節之足以延於譽漸覺多貲之
可愧矣為守令者又月省而日戒之曰守分而靜處者
良民也良民困窶饑餓吾周之且崇重焉非分而攘奪
者亂民也亂民吾不但不齒而已刑誅將及焉彼富盛
何為也如是則人皆知所趨避而漸覺為盜之非計夫
人皆知盜之非計也彼將無以自容里巷恥與之居儕
輩恥與之遊踽涼無侶㷀㷀孤立彼亦何取於是而必
欲為盜哉夫盜也者隨所遇而奪人所有以為衣食者
也無所用於財者也無所用於財而今之盜所以急於
財者要必有所用也叩門户於昏夜以求援賂獄吏於
圜扉以求脱是財為民命尤為盜所恃以死而復生者
也使天下之人合上下貴賤而皆知所愧風清節立而
俗善則彼胠箧之所貯斬關之所獲南金拱璧無所投
畀彼之財將無所用蹤跡少露則有捕獲而已殺戮而
已瀦其居籍其家而已財無所於用不足恃也彼又安
肯身死不測之禍以博無用不足恃之物哉漸習既乆
良心猶存則盜亦漸知所愧不期於寧而自無不寧矣
而又有隂尼之幾有默挽之術慎嚬笑以風示嚴毁譽
以警惕表宅里以勸懲如是而盜猶如故萬萬無是理
也寧盜之方無出於是若曰用聞望以懾其氣結誠信
以傾其心妙謀算以決其勢親矢石以折其鋒招徕於
携貳離間於嘯聚如古之李固張綱趙廣漢韓世忠之
流皆末也雖然季康子患盜孔子責之以不欲盖制盜
非難制欲為難驗之於人情而反之於原本管蠡之見
尚有進於是者
　沙溪集巻二
欽定四庫全書
　沙溪集巻三
　　　　　　　　　　　　　明　孫緒　撰
　障詞
　　送趙十松赴杭州府學教授障詞
邑侯趙子治裝解纜將有浙水之遊學宮師生載俎崇
觴追送漳河之涘笙簫哽咽老穉挽留謂宜有言以壯
行色恭惟十松先生分茅舊家思蘭公子簪纓累世獨
憐蟲篆孤燈紈綺半生愛説鶉懸百結雲霞之性有感
即通冰玉之聲隨處充滿一經擢第士有餘師三縣綰
章庭無長物晏平仲裘馬俱敝趙閲道琴鶴自隨素衣
未染於緇塵赤子恒憂其入井是以名實著於上下政
教跨於後先徳恵洽吏民謳吟遍衢巷沈潛剛克通變
民宜㷀獨懐恩槁枯之沐甘雨事功信手扶揺之遇勁
風薦剡屢騰徴書且下烏臺青瑣於義為宜黄綬銀符
唾手可得然而神遊𤣥漠未堪俗務之縈牽志慕聖賢
其奈簿領之束縛念恬性不足以用世而談經尚可以
淑人陶潛既懶於折腰張翰取足於適意封事再陳於
丹陛捧檄竟得於素心斂花縣之陽春挹芹池之清露
無言桃李坐見成蹊晩嵗松筠共驚勁節驩悰未艾夏
誦冬絃逸興何窮登高臨水蘇小遺墟逋仙舊迹處處
可以題詩錢王功業伍相忠誠事事不堪囘首作吏如
隠剰有餘閒斯文在兹未為失䇿緒每接高論鄙吝頓
消忝竊時名疎慵故在兹當逺别何以為情薄綴荒詞
用旌戀徳滿江紅之短韻疊陽關於四聲撫河水之清
漣𣺌長江於萬里
雨楫風㠶强載我美人南去重把手盈盈清淚漳河東
注孤劒自憐鄉國逺振衣不踏塵埃路就宓琴點瑟較
虧盈竟誰誤　西湖水清無際浙江潮来無計問青衿
曽㑹道如斯逝萬里浮雲雙眼白一天化雨千山麗漫
囘頭一笑古瀛洲心誰儷
　　賀邑大夫儉菴李侯膺奬障詞
官箴三事清其最先禮設兩端儉為之本茍存心於貪
墨善者亦無如之何或役志於驕奢其餘不足觀也已
匪得中流之砥柱孰挽末俗之狂瀾恭惟明府李先生
平易近民冰蘗成性屈李充於一令来懸𨽻地舊銅符
讀吳靖之五車素號秦州老書櫃念民生之漸蹙常有
隠憂嘅吏治之不情示以大樸無求於世飯一盂蔬一
盤所樂在心仰不愧俯不怍温飽非其所欲粗糲引以
自安斯盖天下之至清而允矣薊南之循吏魚生甑釜
想范史雲於東莱馬糞炊燃光到彦之於南史稽之簡
冊古人所甚難咬得菜根何事不可做故才無施而不
可政隨寓而咸宜四民若坐於春風孤根飽溉於時雨
武城西望聞比屋之絃歌衛水前臨擬濟川之舟楫本
深末茂治乆化成百里同聲共荷生成之徳一朝令譽
遂騰奬賚之書於昭戴星之勞嘉歎觀風之使雖胡質
之清節惟恐人知而希顔之治聲無慙薦剡柏臺飛騎
於官路題尺牘以旌賢蓮幕枉駕於吾廬欲一言以紀
盛緒世方共棄窮且益堅陶元亮之嵗時每勞存問許
子將之月旦敢忘品題謹綴荒詞薄充致語
中丞使夜發古常山一騎路塵紅道古來守令循良有
傳今見於公好辦笙簫樽爼為我寵良工尚厲鷹鸇志
不日横空　試問公家何有但一簾明月萬斛清風對
福星一㸃漳水碧流東念水濵泥塗溝壑憑誰去萬里
問重瞳吏民曰惟我公在自有帡幪
　右調八聲甘州
　　贈陸明府入覲障詞
聖門有期月之訓固不俟於三年昭代謹述職之章期
咸熈於庶績蓋自虞舜垂陟明之典而周官重有慶之
褒服官類達之巖廊奏報何拘於乆近君臣之義獨居
達道之先本原之思不可晷刻而廢瞻彼星河拱向益
耀光芒譬之江漢朝宗共輸涓沫矧吾邑補葺漸完於
百務而吾侯勤劬已越於十旬尚何俟以遲疑將自失
於表見已計誠得於恬靜人情或為之未平在格度所
當循敢軌轍而獨異未得乆於其道已覺頓異時流即
此兆足以行亦可媚兹天子是宜亟理宦牒載彼書囊
飾僕御之北轅問征夫以前路蒹葭霜露伊人宛在水
中央廊廟江湖天威不違顔咫尺賢聲赫赫喜色洋洋
恭惟沙溪陸先生潔玉寒冰鄧材楚璞濯纓石潭深處
汴泗交流讀書黄茅高岡雲霞孤起節以制度不害不
傷政在養民惟歌惟敘趙日三冬可愛夷風百世之師
纔施小試於割雞已見生氂於吠犬昔聞郭有道名重
京華今見陽亢宗心勞撫字郢人白雪陽春之調来鳴
單父之琴豫章清霜紫電之才盡賣渤海之劒觀風部
使催迫公移擇日縣庭供張祖席亦知此去舊典莫違
無計以留新愁空結大君同志而交泰乃顯比於諸侯
慈母方慕而遽暌奈執隨之小子五雲縹緲將指日以
覲飛龍千里迢遙望寒風之衝去馬睠兹盛典宜付良
工共以能言屬之末學伏念緒芸窻乆廢藜藿是甘鷃
雀守藩籬未識天風鵰鶚蟾蜍困涸轍敢談雲雨蛟龍
顧惡少欺盧賴有洛城之令而泥塗扼杜㴱憑蜀帥之
賢銜彼高情奈兹逺别有懐未盡口何忍於三緘敦請
方堅義不容於屢拒但恨吐詞多謬仰副或孤達意未
能深慙作者敢吟蛩韻用贊驪歌
短劒孤囊朝天闕馬蹄瑟縮怯彼燕山雪凍雲布冷天
寥泬敝裘其奈剛風折　瀛南誰復堅貞節漳水東流
千里同澄澈明夜抱琴清夢徹梅花香映彭城月
　右調蝶戀花
　
　
　
　
　
　
　
　沙溪集巻三
欽定四庫全書
　沙溪集巻四
　　　　　　　　　　　　　明　孫緒　撰
　碑記
　　東田先生祠堂記
太學生馬君師言建祠於新第後祀厥考左都御史東
田公東田之上世皆在焉不書公志也馬氏舊祠河決
圮壊公欲剏未果公没師言踵公志成之因為東田祠
云祠既成沙溪孫緒為之記曰才惟應變為難應變得
可為之時為尤難吾才矣吾能應變矣而一時論者乃
不知變迂腐固執膠泥糟粕而吾適遭其所窮其如彼
何哉吾曰當居人曰當趨吾以為功人以為凶謀慮方
施陷穽已在其後矣管樂復生吾知其無能為也閫外
之寄天子尚不敢與聞况多言之云云乎公雄才宿學
清風勁節既已無愧古人而諭賊一事尤竒特且古昔
已試之方古人以之取勛名公乃以之賈禍患吾獨悲
公之不遇也汾陽單騎見囘紇近於倉卒無䇿昌黎入
鎮州諭王庭凑跡似持兩端澶淵之役類城下之盟元
昊之諭類境外之交當時無一人一語及之去今逺者
近千年近者五六百載休光炳然於汗青之上誦其書
想見其人猶能使人擊節稱歎使當時少付之喋喋者
之口數君子皆將為理受誣為法受惡而天下無全士
古今無完名矣幸而成功亦未足以贖罪况惴惴焉求
免罪戾之不暇而暇計功之成否耶文深者敗成功論
刻者扼俊才豈非世道升降之一機乎夫屢戰而克未
若不戰而屈動而有獲不若靜而觀變公嘗撫治宣府
遼東大同三鎮三鎮之人至今思之敵每談其名輙嚙
指相顧則夫轅門機變公籌之熟矣使一聽公所為少
假嵗月不以多言參之靜觀其勢而徐為之圖間諜亂
其心懸購傾其衆堅壁清野老其師先聲耀武駭其情
弱而示之以疆離而用之以合竒而正正而竒皆公掌
握中物可不血刃平矣而中途沮壊齎志以没吾又悲
斯世斯民不得覩公之成功磊落竒偉也故曰天下之
事要其終而後知君子之用心醫工之治疾也察脉理
審病勢曰此愈在旦夕曰此非旦夕可愈當積以嵗月
夫豈不欲旦夕之同愈哉病勢既深當緩以除之急則
敗矣藥纔匕劑勢方瞑眩遽謂術之謬豈盡醫之過邪
以公之才仗天威受廟算剪此羣醜豈有前却顧烏合
既成計非一時猝破毒天下枯萬骨公所不忍談故俛
首黙黙以要其心心服矣然後勢可乆雖目前不足取
快深思逺慮乆安長治之䇿無出於此而活人之功亦
多矣活萬人者有封公後世其興乎繼公者以公為鑒
草薙禽獮之委命鋒鏑奚啻億萬萬數自以為功高韓
范業並伊周矣而身投遐荒名列叛黨公則士論翕然
舊譽未改先皇帝親諭以祭錄䕃後昆天道豈逺也哉
敢因記公之祠極論如此㝠漠有知當欣然是吾言系
以歌曰吾無功兮民則有生兮吾不侯兮人寧我尤兮
雲變而浮兮風蕩而靡師出否臧兮臣罪當死甘陵鬰
鬱兮漳水粼粼流澤無窮兮以裕後人
　　嶺踪村重修觀音寺記
距沙溪西數里有村曰嶺踪村北百武横亘大岡蜿蜒
數十里相傳宋元豐間所築防潢瀘河者村因以名村
西有小蘭若曰觀音寺池水清澈古木蓊鬱鳥翔魚躍
清風襲人寺之左余别墅在焉兒時侍先吏部督農收
於寺傍近地倦止丈室老浮屠曰徳勝年且九十龎眉
古貌接遇甚䖍頗能道永樂宣徳間事焚香煮茗先君
竟日聽之不倦囘首四十餘年言與事漫不省㑹而其
人則宛在心目間未忘也嘉靖癸未春余往於田偶再
投憩憶舊遊以話夙昔因詢徳勝所終嗣僧明聰明亮
指寺後墓地泣曰是吾開山師祖徳勝也徳勝之徒曰
圓欽圓曉欽曉之後為聰亮聰亮之後為真安既數世
矣因出一帙徳勝手自筆記以貽後紙斷爛字隠隠尚
可讀盖廟建自勝國時洪武初廟易為堂後再易為寺
寺後灌木䝉翳藤蘿糾結蛇鳥殆不能過地名曰榆林
榆林之北横岡之南有汙澤黄蘆衰草風淅淅有聲名
曰黄草陂野彘孕字出沒其間人不敢至又曰豬窩宣
徳間居民漸稠徳勝即其地嵗薙而日剪之彘逃匿因
墾為常住田云然寺委陋僅可容膝天順末里中致仕
倉使曲永太學生郭通暨鄉人焉亮劉真數君子相率
醵金鳩匠撤而新之累土為臺臺之上搆大殿殿前東
西對峙為伽藍祖師殿又南為鐘樓廊㕑舍宇俱就整
潔外為山門山門外下瞰池水稍西為土地祠今改為
九聖廟廟前古棗一株猶勝國時物囑其徒謹守之余
讀之既不覺喟然興歎夫有國有家者凡貽孫謀而垂
統緒孰不欲其後之人知創業之難乎然不一再傳而
弓冶箕裘之念微矣甚者赭故山薪喬木售第宅恬不
為戚是固其凶殘弗類無以承先世之休亦垂統者不
示以得之之難故恒易以失之耳勝公之慮其深乎祖
孫父子喘息相通往往憤盭隳敗僧之徒類本以四方
疎逺衣鉢相承而兢兢謹守乃若不及為世道計者所
當深思也世豈不有師骨未寒毁像銅以事鼓鑄市殿
舍以供淫蕩者乎然則聰亮之賢自不可誣儒有背師
而反詆負恩而賈禍業成而忘本原者聰亮之罪人也
余為子記之貞石昭示行路觀者有人心邪當惕然感
於中祖有善念承之以心父有善行踵之以芳亦可以
淑人心挽世道不然昧先徳而凶殘自如聞吾言而怒
詈交作心或有歉謂中含刺譏事或亂常謂意専有在
是其人雖存而心之死也乆矣余言亦將如之何哉聰
亮輩羅拜泣曰此先師意也先生幸卒成之畀以詩曰
何草不黄黄於坡兮何豕不躑躑於窩兮茂榆既林實
孔多兮中有老宿寐無吪兮阡之陌之菽且禾兮嶺樹
團團嶺雲峩兮岸栁媚風池水波兮越百餘載業未磨
兮里巷富兒嘯永歌兮饑凍距我囘首俄兮維世有澤
曾幾何兮匪直也人理則那兮孰懇於言冒詆訶兮孰
繹於思起沈疴兮
　　周溪村甘露寺重修伽藍殿記
伽藍梵語也取生植聖果之義盖本梵宫之總名浮屠
氏居之尋以名義閎大學佛者陋弗能當乃援三國時
關侯以入目侯曰伽藍建祠於佛殿之左方旦夕事之
因目曰伽藍殿云英魂灝氣未知樂有此否而其稱其
祠則天下梵宇之所同也故城西南有鎮曰鄭家口去
鎮二里為周溪村漳河前抱野溪映帶左右村前為甘
露寺莫知所從始𢎞治間客僧金燈募居民侈而新之
殿宇邃深鑄像鉅麗丈室廊院雅潔整肅赫然為一方
上刹縉紳舸艦過河下風停夜泊輙訪尋獨伽藍殿庳
隘弗稱廟貌剝蝕丹碧俱盡嘉靖丙戌寺僧廣夀廣文
屬居人董彪號召同志并力以營託善冶趙鑑者募銅
鑄肖侯像於中既安厝祝嘏彪㩦二上人介余友李士
瑩徴言礱諸石惟侯生平征討叛逆誅戮何限卒之身
死國難去今千有餘年尚使人毛髪森豎不敢正視佛
氏則以好生惡殺招誘慈愛為宗與侯若相背馳援而
祀之義將何居若曰藉英靈竊徳望以尊其教神其説
睢陽武穆文山去今尚近其人何愧於侯而浮屠視之
乃漠然也盖諸公心迹惟儒者能知之麗澤文㑹之外
不知者十九十人知之而一人不知則其説其教將有
所尼而不行而况十而九也若侯之歴履名氏如雷霆
風雨山嶽河海有耳目者所共聞見即共所聞見者招
徕鼓動以尊其教神其説誘倥侗顓䝉於隴畝胼胝之
下其誰敢曰不然所以售其術者亦巧矣且侯何以獨
得此於人也田夫野老相忘於帝力何有之天君臣之
義問之芒然無以為對諸公矯厲風節固無歉於侯然
著於格君死難者為多固宜其日用而不知至於交有
所定不可變恩有所懐不可忘心有所許義有所激不
可避閭閻之所共知也方曹勢熾炎劉力孤弱尊崇莫
動於衷愫顛沛不負於初心片言偶符終以死報凡有
血氣孰不景慕而不忍忘與此則諸公之所無者於昭
炫赫絶百代而孤立固宜擅美於侯矣使諸公易地寧
不能優為之邪無所值則無以自見非有他也世變日
下士君子以炎涼為密疎視利害為去就執手明霜轉
眼下石顧倥侗顓䝉者之弗若扶綱常植元化秉彛好
爵不終淪於鬼蜮禽獸之歸侯可一日無哉天之視聴
在民民心嚮往天詎肯奪所好以拂其性今天下村鎮
所在立祠流動充滿釋氏獨不可祠乎然則非釋氏之
私也天也借曰不樂亦俛首從之矣詩曰漢衰分裂糜
如酥涿鹿帝子桑顛呼英雄提刀来自蒲虎龍膠漆城
東隅平生仇怨魏與吳感恩膺憤終捐軀精通天帝帝
曰俞英彩凜凜寒冰壺手付玉牒琅玕符彤弓黄鉞金
僕姑下除詭側平荒蕪倦来倚劒浮屠區寳鞍赤轡飛
神莵剛風浩浩天之衢市塵莽蕩村﨑嶇皎然白日輝
通都漳河萬古東溟趨
　　冬官尚書郎白君浚得古泉記
士從仕要于盡職而已志在盡職委吏乗田亦不敢易
况大者乎今之為仕居散地則流連玩愒視為當然日
趨於惰而不自知膺劇任則瑣務末節凝神役志往躅
高風漫不省㑹日淪於俗而莫可救惰則政弛俗則道
離其失等耳不弛於政斯能於官不離於道斯善於學
而世恒難其人者勢也置之而人不問廢之而吾不罹
咎夫誰不惰於自便不師於古乃宜於今夫誰不受變
於俗乃若清雅而心志愈勤要衝而興致愈逺啓劄簿
領終日酬答閒情高致時揖古人於湮泉垝址淡烟衰
草之外斯人可易得耶濟寧古任城也冬官治河分司
在焉路當南北通衢縉紳舸艦時時来堰閘啓閉日不
暇給使牒如牛毛役徒如蟻集然止漕河之一事耳境
固紛囂政則清雅前此往往易視之酒觴碁局優游卒
嵗泉湮水涸不問也去年秋晉陵白君某来董兹役敏
而亷介而有節事無問緩急巨細殫慮以從不敢惰綜
理少暇徊覽巖壑悠然興邃古之想盖嘗撫髀數曰古
稱詩人例為水曹吾誠未敢仰厠先哲顧銜則何杜諸
君子舊物也詎忍偪側若此乎昔賀監令任李白旅寓
洗筆舊有泉雖失且百禩然景行論世此其羮墻也乃
率人士具畚鍤日求所謂浣筆泉者不置果得於城東
里許泉既涌出居人奔走呌詫驩聲如雷君子放歌致
語慷慨激烈與和鳴鷗鷺斷續相應遺黎故老歔欷歎
息余友楊節判師孔以書来曰願子一言以記兹盛夫
天道非人力所能顯晦地靈與人傑相為重輕濟自有
斯泉以来不知幾千百年騷人墨客遨遊泉上者不知
幾千百人白獨擅其名自白以来餘八百年湮沒廢棄
過者弗問又不知幾千百人君獨襲其芳此豈人也哉
理有極至數有符合要非偶然者白仙才季真竒士故
泉著於唐君能官善學故泉復於今泉誠藉重於君君
何藉於泉乎物聚所好要於不䘮志事成有志要於不
出位治河君職也泉源之多寡河流之通塞係焉多得
一泉則河多受一泉之益愈多則愈善矣故治泉尤君
之第一義勤疏浚堅嗜好求多得泉耳斷溝湮井涓流
濺沬凡可以益河事者在君職無非所當盡而况擅美
於昔賢倐得於今日成吾志畢吾好以遂景仰之私豈
非宇内一快事乎天挺英豪雋姿健筆杯盂宇宙蠛蠓
貴近如太白者吾尚友而私淑之誠快事也而吾之初
志則在泉而不在白也假令職任不専於斯臨涖他有
所屬而乃尋幽覽古日惟李白云云雖謂之䘮志出位
可也濯纓沐髮掬泉而與語清可鑑事深可畜徳時出
無窮流澤無疆汲而受福布帛菽粟激而有聲典章名
物文生於自然學成於有漸續如綫之一脈噴如璣之
萬斛仰泝洙泗之源逺縈湖海之憂又職務之外一善
學也人泉輕重爭低昻於忽杪之間是乃砥礪之資豈
徒為吟賞之具矣乎余不佞敢伸謬語為夀且塞師孔
請繫以詩曰泉之昔兮誰唶唶兮李侯之筆兮泉之今
兮誰愔愔兮白侯之心兮濟川沄沄鳧繹嶔兮維兹令
名千古其未沈兮
　　新建碧霞元君行祠記
岱宗之望肇自唐虞封禪之典増崇累代泰山有祠其
来逺矣獨其巔祠所謂碧霞元君者不見䇿籍然楮泉
之盛人心歸依竦慂之誠天下之祠莫加焉間嘗思之
閭閻昏夜牝晨者十九狡巫黠史欲眩物駭俗恒先惑
婦女以為之地彼既惑則夫正位乎外者可頤指矣隂
性専執吝嗇喜右其屬類聞聖母天妃蠶娘龍女仙姬
小姑之説唶唶慕悦然不知黠狡者飾其屬以歆之也
故凡女郎祠比他祠獨盛人情履險則懼而悔過婦女
柔脆尤易懼泰山嶮巇危峻以柔脆之質卒然值之神
䘮膽落孤峰絶壑山靈顧盻如在業緣罪戾方無地解
脱彼端拱者吾屬也何修何為尊崇若此茍可以得懽
心博佑庇體膚不敢愛况簪珥珠繒之屬邪故元君祠
比他女郎為尤盛作俑者計亦巧矣嵗乆惑益深村墟
市鎮隨在有祠燕趙魏博之間榱桷相望故城舊無是
祠嘉靖壬午春鄉耆陳贊胡欽二十八人共請於太學
生馬君嘉貞嘉貞曰城西南隅𤣥帝宫之右吾故囿也
其畀君輩以營逺近聞之蟲薨蟻集神輸鬼運有傾家
来施不告姓名而去者中央為殿稍北為後殿又稍北
為居室殿前對列為十㝠司司前為儀門儀門前為大
門丁亥夏訖工伐石来徴余言紀嵗月余謂嘉貞曰是
祠之建禮與曰非也人鬼本非二途隂陽各有定分祀
𤣥帝於左並女郎於右近於僭踰麗服於上諸司囂雜
於下嫌於無别膺君職而操威柄涉於干越三者禮之
蠧也然則何不諭以正論裁以大義而費財用蠱心志
相率而紛紛乎曰習尚方酣善俗無以售於化心神既
溺衛正無所庸於功彼流風煽熾組綬者尚不敢當其
衝章逢何有焉顧其為説雖幻哤要在誘人於善夫誘
人於善法令千章而不足善因一言而有餘其幾不可
强也吾所以弗斥弗拒慫慂圖成者亦欲蔽通於明約
納於牗因其慕誘之以善端因其畏怵之以隂禍以竊
比淑人心翊世教之土苴耳師言雖陋寧不知斯事之
無據哉余悚然興曰子之識逺矣君子之於民也審途
轍之所向鼓舞於化機即機緘之所存神明於治本今
淫祠妖廟遍天下在位者詎忘所以杜絶之顧禍福之
談轉盛義利之界限盡迷覬望之情既深趨避之支岐
愈廣椎之愈堅撲之愈烈亦末如之何矣聽其所欲而
徐為之圖潛驅黙挽盖有甚不得已焉者若曰彼固趨
之吾固尼之其不至激烈以失人心者幾希天下之禍
莫大於激烈以失人心嘉貞相時度事曲徇輿情他日
從政當有清靜寧壹之休而世恒以若人為能吏何哉
雖然天之視聽在民神之有無在心即民心之歸依以
徴諸沖漠之上寧無主宰綱維之者乎若然雖謂之有
據亦可也詩曰驅雲車兮電馬儼霓旌兮来下聆仙佩
兮姍姍慰我民兮祝嘏泰山遼遼兮碧霞悠悠凝神東
望兮殷殷我憂遲元君之来兮無寧我尤漳水以為酌
兮藻荇以為羞理有不可以盡知兮事有不可以或違
惟衆情之既合兮孰强同而是非山雨兮沾裳山風兮
吹户錫風雨兮載時流恵澤兮終古
　　三朗鎮重修觀音寺碑
盧為北地著姓其業故城三朗鎮者尤號巨族鎮之北
街西瞰大河中有渠秋雨水至循渠入河嗚嗚鳴街之
南曰盧琚宗玉北則琚之族弟子瑁廷彦子玳文美三
人者余友也在盧氏尤為最賢東去數十武有蘭若曰
觀音寺盧氏兄弟日宴游其中上人廣謹者延接欵遇
日慎日䖍寺乆圮壊因出貲鳩材率鎮人撤新之既落
成廷彦来謁余言紀其事余惟嵗侵民瘠事可已者公
家役猶寢不治浮屠之居何與吾民乃汲汲弗懈君兄
弟人所畏而倡率之余言人所信而揄揚之正恐幻説
日熾俗好日靡民財坐費於覬望聖道榛塞而不行耳
廷彦曰吾輩非愛浮屠氏也亦非有所覬望也有道焉
吾家廛市日競刀錐利薄暮歸舍舌燥吻暍目眊眊不
能視精神惘如有失每投足靜境暫息俗機而塵穢狼
藉淺隘偪側氣鬱鬱不得暢故飾治而廣拓之塵氛不
到萬慮俱徹談寂論空洒然以快盖動靜之理也且近
財則多汚放利則多怨入不出聚不散薄施而厚饗則
多禍吾恒用是懼費吾蓄於浮屠是誠可惜取足於能
散而已消息之機也吾利於是吾子孫又於是數世之
後賤商駔儈日趨日下昔者吳道子畫酆都獄畏罪者
衆韓退之題木居士求福者多使吾之子孫賢固不假
乎是不賢接目警心亦將有所畏而不敢肆囘狂瀾挽
頽風以淑吾後弦韋之義也况鎮人非故城籍者什六
七邑長不能盡使縉紳往来僕𨽻輿馬呼之不以時應
而憇息無所徘徊市中非莊涖之道醵金飾此為駐節
之地餘則需以募役合渙散一心志調停之法也夫善
教則運斤發硎皆可垂訓善學則瓦甓稊稗皆可入道
佛本西方異説君子不齒聊假其説以行吾志先生以
為何如余以其言不可奪乃櫽括刻於石斯役也正殿
自前街移於院後地逾迥境逾幽禪堂自前廊移於殿
後徑逾曲室逾邃從臾而成之者曰張洪喬通凡若干
人系以詩曰世傳西方有大聖變化廣大不受羈萬類
有欲成可遂有呼即應求即施化身多至千萬億皎然
水月天無涯胡為偃蹇在廛市顔色凋落形離披䲭鴞
晝號䑕夜呌狂飈淫雨聲若悲念惟一身不自保化身
萬億將誰欺豈曰厄運難卒避待彼定勝其何時見説
大慈愛利物療飢不惜體與肢五藴尚然非我有何况
幻像只土泥假令剝盡返無始本空面目何盈虧輪奐
本非已所欲虚飾徒費民財為便可不問任荒廢如雲
入山水歸池盧家兄弟别有見納約藉此為筌蹄仰窺
天道俯人事下流逺念諸孫兒纓冠徒跣告閭里庾取
粟豆囊取貲頃刻驩呼動衢巷典衣市帽來怡怡矢心
俛首自洗濯從今各謝贋與媸乃知民生有恒性秉彛
元不虧毫釐利波方湧忽砥柱鑱削嶮巇成坦夷人間
萬事盡如此澆風坐可囘軒羲勒我銘詩告百世何人
細讀還深思
　　清河縣重修廟學記
清河為廣平屬邑地斥鹵洿下陶甓易糜垣墉易敗而
學宫尤甚秋雨暴至環四圍皆水鄉泥淖穢汙奠獻殆
無所寘足樵豎牧兒往往憩息於階墀門廡之間迄無
問者嘉靖戊子雲中王侯紘以河間經歴有善政擢知
縣事謁拜後徘徊瞻顧戞然興歎黯然若有深思乆之
洒然以釋乃登進諸生揖而告之曰教者治之宗也惟
余辱邑長吏實躬政教學頽教湮厥咎在予舍是不理
而區區於簿書期㑹以為治余恥之顧帑藏既虚嵗侵
而民瘵不可以重困興歎而思者為是耳待撫綏數月
情通治洽諸賢孚余諸耆民弗梗余然後徐以集事思
之有槩於中姑以自釋語畢愀然若不勝情師生相顧
而慶曰學校其興乎明年己丑四月政成逋者歸痍者
完呻吟者謳驩聲頌辭滿衢巷侯知民之可使也晨起
召匠氏計所需貲出贏餘力出徒役謹簿書明出納督
者不敢欺作者不敢怠閭閻號召雷動景從民不知勞
財不知費秋八月訖工敝者易剝者飾過者唶唶稱歎
學者洋洋多喜色司訓山東金君瓖謀之僚宷及諸生
以是役不可無記且侯之賢當載也自為事狀介鄉進
士孫生悟馮生盛時走故城謁余言悟余族姪盛時余
姪壻故不得辭而兹事亦有義不可辭者余惟君子之
仕凡以行志而吾志之行要於知所先務記曰王者建
國君民教學為先盖教學立然後道徳明道徳明然後
人心淑禮樂作風俗易而治化成矣人孰不知其為先
務而卒莫先焉樂因循則不欲為務逢迎則不暇為事
矯厲則不肯為惡非已功而忌人成事則不樂為事勢
艱阻於前簡書指摘於後輿論清議旁出於左右科斂
有辜費財有稽厲民有謗則遂不敢為矣數者皆庸吏
之情而徒藉口於不敢為者十九公署倉儲橋梁犴獄
每悉力殫慮以要譽逭咎獨於學校而疑之豈費財厲
民之説専於此而無與於彼邪匪得俊材逺識見義勇
為者欲舉累年之曠事以豁一朝之觀難矣賢才之生
取之場屋養之學校學校場屋之地也舍宇不葺器數
不備師於何而教弟子於何而學清河古趙區悲歌感
慨之風宛然猶在士習不競寥寥鄉書者四五十年謂
非養之無地而取之難其人與自悟與盛時載書而西
轉相授受䇿名之士後先相望未售者清才力學指尚
可屢屈又得賢侯一新其養之之地取之他日又何難
焉佇見雲出而林立也因竊自歎天下事其顯其晦皆
非人力所能為而文運之將顯也則巧值竒逢尤非偶
然者清河之晦乆矣邇来鏗鍧炫熠爭鳴競耀譬則泉
始達木始升方患無人疏導培養之而善疏導培養如
侯者不先不後適来於磨光刮垢之初作其氣翼其進
滔天干霄之勢其孰禦之光灼於鬱沈聲振於絶響物
理亦有然者而此其時也俯而讀仰而思升堂則思游
心於高明立庭則思置身於平實今日思淑諸身他日
思淑諸世庶無負侯之意若曰藉軒敞以舒懐抱睇佳
勝以發天趣嬉遊玩愒日以為常道義身心漫無所事
非余之所敢知也
　　恩令呂君去思碑
恩地多汙下夏秋間四境皆陂澤有力者擅肥饒萑葦
自潤貧弱惟捕魚罝雉兔易米糊口當南北水陸衝衢
星軺使舟過無虚日供億或少遲悍卒持符至庭吼以
怒手搤吏語侵令令䇿無出亟溢常額從事以逭辱俗
喜訟税輸不以時勾稽則具牒赴愬真詭淆亂或至去
其籍無所考賦役入豪右獨於下者取辦令心知不可
强顔為之雞初鳴秉燭詣㕔事吏抱文書署惟謹不敢
問故民益敝私語謂後雖有智者無以淑恩治嘉靖己
丑古雄吕君来為令命甫下恩人有素以健訟嚇吏胥
攫利致富者思有以嘗之詣京邸餂以甘言君正色叱
之退及赴任又迓之境上候以輿馬又叱之退即任又
啗以多儀又叱之退固請不已乃訶怒捶笞諭以無再
覿我覿我當有罪其人者恩之大蠧也諸無賴視之為
進止且憑依為援蛇蟠蚓結自是乃不敢闖縣庭羣醜
奔散人情大驩顧凋瘵後如木蠧且朽人為君難之君
慨然曰無不可為者鎮之以靜撫之以寛治之以平易
興學校建城門廣儲庤撫流移數月百廢皆作優游之
化多於詳明慈愛之情勝於敏決期若緩功則集政若
閟民則淳嚚者情屈狡者心醉恩民始知有生之樂越
明年庚寅六月漳水横流加以霖雨如注民貲廬漂沒
者十七八君百方營救多所存活亟移文省臺乞蠲田
租以免轉死言辭懇至讀者往往垂泣既未能盡如願
乃躬率吏民驗水害多寡而調停之斟酌裒益惟和惟
均民坐是不甚困嵗再浹水尚未涸相率拾蚶蛤芼藻
荇自給體無完衣肌膚皴裂衎衎於汙瀦泥淖間終無
一人轉徙他方者為有賢使君也兹三載考績將之京
部使者累疏薦揚耆民王良輩數十百人念君去將清
要省臺不可復借欲伐石紀政以係永思相率諗之學
宫諸生又諗於柴學諭廷相函書辭述事狀徴余文于
沙溪之濵恩與吾邑相望隔一漳水耳嵗時姻戚過從
談君政蹟唶唶不少置故余知之獨詳夫為政以得人
心為本然得吏胥心易得民心難得民心易得縉紳士
心難吏胥為姦利耳貪懦者率為所喜民心固無偽然
亦可以恵致而利悦若士則清議妍媸鄉評月旦甘不
可臨威不可嚇者恩人於君合貴賤而同然一辭君其
賢乎夫感人以情不以迹動物以神不以器君行矣人
猶思之未厭此殆不滯於迹與器之粗而精神之運必
有所以然之妙者存乎其間宜恩人之惓惓也彼簿領
期㑹奔趨希合天下豈少斯人之徒方其涖任也人固
曰吾使君也瀕去罔不悄然避漠然忘甚則紛然怨讎
喧然詛咒視君何如哉君名應祥字某别號某以三易
領正徳已卯鄉薦庚辰乙榜進士兩任濰縣湯隂學諭
一典江西文衡冰玉聲稱傳播鄉曲瑩然為畿内名士
詩曰望望恩城湯湯野水沮洳號呼民亦勞止構木而
巢拏舟而漁以作以息熙熙于于詢彼編氓奚為不去
有我使君曰我胡慮朝拯寒饑暮撫瘡痍古稱召杜於
今見之聞君西来有夫候迎瞻望眉睫百計来并君呼
使前爾勿草草魴與陽鱎要自有道我雖爾長不苦爾
預跋涉遙遙意將何覰背汗色頳奉頭奔走民情大愜
今有父母古人有言一懲百誡曾未浹旬兇燄盡殺君
昔未来市攫而趍至於今兹犬足生氂君昔未来訟牒
盈庭至於今兹不聞人聲豈無征役惟斯民䀌豈無檟
楚惟我心惻盪若春風沃若膏雨公今去矣後將何恃
其語而家而子而婦惟君之賢永永無負古之遺愛民
不忍忘勒石逺垂於昭耿光
　　恩庠科貢題名記
科目掄士非古也成周鄉舉里選自比長累升於司馬
始有進士之名夫進士乃出於鄉里之舉選則後世所
謂科貢者本非二途也國初用人未嘗拘於科目居端
揆列省臺者嵗貢士恒什四五焉文化既乆人爭自淬
厲乃至才不可勝用遂専重科目士鵬飛鴻漸屈指以
計郡邑嵗所貢者鱗次櫛比以進無敢越需既乆齒髪
俱暮例以冗員散秩處之雖宿學清才政績又甚彰灼
亦莫有一人為明揚者士失偶賢科則終身解體朝廷
求賢之意乃欲使士之解體乎邇者廷議慎重選貢之
典勿俯徇勿濫充勿計嵗年乆近務得真才以收實效
以頡頏科目士復祖宗之舊以追蹤成周之盛天下士
反觀於挾負而深慶其遭際曰吾儕坎坷於彼庶表見
於此乎自是人乃不敢輕視嵗貢士嵗貢士亦不肯輕
以自視士風文教頓改舊觀盛矣哉於時恩令吕君應
祥進諸生而告之曰是惟聖天子立賢無方以名驅䇿
天下者凡為臣子不可不思所以體順充致之以無負
於徳意顧登科薦試有錄表宅有坊題名太學有記嵗
貢士猶若歉焉是猶有軒輊也吾欲勒石學宫大書歴
年科貢士姓名以諗来者司馬公所謂正邪忠詐指名
以議科貢士均有責焉不但選貢士可以作之氣以思
自立而賢科英豪自立當益力不敢縱百世之下知山
城僻地亦可以廣廟謨而存古誼諸君以為何如同聲
應曰惟賢使君之賜未幾君擢守高唐嘉靖癸巳春永
平何君永來為令踵而成之介吾庠司訓李君玫來謁
記夫名者實之賔三代而下士惟恐不好名亦求副於
實耳不求副於實侁侁焉惟名是騖君子不爾為也太
上立徳其次立功立言皆賔於實而作於名者鼎鐘不
足恃流芳餘馥或得之殘縑寸楮之間誄謚不足憑致
語風謠或流於樵童牧豎之口非可倚著强襲也恩有
賢守令所以永終諸君子之譽者既盡於誠矣登名是
石答二君之嘉貺以仰副朝廷作賔興禮之意亦嘗有
槩於中乎覩斯石而懼焉懼斯戒戒斯有所不敢為覩
斯石而悦焉悦斯慕慕斯有所必欲為盤盂韋絃取義
甚至石之益於人也多矣恩雖小邑南瞻闕里北負渤
海岱宗東峙武城西望禮讓教化薰蒸漸習古稱地靈
人傑要不可誣前輩餘澤渢渢乎充溢聞見將不有瑰
竒儁永之士興於其後撫石遐思酌泮水之清泠泝洙
泗之汪濊以潤澤天下之枯槁者乎是則斯石之幸也
斯文之光也若曰吾不朽之圖有斯石在眈眈以望之
昻昻以有之旦視暮撫已去復来而所以為不朽者漫
不加意陵谷遷變牧敲火牛礪角周宣之石鼓且然况
片石數語欲藉之以重後世邪杜預矜伐吳之功高山
深江陸地三勒石焉恐名之或湮也今邈不可尋而其
人則天壤與敝自晉而唐穹碑豐碣數且萬計惟峴山
一碑傳播人口是所以為夀者在此而不在彼也諸君
子勉之緒不佞熟知吕君為今之良吏何君當凋瘵之
餘補葺撫字勞瘁百狀而猶不忘前人之風示固非規
規然簿書期㑹者故敢盡言繫以詩曰伐石岱宗兮維
石嵸巃兮小天下于目中兮刻石學宫兮維聲鏗鍧兮
儕絃誦於春風兮有岐路之縱横有塵礫之迷冥兮屹
砥柱之堅貞庶可識介石之明兮彼美如英兮令徳融
融兮令譽無終窮兮
　
　
　
　
　
　沙溪集巻四
欽定四庫全書
　沙溪集巻五
　　　　　　　　　　　　　明　孫緒　撰
　碑記傳
　　三朗鎮新建眞武祠記
余友盧廷彦子瑁蚤業儒居庠校十餘禩已而棄去㩦
巻帙授其子太學生貝曰汝繼吾志吾將歸謀所以治
生矣廷彦善貿遷又善耕穫世居鎮之北街膏田大肆
貨賄藂集又易以生利數年貲用既饒遨遊闤闠間旗
亭伎寓酣歌歡笑以為常久益厭乃又棄去㩦農商具
授其仲子貫曰汝承吾業吾將崇尚虚𤣥優游以卒嵗
矣謝酒肉屏妻孥塊坐野田中負土築墓建𤣥帝祠以
祈靈貺矻矻畚鍤汗顔血指連旬不少休𤣥帝者曲禮
所謂前朱雀後𤣥武者也故世為北方所崇尚至宋避
藝祖諱因易為眞武云廷珍固湖海士醖藉秀爽一旦
忽有此凡舊與遊者咸歎詫且憐其勞勩爭捐貲協力
贊其成中為殿六楹髙敞閎麗出林杪逺可望數里自
𤣥帝而下若十帥若諸給侍者皆以堅石琢成石大而
琢工費頗侈曰吾惡夫土木者之易朽敗也左右廊各
數楹前為大門繚以崇垣扃以嚴鐍經始於嘉靖庚寅
正月落成於今年癸巳三月朱甍繡闥光炫奪目廷彦
黄冠羽衣手執黄庭經一巻日咿嚶其中倦則瞑目閉
息坐客至則迎問則答應酬周旋不失往日尺寸至居
閒則寂然黯然而已余屢欲往叩未果忽來謁於陂東
柳曲笑曰先生知吾所以來乎吾不出庭户久矣暑風
逺道間闗四五十里欲得一言耳吾逃儒而農商去農
商而黄老屢遷屢下寧不知所以自慙今又剏經祠宇
嚴設廟貎鼓舞號召相率廢民義以惑於鬼神恃先生
之知我不知我者雖謂我為名教罪人亦可也要有數
而非偶焉先生或不能盡知也往嵗吾嬰劇疾數日後
微息細如毛僅相屬家人皇皇不知所謀醫巫望望去
吾憒憒中自知必死一夕憒愈甚寐睫甫交覩被髪巨
神仗劍立雲外伸臂挾吾以升茫洋飇忽了不知其所
之既止則揺曵蕩漾乍沈乍浮若罽之虚懸寘足其上
而下鼓之以風也吾懼甚急抱神足襭其衣下視瓊樓
貝闕隱隱烟霧間又其下則山峰㦸列檜柏蓊鬱如莓
苔計髙下相距可萬丈神俯視曰此武當之巔吾武當
主也汝固吾徒故來相活他日無相忘乃灑然以甦明
日即飲食又明日即起因念餘生殘齒皆神之惠而掃
除之役其何敢辭秋冬之際將瓣香裹茗訪眞蹟於楚
山之椒拉羽流一二採藥潄流以滌塵慮願勒此義於
珉垂示子孫知吾所以屢遷屢下者庶免嗤於來世噫
嘻君子之學達諸理而已矣理外之事聖哲不敢例以為
無也夢之幻邪眞邪鬼神之能愈疾邪否邪斯言之有
稽邪余皆不得而知也然吾聞之君子之處世也無所
戕於物之謂賢淡然於世故不乾沒焉之謂達廷彦之
言余固不能知也而其黜聰明謹酬答粗衣糲食環市
區雖百千若人何所妨於物而孤雲野鶴悠適閒逺濁
世之糠粃埃壒畧不置之胸次可不謂達矣乎而他亦
何足深究也自周官六夢之職廢學者莫能通其説謂
為幻今疾良愈矣謂為眞漆園之蝶邯鄲之枕皆幻也
廷彦嘗屢夢先公髙車大蓋從騶卒數百人謂將血食
某地因與諸昆季建祠於南市或謂先公雅愛廷彦平
生未嘗隔旬日故屢形之夢寐亦若彼漆園邯鄲者然
然而鄉人夢如廷彦者什二三亦有死數日復生親見
據髙坐理陰道如前所云者豈彼皆幻乎精爽所寄感
之者易以通禍福將至尸之者預以告事幾有㑹値之
者適以符然則賀監賈島陳碧虚晁無咎諸公或儒而
楊或儒而墨要其衷必有得於恍惚啽囈之餘而兆於
彰灼昭著之外有不能已於幾而又有不能以盡告人
者未可遽非也謹拜手而獻詩曰新廟奕奕有嚴有翼
貌則如生質則貞石几筵維潔牢醴維馨巫史離離明
靈欣欣誰其尸之北街盧子昔佩儒紳今為羽士匪我
陷蔽敢爾逃儒枯朽條肄維神之噓吾有疢災維神庇
賴神有役驅吾其敢怠水蕩而漚燭焫而影凡厥萬象
孰非夢境勿曰吾言其有其無明明赫赫其何敢誣肹
蠁有靈精誠有格神貺我休匪我饒舌歸語吾家吾妻
吾孥百千萬變勿以闗吾汚吾沖虚穢吾清湛如白斯
湼如璧斯㸃雲返於壑水落於川凝神無役爰引吾年
　　齊東縣新修廟學記
嘉靖乙未秋七月先族兄廷輝司訓仲子悟以鄉進士為
齊東令既新廟學縣僚幕淳安方君鼐尉氏王君有
年太原樊君懋内黄周君信暨學宫師友古燕盛君蠻
廣徳劉君世準謀勒石紀其事劉君獨逺走數百里謁
余言且曰夫子之道天也天豈可贅以言惟嵗月廢興
不可無稽惟賢侯勤渠不可泯泯焉泯焉將使來者無
所勸猥惰者無所激於衷敢告門下始吾齊東有學剏
自勝國大徳間屢敝屢葺取足於支傾易朽免一時之
風雨而終無以慊瞻拜者之志以繫聖澤之遐思嘉靖
己丑冬大行人岳君倫以謫官主齊東簿思易而大之
南營數百步甫施工而去繼之者無以承其休因循漸
墜舊學既撤新構未施片瓦師生乃至無所容足夫庖
人無㕑何以精於饌工人無肆何以精於業教者學者
無地以容足何以飾廉隅嚴禮席侯蹙然若不能終日
度工計費既有槩於中而以事鳩材以時鳩役刑有贖
義有倡數月即有藉於貲擇日晨起詣憲臣三衢王公
告以故公唶唶稱歎手付俸金以給退而量能授役㨗
者趨壯者荷廉者出納黠者貿遷越明年丙申秋即報
竣事人初謂工費頗鉅侯慎密深藏未嘗一言僉謀恐
難猝辦既乃不動聲色無稽無缺乃知侯於兹役有餘
財矣先飾大成殿次兩廡次㦸門櫺星門奐輪壯麗以
次落成執鬯捧籩者洒然以樂東為儒學門由門迤邐
以入至殿後為明倫堂為兩齋環前後為倉庫為神㕑
為號舍又稍後為敬一亭為啓聖名宦鄉賢諸祠弁而
遊軒而謁者快然以慰學後為三教官廨廨左為射圃
亭亭前為外號退而食倦而息者坦然以安今巷有歌
室有頌載筆者有紀述觀風者有薦書士驩民協他邑
爭赴愬侯不負所學矣惟先生之圖憶余始授悟學悟
無他能一敦樸少年耳乃今若劉君之言忠信可以學
禮非誣我也夫子宫墻誠不宜贅以言撫庭砌之芝蘭
慶先澤於未墜亦安忍默默而竊有所見思欲表襮者
亦自不能已夫天下之言學也平實盡之矣髙論終無
以信於世自選舉之法廢士率以言求售於場屋而大任
重寄亦惟懸之以待場屋士士不出此由他途以仕雖
有用世之志例假以散秩無所藉以䆒厥施故士知誦
習即思游庠校游庠校即思奮迹場屋以需於用此天
下人心之所同平實固如是也今之揚聲邁烈於中外
熙鴻號於無窮者孰非科目士而必曰科舉不足以得
士言語不足以觀人徒以卑士志陋學術不亦過為髙
論矣乎我奮於是而曰不必於是必於是將卑且陋不
但誣人且自誣矣夫誰信我誠使事舉業者即孔孟之
言議以應有司之求既得仕循孔孟之塗轍以成天下
之務坦然平確然實則聖賢心迹不假外求科舉之學
亦何負於士顧談者過髙於上學者譸張謬悠於下授
之秦漢制作未能以句動以天機神化貞一明覺為言
經箋傳註漫不相類甚者撏撦晦澁之辭以飾怪戾之
説上以是求下以是應正恐文運之升降係治道之隆
汙為輔理者憂耳然則科舉不負士士負科舉也多矣
宗工晉魏祖尚莊老持此以徃何所紀極必有任其責
者鑱吾言於石諸生讀而惕然警焉可思過半矣不然
謂吾言為妄可也悟能不受變於俗旬朔課士相與繹
吾言挽頽靡復古雅以歆動四境之外庶舊學不負吾
兄為不亡矣不然指土木之功而曰不負所學謂吾言
為妄亦可也
　　故城縣重修䕶國寺記
儒墨不相為謀出汙入附不塞不流夫人知之至其説
之善誘易動有可以翊化機者或未知也我國家以綱
常為治於天下郡縣設僧正僧㑹之司有額員有公署
有印章若與儒道相埓焉獨不為綱常計乎正以其有
可以役於我者不容廢也民之訹於禍福也如水之趨
下善惡之説不足以勝之夫善惡不足以勝則吾道以
多畏而難行而釋氏則專談禍福以畏人者故藉之以
導天下以空導累以禍導欲以縁業導妄以因刼導愚
使天下翕然應悚然懼欣然入於善是固孔氏之敎也
逐其幾不逐其心用於言不用於法皇恩於生民恒性
亦𢎞矣哉吾邑僧㑹司舊𨽻䕶國前寺寺瀕河屢有水
患嵗撤僧室以避益避地益促隘嵗節望闕申賀率先
期詣是習禮雜沓偪側無以成展拜之儀縉紳士捧王
言事遊謁持使節宦兹土者未届期亦恒於是以需舍
宇穢惡憩息無所茍簡荒凉為一邑之羞嘉靖丁亥平
定李侯春思欲改築顧嵗侵財匱費無所出念瓦石木
甓嵗撤者固無恙北門内有䕶國後寺垝垣敗屋負城
垣面學宫寛閎空闊可拓地以營亦無事於多費者乃
呼浮屠之長道存道成使來前指木石之類以命之曰
而能以施報導人於趨赴移是於彼不煩吾民乎果然
吾當疏辭題名授爾輩遍告四境以協力四境聞之紛
然來集匠來於良力來於壯飪豐於廚犒優於貨數月
而工畢雖掄擇舊材無以侈新觀而殿宇整飾庭廊深
䆳延接有堂徙倚有亭應酬有暑丈室精舍禪房庖御
一一雅潔亦足以備勝遊而發佳趣將索詞於余勒石
紀嵗月石未伐而侯去越九年嘉靖丙申存與成屢來
謁申前議且曰願先生無忘疇昔噫嘻余敢忘於疇昔
釋氏以空為説以無為宗萬有皆贅也新構之連甍鬭
角皆空無之累復欲余贅言以重累邪昌黎韓子起八
代平生蘭若碑碣未肯附一字徒以孔墨相用之説君
子尚訾其學之未純余何人斯而敢以多言自招譏議
乎遲遲於鉛槧者以是耳余敢忘於疇昔雖然李侯於
此有數善焉不可以無述曩固已許之矣地境閎闊班
行秩秩慊展拜舞蹈之敬庭宇整潔遊息于于有無忘
賔旅之義仍於舊不侈於費導以浮屠不臨以官府曲
遂于愛民惜財之願以自附于茍完茍美之心余又安
忍避咎而終付之無言乎西方之教戒貪嗔以冀定慧
而天下敢於貪嗔懵於定慧者惟緇流為甚昔者居濵
漳河市舶估客艫銜肩摩習見其攫金售偽貪嗔何以
戒今近庠校矣逺廛市矣望宫墻於咫尺聆絃誦於晨
昏矣遲英俊之枉臨煮清泉於新茗覿風度接言論神
酣心醉則慧識炯如定性虚湛可以日計而月不同回
首舊境若不能一朝居焉其利益於而輩何如也存成
二子佼佼於傭中固宜刮目以待其餘聞亦漸知謹步
履逺利欲數年之後靈澈支遁之屬當有企慕之者誰
之賜歟用儒於墨役墨以為儒用固非若昌黎相為用
之説而不言之化不速之治罔不具焉侯昔日之治可
推而知也鑱吾言於石俾爾有衆時微誦而遐思焉庶
發見之善端不汨於懈惰侯之心為不負矣二釋子茫
然不知所以為對乃援筆櫽括付石工刻之繋以詩曰
漳河之濵帆檣如林有蕃有商大貝南金彼利欲區乃
有梵宇應何以静寂何以主于焉改築北城之陌後負
古堞前沾聖澤古堞翼翼百雉其强斬削而壁綿亘而
岡聖澤汪洋千頃一酌活水沄沄化雨濩濩沃彼栽培
於松柏棫貿貿於霜青青於色濡彼槁枯而楊而墨植
我根荄去彼蟊賊惟兹新築有池有渠可濯可湘餘波
之瀦惟兹嵗時以頌以賀崇基巨構心怡顔破惟兹燕
閒來嘯來歌幽徑深深素絲五紽事有贏縮數有成毁
繄孰為之吾侯李子刻成新詩慚彼野史永言歌之以
告來祀
　　留興鎭隆興禪寺新碑
寺不知所從始見於靳鴻臚瑭所撰記則賈祥買田構
小刹成化辛卯鎮人靳瑜即垝垣而新之僧悟良與其
徒眞寳者築室守之寥寥數言而已瑜蓋瑭兄弟行也
嘉靖丁亥眞寳嘗乞余言悉鴻臚所未盡垂十二年於
兹眞寳之徒常清又介寺僧本明來謁詢其故則鴻臚
舊碑前嵗毁雷斧矣恐嵗月遂湮復欲補述其事夫雷
天威也今讒説利口無處無之轟轟之威曽不少怵於
一毫而山僧野衲藉片石數語誘村墟翁媪之粟布以
救寒餓縱使詞涉巧狥稱述或過視覆邦家驚朕師者
有間矣疾動萬物震驚百里乃示威於一石威不已褻
乎蓋釋氏於乾坤之大照臨之顯山河之著皆欲洞然
不之存凡可見之物可名之事則等諸河沙微塵夢幻
泡影皆非堅久而不必為極而至於萬象皆無而後為
至而其所自為者建大寺聚徒黨厚封殖穹碑巨碣張
大語言舉目舉足皆溺於有象與其學自相背馳天之
意或者不欲其泥物象滯語言為空門之贅將掃除殄滅
以復於本無乎不然剥蝕没滅之餘碌碌落落何妨於
世亦何足騁怒而亟以糜碎之也且言莫難於談佛氏
而廢興嵗月尤莫難於佛祠之紀述狥其説將為名教
罪人據正論以排之又非彼所以來之意其廢其興必
有所以為之者得傅太史韓吏部其人冒其徒怒罵昌言
以挽頽波則供施微而日廢藉重於蕭瑀裴休輩之語
言售竒釣貨則衷若天誘賄若鬼輸雷動景從興於既
廢也不難矣而能言之士顧畧其所以廢極談其所以
興嘉歎金碧土木之華備述烝徒趨赴之樂豈非吾儕
之罪邪故柳州坡仙淮海諸君子毎授管佛祠進退維
谷兢兢然不敢輕下一語至文勢極於變態錯綜俯仰
機鋒不能自已者輒以梵唄之談足之理不取怨又不
失於在我自謂良圖然亦未免於狥之也余不文未能
一一應人而其應釋氏者尤少所欲言者前碑己盡今
何以為言矧天欲其歸於無而余屢贅之於有不但得
罪名教且得罪於天矣今何敢又輕於言雖然其有其
無於己取之而已湛於無以應萬有之迹有碑可也無
碑亦可也一言可也再言亦可也得象忘言得意忘象
温子昇之述作眞可下庾信袍笏之拜不然言愈侈詞
愈工而心愈滯以事觀之是為事障以理觀之是為理
障青州石丈人將求洗垢於韓玉汝矣貞珉翠琰何有
哉歸語而徒勿泥於有以衊本無斯不負吾操筆之意
為銘以畀之維佛氏心衆用皆非如灰斯燼如烟斯飛
維佛氏身皆非有我飼鳶啖虎何施不可覆載之間可
名可見皆曰幻境泡影露電色象盡空瑩無偏主胡為
倚著有此棟宇棟宇未己復申於言糟粕土苴秩秩便
便西方教㫖惟戒定慧無言非隐多言非贅惟默以澄
惟言以宣雲歸月印慧識炯然彼殿彼屋吾弦吾韋有
赫者詞吾箴吾規其有不然天其逺而疾雷迅霆近在
階墀余言匪誣以俟百世孰慧孰癡嗟嗟衲子
　　故城縣新剏觀世音禪院記
浮屠道存者精浮屠説諸浮屠禮重之不敢相軋亦粗
知儒書儒者多歆愛之不忍於麾而慎密不肆與之言
畧能省解惕然若驚皇皇然若弗及縉紳耆舊以至邑
侯學師亦未嘗斥拒然混迹北城䕶國寺思欲脱身自
異而未得其所也間以語孟川李子孟川曰吾有隙地
在闤闠北盡處可闢而居餘壤數畝可畦而蔬亟往營
勿怠瀧厓馬子聞而偉之呼使前曰吾有林木可伐而
材根荄條枚可析而薪亟徃取勿疑邑夫夫趙侯璞崗
聞之曰吾豈可謂不知然不可使吾民知鬼薪束矢罰
銅贖粟可貨易以為費亟從事勿畏忌數月工告成中
為堂肖觀音像稍北東偏為舍延賔客又東為屋事庖
御後為僻室入禪定重門繚垣静幽邃密天棘蒭苾馨
香竒絶金碧黝堊鮮明光曜乃謀勒石庭階屬余言識
嵗月且識諸公之愛於不敢忘余因命兒子若緘題其
額曰觀世音禪院操筆為之記畀兒書之夫觀世音者
佛書所謂慧眼妙識觀聽世人之聲音尋苦而救之者
也心于一應于萬無不在而無所在焉者也天下之大
天下之人之苦一念豈能以盡哉示寂于一乃憧憧然
博觀天下日求萬苦救之亦艱且勞矣艱勞之任非空
門之所能堪心致于一什百千萬皆化身而應嗚呼仁
矣哉且人窮則呼天急則呼父母天與父母安能恝然
而造化無全功事勢至於不可為天與父母未必能救
也舍天與父母則無可呼者矣禹稷思天下饑且溺者
若已饑之溺之伊尹任天下匹夫匹婦有不被澤者若
已推之禹稷伊尹聖人也聖澤固不可測遽能使天下
之大無一人之饑溺無一夫之不獲乎觀音乃欲能天
地聖人父母之所不能借曰勢有所未能而一念之仁
自不可得而禦使人人以觀音之心為心隨所見而拯
救之以天下人救天下苦苦海無盡救之者亦無盡千
百億化身渡十方大方於彼岸雖謂舉世無饑溺無不
獲亦可也間有未渡者心有所恃曰有觀音在吾未即
死亦足以延俄頃於丘壑是亦渡之所及也今法令繁
重民生日蹙曾未見據髙位涖民事一撫然興懷目撃
婣戚朋舊坎窞困藜急呼大號聞若不聞可援不援者
何限奉養妻子外終不肯捐一毫以及人濟物徒謬為
大言以詆其説曰哤言曰誣世正恐彼窺吾謬反噬而
詆謂吾哤且誣矣即觀音之心以上泝禹稷伊尹之心
繹莊生此一彼一昌黎儒墨相用之談以達易傳一致
百慮之訓彼之一念即吾儒充惻隱之心以保四海充
無欲害人之心仁不可勝用之勦説而鄙吝消融藩籬
剖破乃知余言之匪誣而浮屠氏未可盡詆也噫安得
若人者尋聲而來蘇百萬億蒼生之命於顛崖辛苦之
下乎道存字守性東田先生嘗與其師祖雲上人游屢
贈以詩又嘗與其師之師縁泰上人游為之作傳墨名
儒行衣鉢相承逺矣詩曰人心一乃静静斯能應酬繋
累無乃明有則雜以摎相彼觀世音無明亦無幽一以
不二參無以苦空求萬變了無與如偶如贅疣及聞人
呼聲化一成萬籌寂滅還昭物戒定與慧謀問渠何能
然一無萬籟收如月印江影如雨生水漚如響應桴鼓
如葉吟風秋又如滄海波鷗魚自沈浮太虛元無干雲
霞日悠悠昔者東坡翁偈為法眞留曰二故有苦無二
乃無儔有思無所思嘗聞之子由繹此若有得一笑想
前修再拜問觀音此語果是不市陌飛塵埃通津競方
舟何縁一路岐何計息恩讐坐令澆薄風上與鴻濛游
世無急呼人觀音得少休拜起望髙樹羣鳥方喧啾幾
時巧婦性抱拙如巢鳩
　　先大父處士府君墓版記
嗚呼吾祖之没近四十年矣緒生也晩履厯世系之詳
未能盡知尚記為兒時嬉戲左右聞我翁對客談徃事
至今未忘遺黎故老尚能道其髣髴緒不忍痛一書先
徳愈久愈蕪誰則知者大父本孫姓曾祖大公府君季
子大公勇㨗有智畧洪武初携家避兵東海上同避者
推大公為之長約為保伍大公依險設謀邏騎潰卒俱
不敢近族皆得全尋來寓故城鹿豕村沈三翁者少司
徒母弟屬尊望重人莫敢抗獨折節與大公游永樂戊
子十二月二十日大父生三翁尚未有子因從大公乞
大父為子大公感其知遇慨然許之然大公家甚貧三
翁毎欲分田授之大公笑曰吾豈胼胝隴畝以求活者
吾將復之海上耳竟去不顧留大父育三翁家三翁諸
從子四人因使大父從諸兄時燕薊魏博之間居民鮮
少或百里無炊烟草木蒙翳虺蛇虎豹白晝噬人於路
大父以童年代三翁應役築河堤於武城于張秋輸税
於居庸應驛卒於河間踽踽獨行不懼且事隨手立辦
人皆歎其不凡未幾或傳大公在某所徑往省之至則
無所見取路急歸三翁及曾祖母韓孺人已物色之矣
相與遇諸途自是拊心自誓無他志墾田築室延師置
塾凡三翁所欲為者皆先意為之暇日灌畦蒔藥惟勤
惟儉鄉進士何公肅謂三翁曰古所謂克家幹蠱於此
子見之吾甥女賢淑非此子莫可配即祖母王孺人也
自傷幼失學遇儒服者即質疑問字雖在田中役所亦
不廢尤嗜浮屠晩年如有所悟韓孺人殁毁泣䘮明毎
夜擁衾誦舊所憶天竺諸典不遺一字晨起匍匐禮佛
進諸子講解大義或言儒釋不相為謀大父曰吾豈欲
達生徑渡者顧其齊物忘我可以恢褊心戒殺好生可
以弭戾氣世所不可廢耳君子以為名言性本仁愛所
得於佛書尤深故終其身不重采不兼味布裳蔬素陶
然自樂日使人候丐者於門推食食之食或不給即命
家人更炊累次不厭下至蟲魚草木亦必欲各盡其性
不忍戕害嘗以龎居士自許龎居士者佛書所謂極善
人也成化乙巳十月二十八日卒子男三長俊次振即
先公義官封吏部主事贈員外郎祖母王孺人所出季
惠邑庠生未仕卒繼祖母髙孺人所出女三孫男六瓚
亦嗜佛能繼祖志次不肖緒繼太學生紹絡綿孫女八
人曾孫男七人執硯執賦若金若谷若韋若緘若鷗曾
孫女五人大父長身玉立疏髯過胸貎莊氣和望之知
其為厚徳君子評議世故據理析事確不可易雖未免
辨博而慈祥坦平接之者渣滓融化如春風襲衣冬日
燠人了不見可畏之色嗚呼古語有之惟徳動天惟賢
服人我翁堅志盛徳罹多故増益其所未能者尤備然
則髙爵令名舍翁其誰而泥塗耒耜矻矻以没感應報
施果誣人乎哉議者又謂不于其躬當于其後顧諸弟
姪硜硜寡過僅足自保緒不肖固嘗忝冒科名又為時
所擯棄上不能以勛業博明主恩䘏次不以道徳文章
取重臺閣史臣下不能以行義見信于岩穴著述君子
然則顯揚之望竟在何日而天道竟何如也夫為善在
我福善在天吾家昆弟子姓求在我者而已在天者吾
何用知也勿戾於衷勿酗於躬勿以武而登勿以靡而
崩志寧氣平不隕於聲淵澄氷清不忝於生視履之成
考作善之休徴以要於其終其庶幾乎若夫不虞而譽
不勞而獲古人以為身之災覬覦僥倖雖得之亦九原
之深愧而况未必得也念開創之艱難謹繼述之永圖
後之慈孫孝子寧不惕然有感于斯文
　　三朗鎮盧氏先壠碑
盧故澤潞著姓國初諱福原者避地瀛鄚間瀛鄚境地
荒蕪終日無人跡因占籍故城三朗鎮與妻李子執中
婦張協力易草萊斬林木築垣蓋屋耕鑿其中不數年
復成巨室執中生四子祥磻禎禧納張石馮喬為婦而
磻與禧尤卓犖有志操時大亂甫定人争走利區營刀
錐以活磻禧獨終嵗守書堆必期有以表見磻字世安
洪武中領鄉薦仕為山東長山教諭禧字世和以材幹
辟為縣從事屢辟不就縣令必欲致之不得已歎曰吾
之疎狂遂俛首於此吾兄何人聳壑昂霄乃爾邪然人
顧自立何如從事安能凂我故簿領數年曾不染一毫
尋得官江南歸來無他物止六七破簏貯圖籍而已故
老咸唶唶曰吾儕老矣曾未見宦游清貧若此者或嗤
之曰携此何用公不顧闢後圃築庭軒讀書扁曰樂閒
人因稱為樂閒先生或又嗤之曰即此何為又不顧既
乃笑曰吾曩不敢有所汚慮辱吾兄清譽今不敢有所
惰慮辱吾兄博識耳彼烏知之蓋長山公博綜羣籍耿
峭峻潔故樂閒以是自託其實苦節篤學本於天性非
有所畏慕而然也杜門不與物接獨喜接先公時治具
招延談理道評古今人士先公亦或獵飲其家其子晧
躭書好禮無沗所生而感慨悲歌豪逸俊爽一見知為
燕趙士先娶於劉生一子公瑞七嵗能作大字如席端
稽清勁鄉鄰謂公清吏善人慶當鍾此目管輅為神童
期孔融於偉器相與竚目以需顧以縱酒殁少室王氏
生三子子瑁子玉子玳於時祖父孫三世融洩庭堂樂
閒清癯古樸若喬松巨檜銅柯石根矯毅于雪霜烟霧
之外晧則鸞鵠停峙文彩神儁目奪不得瞬而子瑁兄
弟階砌芝蘭叢生競茂王謝諸郎有未足多者故先公
樂趨之倒屣仲宣下榻徐稚留竟日不厭毎歸謂緒曰
吾視樂閒如嚴師晧如兄弟子弟輩如子姓人家福祉
得若此公足矣故緒知公家世為深子玉又嘗從緒受
三易既判濟寧金州二郡嘉靖戊戌得謝事間請曰吾
家至子玊五世矣而子若孫若族曾孫又三世矣支𣲖
紛紜賢愚雜遝常欲萃渙散比族類以繋水木之思顧
望輕無以聨屬人心識卑不能顯揚幽賁常恐溘先朝
露仰負遺澤願乞一言勒石隧道使賢者知勸愚者知
省庶少逭不肖之罪以瞑死者目惟先生之圖夫善繼
不必於利必於志顯揚不必於貴勢要不墜於家聲濟
寧稱富饒先後宦其地者惟子與蓧城聶東之無所與
金城地多金沙恣意苞苴沿為故事惟子視同瓦礫人
未敢言及未久拂衣歸年來手足痿痺猶置書膝上咿
嚶不少休是則永言維則不匱錫類正韓子所謂稱其
家兒者何罪負之有世豈不有據勢而賕據帑而盜樓
臺相望霄漢為卑璀璨爭輝雲霞失色者乎然而見者
掩面聞者掩鼻穢名惡謚曰盜臣曰贓吏曰民賊國蠧
所謂孝子慈孫百世不能改者計其炫熠之榮曾不足
勝唾罵之辱推本自出則塚中枯骨尚有遺臭而其人
方髙持謬論詆誚周孔欲掩其貪鄙庸劣之迹不知君
子視之如虺蛇虎豹不復與人類等矣視吾子何如也
昔者楊震遺子孫以清白四世清徳推重漢季樂閒何
歉於震繼志若子何歉於秉賜奇彪諸君計所饗曾未
什一雖飭厲在人本無外覬而消息定理恒用平施後
福固知未艾也今子瑁之子貝有聲太學子玳之子貢
有聲庠序其餘芸香筠管頭角嶄嶄於家塾者指尚屢
屈寧無若人者茁於其後膺門楣之餘慶軋楊氏之家
聲乎譬之水然既浚源矣復有人導流揚波則夫蓄之
為陂塘導之為港渠析之為溝洫放之為三江九河蘇
焦枯沃旱乾濟舟楫千流萬派各底於用夫誰能禦想
樂閒之目瞑既久矣子玉攬涕謝曰敢不羮墻早夜期
無負先生之言乃櫽括其語付石工刻之
　　秦孝子傳
故城城西三十里有村曰杏基秦氏世居之至孝子五
世矣髙祖顯中曾祖得玉祖整父寧俱隐於農孝子名
綸寧第三子也寧殁綸甫弱冠欲築廬墓側值巨㓂陸
梁居人皆走避不得已避地去暨歸舊業盡蕩二兄經
紀謀曰子姓衆生計又微合食恐費多而難繼枵腹共
死無益也異㸑庶易濟綸不能違乃獨養母張氏母或
詣兄家綸終日候門母未食不食深夜母寐未熟不歸家
極貧躬耕傭賃甘旨恒有餘嘉靖辛卯六月十四日母
没既合葬即日與妻訣曰而治生而教子吾徃依吾親
矣墓左五六步闢地丈餘環堵覆茅累日夜哀號其中
二兄饋之食且戒之歸曰今巨寇餘孽未盡殄往徃殺
人于貨吾家固貧彼安知吾貧也兼土地卑濕疎茅不
蔽風雨深夜曠野獨處鬼物凌人人子要以不毁生滅
性為孝耳綸泣曰吾親俱没吾倀倀無所依依吾親而
死甘心也竟不歸日衰絰負土數十畚附墓上饑則具
蔬飯哭告墓次移時乃食疾風甚雨不失墓西路通市
井過者徃往泣下壬辰上元節思庭闈曩日燈火之樂
終夜哀號三更後音容忽若有所覩依稀縹渺乍有乍
無黎明始滅没是嵗旱村俗妄謂新葬者能為魃惡少
夜中相率强掘壙毁棺戕屍以為常綸懼甚貧弱無以
為防禦計午夜去衰絰被髪跣足焚香祝天曰願早雨
活蒼生且救吾父母翌日天大雨環墓地三畝餘遍生
西𤓰實大而味甘芝草菌蕈之屬及楮柘白楊諸雜樹
萌蘖破地如蝟毛野兎夜夜宿於廬羣䑕白晝登器共
食不驚飛鳥避鷹鸇徑投懷袖間不去甜𤓰善潰物天
稍凉苗即死十一月初一日氣極寒綸五嵗兒念父寒
來省之墓旁忽得甜𤓰一如盛夏時羣盜時過廬初意
亦不測久乃相戒曰勿犯孝子往來迂廻從他路曰勿
驚孝子或念其貧欲少濟又相戒曰勿汚孝子余未識
綸聞此且信且疑急往諗之見其慤誠謹愿言不能出
諸口有問則答答則淚俱不覺凛然生敬疑與信俱釋
後乃裹米鹽蔬果時時候問又數約余友曲兵馬漢李
布政際可李廵檢榛馬監生珂珂弟監生師言師言猶
子庠生瀛監生潭聽選官汶濵散官王誥庠生魏臣李
元嘉鄉父老盧琚琚弟珩子瑁及余弟聽選官絡往給
之諸弟亦或自往至則剖𤓰飯脱粟烹芝菌饜飫終日服
闋二兄又戒以歸又泣曰父没時吾以寇去至今抱恨
今漸無冦吾又可不自盡以償號泣負土如初余聞又
往候則𤓰實纍纍如斗芝草髙二尺餘者叢生數十本
小者不勝數樹蓊然成林墓崇峻若陵阜自取巨芝啖
余余茫然自失始綸往廬墓其族長號於衆曰是妄戾
敢為不畏人非笑者將貽門户羞凡我族人不得正視
諸族人奉命惟謹近村多富民余擇可與語者試語之
冀其存問以厲鄉閭皆不應毎廣坐談及綸亦寂無應
者至嗤人隐慝奇禍欣然和者十七八噫薄俗一至此
乎曾草木鳥䑕之不若也哀哉前嵗廵撫周中丞金下
檄縣庭月給以米胥吏輩以索賕不得梗之余屢為言
亦不應後顧困以重役綸亦不怨也諸友久欲余一言
堅其志且泄私憤而師言慫慂尤力竊念徳薄望輕公
言於人人不謂然文字糟粕也又何足為重輕久不果
因贈以詩有空懷健筆韓京兆深愧徵租董邵南之句
去年冬山西越侯來為令少年白晳清才敏手言論纚
纚於民彝天理中而勸懲界限尤嚴諸友相顧慶曰吾
邑百凡鬱抑其將以漸而升乎師言首舉綸以對侯慨
然曰吾責也南康熊仁瞻廬墓獨有湧水成川慈烏來
巢二事朱子為守於數百年後尚建祠刻石况我赤子
而精誠所感種種焉是安可俟終日吾固不敢上擬晦
翁然私淑尚友亦豈敢自棄於是左揖劉廣文維新曰
鄉飲在即其賔禮學宫以示寵異右顧趙蓮幕君佐曰
縣署前旌善有亭其礱石大書以風有衆又顧諸友曰
某市材某召匠某備工作費已乃謂余曰執筆以役惟
先生之需皆唯唯不敢辭侯名琬字文瑞别號璞岡嘉
靖乙酉鄉進士以新鄉善敎底績陟任纔三月餘而急
所先務若此頽俗竚見其丕變矣
沙溪稗官氏曰子不語怪孝子之事幾于怪矣然芝菌
𤓰實之類余與諸友蓋屢嘗而甘之居民行路所共見
非誣也古人兎狸馴擾芝禾並出木連理鳥悲鳴者史
冊相望綸無愧古人矣父子本同一氣故先王制祀禮
聚精神以萃祖考之精神綸屏絶百務五六年間惟居
處笑語是思而精神萃聚音容如在又何怪乎孝天性
也天性澌滅有孝子不知慕又困折之斯則真可怪矣
　
　
　沙溪集巻五
欽定四庫全書
　沙溪集巻六
　　　　　　　　　　　　　明　孫緒　撰
　行狀墓表
　　資善大夫都察院左都御史東田先生馬公行狀
公諱中錫字天禄别號東田姓馬氏世為大都人曾祖
從周為雄縣歸義驛丞始占故城籍祖顯父處州知府
偉俱贈右副都御史祖妣胡氏妣姚氏俱贈淑人繼妣
朱氏封太淑人公生于正統十一年三月十六日幼警
頴不羣三嵗識字八嵗能賦小詩時處州方為唐府長
史王多不法處州毎諌不能為委曲語王怒處州械送
京師姚淑人以下皆下之獄公以幼免分廵劉僉事按
部適至公具牒投訴辭語清辯若成人劉憫泣廼詣王
曉譬怵以法王悟家得釋公依母走訟於朝事卒得白
年十六丁内艱服闋入邑庠為諸生成化甲午舉鄉試
第一登乙未進士丙申拜刑科給事中憲廟萬妃方擅
寵其弟萬二驕恣不法公疏其奸語過切直兩被杖於
午門幾殆某公主侵大名府民田上命公往覈田屬民
者悉給還之其家以危語嚇公公屹不動辛丑同考㑹
試號得人太監汪直梁方怙勢放恣朝野以目公陳其
不法十餘事直怒命邏卒日覘於門竟無可乘以故久
不得遷既考績遷雲南按察僉事舊例給事中滿九載
多授京秩四品或外藩三品公獨得逺方五品縉紳愕
然已而知其出於直噤莫敢問尋丁外艱服闋復除陜
西僉事督糧延綏分司舊有嵗供銀三百餘兩名曰公
用其實督糧者陰攘之公至革去土人形諸謡𢎞治已
酉監鄉試所刋文字盡出公筆太宰三原王公讀試録
數曰奇才奇才遂改提學尋陞副使公立條約謹章程
士習丕變登巍科者相望壬子陞大理寺右少卿南京
守備太監蔣琮蝟興大獄人兢兢不自保主事婁性發
其姦上兩次遣官廉問俱為所中事經久不結朝議再
遣廷臣人人有難色公方舉家罹重疾毅然請行既至
庭訊琮不事刑威惟以言誘致盡得其情抵琮於法大
司空才公時為刑部郎中歎曰古人訊獄不如也乙卯
陞左少卿上命閲實居庸紫荆倒馬諸闗稱㫖賜羊酒
寶鏹丙辰陞右副都御史巡撫宣府宣府巨鎮也鎮守以下
影射頗多公首革廵撫門下諸技藝百餘人還伍人皆
望風效慕間有不樂者畏公嚴正亦勉從之不數月尺
籍充實士樂用命連疏總兵馬某及丘監鎗孫叅將之
姦三人相繼去又以居庸闗控制南北為往來襟喉出
者例於後府挂號入者或不給引加以榆林大同諸鎭
門客貿遷餽遺徃來雜沓恐姦宄混其中難以防範欲
於廵撫衙門給符挂號如後府式庶間諜不得竊發賄
賂難於交通上可其奏公去鎭即罷在鎭三年申嚴禁
例杜絶請託凡糧芻工匠馬匹之利勢家夙所擅者悉
奪歸之官已未二月北敵擾邊公督兵斬俘甚衆㨗奏
賜白金文幣三月以疾辭得如請宣人萬計具疏叩闕
願留上亦惜其去顧詔㫖已下特勅有司待病痊起用
里居七年足不及官府築西菴獨嘯亭抱甕亭半里橋
以自適親舊李懷慶翟鴻臚輩日夕與盡醉圖籍花卉
若將終身而在廷諸君子論薦不息自太宰以下給事
中張文許天錫御史劉淮費鎧知府施槃前後凡十有
三疏乙丑十二月今上命公廵撫遼東遼東屯田舊為
鎭守叅戎諸勢家所占者多至三五萬畝嵗役卒收其
租屯田頃畝惟寄虚名而營伍播種纔得斥鹵淤沙近
邊之地又代勢家納賦遼人苦之公具疏於朝悉奪諸
所占而虚名無實者盡除其籍遼人相慶曰得公住三
年則家給人足矣太監朱某開客店擅馬市專利自殖
武弁轉相效尤各有錢戸魚户識字頭目諸稱謂肆為
侵漁公一裁以法且疏朱之姦抵其用事者黄某罪人
大懾服正徳丙寅六月陞兵部右侍郎尋轉左侍郎劉
瑾方用事朱瀛者瑾之腹心以邊功當得官應預者數
十百人實皆攘奪冒報瑾脅兵部為之論奏閻司馬亦
既許之矣公曰如此則冗員日増邊疆解體正當據實
上請耳司馬有難色公不可奪卒如所論上事得已而
瑾之憾深矣十二月矯詔改南京工部左侍郎未幾復
令致仕瑾怒猶未已故事沿邊糧芻毎三嵗遣官覈實
奏請事下户部有缺乏則預處之且防侵盜實分司督
糧諸司及倉氏之責丁卯十月使遼者以聞瑾即矯上
命誣公廵撫重臣邊儲腐損溢常數自原籍繋至京下
錦衣獄臺閣諸老多為申解瑾怒愈甚必欲寘公死地
戊辰三月械送遼東獄責限賠償計其費當用銀數千
兩公自分無生還理訣親故而去遼人聞公來爭出迎
候擔囊輓車願代輸者盈路公曰此將益重吾辜固謝
之有司望風追廹公易田廬貸親故親故亦多憫公寃
相率出貲遼人憤無所泄適侍郎韓某覈屯田抵遼韓
瑾之鄉人因取公前所除屯田盡什一之以投瑾好遼
人益憤己巳三月某日廣寧卒數千人午夜荷介䇿馬
登城喧呼將為變韓窘不知所措使人告公公偕獄吏
往登城遥謂曰馬某在此諸人相顧自失曰奈我公何
遂引去瑾聞亦惡韓所為公禍得少解嵗餘償完禠為
民庚午九月瑾誅上起公廵撫大同大同乘瑾擾之後
瘡痍殘破公多方撫綏抑貴幸育羸弱如宣府遼東時
宗室某邀去任馮同知奪其貲馮貧不能歸公廉得其
實疏諸朝上為罪宗室給還馮故貲宗室怒亦具疏誣
公上雅知公不之問威聲赫奕縉紳想望其風采焉値
山東冦亂劉六楊虎輩衆號五千殘破山東河北諸州
邑逺近騷然上命陞公右都御史授大將節鉞往督軍
務賜白金文幣公兼程遄征至河南彰徳府與冦遇公
帥其師衝其鋒㓂敗夜遁追至河間泊頭鎭又敗之前
後斬馘五百有餘㨗奏降敕奬勵陞左都御史掌院事
已而冦遁入山中數月復還則其衆數萬我軍寡不能
敵矣辛未七月圍棗强公調叅將宋振兵遮其前而自
引兵躡其後蓋將以腹背攻之振素恇怯所部多近倖
少年不識戰陣惴惴不敢前翌日棗强䧟令以下死者
近千人振既辱公命公懸孤軍止七百餘亦未敢深入
冦志益驕公素多術知進戰決無成功乃便服單車從
數僕直抵冦壘諭以朝廷恩威曰若悔過自新則俱保
首領冦感泣横刀誓水示不復為惡連名投牒願丐餘
命公上其事於朝制曰可然豺狼其性終難撫馴未幾
復縱兵焚掠言者遂論公信賊愚誑以重民禍乃並總
兵官惠安伯張公偉廵撫御史邊公肅蕭公翀俱徵下
之獄廷議以冦日猖獗終非膏梁紈綺所能辦乃檄諸
邊勁卒併力蹙之改命大臣往涖其事師衆之盛比公
時殆將什伯諸將又素出邊陲累建戰功旬月之間事
勢頓異公在獄聞之時疾已革歎曰古人有言雖有智
慧不如乘勢雖有鎡基不如待時吾値其難人襲其易
奈何且吾惜生靈供億欲不勞以成功而一敗至此豈
非天哉在獄八月感疾而卒壬申五月二日也年六十
七配呉氏處士某之女大司空中之孫有賢行封孺人
累贈淑人繼室林氏都督某之女封恭人贈淑人子男
一人曰師言娶孫氏先吏部季女緒之妹也女三人適
庠生吕韶國子生戈霽義官裴佐俱呉出孫女二尚幼
公耿介孤峻一毫不以干人而人亦不敢干以私游宦
幾四十年寒素始終如一然巉巖太露勇於任事而不
遑恤其他平生問遺未嘗及權貴至其便利之區復力
為裁抑故動與物忤鄉鄰親識或事當屬公者矯枉常
過當曰如此庶不廢法以此所至多赫赫名而塾黨嗛
其少恩事繼母朱曲盡愛敬兄元喆蚤卒遇嫂氏撫兄
諸子有恩族人老而困窶者預為具棺斂諸所需月廩
其家至終身凡六七人孝友之譽屹為鄉評所重居家
嚴整有法肅如官府儀嵗時奉母為壽諸卑㓜雜侍雖
盡歡無敢言及他事者公於例當蔭子然須援例陳乞
家人乘間為言公正色曰乞字豈宜出諸口竟日耿不
樂酷嗜讀書始為諸生厭棄俗學日取六經百氏騷人
才士之作及史牒治亂得失之迹諷詠而玩索之以求
馳騁貫穿於古作者之域事或毛宻隨機應酬手抄口
誦不輟同舍生頗訝其迂亦有竊笑之公不顧提學閻
御史禹錫見其文極口稱歎公益自信其文縱横闔闢
變幻百出迄無一凡近語荒裔絶徼勝衣總角之士皆
知誦習景慕謂列法從久矣公甫弱冠也既筮仕文益
横逸竒崛尤工四六片言隻語往往膾炙人口詩蚤慕
許渾晩入劉長卿陸龜蒙間嗚呼士習猥陋則道術戔
薄而施於政事卑簡不足觀衆方陋於學公無所沿襲
力以好古自任卓然名家所謂豪傑之士不待文王而
興非耶使夙用公弭㓂當有方不至若是酷烈不然用
之少遲得諸邊兵之力則容與笑談勛名可立致㑹厄
數奇漫無可藉欲徒手搏虎豹以逭咎而竟不免悲夫
殁後三日姜都憲洪有疏謂公招撫之計為是又數日
同繫者俱被釋公不及見矣公正色立朝廷威名播中外
徳惠浹軍民文章聲譽在天下乃末路一蹶死非其所
固志士無窮之恨而公論之所同為扼腕也豈不痛哉
所著有入秦稿棘寺稿上谷稿廣丘稿遼西稿雲中稿
東征稿族譜甘陵志箋經寓言貽於世師言將以今年
六月某日與二淑人合葬城西先塋之次乃彚集公章
奏手稿俾緒狀其行緒於公為姻家且故人子也知公
頗悉敢昧荒陋掇拾梗概如右俟立言君子採擇謹狀
　　處士劉公墓表
景州河渠村違州城西南七十里大姓劉氏世居之河
渠之南有村曰呉茅為景屬邑故城封域舊族齊氏家
焉兩村南北相望不數里劉公林齊公璉尤號二氏之
良二公以姻戚往來義氣相傾許久益固劉公没齊公
思之不置每談及往事輙反袂掩泣曰我非公無以為
生公非我亦無以為情緩急叩門昏夜寄跡未嘗不欣
然延納凡吾隨有獲怨有平聲譽光而蓄産侈受公之
賜為多夫施貴於知所需受貴於知所報公固知吾所
需墓木既拱音響盡滅其舊愛維繫於心而未酬涓埃
者吾何敢忘諸嘉靖乙酉六月距没時餘十稔矣齊公
忽晨起命工伐石寘劉氏墓次來謁吾於沙溪之濵備
道生平過從惇篤諸情事縷縷未厭且曰欲乞一言少
報故人於地下又曰公無恙時吾時往省候未見其甚
異於人沒後追憶舊游如醉如夢感恩則有之所以惠
我者亦未見其獨厚於人至於今兹鬱無所伸患無所
濟蓋自某之汲汲於利也而後思公解衣推食之仁某
之落落於情也而後思公援手投足之義某之馳馳於
聲音顔色也而後思公擁篲倒屣之心夫闡述幽光葬
時事也區區寸衷不求盡於曩時而遷延至今罪誠不
可逭非敢固為是遲遲也比者忘其所以然以為人皆
然也今人皆不然公獨然始恨公之不可作而圖報之
懷愈不可制且人情近則思久則忘久而不忘者深之
也愈遲愈以見公之於我深矣而亦未為大失也今市
見縱横利風煽熾倘公之義不終泯默善者勸不善者
改革民彞世教俱此攸繋豈但以慰吾之鄙私而已余
聞之悚然古稱燕趙多感慨士吾鄉固燕趙區而士固
燕趙士也髫鬌受卵翼之愛既長或致反唇之譏沈屈
荷推轂之誠既顯或有下石之慘當其强盛時猶爾况
其人已死其迹已陳顧肯傷今懷昔永念不忘乎所謂
感慨悲歌者乃於阡壟焉見之今古果不相及邪抑詩
書禮樂之習不若稼穡耒耜之樸且誠也自小學敎廢
士爭拾古人殘唾攫名禄於筆硯間道義身心漫不省
䆒學識愈博所以文奸欺世者愈巧而倥侗顓䝉苦心
勞力者秉彞或未盡斵無怪其出彼下矣弔劉公之墓
而徴諸齊公之心迹有不顙泚而背汗者非夫也余既
重劉公之為人又嘉齊公髙義乃綴述其語俾歸鑱諸
石以成其志并告來世劉公字大用有子二人曰琪璣
家世履厯之詳非謁言之本志可得而畧
　
　
　
　
　
　沙溪集巻六
欽定四庫全書
　沙溪集巻七
　　　　　　　　　　　　　明　孫緒　撰
　誌銘
　　處士黄公配毛孺人合葬墓誌銘
成化改元嵗大侵河間尤甚瀕海諸屬邑死者横道時
黄公廷器方載粟數艘行賈滄景潞漷間既抵静海饑
病者夾㟁呼聲震林木公瞿然曰安用吾粟為哉吾惜
吾粟是皆就死地矣乃盡發所載以給逺近挾囊治任
魚貫而進一時驩聲如雷咸以手加額指天日控訴翌
日粟盡徒手歸至今静海故老猶唶唶談述不置朋儕
或笑其愚稍有識者乃謂有陰徳當有陽報公聞之笑
曰二者皆過也吾固非愚者亦詎敢責報於天哉取慊
吾心焉耳嗚呼士而輕利常道也夫人可能也市而輕
利非常也古人之所難也今人不可能也公居今之市
為古人之所難為豈彼刀錐壟斷瑣瑣者所能識乎固
宜其笑之為愚也公卒時年纔四十有四百凡治生之
具俱未就緒平生惟恃挾貲貿易以資俯仰既盡委於
静海先業止宅一區田一廛又荒穢不治雖終嵗勤動
曾不足供饘粥公没經理無人宅與田日就廢門庭索
然加以猾胥狡吏横索無藝子堂與一女今適陳子文
者俱在襁褓晨起争呱呱求哺飼公之父聰及母某氏
又老病咿嚶牀簣尋醫市藥無虛日諸所需惟於公配
毛孺人焉取足孺人徳州左衛尺籍順之女賢淑多智
畧尤善持家秉節茹苦數年家漸饒裕舅姑没葬祭皆
如禮置塾延師堂或廢學輒撫之泣堂遂刻厲自立郡
庭辟為從事應役甫數月棄去閉門養母暇日㩦書載
酒與賢士大夫遊圍碁賦詩外一毫不與知孺人色喜
曰是兒軒昂倜儻有乃父風格黄氏其昌乎里人嘗侵
堂田勢横甚堂白孺人將置諸理孺人泣曰是非而父
志也而父生平未嘗與物競義聲耿耿至今而欲隕其
聲邪堂悚然止里人聞之亦慚沮卒歸侵地堂娶李氏生
三子光國光逺光施皆知學問三女長適監生李思可
餘未行承顔聚首庭闈樂意融融然君子曰黄公為不
亡矣公諱玉廷器其字世家淮安山陽縣曾祖清甫任
山東青州府同知晩占樂安縣籍子仲亨與兄仲禮再
徙棗强縣樂故城鄭家口鎭當南北水陸通衢易治生
仲亨乃獨受廛不去因為故城人公之祖也公本黄姓
自青州冒母䣊袁氏公臨終謂孺人曰吾家冒他姓者
四世矣吾死子又幼恐久將汨亂不可復吾目且不瞑
語畢撫堂歔欷堂既成立聞諸母亟復以繼先志其在
棗强者袁姓自若也毛孺人卒于嘉靖己丑正月二十
八日年八十三距公沒四十餘禩而門楣閥閲禮文儀
節與夫恤貧困贍姻族比公時殆相倍蓰逺近稱婦徳
母儀翕然歸孺人無間言今年仲冬十日堂將啓公藏
合葬孺人於鎮南衞河之原之新阡奉太學生馬君嘉
貞狀來乞銘夫悦親不必於富厚要於養志顯揚不必
於勢位要於賢公與孺人可無憾矣銘曰
静海城頭鬼夜悲城邊肝腦飛饑䲭死者枕籍知為誰
繼者將恐無窮期嗟哉黄公匪夷思麥舟之後今見之
有妻貞淑有子奇諸孫階砌叢瓊枝青州遺澤故無恙
天道終有還公時
　　亡友陜西按察司僉事楊君師文墓誌銘
嘉靖庚寅吾邑疫大作師文所居獐鹿北村尤甚師文
家乃無一人免者師文獨無恙顧周旋調養於羣衆疾
苦間幾兩月世傳疫能染人余私憂之亟舉以告且勸
之避師文曰古稱庾衮嵗寒知松柏之後凋謂其不惑
於疫癘相染之説也吾顧不能如一庾衮哉卒不避未
幾遘疾再踰旬再愈再作七月二日竟不起夫村之人
與師文家之人病者幾數十彼皆不死而師文獨死其
偶然邪命邪天有意於摧吉人邪疫氣之染少者或可
支老遂不可勝邪自師文之死村人無復有是疾者然
則沴戾流行獨師文為當死邪皆不可知也余與師文
莫逆餘四十年間嘗評其為人斵雕為樸韜明於晦平
易盡相與之情堅忍待萬事之變履之以素敦之以誠
然至義激於中則勇往直前不可禦往嵗余忤巨璫繋
御史臺獄罪且不測平生交遊所望以季心劇孟者俱
謝去師文與今李方伯公遇日夜謁省臺白余無辜讐
家嚇之以言且將訟於朝師文與公遇謀曰假令以此
逐吾輩去亦所甘心况未必爾乎公遇謙冲温潤略與
師文同而勇於義亦若此乃知矜持虚喝剛壯於頄者
緩急非所濟而深沈醖藉言若不能出諸口者多烈丈
夫也師文諱時周字師文姓楊氏學者稱北村先生其
先潞之屯留人永樂初曾祖某祖某奉例徙故城父恩
仕為鳯翔批驗大使棄官歸以師文貴封監察御史既
沒附祀鄉社母馮氏封孺人始吾與同志十五人共講
學於李聘之書舍師文毎薄暮歸秉燭深思少有扞格
夜抵吾廬䆒詰往返必窮閫奥乃驩然去如此者月六
七一夕中夜風雪大作叩門甚急余意其有不測延入
詢之曰吾思參伍以變未得耳余為析其説已復冒雪
去顧余曰此事人以為迂惟我與子自信其非迂耳故
在諸友中造詣獨深舉𢎞治甲子鄉薦正徳戊辰第進
士授行人行人三二年間例擢臺諫毎奉使於外有司
輙以臺察之禮候之師文嘗使陜西又嘗犒師轅門所
至或候迎太過輙麾去曰何相待之淺也時禁例方嚴
銜命者不得便道過家師文以兄瀛疾亟冒禁歸省則
兄已沒二日終身以為恨遷廣東道監察御史敝衣羸
馬雅雅魚魚望之知其有所養廵鹺河東繩貴勢剔姦
蠧完逋負理寃抑則平日以峻刻察慧自許者所不敢
承也代歸過屯留欵洽竟日屯留故老争談其悃愊無
華恩義兼至或以為非御史體師文聞之笑曰御史之
體止於言動衣冠已乎吾將求狐䑕於城社而殛之瑣
瑣者非吾事也君子曰彼所養者深斯真御史矣然猶
未信也既而都御史黄某憑依同鄉當國者之勢可以
生殺予奪人尚書王某結錢寧為應援籠絡臺諫為黨
與勢尤横師文盡發其奸始悟前所云云蓋指斯人也
未幾黄遂去王猶蟠據數年自是劾者相望而興師文
實先倡之寧庶人將為變先嚴刑以駭衆心江西諸司
屏息憲使胡世寧獨與撑拒庶人怒捃摭世寧罪疏諸
朝必欲寘之死事下都察院彭都憲濟物以師文雅負
重望屬之理師文力為别白世寧卒從末減一時聲譽
勃勃起四方想望其風采焉故事諸御史輪次論列雁
行魚貫罔敢侵越武宗將北狩道路洶洶斷靷引裾之
舉次當屬之他御史他御史率持猶豫師文屢從臾之
乃愀然曰死自吾分但筆力凡弱不足動宸聰耳師文
援筆立成疏稿授之曰當附吾名於君後禍福共之疏
入席藁待罪累旬竟留中不出尋陞按察僉事御史資
望深者咸授京秩或外臺四品師文獨得五品且督糧
邊徼才數月勒令致仕輿論稱屈人謂出於王用以復
怨師文不問也歸田後日養封君孺人於雙壽堂敎育
兄子碩頖如所生暇日從一僮㩦詩囊棋局訪親舊於
村墟林麓間看雲聽歌累日不返留余别墅尤多善於
誨人勤懇不倦邑庠士大半出門下使陜西時慶陽楊
都憲子朝鳯附鳯寧夏士李綸輩皆從之遊朝鳯登進
士今為布政使叅議所著諸史考易説四書説北村集
藏於家生成化壬辰十月二十五日得壽五十有九娶
張氏封孺人先卒子男三頌太學生娶曲氏頒聘馬監
生師言女領聘余弟監生繼女俱幼女四散官韓拱立
庠生顔命徳李烔余幼子若樗其壻也將以某年月日
合葬張孺人之兆頌來乞銘憶前嵗戊子余往謁封君
既又謁馮孺人二老冠服輝映痛念先公先母不可復
覿未數月余乃誌馮孺人墓又數月誌封君墓誌張孺
人墓今又誌師文墓矣嵗甫再周變故遽爾陳迹舊遊
恍若旬日余何以為情銘曰
士有利器寧韜於劌彼剗其衷乃淬而礪事有大義宜
勇於寄彼矯其强或望而避朝之言恂恂夕之行温温
忽奮而往一髪千鈞匪鬰匪伸汪濊莫垠余將求之古
之人吁嗟乎師文
　　西莊先生周公墓誌銘
嘉靖癸卯春西莊周公年七十四晨起偶跌遂得劇疾
顧其子尚志曰我死必買石誌墓吾友柏村敖太守應
魁知我獨深託之狀吾行謁能言者以銘諸後名固非
吾所急要令後世知有我耳三月六日竟卒以今年甲
辰二月十五日葬里中先墓尚志走故城徴銘于余且
述治命按狀公諱冕字時制别號西莊世為山西蔚州
人曾祖清避地呉橋平原里因占籍不去為呉橋人久
之族碩且繁至以姓名莊為周家莊祖政勤農業善知
人識故都御史張公於布衣中妻之以女非力不食非
大故不及城市有古隐逸風父裕字大量仕為縣陰陽
學訓術配賈氏先卒繼季氏以成化庚寅十二月一日
生公生有異質廣額濶輔白晳如玉望而知為福人然
豪俠伉爽不拘小節訓術屢以為憂都憲時往慰之曰
快犢破轅駿足跅弛無過慮亦時呼公前諭以郭解李
陽輩為世大僇公瞿然愧悔訓術沒公獨與母居乃輸
粟為義官懲創自厲曰不敢辱吾冠裳也政務有難集
者部使符檄有難濟者輙以試公孜孜渠渠隨手立辦
人咸謂公為衣冠覊紲故不敢縱公聞之笑曰何待吾
之淺也前言特戲耳念先人慮不肖隕墜隐憂以沒終
天之恨萬死莫贖冀他日藉此少慰先靈於地下君子
曰是不但為今之名士將無愧古之孝子矣配牟氏賢
而無子乃亟為公聘李氏鞠氏胡氏為側室公遂屏迹官
府日與田父野老㩦壺杖竹徜徉林壑間嵗時伏臘呼
宗族諸卑幼自通渭知縣尚文寧海州判詩庠士尚勤
以下數十人暢飲談𤣥賦詩窮日為樂未售者激厲教
誨時給以膏火楮墨之資人争感激思奮拯寒饑助婚
䘮活轍枯蘇道暍皇皇如不及惡少或肆欺凌恬然不
與較且無芥蔕於胸次明日來有所需應之如初
古稱有容徳乃大如劉寛婁師徳諸君子指不勝屈然
本其資性寛裕能容受而消融之公則剛猛尚氣不欲
挫一毫而侵奪横加坦如裕如正所謂剛過而中髙明
柔克者乃知周處折節王述忍辱非誣也景州庠士曰
周文中與公同名入太學卒貧甚公素未與識徒以其
同姓名也惻然憐之畀以資使其子學詩畢葬事既葬
又畀以資使其子學禮畢姻事鞠氏有孤姪女胡氏有
隨嫁幼女公撫育以恩擇配而嫁鄉鄰至今唶唶子三
人長即尚志領嘉靖辛卯鄉薦娶張氏次尚忠登乙未
進士官國子助敎娶王氏李所出次尚恩國子生娶何
氏鞠所出孫男五統娶王氏綋聘某氏絃聘王氏綜聘
張氏孫女六曾孫男三澤流浹余與公同鄉然未獲識
公夷考公之行誼於親為孝子足首百行於鄉為長者
足厲頽俗於財利為仁人足挽貪風於改行革心為志
士為勇夫足消戾氣大有功於世敎烏可以不銘正不
在識與不識也銘曰
漳湄東望懷彼良士其良伊何融融几几名孚鄭鄉徳
薫晋鄙落落盆盎見此罍洗於稽其初古俠士比不逺
而復未蹶而止天實成之將使淑世場有稼禾室有𤣥
史衆躩於途吾賁於趾有徳及人豈必曰仕彼髙者墉
或愧青紫子衆而賢是曰不死
　　登仕佐郎河南汝州吏目顔君墓誌銘
洪武永樂間山東有豪士曰顔公子寛性疎宕喜遊厯
足跡將遍於齊魯燕趙之區蓋嘗自鄒而禹城自禹而
故城晩嵗倦遊撫獐鹿北村林木曰吾終老是鄉矣遂
為故城人子寛生福智福智生壽官公諱誠字孟實君
之父也母馬氏以成化壬寅五月一日生君年十二遊
邑庠瑰奇為師友愛重既長氣益豪若不堪於端行拱
立繩檢尺寸者乃棄去以入貲得官汝州吏目而奔趨
簿領尤所不堪乃又棄去夫道逺俗敝天下無肥遁之
士蓋有因縁於未仕之初者矣未有止郤於既仕之際
者也空谷足音驟聞咸驚而疑得謝後日咿嚶書堆中
心有所懷輙治具招朋舊論文對奕為樂亦時命駕朋
舊家而余與故楊侍御師文今李方伯公遇馬監生嘉
貞李廵宰思齊恒窮日夜連晦朔不厭余門人劉知縣
善本尤號知己今人所不能者即妬人之能所欲者即
惡人不與之同欲君所欲在退能不惡進者京師諸達
人嵗時遣使候問報章謝劄無虚月奕不甚精歌曲亦
不甚解能不妬精者解者與人奕屢負無恚聽人歌興
發亦自歌前賡後和河懸瀑注聽之若驚受之若合故
孚攣誠感情人人同然疾惡太嚴市人儈子終嵗不敢
睨其藩家故饒年來愈盛子成立悉以付之曰此後勿
闗吾即有變亦勿告徒亂吾志無益也吾知養吾父悦
吾兄耳母早没壽官公年髙君侍卧起者數年兄太學
生璽嘗被誣訟久不白君走訴省臺求援諸交遊乃得
理貲費皆出君兄不知也兄尋得癭疾君命醫市藥皇
皇然暨没恐傷壽官公心言動如故而神志内傷一時
賢聲充滿衢巷余嘗見人貧無積即無係戀故於利易
疎稍有積把玩愛䕶甘為守鹵者什九盛年氣壯義激
於𠂻或能勉强至氣衰景逼萬事無所與惟知有利親
故皆秦越惟知有子孫蠅蚋腥酸蠨蛸絡緯等物議於
蛙蟬以人文為疣贅竟不肯捐一毫而虎踞利區蝂縁
髙木亦不容人得一毫甚者父子兄弟耰鋤箕箒之競
紛紛剖析於廣坐自謂當然視君毅然脱屣洒然夢覺
融然幻化標柱山嶽之上越帙風霆之外眞赤鷃之於
摶鵬也若夫佐婚䘮援溝壑恩懐僮僕義化强横固皆人
所難在君特餘事耳嘉靖丙午三月八日卒壽六十五
君諱佩字鳴玊别號東原配楊氏蚤卒無子繼靳氏側
室李氏子四人命徳娶師文女介徳娶嘉貞女皆太學
生仝徳娶公遇女邑庠生俞徳娶髙某女鴻臚寺序班
女八人其二適余從子太學生若金若巖一適余甥庠
生李炫其五人則崔三重蘇泛王思明李賓張時宦其
壻也孫男一孫女二俱幼將以十一月初七日葬西郊
新阡命徳持戈水部九章狀來謁銘余知君既深命徳
又余門墻士安得不銘銘曰
仕不期於必遂要於適意行不期於獨異要於無愧肯
堂令子吹箎友弟朋過髙軒士來問字半武不出而名
重京畿一耒是安而腹如經笥嗟哉東原胡畀胡棄西
郊之封有渠有墉鳯舞有竹龍偃有松雲藏霧幕啼鳥
哀蛩惟斯人不復見兮起天末之悲風
　　山西界河口廵檢李君思齊墓誌銘
嘉靖丁未春余臥病村墟林深地僻累月無過客六月
十一日忽思齊來問訊余心甚喜相與歌曲觴詠於巻
帙鉛槧間竊窺其飲食步履與少壯者不異風度神采
英英然倚屏執書繙閲終日不倦留數日去瀕去意眷
眷不忍别曰兄他日當思我七月四日得報曰思齊昨
夜死矣嗚呼孰知此來乃與余訣而此語遂成䜟邪其
偶然邪其預有知邪悲夫思齊諱榛字思齊别號西原
姓李氏世河間獻縣人洪武初諱容福者避地南來為
故城人容福生成甫成甫生友直友直生惠有隐徳鄉
里推重奉詔薦為壽官娶劉氏以成化戊戌四月十三
日生思齊於里第幼白晳花顔肉映眉目如畫長益魁
梧豐厚習舉子業不成乃應辟為府從事得官階登仕
佐郎仕為内府廣盈庫大使齪齪役役日與貂璫共事
無所表見恒不樂年餘改山西興縣界河口廵檢益不
樂屢乞休於部使不得請拂衣徑歸部使者賢之遣人
追畀檄文中多假借語思齊倜儻尚義於天倫尤篤視
聲利則淡然漠然甫入選籍悉以田廬付諸兄自改築
於舊居百武外闢圃蒔花藥浚渠鑿井柴門莎徑日延
客共樂嘗語人曰吾性愛幽僻惡喧雜故宅此郊坰然
未忍逺吾兄故去家甚近又不忍貧吾兄故不取片石
寸土空囊徒手工役頗鉅恒恐不得亟就緒畢吾志以
慰諸兄今幸茍完矣曵杖林臯望雲㵳泬亦恒以之自
慶不猶愈於淺隘門巷偪側猥雜於兒女子啾唧號呼
間乎前之所予者未必多於今之所取也歸田後躬率
僮僕耕穫菑畬二十年來雖日裕以施予揮斥竟無餘
貲酷嗜讀書屢從予借史記兩漢書資治通鑑三國志
文選續綱目凡數十種余嘉其老不廢學一一應之思
齊揖謝余曰古稱還書一癡吾終不返璧矣余笑曰君
審能不負斯書鄴侯萬軸惠施五車當悉輦以贈此數
冊奚以謝為無大故未嘗旬日不見既見終日對坐要
不作世俗語籕文竒字僻事險韻及疑難未省扞格未
融者任意叩問河懸瀑注風生雲變余應對不暇遇余
不知者思齊大噱曰兄亦有不知耶余不覺有慙色故
每當㑹晤輒預捜檢涉獵以備酬答如待勍敵如對畏
友因之熟舊知富新聞所得為多同志諸君子嘗評思
齊之為人曰古人不可作矣儗於今人蓋温潤如方川
李公從調笑醖藉如闗西王敬夫明爽俊快閒閒棣棣如
姚江孫直卿雖詞華學識瞠乎不能及然慷慨激發侃
侃無所回曲則三君子亦覺微歉聞者弗以為過許娶
孫氏先吏部第五女子男五人炅鴻臚寺序班炫燮炯
􁦄俱邑庠生盧氏顔氏劉氏楊氏戴氏其婦也女五人
長適胡計美先卒次適郭大純胡繼雍庠生孫倫訓科
楊磲孫男六人孫女十人將以十月二十五日葬先塋
之兆炅炫來乞銘嗚呼良友云亡踽凉無侣余尚忍銘
吾思齊也乎思齊年登七袠生計充饒富而壽矣平生
無沈疴無大咎康寧好徳矣談笑易簀翛然羽化箕疇
五福於是咸在他日遭際顯揚龍章鸞誥尚種種於五
福之外以是慰思齊於幽扃并以自慰漆園蝶夢化彼
幻軀豫章鷗盟不堪回首奈何銘曰
道若大路惟行與止止不以尼行不以使茍有用我卑
官何恥不我以需我安用仕舊第甫田諸兄料理惟兄
克承敢曰失是膴膴郊原森森孫子赫赫朝簪溶溶泮
水於趾於耜亦𤣥亦史繪堂書樓短檠素几千古胸蟠
層層磊磊在古有訓朝聞夕死思齊生死可以一視配
命多福無咎離祉遥知慶澤方來未已我作銘詩以俟
百世混混其源湜湜其沚
　
　
　
　沙溪集巻七
欽定四庫全書
　沙溪集巻八
　　　　　　　　　　　　　明　孫緒　撰
　祭文
　　祭東田馬公文
蘇黄既沒斯文日卑學無定見士無全師惟公力學挾
以英姿世逐哇咬公志鐘彞作為文章陳言既麾金石
其聲蘭蕙其萋斂則莊重變則滑稽或砥而途或亂而
蹊隨所意欲俱稱作者俯視籍湜希蹤班馬文士效之
爭入陶冶行獨思深和者益寡人得片言撫玩如寳風
雨重陽池塘春草飛步賢科䇿勛諫稿謠逐兒童名喧
輿皂入佐司馬出撫邊陲緩帶諭兵横槊賦詩聲色安
閒經濟瑰竒東遼畏薛西夏歌琦人亦有言文事武備
宿學如公勳名固易塵蔽斗文功虧覆簣天實為之又
將誰懟天下之事有拙有工維工與拙當要其終謀畫
伊初期以全功方張而弛聖者亦窮事幾之來駛如星
火通變則成偏持則墮或正或奇豈不在我不費而獲
烏乎不可成墮相去間不容髪維公之心晴空秋月韓
諭鎭州郭撫回紇其志則同其終秦越嗚呼哀哉三書
乞哀下獄竟死謗言横加明珠薏苡盛名難居髙才多
毁千載寥寥真非真是城西有墟維公故居泉夜茫茫
雲霧霏霏漳水揚波園葵有輝思公不見孰知我悲
　　鄉致政祭東田墓文
嗚呼人心有不泯之是非物理有相倚之乘除故君子
有所見而不怨清議有所據而不虚昔公之生存人見
文章徳業鏗鍧炳煥妬而忌者固未肯盡以為是今公
既沒不但讀公文者心醉而聞風者亦齎咨而涕洟是
盖至情鬱於積憤而實懿徳好於秉彝假令公當日尊
榮安富不罹讒謗則人心無歉未必輿情若此之同歸
一時之晦将以耀百世之光輝前日之斐萋正以甚今
日之瑰竒也天下之夀且逺者莫過於文譽而千年為
近天下之尊且貴者莫過於文業而三公為卑然則施
弗䆒於挾負功幾成而覆敗公直可付之冥漠而云云
者奚啻於蟲聲鳥韻之嚶咿某等愧新學之廢荒負舊
日之恩私述公之心迹厯履枯腸雖已屢竭而今從諸
公之後抑安忍遂昧昧以無辭跽而酹奠公其鑒之
　　祭邑侯王治齋文
嗚呼治齋已矣憶捧除書來自玉京余往謁之程蓋韓
荆促膝而談莛撞巨鐘治齋於時奕奕豪英視篆未幾
羽檄交并曰楚氛惡曰敵馬腥以扞以衞築鑿登登治
齋於時赳赳干城役若子來功若神營身殉國是疾雷
迅霆彼趨避者陰笑陽驚治齋於時濯濯厥靈詎料一
疾倐爾泉扃孤舟旅魄萬里銘旌漢江悠悠蜀山青青
梧竹悲吟猿鶴哀鳴漫漫長夜漠漠新塋凄凄風雨杳
杳音容嗚呼哀哉人孰不死死難於名治齋名徳天清
日明徵於惠澤途路哀聲徵於勛績樓櫓髙墉政敎旁
達四民載寧威令逺懾羣兇歸耕士有清議里有鄉評
曰惟治齋無負編氓少留數月百廢俱興雲迷逺途風
折修翎吾民數奇何怨何憎宦業若此足蹶厥生豈必
大位乃為尊崇豈必久仕乃為化成若有人兮久擅光
榮隼髙而據䑕厲而貞鸞坡倚席鳯池横經虱褌役役
蟲飛薨薨事勢忽異海竭山崩方之治齋孰虧孰盈先
民有言明徳惟馨敢布狂斐以慰幽㝠嗚呼哀哉
　
　
　
　
　
　
　
　
　
　
　沙溪集巻八
欽定四庫全書
　沙溪集巻九
　　　　　　　　　　　　　明　孫緒　撰
　賦
　　凝神賦壽韓南園明府
南園韓先生今年登八袠矣諸鄉友謀舉慶典相與問
言于緒憶先生家食時每過先子之廬竊窺其豪邁磊
落非時務瑣瑣者所能羈謂布衣之士當爾也既令招
逺愈疎宕横逸滑稽戲謔終日不可窮猶以為亨衢順
境然耳得謝後尊酒絃歌日徜徉嘯傲於春園秋水之
間氣象胸次與昔略不少異始知其稟於天者無跼蹐
狭小之病非有所慕向而為之也夫不戚戚於貧賤不
汲汲於富貴以無傷冲和之氣故得壽若此非邪作凝
神賦以見意其辭曰
世有先生簪投東海趾賁南園眉宇既佶杖屨聿尊芸
香有子蘭茁其孫向平無婚嫁之累陶令多車馬之喧
旅核載列佳賔日圜帷袂颺而成雲絲簧鳴而沸天先
生左据呉娃右擁越姬今日髙陽明日習池羽翮既老
以彌勁調謔曲中而多奇觥兕交錯無倦色應酬終日
無厖辭檜柏與姿山澤同癯昂昂青田之鶴泛泛滄江
之鳧玉山欲頽廻風之偃修竹青瞳炯射寒蟾之映氷
壺客有造者曰吾聞之壽得於初成於静惟閟伏之貞
常斯期頤之可幸今子年登八袠身役羣聽肥腯醇酎
燎其衷驩囂盤辟撓其定撞撼不利於桑榆釀郁慮汨於
水鏡拊吾心而竊疑請伸喙以聞命子昔官蓬萊之濵
豈不見仙靈之居雲霞為餐楮櫟為裾木石為侣泉風
為譽彼豈惡聲華愛虚無樂冲澹忘膏腴蓋將慕翛翥
之天衢固當避偪側之塵區矧欲不可以多縱志不可
以久逾此不易之至理庶吾子其更途先生曰吁子知
事之於形不知神之於情凡人之情欲有所寄茍飽食
而無用將多欲以為累故懿公好鶴屈子嗜芰阮籍猖
狂劉伶酣醉雖各殊其情悰要同歸於維係易載艮止
詩詠塞淵先民有静安之訓南華著逍遥之篇豈欲如
木之槁如灰不然蓋機械去而天眞合形骸放則靈根
堅色象是胼泓澄是潛寄興於偏寧噏其全光與衆和
神以一𤣥此古昔所以垂訓喬鏗所以修年彼簡出奥
居杜門却軌輊軒永税冠裳盡毁袵簀肢體堂階步履
天日莫窺於容儀里閈不通其姓氏名成大隐迹類髙
士然而朝覬乞墦暮心媚竈望終南之㨗徑投宫中之
玩好得䘮日縈幽鬰恒蹈甚者王戎布籌和嶠嬰癖萬
錢一食而未厭千金屢散而復積叢憂既并熱中可炙
震於鄰而先驚任過力而多躓若此者為勞邪佚邪徒
使方士獻巧醫工補闕奇術駐顔大藥換骨屈伸偃仰
嘘㗳嗟咄惜濺沫於涓細戒時晷於絲髪立言近似於
根據奏功終成於恍惚且壽於天為遺於徳為符於世
為典型為文獻於人為福先為慶孚觀黄流於玉瓚豈
彼噥喁淟涊猥陋瑣屑者可得而誣今吾静以動制白
以黑守執名御實名名者未名即有印無有有者未有
碧潭雲物青銅妍醜馬醫夏畦虎賁傭走老宿吾師彊
戅吾友英英為銛坦坦為厚嘵嘵為敷默默為受猖狂
乖戾和風醴酒號怒詬罵金鍧玉叩幻縁外浮谷神獨
偶春馥秋葩歡悰噱口吾方抔泰華杯瀴溟瞬息運㑹
蚊蜹雷霆憶廣成拉彌明駕虬鯤驂鼇鯨登瑶闕朝玉京
振衣崑崙張樂洞庭跂太空之遼邈了不辨非有之與
無生是乃白雲之壽鄉清世之仙瀛夫宇宙為籠塵霧
為網毁譽愛憎紛紜鞅掌將畢世以莫殫苦何求而受
想惟志中於聖賢庶神凝於象罔繹子言以泝吾言竟
孰拘而孰廣客於是慙然沮恍然悟摳衣下堂失其故
步
　　莎汀賦
古蓧戈君宇清愛漳水之勝自號曰莎汀主人甘陵孫
緒為之賦曰
泳淇水之毖流見漳河之奔放掠滄景以東下渺天津
之在望越瞬息其千里鼓洪波而欲漲迅舟檣之紛紜
類萍踪之蕩漾忽一塊以横亘立孤標於衝浪逝水岐
而安流奔濤洄而拱向驚者殺勢狂者止蕩邊城絶徼
抗一旅之師砥柱中流屹百川之障如盎之承如原之
平綠漪映而可愛青莎縟而易生過客徙倚以忘去主
人謙洽而有情蔚乎經世之文含而内藴儼若淵泉之
性湛以中明瓠刳而航木横而蹈日來百廻興出獨到
以詠以觴載色載笑哇鳴鼓吹稊稗至道晩橋識拄杖
之聲嘉賓詠蒸然之罩澧有蘭而沅有芷未忘公子之
思朝采蔬而暮采魚雅稱散人之號林邊雨後記春種
之薛能水北原南慕閒行之賈島草一也莎獨可依土
一也汀獨可重蓋莎之叢生近於仁而汀之獨立近於
勇激之不鳴撞之不洶水流而意自閒澤虚而氣不壅
鎮重之士不逐於疾驅雋永之才不困於紛冗念績學
之弦韋定名義以慫慂彼累榭崇臺名園異沼境地夐
絶林木深窅工疑鬼輸景出天巧嘉賔供具以來游騷
人載筆而幽討萬卉秀而争妍累世玩以為寳情一動
於豪右勢不容以永葆睥睨之涎方垂施奪之謀愈狡
一失足於坎穽紛下石於幽眇家罹褫籍身膺席藁李
崧之别業盡取於人張祐之荒田責征未了故入雲之
甲第未易以擅而環堵之衡茅終焉可保然則蓄十朋
之大貝曾不若半汀之芳草得於我而非貪格於人而
非嗇智不來謀力不來逼商不往售農不往植撫枝蔓
之滋榮窺化工之莫息芼萋斐之文章懲貝錦於讒賊
閒門要地細檢東風到世情孤鶩落霞逺望長天與同
色夫言有淺而致不可窮迹有粗而奥不可測洛陽數
畝候天下之盛衰蘭亭一觴齊生死於今昔事匪希踪
情深自得誠寄興於一笑即神遊於八極亂曰莎之蓁
蓁兮可席可裀莎之囷囷兮可樵可薪刈而蔞兮可以
秣吾駒以盪吾趨束而蒭兮可以緝吾廬以奠吾居安
能置生計之種種而捕夢幻之蘧蘧若乃踏莎有行秋
水有述被髪狂吟天幕地席言論張皇形迹詭謐蹈海
逾河枕流潄石纎靡竒麗之句江遶郴山恍惚虚謬之
談籌添海屋非性分之樂所存抑池塘之夢方熟惟渭
濵之釣絲與伊洛之流澤進則為股為肱退則為賓為
客蒹葭霜露伊人宛在水中央廊廟江湖天威不違顔
咫尺乃生平之願學亦古今之不易蓋宇宙之大此道
獨出萬物之先君臣之倫天下不可一日而斁必也令
譽彰聞徴書交騖披草萊之新恩襲瀛洲之故步宣室
求賢之問細細天風汗漫騎鯨之遊茫茫烟霧潤一世
之枯槁為斯文之津渡期無愧水魚之相投庶不負雲
龍之遭遇奮翼附鵾鵬回頭謝鷗鷺
　　鳯鳥賦
余一斥林丘半生淟涊愧鳯鳥多矣對圖濡筆凄然興
懷吾聞鳯凰之為瑞兮乃在夫炎海之外丹穴之山去
中國不知幾萬里兮性不累於塵寰隨治棼以顯晦兮
世固不可得而見覿風神於縑素兮宛海山之在面梧
竹蔭而青青兮醴泉溜而汍汍依雲霞以棲息兮漙沆
瀣以為飡鳳若鳴而鏘鏘兮凰若應而噦噦晞朝暾之
融融兮颺羽毛之翽翽百鳥飛鳴而環列兮若拱衞而
欽崇斯固氣類之感召兮誠亦愛戴其長雄撫鮮毳之
陸離兮攬余涕之潺湲彼盈堂之燕笑兮方濡首而酡
顔孰粉繪以畀君兮孰投余以長慨繫遐思於千古兮
諗元化於大塊胡假之以文彩兮不使之羽儀於世逺
江海以孤立兮汚沮洳以永棄日窅窅而韜光兮風浩
浩而無窮癡霧昏而迷天兮狂礫起而灑空鵬怒飛而
垂雲兮鯨奔吸而倒海横六合而决九山兮懔孤標之
安在鵜濡味以在梁兮鶴偃蹇以乘軒有鴟蹲於池兮
有隼墉據而風騫何希有之靈瑞兮獨不得藉於一枝
紛喧啾之萬喙兮奚足為上林之盈虧昔軒轅之無為
兮覽徳輝以巢閣亦嘗來儀於舜廷兮應九成之聖樂
蓋自聖王之不作兮始儉徳以深藏吾固不暇哀斯鳥
之弗遇兮維斯人之永傷於惟善感之鳴於唐兮亦有
士元之伏於漢重斯文之耿光兮煥良史之嘉歎跨一
代之英賢兮得此尚至今以為榮乃如之人兮矧么麽
以有生惟人性之為貴兮顧藉重於羽族去汚濁以自
藏兮孰不攀附而欽淑高踪逺而寥寥兮岐路蓁而瑣
瑣余既不得於今之士兮或古人之知我念尼父之周
流兮楚狂病其徳衰欲自得於舒巻兮嗟余舍此其誰
師哀揚雄之好古兮駕鳯説於君子售䛕佞於美新兮
曾不自知其無恥舉平山之勤渠兮祗資於撫掌之噱
談儻不負於九苞兮飲一瓢其何慙盼頽景兮西下搔
短髪兮毿毿
　　超然樓賦
柳塘先生結樓於東園之東前臨綠陂後枕髙墉飾不
采椽邃不𤣥宫土築而臺甓砌而層奇蕚拱列古木巃
從隙駟朝度牕蟾夜通自題其額曰超然之樓日焚香
冥坐於中陂東漁客慕而謁焉且叩其命名之意先生
曰吾茹貧畢世與物多忤棲遲衡門風雨環堵不但登
髙作賦久絶念於生平而長天逺林曾未入於阿睹蓋
偪側咫尺於窮簷宜塵氛堆盈於庭户自吾之有斯樓
也洞視層霄俯閲萬象沆瀣夜下旭日朝上微雨孤村
天低野曠翹首跂足千態萬狀超然於塵寰嗒爾於世
網荆川王粲坐暇日以銷憂漢城孟郊聊乘春以騁望
於斯時也無懷葛天冥迷滉瀁蓋不知運世之為悠長
宇宙之無限量羣仙宛其同游十洲涉於想像彼西澗
孤舟南風五兩紛萬變以交馳引大利而自向吾凭䦨
以睨之蓋不啻蟲薨蚋聚腥几糞壤也樓之名義庶其
在兹客曰是超出於庸衆人矣然聖門不暇方人君子
貴於無我達人通士不若是之瑣瑣也先生曰吾嘗倅
華嶽貳濟州愛巒峰之嵂崒撫汶泗之交流尋种魏之
髙躅思賀李其與儔惟髙標之永懷乃簿領之日休堅
不可破亂不可籌如石之頑如木之樛復有部使監司
貴近藩臬盛氣虎踞於堂陛下吏魚貫於班列怒赫則
壯頄而頳勢張則炙手可熱雨覆雲翻天摧地裂今回
首遐思蓋深數古人之不可作而未嘗不笑若人之躞
屧登兹樓以俯仰盡往迹而滌雪撫後園之竒花延吾
鄉之名徳白酒黄雞雜蔬丹荔勝日良辰雲朝月夕挈
榼喧壺矢之笑聲推牕玩花蕚之容色晴景朝酣濃霧
夜濕一一巧粧兩兩鬭飾落落若疎密密若織艶若妖
姬潤若良玉含苞若孕鮮明若拭向者若呈背者若匿
仰者若訴俯者若息深紅若日丹誠血赤嫩白若雪縞
素為質馥馥郁郁紛紛籍籍念昔貴位威福情人人殊
其異於兹花者曾未什一謂得志以大行乃草木與同
匹哀哉吾輩憑藉軒楹脱畧形迹陸務觀之肝肺易輸
龎徳公之賔主莫識今我頓忘於故吾懷抱肯傷於宿
昔黄堂白屋混於大觀樂境畏途本同一致慮寂則萬
縁俱滅澄然則兩忘無事如甑之破如屣之棄塞馬得
失枯蟬遺蜕冥然漠然無聽無視客曰是固然矣已超
出於榮辱間矣至誠無倚著於心君子貴推移於世不
謂吾子之昧於是也更端上乘無為左次先生曰吾年
餘七袠童顔豁齒撫來日之無多諒歡遊之能幾嘉績
終不可以與立老冉冉其至止匪寄興於物象將百慮
其未巳聊憑髙以逺眺時塊居而徙倚望蒼梧之暮雲
泝鼎湖之逝水古之聖哲安在哉徒點筆於青史杜少
陵之得失目注寒江郭子綦之噓嗒坐而隠几齊死生
於蒙莊宗虚無於老氏聊與化以優游知䆒竟之何似
此則鄙人之意指也彼龍鍾者為誰方跛鼈而攫市客
曰似矣然猶未也吾夙知吾子之挾負請進一步以展
衷愫先生曰嘻一元之理無盡而氣則有涯以有涯而
囿於無涯安能得兩在而無參差固宜天地有否泰日
月有盈虧海山有變遷氣化有淳漓况人又囿於陰陽
兩間者其孰能逃於五行之外百年之期茍聞道於昧
旦雖夕死其何辭吾少學易若咀枯枿若捧漏巵既稍
有見若索奔駿若追晷曦今老矣亦豈敢謂有聞而沈
酣浸液亦時得於管中之一窺試博觀於天下之大萬
事之夥曾何外於一畫之偶竒至一不容以或貳而渾
涵圓融安可剖析而離披故得於一則乾坤之清寧即
此而在不得於一而浩繁文字祗見其喪羊於多岐負
苓者尚以先天之圖為贅而尼父直謂作易者為世衰
彼業並四家道微九師𤣥英流演王弼窮微京房卦氣
司馬濳虚義海析藴太𤣥火珠詞支説勦安能知吾棟
宇之崇卑閲巻帙於髙閣竊取義於弦韋倦枕易而假
寐恍然親見於庖犧道通天地有形之外心遊鴻濛未
判之初竊以是為逺覽為獨到舍是則無可為詞矣若
夫滕閣之朝暮雨雲岳樓之廊廟江湖東坡臺記弔古
尋幽欒城樓賦蔬盤酒壺興固各有所寄而斯樓之陋
隘則莫我敢圖乃振衣而起拍檻而歌曰樓之前檻兮
塘水泠泠兮孰與我濯纓兮樓之北壁兮碩果未食兮
孰與我談易兮客悚然聽黯然不言飄然長揖以去竟
莫測其所存
　　恤徭賦
恤徭賦者頌吾景賢守豫章陳侯也我國家酌定古制
每三年一編征徭輕重隨其虧盈簿書狥以遷就飾治
蠱壞更張條格且慮夫富者以巧賄而脱貧者以無告
而承富益富貧益貧將至於無所安集今年實當其期
侯精察縝密物無遁情而矜憐惻怛時溢發於伸紙點
筆之下故以恤徭名篇州之胄監諸友介余甥劉監生
化淳來索言先是余嘗三致意於侯矣因作短賦以見
意取足於不為複詞耳
大荒落之嵗序建困敦於天樞殺景怒而布令寒風勁
以示威方無衣以卒嵗屬版圖之重稽爰率由於典則
寓仁愛於乘除閲三載而更張乂四民之差咨時有向
背政有違宜業有軒輊役有盈虧此剏法者之逺慮而
憂世者之所當知蓋物理無一定之强弱生計有俄頃
之盛衰或先倨而後恭或昔瘠而今腴或鶉衣而朝出
乃鶴氅而夕歸方洋洋於夏屋倐凄凄於夜扉加以宇
宙之間何事不有機械之設其變無涯巧㨗曰厚淳龎
曰漓溟渤為峻泰華為卑兎脱雉獲魚網鴻離遂使義
利失大界限而人心無公是非絜矩為方必無戾民物之性
中流砥柱庶少障江河之趨於斯時也縶者思釋困者
思紓飢者思哺抑者思舒涸轍枯魚想西江之斗水紇
干凍雀望北陸之隆曦豫南先生明炳物初憂先天下
畏此簡書形銷渥赭塊居咫尺之庭神遊廣漠之野載
諮載詢以揮以灑贋無所售眚不輕捨開諭惟藉於語
言廉威不專於楚榎斂奔放而漣漪萃渙散於陶治縷
縷紛紛魚魚雅雅政敎風馳聰明天假深封植於孤根
切垂戒於三瓦蓋嘗期大人天下為度物與民胞於焉
體君子易象之謙裒多益寡無事於京兆之缿筩俯同
於戸牖之宰社進不失朝廷一時之新令退不廢風雨
萬間之廣厦故居人愛屋上之羣烏而征途羡車中之
五馬即此一端以措諸事業舉萬類如傾瀉充斯類也
窅窅可易巖巖可摧熇熇可撲落落可徠囂囂可寂瑣
瑣可駭可以推移凝滯可以通變化裁可以一鳧鶴通
瓶罍弭沴厲和祥災齊物論以平價解民愠而阜財下
可以均穀禄方井地以正疆界上可以調四時齊七政
以平泰階挽皇風於邃古躋葛天與無懷嗟伊人之膠
柱徒觀望而徘徊旁觀斯世孰與侣侯何以獨得於此
哉蓋汝南得中州之正淮康居潢水之隈摩雲地靈毓
清淑西湖活水為培栽仰止髙嵩宜富有於梁棟餘波
伊洛逺流澤於莓苔固宜有斐君子獨抱奇才了牒檄
於指顧著勛績之奇瑰佳石移雲諒補天之有在明珠
孕月久媚澤於胚胎是以生色蓧郡增光董臺漳流瑩
澈甘陵崔嵬標望與瀛洲髙揭才華與渤海爭洄館閣
班鵷本固有丘壑車馬空驚猜行見下徵詔之黄麻納
調燮之鹽梅却恐召父杜母崇秩於槐棘風霾霧瘴又
遍於蒿萊矣盼流光而孤嘯蟠灝氣於九垓
　　沙岡賦
余家别業在沙溪之南數里村西沙磧舊為溪水擁成
丘阜大小相望故老因名之曰沙岡嵗久漸平然故址
皆可認從姪執硯耕鑿於中築園圃蒔花木間請曰願
叔父一言余喜其力田而好文不忍峻拒援筆戲為之
賦曰
沙溪南去十里其餘擁沙而岡依岡而廬茫茫無際纍
纍相如列若斥堠繩若貫珠有人隠於其間兮日撫弄
以為娯朝風埃之與鄰夜氛翳之與居客疑而問曰若
是乎君子之愚也士當擇於所居物恒期於有用相彼
沙兮炊不可糜穿不可洞飛礫疾飇為祟種種透帷敲
牕心焦目眚瞀亂障礙齷齪擁腫狂蔽天日癡没腰領
垢樽罍填溪井汚芸編痼毛頴不惟無致用之資抑將
為斯世之梗謂宜夙擇而亟去胡為守若虀鹽酣若酩
酊也愛身之至者常欲潔而慕道之𤣥者歸諸静吾子
其尚聽余言哉沙岡主人啞然而笑曰君知其一未知
其二天下之生久矣迹固難於强合物恒忻於所遇或
心樂於水山或性同於薑桂或雍雍於都俞或飄飄以
髙逝雖好尚之不同要之各適其意如吾者隴畝耕耘
么麽瑣細進不能以流芳退未果於忘世飽食而心無
所用慨堪輿之疣贅取物以象吾身固斯岡之儕類故
居則若參行則若儷向我若賔環我若衞登望若臺倦
眠若􁅧袪暑若簟燠寒若毳染既久而與化不覺形之
同異方冬春之際乘風而起也若怒若奔若排若驚溟
溟濛濛訰訰懵懵門無轍迹巷無行踪上下天宇之一
色了不辨南北之與西東沒縱横之岐路喜大古之一
同若混沌之始鑿渾乎氣化之鴻蒙朋儕阻隔音問莫
通縁念盡息浮游規中吾自以為無懷葛天之民而親
履華胥之提封也於斯時也豈不有達人宦士敗子征
徒掩目而趨障面而嘘攫金市區乞哀通衢偪側嶮巇
倉皇泥途睢睢盱盱伈伈􁀙􁀙流離穢汚曾不能滿吾
之一嗤吾則有堂若釐有室若渝巷衢若墟庭階若迷
交睫不舒賁趾不移簀笫不離閾限不踰闔扉而臥有
夢蘧蘧炙燈而酌有爼于于其寐媞媞其覺祁祁徐徐
愉愉雅雅魚魚匪沒於衢匪柅於車人將投刺我門鳴
珮我閭然諾有符慶弔有需過從有期醵宴有詞良馬
素絲白飯青芻縱人不我即吾詎能安心於庭除定志
擾於應酬囂景勝於冲虚執隨一變於初心今我頓非
於故吾而我亦若人之如也然則沙岡者扃户之固鐍
當關之健夫洗心藏密之士何可一日而無若夫夏秋
之交遇雨而受也點滴則淅瀝有聲少間則涓沫無迹
有燥濕之功勲有容納之器識慎密入于精微謙冲虚以
受益萃而不雜盈而不溢積而能推罅而能塞險境知
夷亨衢知阨至於海立濤瀧陰連晦朔潢潦載途雷霆
起壑沙滲而波愈清水沐而岡愈潔粲粲如星皚皚如
雪漠漠鋪雲輝輝映月茅掩而黄竹映而白波之青兮
可溉可沐可湘可濯岡之潔兮可藉可立可玩可掬披
而揀兮可以得金汰而磨兮可以琢玉崇之可以薦宗
廟築之可以迎相國握算手摶可以醒迷擁囊唱籌可
以懾敵鳥下而篆文興鵰射而藩籬撤畫而藏機撥而
售術湘流憶賈傅之才汨羅懷屈原之溺偶語啓知士
之謀龍荒泣孤臣之血程可久之譽望閲世如新陳公
甫之鄉閭過者必式是不獨癖於野夫而亦實睠於名
徳岡側之居陋亦可營岡上之田薄亦可耕居陋而矮
屋卑垣令後世師吾儉田薄而力作省費雖荒嵗亦可
生宜陰宜晴宜醉宜醒吾撫兹土而有之殆不減夫𤣥
圃之與蓬瀛彼隰田黑壤膏原沃土江鄉水村沮洳汙
下稔則蓊鬱連阡潦則摧塌環堵沈竈産鼃斜風注雨
漏屋盡化為淖泥經旬未得出門戸視吾之莎徑蕪汀
沙水渟澄濺泥不上於襟袽勺水不瀦於階庭者何如
也若必曰居延斷魂射工伺影緇塵染衣弱水絶境以
為沙之罪是役於物者之累未可以輒議也人固有類
斯者矣豈可專疵於沙哉甘言斷金偽情執袂投分明
霜矢心皎日白首按劍轉眼下石陰謀濳偵興禍不測
蓄矛㦸於爼豆伏陷穽於几席白衣蒼狗幻無定形巫
峽太行翻於頃刻而或拘情葸心腐才弱質碌碌逡廵
謭謭偪側萬事狐疑六用龜縮牝雞狂恣仗馬喑立拔
毛不為視死莫恤拜塵獻諛脂韋軟習戰戰慄慄愔愔
默默是二者將不巧於海蟲之伺人而甚於恒沙之無
力也亦有目閲芸緗情懷貪墨貎鸞鳯而志鷹鸇口夷
齊而心蹻跖蝜蝂忘死以高縁餓夫垂涎於腐骨君恩
師訓棄之若遺天理民彝蕩然盡斲衆擯棄而不知心
蔽錮而岡覺薺麥茂困於猗蘭薔薇將化為荆棘遺臭
惡於無窮為斯文之大賊甚者紊亂條章突隳保甲羅織深
文沈命新法朝開告密之門暮啓投書之匣傾百口之
貲業充一刻之庖廚殞數人之命軀希半紙之賞格檟
楚哀號髠鉗枕籍然則利勢汚人不獨京洛而儒紳戕
物或横於冦敵也可不悲夫吾聞之今古無一定之盛
衰造物忌百度之妍好聊取足於懽悰還不盡於蒼昊
佳勝獨擅以自奉則怒睨之目日圜歆艶一動於人心
則攘奪之謀日巧前輊後軒東搬西倒郭令舊第古槐
夕陽奉誠西園遺塵芳草李崧之别墅終賈蘇逢吉之
災平泉之佳石乃為陶秀實所寳慟慈孫之永思傷感
客之懷抱是固易窮則變理不得以永存然亦物大必
争勢不容於常保豈非一鑒哉若吾沙岡之陋區不但
可據以終老幸世人之共棄將雲仍而逺紹且海尚成
塵呉其為沼寧知數世之後蒺藜之沙終不為瑯琊之
稻乎正恐變而肥饒又將立窺伺之標矣吾子顧病其
瘠磽不亦遼哉客自知其言之失跼蹐踧踖頳頄頓足
乃擊節而歌以自訟歌曰沙岡之顚兮春日暄妍兮與
子徃彼田兮沙岡之趾兮泠泠秋水兮與子酌彼兕兮
歌既闋客散於庭酒盡於榼明月滿岡蕭然一榻
　　召和賦
武邑劉騰善音律余友盧君廷彦極喜之累乞余言且
曰要令後世知今時之盛雖歌工亦不減古昔也余重
其請作召和賦以貽之
南溪居閒盧君過訪霧襲裳衣春生屨杖延坐虚齋高
談象罔庭軒載啓極目蒼莽維時初春零雨未降曠野
赤以不毛怪雲幻而多像妖氛沴氣天濛濛飛礫浮埃
風蕩蕩破屋蕭條移民鞅掌愴景物以凄其顧草木而
如喪盧君愀然請問所以南溪唯唯竟陳終始敎尼不
行經殘樂毁絃歌無聞閭閻多詭俗失太和道喪廉恥
和氣載傷天澤盡弭必得妙手補天至術亨屯和以移
風説以先民挽江河之趨下庶回化工於無垠盧君莫
喻請竟其意先生曰吾人之生大造補葺聲和氣應詩
成鬼泣琴調則六馬仰秣韶奏則九苞來集物有相感
情有相挹聖知莫窺其端倪鬼神未䆒其張翕今俗好
風靡物情日磷惟轉移之要道雖家喻而莫信匪甄陶
其性情終未瘳於宿疢蓋雷霆之鼓無形而山澤之通
以潤象物理以召和疏濁流於既浚學道則民將易使
正心則天亦可問祥光照夜大有無釁將終嵗以皥熈
是何憂乎飢饉言未既盧君曰止今所謂樂昔之太師
氏乎正恐大音聲希古調和寡瓦缶鳴雷鄭衞亂雅麗
曲爭妍妖容售冶欲蕩邪穢舒隐憂召佳瑞來天休猶
治絲而棼惡溺而泅不亦難哉先生曰不然邪正無定
評妍媸無定形求其正雖村巷呼號俚俗歌謡亦足以
觀風而示戒泥其迹則明良之賡比興之精亦徒見夫
音韻之鏗鍧故時世異尚情悰異愛銘鼎非饔飱之常
結繩非書契之代隨世變以髙下何今古之相背彼商
玲瓏之於元稹李龜年之於少陵汪倫之踏歌何戡之
渭城寧不知其習非律吕之舊業非君子之貞數公者
㑹合則愛莫能助離背則悲不自勝慨歌則壯懷激烈
哀吟則老淚縱横豈獨抱幽鬱之氣鍾兒女之情誠以
憤紓於鳴心通於聲志以之寧氣以之平不知在我之
好惡而在彼之虧盈動物無間於雅俗請於是乎是徵
噫君子不見有恒是思美人既沒俳優自怡太上卒難
逢流亞可相期一人之身萬變是司審若子言則仕必
靈鳥乘必風騅臥必西山之隈食必内府之奇乎盧君
曰先生之言是也今得其次矣武邑劉騰愿而多能儒
紳愛其秀貴勢安其承先生之言果不謬則彼亦可望
永令名矣可無一言以期其成乎南溪頫而思仰而笑
袖手屢叉援筆三呌疾揮成章風生雲繞已而日謝山
巒雀喧庭院盧君登車前途既眩望雲樹之茫茫眺雙
旌而不見
　
　
　
　
　
　
　
　
　
　
　
　
　
　
　
　沙溪集巻九
欽定四庫全書
　沙溪集巻之十
　　　　　　　　　　　　　明　孫緒　撰
　雜著
　　古今仕學辨送胡生南歸
古之君子其學也將以用世今之君子其學也將以罔
世志在用世故其學也為己而其仕也為人志在罔世
故其學也為人而其仕也為己本源旣岐薰蕕遂逺今
古之不相及有由然也嘗觀之古人矣培六經以為之
根逹百氏以究於用質諸史牒以盡其變融諸歌詠以
成其德澹於中無累於外睟於形不逐於欲蓬蒿琴瑟
聊以自娱巖壑泉石謂可畢世鄉閭以之矜式學者於
焉成就古人之學如是而已夫豈必於仕哉長徃非時
中之宜援手思天下之溺或親老志切於顯揚而家貧
養須於祿入非科目不能表見故售藝棘闈非進士不
足大行故對䇿楓陛合有司之法程答天子之聖製吐
胸中之一竒燦日下之五色皆平生之素負者非有待
於外也及夫甲第登名中外列職廟廊館閣則憂在江
湖絶徼邊陲則心存魏闕一民一物之不得其所蹙然
未寧一政一令之稍失於平義形於色終身殫慮無復
已時窮谷深山常恐未及是其仕也為人乎為已乎故
建白於上皆鑿鑿可行發施於外皆永永可傳今則不
然剽竊為博險怪為竒艶媚為工晦澁為古身心漫無
所得藉口於濓洛之門牆句讀尚或未諳騰説於秦漢
之簡奥詆鍾王為俗書笑蘇黄為卑格呶呶於市衢喋
喋於廣衆蓋惟恐人之不我知也甚者慕羅吴於西江
跂陳張於東廣折雨中之角巾輓花外之小轂坐南郭
以嘘嗒效慈湖之匍匐羣居方咻瞑目而休曰吾專氣
以致柔衆論未平趺坐而凝曰吾主一以存誠苦人情
以不堪離親族而不顧膠固偪側動輙有違恍惚遼邈
莫可致詰夫科舉之業彼曰未學也至於計偕上進患
得情眞乃俛首就試曾不肯少失時文之尺度盡背其
所以為學應試之文彼所自為也幸而得第授官索價
心切乃拂衣長徃又不肯少狥世故之萬一復背其所
以為仕徑㨗終南隱充江左擁被高臥則名重里閭隱
几不言則光生藩臬薦揚奏疏無歳無之徵聘璽書惟
䖍惟愼假高論以罔利論者莫敢嗤其貪藉舊譽以欺
人舉世莫能覺其詐躬跖蹻之行而身膺賢聖之名富
陶猗之藏而風被夷齊之節上之人非不知矯詐之可
惡貪黷之有誅也顧其所拾者道學之殘唾所竊者聖
澤之遺膏清世不可以苦摧名教或恐於得罪任其所
為禁不敢問高據省臺遍躋華要身名俱泰孫子襲芳
利祿之士孰不欣于衷愫故從之者如雲郡邑之吏孰
不畏其雌黄故候之者如市彼見人之畏且服也以為
其學眞足以率天下而其術眞足以誘人心先哲髙躅
不過如斯簡冊所存可以槩見斯道之重任披胸以當
山斗之尊崇弛然而負慘風虐燄既殃毒無窮蜕骨餘
酲尚奔走未巳士風何時而正民生何計而安也悲夫
顧才力弱者有所畏而不敢肆其害小才力勝者無所
忌而莫敢攖其害大才也者人難得於天者也天畀我
以才誠厚我矣不善用之乃為世之大害曾無才者之
不若獨不負於天哉今之君子非盡然也古之君子非
盡不然也多寡從違之間耳古人今人降才果爾殊乎
隔錙銖於丈尋差毫釐於千里謹獨之功君子所以不
敢忽也嘉興胡生漨才俊氣清篤實以為學而學必欲
見於實用既登名鄉書矣兹以南省不利將歸益實於
學以需余恐習俗之易溺邪説之易誘因辨古今之所
以為學者以為生贈生從余遊十五年於兹德性既已
堅定行業既已成矣持此以徃詞林甲科名臣碩輔垂
休光照後世磊落竒偉胥此焉出何必秘昃崖異窅深
黯晦如鬼如蜮而後著聞於時哉若夫嘉興之富盛足
以移人心里閈之趨承足以喪所守擅利以自汚招權
以自大攘奪非所宜有以自便生審知其非久矣東晉
之世尚虚無廣苞苴君子是以有崇有論錢神論有宋
諸賢樹黨與崇異行君子是以有朋黨論辨姦論蓋雖
力所不能救而心亦有所不能已者然則鄙人之情可
知也抑豈敢公言於人乎濳致其説於吾黨之士而已
其勿務為髙論而卑視吾言也哉
　　病解(解聶子東/之之病也)
王通有言古之仕者為人今之仕者為已夫為人而仕
凡可以利人者無不用也為己而仕凡可以利己者無
不用也古人今人其果不相及哉古者俗厚而性不失
人知自重取予少茍於一介人皆羞與為徒檢防少怠
於須臾世將握以為笑廉夫志士阿堵中常物糠籺藜
莧祿食者常味也身瘠而道則腴家貧而望益重世變
既下民俗日偷知有嗜欲不知有性天知有貪饕不知
有廉恥妻妾極於奉則四維皆迂談大庖欲其盈則百
姓皆魚肉甫謁選即謀吴越善地未領篆先懐璀璨盈
篝東鄰一人焉貧而仕富而歸趨承之竦慂之蟻集而
蜹聚之不問其所從來彼亦坦然安弛然負不知所以
為愧西鄰一人焉貧而仕貧而歸非笑之訾毁之甚者
號誶侮辱之妻孥慍於室子姓昆弟歎於庭臧獲僕御
慘沮於左右朋儕賔友望望以去他日遇諸途側目而
過夫人情好榮惡辱孰肯舍赫赫之光耀趨落落之閴
寥哉然則吏治之汚風俗之變激之也緒為諸生時嘗
獻䇿於故廵撫中丞餘姚史公大意謂塾黨之教不謹
則閭閻無義風好利之俗既張則天下無廉吏貪衊之
罪不重則祿食無畏心今宦遊數月即起甲第售妓妾
者相望當路者不之問或苞苴而覆庇焉是導之於利
也王莽考富吏之貲以給軍元魏簿守令之齎以為罪
其人固不足齒其事則似可時出一著以儆有位明教
化以淑人心嚴科條以挽頽俗為今之計莫急於此公
擊節而歎移檄縣庭屬其禮重史公已矣余説竟無所
售嘗舉以告聶子東之東之人品髙潔倅華州五年貳
濟州又五年而益貧既謝事乃不能供饘粥備裋褐歳
晏日髙愬愬然恩者怨親者疎過從謝比鄰厚望觖故
舊仕者相咻以為戒門生故吏亦莫肯禮於其廬聶子
笑曰我道蓋是也杜門却軌偃臥後圃小軒誦道書歌
古調以自娱人又以為病聶子聞之愀然曰異哉人之
見也吾無預於人而人常呶呶無惡於志而心常搖搖
也吾之不肖豈遂以貧為病哉原憲環堵子貢以為病
卒取憲譏王霸見令狐子伯之子有不懌之色顧吾不
敢望憲乃詎至與霸等乎間謂緒曰子為我伸一説以
解幽憤緒曰諾天下之事匪自治之患而並濟之為難
廉而劌剛而厲峻而孤勢也蟬蜕埃壒蜉蝣霄漢常慮
子躬之弗閲而遑恤其後乎冰寒蘗苦欲人晞於暾咀
於味鵬摶鳯翥欲免籬鷃之笑腐䑕之嚇難矣遡西山
之清風賔金谷之綺筵酌潁流之甘渫羅羶葷之盤饌
童孺知不可兼也吾前日所以告子者旣盡子擇而處
之旣素矣豈耄而荒困而亂乎因放歌以廣其意曰有
亨其衢兮有疾其驅今日何日兮遭末路之﨑嶇氛霾
之與鄰兮磥磈之與居惟半畝之窅曲兮聊寄興以自
愉撫梅牕之晴日兮玩野馬之揶揄茍可以容吾膝兮
抑安事夫夏屋之渠渠既不得於今之士兮尚友於古
人之巻舒惟文王之不作兮吾安所而沾濡孰知吾之
需兮孰軫吾之痁瘉有喙斯銛兮有風斯漓宇宙豈不
寛兮動輙謗藪之横離吾將理絲綸於漳河之濵兮遲
吾子之來漁歌竟東之矍然起曰有是哉子誠工於言
吾亦豁於志矣曳杖前溪尋花北里於今尚未晩也子
無(闕/)
　
　
　
　
　
　
　
　沙溪集巻十
欽定四庫全書
　沙溪集巻之十一
　　　　　　　　　　　　　明　孫緒　撰
　雜著
　　無用閒談
文章不蹈襲固是難事然能奪胎換骨亦何妨于蹈襲
也黃夢升哭其兄子之詞曰子之文章電激雷震雨雹
忽止閴照滅泯纔四五語耳歐公祭蘇子美充而廣之
曰子之心胸蟠屈龍蛇風雲變化雨雹交加忽然揮斥
霹靂風車人有遭之心驚膽裂震仆如麻須㬰霽止而
囘顧百里山川草木開發萌芽子於文章豪雄放肆有
如此者吁可怪邪分明是學夢升然增以數語便覺千
變萬態可謂青于藍矣東坡跋姜君弼課冊曰雲興天
際歘若車蓋凝眸未瞬瀰漫霮䨴驚電出火雷木糜碎
殷地爇空萬夫皆廢霤綆四墜日中見沬移晷而收野
無完塊比歐尤為竒崛昌黎送石𢎞曰與之語若河決
下流而東注若駟馬駕輕車就熟路而王良造父為之
先後也若燭照數計而龜卜也後山送參寥序曰其議
論若水赴壑阪走丸倒囊出物鷙鳥舉而風廹之也若
升髙親下爬痒而鑑貌也此則模倣太過矣
孟子曰君之視臣如犬馬如土芥則臣視君如國人如
冦讐此語太峻厲報施之道豈對君上所宜言然英風
浩氣自可畏賈誼曰主上遇臣如犬馬彼將以犬馬自
為也如遇官徒彼將以官徒自為也此語固近厚亦是
懲孟子之説而矯之然自卑自賤亦已甚矣合則留不
合則去何至自同于犬馬胥役乎西京士風頑鈍無恥
此亦可見
文選中諸書亦時有堆積無興之句司馬遷孔門諸子
傳亦多牽綴不續細玩之自見然其髙處不可及也蘇
東坡律詩誠有騁才太過破廢格律者而大篇竒嶇時
逼李杜李杜或不得意句律顧出其下李賀才髙不減
李白但未大成耳今人掇拾前人殘唾纔見賀詩即曰
鬼才見蘇詩即曰不無利鈍至魏晉李杜之詩秦漢之
文即拱手降服惟恐不及問其所以為佳茫然四顧不
取必于心而徒論世之先後學之鹵莽一至于此大抵
文章與時髙下人之才力亦各不同今人不能為秦漢
戰國猶秦漢戰國不能為六經也世之文士徃徃尺寸
歩驟影響謦欬晦澁險深破碎難讀曰此國語體左氏
體史記漢書體此下視之渺然燕許韓栁諸公俱遭誹
薄作字亦惟李斯蔡邕是托鍾王以下若不足經目
今人為政事事務出新意舊章雖詳備盡善不能異同
亦必少有損益其意以盡因舊章則我若無所能者觀
風部使歳一易則一次改革故厲民廢財刻板摹印無
歳無之孔子固渾然無迹然迹其祖述憲章四代禮樂
之類亦可仰窺其所存孟子豪氣英發何事不能從新
而其言乃曰不愆不忘率由舊章井田喪禮明堂班爵
禄諸舊典蓋終身惓惓焉陋孔孟不足法而其所謂新
格異見乃瑣瑣細故曾無毫髮利民禆國是可歎
武侯三代遺才獨不為眉山父子所取老泉曰孔明一
出兵乃與魏氏角其亡宜也又曰孔明棄荆州取西蜀
吾知其無能為也東坡曰孔明所恃以取勝者區區忠
義有以激天下之心耳劉表死孔明乃欲襲其孤先主
不忍也劉璋以好逆之不數月搤其吭拊其背而奪之
國此與曹操異者幾希矣乃治兵振旅為仁義之師欲
天下響應難矣頴濵曰劉備棄荆州而入蜀則非其地
用諸葛孔明治國之才而當紛紛之衝則非其將此等
訾毁皆自陳壽薛能輩啟之然武侯豈可少哉
市民少蓄貲貨謟言日聞即不肯屈抑以從善况人君
乎古之臣惟張良最善諷諫常因其明而通之彼意易
囘而吾説易售此法蓋得之孟子孟子于齊王好色好
貨好勇隨其心志皆可以言治天挺賢豪固自多術也
哉曉人者俱若是則志無不行事無不從矣哲宗手搦
宫槐伊川正色曰方長不折大儒檢束嚴愼固不可輕
議然束縛馳驟君非聖人未易以相得也
陸宣公就事論事纎情變態無窮而其言亦無窮滚滚
多至數千一字不可減也今人奏疏亦或多至萬言言
不剴切事非實用雜引曲證自詫該博動以二三十事
開坐猥陋瑣屑泛漫無紀掇其要只可十數言而牽合
附㑹連篇累牘使山林隱士閒宵長晝讀之亦當欠伸
思睡况人君萬幾叢委日不暇給乎其書多不報蓋初
未嘗一目也
朱子作詩傳註盡去序説惟諷誦詞氣抑揚以求時世
今人翕然宗之夫序説誠不可盡信然去作者尚未逺
猶有可據盡刪其説顧自信于千載之下近者不可信
逺者猶可信乎以言取人孔子猶失之宰我不根據于
當時簡冊之所存而時之先後人之淑慝俗之隆汙槩
取必于吟哦詠歎之間糟粕芻狗與序説等耳後當有
是鄙言者
近民莫若守令守令者一方所恃以為命者也貪暴不
足道矣嘗見俊才博識者徃徃喜功在念藉多事以售
虚名粉飾用情投所好以邀大位難辦之賦刻期以完
誤犯之氓窮法而治典章文物煥然可觀而民之生計
索然欲盡顧不若遲鈍迂緩者猶得以相安相忘也天
之生才本以濟事而其敝乃若此非其不善用之過耶
古人題商岩詩云後來亦有君王夢不是陽臺即月宫
人有詠漢文帝詩云可憐一枕遊仙夢不夢商岩夢鄧
郎語意與前如出一軸成化間威寧伯王公詠商岩云
圖像元從夢卜眞天教版築得賢臣漢家元帝知何事
只解丹青畫美人亦是前二詩意然不説夢而説畫又
覺語新
夫子嘗許夷齊為古之賢人季子之讓國其心其迹與
夷齊無不同者夫子作春秋胡為直斥其名而不少假
借乎蓋夷齊之賢更無優劣孤竹舍長立少私愛也遜
國而逃以揜私愛之迹故足以為得仁而為夫子之所
賢諸樊兄弟不及季札父兄皆欲季札得位公心也潔
身以去以廢天下之公故足以生亂而為春秋之所貶
夫子心存教化本無心以取物釣而不綱者貪則取之
也弋不射宿者動則取之也其意在于戒世之貪得與
妄動者耳
老泉不能詩六一不能賦南豐短于韻語山谷短于散
語東坡詞如詩淮海詩如詞陳后山語也老子道德經
為至言之宗屈原離騷經為詞賦之宗司馬遷史記為
記傳之宗左丘明工于言人事莊周工于言天地此宋
子京語也不知正得其意否
宅四海之富居兆民之上固宜恢含垢之度廓包荒之
量垂旒塞纊不盡其聰明天覆地容用示于廣大一眚
不掩其全小過不累于善跅弛者得盡其能悻直者咸
竭其慮勳舊于焉自保反側以之獲安詿誤者維新狂
簡者䝉宥百揆時叙萬邦咸懐君人之德于斯為盛若
乃矜聰察挾智術猜忌以為明苛刻以為密功必欲倍
于古先能不欲出于臣下如漢宣帝唐德宗非大君之
所宜也夫居上之本在寛終身之行在恕學者且然况
人君乎
其智不足仲尼之所非以竒用兵老氏之攸述變故之
來間不容髮多難之集紛然以興濟艱難建勳業安反
側適事幾蓋有任夫權謀者焉事外于典常跡異于軌
轍理絶于揣摩心等于符契雖捨正從譎受譏于春秋
而合道反經有濟乎當世大易所謂見幾而作孔子所
謂好謀而成充斯道也不但可施之用兵而已
觀感而化道乃大明小信未孚民猶弗與况乎忌克為
量包藏在心片言或愆則寘用徽纆危幾一發則酷于
堇荼以此與物何以成功晉文誓白水嫌吝以安世祖
推赤心反側乃定至誠能化有孚攣如卓乎不可及也
狀元康德涵海榜眼孫直卿清皆不拘小節為言者所
劾遂去國然二子者實才雄一代直卿風流醞藉甚可
人意德涵詞鋒如雲直節勁氣毅然不可奪論者謂𢎞
治壬戌科得此二子足為科甲之光以忌嫉者多老于
擯斥可惜也吏部馬伯循素博學善屬文終日言不出
口乃與德涵友善或謂其性不相類伯循曰但聽德涵
言論自足快意何待余言也亦是可笑
翟方進附淳于長又嘗薦之長後以逆誅諸厚善皆坐
免成帝素重方進為隱其事方進内慙上疏謝罪乞骸
骨帝慰以璽書方進乃起其負國負帝亦深矣甫起視
事乃又劾與長善者孫寳蕭育輩二十餘人俱落職又
并其儕輩負之不但同浴譏裸裎而已觀其一死一生
乃知交情之説心志淺狹眞鄙夫也
古人有言直如弦死道邊誠哉斯言漢之文帝三代而
下第一賢主也袁盎以數直諫不得久居中調隴西都
尉光武中興賢主也申屠剛以數直諫失㫖出為平隂
令二君且不能容直士况其下者乎今之司諫者必欲
以從諫如流望于上亦不自量矣余友人不欲言其名
最愛與憸人交游蓋取其言無逆耳事多快心朋輩任
其所為稱奬慫慂則日密一日片言箴規則經年不與
之見矣貧賤之士如此袁盎申屠剛之不容于時無怪
也昌黎修順宗實録足為不刋之典太和間廷臣路隋
周君巢王彦威李固言蘇景裔等捃摭誣詆然則直筆
且難容矣不但直道也
蕭道成旣篡宋光禄大夫王琨在晉世已為郎中攀廢
帝車慟哭曰人以壽為懽老臣以壽為戚不能先驅螻
蟻乃復頻見此事西涯李閻老詠田蚡樂府曰誰云死
速不如遲幸未淮南語泄時語意本諸此
丹朱之惡非止一端禹之戒舜首曰無若丹朱傲周公以
聖人之才叔父之親而握髪吐哺亦惟不敢傲耳故曰如
有周公之才之美使驕且吝其餘不足觀也已魏賈思伯
為帝者師傾身下士或問何以能不驕思伯曰衰至便驕
何常之有然則驕傲者諸惡之魁亦衰敗之徴也今人纔
得一第衣冠運動俱異平時以自尊大然猶以勢位光燄
可眩俗目下至賤商牙儈多得刀錐亦昂昂以驕傲可笑
聖賢之分自有定論非可以勢位而軒輊之也李希泌
著翰墨大全凡帝王皆謂之聖漢元帝之懦弱唐肅宗
之簒奪後魏宣武之異裔宋孝宗之庸碌皆得與羲軒
堯舜並列孔子大聖止得謂之賢乃下與桓𤣥之逆賊
李昇之僭竊同科近于聾瞶者矣
蜀人楊介夫廷和當國勢燄逼人其初度日諸詞臣以
歌詩為壽爭妍鬭巧無不用其極然亦止於勛名文學
寵恩而已未敢擬諸聖賢者至楊應寧一清則遂目之
為申甫伊吕然尚吾道中人所當尚友猶之可也宋賈
似道母設帨開筵一時無恥之徒直稱其母為摩耶夫
人似道為佛曰兠率摩耶住世長看佛度衆生又曰王
母問摩耶此道還知否只為曾生我佛來更與千千壽
天子之宰相而比之於異端賈亦懽然受之自為夷神
之魁無恥如此亦斯文之玷也
陸宣公于世事無不理㑹朱子嘗有是言矣古人罕見
其儔權德輿嘗擬之于賈誼曰一薰一蕕善惡不能同
其器方鑿圓枘良工無以措巧心漢道未融旣失之于
賈傳吾唐不幸復擯棄于陸公東坡擬之于張賈曰論
深切于事情言不離于道德智如子房而文則過辨如
賈誼而術不疎錢狀元福擬之以孔明且謂當時勢之
難而出其上曰提全蜀之重不能誅奸雄于大義倡明
之日操數尺之管乃克討叛逆于乗輿播遷之餘顧剛
大信任之至呉魏挾一代之雄萬䇿撓之而不足精察
猜忌之萌裴竇任匹夫之術一言間之而有餘漢帝苦
扼于勍敵唐宗自壊于腹心末謂世以當代之不用為
惜後世之見知為幸不知聖人所謂求仁得仁何怨之
説則錢所以自况也數公者三代遺才要不可以優劣
究而指摘微瑕則張近于譎賈近于躁陸近于厲俊偉
正大眞誠忠赤似俱在臥龍之下擬之而無愧者惟汾
陽耳未知巨眼以為何如
梁武帝在齊建武中已有異志其兄懿獨鞠躬盡
瘁季身王室帝百方説之竟不從及齊有壽陽之警懿
方食聞之投箸而起功成入朝帝又説其行伊霍故事
或據外藩又不從及被讒將見殺徐曜甫密具舟勸之
奔襄陽又不從曰自古皆有死豈有叛走尚書令邪且
死又曰家弟衍在雍深為朝廷憂之跡其所為眞忠赤
良臣帝雖以簒弑得僭位上有負于朝廷下有負于家
庭也多矣懿之名節不盡顯于後世惜哉
唐太宗征遼次易州司馬陳元璹令人種蔬炕上微火
煦之欲其速生以擬供進帝責其謟媚詔免官今京都
中貴厮養錦衣邏卒珍異羅列此尚不足以充其下品
民如何不貧國如何不困
鄭鋭郭仙舟獻詩不切時事惟崇道徳𤣥宗皆令罷官
為道士蕭瑀好奉佛亦令出家為僧孔武仲曰如使佞
佛者為僧謟道者為道士則士夫為異論者息矣偉哉
名言西門豹投巫嫗弟子三老于河吏民遂不敢復為
河伯娶婦宋均令民為山神娶百姓男女者皆娶巫家
女此風遂絶卓哉佳政今淫祠異教烈熖熾不可撲蚩
蠢者無庸論士大夫亦樂為之安得西門宋孔三公者
砥柱中流庶挽頽波之萬一
同年錢日章客死通州貧不能具棺斂余適以公差在
彼撥船餽贐令人䕶送念其貧苦遍告諸同年約以周
給亦有餽送者而日章諸鄉里顧漠然不應余頗不平
因哭之以詩末句云瀟瀟風雨江南路車馬何人特地
來後同年王伯安朱升之輩見之謂余曰子何待我南
士之薄也余應之曰非吾待諸公之薄諸公自待之薄
耳固知得罪不淺然一時憤激不暇顧也
豫讓曰范中行以衆人遇我我以衆人報之智伯以國
士遇我我以國士報之晏子不死齊莊公之難曰君為
社稷死則死之若為己死非其私䁥誰敢任之及崔杼
慶封盟國人于太宫曰所不與崔慶者晏子曰嬰所不
唯忠于君利社稷者是與有如上帝其以身殉國有如
此特不以殉莊公耳晏子之心即豫子之心也揚子雲
親踏王莽之變退其身于下位不與髙位者同抱道沒
齒揚子之心即晏子之心也豫子晏子人不以為非揚
子獨得罪于萬世人固有幸不幸耳至于劇秦美新之
作頌述新莽功德是固其避禍不得已而作然其中亦
有深意所言配五帝冠三王開闢以來未之有然特優
于暴秦而已此特視莽為兒戲而姑以謔之世人遂目
為諛佞所謂癡人前不得説夢也使雄果為諛佞撰符
命以邀爵位當與國師公同列豈窮困若此乎
魏明帝強愎拒諫唐文皇從善如流二君優劣不待辨
矣然亦有一二異同者楊阜召御府吏問宫人數吏以
故事禁密不得宣露阜怒杖吏一百曰國家不與九卿
為密反以小吏為密乎帝聞而愈嚴憚房𤣥齡髙士廉
問竇德素北門今有何營造太宗聞之乃大怒曰君但
知南牙耳北門營造何與君事即此一事觀之不迨明
帝逺矣
唐明皇兄弟共五王相次薨逝至天寳時已無存者唐
史可考也楊太眞以天寳三載入宫連昌宫詞云百官
隊仗避岐薛李商隱詩云薛王沈醉壽王醒張祐曰閒
把寧王玉笛吹皆未之考耳小説又載因吹寧王玉笛
明皇妬恚遣歸外第尤可笑也
宋人論文章人各有見曰陽春白雪則和者數人折楊
黄荂則啞然而笑余平生所作得意處間以示人人讀
之默然至其自愧不欲人見者人輙傳誦以為不可及
蓋文章嗜好如飲食臭味人各不同乃信古人之言不
可誣
謂能疑為明何啻千里濂溪語也此即孔子不逆詐不
億不信先覺是賢之説蓋不逆不億不疑也先覺明也
今人率以能疑為明不疑而明者鮮矣觸類長之謂奸
詐為才謂狠戾為勇謂畏縮為愼謂謟諛為敬謂摸稜
為厚謂昏愚為誠謂容默為德謂猥瑣為儉謂酷虐為
豪若此者指不勝屈天下無良士矣
天地間有常斯有怪夫子不語怪非敢謂無也特以不
可為訓故不語耳列子好語怪者亦時欲援孔子以自
附故其敘趙簡子獵事曰有人入石無間入火不焚呼
而問之其人不知何者為石何者為火斯言也怪亦甚
矣後乃云魏文侯問子夏以夫子能否答曰夫子能之
而能不為也是終不敢以其怪説汙夫子矣余謂夫子
不但不為而又不語青天白日萬世共見妖魑鬼蜮何
足云云今之學者不顧經書傳註專為一種謬悠之説
不曰天則曰神不曰化則曰幾是以語怪也品題人物
者衆以為賢必以為不肖世所共鄙者必推致以為髙
不可及博辨懸河詞鋒如雲必欲其説之勝其意惟欲
異于人然不知已落于古人所謂拂人之性菑逮夫身
者是以語怪也不但取麾于孔氏門墻列子亦不可及
矣
唐人有言膽欲大而心欲小智欲圓而行欲方二言可
以盡士之標格蓋膽不大則不能負荷其所難勝心不
小則不肯精研於所難盡智不圓則不能日知其所未
知行不方則不能日謹其所未謹然亦常相須膽大則
行自方心小則智自圓世未有心大而百物不廢膽小
而不折不回者也今人小變故小失意惴惴如不勝僥
倖得一第多收十斛麥洋洋有德色小慧偏見迷復終
凶白衣蒼狗隨勢而變是所謂膽小而心大智方而行
圓也三代而下諸葛臨陣安閒不求聞逹陸贄不負天
子不負所學不恤其他張詠姿宇爽邁瑰竒豪傑韓琦
毁譽萬端夷險一節之四人者膽則大行則方矣然而
武侯罰二十以上皆親覽而槽櫪竈臼之屬無不預處
宣公精於吏事不爽錙銖朱子謂於世事無不理㑹忠
定沈敏纎密智畧神出魏公不動聲色措天下於泰山
之安雖以王安石之博學猶勉之以讀書其心之小智
之圓何如也若乃姜維趙雲反復粗悍不顧利害自為
膽大孔光張禹低眉斂氣過謟足恭自謂心小樗里晁
錯突梯滑稽警黠便㨗號為智囊王肅虞翻剛愎執抝
與物寡合自謂方行何足為賢
司馬公有言積金以遺子孫子孫未必能守積書以遺
子孫子孫未必能讀不如積隂德為子孫長久之計斯
固至論然亦微有不同蓋積書不能讀不過為一愚人
耳不至破家喪身賢士大夫或來借觀貧士子不能買
書者或來借讀不但於彼有益而日與斯人徃還亦可
以少聞善言少見善行或可以不至於甚愚積書之富
雖十乗五車充棟汗牛然緩急無地貨易雖貨易亦所
獲價値不多不能淫蕩心志若積金太多豈但為愚人
而已遊手惡少數十為朋栁陣花營任意遊蕩探囊揮
斥無謀不成割臂瀝血指天以誓或爭一妓而致訟累
年或憤一言而戕賊數命郭解李陽自為得計莊蹻盜
跖所向無前不致于傷身破家灰飛烟滅不已也甚者
積金之父沒其母即以恚怒死吾邑凡積金者皆然指
不勝屈而積書之家亦有不能讀者不失為淳謹農商
而門楣庭戸馴馴然尚存詩禮之舊然則積德上也積
書次也嗤隂德為渺茫指圖籍為無用徒知蠅營狗茍
登壟乞墦以積金者民斯為下矣
晉惠帝聞民飢死曰何不食肉糜余謂此為天下第一
愚人北朝劉臻欲詣劉納從者誤引至其家不識為己
居也直呼納名使出臻子出應又曰汝亦來耶熟視屋
宇階庭久之方悟余謂此為古今第一愚人沈存中筆
談載王文正公德量庖御羮飯不欲彰人過頗似劉寛
至謂其宅壊從而新之公居廡下漫不知亦不問從側
門出入側門卑小公俯伏馬上以過亦不問及堂成移
入又不問控馬卒隨行五六年旣滿辭去乃曰汝為誰
吾府中未嘗有汝此與劉臻何異蓋存中甚慕文正惟
欲極稱其德量不自覺其言之過耳
父子之道天性也手足之愛天倫也怒有巳時而愛無
巳時怒而欲殺則殺者有功愛而不可得見則殺者有
罪夫豈不知殺之之由我也無以慰其心追咎之情所
必然也故戾太子死於兵刃而泉鳩里族齊王自殺而
主父偃滅淮南王不發封餽侍者皆棄市魚復侯不得
還闕蕭順之以憂卒聖人有議親之典公族三宥所以
養恩小人茍貪一時之功而間之讒之祗足以殺其軀
而已
禮者天下之中正聖人亦惟盡於禮而已無太過也事
親無異稱居喪無異聞立朝無異節遇事無異能凡有
異焉皆過也矯世者之為也故曰仲尼不為己甚
顔淵稱孔子之道曰仰之彌髙鑽之彌堅膽之在前忽
焉在後嘗謬為之説曰仰之彌髙若北極然考之正之
舍是則無四方矣鑽之彌堅若磐石然據之依之舍是
則無寧居矣在前在後若鬼神然生之成之舍是則無
萬物矣他人之善焉能為有無者也夫子之道不可須
臾無也不仰之無志者也不鑽之無力者也不瞻前忽
後無目睫無精爽者也聊發一笑
中貴苖逵𢎞治間竊大寵柄其僮奴曰苗翥以附劉瑾
得錦衣指揮賜姓朱氏寵幸無比遷登萊備倭東田馬
都憲中錫方提督軍務翥治屬也建旂鼔歌吹揚揚入
境若無人然東田不能堪召立臺下數之將正以軍法
翥叩頭哀乞諸將吏及同事總戎惠安伯張偉輩畏其
勢燄俱為解釋東田岸然不顧久乃得免後以軍務失
機東田以下俱下獄翥遍謁權倖百計羅織必欲置東
田於死地惠安伯以為言且呼其子師言謂之曰人之
於親身體尚無所愛子何吝一屈膝於翥拯爾父之命
乎師言不敢專白於東田果大詬曰吾死自有命寧於
䑕輩求生乎汝脱隂有所祈吾死不享汝祀師言乃止
惠安後又以為言東田終不肯竟死獄中死後數日同
繫者俱被釋又數日惠安仍掌京營軍務廵撫邊方若
輩俱膺遷擢直節不但難容亦難於生也
中貴苗逵之勢頗能生殺人𢎞治末嘗以草蟲索先師
戒軒靳文禧公題公難以為言命余曰我無興不欲作
子代我作一詩可也余時為兵部主事年最少敢於言
論且欲以風之即援筆題其上曰菲菲芳草帶幽林上
有螳螂藉曉隂清露滿枝堪自適應知無復捕蟬心戒
軒讀之縮頸吐舌然業已成矣神色驚駭累日
緒生四五歳尚未能言然胸次頗了了嘗手書一貴字
端楷方正先公見之曰是兒口雖不能言亦頗識字乎
應之曰唯唯先公因懸巨軸令指某字某字皆不差數
日喧傳諸姻親皆來試年十二三屢欲出家為道士先
公輙恚怒旣登進士有官勛前念漸消今老矣尚記前
身為陜西南山下道士柴門曲徑歴歴在目如旬日侍
童二人眉宇尚不忘所不能憶者姓名家世耳毎一追
思懷抱作惡白樂天幼時能指字嘗有人夢至海上見
樓臺中有待樂天之宫樂天有詩曰吾學空門不學仙
恐君此語是虚傳海山不是吾歸處歸即須歸兠率天
王平甫亦嘗夢至海上宫殿甚盛笙簫鼓吹之妓無慮
數百題其扁曰靈芝宫邀之者欲與俱徃宫側有人隔
水謂之曰時未至且令去他日當迎之平甫頗自負亦
為詩曰萬頃波濤水葉飛笙簫宫殿號靈芝揮毫不似
人間世長樂鐘聲夢覺時後平甫卒其家訊之卜者卜
者曰然余生亦頗異但二公文章宗匠余齷齪腐儒未
知百歳後何如也姑書於此以寓感慨
鍾期沒而伯牙絶琴惠施死而莊周不言知已之難逢
也杜陵別房琯墓曰近淚無乾土後山哭曾南豐曰欲
死身以相從故曰士為知已者死悲夫
　
　
　
　
　
　
　
　
　
　
　
　
　
　沙溪集巻十一
欽定四庫全書
　沙溪集巻十二
　　　　　　　　　　　　　明　孫緒　撰
　雜著
　　無用閒談
汪彦章作册康王文曰漢家之厄十世宜光武之中興
獻公之子九人惟重耳之尚在天下讀之戚然起朝覲
謳歌之心曰吾君之子也文字之能動人如此壽皇初
兩淮保障虚空張魏公以右相視師尋以讒召洪景伯
當制曰棘門如兒戲耳庸謹秋防衮衣以公歸兮庶聞
辰告其工巧不減浮溪而天下人皆謂詆魏公為兒戲
憤然不平然兒戲本指邊將而人譟之乃爾豈其命耶
夫汪以一言而收天下之心洪以一言而觖天下之望
亦可以窺人情世變矣
孔子誅少正卯不見於春秋宋儒謂彼非卿相例不得
載此固非是或又謂孔子作春秋以空言寄褒貶若誅
少正卯事所謂託之空言不若行事之深切著明者使
孔子事事得伸其志於賞罰如此則春秋可無作此亦
不然蓋孔子作春秋述徃迹也他人事也誅少正卯孔
子事也即我所為而自筆之於書何以示後續春秋者
書孔丘卒蘇老泉猶謂子貢之徒以為孔氏之書夫子
肯犯是不韙哉今人纔選人文字輒入已作名儒亦屢
屢不免言詞雖佳余掩目未嘗一視惡其無識也湖州
丘吉纂呉興絶唱備列古今詩人姓氏亦竄其名於中
自謂之詩人此尤可笑
天以酒快酗者之口腹天以色遂淫者之嗜欲財者天
之所生貪夫以之招敵而賈禍氣者天之所賦强者以
之任俠以殺身四者非死人物也昧者不察相率而趨
于死可不警哉
近日士習專以茍簡捷徑為事支離碎破漫無根本業
書者讀禹貢惟讀便䝉業易者類不讀程傳業春秋者
胡傳外問之諸傳茫然不知詩之變風禮之檀弓喪禮
諸篇不讀者尤多其意無非欲早竊一第所以矻矻勤
苦者姑為應舉地耳𢎞治間又刻禹貢節要與便䝉同
附入書傳共成一書而蔡傳遂廢數十年後即以此為
傳不復知有九峰禹貢傳矣
王荆公與趙清獻爭新法荆公曰君輩坐不讀書耳清
獻曰皋䕫稷契之時何書可讀此雖一時忿激之詞可
以折荆公要之亦非至論自有文籍以來便有書皋䕫
之前三墳八索伏羲所畫之卦太公所傳黄帝顓頊丹
書豈得謂無書哉但其所以讀書之心與荆公不同耳
栁子厚作罵尸蟲文謂其匿人腹骸間伺人隱慝上訴
天帝故人多殃咎文字甚精麗然亦寓言譬當時惡已
者以快私忿余謂使無尸蟲則已若人人有之且人人
知其能上訴則孰敢為惡以殃民戕世哉故放利小人
惟恐有尸蟲憂世君子惟恐無尸蟲也而肯罵哉在我
修身愼禮慈良愷悌尸蟲雖讒巧敢鼓其口吻以變亂
黑白哉謂巢由汚謂龍逢比干諛謂周公不仁適取誅
殛而已
胡澹菴敎其從子維寧曰古之君子學欲其日益善欲
其日加德欲其日起身欲其日省體欲其日强行欲其
日見心欲其日體道欲其日章以為未也又日知其所
亡日見其所不見一日不使其躬怠焉其愛日如是足
矣猶以為未也必時習焉無一時不習也必時敏焉無
一時不敏也必時述焉無一時不述也必時中焉無一
時不中也其愛時如是足矣猶以為未也又曰夜者日
之餘必繼晷焉燈必親薪必燃膏必焚燭必秉蠟必濡
螢必照月必帶雪必映光必隙明必備如是足矣猶以
為未也終夜不寢必如孔子雞鳴而起必學大舜坐以
待旦必學周公然則何時而已耶范甯曰君子之為學
也沒身而已矣恐兒輩廢學常舉此以誨之或致遺忘
漫記於此
韓退之上京兆李實書謂在京十五年接公卿甚多未有
赤心事上憂國如家如閤下者且謂久旱盜賊不敢起榖價
不敢貴老奸宿賊影滅迹絶至修順宗實錄乃云實謟
事李齊運驟遷京兆尹恃寵强愎不畏邦法大旱乏食
實惟務聚斂勇於殺害人不聊生及謫官市井驩呼投
瓦石遮道於前書乃大相反汪藻上李綱啟謂其孤忠
貫日正氣横秋及居翰苑草綱謫詞乃曰朋奸罔上有
虞必放於驩兠欺世盜名孔子先誅於正卯與前啟亦
大相反蓋昌黎躁進李實依憑小人故始焉强譽以望
其汲引旣秉史筆則付之至公不復假借矣李綱君子
汪藻小人其所以醜詆者投時相之好以干進亦昌黎
之心但昌黎之失在過譽不害其為厚藻之過毁自䧟
於太薄君子猶甚惜昌黎之有此也
聞之江南人言常州富翁金某忘其名一日晨起扺近
村橋下聞兒啼下橋索之水涘飄一木匣貯兒於中内
有血書一紙道兒本姓陸履歴甚悉蓋婢媵所生主母
不容故棄之翁拾取以歸撫育如己子旣長冐金姓生
子曰凱登進士為户部郎中凱生子曰簡南畿解元丙
戌探花入翰林三十年始復陸姓簡弟曰節曰範俱登
進士髙第節在諸兄弟中才名尤著𢎞治丙辰㑹試下
第揭曉後其所寓館壁上有獨鯉圖一幅援筆題其上
曰昨夜春雷昨夜風禹門飛躍未應空誰知大地江湖
裏還有神魚未化龍一時都下盛傳簡之子亦相繼登
進士其曰奎章者為文尤多思致可喜嘗作香奩四友
傳謂脂粉梳鏡後又作續四友傳謂鍼線剪尺大意放
毛頴傳雖不敢仰企昌黎比之東坡鐵崖諸公所作江
瑤柱黄甘陸吉竹夫人冰壺先生之類則似少優未知
巨眼者以為何如耳其家諸孫勤學者尤多且繁衍盛
茂人有後福者不死誠哉斯言
作人得如孔子亦可以止矣孔子以辟言辟色為賢一
毫不快輙飄然以去蓋吾道不可茍售如此今人戀位
忍恥束縛馳驟恬不動念至於朋儕過從亦以脂韋柔
脆相髙乃至羣居雜處寂不聞人聲塊然如木偶人見
有稜角談理道者輙曰書生氣習或曰少年未更事必
擯斥而後為快世道之降一至於此
先公嘗示不肖曰勤儉可以起家暴殄可以賈貧必然
之理也徃徃見吝嗇者後嗣都不振揮斥屢空乃綿延
至累世而愈盛其故何也不孝退思累日未得其説先
公誨之曰上帝喜施而惡貪彼吝嗇太過目睫之下知
有利耳家累萬金族姻駢首溝壑不一正視固天之所
惡也小子識之今言猶在耳墓木旣拱矣悲夫
張湯本刀筆吏故殘忍酷虐當時莫與為比至其子安
世乃為漢廷賢相子孫華要數葉未艾好還天道若有
未盡然者細閲本傳見其薦賢禮士日恐不給孔子稱
臧文仲蔽賢為不仁張湯誠非仁者然以臧文仲較之
似亦可言仁矣仁者必有後夫何疑哉陸宣公一代眞
儒百行純備徒以妬于公異誣其内行宣公謫死忠州
後嗣迄以不振然則蔽賢之罪浮於殺人也可不畏哉
孟子曰不祥之實蔽賢者當之信夫
晉武公弑君簒國請命於周釐王其詞曰豈曰無衣七
兮不如子之衣安且吉兮唐末劉仁恭為其子守文求
節鉞不得對中使曰旌節吾自有之所貴者長安本色
耳胡為見拒亂臣賊子倨慢無禮之情先後如出一口
歇後鄭綮固不堪作相然本無覬覦之懐不數月輙去
自知之明勇退之節憂世之心至今尚想見其人士固
有寡學淺識偶叨一第輙昻然自足仍嘵嘵敎掖後進
終身懵然不自知綮固未易及也
天順成化間人多負氣有所激不顧生死為之而剛勁
簡率衣食居處得飽煖即止至於今習侈用奢無豐儉
之節卑幼㩦優竊妓不避長老士女冶容妖服不避强
暴顯宦攘奪刻削日費萬金不畏國法不畏清議金吾
邏卒富擬王侯中貴厮養權侔臺閣地畝日廣賦役日
增户口日衆財費日竭恒産日貧地利日減民性日弱
風俗日漓吏治日偷人才日虚文敎日痿未知何所紀
極也
司馬遷一言觸武帝之怒即下之腐刑一時交遊列位
貴近無一言申救時鬻爵鬻刑雖大辟赤族之辜皆得
以貨自贖遷又家貧無可藉手憤懣不平之氣皆寓於
史記一書序游俠傳歴數虞舜伊尹傅説吕尚管仲百
里奚孔子之困阨蓋以自况也其曰士窮困得委命此
豈非人所謂賢豪者邪誠使鄉曲之俠與季次原憲比
權量力効力於當世不同日而論矣蓋言修行仁義畏
懼避禍不肯急人之難又曰千金之子不死于市蓋自
傷其貧不免於刑戮耳皆有激之言班固偶爾未思遂
謂其退處士而進奸雄崇勢利而羞貧賤後世翕然拾
殘唾而嘵嘵焉所謂癡人前不得説夢也
黨錮之禍諸賢駢首就戮固一時氣習相激使然亦有
不盡然者郭林宗申屠蟠尚矣獨陳太丘者依違媕婀
其中張讓葬父一郡畢至而名士無徃者讓恥之實乃
獨弔侯覽託太守髙倫用吏實曰此人不可用侯常侍
不可違宜從外舉是時氣節風煽士視生死如鴻毛而
實乃爾卒不與禍然則實固諸公之罪人東京之巨奸
也夫
伊尹耕於有莘之野曰使是君為堯舜之君使是民為
堯舜之民蓋求之而不用則彼有不出而已孔子曰如
有用我者吾其為東周乎蓋用之而不盡則彼有不留
而已是故有所不出出則可以躋唐虞有所不留留則
可以致隆盛
趙盾未嘗弑君其罪甚於弑君王導不殺周顗其罪甚
於殺顗疑似之間奸人將以託身誅心之法君子所以
明道也審食其力能救淮南厲王母之死而不爭厲王
椎殺之唐髙宗欲立武后疑未敢决李勣以為家事不
須問外人帝意遂决然則殺厲王母者辟陽侯立武后
者李英公也明而持之以晦智而守之以愚有道之士
也明而濟之以察智而騁之以術有才之士也有道
之士以精英治身以緒餘治事故逹則赫奕於事功而
窮則免禍于沉默有才之士紛更以為人而乾沒以忘
已故逹則赫奕于事功而窮則䧟身于刑戮此有道有
才之所由分也
不可以無心處世不可以有心待人至喜後勿許人以
事至怒後勿示人以言
陳平不負魏無知其肯負于劉氏吕布不忠於丁建陽
董卓其肯忠於曹操君而知此必不納叛臣士而知此
必不親賣友矣
三百篇後李杜為萬世詩人之宗本不可以優劣或欲
强優劣之右李者則曰李才飄逸如仙杜未免有世俗
語右杜者則曰李詩不出婦人杯酒杜詩句句憂國愛
君此晩宋人語當時想亦偶有所見人遂以為的論假
令村中學究句句説忠君愛國便可跨謫仙句句説神
仙蓬萊便可跨少陵耶可發一笑
五行休咎之説起於唐李虚中昌黎作虚中墓誌已謂
學虚中者皆不如其能竒中矣今去唐愈逺游手無賴
假以衣食士君子俛首信之且消息盈虚善淫禍福天
道也有時而變失其常故聖人亦罕言之椎魯愚騃之
徒執干支數字以推于必然世豈有是理哉以一歳計
之纔四千三百二十時耳一歳生人不知幾億萬計一
時生人亦不下幾萬萬人然則帝王之生同時者亦已
多矣其富貴皆如帝王耶即此推之不攻自破逹官貴
人常覬福於望外愛諛愛謟迷酣而竟不悟嘗見宋學
士景濂祿命辨二篇反覆議論甚悉因歎前賢先得我
心如此竊嘗以為欲此説之有據先必逆溯其先世父
母時日干支與相生相尅所生地理或在山澤城市與
其日時方為活法庶乎有驗然其書中則不載此也後
因見李方叔師友談記載洪州有一媪能以三世祿命
談一人吉凶無不驗是又上并其祖亦援之以為談矣
今之所談宜乎其孟浪也
蘇東坡與程伊川不相能至各立黨以相攻而於周子
乃極其稱讚如曰先生豈我輩造物乃其徒至吕公著
乃謂程子兄弟嘗師事濂溪可謂青於藍矣人之許與
不同乃如此
王通有言古之仕者為人今之仕者為已誠哉斯言也
然為人而仕充其類禹稷所謂天下溺飢由已溺之飢
之伊尹所謂一夫不獲若已推而納之溝中古之聖賢
大率類此無容論矣若為已而仕不但招權納賂伴食
取容希䕃澤於子孫報恩讐以慊快之類為然雖名臣
賢相清愼自許夙夜在公守正執法孜孜不怠然國有
大利而不敢興世有大害而不敢去心知其賢有所嫌
而不敢進心知其不肖有所歉而不敢退推其類將至
於拔一毛利天下而不為國是亦何所賴哉雖清濁不
同然其為已則一也
白敏中以李贊皇薦得入翰林及為相所以詆贊皇者
甚力吕惠卿以王荆公汲引得與政所以摧害荆公者
無所不用其極三代以還似此者指不勝屈夫黄雀白
龜蛇魚之屬猶知銜恩圖報况人乎彼富勢坐擁自以
為得計而人心已死曾蟲魚之不若
博物志載奕碁為堯所製以敎丹朱皮日休極口謂不
然乃謂起於戰國縱横之士孔子謂不有博奕者乎則
是春秋時已有之矣日休偶不察也堪輿家著雪心賦
論地理風氣駕其説於唐卜則巍然其中却以蔡牧堂
為説牧堂者西山先生父也數百載之前乃以後人為
説二事俱可笑
李文正公東陽以才華名世然漫不可否事有人夜題
於門曰文章聲價斗山齊伴食中堂日已西囘首湘江
春草綠子規啼罷鷓鴣啼亦善于諷刺矣
栁塘楊方伯名父喜作詩早朝哭内哭子俱有作每一
題多至三百首嘗以示余因戲之曰詩多警句然惟花
香仙仗外人影月明中似唐人餘不類也栁塘變色久
之謂余曰子誠知言此二句余得意者人未嘗談及也
後見刻本以此詩寘巻首其相信如此其詠紅瓤西瓜
詩獨可喜不類平日詩云蒼皮菌蠢鐵痕青石鼎誰將
活火烹霞帶曙光流玉洞露漙秋味出金莖丹心炯炯
憑君判赤子纍纍寄此生珍重東陵傳別種楚江萍實
愧虚名
元遺山編唐詩鼓吹以栁子厚登栁州城樓詩寘之篇
首此詩果足以壓巻歟李杜無容論矣髙岑王孟而下
得意句比此詩奚啻什百而遺山去取乃若此且其中
許渾詩入選最多今人膾炙不厭無怪乎詩格之日卑
也
廖太宰紀清苦淡泊不累于欲然忌刻自用畏首畏尾
無大臣風度為文選郎中余為員外郎時張尚質綵為
太宰張頗任情凡其所為廖輙愀然以為憂且極口斥
其不然及廖為太宰政務無一不效尤于張以自快意
然則前日之所以憂者為其不便于巳耳晩年固位亦
頗隂結匪人以希寵幸舊日清苦聲名頓減人固難知
也夫
熊峰石閣老瑤清苦力學作詩純用唐格而禮賢下士
惟恐不及平居如不勝衣至决大疑臨大節則萬死不
懼送馬汝礪守廬州云載送廬山去廬江春水平山如
王事擁江比使君清入闕單車載歸舟五綵輕來朝風
雨夜夢裏話分明眞有唐人風致嘉靖丁亥去位朝辭
出獨乗一羸馬竟歸朝士供張餞送公已去矣死後囊
中止有售京邸銀三百兩無愧趙閲道也
太宰馬少傅文升居要地五十餘年貧素如寒士日食
肉一品菜一品終歳未嘗見私謁布帷短榻焚香靜坐而
翰林科道諸要官望其居止凛然生敬兒童婦女曁海
外皆知公名繼公者如倪舜咨岳楊應寧一清則窮奢
極欲楊或一日殺三鹿厮僕家累千金門庭如市金幣珍
玩填擁衢巷有候終日而未得前者士夫清節掃地矣
舊制一應有故至京如進表復命考滿公差押運起復
病痊多餘起送辨明復職等項見在京者雖有政績不
得陞用所以杜請謁防貨賄也自楊應寧為太宰非至
京師莫得陞遷而在外藩臬諸君亦須百計營用方得
承委旣至竭力餽遺亦竟無一人以原職還者禮儀厚
者留在朝次者亦不次陞擢廣坐之上應寧公然談儀
文厚薄并陞秩崇卑旁觀者吐舌縮頸彼恬然以為得
計每一好官缺員輒令人于六科十三道年資深者問
其欲得否彼旣得又以多儀媚于其家故臺諫諸君坐
視變法納賂感其相右隱忍不言然不知已落其籠絡
中矣選法大壊自斯人始
孟少宰春時元心膽力量如冦平仲而縝密謙抑温
然可愛為嚴州知府時劉瑾方肆虐無名征誅紛然
而來公一不為動瑾亦知其為人不忍加害在嚴六
年人不知為劉瑾時廵撫宣府中貴張永執兵權擅
作威福勢甚張先以事至陜西楊太宰一清為總制
拜跪趨走如厮僕永安坐不為禮暨至宣府公自中
門委蛇以入長揖而已永怒甚姑為好言謂公曰先
生眞都堂也然恨深不可解至京妄劾公失機無功
左遷陜西叅議督糧延綏未幾復廵撫薊州入為少
宰侃侃風節人不敢干以私聲名滿天下然阨於廖庭
陳隂嗾桂蕚張聰以無事罷去至今嚴州宣府延綏
薊州俱有生祠論者以當朝人物公為稱首
歐陽永叔議濮王足為一失然人之見各有所偏未為
害也至於滿朝為敵公集中又私著濮議以伸前説多
至四五巻五代史中論晉主重貴繼髙祖事又復援以
為説近於遂非文過矣改過不吝眞君子之難事也夫
髙帝甚恨雍齒張良謂當封之以壓衆心帝從良䇿偶
語果息曰雍齒且侯吾屬無患晉文公出亡里鳬須盜
其資而去文公饑餓不能行介子推刲股以食然後能
行則里鳬須之罪浮雍齒矣文公反國國人多不附乃
赦里鳬須之罪使之驂乘遊於國中見者皆曰里鳬須
且不誅吾何懼也晉國大寧人君無容人之度欲為霸
者之雄亦不可得而况於王乎
古書不可輕易改移孝經每章末引詩朱子皆刪去以
為後人附㑹學者至今以為當然考之匡衡上疏曰大
雅云無念爾祖聿修厥德孔子著之孝經首章蓋至德
本也由漢以前所稱如此大抵任已意而訾前人自非
厚事也
王德華瓊自司徒遷太宰逆賊姜彬方用事以白金二
萬兩為賀有人夜題其門曰賀賀賀快走不如家裏坐
但看吏部王先生只怕也作第三個蓋前此陸太宰完
張太宰綵皆以招權結黨被誅故其言如此未幾王果
搆禍
近日京師有十可笑之説如曰一可笑侍郎打的尚書
呌二可笑四年進士坐上轎之類凡十事大抵譏張聰
桂蕚躁進無恥招權壊法耳正德中亦有十可怪如大
臣趕著内官拜厰裏校尉繫鑾帶之類亦刺内豎擅權
厮僕豪横在古亦有之宋徽宗金明池鑿隂渠通至蔡
京家嘗午夜刺小艇自地渠徃幸京師有十可歎曰萬
乗君王溝渠串是也
歐陽公號六一以酒一壺琴一張石刻一千巻書一千
巻圖蹟一千幅并已為六一後世皆羡其立意新竒然
亦有所本南楚馬希範即偽位作九龍殿以沉香為八
龍抱柱相向希範自為一龍偃然坐于中人品雖不可
與歐公同日語然其事則六一之俑也
歐陽公五代史呉越世家所以述稱武肅王之英勇幹
畧亦至矣而其後裔錢世昭大不愜意且謂歐有宿怨
故痛毁呉越蓄恨不止徃徃於詩話小説中誣公隂事
至錢氏私誌内遂肆為十分醜語所不忍言者以自取
快然則揄揚何似而後愜其心耶史筆欲不招怨罹謗
難矣
亡國之臣稱述其故主亦自難為言徐鉉為李後主墓
誌首曰盛德百世善繼者所以主其祀聖人無外善守
者不能固其存蓋運歴之所推亦古今之一貫其有饗
蕃錫之寵保克終之美殊恩飾壤懿範流光傳之金石
斯不誣矣可謂善言
蔡京當國刻黨籍碑凡忠臣名士一網俱盡百世之下
芬芳光耀永永無極京則遺臭萬年也然其中亦有本
非其倫而偶以微事不合京意亦置其間顧一洗平生
愆罪如曾布曾肇王覿章惇輩不可枚舉而宦豎亦近
三十人漢皇甫規深以不與黨人為恥而數子碌碌乃
獲附驥尾士固有幸不幸耶
今古事未嘗無對陶穀掬雪烹茶以詫侍姬姬舊𨽻黨
進家即以其家羊羔酒為説穀有慙色宋子京雪夜修
唐書熾炭燃巨燭亦以詫侍姬中一人舊𨽻宗室家對
曰某太尉遇此天氣只是擁爐命歌舞間以雜劇引滿
取醉而已如何比得學士之清子京點頭曰也自不惡
可發一笑
晉劉毅旣敗夜投牛牧佛寺初桓蔚敗亦投是寺僧昌
保藏之毅殺昌至是寺僧拒之曰昔亡師客桓蔚為劉
衛君所殺今實不敢容異人毅歎曰為法自弊一至於
此商君得罪於秦亡至關下欲舍客舍人不知其是商
君也曰商君之法舍人無驗者坐之商君歎曰嗟乎為
法自弊一至於此
司徒儲靜夫巏於余為先進初未相知因送王翰林九
思歸省席上聨句以贈儲有句云詩許奪袍供戯綵坐
客俱未能對余時年最幼居末坐起續其下曰腹藏充
棟未題籖儲喜甚既而共談史記喬太宰希大有句曰
午夜巻舒驚落蠧余應之曰當年辛苦費雕蟲儲起執
余手曰吾當讓子一頭地自此遂相知
泰陵金井内水孔大如巨杯水仰噴不止楊名父親見
之歸而疏諸朝請易地事下工部湯隂李司空鐩怒其
多言害成功隂令人塞其孔謂誹謗狂妄奏命錦衣官
校枷杻押赴陵所驗看名父身親三木朝辭候駕詩曰
禁鼓無聲曙色遲午門西畔立多時楚人抱璞云何泣
杞國憂天竟是癡羣議已公須首實衆言不發但心知
殷勤為問山陵使誰與朝廷决大疑其志亦可憐矣孝
廟聖體竟葬此中言之可為寒心李司空居官風采凛
凛晩年尤剛勁不阿獨此一事不愜人意
喬太宰希大與張司空進之同年最相善居第在龍驤
衛側張在松樹巷一日張在告喬詩曰巷名松樹兒童
識牆過雞棕第宅通雞棕者雲南方物中珍味也張雲
南人故喬詩如此張得之擊節稱賞後數月喬病目張
以詩問之中有句云久違鵷序春風裏空憶龍驤夜月
東喬亦賞歎不置張謂人曰是可以逼松樹雞棕之句
矣詞人必欲相軋如此
劉宋時司徒義康總朝政凡希寵饋遺者輙用上品次
供御文帝見其柑比供御者大三寸心不能平義康旋
罹罪路嗣宗以九寸琉璃盤遺元載代宗亦不能平賴
李泌救免嗣宗而元載竟誅吕許公不肯多進淮白魚
而秦檜之妻乃欲進百尾極大子魚賴檜狡詐以青魚
進偽為不識子魚者免疑忌大抵寧忤天子不敢忤權
臣自古然也正德中巨璫劉瑾張雄嬖倖錢寧臧賢輩
小人干進其所媚之者豈但如此而已也
南史載范雲為陳武帝屬官武帝簒弑在旦夕雲忽感
寒疾恐不得與失恩寵召良醫徐文伯診視欲急愈以
誠告之徐曰欲便差甚易恐二年後不可起耳雲曰朝
聞道夕死可矣文伯乃燒地布桃葉置雲其上汗出遂
愈後二年果不起夫輔人以簒弑乃甘心促壽且謂為
聞道人之可笑一至於此而文伯之術亦神矣余亦留
心醫術每思其説不得後見一醫書忘其名其説云發
汗太早蓋經絡腠理正氣未及行遍而强以發之如摘
果實于未熟故難為壽理或然也嘗見人貪利賄好聲
名徃徃不顧性命劉聰聞為遮須國王不復畏死月犯
少㣲呉中髙士爭欲求死以應處士之名熒惑入南斗
南朝宋帝求失國不得此等固皆可笑而范雲尤可笑
也
東坡作韓文公廟碑詩曰作詩詆佛譏君王要觀南海
窺衡湘方作諫書時亦惟望諫行耳豈故欲詆譏君上
要為南海之行哉大抵東坡之詩過於豪縱如老死南
荒吾不恨兹遊竒絶冠平生之類可以屢數其與少陵
尚憐終南山囘首清渭濱太白囘頭語小姑莫嫁如兄
夫樂天君王若問妾顔色莫道不如宫裏時者異矣得
詩人優柔忠厚之體宋人終輸唐人一籌也
世變澆薄人懐謗妬自已貪濁乃非笑廉潔自已諛佞
乃非笑正直自已軟熟乃非笑剛毅自已奔競乃非笑
恬退自已傲誕乃非笑謙抑自已鄙陋乃非笑逹士正
如庸醫常殺人又多方謗毁良醫妬婦不能相其夫又
多方詆毁賢婦不知何所底止也
灌夫不負竇嬰於擯棄之時任安不負衛青於衰落之
日徐晦越鄉而別臨賀后山出境以見東坡劉元城事
司馬公在朝不通書問閒居則問無虚月巢谷徒歩訪
頴濵於漳海之南今無復若人矣悲夫
文選黄汝修俌常自誦其得意句曰宦情隨病懶歸思
逐春濃張進之亦自喜其老看花少韻衰試藥無功二
句每舉以示人二聨工拙優劣後亦有辨之者矣
邊太常貢嘗次韻髙麗筆中聨曰中書食邑元封管補
衮論功不數鍼金馬使臣新物色紫薇詞客老知音此
筆初入中國咏者甚多皆以鍼音為韻邊詩遂厭巻
衍聖公孔聞韶西涯李文正公壻也劉稽勳用熙贈以
詩曰内廷贊化功無際東土恩封代有加漫道舅甥同
極品由来孔李是通家遺經壁底看蝌蚪春雨壇前只
杏花珍重斯須還問禮潞河南去即天涯一時作者皆
不及後出守鎭江咏金山寺曰樓髙任倒八方影岸逺
絶無一點塵黿狎自知求食易龍來可驗聽經頻老僧
默默跏趺坐笑指浮漚是幻身今刻石寺中
子畏於匡顔淵後孔子以為死淵曰子在囘何敢死曾
點使曾參過期不至或曰無乃死邪點曰我在彼安敢
死曾子之心點乃知之顔子之情夫子顧不知邪而顔
子之事夫子無愧曾子之事父矣
魏文侯問相於李克克曰居視其所親富視其所與逹
視其所舉窮視其所不為貧視其所不取五者足以定
之矣吕氏春秋有曰通觀其所禮貴觀其所進富觀其
所養聽觀其所行止觀其所好習觀其所言窮觀其所
不受賤觀其所不為喜之以驗其守樂之以驗其僻怒
之以驗其節懼之以驗其持哀之以驗其人苦之以驗
其志八觀六驗賢主之所以論人也其言比克差宻而
克則吕之祖也
文王寢疾五日而地動羣臣憂之請移于增城興事動
衆文王曰不可天罰我罪而勞民是重吾罪也請改行
重善以移之疾果瘳宋景公時熒惑守心宋太史子韋
請移之宰相移之民移之歲公皆不可熒惑果移三舍
景公雖不可與文王同日語然君人之度則一也
岳武穆之孫珂筆力遒勁在晩宋諸人之上尤善叙事
獨所著桯史一書中間楊誠齋辛稼軒諸公不免㣲有
訾議而於朱勝非史浩諸人則極稱羡縷縷不置武穆
忠赤與日月爭光而其孫去取乃若此不可曉也
五行者五常之形氣也五常之性猶五行之土無定位
無成名無專氣而水火金木無不待是以生猶四德無
不待信以成者其説百世不可易也漢儒注中庸五逹
道乃曰木神則仁金神則義火神則禮水神則智土神
則信著述謬妄至於如此
劉須溪批點杜詩時有不滿意王梅溪註東坡詩亦或
有異同杜與蘇千古人豪劉王豈敢固訾之哉不但所
見不能盡同抑亦作者有得意不得意未能字字句句
俱工也近世胡雲峰炳文於朱子周易四書註極口稱
誦千篇一律使人厭觀尹起莘作通鑑綱目發明亦然
余嘗謂二子朱晦菴家奴婢也正德間何侍郎子元潘
編修辰謝内翰鳴治註西涯李文正公樂府溢美尤甚
至謂西涯格律逺在李杜之上時西涯方當國喜人諛
佞故諸君投其好以要美秩比之胡尹更在下風可笑
晩宋鄭居厚著藝圃折𠂻歴非古之聖賢成湯武王伊尹
周公孟子俱斥之為禽獸所不敢輕議者獨孔子耳意謂
君臣大義寧死不忍放廢以博當宁之眷至于一時貴官
勢位乃極口稱羡為聖為賢可謂小人無忌憚無廉恥者
東坡謂無竹令人俗俗則不可醫此語太過竹為何物
無之遂令人俗不可醫耶山谷乃反其説謂平居如含
瓦石臨事一籌不畫為俗人且謂郭泰山濤不能易其
言陳朝溪又廣其説謂平居無佳論臨事好造作平
居妄尊大臨事不知體為俗人又謂山谷復生不易其
言此誠至論然要亦未盡余復廣之曰羣居終日惟話
農商一及簡編即欠伸思睡勤渠儀貌惟奉逹官一對
布韋即顰蹙厭惰杯盤交錯累日不厭撤具清談即浩
不可留猥陋成性謬為大言昏夜叩門即堅臥不應
急難相託恩意可掬囘首轉盼即淡秋冷水此眞俗
人也未知二公能易吾言否九原有知應為我一撫
掌
徐仲車訓學者曰諸君欲為君子而使勞已之力費已
之財如此而不為君子猶可也不勞已之力不費已之
財諸君何不為君子郷人賤之父母惡之如此而不為
君子猶可也父母欲之郷人榮之諸君何不為君子語
意出於賈誼誼曰使為治勞智慮苦身體乏鐘鼓之樂
勿為可也樂與今同而加之諸侯軌道兵革不動其具
可素陳于前願幸無忽而仲車語尤明快
先吏部藏四皓圖先友武城傅憲使希説王大叅好學
諸公俱爭題東田馬都憲天祿詩先成曰胡亥扶蘇事
已乖咸陽猶自有殘灰如何不鑒亡秦者遂致商山四
皓來衆遂閣筆
伍子胥父兄被囚逋逃不顧為忍心為不孝鞭平王之
墓為不忠為不義為狠戾事楚不終事呉又不終寄子
于他邦隂結弑君之賊以自便諫不行不能去為無節
為乾没不知止跡其大閑無一可人意者千古稱頌不
止揚子雲三世不徙官其人沉靜恬淡可知徒以王莽
之簒不能死不能去及劇秦美新之作足為一眚然比
之子胥其失甚尠自朱子一筆子雲遂為名教罪人無
一人為別白者其故何也子胥麄猛武人耳子雲問學
造詣誇越千古人人嫉而抑之理固然也
責人則明恕已則昏賢人君子不免也晦菴朱子嘗譏
王通擬經為僭其説誠是然通之學術雖不敢上擬孔
子比之朱子則有間矣朱子議通擬經為僭乃作綱目
自擬春秋耶
　
　
　
　
　
　
　
　
　
　
　
　
　
　沙溪集巻十二
欽定四庫全書
　沙溪集巻十三
　　　　　　　　　　　　　明　孫緒　撰
　雜著
　　無用閒談
晉惠帝愚騃其問鳴蟆食肉糜事千古談者掩口至嵇
紹之死乃曰嵇侍中忠臣也不可殺及血汚其衣左右
欲浣之又曰嵇侍中血勿浣也其明快俊爽先後若兩
人然史筆例不可盡信如此
自逆瑾濁亂以來士以貪饕苞苴為先務韋布寒素從
宦二三年輙家累萬金恬不知恥豪奢暴横鄉閭且羡
且畏風俗如此其何以長王莽時考驗吏致富者收其
貲以給軍元魏遣使廵行諸州考閲守宰資財非家所
齎者悉籍為贓莽簒弑之賊魏僭亂之國其政令乃有
可取者雖非中道亦可以懾人心挽頽俗
涇川張學士澯與先師介軒靳文僖公情好甚宻嘗共
奕賭新歴負一局輸新歴十二冊張素號國手文僖碁
品平平耳初局偶勝喜甚起取歴書戯之以詩曰巧算
深機自古傳爛柯今復見涇川人間甲子眞匆遽一局
登仙十二年文僖之友王侍御汝楫濟時以一榜得官
訓導鬱鬱不樂汝楫固竒士諸朝士多以詩為别既盈
巻軸將祈文僖為序而未敢言姑坐於旁觀之見公喜
因道其情公援筆伸軸文不加點頃刻而就其畧云汝
楫過予祈予言予方與涇川對奕涇川信手落子縱横
皆勝著余經營商度求免於敗之不遑當是時汝楫固
以涇川為勝余負無疑矣局且終余偶得一著進攻之
涇川顧大負其留局之子若晨星然汝楫愕然異曰奕
不可常勝蓋有如此夫嗚呼天下之事敗於垂成之際
而興於旣仆之餘者多矣豈特兹奕也哉張大驚歎以
為不可及是時承平日久故縉紳優游泮奐如此數年
來法網漸宻臣工非公事不得相過從士夫家止許蓄
新書一二本親故求索亦無以應况藉以為賭資乎囘
首曩昔不復可得
孔子萬世之師恩同天地詩人狂縱不檢直斥其名如
曰何必銜恨傷丘軻何必効丘也之類至杜甫乃直曰
孔丘盗跖俱塵埃孔子何人與盗跖並稱且直斥姓名
可謂忍心無忌憚者也其祖審言曰為小兒造物所苦
天地尚比之小兒何有於夫子蓋其家傳傲睨無禮非
一日矣雖有才藝名教罪人之言不足多也
謝晦放弑二君而欲自處以佐命元勛李宻僭竊狂妄
旣敗降唐望以台司見處可謂不自量矣然猶有甚者
安禄山叛後唐人殺其子禄山極恨曰我何罪而殺吾
子張彥澤叛君臣鹵濁亂宫闈題其幟曰赤心為主可
發千古一笑
通鑑綱目之作於帝業已成者多予辭未成者雖有善
茍非炳燿人耳目者多抑之如范增陳餘隂世師王伯
當之類細考之自見未免以成敗為淑慝非所以為訓
也文公平生畏友東萊南軒二公耳南軒相門之子故
多頌辭至於東萊則信意規戒若曰規者親頌者疎論
孟集註中一則曰敬夫二則曰敬夫至東萊則直謂之
吕氏而已豈利勢駭人賢者亦不免邪
王福畤有譽兒癖時人訾之然劇勃勸勔輩俱有俊才
不負於譽也而其所以譽之者不過述其著作而已西
涯李公譽其子兆先至謂慧識巨眼出唐人之上載之
麓堂詩話一時無恥者謂為非過今兆先之詩固在果
遂跨唐人乎至王介甫哭其子雱詩曰一日鳯鳥去千
秋梁木摧遂以其子為聖人是眞無恥矣
戒軒先生在翰林時其友趙某偶忘其名第進士候選
京師不以家累隨一日風霜殊覺岑寂遺戒軒二十絶
今憶其二我饑渴時君不招君來招時我酕醄坎軻不
獨酒如此世間好事每難遭萬錢為我一日費我渾不
曾嘗滋味而今旅次正凄凄試問君家知也未戒軒即
治具招之歡飲竟日亦可人也
靳裁之曰志於道德者功名不足以累其心志於功名
者富貴不足以累其心趙子昂曰志功名者榮禄不足
以動其心重道義者功名不足以易其慮模倣大過幾
於謄録古人之言矣
孟嘉者陶淵明外祖淵明作嘉傳一則曰孟君二則曰
孟君畧無本原之意至末乃云淵明先親君之第四女
也東晉曠逹蔑棄乃至於此幾為名教罪人而縉紳愛
其詩遂為委曲周庇必欲事事稱其賢亦過矣至述其
心跡亦時有矛盾處如曰為彭澤令不以家累自隨又
曰公田悉令種黍妻子固請鍾秔夫旣不以家累自隨
矣胡為乎有妻子種秔之請邪
程子有言春秋大義數十炳若日星今之業春秋者不
惟不知程子所為大義并斯言亦茫然不省矣惟日取
小傳勦説支離破碎此牽彼合名曰主意大率先得詞
語然後以命題合之膚淺謬妄可鄙可笑聖人作經之
意付之鴻荒草昧之外矣
張衡髑髏賦大率出於莊子馬捶之問莊子問髑髏曰
夫子貪生失理而為此乎將子有亡國之事斧鉞之誅
而有此乎將子有不善之行愧遺父母妻子之醜而為
此乎將子有凍餒之患而為此乎將子之春秋故及此
乎張衡曰子將并糧推命以夭逝乎本喪此土流遷來
乎莊子曰死無君於上無臣於下亦無四時之事從然
以天地為春秋張衡曰死為休息生為役勞春冰之釋
何如冬冰之結堯舜不能賞桀紂不能刑莊子曰吾使
司命復生子形為子骨肉肌膚反子父母妻子閭里知
識張衡曰我欲告之於五嶽禱之於神祇起子素骨反
子四肢如此類甚多幾於抄寫南華全文矣何以賦為
哉至若以髑髏為莊子戲而為虐如此賦不作可也
孟子曰長馬之長無以異於長人之長白馬之白無以
異於白人之白又曰白羽之白猶白雪之白白雪之白
猶白玉之白莊子曰以指喻指之非指不若以非指喻
指之非指也以馬喻馬之非馬不若以非馬喻馬之非
馬也天地一指萬物一馬也公孫龍曰白馬非馬也白
馬為非馬者言白所以名色也言馬所以名形也色非
形形非色也言色則形不當與言形則色不當從此等
議論固浮詭不根然詞氣抑揚與孟子不相似者無幾
矣想戰國之士議論好尚如此大賢亦不免也
朱子作論孟精義序有曰論語之書無所不包而其所
以示人者莫非操存涵養之要七篇之指無所不究而
其所以示人者類皆體驗擴充之端聖賢之學其不同
固如此此語㣲有病豈論語中無體驗擴充之端七篇
中無操存涵養之要聖人則無事於體驗擴充賢人則
不知操存涵養乎以此為聖賢之分則孔子不足於用
孟子不足於體矣若曰論孟之書無所不包無所不究
無非操存涵養之要體驗擴充之端則醇然矣
養猫以捕䑕不可以無䑕而養不捕之猫蓄犬以防盜
不可以無盜而蓄不吠之犬然不捕猶可也疾視正人
必欲盡擊去是不捕䑕而捕雞矣委心權臣使天子孤
立是不吠盜而吠主矣焉用臺諫為哉為之奈何
孟子論君子有三樂其一在天其二在我其三在人而
王天下不與存焉今之人亦有三樂權勢爵位居養驕
侈氣體之樂也富商大賈旗亭妓館荒縱之樂也良友
箴規過失異書廣博聞見性命之樂也余早謝事旣未
嘗得氣體之樂而家貧又不能强從富貴者為荒縱之
樂朋儕謝去難見甚於謁鬼異書未偹難借甚於荆州
空山長日惟咿嚶舊所藏六經諸史日與蛩鳥爭鳴而
已
公字與私字相對竊疑古人之所以稱公者或俱是名
如曰蓋公丁公吴公龎公之類甚多自後世以君公字
為崇重之詞訓詁家凡遇稱公者皆曰史失其名恐未
必然也
緒㓜時先吏部口授古文眞寳内小詩及諸小詞因問
先公眞寳為誰氏所選先公笑曰吾亦不知為誰自是
先公每詢諸執友如東田先生先師漳南先生舅氏銅
陵先生皆謝不知迨緒稍長讀崇古文訣愛其文其編
選者亦止稱曰迂齋先生亦不知為誰後為吏部屬匏
菴吴先生寛為左侍郎博學多識暇日緒因問此二人
為誰匏菴笑曰眞寳永堅黄叔易所選迂齋不知也余
後閲四明文獻録見所謂迂齋嘗選文訣者為樓昉吕
東萊門人紹熙四年陳亮榜進士嘗論和議之非忤姦
相貶斥以終蓋亦正人也
昌黎上于襄陽書其中云下之人負其能不肯謟其上
上之人負其位不肯顧其下故髙材多戚戚之窮盛位
無赫赫之光是二人者之所為皆過也此語亦有所本
孫叔敖告楚莊王曰國君驕士曰士非我無由貴顯士
驕君曰國非士無由安强人君或至失國而不悟士或
至饑寒而不進君臣不合國是無由定矣先後如出一
轍然而昌黎之言尤占地歩
縉紳家相傳批㸃孟子為蘇老泉親筆然其批語内却
引洪景盧語景盧去老泉六七十年傳者未之察也其
中論文勢筆路至精且密要非具眼不能雖非老泉而
其人亦老泉之流亞矣
杜預在襄陽數餉遺洛中貴要或問其故預曰吾但恐
為患不求益也孟蜀時潘在庭以財結權貴語人曰非
是求援但不欲其冷語冰人耳杜志在逺禍潘志在逺
辱然皆不可為訓今之時又非曩時可比余以貧故受
貴勢冷語冷臉熟矣志士困窮守死寧能俛首苞苴之
下希權寵乎可嘆
人家盛衰當要諸義理不當要之利勢子孫而賢雖累
世簞瓢不害其為盛子孫而奸貪讒佞雖竊科名饕大
位亦直謂之衰魯自伯禽以後擅千里之肥饒享天子
之禮樂比之周公終歲矻矻於殿陛之下流言肆毒旦
夕不能安其位奚啻十伯以形迹論之安富尊榮可謂
極盛而孔子乃曰魯之郊禘非禮也周公其衰矣唐袁
誼有言所貴於名家者世篤忠貞才行相繼也彼鬻婚
姻求祿利烏足貴乎夫姻聨帝室位居台鼎尚不足貴
今田舍翁多收十斛麥而子弟愚騃兇狠視父兄骨肉
無異路人而又百計以謀其有父子相率於禽獸不自
知而嘵嘵然自謂其家為盛可笑
苻堅鋭意伐晉曰以吾之衆投鞭於江足斷其流及登
晉陽城望晉兵部陣嚴整憮然而懼曰此亦勍敵何為
弱也五代慕容彦超謂漢隱帝曰臣視北軍猶蠛蠓耳
退問兵數及將校姓名頗懼曰此亦劇賊未易輕也兵
甫合輒先遁二事如出一轍平居則謬為大言臨事則
倉惶失措與孔子所謂臨事而懼者異矣
顔子簞瓢陋巷不改其樂古今以為賢夫顔子王佐才
也澤加於民可以彌六合傳萬世其分所當饗後車千
乗從者百人傳食於諸侯亦不為泰而窮困若此此所
宜不平而鳴不堪其憂而顔子為樂自如所以為賢也
若徒曰簞瓢陋巷不易其樂不但榮啟期林類之徒之
所優為今耕鑿編氓荷鋤暮歸糠籺藜藿與妻孥熙熙
於茅茨之下比屋然也皆賢人乎蓋分所宜然不願乎
其外人亦以為當然也
張安道天資强記數行俱下一過目不復再讀嘗借人
十七史經月即還云已盡成誦矣一日遇老泉問令嗣
今讀何書老泉云軾近日再讀前漢書安道曰書尚讀
兩遍乎老泉歸語東坡東坡笑曰此老不知世人尚有
看三遍者以今日觀之坡老亦不知世人固有百遍未
成誦者資禀不同什伯千萬如此
今之用人者動輙曰資望然二者各有攸當而不能以
相同功勳勞勩日積月累有所試而後遷者謂之資才
德行能英聲偉譽隨所用而輒孚者謂之望專以資則
瑰奇雋永或拘格而邅囘專以望則狂謬虚夸或衒世
而進拔張釋之十年不調揚子雲三世不徙專以資誤
之也王衍以清談壞晉房琯以虚名喪師專以望誤之
也資以待庸衆之流望以待非常之士循級而進自一
命以至九命天下不以為淹膺聘而來自耕釣以陟元
僚天下不以為驟公與明故也若夫一事偶合即寵以
殊恩片言相符即擢以不次是人主之所以待宦官宫
妾者非士君子之所宜自處也自處於宦官宫妾而猶
以伊吕自負哀哉
世以淮淝之捷比之赤壁之勝此大不然赤壁之戰善
於謀淮淝之役出於幸使無朱序發其機於先駭其衆
於後謝安髙談優游於内謝𤣥輩單羸孱弱於外百萬
之衆倐然壓境晉之不亡者幾希矣草木皆兵風鶴亦
懼是豈安𤣥初慮之所及哉赤壁之事則孔明周瑜所
以逆料而預待之者詳矣故嘗為之語曰淮淝之役純
乎天者也赤壁之役天人參焉者也韓世忠以八千人
扼金人百萬於金山八十餘日使非間諜者洩其謀其
功得成當又逺在赤壁之上矣純乎人者也其所以敗
者天也
君子之道原于天而輔之以人安于命而盡之以力力
有所不及未可以言命人有所不至未可以言天
浩然之氣天地之所以運旋日星之所以光耀山川之
所以峙流人物之所以生育瀰滿充塞無所不有者也
神虧則精不完欲勝則魄不寧而氣餒矣君子虚心以
養志專志以養氣外探事理之奥内安性命之情浩然
無際與化相忘寵辱猶蚊䖟之一過死生猶夜旦之一
易
老莊之學專以虚無為宗故韓子作原道排之末引大
學所謂平天下治國本於正心誠意見古人所謂正心
誠意者將以有為於天下國家非若老莊之以虚無為
心意而已是固不待及於格致之事而所謂格致者與
老莊之學亦似無大干渉不但文氣當節此二句而其
理亦不可易也朱子好訾詆人必欲議其學無原本然
則必欲謄此二句於後而後為有原本邪况古人凡引
古語惟引其𦂳要者其餘泛泛者皆節去亦常例也以
是為訾不特不識韓子命意措辭之㫖而并文理亦不
甚通曉矣今人隨口附和何哉
子思孟子萬世師表荀卿乃曰亂天下者子思孟軻也
文人無忌憚如此雖以東坡之賢亦曰孟子之言多出
於其師子思得其言而不善用之是亦微有不滿之意
矣夫以二賢之道照耀萬世而人猶敢爾近日許廷綸
極口詆太極圖説之謬且筆之於書又何恠乎
錢狀元福才髙一世然頗狂縱不檢既被劾去有詩曰
一失足為天下笑再囘頭是百年人數月卒
餘姚徐子熙有詩名然餖飣陳腐可取者甚少劉瑾竊
政極喜之自兵部主事超遷光禄少卿嘗命其賦菊花
徐援筆即成中有句曰天地獨留道德根鬼物守䕶綱
常榦觀此等語則其人敢於亂説不顧可知矣瑾覽之
笑曰吾有謎語衍聖公遇賊而不傷文天祥雖死而不
朽子熙愕然不知所以為對瑾曰是所謂天地獨留道
德根鬼物守䕶綱常榦也子熙大沮士不自重乃為逆
豎所侮㺯亦可為戒
老氏與佛本亦善人其徒學之者不善耳孔氏之徒豈
皆盡善哉學老佛之不善僅足以蠧貨財學孔氏之不
善乃至於殺天下在我操殺天下之具而猶嘵嘵然以
闢佛老自任哀哉
司馬德操凡事稱好人罹喪服亦曰好其妻尤之曰爾
言亦好此何理也而世以冰鑑許之費褘之征曹爽羽
書交至人馬擐甲嚴駕褘方與來敏圍碁了無倦色世
稱其事無廢缺然則東晉之祖尚清談敗喪國家其來
非一日矣
王翦伐楚必欲將兵六十萬秦王以為怯乃用李信翦
遂謝病歸及信敗秦皇復起翦翦曰必欲用老臣非六
十萬人不可不用即去用即復來無忿言無矜色李晟
料尚結賛之敗盟如指諸掌事旣驗終身未嘗言及人
臣事君當如此吳之張昭料公孫淵亦偶中耳乃自矜
自詫閉門不出孫權深自克責親過其門呼之不應是
即孟子所謂小丈夫悻悻然見於其面者不足道也祖
授料事而中乃以之殺身孫權過袁紹逺矣
耿弇為張歩所攻光武自徃救之或謂劇鹵兵盛宜閉
營休士以須上來弇曰乗輿且到臣子當擊牛釃酒以
待百官反欲以賊鹵遺君父邪李道宗將四千騎擊髙
麗皆以為衆寡懸絶宜深溝髙壘以俟車駕之至道宗
曰吾屬為前軍當清道以待乗輿乃更以賊遺君父乎
二子武夫也其所見乃有儒生不及者人臣當以此為
法
桀紂以來最拒諫而不惜民者莫如魏明帝在位十二
三年無一善可稱置許昌宫洛陽宫崇華殿易珍物殺
太后殺皇后營圓方丘南北郊鑄銅人起土山為殤女
立廟追諡置配立後襲爵陳羣楊阜髙堂生之屬章䟽
重叠未嘗一省㓙愎傲誕殆出秦皇漢武之上而後世
不甚非之者豈以曹瞒之孫身弑國亡不足齒邪人各
有幸不幸也
吳孫休名其子曰􁠔字之曰􁉶下詔曰太子名􁠔字􁉶
􁠔音如湖水灣澚之灣􁉶音如迄今之迄王言如絲如
綸此等可謂王言乎在廷諸臣無一人言及者亦以其
凶狠剛愎不難於殺諫臣不敢言也武則天自制數字
行于國中且以自易其名其淺陋無識又在孫休之下
劉瑾雖逆賊然所行亦有快公論者御史張彧差覆屯
田竭力刻削并為圖以獻自以為不世之功當膺不次
之擢瑾極口稱奬翼日陞户部主事就令管理命下人
心大愜未數日褫為民户部郎中莊檡發本部尚書劉
璣隂私瑾亦極口稱奬且許代璣位未幾陞河間知府
數月致仕如此類甚多
張安世一時賢相不能揜其父張湯之惡栁子厚書友
人碑隂歴較短長不為讚蘇老泉叙族譜稱其父曰性
簡易無威儀喜為善而不好讀書語皆實錄故可傳今
人纔有官勛其先世雖極奸巨惡為世大賊務粉飾之
為聖賢雖有善人君子或録其言行人亦將以若人等
之揺首不信均於澌泯而已世道一至於此
國朝實録例成於翰林諸官而總裁於内閣重臣間取
外署三五人參之止令其謄寫裝潢給使令之役而巳
故凡官翰苑者人人為稷契臯䕫其他臺省雖功勛赫
奕邊荒懾服忠赤貫天地如􁇏山忠肅王公鈞陽端肅
馬公三原端毅王公亦只平平耳翰林官没無問崇卑
俱得請諡無問學術淺深俱諡以文上曰文正文忠文
貞文莊雖至猥陋亦不失為文安文裕文懿在外署者
終身矻矻筆研官至公孤欲諡一文字不可得也自福
建彭司寇韶作名臣録翰林近十之六七公論已不平
近日為楊宗伯廉更加添改凡非翰林不得為名臣雖
以劉定之之鄙猥謝一䕫之庸陋萬安之貪饕皆在名
臣之列是録遂為翰林題名矣且其言曰美階崇秩休
光大業當屬之吾曹諸先生他所游宦為吾曹鷹犬耳
志士誰不解體余嘗作十絶句以斥其非未知果能信
今傳後否也
諸陵在昌平州十里外天壽山内各衙門謁皇陵官類
晩入昌平憇宿五更時候祭然公署弗能盡容各以類
假宿如兵部官則宿于衛所户部宿于倉司給事中則
宿于劉蕡祠黌校則翰林寓宿之地與察院相鄰察院
諸御史署也楊學士守阯暮抵昌平遂誤入察院因賦
詩曰雙眼風沙百里程敝衣痩馬到昌平欲尋泮水先
生館誤入分司御史㕔導引輿臺顔盡赤將迎豸繡眼
偏青只愁太史明朝奏昨夜文星犯法星
唐韓琮詩曰緑暗紅稀出鳯城暮雲宫闕古今情行人
莫聽宫前水流盡年光是此聲宋李敬方詠汴河詩云
汴水通淮利最多生人為害亦相和東南四十三洲地
取盡脂膏是此河𢎞治間余為兵部主事抵邊關有人
題于馹壁詠栁花曰不戀長條闘歲華隨風好去落誰
家行人滿眼傷心地飛盡春光是此花三詩句律如一
其優劣當有具眼
虞邵菴慧識具眼其所註杜律粗淺牽制不足觀初嘗
疑之後見所謂杜律衍義者中無一字不同乃元初張
進士伯成所註而虞欲竊之為已書也張没諸友募財
鋟梓以傳并其募疏録之巻首今二書并傳西涯李文
正公亦疑是書謂聞有所謂衍義者未之見且著之麓
堂詩話中夫是詩家家有之而文正乃未之見何也南
朝徐孝穆著玉臺新詠大抵詠婦女閨閣事如韓偓和
凝所述者唐權德輿效其體曰昨日裙帶解今朝蟢子
飛鉛華不可棄莫是藁砧歸聲詞格律全與孝穆相似
劉須溪批唐音直欲刪去且云何為玉臺體乃并其體
不知矣正與西涯相類
李白有詩云請君試問東流水别意與之誰短長又曰
桃花潭水深千尺不及汪倫送我情趙嘏曰此時愁望
情多少萬里春流遶釣磯李後主曰問君都有幾多愁
一江春水向東流李趙皆祖于白者也清平調曰借問
漢宫誰得似可憐飛燕倚新粧子瞻曰眞態生香誰畫
得玉奴纖手嗅梅花亦祖于白者也劉夢得曰人世幾
囘傷徃事山形依舊枕寒流陳簡齋曰天機衮衮山新
痩世事悠悠日自斜雖顚倒其意然亦祖于劉也數人
者皆善學未知竟能青于藍否後當有辨之者
劉伯溫詩文足以擅一代其得意處尚當跨宋景濂王
子充髙季廸諸公而上之獨以其顯於事業詩文不見
稱於人耳瞿宗吉與李昌祺所著剪燈新話餘話瞿筆
路固敏勁然剽竊者多甚至全篇累行謄録李雖用事
險僻少渉晦澁要之皆其胸臆中語非竊之他人也其
詩集所謂運甓漫藁者其中亦多佳句餘話中則惜花
春起早四詞之外吾無多取焉新話中亦惟四時詞與
二三竹枝詞耳其他如香臺集存齋詩話之類皆鄙俚
語言無足為道然則學術識見瞿不逮李逺甚世競優
瞿而劣李其異於矮人觀塲者無幾宣德中南平趙弼
成化𢎞治間山西丁伯通餘杭周禮皆敢於著述其所
謂通鑑廣義續綱目發明雪航膚見效顰集諸書膚淺
卑陋直可付之一火周又著湖海奇聞命意遣詞萎弱
凡近亦徃徃有不通處讀之可厭然其中詩首首警策
竊以為撏之他人者而未敢以告人也後因徧閲本朝
正統景泰間諸名公詩集自卞户部王舍人而下凡即
事詠物之什無不被其勦入杜撰一事聨合之遂成一
傳言之可羞然亦非善竊者矣獨常熟桑懌民悦所謂
思𤣥集者詩文多有佳句非趙丁諸君比也
余與翰林金城叚德光武昌王欽美開封守李公從𢎞
治初同遊戒軒先生門下三君一日訪余于旅舍公從
援筆畫溪山秋景小閣于壁德光題曰沙溪菴讀書處
欽美賦一律叉手而就曰小閣凴虚野色閒西風常日
弄清寒不妨葉落如聽雨却愛林踈乍見山幾處物華
成夢短一年節序又秋殘賦詩酌酒非吾事欲説令人
自汗顔今戒軒公從墓木旣拱德光欽美俱逺在數千
里外囘思不覺歔欷
正德丁丑廣東倫以訓㑹試禮部有人夜夢黄衣人謂
曰倫以訓作㑹元矣比揭曉果然廷試日其人又夢曰
倫作狀元矣踰時復來曰非也狀元乃江西舒芬初擬
倫為狀元楊閣老不欲其以父子狀元得名故黜為第
二蓋倫之父文叙已未狀元也旣而果不謬嘉靖癸未
固安楊維傑廷試亦夢人報曰公作狀元矣無何又有
人來曰非也狀元乃福建龔用卿公本狀元費閣老不
欲公以兄弟狀元得名故黜為第二蓋維傑之弟維聰
辛巳狀元也然則忮害妬􁀬之情鬼神旣巳先知之矣
可畏哉
歐陽公序梅聖俞詩曰聖俞自以其不得志者樂于詩
而發之使其得用於朝廷作為雅頌以歌詠大宋之功
德豈不偉哉此等語意全是學昌黎送孟東野序所謂
窮而在下者孟郊東野始以其詩名抑不知天將和其
聲而使鳴國家之盛耶抑將窮餓其身思愁其心腸而
使自鳴其不幸耶歐公固非蹈襲剽竊人者想其讀韓
文熟不自知其為用耳
先師侍御漳南李公經義極純粹于作詩不甚經意然
至其得意處雄渾沉著乃有盛唐風格蓋其胸次髙自
不能作卑猥語言惜不多見耳姑載一二于此如送一
武弁還鎭江云劍佩翩翩赴潤州薊門詩酒潞河舟白
雲影裏千山暮紅葉枝頭萬樹秋李愬才名新破蔡張
良籌䇿本封留定知別後還思我黯黯停雲北固樓送
人兩廣清戎云芝玉風姿鐵石腸前身疑是漢張綱青
春繡斧承恩重碧海蒼山去路長鳥外黄茆秋盡雨馬
頭紅槿夜來霜越山髙處休囘首無限孤雲遶太行他
作皆類此
錢狀元福未第時遊西涯門下西涯嘗試以司馬溫公
賛其中云羣賢拔茅惟公在朝羣姦奔馬惟公在野西
涯不勝嘆賞徧舉以告人時䆳菴楊應寧提學陜西謄
書數千里外告之且曰溫公平生心跡數語包括俱盡
此子終當魁天下及錢没西涯誌其墓復載此事夫此
數語固佳然有何不可及處而西涯好之乃爾乃知古
人池塘春草風雨重陽及二句三年之説非虚也是固
人之好尚不同然亦好恠弄奇非其本心識之以俟同
志
先天之圖伏羲模寫天地之所以然天地之本也後天
之圖文王模寫天地之所當然天地之用也先天者理
而氣後天者氣而理
天地未生聲韻具于太極天地旣分聲韻具于天地一
陽之復聲韻之萌蘖也四陽之豫聲韻之出地也有聲
則有數有數則有卦色象臭味吉㐫悔吝皆自然而然
者
西銘原道之宗祖先儒以其筆力𢎞大學有原委而推
右之其實出于原道其所謂窮神知化繼志述事則出
于孟子存心養性以事天之言孟子出于孔子所謂仁
人之事天如事親事親如事天
太極一也一而二二而五五而萬二焉不二其一也五
焉不五其一也萬焉不萬其一也二不自二由一而二
五不自五由一而五萬不自萬由一而萬推之則一而
生二二而生五五而生萬合之則萬本于五五本于二
二本于一天地有情鍾于人隂陽有色因于物虚出聲
實成色聲本于天色本于地虚聲中藏實色外暴耳聽
天下之聲目視天下之色人之所以異於物也
天地之間有理斯有氣有氣斯有數數也者原于理氣
而天與地皆不能無者也數始于一終于十以五為中
以九為極故在天為五行在地為五嶽在人為五常舉
其盛也在天為九曜在地為九州在人為九經要其成
也
形以象成理以形寓數以理著神以數虚理分數數神
也氣顯象象形也
登樓觀形則山阜卑于樓臨池觀影則日月小于池蓋
山阜不能盡于髙日月不能盡于大故物得以乗之天
之髙也海之廣也無得而乗焉德業不如天學問不如
海君子不已也
千金之子終日營營編氓之家一飽衎衎以膏粱之口
食物凡物皆粗惡以糠籺之口食物凡物皆芳美故口
常澹則能養味心不奢則能養福養味則常甘養福則
常足
寒者見日而喜暍者得雨而喜冥行者得月而喜天何
心哉人自多岐耳惟不拘于物乃能定于我疾雷震空
空本無聲洪水崩山山本無水
不專心致志學奕亦不得成况讀書作文字乎唐人手
八叉而成詩不自覺其手之叉也斷數鬚而得句不自
知其鬚之斷也李賀以被蒙頭酣睡不動忽掀被而必有
有好句王筠注水葫蘆傾以復注忽擲之于地必有好
詩張祐毎苦吟妻孥喚之不應曰吾方口吻生花豈恤
汝輩張九成讀書縣吏徃候九成不為禮問亦不答曰
黄巻中方與聖賢對何暇與俗吏語髙鳯不知有雷雨
賈島不知有京兆尹易曰艮其背不獲其身行其庭不
見其人内不見已外不見人如此為學胡為不成
文章出于天而雜以人神經鬼絡無意而為者天也字
鍊句鍛有意而為者人也屬之人者人知之吾亦自知
之屬之天者吾不自知天亦不能知也
孟浩然詩曰氣蒸雲夢澤波撼岳陽城千古以為佳句
禹貢雲土夢作乂左傳楚子濟江入于雲中又曰鄭伯
田于江南之夢則雲夢自是二澤對岳陽城似不稱然
承訛襲舛亦非一日張九齡嘗語人曰學者須是常想
胸次吞雲夢澤筆端湧若耶溪量旣并包文乃浩瀚則
孟之前已有此説矣
萬物偹于我萬化生于心盈尺之水置之平地縁之而
不以為懼尋丈之木横之深谷則惴惴而不敢進心有
虚實故境有變遷是以冐大暑而躁者愈熱受灸灼而
懼者愈痛
神全則威大精萃則氣和萬夫萬敵非弓刀之技威之
至也四海悦服非言笑之惠和之至也
惟君子為能以天下之所共有者為我有茂林修竹好
天涼月山光水涯無非所樂存焉故曰萬物皆偹于我
耳得之而為聲目遇之而成色天地與我皆無盡藏也
夫天下之所共有者尚皆為我有况形色性分百骸衆
體吾之固有者而㑹喪失乎小人則一身之所固有者
不能自由目隨人視耳隨人聽口隨人語鼻隨人氣片
言許與不勝寵榮辭色少疎即謂賈禍惴惴焉不肯少
拂意指栁可為轂鹿可為馬茍患失之無所不至此身
皆非我有矣夫吾之身尚不為我有况紛然六合之外
不但不能有隨所徃皆憂愁之境矣知足不辱知止不
殆信哉
　
　
　
　
　
　
　
　
　
　
　沙溪集巻十三
欽定四庫全書
　沙溪集巻十四
　　　　　　　　　　　　　明　孫緒　撰
　雜著
　　無用閒談
以理而言謂之天以禀賦而言謂之命其實一也夫子
罕言命葢以流行化育出于天非人所能移君相不言
命蓋以窮通貴賤出于我非人所能與聖如夫子貴如
君相尚不敢輕談今閭巷小人妄談逆料以求酒食士
夫翕然徃叩蓋未售者欲登科既仕者欲陞遷宦成者
欲固位彼求食之徒豈肯片言忤人意愛諛喜謟故樂
與之接不厭也成化間安成彭閣老年且八十尚不肯
去惴惴然惟慮失寵幸又慮老境漸逼日呼都下諸星
士談命其一稍黠者知其意抗言曰明公過此三十年
後當歸田歸田後當生貴子尚見其登高科又十餘年
當得腹疾恐有不測計其年一百四十餘嵗矣彭卽遍
命其家人曰爾曹謹識之是年勿進吾以生冷也滿座
哄然一笑知彼以戲語投其好彭竟不悟夫樂天知命
則不憂遂志致命則不懼安分委命則無求窮理至命
則無愧何必爾爾耶
有妬心者不足以用人有矜心者不足以爲學有褊心
者不足以成德懐輕人之心者類于薄挾上人之心者
類于狂輕人則朋友日離上人則學問日損見愚人得
富貴則肆口評議見君子得聲名則憤然生妬薄且狂
者之爲也對富翁而訴貧窶彼將謂我冀其周䘏對達
官而訴困窮彼將謂我冀其薦揚無財而交際于人則
取輕無勢而屬事于人則取辱
遇羣馬於途凡脊穿毛脱瘦憊而觳觫者必官馬也逢
數船于河凡篷破篙折朽敗而􁬹漏者必官船也蓋乘
駕無節愛惜無人故易以敝嗚呼今之從政其亦以民
爲官民乎
古稱聰明正直爲神夫聰明則無蔽正直則無私無蔽
則不可欺無私則不可媚積愆稔惡而靦顔以致禱是
欺之也朝祈夕祝而獻饗以冀福是媚之也何待鬼神
之淺也君子之使人也誨之循循出之申申量能以任
之揣力以勞之用其長避其缺振其怠提其蹶教其所
不知不責以我之所知引其所不能不尤以我之所能
懲之而不敢懟刑之而不敢議孟子曰以佚道使民雖
勞不怨求其道而不得爲廣其説如此
秦檜禁私史温公曾孫司馬伋遂言涑水紀聞非其曾
祖論著之書韓平原擅權晦翁曾孫朱浚每上書輙稱
萬拜恩主人共目爲朱萬拜彼恬然受之不以爲耻所
得幾何而隕墜家聲獲罪千古其失多矣然則今人稱
張璁曰蘿老李時曰序翁宜其不知耻也
或問魯仲連田子方優劣夫鴻㝠鳯翥名可得聞不可
得而見仲連之謂矣鶴軒龍豢身可得而養亦可得而
醢子方之謂矣
王建宮詞太儀前日煖房來囑向昭陽乞藥栽勅賜一
科紅躑躅謝恩未了奏花開今人有遷居或新築室朋
儕醵金徃賀曰煖房蓋自唐人已有之矣
老杜七夕詩曰萬古永相望七夕誰見同神光竟難候
此事終朦朧梅聖俞櫽括爲二句曰巧事世争乞神光
誰見同工則工矣是固老杜意也方萬里瀛奎律髓載
聖俞是詩且稱神光句之妙又爲細解其意此有何難
曉而贅以註也可笑
柳子厚云以淮濟之清有玷焉若秋毫固不爲病然而
萬一離婁子眇然視之不若無者之爲快也此卽古人
紅爐㸃雪之意子厚特新其語耳
蘇黄門云子瞻讀書有與人言者有不與人言者不與
人言者與轍言之而謂轍知之曾子開論子固之文曰
上下馳騁愈出而愈新讀者不必能知知者不必能言
二子皆以弟稱頌其兄聲律如出一口黄門之詞爲勝
檀弓句法也
蘇老泉曰風行水上渙天下之至文也非風之文也非
水之文也二物者無意于文而不能以不文也古之君
子不得已而有功則天下以爲賢不得已而有言則天
下以爲口實東坡云昔之爲文者非能為之為工乃不
能不爲之為工也山川之有雲草木之有花實雖欲無
有其可得耶故余爲文至多未嘗有作文之意此卽老
泉之説然筆力不及矣
孟子欲言周禮而患無其籍迄今垂二千年而周禮乃
完具若此故先儒或謂其為六國隂謀之書以其多雜
六國之制瀆祀斂財冗官擾民可施於文不可措於事
晁氏又謂其為新室之書以其五嶽之稱泉府之設皆
王莽時制度雖未必盡然然非周公之故物明矣自王
荆公借之以文其政遂以為周公之書學者不敢輕議
荆公所治新法一切屏絶而此獨沿襲未改近日廷議
復欲設科取士令周禮與六經並列正恐貽笑後世耳
子貢稱夫子之德曰溫良恭儉讓溫春也良夏也恭秋
也儉冬也讓則猶五常之信五行之土四時之所需所
謂太和元氣之流行于四時者也讓之爲德大矣哉故
書首堯舜詩首文王春秋首魯隱公史記世家首太伯
列傳首伯夷皆譲之大者也
王通著書事事欲學孔子故人以爲僣王莽在位制誥
之類事事欲學堯舜而人不甚非之者其人不足責也
卲康節最敬程子兄弟至其子伯溫乃大不然且謂程
傳膚淺鄙陋不足以知易其平生景仰而畏服者獨揚
子雲而已又曰康節亦嘗稱太𤣥可與三易相軋今太
𤣥固在誠亦邃于理數果能與易相軋乎至司馬公論
太𤣥曰孔子旣沒知聖人之道者非子雲而誰孟與荀
殆不足儗况其餘乎觀太𤣥之書明極于人幽盡於神
大包宇宙細入毛髮合天地人之道以爲一剖其根本
示人所出胎育萬物而兼為之母若地履之而不可窮
若海挹之而不可竭考之於渾元之初而𤣥已生察之
于當今而非𤣥不行窮之於天地之季而𤣥不可忘叩
之于萬物之情而不漏測之以鬼神之狀而不違槩之
以六經之言而不悖藉使聖賢復生必將釋然而笑以
爲先得己之心矣此全是學皮日休孔子廟碑所謂後
天地而生知天地之始先天地而沒知天地之終等語
誇大過之好尚一偏許與遂過當賢者不免也
史筆貴傳疑孔子稱闕文要之古人所遺不可妄有去
取昌黎革華等傳後人因李漢不收入遂以爲非退之
所作一併删去然徐以考之漢之所遺亦多矣劉禹錫
曰柳子厚死退之以書來曰哀哉若人之不淑吾嘗評
其文雄深雅健似司馬子長崔蔡不足多也又曰韓愈
謂柳子曰若知天之説乎吾與言天之説云云柳子厚
云退之寓書曰見送元生序不斥浮屠退之自云愈與
李賀書勸賀舉進士今其書其説皆不存然則古人之
著述其埀於今者無幾也而忍更刋落乎
莊生夢為蝴蝶歐陽公夢為鸜鵒幽怪録載薛偉病夢
爲魚
古今字俱有反對如吉對凶上對下聖凡高卑深淺饑
飽寒暑之類皆有對惟有渴字無對古人未有拈出者
隆古時人無詐僞故六經中無真字人不知有異端故
六經中無仙佛僧禪字
高而覆物則謂之天尊而宰物則謂之帝健而不息則
謂之乾妙而不測則謂之神
蠶不飲蟬不食雞無肺故飲而不溺無金不能生水也
兎無脾故狡而不信脾屬土五行之土猶五常之信也
蘭亭記絲竹管絃之詞誠為重複然不特右軍言之矣
西漢張禹傳後堂理絲竹管弦則漢初已有此語病矣
學文須學其意不可純用其字面與句法書曰臣哉鄰
哉鄰哉臣哉班固典引曰唐哉皇哉皇哉唐哉山谷學
優齋銘曰學哉身哉身哉學哉揚雄解嘲曰家家自以
爲稷契人人自以為臯陶崔駰達㫖曰家家有以樂和
人人有以自優老杜南郊賦曰九五之後人人自以為
唐虞四十年來家家自以為稷契曹子建與楊德祖書
曰人人自謂握靈蛇之珠家家自謂抱荆山之玉夏侯
湛抵疑曰志不輟著述之業口不釋雅頌之音昌黎進
學解曰口不絶吟於六藝之文手不停披于百家之編
鄭罕曰作法於涼其弊猶貪作法于貪弊將如之何文皇
帝範曰取法于上僅得其中取法于中不免為下於時
宮人徐惠上䟽曰作法于儉猶恐其奢作法于奢何以
制後談助曰設教于本其弊且末設教于末弊將奈何
凡此皆偶爾相同作文者不可以是為法也如東方朔
曰枉而直之使自得之揆而度之使自索之杜預序左
傳則曰優而游之使自求之厭而飫之使自趨之則青
於藍而寒于水者矣
舜告禹曰衆非元后何戴后非衆罔與守邦伊尹告太
甲曰民非后罔克胥匡以生后非民罔以辟四方仲尼
對孔文子曰胡簋之事則嘗學之矣甲兵之事未聞之
也對衛靈公曰爼豆之事則嘗聞之矣軍旅之事未之
學也舜與伊尹及孔子先後之言如出一口聖人之言
不求異也若揚子雲者愛竒好古事事求異甚至孔門
列四科子雲乃曰子游子夏得其書矣未得其所以書
也宰我子貢得其言矣未得其所以言也顔淵閔子得
其行矣未得其所以行也其立言好異于人如此
昌黎進學解曰易竒而法詩正而葩易詩之體盡于是
矣然作文之規亦不外是葢丈貴乎竒過於竒則艷故
濟之以法文貴乎正過于正則樸故濟之以葩法者正
之所生也葩者竒之所生也
聖賢之文錯綜經緯不拘拘于聲格照應而自然光彩
逼人孟子告滕丈公曰夏后氏五十而貢殷人七十而
助周人百畝而徹其實皆什一也徹者徹也助者藉也
若使今人爲文旣有此一段下文論教處必曰夏后氏
曰校殷人曰序周人曰庠學則三代共之皆所以明人
倫也庠者養也校者教也序者射也如此與上文豈不
對偶齊整聖賢自不屑如此論逢蒙殺羿謂羿亦有罪
引庾公之斯事以明之若使今人為之卒章必曰由是
觀之羿豈得為無罪古文簡雅正不必如此
余嘗見安邦鄉試録一冊安邦者安南國一道之名其
國凡幾道如中國省藩然試錄題曰洪德二年辛卯葢
其境土去中國萬里雖名爲秉聲教而其實則自帝其
國建元更制自若也初塲四書義四篇五經義五篇二
塲制詔表各一篇三塲詩賦各一篇四塲長䇿一篇蕞
爾小夷不足齒錄而其所刋文字亦多有可觀者如晉
謝𤣥讓前將軍表中云柰彼氐秦生心猾夏逞虎貪狼
噬之惡正爾憑陵頼風聲鶴唳之威居然奔潰諒本皇
天之助順亦由廟算之先幾詎意圖功驟加異寵言念
百年之績猶後即誅豈伊一戰之勞敢先受賞木罌賦
中警聯曰雪罍耻于滎陽振槁葉于睢水士自閑於汔
濟人何擇於善泅何待乎萬艘之舸艦千里之舳艫末
云惜乎始終參差倉皇反覆固陵之車柅不來齊村之
禍坑自速智已局于挈瓶悔猶追於鼎足瓽轠啟釁瓶
羸告凶檻車之困未幾鍾室之恨何窮此等言語似非
鳥言獸靣者可能亦已見中國文化之逺也
張文潜題磨崖碑云元功高名誰與紀風雅不繼騷人
死是學老杜雙松歌曰天下幾人畵古松畢宏已老韋
偃少山谷過桂林云李成不生郭熙死柰此百嶂千峯
何是學昌黎石鼓歌少陵無人謫仙死才薄將柰石鼓
何
士固當以多識爲賢然六經諸史外但可渉獵一目而
已誠以精神有限而嵗月無幾督學政者每發條格卽
借市肆書目備録下郡縣以自衒所學之博計其價值
何啻萬金貧士何所藉手細檢之書名字條格中亦多
差謬盖其書彼亦未嘗見也士見條格下側目以視曰
是又錄之誰之肆者可笑
俚俗譏議人之無學術者曰汝瞎字也不識此語亦有
所本唐蕭頴士輕薄好笑人嘗有同官誤呼臧武仲之
名爲核蓋武仲名紇當呼為瞎而其人誤呼之頴士曰
汝瞎字也不識相傳遂訛紇爲瞎余因是知好為臆説學
者大病然其訛誤後世也不淺司馬子長作史記稍見
六經中有片言隻字可附會者輙敷演怪誕無稽之説
以驚世如天命𤣥鳥降而生商卽有簡狄吞卵之説履
帝武敏歆攸介攸止卽有姜嫄踐迹之説釐降二女卽
有二女九男觀内觀外之説舜明四目卽有重瞳之説
如此類皆淺陋不經惜沿襲旣乆無人釐正之耳
天地人謂之三才輪人以轂輻牙爲三才弓人以膠漆
絲為三才然其所謂三才者亦𦕈矣
漢陳蕃曰幾月之間不見黄生則鄙吝之萌復存於心
唐陸象先謂人曰賀季真清談風流吾一日不見則鄙
吝生矣是學蕃語
人與馬俱走則人不勝馬人坐于車上策馬而御則馬
不勝人故君人者與臣下争能則不勝其勞責以所能
而坐享成功則不勝其逸
騏驥得伯樂而後脱鹽車青萍結綠得薛卞而後長價
然則伯樂薛卞有功于良馬寶劒也多矣二子名亦以
是不朽則良馬寶劒亦有功于二子矣
夏不衣裘非不愛裘也溫煖有餘無事于裘也冬不揮
扇非不愛扇也清涼有餘無事于扇也故際可為之幾
則鄙夫為哲人失事幾之宜則賢才爲棄物
草食者多力而愚肉食者勇敢而悍水食者耐寒而浮
土食者無心而惠氣食者神明而壽穀食者知慧而夭
古人詩文亦自有不可解者或當時偶有所寄激而爲
言今皆不可知如老杜桃樹詩溫飛卿郭處士擊甌歌
李賀申胡子觱栗歌李義山錦瑟歌樊紹述絳守居園
池記公孫龍白馬非馬論等篇今人必欲解且謂其高妙
亦隨衆悲喜而已
賈誼弔屈原曰烏虖哀哉兮逢時不祥鸞鳯伏竄兮䲭
鴞翺翔闒茸尊顯兮讒諛得志聖賢逆曳兮方正倒植
謂隨夷溷兮謂跖蹻廉莫邪為鈍兮鉛刀爲銛吁嗟黙
黙生之亡故兮斡棄周鼎寳康瓠兮騰駕罷牛驂蹇驢
兮驥垂兩耳服鹽車兮章甫薦屨漸不可久兮嗟苦先
生獨罹此咎兮明白宏大真可一唱三嘆尚有餘音柳
子厚學之曰先生之不從世兮惟道是就支離搶攘兮
遭世孔疚華蟲薦壤兮進御羔袖牝雞咿嚘兮孤雄
束咮哇咬環觀兮蒙耳大呂董喙以爲羞兮焚棄稷黍
犴獄之不知避兮宮庭之不處陷塗藉穢兮榮若綉黼
榱折火烈兮娛娛笑舞讒巧之嘵嘵兮惑以爲咸池便
媚鞠恧兮羙愈西施謂謨言之恠誣兮反寘瑱而逺違
匿重痼以諱避兮進俞緩之不可爲何先生之凛凛兮
厲鍼石而從之詞語固佳較之于賈則覺其雕琢餖飣
無復紆餘曲折悲憤感慨之意至我朝瞿宗吉所爲騏
驥服鹽車駑駘厭芻豆鳯凰棲枳棘䲭鴞鳴庭戸賢者
槁項黄馘而死於下不賢者駢肩接迹而顯於世亦是
學此句律且從昌黎馬厭穀兮士不厭糠籺土被文綉
兮士無裋褐化來然覺粗直無意味矣
東坡喜雨亭銘曰使天而雨珠寒者不得以爲襦使天
而雨玉饑者不得以爲粟此語亦有所祖述漢劉陶議
鑄錢曰就是當今瓦礫化為南金土石變為和玉百姓
饑無所食渴無所飲而東坡語爲勝
晉魯褒作錢神論南朝蕭綜作錢愚論晉阮籍作達莊
論王坦之作廢莊論韓退之有送窮文段成式亦有送
窮文二子同時想當時好尚如此國初誠意伯劉基亦
有送窮文韓所送者利勢之窮段所送者文字之窮劉
所送則天壤無窮鬼駐足之處有天下一家之度其識
見過二子逺矣然詞華皆不可與昌黎同語也成化間
常熟桑民悦有留窮文段亦先有留窮文余未及見
昌黎作王仲舒碑又作誌作劉統軍誌又作碑東坡作司
馬公行狀又作碑其事雖同而文詞句律乃無一字相
似者真縛虎手蔡中郎為陳太丘胡廣作碑又爲二公
作祠銘同者乃十七八不足取也
尚書令左雄薦冀州刺史周舉為尚書又薦故冀州刺
史馮直任將帥直嘗坐賍受罪舉并以劾雄雄曰詔書
使我選武猛不使我選清高舉曰詔書使君選武猛不
使君選貪汚雄曰進君適所以自伐舉曰昔趙宣子任
韓厥爲司馬厥以軍法戮宣子僕宣子謂諸大夫曰可
賀我矣吾選厥也任其事今君不以舉之不才誤升諸
朝不敢阿君以爲君羞不寤君之意與宣子殊也雄恱
謝曰吾嘗事馮直之父又與直善今宣光以此奏吾是
吾之過也天下益以此賢之梁冀䟦扈帶劔入省尚書
張陵叱令出敕虎賁羽林奪劒冀跪謝陵不應劾奏冀
請廷尉論罪詔罰一嵗俸百官肅然冀弟不疑爲河南
尹嘗舉陵孝廉謂陵曰昔舉君適所以自罰也陵曰
明府不以陵不肖誤見擢序今申公憲以報私恩不疑
有愧色二事乃相類余在考功蜀人某不欲言其名爲
御史清議不歸欲投劾去未果乃託余友劉太常介夜
詣余涕泣跪拜眉宇可矜余心鄙之然劉盛稱其才可
大用蓋嘗與彼寮寀撫州知之爲悉余素重劉信其言
力爲辨别得免黜責後余為少卿遇諸途側目而過且
謂人曰吾將劾孫沙溪劉聞之徃叩其故彼曰沙溪昔
庇我人將謂託迹門下以是自掩非有他也劉曰若是則
君薄且忍他日又將劾我耶乃赧然而止此與左雄張
陵事類而心不同
漢唐晉宋以來宗室皆讀書入仕與齊民等故民不困
今之宗室惟坐以待哺天潢繁衍俸給日増一藩封之
下數十年後輒増至數千今秦晉之地稅額之入不足
以供其常祿未知更數十年何所紀極也余備員銓司
時嘗欲作萬言書投之丹陛乞合天下宗室凡讀書識
字者羣試於禮部可用者量與一官不可者令其再學
毎六七年一試著為令甲庶宗人不至于永棄國儲不
至于坐糜然律有變亂之科終不敢也
王勃落霞與孤鶩齊飛秋水共長天一色當時以爲竒
絶然亦有所本庾信馬射賦落花與芝蓋齊飛楊柳共
春旂一色隋長壽寺碑浮雲共嶺松張蓋明月與巖桂
分叢然而勃則青出於藍也
以帝堯之明知鯀之不可用旣審且悉矣因四岳之舉
猶不敢自以爲是而復試之堯之于鯀豈待試之而後
見哉四岳之言不可逆而在我之知或未至也聖人急
於從諫如此人本空疎昵之以為賢行本回邪譽之以
爲寶一事偶合寵待腹心片言相符驟遷端揆雖臺諫
交章漠然不以爲意而貶斥僇辱無日無之終無芥蒂
於其心自信而不信人宜後世之治不如古也
聖人固大要之亦人耳人豈大于天哉儒士好誇大其
説如曰天地固大也而聖人尤大也或以天地者聖人
道中之一物或又曰道通天地有形之外然則浮屠氏
謂佛尊於上帝黄老家謂元始生於天地之先皆吾儒
誇大之説啟之也
范文正公岳陽樓記或謂其用賦體殆未深考耳此是
學呂溫三堂記體製如出一軸三堂記謂寒燠温涼隨
時異趣而要之于不離軒冕而踐夷曠之域不出戸庭
而獲江海之心極而至于身旣安思所以安人性既適
思所以適物不以自樂而忽鰥寡之苦不以自逸而忘
稼穡之勤岳陽樓記謂晴隂憂樂隨景異情而要之於
居廟廊則憂民處江湖則憂君極而至於先天下之憂
而憂後天下之樂而樂但樓記閎逺超越青出於藍矣
夫以文正千載人物而乃肯學呂溫亦見君子不以人
廢言之盛心也
孔子曰志於道據於德依於仁游於藝是雖聖門爲學
希聖希賢之事然推之科舉之學亦的然不可易蓋其
始也不戾其所當然是即志道之説也其旣也不忘其
所已得是卽據德之説也其旣也渾融醇正之學即之
以爲安和順英華之發達之以爲詞推行有基退藏有
地是即依仁之説也夫然後莊騷子史隨意渉獵以資
該博是即游藝之説也聖人之言隨寓皆通固如此
緒六七嵗時先公口授以忠孝箴云是丘文莊公所作
今丘集中不見此箴謾志於此以寓風木之悲忠箴曰
君者臣之天臣之所以事其天者忠也是忠也與生俱
生而由於當然之義是則所謂天降之衷也衷降於天
乃人所受之中人體之以事君必盡厥心必委厥躬不
敢私其有不敢阿其同犯則弗逆以激順則弗曲而從
也嗚呼戴天以生何報其功一言以蔽之曰為臣死忠
孝箴曰親者子之天子之所以事其天者孝也是孝也
與生俱生而本乎自然之仁是則所謂率性之道也道
原於天乃天所命之要人本之以事親必用厥誠必善
厥紹不敢逆其怒不敢違其好形則不毁以傷德則克
全而肖也嗚呼昊天罔極何德以報一言以蔽之曰為
子死孝
孔子而後善闢邪衛正者無如孟子所謂制恒産以明
人倫正人心以息邪説興庶民以勝邪慝無餘蘊矣韓
子所謂廬其居人其人養鰥寡孤獨以爲養明先王之
道以為教歐陽公所謂修其本以勝之使王政明而禮義充
然皆吾孟子咳唾之緒餘也二子苦心畢世原道本論尤其
自視以無前者曽不出範圍之外然則孟子真不可及也夫
昔者聖人之作易也分隂陽而兩之者也上經首乾氣化
之始也故彖傳言性下經首咸形化之始也故彖傳言情
天下事美惡未嘗無對嘉靖癸巳兵部火羣僚奔救張
内閣璁欲登垣視汪太宰鋐欲媚張聳肩俾張踏之以
登仍未及汪去冠易肩以首夫璁以宰相踰墻已不足
道鋐甘心於僕𨽻之所不堪無恥甚矣宋徽宗與宰相
王黼踰垣微行垣峻不能接有聳上來司馬光伸下來
神宗皇帝之語千古以為笑然所承者君也但嘲謔戲
媟無君臣之禮視鋐則有間矣漢靈帝問侍中楊竒曰
朕何如先帝竒曰陛下之於先帝猶虞舜比徳唐堯帝
不悦曰卿楊震子孫死後必復致大鳥矣事雖亦戲謔
竒不失為諷諫然則徽宗不逮漢靈帝鋐希合心勝不
但楊竒罪人亦王黼罪人矣
楊誠齋論文章之弊曰泚筆㸃紙鐫肝鏤心齒嚼冰霜
眼染煙雲然斯言也固文章之弊也論歌頌之弊曰髠
頴涸硯鐫肝剔肺珩珮其聲黼黻其態然斯言也固歌
頌之弊也其所以誚人者乃其所自道歟
世事未嘗無相類人亦往往有之米元章落魄不羈自
許風度飄逸不愧晉宋間人物每得人書畵名帖百計
謀取或不得則嚇之曰若不與我必赴水死人多畏其
死勉意與之以是得顛之名然不自覺其顛也嘗以書
訴廟堂自謂乆任中外被大臣知遇舉至累數百皆用
吏能爲稱首無一人謂為顛者世遂傳米老辨顛書又
嘗以書抵西府曰芾老矣望先生薦之曰襄陽米芾在
蘇軾黄庭堅之間自負其才不入黨與今老矣困於資
格恐一旦死不得潤色皇猷黼黻王度臣實惜之望明
天子去常格料理先生以爲何如世遂又傳米老自薦
帖觀此則顛之名非虚也方萬里註瀛奎律髓掇拾風
槩節義之句以自况嘗以詩上賈似道極其阿媚至賈
之貶輙反風上十可斬之説謂倖詐貪淫驕吝褊專謬忍
十事皆有實跡後遂有人即此十事歴詆萬里亦皆有
實跡此二人者雖不可與元白事事同者為類將亦不
止如劉孝標馮敬通李摯李敏輩三同四同而已東光
廖廷陳屢謂文人無行以此扼文士此固不可然觀米
方二子廖亦不為無見也
力士狙擊始皇大索十日不得非力士之智也張良之
智也盜殺武元衡取其顱骨而去訖不可索非盜之智
也李師道之智也張良用其智以成功李師道乃用之
以滅族在用之何如耳
宋義與項羽勢不兩立而其與義帝也亦勢不兩立東坡
謂非羽殺帝則帝殺羽愚亦謂非義殺羽則羽殺義義
之令曰有猛如虎狠如羊貪如狼强不可使者斬之此
正指羽耳羽仇其言矯殺而代之此真狼羊之所為也
而又輔之以悍戾之范増欲以當寛大之高帝垓下之死
已晩矣逢丒父與齊頃公易位而頃公免難紀信乗漢
王車誑楚而漢王得脱紀信者漢之逢丒父也然丒父
遇卻子則旌其節以勸事君而信遇項羽則不免焚身
之戮羽尚愧於卻子矣欲為天下大君豈可得哉
春秋他穀不書無禾則書無麥則書禾與麥民生之所
重也東坡作喜雨亭記曰五日不雨則無麥十日不雨
則無禾此亦言其甚重者耳
今之論文則曰韓柳論詩則曰陶柳文可並昌黎詩可
並靖節其人豈可易視哉余喜讀柳文而不忍觀其傳
惜其名儕陶韓而黨陷伾文也韓與柳甚善嘗有詩曰
余友柳子厚其人藝且賢是已至作順宗實録未嘗一
言假借是則史筆之至公也至於永貞行有余嘗同僚
情可勝之句蓋三復其言而悲之則知雖惡伾文未嘗
忘情於劉柳是則友道之至情也有才而不善用躁於
進而不知戒遂為天下萬世之大僇惜哉
孔子謂中人以下不可以語上子夏亦謂譬之草木區以
别矣昌黎送符讀書城南勉之以進修而歆之以勢位
蓋童蒙之知識止於得祿位而已故即其所能知者告
之以歆動其志念朱子乃謂不告之以性命道德之懿
無極二五之真夫三尺童子告之以是則彼冥然罔覺
思睡而已有何益哉
韓魏公胸次若秋空滄海萬變無不容受然三守鄉郡
每謁先壠輙有詩每詩卽自矜其恩榮遭際之隆騶從
旌旗之盛若不勝其喜者如曰至日郊原擁節旄先塋
躬得奉牲醪霜威壓野寒方重山色凌虚氣自高衣錦
不來誇富貴報親惟切念劬勞又曰晝錦三來治鄴城
古來無似此公榮首過先壠心先慰一見家山眼自明
又曰風入旌旂撼曉光兩塋親展喜非常濃隂蔽野瞻
喬木逸勢横天認太行自嘆重茵寧及養縱垂三組敢
誇鄉路人或指榮雖甚明哲何如漢子房又曰暫趨先
壠弭旌旄因恤吾民穡事勞田舍罕逢車騎過聚門村
婦擁兒曹又曰兩饗先墳已致誠却嚴軒從指東塋鴻
驚去斾參差起馬避柔桑詰曲行又曰鄉守三逢禁火
天每驅旌纛掃松軒衰殘豈足酬恩遇光寵徒知及祖
先如此者不一不能悉錄孟郊云春風得意馬蹄疾一
日看盡長安花王禹玉云出門四塞如黄霧始覺身從
天上歸論者咸鄙其器量二人者雖不可與公同語然
比之向時刺客取首延頸以授吏碎玉盞笑而撫之若
兩人矣歐公作晝錦堂記謂仕宦至將相富貴歸故鄉
爲人情之所榮今昔之所同高車駟馬旗旄導前騎卒
擁後夾道之人駢肩累跡瞻望咨嗟庸夫愚婦奔走駭
汗羞愧俯伏悔罪于車塵馬足之間此一介之士得志
當時而意氣之盛昔人比之衣錦之榮者也語意與公
詩中句不少異復以蘇秦買臣爲况豈亦窺見其衷曲
而微不滿耶司馬公自儗林間野夫向敏中大耐官職
以二公方魏公當有優劣之者魏公且然今人纔得一
命輿皂累數百旌斾笳鼓填街塞巷遍謁姻戚塚墓偃
然侈大又何足恠乎
獲無妄之大利者必罹無妄之大灾志天下之奇貪者
必中天下之奇禍開天下之始利者必受天下之始害
晉屠岸賈遣客刺趙盾見其念不忘君觸槐而死寧殺
身不忍殺忠臣唐李承乾遣客刺于志寧見其卧苫枕
塊潜身而還寧得罪不忍殺孝子謝祐希武后㫖逼殺
曹王明其子俊遣客刺之得其首漆為穢器天下以為
快天理民彝不可誣也不忍殺者好善之心也果於殺
者惡惡之心也刺客者盜賊之流耳盜亦有道其以是
歟
浮屠固異端之教然亦有可以歆動人者故晉宋間極
好之雖以王謝桓庾諸賢亦不敢一言非斥而于支遁
惠逺輩望風承接惟恐或後唐人劉柳元白諸公每作
蘭若文字極口稱奬顔魯公精忠烈氣尤所酷好不可
曉也歐蘇而下簡齋後山諸公以致於道學諸君子如
龜山廣溪鵝湖之屬俱潜入其中而不自知宋儒有言
昔之入人也乗其愚暗今之入人也因其高明雖有激
之言然亦道其實也惟昌黎平生無一語類其説者亦
未嘗為浮屠作文字獨有送文暢高閑二篇然其所以
告之者皆正理也古人云人臣當以王陵為正余亦曰
學術當以昌黎爲正
廷議清於廟堂則鄉評公於里巷是非析於生前則褒
貶定於身後叔季之世貴位以威福嚇鄉人兇豪以虚
喝矜先世遂至奸宄分俎豆於孔庭殘賊厠姓名於鄉
社然則漢莽可得而神晉敦可得而廟桓𤣥父子可饗
於江鄉爾朱兄弟可祀於朔土矣悲夫
灾異䇿免大臣故事也去留簡在帝心惟辟威福也然
必待其人援例乞歸乃聽其去非若唐漢歴舉其過失
以謫數之此待士之禮也事乆弊滋有攀援者累陳不
去無藉頼者一去不復故一遇天垂變象臺省皇皇如
不及苞苴筐篚暮夜争叩近幸之門得彼許以無他然
後具䟽以進八關十貴每相顧而笑曰吾家將又増數千
緍矣然則天心仁愛高位之所惡也待士禮文關節之
媒蘖也當宁憂心幸臣之懽悰也悲夫
善通變者萬民不知其所由廣範圍者萬方莫測其所
運妙神化者萬物各得其所欲寡嗜慾則累自除謹動
止則過自少廣諮詢則識自逺深計慮則禍自消審去
就則名自彰親賢哲則德自進惟修德可以先人惟好
善可以齊物至誠者其幾神體物者其用周昵小人者
氣日驕愛謟言者志日惰
狄仁傑之失身武后與馮道之徘徊五季其罪等耳君
子深鄙於道而不責於仁傑者道為身謀仁傑為唐謀
也
曾子謂人之將死其言也善然亦惟不甚失其本心者
為然若夫譎詐久熟於心思欺妄牢結於機械一息僅
存片時茍活猶欲欺人罔世尚何有善言也哉曹操以
分香賣履諸細故囑其子王莽旦夕就擒尚謂天生德
於予以嚇臣庶是豈其本心乎近有不必言其名將死知
其子不肖殯葬决不能如禮名士决不徃慰唁又自知
詭迹敗露立言者决不肯齒錄遺囑曰無厚葬無與人
徃還無干人求銘誌無受人賻贈吾誰欺欺天乎并其
妻子亦欺罔之矣秉彝斲䘮人心盡死一至於此
東坡武王非聖人論曰武王親用黄鉞以誅紂使武庚
受封乂不叛豈復人也哉此語亦有所本漢文帝封淮
南厲王子為列侯賈誼上䟽曰淮南王悖逆天下孰不
知今又尊奉罪人子子豈忘其父哉與之衆積之才所
謂假賊兵而傅虎翼者也東坡語簡而健賈語亦自明
快可誦
處亂世易處危世難危世易處處將危之世難亂世可
以死危世可以去將危之世人心有潰散之幾而事勢
尚有可為之理欲死未可欲去未忍周旋於艱險不負
於平生全盡於事功免議於君子斯誠難事也
武后時八月棃花開杜景倫曰草木黄落而此更發榮
隂陽不時咎在臣等胡致堂論之曰梨不應花而花者
隂陽失時婦人不應帝而帝者天地易位代宗時猫䑕
同乳崔祐甫曰物反常為妖猫捕䑕職也同乳妖也宜
戒法吏之不察奸邊吏之不禦冦者馬燧家猫相乳昌
黎為之説曰猫人畜也非性於仁義者也其感於所畜
者乎北平王牧人以康伐罪以平理隂陽以得其宜父
父子子兄兄弟弟雍雍如也愉愉如也視外猶視中一
家猶一人其所感應召致可知矣然禄位富貴得之之
難未若持之之難也得之於功或失之於德得之於身
或失於子孫今功德如是祥祉如是其善持之可知矣
元仁宗時成紀縣山移御史馬祖常言山不動之物不
動而動由在野有當用不用之賢在官有當言不言之
佞談灾祥若此不惟足以歆人主之視聽而潜格其非
心學者讀之亦足以廣識見新文思引伸觸類於不窮
矣自漢而下諸史五行志類皆以某變應某事禨祥小
數非吾儒所宜談也
范希文勛業萬世如見齊東野語乃載其内交宮掖捷
徑要津者數事文潞公耆德重望朝野推服李師中乃
謂其為未死奸諛宋齊愈親書張邦昌姓名以示廷臣
邦昌遂僭大號又附汪伯彦黄潜善以誤國故當時謫
制之詞曰義重於生在匹夫不可奪志士失其守乃一
言幾於喪邦所幸探符之未獲柰何援筆以遽書正指
邦昌之事而責之也楊亷夫乃謂齊愈言李綱綱以危
法中之且有詩非高宗曰建炎帝開朝綱解將腰膂斷
臺諫天斧不殺同安王君不見激忠肝厲義膽彭公葅
丁公斬國史輿論背馳若此乃知身後之是非亦有幸
不幸耳
唐元載胡椒八百斛黄金五千兩當時駭異以為贓賄
狼籍今古無與為比以今觀之劉瑾錢寧江彬輩固已
萬倍於是正徳中吾儒當國受苞苴者此物曾不足以供其
僮奴之一盼而况其主人乎如之何民不貧而國不困也我
朝法網疎濶贓吏止於除名漫不加罪故人無忌憚如此
古人有言有心於避禍不若無心以任運馬援自交趾
移書戒其子姪慎重沉黙勿與人事其所以避禍者亦
密矣而其書卒為梁松所搆至不敢歸葬所以戒子姪
者乃躬蹈之禍不可以有心避也如此
孔子作春秋始于平王傷天下之無王也司馬公作通
鑑始于威烈傷天下之無禮也然猶恐人議其續經嘗
謂人曰吾所以虚七十餘年事不書者避續經也同年
許祭酒廷綸乃作綱目前編盡補其所虚者溫公所不
敢廷綸乃敢之亦謂人曰吾未敢續經續傳耳傳亦豈
可續乎且其書法體裁俱學春秋是豈續傳乎其敢於
著述如此洪武初單元陽註杜詩其序有曰人苦不自
知前註之失吾知之吾註之失吾不能知也是可為著
述自信者之戒
人有德于我不可忘我有德于人不可不忘人之憎我
也不可不知我之憎人也人不能知
柳子厚作哀溺文其序曰吾哀之且若是得不有大貨
之溺大氓者乎一句引入本意筆力甚巨劉伯溫伐寄
生賦序曰若瘡瘍脱身大奸去國斧鉞之時用大矣哉
雖少費數言然俊偉痛快讀之洒然晩宋有人作責䑕
文云汝有倉囷不恤人之無食汝有皮毛不惜人之無
衣何施顔靣以戴天履地此語雖近俚俗然亦可以誅
壟斷放利者之心
丁鶴年西域人洪武初回回人禁例甚嚴行止皆不得
自由丁嘗有詩云行踪不定梟東徙心事惟隨鴈北飛
劉伯溫旣家居九日詩曰薏苡明珠千古恨却嫌黄菊
似金錢其意可傷也未幾卒
竇參爲相每薦士其弟申輙預報其人時謂申為喜鵲
李振白馬之謀所以荼毒縉紳者甚烈時謂振為䲭鴞
及蘇循望入相振乃謂梁王曰循國之䲭梟不可辱維
新之朝舍已䲭鴞而謂人䲭梟可笑正德中蜀人當國
其弟有類是者時謂之䲭梟喜鵲
路巖自崔鉉幕府不十年至宰相入翰林時鉉謂人曰
路巖已入翰林如何得老鄭顥功名太早其父祇德寄
聲曰聞汝已判戸部是吾必死之年今又聞欲營入相
是吾必死之日也巖與顥果不善終今人識見若鉉與
祇德者鮮矣
鄭顥尚萬壽公主其弟顗病甚公主方觀戲塲於慈恩
寺唐主責之曰豈有小郎病漫不一視而乃觀戲乎嘗
恠士大夫不欲與我家為婚有以也鄭太子忽在齊齊
欲妻之以女忽辭曰齊大非吾偶也蓋婚姻重事取慊
於心之快足而已萬乗之富貴霸王之强大於我何與
也近日士大夫結婚頗不擇可否曾見有一二家累世
劇盜以刦掠而致富士大夫争與婚風俗人品日汙日
下如此
隋末盜賊大熾詔令各村塢修築城池防守唐末兵起
詔令鄉村各置弓刀鼓板以備羣盜夫劉黒闥竇建德
之屬僣號者四五十豈村塢城池所能防守而黄巢時
朱全忠諸人抑豈弓刀鼓板所能禦哉真兒戲也近日
巡撫下令各州縣脩庫樓柵欄門以禦賊有司望風太
過遂白晝閉門樵汲者俱越墻過兒戲一至於此
廟堂之體不宜與庶職争能成憲之垂不宜以多才棼
亂故曰若有一个臣斷斷兮無他技人臣且然况人君
乎
曲禮有言寡婦之子非有見焉弗與爲友蓋孤兒無嚴
君以教訓䇿勵惟母氏煦煦卵翼之非得美質逺器操
心危而慮患深者多流於汚下所以不與為友者恐友
不如己則日損耳見其卓然樹立與之爲友何不可哉
漢唐諸儒乃謂恐與寡婦有嫌陳澔註禮遂謂避好色
之嫌夫茍避好色之嫌雖其子有所見好色之嫌固在
也且其子旣可以爲友其母之年計亦老矣何色之可
好而云云識之以發一笑
元氣之中萬有俱備而其所以能備萬有者蒸溼二端
而已蒸者能運動為陽為火溼者常潤静為隂為水非
溼則蒸無所附非蒸則溼不能化始雖清微鬱則玅合
而凝神乃生焉氣者形之種形者氣之化神者形氣之
妙用一貫之道也升而上者氣之精也降而下者氣之
跡也精則為神為生為明靈散而歸於太虚則為發揚
跡則為形為死為糠粕化而歸於太虚則為腐臭口鼻
呼吸之氣機卽乾坤闔闢之變通皆性之不得已天然
之妙也呼則氣出出則中虚虚則受氣故氣入吸則氣
入入則中滿滿則溢氣故氣出闢則氣出出則虚虚則
受氣故收斂而秋冬闔則氣入入則滿滿則溢氣故發
洩而春夏推而飲食之飢飽牝牡之交媾震艮之相生
盛衰之相尋乗除損益消息語黙紛紛縷縷更僕不能
盡皆一氣之屈伸也非知道者孰能識之
司馬公論苻堅寵任慕容垂謂敵國材臣來為己用進
取之良資也故堅禮之以收燕望親之以盡燕情寵之
以傾燕衆信之以結燕心深以王猛用術間其父子非
君子之道此固至論然世豈有滅其宗國鹵其族屬汙
其妻子而能得其死力者哉堅於是為不智矣而能如
司馬公所云乎垂蓋未嘗一日而忘甘心於堅特時未
可耳何以知之曹操納張濟之妻張綉卽時叛去操幾
死其手蓋人之所甚憤怒者莫過於溷其家室况垂之
梟雄桀驁終難擾馴者乎養虎遺患荓蜂求螫堅之謂也大
抵耳聞不若目見之為真論世不若親履之為實王猛
與堅情同魚水與垂職在聯班堅垂之衷曲猛探之熟
矣必有親見垂終不為用之迹堅終必罹禍之兆諫之
愈力而信之愈堅不得已而出譎術以濟事老臣之謀國
其志亦可憐矣使猛之計得行豈非邦家之大幸哉而
卒於不成者是固堅愚暗之過而亦天促秦祚非人力
所能支也權翼謂慕容鳯忼慨有才器但狼子野心終
不為人用垂之謂也
成化中江西進士蕭彦莊以事囑其布政丘陵不從未
幾蕭選為給事中丘遷山西遂挾怨劾之丘被黜不甘
擊登聞鼓俱下錦衣獄丘復職蕭降驛丞署縣事被人
夜刺死正德中福建林廷玉巡撫保定劾同知劉慧贓私
其姻董御史建忠亦挾怨劾林未及暴死可畏哉言官
雖七品階然别賢否正違失扶綱紀使君子有所恃而
不恐小人有所畏而不為皆其責任信口胡噴以自取
快達之九重傳之天下垂之萬世名節所係人何以堪
君子可以自警
讀莊列之書則頺然而厭于勢觀孫吳之法則奮然而
輕於生味蘇張之説則讒譎而忘忠信熟申韓之學則
苛刻而忘亷隅飫管商之言則計功而昧道義誦隱逸
之篇則志在泉石詠宮體之詩則志存奩匣文見於外
心動於内傳曰學之染人甚於丹青信哉
土階三尺茅茨不剪故天下穴居野處而不羞惡衣服
菲飲食故天下草衣木食而不怨雕墀鏤砌洞達於午
門珊瑚琳瑯晶熒於百雉一臠珍異價費于萬金半臂
刺紋功計於數載欲天下之反樸還淳民風之守節安
分難矣
兄弟天倫也友愛天性也泰伯以天下讓夷齊季札以
國君讓劉愷丁鴻以封爵讓市利小人争一錢之利遂
䦧於墻人品之不同如此
亷慎士君子之大節人孰不以亷自許然富室任意以
蹂踐物情民瘼漫不與聞人亦孰不以慎自待然貴位極
意以趨承髠鉗溝壑恬不動念吾守吾亷彼之富於吾
何所預吾固可以踐踏而斬艾之也吾慎吾位恤於彼
或有妨於我吾固可以秦越而肥瘠之也是則楊朱之
道亷慎之賊也甚有藉亷以要譽不得則悔前計之非
輙戕民以騁忿藉慎以避難不得則思媚悦之術遂擾
民以希合惴惴以居眈眈以望營營以謀茫茫以失悲
夫古人一介不取與而天下千駟有所不顧亷之至也
行一不義殺一不辜至於得天下有所不為慎之至也
是故有所覬而亷者其亷則劌必敢於大貪有所畏而
慎者其慎則葸必忍於大惡
乾南坤北天地定位離東坎西日月相照兊居東南水
澤注於東南而為滄海艮居西北神土隆於西北而為
崑崙震居東北而與坤相連雷復地中也巽居西南而
與乾相連風姤天下也先天之圖皆天道之自然也
楊龜山作伊川易傳序曰先生著易傳未成書而得疾
將啟手足授門人張繹未幾繹卒故其書散亡無善本
後謝顯道得於京師錯亂重複幾不可讀又曰先生於
易尤盡心焉微辭妙㫖蓋有書不能傳者恨得其書晩
不及親受㫖訓其謬誤有疑而未達者姑存之以俟知
者不敢輙加損也學者讀其書得其意忘言可也然則
今之程傳固未成之書龜山此序亦微有不滿之意矣
今人視若神明不敢一字置議陋哉
　
　
　
　
　
　
　
　
　
　
　
　
　
　沙溪集巻十四
欽定四庫全書
　沙溪集巻十五
　　　　　　　　　　　　　明　孫緒　撰
　雜著
　　無用閒談
宋鍛工劉美善鍛金後貴顯賜賚上方金器類刻工名
多美所造者楊景宗微時荷鍤為丁晉公築第後晉公
籍沒乃以第賜景宗余鄉周御史載文宅第極盛靴工
日於其側爲諸役人補靴數年後子不肖流落宅乃為
靴工所買前輩呂懐慶致政後廣營田宅貴盛莫伍縣
侯常令從事某人朝夕候問十數年後居第亦為從事
之子所得盛衰不可料如此
孔子曰天生德於予桓魋其如予何蓋聖人處事勢難
爲之地所以安于命而聽之天且自信之堅如此王莽
將死乃以之附㑹曰天生德于予漢兵其如予何是固
爲妄矣然至死生之際神悸心亂姑以之自解已耳王
介甫靣黑以乆病黑愈甚醫曰垢汗也進澡豆令其盥
靣介甫曰天生黑于予澡豆其如予何幾于侮聖言矣
尤為妄也
心者神明之舍是非之公敢為變亂則殃咎可立待常
見人以利口奪正義以勢位軋人心先世本無德務欲
人目之為聖神父兄本諗惡務强人稱之爲君子一言
異同百計横出人畏其强暴雖俛首以聽從天厭其矯
誣終駢首以就死卽其平生之經營徒取世俗之一快
而已何益也且若人所為亦孝弟之一端何遽乃爾盖
心者身之主敢爲欺誣身雖尚在心之死乆矣人非鬼
責不死何待使非鬼神隂操生殺之權使人心稍有所
畏則强横者之宗考皆為聖賢成何等世道文中子事
事欲學孔子推其父隆軋叔梁紇之右推其母履巨石
有孕欲與巨人跡禱尼丘同科年甫三十餘暴疾而死
大儒且然况碌碌者乎可畏哉
謝文選應祥嘗謂鄧伯道棄子為不慈石騐封德堅亦
屢斥張巡許逺惟欲存一身之節而致萬人于死地為不
義充二子之言必欲棄姪以全子乃為慈委身事賊乃
爲義邪人之好為怪論如此
馬援戒子姪曰效龍伯高不得猶為謹飭之士效季良
不得䧟為天下輕薄子孟子稱伯夷隘柳下惠不恭皆
君子之所不由余亦竊謂效伯夷不得猶不失狷者之
自守效柳下惠不得則東晉劉阮之徒矣然效柳下惠
則易效伯夷則難人情樂放肆畏拘檢宜狂士之紛紛
也
陽積六畫而為乾四月之卦也中氣為小滿謂之小滿
者滿不可大也大則亢矣隂積六畫而成坤十月之卦
也十月為陽月謂之陽月者陽不可無也無則純隂用
事矣然則長治乆安之䇿其戒盈思滿扶陽抑隂乎
程頴者伊川從弟伊川嘗勉之曰王介甫易説宜熟誦
之晩謫涪陵貽謝金堂書又勉以學易當自王介甫始
然則臨川易學必有可以垂訓者矣蘇老泉嘗著易説
謂人曰此書若成自有易以來未之有也老泉豈妄自
許者想其書亦必多可取今二書不見惜哉
謬悠之説本非儒者所宜言然因其言之非而折之使
歸于正亦吾儒闢異端之所當留心者也如佛殿中所
塑諸像及佛經中諸説亦皆有意存焉人自未之講耳
佛以男質靣南坐火熖中離卦也觀音以女質靣北坐
海水中坎卦也坎離交姤水火旣濟之象也文殊坐青
獅子居東青龍也震木也普賢坐白象居西白虎也兊
金也金木間隔之象也羅漢之數十八一降龍一伏虎
四老者四少者四畨人四漢人以見凡欲作佛不問老
少華夷但能降龍神伏虎氣和合四象攢簇五行無不
可者藏經至于五千四十八巻喻五千四十八日金經
發見之時也度人經註度人須用真經度若問真經癸
是鉛是也釋氏相傳唐僧不空取經西天西天者金方
也兊地金經所自出也經來白馬寺意馬也其曰孫行
者心猿也這回打個翻筋斗者邪心外馳也用咒拘之
者用慧劒止之所謂萬里之妖一電光也諸魔女障碍
阻敵臨期取經採藥魔情紛起也皆憑行者驅敵悉
由心所制也白馬䭾經行者敵魔煉丹採藥全由心意
也追薦死者必曰徃西天人旣滅亡四大分散何得更
有所徃言徃西天者西乃兑地為少女身中復生爲人
不墮鬼道也異端謬悠本不足究因與方外友談之漫
識於此不識明哲以爲何如
羞恥己之不善惡憎人之不善所謂羞惡之心人皆有
之然君子恥己不善則速改之憎人不善則自省之小
人揜己不善則欲文之見人不善則非笑之君子卽其
所恥以進于善小人揜其所恥以淪於惡太康以逸欲
失邦兄弟何所與而五子忸怩若己親為不善無以立
于兩間夏桀暴虐國危伊尹何所與而其心愧恥若撻
於市君子者人之恥己之恥也小人者己之恥不自恥
也夫惟不恥其所可恥也則必恥其所不當恥矣匿怨
而友其人言出而行不逮立朝而道不行不仁而為人
役有道無道而但知食穀無守無學而名之曰士儒生
學士不知為己羞賢者飢餓于土地一人横行于天下
諸侯相滅而不能救四郊多壘而不能治君公伯長不
知為己責而恥于下問恥于改過恥于惡衣惡食此何
足恥而顛倒謬述一至於此自屋漏之不愧以充之于
爾汝之無受庶爾生之無忝矣兒輩問無恥之恥因敷
演其説以廣其思後當有是余言者
武元衡夜坐有詩曰夜乆喧暫息池臺惟月明無因駐
清景日出事還生語意甚妙明日侵晨為盜所殺無因
駐景日出事生之言乃成一讖
閔子志不仕季氏家語乃記其為費宰問政于孔子何
也豈前日季氏使之仕故欲去之汶上而卒乃宰費者
出於哀公之命耶先儒謂家語多後人附㑹非復孔氏
之舊理或然也
至人忘情至情忘形道在天地天地不知道在性情性
情不知誠以入之黙以守之柔以用之誠則似愚默則
似訥柔則似拙能入則知止能守則知謹能用則知㣲
知止則泰定安知謹則聖智全知㣲則慧光生如是則
可以忘情可以忘形可以忘我
風土不同則禀受自異氣也氣本于天莫為而為者也
清濁不同則智愚自異性也性賦於人與生俱生者也
修為不同則造就自異學也學在於人可進可退者也
善學則愚可以智濁可以清不學則愚者益愚濁者益
濁故君子學之為貴
唐李義山宮詞曰不須看盡魚龍戲終遣君王怒偃師
夫偃師以木人瞬目招美人而楚王猶怒妬痴一至此
哉蜀甘后寵幸專房先主嘗得一玉人長數寸朝夕把
玩或寘之袵席中后甚忿恚伺先主出碎之以自快然
則楚王之怒未足深訝也
任丘縣北四十餘里為鄚城卽古鄚州也城池街市尚
可尋訪東去六七里有扁鵲墓前有大廟棟宇巍奕居
民有疾具酒肴酹於廟因鑿土求得藥丸非土非石服之
疾即愈不得者多死即不死亦乆不安遠近趨赴楊文
貞公宿鄚州有詩曰雄縣城南水没路鄚州市裏酒如
油相逢一笑且同醉不見越人空古丘考之范石湖攬
轡錄伏道有扁鵲墓墓上有幡竿四旁土可以為藥或
土中得小丸黑褐色以治病伏道艾醫家最貴之去湯
隂縣十里扁鵲墓又在彰德矣然其土可為藥則二墓
俱同不知何者為是
宋元豐間以孟子為鄒國公廟在兖州之鄒縣政和五
年春乃詔以樂正子克配享公孫丒以下從祀加封爵
焉樂正子克利國侯公孫丒壽光伯萬章博興伯浩生
不害東阿伯孟仲子新泰伯陳臻蓬萊伯充虞昌樂伯
屋廬連奉符伯徐辟仙源伯陳代沂水伯彭更雷澤伯
公都子平隂伯咸丘蒙須成伯高子泗水伯桃應膠水
伯盆成括萊陽伯季孫豐城伯子叔承陽伯渡江後
鄒魯隔别廟貎乃廢世罕知之因志於此
昌黎詩曰一邑之水可走而違天下湯湯曷其而歸美
我衣服甘我飲食無念百年聊樂一日其意即陶靖節
所謂從古皆有沒念之中心焦何以稱我情濁酒且自
陶千載非所知聊以永今朝靖節未能忘情于死生昌
黎則深憂於世變其趣一也然陶詩冲淡閒逺非昌黎
所及矣
老杜憂旱詩自註云楚俗旱則焚山擊鼓有合神農書
起句所謂楚山經月火大旱則斯舉舊俗燒蛟龍驚惶
致雷雨用此意也葢古神農書求雨祈而不雨則曝巫
曝巫不雨則積薪擊鼓而焚神山是已檀弓嵗旱公欲
曝尫縣子以為不可左傳僖公欲焚巫尫臧文仲以為
非旱備世俗相傳以為蛟龍懼火奮蟄而起雲雨或可
得也段成式酉陽雜爼載太原郡東有崖山天旱土人
則燒此山以求雨俗傳崖山神娶河伯女故河伯見火
必降雨救之然則今人每遇旱卽遍焚祠廟盖亦有所
本云爾
山谷絶句云閉門覓句陳無已對客揮毫秦少游正
字不知温飽味西風吹淚古藤州盖秦沒於貶所而陳
獨存也其意出於老杜存殁口號席謙不見近彈碁畢
曜仍傳舊小詩玉局他年無限笑白楊今日幾人悲又
曰鄭公粉繪隨長夜曹霸丹青已白頭天下何曾有山
水人間不解重驊騮盖席曹存而畢鄭殁也黄詩流麗
悲壯亦不減少陵分有尊卑化無大小人有窮達道無
隱顯時有古今學無先後學有未至則志有所不通道
不篤信則誠有所不形不能隨分以安則化有所未洽
夏尚忠商尚質周尚文漢儒之言也宋儒皆宗之是固不
易之論然亦各就其重處言之非規規然拘于一也祇
承于帝克勤于邦夏固尚忠矣而菲衣惡食之類未嘗
不質也致美黻冕未嘗不文也不邇聲色不殖貨利商
固尚質矣而百姓王人罔不秉德未嘗不忠也大頀崇
牙六瑚玉豆未嘗不文也監于二代郁郁其文周固尚文
矣而小大之臣咸懐忠良未嘗不忠也先進稱野麻冕
純儉未嘗不質也且數十年之前與數十年之後俗尚自
不同三代傳祚皆數百年之乆數百里之内與數百里
之外俗尚亦不同三代統御皆千萬里之外而欲以忠
質文一字括始終冒逺近胡可得哉
簞瓢陋巷有何難處而夫子亟稱顔子之賢一唱三歎
丁寧不置何也盖人所不能堪顔子堪之人所不勝其
憂顔子樂之堪與不堪相形樂與憂相形顔子與衆人
相形歎羡顔子愈深則鞭辟學者之意愈切夫子待顔
子固厚而望學者亦深矣大抵處富貴未足以觀人處
貧賤乃可以觀人貧賤未可以觀人貧賤大不能堪者
始可以觀人有天下不與不足以知舜飯糗茹草若將
終身而後知舜之為大去齊去魯不足以知孔子厄於
陳蔡絃歌自如而後知孔子之為聖
朱全忠襲李克用於上源驛克用幸不死上表自陳為
全忠所圖乞遣使按問發兵討之前後八表稱全忠隂
狡禍賊他日必為國患時全忠方横僖宗不敢問得表
甚恐但優詔和解且遣楊復恭等諭指御史崔琬廷奏
宗楚客紀處訥專威福有無君心納境外交為國取怨
楚客弟晉卿專狥贓私驕恣䟦扈並請收付獄三司推
鞫中宗不能窮詰詔琬與楚客處訥約兄弟兩解之世
目為和事天子二事甚相類然則今之守令啞然塊坐
臨事無巨細輙付里胥講決特勤判署印押耳舉守令
之權盡付之若人安用守令為哉顧彼萬乗且爾此又
何足深訝也聾瞽之藉視聽于人其由來固逺歟
孫樵與賈秀才書云揚雄以法言太𤣥窮元結以浯溪
碣窮陳子昂以感遇詩窮王勃以宣尼廟碑窮盧仝以
月蝕詩窮杜甫李白王昌齡皆以工詩窮王勃滕王閣記
千古膾炙樵不取斯記而獨取宣尼碑則其言必有警
䇿驚人處而王集中今不見此可惜也宋元祐中南省
試士出舜不窮其民論省元劉棠學此曰桀紂以滛虐
窮幽厲以貪殘監謗窮戰國以侵伐窮秦皇漢武以督
責奢侈窮晉以僭亂窮隋以巡幸窮明皇以隱戸剰田
窮德宗以間架税屋窮此是學樵然傷於繁冗餖飣樵
之所謂致窮者善也而棠之所謂致窮者惡也且其人
亦非儗倫東坡大加稱賞以為不類時文世因以劉窮
呼之豈東坡偶未見樵書耶
王維送丘為下第詩曰知子不能薦羞稱獻納臣索然
無氣不似王詩韓子蒼學之曰虛作西清老從臣知爾
才華不能舉似不及王矣歐公曰自慚知子不能薦白
首何為侍從官則愈拙矣不知具眼以爲何如
蘇老泉論漢高祖不去呂后曰為惠帝計余極愛其説
以爲推見髙帝隱微處後見李德裕論羊祜不去賈充
曰漢高祖不去呂后亦近於此嬖戚姬愛如意思乆安
之計至悲歌不樂豈不知除去呂后必無後禍况呂后
年長稀復進見棄之如去塵垢實以惠帝闇弱必不能
自攬權綱其將相皆平生故人同起豐沛非呂后剛强
不能臨制所以存之者為社稷計也乃知老泉本此而
愧讀書之不多
酉陽雜爼中有諾臯記又有支諾臯記人多不能解按
春秋傳中行獻子將伐齊夢與厲公訟弗勝公以戈逐
之見梗陽之巫臯他日見臯于道與之言同臯曰今若
有事于東方則可以逞獻子許諾疑即此事然其命名
亦怪癖矣
昌黎聽琴詩高視百世無庸論矣東坡亦嘗作聽琴詩
欲以擬之其詩曰大絃春溫和且平小絃廉折亮以清
平生未識宮與角但聞牛鳴盎中雉登木此等句皆琴
中深趣不工於琴不善於詩者不知也吳僧義海以琴
得名曰春溫和平廉折亮清絲聲皆然何獨琴也牛鳴
盎雉登木八音宮商皆然何獨絲也聞者以海為知言
按史記鄒忌聞齊威王鼓琴為説曰大絃濁以春温者
君也小絃廉折以清者相也又管子云凡聽宮如牛鳴
窖中聽角如雉登木以鳴音疾以清又晉書云牛鳴盎
中宮雉登木中角乃知東坡俱有所本海不但不知琴
亦寡陋不知詩矣
引汲之迹熄寒士率為高位所賤士亦自知所忌未肯
輕以求售干索之風成失位者率為貴勢所厭彼亦自
知所重未可輕以物色星軺使節紛紜旁午而㶚橋將
軍輿衛凋落不免為尉卒所訶詩壁題名公卿當路而
荒逕詩翁不免為責征所苦夫國有老成不接問何所
藉以存典型廣衆思士有挾負不得售何所據以來善
言達幽隱簡帙無益於生民才猷徒亂于心曲名實未
加于上下謀慮恒愧于古人勢則然也招延採納于堂
序觴咏之間而人人自得于湖山千里之外世豈無若
人耶悲夫
隂符經有言天有五賊見之者昌是謂五行為五賊以
其鑿壊天地之氣故謂之賊能識其所以然則可以施
行於天下故曰見之者昌莊子遂倡為善盜之説是謂
盜天之所生為我之所有生禾殖稼築垣建室取禽獸
魚鱉無徃非盜故三年而大富然其言已過于謬悠不
及隂符渾然矣至宋陳同父又假富翁為五賊之説逺
宗隂符竊取莊子遂謂五常為五賊蓋謂仁之博施義
之廉介禮之嘉㑹智之精察信之果行皆足以害富是
并以人性為賊矣其亦陽貨為仁不富荀子性惡禮偽
之餘唾乎
柳子厚天説謂天地如果蓏人生其間鑿剖元化如果
蓏中蟲蠧人能剔除蟲蠧是有恩於果蓏者人能戕害
人是有恩于天地者故惡人常為天之所庇而善人常
爲天之所災劉禹錫謂其有激而言言雖過激然亦有
所本卽莊子人之小人天之君子人之君子天之小人
之説又謂天地于人猶父母於子父母有命子不從則
為悍天欲禍人而仁人逆天以福之是亦悍之類也故
金踴躍自以為莫耶則大冶必以為不祥之金人成形
自以為人則造化必以為不祥之人造物之視人猶大
冶之視金此則柳子之宗也但文詞奇嶇柳子不能為
耳
列子載孔子東遊見兩小兒辨鬭一兒謂日出時去人近
日中時逺日出大如車盖日中則如盤盂近大而逺
小也一兒謂日出時去人逺日中時近日出蒼蒼凉凉
日中如探湯近熱而逺涼也孔子不答兩兒笑以為不
知孔子非不能答也不足答也正莊生所謂六合之外
聖人存而不論子夏所謂夫子能之而能不為者也林
希逸求其説不得乃謂與日與長安逺近同意此意果
同乎又謂逺近是非不可以理論此正上天之載造化
之妙烏可不以理論耶周日用解博物志謂日中逺而
熱者炎氣直下也且洪範稱炎上作苦是火之性也豈
有炎下之火哉燧人氏之所鑽司烜氏之所取是則明
火之麗空附木者耳譬則鼎鑊之上以烹以餁而其下
炙手可熱然非其下炎也竊以為日初出時見日大是
誠近矣而反涼者夜乆隂凝陽初離地未盛隂未退也
日中時見日小誠是逺矣而反熱者陽精氣燄薰赫歴
時乆陽盛而隂消也申未之間熱尤甚者盛之極歴之
乆也故晝長日在地下時少井水寒晝短日在地下時
多井水温日晷行南陸交廣滇閩之境正當日之下雖
隆冬亦暖日晷行北陸而隂山燕谷背處日光所不及
雖盛夏亦寒然何所據謂日中去人逺日出去人近也
蓋天包地外地居天中所謂地居天中者非謂無所附
麗徒以積塊搖漾于天之中央而已計其下當與天相
倚著所以不墜故曰天何倚倚乎地地何附附于天然
則地上去天甚逺故日中而小東西日出没處為近故
大此非愚之妄臆也佛氏有地水火風之説為重隂之
下天之勁風旋轉以鼓煽之火乃常炎不滅火常炎而
上水乃沸而騰斯承載不墜程朱所謂佛氏之言尤為
近理者其此類也易曰風行天上小畜地下與天接天
上之風乃地下之風也又曰天在山中大畜地下之天
乃山中之天也未知明哲以爲何如耳
新舊唐書互相得失論者皆謂舊史所得為多近于隨
衆悲喜矣歐陽公撰五代史劉朐傳無一字及其曽修
唐史且謂其不習典故改易語詞援引失當當時傳以
為笑豈妬其才名遂欲揜其所著耶惜六一之有此也
昌黎有言馬厭蒭粟士不厭糠粃土被文繡士無裋褐
説者謂是語出東方朔是固然矣北朝韓麒麟嘗因旱
亦稱古先哲王儲積九稔入粟者與斬敵同爵力田者
與孝弟均賞今富貴之家童妾炫服工匠之徒僕𨽻玉
食農夫缺糟糠蠶婦乏裋褐蓋麒麟乃退之逺祖也儒
術家世傳誦豈愛東方此語而相傳稱道之耶
蕭嶷曰才有優劣位有通塞運有貧富此自然之數無
足以相陵侮也充斯類也德為元聖而黙焉若愚功蓋
天下而退焉若怯家累萬金而索焉若困斯言也可以
處已衛玠曰人有不及可以情恕非意相干可以理遣
推斯類也滿腔子是惻隱之心而天下無不可為之事
斯言也可以待人
傳稱人莫知其子之惡漢晁錯議削七國其父曰劉氏
安晁氏危矣南齊徐文景方貴盛其父深憂之曰我正
當掃墓待䘮耳唐鄭顥屢遷要地其父寄書曰聞汝已
判戸部是我必死之年又聞欲求僕射是我必死之日
也彼皆不學術村叟耳而識見乃若此此猶丈夫也嚴延
年之母爲其子掃墓地李絡秀知其子周嵩周顗俱不
得善終二人乃女子耳其識見亦如此王荆公方與程
子議新法其子雱囚首擕婦人冠以出箕踞而坐曰梟
韓琦富弼司馬光之首於市則法可行大儒在坐而視
如無物一時賢宰相任意詆毁畧無忌畏兇風惡燄尚
可想見旣死荆公哭之以詩曰一日鳯凰去千秋梁木
摧是目之為聖人矣世寧有此等聖人乎荆公自視前
無古人而先見逺慮不但出村叟之下更出婦人女子
之下亦其溺愛不明故也
吉凶之兆不可以例類鵩鳥入舍止於坐隅賈誼以悲
憂死蛇入靴中梟鳴其旁擲靴擊梟蛇墜於地在察罕
則為喜神麟鳯之佳瑞然不待聖人則為不祥生于叔
世則為德衰巢閣遊藪儀庭鳴岐足以徵太和石趙元
魏羣集駕車終無救于淪敗人咸謂厚賄買科名關節
得禄位終不能顯達然豈無顯達者今人可屈指數也
又謂考祥元吉積善餘慶然豈無終不得吉慶者古人
亦可數也杜陵于徐卿二子期以衮衮公侯詩咏伋壽
乗舟極其珍惜東萊謂在衛國則爲賢在宣公則為
妖要之小人而獲福人皆憤惋不平甚則切齒而怒反
唾而詈福愈甚則辱愈深君子而罹禍人皆傷切痛深
甚則撫膺而悲仰天而籲禍愈酷則榮愈大士之處世
不取必于禍福當取必于榮辱
治亂安危之機雖多端要惟敬天法祖親賢愛民慎終
謹始數者而已伊尹訓太甲曰皇天無親克敬惟親民
罔常懐懐于有仁成王命蔡仲曰皇天無親惟德是輔
民心無常惟惠之懐伊尹曰與治同道罔不興與亂同
事罔不亡成王曰為善不同同歸于治為惡不同同歸
于亂伊尹曰慎終如始又曰君罔以辨言亂舊政成王
曰慎厥初惟厥終又曰無作聰明亂舊章罔以側言改
厥度殷周之告誡猶之唐虞夏后之授受無異説也但
虞夏以聖授聖故其言精奥渾融其藴在心商周以賢
訓賢故其言明白平易其迹在事其實一理而已然非
有精一允執之心亦不能行敬天法祖親賢愛民慎終
謹始之實也
汪彦章謫居永州作玩鷗亭取列子所謂海鷗忘機之
義自為記云鷗可玩乎曰我與物同見于天地之間者
以形而我之知物物之知我者以心使我心有以勝物
則李廣之石可使為虎使我心為物所勝則樂令之弓
亦可為蛇二者無情之木石也徒以吾心之故若出于
有情茍吾心如木石而無情則鷗亦莫得而窺矣何為
而不可玩哉鏡川楊學士守陳亦嘗作對鷗閣于川上
取李嘉祐詩所謂紗㡌閒眠對水鷗之義自為記云雨
潦之餘川流洋溢飛鷗振鷺出没于烟波之間望之而
渇消就之而汗止居之而神清對鷗而眠不知五侯為
何物累數百言無非述其境地幽潔胸次洒落於鷗則
一二言而已篁墩程學士敏政又爲廣對鷗閣記乃即
彦章之記而模倣之曰機心之有所中也狠鷙悍烈雖
石虎之射可以没羽有時而自中盤迴隱伏雖弓蛇之
飲可以戕身豈若無機心者可以優游委順付悲喜于
身外之為樂哉斯言也近于謄録注記矣豈篁墩偶爾
與之同耶抑有意而竊取之耶不可知也然亦鏡川之
意而句意卑弱不及逺矣
王伯安何粹夫俱嘗為老氏學謂神仙可立致恐為名
教所訾議粹夫沉黙鎮靜不謂學仙為是亦不謂為非
然吐納嘘嗒自若也伯安慧機黠巧博學多識自謂無
一事不可名世既欲享長生之樂又欲擅道學之名又
欲得文章政事詩賦詞藻之名充其志分席周孔抗顔
孟韓並駕伊傅奴僕蕭曹而孫吳董賈李杜陶韋而下
無論也其實則鍾呂之徒而已天下之事豈有事事曲
全而節節兼備者乎近於左右望而登壟斷矣晩年深
欲掩其初迹其徒或叩其術輙藉存養省察尊德性收
放心之説以餙其專氣致柔存想攝調之功見于其集
中者可考也其徒退而㸃檢與聖門之學多所同異皆
不信曰吾師欺我乃自信其學而模倣尤甚閉目塞耳
連旬累月休糧絶粒死灰槁木伯安則詩壇碁社應酬
答問亹亹不厭其機亦深矣君子謂伯安不但不若粹
夫之真誠亦不若其徒之無機心也伯安既死其徒猶
謂其仙去其感人乃至于如此殺人報仇其子必且行
刦愛馬養鷹其後流而作屠果非誣矣
顔駟對武帝曰文帝好文而臣好武景帝好美而臣貎
醜陛下好少而臣已老是以至今不遇此其人已可傷
盧照鄰自以為高宗尚吏而獨好儒武后尚法而獨好
黄老后封嵩山屢聘賢士而身已廢疾著五悲文自沉
潁水而死此尤可傷也李益文名與李賀相埓每一篇
出樂工爭以賂求之被之聲歌供奉天子天下施之圖
繪與太子庶子李益同在朝世稱文章李益以别之大
歴十才子韓翃之名獨重時又有刺史韓翃德宗命知
制誥曰與詩人韓翃然則庶子李益椎魯無文何以輔
太子唐以詩賦取士刺史韓翃不能詩以徒手取科目
專方靣耶可發一笑
　
　
　
　
　
　
　
　
　
　
　
　
　
　
　沙溪集巻十五
欽定四庫全書
　沙溪集巻十六
　　　　　　　　　　　　　明　孫緒　撰
　雜著
　　無用閒談
得士者昌失士者亡魏有一士曰孟子有一士曰樂毅
得樂可霸得孟可王二士在魏而乃相犀首與張儀是
猶捨照乗而玩蜣丸不智甚矣惠王既卒孟子去魏而
適齊燕昭禮賢樂毅去魏而適燕二士既去魏何以爲
國樂未去魏孟先至齊而燕大亂蓋嘗以湯武之事勸
齊矣然齊終無興滅繼絶之舉使齊移薛公之位以位
孟子孟子豈但為一薛公而已哉王者之佐有言無位
宣王不得為桓公矣况湯武乎及其致為臣而歸曰天
未欲平治天下也如欲平治天下當今之世舍我其誰
也此千古之痛也
孔子以軍旅甲兵之事為未之學孟子欲以善戰服上
刑誠以兵者不祥之器非所當言者也湯武之誓師亦
止聲桀紂之罪與夫部曲行伍坐作進退之令耳非若
後世之隂謀詭道也自夫孫吳之書售而天下無義兵
自夫荀卿茍變之談售而儒者皆談兵矣是孔子之所
不學而孟子之所刑也儒者所學皆仁義忠信而所談
乃詭譎詐偽是所學與所談自相牴牾何以取信于世
近年來以武舉設科以詞臣主試是教學忠信仁義者
轉而學詭譎詐偽以孔孟所未知所欲刑而使學孔孟
者精之也
劉靜修云邵至大也周至精也程至正也朱子極其大
盡其精而貫之以正也此語我不敢謂盡然晦菴誠大
儒然遂能極盡周邵二程之學而一以貫之乎抑揚太過
遂啟後人之疑况張子平生規矩謹嚴踐履篤實乃不
䝉置數公之列千載不能無遺憾若于周邵二程之下
繼之曰張至嚴也朱至博也未知可否先儒又謂朱子
集諸儒之大成愚以為所謂集大成者非謂其遂能集
周邵程張也蓋謂南軒東萊廣漢鵞湖之屬耳幸明哲
之教我也
伯夷太公同避紂于海濵同就西伯之養于岐周計其
周旋日乆意氣孚合天下事亦當相與究竟至暌違後
太公佐武王以伐商伯夷則諫武王于扣馬太公竭力
依歸以樹勲名伯夷則極口唾斥以豁憤恨是何矛盾
扞格之若此也伯夷固未忍坐視生民荼毒而不救得
一太公而致于用則可以息機忘世而遂匹夫之節太
公亦寧敢决壊君臣大倫而不顧有一伯夷而不肯仕
則不得不冒譏履危而申稱事之權無太公則伯夷為
太公矣天下復有一太公則太公亦伯夷矣一則救天
下之大亂一則謹萬世之大防易地則皆然
司馬子長言死有重于泰山有輕于鴻毛蓋有當死之
地而亦有不必死之時屈原荆楚之宗臣受懐王之寵
任王西行以蹈虎狼之秦原當以死諌不從以身先之
否則與之俱行王存與存王死與死為臣之道如是而
已身不委于先王迹招嫌于後主放逐江潭無所自容
卒至飲恨溺死移所以葬魚腹者而葬之于虎關則得
所當死之地矣顔魯公斥李希烈之言曰吾年踰八十
位為太師死自其分蓋言其此生無幾且他無所求畧
不畏死耳非有他也新學小生乃謂其言有疵且曰使
年未八十位未至太師將從希烈乎薄俗好㸃檢人可
怒可嘆魯公精忠勁節可與日月爭光然余所惜者在
去之不蚤不在斯言也唐德宗之庸劣夫人知之李元
平之愚妄信關播之欺佞以為將相之材而使之敬希
烈魯公之耆舊信盧杞之姦邪以為談説之客而使之
喻希烈卒之元平為賊輔魯公為賊殺建中之君烏得
不䝉塵于奉天志節之臣烏得不扼腕于百世哉李泌
度肅宗必不能保己之不殺故急去于五父擅權之日
魯公乃不量德宗終不能保己之不傾不能高舉于盧
杞亂治之時夫年踰八十位為太師依栖不去尚何求
也若魯公者可不必死矣不必死而竟死之良可惜也
古稱豫讓為國士議者猶非之蕭何乃稱韓信曰國士
無雙信固可以當國士乎觀其識項羽之仁非仁勇非
勇諸侯不平百姓不附此國士之偉論也登壇之初教
漢王反其道天下武勇無不用天下功臣無不服天下
義士無不歸此國士之雄畧也俯出跨下非無勇不為
匹夫之勇寄食漂母非無能不為治生之能此國士之
𢎞度也然則國士無負于漢而漢負國士也多矣雖然
魯兩生新城董公其人尚在淮隂之上一則不為漢起
一則漢不能用此其國士之雄而謂信為無雙蕭何蓋
未之識也
樊于期以窮投燕燕丹不能庇函其首以為見秦之媒
是燕仇未報而先為秦報仇荆軻入秦殺身辱國不足
惜而燕遂以亡是求永燕祚而乃以速其滅然則軻無
負于丹而丹之負于樊將軍也多矣
朱子變卦之説漫無根據近于傅㑹蓋宋熙寧元豐間
有鄭夬者曽著書談易變曰乾一變生復得一陽二變
生臨得二陽三變生泰得四陽四變生大壯得八陽五
變生夬得十六陽六變生歸妹得三十二陽坤一變生
姤得一隂二變生遯得二隂三變生否得四隂四變生
觀得八隂五變生剥得十六隂六變生歸妹得三十二
隂乾坤錯綜隂陽各三十六乾坤大父母也復姤小父
母也歸妹者歸宿之地也一時無人解其㫖獨秦玠者
知之謂所親曰此天地之秘藏西都邵雍稍知粗迹已
能洞達吉凶之變鄭君何敢茟之于書當必有天譴吾
因達是動遭坎坷恐亦不乆于世矣已而鄭與秦果俱
死此卽焦延壽所謂四千九十六卦者晦菴求其説而
不得乃强為卦變之説如此而夬與玠之言至今未有
解者
邨氓田叟雖無善可稱茍未至滅倫逆天天必不肯置
之若敖之列爵位崇重勛業輝赫名稍浮于實位稍盛
于德徃徃殄其類而無遺名愈重功愈大則其禍愈熾
豈難于彼或易于此降于天者乃大謬于人邪然則乗
除之幾可知也竊據隂攘有非其分鬼物之所伺擊自
食其力無求于人造物者之所不忌也故無妄之福達
人所懼功名之際君子慎擇而薄取焉
子夏之謹守曠蕩而為莊周荀卿之宏深慘刻而為李
斯學之不善故也楊東里吳康齋陳白沙之出處進退
學問事功夫何嘗有不善今之學者模倣以恠異則過
矣然餘酲賸毒易溺而惑者大槩有三聖賢之學雖明
白正大而廣逺難盡從事於恠異則理不必於幽𤣥學
不必于多識兀坐黙存死灰槁木分宜於昏愚取便于
窒塞天下之士昏愚而窒塞者十常七八故其學易傳
自晦菴西山之竄而何㮚賈定之徒遂得罪于萬世前
車旣覆後轍取鑒凡詭異衣冠邈遐歩履俱俛首下氣
事之雖目擊其奸惴惴不敢出一語彼見人之尊崇也
以為其學真足以服天下偃然當之不疑故其人易尊
高位者又欲藉道學之佳名張右賢之盛典植桃李於
私門竊名教以自附汲引之尊崇之畀以好爵寵以命
辭雖事未經心敗不旋踵而崇階膴仕遠招羣醜之景
從順境亨衢足致一世之欽動故其説易溺察此三者
㧞出本根則仕路可清真儒可得天下之害可熄東里
諸君子之恥亦可雪矣
澗谿沼沚之毛可以羞鬼神惡人齋戒沐浴可以事上
帝無他誠故也人能誠則可上可下可險可夷可通可
窮無徃不自得拂逆則貳而不專覬望則雜而不馴與
物且不可而豚肩巵酒遽懐盈篝滿車之望鬼神肯貶
以狥人哉士猶一介不取與况鬼神乎故村祠社鬼本
不能駭人人自駭之祝史巫婆本不能惑人人自惑之
旱而雨曰某巫前日降神之資也病而愈曰某僧前日
誦經之力也竊造化之大柄以擅利衒俗彼固不畏天
刑矣世方踵訛承舛爭為傳誘遂使寢室供具以延僧
㓜婦盛飾而禮佛恬不為恠士夫家不免也
古者相見執贄為禮不但朋類交際為然士初見於君
亦必有贄故曰出疆必載質今士君子猶存此禮而見
君之贄則廢之乆矣無贄而見非禮也自科舉之典行
士遂以言為進身之階然則塲屋之文詞大廷之敷對
見君之贄儀也士茍有志於用世舍是則無以自達故
科舉之學程朱所不廢今人高自標榜必欲非之非無
極太𤣥不以言學非蒲輪安車不以言仕非井田封建
不以言治而隆虚譽崇禄位則未嘗一日忘于懐科舉
之弊士枉己而自售若人者枉人而自賊枉己而售者
其害小枉人而自賊者其害大天下方翕然宗之生民之
荼毒吾知其未艾也
古之君子念人才之難惟恐其有過栽培䕶養之力常
使其有餘而包荒納汙無所不至故一時名士如連城
照乘瑩無瑕纇者代不乏人是不惟可以敦士風而勵
臣節然國家亦藉之以光重今則不然言動一愆劾刺
累牘以星火為燎原以涓流為滔天天下無全人矣平
生刻勵修飾一舉盡棄于索瘢求疵之下蓋惟恐人
之無過也將使昭代終無一人備全德享令名于後耶
其意亦云刻矣廟堂之上遂以低徊顧望盱盱黙黙為
計而掀播奇偉之績不見于天下
伊尹放太甲而天下厭服周公輔成王而國有流言是
固世變日下使然亦以周公武王弟也有次立之勢管
蔡至親也有覬望之情身當次立則易以生疑心懐覬
望則易以生怨以怨濟疑理固然耳宜其不若伊尹之
從容展布也危地真難處哉乾九三爻辭曰終日乾乾
夕惕若蓋處危當如此周公其以所自處者而示占歟
或謂使太甲不終允德成王不見金縢則伊周亦將無
計是不然太甲賢不得不改成王亦賢不得不悟使果
皆不悟則湯武不以託伊周不敢受矣若霍光之于昌
邑則有不然者王吉諫游獵而加禮龔遂捽大奴屬衛
士長行法而不禁天姿質朴猶可爲也在位二十七日
而廢觀其言曰天子有爭臣七人雖無道不失其天下
其所以望於輔臣者切矣斯言也千古之痛也不學無
術乏輔弼之良而視君如玩物去取在掌握間後世董
卓桓溫之徒以及南北朝五代間紛紛效之光實作俑
赤族之禍萌於驂乗固其所也
漢文帝不但恭儉亦有才知權變周勃迎立之日卽時
入未央宮夜以宋昌領南北軍張武行殿中事數刻之
間處分俱定周勃掌握已無物矣而聲色不動此時年
甚少真天才也宣帝之才亦能辦此然起庶人依許史
漢廷諸臣無一相識者不若文帝有代邸之資也至踰
年而光歸政尚謙讓委任則不若文帝之許勃歸相印
率列侯就國之勇决矣
皇甫嵩朱儁平黄巾賊威震天下方是時獻帝㣲弱猶
無君也以董卓李傕之猖狂因兵威乗衆以伐其罪天
下當響應彼以君命來遂不敢拒就拘朝廷俛首罹罪
其精忠赤心尚當與汾陽同列而漢史以為舍格天之
大業蹈匹夫之小諒陋矣近日閩人蔡介夫亦有論謂
岳武穆舍金人不窮追而班師以就死為不知權此論
未是夫君臣父子世之大閑申生不敢愛其死使天下
知有父也武穆不敢愛其死使天下知有君也君命召
我我矯詔拒之非矯者亦足以為之辭矣以事勢論
之吾不用君命而强行師非王師天吏矣樵蘇供具其
孰與辦簡書符檄其孰與承蔚宗弑君之賊宜其有此
而介夫亦為此異論可恠也
洪平齋云天機在半夜子之初人事在五更三之後不
特為世間一佳對句而抉精意于象外露生機于畫底
已迥然非世間言語矣嘉哉平齋之善言也易曰七日
來復蓋自姤卦一隂始生至十一月來復及七爻為七
日之象是固易道之自然究而論之自夏至至冬至凡
七月一年之復也自午初至半夜凡七時一日之復也
以十二支記之自午日至子日凡七日一月之復也自
午嵗至子嵗凡七嵗一紀之復也天道循環卦脉流通
合之為一紀分之為一嵗析之為一月一日無日不可
觀來復無時不可驗生意而七日者其定期不可易也
周子以靜處測隂陽之根程子以靜處觀天地之心邵
子以動靜來徃之間閲三十六宮之春或自小雪積分
或自中孚起卦或謂應鍾當復純體破體本氣餘氣縱
横設施無不可觀諸家落處不明用處不活歴家以尺
管候陽氣醫家以寸口切陽脉修錬家以鉛鼎𤣥珠進
火候搬運家以敲竹唤龜鼔琴招鳳行子午是固皆逺
取之造化而近取之吾身然滯泥偪側方圓齟齬動輒
自相矛盾而不通故曰致逺恐泥吾儒掘易髓躡天根
此等粗淺直可付之一笑今之儒者不究義理不談性
分終歲矻矻于其中而儒書則未嘗經目也不亦謬哉
大易休咎寓彌綸之道于策筮之中洪範庶徵建皇極
之中於兆象之外故在易非中正惕厲不足以得吉在
範非肅乂睿哲不足以得福即天以驗人神道以設教
此聖人之書也今諸小道家淺陋無理葬得善地雖殺
人巨盜亦可獲福課得美占雖弑父與君亦無大害傷
教敗俗莫過于此蓋有不待攻而自破者人自不察也
愚人固不足責儒者亦酷好之不希踪于盡性之聖人
而一聽于𣺌茫之術數惑之甚矣賈誼謁司馬季主外
龜蓍而論聖賢揚雄從嚴君平依卜筮而談忠孝如此
庶可雪易書洪範之恥
先王委積之法逺矣一遇荒歉民輒駢首就死宋王介
甫常恨士大夫不能講求先王之意以合於當世之故
故其所創新法貸其本收其息亦頗得周官之遺意晦
菴頗取之魏艮齋猶以收二分之息以為咎然則救荒
之政亦難矣常平創於漢義倉昉於隋熟而歛饑而散
李悝之法賤而糴貴而糶耿壽昌之法糴不抑價糶不
増價曽寳章之法然皆不若南豐之䇿為詳且善今人
求一曽寳章耿壽昌李悝不可得而况晦菴艮齋南豐
乎欲得漢隋遺意亦不可得而况周官之法與先王之
意乎然則荆公固未可盡非也
或問漢髙魏武光武昭烈文皇優劣曰漢髙文皇德不
勝才光武昭烈才不勝德若魏武之姦雄所謂德其所
德非吾之所謂德也才其所才非吾之所謂才也文皇
立心行政酷似漢文帝然文帝躬行𤣥黙天下化之太
宗嘵嘵然動以堯舜自况所以不及宋太宗嘗稱范質
才器曰但欠世宗一死且質本漢臣郭威之簒弑質為
具儀注草詔令討論撰定恬不為恠然則質欠漢氏之
一死久矣非但欠世宗死也
天下强則撫之以寛天下弱則震之以嚴不易之理也
然撫强以寛寛則縱縱則弛弛則惠竭强之弊常生于
寛震弱以嚴嚴則厲厲則刻刻則威䙝弱之弊常生于
嚴是故不强不弱天下之至治非寛非嚴天下之至術
誠一可以伏巧詐沉黙可以制辨博自信者不避嫌自
許者不求合善治水者以四海為壑善治財者以天地
為資心不治則神擾氣不養則精䘮
古之君子任人今之君子任己任人者能化己為人是
謂無己任己者能化人為己是謂無人無己者虚而通
展拓天下而有餘無人者窒而礙包容閭里而不足故
黜聰明則知周萬物晦才辨則賢能效用
蟭螟視燕雀不勝其大鵾鵬視犀象不勝其小臨水而
視則平地為髙登山而望則丘陵為下是故小大無定
名髙下無定形太虚無形故有萬物之形無性故有萬
物之性無言故有萬物之文形也性也文也皆我之所
有也不有之則無我無我則與太虚同其大
孫楚媚王濟以驢鳴魏収悦髙洋以狗鬬潘安仁拜賈謐
之車塵宋之問捧昌宗之溺器文人無行一至此哉宋
劉摯所謂一落文人其餘不足觀者正謂此輩然亦豈
可以盡律天下士東光廖廷陳與余同為吏部每舉摯
言以扼文士故凡所薦用率皆椎魯木强者以遂其妒
且以其易制可濟私山谷曰人無古今浸灌於中照鏡
則面目可憎對人則語言無味充廷陳之志必欲天下
士皆如土石而後快其心歟虞嘯父欲獻孝武以魚鮓
劉道隆欲見超宗之鳳毛韓㫤不識金根張由古不識
班固當時傳以為笑使與廷陳同時將目之為大賢矣
醫作於神農巫作於周公兵作於黄帝卜作於伏羲醫
寄死生仁之道也巫交鬼神禮之道也兵定禍亂義之
道也卜决嫌疑知之道也仁主於愛禮主於敬義主於
制知主於明醫流而按摩導引巫流而呪詛符籙兵流
而縱横逰俠卜流而䜟緯祿命所謂致逺恐泥君子不
由者也
孟子曰人有不為也而後可以有為是故無所不知者
有大不知無所不能者有大不能工於小技者其志不
逺飾於冠服者其器不宏好竒特之行者無大功行姑
息之政者無廣惠為善而惟恐人不知非善之至也然
未免有不知者為惡而惟恐人知非惡之至也然未免
有知之者為善而人無不孚然後謂之至善為惡而舉
世莫識然後謂之至惡
桀可放也君臣之義不可廢也使成湯伐夏救民不知
有慙德則不足以為湯夏可代也神禹之功不可忘也
使仲虺作誥釋慙不知有禹功則不足以為仲虺其言
曰纘禹舊服奉若天命蓋繼禹即所以順天也聖賢之
公天下如此若乃諛佞於當代之聖神而并詆于先朝
之開創隆古所未有也
夫子身為周民而曰其或繼周者雖百世可知也明白
直致畧無避忌之嫌誠以天下者天下之天下非一家
一人之所得專而私有者也雖文武盛時亦不敢認為
己物而况衰周之際乎夫子亦惟道其常理而已而固
不肯飾其説也頌聖學則千古相傳之秘頌治效則萬
世無疆之休真衰世之風非聖人之徒也
堯舜傳賢禹則傳子紛紜之説自孟子而始定然亦有
未盡然者故韓子蘇子又從而為之辭自萬章之問至
蘇子之辨其説有四萬章以為德衰孟子以為天命韓
子以為憂後世蘇子以為不立異夫德衰之説誠陋矣
孟子歸於天吾心亦微有芥蒂焉蓋堯舜之傳賢禹之
傳子皆已定於生前豈待身死之後聽其天命之自歸
乎韓子之言近正蘇子之言近情然皆非聖人之心也
聖人之心不若是之屑屑也蓋聖人以天下為公視賢
與子一也賢可傳而傳不以傳賢為殊而害天下之公
子可傳而傳不以傳子為私而忌形迹之嫌聖人之視
天下猶其視斯道也昔吾夫子豈不欲以道授孔鯉哉
髙堅之妙在囬一貫之悟在參而鯉不與焉使鯉如囬
如參則道統之傳在鯉矣使丹朱商均如舜如禹則天
位之傳在二子矣堯舜禹之傳天下如吾夫子之傳道
知此則知彼矣
人君未嘗不好治而惡亂亦未嘗不欲用君子而逺小
人然君子獨力而無助小人植黨以自私將用一君子
羣小人懼其不便于已也必巧為非謗以中傷之將去
一小人羣小人懼其失所依也必巧為㳺言以援引之
人君訪之于左右之人毁即墨而譽阿大夫訪之于百
官八司馬之譽王叔文訪之于耳目之臣劉栖楚額叩
龍墀以黨李逢吉訪之於元老大臣張禹隂有所畏私
欲納交以黨王鳳人主聰明惑亂心無所主君子將用
而復舍小人已逐而復還君子之迹益孤小人之黨日
熾禍亂危亡不可救藥人君之心術不可以不正君子
小人不可以不辨也如此
知言養氣一章孟子平生之學盡于是矣朱子解之曰
知言則于天下之事無所疑養氣則于天下之事無所
懼蓋不疑不懼貫天下之道者也嘗試觀之天下之人
失事機之㑹昧時措之宜皆疑懼累之也至所謂配義
與道專論養氣而知言不與焉朱子解無是餒又曰則
亦不免于疑懼是又并知言混入其中矣蓋一時操筆
失于檢㸃故錯謬若此然則著述真難事也夫
元楊士𢎞編選唐音比諸家似為精粹然瀟湘何事等
閒囬一絶乃兩見之一見於正音為錢起之作一見于
遺響為薛能之作格調句律一也何以可入正音又止
可入遺響觀此則其所選亦出于一時之見而非的見
也
莊子許行必欲齊物許行欲齊者精粗美惡耳莊生乃
井壽夭生死而齊之世豈有是理乎蓋戰國之時士好
爲齊物之論如此孟子天挺英睿獨不染流俗曰物之
不齊物之情也力攻二子之心然他日又曰聖人治天
下使菽粟如水火且物之甚不可齊者寧有過于水火
菽粟者乎孟子云云是亦莊許之意耳近于以燕伐燕
也韓退之作原道曰老子曰孔子吾師之弟子也為孔
子者習聞其説樂其誕而自小也亦曰吾師亦嘗師之
云爾不惟舉之於口而又筆之於書韓子之意是謂孔
子未嘗師老氏也他日作師説乃曰聖人無常師郯子
萇𢎞師襄老聃是又以為孔子師之而亦筆之于書矣
東坡傳書三江旣入震澤底定謂三江為南江中江北
江蔡九峯不取其説且謂其為味别者非是然所謂以
味别水者非東坡之臆説也唐許敬宗曰古五行皆有
官水官不失職則能辨味與色潛而時出合而更分皆
能識之是先己有此言矣九峰未之考也至其所謂堯
之洪水未治也東南皆海豈復有吳越哉及彭蠡旣瀦
三江入于海則吳越始有可宅之土水之所鍾獨震澤
而已斯言也百世以俟聖人可也
晉鞏朔獻㨗于周定王初不禮焉旣而懼晉之强與之
宴且私賄之又懼私賄之非禮也使相告之曰非禮也
勿籍所謂勿籍者勿筆之于書籍以爲禮典也孟子曰
諸侯惡其害已也而皆去其籍則自春秋時已惡之矣
至秦始皇則盡舉典籍而付之以火是其惡籍之心與
春秋戰國之君同而其暴悍敢為冥頑不顧則跨諸侯
而出之上亦其所由來者漸矣蓋有勿籍然後有去籍
有去籍然後有焚書非一朝一夕之故也
莊生有言剖斗折衡而民不争是固有激之言然以今
觀之亦不為無見東厰與錦衣衛共捃摭則法司無當
罪之獄鎮守中貴賂司禮監為應援則民生無可甦之
望内閣與翰林相依倚則公論無可平之日贓吏慿臺
省為城社則盜賊無可弭之時勢位壓郡縣以囑託監
司視諂慢為黜陟則天下無可治之理
　沙溪集巻十六
欽定四庫全書
　沙溪集巻十七
　　　　　　　　　　　　　明　孫緒　撰
　五言古
　　送王國儀貳守之溫州(國儀戒軒/先生内弟)
𣺌𣺌南徐江望望東嘉城清時宦遊地咫尺江邊程朝
與里人辭暮見郡人迎風定野雲濕沙暄水鳥鳴扁舟
泛孤鶴翛然有餘清俊才饒用世良士惜休名想見海
塘上一夕春水生(海塘者戒軒尊甫昔仕温州所/築甚利于民近漸湮没故云)
　　雲深圖
雲從山氣生還向山中住蒼生望霖雨𤣥豹文烟霧幽
人愛靜觀結屋雲山路遶徑莓苔潤當牕編簡䕶杖藜
腰脚健歌詠風雷布雲來冥思遲雲去天光著俯首見
人寰塵氛自來去
　　送李璞還山東
門墻識君初君少我已長我長亦何用君少多清響感
君友于意綢繆下深廣夜雨牀對眠春風駕屢枉别來
問眉宇虚幻𣺌難像獨聞荆樹花垂䕃低可仰徃歲見
君弟言論際穹壤翻恨未逢君千里入神想侵晨叩門
扉舉目見豪爽喜極欲絶倒驚定還詢訪初疑夢未真
既省心獨恍以兹念舊遊悲歎廢心賞流光過孤隼薄
俗輕五兩誰能乆低徊惙惙嬰世網京洛多風塵長江
没浩蕩羡君冠佩去終歲住林莽
　　戈宇清上舍便靣
家住清江邊來徃江上路扁舟慣風雨清流愛情素種
竹滿江滸大半裁漁具垂竿蛟龍長横笛滄浪度平生
濟川心付彼沙頭鷺聞説東海上昏昏氣成霧留取絲
綸手終與鰲鯨遇朝出江頭漁暮出江頭漁朝暮此中
事自有周王書
　　妾薄命
妾命薄薄如紙君意陌上塵妾意江邊水陌塵易飛揚
江水絶清泚京兆多傾城永别從今始京兆猶自可莫
入臨卭市
　　贈醫士王廷弼
古醫不可見世醫恒碌碌方書盈架閣誰識機與軸王
君飄灑姿石泉浸寒玉平生秘異術一覽不復讀曉雨
沐杏花清風盪蘭谷月夜琴數聲永日碁一局都將國
手能寫作陽春曲我生與君遊弱質藉君育作詩三致
謝韶光正紅緑
　　古意二首
凄凄途中人瀟瀟天上雨霖雨若為情長途誰是主贈
君篋中巾心愁千萬緒盈盈清淚痕脉脉屈指數
凄凄途中人青青路傍柳柳葉思君眉柳線思君手贈
君金歩摇侑以雙瓊玖擢髪數新愁新愁今又陡
　　老蚌明珠歌
水邊有老蚌自分身已腐歲乆沒泥沙命賤等塵土一
朝孕明珠瑞氣籠天宇翕張役月華遡遊召風雨河伯
與海若驩呼競跳舞遹來掌上看暗室光吞吐平生照
乘姿連城價自古不同魚目混肯作鷸喙哺薏苡自滿
庭陋賤誰比數
　　春愁送劉侯歸雲中六首
黯黯擁春愁遲日苦難旰風鳴楊柳樹幽鳥時相喚獨
擕一樽酒坐愛花容粲念君明日去對景成感歎
君去何匆匆我心日惻惻遙望東園花憔悴無顔色送
君出前途惶惑忘南北我車豈不良我馬豈不力有具
將安施多岐迥無極歸來檢文字成敗𣺌難識古今趨
一途抛書空歎息
古人重在民今人重在官官威日赫赫民力何能寛縣
吏夜持符賦役紛無端春蠶寒未下春苖生未繁急解
婦子裾典當充朝飡生計豈不念所惜肢體殘大位取
快意不問窮途寒卓哉陽亢宗芳聲今未刋君去誰當
語俛首摧心肝
念君不可留春夜不成寢月落星歴歴風來樹凛凛孤
琴繫牀頭塵埃沒囊錦乘興時一弄古調愧題品西鄰
張華筵箏笛正豪飲萬事只如此洗耳且高枕
緲緲雲中山曲曲山下路杲杲春日明靄靄春雲度唐
風宛未改汾水波揚素計君歸日程正當三月暮清樽
對落花莫問塵與霧
我有雙寳劍來自闔廬宫上有百寳環下有千金玒入
水斬蛟鼉入山斬羆熊三年不得試開匣生冷風臨岐
解相贈歸去時磨礱惜哉兩無用所貴心相同
　　謝孟都憲時元四首
我愛魯仲連氣吞天下士談笑解紛爭黄金等敝屣拍
天東海波勇蹈固無懟九原如可作執鞭亦何愧漁陽
隔重雲漳河注雙淚
淮隂非蕭相竟作逋逃客世無汾陽王誰矜李太白援
手坎穽中寘之雲夢澤勛名登廟堂休光照簡冊感此
國士知一死安足惜
明月遊太空下映漳河水侯門燈燭光不照衡茅裏清
澈易生輝穢汙難具美如何鮑叔牙却薦巾車士
澤州孟夫子矯矯人中龍一德濯江漢萬古羅心胸我
本疎狂士乆為賢者容上書熙帝載謂我當奮庸我罪
如丘山我才如菲葑顧我豈敢當夫子意則顒晩嵗有
甘菊秋水有芙蓉翹首望燕薊江雲千萬重
　　寄謝呉司空推薦議大禮四首
古稱議禮家聚談如聚訟矛盾各門墻隔越若楚宋紛
紜無定説囁嚅徒口誦廟堂富才猷德光望彌重指揮
定儀注檢束誰敢縱顧我葑菲才落落莫與共明公重
遐遺一言思我供老馬還識途爨桐亦可用目斷江東
雲空切賢臣頌
昭代有俊臣留都大司空寸心凌白日千載思高風昔
為權倖擠九死心尤雄今受聖主知一德眷無窮矯矯
孤根檜的的高飛鴻相彼齊麥姿雪霜愈青葱又如巖
壑流萬折不改東桃李接庭堂藥物歸樊籠虎鳯躍文
彩宇宙無全功草澤萍蓬客幸亦得帡幪
我本疎狂士作吏風塵下一落坎穽中誰是援手者謗
藪困宗元黒索縶公冶紛紛競下石瀕死猶未舍歸來
恍若夢遇事噤如啞感公不我棄盛德殆天假再拜讀
封章鬱懐頓陶寫初讀心驚疑再讀神清洒前席羡賈
生南州滯司馬千里一緘書獨有淚盈把
古人重改過既改人莫尤今人幸有過欲改終無由宿
鳥依茂林衆惡歸下流物理尚如此况彼恩與讐卓哉
老司空孤唱發羣謳矢心永自礪肯作門墻羞
　　復周都憲公儀三首
皎皎千里駒曲曲九折坂黙黙鹽車重望望山路逺垂
垂毛尾疎落落誰推挽日與鞭䇿鄰敢辭筋力蹇不遇
九方臯悠悠歲年晩
東家有美女妖艶矜千人西家女老醜夜夜傷心神和
風到庭户夭桃爭早春美女理新粧去充上國嬪醜女
得良媒不妨嫁比鄰
客從逺方來塗窮三痛哭不逢吐哺人浮生空僕僕送
客出前途多岐眩心目秋風吹轉蓬夕陽在高木粲粲
東籬花摵摵前溪竹山田故無恙短犂稱黄犢
　　寄喬太宰四首
烏兎日東西鴻雁歲南北緬懐千古人曾未一瞬息桃
李接庭堂薔薇戒荆棘閉戸揚子雲寂寞無顔色
濯纓流水涘㪚歩古城隈愛此城頭花緩坐呼酒杯靄
靄度孤雲微雨西南來遙望城隂樹摧折號風雷始以
寸朽累永棄誰培栽培栽謹勿道終朝郢人哀
北海蛟垂涎南山虎有翼猖狂晝攫人通衢驚且惑我
行偶值之逺避愧匍匐淬刄前與讐欲進意屢革一揮
山氣清再揮狂瀾息知者謂我良不知謂我忒天宇何
迥遼我生何偪側獨有晉周處千古擅竒特
長劍倚天外永夜蛟龍吟霜刄小玷缺棄置荒江潯朽
鈍等鉛刀剥蝕嵗月深一朝䝉淬礪寒風起隂森敢復
試盤錯幸免沙泥侵
　　威鳯篇贈秘儀之(儀之名鳯余姻家也溫潤醖藉/多清致早游庠校乆乃厭去晦)
　　　(迹耕桑間以自濡深藏終老罕與物接/若無負於其名者因作威鳯篇貽之)
丹山有威鳯文彩何翩翩濡咮天池波振衣崑崙巔暮
投高岡梧朝啄玉井蓮和鳴發天籟高翥凌風烟靈瑞
還自珍不受汙濁纏黄鵠横四海摶鵬礙九天瑣瑣不
肯顧况與爭後先時從虚怳中附翼躋羣仙我欲徃物
色境地險且偏浩𣺌無際涯青碧難夤縁魈魑牽我衣
鯨鯢覆我船我後啼鷓鴣我前哀杜鵑我足不得渉我
言不得宣望之不可即雙淚垂潺湲願言覽德輝慰我
心斾懸昔在隆古時典冊聞盤旋翽翽虞舜廷雝雝岐
山壖胡為百世後聲迹俱茫然舜文乆不作空吟威鳯
篇
　　古意送張學諭尹獻縣
滄海𣺌無際泰嶽高無垠誰云宇宙寛勢欲包渾淪美
䕃盈山阿美味盈水濵就中細幽討廼辨蹊與津由來廣
邈區深藏自天真相彼雲霄客襟懐盎如春結屋海山
麓丹誠對蒼旻朝望蓬萊居暮見秦宫人俯首瞷人世
萬象成浮沈
齊魯重絃歌燕趙多感嘅湏信秋霜威不及冬日愛自
從卓茂後禮教竟何在簿領任刻木民命等刈艾君才
氷玉清一笑收萬態學宫五六年爼豆試鼎鼐都將化
雨幾布作陽春載想當樂壽原春畦盡沾溉行見青驄
馬攬轡持風裁
迢迢瀛海路皚皚燕山雪頑雲夜不開青燈寒自㓕天
低風力勁布被冷如鐵晨起䇿羸馬遙望古城闑豈不
念荼苦所愧負先哲前溪斫水渡下見水澄澈心懷廟
堂憂孤囊正愁絶
　　五平體
凄凄丹楓林明霞開重隂幽禽池邊棲哀鴻牀頭吟荒
苔堆青錢籬花含黄金孤雲堪論交微風消煩襟悠悠
相思懷良宵誰能禁塵埋龍泉鋒囊閒絲桐音空庭鋪
凉蟾無言情愔愔佳人何時來芳樽諧余心
　　代楊師文送方别駕還景州
古人重循良仁恩在黔庶今人重循良瑰竒在聲譽羡
君道術竒不愛名實著把手問饑羸低頭理沮洳德化
甫三月歌謠聞處處徃年錐并無今得饔飱飫熠熠鷹
鸇羣忽覩祥鸞翥簡書昨日下别我欲何去清漳泝新
流黄堂歸舊署習習風徐來窅窅天方曙望望北天雲百
憂復千慮
　　古意贈聶東之判華州
𣺌𣺌漳河水歴歴水中樹春風錦纜長遲日輕㠶度君
才似水清愛向河邊住垂竿幾歲年濯纓自朝暮忽動
雲霄興笑指西秦路遙知華山上焦枯飫風露
君標松檜孤我愛山林獨同心利斷金相看潤如玉永
夜短檠燈偶坐話心曲問君何所徃西秦佐州牧秦路
逺迢迢秦關高矗矗書囊從此别力盡相思目
駿馬風翩翩青袍日杲杲今日沙溪濱明日長安道念
當逺暌離一樽共潦倒君懐氷玉才壯志凌蒼昊今皇
堯舜仁八荒育襁褓君宜識此意作事戒草草寧陋勿
傷妍寧拙勿傷巧立勛貴及時騰聲苦不早竚看徴書
下山林慰衰老
　　春懷六首懷方侯也(新安方侯景可徃歲署吾縣/仁風德政巷誦村謠不以緒)
　　　(為不肖累辱存問春晝紆遲村居無/事因為詩六首以寓企慕之私云)
春風拂衡茅春雲滿郊墅柴門日反關幽禽相對語美
人天一方蘭蕙誰同處直北望蓨城空庭乆延佇枯槁
沐恩波漳河深幾許何日短檠燈永夜話心膂
别君半載餘兩地共明月望眼逐歸雲柰此心矻矻羡
君明秀姿寒氷映瑶玥羡君飄逸才長空𣺌鵬鶻去歲
憶兹辰始見君節鉞肆意談與笑一朝幾搪突迢迢回
首思寸心欲成窟問君知不知君知焉可忽
我罪丘山重臥病漳河邊君才氷玉清公庭坐鳴絃感
君纒綿意贈我歸來篇别後望雲樹野曠飛蒼烟春陽
映高木春花映晴川思君不可見對景空茫然
魯藪有祥麟岐山有鳴鳯郊原頭角殊雲霄文彩羾嗟
彼希世姿天府逺莫貢空詠巻阿篇宜發宣尼慟此意
當誰語思君坐成夢
古有陽亢宗催科考下下迢遙千載餘誰是同心者村
落肆追呼庭堂事楚檟窮途哀哭聲肯念鰥與寡平生
懸河辨遇事噤如啞塊然坐書堆獨有淚盈把
侃侃怡菴老尚友考亭翁雪霜凌氣節星宿羅心胸嶺
雲識九德海日明孤忠高位摧晉如宦業無全功歸來
課孫子託心付㝠鴻毁譽置不問庭闈日融融沒去幾
歲年赫赫今宗工貽孫有嘉謀世業有良弓諸孫見循
吏想像憶高風
　　别韓生
鳯笙促驪歌夕陽生暝愁景色豈獨異人心自悠悠昨
夜短檠燈笑談為我留今日緑綺琴孤囊從逺遊河橋
不忍見忍見南陌頭不縁㑹合歡焉得離别憂林花露
氣重岸柳春風柔落落漁人村青青芳杜洲不恨雲山
隔不恨漳水流只恨鷗與鷺泛泛送蘭舟
　　謝安東山圖
世人多外慕江湖憂廟廊一朝踐樞要手束心徬徨志
累氣莫任力分翮易傷所以古賢哲養慧韜鋒鋩有目
耽林泉有耳耽絲簧忽起持大柄倒景回天光如發萬
石弩直前誰敢當又如决洪流驚濤吞大荒乃知東山
謝志不在紅粧
　
　
　
　
　
　
　
　
　
　
　
　沙溪集巻十七
欽定四庫全書
　沙溪集巻十八
　　　　　　　　　　　　　明　孫緒　撰
　七言古
　　送彭都憲濟物乃弟錦衣千戸冲回籍祭掃
臺端大老歸未得夜聽春雨晨惻惻燕山高處望秦雲
漠漠西南天一色四郊未可少英衞一德正爾咨䕫稷
分將經濟繫重輕其那蘋蘩在胸臆聖皇方抱股肱憂
次公正侍明光直便令已事徃可遄永言簡在思同則
朝廊别調塤箎鳴帑藏來供筐篚實花蕚三春明晝錦
松楸千里荷天力班列何人備忠孝君侯此去真竒特
郵亭看劍星磊落沙塲度馬夜昏黒平生萬巻羅心胸
不效書生數行墨衆中開口論世務重霄驚見扶搖翼
以兹壯志挾勝遊無限竒觀入藏息千旌遙指金城路
魚鳥亦避金吾職鄰翁兩兩持壺觴鄉吏紛紛事修飾
兩朝遭際九泉通一日聲名萬夫識祗陪談笑無終極
太行東峙黄河北西顧重瞳計日程莫為鶯啼滯鄉國
　　送沈侍御便道歸省
丈夫遊宦居閒散斗粟未充衣未煖顯榮有志將柰何
閒庭終日張雀羅古人今人重柱史萬夫辟易看頤指
青春繡斧羡君歸無限聲華溢甘㫖驕行驄馬金鞍光
塵埃不敢沾衣裳隂隂楊柳平湖路習習清風緑野堂
堂中大老良方伯蚤乞閒身對泉石杖屨違來今幾年
年年天際孤雲白今年去作觀風使花鳥窺人知樂意
攬轡誰知有范滂捧檄真能賤毛義村巷傳呼御史臨
紛紛拜揖人如林三三兩兩里父歎一經不負當年心
桑榆歘忽生蘭茝鎮日歡娯夜未改戲綵新供晝錦明
婉容猶帶霜威在曉起南望天濛濛海波嶺樹迷雙瞳
急别庭闈問前路一封歸奏明光宫
　　鍾吕煉丹圖
五行之質其成在天亦有人力窮其𤣥乾坤本洪爐隂
陽自烹煎吾鼎水火竊其全甄陶鼓鑄宜相駢鍾能傳
吕能悟妙出天機無言真徑路吕可愛鍾可敬坐對鬚
眉萬境空月到天中雲自浄朦朧堪笑今譸張手持贋
本輕侯王
　　楊師文驄馬行春圖
春光滿地花枝明千朶萬朶爭春榮原頭昨夜沐微雨
落紅㸃盡蒼苔英宿霧濛濛天未曉百囀鶯聲啼不了
杖藜屐齒處處同客衣遙映青山小臺端有暇堪忘機
呼僮命騎尋春暉平原緑草細如綫金鞍燦爛青驄肥
繡衣使者行秋令春陽莫挽氷霜性帶得清風下草萊
氛消翳退天容净昔年曾看長安花宫袍晝錦明烏紗
四聰今日付耳目皇恩浩蕩天無涯誓將生死酬磅礴
我行豈為恣遊樂三三兩兩野父來丁寧敢厭詢民瘼
耳聽時事心忉忉鴟鴞鳴晝豺狼嘷田家正爾無夜食
可憐歌舞盈春郊便將眼界入封事百口不為謀食累
江湖尚然憂廟廊况我澄清當攬轡五雲繚繞前山阿
未央回首紅光多永懐耿耿不成寐仰天終日看明河
侵朝再拜紫宸下臣心非是悠悠者所學豈敢負敬輿
卑論未忘羞陸賈懷中一札救時章長跪取讀聲
琅琅當宁動容百辟懼起㸔白日無耿光大姦縮首羞
欲死束身藁席朝堂裏欺明有術竟不然空歎前人詠行
止歸來窮困不泥塗詩書為祟棊為徒壺觴朋舊日取
醉是非此外真區區紙屏一枕閒睡足起視斜陽在高
木剝啄有客叩柴關濁酒牀頭今又熟朝遊北里暮南
鄰烹鷄剪韭歡悰新濕衣風露夜歸去蒺藜古道方蓁
蓁誰將丰采入圗繪使我一見心神㑹和風煦日自可
親鳴鳯雝雝鸞翽翽我從髫歲䝉規箴知君古貎又古
心輩流緘口取大位蒼茫海若矜蹄涔對圖指㸃悲今
昔人生有質非金石花顔肉映此少年邇來誰遣頭顱
易安得年年只此同鬢髪常緑顔常紅試向東皇問𤣥
化神仙家住蓬萊宫
　　喜駱夏官原忠見過
炎風吹雲千萬里一色長天净於洗焦枯望雨雨未來
四民都落薫籠裏林亭散髪臥不收揮揚巨扇奚奴愁
君從何處枉命駕使我一見凉如秋瘦骨稜稜客衣薄
玉壺氷映青松壑堪輿萬古付雙眼書劍多年伴孤鶴
忙催雞黍解征驂相逢莫愛今宵談憐君到處㸔落落
愧我老髪垂鬖鬖君迹平生半天下世人誰是同心者
姚江歸計近如何曾有音書到寧夏扁舟一葉萍湖海
舊日頭顱宛未改丁寧笑指青囊書虎踞龍蟠竟安在
夜深坐乆成歎息眼見薔薇變荆棘我貧惟頼天垂鑒
君才未必人盡識昔年兩縣排高牙青春黄甲人爭誇
子規夜呌甘棠月暖雲日䕶河陽花璽書徴去入鵷鷺
狂飇正值斜陽暮筩距漫爾談京兆鋒刃森然真武庫羡
君清辨能結舌羡君多竒能用拙聖主明堂録菲葑如
君豈合終巖穴行㸔有子復有孫天行自昔相輊軒明
朝把臂送君去歸來依舊掩衡門
　　四皓圗為趙十松明府題
孤雲野水留不住只在商山最深處山中幽人相對閒
兩兩青藜自來去秦廷耆舊漢逸民花開花落春復春
埋光不問漢甲子古貎猶著秦衣巾松風竹日碁一局
怕談時世閒榮辱呼童𦂳𦂳閉柴關莫遣浮埃過山曲
漢家天子昵柔情戚姬顔貎真傾城忍將四海付㓜弱
不念百戰親經營國本搖摇民欲弔夜深百子池邊笑
臣良黯黯不勝愁臣昌期期不奉詔迷愛難將口舌爭
由來幽闇怯高明念彼山人帝莫致聲價常使心神驚
鸞書鶴駕夜將送振衣奮目來相共青宫柱石佇生輝
低昻一髪千鈞重人言漢祖溺儒冠嫚罵箕踞恒艱堪
胡為此老一朝入頓令江海回狂瀾乃知抱道當自閟
鋒藏不深發不利抗顔一語即竒勲漢廷百計成何事
商山有石水有波蒼崖翠壁高峩峩胡亥扶蘇事可鑒
楚歌楚舞將柰何韓彭帶礪今誰在回首舊山青未改
紫芝新生又幾藂黄鵠高飛横四海戚姫子母誠堪憂
宫中舉眼皆深讐倉卒還有安劉計付與他年周綘侯
南山主人舊公族手撫十松憶空谷請看四老為時出
丈夫何可終幽獨
　　輞川圗為趙明府題
輞川莊上王右丞勛名不惜惜閒情平生能詩復能畵
襟抱直與秋旻清莊後莊前足野水遊魚跳擲閒鷗起
落花冉冉夕陽多曙色溶溶夜山紫凉風曉月各有情
柳緑桃紅春幾許湖海同心有裴孟休沐聯鑣自朝市
椒園竹嶺動經旬指㸃壺觴到爾汝酣眠未覺早鶯啼
樹深不礙黄鸝語生綃險韻任冥搜麗曲靚粧隨處所
一身張弛不關人千古精英疑未死世人尚友憶遐蹤
坐對殘縑如對史此本摹來若有神見説瀛東鄭宗楚
昔人豈曰非吾曹昔何太逸今何勞如今縱有輞川在
簿領束縛誰能逃李唐愛士惜臣下禮若相憐恩若借
破軌常寛跅弛材微瑕恐掩連城價李白沈酣終不廢
杜牧疎狂足呌罵内直乃至夜延客警蹕親逢意不訝
巖廊寂寂體常尊清晝遲遲政多暇以兹寛裕得勝遊
遂使流傳作佳話不獨輞川有兹勝江山隨處開圖畵
假使當年尚嚴刻地主戚戚山靈怕公衙終日懼不免
寧有心情到山舍苔茵草廣誰所賜國士便須以死謝
安得此語入風謠直把無為佐𤣥化十松居士五柳徒
年來苦被簡書拘家在江東未得去無言空對輞川圖
　　五陵公子夜宴圖為盧潤卿題
玉露無聲墜井梧秋風瑟瑟滿衣襦高堂燈火堪入夜
王孫殽醴盈庖厨美人一粲千金重紅綃夜夜清尊共
琵琶幾曲度新聲瑟琴古調將安用海棠顔色芙蓉粧
麝臍龍腦參差香寧知里巷有貧婦終年蠶織無完裳
永夜驩呼晝未改黄昏猶帶餘酲在兩兩同期白首歸
豪俠相傾意如海盛衰倐爾違人心肝胆人心君未忱
平生杯酒在何處閒庭寂寂哀蛩吟太學書生窮莫伍
短檠未脱陳編苦厭見浮雲變態多一盞藜羮常閉戸
　　邢秀才魁星圗
萬事不厭從平易獨有文章貴神異文不神異只陳言
餖飣徒以多為累邢生有志魁天下六籍百氏乆酣醉
愛向瑰竒發孤唱不以卑凡等衆智落筆變幻怪百出
見者誰能不驚悸糟粕若人累千萬流汗不禁逺走避
他年文戰用斯售錦標孤格立可致譬如市賈售貨賄
常品雜陳終不視鮫人蕃客擕短囊衢巷喧呼競窺伺
燕雀鷄鶩日啾啾堂室尋常見乳字忽聞威鳯出丹山
聾瞽亦知為世瑞人情恒愛詫希見况復斯文入神思
請君試㸔魁星圖作者固應有深意魁名竒貎兩相藉
堪與吾曹作赤幟君不見樊紹述盧玉川詩文佶曲不
能句千古休光日麗天
　　剪韭軒即事
五侯盤饌羅烹燔麗歌偏稱如飛軒儒宫一畆足風雨
垣頺屋漏誰籬籓頑隂良夜來佳友斗室罄懸百未有
呼僮汲水溉釜鬵自渉東園剪新韭大韭數寸方吐花
小韭出土才新芽一剪一握意未厭笠蓑任逐飄風斜
瀟瀟徹夜雨未歇明朝肥嫩猶堪誇火活羮調清可掬
飫腸滿碗甘于肉人生有食飽即休五鼎何為日僕僕
書生口腹真草草膏梁畢世迹如掃借問軒中尚友誰
見説東京郭有道
　　悼烈女劉若蘭
嗟吾父憐吾母豪俠顧家郎饒舌里中婦嗟吾母憐吾
父但願兒有歸不念兒心苦兒有締姻在逺州顧郎信
美非兒儔十年約誓安可棄一髪綱常誰為謀谿谷隨
人天地窄此身真與兒為讐便拚一死永相謝漳河萬
古波東流耿耿素心皎如日森森白刃寒生秋願得他
生諧伉儷鄉井相㸔共白頭
　　合浦曲
合浦之水深且渾水勢直欲包崑崙海雲嶺霧怒相盪
迷冥逺近恒昏昏中有老蚌嵗復歲沈黙一任波聲喧
藏深不為鷗鷺伺性静不逐鯨鯢奔驪龍水底自酣睡
雲霄何日風雷騫
　　玉堦怨
井桐浙瀝垂寒露綺牕夜夜疎螢度無言欹枕望明河
河畔繁星不知數永巷迢迢御水深羊車消息空沈沈
驀聞長樂歌鐘發滿榻秋風獨擁衾
　　前有猛虎行
前有猛虎後有蛇血吻怒目聲呀呀狂飇落木山欲裂
山中白骨紛如麻寧使蛇有足莫使虎有翼蛇雖添足
竟何為虎如有翼誰堪敵山林虎猛亦怕死終歲不敢入
城市君不見城中猛虎垂饑涎吮民膏血不怕天
　　大梁車馬行
高軒日日紛如蟻九陌泥塗沒雙軌夜乆征塵猶蔽天
喧呼聲應黄河水五侯賔從何紛紜氣吞七澤凌重雲
不識屠沽老朱亥聲名虚負信陵君
　　五禽言
泥滑滑歸人須及晴乾發一朝䧟濘失通衢曲街其柰
王生襪泥滑滑
不如歸去衡茅儘有棲遲處十畆沙田野水濵廟堂鐘
鼎饒憂慮不如歸去
脱却布袴後園桑柘濃如霧去年紬絹盡輸官今年幸
遇亷叔度脱却布袴
行不得也哥哥亂山險惡豺狼多狂飇飛礫天地暗岐
路縱横將柰何行不得也哥哥
提葫蘆沽美酒伊傅功勛竟何有比鄰新釀隔籬香瓦
盆隨處堪濡首提葫蘆沽美酒
　　古北邙行
北邙山高高百武山中墳墓難指數繐帷丹旐日日來
相將來作山頭土道傍哭送多近親聲振林木干蒼旻
袖中忍痛㸔遺字丁寧只恐兒孫貧新墳昨夜初封樹
墳邊血淚無乾處舊墳摧塌誰堪主老狐夜與石麟語
今日凄凉擁一抔當年意氣雄千古斷碑年月難重摹
縱横欹側都銷腐詞人冥撿入毫芒只與樵人磨巨斧
蔓草縈纒白骨寒白楊蕭瑟啼秋雨亂峯高處望通津
山鬼揶揄常笑人
　　行路難
途人盡説途中好市酒村羮常醉飽有身何用事犂鋤
有錢何地非堂奥里中遊俠聞之喜恥向丘園坐枯槁
青鞋布襪去如飛南登匡阜東蓬島一朝暮夜失通衢
月深雲黒山窅窅逺聞豺虎嘷前林下見虺蛇蟠茂草
平時自愛千金軀此中生死竟難保歸來緊緊閉柴關
回首舊遊心若擣朝舂秔稻暮烹雞餘生誓共妻孥老
黄昏失脚落階砌脛骨摧傷増懊惱咫尺庭前有畏途
何必羊腸與鳥道
　　古詩寄王中丞三首
昔年攬轡甘陵道花逕為君曽獨掃藤蘿初受月華明
蒿艾偏驚霜信早出門執手重丁寧昨夜床頭奏草成
猿鶴東山莫相怨謝安須起為蒼生
庭前燦燦薔薇花秋風落盡生荆棘黄雀啣來捧主人
彈石横遭死簾隙世情翻覆是讐恩春華徒爾怨王孫
丈夫志氣自有在眼底區區安足論
干旌纔逹古瀛區千里妖魑一夜除霄漢誰問三昧手
風雲常䕶四明居絲苓有意青松壑春條無力春隂薄
山中藜莧未充腸暮倚衡門望寥廓
　　二李生
東村李生蜀方伯犀帶金緋光棨㦸封章三上大明宫
乞得身閒髪未白西村李生老從事飽喫鞭捶忘啐詈
部使命休不肯休屢呌閶闔干勢位沙溪狂士老彌狂
怕聽時事生雌黄二生同心復同姓業同筆硯生同鄉
胡為末路異軌轍眼底誰工復誰拙雞蟲得失安能知
蝜蝂高縁徒自㓕西飛白日東流水勸君為君惜寸晷
年踰六十尚奔忙不見北村楊豸史
　　贈盧時賜從事
白馬金覊氣浩然客衣前日别幽燕搖搖易水秋風外
窅窅瀛洲夕照邊行人隨處問名姓爭識盧家美少年
歸來下馬拜堂序鄰翁趨走肩相駢堂上尊翁湖海士
心在山林身在市汪汪千頃學黄憲散積千金羞范蠡
昔年坎坷居貧時英風不為寒饑衰花徑深深閒不掃
手摩孤劒酬相知魯朱郭解猶碌碌肯逐里中遊俠兒
晩嵗優㳺單富厚太虚浮雲元未有燕雀飛飛候簾幙
英賢日日同杯酒中夜鄉閭來叩門劇孟季心思尚友
蒺藜古道險且艱獨與先公日徃還行輩都抛鐺杓外
情好渾如伯仲間我公棄背三十載遐想顒顒乆未改
號呼昆季告同社建祠羽禋設脯醢晨鐘暮鼓年復年
音容蚤夜依稀在時時對我談舊事俛首歔欷淚成海
若翁我本兄弟流南金瓊玖何時投泉臺有目終不瞑
半生空自慙箕裘今日冠裳明晝錦使我一見開狂眸
數年負歉且自慰固知善慶恒相儔酌酒起舞叩𤣥化
清風習習天悠悠人生有子在仕版一身温飽復何求
有官不必居鼎鼐生兒何必封公侯一經可教田可植
醉鄉何地非良謀從此斑衣日取樂人間萬變真浮漚
　　唐明皇賞牡丹圗為李孟川題
三郎愛花兼愛春春遊日日懽心神竒葩異草滿上苑
承歡無限如花人錦雲紅映溝池水玉質瓊枝笑相倚
樂事元非為賞心只藉豪奢媚妃子海棠開盡荼醿老
惆悵一畨花事了收拾殘春到牡丹宵衣數問龍樓曉
熒熒初日透深藂一一新粧鬭妍巧天上分來事有無
洛陽剩得春多少咸京不惜惜芳菲一刻歡悰輕萬幾
華清宫裏香醒醉花蕚樓前雲想衣小者如盂大如斗
衛娥越女朝酣酒招腰舞態惠風前掩泣柔情膏雨後
雨膏風惠顔如沃繡被紗籠手未觸半吐頻摧羯鼓聲
亂翻偏稱霓裳曲劇愛翻嫌花信遲嬌姿忍見春寒欺
竒絶故應人未識丁寧常恐蝶先知侵朝歡賞達黄昏
夜半襟襦尚酒痕顧景却愁開謝易濃隂還喜條枚繁
韓休老死九齡廢花神奪盡苞桑計栽培全仗楊國忠
秦虢時時固根蔕北風一夜烟塵滿花容狼籍春容减
明日韶華屬禄兒可惜腥膻汙池館有地莫栽無實花
有情莫騁無窮奢深紅艶紫世安用岷江蜀道天無涯
愛花徃徃傾人國金蓮玉蕋聞宿昔草木無情尚禍胎
况復多情更妖色鄧林喬木千尺强成都松柏參天長
大材逺地只自愛肯與瑣瑣爭春光孟川方伯今梁棟
楩楠梧檟明堂重蹊成桃李終不言節比筠篁晩彌勁
平生不著看花眼歲寒獨與江梅共調羮佳實在商巖
指日君王有清夢
　　送楊北渚尹壺關
金烏拂羽扶桑曉白駒逺䇿壺關道纎塵不敢到征衣
花柳低垂日杲杲君心寒貯萬斛氷君才水湧三江清
宦途夙抱林泉興垂髫已負文章名先公老儒富詩禮
有弟西臺振風紀陳家堂序難弟兄劉向休名同父子
我性慵疎君曰賢平生風雨牀相連屢向詞鋒驚白戰
綺寮歘忽生雲烟鼎彞不日歸清廟巨鰲戴山不受釣
剴切劉蕡終下第陸沈羅鄴空高調平生北渚汪洋波
東流散入任城河一倅六年心力破功勛只向河湄多河
湄居民千萬數飽飫仁風想眉宇驩聲果爾召休徴次第
麟兒來接武物理乘除自有期䇿名豈令君獨竒輸他
魏闕金蓮燭贏得燕山丹桂枝今年再陟壺關令琴囊
書篋知清政百里暫屈龎士元一方乆慕張忠定嚶嚶
蟲篆多歴年凛凛牛刀初作用軒車到處駭魚鳥閭閻
從此無貧病昨朝與君諧晉秦妻孥共喜門楣新今日
題詩送君去臨岐似覺情猶親壺山高高潞水深數聲
風笛愁人心政成明歲報天子洗耳漳河聽好音
　　送盧生潤卿判濟寧
幾年隨我沙溪上烟月扁舟獨來徃一朝去作太學賔
無限瑰玫徹清響何蕃聲價滿都門郭泰𢎞深衆標榜
歸來騶從夜傳呼天外恩光薄林莽除書借問將何之
濟州去佐黄堂長州城側近臨官河聞道年來沙磧多
風霾徃徃壅隄岸中流望望成岡坡今年况復春夏旱
乾枯湮塞當如何東泉戔細南望淺潤通敢望來餘波
國儲萬艘屈指到安得大雨傾霶𩃱徃年有人事綜理
小知沾沾只自喜入水開塍膚盡裂登山伐石血滿指
徒費公家萬萬緡萬人枕藉河邊死滿路哭聲振林木
泉臺有恨隨流水至今談者作口實纔説鑿排即掩耳
瘡痍旦夕思良俊詎可吹虀空坐視念君此去誠艱難
把袂浩歌情未已發硎利器試盤根用世竒勲在良士
危疑艱大敢負荷鳯翥鵬飛眼底是君才秋水霜初落
高致赤城霞孤起莫將短髪負烏紗竚見休光映青史
　　題盧潤卿所藏陳所翁畵龍
畵師曾聞説所翁書雨即雨風即風濃雲迷霧隨意布
六合彷彿還鴻濛神龍拏雲忽直上鱗䰇頭角排層空
蜿蜒夭矯不受羈光芒變怪摇雙瞳想是劍津初物化
不然初起南陽中胡為神異乃若此使我一見心冲冲
只今歲旱麥盡死一冬無雪天如烘深林固應有枯槁
迅雷何日驚癡聾何當騰踏穿墉去飛流濺沫蘇困窮
願學真真呼姓字安得妙筆如葉公金城况逺數千里
屯膏壅澤尤難通盧侯素具為霖手文章術業今宗工
此行好試隨車雨莫使陳鄭專前功
　　倪鋤帶經圗
明良何日逢佳遇幾見鵰鵬沒烟霧隴上荒田且未鋤
手把殘篇倚高樹早歲辛勤老未休由來經史非良謀
君不見里兒未識兎園册綺筵夜夜驩青樓
　　戲題兒子若谷扇
火雲燒空千萬里高堂都似薰籠裏正須紈扇一揮揚
纎塵不敢來衣裳須臾懐袖清風遍却笑炎凉輕易變
時舒時巻亦自如爾今乆巻何時舒
　　七謠贈璞岡趙明府
　　　自枚乘七發之後作者遂以七為體曹植七啟
　　　張協七命傅毅七激張衡七辨以至崔駰馬融
　　　王粲陸機之屬各有七依七廣七釋七徴之作
　　　腴詞麗㫖膾炙百世當時被揄揚者固已天壤
　　　與敝矣惟我侯善政無非可師余不敏不足形
　　　容萬一勉為七謠續貂前烈格調卑陋不足以
　　　言詩故以謠名耳情見乎辭俟觀風者採之
　　孤高謠(近日諛侫成風見貴勢畏若神明趨拜稱/謂有不忍言者至對寒士則倨傲若無人)
　　　(然侯上交不謟下交不瀆于學宫師友/尤有恩禮其萬夫之望與作孤高謠)
羣哇向人爭嗚嗚雅音大吕聲為孤洪流四野鍾波濤
逺洲小渚形方高假令鄭衛無滛聲韶頀何由得雅名
下流沮洳無溟渤岱宗華嶽何突兀濛濛乎憧憧乎吾
慮其忒人以為特昔以為同今以為崇乎
　　寒氷謠(自下車來萬染俱忘平日巧苞苴/善關節者側目而過作寒氷謠)
中州淇水來潑潑介鱗無數沾涓沫流入漳河愈覺清
臨流誰識源頭活化作膏池一片氷炎威都被清風奪
氷之清貯玉壺兮凝水精纎塵無地可附著瑶池月色
光盈盈氷之寒冷風積雪山紇干烏鴟燕雀不敢近溝
穴深處藏狸貆乞兒一任附炎熱仙人笑撫碧琅玕
　　弭盜謠(近日多盜非盡吾民之罪也盗生無禁治/之術乃保庇之人有擒盗詣公庭者又罪)
　　　(責之人孰不為盗也侯來甫數月四境肅然禾/稼遍郊馬牛被野然則前日之多盗果民之罪)
　　　(邪非邪作/弭盗謠)
徃年盗如雲雲生頃刻成氤氳今年盗如雨一齊清明
還快覩徃年城市紛匕首今年村落鎔刁斗風鳴犬吠
總不關夜夜黄鷄與白酒衣毳衣綰墨綬嚴使君慈父母
　　息訟謠(吾邑素以訟為恥近日來官府畏健訟者/之持其後也恒以恩煦之有訴即理有控)
　　　(即勝徃徃獲大利人爭效慕昆弟子姪至以注/律相授受侯衡平水止物無遁情此輩屏跡效)
　　　(慕者悚懼/作息訟謡)
小民愆乾餱健訟水赴壑隄防猶恐潰况乃輕排鑿年
來訟牒紛如毛朝呼夜捉聲嘈嘈省臺部使等閒事直
呌閶闔干西曹自從去嵗冬十月突隳㓕跡喧聲歇仲
尼貴明德君子戒謀始狡誣不敢盡無情敢再强顔探
風㫖空庭啼鳥和琴聲永日一簾清若水
　　懾暴謠(豪强横行街市武斷鄉曲甚至酗酒直至/縣庭捽胥吏出不遜語令據案噤不敢發)
　　　(言已七八年於兹數月來此輩/望風逺去巷陌寂然作懾暴謠)
豪强視法等兒戲長揖長官捽胥吏妖狐假得虎威歸
犢麛雞豚避無計西風一夜明嚴霜蒿萊殺盡妖狐藏
老稚相㸔笑啞啞手指門闑談庭堂何為近來不見惡
少至躶身號呌堂中央郭解死齊民歌魯朱門外張雀
羅
　　捕蝗謠(今年五六月侯親捕蝗于境内炎風酷日/勞苦萬狀余徃候之見其唇焦口燥靣黒)
　　　(如漆不勝歎服仁哉侯之心也民有捕不盡蝗/力者重罪不貸故蝗飛蔽天禾無少損作捕)
　　　(謠/)
蝗莫飛蝗莫飛閭閻赤子方啼饑蝗莫育蝗莫育田野
青苗未成熟汝飛漫天復育子將使吾民駢首死吾受
命吾專城誓與吾民同死生汝不盡㓕吾不去吾曹與
汝元無情手瘡痍靣黧黒郊原彌望黄雲色
　　甘霖謠(吾邑凋瘵比他邑為甚然顧以代他邑征/役銀多至數千兩侯恒以為病嘗吁嗟自)
　　　(詫曰以殷富代凋瘵可矣乃以凋瘵代殷富乎/今年夏乆不雨侯毅然曰寃抑召旱是豈不在)
　　　(我急移牒高位乞為豁除天乃大雨逺近沾洽/歲榖用登民欣欣以相告古稱隨車雨御史雨)
　　　(其此類耶/作甘霖謠)
今年夏月乆不雨枯朽朝朝望天宇使君俛首坐堂上
無言心念三農苦古來仁覆稱旻天旻天忍不吾民憐
却恐民心百寃控無地和風乖戻高陽愆君不見東海
湄寃孝婦三月亢旱成焦土又不見政不節禱桑林自
責片語天為霖急尋案牒理故事眼底紛紛拂人意强
將征役代他邦忍朘膏脂媚大位短章一騎飛紅塵任
他郡臬怒詈臺端嗔一章猶自可再章驚人心三章四
章語轉峻和風旭日成隂森得請公移猶未下行潦水
溢漳流深
　　招隱歌贈李從周三首(余負罪返故山徜徉終日/殆與貧賤相忘回首宦境)
　　　(輙愬愬然真畏途也姻友李從周本山中人乃/為鎮市長意甚不欲屢乞歸未得噫余城市而)
　　　(山林以為樂從周山林而城市其/將以為憂乎乃作三歌以招之)
山之中兮茅屋渠渠女組紃兮男詩書烟雲而侶兮芰
荷而裾聽風泉之泠泠兮忘陋巷之為居無毁譽之拂
膺兮無簡書之侮予胡為乎市之中兮冒埃壒之紛如
蚤歸來兮山之隅山靈笑人方揶揄
市之中兮塵沙乾際兮坤崖驚濤破岸兮狂飇摧花濟
無舟兮馳無車伊人素履兮何以為家蚤歸來兮途不
賖聽桑顛之鳴鷄兮候屋角之朝霞
城中胥臺暴如虎横索金錢又尊爼爭將魚肉視坊廂
礪爪磨牙向鬵釜意氣誰敢少違逆不見昨朝對尉簿
囁嚅巧附笙簧詞愆尤行與髠鉗伍前途日落風雨惡
雲深泥滑青衫薄蹇驢獨䇿將安之村村閉户烹藜藿
何似歸途如砥平閒庭怨殺孤棲鶴
　　送盧廷彦南遊(廷彦晩歲躭嗜虚𤣥將有瀟湘/之逰賦此壯行色且以堅其志)
九月十月天肅清清霜黄葉堆軒楹道人曉起問蒼昊
手梳白髪心怦怦百年浮世終有盡萬物于我元無情
緇塵障天泥没路大夢誰向邯鄲醒向平徒自累婚嫁
終南山色年年青山中羽流愛岑寂閉門不管秋蟲鳴
閒雲低低入牕户野鶴夜夜啄青精靈境乆抱幽棲志
胡為世網空咿嚶明朝便當謝絶去妻孥任爾罄瓶罌
江湖浩𣺌天地濶風中飛絮波中萍緑松翠竹靜相對
紫芝黄菊修頺齡鷄鳴急起戒行李擡頭先寘黄庭經
　　劉堯臣重葺明倫堂扶病草數韻旌之并以儆夫
　　　見義不為徒捐貲以餙梵宇琳宫妖祠滛祀者
憶昔正德庚辰時一春淫雨無寧期泮宫墊沒棟宇壊
階墀淼淼成澤陂荒蕪終日蛙爭噪廟貎仆地誰能支
我聞急徃拜泥淖瞻依戀戀垂涕洟歸來齋沐告縣宰
鼎新只煩幾指揮賤貧不足動觀聽省躬敢復嫌遲遲
嗟哉聖道等天地胡乃自外生成為急解簪珥典衣㡌
鳩工命匠同修治茍完足取待風雨不向垣塢論崇卑
于今􁧆忽三十載丹青剥落塗離披殿廊門廡固無恙
堂齋危墮將傾欹横經問道無處所注漏何自容臯比
宫墻過者日千萬寧肯側目來相窺豈無高位力足辦
亦有富盛貲堪施徼福喻利心彌切周行茅塞趍山蹊
今日漢壽亭侯廟明日碧霞元君祠緇流黄冠有建創
泰華不足方榱題一聞黌舍興土木拊膺頓足攢雙眉
永川王侯蜀良士下車趨謁心神悲興學勸士日我責
敢同他務姑徐徐旁觀四境諗耆舊堯臣劉子堪承之
劉子吾鄉舊閥閲牙籖鄴架饒書詩手持符檄徃事事
捐貲累百心熙熙病中忽聞事就緒不覺賞歎還嗟咨
急揮筠管道高誼愧無玉珮瓊琚辭
　　為曹廷潤題魚圗
昔年走馬官京畿見説畵魚劉錦衣江湖浩𣺌一塗抹
蛟螭神怪隨指揮家居僻巷曲復曲駕枉日日來旌旂
殘縑今日得半幅明日筐篚羅門扉方塘十笏映堂序
芰荷鋪水天容輝鱣鮪鱨鯊争鱍鱍蜻蜓蛺蝶故飛飛
君侯搦管坐池上蟲魚適意同忘機落筆信手入神妙
俗師自覺多依違大魚七日見首尾小魚纔足分鱗鬐
溟渤高飛九天外武陽下筯千頭餘無小無大意與㑹
苦心只許良工知嗟余有目未荆識葉龍趙馬知瑰竒
曹君何處又得此使我一見心縈絲年來風雨沙溪上
觀瀾無術慙漣漪烝然有魚不受釣扁舟六物空追隨
在藻敢忘君子樂鼓枻時聞漁父辭鉛槧平生無好句
乾坤俯仰繫遐思
　　駱孝子廬墓詩(吾邑東北有村日駱家莊莊甿駱/宗仁蚤死妻商氏撫遺孤駱克讓)
　　　(三十餘年嘉靖癸卯商沒克讓念父死葬送不/如禮追恨無能為情又值母喪哀毁若割既啓)
　　　(藏合葬徬徨阡隴間不去曰吾何忍置吾父吾/母于荒閴無人之境而歸樂室家乎乃于墳左)
　　　(作小廬伏匿其中日躬親負土衰絰遶松楸哭/呌三年如一日丁未六月鄉人勸之歸咸謂克)
　　　(讓兹事原百行關風化通神明非文字揄揚紀/述恐或湮沒無以歆動來世且孝思者無所慕)
　　　(效嗚呼世衰道敝人心不淑吾鄉近歲亦有三/四人廬居墓次者孝情哀思不減克讓然以其)
　　　(讀書㳺宦及舊家子姓招人妬忌謗訾易生若/克讓生與耒耜為伍性非文藝所化家無詩禮)
　　　(相沿而純孝天成人雖欲訾之將何以為口實/也爰作長歌勒石墓道使過者商聲謳吟播揚)
　　　(無極于世道/不無小補云)
駱家原頭鬼夜哭寒風衰草聲䔩䔩狐嘷鴟嘯若同悲
有人嗚咽吟莪蓼攢眉低首恨終天萬古遐思情一掬
吾父棄背三十年傷哉吾母今不糓泉臺音容終不見
安用此身生碌碌鳥飛不盡天漠漢忍使吾親此孤獨
古稱事死如事生誰向荒原問水菽亟遣妻孥歸守舍
日傍丘墳奉饘粥黄昏清曉雙涕淚斜風注雨半間屋
墳邊淚濕無乾土怨雲夜夜來棲宿李興擗踊生芝草
王裒攀號枯柏木凄凄中野餘三年赫赫賢聲震鄉曲
鄉曲義士共捐貲逺村近村車馬簇函書走介徴我詞
隧道貞珉高矗矗由來天性本相同景從雷動同伸縮
在昔互鄉與勝里千年聞者心猶恧于時縱有斯人徒
青蝇蒼狗終不淑乃知吾鄉風俗厚萬石里門鄭公谷
清時孝治光四海以兹便可入薦牘孝子忠臣非兩事
移孝豈肯為國辱深巻無人採風謠通衢見説多推轂
丹楓滳露自泣血白楊長夜應瞑目我言安足為重輕
世情隨處生寒燠謾拈筠管動悲吟㑹見楚聲來陸續
秋容淡淡滿長空不管西飛白日速
　
　
　
　
　
　
　
　
　
　
　沙溪集巻十八
欽定四庫全書
　沙溪集巻十九
　　　　　　　　　　　　　明　孫緒　撰
　五言律
　　古松
萬壑千巖裏誰憐孤立情臨風雜鶴唳過雨帯龍腥遶
逕霜根滑當牕月影清嵗寒終未改不羡大夫榮
　　挽陸提學
一經魁兩浙蚤歲擅時名腰帶黄金瘦心憂白髪明機
雲看世業羣愈愧門生永夜文星在空山暮雨聲
　　送劉子靜侍御兩淮廵鹽
孤鶴揚州路雙旌淮水波風霜看豸史花柳怨驪歌夜
久江聲逺天空月色多估客俱含笑豪家柰我何
　　送潘司諌守漢中
沃野南山逺居人日更多半符聊試爾太守欲如何春
晩褒斜路風清漢水波故園經别久綵服趂重過
　　旅中早秋
商飇動凉吹誰念旅中孤白髪二親景黄塵千里途家
山秋斷雁庭樹夜多烏凄凉悲徃事潦倒笑今吾
　　三忠祠(諸葛武穆文山/也又曰三賢祠)
拂袖拜三賢雲霞映暮天孤忠徒自許一死竟誰憐𤣥
化昭心事丹誠付簡編明禋逢盛世肹蠁自年年
　　池亭晩坐有懐
池上晩成趣雨餘凉不禁濕雲低閣水癡霧逺迷林去
馬慿誰辨哀蛩識此心美人在何處良夜自沈沈
　　爛柯圖
不畏山蹊險來叅國手仙兩賢豈相戹一著竟誰先苔
滑經微雨松聲應瀑泉楸枰纔半局柯爛已多年
　
　
　
　沙溪集巻十九
欽定四庫全書
　沙溪集巻二十
　　　　　　　　　　　　　明　孫緒　撰
　七言律
　　居庸關公署晩眺
一徑﨑嶇萬嶺横居民無地問農耕霜摧落葉晩山緑
雨溜荒苔秋水清沙鳥逺從天外度寒蛩愛向月中鳴
峰巒徙倚休回首何處孤雲是故城
　　蘇武
漢皇屈指計歸期十九年中事可疑一死從容真細事
匹夫溝瀆竟誰知風彫使節丹心壯雪壓河梁緑水澌
珍重李陵多問訊羝羊將乳雁來時
　　送范景曦任伴讀(景曦戒軒/先生舅氏)
直節當年振士林玉堂門下識翁深王家偉望聯甥舅
賈傅才名重古今到處溪山供好句舊園桃李接新隂
人生何地非勲業莫謂青氊負此心
　　送友人還濟南
伐檀踪跡滿河干欲振家聲劍自彈侍綵又添冠服好
掃松未覺歲時難舟移汶水愁分郭酒盡燕山媿識韓
向後停雲如有什年年鴻雁到長安
　　姚義士為亡友經紀曲盡
世態紛紜自淺深共輕然諾重黄金如君真可同生死
尚友何須論古今百代爭看高士傳九原應慰故人心
浮雲却笑東鄰富終日營營雪滿簪
　　遊孫文選伯堅舊圃有感
前日來看此衆芳科頭相對笑聲長聯床𠂻曲成新夢
去國身輕憶舊裝千古勛名關道義幾人㸃檢愧行藏
閒花真是無情物爭向春風弄晩香
　　挽黄兵部實夫乃正
青鸞飛去夜堂寒身後身前萬慮殫失口有時談舊事
傷心何日到新安短床衾枕如相念破釜糟糠不可飡
莫羡上林花卉好一春風雨坐凋殘
　　牡丹次韻
半捲羅幃識衛娥東風清露醉顔酡分來天上香猶在
欲問洛陽春幾何明媚不須還解語招摇若為對高歌
花前莫惜日沉醉回首南薫緑樹多
　　次韻贈劉文選乃翁大參致政
佳雛文彩絢朝暉老鳯雲霄已倦飛當宁有思高士去
舊山無恙主人歸使車光映行邊月小澗春香夢裏薇
却憶扶笻尋樂處回頭深愧此朝衣
　　哭同年孟汝珍
賦罷長楊夢奠楹盡將經濟負生平北堂奄棄三遷教
東野空留一日名物理有心摧俊傑人生無福是聰明
妻兒共抱終天恨洒淚新阡草正榮
　　新朝鐘次韻
神功陶鑄火初停神物還堪太史銘萬籟歛聲歸大冶
百僚洗耳試新聽鳴隨仙仗元無戾氣應銅山固有靈
叩罷在懸清晝永班行終見肅儀刑
　　壽同年錢士𢎞七十(號東湖八月十/四日誕辰也)
東湖魚鳥日悠悠石火茶烟稱釣舟萬首古風今七袠
一輪新月欲中秋堂閒緑野饒笙鼓心逺紅塵任去留
謾道渭姜猶健歩十年前已賦知休
　　省曹夜宿懐周希沂時周亦宿兵曹
何人只隔短墻東咫尺墻頭百感通緩坐漫吟秋雨歎
相思深恨暮雲籠半生乖蹇誰知已一代風標愧此公
凝望夜䦨翻自笑不知清夢若為同
　　送施彦器還台州(彦器嘗守河間/以事逮至京)
幾載滄江伴白鷗瀛南薊北舊同遊野雲有意終歸岫
暮景傷心獨倚樓秉燭對君真夢寐高蹤何處最淹留
兒童未解經過地嬉笑爭看郭細侯
　　代人送張黄門𢎞至使安南頒正朔
蚤將文彩重班行節映槎星夜有光恩向舊袍添上服
口銜新命到南荒江山改色迎龍集島嶼同聲羡鳯陽
收拾詩懐問民瘼歸來還入諌垣章
　　過沙河舟幾覆次陳内翰本初韻
舊見沙河自坦途波濤今日勝彭湖仙舟深愧漢名士
魚腹將吞楚大夫筆底詠歌成謾興眼前生死未須圖
獨憐千里高堂上新寄平安書到無
　　冬夜私歸省父望家有作
村巷無人樹有聲皎星寒月照孤城緇塵征槖兒千里
白髪高堂夜屢驚膝下承歡真夢寐燈前細語自丁寧
回頭莫語燕山道一品公孤俱浪名
　　送張二尹赴銓司(張君善草書大字段/可乆先生故吏也)
塵埃無處著詩囊雙耳松風萬慮忘墨蹟妙傳王内史
青袍不負段南陽高談邃古身如寄回首疲民思倍傷
莫向離筵惜沉醉衛河東下水茫茫
　　送族兄炳分教廣靈
惜别時時問去程桑乾西下暮山平緇塵雙眼還雲樹
清夜孤燈此弟兄官舍獨寒憐鄭老夷門未許困侯嬴
春風桃李看勛業况復庭槐漸長成
　　同年朱宜直號松山
樹影前山吏隱深臨風磐石坐披襟光含庭院香生晝
寒入郊墟覺苦心萬仭不妨高立壁四方從此望清隂
補天柱國如相問不比凡材滿鄧林
　　黄岡張儒士清河張尹弟也上便宜七十五事既
　　　賜施行矣買舟南還搢紳多賦詩
笑指書囊望帝都敝裘孤劍怯長途䇿能匡世名安用
言入危機迹更孤萬里雲霄看德業幾人廊廟愧江湖
黄岡别墅應無恙日日春風長緑無
楚江孤月水如羅雙槳輕摇自嘯歌瑞鶴圓吭鳴赤日
大鴻寒影在清河平沙漠漠山城小世路悠悠野徑多
父老莫驚風采異麻衣曽許拜鑾坡
　　送趙地官叔鳴
珍重平生契誼深水萍蹤跡又分襟時名到處慙同志
易學何人識苦心小試餘才清㑹計還看高興逐登臨
海天雲樹今千里風雨明朝思不禁
　　輓強都憲
盡巻經綸地下藏荒原烟樹夜微茫幽㝠有恨空長劍
江漢無慙此素裳孤壘終還天未逺一封曾與日争光
竒勲隨處題名在過客惟看豸史坊
　　送熊繡衣按東廣便道省親
一鞭風采過家山宦境人争羡此還晝錦雅宜供戯綵
霜威暫破為承顔笙歌夜簇驩聲永杖屨春生樂意閒
明日便臨東廣路瓊崖矗矗水潺潺
　　送焦閣老致仕
忍笑投簪出禁林都門黄葉報秋深蒼生其柰東山臥
湖海誰知後樂心舟載夕陽横野渡堂閒清晝㸔槐隂
釣遊舊地俱無恙藜杖從今得再尋
　　送劉閣老還鄉祭掃
清風千里送仙舟詔許南歸拜壠丘滿路傳呼新使相
三朝勲業舊通侯秋霜落木逢嘗薦晝錦看山是勝遊
天子臨軒方注望北來旌斾莫悠悠
　　送廖彦還瓊州(廖太常廷/陳族弟也)
南國常懸北薊思海天空濶雁飛遲孤航萬里心尤壯
緑酒青燈喜可知别調塤箎新按拍撼庭風雨柰歸期
水萍蹤跡渾閒事莫向垂楊歎别離
　　漫興
盡巻經綸付杖藜芒鞵一任路多岐風來高樹鳥爭噪
雲滿秋山人未知蘭桂有懐營北渚簸揚何計問南箕
隴梅驛使無消息去去奚奴莫太遲
　　擂茶
何物狂生九鼎烹敢辭粉骨報生成逺將西蜀先春味
臥聽南州隔竹聲活火乍驚三昧手調羮初試五侯鯖
風流陸羽曾知否慚愧江湖浪得名
　　梅花
北雪寒雲未可親玉容肯受朔風塵月從開後疑無色
天向枝頭别有春隔屋凍林還映水到忩寒影自宜人
年來不作調羮夢荒圃疎籬意最真
　　送李公遇少參回憩周溪寺
雪消幽徑大師房新茗供碁笑語長南去故人今數里
東家昨夜憶連牀坐聞清梵心無累地隔紅塵水亦香
明日回思又陳迹衛河雲樹曉蒼蒼
　　莎汀四首
霜厓高處聽漁歌日日壺觴藉淺莎沙上鳬雛還聚散
渭濱熊兆近如何潮通滄海波聲逺地隔紅塵月色多
雙眼不容雲樹礙一簾終夜對明河
入望青青莎徑深西風落日力難任葉垂清露澤通澗
色暗湘簾山正隂物態有情歸地主化機隨處見天心
危䦨側近莫喧笑下有蛟龍時一吟
門前漳水日東流水際閒汀草自柔雨後繁枝青似織
風來學舞翠先浮江湖𣺌𣺌還憂國鷗鷺年年共此丘
寄與上林花木道明年春色倍相酬
斷渚新莎日日生蟠忩侵户縂多情晩風雙屨苔應識
夜雨孤燈水自清尺地未忘元化在九天今見泰階平
鸕鷀鶴鸛年年事不及鵾鵬萬里程
　　書董子祠壁
雲滿空庭水滿渠頺垣曾見駐安車九天不盡三篇䇿
繁露無慚一畆居謾説韓彭悲犬兎肯同馬鄭注蟲魚
茂陵勛業今安在爼豆春風自有餘
　　送韓宗器
鬢如野鶴意如鴻萬籟都歸一笑中夜雨對床談聚散
秋雲無蔕任西東青袍不惜連朝醉素履何慚太古同
聞説夢熊消息近由來天道本如弓
　　重遊陵縣乾明寺
不扣禪關三十年遙岑烟水故依然雀歸古堞客方到
蟲篆殘經僧未眠黄葉一庭秋瑟瑟清風四壁夜娟娟
侯芭漸老知無用慚愧何人守太𤣥
　　元宵後大雪訪吕鳯儀次戈宇清李公從馬嘉貞
　　　聯句韻
北望衡茅信脚行向人風雪自多情孤村梅影憐春瘦
穿土萱芽待晩晴斜日平林雲漸薄方塘活水鑑同明
鵾程終見歸鵷序未許鷗盟老此生
　　誕日宿周溪寺
石上殘經擁緑苔鮮颷輕露藉疎槐流光過眼都成幻
逸興横秋未易裁釋氏當年親抱送梵宫今日又重來
慿君莫話懸弧事一刻談空萬念灰
　　重遊周溪寺感舊
拂塵細看舊題名風景依然百感生一徑松蘿驚白髪
十年林莽愧青萍悠悠徃事真成夢寂寂空門此寄情
却憶故人在京洛湘簾低簇曉堂清
　　病中次楊師文見寄韻二首
到處輕車壓路塵閒愁如覓妬佳辰溪山千里共明月
風露一庭憐此身花外斷鴻新物色水邊驄馬認遊人
陳蕃舊榻應無恙記得當年吐錦茵
長鋏床頭半欲塵笑談去嵗憶兹辰碧山百感雨風夜
滄海幾年萍梗身渴愛江梅慿驛使興隨沅芷怨騷人
何當一醉仙茅酒共臥林亭緑草茵
　　清明夜與諸友圍碁觀音寺
行人側耳聽碁聲敗屋殘燈夜未平滿樹風威隨白戰
半庭月色趂清明㝠心似悟門中味真境堪忘世上情
欲向蒲團醒大夢東林深處問啼鶯
　　再題友人故居用前韻
恒山西望隔年餘何處山椒問起居一曲紫簫還院落
半庭紅葉憶衣襦塵緘詩壁螢空度雲滿寒塘鶴正癯
莫向藜牀談舊事秋風秋雨自街衢
　　冬夜宿李乂修太守宅話舊
屈指同遊四十年感今懐昔夜澘然共驚歲月奔如電
謾説蓬瀛别有天湖海自憐輸陸羽廟廊誰復似韋賢
何如滿飲杯中物醉向藤牀抱瑟眠
怯寒獨擁驌驦裘庭木號風夜未休感客賦成天動色
美人歌罷月如鈎園池葱鬱看新第村巷依稀憶舊遊
别後思君何處是漳河日日水東流
緑酒青燈夜未央酒酣還憶舊庭堂簾櫳擈地曉風細
花木滿堦春晝長書劍都歸緱氏學兒童亦識鄭公鄉
年來奔走知何用一涕汍瀾此素裳
　　漢隂亭題壁
菜有新芽藥有藂十年抱甕小亭東栽培敢借三時力
枯槁終期一雨功烈暑滿庭欺枕簟浮雲何處自帡幪
世人莫笑生涯拙纔撤機心即古風
　　送崔義甫之任漢陽幕
畵船高岸紫綸巾白鳥驚飛緑柳新地逺共憐家落莫
官卑偏覺路逡廵風生洲渚三湘水日落江湖萬里身
莫倚危檣頻北望楚鄉雲樹易愁人
宿霧迷雲黯未收壯心宦况𣺌難留凌風鵰鶚常侵蚤
到日鱸魚正及秋千里不堪垂老别一經敢負少年遊
湖南何處温生幕江雨瀟瀟漢水流
　　哭孟子乾行人三首(子乾者都憲時元子余門生/也武宗將南狩子乾率同列)
　　　(伏闕被/杖死)
臥病滄江歲月深每逢京使問佳音乘驄事業期平步
倚馬才名竟陸沉一日紛紜驚白晝孤囊經史憶青衿
泉臺漠漠空長劍天宇茫茫自古今
雙淚䦨干麻紵衣素谿何日再漁磯(素谿子/乾别號)義當有激
身如寄死可無慙願竟違鵬翼九天孤衆望龍逢千古
話同歸舊緘不忍重開讀腸斷當年急手揮
乘時狐䑕日慿凌欲借朱雲劍未能獨抗皂囊輝白日
肯將素履負青燈乾坤回首成今古陵谷何心自廢興
録廕共憐新上舍(子乾之子以父死/于忠得入太學)踽涼誰念老中丞
　　哭劉堯卿三首
老淚縱横濕佩裾西風吹雨滴堦除衰年寧受多情累
苦口曾輸一得愚江海幾年真夢蝶饑寒每出歎無驢
人生回首成陳迹物理誰當問太虛
秋聲淅淅送深悲徃事悠悠只自知四海未家憐立壁
孤村何日再圍碁精英彷彿還談笑道路喧傳半信疑
西望停雲腸欲斷短檠清淚夜䦨時
緑樹青蒲野水濱蕭條僧寺静無鄰半床不寐同聽雨
一局成功詫有神屈指舊驩才兩月傷心猶記誓三辰
他年再過村西路忍見開樽聰上人
　　漫興
行年五十未知非漳水灘頭獨掩扉萬里歸來雙鬂在
一經真與衆情違月明古渡漁燈暗秋盡空山木葉飛
今我故吾何必問望中星宿漸依稀
　　送族姪悟㑹試
萬里天香襲珮裾六街塵土没征車離亭風笛回轅處
宦海雲程發軔初疏傅歸來真老悖封胡乆矣重庭除
他年勛業期無負漳水河邊此敝廬
　　謝郭廵按楠推薦
逢人怕問小山吟野水沙田自陸沉風定晩葵還向日
雲來高樹易成隂相知常按朱門劍報國誰同繡斧心
夜據槁梧頻引頸薊南烟霧望中深
柱史封章賁草萊渚鳬汀鷺共驚猜松筠苦節霜應識
枯槁經年雨未來天下澄清先北冀閩南人物重西臺
長安雖近無由到夢裏逢君笑口開
　　寄題趙明府十松軒二首
小閣慿虛瞰逺江斷巖呈秀映濤瀧簷前日對青松十
雲外時來白鶴雙屈指黙聽聲淅淅累觴遙望影幢幢
廟堂梁棟須珍重一榻清隂月滿忩
南溪深處小山亭石枕藤牀任醉醒四座烟霞雙眼碧
一庭風露十松青疎簾有月邀清影驚鶴盤雲自逺汀
盡日推忩㸔未厭杖藜夜夜獨來聽
　　提學王侍御應鵬枉顧用老杜秋興八首韻見貺
　　　次韻奉謝
高風勁節振詞林一路霜威萬木森到處溪山供好句
無言桃李自新隂停橈許我同清話傾蓋還誰識素心
感慨未忘還切切撩人何處送秋砧
參差塢曲斷墻斜反鎖衡門髪半華敢恨長街啼露葉
忽從深谷見星槎淒凉徃事妨秋枕淅瀝悲風趂暮笳
明日漢隂亭上望(新搆小亭/曰漢隂)繞籬寒菊又黄花
漂泊孤雲映落暉隔籬燈火望中微半忩寒月蟲如訴
萬里晴空鳥自飛慰藉謾勞青眼在乖疎恨與素心違
何須苦羡蓴鱸膾漳水波深魚正肥
醉中握槊靜中碁遣興真成喜塞悲逺辱軒車輝白屋
敢將書劍負清時天空野曠青驄健風急波深綵鷁遲
北望旌旗見烟樹茫然何地寄相思
木落天空獨見山西風常日到林間蓮塘菊圃秋方淡
莎徑柴門夜不關自愛閒鷗相伴住喜從威鳯識君顔
逺期内直金蓮貴蚤押中朝玉筍班
野雲低度短墻頭白草丹楓趂逺秋賈傅才名成底事
張衡詞賦易生愁幾年堅癖遼東豕萬念都輸海上鷗
畵舫清流羡君去漳河直北是瀛州
淳龎黙挽得全功英俊都歸杖屨中幾處槁枯還化雨
層空山斗識高風斷厓霜靜波新緑逺壑秋深葉盡紅
朝宁舊遊如見問甘陵陵下一衰翁
驄馬翩翩路不迤新詩慰我小塘陂清名琬琰看千葉
碧海珊瑚只一枝積恨敢吟東武句抗容深愧北山移
别來相憶渾如夢秋雨秋風簾自垂
　　寓意
看盡雲山此杖藜布袍隨意坐山溪心無困擾柴關逈
夢有餘閒野鳥啼囊裏桐音多舊譜巖前樹色試新題
美人望望家何在流水橋東竹塢西
　　初度宿馬嘉貞周溪别墅三首(嘉靖丁亥/八月二日)
高樹連雲野水邊朱簾紅袖映芳筵不才深負桑蓬志
忍淚哀歌莪蔚篇鵬翼扶搖看巧宦蟲雕辛苦憶當年
林丘處處堪忘世何必蘇君二頃田
水頭秋思動疎枝鳥外烟霞佐酒巵衰老怕逢初度日
嬌癡翻憶少年時世無鮑叔誰相念坐有韓娥醉不辭
太乙長庚俱浪説夜深引領望南箕
五十四年山澤癯懶從朋舊話居諸壯心盡付沙頭鷺
生計都非屋裏書九陌市塵天漠漠一簾風露夜如如
屠龍手段今安在笑挽梔鞭䇿蹇驢
　　戊子除夕
日日頭顱白髪増乖疎終老漢隂亭江山今古此除夕
朋輩幾人如曉星占歲細㸔新鳯歴引年深負舊熊經
角聲處處東風外坐惜韶華不忍聽
　　哭李公從二首
水自潺湲月自明畵船紅燭記君行連床已負平生約
敗壁空題舊日名老淚可堪呉季重何人解惜李宣城
傷心忍死封書處大半欹斜字不成
沉沉清夜起新愁處處逢人説舊遊粉署黄堂真一夢
怨雲淒雨識孤舟無兒更泝漳南澤有恨應憐水上漚
回首方川隔今古數聲啼鳥故園秋
　　送劉芸忩西行二首
湘簾漠漠晩隂隂四壁寒燈一夜心徃事幾回還執手
離憂大半付悲吟薄裳應怯秋風勁弱質寧堪夙露侵
咫尺柴門天萬里畢家莊上暮雲深
當年有竹軒中酒半榻清風一局碁今日周溪橋下路
兩行紅淚幾篇詩夜談不盡鷄偏惡秋色含悽鳥未知
歸去西園尋舊跡梧桐蕭瑟雨聲悲
　　秋夜宿楊師文别墅
窺林纖月印庭除曲水崇隄盡不如寂寞一區楊子宅
芸緗萬軸鄴侯書槐隂有子今成市草色侵階晩未鋤
别後思君何處是閒雲無數夜忩虛
　　漫興
緑樹葱蘢透月明夜凉如水葛衣輕捧心一笑千金重
擁鼻孤吟四座傾對景未忘傷往事指天終不負芳卿
燈花落盡碁聲碎多少行人識姓名
　　哭楊師文二首
北村風景總非前記得西堂醉共眠中散已亡琴自絶
徐生忍見榻猶懸停雲低度孤帷月滯雨空迷萬里天
泉路莫嗟浮世短秋燈稚子夜如年
萬變何如一局碁宦途隨處䇿勛竒皂囊未愜朱雲願
素履惟應白日知蚤向人間先溘露夜歸天上定騎箕
漢隂亭畔花如錦還似留君不住時(君未卒前數日訪/余漢隂亭上亭花)
(方盛時余留宿共賞堅/執不可歸即病不起)
　　庚寅除夕寓朴莊别墅(小兒若緘/方病痘)
藜杖龍鍾野水邊雲霄壯志尚依然一家此地都三口
半夜殘燈是兩年端揆故人情漸薄瘡痍稚子老偏憐
梅花疎冷君休笑明日春風下九天
　　辛卯人日
春波試暖緑粼粼泰律初回未浹旬百代光隂真過客
一年歲序又逢人杜陵豪句愁仍在方朔占書迹已陳
殘照滿庭雙袖手亂鴉聲裏柳條新
　　小軒即事
野水溶溶草樹荒高軒誰問鄭公鄉門開風入筆如劍
忩破月來書在牀萬變依稀都是夢半生寵辱已相忘
鶴長鳬短君休笑終遣緇塵逺素裳
　　嘉靖癸已余甲子既週戯集唐句二律自壽
緑楊如髪雨如烟(崔/魯)家在枚臯舊宅邊(趙/嘏)世事茫茫難
自料(韋應/物)清詩句句盡堪傳(杜/甫)丹臺已運隂陽火(陸龜/䝉)算
老重經癸已年(竇/常)日暮長堤更回首(許/渾)何人倚劍白雲天(李/益)
緑樹重隂蓋四鄰(王/維)世情誰是舊雷陳(元/稹)簾前
春色應須惜(岑/參)夢裏輸贏總未真(李山/甫)白酒釀來縁好
客(吕洞/賔)金魚多解乞佳人(曹/唐)五湖烟水郎山月(皮日/休)得
見明時下壽身(司空/圖)
　　過楊師文墓
四十餘年老友生獨堪羸馬過佳城碧天萬里晩風勁
斜日半林秋草平修短共誰談物理踽涼今日見人情
著鞭欲去重回首辜負山陽夜笛聲
　　夜坐懐王守信守信病乆不出
碁邊乆不見王生月色蟲聲滿户庭杜老有情憐日暮
陶潛無酒怨雲停雄談已爽年前約霜疢空閒肘後經
安得對床同聽雨漢隂亭上一燈青
　　弟善甫亡後數年再過其别墅
萬景都非此復過緑隂還是舊婆娑花當結子天機在
樹不成行野意多漠漠鴒原空下淚悠悠蟻夢自南柯
夜床誰共姜肱被暮笛愁談向秀歌
　
　
　
　
　
　
　
　
　
　
　
　
　沙溪集巻二十
欽定四庫全書
　沙溪集巻二十一
　　　　　　　　　　　　　明　孫緒　撰
　五言絶句
　　商景貞草蟲畵二絶
碣石移山小微風動紅蓼青蛙禁不鳴寂寞池塘曉
紅芳開未繁蜂蝶亂如織莫羡上林春同是東風色
　　李侍御秋霜瘁草巻
攬轡西川路霜飛玉簡寒繁枝俱殞落明月滿秋山
　　魚樵圖
抱膝余長吟息肩君賞音歌罷解攜去山高江水深
　　野鶴圖
雲來雨滿溪天逈風生壑山水諧于心獨樹孤琴鶴
　　和楊師文短吟四首
春花饒艶色春禽鳴好音脉脉花前醉悠悠别後心
緑酒映花紅花枝美人醉非關醉欲眠思君坐成寐
把手江頭别風波奈逺人清歡何日是擲珓問江神
羞整越羅裳晨梳到晩粧盟心秋水白舉首逺山蒼
　
　
　
　
　
　
　
　
　
　
　
　
　
　溪沙集巻二十一
欽定四庫全書
　沙溪集巻二十二
　　　　　　　　　　　　　明　孫緒　撰
　六言絶句
　　雪
弱態風飄下上寒姿地勢高卑疎密任君舞弄險夷待
我平治
雪壓天容甚近日落風威未休今夜冰合曲巷明朝水
添御溝
入望青山易老深巖梅樹差强見説剡溪來徃何人伊
洛門墻
　　松下問童子圗
羽客朝元去乆山翁有約來遲風馭遙遙何在雲飛處
處堪疑
　
　沙溪集巻二十二
欽定四庫全書
　沙溪集巻二十三
　　　　　　　　　　　　　明　孫緒　撰
　七言絶句
　　送陸時明還鎮江
北固山前江水平南徐城外月華明故鄉朋舊驚相問
幾日除書下帝京
　　白頭翁
知止應無弋繳憂平林斜日共悠悠羽毛不預世間事
一任傍人笑白頭
　　司馬相如
一拂氷絃萬古思娉婷誰不願齊眉可堪題柱榮歸後
不似臨卭初見時
淋漓醉墨灑橋梁意氣横空組綬長回顧文君通一笑
不將風韻學裴航
臨風一曲鳯求凰忩外時時膩粉香風定月明人去後
孤嚢今夕又藤牀
　　題馬嘉貞畵四絶
孤琴巖壑晝隂隂澗雨山風野水深咫尺斷橋心萬里
美人家在翠微岑
雨後青山畵不如山蹊深處野人居花開花落年年事
閒看溪橋䇿蹇驢
看山不盡扣舷歌雙眼浮雲萬頃波盡説鱸魚稱蓴莱
秋風秋雨奈愁何
小槳從教野水欺短簷偏受朔風吹得魚換酒且同醉
老盡青山總不知
　　奉和相國費鵝湖先生遊待隱園
一逕烟霞入望深鳥聲終日在高林澗邊幽草青如織
誰識江湖後樂心
　　題扇寄楊師文三首
杖藜談笑出幽林囊底絲桐物外心古調即今誰復愛
竹風山雨舊知音
短棹横江酒滿罌細鱸偏稱紫蓴羮何年共向茅亭醉
臥聽瀟瀟暮雨聲
倦客維舟倚短松亂雲流水愧行蹤蓬忩今夜鄉關夢
飛出前山第幾峰
　　寒鴉萬㸃圖二絶
谷口重隂鎖未開寒風應識夜啼哀南飛下攫皆無計
不見丹山老鳯來
高樹平柯滿上林夕陽未下晝隂隂誰從羣啄爭飡處
識得無窮返哺心
　　謝安東山
松聲淅淅水聲清一曲秦箏萬古情自是東山無宦况
非干紅粉誤蒼生
　　東波琴操
詞鋒如箭口懸河一語投機大夢吪今日平康誰得似
只聞鞍馬夜來多
　　小齋即事
記得清明共此遊北忩眼望重回頭重來徙倚情何限
烟雨茫茫風滿樓
静倚危檣水氣高一竿終日印驚濤誰知我亦絲綸手
不解西江掣巨鰲
　　古怨
短髪垂垂颺曉絲疎槐落落怯秋颸巫娥欲赴高堂夢
須及襄王未老時
　　即事
烟雨茫茫失逺村東陵瓜地傍衡門袖中雙劍依然在
換得黄牛教子孫
　　為盧宗玉題畵二首
杖藜偏稱紫綸巾畵舫清流處處新誰向山蹊更回首
竹橋西畔問幽人
高興無慚秋水清畵船簫鼔一身輕江天遮莫浮雲變
鷗鷺烟波自有情
　　便面
結屋雲山深復深人間萬事付蹄涔美人只隔村西路
一夜相思萬里心
　　買臣負薪
西望咸京路𣺌漫碧霄何日劫泥蟠儒生常被青袍誤
莫訝山妻冷眼看
　　濯足
雙脚曾為萬里行斷厓依舊水深清塵泥蕩滌須教盡
莫惹征夫又濯纓
　　太公
五尺絲竿八十餘無端西伯有徴書迂疎亦抱磻溪志
却恐官家要納魚
　　愛山
幽人坐愛山光曙家在深山更深處緑隂碧水晝遲遲
時有閒雲自來去
　　圯橋進履
蹙項誅秦只緒餘爭如雲壑赤松居也知高帝輕儒者
終負先生手授書
　　遊春
蹇驢何地不閒遊山自青青水自流收拾奚囊晩歸去
半橋新雨没汀洲
　　爛柯
相逢一顧意欣然東望蓬瀛水拍天石上輸贏才半局
人間陵谷已千年
　　琴泉
半生葵藿乆相知短髪偏宜小接䍦一曲猗蘭青眼共
碧山無盡鳥飛遲
　　雪景
松僵竹折雪未休北風落日寒颼颼水邊梅樹著花未
試問扁舟王子猷
　　御水紅葉圖
一葉丹楓趂素秋都將舊管滌新愁深宫誰識無窮恨
只有年年御水流
　　秋江鷗鷺圖二首
一夜西風拂樹林霜崖高處水聲深瀟湘千里無窮意
漠漠長空識此心
共愛修翎占淺莎鱸魚荇帶滿晴波誰知豢養樊籠處
不似江頭野興多
　　朱買臣負薪圗
平生筋力此疲饑霄漢明年見逺飛何須懇懇求鄉郡
只為歸來詫故妻
　
　
　
　
　
　
　
　沙溪集巻二十三
