#+TITLE: 谷音-元-杜本
#+DATE: 2018-05-12 10:20:50
#+SOURCE: github.com/kanripo/KR4h0072 master c55f0fa0                
谷音名目
　　王澮六首　程自脩七首
　　冉琇六首　元吉五首
　　孟鯁四首　安如山二首
　　　王翥五首　師嚴六首
　　　張琰五首　汪涯三首
　　　詹夲三首　皇甫明子三首
　　　丁開四首　鮑輗七首
　　　崔璆三首　魚潜五首
　　　柯芝三首　柯茂謙二首
　　　邵定二首　熊與龢二首
　　　晏义二首　孫璉二首
　　　楊應登二首　楊雯五首
　　　曾童子澈一首　番易布衣一首
　　　瀟湘漁父一首　古碑文一首
　　　閩清野人一首　羅浮狂客一首
谷音名目終
谷音上
　　遼東王澮玄佐
　　　澮博學醇行博州刺史迎為師敎授弟子百餘
　　真祐中就拜宣撫遼東宰相累書請澮之鎮澮
　　　不應浮海遯去
　　　　河之坊
河之坊矣截截其平豈曰不力言持其盈國既覆矣視
爾瞢瞢云胡昊天不終恵我生云胡昊天疾威堂堂輾
轉翫日四國卒荒偃仰在位不知匪臧不顧其行有粟
有粟亦集于缶則不敢饘抑餬余口誶曰哲矣孰秉其
咎知我懮懮不知我疚陟彼南山石其扁矣戒爾勿傷
足其趼矣􁀨􁀨㖧㖧顔之靦矣猗余何言涕之泫矣民
之種種具曰贅疣弗于爾躬曷云䏻瘳朂哉夫子保爾
有位慎爾為猶
　　　　感遇
迅景走北陸高木交朔風衆情恱妖冶豈云恵其終萬
事無不有流轉大化中古来論成敗咄咄魚為龍牛車
竄下國勢異情則同蒲姚本狙擊桓桓湯武功彼美二
三子一笑清酤空
両虎闘中野利乃歸衡虞血肉相蹂躪鼓吹行通衢獨
倚剛膂力箕踞傾百壺未必非禍福凡百持爾軀吾聞
虎畏羆吹竹不枝梧
光風蕩繁囿丹綠綴柔柯游子去萬里空閨歛翠蛾行
雲落江水酒盡不成歌雞飛與狗走妾命獨奈何
槁梧蒙􁀍冕峥嵘化侯王􁊾餌先百牢蘭烟浮玉房兒
女何所見拜跪色甚荘四海正聾瞽威靈爾翕張哀哉
杞梓材棄捐官道傍
　　　　贈叚十
相識風塵下斯文伯仲間騎驢逢聖日捫蝨對秋山忠
信偏成拙支離最得閑秦川貴公子早計適荆蛮
　　洛陽程自脩忘吾(七首)
　　　自修性孝友讀書城東門翰林元祐之上其言
　　　行除禮部郎中自修聞之弃家南去
　　　　歸龍門
来徃空書札行蔵但布衣直為知已用可惜轉頭非歲
月百憂集江山一笑歸禰生狂到死君子要知機
　　　　出城
束帯供人事扶蔾強病身誅求非上意盗賊夲良民􁊨
翠山蔵雨輕黄栁帯春小兒随白首行坐各霑巾
　　　　獨坐
終南在吾目秋色逺接應誰招天外翠来作牕中靚娟
娟𥘉畫眉盈盈獨臨鏡雲去物象空月出心源印我欲
徃從之有客誇㨗徑洗耳復洗耳松風入清聼
　　　　痛哭
日射石虬鱗甲開草色又換青春回精靈聚㪚豈拘束
山鬼呌呼松栢哀當時沸天簫鼓動今日悲風陵上來
匆匆今古成傳舎人生有情淚如把乾坤誤落腐儒手
但遣空言當汗馬西晋風流絶可愁悵望千秋共瀟灑
　　　　歳云暮矣
歲云暮矣百工休獨持千古供索遊丈夫礌落如天日
促促胡爲升斗謀望塵下拜乃東市山中茹芝可白頭
嗚呼此道棄如土眼中厯厯聖賢蠧鄉里小児紇那歌
前軰先生八風舞欲挽東流無萬牛抱膝長吟聼更雨
　　　　送元吉歸河東
獨憐風格困塵埃敢料天涯共酒盃花鳥偏扵前軰好
江山更有後人哀顔回盗跖終歸命諸葛曹丕豈論才
正自别離愁未透更敎柳色帯青來
　　　　王猛墓
男児有才須有識死塟蛮夷真可惜君不見渇虎不飲
盗泉水始吾虞君今已矣
　　瑯琊冉琇温季(六首)
　　　琇好縦横談業漁獵世爲李氏客難且作琇累
　　　書止之不聼乃南走渡江聞璮滅東鄊三哭伏
　　　劔
　　　　蓬萊閣
倚闌吟不就看劔老相催鳥逐孤雲沒帆從别國回魯
連惟有死王粲不勝哀為問依依栁秋聲何䖏來
　　　　遄臺
㳺目遄臺上煙色秋曖曃當時駐文輿君臣良宴㑹歌
鍾正喧喧華纓接飛盖行楽遽未央已見顔色改爽鳩
焉可知齊景尚何在世運如日月朝夕還相代
　　　　海州
波濤起天末舟檝滿城隅管晏非王佐田韓有覇圖何
門堪趿履吾道欲乗桴倚杖春風近含愁向緑蕪
　　　　宿京口
推蓬在京口山色對秋眠搔首半㠶落懐人孤月懸形
骸成獨徃風物共流年随䖏逃名姓烏啼又發船
　　　　秦吉了
有鳥秦吉了鳴聲一何悲自言承主㤙十載供提携雕
籠閉羽翼繫之㕠華緌一朝不終恵零落投荒夷自傷
去漢土豈不懐南枝誠堪利主家生死不敢辭努力萬
里風寄此長相思
　　　　獨立
獨立春将晚周㳺道正窮江山千古後形影百年中士
論元無的人生各有終臨危負知已淚落海雲東
　　河東元吉文中(五首)
　　　吉太原大侠人也報仇市上吏來捕更殺吏走
　　　太行谷中㑹以赦歸乃絶嘗與㳺者三年通左
　　　氏史記家益貧至元甲子從戍開平道卒
　　　　上黨
怒山出老掌拳寒色頑屭贔城根挿沙水斗絶虎相視
惜憶昔宣武兵最疆合圍歩驟如搤吭那知一叱立破
散進通亞子口尚黄嗚呼皇天肯悔禍豈有盗賊稱天
王要留千古論曲直故壘依稀榆葉赤
　　　　自葫蘆河至居庸関
男児不成名命也負覊絏投𬒮出門去浩蕩破邊色飛
沙白盪胞落葉黄沒膝微陽割層暝山骨緊格格抉眼
已峥嵘置身何突兀徤鵰勢欲落老馬智亦屈氣岸勇
枝梧脉絡大包括物候秋冬交土風夷夏隔懐歸畏簡
書欲徃投鬼蜮無言答酸楚有血洒寥閴古来丧亂中
天地坐跼蹐形骸盡則已烈士要馬革
　　　　陪翟三㳺平州東城
老境逢春色平州聚徳星不堪歌敕勒并欲案丁零雪
泥殘年白山呈太古青殊方更分手暮角若為聼
　　　　早發博州
落落空城在蕭蕭獨客歸古今殊未了心迹毎相違魏
國山河羙唐家節度非偷生慚宿鳥霜月上征衣
　　　　夜坐
森森夜氣落寒櫩閑把離騷酒正酣忽憶梅花不成語
夢中風雪在江南
　曲阜孟鯁介甫(四首)
　　鯁沈毅雄略中統癸亥山東兵欲𧺫刼鯁計事
　　甲者三至鯁不肯遂𬒳害
　　　徐州
徐州壓城霜木赭可能回首風塵下當年縞素從西來
仰天伏地聲鳴啞君臣大義日月白牧野鳴條其亞帝
王氣象佳葱葱舉止却類田舎翁美人瓊王是糞土四
海正在水火中如龍如虎尚蹉跌况乃𥪡子貪天功
　　　　南京
愔愔坊陌傍深春活活河流雨過渾花鳥㡬時充貢賦
牛羊今日上丘原猶傳柳七工詞翰不見朱三有子孫
我亦前生梁楚士獨持心事過夷門
　　　　猛虎
猛虎𬒳束縛皮肉不相保人生到錯迕天地亦草草古
來割㨿何代無可憐百萬殉匹夫漁陽突騎如風火青
州城門鉄作樞丈夫好在識時務座上赤龍公莫舞沙
海荒荒魂不歸莫説青州淚如雨
　　　　折花怨
匆匆杯酒又天涯晴日墙東呌賣花可惜仝生不仝死
却随春色去誰家
　　廣漢安如山汝止(二首)
　　　如山善擊劔左右射讀經史百氏之書端平甲
　　　午安撫曹友開辟掌書記不𧺫友聞戦死三泉
　　　如山徃収其骨藏諸其先之側乃東下老于㑹
　　　稽
　　　　曹将軍
将軍精悍姿齒齒碎鉄石在昔童稚中但聞飽經術縦
横騁柔翰丹臒間金碧有司塞明詔敝邑屈詞伯芹香
春水生冠玉侍重席脱略章句陋搜抉窮理窟未及文
化成其如王土窄丈夫報主願豈必䝉清秩蒼然請去
位滿靣秋栗烈紏合熊虎群旌斾揚廣陌正當摩厲間
一鼓㧞勍敵屯兵沔水源千里斧截截浩蕩排煙旻西
極安嵲屼柰何國無人腐儒秉旄鉞賞予入私門金湯
授盗賊公時奮臂爭反邅獻玉刖三軍視馬首慟哭下
下天壁功成坐齟齬憤怒鬚挿㦸中宵㧞劍𧺫肅肅整
勁翮吐氣風雲生搴旗䧟堅列貫穿死生地喋血天地
黒勢雖衆寡懸形未雌雄决路窮㫁首尾衆盡仍手格
豈知龍虎逝黯淡山川色百萬尚震驚嗚呼死諸葛長
城但自壊千古痛稠結肉食無逺謀野史有直筆酒酣
歌節士皛皛霜月白
　　　　下瞿唐
去去如奔馬來來無盡船人心似江水日夜向呉天
　　成都王翥一飛(五首)
　　　翥篤學尚氣呉曦謀反來請翥翥陽風病瘖潜
　　　徃安丙謀誅曦事定匿巴中為農終身
　　　　送張判官歸巴州
回首三巴曲平生萬里橋衣冠無頼客花月可憐宵
　　　　灌口秋漲
所向愁無地窮源欲上天蛟龍胡爾怒鷗鷺更誰憐萬
里朝宗意群兇䟦扈年生涯秋色裡獨立問漁船
　　　　呉宣撫故宅
社稷疲奔命乾坤服至誠扶持三蜀在出入两朝榮豚
犬有遺恨麒麟空復情家聲隤已盡國法用猶輕成季
翻無後花卿浪得名門庭黄鳥語几杖綠苔生威福何
偏重精神恐不平庶幾䝉世美凢百慎持盈
　　　　憶舎弟
藥物吾仍病花時汝未歸不眠愁月落獨立看雲飛詩
禮自持律飢寒誰觧圍遥知理舟檝西望涕霑衣
　　　　浮世
浮世惟高抌平生有弊裘江花中酒日巴雨落㠶秋老
矣英雄事愚㢤盗賊謀啼猿　自在一笑下滄洲
　　㐮陽師嚴道立
　　　嚴讀書識大義善槊射自圍中㧞身走行在所
　　　上書論事不報拂衣去客死武陵
　　　　渡江
鹿門山人滄浪客洒淚已枯眼見骨風塵峥嵘萬里空
不知何䖏營三窟城中性命湯火近路窮援㫁無消息
䑕竊狗偷何足憂都将十指謾天日大言濶歩好公卿
三百年餘涵飬成已聞鄭五但搔首復近龎㳙𥪡子名
平時肉食誇果决誰信臨危䟦疐行白頭面皱牙齒落
萬事已矣秋風生
　　　　大閱
長江天設險荆州國門西幕前杖斧鉞赫赫齊晋尊熊
羆在掌握百万下敢喧固列厓嶠立動色虹蜺翻雖云
口口口亦是明主㤙髙秋皷角壮惨澹傷精魂山南正
困戹血肉連川原由采多壘辱豈不在大藩既同事王
室於義如弟晜朂哉從簡書䘏鄰古所敦
　　　　藺五見訪
漢隂美人青兕裘獨騎痩馬尋荒丘花前下馬迎一笑
珠玉在側形骸羞酒酣㪚髪箕踞坐錦帯爛熳懸呉鈎
㫁蛟刺虎好身手碧曈如水涵清秋惜哉科目太脱略
壮士豈為章句囚中原格闘困不已江波木落寒悠悠
　　　　庚午三月五日朱尚書席上醉歌
天風浩蕩何䖏來荆南府中好春酒我公此日盛賓佐
但飲母勞問升斗座中十萬無下筯烏㡌朱衣馬牛走
妙舞清歌如有神翠爛金明各回首人生行楽須壮年
小人再拜為主夀滿堂淚落𧺫挽鬚臨饋三難成鬰紆
干戈未定郡國破亂臣賊子何代無主憂臣辱坐感激
忍對花鳥調歡娱近聞士卒願一戦猛氣正倚風塵麄
丈夫行事動千古快意一飽非雄圖
　　　　武陵客居
浩蕩千年調饑寒八尺身不愁􁆩魍魉可笑繫麒麟殘
雪江村路空山澗水春時危終逺去道在豈全貧
　　　　公安早發
去國秦公子窮途阮歩兵别離如昨日豪侠異平生江
月為誰好巴船何䖏行高秋伴揺落早發若為情
　　廣陵張琰汝玉
　　　琰身七尺長鬛倜儻有莭㮣𥙷州牙兵隨制置
　　　李庭芝潰圍南赴行在所追者及之麾下鳥獸
　　　散琰獨闘死
　　　　出塞曲
腰間挿雄劍中夜龍虎吼平明登前途萬里不回首男
兒當野死豈為印如斗忠誠表壮莭燦爛千古後朝發
山陽去暮宿清水頭上馬左右射捷下如獼猴先發服
勇决手提血髑髅兵家互勝負凡百慎前籌驅馬飲淮
水千里黄草平種榖却流血痛哭秋風生寡妻出租稅
孤兒荷戈行武威既不足願見和親成軍中日奏凱鼓
行遼海東當宁怡玉色千金勞成功焉知昨日地組甲
去如空邊人不敢語将軍益褒崇
　　　　官栁
不見橋東黄布帘樹猶如此我何堪裊裊亭亭忒無賴
又将春色誤江南
　　漢陽汪涯萬頃(三首)
　　　涯家貧事母孝宣橅賈似道請為客當作露布
　　　獻捷涯瞋目曰㗖人以利而退其師又児㺯主
　　　上似道大怒撾殺之其母曰汝以直死我則不
　　　辱可以下報先君矣亦自沈
　　　　江帆
江帆去去可腸㫁千古萬古越王臺掃空黄葉晚風定
飛盡碧天晴鳥回半生無成坐筆硯萬事不理問樽罍
年年㸔梅今白首已矣英雄留七哀
　　　　采石獨酌
欲落不落月在手百年幾何持釣綸不知春色萬象表
緑煙漠漠入江薲天翻地覆有今夕酒熟詩温無可人
向来談笑成黄土墮淚未了雞司晨
　　　　江行
江陵白魚如斫玉挂蓆獨去風日寒封題両甕寄白髪
兒涯不是作魚官
秋光蕩漾滿行色鄰舟吹笛不堪聞洞庭濯足一樽酒
夫君不來空白雲
谷音下
　建安詹本道生(三首)
　　　本温言正行丞相江萬里薦為郎先致書本夲
　　　方坐門前石上釣使者至問本居本曰前即持
　　　竿渡溪去不知所終
　　　　春日携客㳺武夷
山脚徤枝梧百里挿蒼峭𥻘𥻘石可把曙色坐逺釣風
水真笙竽歴落太古調衣冠帯莽蒼山鬼驚二妙雲月
正忘年花鳥更索笑迴船翠凌亂吾道付長嘯
　　　　閑中
萬事問不知山中一樽酒掃石坐松風緑隂滿中䄂
　　　　宿天台
風泉隔西屋獨夜寒白生開窓失山色白雲壓前楹累
盡得潇洒去住俱不驚鼻息答僧鐘霜露入殘更
　　四明皇甫明子東生(三首)
　　　明子性豪宕乗小舟挂布帆載琴尊書籍釣具
　　　徃来江湖至元丙子發狂痛哭蹈海
　　　　水國
水國凄凉住秋宵爛熳眠歸雲猶帯雨墮月忽明船社
稷資長筭髭鬚近暮年亂離栖不定百口托浮田
　　　　海口
窮島迷孤青颶風盪頑寒不知是海口萬里空波瀾蛟
龍恃幽沉怒氣雄屈蟠峥嶸抉秋隂挂蓆潮如山熒惑
表南紀天去何時還雲旗光惨澹腰下青琅玕誰能居
甬東一死諒非難嗚呼朝宗意㑹見桑土乾
　　　　京口行
京口兵可用酒可飲一語参差族成血忠賊相持各凛
凛豈知好醜隔形骸父為孔鵉子為鴆人衆天定理則
那遺臭流芳且高枕
　　長沙丁開復見(四首)
　　　開負氣敢言安撫向士璧𬒳問開獨詣闕上䟽
　　　具陳士璧功大軍府小費不宜推䆒書奏羈𬋩
　　　揚州歲餘卒
　　　　可惜
日者今何及天乎有不平功高人共嫉事定我當烹父
老俱嗚咽天王夲聖明不愁惟黨祸携淚向孤城
　　　　漂泊岳陽遇張中行因汎舟洞庭晚宿君山
　　　　聮句
元氣無根株(丁)地脉有㫁絶(張)日月互吞吐(丁)雲霧自
生滅(張)楚妃結幽想(丁)巴客答青咉(張)寕知蒼莽中不
假巨鼇力勢閲南紀浮(丁)思隨西風發形影寄孤舟(張)
吾道成鴃舌笑談正凌傲(丁)俯仰不偪側毎與景物㑹
(張)未省歡娛畢疊翆晚愔愔(丁)墮黄秋的的魚龍負屭
贔(張)獨鳥去不息曠原抱眇周抱(丁)異境超慌惚俓度
萬頃空(張)忽得一拳碧稍稍雞犬近(丁)依依鐘梵夕推
門月微墮(張)煮茗𥘉香歇衣裳識霜信(丁)瓶鉢了禅悦
事定心源清(張)夢回斗柄植周游興欲盡(丁)長徃計未
决出門更回首(張)沙水盪虚白美哉神禹功(丁)已矣三
苗國山川長不朽(張)愚知俱可惜神交正冥冥(丁)指點
空歴歴慎勿語俗人(張)桃源恐相失(丁)
　　　　建業
誰遣凄凉滿眼中蘋花渺渺又秋風龍蹲虎踞江山大
馬去牛來社稷空縦有千人惟諾諾本無百歲更匆匆
乹坤顛倒孤舟在聊復殘生伴釣翁
　　　　揚州歲暮
萬國春囬日層城晚眺餘江聲隔呉楚原色到邳徐大
閲軍容壮狂歌客禮踈百年寒荻裡風雨憶吾廬
　　括蒼鮑輗以行(七首)
　　　輗嗜酒授簡萬言教授得錢悉送酒家遇客盡
　　　飲乃去晚益傲誕衲衣髽結游青城不返
　　　　㐮陽行
今日何日天氣柔東城騎馬花綢繆為君停馬一呼酒
花前倒披紫綺裘玉脂汎濫魚鳥飫歌舞倦矣蛾眉愁
千金萬夀好賔主今我不樂歲如流豈比世上狂馳子
一語不合行掉頭嗚呼天倫古所定非有大故寕相尤
　　　　天馬
天馬抱竒相緊骨瞳方明出入百萬中有如一鳥䡖宇
宙莽超踏風雲惨經营獨倚雄傑態蕭蕭随北征朝飲
南海頭夕秣乃幽并失主坐黯淡别群奮長鳴豈無䡖
俠児金羈懸朱纓但感束帛義不忍負死生低頭為君
老喑喑萬里情
　　　　重到錢唐
生死㕠飛正可憐若為白髪上征船未應分手江南去
更有春光七十年
無頼山光疊疊清玉魚金盌早飄零冷思禹穴真竒事
千古衣冠托杳冥
萬家歌舞送浮生曽有㳙埃答太平猿鶴沙䖝天始定
不須辛苦怨南征
聞道深春雪打圍誰憐身上藕絲衣莫憂白璧成塵土
觧逐南風萬里歸
惟有寒潮不世情朝朝暮暮過空城百年車馬閶門外
獨獨春風草又生
　　京口崔璆子玉(三首)
　　　璆美風儀善談論晚病狂携大瓢貯酒行市拍
　　　掌歌笑未死十日自表石題曰酔郷伯崔璆之
　　　墓
　　　　携戣鉞汎江
酒星落京口化為崔子玉孤舟載壺觴水花紅映肉小
兒唱銅斗大兒倒􁴫醁一咲不知年浩蕩天地屋慎勿
臨竇呼人生随轉燭嗣宗禮法仇鍾㑹𬒳殺戮
　　　　咄咄
咄咄復咄咄小児成老翁么微各形色追琢元化工不
知春風去又見千緑叢主人美客懐載酒行溪東一歩
一廻首十歩樽已空靈均與太白醒醉同所終願見化
蠛蠓生死托壺中
　　　　今日一何好
今日一何好花下醉狼藉醉中有竒事夢見生八翼浩
蕩排虗空靈君好顔色朱衣持大篆授我醉卿伯頓首
玉墀下臣璆才蟣蝨封此抑何功請陳愚頑臆臣家京
口東門前大江碧臣願駕長風吹作酒萬石萬象各千
鍾拍拍大庭國推枕在山中𥿄衾霜暁月
　　姑熟魚潛徳昭(五首)
　　　潛敦重和易推分澹泊不忤扵物所居環堵掃
　　　地㷊香弹琴讀書飬鵝鴨百頭以給食終八十
　　　餘
　　　　楊白花
楊白花誰教度簾幙揺蕩春風能㡬何不比無情自漂
泊人生祗合作支離長秋鵶啼江水落
　　　　古意
青青陵上柏落落劲不摧人生百年内朝夕変所懐斗
酒命同好萬里不顧回聞有昌國君談笑黄金臺柔言
更長跪信是富貴媒但恐氣習移古今不同才寄言去
國者歲晚有餘哀
權衡豈公平天駟但伏櫪東井不捄渇倉庫何時實元
工肻假借名噐甚可惜如何萬萬古不行督責術
　　　　送鄭秘書南歸
垂老乃如此􁦵髙俱惘然空能正㡬字好去作千年童
子歌鴝鵒幽人拜杜䳌江南獨爛熳春去得誰憐
　　　　聞歌
流雲行水出名姝酒盡花前㕠玉壺此曲江南都忘却
春風轉調小單于
　　瑞陽柯芝士先(三首)
　　　芝早通五經善詞賦又詣行在所見章秘書求
　　　讀書省中益通諸家敎授生徒著書百餘卷子
　　　茂謙
　　　　餘髮
餘髮蕭蕭白垂領十年一拙門庭冷来頻沙鳥頗相識
𧺫晚憐鷄已三請形骸拄樹豈復好心緒如蓬不能整
平生㡬緉空馺􁡃老去一杯先酩酊俗言祗虞方鑿迕
人事但惬幽居屏聖賢未必盡芻狗天地何堪共鼃黽
若為苴履曾足芥幸不柳衫真欲癭一聲樵響何處来
獨立看雲發深省
　　　　耳耳
耳耳非佳語陸陸難為顔我生胡不淑多戚長鮮歡揺
落復已綠春風滿清干最靈起予興欲言骨肉酸園桒
摧為薪桃李亦半殘翹嶤企晴燠九室十更寒飛錢如
美色乃入貴者闌丘閭有糓賣窮櫩朝無饘不售信蹙
隱徒手良抱歎宛轉愒餘息溝壑分寸間吾軰正不免
遑暇卹彼􁆂
　　　　横江
横江一片碧携隺上漁船收綸不成下却抱釣竿眠
　　　茂謙退子(二首)
　　　　江行早發
陶鐺煮孤影寒燈沸青花氷開数江樹月落失人家
　　　　魯港
十年回首付霑襟㫁甲沉沙齒齒深可惜使船如使馬
不聞聲鼓但聲金人歌鬼哭都堪史木落江空正獨吟
遺老蕭條漸無語酒旗颭颭出蘆林
　　廬陵卲定中立(二首)
　　　定温粹博雅通周易春秋宅邊植梅竹蘭桂蓮
　　　菊各十餘夲深衣大帯婆娑其間自稱六薌老
　　　人
　　　　山中
白日㸔雲坐清秋對雨眠眉頭無一事筆下有千年
　　　　漁家
漁家臨水住春盡無花開年年謝流水流得好花来
　　豫章㷱與龢天楽(二首)
　　　與龢性介澹無妻不食肉通經史百事之書布
　　　衣艸屨遨逰名山尤嗜弹琴草書
　　　　唐玄宗鐵像
巍冠攅疊碧雲花坐閱山中幾歲華莫把金丹䡖點化
正愁生死困安家
　　　　木平飼龍亭次韻方巨山
耳見何如得眼聞山根磅礴極𥘉分浮漚𧺫㓕自潭影
大地晴隂空嶺雲何䖏老人來聼講他年少府有移文
由來清調須吾軰幸不山王愧五君
　　宜春宴乂明粲(二首)
　　　乂明風度秀整主趙崇澭後澭逮繫乂明自請
　　　詣獄俱以疾終
　　　　訪呉
平生一語不肯吐浩然披髪行西休美人十日跨驢岀
黄葉堆門雲雪深
　　　　夢中
春樹年年少寒雲浦浦連片㠶高浪𧺫斗酒夕陽偏沙
市懐司馬州城哭老邉太平冠盖盡尔敢望諸賢
　　大庾孫璉器之(二首)
　　　璉家貧益嗜書不應選舉躬耕織屨以食終百
　　歲
　　　　述懐
少也不諧俗老去益美間百草生已緑春雨滿南山朝
朝荷鋤去既夕驅牛還生長苑簷下貧賤甚獨安但願
桒麻長優㳺足歲年
坐倦秋樹根攝衣歩前丘横河淡如練破月西南流獨
持一尊酒悠然發清謳俯仰無不足吾生焉所求
　臨江楊應發㓜平(二首)
　　　應發寛厚長者有徳行言辭七試國子不第退
　　　就耕牧老于南塘孫雯
　　　　水宿
水宿逄今雨春歸及故園聖朝臣已老徃事客何言乞
米分隣里看書到子孫蒼茫不可㑹一笑了清樽
　　　　寄趙梅州
江城鴈呌天如水寒色蒼蒼草木死哀歌未㫁月東出
有才無命可流涕今我不楽思梅州束帯深衣百僚底天
下規矩見卓絶龍章麟角諸公子白頭持莭得蛮府歸
來閉門呼不𧺫惆悵平生狗馬病風后力牧長已矣為
公問酒日日酤熏天富貴憂患始
　　　雯天章(五首)
　　　　迢遥空同山
迢迢空同山乃在西極巔玉泉䕃靈芝上有千歲仙安
得凌風翼相從白雲間神仙本冥漠天運仍推遷不如
酌我酒或得成自然田父要我語飲者亦非賢願君長
獨醒加餐足高年
　　　　宋武帝廟
溪聲答松風巨石出老拳古樹不知名岌岌蛟龍纏夕
隂互出沒秋華帯芳鮮葱葱帝王氣棟宇垂千年虎賁
秉霜㦸慘澹生雲煙宫人翠龍駕手持玉連蜷昌明坐
慌惚精神靁在天大呼司雍間旬月無秦燕昔為萬大
特今受衆目憐石馬亦埋沒歲時草芊芊小臣異代士
見之淚迸泉齊人思爽鳩蜀人哀杜鵑江東舊正朔禮
奉敢不䖍但碩君王心不忘載荻船下山又再拜白日
當空懸
　　　　宿峽市
人煙正揺落楼笛頗清圓老樹依山驛東風上峡船江
湖萬里外燈火十年前世路能令老吾生且醉眠
　　　　北客
北客相催發一日舉千帆遥憐庾開府歲晚望江南
　　　　早春
不知何䖏碧雲郷冉冉平生可㫁膓恠底乾坤惟理在
老來歲月更心長城頭急鼓千家夢江上殘梅一水香
自作醉候開醉國笑人奔走為誰狂
　　旴江曽童子澈(一首)
　　　鮑輗過旴江遇一童子睂目踈朗語必援古今
　　　驚問逆旅主人子也明年載訪之死矣得其詩
　　　一首于其同舎生
　　　　九齡行
我生九齡氣食牛喑嗚頓挫無匹儔白雲無根𧺫天末
一身萬事同悠悠低頭拱手事先覺談笑未了成仇讎
一譽不足勝百毁言語起滅如浮漚聖賢可與知者道
麟鳯豈在山中遊蘧然夢覺大槐國江花昨夜生凉秋
　　無名氏
　　　番陽布衣
　　　有書中山驛云回首萬里歲晚何言云云
　　　　番陽布衣題
回頭四十五年非無賴秋光滿客衣可惜呉中􁃇菜好
陸機張翰不同歸
　　瀟湘漁父(一首)
　　　崔璆晚泊湘江淡烟微月有客歌而過之追問
　　　居與名置其釣竿長嘯而去
高枕形骸外空江何限情落葉不成調半夜𧺫秋聲
　　古碑文(一首)
　　　掲大中云或漁于潭得片石字十数行率磨沒
　　　僅識得二十八字意幽人憤士之作不合于時
　　　故沉之以俟知者
乾淳老人氣岳岳破冠穿履行帯索撑腸拄肚書萬卷
臨風欲言牙齒落
　　閩清野人(一首)
　　　僧恵了行閩清谷中三日到一空舎稍憇有一
　　　人荷鋤來便向壁􁋑睡僧既尋路還它日再徃
　　　已㷊其舎惟斫樹白而書云
偶與雲水㑹不與雲水同雲㪚水流去杳然天地空
　　羅浮狂客
　　　趙孟柔云柔録事惠州聞羅浮道士言咸淳中
　　　客有戴烏㡌着靴徃來山中見人輙大笑反走
　　　三年不言姓名它日醉歸忽取煤書壁上云云
　　　長揖度海去
雲意不知滄海春光欲上翠微人間一墮千刼猶爱梅
花未歸
谷音下(終)
右詩一卷凢二十三人無名者四人共一百首乃宋亾
元𥘉莭士悲憤幽人清詠之辭
京兆先生早游江湖得於見聞悉能成誦因録為一編
題曰谷音若曰山谷之音如野史之類也刋扵平川懐
友軒以傳扵世今歷兵燹板已不存予幸蔵此夲風晨
月夕寂寥之中毎一歌之則想像其人而愧不能彷彿
其萬一也未嘗不慨然乆之今年先生之孫徳基來従
予暇時輙岀此編俾録而歸之曰是爾祖手訂之文且
諸人小録皆其自述言簡而偹是亦家傳之舊子能誦
而思之亦繼紹之一端未可以為小書而忽之也因嘗
論之時危世變臨難不避與夫長徃自潔者不為不少
惜不盡傳扵世也如是編数人茍非先生記其詩而傳
之則冺沒無聞矣然則誦其詩者非獨取其雄渾冲澹
而其心術之正出處之大可㮣見矣徳基其廣傳之母
為箧笥故𥿄云戊午重九日蜀郡張榘書
此詩予得之建安楊中舎仕儆觀張榘䟦謂為京兆先
生編京兆先生者杜徴君夲字伯原其行具見元史隱
逸傳中丙午都睦記
