#+TITLE: 東觀集-宋-魏野
#+DATE: 2016-06-11 12:24:32
#+SOURCE: github.com/kanripo/KR4d0019 master 637c6c07                
欽定四庫全書　　　　集部三
　東觀集　　　　　　　别集類二(宋/)
　　提要
　　　　(臣/)等謹案東觀集十巻宋魏野撰野字仲先
　　　　號草堂居士先世蜀人徙於陜州真宗聞其
　　　　名召之不出天禧三年卒贈秘書省著作郎
　　　　野與林逋同時身後之名不及逋装㸃湖山
　　　　供後人題咏而當時則聲價出逋上澠水燕
　　　　談載真宗西祀汾陰至遣人圖畫所居宋史
　　　　本傳載大中祥符初遼使至宋言本國得野
　　　　草堂集上帙願求全部續湘山野錄載長安
　　　　名姬添蘇得野一詩至署于堂壁夸鬻於人
　　　　則傾動一時可想也據天聖元年薛田所作
　　　　集序野先有草堂集行在人間宋史亦稱野
　　　　草堂集十巻則十巻者野舊本也序又稱其
　　　　子閑以新舊詩三百篇混而編之彚為七巻
　　　　因取贈典命之曰鉅鹿東觀集則東觀集者
　　　　閑所重編七巻之本也此本凡詩三百五十
　　　　九首題曰東觀集而乃作十巻未喻其故豈
　　　　序文誤十為七歟别有東觀集補遺三巻出
　　　　桐鄉汪氏家前後無序跋不知何人所輯今
　　　　核所載詩一百十九首即此本之四巻至六
　　　　巻葢書賈作偽之本不足為據或疑除此三
　　　　巻正合薛田序七巻之數當為後人所合併
　　　　不知除此一百一十九首則七巻僅詩二百
　　　　四十首與田序三百首之説仍不相合知决
　　　　不然矣野在宋初其詩尚仍五代舊格未能
　　　　及林逋之超詣而胸次不俗故究無齷齪凡
　　　　鄙之氣較楊朴詠蓑諸篇固無多讓亦錄隠
　　　　逸詩者所不遺也乾隆四十六年九月恭校
　　　　上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　總　校　官　(臣/)　陸　費　墀
東觀集原序
文勝質則史質勝文則野夫詩之作不與文偕大率情
根於意言發乎情㸃而化之流為章句且綺靡者不以
烟火為尚風雅者不以金石為多但務其陳古刺今去
邪守正而巳非所謂者雖懐質文之宏辨負博勝之逸
才故未能臻極於淵閾矣鉅鹿魏野字仲先甘棠東郭
人也秉心孤髙植性沖淡視浮榮如脫屣輕寵利若鴻
毛友義朋仁世稀與比自丱及長善於詩筆每叙事感
發見景立言非拘方體圓動能破的故人之美惡物之
形態時之興替事之正變遇事激發則可千里之外而
應之舊有草堂集行在人間傳之海外真可謂一代之
名流詎俾乎逸才宏辨者知也大中祥符中先皇帝展
祀汾隂誕分田陜法輅所幸博采隱淪是時首被温詔
遜避不起其介癖也如此余與之交越三十年凡遇景
遣興迭為酬唱每筒遞徃還則馳無逺邇天禧已未嵗
冬余尹正京洛許造公居豈謂未及其期而隨物化去
天子聞之乃震悼制贈秘書省著作郎仍錫之賻幣蠲
以公徭其光遁也又如彼今嵗之春余忝綏益部載歴
邵隂憩止之辰追訪郊墅噫巖亭索寞淒涼此時竹樹
菁蔥依舊日奈伊人之既往而流風之如在有令息閑
尤增素尚綽有父風能琴之外亦酷於二雅出先君所
著新舊詩三百篇除零落外以其國風教化諷刺歌頌
比興縁情者混而編之彚為十巻求為序述欲使先君
子之道之行彬蔚而不泯耳余執往知生不當推讓聊
陳梗概用布之於編首漢書班固引著作局為東觀因
取諸贈典故命之曰鉅鹿東觀集時天聖元年十二月
二十七日樞宻直學士知益州充兵馬鈐轄薛田序
欽定四庫全書
　東觀集巻一
　　　　　　　　　　　　　宋　魏野　撰
　　乙巳郊天後作
萬物盡熙熙郊天禮畢時安邊文教逺過海赦書遲南
牧雖無也東封合有之茅堂自歌詠何必向丹墀
　　秋日懐王專
菊花原上立村落雨晴初晩吹清羣動秋光淡太虚空
看新雁字不得故人書猶賴華亭鶴林間伴索居
　　初晴書事上宋諫議
美化何因見民歌處處同雨申諸縣足獄奏半年空郡
閣烟光裏人家霽色中偶吟知淺拙將獻愧明公
　　岐賁推官
動静不違書如君始是儒婢閒猶畫卦兒戲亦投壺門
冷僧長往官清道更孤吾君能大用皇宋即唐虞
　　閒居書事
無才動聖君養拙住山村臨事知閒貴澄心覺道尊成
家書滿屋添口鶴生孫仍喜多時雨經春免灌園
　　贈華山致仕韓見素
盡垂華髮戀金門獨乞懸車未五旬清世一般為隱逸
碧霄兩處應星辰繡衣脫下寜妨貴錦帳眠来不稱貧
瀟洒易添新道氣光隂難散舊精神老輕白傅方歸洛
亂鄙黄公始避秦象簡豈同青竹杖廌冠寜勝白綸巾
世間名系昌朝客物外銜稱太華人醉指鼇頭為别業
吟誇仙掌是比隣劍生塵土揩磨嬾書帶烟霞曬曝頻
石鼔曉聽殊待漏玉潭時看异迷津琴憐徽外聲彌淡
酒愛篘中味更醇精細處方因療鶴等閒開食為迎賓
芝田女僕皆能采蘭佩兒童亦解紉丹訣有靈還似性
詩篇無病恰如身要君計想嫌𢎞景棄室翻應笑子真
預祝全家上昇日願停絳節許相親
　　和呈冦相公見贈
深嚴相府絶纎埃宴㑹尋常召不才孫閣有歌凝翠黛
召棠無訟鎖青苔鳳池即看三回入蝸舍曾蒙數度来
仍贈雅章慙和句朱門將獻又徘徊
　　上知府冦相公
文武稟全才何人更可陪有官居鼎鼐無地起樓臺聖
主詩方和親王狀始迴鎮臨来二陜調燮輟三台鳳閣
須重去龍旌暫擁来下車三度雨上事數聲雷未暇瞻
珪璧先蒙訪草莱㡬思趨相府恐懼復徘徊
　　冦相公生辰二首
嶽瀆精英氣来鍾積慶門何時生上相明日是中元仙
藥寜無種靈椿别有根佇期三入後一品見𤣥孫
奕世英髦命世賢懸弧時節早秋天蟾光望處將三五
鳳厯推来恰半千功向清朝終突兀夀同皇祚合連延
預愁来嵗逢今日不得中書獻此篇
　　謝冦相公見訪二首
晝睡方濃向竹齋柴門日午尚慵開驚回一覺遊仙夢
村巷傳呼宰相来
中書兩入冦尚書出鎮雄藩半載餘棠樹隂中無訟聽
閒騎寳馬到苑廬
　　冦相公生辰因有寄獻
宋朝元老更誰先已咏功成二十年好去上天辭將相
却来平地作神仙坐看雲岫資閒興卧聽霓裳引醉眠
多少年辰獻詩者應無真禱似狂篇
　　和臧奎秋夜書懐
林中獨坐欲中宵落葉紛紛觸壊袍月影漸移蛩韻急
露華初上鶴聲髙四時催老秋偏感萬事縈心夜更勞
獨賴清風知我意頻吹庭竹助蕭騷
　　上知府袁刑部
星辰雖應碧虚中富貴情疎道氣融繞野雲烟陪淡泊
入衙山水學清通申湖静泛孤舟月棠樹涼生一扇風
却有祖先難似處獻詩民住樂郊東
　　謝薛端公寄惠紗扇
鶴色紗蒙烏府寄裁衣不稱著林中水亭君有親題處
留得他時染碧籠
　　寄太白山人
太白空来數百年貫之今稱隱其間静應笑我藏名拙
惹得人多到竹關
　　上知府趙侍郎二首
往哲英靈在重生出鎮初傅巖存舊跡棠樹認前居美
化民歌實流言帝覺虚暫来淹外郡再入老中書善欲
皆升舉奸思盡翦除登科嗤負鼎避事鄙懸車權助天
生殺才隨道巻舒百官憑整肅萬物任吹嘘接士殊龍
板尋僧却隼旟嘉謀常啟乃諫草旋焚如赤子方安枕
黄巾亦荷鋤囚無經宿禁農有數年儲山勢朝衙署河
聲貫里閭野人攜此咏將獻㡬躊躇
棠隂虚廟堂俗亦似身康藥按仙方煉茶開御印嘗吏
因呈案懼民為立碑忙公退無餘事逍遥只道粧
　　冬日書事
一月天不暖前村到豈能閒聞啄木鳥疑是打門僧松
色濃經雪溪聲澁帶冰吟餘還黙坐稚子問慵譍
　　盆池萍
乍認庭前青蘚合深疑鑑裏翠鈿稠莫嫌生處波瀾少
免得漂然逐衆流
　　留題敷水李先生隱居
棠樹隂中来得得蓮花峰下去遲遲好將門外巖磨取
為刻西巡御賜詩
　　送趙侍郎移鎮長安
千騎蕭蕭曉發時雨先一夜灑長岐盡知暫去臨鶉野
即看重来向鳳池函谷亂花明劍佩灞橋垂栁拂旌旗
不同調鼎民皆樂秦甸歡呼陕服悲
　　送王專推官赴任河中
聲華籍籍祖風存况佐風流謝使君健筆想無詩債負
滿巵應少酒知聞趣裝劍嬾從人借謁廟香非為已焚
好對前山思節儉夷齊餓死舜耕耘
　　詶薛田推官見贈
紅蓮客惠碧雲篇未及他山買石鐫且選眼前粗竹簡
和烟大刻兩三聨
　　謝王耿太傅見惠藤牀王虞部見惠藤枕
藤牀藤枕睡騰騰軟勝眠莎與曲肱知似邊韶偏寄惠
夢中長亦感心朋
　　苔錢八韻
物外幽竒物吟看復嘆吁豪家如可用窮巷却應無閒
共僧贏得卑嫌俗競呼山疑和雨買地似帶烟租宻鎖
憐庭竹深蔵恨砌蕪貪多寜損志嫌少不為愚良冶何
由鑄常流豈易圗野人惟自愛難把恱妻孥
　　題崇勝院河亭
陜郡衙中寺亭臨翠靄間數聲離岸櫓㡬㸃别州山野
客猶思住江鷗亦忘還隔墻歌舞地喧静不相關
　　送徐道士赴闕
捧詔異常倫無官豈累真瓢知空似性琴想重于身卧
必思雲切行應待鶴頻林間起相送漸覺世還淳
　　寄贈藍田王闢寺丞
藍田名冠右京華詩匠移風更可誇解使射生人改業
能令逐熱客安家韓文公記存㕔壁王右丞居對縣衙
見說偷閒偏住處悟真寺最好烟霞
　　送趙寺簿東歸
官滿猶如下第貧軒車迎賴舊田文九臯禽畔偏辭我
六出花中獨送君易把當杯惟俗物難持贐賂是溪雲
孝終且覔甘棠倅談笑還圗得再聞
　　和寇寺丞夏日遊麗春園
麗春園甲召公城池想游魚恨至清一簇樓臺如畫出
數羣鷗鷺似家生芰荷香裏垂綸坐楊栁隂中把巻行
不領管絃惟静憩相門年少有髙情
　　謝龍圗李待制見寄二首
烟霄閒似在烟霞惟有龍圗學士家和了御詩垂錦帳
卧聽仙樂出宫花
遥知清貴孰能攀天上閒勝地上閒除對聖君論道外
時題詩句落人間
　　喜岐貴王闢見訪
久别思方切同来宿敝廬閒聽一夜話勝讀十年書拙
喜交情在貧慚主禮疎共嗟髙㑹少且願更躊躇
　　謝孫舍人題名水亭因有紀贈
紫薇客寫青苔壁不與尋常姓字同多謝溪烟知我意
預先替作碧紗籠
　　贈潘閬
昔年放志多狂怪若比来今總未如從此華山圖籍上
又添潘閬倒騎驢(潘閬昔有過華山詩/云昻頭吟望倒騎驢)
　　春日述懐
春暖出茒亭擕笻傍水行易諳馴鹿性難辨鬭雞情妻
喜栽花活兒誇鬭草贏翻嫌我慵拙不解强謀生
　　同大孫狀元送楊甫之蒲中
蒲本舜都州君思獨去遊雲分五老嶺河噴二妃樓雨
足果初熟霜遲葉尚稠此行貪莫阻飲餞楚江頭
　　送王衢赴舉
獨薦因公道孤寒云若何遥程行李少近事祖筵多小
雪飄嵩岳微冰結汴河歸来乗駟馬林下願重過
　　寄贈陳越兼簡臧奎
君遊帝里共喧喧我向溪邊獨悄然工部聲華窮委地
翰林風骨醉看天朱門想少投封狀兩制應多借盛編
佇聽彤庭呈試罷龍頭相讓一人前
　　白菊
濃霧繁霜著似無㡬多光彩照庭除何須更待螢兼雪
便好叢邊夜讀書
　
　
　
　
　
　東觀集巻一
欽定四庫全書
　東觀集巻二
　　　　　　　　　　　　　宋　魏野　撰
　　四十自詠
閒心雖不動記性覺潛衰棋退難饒客琴生却問兒手
慵農噐信身散道裝知筆硯將何用天隂改舊詩
　　喜大孫狀元見訪
道同忘貴賤陋巷每頻看相見惟呼字留題不著官狂
吟無所忌静坐有餘歡却恨歸公署苑堂㑹宿難
　　謝師刑部見召
錦帳公餘後紗巾召見初一言忻契合三拜媿生疎漸
見詩多拙方知譽轉虚猶能時遣吏相送到貧居
　　贈三門漕運錢舍人
相知有宿縁一見兩欣然我拙宜名野君廉恨姓錢唱
酬思閣筆迎送愧樓船却恐徴歸闕慵過砥柱邊
　　送太白山人俞大中之商於訪道友王知常治歸
　　　故山
羨我詩中偶有名輸君物外更無營水聲山色為聲色
鶴性雲情是性情四皓雲間尋舊友三清路上指前程
連天太白從今去林下何時得再迎
　　暮秋懐潤師
風清月白樹紅時無奈重城隔潤師却羨潺湲階下水
夜深流入白蓮池
　　聞潘閬新授滁州散參因以寄賀
江鄉去想勝還鄉官職尋常事不常㑹得聖君無别意
只應圖繼賈司倉
　　送朱台符學士關西巡撫
聖主念黎庶選君来撫綏望髙虚兩制權重帶三司帝
澤隨車布文星逐郡移語稀如學淺僕少似官卑疏減
民間賦編添馬上詩經遊憐勝異迎送厭歌吹寒别申
湖晩晴過華岳遲瓊林想回日未失賞花期
　　陪喬職方泛舟之三門謁禹祠
波浪濺旌旗東遊謁禹祠千秋花發日兩院獄空時城
裏閒棠樹船中舞柘枝晉公曾禊洛不召野人隨
　　冬日述懐
癭枕閒欹葦箔寒浩然情性雪晴天却嫌雛鶴饒聲氣
驚覺茒簷曝背眠
　　和三門竇寺丞見寄
風情不獨少人同滿腹書寜媿郝隆職務却如波正急
輜囊渾似獄長空栁藏衙樹侵堤緑旗插樓船照岸紅
見說公餘無一事題詩多在禹祠中
　　送李主簿之任南陵
無歎徒勞向宦途不羣氣岸有誰如南陵暫掌仇香印
北闕終行賈誼書且喜江山尋勝境莫辭韋杜别幽居
少年躍馬同星使免得詩中道跨驢(賈島詩云長江飛/鳥外主簿跨驢歸)
　　酬王太博見寄
錦川誰為寄陽春清浄堂中清浄人二十八言刋石處
長如列宿照閒身
　　題潤師禪庭雙竹
離藂並長對禪扃乍見翻疑是一莖我恨與師居隔郭
他生願似此君生
　　和喬職方惠山菜
山菜尋常見眼明使君偏賜况新生野人屈指皆知性
老圃從頭不識名五鼎減来為異味一簞添出稱閒情
兒童笑道真嘉饌詩思因餐轉覺清
　　送丕上人南遊
江山獨去遊遊徧始應休雲外敲清磬船中剃白頭阻
風孤島晩聽雨一林秋南國多佳境詩牌㡬處留
　　和王衢見寄
久向東郊住暫同麋鹿情遊山岐路熟見客禮儀生藜
杖新仍重荷衣破轉輕身猶為外物詩亦是虚名自愛
閒無悶誰憂道未行絶疑疎日者相許愧時英窮易憐
無著圍棋惡有爭惟應心友至林下笑相迎
　　送師刑部赴闕
白首休嗟歎君方任老臣鳳書纔入手鵲印喜離身錦
帳眠来舊花磚步去新離情棠樹曉吟思洛陽春御札
催應併天文動已頻拜迎臺有吏泣送巷無人寺宿知
題壁山行想駐輪從兹歸近宻閒謁轉無因
　　河中孫學士以詩見寄用次本韻繼和三章用為
　　　酬贈
表裏山河舜帝基聖君館殿選賢知開筵想任佳人擁
遊寺應嫌俗客隨(一作/俗吏)政訝龔黄推絶席文疑元白竪
降旗逍遥樓迥閒登處㡬感皇唐御製詩
入居蘭省歸羣望出守蒲關自聖知清禁乍辭仙漏逺
白樓閒上彩牋隨伯夷廟下停金勒大舜門中亞繡旗
遥想雄藩多好景祇應公暇遍題詩
山前衙署枕河湄遂意營居事可知華省圖書雖暫别
故鄉風物似相隨遶城奔浪喧更鼓隔岸征帆映酒旗
刻石將同王閣長永留遺愛向歌詩(故閣老王祐嘗領/是郡有詩刻石于)
(衙/署)
　　送劉法曹東歸
上官多是歎窮途得替行裝盡有餘惟有甘棠劉法掾
来時騎馬去騎驢
　　贈惠崇上人
張籍眼昏心不昩崇師耳聵性還聰是非言語徒喧世
嬴得長如在定中
　　送臧奎赴舉
艱難天府解去掇喜還悲舊相和文薦偏親帶病辭劍
如機不用琴似影相隨僕為初招戅驢因賤買羸窮途
誰惻隱貧巷自栖遲(一作/裝褫)餞送重陽後榮歸上已時泪
多同永别酒少若輕離又使林中客從今役所思
　　贈潁陽知縣劉燁著作
門風是相門積善豈須論祖徳遺書在科名榜貼存政
聲聞牧豎墨蹟見花村物論將徴用多應入諫垣
　　聞張師徳狀元登第因以寄賀兼陳梁固狀元
科塲消息到柴扉皇宋風流事可知封禪汾隂連嵗牓
狀元俱是狀元師
　　寄贈河中表兄李瀆
早年聲譽壓羣公恥與浮華鬭競同似我任教縻好爵
如君方信是㝠鴻軒車少見權門下圖籍多於秘閣中
豈獨聖明無賀監退藏自怯達堯聰
　　和并州劉宻學見寄
還如裴度鎮河東百萬軍民惠愛中鐘鼓久喧刁斗静
旌幢一指雁門空瀟湘故友㕘時務燕趙佳人接土風
宻地再歸知不出莫將竹馬約兒童
　　寄贈三門漕運卞寺丞二首
威權自與轉輸同僕從衙庭事事雄十郡河山關職務
一門忠孝是家風圖書半在仙舟裏碑版多留禹廟中
閒想春堤遊賞處桃花浪照舞筵紅
三門遄想六龍家多少春来事可誇閣道尋僧同鷲嶺
樓船載妓勝仙槎送迎㡬拂新亭栁遊歴時穿舊縣花
野客尋常思報謁却愁詩酒勢難加
　　檉師告歸廬岳贈之笻杖
瘦笻生本接西蠻我已擕来二十年輟贈檉師歸老處
稱將吟倚虎溪邊
　　聞王衢王專下第因有所感
忽見僧来說千愁集病顔聞君俱下第使我轉思山疑
欲鑽龜卜窮應歎雉還此懐何處寫月上太虚間
　　送臧奎之寜州謁韓使君
路逺邠郊外嚴冬去若何時年防賊少山險下驢多寒
色晴猶慘蕃音譯尚訛賢侯雖禮待陟屺願頻歌
　　贈長安知縣陳堯佐
少宰長安宰尋常似隱夫琴書家慣有杖印客疑無錦
水心雖役圭峰眼不辜閒簽歸業狀貧與舊山圖酒為
廉猶斷棋因讓忽輸即看聨雁序相繼在蓬壺
　　上致仕趙中令
王業政艱難功成退自安閒中猶有俸品外更無官洛
水垂簾聽嵩峯凭几看惟應問安詔時復到門䦨
　　題髙都監新亭
髙氏創髙亭亭因地得名半空雲咫尺百里鏡分明襟
帶山圍陜咽喉地接京晝閒多待士時靖少論兵鐘磬
聞蓮舍槍旗見栁營吾廬正相望不似在重城
　　上左馮陳使君
祖徳相門䦨分符衆比難憂民如有病見客似無官地
鎮三秦重衙當二華寒道心輕仗鉞詩性鄙登壇佐幕
多名士開筵少俗歡星連蒲分野河帶渭波瀾勸課耕
初動行香漏未殘書容吾道借琴聽越僧彈拜敕風鳴
佩朝元露濕冠皇恩終賜馬清夢必驂鸞報國嫌言利
修真笑鍊丹髙碑人待立此咏願同刋
　　謝孫狀元寒食見贈
一首狀元詩封来到竹扉讀留寒食燭拜換道家衣譽
過心無媿酬遲禮轉非閒思播琴裏誰更㑹𤣥微
　　送馬共之任内江縣尉兼呈主簿
驢上吟詩賈島同内江歸去指江東封疆半在猿聲裏
道路多穿竹箐中想得兩衙長鎖印應過三載不張弓
重登制策髙科在筆硯公餘莫廢功
　　送喬職方赴闕
一種徴書下九重漢唐賢士豈能同定歸金馬殊黄散
不解銀魚勝白公千騎擁行岐路滿萬人泣送郡城空
他時若繼前交代肯憶棠郊鶴髮翁
　　喬職方將赴闕詔領河東轉輸再成長句送之
河東控蹇詔通儒二十餘州繫慘舒位列九天應自致
權除兩地更誰如薦賢表想殷勤發詠物詩應取次書
不為龍鍾頭半白好抛泉石從軒車
　　留題滻州姚氏鳴琴泉
琴裏休誇石上泉爭如此地聴潺湲愛于琴裏無他意
落砌聲聲是自然
　　將離藍田同王闢太博飲于王氏亭聨成二韻
白鹿原東滻水西楊花漠漠草萋萋(野/)那堪對此還醒
别况是提壺鳥正啼(闢/)
　
　
　
　
　
　
　
　
　
　
　
　
　
　
　
　東觀集巻二
欽定四庫全書
　東觀集巻三
　　　　　　　　　　　　　宋　魏野　撰
　　謝馮亞惠鶴
殷勤親惠鶴迢逓自江濆情性渾如我精神酷似君舞
思同座看唳想隔城聞從此添詩景為題好共分
　　送元上人歸寜
禪性雖無著偏親奈白頭直應飛錫到方是倚門休雪
裏猶思去花前豈易留如何迎侍得住近免離愁
　　咏懐
静顧身兼世何須哂復吁境牽情各有道斷事皆無拜
少腰寜負眠多眼不辜權豪任相笑適性自為娛
　　詶謝商秘臣見贈詩牌
初得春方暖今来嵗已闌紫泥辭却易白雪和終難頻
拂心無倦時吟齒覺寒㑹須親謝去閒挂釣魚竿
　　和長安孫舍人見寄
長安君到轉民安夏少炎蒸臘少寒接使管絃登月榭
勸農旌斾入烟巒龍池似錦花堪賣鶉野如雲稼可觀
見說添蘇亞蘇小隨軒應是珮珊珊
　　謝喬職方惠書
珍重郎君一紙書親書何啻敵瓊琚使回豈易逢歸雁
頻看應難長蠧魚先寄路經千里外後批情更萬重餘
静思貴不忘貧賤當日荆州亦未如
　　送陳越之河中寜覲
寜覲髙堂舜井西欲辭東閣思依依三台筵上飛觴送
五老峰前負米歸莫歎貴無蘇子印且憐榮有老莱衣
舊書逹少應投杼新集鐫多肯斷機紅葉村坊臨水迥
黄花岐路入山微重陽雖近難留住把酒登髙㑹又違
(㑹一/作興)
　　太保琅琊相公見惠美酒因成二絶用為紀謝
從前相輔皆頻出獨在中書十五秋太岳汾隂封祀了
這回好共赤松遊
玉液定從金口啜曹樽分又到顏瓢雖無愁悶憑消處
麴糵恩濃豈易消
　　冬暮郊居
村落欲黄昏寒雲片片凝隔城鐘似磬逺岫燒如燈名
利堪彈指林泉但枕肱何由遂閒散自喜本無能
　　送俞極山人歸太華
三峰倚太虚四嶽竟難如雲向中方起人歸絶頂居道
全忘世態詩必合天機不待辭榮去還應笑二疏
　　謝長安孫舍人寄惠蜀牋并茶二首
彩牋一軸敵瓊瑰喜見親題手自開逺勝浣花人寄到
貴從視草客分来百張重疊霞初巻千色參差錦乍裁
紅藥篇章方雅稱老夫無用擬封回
誰將新茗寄柴扉京兆孫家小紫微鼎是舒州烹始稱
甌除越國貯皆非盧仝詩裏功堪比陸羽經中法可依
不敢頻嘗無别意却嫌睡少夢君稀
　　和進士田亞夫見贈
失意人方羨野人因酬佳句謝知聞都縁月桂終難捨
豈是烟蘿不肯分且縱髙情歌白雪莫嗟下第負青雲
孤寒自古功成晩那獨昌朝只有君
　　寄題石都尉林亭
園林都尉宅景好冠京華便合名金谷其如是石家池
塘分御水樓閣見宫花有客因来說令人動歎嗟
　　謝潘閬見惠白雞
逺惠雞同雪應圖警卧雲如君鳴有信似我素無文映
樹送蟾彩臨流雜鷺羣朝昏何所恨不共隔籬聞
　　夏日書事
尋常苦出門况復在炎蒸短褐披猶嬾長裾曳豈能松
風輕賜扇石井勝頒冰只此貧無事常愁不易勝
　　寄贈長安宋澥逸人十韻
家盛翻嘉遯誰同物外情徴君為宻友内翰是難兄静
論儒宗服狂歌俠少驚道裝輕紫綬酒斾勝紅旌將相
慵趨謁漁樵喜送迎門開紫閣色枕倚渭河聲野鶴聽
調瑟沙鷗看濯纓烟霞連杜曲桑柘接昆明丹訣皆親
寫芝田咸自耕終須盡室去相並掩柴荆
　　和陳推官暮春感興
角冠閒戴任欹斜騎馬人稀到我家僧鉢盤餐惟笋味
道情欄檻只松花驚回馴鹿林間犬聒殺靈龜雨後蛙
春去尋常何足歎自將寂寞並繁華
　　和河中孫諫議見送同薛田察院之龍門謁劉煜
　　　大著
閒憶披雲輟卧雲盡驚獬豸鹿同羣舜耕山下辭廉使
禹鑿門前謁宰君莫訝樓臺抛接武却愁泉石動移文
花時離别尤堪惜頭白三分欲二分
　　登原州城呈張賁從事
異鄉何處最牽愁獨上邊城城上樓日暮北来惟有雁
地寒西去更無州數聲寒角髙還咽一派涇河凍不流
君作貧官我為客此中離恨共難收
　　送長安趙侍郎赴闕
嗣君徴舊相物論更無餘聖日歸黄閣台星正碧虚四
方聞樂只一郡泣漣如灞水猶疑咽秦雲亦不舒綺羅
圍祖席朱紫擁征車從樂時調瑟行厨忽饌蔬先碑雖
選寺遞鋪只擔書古道禾殘後長亭木落初朝官逢下
馬野客送騎驢從此門尤峻何由再曳裾
　　白鷴
　玉潤陳越監丞至伏蒙尚書寄惠白鷴一隻者竊以
　南方獻處本期宿于鳳池東榻寄来忽有光于蝸舍
　此盖尚書久憐鶉處時枉鴻恩舍已從人逺辱嘉禽
　之惠以貴下賤難忘國士之知野聞寡鶴鳴智同鳬
　脛言謝乏碧雞之辨報恩增黄雀之誠因作四首
萬里南禽未說珍且論得處到来因尚書逺託誰相寄
制䇿登科第一人
山雞形狀鶴精神紋似漣漪動白蘋物異恩殊堪鄭重
廟堂人寄草堂人
水國籠来到水村也應懐土也懐恩曾為閒客還同我
今日俱遥舊相門
李白詩中聞有識謝莊賦裏見長思今朝得爾心雖喜
致謝慚無吐鳯詞
　　送王闢赴舉
何必問龜長知音在玉堂十全才衆許雙美巻親裝雲
少離山馹塵多近帝鄉花時新榜貼先為達巖房
　　和𤣥武縣薛秘丞寄示手書因以謝之
至交忘貴賤豈可與常論少似君書札多于我夢魂羊
岐從蜀邑鴈逓到烟村倒箧時將讀誰言我眼昏
　　秋霽草堂閒望
草堂髙迥勝危樓時節殘陽向晩秋野色青黄禾半熟
雲容黒白雨初收依依永巷聞村笛隱隱長河認客舟
正是詩家好風景懶隨前哲却悲愁
　　和孫舍人重過陜下二首
二陜重過一紀强麻衣已變椹袍光數宵黄閣延三子
幾處青樓認五郎顧我豈能誇舌在逢君寜復歎唇亡
大龍頭䘮同傷處吏隱亭欹鄭谷傍
一種分符兩種榮朱衣院吏擁紅旌全家首赴鄼侯鎮
半路重過召伯城迎步綺羅無舊態隨軒絲竹有新聲
野人相見欣還愧為愛交情似世情
　　詶潤師見贈
絶唱和難繼因兹文滯淹隔年詶不得終日誦無厭曬
曝偏防蠧收藏别著簽偶吟聊報謝遲拙莫相嫌
　　乞箋紙寄犀浦王專著作
故人何處暫驅雞犀浦封疆濯錦西五色彩箋宜寄惠
知君管得浣花溪
　　送王遷歸青社
此别重傷情寒天二十程弟分微祿送兒逐蹇驢行雪
蔽千山色冰含萬水聲何時再相見去去海邊城
　　送諤師赴王寺丞召寫碑
才髙吐鳳欺黄絹墨妙迴鸞命碧雲雙美使堪傳萬古
羲之書法退之文
　　寄用晦上人
帝里如何忘舊山却因知巳得名賢司倉道合惟無可
吏部交遊祇大顛紫色袈裟無蕙帯清齋施櫬有苔錢
詩中琴裏偏相憶用晦還應信仲先
　　和三門竇寺丞見贈
禹門公署似仙居誰羨同年在直廬閒製曲教鴉角唱
醉吟詩遣鳳毛書䝉過村巷驚𤣥豹命踏㕔階上白驢
莫訝此篇酬更晩只縁思澁豈情疎
　
　
　
　
　
　
　
　東觀集巻三
欽定四庫全書
　東觀集巻四
　　　　　　　　　　　　　宋　魏野　撰
　　上解梁潘學士十韻
盡繼祖風流其如鬢未秋石渠陳表讓山郡折資求舜
禹城分界神仙嶽映樓淫祠隨處毁學校逐鄉修宻疏
多親寫狂詩少自收通宵營有樂度嵗獄無囚酒席圍
紅粉鹽池照碧油藥同方士煉壺共野僧投瓦礫今徒
獻瓊瑶舊未酬㡬多懐抱事欲去復遲留
　　寄逸人陳孟
姑射山前住朝昏事若何爐消文火疾琴斷武絃多絶
粒身彌健酬杯性轉和相思曽與約春暖杖藜過
　　咏懐
道心雖博愛遇物忽難兼樹更因巢惜雲曾為月嫌酒
中寜有感詩裏覺無言漸老成何事疎慵病轉添
　　贈安邑知縣方寺丞
尋常少往還門静似居山書為家傳秘琴因國忌閒坐
衙更鶴氅行樂到禪關約我休官後隣居竹樹間
　　嵩岳十四韻
東西南北岳峻極盡難羣有感生賢相無偏象聖君四
方觀王氣萬壑絶妖氛影入周公測聲曾漢后聞民居
依巨䕃敕祭答殊勲洞府髙低接都城左右分烟蕪巢
父水嵐濕許由墳頂濶星難轉巖髙日易曛薜蘿藏隱
逸瀑布濺耕耘帝籍頒辭讀天香降廟焚石危名啟母
樹古號將軍獻夀臨雙闕呈祥出五雲將仙存舊跡封
禪表遺文終待移家住閒眠樂放勳
　　和陳推官見贈
白髮朱衣好寫真鵷行佐幕異常倫勘書㡬見招閒客
斷案常思出罪人棠樹政聲僧說逺蘇臺實録世傳新
仍知公退無餘事惟只焚香禮北辰
　　答張生咏菊
正當揺落獨芳妍向晩吟香露泫然還似六宫人競怨
㡬多珠淚濕金鈿
　　送薛端公赴右蜀均輸兼呈司理劉大著二首
金魚新躍繡衣邊暫委均輸出劍關九折路危驄馬渡
一方塵靖木牛閒諸侯迎送威風下赤子歌謡喜氣環
更羨錦城劉大著海棠花裏恣追攀
旌斾悠悠出陜時白頭人送倍依依蜀川尚憶蒲盧政
蠻洞先驚獬豸威祖席香濃花未老行厨味簡筍初肥
分餘若薦相如賦郫縣梅仙好發揮
　　謝益州司理劉大著惠卭竹杖
雖勝斑竹與紅藤絶逺羸軀豈易憑争得化龍歸錦水
老身騎去見心朋
　　和孫虞部見贈
朝客惠詩牌山人愧不才旱田春雨過暗室夜光来燈
下吟三復琴中鼓數回性愚非賜也微㫖尚難猜
　　貽不出院真公
閉户頭初剃今来已白頭五侯堂上見四海定中遊鑿
井還臨砌栽松欲映樓人間思慮絶擁衲任經秋
　　别後却寄三門發運卞寺丞兼簡臧推官
共泛樓船去臨流羨送君烟中旗不見風裏樂猶聞李
郭情堪並荀陳事豈分歸来村路上特地愴離羣
　　送劉大著赴任益州司理
金口親除向錦川一般監郡最榮遷從来才巳欺鸚鵡
此去寃應雪杜鵑迎接僧擕卭竹杖歌謡民寫浣花箋
移風定不妨吟笑絶唱宜磨玉壘鐫
　　晨興
夜長乞待得晨興耽睡童猶喚不譍燒葉爐中無宿火
讀書窓下有殘燈臨階短髮梳和月傍岸衰容洗帶冰
料得巢禽翻怪訝尋常日午起慵能
　　酬和知制誥孫舍人見寄
也知皇宋挺名人至論誰教繼後塵已是世傳元相制
將聞詔寫白公真紫微星宿雖潛望紅葉階除豈易親
野客多慚惠佳句强酬應信費心神
　　送紫微孫舍人赴鎮長安
長安千古帝王城鎮選詞臣自聖情三字帶来天上貴
雙旌擁出世間榮朱衣尚列神仙歩紅藥猶吟雅正聲
預想前春遊賞處九龍池上百花明
　　和郡侯咏雪
時節初過打獵天山河一色曉漫漫梁王宴罷尊猶濕
謝傅詩成墨未乾筆硯窓間寜覺夜管絃堂上豈聞寒
須知祥瑞同霖雨莫把梅花栁絮看
　　謝孫紫微同郡侯石太尉見訪
誰共東郊訪嬾魁一時文武盡奇才朱衣列到柴門住
皂纛隨穿竹徑来乍照兒童戈似雪忽驚猿鶴鼔如雷
眼看兩地翺翔去溪上無因更接陪
　　咏菊
榮雖同雨露晩不怨乾坤五色中偏貴千花後獨尊馨
非慙黍稷采合勝蘋蘩蛺蝶寒猶至鷦鷯静亦存味堪
資玉鉉光欲奪金罇帶霧叢尤宻經霜艶更繁砌蟲侵
有路梁燕識無門薜茘宜求友茱茰好結婚栽培勞婢
僕服食教兒孫易把方先哲難為繼後昆敗莎承亞朶
落葉擁纎根雖異皇家瑞寜孤白帝恩延齡仙訣著應
候禮經言不與羣芳競還如我避喧
　　上知府石太尉二首
陜城天險枕河湄茅土真風勝暫知雨露雖頻霑虎節
雪霜全未染虬鬚白霓放作軍中練紅斾行為帳下旗
公暇不妨遊賞外佐僚時得一篇詩
功名早嵗立艱難今日堪消費百般婢僕出来皆㑹樂
兒童生下便為官實封萬户應方足宻賜千金旋已殘
暫輟坐棠嫻豹略尚嫌拘束動嗟歎
　　送三門發運辛寺丞赴闕
山河仗忠信盡室去安然白浪為行路紅旗認坐船禹
門辭有燕隋栁到無蟬豈羨乗槎客風流載管絃
　　疏小渠
分得前溪水縈紆遶砌流清泠雖可樂嗚咽不關愁静
稱浮花片閒宜泛酒甌却嫌川上看時復有沉舟
　　寄河中田沃兼呈李瀆徴君
未遂去蓬瀛閒居在舜城七絲調似性萬巻記如名下
榻留山相敲門認竹卿中條與太華窓裏見崢嶸
　　送唐肅察院赴東川提刑
按察東川十四州㡬多山水似蓬丘清時應喜無寃雪
嬴得乗驄到處游
　　薛田察院洎夀師同宿三門開化院
繡衣蕙帶方袍客身計雖殊性共閒同宿河心山頂寺
數宵無事一相關
　　寄王谷推官
登科二十載佐幕尚如初官為詩磨折家因酒破除青
衫應懶補白髮想慵梳别後長相憶何縁得共居
　　值雨宿諤師房
信步閒遊處妨歸路豈賖因琴避山雨和鶴宿僧家語
直非關酒眠遲不為茶共論塵世裏夜亦事如麻
　　送王希赴任衢州判官
秋江四十有餘程稱作紅蓮泛水清從闕到州堪羨處
船中坐卧看山行
　　和江南提刑王國博見寄
欲寫情懐難一一擬尋山水看千千輸他吳越閒鷗鷺
朝夕常親畫舫前
　　送閑上人南遊
山水興如燒難留住陜郊五湖擕磬去㡬夜在船敲犀
跡来沙岸蟬聲起樹梢南方未回日何處暫編茅
　　聞王衢王闢登第因有寄賀
人間第一榮初得好科名萬乗登樓看三台讓路行捜
羅空草澤宴㑹敵蓬瀛榜眼兼衣鉢偏依野客情(衢為/榜眼)
(闢為/衣鉢)
　　送宣筆與成都司理劉大著
宣城綵筆真堪愛蜀邑花箋更可誇雅稱風流劉大著
閒時題咏海棠花
　　同晦上人遊渼陂
渼陂寒水碧溶溶野客江僧望不窮更值晩来風雨歇
終南一半浸波中
　　還何學士詩集
魏也非商也微言豈易窮看雖許朋友寫不倚兒童合
在龍圖上難留蝸舍中因思持納處還浦與珠同
　　送髙生歸青杜
去指滄溟畔来辭翠靄間程遙過鳳闕家近見牛山紅
葉飄行色清溪照别顔蹇驢看上處拄杖出柴關
　　聞孟周下第(周字/祖聖)
乙巳暮春天端居忽愴然一名傷祖聖三榜作遺賢我
自空彈指君誰可比肩何由消此恨獨坐落花前
　　送孫磻西遊
貧居勝富貴况復是貧遊前路誰青眼髙堂母白頭秦
山晴望好隴水夜聽愁早作歸寜計歡逢莫滯留
　東觀集巻四
欽定四庫全書
　東觀集巻五
　　　　　　　　　　　　　宋　魏野　撰
　　咏竹杯珓子
誰識破筠根還同一氣分吉凶終在我翻覆漫勞君酒
欲祈先酹香臨擲更焚吾嘗學丘禱嬾把祝云云
　　喜懐古上人見訪
隔嶺僧来宿閒同倚石樓漏聲過半夜月色近中秋雅
道𤣥須到權門險莫遊此心方共適明日更相留
　　村居述懐
布褐楮皮冠朝昏信自然眼明山雨後髮亂晩風前鶴
病生閒惱僧来廢静眠自知慵懶性至死豈能悛
　　上知府鮑少卿
五福三朝客同年想少存立功從太祖卧理見曾孫易
進因仁政難休為帝恩權臨二陜重官處九卿尊烟翠
甘棠樹風清畫㦸門四民潛遂意百吏動驚魂不病輕
丹竈無愁鄙酒樽出衙清道路在宅素盤飱上馬身猶
健看書眼未昏獄空時擁斾多謝到山村
　　懐寄河中表兄李徵君
蒲津棠樹兩閒人我愧虚名帝亦聞三世往還為近戚
一時遞互喚徴君雖同閉户辭丹詔尚阻連床卧白雲
苦恨中條鎮相隔老来離思轉紛紛
　　送鮑監赴闕
紫詔徴黄下碧虚棠郊人送去何如深疑我后尊三老
未許伊川學二疏到想烟霞侵几杖行愁花雨滴圖書
歸期野客難陪從空有吟魂逐後車
　　依韻和長安龍圖陳學士登熈熈臺之什二首
鶉野龍圖陳學士迎秋登眺稱英奇一聲玉管風流處
百尺金臺雨霽時雲近上清争縹緲山連太白鬭參差
碧紗他日裁多少籠得園園寺寺詩
臺號熙熙倚半空新秋景好與春同朱衣吏列登臨處
百二山河一望中
　　謝大著劉煜寄惠玉箋
皎潔分明如我鬢巻舒方正似君心三千里外情多少
一幅真堪值萬金
　　送王國博赴江南提刑
聖主憂民意過于君自憂一麾常慎選八使更親求車
馬皆新賜江山半舊遊蠻旌飄後騎水弩下先舟汎愛
憐吾道寛恩雪楚囚莫忘相送處村店凍溪頭
　　陪留臺李學士筵上賦得文石酒盃得杯字
知自何山得磨礱作酒杯斟疑五色動醉認一拳開窪
似泉舂出痕如蘚漬来主人心朴素愛惜過瓊瑰
　　貽司馬池
年少老成人林間訪我頻文雖如貌古道不似家貧題
柱寜慚祖甘時不為身鼇山將首冠莫嘆尚沉淪
　　贈洛下達三藏
曾擕瓶錫到靈山古寺歸来洛水邊新譯經文傳北闕
舊遊詩句在西天罏中香想諸方試籠裏燈應數世傳
别有空門難繼處宋尚書序本師編
　　寄長安孫紫微
帶掌絲綸出鎮時樂天當日未如之九遷官職光鷗鷺
百二山河比虎貔漢殿舊題司馬賦秦樓新唱舍人詩
相思大欲相尋處飲酒如何敵酒巵
　　依韻和益州同理劉大著喜與薛端公相見之什
錦川風物似蓬丘運使詩流壓九流五色雲中題寺觀
四時花裏按軍州棠郊野客空遥羨蘭省才郎稱共遊
縱使謫仙今復出難陪唱和却應愁
　　依韻和酬晦上人見題所居
陋巷西隣召伯祠入城流水透疎籬雨来石室琴先覺
春去松庭鶴不知薜荔交加侵甕牖莓苔斑駁遶盆池
草堂近日尤增價添得湯休二首詩
　　送王申宰青石縣(申字/伯元)
陶潛但植當門栁潘岳惟栽滿縣花争似伯元青石去
教民先只種桑麻
　　書三門開化院琳師房
四邊浪打山疑動寺在半空山頂頭遶檻門窗多晝掩
應嫌坐卧見沈舟
　　送王秘丞利通倅閬州
到想行仁政民間豈復言寃思雪蜀魄哀欲弔巴猿山
水州城僻烟嵐徑路昏遥思上事日正值海棠温
　　暮冬郊居懐李安
草木松篁杪寒多市井間嚴風生北户愛日落南山下
第人何處棲林鳥自還琴罇雖在側難以解愁顔
　　送王太博知榮州
莫歎迢迢逺帝京且憐叱馭繼家聲歌鐘競出棠郊送
鼔角應過劍閣迎棕葉帶風驚玉勒梅花和雪照紅纓
下車遥想無餘事政譽還同在陜城
　　依韻和李安見寄
三舉休嗟尚陸沈獻書已得帝知音燒殘灰燼方分玉
披盡泥沙始見金思苦任成潘岳鬢道窮莫動孟軻心
公車再召應非晩疎嬾尤難卜訪尋
　　劉大著忽惠雅章喜懼交集輒增二咏聊以贈酬
東觀劉郎一古儒等閒簡帖類經書論交不棄如雲客
並馬常容似雪驢蝴蝶夢魂知有據鳯凰詔命想無虚
翻愁旦暮西垣去難伴王維宿直廬
　　送薛堦迎覲察院
知心人去野人孤猶賴時時見鳳雛病裏鳳雛辭又去
老身縱健不如無
　　又次前韻兼乞鶴
君去華亭鶴又殂眼前空見衆禽雛欲憑轉乞為閒伴
許史多情許我無
　　咸陽道中作
渭水凍無波終南翠色多雨臨殘照霽客向故城過驚
雁逺猶呌牧童寒不歌心愁人不㑹謂我欲如何
　　送孫狀元監丞赴閩
詔命雖殊異行裝亦等閒蓬壺如得路藜杖似歸山赴
約過松嶺辭家到竹關從兹位清峻野客轉難攀
　　暮秋懐王專臧奎王衢三從事
舊友各西東閒思興莫窮盡居花幕下獨在竹林中白
屋貧雖異清宵夢欲同吟餘遥望處寒雨正濛濛
　　送石太尉移鎮許昌
厭居棠樹逺京師新自飛章白玉墀許郡虎符依口得
涼州龍節逐身移離聲銀字調家樂行李金函鎖御詩
想到即徴歸宻地金波亭上不多時
　　送司馬池歸夏臺
芳草垂楊弄色初中山酒好想躊躇他時駟馬乗如組
莫忘今朝跨蹇驢
　　雪竹
溪南一向幾多垂欲咏終難比並伊應似彤庭將御試
麻衣羣見折腰時
　　哭岐賁從事
君喪重堪悲才髙位竟卑寄孤偏屬我知已更求誰祭
徳宜修廟傳名不在碑何人與為傳願錄野人詩
　　送懐古上人游錢塘
正當揺落日忽憶向江天猿避經行路鷗隨入定船袖
擕詩巻重杖揭鉢囊偏約我湖心寺相尋結白蓮
　　悼鶴
誰折仙禽足經旬致枉終讐宜天與報恨使我難窮風
月猶疑慘園林頓覺空殷勤親起塚只在草堂東
　　送王國博赴江南提刑三絶
江南按察去如何詔敕雖然宻賜多不斷仙舟来往處
狎鷗載鶴聽漁歌
江南刑省致時和十郡應從宴樂多自有山迎兼水送
清音不斷勝清歌
江南大半舊經過君稱心多我恨多好景阻陪游賞去
空縈老病動悲歌
　　送李安赴舉
野客獲何陳賢侯首薦人俗流寜肯餞良僕不嫌貧棠
樹離偏暁函關過已頻花時好消息佇聴向溪濱
　　醍醐鳥(一名/提壺)
解題兼解酌啼處静堪聽林下雖沽酒人間最獨醒石
泉窺認甕花露飲為瓶翻笑耽杯者還應損性靈
　　寄贈知洋州李澤屯田
播種分符命最優翠微深處是洋州白雲遶坐疑山相
紅斾隨行表郡侯禪定僧宜陪静話音聲鳥稱伴閒遊
更輸屬邑錢希聖四季花前共唱酬
　　三門與臧奎推官聨句題東樓
二陜三門境(奎/)江城想未勝(野/)早衙連廟鼓(奎/)夜市雜
船燈(野/)乞任多朝士(奎/)忘歸有海僧(野/)東樓仍更好(奎/)
欲去又同登(野/)
　
　
　
　東觀集巻五
欽定四庫全書
　東觀集巻六
　　　　　　　　　　　　　宋　魏野　撰
　　書逸人俞太中屋壁
羨君還似我居處傍林泉洗硯魚吞墨烹茶鶴避烟閒
惟歌聖代老不恨流年每到論詩外慵多對榻眠
　　送文兆上人南歸
自由由獨自誰滯復誰催住笑雲無定歸嫌水不迴瓶
惟添瀑布杖只卓莓苔如此真行脚餘堪我静咍
　　述懐
東郊魏仲先生計且隨縁任嬾自掃地更貧誰怨天有
名閒富貴無事小神仙不覺流光速身將半百年
　　和宗人用見寄
兀坐㡬忘形柴門夜不扃稔憐丞相雨瑞愛老人星妻
識琴材料童諳鶴性靈逺山延頸望疎竹枕肱聽祖業
存圭竇年支有茯苓閒身寄精舍狂跡在旗亭養藥依
丹訣嘗茶騐水經何時得相見静話向松庭
　　送進士孫磻赴舉
半生養鈍向棠郊此去深宜奪錦標莫歎遷鸎方出谷
即看一鶴迥沖霄送詩吟悵風吹硯别酒擕從雪濯瓢
驢蹇童羸山路險他時貴不忘今朝
　　送王闢太博赴闕呈劉正言
吟坐俱頭白分擕重愴情才堪親帝坐貧不似官行暁
霧迷山徑秋霖破馹程惟應劉小諫到闕喜相迎
　　酬和提刑王國博見寄兼惠竹簟
召伯城邊勞夢想滕王閣上動詩心閒思已隔江山逺
老别那堪嵗月深三徑出稀青草合雙眸望久墨花侵
翻嗟珍簟雖䝉寄早晩同將坐卧吟
　　寄贈西川御史薛端公益州司理劉大著陜路運
　　　使臧殿院梓州提刑唐察院
四賢同在兩川時不獨民間鬭察微蜀魄血流啼亦少
巴猿腸斷聽應稀文君酒㫖停紅斾神女雲從惹繡衣
雪盡洗寃題畫景齊看詔向十洲歸
　　送薛奎殿院赴闕
謫監陜郡滯賢才晴雪忻將紫詔開緩步未親龍扆去
迴車願擁隼旟来辭䝉得得過三徑送合迢迢到柏臺
秋霽山川行色好乗驄䇿蹇恨難陪
　　薛殿院將赴闕先歸絳臺迎覲
不妨赴詔暫歸寜躍馬惟消兩大程七十嚴君千萬里
綵衣爭似繡衣榮
　　謝孫大諫惠茶
盧仝曾謝諫官茶狂作長歌任過誇爭似君今相惠者
分從京口送村家
　　贈華山何學士致仕
累表乞眠雲明君始許君三峯同鶴住半俸與僧分益
夀藥難得朝元香自焚承家多令子冠盖世紛紛
　　依韻和馮亞見贈
君向城中住淳風想獨還相逢多解夢不見少開顔期
約同尋藥商量共買山羨余庭際石重疊蘚痕斑
　　贈薛田察院兼呈劉大著
居喪貧御史家近亦難歸却恐詔起復如何贖繡衣僕
夫潛去盡親友頓来稀惟有劉東觀時時扣掩扉
　　寄贈河中孫大諫兼簡劉大著李瀆處士
暫出皇州路不賖莫同夢得動咨嗟雙旌况鎮重華國
五府猶為大尹家劉曜卿方知屬邑李長源舊寄生涯
(大著字曜卿/李瀆字長源)相逢應是星頻聚豈獨山河勢可誇
　　和酬孫大諫見訪之什
冬日開門忽似春溫顔和氣接如親貴能尚故尋村叟
醉悮猶呼作舎人茜斾穿林行蘚上椹袍拂石坐溪濱
似㽞雅咏詶雖晚每㸔長先整角巾
　　送賈注歸蜀
将為干名入帝都却言歸隱蜀鄉閭永抛丹桂辭京輦
深入青山侍板輿囊裏幾般仙藥草杖頭數巻道經書
相門親友欣相羡富貴終難復舊居
　　長安龍圗陳學士寵示重陽日翠微樓上見覽拙
　　　詩之作兼䝉寄翠微樓長樂亭二記各述一絶
　　　紀而謝之
京兆重陽大尹家翠微樓上賞黄花秦娥應自停歌吹
看我詩狂到日斜
　　翠微樓
斗城誰建翠微樓富貴陳家小狀頭和記從今為四絶
鳳毛玉筯興銀鈎
　　長樂亭
長安長樂古来坡新剏離亭景致多從此祖筵休别唱
記中自有斷腸歌
　　和夏臺知縣李尚賢殿直見贈
咫尺縣前山陽城舊掩關兩衙公務静三載使星閒雲
入司房暗苔侵界石斑曾為攀桂客多謝訪林間
　　送王專著作之任犀浦
西川宰字選清强東觀修文輟佐郎濯錦江邊趨郡府
浣花溪上問村疆半年訟必消民境數月歌應徹帝鄉
百里舊聞風物好公餘遥想入篇章
　　送張子臯推官赴闕
閒想何人得似君泛遊難滯五侯門風流自是神仙客
雅淡誰知將相孫寒籟忍堪飄别曲秋霖那更灑離魂
青春漸上青雲去後㑹應難向水村
　　次韻和酬洛下宋京見寄
聲名獨步向西都主將風騷敵亞夫龜洛泛應隨釣叟
龍門游想領生徒公車未召身猶散相府深知道豈孤
可惜春時還不見眼前花卉漫芳敷
　　知府石太尉閒抱瑶琴榮臨圭竇燒笋供膳刻題
　　　名因成二絶紀而謝之
分茅人忽到茅齋踏破溪邊萬㸃苔却恐歌鐘喧静境
隨軒只背古琴来
笋近林燒厭八珍烟為翠幕草為茵功臣名姓留何處
自把金刀刻翠筠
　　池上閒咏
微物滿池塘閒看向夕陽草蟲腰盡細水鳥嘴多長科
斗漁翁字芙蓉野客裳詩成堪寫處蓮葉碧牋香
　　送縣宰王希之閣下
到任預憂替替歸貧類初離情似芳草逺道逐征車遺
愛還留記行裝只担書將来好官職願載此間除
　　寄唐異山人
不見琴詩友相思二十秋能消㡬度别便是一生休未
得雲迎步還應雪滿頭何時各擕杖竟去㑹嵩丘
　　送王秘丞赴闕
詔下儒中選將臣衆推何處避君恩圗書官職人間美
斧鉞威權閫外尊蘭省交朋迎敵願棠郊寒士送銷魂
功臣佇聽居藩翰肯憶漁樵在水村
　　和薛田察院咏雪三首
林間踏去宜沽酒石上收来好煑茶除却子猷當此景
髙情偏憶戴逵家
七字空吟六出花與君無酒只烹茶門前俱絶行踪跡
還似袁安卧在家
宻壓溪雲入户斜照開睡眼不須茶誰言落處無偏黨
牽率詩家壯酒家
　　送趙推官赴王太尉辟命
舊友敦詩將邊城辟去初坐籌銷劍㦸行李減琴書敵
帳應先遁屯田想未耡蕭關迎有騎瀚海食無魚家道
寜思慮軍容計慘舒唱籌戎幙静登眺戍樓虚馬飲沙
河濁蟬鳴隴樹疎佇看歸闕日官向粉闈除
　　新栽葦
臨砌復臨流栽初尚未稠長因帶風雨逺似在汀洲静
閣宜紅蓼閒樓稱白鷗前春應更好江上且潛休
　　送王太博出鎮桂林
主上求人鎮大藩桂林雖逺莫嗟歎薛能嘉樹非真命
韓愈潮陽是謫官甘雨將沾蠻草潤仁風先掃瘴烟殘
龍鍾不得相隨去願寄州圗枕石看
　　謝何學士王專推官王道士同見訪
閒離錦帳戴紗巾誰送東郊訪隱淪舊在幕中珠履客
新遊門下羽衣人掃苔雖是開三徑采蕨何由致八珍
太史還應怪躔次郎官星犯客星頻
　　經嵩陽廢觀因有戲題
嵩陽多廢觀欲騐少碑文地屬村夫子苔漫石老君草
生泉更浸松老燒猶焚欲問神仙事悠悠空白雲
　　送馮介迎覲
離聲無管絃空把指頻彈惟子猶為客何人不作官前
程貧豈易後㑹老應難想拜髙堂下麻衣淚始乾
　　送无用上人歸中條
迢逓中條寺秋尋忘險途履踪臨水有錫影入雲無像
閣分秦樹經窗見舜都我曾題壁處閒看想踟蹰
　　秋夜與陳孟話别(孟善/琴)
草堂燈暗雨瀟瀟欲話分擕重鬱陶何事琴中猶怨切
淒涼調裏鼓離騷
　　寄盩厔知縣解且著作
盩厔樂天初任地此時君又繼多才閒應時到遊仙寺
石上題詩拂綠苔
　
　
　
　
　
　
　
　
　
　
　
　
　東觀集巻六
欽定四庫全書
　東觀集巻七
　　　　　　　　　　　　　宋　魏野　撰
　　同潤師宿三門開化院二首
白蓮社主碧溪人同宿三門寺裏雲四面濤聲秋更怒
並床猶恐話難聞
瘦笻輕錫共擕遊砥柱峰前宿寺樓各有溪居嬾歸去
經旬不是兩相留
　　寄題洪州華林胡氏書齋
江僧昨日到茅齋曾向華林挂錫来因說故家宗族盛
御書樓對義門臺
　　三門留題
何由通九曲始自鑿三門夏禹功如小東溟位豈尊黿
鼉當日窟雞犬此時村渦恐和山漩濤疑若石奔勢愁
衝地軸聲想震天閽寺廟中流聳烟雲兩岸屯樓臺疑
蜃吐舟楫畏鯨吞遊客雖驚險居僧不厭喧如潮無振
鷺似峽欠啼猿孤店經商少雄司漕運繁人家無釣具
鳥道有䉡痕喪胆尋遺跡傷心弔溺魂坼城唐記列砥
柱祖名存况復詩書載狂題愧雅言
　　寄太中山人
相訪住三年初終道一般知心于我異屈指似君難有
物皆同咏無書不共看草堂今獨處寜免動長嘆
　　登龍門縣樓與知宰劉大著作將話别因有題記
名士為官處登樓景好題縣城蠶市閙村野鵲巢低日
暖園蔬嫩烟晴隴麥齊長宜同此望那忍話分擕
　　夏日寄懐西川峽路淮南薛臧王三運使
運使幽人酷暑時江邊林下兩何為信旗君逐舟車動
懶架吾隨枕簟移繡袂㡬經梅雨灑葛衣一任竹風吹
蜀山淮甸棠郊外早晩相逢豁所思
　　贈王氏神童昆季
先後登科出玉京滿朝詩送更光榮豈惟皇宋終難繼
自古神童少弟兄
　　送俞太中山人歸終南(字貫/之)
俞貫之辭魏仲先終南歸去落花天如何相見還相别
早晩溪雲一處眠
　　題鄠縣楊氏書樓
竹多千畆餘賣竹濟貧儒門掩圭峰影樓添鄠縣圖蝸
涎縁棟有鶴跡入泉無終約重来此相隣卜養愚
　　送任乗南歸
歸覲江山逺如何叙别離數杯村店酒一首野人詩趁
渡憐舟穏貪程恨馬羸遥思到家日巳過落花時
　　偶作呈諤閏二上人
老雖無悶向茒堂忽忽還因物感傷積霧易迷平地水
孤雲難䕶滿天霜祥麟可向清時見警鶴難于黑處藏
信意偶然成此咏祇堪閒寫與支郎
　　和人見咏新鶴
雪霜毛羽瘦形儀養處人家覺道肥龜有夀齡方可近
鷺無仙分莫相依千年松上宜孤立五色雲中好共飛
不競巢棲爭飲啄也應難免聚禽欺
　　出户
出户下莎庭徘徊當踏青静嫌鸎鬭舌閒愛鶴梳翎雲
好昻頭望松宜側耳聽便堪為導引誰信可延齡
　　次韻和薛端公歸故里之什二首
茜旗影裏椹袍身迎入蒲津免問津策蹇去時為舉子
乗驄歸日是功臣豈同化鶴千餘嵗纔過登龍十數春
開宴仍聞傾錫賜酣歌喜殺故鄉人
尚輟通儒外計籌堂堂身豈等閒儔綺羅笑别文翁郡
錦繡榮歸舜帝州貰酒村穿紅樹過讀書寺入翠嵐遊
逍遥樓對家山迥得意詩消此處留
　　聞雷宣徽薨背勅葬歸鄉
聖代賢臣喪何人不慘顔新祠民祭祀舊債帝填還鹵
簿塵侵暗銘旌泪灑斑功名誰復繼勅葬向家山
　　和馮亞寄進士孫磻
閒思生白髮懶更把菱花久别何州住相尋恐路差獨
飛傷塞雁㑹宿羨林鴉獨得君為友時過老母家
　　送唐肅察院赴闕兼呈府尹孫大諫
東郊祖帳慘西風愁聽陽關曲調終赤子泣皆牽繡袂
白驢鳴亦戀花驄觸邪暫立龍墀下儤直将歸鳳閣中
大户相逢慿仗說官髙不敢寄詩筒
　　和酬益州劉大著同運使薛端公見寄之什
遥思錦水㑹荀陳共指棠郊憶卧雲青眼雖然蒙望我
丹心不覺恨輸君離情杳杳三千里老病懨懨八九分
惟願急徴同赴闕一時得見向溪濆
　　遊藍田王順山悟真寺
藍田王順昇仙處白傅曾題寺更稀野客暫遊期欲住
山禽何事呌思歸稱心不獨烟霞媚適口仍逢笋蕨肥
兩日正當寒食日家園忘却有芳菲
　　留題仙遊寺
將從三峽泛扁舟先向仙遊寺裏遊水石却驚偏怪異
江山狂興一時休
　　清明日離藍田白鹿原寄王太博
白鹿原東晩色中人家新火翠烟濃豈惟心友難為别
驢上回頭戀玉峯
　　寄淮南制置使薛户部
西自荆巫徹海涯南從吳越接京華半天下管權何重
兩地閒遊路不賖山澤利均資我國江湖境盡屬君家
帝心已簡身寜愧使額雖雄性不奢數道轉輸歸檢察
滿朝才子動吟誇搜除奸訐窮毫髮薦舉賢能在齒牙
彩斾雙飄為從物畫船一簇是行衙已聞村落添農噐
漸見汀洲減釣車不使菰蒲侵黍稷將令橘柚變桑麻
台州頂自尋仙藥建水湄親採御茶噐量寛如波浩蕩
風謡多似櫓咿啞閒尋僧話穿雲葉静聽漁歌隔浪花
野客唱酬容散拙郡侯迎送厭喧譁擕笻未遂攀陪去
溪士時時動嘆嗟
　　懐宗人仲容
尋常念朋友况復是宗人久别彈琴少相思擲卦頻旅
遊湘水逺家寄華山貧早晩重来此園林又過春
　　和何學士見咏新得鶴
喜得華亭鶴看承過所宜防飢先種稻憂病預鑽龜易
惬眠雲意難酬卧錦詩不縁過郡謝歩歩在相隨
　　夏日雨中題諤師房
夏雨下如繩虚廊減鬱蒸濺琴移榻避添硯就簷承暗
喜同田父閒聽共野僧苦吟題壁上欲改又慵能
　　送外甥李渭進士赴舉
棠樹掄材過禮闈孤寒得解更光輝進身喜逐賢侯表
舉足愁分老母衣千里冬殘傷獨去一家春盡待榮歸
頭方念爾還如我到闕何人許扣扉
　　和酬入内趙供奉見贈
出入宫闈侍從官再過林下信温顔朝天駐足因臨水
馳馹回頭又望山捧詔正當趨桂殿寄詩那忽到松關
老来詩思尤枯竭莫怪陽春不旋還
　　和薛察院同龍門知縣劉大著洎數公禹廟留題
七人廟下立裵徊相顧寸心㡬欲摧落日堪傷四散去
再来難得一齊来
　　三峰王耿殿丞将移鎮陜下通理先已同袁刑部
　　　以唱和詩見寄因次前韻和酬二首
君移棠樹民皆喜我住東郊却懶誇拙性怕逢詩債主
病身愁見酒讐家郢辭温潤如絲雨蜀紙鮮明似綺霞
况是已經仙手和㸃頭空使角冠斜
蜀出多才洵不虚淹翔猶未佩銀符民間惠愛應長有
馬上歌詩豈暫無休話卜隣来草澤即看得路去蓬壺
申湖公暇閒遊地賀監何須說鑑湖
　　百舌鳥
長截隣雞呌五更百般名字百般聲饒伊饒舌爭先暁
也待青天明即鳴
　　送吳石赴舉
吳生重赴舉輕别重傷心貧友欲沽酒豪華不與琴溪
僧来㑹送國士到爭尋預想登科後無因到竹林
　　暮秋閒望
水閣閒登眺郊原欲刈禾壊簷巢燕少積雨病蟬多砧
隔寒溪搗鐘隨晩吹過扁舟何日去江上負烟蓑
　　寄王仲道
仲先别仲道長憶又長慵有夢應相信無書想見容塵
埃五十馹山水㡬千重老去難尋訪何時得再逢
　　送王太博抽赴闕
憲府吾皇注意偏君今應詔合居先蛾眉班縀千官上
廌角揚威萬乗前貴戚望風從此日貧交披霧是何年
難忘枉駕相辭處茅屋門開雪滿天
　　寄陳越學士
損之不見數年餘萬種相思一事無惟有近来茅屋夢
為君時復到皇都
　
　
　東觀集巻七
欽定四庫全書
　東觀集巻八
　　　　　　　　　　　　　宋　魏野　撰
　　薛端公寄示嘉州道中所作因次韻以答之
繡衣不問薜蘿衣春草嘉州入咏思憶我茅廬欹枕處
當君驄馬著鞭時展眉喜近龍頭境回首傷遥鶴髪期
從此親題山館裏多情頓掩閬仙詩(賈島有嘉/州之作)
　　送劉煜大著移任龍門知縣
天上書光夢裏傳到施仁政減春寒尚虚鼇嶺神仙任
暫作龍門父母官愁悶豈惟增假寐笑談直恐絶真歡
不縁潦倒長相遂免得離情有萬端
　　送夀師新加命服後歸蜀
日照孤雲作彩霞帝鄉風送去天涯野人遥望歸何處
萬里峨眉便是家
　　書潤師白蓮堂
野人禪客合相陪漸老詩心亦共灰朱草階前容不去
白蓮堂上喜頻来地形各占幽深境天產俱為散逸材
猶恨東郊西寺逺閉門難並水邊開
　　寄陳越學士托附魏仲容
取次升沉論等差雲霄獨不忘泥沙常流對面如千里
宻友終身似一家魂夢因君遊輦轂書題為我寄烟霞
仲容到日還應說半紀相思兩鬢華
　　送王專王衢之許下自維揚謁孫學士王舍人
蹇驢並跨引羸童兩地迢迢謁至公才力互相鸚鵡敵
交情深與鶺鴒同薛能詩在僧樓上張祐名題酒肆中
到日知君尋賞處醉吟還可繼遺風
　　送錢國博知坊州
遥為坊民賀一方夀星偏去照光芒解擕朋友龍三處
隨侍兒孫雁兩行芳草路中車突兀落花風裏斾悠揚
眠雲客夢難陪從空遣吟魂倍慘傷
　　王知府李殿院十韻
詔選来棠樹花驄擁斾乗飢民期再活寒士賀中興廌
角誰傷觸狼心自戰兢只求天子信寜避世家憎竊聽
無餘議惟愁有急徴每因公宴樂方遣妓祇承才薄終
難紀情深豈易勝相親容似鶴不拜許如僧郡閣招看
雪溪亭訪躡冰轉愁詩老退何以答褒稱
　　新井
林間鑿井新里巷汲来頻及見羸瓶者翻思抱甕人乍
嘗牙覺冷試煑茗尤珍從此前溪水潛輕似不仁
　　書黄池谷王山長屋壁
仲先曾到仲淹家書院穿雲一徑斜勸酒莫嫌無樂送
溪聲鳥語共山花
　　送楊侍禁赴闕時有甄先生相隨因為之賦
一種皇華覲紫宸文資煥必異常倫隨軒已有三茅客
下榻寜無兩浙人清洛聽應移足嬾碧嵩看想轉頭頻
他時乞得休官後莫負前言作善隣
　　和蹇藏用莫秋郊居言懐二首
村落秋窮興不窮黄花紅葉照衰容時平轉稱千般巧
年長仍添一倍慵林下移笻聞逺水洞中欹枕是前峰
與君隣近何相似来往人多是老農
敢學宣尼歎道窮閒心何處不相容交朋盡笑龜䝉散
隣里偏嫌叔夜慵晚吹清泠凋萬木殘霞紅淡映三峰
為憐今嵗田中稔欲遣兒孫亦務農
　　謝劉小諫寄雙鶴
令威兄弟涉烟波諫署人教到薜蘿毛比君情猶恐少
格如我性不爭多相呼似說沖霄志對舞如聞擊壤歌
仙術無能騎謝去青雲未免阻閒過
　　次韻和同理王耿殿丞見贈
年来暫屈佐元戎富貴真宜在蕊宫性潔恥分錢子母
時清懶話劍雌雄公心似水逢形鑑和氣如春觸物融
莫道州民俱受賜好詩編得有誰同
　　送唐殿院罷蜀中提刑赴詔兼呈孫大諫
花驄出蜀瘦行難急詔乗軺定峻遷清雪人如辭父母
白雲客似别神仙看暁望晴霞爛漫作宵征暑月團圓
寄語集賢孫大諫莫嫌未和舊詩篇
　　雪中書事上李階殿院
草郊髙迥樂郊東西望榰笻景莫窮山水城池雲葉裏
管絃樓閣雪花中須知應瑞因仁政不獨呈祥自帝功
太守多才又多暇唱酬翻怯見書筒
　　獨酌吟
獨酌獨吟誰與共天為知巳月為朋水邊醉卧無人見
席有烟莎枕有肱
　　謝薛省判寄惠鶴
早輟仙禽寄逸民年来亦似厭家貧時時東望長鳴處
應憶朱門舊主人
　　送蕭咨下第西歸
驢瘦懶加鞭遲遲念獨還聽雞行暁月離雉過春山渭
入黄河濁雲歸紫閣閒明年公道在莫使掩松關
　　謝張中允見訪
園林花木發豈是為游春深愧青宫客先尋白屋人兒
童驚茜綬僕𨽻笑紗巾踏雪擕詩謝朱門必許親
　　送魏莊赴舉
再戰去何如羸童逐蹇驢路貧多捧刺學富少担書已
念離家晩仍憂取事疎西風酒旗下欲别更躊躇
　　醉和知府李殿院見訪之什往来不休因成四首
暫擁紅旌到郡新相知情似舊交親盡驚慷慨山河主
忽訪支離草澤人蘚徑讓慙揚繡袂溪橋迎喜整紗巾
留詩中貴仍揮翰雙美應難繼後塵
玉韻重聽倍爽神銀鈎忽覩更躬親郡侯喜是風騷主
野客慚為唱和人積霧曾侵紅繡斾異香猶惹白綸巾
兩篇箧裏貞珉上頻拂寜堪有蠧塵
使君誤訪樂郊民顧我何由得暫親茜斾動驅千百騎
茅亭纔著兩三人旋燒陸羽烹茶鼎忙換陶潛漉酒巾
可愛水邊松竹上數朝猶自有香塵
雖喜乗驄到水村却愁詩敵勢難親平生未竪降旗客
臨老將為棄甲人豸角勇無心害物雞皮怯有汗沾巾
數篇勉和情枯竭潦倒詞鋒息戰塵
　　送王太博知建昌軍
莫歎三山隔五雲建昌境好說紛紛雖然尚作貧才子
猶免潛呼老使君逺遂朱輪輸雁陣問親畫舸羨鷗羣
棠郊獨悵分擕後髙論何時得再聞
　　莫春雨中作
獨院信寥寥蠶生榖米苗殘春無數日積雪復連宵不
恨流光速惟傷去聖遥那堪當此景時見落花飄
　　送蹇藏用之平陽
蜀客貧遊晉山川木落空軍閒無虜冦俗儉有唐風雁
急長天外驢遲落照中聖君方選士莫使歎途窮
　　和絳臺王都官見寄春日書事之什
絳郡政閒暇人家可閉門馬嘶花下路犬睡月中村吏
亦擎書巻民皆挈酒樽行春思隱逸多謝動吟魂
　　送袁景宗之荆渚寜覲
荆渚北堂寜聖善棠隂東閣别嚴君雪村山館思親夢
二十餘宵兩處分
　　寄龎房
愛於瘦馬上吟詩孟浩然真更似誰雅稱自將圖畫看
况君小筆勝王維
　　和酬李殿院見訪之什
清嫌水有不清泠閒擁朱輪即掩扃樂廣喜披溪上霧
戴逵慚認日邊星髙情稱就雲為幕雅咏宜鐫石作屏
竹裏小亭從此後因君堪號降賢亭
　　寄題閿鄉李氏茅亭
閿鄉古邑有吾親河上茅亭結構新五老分明為北里
三峰咫尺是西隣兒孫不厭閒遊客鷗鷺偏諳醉主人
彼此眠雲相憶夢從今應更往還頻
　　和酬李殿院以野將遊吳蜀二首
將從西蜀下三湘清世那憂道路長杖履雖然遊自在
旗亭寜免到淒涼召公化實宜歌咏謝傅詩尤愧發揚
願得徳星歸未動光華依舊照豪芒
擕得笻枝背得琴欲浮蜀浪陟吳岑本期勝境酬雙眼
却恨虚名阻片心出似蓬飄寜免醉住如匏繫不妨吟
重酬雅咏重思想太守相留意最深
　　上知府大同王太尉六首
兩地曾辭最重權功如温樹懶能言從今富貴知何限
少有元戎是狀元
暫輟居留從洛邑坐棠亦恐不多時皇儲新册聞求輔
位冠春宮更是誰
五等諸侯稀五福三朝官只欠三台下車一變熙熙景
賓閣多開印少開
建擁旌幢七十餘苦吟還似在山居腹中萬巻猶嫌少
更待隣州借僻書
薦士滿朝稱弟姪教民到處過兒孫就中治陜偏清淨
不似侯門似道門
子細曾看九老圗科名官職盡難如更思吕望同君嵗
猶是磻溪坐釣魚
　　吳友山陽蹇子韞常遊潁上言彼之居人有許氏
　　　者富不因貧學非求進于郡之西手植衆木鬱
　　　然成林林下搆亭壯而不麗郡倅黄公宗旦皇
　　　宋有名之士也嘗造焉尚闕歌詩以旌其美故
　　　俾余請詩于公吾于子韞之請於是作八十言
　　　以寄題
道勝富如貧亭臨潁水濱一瓢思祖徳三徑與僧鄰虚
白雖同性丹青不似身趨庭知有子下榻豈無人紉佩
蘭多老成蹊李盡珍開筵迴雪少聨句聚星頻家譜書
難備州圗畫不真遥題應未的莫把刻貞珉
　　上知府大同王太尉
履歴二朝五十春坐棠難免輟元臣分茅已是無雙將
折桂兼為第一人郡邑暫時勞撫恤華夷尅日望陶鈞
下車未暇求民瘼先向東郊訪隱淪
　　酬贈絳臺錢太尉
分符不獨得民誇玉署清華有棣華重耳山河初作主
闔閭宫闕舊為家風飄樓閣髙低樂日照池塘上下花
多謝到州民未勸雙金先沐寄烟霞
　　别雲臺觀同宿饒益寺與薛田聨句
自古人人足歎嗟閒遊得侣復堪誇(野/)可憐十宿無喧
雜不在僧家即道家(田/)
　
　
　
　
　
　
　
　
　
　
　東觀集巻八
欽定四庫全書
　東觀集巻九
　　　　　　　　　　　　　宋　魏野　撰
　　和詶張井見贈
溪上閒居四十春春溪蘭佩蕙為紳自知吟咏非經濟
誰道機謀學渭濱三尺焦桐勝面友數家老叟是比隣
少年多謝擕詩什来訪疎慵潦倒人
　　啄木鳥二首
爪利嘴還剛殘陽啄更忙千林螙如盡一腹餒何妨形
小過槐陌聲髙近草堂豈同閒燕雀惟解占雕梁
亂繞園林啄終朝意若何莫因飢不足翻愛蠧偏多渴
映鄰溪下驚從别樹過辛勤咏還囑無損好枝柯
　　送張先寜覲
千里寜親去青春勝老莱苦辭留不住堪笑到方回行
色秋仍慘離聲晩更哀前程如有信新雁好頻来
　　送黨宣員外赴闕兼呈劉少諫
行裝堪入畫何如馬更羸于到任初棠樹善抛州郡籍
蘭臺宜掌國圗書草芽緑未侵官道栁眼青先近帝居
願共耀卿来舊地飄纓擁斾過吾廬
　　次韻和李殿院咏雪
瑞雪祥雲見盛時功輕苦雨漫霏霏墜来雖作天花瘦
消去偏滋隴麥肥太守登樓飄繡袂幽人出户混麻衣
鄰封願得還如此免說秦飢與晉飢
　　送李殿院移鎮淮揚
花驄秋健繡旗開漸逺棠郊近帝臺耳目𦂳官終拜去
股肱雄鎮暫迎来兩州將相為交代三徑漁樵阻接陪
猶賴雅章留刻石時時開看拂塵埃
　　送武屯田赴峽路均輸兼簡臧殿院之什
旌旗如雨馬如風十二峯前去少同錦帳選掄為漕使
繡衣交代是家翁蠻兒亦在提封内神女猶居畏愛中
好繼金陵丁太尉留題盡著碧紗籠
　　燈花
豈假栽培力自然殊衆芳開非因雨露落不為風霜雞
似殘鸎囀蛾如宿蝶狂丹心塵豈染明燄霧難藏墮睫
客看懶畫眉人剪忙杏園遊宴者曾借我餘光
　　次韻和酬知開封縣錢易學士見寄三首
赤縣滯清才家曾有國来埋金寜變土燒玉豈為灰敏
手知誰敵𡨕心懶自媒雅章寄䝉惠勝味飫醇杯
逺勞仙館客相勉寄詩来豈有口更歎兼無心可灰(来/詩)
(云莫歎鬢如雪/且教心似灰)貧資閒夀命吟助道梯媒信拙過朝暮
除能泥酒杯
珠落銀鈎向玉牋不還合浦到溪邊無雙雙美真堪愛
似聽湘娥鼓舜絃
　　送王太尉赴詔二首
功名不獨世推降五福天鍾更少雙倚柱即看宣几杖
休閒惟得讓旌幢家園到想傾金箧御宴迎應倒玉缸
重過嵩山定回首白雲深鎖舊吟窓
三朝元老狀元稀乞赴彤庭詔便依金鼎位髙將正拜
璧田家近恐妨歸殊思每過莓苔徑别泪偏沾薜茘衣
從此征車東去後甘棠風物減光輝
　　謝王太尉惠書
貴不忘貧賤華椷到敝廬分明如國史子細是家書情
有千里在詞無一字虚未諧親謝去東望但躊躇
　　送蹇藏用省兄
迢逓西南路山多水莫窮波濤千里逺風雨一船空海
獸形難識蠻僧語不通此行忘險阻義與在原同
　　新栽竹
蒼翠兩三枝新和凍塊移旋吟酬得處就刻記栽時已
任雪頻灑未禁風苦吹幽人心自足千畆復堪嗤
　　和酬何泳推官見贈
杜牧科名李賀曹初官花幕莫辭勞年顔不似詩情老
公噐還如酒户髙我稱卧遊藍碧幃君宜立近赭黄袍
雅章酬晩慚慵拙吟社何人與破逃
　　送孫推官之闕下
此去知君免歎嗟薦章先已到京華賓筵沉滯才雖久
仙省遨遊路不賖緑映酒旗村店栁紅迎詩筆御園花
㡬多祖席棠郊外馬上回看日已斜
　　留題華山陳先生舊隱
先生亡不朽太華合為碑至道雖無跡𤣥言尚有詩亂
飛雲似覔不食鶴應悲獨繞空壇下山風動紫芝
　　和馮亞見贈
一生無一事兀兀復勝勝信脚雖過寺齋心不請僧松
篁為活計琴酒是良朋除却君酬唱他人亦懶能
　　送王專李安赴舉
同解約同岐情懐猶苦為問愁離郡早留恐到京遲嵗
晩催行計時豐有舉資前春渾化去莫忘野人詩
　　送陜尉邵國華南歸廣州
召棠隂裏邵梅仙守選南歸路七千辛苦已傷過嶺外
别離那忍向花前到京居舍逢新火度越封疆入瘴烟
相對與君頭盡白不知後㑹是何年
　　和王衢見寄兼呈董行父
棄襦東入武牢關帝里經年豈是閒鶂退暫知淹鳳藻
鵬飛即看上鼇山討論相慰門人意談笑應開翰長顔
(公受知于王内翰/行父即門人也)惟我塊然誰共處終朝門掩竹林間
　　渭上秋夕閒望
秋色滿秦川登臨渭水邊殘陽初過兩何樹不鳴蟬極
浦涵新月孤帆沒逺烟漁人空老盡誰似太公賢
　　過古戰塲
戰死掩無墳生降恥負君古今魂易弔貴賤骨難分狐
兎迷沙徑烏鳶噪隴雲誰家有征婦曽此待回軍
　　長安春日書事
長安春色自依依天命應移地不知蔓草巳迷雙鳳闕
千花猶照九龍池豈無東閣開今日尚有西山似舊時
一月悠悠游不足青門欲出歩遲遲
　　哭錢觀察
操麾授鉞氣縱横盡説長城指顧成嶽既孕靈偏有意
天何促夀太無情明堂欲建棟梁折巨海將浮舟楫傾
才得四旬餘四載龍旌不覺變銘旌
　　将遊蜀中恨有所滯至情難蓄發為拙詩寄錦川
　　　峡路薛田臧奎二運使提刑楊及
却為虚名動嘆嗟難如雲鶴轉天涯兩川尚阻㝷三友
四海空傳是一家白髪無多殘嵗月青城何限好烟霞
此生不逐閒雲去蜀魄巴猿恨莫誇
　　疑山石泉(并引/)
　陕城之東南五十里有山曰疑山山之下有寺曰興
　慈寺寺之中有石泉焉其水清而潔其味冽而甘飲
　濯灌灑無所不至有松竹以交䕃無泥沙以相渾湛
　然内明外物莫撓野與友人王專字貞一居於是咏
　讀之暇但有月上山椒雖夜乆天寒亦往觀之傳曰
　智樂水予實䝉拙非思之于兼濟但愛其虚澈爾噫
　山非峻以寺而稱寺非壮以泉而嘉而泉無詩何以
　旌焉用作一章凡二十句請貞一書之於版俟好事
　者觀之
閒玩正嚴凝神和淡鏡澄玉清無隠物㣲暖不生氷派
想河難雜源疑濟是朋窺魚光照鶴洗鉢影揺僧逗石
聲偏響烹茶味更増四溟終必到八卦内先稱氣逐巖
雲起紋隨竹吹興戲游鱗未化呼應鳥相譍静樂慙非
智成章愧不能終朝臨處處雖淺亦兢兢
　　送瑞上人南歸
相㝷如有事獨去似無依海内山遊遍江邊寺始歸題
詩當路少乞食入城稀肯學㝷常輩忙忙為紫衣
　
　
　
　
　
　
　東觀集巻九
欽定四庫全書
　東觀集巻十
　　　　　　　　　　　　　宋　魏野　撰
　　題陕府同判衙吏隱亭
小亭髙㟁上危絶復何言墨蹟唐丞相詩牌宋狀元山
形連二華河勢㵼三門吏隱真宜此無窮景滿軒
　　聞李安下第有感
客擕春榜至開處倚柴荆未有御題目先㝷君姓名本
期遴狀首敢嘆滯文明不意蒼穹意黙然空愴情
　　次趙尚書韻
将鉞截瓊瑶親題寄山野喜老再和羮味如重啖䏑身
在蝸廬中心懸雀臺下龍門喜復登奔馳寜俟駕
　　送王衢之任徳推官
從軍重疊寄家聲雅稱風流舊性靈功業即看輝聖日
科名先已應台星絲蠶地說連河朔戎馬塵聞近北庭
正是窮秋雨多際不堪回首望郊坰
　　經温泉
堯水不墊民温泉溺唐祚兵處洗不得翻為天下汚山
鳥徒咬咬翠華無問處
　　寓興七首
天地無他功其妙在自然堯舜無别聖其要在知賢知
賢無他術觀其出處焉堯苟不知舜徒云能則天
每念李斯首不及嚴光足斯首不自保光足舒帝腹我
心異老耼驚寵不驚辱豈敢示他人吟之將自朂
秦鑑雖至明不能自照燭楚劍徒云利翻將自殺戮有
國苟失賢若洗雙瞽目况履艱險途舉步成顛覆秦楚
昧於斯寳噐徒收蓄
伯夷非好餓展禽非好黜聖人不私已動為萬世則夷
齊苟就祿賊亂何由窒展禽苟便去何人肯佐國其跡
則有殊其道萬為一
聖人不避嫌小人不避恥伊尹放太甲董賢居髙位嗟
嗟若此人堪愛復堪鄙
天地勞覆載日月勞往還此尚不能息何况在其間鳥
獸飲食外悠悠無貪慳如何人異此晝夜機相關顧我
道何如心足身常閒
勿謂患至大君聖民有賴勿謂事至小父荒子無告因
思唐堯九年水少於驪姬數滴泪
　　寄河中王專推官兼呈知府孫學士
風流官職稱紅蓮花發多同太守筵緑醑十分傾玉斚
清商一部列金鈿池塘閒詠陪靈運樓閣時登異仲宣
更想清明倚公暇棲巖謁過到應偏
　　寄贈桃林尉史温
知韞才能負壯心莫嗟作尉尚湮沉幽求起去登台席
居易徴来入翰林望氣臺邊桑柘宻棄繻閣畔水雲深
憐君况是徴君後閒擬秋涼策杖尋
　　贈陜縣薛階主簿
少年来作簿英俊復誰如好事雖聞舊能官不覺初耽
憂因稼穡廢寝為詩書客戀門前住民欣部内居親科
公舍竹教種職田蔬異日㕔應鎖清才本有餘
　　次韻和王希知縣見贈
從前宰邑絶文詞喜遇今来併有詩封禪牓偏推鳯藻
陶鎔筆肯轉稽遲訟庭任静猶忘寐文㑹雖忙不後期
莫怪林間強酬和一般民最愛深知
　　送錢中舍移任洋州興道縣兼呈知郡李屯田
鵷鴻出宰去如何莫為辭親發浩歌掩抑暫因民製錦
鶱翔終預帝搜羅尊前老淚流難盡杖下離腸斷巳多
却羨使君為舊友公餘開宴日相過
　　贈孫何狀元
天非道莫尊道非賢莫存始知賢人生與道為轅輪明
廷親選士慮彼賢愚渾天子至文明擢公為狀元一榜
三百人黙黙誰復言有如鳳在林衆鳥不敢喧威稜廌
有角度量海無垠直入仲尼室不顧孟軻門文得古中
新陳熟甚矣寃一字如一星光芒不見痕首官来理陜
棠樹換枯根淑氣春風和美化冬日暄至誠物莫欺至
明物莫昏平思治地陜清欲變河源我生三十年未嘗
離丘園樸性昧巧習惟知道可敦貧巷無富車閒地惟
雲屯我願為松竹生在君子軒早夜接清風節髙隂更
繁何當親教授如渴飲衢尊斯言拙且直堪將鬼神論
　　寄友人臧奎
知已念不見塊然何為生慈母無醜子淡父無妍情凍
雲少舒泰獨寐多哀鳴兹懐若為寫援琴不成聲
　　别同州陳太保
至道不在言至言不在舌在琴復在詩諒惟君子别侯
門㦸森森中有野人謁非趨勢利塲慕彼仁義轍此去
㡬遲留忽焉還嵗月孤心傷欲摧凍足澁如折離聲無
歌鐘行色有霜雪去矣當復来琴絃未欲絶
　　宿晦上人房
野客訪琴僧夜午月又午為我彈薫風似聽重華語
　　夏夜與臧奎陳越㑹宿河亭聨句三十韻
雨破畏日沈月出酷暑歇(野/)衙中河亭上静與山不别
(奎/)良朋俱逺来文㑹一何恱(越/)箕踞巾舄間玩好琴罇
列(野/)煩禮厭拘攣陳言誓擺脫(奎/)揮麈影參差飯果香
馥烈(越/)酒令時解嚴談鋒久不缺(野/)樂天無荒淫飽徳
異饕餮(奎/)髙談間謔浪正義排詭譎(越/)抗俗絶依違評
文無詆訐(野/)輿論鄙譸張俗學賤剽竊(奎/)徴引角競出
聯唱更相發(越/)較善合權衡馳義同軌轍(野/)萬物情難
逃千古疑皆決(奎/)聖道約扶持淫辭謀劓刖(越/)鳳鑑定
妍媸天機藏巧拙(野/)是物有廢興惟道無本末(奎/)義路
自坦夷世途終兀臬(越/)烈士死光輝常徒生汩没(野/)逸
氣小風雲直筆輕斧鉞(奎/)孟軻心不動陶潛腰恥折(越/)
疲倦僕屢更輝映燭頻䟦(野/)浩歌不成調狂舞强赴節
(奎/)氣候隨斗占分野為星别(越/)蛩韻時斷續漁燈乍明
滅(野/)河聲疑地震電影若天裂(奎/)飄風奪輕紈零露透
疎葛(越/)酒海傾屢空詩源浩不竭(野/)咸平已亥嵗二年
時六月(奎/)此㑹是何人其名野奎越(越/)
　　解城條山(并序/)
　解城之南出五里抵中條山山有絶壁介立儼若峽
　束縁㟁溯流似有人跡琅琊王衢趙郡李識處士魏
　野江東僧用晦披榛索徑深入數百步止於石泉之
　涘道路未逺塵事且隔雲鳥風物鳴動左右而山語
　野笑樂坐盡日因相與濯足為聯句詩一章凡二十
　句用晦書於巖壁時淳化五年秋八月三十日
髙仭雲根泉清泠濯我足(僧用/晦)森森灑爪甲凜凜寒肌
肉(衢/)来初自試探坐久頻舒縮(野/)觸開浪花白踏破苔
衣緑(衢/)肺腑亦清泠形影相照燭(用/晦)忽罷避游魚未歸
妨渴鹿(野/)懼濁逺泥沙就隂憐草木(衢/)浸潤易調暢狎
玩難拘束(識/)欲伐我未能先起人何速(野/)此㑹髙且閒
願繼漁父躅(用/晦)
　　宿王闢宅與王專洎用晦上人因成聯句
夜深月未生春寒雪猶在(闢/)吳僧擕古琴来與山人㑹
(專/)詩心有是非禪話無慷慨(野/)髙鴻自㝠㝠弋者復何
害(用/晦)
　　淳化五年秋八月二十四日鉅鹿魏野江東僧用
　　　晦趙郡李識琅琊王衢同登解城聯句詩一章
　　　凡六十四句
危城閒登臨秋色際空碧(衢/)四顧廓且平萬慮忽然釋
(用/晦)精誠日月暗曠達天地窄(野/)壯節但孤聳憤氣欲四
射(衢/)深穴狂風號峭壁濃嵐滴(識/)膽氣髙虚空眼目無
疆域(用/晦)幽耳如洗濯剛腸若刳剔(衢/)髙談俗不聞佳句
景来索(野/)四時歸牢籠萬象在咫尺(衢/)山勢出嵩華地
界連虞虢(識/)意脫喧卑場神入清虚宅(野/)千峯如聚拳
萬木同森㦸(用/晦)白雲閒不動飛鳥忽相逆(野/)平莎類茵
褥逺籟當琴瑟(衢/)定交心欲剖言利口難擘(野/)不作蔽
日雲願為補天石(用/晦)道在樂詩書時平偃金革(識/)笑傲
得良朋狂散遇勍敵(野/)筆功壓班輸酒力欺烏獲(衢/)逸
思驟雨傾歡情湍水激(識/)𤣥門非防禦學海詎沉溺(衢/)
寔果間酒廵鄰谷和歌拍(野/)頭鄙鍾儀冠足愛謝公屐
(用/晦)静勝貫兵法黙論通禪寂(衢/)聚散傷輪蹄興亡悲簡
冊(識/)迴飈激吟魂長空挂醉魄(野/)泉石無榮枯塵埃自
休戚(用/晦)鳥道晩採樵人家晴種麥(衢/)暮野牛羊襍重虚
鷹隼擊(識/)涿鹿樹圍青鹽池霞照赤(野/)畫牛羨山相狎
鷗憐海客(衢/)古人何卑屑束縛於名跡(用/晦)
　
　
　
　
　
　
　
　
　
　
　
　東觀集巻十
