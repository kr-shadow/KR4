#+TITLE: 瓢泉吟稿-元-朱晞顏
#+DATE: 2016-06-11 12:25:14
#+SOURCE: github.com/kanripo/KR4d0518 master 60c2318b                
欽定四庫全書　　　　集部五
　提要
　　瓢泉吟稿五卷　　　　别集類四(元/)
　　　　臣等謹案瓢泉吟稿五卷元朱晞顔撰考元
　　　　代有兩朱晞顔其一為作鯨背吟者其一為
　　　　長興人字景淵即著此稿者也晞顔始末無
　　　　可考惟吳澄集有晞顔父文進墓表載及晞
　　　　顔稱其能詩文而為良吏亦不詳其為何官
　　　　今以集中諸詩考之則初以習國書被選為
　　　　平陽州䝉古掾又為長林丞司煮鹽賦又曾
　　　　為江西瑞州監稅盖以郡邑卑吏終其身者
　　　　其集藏書之家罕見著録惟焦竑國史經籍
　　　　志載有瓢泉集四卷而世無傳本顧嗣立録
　　　　元詩三百家亦不及其名今据永樂大典所
　　　　載抄撮編次釐為詩二卷詩餘一卷文二卷
　　　　又牟巘鄭僖原序二首尚存仍以弁諸卷首
　　　　集中所與酬贈者為鮮于樞揭奚斯楊載諸
　　　　人故耳目薰濡具有法度所作雖邊幅稍狹
　　　　而神理自清牟巘序所稱擬古之作今具在
　　　　集中頗得漢魏遺意異乎以割剥字句為工
　　　　其雜文亦刻意研練不失繩墨惟鄭僖所賞
　　　　麴生菊隠二傳沿毛頴革華之體自羅文葉
　　　　嘉以來已為陳因之窠臼僖顧以竒贍許之
　　　　殆所謂士俗不可醫歟乾隆四十六年九月
　　　　恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
瓢泉吟稿原序
前輩教人静坐正欲使學者於静處下工夫設不得已
處事物應酬狎至之際有所摇奪將遂成間斷乎天下
之理散在事物觀於静未若觀於動求於簡未若求於
繁為得也為詩亦然退之嘗謂吏人休白事公作送春
詩鄭五作相亦謂詩思在㶚橋驢子上此猶戱語若孟
東野喜平陵水木幽深每坐石上吟哦至暮乃歸曹務
盡廢則詩與事果判為二矣謀於野則獲於邑則否以
禆諶一人之身心随境遷智愚懸絶又不可曉豈東野
之詩亦求之於野乎朱晞顔年甚少篤志於學士大夫
多従之遊顧其居近市盖㕓隠也坌壒之蓬勃里巷之
喧啾車馬之阨塞日旁午於前而晞顔方乃挾冊危坐
若擺落世事初不介意然其承親賔友泛應曲當未嘗
廢事亦未嘗違俗而詩輙成軸紙長三過讀之愈出愈
竒擬古則不失古人作者之意詠史則能得當時之情
至於他詩各有思致大抵老蒼雋健尤非近學所能窺
俗情所能汨良可喜也予謂晞顔儻能於事物應酬之
際常存主静之心不為外奪則此理卓然随在而見亦
随在而有得何莫非學學進則詩益進他日又當求之
於此軸之外庚子夏五月十有八日陵陽牟巘序
瓢泉朱君曩仕予鄉州交分相得也當是時君之才氣
鋭甚自謂天地間風月無盡蔵平章在我化裁在我故
日以詩謌與騷翁墨客相頡頏不厭别二十餘年復胥
㑹於錢唐而其氣益鋭詩益竒其騫騰迅邁如大鵬御
風之脱氛壒也其連軒清警如舞鹤出林之引圓吭也
人所彳亍我獨紆餘由是知坡老所謂昌其詩不如昌
其氣者益信君嘗丞長林鹺事厖茸窽導棼疏日就成
緒乃能與李君五峰恣覧雁蕩山瓌容瑋狀倡和彪休
風雲協其律吕烟霞為之澄廓於時運使本齋王公方
廵眎其所職也即改容禮貌之無操約鐫譙意其在江
西事尤劇吟詠不廢以是知君之才周於世用不獨昌
於詩而已至其為文規䋲古制不事浮靡麴生菊隠二
傳尤為竒贍幽蔚又不獨昌於詩而已予嘗觀吳草廬
先生為其先翁墓表稱君能詩能文有猷有守可為良
吏為聞人盖紀實云鄭僖序
欽定四庫全書
　瓢泉吟稿卷一　　　　　元　朱晞顔　撰
　　賦
　　　用中賦(并序/)
　　　　友人李季和咎余性褊貽書勉以用和之道
　　　　因思古人西門豹偑韋欲其緩董安于佩弦
　　　　欲其急乃托物以自儆余謂二者皆非中行
　　　　不免一偏之溺也作用中賦
伊昔哲士知性所偏志在懲過佩韋佩弦以急則絶以
緩則延不緩不急曷求其全彼韋之徳順而勿皴紆徐
不振奚為取妍彼弦之直皇以是宣張而弗弛疇能破
堅火之炎上烹飪是專苟失其宜禍貽燎原水之潤下
利澤取先壅而勿疏漸至决川剛以濟柔方以處圎義
内敬外中和至焉仰惟隆古曰聖曰賢言行之粹光曜
簡編羑里之囚渭陽之畋赫赫師旅西土以平畏匡厄
陳逐宋去桓誅卯墮費孔道炳然媵臣負鼎耕有莘田
桐宫放甲拯湯之顛羽忍而愎斯佞而便徐偃昏懦𢎞
羊迍邅伍貟諤諤禰衡悁悁賈誼賦鵩屈平問天咸家
破以國殄卒身殞而名捐紛自任以無守故㳂流而失
源悼前轍之可鍳嘅遺躅之猶傳抑存養之失理斯執
中之無權徴吾道之否泰審去處以周旋踐撝謙之盛
徳體夕惕之乾乾疚内省於未孽何憂患之能纒夫豈
曰弦之勁勁兮美其秉直韋之申申兮服其順獧眷二
子之有激爰假是以為言悲吾生之不諒或昧昧於斯
愆輙援筆以抒志庻用中兮勿遷
　　　龍溪賦(為瑞州路監郡李公/夀龍溪其自號也)
葢聞崐崙之坻河源所出龍門下趨以拯昏墊或斜繚
以為川或中涵以為澤始浩瀚於無垠亦茫洋於眇忽
爰有深窈邈乎難窮風霆所激蛟龍是宫適蜿蜒以自
處豈騰躍之無従惟至神以蔵用故造化莫得而言功
至若潢汙溝洫易盈易竭資濡沫以相煦求升斗以自
活夸海若而志滿蹈坎井而跗滅非尋常之宛轉奚小
大之可優劣是以蔵之也窮九淵莫得而為之珍用之
也惟萬物不能以與其仁一隠一顯一屈一伸旁薄宇
宙呼吸風雲蘇焦原於旱暵回枯卉於陽春且夫夭喬
至性與化開闔族類雖繁實長萬甲匪翼斯騫有鱗斯
紱繄神運之變化抑隂陽之轇轕方其九五在天君徳
巍然鍾一時之慶㑹寕乆晦而于田顧亨奮於雲路斯
振㧞於神淵竟㝠升而化物倐乾轉而坤旋爾乃河伯
改觀江妃沮色獻兩涯之牛馬擁萬靈之琴瑟發魚吟
於幽曠起蛟舞於深僻邈千尋之晴藻貯萬頃之澄碧
至矣哉鼎湖丹就胡髯下垂鏘鈞天之廣樂侍玉府之
羣姬攀弓劍而直上遺雞犬而莫追與天地以終始誓
河山而固之
　　五言古詩
　　　擬古十九首
行行重行行道路阻且脩遊子日已逺緩帯令人愁鴻
征尚投塞狐死亦首丘物微胡不爾况在人情不富貴
豈不有出處安可苟髪白不再𤣥舊遊骨應朽願朂
𤓰李心為君報瓊玖
青青河畔草悠悠陌上塵春風日飄轉變故復變新昔
為閨中嬖朱樓敞十二芳妍奪主情列屋不成媚今為
蕩子妻空牀伴憔悴傷哉蒲柳姿膏沐不能理
青青陵上陌采采畹中蘭結根在澗谷清芬被人間維
彼巖廊姿貞堅世所難君子每自器聖賢豈其患所以
懐璞者抱月號空山
今日良宴會歡情具難忘玳簮映珠履佩玊鳴鏘鏘芳
馨雜盤饌宫徴明絲簧樂劇不計筭一酌累十觴主人
醉欲嘔倦客徒自傷誰言萬里遊共此燈燭光
西北有髙樓飛闌搆縹緲樓中有佳人絶世顔色好當
忩揮五絃徽音一何俏絃促心緒繁哀怨不成調安得
萬里風吹落邯鄲道
渉江采芙蓉終朝不盈擷本以寄所思神魂忽飛越常
恐生棄置芳妍日消歇幾欲佩秋風衣冷不堪結
明月皎夜光浮雲為之清一樽飲露下肝膈傾秋氷昔我
去里社意氣輕死生相随霍嫖姚獻獲勞先登嫖姚今
已貴金紫盈朱門康莊森棨㦸甲第連青雲安知天下
士霜露頽冠纓丈夫有如此當策中原勲
冉冉孤生竹托根在山隂藤蘿忽纒繞宛轉交相仍來
為君家婦君戍交河城携離雖未乆奈妾當新婚思君
不可見涕泣徒沾襟欲寄機中素弱羽無由慿不如兎
絲子結托相慿陵偏得春風意青青日向榮
庭前有竒樹勢欲排雲齊西風正激烈枝葉沉沙泥芳
馨清可掬逺思成徒為翻憐百鳥巢悲鳴怨髙棲
迢迢牽牛星逺阻天之河煌煌天帝孫終嵗弄飛梭星
渚鵲代橋環佩鳴相磨歡遊一何短方駕回羲和依舊
天一隅澄漢生微波空餘機杼繁不識離緒多
廻車駕言邁路逺飛塵沙秋雲亂黄葉暝樹啼昏鴉頗
感萬里心縦横羈天涯猗歟靖節翁三徑自成家至今
霜下傑千載尊黄花
東城髙且長飛堞起層霧城旁宅一區長年鎖風雨香
徑與雕墻離離暗禾黍云是五侯居昔年貯歌舞今為
泉下塵空聚一坏土强鏃發隂機魚燈耿泉户空有石
虎獰不解斷斤斧日暮隴頭風蕭蕭白楊樹
驅車上東門倐與故人俱故人何為者祖帳光路隅白
髪紫縷巾赤馬黄金塗名聲邁朝列事業光璠璵一朝
乞骸退何異敝屣如人生貴知止莫作壁上枯感君語
亹亹不記行區區路逺日已夕且莫驅吾車
去者日已踈来者日已親且勿踈去者曽是多親人寒
暑互轉圜生死同昏昕巍巍北邙山壘壘多丘墳狐兎
穴蒼窆蒿莱翳佳城金貝悉羽化弔祭空腥葷豈無一
杯酒相與娛青春
生年不滿百常懐千嵗憂白髪不少假轉眼春復秋人
生妄自必殁後真貽羞有歌在座側有酒盈金甌不樂
徒自械不飲空自囚一室有代謝寕為他人謀
凜凜嵗云莫祁寒俄迫期霜風正蕭瑟冷意侵牀幃一
念動萬感起作中夜悲夫君久為賈逺在天一涯掩袂
只自傷何以慰所思客従逺方来遺我一襲衣開緘欲
試之中有三致詞上言情勿離下言久當歸妾心如素
絲絲盡色不移
孟冬寒氣至草木多凋萎撫景悲弔影感妾芳妍時笑
顰俱有情入目分妍媸以色事君子色故寵即衰况當
避妍初㑹少多别離久間不獲寫夣寐或見之私衷苦
未竟晨色已熹微願逐塞上風和寒入君衣
客従逺方来遺我雙南金感君千里意致此百鍊精非
無躍冶姿詭異世所驚寕逐鑪鎚巧勿與冶人輕
明月何皎皎清輝映中庭流光繞曲房耿妾貞潔心悠
揚川上雲變態如君情事君未旬日已覺成因循一身
不能保况保百嵗親空有舊時月来照新啼痕
　　　覺衰呈汪桐陽教授
清晨攬明鏡未覺朱顔非珠盤瑩赬玊色映虬髯輝尚
期青雲到肯將白日違胡為巾櫛間見此一縷微初疑
素絲委漸作秋蓬飛蒼蒼化為白鬒色日已希念兹種
種者投老應無幾顔朱豈能駐併逐流年歸廻慚庭下
花妖艷争芬菲春風互開落不息生生機吁嗟人世間
形悴神何依誰能資㸃染取媚同脂韋行將半簮雪獨
釣秋風磯
有生異飛搏獨恃齒牙强配兹柔胹舌飲啖充胃腸固
知剛早折何乃先唇亡今年漸摇動頗與食物妨盤飱
忘乾肉鼎臠珍我肪愁吟憐餅餤歌笑嘲踈狂槎牙怯
潄水齟齬艱焚香時時畏脱落對案心彷徨翻憐髫齓
時齒毁兒不傷及兹纔一落不復誇堅良祗愁落向空
狀類同吃羌従今併嚼蠟世味俱相忘
平生判青白好醜懸心胸㸔朱忽成碧轉首今一翁絶
憐忩底月坐廢詩書工磨研正亥豕反覆尋魚蟲當時
擅輕俊下目一紙空天工忘聽察障此阿堵中文章不
可恃信足欺盲聾欲求一匕藥刮膜開雙瞳嘗聞先逹言
目與心神通廢書减思慮逺勝金篦功便當逐一散揮
絃送飛鴻
小少慕崔李結交俱欲仙任逹日縦飲醉袒冠裳偏相
嗔問斗石鯨吸供百川誰知鸕鷀杓近斷山翁縁千鍾
愧昔守百榼慙前賢詩豪遜醉白草聖訛張顛深杯辭
百罰一引先頽然平生持螯手坐覺成拘攣傍無罵坐
客惡語相嘲喧又無執法吏秉筆當樽前得非腸胃間
有物今飛蜒座中發深省年已居人先自憐腰膂弱不
復浮酒船為問荷鍤人醒醉誰能全臣今亦知趣差勝
饞流涎
　　　答汪桐陽所和覺衰四首
朝㸔青如絲暮㸔雪滿顛髙堂幾何人掩鏡悲徂年吾
生亦何悲所悲乃吾天周公不我夢楚鳳猶髙騫璠璵
與鐘鼎事業將誰傳逝者信如斯一白何由𤣥相期努
筋力猶有童心焉
吾聞汪夫子失笑韓昌黎朝起抄爛飯合口穏送之當
其仕四門竟死遭時譏公今已退休仕進非所期嗟余
落宦途兩車牙莫支魚蝦不能飽大肉將安為終當迹
公去潄石滄江湄
人生具兩眼自可觀竒書竒書苦易盡兩眼光有餘天
上何早計盜我明月珠因書漸廢眼因眼書益踈眼廢
心自明書廢賢亦愚但當減思慮朝夕痛掃除倦来枕
書卧莫為㸔花驅
幽居謝人事門逕絶送迎麴生真觧事入室如有情呼
兒供細酌我歌爾其聆歌詞非不佳未樂愁先并誰能
逐愁去千日時一醒君家富良田種秫當早成翁雖不
觧飲持以慰狂生但當師飲濕細糁東坡羮
　　　題劉山驛和鮮于伯機韻
我昔愛山水嵩華捫絶頂臨風發清嘯笙鶴吟夜永至
今山屐蹤記憶猶故井三年東海濵健歩無由逞杖屨
謝追遊真成殺風景東還腰膂輕散䇿度蒼嶺平生走
黄埃厯此心頓醒萬景畢横陳妙處在君領危亭俯層
岡已覺異喧静羣峰互起伏翠疊浪千頃又如岀萬姝
列侍風鬟整蜿蜒龍赴壑贔屭龜負鼎慿軒試凝眸倐
若丹青炳衆態備媸妍造化機自警雨晴春洗粧木落
秋脱頴緬思舊經行一一皆夣境畏途事﨑嶇喟然發
深省何當従馮公山中奉朝請
　　　簫臺周心樂以濓溪自家意思扁其所居之室
　　　為賦短詩
真人絶浮偽一室逃虛空軒忩敞寥廓八靣俱玲瓏悠
然㑹衆妙納此靈襟中鳴琴弄秋月洒墨吟春風至令
千載閒黙與前人通驢鳴共草色是樂真融融癡人不
觧事説夣追前蹤䝉頭但熟睡日影東忩紅
　　　題蘇上人庵前古松
人生百嵗間憂患長苦半况乃萬境殊天咎不可玩每
思山水佳安得一汗漫信知樗散姿天意良有憚日師
古佛流一慧破諸暗頗資象教力春花悟空幻露袒憇
長松老結林下伴風寒梵唄騰日夕釵影亂誰將露電
身植此氷雪榦似聞入山初蒼髯手堪挽只今根下苓
磊砢鳬鶴滿頽光倘能延俗骨安可換慎勿假斧斤紼
縛共一㸑
　　　古心齋為朱鑑子明賦
世俗相詬病美刺非妍媸紆徐極狡好骯髒多瓌竒我靣
寕似子子我不自知至哉虛靈中有物窈莫推羊狠類
渥丹麟紱生䝉倛聖狂惟自克是故幾于危堯舜去已
逺厥鍳猶可師明徳始自明令聞日四馳咨嗟今之人
方寸有險夷作詩以銘子聊用自觧頥
　　　中秋不見月
今年端正月不見白玊盤封姨約豐隆苦意相作難似
疑妬孀娥嬋娟滿人間凝塵掩明鏡舞影停雙鸞林間
金背蟆納景泥蹣跚何如草根螢熠熠明夜闌絶憐風
枝鵲飛遶何時安嗟余老無術戯挾清光寒㑹須期隔
嵗飛歩凌天壇
　　　題松泉卷(録事宣差/仲傑號也)
青松生崇岡抱負巖壑姿上披蒼龍角下絶黒地維淪
漣散清影蔚若𤣥雲垂中潛飛騰意魚鳥不敢窺餘輝
被寸草一一含華滋願言敦令徳永此終嵗期
　　　題春晴㑹飲分得石字韻
江亭枕煩囂積雨斷行客奔流疾征駛浮鷁散沙磧我
虞課計虛愁坐意轉劇慿誰排雲手為拯陽烏厄兹晨
天破慳初日下林隙波摇金破碎花委錦堆積豈無行
樂心苔徑妨醉䇿小人居近市朝夕謀有益擁篲過髙
軒門巷多轍迹殷勤接杯酒談諧慰離索側聞壎篪音
逺勝瓦釜百共稱㑹靣難此日良可惜乃知朋遊歡講
觧資麗澤北里足笙竽門闌溢春色列屋貯嬌妍黛緑
仍粉白平生浮華姿許史久通籍丈夫各有志重寳匪
金璧嗟余晚聞道無行可干澤朱墨手自操豚魚争寸
尺終當老清潁投竿坐磯石
　　　遊玊泉分得雨字韻
山中風氣佳清泉流石乳方池巧截肪涵秋不知暑波
光浄無塵照映色蒼古靈魚忽飛来龍性欲掀舞分明
躍冶姿幻此一漚聚凭闌眼為開鱗鬛真可數駢然離
復合小大自行伍倐焉去無蹤散漫失煙霧但知圉圉
樂不救焦原苦何當挾飛霆一瀉天瓢雨
　　　餞吕子敬赴漕臺
北風吹海波寒氣已惨栗嵗功方告成上計倉廩實大
府督先期列城羣彦集公来親奉辭王事有逺役入登
和鈞堂諮諏侍前席力陳功利源首先二三䇿民實吾
同胞苛痛體均一商賈趨懋遷負販致其力上以奉王
供下以合民食嗟余忝命吏三載貳下邑適丁嵗屢艱
課計虚所入使車勤逺人問俗考肥瘠念兹災疹餘推
額減其籍寒者煦之温飢者哺之粒嚮非大府嚴雲雨
手轉劇公歸被顧問為我對以臆倘能出泥滓窮困非
所惜相期在嵗寒梅邉問消息
　　　寄茂枯林上人
吳山一何麗湖水清且瀰天髙灝氣浮我行適其時陂
長秋意住蘋末来清颸扁舟日来往薄宦焉能羈山中
耆舊人吟嘯相追随茶笋盡禪味風月多襟期胡為滯
江表一鉢營朝飢何當歸来乎共賦叢桂枝
　　　遊何山弔胡安定墳和馬侯徳昌韻
髙人邁幽賞意極千里豁閒尋水山佳衆景入寥廓捫
蘿絶鳥道竦韘出林末居然净梵天金碧煥郛郭飛構
上凌雲日軌度檐角倒景壓重湖奔雷破宫壑微逕下
旁通晨昏鐘鼔合相傳晉何楷勲業著麟閣築室向兹
山深求洞宫脚盡洗浮華姿𤣥黙守栖泊至今香火縁
英靈宛如托書生仰前修髙堂哦泂酌遺徳儼可師丹
青真炳若誰憐蒼窆間草樹半凋落粢盛修嵗常加籩
無處着朂哉賢侯心直欲虎口脱還將舉冠舄卜吉慰
索寞歆饗惟徳馨吾罍猶可濯世豈乏雅士同好衛公
鶴新詩有餘師銜璧當靣縳
　　　賦豆腐
秋風入荒落䟽籬搆霜蔓枯萁委蟬蜕老莢剥羊眼離
離珠走盤圓净真可貫誰將蟻旋手倒注入空窽殷殷
雷轉巖嘖嘖魚吐泫居然盆盎中零亂舞鵝觀偉哉就
鼎功囊封有竒粲餘習尚儒酸㸃染形質幻俄驚趙璧
全却訝白石爛全勝塞上酥輕比東坡糝固知滋味長
尤喜齒牙煗那資糠粃餘雜糅出膚淺終慙菉葛纎生
被脂粉涴飡玊定有方咄嗟良可辦
　　　簡李五峰
今我忽不樂長思草澤中狂歌友樵牧行樂意所従一
出風塵下蹋翼棲樊籠粱肉非不佳快意野草豐别君
踰半載茅塞心有蓬俗物紛滿前推挽難為容何由座
置君勝日支雙笻勃窣三家陂把菊臨西風村酒不須
貰此樂誰能窮
　　　贈趙古灘
南山有孤鳳振翼鳴朝陽竒毛爛五色煥若春雲翔朝
茹𤣥圃芝暮飲瑶池漿丰儀太平世金石何鏗鏘嗟哉
林間雉下溷蓬藋場清泉一自照頋影憐文章羽毛非
不佳所貴非禎祥何能逐孔鸞共際聖廷光
　　　題二牛三牧圖
川平草樹深見此兩觳觳上有芻牧兒前倨後何伏曵
尾者誰子設意巧相覆紛紛車馬塵危途多側足
　　　丹巖聨句(李孝光/同賦)
山徑盤詰曲捫蘿度層巔隂崖日色死(景淵/)陽谷天根
連星隕魄未化(孝光/)秀結形逾堅跳空雨飛雹(景淵/)轉
石散紫煙拳急繡毬迸(孝光/)囊探赤丸鮮晶熒怒目瞋
(景淵/)崫嵂髙骨觀𤣥鳥遺墜卵(孝光/)蠙珠湧流泉驚麏
憚激射(景淵/)伏鵠思騰騫月斧屑玊飯(孝光/)火鼎盤丹
鉛狙公嗤拾橡(景淵/)志士樂轉圜羽人委靈迹(孝光/)巫
俗相讙傳安期邈不返無従巢神仙(景淵/)
　　七言古詩
　　　韓伯臯僉事移湖學講堂時倪仲深作教韓為
　　　作堂記予因賦此詩
春風采采宫芹香宫前泮水涵晴光鱗鱗瓦影落晴晝
魚自在藻鳶自翔盛時學士多俊造兩廡絃誦聲琅琅
藏修游息儼有序丹雘炫耀聨宫墻喧啾一掃衆境寂
爽塏坐閲松檉凉吳興先生適用材時論已許收棟梁
懸知述作有本始上顧憲紀司翕張雄文師表動一世
籍湜喘汗漢走僵昔之人品今可見光燄萬古開天章
推尊孔道頼韓氏巋然豐刻在斯堂
　　　送鄭有常學録之金陵
康樂城西斗酒邉狹斜驅車逢鄭䖍秋風蕭騷兩髩雪
蒼顔猶帶東山烟相㸔欲問心自語老翁笑指行藏處
髙堂素壁蚓行春静院清風鶴翻露年来漫浪湖海間
欲將老眼驅江山自携破硯伴行脚天公未厭斯人頑
金陵自昔繁華地六朝風物今餘幾鳳凰臺下草連天
落日征帆滿江水
　　　題梅正傅學正思原圖(梅都官舜俞宣城/有廟嵗祀不絶)
江漢可游河可泳渉卬已入詩人詠何人繪此思原圖
直欲源流接清近嗟哉宗法久已湮服属終緦親已盡
禮亡世逺情益踈骨肉淪胥相詬病吾身而上幸可推
百世猶能系其𦙍昔人敦義致所思豈但拘拘傳譜引
是圖命意良有然一覧令人發深省名門徳業世所欽
圭組蟬聨互輝映都官清節死不渝祀事孔時官守謹
舒王雖貴魄已沉巵酒無人酹松影我詩淺陋不成章
要與水山相久永
　　　登朱荷洲南樓
少年足力便崎崟登髙㨗若飛猱輕清風八詠久蕪没
明月雙溪今震凌我生遊厯半天下胡牀到處乗清夜
興来不减庾征西才踈應愧宣城謝窮年飄泊東嘉城
低眉矮屋嗟愁生擬尋思逺豁滯積飛闌窅漠無由慿
湖中荷花嬌觧語蘭舟盪漾移愁去月明沆瀣翠盤低
冷香滴透洲邉雨清波倒影涵青紅恍疑飛堕蓬莱宫
回㸔繡栱光爛目危梯直與銀河通羇人忽動登臨興
闌干靣靣和雲凭摩挲倦眼試新晴山色溪光俱入詠
要㸔山水寫真時烟雲杳靄秋蟾輝竟湏携酒共君醉
援毫發我胸中竒
　　　獨愚齋為蘇敬之作
參軍晚著従事衫白頭驅馬風塵間遇民以義不以利
照徹萬類窮神姦不私小智厭變詐子孫何用夸移山
多財殖産慮益過忍窮不計囊中慳蕭然偃仰惟一室
齋居慎獨師曽顔忘吾䘮我漫不省直與木石同堅頑
奴顔婢膝事軟媚升髙附勢勞躋攀栁州昔日困僇辱
始以巧幸趨機關伾文執誼竊政柄貞元黨與傾朝班
一朝禍變不可測同時斥逐投荆蠻知愚後世自可辯
至今瀟水流潺湲
　　　題開元商學士所作眉山春曉畫壁
殊庭旭日移清樾滉漾晴忩明積雪山翁觧帯凌清寒
一掃窮隂幻銀闕流澌溶洩春浪生蛾眉洗粧鬟髻青
盤空飛磴三百里彷彿中有巴猿聲參差古木縁雲立
獨拄西南天半壁卧㸔參井懸髙秋不假丹梯手親摘
人間無此山水佳何年瀛海来仙崖不應蒼翠掩春晝
雲氣日夕屯空齋
　　　題李遵道松竹泉石畫壁
李侯畫手名天下一紙千金不當價笑將城市換山林
収拾煙雲歸一罅蒼松偃蹇怪石撐修竹蕭森冷泉瀉
𤣥隂低户雪垂垂顛倒黒蛟寒不化雄姿幽態兩竒絶
坐覺清寒逼長夏道人宴坐心目開憶得窮幽上嵩華
瘦笻倚壁鶴同癯門外紅塵朝没馬君不畫一匡廬山
清風滿谷聲珊珊何當着我茅三間
　　　題金緫管所蔵王宰臨本長江萬里圖
五日一石十日水王宰能事稱子美何因寫此長江圖
萬里風煙来眼底閉門讀書期致身天下國家幾何理
人生積力乆乃知豈但區區事華麗九江絶險禹所經
中涵萬古英靈氣豐功偉績想餘風覇畧雄圖見遺趾
逐臣去國逺於天遷客投荒半為鬼賢愚雖異迹未陳
厯厯江山舊遊憩展圖一過深起予嘆息畫師良有意
従險入易蜀道難積微至著牛溪始毫端妙刮造化窟
咫尺丹青得𤣥髄百年等付桶底間瀛海蓬山曽可葦
我詩遲拙不堪傳較似諸君發䝉耳
　　　江西道院
神仙荒誕不可推獨餘清浄為吾師盖公堂上日初永
吏舍羣飲相恣睢治平不撓俗自化堯舜垂拱稱無為
一従相國去漢室此道汨没誰人知筠江江上有故宅
丹氣納爛霞争輝相傳八百駐笙鶴碧落有路通巖扉
我来歴覧拭遺扁華屋突兀争翬飛信知上界足官府
堂廡深静行逶迤列曺簡重喧競息未必吾氣為居移
使君知理過伯始坐㸔千里春熙熙
　　　擬張侯復胡安定墳
古昔典禮崇聖賢墓有卒守祀有田糞除封殖嚴省謁
邦伯政教急所先文昭徳業盛湖學道統得與洙泗傳
堂封近接蕭寺側儒墨利鈍紛戈鋌城堙隧塞宰木仆
忍見圖牒埋蒼煙吁嗟士氣乆不振籩豆有享来墓前
使君下車申大義坐使故里開新阡逃空設教事兩立
共際明治相昭宣髙薨偉表動原色松檟一夕回清妍
願輸筆札為公賦要與靈光嵂兀俱巋然
　　　遊江心寺
孤城掎鹿天南東佳山隠隠江溶溶白日穿漏浪花碧
一刹崒湧青蓮宫侵門浄洗塵萬斛襟帶疑與銀河通
帆檣潮汐聚鳬鴈鐘梵昬曉驚魚龍參差樓觀眩金碧
玲瓏䆫户浮青紅琅璫夜語山殿逈縹旛晝落秋壇空
飛濤怒捲髙下雪壊塔倒掛東西虹幢幢僧寳珠出海
寥寥天樂香飄風吟笻静探驟下石彈射不到禽邉松
我来蕩底覓雙鴈憩此一夕心神融祇疑海若盜坤軸
夜半踏轉金鰲峰孤亭徙倚意恍惚乗飈欲墮長波中
慿君為我繪禹迹髙堂虚廓煙霏重
　　　謝李宣差惠采石酒
仙人手醸春雲液粼粼滿貯澄江碧透封清帶蜜脾香
醉魂飛堕危磯石使君玊食来天家日給上尊承世澤
年来浄洗豪華姿苦茗清談留坐客獨憐樵悴澤中吟
遣賜殷勤慰醒魄枯腸頓掃糠籺餘入髄春風散無迹
自慙監税常苦貧得遇監州百憂釋但教有酒有螯持
醉飽從今肯求益
　　　上吳僉事
死寕觸誹謗木莫受吳公片言辱生不求冠軍侯但願
吳公一語褒吳公名節重九鼎一時士論推陽秋昔人
酌水貪泉上起亷立懦傳清唱公今結屋西湖濵曰潄
清泉追逸響十年作吏真飲氷粟帛不曽充内帑直聲
肯避貴人嫌臺閣至今稱木强袖中白簡粲霜花頭上
豸冠驅罔象蒼鷹側翅在秋霄狐兎悲鳴潛草莽可憐
豺虎亦驚惶政恐老拳當巨顙人言彈擊是公才公豈
有意於斯哉願言天下萬姓耕鑿盡帝力坐令虞芮歸
吾来
　　　團扇詞
吳紈一尺秋霜寒氷綃玊麈裁合歡團團素影落懐袖
何人月下乗青鸞二八佳人秋水色提携未忍輕抛擲
閒尋小草戯流螢兒家庭樹秋風生秋風蕭騷日夜来
明年何處荷花開
欽定四庫全書
　瓢泉吟稿卷二　　　　　元　朱晞顔　撰
　　五言律詩
　　　賀先上人奉母歸鄉
早嵗孤迎養庭闈草自春那知清野乆却喜白頭新楚
水寒搖錫蠻花净熨巾憐君辛苦意羞殺倚門人
　　　經蕪湖
平蕪連楚甸古縣接通津酒色澄江雨茶香客焙春魚
鹽通逺賈鵝鴨共比隣昨夜鄉山夢長吟到白蘋
　　　普照寺晚步
晚凉閒散䇿一徑入松深毎到鐘魚地便生泉石心水
花香晚殿凉月墮空林後夜相思夢懐君倚柱吟
　　　獨客二首
獨客筠江上囂然傲世紛市喧趨旦合帆影過橋分仕
與賢愚滯名因課利昏髙安有遺蹟莫惜訪前聞
世路艱於棘生涯兀似禪尚牽詩酒債未㫁簿書緣役
役徒千里悠悠付百年何時脱羈馽一棹浙江邊
　　　别蘄縣尹二首
漸老難為别江亭首重迴風塵頭共白湖海氣全灰我
豈千金帚君非百里才試將遮日手一棹載詩來
吹簫臺上客來此惜分擕别淚多兼酒行囊半是詩籃
輿乗曉月野飯煑秋葵應憶栖栖者山陽夜笛悲
　　　𤓰洲
古驛臨官渡人烟聚一墟江分南北限山㫁聖凡居落
日孤飛鶩寒潮逆上魚鄉關何處所城郭帶烟蕪
　　　秋色
微吟愁獨客馬上思紛紛古道下黄葉空山生白雲輕
煙浮宿靄凉雨澹斜曛望入蒼茫外西風黯不分
　　　贈周可竹
凋䘮兵戈後清淳簿領前老將琴作伴閒與酒為年俗
眼多嗔白君心獨守𤣥惟應松下客相見故依然
　　　吳興襍詠
吳興山水窟清逺古今聞水入孤城合山來别縣分寒
川明野燒曉碓濕溪雲試買烏程酒㣲馨透客醺
　　五言長律
　　　金山寺
江山清絶處一刹湧青蓮門挹吳山翠堂凝楚岸煙金
銀開世界龍象護人天晴聳危梯直陰穿古洞連妙香
清五藴勝境㫁諸縁曉雨龍聽講秋風鬼喚禪廊深僧
唄合山匝寺鐘圓怪石虬蟠墓驚濤雪濺船宗乗湖海
集詩老古今傳地盡東南坼江空象緯懸青冥知有路
爽氣欲無前喚起乗槎興清輝近斗邊
　　　和張伯雨寄掲曼石學士時掲奉㫖祀岳瀆留
　　　杭丐老
昭代頻紆眷嚴祠侈報功名山登異數盛選屬明公雅
志甘投散新詩益啟蒙乾坤鍾間氣湖海挹髙風賸喜
詞臣舊還欣地位崇歸橈先順濟予告亦留中李令千
奴富相如四壁空那知心暗折轉覺鬢先蓬翰墨追遺
老江山遲此翁鶴歸横碧海花發上離宫故國人懐楚
仙都客自洪君如濵寂寞誰復起疲癃落落真堪數堂
堂詎可攻二疏増漢重五鬼固韓窮年至寕繁事官優
豈厚躬春山乗欵叚曉枕唱玲瓏娛老書千帙歸休屋
一叢重逢千里異近别十年匆技短株難劂音希叩必
鴻已應慚宋玉一賦大王雄
　　七言律詩
　　　和梅村方州判元日早朝韻
鳯厯初頒又建正千門隊仗藹讙聲風生翠隼旌旗合
日轉蒼龍觀闕明北極星辰趨玉几西池仙子進霞觥
逺臣亦解相如賦願列詞官竊寵榮
　　　立春日試筆呈元播府推時舉經厯
泥牛擊罷曉寒輕春滿黄堂碧玉觥衰齒已應憐餅餤
老懐猶自惜歌聲綵鞭争道塵初動畫鷁浮江水暗生
慚愧監官苦羈馽東軒坐覺嵗峥嶸
東風一夜泮冰澌曉日移春上故枝朱户泥金題翠墨
玉盤纎手弄青絲老將嵗月銷衰鬢閒與江山覔好詩
賸辦春晴供勝集從今挑菜不須遲
　　　簡趙仲時
不用區區嘆陸沉古來才大亦難任且須自寳連城璧
莫為人疑躍冶金宫錦色繁春仗麗天書光爛夜堂深
他年詔直層霄上應有青藜識此心
　　　簡王奉禮
世系名門禮數嫺妙年聲望聳朝端𤣥丘夜直金鏞静
丹陛春朝玉珮寒喜溢天顔承雨露名通仙籍簉鵷鸞
自憐飢死東方朔願乞餘甘竊大官
　　　次李竹所先輩韻
憶昔南宫角俊逰髙名何事間陳樓漢廷素擅無雙譽
蘭省今推第一流吟䇿追隨梅澗曉書燈深窈竹房秋
遙知近註潜夫論應是斯人可得儔
　　　送吳叔巽赴湖州録事
漢廷䇿第拜殊恩一日聲名四海聞黄甲共推名進士
青衫獨識老參軍唫鞭細裊清苕雪遊屐閒穿古弁雲
從此風流多勝集好將餘論起斯文
　　　贄管文秀博士
簮裙緩引步龍樓毎得鳴珂侍宴遊銀筆從横禆獻納
玉堂清近接風流晝簾花静琴心逺午枕香殘草夢幽
盛業只今煩潤色先聲已到鳯池頭
　　　贈松間張内舍
徳業由來裕後昆笙竽應不羡髙門佳兒足付萬金産
寒士時懐一飯恩近為雲山通井臼毎因水竹置琴樽
孫登肯愧淮南客吟嘯逢君未足論
　　　贈婁賢佐
東吳望族君家最倒指風流盡逝波緑野池臺春草遍
古槐門巷暮蟬多諸郎冷落傳緗素故老依稀説珮珂
獨有𤣥成經術在驍騰無計柰君何
　　　寄劉雲莊
憶向江湖誦子虛錦囊初見出驪珠窮途賸喜逢佳士
小伎終慙謁大巫四壁愁吟蛩對語一燈清影鶴同孤
採詩問字俱吾事還許乗閒載酒無
　　　呈學士張師道
紫鰲雲氣欲飛騫粉署髙隣尺五天秋月新窻寒貯玉
曉風宫殿翠生烟赤墀獨奏三千字銀筆閒題九萬牋
共説絲綸專世美幾回夜直賜金蓮
　　　呈魯子翬學士
衰遲誰復念陳人一室聊堪信屈伸自笑赤貧難使鬼
那知拙宦不謀身十年風雨江湖夢千里家山筍蕨春
曽向南州拜髙節歸來丘壠倍思親
　　　逰寳叔塔下方和季子竒韻
樓閣參差鷲嶺青松杉依約紀經行半篙春水斜穿屋
一帶蒼山逺入城此地鐘魚真警俗平生泉石㝡關情
好風一晌吹簷蔔頓覺廬能鼻觀清
　　　呈山齋衛治中
畫繡爭看負弩驅先聲自昔滿鄉閭傳家舊有堆牀笏
知己今惟一束書夜月燈前聞鶴後秋風江上憶鱸初
到頭藏用須由命且莫區區嘆術疎
　　　和張同知安溪留題
古驛荒凉小似舟解裝隨分此淹留風前殘杵敲鄉夢
雨底寒燈照客愁山接重岡循縣轉潮囘暗水入河流
世間名利真何物投老驅馳可自由
　　　簡楊仲𢎞院長歸思
慷慨樽前撫劒歌自憐俠氣半消磨不惟逰子青衫薄
無奈髙堂白髪多東閣梅寒清入思南湖雨暖緑生波
一春折盡刀頭夢欲向𤣥真覔釣蓑
　　　書况
十載風塵倦徃還細看巾㡌一汍瀾愁多白髪三千丈
路折青泥百九盤丘嫂漫嗤儀舌在故人誰惜范袍寒
天涯多少驅車客不信人間行路難
老去身慵憶壯逰尊前無計破牢愁青衫不掩功名淚
白髪難藏富貴羞風雨可堪雞廢職稻粱那計鴈為謀
因思自鬻於秦者何事當年樂飯牛
　　　桃源古宫
步入煙霞縹緲間恍疑身已脫塵寰風生萬壑喧仍静
雲出層巒去復還世上幾更新厯日洞中猶是舊溪山
留侯不作避秦舉到底赤松相與閒
　　　碧落堂
崗勢縈迴入繚垣坡陀崇級上攀縁八窓空濶渾無暑
一罅髙寒别有天隠隠珮環迷洞府悠悠鐘鼓隔山川
我來俛仰嗟陳迹浪説仙家八百年
　　　㑹丘静山
投鬛何年遡北溟相逢把臂話平生故山路逺難為别
上國才多易得名短褐風霜紉紫鳯長鈎塵土結青萍
男兒一掬英雄淚莫向西風恨不平
　　　鄞縣半山亭和鄭宣使韻
曽向鍾山酹夜臺幾因登覽首頻迴髙人已逐飛鳬去
此地還應化鶴來古碣迷漫横㫁草閒花顛倒卧蒼苔
我來俛仰成今古分付城頭角自哀
　　　寄鄭天趣
誰道分司此避乖一軒安止信悠哉庭無抱案丞何負
吟有詩盟鄭不來列屋堆銀排夕浪明珂暎玉破寒梅
相逢對飲須成醉莫問春風幾日囘
　　　挽水雲居士
天才矯矯欲干霄試㨗東還王氣銷處士衣冠栖别業
名門譜牒記前朝尋松訪竹詩題在占水分雲鶴夢遙
好覔豐碑旌隠節大書琬琰上岧嶤
　　　簡袁晞顔都事
清時簮紱盡英游才業如君第一流珥筆早曽趨左轄
封章毎得近前旒縱横傖父三都賦慷慨元龍百尺樓
海内正須煩卧治莫將清興到沙鷗
　　　侍老人種松
桃李春場一閧空暮年心事只青松飽知榿木三年大
絶厭花枝百日紅嵗晚風霜坯屈蠖夜深笙鶴度天風
他時願結鷄窠伴為問巖前十八公
　　　秋屏閣
閒來倦足凌飛磴試倚危欄眼為舒落日空明金破碎
輕雲㸃染翠扶疎凄凄逺笛歸人暮漠漠平沙去鳥孤
何事斯逰嗟獨晚春江恰值雪晴初
　　　首夏會飲奉酬晴山晴川二先生見惠之什
積陰連閏過芳春氣轉清和物候新信美江山非我土
絶憐天地老斯人曲中有誤周郎顧琴上無絃陶令真
自愧不才牀下拜底知孰主孰為賔
　　　追送唐子華照磨之任嘉禾
才華秀發蚤詵詵大府宜君被選掄天下昔曽陪畫史
幕中今喜得詩人清時事業行將見諸老風流迹未陳
何日鴛鴦湖上水相期一洗簿書塵
　　　寒食感興
春事駸駸欲向闌病夫隨分為憑欄愁憐甚雨花多瘦
老覺殊鄉食更寒兩屐晴泥妨醉䇿一溪春水足漁竿
年來觸物多悲感莫向垂楊陌上看
　　　題峴山亭
青山繚繞倚叢臺名迹空存盡草萊峴首有碑空墮淚
門前無客且銜盃春晴魚鳥從人樂日暮牛羊下壠來
相對欲談今古事野僧一笑領花開
　　　登樓晚眺
獨客鄉心被酒收和愁分付上層樓西風永巷孤砧晚
落日空江一笛秋紫翠回還山作縣青黄㸃染橘成洲
狂遊自笑君兼我悔不睢陽二頃謀
　　　調饒漢軍教授
青衫何事尚塵泥乆客人情自惜歸親老已知為客誤
家貧未是讀書非樓空曉雨浮呉逺笛冷秋雲渡浙稀
十載長安資桂玉東風老盡故山薇
　　　楊梅和蔣逺静來韻
的皪筠籠曉露濡病中初見氣全蘇風酣鶴頂寒生粟
日炫龍睛怒迸珠不比金櫻擎翠籠還同朱李薦芳壺
才疎羞對君家菓還有當年捷對無
　　　和張州尹節飲食詩韻
擾擾人生百嵗强自須飲啄濟身康熊魚未必能兼欲
藜藿何嘗有别腸澹泊存心惟味道肥甘適口或罹殃
萬錢一筯真同飽未數何曽得計長
　　　戯簡袁徳平山長
年來破硯不謀身頗喜今朝飯甕新獨客不須書咄咄
諸生應復頌陳陳一官己厭麞頭相三釜終憐鶴髪親
莫為清香生怨泣使君應念乞墦人
　　　逰四明山杖錫寺
癡兒公事退還休拄筞仙巖最上頭莫但驅車行偪仄
且須槖筆賦深幽百年古木縁雲立五月驚雷破峽流
試掃蒼崕看蘚迹昔人曽有記逰不
　　　拱北樓
屹立東南一柱齊懸空栱桷盡翬飛雄吞二景開黄道
逺接三辰入紫㣲春樹已隨遼鶴返秋雲不隔塞鴻歸
長安只在蟬蜒處莫向西風賦落睴
　　　憶舊逰
雲邊回首憶清逰信美江山有此樓雜遝市聲還岸曲
參差簾影入江流西風㫁鴈孤城暮衰栁殘蛩候館秋
愧我東軒塵拍塞危闌何日與君儔
　　　次陸撝謙瓶梅韻
隴使殷勤寄折枝氷人猶帶故人詩楸枰有著花頻落
棐几無塵影倒移香透吟魂牕蝶遶愁凝粧額鏡鸞知
多情莫厭春無賴看到青青子結時
　　　冷泉
一泓湛碧氣凝秋轉石來從鷲嶺陬六月地寒無死脉
九天風静有飛流浄涵闌影衣初濕逺夾松聲耳更幽
最愛泠泠供客醉幾人著意到巢由
　　　梅䰟
幽香和恨結氷枝栩栩翻疑凍蝶知幾度春風寒不化
一規霜月冷相窺醉迷驛樹青禽在怨入胡沙珮玉遺
爇盡竒熏招不返自吟哀些酹清巵
芳心元不為春勞脉脉離愁黯欲銷一種幽情騷不挽
百生清怨笛難招静依淡月臨江驛暗逐寒雲度石橋
蕙歇蘭衰悲吊影空山千古恨寥寥
　　　簡茂枯林上人
老去逢迎入郭稀相看還覺故吾非三生憶我參同夢
一著輸君落鈍機嵗晚鷗波烟水闊秋髙鴈渚稻粱肥
重來應被梅花笑誰為緇塵涴素衣
　　　跋茂枯林集句題東坡畫像
秀毓峩嵋徳望髙風流元是玉堂豪㝠鴻匹對天邊鵠
痴虎精神頰上毫生氣百年存大節哀歌九些續餘騷
紫雲飯飽秋堂寂一穗爐熏對和陶
　　　賦馬思琵琶研
眉子空顰病眼羞誰將雅意曲中求賸裁漢月傳宫樣
逺割溪雲冩塞愁切切小絃𤣥墨雨庚庚横理紫筠秋
平生不解移宫羽空伴書螢死案頭
　　　悼馬斃二首
憶從按轡試初程振鬛風前聽一鳴小隊郊迎争騕褭
短衣野獵任縱横晚凉栁下親看洗夜後槽間僕代更
誰信死生難倚托敝帷一見惜深情
昨宵中廐失羸驂腰脚雖頑信不難有竹不妨門可欵
無車何事鋏空彈花間小集追聨轡月下㣲吟憶據鞍
好乞贏錢買駑蹇老夫端要遂廵官
　　五言絶句
　　　送俞君實十首以長因送人處憶得别家時為
　　　韻
病驥秋風裏鹽車道路長他年踐霜雪矯首看雲驤
良機間不作成事毎相因善處囊中頴知非碌碌人
秋風吹客帆江上遙相送明月更多情來照離人夢
蓴鱸秋正好江海未歸人若遇嚴陵瀨無煩魚鳥嗔
長條不可攀落葉知何處不似暮春時漫天作飛絮
未别何人惜别去令人憶古來離别間有淚多横臆
郢人運風斤妙去心自得君才出輪扁斵削無留迹
英英露下蘭香與凡薰别埋沒蕭艾中珮冷無人結
平生餘耳輩昔日魯朱家同難不同樂悲歌日易斜
浮雲歸岫日流水下山時出處豈無意世人難得知
　　　市汊驛十絶次韻
零露下堦草閒庭月影空獨眠渾不寐一鴈度西風
區區乗傳客得似賈胡留我亦黄埃底空慙鱸鱠秋
一燈明古屋四壁亂蛩聲千里關河夢五更風雨情
翩翩沙際鳥衝雨去何之羡殺前汀鷺翛然立水涯
馬齕枯萁曉夢回山月殘一韉秋色裏偏覺毳袍寒
路轉村逾僻江平岸欲無片㠶明夕照天遣畫成圖
古驛經過少空庭鳥雀多我來正搖落奈此嵗年何
西風波浩渺我欲訪三髙安得翼鴻順歸舟捷似舠
江花隨意碧照水可憐生不見採蓮女暎粧羞月明
丈夫四方志不識别離愁風裏挂帆去寕辭雲路修
　　　山翠
羣山喁喁來躍入千層翠漫堊有餘斯我欲斵其鼻
　　　古意二首
妾有古明鏡光彩分妍媸君面雖可照君心未必知
妾心如鏡背蒼翠磨不㓕君心似鏡心妍醜隨人設
　　　題夾山𤣥真漁釣圖
榔板從喧寂絲緡自淺深烟波同是客誰識得魚心
　　　詠蕙
居然丈夫質嶷嶷蕭艾中自非鈆華種桃李若為容
　　七言絶句
　　　江亭十絶
春江流水麴塵波亭上羇人奈若何底事同來不同去
又添新雨入漳河
巖花紅白栁深青簫鼓叢祠競乞靈可笑監官祝如願
今年仍似去年醒(江北城隍廟/春祠頗盛)
暑雨初收積潦深虹橋髙下任浮沉癡兒了却公家事
卧看西林度夕陰(亭側有浮橋對/望西林書院)
迥江亭北石闌東荷氣吹香逓晚風一夜扁舟發章贛
數聲欵乃月明中(郡有石橋横/江甚雄壮)
江浄秋清鴈影空參差落木颭西風秀文幾樹堂前桂
得得吹香入座中(郡學秀文/堂有老桂)
紅鯿白粲楚江秋升斗來為口腹謀世事自來如意少
忍堪無蠏有監州
軒窻小小客情舒榾柮堆紅擁地爐盪暖破除晨粥了
此身還似在家無
辛苦携家累左遷虧贏自信且隨縁鬢毛衰颯緇塵遍
又與梅花度一年
平生心迹與天通刻畫無私任化工堪笑東軒舊桃李
等閒開落媚東風(東軒盖蘇/子由舊廨)
百折奔騰萬馬馳區區欲把此江迥闌邊鷗鳥忘機乆
飛過濤頭去又來
　　　寄唐子華照磨二首
春透江梅向暖枝清香已許凍蜂知遙思東閣無餘事
排遣東風正費詩
江漢飛飛鴻鴈秋孤羈未足稻粱謀誰憐獨客悲搖落
夢入寒塘月滿洲
　　　曹娥純孝祠
純孝祠荒草自春江山依約髻鬟青行人不識夫人意
只把金錢願乞靈
　　　寄衛戴叔三首
西湖春色灧歌鐘十載分携一夢中今日歸來頭併白
滿林黄葉臥秋風
畦蔬遶舍稻粱新白酒黄鷄不負貧何事匆匆乗傳去
青山元不解隨人
少年驚座縱雄談作掾輸君只語三不用歸來誇舌在
試烹石鼎與同參
　　　午睡偶成
閒門盡日逓凉薰八尺蘄藤展浪紋睡乆不知團扇落
更無來客為書裙
　　　龍門汲雪芳林之址兩山如戸旁有石泉夏旱
　　　不竭汲以煮茗味極甘美
山深萬木偃蛟龍巖罅渟涵一水中自拾墮樵供石鼎
細聴飛雪洒歸篷
　　　鳥洋觀魚
桃花颭浪龍先化翠網曽牽出萬艘撥剌金鱗輕拾塊
南風一席亂雲浮
　　　題兩猿圖
穿林飲澗嘯秋風活計雖殊樂意同自笑平生山野性
一生何事著樊中
　　　題星翁堯民詩卷
白榆厯厯滿天街廓落薇垣帝座開東壁圖書羣玉府
好曕奎畫候蘭臺
　　　南浦朝雲
一縷㣲昇海嶠東悠然飄泊信無蹤赤烏蒼狗渾閒事
卧看東西三四峯
　　　牡丹菊
誰幻秋芳五色竒漫教姚魏識東籬可憐一寸風霜骨
絶似徐娘老大時
　　　丹巖拾翠巖産石赤白色圓轉如珠世傳仙靈
　　　遺迹春遊士女拾以為玩
山蹊雨過綠初肥的的啼紅暎落暉鬬草歸來喧笑語
春風滿袖濕珠璣
欽定四庫全書
　瓢泉吟稿卷三　　　　　元　朱晞顔　撰
　　詩餘
　　　浣溪沙(謝張魯瞻惠/紙筆和來韻)
湘管娟姢弱鳯翎霜毫楚楚醉猩英就中心早可人情
　漸老江淹無好夢輸他年少意縱横只堪閒冩換鵝
經
　　　前調(寄贈/)
銀海清泉沉玉杯恰篘白酒冷偏宜水林檎嫩折青枝
　争看使君長夀曲旋教法部太平詞快風凉雨火雲
摧
　　　菩薩蠻(鳥洋/觀魚)
鯤鵬己向天池徙瀺灂凡曹爭幾水莫信鼔風雷俱堪
作鱠材　輕舠風送㨗觸網黄金裂誰謂我非魚知我
魚不如
　　　前調(寄友/)
鄉關散盡當年客春風寂寞花無色長日掩重門江山
眼外昏　畫圖髙掛壁嵩少參差碧想見卧雲人松黄
落洞門
　　　前調
芙蓉紅落秋風急夜寒紙帳霜華濕枕畔木𤓰香曉來
清興長　輕舟青箬笠短棹溪光碧去覔謝三郎蘆花
何處藏
　　　太常引(送樂清宗晦/山長陳輔賢)
青衫結髪聚秋螢三館早蜚英出為主宗盟總祖述吾
家考亭　相逢臺下卧看秋鴈一笑暮潮平驛路栁青
青問底事春風世情
　　　栁梢青(客懐/)
狂蹤怪跡誰料半老天涯為客帆轉霜風船隨江月山
寒波碧　如今著處添愁怎忍看參西鴈北洛浦鶯花
伊川雲水何時歸得
　　　月中行(追補泰軒録/事母夫人夀)
廣寒折得桂枝迥嫫母惜多才九重春色錦江來齊勸
九霞杯　玉堂有客移宫羽歌詞麗總是詩材我慚弱
水隔蓬萊幾許碧桃開
　　　南柯子(龍門/汲雪)
逺脉通蛟穴清泠㵼翠苔磚爐相對竹房開容我籠頭
紗㡌白雲堆　碧澁中􁫕雪金沙二月雷缻罌千里走
黄埃嗟爾蒼生億萬墮顛崖
　　　唐多令(中秋/)
凉影下青鸞晴空㵼素盤漾玉壺千頃多寛老桂散香
風露浄霜兔瑩骨毛寒　老子倚欄干不辭終夜看有
誰人共此清歡為問姮娥今與古能幾見正端端
　　　臨江仙(過臘/)
堪笑一場顛倒夢元來恰似浮雲塵勞何事最相親今
朝忙到夜過臘又逢春　流水滔滔無住處飛光忽忽
西沉世間誰是百年人箇中須著眼認取自家身
　　　蝶戀花
挺挺雙清臨净練羽珮飛來頗覺逰情倦獺髓新痕開
半面前時一似湘臯見　流水囬雲春不豔怕有生香
引得蜂兒健净几明窓斜日轉如今不許幽蘭占
　　　千秋嵗(夀王推官母九十/一是日小寒節)
嫩氷池沼澤國寒初峭梅乍折春纔早朱門歌管矗繡
閣沉烟裊歡宴處神僊一夜離蓬島　九十過頭了百
嵗看看到須聴取千年調人誇嫫母妍我覺彭籛少强
健在看兒厯遍中書考
　　　驀山溪
西真姊妹只這梅花是乗醉下瑤池粉胭脂何曽梳洗
氷姿素艷無意壓羣芳獨自笑有時愁一㸃心難寄
雪添蕊珮霜䕶盈盈淚塵世悔重來夢凄凉玉樓十二
教分香去説與惜花人雲黯淡月朦朧今夜誰同睡
　　　洞仙歌(慶張閭總/管母八十)
人生八十是世間中夀七十由來古稀有况君侯已樹
開國殊勲曽異數周魯瞻前拜後　玉麟分上瑞千里
傳讙鸞誥金花爛晴晝象服照青春秋香薦北堂巵酒
問阿母西池底時來試為數蟠桃幾畨開否
　　　魚逰春水(夀徐仁静其/壻樂魯常)
蘭室餘香藴射雀屏深清晝永紅旌㣲動簾展浪花移
暝重碧先拈翡翠杯戯綵低窣鴛鴦錦人在蘂宫春生
蓬境　盡説而翁少頴記得遺環故時井而今猶自風
流朱顔緑鬢百年應惜銅仙在九里争傳清河潤山兮
夀兮以仁能静
　　　掃花逰(送人/)
津亭栁色正舞翠毿毿亂侵歌袖驪駒送酒競東門祖
席賔僚勲舊白髪青衫愁絶風流去後黯回首但夢遶
藩垣簾影清晝　遺愛曽未乆聞里役均輸力排豪右
喧傳萬口道調元賛化是經綸手鼎鉉虚賢分内功名
信有事非偶看金甌姓名還又
　　　慶宫春(送袁仲野/歸紹興)
綵筆傳歌青衫提劔幕中誰似風流使檄聨芳賔筵接
武後塵每繼清逰曉雲春夢試囘首星霜再周仙曹書
滿薦剡交推一鶚横秋　扁舟乍可夷猶一鏡平湖數
㸃輕鷗醉客疎狂騷翁豪放二公同是朋儔仕而猶隠
料出處胷中已籌故山雖好未許歸來一賦休休
　　　滿江紅(夀推官焦元/播慶六十)
風鶴翩蹮記昨夢天錫九齡從頭數再周甲子屈指天
星上界僊人足官府人間嵗月自峥嶸慶明時生甫又
生申維嶽靈　珠盈掌金滿籯浮瑞鶒囀春鶯是乃翁
陰徳心事分明筆下萬言多活國胷中三尺乆持衡慰
來蘇為雨福蒼生騰頌聲
　　　前調
彈鋏歸來更誰嘆有魚無肉念良夜向闌相對舊歡難
續一夕乍寒秋枕夢十年重剪西窻燭筭人生得意待
何時蕉隍鹿　樽有酒妻堪熟書挿架兒能讀傍虚簷
翠雲低亞萬竿如束數㸃蒼山遙入户半篙春水斜穿
屋便門前車馬寂無人從教俗
　　　滿庭芳(和趙仲/敬詠雪)
翦水飛花裁冰作絮龍宫不管嚴寒斜侵風㡌吟鬢忽
衰殘誰念梁園倦客黄金盡作賦才慳飄流久寒欺敝
褐猶事馬蹄間　兒時曽縱獵呼鷹野外落鴈雲端猛
呼酒霜鞲濕遍紅鴛倚馬酣歌秦妓紫貂暖不上裘舡
今遲暮翩翩孤劍寂寞渡桑乾
寒壓衾稠光揺書幌夜深香夢初殘細聴窓户簌簌響
春蠶風勁時時墮砌分明認山溜潺湲呼童起疎梅耐
冷修竹報平安　曉來擁被看閒庭舞鶴古瓦迷鸞待
戯挽銀河飛步天壇秪恐瓊樓玉宇最髙處無限清寒
憑君問九關虎豹香案五雲間
榾㭾爐寒梅花帳矮篝燈愁坐更殘欲眠還起身已怯
吳蠶夜静珊珊入竹依稀聴石上清湲遙知道東皇賦
瑞和氣滿長安　明廷多俊彦清班振鷺健筆翔鸞笑
兒女才卑空占唫壇竒絶鄒枚賦詠玉蜍冷宫袖呵寒
君知否玉堂清近終不似人間
　　　漢宫春(賦吕子敬/梅齋月)
梅與月兮問雪香秋影幾度黄昏相逢驚詫涴盡京洛
緇塵空山耿耿鎮無言色笑相親應頓悟風前笛裏三
生石上精魂　一自心盟重訂便神交契合隨寓吾真
蕭然水邊林下炯清輝冠玉羙丰神應酷似家傳清白
正獻前身
　　　八聲甘州(題西山/爽氣樓)
向青汜坊底午橋邊新買屋三間有嘉蔬半席修篁數
箇分占寛閒著取層梯直上闌楯出髙寒不見終南徑
惟有西山　門外紅塵似海待抽手版同擬君看對熏
爐茗椀捫虱縱雄譚笑當年多情王粲賦終非吾土淚
空彈任俗子卧之樓下那許躋攀
　　　天香(夀桂金堂/竹泉總管)
碧玉横陳黄金細屑天然畫堂風景古月浮香冷風度
曲不許一塵侵近沉沉永夜漾水色牕軒秋净如識巖
前氣韻端知嵗寒心性　繁華漫誇紅紫顔色直宜相
並縱有交承梅菊也應推遜自是蟾宫僊種儘消得嬋
姢伴清影為乞姮娥雲階鷲嶺
　　　聲聲慢(賦柑/花)
瀼瀼㣲露熏骨濃分清暑絶㸃珠璣不夢風寒繁艷自
有氷肌儘任蠻烟瘴雨向炎洲偷換朱衣情縁短絶無
芳夢飛度江陑　猶記傳來纎手藹香名三日賞遍
吴姬縱使馨兒妖麗誰與心期傷情墜樓恩重忍塵沙
玉瘞珠遺餘韻在返清魂環珮夜歸
　　　東風苐一枝(送人/)
曉渡呼雲秋山訪鴈吟情先趂鄉夢暖風輕約行塵草
色一川翠湧元戎小隊溢紫陌簮纓光動看碧油沙際
陳兵玉勒桞邊飛鞚　陪宻幄折衝需用賛上幕典刑
増重發硎初試牛刀儲才正須藥籠清時異数有天外
好風吹送想驛亭籌筆風流應憶剪燈曽共
　　　桂枝香(夀馬宣/差詠桂)
何年月地有白鳯飛來與秋遊戯碎屑黄金馥馥暗熏
沉水如來粟界開全未直著得許多清氣飽諳風露自
應韻色獨髙人世　更不羡犀帷富貴羡鷲峰前度秀
分雲外彈壓西風誰數錦英華麗幽芳素抱巖樓志笑
當時滿門桃李等閒乞取長生妙訣廣寒宫裏
　　　木蘭花慢(送陳國/材都目)
拂溪藤香潤緘翠墨寄深情憶月滿蕭臺春回炎海驛
騎宵征相思頓成春夢恰方州接武叙前盟愧我弓刀
分倅多君案牘勞形　佳聲賔佐喜逢迎曹局賴經營
更尊爼譚諧丰襟清曠逸思縱横正好相依晩歳忽歡
傳梅菊已交承粗喜分携不逺春來把酒江城
　　　前調(陳伯永竹院有魏鶴/山題扁名公留題)
信吟笻到處儘可欵箇人家見碧甃横陳粉牆低亞亂
鎖煙霞森森萬竿如束倚虚簷風影自交加一㸃塵無
几研十分清到窻紗　堪嘉玉立瘦穿沙池色净無瑕
向良夜移牀静臨書帙閒試茶𤓰明月清風仍好但秦
宫梁苑遍棲鴉零落殘香秀墨春衣拂遍苔花
　　　齊天樂(薊門/寒食)
青烟一夜傳宫燭朝來管絃都試寳扇傳歌銀缾索酒
栁下驕驄曽繫憐紅嫵翠任栲栳量珠伴春俱醉不道
無情花殘春老頓容易　人生幾何適意甚前時風度
今畨情味楚褐凝塵濤牋封淚愁在斷鴻聲裏情絲恨
綺儘付與風簷燕兒論理不似流紅解隨東去水
　　　前調(與周可竹/會飲和韻)
浦潮迎送朝還暮忽忽燕來鴻去北牖分茶西窻剪燭
離合人生由數狂朋恠侣記籌酒勾吟幾囘凝竚絮影
蘋香夢中猶是少年路　詞華今度尚在奈相如漸老
無計重賦露底氷絃梅邊玉麈留得風襟如故情髙萬
古想脫劒呼樽氣吞寰宇不管春山子規啼夜苦
　　　晝錦堂(夀孔/竹所)
朱户粘鷄鈿釵簇燕恰頒三日王春記得當年佳夢始
紱祥麟杜陵天近衣冠盛謝庭春暖蕙蘭馨人争羡青
鬢未饒恩袍草色光凝　佳音須側耳聴報取日下蜚
聲繭紙塗鴉天上寳墨猶新蟄雷先奮三冬暖便風終
快九霄鵬君須念早晩小儒終期一報平津
　　　渡江雲(題鄭天趣/三湘集)
渺寒雲萬里孤舲載雪逐鴈渡三湘倦逰頻選勝撫劔
延年貰酒過滕王清泉自酹秋草合賈傅祠荒筭都是
傷心弔古和月貯吟囊難忘雪邊梅屋雨底蓀房料
裁雲縫霧應自有知心老嫗相與平章澧蘭沅芷曾親
擷返醒魂猶帶騷香看未足漁歌又起滄浪
　　　念奴嬌
倦懐無據凭危欄極目寒江斜注吳楚風煙遙入望獨
識登臨真趣晩日帆檣秋風鐘梵倚遍樓東柱興來携
手與君更上髙處　隠約一水中分金鰲戴甲力與蛟
龍拒擬訪臨臯清夜鶴誰解坡仙神遇㫁壁懸秋驚濤
遡月總是無聲句勝逰如掃大江依舊東去
　　　前調
怒濤駕雪躪千騎争赴危坡奔注髙閣凌空圖畫出邈邈
荆揚佳趣夢澤雲寛邗溝霜净影落晴簷柱南來王氣
銷沉榛莽深處　堪笑亡國危機沉江鐵鏁欲把東吳
拒司馬佳兒那解事神筭真成天遇商意悲凉宫詞凄
苦忍聴臨風句無情江水不將遺恨流去
　　　水龍吟(簡周晴川教授會飲和韻其/兄晴山有吹壎吹篪詞稿)
一春剰雨慳晴悶來閒檢床頭厯農占應候今朝甲子
初開霽色草徑泥融栁橋風勁尚妨吟䇿有幽軒水净
官窰春透儘可一觴閒集　重碧滿浮雲液奈長歌此
情無極觥籌交錯塤箎迭奏席珍連璧列屋修蛾主家
陰洞漫然傾國任魂醉直到芙城待問似它丁石
　　　喜遷鶯(永嘉思逺/樓端午)
香塵盈篋是舊日賜來宫羅疊雪服艾衣清浴蘭湯暖
輸與箇人娟潔性巧戯拈針縷蹙得虎兒獰劣鬢半軃
貼朱符翠篆同心雙結　愁絶追楚俗獨弔湘纍日暎
沉菰葉綵鷁浮空鳴鼉聒盡十里翠紅相接漫有倚空
欄檻誰把朱簾髙掲歸去也聴叩舷兒女尚傳歌闋
　　　宴清都(餞提控令/史林君瑞)
試倚江亭櫂來執手問君歸計何早賔僚攀挽元戎舉
辟正堪談笑青衫兩見書考且暫屈致身未老料鵾鵬
須奮天池驊騮寕戀篘草　堪誇健筆揮斤長材破的
積案如掃霜臺器重蘭省優容十連儀表平生不在温
飽但行志功名儘了便歸來説似梅花清樽細倒
　　　一萼紅(盆梅/)
玉堂深正重簾護暝窻色試新晴苔暖鱗生泥融脉起
春意初破瓊英夜深後寒銷綘蠟誤碎月和露落空庭
暖吹調香冷侵芳夢一餉消凝　長恨年華晼晩被柔
情數曲抵死牽縈何事東君解將芳思巧綴一斛春氷
那得似空山静夜傍疎籬清淺小溪横莫問調羮心事
且論笛裏平生
　　　大聖樂(至日與周晴/川兄弟㑹飲)
霜護庭鴛春生爐獸早梅初破喜至景漸覺迎長刺綉
五紋贏得兒女情多老侵尋愁添嵗月儘門外今朝無
客過慵身在且應時納祜淺酌髙歌　人生有幾勝選
苦不分千金換翠娥便次公酌我公榮如子奈此歡何
霜竹噴雲風瓢激樹得似塤箎清意呵休眉鎖問朱顔
去了還更來麽
　　　過秦樓(客中/端午)
水碧紗㡡月圎紈扇悄悄午窻曽共袪愁楚艾照眼安
榴節物把人船送無奈長晝如年鶯趂吟情蝶迷鄉夢
悵歸期多誤暮雲凝望亂愁如葑　誰念我悶對騷經
慵尋遺譜冷落赴湘琴弄醒䰟正渇筩碧初乾買健聴
人呼粽不似歸來故園同泛香蒲頻傾春甕儘癡兒騃
女齊唱湖樓興動
　　　蘇武慢(寄贈/)
枕海山横陵江潮去雉堞秋風殘照閒尋桂子試聴菱
歌湖上晩來凉好幾處蘭舟採蓮逰女歸去隔花相惱
奈長安不見劉郎已老暗傷懐抱　誰信得舊日風流
如今憔悴換却五陵年少逢花倒躱遇酒堅辭常是懶
歌慵笑除奉天威掃平狂冦整頓乾坤都了共赤松携
手重期明月再逰蓬島
　　　賀新郎(夀清尹/靳從矩)
縣古槐成幄燕泥香繁紅墜兩半簾花落一夜江臯黄
犢雨萬頃緑雲噴薄聴四野田家歡樂堂上琴聲堂下
水晝庭空自下風簷雀喧競少儘不惡　竹窻暑净巾
斜著傍筠軒閒舒嘯戯舞翻霜鶴棐几藤牀揮玉塵丰
骨棱棱如削炯一叚清氷秋壑待得河陽桃李滿向雪
堂細訂梅花約須喚我共酬酢
　　　前調(歸鴈送劉/季和韻)
雲影低平楚看翩翩離羣避暖去尋孤戍猶記登樓看
瘦字零落西風無數把徃事書將空處乍别榆關秋夢
逈向江南睡足菰蒲雨天欲暝雪初絮　江空歳晏衡
陽度儘𡨕𡨕稻粱謀拙弋人何慕行㫁驚飛悲弔影誰
念嘹風最苦算只有天涯羇旅莫聴城笳迷去翮被落
花飛絮相縈住輸海燕笑遲暮
　　　哨遍(題坐/忘齋)
一室退藏隠几坐觀黙㑹人間世惟集虚抱一自齋心
黜聰明形骸之外回益矣𡨕然如䘮吾志烏知禮樂非
仁義彼造物何知息黥補劓徒勞巧任私智但忘年忘
義樂天倪好惡情都忘物皆齊鰌與魚㳺鹿與麋交將
無同異　噫請試言之彼知忘此此忘而海上多矰􁀯
翁鷗弓兩忘機想蝶夢莊周周迷蝶夢籧籧自適無非
已便是是非非非非是是由來非馬非指我而今魚兔
都忘已又豈知筌蹄為得計問臧穀亡羊何累塞翁得
馬奚喜得失成何濟頓忘世味簞瓢陋巷樂以忘其憂
耳便教有酒也忘歸任忘形相汝相爾
欽定四庫全書
　瓢泉吟稿卷四　　　　　元　朱晞顔　撰
　　序
　　　送歸安縣丞沙德潤序
泰定五年春二月歸安縣丞沙君德潤滿解將歸其同
年夏溥張世昌合郡嘗所往來者為歌詩以餞且屬余
序余嘗漫仕司浙東長林煑鹽賦知丞之職為詳因不
固辭夫以一邑之政居其位而任其責者或四人焉五
人焉簿尉位卑且有分職凡獄訟賦役簿書期會文牒
所移必先由是而達乎上因得市權釣吏以規一己之
私令長秩尊専判署臨决可否於一邑無不當問丞居
其間似不相渉者士大夫處此率壓於上偪於下淟涊
怯恧益相訾謷而數怠其事是豈遵制貳令之意乎今
沙君德潤則不爾也君少年决科筮仕來丞兹邑其事
長佐必盡禮遇吏卒必盡誠不拘於勢不狃於習酌中
可否一歸於正使上下勿為嫌舉邑傳誦知有吾丞亦
豈徒然哉踰年政成因自奮曰吾不負丞矣吾寜負吾
士乎一日進邑敎諭楊某謂之曰子知設敎之意乎蓋
將以化成俗美耳令邑有養而無教吾與子寜不共負
斯士乎因相與諮議順民俗之所趨舉庠序之所闕儲
材計役新泮宫而落之此宜非丞職任所當為者又焉
知不以其所處而狹其所志乎余嘗病夫今之士平居
服食趨尚每冀一命謂必當有為以盡其力一旦蹈之
則曰是非吾職也吾豈為此者哉及居其職則又曰是
職非吾所可為也必若是而後可嘻天下之事抑必若
是而後可為乎其不若是將終不可為之乎苟能以平
居未有得之志處既有得之位而不為外奪則其必大
有得於時也豈易量哉今足知吾德潤之平居所志將
不止於此則將拭目以觀有若斯邑學宫之盛大光明
而垂於後者矣德潤庸何辭
　　　送譚晉明序
余友唐子華示余周本心待制所作何大工傳何蓋善
釀者也因戲謂子華曰善釀者宜得寓名篇什間麴生
風味世所通稱乃不得與毛頴黄甘齒是一遺事遂系
其世而傳之置之几席以資談笑㑹余來瑞江為郡監
税日坐塵坌呌囂隳突規規然與人爭尋尺以為計官
卑才劣人少過從又土風鄙陋無髙人韻士時一陶寫
以袪胸中之積良可嘆也辛未冬十月臨川譚晉明文
以其舅氏樂魯常副於務事來省因得相與周旋接殷
勤話欵宻酒邊適道所傳麴生事出而示之晉眀亟讀
亟飲乃相視大笑以為樂惘不知彼之所謂尋尺者果
何物哉晉明年少氣盛志强才逸其風儀詞㫖非直伯
仲諸生之間蓋將挾其所有資其所無雖前席之問有
出乎鬼神之外者是豈三太息五流涕而已北風戒嚴
俶裝言邁有足以振湖海之氣矣子行乎哉遡長江度
采石有李謫仙之故塜在君其為我酹之
　　　送唐子華序
江隂楚境西春申君之故邑也長江際天葭薍叢出連
艟巨艦潮汐洄沿每臨流寓目則荒煙蒼莽之色與日
俱暝猶可槩見當時雄傑之迹今州設置既乆畜産滋
盛生齒繁夥版圖職貢直趨省曹乃得與列城齒凢州
之廨治廐庫廟學壇壝與夫郵亭候館游觀敎閲之所
皆已治葺宏麗視昔有加焉然其風物之舊民俗之習
此必在漸摩敎育而後有以遷化之是亦今日一州之
所務又何假外物矜飾哉予友唐子華以選調為是州
博士子華博學多聞才識通敏視其貎若不勝衣者而
其剛明果毅之志蓋非可以迂濶而目之也始子華以
郴州敎授改調處州路青田縣柔逺鄉廵檢始行人謂
子華素懦又儒士不習武事多難之子華獨决然勇往
予時司長林鹽賦境壤相接一日子華馳一价抵予因
問之則知子華既至撤枹鼓散兵卒獨引僮奴一人徑
造大姓家與之揖遜為禮或持酒脯以往談笑為樂因
得推致腹心乆之人知無他意多樂便之故終歳不聞
有冦盜之患予聞之愕然然亦未通其要也子華繼以
丁難奔赴未㡬予亦滿解南歸每勝日必㑹㑹則談諧
飲酒為樂一日迓者踵門子華治行將有日矣予乃持
觴以餞之因戯為之言曰禹稷顔子同道易地則皆然
曩君在牧溪時多行簡便之政意必有弭伏之方非但
休息而已且澄江為浙右望邑風俗輕悍有三楚之遺
習諺為沐猴而彈冠者蓋亦譏之耳今黌舍粗設敎養
之具闕如也君行將莅事得無蹈襲前政還復散諸生
撒俎豆安居暇食日與鄉之賢豪登蕪城酣歌撫髀持
酒一酹春申之墓乎將益充君詩書之府修君道德之
實升堂講解考古證今以明先生之道變易汙俗稱為
禮義之邦使為州者得以坐鎮雅俗而君亦宴饗諸侯
之庭賦渢渢洋洋之章觀民風而歌帝德逺繼季子之
塵乎子華曰夫俗有美惡政有善否時有通塞此三者
為仕者之通患也始吾居牧溪時山境僻逺民俗椎魯
惟以耕鑿自給有大姓數十嵗以屯積為業遇凶荒則細
民仰食以相捍蔽卒有椎埋竊發之姦易為擒捕獨畏
避官吏齎科供億之事急則禽翔獸駭逃遁山澤間縻
歳月不可得雖設健校數十率多山野庸民莫曉操兵
挾矢事驅之則撞搪呼號隳突後先莫能効用假有舊
役三五人稍知官理然又狙詐險狠並縁為姦不可馴
致故吾覘知其情一以清凈為方此亦老子知白守黒
之術也今澄江之行職在敎養又焉可一其施設哉吾
將行吾之所行學吾之所學博以充之順以逹之吾亦
奚知仕之善與否也吾其行矣余無以釋遂書其次第
為序
　　　送施景顔序
物常患於不偶惟窮理者能盡其性力常足於非才惟
志學者能養其氣余於此未嘗不重有太息也友人施
德淵才識朗秀器量𢎞逹余鄉之佳子弟也一日適遇
於嘉禾逆旅中觀其充然以舒索然以居余固弗知其
為何如者與之語則愀然有不懌之色固問之則曰淵
不敏少而學於觀光俞先生之門將欲竟其業而先生
亡矣及長先君俾淵肄業郡庠然卒以家貧事劇迫於
志養不能資筆研而上與計偕以觀上國之光遂乃勉
就推擇試補江淛儒學提舉司吏役以規升斗之微于
今四年矣然而繼丁先妣之艱匍匐就道暨至終䘮復
役曽幾何時今復以先君之䘮來赴時月流逝於今適
已禪服有司雖嘗過舉而淵累息兢惕未知所擇自意
一趨兩蹶是非命歟然存殁之念每嬰於心誠懼夫將
遂湮微廢墜先人之業而即死於地下矣余乃釋之曰
子知耕者之事乎夫耕之道始而經其疆理芟其草萊
覃其鋤耰揉其耒耜沮洳其區糞沃其垠然後播其榖
藝其殖澇則疏其澮溝涸則溉其禾穟旦旦而視之日
夕而耔之以至於雨露之所滋風氣之所逹函其頴栗
其實方且蕃然以碩唪然以瓞則其為有秋之望蓋亦
勤矣苟其耕耨之不習播殖之不時為茛莠為稊稗以
虚廩庾之計又安能専美於如坻如京之詠乎至於豐
凶之數肥磽之宜則亦順其天時盡其地利而已矣於
余何預焉今子之才具既已立矣禄仕之階亦有所自
矣至若勞瘁之跡憂患之故審矣吾子循而蹈之擴而
充之又何慮乎名之不令仕之不逹而遽以此為懷哉
且吾聞之物之乆滯者必通天之乆勝者必定子而持
子之志俟子之天則將有不可必而勃然者矣吾子何
患乎於其行序以餞之
　　　送張信甫序
宋興三百年其間設科之盛前代莫及自乾德初始循
唐制革五代衰陋之弊申延對之科嚴考第之法至景
德中培養成材得人為最熈寜間王安石作相以私學
取天下士行新法作經義去筆削一經目為斷爛朝報
任情穿鑿牽合不倫海内翕然慕而一變渡江以來用
議者請始以詞賦經義别為一科與論策通為三塲號
稱時文故學者務為新竒琱鎪之語以迎合時宰之意
豈非以世運衰微文物凋䘮與時升降而然耶暨聖元
肇興混一區夏廢而不設然儒者進取之階率多循資
而進雖有茂才之科多為有力者之所鈎致故懷才抱
藝之士老死衡門不得以盡其志方今聖天子文德誕
敷側席求治詔天下經明行修孝義之士里選而賓興
之登于有司考中其第以禮敦遣大比京都進士第一
名六品服自甲科而下各出身有差其為榮觀蓋可想
見吾徒何忍而負之予農家子弱歳好弄踊躍築埋未
知進修之道及壯讀書通大義遂曉夜孜孜為學不倦
每感厲奮發思欲以文字自逹奈家貧親老迫於志養
常輟筆棄研求為菽水之歡未㡬朝廷開置右學選擇
俊秀用充其科予以少年首被兹選因鋭意記誦究通
其方乃以時義貢於王朝較藝棘闈俾授斯任是皆文
字之功予又何幸昔揚子雲乘輶軒使諸國採方言以
鈆槧擿而記之多識竒字遂為儒者之宗今天下車同
軌書同文凢舟車所至天之所覆地之所載日月所照
霜露所隊版圖職貢悉同其文又豈特鈆筆而已安陽
張信甫與予同年端愿好修雅意經史捧檄渡江帥正
湖學今將秩滿北行比至京師意必見君門射策之盛
敎授宋明義作為歌詩以寵其行辱徴余序余因慨然
有感輒筆數語少伸其志且為天下士子之賀他日亦
將為信甫之賀云
　　　送陸撝謙教授序
武林陸先生元德以平陽州儒學教授滿解西歸凡州
之長吏僚屬洎士之秀嶷者相與賻而餞之州蒙古掾
朱某聞而趨儼而揖曰先生果行乎哉曰然朱子曰是
未可以遽也愚將有言焉先生曰烏乎言朱子進而言
曰方今季冬歳聿云莫寒氣凛冽雨雪載途適齊民塞
户先王閉關之時矧錢塘相距昆山僅一十五程許山
川阻修道路梗澁有蛟龍蜿蜒之怪豺虎熒惑之虞先
生老且憊其於興居饔寢之適得無勞乎姑少止以俟
暄暖先生幸或聴之先生曰辱子之知深矣愛之至矣
吾官于兹六載矣年及耄七袠矣其出處之分去就之
計審矣明矣越若去年秋吾以病痼將解印丐歸招諸
生觴而執别者屢矣今幸已滿代又幸而疾少瘳今不
去將奚辭吾有重裘席㡌可幛風雨僕馬資糧粗給宿
舂雖老憊尚擬于山程水驛間貰酒搜吟問梅索笑以
舒吾抑鬰之積豈不快且樂也又何以勞為乎吾其行
矣朱子曰凡人之生也名驅利役苟苟逐逐殆將以求
適於己而已今昆山雖僻陋逺處海陬有山水之秀井
邑之繁士族之盛風土之宜至若楂梨柑橘魚蠏鷄豚
嘉蔬美窳清醥精鑿之屬皆足以養生而悦口又何必
之楚之呉而以黿羮鱸膾為得哉願先生毋亟行聊以
卒歲先生曰噫是何言歟夫嗇於己者豐于人逸於體
者勞於心嗇乎已者失惠勞乎心者失仁始豐之終約
之始役之終樂之吾將約其所有樂其所無以推吾之
志以全吾之天彼口體之適又安足云乎哉始吾作掾
時升堂皇坐臯比稽經考古講道解義日孜孜為己任
凡金榖出納之數一俾計吏恬不為問日飯一盂蔬一
器冬一裘夏一葛惴惴承事惟懼勿謹是不亦嗇于已
而勞于心乎今吾無官守之責時引領西望慨然長嘆
吾非木偶寜忘首丘之思乎惟錢塘為江浙一都㑹而
蘇湖又魚米之地祖父廬墓􁇢親朋舊皆在然每歲時
接杯酒話繆宻徜徉閭里間以佚吾老終吾之年其為
約且樂不亦至矣乎吾秣吾馬吾膏吾車子母喋喋為
也雖然吾聞之富者送人以財貧者贈人以言今諸生
學古道者也雖貧蔑贈能無言乎朱子退而言曰先生
之行决矣先生之道大矣余小子安得而留之乃率其
徒為歌詩以餞之詩曰北風凛兮寒慄慄播坤維兮滄
海立彼若人兮云徂征夕怛怛兮朝惻惻水有龍兮山
有虎行惸惸兮去何怙鼓桂枻兮乘驪黄鬼辟易兮神
呵䕶怳遐陟兮歸故鄉曳蘭裙兮飄芙裳䄜明月兮佩
夜光飲墜露兮餐秋芳羌靚好兮修娥眉疇妒倖兮夸
巾裭固真茂兮刑德儀錫永燾兮躋耆頥騁逸軼兮奮
髙鶩俾後塵盍從而追之
　　記
　　　容安堂記
世固有大人君子居廣居處顯位攬天下富貴之資以
為一身之奉履敝珠玉耳厭鼓鐘言從計行事與心㑹
曾莫有一毫拂亂其所為者然而焦心竭慮疲形勞神
乃不能一日安於寢食之間以為有生之樂其故何哉
且人之生也萬善具焉大而天地之廣著而萬物之殊
嚴而父子敬而君臣至于一事一物之微莫不有可樂
之地是以聖人稱顔子一簞食一瓢飲在陋巷人不堪
其憂囘也不改其樂以明夫道之所存即吾樂之之事
也後之誕者乃欲以外物而求之不亦謬乎此東晉嵇
阮之流卒為名教之罪人也哉惟陶潛以邁徃之才髙
出當世不肯屈身束帶往見督郵輙賦歸來退樂故里
顧其名節炳燿風厲千古是非外忘世故内有所安篤
於道者不能爾也華亭沈用之少以吏能厯試州府考
滿選調西安東流二縣幕職雖日處簿領之間而其意
趣雅淡志尚髙古要不為塵俗所奪每慕淵明三徑之
樂及其歸也迺於居室之西偏為屋三楹中列圖史旁
蒔花竹以為晏休之所扁名容安且寓景陶之意其子
壻柳德逺過余言之余是以知用之之能安於樂者也
聞之古人之言曰夫結駟列騎所安不過容膝食方丈
於前所甘不過一肉今用之之安有取於是是則所須
非廣而足能有恆殆猶歠之一飽飲之一盈抑欲順時
乘化易於所安是非絶情用世希合於曠逹之儔雖然
用之之年尚强進未巳苟能推其造膝之度𢎞其兼受
之資施之民社逹於朝廷之上則吾益知用之之不以
為安而忘天下之憂又豈遽以一室之樂為樂也用之
其頷之乎
　　　有餘清亭記
昔人命竹字之此君蓋不欲直斥以名被之尊顯之號
其見貴重於當世也若此彼其挺生周阿瀟洒於風塵
之表泠然清氣凛出凢材故幽人韻士每有寓託見之
篇章蓋所以資泉石之勝也東昌宋公春卿始來毗陵
實主幕事以亷直見稱其郡之别駕知公素貧不治貲
産出私錢若千緡為買宅于城南之陬以居之公乃剪
除榛莽雜蒔花木雅有山林之趣無何公以選調連仕
東南蕪廢滋乆近由湘中歸老其地因得留意灌溉以
復于舊舍東修竹百挺隂翳林立慨然瀟湘之思構亭
其中橅樂天所賦掲之楣間以為㳺息之所余嘗從事
浙東帥幕知公操守益堅蓋非有得於一己之私而盜
小亷獨潔之譽者敢因斯扁用布其愚說焉夫清之為
義在學者則有澄治之功沙之汰之惟務求去其塵滓
之溺而後渟涵演迤汪濊静深乃能遂進於誠明之地
苟其日力之不至則猝然之頃雨集而溝澮皆盈抑恐
不免於同流合汚之弊矣今公涵泳積乆清明在躬旦
而處於斯亭之中或觴或詠或笑或黙麗日在天清風
在户彼之參立於吾前旁午而狎至焉者吾則賓於名
實之表囿於物我之外來而能集動而能凝虚靈湛寂
表裏瑩如以之求吾身則無不足之欲以之燭萬化則
有無窮之理淵乎㫖哉雖使淇澳詩人之頌滄浪孺子
之歌將有不盡公斯亭之義也
　　　廻江亭記
位有至卑而其名與天地同傳者江海是也蓋其積深
潤下吐納百川沾溉焦枯疏滌汚穢注焉而不溢趨焉
而不竭凡物莫能與之論功者非以是歟瑞州有江介
乎郡城之中宜春萬載衆水交匯東流而入于鄣江之
南有故邸其前楹為税司㕔事依楹慿岸隙地深廣丈
餘歲乆不治晦而弗著㑹其贏為小亭於旁虚簷曲楹
橋影波光下上輝映一郡之勝舉而得之因摭涪翁所
詠以廻江為扁蓋亦取其義焉嘗讀舊史頗究東坡潁
濱出處大節當其論列危疑之頃慷慨忠憤形於詞章
真有萬牛不可廻之勢其視死生榮辱同一趣舍故屢
遭遷逐名節益顯是非持志之固嚮道之深能如是乎
今郡志所載二蘇事迹厯厯可考至若對床同夢清興
逈發此又兩翁之悟㫖也詩不云乎汎汎楊舟載沉載
浮今是江以謫者得名則處卑自著同汚獨潔於余深
有愧焉
　　　湖州路重修録事司記
宋承唐制置録事參軍凡部内政理善惡簿書稽違㑹
計當否皆得以糾録之蓋一郡綱轄之地暨皇元肇興
混一區夏庶務更新廢而不設令路府更置録事司秩
二百名割旁縣舊𨽻關内之地以分治之邑有令長有
人民有獄訟有徭役而獨無絲粟之征視昔録事參軍
之職任重而責専名同而實異特負郭之一劇縣也地
饒位偪介乎四塞之衝闤闠雜遝生齒繁夥椎埋僄狡
之姦米鹽錙銖之訟至纎至悉日常險健於庭况其四
郊憧憧郵傳迎餞之迹旁午狎至供億搶攘疲於奔命
然編氓之籍大之不能等次之下邑而上承下撫法目
煩苛率倍蓰於百里自非精彊應變之才未必不致尤
責也至元某歳東平李君某父銜命逺來始即亡宋南
倅㕔事之址易圯就新草創斯邑地近府治偪居子城
之陬位置卑仄材木𤨏細浸滛穿漏大不克稱用是後
來之士積十餘政率以媮安蒐獵為能苟且歲月隳而
弗圖至大戊申厯山蘇君某負時能聲適被斯選至之
日環視棟宇憮然嘆曰嗟乎政由人舉官以治稱今兹
室之陋若是殆非所以昭示令憲也易不云乎君子見
㡬而作不俟終日余聞先時刑部尚書廣平馬公作牧
兹土政行民洽遭歳大穰因廢治材程工即事由麗譙
及府治以下至於庖湢廐廥之所皆撤而新之栱桷翬
飛舟艧焜燿他郡莫及而此壞屋逺不踰跬歩之内曾
不能郢正匠石之下庸非不幸抑亦當時執事者過於
計慮歟余新即政志欲改作誠懼夫政教之未修民之
難與慮始也乃退而思念是室之陋雖有撓攘之憂苟
能一日而不忘其必葺則尚冀朝夕之安其有不能苟
安於朝夕者頋猶有大者焉遂力為政凢庇於民者舉
而行之蠧於政者掲而去之律姦貪繩枉直豪彊歛迹
井邑讙然歲再周而政成士若民相與聚而謀之曰吾
儕小人朝不及夕今天惠賢宰使煦育吾民獲遂蓋藏
之私今視事之署梁木傾頽危焉將壓卒有傾仆則吾
民之罪曷所逃哉乃共裒餘力以陳於公公為出已帑
三百千及其長佐逹嚕噶齊某録判某典史某共捐俸
入之半以為之助始經工庀材拓地起廢畫宫於堵率
身尋引之間崇卑廣狹靡不竭思役興㑹同僚各以靡
盬他適公又不以寡助為慊惠意承志勤勤渠渠昧旦
坐堂上剸决繁劇曹無留務然其圩墁瓴甓之費傭償
食飲之直左籌右畫曲盡其道雖侵星觸暑揮汗廢食
益不以勞為憚不踰月而落成屋不呈材民不病役君
子謂是役也是足以觀政矣後之人有慕公之德欲求
公之為治者請視斯署其或可以繼志焉
欽定四庫全書
　瓢泉吟稿卷五　　　　　元　朱晞顔　撰
　　傳
　　　麴生傳
麴生者晉之曲沃人也名之醇字叔雅風儀醖藉辭㫖
芳潔善和容多與可通貴賤皆以生見稱頗器重於當
世生之先有力牧者當軒轅時以耒耜教民有功始封
諸有邰因冐姬姓世為廧官七傳而至帝嚳曰髙陽氏
髙陽之後其别子稷以八政佐禹為司空因舉使治岐
隴之地衣食滋殖日大以蕃廼徙封於萊其子孫號牟
婁氏實生之自出也生資禀柔粹能克己磨勵善治擇
以矯揉自飾故人樂為推挽煦蒸之使得盡其能時夏
人儀狄素知生材脗合令式迺賓興而登貢于禹欲以
尊爵禄寵使為法于天下㑹禹與梅伯共論調燮之道
且嘗試之而禹頗惡其言之甘乃昌言於廷曰後世必
有以此亡國者因屏不用由是遂見絶生後遭值季世
為過澆所擠至與斟灌斟鄩自相鴆毒竟以身敗故禮
法之士緘口自持莫能為之清白而生終亦自泯沒無
聞厯商周戰國之間其子孫或顯或湮雖有微勞班班
可見然世無大人君子考其徃行焉至魯哀公時孔子
以禮樂修明先王之教與其徒言偃宰我始以生為尸
祝相與揖讓於俎豆之間而制其登降之節獻酬之數
著於詩書用防後世之亂生之名迺復尊顯及秦苛法
置挾書之令設羣飲之科寖亦不用生乃韞櫝齊魯間
不沽名譽而自汚矣逮漢室龍興髙皇帝㑹項羽於鴻
門因左司馬曹無傷受謀臣陳平之策生乃托辭逃難
歸璧方獲侍上及天下既平上追憶故舊賜宴前殿使
生交歡以致其情當時羣臣酣論紛争上始厭薄之雖
歲時一見於長樂未央宫然亦莫之惜也今上即位始
大用儒術旁求俊雅以闡大猷生方困頓甕牖之下偃
仰床簀間日與涪翁齊大白操觚論注以雅量相傾下
而時人輙多生之不醨且少大白之隘也上之明年將
有事南郊詔諸博士孔安國等草定祠禮多繁穢不精
一時大臣公孫𢎞之徒無所裁正有齊人晁錯嘗從生
學乃拜疏薦之其疏曰臣聞西土之人有麴生者望出
炎軒代有勲爵適遭澆漓之季不得入苞茅上奉王供
以延世禄乃退託儒術敎授於齊魯間浮沉自晦瓢飲
志樂故時人莫知所趣而為之造請焉然其學業醇正
德量宏深蓋自周孔以來去中聖人一間耳厥今漢儒
盜竊糟粕之餘糜爛分裂逮至百家濫觴益甚求大中
至和之道惟生一人臣味其巵焉研窮妙理揚道德之
光至於睟面盎背過不自知誠非楚醒餔啜之比今聖
上咨詢典禮嚴事親郊而博士諸儒少希風㫖臣恐神
明降嘏不稱德馨如使斯人秩之帝筵必能克享天心
以昭明應疏奏上嘉之乃遣使以安車蒲輪召生於漢
水之上生即起應詔待命于石渠之館上拜生光禄卿
令與諸博士採定儀式以聞生廼考求遺制酌中可否
定為一代之禮上頗嘉納焉有司擇日行事設壇壝于
國門之南凡犧牲玉帛樂縣之屬一如常儀仍特詔以
犧尊象尊著尊山罍各二盛陳壇上置生其間如期上
與奉禮侍中偕生奉爵升自阼階至于帝所祝史具上
名及生名已禮畢上乃還宫始置不問一時榮之未㡬
上谷汝南諸郡奏醴泉溢者一十二所又内臣奏甘露
降於庭天子以為祠祀之祥由生之大禮成也因賜民
大餔罷𣙜酤之禁使民得以酒醴遺餉為禮至是生之
名布滿天下為之諺曰弦之勁勁不如弓之獧獧蓋言
麴之功多也甘露元年天子因司馬相如之言開燉煌
張掖酒泉諸郡上即以其地賜生使食其賦之入封生
為酒泉郡公二年大將軍衛青霍去病克平朔方定襄
而匈奴昆邪諸夷皆來朝天子以四海晏一百姓殷富
欲侈大其事以誇後世乃東封泰山禪梁父祀太一五
帝諸神天子以生習熟儀禮每即事必置前列而生頗
亦附㑹上意與五利將軍欒大採定祀神棗脯與其方
色薦羞之具故上尤親愛之其大臣田蚡嘗因灌夫致
生其家蒙以罵坐之辱每欲沮生之寵輙以此短之而
上終不之信也時天子乆臨萬幾頗亦厭倦思導引辟
榖之術以自延永嘗坐便殿與侍臣言生之才輙太息
曰麴生風味不可忘也即使内謁者王治中召之而生
不俟駕竟倒載以見上因笑謂曰卿豈折簡可呼者耶
對曰臣今亦時復中之耳因頓首謝上使衛士掖之置
之衽席之上與之相對彌日酬酢不倦上益為之甘心
焉即勅小黄門每朝會賜生上殿不名跪拜給扶以示
優異天子春秋既髙近侍之臣或得以聲色畋逰蠱惑
上心朝政日廢公卿大臣頗欲以危法詆生生遂棄印
綬歸隠姓名於桑落村將有遺世離俗之志然生以泛
應多可故聞其名者輙扶擕以往而生之居賓客盈座
無虚日生亦接納不厭罄有無以供其需雖田夫野老
樵叟乘興而來率嘗興盡而返無賢不肖皆得與之游
且不以清濁自暴故人益狎之或至袒裸呌囂狂歌自
恣一聽人為尤不以此為隘也獨騷人韻士託交最真
因寓名篇什間故世之任逹之士每以生為逋逃淵藪
有以紓難養生而遺其口體之好而已顧姓不喜釋老
每遇之輙為笑謔其豪家貴族尤所推重如欲致之必
為盛設呼召伎樂水陸畢陳然生頗亦矜負至輙危坐
其中頥指氣使而一座盡傾或連晝夜忘返雖王公貴
人見必折節盡禮是以麴生之名稱重一世而人皆得
假意焉生之出本農而儒者也故其禀俚而少文魯而
多雅今世之所謂冠婚䘮祭與夫朝聘燕饗之禮無不
精熟又多能古仙人方伎善導引辟穀之術然其外形
骸變晝夜齊死生此又生之逹識也其亦有道者歟其
出處無常故不知其壽年之永短與其世代之所終其
子孫蕃衍㪚在中國居宜城者有陸氏齊下有杜氏呉
興有烏氏程氏其仕為從事遷居青州與平原執督郵
之役者皆生之支流也獨酒泉張掖之麴襲生之爵與
傳其世太史公曰生之稱始於戰國之世如毛生穆生
秦之盧生侯生蓋當時尊老之號至漢酈生賈生資儒
術負才氣以干當世之主黜而不用麴生此其流歟然
麴生以聖賢之糟粕用顯於時豈孔子之所謂沽之哉
我待價者也嗟夫
　　　花中隠逸傳
傅延年者南陽酈縣人也其先節華望出蘜氏為神農
臣有德於民又善養生術故神農在位一百二十年享
夀㝡永皆節華攝養之功也其後聞孫治蘠愽學洽聞
多識草木之名周公著爾雅治蘠預刪定由是名顯後
與蟈氏有隙為其所焚其子有黄恥焉遂去草改姓鞠
氏隠居不仕以述先人之志研考經典尤明厯數工測
氣候著月令一書行于世世乆譜系不明或書從革或
書從草有黄生日精日精生周盈周盈生傳延年及隂
成隂成尋遇異人授堅白論分㭊他處自成大族子孫
居潁川者號囬峯氏居汝南者號茶氏居上黨等郡者
號羊歡氏居河南者號地薇氏惟延年獨居南陽明黄
老學世修養生之術延年性恬淡剛介多雅操明目善
視察見秋毫然素不喜臧否人胷中略無芥蔕潛光晦
迹不求聞逹每以丘壑自娯翛然有古君子風真隠逸
者也平居多可而好與易䙝而不汚雖庸人孺子亦不
與之校昔王子喬好神仙聞延年有養生術嘗授康子
丹訣冀受其學屢召之不肯往遂遯于荒野喬冐蓁蕪
披蒙茸下手至地卑禮以請辭不獲已乃曰子欲長生
當齋戒沐浴俟我於甘谷之上每遇三月上寅授汝以
玉英六月上寅授汝以容成九月上寅授汝以金精十二
月上寅授汝以長生喬如其言候之果然因得四物鍊之
百日丹成服之身體光澤一年齒落更生二年返老成
童服之千日飛昇上京逺近聞之翕然相從于是指甘
谷之水示人曰飲此皆可上壽當時徙居谷中二十餘
家仰飲此水壽皆至百二三十其年有不及百則謂之
天其修養有如此者暨屈平被讒見放愁吟澤畔㡬至
乏食延年喟然歎曰烏有竭知盡忠而蔽障於讒者裹
糧以從助之夕餐其仁惠有如此者一日薄逰潯陽過
栗里解后五柳先生輙與班荆道舊旁若無人冷然清
氣與秋俱髙王𢎞聞之載酒以往竟舉盃大釂不交一
談盡醉而别其騷放有如此者及西帝宸逰搜訪遺逸
於窮崖邃谷中延年方與十友十客逍遥彷徉若無所
聞者青女遥見搆讒于帝曰若軰何傲物如斯帝乃震
怒而十友十客神蘂形茹憔悴零落之不暇獨延年正
色以待風采愈爽終不肯憚帝亦引避以遂其髙其節
操有如此者至唐天寳間上思見之召至闕下龎眉皓
齒上乃厚禮而問之曰卿年㡬何曰臣不知其㡬嘗見
嬴劉擾擾之後忽若迅電耳上壯之曰異哉若人其廣
成之徒籛鏗之儔歟卿名延年信不誣矣上又問曰卿
何為不仕對曰臣非不欲仕也惡夫梔貎取容以求媚
於世者寜與商山芝翁首陽苓叟沒而同傳庶結根於
桃李之塲以自衛措足於荆棘之地以自安者亷而有
立臣之願也上益壯其言曰如卿者可謂混蒿艾以自
晦豈得與草木俱腐者哉亟放還山識與不識皆尊之
為壽客後不知其所終其宗枝繁衍分布海内何其盛
哉龍門劉氏東陽范氏皆善氏族學雖訪其遺得七十
餘家作為譜牒卒亦不能發揚潛德濓溪周子講學于
家以公道自任每曰不去窻前草與自家意思一般以
至芟繁掇華抜其尤者乃得一人焉究其本枝實延年
之苗裔也喜而作曰髙山仰止景行行止吾今而後得
尚友延年於千百載之上矣語曰君子恥沒世而無聞
若之先勞勩若斯胡可使後世無德而稱耶以其喜學
圃好蒔花廼僉謚之曰花中隠逸云太史公曰易稱遯
之時義大矣哉其身退而其道伸延年之謂矣觀夫飾
智巧以趨勢利務矯激以沽名譽者聞延年風蓋亦知
愧焉
　　題跋
　　　題無盡藏藁後
藏之為言藏之之具也名之無盡變化之適也而萬物
得以寓形焉蘇子賦前赤壁末章謂江上清風山間明
月有聲色之可取用而無禁不竭為造物者之妙因以
實無盡藏之名固已佳矣今余用以名藁而或者疑之
是豈無聲色不為造物者之私乎若夫江山風月寓形
萬物之間取之用之雖曰無盡然耳目之接得無盡乎
且吾身為萬物之始而衆理畢備至於精思極慮則大
而天地之廣小而草木之微幽而鬼神之迹皆得探而
麗於性情之間是豈止槖籥中之一物乎以是名藁不
為過矣
　　　題山居圖
石田茅屋苔徑蒼然此山林之士之所樂也苟無其志
則雲林月嶠適樵牧往來之衝爾孟子云居移氣養移
體苟富貴者又安知不為居之所移乎觀此則知居之
大矣
　　　題戯猫圖
猫之為物蓋以捕鼠為功觀其長門晝永飫鮮卧茸殆
若無所用其技者至於空齋夜静暝伏隂窺積威一發
精爽落地雖狸猩有不能騁其㨗者世豈以無鼠而蓄
不捕之猫耶今觀是圖幽花叢石牝牡相戯何畫者遺
其用發其微抑欲極其藝之精而筆之也吾無以識之
　　　題陳克明環籟小藁
學詩如學仙時至骨自換或曰仙可學乎曰仙不可學
至若脱畧陳腐變化氣質則㡬仙矣詩道亦然瑞陽陳
克明以一編抵予問其方予以前所聞語之子能吐其
故納其新日鍜月鍊務求去其凡近之習而造乎希夷
之境則雖一刀之末洒然輕蜕以之冲舉寥廓唱喁太
清何俚俗比竹之多云也克明其勉之
　　　跋周氏塤箎樂府引
舊傳唐人麟角蘭畹尊前花間等集富艷流麗動蕩心
目其源蓋出於王建宫詞而其流則韓渥香奩李義山
西崐之餘波也五季之末若江南李後主西川孟蜀王
號稱雅製觀其憂幽隠恨觸物寓情亡國之音哀思極
矣洎宋歐蘇出而一掃衰世之陋有不以文章而直得
造化之妙者抑豈輕薄兒紈絝子㳺詞浪語而為誨滛
之具者哉其後稼軒清真各立門户或以清曠為髙或
以纎巧為美正如桑葉食蠶不知中邊之味為如何耳
最晩姜白石堯章以音律之學為宋稱首其遺詞綴譜
逈出塵俗真有一洗萬古凡馬空之氣宋亡以來音韻
絶響士大夫悉意詩文名理之學人罕及之惟遺山中
州一集近見流播寥寥逸韻獨出騷餘非有高情逺韻
者不能學也今觀廬陵周氏兄弟所賦樂章則知二公
所學又非止老師宿儒騷人墨客之一二得也蓋其靈
襟融㑹萬吹一律故能以之前者唱于後者唱喁而不
自知其作之妙自今詞家觀之真江湖一家數也余嘗
評伯恭之作絶類白樂天閒退時卧香山命小蠻樊素
持衣捉塵談諧謔浪出入閭巷而其憂時剴切之意初
不為外物少衰也伯淳則又如杜牧之少日俠逰名都
沉酣花柳時青樓紫曲雨約雲情更唱迭和然其千金
百斛之費益不知其所可靳惜也余謂才情韻三事惟
長短之製尤費稱停大抵才勝者失於矜持情勝者失
于刻薄韻勝者失于虚浮故前軰有曲中縳不住之誚
信哉言乎杜子美詩云美人細意熨貼平裁縫㓕盡針
線迹吾于周氏之作亦謂此伯淳其然乎
　　賛
　　　唐子華畫像賛
而目熒熒而骨稜稜瞭然如澄漢之星凝然如絶壑之
氷邈乎人可得而為朋確乎吾或可得而强為之名想
其刻畫萬古之精掀舞坱圠六合之塵發幽藻探𤣥㝠
猶使夫千載之下因其遺而識斯人也耶
　　　顧君澤真贊
彼其之子其肖維何將以為漆園之隠吏兮胡為乎曳
塗中之尾而轉之清波抑以為癡絶之虎頭兮又何假
夫頰上之毫以神儀漫仕猶隠兮何修乎名之令嘉其
謔浪笑傲睨世而不廢嘯歌者歟
　　　自寫真贊
有頎其首有闞其容斯圯下奔亡之孺歟抑行間新進
之蒙歟桀黠跌宕偃蹇悵怳决危疑赴急難雖千金有
所不居去忲侈守窮約有一簞而奚足多尚且行且止
孰賢孰愚以時偃仰出與道俱苟有用我者其殆庶㡬
乎
