#+TITLE: 笠澤藂書-唐-陸龜蒙
#+DATE: 2016-06-11 12:24:30
#+SOURCE: github.com/kanripo/KR4c0089 master 206605ec                
欽定四庫全書　　　　集部二
　笠澤叢書　　　　　　别集類一唐
　　提要
　　　　臣等謹案笠澤叢書四巻補遺一巻唐陸龜
　　　　蒙撰龜䝉有耒耜經已著錄此集為龜䝉自
　　　　編以其叢脞細碎故名叢書以甲乙丙丁為
　　　　次後又有補遺一巻宋元符間蜀人樊開始
　　　　序而梓之政和初毘陵朱衮復行校刋止分
　　　　上下二巻及補遺為三此本為元季龜䝉裔
　　　　孫徳原重鐫既依蜀本釐為四巻而序仍毘
　　　　陵本作三巻者字偶誤也王士禎漁洋文略
　　　　有此書跋謂得都穆重刋蜀本内紀錦裙在
　　　　丙集迎潮詞在丁集而此本錦裙乙集迎潮
　　　　詞在丙集叙次又不盡依蜀本之舊疑徳原
　　　　又有所竄亂矣龜䝉與皮日休相倡和見于
　　　　松陵集者工力悉敵未易定其甲乙惟雜文
　　　　則龜䝉小品為多不及日休文藪時標偉論然
　　　　閒情別致亦復自成一家固不妨各擅所長
　　　　也乾隆四十二年九月恭校上
　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　總　校　官(臣/)陸　費　墀
陸魯望文集序
唐賢陸龜䝉字魯望三吳人也幼而聰悟通六藉尤長
於春秋常體江謝賦事名振江右與顔蕘皮日休羅隠
吳融為友性髙潔家貧親老屈與張搏為湖蘇二郡佐
嘗至饒州三月無所詣刺史率官屬就見之龜䝉不樂
拂衣去居松江甫里多所論譔著吳興實録四十巻松
陵集十巻笠澤藂書八十餘篇自謂江湖散人或號天
隨子甫里先生唐末以左拾遺授之詔下日疾終贈左
補闕本朝宋景文公重修唐書仍列於隠逸傳今蜀中
惟松陵集盛行笠澤藂書未有是書家藏久矣愚謂貯
之篋笥以私一人之觀覽不若鏤板而傳諸好事庶斯
文之不墜而魯望之名復振亦儒者之用心也時聖宋
元符庚辰嵗仲秋月郫人樊開題
欽定四庫全書
　笠澤藂書巻一　　　　　唐　陸龜䝉　撰
　藂書者藂脞之書也藂脞猶細碎也細而不遺大可
　知其所容矣自乾符六年春卧病于笠澤之濵敗屋
　數間蓋蠧書十餘篋伯男兒纔三尺許長䃣(音/毁)齒猶
　未徧教以藥劑象梧子大小外研墨沌筆供紙札而
　已體中不堪羸耗時亦隠几強坐内壹鬱則外揚為
　聲音歌詩賦頌銘記傳序往往雜發不類不次混而
　載之得稱為藂書自當去諼(許園/切)憂之一物非敢露
　世家耳目故凡所諱中略無避焉笠澤松江之名
　　江湖散人傳
散人者散誕之人也心散意散形散神散既無羈限為
時之恠民束於禮樂者外之曰此散人也散人不知耻
乃從而稱之人或笑曰彼病子之散而目之子反以為
其號何也散人曰天地大者也在太虚中一物耳勞乎
覆載勞乎運行差之晷度寒暑錯亂望斯須之散其可
得耶水土之散稽有用乎水之散為雨為露為霜雪水
之局為瀦為洳為潢汙土之散封之可崇穴之可深生
可以藝死可以入土之局塤不可以為埏甓不可以為
盂得非散能通於變化局不能耶退若不散守名之筌
進若不散執時之權筌可守耶權可執耶遂為散歌散
傳以志其散
　　散人歌
江湖散人天骨竒短髮搔來蓬半垂手捉孤篁曵寒繭
口誦太古滄浪詞詞云太古萬萬古民性甚野無風期
夜棲正與禽獸雜獨自構架縱横枝因而稱曰有巢氏
民共敬貴如君師當時只效烏鵲輩豈是有意陳尊卑
無端後聖穿鑿破一派前導千流隨多方惱亂元氣死
日使文字生姦欺聖人事業轉消耗尚有漁者存熙熙
風波不獨困一士凡百器具皆能施罛疎扈腐鱸鱖脱
正失檢馭非讒疵人間所謂好男子我見婦女留鬚眉
奴顔婢脨真乞丐反以正直為狂癡所以頭欲散不散
弁峩巍所以腰欲散不散珮陸離行散任之適坐散從
傾欹語散空谷應笑散春容披衣散單複便食散酸醎
宜書散渾真草酒散甘醇醨屋散勢斜直樹散行叅差
客散忘簪屨禽散虛籠池外物一以散中心散何疑不
共諸侯分邑里不與天子専隍陴静則守桑柘亂則逃
妻兒金鑣貝帶未嘗識白刃煞我窮生為或聞蕃将負
恩澤號令䥫馬如風馳大君年小丞相少當軸自請都
旌旗神鋒悉出羽林仗繢畫日月蟠龍螭太宗基業甚
牢固小醜背叛當殱夷禁軍近自肅宗置抑遏輔國争
雄雌必然大段剪兇逆須召勁勇扶君麾四方賊壘猶
占地死者暴骨生寒饑歸來輒擬荷鋤笠詬吏已貴租
錢遲興師十萬一日費不啻千金何以支秖今利口且
箕斂何暇俛首哀惸婺均荒補敗豈無術布在方冊撑
頽隵冰霜襦袴易反掌白面諸郎殊不知江湖散人悲
古道悠悠幸寄羲皇慠官家未議活蒼生拜賜江湖散
人號
　　後虱賦(并序/)
余讀玉溪生虱賦有就顔避跖之歎似未知虱作後虱
賦以矯之
衣緇守白髮華守黑不為物遷是有常德小人趨時必
變顔色棄瘠涵腴乃虱之賊
　　移石盆絶句
移得龍泓瀲灧寒月輪初下白雲端無人盡日澄心坐
倒影新篁一兩竿
　　杞菊賦(并序/)
天隨子宅荒少牆屋多隙地著圖書所前後皆樹以杞
菊春苗恣肥日得以採擷之以供左右杯案及夏五月
枝葉老硬氣味苦澀旦暮猶責兒童拾掇不已人或歎
曰千乗之邑非無好事者家日欲擊鮮為具以飽君者
多矣君獨閉關不出率空腸貯古聖賢道德言語何自
苦如此生笑曰我幾年來忍飢誦經豈不知屠沽兒有
酒食耶退而作杞菊賦以自廣云
惟杞惟菊偕寒互緑或穎或苕煙披雨沐我衣敗綈我
飯脱粟羞慚齒牙苟且粱肉蔓延駢羅其生實多爾杞
未棘爾菊未莎其如予何其如予何
　　甫里先生傳
甫里先生者不知何許人也人見其耕於甫里故云(甫/里)
(松江上/村墟名)先生性野逸無羈檢好讀古聖人書探六籍識
大義就中樂春秋抉摘微㫖見文中子王仲淹所為書
云三傳作而春秋散深以為然貞元中韓晉公嘗著春
秋通例刻之于石(今在潤州/文宣王廟)意以是學為己任而顛倒
漫漶(胡館/切)翳塞無一通者殆将百年人不敢指斥疵纇
先生恐疑誤後學乃書摭而辨之先生平居以文章自
怡雖幽憂疾病中落然無旬日生計未嘗暫輟㸃竄塗
抺者紙札相壓投于筐箱中厯年不能浄冩一本或好
事者取去後於他人家見亦不復謂已作矣少攻歌詩
欲與造物者争柄遇事輒變化不一其體裁始則淩轢
波濤穿穴險固囚鎖恠異破碎陣敵卒造平澹而後已
好潔凡格(音/各)忩户硯席剪然無塵埃得一書詳熟然後
寘于方冊值本即校不以再三為限朱黄二毫未嘗一
日去于手所藏雖少咸精實正定可傳借人書有編簡
斷壊者緝之文字謬誤者刋之樂聞人為學講評通論
不倦有無賴者毁坼揉汙或藏去不返先生戚然自咎
先生貧而不言利問之對曰利者商也今既士矣奈何
亂四人之業乎且仲尼孟軻氏所不許先生之居有地
數畝有屋三十楹有田竒十萬步(吳田一畝當/二百五十步)有牛不
減四十蹄有耕夫百餘指而田汙下暑雨一晝夜則與
江通色無别已田他田也先生由是苦飢囷倉無斗升
蓄積乃躬負畚鍤率畊夫以為具且每嵗波雖狂不能
跳吾防溺吾稼也或譏刺之先生曰舜黴瘠大禹胼胝
彼非聖人耶吾一布衣耳不勤劬何以為妻子之天乎
且與蚤虱名器雀鼠倉庾者何如哉先生嗜茶荈置園
於顧渚山下(山在吳興郡/嵗貢茶之所)嵗入茶租十許簿為甌㰕之
實自為品第書一篇繼茶經茶訣之後(茶經陸羽撰/茶訣皎然撰)南
陽張又新嘗為水説凡七等其二曰恵山寺石泉(無錫/縣華)
(山/)其三曰虎丘寺石井其六曰吳松是三水距先生逺
不百里髙僧逸人時致之助其好先生始以喜酒得疾
血敗氣索者二年而後能起有客至亦潔罇置觶但不
復引滿向口爾性不喜與俗人交雖詣門不得見也不
置車馬不務慶弔内外姻黨伏臘喪祭未嘗及時往或
寒暑得中體無事時乘小舟設蓬席賫一束書茶爐筆
床釣具櫂船郎而已所詣小不㑹意徑還不留雖水禽
決起山鹿駭走之不若也人謂之江湖散人先生乃著
江湖散人傳而歌詠之由是混毁譽不能入利口者亦
不復致意先生性悁急遇事發作輒不含忍尋復悔之
屢改不能久先生無大過亦無出入人事不傳姓名無
有得之者豈涪翁漁父江上丈人之流者乎
　　自遣詩(并序/)
自遣詩者震澤别業之所作也故疾未平厭厭卧田舍
中農夫日以耒耜事相聒每至夜分不睡則百端興懐
攪人思益紛亂無緒且詩者持也謂持其情性使不暴
去因作四句詩累至三十絶絶各有意既曰自遣亦何
必題為
五年重别舊山村樹有交柯犢有孫更感卞峰顔色好
曉雲纔散便當門
雪下孤村淅淅鳴病魂無睡洒來清心揺秖待東忩曉
長媿寒雞第一聲
多情多感事難忘秖有風流共古長座上不遺金帶枕
陳王詞賦為誰傷
甫里先生未白頭酒旗猶可戰髙樓長鯨好鱠無因得
乞取艅艎作釣舟
花瀨濛濛紫氣昏(紫花瀨在/顧渚步)水邉山曲更深村終須揀
取幽栖處老檜成雙便作門
隂洞曾為採藥行冷雲凝絶燭微明玉芝敲折琤然墮
合有真人上姓名
長歎人間髮易華暗将心事許烟霞病來前約分明在
藥鼎書囊便是家
醖得秋泉似玉容比於雲液更應濃思量北海徐劉輩
枉向人間號酒龍
羊偘(口旱口/汗二切)多應自古豪解盤金稍置纎腰縱然此事
教雙得不博溪田二頃苗
偶然攜稚看微波臨水春寒一倍多便使筆精如逸少
懶能書字換羣鵞
昔聞莊叟迢迢夢又道韓生苒苒飛知有姓名聊寄問
更無言語抱斜暉
雪侵春事大無端舞急微還近臘寒應是也疑真宰怪
休時猶未徧林巒
數尺逰絲墮碧空年年長是惹春風争知天上無人住
亦有春愁鶴髮翁
誰使寒鴉意緒嬌雲晴山晚動情憀亂和殘照紛紛舞
應索陽烏次第饒
古往天髙事渺茫争知靈媛不凄涼月娥如有相思淚
秖待方諸寄兩行
本來雲外寄閑身遂與溪雲作主人一夜遡風愁四散
曉來零落傍衣巾
淵明不待公田熟乗興先秋解印歸我為餘糧春未去
到頭誰是復誰非
雲擁根株抱石危斵來文似瘦蛟螭幽人帶病慵朝起
祇向春山盡日欹
月澹花閑夜已深宋家微詠若遺音重思萬古無人賞
露濕清香獨滿襟(宋玉有/微詠賦)
南岸春田手自農往來横絶半江風有時不耐輕橈興
暫欲蓬山訪洛公
賢達垂竿小隠中我來真作捕魚翁前溪一夜春流急
已學嚴灘下釣筒
水國君王又姓蕭風情由是冠南(或作/前)朝靈和殿下巴
江栁十二樓前等翠條
强梳蓬鬢整斜冠片燭光微夜思闌天意最饒惆悵事
單栖分付與春寒
無多藥圃近南榮合有新(一作/春)苗次第生稚子不知名
品上恐隨春草鬭輸贏
一派溪隨若下流春來無處不汀洲漪瀾未碧蒲猶短
不見鴛鴦正自由
山下花明水上曛一橈青翰破霞文越人但愛風流客
繡被何須屬鄂君
妍華須是占時生准擬差肩不近情佳麗幾時腰不細
荆王辛苦致宫名
奼女精神似月孤敢将容易入洪爐人間縱道鈆華少
蝶翅新篁未肯無
貞白求丹變姓名主恩潛助亦無成侯家竟換梁天子
王整徒勞作外兵
春雨能膏草木肥就中林野碧含滋唯餘病客相逢背
一夜寒聲減四肢
　　二遺詩(并序/)
二遺者何石枕材琴薦也石者何松之所化也化於何
越之東陽也東陽多名山就中金華為最枝峰蔓壑秀
氣磅礴數百里不啻而神仙登臨草木芬怪永康之地
亦蟬聯其間中饒古松往往化而為石磐根大柯文理
曲折盡在好事者得而致於人間以為耳目之異太山
羊振文得枕材趙郡李中秀得琴薦皆兹石也咸以遺
予予以二遺之竒聊賦詩以謝
誰從毫末見叅天又到蒼蒼化石年萬古清風吹作籟
一條寒溜滴成穿閑追金帶徒勞恨静格(音/各)朱絲更可
憐幸與野人俱散誕不煩良匠更雕鐫
　　人日代客子(是年人/日立春)
人日兼春日長懐復短懐遥知雙綵勝併在一金釵
　　閑書
病學髙僧置一牀披衣纔暇即焚香閑堦雨過苔花潤
小簟風來薤葉涼南國羽書催部曲(時黄巢圍/廣州告急)東山毛
褐慠羲皇升平聞道無時節試問中林亦不妨
　　鵁鶄詩(并序/)
客有過震澤得水鳥所謂鵁鶄者貺余黑襟青脛碧爪
丹噣(張救反/鳥嘴也)色幾及項質甚髙而意萆(一本/作草)戚畏人余
極哀其野逸性又非以能招累者而囚録籠檻逼迫忩
户俛啄仰飲為活大不快真天地之窮鳥也為之賦詩
擬好事者和
詞賦曾誇鸀(徒角/切)鳿(牛欲/切)流果為名悞别滄洲雖䝉静
置疎籠晚不似閒栖折葦秋自昔稻粱髙鳥畏至今珪
組野人讎防微避繳無窮事好與裁書謝白鷗
　　苔賦
江文通嘗著青苔賦置苔之狀則有懲勸之道雅未聞
也如此則化下風上之㫖廢因復為之以嗣其聲云
天地閉風雨積門逕秋莓苔植離方抱圓累紫疊碧始
分封於危亭之下終絡地於荒畦之側侵竹塢而縱步
佔蘭疇而盈尺麗色何似嘉名孰為髙有瓦松卑有澤
葵散巖竇者石髪補空田者垣衣在屋曰昔邪在藥曰
陟釐質被緑錢之美香聞艾納之竒或藫(音徒/含反)或□(􁀙/)
或蘚或菭(丈笞/反)諒含􁌚而是類斯感物以隨時則有衛
霍天姻金張世族侯以恩澤拜館以形勝築壁僭塗椒
階縁墄玉牀丹儌之象盡帳蒼梧之翠秃謂爵禄不必
仁守英髦可以力服行叶四凶身圖五福一日盈滿中
年顛覆斯苔也染婕妤之篲殆晚偏青封廷尉之門經
秋更緑彼失寵以亡家者鮮不動哭則有林塘倚薄衡
泌蕭條茅茨上古機格(音/各)南朝晝偃則書淫畫聖晡歸
則婦餉兒樵溝通壊壍路隔危橋雨霽而魚驚沬聚霜
乾則鶴刷翎飄浪求名而蠖屈虚卜命而龜焦忩欹癭
枕樹挂風飄山無價買隠有詞招斯苔也周内史宿酒
壺邊烟翍思起屈大夫𢷬衣砧上黛㸃情饒彼遺形而
放志者能無獨謡謡曰苔之生兮自若人有哀兮有樂
哀者貴兮樂者賤貴者危兮賤者宴噫哀樂兮何時止
貴賤循環兮而後已
　　書李賀小傳後
玉溪生傳李賀字長吉常時旦日出遊從小奚奴騎駏
驢背一古破錦囊遇有所得即書投囊中暮歸足成其
文予為兒時在溧陽聞白頭書佐言孟東野貞元中以
前秀才家貧受溧陽尉溧陽昔為平陵(句/)縣南五里有
投金瀨瀨南八里許道東有故平陵城周千餘步基址
坡陁裁髙三四尺而草木勢甚盛率多大櫟合數夫抱
藂蓧䝉翳如塢如洞地窪下積水沮洳深處可活魚鼈
輩大抵幽邃岑寂氣候古澹可嘉除里民樵罩外無入
者東野得之忘歸或比日或間日乗驢領小吏經驀投
金渚一往至則䕃大櫟隠巖蓧坐于積水之旁苦吟到
日西而還爾後衮衮去曹務多弛廢令季操卞急不佳
東野之為立白上府請以假尉代東野分其俸以給之
東野竟以窮去吾聞淫畋漁者謂之暴天物天物不可
暴又可抉摘刻削露其情狀乎使自萌卵至于槁死不
能隠天能不致罰耶長吉夭東野窮玉溪生官不挂朝
籍而死正坐是哉正坐是哉
　　蚕賦(并序/)
荀卿子有蚕賦楊泉亦為之皆言蚕有功於世不斥其
禍於民也余激而賦之極言其不可能無意乎詩人碩
鼠之刺於是乎在
古民之衣或羽或皮無得無喪其游熙熙藝麻緝纑官
初喜窺十奪四五民心乃離逮蚕之生繭厚絲美機杼
經緯龍鸞葩卉官誕益嚵盡取後已嗚呼既豢而烹蚕
實病此伐桑滅蚕民不凍死
　　雜説
先儒曰瞽瞍憎舜使塗廩浚井酖于觴酒欲從而殺之
舜謀於二女二女教之以鳥工龍工藥浴注豕而后免
矣夫勢之重壯夫不能不畏位之尊聖人不得不敬況
舜攝于天子頑嚚嫚傲者獨不畏之又從而殺之耶且
堯之妻二女帥九子觀舜之德舜反受教於女子其術
恠且如是是不教人以孝道教人以術免也故堯使勗
之非觀德也何足以天下付
邰侯姜女之生子也始棄之命之曰棄宋芮司徒之生
女也始棄之亦命之曰棄邰棄為稷官蒸民賴之宋棄
美而生佐幾移於宋國名之同也奚傷舜重瞳子項羽
亦重瞳子形之類也奚病擇其道如何耳
季札以樂卜趙孟以詩卜襄仲歸父以言卜子游子夏
以威儀卜沈尹戌以政卜孔成子以禮卜其應也如響
無他圖在精誠而已不精誠者不能自卜況吉凶他人
乎
傳曰武王罷朝而襪繫絶顧左右無可結者衛禇師呼
聲子結襪而登席漢廷尉為王生結襪襪之有帶其來
尚矣今獨亡之嗚呼古之制亡者十九奚襪帶之足云
栁下恵之妻誄其夫門人不能竄一字吕不韋作春秋
秦人不敢損一字德與刑如何哉
　　大儒評
世以孟軻荀卿子為大儒觀其書不悖孔子之道非儒
而何然李斯嘗學於荀卿入秦干始皇帝并天下用為
左丞相一旦誘諸生聚而坑之復下禁曰天下敢有藏
百家語詣守尉燒之偶語詩書者棄市昔孔子之於弟
子也自仲由冉求已下皆言其可使之才及其仁則曰
不知也斯聞孔子之道於荀卿位至丞相是行其道得
其志者也反焚滅詩書坑殺儒士為不仁也甚矣不知
不仁孰謂況賢知而傳之以道是昧觀聽也雖斯具五
刑而況矧得稱大儒乎吾以為不如孟軻
　　自憐賦(并序/)
余抱病三年於衡泌之下毉甚庸而氣益盛藥非良而
價倍髙每一把臂一下杵未嘗不解衣撤食而後致也
為窮且否(一作/病)亦已至矣聖人云五福六極之數曰夀
曰富曰康寧曰貧曰疾曰憂既貧且疾能無憂乎憂既
盈矣能無傷乎人既傷矣能無奪夀乎是不䝉五福偏
被六極者也誰其憐之作自憐賦
噫天地兮何德以生予付遂古之道兮恵(或作/専)而行諸
聖人耕吾亦耕聖人漁吾亦漁聖人窮或過于是聖人
達曾不依於既不獲築説莘尹委身而理天下又不及
箕巢穎許散髪而類鶉居率幽憂之情抱将退伏於林
廬謂之積兮繁其疏捜羅以虛謂之枵兮輔其儲涵潢
乃瀦旁無垠兮上無初退不足兮進有餘光寒束縮後
燠敷舒首蓬隆以半散肢棘瘠而枯疎中躁兮熸炮之
蟹外撓兮冠帶之狙淩兢兮上坂之馬帖捻兮横沙之
魚行則左人而右杖卧則夕擁而晨袪冒忌者即席奮
擊責功者越月紆徐痿寧忘起憤亦懐攄天難致問道
竟何如孟子之言得矣盡信不如無書雖武城取其二
三䇿而已又焉如是歟非歟皋陶瘖師曠瞽予則視瞻
而言語郄克跛行父秃予則趨蹡而􁆽沐幸固陋而或
令豈乖離乎素躅敢諫鼓不陳進善旌不理布衣之説
無由自通乎天子丞相府不開平津閣不立布衣之説
無由自通乎宰執苟吾君吾相不聞天下之名言則蒼
生何由弛械而去縶傳云垂之空言不若存之於事業
易曰未繘井羸其缾凶歎水德之莫及哀吾材之不試
徒抱影以中泣一蝎在木兮柯瘍葉痿寒暑三病兮吾
寧禦衰服猛鷙兮捕龍螭吾無力支大舜禹兮張孔姬
吾其庶幾託斯文之赴愬冀君子之攸宜苟家聾户塞
之弗寤老死空山兮已而
　　新秋月夕客有自逺相尋者作吳體二首以贈
風初寥寥月乍滿杉篁左右供餘清因君一話故山事
憶鶴互應深溪聲雲門老僧定未起白閣道士遥相迎
日聞羽檄日夜急掉臂欲歸巖下行
　　又
驚聞逺客訪良夜扶病起坐綸巾欹清談白苧思悄悄
玉繩銀漢光離離三吳烟霧且如此百越琛賮來何時
林端片月落未落强慰别情言後期
　　獨夜
新秋霽夜有清境窮檐病客無佳期生公把經向石説
而我對月須人為獨行獨坐亦獨酌獨翫獨吟還獨悲
古稱獨立與獨步若比羣居終校竒
　　石竹花詠
曾看南朝畫國娃古羅衣上碎明霞而今莫共金錢鬭
買却春風是此花
　　寄吳融(字子華/)
一夜秋聲入井桐數枝危緑怕西風霏霏晚砌烟華上
淅淅疎簾雨氣通君整輪蹄名未了我依琴鶴病相攻
到頭江畔從漁事織作中流萬尺篊
　　春寒賦
宋玉雲夢侍從賦成酒闌君王慘憺顧曰春寒玉少進
曰大王之國三分水居其一大王之宫後庭女充溢波
浮其空幽怨積其中不得不雨不得不風風横雨斜天
地溟濛寒之中人有異於嚴冬其來也低迷其狀也惆
悵理難辨而詞作色雖莊而意蕩朋比薰鑪留連輔帳
相逢置酒則少避􁉦顔獨自登樓則偏淩逺望臨忩户
遶池塘絲輕畏逼花怯愁當掩抑兮幽襟更逺連牽兮
别緒彌長齊紈失色越絮騰光芳神失職隂御争强朝
畊犢戰暮箔蚕僵民病如此君何弗傷襄王於是下席
稱謝徹燕少省嬪嬙以黄金為玉夀然後返駕於髙唐
　　此賦湖州教授關注子東得之江南徐鍇文集注
　　中今附於此㑹稽石公轍識
　
　
　
　
　
　
　
　
　
　
　
　笠澤藂書巻一
欽定四庫全書
　笠澤藂書巻二　　　　唐　陸龜䝉　撰
　　寒泉子對秦恵王
寒泉子(秦之/處士)對秦恵王曰客有自趙來以約縱連横事
説大王者為誰恵王曰東周人蘇秦也寒泉子曰書十
上王不聴有之乎曰然其道如何王耶霸耶曰黜其霸
以隮王乎曰不然則何上書之煩而用之疎乎恵王曰
醯雞不能混雷霆嬰兒不能抗烏獲者響與力懸絶故
也蘇子誠辯矣安能以三寸舌謀山東諸侯使西面朝
秦者乎寡人非不知不破一領甲不折一隻矢之為利
也顧其猶捕風耳諸侯不可以一非一朝也齊桓晉文
之伯也始若膠附終若冰拆豈連雞不能俱上於棲而
已哉寡人塞耳義弗聞也寒泉子曰不然夫齊荆三晉
之人疾於兵久矣方城之金十九為兵一為鏄銚董澤
之蒲十九為榦一為箕棬父子兄弟之血前後濺野草
齊魂為燕氛趙骨化魏土悽痛之聲入金石出弦匏聞
之者悄慼酸屑泣不自禁一旦有人謂曰朝與秦連横
暮得帖帖安卧秦亦厭戰雖鼓牙頰未能吞諸侯秦休
而强吾亦勇而奮矣設有辯口奚能反覆乎大王不用
秦詔一武士斷其頸無令車輪輾關下土使關東諸侯
聞其言舍縱散横東向以倍秦大王出則奮氣入則包
羞及其殆也捜土地以奉讎國獨不念秦仲之業艱難
乎春秋紀事何面目見宗廟恵王卒弗用寒泉子畊於
鄙趙即封蘇季子為武安君六國果拒秦秦閉關十五
年
　　説鳳尾諾
或問予曰鳳尾諾為何等物圖耶書耶對曰予之所聞
自晉訖於梁陳已來藩邸之書凡封子弟為王則開府
辟僚屬取當時士有學行才藻者中是選其所下書東
宫則曰令上書則曰牋諸王下書則曰教上書則曰啟
應和文章則曰應令應教下其制一等故也其事行則
曰諾猶漢天子肯臣下之奏曰可也鳳尾則所諾牋之
文也綷䌨然䙰褷然織為繪莫的知既肯其行必有褒
異之辭若今之批荅案晉元帝為瑯邪王時帝美其才
令通習外事嘗使批鳳尾諾南齊江夏王鋒(降/)髙帝第
十二子甚憐之年五嵗使學鳳尾諾下筆便工帝大悦
以玉麒麟賜之終未見其出鳳尾牋當畨薄縷輕其制
作想精妙靡麗而非牢固者也殆将五百年必不能保
而存之好事者或云識(音/志)妄矣且傳云仲尼在魯與陳
有問缶羊楛矢者皆知之及修春秋則逺者略近者詳
故曰立於定哀而指隠桓之日逺矣蓋聖人作大典不
可不慎則前所傳亦妄矣予學聖人之文者求其誠而
已矣又安可詐别數百年前事自以為賢哉君子慎所
傳無易
　　螢詩
肖翹雖振羽戚促盡疑冰風助流還急烟遮㸃暫凝不
須輕列宿纔可擬孤燈莫倚隨家事曾煩下詔徵
　　蟬
秖憑風作使全仰栁為都一腹清何甚雙翎薄更無伴
貂金換酒并雀畫成圖恐是千年恨偏令落日呼
　　秋熱
自昔秋捐扇今來意未衰慇懃付柔握淅瀝待清吹午
氣朱崖近宵聲白羽隨惣如南國候無復婕妤悲
　　戰秋辭
八月空堂前臨隙荒抽關散扇晨烏未光左右物態森
疎强梁天隨子爽騀(五可/切)情慄􁀙軍庸之我當濠然而
溝壘然而牆纛然而桂隊然而篁杉巉攢矛蕉摽建常
槁艾矢束矯蔓絃張蛙合助吹鳥分啟行若革進而金
止固違隂而就陽無何雲顔師風㫖伯蒼茫慘澹隳危
摵劃火䝉上焚雨比下棘如濠者注如壘者闢如纛者
亞如隊者析如矛者折如常者拆如矢者仆如弦者磔
如吹者瘖如行者惕石有髮兮盡纍木具耳兮咸馘雲
風雨煙乗勝之勢驕杉篁蕉蔓敗北(踣/)之氣摵天隨子
曰吁秋無神則已如其有神吾為爾羞之南北幾圻盜
興五朞方州大都虎節龍旗瓦解冰碎𤓰分豆離斧抵
耋老干穿乳兒昨宇今燼朝人暮尸萬犢一啗千倉一
炊擾踐邊朔殱傷蜑夷制質守帥披攘城池弓弮不刓
甲綴不離兇渠歌笑裂地無疑(一作/宜)天有四序秋為司
刑少昊負扆親朝百靈蓐收相臣太白将星可霾可雹
可風可霆可壍溺顛陷可夭札迷冥曾忘鏖剪自意澄
寧苟蜡禮之云責觸天怒而誰丁奈何欺荒庭淩壊砌
摋崇虈批宿蕙揭編茅而逞力斷緯蕭而作勢不過約
弱欹垂戕殘廢替可謂棄其本而趍其末捨其大而從
其細也辭猶未已色若媿耻於是墮者止偃者起
　　復友生論文書
辱示近年作者論文書二篇使僕是非得失於其間僕
雖極頑冥亦知惴息汗下見詆訶之甚難招禍怨之甚
易也況僕少不攻文章止讀古聖人書誦其言思行其
道而未得者也每涵咀義味獨坐日昊案上有一盃藜
羮如五鼎七牢饋於左右加之以撞金石萬羽蘥也未
嘗干有司對問希品苐未嘗厯王公丐貸飾車馬故無
用文處江湖間不過美泉石則記之聳節槩則傳之觸
離會則序之值巾罍則銘之簡散(上/聲)澹誕無所諱避又
安知文之是歟非歟生過聴徳我太甚苟黙黙不應非
朋友切切偲偲之義也故扶病把筆一二論之曰我自
小讀六經孟軻揚雄之書頗有熟者求文之指趣規矩
無出於此及子史則曰子近於經經語古而微史近書
書語直而淺所言子近經近何經史近書近何書書則
記言之史也史近春秋春秋則記事之史也六籍中獨
詩書易象與魯春秋經聖人之手耳禮樂二記雖載聖
人之法近出二戴未能通一純實故時有齟齬不安者
蓋漢代諸儒争撰而獻之求購金耳記言記事參錯前
後曰經曰史未可定其體也案經解則悉謂之經區而
别之則詩易為經書與春秋實史耳學者不當混而言
之且經解之篇句名出於戴聖耳王輔嗣因之以易為
經杜元凱因之以春秋為經孔子曰學詩乎學禮乎易
之為書也原始要終知我以春秋罪我以春秋未嘗稱
經稱經非是聖人㫖也蓋出於周公謚法經緯天地曰
文故也有經書必有緯書聖人既作經亦當作緯譬猶
織也經而不緯可成幅乎緯者且非聖人之書則經亦
後人名之耳非聖人之㫖明矣苟以六籍謂之經習而
稱之可也指司馬遷班固之書謂之史何不思之甚乎
六籍之内有經有史何必下及子長孟堅然後謂之史
乎孔子曰吾猶及史之闕文也又曰質勝文則野文勝
質則史又曰董狐古之良史也此則筆之曲直體之是
非聖人悉論而辯之矣豈須班馬而後言史哉以詩易
為經以書春秋為史足矣無待於外也謂經語古而皆
微則易曰履霜堅冰至初筮告再三凟凟則不告苦節
不可貞之類果純古而微乎謂史語直而淺則春秋書
考仲子之宫初獻六羽及齊師戰于乾時我師敗績辛
巳有事于太廟仲子遂卒于陲壬午猶繹萬入去蘥之
類果純直而淺乎經不純微史不純淺又可見也言文
之不可立諭則曰春秋不當言無使滋蔓又云春秋舉
軍旅會盟皆非叙事耶引左氏傳語徵左氏敘事悉謂
之春秋可乎春秋大典也舉凡例而褒貶之非周公之
法所及者酌在夫子之心故游夏不能措一辭若區區
於敘事則魯國之史官耳孰謂之春秋哉前所謂自小
讀六經頗有熟者求文之㫖趣規矩不出於此妄矣又
一篇云某文也某辭也文既與辭異是文優而辭劣耳
何易之繫辭曰齊大小者存乎卦辯吉凶者存乎辭故
卦有大小辭有險易又曰觀其彖辭則思過半矣易之
辭非文耶書載帝庸作歌皋陶賡載歌又歌五子之歌
皆辭也書之辭非文耶屬辭比事春秋教也春秋之辭
非文耶禮有朝聘之辭娶夫人之辭樂有登歌薦之辭
禮樂之辭非文耶法言曰楊墨塞路孟子辭而闢之廓
如也孟軻之辭非文耶太𤣥之辭也沉以窮乎下浮以
際乎上揚雄之辭非文耶是知文者辭之惣辭者文之
用天之将喪斯文也天之未喪斯文也不當稱辭吉人
之辭寡躁人之辭多不當稱文文辭一也但所適有宜
耳何異塗云云哉又曰聲病之辭非文也夫聲成文謂
之音五音克諧然後中律度故舜典曰詩言志歌永言
聲依永律和聲聲之不和病也去其病則和和則動天
地感鬼神反不得謂之文乎猶繪事組繡中有精妍耳
大凡解人之説不敢避墉垣膚爪而自矜於堂奥心府
也要在引學者當知之事以明之而已矣師道不行後
生多縱游於所習有陷而溺者力能援之可也如或不
同請觀過而後罰
　　冶家子言
武王既伐殷懸紂首有泣於白旗之下者有司責之其
人曰吾冶家孫也數十年間再易其鎔範矣今又将易
之不知其所業故泣吾祖始鑄田器嵗東作必大售殷
賦重秉耒耜者一墢不敢起吾父易之為工器屬宫室
臺榭侈其售益倍民彫力窮土木中輟吾易之以為兵
器會諸侯伐殷師旅戰陳興其售又倍前也今周用鉞
斬獨夫四海将奉文理吾之業必壊吾亡無日矣武王
聞之懼於是包干戈勸農事冶家子復祖之舊
　　送豆盧處士謁宋丞相序
龜䝉讀揚雄所為書知太𤣥準易法言準論語晚得文
中子王先生中説又知其書與法言相類道之始塞而
終通子雲軌範不足當也何者子雲事於西漢末屬莽
賢用事時皆進苻命取寵雄獨黙黙以窮愁著書病不
得免人希至其門止一侯巴從之受太𤣥法言而已文
中子生於隨代知聖人之道不行歸河汾間修先生之
業九年而功就謂之王氏六經門徒弟子有若鉅鹿魏
公清河房公京兆杜公代郡李公咸北面稱師受王佐
之道隨亡文中子沒門人歸于唐盡發文中子所授之
道左右其治文帝每歎曰魏徵教我功業如此恨不使
封徳彞見之逯今十八聖舉其君必曰太宗舉其相必
曰房魏上下之心耻不及貞觀則生人受賜足矣豈非
文中子之道始塞而終通乎丈人文中子外諸孫也誦
文中子書不絶於口率兄弟耕稼以自給一旦訪龜䝉
曰吳中兵荒來人不足犬豕之食安能遂退藏耶吾從
子相天下矣吾西而見之龜䝉曰丈人外族之門人實
作良輔今復家有丞相必以房魏之道致君中興是内
外有徳於四海也此行徒東歸乎昔丞相未升甲科時
年纔出弱冠龜䝉幸得㕘游中以兄弟之許與膠固形
於歌詠及丞相為朝鉅儒居侍從之列龜䝉江湖邊病
不能起一耒而畊一船而漁有文三十編有書數千幖
未嘗干東諸侯故沒沒無一人道著名字今丞相方築
太平之基架羣材立清廟丈人承間宴語幽仄試丞相
意復念以小社城北秋霖聲髙中夜對榻有苦吟生耶
因丈人之行敘房魏得王佐之道丞相追貞觀之風小
子復言曩日之分雜而書之用以為送
　　中秋待月
轉缺霜輪上轉遲好風偏似送佳期簾斜樹隔情無限
燭暗香殘坐不辭最愛笙調聞北里漸看星澹失南箕
何人為校清涼力未似初圓欲午時
　　記稻鼠
乾符已亥嵗震澤之東曰吳興自三月不雨至於七月
當時汙坳沮洳者埃壒塵勃濯檝支派者入戽屢無所
汙農民轉逺流漸(平/聲)稻本晝夜如乳赤子欠欠然救渴
不暇僅得葩拆穂結十無一二焉無何羣鼠夜出齧而
僵之信宿食殆盡雖廬守版擊敺而駭之不能勝若官
督户責不食者有刑當是而賦索愈急棘戒束榜箠木
肌體者無壯老吾聞之於禮曰迎猫為食田鼠也是禮
缺而不行久矣田鼠知之後歟物有時而暴歟政有貪
而廢歟國語曰吳稻蟹不遺種豈吳之土鼠與蟹更伺
其事而効其力殱其民歟且魏風以碩鼠刺重斂碩鼠
刺其君也有鼠之名無鼠之實詩人猶曰逝将去汝適
彼樂土況乎上捃其財而下啗其食率一民當二鼠不
流浪轉徙聚而為盜何哉春秋螽蝝生大有年皆書是
聖人於豐凶不隠之驗也余學春秋又親䝉其灾於是
乎記
　　蠧化
橘之蠧大如小指首負特角身蹙蹙然類蝤蠐而青翳
葉仰齧飢蚕之速不相上下人或棖觸之輒奮角而怒
氣色桀驁一旦視之凝然弗食弗動明日復往則蛻為
蝴蝶矣力力拘拘其翎未舒襜黑韝蒼分朱間黄腹填
而椭(堕/)緌纎且長如醉方寤羸枝不揚又明日往則倚
薄風露攀縁草樹聳空翅輕瞥然而去或隠蕙隙或留
篁端翩旋軒虛颺曳紛拂甚可愛也須臾犯蝥網而膠
之引絲環緾牢若拲梏人雖甚怜不可解而縱矣噫秀
其外類有文也嘿其中類有徳也不朋而游類潔也無
嗜而食類㢘也向使前不知為橘之蠧後不見觸蝥之
網人謂之鈞天帝居而來今復還矣天下大橘也名位
大羽化也封略大蕙篁也苟滅徳亡公崇浮飾傲榮其
外而枯其内害其本而窒其源得不為大蝥網而膠之
乎觀吾之蠧化者可以惕惕
　　登髙文
金行髙窮日御初九桐隂雨壓乎泥沙菊氣風揚乎戸
牖寒無以衣病不得酒茫洋於心噎嗢在口稚子拱而
進曰古往滔滔人生實勞或暇或逸以嬉以遨兹辰甚
良足肖吾曹趍山選臺席餌樽醪既可逭乎灾眚亦聊
釋乎鬱陶齊諧之流載此世所謂夫登髙者也嘗有意
乎予曰吁稚子之知於是耳曾不探乎奥㫖吾數畝之
間門常晝關學無端倪宛若循環時孤笑以獨憤樂正
直而非險艱為書摭之與善治(音/持)頑有行同而跡類者
尚憤疾乎聲顔一驥在坂百駑在閑傳嘶振秣侮病擠
孱仲尼登東山而小魯況肆逺目而務周旋者哉陽専
奥邃假竊名器有土有人前呵後騎佞舌咿啞所向上
下鏜威介私放蕩哆哆如此者又欲見耶崇閎大居塈
粉塗朱脊會螭屹扉環獸鋪輪鮮蹄驕羽翼成徒繡碧
其内絲篁彼姝主張何人庸兒賈夫如此者又欲見耶
纓弁外飾悔咎中積簡弃信行附比凶徳仁澤乾枯義
路填塞權之所憎始厚終斥權之所怜昨罵今惜反掌
北面天遼海隔如此者又欲見耶國金鑄兵赤子聚盗
煞人無慚罪人何躁造化不象名稱同暴以隳牆垣不
填堂奥生靈幾何過半減耗殘存伶俜輸輓犒勞羸豪
偏頗役使顛倒鄉敺吏笞不舍童耄如此者又欲見耶
古所謂登髙能賦者賦物之姿慘戚在下吾寧忍欺爾
以灾眚可逭鬱陶可披我中(去/)時病言開怒隨我感物
悴遐瞻邇噫是使灾眚彌熾鬱陶愈悲惟爾教我百無
一宜我榖未實我蔬未肥弗視農圃吾将曷歸無重我
悔吾方憒憒稚子不樂惴縮而退
　　送小雞山樵人序
小雞山在震澤西出吳骨門背朝日行四十里得野步
市曰光福光福西五里得土山山土多石寡無大林木
率生小櫟樸樕皆薪材直吳之爨此為助焉連延廣袤
不一其主為言畫疆界以相授自冢至麓凡二百弓東
北倍髙而加半焉余所置多少如此予家大小之口二
十月費米十斛飯成理魚蔌輩十解薪然後已四時賔
祭沐浴澣濯疾病湯藥糜粥在外嵗入五千束足矣其
掌而供事以顧及小雞之樵甿也乾符六年春弗雨夏
支流将絶八月暴雨而巨艑可實而行之矣九月朔方
置薪二百五十於門召而責之曰吾一夏來撤敗屋拔
庭草以炊雨之明日望爾來矣何數㢘而至晚得非赭
吾山而為汝之利耶吾而欺如名惡何及笑曰吾年餘
八十矣元和中嘗從吏部遊京師人言國家用兵帑金
窖粟不足用當時江南之賦已重矣迨今盈六十年賦
數倍於前不足之聲聞於天下得非専地者之欺甚乎
吾有丈夫子五人諸孫亦有丁壯者自盜興以來百役
皆在亡無所容又水旱更害吾稼未即死不忍見兒孫
寒餒之色雖盡售小雞之木不足以濡吾家矧一二買
名為偷乎今子一煬竈不給而責吾之深吾将欲移其
責於天下之守則吾死不恨矣予歎之曰汝之言信也
然不當發於予汝姑歸與之酒繼之以歌云長其􁊁兮
利其斧輸予薪兮勿予侮田予登兮榖予庾突晨烟兮
蓬縷縷忩有明兮編有古飽而安兮惟編是伍時不用
兮吾無汝撫
　　哀茹筆工
夫子之肱力(一作/兮)何緜緜耕不能耒漁不能船截筠束
毫既勝且便晝夜今古惟毫是鐫爰有茹夫工之良者
責其精觕在價髙下缺齧又互尚不能捨旬濡數鋒月
秃一把編如蚕挐(女加反説/文云持也)汝寔助也我書奇奇渾元
未衰惟汝是賴如何已而有兔千萬拔毛止皮散澀鈍
鋩緡觚獄辭圓而不流銛而不欺在握方染亦茹之為
斵輪運斤傳之者誰毫健身殞吾寧不悲(一本悲/作噫)
　　祭梁鴻墓(并序/)
梁伯鸞墓在吳西門金昌亭下幾一里余過之作文而
弔以酒為奠其辭曰
先生為五噫之歌漢天子聞而病之南走乎大江之波
客皋氏之宇下志沉潛而靡他自吳粲以舉臼夫人之
勤亦多不懐志於将沒適乎道之無頗比要離之烈魄
冡雖夷而不磨嗟余後先生之千祀聊奉奠而來過俯
灌地而仰語顧先生之謂何心𥚹性誕客他人之宇下
不得故築垣而自翰身病妻弱自吳民之粲不得故力
耕而自穫所以法先王之義者庶五噫之可作
　　紀錦裙(蜀本作記錦裙/)
侍御史趙郡李君好事之士也因予話上元瓦官寺有
陳後主羊車一輪天后武氏羅裙佛旛皆組繡奇妙李
君乃出古錦裙一幅示余幅長四尺下廣上狹下濶六
寸上減下三寸半皆周尺如直其前則有鶴二十勢若
飛起率曲折一脛口中銜莩葩背有一鸎鵡聳肩舒毛
數與鶴相等二禽大小不類而隔以花卉均布無餘地
界道四向五色間雜道上累細鈿㸃綴其中微雲鎖結
互以相帶有若駮霞殘虹流烟堕霧春草夾逕逺山截
空壊牆古苔石泓秋水印丹浸(上/聲)漏蘂粉塗染盩縆(公/曾)
(切急也䭾疾/也或作桓)環珮雲隠涯岸濃淡霏拂靄抑冥密始如
不可辨别及諦視之條段斬絶分畫一一有去處非繡
非繪縝緻柔美又不可狀也裏有繒綵下制綫尚仍舊
兩旁皆解散蓋拆減零落僅存此故耳縱非齊梁物亦
不下三百年矣昔時之工如此妙耶曳其裾者復何人
焉因筆之為辭繼于錦譜之後俾善詩者賦之
　　紫溪翁(并序/)
紫溪翁過甫里先生舉酒相屬醉而歌曰一邱之木其
栖深也屋吾容不辱一溪之石其居平也席吾勞以息
一竇之泉其音清也弦吾方在懸得乎人得乎天吾不
知所以然而然先生弁而賡之曰採江之魚兮朝船有
鱸採江之蔬兮暮筐有蒲左圖且書右琴與壺夀歟夭
歟貴歟賤歟歌闋而去
　
　
　
　笠澤藂書巻二
欽定四庫全書
　笠澤藂書巻三　　　　唐　陸龜䝉　撰
　　田舍賦
江上有田田中有廬屋以菰蔣扉以籧篨笆籬楗微方
竇櫺疎檐卑欹而立傴僂户偪側而行趑趄蝸旋頂隆
龜拆旁塗夕吹人靣朝陽曝膚左有牛棲右有雞居將
行膯遮未起啼驅宜從野逸反若囚居天隨子愀然而
吁復自諫曰禄以代耕如無禄歟無禄無畊為工商歟
有沮溺之賢以仕易農乎有輪扁之道以仕易工乎有
弦髙之義以仕易商乎今則不然能無說焉蓋仕不愧
禄而揣政咸率人以奉已使農工之洎民弃其守而趨
仕農之仕墮於力而希嵗工之仕巧於文而幸貴商之
仕射其肥而啗利所以國靡凶荒之儲家乏完堅之器
人闕有無之備莫不由是加以上多而下寡不勝利喪
之苦轉從盜聚而充熾嗚呼吾丁此時何以逭之將提
新書抱野史上干天子之有司如怒鼃之跳梁於風雨
自謂登乎龍籍不其逺而逺而有牛角角有田棊棊不
值嵗惡未嘗孔飢今則陽亢而驕苗渴而萎十穂百粒
穫夫涕洟饘於是粥於是信夫鼎銘之我欺彼為聖人
儉者茅茨勞者胼胝顧予懦夫勤陋何疑有鰥在下者
舉舜之德毋惟汝諧者授禹之辭不舉不授雖聖胡為
乃繼而為詩道不可不若天不可不樂謹爾溝塍利我
錢鏄聊以卒嵗更俟東作
　　五歌(并序/)
古者謌詠言詩云我歌且謡傳曰勞者願謌其事吾言
之拙艱不足稱詠且謡而歌其事者非吾而誰作五歌
以自釋意
　　放牛歌
江草秋窮似秋半十角呉牛放江岸隣肩抵尾乍依隈
橫去斜奔忽分散荒陂斷壍無端入背上時時孤鳥立
日暮相將帶雨歸田家烟火微茫濕
　　水鳥歌
水鳥山禽雖異名天工各與雙翅翎□巢吞啄即一例
㳺處髙卑殊不停則有􁁉鈹(普皮/切)爪㦸勁立直眎者擊
摶挽裂圖膻腥如此等色恣豪橫聳身往往凌青冥為
人羅絆取材力韋韝綵綬懸金鈴三驅不以鳥捕鳥矢
下先得聞諸經超然可繼義勇後恰似有知行天刑鷗
閑鶴散兩自遂意思不受人丁寧今朝櫂倚寒江汀舂
鉏翡翠參鵁鶄孤翹側睨瞥滅沒未是即肎馴簷楹婦
女衣襟便佞舌始得金籠日提挈精神卓犖背人飛冷
抱蒹葭宿烟月我與時情大乖刾祗是江禽有眉髮慇
懃謝汝莫相猜歸來長短同羣活
　　刈穫謌
自春徂秋天弗雨廉廉早稻纔遮畆芒粒稀疎熟更輕
地與禾頭不相拄我來愁築心如堵更聽農夫夜深語
凶年是物即為灾百陣野鳬千穴䑕平明抱杖入田中
十穂蕭然九穂空敢言一嵗囷倉實不了如今朝暮舂
天職誰司下民食苟有區分宜扸扸本作耕耘意若何
䖝豸兼敎食人食古者為邦須蓄積魯飢尚貴如齊糴
今之為政異當時一任流離但徵索平生早遇華陽客
向日飡霞轉肥白欲賣耕牛弃水田移家直傍三茅宅
　　雨夜歌
屋小茅乾雨聲大自疑身著蓑衣卧兼似孤舟小泊時
風吹折葦來相佐我有愁襟無可那纔成好夣剛驚破
背壁殘燈不及螢重挑却向燈前坐
　　食魚歌
江南春旱魚無擇嵗晏未曽腥鼎鬲今朝有客賣鱸魴
手提見(呼見/反)我長於尺呼兒徑取紅蓮米輕重相當加
十倍且作呉羹助早飡飽卧晴簷曝寒背橫戈負羽正
紛紛祗用驍雄不用文争如曉夕嘔吟様好伴滄洲白
鳥羣
　　象耕鳥耘辯
世謂舜之在下也田於歴山象為之耕鳥為之耘聖德
感召也如是余曰斯異術也何聖德歟孔子叙書於舜
曰濬哲文眀聖德止於是而足矣何感召之云云乎然
象耕鳥耘之說吾得於農家請試辯之吾觀耕者行端
而徐起墢欲深獸之形魁者無出於象行必端履必深
法其端深故曰象耕耘者去莠舉手務疾而畏晚鳥之
啄食務疾而畏奪法其疾畏故曰鳥耘試禹之績大成
而後薦之於天其為端且深非得於象耕乎去四㓙恐
害於政其為疾且畏非得於鳥耘乎不然則雷澤之漁
河濵之陶一無感召何也豈聖德有時而不德耶孟子
曰堯舜與人同耳而好事者張以就其恠恠非聖人之
意也吾病其書之異端毆之使合於道人其從我乎雖
不從吾亦不能變其說
　　禽暴
冬十月予視穫于甫里旱苗離離年無以搘憂傷盈懐
夜不能寐往往聲類暴雨而疾至者一夕凡𢾗四明日
訊其甿曰鳬鷖也其曹蔽天而下蓋田所當之禾必竭
穂而後去曰得無弋羅者捕而耗之耶對曰江之南不
能弋羅常藥而得之􁖤􁈤(上箆/下西)塗杖藂植于陂一中千
萬膠而不飛是藥也出於長沙豫章之涯行賣貨錯嵗
售於射鳥兒盜興已來䝉衝塞江其誰敢商是藥旣絶
羣鳬恣翔幸不充乎口腹反侵人之稻糧予曰嘻失馭
之民化為盜闗梁急征商不得行使江湖小禽亦肆其
暴以害民食古聖人毆害物之民出乎四裔矧害民之
物乎俾生靈死乎盜死乎飢吾不知安用馭者為
　　告白蛇文
田廬西北偏有古丘焉髙可四望予將昇之以眺逺舒
鬱農民遮言曰不可是丘有蛇巨如井缶而白忤之能
為祟不利人多矣宜無往予取酒沃其丘告之曰生而
白者犬雞馬牛而已其餘則老而後白狼狐兎鹿烏雀
燕雉龜蛇之類是也人老而毛髮皓白耗眊昏倒不能
記子孫名字形朽神潰以至于死物老而鱗毫羽甲盡
白白而後有靈非一聖賢存乎上德被光于下則不為
之出出必人奉之以獻不敢隱匿唯蛇不在瑞典雖然
神而且靈尚矣故漢之興神姥謂之白帝子得非天命
志恠者必曰自然多穴老墳􁏛大木要野甿盤肩􁀙酒
之享作小兒女子寒暑瞢眩淫巫倚之彈絲瞋目歌舞
其妭怛駭其惑考皷用幣僭冒其上嵗時奔走畏在人
後疾病不治飢寒不辭悉爾輩之為也古者鑄鼎象物
也使民知神姦若之姧吾知之矣况㭚吾之地由我進
退蟄以時出無越昆䖝之職無雜鬼神之事吾宫居若
野處各有分齊不相害然斬翳通巔為暇日憑藉之所
則不當與人争也如不用吾言吾當籲天霆斷裂首尾
然吾誠不移無易爾為
　　祝牛宫辭(并序/)
冬十月耕牛為寒築宫納而皁之建之前日老農請乞
靈於土官以從鄉教予勉之而為辭四牸三牯中一去
乳天霜降寒納此室處老農拘拘度地不畝東西幾何
七舉其武南北幾何丈二加五偶楹當間載尺入土太
嵗在亥餘不足數上締蓬茅下逺官府耕耨何時飲食
得所或寢或卧免風免雨宜爾子孫實我倉庾
　　招野龍對
昔豢龍氏求龍之嗜欲幸而中焉得二龍而飲食之龍
之於人固類異以其若已之性也席其宫沼百川四溟
之不足㳺甘其飲食洪流大鯨之不足味㢮㢮然擾擾
然其愛弗去一旦值野龍奮然而招之曰爾奚為者茫
洋乎天地之間寒而蟄陽而昇能無勞乎誠從吾居而
宴安乎野龍矯首而笑之曰若何齪齪乎如是耶賦吾
之形冠角而被鱗賦吾之德泉潛而天飛賦吾之靈嘘
雲而乘風賦吾之職抑驕而澤枯觀乎無極之外息乎
大荒之墟窮端倪而盡變化其樂不至耶今爾苟容於
蹄涔之間惟沙泥之是據惟蛭螾之與徒率乎嗜好以
希飲食之餘是同吾之形異吾之樂者也狎於人啗其
利者扼其喉胾其肉可以立待吾方哀而援之以手又
何誘吾納之陷穽耶爾不免矣野龍行未幾果為夏后
氏之醢
　漢三髙士贊
　　前漢一人
王覇仲儒清節是理有息躬耕黃頭歴齒故人令狐奉
書遣子從以車徒入耀閭里旣往覇卧日呉不起其妻
訊之以息愧恥君遁世榮抗節不仕子親耒耜固其宜
矣我實信道曷足慚彼覇乃欣然恬淡如始夫髙婦賢
可謂具美
　　後漢二人
摰先生恂伯陵之孫學通五經居於渭濵弟子累百馬
融服勤以子妻之師而益親融為大儒恂乃知之和帝
之世公卿以聞季直才器宜當輔臣公車就徴禮備𤣥
纁守道不至終為逸民○外黃申屠少負名節義女報
讐令欲論殺蟠以同縣陳情上讞廷尉宥之旌彼孝烈
慱通羣書復善談說漢衰政荒時實暮末隱於碭山遂
與世絶獻帝即位徴為三公邈若不應㝠㝠一鴻時人
賢之重者蔡邕明哲終始嗟乎子龍
　　兩觀銘
兩觀雉門雖僭天子聖人在朝姦佞誅死姦首擲地姦
血如水政不得亂國是以理下及千祀澆風四起内荏
外賢舉世稱美􁁉奕皇都象魏天倚豈無姧邪佩玉蕋
蕋聖人弗生兩觀如砥以石鑱辭著於闕里
　　卜肆銘
蜀嚴之託蓍龜也以忠孝仁義後來之託蓍龜也以媮
佞險詖美之使怡愉怛之使駭畏小人惟惡是嗜惟禍
是避惟福是覬惟蠱是媚曽不究得失之所自故幽贊
之蓍前列之龜乃化為庸妄之器嗚呼成都吾不知古
為市之地況君平之卜肆耶強為之銘以刻其意
　　陋巷銘
魯國千乘豈無康逵傳載陋巷以顔居之鄙委側僻樞
桑覆茨簞瓢屢空其樂怡怡聖人之言終日不違易贊
獨入云顔庶㡬門直大道堂如翬飛梁肉在御狼貪豕
肥陋巷相去不其逺而我實狂狷蓬蒿所宜勒於柴荆
賢哉是思
　　馬當山銘
言天下之險者在山曰太行在水曰吕梁合二險而為
一吾又聞乎馬當彼之為險也屹於大江之旁恠石憑
怒跳波發狂日黯風助摧牙折檣血和蛟涎骨橫魚吭
幸而脫死神魂飛揚殊不知堅輪蹄者夷於太行仗忠
信者通乎吕梁便舟檝者行於馬當合是三險而為一
未敵小人方寸之包藏外若韋脂中如劒鋩蹈席必死
鈎𠢐必傷在古己極於今益昌敬篆巖石俾民勿亡
　　書銘
太古之時何當有欺逮乎結繩民始相疑畫卦造書聖
人之為圖載文字厥功弗知惟簡惟牘斷竹扸木累必
充庭負必折轂韋編一絶錯亂名目寖務輕(去/聲)省搗枲
剥榖膠綴畨畨恣其所便䖝篆更𨽻形模易宣上下今
古巻舒蟬聨薫曝蠧鬱疵乎不堅又取珉石篆琢雕鐫
由簡牘下其存四􁁜璽印章號殷勤識(音/志)焉其巧益甚
其說益繁盟契質要朝成夕反(平/聲)誥誓制令尾違首言
牋檄奏報離方就圓傳録註記醜讐美憐銘誄碑表虚
功妄賢歌詩賦頌多思諂權在簡牘者埋沒爛壊無遺
一編副以枲榖其留㝡延繆戾倒顛尨䝉弗刪在珉石
者固寵納賂惟辭是妍鑱鑿既畢名聲泯然堯舜之道
以人為傳有死必繼流乎億年宜斥註偽焚燒弃捐復
似太古結繩之前
　　耒耜經
耒耜者古聖人之作也自乃粒以來至於今生民賴之
有天下國家者去此無有也飽食安坐曽不求命稱之
義非揚子所謂如禽者耶余在田野間一日呼耕甿就
而數其目恍若登農皇之庭受播種之法淳淳冷冷聳
堅毛髪然後知聖人之㫖趣樸乎其深哉孔子謂吾不
如老農信也因書為耒耜經以備遺忘且無愧於食
經曰耒耜農書之言也民之習通謂之犂冶金而為之
者曰犂鏡(本作/鑱)曰犂壁斵木而為之者曰犂底曰壓鑱
曰􁁉額曰犂箭曰犂轅曰犂梢曰犂評(去/)曰犂建曰犂
槃木與金凡十有一事耕之土曰墢墢猶塊也起其墢
者鑱也覆其墢者壁也草之生必布於墢不覆之則無
以絶其本根故鑱引而居下壁偃而居上鑱表上利壁
形其圓負鑱者曰底底初實於鑱中工謂之鼈肉底之
次曰壓鑱背有二孔係於壓鑱之兩旁鑱之次曰􁁉額
言其可以扞其壁也皆䝯然相戴自􁁉額達於犂底縱
而貫之曰箭前如桯而樛者曰轅後如柄而髙者曰梢
轅有越加箭可㢮張焉轅之上又有如槽形亦如箭焉
刻為級前髙而後庳所以進退曰評進之則箭下入土
也淺以其上下類激射故曰箭以其淺深類可否故曰
評評之上曲而衡之者曰建建揵也所以柅其轅與評
無是則二物躍而出箭不能止横於轅之前末曰槃言
可轉也左右繫以樫乎軛也轅之後末乎梢中在手所
以執耕者也轅車之匈梢取舟之尾止乎此乎鑱長一
尺四寸廣六寸壁廣長皆尺微椭(音/墮)底長四尺廣四寸
評底過壓鑱二尺䇿減壓鑱四寸廣狹與底同箭髙三
尺評尺有三寸槃増評尺七焉建惟稱絶轅修九尺梢
得其半轅至梢中間掩四尺犂之終始丈有二耕而後
有􁅥(去/)渠疎之義也散墢去芟者焉􁅥而後有礰(呼格/反)
礋(宅/)焉有磟碡(音鹿/毒)焉自􁅥至礰礋皆有齒磟碡觚稜
而已咸以木為之堅而重者良江東之田器盡於是耒
耜經終焉
　　迎潮送潮辭(并序/)
余耕稼所在松江南旁田廬門外有溝通浦溆而朝夕
之潮至焉天弗雨則軋而留之用以滌濯灌溉及物之
功甚鉅其羸壯遲速繫望晦盈虛也用之則順而進捨
之則黜而退有類乎君子之道翫而感之作迎潮送潮
二辭聊寄聲於騷人之末云
江霜嚴兮楓葉丹潮聲髙兮墟落寒鷗巢卑兮漁箔短
逺岸沒兮光爛爛潮之德兮無際既充其大兮又充其
細沒幽岸兮欵柴門寂寞流連兮依稀舊痕濡腴澤槁
兮潮之恩不尸其功兮歸於混元
　　　右迎潮
潮西來兮又東下日染中流兮紅灑灑汀葭蒼兮嶼蓼
枯風騷牢兮愁烟已孤大㡬望兮微将晦翳睨瀛溶兮
斂然而退愛長波兮數數一幅巾兮無纓可濯帆生塵
兮檝有衣悵潮之還兮吾猶未歸
　　　右送潮
　　憶白菊
稚子書傳白菊開西成相滯未容廻月明階下忩紗薄
多少清香透入来
　　閑吟
閑吟料得三更盡始把孤燈背竹忩一夜西風髙浪起
不教歸夢過寒江
　
　
　笠澤藂書巻三
欽定四庫全書
　笠澤藂書巻四　　　　唐　陸龜䝉　撰
　　村夜二篇
江上冬日短徘徊草堂暝鴻當絶塞來客向孤村病緜
緜起歸念咽咽興微詠菊徑月方髙橘齋霜已併盤飡
蔬粟粗史籍籖牌盛目冷松桂寒耳喧兒女競開瓶浮
螘緑試筆秋毫勁晝户亦重闗寒屏逓相暎詩從騷雅
得字費鈆槧正遇敵舞虵矛逢談捉犀柄無名升甲乙
有志扶荀孟守道希昔賢為文通古聖幽憂廢長劒顦
顇慙清鏡秪㑹魚鳥情詎知時俗性浮虛多徇勢老懶
徒歷聘既不務人知空餘樂天命吾家在田野家事苦
遼夐耕稼一以微囷倉自然罄愁㦗風葉亂獨坐燈花
迸明發成浩歌誰能少傾聴
　　其二
世既賤文章㱕來事耕稼伊人著農道(亢倉子有/農道篇)我亦
賦田舍所悲勞者苦敢用辭為詫秪効芻牧言誰防輕
薄罵嘻今居寵禄各自矜雄覇堂上考華鐘門前竚髙
駕纎洪動絲竹水陸供膾炙小雨靜樓臺微風動蘭麝
吹嘘川可倒眄睞花争姹萬户膏血窮一筵歌舞價安
知勤播植卒嵗無閑暇種以春鳸(音/扈)初穫從秋隼下専
専望穜稑搰搰條桑柘日晏腹未充霜繁體猶躶平生
守仁義所疾唯狙詐上誦周孔書沈溟至酣藉豈無致
君術堯舜不上下豈無活國方頗牧齊教化蛟龍任乾
死雲雨終不借羿臂束如囚徒勞誇善射才能誚箕斗
辯可移嵩華若與甿輩量飢寒殆相亞長吟倚清瑟孤
憤生遙夜自古有遺賢吾容徧稱謝
　　紀事
本作漁釣徒心將遂踈放苦為飢寒累未得恣閑暢去
年十二月身往霅溪上病裏賀豐登雞豚聊饋餉巍峩
卞山雪凝冽不可向瘦骨倍加寒徒為厚繒纊晴來露
青靄千仞缺尋丈卧恐玉華銷時時推枕望雖然榮衛
困亦覺精神王把筆強題詩粗言瓌恠狀呉興鄭太守
文律頗清壯鳳尾與鯨牙紛翍落新唱緘書寄城内搪
突無以況料峭採蓮船縱橫簸天浪方傾謝公詠忽值
莊生喪(鄭員外仁規是/年受代俄喪偶)黙黙阻音徽臨風但惆悵春㱕
殆秋末固自嬰微恙嵗晏弗躬親何由免欺誑今來觀
刈穫乃在松江並(步浪/反)門外兩潮過波瀾光蕩漾都縁
新卜築是事皆草創爾後如有年遂應愜微尚天髙氣
候爽野迥襟懐曠感物動牢愁憤時頻骯(口浪/切)髒(子浪/切)平
生樂篇翰至老安敢忘駿骨正牽鹽𤣥文終覆醤唴今
多赤舌見善唯蔽謗忖度大為防涵容寛作量圖書筐
簏外闗眼皆䞉長餓𨽻不勝無薄田家所仰稍離飢寒
患學古真可強聖道庶經營世途多踉蹌近聞天子詔
復許私醖釀趋(促/)使舂酒材呼兒具盆盎宵長擁吟褐
日晏開書幌我醉卿可還陶然似元亮
　　孤雁篇
我生天地間獨作南賔雁哀鳴慕前侣不免飲啄晏雖
䝉小雅詠未脫魚網患況是摽禮經憂為弋者簒晴鳶
争上下意氣苦凌􁀙吾常嚇鴛□爾輩何足訕迴頭語
晴鳶汝食腐䑕慣無異駑駘羣戀短頭皁棧豈知瀟湘
岸葮菼蘋萍間有石形狀竒寒流古來灣閑㸔甪里志
了不憂芻豢世所重巾冠何妨野夫丱騷人誇蕙芷易
象取陸莧漆園逍遙篇中亦載尺鷃汝惟才性下嗜好
不可諫身雖慕髙翔糞壤是盼盼或聞通鬼魅恠崇立
可辨硩簇書兩存寧容恣妖幻(硩簇周禮秋官司寇下/硩簇氏掌覆天鳥之巢)
(硩鄭司農讀為擿又他歴反/簇讀為爵簇之簇謂巢也)
　　南涇漁父
予方任踈慵地僻即所好江流背村落偶往心已嫪(力/報)
(切/)田家相去逺岑寂且縱慠出户手先笻見人頭未帽
南涇有漁父往往攜稚造問其所以漁對我真道蹈吾
初簎魚鼈童丱至于耄窟穴與生成自然通壼奥孜孜
□吾屬天物不可暴大小參去留候其孳養報終朝獲
漁利魚亦未甞耗同覆天地中違仁辜覆幬余觀為政
者此意諒難到民皆死搜求莫肯興愍悼今年川澤旱
前嵗山源潦牒訴已盈庭聞之類禽噪譬如豢雞鶩豈
不容乳抱孟子譏宋人非其揠苗躁吾嘉漁父㫖雅叶
賢哲操儻遇採詩官斯文誠敢告
　　野廟碑
碑者悲也古者懸而窆用木後人書之以表其功德因
留之不忍去碑之名由是而得自秦漢以降生而有功
德政事者亦碑之而又易之以石失其稱矣余之碑野
廟也非有政事功德可紀直悲夫甿竭其力以奉無名
之土木而已矣甌越間好事鬼山椒水濵多淫祀其廟
貌有雄而毅黝而碩者則曰將軍有温而愿哲而少者
則曰某郎有媪而尊嚴者則曰姥有婦而容豔者則曰
姑其居處則敞之以庭堂峻之以陛級左右老木攢植
森拱蘿蔦翳於上梟鴞室其間車馬徒𨽻藂雜恠狀農
作之甿怖之走畏恐後大者椎牛次者擊豕小不下雞
犬魚菽之薦牲酒之奠缺於家可也缺於神不可也一
日懈怠禍亦隨作耄孺畜牧慄慄然疾病死喪甿不曰
適丁其時耶而自惑其生悉歸之神雖然若以古言之
則戾以今言之則庶乎神之不足過也何者豈不以生
能禦大灾捍大患其死也則血食於生人無名之土木
不當與禦灾捍患者為比是戾於古也明矣今之雄毅
而碩者有之温愿而少者有之升階級坐堂莚耳絃匏
口梁肉載車馬擁徒𨽻者皆是也解民之懸清民之暍
未嘗術於胸中民之當奉者一日懈怠則發悍吏肆淫
刑敺之以就事較神之禍福孰為輕重哉平居無事指
為賢良一旦有大夫之憂當報國之日則佪撓脆怯顛
躓竄踣乞為囚虜之不暇此乃纓弁言語之土木耳又
何責其真土木耶故曰以今言之則庶乎神之不足過
也既而為詩以亂其末土木其形竊吾民之酒牲固無
以名土木其智竊吾君之禄位如何可議禄位頎頎酒
牲甚微神之饗也孰云其非視吾之碑知斯文之孔悲
　　恠松圖贊(并序/)
有道人自天台來示予恠松圖披之甚駭人目盤於巖
穴之内輪囷偪側而上身大數圍而髙不四五尺礧(洛/罪)
(切/)碋(力可/切)然蹙縮然幹不暇枝枝不暇葉有若龍彎虎
跛壯士囚縳之狀道人曰是何物恠之如是耶子能辯
之乎予曰草木之生安有恠耶苟肥瘠得於中寒暑均
於外不為物所凌折未有不挺而茂者也矧松栢乎今
不幸出於巖穴之内脞脆者則䃘然其牙伏死其下矣
何自奮之能為是松也雖稚氣初拆而正性不辱及其
壯也力與石鬭乘陽之威悲已之軋拔而將昇卒不勝
其壓擁勇鬱遏坌憤激訐然後大醜彰於形貭天下指
之為恠木吁豈異人乎哉天之賦才之盛者早不得用
於世則復而不舒薫蒸沈酣日進其道權擠勢奪卒不
勝其阨號呼呶拏發越赴訴然後大竒於文彩天下指
之為恠民鳴呼木病而後恠不恠不能圖其真文病而
後竒不竒不能駭於俗非始不幸而終幸者耶道人曰
然為我贊之贊曰
松生隂隘巖獄穴械病乎不快卒以為恠擁腫支離神
羞鬼疑道人嗟咨援筆傳竒或恠其形或竒於辭自為
恠魁是以贊之
　　重憶白菊
我憐貞白重寒芳前後藂生夾小堂月朶暮開無絶艶
風莖時動有竒香何慙謝雪清才詠不羡劉梅貴主粧
更憶幽忩凝一夣夜來村落有微霜
　　别墅懐歸(二首/)
水國初冬和㬉天南榮方好背陽眠題詩朝憶復暮憶
見月上弦還下弦遙為晚花吟白菊近炊香稻識紅蓮
何人授我黃金百買取蘇君負郭田
東去滄溟百里餘㳂江潮信到吾廬就中家在蓬山下
一日堪憑兩寄書
　　丁隱君歌(并序/)
隱君姓丁氏字翰之濟陽人也名飛舉讀老子莊周書
善養生能皷琴居錢塘龍泓洞之左右或曰憩館耳别
業在深山中非得得行不可適到其下畜妻子事耕稼
如常人余嘗南浮桐江途而詣龍泓憩館獲見綸巾布
裘貌古而意澹好古文樂聞歌詩見待加厚因曰他時
願為山中僕丁笑而不應問之年曰七十二當咸通丙
午嵗逮十四年矣雷平道士葛參寥話與翰之熟至今
齒髪不衰氣力益壯疏繁道䝉灌溉剉㓢皆自執綆缶
斤􁜤輩升髙望逺不翅履平地時峕書細字作文紀事
皆有楷法意義夜半山静取琴彈之奏雅弄一二而已
少睡寡言語與人相接禮簡而情至周旋累年未嘗有
罷倦之色不唯疾病也非養生之效歟又不見有所服
餌或問之對曰治心修身之外復有何物予始嘉其遯
世又聞其老而益精又說其治心修身之說孔子所謂
樂而夀者斯人也歟既樂而夀則仁智充乎其内充乎
其内者非有德者歟有德而不耀於世者非隱君子歟
乃作丁隱君歌以寄其聲云
華陽道士南㳺歸手中半巻青蘿衣自言逋客持贈我
乃是錢塘丁翰之連江大抵多竒岫獨話君家冣竒秀
盤燒天竺春笋肥琴倚洞庭秋石瘦草堂暗引龍泓溜
老樹根株若蹲獸霜濃果熟末容收徃徃兒童雜猿狖
去嵗猖狂有黃冦官軍解散無人鬭滿城奔迸翰之閑
只把枯松塞圭竇前度相逢正賣文一錢不直虚云云
今來利作採山斧可以抛身麋鹿羣丁隱君丁隱君叩
頭且莫别名氏即日更尋丁隱君
　　蠏志
蠏水族之微者其為蟲也有藉見於禮經載於國語揚
雄太𤣥辭晉春秋勸學等篇考於易象為介類與龜與
鼈剛其外者皆乾之屬也周公所謂旁行者歟參於藥
録食疏蔓延乎小說其智則未聞也唯左氏紀其為灾
子雲譏其躁以為郭索後引而已蠏始窟穴於沮洳中
秋冬交以大出江東人云稻之登也率執一穂以朝其
魁然後從其所之蚤夜觱沸指江而奔漁者緯蕭承其
流而障之曰蠏㫁(鍜/)㫁(短/)其江之道焉爾然後扳援越
軼遯而去者十六七既入於江則形質寖大於舊自江
復趨於海如江之狀漁者又㫁而求之其越轍遯去者
又加多焉既入於海形質益大海人亦異其稱謂矣嗚
呼穂而朝其魁不近於義耶捨沮洳而之江海自微而
務著不近於智耶今之學者始得百家小說而不知孟
軻荀揚氏之道或知之又不汲汲於聖人之言求大中
之要何也百家小説沮洳也孟軻荀揚氏聖人之瀆也
六籍者聖人之海也苟不能捨沮洳而求瀆由瀆以至
於海是人之智反出於水蟲下能不悲夫吾是以志其
蠏
　　鶴媒歌
偶繋漁舟汀樹枝因㸔射鳥令人悲盤空野鶴忽然下
背翳見媒心不疑媒閑静立如無事清唳時時入遙吹
徘徊未忍過南塘且應同聲就同類梳翎宛若相逢喜
秪怕纔來又驚起窺鱗啄藻乍低昻立定當胸流一矢
媒懽舞躍勢離披似諂功能邀弩兒雲飛水宿各自物
妬侣害羣猶爾為而況人間有名利外頭笑語中猜忌
君不見荒陂野鶴陷良媒同類同聲真可畏
　　求志賦(并序/)
孔子曰吾志在春秋予以求聖人之志莫尚乎春秋得
文通陸先生所纂之書伏而誦之作求志賦
語稱人之所好必舉嗜慾以為志余之生也百無一厚
者唯古學庶㡬乎可媚嗚呼師道之不存安能盡識乎
疑義樂夫夫子之春秋病三家之若讐得郯趙䟽鑿之
與損益然後知微㫖之可求乃服膺而誦之見聖人之
逺猷長風廓其羣翳􁁉日臨乎大幽又似車堅馬良善
御者涉乎康莊髙颿巨舟工泛者順其安流如魚之就
貫如繭之獲抽伊尹和齊於五鼎箕子區分乎九疇酌
大中於萬古偉聖心之獨斷宜乎沮齊侯於夾谷斬正
夘於兩觀溝公墓以掩廢逐隳私城而防僭亂用千載
之遺法發一辭而可判況先生之指歸屹波濤而畔岸
雖戅昧而不開亦思之而過半范武子曰君子之於春
秋也沒身而已矣吾謂斯言之不誕
　　村中晚望
抱杖柴門立江村日易斜雁寒猶憶侣人病更離家短
鬢㸔成雪雙眸舊有花何須萬里外即此是天涯
　　寄淮南鄭竇書記
記室千年翰墨孤唯君才學似應徐五丁驅得神功盡
二酉搜來秘檢疎煬帝帆檣留澤國淮王牋奏入班書
清詞醉草無因見但釣寒江半尺魚
　　江墅言懐
病身兼稚子田舍劣相容跡共公卿絶貧須稼穡供月
方行到閏霜始近來濃樹少棲禽雜村孤守犬重汀洲
藏晚弋籬落露寒舂野弁欹還整家書拆又封杉篁宜
夕照忩户憶疎鐘南北唯聞戰縱橫未勝農大春雖苦
學叔夜本多慵直使貂裘弊猶堪過一冬
　　自和(次韻/)
命既時相背才非世所容著書糧易絶多病藥難供夢
為懐山數愁因忌酒濃鳥媒呈不一魚寨下仍重晚桁
蓑兼褐晴簷織帶舂著籖分水味標石認田封此地家
三户何人禄萬鍾草堂聊當貴金穴任輕農把釣竿初
冷題詩筆未慵莫憂寒可晚江上少嚴冬
　　野井
珠閣前頭露井多碧梧桐(一本作/桃花)下美人過寒泉未必
能如此奈有銀缾素綆何
　　問呉宫辭(并序/)
甫里之鄉曰呉宫在長洲菀東南五十里非夫差所幸
之别館耶披圖籍不見其說詢故老不得其地其名存
其跡滅悵然興懐古之思作問呉宫辭云
彼呉之宫兮江之那涯複道盤盤兮當髙且斜波搖疎
兮霧濛箔菡萏國(一作/圓)兮鴛鴦家鸞之簫兮蛟之琴瑟
駢筠參差兮界絲宻讌曲房兮上初日月落星稀兮歌
酣未畢越山藂藂兮越溪疾美人雄劒兮相先後出大
姑蘇兮小長洲此宫之麗兮留乎不留霜氛重兮孤榜
曉逺樹枯疎兮愁烟悄眇欲摭愁烟兮問故基又恐愁
烟兮推白鳥
　　水國詩
水國不堪旱斯民生甚微直至葮菼少敢言魚蠏肥我
到荒村無食啗對案又非謝梁覽況是乾苗結子疎歸
時秪得藜羹糝
　　彼農詩(四言二首/)
世路澆險淳風蕩除彼農家流猶存厥初藳焉而席茨
焉而居首亂如葆形枯若腒大耋既鮐童子未□(音/魚)以
負以載悉薅悉鉏我慕聖道我躭古書小倦於學時㳺
汝廬有飯一盛莫鹽莫蔬有繻一緹不襟不袪所謂飢
寒汝何逭歟
禹貢厥田上下各異善人為邦民受其賜去年西成野
有遺穂今夏南畝旱氣赤地遭其豐凶槩歛無二退輸
弗供進訴弗視號於旻天以血為淚孟子有言王無罪
嵗詩之窮辭以嫉捍吏
　　小雪後書事
時候頻過小雪天江南寒色未曽偏楓汀尚憶逢人别
麥壠唯憑欠雉眠更擬結茅臨水次偶因行樂到村前
隣翁意緒相安慰多說明年是稔年
　　南征
丞相南征定有無幕中誰是騁良圖遙知賊膽縱橫破
繞帳生􁚄一萬株
　　北渡
江客柴門枕浪花鳴機寒櫓任謳鴉輕舟過去真堪畫
驚起鸕鷀一陣斜
　　夜泊詠棲鴻
可憐霜月暫相依莫向衡陽趂逐飛同是江南寒夜客
羽毛單薄稻梁微
　　早行
氷寒孤棹觸天文直似乘槎去問津縱使碧虚無限好
客星名字也愁人
　　㮋李花賦(乾苻三年作/)
試問花翁得㮋李之春藂移來砌下出自山中長霑澗
雨迥灑巖風曽不得次玉堂而展低艶承畫閣而逞微
紅虛在芳菲之數徒干造化之功弱植欹危繁梢襞積
一枝上能萬其膚萼一萼中自參其丹白且桃以夭而
蕣以華芍藥為贈兮芙蓉可嘉誰為剪緗綺碎明霞鳳
葆楤櫳於水殿霓襟掩苒於雲車静倚庭楹徐飄蕋氣
落幽閨怨别之夢寫空谷遺榮之思初侍東陵聖母冶
態嫣妍近辭北燭仙人愁容委墜嗟其結莓苔之地抱
林麓之姿蝶善舞而相略鸎能言而見欺香憐墜少蔕
戀飄遲當盃者不顧守道者應知請㸔嵇康髙士傳莫
信長安輕薄兒
　　送侯道士還太白山序
侯生嘗應舉名肜作七言詩甚有態度不見十年自云
載貢於有司藝不中度輒得黜齟齬不與世合去入老
子法中作道士更名雲多居太白山在雍西南梁州之
地苦寒霜雪常積雖夏五六月􁁉日在上羣峯若焚我
獨皓然玉聳巖壁澗壑之木不數百年不能為材及其
堅良不與他等民乘是氣皆夀而不衰況養生者耶吾
南逰天台既將復而老焉予曰夫物命乎天者人不能
有存乎人者天不能奪推其氣則謂之一考其命則有
懸絶不類者焉居恒寒之地而不夭者吾不信也處恒
燠之地而不夀者吾不信也信其命乎天者人不能有
而已矣傳曰仁者夀則恒寒之地不仁者夭而死矣恒
燠之地仁者夀而生矣苟恒寒之地夀其不仁者恒燠
之地夭其仁者是寒燠為不祥之氣又何以佐天地生
植乎㢤如此則居寒而夀居燠而夭吾益不信也信乎
存乎人者天不能奪而已㢤或曰仁者夀不仁者亦夀
不仁者夭仁者亦夭吾又不知命乎天存乎人果可信
乎未也無乃自夀自夭自仁自不仁耶天不能與之又
安能奪耶信矣子姑務乎仁無以山寒自欺吾亦信子
之夀矣
　　祀竈解
竈之壊者請新之既成又請擇吉日以祀之曰竈在祀
典聞之舊矣祭法曰王為羣姓立七祀其一曰竈達於
庶人庶士立一祀或立户或立竈飲食之事先自火化
以來生民賴之祀之可也說者曰其神居人間伺察小
過詐譴告者又曰竈鬼以時録人功過上白於天當祀
之以祈福祥此僅出漢武帝時方士之言耳行之惑也
苟行君子之道養老而慈幼寒同而飽均喪有哀祭有
敬不忘禮以約已不忘樂以和心室闇不欺屋漏不媿
雖嵗不一祀竈其誣我乎苟為小人之道盡反君子之
行父子兄弟夫婦人執一爨以自餬口専利以飾詐崇
姦而樹非雖一嵗百祀竈其私我乎天至髙竈至下帝
至尊嚴鬼至幽仄果能欺而告之是不忠也聽而受之
是不明也下不忠上不明又果何以為天帝乎
　
　
　笠澤藂書巻四
欽定四庫全書
　笠澤藂書巻五　　　　唐陸龜䝉撰
　補遺詩
　　築城詞(二首/)
城上一培土手中千萬杵築城畏不堅堅城在何處
莫歎將軍逼將軍要郤敵城髙功亦髙爾命何勞惜
　　古意
君心莫淡薄妾意正棲託願得雙車輪一夜生四角
　　美人
美人抱瑤瑟哀怨彈别鶴雌雄南北飛一旦異棲託諒
非金石性安得宛如昨生為並蔕花亦有先後落秋林
對斜日光景自相薄猶欲悟君心朝朝佩蘭若
　　感事
將軍被鮫函秪畏金矢鏃豈知讒箭利一中成赤族古
來信簧舌巧韻凄鏘曲君聞恱耳音盡日聽不足初因
起毫髮漸可離骨肉所以賢達心求人須任目
　　贈逺
茱萸匣中鏡欲照心還懶本是細腰人别來羅帶緩從
君出門後不奏雲和管妾思冷如簧時時望君暖心期
夢中見路永魂夢短怨坐泣西風秋忩月華滿
　　别離
丈夫非無淚不灑離别間仗劍對樽酒恥為㳺子顔蝮
蛇一螫手壯士疾解腕所思在功名離别何足歎
　　井上桐
美人傷别離汲井常待曉愁因轆轤轉驚起雙栖鳥獨
立傍銀床碧桐風嫋嫋
　　門前路
門前向城路一直復一曲曲去日中還直行日暮宿何
必日中還曲途荆棘間
　　引泉詩(睦州龍興觀/老君院作)
上嗣位六載吾宗㓨桐川余來拜旌㦸詔下之明年是
時春三月繞郭花蟬聨嵐盤百萬髻上挿黃金鈿授以
道士館置榻於東偏滿院聲碧樹空堂形老仙本性樂
凝澹及來更虚𤣥焚香禮真像盥手披靈編新定山角
甬烏龍獨巉然除非净晴日不見蒼崖巔上有拏雲峯
下有噴壑泉泉分數十汊落處皆峥潺寒聲入爛醉聒
破西忩眠支笻起獨尋秪在牆東邊呼僮具畚鍤立鑿
莓苔穿灇漴一𣲖墮練帶橫斜牽亂石抛落落寒流響
濺濺狂奴七里瀨縮到疎楹前跳光潑半散涌沬飛㳬
圓勢束三峽掛瀉危孤磴懸曽聞瑶池溜亦灌朱草田
鳬伯㺯翠蕊鸞□舞丹烟凌風捩桂柂隔霧馳􁚄船况
當𤣥元家當著道德萹上善可比水斯文叅五千精靈
若在此肎惡微波傳不擬争滴瀝還應㑹淪漣出門後
飛箭合勢浮青天必有學真子鹿冠秋鶴顔如能輔余
志日使疏其源
　　素絲
園客麗獨繭詩人吟五緵如何墨子淚反以悲途窮我
意豈於是願㕘天地功為綫補君衮為絃繫君桐左右
脩闕職宫商還古風端然潔白心可與神明通
　　陸龜䝉傳
陸龜䝉字魯望元方七世孫也父賔虞以文歴侍御史
龜䝉少髙放通六經大義尤明春秋舉進士一不中往
從湖州刺史張摶逰摶歴湖蘇二州辟以自佐嘗至饒
州三日無所詣刺史蔡京率官屬就見之龜䝉不樂拂
衣去居松江甫里多所論撰雖憂幽疾痛貲無十日計
不少輟也文成竄槀篋中或歴年不省為好事者盜去
得書熟誦乃録讐比勤勤朱黃不去手所藏雖少其精
皆可傳借人書萹秩壊舛必為輯褫刋正樂聞人學講
論不倦有田數百畆屋三十楹田苦下雨潦則與江通
故常苦饑身畚鍤茯刺無休時或譏其勞荅曰堯舜黴
瘠禹胼胝彼聖人也吾一褐衣敢不勤乎嗜茶置園顧
渚山下嵗取租茶自判品苐張又新為水説七種其二
慧山泉三虎丘井六松江人助其好者雖百里為致之
初病酒再期乃已其後客至絜壺置杯不復飲不喜與
流俗交雖造門不肯見不乗馬升舟設蓬席齎束書茶
竈筆牀釣具往來時謂江湖散人或號天隨子甫里先
生自比涪翁漁父江上丈人後以髙士召不至李蔚盧
擕素與善及當國召拜左拾遺詔方下龜䝉卒光化中
韋莊表龜蒙及孟郊等十人皆贈右補闕陸氏在姑蘇
其門有巨石逺祖績嘗事吳為鬱林太守罷歸無裝舟
輕不可越海取石為重人稱其亷號鬱林石世保其居
云
　　後序
進退取捨君子之大節惟循於道而不悖然後無愧於
聖人之門非明輕重之理知好惡之正者未有不為物
所勝也天隨子居衰亂之世仕不苟合家於松江躬勞
苦甘淡薄而以讀書考古為事所養者厚故其為文氣
完而志直言辯而意深一歸於尊君愛民崇善沮惡兹
非所謂循於道而不悖者耶世所傳藂書多舛謬衮既
至是邑想其遺風因求善本校證刋之於板俾覽者非
獨玩其辭而已矣於其志節將有取焉政和改元季夏
四日毗陵朱衮記
　續補遺(此後四賦乃蜀/本有之今添入)
　　㣲涼賦
椒梧既謝(越椒/閩梧)屈原増傷菱先雁敗柳徇蟬荒日落深
宫十四等皆為麗絶雲愁大澤九百里盡欲飛揚暑退
未退宵長未長傍寳階(一作/曲檻)以尋冷當綺疏而薦香飄
飄拂拂悄悄悵悵省團扇以搖清泥瑤琴而泛雅石穏
將卧笻輕欲把沈尹見王筠佳詠不覺書之謝傳感桓
伊哀筝無端涕下單棲悟早共賞情多應從逺壑定降
明河病樹一枝度日空懐越奏輕帆十幅乗秋好唱湘
歌殷浩休談楊𢎞自舞粉初漬而題媚塵適消而盡古
正在安榴館裏寂寞饒潘蹔登酸棗臺時凄涼付庾潛
生翠被暗著金樓銖銖減癖斛斛量愁草𤣥者遂貧無
暇梯附者結客而逰暮雨陵邊有魏主常聞之樂夕陽
池上有蔡姬曽蕩之舟恨鎖疎烟衿披逺水霧桂方澹
風篁或倚鄂侯之餘冷猶在江令之宿酲初起道氣全
衰離情遍駛許玉斧神超碧落仰接應難成花君怨别
青宫追傷未已
　　秋蟲賦
敗壁秋立昆䖝夜鳴蠆者角者旁行却行一不知其詭
狀空太息於繁聲俱霑品彚共費生成穴隂階而負固
抱枯蘚以圖榮退無力役進不争名體肖翹而易動音
嗚咽而難平深宫淚迸逆旅魂驚香殘漏永月昊樓明
謝臨川行樂微吟應侵古調劉越石登陴坐嘯更裊餘
清唧噴懐讒悽嘶往愬縷急如斷絃夭欲怒或自竒而
不屈或相先而並妬亦有騷客裁録詞人蹔賦已矜床
下之光輝遽笑草間之霜露悲夫病枕潛移愁屏屢顧
耿耿宵夢悠悠逺趣朱雲沒後方知直氣無前馮衍歸
來始歎髙才不遇
　　塵尾賦
謝文静桓宣武王東亭郄北府相與叩易論𤣥驅今駕
古散入神明之頥中稽道德之祖理窟未窮詞源漸吐
支上人者浮圖其形左擁竹杖右提山銘於焉就坐引
若潛聽俄而齧缺風行逍遙義立不足稱異纔能企及
公等盡矚當仁咸云俯拾道材乃攝艾納而精爽捉􁚄
柄以揮搰天機發而萬目張大壑流而百川入嗟乎世
路﨑衺蕆訛掩瑕陽矜㽵而静嘿暗奔競而喧嘩貞襟
柴棘奥㫖泥沙雖然絶代清談客置此那同王謝家
　　幽居賦
陸子居舎吳東距長洲故苑一里闔闗不通人事且欲
吟詠情性曰燕居則仲尼有之矣曰卜居則屈原有之
矣曰閑居則潘岳有之矣曰郊居則沈約有之矣既抱
幽憂之疾復為低下之居乃作幽居賦其序云余少學
窮立早持堅白其生也懸贅附疣其材也戴癭㘅瘤居
無養拙之資出有倦㳺之歎初張蓬矢嘗逞志於四方
末佩桃符敢違仁於一日雖家風未泯而世德全衰門
等韋平林兼魏邴激清芬而鎮俗追邪望於圖形荀勗
乃天下表儀裴秀為朝端領袖朱輪十乗紫誥千萹炳
若星辰煥乎竹帛俯觀圖牒謬辱孫謀五鼎蕭條賜書
零落淶工酒保幾欲沈淪故栗空桑屢瞻摧折劉起劉
毅俱無儋石之儲許邁許詢但有山林之志思鑿坏而
遁聊倚樹而吟師道氣於龜腸扣兵鈐於魚腹窮年學
劒不遇白猿隔日伏痁未逢黃鷁止則葭牆艾席行則
葛屨柴車仲宣方翫於棋枰叔夜還眠於鍜竈既知草
知晦朔木讓榮枯因推墨别為三始悟儒分至八何晏
之言道德不及王生鄭𤣥之注春秋才同伏氏初陳梗
槩漸入精微探桓範之智囊掘張憑之理窟遺其耳目
然復為之聰明差若毫釐焉足言乎大小加以病惟鬭
蟻刀止戡蟬簾幃非翡翠之榮鐘皷豈鶢鶋所樂遂非
衡泌聊以棲遲建一畆之宫忝稱儒者置十金之産雅
叶中人晏子以囂塵可容曹公以泥水自蔽羅含宋玉
常居出於荆蠻蕭相武侯亦潛居於僻陋楊德祖家惟
弱柳殷仲文庭只枯槐馮列薑辛繁欽蘭碧安有稻名
半夏藥號恒春長榆亦降星精脩竹乃生雲母潘岳館
裏嘗聞柰素𤓰甘庾信園中亦話棗酸梨酢(且故/切)切觀
留詠惟尚清風今古攸同聖賢何逺武仲㳺於沛澤伊
尹耕於有莘子欲無言回不願仕神交六位方為賣卜
之人歌動五噫始作賃舂之客况布縚綸帽尚足朝昏
羽扇貂裘猶堪寒暑得以書袖虎僕射用牛螉自理茶
租閑披釣褐經稱小品還下二百籖賦謂名都略㸃八
十處下問得犂塗之義涂聽聞愬怒之詩既已逢原遂
成摛翰非因授簡初擬遺鞭不能粉飾大猷且用𤣥黃
裨説貽於好事希從得意而傳責以壯夫甘受子雲之
笑賦云
泰伯勾吳通侯舊里地接虎丘門臨鶴市比顔巷兮非
陋方賜牆兮猶峙樂令有名教之樂必以仁行莊生乃
道家者流咸從達起彼既得矣余何謝焉欲神㳺於浩
氣法天隠於遺編魯仲孫衣止七升之布欒武子食無
一卒之田賤不容憂貧惟可賀㝠心而姑務藏疾巻舌
而誰能擊墜争先敢脫乎牛車自給方營於馬磨噫秦
時亡命競作帝師吁漢末遺臣皆稱王佐吾焉用此僕
病未能藝合歡求解表之力餌陟釐明攻冷之微悲少
歌於趙壹喜長嘯於孫登萬古騷人逺追乎橘浦百金
􁀙事近出於松陵亦慕偷桃還怜嗜艾(芰/)何悲尺蠖之
屈未損丈夫之志投簪隠几聊思夷甫談𤣥搦札彈毫
聊效文通奏記夫静者􁂌之君名者實之賔進不叅於
多士退宜追乎逸人煩原土之五(闕/)託髙風之四鄰纔
袪燥濕稍逺囂塵以日繫時且復窮於魯史穿池種樹
正欲類於齊民室乏崇壇墉非縮板因坎宿以為洫謝
䝉蘢而表限孟戒無是非之心阮通能青白之眼龜床
鹿幘訝將隠兮何遲橡飯菁羮笑謀生之太簡是知名
安可釣筆不堪畊有白鳳之才乃先為贅客有彫龍之
辯然後為狂生雄自投而幾死襧流慟而將行外嬖方
施孟子虚陳乎仁義中説既勝韓非徒恃其縱橫况復
支離壹鬱尫陋蹇吃才甚微而寡文體素羸而多疾隂
鏗藥銚披曉幌以皆來徐邈酒鎗擁寒爐而必出自然
忘物我混窮通將大宗師理叶與握真宰情同優㳺塞
馬脫落冥鴻竊慕王晞眷戀於芳辰美景深符謝眺留
連於明月清風得不分碕岸而飾荒臺輟金錢而植佳
樹蒪絲兮欲流千里草帶兮初圍十步頽垣抱碧無非
海髮山衣暗座飄香盡是松肪桂蠧加以籬邊種菊後
堂生萱覆林之新桐乍引臨忩之舊竹猶存花妨過帽
柳礙移門夢去而雲遮絶洞樵歸而水遶孤村遇境逍
遙就魚鳥之性樂開襟散誕見羲皇之道尊早濯𤣥泉
屢㳺庭菀憂度癈而將落懼無文而不逺豹管間窺羊
岐忘返捜束晰之亡缺補陳農之遺遁梁世祖府充名
畫或得竒蹤任敬子家聚羣書率多異本何嘗髣髴莫
究分毫徒羨玉杯珠柱(上書名/下琴名)之號美象格犀簮之態
髙寧容樸野不稱蓬蒿悵殘編之未構奚雅具之為勞
况乎棲平蕪古木之地壮披褐擁萹之事宜其梓合巾
葙藤交餅笥炊粃粺以為食割瓠􁈘而作器荷條而行
據梧而睡妖寧勝德休占賈誼乘塵醉可全真但舞王
戎如意其間豁爾此外蕭然姜肱則惟眠一被江革則
還留夾氈望夫子之門牆仍過數仞顧先生之履襪不
啻雙穿敢驚時而獨行聊収視而返聽豈可浪發志闗
虚搖譚柄夜將半而誰客月每旦而誰評(去/聲)清言不屈
孫劉詎減於中軍善講無窮支許那輕於小令或抽易
軸叩𤣥端演精㣲於簡易消淡泊於圖難澄如止水􁁉
(則/音)若長竿與(去/音)牛心者赴敵持麈尾者登壇交衡而矛
㦸初利頓挫而風霜正寒興公雅韻仲祖旁觀始信何
才當指地於丞相方知習健抗彌天之道安彼濩落而
無容且蕭條而髙寄兼耳目以咸外曷丘園之足賁幸
春物之内榮列天姿而見遺隂者負而陽者勝孰謂兩
儀瘠者緩而腴者先奚云一氣真宰難問洪鈞肯留人
間未適象表何求縱使陶烟霞而傲睨騎日月以嬉逰
乘剛直上躡景𡨕捜縱橫兮四海飛揚十洲閲仙苑之
琅書安能解愠傾落公之金醴幾得銷憂不假大招寧
馳别國悲故鄉之何在望平原之無極(陸鄉在平原乃/逺祖所封之地)
歎鍾鼎之沈光向漁樵而騁力庚桑有道猶居㟪㠥之
顔接輿佯狂亦取杶(音/椿)櫨之食徐誇下舍陶愛吾廬上
法於陵之畦圃旁分建業之村墟時牽殗□自把渠疏
友乏恵施莫解連環之義醫無文摰誰知方寸之虚存
其道而或通失其居而(闕/)旅才將命兮分坎埳性與時
兮甘齟齬閑㳺廣澤願學弋於蒲且(弋或/作戈)終蹈滄溟更
移家於苧嶼夫動以勞吾身静以沐吾神苟能推於用
捨自足究乎天人思任誕於窮檐何辭井臼不求容於
側徑何患荆榛湛(音/沈)冥者樸素之源毁譽者浮華之撒
蓍名聚雪仍招死草之譏琴號落霞亦被枯桐之誚(一作/説)
值聖則幽贊成功逢賢則雅音攸發同於德者大亦宜
然殷宗命相於巖下周武迎師於渭邊有山東北郭之
風纔能養素有左車右侯之計未足圗王嗟浩歎而哀
吟畏蘭彫而蕙歇清罇方艶於瑤水寳瑟坐凝於華月
歸田少接猶疑斥鷃追飛夜獵相逢可謂蕪菁搪突
　
　
　
　
　
　
　
　
　
　
　
　
　
　
　
　笠澤藂書巻五
笠澤藂書跋
右笠澤藂書三巻唐甫里先生之所論著也先生既自
號天隨子又自謂江湖散人其所著書有松陵集有吳
興實録而此編又謂之笠澤藂書者蓋以其藂脞細碎
多補遺殘編然起甲迄丁篇什不滿百豈猶有待於後
歟先生出處大致已見唐書隠逸傳至於樊開則為文
集序朱衮則又為文集後序然皆不出于唐書列傳也
嗚呼唐自懿僖以後不惟士氣萎薾文章亦與時髙下
先生當此時憤鬰窮愁非悼已也忼慷論列非求知也
特以積之厚則發之宏身之窮則言之暢也顧其志既
不能自達於廟朝之崇深又不能自暴著於天下四海
隠約在下而山林江海蛟鯨蛇虎吞噬肆毒士幾無所
容其身而先生牛衣之所呻吟鸛垤之所嘆恨者豈為
流連光景陶寫性情之具哉特以先生之澤更大亂而
猶存故雖一嚬一蹙不忘愛君憂國之誠傷今思古而
作也自非其所造詣卓然有見於六籍之醇全則亦何
以臻此也德原距先生歿幾五百年門緒衰落既同編
甿然猶以世澤之所沾濡聞見之所開沃粗能自立於
士君子之林私自惟念先生既深明春秋宜有論説然
當亂世學校廢經術熄故其書不傳今清朝右文既以
書院祀先生於呉下而其遺書若松陵集皮陸倡
和皆已行於世而藂書雖板刻於宋元符間然而
蕪沒乆矣今而刻之書院者将與好事者共之也夫
先生之於經術學者既不見夫春秋之所討索者矣
然因藂書以推見先生之所學則其卓然有見於道而
可以刻之學校者夫豈區區一隠淪之士而已哉至元
仍紀元之五年嵗在庚辰七月一日十一世孫德厚百
拜謹題
