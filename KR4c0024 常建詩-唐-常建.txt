#+TITLE: 常建詩-唐-常建
#+DATE: 2018-05-12 10:19:01
#+SOURCE: github.com/kanripo/KR4c0024 master 3c68e293                
欽定四庫全書　　　　　集部二
　常建詩　　　　　　　　别集類一(唐/)
　　提要
　　　　(臣/)等謹案唐常建不知其字其里貫亦無可
　　　　考據陳振孫書録解題知為開元十五年進
　　　　士終於盱眙尉而已詩家但稱曰常尉從其
　　　　官也唐書藝文志載常建詩一巻此本三巻
　　　　乃毛晉汲古閣所刋云不知何人類而析之
　　　　據文獻通考作於宋末元初尚作一巻則元
　　　　明間人所分矣殷璠作河嶽英靈集去取至
　　　　為精核肅代之間所録僅二十四人以建為
　　　　冠載詩僅二百三十四首而建詩居十五首
　　　　其序稱劉楨死於文學左思終於記室鮑照
　　　　卒於恭軍常建亦淪於一尉深用悲惋又稱
　　　　其松際露㣲月清光猶為君山光悦鳥性潭
　　　　影空人心諸句而尤推弔王将軍墓一篇以
　　　　為善叙悲怨勝於潘岳今觀其集凡詩五十
　　　　七首所與贈答者今率莫考其姓字其中最
　　　　知名者惟王昌齡者一人而亦僅一篇為宿
　　　　其隱居一篇為招與張僨共隱則非惟宦途寂
　　　　寞守道無營即唱和交遊亦泊然於名塲聲
　　　　氣之外不然則李白與昌齡最契髙適王之
　　　　涣等亦與昌齡旗亭畫壁同作俊遊建亦何
　　　　難因縁牽附以博一時之譽哉其人品如是
　　　　則詩品之髙固其所矣其詩自殷璠所稱外
　　　　歐陽修題青州山齋又極賞其曲徑通幽處
　　　　禪房花木深之句稱欲效其語久不可得(案/修)
　　　　(集本作竹徑過幽處蓋一時誤記姚寛西/溪􁇁語已辨之今據建集改正附識於此)然
　　　　全集之中卓然與王孟抗行者殆十之六七
　　　　不但二人所稱也洪邁萬首絶句别載建吳
　　　　故宫一首此集不載語亦不類邁所編舛誤
　　　　至多不盡足據今亦不復増入焉乾隆四十
　　　　六年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　總　校　官　(臣/)陸　費　墀
欽定四庫全書
　常建詩巻一　　　　　　唐　常　建　撰
　　五言古詩
　　　送陸擢
聖代多才俊(一作/秀)陸生何考槃南山髙松樹不合空摧
殘九月湖上别北風秋雨寒殷勤歎孤鳳早食金琅玕
　　　送李十一尉臨溪
泠泠花下琴君唱渡江吟天際一㠶影預懸離别心以
言神仙尉因致瑶華音回軫撫商調越溪澄碧林
　　　江上琴興
江上調玉琴一絃清一心泠泠七絃遍萬木澄幽隂(一/作)
(音/)能使江月白又令江水深始知梧(一作/枯)桐枝可以徽
黄金
　　　湖中晚齊
湖廣舟自輕江天欲澄霽是時清楚望氣色猶霾曀踟
蹰金霞白波上日初麗烟虹落鏡中樹木生天際杳杳
涯欲辨䝉䝉雲復閉言乗星漢明又覩寰瀛勢㣲興從
此惬悠然不知嵗試歌滄浪清遂覺乾坤細豈容客衣
薄将期永投袂遲回漁父間一鴈聲嘹唳
　　　宿王昌齡隱居
清溪深不測(一作/極)隱處唯孤雲松際露㣲月清光猶為
君茅亭宿花影藥院滋苔紋余亦謝時去西山鸞鶴羣
　　　送楚十少府
㣲風吹霜氣寒影明(一作/流)前除落日未能别蕭蕭林木
虛愁烟閉千里仙尉其何如因送别鶴操贈之雙鯉魚
鯉魚在金盤别鶴哀有餘心事則如此請君開素書
　　　張山人彈琴
君去芳草綠西峰彈玉琴豈惟丘中賞兼得清煩襟朝
從山口還出嶺聞清(一作/幽)音了然雲霞氣(一作/意)照見天
地心𤣥鶴下澄空翩翩舞松林改絃扣(一作/和)商聲又聼
飛龍吟稍覺此身妄漸知仙事深其将錬金鼎永矣(一/作)
(以/)投吾簪
　　　白湖寺後溪宿雲門
落日山水清亂流鳴淙淙舊蒲雨抽節新花水對窗溪
中日已沒歸鳥多為雙杉松引直路出谷臨前湖洲渚
晚色静又觀花與蒲入溪復登嶺草淺寒流速圓月明
髙峰春山因獨宿松隂澄初夜曙色分逺目日出城南
隅青青媚川陸亂花覆東郭碧氣銷長林四郊一清影
千里歸寸心前瞻王(一作/去)程促却戀雲門深畢景有餘
興到家彈玉琴
　　　閒齋卧病行藥至山館稍次湖亭二首
旬時結隂霖簾外初白日齋沐清病容心魂畏虚室閒
梅照前户明鏡悲舊質同袍四五人何不來問疾
行藥至石壁東風變萌芽主人門外(一作/山門)綠小隱湖中
花時物堪獨往春㠶宜别家辭君嚮滄海爛熳從天涯
　　　塞上曲
翩翩雲中使來間太原卒百戰苦不歸刀頭怨明月塞
雲隨陣落寒日旁城沒城下有寡妻哀哀哭枯骨
　　　仙谷遇毛女意知是秦宫人
溪口水石淺泠泠明藥􁇁入溪雙峰峻松栝疎幽風垂
嶺(一作/竹)枝嫋嫋翳泉花濛濛夤緣霽人目路盡心彌通
盤石横陽崖前流(一作/臨)殊未窮回潭清雲影瀰漫長天
空水邉一神女千嵗為玉童羽毛經漢代珠翠逃秦宫
目覿神已寓鶴飛言未終祈君青雲秘願謁黄仙翁嘗
以耕玉田龍鳴西頂中金梯與天接幾日來相逢
　　　夢太白西峰
夢寐昇九崖杳靄逢元君遺我太白峰(一作/岑)寥寥辭垢
氛結宇在星漢宴林閉氤氲簷楹覆餘翠巾舄生片雲
時往溪水(一作/谷)間孤亭晝仍曛松峰引天影石瀨清霞
文恬目緩舟趣霽心投鳥羣春風又揺櫂潭島花紛紛
　　　鄂渚招王昌齡張僨
刈蘆曠野中沙上飛黄雲天晦無精光茫茫逺悲君楚
山隔湘水湖畔落日曛春鴈又北飛音書固難聞謫居
未為歎讒枉何由分午日逐蛟(一作/蛇)龍宜為弔寃文翻
覆古共然名宦安足云貧士任枯槁捕魚清江濆有時
荷鉏犁曠野自耕耘不然春山隱溪澗花(一作/何)氤氲山
鹿自有場賢達亦顧羣二賢歸去來世上徒紛紛
　　　春詞二首
菀菀黄桞絲濛濛雜花垂日髙紅粧卧倚對(一作/樹)春光
(一作/風)遲寧知傍淇水騕褭黄金覊
翳翳陌上桑南枝交北堂美人金梯出素手自提筐非
但畏(一作/為)蠶飢盈盈嬌路傍
　　　張公子行(一作/古意)
日出乗釣舟嫋嫋持釣竿渉淇傍荷花驄馬閑金鞍俠
客白雲中腰間懸轆轤出門事嫖姚為君西擊胡胡兵
漢騎相馳逐轉戰孤軍西海北(一作/曲)百尺旌竿沉黒雲
邉笳落日不堪聞
　　　晦日馬鐙曲稍次中流作
夜寒宿蘆葦曉色明西林初日在川上便澄㳺子心秦
(一作/晴)天無纎翳郊野浮春隂波靜隨釣魚舟小綠水深
出浦見千里曠然諧逺尋扣船應漁父因(一作/同)唱滄浪
吟
　　　古意
牧馬古道傍道傍多古墓蕭條愁殺人蟬鳴白楊樹廻
頭望京邑合㳫生塵霧富貴安可常歸來保貞素
　
　
　
　
　
　
　
　
　
　
　常建詩巻一
欽定四庫全書
　常建詩巻二　　　　　　唐　常　建　撰
　　五言古詩
　　　宿五度谿仙人得道處
五度谿上花生根依兩崖二月尋片雲願宿秦人家上
見懸崖崩下見白水湍仙人彈碁處石上青蘿盤無處
求玉童翳翳惟林巒前溪遇新月聊取玉琴彈
　　　西山
一身為輕舟落日西山際常隨去㠶影逺接長天勢物
象歸餘清林巒分夕麗亭亭碧流暗日入孤霞繼洲渚
逺隂映湖雲尚明霽林昏楚色來岸逺荆門閉至夜轉
清逈蕭蕭北風厲沙邉雁鷺泊宿處蒹葭蔽圓月逗前
浦孤琴又揺曳泠然夜遂深白露霑人衣
　　　春詞
階下草猶短牆頭梨花白織女髙樓上停梭顧行客問
君在何所青鳥舒錦翮
　　　贈三侍御
髙山臨大澤正月蘆花乾陽色薫兩崖不改青松寒士
賢守孤貞古來皆共難明君錯甚(一作/任)才臺上飛三鸞
操與雪霜明量與江海寛東身視天涯安能窮波瀾孤
鶴在枳棘一枝非所安逸翮望絶霄見欲凌雲端層臺
何其髙山石流洪湍固知非天池鳴躍同所歡誰念獨
枯槁四十長江干責躬貴知已効拙從一官折翮悲髙
風苦飢候朝飡湖月映大海天空何漫漫托身未知所
謀道庶不刋吟彼喬木詩一夕常三歎
　　　第三峰
西山第三頂茅宇依雙松杳杳欲至天雲梯昇幾重瑩
魄澄玉虚以求鸞鶴蹤逶迤非天人執節乗赤龍旁映
白日光縹緲輕霞容孤輝上烟霧餘影明心胸願與黄
麒麟欲飛而莫從因寂清萬象輕雲自中峰山暝學棲
鳥月來隨暗蛬尋空靜餘響嫋嫋雲溪鐘
　　　古興
漢上逄老翁江口為僵屍白髮沾黄泥遺骸集烏鴟機
巧自此忘精魄今何之風吹釣竿折魚躍安能施白水
明汀洲菰蒲冒深陂唯㽞扁舟影繫在長江湄突兀枯
松枝悠揚女蘿絲託身難慿依生死焉相知徧觀今時
人舉世皆爾為将軍死重圍漢卒猶爭馳百馬同一銜
萬輪同一規名與身孰親君子宜固思
　　　髙樓夜彈筝
髙樓百餘尺直上江水平明月照人苦開簾彈玉笋山
髙猿狖急天靜鴻雁鳴曲度由未終東峰霞半生
　　　客有自燕而歸哀其老而贈之
羸馬朝自燕一身為二連憶親拜孤塜移𦵏雙陵前幽
願從此畢劒心因獲全孟冬寒氣盛撫轡告言旋碣石
海北門餘冦惟朝鮮離離一寒騎嫋嫋馳白天生别皆
自取况為士卒先寸心漁陽興落日旌竿懸
　　　白龍窟汎舟寄天台學道者
夕映翠山深餘暉在龍窟扁舟滄浪意澹澹花影沒西
浮入天色南望對雲闕因憶莓苔峰初陽濯𤣥髮泉蘿
兩幽映松鶴間清越碧海瑩子神玉膏澤人骨忽然為
枯木㣲興遂如兀應寂中有天明心外無物環迴從所
汎夜靜猶不歇澹然意無限身與波上月
　　　張天師草堂
靈溪宴清宇傍倚枯松根花藥繞方丈瀑泉飛至門四
氣閉炎熱兩崖改明昏夜深月暫皎亭午朝始暾信是
天人居幽幽寂無喧萬壑應鳴磬諸峰接一魂遂登(闕/)
子(闕/)因(闕/)田生樽時節開玉書窅映飛天言心化便(一/作)
(更/)無影目精焉累煩忽而與(一作/舉)霄漢寥落空南軒
　　　古意三首
二妃方訪舜萬里南方懸逺道隔江漢孤舟無嵗年不
知蒼梧處氣盡呼青天愁淚變楚竹蛾眉喪湘川後人
立為廟累世稱其賢過客設祠祭狐狸來坐邉懐古未
忍還猿吟徹空山
明月照髙閣綵女褰羅幕歌舞臨碧雲簫聲沸珠箔青
鸞臨南海天上雙白鶴萬里齊翼飛意求君門樂玉霄
九重閉金鎖夜不開兩翅自無力愁鳴雲外來態深入
空貴世屈無良媒俯仰顧中禁東飛白玉臺
楚王竟何去獨自㽞巫山偏使世人見迢迢江漢間駐
舟春溪裏皆願拜靈顔寤寐見神女金紗鳴珮環閒艶
絶世姿令人氣力㣲含笑竟不語化作朝雲飛
　　　漁浦
春至百草綠陂澤聞鶬鶊别家投釣翁今世滄浪情漚
紵為緼袍折麻為長纓榮譽失本真怪人浮此生碧水
月自濶安流淨而平扁舟與天際獨往誰能名
　　　空靈山應田叟
湖南無村落山舎多黄茆淳朴如太古其人居鳥巢牧
童唱巴歌野老亦獻嘲泊舟問溪口言語皆啞咬土俗
不尚農豈暇論肥埆莫傜射禽獸浮客烹魚鮫余亦罘
罝人獲麋今尚苞敬君中國來願以充其庖日入聞虎
鬭空山滿哮(一作/咆)哮懐人雖共安異域終難交白水可
洗心采薇可為殽拽䇿皆落日江風鳴梢梢
　　　太公哀晚遇
日出渭流白文王畋獵時釣翁在蘆葦川澤無熊羆詔
書起遺賢匹馬令(一作/今)致辭因稱江海人臣老筋力衰
遲遲詣天車怏怏悟靈龜兵馬更不獵君臣皆共怡同
車至咸陽心影無磷緇四牡玉墀下一言為帝師王侯
擁朱門軒葢曜長逵古來榮華人遭遇誰知之落日懸
桑榆光景有頓虧倐悲(一作/忽)天地人雖貴将何為
　　　昭君墓
漢宫豈不死異域傷獨沒萬里䭾黄金蛾眉為枯骨廻
車(一作/軍)夜出塞立馬皆不發共恨丹青人墳上哭明月
　　　弔王将軍墓
嫖姚北伐時深入强(一作/幾)千里戰餘落日黄軍敗鼓聲
死嘗聞(一作/言)漢飛将可奪單于壘今與山鬼隣殘兵哭
遼水
　常建詩巻二
欽定四庫全書
　常建詩巻三　　　　　唐　常　建　撰
　　五言律詩
　　　題破山寺後禪院
清晨入古寺初日照(一作/朗)髙林竹逕通(一作/遇)幽處禪房
花木深山光悦鳥性潭影空人心萬籟此都(一作/俱)寂但
餘(一作/惟聞)鐘磬音
　　　送李大都䕶
單于雖不戰都䕶事邉深君執幕中秘能為髙士心海
頭近初月磧裏多愁隂西望郭猶子将分淚滿襟
　　　潭州㽞别
賢達不相識偶然交巳深宿㠶謁郡佐悵别依禪林湘
水流入海楚雲千里心望君杉松夜山月清猿吟
　　　聼琴秋夜贈冦尊師
琴當秋夜聼况是洞中人一指指應法一聲聲爽神寒
蟲臨砌黙(一作/急)清吹褭燈頻何必鍾期耳髙閒自可親
　　　泊舟盱眙
泊舟淮水次霜降夕流清夜久潮侵岸天寒月近城平
沙依雁宿候館聼雞鳴鄉國雲霄外誰堪覊旅情
　　　江行
平湖四無際此夜泛孤舟明月異方意呉歌令客愁鄉
園碧雲外兄弟淥江頭萬里無歸信偒心看斗牛
　　　讌居
青苔常滿路流水復入林逺與市朝隔日聞鷄犬深寥
寥丘中想𣺌𣺌湖上心嘯傲轉無欲不知成陸沉
　　七言古詩
　　　古意
井底玉氷洞地明琥珀轆轤青絲索仙人騎鳳披彩霞
挽上銀瓶照天閣黄金作身雙飛龍口銜明月噴芙蓉
一時渡海望不見曉上青樓十二重
　　　古興
轆轤井上雙梧桐飛鳥銜花日将没深閨女兒莫愁年
玉指泠泠怨金碧石榴裙裾蛺蝶飛見人不語顰蛾眉
青絲素絲紅綠絲織女(一作/成)錦衾當為誰
　　七言絶句
　　　送宇文六
花映垂楊漢水清㣲風林裏一枝輕即今江北還如此
愁殺江南離别情
　　　落第長安
家園好在尚(一作/住上)㽞秦恥作明時失路人恐逢故里鶯
花笑且向長安度一春
　　　塞下
鐡馬胡裘出漢營分麾百道救龍城左賢未遁兵(一作/斬旌)
竿折過在将軍不在兵
　　　題法院
勝景門閒對逺山竹深松老半含烟皓(一作/素)月殿中三
度磬水晶宫裏一僧禪
　　　嶺猿
杳杳褭(一作/凄)褭清且切鷓鴣飛處又斜陽相思嶺上相
思淚不到三聲合斷腸
　　　三日尋李九荘
雨歇楊林東渡頭永和三日盪輕舟故人家在桃花岸
直到門前溪水流
　　　塞下曲四首
玉帛朝囬望帝鄉烏孫歸去不稱王天涯静處無征戰
兵氣銷為日月光
北海隂風動地來明君祠上望龍堆髑髏皆是長城卒
日暮沙場飛作灰
龍鬭雌雄勢巳分山崩鬼哭恨将軍黄河直北千餘里
寃氣蒼茫成黒雲
因嫁單于怨在邉蛾眉萬古𦵏胡天漢家此去三千里
青塚常無草木烟
　　　戲題湖上
湖上老人坐磯(一作/島)頭湖裏桃花水却流竹竿嫋嫋波
無(一作/白波)際不知何者吞吾鈎
　
　
　
　
　
　
　
　
　
　
　
　
　
　
　常建詩巻三
常建詩附錄
河岳英靈集云高才無貴士誠哉是言曩劉楨死於文
學左思終於記室鮑昭卒於參軍今常建亦淪於一尉
悲夫建詩似初發通莊却尋野徑百里之外方歸大道
所以其㫖逺其興僻佳句輒來唯論意表至如松際露
微月清光猶為君又山光悦鳥性潭影空人心此例十
數句並可稱警策然一篇盡善者戰餘落日黃軍敗鼓
聲死今與山鬼隣殘兵哭遼水屬思旣苦詞亦警絶潘
岳雖云能叙悲怨未見如此章
歐陽公臨行題青州山齋曰吾常喜誦常建詩云竹徑
遇幽處禪房花木深欲效其語作一聯久不可得乃知
造意者難為工也晚來青州始得山齋宴息乃謂不意
平生想見而不能道以言者乃為巳有於是益欲希其
髣髴竟爾莫獲一言夫前人為開其端其物景又在其
目然不得自稱其懷豈人才有限而不可彊吾將老矣
文思之衰耶兹為終身之恨爾熙寧庚戌仲夏望日題
姚寛西溪􁇁語曰常建題破山寺後院詩云竹徑通幽
處禪房花木深余觀又𤣥集唐詩類選皆作通熙寧元
年歐陽永叔守青州題廨宇後山齋云竹徑遇幽處有
以□杜石本往河内以見邢和叔始末見時亦頗疑其
誤及見碑反覆味之亦以為佳不知别有本耶抑永叔
自改耶古人用一字不茍也
常建詩跋
常建字無考開元十五年進士大厯中為盱眙尉丹陽
進士殷璠選河岳英靈集起甲寅終癸巳上下四十年
品藻二十四人譔錄二百三十四詩叙云名不副實才
不合道縱權壓梁竇終無取焉唯以建詩一十五首列
於巻端尤稱弔王將軍一篇以為潘岳弗如也惜其淪
於下僚且曰高才無貴士誠哉是言可謂感嘅極矣據
唐藝文志及通考俱云一巻今流傳詩五十有七首不
知何人類而析之為三巻又見洪魏公載吳故宫一絶
因附焉隠湖毛晉識
