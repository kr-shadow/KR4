#+TITLE: 張司業集-唐-張籍
#+DATE: 2016-06-11 12:24:28
#+SOURCE: github.com/kanripo/KR4c0053 master 2bcf5f83                
張司業集序
　　　　　　　翰林學士中書舎人　張洎撰
司業諱籍字文昌和州烏江人也貞元十五年丞相
渤海公下及第歴官太祝祕書郎國子愽士水部員
外郎國子司業公爲古風最善自李杜之後風雅道
䘮繼其美者唯公一人故白太傳讀公集曰張公何
爲者業文三十春尤工樂府詞舉代少其倫又姚秘
監甞讀公詩云妙絶江南曲凄凉怨女詞古風無手
敵新語是人知其爲當時文士推服也如此元和中
公及元丞相白樂天孟東野謌調天下宗匠謂之元
和體又長於今體律詩貞元㠯前作者間出大抵互
相祖尚拘於常態迨公一變而章句之妙冠於流品
矣自皇朝多故荐經離亂公之遺集十不存一予自
丙午歲迨至乙丑歲相次緝綴僅得四百餘篇藏諸
篋笥餘則更俟愽訪以廣其遺闕云爾
唐司業張籍詩集序
唐開元盛時杜甫李白高適儲光羲王維諸賢至大
暦以後巳兩變矣當時以文名家者有韓愈栁宗元
李翺張籍之徒相與奮起振六朝五季漓澆之習而
自成一家之言韓昌黎栁栁州李協律集俱盛傳惟
張司業按唐史云有集七卷不傳余登進士同年沁
水常倫明卿授以錄本盖以乃翁侍御所藏者惜不
見其全集所幸有古體七首今體三伯四首後余於
載籍中又得樂府五七言古詩三十首今體五十二
首而次編之共得三百九十三首夫詩文至五季壞
亦極矣而元和中昌黎公特振衰頽以古文自任其
議論正大氣象雄偉可以羽翼六經而栁宗元得敘
事之體變化莫測起伏層迭昔人評其文曰韓愈之
文出於經栁宗元之文出於史故一時文人響應而
李翺張籍出入門下爲昌黎厚友籍性狷直率博聞
好古議論勝人其排佛老甞言不能著書如孟軻楊
雄以垂世觀其昌黎代作李浙東一言議論風生期
大之意甚深謂其善爲樂府使人憑几而聽之未必
不若絲竹管絃𫾣金撃石也其送孟東野序曰孟郊
東野始以其詩鳴高出魏晉從吾遊者李翶張籍其
尤也三子者之鳴信善鳴矣抑不知天將和其聲而
使鳴國家之盛邪抑將窮餓其身思愁其心腸而使
自鳴其不幸邪三子之命則懸于天矣其在上也奚
以喜其在下也奚以悲韓愈之哀三子之才至於如
此余并其詩而觀之其樂府詩景眞情眞有風人之
意而五言近體又皆勁徤淸雅脫落塵想俱從胸臆
中出然後知昌黎之詩豐而腴栁州之詩峭而勁司
業之詩新而竒李翶之詩悲而壯卒皆可傳惟東野
之詩則有窮促寒苦之狀吾恐温厚之教或不若是
觀者自有巨目不待余贅言也今昌黎原道功業爲
唐獨出血食廟庭而栁州李翶張籍之文爲世所珍
是和其聲而鳴其盛非窮悲而自鳴矣而今而後知
人能文章其命之遇與不遇盖不足悲喜也張籍字
文昌和州烏江人貞元十五年及第歴官大祝秘書
郎昌黎薦之遷國子愽士轉水部員外郎歴主客郎
中卒授國子司業云
正德乙亥秋七月吉河中東峰劉成德序
唐張司業詩集目錄
　卷之一
　五言古詩
　　　野居　西州
　　雜怨　三原李氏園宴集
　七言古詩
　　寄逺曲　行路難
　　征婦怨　白紵歌
　　野老歌　寄衣曲
　　送逺曲　築城詞
　　　猛虎行　別離曲
　　　牧童詞　沙堤行呈裴相公
　　　求仙行　古釵嘆
　　　各東西　節婦吟
　　　讌客詞　永嘉行
　　　採蓮曲　傷歌行
　　　吳宮怨　北邙行
　　　關山月　少年行
　　　白頭吟　將軍行
　　　賈客樂　覊旅行
　　車遥遥　妾薄命
　　朱鷺曲　逺別離
　　楚宮行　江南行
　　烏啼引　促促詞
　　宛轉行
　卷之二
　五言律詩
　　薊北旅思　江南春
　　西樓望月　別鶴
　　江陵孝女　山中古祠
　　　漁陽將　聽夜泉
　　　送南遷客　薊北春懷
　　　思逺人　贈同谿客
　　　望行人　送宫人入道
　　　送越客　贈辟榖者
　　　思江南舊遊　夜到漁家
　　　送逺使　不食姑
　　　古苑杏花　送流人
　　　宿臨江驛　送蠻客
　　　襄國別友　送逺客
　　　上國贈日南僧　征西將
　　　寄友人　送防秋將
　　　律僧　山中秋夜
　　　送南客　㝛江店
　　　嶺外逢故人　出塞
　　　寄紫閣隱者　夜宿黑竃谿
　　　古樹　送徐先生歸蜀
　　　隱者　送友人歸山
　　　霅谿西亭晚望　哭山中友人
　　　答僧拄杖　霛都觀李道士
　　送韋評事歸華侌　送閩僧
　　送海客歸舊島　登咸陽北寺樓
　　送新羅使　㝛廣德寺寄從舅
　　㝛邯鄲館寄馬磁州　舟行寄李湖州
　　送閑師歸江南　逰襄陽山寺
　　登城寄王建　送從弟戴玄徃蘇州
　　送朱慶餘及第歸越　過賈島野居
　　酬韓庻子　贈姚合少府
　　送僧逰五臺兼謁李司空
　　送鄭秀才歸寧　送李評事逰越
　　閑居　寄昭王中丞
　　酬孫洛陽　送人任濟隂
　　晚春過崔駙馬東園　晚秋閑居
　　和裴司業習静寄所知
　　酬韓祭酒雨中見寄　和裴僕射移官言志
　　酬白二十二舎人早春曲江見招
　　酬陸僕射朝囬寄韓吏部
　　春日李舎人宅見兩省諸公唱和因書情即事
　　和李僕射秋日病中作
　　早春病中　送嚴大夫之桂州
　　詠懷　留別江陵王少府
　　使至藍谿驛寄太常王丞
　　贈海東僧　寄漢陽故人
　　送安西將　題李山人幽居
　　早春閑遊　贈太常王建藤杖笋鞋
　　和周賛善聞子規　送李騎曹靈州歸覲
　　寒食夜寄姚御　題淸徹上人院
　　和裴司空即事通簡舊僚
　　使囬留別襄陽李司空
　　和吏部令狐尚書喜裴司空見招㸔雪
　　和裴司空以詩請刑部白侍郎雙鶴
　　同綿州胡郎中淸明日對雨西亭宴
　　莊陵挽謌詞(三首)和左司元郎中秋居(十/首)
　　經王䖏士原居　不食仙姑山房
　　江頭　寄孫冲主簿公
　　贈任懶　舊官人
　　春日留別　沒蕃故人
　卷之三
　五言排律
　　和李僕射雨中寄盧嚴二給事
　　酬李僕射晚春見寄　憶盧常侍(寄華山鄭隱/者)
　　和令狐尚書平泉東莊近居李僕射有寄
　　送鄭尚書出鎭南海　徐州試反舌無聲
　　省試行不由徑　新城甲仗樓
　　贈殷山人　夏日可畏
　　罔象得玄珠　和李僕射西園
　卷之四
　七言律詩
　　送裴相公赴鎭太原　寄元員外
　　贈梅䖏士　贈王秘書
　　謝裴司空寄馬　酧秘書王丞見寄
　　送李餘及第後歸蜀　早朝寄白舎人嚴郎中
　　書懷寄元郎中　贈僧道
　　書懷寄王秘書　題韋郎中新亭
　　送楊州判官　喜王起侍郎放牒
　　贈王司馬　書懷
　　贈令狐愽士　送從弟刪東歸
　　贈王秘書　哭丘長史
　　送枝江劉明府　送從弟徹東歸
　　哭十八遇　贈賈島
　　逢王建有贈　移居静安坊答八郎中
　　送楊少尹赴鳳翔　送韓侍御歸山
　　新除水曹郎答賀　送楊少尹赴蒲城
　　哭元九少府　送侯判官赴廣州從軍
　　答自杭州登望圗見寄贈趙將事
　　送和蕃公王　寒食内宴(二首)
　　朝日勑賜櫻桃　太白老人
　　和裴司空酬滿城楊少尹
　　寄和州劉使君　贈啇州王使君
　　寄令狐賔客　寄梅處士
　　送施肩吾東歸　崑崙兒
　　贈李杭州　送鄭尚書赴廣州
　　拜豐陵　贈孔尚書
　　酬杭州白使君兼寄浙東元大夫
　　寄蘇州白二十二使君
　　賀秘書王丞南郊攝將軍
　　送令狐尚書赴東都留守
　　送白賔客分司東都　贈閻少保
　　贈別王侍御赴任陜州司馬
　　田司空入朝　送浙西周判官
　　送胡錬師歸王屋　送邵州林使君
　　寄王六侍御　送稽亭山寺僧
　　送汀洲元使君　寄孫洛陽格
　　胡山歸王屋因有贈　寄䖏州韓使君
　　送從弟𪷟赴饒州　羅道士
　　寄陸渾趙明府　贈王侍御
　　同蔣韋二少監贈李郎中
　　送金少卿副使歸(新/羅)送李司空赴鎭襄陽
　　送李僕射赴鎭鳯翔　寄白二十二舎人
　卷之五
　　五言絕句
　　　和韋開州居山(十二首)
　　　宿雲亭　梅溪
　　　茶嶺　流杯渠
　　　盤石磴　桃塢
　　　竹巖　琵琶臺
　　　胡蘆沼　隱月岫
　　　繡衣石榻　上士泉缾
　　　送逺客　寄西峰僧
　　　禪師　惜花
　　題暉師影堂　涇州塞
　　野田　岸花
　卷之六
　七言絶句
　　送蜀客　送元結
　　宿山祠　美人宫棊
　　蠻州　送元宗簡
　　寄徐晦　寄白學士
　　喜王六同宿　題玉像堂
　　與賈島閑遊　哭丘長史
　　　哭孟寂　患眼
　　　答劉兢　贈華嚴院僧
　　　逢故人　送蕭逺弟
　　　送辛少府任安縣　贈任道人
　　　招周居士　送許䖏士
　　　送律師歸婺州　題楊秘書新居
　　　送眰師　送僧往金州
　　　尋徐道士　答開州韋使君(寄車前/子)
　　　憶故州　送客遊蜀
　　　送陸暢　感春
　　贈李司議　別客
　　登樓寄胡家兄弟　答劉明府
　　酬藤杖　法雄寺東樓
　　寄故人　鄰婦哭征夫
　　和崔駙馬聞蟬　和裴僕射㸔櫻桃花
　　和長安郭明府與友人縣中㑹飲
　　唐昌觀㸔花　九華觀㸔花
　　贈姚合　同韋員外開元觀(尋時/道士)
　　同韓侍御南谿夜賞　使行望悟眞寺
　　重陽日至峽道　贈主客劉郎中
　　同嚴給事聞唐昌觀玉蘂近有仙過作(二首)
　　秋思　憶逺
　　玉仙舘　寄府吏
　　張蕭逺雪夜同宿　凉州詞(三首)
　　宮詞　華淸宫
　　崔駙馬養鶴　閑遊
　　劉兵曹贈酒　送梧州王使君
　　春日早朝　寄朱闞二山人
　　寄李渤　尋仙
　　同白侍郎杏園贈劉郎中
　　答鄱陽客藥名詩　寄宋景
　　寄王奉御　題渭北寺上人
　　閑遊　倡女詞
　　答元八遺紗帽　題僧院
　　送元八　吳楚謌詞
　　題方睦上人月臺觀　華山廟
　　病中酬元宗簡　寺宿齋
　　贈施肩吾　贈王建
　　逢賈島　楚妃怨
　　離宫怨　成都曲
　　　寒塘曲　春别曲
　　　臺城　春詞
　　　浪淘沙詞　傷愚溪二首
　　　聽舊宮人穆氏唱歌　楊柳枝詞二首
　　　㝛都庭有懷　無題
　　　堤上行二首　竹枝詞五首
　　　楊柳送客　送客還幽州
　　　楊州送客　隋宮蕪
　　　山禽　秋山
　　　王貞觀　蠻中
　　　贈道士　重平驛作
　　　宿天竺寺寄盧隱寺僧
　　卷之七
　　樂府三十三首
　　　隴頭燈　廢宅行
　　　秋夜長　塞■曲
　　　董逃行　江村行
　　　湘江曲　白鼉吟
　　　樵客吟　春江曲
　　　烏棲曲　短歌行
　　　泗水行　雲重行
　　　長塘湖　雀飛多
　　　寄菖蒲　山頭鹿
　　　憶遠曲　春堤曲
　　　湖南曲　春水曲
　　　送遠曲　楚妃怨
　　　春日行　廢瑟詞
　　　洛陽行　懷别
　　　離婦　新桃
　　　惜花
　　古風二十七首
　　　董公詩　學仙
　　　沈千運舊居　懷友
　　　寄韓愈　别叚生
　　　贈姚怤　傷于鵠
　　　和李僕射西園　獻從兄
　　　南歸　臥疾
　　　贈孟郊　城南
　　　夜懷　奉和舎人叔直省時思
　　　　琴　野寺後池寄友
　　寄别　病中寄白學士拾遺
　　雨中寄元宗簡　岸花
　　惜花　别于鵠
　　野艸　秋山
　　山禽　祭退之
　　野居
　卷之八
　一十九首
　　山中醻人　岳州晚景
　　水　送安法師
　　寄霛一上人初歸雲門夏日閒居
　　老將　秋閏
　　山中春夜　詶浙東元尚書見寄
　　贈項斯　題故僧影堂
　　弱柏院僧影堂
　聮句
　　會合聯句　春池汎舟
　　宴興化池亭　首夏猶淸和
　　薔薇花　西池落泉
唐張司業詩集目錄(終)
唐張司業詩集卷一
　　　　　　　　　國子司業張籍　文昌
　五言古詩
　　野居
貧賤易爲適荒郊亦安居端坐無餘思彌樂古人書
秋田多良苗野水多遊魚我無耒與網安得充廪厨
寒天白日短簷下煖我軀四肢漸寛柔中腸欎不舒
多病减志氣爲客足憂虞况復時節晩覽景獨踟蹰
　　西州
羗胡據西州近甸無邉城山東收稅租養我防塞兵
胡騎來無時居人常震驚嗟我五陵間農者罷耘耕
邊頭多煞傷士卒難全形郡縣發丁役丈夫各征行
生男不能養懼身有姓名良馬不念秣烈士不苟營
所願除國難再逢天下平
　　雜怨
切切重切切秋風桂枝折人當少年嫁我當少年別
念君非征行年年長逺途妾身甘獨殁高堂有舅姑
山川豈遥逺行人自不返
　　三原李氏園宴集
暮春天早熱邑居苦囂煩言從君子樂樂彼李氏園
園中有草堂池引涇水泉開戸西北望逺見嵯峨山
借問主人翁北州佐戎軒僕夫守舊宅爲客施搨筵
高壌有餘滋竹樹芳且鮮傾我所持觴盡日共留連
踈拙不偶俗常喜形體閑况來幽棲地能不重笑言
　七言古詩
　　寄逺曲
美人來去春江暖江頭無人湘水滿浣沙石上水禽
栖江南路長春日短蘭舟桂楫常渡江無因重寄雙
瓊璫
　　行路難
湘東行人長嘆息十年離家歸未得弊裘羸馬苦難
行僮僕飢寒少筋力君不見牀頭黃金盡壯士無顔
色龍蟠泥中未有雲不能生彼升天翼
　　征婦怨
九月匈奴殺邉將漢軍全沒遼水上萬里無人收白
骨家家城下招魂葬婦人依倚子與夫同居貧賤心
亦舒夫死戰塲子在腹妾身雖存如晝燭
　　白紵歌
皎皎白紵白且鮮將作春衣稱少年裁縫長短不能
定自持刀尺向姑前復恐蘭膏汙纎指常遣傍人收
墮珥衣裳着時寒食下還把玉鞭鞭白馬
　　野老歌(一作山/農詞)
老翁家貧在山住耕種山田三四畝苗踈稅多不得
食輸入官倉化爲土歲暮鋤犂倚空室呼兒登山收
橡實西江賈客珠百斛船中養犬長食肉
　　寄衣曲
織素縫衣獨苦辛逺因囬使寄征人官家亦自寄衣
去貴從妾手着君身高堂姑老無侍子不得自到邉
城裏慇懃爲㸔初着時征夫身上宜不宜
　　送逺曲
戯馬臺南山簇簇山邉飲酒歌別曲行人醉後起登
車席上囬尊勸僮僕靑天漫漫覆長路逺遊無家安
得住願君到䖏自題名他日知君從此去
　　築城詞
築城䖏千人萬人抱把杵重重土堅試行錐軍吏執
鞭催作遲來時一年深磧裏盡着短衣渇無水力盡
不得休村聲杵聲未定人皆死家家養男當門戸今
日作君城下土
　　猛虎行
南山北山樹冥冥猛虎白日繞林行向晚一身當道
食山中麋鹿盡無聲年年養子在空谷雌雄上山不
相逐谷中近窟有山林長向村家取黃犢五陵年少
不敢射空來林下㸔行迹
　　別離曲
行人結束出門去幾時更踏門前路憶昔君初納采
時不言身属遼陽戍早知今日當別離成君家計良
爲誰男兒生身自有役那得誤我少年時不如逐君
征戰死誰能獨老空閨裏
　　牧童詞
逺牧牛遶村四面禾黍稠陂中飢鳥啄牛背令我不
得戯壠頭入陂草多牛散行白犢時向蘆中鳴隔堤
吹葉應同伴還皷長鞭三四聲牛群食草莫相觸官
家截爾頭上角
　　沙堤行呈裴相公
長安大道沙爲堤風吹無塵雨無泥宮中玉漏下三
刻朱衣導騎丞相來路傍高樓息歌吹千車不行行
者避街官閭吏相傳呼當前十里惟空衢白麻詔下
移相印新堤未成舊堤盡
　　求仙行
漢皇欲作飛仙子年年採藥東海裏蓬萊無路海無
邊方士舟中相枕死招揺在天廽白日甘泉玉樹無
仙實九皇眞人終不下空向離宮祠太乙丹田有氣
凝素華君能保之昇綘霞
　　古釵嘆
古釵墮井無顔色百尺泥中今復得鳯凰宛轉有古
儀欲爲首飾不稱時女伴傳㸔不知主羅䄂拂拭生
光輝蘭膏巳盡股半折雕文刻様無年月雖離井底
入匣中不用還與墜時同
　　各東西
遊人別一東復一西出門相背兩不返惟信車輪與
馬蹄道路悠悠不知䖏山高海闊誰辛苦遠遊不定
難寄書日日空尋別時語浮雲上天雨墮地暫時會
合終離異我今與子非一身安得死生不相棄
　　節婦吟
君知妾有夫贈妾雙明珠感君纒綿意繋在紅羅𥜗
妾家高樓連苑起良人執㦸明光裏知君用心如日
月事夫誓擬同生死還君明珠雙淚垂何不相逢未
嫁時
　　讌客詞
上客不用顧金覊主人有酒君莫違請君㸔取園中
花地上漸多枝上稀山頭樹影不見石溪水無風暎
更碧人人齊醉起舞時誰覺翻衣與倒幘明朝花盡
人巳去此地獨來空繞樹
　永嘉行
黃頭鮮卑入洛陽胡兒持㦸升明堂晉家天子作降
虜公卿奔走如　羊紫陌旌旛暗相觸家家雞犬驚
上屋婦人岀門隨亂兵夫死眼前不敢哭九州諸侯
自顧土無人領兵來護主北人避胡皆在南南人至
今能晉語
　　採蓮曲
秋江岸邉蓮子多採蓮女兒凭船歌靑房圎實齊戢
戢爭前競折漾㣲波試牽緑莖不尋藕㫁䖏絲多刺
傷手白練束腰䄂半卷不揷玉釵粧梳淺船中未滿
度前洲借問阿誰家住逺歸時共待暮潮上自㺯芙
蓉還蕩漿
　　傷歌行
黃門詔下促收捕京兆尹繫御史府岀門無復部曲
隨親戚相逢不容語辭成謫慰南海州受命不得湏
臾留身着靑衫騎惡馬東門之外無送者郵夫防吏
急喧　往往驚墮馬蹄下長安里中荒大宅朱門巳
除十二㦸高堂舞榭鏁管絃美人遥望西南天
　　吳宮怨
吳宮四面秋江水江淸露白芙蓉死吳王醉後欲更
衣座上美人嬌不起宮中千門復萬戸君恩反復誰
能數君心與妾旣不同徒向君前作歌舞茱茰滿宮
紅實垂秋風嫋嫋生繁枝姑蘇臺上夕燕罷它人侍
寢還獨歸白日在天光在地君今那得長相棄
　　北邙行
洛陽北門北邙道䘮車轔轔入秋草車前齊唱薤露
歌高墳新起日峨峨朝朝暮暮人送葬洛陽城中人
更多千金立碑高百尺終作誰家柱下石山頭松栢
半無主地下白骨多於土寒食家家送𥿄錢鳥鳶作
窠㗸上樹人居朝市未解愁請君暫向北邙遊
　　關山月
秋月明朗關山上山中行人馬蹄響關山秋來雨雪
多行人見月唱邊歌海邉茫茫天氣白胡兒夜度黃
龍磧軍中探騎暮出城伏兵暗䖏低旌㦸沙磧連天
霜草平野駝尋水磧中鳴隴頭風急鴈不下沙塲苦
戰多流星可憐萬里關山道年年戰骨多秋草
　　少年行
少年從獵出長楊禁中新拜羽林郎獨到輦前射雙
虎君王手賜黃金璫日日闘雞都市裏嬴得寳刀重
刻字百里報讐夜出城平明還在娼樓醉遥聞虜到
平陵下不待詔書行上馬斬得名王獻桂宮封侯起
第一日中不同六郡良家子百戰始取邉城功
　　白頭吟
請君膝上琴彈我白頭吟憶昔君前嬌笑語兩情宛
轉如縈素宮中爲我起高樓更𨳩花池種芳樹春天
百草秋始衰棄我不待白頭時羅𥜗玉珥色未暗今
朝巳道不相宜楊州靑銅作明鏡暗中持照不見影
人心囬互自無窮眼前好惡那能定君恩巳去若再
返菖蒲花開月長滿
　　將軍行
彈筝峽東有胡塵天子擇日拜將軍蓬萊殿前賜六
纛還領禁兵爲部曲當朝受詔不辭家夜向咸陽原
上宿戰車彭彭旌旗動三十六軍齊上隴隴頭戰勝
夜亦行分兵䖏䖏收舊城胡兒殺盡隂磧暮擾擾唯
有牛羊聲邉人親戚曾戰沒今逐官軍收舊骨磧西
行見萬里空幕府獨奏將軍功
　　賈客樂
金陵向西賈客多船中生長樂風波欲發移船近江
口船頭祭神各澆酒停杯共說逺行期入蜀經蠻誰
別離金多衆中爲上客夜夜筭緡眠獨遟秋江初月
猩猩語孤帆夜發瀟湘渚水工持檝防暗灘直過山
邉及前侣年年逐利西復東姓名不在縣籍中農夫
稅多長辛苦棄業寕爲販寳翁
　　覊旅行
逺客出門行路難停車歛䇿在門端荒城無人霜滿
路野火燒橋不得度寒蟲入窟鳥歸巢僮僕問我誰
家去行尋田頭暝未息雙轂長轅礙荆棘縁岡入澗
投田家主人舂米爲夜食晨雞喔喔茆屋傍行人起
掃車上霜舊山巳別行巳逺身計未成難復返長安
陌上相識稀遥望天門白日晩誰能聽我辛苦行爲
向君前歌一聲
　　車遥遥
征人遥遥出古城雙輪齊動駟馬鳴山川無䖏不歸
路念君長作萬里行野田人稀秋草綠日暮放馬車
中宿驚麏游兎在我傍獨唱鄕歌對僮僕君家大宅
鳯城隅年年道上隨行車願爲玉鑾繫華軾終日有
聲在君側門前舊路久已抛無由復得君消息
　　妾薄命
薄命(良/嫁)得家子無事從軍去萬里漢家天子平四夷
護羗都尉裹屍歸念君此行爲死別對君裁縫泉下
衣與君一日爲夫婦千年萬歲亦相守君愛龍城征
戰功妾願靑樓歌樂同人生各各有所欲詎得將心
入君腹
　　朱鷺
翩翩兮朱鷺來汎春塘栖綠樹羽毛如翦色如染逺
飛欲下雙翅歛避人引子入深壍動䖏水紋𨳩灔灔
誰知豪家網爾軀不如飲啄江海隅
　　逺別離
蓮葉團團荇葉折長江鯉魚鰭鱲赤念君少年棄親
戚千里萬里獨爲客誰言逺別心不易天星墜地能
爲石幾時㫁得城南陌勿使居人有行役
　　楚宮行
章華宫中九月時桂花未落紅橘垂江頭騎火照輦
道君王夜從雲夢歸霓旌鳯盖到雙闕臺上重重歌
吹發千門萬戸開相當燭籠左右列成行下輦更衣
入洞房洞房侍女盡焚香玉階羅幃㣲有霜齊言此
夕樂未央玉酒湛湛盈華觴絲竹次第鳴中堂巴姬
起舞向君王廽身垂手結明璫願君千年萬年夀朝
出射麋夜飲酒
　　江南曲
江南人家多橘樹吳姬舟上織白苧土地卑濕饒蟲
蛇連木爲牌入江住江村亥日長爲市落帆度橋來
浦裏淸莎覆城竹爲屋無井家家飲潮水長干午日
沽春酒高高酒旗懸江口娼樓兩岸懸水柵夜唱竹
枝留北客江南風土歡樂多悠悠䖏䖏盡經過
　　烏啼引
秦烏啼啞啞夜啼長安吏人家吏人得罪囚在獄傾
家賣産將自贖少婦起聽夜啼烏知是官家有赦書
下床心喜不重寐未明上堂賀舅姑少婦語啼烏汝
啼愼勿虚借汝庭樹作高窠年年不令傷爾雛
　　促促詞
促促復促促家貧夫婦懽不足今年爲人送租船去
年捕魚向江邊家中姑老子復小自執吳綃輸稅錢
家家桑麻滿地黑念君一身空努力願教牛蹄團團
一角直君身常在應不得
　　宛轉行
華屋重翠幄綺席雕象床逺漏㣲更踈薄衾中夜凉
爐氣暗徘徊寒燈背斜光妍姿結宵態寢覺幽夢長
宛轉復宛轉憶君更未央
唐張司業詩集卷一
唐張司業詩集卷二
　五言律詩
　　薊北旅思
日日望鄕國空謌白苧詞長因送人䖏憶得別家時
失意還獨語多愁秪自知客亭門外栁折盡向南枝
　　江南春
江南楊栁春日暖地無塵渡口過新雨夜來生白蘋
晴沙鳴乳燕芳樹醉遊人向晚靑山下誰家祭水神
　　西樓望月
城西樓上月復是雪晴時寒夜共來望思鄕獨下遲
幽光落水塹净色遍霜枝明日千里去此中還別離
　　別鶴
雙鶴出雲谿分飛各自迷空巢在松頂折羽落江泥
尋水終不飲逢林亦未栖別離應易老萬里兩凄凄
　　江陵孝女
孝女獨垂髪少年唯一身無家空托墓主祭不從人
相吊有行客起廬因舊隣江頭聞哭䖏寂寂楚花春
　　山中古祠
春草空祠墓荒林唯鳥飛記年碑石在經亂祭人稀
野䑕緣朱帳隂塵盖畫衣近來潭水黑時見宿龍歸
　　漁陽將
塞深沙草白都護領燕兵放火燒奚帳分旗築漢城
下營㸔嶺勢尋雪覺人行更向桑乾北擒生問磧名
　　聽夜泉
細泉深䖏落夜久漸聞聲獨起出門聴欲尋當澗行
還疑隔林逺復畏有風生月下長來此無人亦到明
　　送南遷客
去去逺遷客瘴中衰病身靑山無限路白首不歸人
海國戰騎象蠻州市用銀一家分幾䖏誰見日南春
　　薊北春懷
渺渺水雲外別來音信稀因逢過江使却寄在家衣
問路更愁逺逢人空說歸今朝薊城北又見塞鴻飛
　　思逺人
野橋春水清橋上送君行去去人應老年年草自生
出門㸔逺道無信向邉城楊栁別離䖏秋蟬今復鳴
　　贈同谿客
幽居得相近煙景毎寥寥共伐臨谿樹同爲過水橋
自教靑鶴舞分採紫芝苗更愛南峰住尋君路恐遥
　望行人
秋風窓下起旅鴈向南飛日日出門望家家行客歸
無因見邉使空待寄寒衣獨倚靑樓暮煙深鳥雀稀
　　送宮人入道
舊寵昭陽裏尋仙此最稀名初出宮籍身未稱霞衣
巳別歌舞貴長隨鸞鶴飛中宮㸔入洞空駕玉輪歸
　送越客
見說孤帆去東南到㑹稽春雲剡溪口殘月鏡湖西
水鶴沙邉立山鼯竹裏啼謝家曾住䖏煙洞入應迷
　　贈辟榖者
學得飡霞法逢人與小還身輕曾試鶴力弱未離山
無食犬猶在不耕牛自閑朝朝空漱水叩齒草堂間
　　思江南舊遊
江臯三月時花發石楠枝歸客應無數春山自不知
獨行愁道逺廽信畏家移楊栁東西度茫茫欲問誰
　　夜到漁家
漁家在江口潮水入柴扉行客欲投宿主人猶未歸
竹深村路逺(一作/暗)月出釣船稀遥見尋沙岸春風動
草衣
　　送邊使
揚旌過隴頭隴水向西流塞路依山逺戍城逢雨秋
寒沙隂漫漫疲馬去悠悠爲問征行將誰封定逺侯
　　不食姑
幾年山裏住已作綠毛身護氣常稀語存思自見神
養龜同不食留藥任生塵要問西王母仙中第幾人
　　古苑杏花
廢苑杏花在行人愁到時獨𨳩新塹底半露舊燒枝
晚色連荒轍低隂覆折碑茫茫古陵下春盡又誰知
　　送流人
獨向長城北黃雲暗塞天流名属邉將舊業作公田
擁雪添軍壘收氷當井泉知君住應老湏記別鄕年
　　宿臨江驛
楚驛南渡口夜深來客稀月明見潮上江静覺鷗飛
旅宿今巳逺此行猶未歸離家久無信又聽搗寒衣
　　送蠻客
借問炎州客天南幾日行江連惡谿路山遶夜郎城
椰葉瘴雲濕桂叢蠻鳥聲知君却廽日記得海花名
　　襄國別友
曉色荒城下相㸔秋草時獨遊無定計不欲道來期
別䖏去家逺愁中驅馬遲歸人渡煙水遥映野棠枝
　　送逺客
南原相送䖏秋水草還生同作憶鄕客如今分路行
因誰寄歸信漸逺問前程明日重陽節無人上古城
(一作秋草/水邊生)
　　上國贈日南僧
獨向雙峰老松門閉兩涯翻經依貝葉掛衲落藤花
甃石新開井穿林自種茶時逢海南客蠻語問誰家
　　征西將
黃沙北風起半夜又翻營戰馬雪中宿探人氷上行
深山旗未展隂磧鼓無聲幾道征西將同收碎葉城
　　寄友人
憶在江南日同遊三月時採茶尋逺澗闘鴨向春池
送客沙頭宿招僧竹裏碁如今各千里無計得相隨
　　送防秋將
白首征西將猶能射㦸支元戎選部曲軍吏換旌旗
逐虜招降逺開邊舊壘移重收隴外地應似漢家時
　　律僧
苦行長不出淸羸最少年持齋唯一食講律豈曾眠
避草毎移徑濾蟲還入泉從來天竺法到此幾人傳
　　山中秋(一作/春)夜
寂寂山(一作/春)景静幽人歸去(一作/卧)遲橫琴當月下壓
酒及花時冷(一作/新)露濕茆屋暗泉衝竹籬西峰採藥
伴此夕恨無期
　　送南客
行路雨翛翛靑山盡海頭天涯人去逺嶺北水空流
夜市連銅柱巢居屬象州來時舊相識誰向日南遊
　　宿江店
野店臨西浦門前有橘花停燈待賈客賣酒與漁家
夜静江水白路廽山月斜閑尋泊船䖏潮落見平沙
　　嶺外逢故人
過嶺萬餘里旅遊經此稀相逢去家逺共說幾時歸
海上見花發瘴中唯鳥飛炎州望鄕伴自識北人衣
　　出塞
秋塞雪初下將軍逺岀師分營長記火放馬不收旗
月冷邉帷濕沙昏夜探遲征人皆白首誰見滅胡時
　　寄紫閣隱者
紫閣氣沉沉先生住䖏深有人時得見無路可相尋
夜鹿伴茅屋秋猿守栗林唯應採靈藥更不別營心
　　夜宿黑竈谿
夜到碧谿裏無人秋月明逢幽更移宿取伴亦探行
花下紅泉色雲西乳鶴聲明朝記歸䖏石上自書名
　　古樹
古樹枝柯少枯來復幾春露根堪繋馬空腹恐藏人
蠧節莓苔老燒痕霹靂新若當江浦上行客祭爲神
　　送徐先生歸蜀
日暮逺歸䖏雲間仙觀鐘唯持靑玉牒獨立碧雞峰
隂澗(一作/洞)長收乳寒潭舊養龍幾時因賣藥得向海
邊逢
　　隱者
先生巳得道市井亦容身救病自行藥得錢多與人
問年長不定傳法又非眞常見鄰家(一作/翁)說時聞(一/作)
(時)使鬼神
　　送友人歸山
岀山成北首重去結茅廬移石脩廢井掃龕盛舊書
開田留杏樹分洞與僧居長在幽峰裏樵人見亦踈
　　霅谿西亭晚望
霅水碧悠悠西亭栁岸頭夕隂生逺岫斜照逐廽流
此地動歸思逢人方倦遊吳興耆舊盡空見白蘋洲
　　哭山中友人
天雲遥便哭山友隔今生遶墓招魂魄鐫巖記姓名
犬因無主善鶴爲見人鳴長說能尸解多應別路行
　　答僧拄杖
靈藤爲拄杖白淨色如銀得自高僧手將扶病客身
春遊不騎馬夜㑹亦呈人持此歸山去深宜戴角巾
　　靈都觀李道士
山觀雨來静遶房瓊草春素書天上字花洞古時人
泥竈煑靈液掃壇朝玉眞幾廽遊閬苑靑節亦隨身
　　送韋評事歸華隂
三峯西面住出見世人稀老大誰相識恓惶又獨歸
掃窓秋菌落𨳩篋夜蛾飛若向(一作/訪)雲中伴還應着
褐衣
　　送閩僧
幾夏京城住今朝獨逺歸脩行四分律護净七條衣
谿寺黃橙熟沙田紫芋肥九龍潭上路同去客應稀
　　送海客歸舊島
海上去應逺蠻家雲島孤竹船來桂府山市賣魚鬚
入國自獻寳逢人多贈珠却歸春洞口新(一作/斬)象祭
天吳
　　登咸陽北寺樓
高秋原上寺下馬一登臨渭水西來直秦山南去深
舊宮人不住荒碣路難尋日暮凉風起蕭條多逺心
　　送新羅使
萬里爲朝使離家今幾年應知舊行路却上逺歸船
夜泊避蛟窟朝炊求島泉悠悠到鄕國還望海西天
　　宿廣德寺寄從舅
古寺客堂空開簾四面風移床動栖鴿停燭聚飛蟲
閑卧逐凉䖏逺愁生静中林西㣲月色思與寗家同
　　宿邯鄲舘寄馬磁州
孤客到空舘夜寒愁卧遟雖沽主人酒不似在家時
幾宿得歡笑如今成別離明朝行更逺廽望隔山陂
　　舟行寄李湖州
客愁無次第川路重辛勤藻宻行舟澁灣多轉檝頻
薄遊空感惠失計自憐貧頼誦汀洲句時時慰逺人
　　送閑師歸江南
徧住江南寺隨緣到上京多生脩律業外學得詩名
講殿偏追入齋家別請行靑楓鄊路逺幾日盡歸程
　　逰襄陽山寺
秋色江邊路煙霞若有期寺貧無利施僧老足慈悲
薜荔侵禪室蝦蟆占浴池閑遊殊未徧即是下山時
　　登城寄王建
聞君鶴嶺住西望日依依逺客偏相憶登城獨不歸
十年爲道侣幾䖏共柴扉今日煙霞外人間得見稀
　　送從弟戴玄往蘇州
楊栁閶門路悠悠水岸斜乗舟向山寺着屐到漁家
夜月紅柑樹秋風白藕花江天詩景好廽日莫令賖
　　送朱慶餘及第歸越
東南歸路逺幾日到鄊中有寺山皆遍無家水不通
湖聲蓮葉雨野氣稻花風州縣知名久爭邀與客同
　　過賈島野居
靑門坊外住行坐見南山此地去人逺知君終日閑
蛙聲籬落下草色戸庭間好是經過䖏唯愁暮獨還
　　酬韓庻子
西街幽僻䖏正與懶相宜尋寺獨行逺借書常送遟
家貧無易事身病是閑時寂寞誰相問秪應君自知
　　贈姚合少府
病來辭赤縣案上有丹經爲客燒茶竈教兒掃竹亭
詩成添舊卷酒盡卧空缾闕下今遺逸誰瞻隱士星
　　送僧遊五臺兼謁李司空
逺去見雙節因行上五臺化樓侵暁出雪路向春開
邊寺連烽去胡兒聽法來定知廵禮後觧夏始應廽
　　送鄭秀才歸寜
桂檝彩爲衣行當令節歸夜潮迷浦逺晝雨見人稀
野艾到時熟江鷗泊䖏飛離琴一奏罷山雨靄餘暉
　　送李評事遊越
未習風塵事初爲吳越遊露沾湖草濕(一作/濕)日照海
山秋梅市門何在蘭亭水尚流西陵待潮䖏知汝不
勝愁
　　閑居
東城南陌塵紫􁏢與朱輪盡說無多事能閑有幾人
唯教推甲子不信守庚申誰見衡門裏終朝自在貧
　　寄昭應王中丞
借得西街宅開門渭水頭長貧唯要徤漸老不禁愁
獨凭藤書案空懸竹酒鈎春風石甕寺作意共君遊
　　酬孫洛陽
家貧相逺住齋舘入時稀獨坐㸔書卷閑行着褐衣
早蟬庭笋老新雨徑莎肥各離爭名地無人見是非
　　送人任濟隂
黃綬在隂下知君非旅行將書報舊里留褐與諸生
贈別盡沽酒惜歡多出城春風濟水上候吏聽車聲
　　晚春過崔駙馬東園
閑園多好風不意在街東早早詩名逺長長酒性同
竹香新雨後鶯語落花中莫遣經過少年光漸覺空
　　夏日閑居
多病逢迎少閑居又一年藥㸔辰日合茶過卯時煎
草長晴來地蟲飛晚後天此時幽歩逺不覺到山邉
　　晚秋閑居
獨坐高秋晚蕭條是逺思家貧長畏客身老轉憐兒
萬種盡閑事一生能幾時從來踈懶性應秪有僧知
　　和(陸/裴)司業習靜寄所知
幽室獨焚香淸晨下未央山開登竹閣僧到出茶堂
收拾新琴譜尋封舊藥方逍遥無別事不似在班行
　　酬韓祭酒雨中見寄
雨中愁不出隂黑盡連宵屋濕唯添漏泥深未放朝
無蒭憐馬瘦少食信兒嬌聞道韓夫子還同此寂寥
　　和裴僕射移官言志
身在勤勞地常思放曠時功成歸聖主位重委群司
㸔壘臺邉石閑吟篋裏詩蒼生正瞻望難與故山期
　　酬白二十二舎人早春曲江見招
曲江氷欲盡風日巳恬和栁色看猶淺泉聲覺漸多
紫蒲生濕岸靑鴨戯新波仙掖高情客相招共一過
　　酬裴僕射朝(囬)寄韓吏部
獨愛南關裏山晴竹杪風從容朝早退蕭洒客常通
案曲新亭上移花逺寺中唯應有吏部詩酒毎相同
　　春日李舎人宅見兩省諸公唱和因書情即事
又見帝城裏東風天氣和官閑人事少年長道情多
紫掖發章句靑闈更詠謌誰知余寂寞終日㫁經過
　　和李僕射秋日病中作
由來病根淺易見藥功成暁日杵臼靜凉風衣服輕
猶疑少氣力漸覺有心情獨倚紅藤杖時時堦上行
　　早春病中
羸病及年初心情不自如多申請假牒祗送賀官書
幽徑獨行歩白頭長懶梳更憐晴日色漸漸暖貧居
　　送嚴大夫之桂州
旌斾過湘潭幽竒得徧探莎城百越北行路九疑南
有地多生桂無時不養蠶聽謌難辨曲風俗自相諳
　　詠懷
老去多悲事非唯見二毛眼昏書字大耳重語聲高
望月偏增思尋山覺發勞都無作官意頼得在閑曹
　　使至藍谿驛寄太常王丞
獨上七盤去峰巒轉轉稠雲中迷象鼻雨裏下筝頭
水沒荒橋路鴉啼古驛樓君今在城闕肯見此中愁
　　留別江陵王少府
迢迢山上路病客獨行遲况此分襟日當君失意時
寒林露逺驛晚燒獵荒陂別後空廽首相逢未有期
　　贈海東僧
別家行萬里自說過扶餘學得中州語能爲外國書
與醫收海藻持呪取龍魚更問同來伴天台幾䖏居
　　寄漢陽故人
知君漢陽住煙樹逺重重歸使雨中發寄書燈下封
同時買江塢今日別雲松欲問新移䖏靑蘿最北峰
　　送安西將
萬里海西路茫茫邉草秋計程沙塞口望伴驛峰頭
雪暗非時宿沙深獨去愁塞鄕人易老莫住近畨州
　　題李山人幽居
襄陽南郭外茅屋一書生無事焚香坐有時尋竹行
畫苔藤杖細踏石笋鞋輕應笑風塵客區區逐世名
　　早春閑遊
年長身多病獨宜作冷官從來閑坐慣漸覺出門難
樹影新猶薄池光晚尚寒遥聞有花發騎馬暫行㸔
　　贈太常王建藤杖笋鞋
蠻藤剪爲杖楚笋結成鞋稱與詩人用堪隨禮寺齋
尋花入幽徑歩日下寒堦以此持相贈君應愜素懷
　　和周賛善聞子規
秦城啼楚鳥逺思更紛紛况是街西夜偏當雨裏聞
應投最高樹似隔數重雲此䖏誰能聽遥知獨有君
　　送李騎曹靈州歸覲
翩翩出上京幾日到邉城漸覺風沙起還將弓箭行
席箕侵路暗野馬見人驚軍府知歸慶應教數騎迎
　　寒食夜寄姚侍御
貧官多寂寞不異野人居作酒和山藥教兒冩道書
五湖歸去逺百事病來踈况憶同懷者寒庭月上初
　　題淸徹上人院
古寺臨壇久松間別起堂㸔添浴佛水自合讀經香
愛養無家客多傳得効方遇齋長不出坐卧一繩床
　　和裴司空即事通簡舊僚
肅肅上台坐四方皆仰風當朝奉明政早日立元功
獨對赤墀下宻宣黃閣中猶聞動高韻思與舊僚同
　　使囬留別襄陽李司空
江亭寒日晚絃筦有離聲從此一筵別獨爲千里行
遟遟戀恩徳役役恨公程廽首吟新句霜雲滿楚城
　　和戸部令狐尚書喜裴司空見招㸔雪
南園新覆雪上宰暁來㸔誰共登春榭唯聞有地官
色連山逺静氣與竹偏寒高韻更相應寜同謌吹歡
　　和裴司空以詩請刑部白侍郎雙鶴
皎皎仙山鶴逺留閑宅中徘徊幽謝月嘹唳小亭風
丞相西園好池塘夜水通從君求置此賞望與賔同
　　同綿州胡郎中淸明日對雨西亭宴
郡内開新火高齋雨氣淸惜花邀客賞勸酒促謌聲
共醉移芳席留歡閉暮城政閑方宴語琴筑任遥情
　　莊陵挽謌詞(三首)
白日巳昭昭干戈亦漸消迎師新出道從諌早臨朝
佞倖威權薄忠良寵錫饒丘陵今一變無復白雲謡
　　二
觀風欲廵洛習戰且開池始改三年政旋開七月期
陵分内外使官具吉㐫儀渭北新園路蕭笳逺更悲
　　三
暁日龍車動秋風閶闔開行帷六宮出執緋萬方來
慘慘郊原暮遟遟挽唱哀空山煙雨夕新栢遶陵臺
　　和左司元郎中秋居(十首)
選得閑坊住秋來樹木肥風前卷筒簟雨裏脫荷衣
野客留方去山童取藥歸非因入朝省過此出門稀
　　二
有地唯㘽竹無池亦養鵝學書求墨跡釀酒愛朝和
古鏡銘文淺神方謎語多居貧閑自樂豪客莫相過
　三
閑來松菊地未省有埃塵直去多將藥朝囬不訪人
見僧收酒器迎客換紗巾更恐登淸要難成自在身
　四
自知淸静好不要問時豪就石安琴枕穿松厭酒槽
山情因月甚詩語入秋高身外無餘事唯應筆硯勞
　五
閑堂新掃洒稱是早秋天書客多呈帖琴僧與合絃
莎臺乗晩上竹院就凉眠終日無忙事還應似得仙
　　六
醉倚班藤杖閑眠癭木牀案頭行氣訣爐裏降眞香
尚儉經營少居閑意思長秋茶莫夜飲新自作松漿
　七
毎憶舊山居新教上墨圖晚花廽地種好酒問人沽
夜後𨳩朝簿申前發省符爲郎凡幾歲巳見白髭鬚
　八
菊地纔通屐茶房不壘階憑醫㸔蜀藥寄信覔吳鞋
盡得仙家法多隨道客齋本無榮辱意不是學安排
　　九
林下無拘束閑吟放性靈好時閑藥竈高䖏置琴亭
更撰居山記唯尋相鶴經初當授衣假無吏挽門鈴
　　十
客散高齋晚東園景象偏晴明猶有蝶凉冷漸無蟬
籐折霜來子蝸行雨後涎新詩纔上卷巳得滿城傳
　　經王䖏士原居
舊宅誰相近唯僧近竹關庭閑雲滿井窓曉雪通山
來客半留宿借書多寄還明時未中歲莫便一生閑
　　不食仙姑山房
寂寂花枝裏草堂唯素琴因山曽改眼見客不言心
月出溪路静鶴鳴雲樹深丹砂如可學便欲住幽林
　　江頭
晩歩隨江逺來帆過眼頻試尋新住客少見故鄊人
囬首憐歸翼長吟任此身應同南浦鴈更見嶺頭春
　　寄孫冲主簿公
低折滄洲簿無書整兩春馬從同事借妻怕罷官貧
道僻收閑藥詩高笑古人仍聞長吏奏表乞鎻㕔頻
　　贈任懶
未肯求科第深坊且隱居勝遊尋野客高卧㸔兵書
點藥醫閑馬分泉灌逺𬞞漢庭無得意誰擬薦相如
　　舊宮人
謌舞梁州女歸時白髪生全家沒蕃地無䖏問鄕程
宫錦不傳様御香空記名一身難自說愁逐路人行
　　春日留別
遊人欲別離醉復對花枝㸔却春人晚莫輕少年時
臨行記分䖏囬首是相思各向天涯去重來未有期
　　沒蕃故人
前年伐月支城上沒全師蕃漢斷消息死生長別離
無人收廢帳歸馬識殘旗欲祭疑君在天涯哭此時
唐張司業詩集卷二
唐張司業詩集卷三
　五言排律
　　和李僕射雨中寄盧嚴二給事
郊原飛雨至城闕濕雲埋迸點時穿牖浮漚欲上堦
偏滋解籜竹併灑落花槐晚潤生琴匣新凉滿藥齋
從容朝務退放曠掖曹乖盡日無來客閑吟感所懷
　　酬李僕射晚春見寄
㦸戸動初晨鶯聲雨後頻虚庭淸氣在衆藥濕光新
魚動芳池面苔侵老竹身教鋪甞酒䖏自問探花人
獨此長多病幽居欲過春今朝聽高韻忽覺離埃塵
　　憶盧常侍寄華山鄭隱者
獨住三峰下年深學煉丹一間松葉屋數片石花冠
酒待山中飲琴將洞裏彈開門移逺竹剪草出幽蘭
荒璧通泉架晴崖曬藥壇寄知騎省客長向白雲㸔
　　和令狐尚書平泉東莊近居李僕射有寄
平地有淸泉伊南古寺邉漲池閑遶屋出野徧澆田
舊隱離多日新鄰得幾年探幽皆一絶選勝又雙全
門靜山光別園深竹影連斜分採藥徑直過釣魚船
雞犬還應識雲霞頓覺鮮追思應不逺賞愛諒難偏
此䖏堪長往遊人早共傳各當恩寄重歸卧恐無緣
　　送鄭尚書出鎭南海
逺鎭承新命王程不假催班行爭路送恩賜併時來
牙斾從城展兵符到府𨳩蠻聲喧夜市海色浸潮臺
畫角天邉月寒關嶺上梅共知公望重多是隔年廽
　　徐州試反舌無聲
夏木多好鳥偏知反舌名林幽還共宿時過即無聲
竹外天空暁谿頭雨自晴居人宜寂寞深院益凄淸
入霧暗相失當風閑易驚來年上林苑知爾最先鳴
　　省試行不由徑
田裏有㣲徑賢人不復行孰知求捷歩又恐異端生
從易衆所欲安邪患亦生誰能逹大道共此竟前程
子羽有遺跡孔門傳舊聲今逢大君子士節自光明
　　新城甲仗樓
謝守起新樓西臨城角頭圗功百仗麗藏器五兵脩
結構榱甍固虛明戸檻幽魚龍卷旗幟霜雪積戈矛
暑雨熇蒸隔凉風宴位留地高形岀沒山静氣淸優
睥睨斜光徹欄干宿靄浮芊芊秔稻色脉脉苑谿流
郡化王丞相詩成沈隱侯居兹良得意殊勝峴山遊
　　贈殷山人
欎欎山中客知名四十年恓惶身獨隱寂寞性應便
世業公侯籍生涯黍稷田藤懸讀書帳竹繫網魚船
巳種千頭橘新𨳩數脉泉閑遊攜酒逺幽語向僧偏
入洞題松過㸔花選石眠避喧長汨沒逢勝即留連
自古多高跡如君少比肩耕耘旣辛苦章句巳流傳
昔日交遊盛當時省閣賢同𫀆還共弊連轡毎推先
講序居重席群儒願執鞭滿堂虛左待衆目望喬遷
才異時難用情高道自全畏人顔慘澹踈物勢迍邅
逹者聞知命吾生復禮玄深藏報恩劍久緝養生篇
憔悴衆夫笑經過郡守憐夕陽悲病鶴霜氣動飢鸇
䖏士誰能薦窮途世所捐伯鸞甘寄食元淑苦無錢
䇿蹇秋塵裏吟詩黃葉前故裘餘白領廢瑟㫁朱絃
志氣終猶在逍遥任自然家貧念婚嫁身老戀雲煙
放逸栖巖鹿淸虛飲露蟬鄭逃秦谷口嚴愛越溪邉
霄漢予猶阻榮枯子不牽山城一相遇感激意難宣
　　夏日可畏
赫赫温風扇炎炎夏日徂火威馳􁀩野畏景鑠遥途
勢矯翔陽翰功分造化罏禁城千品獨黃道一輪孤
落照頻空簟餘暉卷夕梧如何倦遊子中路獨踟蹰
　　罔象得玄珠
赤水今何䖏遺珠巳渺然離婁徒肆目罔象乃通玄
皎潔因成性圎明不在泉暗中㸔夜色塵外照晴田
無脛眞難掬懷疑寳易遷今朝搜擇得應免媚晴川
　　和李僕射西園
遇午歸閑䖏西庭敞四簷高眠著瑟枕散帙檢書籥
印在休通客山晴好捲簾竹凉蠅到少藤暗蝶爭潜
曉(一作/晚)鵲頻驚喜踈蟬不許拈石苔生紫點欄藥吐
紅尖虚坐詩情逺幽探道侣兼所營尚勝地雖儉復
誰嫌
唐張司業詩集卷四
　　　　　　翰林學士中書舎人張泊編緝
　七言律詩
　　送裴相公赴鎭太原
盛德雄名逺近知功高先乞守藩維衘恩暫遣分龍
節署勑還同在鳯池天子親臨樓上送朝官齊出道
邉辭明年塞北淸蕃落應建生祠請立碑
　　寄元員外
外郎直罷無餘事掃洒書堂試藥爐門巷不教當要
閙詩篇轉覺足功夫月明臺上唯僧到夜靜坊中有
酒沽朝省入頻閑日少可能同伴舊遊無
　　贈梅䖏士
早聞聲價滿京城頭白江湖放曠情講易自傳新註
義題詩不着舊官名近移馬跡山前住多向牛頭寺
裏行天子如今議封禪應將束帛請先生
　　贈王秘書
不曾浪出謁公侯唯向花間水畔遊毎着新衣㸔藥
竈多收古器在書樓有官秪作山人老平地能𨳩洞
穴幽自領閑司了無事得來君䖏喜相留
　　謝裴司空寄馬
騄耳新駒駿得名司空逺自寄書生乍離華廐移蹄
澁初到貧家舉眼驚毎𬒳閑人來借問多尋古寺獨
騎行長思歲且沙堤上得從鳴珂傍火城
　　酬秘書王丞見寄
相㸔頭白來城闕却憶漳谿舊往還今體詩中偏出
格常叅官裏毎同班街西借宅多臨水馬上逢人亦
說山芸閣水曹雖最冷與君長喜得身閑
　　送李餘及第後歸蜀
十年人好誦詩章今日成名出舉塲歸去唯將新誥
牒後來爭取舊衣裳山橋暁上蕉花暗水店晴㸔芋
草黃鄕里親情相見日一時攜酒賀高堂
　　早朝寄白舎人嚴郎中
鼓聲初動未聞雞羸馬街中踏凍泥燭暗有時衝石
柱雪深無䖏認沙堤常叅班裏人猶少待漏房前月
欲西鳯閣星郎離去逺閣門𨳩䖏入還齊
　　書懷寄元郎中
轉覺人間無氣味常因身外省因縁經過獨愛遊山
客計校唯求買藥錢重作學官閑盡日一離江塢病
多年吟君釣客詞中語便欲南歸榜小船
　　贈僧道(一作贈道士冝師)
自到王城得幾年巴童蜀馬共隨緣兩朝侍從當時
貴五字聲名逺䖏傳因住紅樓通内院新承墨詔賜
齋錢閑房暫喜居相近還得陪師坐竹邉
　　書懷寄王秘書
白髮如今欲滿頭從來百事盡應休秪於觸目須防
病不擬將心更養愁下藥逺求新熟酒㸔山多上最
高樓頼君同在京城住毎到花前免獨遊
　　題韋郎中新亭
起得幽亭景最新碧莎地上更無塵琴書着盡猶嫌
少松竹㘽多亦稱貧藥酒欲開期好客朝衣暫脫見
閑身成名同日官連署此䖏經過有幾人
　　送楊州判官
應得煙霞岀俗心茆山道士共追尋閑憐鶴貌偏能
畫暗辨桐聲自作琴長嘯毎來松下坐新詩堪向雪
中吟征南幕裏多賔客君獨相知最校深
　　喜王起侍郎放牒
東風節氣近淸明車馬爭來滿禁城二十八人初上
牒百千萬里盡傳名誰家不借花園㸔在䖏多將酒
器行共賀春司能鑒識今年定合有公卿
　　贈王司馬
白笏朱衫年少時久登班列會朝儀貯財不省關身
用行義唯愁𬒳衆知藏得寳刀求主帶調成駿馬乞
人騎未曾相識多聞說遥望長如玉樹枝
　　書懐
自小習成踈懶性人間事事總無功別從仙客求方
法時到僧家問苦空老大登朝如夢裏貧窮作活似
村中未能即便休官去慚愧南山採藥翁
　　贈令狐愽士
頭白新年六十餘近聞生計轉空虚久爲愽士誰人
識自到長安賃舎居騎馬出隨遊寺客呼兒散冩乞
錢書古來賢哲皆如此應是才高與衆踈
　　送從弟刪東歸
雲水東南兩月程貪歸慶節馬蹄輕春橋欲醉攀花
別野路閑吟觸雨行詩價巳高猶失意禮司曽賞㑹
成名舊山風月知應好莫過秋時不到京
　　贈王秘書
早在山東聲價逺曽將竒䇿佐嫖姚賦來詩句無閑
語老去官班未在朝身屈祗聞詞客說家貧多見野
僧招獨從書閣歸時晚春水渠邉㸔栁條
　　哭丘長史
曾見先皇殿上臣丹砂久服不成眞常騎馬在嘶空
櫪自作書留別故人詩句徧傳天下口朝衣偏送地
中身最悲昨日同遊䖏㸔却春風樹樹新(一作東風/䖏䖏春)
　送枝江劉明府
老着靑衫爲楚宰平生志業有誰知家僮從去愁行
逺縣吏迎來恠到遟定訪玉泉幽院宿應過碧澗早
茶時向南漸漸雲山好一路唯聞唱竹枝
　　送從弟徹東歸
緱山領印知公奏才稱同時盡不如奉使賀成登册
禮陪班㸔出降恩書囬程去在秋塵裏受詔辭歸暁
漏初早晚得爲朝署拜閑坊買宅作隣居
　　哭胡十八遇
早得聲名年尚少尋常志氣岀風塵文塲繼續成三
代家族輝華在一身㓜子見生才滿月選書知冩未
呈人送君帳下衣裳白數尺墳頭栢樹新
　　贈賈島
籬落荒凉僮僕飢樂遊原上住多時蹇驢放飽騎將
岀秋卷裝成寄與誰拄杖傍田尋野菜封書乞米趂
時炊姓名未上登科記身屈惟應内史知
　　逢王建有贈
年狀皆齊初有髭鵲山漳水毎追隨使君座下朝聽
易䖏士庭中夜會詩新作句成相借問閑求義盡共
尋思經今三十餘年事却說還同昨日時
　　移居静安坊答元八郎中
長安寺裡多時住雖守卑官不厭貧作活毎常嫌費
力移居祗是貴容身初開井淺偏宜樹漸覺街閑省
踏塵更喜往還相去近門前减却送書人
　　送楊少尹赴鳯翔
詩名往日動長安首首人家卷裏㸔西學巳行秦博
士南宮新拜漢郎官得錢祗了還書鋪借宅常時事
藥欄今去岐州生計薄移居偏近隴頭寒
　　送韓侍御歸山
聞君久卧在雲間爲佐嫖姚未得還新結茆廬招隱
逸獨騎驄馬入深山九靈洞口行應到五粒松枝醉
亦攀明日河聲出城去家僮不復掃柴關
　　新除水曹郎答白舎人見賀
年過五十到南宮章句無名荷至公黃𥿄開呈相府
後朱衣引入謝班中諸曹縱許爲仙侣群吏多嫌是
老翁最幸紫薇郎見愛獨稱官與古人同
　　送楊少尹赴蒲城
官爲本府當身榮因得還鄕任野情自廢田園今作
主毎逢耆老不呼名舊遊寺裏僧應識新別橋邉樹
巳成公事况閑詩更好將隨相逐上山行
　　哭元九少府
平生志業獨相知早結雲山老去期初作學官常共
宿晚登朝列暫同時閑來各數經過地醉後齊吟唱
和詩今日春風花滿宅入門行哭見靈帷
　　送侯判官赴廣州從軍
年少才高求自展將身萬里赴軍門辟書逺到𨳩呈
客公服新成着謝恩驛舫過江分白候戍亭當嶺見
紅旛海花蠻草連冬有行䖏無家不滿園
　　答白杭州郡樓登望畫圗見寄
畫得江城登望䖏寄來今日到長安乍驚物色從詩
出更想工人下手難將展書堂偏覺好毎來朝客盡
求㸔見君向此閑吟意肯恨當時作外官
　　贈趙將事
當年膽略巳縱橫毎見妖星氣不平身貴早登龍尾
道功高自破鹿頭城尋常得對論邉事委曲承恩掌
内兵會取安西將報國凌烟閣上大書名
　　送和蕃公主
塞上如今無戰塵漢家公主出和親邑司猶屬宗卿
寺冊號還同虜帳人九姓旗旛先引路一生衣服盡
隨身氊城南望無廽日空見沙蓬水栁春
　　寒食内宴(二首)
朝光瑞氣滿宮樓綵纛魚龍四面稠廊下御厨分冷
食殿前香騎逐飛毬千官盡醉猶敎坐百戯皆呈未
放休共喜拜恩侵夜出金吾不敢問行由
城闕沈沈向曉寒恩當令節賜餘歡瑞煙深䖏開三
殿香雨㣲時引百官寳樹樓前分繡幙綵花廊下映
華欄宫筵戯樂年年別巳得三廽對御㸔
　　朝日勑賜櫻桃
仙果人間都未有今朝忽見下天門捧盤小吏初宣
勑當殿群臣共拜恩日色遥分廊下座露香才出禁
中園毎年重此長先熟願得千春奉至尊
　　太白老人
日觀東峰幽客住竹巾藤帶亦逢迎暗脩黃籙無人
見深種胡麻共犬行洞裏仙家常獨往壺中靈藥自
爲名春泉四面遶茅屋日日唯聞杵臼聲
　　和裴司空酬滿城楊少尹
聖朝偏重大司空人詠元和第一功擁節高臨㐮水
上題詩逺入漢城中共驚向老多年別更憶登科舊
日同誰不望歸丞相府江邉楊栁又秋風
　　寄和州劉使君
別離已久猶爲郡閑向春風倒酒缾送客將過沙口
堰㸔花多上水心亭曉來江氣連城白雨後山光滿
郭靑到此詩情應更逺醉中高詠有誰聽
　　贈商州王使君
衘命南來㑹郡堂却思朝裏接班行才雄猶是山城
守道薄初爲水部郎選勝相留開客舘尋幽更引到
僧房明朝從此辭君去獨出商關路漸長
　　寄令狐賔客
勲名盡得國家傳退押琴僧與酒仙還帶郡符經幾
䖏暫辭台座巳三年留司未到龍樓下拜表長懷玉
案前秋日出城伊水好領誰相逐上閑船
　　寄梅䖏士
擾擾人間是與非官閑自覺省心機六行班裏身常
下九列符中事亦稀市客慣曾賖賤藥家童驚見着
新衣君今獨得居山樂應笑多時未辦歸
　　送施肩吾東歸
知君本是烟霞客𬒳薦因來城闕間世業偏臨七里
瀬仙遊多在四明山早聞詩句傳人徧新得科名到
䖏閑惆悵㶚亭相送去雲中琪樹不同攀
　　崑崙兒
崑崙家住海中州蠻客將來漢地遊言語解教秦吉
了波濤初過欎林洲金環欲落曾穿耳螺髻長拳不
裹頭自愛肌膚黑如漆行時半脫木綿裘
　　贈李杭州
仙郎白首未歸朝應爲蒼生領六條恵化州人盡淸
浄高情野鶴共逍遥竹間虛舘無朝訟山畔靑田長
夏苗終日政聲長獨坐開門唯望浙江潮
　　送鄭尚書赴廣州
聖朝選將持符節内制宣時百辟聽海北蠻夷來舞
蹈嶺南封管送圗經白鷴飛遶迎官舫紅槿開當讌
客亭此䖏莫言多瘴癘天邊看取老人星
　　賀秘書王丞南郊攝將軍
正初天子親郊禮詔攝將軍領衞兵斜帶銀刀入黃
道先隨玉輅到靑城壇邉不在千官位仗外唯聞再
拜聲共喜與君逢此日病中無計得随行
　　送令狐尚書赴東都留守
朝廷重寄在關東共說從來選上公勲業新成大梁
鎭恩榮更守洛陽宫行香暫出天橋上廵禮常過禁
殿中毎領群臣拜章慶半𨳩門仗日曈曈
　　拜豐陵(順宗)
歲朝園寢遣公卿學省班中亦攝行身逐陵官齊再
拜手持木鐸叩三聲寒更報點來山殿暁炬分行照
栢城却下龍門㸔漸逺金峰高處日㣲明
　　贈孔尚書
能將直道歴榮班事著元和實録間三表自陳辭北
闕一家相送入南山買來侍女教人嫁賜得朝衣在
篋閑宅近靑山高静處時歸林下暫𨳩關
　　酬杭州白使君兼寄浙東元大夫
相印暫離臨逺鎭掖垣出守復同時一行巳作三年
別兩處空傳七字詩越地江山應共見秦天風月不
相知人間聚散眞難料莫歎平生信所之
　　寄蘇州白二十三使君
三朝岀入紫㣲臣頭白金章未在身登第早年同座
主題詩今日異州人閶門栁色煙中逺茂苑鶯聲雨
後新此處吟詩向山寺知君忘却曲江春

　　送白賔客分司東都
赫赫聲名三十春高情人獨出埃塵病辭省闥歸閑
䖏恩許宮曹作上賔詩裏難同相得伴酒邉多見自
由身老人也擬休官去便是君家池上人
　　贈閻少保
辭榮戀闕未還鄊脩養年多氣力强半俸歸燒伏火
藥全家觧說養生方特承恩詔新開㦸毎見公卿不
下牀竹樹淸深寒院靜長懸石磬在虛廊
　　贈別王侍御赴任陜州司馬
京城在䖏閑人少唯共君行並馬蹄更和詩篇名最
出時傾盃酒興常齊同趨闕下聽鐘漏獨向軍前聞
皷鼙今日春明門外別更無因得到街西
　　田司空入朝
西來將相位兼雄不與諸君覲禮同早變山東知順
命新收濟上立殊功朝官敘謁趨門外恩使宣迎滿
路中閶闔曉來銅漏靜身當受册大明宮
　　送浙西周判官
由來自是煙霞客早巳聞名詩酒間天闕因將賀表
到家鄊新著賜衣還常吟卷裏相酬句自話湖邉舊
住山吳越主人偏愛重多應不肯放君閑
　　送吳鍊師歸王屋
王陽峰下學長生洞府仙鄕巳有名獨戴熊鬚冠暫
出唯將鶴尾扇同行煉成雲母休炊㸑召得雷公當
吏兵却到瑤壇上頭宿應聞空裏歩虚聲
　　送邵州林使君
詞客南行寵命新瀟湘郡入曲江津山幽自足探㣲
䖏俗朴應無爭競人郭外相連排殿閣市中多半用
金銀知君不作家私計遷日還同到日貧
　　寄王六侍御
漸覺近來筋力少難堪今日在風塵誰能借問功名
事祗自扶持老病身積得藥資將助道肯嫌家計不
如人洞庭巳置新居宅歸去期君與作鄰
　　送稽亭山寺僧
師住稽亭高䖏寺斜廊曲閣倚雲𨳩山門十里松間
入泉澗三重洞裏來名岳尋遊今巳偏家城禮謁便
應廽舊房到日閑吟後林下還登說法臺
　　送汀州元使君
曾成趙北歸朝計因拜王門最好官爲郡暫辭雙鳯
闕全家逺過九龍灘山鄊祗有輸蕉戸水鎭應多養
鴨欄地僻尋常來客少刺桐花發共誰㸔
　　寄孫洛陽格
久持刑憲聲名逺好是中朝正直臣赤縣上來應足
事靑衫老去未離身常思從省連歸馬乍覺同班少
舊人遥愛南橋秋日晚雨邊楊栁映天津
　　胡山人歸王屋因有贈
轉轉無成到白頭人間舉眼盡堪愁此生巳是蹉跎
去毎事終從鹵莽休雖作閑官少拘束難逢勝景可
淹留君歸與訪移家䖏若箇峰前最較幽
　　寄䖏州韓使君
南康太守負才豪五十如今未擁旄早得一人知姓
字常聞三事說功勞月明渡口漳江靜雲散城頭贛
石高郡政巳成秋思逺閑吟應不問官曹
　　送從弟𪷟赴饒州
京城南去鄱陽逺風月悠悠別思勞三領郡符新寄
重再登科第舊名高去程江上多㸔堠迎吏船中亦
帶刀到日更行淸靜化春天應不見蓬蒿
　　羅道士
城裏無人得實年衣襟常帶臭黃煙樓中賖酒唯留
藥洞裏爭棋不暏錢聞客語聲知貴賤持花歌詠似
狂顚尋常行䖏頻逢見世上多疑是謫仙
　　寄陸渾趙明府
與君學省同官䖏常日相隨說道情新作陸渾山縣
長早知三禮甲科名郭中時有仙人住城内應多藥
草生公事稀踈來客少無妨着屐獨閑行
　　同蔣韋二少監贈李郎中
舊年同是此曹郎各罷魚符自楚鄊重着靑衫承詔
命齊趨紫殿異班行別來同說經過事老去相傳𥙷
養方憶得當時亦連歩如今獨在讀書堂
　　贈王侍御
心同野鶴與塵逺詩似氷壺見底淸府縣同趨昨日
事升沉不改故人情上陽春晚蕭蕭雨洛水寒來夜
夜聲自歎獨爲折腰吏可憐驄馬路傍行
　　送金少卿副使歸新羅
雲島茫茫天半㣲向東萬里一帆飛久爲侍子承恩
重今佐使臣衘命歸過海便應將國信到鄊猶自着
朝衣從前此去人無數光彩如君定是希
　　送李司空赴鎭襄陽
中外兼權社稷臣千官齊出拜行塵再調公鼎勲庸
盛三受兵符寵命新商路雪明旗斾逺楚堤梅發驛
亭春襄陽風景由來好重與江山作主人
　　送李僕射赴鎭鳯翔
由來勲業属英雄兄弟連榮列位同先入賊城擒首
惡盡封官庫讓元公旌幢獨繼家聲外竹帛新添國
史中天子欲收秦隴地故教移鎭在扶風
　　寄白二十二舎人
早知内詔過先輦蹭蹬江南百事踈湓浦城中爲上
佐爐峰寺後着幽居偏依仙法多求藥長共僧遊不
讀書三省比來名望重肯容君去樂樵漁

唐張司業詩集卷四
唐張司業詩集卷五
　五言絶句
　　和韋𨳩州居山十二首
　　宿雲亭
淸凈當深䖏虚明向逺𨳩卷簾無俗客應只見雲來
　　梅溪
自愛新梅好行尋一徑斜不教人掃石恐損落來花
　　茶嶺
紫芽連白蘂初向嶺頭生自㸔家人摘尋常觸露行
　　流杯渠
渌酒白螺杯隨流去復囬似知人把䖏各向面前來
　　盤石磴
壘石連空逺層層勢更危不知行幾匝得到上頭時
　　桃塢
春塢桃花發多將野客遊日西殊未散㸔望酒缸頭
　　竹巖
獨入千竿裏縁巖踏石層笋頭齊欲出更不許人登
　　琵琶臺
臺上綠羅春閑登不待人毎當休暇日着屐戴綸巾
　　胡蘆沼
曲沼春流滿新蒲映野鵝閒齋朝飯後拄杖遶行多
　　隱月岫
月岀深峰裏淸光夏亦寒每嫌西落疾不得到明看
　　繡衣石榻
山城無別味藥菜兼魚果時引繡衣人同來石上坐
　　上士泉缾
堦上一眼泉四邊靑石甃唯有護淨僧添缾將盥漱
　　送逺客
憔悴逺行客殷勤欲别杯九星壇下路幾日見重來
　　寄西峰僧
松暗水涓涓夜凉人未眠西峰月猶在遙憶草堂前
　　禪師
獨在西峰頂年年閉石房定中無弟子人到爲焚香
　　惜花
山中春巳晚處處見花稀明日來應盡林間宿不歸
　　題暉師影堂
日早欲叅禪竟無相識緣道塲今獨到惆悵影堂前
　　涇州塞
行道涇州塞唯聞羌戍鼙道邊古雙堠猶記向安西
　　野田
漠漠野田草草中牛羊道古墓無子孫白楊不得老
　　岸花
可憐岸邉樹紅蕋發靑條東風吹渡水衝着木蘭橈

唐張司業詩集卷五
唐張司業詩集卷六
　七言絶句
　　送蜀客
蜀客南行祭碧雞木綿花發錦江西山橋日晚行人
少時見猩猩樹上啼
　　送元結
昔日同遊漳水邊如今重說恨綿綿天涯相見還離
別客路秋風又幾年
　　宫山祠
秋草宮人斜裏墓宮人誰送葬來時千千萬萬皆如
此家在邊城亦不知
　　美人宮棊
紅燭臺前岀翠娥海沙鋪局巧相和趂行移手廵收
盡數數㸔誰得最多
　　蠻州
瘴水蠻中入洞流人家多住竹棚頭一山海土無城
郭唯見松牌記象州
　　送元宗簡
貂㡌垂肩窄皂裘雪深騎馬向西州暫時相見還相
送却閉閑門依舊愁
　　寄徐晦
鄠陂魚美酒偏濃不岀琴齋見雪峰應勝昨來趨府
日薄書林上亂重重
　　寄白學士
自掌天書見客稀縱因休沐鎻雙扉幾廽扶病欲相
訪知向禁中歸未歸
　　喜王六同宿
十八年來恨別離唯同一宿詠新詩更相借問詩中
語共說如今勝舊時
　　題玉像堂
玉毫不着世間塵輝相分明十八身入夜無煙燈更
好堂中唯有轉經人
　　與賈島閑遊
水北原南草色新雪消風暖不生塵城中車馬應無
數觧得閑行有幾人
　　哭丘長史
丘公巳殁故人稀欲過街西更訪誰毎到子城東路
上憶君相逐入朝時
　　哭孟寂(一作哭孟郊)
曲江院裏題名䖏十九人中最少年今日春光吟不
見杏花零落寺門前
　　患眼
三年患眼今年校免與風光便隔生昨日韓家後園
裏㸔花猶似未分明
　　答劉競
劉君久𬒳時抛擲老向城中作選人昨日街西相近
住毎來存問老夫身
　贈華嚴院僧
一身依止荒閑院燭燿窓中有宿煙徧禮華嚴經裏
字不曾行到寺門前
　　逢故人
山東一十餘年別今日相逢在上都說盡向來無限
事相㸔盡是白髭鬚
　　送蕭逺弟
街北槐花傍馬垂病身相送出門遲與君別後秋風
夜作得新詩說向誰
　　送辛少府任安縣
才多不肯浪容身老大詩章轉更新選得天台山下
住一家全作學仙人
　　贈任道人
長安多病無生計藥鋪醫人亂索錢欲得定知身上
事憑君爲筭小行年
　　招周居士
閉門秋雨􁉡墻莎俗客來稀野思多已掃書齋安藥
竈山人作意早經過
　　送許䖏士
高情自與俗人踈獨向藍谿僻䖏居會到白雲長取
醉不能窓下讀閑書
　　送律師歸婺州
京中開講巳多時曾作壇頭證戒師歸到雙溪橋北
寺鄕僧争就學威儀
　　題楊秘書新居
愛閑不向争名地宅在街西最靜坊卷裏詩過一千
首白頭新受秘書郎
　　送眰師
九星臺下煎茶別五老峰頭覔寺居作得新詩旋相
寄人來請莫逹空書
　送僧往全州
聞道谿隂山水好師行一一徧經過事湏覔取堪居
䖏若箇谿頭藥最多
　　尋徐道士
尋師逺到暉天觀竹院森森閉藥房聞入静來經七
日仙童簷下獨焚香
　　答開州韋使君寄車前子
𨳩州午日車前子作藥人皆道有神慙愧使君憐病
眼二千里外寄閑人
　　憶故州
累石爲山伴野夫自收靈藥讀仙書如今身是他州
客毎見靑山憶舊居
　　送客遊蜀
行盡靑山到益州錦城樓下三江流杜家曾向此中
住爲到浣花谿水頭
　　送陸暢
共踏長安街裏塵吳州獨作未歸身昔年舊宅今誰
住君過西塘與問人
　　感春
逺客悠悠任病身謝家池上又逢春明年各自東西
去此地㸔花是別人
　　贈李司議
漢庭誰問投荒客十載天南着白衣秋草茫茫惡谿
路嶺頭還送北人歸
　　別客
靑山歴歴水悠悠今日相逢明日秋繫馬城邊楊栁
樹爲君沽酒暫淹留
　　登樓寄胡家兄弟
獨上西樓盡日閑林煙演漾鳥綿蠻謝家兄弟重城
裏不得同㸔雨後山
　　答劉明府
身病多時又客居滿城親舊乆相踈可憐綘縣劉明
府獨觧頻頻寄逺書
　　酬藤杖
病裏出門行歩遲喜君相贈古藤枝倚來自覺身生
力毎向傍人說得時
　　法雄寺東樓
汾陽舊宅今爲寺猶有當時歌舞樓四十年來車馬
絶古槐深巷暮蟬愁
　　寄故人
靜曲閑房病客居蟬聲滿樹槿花踈故人祗在藍田
縣強半年來未得書
　　鄰婦哭征夫
雙鬟初合便分離萬里征夫不得隨今日軍囬身獨
殁去時鞍馬別人騎
　　和崔駙馬聞蟬
鳯凰樓下多歡樂不覺秋風暮雨天應爲昨來身暫
病蟬聲得到耳傍邉
　　和裴僕射㸔櫻桃花
昨日南園新雨後櫻桃花發舊枝柯天明不待人同
㸔遶樹重重履跡多
　　和長安郭明府與友人縣中㑹飲
一罇淸酒兩人同好在街西水縣中自恨病身相去
逺此時閑坐對秋風
　　唐昌觀㸔花(一作興唐)
新紅舊紫不相宜㸔覺從前兩月遲更向同來詩客
道明年到此莫過時
　　九華觀㸔花
街西無數閑遊䖏不似九華仙觀中花裏可憐池上
景幾重墻壁貯春風
　　贈姚合
丹鳯城門向曉開千官相次入朝來唯君獨走衝塵
土下馬橋邉報直廽
　　同韋員外開元觀尋時道士
觀裏初晴竹樹凉閑行共到最高房昨來官罷無生
計欲就師求斷榖方
　　同韓侍御南谿夜賞
喜作閑人得岀城南谿兩月逐君行忽聞新命湏歸
去一夜船中語到明
　　使行望悟真寺
採玉峰連佛寺幽高高斜對驛門樓無端來去騎官
馬寸歩教身不得遊
　　重陽日至峽道
無限靑山行已盡廽㸔忽覺逺離家逢高欲飲重陽
酒山菊今朝未有花
　　贈主客劉郎中
憶昔君登南省日老夫猶是褐衣身誰知二十餘年
後來作客曹相替人
　　同嚴給事聞唐昌觀玉蘂近有仙過作二首
千枝花裏玉塵飛阿母宮中見亦稀應共諸仙闘百
草獨來偷折一枝歸
九色雲中紫鳯車尋仙來到洞仙家飛輪廽䖏無踪
跡唯有班班滿地花
　　秋思
洛陽城裏見秋風欲作歸書意萬重復恐匆匆說不
盡行人臨發又𨳩封
　　憶逺
行人猶未有歸期萬里初程日暮時唯愛門前雙栁
樹枝枝葉葉不相離
　　玉仙舘
長谿新雨色如泥野水隂雲盡向西楚客天南行漸
逺山山樹裏鷓鴣啼
　　寄府吏
野外尋花共作期今朝出郭不相隨待君公事有閑
日此地春光應過時
　　張蕭逺雪夜同宿
數卷新遊蜀地詩長安僻巷得相隨草堂雪夜攜琴
宿說似青城舘裏時
　　凉州詞(三首)
邊城暮雨鴈飛低蘆笋初生漸欲齊無數鈴聲遥過
磧應䭾白練到安西
鳯林關裏水東流白草黃榆六十秋邉將皆承主恩
澤無人觧道取凉州
古鎭城門白磧𨳩胡兵往往傍沙堆廵邉使客行應
早欲問平安無使來
　　宫詞(二首)
新鷹初放兎猶肥白日君王在内稀薄暮千門臨欲
鎻紅粧飛騎向前歸
　　華淸宫
温泉流入漢離宫宫樹行行浴殿空武帝時人今欲
盡靑山空閉御墻中
　　崔駙馬養鶴
身閑無事稱高情巳有人間章句名求得鶴來教翦
翅望仙臺下亦將行
　　閑遊
老身不計人間事野寺秋晴毎獨過病眼校來猶斷
酒却嫌行䖏菊花多
　　劉兵曹贈酒
一缾顔色似秋泉𨳩向新㘽小竹前飲罷身中更無
事移床獨就夕陽眠
　　送梧州王使君
楚江亭上秋風起㸔發蒼梧太守船千里同行從此
別相逢又隔幾多年
　　春日早朝
暁陌春寒朝騎來瑞雲深䖏見樓臺夜來新雨沙堤
濕東上閣門應未𨳩
　　寄朱闞二山人
爲箇朝章束此身眼㸔東路去無因歴陽舊客今應
少轉憶鄰家二老人
　　寄李渤
五度谿頭躑躅紅嵩陽寺裏講時鍾春山䖏䖏行應
好一月㸔花到幾峰
　　尋仙
谿頭一徑入靑崖䖏䖏仙居隔杏花更見峰西幽客
說雲中猶有兩三家
　　同白侍郎杏園贈劉郎中
一去瀟湘頭已白今朝始見杏花春從來遷客應無
數重到花前有幾人
　　答鄱陽客藥名詩
江臯歲暮相逢地黃葉霜前半夏枝子夜吟詩向松
桂心中萬事喜君知
　　寄宋景
詔發官兵取亂臣將軍弓箭不離身君今獨在征東
府莫遣功名屬別人
　　寄王奉御
愛君紫閣峰前好新作書堂藥竈成見欲移居相近
住有田多與種黃精
　　題渭北寺上人
昔祭郊壇今謁陵寺中高䖏復來登十餘年後人多
別喜見當時轉讀僧
　　閑遊
終日不離塵土間若爲能見此身閑今朝暫共遊僧
語更恨多時別舊山
　　倡女詞
輕鬢叢梳濶掃眉爲嫌風日下樓稀畫羅金縷難相
稱故着尋常淡薄衣
　　答元八遣紗帽
黒紗方帽君邉得稱對山前坐竹牀唯恐𬒳人偷様
剪不曾閑戴出書堂
　　題僧院
聞師行講靑龍院本寺往來多少年靜掃空房唯獨
坐千莖秋竹在簷前
　　送元八
百神齋祭相隨徧尋水㸔山亦共行明日城西送君
去舊遊重到獨題名
　　吳楚歌詞
庭前春鳥啄林聲紅夾羅𥜗縫未成今朝社日停針
線起向朱櫻樹下行
　　題方睦上人月臺觀
一身淸浄無童子獨坐空堂得幾年毎夜焚香通月
觀可憐光影最團圎
　　華山廟
金天廟下西京道巫女紛紛走似煙手把𥿄錢迎過
客遣求恩福到神前
　　病中酬元宗簡
東風漸暖滿城春獨向深房養病身莫說櫻桃花已
發今年不作㸔花人
　　寺宿齋
晚到金光門外寺寺中新竹隔簾多齋宫禁與僧相
見院院𨳩門不得過
　　贈施肩吾
世間漸覺無多事雖得空名未着身合取藥成相待
喫不須先作上天人
　　贈王建
自君去後交逰少東野亡來篋笥貧頼有白頭王建
在眼前猶見詠詩人
　　逢賈島
僧房逢着欵冬花出寺行吟日已斜十二街中春雪
遍馬蹄今去入誰家
　　楚妃怨
梧桐葉下黃金井橫架轆轤牽素綆美人初起天未
明手拂銀瓶秋水冷
　　離宮怨
高堂別舘連湘渚長向春光開萬戶荆王去去不復
來宮中美人自歌舞
　　成都曲
錦江近西烟水綠新雨山頭荔枝熟萬里橋邊多酒
家遊人愛向誰家宿
　　寒塘曲
寒塘沉沉栁葉踈水暗人語驚棲鳬舟中少年醉不
起持燭照水射遊魚
　　春別曲
長江春水綠堪染蓮葉出水大如錢江頭橘樹君自
種那不長繫木蘭船
　　臺城
臺城六代競豪華結綺臨春事最奢萬戶千門成野
草只緣一曲後庭花
　　春詞
新粧面面下朱樓深鎻春光一院愁行到中庭數花
朶蜻蜓飛上玉搔頭
　　浪淘沙詞
鸚鵡洲頭浪颭沙靑樓春望日將斜㗸泥燕子爭歸
舎獨自狂夫不憶家
　　傷愚溪(二首)
栁門竹巷依依在野草靑苔日日多縱有鄰人觧吹
笛山陽舊侶更誰過
溪水悠悠春自來草堂無主燕飛囬隔簾唯見中庭
草一樹山榴依舊𨳩
　　聽舊宫人穆氏唱歌
曾隨織女渡天河記得雲間第一歌休唱貞元供奉
曲當時朝士巳無多
　　楊栁枝詞(二首)
煬帝行宮汴水濵數株殘栁不勝春晚來風起花如
雪飛入宮墻不見人
城外春風吹酒旗行人揮袂日西時長安陌上無窮
樹唯有垂楊管別離
　　宿都庭有懷
雷雨湘江起卧龍武陵樵客躡仙蹤十年楚水楓林
下今夜初聞長樂鍾
　　無題
桃蹊栁陌好經過燈下粧成月下歌爲是襄王故宮
地至今猶有細腰多
　　堤上行(二首)
酒旗相望大堤頭堤下連檣堤上樓日暮行人争渡
急槳聲幽軋滿中流
江南江北望烟波入夜行人相應歌桃葉傳情竹枝
怨水流無限月明多
　　竹枝詞(五首)
白帝城頭春草生白鹽山下蜀江淸南人上來歌一
曲北上莫人動鄊情
日出三竿春霧銷江頭蜀客駐蘭橈憑寄狂夫書一
𥿄家住成都萬里橋
瞿唐嘈嘈十二灘此中道路古來難長恨人心不如
水等閑平地起波瀾
山上層層桃李花雲間烟火是人家銀釧金釵來負
水長刀短笠去留賖
楊栁靑靑江水平聞郎江上唱歌聲東邉日岀西邊
雨道是無情還有情
　　楊栁送客
靑楓江畔白蘋洲楚客傷離不待秋君見隋朝更何
事綠楊南渡水悠悠
　　送客還幽州
惆悵秦城送獨歸薊門雲樹逺依依秋來莫射南飛
鴈從遣乗春更北飛
　　楊州送客
南行直入鷓鴣群萬歲橋邉一送君聞道望鄊聽不
得梅花暗落嶺頭雲
　　隋宮燕
燕語如傷舊國春宮花零落旋成塵自從門閉春光
後幾度飛來不見人
　　山禽
山禽毛如白練帶栖我庭前粟樹枝獮猴半夜來取
栗一雙中林向月飛
　　秋山
秋山無雲復無風溪頭㸔月出深松草堂不閉石床
静葉間墜露聲重重
　　玉眞觀
臺殿曾爲貴主家春風吹盡竹窓紗院中仙女脩香
火不許閑人入㸔花
　　蠻中
銅柱南邉毒草春行人幾日到金麟玉鐶穿耳誰家
女自抱琵琶迎海神
　　贈道士
茆山近別剡谿逢玉節靑旄十二重自說年年上天
去羅浮最近海邉峰
　　重平驛作
茫茫菰草平如地渺渺長堤曲似城日暮未知投宿
䖏逢人更問向前程
　　宿天竺寺寄盧隱寺僧
夜向靈谿息此身風泉竹露凈衣塵月明石上堪同
宿那作山南山北人
唐張司業詩集卷六
唐張司業詩集卷七拾遺
　樂府三十三首
　　隴頭行
隴頭路斷人不行胡騎巳入凉州城漢兵處處格闘
死一朝盡沒隴西地驅我邉人胡中去恣放牛羊食
禾黍去年中國養子孫今着氊裘學胡語誰能還使
李輕車重取凉州屬漢家
　　廢宅行
胡馬崩騰滿阡陌都人避亂唯空宅宅邉靑桑垂宛
宛野𧖟食葉還成繭黃雀啣草入燕窠嘖嘖啾啾白
日晚去時禾黍埋地中饑兵掘土翻重重鴟梟養子
庭樹上曲墻空屋(屋一/作室)多旋風亂定幾人還本土唯
有官家重作主
　　秋夜長
秋天如水夜未央天漢東西月色光愁人不寐畏枕
席暗虫嘖嘖遶我傍荒城爲村無更聲起看北斗天
未明白露滿田風裊裊千聲萬聲鶡鳥鳴
　　塞上曲
邉州八月修城堡候騎先燒磧上草胡風吹沙度隴
飛隴頭林木無北枝將軍閱兵靑塞下鳴鼓鼕鼕促
獵圍天寒山路石斷裂白日不銷帳上雪烏孫國亂
多降胡詔使名王持漢節年年征戰不得閒邉人殺
盡唯空山
　　董逃行
洛陽城頭火曈曈亂兵燒我天子宮宫城南靣有深
山盡將老㓜藏其間重巖爲屋橡爲食丁男夜行候
消息聞道官軍猶掠人舊里如今歸未得董逃行漢
家幾時重太平
　　江村行
南塘水深蘆笋齊下田種稻不作畦耕塲磷磷在水
底短衣半染蘆中泥田頭刈莎結爲屋歸來繫牛還
獨宿水淹手足盡爲瘡山䖟遶衣飛撲撲桑村椹黑
𧖟再眠小姑採桑不餉田江南熱旱天氣毒雨中移
秧顔色鮮一年耕種長苦辛田熟家家將賽神
　　湘江曲
湘江無潮秋水濶湘中月落行人發行人發送人歸
白蘋茫茫鷓鴣飛
　　白鼉吟
天欲雨有東風南溪白鼉鳴窟中六月人家井無水
夜聞鼉聲人盡起
　　樵客吟
山上採樵選枯樹深處樵多出辛苦秋來野火燒櫟
林枝柯已枯堪採取斧聲坎坎在幽谷採得齊稍靑
葛束日西待伴同下山竹擔彎彎向身曲共知路傍
多虎穴未岀深林不敢歇村西地暗狐兎行稚子呌
時相應聲採樵客莫採松與栢松栢生枝直且堅與
君作屋成家宅
　　春江曲
春江無氷潮水平蒲心出水鳬鶵鳴長干夫壻愛逺
行自染春衣縫巳成妾身生長金陵側去年夫壻住
江北春來未到父母家舟小風多渡不得欲辭舅姑
先問人私向江頭祭鬼神
　　烏棲曲
西山作宮花滿池宫烏暁鳴茱茰枝吳姬採蓮自唱
曲君王昨夜船中宿
　　短歌行
靑天蕩蕩高且虛上有白日無根株流光蹔出還入
地使我少年不須臾與君相逢勿寂寞衰老不復如
今樂金巵盛酒置君前再拜勸君千萬年
　　泗水行
泗水流急石纂纂鯉魚上下紅尾短春氷消散日華
滿行舟徃來浮橋斷城邉漁市人早行水烟漠漠多
棹聲
　　雲童行
雲童童白龍之尾垂江中今年天旱不作雨水足墻
上有禾黍
　　長塘湖
長塘湖一斛水中半斛魚大魚如柳葉小魚如針鋒
水濁誰能辯真龍
　　雀飛多
雀飛多觸網羅網羅高樹顛汝飛蓬蒿下勿復投身
網羅間粟積倉禾在田巢之鶵望其母來還
　　寄菖蒲
石上生菖蒲一寸十二節仙人勸我食令我頭靑面
如雪逢人寄君一綘囊書中不得傳此方君能來作
棲霞侣與君同入丹玄鄕
　　山頭鹿
山頭鹿雙角芟芟尾促促貧兒多租輸不足夫死未
葬兒在獄旱日熬熬烝野岡禾黍不熟無獄粮縣家
惟憂少軍食誰能令爾無死傷
　　憶逺曲
水上山沉沉征途復繞林途荒人行少馬迹猶可㝷
雪中獨立樹海口失侣禽離憂如長線千里縈我心
　　春堤曲
野塘鵁鶄飛樹頭緑蒲紫菱盖碧流誰家狂客愛雲
水日日獨來城下游
　　湖南曲
瀟湘多别離風起芙蓉洲江上人巳逺夕陽滿中流
鴛鴦東南飛飛上靑山頭
　　春水曲
鴨鴨嘴唼唼靑蒲生春水狹蕩漾木蘭船中有雙少
年少年醉鴨不起
　　送逺曲
吳門向西流水長水長柳暗烟茫茫行人送客各惆
悵話離叙别傾淸觴吟絲竹鳴笙簧酒酣性逸歌猖
狂行人告我挂帆去此去何時返故鄕殷勤振衣兩
相囑世事近來還淺促願君看取吳門山帶雪經春
依舊緑行人行處求知親送君去去徒酸辛
　　楚妃怨
湘雲初起江沉沉君王遙在雲夢林江南雨多旌㦸
暗臺下朝朝春水深章華殿前朝下國君心獨自終
無極楚兵滿地兼逐禽誰用一身騁筋力西江若翻
雲夢中麋鹿死盡應還宮
　　春日行
春日融融池上暖竹芽出土蘭心短草堂晨起酒半
醒家僮報我(二有/後字)園花(一有/已字)滿頭上皮冠未曾整直入花
間不㝷逕樹樹殷勤盡繞行攀枝未遍春日暝不用
積金着靑天不用服藥求神仙但願園裏花長好一
生飮酒花間老
　　廢瑟詞
古瑟在匣誰復識玉柱顛倒朱絲黑千年曲譜不分
明樂府無人傳正聲秋虫暗穿塵作色腹中不辯工
人名幾時天下復古樂此瑟重奏雲門曲
　　洛陽行
洛陽宫闕當中州城上峩峩十二樓翠華西去幾時
返島巢乳鳥藏蟄燕御門空鎻五十年稅彼農夫修
玉殿六街朝暮鼓鼕鼕禁兵持㦸守空宫百官日月
拜章表驛使相續長安道上陽宫樹黃復緑野豺入
苑食麋鹿陌上老翁雙淚埀共說武皇巡幸時
　　懷别
僕人驅行軒低昻岀我門離堂無留客席上唯琴樽
古道隨水曲悠悠繞荒村逺程未奄息别念在朝昏
端居愁歲永獨此留輕景豈無經過人㝷嘆門巷静
君如天上雨我如屋下井無因同波流願作形與影
　　離婦
十載來夫家閨門無瑕疪薄命不生子古制有分離
託身言同穴今日事乖違念君終棄捐誰能強在兹
堂上謝姑嫜長跪請離辭姑嫜見我徃將决復沉疑
與我古時釧留我嫁時衣高堂拊我身(拊一/作撫)哭我於
路陲昔日初爲婦當君貧賤時晝夜常紡績不得事
蛾眉辛勤積黄金濟君寒與饑洛陽買大宅邯鄲買
侍兒夫壻乘龍馬出入有光儀將爲富家婦永爲子
孫資誰謂出君門一身上車歸有子未必榮無子坐
生悲爲人莫作女作女實難爲
　　新桃
桃生葉婆娑枝葉四面多高未出牆顛蒿莧相凌摩
植之三年餘今年初試花秋來未成實其隂良巳嘉
靑蟬不來鳴安得迅羽過常恐牽絲虫蒙羃成網羅
顧託戲童兒勿折吾柔柯明年結甘實磊磊充汝家
　　惜花
濛濛庭樹花墜地無顔色日暮東風起飄揚玉堦側
殘蕋在猶稀靑條聳復直爲君結芳實令君勿嘆息
　古風二十七首
　　董公詩(湯中謂此篇與學仙樂天所/稱謂可下誨藩臣上諷人主)
誰主東諸侯元臣隴西公旌節居汴水四方皆承風
在朝四十年天下誦其功相我明天子政成如太宗
東方有艱難公乃出臨戎單車入危城慈惠安群兇
公謂其黨言汝材甚驍雄爲我帳下士出入衛我躬
汝息爲我子汝親我爲翁衆皆相顧泣無不和且恭
其父教子義其妻勉夫忠不自以爲資奉上但顒顒
公衣無文采公食少肥濃所憂在萬人人實我寧空
輕刑寛其政薄賦施租庸四郡三十城不知歲饑凶
天子臨朝喜元老置在東今聞揚盛德就安我大邦
百辟賀明主皇風恩賜重朝廷有大事就决其所從
海内旣無虞君臣方肅雍端居任僚屬宴語常從容
翩翩者蒼烏來巢於林叢甘瓜生塲圃一蔕實連中
田有嘉糓異隴畆穗亦同賢人佐聖人德與神明通
感應我淳化生瑞我地中昔者此州人但矜馬與弓
今公施德禮自然威武崇公與其百年受祿將無窮
　　學仙
樓觀開朱門樹木連房廊中有學仙人少年休糓粮
高冠如芙蓉霞月披衣裳六時朝上淸佩玉紛鏘鏘
自言天老書祕覆雲錦囊百年度一人妄泄有災殃
毎占有仙相然後傳此方先生坐中堂弟子跪四廂
金刀截身髪結誓焚靈香弟子得其訣淸齋入空房
守神保元氣動息隨天罡爐燒丹砂盡晝夜候火光
藥成旣服食計日乗鸞凰虛空無靈應終歲安所望
勤勞不能成疑慮積心膓虛羸生疾􁭪壽命多夭傷
身殁懼人見夜埋山谷傍求道慕靈異不如守㝷常
先王知其非戒之在國章
　　沈千運舊居
汝北君子宅我來見頽墉亂離子孫盡地屬隣里翁
土木𬒳丘墟蹊路不相通舊井蔓草合牛羊墜其中
君辭天子書放意任體躬一生不自力家與逆旅同
高議切星辰餘聲激瘖聾方將旌舊閭百歲可封崇
嗟其未積年巳爲荒林叢時豈無知音(音作/者)莫能敦
此風浩蕩竟無覩我將安所從
　　懐友
人生有行役誰能如草木別離感中懐乃爲我桎梏
百年受命短光景良不足念我别離者願懐日月促
平地施道路車馬徃不復空知爲良田秋望禾黍熟
端居無儔侣日夜禱耳目立身難自覺常恐(恐作/惧)憂
與辱窮賤無閒暇疾􁭪多嗜慾我思携手人逍遙任
心腹
　　寄韓愈
野館非我室新居未能安讀書避塵雜方覺此地閒
過郭多園墟桑果相接連獨㳺竟寂寞如寄空雲山
夏景常晝毒宻林無鳴蟬臨溪一盥濯淸去肢體煩
出林望曾城君子在其間戎府草章記阻我此㳺盤
憶昔西潭時並持釣魚竿共忻得魴鯉烹鱠于我前
幾朝還復來嘆息時獨言
　　别段生
與子骨肉親願其長相隨况離父母傍從我學詩書
同在道路中講誦亦未窺爲文于我前日夕生光儀
行役多疾􁭪頼此相扶持貧賤事俱難今日有别離
我去秦城中子留汴水湄離情兩飄斷豈異風中絲
㓜年獨爲客舉動難爲宜努力自脩勵長如見我時
我時登山岡再揖問還期還期在新年勿怨歡會遲
　　贈姚怤
漏天日無光澤土松不長君今軄下位志氣安得揚
白髪文思壯才爲國賢良無人識高韻薦于天子傍
况我愚朴姿強趨利名塲逺同干貴人身舉固難彰
昔逢汴水濵今㑹習池陽豈無再來期顧恐非此方
願爲石中泉不爲瓦上霜離别勿復道所貴不相忘
　　傷于鵠
西山無逸人忽覺大國貧良玉沉幽泉名爲天下珍
野性踈時俗再命乃從軍氣高終不合去如鏡上塵
我初有章句相合者惟君今來吊嗣子對隴燒斯文
耕者廢其耜㸑者絕其薪笥無新衣裳曷用光我身
奠囘徒再拜昔意安能陳徒保金石韻千載人所聞
　　和李僕射西園(見木鐸集廼司業/詩之别名)
過午㱕閒處西亭敞四簷高眠着琴枕散帙檢書籖
印在休通客山晴好捲簾竹凉蠅少到藤暗蝶争潜
晩鵲頻驚喜踈蟬不許拈石苔生紫點欄藥吐紅尖
虚坐詩情逺幽探道事兼所營當勝地雖儉復誰嫌
　　獻從兄
悠悠旱天雲不逺如飛塵賢逹失其所沉飄同衆人
擢秀登王畿出爲良使賔名高滿朝野㓜賤誰不聞
一朝遇䜛邪流竄八九春詔書近遷移組綬未及身
冬井無寒氷玉潤難爲焚虛懷日迢遙榮辱常保純
我念出㳺時毎吟康樂文願言靈溪期聊欲相依因
　　南歸
促促念道路四支不常寧行車未及家天外非盡程
骨肉望我歡鄕里望我榮豈知東與西憔悴竟無成
天寒苦夜長窮者不念明懼離其寢寐百憂傷性靈
世道多險薄相勸異忠誠逺㳺無知音不如商賈行
逹人有常志愚夫勞無營舊山幸未賣言歸樂此生
　　臥疾
身病始知道臥讀神農經空房夜留燈四壁靑熒熒
覊旅逐人歡貧賤還自輕今來問良醫乃知病所生
僮僕各相憂杵臼無停聲見我形憔悴勸藥語丁寧
春雨枕席冷窓前新禽鳴開門起無力遙愛鷄犬行
服藥察耳目漸覺如酒醒方悟養生者不爲憂患并
　　贈孟郊
歷歷天上星沉沉水中萍幸當淸秋夜流影及微形
君生衰俗間立身如禮經淳意發高文獨有金石聲
才名振京國歸省東南行停車楚城下顧我不念程
寳鏡曾墮水不磨難自明苦節居貧賤所知頼友生
歡㑹方别離戚戚憂慮并安得在一方終老無送迎
　　城南
漾漾南澗水來作曲池流言㝷參差島暁榜輕盈舟
萬繞不再止千㝷盡孤幽藻澁訝人重萍分指魚遊
繁苗毯下垂宻箭翻迴輈曝鼈亂自墜隂藤斜相鈎
臥蔣黑米吐翻芰紫角稠橋低競俯僂亭近閒夷猶
目爲逐勝朗手因掇芳柔漸喜㳺來極忽疑歸無由
氣狀雖可覽纎微諒難搜未聽主人賞徒愛淸華秋
　　夜懐
窮居積逺念轉轉迷所歸幽蕙零落色暗螢參差飛
病生秋風簟淚墮明月衣無愁坐寂寞重使奏清徽
　　奉和舍人叔直省時思琴
藹藹紫微直秋意深無窮滴瀝仙閣漏肅穆禁池風
竹月泛凉影萱露澹幽叢地淸物態勝宵閒琴思通
時屬雅音際迥凝虛抱中逹人掌樞近常與隱黙同
　　野寺後池寄友
佛寺連野水池幽夏景清繁木䕃夫渠時有水禽鳴
通溪岸蹔斷分渚流復縈伴僧鐘磬罷月來池上明
友人竟不至東北見高城獨㳺自寂寞况此恨盈盈
　　寄别者
寒天正飛雪行人心切切同爲萬里客中路忽離别
别君汾水東望君汾水西積雪無平岡空山無人蹊
羸馬時倚轅行行未遑食下車勸童僕相顧莫歎息
詎知佳期隔離念終無極
　　病中寄白學士拾遺
秋亭病客眠庭樹滿枝蟬凉風繞砌起斜影入牀前
梨晩漸紅墜菊寒無黄觧倦㳺寂寞日感嘆蹉跎年
塵歡乆消委華念獨迎延自寓城闕下識君弟事焉
君爲天子識我方沉病纒無因會同語悄悄中懷煎
　　雨中寄元宗簡
秋堂羸病起盥漱風雨朝竹影冷踈澁榆葉暗飄蕭
街徑多墜果墻隅有蛻蜩延瞻㳺歩阻獨坐閒思饒
君居應如此恨言相去遙
　　㟁花
可憐㟁邊樹紅蘃發靑條東風吹渡水衝着木蘭橈
　　惜花
春潭足芳樹水淸不如素幽人愛蕐景一一空山暮
月出潭氣白㳺魚暗衝石夜深春思多酒醒山寂寂
　　别于鵠
離燈及晨輝行人起復思岀門兩相顧靑山路逶迤
　　野草
羃羃野田草草中牛羊道古墓無子孫白楊不得老
　　秋山
秋山無雲復無風溪頭看月岀深松草堂不閒石床
靜葉間墜露聲重重
　　山禽
山禽毛如白練帶棲我庭前栗樹枝獼猴夜半來取
粟一雙中林向月飛
　　祭退之
嗚呼吏部公其道誠巍昻生爲大賢姿天使光我唐
德義動鬼神鑒用不可詳獨得雄直氣發爲古文章
學無不該貫吏治得其方三次論諍退其志亦剛彊
再使平山東不言所諆臧薦待皆寒羸但取其才良
親朋有孤稚婚姻有辦營如彼天有斗人可爲信常
如彼歲有春物宜得華昌哀哉未申施中年遽殂喪
朝野良共哀矧於知舊膓籍在江湖間獨以道自將
學詩爲衆體久乃溢笈囊畧無相知人黯如霧中行
北遊偶逢公盛語相稱明名因天下聞傳者入歌聲
公領試士司首薦到上京一來遂登科不見苦貢塲
觀我性朴直乃言及平生由慈䫫朋黨骨肉無以當
坐令其子拜常呼㓜時名追招不隔日繼踐公之堂
出則連轡馳寢則對榻床搜窮古今書事事相酌(酌/一)
(作/斟)量有花必同㝷有月必同望爲文先見草釀熟偕
共觴新果及異鮭無不相待嘗到今三十年曾不少
異更公文爲時帥我亦有微聲而後之學者或號爲
韓張我官麟臺中公爲大司成念此委末秩不能力
自揚特狀爲博士始獲升朝行未幾享其資遂忝南
宮郎是事頼拯扶如屋有棟梁去夏公請告養疾城
南庄籍時官休罷兩月同游翔黃子陂岸曲地曠氣
色清新池四平漲中有蒲荇香北臺臨稻疇茂柳多
隂涼板亭坐垂釣煩苦稍巳平共愛池上佳聯句舒
遐情偶有賈秀才來兹亦間幷移船入南溪東西縱
篙根劃波激船舷前後飛鷗鶬回入潭瀬下網截鯉
與魴踏沙掇水𬞞樹下烝新秔日來相與嬉不知暑
日長柴翁携童兒聚觀於岸傍月中登高灘星漢交
垂芒釣車擲長綫有獲齊歡驚夜闌乗馬歸衣上草
露光公爲遊谿詩唱咏多慨慷自期此可老結社於
其鄕籍受新官詔拜恩當入城公因同歸還居處隔
一坊中秋十六夜魄圓天差晴公旣相邀畱坐語於
堦楹乃出二侍女合彈琵琶箏臨風聽繁絲忽遽聞
再更顧我數來過是夜涼難忘公疾浸日加孺人視
藥湯來候不得宿出門每迴遑自是將重危車馬候
縱横門僕皆逆遣獨我到寢房公有曠達識生死爲
一綱及當臨終晨意色亦不荒贈我珍重言傲然委
衾裳公比欲爲書遺約有修章令我署其末以爲後
事程家人號於前其書不果成子符奉其言甚於親
使令魯論未訖注手跡今微茫新亭成未登閉在莊
西廂書札與詩文重疊我笥盈頃息萬事盡腸情多
摧傷舊塋盟津北野窆動皷鉦栁車一出門終天無
迴箱籍貧無贈貲曷用申哀誠衣器陳下帳醪餌奠
堂皇明靈庶鑒知髣髴斯來饗
　　野居(此一首當補在古風中城南後)
貧賤易爲適荒郊亦安居端坐無餘思彌樂古人書
秋田多良苗野水多逰魚我無耒與網安得充廪厨
寒天白日短簷下煖我軀四肢暫寛柔中膓欎不舒
多病减志氣爲客足憂虞况復時節晚覽物空踟蹰

唐張司業詩集卷七
唐張司業詩集卷八
　一十九首
　　山中醻人
山中日煖春鳩鳴逐水看花任意行向晚歸來石窓
下菖蒲葉上見題名
　　岳州晚景(此詩舊選皆/云張正言作)
晩景寒鴉集秋聲逺雁歸水光浮日去霞彩映江飛
洲白蘆花吐園紅柿葉稀長沙卑濕地九月未成衣
　　水(巳上三首/見木鐸集)
蕩漾空沙際虛明入逺天秋光照不極鳥色去無邉
勢引長雲濶波輕片雪連汀洲杳難測萬古覆蒼烟
　　送安法師
出郭見落日别君臨古津逺程無野寺宿處問何人
原色不分路錫聲遙隔塵山隂到家節猶及蕙蘭春
　　寄靈一上人初歸雲門寺
寒山白雲裏法侶自招携竹逕通城下松門隔水西
方同沃洲去不作武陵迷彷彿遙看處秋風是會稽
　　夏日閒居
無事門多閉偏知夏日長早蟬聲寂寞新竹氣淸凉
閒對臨書案看移曬藥牀自憐歸未得猶寄在班行
　　老將
鬂衰頭似雪行歩急如風不怕騎生馬猶能挽硬弓
兵書封錦字手詔滿香筒今日身憔悴猶誇定逺功
　　秋閨
秋風窓下起旅雁又(一作/向)南飛日日出門望家家行
客歸無因見邉使空待寄寒衣獨閉青樓暮烟深鳥
雀稀
　　山中春夜
寂寂春山静幽人歸臥遲橫琴當月下壓酒及花時
冷露濕茅屋暗泉通(一作/衝)竹籬西峰採芝(一作/藥)伴此
夕恨無期
　　詶浙東元尚書見寄綾素
越地繒紗紋様新逺封來寄學曹人便令裁制爲時
服頓覺光榮上病身應念此官同棄置獨能相賀更
殷勤三千里外無由見海上東風又一春
　　贈項斯
端坐吟詩妄忍飢萬人中覔似君稀門連野水風長
到驢放秋原夜不歸日煖剰收桑落葉天寒更着舊
生衣曲江庭上頻頻見爲愛鸕鷀雨裏飛
　　題故僧影堂
香消雲鎻舊僧家僧刹殘形半壁斜日暮松烟寒漠
漠秋風吹破綘蓮花
　　弱柏院僧影堂
弱柏倒垂如線蔓簷頭不見有枝柯影堂香火長相
續應得人來禮拜多
　聯句
　　㑹合聯句(韓愈/張徹/孟郊)
離别言無期會合意彌重(籍)病添兒女戀老喪丈夫
勇(愈)劍心知未謝詩思猶孤聳(郊)愁去劇箭飛懽來
若泉湧(徹)柝言多新貫攄抱無昔壅(籍)念難須勤追
悔易勿輕踵(愈)吟巴山卓犖說楚波堆壟(郊)馬辭虎
豹怒舟岀蛟鼉恐(徹)狂禽時孤軒(禽作/鯨)幽狖雜百種
(愈)瘴衣常腥膩蠻器多踈冗(籍)剝苔吊斑林角飯餌
沉塜(愈)忽爾衘逺命歸歟舞新寵(郊)鬼窟脫幽妖天
居覿淸拱(愈)京㳺歩方振謫夢意猶恟(籍)詩書誇舊
知酒食接新奉(愈)嘉言寫淸越瘉病失肬腫(郊)夏隂
偶高庇霄魄接虛擁(愈)雪絃寂寂聽茗碗纎纎捧(郊)
馳輝燭浮螢幽響泄潛蛬(愈)詩老獨何心江疾有餘
尰(郊)我家本瀍糓有地界臯鞏(徹)休迹憶沉㝠峨冠
慙闒(郊)升朝高轡逸振物羣聽悚徒言濯幽泌誰
與薙荒茸(籍)朝紳鬰靑緑馬飾曜珪珙　國讐未銷
鑠我志蕩卭隴(郊)君才誠倜儻時論方洶溶(一作洶/洶)
格言多彪蔚懸觧無梏拲張生得淵源寒色㧞山冡
堅如撞群金眇若抽獨蛹(愈)伊余何所擬跛鼈詎能
踊塊然墜(一作/墮)岳石飄爾罥巢氄(郊)龍斾埀天衛雲
韶凝禁甬(籍)君胡眠安然朝鼓聲洶洶(愈)
　　春池汎舟聯句(裴度/賈餗/崔羣/劉禹錫)
鳯池新雨後池上好風光(禹錫上/相公)取酒愁春盡留賔
喜日長(度送/戸部)柳絲迎畫舸水鏡冩雕梁(羣送賈/閣長)潭洞
迷仙府烟霞認醉鄕(餗送張/司業)鸎聲隨笑語竹色入壷
觴(籍送/主客)晚景含澄澈時芳得艶陽(禹錫)飛鳬拂輕浪
綠柳暗囘塘(度)逸韻追安石高居勝辟疆(群)杯停新
令舉詩動彩箋忙(餗)顧謂同來客歡㳺不可忘(籍)
　　宴興化池亭送白二十二東歸(裴/白/劉)
東洛言歸去西園告别來白頭青眼客池上手中杯
(度)離瑟殷勤奏仙舟委曲囘征輪今欲動賔閣爲誰
開(禹錫)坐弄琉璃水行登淥縟苔花低籹炤影萍散
酒吹醅(居易)㟁䕃新抽竹亭香欲變梅隨㳺多笑傲
遇勝且徘徊(籍)澄澈連天鏡潺湲出地雷林塘難共
賞鞍馬莫相催(度)信及魚還樂機忘鳥不猜晚晴槐
起露新暑石添苔(禹錫)擬作雲泥别猶思頃刻陪歌
停珠貫斷飮罷玉峰頽(居易)雖有消揺志其如磊落
才會當重入用此去肯悠哉(籍)
　　首夏猶淸和聯句(裴/白/劉)
記得謝家詩清和即此時(居易)餘花數種在宻葉幾
重垂(度)芳謝人人惜隂成處處宜(禹錫)水萍争點綴
梁燕共追隨(行式)亂蝶憐踈蕋殘鸎戀好枝(籍)草香
殘未歇雲勢漸多奇(居易)單服初寧體新篁巳出籬
(度)與春爲别近覺日轉行遲(禹錫)遶樹風光少侵堦
苔蘚滋(行式)唯思奉歡樂長得在西池(籍)
　　薔薇花聯句(裴/白/劉)
似錦如霞色連春接夏開(禹錫)波紅分影入風好帶
香來(度)得地依東閣當階奉上台(行式)淺深皆有態
次第暗相催(禹錫)滿地愁英落縁隄惜棹囘(度)芳濃
濡雨露明麗隔塵埃(行式)似着胭脂染如經巧婦裁
(居易)奈花無别計只有酒殘杯(籍)
　　西池落泉聯句(裴/白/劉)
東閣聽泉落能令夜興多(行式)散時猶帶沫淙處却
跳波(度)偏洗磷磷石還驚泛泛鵞(籍)色靑塵不染光
白月相和(居易)噴雪縈松竹攅珠濺芰荷(禹錫)對吟
時合響觸樹更摇柯(籍)照圃紅分藥侵堦綠浸莎(居/易)
日斜車馬散餘韻逐鳴珂(禹錫)
　　張司業詩集世所傳者有歷陽盱江二本咸編
　　次不全番陽湯侍講司諌中迺以家蔵元豊八
　　年冩本刻而傳之其間萹什頗多扵二本辛酉
　　歲余移告家居因合三本校之得其樂府古風
　　近體詩共七十九首録于毘陵蔣氏刋本後錯
　　字亦稍為正惜未䏻盡去也余嘗觀唐史稱司
　　業為詩長于樂府多警句白太傳讀其集賦詩
　　曰張公何為者業文三十春尤工樂府詞舉代
　　少其倫而姚秘監又贈詩曰妙絶江南曲凄凉
　　怨女詩古風無敵手新語是人知其為當時所
　　推服者如此迨后若張文懿公最重籍作荆公
　　絶句云蘇州司業詩名老樂府皆言妙入神其
　　為異代所稱仰也又如此然則司業之詩是可
　　遺其一耶今増定之則滄海之珠庻㡬無遺延
　　津之劍得以復合非敢附于四公之後也七月
　　既望識
唐張司業詩集卷八
