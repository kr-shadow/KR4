#+TITLE: 知非堂稿-元-何中
#+DATE: 2018-05-12 10:19:48
#+SOURCE: github.com/kanripo/KR4d0483 master b8483ed5                
欽定四庫全書　　　　　集部五
　知非堂稿　　　　　　　别集類四(元/)
　　提要
　　　　(臣/)等謹案知非堂稿六卷元何中撰中有通
　　　　鑑綱目測海三卷通書問一卷皆别著録據
　　　　中自序所著尚有易類象三卷書傳補遺十
　　　　卷吳才老叶韻補遺一卷六書綱領一卷補
　　　　六書故三十二卷蘇丘述遊録一卷搘頤録
　　　　十卷今皆未見惟此集僅存然自序稱有知
　　　　非堂稿十七卷外稿十六卷顧嗣立元詩選
　　　　載知非堂稿十七卷與自序合王士禎居易
　　　　録作十六卷亦與自序外稿合此集止六卷
　　　　似非完書然嗣立之所録與士禎之所稱者
　　　　己均在此六卷之中又似無所亡佚者豈後
　　　　人傳寫或合併其卷數抑或重為選録汰其
　　　　繁冗故篇帙雖減而名章雋句一一具存也
　　　　詩集之富唐無若白居易宋無若陸游楊萬
　　　　里而珠礫並存往往使後人以多為憾是編
　　　　佳製具存而蕪詞較少可謂刋糟粕而存菁
　　　　華即非足本亦不必以不完為歉矣乾隆四
　　　　十四年四月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　總　校　官(臣/)陸　費墀
知非堂稿原序
夫言之秩然次序條理者謂之文文無待於作也後之
人口之所言雜亂無紀則必締搆於思撰造其辭而後
筆之於簡牘古人雖不作文孔子嘗云辭達而已矣此
固作文之大法也而奈何作者之不知此哉東漢以來
氣弱體卑無復有善作者至于今殆千餘年唐宋盛時
號為追蹤先漢而僅見韓栁歐陽曽王二蘇七人焉若
李習之若唐子西若張文潜非不逰韓蘇之門而竟未
與韓蘇合一也兹事豈可易視哉表弟何中太虚少負
逸才弱冠已能詩而亦用意於文至順二年春予臥病
頋予於病中授以大集予讀之盖優優升七子之堂矣
予不勝其喜非私喜也喜斯學之不孤也斯學也雖非
儒者之本務而其格力之高下實氣運之盛衰闗係又
豈小小哉病餘倦於書然喜之不極為書其後而還其
稿前翰林學士資善大夫知制誥同修國史草廬吳澂
伯清序
知非堂稿自序
臨川何中能言知讀書咸淳壬申甫髫隨父仕廣東曲
江乙亥出嶺至元丙子僑居寧都隱避浮寄者三年已
夘始從師問學師宋進士張叔方朱光甫羅士鼎於前
輩屢嘗親劉㑹孟識謝君直姚端夫王肯堂交甘詠之
程鉅夫李士𢎞元復初掲徯斯全止所當世知名士多
友善於吳伯清為姻兄弟云至大戊申如析津皇慶癸
丑適東甌所著易類象二卷書傳補通十卷通鑑綱目
測海三卷通書問一卷吳才老叶韻補疑一卷六書綱
領一卷補六書故三十二卷蘇丘述逰録一卷搘頤
録十卷知非堂稿六卷知非外稿十六卷延祐庚申夏
六月朔臨川何中太虚自序
欽定四庫全書
　知非堂稿卷一　　　　　　元　何中　撰
　　五言古詩
　　　别謝提刑
　戊子十一月二十四日拜疊山先生於雙桐驛盖先
　伯見山同丙辰理宗親擢也先生叙舊好言同心焉
　明日中賦二詩為别
峩峩樓觀地寂寂風雨墟可憐零落身萬里投修途
窅窕千蛾眉已奉他人娱主恩天罔極苟生豈良
圖行行重行行善保千金軀别懷不敢訴顧步復踟
蹰
　　　二
吳門白日落孤妾悲洞房徙倚無所歸朔風滿羅裳昔
為春桞隂今作秋菊黄芳景不速盡愁心與俱長逝者
魂魄在九京共徜徉粲粲河壯氷蕭蕭天雨霜出門即
逺道死生永相望
　　　安上人蘭若
獨尋小蘭若積翠森松筠禽聲悟禪家幽花吐清芬晴
日水光合時飛野鴨羣姢姢前山秀適來何處雲清心
欣有得淡焉失腥氛道人煮春茗離坐與晤言亦㤀此
境䆳兩耳天樂聞何當脱世網於焉窮朝曛
　　　菊
我畊不半畝黄花列千叢蕭條變衰時一夕萬里風孤
立不作難英英異風骨君㸔墻東客夜寒步霜月
　　　又
黄花來何晚及此秋霜繁寄語山外人棄捐我何言幽
芳具四時要在培深根我來繞花行我道將無存
　　　又
菊花如幽人梅花如烈士同居氷雪中標格不相似道
里阻荒塞故人萬里餘菊枝儻可折持以寄逺書
　　　墨梅
客攜數尺紙手展墨色鮮江梅發踈花蕭然瞰清川澹
月掛寒枝孤幽弄芳妍豈非立彫後或是標春先日月
相徃還何用悲嵗年此花於此時好脩乃獨賢處士窮
幽居羇臣懷左遷裁詩孤山雪擁屩羅浮煙我今亦何
恨仰視空青天世俗不貴真共把墨粉傳𤣥帝雖令嚴
此花不俱𤣥于何幻素質物性亦復然夢中如聞香殘
更悟醉眠起來索梅花寂寞江之壖
　　　讀史
桓桓韓將軍當年誰寄目豈無漂母食亦有胯下辱雄
劒一朝飛舉手拾秦鹿風雷走倐爍乾坤困馳逐滎陽
廣武間楚漢寄我足王業四百年尺封屢翻覆賞厚豈
勢摇功成乃身戮所貴英雄人豈甘草中伏誰為後來
者感此空碌碌舉頭見青天天邊有鴻鵠
　　　又
嬴法四海熱震蕩昏三光雲飛大風起赤子沐清涼當
時周旋人一瞰罹身殃悠悠赤松子不識為何祥千年
有崔浩前脩持自彰豈知媿所事乃是元家王恐非鳯
銜圖但見鴈求粱伊爾山中人勿棄蘭蕙芳
　　　又
鼎移炎徳燼南陽尚躬畊胸中經濟事感我三顧誠保
蜀非王基何似田一成顧豈志功名乃欲表忠精煌煌
漢家業草木豈無情誰知鄴中兒元是漢人生運去身
或移事徃恨難平悠悠梁父吟終古有餘聲
　　　穆山山中
江南有丘壑我生良獨閒秋風二三友朅來逰兹山山
深不見寺但見飛泉寒地行兩山挾天風鳴珮環青烟
從何來墮我泉林端未知有徑否鐘磬猶未殘長歌萬
谷應仰見數峰攅紆餘縁澗入側步寒雲闗豁然得空
曠聊復解破顔殿静蘚花潤松危鶴聲乾僧寳炯數珠
相我槃礴觀大開雙白眼應接幾青鬟徘徊日已晚人
間行路難猛虎蔽叢薄潜蛟潄風湍振衣出山去大嘯
驚人寰
　　　雜述
姬末既文敝嬴彊淪九疇炎徳屹肇基王風遂迴輈繼
繼崇禪讓終始還相酬忽焉兹道絶魚羊莽齊州遥知
後來者亦與豐沛儔荒哉結繩初爾來幾千秋大化不
停運有生步其流此時偶際㑹昔昔射旄頭
　　　又
天龍地用馬健順理亦宜誰於其兩間赤手握隂機東
門一長嘯四海皆驚迷向來種桃人此去當何之悠悠
黄唐逺來者邈難期龍逝白雲征馬輕九坂馳行行馬
上郎萬里長風吹不見長江邊折盡楊桞枝
　　　又
月蠧桂不植桐枯鳯來遲髙峯不顧返尚念榮與衰全
身古所貴逃名亦何為自昔青門人不識東陵時天地
始一息人道乃如斯昭文已無琹黙與萬化齊但酌一
樽酒得醉聊自怡
　　　又
蕭蕭白楊風依依吹井烟曠哉上下宇逝者不待年彼
隴亦何祥一日幾新阡誰招皋某復遞哭送九泉髙樓
當西日落花滿寒川流浪曠刼間彭殤俱可憐漢陵春
蕭瑟囬首尚變遷萬古一起滅此意何茫然
　　　又
至人守𤣥宅寸虚莫能傾俯觀萬化機寓化亦寓生道
去終不復行葦有遺聲帝者獨何居混沌無聰明培風
高翮翔㝠㝠亂雲擁周流駕言旋夜寒烟霧重身如江
湖樽瓠落豈無用歸來無何鄉三珠倚孤夢
　　　夜久
夜久(闕/)　步珠露空盈襟蕭條川氣髙慘淡浦色侵河
横星漸轉霧厚山將沉鳴蟲促繁響蜚螢亂寒隂時物
遂如此惻愴抱寸心天將落月去何當復東臨乾坤入
㝠漠衆竅酣哀音欲令萬夢覺誰憂獨難任商歌浩㤀
疲俯仰情逾深忽聞鷄聲起左右風滿林
　　　讀晉史
林疎暑風劇牕户殊未涼悠然倦不力吾我已俱忘眼
醒見周秦眼醉逰軒黄日月山外過興廢枕中藏振衣
起長嘯六合何軒昻斯人縱髙視旁皇復旁皇于焉讀
晉史感激繫中腸言言不能已自笑己如狂
　　　又
哀榮無盡變俯仰還自推陳留既作賓何如山陽時中
都血流杵江左中興基不待卯金刀嬴彊吕已移天道
巧相復人理固易知巢由遇髙躅今古無還期
　　　又
天地一虚器所寄在斯人人能主天地豈不貴我身嗟
哉嵇阮輩酒鄉為隠淪朝醉既及暮暮醉還及晨裸飲
或稱逹喪(闕/)廼名真獨善諒非計況此國與民被髮祭
伊川豈不在諸臣平陽有餘恨千載同悲辛
　　　又
蟄龍臥滄淵瑞鳯棲蓬海悠悠接輿歌千古消光彩出
處酌其宜勿為世所駭預人家國事此身固有在嗣宗
濟世心無為著逹莊叔夜明養生東市援琴傷一出與
一處徒能决藩墻淳風竟不返二子俱亡羊汲郡蘓門
山其人逰何鄉我欲振竒翮碧宇追翺翔
　　　又
髙平釋時論魯褒錢神篇晉轍固難挽猶勝談虚𤣥夷
甫晚良悔將死復何言誰登平乗樓尚能議諸賢老莊
異端學㝠合歸自然蕭曹相業大文景王道便尊尚本
非異興衰由此遷信知浮論者亡國有餘愆
　　　又
江左二百年立國初何恃中夜荒鷄鳴天地皆英氣枕
戈劉越石擊楫祖士稚如此中原間端能了公事局促
并豫州竒功中道墜嗚呼二豪雄本為宗社計異類禽
獸心推議諒非意石死故可哀稚則吾何議徒懷墟墓
間還念金行祀誰令若思來後代常歔欷
　　　又
兩賢不相厄王庾乃如斯天步政多艱此豈私憤時東
山謝安石造次威鳯儀三賢抱宏器繼出相等夷風流
文雅盡同惟世所推但恨立朝間典禮殊未施𤣥談竟
澆俗逆臣終亂階湯武肇王業伊周垂綱維桓景彰伯
道管晏横要規古人不作逺所立百世師奈何民具瞻
退食徒委蛇卜世固天定欲責當誰歸
　　　又
春風滿南國公子争為歡錦綉少花艶珊瑚耀日寒美
人佩蘭麝驄馬馳雕鞍酣歌金谷逈笑舞涼臺寛一朝
化為血付與來世歎人國亦如此榮落朝夕看悠悠勸
進者端似墜樓難
　　　又
填石(闕/)　　膠杯誰能舟我豈不知我量力乃哲謀有
才比管葛感奮為武侯保身慕夷齊静退淵明儔物亦
非所忌名亦非所求北忩羲皇上東籬晉宋秋零陵一
杯酒終古屬斯愁
　　　秋雨
昔者三月晴厚地裂欲隳積地一月雨厚地融欲糜不
知穹穹者若此何以為隂陽相鑿枘自怒還自怡風吹
黍穟黒下方人怨咨怨咨猶尚可寔自地難持我有斸
藥鑱于以待朝飢有聲不敢吐坐看松雪垂
　　　偶書
桐寒葉落風菊净花開雨掩映半畦秋好竹三四五對
此憔悴人忽笑不復語
　　　掩卷
掩卷如欝欝欝欝亦何似野人每多憂不悟本無事仰
觀千載前去者極所詣俯期千載後來者邈難至惟我
於其間欲䇿無名驥出門萬里逺寸挽何能至山空白
雲合日黒野風駛獨黙已如瘖閒送飛鴉墜
　　　次羅士鼎韵别羅以通
桐花滿天地鳯衰竟何鳴豈無雙綵翼誰與相目成山
長逥風駛道暗浮雲征孤飛良獨苦吾道寧虧盈廼持
一箭書欲破萬古城寸心挽來世日月當囬精我亦願
追隨難可覔形聲志合身復乖良晤何難并君持黄金
鞭微徑所不經我無匹雛力敢擬世上英豈知一日别
遂有千載情明發隔山雨何當與細評
　　　逰芙蓉山十四首
十里五里石一步一長嗟行行山轉高悠悠日將斜縈
折抵深谷直下十數家來徃自成村桃栁映桑麻崖杉
老絳葉石㯶垂枯花隂凝四時雪陽燄一川霞誰令余
到此幽意浩無涯行將辦畚鍤來此畊山畬
　　　又
岩岩青芙蓉峻秀琢寒玉危流千丈飛鏗鍧石相觸幽
閟魚龍宫荒寒霧雨蓄凄神不可留前登散遐矚参差
雜花動香氣汎深谷日照丹霞開萬峰洗晴緑同心有
長鑱緩尋靈藥斸葛仙早見招庶得從所欲
　　　又
春風吹衆樹春喚如鳴梭平煙帶逺村時聞樵者歌田
父有真樂東皋牧羣鵝烟煖衆草合艶緑如流波搔首
負白日歡然得婆娑事立或福的識深廼愁多西家酒
正熟況此天氣和
　　　又
側足上翠㣲石磴八九折開盡滿崖花坐來羣香歇逰
目盡逺空亂數碧簮列草木頗葱蘢雲興復霞蔚不知
十日雨還長幾枝蕨山中無事業特用慰採擷盈筐歸
路遥忽見滿山月
　　　又
緑峰在頭上落月在脚下㸃㸃烟鬟開春晴真無價紅
泉響哀玉蒼石飲渇馬林窮蘭雪香崖古蘿衣挂屬聞
絶壑底松聲更清洒世逺事難即趣深月彌暇誰知須
臾間白雲已無罅都失眼中竒茫然獨悲咤
　　　又
孔雀本毒類文章飾其身翠尾列金花鮮麗足移人持
以比百鳥䲭鵠猶為仁出門遇田父相對言語真桑麻
暨粟麥自有事實存但觀田畆間足想二代淳長歌唐
風詩笑入桃花源
　　　又
逐日果何益俱至虞淵隈功能寧足誇戮力與時偕移
山良自苦負土期山頺山若不自移志願終難諧長算
恨日短逺山惜運推有為未足恃超視良可哀古人日
日去後人日日來若復不自閒千載誰當懐
　　　又
花開風自柔谷深日無暉髙蘿鳥聲轉葱翠摇隂霏孤
娱有窮深境異心不移東峰虎長嘯西澗麞争啼運徃人
理盡物新古道違欣然抱竒懷白雲遙相知日夕意猶
緬信有㤀歸時
　　　又
雜花生佳樹羣女已出桑村深無秋胡笑語頗相忘著
身入淳俗自然和其光時讀種樹書理近意更長山林
足造化我土不敢荒自時一畦菜蒼翠儼成行殺竹插
籬援所以貴周防雖無人我欺深畏牛與羊倘或踐吾
菜前功詎能償雖悔復何益空使寸心傷
　　　又
親友日以疎鄰曲時復至相見晴雨外極論畊種事我
正春酒熟斟酌無次第開園摘緑蔬淡煮有真味相勸
人一生所得在幾醉淺深各盡量但以醉為劑聖人亦
朽骨我輩復何恃共賞此言是更酬到夢寐日斜鳥聲
樂風過花香駛客散冠巾欹我亦歸去睡
　　　又
日日碧山去香草生還踏幽禽識履聲間鳴故相狎意
行不知逺清嘯得虚荅石上緑雲生岩下紫烟合莫負
今日晴聊折山花插
　　　又
商山非逺遐胡為可避世人間己帝秦紫芝尚周味看
𤓰有竒禍紛紛誰能避此翁良優㳺乃為秦所置獨恨
六籍尊反受陋儒累倘使誠徳人羅者誰敢睨蕭散東
陵侯隠約濟南士清風百世存庶激懦夫志
　　　又
我慕陶淵明能怡田畆情日夕飲名酒不知有此生乞
食固非辱在官亦何榮當其高臥時但覺宇宙輕閒静
性獨樂不以矯激成極陳形影神尤戒無營營雖非晉
宋秋寜計世間名道勝不知物天全妙無聲聊述吾所
慕詎更待吾評
　　　春曰書懷
肅肅春隂厚衆花不敢妍似為天所妬故著急雨湔好
醜一時盡園林生緑烟亂雲猶峥嶸端坐自蕭然鶯聲
日景迫栁色春序遷心期諒難語縹緲罏香傳
　　　又
墻東緑隂好稍覺朝日遲人間事輪囷我枕聊復攲開
扉覽曉色萬端集兩眉風狂忽倒人迎立愛其吹掠我
徑西去花影(闕/)逶迤㣲吟視青天一笑聊自持相如不
妨慢長康政酒癡
我懷何悄悄彼日何炎炎寸心通來古寂寞捲疎簾閒我一
叢菊青(闕/)映前簷秀色何怡恱更著雨(闕/)添林間此竒事乃
許我輩兼聊持千載意以寓百嵗淹神龍安可擾不用固應潛
　　　又
蛙聲池上起竹聲窻外傳吹萬不可息聒我春晝眠林
外固多累林間復多喧誓欲躡太清㝠㝠不得前以我
一寸心焚香小窻邊以我無盡目送此有盡烟
　　　溪行
悄悄抱孤懐悠悠歩芳甸㣲風動半林細雨濕雙燕髙
堂狡獪人一瞬幻千變似嫌俗眼白遮斷逺峰面參差
雙鷺下㸃破寒溪練立處不近人忽去何所見
　　　李千户至自南海分遺椰實喜賦
亂餘乏佳實賤者猶貴之招呼棃栗輩已作席珍推豈
無仙人棗無踁至山蹊桓桓李將軍色映海嶠竒歸馬
䭾椰子濩落魏瓠垂徇華殻初剖濯濯膾玉肥來餉山
中人意重千金遺香釅(缺/)石髓味腴輕肉芝尊前有南
海頓壓衆果卑向當逋子齡侍親曲江湄啖此不知厭
亦與檳榔宜既别十五年猶有夢徃時故人忽相見喚
起三生悲遇舊心易快感至情還移百年能有此再見
安可期子西憂蜜果東坡嘆茘枝雖云供貢勞吾念君
臣儀安得白玉盤登之白玉墀萬古還綱常不令世愈
衰蒼茫叫虞舜魂繞天南維梅花滿庭浄香烟一簾遲
椰盃更自酌聊欲捐余思
　　　嵗晚詠懷四首
隂風入空林𤣥雲羃平野薄帷負閟寒飛雪鳴古瓦抱
衾不成温孤懷浩難寫荒荒豺虎區三殤無遺者王風
同列國安得猶存雅黄竹聲久沉傷來泪盈把
　　　其二
前簷立閒夜園中珍木長雪雲正澄澈霜飈復飄揚衆
星憑幽闇各出争耀芒東方起圓月失此萬㸃芒不有
照燭功何以尊其光安得騎蟾蜍偃息桂樹傍
　　　其三
天霜不停威寒莖日以槁厲飈竟欲脱未許依藂老南
山多白石終嵗常皜皜乃知得至静超然全所保妄盡
無非天心寧不違道彫落奚作懐鍾山有神草
　　　其四
門扃幽樹聲牕銷羣峰影寒氣迎遥夜蕐星在西嶺秋
蟲無餘聲時雁有新警天機自消長㝠參得深省名衢
萬里轍理海載孤艇力弱昧前馳心强遡真境即俗幸
無能淡然聊自領
　　　城中雨後
何處山中烟移向城隂飛乃知一雨過光景與昨非心
虚納浩蕩神邁得精㣲勿語馬上郎痴我似我譏鳥雀
十數㸃空翔若無依城中弹丸多故林應未稀
　　　華盖山
三山立天半蒼翠横古今斷崖三萬丈花落紫烟深路
蟠一帶危上薄元氣侵亂霞導飛舄閒雲䕶行襟風嵒
虎豹穴泉壑蛟龍吟川明散衆色空碧生清音仰憩星
河次飛鳥下堦臨肅然剛風近仙人撫瑶琹立身如此
髙人世寧不欽蒼茫萬里色浩蕩一寸心期為太清逰
不獨徃山林
　　　又
三山白雲合乗我空中行天近通一氣風清來逺聲翛
然臥髙寒五曉天雞鳴下臨人世秋縱覽鶴馭輕翩翩
半崖端稍稍千村明餘雲垂衆壑龍鳳紛送迎忽然各
散去放作世間晴日色到逺林輕烟靄靄生亂紅㸃長
空罻羅己相驚丈夫有髙歩所兾還丹成聖人似堯舜
巢許猶逃名禮華與樂葉俱隨秋樹零紛紛各在眼歎
息難為情
　　　松野即事羅氏園林五首
娱心仗老笻細數諸峰影㣲烟過前樹淡日有半嶺幽
鳥識歸宿遑恤雲路永㝠鴻各有見日邊半行整出處
無定期是非諒難省歸林忽已夜夜月變光景
　　　其二
采采園中菊青青不堪摘沉思何不開我土槁無液汲
水聊一溉誓欲効綿力詎能樂安閒所為造化惜少年
莫相猜此意君應識屬聞毁折多使我愈戚戚
　　　其三
山窻一叢蕙修葉吐紫㽔或云斷續花我亦豈敢疑楚
澤多芳草真偽奚難知浮俗尊虚名君子傷令姿博觀
貴自得清芬良在兹枝葉安足辨但令無自欺
　　　其四
兩禪著冠巾園林步逍遥㣲風所披拂衆樹皆蕩摇悠
然一眺間快甚羣憂銷紫氣涵逺村髙霞照青霄薄暮
忽行旅平疇散歸樵亦復掩幽扉夜意終寥寥
　　　其五
閒雲正相聚長風歘散之聚散每如此我懐焉不悲仰
觀何所見所見天離離但當飲名酒寸心始不移醉中
無一事去盡識與知數樹洞庭霜足為嵗寒資松栢即
賔客終始無瑕疵
　　　逺離别
空村落葉亂曠野飛雲遲抽盡園客繭難比妾相思自
從出門來足繭坼兆龜夜宿茅篁雜曉行霜露凄仰攀
千重岑俯涉百渡溪骨肉無一在親戚知為誰羣刀血
糢糊殺人相娱嬉有聲不敢吐有淚不敢垂妾魂久已
逝妾身終何之行行忽遇兵擾擾貪獲資力戰豈不勝
何意救蒸黎鄉兵又妄擄無異在賊時朝汲風激面暮
舂日皴肌妾無使令者逺勝妾在兹寄言北去鳥妾死
君得知自從結婚姻得偹奉盥匜幸甚終所託可保黄
髮期苟死又何憾有此生别離自盡亦非難兾君贖妾
歸君心寧絶妾望君君來斯又恐多險艱為妾使君危
怫鬰一寸心撩亂百結絲牽牛與織女乖隔始不疑昨
夜夢到家銀燭照華榱夢覺恍見君回回日如迷果如
兩龍劒長懐想望悲人人儻如妾何以生世為
　　　逰燒香寺於道傍折桂而歸遂賦
欲捐世間憂徑尋林下寺古松工聽法幽鳥静通慧鐘
撞清國聲臺識先朝事山僮偵茶候道人玩香穟囬㸔
争奪區始了西來意無生安得滅有患非所致金仙一
何髙淡然無可累茫茫曠大刼幽草供深翠出門見東
村孤吹隨風駛前林衆木竒醲薰隠幽桂飄揚滿虚空
狂逐浩無際㝠參超欲仙(闕/)玩倐已逝偶聞非售知抱
竒寧立異詎能媚司命深歎招隱士持歸難贈人銅瓶
且勤置
　　　秋日山行雜興四首
獨徃非避俗散懷聊尋芳流風淡翠麓理䇿秋路長蒼
石含幽色樛木落寒香一片太古雲化為孤鳳翔忽然
歸紫霄蕩漾不可望浩歌向夕霽敢事接輿狂
　　　其二
山囬杉熛清崖傾花雨下詎知吾道非偶然適曠野磊
落萬隕星赴流飲奔馬風㣲葉時落磴寒雪自洒孤松
縈蘿轉幽峰抱嵐炧景晦良遇稀心異真賞寡舉手謝
時人巖隂棲古瓦
　　　其三
晚山菡萏開濃秀映秋碧長風瀉萬里寒花落石壁雲
氣静欲消霞光亂相射縹緲浮丘翁素手垂鶴翼笑看
蓬萊波與世共陳迹天地無恒春羣兒倚少色功名猶
自誤口體乃相賊安知骨為塵不得同瓦礫
　　　其四
運去絶榮念化遷悟妄身舞智巧行殺亦笑榮公貧深
谷無近患寒蘿抱餘春幽娱淡忘歸山水無緇磷風生
禽響發雨歇草色新囬眺宇宙間忽覺無一人長嘯斷
崖側悄愴將何親駭機滿岐路踏步安可輕所來為流
泉倚石得細聆激烈蒼龍笛雍容紫鷥笙清輝洒空曲
餘韵盤林扄至音含元化抑揚極和平區區理琹絲傾
意俟人聽可憐望知已斷絃復何情
　　　由書堂寺入夫容之麓五代時有胡先生隠居
　　　　其地寺故名云今碑不書有㳺生者寫華嚴
　　　　經留寺清整可觀生寧宗時人
雨歇入幽麓朝氣籠淡晴夷途何所慮乃此㳂流行夭
矯玉虬飛驚波候天明急播萬珠絡逓應千雷轟忽激
羣鷺躍徐肆逰絲縈曲曲掲清淺盤盤度崚嶒明生一
掬緑幽閟兩林清胡為夥生聚却羨非世嬴蒼烟出磬
響深谷藏經聲閒過小蘭若茶香滿前楹誰寫天竺書
秋雁㸃寒汀盛代安可及隅谷有精能嘗聞昔五季胡
君亦豪英讀書向此地詎兾千載名俗士輕高人不著
石麗牲空令繞竹泉長作琅琅鳴寸心持餘感出門陟
寒青駮石當目隙髙下擁精靈朋聚鳥(闕/)伏孤兀蒼虎
獰左峰覆欲壓右崖危將傾乾坤有此險始(闕/)性命輕
前邁忽自哂天定亦何驚萬杉列雲際濃淡因雲成佳
椶交翠竹茅屋矗相憑向來看畫意盡向眼中生老翁
理泉竇東菑秧事興隃謂樂如此翁顰訴其情歴述先
朝美言罷淚縱横方余起醲羨屬聞意㝠㝠古來多隱
者全身一何精將非智不及亦豈福難勝不然幽勝地
自可飽芝苓放麑心不忍力極還小停歌吟雜悲樂寫
之蒼石屏他年有知者此語良足徵
　　　白馬篇
㝠㝠子規林蕭蕭洛陽路白馬誰家兒揚鞭西南去去
去知何為不辭還濘苦隂陽速相禪乾坤幾新故丈夫
慎馳騖(闕/)渚已艱步悠悠獨鳥没霧暗連村樹
　　　黄塘渡
早聞東吳路今識黄塘灘聊乗舴艋過一篙濟艱難緑
秧映屋秀古木垂村寒曠野何所尊亂躍千平巒囬眺
寒烟外浮屠乃上干乾坤我來遲促促寧遑安遥謝山
中人合眼無悲歡
　　　文江夜舟
北斗一何渇下飲空江流南雁知何愁相喚不自休東
浦征人歸孤燈出籬幽西淵捕魚急飛火走一舟漢皇
極寛仁今年租税優有生亦擾擾吾道更悠悠
　　　箬嶺人家
溪囬谷深盤石阨水成布風吹嵒下雲挂在溪東樹雨
深兩岸花髙下樓臺聚安知主為誰倚遍欄干去
　　　又
秩風流平野麥雲抱長洲積塘數株栁高墻閉孤樓生
當宇宙間此劣寧彼優殷勤有雙燕相語知何愁
　　　望玉笥
岸轉蒼石踞長松垂青蘿政當停棹時江入栁隂多斜
暉瀉列岫蕩漾萬金波倚舷一囬頭暮氣忽嵯峨羣仙
醒心處許我勤相過洞天無衆竹去去將如何
　　　登北山塔
閒驅葛陂龍急追數峰雨仙人專幽竒我亦㣲徑取山
花帶雲香徘徊緑承宇身行元氣表心明萬里俯我今
為我役出沒塵潦路仙人何超然應笑我如許何當寄
此山隱几玩今古
　　　東湖别吳伯清周棲雲虞伯生諸君子
炎炎白日長窅窅孤雲去身縻心久歸别至情更苦良
時難驟得異縣不同聚名都親友并並翔文鴛羽處獨
忽多聞至樂欣所遇析理挹清風吟詩看疎雨鳴琹挽
幽聴評帖劣前武有時縱登覽江山見吞吐行襟浦草
青解帶湖栁舞兹遊豈不佳歸來胡遽賦頋惟山林姿
終非城市侣故園芙蓉華緑池照茅宇我懷詎能㤀寧
為倦羇旅長歌招隱詩諸君果何許他夜宿山郵明月
照去住
　　　寄掲曼碩
急程驚語離知問枉敦艮偉子諶多才涼齎每余困氷
收閴浪起雪解河栁潤同行諒佳攜芳草發清瞬名都
許當達一官子難遜皇鑒洞淵(闕/)深儲暢閎論達行異
窮誓恒為髙賢恨朂子振清風余今媿幽鈍
　　　聚逺樓分韵得笛字
彩榜聚逺題登樓記疇昔一尊集七賢共領諸峯碧雲
樹分村容嵐霏長溪色㸃㸃鴉影翻沉沉市聲寂古來
多勝踐談笑不知夕欲去重倚䦨寥亮滄洲笛
　　　梅
一徑蒼苔深梅龍著花早初囬天際春更覺江南好月
色氷霜寒角聲天地老寄語宋廣平時無蘇味道
　　　題黄夀伯玉泉圖
匡廬三叠竒昔蔽今乍顯美玉倘可求佳泉諒難見朝
暉瓊膏煜夜彩白虹貫比徳世所欽含光外非衒源徃
豐大川雲升澤九縣在山孰為貴出門敢云賤如何市
朝人為起山林羨
　
　
　
　
　
　
　
　
　
　
　知非堂稿卷一
欽定四庫全書
　知非堂稿卷二　　　　　　元　何中　撰
　　五言古詩
　　　贈元復初二首
暖雲流青堤光風轉芳甸逺在天一涯幽沉限聞見㸃
㸃秋歸鴻翩翩春來燕天路萬里通胡寧絶遐睠竒姿
奪南國悵望愧疎賤良㑹慰夙心願君畢歡宴
　　　其二
朝采山巔芩莫採澗中藻心同媒豈勞結言不在早深
知各偃蹇非要一時好託輕身易捐百年不速老緑隂
鶯亂啼相攜玩芳草區區幸識察庶得堅所保
　　　春風如少年效程漢翁
春風如少年狂逐無定處垂楊曲江隄細草東郊路祇
言今似昔不悟新非故流水何時歸殘鶯數聲暮
　　　西湖山
峩峩西湖山靈秀入空碧蘿隂轉累磴松色漬幽石㣲
霞生絶陘飛溜洒欹壁鶴鳴岩光動花落雲影拆危椒
登古壇百年此一息聲影混大荒不見興滅迹剛風三
天寒元氣萬里色悵望仙子期凝神撫𤣥極
　　　皈信寺近曽文昭公墓次
緑柘茅舍村青山晚烟渡何處櫂歌還直入深林去隔
畈數聲鐘鴉啼翰林墓
　　　程氏山房燕集是麻源第三谷
芳村暖微煦衆岫分餘烟逶迤望逺壑趣得心轉延洞
開石扇仄磵阨潨流喧居人隱古俗香氣通幽禪艶緑
度畫梁語笑相後先飄飄縱飛屣松聲正鏘然窈窕山
曲􁘯麗搆朝霞鮮勲庸在廟廊傑閣儲芸編緬懷康樂
公竒蹤此周旋詎知有今夕聨集玉堂仙羣鵠亦與喜
共舞芳尊前無情尚相感矧當後諸賢暢飲抱真適逺
心寄㣲言兹遊即千載湛輩期俱傳
　　　招仙觀
逶迤溪南路窅窕招仙谷空堂兩道人殘碁映深竹一
葉響疎籬雙鴉啼髙屋出門隨歸人逺燒在山麓
　　　知非堂夜坐
前池荷葉深微涼坐來爽人歸一犬吠月上百蟲響余
非洽隱淪隙地成偃仰林端斗柄斜撫心獨悽愴
　　　逰樂安穆山寺
秋隂出南郭佳色來逺山悠然渡野水却宿前林間朝
氣銳幽步相攜上孱顔行穿緑蘿逺共愛青杉閒已窮
高原路忽得雙石闗飛烟帶香氣深木藏幽潺景晏鐘
磬寂桂花滿苔斑道人一尊酒時聴風珊珊多悟從此
始塵縁諒能刪空廊對㣲雨亦復不知還
　　　宿田家
村暗烟火生林深雞犬静麥花如積雪月色淡相暎鄰
家夜汲歸寒蟲滿幽徑
　　　發新淦金水亭
振衣上野航囬首謝山阪日淡秋水空風清片㠶逺沙
光侵岸發峰影隨人轉前渡烟火深離亭路今緬
　　　小孤山
牽牛與織女河漢有時渡小姑緑髮深隔與彭郎語流
水去仍囬望郎郎不來精神有相貫形跡難相猜年蕐
朝又暮江頭晴又雨靈風吹斷磯行人聴鐘鼓
　　　曉發辭夫磯時李泂溉之友先行
荻暗雞鳴村平皋下殘月參差鄰舫語櫓聲帶潮發露
華望中白篷隂散秋髮沙鳥知曙鳴海雲上空滅念我
前行友青山已飛越遲爾及相攜無嗟賞心歇
　　　龍潭阻風夜興
水宿滯前期前津北風惡林寒燈影深莎雞滿籬落荒
忽寄孤逈凄清愧離索年光星河轉夜氣衣裘覺我前
勁翮翻我後大魚躍潮痕侵栁根移船避沙閣
　　　淮隂古城
牛羊上荒城茅茷深樵路鐘室嘆良弓此有韓王墓徇
名本何成早被鄼侯誤閒尋舊釣磯杳渺蒼波暮
　　　望新安山投宿不及
踰淮數百里欣逢下邳山新安十數峰窈窕霞影間遥
看若可即既近杳難攀契深迹莫遂悵然空厚顔倦鷺
辨沙落逺禽求村還已暮將何歸囬濤冒瀴灣渡口雙
古栁茅茨相與環清時寄孤枕敢厭聞驚潺
　　　歌風臺
神魚鶩逺海雄鵠陵高𤣥區區一亭長帝業何赫然光
芒三尺劒羣雄讓鋒先嬴項屹山岳掃滅如飛烟故鄉
偶一歸父老相周旋百感忽中起深情何由宣徃時同
功人今乃不一全害能亦寧忍逺計有未便竛竮視孤
影三侯發尊前丈夫英雄氣兒女淚迸泉縱觀能幾時
憂虞浩無邊西風吹古臺老屋欹河壖低徊一長嘯乾
坤多材賢
　　　登李白酒樓
當時謫仙人四海蜚英聲偶然此一醉遂有無窮名叔
世尊放曠中度翻為輕頺波浩難返憂思誰能平
　　　同鄉客
遥見江西船認是同鄉客何日發龍興迎人問消息長
河落雁秋古渡啼鴉夕不見楚天長重重暮雲色
　　　影兒灣看落日
𤣥識超象外精聞洞心知諒非耳目及難用尋常疑杳
杳大荒濶紫毫散天西垂輪忽漸側緑水浮金龜昔我
事畊釣嚴溪恣愚癡秋風影兒灣夕景無前竒六竒孰
云廣余行亦非迷揮弦訪太容鍊石尋安期
　　　酬掲曼碩重贈
歳晏君獨留路長我將發林居難共語帝里易成别煮
水逐人飯依樹因車歇今夜抱衾眠街頭響鐘絶
　　　宿十里村
朝出順承門暮宿十里村臂鷹獵騎歸積雪明郊原居
人喜客來汲井鄰墻温羮湯稍暖熱餅餌亦燒燔此夕
羇旅意深知路人恩重林隱城堞昉此勞心魂
　　　涿州道間雪霽
昨日飯良鄉今夕涿州城此路有終去安能緩車聲平
野散寒景流輝起浮英濛烘逺樹密落削僵栁明獝律
共鴉牧團瓢忽雞鳴殊方雪初霽余抱孤賞情胡爾同
車人苦云路難行
　　　河間曉行
歸人心久歸車夫苦相促衣裳急披攬衾毯自裝束寒
深肌骨痛夜久情懷獨萬里多徃還他人媚僮僕霜枝
呌羸雀雪徑過山鹿望墅欣海霞辨烟識村屋飢尋麥
粉麄到夕當得粥南中好男兒閈廛絶行躅河間堠子多
毋煩記生熟
　　　早發東阿午經東平晚宿汶上是日雪
嚴裝齊地曉授館魯鄉暮天寒客心速雪下車聲去迷
獸出桑畦流人披野路淺靄須城山斜橋汶津樹前聖
有遺業惝惘經行處荷蓧與耦耕何其得深趣
　　　淮安道中
鐘聲起前林悠悠向南客天垂大野髙月淡行路白鷄
犬淮上村雲霞海邊色舊時塞垣地來徃人馳驛
　　　得風自施團一日至梅根
泝㳺縮程期景氣異昏旦波聲船頭響旗尾檣竿轉施
團方入望忽過繁昌縣雄吹徹奫㝠隂色形怪變凌
虚曠超軼坤六酣龍戰幾日西南風去㠶眼中羨蒼蒼
水雲鄉九華今不見
　　　南浦旅懷
鄉近嵗已闌猶為候風客落霙盖篷深三日不知息浦
樹分城烟水明逺沙色滿筐紅竹枝渡人隔村夕久滯
妻孥望孤還友朋惜音形兩暌離情生自難抑
　　　朱方偶作
雪餘春水生日上暖雲泮杳靄松林中柴扉起樵㸑新
粧攜童稚鄰曲欣年換坎坎村鼓鳴沙頭酒聲亂江西
田家樂豐嵗猶盛觀山市溪橋春還多看燈伴
　　　訪程漢翁不遇賦寄
高躅洽㝠棲鈍資得暌阻逢人問來期指日徃城府俄
聞幽軨至迎候急江滸沙栁歸流風隂虹割飛雨還同
騎馬客尋竹叩深户多藴喜頓傾失覯還茹苦度鳥遺
還聲緘情促歸武怊悵新城雲秋山事晴嫵幸因掲陽
侯(謂曼/碩也)日日問𤣥悟
　　　酬彭通復懷友見及之作
疇昔到沙歩芳時感嚶鳴日華起(闕/)采林香散樹英虚
館許行李輕(闕/)下鍾陵還期念當逺枉矚欣欲驚新句
出良斵慵疎媿專精天質謝人飾狀妍終莫能程兄守
丘壑掲弟(闕/)神京出處各乖濶能不勞深情蹇劣忝相
厚如何歸思縈溪人尚貞素迷復懸清評
　　　暮行城東懷程漢翁因寄
倚郛起遥悲日下滄波闊何處是新城層峰翰飛滅始
反今悔誤沉想還成結百里詭稱遥長年忍為别囬風
歸山霞道景發沙月獨殷今夕情凄迷轉城闕
　　　丹霞洞天
飛舄落丹霞蒼然洞天劃草木皆異香烟雰有靈色寒
苔潔宜坐幽水甘可滌樵子指峯賞野翁教藥摘琳宫積
筠隂慮消景難昃道人供仙茗亹亹古所歴唐王懸舊
照唐帖式遺墨使年知幾何山前事多易稽首浮丘翁
歸與紫𤣥宅
　　　照武西塔山報恩寺
山椒敞禅扃幽欣失㣲倦密林稍深沉新笋亦葱蒨磴
折迎空香臺虚得清囀芸芸趨前塵徃徃遺勝踐始知
佛力𢎞能使地靈見市聲俯一席山色照三面郡小覽
易窮興高賞難徧㣲生諒何縁周流散遐睠
　　　浴侯官湯泉
天氣稍清穆槳聲泊荒津湯泉洌山半取徑娱幽淪解
帶散疎髮掊漪澡閒身暢然肢體舒洒若襟懐新其下
多嘉樹細花落繽紛和風來樹間芳氣通㣲辛繁隂屢
移席俄令鳴鳥親無為急行返殷勤謝舟人
　　　三仙謡
紅紗籠玊香金翠綉鴛小鶴頂壓青絲斜戴花枝裊何
方馬上郎下馬佯驚悄羅扇掩㣲頳答語相縈繚郎有
千金重妾惜容華少怕不稱郎心看郎幾曽老
　　　苦熱得雨
炎徳王甌駱羈羸負天刑不為氷谷留乃使熟阪經几
席集蠅蚋輿臺亂猱鼪居煩易激疾習静難遺形每倚
高閣立但愛方山青林端動虚籟殿角摇飛霆雨影襲
虹氣土香襍龍腥翛翛改神慮肅肅賔仙靈散襟淡幽
佇稻花如雪馨
　　　九日
屬耳喧令序虚旻景清温久生理難期陽徳聖所尊菊
籬黄未拆茰枝緑初繁(時茰/尚青)幽嵎寡芳物離索誰相存
白日照杯酒壺山落秋痕高歌行太清海翳開渾渾倚
伏祥視履登高倦躋攀化機何由息悠哉委乾坤
　　　壺山絶頂望海
縈磴入蒼靄斷崖倚晴暾天飈盪(闕/)駛蜃氣迴矚昏磐
石偃危椒谷王浩無垠鳴交羣龍戰舶㸃㣲鷗翻浮雲
岌雲朶懸霄浴霞根空浴東南突䢔(闕/)日月門指數十
洲翳招呼九仙存余懷已瀁瀁前境方渾渾乗槎寄虚
感㣲迹猶當論
　　　登九仙山(仙何姓兄弟九人/)
吾宗九仙人鍊藥此山上渺渺嘉遯心乗烟一相訪海
門葱蘢外山氣嵽嵲狀側目明逺潮歸霞委孤嶂塵縁
誤良契仙事敦夙尚何處乗鯉歸㣲風起清漾
　　　烏石山天王寺
天王小精廬山角臨城闉古稱藩服雄異境環相陳塔
影六七枝瓦縫千萬鱗烟明南臺樹潮壯方山津老僧
肯前揖似余異人人指㸃壁間畫修廡行逡廵觀音大
士在維摩妙悲顰蒼然古木隂寒山砦可親板扉幾尊
者一一皆風神老僧太息言刼餘偶遺珍從今幾年算
此壁終成塵余笑謂老僧子意亦良勤適見俄已失當
悟無還真
　　　黄溪口看白水
黄溪且緩程白水方迎賞石扇千餘仭雪源數百丈幽
光照天動寒氣發地爽松杉含清英猿鳥玩竒響仰視
葱蔚中當得一席敞移家結香茅抱書寄泉上
　　　訪貢仲章舟行阻風
今旦始自信余生非数奇懷人發清興欲雪成良時波
響雙櫓澁灘寛衆㠶馳危查立小渡殘竹懸斷旗指浦
見鴉合轉蓬惜峰移深烟曲江磬微雨三洲炊寂闃有
餘適濛鴻無定姿余寧不可奈久與西山期
　　　送人歸臨川
雖云有朋友音素猶難之奕奕大藩地遽得歡㑹時飛
霙散寒威勝賞應前期高樓酒深注簡畧窮談諧但感
人似雪頃刻合有離何當雪如雲恒見堪相追雁下浦
含暝川寒人去遲年華委分首誰能計推移
　　　雪中重過黄沙
環環磴屢折剡剡峰争迴木隂與石浃梅花抱泉開長
思黄沙好每待春雪來陽和發坤厚寒霙失貞材引雲
賈余勇隂飇行新媒垂成一川雪歩歩當徘徊杉竹懸
明氷琚璵遞清哀叢石動溪響叫吭出林隈含欣耦孤
(闕/)迎賞刓蒼苔夙昔多親友茲焉起余懷
　　　早起
覺來日已升花梢衆禽語何許白浮萍池間散還聚起
見梅已空夜來幾更雨魚行春到水草暖香在露溪上
人語喧樵薪滿沙路
　　　撫州魏壇觀
何年女仙壇百歩逺城堞樹色隨春新飛花襲枯葉廊
虚苔緑重簾静藥香浹主人勉逢迎小憩薄茗呷却讀
魯公碑仙事公素愜是時中興頌筆力泰華壓此書最
為小勁氣亦嶪嶪大節照古今片石即光曄人生果何
為草草度塵刼揮手謝壇扉天長碧雲疊
　　　鍾陵紫極宫寫韻軒晚立
擇勝委清矚空軒横晚晴遥屏散脉縷毫髮分昏明沙
鳥雙復隻林烟濁還清蒼旻貯止水白雲載舟行接要
居郡最翫竒盡天成當時寫韵人此寄千古情招之不
可得暮磬長廊聲
　　　洪都靈應觀榜雲徑
厭煩取蕭閒隨意入雲徑上堂敲響板山童質辭令地
寂室生涼體暢心逾静出門看木隂佳鳴發清聴風光
勻可愛水色艶相暎真契成自怡歸路得新詠城市今
滯留將無失幽性
　　　新淦太平山
縱觀不知逺言登太平山諸峰卷秋雨日射風霏間懸
磴折古石側溪倒危潺金燈如丹紅異蘤相斕斑忽悵
經丘絶俄欣尋壑閒筠隂聚森爽樵人指幽闗鐘聲出
晻靄演梵作孱顔静者足吾契語瑩氷珊珊崖東野月
上露華膏夜鬟松杉炯玲瓏流飈過瑶環既静有餘聽
焉知趺坐頑偶然在塵表非能悟無還
　　　崇仁鍾山寺(宋樂史侍郎/有詩在寺)
方看望仙雪仍訪鍾山泉石限阨危溜峽崖減青天不
知路深淺但愛山蒼圓俄驚侈樓觀一禮黄金仙衲僧
喜客來觴行續茶煎仰視慈竹題俯吟慈竹篇前修凛
髙躅滋久餘芳傳白日倚山轉倒暈千峯烟悠悠思難
極且與樵風還
　　　櫪溪
林嶺甚可愛溪源無盡時山花已亂發烟暖東風遲因
與採樵者坐談樹隂移日斜自歸緩我興非人知
　　　立秋日雨
律候秋序改午隂𤣥雲飛驚霆發雄殷甘洒行空霏迸
響下清鏑激花裂明璣餘涼泛匡床薄潤通練衣草木
轉異色山川起榮輝𢎞敷三儀徳燕及浮生微棐几亂
書帙撫之有餘欷聖言角相詭人理還多違山田秀加
穎歸息期林扉
　　　壬戌夏五及陳宗元㑹于富州下横黄氏
蕙樓罷看雨稚緑新成隂流風淡欲留泠泠山鶯吟美
景天氣和(闕/)　　　臨情真語易契趣逺領(闕/)深上客
賢主人蒲香酒頻斟交歡不知醉詎計西日沉談笑偶
一時流傳成古今毋為略斯集異世當追尋
　　　河湖市岐山觀與友人皮季武同遊
旦旦望岐山樛木森山椒其下美清䕃仙真集蕭寥佳
友謝塵盧導余度飛橋危潨濺跳雪石磴蔵靈飇探邃
裂凝隂凭顛洞遐霄寒蒼貫晴紫滉瀁峰壑摇久無登
臨適快此煩塵消日馭諒難迅人區亦非遥遲遲敢迷
復亹亹同歡謡
　　　豐城疎山寺
天氣良晏温山原足游衍石溪試初涉衣裳費牽挽油
油風力舒恍恍煙色逺指峯左右賞愛草行坐軟情興
俱笑談造詣各深淺望望蒼寒中禪闗路猶緬
　　　樟樹鎮五公寺
久幽厭拘維蹔弛欣舒散近闗得禪扉擇步歴蒼蘚沉
沉松隂重灧灧水光逺殘花起餘香乳禽響新囀虚廊
清畫長髙僧坐談簡學室素所昧慮妄還自遣移晷始
知歸生烟滿林晚
　　　清江鎮靈峰寺員嶠亭
㧞迹囂塵區置身清涼境深深蒼松林炎曦不通影松
根得散坐肅然心自醒閒草膏以緑新蟬咽而警元非
造幽邃已足移視聴何當真物外無慙虚與靜
　　　重到山水村
往時山水村曽駐老仙策俄然二十暑重到髙陽宅著
書邁前聞析理發新益盛集天為成髙情世難識繄余
最疵謬每幸親講席怊悵俯仰間均能髮鬚白山沈空
外青川停雨餘碧櫪章懸舊隂蓮蕩起生色上客詎可
期佳時諒難得亹亹後來人遐追撫行迹
　　　送凃雲章北逰
奇璞閟偉器喬林長珍材國工久寂寞甘伏巖壑隈清
廟九筵煥明堂八牕開良時難再得振衣起蒿萊流風
寫空江迴舟越清淮直上到薊門故人與談諧所來非
迷方咸㲈奏天階燕昭稱誼辟樂毅名髙才區區寧足
道鄒劇何為哉六龍正御天走奔風雨雷奚待一孔薦
自宜四䕫偕素抱飾王度聲光遊江垓古來致身者不
為雲山懷珍重(闕/)　　垂芳在深培尚令王子囦善頌
端能裁
　　　病起舒懷
常時不知老衰病遽見侵入喉飯若仇毒腸藥難禁始
終理夙徹羇旅情自深朋友各相念撫憐出真忱踰旬
幸能起四體危嶔嶔幽舒雨新寄緑光傾逺林疎籬上
孤蝶石笋跳雙禽油油好風來迎之散衣襟欣然若可
飲清爽空煩心平生事聖學學定詎能任惟應委此身
天壤俱浮沉
　　　閤皂山鳴水臺
兩山阨一峽幾丈落寒水蜀灘春濤壯呉江夜潮起靜
聴得天韻㝠參洞𤣥理遽得還未能淹回成自喜幸兹
有臺亭緑䕃極清美霏霏林香生郁郁山光委本非塵
土胸偶此一流憇所聞盡心聞我耳毋煩洗
　　　持志堂蒼玉軒
仙家葛源上空涼敞崇軒肅肅嘉䕃靜泠泠清韻傳軒
中有髙人讀書事丹鈆尚友惟此君恍若物外仙循名
乃綦貴比徳尠莫言孚尹自旁達温潤而栗然粹質生
不瑕直節久彌堅風烟與雨雪萬變俱盛妍偉哉干霄
志孫枝益綿綿尚令後來者毋忘淇澳篇
　　　李氏淡香亭
清泠一渠水窅窕五畝園相攜步荒徑左右花藥蕃好
風颯而至語笑興彌敦勝日得佳景占星詎虚言散憩
一小亭繚以衆菊根嵗寒淡香趣深奇難具論盛年值
明世奇翮當髙騫秋容與晚節豫訂此道存林氣漾華
艶珍材美璵璠今夕果何夕殷勤屬芳樽
　　　劉崇正秀才金伯修髙士自閤皂山來訪余樟
　　　　樹鎮值大雪時余抱病病愈賦别
雲凝雨不霔風定霰未先茸茸數素塵轉轉遊輕鈿萬
花開(闕/)寂千林耀春妍景麗佳興發二妙來髙軒旅館
共清坐雙璧暎談𤣥余衰得奇疾藥鼎煩烹煎明明桑
輿義尚友千載前念昔戴安道可以與之言胡為王子
猷竟返中夜船雪罷洗峰岫歸情勝剡川寄謝山中人
丹訣期相傳
　　　儒學提舉司宴集
賤子久在野低頭事躬畊堂堂賢宰輔胡為知姓名許
辭庠序責復假賔師稱仰既慚簡書俯仍媿輿評公館
良宴㑹文雅有餘清粲粲珠玉質嗈嗈鸞鳯聲深意修
綆汲雄辨四筵驚我哀但多感一出寧非輕白日照天
碧耿耿梅花明城南有歸路西山能送迎
　　　除日文江書懷
馳外心久息求安志恒違江受風雪壓㠶從波浪飛眄
彼東山雲妄行已是非為誰餞殘臘蕩漾不知歸沉沉
州郭暝黯黯烟火稀流坎理多悟孤暌情自微
　　　寄題天光雲影樓
城南有髙樓樓髙莫與儕上接銀河流下臨寶鑑開玲
瓏八牕境洞徹萬里懷至人泰宇定靈根固深培不假
日月輝長照神明臺倒射屹不動幻翳要難裁初萌朝
菌幽轉作冥鴻來須臾忽變滅炯炯無纎埃冥㕘足多
悟内定外自諧倚欄視下方此心良悠哉
　
　
　
　
　
　
　
　
　
　
　
　
　知非堂稿卷二
欽定四庫全書
　知非堂稿卷三　　　　　　元　何中　撰
　　五言律詩
　　　述懷
文藻風流盡天機定偶然自憐有今日猶復望他年道
逺雲千里樓危雪滿川春還有消息好去到梅邊
　　　除夕
厯象羲和逺誰將舊恨新燈前數杯酒宇内幾閒人豪
傑悲來(闕/)江山識故春今宵分兩嵗看劒不妨頻
　　　正月五日吾族諸老儒服縱逰
縱遊二十士逺賞物華新好是小蘭若一來中聖人桃
源在何處流水不勝春歸路狂歌甚敧敧烏角巾
　　　又
山中忘世換人事又從新儒服吾宗老南冠故國人悲
風千載淚幽谷一年春折取山花供清香已滿巾
　　　又
有計能興漢無辭可美新才名歸後輩事業見前人野
水孤村暮梅花萬里春斜川同日月漉酒正須巾
　　　幽尋
意適可幽尋天空曉氣沉鷗飛一川逈花落五雲深庾
子江南恨瓊奴柱下吟野風吹我老鴻雁有餘音
　　　晚興
雁背霜花落吟悲興自如天虚鱗甲動山老鬢毛疎斷
隴暮歸客寒溪人自漁蒼茫閉籠落正爾緩羊車
　　　遺老
遺老今猶在方知有亂離為言前宋事曽見理宗時邑
逺何年到身臞獨步危已無桃可種力穡賴諸兒
　　　春郊
湖海獨垂釣風雲入短蓑燕來春已去花少雨偏多一
飲捐愁却千盃奏醉何青山如有意對我獨高歌
　　　又
試數亂離年傷情更惘然牛羊荒草樹天地老風烟白
骨蒼苔外山花野水邊幽禽未棲宿來徃自翩翩
　　　又
歸鳥情方逺啼鵑泪未收淵明姑託醉老杜不勝愁雲
冷花無主山寒雨似秋江南春水足何處具扁舟
　　　雨後晚行
太虚萬籟動獨臥一畝隂雨足歸雲逺溪流到海深古
今同此意天地一何心我興聊復爾露花沾我襟
　　　又
漫適閒中意應知事外情江山歸釣影天地入笳聲小
市風烟合孤村竹樹清眼中賒小景収拾即詩成
　　　又
棲鳥黄昏後歸牛蒼莽間水明疑有月烟淡欲無山幽
谷元非隱髙人自喜閒徘徊不能去莎碧耿荒灣
　　　伯父堅白道人輓詞
晝静清江獄(臨江録/事叅軍)春調衣錦絃(知興/國縣)去妖人共異息
盜史堪傳使節臨鄉國郎星照楚天穆陵親擢士公不
愧諸賢
　　　又
栗里陶元亮南陽葛武侯事功今代見壯志古人求短
屐漫岡晚深衣老圃秋公心無可遡遽徃帝鄉遊
　　　又
我亦公猶子公寧忍棄吾恍疑容色在還聴語音無風
急鵷鶵冷天清雁影孤九京良感激慟哭洒寒蕪
　　　老圃堂雨
臯某不可復懷哉步蒺藜江山宜有史風雨可無詩漢
殿金人别唐陵石馬馳物情猶若此公意竟誰知
　　　又
深谷紫芝曲南山白石歌斯人嗟已矣此恨果如何扇
裏薰風在花間暮雨多悲吟聲已苦一鳥下庭柯
　　　喜雨
雲葉來西北風聲乍疾徐㝠㝠天下雨湛湛圃中蔬書
傳堪經世乾坤且負鋤欲言無與領獨立看芙渠
　　　雪
共喜輕堪玩寧知積更明隂凝兩儀合勢壓九州平江
海漁蓑樂山林茗椀清何嘗不竒絶誰望一朝晴
　　　竒石
竒石争迎立青杉互引前泠泠兩溪水淡淡一峰烟閒
作題嵒字時逢採藥仙蒼崖恐陡絶松影一颸然
　　　山中
何處征徭急兹山水石竒鳥鳴新葉長磴轉斷雲移趺
坐天正碧起行風自遲徑穿松罅去巾袂罥蛛絲
　　　㣲雪
㣲雪寒烟淡逺村喬木平年登猶有殍政猛更聞兵亂
水投陂急羣峯照野明酒盃無限興詩句有餘情
　　　别羅士鼎
晚煙寒雁度夜月逺鐘㣲髙韵非今世清評閉野扉始
知千載上未與寸心違落葉荒山路獨憐身是歸
　　　送喻道人歸蜀鶴鳴山
社主猶無國西枝更有家早貪吳景媚今恨蜀程賒山
豈東南異仙寧逺邇差鶴鳴更須到方足養丹砂
　　　又
縁重身真患時移事盡非蘧廬誰是住華表底堪歸郢
路雪霜苦錦江消息稀天長翅翎短休傍暮雲飛
　　　曉晴
一雨生春色千山起曉晴落花縈樹轉幽鳥過林鳴杳
杳天如古茫茫世有兵開扉小倚杕沙上草初生
　　　南居寺
閉户未從容出門誰適從聊隨碧溪轉忽與白鷗逢小
雨十數㸃淡烟三四峯峰峯看不足山寺已鳴鐘
　　　饒州道上
新晴破積隂淑氣泛行襟千里山河眼百年耆舊心霞
飛滄海逺烟入緑村深學劒江東者茫茫不可尋
　　　又
手舂初歇杵麥粥午香知白酒村村薄青山處處竒天
垂雙鶴逺江渡一舟遲楓合東吳緑何人續楚辭
　　　采山歸步
松邊採藥去谷裏帶雲歸步轉半崖側影涵空澗㣲獨
尋茅宇歇因看水舂機數㸃山花落孤禽避客飛
　　　象牙潭遇風
圓盖吹應側東溟倒欲乾數㠶將雨急萬燕逆烟摶(缺/)
淚經頻拭低昻儘自安還將長嘯處雙槳破空寒
　　　病中感懐
多病他鄉外孤懷始覺愁山圍雙鷺曉門閉一蟬秋遇
合馮生鋏勲名季子裘悠悠耦耕者端暇為人謀
　　　夢鄒明逺時遇金溪楊方
心達形空滯神交夢自歸江山真有待時命且相違君
母虵杯悟吾親鶴髮稀殊方今夜雨偏向小窻飛
　　　留金溪夜雨逹旦有懐
忽見干戈動他鄉隔老親一牕如此雨兩地未歸人雁
渡闗山暗鷄催海宇晨誰能更攲枕聊挹曙光新
　　　陳家源
恐是仙源裏山從洞口開茅簷無客到稚子恠人來塘
緑魚迎日林清雀啄苔欲令幽賞足石道泝縈迴
　　　又
翠霧斷崖側丹霞流水西竹從幽處密松自古來敧落
葉半藏路清風時滿溪仙家元不逺未許衆人知
　　　龍池寺蒲石
底有貪竒意吾行亦偶然尋泉經絶壑看石到幽禪鳥
語前林日雞聲曲巷烟偶逢樵客歇共坐偃松邊
　　　留文江久雨值水
半世長為客却悲行旅艱相知惟有雨四望更無山命
寄浮沉裏心遺生死間丈夫要經涉可復事安閒
　　　白鷺洲
淡淡薰風度江明天影開竹隂侵水碧草色近人來諸
老心猶在千年首獨囬非無李供奉却少鳳凰臺
　　　甘詠之輓詞
經傳明精義圖書貫大全曽為諸老敬不受衆人憐風
雅力還古林泉清欲仙南州餘此士北客識髙賢
　　　又
花嶼風醒酒琳宫日度棋高談千載靡浮俗萬端疑栁
暗西湖路梅殘東閣枝篇章須爛漫知復寄從誰
　　　又
獨鶴城闉語聲蜚到竹林安知名一世不忍負初心良
晤情方切幽居病已深俄然隔千古慙恨淚盈襟
　　　劉太博輓詞
懇欵憂危國從容友大臣竟孤嬰臼志遂作綺園身名
節非無壽乾坤更有人堂堂天下士何必畫麒麟
　　　又
妙悟通羣聖㣲言判六經千年遺此老四海失先生文
字空傳迹知聞漫敬名豈無房杜者猶足致隆平
　　　又
如許龍門近胡寧忍濶疎不為終古别詎信此生虚未
始壺丘學頗知揚子書向來香一瓣薄命竟何如
　　　程揔管挽詞
行意心追古材髙道即師澤深三族浹庇逺萬間資蒼
隼須秋擊甘霖入望遲東南此人物天意遺明時
　　　又
偶奉親從養因令季保城詎知求偉績不忍毒蒼生厚
禄君恩重浮雲世事輕翛然拂塵服身退更為榮
　　　又
雨露深喬木乾坤啟徳門勲名雖盡幻施報始堪論四
海天球在他年上蔡蕃門人更須慟奕奕久彌存
　　　寄鄒明逺就問訊諸友
宴坐列芳植鸎聲春雨餘空齋三夜夢逺道一封書能
事身増病窮居計未疎諸賢日相樂我獨問何如
　　　聶氏丈人室
八尺床敷愜清平許客過堪容四翁隠頗覺七賢多山
逼隂留席池藏水禁波此中惟可飲新釀近如何
　　　送曽教諭之官萬安
今雨深春色江花暎餞樽近看斜照下轉覺校官尊山
色通講席灘聲到縣門金閨須布武六學始堪論
　　　立秋夕作
但覺焦原苦何當沛澤流夕風㣲報響古木暗藏秋未
事㝠難測閒心逺作愁亂山髙下碧烟靄淡浮浮
　　　雨餘桂花盛開
搔首發清磬開扉啼早鴉西風一夜雨丹桂滿林花老
託心猶壯愚云識有加平生讀書眼閒送曉天霞
　　　次吳仲谷離字韵
一(闕/)聊信意相遇若相期賤子方成喜先生便語離梅
花迎客發山色待人知從此圖經裏應添所賦詩
　　　送巡檢之官栁州
轉覺為官易皇仁貫地維更無方域限寕有徼巡時丹
荔栁侯廟紫苔韓子碑弓刀多暇日煩為拂蛛絲
　　　陳母姜氏輓歌
閨閫芳猷著鄉閭盛徳尊早為三鳳母晚托八龍孫世
有金鑾美人誰琬琰存堂堂韓吏部銘碣照髙原
　　　槎溪
岸斷風攲栁村寒雨病花妄心貪自適危路得長嗟别
壑亂雲散危灘歸鷺斜平生謝康樂幽意滿天涯
　　　元真寺橋小憇
古刹傳清梵横橋雨歇時年華流水在春事落花知宇
宙遺陳跡江山本後期向來多薄命今日信枯藜
　　　送人歸臨川
金河疎栁外去櫂響流澌為客有歸日送人愁别時寒
雲隨雁逺南雪到山遲舊隱書無恙行藏莫豫期
　　　絶江
掛席亂驚湍曽過此渡難潮歸揚子晚山入秣陵寒聽
語知鄉近忘年計日寛稳行隨夜泊烟火滿江干
　　　登峨眉亭
蒼壁孤亭立彫年獨上時㠶歸空渚早雁落信潮遲烟
火聨三郡波瀾動兩眉袁宏成絶響李白厭諛辭
　　　鄱陽湖中除夕
除夕生能幾誰無骨肉親望鄉偏恨路在逺并遺身湖
雪殘波岸船燈獨夜人淹旬須一到珍重故園春
　　　行樂
行樂當幽賞晴峯帶雪欹水香梅落處沙潤草生時事
識心仍累身添疾畀衰深村紅葉路樵牧轉相知
　　　辛亥元夕
頑坐故貪黙忽行時自言寒沙梅影路㣲雪酒香村時
序鬢髮改人家童稚喧街頭試燈候不到郭西門
　　　送吴主簿之官石埭
簿領池州去開㠶帶雨㣲當令公事簡見説縣人稀雲
入九華碧雁驚秋浦飛丁寧橋下水官滿載書歸
　　　贈李仲元
曽逢偏意悟顔面費追思把酒忽相語計年深自悲亂
山藏路逺秋水去城遲若到寒溪上教兒護菊籬
　　　别唐仲謙
記名長似識相見始慚非每到極言罷却欣幽聴稀日
明山氣改江静水痕歸添得今朝别城隂空掩扉
　　　水口夜思
牢落不成寐荔隂寒石磯潮生灘響盡海近夜涼歸旅
思隨時進鄉音逐逓非燕南與粤北恰是費征衣
　　　山墅幽居好效穆伯長
山墅幽居好烟霞紫翠鄉近窻皆水色通屋盡花香報
曙啼鶯慧驚春乳燕忙不須頻諦視淡艶小林塘
　　　其二
山墅幽居好隂霏長緑蘿地藏禽響異門掩草香多曉
日明媒雉晴峰對牧鵝有時隨野豎吹笛小船坡
　　　其三
山墅幽居好隨人事事宜祝雞行蟻盡乳犬穴虵移瓶
瀋佳泉煮厨烟落葉炊藤香和棘刺扶補便成籬
　　　其四
山墅幽居好清(闕/)託静深罏薰太古意方册聖人心霄
漢詩情到秋毫字法尋開簾散疎孏燒燼落花隂
　　　其五
山墅幽居好花時不惜情前身曽作蝶有夢亦隨鶯艶
得渾無格移來不計程每煩人客到指㸃問何名
　　　其六
山墅幽居好工持結夏規静扶楓本釣沉算竹根棊(原/本)
(闕/)
　　　其七
山墅幽居好農談到夜分側林斜淡月遥石長幽雲鄰
屋燈明盡磚爐酒氣聞兒童催就枕露㸃落紛紛
　　　其八
山墅幽居好秋苔席月明伏龍扶甲影飛鶴發毛英河
漢清丹極星辰淡玊衡殘荷兩三畝時聴籜飛聲
　　　其九
山墅幽居好加籩不外將帽紗梨谷露衣氅橘林霜醒
妙疑仙教蔬珍共婦嘗一竿元放手風席碧灘長
　　　其十
山墅幽居好瓶儲嵗計終問梅經古刹看雪到危峰鲫
穴寒漁雋麞溪曉獵蹤速隣相勞苦行閣炭香濃
　　　讀晦菴集
刼重魔偏勝言髙俗每疑屈伸應有待真偽竟難知燒
燭成花處看書徹卷時嫩涼秋滿院蟲響起前墀
　　　吳仲谷來喜雨
山居難適俗到縣動經年偶出成竒絶相看各粲然酒
深孤菊外燈淡小樓偏草草荀陳事他時倘有傳
　　　贈旴江黄季與徃宜春訪舊識孔知事
此地忽相見驚心十載期未詢行處事先説别時詩小
市見人喜北風征㠶馳如何不蹔駐總是舊相知
　　　牡丹
異錦星孫巧竒雲夢女神珊瑚離鐵網翡翠糁金塵天
上花難並仙家畫莫親如何元化力獨釀一根春
　　　除夕
我有百除夕蘧廬是處安翻因歸路近始覺到家難浦
隔雁聲落篷孤燈影寒家人應共説賔閣尚盤桓
　　五言排律
　　　節婦周母鍾氏挽詞
毓徳推閨秀來嬪盛壼彛詩成自誓日孝盡立孤時被
教三遷早娱親一檄遲里門人共式汗簡史應垂燕喜
髙年集情深愛日馳丹沙蓬海淺綘節婺星移松栢(闕/)
龍近風烟過雁悲區區劉子政僅就挽人詞
　　　陳峭軒挽詞
良璞未有識需時為席珍淺清滄海地齊汨吕梁津桂
楫以前溺(闕/)枰入至神千金何瀆魯六印不酬秦瑶圃
花光曙麟洲酒影春青鞋天地闊緗帙古今陳遇物聊
施愛於情每以真百年椿峍屼四世玊嶙峋盛徳誰與
讓能言寫未親仲弓今已矣碑版属何人
　　　陳提舉輓歌
虞日來儀鳳周郊早畜麟方推王式化已客馬周身事
合符休運才猷接近臣東朝深雨露北極上星辰儤直
宫闈密官箴簿領勤剸繁蘇劇縣決訟讋豪民餘事脩
班序髙名動搢紳奉徵資筦庫䝉冶剰輸銀計日堪經
國知年急養親纔酧三釡志遽造九京人陳寔家聲在
吳兢史筆新徵銘宜狀實痛誄最情真秋雨昏山色寒
烟黯路塵蒼茫幽竁處哀挽競傷神
　　　梅
竒植遺山澤英姿照古今醴薰貫三極貝色表千林年
運神孤王隂凝力獨任太清涵妙影元氣託芳心薄雪
村村淡輕烟澗澗隂蒼茫何見晚邂逅卻愁深南紀開
春事幽情寄碧岑自憐餘短䇿相對發孤斟
　　　移菊
僅得林間趣閒尋菊本移人家深竹裏楓葉夕陽時汲
井澆畦潤將鋤下手遲護叢愁蕋損帶土怕根知毎被
歸樵問深憐冷蜨隨寒香生徑術幽事補灣碕斗柄西
北落雁聲霜露垂裵囘繞叢畔自笑可能癡
　　　寄程承㫖
元凱同嚴召(闕/)班錫異恩聖神思治切宗社有公存地
立鼇峰峻天依鳳闕尊臯䕫侔道合旦奭共心論(闕/)幹
時雍化丕揚祖烈敦堯文嚴大典虞采倚昌言卦氣丹
凝鼎星符紫照垣竒齡歸碩徳寳厯鞏皇元花竹蕃三
谷雲霞煥九門相望清晝永朝下酒盈樽
　　　皮氏逸亭
地僻藏吾逸隨宜託數椽池新何許水楓壽不知年竹
讓前林月花歸隔浦天綵麟孤鏡照幽哢四窻圓曲几
清時裏閒心太古前入因添曉起出每及宵眠句得思
仙寄棋髙許客傳乾坤餘蠧簡勛業老觥船智有過榮
計先求勝祖鞭大章短東極夸父恨虞淵世共稱工者
吾知付莞然他時耆舊傳應指某公賢
　　　黄體元别業因梁為亭范徳機榜玊壺氷掲曼
　　　　碩賦古律余賦今律十韵
何處來竒璞雕鎪締搆工置之孤嶼外渺在十洲中石
色摇晴雪林輝貫夜虹貪寒龍伯到愛潔鶴仙同拂席
栁隂緑繙書花影紅盃増瑪瑙瑩簾訝水晶宫可倩凌
人守休令暍子通疑神塵自逺比徳日應崇橘窄堪容
隠虀清亦䇿功試言蔚宗輩好為傳壺公
　　　送伊拉齊僉事赴南䑓
英簜來江右人歸水鏡中豺狼當道失麟鳳在郊容玊
尺嚴於已金鈞聴以公龍沙方集雁烏府遂乗騘不逞
評弹巧惟恢宇量洪列城瞻朗月南夏洒清風江漾檣
竿采天摇酒影紅若為談去住猶未逺帲幪紫極星辰
切青㝠雨露同遂知秣陵水直與析津通
　　　送董方達赴廣東
與計曽偕上承恩列校官黨庠為長易藩府事人難秩
幸三年滿朝無一迹安要荒乗逺障巡徼謝儒冠行李
書籖減嚴程水驛寒庾梅留雪待韶石帶雲看歴歴多
竒境層層下激湍山藏蠻鳥怪峽束夜猿酸潮上雄都
近烟希小市(闕/)蜑人行獵熟獠婦挈瓶歡俗險平為貴
民疲猛易殘長教榕䕃緑莫戀荔林丹善政宜無怠清
名自不刋九重求士急一旦在朝端味勿貪珍異衣唯
稱袷單好成南海(闕/)歸櫂候江干
　　　寄題凌氏横舟閣
世有要津路居當野水潯千年濟川事一片渡人心天
地(闕/)蓑老風烟弄笛沉岸花時自落沙栁坐成隂艤棹
堪誰待臨河有嘆音行車常自尼吾識固能任人物多
豪俊江山幾古今巴東竒傑句為爾一長吟
　
　
　
　
　
　
　知非堂稿卷三
欽定四庫全書
　知非堂稿卷四　　　　　元　何中　撰
　　七言古詩
　　　與甘東溪
風吹嶽倒黄河傾漢家老死飛將軍洛陽宫門銅駝哭
哭聲遏盡南征雲忽忽五馬歸何處吳山楚水相吞吐
英雄豪傑笑殺人新亭揮淚中流語佳人别去吳王臺
空餘舊曲令人哀徃時射䇿談江北夷甫諸人安在哉
春風吹老千桃李短笛凄絃風雨裏荷衣蕙帶漫逍遥
杜若洲邊雁聲起君不學少年快馬曹景宗步逐狡兎
彎强弓君不能少㳺欵段居鄉曲得稱善人(闕/)
　　　何悲辛彊把哀吟感鬼神高堂夢斷行雲杳雙
蛾翠黛為誰春華陽雪落江南暮江花江草蛛(闕/)露人
生何處無知心背人鸂鶒雙飛去為君起舞為我歌古
來賢聖良蹉跎區區離合若為動羅敷陌上感慨多山
中仙人最髙潔不比常人夙葷血願君舉似經畋詩今
古何曽異明月(經畋有山中仙人歌/東溪常稱之故及)
　　　漢宫春
君不見漢宫六六多佳麗露花半染雲裾翠少翁招得
夫人魂孤鸞夜啼月波墜趙家姊妹專風流雙蛾不識
人生愁夫容並蒂欹一朶西飛青鳥徒離憂飛龍翩翩
上天去雲幕椒房土花雨墮膩埋胭恨未消香魂尚寄
寒莖舞人間炎日焦衆芳肯隨葵藿來傾陽柔情幽怨
透地脉烟幃寂寞彊成粧誰吹舊曲縁雲切寸心婉婉
應愁絶緑羅幾叠御賜衣紅綃半㸃守宫血凄兮媚臉
棲餘妍遥憶羊車望幸年至今一片巫山雨化為飛烟
空澘然故家陵苑孤雲外緑樹如雲草如海殷勤唯有
虞美人同向墻隂弄晴靄
　　　春怨
洛人傾國賞牡丹東家綉轂西家園黄鸝紫燕新得意
柔雲如酥花迷魂逰人寂寂歸何處花亦年年占風雨
江南却遇李龜年蘇州空感楊開府誰吹玊笛斷人腸
斜橋淺淺流水香惟有千年老銅狄看盡人間幾夕陽
　　　又
天女手剪五色雲鞭雷控電行青春散作江南萬錦繡
燭龍眩轉空無塵燕兒眼寒心更苦吳娃情酣夢無據
依然錦綉化為雲却恨風來挾雲去十二樓邊芳草多
知今鸚鵡聴誰歌千金買取新豐酒地久天長奈樂何
　　　讀羅時翁燕山行稿
去年送君萬里行英雄氣富乾坤貧今年君歸未㑹面
燕山行卷驚倒人我從江南想江北八陵草暗孤雲白
夜窻燈火讀君詩一段竒愁貫地脉燕山山水負雄竒
千五百年君有期荆卿等輩了不見咄咄怪事令人悲
黄河西來走東注太行山髙壓中土河山壯觀帝王州
萬雉城荒土花雨宣和玊輦去無蹤蕭條艮岳摇秋風
東霸城邊見銅狄廣武戰處思英雄天地空荒形勝老
兒女終身不能到北征詩後斷無人騎驢獨向長安道
長安道上新豐徒怪此却與南人殊天下久無快意客
此客乃爾雄牙鬚即事非今亦非古牛鬼蛇神萬妖舞
千里萬里種竒語要與嵩華争步武人間官不直一錢
歸來添得詩一編堂上稱觴拜親壽膝下讀書㤀歲年
要狂即狂已即已丈夫做事當如此何由相見共君談
寄詩問訊聊復爾我今山中一處子滄洲滄洲天下士
(滄洲時/翁自號)
　　　用歐陽文忠公神清洞韵題羅士鼎所藏米元
　　　　暉神清洞圖
潁陽之山翠烟深仙人不見勞我心藂峰峩峩照空廓
白雲欲飛石欲落此中不著人間客採藥歸來花滿石
想當飛舄墮層崖数聲清嘯驚瑤臺羣山蒼蒼今在眼
舉手招之殊未來潁陽之山夜鶴飛仙人不見歸何時
神清之洞有幽客應向洞中煮白石洞前岩下仙家春
幾片落花雜飛溜髙下樓臺縹緲霞緑樹不老青山夀
王生邢子意殊勤恨我隔此浮空塵安得碧雲千萬叠
棲此人間謫墮身
　　　又
元暉昔作西江客夜飛墨花曉無跡春風留此二百年
幸是山中至人識有千黄金雙白璧鵝溪白蠒纔數尺
潁陽山髙風露寒幾處高堂掛生色
　　　題曽子文靖節詩注
一馬東浮南北分吳宫桃李春正喧英雄慷慨有餘
恨誓江直欲清中原五山忽拔神仙宅長風吹轉銅駝
陌乾坤千古此哀新琵琶有聲言不得當時縈損君黛
眉意欲恤緯終投機山能平地心非石賔王從此自緇
衣夜看五栁先生傳長恨斯人不吾見難將逆裕逭春
秋此身不是甘貧賤十載東籬一世豪君今躡此清風
高零陵哀憤從誰語心不與契安和陶琹本無聲亦無
趣悠然㤀返中情寓一編箋出許多愁奈何此世非劉
裕杜陵正值落花天江南又見李龜年傷君曲調空遼
絶吞聲獨咽山中泉
　　　中秋走筆
忽忽不知秋已中起來望盡江之東天風吹上一片月
萬古有盡明無窮自歌自酌自起舞失喜墮在明光宫
須臾見雲不見月九州之外俱昬濛我狂絶呌天何聰
乾坤如此寧怱怱江流㝠㝠上有楓雲邊又呌南蜚鴻
有酒且醉無酒可有月不與無月同丈夫意氣見石裂
直欲掃裂雲皆空低徊一笑良自悟事與變㑹誰其逢
仰看雲月勿復道西風落山人睡覺
　　　塞野縱目
讀書萬卷不經濟懶境最佳工坐睡手持緑玊信步行
穿破麥花到松際縈囬空谷含幽光隱映深松發清吹
北風掠野牧者誰牛影參差霜草悴一牛閒卧意方安
童子何知鞭已至囬頭一望近天南髙下千峰洒濃翠
近村逺浦合寒霏落木平林歸暮氣世工善畵貴逼真
悠悠真境誰能契古來文章亦如此真處看來有深味
競為幻語欲幻人敢向人前辨醒醉歸來歸來勿為留
幸有禽聲媵魚沸
　　　道傍湖中小白蓮花清香可愛野人名曰玊蓮
浮葉團團缺一角開花皎皎玊新琢洛神湘妃不足倫
太白醉魂寄蕭索過客誰能知妙香春風竒禀勞隂陽
可憐有此白玊質謫在江南荇藻行古來名花傾城國
緑珠樓下沉香北幽然更用世人看摇蕩平湖水天色
　　　高囦四時歌
春風東來汎幽谷出門一笑人間緑新雨池塘栁帶鶯
嫩雲洲渚沙眠犢一蓑一笠東西村天高地下斯人存
歸來醒醉聊隨意翠樹無言花滿門
　　　又
陽烏炎炎焦九土老農吁嗟氣如縷山中神化出移時
一片閒雲半溪雨誰家金谷有涼臺葵扇桃笙争自媒
清風却在長松下不須用智不須才
　　　又
楊栁磯頭天萬里長笛一聲風不起翠灑千峰日映烟
清涵雙澗霞通水季鷹底事却思歸豈是鱸魚輕别離
晚知尤悔又何益灣頭釣竿君好持
　　　又
寒鴉萬㸃落葉赤山風蕭蕭野日白池上梅花俱有情
林間茅舎元無客人言梅花知嵗寒花亦偶然氷雪間
向來羣芳今欲盡蘭芽已動春將還
　　　宿紫𤣥洞天
閒招雙白鶴駕我吹玊笙去謁紫𤣥君飛飛入青㝠石
古天風吹不剥銀漢殘波崖畔落萬年碧樹春長花花
間弭節聴天樂戲拈北斗柄細酌瑶露團八面烟霞滄
海曙四垂星月碧天寒珊珊曉珮人間去萬頃飛塵入
揮麈徜徉九縣賣金丹邂逅千秋人未度
　　　羅士從真一酒歌
大槽壓白流醴泉小槽滴紅血啼鵑多誇妙味觴玳筵
詎知毒留不可湔工調錦瑟思華年薰風阜民纔五絃
法吏㢘潔終申韓闗雎麟趾意莫傳岷峨之山來坡仙
鞭鸞駕鳳嬉人寰黼黻王度勲柱天餘事與酒究本源
坡仙仙去今幾年真一秘法空遺編余頑居士何曽頑
乾坤萬事俱精妍㝠參真一㤀蹄筌髙(闕/)麥塵霏玊鮮
淵明秫顆珠明蠲幽澗汲月分清漣水火交濟隂陽全
三投釀令味温妍甘芳周徹客流涎杜儀足蹈舞九原
揚箴劉頌俱浪言皂𨽻八仙奴七賢持澆朽骨應汙顔
東風吹緑花盈川泠泠鸎吭韻清圓此時一酌神超然
至和氣象身周旋頓挽淳風追古先如此無懷大庭前
囬視鍥薄吁可憐若真若一物何難甘為弊法相牽纒
治道貴簡不貴煩為君長歌真一篇
　　　墨梅
咄咄唶唶夥竒哉維摩引臂何方來忽而𤣥雲飛出老
龍黒黯之鱗甲乃是皴皴不剥之枯苔三椏兩杈鐡作
髯十㸃五㸃小者如珠大者如雪踈(闕/)驚失正視似龍
非龍徐看畫得蜀苑吳仙梅梅花江南(闕/)童亦指㸃毫
髮不相似抨彈舌閃閃燕山飛雪飛無時(闕/)貴梅一枝
安得韈材二百五十疋煩君多(闕/)短幅(闕/)火室
　　　贈陳仲實
春風吹空雨溟溟(闕/)　繞几簾不捲燕子(闕/)　　　濕
衣花草生客來(闕/)　數口亹亹撑眼直(闕/)　　　睨傍
無人醒我蕭條(闕/)　不齊須臾反覆渠得知馬前之奴
忽極品(闕/)　貧中富賤中貧金谷楼下花滿園不知仲
蔚(闕/)　印堆床十九枚不知敗絮牛衣那得是子陳還
是(闕/)車如流水馬如龍相逢好為細説少年行
　　　寄題疎山寺半閒禪房
往時㳂泝旴毋川李花隂隂曽繫船丰茸沙草取幽徑
扣闗一禮白雲禪千柱空廊絶人跡蒼苔亂㸃蜚紅妍
松香四襲翠滴雨江影半侵明暎烟鸛鶴流聲出嵒谷輕
霏忽散風鏘然長哦欲寫不能就每寄清夢時周旋秋
風吹空客如仙名山有記時相傳廼知曇花解重現彈
指一瞬五百年經閣香臺雪幾春戲成小果留人天先
師吾鄉白雲寺卓錫尚令題榜鮮半閒之半可著我呼
童亟辦青行纒身前舊境餘一念定許鄰舎香茅編
　　　别高申伯
江南浩蕩春風滑信意南逰可竒絶神光直射瘴雲開
陸賈先聲到南粤南粤堠子一千六百里春風却在梅
闗裏闗頭飲罷卓錫泉前迎無限佳山水最好望韶亭
上看三十六峰太古之色拂天半恍若后䕫騎鳳從天
來帶得虞庭九奏韶音囬此時彷彿聞之應思虞舜不
忍去唯有山風海月相追陪舜峰之下韶陽廟忮心餒
魂何足弔盧能逺矣莫問曹溪禪湞陽峽裏不必聴妖
猿直下廣州城中去城中公卿多自賢醫官酒庫亦是
官善事使長官無難此心不與物俱轉三年偃息人已
安著就新書不妨似陸賈若論功名正恐陸賈出君下
林間荔子海中魚瓦甌酒醒日日沽千嵗之棗安得長
相寄人來時寄廣州書
　　　送皮徳昭之官武林
羨子才如渥洼馬萬騎嘶風俱在下霜蹄如電不足飛
天上良星愁空靶如何不歸十二閑逺放江南沙草間
一朝馳入東吴去去看錦繡舊江山故宫土花無㸃碧
騁懷流水誰移得萬古乾坤萬古空英雄無淚可輕滴
囬首一百六十年閒將議論當籌邊諸公何恃恃江水
江水解容偷渡船璧月無情瓊樹老遺恨滿腔不能道
留連一曲後庭花待得楊堅何草草海門自闢潮自來
禮華樂葉俱寒灰東風漸搖堤畔栁臈雪欲挹湖邊梅
平生欠作經行處羨子東行問征路一官何用計崇卑
好聽吳儂詫新句嗟哉與子如有縁相逢相别不期然
龍杖堪騎定相訪馬塍花下酒如川
　　　郝思温大字歌(號東山雪/菴髙弟)
東山手提雪菴筆筆中出此萬鈞力重如岱岳鎮坤維
竒如古鼎躍泗側㸃如滄海之碣石直如叅天之古栢
曲如老龍恣盤挐横如方城立鉄壁快如大澤斬蛇劒
妖䕫幻魈俱辟易巨靈引指太華擘三千獅子座舉臂
可移得偶然揮毫(闕/)世間世間壯士不能擲瘞鶴銘摩
崖碑後來者誰誰継之我嘗見龍溪之字大如箕五百
年間無此竒雪庵老東山子優鉢曇花重現世崑崙以
為筆東溟以為硯青天以為紙為我寫太平兩大字持
獻天皇九九八十一萬嵗我歌爾字我老矣
　　　題江南烟雨騎驢圖
風發發雨瀟瀟渡船未度山相招騎驢不知前路遥前
路遥抵何處南山之南且稳住莫向長安街上去京尹
今無韓吏部
　　　送朱縣尉之官贑城
秋風吹船上重灘前茅未到聲先傳官能捕賊如捕䑕
直擣狡穴不一全上功得賞來此郡威慴獷悍皆服田
城南城北雨新足香稻滿野歌盈川衙空吏瘠弓力廢
尋常舊業開芸編欝孤臺高俯流水崆峒山碧迎寒烟
張梨如盂柿勝蜜美酒可飲不直錢茶山詩派有續者
随時倡和多新篇聖朝無煩上封事第一莫學吳門仙
方今儒臣易進用九遷何用終三年
　　　菊歌
山水之村沙路乾風清日美情閒閒松林公子好事者
千株異菊培庭間素娥天孫娱清夜從以羣仙彩鸞跨
盡収四天五色雲巧粧絶艶鬭新雅紅玊琢成深淺紅
赤金抽瓣金瓏璁推氷妙手簇氷蘤間以孔雀堆紫茸
洛陽牡丹杜家譜西園芍藥何足数造化工多良獨難
逢花不賞將何歡君當歌我當舞花亦欣欣欲相語不
須定限一日三百杯不須腰鼔百面如春雷但願樽中
長不竭諸公長在花長開世換花花換世移根改色年
年異一畨花様一畨竒看到伐毛洗髓幾畨時
　　　送程學士
洞庭之水銀河通手提白筆行清風歸來緑野按幽事
青山低昻馬影中時從賔客娱泉石不省麒麟誰第一
中使傳宣下九天闗河秋光照飛驛彤庭引見宫雲開
問卿安在今肯來(闕/)　　暎天顔喜百辟在列俱首囬
皇元經制宰九有曽侍先皇討論久登庸耆俊徵舊聞
宗社靈長自天祐中書堂中庶務清四方萬姓歌升平
應無闕事可商畧定見房杜藏功能我從諸生立門下
别公敢把深衷寫子房歸計未足高伊吕元非退身者
力竭忠嘉荅主知(闕/)　　此東南誰當續王庭石介頌
眎千萬祀無窮期
　　　魯港行
(闕/)　西來天塹長大波如山險莫當黄蘆未花秋黍熟
欲弔(闕/)　空蒼茫十六年間老師相格天勲業伊周上
儀真使容(闕/)　　襄陽將軍儘降將西園價積郿塢金
伴食光禹趨雄禁法宫穆清坐高拱赤舄雍容衆口瘖
葛嶺祥烟籠甲第吳娃理曲争新媚珊瑚枝邊酒影春
水晶簾外花香醉主君千年萬年計甲光如水邊風寒
虚傳竒士畫三䇿臨危諱病醫良難古來何限韓擒虎
天馬如神解飛渡出師拜表真孔明不計(闕/)　九節度
半閒堂前杳歸塗閤中諸客今何如前時晉公魏公語
今日驩兠苗鯀書殘月無情上陽曉木綿破(闕/)閩山道
潮落潮生人不歸陌上花開幾番好
　　　采石
驚濤萬里來無極虞公中興偶成績百年俯仰感慨多
事不天假終無益君不見李太白高才絶世何不直但
令供奉行醉墨倉卒纔為氷玊容萬里漂流夜郎謫人
生有知當自適飛絮浮雲本無碍青山丘墓何足惜向
來金鑾殿日落狐鳴秋草碧
　　　車碌碌
車碌碌車上行人雪中宿三更驅驢聲陸續頓撼肝腸
眩心目霜稜飛刀風激鏃荒郵無烟抱空腹橐駝不収
馬成簇暗裏低心避羣牧望斷海光上東旭木末天低
星煜煜
　　　黄河道
黄河道漠漠黄沙覆枯草依然南北兩空堤堤上畊人
長桑棗人心百計當若為古來河水今南移平原縣前
好沽酒車夫鞭驢莫囬首
　　　龍灣阻風次日舟人必行解舟風囬喜賦
東風吹船行西風留船住蓬鬆黄頭郎作底使風去蘆
篷兩扇當江開船船相趂風初囬龍淵烟氣隔洲失宣
化山光隨棹來潮頭又上推船走一時便過新河口兩
人勝負篷底棋船行遲速人不知黄頭郎稳扶柁信風
宿大信肉色花枝紅采石酒波春水緑
　　　長風沙
長風沙酒旗斜風沙有情留郎住勸郎莫向前江去前
江去轉風波牛渚圻邊須過得皇天蕩裏奈郎何郎船
但繫門前栁唱曲好歌勸郎酒與郎不是平生親憐郎
却願郎長久郎今必去當何為教郎解有思人時
　　　山碅碅
山碅碅石确确一灘翻下一灘惡青衫黄帽扶招竿銛
鋒如㦸波心攅打槳失手能盪過扶竿失眼船隨破三
山城中女如花髙樓酒賤多魚鰕荔支林中尋屋住上
灘難轉莫歸去
　　　冲虚宫景真堂
怡山東麓堂静深欲尋真景真難尋華鐘時發貞明韵
(王審/知時)秀木遞懸天監隂(王伯梁天/監中飛昇)天風飂飂吹余髮戲
綰幽藤作條脱騎鳳簫驚烏石雲降龍劒照古山月丹
爐藥竈長周旋六時采擷三芝鮮蓬萊書札失幽約幾
度歸潮深碧烟
　　　了娘囝
了娘囝西禪寺裏粥鼔鳴殿前殿後荔枝密葉落當掃
草久生衣裙潔峭苕鉏輕戯將苔石門敲鏗廊隂同伴
笑相謔話字難通知有情紺園花香日易晚行童遲打
昏鐘聲
　　　古秋夜長晴雨
壁帶懸素琹衝牙起瑤林月寒文甃百蟲語簾外桂花
香雪深綉茵暗輟雙龍枕紋笥密収團鳳錦西隣少婦
笑齊眉寳帳芙蓉攜醉歸獨自佳期長是誤璿霜欲下
雁驚飛
　　　又
雪浪流碧虚雨花散前除西風紅葉石欄曲盡并寒聲
歸綺疏囬文讀罷雙蛾斂城上啼烏稀漏㸃東家嬌小
乍迎郎沉水銀篝殘晚粧燈裏鏡臺閒自照紅顔相似
夜偏長
　　　題盧鴻十志圖
崖欲脱峯欲飛水灑灑烟熹熹石間老樹不老色翳蘿
懸隂石入黒調琹未了趣觀泉十處竒蹤日相迫紫虚
萬里丹霞開直上倒景之髙臺佳雲好花滿嵩少仙友
為我今歸來莫嫌登山脚曽踏東都路姚崇宋璟可人
故不然豈肯容易出山去
　　　擬峴臺
擬峴臺山如盃樹如苔臺前東風花亂開流雲藏雨花
間來花根得雨新緑催花枝隨雨成香泥神工鞭䇿不
停手七尺容形争好醜桐林領頭木香酒百錢一盞當
酤否
　　　雪中度崇仁望仙峰
㳺樂之溪清可㳂天風剡剡山盤盤愈行愈深愈幽邃
疑有仙者棲神丹樛木怪藤鳥鳴荅緑潭青壁龍嬉蟠
裵徊賞愛不能已步步駐目搖荒寒寒雲平凝帟帷妥
急霰亂下珠璣完忽而兩崖蒼蒼散花雪板橋石路浮
􁁊乾交迎密撲迷欲眩怯下疑高行自難凭澗茅房所
居雅叩門烟火相依安澄渟夜氣造寧極嬰冒曉凍追
殊觀忍觸瓏璁縱健踏喜聆環朗藏鳴湍垂㽔不動偃
杉竹懸柱偶脱争嵓巒前源未窮取危磴直上百折陵
㠝岏新爪痕痕過飢虎高翰葉葉逰飛鸞俄然獨立倚
霄漢波濤翻海鎔銀寛雙瞳四徹洞萬境肯與塵界循
憂端蹇余看雪知幾處何如此時望仙峰上看仙之人
兮來不來浩浩元氣與我同朝餐
　　　題五馬獵歸圖
秋野肅肅秋草萋萋天空雁度呼鷹時一馬前行四馬
隨前者囬頋相指揮最後兩人俱下馬一人拱手俯聴
之一人挐麞毛色肥角弓在弢箭在房人馬意態何遲
遲知從底處射獵歸莫是營州少年并州兒閒中貌此
知為誰筆力精勁妙莫窺我疑此畫有似汲塚古書出
蠧簡殘逸有缺遺不須完足自可寳古人日逺何由追
嗚呼古人日逺何由追
　　　黄氏南園歌
南園花南園花白於雪紅於霞深處定有仙人家花隂
亂駐七香車山香儘舞花不老花艶直上搖金鴉瓊膏
一吸香入骨醉呵金鴉不令斜南園竹南園竹寒於氷
緑於玉割得何天土一丘炎官雖炎誰敢酷天山太古
雪皎皎蓬萊絶境風蕭蕭白鶴翻空啼一聲下占清隂
對棋局君不見古南園錦茵紅皺琵琶弦珊瑚碧樹沉
水烟嘉賔列坐鼓咽咽白石詩句吟成編放翁記文筆
如椽挾䇿博塞若為賢撫掌一笑睨青天不如花竹之
間汲清泉且取粟粒香芽煎
　　　題五公寺壁畫古栢
陂陀堆豗挺雙栢槎牙直上不可計尋尺元氣所融結
通身骨力醜怪形狀古黯色作柱擎天等閒事世間萬
木俱難敵栢根水流滔滔鼓舞風雷吞吐日月(闕/)　惟
有雙栢牢萬牛囬首参天高看得孔明事業如鴻毛
　　　由寳塘舟行至臨汝
盧鴻十志看不足愛雪貪行雪相逐晴風吹散圮山寒
三十六陂水初緑黄洲拏得罩篷船松筠繚遶烟成淵
波聲叠下灘聲惡鮑照却歌行路難
　　　山中樂效歐陽公
東方風囬春山道趂暖行歌霽華早溪源露歇逢藥苖
石徑烟輕掇芝草紅英灑地燕將乳緑樹添隂鶯未老
入笿魚鰕朝赴饌傾筐笋蕨夕供芼山中之樂誰得知
我獨知之來何為水竹沙頭閒檢校村村簫鼓太平時
　　　又
堤栁緑搖新罨畫石榴紅摺嬌裙衩蓮蕩風閒翡翠敧
菱塘雨定鴛鴦下溪女浣紗朝出村行官飲水暮歸舎
瓦瓶手挈隔年醅石下坐圍明月夜山中之樂誰得知
我獨知之來何為空裡烏蟾飛影過桑麻課效勝書帷
　　　又
空山一夜生新雨涼起賞心千萬緒扇團自守不依人
桐葉知幾尋脱路隔隴笑談雜樵牧臨流賔從惟鷗鷺
懸庖蘆菔美勝酥精淅新秔香滿户山中之樂誰得知
我獨知之來何為青林紅樹人烟溼護得金橙密處垂
　　　又
千花重作陽春節野杏山桃隨處發莫思前度看花誰
已見新墳芳草歇穆山山下數灣月華山山崖千丈雪
幽人獨在雪月中要與梅花成四絶山中之樂誰得知
我獨知之來何為除却山家新臘醖世間無事可相宜
　　　龍霧洲(時大王有/南行者)
龍霧洲水油油中有驛馳南越舟庾嶺瘴天雲不収直
到海邊天盡頭天盡頭海茫茫金珠璀粲平斗量鴻毛
性命此難㤀檻車何事招巫陽不如囬雁峰前鴈鴈門
舊侣年年見
　　　陵山館辭
陵山兮蒼蒼仙之人兮何鄉邅余陟兮巘嵼援碧藟兮
廻以逺草髴髴兮華繽繽頥下方兮凝翠氛空館兮延
佇待來不來兮沓空碧七鶴駕兮曷追渺余懷兮悱惻
煜三秀兮㓗餐羌静貯兮陵山挹太清兮撫𤣥極聊逍
遙兮永終日
　
　
　
　
　
　
　
　
　
　知非堂稿卷四
欽定四庫全書
　知非堂稿卷五　　　　　　元　何中　撰
　　七言律詩
　　　與胡山村
九萬風高力控摶偶然倦翼墮塵寰間聞說到乾坤外
知已誰當伯仲間何地可堪容一橘亂雲相隔失三山
方來亦有無窮在未必先生可得閒
　　　又
平生再拜一何難昉得陪從杖屨歡大節熟聞諸父語
高風還許後生看茶邊道義松風晝酒外興亡竹雨寒
别去幾時能聴法秋深桂馥重凭欄
　　　送李仲章逺逰
風笛無聲笑指空出門誰碍更求通一㠶千里客何逺
王氣雄圖江自東亦壁驚烏飛夜月衡陽看雁落秋風
人間興廢不須問詩在江潭栁影中
　　　秋懷
萬壑東歸晝夜流人間自是本無愁不悲白骨塌秋井
尚恨華屋歸山丘此事直須一杯酒只今何用萬里侯
明朝且可尋黄獨荷鍤徑徃西山秋
　　　又
采采蘋花可佩香依依橘柚未全黄人行塞北非征戍
雁過江南有稻梁短笛疎鐘來别浦亂鴉飛鶩共斜陽
西風擾擾知何似看見黄花滿地霜
　　　嵗菊
黄玉為裝好自修天寒身被翠雲裘直於歳暮標明節
那向人間立晚秋湘澤忠臣終戀楚柴桑處士不歸劉
漫將二老閒題品寒照疎籬一片愁
　　　除夜
身外須知總是空書生何處覔窮通自縁一嵗今宵盡
獨坐殘更數刻中學有淺深心勿畫詩無今古句難工
不知春到池塘未一夜簷間花信風
　　　閲穆陵丙辰御賜進士詩
後代忠臣擢丙辰穆陵魂斷北征人長江浩浩傾吳越
九野荒荒嘯鬼神鵑血縱乾難返蜀烏頭未改竟留秦
琵琶絶域千年恨青塚黄雲不識春
　　　大水
漠漠隂寒寂寂秋濁波如屋蔽空浮聚灰莫試媧皇手
銜石虚存精衛謀逝矣棟梁歸大壑纍然盆盎塞中流
鷓鴣聲苦行人斷且向江頭具小舟
　　　雨中
雨滿寒空風滿林閉門十日自悲唫不知　衮從誰語
尚許傾陽見寸心書史軒窻雲氣潤蕙蘭蹊徑蘚花深
好風為我吹晴未欲釣清溪坐栁隂
　　　又
炎夏如秋氣已還老天竒變亦多端山横北牖隂雲合
人對南山暮雨寒江海窮居無米易古今邉意得詩難
嵒花落盡幽禽語坐看千林擁翠瀾
　　　八月二十八日
黄竹哀歌世偶傳佳期應待後千年曲江宫外看蒲栁
凝碧池邉聴管弦古徃今來人化鶴天長地久帝為鵑
蓬萊水淺應聞似徐福歸舟已失仙
　　　夜立
㝠㝠無復辨秋毫天映諸峰湧翠濤萬里明河流眼去
三更獨雁倚風髙南鄰絺綌秋難貸隔舎歌呼夜更豪
只有殷勤木上坐共聴枯葉響蕭騷
　　　臨川道中
路隨一水曳長烟秋入重雲擁亂山過眼向來華屋處
寸心不挽盛時還紛紛世故行人亂漠漠林霏白鷺閒
忽遇長空飛驟雨春泉一派落松間
　　　穆山書事
蜾蟲三百有六十其長相殘更斷魂細與漁樵商世事
獨尋(闕/)梵到松根蟬鳴晚日濃時樹鴉落秋烟淡處村
難覔飛車逰海外直隨藜杖信乾坤
　　　晚歩
歡適常看好景稠悲吟偏覺滿空愁碧雲忽作紅霞合
翠靄俄成紫氣浮笳𦂳山城鴉翅亂人歸江路馬聲遒
老天遺我多竒變著在江南澤國秋
　　　曉晴
雨意將闌天自休細穿詰曲聴鈎輈千山欲曙㣲霞吐
萬木含春溼翠浮孤塔逺知城尚近空江猶似古來流
遶汀花落白於雪掠地風來嚴似秋
　　　孺子亭
先生不是早知機所恨諸賢喜有為共立名稱空自異
竟成朋黨最堪悲當時僅許陳蕃識此意只應梅福知
亦見祠邉丞相宅滿墻幽草緑参差
　　　登滕王閣
洪崖山前樹歴歴石頭渡上烟溟溟龍分片雨過秋水
鷗倚西風窺斷城吏部文章餘簡册前王名姓老圖經
登臨己費三十載草草忽令詩句成
　　　次韵彭希爽吳景傳約逰穆山
穆山秖在白雲隈擘石為門任去來兩澗寒聲通法席
數峰秋影上香臺林深僧梵含風逺嶺隔山樵戴月囬
此地能令高興到中秋又近桂方開
　　　興化軍冲虚宫贈陳虚一尊師
兀兀山林棲遯身洞天深處振行塵客如种放豈樵者
師似彌明非世人丹水汲餘山月淡異書評就海花新
他時説看逢(闕/)事皇慶行天第二春
　　　舟中
逺送孤㠶波渺渺深籠寒靄樹稀稀象牙潭上風初急
龍霧洲前雪亂飛山掩孤鐘分響到沙盟叢雁逐行歸
彫房熾炭行時令何那癡漁擁斷磯
　　　黄氏石闌
此地何年石作闌石稜不共蘚花刓四時勝日圍芳草
一塢春風護牡丹洛社賞心遺記在善和先志舊書完
明年一鶚清秋上文石斑髙萬目看
　　　諭仲本詩集
鮫室成綃别是機向人定價每疑非寒通海底珊瑚樹
秋漾天邊寳劒輝虎瑟含風蒼洞逺鸞笙戴月碧雲稀
幾囬剪盡西牕燭又聴山鐘數杵飛
　　　次雪溪上人秋興韵
靈峰寺裏講時茶啜處銅爐一篆嘉揮塵㣲言穿溟涬
題詩險韻趂車斜風囬過雁松移影烟隐寒鐘桂重花
秪有新吟猶習氣自餘諸事鬢今華
　　　答清江皮季賢見寄
古人千里夢相求咫尺翻増隔絶愁雲護牋題醒處墨
雨深樹色緑邊樓文章正法追前哲句律新功卻俗流
為問幾時談到劇壽楓南畔菊花秋
　　　送族弟元迪
老去逢人怯送行弟兄分手若為情明時難便高才隱
為客當令逺業成桂嶺寒烟通郢樹逍遥夜雨入彭城
明朝便自堪囬首不待秋風過雁聲
　　　寄詹正之
幾驛相望兩鬢華書題不寄雁行斜但令天下稱知已
可為江南故憶家樂毅臺空烟在樹魯連城圮雨殘花
燕齊勝事多収拾定有新詩處處嘉
　　　觀除目有感寄皮徳昭
偶將除目到幽窻坐對撑犁事滿腔知是乗桴欲浮海
如何陋巷問為邦一庭月冷驚秋照三寺鐘聲接逺撞
聴罷無眠閒憶得灰心底用要心降
　　　贈直心苦口道人
涼氣將深暑氣収芳華零落思悠悠道人心口如神騐
我輩窮通與道侔鶴為乗軒能致妬馬因立仗却招尤
世間只有閒鷗鷺野水如天得自由
　　　無題
鴉尋流水遶村迷雁失寒菰落渚遲老杜舊傳餐玉法
馬遷新睹采薇詩譚空漸入皆空境觀物寧非閉物時
閒憶年年溪上路梅花開遍向南枝
　　　舟中次涂雲章韵
久矣坐㤀如子㣲元非强學介之推良工未肯(闕/)樗散
新學何為迎躄師山路雪深聫轡稳江流風淡落船遲
此時此景周旋好長遣閒中費夢思
　　　題崔伯明詩卷
海底珊瑚不易収俄然在手醒雙眸媧皇煉石天無璺
織女機絲月共秋一草作花生自别三年刻楮巧堪羞
客牕燈影誰為伴雨響空欄徹夜流
　　　夀黄希尹
壽星移次東禪近甘雨生涼晚梵宜心地平平真活佛
書鄉郁郁有佳兒春濃寳樹開花處日麗丹砂擲米時
知是文吳俱不老三神山碧酒盈巵
　　　送郭竹堂赴南臺
聖代人英第一流霜臺粉省總優㳺我知陳阮誰争長
人詫臯夔可與侔願作良臣安用激親逢治世更須憂
六朝形勢江山在且與諸公共唱酬
　　　題皮季武所抄吳草廬周棲梧孫少初皮季賢
　　　　四十年前閤皂碧崖聮句後
皂嶺清逰記昔年彌明傑句儘難聫公如樂正超諸友
我似延年咏五賢自古髙才須盖代無前偉績定由天
世間何限經綸手獨立蒼茫意不傳
　　　答諭仲本
閒身未必受人羈為要攜書教阿宜素學日從前哲究
此心偏與古人知由然栁下聊同俗老矣徐娘已昔時
只道暮雲無用處彩霞五色照天竒
　　　答胡噐之
記和車斜四韵詩誰期此别許多時但逢來客長相問
每向無人又入思心在不知身各老語深偏許䇿同枝
空雲聚散悠悠者底用閒愁挂一絲
　　　贈丁教諭
芙蓉仙客果能仙百事精通不等閒未入漢庭陳奏牘
先從周制作醫官緩尋芳草多諳藥笑指遥岑便説山
已得一吾人印可更求數語與誰看
　　　題陳達觀浪吟集
語淺遙知人意深仰難(闕/)　俯難臨緱山駕鶴月千頃
虎峽啼猿秋一襟斗極光寒天識劒閬城境絶客成琹
馬蹄飛電長安近直上鼇峰一萬尋
　　　袁氏雙頭蓮
芙蓉菡萏冠詩騷一萼雙花少所遭周日夷齊清並峙
堯天巢許潔同高石丁可是神仙侣楚閩終為兒女曹
臥雪門庭宜著此露香霞艶映蘭臯
　　　送達海提領
軍山山下舊監州人物科塲第一流千尺棟梁宜九室
一官朱墨費三秋甘泉侍從須揚子貞觀封章欠馬周
從此金門多應制新詩能寄故人不
　　　次吳草廬花晨韵
我知居士病全安難敵談鋒舌本乾花外偶迎風日美
人間已作畫圖看江行唱和今猶盛東見追陪意更讙
吟弄迢迢歸路好廓然天宇似増寛
　　　再用韵答周昻霄
布襪青鞋試步安徐披山徑野花乾可欣久别能相聚
便有新詩得細看七尺形容終解老一時真契且交歡
百年尚逺身長健若比朝菌嵗月寛
　　　送詹伯昌曹州迎親
步徃迎親此役宜五千里外快心期近曽讀律知名例
早事通經識孝慈鉅野天清緗帙稳長江風淡布㠶遲
企予相待封溪上楓葉蘆花秋盡時
　　　由清江赤城觀至寳塔寺暮歸樟鎮
自笑野人多野思並村隨處意閒閒赤城觀裏折丹桂
寳塔寺前迎晚山隔水歸樵分路散衝嵐飛鳥認林還
秖言十里街頭近不計黄昏便掩闗
　　　酬掲曼碩贈别
來日君還在我前歸時我獨占君先氷寒斷道鳴駝外
雪暗空村落雁邊畫省諸公扶日月南州孤客記山川
松聲多處黄精好舉手青霞始學仙
　　　任城南
自愛清遊自愴神五千里外獨歸身馬嘶平野呼鷹吏
犬吠寒沙射雁人直北闗山初合凍近南氣候漸知春
蒼苔白石梅花路長憶驅車魯水濵
　　　魯橋發舟喜賦
幾驛荒程不候鷄坐車和夢向南馳纔辭薛國沿清泗
已指彭城望下邳榆栁無情隨日變風霜有力待人知
二王臺下船如織誰薦香蘋酹一巵(沛縣上濮王/項王二臺)
　　　秋夜獨立有懷
秋老谿貧獨夜時笻枝移徧響蟲飛山城鼓疊月生海
林屋燈寒風動扉帶雪闗河人别久隔天書札雁來稀
㤀情(闕/)有難㤀者黄葉一庭霜滿衣
　　　偶成
初啼山鳥篆香斜荏苒明時翫嵗華三日雨深春在水
一林烟溼暖生花尋盟舊卷鈎簾展開禁新醅隔竹賒
却憶去年歸漸近半篷殘雪上寒沙
　　　壬子元夕
(闕/)市人(闕/)啼倦鴉常年歌吹稍喧譁夜風十里滅燈影
春雪一林寒杏花凍濘漸深緘蟄户新灘㣲壯奪鷗沙
西林樵客同爐炭閒試香芳品荈茶
　　　陳虚一尊師山房雨後
一片閒心倚石壇千峰向背碧當軒海門雨氣懸虹影
洞府香風粲鶴言絶艶槿花深映户生紅荔子密園村
早知千里移家近久辦黄岡十畞園(黄岡多/荔枝)
　　　寄鄉信
謡俗傖荒越下州西風孤旅倦悠悠酒罏女静花落樹
魚市人歸潮滿溝鄉夢頻經闗上月書題分寄海邊秋
已期待臘西村畔春在梅花雪暎洲
　　　種菊久客遂爾蕪蔓扶植成詩
萟菊幽灣種種殊偶然久客遂秋蕪旋裁竹架扶枝􁁄
頻汲泉花救本枯曉露漸寒覘綻否夜風㣲動覺香無
幾多名品人應識倘有良工入畫圖
　　　得家信
俗尚難公不取諧木隂深處玩蒼苔身抛世累終相著
心怯鄉書重一開極目雲天鴉陣黒滿林風雨雁聲來
平生最有看花癖何處溪頭發早梅
　　　遇掲曼碩有贈(時特賜其父荀坡貞/文先生奉勅立碑)
十年相隔忽相見猶記書題獨故人京闕詩傳多應制
里門碑建獨榮親梅花滿暎林扉雪栁眼初迷輦路春
知是高情難去住此身誰是自由身
　　　新淦畈步作
松筠色潤翠成圍鵝鴨聲多水漸肥隔野販人争野路
迎年姹女試新衣暖烟黄栁知春到殘雪青山伴客歸
茅屋酒旗隨處有悠悠世事儘相違
　　　黄籙醮
道真法力貫穹圻炯炯靈襟感應機萬里東風人獨立
一天杳霧鶴雙飛瑤壇封事披雲徹碧海逰仙戴月歸
恰是廣寒新醮罷夜來花雨打牎扉
　　　元日
聖主龍飛肇紀元野人相賀板扉前不知顔色老昨日
共詫時光勝舊年井口杏花春食雨墻筐栁蕊暖肥烟
長溝緩繞風猗緑林下烏犍漸受鞭
　　　讀荆公集
古來遇合幾君臣無奈生為叔世身大志本難酧逺業
諸公同是忌南人風高碧漢孤翻翮波蕩滄溟獨縱鱗
每恨孔明参佐劣費禕蔣琬儘難倫
　　　又
持方試藥詭能醫失著推枰却付誰東閣招延賔履散
彤庭撫問使車馳蔣山舊宅僧堪託白下新詩栁最知
宇宙茫茫經世事周官今又廢多時
　　　寄智玉成
僧來能說近平安密抱陳編獨細看每恨故人疎覿易
無情估客寄聲難四窻人寂百蟲語千里夢囬新雁寒
心事書題俱草草西山幾叠碧雲端
　　　閤皂山福地
兩崖松竹緑蕭蕭時聽岩隂響野樵鶴信早歸題籙客
蜂房分綴鍊丹竂晉時月在淦源淺粤國雲通勾漏遥
仙馭肯㤀僑鼎地風笙清夜落璿霄
　　　題墨梅
江北江南春又動臘前臘後梅仍花三㸃五㸃雪孕魄
一梢兩梢鐵擘杈枯根健迸石色潤半身倒偃溪流斜
逃禪老人招不得樹穴探環今是邪
　　　題石橋
未許興公知此山應真飛錫於其間隂凝黒霓落半胯
夜凍銀河僵一灣偃月光通空翠眩囬風聲静雨花閒
山中仙人渺何許去鶴三招殊未還
　　　乙丑元日
村北村南笑語通銅罏香燼蠟燭融寒雞四起野霜縞
清磬一聲天海紅老大情懷元壯士太平田里有東風
續經且遜河汾手只擬新桃亦未工
　　　後正月廿六日有喜
縱横亂帙翳山家且聴雙松啼乳鴉三日暖風生野色
一川酥雨入桃花木多山市無人問恩重綸音有客誇
贏得乗閒隨喜去溶溶春水遶平沙
　　　鄒悦道哀詞
八牎九室失般倕善斵無人轉可悲曽就功名遭記録
竟將文字老明時門生定展王通學舊友誰成郭泰碑
無限哀悰歌不徹落花如雨暮雲垂
　　　自羅源㳂溪尋梅得之喜賦
羅源波畔野梅稀流水油油引步遲曲塢深烟將淡處
前峰薄雪欲消時槎摧鐵榦緑苔㸃梢拔霜條丹萼敧
説影談香花定厭迎寒袖手倚疎籬
　　　㑹吴學士于山水村
仙家山水欎葱邊今日重來翰苑仙五百里間星象動
一千年外畫圖傳(晦菴畫於/聚星亭)寒泉㑹粹書還就短簡賡
酬句倍鮮不待職方添記註門生語録已成編
　　　黄氏塵外亭
金華仙子與神謀别有乾坤作勝遊天外客來談太極
洞中日永對紋楸花香四合島霞曉笙響一飛山月秋
誰道蓬萊三萬里一壺元只在街頭
　　　壽吳草廬八十
四朝加禮聘車勤又際龍飛沐異恩聖主執經常賜坐
大官承學盡趨門格天勲業身徐退平地神仙道愈尊
春有八千纔八十桃花紅嫩酒盈樽
　　　題金石録(即雲萍録/)
胸中舒卷任閒情塵介何由置重輕虞子自知書可著
伯夷非待史為名碧雲一夕度歸雁紅雨千林啼晚鸎
聚散偶然無足計世間甲子又新晴
　　　贈墨者侯生
逺心每計百年寛壯事俄歸兩鬢斑周鳳不鳴詩已廢
魯麟無迹史難删寒隂十日雨花急長嘯一聲雲影還
多謝侯生墨如漆草堂無宇可斒斕
　　　庚午上元(是年江西大饑/)
九野淒涼魂不招又知今夕是何宵叢祠月黒寒䲭聒
山市烟深臈雪消遺事誰編傳舊俗夢華有記録前朝
一枝桕燭(闕/)然處香譜茶經共寂寥
　　　楓陂即事
幾杯殘雪寄遥岑一舸輕嵐並曲潯晴氣貫山虹碧動
暘光著栁粉黄深衣裳炫路通隣里鼓笛粘燈聒杜林
左頋右瞻㤀費日老人態度少年心
　　七言排律
　　　黄養浩得水石山有詩自和索余同賦
壺中未識九華竒先讀坡公唱和詩天竺分峰應佛送
仇池通穴許仙窺拾時山静雲相伴歸處家遥月共隨
書史軒牕多勝賞蕙蘭蹊徑換幽規花邉汲井泉頻滌
竹下安盆几隠(闕/)百匝端詳無(闕/)喜四隣驚訝頗成疑
家童習懶愁添約野客生貪黠欲攜已廢朝眠迎露立
更疎晚講對霞敧人言每事皆為累我謂高情未易知
儘見蓬萊幾清淺菖蒲遮莫待花遲
　
　
　
　
　
　
　
　
　
　
　
　
　
　
　知非堂稿卷五
欽定四庫全書
　知非堂稿卷六　　　　　　元　何中　撰
　　七言絶句
　　　穆山
寒雲十里踏沙堤斷雁數聲心自悲不見悠悠官道上
前人已逺後人遲
　　　舟夜
拓去篷窻月滿襟蕭蕭驚雁墮哀音不知天意何倉卒
數疊寒雲萬里隂
　　　訪曽士益
釀雪不成雲未闌樓危笛裂雁聲殘江南江北梅花夢
夢入空山共苦寒
　　　海棠
㝠鴻銜子錦川來嫋嫋柔紅花數開花睡未醒春未透
半空飛雨暗蒼苔
　　　西嶼
野色山光儘可詩倦來把定釣魚磯晉成東去唐成晚
花信無風春自歸
　　　即事
落紅瑟瑟叠蒼苔古徑無人獨到來野蝶山蜂渾不見
春風更許草花開
　　　江行
悠悠行客漸黄昏隔浦人家已掩門誰與飛漚逰海上
亂鴉無數下西村
　　　雪
天風摇動玉京移九野蒼茫一望時老樹細觀猶似舊
好山何處不堪疑
　　　其二
我疑𤣥帝巧鋪張萬落千村入混茫但得減租寛物役
何須如許壓遺蝗
　　　其三
前鋒飛霰決雲馳後拒獰飈裂地吹江上梅羞顔掩玉
崖邊松老鬢成絲
　　　其四
汲竇烹茶火未殘敲詩刻燭夜將闌征鞍擾擾江南北
似是梅花怨苦寒
　　　清明
墟落無烟草樹昬一樽蕭索酹殘春吳陵晉廟凄風雨
那怪荒阡少祭人
　　　夕陽
夕陽盡入笛聲中兩岸樵漁一水通楊栁已疎楓漸落
黄花渾未識秋風
　　　昨夜
池蛙鼓吹已成癡穴蟻侯王更自迷昨夜孤窻何所似
三更風雨五更雞
　　　落葉
當春已惜片花飛緑葉成隂事轉非啼鳥唤驚人夢覺
秋風零落葉全稀
　　　獨來
黄花自是最難開待得開時我獨來籬落不知天地晚
何人却採落英囬
　　　絶句
山似芙蓉向晚開水如羅帶束林迴世間只有閒鷗鷺
立盡寒空待我來
　　　楊花
萬㸃楊花倚石開千層椶葉下山來諸峰窅窕深春緑
獨自衝烟看幾囬
　　　次史葯房池上即事韻
萬蕊蜚香百草芽簾旌不動栁隂斜幽禽還識欄邊客
曽立東風仗外花
　　　夏日偶成
香透池荷入户生静如老宿不看經一林深緑清風度
遞出𤣥蟬長短聲
　　　登高
數峰高聳萬峰低看到斜陽意欲迷一朶碧雲深淺碧
殷勤只在數峰西
　　　隨興三首
路轉林深香未窮林光盡處麥光通長安花落朝三殿
曽有桑麻萬世功
　　　其二
紅雨絲絲緑漸深萬年芳樹轉春隂畫梁幽谷誰輕重
鶯燕(闕/)春覺(闕/)心
　　　其三
(闕/)空香静牡丹寒逺笛聲沉恨未殘寂寞繁華今古共
一溪晴雨倚欄杆
　　　對櫻桃
淡淡春烟淡淡風兩村桑柘翠相通東皇太一功成去
熟徧櫻桃一樹紅
　　　雨行
手決飛雲未易排幸逢佳樹不相猜數聲急櫓隔林去
一陣歸鴻衝雨來
　　　秋原
稻花香裏聴潺湲路入高原犢草閒生長太平無所用
且隨殘照看秋山
　　　小齋獨坐
老蘇朱墨十分工應笑林間逺世蹤翠樹𤣥蝉秋滿院
更添何處一聲鐘
　　　初春
年華來去野梅識春意淺深沙栁知偶到前村閒指㸃
數峰殘雪淡晴時
　　　雨中遣興
萬壑千巖夢寂寥飛淙落澗夜蕭蕭覺來忽聴兒童說
昨日榕隂有石橋
　　　二
來時榴樹綘雲遮今見盃盂墜顆斜莫待鏡中頭盡白
閒情都付粤東花
　　　三
雙魚容易託飛郵潮水無情上劍州占得千峯深處住
門前溪水更西流
　　　聴雨
山家秖隔面前山慣得書題不徃還秋色定隨連夜雨
幽花細草滿西灣
　　　題雲煙疊嶂圖
古木蒼蒼定有村千峰猶帶雨餘雲逢人却問橋東事
林外飛流壯幾分
　　　題錢舜舉小景
緑樹深深波渺渺書樓高映碧峰寒柴門掃就無人到
未必能令(闕/)　看
　　　題觀瀾圖
三間茒屋下書帷喬木森森密䕃垂萬壑千岩人不到
静看山下出泉時
　　　題曽祖說詩集
貫珠編玉粲寒牕紅燭摇花省漏長斷雁繞雲飛不下
數聲瑤瑟起瀟湘
　　　豐城道中
一洲烟氣一洲寒沙尾飛鷗勝我閒前日西山今不見
雲來猶自想西山
　　　雪中戯成
我是天仙第一流水晶帆跨玉龍遊千岩萬壑氷壺裏
神觀清明得自由
　　　題瀟湘秋色圖
瑶瑟無聲水自流黄蘆黄葉滿汀洲蘋花欲采無尋處
一片閒情萬古愁
　　　穆山
一陂凝緑倒垂天直上層峯積翠邊迢遞烟雲三百曲
水聲徐出石門前
　　　又
老木懸崖徑最峭山風刺刺水蕭蕭縁源不記梅栽處
忽遇㣲風在石橋
　　　客來
緑樹隂邊翡翠飛笑吟佳客坐書帷井華汲就茶烟發
看罷數峯秋雨時
　　　維揚道中
淮天如水水如秋葉葉漁郎下釣舟北畔荷花南畔栁
殷勤送我到揚州
　　　二
香霏滿棹渡長溝濃著秋光淺著愁日暮女郎清唱發
鴛鴦斜拂栁邊洲
　　　三
聚栁成村水一灣(闕/)鷗分趂棹歌還今宵繫䌫知何處
好在紅菱紫蓼間
　　　無題
玉雪容華翡翠衣㡌青貼領髪雲飛共郎急趂斜陽渡
不惜黄沙走馬歸
　　　二
慣得驕驄識妾家佛桑庭院繡簾斜鏤銀合子檳榔片
戯噴猩紅散唾花
　　　三
天妃廟前斜日時女郎歌斷綵鴛飛林花滿地𤓰船散
城裏官人排馬歸
　　　四
烏石山前颭酒旗醉來健倒日平西蔡家石刻端明字
賣與他人作墓題
　　　五
丞相堂前草暗堦尚書池上樹生苔子魚風起秋無路
記得誰家甲第開
　　　題陳舜卿龍卷(舜卿名俞丙辰進/士草亭其自號)
妙舞當年色藝精吳宫晏罷夢難醒早知畫得龍千卷
留與閒人記草亭
　　　送人逰玉笥山
咫尺簫仙玉笥家水香二十四溪霞攜書便欲隨君去
長向雲間掃落花
　　　䢴溝
衰栁殘荷併惨然青山隔岸㺯嬋娟多情惟有䢴溝水
長送江南過客船
　　　見梅花
氷合金河雪暗殘内家難覔一枝寒秖應獨結梅花伴
水逺山長信意看
　　　㣲雨
一天㣲雨溼芳塵紅緑相依幾聚春家在海棠花下住
傷心長是未歸人
　　　放船
晚色重重放客舟輕風吹漾落潮流林巒盡異來時路
知是明朝到福州
　　　莆陽歌
兩兩筠籃溼暖烟窄衫短鬢裊行肩到門迎著郎來早
持向街頭賣海鮮
　　　黄沙道中
深淺寒烟曲塢間杉皮小屋遶幽潺紫苔青石梅花路
隨處閒看雪後山
　　　山行隨興
暖風吹雨溼平沙逺色疑青草欲芽誰是多情能愛我
野梅一路臈前花
　　　又
金石臺前鴉亂飛空濛山影出隂霏野塘水活栁生眼
茅舎聚人迎婦歸
　　　清江道間阻雨
峰影㣲昏樹影明人烟深淺水縱横前時逢雪今逢雨
長在江南畫裏行
　　　凌雲山房雪中
山寺孤鐘撼曉殘西窻窻外玉珊珊開門㤀却階前石
驚問何人疊雪山
　　　又
萬頃寒輝貫碧霄一林清響落金飈梅花開就歸時路
莫待前山雪盡消
　　　新淦藍步溪
隂靄通烟翠作霏春風入雨暖成泥女郎挑菜不知溼
調笑相攜過水西
　　　無題
喜遇佳期未有期魯陽不見下舂時春風好長江南樹
長與閒人惜子規
　　　西風
苦蓼花開錦換洲野夫容發艶通流東風即是西風骨
莫向西風誤作愁
　　　喜雨
花事安排趂好晴沙膏新換牡丹坪明年何處看花客
一夜東窻喜雨聲
　　　題墨菊
橘枳蘭芽玉易瑕商山一出便㤀家幾囬惆悵梅花别
併有緇塵到菊花
　　　見楝花開
緑光深淺上窻紗矻矻讐書髮已華年譜他時誰記取
一株紅楝兩年花
　　　酬友人見訪不遇
荷笠深山採藥囬荆扉石徑損秋苔花邊稚子相迎說
昨日有人騎馬來
　　　題趙太祖太宗蹴踘圖
共戲笙歌聒處春他時甘作墜雲身一九明月樓頭(闕/)
　　山人解誤人
　　　荷花
曲沼芙蓉暎竹嘉緑紅相倚擁雲霞生來不得東風力
終作薰風第一花
　　　立春近夜雨達旦
梅花天氣夜尤清清得還鄉夢不成知事新春隨雨到
四牕飛雨作春聲
　　　除夜自封溪歸高淵
栁辭殘臈蕋初垂麥長平沙緑轉肥寒日漸温風漸軟
隨山隨水看梅歸
　　　二
歸人元自少歸情不計程期且緩行沙步酒旂村鼓亂
連林鳥雀盡懽聲
　　　三
鴛鴦翻雨戲迴溪溪路迢遥濕翠圍隔竹杏花紅萬㸃
何因知我此時歸
　　　四
鬢鴉橋北試春衣濃粉深脂濶畫眉板閣磚爐相聚處
欣然說著看燈時
　　　五
蟻旋西磵轉東源竹掩松遮又幾村家在江南幽絶處
千峰帶雪繞柴門
　　　豫章登舟作
城南無樹識神仙閒往閒來四十年西岸青山東岸塔
為誰相對老秋烟
　　　象牙潭
水禽兩兩樹三三近浦遥峰隔嫩嵐新換一天秋色别
短篷又過象牙潭
　　　絶句
芝谷山前日荷鋤柴門生事轉蕭疎放翁老去真堪笑
猶向人前說讀書
　　　春風
杏花紅度海棠紅緑展平沙拂嫩茸共愛春風猶是舊
誰知不是舊春風
　　　自笑
世情多識事多諳長對雲山共笑談煮石采芝隨意足
慿君莫唱望江南
　　　豐城道中
江村南北笑聲頻紅燭花時次第新春水漸生桃葉渡
小舟時載嫁歸人
　　　　二
曲江灣處小瀟湘磯栁疎垂雁落行暫繫一篷寒緑裏
數聲清響夜鳴榔
　
　
　
　
　
　
　
　
　
　
　知非堂稿卷六
