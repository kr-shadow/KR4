#+TITLE: 忠介燼餘集-明-周順昌
#+DATE: 2018-05-12 10:20:18
#+SOURCE: github.com/kanripo/KR4e0233 master 23588739                
欽定四庫全書　　　　　集部六
　忠介燼餘集　　　　　　别集類五(明/)
　　提要
　　　　(臣/)等謹案忠介燼餘集三巻明周順昌撰順
　　　　昌字景文號蓼州吳縣人萬厯癸丑進士官
　　　　至吏部文選司郎中以忤魏忠賢為所羅織
　　　　逮治拷掠殺之於獄崇禎初追諡忠介事蹟
　　　　具明史本傳初順昌被逮時篋衍著作頗多
　　　　倉卒間為友人投火滅跡後其子茂蘭遇片
　　　　紙隻字必摹而勒之石至其孫靖復從戚友
　　　　家搜録成集故名燼餘凡三巻一巻為紀事
　　　　公移二巻為尺牘三巻為雜文及詩而以尋
　　　　聲譜附焉尋聲譜者當萬厯乙夘順昌在閩
　　　　中常以詩扇寄鹿善繼其後扇失而詩猶為
　　　　馬潔所記憶崇禎甲戌善繼與潔暨孫竒逢
　　　　輩詠其事録而為譜
　　　國朝康熙間竒逢門人湯斌巡撫江蘇以譜貽
　　　　靖附刻集後詳見靖跋語中順昌氣節盖世
　　　　本不以文章見長且收拾于灰滅之餘大都
　　　　案牘簡劄隨手酬應之文非所經意然其隱
　　　　憂國事崇尚名檢忠憤激發之氣時流露于
　　　　楮墨間尚足以㢘頑立懦觀區區題扇一詩
　　　　異代且珍重傳之則是集什一僅存固未可
　　　　聴其湮沒矣乾隆四十六年四月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　忠介燼餘集巻一
　　　　　　　　　　　　明　周順昌　撰
　　福州髙璫紀事
余以踽涼之行承乏三山司李昕夕飲冰甫百日覩税
監殊横自媿官卑弗克制勃然動拂衣想稽之㑹典外
臣乞休竟休矣功名塵土富貴浮雲壯夫寧借簪紱為
榮沈思終日不得奉養先人於今日悲痛萬千悻悻乞
休未邀天子一命榮親是實人子未酬至願庶㡬改教
存古人避地之遺風遂備文申請不得請再而三終不
得也守土者不能委而去之低徊勉留飲冰愈甚鄉之
親友逖聽未悉魚書盈篋一事無容各答謹述當日情
形使故人見之謂此生崛强猶昔毋負相期之意云癸
丑歲除始至古榕城吏之掌行禮者白所應參謁輒曰
應先拜内監髙詢之舊例疇先皆以自來太府先之余
黙然良久吏曰内監監税兹土十有六載院藩臬府及
縣暨諸董戎事者疇弗與交歡何獨絶之且内監聞旌
節賁臨治具以需將致賀展殷勤余大笑抗聲曰余始
至若弗余知以余為何如人竟弗往吾鄉有擅韜鈐偕
涖兹土者為朱藎吾内監數數遣人致意不獲已向余
從容言監府奚而必不先也余謂刑餘之人與地方官
原不相涉終弗去内監以為異間聞之當道當道往往
微示其旨余實陳當道當道亦未嘗以余迂執為非髙
宷之流毒於閩最甚其爪牙之噬人者為廵欄百户馬
仕麒當道皆鑒之廵撫袁公素稱寛𢎞端亮君子百姓
恃以保障公念翦惡先翦其翼俾余密擒内監恨馬百
户就擒惟是周司李恨甚余弗顧季春上旬攝閩縣篆
邑中若金珠米木各户紛紛控告謂税監掠取其貨累
月窮年價莫給與余以此等景象匪直民憂實長民者
之憂税監犯衆怒一旦激變可若何曲圗所以恤苦弭
釁為之計長久思盡革諸行如吾郡故事參酌未定於
四月十四日薄暮聞諸行户踵監門哀鳴求直監誘入
闔門盡縶之百端魚肉赴援者蟻聚於外發箭揮刀被
髪流血者皆是也嗟乎小民哀求不得直反以刀矢相
加公憤交激解之不能散税監恐懼身登峻閣火箭雨
集烈燄耀天悲聲動地府縣奉院司道令遣兵合救夜
半始息然民廬化作飛灰已三十餘家詰朝告被傷被
殺被災者比比也已刻見撫院袁公言税監兇横當與
按君參之余聞言心肯午後歸館方清理案牘急報内
監突然開門横刀䇿馬小衣背敕隨梟勇家奴數十軰
各操利刃疾馳軍門太府喻公以親乞歸在告聞之駭
甚急偕僚屬赴援内監與都院最近臬司閫司次之藩
司逺矣府更逺趨至軍門則税監諸兇斬闗直入内垣
袁公二子侍師側俱被執袁公驚出税監臨以匕首并
挾出轅門擁入憲臺别署吾鄉屯道李公思誠兵道吕
公純如及閫司先至府縣官僚與董戎事者次至税監
仍挾袁公手示禁戢軍民然後送公暨二子回院兩道
尊以内監肆横奉命來閩無暇周計偕閫司步送歸署
同寅三府龔公勸余隨行余曰不可袁公既回院余且
返與太府商之此行藏譎計内監果留兩道為卜夜飲
是夕余先捕兇黨之執刀失墜者三人畀府獄漏已四
徹復畀閩縣者亦三人皆兇黨至戚税監慮奴軰必罹
重刑挾勢令兩道釋囚許之釋囚治衣㡌送還謁兵道
於監府獨余未與税監果留海防以代嗣後吕李兩公
屢諭三府諸首領及指揮遞相代易監不許火之夜有
被傷死者四人内外各二税監妄謂内二人為本監奴
子時兵道未出令兩縣具棺進斂兵道乃出十四日税
監舊役三十人持檄下府與捕館及兩縣反以放火殺
人乗機劫財移殃於民欲追捕延平司李鄒公維璉檄
來余開而讀之不覺奮衣振起舉茶甌擲地曰異哉鄒
公之為見也今日之事全以鎮撫地方為主此檄一行
變不在税監將在地方罪不獨在地方將在守土且撫
院之疏不㡬虚乎余弗行并力阻館若縣時龔公執兩
人囚禁云獲税監之鹿皮者方欲解道民大騷動余都
釋之民心乃安余鬱鬱抱憤適直指憲檄督以申報殺
人放火縁由遂據實呈詳其間多微詞閲者訝其直也
余萌浩然歸志閲日兩道欲令縣為税監修門葺牆余
終不承命二守出揭相廹余獨坐靜思兩道尊與陳公
責我以有此縣篆耳不如封之時四月十七日也余居
鄉於交誼不薄於僚友豈獨恝然二守陳公之赴内監
慷慨赴難未遑深計陳公被留家人向隅愛子乞援狐
免之悲有情者誰復能遣矧太府喻公堅意首立海防
鄧公戒嚴守汛凌晨開署落落晨星益令人感慨無已
十八日以改教請二十一日送喻公於芋原公固長者
與余最相得别緒黯然歸館杜門候題擬束空囊東向
袁公令侯官金大尹及吾鄉朱總戎持手書來慰留真
切吕公亦貽札以留三請竟不得復以府篆委署自後
守三緘之戒不復談天下事矣時鄉紳與當事議欲與
税監調停余以調停二字殊非美名從中撓之慎餘未
能好盡多過則余之謂矣彼税監竒惡山積具載兩院
疏中師相臺諌諸公之疏尤章章也按臺以考察閲操
兩大事命三司諭内監出陳二守不聽㑹諡詔將臨復
嚴諭速出迎詔竟置罔聞其悖逆至是他奚論耶處變
之道有三銷變於未變為最應變於臨變而得正者上
也既變而善挽回之猶足翼天下正氣若夫借恬靜為
福恐致大變為詞是或一道吾未之知也今日惟是恪
共乃職靜聽聖明處分天下事固匪一人所獨裁也還
對三山轉自笑復自媿矣孟秋朔日漫記
　　申詳税監變異縁由附後
福州府閩縣為出廵事本年四月十六日䝉按察司憲
牌本月十六日據本司經歴司呈䝉廵按福建監察御
史徐憲牌照得本院按臨所至地方凡有事變情狀無
論大小俱要據實具報查本月十一日各行赴内監取
價不與因而羣聚鼔譟是晩火發且至延燒民居及臨
街牌坊至次日又有一番異變該府縣廵捕等官何不
登時具報疏玩實甚備牌仰司呈堂即行該縣府并捕
館速將前項事情備細具繇速報仍查各官縁何不報
一并詳奪等因抄呈到司䝉此備牌仰縣官吏照依事
理速將十一十二日異變事情據實備細具由限次日
申報本司以憑類報其該衞縣廵捕官當日因何不報
若此疏玩一并究詳轉詳施行等因到縣䝉此查得本
年四月十一日申牌時分忽據馬夫謝貴急報本地方
舖行匠作諸色人等因在税監告討久欠價銀反被閉
門殺傷見在急變等情卑職不勝駭愕疾赴前視侯官
縣知縣金元嘉亦偕往本監門首本府知府喻同知陳
通判龔同時彚集此時軍民千萬為羣擁肩摩衽接道不
得行所見中有被傷者或揮涕拊膺或流血被面或帶
箭鳥驚或踰牆鼠竄人情洶洶悲憤交極詢其釁端云
係税監狼心虎口肆毒無已恃威逼取各行若米若金
及諸物價總計百千久不肯給痛思小民本微力薄朝
夕販賣以餬口舉家老幼嗷嗷以待乃累月曠歲索之
茫然情不能堪勢不及俟不得己各自踵門告哀乞憐
反觸其怒閉户逞兇挾勁弩操利刃忍心慘殺逃出者
重傷可據錮内者難保全身此衆索還欠價皆為網中
之魚衆姓求生奚忍不相償也職等仍再三撫慰間陡
見民房一時火起頃之煙燄障天室廬財産化作飛灰
老幼男女號慟不可勝紀職等倉皇遣救及奉撫按兩
院各司道連發憲牌調兵合救自初更至三更火始得
熄職等方各回本衙門守䕶庫獄至十二日隨據本縣
廵捕典史洪世法呈稱據廵街應捕張龍稱本月十一
日晩本縣安泰橋舖税監府中將火箭射出延燒軍牢
房一十六間民房二十九間及燒丙辰進士并經國裕
民牌坊共二座拆毁民房一十八間該監衙門未曽延
及等情到縣乂據居民鄭欽等一十八人連名呈為亟
救慘殃事欽等良民家居内監府前於本月十一日夜
痛遭内監人役攻驅衆行領價威用火箭亂射欽等房
屋然燒赤地無餘男女匍匐逃生家貲産業煨燼一空
露宿饑寒懇憐赤子無辜毒害原非天災實由虐禍等
情又據鄭國欽投為急救財命事欽因向住内監府邊
賣布為活本月十一日陡遭各行討價威用火箭先焚
房屋二間貨物七百餘兩悉皆煨燼命懸財散等情又
據連僉具呈人張心等四十四人為亟救慘殃事心等
係内監府對門住民於十一日夜痛遭内監人役攻驅
各行領價放火然燒房屋財物一空等情又據連僉具
呈人姚肖等八人為殃苦慘傷事肖等係内監左邊一
列連居禍慘十一日晩被監然燒幸肖等力救苟免痛
男姚夏屋上運水救火遭棍徑射蜂箭男中一箭咽㗋
受傷又有鄭四等亦在屋上相救復被棍刃打傷體無
完膚財散人離等情各訴到縣又據馬夫報得被傷民
數銅行朱鐸刀傷腦櫸木行權少山蔡廷機蟮魚行陳
一郎炭行周一章謝廷祖利刃傷面鐵匠潘六民謝應
順各刀傷頭民張公治箭傷㗋董九箭傷眼眶餘未報
不及細查外此俱干係地方各行户遭變事情合行通
報兩院司道照詳正在備文間本日未初時分又據馬
夫李秀急報稱税監突然開門騎馬行出小衣背敕手
持大刀帶隨梟勇家奴數十人各持鋒利刀槍前後擁
衞急赴軍門去訖職等驚駭府縣各官俱急趨至軍門
本監已破門入内堂矣俄而本監持刀逼挾軍門與公
子同出至憲臺署内屯道李兵道吕并兩都司齊到陪
勸解釋方請軍門囘院訖本監隨挾兩道同行送歸留
茶閉門時已黄昏矣更深時候續奉軍門拏獲行兇税
棍周聰徐文朱朝臣三名發下閩縣收監外至四更二
㸃時分本監開門送出屯道仍留兵道在内至十三日
辰時本府龔通判以奉兩道面諭到縣將原發監犯三
名取出給賞新衣㡌送還本監本日未時又䝉屯道於
軍門前令本府縣官遵依前謁兵道當䝉本道責令本
府同知陳豸相代該監即將同知拘留始送出兵道彼
時卑職實未同進不敢欺昧續又屯兵兩道諭令龔通
判姚經歴孫知事節次進換該監不允陳同知至今拘
留在内此係前兩日事情應即一并通詳縁被傷身死
實有四人有云均係良民有云内有本監二人一係本
監自殺一係病死先䝉兵備道在本監衙門内諭令兩
縣急備尸棺二具送進裝斂訖又奉兵備道憲牌為地
方事照得税監積惡虧損各行物價自有兩院司道替
小民作主何得聚衆攻門圍屋放火傷人且查攻門放
火者原非有身家各舖行俱係游手市棍意在乗機劫
財耳如此亂民漸不可長除内監聽兩院㑹題請㫖撤
囘外所有放火傷人倡亂首惡相應訪拏為此牌仰縣
官吏即密訪十一日晩放火十二日傷人糾衆行兇首
惡的確姓名擒拏解道以憑處治若復再為姑息置之
不問成何法紀成何世界其各街舖甲因何不收斂間
人聽其羣聚撒潑廵捕官仍嚴行曉諭遵守毋容玩違
等因到縣䝉此因查火發根由及報單所開被傷姓名
未有的確議論紛紛難以專擅正在遲疑今奉憲牌前
來卑職不敢依違理合從實備細通行申報為此除申
兩院照詳外今將前項縁由具申伏乞照詳施行須至
申者
　　吏部揭帖
前從邸報中見趙霖宇年兄一揭蓋為職序補掌科發
也夫職自本月初九日署事除大祀在邇遵例禁封中
間啟事僅僅三日耳其一補爭客氏之戇臣其二推膺
異典之貞臣其三起鋤强扶弱公憤共冤之道臣自謂
可以信友何獨於補科一節致煩趙年兄之揭也雖揭
中己言職向未與其事不知有此原議職似可以無言
然職掌所在有不得不言者夫資深起復得補首垣此
省中之舊規也考選候缺照缺序補此敝衙門之定例
也如前次王東里父母序在朱如容掌科之前而王父
母補禮垣朱掌科補吏垣以出缺有先後也今吏垣侯
英觀之缺在先續陳見心以告病行史亦步以囘避請
吏户兩垣共有三缺矣按序而論始無異議故遂以吏
垣補陳果菴以户垣補陸足吾其史亦步之缺姑懸以
待自是不易之理且六垣互相遷轉吏户本無低昻即
或有資深復除者亦須俟其起送到部不妨更調如舊
掌科倪實符例若必置見在應補之員留以俟之逺為
期者無論於銓法有礙恐聞者不知亦將謂職有輕重
於其間又何辭以解焉此非獨趙年兄可以諒職即新
舊諸掌科亦必不能諒趙霖宇者不煩辨也本擬具疏
因此揭似小而所闗甚大遂躊躇兩日且念霖宇年兄
與職六年閩海固風波共濟之知己也何忍以一言相
加哉故不以疏而以揭
　
　
　
　
　
　
　
　忠介燼餘集巻一
欽定四庫全書
　忠介燼餘集巻二
　　　　　　　　　　　　明　周順昌　撰
　　與朱得升孝廉書
滸闗分袂節序倐更獨坐靜思長安花不如故園柳三
百五十人中未知肝膽誰是何如二三知已連牀夜話
上下千古哉南望迢迢覺鳥啼雲散俱足増故舊之思
欲以微醉解之苦不能酒惟啜清茶數杯伏枕求睡夢
中所見或祖父聲容或相知歌嘯獨牽衣畫眉之態不
存耳醒來益令人百端交集語云晝思夜結良然良然
别後情景大槩可想今科繁費稍減更加弟之省約亦
需得二百金無門可貸為苦積習使然弟一人不能頓
革陋習可奈何月中分兵部觀政殊無政可觀不過作
揖打恭升堂畫卯而已天下事之虚文相䝉者多類是
閒中接邸報閲之見朝中士大夫議論互爭不一即一
南畿學使甫推浙按彈章隨至矣福王請封復緩邊庭
告急日甚有志者得不深杞人之憂乎漫以書生當局
其籌邊治河大政無論問以簿書錢穀之數天下㡬何
茫然不能對始知書不可不多讀平日止為八股徒做
一不識時務進士良可笑也弟職應司李展閲大明律
一巻深文刻字多所未諳讀書不讀律致君終無術兩
言非浪語最恨方今仕途如市入仕者如往市中貿易
計美惡計大小計貧富計遲速弟今日正委吏乘田東
西南北惟命之日宜信心做去美惡貧富升沈遲速何
所不可當知銀子取不盡好官做不盡去角予齒兩足
添翼造物自有定數安用營營為哉倖叨一第不敢云
報國固窮二字原吾軰本來面目并此而喪何以自立
弟孤苦艱辛於徃年備歴慕富慕貴一生痛恨幸得一
坏土寧祖宗魂魄志願畢矣富厚䇿肥大非吾念此弟
可自信知己亦可信弟者也先儒云學者不可把第一
等事譲别人做又謂惟澹可以從儉惟儉可以養廉有
味哉嘗以此言示同事者不謂迂則謂矯弟所甘心獨
怪世之不為迂不為矯衆亦相顧大笑意氣相期孰如
吾五人於合牓中偶得一真士相合尤竒辭部日耳目
甚衆彼獨以白鬚挺立冡宰前了無退避無不拊掌弟
謂諸兄人身那一件不假此兄尤犯仕途大忌何以獨
真烏鬚藥豈少哉實是血性男子急訪之乃丙午科鹿
善繼也雅負北方人望弟即笑問渠亦駭遂過我竟日
揚搉千載抵掌時事言朗朗可聽一種熱腸勁骨布衣
蔬食之志視吾五人無異勿謂燕市中無荆卿髙漸離
也竟代四知己訂交矣四知己亦為快心否百餘日不
得一晤㡬成鬱結一夕風雨破牕亂入愁不能寐伸筆
書之不自知其言之長也青蓮云長安如夢裡何日得
歸期讀之黯然合宅清嘉如昔三老伯僅以空函候問
曷勝愧汗四月二十日弟昌拜
　　與朱得升書二
顧闇若行有八行寄上弟宦游景况如斯而已税監奉
㫖撤囘士氣大伸國法大振使臣子感恩無地不謂猛
虎尚爾負嵎戈矛忽興同室松陵之所以為難大率以
廩糈一申禁監役一示也夫廩糈設以供税監非以供
罪監也道尊代索以為異事弟具申文明知非自全之
道但壯心易激直腸難換以此吐吾軰之氣耳院司道
俱云與之為權不與為正不知權非聖人不能用弟能
言而不能行媿恨至極八月十四日有海道中軍徐大
用指松陵名送監棍告詞於龔糧館口稱吕爺着館追
還原物糧館不敢論是非大半捕民到署追理所捕之
民又奄奄一病夫也弟聞之急往問龔公以事涉兩難
攢眉蹙額問計於弟弟曰名義至重鬼神難欺吾軰在
地方惟知有百姓前以監棍未受斧鉞爭之甚力即告
詞果真奪之閩民還之閩民原不為過况惡監之劫奪
撫道拘囚府佐在明㫖未下之先誑詞揑告擾害地方
反在明㫖撤囘之後則其咆哮愈肆視閩中㡬無人矣
執一府佐復驅一府佐追贓可乎不可乎所追之民係
一病夫萬一刑威稍加斃之庭下使人謂府官殺百姓
以媚罪監寜不貽天下萬世羞哉不特此也當東奔西
逐之時愚民之得財者奚止一兩人重於好財輕於為
亂情也忽聞府館追贓人人自危肘腋之間更生叵測
則所害愈大龔公唯唯欲以所追贓物解道弟索於堂
上盡付烈燄龔公苦甚而止遂收之庫越二日見撫臺
以此事相告撫臺亦心首俱肯於是出示嚴禁監棍八
閩歡聲成雷吕公見弟杜門乞休撫公屬吏見留至再
三見於海道申文弟欲刻期戒行㑹生童畢集省城卄
一卄二勉出以完試事題不慎擇去則窮日之力皆成
罪案卄三日進見撫臺思一吐𠂻曲撫臺怒形於色不
復以禮囘署亟整頓空囊驅車北向士民聞之入府號
泣者凡三日赴院司道愬留者以千萬卄五晨起弟婦
與奴子軰俱已登輿軍民擁街遮路不得行且云公去
當殺太監劫中丞衆心洶洶撫臺遣官慰留吾鄉董戎
伍者若施若朱力阻且以府篆羈身無人肯代二三共
事者復遺書曰闔城黎庶咸云罷市九邑士子盡望京
衡一肘腋之間復生他變奈何奈何於是勉留視事不
意閩海波濤一至是也恐知己懸念言其大略如此仕
途荆棘不如長林豐草之為樂也不盡
　　與吳公如内弟書一
㑹城繁劇不必言朝夕驅馳是做官常事但近日以惡
璫煽虐地方騷動弟幸以崛强之性處之雖開罪於當
道庶㡬不負知已不然身名兩敗此事顧闇若能悉之
申文與感事始末可觀也大率小人肺腑縣公屬同年
府尊屬治下何求不得弟深以是慮家奴惕於威嚴或
不敢非為一種影勢生事者突地風波無端誑揑為可
畏耳弟筮仕三山爭是非杜請託毎得罪鄉紳所恃以
無恐無欲故也如此行徑決非做科道氣兆聽之而已
府尊係閩人必一字不通方好今以試事相瀆已非素
心仕閩㡬年蕭然寒士此情此景閩士民知之親友知
之而尊堂朝夕與共更知之深者亦只求毋負此六尺
軀也毎年諸公祖父母禮儀以弟初心在任不取人一
錢居家又何用些些却之為當今不可追矣承諭以童
生事抵屋價極知委曲厚意然守節五六十而嫁殊覺
赧顔耳最大惟𦵏祖父母事當盡力為之也已逐之奴
不許擅入及投勢之軰不得濫收唯老成清約為主世
人中一進士便欲脱盡秀才窮酸氣味不知進士只是
秀才結局事此處看不徹未有不敗壞決裂舉生平而
盡棄之矣兄亦以為然乎弟昔在京中只以蔬腐過日
一切賞心樂事都謝絶不行已費百餘金若放手借貸
則此累何年得了須知推官光景清澹異常兼以弟迂
執之性必不敢染指於分外者家中不可不體此意明
年尊堂令辰吾丈來閩弟所深願亦為人子之至情但
閩海風波易起而弟之風波更十倍於他人省城上司
畢集閩中士大夫之不遂所私者日側目以見隙思及
此吾丈以為宜來乎不宜來乎弟所言語語肝腸勿増
惱怒寄來銀五錢以表微意拊掌收之同門文二册并
驗入
　　與呉公如書二
讀來札知諸親友之索債者填門盈户甚至有怒面相
詈者弟自笑曰做秀才時艱苦備歴反能以館穀怡二
人當大事未嘗乞一文斗粟於親知而且能以束脩之
所餘者償先人之舊逋無大累也今以濫叨之故做一
不乾淨人五年宦逰不能還諸債主官之累人也多矣
又自解曰曷不稍稍通融取諸民以快親知之意乎何
苦以不乾不淨之身取諸親友之怒終不願也負諸親
友尚有還日取諸民間必無還期所學者何至以親知
逼債之故而舎我以從彼稍知自愛者必不為而况弟
乎弟明年五月準歸矣歸來定當作一了當局面不得
已亦當借債還債毋以累人且累吾丈也即今歲説府
中童生五人俱情文之所不能辭者以弟之居官居鄉
論只是不説為髙若以俗論亦有二百餘金可以還債
今曽以片紙半帖煩諸人之手乎弟之所以為此者不
過一段熱腸以諸親友與吾丈易地而居未必肯做此
癡事呵呵此番之後决意以冷面勝熱腸不為馮婦也
丈謂何如
　　與鹿乾嶽璽卿書
弟自癸丑歲除夕抵閩忽忽兩年紛紛萬狀未嘗做一
兩件得意事以逺報知己攬鏡自憐鬚眉羞澀兼以璫
變卒起迂執招尤戇愚成罪風波劍㦸無時不有未知
將來作何税駕也毎於風晨月夕讀兄序文如見兄也
吟别時白髪丹心之詠又如見兄也雲水七千恍焉一
室古人云天下有一人知己可以不恨弟與兄之謂矣
弟嘗思古人惟判一死字便做出許多大事業壓倒一
世今人惟愛一官字便露出許多頭面壓倒一世今古
之不相及大㮣如此思之可為浩歎兄刑曹乎抑計曹
也無官無事竭力殫心即委吏乗田皆可酬主又何論
位大小局炎凉哉恃道義之雅不覺胸懐倒盡扇頭兩
詠聊寫相思不自知其拙也北雁南飛幸不吝數行以
當面教孫兄才髙骨勁直逼古人今春定當奮翮案牘
如山未遑另東然實無刻不神交也相見望叱名道
意
　　與沈石帆别駕書
若撫歸開函見尊揭知老親翁之薄待弟也頃珍翰逺
勤復用揭帖弟思何以見罪至是惟有驚汗浹踵而已
即欲破例拜賜弟不敢也敬藉手完上前後尊銜附入
在老親翁覆視之當必笑破口也弟擬正月卄二日起
程又以冗阻來月初四準束裝戒途同行不過三四敝
僕單騎長驅計初八九遲則十二三可抵貴治此時胸
懷種種可以盡吐但與親翁約切勿張筵切勿出拜到
時惟以兩盤素菜痛飲五鼓蓋弟是月持齋故也萬禱
萬禱有謂京口登陸近四百里且驛遞便安弟思此番
不得促膝又要㡬年饑渴之懐夢中不解所以決計於
安紓耳三兒已入學堂讀書甚樂皆邀岳翁之庇也餘
俟面悉
　　與文湛持孝廉書一
從淮陰道中附一札想入記室弟自二月卄七日到京
三月初五日入署今轉封司矣應酬勞碌眠食倍常兒
女深情了不闗念獨春樹鶯啼空齋月落念念知已恨
不能挾兩羽飛來也再讀手書宛如面對如石行擬訴
積懐忽遼瀋陷沒警報一夕三四至捉筆不成一字又
不能勉留大行公半日悵結久之弟租一小房於石虎
衚衕除趨朝謁客而外黎明入部薄暮歸來既不赴席
亦不招飲家奴六十文錢五升米便可飽餐一日有以
餽儀入門者一切謝絶府縣則封還原揭院道始答書
啟愛我者謂亦須少放通融無太激太苦弟思作事不
一刀兩段便生出百千枝葉所以把體面人情一齊抛
下紗韈八雙金扇三十及今猶宛然笥中也至於做官
活套尤在多拜客少講話弟一刺不敢混投及到邪正
是非反覆倒亂不自禁其熱血横流聲色俱厲矣蓋六
年快吏欲俛首銓司硬骨癡腸實有粧不出忍不得耳
弟算進部日子㡬八十日惟春盡夏初署選張公以
髙景逸鄭三俊陳大綬鮑應鰲劉宗周諸賢首為推轂
啟事生光林巖増色嗣後遼城一破逺邇驚傳大臣小
臣無不潛遣家歸乞差避難星軺如織别淚霑襟車馬
之價一刻而加至數倍甚至持節京鉞之人做出目瞶
耳聾説劍談兵之士化作皺眉縮足謀邊道者急移之
而居内在北闕者願得調而之南涿州之馮松陵之吳
身在二千里外膽落遼鋒棄官就道真可恨也然今日
之大可憂者不在國家之勢而在臣子之心朝政半移
於狐鼠要津各倚夫氷山塞外之戰血未乾殿中之操
戈復急求其合東西南北之人忘愛憎恩怨之報大家
并力以輔冲聖是第一件事萬萬不能萬萬不肯近日
聞變即求如熊廷弼王象乾者㡬人哉我祖宗養士二
百餘年風流到今渾是一團庸靡頑鈍之氣結成一个
麻木不仁病證可恨也王希泉鄒南皐兩君子束髪以
來仰同星鳯王之品早為朱恬宇窺見今無論矣吉水
先生一揖而篤好如生平歡每深坐快談半及老兄真
心真道時賢未有祇以封章一上聲價半减弟痛之惜
之始信光宗之恩遇隆而神廟之玉成大也大臣出處
去就知所以自重矣天下好人難得不敢説大話抹殺
世間人其實舎三四同心之友求其可以入金蘭之簿
訂松柏之盟者眼未曾有姚公氣骨肝腸畢竟是三十
二分人物其相念渭陽一日百囘也蕭如城膽識雖難
全許而表裏如一無若此公其他即雅稱莫逆自許慷
慨者未免為熱鬧世情哄過喜諛怕真喜受用怕受苦
喜傍人怕獨立弟以口太快心太直腸太熱忠告太過
反開猜疑之隙而欲於悠悠泛泛中尋一臭味抑又難
矣兄問長安局面何似弟以四句括之未知肝膽向誰
是令人却憶平原君去河北賊易去中朝朋黨難是則
長安之局面而已想亦千古所同恨乎此公作用不值
一文至此可笑可歎往時所怒俱做人情恐老兄亦不
料其塗面若斯耳弟已心絶之久矣王弱生讀書修潔
徐念陽磊落開霽一述其乞休之故一叙其被逐之由
似可優擢王純甫㡬不得考選前歲仗姚公今弟為之
力救始頂豸冠其説甚長令弟有札相寄道誼殷殷使
當時情事弟與兄一毫不可對天今日何以施顔面今
若此友朋骨肉之間可快然無憾矣胷中欲吐累百紙
不能盡奈何奈何
　　與文湛持書二
連讀手札知兄之念我不置也兄近况何似亦曽與徳
升理舊業否徧看長安始信有膽有識男子原自絶少
若得兩兄刷羽青雲首應龍飛第一寜獨吾道光真聖
明之福但天公不可問耳弟獨居蔬食飲食男女一無
所事餽儀書牘盡行屏絶此亦墮地來福分不曽帶得
而伸眉昂首無苟苟容容之態可以俯對知己日日從
孟長處笑語片刻無不及吾兄獨世人眼孔小遂側目
吾兩人亦不顧也邇來𤣥黄之戰未休同室之戈復急
兄不看報乎魏掌科一發而吾鄉齊與為難所以持魏
者曲折甚多始舉其一云孤而不介可見吾軰立身全
要一副鐵肝石腸魏公亦不過喫尋常茶飯小變大行
景色耳便衆鏑交攻無能自展可懼哉可懼哉姚公云
楊長於舌左長於筆魏徧集二公之短信然信然中宵
不寐服老兄之知人也大率今日之人求富貴利達之
心多上之為國家者固不可見即索一真正為功名者
亦復寥寥各執其是各行其私毎有所恨惜不與兄共
之如此局面如此議論惟有披髪入林做第一流人物
為最上著轉眼秋髙三岔河不知何以為計言之令人
痛心也三月内遇署選弟稍得行其志選君其尊如帝
後來者惟有承望聲光悶悶而已欲言萬千不可以楮
墨盡中秋重九前後日聽轔音以慰饑渴也
　　與文湛持書三
數月以來有三札寄兄想俱塵覽眼前所見所聞無一
不使人膨脝者而事權不在空言無益與姚公相對惟
有仰屋兹可喜者毛文龍以二百餘人復鎮江孤城一
時南都四衞軍民響應數萬第京中兵餉交困無以為
援應之計則懼更多於喜耳士氣日靡人習輭弱以我
所知總占風看勢附熱趨炎之軰即一代山斗如吉水
先生亦以惻隠為仁薑桂之性消磨殆盡不知放流兩
字是仁人第一手段也昔賢謂我若肯謁丁崖州則乾
興初已為翰林學士矣讀之猶有起色始知自二三知
已而外可謂無人弟初到時往來交際並絶亦疑有行
不過處但自信頗真又得兄數言以堅我之性至今覺
眠食快活了無挂累功司火房一斗室最佳松陰交映
靜坐片時晤對千古時時念老兄一過以慰寥寂一日
晤同鄉臺省諸公云今年朝覲書帕亦欲不受何可使
吾兄獨為君子弟云但受無妨若因弟而不受正所謂
獨為君子也大笑而别由是觀之弟之為人側目不言
可想見今日賄賂公行之世私心自謂未必無小補云
毛具茨為人物色甚衆弟思其向往吾軰如查太清張
可菴諸事亦甚可取大為拂拭今不但風波已靜且有
京鉞之望有可笑可歎可殺之人亦有可笑可歎可殺
之言萬斛結胷引領而望兄來惟早發駕為囑
　　與鹿乾嶽書二
昨晤頗快獨恨孫兄不至耳日來不知河東何狀若得
三方䇿應定收全勝時乎時乎不再來言之直令人且
喜且懼也如謂錢糧萬分難措何不乗此苦口請帑兄
似當託楊文老為之人才冊奉去乞細細直盡不必作
雅語不知者尤望細訪其府縣之肥瘠煩簡并為開注
非年兄實心為國不敢以是相煩也十三四約來一
語
　　與吳公如書三
青天白日之事件件是舎己為人長安作宦者那一人
不飲酒食肉那一人不娶美姬以自娛弟獨居蔬食公
餘之暇念佛千聲絶似老僧行徑計入京來饋送儘可
作一富翁弟一切却之今書儀亦不敢及門矣昔賢云
記動記言僕𨽻口中傳信史誠為不易之論弟能瞞吾
丈斷不能瞞奴軰也幸分付兒曹多讀書作文做好人
嚴家法以慰我心家中日用只宜以儉樸清淨為主決
不可做冠冕無益之事亦不可起只憂富不憂貧念頭
弟思之仍舊是窮秀才耳此吾丈可諒我者也京中諸
物甚貴借貸之門盡塞風流華暢事必不去做即早晩
供奉大半喫素而已家中當體此意兒女軰或做一二
件衣服斷不可做寸絲尺絹布素而已當曉示之須杜
門守靜不可學搢紳家鬧熱婦女敢佇立門前者歸當
重治
　　與呉公如書四
世事日日告急守戰兩難兵食交匱國家事何以䇿之
弟終宵獨坐毎念二親與祖父母大事真不可以為人
明年春夏間凖給假歸𦵏斷不久居於此只是囊無半
文耳諸事書之家報中不須多囑惟是兒軰作文讀書
不可容他出門一步嚴以御下而已望吾丈囑付令姊
并大兒家中男婦大小有不率教者當施行責治無姑
息也節中諸兒亦不許出門諸親族來拜年一茶送出
亦不許留飯弟不在家原無留飯之理親友亦責備不
得家人軰不許往來飲酒即明年令姊四十亦不得受
人一盒留人一飯只買豆腐半斤供壽星一紙而已弟
在此苦守俸金一錢無所入全賴節省不然飲食男女
宦長安者何人不極其受用弟何苦作老僧行徑耶可
為兒軰道之弟生平不向人説苦説窮試以弟夙昔問
人自當笑其癡愚耳不盡
　　與髙景逸總憲書
朝事至此真漢唐宋未有之黨禍也吾軰一身不足計
惟目睹六君子之慘毒直使人肝腸摧裂不復有處世
之想可奈何可奈何然畢竟成就一小人之愚耳不肖
杜户息交近為先人營𦵏山行居多夢寐清光恨不
能縮地一吐其憤鬱忽得台札更從仲通華兄備悉
近况甚慰鄙念此兄骨膽氣誼迥超時俗佳士佳士
但其加意過厚當之者不深媿耶草勒布𠂻百不一
盡
　　與華仲通文學書
杜門息影應酬屏絶乃䝉門下以髙先生之愛加恵於
不佞深夜相過挑燈快語備悉門下之熱腸卜他年之
定力大為吾黨慶也别札妥甚第恐有負盛心耳藥物
同尊扇附入承恵珍果謝謝春光發時候駕面盡
　　與鹿乾嶽書三
都門聚首忽忽四載毎懐知已曷勝勞結吾兄閉門拮
据心血為嘔賞不及他真赤膽報國男子惟頌服而已
世事如此使人百端交集乃以魏年兄之苦節亦竟不
免雷霆雨露總屬君恩夫復何言但被逮之日士民之
號泣遮道者以萬計家無百金之産士大夫醵金數百始
能啟行冤憤之氣緹騎感動今其長君隨乃翁以行有
緹縈上書之志乃翁憐其文弱道孤援絶仗兄為之覆
庇更厚望於孝亷孫兄弟謂兩兄皆以千古自期必能
左右魏年姪令其不至失所貴鄉當事諸公暨錦衣衞
處曲用苦心令魏年兄得生入里門不至終成漢宋諸
賢之禍敢代為祈懇惟兩兄心照為禱臨楮慘然腸斷
偶憶昔人一身作客如張儉四海何人是孔融之句又
不能不重感兄之髙誼也積緒種種百不一吐
　　與朱完天文學書
廓翁事已付之一痛矣翁兄生死交情眼中未見其兩
感極容面時悉之築室將成弟已作避世計知亦有道
者之所深許也不盡
　　與文湛持修撰書四
弟行只在此兩日内矣一生向志節一路著力是弟不
濟處故出門便與宦官作仇畢竟以此軰結局然不可
謂非天之所以成我也此時工夫正欲使怨親平等貪
戀俱忘急消却一段憤激之心歡喜順受方是實地至
於掀天揭地事亦不在多弟臨時尚可做耳兄以為何
如所大痛大恨者因年來過信地師不能早完先人
大事然灰磚石料已一一備集貞山乞兄留意感當
世世
　　與文湛持書五
弟自十六日入縣署中一腔憤淚萬種愛縁俱化作鐵
腸石心矣只是昨朝之變意外理外今進退兩難耳然
大丈夫猛拚一死何事不可做末後一著定當俊偉頃
已託朱完天與兄商之但不知天能成就我否也亦須
酌之公髙老是大臣然弟之所不喜如何如何(公謂姚/文毅公)
　　與文湛持書六
弟生平為人決定做第一著今日之變已貽累不淺若
再復逗留觀望是舉其生平而盡棄之矣况生死禍福
自有定命弟此行方欲以一身之膽消諸君子之隠禍
如徳仲徳升之言可謂愛我非知我也何如何如
　　與文湛持書七
二鼓登舟旌旗戈㦸相望於道周生此行亦可謂不落
莫矣朔日已渡江囘首閶闗不勝黯然然日來得素患
難學問朝夕與虎狼為伍亦覺無入不自得也呵呵
　　與現聞姚太史書一
如此風波合城無不驚怖弟作一歡喜順受想空空坦
坦正覺快活臨時事尚當豎起脊梁作一箇生鐵鑄就
底人以不負知己兄以為何如弟只在此兩日内行矣
便中附此不盡欲言
　　與現聞姚太史書二
廿五日二鼔登舟知兄相期於楓江話别不謂弟舟竟
從横塘暗渡惟有悵結耳日來况味晨夕與豺虎相親
即童僕亦覺其漸逺然弟固無入不自得也弟綿老文
在史辰伯處乞取而藏之一笑
　　與鹿乾嶽書四
弟忽罹此久在意中雷霆雨露均是聖恩只應歡喜順
受原擬以長兒託年兄覆庇細思有毆殺緹騎之變中
途正色遣歸不敢違命而返又恐增一累耳凡事盡託
至親朱完天年兄乞與商之生死平常事不亂胷懐也
老年伯厚徳髙情感不容口
　　字付大兒茂蘭
四月朔日渡江一路風光儘覺自在自郵夫販客婦女
兒童無不攀車垂涕者即焦頭爛額軰如狼如虎亦皆
感恩而泣不知前生之何以結衆縁如此廼知忠信篤
敬之果可行於蠻貊也兒軰須從窮愁患難中困心衡
慮苦志讀書做第一等好人方不負我之教平日只當
閉門靜守務使户庭之内肅若朝典至切如此世界更
須萬分謹慎也
　　與孫鍾元孝廉書
數年濶别時勞魂夢弟忽罹此所謂雷霆雨露均屬聖
恩在臣子只應歡喜順受臣罪當誅兮天王聖明古人
之言殆非欺我也弱子同來因其中途患病反増一累
遂力遣之歸家所仗止一密友朱完天乞兄進而教之
知不須弟囑也
　
　
　忠介燼餘集卷二
欽定四庫全書
　忠介燼餘集巻三
　　　　　　　　　　　　明　周順昌　撰
　　送中丞綿貞周公南歸序
夫人臣之去留進退與國家之安危治亂毎相應而况
鎮撫大吏天子所賴以保釐區宇者乎其去留進退所
闗乎紀綱者尤匪細自非見排於正論失職於疆圉者
天子弗輕議去如綿貞周公今日之以譴去殆二百年
來所未有之事也先是楊丞以强項故開隙於織璫璫
欲中楊丞以危法公曰黜陟之柄可容若軰操耶力諍
之始得免逮而璫已銜公矣無何兵使者恣睢以逞一
夫寃死萬姓憤激公亦知其多内援未可擊而公弗顧
也特疏上聞䝉天子誚訶督過公削職歸矣夫以察吏
忤璫之故被譴以去天子即奪公以官未嘗不予公以
名公去而名益髙於公何悔惟是公二載徳政㡬同覆
載且歲值大祲苦心調劑力請留漕粟之半加恵兹土
復議開三江故道貽吳中永利公殆未可一日去呉者
奈何竟以譴去也雖然公去而郡邑有所恃不肯以身
徇璫監司有所畏不敢以刑快意繼公撫呉者終不能
趨炎附熱翻一成之案且使彼之曲徑而入媚竈而來
因以得美官者亦色沮心怵負世大垢而海内仗節秉
鉞之臣猶或能以察吏安民之責挺持於振風凌雨之
中也則公雖去所留於我吳者正多而於以風天下甚
逺謂公以一去報天子可矣嗟乎𤣥黄互戰門戸横分
吉水先生以一代羽儀終為左右宵小所抑弗獲竟其
大用嗣後名流正學寥落若晨星摧殘如霜木求竒節
異材於今日亦當在海之隅嶺之表矣此余所謂人臣
之去留進退與國家之治亂安危相應者也又何疑於
公之以譴去乎所幸者浮榮旦夕是非千古漢唐宋無
論矣近觀二正之季僉壬弄權衆正屏跡如王佑王文
張志淳劉宇軰之一歲九遷究竟與劉忠愍薛文清劉
忠宣諸君子之下理謫戍者果何如哉然則公雖以譴
去又何悔焉余承乏公之里曾以迂愚戇直抗虐璫方
張之燄㡬為附璫者所中撫今追昔不覺於公之去三
歎息也遂書以贈公
　　龍樹菴放生池記
放生為佛法一門實徳根本古徳開道不啻已詳近則
獨盛於雲棲龍樹菴傅公固雲棲之所傳衣也戒律精
䖍一秉雲棲之教菴在蓮涇寛數畝而有法堂以供佛
有禪堂以安僧有普同墖以厝闍毘之衆骨其環菴如
帶則皆放生池也余暇日與文文起朱徳升過之欽其
嚴淨見池之右有田畝許頗為池礙詢之為公家義田
不可以售惟同區者得相轉移而里中殷氏田適與同
區近在跬步因勸余友汝良施之聞於邑大夫相易傅
公募檀施吳經等捐貲鑿之而池觀遂完生亦益繁傅
公向余稽首曰兹菴創始於萬歴丁未即以放生為願
迄今而未圎滿也以三寳之加被宰官之賜遂能竟此
無上功徳宰官固善因夙植冥修黙證生生世世以有
今兹抑貧衲竊有所進於宰官也身為比丘息心淨行
度不能有所普度於世而自私自了諸佛所訶故動念
必求生利利生必先不殺不殺之細而實者無如放生
蓋力不能及人而姑及於物則惟比丘之行若夫宰官
寸念之發生生無限其所生者豈惟蛸蟜蠢動即其所
謂生者亦豈必相濡相沬為沾沾之小仁小恵已哉應
以宰官身得度者即現宰官身而為説法倘宰官之生
生而猶夫比丘之生生恐非圎通第一矣且今者比丘
之生生非宰官不成則知宰官能攝比丘行而宰官生
生之念非比丘不觸比丘又能攝宰官行矣然比丘有
願十餘年不能成就而成就於宰官之一念願力孰宏
成就孰㨗凡為宰官者尚其冥修黙證無負此圎通矣
乎余恍然顧文起徳升而嘆曰儒者非排釋氏以謂自
私自了試證於傅公語云何顧非傅公不能此語因書
以為記
　　募建彌勒閣文
余少時讀書山寺中同遊者四人曰鄒子虚王朱子徳
升殷子汝劼暨子狷於余為五五人者既相善又相愛
也毎晤對則劇談為樂輒以文章性命相期許嘗思建
闗帝文昌閣因與期曰吾軰有早登仕籍者先成之即
貴無相忘咸笑而應曰唯唯己閲數年余果連試告㨗
得通籍闈中四人又前進曰吾舊與汝有約豈忘之耶
余復笑而應曰唯唯自是後余遂以考課遷福州司李
歴官仕途不得以他事告假及居家多暇又素以才薄
力弱不能支闗帝文昌閣之建也累歲卒莫能就吾家
居郊西距一里有小菴號貝葉其住持曰培風為人冲
夷恬澹與余為世外交發願建彌勒閣於殿後乞言於
余余曰是不易為力也方今天下招提蘭若不問海内
外㡬什之四五呉㑹名山大水若鄧尉靈巖中峰諸刹
夙稱叢林號勝壤一時緇衆之在外者思興土木大構
造奔走於公卿大夫之門即百舎重繭不言勞然往往
以費煩輒阻禪家有云發大願力得大機縁天下事何
患不遂今培風募建兹閣果能堅不退轉心必有龍天
鬼神䕶持則由一身以至百千萬億身由百千萬億身以
至種種恒河沙數助為津梁於此庀材鳩工共襄厥成
又何疑焉菴在蓮涇之南離城約三四里許負郭為輻
湊地非若僻壤遐陬逺處山谷轍迹所不及者每春秋
時遊人士女焚香然燭往來於菴之左右者累累相徴
逐培風以大願力成大機縁為莊嚴勝果吾前所謂累
歲而無成者今庶㡬指日而就乎余於福田利益之説
一無所動於中而明心見性毎有合於儒者之道故時
時取以自觀覽焉世之君子專於内毋攻其外將樂善
布金長者有油油然而來栩栩然而至矣故不憚先倡
而為文以勸
　　題竺塢募田疏
竺塢在西山最深處入其境四面峰巒環合藂石澄潭
青林翠蔓幽若洞谷寂寥無人迥與塵世隔也有僧斷
言結宇休止苦行淨修意謂募田百畝便可息影深山
供給徒侣六時誦讀禮悔匪懈二三同志無以為計積
一累十共成勝事不得不望持僧律行佛𤣥之達人髙
士彼多藏厚蓄者方營營逐逐問舎求田日分餐於羮
藜飯糗之夫而猶苦不飽何暇建寺飯僧為哉嗟嗟王
侯過隙金玉瓦礫從佛視之究歸何有獨不念夫殿中
之棘橋下之柱乎吾聊舉以醒世之迷而不願施者
　　題血書蓮華經
秋夜余迓斷言師登法座施食時有假寐於側者夢師
所施粒悉化蓮華盈盈繞地蘧然覺問師所以知師口
所誦與手所撡符何精誠若斯也既而索師血書蓮華
經觀之然後知師之作苦行求覺路非一日矣齋心祇
對覺智慧鋒應手圎淨𤣥宗妙㫖舉筆全彰亦恍乎蓮
華盈盈几上佛眼明而業影空法身現而塵相絶覺耶
夢耶惡知夫蓮華之非經血之非蓮華耶是血是經非
血非經為水為硃為無著華為如意寳書者誦者皆從
空現嚮之所夢亦若是則已矣因師刺血書經余重有
感焉
　　甲寅冬夜夢社中兄弟
分飛爾我忽三年一度相思一黯然猿多雁少書難寄
凍雪寒雲情益牽有時思絶落日邊有時望斷層巒巔
闗河渺邈不可見惟見樹草蕭蕭水潺湲樹草尚有凋
水流尚有竭止此故人心無時可消歇愁看閩山荔子
丹遥思吳地梅花發牀頭有酒且酌之酒醉横眠抱孤
月月影將殘燈花欲落神越千山魂飛萬壑弟兄相對
儼如昨意氣風流還自若爾起舞我髙歌恍驚雙鬢半
婆娑共歎風波可奈何誰謂天長與地濶千古離愁一
宵豁北闕南山皆夢中於此可以齊窮達乃知黄金結
交不足論管鮑相期只方寸白首常如此夜親何須擬
賦江淹恨
　　赴閩路占
半載聯鑣駐帝京都門一别又分行海波遥挹南天轉
閩樹髙連西塞横旅店夜燈孤照影驛梅寒雨暗流聲
八閩三晉皆王土共詠甘棠萬古情
　　贈滸墅闗尹
天寒日暮欲何之聞道輕裝已駕時且喜雄心仍自在
莫嗟分手未為期鳯川波浪愁行色馬嶺風煙絶夢思
此去長安霜雪苦囑君珍重歲寒姿
　　詠梅
春半梅將盡中庭尚一枝不嬌偏愛瘦無艷故多姿笛
韻從風亂香魂入夢思玉人何處是惆悵月明時
　　愁
獨坐雁聲急風髙秋氣空家書千里外舊事一尊中北
地兵戈滿南園草木叢朝來看壯髪强半欲成翁
　　寄内
南度經秋歲已淹一番積悶醉逾添風辭别葉頻驚枕
月引愁心忽入簾脾疾毎驚新齒髪空囊無媿舊韲鹽
紛紛輕薄徒為爾曾念當年素與縑
　　秋齋偶成寄華子仲通
清蕭竹葉含秋露靜寂苔花吐曉煙孤鶴一聲天外落
道人何處問安禪
　　丙寅三月十五日余被逮越宿朱徳升朱完天鄒
　　　虚王殷汝劼同卧縣署相對談笑虚王汝劼各
　　　出素扇索書遂録壬戌南還留别文起孟長之
　　　作嗟乎在今日又增一罪案矣
客途無復附書頻此夕銜杯愴别辰明月一天遥寄影
雄文千古爾疑神交情廓落慙時軰吾道行藏信昔人
榻上方書匣裏劒中宵應不歎無鄰
抗手悲歌出帝都㡬行憤淚灑征途中朝豺虎方盈闕
東土烽煙又逼吳報國獨留知己在酬恩忍使至尊孤
雲霄事業看雄劒弔古惟應問烈夫
　　附鹿忠節先生尋聲譜(有引/)
千古文人待文而傳者也千古至人文待以傳者也惟
文待以傳不待文而傳之人乃無不欲得其文而傳之
欲傳之意廹或沮於其文之難得或既得而復失又或
一失無可復得之望而忽然得之則因復得之不易而
欲傳之意更迫如周蓼洲扇頭詩是也是詩之失在玉
石俱焚之後嘗痛人如蓼洲乃不得留其片言隻字於
人間是大可恨恨極而忽得安得不付之殺青共為聲
以識之向子期思舊賦云聽鳴笛之忼慨兮妙聲絶而
復尋余毎讀之未嘗不霑襟遂題是集曰尋聲譜崇禎
乙亥秋月范陽鹿善繼識
　　寄懷乾嶽年兄　　　　　　　　周順昌(蓼洲/)
一到都門歲㡬更天南天北不勝情秦闗戎馬聞時急
閩海風濤見欲驚意氣獨留三尺劒夢魂嘗到百樓城
浮雲顯晦非吾事何日重申松柏盟
　　其二
相思盈抱向誰開囘首衡陽雁不來三十功名淹海國
百年心事弔荒臺壯懷自覺愁中盡薄鬢偏從病裏催
世路行藏須努力月明北望轉徘徊
　乙卯冬周蓼洲自福州以詩扇託其門人郭孝廉寄
　余同心之語毎示友人後為慢藏不可復得已已遇
　其子茂蘭問其存槀乃當被難時訛傳抄沒遂舉篋
　藏盡付諸火余毎深恨數為友人言之甲戌冬月夜
　同馬玉壺孫鍾元燈下言及不勝千秋之感玉壺以
　為可憶搔首展眉逾刻遂全是大竒事鍾元曰鬼神
　通之也亟索筆錄之范陽鹿善繼謹識
　　喜從玉壺記憶得周忠介舊寄二詩賦此
　　　　　　　　　　　　　　　　鹿善繼(乾嶽/)
忠介逸詩何處尋毎於憑弔費沉吟誰令亂後文無恙
却借閒中客有心延水不殊重合劔廣陵猶是未亡琴
騷壇漫自傳詩話此夜新添擲地金
　　次韻　　　　　　　　　　　　馬　潔(玉壺/)
漫道龍門迥萬尋涼風懐袖見豪吟瓣香空結南豐意
仙字疑成脈望心君自山陽悲鐵笛我其夢後寫雷琴
詩林此日傳佳話存沒何曾改斷金
　　次韻　　　　　　　　　　　　孫竒逢(鍾元/)
髙風當日幾相尋并見攀條贈友吟方恨偷兒疑鬼物
寜知天籟寄人心世殊不異山陽笛志在依然流水琴
聞道奚囊投烈燄記來隻字抵千金
　　次韻　　　　　　　　　　　　孫竒彦(思皇/)
未墜斯文此地尋分明當日寄梅吟識田久納無邊景
便面相傳不朽心事往何堪題挂劍思來猶似對彈琴
嶙峋絶調凌千古一字悲歌一字金
　　次韻　　　　　　　　　　　　范士楫(箕生/)
履虎遺蹤尚可尋江潭何處寫行吟都因開篋霑書淚
想見題梅餉友心好句有縁重剪燭髙山無恙幾彈琴
䨇珠忽藉乾坤色不枉雞林購字金
　　次韻　　　　　　　　　　　　鹿化麟(石卿/)
曲裏髙山未可尋憑誰省識助長吟恍從梅信占蘭臭
疑對霜毫認鐵心汲冡漫開曽斷簡爨桐空拾已焦琴
何如此夕徵文獻不費咸陽易字金
　　次韻　　　　　　　　　　　　杜　越(君異/)
芳烈誰憑汗簡尋淋漓遺韻倍長吟煙況不假名山色
呵䕶應深往匠心廿載銀鉤聨水乳千秋鐵膽見人琴
清霜漫詫詞壇興生氣由來字比金
　　次韻　　　　　　　　　　　　孫立雅(君健/)
俠氣忠魂豈易尋當年曽記二龍吟徘徊萬里相期意
鄭重千秋未負心既借識田傳玉筆復從指法入瑶琴
曼聲歌罷清風起想見剛腸百錬金
　先忠介公之被逮也指牀頭衍篋謂先端孝曰吾此
　行必死一生品節俱在於是善藏去之先端孝從行
　至京口始返則譌傳籍沒已悉付烈燄先端孝終身
　抱痛遇片紙隻字必羅而致之凡公移尺牘詩文若
　干巻而尋聲譜則湯潛菴中丞撫吳時所貽者也訪
　濂彭太史見之曰豈可使吾蘇人士不得一讀是書
　乎遂付之剞劂太史大父集公先生受經於先忠介
　之門累世孔李淵源有自太史立身行已動以先儒
　為法故一見傾心有水乳之合也昔韓退之之文遇
　歐陽永叔而顯先忠介公之文得訪濂太史而傳夫
　豈偶然也哉冡孫靖百拜謹跋
　
　
　
　
　
　
　
　
　
　
　
　
　
　忠介燼餘集巻三
