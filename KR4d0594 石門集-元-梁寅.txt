#+TITLE: 石門集-元-梁寅
#+DATE: 2018-05-12 10:19:54
#+SOURCE: github.com/kanripo/KR4d0594 master 260990cb                
欽定四庫全書　　　　　集部五
　石門集目錄　　　　　　别集類四(元/)
　　巻一
　　　古賦
　　巻二
　　　五言古詩
　　　歌行
　　巻三
　　　樂府辭
　　　五言律詩
　　　五言絶句
　　巻四
　　　七言律詩
　　巻五
　　　七言抝體
　　　七言長律
　　　七言絶句
　　巻六
　　　記
　　巻七
　　　序
　　　　臣等謹案石門集七巻明梁寅撰寅字孟敬
　　　　新喻人世業農寅獨自力於學淹貫五經百
　　　　氏元末辟集慶路儒學訓導以親老乞歸隠
　　　　居教授明洪武初徵修禮書寅年已六十餘
　　　　書成將授官稱老病辭還結廬石門山四方
　　　　士多從學稱為梁五經又稱石門先生事蹟
　　　　具明史儒林傳寅平生著述甚富於易書詩
　　　　春秋周禮禮記皆有訓釋其史學則䇿要史
　　　　斷等書雜著則耄言論林蒐古集格物編等
　　　　書不下数千巻今俱已散佚惟詩文集僅存
　　　　而世所行又有二本一即此本乃馬氏玲瓏
　　　　山館所抄一為新喻知縣崇安暨用其所刋
　　　　本分為十巻與此本稍有詳畧而大致不甚
　　　　相逺寅邃於經術故其文皆能原本注䟽經
　　　　義紛綸頗為醇雅有法詩亦舂容淡逺規仿
　　　　陶韋殊無塵俗之氣惟河源一記過信傳聞
　　　　之説其失正與潘昻霄相同書生拘墟之見
　　　　承譌襲謬無足多責固存而不論焉可矣乾
　　　　隆四十三年十一月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　石門集巻一　　　　　　　明　梁寅　撰
　　古賦
　　　石渠閣賦(丙寅江西試題/)
維大漢甘露三年詔儲儒講五經同異於是名儒自蕭
望之以下咸集於石渠閣聖上親稱制臨決五經學官
至是始備諫議大夫臣褒竊睹陛下以戎狄賓服海内
又安詔講經籍丕崇化本甚盛事也愚臣幸陪縉紳末
議而學術謭陋不能窺要義折衆言至於著之賦頌以
鋪張鴻休較其劣能亦僅可採竊惟石渠閣者乃藏書
之府考論之地宜敷其事以彰徽猷謹拜手稽首而獻
賦曰
猗赫赫乎聖明之中興也化洽於九區二十有三祀重
明掲乎日月茂徳參乎天地慕商宗古訓之聞陋周宣
大蒐之事於是發睿斷詔羣儒啟金匱臨石渠卦爻窮
其至賾謨誥訂其衆疑考風雅之辭義審儀制之等衰
聖感麟而有作亦褒貶之宜稽葢非閎碩之士無以覈
是非辨同異非髙敞之居無以儲篇籍列冠帶蔚乎盛
哉信治朝之偉觀人文之鉅麗也是閣也據神都之域
冠未央之宫擬麒麟之壮抗天祿之雄酇侯設其榘班
匠呈其功峻齊山岳巧若鬼神俯壓坤軸仰支穹旻凌
埃堁而危跱儼飛翬以孤鶱状㠑嵬而菌層勢轇轕而
雲屯架杏梁之夭矯刻芝栭以叢攒掀觚稜之鳯翅燦
雕甍之龍文璇題照日以暠曜珠網蒙霧以紛綸迎朝
霞而納夕照際河漢而邇星辰其中則玲瓏綺疏璘㻞
列錢若摠章之牖户其傍則便娟曲室窈窱間宇若閟
宫之廣邃環而為渠則端若引繩深若川池微波龍鱗
藻荇參差露浟浟之鰋鯉散泛泛之鳬鷖甃以宻石則
堅比膠漆瑩類圭璧上廉鋒削下址鐵積象峭壁之将
将亘周除之滌滌若乃夷道縰屬朱扉洞開車騎絡繹
於兹往来閲其編簡則􁀙於秦灰之餘侈於孔壁之舊
先王之策府莫之尚焉聆其辨說則可否五味之濟倡
和八音之諧帝廷之吁俞無以異焉於是天子迺備法
駕乘次輅樹翠華之旗駕蒼龍之駟公卿庶僚雲滃飈
戾濟濟之臣于于之士下逮羽林之兒帶劍之夫靡不
森立而駢羅奉簡以進協於帝衷臣向臣勝為䕫為龍
凡在搢紳諮諏是同訓必明夫聖之義義必揆夫道之
中葢以其一日之論紹乎千載之宗是豈不足以示来
裔而耀無窮也哉凡觀聽之士莫不心醉奥㫖辭贊懿
徳暢若春熈疑若冰釋迺為之頌曰石渠之闢以演聖
澤流泱泱兮阿閣與侔祥鳯斯集烜陽光兮日月久照
列星咸麗皇文昌兮前聖之啟後聖之嗣胠閟藏兮恩
被湛露化周仁風覃萬方兮典章炳煥鴻業綿邈垂無
疆兮群臣於是洋洋歡洽再拜而退咸願紀述昭於世
世
　　　蒙山賦
蒙山者吾州之峻嶽也然郡志僅傳名不逺著禹貢言
蔡蒙旅平則梁州之境魯頌言奄有龜蒙則東海之地
而史記之注又曰老莱子楚人躬耕蒙山之陽今考周
之季世魯併於楚龜蒙屬焉而吾州亦楚域也又安知
老莱之隠不在於吾土乎余家於是山之陽瞻神秀之
異慕賢哲之風遂為之賦其詞曰
維堪輿之奠位斯山嶽之肇形類波濤之激蕩擁泥沙
之崚嶒為嶠為岑或丘或陵尊若帝王陪以公卿然人
也以山而鍾秀山也因人而著稱在於荒陬雖崇而隠
邇乎雄都雖卑而名竊愛夫蒙嶺之鎮吾地其於終南
少室天台㑹稽何彼重而此輕也哉觀其勢雄千仞根
盤百里嵯峨嶔崟蜿蟺峛崺竅以諸洞界以衆水巘崿
鱗鱗崖石齒齒疆域之標郡國之紀皂嶂東迴春臺西
峙鼇峰北聳渝流南迤其為寳藏則白金之璀璨碧鈿
之璘㻞表炎方之竒産充天府之上珍其為靈蹤則金
刹據其陽仙巖在其巔森祗樹於翠谷閟小有於洞天
若乃瑤草匊芳珠林挺秀風篁球戛煙蘿帷覆蘭茝緣
於徑畈芝术産乎嵌竇長隂澗之茯苓絢霜林之橘柚
猿猱哀嘯熊羆怒咆霧卧文豹湫吟黒蚪揚夜鶴之遙
音露秋鶻之懸巢過客眩於妖狐樵子駴乎山魈凡其
根荄之品飛走之族時榮時悴以涵以育富於靈囿之
駢羅夥於陸海之儲蓄博物之張華無以辨其類洽聞
之郭璞曷能究其目宜夫絶俗貞士離世潛夫恱雲霞
而長往與麋鹿以為徒翫岡葩之春媚樂岑木之夏敷
吟素秋於月觀度𤣥冬於雪廬坐紫苔兮綠綺奏䕃蒼
松兮芸帙舒或茹芝兮白日晏或掃葉兮凉飈隨想夫
楚叟之賢栖山之陽躬尚稼穡志輕侯王觀山泉之泓
渟悟蒙養之端荘愜閒情於濬壑杜妄轡於巖廊嗟軒堯
其既逺顧沮溺其可望勵雅操之氷玉謝溷世之粃糠
疑斯人之或逺復東瞻乎魯邦既異世以同趣宜隨地
而安常吾将稅俗駕屏塵心企潁陽懐箕隂朝與山兮
為儔夕與山兮相尋濯纓松下流振衣雲中岑寧抱甕
以自勞賦歸来而長吟厯萬里於至近返千齡於方今
庶永托於兹山嗣髙賢之徽音
　
　
　
　
　
　
　
　
　
　
　
　
　
　
　
　石門集巻一
欽定四庫全書
　石門集巻二　　　　　　　明　梁寅　撰
　　五言古體詩
　　　歸醴溪
久厭都市喧俛思山巖静歸飲醴溪泉怡我淳樸性神
峯雜樹蓊石門翠厓並蘿懸晨露滋巘秀夕霞映攀陟
諧樵牧候謁悔奔競褰裾䕃雲松脫屣悦風磴悠然遯
客心疊出野人詠方期谷口耕毋誚終南逕
　　　送辜徳中㑹試
寫我山澤言送君雲霄舉貴人氣每驕下士心獨苦紛
紛競科第口吐聖賢語朝出原憲室夕與王侯伍我視
辜賢良懐珠類良賈乃知淳厚士不獨在齊魯松柏生
澗岡出為明堂柱雖言被丹漆赤心若可覩既應綸言
徵将隨玉堦步嵯峨黄金臺望君為延竚
　　　和楊逸人桃林遷居之作
心寂忘塵嚻時清樂巖築愛此桃華林葺之杜蘅屋葛
籬延芳藟石梁照淺淥風翔雙白鳥雨卧一黄犢東臯
襍婦子中野見樵牧賦詩雲霞隖㩦壺錦繡谷從君以
優游於此謝羈束
　　　題西山程氏南窗
獨居南窗靜秋木連翠岑鳴琴衆葉下把酒孤猿吟寧
負朱紱願莫乖白雲心羨彼歸田叟髙風留至今
　　　為臨川章則常題山水圗
山擁衡廬青水含瀟湘碧兩厓蟠蛟樹千嵗蹲虎石遥
遥遡川舟泛泛蹇驢客憑髙者何人閒看楚雲白
　　　題印土寺罷釣軒
曲池照林隖百尺懸蘿隂開軒坐埀釣水清如我心小
魚易傷生大魚或淵沈投竿為之惻於此悔悟深名區
縻好爵都市爭黄金但戀鉤餌馨豈知憂患侵濯足南
澗流振衣北山岑既羞結網罟何必溉釡􁃿物生免相
賊嗜欲常自禁嘉此古人意托之金石音
　　　城中女
娥娥城中女小樓對門家相驕茜裙新並笑雙鬟斜花窗
弄鸚鵡月榭彈琵琶不自結衣帶笑人說絲麻越女當
自羞燕姬何足誇但愁玉顔改眼底生塵沙秋江芙蓉
落天寒空怨嗟
　　　擬古十二首
獨處衡門下慨然思九州我馬苦疲怯山川多阻修豐
草被長坂麋鹿或羣逰蔚彼嘉樹隂鳴禽自相求彼物
各有適而我何寡儔日月雙車輪但恐不少留願與二
三友朝夕論王猷毋為自局促窮廬悲白頭
出門望長道車馬何闐闐白日殷輕雷飛塵若為煙周
人好商賈錐刀争貿遷趙女夸綺服跕蹝彈鳴絃營營
苦不足衣食思華鮮奔濤日東注何由為静淵
南州産嘉橘朱實日光炫燕晉誇棗栗連林極豐羨棗
栗充餱􁀙足以飢餒咽橘酸良不如亦可籩豆薦踰淮
或成枳性移貴反賤賢哉鍾儀子土風慎不變
名都少年子金多矜富强連雲起甲第峨峨擬侯王外
廏駢騏驥侍女羅姬姜豪貴相經過綺席飛瓊觴醉言
氣凌人歡樂殊未央嘲笑東鄰士晏食惟糟糠豔豔桃
李花隨時逞妍芳豈知易零落榮華安可常
鳯栖必孤桐鶴集思髙松飛翔擇所止羞與鷦鷯同踽
踽賤貧士混混常俗中節槩曾閔賢言語班揚工被服
常布褐虚室生蒿蓬向非賢哲舉何以樹勲庸
芙蓉在江浦亭亭豔清波雖云出淤泥麗質良可嘉褰
裳涉枉渚凌風折芳花願言贈君子翫之比瑤華於時
茍不惜顦顇當奈何
時違骨肉棄位髙仇怨親離合心豈常勢利情所因君
子羞薄俗古風恐夷泯深知慕管鮑輕怨羞張陳蕙荃
不隨化球琳豈易磷結交英雄士白首當如新
江海處卑下百川皆赴之山木鬱蕭森上竦無繁枝王
侯稱孤寡惟恐嬰菑危謹虚受衆益天道盈必虧周公
下白屋吐哺情孜孜孫子相强楚祿豐心愈卑奈何閭
閻子往往多矜持
昔常好名山五嶽期遍歴思見松與喬再拜問仙液微
生累妻子常為飢凍役歎此血肉軀何以生羽翼諒非
金石同服食竟何益不如安我常百年任所適
雲門輟清響鄭衛音方揚錦衣受垢汙不如練布良軒
軒青雲士鳴玉升廟堂名髙受讒毁寵盛罹愆殃美女
惡女仇偏聽姦以萌衆口能鑠金况乃忘周防所以君
子心惟用徳自将行行九折阪戒哉銜橜傷
驅馬出東郭松林見髙墳云是公侯葬華表干層雲嵗
月既已逺朽石生荆榛虺蛇或内蟄狐狸當晝蹲生者
歌其上死者寧復聞感此長太息浮生若飈塵惟當朂
令徳千載逝猶存
我有太古琴千載妙音續七絃何泠泠聽之非促遫一
彈文王操再彈宣父曲聖人宛見之何由躡其躅大道
日以淪澆詭馳衆欲孰思障頺波九州返淳俗䕫龍為
股肱巢許遯巖谷窮通各有志于我奚不足
　　　雞鳴
鷄鳴九街曙喧喧多市聲馬似隂雲度塵隨紅日生自
非守貧者何以免營營
　　　歸息
歸息蒙嶺陽聊比嵩少岑樂此林藪趣遂忘江海心沿
澗搴芳藟入谷聽幽禽流泉響松下潺湲非俗音猗蘭
被徑傍香氣襲衣襟頺景忽西匿浮雲夕以隂睠彼羣
飛鳥翩翩投北林
藹藹巖前樹翠葉敷鮮滋攅葩襍丹素條蔓相因依豐
草覆側徑麋鹿或羣隨石潭見逰儵翫之往復来念昔
困羈紲山澤心毎違傍巖葺茅茨庶使夙願諧黄綺各
有志澹然何是非
春陽既和煦時雨亦霑濡原野綠已遍土潤含膏腴兵
戈幸少戢良農日墾鋤戴勝鳴桑林鶗鴂亦交呼嗟我
理編簡四體忘勤劬羔裘愧逍遙梁鵜恥安居素餐古
所誚偶耕良我徒
　　　食蕨
薇蕨生固殊類同若兄弟夷齊昔茹薇蕨亦吾所嗜味
非駝峰美味非熊掌異但慕夷齊風嗜此心不愧
　　　茅堂新成
素匪廊廟器林栖心所怡雪蹊愛竹柏雲疃結茅茨牽
蘿幾晨夕休工及春時樂與二三友敦好在書詩種樹
循遺法輪鞅息妄馳緋桃傍欄吐碧草當堦滋散帙對
陽景鳴禽集芳枝時眺薺麥墟或臨樵牧岐逃喧慮自
屏抱拙澹無為賢哉考槃子遐慕長在斯
　　　和答周繼文
鮮鮮籬中槿朝開夕旋落菊生叢莽間嚴霜耀衆萼所
以君子交常使情誼渥鳴禽思蔚林縱魚慕濬壑雅趣
固其然庸俗詎能度咏歌有遺音絲竹非至樂来轅慰
幽屏返斾望㝠漠重期琚瑀臨豈歎雲漢邈
　　　簡伯英伯筠見訪雨留信宿
谿谷雲晝合東林微雨来二友歘俱至一見紓中懐掃
我茅茨室為君緗帙開上言風雅醇下言豔歌諧何以
相淹留清醑不盈杯何以為逺贈愧無瓊與瑰煦風失
堅氷谿水流湝湝歸鴻正翺翔浮鷖散参差告我遽言
旋定省恒懼乖懿此孝友心令徳善自培願為王國士
無愧北山莱
　　　暇日過吳僉子亮寳藝齋偶賦
長安繁華子錦綺為衣裾千金歐冶劍百金大秦珠腰
帶玉麒麟馬鞭青珊瑚鬬鷄杜陵曲走馬黄山隅一朝
歘自厭謝遣輕儇徒出市賣駿馬下帷事詩書落筆慕
班揚開口論唐虞既膺丞相薦詔徵詣公車三十秘書
郎四十諫大夫不登金張門掉臂許史廬結知萬乘主
入侍九重居里閭共嗟歎金玉竟何須六藝信為寳少
年毋自疎
　　　舎後觀泉
閒窺石峽泉折竹掃苔翳稍覺魚鳥親亦使蛇蟲辟濯
纓寒襲人洗硯香生臂西崦雲晝㝠佇聴風雨至
　歌行
　　　李辰州黒首白身名馬歌
李侯名馬姿相别赤騮紫燕俱下列頭純黒色身徧白
一片隂雲兼積雪自言辰州初買時城門走試驚飈馳
少年旁觀皆歎息前者未聞今見之矯如𤣥龍躍春水
巨浪掀騰玉鱗起夜将金絡光可覩晝鞲銀鞍色相似
東還豫章今㡬載黄金可市當十倍長鳴冀北羣已空
出獵隂山意常在吁嗟李侯才更賢虬鬚燕頷神凛然
明年踏雪趨幽燕青霄飛鞚朝九天九重詔拜大都䕶
此馬願逐雙旌去
　　　題蒙谷子圗
　　　　蒙古氏托音字正已自號蒙谷子家于隨州
　　　　為人豪邁衣冠仍本俗而所守方介讀書談
　　　　道恬然自樂至正初與臨江杜本等四人皆
　　　　以處士徵托音授集賢待制至燕京以大臣
　　　　之禮貌未盡竟不受而歸掲太史為作蒙谷
　　　　子傳其門生陳士文為江西省掾以其圗求
　　　　賦之
漢川之東美山水誰其隠者蒙谷子草屋披書橡櫟隂
奚童携琴篁竹裏彈冠曾拜大夫爵洗耳竟作箕山士
願隨鸞鵠凌烟霄寧使蛟龍在泥滓嗟哉世士多尚同
嗟哉日凋淳樸風長安車馬若流水安得一來空谷中
　　　送貢士顔子中
北庭貴胄多才華厯厯科名映前後吾觀子中何俊拔
龍駒鳯雛世稀有春秋三傳在胸臆煜煜文光動星斗
縦横健筆刀矟利白晝翕忽風雷吼髙名前嵗上春官
同儕先登顔愈厚今日再貢尤神竒詞場馳騁誇捷手
嚴徐可備顧問列卓魯能知風化首君才内外無不宜
漢廷幾人出君右野夫有志徒激烈年踰四十棲壠畝
丈夫勲名山岳重常願賢豪慎操守江頭送君朔風急
鴻飛翩翩沙石走白頭喜托青雲交他日幽思在林藪
　　　題王維所畫孟浩然像
孟君故人好事者摩詰當年號瀟灑薦之明主既不能
綵筆徒誇善描寫滻川風急天正寒灞橋雲黄雪初下
蹇驢行行欲何之妙句直欲追大雅飯顆山頭杜少陵
溧陽水濱孟東野飢寒一身人共歎聲名千載天所假
南山故廬拂袖歸五侯七貴俱土苴龍鍾如此君莫嘲
平生貴在知我寡
　　　遊鍾山
　　　　至正己丑春清明前二日重逰鍾山從行者
　　　　友生金陵張復先奉先髙昌拜特穆爾金陵
　　　　喻詢張士安及子岷始由寺後觀寳公塔憩
　　　　崇禧小苑登惟秀亭望大江臺城久之歴擁
　　　　翠亭飲八功徳泉既而小酌松下分韻賦詩
　　　　用又得浮生半日閒為韻而以長少為次予
　　　　賦又字十韻為之倡
鍾山舊逰經十載佳辰今喜登臨又清明况與數友同
春濃更覺諸峯秀紺殿觚稜隠𤣥霧閟宫旛幢昏白晝
古松尚訝龍屈蟠怪石還疑鹿逗遛偶逐樵人繭足趨
驚逢老僧雪眉覆郁郁天花百和香泠泠風篁七絃奏
東崖西崖絢金碧前林後林開錦繡捫蘿或如啼猿抱
下坂急若流星走少年兼戒埀堂險素心黙借神靈佑
名山共閱太史書思傍精廬卜雲構
　　　題李文甫泉石軒
繡衣御史才且賢江南策馬将朝天金閨蘭臺名藉甚
清泉白石心恬然華軒嵯峨崇臺側九曲之谿北山北
雪瀑泠泠六月寒雲根屹屹千年色御史拜官本書生
射策天門羣輩驚致身已羨鍾鼎食詠古猶聞金石聲
坐談時接林下士馳想巖阿紉薜荔方膺鈞軸未許閒
且以泉石醒煩思泉流赴海石在山丈夫雄豪那可攀
何妨勲業霄漢上長寄心情林壑間
　　　袁孝子篇
　　　　海陵袁道濟為鹽丁貼户其父為富豪所陵
　　　　轢死非命道濟茹哀廬墓三載山東張緝為
　　　　之作傳前御史趙侯子威尹於是州復為上
　　　　其事侯之子致本學於余因請賦之
袁孝子思死如生生欲死海鹽場上淚眼枯哀心無窮
海之水誰云猛虎兇誰云長蛇毒咄爾兇毒人何獨無
骨肉爾身雖虀斷腸已裂我腹父也銜寃螻蟻鄉兒猶
飲食被服裳皇天昭昭運三光如山之罪胡可以掩藏
暑卧埃塵寒卧雪霜兔躍我前狐嘷我傍父魂有知兒
共處母存未忍兒身亡嗚呼天下幾人寃且苦孝子三
年獨廬墓官書大字表門户更願除却人間蛇與虎
　　　金陵美酒行
　　　　余在金陵郡庠白推官子京餉酒二壺云鍾
　　　　山僧所釀風味殊常余素不飲不能知也因
　　　　客至酌之果以為佳遂賦此
金陵美酒人共誇千金百金多酒家綠印青缾若山積
粉書綵幟明春花北来南去多豪客吳歌趙舞當綺席
銀鐺苾苾松脂香玉舟灧灧鵞黄色奈何徼利翻賤價
虚名誑人妄稱詫惟将衆藥助麯糵澆薄毎異真淳者
鍾山老僧釀山泉醍醐甘露美自然壺罇惟餉朱門貴
升斗豈論青銅錢書生病渴嘗涓滴始因酒味知酒徳
市樓醉客徒喧呼山中醇醪人不識
　　　送御史椽王徳潤遷中臺
二月東風来江南花正開行人發建業逺赴黄金臺金
臺到時已三月燕山青青罷飛雪看花正似江南春黄
鸝迎人語音恱綉衣郎官文采竒海霞照耀珊瑚枝天
街栁綠驄馬嘶朝隨御史趨彤墀彤墀花暖風日美御
史俯伏天顔喜千言萬言氣凜然能令奸邪愧欲死郎
官家本東魯人十年讀書泗水濱當陪東馬嚴徐貴不
假金張許史親上林年年春自好拜官却憶江南道江
南望君驄馬来方信文章致身早
　　　題孫仲逺經厯萱夀堂
豪家甲第開錦繡春来牡丹大如斗孫卿獨愛萱草花
翫之忘憂期母夀官中無事常早歸花前跪進青玉巵
此花本號宜男草食祿封侯男更宜去年花開滿堂後
今年堂後花佀舊綺窓朱户閬苑深毋與此花共長久
九節菖蒲何處生千年碧桃種不成卿家萱草良可貴
人間自當五百嵗
　　　琴中趣贈上饒危逸人
問君琴中趣好在山水間山風吹雨木蕭瑟山月照石
泉潺湲五音低昻宫徵變紫鸞和鳴白鶴怨空桑既逺
鄭衛繁筝琶之耳誰能辨五栁先生好素琴君今仍愛
絃上音邈哉古音傳古意更請為問雍門子
　　　老将行
小年自詫良家子手把兵書當經史出身名𨽻羽林籍
帶劍横行過都市一校初蒙上将知三軍盡羨好男兒
隂山夜寒雪擁甲沙磧晝昏風捲旗鐵驄疾足若飛兔
羽箭鳴聲如餓鴟獨攻賢王每血戰生擒當户猶窮追
自矜虓勇世無敵九重竟未承顔色上功幕府屢呵譴
獻計轅門多沮抑大将軍印别賜人狼居胥山誰勒石
鬭鷄羞入少年場射虎猶令獵徒惜方今天子重書生
朝臨廣内暮承明老来不願風塵起但向閭閻觀太平
　　　紫騮馬效楊伯謙
紫騮馬黄金鞭春風十里杏花發髯奴鞲馬瓊樓前樓
中美人坐歎息飛塵一帶出南陌南陌行人如水流怕
郎騎馬好逺逰
　　　贈吳孟任
君不見漢時定逺侯恥事筆硯心雄豪赤手能扼崐山
虎釣竿竟掣青海鼇吳郎讀書思用世縦談王霸誼甚
髙旁窺風雅兼楚騷酒酣氣欲隘八極有時㧞劒起舞
白日風蕭颾亘空虹霓歘而見深谷魍魎為之逃一身
膽氣山崒嵂英姿何必頭虎毛時時過我論六韜後生
可畏心所褒驊騮豈憚踏冰雪鷹隼早見辭籠絛臯䕫
稷契日已逺達官肉食多淫饕焉知吳郎心激烈褐衣
在野輕爾曹我常愛君如寳刀用之有時慎所操用之
有時慎所操丈夫事業非徒勞
　　　篢谷作
老樹山橋晝瀟洒興来濯足蒼藤下雲邊厓石危欲落
雨後泉流急如瀉客過松林貪翠隂農分稻苗散青把
桃源風土良可樂何恨龍鍾在田野
　　　題墨溪橋
　　　　橋在黄花里張氏黄氏居其側庚子之嵗張
　　　　莘思尹従余學請賦之
黄花之髙峰削玉凌青霄墨溪如苔峽曲折架以螮蝀
百尺之飛橋乃有逸人張與黄結廬其側相與放曠而
逍遙園綺非陋漢巢由豈忘堯吾但愛此清泠水濯纓
鼓枻夕復朝虎溪松風鳴石竅香爐烟彩騰山椒恍然
若在匡廬下雲入衣袖神飄飄溪流可鑑分妍蚩照之
誰云白為緇教兒兼學王右軍日以墨溪供墨池豈無
題橋磊砢士訪隠蹀躞溪之湄拂石横琴瞰流咏詩明
月自至如相與期或時臨風酌醽醁醉眠蒼苔歌紫芝
紫芝歌罷心自怡遐聣六合間何物勞我思蔓草綠靡
靡亂石白離離游魚不復驚狎鷗能我隨共談留侯黄
石事人生樂在心相知
　　　題郡城歐陽氏草堂
桃源或藏朝市間草堂那厭近江闗門外馬若流星過
壺中人似洞仙閒異人曾見陶𢎞景詞客常交庾子山
書和藥塵香郁郁席霑花片繡斑斑斑斑花逐春風起
愛君詞章亦如此逸思朝凌葛岫雲清心夕比蛟潭水
白􁂬蒼松詩近仙鉅澤名山畫為史絶俗應同三島間
結茅何必千巖裏巗裏烟雲如滿襟凡情日淺道自深
不向南山歌白石何須北斗並黄金春天逺羡壺尊樂
夜月徒揺旌斾心龍唇古琴懐古操為君一寫澗泉音
　
　
　
　
　
　石門集巻二
欽定四庫全書
　石門集卷三　　　　　　　明　梁寅　撰
　　樂府辭
　　　玉階怨
獨步玉階静飛鼠掠紅櫳月斜萬年樹露寒金井桐别
殿笙歌合宴樂猶未終
團扇且棄置夕氣凉轉添流螢㸃魚鑰隕葉近蝦簾羅
衣舊恩賜不令珠淚霑
　　　短歌行
今日燕胥樂如之何我醑惟㫖我殽孔嘉皦皦熙陽灼
灼芳華爰有鳴禽集於修柯我觴我友載衎載和懽日
苦少戚日苦多伊其相樂毋耋之嗟木可重蘖川無迴
波人匪金石其生有涯鼓瑟鼓琴或詠或歌樂以無躭
永矢弗過
　　　采蓮曲
豔粧二八女嬌歌采蓮曲停橈江上郎隔花蕩心目
采蓮莫采花采蓮莫采葉要知心最苦綠房為君折
花多照水紅葉多照水青願及秋未老為花惜芳馨
折花折翠莖常恐輕斷脆但使藕常在年年花相似
　　　鳯笙曲(梁有江南弄七曲/鳯笙曲其一也)
碧玉為管金為簧娑娑綵翼欲迴翔雕龍合殿春日長
春日長鳯和鳴六氣順三階平
　　　怨歌行二首
雲母屏風零露潔蒲萄錦衾殘月光羞看綉帳雙鴛帶
徒費薰衣百和香
寳釵頭上千黄金可憐墮井無復尋情如秋嶺朝朝淡
愁似春江日日深
　　　西門行
出西門安所逢所逢皆少年稀見頭白翁人生如春花
朝競陽艷夕空叢百年流光能幾何幼而蚩蚩老歎蹉
跎歡日苦少愁日苦多勸君美酒聽我歌寧為貧賤之
娱樂無羨得意之奔波
　　　車遥遥
車遥遥江上路知君心與江水東水可停流車不駐出
門望風沙碧雲在天涯少年萬里志那思早還家落花
紛紛霑綺疏春来春去傷離居丈夫官慕執金吾敢云
富貴非良圗托身自誤不自怨惟願羊腸九折無摧車
　　　東武吟
戚戚復戚戚丈夫有行役行役今安之萬里適京國隋
珠耀明月和璧誇懸黎及時不自獻明君焉得知美人
倚綉户牽衣子毋去長安多風塵能令素衣汚餔糜共
朝昏冠珮何足云吾行且復止感爾意良勤
　　　荆州歌
䕫州六舸下揚州如雷疊鼓春江頭花開滿城不少留
瞿塘風波似翻海朝朝出望為郎愁
　　　上之回
海波如白山三山不可到凌雲臺觀思仙人金輿逺出
回中道回中道何逶迤朝旭照黄屋靈飈捲鸞旗青鳥
西来集行殿王母雲軿初降時碧藕味逾蜜氷桃甘若
飴笑飲九霞觴侍女皆瑤姬從臣羅拜稱萬嵗終不學
穆天子八駿無停轡還宫静處仙自来願與軒轅同久
視
　　　公莫舞(即鴻門/舞劍曲)
東兵西来入秦闗薄天雄氣摧南山秦民夾道觀隆準
降王俛首戈塵間戈如林士如虎黄河倒流沃焦土秦
宫白晝千門開闗兵夜嚴勢連堵月落千騎驚蕭蕭聞
楚兵鳴鏑交馳天狗墜重瞳怒叱天柱傾平明駐闗中
旌旗耀日舒長虹置酒交驩誰其雌雄胡為抜劒以决
起使一夫睥聣而相攻劍光燦兮秋霜横袖展翮兮隂
風生孤㹠咋虎不自量徒以意氣相憑陵相憑陵一何
愚空中竒氣成五采但見雲龍矯矯行天衢
　　　大堤曲
大堤女兒顔如花穠粧綺服踏江沙折花鬭草歸来倦
小樓閒坐彈琵琶玉釵金蟬雲鬟整江水照見花枝影
舟中少年久凝望如飲春醪昏不醒焉知美人心險若
穽與機令爾黄金一朝揮魚向深淵藏鳥逐層雲飛勸
爾慎勿癡且惑縦有多金不如歸
　　　飛龍篇
西登崆峒如觀五城雲霞埀彩日月互明𤣥鶴繞樹青
鹿長生翹慕軒皇問道廣成至人不私靈符親授熟爾
心田窒爾情竇駕風乘霓八表騰驟人寰粃糠長樂𤣥
囿
　　五言律詩
　　　旅舎
寥濶山林跡凄凉江海情巴歌從客好楚服為人輕把
劍秋風起憂時白髪生黄金雖所貴未敢論縦横
　　　程止善以廣東帥府奉差還省親浙東
楚楚江南士翩翩幕下郎公車煩奏報分閫接輝光魚
稻三吳美雲山百粤長東還慰親意指日拜髙堂
　　　鈐北和答袁子敬
夫子荆揚彦龍門早欲攀髙名輝北斗雄氣並南山鐘
應天霜吼舟因峡浪還蓬莱獻三賦他日動天顔
　　　二月望郡城作
楚郊春已半出郭少紛華雨長閒門草烟迷廢苑花干
戈違古俗耕鑿羨人家吾異青門隠也應歸種𤓰
　　　對雨
飛雨山棚爽繁雲竹巷迷翠藤低拂石黄葉亂霑泥樹
杪盤飢鶻牆根立小鷄園夫桔橰廢新水滿青畦
　　　宗海上人新住仙姑院寄贈
閬苑仙姑境祇園珠樹林炎岡焚白玉浄地待黄金詩
裏烟霞色軒中水月心髙栖憶支遁遙睇碧山岑
　　　贈醫士蕭敬則
海上安期子仙風可獨攀斸苓春雨裏種杏碧雲間一
竹看龍化千峰與鶴還神功比卿相何必羨朝班
　　五言長律
　　　寄阮謙仲
阮君江海士不減嗣宗賢酒共名流飲詩従野客傳尋
山經楚甸踏雪上吴􁋆急景心常惜𠖇搜思獨𤣥(其詩/集曰)
(客子/光隂)圖成輞川上花憶浣溪邊窗户山擎月樓臺樹接
天珍藏太史錄剩集小山篇何日㕘佳論臨流思渺然
　　　普元禮御史遷浙省都事奉餞
帝命均勞逸天工贊紀綱渥恩来鳯沼吉日動烏檣位
應郎官宿威餘御史霜諸曹資倡率上相待繩匡正色
吳山悄清懐浙水長當為鮑司𨽻行召董賢良凛凛科
名重振振士氣揚明年楚江上霄漢想鵷行
　　　建業為友生徐元明題驄馬圗
西域青驄馬名因畫史傳一龍方挺出八駿敢爭先曉
日明金轡春雲覆錦韀河源隨蹀躞閶闔望蜿蜒迥立
梧桐外長嘶苜蓿前無雙空冀北敵萬踏燕然留影詞
人羨捐金貴介憐他年按圗索天路復翻翩
　　　易子翬自建業還上髙益樂贈别
我每懐空谷君先賦式微好風催去槳凉月夢庭闈柱
史能相問山人苦勸歸久閒松桂室将理薜蘿衣豹變
中林隠鴻期九野飛韋編常自理朱紱豈終違方篤鄉
隣好那憂㑹合稀雲栖如可覔他日扣巖扉
　　　賦五音石魚
　　　　石魚者雲山寺之故物雪印致之天寧因觀
　　　　而賦之
瑰石含幽響神魚入巧裁揚鬐方丈室驤首雨花臺音
逐神光動鱗隨日影開錦鯨同詭状桐鯉愧凡材泉吼
松邊應僮聞竹下回㸃頭曾悟法燒刼不成灰淪棄經
風雨遷移出草莱熱生敲處火潤帶卧時苔夏后璜今
復周王鼓未摧希聲洗煩慮日欲上方来
　　　題黄孟節峽東草堂
市逈茅堂静岡分玉峡迴藤簷雲氣逼甕牖旭光来穉
栁依沙種幽花瞰水栽鳬鷖時狎近豺虎息驚猜山靄
霏霏逺汀雲漾漾開遊絲當散帙啼鳥勸持杯商舶従
紛若橈歌亦快哉名同浣溪叟暫屈濟時才
　　　贈李以洪歸豫章
吉日櫂謳發蘼蕪江上青縦魚躍氷渚思雁度烟汀歸
夢波能越離歌酒暫停逺岑朝在目新月夕揚舲重訪
神君館還經孺子亭辭髙誇白雪人去歎晨星舊宅花
留樹荒阡蕙薦馨啼鶯候来客春暮許同聽
　　五言絶句
　　　初夏十絶
夜雨響幽澗曉雲歸逺山隂晴識天意一為破愁顔
踏沙逢斷徑坐石看浮槎魚逐新生水蜂尋未落花
水稻苗初綠畦桑葉漸稠羨人耕鑿好寛我亂離憂
樹暗雲更深鳥啼春已去多謝桃源人能留逺人住
傳聞渝水上蔽日甲兵塵野戰哀田叟山行泣婦人
風藤揺曲巷烟栁暗長渠飢鶻無時下浮鷗却自如
莫年生計違頭白獨如期争似兒童日漁樵逐隊嬉
久客疏慵慣渾忘世俗嘲詩因臨水就書為看雲抛
經嵗離故園青林思飛繞舊松長更髙新竹生漸小
薜荔巖前老蘼蕪江上多吳船擬重泛閒聽越人歌
　　　趙伯友姜叔謙同逰紫霄觀見示佳咏因屬和
琪樹方壺秀芝草𤣥洲春羽人愛林卧不管海揚塵
昔聞雲中仙遯迹人間世青松將十圍蒼鹿亦千嵗
餐霞固有術烹石諒非難何如坎離媾方寸成金丹
貞士不可見或從林下逢暫即松筠室聊怡氷雪容
碧桃天上樹青澗石邊栽世每紛紛異花猶嵗嵗開
手弄紫藟芳搴衣隂洞口九節蒲可尋如𤓰棗當剖
髙吟水木淨逸思風雲驟知有滄洲期意得還獨笑
　　　為黄仲尹題梅四絶
孤山夕雲凍皓鶴返林廬參差破瓊蕊正是雪飛初
珠宫萬姝麗繽紛朝紫皇月明瑶珥冷風細縞衣香
蜿蟺雙蒼龍石潭下無底時時戲明珠夜光照寒水
霜白玉堂砌烏啼錦樹枝小兒誇解笛莫向月中吹
　
　石門集卷三
欽定四庫全書
　石門集巻四　　　　　　　明　梁寅　撰
　　七言律詩
　　　送江西省員外郎納文璨赴四川省理問
豫章城外發春帆西望岷峨落日酣故國蠶叢隨地迥
浮雲鳥道與天參政行定布秋官令賦就多逢蜀客談
他日繡衣歸闕下還因鴻雁憶江南
　　　贈唐伯恂應試山東
明經應詔唐公子價比璵璠英妙年長安躍馬志千里
東魯獲麟書一編路入淮河青樹裏家隣海岱白雲邊
郡國薦書多秀彦漢廷惟愛董生賢
　　　題常檢校執中琴鶴軒
華省歸来栖莫鵶層軒開處對明霞竹邊琴鶴心如水
郭裏林塘客是家碧玉調髙風自起𤣥裳舞罷月初斜
晝閒更喜詩清絶白石蒼苔松正花
　　　次韻題姜叔用山中書樓
飛樓髙出對山㘭千丈瑤林聳翠梢桂花結得月中實
松葉構成雲裏巢散帙羣鵶繞茅屋鈎簾一鶴下江郊
山中習氣愛淳樸髙尚何妨世俗嘲
　　　重到澹溪和答姜叔徳
侯門還似野人廬故友時来下澤車桃李庭墻花發後
蘭苕洲渚水生初揮毫緩飲山亭酒移炬頻窺竹閣書
今日風光異前日好將詞賦惜春餘
　　　澹溪留别熊孟和
武陽渡口與君别澹水溪頭重見君客裏十年如昨日
世間千態祇浮雲荒沙病馬春仍怯幽館啼鶯晝共聞
明日臨流忍分袂石橋烟栁翠紛紛
　　　贈裴憲史之武昌
觀風曾従使君車改調重来憲府書宿槳暮吟彭蠡雁
香秔朝飯武昌魚九秋天濶鷹鸇迅七澤霜嚴草木疎
幕下羨君多意氣竒才何止百硨磲
　　　送洞陽楊鍊師東逰
水洞山人泛海槎東逰聊看赤城霞仙衣新理薜蘿蔓
野飯兼飡松樹花自向名山窺玉簡羞干卿相論丹砂
錢塘月下西飛鶴定有尺書先報家
　　　送忍上人之廬山
蘺蘅洲渚綠迷沙振策行尋江上□石鏡錦屏詩入夢
松林蓮社客為家燈前暮雨飛青崦鉢裏春泉帶落花
幽賞重期定何處鍾山秋日詠烟霞
　　　題句容王氏西齋
句曲山髙雲木齊逸人結屋山之西凉風為掃堦前葉
落日留光林外溪書滿松床兒子誦詩鐫石壁逺人題
好招車馬塵中士来共煙霞幽處栖
　　　贈沈茂才歸池陽
沈生三十慕班揚袖裏驪珠吐夜光未題天上仙郎籍
猶滯江南古帝鄉五月凉風吹白袷一川飛雨蕩輕航
歸拜髙堂應最樂松花山醖滿筵香
　　　送李儀伯御史之西臺
鍾阜石城嗟久淹秦山渭水入遙瞻郵程漸與江湖異
殊俗喜聞官吏亷雲浪魚龍三月暖霜天鷹隼九秋嚴
明年簪筆明光殿褒擢重期聖澤霑
　　　送李好古御史
秦淮埀栁翠毿毿烏府先生發去驂路入雲山函谷裏
夢懐雪屋大江南(君初生時以雪水/浴之名之曰浴雪)漢官執法時流羨
唐代遺蹤野老談應念西人久凋瘵飛章先看斥姦貪
　　　番陽朱仲潛赴廣東學正贈别
秋風浩蕩掃蠻烟海月偏宜下瀨船北闕尚遲宣室召
南交暫借廣文氈檳榔日食諳殊俗荔子園租當俸錢
况說伏波能薦士長裾誰得似君賢
　　　聽秋聲軒為李叔端賦
繡衣公子李賢良愛聽秋聲山水房半夜天風林欲雨
一庭白月户明霜書看巻裏蠅頭字燈吐窗間螢爝光
想惜流年慕勲業寜無詞賦似歐陽
　　　張元相學正歸上饒贈别
倦客方歌歸去来君歸先為酌離杯鳯凰臺下帆朝發
龍虎山前雲莫迴中嵗一官淹澤國明年三賦獻蓬莱
鳴珂定按䕫龍步已見文星近上台
　　　初至錢塘
九市通衢萬栁青栁邊車騎霧㝠㝠浙江水裊羅衣帶
天目山開紺畫屏游女競誇新服玩遺民猶詫小朝廷
白衣太史徒多感祇擬重増山水經
　　　登吳山
城繞青峰錦繡迴仙樓十二競崔嵬雲飛滄海山無盡
潮撼長江雨併来吳相忠魂祠宇在宋皇行殿梵宫開
東南都㑹金城廢竟日湖船絲竹哀
　　　小留豫章袁尚志歸自浙右得劉伯温書併寄
　　　　吳興温國寳筆十枚感其逺貺一詩奉寄伯
　　　　温名基處州青田人舉進士為髙安丞再遷
　　　　江浙儒學副提舉
江西十載誦君詩一見錢塘如故知躭學自嫌科第早
論文何讓古人為湖州兔穎刀鋒銳浙水魚箋錦字竒
珍贈千金意千里長因明月動幽思
　　　太平觀靈樞堂有軒臨池扁曰山水間因訪曾
　　　　鍊師留宿賦之
道人住在小𤣥洲山水之間庭户幽松掛片雲招宿鶴
池開半月隠靈蚪仙書待寫榴皮字燕坐真乘蓮葉舟
為論先天過夜半知師心與太虚游
　　　送清江劉立愛赴柱陽學錄
千丈孤城環萬山新除學錄小官閒郡侯拜朔惟陪禮
弟子鳴絃長掩闗燄燄文星南斗下迢迢桂水白雲間
竒才好進安邊策早從樓船定八蠻
　　　至正庚寅嵗分宜丞舒君尚翁浚治章湖寓宿
　　　　白斜巡檢署題詩壁間尚翁乙酉進士予故
　　　　人也嵗丙申經過白斜覩遺迹嘉循政因續
　　　　其韻
畫虎墻摧土覆階故侯題句昔曾来政稱循吏湖再闢
力比巨靈山自開環砦危峰森似㦸照人寒水淨于苔
居民捴愛甘棠館嘉樹何妨為更栽
　　　　岷同和
　舒君射策黄金階匹馬還向山邑来閭里不忘朱邑
　治湖陂重喜白公開獨憐廢署飄黄葉誰向荒畦墾
　綠苔猶憶番陽韓太守曾將桑柘繞庭栽(參政韓鏞/伯髙為饒)
　(守郡治花木悉/抜去植以桑柘)
　　　丁酉嵗正月四日雪
白頭遭亂逺江城寄宿深山嵗又更雪裏人家荒野色
天涯親友暮年情山魈夜應猿猱響樵子晨衝虎豹行
草笠棕衣任来往隂崖何處覔黄精
　　　寄黄將軍大章
千里江湖羽檄傳著鞭方看祖君先連營白斾風雲上
為國丹心日月邊諸客登樓多暇日三農在野慶豐年
戎機須自儒冠出未數功臣衛霍賢
憶訪轅門雪後行如今林壑漸秋生狂夫幾日渾欲舞
涼雨千村將洗兵翠羽文犀開貢獻山車銀瓮報清平
凌霄義氣看能事老向漁樵也自榮
　　　次韻姜叔徳冬雪
黄雲羃羃四山圍翻海隂風撼竹扉珠向美人簾下撒
花當歸客馬前飛夜窗銷燭增寒氣曉艇掀篷失翠微
豪俊不誇金帳飲新詩聨璧自生輝
　　　出豫章城南寄友生李用巽兄弟
翠谷環居似太行謝家庭樹玉生光題詩晚集松蘿逕
共被秋眠山水房城郭樓臺堪悵歎江湖風雪苦凄凉
雁行霄漢他年事寧厭雲林白日長
　　　鳯洲上同劉仲修到郡城
雲中城郭似蓬莱叠嶼重洲綠水迴寺近松闗微雨送
津浮蘭艇好風催雞豚荒逕人烟僻鸛鶴平林畫障開
正待幽尋遣羈思青鞵黄帽喜追陪
　　　仲修宅春日分韻得園字
疎雨澹澹煙沙村花邊石梁通小園荻芽水生魚欲上
松林日暮鵶争喧春醪傾玉渾易醉世事翻雲誰與論
羣俊題詩擬陶謝且同燒燭坐東軒
　　　次韻送文彦髙歸西昌
日照江頭花片肥春香冉冉襲行衣蘭苕雨過棹初發
楊栁月圎人定歸金鳯晴沙時入夢白鷗芳渚坐忘機
春深為想重来日桐葉清隂鶯亂啼
　　　社日
去年鈐北愁多難今嵗城南将過春為客偶同王謝燕
歸農猶愧葛懐民杏桃烟際紅相向桑柘雨中青未勻
童稚莫嗔無社假好題新句答芳辰
　　　送上髙易季文之洪
君将鼓枻向洪都我值秋風病偶蘇髙士亭臺勞逺夢
仙人城郭阻同趨雲迷紫氣蛟龍蟄風激黄沙雁鶩呼
大郡衣冠煩問訊何人還憶楚狂夫
　　　和酬黄吾雲
江上雲連長短亭别懐如水注東溟早期劍佩朝雙闕
又見文章似六經為國丹心朝捧日憂時白髪夜觀星
銀河漾漾青峰隔遙羨秋光生户庭
　　　傅元賓還理故業
歸来買犢擬躬耕親友聨居摠弟兄金谷舊時華屋廢
浣溪来嵗草堂成旌旗千戍隂雲接舟楫三江白浪驚
好理荷衣翫泉石深栖終不負儒生
　　　次韻酬黎以徳
銀河斜界樹參天為憶幽人思渺然亥市塵囂迂竹逕
午橋烟雨傍溪船呼燈教子栖鴉後倚杖看山野鶴邊
但得文章攀屈宋何須重賦逺逰篇
　　　次韻酬習君謙
新詩金玉響泠然喜聽琴中幽澗泉卧病猿猱青嶂下
夢懐鸞鳯碧梧邊抛書悵望秋風逕倚杖踟蹰夕照天
最憶習池山水勝故家人物信多賢
　　　山中秋夜
夜對千峰秋氣新蕭條巖壑一閒身松林虎出時窺犬
茅屋螢飛偏近人傍月把書憐稚子臨風吹笛羨南隣
栖烏應怯梧桐冷不斷悲啼欲嚮晨
　　　贈易自然禱雨
秋郊旱魃晝人立野老哀吟如雁聲龍工戢翼潭水落
畢星藏光溪月明霹靂棗枝天将令太乙瑤壇𤣥女旌
澍雨千村感誰賜神功云是易仙卿
　　　生日和醻黎賓賢
黄塵恐涴黒貂裘閭里聊為馬少逰五色文章輝北斗
羣英冠冕重南州豹藏𤣥谷千峰霧魚戀蒼江萬里流
好繼前人題桂籍明年仙闕步髙秋
新詩多謝祝長年空谷難来白馬顛自笑少陵真野老
敢誇方朔是天仙松醪思共匏尊酌竹簡期觀石室編
良㑹不嫌溪路逺小窗月夕聽山泉
　　　病起言懐三首
卧病兼旬人事稀草堂秋樹掛晴暉隣雞乍警飢狐出
林鳥無聲獨鶴歸風裏抛書因力倦雲中飡石與心違
晚吟尤愛松溪靜淺水菰蒋映釣磯
落落朝霞紅冠林紛紛山靄翠迷岑一川灌莽人分牧
千丈石潭龍或吟烈日每愁看赤地𤣥雲即待起層隂
眼中百物嗟凋耗多難誰知天地心
山中日習惟疎懶秋草連扉客少過灌圃何因分逺澗
入林偏厭長埀蘿移居瞰水心期遂携友窺巖興每多
喜似閒僧思方寂楚山千嶂湧蒼波
　　　送本州判官移宰分宜
銀河玉露曉天低翠峽黄郊去馬嘶上佐三年官正滿
明珠百斛句新題鈐岡草木霜前隕縣郭䲭鵶雨裏啼
千室弦歌待明府今人能政古人齊
　　　和醻仲修
聞道逍遙林澗居移家仍載五車書擬耕鄭谷買黄犢
那憶楚江多白魚柿葉遍書雲冉冉山隂坐對樹疎疎
寓舎遥知先種竹何由塵土上衣裾
　　　和酬伍仲逺
君才髙李可為徒長愛青絲繫玉壺醉折公卿多慷慨
狂歌閭巷足驩娱黄金易得隨時散白璧非輕待價沽
林下幽人感珍贈陽春端與俗音殊
　　　夢中得詩二聨覺而足之
坐對南山鳴鳥稀松床書帙逗晴暉閉門無客論朝市
開口恐人談是非雨後翠生飛燕羽花時紅擁釣魚磯
醴溪春色濃于酒莫遣風烟與願違
　　　何伯遜見訪贈詩和答
百里来尋水竹村鵲聲將喜報衡門山中白石聊同煮
世上黄金未足論詩似隂何思更苦跡追園綺道尤尊
貧家無物堪娱客一樹寒梅雪映軒
　　　君謙遣其子溥来學因寄詩和答
名士何妨澗谷栖丹崖髙聳白雲低東風鶯繞千章木
春水魚逰九曲溪教子早年窺汗簡従師窮巷樂羮藜
茅堂日候巾車到花徧山園草滿畦
　　　和酬簡九成
蜀郡名家賢俊多君才自合置鑾坡雲門琴瑟絃須練
𤣥圃球琳石可磨雨過春洲采芳杜月明山舎對埀蘿
相思日夕期相見共樂時清漸息戈
　　　再和酬簡明元
見説林塘詩思多竹連幽嶼草連坡晴雲過眼白衣化
野水照人青鏡磨百畝山田宜稻秫千章岑木愛松蘿
論交莫景相期逺迴日煩君借魯戈
　　　和酬舒元珍
日對黄峰心自清瑤琴能瀉澗泉聲不誇絳闕仙曹貴
却憶雲山樵叟名琥珀瓊脂崕上出珊瑚玉樹海中生
元輿已羨才華異好騁雄辭賦兩京
　　　彭伯塤新婚
籛鏗孫子有仙才雲引簫聲起鳯臺紫綺應従天上織
綠羅新向月中裁良宵絳蠟銀屏暖吉日瓊筵畫障開
金榜巍科見先兆早将詞賦獻蓬莱
　　　癸夘臘月雷
臘月頻聞殷殷雷荒村晝雨似浮埃石潭驟起蛟龍蟄
松谷遙驚鸛鶴迴覆壠薺菘青更嫩出墻梅李白争開
雖愁瘴癘乘時作先喜春從天上来
　　　偶成
山翁自愛緼袍寛白髪尤宜製鶡冠蓬巷三年貧不病
竹書一篋老仍看䲭鵶亂噪丹楓晚鸞鳯稀来翠柏寒
渺渺江湖交友絶空聞渤海沸狂瀾
　　　黄本立東逰贈别
楚邦才子燕臺客萬里還山復出山江漢摠歸滄海裏
方蓬遙在白雲間将趨金馬陳三策却従樓船定八蠻
逺道應能念林叟年年秋草映紫闗
　　　觀蘭室禪老山隂道中之作次韻二首
吳山盡處越山多尚想經行野景和朝旭射巖晴卧鹿
春泉落沼響驚鵞山人看竹敲門入溪女如花蕩槳過
千里東逰何日再鏡湖明月醉中歌
諸峰翠擁蘭亭勝稧飲嘗聞晉永和羽客喜邀仙子鶴
野翁仍愛右軍鵞粉垣䕶竹家家似棕轎穿雲處處過
最好晝眠松下石若耶溪上聽漁歌
　　　章孟忠和伍仲逺韻見寄再和答之
王謝風流異俗徒清秋玉露映冰壺鴻飛碧落期髙舉
鯨戰滄溟歎不虞松竹小堂兵後葺桂蘭香醑客来沽
寄詩能憶雲中叟大隠墻東志自殊
　
　
　
　
　
　
　
　
　
　石門集巻四
欽定四庫全書
　石門集巻五　　　　　　　明　梁寅　撰
　　七言拗體
　　　為李朝陽題松雲圗
澗上小亭雙石磐古松四五雲巑岏横琴坐愛白日静
散髮長疑朱夏寒汎汎輕隂過峭壁微微香粉落冰盤
我欲同君覔幽處醉卧瑤席臨風湍
　　　贈西山僧
髙僧自喜巖下住長見白雲飛復迴中天風動松子落
千嵗石作蓮花開鳥下林堂待分食龍游溪水遇浮杯
吳山楚山聊暫往還把楞伽歸去来
　　　贈白師禹省親安慶因就試河南
白郎楚楚闗中豪讀書江南心獨勞露凉松寺寫周易
日莫蘭叢歌楚騷家近千峰淮甸翠舟乘三月大江濤
鍾陵秋晚正相憶好趂天風連巨鼇
　　　丙子嵗舟發豫章将往金陵
常年九日歸不得今年九日重逺行秋水蒹葭自可愛
故園松菊非無情月下飛鴻過别渚天明孤鶴唳髙城
相将一棹望湖去即看匡廬嵐翠生
　　　題赤水霞栖圗
　　　　四明陳常時夏父為吾州文學常隨侍繪其
　　　　所居山水之勝曰赤水霞栖及東歸訪余於
　　　　洪求賦之
故人家居赤水上二百八十峰嵯峨明霞時混金碧氣
老樹盡變珊瑚柯題詩石壁照松籟讀書茅亭懸女蘿
道成不用金膏術飛向九霄鳴玉珂
　　　贈安福州尹王義方歸平陽
安成使君廊廟器六年琴鶴寄山城草生齋閤少人迹
花映訟堂聞鳥鳴勸農已報江南政柱史當馳天上名
一舸秋風暫歸去太行千仞翠崢嶸
　　　題湛溪黄氏引翠樓
徵君結樓湛溪上日日鈎簾看翠微長松雲際蛟龍起
叠嶂天邊鸞鶴飛巫峽錦屏增秀色仙人瑤瑟帶清暉
把書更覺秋意早冉冉浮嵐飄夕霏
　　七言長律
　　　送江西省照磨王(健/)志剛考試湖廣
八月秋深江水清月明朱艦趂宵征郎官湖上風雲合
黄鶴樓前洲渚生持鑑棘闈方伯召揚旌沙路郡侯迎
經通魯史春秋奥策問周官禮樂明十八科名資化筆
三千才子服英聲玉生𤣥圃珪璋就金出棠谿鼎鼐成
放榜摠稱唐陸贄著書尤羨漢張衡名區三載承知遇
聊采芙蓉寄逺情
　　　朱尚質挽詩
　　　　尚質明春秋工詩文年三十六卒子夢炎辛
　　　　夘進士
魏亭之北朱賢良三十文章逼漢唐矯矯雲龍行碧落
飄飄天馬脫絲韁山罍犧象珠凡器蒼玉珠璣多異光
太史遺書窺石室春秋大義揭王綱方馳健步今文苑
未策竒勲古戰場才似賈生誰敢忌名班黄憲遽先傷
嚴君痛失鵷鸞羽令弟哀思鴻雁行悵望斗牛鋪紫氣
嗚呼蘭桂隕秋霜故人秉筆争稱述稚子應門待振揚
鸞草琅玕明月照新墳夏屋白雲長臨江孤客懐疇昔
今日生芻空自将
　　七言絶句
　　　龍翔寺贈縫人
蜀綺吳綾慣揣量并刀常帶色絲香自言多得豪家意
也解穿雲到上方
山客麻衣嵗月多朔風吹裂奈愁何若為訪我清江上
倩子雲中製芰荷
　　　贈采詩方道成
乾坤清氣治朝音碧海明珠價萬金他日江南方氏集
流傳應遣到雞林
　　　西湖歌五首
美人玉釵燕翩翩白日照耀黄金蟬栁絲綠讓雲鬟嚲
荷花紅妬茜裙鮮
鵞黄滿壺載船頭酒能解愁人自愁長堤車馬如流水
朝来莫去幾時休
艷籹緩歌金縷衣舞腰學得鴈兒飛湖西日落月東出
歌舞留人且莫歸
青山入湖湖水青菱花白白照船櫺山頭急雨船須住
水面凉風酒易醒
錢塘城中十萬家碧瓦龍鱗户綺霞樓頭賣酒船中飲
不如湖上最繁華
　　　兒子岷自維揚還至金陵得朱縣尹仲文手書
　　　　且云荷接引良厚二絶寄謝時仲文将調官
　　　　京師假館維揚
木犀香裏設離筵建業西風八月天一騎仍留大江北
雙鳬何日五雲邊
一札飛来雲錦函也知能共阿戎談幾夜石頭城上月
遙瞻二十四橋南
　　　釣臺三首
臺下澄江山影多臺上蟠木懸青蘿髙人一去山寂寂
萬古明月照江波
獨把漁竿烟雨中身嬰塵網與人同祇緣競慕終南捷
愈覺髙名泰華雄
祠庭纔拜先生像舟子乘風發棹忙欲薦蘋蘩慚草草
迴瞻雲水白蒼蒼
　　　觀清江傅氏西園題詠懐舊二絶
憶昔西園曾見招春風歌響入春霄池上題詩花冉冉
林邊歸騎雨瀟瀟
一别桃源迷故津花隨流水幾回春烟塵豈料逢今日
翰墨猶期似昔人
　　　聞笛
風入梧桐山月明卧聽鄰笛轉凄清未傳黄鶴樓中曲
却得羌兒塞上聲
　　　食笋
楚山春笋楚江魚北野黄羊恐未如老来更厭江魚美
食笋山中樂有餘
　　　足疾作
山上浮雲坐卧看茅衡十日步蹣跚思仙不得飛騰術
愈覺人間行路難
　　　為王仲義題雪梅
小橋東郭先生履曲徑西湖處士家向暖早看花似雪
冒寒更愛雪如花
　　　清江道中
幾夜江城厭鼓鼙出闗那得更遲遲雞豚曉日田家樂
榛莽秋風過客悲
桕葉生紅霞映水荍花連白雪盈疇晴天繡畫山溪景
却是春光不似秋
　　　寄章齊髙
葛嶺雲開青映天瀟洲月上夜無烟太守愛居山水郡
名流尤羨幕官賢
去年相親情戀戀今年相望思依依石潭遥想蛟龍穏
寒渚空憐鴻雁稀
令弟曾為五臺客經過湖上問平安芙蓉道逺何堪寄
楊栁秋来折更難
山中嵗月薜蘿春天上光華印綬新白首惟思逢世泰
青雲那得厭交貧
　　　山舎偶成
石峽瑽琤新漲水柏林崷崪古時墳黄茅小逕無来客
一犬松邊吠白雲
　　　代贈李以洪歸洪州
門外梧桐啼早鴉行人策馬踏江沙歸去却憐家是客
重来還念客為家
冉冉花明金鳯渚青青栁映木蘭船遙望鍾陵在何處
洪崖髙出白雲邊
象牙潭裏帆過後石頭渡口船到時洲人洲上迎歸檝
山客山中勞逺思
黄峯岧嶤凌紫虚下有林堂宜讀書綠壑丹崖遲君至
松巢不減住匡廬
　　　和何彦正春耕十一首
見說春耕溪水頭賦詩猶憶玉京逰莫誇塞北千蹄馬
寧買江南十角牛
雨後逍遥南澗上山田漠漠樹重重綠拖烟外無窮水
青揷天邊不盡峰
埀埀楊栁䕃柴扃逺逺巖巒列錦屛江海歸来更何事
朝親農圃夕窮經
石壁臨流浄可書從教漁子怪癯儒黄蜂日日粘紅蕊
白鳥時時下綠蕪
自著青簔久離羣羞将龍劍逺従軍雨苗已得隣人惜
烟草常令稚子耘
亂後江湖阻舟楫衣冠强半寓山村雲山紫蕨那堪采
豺虎驚人翠谷昏
短笠登山自種茶縈林石徑樹邊邪百金自可侔封邑
千騎何勞擁鼓笳
竹間樵逕行應熟花外漁舟望欲迷處處稻畦分落照
荷鍬人去水禽啼
閒與山氓日共談往来溪北又溪南今代勸農賢太守
他年何武定才堪
野夫卧對石門山懐友其如道險艱喜誦清詩凉雨後
喚回幽思白雲間
業桑樹邊綠草坐刺桐花下碧甆杯醉和農歌樂農暇
吳鹽如雪㸃楊梅
　
　
　
　
　
　
　石門集巻五
欽定四庫全書
　石門集巻六　　　　　　　明　梁寅　撰
　　記
　　　醴溪記
醴溪在蒙山之陽十五里其南北皆連山水貫流其中
北山之西曰堵山其次曰菰峰又次曰紫雲峰其下為
靈峰寺正北有三峰森立尤竒秀其東曰神峰吳将軍
之祠在焉又東有岡迴抱曰鍊岡其南山之西曰石門
兩峰對峙巨石如虎蹲其次曰大金峰金峰而下綿亘
若屏然至其盡處與鍊岡對中有圎阜突出水上兩山
銜之若龍之爭珠者居人名之曰珠堆當石門之下為
松池泉出其間竇如井者三四其味最甘釀之以為酒
醇釅異於常以為糜雖白粲而上凝赤色食之若飴葢
泉之尤美者也其下流為演溪迤東注溉田可五六十
頃居溪之陽凡百餘家而為吳姓者十之八九世耕且
學多淳質少衰靡故不徙其業不輕去其鄉予家在菰
峰之陽松溪之上曽大父由分宜之湖澤臺而徙于是
里之名舊曰裏收長老相傳云里之田極膏腴嵗常豐
收故古以是名而其為士者或名之曰裏溪予以溪之
泉甘如醴故又更名醴溪云嘗觀夫民戴仁而履義負
隂而抱陽其生一也而其水土之異則質性亦殊是以
君子慎其習焉吾里之俗淳厚且多秀異之士固地氣
然也使居是里者父飭其子長率其幼去紛華之尚守
勤儉之規革狂悖之性崇禮遜之美以是溪為仁里而
人皆有士行顧不係于習哉吾将見後来之才俊益多
而地靈之所鍾未艾也故記其山水之槩以示里之子
弟使知有所本且有所勵是亦善風俗之意哉
　　　瓊華石記
瓊華石者石之堅白而竒異者也曹南吳君主一寓於
洪名其室曰好古人或遺之以是石君珍而寘之室外
因名瓊華云予暇日過之見是石巻然雄峙髙僅咫尺
蘭芷青青交映可愛君因取置之几間其為質如𤣥圃
良玉温潤自然其為状如雪山嶄巖望之凜慄扣之聲
鏗然則又如天球之戛而清越殊於衆音也予因賀之
曰昔人謂珠玉無足而徧中原者以人好之也今是石
也産于隂崖沍谷之中漸水泉貫地脉嘘雲霧膠冰雪
不知其幾千百年也而一旦出焉以為君之玩然則好
賢而賢至豈異是哉况君子比徳于玉石玉類也追之
琢之濡之拭之進徳之道也名之曰瓊華則石而玉矣
君之寳之也亦宜哉吳君喜曰斯不可以不記於是為
記之且以傳于好事者使知君之志非徒曰玩好而已
也君方以廕仕而好學不倦工為詩尤善分隷掲侍講
為作隷書行好古齋銘虞侍書作也
　　　商卣記
昇張氏君寳家藏商卣一卣尊之異名也凡尊彜為上
罍為下而卣為中其容可五升宗廟以盛秬鬯盖貴重
之而異其用也今定以為商器者稽其制辨其文視其
色而已按博古圖宋内府藏商䕫龍卣三其二有葢有
提梁其一提梁葢俱無而形如瓠然今張氏卣正與瓠
形者同非商之制與又其文皆靁状中為饕餮面饕餮
惡獸也而貪者象焉文以是者懲貪也為靁者古之器
多雲雷雲變化而雷震動也其銘二字一字肖人形似
為子字一字尤竒古莫識也按商器銘子孫字多為人
形而手或持戈㦸刀匕之類辨者曰商子姓故多子字
曰子孫者傳之子孫也又商之世質故銘簡周彌文
故銘備今銘止二字則商之銘也辨者又曰凡器年彌
久者色温潤如碧玉斑斑然如朱砂翡翠今卣亦然為
商器益明矣夫自商至今三千餘年矣而其器猶存可
貴哉凡器形也大而天地日月皆形也則亦器也而其
運則亘乎古今雖不能不窮于十二萬九千六百年之
後而器之久者孰能過之也賈子賦曰天地為罏造化
為工隂陽為炭萬物為銅今卣之制人也非造化也鍊
之者火也非隂陽也金三品之下也非萬物也而其久
于世也能與天地日月同厯幾千萬寒暑晦朔何哉其
殆神工製之而神物又従而䕶之邪抑譬人之夀夭其
數然邪是未可知也張氏世文雅君寳之先君贈秘書
典簿號石城先生蓄古器物圗畫甚富而君之兄弟尤
篤好于是及獲是卣則以為尤異者也至正己丑嵗其
仲兄君濟館予以訓諸子因觀是卣而為之記嗟夫器
之可珍者或藏于山或閟于淵或雖出民間而視之猶
瓦缶者固多矣今是器也獨見珍于好事者之家而余
亦得以文辭托之為不朽余又因以賀是器之遇也
　　　三秀亭記
神仙之流貴于保形鍊氣凝情養神故所栖必山澤之
地水木之間重樓邃宇虚亭閒館而清異之氣毓為珍
木竒草或稱有琅玕之樹金莖之華丹木之實五色之
芝殆亦神靈之感與丹陽之歸真觀昉于東晉焦真人
觀有堂名曰希夷堂之後可百步有亭曰三秀三秀者
靈芝之異稱也相傳云昔有芝生于是故以名亭也亭
燬于宋季而賴名人之賦咏猶在至正七年鍊師諸葛
若洤始重構之亭之四面為池而跨池為梁浮波之魚
翔風之禽與人狎近池之外則叢篁連翠鉅木交柯隂
雲晝生寒氣憀慄逺之所望則東有具區西有句曲而
其後為白鶴之溪清流遥映衆岫互出如登閬風憩𤣥
圃而與神人者逰也亭之中不蓄異玩而張以圗誡充
以載籍師或逍遙来游與群弟子上論開闢下觀萬象
客至具脯棗醴醪従容懽洽弟子陳知常善鼓琴或命
之為蓬莱之音時時更倡迭和賦五七言詩然亦非人
間語也知常既謁趙御史子威求篆書之額復因其宗
兄時舉屬余記之予謂天地之間凡有形者必歸于無
夫三秀者神異之産也故仙者好之或采焉或茹焉或
歌焉然登斯亭者欲觀其赤如珊瑚白如截肪黒如澤
漆青如翠羽黄如紫金果有乎無也是其名宜托之亭
而後久也雖然亭不可久也而恃名以久名不可久也
而恃言以久而言也果可以久乎其所以久者先天地
而無始後天地而無終非形也而不離于形也非言也
而不外於言也彼煌煌之五色者不得而見矣而因亭
以久者其不在于人也夫請以是諮之鍊師因以為是
亭之記
　　　河源記
古今河源之說異禹貢云導河自積石未窮其源也漢
張騫云河有兩源一出于闐一出葱嶺唐薛元鼎云得
河源于崐崘盖皆傳聞者山海經言崑崙之水赤黄黒
青色以方異穆天子傳言陽紆之山河伯所居是為河
宗佛書言阿耨逹山有大淵水即崑崙也其山名往往
不同者或古今變易或番漢異稱不然記者之妄耳按
潘侍讀昻霄河源志今朝之究河源盖得之目覩非傳
聞者也太祖嘗征西夏過沙陀至黄河九渡九渡者在
崑崙西南憲宗命皇弟旭烈征西域凡六年拓地四萬
里而河源在域内矣至元庚辰世祖命都爾蘇往西域
将城其地以通互市自河州行五千里抵河源及還圗
城郭位置以聞上恱以為吐蕃都元帥領工徒以往使
其弟庫庫楚馳奏大臣沮之次年還河源在吐蕃西鄙
有泉百餘竇地方七八十里皆沮洳不勝人跡泉不可
逼觀登其旁嶺下視泉竇厯厯如列星然故名鄂端諾
爾鄂端者漢言星宿也諾爾者海也星宿海合流而東
滙為二澤復合流始名黄河然猶清可涉河析為九即
九渡也廣五七里下復合流漸逺水益渾土人抱革囊
騎過之其聚落之處多編木如舟以濟附以毛革中僅
容二人又東則兩山峽束廣可一二里或半里深叵測
矣崑崙腹頂皆雪盛夏不消河過其南距山麓僅五六
十里又南為四達之衝地多盜常鎮以兵崑崙之西人
民少山居其南山峻獸有旄牛野馬狼狍獂羊之屬東
則山益峻而地漸下岸至狹或狐可躍度河至貴徳州
始有官治厯積石至河州東北流厯蘭州鳴沙州應吉
里州流正東自星宿海至漢地河南北小水旁注者衆
其山或草或石至積石始林木暢茂世言河九曲而彼
地有二折云漢書言葱嶺河至蒲昌海水洑流而出臨
洮今洮水自南下非蒲昌也土人言于闐葱嶺水下流
散之沙磧則其洑流信然然其複出者莫知矣或又云
黄河與天通又云崑崙去嵩髙五萬里閬風𤣥圃積瑶
華葢仙人所居皆妄也世多言河出崑崙者盖自積石
而上望之若源于是矣而不知星宿之源在崑崙之西
北東流過山之南然後折而抵山之東北其遶山之三
面如玦焉實非源于是山也然凡水者山之血脉也山
髙而廣則其水必衆而鉅崑崙至髙廣者也而謂無一
水源于其間耶其不言之者葢欲破昔之謬著今之竒
故略之爾延祐中庫庫楚為翰林承旨潘侍讀與同僚
故得其言如是余喜其詳而信因述之以資多考云
　　　思齊齋記
友人王仲義名其藏修之室曰思齊而訪余郡城之南
求訂其義余因諗之曰子之思齊于賢秉彜之心也取
友之道也自勵之方也然賢豈一端乎士之工文辭者
句必雕琢音必諧叶以成乎一藝斯賢矣然可以昭其
譽未足以美其躬也豈齊於是而已乎有孜孜焉於學
術究人之所未究知人之所未知斯賢矣然可以博其
識未足以成其行也豈齊於是而已乎為一鄉之善士
矜其小廉狥其小信明于止足確于自守斯賢矣然可
以持其躬未能以𢎞其道也豈齊于是而已乎若夫君
子者其徳非一喜其行非一能處則藴諸身出則濟天
下斯則所謂大賢者也吾之齊于是足矣然猶曰未也
既齊今之賢尤必齊古之賢可也孟子曰尚論古之人
周子曰志伊尹之志學顔子之學能如是可以無愧于
為人矣而亦非踰乎性者也雖然将齊乎賢尤重於思
師而思事之友而思親之古之人而思效之朝思于是
夕思于是人之善即吾之善也斯能齊之矣師也而恥
事焉友也而恥親焉古之人而自謂不能焉斯不思之
甚人之善非吾之善也其烏能齊之也哉仲義曰善請
書以為齋之記仲義名友仁居清江之西鄙與予為執
友将十年明程朱氏易兼工於詩文為人端恪不惑于
世俗不急于進取余以為可與共學者故為之書
　　　貞固軒記
傅氏世居官溪之陽號為多才俊其尤挺出者曰元賓
元賓之避地而歸也闢荆榛畚瓦礫搆小堂六楹其西
室啟窗南鄉植梅二株余嘉其息馳逐而樂栖遯為名
其室曰貞固且告之曰貞言其正固言其堅四徳之終
於以起元天畀於人在物亦然故人之徳而梅有之當
夫風霜凌厲冰雪凝沍葉辭其條液歸其根而梅於是
時紛然珠綴皭然玉潔郁郁烈烈芬芬苾苾松與為儔
竹與為列貞固之性孰逾之哉人之性至純也至粹也
靈于物而或反愧于物以物之全其天而人自離之也
故其酷于冰雪者世紛也苛于風霜者憂患也衆之蚩
蚩徇于所嗜屈于所畏孰明而貞孰執而固君子者内
志弗移外好弗入處險以夷處悶以樂既貞既固惟金
惟石梅之是侣孰謂人而不物之若耶嗟夫元賓朂之
哉人之所惡者寒也而天不輟其冬人之所慮者險也
而地不改其形其好為洶洶者小人也而君子不易其
行元賓謝曰處軒之中誦梅之賦宋公是師永保貞固
敢不拜教哉元賓於予為婣屬且少従予學善為詩歌
兼習草𨽻而尤喜寫墨梅是軒之名亦所以著其好也
　　　寳藝齋記
世稱𤣥圃之玉麗水之金南海之象犀明珠凡致之
難而見之罕者是皆寳也至于五禮六樂五射五御六
書九數下迨辭章之習伎能之工則皆藝也然人之好
尚莫得而兼也故寳之蓄也多富而藝之博也多貧士
生于時思以益其知識而異于凡庸則藝者至理之寓
也故寧舎彼而取此焉是則寳之尤貴而大者也余之
友生吳僉子亮志于藝文治一室而藏修其中余為名
之曰寳藝欲其寳夫士之寳而不徒寳夫衆人之寳也
其居于是室也闃然以虚湛然以靜方之華軒廣庭重
裀累席罍爵金玉百玩錯陳樂以羌羯歌以鄭衛彼固
足樂矣而吾反觀之則聖言醇醪也道義大胾也美行
金璧也誦聲絲竹也吾朝而潛心夕而凝神左圗右書
前箴後規目與寳接心與寳隨吾心之樂果何待於外
物之樂也况世之寳者人得而與則亦得而奪吾以吾
寳養吾之性性具乎心行成於身孰得而奪之乎所寳
若是雖萬鍾之富五鼎之貴吾不以易矣子亮従余受
春秋當不用之時而為待用之學是其習於藝尤為知
本者余故為之記俾寘之坐隅庶乎其有儆焉
　　　恕齋記
髙君如心名其講肄之室曰恕齋而以書囑余記之余
為之論其世叙其善然後明恕之義焉論其世者何也
嘗聞諸故老髙氏之族世居烏山與黄氏聨婣黄之里
曰鵠山族蕃以著由學而仕代有其人髙氏雖緜延僅
存然亦多業于儒而不愧其先斯為可稱矣其所謂善
者何也今之人當夫搶攘之世惡之稔而泯焉者衆矣
而能居其居者豈不難乎居之因於敝陋者衆矣而能
治其庭除潔其奥室不尤難乎能治其居者亦有矣而
能以仁義為文繡以禮法為凖繩若髙君之名其室者
不愈難乎斯又其可尚者矣名之以恕者何也夫忠為
體而恕為用恕也者忠之發也以已及物為仁而推已
及物為恕恕也者仁之方也因己之心度人之心知人
之心如己之心斯為恕矣恕之道既得則近而家族逺
而四海夫孰非吾之度内哉吾聖人以為終身可行者
宜也嗟夫髙君之為心又非徒儆乎一已而耀乎一時
者也将使其家之子若孫居是齋之中而皆能務古人
之學勵君子之行則所以振髙氏之業者其在兹乎其
在兹乎請以是言書之壁間以為進修之勸
　　　凝室記
余為草堂于石門之下菰峰之陽其中室南嚮而虚明
日晏坐于是以觀萬物之理以稽千載之故愛是室之
能佚余而不受夫世好之汨也因字之曰凝室或覩而
笑之以為怪則従而析之曰凝之言定也聚也成也在
古有訓曰凝于道徳之修也曰凝于神志之顓也觀是
室之前肇于鴻蒙而成于富媪者山之凝也疏于開闢
而瀦為囦池者水之凝也雨露以萌之風霜以堅之篁
木之凝也巖谷以洩之叢翳以結之雲靄之凝也當舒
霽之時臯隰光華而巘崿綺麗陽暉之凝也吾頤性乎
吾室閲元而貞察作而復其外廓然以寂而其中夷然
以寧凡世之得若失也榮若辱也忻若戚也歌若呻也
登若墜也抗若抑也槩乎勿以滓吾之靈臺吾事吾天
君五官效職百為順序群邪退黜至正黙守譬之寥寥
之鄉老而休者遨遊嬉戲状如小兒於市井之紛華郡
庭之共㑹恬然而莫知也斯非所謂凝其志而逃其累
者乎或曰凝子之志其槁木矣夫其石人矣夫曰動非
無静静為動本静非無動動為静應子周子曰定之以
中正仁義而主静吾之凝其志主乎静焉爾而謂其能
不動也哉余既以是記之墻間将求書其額於劉君仲
修而懼其亦以為疑也故又錄以告之
　　　寒泉琴記
清江蕭氏徳章蓄古琴三一曰玲瓏玉一曰廣寒秋而
其曰寒泉者乃其最所珍愛者也徳章之舅氏新昌胡
君鼎實號𤣥陽先生博物君子也少壮時久宦留燕都
縉紳多與之逰迨今朝徵用為上賓館大使君精于數
學解音律而尤好琴時時以鼓琴侍上上甚重焉及奉
詔求賢南粤道過清江以寒泉之琴遺徳章余比嘗過
之出示其三琴因拂拭寒泉為余鼓杏壇之操余雖不
解音而聽之洋洋然知其聲之清妙而其製之異于今
人也余嘗謂琴之見重于君子者非徒以其鏗鏘而已
也葢琴與瑟配異于衆樂而列之堂上其聲平和而非
怨悲也其調雅淡而非繁促也其曲皆祖乎聖賢以之
寫心暢情而非荒耽俚鄙之辭也故善琴者必其人之
心體廣大志慮冲逺皭然于塵滓之外超然于聲利之
表故其本之于心發之于指莫非大音之妙也舜之解
慍阜財文王之處險如夷仲尼之樂天知命皆藉是物
以陶其憂思而已爾余在京師聞之趙翰林之孫彦禎
曰吾大父有松雪之號者盖其所珍之琴曰松雪故以
名齋也今徳章愛是琴亦将結茅為亭於其堂之後而
鼓琴其中于以養心于以娱客若然者非惟曰彰舅氏
之賜也盖心得其養則衆欲不萌萬物不干欲為賢人
君子此其一助也因為之歌曰寒泉兮泠泠韶濩之遺
兮澗谷之聲寒泉兮瑟瑟以潔吾心兮以浴吾徳山中
朝夕兮惟泉之聞手揮七絃兮目睇白雲心悠然兮寡
所親空桑奏兮遐思乎古人夫古之所謂琴曲者亦莫
非目之所觸心之所感形之辭而著之聲也徳章于為
學之暇静處之時心如泉渟慮若冰釋必有以復見文
王尼父者盍於是而得之
　
　
　
　
　石門集卷六
欽定四庫全書
　石門集巻七　　　　　　　明　梁寅　撰
　　序
　　　送李行簡序
六經惟春秋以書事而寓王法往往多微旨非有所授
受罕能灼知其意者漢儒以明經致通顯大儒若賈生
董仲舒劉向父子皆春秋之學故至今通是經者比易
詩書禮記尤多名之曰大經夫經豈有大小哉以其旨
之微而說之者襍非究心之久莫能窺其義明其用故
尊而異之而以大之名加之也今朝廷以五經取士業
春秋者亦多居上第安成李君濂行簡舉于鄉以春
秋冠江西之士及再舉遂登進士第授豫章郡錄事
人謂豫章大郡錄事劇任君必不屑意而君之来也慨
然以政自勵未嘗憚於煩自分省大臣及部使郡守諸
參佐凡事有可疑必咨于君曰是能以春秋决事者耆
老庶民亦相戒毋為非理曰是能以春秋措諸政者郡
之俊髦與逺方之學者又皆以君為師法曰是能以春
秋訓後進者士之窮經必以致用豈空言也哉君秩滿
且去在官者事無所諮訪民失其所煦嫗俊秀之士恥
從于他師無不欲君之留而莫之遂也然君方以盛名
達中朝其進要職享豐祿将如崇臺之階而升也其再
至於是郡也士民之喜又當何如哉寅寓豫章辱君知
尤深故因其門人朱昻之請述諸君子之意而為之序
　　　送張繼先北上序
夫禮之難其人久矣非其有忠信之質荘敬之心孰能
好人之所不好而致力於是哉漢興獨河間獻王志於
禮樂之事當其時所得禮書猶存古經篇七十記百三
十一篇然既藏之秘府在廷之臣莫之尚也天下之士
莫之見也其立之學官而僅傳習者髙堂生之士禮而
已小戴之傳記而已若大戴記之學則寥寥無聞周官
經雖存亦久之稍顯盖禮學之難也今朝置明經科於
三禮惟用小戴記而業乎是者方之他經僅什之一二
甚或缺焉而不以貢可歎也夫金陵張繼先為性明敏
而立志勤確獨深好小戴之學不惟誦習其說而且匔
匔然惟禮之是守豈非所謂忠信之質而有荘敬之心
者哉繼先初受業豫章徐君元善而復咨其義于余余
於五經皆泛觀其傳註非顓門者也然賴繼先相切磋
自豫章至金陵踰嵗常朝夕論辨其互滋益為多焉繼
先以其父調官京師宜隨侍又将詣國學以受業於博
士江公其不息之志尤可尚也而以三年之共學乃有
萬里之别余可無一言以為之朂哉夫禮之習也非惟
善其身又當推之以化民成俗斯可也今天子治化恢
張廟堂之臣必有志河間之志者倘聞下明詔集禮官
諸生議明堂修郊祀考廟祧興庠序協音律定章服凡
草野逢掖之士孰不忻忻愉愉而願覩帝王之盛哉而
繼先于是時或得以所學與于縉紳之議亦何愧也記
曰安上治民莫善于禮又曰致禮樂之道舉而措之天
下無難矣吾将于繼先之行也而觀之
　　　崔照磨審獄詩後序
君子之蒞官行政以循其職分非蘄人之知也然實之
既孚而名自隨小者既試而大可必觀賢能之道盖在
于是焉南臺掾崔君文翼前為江西憲司照磨嘗代其
上官審郡縣獄能持法平允宅心忠恕驅馳朝夕不避
煩苦於是公道彰明美譽流播歌頌之聲遐邇相應詎
非賢能之效哉至正九年秋寅始識君于金陵既而君
俾其壻陶温受經于寅一日出詩文一巻則皆美其審
獄囚而獲名譽者也寅誦之歎曰甚哉執法之臣不可
以不慎也夫閭閻之間山谷之内民之蠢蠢者弱脅於
强愚困於黠廉遜於貪仁屈於暴鄉抑之則必之於縣
而直焉縣抑之則必之於郡而直焉郡抑之則又必之
於憲司而直焉居憲司者能正郡縣之失達小民之枉
然後為無負于天子之法矣而豈易能也哉茍無道以
照之則志雖為民而民不蒙惠者葢多矣是以君子惟
學之為貴也夫純鈎湛盧天下之利器也然不磨淬之
於平日而欲以剸犀象刳蛟鼉則鉛刀之不異今君歴
佐風紀而文學法律靡不通練焉譬之利器其磨淬之
久矣宜其少試之而恢恢其有餘也然則以是而居大
任决大疑扶綱立紀進善退惡固無往而不可也而豈
獨刑獄之間哉凡奉簡執筆之士見善必錄是亦其職
也詩文摠若干篇而虞學士歐陽憲使為之首君之才
行見信于先達於是又可見云
　　　送國學生吕允亮序
京師有國子之學所以教貴胄而成俊乂也夫璆琳崑
崙之産也而圭璋取焉孤桐嶧山之材也而琴瑟資焉
公卿大夫士之為時而出者非教之有其地曷能以周
其用哉濟寧郡守吕侯之子公直字允亮既膺博士弟
子員之選復以父命来婚于金陵因謁余郡庠晬然其
容必禮之式確然其詞惟義是陳余固占其外而知其
中也未幾復来請曰國學群材之林也而吾幸托處以
覬有立焉昔許文正公之興學也其時英才之萃道化
之行翕然雲從沛然川流而吾曽大父文穆公實髙第
弟子後遂為名臣吾何敢不思跋而及之哉今吾父由
中臺御史出為部使者之副天子方思安元元尤重牧
守故吾父復任郡寄恒孜孜焉以圗報稱吾又何敢不
以父之心為心哉夫以門廕仕志士之羞也吾将以博
士弟子試有司而取進士第其功必倍然後可覬也吾
又何敢不自勵而後于同輩哉今還京師以肄故業道
之云逺見之良難子幸有以規我余因謝曰吾何以規
於公子哉以公子之世美而進于通顯如物之取于寄
宜無不得也雖然學必有師師必有道親師惟賢嚮道
惟正夫師許公以淑後進者國子先生之心也而期無
愧于前人者在公子之自勉而已矣吾何以規于公子
哉瞻萬里之行持一言之贈姑以述愛敬之意云
　　　贈黄伯恒序
旴江士黄伯恒客于建業於其將歸也其鄉友饒仲允
為之請曰伯恒好修而端慤者也其為學師孔孟而兼
通乎和扁之術其出也将以歴觀山川詢其人才而審
其風俗及其久也則又思學之貴于反求而親戚之違
鄉井之棄亦古賢之所譏也願子惠之一言以美其歸
焉余因語之曰今閭閻荘壹之士所嫚笑者必曰妄逰
而逰豈盡妄也哉夫士之出處其猶山之泉乎泉之出
不能不行也而其行必以漸或瀦焉或駚焉或瀠洄焉
或激怒焉其勢則然爾昔之時九土分裂州各異其國
國各有其禁然游者且猶務于逺東之齊也而復西之
秦北之燕矣而復南之粤其所厯說者顧其學之正不
爾不以逰為非也矧今天下為一雖四海萬里猶比居
也逰奚不可哉雖然吾因伯恒之歸又将語之以退息
之樂焉凡今之嗜利祿者其不得焉則戚既得焉則喜
得之而復失則喜也而復戚戚而喜喜而戚何不恒之
甚也而伯恒豈為是哉今而歸也必将拜親于庭㑹友
于鄉刲羊釀酒以道契濶而遂息其驅馳安于恬淡日
誦書讀詩以涵泳太平之澤詠歌山林之志視世之欣
戚渙然如太虚之浮雲不知其孰為而聚孰為而散孰
為而有孰為而無處之為樂不甚于逰之為樂乎余留
滯建業之久固倦逰者也而伯恒乃能先余以歸夫豈
不快然哉群俊饑之名章繼作故因仲允之請而序其
意且以朂伯恒之歸慎勿膠于外物而累其心也
　　　贈儒醫羅誠之序
余讀太史公書常羨秦越人淳于意皆以一技之神而
傳之史與功臣烈士同炳燿于後世夫史以志天下之
事者也而尤惓惓于醫方意深矣哉葢所以重生民之
命示擇術之要義固當也而余于羅君誠之之善醫也
亦有取焉誠之廬陵之儒者也嘗以明經三試有司不
一得遂絶意名祿而隠于醫其誦醫之言也如誦聖人
之經平居閉户湛思㝠索寒暑不廢晝夜不懈久之逰
金陵譽以大著諸公貴人率多敬信之金陵郡文學博
淵泉為人强力氣盛素少疾一日忽痿痺瘖眩如風雨
之驟至亟曰為吾召誠之誠之至語其家人曰毋懼吾
於是證得其方尤秘而功尤速者也是夕投以善劑即
少甦次日而腕可轉移三日能坐立五日能杖而盤旋
旬有五日能出入一月而復常如所料不失也夫醫者
死生之寄也於人之危疾宜懼矣而獨能不懼者非輕
人之生死也其中素定也譬之千斛之舟凌不測之淵
波濤卒起而蛟鯨怒戰衆皆為之膽墮而津人獨以無
懼出其險者亦其中之素定爾誠之之於醫豈妄庸比
哉淵泉之疾既差其子弟諸生請叙誠之之績余雖不
能如太史氏専筆削而誠之之力追古人則固可嘉也
故樂為之書噫為其事必有其功獨醫乎哉誠之之用
心尤足以為學者之勸也
　　　王謹諭右江蠻序
後至元二年秋廣西右江獠岑世興反冦南寧等郡其
子郎罕攻定逺諸寨衆合十餘萬殺長吏置偽官詔江
西省平章圖嚕黙色哈雅湖廣省平章諾海合兵討之
次年春兩軍(闕/)　州命江西省宣使王謹往諭賊謹度
崑崙關歴宣化慕化觸豺虎犯毒瘴地俱險極道遇賊
騎呵曰爾誰也乃敢入吾地謹應曰吾使者諭岑耳汝
等無状是自速禍也遂過之至果化州賊将趙擁衆逼
之謹諭之如前久乃退至上林縣賊圍之十數匝或登
山白其魁来曰速下馬解刀往見将軍不則死謹厲聲
曰我天使也岑氏反今討逆之師屯栁矣愍爾曹無罪
死故令我来諭使知天子之仁若妄殺我是真反也大
軍至爾曹無噍類矣復還白其魁乃已謹道渴飲而脹
咳吐便旋皆血懣卧樹下從者磨馬檳榔汁以椰杯注口
中久乃蘇力疾抵大江江廣數里云烏龍支派也無舟
楫束衣捽馬鬉渡之是日不得食夜宿巖穴旦達功饒
州民數家鳥言以鈔市食弗得解衣以易乃得之至田
州世子長子特穆爾方閲兵聞之報其父世興盛兵出
迎騎萬餘步卒倍之館謹于順龍州謹責世興曰天之
所覆者地皆王地民皆王民汝恃逺為亂天子震怒命
二宰臣将兵五十萬誅汝不盡勦不已汝能悔過則轉
禍為福即不能恐烏合非敵首領不保矣世興曰前舒穆
嚕萬户傳詔吾未之順今汝来彼教汝以紿我耶吾有
死而已汝勿言也謹曰前之不順命罪也今能順是奉
前詔也能奉詔則無罪矣世興疑未决謹復曰始入而
地謂而世據此土民不知有朝廷矣及見而父子則知
其不然何也我之来也汝兵欲殺我者數矣聞為天使
輒斂刃以退夫欲殺者盡汝之道也知使者而退猶畏
朝廷也汝世荷大恩而反倔强獨不愧汝之愚民乎今
服罪而出汝福無窮不則禍立至人皆知之而汝獨不
察何也今師㑹于栁誓辭曰能殺其渠帥来降者授其
位夫富貴人所欲也汝不思自保一旦變生肘腋恐兵
不血刃汝之位已歸他人矣世興乃悟曰我嵠夷耳不
識是非利害以至于此罪不容誅惟天使善為我言而
寛宥之遂皆免冠拜堦下謹曰若然歸侵地反俘獲詣
大軍聴命有他虞者使人任之世興曰諾四月七日以
世興父子至栁州平章命世興子特穆爾與其黨十三
人朝京師遣世興還乃班師錫宴平章坐謹於賓位觴
之曰宣使能靖一方之亂可謂不戰屈人兵者也於是
侑以銀盌一幣一帛一兩省上其功天子嘉之授従仕
郎桂陽藍山縣尹以報功也嗚呼使以專對為能者也
然往往多貪欲或易以屈撓故功不能立由利害之心
勝也今謹忠義自持無所趨避其頰舌之效踰于鈇鉞
之威真賢使也哉謹字彦信濟寧任城人其治藍山尤
多善政御史商企翁為序其績求諸名士之歌詠余偉
其事故錄之
　
　
　
　
　
　
　石門集巻七
