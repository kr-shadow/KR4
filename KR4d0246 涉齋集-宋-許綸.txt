#+TITLE: 涉齋集-宋-許綸
#+DATE: 2018-05-12 10:19:30
#+SOURCE: github.com/kanripo/KR4d0246 master 18c68e42                
欽定四庫全書　　　　　集部四
　涉齋集卷一　　　　　　别集類三(宋/)
　　提要
　　　　(臣/)等謹案渉齋集永樂大典題許綸撰集中
　　　　王晦叔惠聽雨圖詩序自稱永嘉人隆興元
　　　　年進士累官至知樞宻院事與自序永嘉人
　　　　合藝文志載許及之文集三十卷渉齋課稿
　　　　九卷與今本渉齋之名合焦竑經籍志載許
　　　　右府渉齋集三十卷宋人稱樞宻為右府與
　　　　及之本傳官知樞宻院者又合則此集當為
　　　　及之所撰又宋史寧宗本紀紹熈四年六月
　　　　遣許及之賀金主生辰金史交聘表亦同今
　　　　集中使金之詩一一具在本傳稱及之嘗為
　　　　宗正簿今集中亦有題玉牒所壁間詩則此
　　　　集出于及之尤證佐鑿然永樂大典所題不
　　　　知何據或及之初名綸史偶未載更名事歟
　　　　此集世無傳本今据摭殘賸編為十八卷觀
　　　　其讀王文公詩絶句曰文章與世為師範經
　　　　術于時起世讐少讀公詩頭已白只應無奈
　　　　句風流知其瓣香在王安石安石之文平挹
　　　　歐蘇而詩在北宋諸家之中其名稍亞然早
　　　　年鍜鍊鎔鑄工力至深瀛奎律髓引司馬光
　　　　之言稱其晚年諸作華妙精深殆非虚譽是
　　　　集雖下筆稍易未能青出于藍而氣體髙亮
　　　　要自琅琅盈耳較宋末江湖詩𣲖刻畫瑣屑
　　　　者過之逺矣乾隆四十六年三月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　渉齋集卷一　　　　　　　宋　許綸　撰
　　五言古詩
　　　新晴
連旬困梅霖接夏潦乗溽泄雪渙新霽遊興難管束出
闗便航湖停篙葑蒲緑漁歌入浦溆沙禽亂驚浴昏霏
送霞落依稀辨林谷初更電輝摇輕雷忽相續蛙聲雜
猛雨波翻碎鳴玊何能足清睡快舉巵酒沃明朝看晨
光未必非所欲
　　　次韻葉徳友苦熱吟
避暑本無法有法心可移達尊廹人事盛服嚴天威六
月厲戈甲百鍊親鑪錘前驅上峻坂後鞭禁長吁正午
萬竈増尅晷千夫炊轅門待排結軍令無徐舒陸渾救
急燎欒巴稽噀霏期以片時滅不許一草萎醲賞激勇
徃畢力争忘疲不計揮汗雨寧思濯風漪當其用力所
豈復知熱時萬事心地存百夫火宅馳四時更代謝二
至争愆逾積隂理必復大夏陽常居及此當歊赩豈得
懐鬱紆杜願踏層冰㡬欲投清池韓思坐深甑為說亦
豈疎極知𨽻元氣孰與逃象滋聊用供嘲咏且以相戱
娱吾儕幸安適家食饕委蛇念彼方熱耘焉能思逃虚
静勝昔人心屢空斯晏如况予負深譴省咎闔重扉友
朋相急難徃復通有無每懐子葉子久與期襟期有此
苦熱吟句韻兩崛竒
　　　喜雨次韻翁常之苦熱吟
羲和不弭馭炎帝方秉機孰不愛趙衰誰肯觸武威豈
知鑠金石乃得齊璿璣鹿角甫云解葵箑無停揮萬寳
成南訛一枕安北扉殿閤施餘薫茅茨溥増輝鼎鼎百
年内咄咄七十稀臨流抒我懷新浴振我衣雷雨急生
凉天恩覺淪肌詩来取静勝句到不吾欺盛服思客位
重鎧念邉陲當暑如懐秋秋至勿興悲
　　　再醻常之
理極終必復孰逃造化機司夏流中氣執衡振嚴威有
懷渇雲霓不願雨珠璣油然起崚嶒閃若驚霍揮嘉澤
徹中宵凉飈入重扉良苗固懐新冶葉亦生輝從欲天
匪私屢豐古實稀垂老藉香火凌晨肅裳衣百拜屈我
躬萬感銘我肌兹生每有逢末路敢為欺正爾飽丘壑
及此軫疆陲念終抱媿耻已矣徒傷悲
　　　中秋見懐
明月出海底先照彤庭墀正以合徳故争效朝宗馳須
臾散精彩普率揚明輝常時或顯晦所歴隨茫瀰及兹
秋中氣燎然光滿規豈但碧漢澄無復宿霧披如坐水
晶宮更泛碧琉璃凛凛栗膚髪炯炯析毫釐竟欲乗浮
槎試與窮垠涯或擬斫却桂或云生桂枝蟾宫到者折
不生豈不稀玉斧修何事倒即無倒期沉吟自絶倒痛
飲忘傾欹兹辰病因仍良行覺支離始行浮雲多猶欲
一口吹東牀念齋夕妙語寄相思詞到律自協意古趣
更竒今雖减冰輪猶照蘸甲巵寄聲衖南翁斯辰可無
詩我欲資雋永庻以得自頤
　　　侍南軒先生卷雲亭望嶽麓積雪分韻得初作
　　　二字(案此脱去作/字韻詩一首)
新元既涉九臘尾春未初司寒勵餘職飛雪來庭除因風
稀復宻潜隂慘還舒瑞色入隴麥祥膏潤園蔬未足映
書讀已寛帶經鉏和氣融比屋所積惟林廬悵焉起遐
觀未知問所如南軒笑領客操已敢作疎豈無門下生
不肯升籃輿衝泥按徐轡秀句生蹇驢卷雲畢清集湖
山𦕈開予蜿蜒翠麓中萬瓦參瓊琚急掃供茗事隔江
竟煩渠終日樂未央不為食有魚十韻分九人其一固
閏餘併以屬汰礫敢下馮婦車屯雲方雜沓二白難躊
躇須公専吟筆載賡仍屢書
　　　張時可席上喜雪分韻得水字時予後至周希
　　　稷期而不集
寒威逼重幃皓彩堕庭戺不謂晦日愁乃有豐年喜更
長要深盃客緩愧停已後來固自佳不至猶可紀傳香
共分題索笑驚落紙摩挱玉梅缾凍合西湖水
　　　次韻黎師侯登王叔武文昌閣看雪
春雪如過客所止留莫住但見空中馳機心逐鷗鷺度
臘凛餘寒同雲忽朝聚乍看鮫泣珠漸覺栁飄絮少焉
有矜色瓊枝鬭玉樹登臨須勝流著我覺形汙北山
鮮明姿愛客急修具坐間兩荆州翛然隱風度更著老
彌明清談屋瓴注客醉主亦歡主醉客即去剥啄鳳沼
來忽得石鼎句便可當畫圖却將醒眼覷
　　　次韻轉庵用山谷半字韻見寄
居閒數相過每語夜参半稍作一日踈已起三秋歎老
去惜光隂歡來猶把玩去年摻袂别轉首摶沙散恍思麋鹿
侣豈是鴛鷺伴拂龜信逢辰聽雞虞失旦冉冉金堦趨
穆穆玉皇案端笏儼一䕫曵履儀十亂咸徳足享天旅
薦潔初盥疲駑亦自鞭百駕祗恐緩以兹故山夢纍纍
若珠貫佳句自山來居然起衰愞平生錦繡膓不復置
冰炭室邇猶逺思迢迢况閩舘加意松栢姿聊逐桑榆
暖歸投玉女壺天當一笑粲
　　　次韻書懐
世味真嚼蠟閒趣覺雋永閉門讀舊書拓牖豁㣲冏闚
道忘一斑反身得三省佳人不可招妙處誰與領未刖
聊晨門已獻那泣郢向来真左計只合事幽屏感君汪
洋陂洗我榮辱境逢原得新功餘潤及古井筆端有轆
轤句法見馳騁梅花動鄉思霜風吹鬢影言歸日在念
未䇿心已警咫尺㸔白雲祗隔馮公嶺
　　　次韻醻徐居厚寺簿
度江見三白飛雪為誰妍因山行畢役憂國且願年眷
言靈駕發綿延屬車駢陽侯既効職滕六敢自賢閣隂
不忍下竣事即堕前山林亦縞衣揮灑紛素筵似與孤
臣淚同作珠貝編豈無訪戴舟拘文不容牽感君相料
理語妙堪流涎奈何補天手䄂此鑑湖堧不受鄰僧米
顔公合憂煎挼挱映雪眼縱臾唫詩肩同時天下名一日
方九遷君不䇿髙足餘子煩後鞭
　　　再用韻
正士如正色恥與俗競妍老成信遲鈍阿婆曽少年斯
人寄閒地宇宙豈贅駢向來馳天壤誰者相愚賢我欲
從之遊每恨不得前兹行夲尸祝代庖誤當筵髙軒既
枉過妙語亦盈編受施不知報力疾可復牽風雪乆為
虐江湖長蛟涎天豈困男兒地闕東南堧惟有皎潔姿
不受寒暑煎勉子加飱飯行行盍仔肩時哉有通塞道
豈隨變遷願將釣竿手一為公執鞭
　　　王弱翁同年以多病故人疏韻五詩為恵次韻
　　　奉酬
王君圭璋姿宜在條理科妙語天發成瑩徹非礱磨宗
廟要琬琰世豈無卞和顧恐太分明頗覺瓦礫多
斯文萬金藥不救俗儒病盧生誰云邪夫子未出正羊
腸駕觭輪鯨瀾泝孤榜噫乎吾道難自古關衰盛
江水日萬折衮衮望東注飢鳶無停飛不足了雛哺君
看青紫綬但供折腰具物理信如此焉敢辭世故
葉脱秋色静水落洲渚陳文昌易為月翩翩欲相親蟬
聲老逾夏乍聽意覺新此時酒一尊不可無此人
心競事未已趣了計有餘彭澤八十日便可膏吾車趣
時方枘拙渉世孤舟虚君無攻我短政爾吾太踈
　　　直舍考校次弱翁再用前韻
胷中無渭涇筆下安詮科糊名彊别白朱丹困研磨傳
詩得建安妙畫追永和快讀洗我懐珠璣拾何多
我句蕪陋質聊學捧心病君詩婉孌容毅然色更正唱
歎朱絃音流喝清池榜足亢江西宗它年耳孫盛
官冷得酒錢便欲糟牀注不管門東兒張頤須咽哺堪
笑布裙婦遮藏備修具君自不紆軫何止傾蓋故
夜讀舉子語戞戞務去陳喚起場屋夢倍覺燈火親科
第計謂了癡兒事方新寄言山内友勿念塵中人
堆案即姑置棲息萬籟餘堦除勃窣行兩脚當我車徑
欲煩客卿相從賦子虚麴生不可招坐令此計踈
　　　轉庵集客分韻得作字見示次韻奉酬
轉庵詩老手乆不見近作尚友喜文㑹分韻得真樂聨
翩來巨軸淋漓想酬酌異味非五鯖良裘豈一貉有如
得良劑居然起深瘼雖㣲與兹集所得良不薄山王果
為累竹林誠可畧何妨贅賡酬聊復資戱謔永言相忘
友久要欣有託後當不如今今可不悟昨亦欲見真率
正須先宿諾少待天氣凉偉觀灑髙閣
　　　轉庵再用作字韻見酬有蓍蔡休咎之語復韻
　　　為答
歩蹇無良行思苦乏新作蟲聲徒自切我病有何樂言
寫紓短懐深汲難逺酌敢嗟鳳兮鳳正慙貉非貉詩家
有毉王同社求句瘼固不相短長祗恐自鄙薄胡為作
蟻夢乃欲談豹畧此意誠起懦斯言幾善謔天幸吾已
數人生歸有託居然成老醜何者禆畫諾知予與罪予
併束春秋閣(案此首次前韻脱/去昨字韻二句)
　　　次韻滕丞以古風為贄
松栢覆髙岡根株渗七澤雪霜有古今柯葉無改易上
干青雲霄下庇神龍宅噦噦朝陽鳴杳杳蓬堵跡五色
絢文章八音諧金石羣飛競婆娑争附第充斥匠石既
罕遇社櫟顧何益伶倫不雌雄嶰竹雜螻蟈藍田驚世
瑞造物等兒劇昨曽闚斕斑今猶眩朱碧居然獲徑寸
㡬欲按三尺乆之置懐䄂尚爾賖踧踖姑憑副墨子徃
備庚桑役
　　　陳西老咏檜古風次韻
古井千尺深而無一寸波古檜䕃其旁愔愔長銅柯明
堂一柱難如此樑棟何匠石乆䄂手高岑鬱峩峩天風
一披拂劍佩相戛磨不願為阿房千門貯秦娥願作寒
士庇渠渠共婆娑吁嗟不相貸飛輪廹羲和誰歟薦輪
囷萬牛未為多
　　　次韻陳大用分韻得對字
離羣易興懐㑹面即忻對兹豈非人情况復是吾軰稍
稍不晤語毣毣已心憒世態炎復凉畫事素先繢餘子
紛碔砆良友抵珍琲仲方真小難煑糜是所愛有作窺
古淡如女洗妝黛亦嘗和宫徵惜不聽環佩是舉終當
了此事可使廢轉庵傳分韻容成憶同載肝膽徒輪囷
醻酢任瑕纇
　　　次韻陳大用
林巒廹摇落卉木見槎梗物當各歸根人盍思退省我
今幸投閒日力競俄頃闔户思寡過出户㤀造請苐知
龜藏六大似蛙坎井佳客車枉門好語裘挈領遽發醯
雞覆如脱孤㹠穽見道乏新硎導窽昧㣲綮元方擅能
事轉庵互規警倡醻傳五字翫味消百𤯝盤飱共麤糲
軒窗臨閴静恨方厲霜風惜不行蔗境何當歴崟岑相
與㤀畛町江山開偉觀華蓋登絶頂
　　　與同社逰山園次翁常之韻
眷言太玉峯本是仙佛宅端視儼若屏側睨展如翼洞
府何渺茫傳聞見圖畫疆理雖東甌題品經謝客至今
味篇咏當時想游歴顧我夲萍泛買隣寓棲息江山自
呈露卉木因種植鑿巖得泉香拓户見山色佳客入庭
户英氣来几席幽葩芬石根好鳥絃坐側拄笏山之西
拏舟江以北明月浮可捉踈星掛堪摘拂晨天宇淨出
海陽烏赤脩嵐爍紫翠逺目眩朱碧崚嶒雙塔影突兀
古殿脊媚川溟渤寛絶境天地窄前賢未嘗亡勝趣何
有極兹時届清和同社共推激肯為終日留喜免重城
隔長歌響林坰妙語出金石爾汝合忘形拘攣非逺識
莫嗔驚著汝試問今何夕曹劉墻可短丘崖肩可拍却
笑山隂會飜悲昔人迹喻指孰非是計馬誰失得明當
新詩來勿憚難韻迫趣歸不怱忙餘興猶襞積感君吐
瓊瑰為我寫胷臆
　　　六月十五日西湖夜泛髙炳如集客趙臨安蟠
　　　老致餉同逰者陳可行楊少雲李元徳王順伯
　　　何紹彭張宗尹楊氏子弟寺僧方與焉次炳如
　　　韻
西湖著明月萬象各偃伏夙昔湖上遊賡醻動盈束未
有夜泛詩此諾吾屢宿剥啄聞招呼縱臾戒行速讀君
紙三過洗我愁萬斛行行正作意在在堪刮目山光真
起予過雨儼新浴精藍憩深幽踈篁庇脩緑棋聲節風
甌參差自成曲睡乍味覺甜語軟氣能馥老僧與客忘
諦紬楞嚴軸小立水花凈一堤良意足方舟曉興動篙
人聽囬復薫風散金波心境兩愁獨是中有妙句萬古
無管屬詩家髙書記前趙今鮑叔歸來要推敲遣餉到
林谷陳榻初解懸膺門契仍篤不遺太學蕃王楊共髙
躅陸笑阿戎談足以侍几牘支郎更可人啖蔬如啖肉
而我厠髯張形骸愧珠玉敢逃清白眼僅免朱丹轂明
朝軟紅中清逰夢應續未嘆終滯淹湖山已収録
　　　次韻薛子明由羅浮登富覽
羅浮映掛綵富覽游兹亭地非南海嶠山結北斗城雙
鼇插奔瀾萬峯若屯營徃復信潮汐日夜歸滄溟沙漲
陵谷移水落洲渚横謝客紓目力郭公參地形夫君有
心哉象緯羅中扄
　　　次韻薛子明賦雪淵寒瀑
南山阻且秀三峯屹而挺笙跨夜鶴聲松納古潭影珍
潜滃無眹樵渉深及脛星娥閟靈蹤月卿探幽屏同氣
想飛霞相過談倒景儻遇蓮葉舟定自太華井
　　　遊石梁
天柱昔飽觀石梁今創見愧此义枒姿空費輪囷薦安
得愚公移徃作靈光獻突兀千里間普適寒士願
　　　沈丈察院次遊鳳山韻見示再次韻奉酬
短思如枯枿不忘雨露滋一朝得甘霔牙蘖紛差差向
來圯上編(沈丈甞恵/詩一編)敢孤老人期至今巾箧中常覺律
吕隨風骨自難蛻寸心恐終違苦語迫應酬如醉多傾
欹擬求風斤斵庶使膠柱移遺以五色篇服之欲生翬
東隅縱已失南車足占迷堂堂豸冠老偉論堪扶危不
妨似嫵媚正爾煩逶迤餘事出長技傳玩争矜持髙唫
有催和好雨誠知時疲駑懼難駕渴驥思脱羈行當遂
逺放鴈伴聊同棲
　　　遊道林嶽麓寺
幕府日多暇而無簿書勞喚渡渉湘西鼓枻歌離騷今
日湖南山領覽歸我曹頗覺葉舟穏夷塗自風濤
道林訪幽棲羈懐惬所尚嶽麓振前䇿盤紆得夷曠向
来北山移無物辭嘲謗見此意豁然泉聲助悲壯
從昔遊山人留題盡名字壁昏暮鴉棲石膩羣鴻戱今
人来更多後觀復長喟吾儕幸聞健拄笏致爽氣
名山喻名理妙處須獨到提耳從百聞豈盡歴歴告兹
逰太清絶足以償宿好相期嵗寒姿對此松栢操
欽定四庫全書
　渉齋集卷二　　　　　　　宋　許綸　撰
　　五言古詩
　　　曽主管由宜春道中得遺棄小兒屬子収飬道
　　　間寄詩紀實次韻奉酬
日月被八極覆盆自無明陽春嫗萬物孤翰有悲鳴所
以聖明治要燭幽隠情一旱出料外誰與填饑坑豪家
亦何心閉糴門忍横指囷寛嗸嗸凛若臨大兵雨餘百
憂洗痛定猶忡怔今代子曽子賛畫外臺清髙軒昨過
我絶塵不容瞠歸途出城闉岸許聞啼嬰下車非内交
一念千金輕摩挲脱九死感慨恩更生抱持渉數舍見
我托此􁊘再拜敢有渝鞠飬専廂榮嗟予何為者世故
亦飽更識君千萬間胸次乆已成所飢非一兒公乎勉
功名
　　　曽主管専介取棄兒再次前韻
自别心耿耿奈此秋月明晨興洗我耳鵲鵲枝間鳴踵
門得緘翰中有惻怛情眷彼水際兒感公脱危坑傳之
邑父老相語涕泗横鄭重煩取將摩挲付老兵忌飽體
未充慣拊心無怔應答已如響炯炯雙眸清試問父母
誰惝恍目屢瞠㣲公父母恩何以活此嬰兒生未有知
隂報已不輕公猶不自徳安得名許生共惟仁聖朝發
政先鰥􁊘吾儕值歉乏詎敢孤官榮二星妙宣指悉數
僕屢更三接尚須臾一路當生成况乃幕中畫實負當
世名(来書欲名/以許生)
　　　湖上餞沈興國分韻得二字
赤驥見已罕名駒更兼值吾鄉推賢侯逢人話詹事訟
簡古風還心清民業遂江山妙主盟景物恢位置如何
柱石姿尚以牧伯寄北關别經年南薫動離思居然軟
紅中見此清白似松筠儼長身雲霄舒直氣寵光竹使
符假借玉階地餉計曽入幕軍容有竑議恭聞天語溫
喜見家學粹它時課最騰看即璽書被今晨欣夀節輕
隂逓凉吹三呼禮云畢一笑天所施榴花染白雲游鯈
芘青芰畫舸得夷猶名園隨造次懐綬却羡君戱彩且
歸侍不繇鴈蕩山即過石門寺永嘉政乆成謝公跡重
記剰有名詩章因来寄一二
　　　送蓋總領上計三首
絶代有佳人岑樓碧岧嶤即之起幽芬可慕不可招風
雨二十年寒榮聳髙標置之白玉堂致主軒與堯胡為
枉襆被江干駕輕軺施物功方成丹砂夜生苗披腹吐
琳琅碧簡趨丹霄
昔者云夙駕楊栁方依依今其望来思兩見秋風吹前
乎已勞還後此亦云歸丹筆映螭坳祥風動紫㣲豈不
念歸美正爾畏簡書不見居官樂惟憂士卒飢昔人無
遺孔後來補深痍炯炯心獨苦所貴知者希
熠熠飛者螢變化自衰草時至能晶熒翕張合吾道㣲
光苦不息豈足禆穹昊迢迢風雨夕耿耿秪自保苟無
車先生分合委枯槁乾死誠未悔藥籠資探討
　　　送孫㑹之縣尉秩滿歸廬陵
人生貴相知不在相逢早廬陵説三孫修名惬諸老伯
也吾同年乆别心杲杲季也真可人一見顔色好金石
出几杖握手屢傾倒屈䰟雖尚醒賈骨乆云槁㣲君寫
窮愁何以慰懐抱再見一尉更取别何草草回視徒四
壁蟬聲綴吟藁向來雕斵工見輙迹如掃汲深無新泉
送子慚涸潦珍重皎潔姿相期在斯道
　　　送趙倅滿秩東歸分韻得念字
官閒頗成贅習嬾積懐歉古井無復波寒灰豈能爓苟
且信自慙奔競亦良厭學道無新功但覺益友欠夫君
珪璋姿表裏絶瑕玷瓦礫誠可羞溫潤得漸染向來三
語稱吾里懐闚覘名談造根柢髙文在鉛槧轉首十五
年天庭乆宜掞胡然慰窮愁相逢古天塹治中員外置
縮手靳韝䪜從容國醫旁出語即中砭邂逅秩云滿蕭
條理琴劒炯炯幽者蘭林深守孤艷寧受蕭艾欺忍使
薋菉僣誰歟功名塗由已拯昏墊小草非逺志臭味真
有忝羞殺東方生飢死更求贍因君動行李令我起歸
念西山有石田努力事耕斂
　　　乞補外出江臯待命泊偉觀二首
經年充拾遺一字無所補豈不懐故鄉念方事新主一
朝冒超遷循墻不遑處寧離人間世亦戀行在所有親
方賴禄有子方應舉守道在守官奈當事斯語
欲去不得遂正如太廟羊登爼分所宜得去喜可量聖
度真如天不妨且翺翔扶老復擕㓜遷居大江傍居然
得偉觀悵焉𣺌遐荒潮頭來如山親樂想未央(樓名/偉觀)
　　　題廨舍壁二首
明時有何遺亦復許掇拾大言得靣陳小言可封入有
時効踈愚豈是當務急每䝉天下施聽之恐不及退思
自生慚黄卷常在執舊田雖甚蕪新井尚可汲勉哉競
斯辰萬一如有立
本不事矰弋未免執矢疑客來非不多益友每逺之薫
風時一顧素抱誰與期乆要竹居叟談詩能解頤兩頰
貯㣲笑徑造觀我私請解褦襶衣相與舉近詩
　　　綸子效靖節止酒體賦筠齋余亦和而勉之
綸以筠名齋種筠當掩關愛筠栽竹易見竹知筠難竹
以筠為本筠居竹之間希筠嵗寒操追筠古風還筠中
聽瑟瑟筠外瀉潺潺人與筠俱勝筠隨境共閒
　　　重題陳漢卿貧亦好齋
古人重安貧未若貧而樂豈不愛膏粱顧乃嗜藜藿我
聞首陽餓榮名千駟怍况乃陋巷子簞瓢殊不惡刀頭
得幾何蝸角戰方虐以兹悟生理貧中始澹泊陳侯清
時英廊廟宜着脚圭竇勢豈容貧齋意聊託蒼生方飢
渴未可云盤礴且来禄萬鍾脱粟躬自薄
　　　次韻常之松廬有感
年少愛節序老大感嵗時亦知夜漏短自喜晝景遲懐
人笏頻拄矯首帽屢欹至情何慘愴同氣相因依君家
説大難心胷緼多竒永歡思伐木長歌倚式㣲眷言無
鴈地渴想前鴻俱一别如昨日二年忽今兹數傳龜組
解備著鱸風詞寒鄉少瑞應逺覽期長離解纜辭江臯
反袂接水湄無從猶出涕有弟應垂洟今見松廬作可
勝薤露悲憐君抱苦節愛兄見哀詩無復逝水向當有
髙山知老慙無領解乆約同襟期勉和吹箎章聊慰深
長思
　　　周時仲提幹求二親墓亭扁答以攀栢因為著
　　　語
掃松拜親墓攀栢念親泣栢露滴兒衣兒淚和露濕五
鼎從可陳三釡嗟何及墳前白頸鴉終日聲楂楂
　　　䟦宋朝老再和陶淵明歸去来辭
吾鄉説三宋伯也抱竒偉太學三十年不作舉子語晚
當拜特恩青衫送還官開口論世事有舌不可捫吾皇
開夀域汪濊澤萬國勉公俯而就如女有正色翻然感
際㑹千載今一時誰歟俾宿留再和歸来辭淵明歸有
田公歸徒四壁姑奉祝融祠勝煑南山石公乎未得第
我軰慙登科空飱了無補奈此歸來何
　　　次韻題吴無過所藏張無垢難老堂詩軸
養親感卧冰慕親悲履霜眷兹母孫情胚胎炳前光先
生一奬勵吴氏増激昻至今諸孫行如立嚴師傍躬行
斯入室言辭特濫觴當時五子名佩服詎可忘省也滋
拳拳何止升其堂
　　　次韻廖端叟求墨
憶昨同舍時愛子志尚堅研窮非口耳㸃勘分烏焉讀
聲鏘金石筆思湧漪漣合并幾寒暑分散如雲煙家雖才
咫尺見且無夤縁甥館聞徙居我屋欣接椽乃以隨吏
鞅而歎抱遺編嗟哉燕鴻隔漫爾䕫蚿憐三年閲黄榜
萬選遺青錢祗擅文塲聲不上吏部銓儒冠未為誤洛
誦方流傳夏果煩送似唐律仍燦然為墨貽古作如珠
出深淵書生均老醜嗜好相後先亦有大禹圭未許蒲
氏賢何惜遺乆交相得真㤀年乆知鐵為研更以心自
鞭矧古傳毛頴端合遺陳𤣥落筆看餘萬斗酒須十千
雖無蘭亭繭願助韋郎牋古今一俛仰人墨相磨研有
無要相通唱和聊成篇我今闢三徑門開西一偏已過
中秋月皆為晚凉天何妨對花下取笑同樽前第慙葵
衛足欲愈猶聮拳
　　　次韻徳友恵黄雀
興來把酒杯徑欲連臺拗聊用資唫哦豈謂貪醉飽晨
起秋思清茶罷詩腸攪筠齋佇逺思詩筩馳速巧餉我
晚田雀如鷹初脱爪恵我長城句如棟畧無橈雀命雖
甚㣲飢驅亦艮撓何異不農耕而乃竊禄稍哦詩思陶
謝論交懐管鮑只消寄詩篇斷不厭煎炒
　　　再次大用韻賦梅花
暖律回枯荄春陽發寒梗梅根有特操花事每先省分
苗本十洲孕玉可千頃松篁納深交桃李絶竒請冬居
姑射山下䕃太華井幽棲有心賞廵簷常笑領相對各
忘言豈但無機穽詩雖道未尊技可造經綮孤標固洗
凡累句自無警轉庵詩家醫妙劑即甦𤯝元方詩家禪
黙參惟打静欲離香色想恐堕人我境昨夜來朔風吹
香過南町小解作淺語醍醐欣灌頂
　　　再次轉庵用梗字韻賦梅
見梅思洛陽何愁道路梗見雪憶灞橋便可心思省仙
家種玉成造化炊粱頃凛然孤髙標敢以塵溷請將軍
有傳令遽成臨渴井王言惟作命盍作和羮領香色歸
本根滋味豈機穽自非冺全牛安得試甞綮轉庵句中
畫梅詩言外警難韻有轆轤妙語壓菑𤯝昨夜垂垂雨
一洗娟娟静便覺容成圃真是太玉境朝來知見香堕
在區别町不如兩忘言搔首孤山頂
　　　園丁以菊為屏為船轉庵竹院諦賞不足分題
　　　得塔字
眷彼東籬花忽作西靈塔又如船子泛復似南屏闔園
翁起童心須彌欣芥納分題要鏗鏘飫秋振蕭颯我合
浮屠尖工須畫溪罨崚嶒玉崔嵬團欒金匼匝儼然香
色俱間彼青黄雜天成具體相人事因假合願修衣裓
供用作布地蹋那将有漏身乆實無縫合轉庵曽着語
竹院甞掛搭我有一句子無問亦無答
　　　徳友恵竹栽甚富而又得佳篇既種復喜雨次
　　　韻謝之
嗜酒愛風竹種竹㳙日醉小園窘邉幅雜芳紛位置此
君何可無野卉闢之易畝許得滋曠千箇栽不翅故人
雖借居愛竹有幽致肯割鍾山青分植容成地移來天
亦喜凉生雨兼值既免躬抱甕何惜親閲視颯爽已可
人能同聽秋思
　　　轉庵觀趙十一聖花
有藝者趙生雜出逞活法飛走異族類指教各馴狎參
戱竿欲摧險弄首將壓當塲等嬉笑旁觀舉震霅其間
聖花術殆是天下甲出沒鬼物驚變幻風雨霎覿面喚
名葩信手如素插洞視空樊籠赤立卻巾帢居然齠齓
兒恍出虎兕柙脱索婦更神倒錐目不眨穿楊百歩間
設的兩口夾一箭中關捩四坐駭汗洽或馳若轉輪或
舞若揮箑機緘孰主張造化在嘘呷技進無萬殊妙用
纔一搯儻然自胡越誰能㑹鄏郏
　　　次轉庵聖花韻
轉庵詩三昧仍嗜書八法寫出金彈句可翫不可狎近
觀聖花作險若君獨壓壯如錢塘潮清若苕溪霅僚丸
同妙手痀蜩真脱甲庖刀方奏砉郢風復運霎文章特
小技聖處奚假插得趣堪獻佛髙唫岸烏帢逹者越拘
攣迷者泥檢柙豈知造化機目擊不容眨衮衮萬馬奔
翼翼兩攻夾靈根有變通時雨自浹洽意輕秦趙璧價
重蒲葵箑記舟何用痕印錢偶因搯於道得逹尊問鼎
不問郟(案此首亦次前韻原/本脱去呷字韻二句)
　　　范武子輓詞
嗚呼吾武子天乎奪何速瀟灑錦繡腸秀潤琅玕腹出
口論世事好語驚拙目孝友式里閭急難駭僮僕曩於
建業都共庀主人屬但不同姓氏何翅如手足一日不
晤對尺簡頻徃復中夜懐清姿有夢堕脩竹時予悼伉
儷感爾念鰥獨别去幾嵗華亦聞悲壼俶同病心相憐
異縣情愈篤我欲託以妹子不鄙其族兩窮忽相值一
家有餘睦去作建安縣振彼七閩俗豈不化彊梗元不
用鞭扑邑人歌載途當路薦聨牘彼守何堅忍於民能
迫促二年甘不考百謫寧忍辱子方困吏鞅妹忽淪鬼
録入户悲方纒出門濕如束駿足不受羈鹽車宜折軸
訃来忽收書痛甚不容讀未令吾母知可聞爾母哭人
生㑹有終汝死寃乎毒吁嗟先大夫艱難脱荒服衣鉢
自桐鄉生涯去巴蜀清徳誠可種石田不能粟爾母今
在堂何以供水菽爾弟獨當户何以資耕築三兒須教
訓一女待鞠育自愧貧多累未能分薄禄近擬乞州麾
因用致家塾此願未吾遂有身莫渠贖所居讀書岩旁
依紫邏曲憶昔曽同登相期共結屋今晨何為者昨夢
不可續平生樂哉丘終焉埋此玉雖遣奠芻陳不及墓
草宿嗚呼吾武子臨風淚盈掬
欽定四庫全書
　涉齋集卷三　　　　　　　宋　許綸　撰
　　七言古詩
　　　應致逺以百韻古詩見示推許過當病中姑借
　　　放翁韻奉酬
我詩何敢希楊公况復進之陸放翁煩君妙語相縱臾
控地豈得追培風兩翁齊名家異縣歎惜餘年能㡬見
斯人不上甘泉班我軰先之靦顔面君到靈山親得語
切莫提撕落言句恨君相見一年遲不同薊北燕南路
　　　胡伯暉有詩訓豚犬軰次韻以廣其意
金風著幕驚新秋銀河搖落光飛浮天籟既息蟲聲啾
書生白髪不解愁挑燈夜誦疾於流人生在勤業箕裘
少不努力進厥修老將噬臍孰怨尤悠悠天壤卑微休
安得獨歎命不猶昔人忘食兼忘憂何適非學息與遊
道不敢徑川不游朝唫暮諷夜校讐至理漸漬如膏油
好處心會非力求不特秪為科第謀正使積書如鄴侯
手尚不觸讀豈周張口雲霧正自羞學與不學人焉廋
汝曹曽念及此不賢師學到無全牛乃翁為汝相延畱
一官為援乏蚍蝣欲餬汝口違松楸敢辭折腰向督郵
賦歸無地堪耕收勉旃汲古到索丘困來時復揩雙眸
　　　次德友韻
憶昨得君和陶詩牀頭細讀人謂癡二南固自立墻面
十駕亦欲鞭駑疲退慙作吏了無補正使得句安能竒
有時拈筆弄紙墨大似臨敵收槍旗投老且願共詩社
鬬健聊欲為兒嬉恨子寓舍苦迢逓有僧借屋無奔馳
乞米不須煩送似無儲自足常宴如轉庵與為方外舊
僕也何翅管中窺豈有脩竹真可欵曷不宿霧及早披
來詩賡酬特未已追逐登臨隨所之
　　　得趙昌甫詩集轉呈轉庵却以謝夢得詩見示
　　　有詩次韻
我饞嗜詩欣染指但見其長有誰毁早年游方識趙謝
如魯逢掖宋章甫謝詩瀾翻豪且古趙句清癯澹而苦
學力到後成一家渠自不知為孰使天各一方費渇思
想見氷増寒似水居然老手斫方圓岀户中規還中矩
轉庵活法已參遍何止得心仍得髓我如無寳窮波斯
望著是珍先自喜忽得趙璧急呈似示以謝草如寄取
自憐老去無長進努力唫哦訓兒子
　　　再次轉庵韻
能詩何殊臂使指得句不愁人背毁詩何縁瘦道自肥
誰嘲飯顆山前甫誓不驚人死不休言是良工心獨苦
驪黄牝牡元不問智詐勇貪俱可使合時端如錐畫沙
悟處快於瓴建水趙詩平澹謝竒古所以吾儕誇絜矩
轉庵更是可憐人詩眼既高窺字髓我生何能補一字
君美非溢私兩喜更須傳抄及同社定不驚嗟斯是取
騷壇摩壘真㡬人安能碌碌數餘子
　　　次韻才叔分韻得七字
竹院主人新築室涓吉上梁辰取乙鳩工度材合忙冗
分韻題詩能暇逸獨憐久不到容成片語全無課秋律
自傷病足轉拘攣不復抛磚為倡率轉庵忽傳七字作
頓埽陳言洗凡質剩喜金風入詩思定挽銀河洗唫筆
鼓宫宫動妙入神上毉毉國愈吾疾聫翩急埽煩寄似
已負今年七月七
　　　次陳伯夀分韻得者字
南浦家庖亦烟火何事胷中太瀟灑少提筆力老更堅
不信昏金徒巧瓦一官姑混錄錄中三生豈是悠悠者
秋鐙夜課阿戎讀髙築詩壇潔蓮社人傳繡口仍錦心
我詫瓊杯并玉斚阿戎官學兩俱長金固在鎔非躍冶
轉庵忽傳分韻作咳唾珠璣來筆下挽回巫峽使倒流
快注銀河見髙㵼敢陪驛騎䇿疲駑絶喜風檣追陣馬
愛詩未足老猶貪染指更嘗猶靳舍祗慙狗尾聊續貂
安得曲終成奏雅唫哦未了忽開予擬約憑高共紓寫
　　　次轉菴用坡公韻併簡洪樗野
短日驅馳駒一罅百刻六旬分卜夜殘年餘力秉燭唫
所冀二中并四下敢多竒疾希盧扁祗是寒温隨補㵼
轉庵著眼從昔髙伯仲古人相匹亞細哦纎巧天許覷
硬語峻嶒神所借窠臼已脫卑晉宋真淳更擬出陶謝
近驚樗野輕千里逺自鄱陽踰百舍舉似詩家說中蜜
更引禪宗談倒蔗老父病後已云怯餘子聽詩應轉怕
那令勉繼坡公韻預恐難逃灌夫罵
　　　送蔡駿叟往金陵見留守李尚書
蔡郎百戰吞賢關彤庭射䇿誰其班桂枝第一㡬得攀
一官去糾蜑與蠻留臺友第季孟間吟詩逺過陳後
山使覔仙山大藥還歸來五色應斕斑因聲為語大匠
般君何不來予汗顔
　　　邵廷評供職未閱月乞為淮南檢法官以歸賦
　　　長句見志次韻為餞
聖朝亦知賤士醜尚許追隨牛馬走圄空幸免殫拙心
材散那能呈好手萬里來歸塵撲面一夢驚回栁生肘
同僚末至得斯人眼底輪囷曽有否青雲直上氣如虹
要津立登槎犯斗恵文安得事仁堯吏酷自應嗤小苟
相從㡬何突未黔掉頭歸去依巖藪拄笏聊看罨畫山
岸巾且飲淮南酒夫君自是皎潔姿不用滄浪濯纓垢
正恐功名自逼人更向王畿重結綬
　　　送趙推官持檄之興國
趙君派自天源來細考衡茅無此才文章决科特餘事
幕府官業何壯哉論事不愁開口屢直道馳驅羞詭遇
尺伸如可寸枉施寧脫青衫故園去宗廟之寳森璵璠
諸公爭欲岀我門極知胷中有定力未肯叱馭隨王尊
楚狂凉凉莫宜世一笑相逢有初契尊酒論文情益親
但不同姓實兄弟文昌堂前汝水東萬頃煙雨時濛濛
向來簇坐覔新句多少行人圖畫中君今胡為事行李
著身翻在圖畫裏捧檄王事不可遲何况堂中老親喜
喜君問道康廬旁過家上冡還不妨再拜松楸有心事
孟母卜鄰今更良了却癡兒紛案牘囬首廬山真面目
喚起三年夢中意想見詩成清可掬
　　　崧髙行上周宻使壽
銀潢快㵼天無聲秋光漾岀圓蟾明玉關晏眠柝不驚
籌帷坐見萬里情健兒飽食細栁營猛將思奮撫劍鳴
摘試一二來帝京表裏百萬皆精兵此時崧嶽風更清
壽酒消得如澠傾天子神武恢八紘一賢制難真長城
鴻鈞對斡三階平珠連五緯薦璣衡天開地闢霖雨成
中書之考逺作程回視萬卷紛拏撑一編自足垂勲名
書生腦脂眯短檠莫耶挂壁吼長鯨相公辦取崧高行
不惜擕之上崢嶸
　　　崧髙齊上施參政壽
靈山鍾秀崧髙齊鹿苑名勝神所棲水晶玉札銀成泥
無論粉綠丹黄黳文星相望直斗奎岀藩入從黄金閨
誰坐廊廟賡鳬鷖山經地志古有稽我公間氣今其繄
資兼文武雙印提十年太學甘朝虀吐光萬丈騰虹霓
鷄林傳誦爭航梯至今威名讋羌氐張旃朔庭撫遺黎
鼓舞雄豪泣旄齯折衝樽俎眠鼓鼙屯雲萬里行春犂
五風十雨無苦凄此疆爾界誰町畦不須京觀封鯨鯢
混一少忍矜扶藜從容論道開端倪一語折衷温如綈
鑒裁不閱黄與驪流品自成桃李蹊琴音八極囬薫兮
長庚夜明玉繩低貂璫曉馳建章西黄封九醖天處題
壽以一飲千玻瓈公開壽域民同躋龜文燕頷額插犀
中書之考米一稊葛仙煉丹舊有溪從公擬欲求刀圭
散作人間刮膜篦盡洗凡骨開塵迷
　　　雲龍歌上周丞相壽
萬化衮衮相乗除循環甲子如數珠甲子既周理當復
豈有潤澤飜焦枯丞相補天祗衮職閔雨憂民見顔色
雲龍契合此其時能費天工㡬多力明當月色圓如秋
書生徙倚生暮愁欲攀斗柄酌河漢一滴變化為萬流
憶得去年曽拜月此日團圓仍皎潔極知有藥自長生
更願長圓渾不缺今年拜月去年同却欲屏翳驅雲蒙
久占月角如張弓兩月少雨惟多風昨夜占星忽離畢
定自滂沱飜手疾今朝四郊已沾濡丞相明朝是生日
書生喜極欲起舞急買香茅葺庭宇公不見崧嶽降神
生甫申山川岀雲作時雨
　　　上南軒先生壽
岷峨一綫江濫觴意行萬里無留藏五湖洞庭洑熊湘
衡嶽巋然鎖其旁離堆砥柱屹相望湍流横潰不得狂
挽囬斷港濟絶航一齊衆楚勢莫當三芝五餌别有方
狂簡痼疾濵膏肓天遣奔波赴洄湟囬視坎井足跳梁
三浴薫之驚望洋一語咽口成周章昨夜太白垂光芒
皎然松柏凌雪霜向來十襲一瓣香再拜斯文壽無央
願囬帝力超羲皇無懷大庭還我鄉
　　　次韻何起巖喜雨
龜坼髙田畦渇雨何取尸臣守兹土抽毫擢髪控深衷
羽衣拜章夜當午天門岧嶤洞九重玉几哀矜逈三拊
守臣有罪固合誅農夫在勤亦良苦去年旱荒有積倉
今年饑歉將空庾通宵灑潤祗若絲明發屯雲儼安堵
初驚大㸃來莫當俄即翻盆流孰禦舊雨相過憶去年
坐眎排簷亦如許我慙厯厯洗心源君喜津津見眉宇
瑰章傑句助歡呼石燕商羊俱鼓舞急須似吸舉深杯
莫負如澠冩甘㴻
　　　次徐漕韻賀留守劉觀文禱雪感應
雪霜之忍有至慈一片到地五穀滋所以臘中重三白
史譏失時書直辭我公卧䕶北門北百姓愛公如愛日
及冬禱雪乃愛民若有鬼神宜率職要晴要雨天必從
玉山何獨閟燭龍一夜風師擘冰絮坐使東國成雪宫
曉起清愁無復有如在春風飲醇酒欲歌零雨勞公歸
正爾補天須妙手
　　　再次韻呈徐漕
留臺心與天等慈違春覔雪回象滋計臺心與留臺似
賀版趣遣瓊瑰辭白戰場前受降北筆補造化戈却日
郢中之曲信寡和鼔宫宫動能者職我欲十駕期相從
今見老子其猶龍徑須乞公玉蘂珮去上絶頂瑶臺宫
下視塵寰一何有天地交光落吾酒酌公雲夢公莫辭
能費公吟㡬义手
　　　次韻程判院喜雪
帝心端與天心合務本先農斥浮末冬温禱雪響交孚
急霰先聲如撒潑獻花女兒弄璿璣翦裁楚水煩湘妃
東郭先生不敢岀南枝烏鵲空驚飛髙卧從教深沒屋
此是天工真雨粟但願四海大有年無田可耕寧已獨
詩翁愛日親年髙時時夢裏見三刀男兒盍洎千鍾養
蹴踏起舞聽鷄號勲業欺人頭易雪化工於汝難私燮
滿酌長歌白雪吟下里陽春詎有别
　　　雪再作山甫約遊雨花臺不遂聞與諸公登鳯
　　　凰臺次韻送似
騷屑寒威逼重幕衲被蒙頭慵蚤作不知一夜雪花飛
但訝五更風力惡摩挱病眼試憑陵把翫清詩何灑落
好語自足驅瘧癘嘉祥况乃銷離瘼絶憐冰筯墮脩簷
撥觸風琴響朱箔一冬温煖憂麥蠶萬事乗除等鳬鶴
為言三鳯今河東曽約連騶岀南郭山隂舟囬雖興盡
巫峽雲歸終倖薄方疑再往成渺茫已拉羣公溯寥邈
九萬扶搖不可希隨分榆枋吾亦樂
　　　次韻蘇伯茂立春日雪
從事青州初入幕子墨梁園新有作春工試手欲成妍
膝六蜚英良不惡初看到地潤却無旋喜積威乾更落
鋪簷羃砌遍匿瑕壓瘴埋蝗廣求瘼藍田種玉夜生苖
吴娃擘繭朝盈箔認巢無處疑昏鵶斂翅有蹤驚瘦鶴
一庭柳絮漾東風千樹棃花醉西郭犯寒覔句覺詩清
賈勇行杯疑酒薄頗煩造物相料理頓使幽懐渺綿邈
回看稚子失啼飢想見田家爾應樂
　　　登偉觀因誦老杜道林嶽麓詩用其韻
立秋三日天氣殊凉風渺渺舒鬱紆少日第拄西山笏
暇時惟汎㑹昌湖投老身登華蓋頂度堂面直蓮峯鑪
長江囬抱若褁玉明月蕩漾如懷珠楠溪大源小源岀
樟浦早潮晚潮俱凌空筆架呈掛綵岀海金輪看浴烏
中川蚌胎非嫵媚港口螺浮疑虚無何以得此江山偉
若有相者神明扶了知無一可云補其敢有二當何誅
故人相逢笑顛錯生涯不解先膏腴且同野叟共爾汝
免以前銜相喚呼看山未覺迷老眼報國終媿全微軀
斫竹特為三益徑把釣勌作扁舟圖乃知絶境真妙絶
强名孤嶼何嘗孤凭欄聊欲須欵欵飛㠶正爾來于于
明朝此興定不淺但恐勞苦肩輿夫
　　　雅師求閣名既為作扁榜仍賦娛客雜句
妙景非聲亦非色非色豈應容粉飾東坡妙用徧虚空
大地山河等兒劇簡齋有句添虵足雨抹晴粧要娱客
黄妃塔邊浄相寺破屋荆榛十年事雅師辦得一片心
化岀寳坊全體備傑閣巍巍尊大士我欲名之無盡意
更拈虵足扁東偏與師餉客為客地東坡仙去可無詩
客來了此一叚竒未雨未晴煩舉似非鬼非仙竟是誰
　　　王宣甫求崇齋扁榜仍索詩轉庵之作先成即
　　　次韻為寄
聖門教人亦多術由也升堂未入室顔雖在寢猶仰髙
火就水流隨燥濕但見終日不違愚豈知庶㡬介如石
陶溪昨以崇名齋欲予𨽻古詩記實今晨忽見轉庵作
名與詩髙同起日崇齋少學用心苦晚乃一掃科舉習
霜降自然知水落道損都忘為學益一從崇卑悟師說
心已沈酣全體易書扁外和轉庵詩不待形容有潤色
憶昨尊公期類予似我顓愚有何獲老慙才衰惟鈍遲
感君肯赴同襟期閉闗卻埽門植榆不妨倡和來壎篪
欽定四庫全書
　涉齋集卷四　　　　　　　宋　許綸　撰
　　七言古詩
　　　次韻轉庵讀中興碑
千秋金鏡唐元龜苞桑鏡見龜灼知女主為禍已云慘
天寳之亂尤危疑九齡早悟綢繆詩其奈哥奴基棼絲
外人何得與家事旋聞潜納河洲雎席誇祿兒李裴和
助桀為虐㡬乗危趣之使亂果為誰張廵廟哭祗涕垂
髙將軍固非逺慮掉頭肯和金刀篪四鎮休罪髙仙芝
張垍早措平章辭望賢宫中例忍飢金刀胡餅方効竒
事有至難已言之賊心包藏久竊窺春秋知我盍罪我
監國引嫌孰維持顔筆勁節霜筠似元文秋月華星如
　　　次韻袁尚書同年巫山之什
我本山澤之臞姿岀處相較黠與癡生當浙東巖壑地
閒覺壺中光景遲井蛙敢從海若語鴈蕩斷謂天下竒
一從天柱想突兀便覺屛嶂排參差盍歸乎來歸未得
今吾非故吾何之南官祝融常在望北征太行長相隨
㡬欲拓開令混一雖媿力乏猶忘疲故人將指鎮巴蜀
大江揚舲張虹旗經行先須實古錦及境方要褰赤帷
陽侯似知公得句吴榜自舞山折枝有客忽傳巫山髙
長安不復紙價低陽臺從昔誇詞賦大夫無乃姑戲嬉
山川合因雲雨祀神明何得䙝瀆為牽牛織女誇自古
小姑彭郎訛一時三復新詩有如此盡洗遺恨從今兹
蜀道雖云在天上政譽已逐詩聲馳世情嚮背南北阮
人物好醜東西施願君滄溟恢宇量聽彼缾罌居井湄
已為下戸蠲逋賦更要全蜀俱信眉長安父老久延頸
關外饟餽寛張頤寂寞恐有𤣥尚白留落得無素染緇
規橅久矣欣濟濟民俗定爾臻嘻嘻公歸得政公何疑
勿為風月鐫峨嵋歸來要續峿溪頌已賦中和宣布詩
　　　聽劉念九丈二姬歌所和醉時歌明日亦次韻
　　　送似時已三鼔
邊頭幕府文書省功名之心灰似冷老去英雄髀生肉
功名之心死未足中原有土尚淪金中原有民惟戴宋
天開地闢㑹有日竹頭木屑寧無用男兒信命人見嗤
命輕於山重於絲未肯身同草木腐徑欲名與天壤期
行藏我何有交友勿復疑躬行即吾道歸求有餘師和
氣沖融自斟酌榮枯不逐花開落物理天時信有終雲
雖岀岫終歸壑未須髙卧百尺樓未須𦂳束春秋閣夫
子適去還適來無波古井生青苔我獨不歸何為哉渇
心已覺飛黄埃長鯨未騎且捫蝨不妨隨意芬浮杯
　　　田家秋日詞
晚禾未割雲様黄蕎麥花開雪能白田家秋日勝春時
原隰髙低分景色寒栗挂籬實累累角田已收枯豆萁
芋魁切玉和作糜香過隣墻滑流匙牧童牧童罷吹笛
領牛下山急歸喫菜本未移麥未種爾與耕牛閒未得
　　　晚田黄雀詞
黄雀不知來處所或云海化或蟄土秋至晚田拾禾黍
投身不知入罔罟十中八九不計數黄雀之死孰憐汝
汝不如搏穀并布穀又不能快活催麥熟農夫辛苦耕
無功食其禄無功尚可那無厭腹飽果然猶不足嗚呼
一年三百六十日常時安在今時出安得山間野穀生
石田與汝飽死終天年黄色雀還可憐
　　　次韻陳伯壽食黄雀有感
嗟哉黄雀力命微譬彼食言安能肥乃欲身與天壤期
沕穆造化闚緘機以時啓蟄安居卑蟄久啓晚見者稀
不耕而食乘三時晚禾欲熟堆農扉就田恣啄充久飢
來時千百漫天飛惟欲蔽翳朝陽晞似雨霏微疑復非
此時得計壓稻枝腹飽果然不思歸(案下一首次韻酬/轉庵此下尚有肌)
(字一韻/此脫去)豈知時與命相違投身入網分所宜鷄肋猶怯
尊拳揮汝軰么麽將安之螟螣害稼古實譏嗟哉黄雀
全無知大似爝火凌朝暉炙之醢之爭稱竒誰念物命
聊依依黄雀何責復何悲夷齊餓采西山薇不爾吸風
何活為顔子簞食其庶㡬祗令瓢飲將誰欺霜露舒慘
相恩威螳蟬小大遂黠癡人為物靈賢則希比物醜類
姑釋疑螽斯豈得比后妃鈞之三成君父師法當授命
寧避危有益於國身何虧我欲與雀排重圍
　　　次韻酬轉庵
南浦太丘潜少微非隐非吏嘉遁肥轉庵相與菊花期
黄雀乃得詩發機詩則髙矣物甚卑物惟所遇知音稀
黄雀幸甚逢斯時菊因東籬桃左扉唫成雖佳不療飢
黄雀頭顱萬里飛兩語如露蒙晨晞後人往往悟昨非
轉庵識破花拈枝勘遍諸方漳南歸愛詩愛字淪膚肌
知我愈覺成相違同病亦謂投閒宜老婆心切一手揮
長篇險韻鑄岀之涉齋自訟識評(去/聲)譏不待見聞方覺
知覆盆一旦遭赫暉平生此叚誠大竒願言稽首長歸
依為能忍辱偏慈悲東山久别思薔薇生處放熟非過
為豈須圉圉才見㡬寧受校人當面欺詩壇受降曽怖
威牀頭置易甘成癡雖匪顔徒竊願希今見菊花更不
疑牽聫黄雀為匹妃(作配/字)南浦柏梁一字師轉庵撥動
關棙危琴鼔不鼔無成虧前言戲解小郎圍
　　　徳久送沙噀信筆為謝
海物惟錯羣分命並海饞涎為物病采拾烹煮如擷蔬
豈念含靈鈞物性就中水母為最蠢以蝦作眼資汲引
蝦入罔罟自不知水母浮悠亦良窘其間墨魚工吐墨
以墨自蔽潮水黒潮來舟人如拾塊販者填街賣烏賊
沙噀噀沙巧藏身伸縮自如故納新穴居浮沫兒童識
探取絫絫如有神鈞之並海無所聞吾鄉專美獨擅羣
外脆中膏美無度調之滑甘至芳辛年來都下為鱻囿
獨此相忘最云久轉庵何自得此竒惠我百軰急呼酒
人生有欲被舌瞞齒亦有好難具論忻兹脆美一餉許
懴悔未已滋念根擬問轉庵所從得訪尋不惜百金直
豈非近悟聖化詩望兹尤物令人識綠衣在旁忽囅然
蝤蛑取笑却可憐
　　　再用韻謝德久見和
人為物靈鈞受命物本於人無詬病聖逺庖厨存此心
詩詠蟲魚明物性沙噀入詠誠蠢蠢因之演雅聊援引
此軰已分泥塗辱吾儕忍加湯火窘烏郎自烏墨魚墨
如蝨處髪不知黒鎖管寄車墨者流書契豈皆能作賊
牡蠣分房巧芘身雉蛤移種陳接新􁦙君孕玉自撐拄
蠙氏采月為精神西施有舌話前聞老婆之牙豈同羣
螯屬黄中膏具美螺族青岀味作辛蜆蟶蚶蛤殻為囿
相濡以沫期耐久自為鍋釡使受烹寧落提擕死於酒
子産校人從肆瞞流水長者功難論寄聲海上釣鼇客
鼇動恐傷大地根滿船月明何所得意不在魚鈎自直
潮來忽見駕山來箇解吞舟人不識有客聞之為駭然
人魚更擅將誰憐
　　　次韻監簿弟惠烏髭藥有詩
漆城容可為䕃室髪白何由黒於漆但聞拔白成斑句
安得反老還童術嗟予同氣仍同心憐我年侵雪更侵
爾年少我尚餘紀我髪縱秃當投簮頂如赤壺已無二
君有良方誠已試正使緇鬢猶能華未免種鬚逢見戲
我髪非病心合醫心白髪白無已時欲將心來煩汝黒
且圖百問百不知
　　　再次韻酬答
弟官辟廱隣藏室膚如凝脂眼如漆人言自是仙中人
何乃反求還白術少年苦學知苦心心為髪根宜早侵
黒間見白猶堪鑷白旣還短難勝簮我老閉門師不二
病足攣拳百藥試草𤣥尚白從客嘲攄尾奮鱗任賔戲
我聞醫國為上醫子方誠良盍濟時百二之名殽函固
誰與問津君當知
　　　楊似勲許恵丹砂
雙矑炯炯朱成碧兩鬢星星𤣥尚白丹砂入地長黄芽
蒼顔幻得嬰兒色了知色相無定形造化於人亦兒劇
蓬萊三山何渺茫内景黄庭猶凖的懷璧其罪彼何辜
資盜以糧渠自賊西州九轉得竒功媿我聞名未曽識
小人有母垂八十步履輕便自疇昔今年一病起衰容
分明只得丹砂力九頓首拜三歎息什襲藏之願無斁
日引月長餘㡬何神奪鬼偷疑暗擲間者從公有天相
啓閟抽關話竒特便祈公賜公許之歸語老親感填臆
膝行欲請還踧踖盛事不應相趣迫三沐三熏課長句
句豈能神公自德
　　　楊丈既惠丹砂數種再用韻敬醻
鵲鵲飛來動林碧喜聲楂楂鵶鵛白宗伯憐予反哺情
遣贈金丹光五色先生上醫已醫國敵國長城賢季劇
胷次經綸有凖繩壺中消息有端的地行在在即神仙
世上營營自蟊賊一編黄石豈容窺九籥丹經應黙識
未許騎鯨游汗漫已約据龜論夙昔嗟予聞道了無功
粗識事親惟竭力苦乏大藥從人覔數溷寧能無厭斁
先生樂施微少靳變化丹砂猶米擲得隴望蜀安敢料
和章更枉珪璋特名臣奏議得精本併與寒窗資省臆
有親可娛書可讀歸養可期非怵迫媿無好語醻少分
昨夜春官長隂德
　　　以端研送鄭景元同年
貴公寳研如寳璧書生摩墨但摩石有文無研正不妨
有研無文亦堪惜漸老祗愁才力盡片歙拳端寧不靳
吾家面様什襲珍色如馬肝膚理潤昔言眼為石之病
此論不公吾有證星辰在天珠在淵此石睛光鸜鵒瑩
文字之祥吾敢顓鄭侯一見心拳拳百年石交吾與汝
更有甚者吾當捐兒曹旁觀俱唧唧兒曹莫癡翁豈失
鄭侯自有無價珍持獻於人吾惴慄願侯珍研如所有
少時光芒須逼斗㑹看落筆中書堂却試玉堂揮翰手
　　　又次韻轉庵用食黄雀韻賛歎鄧長孺曩得予
　　　端研鄧為轉庵甥方在疚
論研當考石精㣲觀人豈計體瘠肥歙溪入浙無淹期
刷絲羅紋如岀機比並端坑終品卑就中古端見尤稀
難得已歎承平時長繩束腰下巖扉宿糧腰畔不捄飢
鑿深泉眼迸若飛浸淫竟日無光晞輕生重石不悟非
石工傳業猶孫枝我售古璞千金歸璞雖云石玉為肌
信手得墨無拒違事忙行草取次宜才衰筆老無發揮
頃見鄧友輟贈之質粹材美不可譏契家有子吾所知
文章光熖期騰暉不妨怪怪仍竒竒酷似牢之惟舅依
嗟嗟尚怵霜露悲循陔自苦躬采薇讀禮以外將胡為
力學報親其殆㡬(案食黄雀韻此下尚有/欺字威字二韻今脫去)學非有厭書
非癡有志於上皆可希彤庭對䇿决大疑制草說命周
南妃玉堂從容有餘師古來孽子操心危勉旃無令一
簣虧萬釘要看黄金圍
　　　馴熊嘆
獸名曰熊本逸才嗇夫教之馴若孩開檻當街作險戲
尋橦旋筵能千囬負戴蹲跠時䀡睒忽然逸岀渠亦敢
嗇夫當之作人立嗟爾勇氣終坎壈問云初教本無法
祗是豚蹄趂飢乏說似連營飽食人努力邊頭厲戈甲
　　　射鷹行
聖作桑弧男子志矢人傷人豈吾事五陵少年狹斜遊
柘彈金丸矜堊鼻一朝折節臂良弓腰身不動馬如風
背彎團月無留意秃鶬老鷹應弦墜書生忍飢猶努力
夜夜孤燈腕寒石等閒拓手石五餘真是無心事書策
詩書豈不關時須寄語悠悠年少兒一鷹一兔尋常事
正要尺箠鞭羌夷
　　　憫牛行
牢牛得肉那忍喫匪論陽報談隂德憶牛初生成犢時
隨母耕田眼先識繭栗漸長初勝犂脫軛項間染能赤
一行錯誤隨後鞭習得犂行如界直耕來耕去禾稻成
得閒放食行田塍稻秫掠嘴不敢食自齧枯草甘如餳
馬終蒙帷犬蒙蓋牛豈無功遭横害
　　　舁石行
沙河塘路飛晴泥夾道睨立如鳬鷖千夫舁石自何所
相以柝節當鼓鼙一夫流喝相和答聲與步應如采齊
觀者跼蹐汗通下彼獨閒暇輕如攜此石非是裝玉砌
此石非是築金堤不為文陛儀禁衛定作□礎承榱題
儼然一柱方峙立何者偃植為拱枅嗚呼自昔良工心
獨苦大材小用俱難取
　　　素絲行
氷盆繰絲千尺長雪花玉色無晶光機聲札札逐羲御
百襄一一輸文章素姿已是隨時貶妖茜嬌藍還㸃染
東鄰巧婦鬬癡妍對刺文禽相掩冉衣裳顛倒那得知
但見新行勝舊時倡優却得被后飾漢庭只集書囊帷
君不見古來志士多慘戚古貌古心少顔色
　　　觀奕篇
秉燭隨者明奕棋觀者精觀者未必髙於奕只是不與
黒白同死生天上神仙何所爭亦復於此未忘情樵夫
柯爛忽猛省却與棋仙作機警千古未盡一局閒巖草
巖花自凄冷嗚呼聖主不棄芻蕘言奕棋復岀亦必資
傍觀
　　　古栢行
太華山頭有古栢宿柯成銅根化石自從出地受雪霜
直到於今㡬千尺向來移種向中州挽之不動艱萬牛
根連𤣥圃滲七澤鳯凰將雛鳴上頭春草寒花㡬衰歇
枯蔓朽株風屢拔巋然此栢安如山匝地清隂覆椒樾
不辭孤立成大厦匠石躊蹰少須暇
　　　賣花行
緗桃緋杏琴心疊睡起海棠收醉頰麝煤輸徹錦薫籠
金脂染就來禽帖姚家魏家苦畱春花信未先紅一捻
賣花老翁正自癡預喜荷錢出小池却恨身非殷七七
一日之中成四時不念書生抱孤節昨夜東風長華髪
欽定四庫全書
　渉齋集卷五　　　　　　　宋　許綸　撰
　　七言古詩
　　　次轉庵寄用坡公賦梅韻
一夜酸風驚拉槁雪壓茅簷欹欲倒孰知寒谷自能春
鬬坼瓊枝故相惱兩年舊隠住容成耐冷衝寒起常早
透牕疎影眠未佳擁被孤唫詩易好别來問訊迥相忘
養就苔文從不埽詩人云逺嵗云暮自插一枝憐鬢老
孤山在望不可到惆悵餘香委芳草誰邀配食水仙人
長笛横吹倚蒼昊
　　　次韻胡伯暉喜王簿移梅
水南梅花光似雪撲地香風噴鼻裂詩人不來嵗華晚
寂寞巖扃那忍折一朝移向凌風前雕欄碧甃生寒煙
聘以新詩夀芳酒洗空遺恨春濺濺住山多時識幽潔
行到䑓邊忽凄咽故園萼緑正相思冷却東臯半犁鐵
　　　仇香種梅已開而出鄉未歸再次伯暉韻
憶醉江南枝上雪愛詞人把羅巾裂篇成皓齒發瓊姿
酒盡貂裘堪當折如今消得督郵前期會紛來閙似煙
故人一枝久寂寞新愁萬斛誰洗濺仇香有意移芳潔
索笑不來空哽咽幸自花開君不歸一夜孤根冷如鐵
　　　欲雪懐度雲新種梅三次伯暉韻
朔風動地天欲雪澗厎孤松定皴裂憶梅已覺腸九回
賦詩敢愛肱三折簾疎香細度雲前想見娟娟媚晚煙
主人吟哦伴幽獨醉墨不惜花袍濺人與寒枝共修潔
未遣調羮笛休咽販馬江頭得句回踏破蟾光敲鐙鐵
　　　次韻誠齋醉卧海棠圖之什(繪放翁醉/帽墮地)
海棠寧莫種種須千萬株濯錦江頭錦漫谷斧斤不赦
如薪枯乍逢樵人莫逢楊氏女遺恨年年泣朝露楊氏
自媚昭陽宫海棠自映扶桑樹山城幽獨逢坡翁一洗
千載塵埃蒙張園錦障人所惜醉裏㸔花盡英特酒滿
衣襟花滿裳只許茶鐺近筆牀顧影鬅鬙醒還卧烏巾
正堪漉白墮只恐明朝雨霏霏花雨征帆各自飛休論
長篇與短韻且與春風寫音問此人此句皆可圖底須
紫鳳并天吳
　　　次韻誠齋飲張園放翁酹酒海棠花下
九霞觴翻濕雲幄羣仙㦸指嫌輕薄海棠枝上管春晴
醉魂未醒來層城風姨妬吹銀燭滅明月飛來更竒絶
急須巢飲添燭光今日綺霞明日雪濯錦江頭識放翁
翁令對花羣玉叢試澆以酒添花暈是酒是花君試問
　　　次轉庵榴花韻
良辰競渡常傴指愛花頌花奚謗毁年年五月見紅榴
重着賜衣憐杜甫佳節有名名不去閲甫逢辰何自苦
薄俗傳訛成力競作戲輕生為酒使惆悵劉郎擊節詞
招屈亭前但流水明當鍊鏡非常規我輩持觴寧越矩
只為榴花飲亦佳况是轉庵唫入髓浮花浪蘂竟何為
穠艷芳心誠可喜不應寂寞負澄鮮同社聨翩須記取
相期竟到無何鄉徙倚更約憑虚子
　　　再次轉庵韻
安石移根煩使指花蹙紅綃誰擘毁封姨妬作阿醋呼
同調何殊申及甫肯憐顛倒落絳英祇覺韓公用心苦
流傳午節遂成例萱草戎葵併驅使真能染却白雲殷
靈囿鮮繁金谷水詩人愛節因愛花射團㸃綴追前矩
炎官鍊丹成絳雪獺膽分杯凝赤髓誰言不似舞裙紅
色相異觀特私喜㸃化精神欲然句晉宋風流坡獨取
鄙哉摘實兒女見却要缾罌結多子
　　　再次轉庵催結局韻
賦花必花指喻指花若堪諛亦堪毁轉庵賦梅工賦影
祇竟吕刑元是甫節逄五日賦榴花擬别甘酸亦良苦
猶之論畫先論形形似丹青誰不使豈知雪裏有芭蕉
滿壁滄溟本非水方臯相馬羣自空梓匠揮斤風即矩
續絃何處覔鸞膠起死底須求鳳髓榴花可翫不可食
昌歜無甜人自喜肯將粉淚匹紅巾眼髙一世坡仙取
花事方殷催結局還許殿後吟些子
　　　同轉庵諸人筠齋賞荷花次轉庵韻
一笑筠齋同集客眼㸔荷花笑中坼未説賞花先賞葉
破曉清香晨竟夕了知出水非雕飾乍覺臨流似塗澤
多情落日助酣紅争媚清漪動寒碧其間得意誰最多
幾箇文禽不容隻錦鱗似梭躍流黄雨盖如鎔傾大白
同社持觴聊破戒行令傳花非俚畫昆明撐舟真錦渡
太華如船儼仙籍明朝定爾傳新篇今日褎然有詩伯
詩來忽起西湖思我輩已覺蓬萊隔憶曽畫船作夜游
親聽菱歌和露摘南髙北髙祇在眼長橋短橋頻泛宅
掛冠神武吾盍歸奏篇未央君盍適便應獻䇿取貂蟬
焉用孤唫和螻蟈功成五湖有成例全賜西湖底分擘
回視筠齋乃坳堂豈須更許漁争席紅蓮緑水姑相娛
明月夜光成浪獲當暑清風誦三過真是䨇清冺心迹
　　　再次韻
急雨撒珠泣淵客疾風捲荷波濤坼須臾雨過即風休
但有水香浮月夕水到飛霞幾斷港安得紅雲藏藪澤
兒曹問津本何有茭葑蒙茸填淤碧劃開天宇鏡面平
蕩漾漁舟自䨇隻老慙數溷煩擊鮮筠外栽蓮供醉白
客來意坐夜沈沈境以客重聲籍籍清纓濁足隨去取
水寛地窄易區畫轉庵夙昔董詩盟同社歌呼劇歡伯
婆娑得句俄朗吟欵乃答聲非夐隔乃知神語天亦相
仍使菱歌夜猶摘著身勝處即氷壺混俗静中無火宅
我雖愛唫無好句其奈處閒聊自適未能汗漫據龜蛤
何補官私響蛙蟈天籟自鳴忽聞蟬衆作俱喑推巨擘
恍思南塘香百里擬㲹具區帆一席更唫賞實起饞涎
細剥蓮蓬珠貝獲不如藏六守筠齋水落霜枯且投迹
　　　次韻才叔賦菊屏
賓主鐺坐成三丁以菊分題君得屏兩屏夾立君中坐
君其吉兆當屏星化工開花等兒戲園子結花象物形
宗英乗船正蕩漾而我對塔方岧亭人幸似花同臭味
花亦與人共芳馨菊潭之水明且清楚畹之英駐而齡
細思杜老㸔誰健争似劉伶終不醒男兒聞健且飲酒
良辰莫作癡凍蠅
　　五言律詩
　　　紹熈改元早起
元日好天氣侵晨供佛燈生逢大庭氏閒作小乗僧報
主須身健勤家且夙興一貧容易飽四海願豐登
　　　元日
新受開禧嵗難逢慶㑹辰感恩淪骨髓無力報涓塵抱
甕供春事加餐作幸民屠蘓須滿引且願病離身
　　　元日簡轉庵
遥想潘夫子元正免立墀已傾新嵗酒未和隔年詩老
色長欺鬢春風不肯絲人言金可作寧惜草堂資
　　　次宣甫用轉庵韻賦惜春懐轉庵
氣合桑輿友才推屈宋衙留春無上䇿作意惜殘花葭
倚終慙玉蓬生正倚麻陶溪人逺室漳浦客思家
　　　次韻轉庵書懐
應節何妨俗傷春已是翁百年諳社酒萬里憶郫筒話
舊肱堪折追歡袖畧通潘郎久不見妙語想蘋鴻
　　　秋思
秋色已彊半秋光纔較清卷簾為月地入户得潮聲螢
度催兒課蛩吟覺婦驚起㸔河漢畔星象濕晶瑩
　　　次韻常之秋日郊居十首
秋日郊居好風光屬散人雍容觀物化瀟灑任天真菊
好芙投老楊疎栁效顰飛翻㸔兩蝶喜得自由身
田里逢年嵗江山浄物華栖糧供野雀輸賦答官蛙觳
觫眠穰圃龍鍾卧酒家不須聽擊壤平世此何加
年光本尅期秋閏似移時斷鴈餘新綆殘蟬泥舊枝黄
華隨露展烏帽受風欹預有登髙興秋風入夢思
窮巷家何隘秋郊景自舒草塗飛蚱蜢蓼岸㸃舂鋤鰕
菜通潮信魚蒲傍海居飯亷稱栁市别業計非疎
寄種儕孫稻株株欲競齊年豐催釀螘夜半想聞雞野
老同杯酌忘形絶町畦雖無花泛水終恐世人迷
渉世味何疎師心道與俱古風詩入律逺景句成圗一
語中標的千篇徒囁嚅秋光照軒豁我輩未囚拘
學閫難優入詩堂僅許升百年從皓首一醆愛秋燈次
第掛冠老晨昏有髮僧未能逃兀兀祇欲任騰騰
龍翔江上水萬折只朝宗依倚惟危檻扶持有短笻秋
山成自獻落日為誰容臨眺餘嘉菊重陽酒自供
詩分縁稼穡别墅故人多又過中秋閏無如明月何違
離増寂寞衰病廢唫哦十首撩人甚重翻古井波
覔句無新語懐人有故情歸音蘇酒渴詩法釀秋清近
種芙蓉發低鋪錦繡成雖賒新甕熟臘醖待同傾
　　　次韻吴季行秋懐
彈冠驚野馬束帶響吳鈎意逺秋多思詩清語過愁君
當儀省户我合老林丘何日苕溪上相從不繫舟
　　　冬日邀友同賞
令温風有信林静葉無譁别種桃舒萼先期梅着花成
蹊餘屐齒索笑見簷牙未飲朝來酒何妨飯後茶
　　　念九日早聞雪
去嵗一冬暖開春逾月晴伸眉來雨意變色起雷聲摇
動園林喜驩呼鳥雀鳴閒中多感激詩句亦生成
　　　嵗除日見白髮詩
四十明朝是俄驚白髮新舊詩曽探借今語遂為真不
恨身將老惟憐學轉貧婆娑花縣底誰復念安仁
　　　除夜齋宿
老境慙年長齋居惜嵗徂難分阿戎炬只擁玉川爐夜
雨知時落朝陽謫見無君王素修徳安意飲屠蘇
　　　新晴二首
入院餘旬浹今朝始快晴纔聞烏鵲語已有蜜蜂聲到
眼花枝暖粘鬚栁絮輕重門無箇事詩意正關情
宿雨居然閣頑雲掃似開嵐光湖上出霽色栁邊來鈴
鴿摶風轉筝鳶掣綫回脩廊閒勃窣花影上蒼苔
　　　禱雨有喜
已用計然䇿猶煩傅説霖綿延三日往慰藉九重深柱
礎收餘潤摩圍散薄隂何庸尸祝力聖主自誠心
　　　次韻轉庵喜雨二首
通夕聞鳴霤凌晨起炷熏映山髙見雨隔塢逺留雲盧
橘明金彈安榴染絳裙樓居堪䕶足終羨蝶飛紛
榴綻千重束葵開一丈紅為憐花寂寞却念雨溟濛此
去須時若相將喜屢豐閒中有忙事祗得撓鄰翁
　　　再次韻醻轉庵
經梅多過溽轉蕙擬吹薫山脚昏酣日簷牙曉墮雲病
忺添御裌筆懶習書帬那得驚人句聊將絶世紛
萬木稠新緑孤花委晚紅山容隨隠見雲影度空濛農
老無嫌問人言不害豐破愁還作喜結句答鄰翁
　　　徳久雨遷魚莊賦詩縱臾
漫雪蝸争席翻泥蚓近床不堪聽鸛垤應喜得魚莊帶
雨移行李攜孥問野航西湖第一義佳句已難忘
　　　再用韻答轉庵
嵐光趨澤笏波影漾湖床借竹欣移宅㸔花擬宴莊鐘
聲來佛屋鏡面濟慈航莫便疎城市詩盟未可忘
　　　再和二首
晴日烘船屋薫風傍筆床未穿三益徑已想百花莊野
火明僧寺樵歌度客航山頭明月上酒興故難忘
城市從疎出何人獨拜床不辭乗下澤久已厭康莊借
屋欣憑閣臨湖似檥航風波無用避端與世相忘
　　　鄉㑹游湖懐南床復次韻
名園鄉黨敬莫可致南床盛事聨千佛諸公競一莊建
侯期朔漠駐蹕尚餘杭報國平生志他年幸勿忘
　　　再戲和轉庵
孰裹經旬飯誰同夜雨床何妨散花女聊伴食魚莊擬
喚桃根渡還思范蠡航江湖真落手身世可兼忘
　　　寓居
野水生洲面閒雲傍屋顛鐘鳴人已定月滿句初圓花
徑經過少苔文長養便行藏隨處是安用買山錢
　　　得東山居主人戀家不出因借戴希周漁鄉居
　　　賦雜興六首
借得漁鄉住分明似水仙好山排座右明月到尊前掛
綵迎朝日飛霞帶晚煙往來真自在易覔釣漁船
借得漁鄉住蟾光忽滿輪金波隨短棹銀漢有通津幾
度中秋月今宵自在身一尊消得醉眼底欠詩人
借得漁鄉住心安即是家客來時舉酒飯後定分茶野
老從争席山童解獻花扁舟隨意坐不羨斗邊槎
借得漁鄉住閒居氣味長新霜濃淡白早橘淺深黄勲
業錦囊句光隂寳篆香故人如訪問宛在水中央
借得漁鄉住詩家物色宜葦聲魚撥剌竹影月參差風
鐸時成曲山童解答詩閒居多樂事惟有此心知
借得漁鄉住清霜已著秋丹楓如錦障黄菊似錢流物
理觀諸妄吾生等一漚得閒聞健好隨寓且夷猶
　　　次韻石謙伯山居
地僻人為勝居閒樂自知書聲山響亮琴韻水逶遲為
藥藤修架因花槿結籬藍田冷松竹那得久怡怡
欽定四庫全書
　渉齋集卷六　　　　　　　宋　許綸　撰
　　五言律詩
　　　次韻潘徳久借居西湖張氏園詩
竹居元為竹聞借箒湖陰齊物千言就巢枝一徑深嵐
光開句眼虚籟試禪心賡得西湖詠何須更姓林
　　　木𤓰園(并序/)
　木𤓰園創寄樂亭之外有浮香亭度錦橋吹雲嶺合
　肥求紀其事作五字律刻之柱
近郭梅根古臨流野興長結亭從寄樂隔塢得浮香度
錦趨蓮渚吹雲映栁莊棠陰無可紀題作小河陽
　　　次韻木緼之題挹爽書院
嵗月多歧路生涯幾短亭歸來故人眼相對舊時青詩
帶煙霞寄園知杖屨經預愁逃社去湖外𣺌滄溟
　　　題江心寺
屹立中川嶼江行結斗城千灘界巖下兩塔湧波擎布
地有沙漲中天惟月明清宵撓禪定端是棹歌聲
　　　舟行過沛城
人日晴還暖遊絲舞復翻湖平開鏡面岸靜見蘆根舟
昔幾畨過地今何處村沛城多美酒弭櫂一開樽
　　　糴舟泊髙沙為境内所逐却泊天長
官薄謀先拙才疎食更浮抱關從委吏貸粟向河侯遏
糴還逾境迎風更泝流百年俱逆旅處順一虚舟
　　　江行次外舅吾字韻
艣滑誰催汝山迎似喚吾意行從改岸瞑坐得還珠黄
卷真如妳騷經未可奴霏微隔江雨昨夜濕菰蒲
　　　阻風泊塘隂寨登四望山用前韻
行藏端在我富貴本非吾不是迷邦寳休云被褐珠官
方鄰厮役賢有隠傭奴所至何妨樂車輪未朽蒲
　　　舟行得順風再次韻
抱關真漫仕所好合從吾易乞髙霞珮難投明月珠飄
蓬諳嵗月泛宅挈僮奴萬事乗流耳殷勤十幅蒲
　　　入淮
淮水限南北舟行洛水濱底須分爾界何處不吾民好
在關河舊期來日月新片雲無可翳豈待浄妖塵
　　　端午日過左蠡
未識康廬面惟聞左蠡名一朝窺壯觀五節記經行細
把離騷讀時將濁酒傾波濤元不惡風力更生成
　　　諸暨道中早行
飛雪夜無聲牕虛倍得明司晨雞有誤破夢蝶先驚何
處吹煙濕誰行馬跡輕籃輿吾未穏愧爾僕夫征
　　　雪霽早行
蓐食挑鐙暈籃輿破曉氛雪開千嶂日氷合一溪雲久
客年華度求官道力分還鄉定春及物意覺欣欣
　　　括蒼道中次陳頤剛韻
山色隨詩瘦波光際野空行裝秋思裏情話雨聲中無
補身如贅多愁鬢似蓬惟餘滄海興酒後憶郫筒
　　　醻居甫登後山
人老東山隠春歸北斗城精廬青嶂合華盖碧雲擎落
日不愁晚半蟾方接明端能數過訪無惜夜車聲
　　　送錢大受帥廣東
妙筭無遺䇿私憂有劇談豐功期漠北小試見湖南煖
席君何暇妨賢我甚慙詔將須尺一象可應魁三
淮甸為寮日私錢奉令時同拚愞弱罷争忍碎煩為報
國存忠赤逢人惜鬢絲相從又相别勲業迫男兒
　　　送才叔窣烏程
鐺坐螢牕夜肩隨鶚薦年科名雖獨後官業更無前劇
縣三千水修門尺五天秋風滿孤㠗難駐處州船
　　　送劉茂實赴連江丞二首
三山七閩右千竹二松間官地今為樂官名丞更閒(案/此)
(一聨不對官地今/為樂句疑有誤)離支明夏谷格磔響秋山收拾吟哦
課湘中寄一斑
弈以旁觀審書難掣肘繩一同兼利害貳邑易聲稱但
使知賢令端為不負丞兹行子餘事著語我何能
　　　送潘才叔赴合肥録事二首
鐙大寒牕夜聲名弱冠年掇科君恨晚用世我奚先餉
道曽争辟公車合薦賢圜扉聊鞠草幕府且依蓮
官業盤根見生涯破甑輕才堪當一面句可敵長城親
待平反笑時須慷慨清十連籌正逺三語意猶傾
　　　送張説道縣尉之官襄陽
一尉襄陽去三年别舊游煩君登峴首拭淚望神州勲
業男兒事依違我輩羞為言賢府帥問訊橘鄉侯
　　　送薛子明赴歙縣尉二首
家世聨三鳳才名擅一䕫詩章謝池草經術董生帷雁
塔題名近龍門㸃額遲一官聊一尉民事是良醫
新安今太守癸未昔同年老手親師範良規得吏筌徑
須如渭尉切勿效梅仙閒暇何妨學科名是世傳
　　　送陳伯夀之子仲至迎侍赴嘉興秋官
檇李官為李春風餞此行義方非禄養祖武是家聲畫
諾須三語哀矜在一成黄堂應坐歗執别寸心傾
　　　潘茂和才叔逺訪雨後餞别
連璧逺相訪斷金情有加不因魚撫鋏自是客思家好
雨知人意深杯艷燭花今宵真語别孤嶼在天涯
許種飛霞竹仍求甌浦梅思鄉常夢寐報國乏涓埃玉
葉裁雲膾榴花染雪醅朝三吾巳定謫百便來歸
　　　送術士吳國材詩(并序/)
　國材本名家子以術行于都下縣從之(案縣從之句/難解疑有脱)
　(誤/)國博同年有詩送其行亦次韻
自昔名家子于今賣卜翁親逢黄石老曽驗黒頭公無
術自毉命有竒祇墮空吹嘘吾豈敢憐子又西東
　　　次韻洪莘之太社真率之集三首
疇昔三洪並聲名四海知靈光一老在鸑鷟九成儀近
有同朝喜今無逺室思雙瞻最良譽合瑞聖明時
鼎來那有説鐺坐太無譁擊缶聊三奏吹壎信一家勸
時幾禮醵真率勝籩加老媿詩無律新篇極歎嗟
詩翁甘獨殿我輩豈其班爝火自不息斤風祗似閒秋
容蟾桂裏歸夢雁芙間物理因詩悟新來豹一斑
　　　和人見寄
一别三年久無書堪往還自憐供吏役長羨似僧閒契
闊詩情在提撕鬢影斑敲門湖上寺居士已開山
　　　和才叔次韻
閒中宜可樂病外復何愁塊坐疑三刖朋來散百憂琴
彈欣改調缾罄喜歸謀豈復行藏計終朝只倚樓
詩社久疎索唫牋殊澀慳遥憐疑落落近喜復斑斑桞
宻鶯酬答花深蝶往還春光頓如許人事苦相關
　　　次韻甄念八丈監簿詩
憶昔忘年舊惟公不我遺分攜頻問訊握手屢哦詩塵
世千年夢仙家一局棋得閒聞健好振古只如兹
　　　次韻廣文鎖試出院寄似
校文花事過無句到蒼苔芍藥翻新砌酴醿浸古罍竹
枝歌喚起春草夢驚回亦許山中老相容和朅來
　　　同年㑹拜三茅不及與呈袁侍郎同年
地秘三茅勝班髙玉筍明昔年同日喜共拜一陽生造
化何勞補彌文竟自成梅花開句眼争得不關情
　　　寄潘徳久
新雨不可待故人猶作疎有方能煑字無策與脂車灑
地親霜簟敲冰想玉壺端能乗月過重賦碧芙渠
　　　懐鄭仁叔
近有河魚疾曾煩舊雨來又成三日别未覺百懐開氣
合嗟同病情親憶把杯西湖荷盖底誰遣畫船回
斗大樓居窄林深客思長雨凉欣破甑風急凛垂堂倚
禄生涯拙憂時鬢髮蒼向來遮日手秪合釣滄浪
　　　病足少蘓次常之韻三首
攣拳尊足苦伸縮楚囚聲藥甲新條在毉科舊貫盈百
年䨇脚健萬事一漚輕獨恨忘形友終然少合并
休從詹尹卜數亦不難通寄禄逾三品論才祗下中器
欹終必覆藥裹漫成叢痼疾元來有惟知酒有功
藍田紆古句令我好懐開未敢為瓊報何從引玉來蒲
萄江漲醁桑落甕留醅栁市人歸未隨潮蚤晚催
　　　三次澄鱗韻喜聞捷音
昨夜燈花喜今朝吉語新犂庭真破竹入境若無人何
力禆洪造擎拳爇寶薫從今願諸將獻捷日頻頻
　　　四次聞捷韻
身閒偏蚤起邊報逐朝新諸將休輕敵中原尚有人定
須申撻伐安得雜蕕薰秖媿渾無補空歌捷詠頻
　　　聞捷五次轉庵韻
周厯綿綿逺湯盤日日新恭聞哀痛詔憤激老癃人報
答帶仍礪英雄沐更薰衰年扶杖聽折屐敢辭頻
　　　轉庵催結局六次韻
漢儀重覩舊秦暴盡更新應是天亡敵從知國有人乾
坤大開闢華夏一陶薫收到崑崙北詩應快李頻(案聞/捷詩)
(應有六首今遺脱第/一第二祗存四首)
　　　和轉庵與洪共之説詩談禪之什
鐺坐聽清話鼎來宜笑譁詩談五字律禪説一枝花未
肯傳衣鉢先須借齒牙老婆心更切黄檗正栽茶
　　　又再和轉庵且置詩話聊答説禪之什
見性元非説傳心豈得譁三更親受法五葉自開花雖
遇奪衣嶺終摇度艣牙要知觀自在不異鳩盤茶
　　　又復次韻為醻答説禪偈言
宻傳當正受諦聽勿髙譁要結菩提果須開頓悟花祖
師禪上陣大將擁髙牙赴了齋時飯大家同喫茶
　　　次外舅遣侍人韻
關中蕭相國江左管夷吾人仰髙山石心宜赤水珠登
臨捐妓女書札付官奴妙得安心法繩床底用蒲
　　　再次外舅韻戲呈舍人叔丈
接棟兄過弟忘懐汝與吾纒頭新辦錦買笑近量珠怒
釋泥中婢歡全膝下奴使無驅豆法亦合賭摴蒱
　　　次外舅聞字即事韻
蘧瑗行年化宣尼耳順聞聲名昭白日富貴薄浮雲天
子方嘗膽中原未静氛加餐為時起禮樂不徒云
　　　再次韻并呈舍人叔丈
過訪鄰墻近歌呼隔屋聞江收梅熟雨川暎蘂紅雲把
燭杯仍艷交談篆接氛盤洲餘醉墨吾亦欲云云
　　　再次聞字韻
船屋香留潤衣篝冷却聞晚山新見月别浦宿藏雲嵗
月催人老江湖浄世氛望中愁不極收拾費詩云
　　　次韻徳久
熟闚齊物論懶賦畔牢愁浮世夢槐國虚名種橘侯有
身俱有患無累即無求不啻如今足何如取次休
　　　次轉庵韻
節中期樂事座上欠嘉賓雨帽何妨濕雲山自帶顰午
晴開喜色歸月入懐新有菊皆重九無須更卜辰
　　　再次韻
有約惟真率相忘任主賓拒霜方送喜疎栁不争顰近
復關原舊頻㸔邸報新吾儕何幸甚投老得逢辰
　　　三次轉庵韻仍招小飲
有徑望三益杜門無雜賓只逢開口笑絶勝捧心顰一
色黄華在䨇投白醖新速宜相爾汝元不闊參辰
　　　金魚久不浮游喜而有作
買得黄金鯽投將白玉池久晴虞涸轍轉壑漾深陂每
施龜魚食偏懐網罟疑今晨水澄澈梭影泛琉璃
　　　有喜真愛亭梅花開走筆呈轉庵
小園饒勝事僮僕競讙譁梅綻凌寒樹枝繁照水花病
身俄勿藥詩思頓萌芽急報南鄰友新篘可當茶
　　　白山茶
白茶誠異品天賦玉玲瓏不作燒燈焰深明韞櫝功易
容非世力幻質本春工皓皓知難汚塵飛漫自紅
　　　和轉庵白蓮
虚籟一聲蟬通宵月正懸亭亭承露掌厯厯渉波仙夜
色起香霧曉光收玉煙層冰不可致清賦憶前年
　　　諸葛忠叟初逢家塾池中産雙蓮求予扁榜併
　　　作五言勉諸甥
我愛濓溪説君能喜種蓮一經初建塾雙實遽呈川和
氣壎箎應榮名棣萼聨勉旃成宅相學也是家傳
　　　麝香萱
南薰吹麝馥背樹染鵝黄裏許香為徳中央色自莊洛
津行夕佩仙掌洗晨粧真為忘憂賞㸔雲戀故鄉
　　　煮茗
止酒身多病添書日正長睡魔推不去茗盌熟難忘鵲
過飛樵墮蜂喧落粉香静中觀物理此樂未渠央
煮茗鴉闚井哦詩蝶過垣笋髙垂籜瘦梅落墜枝繁白
晝重闈静新晴逺市喧境縁㸔漸熟吾亦欲忘言
　　　顯庵餉伊蒲索著語代簡
卻埽銷長夏來薫傍曲肱轆轤金井水沆瀣玉壺冰避
暑元無法安心却粗能破除香積飯供給在家僧
　　　輓故丈母萊國夫人沈氏三首
北使復南遷尚書大節全長公身致相冡婦世稱賢象
服宜偕老魚軒遽溘先哀傷動行路謝傅况中年
林泉當絲竹丞相巧安貧珍重承夫意清修報主身指
千隨嗜好體一寫姻親更有銜恩者妻孥寄食頻
愛女終身託嬰兒半路遺訃音非不達憂思恐難支已
及黄泉見應憐白首期愛恩均㒺極淚盡輓歌詞
欽定四庫全書
　涉齋集卷七　　　　　　　宋　許綸　撰
　　七言律詩
　　　元日登天長縣城
元日登臨一腐儒感今懷昔媿㣲軀此城曽是千秋縣
有水呼為萬歲湖南渡向來紆翠駕北征何日會京都
祖功宗德無邊際可恨長淮限一隅
　　　次常之元日復用韻
椒花祝處羽觴飛第一春光勿願違已是浹旬彈指過
可堪維暮轉頭非詩籤絡繹須盈袖酒醆淋漓聽滿衣
老去寸陰尤愛惜乆拚帶減沈郎圍
　　　人日用常之韻寄才叔居甫
斷腸梅作雪紛飛似與金花巧勝違此日共憐人日是
今春誰道我春非閒中風月為蓮社醉裏鸎花即錦衣
題寄草堂須記取莫孤綠繞惜紅圍
　　　人日
明當春日今人日身到故鄉勝異鄉巧勝耐寒元故事
青絲傳菜舊風光只將柏葉聊隨酒莫為梅花苦斷腸
南北兩園多種接閒居從此有閒忙
　　　次韻宣甫約元宵入城不至
春已兼旬未脫綿積陰頓掃柳條煙兒童戱放摶風鴿
老子惟看跕水鳶剪綵試燈新樂事逢場作戱舊豐年
詩翁不離陶溪隱可是公房戀屋仙
　　　王宣甫以燈夕入城而予偶無佳思阻同遊有
　　　詩為寒食之約次韻奉酬
落梅聲裏惜餘芳孤負燈光與月光偶以催租敗佳思
阻隨執事佐顔行春風已入青絲鞚好句終歸古錦囊
能踐清明重約否須知歲月去堂堂
　　　元夕之明日乆陰乍晴月色皎然
連陰乍霽自新元細雨梅花自可憐天意肯教人悵望
燈宵終放月團圓兒童鼓舞幾通夕我輩歡呼竟不眠
老少相懸均此樂去秋無此大豐年
　　　次韻程判院春日
催得冬殘是野梅依然春傍柳邊囘不知鬢影星星去
只道年光恰恰來喜為農占秋有廩懶于僧問劫經灰
歴頭且復從今數笑口都能幾度開
　　　二月晦日游木瓜園
亭成寄樂小裴囘野水粼粼傍酒杯未有政聲追召杜
敢將詩律繼歐梅春風已辦催花絮夜雨惟憐老菜臺
百二十春今恰半不須扁榜記曽來
　　　次韻謝余伯益節推
鵲喜聲頻去復囘亭成報我趣銜杯春風得意矜新柳
野水留春戀落梅何處笙歌催院落一時車馬走輿臺
攙先但得邦人樂待約鶯花殿後來
　　　次韻謝劉太丞
世事羊腸有幾囘功名隨意芥為杯放教春色歸繁杏
禁得東風是落梅天上有人調玉燭邊頭何地築金臺
朝廷仄席思耆舊詔逐陽和蚤晚來
　　　寒食日宿蕪湖縣廨
今年歧路足生涯寒食蕪湖感物華少為顔公成且住
絶憐杜老嘆無家光風不禁吹香草薄霧無端羃晚華
已是惜春那惜别無多酌我怕周遮
　　　感春呈同社
靜處聊將物理推烏啼花發苦因誰留連春事惟紅藥
管當行人是子規莫道柳綿無住相也為萍絮媚清漪
如何飽食閒終日不課離騷不賦詩
　　　四月晦日袁起巖同年雨中集聚景園
湖上名園屬内家湖邊有客誤乘槎風餐歴歴秦宮樹
雨立亭亭漢節花樂事坐來添晷刻題名帖後帶煙霞
春衫溼却它年話合有新詩記物華
　　　次韻常之五日禁競渡
仍年此足為吾病舉世誰人似我閒思逺樓前重禁渡
容成洞裏獨看山交游雨絶梅還溽賡倡星分槀自刪
賴有松廬相慰藉新篇時復到榆關
　　　閏上澣同德乆子侄輩避暑退居即事
說著退居心已愜湖山何况傍繩牀雖無瑟瑟松杉韻
自覺愔愔枕簟凉茗盌親來詩有思藕花多處語猶香
一旬一日恩休沐今日恩隨日更長
　　　再賦紀實
官身不辦游山具只有茶鐺與筆牀旋買鱸魚供箸美
却擕玉友待樽涼同來稚子聽情話更有幽僧炷妙香
遥望畫船雲錦外好風吹到笛聲長
　　　次韻酬張巖卿七夕
星文人事古難磨女織男耕力最多河鼓有神司帶犢
天孫垂象驗飛梭因依鴻烈成橋語泛濫長生舊殿歌
伉儷流傳鈞是䙝玉川無賴太風波
　　　次韻王宣甫秋夜書懷
靜聽高梧落甃聲遥聞叢雀轉秋更星隨斗極看時改
露濕天河徹底清老去心情惟藥裹病蘓燈火愜書檠
故人忽起關河思觸撥深愁怒癭生
　　　次韻陳仲全秋懷
一夜炎歊破甑空蕭然秋思雨聲中江湖兩鬢驚飛葉
歲月一身俱轉蓬我自由來為性癖子今無乃坐詩窮
男兒窮達終相似却是難教鑿枘同
　　　九日次常之柳市秋懷韻
柳市留連愛别坰歸來詩與字俱清閒居揫斂全生理
老境行藏見物情恨把菊花隨雨過醉敲瓦缶作雷鳴
千年張翰風流句却是生前不願名
　　　次韻才叔九日家宴阻訪媚川
一秋天氣屬唫家九日風光愛物華對婦舉杯勝俗客
逢辰得酒值黄花大難富有成糜季(案大難富有成糜/季句難解考世說)
(陳太丘與客談令子元方季方炊飯二子竊聽炊/忘著簟飯落釡中皆成糜似用此事謹識於此)小異誰
知落帽嘉獨坐媚川空悵望半蟾分挂夕陽斜
　　　次才叔和龔司令九日韻
滿院西風把菊天官身閒暇亦悠然恍思杜老浮舟日
絶勝彭城戯馬年豈待白衣開笑口不妨烏帽芘華顛
却愁明發還多事詩在龍山落照邊
　　　九日簡德乆
登高每恨尊無酒近節今欣菊繞籬風日正佳關氣數
心情不分減年時愛將雪鬢欹紗帽愜把霜螯對酒巵
意到潘郎寧易敗催租端自不妨詩
　　　次轉庵九日韻
窗前白白黄黄菊門外疎疎短短籬擇勝任從追賞日
有年即是太平時呼鷹戱馬人千古綴席浮舟酒一巵
五百年間張翰句風流猶待謫仙詩
　　　九日小飲用後山居士韻簡轉庵
連日欣晴卜暮霞晨曦閃閃舞羣鴉時豐都市人多醉
節近重陽菊有花萬事悠然山正好三杯可以我何加
自憐猶有童心在愛把茱萸繫絳紗
　　　再用後山韻
懶惰無心賦落霞醉餘吟筆大如鴉但欣有酒醻佳節
猶勝無錢對菊花小異孟嘉今老去知非蘧瑗歎年加
登臨無奈秋光好歸傍窗前月印紗
　　　九日同從班諸公自南山過蘇堤登寶叔塔
柳下芙蓉錦作裳畫船波底見秋光登高自昔須吾輩
戱馬從人上寶坊白髮未嫌紗帽黑紫萸偏稱菊花黄
常年風日無如此爭不從容入醉鄉
　　　次韻解頤叟九日登樓唐律二首
詩翁九日獨登樓悵望當年淺碧洲菊徑全稀虛過節
橘鄉無術敢當侯漢庭非晚咨良策邊算於今待逺籌
曾得合肥家信否未應胡越可同舟
規橅噐業足資身合是蘭宮第一人風月難兄居半刺
文章經國肯全貧身丁近免家家喜首述長謡句句新
預卜他時康濟事定應不負白綸巾
　　　三月二十七日玉堂夜宿
以玉為堂未是誇金林禽謝有金沙(案金林禽係花/名别見澗泉集)稍
傳禁漏提初㸃旋聽周廬遞晚衙春盡猶寒欺夢草晴
多未雨渴簷花自憐雖是文章力肯把凡駑汚白麻
　　　玉堂宿直次高内翰九日前一日草妃子麻畢
　　　題案上韻
歲稔時和庶事康未央稱壽捧瑶觴宣將鑾殿金為炬
草就麻詞玉作堂自是關雎思淑女不同飛燕在昭陽
儒臣信得文章力捧賜看花一樣黄
　　　宿社祭齋宮與張野夫廨舍為鄰信筆代簡
經時不見小于湖已覺心源少轆轤漫道齋宮鄰廨宇
何殊弱水隔蓬壺清談每想追前輩快覩何從換故吾
大阮端憂更堪憶平安曽得近書無
　　　九月十一日龍華寺齋宿禮部陳同年見余嵬
　　　字韻詩寵和惠示復用韻奉酬
鴈塔同登驚歲月龍華共事陟崔嵬詩從瑞錦窠中出
人是黄花節後來顧我何堪毗右府如公端合上東臺
清時勝日才兼美平步功名不用催
　　　陳同年再次韻為謝而王才叔判院和篇繼至
　　　復用韻併謝
鐺坐齋宮喜敬陪高軒二妙屹崔嵬舊詩古廟香爐去
新句風檣陣馬來但有黄花堪落帽不應白髮怕登臺
留連月色須明發未受秋更密㸃催
　　　酬才叔再用韻
三日齋餘過九日今朝方得上崔嵬日隨鴻影翩翩去
句逐湖聲衮衮來肻為龍華留勝蹟何須戯馬羡高臺
黄花未必相欺得正要詩翁着句催
　　　致齋禱雨次轉庵韻
夏中春閏合炎蒸何事涼風日夜清大旱望霓如許切
密雲不雨太無情何妨閉閣齋三日有媿聞蟬第一聲
遥想轉庵同此際苦辭猶作渴蛙鳴
　　　祭龍前一日致齋雨大作邑人以為數年未之
　　　有也作此呈養正明府
齋宿臨場早有期邑官齊出去陪祠祗應日脚埋雲處
便是山頭戴帽時此雨近來都未有豐年向去更無疑
請公買取千鍾酒從此琴堂日展睂
　　　次韻廣文賀太守祈雨感應
天上為霖正玉衡農家占雨驗書檠黄堂懇惻煩精禱
綠野歡呼得遍畊束晳未遊猶要雨蘇端好過莫教晴
廣文飯足渾閒事吉語時聞更動情
　　　驟雨忽至
未茨山宇趣儲材屐齒憐穿稱意苔礎石潤時雲氣動
茶煙凝處雨聲來蠶家次第三眠柳江國凄凉五月梅
電脚未收雷殷殷老農爭不笑顔開(五月梅/李白句)
　　　舟中喜雨
驟雨飇風趁急雷畫船繫纜小裴囘隔簾大㸃欺牕紙
入戸㣲篩供酒杯一夏屢憂無計奈半秋頻喜傍懷來
世間好事無全美濡首牽夫可念哉
　　　積雨簡百七丈郎中二首
鄉里從游不乏賢薛侯令我自拳拳筆端有力能扛鼎
飲量無涯可吸川寧屈乘軺紆郡紱豈容謝事引官年
皇天有眼難從欲蹔許祠庭作散仙
社中真率數追陪合有閒緣帶得來十日頓疎新舊雨
百年猶負淺深杯䕶持盧橘黄金實凖擬榴花絳雪醅
但有菖蒲皆是節不須端午始歡咍
　　　新晴
兩旬衰病與陰霖徒有幽園日涉心曉色半窗驚睡起
鳥聲叢樹索詩尋熙怡意象池亭滿履歴工夫杖屨深
掉脫烏巾向人說市朝不樂似山林
　　　次韻劉參議喜得雪
勒囘羲馭感蒼蒼醖釀風威鑠夜缸才喜篩寒初集霰
已憐灑急正聞窗忘年有約將尋戴好語先施合拜龎
不惜登臨矜共賞萬妃正舞玉幡幢
　　　次韻謝傅公謀賀雪
寒入冰絲響玉琴燎爐宿火費添薰夢驚窗眼疑留月
起看簷牙有墮雲三白預知開歲稔一杯聊敢破朝醺
踵門佳士欣相顧袖出名章過所聞
　　　喜雪
靜聽㣲雨落乾聲曉見平簷粉似勻去歲鴛鴦何苦熱
今朝鷗鷺太無塵眼空色界聊矜富酒極詩豪自覺神
踏碎瓊瑶無過棹虚教新釀熟經旬
擁火觀書硯不冰梅將雪訪有交情一寒依倚囘春谷
三白牽連不夜城玉燭試於調鼎見金穰安待翦幡迎
代畊無補妨賢甚歸去容成小築成
　　　立春前一日喜雪
司寒顓帝職云䖍肯許勾神撓雪權雙勝迎春猶卜夜
六花殿臘已書年太陽更不虧元日聖德由來格上天
慙媿小臣無補報巴歌敢共郢爭研
欽定四庫全書
　涉齋集卷八　　　　　　　宋　許綸　撰
　　七言律詩
　　　和袁同年接伴謁洪澤鎮龍祠韻
鬼神為德著冥冥不在牲牷只在誠䕶客往來今九度
感神昭假等三成長安妥帖平於席畫舫夷猶穩作程
應鑒㣲𠂻有孤憤中原却隔泗州城
　　　觀新堡寨因登平山堂次接伴袁同年韻
換得玻瓈千頃湖醉翁遺勝在江都登臨山色依然在
拂略秋容澹欲無新堡似雲屯戍乆舊臣何日策勲殊
王人按壘非尋勝歸報前遊有逺圖
　　　訪舊隱
自知樗櫟任天材閒愛浮萍靜愛苔歸有幽棲鄰佛住
時因佳客下山來青雲乳酒聊傾尾白雪形鹽旋摘梅
有月有琴君勿去百年懷抱待君開
　　　買山石航海有懷故園
它山移却伴疎篁磊砢堅於百鍊剛劚地尚餘蒼蘚篆
傍欄偏暎紫荷囊濕雲矯矯飛還凝煇鳳亭亭舞復翔
竹弟石兄應共語故園那得負風光
　　　益老過靈巖看築塘因慰藉小隱索詩
孤雲一片自由身古刹隨緣有夙因小隱未容蠶作繭
靈巖要看海揚塵築塘衣鉢時時唱信筆詩篇句句新
畫繡不須歸相里聞師自是鴈山人
　　　題州宅安航
以涉名齋敢自遑朅來何事得安航極知平地風波少
得似閒居氣味長旋了兒癡便退食聊為僧坐靜焚香
君恩未報空華髮孤嶼扁舟憶故鄉
　　　潘德乆將出疆之前三日移居作詩奉邀
乆住京華似故鄉遷居又復一畨忙此非子坐爭懸榻
何以家為便出疆屋下已聽湖水過樓頭不奈柳梢黄
今朝元已佳天氣試撥忙來共一觴
　　　喜聞轉庵新結暖閤因賦
老來百事一無能寒燠隨宜䕶寢興小院囘廊慵勃窣
圍爐暖閤便瞢騰向陽挾策明開牗隱几聽歌厚覆凭
聞道轉庵新結束宛同臭味我良朋
　　　次韻轉庵步城南有卜居依壑意乃古㢲吉庵
　　　之旁
出郊緩步當乘流依壑幽尋少餞秋水過斗門知浦口
庵當㢲地見峯頭賞心便擬為鄰卜志喜姑先著句留
祗恐據鞍方矍鑠未容此處就莵裘
　　　適庵
庵居奚以適為名痒處能爬是適情社後有誰留去燕
春來何處不遷鸎物情雅與閒相會酒興酣時句自成
要識適庵同一切客來不用舉深觥
　　　淨光丈室開小窗頗得江山之勝次璧老壁間
　　　韻
車馬憧憧走皂臺面皮三寸積黄埃禪房永日窗開闔
天際孤帆潮往囘二月風光供逺眺十年羈旅愜重來
現前一宿圓成案懶向胡僧問刼灰
　　　益老於鴈山築庵名曰東風小隱來求詩且約
　　　相見
師住靈巖飽看山結茅猶欲老山間懸知客路紅塵軟
輸與禪房白日閒蔬筍忘來詩格瘦楓梧落後鬢絲斑
煩師䕶取龍湫水待覔涓涓洗我頑
未終棋局爛腰柯繫日長繩竟若何報國有心祗皎潔
效忠無力恐蹉跎秋懷擬向樽前遣歸夢偏於馬上多
八月錢塘江上景可能作意莫相過
　　　被㫖祈禱數至天竺珪僧錄求白雲堂詩為賦
　　　唐律一首
白雲峯下白雲堂堂上高人一瓣香繞殿持經山四合
繚牆行道木千章衆生未免嬰時苦大士寧能與世忘
祈雨祈晴來復去此身却似白雲忙
　　　邀德乆兄靈芝納涼
曽許西湖三百首官身其奈苦相妨追陪歲月多遺策
零落風烟有斷章人道拾遺無好句天教老監學清狂
且邀海内忘形友領攬招提半日涼
　　　高峯寺
四面峯巒玉斵成團欒真是梵王城名山勝絶兹為冠
墨客冥搜逺作程清酌獻茶修薄供攝心歸敬誓餘生
全家飽煖君恩重佛日光中祝聖明
　　　袁性之自號為湖山遺老曩和予北征絶句因
　　　與其族人赴舉復見訪坐間求書湖山隱居扁
　　　榜因為著語
湖山本為吾儕設家世今為隱者居歲稔石田猶可飽
詩成霜葉正堪書因觀後進鏖勍敵肯訪閒人欵敝廬
醉覔扁顔吾敢靳和篇曽枉百硨磲
　　　隱居即事有懷潮州三首
屋後如屏擁碧岑愛山疊石尚同心肩輿不解勞人力
振策惟便助足音未擲裹巾行曉色不眠乘月坐秋陰
幽憂莫道都無景十月移春要滿林
載花航石自都城慙媿波神每不驚官職有何消得處
園池亦只信緣成賞心擇勝難扁榜信口哦詩莫主名
無奈新開城上路江山如畫總相迎
忘形海内鮑潮州遲次天教得共遊行李未還長問訊
扶藜纔過許賡醻湖光催我頻攜酒花影何時傍結樓
昨夜滿庭秋月色一年無此亦知不
　　　為季和弟作溪堂扁榜賦唐律一首紀實
鴒原分𣲖住松山溪繞山圍屋數間今少蓬成今宅相
舊將軍寫舊堂顔移來城市真堪貴纔混囂塵便等閒
教子教孫風月夜琴書聲裏水潺潺
　　　清卿求作混碧樓額因賦唐律
三十聲名晚合酬前銜乆自是潮州尚須漢吏二千石
聊卧元龍百尺樓混碧繆書波畫去醉紅憶為海棠留
從今只願摶扶上還許澄鮮守舍不
欵乃聲中自答酬湖山逈闊冠吾州際天野色青環坐
照水嵐光翠擁樓蓮浦𣺌瀰無路到松亭依約有船留
澄鮮近市飜堪恨混碧能容數過不
　　　袁起巖侍郎采予無盡意詩語以一段竒為淨
　　　相别室扁榜有詩次韻
一段竒中無盡意西湖風月契三生只今扁榜成佳話
它日尋詩有舊盟得失鷄蟲何日了去來鳬鴈逐時更
癡兒尚欠梅花句已擬長歌出塞行(方有襄/陽之請)
　　　高秀才紳十年前有同邸之舊以劒名堂求詩
沙河燈火闇殘更客舍猶聞諷誦聲科舉累人須要了
詞章似子豈無成勲名合是男兒事通塞能忘造化情
莫向斗牛占氣采夜深只願少㣲明
　　　范湘潭岸花樓詩
杜若青青湘水深長官為政見瑶琴飛花幾度春來去
行客自如人古今天地百年供旅寓江山一色費登臨
楚峯驛伴湘中館更有高樓待賞心
　　　侶鷗亭
世態浮雲轉首非孰於靜處見天機愛憎隨俗烏能好
爵祿無心牛自肥此樂尚憂兒輩覺斯人休祝我公歸
公如畧起功名念鷗鳥驚人已浪飛
　　　題富覽亭
萬峯如鶩萬波同擘浪雙鼇躍勢雄山過江來垂斗柄
水朝宗去渙文風家家洙泗絃歌裏處處蓬瀛圖畫中
莫笑先生徒壁立一畨登覽興無窮
　　　登憶謝亭併呈質弟
爭不遊山憶謝公亭成孤嶼恰當中山低山仰今朝異
潮落潮生自古同幾欲弄舟移白日何當把釣待秋風
惠連幸自還鄉里獨恨池塘句不工
　　　題春風亭
亭成秋日榜春風歲稔時和荷化工佳事感傷多白髮
壯懷突兀秪孤忠漢興即有中天運吏惰元無闢地功
只把春風宣聖化物華都在發生中
　　　題外祖母夫人李氏墓陟屺亭
陟屺哀哀八十親渭陽念母我傷情等為孝子終身慕
最慘嬰兒半路聲已把山光占塾教底須宅相寫亭名
登亭更望芙蓉頂吹棘風前淚併傾
　　　春晚登鈐岡
簿書抛罷一登臨恰有黄鸝送好音溪漲未消知雨近
林疎頓密見春深詩源乆廢如枯井宦况多磨似鍊金
手種故園三四竹新梢拂拂想成陰
　　　游金山寺
何年浮玉奠中川潮去潮來故屹然世事只隨波上過
佛身元向定中圓妙高得月天無際雄跨看雲雨帶煙
孤嶼扁舟無活計又拏楊子渡頭船
　　　登江山偉觀
江山如抱畫難加偉觀標名似太誇千古雲煙無盡藏
百年登覽足生涯詩情與客來天際潮汛邀人上斗槎
自是皇恩聊許借兒童莫便認吾家
　　　題石乳洞
山前老石碧巑岏山後縈紆洞府寛妙處通行隨步武
到頭平坦上團欒寶鍾池秘金為奏甘井天成玉作欄
古怪洪陽清石乳平章留與後人看
　　　游仙都
我來古括經行熟欲到仙都有底難澷道蓬萊環弱水
始知方丈近三韓千山開闔神仙逈一柱岧嶤宇宙寒
信有真人足官府不妨容我蹔鞭鸞
　　　初入鴈山見雙峯
鐘鼎山林昔罕兼乆汚清貫大傷廉移文謝客顔情厚
彈劾歸耕喜屬饜纔下盤山為邑里已排勝境入詩籖
年來百慮銷磨盡只有雙峯不退尖
　　　再遊鴈蕩觀雙峯
不到雙峯一紀年夢隨清磬上髙圓重來慣識羊腸路
兀坐慵談兎角禪欲剗舊題無好語羞將華髮照清泉
男兒問學全無用愧爾耕夫墾石田
　　　遊南明山
路上崔嵬斷復連危亭却立虎溪邊石梁架厂疑無地
巖竇梯雲欲近天客子詩情專物色老僧禪恱解行纏
亦知太與塵凡隔時遣鐘聲落市廛
　　　下四十九盤(時年四/十九)
了知四十九年非七七盤中共一機世路險夷行處是
身名榮耀眼前稀此生待足何時足平日思歸今得歸
厚祿故人如問訊為言留得故山嶶
　　　春園
用世無功孰取材誅茅作計剔荒苔花隨淺綠流春去
山擁新青入坐來寛闢軒窗便過夏高藏書畫待經梅
菊苗先晚丁寧種更要秋光次第開
　　　喜子儀侍郎同遊
擬訪南山自北山長隄信馬只如閒畫船瞥見矜紅粉
紫燕驚飛透白鷴三過名園成選勝再臨高閣似知還
兹遊不負花時節寡和陽春更許攀
　　　題洪陽洞
劃開靈怪幾千年傳與洪陽二老仙石室盡頭真境秘
天牕明處葆光圓乳泉煖滴燒丹井芝徑畦分種玉田
不是到來須束火故應名勝限囂廛
　　　聞轉庵遊西湖奉寄
馬上春光過若馳不須紀厯校花時青於前日長街柳
白似去年雙鬢絲强學後生須藉酒苦邀同社索題詩
朝囘要便西湖去輸與安仁尚黑髭
　　　酬常之換韻和江心寺詩
千峯屏繞浪環鋪莫把金焦作對呼絶境誰闚全體現
小亭人號媚川圖市聲非逺塵難到塔影雖雙嶼只孤
大似橘洲浮不去嶽根元挿赤沙湖
　　　再次常之換韻題江心寺詩
山川如畫鎮長鋪每坐危亭謂笑呼大艑揚帆飛畧彴
巨鼇出水載浮圖錦袍仙想前嶤古飯顆神遊絶境孤
不是謝公親歴覽相忘祇竟𣺌江湖
　　　媚川圖亭上觀江心寺詩
三山海上失雙峯插作中川鎮水龍高出赭垣尊御寢
長拖粉廡過僧笻夜敲圖繞千燈磬曉擊聲聞兩岸鍾
莫恨無緣隨展鉢時來亭上足從容
　　　某謬題媚川圖江心寺晚荷仲歸兄依韻寵和
　　　至再愈工勉酬厚意終慙辭費
孤亭面直海壇峯真覩龍翔瑞應龍長羡僧行圖上境
不勞杯渡水邊笻推移日月東西塔透徹天淵昏曉鍾
妙處難將聲相見唫摹終恐費形容
　　　醻翁常之和媚川圖上觀江心寺詩
江北屯雲翳列峯江心靈雨走神龍已拚阮子一生屐
更倚仙人九節笻晻靄孤帆昏野渡霏㣲兩塔濕疎鍾
何須小米糢糊筆潘令新詩足寫容
欽定四庫全書
　渉齋集卷九　　　　　　宋　許綸　撰
　　七言律詩
　　　送呉待制安撫襄陽
天借琳琅鎮上流西風作意送行舟去㸔峴首何因感
遥見長安却是愁平昔勲名期帶礪向來談笑飽貔貅
輕裘少展籌邊畧歸問君王覔酇侯
如君自是急難材牛斗光芒未燭台何以家為人咄咄
維其時矣詔來來臨湖盡去封侯橘度地先栽調鼎梅
惡語流傳真引玉滿懐眀月向人開
　　　送何正言持節湖南
山莊寂寞信驚猿鵷鷺行踈亦斷魂持節過家天借便
引嫌得請帝疏恩湘雲開處峰峰好諌紙藏來字字温
只恐夜深思賈傅長沙寧久駐軺軒
　　　送趙端眀帥蜀
謀深無位可醻功端殿幾廷禮數同盡以四川歸節制
重乘九折見精忠平生清白天垂相簡在登庸帝降𠂻
萬里橋頭莫言逺恩波只在大江通
　　　送鄒國遂武博知濠州二首
長髯如㦸氣如虹只欠吾曹抹額紅右序談兵瓴建水
上前論事殿生風懇辭射策登賓閣乞許分符立戰功
他日濠梁真得意要㸔魚水得君同
孤嶼秋風憶釣蓑因君理櫂起勞歌分留鄉思從兹始
報答君恩奈若何陶令籬傍猶有菊伯齡石上苦無禾
問言何補青蒲事為道新來白髪多
　　　送毛監丞知漳州
參禆不解力吹噓摻别何勞嘆索居子去定為慈父母
邦人應得樂田廬臨漳從此無苛吏嚴瀬曾聞治猾胥
暇日若親横槊賦為言珍重百硨磲
　　　送胡司諫同年赴湖北漕
洞庭青草碧相連使節經行别有天又輟諫官湖外去
要蘇民力未央前一枝臘雪邊江驛百丈春潮上水船
小駐軺軒私雨露司存及早侍甘泉
　　　送潘徳久都幹為賀生辰使屬
廼翁舊取燕山第子恰從人去使燕孽子孤臣應有淚
祖功宗徳本無邊離離故國摇鞭影耿耿新詩貯腹便
父老相逢勤勞苦為言咫尺中興年
　　　送張子儀尚書鎮福州
蹔違天陛星辰履便上春風李郭船兩地逼人真勇退
三山去路儼登仙循環花甲趨庭日遺笏棠隂在鎮年
盛事相望已無匹寳奎新賜更光前
　　　送直院樓尚書同年以閣學知婺州二首
受敵詞章八靣全慶元書詔四方傳星辰聽履聊紆歩
筆墨論功即化權將母願為符竹計投誠徑繳冕旈前
蹔煩明月雙溪照兩兩台星尺五天
隆興最盛初元榜當日曽推第一人出世經綸知幾佛
㸔君意度不無神居然勇退非驚俗行矣追隨亦為親
只恐苦無眀月句經行難作隱侯賓
　　　送禹之臯之舅赴調二首
我是次公門下客登龍因許與乘龍只今擊柝從闗吏
漸可扶犂作老農莫報黄壚埋白玉滿㸔清廟列金鐘
二難自是從來譽勉事功名定亢宗
九年清夢落鳴珂尊酒相逢奈樂何但恨醉人成謬誤
莫嗔驚汝感摩挲行裝忽指呉門道别意今隨楚水波
若訪水僊逢處士為言新句苦無多
　　　用樓尚書韻餞同年曽寺丞守温州
三十三年同日喜憶曽書札問淮堧造朝合究三千牘
出守聊違尺五天官舍君應思繫馬家山我亦念斜川
政成的有天官列不擬攀轅擬執鞭
　　　送劉東玉提幹之官茂苑
共論𨽻古弄文漪酌别寧忘載酒巵去去臺中攄婉畫
行行篋裏富新詩向來閥閲多丹禁豈有人門後白眉
九萬扶摇從此始他年書劄問茅茨
　　　送石謙伯就許襄陽辟
襄陽耆舊流風在幕府文書併省餘勿以脩塗愁泛宅
不妨勝處憩安輿碑存峴首堪懐古詩憶槎頭匪為魚
萬里功名從此始勉旃聲價百硨磲
　　　送鄭仁叔宰長溪
清於道骨澹於僧海内忘形得此朋作縣只如詩思苦
能官已被薦書騰下車搏虎真堪笑入境無蝗定有稱
我亦孤愚諳此味願言加飯履春冰
　　　黄叔萬知縣以魯名齋求詩將赴公安併以為
　　　餞
堂堂張也竟難為一唯工夫魯得之得兎故應忘百慮
亡羊正爾失多歧千林摇落青還在孤月當空影自隨
昔日校官今作縣魯齋行處即吾師
　　　送王子大知縣
金閨通籍綰銅章荔子黄時恰到鄉僧夏相期塵外住
官朞將趣槖中裝傾心棲棘仇香地側耳鳴絃單父堂
説著江西如故里南城春色勝河陽
　　　送余伯益知縣
建章萬户及千門博物如君自不羣入幕向來爭論薦
鳴琴此去定知聞官惟作縣堪行志閩獨於鹽害未分
剖竹乘軺同臭味願求長策獻吾君
　　　送鄭節卿赴新喻丞併呈李諫議
南漳撫字溢三年當路文章喜薦賢鶴髪有親須祿養
鶚書無地足常員為丞盍過滕王閣詣府欣依刺史天
諌議恩深曽一顧煩君為我道拳拳
　　　送鄭廷玉教授之官邵武
太學聲名十五年雞林副墨競流傳諸生定滿升堂履
獨冷何愁坐客氊預恐上方催給劄便應西笑去朝天
君王若問安邊策上藥良毉有十全
　　　沈架閣席上送沈教授之官邵陽二首
祝融七十二峯尊諸老相望古道存二邵人才元有種
三湘風物向曽論先生此去行師説弟子從今記善言
為訪衡山戴監嶽可能畧不傍華軒
郡侯名字祖鞭先郡倅風流世有傳更著廣文鏜脚坐
亦憐委吏鼎科年江山莫道非吾土官舍曽無有此賢
自是蓬萊山上客枉教予作送行篇
　　　送簡夀王主簿之官番禺
住久江西近物情聞名雖舊蓋初傾未聽健論折髯喜
况有新詩出䄂清為簿免從髙士例飲泉要改昔人名
為言牧伯乘驄舊愧爾傳家折檻聲
　　　次韻臨川傅簿經過道舊之什
傾蓋臨川卜再逢嵗華飄忽老秋風汗顔何補千人聚
過眼還驚萬馬空今子所淹棲棘地曩余曽掌采芹宫
種松己長煩公問梁棟如今中未中
　　　送鮑清卿運幹調官還里二首
筆端有印印金泥榜榜名髙米様齊兩郡漫遊官似水
七階懶覔薦為梯登瀛已近帆驚轉入幕雖卑首願低
舉士引嫌堪自媿眼㸔湖海放鳬鷖
家住城南水竹村羡君月榭與風軒頭顱已料書生骨
言語難酬眀主恩何日致還歸里社也教依様買山村
彈邊求炙君憐我許種名葩寄後園
　　　送范南宫守彭歸蜀
起草南宫著作庭歴階亦合侍承眀乞身只擬分符去
持節何妨衣錦行道在不孤知已舊才難偏愴語離情
極知便下思賢詔其奈巴江白髪生
　　　送黄元章秘書還餘杭待次荆門
蓬菜雲色正飛浮猛乞分符向玉州抵鵲信嫌三獻辱
如虹肯要萬金醻勲名不朽山為礪軒冕隨縁芥作舟
却憾渥洼求汗血不如天廐出驊騮
　　　送鄭節推勝棄職歸省
慷慨中原泣夜䦨一門忠孝只南冠來歸九死賒猶易
就養一官輕底難幕府禮羅留莫住清時長鋏惜休彈
男兒富貴尋常事要取功名與世㸔
　　　送鄧南秀解秩東歸
小麥茸茸短覆泥如何熟得濟民饑青黄未接我狼顧
黒白既分君解龜已拜一言真苦口極知三折是良毉
從今洗眼㸔華要書札無忘慰夢思
　　　送榖仲歸謙謝以詩次韻奉酬
一樂長存抵萬金百年誰肯放愁侵飯蔬飲水真吾事
懐寳迷邦豈本心桑户琴歌奚此極孔門弦誦有遺音
新詩當暑時時至每讀清風自滿襟
　　　送解省元赴南宫
過庭有子即同登學圃承家豈足稱刻畫無鹽容更醜
寵光蕙草句全勝名場自此一投足宦路不須三折肱
累月笞兒吾豈敢短檠猶可課秋燈
　　　送林定國赴秋試
讀却床頭滿架書時文元不費工夫向來㸃額闗竒數
今日焚舟合壯圖去去秋風趨北闕行行春色滿西湖
癡兒未了書生事珍重青衫報國軀
　　　送劉守之上舍赴試
廼翁壯譽動賢闗晚把州麾苦要閒細字尚陪燈火課
淡書端要姓名攀扶摇稳泛魚三級文采曽闚豹一斑
舍弟若為同日喜兩家親老想開顔
　　　次韻餞振之之行
半生經史競分隂奏牘三千幾汗青技到屠龍從俗笑
志存流水有人聽故園勲業千株橘世路生涯一草亭
却笑劉商長得醉為無管屬愛浮萍
　　　送安福劉秀才謀卿仍簡分宜傅公謀
昨夜西風入楚扉登臨遊子勌將歸璧廱未頓新書笥
錦里還尋舊釣磯平世勲名賒馬革男兒貧賤且牛衣
傅巖詞客如相問説是今非昨更非
　　　送徳友之長沙章貢併懐薛葉二兄
篇章足可慕淵眀其奈田無二頃耕甥館久居誰厭汝
客塗逺問我憐生湘山物色留新句使節綈袍有故情
併語鬰孤東道主春風吹夢到容成
　　　送陳西老西上併簡張功甫
二月春光韻管絃琴書獨上館頭船篋中未有西湖句
闕下曽傳樂府篇名勝難逢分手易游從雖晚服膺先
有如尚待金門詔須訪南湖桂隱僊
　　　中川席上送陳同甫
眼底男兒隘六區似君豪氣有誰如中原赤子頭今白
天下蒼生力未紓北闕有書流涕上西山無地帯經鋤
共談世事何時了勸子加餐返故廬
　　　送俊老再住惠因
天台自是金仙窟而况師曽住惠因祖令全提餘作畧
舊營重按想精神絶憐老宿參辰象何限名藍甲乙人
若遇毒龍師攝取經行杯渡熟知津
　　　送清監寺徃平陽化縁清乃王詹事女
詹事家中靈照女圓月㑹下祖師禪一條見地如絲直
百架脩廊尚結縁飛錫先從坳裏去擲盃聊當渡頭船
更於何處求真佛說似檀那領現前
　　　喜徳久從人使北來歸
詩翁萬里恰歸來滌靣那無一㸃埃生馬諳騎便武事
故京熟覧動詩才别來我已成炊夢此去君應悟刼灰
見説北庭猶假息可無尊酒沃崔嵬
　　　和袁同年接伴賡從客陸成文韻
鴈塔題名不記年相從淮海喜跫然了知鵬鷃懸㣲分
祗覺䕫蚿有故憐共泛仙舟凌浩𣺌賡吟醉墨墮芳鮮
少游陳迹無尋處小五湖中水拍天
　　　和袁同年接伴賡從客霍希文過楚州韻
一水分流西復東畫船隨水去怱怱晚風鼓角増悲壯
髙壘營屯足長雄糧道已無清口應舟師㑹把朔庭空
眼中方畧全圖在未肯輕將屬畫工
　　　次韻袁同年囘程見示
秋風日日動詩情人與詩篇一様清歸去星辰添秀潤
經行草木倍精明河山未閡功名志嵗月徒催鬢髪生
送客㣲言何足録便將佳句榻前呈
　　　呉門次韻頤剛嚴陵留别過新安
功名破甑等虛空身世隨縁邴曼容行色過於秋澹薄
離情恰似酒醇濃想君時㸔水西景顧我方聽夜半鐘
莫計升沉須强飯男兒愛惜鬢星鬆
　　　因振之之行過新昌懐鮑清卿
新昌令尹鮑參軍中的聲名孰似君未免徒勞紆墨綬
不教平歩上青雲句如冰柱當庚伏心似秋空納世氛
豈為求齊工鼓瑟知音合遣九霄聞
　　　懐轉庵餞客
一水經行昔飽諳故鄉真似是淮南杏花巖畔春擕酒
楊栁堂前夜駐驂隣境不停科甲馬吾民常喜足田蠶
風謡物色堪詩句餞客歸時問轉庵
欽定四庫全書
　渉齋集卷十　　　　　　　宋　許綸　撰
　　七言律詩
　　　南省簾外唱和五首
句讀江西獨亢宗筆禆造化蚤論功相逢客已傳河尹
未見天教憶戴公歘訝鞭鸞仙尚散猶憐小草味能同
眀朝遣客方公事醉墨何妨落暮鴻
寒似西來不立宗酒兵屢敵故難功詩成染筆能忙事
勘罷糊名也自公細雨燒燈驚節過清尊華髪與君同
故園花訊新來少欲問平安無過鴻
畫史何人更姓呉梁園重與續成圖晴泥正好一犂雨
歸思還先六幅蒲院鎻餘寒春力峭書殘午後客情孤
新詩剩喜相料理已覺胸中隘五湖
桃李枝頭鎻沍寒天工一笑發嫣然喚回雪苑陽春脚
幻出瓊壺小有天歘㸔南圖羊角上恍思西抹阿婆年
政須㸃勘頻呵䕶凖擬開函近御筵
不因呵手軸書簾顓帝司寒盍解嚴已放官梅撩杜老
更堪園栁憶陶潛定無裁鑒追王謝敢别姸媸擯嫫鹽
爾許空餐已知愧底須自喜作沾沾
　　　次韻留守劉觀文鹿鳴之什
一時天府姓名登三載文翁禮俗型已著衮衣親勸駕
更施燕席共談經杏園路逐三春暖星漢槎通八月靈
聖策若詢黄髪老為言輕重繫朝廷
　　　劉正言講筵視職初直玉堂見案上所和髙紫
　　　微陽字詩寵和二章見示因用韻答以一首深
　　　愧短拙
措世規模豈小康八荒夀域萬年觴諫行膏澤苕溪水
講勸淵源養浩堂遇合共欣魚縱壑濶希真見鳯朝陽
簷花細雨金鑾直預卜為霖喜色黄
　　　次韻常之嵗晚督才叔詩課
流年舍我疾於飛受嵗於予孰敢違有愧淵眀新覺是
自憐伯玉舊知非盍簪列炬昏騎馬博簺相歡夜倒衣
豈復少年豪氣事詩壇聊為解堅圍
　　　次韻盧次䕫直學投贈二首盧之父有師法方
　　　訓長孫鑄而次䕫近繹子屈致教參孫發䝉
大難過訪憶曽醻謁入徒慙刺字留惠我新詩堪照夜
喜君逸氣正横秋時哉好去陳三策老者那能畫一籌
暇日太丘如共欵忘炊肯更作糜不
老眼青燈字字愁猶能宅勝復棲幽要追野叟田夫輩
願作漁鄉橘里侯蚤取科名辭舉業來陪散吏入詩流
小孫勤苦童䝉訓未解知名杜若洲
　　　約轉庵
半夜月眀晨起風不眠附火鬢搔蓬牕虛洒急疑霰集
閤暖香微知菊叢便擬南枝開摘索只愁卯酒醉冬烘
行吟真愛亭前路梅蘂已如椒子紅
　　　百七丈和篇有盡道温柔别有鄉誰知絳闕水
　　　茫茫之句意有屬也再用韻奉酬
仙凡從昔各為鄉弱水蓬萊隔混茫不見麻姑呈狡獪
空教賀老號清狂兩奩心事無人共萬㸃花飛有底忙
説與東風須作主莫教癡白妬嬌黄(公家寵妓張/氏者善弈)
休厭黄鸝百囀聲詩翁亦是不平鳴中年懐抱愁離别
暇日親朋好㑹并踏損落紅無錦韈唫成白雪有朱英
欄杆徙倚空三歎雨後斜陽冩不成
　　　百七丈寒食扁舟之盟遽寒姚黄恐成輕負輙
　　　賦二篇復以酴醿為約
閒中直指醉為鄉寒食扁舟竟渺茫可惜海棠隨雨過
猶憐粉蝶伴醒狂游人静後西山好春事深來老圃忙
未必煩公頻折簡花時還是負姚黄
連夕驚雷非惡聲池塘閤閤幾蛙鳴春程尚有三之一
樂事那能四者并養得苔錢教滿砌足為花地藉殘英
聞閒不惜衝泥過架上酴醿玉已成
　　　謝觀復長髯垂膝儼然山澤之癯棄去儒業從
　　　皇甫道士於廬阜余見之三茅以所編老君實
　　　録見贈賦此奉酬
真是儒仙藪澤姿長髯合住謝家池香爐峯下㸔雲坐
碧玉壺中倒景窺妙㫖五千歸日用纂言十萬見宗師
故交幡起逃儒恨不值青藜夜訪時
　　　酬劉孝若二首
春去堂堂已浹旬幽花耿耿尚能春細思造物尤恩我
晚著家山剩庇身客至情親惟話舊詩成意足不求新
長年道路多踈隔如子相過正要頻
囘首城南同舍時參辰相望更為誰杜門正媿衰兼嬾
枉句多慙頌不規新竹篩金鳴粉籜初荷擎葢弄紋漪
小園景物堪供給剥啄何時共説詩
　　　次韻酬王宣甫
老去才衰非曩時如今何處有新詩陶溪已過黄初作
漳浦曽同鄭老期近喜髙軒能肯顧飜催歸棹起相思
杖藜固有慇懃約逸駕愁難十駕隨
　　　奉酬沈仲歸
劉墻屈壘敵金湯今繼薫風冩拒陽久住揚州詩富艷
蹔歸孤嶼句清凉簷聲疊喜隨花落野色方期共竹光
偶苦河魚今少愈不應樽酒負鵝黄
　　　次韻酬才叔仍送酒
逸駕翩翩莫可攀飛騰豈久住鄉間秋風便起東西玉
郢雪姑吟大小山僅喜借居鄰竹院能無持酒到松闗
樓成約共魚軒過急遺雙壺且破顔
　　　再用韻酬才叔
試聽剥啄莫尋推竹院來過更有誰紫鳯迎門披裋褐
小龍入臼破新規映空白鷺排青障照水黄鸝㸃碧漪
春去自應留物色眼前何事不供詩
　　　融州和孝若韻見寄併謝真愛賞梅之集復次
　　　韻奉酬
城南家訓不籯金曽共青燈課夜唫徃行二劉元作則
後人六藝盡師心經傳鄉𣲖源流逺詩到孫枝志思深
玉潤風流今鮑叔卜隣佳處到于今
同病齊年各老成喜君勿藥近安平籃輿不惜尋梅過
藜杖何妨倒屣迎潘令劇談聽至夜劉郎新句和來清
疾行每愧穿楊手金榜君居第十名
　　　次韻酬石謙伯二首
拂雲著句未能竒聊為溪山且發㣲過矣瓊瑶煩答贈
居然懐袖有光輝經時苦雨無佳思幾日占晴望落暉
石友不來春自老登山臨水送春歸
石兄兄石不兄錢卜築山邊復水邊位置亭臺依茂密
剔䟽巖壑聽潺湲拂雲脩竹還通月擎蓋髙松不記年
預恐陶君回俗駕擬乘下澤疾驅前
　　　酬木伯初仍簡才叔常之
惠我詩章有琢磨傳家學力見功多恍驚社裏摛文手
奪得天邉織錦梭競約芳洲容與戲預欣清夜醉時歌
熏蒸浪泊㸔鳶墮不念垂垂老伏波
　　　次韻酬潘才叔
杜老添愁憐晦日閬仙不睡惜殘春閏餘寛我花枝眼
年事逾君卦氣身架上酴醿香已歇階前紅藥色方新
新晴肯訪山園否聞健聞閒莫厭頻
　　　再酬同社
殷勤春事尚彌旬豈是榆錢買得春映水殘陽開句眼
滿園新緑芘花身論文把酒交情舊對弈忘機局靣新
信筆題詩無好語多情烏鵲喜聲頻
　　　酬沈仲歸
曽倚平山望逺峯橋過真主昔囘龍詞飜十事温卿閱
句敵三都蜀嶺笻置驛家風羅四靣揮毫帥守角千鍾
來歸肯作蕭閒伴一誦新篇一起容
田家渇雨望雲峯掣電驅雷起蟄龍喜極三農俱合爪
争扶百拜各抛笻先生不用愁經笥老子惟須辦飲鍾
換韻題詩應有句何人起舞為予容
　　　次韻酬梅南夀舊曽和予梅花詞
衣鉢歐梅無别峯天慳發處妙屠龍瓊瑶有句傳商鼎
金石留聲在蜀笻三歎少曽賡俚曲五音全得列編鍾
末章壓倒君餘事不道承家有媿容
　　　自和(芍藥猶/開一朶)
净盡繁紅但碧峯藥欄猶有緑盤龍風光何限供吟筆
霜鬢儘添宜老笻豈必愁來方酌酒底須句到始撞鍾
閒中作樂真吾事多謝天工久見容
　　　用韻酬常之才叔
西山爽氣挾蓮峯礙眼何甞恕籜龍近種猫頭未成竹
擬求人靣替扶笻春歸意緒愁千斛病起情悰酒一鍾
莫話朝雞萌妄想形骸老醜若為容
　　　酬翁常之次韻
雲問聲價仰髙峯今向詩中識士龍傳誦廢餐惟閣筆
行吟須杖轉思笻晚欣鄉里才華盛故是江山秀氣鍾
竹院過從煩答似坐來起敬有羞容
　　　再酬梅南夀
㸔雲注日愛竒峯撼壁魚梭欲化龍鳯沼催詩欣在手
驪珠奪目急扶笻老慙尚竊祠庭禄閒覺驚聞夜漏鍾
報答一春無好語更憐同社曲優容
　　　用韻酬常之
老慙匿影愛嵐峯已愧家聲昔二龍鑿井得泉思種橘
尋河知路記因笻加餐漫説囊中法應俗多違飯後鍾
同社朋來欣已諾何時倒屣却從容
　　　疊用韻酬常之
迢迢起頓兩三峯石窟門邊有斷龍致爽君能豪拄笏
策疲我媿老搘笻論詩句句諧唐律舉酒時時敵漢鍾
謝客分留餘物色可能無意更形容
　　　用韻酬侯居甫
玉樹風前映玉峯吾家安得此乘龍書林未照青藜杖
甥館肯陪髙節笻歸棹喜聞明月載哦詩想帯夕陽鍾
從今社裹添光寵咳唾珠璣有仲容
　　　再用韻酬居甫
凌雲健筆聳雲峯奪得標歸信是龍官似梅仙非素隠
山經謝屣伴栖笻栁邊待起明光草花外要聞長樂鍾
暫肯聞閒入詩社來篇三復嘆南容
　　　酬鄭千之
契託尊公千佛名思瞻生氣屬丹青愛君克肖充眉宇
將母通家過里亭難韻更能陪我和苦吟想見徹隣聽
勉傳衣鉢窮年計入學元非一仲丁
　　　自和
擾擾人生漫百營思量蒲栁豈長青四時代謝真郵傳
百嵗光隂寄客亭眼底浮華非我有静中真樂要人聽
故吾不惜全還我二十三前是白丁
　　　和居甫仍喜其得雄
歸巢勌翼底須營家近容成取次青笑我﨑嶇山上路
羡君瀟洒竹間亭弄璋已覺門䦨喜引玉尤驚里衖聽
得子且欣容易養庚壬乙丙况藏丁
　　　徳久寄南游詩卷内和丁字韻凡九因次韻寄
　　　酬
三逕雖荒可更營歸來因得課樵青巖棲寧著髙低屐
世路怕過長短亭厚禄故人新枉句髙山流水舊知聽
案頭展卷勤収拾却恐天官勅六丁
　　　酬常之
連朝晴霽有何營静對脩篁照眼青旌節花迎門外客
發揚荷傍水邊亭雙呼鳩語元無據一箇蟬聲已可聽
鵲鵲飛來還送喜吉丁新句遣家丁
　　　奉酬常之仙藥課畦丁之什
在勤生計合勤營手劚山園藥甲青首辨君臣嚴位置
次㸔炎冷各調亭有身為患那能見未説能仙自喜聽
肘後傅來須記取種時端是戊銜丁
　　　酬孝若
自笑求田了不營竭貲結屋為山青尚憐逺岫光傾座
猶欲平崖稳著亭同社唱酬雖數至扣門剥啄未嘗聽
故交要識今吾靣不是遺民即隠丁
　　　酬南夀(挾策方勌/而二詩至)
窮當堅似亞夫營誰似任安事衛青欲使威儀還漢舊
未傷風景隔新亭功名薄處書慵讀志節髙邊我愛聽
過午尚思茶一盌休將後蔡比前丁
身世悠悠莫苦營是他松栢只長青寛於繭甕茨為舍
大似雞棲草作亭蟲臂鼠肝元自定龜毛兎角慣曽聽
臚傳天語君須記第四科名合是丁
　　　仲歸以結局丁字韻二詩七夕乃連和四篇至
　　　如數奉酬
年衰病怯思怔營惟見詩筩眼便青連和舊篇纔結局
髙吟新月恰當亭敢輕勍敵嬰生力正恐陳言厭熟聽
入社莫言詩殿後此時孤律夢方丁
君詩紀律似堅營氣王東南幟赤青湧思急於流峽水
疾馳快似速郵亭想當愜意須頻讀説與齊眉更喜聽
擊鉢工夫勝刻楮賣文却笑隠吾丁
年逾卦氣易身營除一君猶鬢髪青豈但文章難匹敵
只量筋力敢秤亭詩如博奕聊賢已調似渝歌且易聽
除却唫哦無一事齋心惟敬六神丁
聘錢猶欠入驅營野語傳訛亂史青河鼓牛郎隔河漢
成橋烏鵲為津亭隨縁樂事從心賞妄想佳期莫耳聽
見説老人星合見更占秋丙㸔春丁
　　　次韻湘西許老
困倚床頭未當癡結廬取次不塗茨常留真火添丹竈
任使清霜上兩眉入市有錢時施藥還家無藁自吟詩
不因乘興來過我老子姓名誰得知
　　　次韻王宣甫
佳句馳來合斬闗家童豈得嫉渠頑好懐偶苦催租至
厚意虚教垂槖還近社賡酬幾寂寞舊詩塗改厪爛斑
轉庵方示維摩病猶望崇齋大小山
　　　次韻孝若謝報謁二首
訪舊論交憶斷金閉門宣想日髙唫應思后牧長囘首
更學隂何苦用心顧我自知經世淺如君何苦愛人深
相逢休説東山話已覺昨非猶至今
如懸夜雨潤冬晴菜本朝來翠浪平菊老容成宜退聽
梅開真愛欲相迎擁鑪静坐心非想把筆題詩思過清
寫寄城西老朋友數能過訪不無名
　　　次韻盧康伯别家塾後示惠二詩
投老投閒袖久通何妨搔首鬢如蓬故人索我形骸外
春事開予笑語中别去未幾情似闊詩成倐至福何洪
倦從逺役寧株守人訝相從臭味同
如君摸索不難知匡鼎來時解説詩莫作𤓰分甜後蒂
已拚樗散鬢成絲聞閒嵗月壺中永取靜光隂隙外馳
莫道廣文心似鐵知心猶有賦梅詩
　　　次諌長韻
繚垣虚晝静沉沉兩行槐隂一徑深細雨入簾供洪溽
(按供洪溽三字/難解疑有誤)清談參坐共蕭森柳邊花底隨官事緑
暗紅稀惜壯心正以頭風無藉在詩翁佳句敵陳琳
簷溜涓涓響澗涔濕飛蝴蝶見深深乳鴉雛雀自醻答
老柳古槐惟蔚森同省三人慙未至許身一字愧初心
好風隔院動脩竹隨意題詩傾碧琳
　　　再次仲歸臨池韻
聖時下士若卷阿鴻筆詞源走萬波南省只教韓愈到
北飛猶障禹門過男兒器業偏成晚夫子才名獨患多
地闢天開知有日中興宜頌更宜歌
　　　次韻劉孝若二首
每思忝竊長知愧何有行藏可待眀壯不如人祗録録
老將及耄更平平故交契予情文厚佳句馳來格律清
擬策疲駑追逸歩却愁重趼趣脩程
宜男草長欲忘憂含笑花開却似羞轉蕙有風凉意動
重梅過雨漲痕留幽閒嵗月難消受香火朝昏未答醻
珍重友朋相慰藉鼎來賡和得因由
　　　次韻轉庵幽禽到硏邊之什
梅風拂拂動薫絃久雨休疑是漏天有客方懐唫澤畔
無樓那得住山邊添香遣日愁難破換韻傳詩喜欲顛
犯戒成章賢博弈門人已廢蓼莪篇
　　　次潘茂和韻
久向竹林聞小阮恨無此客豈無氊文章未可為餘事
子弟何妨自太鮮老去嬾兼衰作病傳來詩與月俱圓
瓣香合為牀頭易笞鳯鞭鸞不是仙
　　　袁同年過揚州遞書并詩再次韻約同留維揚
　　　觀春色
一緘書札故人情中有新詩字字清郵置傳來心已醒
秋鐙讀處眼偏眀揚州路近帆能疾𤓰渚潮來水似生
少駐星軺問遺俗春風生帳有詩呈
　　　再次韻仲歸
身名已媿鳯巢阿世念難教古井波老覺病時終是嬾
話當情處愛相過聞閒莫惜朋簮盍服義相將户履多
意到㑹能拚劇飲與君同賦醉時歌
　　　席上次劉振之賢良韻
眼底扶疎緑漸稠傍林軒檻轉清幽空飱敢擬過僧夏
閔雨猶憐近麥秋客有好懐厪夙駕袖將佳句豁牢愁
焚香餉客無多景静聽呼雛鳥雀啁
　　　子儀侍郎欲擕家泛湖不及踐旬休之約再次
　　　韻
案頭故紙積如山春去能無半日閒已約旬休同此集
預愁隂雨在其間時清不禁無何飲晝永從教竟日還
只恐扁舟成㧞宅同遊無路可追攀
　　　再次韻子儀侍郎用沈察院韻
杜宇來時憶故山簿書叢裏且聞閒流傳舊體湖山外
賡唱新聲伯仲間雨霽園林鶯亦喜風輕簾幕燕知還
蘇公堤上眀寒食逸駕翩翩不可攀
　　　次王宣甫韻
一春無計接茵憑野草閒花漫自榮留得小欄紅藥在
待㸔新徑緑隂成亦憐酒醆踈談柄肯寄詩筒督課程
多病感君勤問勞肱三折後萬縁輕
　　　重陽前兩日集轉庵同社而今日忽雨次轉庵
　　　韻
攙先登眺髙為節片叚芙蓉錦作花賴得前朝曽此集
有如今雨欲何加歡濃未分𤣥成白客醉猶憐酒勝茶
猶恨梅川無好句更須君賦為傳誇
　　　次常之韻
身閒城市即郊坰况是秋髙氣倍清醻唱篇章驚句眼
徃來節物見交情重陽檻菊眀朝摘細雨簷花昨夜鳴
晚霽嘉賔不重賞靈山空自愛嘉眀
欽定四庫全書
　渉齋集卷十一　　　　　　宋　許綸　撰
　　七言律詩
　　　寄陳頤剛
眼見交逰半陸沈可無百丈引清深注成兵法有竒志
閒過壯年應苦心幾度梅花開悵望有時楊葉夢追尋
男兒機㑹何終極莫遣愁將鬢髪侵
　　　簡轉庵
扣門有礙吾何適排户頓疎君作難不對桃花傾社酒
誰憐燕子怯春寒便過熟食過元已尚看酴醿看牡丹
却笑今年詩厄閏畧無好語入毫端
　　　簡才叔
坐看母竹長龍材衣上新痕染碧苔杜宇不隨春老去
黄鸝偏傍水光來搖搖書帶連香草冉冉凌霄上古梅
此意轉庵同領解更須潘令好懐開
　　　寄洪州新建知縣
逺聽絃歌樂部封放衙乘醉半疎慵家辭南越無千里
縣管西山有幾峯人望廢田禾影合吏愁空獄蘚痕重
孺亭應更悲前事煙草萋萋叫夜蛩
　　　入南鄉檢旱紀所見
分宜南北兩鄉分路入南鄉過所聞蕎麥滿山明積雪
晚禾匝野漲黄雲寸田必墾憐農父五斗空餐媿令君
惜許早田成旱損不成樂歲答民勤
　　　紀所見
百年厦屋盡良材客位經年長紫苔失馬塞翁翻有得
撫松陶令盍歸來門前婀娜千行栁墻角輪囷一樹梅
滿壁圖書非詫事錦囊成篋未曽開
　　　夜渡分宜水南
一水彎環抱縣流水南物色總清幽案頭故紙看成葉
眼底青山見即愁夜喚扁舟乘月渡静聽魚網瀝波収
忽思孤嶼中川畔滿意秋風落釣鈎
　　　括蒼道中次陳頤剛韻
詩翁四十九行年説著行邊喜欲癲介婦灘頭隨水宿
馮公嶺上伴雲眠趨時萍實甜于蜜閲世匏壺老更堅
冀北須君空一洗眼前駑馬太勞鞭
　　　宿建徳驛追次張于湖壁間韻
此驛閲人多似我于湖去後有誰來詩留版壁經年在
門對巖扃盡日開天上有文修白玉人間無句對蒼苔
相逢莫問滔滔事荷蕢曽過有意哉
　　　舟行早起處州溪上
溪容霧氣撲清芬野色㣲兼曉色分檣表已迎山背日
纜端猶繫石根雲打頭風信看來轉當面灘聲語不聞
遙喚漁舟勌囘首人鷗那得更同羣
　　　早起
歸來百事盡摧藏卦氣行年分所當未曉不眠真是老
纔明便起有何忙移山種石愚翁癖遇酒逢歌楚客狂
此外胸中無箇事有時信口作篇章
　　　睡起
飯了晴窗睡足時杖藜徐歩出荆扉若無俗事關人意
只有楊花㸃客衣黄鳥怨春渾不住杜鵑知我亦思歸
隣家酒熟容賖買竹笋初生韮菜肥
　　　書債山積久逋余丞相報緘連發二書畢喜作
　　　口號
自思堪笑亦堪憐嬾與頑兼不可鐫兩紙書成大功業
三杯酒罷小神仙每當静處常追悔何似閒時旋補填
害性苦心從古病不如歸去樂殘年
　　　湯晉卿善談命求詩紀實
已近無聞半百年枉煩明鏡照華顛湴河驛馬妨乘鄣
氐宿蒼龍分委天告我三陽聞好語騐君三命有真傳
預愁一字終無補何日歸歟阿對泉
　　　徳久和韻以予請外之力預為悵然再用前韻
已是于思去復來自慙無補効涓埃麤官只合供煩使
昭代惟須急異才名士不應詩作祟諸公方擬管吹灰
且容一舸江湖去廬阜煙蘿鎻碧嵬(廟堂許以/江西漕節)
　　　才叔調倅歸(報謁不值訪松廬/留别拙語併呈)
五月征行思竹院半年賡倡負松廬水西風月分歸後
衖北交朋過訪餘攜具洗泥曽醉否逃襌得句定真如
渉齋終日攅眉坐正賴清新為起予
　　　鮑融州病足叩謁適遇孝若示融州菊詩和篇
　　　次韻呈
不見融州夏渉秋居然欵對豁羇愁猶存尊足憐同病
不繫虚舟任打頭久待一州當斂惠終煩諸野要營求
我今不啻便應足獨恨於君百未醻
　　　病赤目從薛山甫借荷葉巾
赤目朝來勢轉加病身觀妄有生涯火平文武寛心地
酒逺聖賢疏肺家虚白已能生暗室空青不用㸃昏花
小冠預擬更名字借與團圓藕葉紗
　　　次韻仲歸病中垂問
痼疾多年久一翁醫方驗後自難功已慙兀者猶尊足
敢企泠然欲御風覔句未能生處熟論交正要苦辭攻
慿君莫話沙堤事此語終䛕不是公
　　　次韻呈支茂先賢良
煙蓑不盡四山青古道長將古意評辟穀乆知踈藥裹
纂言今見滿書檠堯年請祝新抛隠宋範爭抄近薦名
聖世埋光那可得清臺恰奏少㣲明
　　　喜宣甫至戯呈
陶溪路逺强躋攀猶得詩筒暫徃還有便催租俄敗意
無心聽鵲忽承顔菊花滿逕成三老梅萼穿林見一斑
肯為轉庵聊且住預愁約束裹糧慳
　　　次王宣甫題媚川圖韻
底須屏障寫天呉絶境横前與畫俱兩塔屹波流不去
千帆破浪逺如無空明水月光爭媚開闔雲山妙莫摹
扁榜首䝉摩詰句小亭從此有詩圖
　　　韓幹四馬詩戯贈世京
吾聞北馬來西極驤首躡雲無定姿俯視雙瞳真皎鏡
遙憐一骨獨權竒何年慘澹經營處此日飛揚奔放時
把玩不須嗟嵗晚㑹看天廐著金羈
　　　謝鮑潮州惠歸正李媪所作外國圖因題卷後
　　　二首
兩年貳郡半専州濠上魚涵惠澤㳺慨念中原變荆棘
圖成外國别冠裘故宫禾黍悲清汴落日風沙慘白溝
漢節提攜曽記别居然展卷涕横流
健婦真能勝丈夫丹青人物妙難摹百年畫手承平久
萬折歸心守節孤輒此珍藏為我有從渠逺致更能無
傷心故國流風在不是成周王㑹圖
　　　題元祐諸公跋竇三川詩卷後
門前流水古猶今不見鍾期但苦心每憶承平愛人物
有誰埋没向山林一官黄綬甘肥遯百首清詩共賞音
自笑抱關人録録亦將名字託碑隂
　　　次韻仲歸漁父
風静波恬没是非雨蓑煙笠當冠衣移將蘭棹垂綸去
釣得金鱗帶月歸到處茅柴賖可凖有時蓴菜滑仍肥
旁人道是忘機叟到底從來不識機
　　　王宣甫以新婦魚能鬭為勝負魚有詩釋其訛
　　　謬次韻戯答
斕斑紅黛鬭芳塘新婦魚兒著底忙豈為長陵矜先後
不知濠上樂彷徉詩來解辨吾伊謬我欲兼將勝負忘
蚌鷸相持堪惜許須知旁有謝三郎
　　　聞砧
秋來風物自凄清葉葉枝枝䇿䇿鳴近砌不堪催織語
逺砧更送斷腸聲苦心且作丁當和積恨終慿熨帖平
寒女終身無褐彩綺羅通夕課寒檠
　　　觀郭殿巖打毬于冲天觀旁
峯頂毬場翦似平汾陽號令素精明萬蹄攢逐一星過
兩隊驩呼衆樂鳴静看穿楊矜妙手醉觀過翼覺身輕
摩挱亭丁排衙石擬賦將軍射虎行
　　　聽轉庵彈琴
競春人去客苔侵喜對安仁理玉琴百尺游絲非助我
一聲啼鴂是知音湘桃作意紅兼白碧栁隨宜淺更深
昨日臙脂今日雪可憐墻角兩來禽
　　　次韻仲歸觀弈
緑隂晝静熟觀棊横出寜分正與竒要處不容留活眼
忙時翻笑斂愁眉手談大似銜枚戰坐隠幾同過枕師
著罷了然無勝負機心却許白鷗知
　　　酬轉庵畏酒之什
絶境夤縁有路攀隔波樓影塔中間纔収梅溽經旬雨
已放蓮峰幾朶山勝處得閒真閬苑醉餘忘世即函闗
詩髙不飲妨何事恐對湖光自忸顔
　　　謝鮑潮州送新酒
濁醪青蘂作重陽纔入開爐月果良佳釀遣銷彭澤恨
好懐肯對馬軍嘗清新有句須留待風味如君不可忘
只俟髙軒共杯酌四時巖桂尚能香
　　　還杜叔髙詩卷送酒
三衢三杜人能説我亦曽闚仲叔間軟語接來真有味
好詩唫到秪如閒名場偪仄雲垂翅澤國冥濛雨蔽山
不有客樓何地著可無尊酒破天慳
　　　次韻酬顯庵寄茶
顯庵多别又多年小草蠅頭越瞭然覔句不為禪所縛
住山長是佛相憐無從飲酒過蓮社尚肯分茶到玉川
肉食正慙無補報歸心已駛不須鞭
　　　鄭文之許惠烏髭方戯簡
墮甑功名久任縁形骸老醜孰蚩妍了知白髪關吾事
敢學烏髭趁少年人謂黄金容可作君藏鴻寳乃能鉛
一皤正博妻孥笑許惠良方試與傳
　　　王宣甫以予有詩求鄭文之染髭法與其舊作
　　　暗合因録示次韻酬之
細看緑繞與紅圍此地何曽著白髭顧我全驚緇鬢改
羨君猶有黒絲垂一皤博笑幾同調兩醜相看莫斂眉
正使醉中巾幘墮不妨齊唱赤壺詞
　　　戯贈
不鼓君家㸑下材渇心古井欲生苔栁枝未放行雲去
巫峽又還為雨來似染霜髭欺黒漆尚禁醋齒試青梅
不妨雨過同心賞一架酴醿花正開
　　　三賡許令姪硯之什
轉庵蓄硯有竒材受墨逡廵落海苔異品已堪相甲乙
餘波足可畀雲來許分阮姪邀金竹預想將軍慰渇梅
尤物匪珍才可惜芝蘭正要滿庭開
　　　次韻王宣甫謝筆
筆塜前頭幾泣魚筆耕無穫匪才踈寄將毛穎煩為傳
恰值虞卿正著書千兎難醻終送似兩家託契更誰如
詞章老去輸豪放瓊玉從君要珮琚
　　　謝益老寄英石
淡交如水足生平晚嵗煩師託石兄曾解㸃頭聽半偈
定能發笑驗三生叢林住遍歸來好長物分將過去輕
聞道肯為隣舍佛錦衣只在雁山行
　　　舊藏英石沈儉夫族人處謝儉夫轉為取還
百好殘年心已灰石君久去絶嫌猜故人諾重金難比
族里言温璧徑迴曽與話禪聽翠竹亦資醒酒卧青苔
如今相見休相歎各是因人歸去來
　　　濟叔輟案上石菖蒲為惠石與菖蒲俱佳拙語
　　　奉酬
蒼然拳石具林巒上有菖蒲八節灘洛浦毿毿餘玉珮
藍田拂拂長琅玕著身便恐移天姥濯髪還疑借洧盤
割愛贈予銘座右斕斑鬢影照應難
欽定四庫全書
　渉齋集卷十二　　　　　　宋　許綸　撰
　　七言律詩
　　　賀太廟産芝草(太祖/夾室)
太室晶瑩粲玉芝慈闈恰遇未央時兩宫喜色騰堯采
萬歲歡聲動漢巵發祉有來増裔葉産祥方至在孫枝
從今慶事頻頻有凖擬賡歌剩賦詩
　　　得禁中花喜而有作
階前紅少緑多時尚有名花巨壓枝珠璧直疑天上得
瓊瑶難報世間竒懸知丹禁鶯花繞始覺仙家日月遲
珍重十洲蓬島客津津喜色見雙眉
　　　再次韻宣甫探梅
姑射山頭氷雪姿自應不負歲寒期一枝已共廵簷笑
半樹寜忘欲雪詩未許佳人和月摘且容老子受風吹
城中詩社新牢落絶喜陶山慰所思
　　　次韻王宣甫催梅
摇落驅馳自歲年今年慙愧得身安小園亦有先春意
短思惟知著句難看水看山從昔好愛風愛雪待今寒
故人逺寄催梅作喚起新愁有萬端
　　　再次王宣甫韻
江南春訊漫年年月下推敲句未安好語得來元不易
愛花開後却無難霜晴屋角偏先暖雪色枝頭已破寒
為向催梅居士語杖藜肯復過蘇端
　　　次韻王宣甫催梅
犯寒時訪歲寒姿經閏何縁却後期珍重故人勤問訊
剪裁新意作催詩一陽潛與飛灰動九奏深慿畫角吹
莫遣詩筩成斷絶日來頻為起愁思
　　　初得梅花呈似參議劉二十九丈
江南驛使是知津剪送瓊枝裹緑筠觸發家山春意思
喚回天地雪精神䕶持惟有壺瓶水暎帶全無几案塵
一夜梅坡清入夢不妨持惱謝巖人
　　　張舍人恵古梅醻以拙言
孤標恥付夀陽粧薜荔為衣蘚作裳暎竹䝉茸初破白
倚松鱗甲亦生香分無踈影追同輩肯逐羣英殿後芳
珍重折枝煩寄與恍思千樹故山旁
　　　再用韻奉醻
未信時新有儉粧縞衣趺坐赤帷裳已甘槁項終肥遯
無奈酸風發暗香心苦故應如貌古林深正不為人芳
須知已是丈人行領畧羣英顧在旁
　　　同寮約過包山因問訊玉津牡丹再次韻呈子
　　　儀侍郎
傳聞有約過包山節遇天祺得蹔閒便有啼鶯迎栁外
不妨飛蝶導花間東呉壯觀隨潮長西洛風光指日還
獨恨㣲臣無補報勲名分寸盍躋攀
　　　謝惠牡丹
未歎春光去有涯詩翁時為送名葩娼條冶葉從過眼
魏紫姚黄始是花洗滌壺缾晨井水䕶持風雨夜窗紗
十眉已覺成羞澀且向樽前領物華
　　　趙漕從善送呉門牡丹
看花檐上眼長寒慚愧鄰翁送牡丹和露擎來香可染
攏雲爭插玉成團傳聞西洛名千變排釋東風恨萬端
茂苑去天真尺五羨君花信報平安
　　　芍藥
揚州千葉舊生涯詩到坡仙正復葩喜見故家翻瑞藥
送將新句續名花日髙髲鬀醺含露時様梳粧肉暎紗
窈窕留春春不住詩翁留得鬢邊華
　　　再用韻
莫問無涯及有涯眼前萬緑替千葩故人訪我跫然喜
小閣留春聖得花美酒急傾門候鑰清歌未徹燭籠紗
匆匆似此頻能過猶勝逢人説夢華
　　　三用韻
緑遍山顛與水涯苦吟且不到春葩新篁已接三竿日
紅藥猶開四月花好句更煩銜兩袖嫩寒猶覺怯重紗
留連小飲無須醉明月翩翩扈翠華
　　　花藥相接可觀復用韻
浄盡天香溢夏寒滿奩誰擲狡仙丹洛花不逐林花老
禁藥猶堪木藥團試問丁香和恨結何如萱草破憂端
翠屏紅粉腰如束我是村中老謝安
　　　傳芍藥復用韻
階藥留春逗晚寒鬢絲敢傍臉霞丹肯分騎鶴紅千葉
喜見盤龍緑一團妖格流傳如有恨狂香横出亦無端
慇懃為換瓶中水排比窗前兩行安
　　　和人惠白蓮花
碧蓮花發夢灣磯鶴骨難教厚禄肥夜月擎來雙掌露
曉風拂動六銖衣漁歌過後香猶濕鷺影移時雪欲霏
風月既為専一壑茅茨何自有光輝
　　　池蓮
一灣清碧繞中阿萬柄香紅映麴波不道龜魚長受芘
只欣鷗鷺數相過機心久與塵俱息警句元無趣自多
病起情悰聊徙倚何人解唱野塘歌
　　　鑿池添種荷花
絫石防花拾棄材鑿池種藕白餘苔(案白餘苔三字/難解疑有誤)遊
鯈剩喜波光闊飛鷺似知人意來已見圓荷浮小葉正
須細雨熟黄梅莫言舊隠無多景一派清泉手自開
　　　玉簪花
琉璃布地緑愔愔苗長藍田夜照林雪色能香開有璞
玉光未拆盍成簪不登雲髻尤孤潔長浸銅壺更久禁
梅與水仙流品外幽蘭相友是同心
　　　秋萱
説著宜男已可羞移栽老圃且忘憂傳為麝種生來别
喚作鹿蔥元是愁幸脱炎威纔過夏何縁冷落尚宜秋
國香天且難拘管過眼空花一笑休
　　　鴈來紅
非花非葉艷茸茸鴈未來時已自紅多似錦衣明晝繡
好同旌節種秋風雞冠麤俗難爭長金鳳低徊漫作叢
誰道後庭遺恨曲龍蟠王氣正豪雄
　　　李若兄菊詩同社久已嗟賞賡和屬䝉寫寄仍
　　　用韻以致予奉祠之喜予兩年從金陵覔菊栽
　　　而一種至今著蘂未開豈所謂晚節香者耶次
　　　韻奉醻
滿地金錢買斷秋晚年安得有窮愁小園不負長寒眼
佳客自踈新白頭一種最開陶逕晚兩年曽向蔣山求
肯能過訪同心賞猶勝傳聲互答醻
四體支吾兩鬢秋一生知足百無愁洞霄香火手加額
太玉山園茅盖頭歸去來兮交未息不知我者謂何求
若人共説無生話一句抛來一句醻
　　　次韻章君濟黄元章二廣文種竹建康學宫
城雲一塢碧雲深亦許分青到泮林移去檢書涓醉日
種來挾䇿較分隂細看直節難教改設有繁霜不受侵
二妙育才如此竹惜無健筆與長吟
　　　即事併寫和質弟詩呈似
新緑愔愔長茂材嫩流漠漠養深苔一梭金影緍蠻過
半纈花光剥啄來檻竹鳴邊垂粉籜池萍缺處落肥梅
閒中偏得園林趣更覺清和意象開
　　　檢校園課濟叔又送花栽欣然有作
雨餘扶杖入蒼苔檢校園工有品裁緩引𤓰苗教傍架
旋齊菊杪要平臺出墻新竹矜施粉立水髙荷勸把杯
莫訝小園饒勝事故人續續送花栽
　　　蔣肖李潘才叔和檢校園課之什再用韻為謝
隨意篇章落海苔瓊瑶欲報不知裁青蒲細草來齋几
白雪陽春走皂臺夢裏勲名槐是國閒中活計芥為杯
吟哦蔣徑潘江句淺白深紅手自栽
　　　肖李才叔和篇未章有青蒲自是公家物之語
　　　再用韻為謝
踏破先生客位苔詩仙鳳沼得重裁連城更枉捐雙璧
二妙真堪共一臺蠅到成時元誤筆蛇因添後失持杯
勸君休話青蒲事妄想根苗莫更栽
　　　次韻毛漳州遣价為夀二首
漳州逺為故人東問訊深憐臭味同喜可寒冬耕㶚滻
唫堪小麥熟崆峒賤生已覺年駸暮逺祝應難日再中
願老洞霄香火吏餘齡猶得効呼嵩
充位無功得放歸淵明若在恥吾師舊交動色知毛檄
故里分甘到董帷顧我已淪訶譴域如君合建太平基
競傳報政趨嚴召逺業真堪濟此時
　　　為轉庵夀二首
却喜漳南解秩歸天教慰藉老朋知巷南巷北游從舊
浙右浙東賡唱詩上閣有題皆得和西湖無路可陪時
年顔相去追隨得難老如公夀更頤
歲歲新陽喜仲旬兩家兒輩作生辰下生彌勒遲三日
共約梅花作故人未許同龕供佛事只須共載接車茵
相先夀語須齊和滿酌吾家太玉春
　　　髙少卿輓詞
剖竹乗軺課最多班髙惟月正逶迤千齡聖主難逄際
九袠慈親奈老何尚擬鳴珂還里衖俄傷埋玉向山阿
宣仁忠節平生願有子巍登進士科
　　　蔡知閣輓詞
抱負平生是樸忠發揮不盡古人風名藩多歴為民福
上閣頻輸在帝衷勲業有期方感會哀榮不恨劇初終
靈峰樹杪龜趺出無媿銘辭屬蔡公
　　　親家張舍人輓詞
忍看丹旐引靈輀尚想祥華進止時無復短檠親教子
空餘滿篋舊題詩隂功㑹即佳城兆顯刻猶須幼婦碑
小殯西湖湖上寺冷雲秋露不勝悲
憶曽伯仲共論文迭和壎箎自不羣尚以竹林憐小阮
肯令新婦配參軍登樓無計追王粲載酒空煩過子雲
幸有諸郎傳素業勉旃猶足振前聞
　　　輓承事黄公詞
膠庠衣鉢是青氈付與兒曹自勉旃鼎級科名彰父教
著庭勲績見家傳千鍾合使榮三釡一品終當貴九泉
留却無窮風木恨悲茄嗚咽晚春天
　　　錢致政輓詞
教子全功次第成吾鄉錢氏竇家聲善根植得橋梁固
心地均教役使平銅墨逺從欣養志銀緋勇返了遺榮
哀榮夀考無堪恨行道稱嗟淚自傾
　　　劉和州輓詞
風姿醖藉發陽和議論崢嶸砥柱波先見不為時宰信
孤忠帷是聖心多兩州惠愛逢人説萬里功名奈病何
期待自慙無補報忍觀埋玉北山阿
　　　鄭通判同年輓詞
人物吾鄉行秘書功名末路坐題輿只教副墨傳蠻徼
不得雌黄到石渠臨事孰如仁者勇著書猶是道之餘
推尊文行銘辭好無愧當年歎起予
驚心同榜𣺌參辰回首龍飛四十春不憗此翁天實惜
欲論心事我誰親百年風月歸唫筆一代儀型落後塵
正爾棘心吹淚苦石塘東望更沾巾
　　　鄭光宗節使輓詞
孝廟祥刑首選掄行藏何媿百年身共知草木威名舊
親見旌麾號令新登陸政成俄告老建旄好在奄歸真
傳家有子無遺恨千古佳城澤後人
　　　陳紫㣲輓詞
三生竹素一臞仙六藝波瀾萬口傳能使聲名垂宇内
不教官職副生前松階顯掲新阡表宣室深知舊學賢
憶賦桐君贈予别忍吟薤露輓公篇
　　　侯機宜輓詞三首
世取名科耀故鄉君家顯祖屹相望將雛近喜重偕計
有子先登服義方着從事衫元漫仕入元戎幕已交章
頭風正待陳琳檄熟路輕車痛折箱
豈以姻親篤故情最憐意氣感平生身居城市如専壑
家蓄圖書得主名滿擬歸田諳笑語何期中路隔幽明
有兒萬事無堪恨待勒銘詩作世程
掀髯握手話心期録録儔中獨見知官職有慚公過許
行藏無據我何為直書實行人能讀厚徳深功世莫窺
有子傳家吾不恨西風吹袂涕垂頤
　　　周和叔輓詞
不煩月旦課鄉評少日聲名老更成百里恩波東淛水
兩州遺愛蜀江城操持堅徹神明懼精爽全歸父母生
子有筆端公不死故交零落我傷情
　　　轉庵輓詞
無復從容唱和詩忍為惻愴輓歌詞生前秋月春花了
身後髙山流水知小阮竹林思歩武仲芳蒿里得追隨
腰金埋玉終塵土萬卷千篇倚二兒
　　　善士嚴明仲輓詞
清風元在釣臺邊分派東嘉世有傳教子以經無盡藏
活人為徳不唐捐年登九九方開袠心契三三即了襌
夀得考終稱善士合將哀些表新阡
　　　萬侍郎母夫人錢氏輓詞
親歸兒住可勝悲兒第親存各不知一世苦心天乞與
百年榮養聖垂慈共傳義激投簪語合見恩除從橐時
不及聨書朱氏母可憐惟賦輓歌詞
　　　夫人滕氏輓詞
升堂憶昨拜慈容京兆平反一笑中可但三從多懿範
了知百念積隂功松階猛乞榮歸養吉國真如擅考終
千古難消吹棘恨可堪丹旐卷春風
欽定四庫全書
　渉齋集卷十三　　　　　　宋　許綸　撰
　　五言排律
　　　代上皇太子夀二十韻
闔闢乾坤逈胚腪厯數長較論今鮮儷詣絶古非常八
袠尊堯典千齡格舜裳孫枝綿奕葉國本係元良南極
昭穹覆東儲應夀昌九秋開令節五日屆重陽照曜辰
儀肅氤氲甲觀祥玉巵傳錫嘏瑶樂奏稱觴茅土仙潢
潤芝蘭寳砌芳元勲来閥閲嘉耦奉尊章慶事川方至
驩呼殿未央㳟惟天繼體仰止日重光擬把㳙埃報難
將算數量皇圖恢逺馭夀域振遐荒寝事龍樓問班陪
虎胄行神明推大尹惠養式羣方朝夕淵冲地闚瞻簡
樂堂不能鞭朽鈍何物介陵岡再拜占霄象千門祝夜
香兩宫千萬嵗三聖共無疆
　　　又代賀十韻
南極昭穹象東儲應夀昌千秋符季月五日近重陽銀
榜辰儀肅銅吹甲觀祥兩宫開燕喜萬國慶元良競指
椿為算争持菊泛觴恭惟天廣大仰止日輝光繼體觀
行健重輪耀有常自然髙宇宙何物介陵岡監古慙能
讀分僚忝接行三王真有道更欲祝綿長
　　　上左丞相夀二十韻
闔闢乾坤逈甄陶物象新舜絃熏入治商鼎味還淳天
貺方垂節崧髙已降神清明開造化精祲下星辰謙損
祗縫掖尊嚴絶縉紳怯惟聞已過勇豈遜師仁補衮工
夫細垂裳寵渥頻熱官無倖位寒士有通津水旱猶親
奏封章要廣陳棟梁湏偃植海嶽待㳙塵自昔觀前軰
于今邁等倫調和全玉燭鼓舞在洪鈞薄海歸洪軸中
原望帝宸兩宫三聖日四海一家春少倚遐衝折重看
夀域均無官醻竹帛有節擬松筠曉日馳中使流霞出
九旻敬為丞相夀恭上太夫人盛徳寧無種長年宛似
親小人因有母慚媿器輪囷
　　　上梁丞相夀二十韻
千載風雲㑹三生柱石縁罕聞流渚旦同在降崧年天
意開皇極神謀屬鉅賢中和垂節後嗜欲兆開先象應
魁三近聲蜚第一傳十年登鼎鉉四海入陶甄輕重朝
廷寄安危將相權朔方頻借問南國小囬旋再入儀刑
肅周詢眷倚専折衝聲色外夑理冕旒前照曜氷山泮
調和玉燭圓帝方張撻伐天欲靖烽煙機㑹寧容髪功
成即濟川長城端有託夀域定無邉不用霞觴祝唯應
寳札編昇平天下宰隂徳地行仙霽色歸桃李韶光並
管絃深為修禊日全似浴沂天但樂垂裳化難酬補衮
妍清風時入抱聊寫穆如篇
　　　上安撫程給事十六韻
臺省儀型舊垣扉寵渥新詞章闗造化論議藴經綸去
國悲風木流年感隙塵未教居鼎鼐亦合上星辰何自
占雙使從誰問大鈞熊湘辰告入牛斗夜光陳禮樂須
賢帥湖山要主人一言九重寤八縣十州春拾穗歌時
熟投醪味徳醇燕閒餘畫㦸談笑且綸巾早晚登黄閤
聲猷動紫宸有儒嗟濩落無路話邅迍憶拜編書賜祗
憐負弩身或疑千里馬曾遇九方歅北斗言贍切西山
入夢頻登臨冀軒豁未敢歎輪囷
　　　上辛安撫二十韻
開闢重華旦胚胎間世賢雲龍時際㑹星鳳睹争先天
授歸三傑神謀效一編宏謨驅固陋餘論細雕鐫詔㫖
傾臚句山呼動奏篇干霄須造化惟月進班聮有客占
星次逢人問日邉江湖煩鎮撫壤地屈盤旋談笑潢池
浄生成壁壘堅丈夫真細事餘子敢差肩黄屋深知切
青雲寵渥駢即歸調鼎鉉少駐斸龍泉更治今馮翊重
歸舊潁川載塗明積雪嗣嵗卜豐年封殖棠隂盛驩迎
竹馬鮮恩波行處足威譽向来傳此獨瘡痍甚方疑雨
露偏禁通鄰邑粟費减月樁錢齋戒逾三日遭逢有二
天執鞭吾所慕負弩敢驅前
　　　上周尚書内翰承㫖二十韻
弱水蓬莱逺羣山岱嶽髙塵埃千障隔景行寸心勞摸
索知何自摳趨苦未遭銅章披宿霧藻鍳炳秋毫穹壤
懸鵬鷃篇章抵鴈羔斯文標正脉輿論凛時髦勇退闗
吾道留行切帝褒風雲開壯觀舟楫際洪濤劍履昭魁
象詞瀾卷巨鼇合宫陳縟典華盖粲星旄霽日明黄道
祥風動赭袍恩波榮赦草顔咫醉仙桃麻册追盤誥詩
歌逼頌騷人方期補衮功豈在揮豪地禁承中㫖天官
冠列曹儀型喜頗牧歩武接䕫臯蚤晚登三事乾坤倚
一陶途長須驥足用拙匪牛刀造請神先索推敲癢莫
搔未嗟聞道晚終待郢斤操
　　　上運使蘓大卿十六韻
當代推先正斯文倚廢興表章逢聖主衣鉢見孫曽操
履渾圭璧行藏動凖繩太羮元薄味積水自增氷洛誦
傳瑰墨雞林識寳繒六卿聊率屬三事即延登一自雙
星出重煩四牡乗周知民疾苦宻訪吏賢能已見江西
化都為道院稱夷塗終妥帖揆路始飛騰後進思親炙
今吾有服膺百年能㡬見一語願師承令弩方危脱公
堂許驟升暗中慙摸索胷次漫崚嶒末俗惟同調初心
只自憎可能憐鷽鷃隨意亦鯤鵬
　　　見提刑鞏大監三十韻
夙借屏星映曽憐坐客寒扁舟違逆水方丈𣺌三韓分
隔懸穹壤心馳乏羽翰熒煌長在望嵗月凛奔湍凡骨
思佺訣師資待郢墁把文留箧笥洗眼誦琅玕轍敢窮
途慟冠期結綬彈苦無蒼玉佩絶憶紫金丹徃絶修門
入争先要路看飛騰寧有䇿遇合自相歡獻納君王問
施行宇宙寛前星開尹幕列宿炳朝端賀老聊為監嚴
公合從官調官因有便典謁亦曽干不得瞻丰采無由
出肺肝姓名煩摸索蹤跡自蹣跚未有三千牘那能九
萬摶抱關從苑候失歩向邯鄲繼憶専城去俱興歛惠
嘆第聞盤錯舊不見剸裁難帝眷從更治民風要飽觀
甫傳光禮樂已著畫衣冠浙水東西接恩波晝夜瀾去
天鄰杜曲近日即長安儒腐真堪厭才優特未殫少遲
調鼎鉉即合侍金鑾餘子甘流落遺編守故殘若為百
里宰已判一生酸蜀道㳺雖勌山隂興未䦨猶能風雪
裏作意駐征鞍
　　　别毛質夫省宣撫丘同知訪都督張知院十韻代簡
交契三生在違離百念休杜門煩枉駕力疾喜登樓擊
節聽髙論持杯散暮愁諸公争屈致故里可淹留科第
休云晚行藏却自由安邉須逺畧造膝待前籌雨泊中
川嶼風㠶古括州知津君已熟惜别我何憂京口留青
眼澄江正白頭或紓知已問已負殺身醻
　　五言絶句
　　　太上皇后閤春帖子
夀擬南山祝春從北斗回物華欣向泰厚徳發生来
母道齊皇極韶光傍夀觴徽音家慶集隨輦奉尊章
風簾回翡翠冰研伴蟾蜍親寫迎春帖真符太上書
　　　太上閤端午帖子
自得廣成道長居不老天底須桃辟惡何用木延年
人艾休教采仙丹乆養成六宫争結縷再拜學長生
柈獻千年實杯行九節蒲至尊親上夀家慶列成圖
　　　聖夀閤端午帖子
有徳天同夀無為日更長每逢端午節雙上萬年觴
畫扇迎雙鳳輕衣拂六銖太清元有籙抱朴不須符
繞臂長生縷當門五色絲榴花㸔結子葉葉在孫枝
　　　題恵崇小景
寒林㡬吹折凍栁不勝垂老去機心熟驚鷗莫浪疑
崔嵬吾肺腑面目似廬山江上風濤稳扁舟得徃還
舒徐春晝永取次小桃紅獨爵把枝稳矜呼立晚風
兩蛙隨歩武先後得位置不作渴雨嗚豈不賢鼓吹
　　　題文與可山水
踈篠寒林手文家富韈材片縑雲氣足彷彿認蓬莱
　　　題洪子恂所畫盤洲圖
林塘天遺得花木地宜栽細紀平泉咏揮毫落海苔
　　　題車盤圖
牛磨人俱轉車旋水即流争如霖雨足所至息人牛
　　　歸牧圖
爵禄不入心牛肥了耕稼緑隂生晚煙歸来兩閒暇
　　　題水石翎毛
此君已可人更着水石映水禽穿林来相呼復相應
　　　題邉魯生花木翎毛四首(魯生徃金陵招諭/死節故詩意及之)
緑垂朱雀栁雙燕不勝春泥落空梁語之人竟殺身
南國枇杷熟卑枝結子多一雙拖白練飛堕緑林阿
小樹生荆棘棠梨結子幽白頭雙野鳥相對菊花愁
夢斷江南信空憐鐡石腸縁么何處去二鳥獨悲傷
　　　趙昌芍藥
風雨藥欄西殘紅落錦溪明窗時展卷春色任提携
　　　醒酒石
澤畔三生魄花間獨醒窠摩挱苔上醉驅遣睡中魔
　　　小垂手(九曲/二石)
醉裏忘形客山中化石仙翻同醒酒伴作對媚平泉
　　　雲葉
何年老講師趺坐貝樹根落雲化為石亦得無上尊
　　　蜂窠石
水石兩相激成形不自藏終慙為兎窟僅喜作蜂房
　　　彩鷁詩
意適舟輕颺夷猶雜鴈鳬不須凌弱水樂地即蓬壺
　　　採蓮舟
擬倩誰家女相呼去採蓮丁寧欸乃曲隨意媚晴川
　　　雙溪堂
境與人俱勝心無水共流竒竒仍怪怪莫莫更休休
　　　緑野堂
山坪縈霧草湖濼漾煙蘆野色誰延入隂晴足畫圖
　　　洗心閣
與物風迎浪澄心月印湖牀頭不須易本自一塵無
　　　容膝齋
心胷包天地人亦天地物莫笑容膝齋空洞足伸屈
　　　檥齋
心起五湖興身輕一葉舟箇中風雨夜不用轉船頭
　　　楚望樓
楚東雄地望勝槩屬名流共俟謝安石難追馬少㳺
　　　題有竹軒
家世豈孤竹夷齊真二難清風與直節一一聳髙寒
　　　題隱霧軒
豹變知非虎磻溪若是班當年謝安石只合住東山
　　　題巢雲軒
楚望巢雲處長懐曩寓居飄飄欲仙去𣺌𣺌復愁予
　　　芥納寮詩
踞龜説漫游視螘談綺夢芥内取須彌撐橋尋月洞
　　　灌園亭
植蔬常匝圃釀酒仍滿甕便覺三公輕更將徳本種
　　　次韻㧞葵亭
㧞葵固佳節灌園寧素餐公歸客無歸長鋏且莫彈
　　　題飯牛亭
好手聊飯牛不將笏搢插所以百里奚牛肥不枯乏
　　　花信亭
播物潜施令司花暗弄粧封姨偏漏洩預報信前香
　　　繭甕亭
有家堪作繭學圃甘抱甕此生足三眠以外均一夢
　　　林珍亭
團坐聽情語移杯就果根分甘新更美敲打任諸孫
　　　題索笑亭
江南氣候宜冷蘂破寒枝能共廵簷笑何妨受雪吹
　　　又用前韻
六出雪中宜春藏向北枝廵簷時一笑玉笛且休吹
　　　橘友亭
梅溽香蒸玉霜晴珠照林封君休僣儗得此足投簮
　　　題雲起亭
雲起有真意水窮無盡心盤洲寧涸澤天下要甘霖
　　　欣對亭詩
萬象盡森著所觀皆所欣誰能忘愛惡逹觀足超羣
　　　既醉亭和韻
泛觴有何心罰爵不為耻流行固自佳坎止何妨醉
　　　題可止亭
澗疊裴公石杯形鴟子船乗流欣遇坎結網勝臨淵
　　　美可茹亭
盤洲比盤谷釣水鮮可烹采山獨為樂頗勝懲沸羮
　　　瓊報亭
園丁採時果足以供嗜好眷言無盡藏孰盡瓊玖報
　　　題睡足亭
唐皇溺太真愛心苦未足因人憶海棠何如悟秉燭
　　　題詠亭
無塵元不禊有酒即為春一詠得真趣四時俱可人
　　　㯶亭
剥㯶堪覆宇代瓦勝誅茅有酒論竒字無心賦觧嘲
欽定四庫全書
　渉齋集卷十四　　　　　　宋　許綸　撰
　　五言絶句
　　　西户詩
勲業鏡成斑光隂箭能疾明時貰此翁不須繩繫日
　　　月娥留照
長圓宜有缺乆暈訝無風留此一輪滿須知萬古同
　　　松隂濺瀑
松風翳漫漫澗水聲潺潺中有無塵公飛鳴相徃還
　　　池塘小景
昨夜春水生垂楊蘸波碧湖中相忘友兩兩有鸂鶒
　　　緑沉谷
黄塵滿金谷山隂尚脩竹所以盤洲景未足趣已足
　　　嘯風巖
人言風從虎風豈虎所出吹萬生一虚石兄故無物
　　　泛盃巖
境佳因得水洲窈故名盤引作流觴飲巖邉聽激湍
　　　題豹巖
竒峰疑地勝勒駕恐山靈何止管中見全闚文豹形
　　　柞林
蓬蓬新葉盛柞㧞儼分行寧作非材櫟羞為傍路楊
　　　芝徑
辟榖㡬經塵如芝今有神更開三益徑似恐太無鄰
　　　棠杕徑
弟兄為師友晚嵗共三徑室邇佇逺思東風吹鬢影
　　　沃桑陌
種桑思采桑蠶飢那可忍日暮寒女心無衣猶反本
　　　碧蘆歩
霜葉彫殘芰寒花發舊蘆一秋明眼處落鴈恵崇圖
　　　蓼岸
落水浮寒石㸔痕記舊汀更尋紅蓼岸都有㡬鵁鶄
　　　土湖
湖山逺鐘鼎徃徃屬田舍公自得盤洲湖山買無價
　　　九曲
九轉多洄洑觴行得演迤休將比金谷除此只東籬
　　　芝泉
人但千筒汲誰知一線通泉今人惜重走卒與兒童
　　　瀑布
循崖瀑布懸遇坎茶鐺沸水哉斯何取本者固如是
　　　薝蔔澗
結實黄金包開花寒水玉香色俱可憐采澗勿盈掬
　　　濠上
觀魚要水清愛魚嫌芰刺能了濠上樂處世何必避
　　　魚䑓
忍口嫌去乙蓄池憐所丁故應濠上樂不羡此湖醒
　　　盤磯
新月當沈鉤香芹抵垂餌磯上坐移時水清魚自戱
　　　鸂鶒瀬
打鴨驚鴛起忘鷗得鶒馴世間能去我物外總輸人
　　　芡曲
湖邉誰摘芡輕度藕花風貪得鴻頭去驚他鴈序空
　　　菱灣
根隨波共蔓花更水相親魚躍翻成出㣲光解照人
　　　栁橋
眉展愁難畫腰纎怯繫書過時低拂䄂誰遣颯輕裾
　　　兊橋歩洪韻
橋上所經過秋成正樂郊兒童驚衮繡丞相只衡茅
　　　墨沼(杜詩中郎石經/後八分蓋顯顇)
積功墨成池增價蒲為扇不作新様脚一洗顦顇面
　　　龜巢
藏六自為巢巢蓮嵗乆交支牀猶耐辱曵尾敢辭嘲
　　　夢窟
枕上蘧蘧夢胷中拍拍春從它身化蝶誰復蝶為身
　　　題柴桑園孤松
耻封秦爵五逃辱若逃暑孤立柴桑園出羣誰敢伍
　　　詠槐
槐緑復槐緑時来人自忙處隂聊避影嵗月去堂堂
　　　竹屋
愛苔無愛竹戒勿長兒孫竹屋偏宜雪何妨種滿園
　　　人面竹
共識此君面誰知面目真清風猶立懦竒節仰先民
　　　猫頭竹
迸穴穿籬出貍奴知幾頭真能參玉版足可當珍羞
　　　慈竹
母子惟慈孝心胷無棘荆斑衣供穉子深覺負平生
　　　木竹
品殊名亦殊此君隨藻鑑盤洲有木竹收拾無一欠
　　　斑竹
自得湘江種禽棲不敢彈怕摇枝上露猶是淚琅玕
　　　方竹
峭節虚容物清標直中繩杖有削圓厄提携先摸稜
　　　石竹
幹無笻九節葉類栁三眠介若此君操不因霜雪蔫
　　　題笋
阿戎勝此君解頤須折角玉版得細參渭川成浪謔
　　　割㯶
赤身猶幹固秃節尚毛垂木也乃如此人焉胡可窺
　　　緑苔
土衣圓緑孕屐齒孔方留莫掃錢留地應嫌薏苡秋
　　　蘆花
見鷁恬徐退㸔鳶喜詎飛飛蘆欲何適繞緑打紅圍
　　　食蕨
掇芽無掘根掘根芽必空烏糯亦彊名安得隳農功
　　　仙茅
旌陽仙去後服餌有仙茅絶笑拖腸鼠餐餘不繫庖
　　　黄精
白髪終煩掃黄精莫認花葉疑新竹箭根類老薑芽
　　　芷
銀箸有生香葉排元紫房更名歌九畹課效萬金方
　　　藥畹
種藥憐苗潤分畦戒蔓滋休藏肘後法醫國是良圖
　　　對花果子
野華復結實同在一枝上了知色即空聊作因果相
　　　朝天李
耻為鑽核種肯向道旁生中立不阿倚惟存戀闕名
　　　破核李
採實傍春山成蹊鄰露井和嶠難責錢計核破莫整
　　　嘉慶子(使北帶/核歸種)
名好實亦好氈車自北来流傳今轉盛見者莫驚猜
　　　櫻桃
苦筍恰相逢匀圓得許紅薦新存古意驅鳥念園公
　　　葡萄
架竹引龍鬚時攀頷下珠欲求西域種北使昔同符
　　　繡橘
頌橘固多品其賢知若干后皇偏著意爾許繡團團
　　　金橘
金橘大為貴舂陵價倍増盤洲移得種風味聖全能
　　　羅柑
織文充革見霧靄入懐香亦喚羅敷種曽聞湘水鄉
　　　雪梨
似雪味能珍肌膚雪後身花香還勝雪未信雪如人
　　　鵞梨
大谷固絶品鵞梨亦遺味名園見似人神臯花濺淚
　　　緑蕚梅
䰟清蕚緑華望絶江南使天寒倚竹時風標略相似
　　　紅梅
梅格依然在詩家莫認桃縱煩金井水終近楚人騷
　　　黄香梅
多葉似太繁淺裝還越様格韻細題評逺出紅梅上
　　　長春花
平分為四序長得作春㸔三友誠髙品兹花一嵗寒
　　　百結
丁香從百結恨只滿東風未必愁能解虚傳酒有功
　　　荳蔻花
二月坼芳苞凡心比並交丁香多意緒和月墮林梢
　　　崑崙桃
蟠桃微具體一嵗一畨開喚作崑崙種疑從金母来
　　　矮桃
花葉自低昻攀折人不捨偷實定短人朔辯媿黄馬
　　　垂絲海棠
遊絲颺晴空垂楊曵平地中有海洲僊學舞金鈿墜
　　　繡帶
天巧寧容覷春工豈待描繡將花作帶舞襯栁垂腰
　　　剪春羅
天亦費機巧紅葩剪似匀丁寧弄刀女故故莫爭新
　　　黄薔薇
佳色光浮額微香露著衣枝條還更好花品世間稀
　　　杜鵑花
鳥啼從濺血花發亦同心三月春光老映山花照林
　　　水梔
占香名梵苑住託净心根家住魚千里斷橋流水村
　　　牡丹
衆卉從爭媚花開始是春一年春富貴造物太於人
　　　芍藥
春與花垂盡惟餘九一分留春有紅藥只此自超羣
　　　玉蝴蝶花
玉蝶正開時緑稠紅漸稀移將永嘉種夢逐漆園飛
　　　玉繡毬花
平泉珍簇蝶道是永嘉花玉繡名吾里瑶琨不浪誇
　　　含笑花
㣲拆香噴鼻低垂羞傍人花中如此粲未笑已生春
　　　白石榴
花開水晶缾葉排青𤨏窗枝紅立白幟蝶陣垂翅降
　　　凌霄
羊角連蜷上青霄便許凌絶憐香草色莫遣逐浮萍
　　　聚八仙
髙可儕瓊樹低聊擬聚仙親看臨汝種見此不生年
　　　虞美人草
劉項英雄志爭如溺愛何寧無戚姬草賴有大風歌
　　　罌粟
采苗能勝芹摘實可當粟缾罄罍未羞難貯杯中醁
　　　米囊花
御米具體㣲有罌無儲粟妖艷耿春光名佳不翅足
　　　瑞香
紫裳蒼玉佩乞與碧紗籠怕作行雲去人間瑞靄空
　　　麝香萱
香客忽破鼻從事宜到臍憂端集無所醉倒休扶擕
　　　紫薇花
手植盤洲圃心懐西掖垣至今花萼上雨露有深恩
　　　素馨
輕素梅留魄重開六月天南人雖慣見北客但垂涎
　　　玉簮
昔見茅連茹今㸔花盍簮若為驚作客故有蝶相尋
　　　紅蓮
葉側臨粧鏡波摇濯髪盤慇懃數多葉落日更凭欄
　　　諸葛忠叟初逢家塾池中産䨇蓮求予扁榜併
　　　作五言勉諸甥
淤泥生净質妙觀起凡心少見人間瑞誰栽滿澗潯
　　　木芙蓉
津陸元殊種名稱偶爾同秋光波底見堤上憶蘇公
　　　真珠花
花發鮫人泣春歸赤子還三珠原有樹疑是海中山
　　　佛桑花
乍作槿花㸔榮枯漫自繁謂桑来佛土何補一絲寒
　　　茉莉菊
皎皎凌三夏闍城第二花秋魂憑楚些黄額訪仙家
　　　鬭日紅(一名落/地錦)
暮色曉還開殘紅委地堆道如西蜀錦何似北山莱
　　　金鳯花
葉不類堯莢花疑来舜楹風枝吹彩羽如雜九韶鳴
　　　文冠花
厭緑不厭紅奪朱非惡紫了知色即空色空奚慕蟻
　　　鷄冠
晦雨難渝操朝陽易染殷来從紀渻宅不鬭但峩冠
　　　山茶
老枝藂梗葉殷色吐肥花却見凌寒意無人為賞嗟
　　　水仙
璧琮行洛佩雨約過陽臺正使枝難好風標故似梅
　　　蠟梅
司花工剪蠟墨客巧抽脾醖藉無梅操生香認得知
　　　顯庵許轉覔紅蕉未至絶句奉簡
境中曽見畫雪裏故依然展盡𠂻惟赤須輸九萬牋
　　　後庭花
葉如花傍砌徃事逐浮華舊曲惟傳恨人間復見花
　　　逸驥
一秣志千里我欲乗騰驤圉人不在側勇氣聊頡頏
　　　驊騮
驊騮絶代無晚去猶見畫蕭然千里姿聳立亦閒暇
　　　馴鹿
長見幽苹食誰分野草眠隨行能緩歩相對可忘年
　　　錦雞
豈以多文累輕身蹈巧機樊籠莫惆悵為汝䕶毛衣
　　　黄鶯見
鶯雛初出谷遷木寄晴花不解如簧語猶疑度栁斜
　　　白龜
物有為身累龜靈却受鑚毛公今放汝珍重保身安
　　　緑毛龜
五色曽呈瑞緑毛從古稀碧潭凝染色逐藻長毛衣
欽定四庫全書
　渉齋集卷十五　　　　　　宋　許綸　撰
　　七言絶句
　　　太上皇帝閤春帖子
底須東海覔三山一片仁心夀八寰天上有天長不老
每將春色施人間
一聲清蹕乘輿來來獻雙親萬夀杯想見瑶池同宴處
要花開後便花開
仙家樂事有常程不寫羲經即道經春日漸和風漸暖
不妨排比冷泉亭
　　　太上皇后閤春帖子
補天立極寄何言嫓徳同歸太極尊徳夀宫中康夀殿
春來别有一乾坤
廣成得道自崆峒少廣功成閬苑中自是仙家春不老
蟠桃枝上又春風
金花綵勝一畨新白玉巵旁祝聖人聞道瑶臺花有信
宜春更有八千春
　　　皇帝閤春帖子
紫宸殿下迎春仗徳夀宫中家慶圖帝有雙親齊萬夀
天教五嶽總三呼
協風初轉斗杓旋即是流虹紀瑞年甲子一周天啓運
威儀重見漢中天
清臺方奏五星眀又見春盤憶兩京見説黄河方混混
翠華來復始教清
　　　皇后閤春帖子
雪融鳷鵲金鋪暖冰泮蟾蜍玉漏遲夀却兩宫春日酒
自書卷耳進賢詩
龍樓問寢正鷄鳴玉佩丁東曉氣清春入椒房偏起早
三茅觀裏未鐘聲
不要梅花比玉容柔桑枝上要春風聖人見説常躬儉
擬助君王賞戰功
　　　太上閤端午帖子
久瞻黄屋見堯心盡把薫風入舜琴至樂殿中香一炷
静㸔周易對槐隂
艾枝簇虎鬬時新荷葉巢龜薦瑞頻自是仙家多樂事
天中佳節近天申
傍階葵萼傾紅日映水榴花染絳雲魚戱亦知天意樂
行行吹起碧波紋
　　　聖夀閤端午帖子
宫人晨起靚粧梳艾葉菖花獻頌餘團扇裁成留不畫
應時只乞聖人書
隂隂密葉韻黄鸝樂事宫中聖得知永日留連惟史帙
薫風拂掠到琴絲
駕言康夀殿中來排備凉亭與月臺此去天中纔半月
從今日日要花開
　　　皇帝致齋
聖主憂勤二紀年宸心久已格皇天五風十雨如何報
八陛圓壇具告䖍
一夜飛花滿帝城曉㸔玉殿月籠明紫宸拜舞山呼了
都道郊天管定晴
丁當玉佩趣班齊山立千官請致齋見説内家清似水
多時排當不曽排
　　　奉引靈駕至陵所方雪
禹穴如今即舜梧攀髯誰識小臣孤雲頭閣雪不忍下
知道孤臣淚已無
　　　上黄參政夀七首
人間元自有三山不在虛無縹緲間山上仙人圯上老
一編親輔漢龍顔
誰識金仙抱送時年年惟有早梅知只今不負調羮信
造化工深物自私
諌紙臺評字字温補天勲業妙誰論風霜却是為霖手
桃李恩深更不言
渉五經旬一風雨三邊安帖屢年豐但知風虎雲龍㑹
不見彌縫輔贊功
補衮工夫日線長天教嶽降傍新陽都人擬㸔貂蟬出
親受君王飲福觴
自有中興太學來我公今始拜公台胚胎元氣真難事
五百年間命世才
度量汪汪見古風衮衣只與布衣同定知耐老耐官職
幾個中書郭令公
　　　又上梁丞相夀口號十首
恭惟炎運恰中天間氣真成五百年以舜繼堯方誕聖
維申及甫即生賢
石筍金鷄傳地䜟鳯池虎榜屬儒真向來再世方稽驗
今日兼榮孰比倫
徃分南國戎夷問再入中台宇宙和狡兎漫為三窟計
長城只倚一賢多
慶成禮就端成殿上夀儀陳徳夀宫霽日祥雲囘頃刻
夑調妙用不言功
天數已周花甲子中原合見漢威儀極知廟畧歸樽爼
倚㸔元勲上鼎彛
真人得道自崆峒萬國同歸夀域中致却升平更何事
朱顔緑髪侍重瞳
殿家前日中和節相府今朝嶽降辰勑遣貂璫宣賜酒
黄封題作百千春
萬里雲霄行白日八荒桃李自春風不須更棄人間事
一轉鈞陶九轉功
曉來微雨弄新晴晚㸔蟾光一搯眀學語小兒爭祝頌
相公長似月初生
乾坤長物門闌客會計叢中委吏身擬筭中書都幾考
直須東海㸔揚塵
　　　勸農口號十首
一勸農家莫惰農春來雨水已流通有男有女勤耕績
必定時和更嵗豐
二勸農家奉二親爺娘養爾望終身但行孝順勤耕種
天不虧人不到貧
三勸農家敬主人種它田土耐辛勤若圖借貸相憐恤
禮數須教上下分
四勸農家勸主家去年早稻失收多未還舊欠無從出
隨力周旋更借它
五勸農家勸善良冒耕逃絶更思量官司既許從今首
好與兒孫做久長
六勸農家勸北鄉北鄉田少盡茅岡早禾有種何妨種
勝似閒教滿地荒
七勸農家趁雨時陂塘蓄水是便宜衆人殖利還他殖
自飽須知别箇飢
八勸農家莫鬬爭到官寧免廢農耕欺公畢竟添煩惱
作善安平過一生
九勸農家納税租莫教縣吏更追呼只催常賦他無擾
合體公家有與無
十勸農家各力田長官無補近三年民淳訟簡因藏拙
謝汝分宜父老賢
　　　勸農畢事呈同官
偶遵令甲得劭農詞鄙唯期與俗通乍可催科成政拙
且須憂國願年豐
與民三載幸相親試邑何功得庇身他日去思無可紀
較量惟只有清貧
扶犂感爾隴頭人自古民生合在勤五斗空餐慙令尹
可憐無補及毫分
艱難功業屬皇家每為農桑下詔多濫撫一同何補報
祗先勸課未皇他
　　　次韻才叔初春絶句
栁眼雖舒未展眉逗寒隂雨故逶遲潘郎袖却春風手
正想經營得句時
帯圍過膝杖過眉曲廡尋詩得歩遲舊日春風應笑我
鬢邊殘雪没消時
　　　次常之暑中即事韻五首
自芘槐隂影更重悠颺午夢半醒中已㸔新緑㸔濃緑
不愛深紅愛淺紅
破暑薫風破甑輕井泉新汲濯新清亂蟬為我翻多事
時有黄鸝一箇鳴
近鑿方池漾碧虚手栽初産玉芙蕖丁寧未得輕開却
少待嘉賔約望舒
勌翼歸來足退藏卑飛决起自囘翔昨宵妙處無人領
不是風凉是月凉
晚雲蔽月氣㣲清假寐齁齁鼻自嗚起㸔青天净如拭
月眀於我不無情
　　　次韻才叔和陳大用七夕絶句
百兩新迎碧漢車半奩舊照古銅磨蟾虧既望圓時數
鵲别經年恨處多
小説無端漫五車流傳繆處盍刋磨杜陵堪笑還堪惜
吟到佳期奏雅多
寧少公榮莫少車良辰僧坐笑磚磨詩翁不至惟詩至
好句雖多恨亦多
入秋逢節重星車今閏中秋有折磨夜夜銀河映牛女
稍凉相過望君多
　　　中山九日
戀闕懐親一性成車夫解事趣歸程松醪菊斚中山驛
薊北江南萬里情
　　　蔣十一丈以重九雨昨有詩約閏九二首次韻
風雨滿城佳節休詩翁强項覔因由不須閏九方為節
眼底黄花即醉遊
誰念淵明載酒過杜陵愁思只悲歌催租豈敗潘郎意
語到愁邊自不多
　　　冬至早起
千梳短髪儼如霜起坐中宵待一陽人道陽生少灾障
才無韈線敢迎長
百念消亡不動灰猶憐雲物擬登臺今秋幸自豐登甚
底事終朝隱隱雷
百里雷聲足震驚地温春近易敷榮故人新有催梅句
催得陽和太半生
　　　曉起
晚羃花房露靄霏曉綳初脱笋芽肥海棠已退來禽舍
滴滴胭脂正滿枝
莫想思堂想表勲庉村佳處正相親花時不拚聊中酒
虛過清眀箸莫人(案箸莫未詳疑即遮莫者莫/之意當時方言傳寫之異也)
　　　新月
碧漢新磨印甲痕山頭忽墮玉鈎寒澄江只在青山外
憶得垂綸七里灘
　　　燕賓館值雨
飽死侏儒便雨立安知更有漢官儀諸生未免諛綿蕝
從俗從宜我自嗤
　　　已晴復隂
漠漠輕隂養絮天長空跕跕墮飛鳶東風吹得浮雲綻
一片斜陽在晚川
弄晴斜日展仍収一向寒雲凝不流次第今宵還是雨
自添香灺煖衣篝
讀了殘書不奈閒挼挱老眼傍闌干吟成白雪知何補
未有功名與世㸔
　　　到京城日積雨欣霽
驅車日日望京師冷雨瀟瀟共淚垂一掃頑隂朝故闕
天開地闢亦如斯
　　　新晴
暖日烘晴麥正秋麥田高下五分収稍蘇凋瘵天之力
賑糶新來減幾籌
　　　午暑睡起忽懐范武子走筆當簡
讀書巖中范武子爾有此地何時歸巖邊有石不可煮
世間萬事巧相違
火雲爍石畏出户正似雪深堅卧時吾甘飢凍死即死
觸熱生慚褦襶兒
爾近添丁亦可喜丁多何補於眀時除却操戈與執耒
此外文墨徒爾為
暑風翕翕樹頭動吹過井梧方是凉拂拭桃笙隂處卧
誰知我亦出羲皇
睡來只有茶一盌共啜何人眼蹔眀忽憶都錢范監庫
種來脩竹似渠清
爾家阿換秀而温三嵗知音可共論唱得癡頑三昧曲
新來何似許監門
　　　次常之韻
清徹郊原帯逺洲霏微小雨勿供愁重陽已近休仍例
今嵗豐登别是秋
　　　呈張功甫
乞得雲臺散吏歸園亭物物有光輝臨湖更要波光濶
付與沙鷗自在飛
插來楊栁已梳風乞與漁師泊短篷嵗晚蘆林總摇落
隔湖認得老鄰翁
籃輿軋軋上梅橋玉照峻嶒入望遥梅與主人俱舊識
一年詩興又相撩
　　　次韻居甫六絶句
君家城市儼山家翠竹疎松靚物華月桂似知新有句
封姨恰獻旋開花
自入春來少見晴雨愁花思共㝠㝠浮紅吹却渾閒事
正要秧鍼出水青
際天空翠滴人衣拍岸波紋泛𣺌瀰有意雨聲停白晝
無端草色上朱扉
雨飛蝴蝶盡争髙映水垂楊拂小橋乍覺烟村風景别
突㸔林外出緗桃
夕陽綻處動歸舟照眼眀邊是白鷗只聽前湖歌欵乃
不知風雨轉船頭
西湖弭棹曲廊腰休憶長橋復斷橋隨意吾鄉度寒食
登臨不費酒旗招
　　　次諫長韻贈嚴處士
鳶在青天魚在川馬牛誰絡更誰穿過求敢問君平卜
只問皇家一統年
　　　喻工部追和王詹事游東坡十一絶亦次韻
宇宙聲名宇宙容豈無湖海著元龍黄州詩興椎輪耳
詩到儋州興更濃
賢者行藏只委天山川却自以人傳幾年茨棘東坡地
不祗人賢地亦賢
䕶持風物感波神翁去如今隔幾塵海上跨龍時一到
雪堂烱烱見斯人
眀月清風轉柂樓武昌樊口直黄州天公不借蘇仙便
兩賦那成赤壁游
海棠一樹立山村桃李場中合斷魂從我東坡三子在
休悲六客更誰存
故人相戒莫吟詩那免斑斑露一竒無奈西湖頻入夢
果然呉餉却來時
男兒何苦自拘囚六合無非汗漫游喚取東軒同抱耒
瀟瀟風雨正筠州
見慣沙鷗已不飛旁人相見莫相疑無端却為魚蠻子
又著危言感聖時
海内傾心雨露詞種松争忍十年期臨臯五見分新火
只比先生睡覺時
歸來宣室恰新年筆下生成又補天喚作玉堂堂喚雪
不知若佞若為賢
腐儒珍重百年身眼見白頭無數新晚嵗江山縱摇落
平生出處長精神
　　　懐徳久仍調爽約
南北峯髙金突兀短長橋逺碧琉璃轉庵好借魚莊住
處士仙來剰欠詩
葵萼已傾朝霽日榴花猶染晚歸雲不知荷蓋添多少
定自湖光減幾分
得句寧如餐玉秘食言可似雨梅肥暑中縱愛持竿手
夜後何如載月歸
　　　嘲少年
守舍㸔家老者便少年争逐艷陽天新花日買添新水
肯信翁心尚少年
　　　外舅嫁遣二侍兒有詩次韻
詩翁學力有長城笑語叢中漫鼓行出水芙蓉寧受汙
鉛華洗盡見真清
　　　江西劉謀卿秀才以火焚其居諫長序其事以
　　　告袁吉故因題其後
祝融囘祿愛君深却以無家到武林諫議一篇如見靣
故人争不動仁心
　　　讀王文公詩
文章與世為師範經術於時起世仇少讀公詩頭已白
只因無奈句風流
　　　再讀雪谿志詩
誰無胷次著林丘脚底黄塵到白頭不羡雪谿成卜築
羡他卜築備歸休
纔唫盤谷還思隱試説柴桑便憶歸何處山人髙索價
老腰猶要萬釘圍
萬古功名米一稊此身只合把鋤犁可憐嵗晚鄱江畔
再讀前賢志雪谿
　　　净慈致齋侍者求三教贊
休問船來與陸來桃源到處即天台雙林做底須知㑹
認着形骸亦苦哉
欽定四庫全書
　渉齋集卷十六　　　　　　宋　許綸　撰
　　七言絶句
　　　題所藏二修禊帖後
昭陵脱手已非真石本流傳喜似人澹墨似肥濃似瘦
驪黄不見見精神
　　　契師欲予𨽻書為此以贈
契師畫得梅中趣急水溪頭印月時昨夜卧披今起㸔
自宜重坼向南枝
　　　次韻薛奉常以詩送瑞荷花并圖而花與圖俱
　　　不至
並目蓮房併根藕流傳樂府已稀竒平分葉葉紅兼白
絶憶公家瑞綠漪
昨夢前塵假合來刻舟求劍記蓮栽花圖詩卷聞烏有
猶望荷花舊處開
　　　題畫卷
平坡軟草細芊芊碧樹遥枝綠䕃圓羊豕自如知飽後
牧兒箕坐得安眠
巖壑林坰景趣幽等閒鷗鷺亦夷猶承平人物佳公子
游戱丹青翰墨侯
著莫池塘浩蕩秋露荷風荻冷颼飂雙鳬乘鴈自尋伴
孤鷺無塵不解愁
弄色堦前各一家賔秋餞暑度年華道人落墨聊游戯
認得真為金鳯花
擎水端如治大兵兒曹何事解關情等間戱劇休成惡
兩箇俱雙莫撓清
鈞有嬰兒伉儷情山川其奈險難平如何一得戎夷俗
長使中原不用兵
　　　諫長之門人曽君三異作招隱圖并賦二詩以
　　　招諫長之歸亦賦二首
謝公雅志在東山其奈蒼生債未還寄語故人專一壑
不妨清夢落滄灣
能畫能詩已可人迷途前畔更知津眼㸔益友如君少
我亦歸心動白蘋
　　　王晦叔惠聽雨圖次蔡韻奉寄(并序/)
　丙申仲冬予以告糴至天長令君王晦叔出所藏書
　畫有蔡公天啓聽雨圖予擊節愛之蓋蔡所畫者平
　岡老木逺水歸雁作蔡卧小舟聽雨者滕公令戬筆
　也蔡又以二絶句作小楷凡二百五十七字䟦其上
　以遺其叔祖王公彦舟皆精絶晦叔作字有徐季海
　風氣暇日從予假金石刻酒行謂余曰予絶愛子唐
　開河碑顧未有以博此者予戱指屏間聽雨圖曰此
　足以當之晦叔笑曰非吾家舊物直不靳于子矣後
　月十三日晦叔還自淮隂瀆頭頓所苦暴下予是日
　亦徃髙沙轉粟以書告别且曰開河碑或果欲之第
　意所欲捐者得一種足矣繼有皂衣乘急騎追予舟
　至五里許出卧披畫軸則聽雨圖也予既嘆晦叔能
　割愛以取好眀日舟行過小五湖水天相接雪意垂
　垂孤雁呌羣洪濤拍枕因感蔡䟦語有自作詩畫今
　六年而終踐之語紹聖丙子至今復八十一年矣而予
　既得畫宛如所更感慨久之乃次蔡韻以寄晦叔且
　為佐書蔡䟦以當畫記云永嘉許某深父
拂拭滄波逺接天摩挱喬木老生烟題詩作畫人何在
萬古蓬忩一覺眠
常日京華藪澤思六年身悟畫中詩須知妙處無今古
得畫還如聽雨時
　　　題張野夫所藏顔持約大招圖
顔君思似龍眠苦賈賦傷于宋玉悲萬古忠魂元不没
令人惆悵大招詞
　　　題洪子恂所畫盤洲圖三首
昔見園成今創始今為圖就有聞孫長松鉅竹知無恙
直節清標想故存
摩挲指㸃經行處盡和詩篇二百餘已是歩趨瞠若後
或㸔晚節在歸歟
有筆堪耕須苦志無田可種莫憂貧細推方寸遺寛地
有此孫枝亦可人
　　　題浯溪圖
山川自昔因人勝豈愛浯溪愛漫郎不得中興攄老筆
兩章秋月漫争光
　　　䟦諫長畫軸後五王按樂圖
玉笛牀頭取次横自吹頭管按新聲梨園舊譜今何在
一叚風流畫得成
　　　題曉蓮圖
生綃未展已生凉白白紅紅映兩廂頼得轉庵先著語
幾成虚送許文昌
　　　闚蓬圖
楊子長條玉作葩花光凍棘眩冰花短蓬幾見空相似
捕影圖成試喫茶
　　　游鯈圖
碧草差差泛綠漪未施魚影樂先知遥憐盤礴明窗下
便是濠梁得意時
　　　題瑞寧草蟲
候蟲㣲細欲何為卻與鵬摶共一機須信人心闗造化
蜻蜓能㸃蝶能飛
　　　題潘徳乆所藏楊補之竹梅
竹弟梅兄已可人老楊筆力更精神轉庵不用持相惱
買得梅坡入夢頻
　　　眀日欲對通夕不成寐枕上賦墨梅詩還契師
　　　宿逋
師住一庵幾何年山深更過靈隱前遺我江南幾張紙
中有寒枝真契禪
蒼顔幸没黄塵裏清夢忽墮孤山涯處士橋邊卷蓬相
癡兒莫訝得香遲
昔㸔灘頭印眀月今觀海底拾𤣥珠自從迦葉天機淺
不但花無筆亦無
春風不逐花光老心印自傳圜契師師能冩出夢中夢
我却唫成詩外詩
　　　聽湘西許老彈琴
顔裡常春鬢已秋抱琴時與破牢愁自言舊曲都忘却
彈未終時且罷休
　　　聽徳久彈秋思詩
潘郎胸次有經綸指下聲如筆下真已是不禁秋意思
更彈秋思苦撩人
　　　十四弦
馬上征人濕擁氊猶將愁思曲中傳向來有句真成䜟
小雨斜風十四弦
　　　次韻才叔聞笛試燈二絶
疊石為山漫崛竒玉峰欣對似相知梅梢頂上吹霜笛
却惜流香過别池
相逢一笑即銜杯梅與詩懐得共開但有燈光并月色
不須元夕始重來
　　　馬上口占詠席帽
本是田間荷笠身不堪重戴壓烏巾苦無諌語遮羞得
其奈旁觀冷笑人
　　　送越牋與才叔次韻
剡藤分送意何如擊鉢聊供腕脱書飛動要觀亷藺氣
此牋斷不與曹蜍
　　　銅雀臺瓦硯
千年銅雀䕃歌塵張老澄泥解逼真我有古端鈞玉徳
中涵雨露炳星辰
　　　和人惠詩併素馨油
萬桂叢中不記年行藏極處只由天朝囘若問南湖叟
依舊山邊復水邊
晴窗一縷海南雲徹骨風流自可人由作桂油膏靣様
不妨粉念混天真
　　　劉知監端午前一日以詩送甜苦筍末章有謝
　　　絶香蒲與酒壺之句以五絶句送酒
感君親與愛相兼世味諳來已屬厭惠我西湖甜苦笋
為言無苦只知甜
經月梅林掃迹晴照人湖水拍堤平軟紅塵裏偷閒客
處士橋邊取次行
新來懐抱少人知自入修門未有詩鳩自呼晴蛙喚雨
羡君湖上㸔西施
一沐未還旬日謁片言敢折累年囚杜門莫羡過僧夏
多雨方愁損麥秋
湖光可吸太清孤漁父鳴鞭少得無幸自有詩醻午節
不應無酒住西湖
　　　中山酒
中山一醉百經旬魯酒千盃不醉人莫恠近來風味薄
中山久已雜邊塵
　　　次韻才叔屠蘇絶句
底須却鬼寫靈符一盞侵晨不可無老覺東坡翻倒置
奚為後我酌屠蘇
　　　望商山
符離東望即商山畫出江南見一斑社稷未能還漢舊
豈容四老老其間
　　　入泗州
越境張旃入泗州隔簾翁媪拜含愁可憐萬折朝宗意
誤爾尸臣死亦羞
　　　靈璧壩詩
入泗行來汴似渠壩成靈璧水全枯汴流可遏從渠遏
思漢人心遏得無
　　　臨淮望龜山塔
幾共浮圖管送迎今朝喜見不勝情如何抖得紅塵去
且挽清淮濯我纓
　　　渡淮
照眼清淮笑力微家人應喜近庭闈兹行莫道無勲績
帯得星星白髪歸
　　　次韻徳久舟行阻風
昨日顛風鳥雀喧牽夫寸歩不能前今朝收纜張帆坐
世事乘除只偶然
　　　渡江(時禮物/船被風)
揚子江頭渡曉風一舟掀舞浪花中江神似恨頻將幣
不許和戎出漢宫
　　　題金山寺
水月光中全體現波濤湧處定珠圓每因王事參差過
更羡仙山晻靄邊
　　　宿南京(詢訪實有戍/兵三千人)
虚説營屯五萬兵凄凉無復舊南京中天王氣終當復
千古封疆只宋城
　　　釣臺
敢將出處較秋毫未報君恩感二毛七里灘頭停短棹
細㸔漁父亦清髙
　　　過馬當山
彭郎磯頭晚更凉扁舟瞥過鮆魚香買魚斫鱠初傳酒
頃刻風帆過馬當
　　　登第一山
登臨休作楚囚悲遮莫人心知漢思疇昔百聞今一見
勉旃報國在男兒
幾因䕶客數登臨悵望神州久陸沉今日登臨身是客
經行應切此時心
　　　净社山中即事二首
拾得閒身傍佛廬吟邊不解着工夫晚來好處無人領
净社山中聞鷓鴣
家童裹飯就僧家飯了僧來共㸃茶聽雨軒中無一事
薔薇却有旋開花
　　　遊三茅忽得佳處留贈鄉黄冠師
三茅觀裏僊為宅七寶山頭玉作堆不盡經行竒特處
只教留作等閒來
　　　為山
疊石為山底用髙經丘驀嶺欲平橋青林屈曲﨑嶇過
疑有碧花無數桃
　　　次韻薛奉常清凉山靈潭寒瀑二絶句
清凉山中冷難宅中有靈淵人莫測劃開神祕奉常君
萬丈寒泉貯穹壁
田家要雨隨即雨豈識潛珍在中止霏微不絶自成霖
萬古禾頭不生耳
　　　再和奉常靈潭寒瀑韻甚有同遊之意
奉常如僧逃火宅天與淵泉誰識測我今亦是閒散人
何日躋攀臨峭壁
對床盍聽風雨情同胞兄弟亦何止試於如夢境中聽
雨聲水聲風過耳
　　　次韻誠齋寒食日雨中游上天竺
詩翁作意與春期寒食翁來春合知不是春工渾忘却
好題詩是雨游時
晴即飛塵雨即泥乍教泥滑得行遲貪㸔花處籃輿舞
静得句時流水知
可是前身住寺僧未經行處恰如曽松杉夾徑當前𨗳
莫惜綸巾冒雨行
驚人詩句任人嫌詩得春來思轉添莫道詩翁太竒崛
思如春溜㵼層簷
天竺精廬晻靄中籃輿初歇袖初通囘時管勝來時節
屋角微微轉相風
不比尋常夢阿連山中真箇著行纏野花已放名花未
囘施風光與少年
山花壓溜水通池時有幽禽自在飛日脚忽隨雲脚露
鐘聲恰與梵聲齊
溪流來自寳峯頭流到欄邊不復流㧞閘放泉聊戯劇
怒湍平後一齊休
老僧雪頂接霜髭並日楞嚴手自題見得眉間多喜色
定應行處有新詩
布地黄金間碧疏歸依大士攝心初功名骨相元何有
身口業中除得無
晴嵐羃羃水潺潺歸歩花光夾道間中竺已游游下竺
冷泉亭畔更登山
紅滿園亭綠滿郊愁風愁雨豈天教留將畫舫臨湖側
認取青帘出杏稍
不枉皇都九十春春春行樂有誰貧休論舊雨兼新雨
何限今人念昔人
詩句纔成雨又催酧時只倚十分杯誠齋筆下詩何數
不祗晴來雨更來
眀時與物總為春樂處陶陶即是真勝賞不妨閒信馬
名園莫問屬何人
玉勒金鞍問寳裝少年有意競春忙不妨繫日寛門禁
安得長繩爾許長
欽定四庫全書
　涉齋集卷十七　　　　　　宋　許綸　撰
　　七言絶句
　　　車行詩
穏如江海迎潮上險似虚空逐電行縱使中原平似掌
我車只作不平鳴
　　　陳留道中
雍丘紆路到陳留積雨瀰漫漲畎疇道左流民形似鬼
能無百里為分憂
　　　靈璧道傍石
花石綱成國蠧盈賊臣賣國果連城陵遷谷變猶横道
反作傍人座右銘
　　　朝歌城
魯墻絲竹千年在寂寞朝歌莽一丘突有浮屠延望眼
何因駐得墨家流
　　　羑里城(至今城中/草不生)
扁公墓下艾猶榮羑里城中草不生豈是聖賢遺恨在
只應天自不能平
　　　趙故城
叢臺意氣俄銷歇故壘歌鐘幾刼塵只有藺卿生氣在
墳前衰草鎮如新
　　　涿州
驀直中原掌似平范陽巢穴奈天成未能太古全無事
黄帝如何不治兵
　　　衛州
河決從来國隠憂衛州那在水邊頭傷心中土淪胥久
可但堪嗟一衛州
　　　欒城縣
寂寞欒城頓食遲令君跪告簿尤危固非鸞綬身棲棘
可忍䲭巾首告笞
　　　慶都縣
慶都將過過唐河欲訪靈臺去路賖試問車夫能指㸃
好峰無數碧蓮華
　　　栢鄉縣
昔賢不肯入朝歌况乃軍中忌諱多咄咄衣冠出疆去
廹於人處竟成訛
　　　淮隂縣
甘羅古篆娑羅刻豈但淮隂妙二羅胯下橋邊有男子
追亡擬問漢蕭何
　　　和袁同年接伴賡從客陸成父至淮隂縣韻
日月光中盡徹侯獨全終始是封留可憐胯下竒男子
雖媿淮隂不媿劉
　　　和袁同年接伴賡從客陸成父至寳應縣韻
雨洗秋光滴夜凉斗牛河漢絢文章明時不寳埋光瑞
應有真賢為發祥
　　　過相臺
夜深吹笛醉秦樓月白風輕只共愁魏國九京如可作
錦衣能復故鄉留(月白風輕/亦樓名)
　　　過陳橋見太行
驅車夜半出都城䇿馬陳橋已半程囘首白雲南闕下
太行何事馬前迎
　　　過龍徳宫
龍徳宫中舊御園繚墻栽栁儼然存秋光更向墻頭發
似與行人濺淚痕
　　　過常山村店中見菊
黄菊娟娟媚晚秋等閒野店亦藏幽國香何恨成淪落
秋月春風不解愁
　　　過趙州石橋
橋梁顯刻認中朝仙跡遺風不可招喚作沃州人不識
今朝只過趙州橋
　　　奪玉石橋
輦却民財積上京民貧政自不關情瓊臺要築猶餘事
何况橋成奪玉名
　　　漳河
出郭安陽漾碧波黄流汨汨泛漳河河濵飲水令人癭
岸石其如腹疾何
　　　琉璃河
黄河九曲固難窮六里琉璃未長雄眼底坳堂君勿詫
使華来自水晶宫
　　　䕶龍河
門題善利遏朝宗一水何從更䕶龍菱角雞頭教偪仄
可堪遊女折芙蓉(汴水門名善利/過此則為䕶龍)
　　　魏河
過却黄河有魏河燕山直下有通波不湏圖冩山川勢
它日因糧省槖駝
　　　易河
車轔轔逐馬蕭蕭易水無聲㵼泬寥只聽琴聲已蕭瑟
更行霜月更聞簫
　　　白溝河
藝祖懷柔不耀兵白溝如帶作長城太平自是難忘戰
休恨中間太太平
　　　滹沱河
逋誅狂冦釡中魚未免真人駕六飛千古石人雖曖昧
一時河伯太機㣲
　　　歸途觀蘆溝新橋
長虹如玉跨長川下馬摩挲得細㸔他日燕郊如舊識
蘆溝橋下古桑乾
　　　歸途感河南父老語
河南民力已無堪泣訴王人語再三勤苦遺黎姑少忍
北人何止棄河南
　　　有感
宋衛綿延接趙燕古来爭戰可勝論細思醉把乾坤擲
蠻觸區區匪大言
　　　文王廟
聖賢多難古来同易數身更羑里中甲子既周屯既復
不應天數竟終窮
　　　光武廟
真人祠殿栢鄉邊下馬焚香我謁䖍思漢民心今戴宋
宻祈興運早中天
　　　題蕭相國廟
古廟凄凉古鎮邊鄼陽户口更凄然封侯當日如今日
越使蕭公剰買田
　　　題曹娥廟
當日曹娥念父心千年江水有哀音可憐七尺竒男子
忍使神州半陸沈
　　　謁曹娥祠(時積/雨後)
昔因淑節歎男兒今媿男兒竟未竒攜累乞靈無可禱
只求晴霽樂豐時(予舊時有可憐七尺竒男/子忍使神州半陸沉之句)
　　　避雨漁陽太守廟
拂面秋風雲漠漠傷心古汴黍離離不因避雨漁陽廟
爭見元豐大觀碑
　　　曹操冡
舜葬蒼梧的可知九疑猶是後人思阿瞞不作瞞心事
何用纍纍多冢為
　　　寓居婺倅㕔秋夜觀書有感四首
虚庭摵摵撼梧楸黄卷青燈字字愁説與西風莫蕭瑟
年来詩思不禁秋
每當劇暑憶秋期暑退凉生喜可知不奈寒蛩促機杼
等閒催得鬢成絲
子城髙處易為秋宻㸃催更響更幽掩卷不眠堦下坐
淡雲東去月西流
四十男兒不自憐求田問舎計茫然一官未辦君親報
縱有田園亦舍旃
　　　戊申嵗題玉牒所壁
擔上㸔梅不是梅孤山消息限蓬莱仙源圃裡逢人日
雪色憐隨霽色開
雪塢霜窗合斷魂仙姿元住水邊村園丁莫訝盆池小
留得踈踈澹月痕
空飱無補愧侏儒茗盌香爐細讀書還被梅花勾引破
又哦新句步庭除
冷蘂踈踈開可數香風羃羃逺能聞不因脩竹遮攔得
一夜清寒定憶君
數日清寒不肯開枝頭閣雪冷皚皚霜禽飛去花身動
一片清香在緑苔
直舍孤唫未過清梅花相與有詩情寒鴉真似隨人好
冩就新詩啼數聲
　　　書潘徳久版壁
故人有詩仍有屋囷裡無禾鼎無肉可憐驅去傍人門
階下蒼苔孕寒玉
　　　山房
山城久矣鞠榛埃三徑新成手自開何用誅茅卜鄰並
好風良月便應来
去盡陳言掃盡埃詩清心與眼俱開由来野服關吾事
暇日能同竹院来
徑掃蒼苔磴拂埃山房今日為君開丁寧杜宇莫催去
正要青山歌朅来
風掃飛花雨濯埃錦葵將發麝萱開思量造物恩何厚
㸔取南薰入抱来
　　　西山爽氣
負墻結檻太麤踈真得西山爽氣無他日棠隂無可紀
負暄曾此鑷髭鬚
　　　金果園
蹔抛汴岸入斜坰金果園中信馬行滿目桑麻俱沃壤
可憐持節看春耕
　　　柳溪
通衢暖轡出邢臺突有池臺號柳溪自過淮来無此趣
千年華屋但雞栖
　　　望平山堂
霏㣲晚雨濕踈鐘彷彿浮圖出半空囘首江南山色逺
平山却在有無中
　　　蜀山堂
已把堂名占蜀山愛山猶疊石孱顔世間何事非兒戱
了得兒癡趂得閒
　　　蜀山亭
千里肥川掌似平崔嵬只有蜀山青兹亭巧與山相對
不惜名堂更揭亭
　　　題忠孝亭
白石陂頭斬逆蘇士行却是晋夷吾功成不掩窺窬志
忠孝何如卞大夫
　　　浮槎亭
浮圖立處認槎峰曾記浮槎是醉翁亦似平山堂上㸔
隂晴山色有無中
　　　題陳正字貧亦好齋四首
陋巷當年一窶人簞瓢樂處有經綸居然更起為邦問
豈是先生亦厭貧
只教求食傍人門彭澤何妨作令君鄉里小兒真解事
歸来草木亦欣欣
腸日九廽諳世路肱今三折悟良醫戎郎何自知貧好
却是歸来逺客知
正字如何例姓陳飢来一字不資身更將長技為扁榜
肯信吾家亦有貧
　　　題漕司涉齋
涉世渾如涉大川風波過却愈拳拳朱簾畫舫非吾事
只合扁舟聽雨眠
　　　茅齋
市近吾營地自幽身閒何羡水中鷗因思客路竿遮日
得似君家茅盖頭
　　　梅坡
買得梅坡與衆㸔折花教折莫催殘蚪枝褁蘚能炊玉
留與梅坡伴嵗寒
　　　松林
蒼髯老氣已雄豪偃蹇連延結虹橋當暑含颸時瑟瑟
底須屋角相風招
欽定四庫全書
　涉齋集卷十八　　　　　　宋　許綸　撰
　　七言絶句
　　　信筆戒子種花木
君恩未許乞分符三徑無資地亦無或借或資分養種
閒時趂早着工夫
廼翁未遂投閒計吾子宜殫幹蠱才已辦一區供戱綵
更營三徑待歸来
一年活計在春初處世光隂不可虚莫謂窺園全廢學
昔人猶有帶經鋤
栽種成隂動十年風流遺恨憶蘇宣西園近有移園法
大樹根盤只儼然
買宅慇懃為海棠却因改築遂移將前園褊小鄰遷次
好補霓裳斷續行
池妨屋地故應填取土成池却自然愛惜清漪添淤壤
買根歸種撫州蓮
買石雖非自欝林窠窠盡費俸餘金傍人應笑謀生拙
航海梯山枉費心
買石為山任笑癡癡翁真箇似童兒竒峰峭石勤收拾
莫使他年一簣虧
我山壘土仍栽石下有嵌岩上有亭石少闕邊添種樹
種時湏要樹長青
水仙繡菊麝香萱乆種成畦長養便分向北堂三益近
遶墻秋色要爭妍
種樹還如種善根自湏積累付兒孫從人覓得栽培法
緑葉成隂便滿園
莫將桃杏等閒看栽接名窠有㡬般為是開花仍結實
花供賞翫果供餐
飛霞園地固無多我愛他時號繭窩若繚城跟踈織竹
錦屏環列繡成窠
金沙安敢齒􁫩醿白白紅紅間却宜但是籬邊多種取
他年歩障要相隨
　　　梅花十首
每憶山居氣味長梅花時節只清狂若教玉鑑堂前看
認得花光是玉光
詩到西湖更不疑西湖以外可無詩孤山水月無邊思
只在清香不在枝
一頃園池半種梅更將窠石傍梅栽愛風愛月隨宜看
合是詩家帶得来
隔水尋幽妙莫傳一年勝處是春前縱饒爛熳春吹却
猶得殘香伴鶴眠
玉川夢事不紛紜一樹相思正憶君君若移舟来問訊
莫教驚動一溪雲
為愛林林次第開却湏雪壓與霜催嵗寒偃蹇非無意
破冷衝寒来㡬囘
去嵗来時恰犯寒枝頭未放雪漫漫一年鞭影紅塵裏
猶得西湖立馬看
湖上歸鵶落照昏一聲漁唱與招魂紉蘭餐菊生平事
沙冷月寒何處村
醉餘看字眼麻茶佳句拈来似隔紗讀去讀来元有味
南湖從此説梅花
老去哦詩懶解工筆端隨分有春風傍人若問梅花句
盡在西湖風雪中
　　　次韻常之用前人韻賦梅花十絶
老来為圃萬縁輕一見梅花眼倍明所恨平生無句眼
其如相與有詩情
淵明豈獨愛東籬便愛東籬亦匪私耐雪耐霜同臭味
佳花尤愛夾花枝
風靜得香多醖藉雪殘觀色轉精神不教翠竹踈松畔
清殺天寒日暮人
拙速誠難語巧遲誰知先進野人為絶憐飯顆山頭老
江路聞香有喜詞
每愛孤山靜思凝嵗寒不脱栢青青暗中參得横斜趣
不費陶潜影答形
玉川清苦更清狂一夜相思不可當解道是君看亦好
不然白地斷人腸
未㸃蒼苔已㸃衣遽辭脩竹翠相依若教笛怨歌催盡
寧受風吹雨打稀
浮玉飄香别緒多緩流溪水浸銅柯先春有意春無意
春奈千紅百紫何
臘雪溶溶斷送冬明朝波面受春風北園幾樹紅苞坼
只合吹將酒盞中
桃縱夭夭杏縱繁衰翁其奈眼尤寒自知不是尋芳伴
且把寒枝子細看
　　　次韻古梅二首(予近得鄉中甌/浦梅坡皆老梅)
緑苔枝上玉踈踈折贈詩人意不孤惱殺渠儂歸未得
梅坡千樹有如無
玉鑑堂前迹已踈殘香應伴鶴聲孤郎潜桂隠身藏却
新為梅花着句無
　　　直舍紫薇花身可以題字因作一絶書其上
赤立嚴霜如槁木爛開炎日似紅霞耐寒耐暑真能事
豈是人間怕癢花
　　　揚州席上次蔣右衛韻賦白牡丹二絶
秋思憑髙不易裁陽和喚得故人来自憐梅萼成孤絶
借與春風一色開
玉甃銀缾千尺清喚囘玉色謫仙人沉香亭畔無消息
付與揚州十月春(按此首原本誤作落墨牡丹詩停車/京洛一首誤作白牡丹詩今改正)
　　　北方館馹屏風皆畫落墨牡丹
停車京洛淨風沙㡬見屏開落墨花故國似人猶可喜
穠肌何况謝鉛華
　　　池荷
髙髙碧葢擁紅衣拍拍方塘漾渺瀰前竹後松相映帶
香風何自透禪扉
　　　次韻方叔媚川圖亭上觀芙蓉
篩霞擘錦炫晴空碧玉芙蓉晚更紅只道商秋為素景
也教春色艶秋風
　　　顯庵許轉覓紅蕉未至絶句奉簡
過眼浮華擲錦梭聞閒習氣種花窠蕉中得鹿元烏有
雪裏看蕉竟若何
　　　從潘濟叔覓花栽得紅蕉鳯仙大蓼謂水梔僅
　　　有一窠寒窗不可無戱作二絶
幽人憐我學鋤耰寄與花栽一一收莫道芭蕉失寒暑
鳯仙宜夏蓼宜秋
聞説君家有水梔虬枝怪石眼前稀何如借與銷長夏
待得寒窗却送歸
　　　和袁同年接伴賡從客陸成父玉簮花韻
玉長藍田潔更芳盍簮如待紫陽装仙人尚欠頭冠在
好種黄葵阿那傍
　　　次韻木伯初秋蘭
堪嗟堪惜是懷沙占得秋蘭作楚花世莫我知方自足
底將逝水送韶華
芳潔清幽隠操中蘭兮消得小山叢略無醖藉惟岩桂
滿院秋香一樹風
萬蘂千葩角富豪秋蘭無處却為髙蚤知㨗徑終南是
招隠當時不入騷
　　　月桂(案月桂應/作月紅)
春来花事各名家肯許常春擅物華雪裏香紅更清絶
只應名作嵗寒花
　　　相臺得菊本名之曰繡菊
非紅非紫曄茸茸依舊黄流美在中漢使擕將名繡菊
要同丹桂種蟾宫
　　　次才伯初蠟梅三絶
格韻評量故是梅採薪叢裏凍花開蜂衙不逐飄零盡
真似天工蠟綴来
蜂薫脾蜜麝薫臍香染薔薇色染梔大似幽蘭懷隠操
有心聞處得香遲
氣禀中央色自莊丹心展盡只輸香自知不結和羮實
合作山家澹泊装
　　六言詩
　　　成徳堂
帝謨亦言九徳父教等謂三成兹堂不媿扁榜公家有
賢弟兄
　　　思賢堂
取善乃與為善見賢合思齊賢公平何若愛士富者惟
欲求田
　　　題北山軒詩
鵬鷃逍遥各適猿鶴驚怨何知有𤓰得東陵種無文煩
北山移
　　　用山谷韻題洪子恂所藏山谷六言詩
逢原妙處何如水到自然成渠信手拈来都是彈圓頌
印泥書
　　　次韻周畏知用南軒聞説城東梅十里句為韻
　　　六言七首
湘西山亦既見城東梅所未聞急湏盍簮共賞可惜委
地餘芬
廣平心腸鐵石姑射肌膚氷雪共令索笑求詩未免嬰
情駕説
故人馳一枝使詩翁築五言城湏邀從事入幕休喚孔
方作兄
夢蝶驅除枕上驚鴻約略墻東石裂嵒前積雪角咽城
頭曉風
意了無東閣興句不到西湖梅非公安得聞此欲徃何
其快哉
松逕晴泥欲乾茅簷宿雪猶濕滿枝空懷杜二夜誦誰
徳計十
行歌已聞落梅寡和猶傳下里好歩故難卒行迅雷那
及掩耳
　　　周畏知遺二毫筆雖舊猶耐書戯作六言奉簡
我愧不能扛鼎君安得此如椽㧞羊兎毛以利較夔蚿
足相憐
不肯羊質欺世寧作兎園隠居令尹雖舊令尹中書今
尚中書
