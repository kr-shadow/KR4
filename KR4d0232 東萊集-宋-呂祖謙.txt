#+TITLE: 東萊集-宋-呂祖謙
#+DATE: 2016-06-11 12:24:53
#+SOURCE: github.com/kanripo/KR4d0232 master a541b211                
欽定四庫全書　　　　　集部四
　東萊集　　　　　　　　别集類三(宋/)
　　提要
　　　　(臣/)等謹案東萊集四十卷宋吕祖謙撰祖謙
　　　　有古周易已著録其生平詩文皆祖謙殁後
　　　　其弟祖儉及從子喬年先後掇拾遺稿釐為
　　　　文集十五卷又以家範尺牘之類為别集十
　　　　六卷程文之類為外集六卷年譜遺事則為
　　　　附録三卷即今所傳之本也祖謙雖與朱子
　　　　為友而朱子嘗病其學太雜其文詞閎肆辨
　　　　博凌厲無前朱子亦病其不能守約又嘗謂
　　　　伯恭是寛厚底人不知如何做得文字却是
　　　　輕儇底人如省試義大段閙装館職䇿亦説
　　　　得漫不分曉後面全無𦂳要又謂伯恭祭南
　　　　軒文都就小狹處説來其文弱並見於黄㽦
　　　　滕璘所記饒録後托克托修宋史遂列祖謙
　　　　於儒林傳中微示分别然朱子所云特以防
　　　　華藻溺心之弊持論不得不嚴耳祖謙於詩
　　　　書春秋皆多究古義於十七史皆有詳節故辭
　　　　有根柢不涉㳺談所撰文章關鍵於體格源
　　　　流且有心解故所作雖豪邁駿發而不失作
　　　　者典型亦無語録為文之習在南宋諸儒之
　　　　中可謂銜華佩實又何必吹求過甚轉為空
　　　　疎者所藉口哉又按朱子語類稱伯恭文集
　　　　中如荅項平甫書傳夢泉子淵者如罵曹立
　　　　之書是陸子靜者其他偽作想又多在云云
　　　　是祖儉等編集之時失於别擇未免收入贋
　　　　作然無從辨别今亦不得而刪汰之矣乾隆
　　　　四十六年二月恭校上
　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　總　　校　官(臣/)陸　費　墀
欽定四庫全書
　東萊集卷一　　　　　　宋　吕祖謙　撰
　　詩
　　　許由(福/)
許由不耐事逃堯獨參寥行至箕山下盈耳康衢謠謂
此汙我耳臨流洗塵囂水中見日馭勞苦如堯朝堯天
接山際堯雲抺山椒誰云能避世處處悉逢堯
　　　清曉出郊(福/)
落月窺甕牖殷勤喚人醒蓐食治野裝行行向郊坰林
端横宿靄未放羣山青藕花斷復續莫辨浦與汀初聞
露花香一洗廛市腥清景竟難挽晨光著郵亭留眼數
天際尚餘三四星車塵駕暑氣白汗如飜瓶凉燠一機
耳愠喜誰使令泠然解其㑹冰壺在中扃
　　　城樓(福/)
城峻先迎月簾疎不隔風棋聲傳下界鴈影沒長空島
嶼秋光裏樓臺海氣中登臨故待晚雨外夕陽紅
　　　西興道中二首
鳬鶩迎船似有情隨波故起綠粼粼野花照水開無主
誰信春歸已兩旬
桑麻張王不知春帝恐鶯花太斷魂東岸紅霞西岸綠
却將景色為平分
　　　晚望(信/)
獨立荒亭數過帆横林疎處見滄灣故知不入豪華眼
送與鳬鷗自在看
　　　春日七首(信/)
江梅已過杏花初尚怯春寒著萼踈待得重來幾枝在
半隨蝶翅半蜂鬚
短短菰蒲綠未齊汀洲水暖鴈行低栁陰小艇無人管
自送流花下别溪(一云歸時須趂春光/淺待得春深意却迷)
岸容山意兩溶溶便是東皇第一功春色平鋪人不見
却將醉眼認繁紅
春波無力未勝鷗夾岸山光翠欲流若使畫成驚顧陸
更教吟出壓曹劉
絡石寒毛澗底明春來綠徧小峥嶸憑誰再續平泉記
為定芸蘭孰弟兄
一川曉色鷺分去兩岸煙光鶯帶來徑欲卜居從釣叟
緑楊缺處竹門開
簷鐸無聲鳥語稀徑深鐘梵出花遲日長徧遶溪南寺
未信東風屬酒旗
　　　登八詠樓有感
仲舒舊事無人記家令風流一世傾天下何曾識真吏
古來幾許尚虚名(闕仲舒守/婺有異闕)
　　　富陽舟中夜雨
萬頃煙波一葉舟已將心事付溟鷗蓬籠夜半蕭蕭雨
探借幽人八月秋
　　　野步(杭/)
石梁俯清流苔髪明可數茅簷春晝長寂寂亭陰午鳥
啼花徑深風絮浩無主幽人不可親棋聲時出户
　　　晚春二首
卷地狂風殿晚春落花盖水欲成雲向人不改故時面
惟有蒼官與此君
風絮流花一任渠北窻髙卧綠陰初閉門春色閒中老
為謝平生董仲舒
　　　明招雜詩四首
鳥聲報僧眠鐘聲報僧起静中輕白日邈視東流水風
月有逢迎出門聊徙倚傳徧南北村松間横屐齒
前山雨退花餘芳棲老木卷藏萬古春歸此一窻竹浮
光泛軒檻秀色若可掬豐腴當夕餐大勝五鼎肉
牆竹生夏陰風荷留宿露解衣一盤礴此豈不足付
風簷裊茶煙銅瓶語相泣清陰一疎箔不礙飛花入
　　　遊絲
遊絲浩蕩醉春光倚賴微風故故長幾度鶯聲留欲住
又隨飛絮過東牆
　　　夏日
階前水樂元無譜簷外風琴不用絃待喚青奴與黄妳
為君極意作今年
　　　鄭武子刪定挽章二首
愽洽推諸老胷中幾石渠暮年終反約精義本無餘羲
易忘言後楞伽絶筆初長歸應不憾舊學盡成書
古汴豪英海追隨不厭勤塵中識梅福簾下得嚴君(京/師)
(賢者多市隠闕得之識之公/所從受太𤣥乃    於日者)培養逢原學煙沈濟世勲
定知千載後下馬董生墳
　　　又二首(代父倉部作/)
平生丈人行每語盡箴規問字揚雄宅談經董相帷壺
觴陪勝踐杖屨及深期誰料南歸日墳前宿草衰
公未陪經幄還應典奉常如何便沈沒不使少翺翔幽
壤千年閉名山萬卷藏升堂多俊彦築室繞髙岡
　　　陳庭堅聘君挽章二首
沙尾三家市人聲半米鹽悠然搔短髪忽此見長髯觴
詠歡初合溪山氣已添豐城埋劒夜太史定先占
大門三世舊是邑兩公同易䇿它年絶(刪定/鄭公)詩筒去嵗
空朱(闕/)豹隠雨(闕/闕)　(集丞暗/  是堂)白馬虎谿風(闕闕/公)　(弟/)好
在慈恩塔亭亭翠靄中
　　　鞏采若府推母錢夫人挽章二首
内助功推冠名成父子間中原遺俗盡舊族素風還石
窌天開邑宫門日綴班光華竟何許夕照在西山
歴歴稱觴地悲凉騎省園風枝今日恨露葉去年痕鸞
翥昬遺鏡魚枯泣舊軒曲湖春色滿不到北堂萱
　　　葉子山右史父宣義挽章二首
經笥深無底髙談一座傾置身初濩落有子晚光榮命
服鄉閭賀安輿里巷迎風枝何不定忽忽到佳城
諸父烏衣集公時預往還涼秋同出郭勝日共尋山電
掣流光速舟移古岸閒又成丹旐去衰涕不勝澘
　　　寄章冠之
章侯平生一詩囊酬風酢月徧四方浩歌姑熟酒淋浪
醉呼太白同舉觴遂登浮玉臨渺茫江濤挾筆益怒張
沙頭倚檣樂未央興闌忽上秋浦航門前槐花日夜黄
閉門琢詩聲繞梁白袍紛紛渠自忙飄然邂逅非所望
自言乆厭世鎖韁合眼已夢廬山蒼君才甚碩氣方剛
身雖欲隠文則彰江湖故人半朝行左推右挽摩天翔
而我戢翼甘摧藏不能與俗相迎將徑當行前掃山房
俟君功成還故鄉却駕柴車迎路傍
　　　送栁嚴州解官趨朝(楹/)
一葉初秋已趣裝璽書屢下駐歸艎少留北闕三年最
多借西州半嵗强身外寵榮元自薄眼前凋瘵故難忘
書囊知有朝天草不是中和樂職章
　　　送宋子華通判長沙(代叔祖知錄作/)
騷人故悲秋九辨播三楚宋公舊題壁文采照潭府千
載得君侯遙遙接華緒還當初秋天又進湖湘艣當家
多勝事此役可兼取江山日日新似若相勞苦木脫獻
群峰雲生失前浦况持别乘權光華動徒旅元戎下分
庭百吏羣趨廡後車載仁風習習被南土預知潢池盜
無復驚桴皷政當勸賣劒不必禁挾弩嶺頭鏡面平論
賞駢圭組臨分一盃酒不為離愁舉
　　　東陽郭彦明挽章
小試威名盖一鄉卷藏韜畧付農桑傳家籖軸書盈幄
擇壻簮纓笏滿牀置邑萬家開兆域送車千兩塞康莊
正須今代如椽筆盡發潜光著石章(幄一/作屋)
　　　李粹伯侍御母夫人挽章
對仗峩冠日鯨牙汹九淵堂萱不改色臺栢故參天共
識吾君聖今知此母賢丁寧劉子(闕/)　事一時編
　　　王龜齡詹事挽章二首
諸老收聲盡佳城又到公蒼天那可問吾道竟成窮旌
卷莆田雨簫横霅浦風今年襟上淚三哭(一作/泣)萬夫雄
(芮祭酒劉太史皆/以今嵗下世故云)
大使交旃日元戎解甲秋先鳴驚衆寐孤憤壓(一作/厭)羣
咻羽翼新鴻鵠聲華舊斗牛斷橋亡恙否落月照寒流
　　　尚書汪公得請奉祠餞者十有四人分韻賦詩
　　　　某得敢字
鼎食味苦濃藿食味苦淡同生不同嗜羊棗與昌歜孰
能游其間進退兩無憾尚書古仙伯雅尚本真澹禁涂
履星辰講厦席氊毯將升間槐棘忽去亂葭菼太清奉
虚皇奎壁手可攬舉以華其歸光耀極鈆槧向來功名
人勇進忘坎窞聽誦歸來辭掩耳謝不敢寧知達士胷
萬牛眇難撼清風滿後車一洗世氛黕祖帳將軍園寒
枝紅綴糝公歸寧乆闊别意不成慘金華訪舊學和羮
待醯醓政恐牧笛清終換街皷紞
　　　送丘宗卿博士出守嘉禾以視民如傷為韻
檇李國西門道里去天咫訟庭人摩肩客館舟銜尾涼
燠變須㬰怵聽復駭視心平理自見周道本如砥
堂下萬休戚堂上一笑嚬是心茍不存對面越與秦豚
魚尚可孚况此能言民君看津頭栁葉葉皆相親
奮髯疾抵几解衣徐探雛古來多快士氣吞兩輪朱簿
書髙沒人迎筆風摧枯自許豈不豪嵗晏終何如
折肱稱良醫識病由身傷開府事如麻豈盡昔所嘗平
生老農語易置復難忘麥黄要經雪橘黄要經霜
　　　魏元履國錄挽章二首
麻衣見天子拜疏不知休落落山林氣拳拳畎畆憂極
知千載遇政用一身酬繞舍閩溪水朝宗日夜流
羣公祖疏傅多士送陽城短棹非前約長亭及此行深
留移白日共語只蒼生㑹續山陽賦鄰人笛未横
　　　祭酒芮公既歿四年門人吕某始以十詩哭之
少年把筆便班揚咳唾珠璣落四方嵗晚寒窻渾忘却
瓦爐香細雨聲長
際野塵埃撲面來萬人蟻聚撥難開手中杓柄長多少
蟄盡飢腸十月雷(公為仁和尉嵗荒殍者滿/野區處賑恤各有條理)
小醉初醒日半昬森森赤棒遶籬門慨然投袂無難色
不識從來獄吏尊(公嘗為某道坐/司獄時如此)
交廣歸來里巷迎破囊又比去時輕何須更酌㢘泉水
夫子胷中萬斛清
殿前拜疏閱羣公獻替從違各異同陛楯諸郎自相語
白頭祭酒最由衷
出祖津頭六館空帽簷齊側掛帆風吳興盛事人能數
直自胡公到芮公
聞人有善已伸眉倒廪傾囷更不疑菶菶萋萋竟何許
卷阿空老鳳皇枝
胷懷北海與南溟却要涓涓一勺清相對蹵然如重客
無人信道是門生
璧水經年奉宴居天和襲物自舒徐憑誰寄謝朱公掞
纔向春風坐月餘(朱公掞見明道于汝州歸語/人曰光庭在春風中坐一月)
先生墓木緑成圍弟子摧頽晝掩扉大雪繁霜心已死
有時清夢尚摳衣
　　　送朱叔賜赴閩中幕府二首
止戈堂上屐聲閒飛盖相追杳靄間君到定知難入眼
倚天灊霍是家山
路逢十客九衿青半是同牕舊弟兄最憶市橋燈火静
巷南巷北讀書聲
　　　周堯夫主管挽章
五栁傳觴地風流魏晉前曾探孝先笥慣坐廣文氊身
世渾如夢功名莫問天從今風雪夜不上剡溪船
　　　周表卿尚書挽章
奏篇曾用牘三千晚嵗回翔日月邉眼看四朝諸老盡
身兼五福幾人全清臺課厯遺書在晝寢凝香舊政傳
竹馬館前寒月白當時轍迹故依然
　　　楊信伯郎中挽章二首
象魏三千法瀛洲十八人南宫占列宿少海近重輪聞
道清羸極猶能職業親榴皮餘屋壁零落獨無神
並舍游從舊同朝分義深時時墜書札得得到山林北
去先移棹南來後盍簮死生離合地搔首一悲吟(前嵗/某還)
(朝公方/去國)
　　　蔣世修祕書父朝奉挽章
太一青藜子舍光命書頻嵗到髙堂深居物外風煙老
静看人間日月忙繞舍圖書千載韻映堦蘭玉四時芳
逝舟休歎東流水餘慶源流衮衮長
　　　蘇仁仲計議挽章二首
幽棲略具便休官帝遣蒲輪喚不還大似文元居道院
又如退傅過香山夢回帷幄青冥上(嘗為宻院/計議官)醉墮風
波浩蕩間(嘗謫/汀州)向(闕/)　中有榮辱那能八十鬢毛班
登門疇昔奉從容婺越之間一水通今日江東無賀老
去年牀下拜龐公舊來論議多遺落新出傳聞或異同
已矣從誰判(一作/辨)真贗汗青連屋未施功
　　　向運使挽章
㦸衣飜户映庭槐使節州符未展才文獻定知丞相似
淵源還自洛陽來異端惑世濃於酒古學違時冷若灰
從此湖人識䘮禮凛然治命手親裁
　　　酬上饒徐季益學正
吾家紫微翁獨守固窮節金鑾罷直歸朝飯尚薇蕨峩
峩李杜壇總角便髙躡暮年自誓齋銘几深刻責名章
與俊語掃去秋一葉冷淡静工夫槁乾迃事業有來媚
學子隨叩無不竭辭受去就間告戒意尤切典刑自耆
老䕶持何敢闕嗟予生苦晚名在諸孫列拊頭雖逮事
提耳未親接徐侯南州秀少也嘗皷篋示我百篇詩照
坐光玉雪因之理前話講繹霏談屑兩都弟子員家法
嚴城堞取善則未周守舊猶有說閉門風雨散孤學絲
桐絶懷哉五馬橋寒逕尋遺屧
　　　顧茂恭母王夫人挽章
聖朝人物盛諸何壽母皤然樂事多堂下無憂萱弄色
天邊有信桂交柯黄金籝滿經方重白玉樓成恨未磨
空誦安仁舊時賦版輿零落故山阿(仲子以文稱而先/逝闕)
　　　夜宿浦城魚梁徐刪定子出示林謙之挽其父
　　　　二詩時謙之方按刑廣東有懷次韻
五年不說空山雨今夜魚梁著釣船為問故人今健否
桄榔葉暗瘴江邊
兩章宛轉復清哀讀到魚梁首重迴便使短牋無姓字
也應知自艾軒來(艾軒詩脩文巷裏暮春前欲上旗亭/送客船忽有短牋無寄處魚梁却在)
(淚痕邉夢忽然白晝自生哀立馬橋東喚不迴驚起何/波理殘  十年燈火上心來注云次章述夢中所見何)
(使君文舉為同舍生蜀人/以波呼之猶言丈人也)
　　　題劉氏綠映亭二首
涼葉飜飜不受塵芒鞵藤杖及清晨開窻小放前溪入
澄綠光中獨岸巾
鷺浴魚跳在鏡屏搖青浮碧太鮮明牆東種得陰成幄
隔葉看來却有情
　　　題歸菴
雲壁開蒼峽風林卷翠濤諸松皆老大一嶂獨孤髙發
興雖公等尋幽許我曹秋光端可賦不是楚人騷
　　　王通直挽章
近來南國冢半是北人墳異縣誰憐我同鄉又失君深
居傳雅尚堅坐挹清芬日落長安第三槐拂暮雲
　　　劉梧州挽章
駟馬髙車照路光幡然改轍興何長空山猿鶴驚無恙
同社雞豚樂未央祗見嵗華來冉冉不知耆舊去堂堂
北邙道上麒麟冢誰得歸休十載强
　　　許著作挽章
清文麗藻百川増窘步追隨愧不能麟趾差肩臺岌岌
鴈飛聯翼塔層層蓴鱸歸興都門酒薤露悲歌大隧燈
獨向梁間誦遺句寒松衰菊繞峻嶒
　　　次韻葉丞相陳尚書游南園
樂事良辰古所難三分春色一分寛潤花雨過紅裙濕
倚竹風斜翠袖寒自有南堂誰舉白可無東絹為施丹
兩翁醉墨曾題品便作平泉草木看
　　　宣城李君嘗遊東湖居士之門袖詩見過次韻
　　　　以謝
人去湖空古豫章溪蓀水荇換年芳聞風我是通家舊
覔句君猶弟子行鬚髪蒼浪休歎老齒牙沆瀣尚生香
宛陵自昔詩人國今日誰升小謝堂
　　　何叔京挽章二首
濮州以諌死何氏得其真天下中庸義人間父子親再
傳猶易簡小出復逡巡埋骨雖南土傾心向北辰
傾盖黄亭夜翛然澗壑姿倚天唯直榦到地絶旁枝亹
亹今何許悠悠只自知寒碑卧風雨千載有深期
　　　魯少卿挽章
慶源衮衮接天流老桂傳香次第秋人物西都九卿選
光華南國十州遊翛然徑下滕王閣已矣長懷范蠡舟
身後楚騷誰著録靈光舊草合兼收(王文考逸之子作/靈光賦而夭宗教)
(君實/似之)
　　　蕭果卿祭酒挽章二首
虚心觀世態實行播鄉評璧玉中邊厚冰壺表裏清家
聲到蕭傅人望似陽城殄瘁無窮恨湘江日夜傾
摩揣誠斯薄雕䥴質自銷平生但真樸直上絶枝條氛
霧終澄霽丘山亦動搖朝陽舊時鳳聲人舜簫韶
　　　送喻叔竒通判會稽
鳴騶前日餞出使椎皷今日送作州㑹稽别駕官尚薄
道傍羨者何其稠版輿有親餘九十東南之美供甘柔
先春鑄牙入午啜破臘箭茁充晨羞况復詩壇執牛耳
所至風月相獻酬千巖萬壑徧題品㑹有采者人名遒
　　　與同館遊張氏園分韻得日字
出門厭囂塵入門倦佔畢駕言城北園滯思頓覺失方
池環修篁廣陌衛行栗先雪梅已苞後霜草猶茁上躋
極髙明旁穿復深宻主人真喜事秀句屢盈帙招呼文
字飲及此三餘日山林與鐘鼎零茂本非匹斯遊豈偶
然書板記甲乙
　　　送胡子逺著作知漢州分韻得行字
定交不在蚤意合蓋已傾胡侯西南來兩載同書檠與
人徐有味於世初無營虚舟澹容與未易寵辱驚魚龍
同一波中有千丈清道氣自深穏名言常簡明南宫接
東觀天衢勢方亨夢回得逺信窺簷渚鴻鳴開書見連
環歸興浩已盈子政方校録令伯俄陳情都門日轂擊
雜襲炎凉并誰知此麾盖獨為思親行夾道皆歎息始
識真重輕古來聚散地雪野天峥嶸别袖不可挽宿昔
洲渚生君臣有大義忠孝相持衡勉哉楙明德清廟須
棟甍
　　　薛叔雲左史母方夫人挽章二首
彤管傳遺範形容欲付誰初年栢舟賦晚嵗艾軒詩(闕/)
　　　　　　　　　　中稱壽母不獨蔡三司
往在西雍日從容許拜親杏花壇壝古萱草户庭春曾
是升堂客應為執紼人壺公天一角吹淚洒車塵
　　　端明汪公挽章二首
異時憂世士太息恨才難每見公身健猶令我意寛彫
零竟何極回復豈無端此理終難解天風大隧寒
四海膺門峻親承二紀中論交從父祖受教自兒童山
嶽千尋上江河萬折東微言藏肺腑欲吐與誰同
　　　趙路分挽章二首
魯衛封雖近原顔室自貧一家唯四壁九族自三春子
舍龍頭貴佳城馬鬛新升堂如昨日南望涕沾巾
晨昬生死際至性極民彞巨孝東都傳劬勞小雅詩固
應為世表何止秀天枝令子傳遺緒纍然不自持
　　　陳能之少卿挽章二首
往在西臺日調娛用力艱善人終有恃公道亦徐還既
去言方白重來鬢已班清名配詹事千載赤城山
二父官曹接諸郎硯席通流年何鼎鼎見日每匆匆馬
走誰憐我麟書近得公又成交臂失楚些鐸聲中
　　　恭和御製秋日幸祕書省近體詩
麟閣龍旂日月章中興再見赭袍光仰觀焜燿人文盛
始識扶持德意長功利從今卑管晏浮華自昔陋盧王
願將實學醻天造敢效明河織女襄
　　　賀車駕幸祕書省二首
麟臺髙栁識雕輿共記中興幸省初黄道再傳天子蹕
青編重入史臣書需雲下際君恩盛晨露髙張樂節舒
若寫鴻猷參大雅定非周皷頌田漁
紫清丹極與天鄰闔闢乾坤繫笑嚬獨為斯文回一顧
坐令吾道重千鈞先王舊物參差見列聖明謨次第陳
墨客區區感榮遇豈知深意在彞倫
　
　
　
　
　
　
　
　
　
　
　
　
　
　東萊集卷一
欽定四庫全書
　東萊集卷二　　　　　　宋　吕祖謙　撰
　　表
　　　代倉部知黄州謝表
提邉符而乘障愧非禦侮(闕/)　　　　　　　　　承
流之寄撫躬跼蹐涖事(闕/)　　　　　　　　　輿圖
大一王之統御地分(闕/)　　　　　　　　　繄牧守
必得夫循良則黔(闕/)　　　　　　　　　介於長淮
雖事簡而俗醇(闕/)　　　　　　　　　多名勝嘯詠
之餘參考(闕/)　　　　　　　　　　共理必柬異能
如臣者樸(闕/)　　　　　　　　　化已絶意於紫青
屈首(闕/)　　　　　　　　　　於論薦遂誤畀於蕃
宣(闕/)　　　　　　　　　　遇皇帝陛下錫天勇智
(闕/)　　　　　　　　　照臨之下乾坤髙厚咸歸(闕/)
　　　　　　　　　　尤謹玉闗之戍曽何踈(闕/)
　　　　　　　　　條輯寧閭里挈缾守器(闕/)
　　　　　　　　坐縻於廪祿
　　　代倉部知池州謝表
淮壖乘障初無固圉之(闕/)　　　　　　　　　　甫
祗職業參布詔條(中謝闕/)　　　　　　　　　綴官
聫之末投身(闕/)散(闕/)　　　　　　　　　　傳烽而
儆備當戎馬之(闕/)　　　　　　　　　　張卒獲自
保偶逃龜櫝(闕/)　　　　　　　　　　之奥區乃江
表之重地(闕/)　　　　　　　　　　戒兵農雜居則
必洽比(闕/)　　　　　　　　　　委此盖伏遇皇帝
陛(闕/)　　　　　　　　　　行之書留神萬國考三
(闕/)　　　　　　　　　　之蹤亦預使令之列臣(闕/)
　　　　　　　　　　寧凋瘵之餘咨度弛張(闕/)
　　　　　　　　　光同衆戚休敢顧斗升(闕/)
　　　代叔父知南安軍謝表
職方之籍甫列附庸公(闕/)　　　　　　　　　　錫
土誠後敢於籲天(中闕/)　　　　　　　　　　窮處
廐傳据南北之㑹(闕/)　　　　　　　　　　無以追
隨他郡地望卑(闕/)　　　　　　　　　　復難自愬
秩居人後憂(闕/)　　　　　　　　　　能甚短折肱
州縣雖險(闕/)　　　　　　　　　　之已耗晚推遷
於宫牒(闕/)　　　　　　　　　　稱臨遣此盖伏遇
皇帝(闕/)　　　　　　　　　視邦選侯方旁求於召
(闕/)　　　　　　　　　　凡有識知同歸賁幬臣敢
不布宣詔令遵奉教條尺寸之膚䕶養何禆於大體斗
升之水涵濡終覬於餘波
　　　代叔父知南安軍謝太上皇帝表
小壘漂搖濫受拊摩之責清都閟邃逺傾就望之誠袚
飾忱辭冒聞淵聽(中謝/)睠焉敝邑控彼荒陲大江之南
朝貢雖數千里中興之後生聚餘五十年誰諭民編俾
知帝力如臣者置身冗散游世竒窮蚤厭干戈微悟息
兵之深㫖晚觀詔令稍窺更化之閎規誓與疲癃共安
易簡恭惟太上皇帝陛下妙參乾始静賾道原閒燕齋
心自得大庭之館監觀孝治不遺小國之臣太極開先
萬生並育臣幸同遐俗親見淳風雞狗相聞際栗陸赫
胥之盛牛羊考牧皆車攻吉日之餘
　　　代舅曾史君知筠州謝表
九畿星拱並受詔條萬乘天臨誕敷宸指雖陋邦之代
匱亦德意之親承具以聖謨告于裔土(中謝/)竊以舜門
穆穆輯瑞以朝諸侯湯網恢恢受球而綴下國思皇盛
旦率履舊章肆勤前席之咨溥及左符之寄腹心屏翰
臂指豪英凡拜賜於朱(闕/)　觀(闕/)　　　如臣者至謭
而拙(闕/)　　　　　乆負於家傳(闕/)　偶逃於官謗長
江右(闕/)　　附城朌竹使以承流已過斗升之量欵楓
宸而(闕/)　幸瞻咫尺之顔此盖伏遇皇帝陛下濬哲文
明剛健中正下天上施酌民瘼以廣求小紀大綱收主
威而總攬邈在河山之外皆如㢘陛之前臣敢不遵奉
章程慰安黎庶惇行教化漸消珥筆之風恪守部封少
効挈缾之智
　　　代舅曾史君知廣德軍謝表
厲精之朝嚴於置守坦明之訓飭以臨民佩天語以在
塗參土風而問俗(中謝/)竊以大江之右一障甚微行闕
之旁九畿莫近地輕而責重賦寡而費多指日待糧皆
尺籍伍符之舊無時致餽當大車駟馬之衝紛罷遣之
相仍凛支持之不暇誰與領此厥惟艱哉如臣者受性
顓蒙降材謭薄東西隨牒飽郵傳之風霜旦暮坐曹老
簿書之嵗月豈期末路驟試小邦兹盖伏遇皇帝陛下
齊聖廣淵剛健中正輪運輻集合華夏以來王綱舉網
疎總方維而受職矧在封圻之内實同㢘陛之前臣敢
不遵奉詔條慰安閭里挈瓶假器誓殫守邑之勤毁瓦
畫墁少答食功之義
　　　代倉部知吉州謝表
竢罪倉曹無裨邦計分憂江國尚玷藩條丁寧臨遣之
榮怵惕拊摩之責庀官甫始拊已載兢(中謝/)維是廬陵
介於楚甸土膏而人瘠物夥而俗貧萬室連甍剽奪時
鳴於桴皷千艘銜尾轉輸日困於舳艫匪時通材疇荷
隆委如臣者賦資謭薄涉世闊踈兩郡民編蔑矣慰安
之效二年省掾居然尸素之慚亟求襆被之行復與剖
符之寄力綿識眊責重事叢惟仰恃於乾坤或俯資於
塵露兹盖伏遇皇帝陛下配天立極繼聖御圖恢舉閎
模網在綱而不紊操持大柄臂使指而必從雖逺在於
江湖猶近臨於軒陛臣敢不布宣詔令懷輯里閭急効
近功忍自謀於寵利深根固本誓勉盡於拙誠
　　　為張嚴州作謝免丁錢表
奏牘既升方虞聞罷免符亟下稍示復除曷賤悃之遽
伸本至仁之易感(中謝/)惟嚴為郡介國之隅呻嘆謳吟
宜朝傳而暮達撫摩涵養當月裕而嵗豐孰知凋瘵之
餘尚困賦租之重疇先民瘼最甚丁徭自古邦家惟欲
編氓之繁阜于今閭里反憂孫子之衆多皇明豈忍於
遐遺下吏未聞於控告而臣過以謭薄(闕/)　顧憂鴻鴈
于飛親見(闕/)　　　　　　　　　懇懇之誠曾謂瑣
(闕/)　蒙開可此盖伏遇皇帝陛下監觀邦本恢養治原
制賦欲均期復大禹九州之正施仁有漸姑從文王四
者之先雨露旁流槁乾胥浹臣敬撢厚澤下逮窮民觀
其拜賜之時猶有乞憐之意既勤深恤得少愒於今年
終覬大恩俾盡夷於旁郡
　　　為虞丞相作辭冊寶進封增邑表
至德要道煥丕冊於賁文厚賞薄功下昕廷之渙汗忱
辭既貢淵聽尚髙(中謝/)竊以尊親者禮之隆養志者孝
之實雖百王之未舉用以揚名必萬物之咸和始為錫
類將增光於鴻業當諉屬於近司如臣之愚受責宜最
所憂吁咈督熈載之庶尤敢意寵嘉録相(闕/)之微效矧
命秩建邦之異數非醻勞懋賞之常科伏望皇帝陛下
稽用邦彞惠綏人欲謂奉承慈極不專典章容物之間
則期望弼臣豈止賔賛擯承之末亟收還於前詔以飭
厲於後勲再用控誠迄期得請
　　　為梁參政作辭冊寶轉官表二首
奏牘升聞婁干聰聽詔函寵答尚閟俞音輒忘難犯之
威敢述終辭之義(中謝/)伏念臣志雖許國材不逮人髙
位難居乆弗勝於指顧厚恩未報姑少緩於乞身若繇
慶典之成重拜明綸之渥既躐崇秩復荒大邦則異時
避寵之言皆為虚語平日惡盈之戒自負初心茍必强
之受而納之貪孰若聽其辭而全其守伏望皇帝陛下
俯矜懇款深體精誠察其累疏之陳非敢片詞之飾九
關霄漢儻籲告之莫通一舸江湖將歸休之繼請
顯冊昭融光于二典需章懇款閟以九關不勝墜谷之
憂嗣上循牆之請(中謝/)伏念臣起繇踈賤濫與幾微肆
惟竣事於明禋並奏鴻名於慈極職是討論之重獨出
鼎司凛然繪畫之難莫窮坤載敢圖詔綍槩陟官聯歴
考前聞邈無近比欲展終辭之微志敢循再瀆之常科
崇聽益髙奏封復却雖隆威之難犯覬拙守之獲伸伏
望皇帝陛下鑒厥忱誠體其控訴厲弼諧之㢘恥用振
四維改慶賜於英材以全三樂曲收成命少穆師言
　　　為虞丞相作辭郊恩表
泰畤均釐澤覃無外路朝敷命寵及罔功不勝墜谷之
憂敬致循牆之請(中謝/)竊以大臣之義固非飾小(闕/)以
為㢘國典之常亦難徇一夫而違衆既郊而賚於古有
稽敢為喋喋之忱辭將貢惓惓之愚慮為臣不易當翼
厥后以思艱惟天無親實監有邦之敬德儻自安於居
寵斯大戾於協恭伏望皇帝陛下寅畏以答天休隆寛
以從人欲與其盡循故事為邦家焜燿之光孰若少抑
近司示君臣兢懼之實庶或上助持盈之治豈徒私逃
招損之危
　　　為梁參政作辭郊恩表
天命匪解載儲滋至之休地道無成彌懼大來之福敢
辭婁瀆尚冀終從(中謝/)伏念臣乆以瑣材辱於宰枋内
積食浮之愧豈獨危身仰思覆餗之憂將難報國於昭
明祀克相盛時顒若顯承皆羣工之祗肅穆然昭假本
上聖之寅恭顧慙老臣曾何報効廼颺渙汗之號廼增
湯沐之封誠悃雖殫俞音尚閟伏望皇帝陛下俯矜拙
守博采師言紓其負乘之慚裁此告廷之渥雖多邑不
惜固仲尼愛繁纓之心然足欲故亡亦晏嬰辭邶殿之
義
　　　為宰臣作端誠殿賀南郊禮成笏記
(闕/)事泰壇揚八鑾而返軫受釐皇邸旅萬玉以充庭伏
惟皇帝陛下對越穆清肅將純嘏本以宸心之(闕/)登兹
熈事之成陳安止謨念幾康而昭受進敬之戒監陟降
於顯思
　　　為芮直講作慶王辭增邑表
有命自天被寵靈之特異無(闕/)　　　　　以(闕/)多義
所當辭言非敢飾(中謝闕/)　　　　　　　　自量進
依日月之光但私(闕/)　　　詩書之(闕/)　　見聞常憂
居養之移易忽驕盈之戒陛下慈(闕/)　　　寵數彌加
微横草之効而增邑賦進國封蔑(闕/)　之稱而兼節鎮
備藩翰是皆厲世摩鈍之具以待(闕/)　顧於揚庭孚號
之時猥及微陋思盛世豈無父職(闕/)寒士而邊外必有
服勞於下僚與其專於戚(闕/)　　均之臣庶籌量至熟
懇請實宜伏望皇帝陛下鑒從欲之仁俾安愚分察由
衷之義姑寢誤恩茍私意之不行則衆心之自服
　　　為芮直講作慶王生皇孫錫名謝太上皇帝表
列第環宫方極奉承之樂周廬設衛載延似續之榮舄
奕觀瞻凌兢佩戴(中謝/)竊以東平諸子印猶限於能趨
魯國五名類僅稱於同物疇若覃厖恩於襁褓矧惟錫
美稱於冕旒此盖伏遇太上皇帝陛下髙視穆清游心
昭曠巍巍蕩蕩共瞻太極之尊繼繼承承爰篤曾孫之
慶願弼成於幼學用克對於鴻私
　　　為芮直講作慶王生皇孫錫名謝太上皇后牋
温凊承顔慈極夙承於椒屋焜煌發命光風初轉於蘭
芽吉語甫傳微躬載惕(中謝/)竊以元氣兩儀之運資始
資生天枝四葉之祥以嗣以續慶流繁衍爵及攜持此
盖伏遇太上皇后殿下德冠河洲化孚宫閫周邦胥喜
惠既篤於曾孫晉錫用蕃福本承於王母願益開於䝉
昧庶仰答於坤元
　　　為梁參政作乞解罷政事表二首
懇款婁聞危衷已竭睠存雖渥鄙守難移盡布精微仰
祈原省伏念臣起於韋布職是機衡進則有未報之上
恩豈容茍去退則有難酬之重責安敢自私使其筋骸
粗可鞭䇿或以識慮短淺而逢尤悔或以舉措乖謬而
干譴呵亦既冒居皆不敢惜今乃足痾重膇目視茫洋
盖表著之所共瞻而冕旒之所親見如州縣官曹之末
若簿書期㑹之間小有罷癃隨即汰斥而塊然衰疾据
此崇嚴略貴而問卑置近而治逺恐凡被譴之士皆且
指臣為辭雖欲示恩乃妨責實伏望皇帝陛下曲留聰
聽俯鑒忱誠念臣所陳者繫國體之重輕察臣所求者
匪身謀之安佚特捐祠廪俾解政涂則臣當收召精神
袚除痾疹已誓異時之糜殞不惜捐軀用明今日之逡
巡本非避事
誠悃升聞所期得請温言賜却未即報俞進忘難犯之
威仰籲盖髙之聽伏念臣氣昏質弱材薄慮疏聞國論
之幾微坐彌三載問政涂之諉寄何補一毫衝愧相乘
疾疹交作眊然瞻視於文牘而已艱憊矣步趨雖㑹朝
而猶憚涉冬浸劇與日俱增引大體而(闕/)逺猷素非所
及効小勤而躬細務今又不能若復自安可謂無恥洊
歸誠而控愬覬從欲以閔憐公其尸曠之誅豈容善罷
私以奉承之舊尚許免歸怵迫之誠單竭於此伏望皇
帝陛下至明燭隠大度包荒若愛其去而積其愆必難
覆䕶惟遂其誠而解其責乃盡始終賦以真祠還之故
里則臣憂危既釋衛養可專假其休愒之期少加砭劑
付以煩勞之事敢憚驅馳
　　　為汪尚書作知平江府謝表
隆委難勝期於顛踣鴻私曲被遺以便安分書殿之榮
光借侯藩之壯觀度越常典昭明異恩(中謝/)伏念臣際
㑹兩朝推(闕/)三紀爵乆踰於始願學浸(闕/)於(闕/)　越從
蜀道之歸亟冠禁涂之邃經惟詞禁史(闕/)　衡持凌瘁
之孤身萃髙華之極選志凋氣餒日慚(闕/)守之隳責厚
憂深居有簡書之畏眚災狎至疾疹相乘蘄外假於郡
章覬逺收於朝蹟睠兹茂苑近在脩門置身未外於函
關顧影忍違於文陛此盖伏遇皇帝陛下聖神立極中
正體乾宇萬物以兼容陶成罔間品羣材而並用陟降
無私眇然簮履之微假以蓋帷之施臣敢不播敷詔令
懷輯里閭增主之明廢任莫追於前悔務民之義疚心
尚補於夙愆
　　　為韓尚書作知建寧府謝表
輔郡罔功方籲天而瀝懇潛藩非據乃易地以䟽恩優
假至深凌兢曷已(中謝/)伏念臣奮繇平進親受異知參
言語侍從之流遭逢厚甚責獻納論思之効稱塞缺然
假寵清廂分憂近甸拊摩無術幸及於食新全度有加
訖䝉於念舊惟建溪之作屏實代邸之啓封屬此丐閒
眷焉改畀官游未逺驅馳尚記於壯時民力已殫凋瘵
頓殊於前日姑勉圖於綜理恐終負於使令此盖伏遇
皇帝陛下明燭萬微惠綏羣獻本末輕重咸歸統御之
中小大短長不出範圍之外顧如衰鈍亦獲便安臣敢
不上體曲成益思盡瘁土風里俗雖粗識其二三王澤
國章曷布宣於萬一
　　　禮部代宰臣以下進三祖下第六世仙源類譜
　　　　仁宗皇帝玉牒畢賀表
天發慶源衍皇支而有永國嚴大典章烈祖於無疆令
日載蠲上儀交舉(中賀/)竊以建邦啓土胄本出於神明
扶世導民德實參於化育厚裔苗之憑藉培運厯之靈
長炎宋肇興上通元造昭陵在御專以至仁垂光覃被
於雲來流澤涵濡於億兆厥開真主並輯曠文譜增屬
籍之華牒冠史臣之錄發揮昌緖見大宗小宗之蕃申
載宏綱示特書屢書之重源流綜貫典冊崇成繇宣祖
以來咸星羅於霄極若明道而後實日靖於鴻圖振振
信厚之風皥皥泰和之治銀潢滉漾玉版閟嚴千八百
國之封先乎異姓五三六經之籍展也同符懿鑠厖洪
函生闓懌恭惟皇帝陛下隆恩睦族駿惠紹基帝繫緜
延監枝葉本根之輔皇猷渾灝思規模榘矱之遵式是
丕彞對于華旦臣等參聯庭寀親覩邦祺聖統聿傳陋
栁芳永泰之譜休聲逺繼賡石介慶厯之詩
　　　代宰臣以下進三祖下第六世仙源類譜畢賀
　　　　太上皇帝表
清都絳闕固髙視於羣生寶系璿源實仰資於太極告
成典冊垂裕仍雲(中賀/)竊以顥穹生民濬發皇宗之盛
丕天大律於昭帝繫之嚴顯允熈朝肇開聖統德隆澤
厚命既僕於萬年胄逺族蕃譜方登於六世戚踈區别
昭穆派分雖國論民言不至齋心服形之地然宗盟家
政猶關問安視膳之時爰練日以龜從咸望雲而鼇抃
驩騰需牘慶集叢霄恭惟太上皇帝陛下淵静化元希
夷物始大綱授舜既蕩蕩以無名九族睦堯本親親而
有叙光宅穆清之邃具膺蕃衍之祥臣等幸際休辰與
觀盛事中興功業斯干詠輯於弟兄百世本支陳錫永
觀於孫子
　　　代宰臣以下賀車駕幸袐書省表
東觀書林乆徯漢儀之覩西崑䇿府載瞻周馭之臨嗣
三紀之閎模軼百王之盛節(中賀/)竊以斯文崇替與世
降升自我祖宗嚴載籍萃藏之地于時典冊(闕/)乘輿游
幸之書從容箴誨之求廣大畯良之聚炎圖再造華省
一新爰親御於右文用仰繩於前武(闕/)　善繼太極丕
承乙夜牘陳念初載網羅之不易昕朝班入思中興儲
養之有原乃臨三館髦彦之躔乃展列聖圖書之奥帝
暉下矚光榮河温洛之藏天藻昭垂跨過沛横汾之詠
湛露示醇醲之惠承雲宣純繹之音一日萬幾曾靡齋
居之暇九流七略獨煩清蹕之留盖以恢稽古尚德之
風夫豈為飾治樂成之舉聲明布濩慶澤汪洋恭惟皇
帝陛下秩叙邦經裁成王度多聞將求建事既惠顧於
簡編大烹所以養賢復均朌於肴醳士心興起雅道流
行臣等服在具僚身逢昌㑹第從臣之頌敢揚厲於鴻
休近天子之光請具宣於德意
　　　代宰臣以下謝賜冬衣表
觀天四序斂一嵗而成冬稽國九經與羣臣而同體趣
頒商笥下逮周行(中謝/)恭惟皇帝陛下丕冒羣工誕敷
洪施當未明求衣之際穆若有懷顧大寒索裘之時凄
其將至乃申舊典以示深仁臣等覆被君恩糜捐邦賦
仰思報上傾星辰拱北之心俯念裕民斥杼柚大東之
詠
　　　代宰臣以下冬至賀表
七政上齊恊璣衡於景至九儀下辨旅圭璧於陽生休
氣函䝉祲容飭備(中賀/)恭惟皇帝陛下道原皇極化浹
泰和天地之心玩羲爻而來復日月所照觀周正而徧
頒同軌同文時萬時億臣等蹟汙班(闕/)　睽陛亷南面
而朝羣臣雖亞嵗彞章之舊北鄉而壽慈極實熈朝慶
典之新
　　　代宰臣以下冬至賀太上皇帝表
羲馭迎長厯既傳於大舜魯臺書瑞雲咸望於帝堯凡
厥含生胥為善頌(中賀/)恭惟太上皇帝陛下妙參三極
髙蹈百王游物之初坐毓滋萌之彚御氣之辨黙符亨
長之陽順履休辰備膺純嘏臣等俯偕羣品仰跂太清
本本元元起數載推於一復父父子子並明永恊於兩
離
　　　代宰臣以下賀雪表
皇極之主疇既叙於時寒豐年之冬兆先占於積雪繽
紛六羃賁冒九圍(中賀/)恭惟皇帝陛下綏静嘉師財成
元化嚴凝西北斂義氣以方升疆理南東瞻同雲之已
合瑞呈禹甸喜溢堯衢臣等幸際昌辰欣逢休應授簡
而居客右雖慚梁苑之辭為樂而與民同請上齊宫之
對
　　　代宰臣以下賀太上皇帝雪表
蠖濩蜵蜎穆若清都之邃聫翩飛洒暠然豐嵗之祥璀
璨宸居昭融休氣(中賀/)恭惟太上皇帝陛下黙調玉燭
髙眡珍臺成性存存雖(闕/)觀於虚白為衆父父未庸釋
於黎黔顧圭璧之錯陳睠倉箱而載懌臣邈居下土絶
跂寥天游藐姑之山既瞻冰雪占曾孫之稼豫慶茨梁
　　　代宰臣以下謝賜喜雪宴表
同雲雨雪南山已詠於豐年湛露晞陽北闕載開於華
宴光生觴豆澤浹簪裙(中謝/)恭惟皇帝陛下昭受天休
鑒觀民阜醴泉甘露靡容太史之書㫖酒嘉肴獨侈農
夫之慶凡陪鎬飲咸識堯心臣等濫列垂紳喜均側弁
一之日二之日既沐洪恩千斯倉萬斯箱行觀嗣嵗
　　　代宰臣以下㑹慶節祝聖道塲開啓疏
受命降康本乾坤之純佑祝釐歸福亦臣子之精誠前
占出震之期敬致後天之祝皇帝陛下伏願具膺三樂
誕保九圍合岱嵩衡華之髙登崇壽紀接虞夏商周之
統光大皇圖
　　　滿散疏
中興初建於一元是基景命陽月肇先於三統厥啓昌
期天示休符人歸美報皇帝陛下伏願膺圖有(闕/)御歴
無疆垂堯舜之衣裳永承慈極復文武之境土坐集駿
功
　　　進功德疏二首
奉玉巵於十月適當誕聖之辰上金鏡於千秋共罄愛
君之志襲邦家之休懿極海宇之頌祈皇帝陛下伏願
翕闢儲祥穆清凝命泰元授筴宣昭億載之符無逸獻
龜跨軼三宗之壽
七政璿璣占瑞肇開於漢朔千秋金鑑獻規思輯於唐
臣率時同宇之誠迓續後天之筭皇帝陛下伏願仰承
帝則俯畏民碞御無逸之篇極嚴恭而得壽對不違之
命本聖敬以滋休
　　　進所編文海賜銀絹謝表
右臣今月四日承中使李裕文宣諭聖㫖以臣所編文
海精當賜銀絹三百疋兩者奏篇無取錫命有加既叨
中袐清切之除復拜内府便蕃之錫人微恩厚感極涕
零兹盖伏遇皇帝陛下聖學髙明皇猷淵懿粲然衆作
思採摭以無遺蕞爾小臣懼討論之不稱已逃罪戾仍
被眷私抱槧懷鈆曷副右文之意賜金增秩徒慚稽古
之榮臣無任
　
　
　
　
　
　
　
　
　
　
　東萊集卷二
欽定四庫全書
　東萊集卷三　　　　　　宋　呂祖謙　撰
　　奏狀劄子
　　　為張嚴州作乞免丁錢奏狀
右臣昨者恭奉聖㫖差權發遣嚴州軍州事内竊省循
以未信之學遽當民社深懼識眊力淺疎闊舛繆仰負
皇帝陛下責成共理之意敬陳悃愊懇辭弗俞黽勉遵
承惶灼無地爰自就道徧訪本州利病往來者皆言嚴
之為郡地瘠人貧丁鹽錢絹額數繁重民不聊生此賦
不除永無息肩之日臣瞻望威顔之始冒昧控訴天慈
憫惻許令到任條具以聞仰見陛下至仁博臨勤恤民
隱雖古先聖王之用心不是過也臣自到任延問耆老
諮諏僚吏參稽案籍始知本州丁鹽錢絹為民大害向
來所聞百不一二謹條具本末上干天聽臣照對本州
丁鹽錢絹之起據父老稱自承平時每一丁官支給鹽
一㪷計五斤每一斤計錢三十一文二分省共計錢一
百五十六文省却納絹一丈二尺八寸數内一半係本
色絹一半係折納見錢是時絹每一匹直錢一貫文省
每丁計納絹六尺四寸計價錢一百六十文省又折帛
見錢一百六十文省兩項通計三百二十文省將官中
所給鹽斤價錢百五十六文省比折外每丁實陪貼納
錢百六十四文省所納不多公私兩便未見其害後來
蔡京改變鹽法令大商入納買鈔支給袋鹽貨賣從此
官司更不支給丁鹽徒令納絹鹽給既停絹價復長浸
久浸增目今絹一匹估計折納七貫文省民力殫竭職
此之由臣請為陛下詳言之兩浙東西路共管十五州
軍户口物力無若本州之貧丁鹽錢稅亦無若本州之
重本州地形阻隘絶少曠土山居其八田居其二澗曲
嶺隈淺畦狹隴苗稼疎薄殆如牛毛細民﨑嶇力耕勞
瘁雖遇豐稔猶不足食惟恃商旅般販斗斛為命旬日
不雨溪流已涸客船斷絶米價騰踊大小嗷嗷便同凶
年每歲合六縣所納苗米除折納糯米外粳米止管八
千七百五十一碩猶不及湖秀冨民一户所收之數所
有官兵米糧逐年婺州應副一萬五千碩補助支遣尚
闕一萬三千一十碩其為困乏不言可見重以坊郭鄉
村邊溪去處每經巨浸垣牆頽仆廬舍傾摧資用散失
生計蕭然若遇㓂盗整葺未全復遭漂蕩民素窮乏又
加此厄雖使止存兩稅猶懼輸納不前今乃經賦之外
每丁使之重納丁錢鹽絹一丈二尺八寸其雙丁以上
折科每匹計錢七貫文省凋瘵之民其何以堪且以兩
浙諸郡論之平江府秀婺衢等四州自蠲免丁錢明州
每丁止納錢六十文足惟湖州丁鹽錢絹在兩浙最號
為重其烏程歸安長興安吉德清五縣三丁共納絹一
匹本州三丁共納絹三丈八尺四寸比烏程等五縣每
三丁共少一尺六寸一丁止少五寸三分三釐相去不
逺其武康一縣每四丁共納絹一匹則反輕於本州截
長補短本州丁鹽錢絹較之湖州猶自頗重至於他郡
重輕相絶可以類推本州民力在兩浙十五軍州之下
而賦斂反在十五軍州之上以至貧之民納至重之賦
人情物理恐不應爾臣謹按本州丁籍建德縣第一等
至第四等户計一千八百四十九丁第五等有産稅戸
計一萬七千八百九十八丁無産稅户計三千八百二
十二丁遂安縣第一等至第四等户計二千三百三十
七丁第五等有産稅戸計八千九百六十四丁無産稅
戸計一萬八百八十六丁壽昌縣第一等至第四等戸
計九百七十七丁第五等有産稅戸計七千六百二十
九丁無産稅户計四千二百一十八丁分水縣第一等
至第四等戸計五百六丁第五等有産稅戸計一萬三
千七百五丁無産稅戸計九百七十八丁淳安縣第一
等至第四等戸計三千六百五十丁第五等有産稅戸
計八千三百三丁無産稅戸計一萬八千二百七十四
丁桐廬縣第一等至第四等戸計一千三百九十九丁
第五等有産稅戸計一萬五千四百八十丁無産稅戸
計二千一十八丁通計六縣第一等至第四等戸止有
一萬七百一十八丁其第五等有産稅戸共管七萬一
千四百七十九丁雖名為有産大率所納不過尺寸分
釐升合抄勺雖有若無不能自給其無産稅户共管四
萬一百九十丁並無寸土尺椽飢寒轉徙朝不謀夕本
州統管一十二萬二千三百九十三丁而第五等有産
稅户無産稅户共管一十一萬一千六百七十五丁是
十分之中九分以上尫瘠困迫無所從出從前官吏明
知其害迫於上司督責之嚴汗顔落筆蹙頞用刑笞箠
縲繫殆無虛日愁嘆之聲閭里相接彊悍者窮塞無聊
散為攘竊四方遂指嚴州為多盗之區非獷俗獨鍾於
此土蓋丁錢偏重於他邦原其情狀實可憐憫臣體訪
得深山窮谷至有年三十餘顔狀老蒼不敢裹頭縣吏
恐丁數虧折時復搜括相驗糾令輸納謂之貎丁民間
既無避免之路生子往往不舉規脫丁口一歲之間嬰
孺夭閼不知其幾小民雖愚豈無父子之愛徒以阨於
重賦忍滅天性親相賊殺傷動和氣悖逆人理莫斯為
甚臣聞之不覺涕下竊自惟念本州實光堯壽聖太上
皇帝基命之地陪輔行都最為密邇皇帝陛下方以不
忍人之心行不忍人之政豈容輦轂百里之間斯民顛
頓愁悴父子不能相保意者未有以實上聞者臣職在
拊摩尚復便文自營不言死有餘罪用敢竭誠悉意上
徹旒扆臣恭覩紹興十四年十月二十二日勅三省同
奉聖㫖永道郴州桂陽監及衡州茶陵縣民户於二稅
之外尚循馬氏舊法添納丁身錢絹米麥流弊未除朕
甚憫之可將逐州縣丁身錢絹米麥並與除放臣竊惟
永道郴桂陽監茶陵四郡一縣邈在湖廣太上皇帝明
見萬里之外不遺逺方捐賦予民本州幸在闕門之側
反不得如遐方荒裔沾濡德澤臣竊痛之欲望聖慈特
降睿㫖將嚴州丁鹽錢絹依永道郴州桂陽監衡州茶
陵縣及衢婺秀州平江府例盡行蠲除使一方仰父俯
子吏不至門復有生民之樂不然乞如明州例每丁納
錢六十文足又若以國用未裕則乞蠲免一半粗寛民
力亦為厚幸然終不若沛然盡蠲為滲漉無窮之澤也
臣誠過慮恐議者或謂蠲免嚴州恐諸郡援例申請必
致有虧經費臣竊謂聖人之治俾萬邦惟正之供丁鹽
錢絹出於一切本非常賦陛下約已節用凡以為民異
時帑藏充溢蠲免之令固將次第而舉今雖調度尚虚
猶當先其尤急者用示省賦之漸以地則莫如本州之
近以民則莫如本州之困以害則莫如本州之重先後
之序宜自本州始况太上皇帝潛龍舊鎮亦非諸州遽
敢援例惟願睿斷不疑俯賜開允俾一邦亟解倒垂之
急臣言語短拙不能盡冩困迫之狀惟與合郡吏民澡
心滌慮延頸跂足以俟鴻龎之施冒犯天威臣無任戰
慄悚懼謹録奏聞伏候勅㫖謹奏
　　　乾道六年輪對劄子二首
臣聞自古進言於君者必以責難為恭蓋晏安之適聲
色之娛瓌麗之玩畋游之佚實為治之大蠧其樂難捨
其惑難移忠臣義士乃冒萬死而欲奪其君之所嗜此
自古及今所共謂之責難也恭惟陛下厲大有為之志
宵衣旰食求治之外百無所嗜皇皇汲汲蚤夜勞瘁有
非寒士之所能堪者凡昔人之所責皆非陛下之所難
矣臣敢為天下賀前古之君亦知聖道之可尊特以耳
目之欲切於身而不能去故因陋就簡甘為凡主今陛
下不待箴諫此累自除恢明聖道無若此時之易章句
陋生乃徒誦詁訓迂緩拘攣自取厭薄不知内省反歸
咎陛下之不用儒臣以為尚幸陛下不用之耳儻陛下
誤信而輕用之真責治效於是曹緜嵗歴月必無所成
陛下遂謂儒術止此聖人之道永無復施之日矣臣敢
為儒學賀夫不為俗學所汨者必能求實學不為腐儒
之所眩者必能用真儒聖道之興指日可俟臣所私憂
過計者獨恐希進之人不足測知聖意之藴妄意揣摩
觝排儒學謂智力足以控制海宇不必道德權利足以
奔走羣衆不必誠信材能足以興起事功不必經術臣
不復舉陳言腐語姑以目前事言之陛下臨御九年於
茲閲天下之故察羣臣之情亦熟矣邊隅小警公卿錯
愕而顧私將士遷延而却步渙散解弛不相係屬果智
力所能控制耶髙爵重禄一得所欲畏縮求全惟欲脫
去無復始來之慷慨果權利之所能奔走耶異時姦囘
詆欺敗事墮功之徒追數其過果皆不才不能者耶智
力有時而不能運權利有時而不可驅材能有時而不
足恃臣所以拳拳願陛下深求於三者之外而留意於
聖學也陛下所當留意者夫豈鈆槧傳注之間哉宅心
制事祗畏兢業順帝之則是聖學也親賢逺佞陟降廢
置好惡不偏是聖學也規模審定圖始慮終不躁不撓
是聖學也陛下誠留意此學日就月將緝熈光明實理
所在陛下當自知之而自信之矣本原既得萬事有統
若網在綱若農有畔非若乍作乍輟漫無操約者之為
也惟陛下裁擇其中取進止
臣仰惟陛下神武英睿恢建大義將以明天經而脩人
紀凡偷墯茍安沮計害成者皇明下燭舉無所逃在位
在服將皆順上所嚮各堅乃心以趨事赴功王業之隆
可拱而待臣竊以謂沮計害成者陛下既已知所惡將
順奉承者陛下亦當知所察恢復大事也規摹當定方
畧當審始終本末當具舉緩急難易當豫謀古之君臣
如句踐種蠡如髙祖良平相與共圖大計反覆籌畫至
于今可考曷嘗敢易為之哉今委靡者既不足言將順
奉承者多為贊美稱誦之辭既未嘗獻疑復無所論難
夫一郡一邑之事尚疑者半難者半參合審訂然後至
於無悔况天下大計果無可疑而無可難耶臣所以願
陛下深察之也大抵欲實任此事必不輕受此責蓋成
敗利鈍其責將皆歸於一身故先盡其所疑極其所難
再三商搉胷中了然無惑然後敢以身任之雖死不憚
彼隨聲響和無所疑難者豈所見真如是之同哉特欲
媮取一時之快以釣爵秩勢迫事急又為他說自解而
去獨遺陛下以憂勞初非實有徇國捐軀之志也陛下
方廣攬豪傑共集事功政患協心者之不多臣豈勸陛
下盡疑其迎合而輕棄之哉唯願陛下精加考察使之
確指經畫之實以何事為先以何事為次意外之禍若
之何而應未至之患若之何而防周密詳審一無所遺
始加采用則嘗試僥倖之說不敢復陳於前矣然後與
一二大臣合羣䇿定成筭次第行之無愆其素大義之
不伸大業之未復臣弗信也唯陛下留神取進止
　　　淳熈四年輪對劄子二首
臣竊惟皇帝陛下臨御以來惟紹復大業是志惟計安
㝢内是圖前代帝王聰明勤儉僅得陛下萬分之一者
莫不隨世而就功業未有如陛下汲汲望治十有六年
而焦勞未解者也意者殆羣臣不足以佐下風歟陛下
自履尊極政令屢有所更革人材屢有所易置矣方其
未更也方其未易也羣臣有能先事建白以起發聖意
者乎其所以敝未極而變患未甚而消者獨賴陛下生
知天縱隨即覺悟而已故舉偏救弊維持至于今日者
實由陛下聖明獨運而非羣臣之助也然志勤道逺遷
延至於今日者亦由陛下聖躬獨勞而無羣臣之助也
陛下初豈樂於獨勞哉良以羣臣不能仰助如前所陳
加之摠攬既久圖事揆䇿者多不如陛下之精審議法
定令者多不如陛下之明習甚則私意小智又多不逃
陛下之識察陛下遂謂天下之事既知之矣天下之人
既見之矣所以慨然益堅獨運萬機之意也夫獨運萬
機之說其名甚美其實則不可不察焉臣請序而言之
人主一心實治亂安危之所從出所患者奪於多欲則
其心昏蔽而不能宰制萬事今陛下於聲色於游畋澹
然無一毫之欲惟其有意於獨運萬機故瑣微繁細悉
經省覽酬酢區畫日不暇給而天下大計或有所遺治
效不進反與多欲者同豈不甚可惜乎此獨運萬機之
說不可不察也厥今敵勢陸梁而國讎未雪民力殫盡
而邦本未寧法度具存而穿穴蠧蝕實百弊俱極之時
官寺充滿而偷惰茍且無庻績咸熈之效降附布於郡
縣而未免於疑沮帑藏耗於軍屯而未免於怨嗟陛下
欲寛宵旰之憂要必得非常之材委屬之然非常之材
類皆不肯捨規矩準繩而狥人惟忘勢盡禮有賔友之
義推誠篤信有父子之親而後可致茍獨運萬幾則不
能受控御者鮮或在列上益務損其權下益得逃其責
陰拱熟視沈浮取容陛下宵旰之憂誰與圖之乎此獨
運萬幾之說不可不察也治道體統上下内外不相陵
奪而後安鄉者大臣往往不稱倚任陛下不得已而兼
行其事大臣亦皆親細務而行有司之事外至監司守
令職任率為其上所侵而不能令其下故豪猾玩官府
郡縣忽省部掾屬陵長吏賤人輕柄臣平居患猶未盡
見也一旦有事誰與招麾而伸縮之耶由一命而上大
小相承積而至於人主然後尊重無以復加茍萬幾獨
運大臣而下皆為人所易則人主豈能獨尊重哉如曰
臣下權任太隆懼其不能無私則有給舍以出納焉有
臺諫以糾正焉有侍從以詢訪焉誠得端方不倚之人
分處之自無專恣之慮何必屈至尊以代其勞哉此獨
運萬幾之說不可不察也陛下至公無我左右之臣雖
素號親密至其有過威斷力行何嘗有所牽制可否黜
陟裁自聖心所謂左右之臣不過供指顧傳命令何嘗
假以事權天下徒聞陛下獨運萬幾事由中出聽其聲
不察其實妄意在旁者或微有所預也而其陪侍習熟
工於揣摩亦能時以一二事取驗於外故人稍稍鄉之
此在英主之世本非大患惟明揚賢雋各還其職公議
而公行之則人自無所疑而為左右者亦得全其恩意
保其寵禄矣狷介之士忿激過當至以漢唐權倖為比
誠非所擬然人之闗鬲經絡少有壅滯久則生疾陛下
之於左右雖不勞操制茍玩而弗慮則聲勢浸長趨附
浸多過咎浸積内則懼為陛下所譴而益思壅蔽外則
懼為公議所疾而益思詆排及是時忿激者之所憂將
見之矣此獨運萬幾之說不可不察也臣願陛下虚心
屈己以來天下之善居尊執要以摠萬事之成勿以圖
任或誤而謂人多可疑勿以聰明獨髙而謂智足徧察
勿詳於小而遺逺大之計勿忽於近而忘壅蔽之萌誠
意篤而逺邇各竭其忠體統正而内外各得其職則二
帝三王之治不能加毫末於此矣臣愚戇不識大體惟
陛下裁赦取進止
臣竊惟國朝治體有逺過前代者有視前代猶未備者
以寛大忠厚建立規模以禮遜節義成就風俗當俶擾
艱虞之後其效方見如東晉之在江左内難相尋曾無
寧歲自駐驆東南以來踰五十年無纖毫之虞則根本
至深可知矣此所謂逺過前代者也文治可觀而武績
未振名勝相望而幹畧未優雖昌熾盛大之時此病已
見如西夏元昊之難漢唐謀臣從容可辦以范仲淹韓
琦之賢皆一時選曾莫能平殄則事功不競可知矣此
所謂視前代猶未備者也陛下慨然念讎恥之未復版
圖之未歸故留意功實將以增益治體之所未備至於
本朝立國之根本蓋未嘗忘也而臣下不足以測知宸
指獻言者多以小辯破大體治民者多以苛政立威名
逼蹙拘制而士氣不舒爭奪馳騖而仕路益隘凡所謂
寛大忠厚禮遜節義之屬皆詆以為陳腐為迂闊範防
既撤無復畏恐何所不為聖慮將益焦勞矣夫浮華可
抑也繁文可去也清談髙論不切事情者可黜也至於
祖宗(闕/)　風俗所以維持天下者其可朘削之乎臣竊
謂(闕/)　治體其視前代未備者固當激厲而振起其逺
過前代者尤當愛護而扶持議者乃徒欲事功之增而
忘根本之損陛下清閒之時豈可不永念其故哉又况
寛大則豪傑得以展盡忠厚則羣衆不忍欺誣禮遜興
則潛消跋扈飛揚之心節義明則坐長捐軀狥國之氣
然則圖維事功亦未有捨根本而能立者也惟陛下加
聖心焉取進止
　　　進編次文海劄子
右某先於淳熈四年十一月内承尚書省劄子勘會已
降指揮令臨安府校正開雕聖宋文海十一月九日三
省同奉聖㫖委吕某專一精加校證某竊見文海元係
書坊一時刋行名賢髙文大冊尚多遺落遂具劄子乞
一就增損仍斷自中興以前銓次庶幾可以行逺十一
月十五日三省同奉聖㫖依某尋將祕書省集庫所藏
本朝諸家文集及於士大夫家宛轉假借旁采傳記他
書雖不知名氏而其文可録者用文選古詩十九首例
並行編類凡六十一門為百五十卷目録四卷某竊伏
自念本朝文字之盛衆作相望誠宜采掇英華仰副聖
意而某學問荒淺知識卑陋不足以知前輩述作之指
黽勉承命今已經年簡牘浩繁纂緝繆戾加以繕冩纔
畢偶嬰末疾尚恐疎略抵牾未敢遽以投進今月二十
四日伏蒙輔臣具宣聖諭縁某已除外任俯詢所編次
第自惟稽緩不勝震懼所有編次到聖宋文海一部共
一百五十四冊并臨安府元牒到御前降下聖宋文海
舊本一部計二十冊并用黄羅夾複封作七複欲望特
與敷奏繳進某不勝惶懼俟罪之至
　　　除直祕閣辭免劄子
某先奉聖㫖編類文海近因宣諭繕冩投進今月四日
承尚書省劄子三省同奉聖㫖吕某編類文海採摭精
詳可與除直祕閣又䝉聖恩賜銀絹三百疋兩某竊自
揆度問學淺陋知識卑凡實不足以稱討論之選黽勉
承命冒昧奏篇疎畧舛差無所逃罪敢謂上恩隆厚寵
數過宜蚤夜以思不遑寧處人心初不相逺竊聞果有
駁章誠以編次此書止是將前人文集畧從其類徒淹
嵗月何有勤勞又况去取之間豈能允當方聖上責實
之日尤重職名非有顯功未嘗除授兼某已拜金繒厚
賜至於寓直中祕實為太優豈宜貪冒寵私重煩公論
欲望朝廷矜憐特與敷奏將所除直祕閣恩命速賜寢
罷干瀆朝聽某下情無任悚慄之至
　　　再除著作郎史官辭免劄子
恭准尚書省劄子九月二十五日三省同奉聖㫖吕某
除祕書省著作郎兼國史院編脩官伏念某頃者備數
著庭以病自免聖上録其鈆槧之微勤畀之貼職以寵
其歸綏奬覆護夐無近比卧家以來未及兩載公朝記
識不替除目已朌既還舊職復𨽻史館深惟尫殘小臣
至愚極陋仍嵗所蒙被者雖麋捐九死無以仰醻使筋
骸僅可自比於人所當奔走就列勉思稱塞實以右支
風痺久成廢疾戴大恩而莫報顧薄命而自憐冒昧控
陳誠非得已伏望特賜敷奏收還新命依舊差注宫觀
庶霑微禄以養餘齒候指揮
　　　除參議官辭免劄子
右某近以病控免恩命十月二十九日准勅特添差兩
浙東路安撫司參議官仍釐務某竊自惟念一介妄庸
無所取似疾病沉痼已為廢人公朝記識不忘始則欲
加祓飾俾之厠於東觀圖書之間終則憐其病貧又復
寘於職優俸厚之地人微恩重感極涕零豈不欲輿疾
之官以拜大賜實以抱病之久驅馳道路力所不能欲
望特賜陶鑄一宫觀差遣候指揮
　東萊集卷三
欽定四庫全書
　東萊集卷四　　　　　　宋　吕祖謙　撰
　　啓
　　　代倉部知黄州謝宰執啓
㸃近臣之薦牘内愧疎庸佩邊壘之守符外分憂顧俯
微躬而怵惕仰洪造以歸依竊觀雲夢之南州素屬江
淮之要地黄堂勝槩傳王杜之風流赤壁威聲慕曹劉
之雄烈㑹啓恢圖之運實當控扼之衝疏亭障以制襟
喉逺烽燧以明耳目輯寧封部儲峙芻粮拊凋瘵而民
氣蘇嚴賞罰而士心奮有此數者當求通濟之才豈無
他人獨預蕃宣之寄如某者稟資甚薄涉世多竒費日
月於簿書窘風霜於郵傳錐處囊而立見自愧無聞金
躍冶而不祥益思難進﨑嶇末路踸踔窮途肆法宫軫
共理之良而從橐受舉賢之詔遽塵論奏偶成誤墨之
蠅濫被選掄豈稱乘轓之鹿叨逾若此報効闕然此蓋
伏遇某官名世真儒際天奥學冠壓羣公之表典司大
政之元逺至邇安罔間重輕之勢出長入治兼收鉅細
之能凡畀付於郡條必參稽於輿誦於何椎鈍亦費陶
鎔某敢不力務中行勉求實效措諸事業願師三折肱
之醫畏此簡書莫伸九頓首之禮
　　　代倉部知黄州謝從官啓
岸江之壤條教用希被邊之州憂虞實重曾是迂疎之
質膺茲推擇之餘庀事有初撫躬無所竊以填拊凋殘
之俗輯寧荒逺之區參稽前聞具載成績衞文大布馬
遂至於三千羊祜輕裘田爰開於八百克綏疲瘵於變
冨强闕然近世之亡稱邈矣風流之不繼怯者拘小文
而牽制誕者張空簿以浮夸井邑荒凉版圖湮墜豈特
威權之素奪正唯勞來之不先匪求循吏之能孰還平
世之舊如某者秉心椎魯降命竒窮才能不及於中庸
名實未加於上位問羊問馬既乏於政聲學箕學裘又
頽於世業敢(闕/)邇列誤玷薦書嚴虎落以扞城任當禦
侮佩魚符而臨衆責在長民合是兩端萃於一已凌兢
拜命黽勉効官靖言忝冐之由實出帡幪之庇恭惟某
官留意人物盡忠國家樂拔茅連茹之多舉無遺善思
采葑下體之畧恕不求全凢宣化以承流必集長而去
短故斯孱陋亦玷使令某敢不外飭營屯内齊封部形
格勢禁庶成襟帶之勲仁漸義摩敢望袴襦之詠
　　　代倉部知黄州通張魏公啟
仰夫子之門墻夙有依歸之願瞻元戎之旌纛獲承節
制之尊敢以丹誠寓之緗簡恭惟某官佐王碩輔命世
真儒先知覺後知傳斯文之正統小德役大德為善類
之宗盟扶日轂於慶霄握斗樞於宥府入則贊一日萬
幾之務出則專五侯九伯之征震疊龍荒焜煌麟閣處
消息盈虛之變適行藏進退之宜肆琴瑟之更張首弓
車之聘召獻言申戒避寵就閒羽檄交馳舊疏果符於
龜䇿璽書狎至陪都載綰於麟符當虞舜之四巡延晉
文之三覲運籌坐勝聚精㑹神錫鈇鉞以撫師總江淮
而分陜落氊裘之危膽沸鶡弁之歡謡旗幟精明鼓角
讙亮國家再造髙鴻烈於汾陽天地重開翊丕圖於建
武冠鈞衡於廊廟下膏澤於幅員若智若愚以禱以頌
某荒蕪晚學蹭蹬孤蹤每原念於衰宗嘗屢投於化冶
志勤事左心親地疎誤分邊壘之憂幸効轅門之役雖
迹遥履舄莫伸罄折之恭然氣激肺肝竊効鍾鳴之應
　　　代倉部知池州謝宰執啟
考課邊城訖無善狀承流澤國復出洪鈞既諏日以涖
官敢寓書而徹聽竊以朝廷之上每以休息生養為心
郡邑之間宜以還定安集為事矧池陽之都㑹實江表
之要衝如虎如貔旁穆萬屯之聚載芟載柞俯綏千耦
之耕承里閭艱食之餘當師旅勞還之後欲畀拊循之
任必求通達之材如某者名迹湮微性質固陋偶襲箕
裘之緒久安州縣之勞頃佩左符往守孤壘屬遽書之
馳騖紛疆事之繹騷顧當地勢之必爭適㑹敵鋒之不
至幸終更而去彼荷新渥以來斯爰考唐朝有杜牧把
麾之舊其臨秋浦亦齊安解組之餘雖後先遷徙之偶
同顧今昔風流之非匹退思僥倖之極盡出陶成之私
恭惟某官經緯皇猷彌綸王度權衡有信揣輕重而得
宜坏冶無心俾小大而為用近柬周行之彦逺咨共理
之良何此孱庸亦容忝冐某敢不蠲除民瘼和輯師屯
歌小雅鴻鴈之詩敢忘勞來讀西京循吏之傳益務慰
安庶幾一得之愚或有萬分之補
　　　代倉部知池州荅教官啟
並玉闗而出戍已愧罔功朌銅虎以分符洊膺因任方
愧馳書之緩乃䝉墜翰之先伏惟某官心醉六經學闗
百氏赫奕詞林之譽從容泮水之遊自幸衰蹤獲聯王
事雖費日簿書之末無預師儒然移風俎豆之間冀資
郡政風飈載厲燈火可親願益厚於節宣庶導迎於休
寵
　　　代倉部通吉州交代錢吏部啟
州㦸相望夙託門闌之舊擁麾歸覲復承榘矱之(闕/)接
武有期拊躬載抃恭惟某官德隆民表識貫邦(闕/)賾陰
陽消長之原極文武弛張之用河山帶礪騂毛傳百世
之盟彞鼎烝嘗膰脤襲五王之慶尚矣典章之未替蔚
然文獻之可觀早涉要津浸敷華問大邦維屏澤久浹
於侯藩太微積星望夙髙於郎位越從閒燕申命拊循
衡經律以參稽權恩威而並用魯公報政方當入輔之
年楚尹告新其在合符之日某昔勤展對今幸規隨瞻
遐躅以益髙䇿羸軀而自愧受雄劇浩繁之責竊有懼
焉承漸摩綏輯之餘則知勉矣氣和青律日靖黄堂願
毖護於節宣用寧承於眷倚
　　　代倉部通吉州胡邦衡侍郎啟
避蓋公之舍夙願趨承倚韓子之門尚虞麾斥敢陳尺
牘恪布寸誠恭惟某官名冠倫魁學窮根柢貫大忠於
日月際浩氣於堪輿早抗危言力扶正論帝臣蹇蹇豈
容藜藿之干王道平平忍使荆榛之塞風波萬里金石
一心逮鼎鬯之承堯首弓旌而聘尹屹中流之砥柱坐
閲頽波澹欲曉之長庚獨髙衆宿浸勞(闕/)
　汲直於淮陽未孚輿論見賈(闕/)　　　　柬宸𠂻共
期三接之餘亟奉四鄰之拜某素深慕用茲幸瞻依秣
馬膏車已遡風於墻屏墨筆操牘先展敬於緘縢
　　　謝單諫議舉自代啟
伏准照牒舉充自代者深嚴諫省未嘗一通竿牘之勤
焜燿奏函乃有再出門闌之幸洊膺睠奬彌切兢慙竊
以遇合之難古今所共不求而得者始號知己無實而
當者亦為欺人雅道浸墮公論益奪材無定品以造請
之疎數為賢愚士失常心以薦揚之多寡為輕重舉賢
或蔽於私昵冒寵罕聞於自量有開耆英力囘弊習圖
雋良於公舉未得其真借光寵於寒蹤以明此意謂其
適居逖逺之地偶無營禱之嫌表而出之庶有從者急
於諭俗固靡暇於詳求退以省躬亦不容於輕受既辱
知於絶望之日輒告病於拜恩之辰如某者質本顓愚
學而固滯酬酢未經於世故寧保端方呻吟不出於程
文何名該洽乃如恬退尤出虚傳雖潛匿里閭乏臨政
涖官之考然參稽嵗月率居憂待次之年凡賁飾於需
章悉控陳於前牘(闕/)慙圍棘已傷鑒裁之明敢料規蒲
重致品題之誤缺然自視稱此實難此葢伏遇某官道
峻儒宗望隆壽俊每推賢而揚善將正本以澄源入告
謀猷首冠七人之列旁求髦彦衆先三日之瞻曾是孱
庸乃叨甄拔某敢不服膺古訓嗣守家傳永思義命之
常深警悔尤之發於今日褒揚之語不為空言庶他年
進拜之間少無愧色
　　　謝陳尚書舉自代啟
伏准照牒舉充自代者奏入宸闈當拔豪英之萃名傳
朝路乃收固陋之尤共疑鑒裁之明尚有毫釐之誤竊
以畧函封牘削之誠而求士款昵之外置門掃階趨之
素而垂情簡慢之中在古所難於今殆絶矧列顧問論
思之地而統雋髦肅乂之盟前席後車皆一時之盛選
東阡西陌多昔歲之雅游曷此需章逮於賤迹論舊則
未嘗識面度德則無所取材過而舉之必有謂矣如某
者少雖志古長未知方繞斷簡以自封睇崇墉而坐隔
弭節燕居之日固願循墻鳴珂法從之辰豈忘投贄始
則以孱懦自薄終則以疵賤自嫌閲日月於丘樊迄參
辰於屏著縱不獲譴斯焉取知曾謂未承謦欬之音屢
借齒牙之論重濡薦剡俯溉枯荄燕馬非生聊示愛竒
之意晉貂難續更懷代匱之慙佩寵既隆循涯以懼此
蓋伏遇某官提衡清議推轂羣儒遜于稷遜于䕫盍憲
虞朝之盛不如農不如圃乃形闕里之謙内切揣量若
為稱塞某謹當益堅拙守毋廢初心博求師友之親力
探典墳之賾深惟公舉本非私謝之時獨有直躬少答
曲成之賜
　　　答詹秀才啟
束書以出將遂逺遊行卷所施宜於先達曾謂㗳然之
几與觀賁若之文伏惟茂才韞積既豐材華方茂江山
草木共助發於英辭門户詩書俾盡聞於情話顧慙掃
軌虚辱敂闗北海尊空誤墜禰生之刺西江水逺徒懷
蒙叟之心
　　　答侯秀才啟
弭棹款扉已起跫然之喜發函開卷驟觀賁若之文荷
意則勤俯躬以怍伏惟茂才先輩久韜賢韞深探詞源
琴書徧歴於四方樽俎久陪於諸彦有如孱陋亦未棄
捐許其氣義之交告以急難之說退循拙守虚辱好音
扣劇孟之門非其任也閉顔淵之戸竊有志焉
　　　中兩科謝主司啟
問津鄒魯未知經術之淵源學步班揚詎識詞章之統
紀揣已初無於一可逢辰乃幸於兼收得之若驚榮不
盖愧竊以自昔廣招賢之路若時開入仕之門衆俊朋
來烝髦輻集略於始進罔拘流品之濁清考以終身徐
待是非之堅定故上無甚重甚輕之弊而下無必貴必
賤之人氣俗敦厖風聲醇厚髙弗以此自滿卑弗以此
自慚道降質衰辭繁用寡執筆操牘闊視承明之廬躡
蹻擔簦平步髙門之地一升俊造之列即為騰躍之階
指日而須若償所負雖懷經濟之藴墮在冗散之流抗
顔議事為病狂刺口論文為犯分仰望雲漢邈無津涯
異意者方痛詆而力排知己者特熟視而竊歎彼此之
勢既激怨隙之萌遂形間生英豪大振頽靡鄧攸在晉
不去王官而舉孝亷德裕仕唐恥與諸生而從鄉賦夫
豈厭清華之選又非避博雅之名察其所存則亦有說
蓋欲安常業於夸詡之際抑澆風於奔競之餘示以不
爭固將自反惟國朝發進士之舉肆紹聖立宏詞之科
屈宋比肩淵騫接袂然觀抑揚之深意少知闔闢之微
權柳崇儀素號儒宗晚紓武弁韓黄門奮由世禄嘗主
文闈俾於陟降之間莫見厚薄之迹凡名為士當識此
心如某者章句謏聞箕裘衰緒信書滯固幾類魯人之
皋涉世舒遲殆同齊俗之緩妄睎畯軌輒簉詞場千里
驅馳變星霜於郵傳連年膠擾付編簡於塵埃以椎魯
僻陋之資加廢忘扞格之久應敵類夏侯之疏畧序事
多馬遷之繁蕪敢夢寐於末行矧覬覦於疊中顧淺繆
如此其極猶且得之謂竒傑必出於斯亦以疎矣論科
目之難尚至鄙賤而益明獨慙駑蹇之蹤上致權衡之
誤此蓋伏遇某官典司文柄培養化源為桷為杗坐致
羣才之用采葑采菲每思下體之遺旁及孱愚亦容忝
冐某謹當服膺古訓尚志前脩書子張之紳力行篤敬
鋤不疑之色深戒驕矜
　　　除太學博士謝陳丞相啟
里閈堙沉久安分守膠庠清䆳驟被詔除夫何逖逺之
蹤猶在選掄之數竊以合烝髦於萬㝢課以度程嗣絶
學於六經司其訓故名掛成均之屬號為儒者之先於
秩雖微所繫實大茍訓迪漸摩之本曾弗玩心則呻吟
佔畢之餘焉能塞責厥職升降視人重輕如某者氣稟
顓蒙志尚疎闊定交鈆槧不知嵗月之多借助韋絃未
覺悔尤之寡每因晏豫竊自揣量惟材謭故不足俎豆
英遊惟識眊故不足權衡世變繼以閔憂之積益於寵
利之疎于命義而徼求匪惟失已飾庸虚而衒鬻又復
欺人徒欲粗試於州縣簿領之間曷敢自通於廊廟鈞
陶之上忽冒除書之及罔知拜賜之端意者槩視戚疎
曲加誘掖畀教導之任使預懷蕪廢之慚寛奔走之期
使尚有討論之暇進之以作其怠緩之以俟其成自視
缺然何以領此斯蓋伏遇某官翼宣天縡弼亮皇猷深
惟封殖於丕基疇若招徠於羣獻荆金梁鐡貢九牧以
並登粤鎛燕函列百工而咸在多取或容於舛誤廣求
遂逮於孱愚某敢不紬繹舊聞研思微㫖千年蠧簡儻
輸毫髮之勞一世龍門庶答丘山之施過此以往未知
所裁
　　　通柳嚴州啟
奉几杖於雙清久託通家之舊職簡編於半水幸陪屬
吏之餘揆日俶裝指期斂板竊以内外學官之設舉選
昔均逺近闕次之差流冗今極弊云甚矣議者厭之乃
思改命之圖乃下增員之令參其資格既無退絀之嫌
賦以餼牽復免滯淹之嘆矧席帡幪之庇曲容鈆槧之
寒如某者受性顓愚降材椎鈍晚菘早韭夙屏跡於丘
樊朝虀暮鹽偶得官於庠序前顧𤓰期之邈方私家食
之安清庶寀於中都占間曹於近甸魏舒襆被固竊自
量孫寳請隣夫何不滿重恃睠憐之素預寛曠敗之憂
恭惟某官德峻儒宗望隆民表温恭有恪歴夷險以不
渝悃愊無華冠蕃宣而獨最每奬成於後輩荷長育之
深誠敢意孱庸亦供指顧某趨承惟邇闓懌倍增貢彞
禮於緘縢顧慚拙訥遡餘光於棨㦸彌切戰兢
　　　通嚴州鄭教授啟
宦牒推移闕然覿德郡庠誦說幸矣親仁敢憑竿牘之
傳先効門闌之敬竊以營道同術之謂友聯事合治之
謂僚惟此兩端難乎共貫尊罍嘯詠每多離合之嗟几
案鞭笞豈復漸摩之暇至若有編簡討論之益無簿書
期㑹之煩允謂難并厥惟至願恭惟某官閎材英發奥
學精微心追游夏之淵源筆掞卿雲之黼黻詞林藝圃
擷百氏之菁華雋軌英躔冠諸儒之領袖小淹泮水行
踐石渠及召駟之未驅尚均茵之少遂某甫茲奉檄行
即升階渴聞教載之餘滌去顓蒙之蔽坐縻廩稍預懷
駢拇枝指之慚日接官曹將丐補劓息黥之賜
　　　通張嚴州啓
伏審温詔起家仁聲先路四封驩動不勝朝夕之思一
世觀瞻獨任春秋之責敬陳悃愊上徹崇嚴恭惟某官
傳世精忠潛心正學彌綸開濟尚期素定於胷中牧養
拊摩夫亦何勞於掌上然君子之誠本無息而儒者之
效久不明在昔諸賢固嘗有志或逺近未孚而奪於時
命或内外未合而窒於物情譏評交興疑信相半思少
伸於此恨顧將付於何人歴訪縉紳咸推墻仞惟魏國
既行而復尼惟衡山有韞而莫施今茲一來任是二責
實繫斯文之興廢豈徒闔境之戚休必將尊其所聞奠
而後發臨事而懼佩洙泗之格言視民如傷奉澗瀍之
遺訓使羣議蔑毫髮之隙則吾道增丘山之崇某久矣
鄉風於焉效役冩拙誠於簡牘敢為駢儷之虚辭委陋
質於斧斤尚賴琢磨之厚賜
　　　除館職謝政府啓
奏薄技於北門所期報罷並英游於東觀乃奉詔除非
據之慚不勝是懼竊惟藝祖於㝢縣汛掃之始大輯羣
書太宗於疆陲警候之時肇新三館王猷未靖戎務方
興屬此多艱騖熊羆於郊野曷其有暇儀鴻鵠於園林
仰窺閎模厥見深指蓋豐功茂烈非不足以曜威靈碩
畫老謀非不足以供指顧至於崇建治本翼扶化基將
為深長久大之規必訪希闊寂寥之地迺輯墳籍迺賔
畯良洗光濯翳於陳腐已蠧之餘改容更貎於習俗共
輕之後若徒盛觀第可飾於太平必有沉幾乃見尊於
英主其用則晦其理則微跳盪馳驅爭効於可知之際
晏談諷詠潛扶於不見之中間劇兩塗弛張一柄於今
之制此意尚存一人厲精綜核於朝百吏竭蹷趨承於
下獨茲儒館特異常僚厚廩廣居終日不離於筆墨雅
游勝踐經年未識於符移匪欲養髙而忘考實督之迫
者課每易塞期之寛者責反難酬宜得軼材以充盛選
如某者質則甚滯學而弗專自其少時既奪移於科試
及乎壯齒又堙廢於隱憂竟失全功徒憐初志誤見收
於坯冶辱為役於橋門謭薄内慚疏愚外見置杯易涸
當思濬治之新覆塊已枯盍咎難培之舊怵然自悟惕
若反求甫及終更力祈歸養丐餘閒於定省得畢願於
講磨詔㫖甚嚴私悰莫遂思枯材竭不能舒藻而為國
華識眊志凋不能獻箴而達民瘼分於汰斥賁以甄升
階是正之初筵仍編摩之故步賜則厚矣懼亦甚焉百
年儲養之嚴未嘗或濫一夫差擇之誤自此將輕雖佩
鴻知恐累大體此蓋伏遇某官道隆平施義篤曲成巢
閣鸞凰盡出網羅之獲參天杞梓悉由封殖之勤雖如
㝠頑亦被光景某敢不藏脩暇日玩繹前聞名輩追隨
庶發難開之蔽斷編展對少償未足之心
　　　答特奏趙狀元啓
黄髮陳篇已快先鳴之聽青衫行卷乃脩後進之恭其
賜則隆於禮為過法有特奏國之舊章謂三嵗科選不
足以盡天下之才故九重咨詢常欲多得老成之論静
言其始豈專為恩某人入紓淵謀仰奉大對述先儒之
訓故固後學之罕觀陳前輩之典刑亦近年之未有以
是首選可見上心某有職殿廬無勞衡石頃在父兄之
側粗聞耆舊之餘每思南渡以前恍如天外不意北方
之學復到眼邊
　　　為汪尚書作知平江謝宰執啓
獻納論思每竊憂於累國蕃宣屏翰輒自詭於臨民賁
然書殿之華增此轅門之重載惟光寵實匪故常伏念
某學樸材疎齒衰志落曩召從於蜀道亟冠冐於禁涂
顯秩華資兼諸儒之盛選師言公議負衆正之深期名
實未孚形神交病思均勞於外服庶逃責於餘年曾謂
曲成竟從私願恭惟某官懋隆民極恊建邦經愛惜人
材傷恐加於毫髮扶持善類恩不啻於丘山有如衰謝
之蹤猶在保全之數凡所見州閭之纖悉當盡控聞及
未歸田里之須臾用為報塞
　　　代先君通曾氏定婚啓
蠲豆籩之薦聿脩宗事之嚴躬井臼之勞尚賴素風之
舊既令龜而恊吉將奠鴈以告䖍敬致微誠願聞嘉命
　　　答潘氏定婚啓
游從再世既彼此之具知講肄十年亦往來之無間迨
聞嘉命其敢固辭令弟茂才種學之初方求内助某女
及笄之始未習婦儀志尚有加可使効饁田之役進脩
或怠當令獻斷織之規
　　　通潘氏定婚啓
里巷東西久矣論交之舊官曹先後居然託契之深是
惟二姓之驩非繇一日之雅某人少儀未習迨此冠㛰
伏承某人婦禮既閑稱於保傅奉箕帚而來助義益篤
於弟兄操几杖而從游學將求於伯仲
　　　代右司叔父答李氏定婚啓
百年門戸各保家聲二姓婚姻共惇先契某位長女順
承之道肄習未閑伏承某人英妙之稱發聞惟舊既奉
導言之固敢稽報聘之修有若靖康以來非無雅素其
自萊公而下莫不寵嘉
　　　代汀州叔父答李氏定婚啓
北望中原慨想故家之律度南來江國獲依名勝之風
流苟可合二姓之歡何必有一日之雅伏承某人文章
議論固已不凡某女婉娩聽從粗謹所職有來玉帛之
禮式陳榛栗之儀師友淵源之功知所自矣夫婦倡隨
之義將有賴焉
　　　通芮氏定㛰啓
合父兄師友之契疇若髙門聯㛰姻甥舅之親敢於他
族問名之始在禮有初某人緒論與聞曾是漸摩之舊
伏承令姪女素風不改諒惟淡泊之安永愧諸生自老
西河之上尚蘄季女肯來南澗之濵
　
　東萊集卷四
欽定四庫全書
　東萊集卷五　　　　　　宋　吕祖謙　撰
　　䇿問
　　　太學䇿問
問憲虞夏商周之典而建學合朔越楚蜀之士而羣居
上非特為飾治之具下非借為干澤之地也所以講實
理育實材而求實用也蓋嘗論立心不實為學者百病
之源操管而試負墻而問布席而議學則宗孔孟治則
主堯舜論入德則曰致知格物論保民則曰發政施仁
論律身則曰孝弟忠信論範防則曰禮義亷恥筆於紙
發於口非不郁郁乎可觀矣迫而索之則或㝠然而昧
也叩而窮之則或枵然而虛也意者騖於言而未嘗從
事所以言者耶洙泗諸子親見聖人出語豈不知所擇
然問荅之間受責受哂者相望反自不若後世學者之
無疵古之人其為己不為人如此今日所與諸君共訂
者將各發身之所實然者以求實理之所在夫豈角詞
章博誦説事無用之文哉孰不言聖學之當明也其各
指實見志何所期力何所用毋徒襲先儒之遺言孰不
言王道之當脩也其各條實事何者為綱何者為目毋
徒作書生之陳語佛老亂真者也勿徒曰清虚寂滅盍
的言其亂真者疇深疇淺申韓害正者也勿徒曰刑名
術數盍確論其害正者疇亡疇存辟喭愚魯人人異質
不可勝舉剛柔緩急色色異宜不可勝陳至於為學者
之通病論治者之通弊安得不同去而共察之耶孟子
告子之不動心自今觀之固異也使未聞所以異之答
能辯其異乎禹稷顔子之事業自今觀之固同也使未
聞易地皆然之語能識其同乎荀况揚雄王通韓愈皆
嘗言學矣試實剖其是非賈誼董仲舒崔寔仲長統皆
嘗言治矣試實評其中否凡此數端具以質言實相講
磨以仰稱明天子教養之實德乃若意尚竒而不求其
安辯尚勝而不求其是論尚新而不求其常辭尚異而
不求其達則非有司之所敢聞
　　䇿
　　　館職䇿
治道有大原不本其原徒欲以力捄斯世君子許其志
不許其學天下之事要不可以力為也憂世之士喜功
名之人慷慨摩厲將欲挽一世而囘之其意氣豈不甚
壯矣哉激之欲其急而聽者愈緩邀之欲其堅而守者
終渝未逢其原而倚辦於區區之力固不可耶漢至文
帝㝢内昌阜煙火萬里仰視成康雖小歉俯視春秋戰
國以降則既有餘矣痛哭者一流涕者二長太息者六
賈誼之論何其不與事儷也意者危言駭世姑一快胷
中之憤耶長沙之歸歴變履險動心忍性少年之氣剥
落向盡固未易以故意待誼是殆必有所以而論者或
未之竟也誼誠見文帝以如此之質得如此之時顧乃
湛於庳陋安於小成愛之深望之切大聲疾呼幾其一
悟耳雖然誼誠愛君也誠望治也開道扶掖豈其無術
何至遂攘臂以仍之耶文帝之齒長矣閲天下之事衆
矣四體伸縮寧不自諳誼乃激其言張旦夕之憂以迫
之宜其付之嘻笑待以書生之論也若昔聖賢急天下
之病豈後於誼稽其猷告自源徂流具有條理未嘗置
本而言末也伯益論來四夷儆以怠荒召公論格逺人
首以謹德而仲尼為魯慮亦緩顓臾而急蕭墻聖賢之
言自有次第如此誼序天下之事所先者外憂所後者
内治於為治之大原似未深講也當是時近有專土桀
驁之諸侯逺有乘邊侵侮之匈奴漢廷公卿翫細娛而
忘逺慮誼之憂亦豈可厚非哉至於不尋其原遽欲斧
其髀而係其頸則疎矣天下之患懦者常欲一切不為
銳者常欲一切亟為甲兵朽鈇鉞鈍養癰護疽媮取爵
秩各飽其欲而日朘月削之患獨歸國家是滔滔者既
不可勝誅號為有意斯世者又復不審前後不量彼已
而輕發之終無於是兩者之間參訂審裁立其本循其
序摹之於前而收之於後者此誼與漢庭公卿俱墮一
偏文帝卒罔知所倚雖畧行其䇿迄不能並三五之隆
也誼而槩嘗有聞肯墮其說於一偏而挈諸侯匈奴為
發語之端哉必將首明帝學大定其本而嗜卑憚髙令
今可行之言不肯出也必將繼論儲貳趣擇師傅而刑
名慘刻術數臨制之習不能入也必將深絶私昵防微
杜漸而近戚幸臣干法嫚朝之惡不敢肆也今覽其疏
或汎數而置四五之間或遺落而無一言之及誼尚得
為知大原乎大原既失無惑乎用力雖勞言者急而聽
者緩也若夫姚崇在唐埒之於誼則非匹矣自下求上
賈誼之於文帝也自上求下𤣥宗之於姚崇也一則蹻
足而覬其聽一則虚心而竢其言孰可同日而道哉𤣥
宗始初清明求治之意如川之方至欽遲崇之舊德夙
望起於藩維而相之徯於崇者何如也崇茍學知大原
則一舉其綱而天下定矣方且逡巡不拜歴述十事邀
其諾而後就位仇敵相交則有盟市道相質則有券君
相聚精㑹神之際而用要約焉吁何薄也將開端垂統
基一代之治而君相畀付之初已恃要約以為固則為
治之大原已隳矣雖力邀强制僅致小康時改意衰必
潰決而不可遏紐解絲棼不待觀天寳之季固已兆於
開元之元也傅說旦胥靡而暮輔相以匹夫而躐處父
兄百官之上說命三篇其對揚何其甚暇而有餘耶始
之曰后從諫則聖盖泝大原之舟楫也申之曰惟厥攸
居政事惟醇蓋指大原而示之也終之曰念終始典于
學蓋造大原而使勿失之也合堂同席而議如甲胄如
衣裳如官爵如祭祀棊布繩聯源流㑹通亦非縷數條
陳而力邀之也然則相天下之道可知己崇肩隨管晏
固不敢以傅說自命然資權譎亦足以逆料其君之銳
始怠終也故及其睠之方新畫是十條以堅其君之心
慮以終吾世而已何暇恤其後哉攷之於史𤣥宗渝其
約不待他日方崇持國柄之時既班班見矣問以峻法
繩下之約曷為而按鍾紹京之獄猶有待於崇之救也
問以法行自近之約曷為而疑王仙童之劾猶有待於
崇之奏也問以班序荒雜之約曷為而許閻楚珪之官
猶有待於崇之卻也此猶力爭而幸勝者耳髙力士揚
思勉名出宫壼駸駸宦者預政之漸薛訥契丹之師不
惟驟棄崇諫又增重其事權而遣之至郭䖍瓘募兵擊
安西崇雖以為不然已喑黙而不敢爭矣是不倖邊功
之約𤣥宗視之亡如也身未去位而約已寒况上印綬
之後乎不務格其君之心而以力邀之此已事之明效
大驗也蓋嘗讀賈誼之書而得文帝之所以克終次姚
崇之本末然後知蠱𤣥宗之心者有自來矣豈獨一李
林甫之罪哉誼之一書肆言不忌前此數十年必抵誹
謗之辟後此數十年亦伏非所宜言大不敬之誅矣文
帝雖未盡用不斥不愠待之有加帝非徒謂容納為帝
王盛德實以言路通塞乃人主切身利害也侈心邪念
闕政舛令出於我而恬不自覺者夫豈一端而亂萌禍
機羣情衆論隱匿壅閼而不得上聞者亦何可勝數哉
待言者之飭正宣達不啻疹之待砭躄之待杖也容養
奬納此自吾切身利害其遜其悖彼蓋言者事吾何為
預之哉誼雖氣激辭憤闊於事情姑善之以勸來者自
時厥後馮唐申屠嘉之屬規儆輔拂不絶於朝終置文
帝於寡過之地是固有以召之也人主進德之驗他未
即見惟於諫者之言先見之言之委曲遷就是君德未
信於人而猶有所畏也言之剴切侵訐是君德已信於
人而既無所畏也委曲遷就剴切侵訐在言者之得失
則二在人主為進德之驗則一誼之論雖未恊於中文
帝獨不可自賀而為進德之驗乎一時風俗猶皆醇厚
雖前日害誼之寵者不過尤其紛亂諸事所謂求名歸
過之論當時之人蓋未解作此等語也至隋煬帝而始
有諫以求名之忿至唐德宗而始有矜衒歸過之疑其
所見亦既狹矣風雨霜露無一氣而非天牙甲根荄無
一物而非地天下之善誰非人主之善乎小夫窶人借
隙光以自飾竊勺水以自多要不出範圍之内天覆地
載豈與是瑣瑣者爭衡哉煬帝德宗忘其天道之大下
與一士較短論長若閭巷儕輩互相奪攘者何其小也
茍文帝之世此論已立誼之所遭豈直弔湘賦鵩而已
哉史稱姚崇善應變以成天下之務然變或非正失亦
隨之其尤大章明者兩端焉𤣥宗在藩俠氣已蓋諸王
手鋤逆韋太平之難肇履大位雋逸英毅若太阿出柙
莫之敢干所慮者輕視天下而不自抑畏也厖臣碩輔
政當厲之以畏天之誠啓之以尊儒重道之實左右規
矩猶懼或肆崇復以水濟水投棄準繩略無齟齬於其
間日食歴差而以不虧班賀太室自壞而以材朽獻諛
畏天之說典謨訓誥誓命之書異篇而同指者也崇矯
誣上天一旦破其扄鐍而芟夷之使其君蕩然無所顧
忌馴致漁陽之變撤其防而導其侈者實崇也度崇始
意不過容悅迎逢耳亦不自知其禍之至此末流汜濫
雖崇尚存亦非捧土所能塞矣莫大於天而猶不畏焉
於一崇乎何有自有書契嚴畏天之說以相付者豈以
人君尊無與敵復借天以壓之哉兢業祗懼是乃天心
之所存而堯舜禹湯文武所傳之大原也上帝臨女無
貳爾心貳之以適莫偏詖之私則作於心害於事凶於
而家而國矣崇學不足此而遽敢慢之此崇之大失一
也崇之捕蝗也議者方譁𤣥宗問焉崇以庸儒泥文而
不知變對除蝗之法列于古訓雜然而議者信庸儒也
然𤣥宗尊儒重道之意本自不篤崇又以泥文不知變
之語入其心使益加姍侮繼自今以往雖先王之典訓
不便於己者亦可以是語斷之矣自張九齡韓休之去
儒者盡絀坐於朝議於堂扞於邊皆便捷輕銳知變而
不泥文者也其效今可睹矣崇徒見所謂庸儒者拘攣
固滯遂槩厭薄之亦嘗循其本而思之乎以一人而制
六合下至衆而上至寡也羣天下之所樂萃天下之所
貴而集有之雖悍彊很暴屈首尊戴無敢不馴者以君
臣之典叙於天而儒者實品節扶持之也今惡庸儒而
并廢其品節扶持者是理既泯萬目睽睽見利則逝見
便則奪上之人其危哉儒者舌弊脣腐本為誰計而輕
欲銷廢之乎此崇之大失二也並置十事二失而委之
天下夫人而能平其功罪之輕重矣參誼崇而論之所
到固有淺深其未知大原之所在則一也明天子方屈
羣䇿以圖大業尚論前世誼與崇之所條固已久經乙
夜之覽亦既采取而時措之事業矣愚不敢復踵其論
顧私竊有所疑焉幸因奏篇之上而附見其說古之興
王所以震服天下者不過一二大政而薄物細故則初
未嘗躬其勞也漢髙帝之約法三章齊威王之誅賞阿
即墨大夫終身尤可稱者財此事皆足以隨世而就功
名明天子嗣服以來天造神斷自古庸主依違牽制數
十年而不能改者決之於一日自古諫臣懇切覼縷千
百疏而不能囘者從之於一言大經畫大黜陟大因革
歴數其目既已兼前代之長徐計其成尚未能半前代
之效讎恥未復版圖未歸風俗未正國用未充民力未
厚軍政未核覆按誼崇為漢唐憂者亦十居其五六焉
是獨何說也意者統宗㑹元尚有可思者邪漢髙齊威
之事淺矣然就其規模論之亦粗能持其初說者也如
使約三章之明嵗而苛法復生誅賞阿即墨之後日而
嬖倖復聽則首尾衡決人誰信之哉今日大政數十皆
絶出漢唐之表惟其統宗㑹元者尚有可思故除一弊
事是一事而已也去一小人是一人而已也四海九州
之廣萬官億醜之衆博攬逺馭焉能無毫髮之遺哉德
意志慮所示者未及徧孚所遺者已或先見命令之布
黎獻稚耋訢懌未已而惶惑繼之激昻未已而解弛繼
之愓息未已而僥覬繼之向若淳固專壹無間雜之病
則所謂大政數十者出其一二已足以皷舞羣動而立
丕丕之基寧至宵旰十年尚勤願治之歎乎此愚所以
冒昧而獻統宗㑹元之說也誠儲神為治之大原提其
統据其㑹則出治者無一出一入之累而觀治者亦無
一喜一懼之移矣講大原之所在閒燕咨訪將有人焉
愚不敢躐等而議
　
　東萊集卷五
欽定四庫全書
　東萊集卷六　　　　　　宋　吕祖謙　撰
　　記
　　　台州修城記
臨海郡南東西三方岸江湖秋水時至北限大山蹙不
得騁怒齧堤足生聚廪廪恃城以為命距海餘百里逋
亡剽俠之所曹惡歲輙睢盱洲溆睥睨郛郭徼警者不
敢㢮柝故閉修之政在是郡為首務蓋所以逺菑害銷
姦萌非徒區畫封表備侯邦之制也慶厯之水㡬不為
郡元章簡公絳來守而城復立宣和中盗發仙居闖虛
罙入肉薄欲登時則有戸掾滕君膺帥厲吏士圉以方
略㓂不為患父老紀焉乾道九年里旅不戒於火延及
郡城堵隤甃阤徑踰無禁害氣來格民譌不寧間一歲
太史趙侯汝愚自信徙鎮暇日循行廧落屬丞掾而告
之曰置守所以衛民顧屏蔽廢撤若是其何以待不虞
土功於古雖有常律傳春秋者復出啓塞從時之例豈
非城闉之啓塞實有邦之大紀隨時築治有不得而已
者耶况壯城之卒月粟歲帛凡以為此益其大而寛其
程宜無不可於是軍事判官蘇延壽受役要司輂輦金
糓之稽兵馬都監胡勝督栽廵功察其勉與不勉者命
羣有司各保其所奠地守傅衆力埤增卑薄塗塞空郄
環城諸門作新者四曰鎮寧曰興善曰豐泰曰括蒼脩
舊者五曰崇和曰靖越曰朝天曰順政曰延慶起淳熈
二年六月癸酉訖閏九月某日絫日積工凡九千九百
有八大抵取具於壯城之籍間民願即工者厚醻之不
欲勿彊㑹其數視役兵財十之一鍜斵鏝塈黝堊之工
畀僦直如其素醪醴之饋勞來之問相及於道其材瓦
石甓之用積若干萬若干千若干百錢以貫計米以石
計者合若干千若干百有竒維侯憂民急病之意既逹
於下而精知周慮又足以綜理之故公無羨費人無留
力工無餘技役事首尾厯再時版臿並作觀堞堀興而
近郊之甿初未嘗釋壠畆也始侯之至詔奉計最朝十
月報政之期甫半歲而贏或謂是邦特侯假道休沐之
地繕營之鉅者必姑存以須後乃獨於入國阡陌未習
之時驟舉力政百年之蹟還於指顧邦人德其賜而樂
其成請書勞於石抑不知因事而功見已事而迹泯一
壘培之緒業於侯何有哉至於不以久暫易意眇然長
慮於耳目之外以無負於寄諉識此者蓋亦鮮矣遂書
以諗台之君子
　　　撫州新作浮橋記
撫之谿故無橋乾道初元知州事陳侯森始作浮梁以
通徃來淳熈二年秋七月甚雨淫潦漂航斷笮無一存
者吾友趙景明適為此州復新之以書請曰䝉試郡未
㡬而橋毁約已嗇用不敢賦諸民造端以十月戊寅告
具以十一月丁丑部使者周侯嗣武實佐其費而屬役
於知臨川縣江霖橋東西相維其脩百文聮舟為梁合
五十有四艘願記其成以諗來者予報之曰橋梁郡政
之一也子不忍渉者之病政以時舉亦庶乎長民者之
心矣然城闉之近易察也水潦之害易知也道路之謗
譽易聞也至於不矚之地未形之患弗能自逹之呻吟
慨嘆昔之君子惴惴焉惟此之畏子尚戒之哉蓋心不
在民固負於師帥父母之名慮不能周四封則亦無以
亢一方之任所存者篤所綜者博其開塞建置繼此而
講者則有次第矣是橋也特發政之始邦人將惟子之
視焉無是心而有是政者否也有是心而無是政非制
於上而不騁則壅於下而不流也撫去吾州且千里孰
臨子上孰承子下吾皆不能知獨以橋役言之有部使
者勸相佽助以啓厥功有縣令奔走服勞以集厥事以
是而觀子之州上下之際輯矣為子之所為其何所憚
亦何所諉乎邦人匪徒子之視將惟子之望且責也遂
次其語以遺撫人俾立石水厓以俟
　　　秀州陸宣公祠堂記
古者建學先聖先師各因其國之故國無其人然後合
他國而釋奠焉由漢以來先聖先師之位雖定於一然
郡邑先賢亦徃徃祠于學官猶古意也唐史載陸宣公
贄蘇州嘉興人石晉時呉越王元瓘奏以嘉興置秀州
城東橋以宣公名者先老相傳公所生之地郡學故有
公祠今郡守直顯謨閣吕侯正已復緝而新之維秀陪
翼行都典治為天下劇侯獨置將迎期㑹之煩表公以
風厲多士其亦知本務矣初公事德宗入翰林為學士
方禁旅四出伐叛公深以根本為慮論居重馭輕之勢
至熟悉也未㡬涇卒内訌迄如公憂奉天艱難之際雖
號親近而志實不大紓職在書詔因得具著天子悔過
罪已之意聞者流涕人心已離而復合以使事抵李懷
光於立談頃拔李晟之軍已而平賊泚收長安獨晟軍
是頼官守所及觕見一二已足以再造唐室茍帝以國
聽焉其所成就何如哉起建中厯貞元垂二十年離合
從違之變繁矣確乎其不移温乎其不懟亹亹乎其不
厭所積之厚豈世所易窺耶晚節為相經世之業出之
固有次第始建白臺省長官各舉其屬議輙見格然綱
條本末具載於章奏者尚可覆也既貶忠州闔戸人不
識其面專以方藥自娯蓋畏天命畏大人負罪引慝於
幽閒隱約之中其志念深矣雖德宗雄猜忌刻猶勞問
有加非公之忠敬有以發之邪彼謂避謗不著書殆知
公之細者也秀維公里雋彦林立公之精藴列於鄉論
者舊矣故於祠宇之成誦所聞以質其中否焉
　　　泰州修桑子河堰記
淳熈元年夏六月泰州東部潮大上敗捍海堰詔州與
兩使者參治維堰初作於文正范公首起海陵尾屬鹽
城衡兩縣間百餘里及是半圯於水有司繕築未㡬以
訖工聞獨桑子河以南逕如臯境繚許氏莊後皆文正
規略所未及春夏霖雨海汐暴興田廬冒沒版籍日耗
詔以諉今魏侯侯不以造端立始無前橅可襲為憚慨
然閔民病之不可宿凡土功之政令與其具修悉蒐悉
講發命以四年十月乙酉甫半月堰成其袤三十有五
里其崇尋有三尺趾廣二丈四尺積工一十有七萬郡
人擁府門讙賀又走書蘄記侯弗能禦昔史起引漳水
以溉鄴追咎西門豹之遺利杜預將橋大河或者以商
周所都厯聖賢而不作殆必難立二者之論胥失也斯
民之生理無極而陵陸川浸之勢屢遷顓守陳迹者既
不足與合變至於因時建置雖由已出然前人仁心仁
聞經啓區畫之餘業蓋有以起之矣侯名父子逮見前
輩習於羣公先正之源委一旦身履其迹而手賦其功
宜所樂為者用能先事不惑已事不矜以興泰人之長
利以終文正公之遺緒以助成明天子實邊之大計後
之為政者將於此乎攷侯名欽緒厯陽人涖役者海陵
尉朱棣督護者知如臯縣耿漢知海陵縣穆沂
　　　白鹿洞書院記
淳熈六年南康軍秋雨不時髙卬之田告病郡守新安
朱侯熹行眡陂塘並廬山而東得白鹿洞書院廢址慨
然顧其僚曰是蓋唐李渤之隱居而太宗皇帝驛送九
經俾生徒肄業之地也書院剏於南唐其事至鮮淺太
宗於汛掃區宇日不暇給之際奬勸封殖如恐弗及規
摹逺矣中興五十年釋老之宫圮于㓂戎者斧斤之聲
相聞各復其初獨此地委於榛莽過者太息庸非吾徒
之耻哉郡雖貧薄顧不能築屋數楹上以宣布本朝崇
建人文之大指下以續先賢之風聲於方來乎乃屬軍
學教授揚君大灋星子縣令王君仲傑董其事又以書
命某記其成某竊嘗聞之諸公長者國初斯民新脫五
季鋒鏑之阨學者尚寡海内向平文風日起儒先徃往
依山林即間曠以講授大師多至數十百人嵩陽嶽麓
睢陽及是洞為尤著天下所謂四書院者也祖宗尊右
儒術分之官書命之禄秩錫之扁榜所以寵綏之者甚
備當是時士皆上質實下新竒敦行義而不偷守訓故
而不鑿雖學問之淵源統紀或未深究然甘受和白受
采既有進德之地矣慶厯嘉祐之間豪傑並出講治益
精至于河南程氏横渠張氏相與倡明正學然後三代
孔孟之教始終條理於是乎可考熈寧初明道先生在
朝建白學制教養考察賔興之法綱條甚悉不幸王氏
之學方興其議遂格有志之士未嘗不嘆息於斯也建
炎再造典刑文憲浸還舊觀關洛緒言稍出於毁棄剪
滅之餘晚進小生驟聞其語不知親師取友以講求用
力之實躐等陵節忽近慕逺未能闚程張之門庭而先
有王氏髙自賢聖之病如是洞之所傳習道之者或鮮
矣然則書院之復豈茍云哉此邦之士盍相與揖先儒
淳固慤實之餘風服大學離經辨志之始教由博而約
自下而髙以答揚熈陵開迪樂育之大德則於賢侯之
勸學斯無負矣至於考方志紀人物亦有土者所當謹
若李濬之之遺跡固不得而略也侯於是役重民之勞
賦功已狹率損其舊十七八力不足而意則有餘矣興
廢始末具於當塗郭祥正所記者皆不書
　　　重修釣臺記
由東陽江而下逕新定郡五十里得嚴陵瀬蓋専因嚴
先生遯世不屈耕釣於富春山後人因以名其瀬也孫
吴析富春為桐廬是瀬亦來屬焉顧野王輿地志曰桐
廬縣南有嚴子陵漁釣處石上平可坐十人名為釣壇
即今之釣臺也獨兩臺對峙野王所不載蓋亦觕言之
耳明道二年范文正公自右司諫守是邦始築屋祠先
生而為之記瀬之旁白雲源乃唐詩人方處士故廬文
正公之遊釣臺也嘗絶江訪其舊蹟以其象寘祠之左
文正公沒郡人思之遂侑食於右坐焉歲祀浸逺此意
弗嗣淳熈五年侍郎蕭公出鎮道祠下慨然曰國家稽
用唐武德舊典姓是州曰嚴則先生之祠乃名教之首
頽圮若是可乎顧急於民瘼未暇也居二年政成化洽
以餘力新之時某病廢卧旁郡公以書見諉記其成固
辭不可乃復於公曰方王氏移國以光武之大志先生
之髙氣相與共學夫豈區區呻吟佔畢之末哉漢官威
儀既復薄海内外臣子之責皆塞矣亦何必奮臂其間
哉沒身丘􁒅固先生之素尚也帝睠焉有懷俾以形旁
求於天下得非在廷諸臣奉令承教之不給未有當帝
意者邪三聘而至車駕即日幸其館勉其相助為理所
以處先生者不薄矣匪徒屈萬乗之重為故人之光寵
也先生雖以巢由自命視一世若不足以凂之觀與侯
覇尺牘劘切之意見於言外豈於帝惓惓未能忘邪浩
然而歸使人主有終身瞻望不及之嘆施及後世賔友
耆俊遂為家法士之聞風興起者堅節正操見危授命
項背相望其有益人之國與朝夕獻納雲䑓之下者未
知其孰多孰少也枝必類本響必報聲使先生微有意
於傲世立名一再傳之後且將為西晉之清虛矣而東
京之俗久而益勵名檢之外綜理幹畧亦往徃髙出後
世泝其流而尋其源則建武之髙莭孰可訾邪至於節
義之弊變為亢激特上無建用皇極之君均調消息之
爾非造端者之過也後先生且千年文正公來主斯地
祀典始舉曠百世而相感者固自不常遇耶今公作牧
復大葺祠宇以續前人之緒繼自今以徃泝沿下上者
款門而心開升堂而容肅風清樾濯寒泉哦山髙水長
之詩致足樂也則公豈專為一邦勸哉祠之前則羊裘
軒其東則客星閣招隱堂岸江立表以識路繚山作亭
以待憇或革或因面勢位置各有思致皆受成於公以
非大指所存故不詳列公名燧字照隣臨江人也主其
役者司戸參軍吴桂
　　序
　　　戴衍字序
己丑之夏予將有餘干之役舟既戒謀休檣息纜之地
篙師舉手東其指曰道雙溪三十里靈洞在焉盍趣櫂
以逋午暑予款其名久適與心㑹戚友尊稺蘄共載者
八九人舟尾炊未熟已就岸相與屐巇燧闇目隨歩改
大巧巨麗皆前人之所未品竣事念勝㳺之不可虛也
屬昭武李仲南大䟽偕來者里繫次其齒識壁間吾友
戴衍景杜班在八仲南倚筆請曰睎古鄉賢著名字以
示不忘固多前比然祁公言論風㫖猶相接若兼氏而
書東行西行者或援避賢郵以病靈洞壁則何如戴子
瞿然謁予更其字予嘗讀易矣需之既濟曰需于沙孔
子象之曰衍在中也天下之至險莫如水水與泥際而
泥復與沙際繇沙望水其險浸已逺矣履深淖而並驚
瀾雖縱㬰使疾驅且不敢至於磧平如砥萬轡一馳獨
能柅方奔之足於險未迫之時夫豈徒哉是中非躁迫
者所能駐舒徐容與久在此而不前殆必愽大廣衍綽
有餘地者也易象既言衍而踵以在意者將眎所居以
占所養歟在南曰橘在北曰枳失其所在則名去之心
不在廣莫之鄉而强以衍自許疇諾之哉貌示間暇嗜
利逞欲以蹈大險如晉之衍蓋辱其名矣洗此名之辱
者惟吾子是託故以在伯侑子名子其勉之毋躁毋迫
毋厭淡泊無失子之真在則口是名於席筆是名於牘
俯仰皆無愧也子其勉之在伯志士也所自期者逺甚
故予不敢置孔子而言他
　　　洪無競字序
武川佛廟領於祠官者四十有二曰明招則予松楸所
託也率三歲科詔下邑士相與為曹依僧坊以專肄習
明招林麓閟䆳棲研席其間者視旁寺為多雞一鳴絃
誦之聲與鍾梵交於戸庭日旰休帙岸巾曵屨相追於
松隂予時徃參焉問以後進之秀或枚數以對屈其指
未三四而得洪褎然名予固私竊識之佗日童奴持謁
入望其刺端若洪其姓者取而眡之乃疇昔松隂所談
者也予亟迎之門興俯醻酢惇慤淳靖雖中朝故家名
子弟生長禮法中足未嘗渉外閫者猶不能過焉出其
文甚澤而暢充其科者也既數面稍浹予試開之學洪
子慨然有志浸喜從予㳺語次顧視几上前日刺猶未
漫因舉以諗洪子曰子志古而科目是羨非名也盍歸
而謁諸親無何洪子復於予曰吾親命以無競更故名
而虛其字以待敢請予歎曰羣童相呼而趨果餌攫拏
者既屬厭而袖手者猶未沾齒自垂髫之時競者固已
居其右矣束髫而冠其競愈大隃指聲利之標而輩逐
之退縮不競者閭巷至相傳以為諱子之親獨取彼之
所諱者為子名意者患苦囂競將還子於無求之地乎
世路日狹一有所求四向荆棘然尚有一途平寛廣博
游之無禁行之不窮驅馳疾徐惟意所適舉世莫與競
子徃而求之孰禦焉敬以求仲副子名并序其語以問
發軔之期道逢策馬競進尤子之多求者其與俱來
　　　李仲南集古録序
觀物者必於其㑹缾水知天下之氷堂下之隂知日月
之行理則固然然未若廣川大陸㑹三光五岳之氣闓
明闔晦轇轕降升一㩜而盡隂陽舒慘之變也堙罍沉
鼎頽趺仆碣布濩於莽蒼之濵餘款墜刻流落人間財
以侑几案娛賔客而止耳自歐陽文忠公始合而輯之
和者踵武靖康之後皆有録無書吾友昭武李丙仲南
父講肄論述之餘采擷裒積越二十年而天下閒碑名
蹟舉集其門起夏后氏竟五季著録千卷百世之消息
滿虛歛然具見於緗帙之上愈逺愈簡愈簡愈真天摹
神畫不落雕斵太古之遺風可挹也文雖日縟體雖日
備而渾灝之氣實行乎其中三代之損益可知也下此
則廣者狹者淳者漓者肆者拘者有萬不同蓋莫不與
時偕也雖其搴羣絶輩號為獨出一時反復觀之要亦
不能出也書在六藝為末於其萃聚則有大者焉物之
㑹其可觀也哉予嘗有幽憂之病胷次偪側徃從仲南
父引卷徐展鼎鼐之潤篆籀之光映發左右爽然神解
竊意古人不必親相與言者殆如是固未易茍以玩物
訾之也其他如正厯紀定世繫刋疆域之誤砭官制之
舛存容典之舊禆凢將之缺尚非一條在取之者如何
耳至於聚散之相尋也珍怪之無涯也晤賞之不可遂
而極也心思之不可囿而滯也仲南父則既知之矣
　　　大事記序
司馬子長年表大事記蓋古策書遺法獲麟以上既見
於春秋經周敬王三十九年以下今采左氏傳厯代史
邵康節先生皇極經世司馬文正公稽古録資治通鑑
目録舉要厯輯而廣之意所未安參稽百氏頗為增損
書法視太史公所録不盡用策書凢例云起春秋後訖
于五代分為(若干/)卷通釋(若干/)卷解題(若干/)卷合(若干/)
卷
　　銘
　　　陳同甫厲齋銘
參政周公名陳亮同甫之室曰中陳子事斯語而知其
難更榜以厲厲也者所以用力而擇乎中也其友吕某
為之銘
泝流之舟挽之猶遲下坂之車柅之猶馳木火金水燥
濕不齊有習有積有居有移亦能用力蘄適厥宜凡此
數者蓋隂乗之潜有所贅黙有所虧是過不及察之甚
微凛乎其嚴岌乎其危匪曰設戒理則如斯不將不迎
不留不處敬而無失大中之矩
　　　陳同甫恕齋銘
實理難精實德難居實責難(闕/)實病難除實知其難於
人則寛惟實惟寛惟恕之端天地變化草木蕃蕪蹟厥
實然可求其故陳子作齋侑坐有勒匪尚其通亦尚其
塞
　　賛
　　　薛畏翁真賛
今衣冠古風節室如氷衾如鐡佩所聞穉暨耋見汲公
無愧色
　　　從祖父楊帥真賛
兩鬢憂邊先白寸心為主常明申許衣冠盛事江淮草
木知名(申許一/作汝潁)
　　辭
　　　潘自厚字辭
括蒼潘景憲叔度名其子自厚謀字於其友吕某某復
之曰冠而字周道也弁服未加而字是圗豫也後世先
禮而冠蓋有先冠而字者矣眎名考義莫恊身甫申之
以辭竢講冠禮而用焉其辭曰
令月吉辰秩簋蠲尊乃加爾服諗厥本根繄人生厚百
世一原遷厚居薄夸毗嚚昏孰塹爾衢孰鍵爾門反身
而誠爾本爾存相彼狐貉大摯聿温邇服逖遺義用不
敦相彼鱻薧大饗聿飱厚於小體跖弟蹻昆厚於大體
堯牆舜藩衆萬錯陳旁薄昆侖何物非體不合而渾身
斯繹斯爾名式尊曰伯身甫永矢弗諼
　
　
　
　東萊集卷六
欽定四庫全書
　東萊集卷七　　　　　　宋　吕祖謙　撰
　　題跋
　　　書楊次淵之父所藏舊遊諸公手簡後
盛山十二詩前唱後和者長慶間皆集闕下敗楮瘴墨
奕奕頓有生氣今揚侯自放林壑間其眎韋閬州老身
廊廟未知孰得孰失而同帖四君皆發聞於時嗣德有
繼異時一笑相遇細數盛山詩軸中人必將曰爾何曾
比予於是
　　　書校本伊川先生易傳後
伊川先生遺言見於世者獨易傳為成書傳摹浸舛失
其本真學者病之某舊所藏本出尹和靖先生家標注
皆和靖親筆近復得新安朱熹元晦所訂讎校精甚遂
合尹氏朱氏書與一二同志手自參定其同異兩存之
以待知者既又從小學家是正其文字雖未敢謂無遺
恨視諸本亦或庶㡬焉㑹稽周汝能堯夫鄮山樓鍔景
山方職教東陽廼取刋諸學官
　　　書薛畏翁訓飭孫詩後
元祐諸公以簡靖無求為家法畏翁親承其言論風㫖
典刑肅然尚見於筆墨間以仲其敬承之
　　　書趙路分行實後
無所歆羨而為善無所創艾而不為惡此天下之實德
君子也趙侯以諸王孫衣食縣官非縉紳名論所能軒
輊而至性馴行隆洽飭備蹈儒者之所難夫豈有為為
之哉自著作君以昌言冠大庭士大夫間稍稍傳誦侯
事世或謂侯隱德待其子而發是殆不然侯之所以自
致者如水必寒如火必熱政使名不出家於侯何所加
損乃若著作君之所立其資取培益者雖博至於忠愛
惇篤之意隱然行於政事文學之中有非師友所能預
者其所從來逺矣論者則未之見也處者易持出者難
工馳騁當世萬變錯陳其視前人之素風淳則凛凛乎
真若奉槃水而渉春氷然則著作君之紀載豈徒顯揚
為不朽計哉抑將泝洪源景髙山晝誦夜思期無忝所
生云尔
　　　代宰臣虞允文恭書皇帝御書崔寔政論下方
皇帝臨御之九年恩浹教孚方内順適小大之臣既材
諸位讙曰天下事今治宜勿復有為皇帝曰嘻是烏足
究其極維予九年于兹夙寢晨興將篤我祖宗成烈凡
奔走先後以就予事惟時公卿大夫而安習所見謂足
以止其何以底于大寧於是數用治道不進譙諭一二
大臣已乃親御宸翰於漢議郎崔寔政論幸賜臣允文
若曰士俗流失使天下事格而不得為如崔寔所指臣
允文當任其責云耳臣允文承受震悸自惟駑散幸以
際遇待罪宰相日聞德音弗克以時風曉在庭俾諭上
㫖而恬於積習節趨不立以仰煩雲章奎畫明示大訓
使知今日急政所在其何以為報用三復寔言冀萬一
服行少分以稱隆㫖竊嘗究觀漢自安順以降天下蕩
然無復典法一世賢者如揚震杜喬李固陳蕃諸人繼
起為輔莫不欲整天綱正官邪以清四海然志卒不遂
而禍辱隨之者寔惟悠悠之談樂寛㢮而羞法制使當
時國論靡有所定此則寔之論所由興也而其大率不
過以逹權救弊與俗士相上下若切切於數君子之見
掎奪者故司馬光論之曰漢法嚴矣而崔寔猶病其寛
何哉衰世之君率常庸凡愚庸之俗惟知姑息是以權
倖之臣有罪不坐豪猾之民犯法不誅仁恩所施止於
目前姦宄得志綱紀不立謂寔之論以矯一時之枉也
光之言可謂盡寔之心矣以陛下天德地業皇帝王之
事惟所欲用顧於寔眷焉獨有所求遂使匹夫之遺言
一旦煒然震發於昭回之間非聖哲獨觀有以見天下
之動孰知夫寔之有味其言哉然遭漢季無復一君足
望救時之敝亦安能使之純法八世致理于時其曰參
以覇政其心蓋有抑鬱而未之盡者至所謂大定其本
師五帝而式三王棄茍全之政蹈稽古之蹤此陛下聖
學之所緝熈在今日所當講明特稷契之佐伊吕之輔
曾未如卒章所云此則臣之所甚懼也惟陛下選建其
人必極于三五之隆而後稅駕誠不勝老臣惓惓之義
敢以宸翰鏤之樂石昭垂訓戒於萬斯年為鄉方砥節
之勸併昧死附見下方云
　　　書袁機仲國録通鑑紀事本末後
通鑑紀事本末袁子所輯章首則楊子之筆也庚寅辛
夘之間袁楊風節隱然在兩學間予辱為僚相與講肄
蓋日有得焉憂患索居舊業湮廢袁子官旁郡憫其孤
陋乃以是書開予予慨然曰通鑑之行百年矣綜理經
緯學者鮮或知之習其讀而不識其綱則所同病也今
袁子掇其體大者區别終始使司馬公之微㫖自是可
考躬其難而遺學者以易意亦篤矣昔者司馬公與二
劉氏范氏繙中祕外邸之書餘二十年其定為二百九
十四卷者蓋百取其一千取其十也檻者猶難之若袁
子之紀本末亦自其少年玩繹參訂本之以經術驗之
以世故廣之以四方賢士大夫之議論而後部居條流
較然易見夫豈一日之積哉學者母徒樂其易而深思
其所以難則㡬矣
　　　題近思録
近思録既成或疑首卷隂陽變化性命之説大抵非始
學者之事某竊嘗與聞次輯之意後出晚進於義理之
本原雖未容驟語茍茫然不識其梗槩則亦何所底止
列之篇端特使之知其名義有所嚮望而已至於餘卷
所載講學之方日用躬行之實具有科級循是而進自
卑升髙自近及逺庶㡬不失纂集之指若乃厭卑近而
騖髙逺躐等陵節流於空虛迄無所依據則豈所謂近
思者耶覽者宜詳之
　　　書伯祖紫微翁外祖曽文清公所寄許子禮吏
　　　　部詩後
聞之諸父吏部去國退居臨川極意窮探前輩源委以
旉殖經世久大之業善類皆屬心焉非獨以一時與秦
丞相同異為諒也身方沒而道始開有志之士未嘗不
歎息於斯因讀伯祖外祖詩卷輙附見于末
　　　書伯祖紫微翁贈青溪先生子詩後
臨川耆舊汪謝饒皆出滎陽公之門德操既遁世不耀
無逸亦以布衣死志節稍見於世者獨青溪先生而已
紫微伯祖與青溪忘年交序引所述備矣後一詩勉戒
其子篤至嚴正真前輩文人行語也
　　　書焦伯强殿丞帖後
焦伯强先生之在潁歐陽文忠公為守先正獻公為貳
王公深父常公夷甫為州民伯强實為守客未㡬去文
忠而依正獻又得我滎陽公兄弟為學徒一時賔主師
生之際盛矣其在家塾師道甚嚴律諸生事事皆如節
度滎陽公既壯徧㳺諸公長者之門多閱天下之義理
晚歲學成行尊顧獨惓惓於伯强曰吾所以不辱先訓
蓋焦公力也伯强經行儒者皆知推先之獨記家世所
傳如此
　　　代宰臣史浩等恭書御製秋日幸祕書省近體
　　　　詩下方
臣等仰惟皇帝陛下宵旰萬㣲身濟大業雕瑑夸詡浮
靡虛憍之習是抑是黜囿游池籞宴豫虞樂之奉是損
是蠲居焉非本實不親動焉非法義不舉睠兹三館乃
儲藏典訓長育英俊之地自紹興清蹕下臨迄今三十
有四年思欲儀刑丕彛以増光聖緒粤九月辛酉朔詔
有司戒期十有二日壬申幸祕書省受朝右文殿移御
祕閣紬光堯太上皇帝寳章以視羣臣既又修太平興
國故事張宴右文酒五行罷越翼日癸酉内出御製詩
賜臣浩以下昭囬淵曜參賁圗書鴻大閎深匹休雅頌
臣等下拜登受相與齋袚敷繹宸指蓋在昔聖人以開
物之智立經陳紀通于萬世惟有道之主為能監世盈
虛則象成憲立一王法是之謂稽古文武並用久長之
術惟崇起經藝褒表儒學用能章明大誼馴服雄虣俾
咸知尊君親上茂集駿功是之謂右文國以人為輕重
士氣之肆拘信屈論世者必觀焉惟虛已忘勢然後羣
獻輻湊展布四體樂盡其心是之謂禮賢下士大哉王
言堯舜禹湯文武之隆由此其選固非墨客槧人所得
私以為榮觀臣等昧死請勒諸琬琰貽諸億載與日月
雲漢同垂無極制曰可謹具著其語下方以風示㝢内
德意志慮之所鄉云
　　　書鹿鳴之五送謝光中題其後
長沙謝敬之光中以淳熈巳亥十月來婺講學以明年
三月辭歸省親將别請言予病不能也諸友乃取讀詩
記小雅五篇共書以餽其行常棣之卒章曰是究是圗
亶其然乎敬之其勉之時方聞張荆州之訃三復和平
之句為之泫然
　　　題伯祖紫微翁與曾信道手簡後
先君子嘗誨某曰吾家全盛時與江西諸賢特厚文靖
公與晏公戮力王室正獻公静黙自守名實加於上下
蓋自歐陽公發之平生交友如王荆公劉侍讀曾舍人
屈指不滿十雖中間以國論與荆公異同元豐末守廣
陵鍾山猶有書來甚惓惓且有絶江款郡齋之約㑹公
召歸乃止已而自講筵還政路遂相元祐二劉三孔曾
子開黄魯直諸公皆公所甄叙也侍講於荆公乃通家
子弟李泰伯入汴亦嘗講繹焉紹聖後始與李君行游
晚節居黨籍右丞以筦庫之禄養親雖門可設爵羅然
四方有志之士多不逺千里從公謝無逸汪信民饒德
操自臨川至奉几杖侍左右如子姪退見右丞亦卑抑
嚴事不敢用鈞敵之禮舍人以長孫應接賔客三君一
見折輩行為忘年交談賞篇什聞於天下是時吾家筐
筥𤨏碎僮僕能言諸名勝無不諳悉南渡以來此事便
廢紹興初㓂賊稍定舍人與諸父相扶携出桂嶺愒(闕/)
　　　　　死生慨然太息乃收聚故人子弟(闕/)
　　與吾兄弟共學親指畫孳孳不怠既又作詩勉之
今集中寄臨川聚學諸生數詩是也自秦氏專國風俗
日益隘陿吾几案間無江西書札久矣蓋江西人物之
盛衰觀人文者將於此乎攷而吾家江西賢士大夫之
踈密亦門戸興替之一驗也言畢復蹙然久之某再拜
識之不敢忘建昌曾信道丈以學問識度為舍人伯祖
所許不幸早世其子撙節夫復與某為同年進士而節
夫外舅李夔州則某少所承事者也故雖未得與節夫
合堂同席而知其父子之賢為詳病廢三年不復知戸
限外事今年春節夫以伯祖與信道丈尺牘墨本見遺
反覆展玩不能去手顧諸弟曰吾家其猶庶㡬乎今日
真得江西書札矣因録先君之語寄節夫且以交相厲
云
　　　書所定古周易十二篇後
漢興言易者六家獨費氏傳古文易而不立於學官劉
向以中古文易經校施孟梁丘經或脫去旡咎悔亡惟
費氏經與古文同然則真孔氏遺書也東京馬融鄭𤣥
皆為費氏學其書始盛行今學官所立王弼易雖宗莊
老其書固鄭氏書也費氏易在漢諸家中最近古最見
排擯千載之後巋然獨存豈非天哉自康成輔嗣合彖
象文言於經學者遂不見古本近世嵩山晁氏編古周
易將以復於其舊而其刋補離合之際覽者或以為未
安某謹因晁氏書參考傳記復定為十二篇篇目卷帙
一以古為斷其說具於音訓
　
　
　
　
　
　
　
　
　
　
　
　東萊集卷七
欽定四庫全書
　東萊集卷八　　　　　　宋　吕祖謙　撰
　　祭文
　　　代倉部祭張魏公文
嗚呼鼎分三極中貫至誠扶世建俗經幽緯明明此北
面厖臣鴻弼侯臯侯夔侯旦侯奭前授後承皆原於一
降秦迄唐中間㡬息既極乃通是開魏公有逺其傳有
統其宗匪符匪節匪劵而同厥初事親自誠而孝基德
寢門參騫是蹈肆其事君自誠而忠四朝一心本始末
終昔在建炎為國馳騖蟊賊内訌將祲天路廼義其旗
馳囊走羽爝彼妖熖萬河並注掃除黄道手扶日馭勾
陳太微莫不順序始命樞極再命台衡柄是文武内拊
外征我雨我露我雷我霆熛起蠭屯隨指而平區脫之
酋氊毳之渠威名所加失戈墮車既其無為里忻戸愉
羣獻具來翼帝之圗孰柅其成放迹江湖已貴不賤已
豐不約零陵之居韋布所愕披剥萬象獨全至樂身外
鸞臺夣中麟閣戎馬飲江奪公閒燕巨轂髙幢陪都是
殿大人繼明登我元臣爾衮爾鉞坯冶載新瞋目語難
熊羆貔虎聞公之升屯歌壘舞野耕肆商秀眉垂髫聞
公之升連手嬉遨北邊有興禡牙祭纛志之所期欲無
遐徼挈輿地圗還之清廟烱烱丹衷日月所照帝閔公
勞佚以殊廷歘騎箕尾上比列星殄瘁之悲五方同聲
某頃以孱陋逺戍邊城敵情叵測民力弗勝條利畫病
狂言屢興朝扣暮應是奬是稱籌恩權惠丘山猶輕几
几赤舄庶㡬快覩未目德輝已耳凶訃扁舟西還飛旐
南去隻鷄斗酒莫展情素公視死生猶旦與暮一氣闔
闢新新故故黙友造物冒此下土我獨何為淚落彫俎
　　　代倉部祭曾文清公文
嗚呼邈丘壑之韻者身清而命未必厚鴻彛鼎之勛者
命厚而身未必清判兩塗而分騖猶參商與渭涇昔香
山之退傅遺簮組而沉冥澹酬風而酢月陶至樂於林
坰蹇降命之多竒屢哭殤於頽齡若汾陽之元老庇九
族以咸寧驅緦繐而掃迹紛角覊而忘名極二紀之豪
華醉世味而未醒蓋挹其至清則厚福不得而多取居
其至厚則清趣不可以力争惟丈人之所享合内外而
俱亨還紫槖而却蒲輪頽然天放者既專物外之樂道
板輿而奉鳩杖驩然色養者又擅區中之榮等之香山
則無其慘戚權之汾陽則未嘗滿盈全古人之未全曠
千載其難并乗至全而反真夫何憾於泉扄然而隊一
世之師表奪四朝之典刑涸洙泗之淵源絶風騷之統
盟朋槧人與墨客胥霣涕而失聲眇孤生之孱陋夙受
室於門庭輩子姪以拊育迨衰髮之星星歸印綬以盡
哀迫科法之見繩傳壺觴而徃酹淚隨河之東傾
　　　代劉衢州祭趙忠簡公文(或云非太史作/)
惟公髙風懿躅照映今昔下自管葛所在不數中遭讒
逐以卒於死下至行路為公出涕不三十年是非一定
中興名相一夔而已有來假守敢言尚德南望楸梧去
我百里官箴有常莫克敬告歸心典刑有如巵酒
　　　祭潘子臯文
嗚呼名場利區爵標勢的稺奔耄馳百年一日仁宅義
路道源性淵有能用力一日百年之子之才之識之操
萬里首涂遽以病告意長數短穫歉殖豐寸心烱然恃
此以終有親未報有弟未立有養未充有志未畢合是
數者屬之吾徒矢口而言言發不渝里門相望伯仲叔
季責以拊存亦孔之易道學之責喬嶽髙丘毋或不勝
重遺子羞
　　　祭蔣從道文
嗚呼弁服之襜然弦歌之鏘然子游其間兮呻吟挾策
而纍然賈區之囂然怪珍之錯然子廬其間兮講誦下
帷而嗒然貌甚癯兮志則堅力既憊兮道方邅出門軸
折兮淪晝景於虞淵大塊噫兮化機旋森囬薄兮紛糾
纒夭壽不貳兮又奚怨猗朋遊兮昔蟬聮交一臂兮失
九泉跽傳觴兮江之壖暮山合兮横蒼煙
　　　祭陳耀卿文
嗚呼菁菁藝圃羣植並區夭壽豐悴一本萬殊以子之
年方苞方旉岷山導江遹觀厥初病不復興嘆驚吾徒
游從之義具此俎壺
　　　祭潘朝散文
嗚呼昔我見公子舍是階入拜於堂笑言懽咍時公謝
客氊寒榻埃一見傾倒童僕驚猜亟問亟勞厚禮莫偕
我官旁郡音問踵來尺牘未報赴車告哀承問澘然亟
走輿臺潜德幽光孰發氛霾日薄事叢莫知所裁矧公
視世澹兮寒灰萬鎰千箱振窮恤災棄而如遺况此也
哉諸子之孝希參並柴必誠必信典訓罔乖禮門久闔
自今其開
　　　祭芮祭酒文
嗚呼耒耜掛壁未試菑畬饑者見之喜動眉鬚實之感
人如鼔應桴見諸功用則皆其餘通都大逵赴車相及
匪戚匪姻越肥秦瘠獨公之喪交弔聚泣公微權勢人
栽戸培彼拳拳者果何為哉升屋三號萬事冰泮誰縶
維之至此不畔矧惟某等事公澤宫臨風一慟吾道其
窮前日之祖今日之酹觴酒未酸俛仰千載
　　　祭方季肅文
嗚呼我來自西訪舊閭里巾褐藹然朋簮胥㑹厯數坐
間獨子不至問所以然曰既長逝士方即學如鼓作氣
時不待人將駕已稅烹雞炊黍寓哀一酹匪惟子哀尚
儆同志
　　　祭于恱道文
嗚呼自子束書從予游於明招八年于兹矣每見每進
筆端津津如春木之向榮意其前涂蓋未艾也我來自
山而子死問至折屐失聲猶幸風傳之或誤也疇昔之
夜子語我身名未立予固疑其色不舒亦以為是適然
耳庸詎知一再旬之後乃大出於所憂之外耶流光悠
悠兩川東下命也奈何付此杯酒
　　　祭滕文卿文
嗚呼大化流形浩浩不已人秀物靈動㳺植止别而觀
之各有終始統而觀之聚散同體羨生怛化咎在私已
茍公其身何憂何喜既全既歸吾事畢矣向問子疾方
論此理今臨子喪復申此㫖所與俱來皆同硯几挹觴
一訣有淚如水
　　　祭徐堯臣文
嗚呼薰風釣瀬鵠立紛如舟行(一作/解)袂分江淮越呉麗
澤之㑹子復來居乃抄乃誦以窮朝晡牆隅筆塜口角
唾珠匪惟輩流閭巷歎譽别去未㡬沉痼不蘇時我遣
酹午隂庭梧釣瀬之風薰兮若初死生離合千古一吁
　　　祭潘昭叔文
嗚呼一車以北一車以南是小聚散折栁江潭昭昭白
日杳杳厚夜是大聚散影沈聲謝凡我同社且百且千
聚散之變如機之旋既開其始則哀其終觴豆雖薄此
意不窮
　　　祭徐宗卿文
嗚呼子於輩流號為端靖見我於嚴厥問日振加之數
年道戰將勝何辜於天乃中絶命遣此一巵千載之贐
　　　祭魯秀才文
嗚呼天下逹道友居一焉死喪之戚古誼所先昔在嚴
陵四合誦弦如未望月如方至川我封我植細大不捐
付之歲晏干雲參天子於其間獨不永年堂襲墓紼道
阻且邅酹以見情齋規則然
　　　祭詹子齊文
嗚呼入事父兄出事公卿視之至近居然髙深昔在講
席聽者如林子於是時奉持兢兢既踐子職亦祗官箴
地中生木順德日升天則奪之疾疢相乗渉春夏秋泯
不呻吟胡不呻吟恐憂其親惜哉此士哀哉此心風雨
寒窻餽奠之情
　　　祭邢邦傑文
嗚呼越絶之區學者方興一門孝友舊推諸邢内外交
映韡韡嚶嚶人之可願於子而并猗左提而右挈紛前
導而後承霣霜雹於春陽久此樂而莫能喟予慼於傷
弓駭弦音於䳭鴒陶近憂其未憖集遐感而相仍理鏡
湖之桂楫踐前諾於歲更訪舊聞於故老采新益於友
朋愴獨逢於仲氏同此哀於折肱
　　　祭汪端明文
嗚呼開之大者若將有屬聚之粹者其不徒生猗衆萬
之弗齊公取數其獨贏培之以嶽鎮之渾厚瀹之以澗
瀍之清明其任重則軼材絶識不能足其志其道逺則
貴名顯仕不能留其行既予其資又乗其㑹蓋南渡羣
賢皆在之時而北方餘論未衰之際款門牆而徧厯躋
堂奥而獨詣合諸老之規摹而融其異同總一代之統
紀而㩜其精粹更侍從於兩朝凛大節之弗渝慮先根
本則或以為緩動据憲章則或以為拘奮發陳義則或
尤其亟彌綸藏用則或咎其徐少而論和既不詭隨於
小人之黨晚而議戰復不茍同於君子之徒雖屢起而
屢仆守常度而自如外屏衛於翰藩亦大體之可識明
振毫末而終出於恕智兼僚寀而各付以職外視髙雅
而中實密察外視寛舒而中實肅給填拊經逺不求歲
月之效悃愊務實不事耳目之飾雖權脅而勢摇迄巋
然而山立晚進後出自相長雄廣坐衆席舊人罕逢大
雅之音尚聞於公學則正統文則正宗樂易平曠前輩
之風崇深簡重前輩之容士駭未見或姍或攻以身存
法獨殿其衝典刑不隊繄公之功嗚呼進退有義弛張
有時其用其捨我不敢知至於濩落叢祠之秩所取者
甚狹荒寒蕭寺之居所處者甚卑假十數年之壽考作
二三子之指歸共簞瓢之淡泊緝簡編之闕遺於造物
其何費乃一夕而奪之然則開之大者竟復何意聚之
粹者蓋亦胡為瞻天運之鴻濛非小夫之所闚謼蒼旻
而上愬則匪公之素期嗚呼繼自今以徃鎮定大事顧
盼繫輕重者不復嗣矣旉建大論呼吸判成敗者不復
聞矣百年未明之心迹不復究其實矣羣籍未辨之真
贗不復審其是矣斯文將安所寄而斯民將安所徯矣
某佩韘趨隅木行兩周録其世舊教育綢繆肝膈洞照
泯然相投大何理之不講細何事之不諏幸二邦之接
畛謂卒業之可醻闊謦欬其未㡬忽赴車之停輈亟宿
舂而聽役淚淋浪而莫收烱話言之如在策蹇歩而敢
媮蠲此心而明薦夫何有乎醪羞
　　　祭張季清文
嗚呼游於師友之間歛然自持豈其無人舍業而歸耳
目改前移養鑠奪不失其初心者蓋或寡矣子之在吾
門侃侃和飭執經不怠於是時猶未知其為獨異也自
我不見于今五年有來自西者皆道子於兄弟無違言
於里閭無違行安常謹禮不受變於俗吾方喜於得子
迨此暇日將過子之廬而子則死矣嗚呼庠序之籍日
增而務實之士不加益一觴之慟豈獨故舊之情而已
哉
　　　祭邢邦用文
嗚呼子之於學篤矣質性淳固可謂有學之資兄弟雍
和可謂有學之地壻于德門左右觀法則既知學之實
游於四方師友講論則益知學之方小試曹掾素懷得
伸若使其信學之堅還歸郷閭儒風方起若多其共學
之助天之相子者何其多邪眚菑狎至哭其二季未已
而身從之奪之者又何其驟也大時不齊消息盈虛之
理子其聞之矣全而歸之於子何憾一觴之慟蓋故舊
之義婣戚之情所不能已也日者邦傑之喪其奠辭蓋
曰將見仲氏而致此哀焉庸詎知未及見子而復哀子
耶嗚呼哀哉
　　　祭林宗丞文
嗚呼昔我伯祖西垣公躬受中原文獻之傳載而之南
裴回顧瞻未得所付踰嶺入閩而先生與二李伯仲寔
來一見意合遂定師生之分於是嵩洛關輔諸儒之源
流靡不講慶厯元祐羣叟之本末靡不咨以廣大為心
而陋專門之暖姝以踐履為實而刋繁茂之枝葉致嚴
乎辭受出處而欲其明白無玷致察乎邪正是非而欲
其毫髮不差昕夕凾丈聞無不信信無不行前望聖賢
大路九軌自詭以必可至三歲一詔士子莫重焉先生
方上名於春官慨然惜㑹合之難而緒業之未竟也亟
改轅解鞅而輟行其視内外輕重之分可謂審矣里居
之良若方若陸旁郡之士(一作/老)若胡若劉更唱迭和於
寂寞之濵韜積渟蓄固未有捨所為為人意也未㡬聲
光四出而不可遏州黨推擇居東面之席踵門請起至
再至三不得已而臨之長樂之士知鄉大學知尊前輩
知宗正論則皆先生與二李公之力焉嗚呼西垣公既
不及公道之(闕/)而二李亦皆以布衣死獨先生甫入東
觀若將有為而病輙隨之中原諸老之規模迄不得再
白於世其用捨必有所繫矣嗚呼心迹之判固非逹者
之論區區專信耳目而量君子之用心則亦有大謬不
然者先生所遇多迕少合意雖可尋而事不大見中雖
無媿而外不及知悠悠斯世識此心者㡬何人哉嗚呼
先生之卧家左支廢右支緩手不能指授口不能劇談
若無與乎世道之升降抑不知百圍之木顛童立枯猶
足為丘樊之鎮一旦仆地則意象衰落無復故國之遺
矣嗚呼痛哉某未冠綴弟子之末行期待之厚獨出於
千百人之右顧謭薄安所取此實惟我西垣公之故施
及其後人培植湔祓閔閔焉如農夫之望歲也齒髮日
衰業弗加脩愚不自惜大懼先生之功力為虛施每靦
然慙惕然恐也聞先生之喪念以辭侑奠而思慮不專
條貫靡究筆屢下而復柅也既半歲矣而所言者乃止
於是蓋至善難名至痛無文而迄不能成章也先生之
存音問雖闊踈舉首南望猶有虞焉今遽撤其所畏㡬
何而不為小人之歸也惟當與二三子尊所聞行所知
使先生未伸之志猶有考也鳴呼哀哉
　　　祭張荆州文
昔者某以郡文學事公於嚴陵聲同氣合莫逆無間自
是以來一紀之間面講書請區區一得之慮有時自以
為過公矣及聞公之論綱舉領挈明白嚴正無繳繞囬
互激發偏倚之病然後釋然心恱爽然自失邈然始知
其不可及此某所以願終身事公而不去者也某天資
澁訥交際酬酢心所欲言口或不能發明獨與公合堂
同席之際傾倒肺肝無所留藏意所未安辭氣勁切反
類世之强直者亦不自知其所以然夫豈士為知己盡
自應爾歟我行天下愛而忘其愚亦有不减公者矣内
反諸心豈敢負之乃獨勇於此而怯於彼抑有由也盖
公孳孳求益敦䔍懇惻有以發其冥頑勇於改過奮厲
明决有以起其緩縱而不立已不黨同胷懷坦然無復
隔閡雖平生退縮固滯之態亦不掃而自除也使我常
得從公豈無分寸之進使公以愛我之心充而擴之馴
致於以虚受人之地公天下之身受天下之善則為社
稷生民之福孰可限量邪嗚呼公今其死矣我無所復
望矣雖然有一于此公在三之義上通于天養其志承
其業油油翼翼左右彌縫不以存沒為二者公之事親
也念大恩之莫報咎誠意之未孚雖身在外心靡不在
王室鞠躬盡瘁唯力是視不以逺近為間者公之事君
也義理之大一識所歸永矢靡它至於參觀徧考公而
且愽未嘗如世俗學一龜生之言暖暖姝姝不復廣求
其進學之力不以在(闕/)為勤惰者公之事師也公之此
心盖未嘗死我雖病廢猶有尊足者存亦安知不能追
申徒而謝子産(闕/)　　豈復能文直寫胷中之誠以告
公而已
　　祝文
　　　立鄱陽府君後告廟文二首(代倉部作/)
為人後者為之子禮也鄱陽府君無後今順考經訓參
稽族屬以再從叔五十九通判位次子某為後練日之
吉祗見於廟敢告
為人後者為之子禮也惟我叔父奠祀乏主于今十年
是用欽承遺意肅若舊典簡稽族屬以再從叔五十九
通判位次子某為後練日祗見敢告
　
　東萊集卷八
欽定四庫全書
　東萊集卷九　　　　　　宋　吕祖謙　撰
　　行狀
　　　故左朝散郎徽猷閣待制提舉江州太平興國
　　　宫江都縣開國子食邑五百戸致仕贈左通議
　　　大夫王公行狀
　　曾祖汝能故任尚書都官郎中贈尚書工部侍郎
　　　妣蔣氏贈清源郡太君母氏贈雲安郡太君查
　　　氏贈滎陽郡太君
　　祖寳臣故任殿中丞贈左正議大夫妣周氏贈吴
　　　興郡太君
　　父㡬故任朝散大夫尚書主客貟外郎贈左金紫
　　　光禄大夫妣曾氏贈魯郡夫人呉氏贈建安郡
　　　夫人
公諱居正字剛中其上世故蜀人王師之開蜀孟昶舉
其族朝京師太祖悉官昶故臣公之髙祖與焉道維揚
樂其土風因徙名數揚之江都自曾大父至皇考傳三
世皆有列於朝名蹟班班在士大夫間公生十六年而
孤太夫人春秋髙一以家事倚公辦而嗜學益力兼書
夜不息嶄然見頭角去㳺太學太學諸公聞聲争交驩
初熈寧中王荆公安石以新義(闕/)天下其後章蔡更用
事槩以王氏說律天下士盡名老師宿儒之緒言餘論
為曲學學輙擯斥當是時内外校官非三經義字說不
登几案他書雖世通行者或不能舉其篇秩公勉以親
命屈意場屋心獨非之未嘗肯作新進士語留落不耦
餘十年黨友䥴說公盍少自貶公嘆曰此天窮我非人
為也一第自有時心之是非可改耶久之建安黄公齊
為大司成得公所程試驟許以王佐才屢置前列明年
大比黄公同知貢舉欲擢公文首選以風示多士共事
者議不咸奏名猶在第二賜上舍出身是歲宣和三年
也解褐未㡬服太夫人䘮築室墓左䟽食水飲盡三年
里人始識古䘮禮免䘮調饒州安仁縣丞荆南府府學
教授大名鎮江兩帥交牒辟公教授府學皆無所就太
上皇帝即位詔部刺史二千石雜舉所知以禮勸駕公
家居維揚部使者上公名應詔書公謝卻之郡遣别駕
從數十騎踵門强起公公卧不應改徽州州學教授未
赴召命兩下辭疾不前丞相髙平范公宗尹公同年進
士也為上言公直諒孝友當今無輩於是復有㫖趣召
甚急公至行在所與范公相勞苦且曰始與公言云何
時危如此公位宰相不亟出所學抜元元塗炭中尚誰
待某避㓂﨑嶇陽羨山谷間分死溝壑勉出見公一道
此意耳范公矍然失席曰宗尹知罪矣賜對便殿公奏
昔人有言君以為難易將至矣今日之事朝廷皆曰難
則當有易為之理然國勢日益弱敵勢日益驕何耶蓋
昔人於所謂難則强勉以為之今以為難而不復有所
為以待天意之自囬强敵之自斃也臣觀宣和之末有
識之士固已袖手竊嘆以為難而不可為者十五六及
至於靖康則陛下以為與宣和孰難靖康之末以為難
而不可為者十八九及至於建炎則陛下以為與靖康
孰難由此言之今日雖難於前日安知他日不難於今
日也盖宣和以為難故有靖康之禍靖康以為難故有
今日之憂今而亦云則臣有所不忍聞矣且條仁宗聖
訓十事以獻上甚恱明日諭宰相曰如王某人材歲月
間得一人亦幸矣改承奉郎太常博士紹興元年除禮
部貟外郎上將宗祀明堂有司疑於嚴父之文議不時
定詔用皇祐故事合祭天地並配祖宗公立議曰古之
帝王非肇造區夏者皆無配天之祭聖宋崛起非有始
封之祖太祖則周之后稷配祭于郊者也太宗則周之
文王配祭于明堂者也皇祐宗祀固宜以太祖太宗配
當時蓋拘嚴父之說故配帝并登真宗其後英宗朝孫
抃請專配以近考司馬光吕誨爭以為絀祖進父神宗
皇帝亦謂周公宗祀在成王之世成王以文王為祖則
明堂非以考配明矣今主上紹統自真宗至于神宗均
為祖廟獨躋則患無名並配則同祫饗請合祭昊天上
帝皇地示於明堂奉太祖太宗配詔禮部議是隆祐太
后升遐討論冊禮公言國朝追冊母后皆由前日未及
尊稱太后蚤儷宸極䝉垢紹聖退處道宫按元符三年
五月復太后為元祐皇后詔書徽宗皇帝受命欽聖獻
肅皇后復冡婦之意明甚崇寧初權臣悖禮以卑廢尊
是太后隆名(一有定/位二字)已正於元符而不在於靖康變故
之日也謂宜專用元符詔書明指姦臣沮格之意告天
地宗廟乃不果冊撫州守言甘露降圖以聞公請卻其
圖勿内臺臣繼公劾守奪其州間一歲進太常少卿兼
修政局參議官起居郎上方鄉規諫公次前世聽納事
為集諫十五卷以開廣上意詔以時務徧訪羣臣公獻
䟽數千言其論省費尤詳曰宋興一百七十三年矣自
朝廷至四方百司庶府朝夕之所行蓋一百七十三年
彌文之事也今天下幅裂海内鼎沸陛下所居曰行宫
所至曰行在而於一日二日少駐蹕之頃以數路數十
州土地之所出欲盡為向者一百七十三年之事不忍
暫有所廢革臣竊以今日為能奉行祖宗之故事則可
謂之知時變則不可也夫不知隨時以省事而乃欲隨
事以省費故今日之事例有减半之說究其實未始不
重費而徒示人以弱臣請以一事而言之國初輿地之
廣人材之衆歲放進士不過數十近者陛下親策士于
庭釋褐命官近四五百人此其費亦大矣然御試之日
臣備貟考官遇夜有司給燭半挺曰此省費也嗚呼其
省費之術亦已拙矣他事大抵類此臣願詔大臣計百
事之費而論定之若曰興衰撥亂之事也則為之禦㓂
備敵之事也則為之任賢使能捄恤百姓之事也則為
之不在此等而渉秋毫之費者一切姑置勿論則費省
國裕矣䟽奏識者許其剴切以右文殿修撰知婺州州
貢羅舊制歲財萬疋崇寧後希進者增其數以市恩至
五倍民力大屈建炎中詔蠲其二萬八千著為定制閱
四歲主計者格前詔建白責歲輸一切視崇寧之舊公
三上章未報遣僚屬詣政事堂言狀大臣方持其議計
司督趣郵傳旁午公置其檄不行掾吏震㮚交謁更諫
公曰吾願身坐之不以累諸君也呼吏為文書付曹曰
即有譴諸君盍以此自解公復手䟽五不可以聞上感
悟亟如公請免符下里愉戸懌驩若更生異時公歸自
永嘉塗出婺空一郡之郭東迎父老拜車下曰公去八
年吾州免二十三萬縑矣轉運使移州共御爐炭下其
式膚理非若胡桃鵓鴿不中程公報之曰炭之期限則
諾彼民以炭自業者率居深山窮谷中安知所謂胡桃
文鵓鴿色耶上方躬簡儉以新改風俗臣下顧以浮侈
敗之不可佗日還朝從容為上誦其語上曰朕服御膳
羞未嘗問精粗况附火取温煖而已豈較炭之文色耶
嚴地陿仰給鄰壤歲漕婺粟以贍之舟楫卒徒資用皆
嚴主辦起皇祐訖建炎以為常嚴人輙請令婺旁縣民
家載粟致之嚴紓輓運勞公曰民賦已重加以道里費
是兩也且未有籍婺而輸嚴者言於朝復其故徙知饒
州未至郡以太常少卿召發半道除起居舎人居數月
除中書舍人兼史館修撰秩左通直郎服三品大將張
俊戍江上遣卒至彭澤縣卒故縣吏也負俊勢侵辱其
令令郭彦參械之獄俊怒訴於上詔為罷彦參公言彦
參不畏强禦無罪俊又陳有田在諸郡丐免征徭公言
兵興以來士大夫及勲戚之家科敷與編戸等蓋欲寛
民力均有無使貴賤上下同力一心共濟國事况將相
之臣乃不能體此乎除目有自中出者公言近習請託
進擬不自朝廷所繫不輕因録皇祐詔書以進上皆嘉
納其餘捄弊禆闕所還制勑甚衆如論平江檢澇官吏
不當劾和州新被兵宜除其貢絹事多施行遷兵部侍
郎兼直學士院公頓首辭曰臣愚不足以兼二事願盡
力佐司馬竟不拜直院之命北邊解嚴詔百官各以疆
事對公力言防江之備不可撤上采其策公一意憂國
出入禁門以人主為知己排權掎貴亡所避同列皆嚴
憚公出其下車駕之親征也公實扈從次平江羽檄狎
至柄臣或進退保計上顧曰如王某必不肯為其為上
所敬如此眷禮日加且將授以政異意者皆側目視公
公畏讒之就連拜章請郡上不得已除徽猷閣直學士
知饒州入辭上諭以即大用復曰台州陳槖治郡有迹
吾難其繼者無以易卿遂改命知台州言者以危語中
公上記其忠纔下除徽猷閣待制至郡未㡬提舉江州
太平觀屏居括蒼者三年上念公未嘗置公弟駕部郎
居修以職事對上曰卿兄某今安在行大用矣中書舍
人劉大中侍上論制誥上曰如王某極得詞臣體侍御
史蕭振論守令賢否上舉公守婺日免貢羅御爐炭事
曰守臣愛惜百姓皆如此朕復何憂廷中皆意公且復
用起知温州始秦丞相之參知政事也甚善公間而論
天下事意銳甚既為相所言皆不讎公疾其詭言於上
曰檜嘗語臣中國之人惟當著衣噉飯共圖中興時臣
心服其言謂有志於中興者要當如此又自謂使檜為
相數月必有以驚動天下今施設乃止於是願陛下以
臣所聞問檜使行其平昔之言秦丞相慙怒前好盡矣
及是秦丞相專國公自知不為所容在温半年亟以目
疾請祠歸陽羨避謗深居時事一不掛口客至清坐竟
日談訂經史而已書祠官之考十有二游心事外人莫
能窺其際秦丞相晚節權益張尤畏惡善類大誅譴以
立威嶺海間纍繫無虛郡雖公闔門託疾猶奪徽猷閣
待制公等視榮辱晏如也紹興二十一年十月二十八
日以疾終於里第享年六十有五累官左朝散郎爵江
都縣開國子食邑五百戸明年夏五月甲申葬于常州
宜興縣清泉鄉孫墓村楊塘塢公没之年秦丞相薨太
上皇親攬萬幾甄闢淑慝還公故職以直前謾且詔予
一子官用子登朝贈左通議大夫公氣節髙亮儀觀豐
碩聲音滿堂其學根極六藝深醇閎肆以崇是闢非為
已任自其少年已不為王氏說所傾動慨然欲黜其不
臧以覺世迷於是稽參雋義鈎索聖緼摧新學詖淫邪
遁之辭迎筆披靡雖老於王氏學者莫能自解龜山楊
先生時與公㑹毗陵出所著三經義辨示公曰吾猶舉
其端以告學者而已欲鬂櫛而毫緝之未遑也非子莫
成吾志者公愈益感厲首尾十載迄以成書為毛詩辨
學二十卷尚書辨學十三卷周禮辨學五卷辨學外集
一卷靖康建炎以來朝廷懲創王氏邪說之禍罷配享
仆坐像更科舉法置春秋博士弟子貟國論略定然餘
朋遺黨合力詆沮所以摇正道者萬端賴太上皇持之
堅既不得逞則隂挾故習候伺間隙識者懼焉㑹故相
韓儀公忠彦請諡公時賛奉常引儀公熈寧初闢近臣
坐講之請以定諡且謂自是君尊臣卑猶天地定位不
可改易雖淫辭曲說厚誣天下謂天子有北面之儀君
臣有迭賔之義天下卒莫之信實有大功於名教宜諡
曰文禮盡發王氏之謬以警在列讀者皆竦而韓氏子
乃以故事未有以禮義(闕/)　　　　　　　　以謂公
公不為改其在兵部以事請對上因及王安石新學為
士大夫心術之害公進曰臣側聞陛下深惡安石之學
久矣不識聖心灼見其弊安在敢請上曰安石之學雜
以覇道取商鞅富國强兵今日之禍人徒知蔡京王黼
之罪而不知天下之亂生於安石公對曰禍亂之源誠
如聖訓然安石所學得罪於萬世者不止於此為上陳
安石訓釋經義無父無君一二事上作色曰是豈不害
名教孟子所謂邪說者正謂是矣於是請以辨學為獻
上許之公序上語繫於辨學書首先時名公卿斥王氏
者輩出猶不能辟至公上辨學而楊先生三經義辨亦
列於秘府二書相經緯孔孟之本指始明士皆囬心向
道如水赴壑天下遂不復宗王氏蓋太上皇帝表章聖
學之功而公與龜山先生諸賢之助也公他所著書有
春秋本義十二卷論語感發十卷孟子疑難十四卷文
集十卷西垣集五卷兵民條例一卷公俸禄入門班昆
弟字孤幼無留者兄居安蚤世差擇良士以其女歸之
郊祀任弟居厚以官逮公亡季子猶布衣云娶馬氏贈
碩人二子曰復右承議領通判臨安府曰從右承事郎
湖州長興縣丞五女長適右朝奉郎幹辦行在諸司糧
料院仲兟次適右文林郎保寧軍節度推官韓亢次適
將仕郎傅公本次適左從政郎信州玉山縣丞孫璉次
適右承奉郎朱咢孫男五人曰椿槢柟植棠孫女一人
尚幼公位禁從當書于史碑于隧謹撰次爵里族系壽
年行治上太史氏副在私家以竢立言君子謹狀
　
　
　
　
　
　
　
　
　
　
　東萊集卷九
欽定四庫全書
　東萊集卷十　　　　　　宋　吕祖謙　撰
　　墓誌銘
　　　湯教授母潘夫人墓誌銘(代父倉部作/)
潘氏望滎陽别居金華者為大族孺人幼明悟其在傅
織絍組紃敏而藝父母愛之尤環里中相厥對惟湯君
偉恊乃女焉既嬪湯氏釐身治家皆應儀矩姑俞夫人
晚䘮明孺人時寒燠奏甘毳躬饎爨眎藥物之良者而
敬進之朝夕虞侍俞夫人至忘其疾於内外姻屬承趨
賔接無一間言恩妾媵童奴皆得其驩心族黨以病告
者說珥弛服亡所愛湯氏先故無仕者孺人開其夫以
訓子子烈始士其服委身於學客至孺人立屏間耳其
語或肄經訂史欣然共具甚設烈用是居隠約而多致
諸公長者卒就其業中紹興二十一年進士第主明州
奉化縣簿聮板輿之官里人紀之二十九年正月朔旦
天子稱觴慈寧宫勞問髙年以差受寵有秩者父若母
慶賜有加湯君以子故即其家拜右承務郎致仕孺人
實偕被命書集享成福鄉先生之評賢母者孺人必在
其間隆興二年閏十一月十五日以疾終於正寢享年
七十有三於是承務君沒五年矣考諱亮妣胡氏男二
人長即烈今為左從政郎新差充建寧府府學教授次
曰照業儒女四人長適右迪功郎朱熈績餘未行孫男
一人曰椿子烈等將以乾道元年二月五日祔于赤松
東關原湯君之墓前葬狀其行謁銘予與其子游舊矣
其又何辭銘曰
湯世壙僚委祉于後徂相我初内德之茂厥承惟飭發
身以文納詩幽宫尚逺其聞
　　　金華毛君將仕墓誌銘
毛在衢以姓著君故衢徙也始君曾大父廣名數籍衢
之江山大父逹游金華樂土風遷焉父扆宣和間材進
士屢上禮部留落亡所遇君甫學而孤不忍以門内細
故憂母夫人置其業躬井臼勞事綱理勤甚細大咸有
節法資簡朴與人語傾盡無留藏女弟以嫠歸君終君
之世字其孤不怠兄之子大方穉失父君使偕其子學
程督提掖婣族莫能名厚薄其將沒也諸子前受所欲
言獨飭以學不佗屬君諱公亮字明叔卒年四十有六
乾道三年十一月十有二日也娶陳氏子四良能大年
大節大任女五長適進士邢文昌餘未行乾道五年十
月二十有四日葬于智者山之右先葬大年迹君之實
來謁銘予雖未嘗與君際然大方大年俱從予講畫且
聮里閈是宜銘銘曰
陽宇隂竁誕惟民彛遹嚴厥終銘以昭之
　　　松陽葉君墓誌銘
宣和中盗發幇源旁郡姦俠謼嘂趨和賊勢怒張大吏
或叛官守亡城社羞汙印韍閭里以氣自許者望旗鼔
迎自屈隕名隊節項背相望當是時松陽葉君獨以孝
著君以眇然儒者奉其父匿山中猝與賊遇奮前翼蔽
其父被三四創猶不少却賊内兩相顧曰是人以死代
父孝子也殺之不祥逡巡引去父子迄皆全鄉老嘗在
兵間者道葉君至今不去口嗚呼是可軼其傳哉君諱
洵仁字行中曾祖某祖某父某君少耆學游場屋輙不
耦既孤家益落太夫人憂勞甚君不忍私其力於鈆槧
乃罷舉治耕稼以寛親意居亡何貲用饒衍儕輩交勸
君卒業君固已倦游不復言課試事矣暇日親程課子
孫以學復為儒家晚節傳家政觴詠自適蓋年八十有
一而終乾道四年四月十四日也娶潘氏男四長瑅次
柟次􁪺次㲄􁪺先君卒柟㲄出繼女二長適秉義郎邵
績次適進士周炤孫男五重開重光重熈重規重易孫
女五曾孫景先尚幼後一歲某月某日瑅奉公䘮葬于
某山某原重開來謁銘重開嘗從予游道君之葬稽參
古制凡慝禮夷教悉屏棄弗用其不怵於俗如此可謂
難也已銘曰
㓂方興時大棘孚虓嚚祗子職瑑之堅竁之密維旌君
詔無極
　　　朝散潘公墓誌銘
乾道六年春正月庚午右朝散郎賜緋魚袋致仕潘公
卒于婺之里第越三月諸孤狀公之壽年里系履蹟屬
某銘某雖侍公晚一見意浹屈年輩盡悃款異乎世俗
所以相期者此意其可負矧公子㬌憲在歲癸未實偕
以進士拜敕于廷視公蓋丈人行也敢他諉遂次其語
曰公諱好古字敏修一字伯御處之松陽人曽祖幹以
耋老望其里祖珂以謹力厚其家考宗囬以文藝官其
族傳三世而門益大始公之考開迹農畆拔科級校中
祕書浸光顯矣中更憂患無復當世意專林丘之樂者
數十年晚得復州非其雅志將辭行章未上而卒公樂
易安恬甚似其先人自為童子時祓除遨嬉委已於學
母葉夫人愛之尤每抑止之公愈自力少長入成均從
四方士游聞見日博京都失守有諜敵剽諸生者公方
與同舍郎環坐敵且至衆駭讋或勸趣自裁公徐曉坐
人曰死當擇所未見敵逆自斃與自經溝瀆伍耳既敵
入兩齋亡所得舍去事定衆皆以識度歸公公事復州
孝晝夜淬厲蘄世科以慰滿其意再試禮部輙不偶郊
祀任子復州屢欲上公名公固辭復州亦不能彊也後
子景珪秩得封其親命書數下公以前嘗止復州之奏
慨然曰辭父澤而安子榮寧吾志耶平居不御簮裳不
書爵品終其身其沒也諸子始敢以朝服歛公始自松
陽改築臨江臨江婺之郊也晚歲徙郊而城其居蓋三
徙焉紹興丙辰歲大祲婺米斗千錢公既發廪不足則
槖厚貲致他郡粟下其直十之三以貸之秋稔民勸趣
償惟恐後公閔民償之不易也眎初貸復絀其一甲子
歲水並舍有僧廬公挈孥栖其危水怒張屋廪廪欲仆
衆方左右視迫怵亡計隃望波濤間有棹舟至者呼公
亟濟僮僕相賀更生前扶公即舟公顧同避者尚數十
人嘆曰吾去是曹其魚矣乃諭舟人姑寘已先載餘人
舟人曰吾德公長者故犯險脫公耳餘子何為者公曰
此距平陸不十里汝不憚一徃反之勞厄此者皆汝生
之也舟人義而從之衆畢濟公乃濟其於死生緩急之
際先人後已如此甲戍盗發旁郡流殍交道里民窮空
競持破磑敗絮來質主帑者以白公公曰第與之居數
日填溢棟宇公有喜色益市官粟舟相銜下以平貴糴
比閭不復知有艱歲後民稍稍入金請所質亡紿者婺
田恃陂塘為命天不雨尺競寸攘闘䦧斃踣者相望公
有塘曰葉亞溉數百頃獨聽民取之不為禁斥塘下田
以廣瀦蓄或獻疑以膏腴可惜者公曰鄉隣安則吾安
矣别墅占婺之西湖旁兩塘廢不治公發錢數十萬新
之人頼其利時公未嘗有寸田居其間其他如代官逋
弛私責恩鰥寡逮困疾旁及棺槥飱藥橋梁井泉之屬
給予除治亡所靳松陽學故有田軍興調度急吏質其
田而學廢公以錢百二十萬贖歸之學以復興其後為
吏者不復顧省學又廢公不得已歸諸郡庠處之學所
以裕於養士者繇公之助也顧嘗耆浮圖老子說頗留
意塔廟土木事淛河以東為二氏徒者多借其聲以行
莫年覺其尤繆妄者稍謝絶之而鄉儒者浸篤游士亡
資者(闕/)　之使就業焉公隆於教子訓導嚴飭賔禮善
士相與浸灌礲磨故多鄉方者季弟好仁卒未㡬又䘮
其壯子公收其遺孤教養之甚有恩意家政儉而肅有
妾治衣櫛垂三十年挾寵微驕媢公一旦資遣之人咨
其斷歲時賦租必差擇精好者先衆輸之官惟敬尤樂
佐公上之急金亮瞰江公以錢千萬奉軍費詔增秩加
賜五品服而公意初不在賞也獨喜著書有詩春秋語
孟中庸說合五十一卷他書亦數百卷其九月丁酉葬
於婺之金華縣慶雲鄉東彌塘享年七十公先娶孫氏
贈安人左朝奉大夫夙之女再娶陳氏封宜人左奉議
郎(闕/)之女子男六人景珪右朝散郎大理正重修勑令
所刪修官兼權尚書刑部郎官次景參次景憲左迪功
郎新太平州州學教授次景愈次景泌次景良四女長
適右承奉郎兩浙東路安撫司主管機宜文字湯矼再
適右通直郎新知太平州蕪湖縣蘇誦次適將仕郎趙
善蔚次適右迪功郎新監行在太平惠民局王注次尚
幼孫男五人自厚自得餘未名女七人自公之殁逮其
葬穉耄矜寡嘗受公施者拜走號哭于堂于門于途其
聲相及鄉之人雖澗隈山曲承公訃皆倚耒投耜戚戚
有惋怛色嗚呼是豈茍然者哉銘曰
豐昃盈變惟理之常積而能散我施用光萬木造天鬱
其髙岡是曰善富潘公之藏
　　　義烏徐君墓誌銘
同義之徐在烏傷為右族先老所傳版籍故𨽻諸暨嘗
有官呉越為常侍者游烏傷之同義樂其土俗遷焉其
譜諜可見者臘生舜臣舜臣生世都世都實生君君諱
文獻字德之質厚惇飭以嚴見憚於里中治家訓子咸
有節法母朱夫人棄世君方穉已能自持及父沒傳家
政奉後母余夫人尤篤雖鄉人之習於徐氏者莫知其
異出也比鄰競者平之病者藥之負責不能償者已之
天大寒眎並舍惸獨困殍日賦之食至于春乃罷帥以
為常乾道四年六月十八日終于家享年六十有六七
年二月四日己酉葬于白馬之原娶劉氏三子長人傑
次人鑑將仕郎次人瑞蚤亡孫男八人侃儼倬餘未名
孫女三長適進士余棣餘在室曾孫男四女二尚幼自
禨祥禁忌之說興士始死其親而徼利巫争覡訟客其
匶宇下逺者或數十載蓋有骴腐骨銷而終不掩者矣
予竊駭其然力薄不能起俗獨私與從游者道之人傑
以書來曰先君之䘮再朞矣宅兆未卜侃倬幸從諸生
後與聞緒論敢不敬戒以終大事吾子其賜之銘以卒
相人傑也乃銘曰
厥終惟考厥封惟時有嘉徙義瑑此銘詩
　　　祔韓氏誌
乾道七年夏六月庚申左從政郎太學博士兼國史院
編修官兼實録院檢討官吕某祔其繼室於元配之兆
始某踰冠授室蓋今尚書左司郎中韓元吉長女既五
年而夭左司公實識其葬後七年復女焉越二年又夭
壽二十有七改月而葬與長姊同域異穴惟内外辨位
而司家政者名不出壼雖敬戒以祗婦道猶其常也兹
用不書以附春秋之義土姓世繫列於前志者亦不再
見二女長曰復幼曰螺
　　　蘭溪葉君墓誌銘
始予道蘭溪葉君介其子來見視其貌恢然長者也進
之語樸質少琱瑑意訢然喜之是後歲一再艤舟溪滸
君賔送下上亡怠容今年秋復過焉事薄不暇接君居
亡何里生周徉以書至曰噫君死矣其孤誕纍然衰絰
不敢釋䘮次躬請銘於門下使徉以告予既數面君而
誕實從予游乃序而銘之君諱臻字予益上世壽昌人
移其版於婺之蘭溪者四傳矣曾祖昌世祖逢考固君
雖浮湛里閭而協族輯鄰若嘗知書者家故窶縮衣嗇
食資其子學甫收一科以養而君不能待也卒以乾道
七年十月二十九日壽五十有七娶胡氏男一誕也今
為左迪功郎新臨江軍清江縣主簿女三長適蔣黼次
適陳良士次在室其年十二月二十日葬于縣之清江
里應氏塢銘曰
置也饁之簋也奪之罔極之醻匪爵是縻
　　　郭宜人墓誌銘
泉溪劉氏兆域有别卜清溪之原者是為戸部公之配
郭宜人墓既葬二年戸部以書來諗曰邦翰老而哭妻
墓草再易矣見故奩塵篋依然有餘思是非若小兒曹
戚戚歔欷也吾妻無恙時自闑以内裘葛釡鬲醪醴臡
醢孰水而凍孰火而燔孰社而釀孰臘而儲吾未嘗過
而問焉飢至知食寒至知衣客至知獻酬而已視已出
若妾媵所出拊育惟一族黨無纎介薄厚之議授室以
來袖手旁觀每謂家政直差易耳及失吾妻治官文書
腕脫入戸將少休問米謁鹽者旁午喟然而嘆始知其
難益念吾妻四十年代予勞之不可忘也故過時而哀
未衰子嘗有意銘其藏幸卒成之某先壠實在婺之武
義於泉溪蓋同縣與戸部游再世矣歲時徃來占壼職
於盃盤固得其略諸子相從講學履屐裝齎(闕/)　皆宜
人均一之德所形見也銘敢不諾宜人卒以乾道六年
十一月七日享年六十有四時戸部知常德府歸葬以
乾道八年十月某日曾祖宗元贈少傅祖瑑贈太師考
三益左中大夫同知樞密院事贈光禄大夫妣孟氏齊
安郡夫人子男子八人粹中迪功郎新衢州龍游縣尉
敏中迪功郎新衢州江山縣主簿允中時中應進士舉
居中虛中皆夭餘未名子女子六人長適從事郎永州
軍事推官應材次適朝請郎尚書司封郎中鞏湘次適
承議郎周權次適太學生凌顒次適進士黄閈次未行
於是戸部方為朝散大夫尚書戸部貟外郎總領湖廣
京西財賦銘曰
維斗之樞系隆地髙婦于素門乃約其驕風有芣苢捋
之擷之我心和平諸御是綏子舍連甍女車交道歲時
晨昏來面來告並耦而耕穫失其一里人作詩颺于婣
戚
　　　義烏樓君墓誌銘
太史氏凡例登于策者有彞品惟以孝著則雖嶺隈水
涯凋瘁婺獨亦編名逹官顯人後並藏於金匱石室甚
嚴風勸隆尚之意逺矣自予少時廣坐間徃徃剽樓君
孝行既而君諸子從予游益熟其為人蓋君篤於孝服
母䘮廢櫛沐鹽酪不入口結廬墓左旦暮繞冢哀號冢
下耕者皆徘徊為墮淚日負土築冢自課三十肩比外
除冢髙數仭其行實應史法及執筆𨽻太史閱郡國所
上義夫節婦君名獨沒不見退而問嘗交君者則曰前
數十年鄉人合辭列君于縣于州于部刺史州遣從事
即其廬勞君且問狀君固謝此人子之常不願賞鄰里
要說再三迄不能强予聞而太息世衰道微或偽孝以
奸利君躬人之所難乃以常自居匪質之厚不能也以
君之質而約之以禮翼之以師友可涯哉君諱藴字季
發曾祖訓祖琳父中立占籍婺之義烏鄉則崇德也娶
周氏男五長公重蚤夭次孟愷仲愷叔愷季愷女五壻
曰黄昭祖何堯夫楊若訥龔世英季未行以乾道七年
十月初四日終于家壽七十有一明年十二月二十日
葬于盤松里九江原距先墓纔數十歩成君志也君少
游場屋親終即罷舉環舍培松菊自娯意獨鄉古歲時
祭享撤楮幣去浮圖老子之位終君世巫祝不至門性
剛介朋友有過毎面數之然遇困躓者亦發槖賑䘏無
所靳故皆嚴憚之而不敢怨銘曰
跨都而議觕得其膚坐門而語釐錙析銖烏傷之評於
君則俞次詩伐石賁于幽墟
　　　薛常州墓誌銘
河東之薛有降居閩之長溪者世久不能迹其始既又
家于永嘉其長老之記曰唐補闕令之後遷焉裔孫庠
以馴行聞于鄉庠生强立始脩補闕之舊續其禄盖終
江寧府觀察推官贈左光禄大夫光禄四子嘉言尚書
司封郎中昌言通判婺州弼敷文閣待制徽言起居舍
人公諱季宣字士龍起居之子也起居學于胡文定公
安國而雅為趙忠簡公鼎所厚其立朝皆有本末最後
秦丞相檜建與金和起居自殿坳直前引義固争反覆
數刻中寒疾以卒夫人胡氏亦繼卒於是公生六年矣
伯父待制收鞠之任以官公幼逮事過江諸賢聞中興
經理大略已能識之喜從老校退卒語得岳韓二三大
將兵間事甚悉志尚犖犖與常兒異年十七起從妻父
荆南帥孫汝翼辟書寫機宜文字荆州善袁溉道㓗虚
郡齋迎致之公遂委已師焉道㓗及登河南程夫子之
門聞蜀隠者薛叟名晚游蜀以物色求之莫能得末至
一郡並舍有叟旦荷笈之市午漏下輙扄其戸道㓗從
璧間覘之方隱几黙坐意象静深問諸鄰則曰是鬻香
薛翁不知其所從來道㓗亟款門以弟子禮見旦徃陳
所學叟漠然如不聞久之乃曰經所以載道聖人作經
以明道子何博而寡要也始與深語未㡬復捨去道㓗
漫浪沔鄂間諱其學絶不為人道獨於公傾倒無所靳
公自是篤意於學道㓗語公伊洛軼書多在蜀時同郡
蕭振方制置四川乃徃為其屬道㓗期至蜀授以書㑹
偏禆有誣其所部將者公請正階級法議不合謝去遇
道㓗於峽而公既出蜀矣調鄂州武昌令武昌號難治
連敗數令公年尚少郡將部使者易之迎謂是邑久不
可為子敢當之乎公曰獨患在上者以縣為可為今知
其不可為則可為矣願寛其銜轡俾得自盡皆諾之科
徭興發率以公故獨不及唯論和糴始不見答欲解印
綬去卒體其誠得罷公既獲乎上民頼以寛有所廢置
皆争趨和乃大治版籍期㑹簡稽出納悉就繩尺密而
不煩嚴而不迫敵人未叛盟公白其長視要害前備禦
輙不省及兵交稍稍即公咨計畫敵人悉衆瞰江詔成
閔還師入援時汪樞使澈宣諭荆襄公告成閔得蔡有
破竹之勢盍守便宜勿遣令閔乗虚下武昌徑陳汝趨
汴都敵内顧且驚潰釋此成業而聚兵相仗鮮克以濟
不能用閔晝夜馳不頓舍後騎能屬者三之一而陳蔡
新附諸城亦踵接復為敵矣江淮仕者大抵無固志紛
紛遣其孥繫馬庭木以須公獨留家不遣誓與民俱死
縣故多盗鐵冶營田棊布諸鄉亡命姦人出沒其間所
冶即孫呉故宫自古江左重地也公念除盗上策莫如
聮保甲疆陲有事唯素整者可不亂乃訪求河北陜右
弓箭手保甲法及淮西劉綱保伍要束討論甚具㑹有
伍民之令乃出其法行之五家為保二保為甲六甲為
隊因地形便合為總不以鄉為限總首副總首領焉官
族士族富族皆附保蠲其身俾輸財共總之小用諸總
必有射圃民暇則習無蚤暮之節盡禁蒱博獨許以擊
刺馳射角勝五日更至廷閱其尤者勞賞之旗志總别
為色槍仗皆中度候望干掫不幸死者予棺復家三歲
諸鄉皆置樓盗發伐鼔舉烽以相號召瞬息徧百里總
首白事吏母得預追胥興發一以縣檄為驗環邑溝瀆
不渫夏潦波道在事者病之役大莫敢睥睨及保甲成
天大雨公出坐通衢傳呼總隊具畚鍤賦丈尺三日而
畢市多火公戒諸隊鈎繩梯缶各專其一暮夜倉卒隨
用而索甚速且整火不能災縣治白鹿磯安樂口皆置
戍復請於宣諭司得戰艦十甲三百羅落之守計定訖
敵退人心不摇大軍之屯州縣客主不相能多為閧暴
公曲得其歡心以事至者必㣲見曲直而明假借之皆
大喜且大服誓死以報内郡(闕/)來輸邊縣當餫信陽公
部以徃先是諸將出師部勒無法或侵苦之道殣相望
文吏董役者則又甚焉民見調輙與親戚為死决公語
父老曰子弟相從者吾受其無咎皆憮然陽應既發隊
伍次舍悉放行軍親與役夫同苦樂病者挾醫䕶視如
輕所負劇則皆弛之增劇則以馬若輿載之病者未至
隊長毋得即安號令齊一道上擔肩相差如引繩無敢
少蹉跌觀者相語曰此誰將軍部曲耶乃整肅如是既
而知為武昌白丁相視歎息斯役也在行者千有八百
役罷死者一人跌傷者一人餘還畀其父母妻子如初
約當是時諸公争知之舉辟交至公一無所就從吏部
銓得婺州司理參軍召對首言治體有本末願遴三公
之選責以進人材張紀綱延端直之士與之講問學求
治道又論中都官貟多職寡牧伯之任分為五六唯大
軍勝戰將兵而下廢為𨽻役因道逺方民瘼甚悉王樞
使炎前在鄂熟公治行及是新得政求助於公公語之
曰上天資英特羣臣幸得遭時乃忽略根本而奔走軍
旅之間盍以仁義綱紀為本至於用兵請俟十年之後
改宣義郎知平江府常熟縣退待次具區滆上明年復
召審察公固辭徘徊踰年乃就道至則除大理寺主簿
是歲江湖大旱流民往往北度江邊吏復奏淮北民多
𣢾塞者虞丞相允文白遣公行淮西收以實邊公持節
勞來耄稚滿車下為之表廢田相原隰復合肥三十六
圩立二十有二莊於黄州故治東北以戸頒屋以丁頒
田二丁共一牛犂杷鋤鍬钁鎌具六丁加一錅刀每甲
轆軸二水車一種子錢丁五千稟其家至食新罷凢為
户六百八十有五分處合肥故黄適等而合肥贏故黄
三户户授二室受田之丁合肥八百一十有五故黄六
百一十有四㑹其錢若米之費財二萬緡六千石流民
已為大姓有者仍𨽻其主戸就撫之並邊歸正者振業
之合三千八百餘戸始公以乾道七年十二月至淮西
反命以明年之夏計道里往來與察邊郡檢麥田之屬
專於田事者僅數月墾築冶鑄斵削皆受成於公賦役
省而㓛堅度可支數十年位置向背經緯條逹民生所
須不外索而足淮人謂耳目所未覩公曰吾非為今日
利也蓋合肥之圩邊有警因以斷柵江保巢湖故黄實
古邾城地直蔡衝諸莊益輯則西道有屏蔽其措意深
逺矣光守宋端友自上招集北歸戸一百十七公至固
始驗新民止五戸餘皆保塞數年端友混新舊户為一
籍以幸賞異時有以善馬渉淮者殺而要奪之公亟舉
奏端友有挾人謂章且不下語聞上感悟屬廷尉治方
窮竟端友以憂死習為媒者皆竦而虞丞相始不樂公
矣故為多端縻公以緩其歸或迎說公見上盍少自絀
毋與當路者忤公曰上遣我視邊固欲得利害之實卒
極陳之且曰臣根本其敝不計而謾為而後外以鹵莽
報不思而出令而後外以難行寢號為責實未免徇名
則趣辦皆徇名之人志在大功反規小利則迎合皆規
利之輩誕謾者敗而不誅諛說者察而不去左右為欺
囊橐邇為援則逺堅大為間則小肆其薦退人物曾非
誦言游揚中傷乃自不意齊威之覇不在阿即墨之斷
而在毁譽者之刑臣觀近政非無阿即墨之斷柰何毁
譽之人自若上欣然開納公復進曰外事無足道咎根
不除抑臣深憂左右近侍隂擠正士而陽浮稱道陛下
誠聖明儻因貌言萬一垂聽臣恐石顯王鳳鄭注之智
中也又曰好名特為臣子學問之累人主為社稷計唯
恐士不好名誠人人好名畏義何鄉不立上是之隆興
以來經理兩淮受遣者且數十輩發御府金繒聽施置
自便閱十年鮮有當上意者及公使事有緒恨得公晚
道進官二等除大理正側席遲其至顧問紬繹奏請論
薦皆報可聞者意公且用矣居七日出守湖州入辭語
益懇到上慰勉遣焉公既數摩切左右而湖多權貴人
田宅與相加尤數公平心問理如何不為變益害公合
力撼摇上記其忠獨保持之始至書獄多入死訊其由
則棄市者民間或竊祠之名傷神惡少遂輕相讎殺不
顧公亟屏絶死獄大减條境内滛祠次(闕/)　撤㑹去郡
而輟土俗小民悍强甚者數十人為朋私為約無得輸
主戸租前為政者或縱㬰之公嘆曰郡國幸無事而䑕
輩頡頏已爾緩急之際將何若取其首惡黥竄逺方民
始知有奴主之分初陳亨伯割諸道留州錢輸大農號
經制翁彦國復附以總制嗜進者競裒歛以應賞格已
而遂定其多數為歲額州用日削而共億稍餼較軍興
前五六倍吏骫法擿抉無遺筆猶廪廪不能給至是戸
部令提㸃刑獄司以厯付場務一錢已上皆分𨽻經總
制如式諸郡被符搏手無策相顧莫敢先公獨言於朝
曰自經總制立額州郡鑿空以取盈雖有奉法吏思寛
弛而不得騁若復𨽻額外征掇其强半郡調度顧安所
取殆復為佗謬巧重取之民民何以勝戸部鐫譙愈急
公争之愈强臺諫亦交䟽助公遂收前令不布凢可以
紓民力者知無不言如論和糴賈賤請更平直徙汰軍
寛州添差𨽻郡者止今見貟後勿遣凾封相繼多格於
有司則以病謁祠朝廷惜之却其請至八九知不可奪
改知常州未上以乾道七年九月戊申卒於家年四十
官止奉議郎娶孫氏子法補太學生公之沒其友張淳
治䘮程以古禮公配孫夫人能順聽不違里中觀法焉
十二月壬申葬于永嘉縣吹臺鄉慈湖之原自周季絶
學古先制作之原晦而不章若董仲舒名田諸葛亮治
軍王通河汾之講論千有餘年端倪蓋時一見也國朝
程顥氏程頥氏張載氏相與發揮之於是本原精粗統
紀大備門人髙第既盡晚出者或騖於空無不足以渉
事耦變識者憂之公之學既有所授博㩜精思㡬二十
年百氏羣籍山經地志斷章闕簡研索不遺過故墟廢
壠環歩移日以驗其蹟參繹融液左右逢原凢疆里卒
乗封國行河久逺難分明一經公講畫枝葉扶踈縷貫
脉連於經無不合於事無不可行涖官隨廣狹黙寓之
於簿領期㑹之間其所部吏曹經時而不知公為儒者
也平生所際文武之職不同未嘗為町畦崖岸而去就
從違之際守義不可奪言兵變化若神而在朝每以不
可輕試為主所見踈快軒豁潜察之自律嚴飭雖倥偬
札翰正楷無一惰筆少年豪舉既知學銷落不留省其
私泊如也其為人平實質確本於簡易行於敬恕而堅
志强力又足以充踐之善類方共倚屬公而公則死矣
詩易春秋中庸大學論語皆有訓義他所論著若九州
圗志之屬藁方立而未究也歲在壬午先君子守黄公
夾江為令歸以公所為語某固已矍然自失後十載乃
識公于朝一見莫逆如故交其葬也張淳既誌知壙沄
復請詩以掲之䘮不能文今既免䘮不死矣其可不為
公一言乎詞曰
(闕/)緒茫茫獨求諸野有滌其源晝夜不捨繄道之窮(闕/)
其尚口不耀其章而躬自厚出孚于長于長于君(闕/)一
施之乃沒元身故呉之蹟故邾之遺既堙既平(闕/)尚有
稽
　
　
　
　
　
　
　
　
　
　
　
　
　東萊集卷十
欽定四庫全書
　東萊集卷十一　　　　　宋　吕祖謙　撰
　　墓誌銘
　　　金華戚如圭母周氏墓誌銘
門内之治女美婦德母道三而有一焉既足自附女史
具是而始終𠂻者實維金華戚君楊之夫人周氏夫人
戚君同縣人生七年而䘮其父屬睦㓂陷郡城母杜夫
人提以匿林藪亂定又䘮其母於是祖母老矣家人懼
傷其意撤几筵不能如期夫人與伯姊飯必先祭見者
為涕下蚤夜祖母側油油亹亹不少懈已而祖母沒無
所歸鞠於母家弟贅劉氏復偕夫人依焉卑身祗飭劉
氏媪愛之過所生褚囊鍵閉一以諉夫人為擇嘉對以
歸于戚君戚君惇學自持夫人以簡淡相之益恊姑髙
夫人臨諸婦甚嚴凛凛如奉槃水猶莫能當其意夫人
始盥饋拜堂下髙夫人一見大說遊處獨進夫人與俱
時有所不樂愀然危坐卻肉不御小大側足旁睨無敢
出一語夫人差甘鮮伺顔色而共之髙夫人每為舉七
箸居無何髙夫人忽得風痺疾竟其身卧起皆須夫人
蓋歸戚氏十有八年而戚君卒四子一女皆幼田財數
十畆族黨憂不能濟夫人攻苦食淡身處其勞而佚諸
子於學米鹽薪芻之問不至其耳方未就外傅孝經論
語率夫人口授稍長毎反面必問其所與遊善士也則
笑語異他日否則神色輙不怡故多以謹恪聞蠶事起
自課甚苦諸子晨省夫人已僕僕筥箔間夜分誦習怠
且寢壁後絡織猶未絶也絲入有經口衆不足於衣則
又縷絮緝絁以佐其闕天暑汗浹背不休諸子更勸夫
人少紓其勤夫人曰吾職也吾敢廢職而嬉下至麻枲
蔬茹料理靡密老農圃者不能加資慈祥雖呼指婢僕
如恐傷之歲時祭享前事或病自力戒具旁舍人曰夫
人病意是祭闕矣昨暮爨下有聲乃能强起乎季年長
子以進士入官間一歲次子亦遊太學閭里相謂夫人
當喜不自勝瞷之泊如也以淳熈元年二月己夘終于
寢年六十有二五月戊戌祔于縣之東陽鄉午塘塢戚
君之兆曾祖餘慶祖􁆙父彦昭子如圭迪功郎新紹興
府嵊縣尉次如玉如璧如珵女適進士周天麟孫女一
尚幼夫人晚時觀書輙能舉大義嘗讀上蔡謝良佐氏
語録顧諸子曰既不為禄利復不求人知斯所謂問學
者耶夫人期諸子者蓋如此銘曰
震風凌雨集初齡百憂所堅湔明氷厥逑既輯琴譜鳴
饁空案墜書哭聲四雛未翼巢欹傾手梭足機口授經
翩翩相顧騫脩翎可以下報午塘君
　　　大梁張君墓誌銘
靖康之難中原衣冠屑播蕩析之餘其變何可勝道主
鄉論者要當哀其不幸而體其不得已乃若張君者始
雖失業終自封殖以芘其宗則於可哀之中又有可書
者焉君諱勰字邦和自其逺祖諌議大夫惟則繇澤州
髙平徙名數于京師祖復古通議大夫父珪朝請郎母
劉氏封安人君生而䘮其父總角﨑嶇兵間又䘮其母
已能悉力歛藏嚴飭久益困寄食婣戚忽感憤不持一
錢掉臂出門周旋四方頫拾仰取數航海歴交阯勃泥
諸國其貨日湊則曰吾向也不難自屈懼填溝壑隕先
人宗祀耳今可止矣於是買田婺州郭外教其子以學
同宗有漂泊江淛者往來必周其乏女無歸者或為資
遣故人以窮歸君忻然發槖無纎嗇態北客多稱之異
時公卿家子膚理豐腴以裘馬自喜及失倚離勢大不
能致人小不能致於人雖欲名一技以活身枵然無有
以君視之不既賢矣乎君晚節浮湛里閭吐納自養暇
則為人道夷夏土風物産濤波島溆魚龍雄竒之變衮
衮可聽蚤歲徑贑吉境上天大雪失道夜投何人家棟
宇閎麗如王侯第卧未安聞牖外嘈嘈語且泣雜五方
之聲起窺之則數十女子羣處一室纍然若囚繫旦私
問於鄰鄰人吐舌曰君何從見耶主人翁歲歲剽掠子
女鬻之逺郡累貲且鉅萬矣亟閉口勿語且并禍我君
上謁請見徐以利害禍福曉譬之初愕不答久乃領解
比復過其門有指以語君者曰是翁去歲遇異人遂盡
舍故業所掠皆護致付其父母畏事自守一鄉以安歎
咤不休不知乃君也君亦不自言而去以乾道九年十
月九日終于家年五十五淳熈元年六月庚申葬于金
華縣赤松鄉糝嶺娶董氏生三子長垓承信郎次蚤夭
次未名六女長適進士董濵老次適右迪功郎閻燾以
嫠歸餘未行垓嘗從予游於君之葬以銘來請銘曰
朔氛漲天兮邑屋墟海濤沃日兮萬貨區巫陽下招兮
歸其居出入阡陌兮僮騎都歲時伏臘兮道往初北幕
南飄兮來坐隅噫後之人兮思拮据蚤夜敬戒兮持門
閭
　　　金華汪仲儀母王氏墓誌銘
譜學昏議不相為謀而相為用昔者氏族之學嘗行矣
南有王謝北有崔盧品第甲乙聘娶一失其班則俗以
為大耻放乎末流乃或挾以相市於是氏族反為昏姻
病及其既衰則又混為一區由卑援髙者厥咎僣厥罰
常辱厥妖婦乗夫由髙耦卑者厥咎貪厥罰常驕厥妖
夫虐婦眡鄉者之患未知其孰先後也以吾觀於州閭
之嫁娶不外慕不逺求族望既稱情義亦通宜其家而
蕃其後者常必由之尚氏族者誠若是亦何負於世乎
言金華之門閥者汪與王為顯姓夫人受氏於王出適
於汪汪王之睦有自來矣蓋予所謂族望稱而情義通
者也自初盥饋訖于終勤儉自律未嘗袨服冶容内外
親以窶謁者隨多寡及之曰彼以親親之道來空行空
反吾恧焉聊以致吾心耳其誨諸子則曰汝曹第專意
經史毋以貨販爾志婢妾童奴拊循一以和厚條理家
事方有緒而夫人則死矣壽甫五十一實乾道九年十
二月癸未葬以淳熈元年八月甲申其鄉恵日其原九
里曾祖本贈宣教郎祖登承議郎累贈特進考師古夫
曰浩子曰仲儀仲儼仲侃仲偁仲僖女六長以疾在室
次適曹著次適曹莊次適時伯茂餘未行時氏婦後夫
人七月亦卒孫男四女二仲儀嘗從予游先葬請識乃
銘之曰
鈞其匹燕其宗相其原安其宫
　　　喬德瞻墓誌銘
吾友喬拱德瞻質甚茂貌甚和志鄉甚正從前輩游深
繹黙味蓋非易其言者其事親油油然若不足也其奉
兄惓惓然左右之欲不違也其處宗族鄉黨惕惕然恐
恩意之或不孚也其講習將求盡乎此其踐行亦既深
知其難矣方用力於是也乾道九年十一月一日以疾
卒年二十有九妻樓氏後百二十日亦卒以淳熈元年
十月五日葬于東陽之西山崗裏原曾祖應祖瓘考松
母杜氏二子豫臨銘曰
莫之為而為者其天乎苖而不秀者有矣夫嗚呼
　　　淳安盧君墓誌銘
新定之有淳安壯縣也淳安之有盧氏聞家也君諱大
經字子權於諸盧為尊老年七十有八以乾道九年九
月十三日終于家明年改元淳熈十一月二十三日葬
于縣之翰林村始予為新定校官君之季子實綴弟子
貟後其叔介季以見既因弟而見其兄叔季游居數年
益習其家庭之訓復因子以得其父及是以銘來謁乃
論其可載者著之蓋君少入郡庠三舍法未罷當升名
大司成吏方析錙銖於貢法疑典教者導君自理君曰
以訴得貢吾耻之且友人劉南武第居次不若以就南
武遂不自言久之數詘於有司盡棄科試業歸輯其家
疆畎垣屋塒圈陂澮無細大皆釐飭遇其暇時繙史賦
詩以自適聚族雖衆閫内外不鍵而嚴交際意所不合
憤憤色上面至所傾鄉則掀髯談噱連日夜不休其質
易大氐若此晚歲召諸子立堂下命之曰汝震汝雱毋
逺遊以紓吾勞汝琰汝琯毋懷安以成吾志既授以職
㗳然宴坐絶口不掛外事從容自頥竟于耄耋庶㡬善
佚其老者曾祖文照祖慶孫父哲母宋氏娶亦宋也四
子五女監應山稅楊九思進士徐孝祥迪功郎段子亨
進士方伷張百之其壻也五孫長曰樞餘皆幼銘曰
間之燕之麋壽綏之基之堂之既右翼之有鬛者丘于
彼中林納詩其藏匪今斯今
　　　義烏陳錫母朱氏墓誌銘
烏傷陳生踵門言曰錫也執經坐下生養死葬之節槩
嘗有聞今也不幸母之䘮功衰既御矣大懼不克終大
事為師友羞我家君卜稽於陳氏之祖考粤甲午十一
月壬寅食百用既戒獨幽堂之銘有其石而闕其辭敢
稽顙以請予進之席問其世曰系朱氏曾祖績祖存考
逢生十有九年歸于家君名則登也問其後曰男五肇
將仕郎仲仁進武校尉集將仕郎次乃錫又次鎰女二
長適詹允恭次適葉松孫男六若古若麟若虚若川若
訥餘未名女五長適朱大明次適楊烈餘尚幼問其行
曰母氏資勤儉佐家君理内事自始饋至髮有二色猶
不怠於訓子尤篤婣婭隣里大抵不失其驩心問其壽
曰六十有四其沒實乾道八年九月十八日問其葬曰
金華縣之龍盤原於是次第其語而繫以銘曰
疇旉而綿兮曷晻而泉兮維以章其阡兮
　　　分水王君墓誌銘
君諱日就字成德姓王氏新定分水人也君少以俠氣
蓋里中嘗夜獵從騎四出即獸無在者有畜犬嗚嗚銜
衣箠之不卻且導且前公獨怪之亟隨以歸明日覆視
其處左右虎跡縱横乃歎曰犬人畜也猶知愛其主吾
奉父母遺體不自愛可乎於是解(闕/)斷(闕/)盡謝獵徒閉
戸紬架上書閱之領略其大指不為(闕/)繞章句學讀史
至三國二晉豪傑輙擊節不能自已遇其意適或為人
誦之音節清厲聽者咸竦中年失明傳家政於其子堅
坐晦黙餘二十載時從方士語以自虞若其吐納屈伸
之術蓋薄之不深信也嘗病鄉鄰貧者死無所藏表隙
地畀之今五十餘冢矣將沒命子孫以薄葬正衣冠泊
然而終享年六十有六實淳熈元年八月二十二日以
其年十二月八日葬于縣之栁栢鄉金堂源曾祖思應
祖僎考綝娶方氏前公卒二子琪太學生偊鄉貢進士
十孫男六長中孚次中實餘未名女四曾孫男女三皆
幼分水之王中興以來淳則清範仍世不隕遂為東南
望族君雖不試以其概見一二推之殆非浮沉閭巷者
予不及識君而中孚中實皆從予遊退抑惇飭衆皆目
之意其必有所自予是以知君之教信行於其家也銘
曰
是何人斯一榻欲氷孰知其初長雄五陵支牀之龜摩
雲之鶚二蟲得失誰厚誰薄
　　　金華汪君將仕墓誌銘
役重事也於朝廷為大議於郡邑為大政於編民為大
命求諸故府弛張廢置之變悉矣異時或以義役為請
有司方持之而閭里稍相與約上不違縣官律令而下
以全其族黨之歡其意美甚然合散作輟靡克堅定以
予耳目所及言之久而不敗者獨金華西山為然是鄉
也蓋有人焉其姓名字曰汪灌慶衍(闕/)基創而紀綱之
者也始君以役之病民聚大姓謀曰吾鄉之人非父兄
則子弟顧閧於役隳恩弛義為耆老羞職是嚚競者追
胥科繇之憚耳率為里正一歲長短相覆亡慮費三十
萬吾儕盍自實其貲為三等定著役之差次於籍衆裒
金以畀當役者役之先後視其籍金之多寡視其等他
日戸有升降則告於衆而進退之焉名雖役而實仰給
於衆尚何憚衆雜然稱善即日立要束無違者既又以
裒金之煩也則衆割田百畆庾之約成登其書於縣而
各藏其副於家歲三月鄉衆咸㑹擊豕釃酒舊里正以
田授新里正成禮而退自紹興己巳迄于今㡬三十年
西山役訟不至於公門徃歲郡守呉公芾嘉君之為號
其鄉曰循理里曰信義以風其餘於是君之名與鄉皆
顯君資廉直急人之難不避風雨鄉有大事如經界如
隅官令長皆倚君以辦歲惡飢民羣剽為政者請君畫
且調兵君曰此直丐升斗以紓死片紙可致聞兵出則
窮而搏矣乃遣廵檢與君俱君止廵檢於家獨以數十
輩持符逮之至暮皆集已而吏覬賞將悉論以死君伏
太守廷曰是曹束手隨檄未嘗扞格今棄信而就功後
復無㓙歲乎且灌實召之守感悟亟解散其獄黥者財
二人君義著於鄉大抵若此其舉義役所以倡之而和
諭之而孚待之而堅且久也君少以貲補將仕郎卒以
乾道九年十一月十六日壽六十有七葬以淳熈元年
十二月十九日兆於其鄉之烏石屏山曾祖文岳祖濬
考宗逹娶郭氏男五大任大亨大度大明大聲女五長
適迪功郎江州德化縣尉徐庭玉次適項嶔而卒次適
曹結次適時之望次適孟龜年大度大明久從予游先
窆謁銘銘曰
循理之鄉信義之里惟名之今其自君始亦既始之曷
又終之瞻彼墓門毋或替之
　　　通判沅州劉公墓誌銘
淳熈二年秋七月甲辰朝奉郎通判沅州軍州事賜緋
魚袋劉公及其夫人趙氏合葬于婺州武義太平鄉之
清溪原其孤剛中先期請曰吾父吾母携持小子至於
湖水之地沅水之旁而大棄之纍然孤身東望故鄉數
十里乃負乃載乃陟乃降更一寒暑而匶克逹于家躬
臿肩畚袚除榛翳乃規乃墾乃塗乃甃又一寒暑而葬
克安于兆惟是識竁之銘茍有辭以質諸幽剛中死且
不朽予游公父子間舊矣其何可辭公諱邦光字國華
曾祖政祖仲申將作監主簿考繪贈通議大夫妣何氏
累贈太碩人公少嘗舉進士一上不第妻父廣陵侯任
以官主邵武之光澤簿土俗多盜枹鼔鳴尉巡檢悉所
部奔命邑虚無備姦俠睥睨公與令議籍材勇蠲其徭
役縣兵或盡出俾之扞防居者始得奠枕徙處之遂昌
令始視事閱楊氏訟母子兄弟更忿䦧更數政不能决
公親以酒酌其母喻以天性之愛皆感悟數年之訟一
朝而平用薦者改秩知湖州長興縣歲惡發圭田之粟
為民先趙夫人亦脫簮珥為粥以食餓者邑人紀之終
事沅州安静不擾殁而有餘思焉其卒實乾道九年十
月二日趙夫人蓋懷王宗暄之曾孫濟國公仲訦之孫
而廣陵侯士礝之女也雖出公族能自屈卑服婦事婣
婭無違言母文安郡章夫人嫠居旁郡夫人奏芳鮮問
寒燠凡可娯其老者無不用其極以郊恩封孺人前公
一歲正月十二日卒一男剛中一女適奉議郎新通判
無為軍梁梲孫男一女四銘曰
劉為温人其徙則婺八世其昌迎天之祜駢青聮紫覃
延厥宗公居其間别駕治中沅江之祖民夷罷市清溪
之㑹里人是記維禰相望儷實同藏於窆有石款詩在
旁
　　　金華曹君墓誌銘
君諱曄字彦華姓曹氏東陽金華人也其先避五季之
亂自桐廬徙焉曾祖伯夔祖君寳考熈皆不仕君少愿
慤居閭里畏事自守與人交曲有恩意不忍岸獄之苦
夏置湯沐冬市薪炭輸之歲以為常卒以淳熈二年三
月八日享年六十有八是歲九月二十八日葬于婺女
鄉盤龍嶺之原其配施氏袝焉三子曰起宗曰紹宗曰
世昌一女孫男女凡四皆幼君篤意教子起宗世昌皆
從予游將葬拜哭請銘銘曰
出入里門順而祗兮納子於庠儼履綦兮令龜獻兆告
厥時兮我作斯銘燕其歸兮
　
　
　
　
　
　
　
　
　
　
　
　東萊集卷十一
欽定四庫全書
　東萊集巻十二　　　　　宋　吕祖謙　撰
　　墓誌銘
　　　嚴陵方君墓誌銘
桐君所廬下上數十里間言臺者以嚴遵言石者以郭
文言山者以戴顒其蹟皆隠者之遺迹其緒或沒不見
獨白雲原唐末方處士干始居之後出而枝葉最蕃一
原數百家聮譜合牒衣冠人物之盛邦人紀之至於里
居之良雖事業無所試厖然秀眉集享全福彼其中盖
可占也君諱元恪字幾先少游郡庠已而舍業歸養惇
儉經緝以厚其生既衍既盈則推以覆被其族而覃其
鄉閭飯饑薪寒槥死藥疾旁及橋梁涂路之屬力之所
逮者未嘗有愛焉故祕書監元若於諸方為長望臨搢
紳遴於許可顧獨樂君之淳固恩意篤備異日干戈搶
攘中朝名士往往來依祕監嘉時令節杯酒流行談賞
諷詠聽者皆傾君頽然在席漠乎不以槩意人亦莫能
輕重淺深之也紹興己卯詔賜髙年爵授承務郎乆之
復用恩増秩(闕/)　郎賁以銀緋於是君年八十矣命服
在躬子孫(闕/)　簮笏成列耳目膚革視前日既無所損
而光耀(闕/)　處之夷澹視前日亦無所加也如是康寜
者又十一年年九十有二以淳熙二年七月癸巳終于
家曽祖仁拱祖舉中考玠娶陳氏先卒二子伯曰行之
(闕/)　郎仲曰望之一女歸吳寘孫八人炳迪功郎南(闕/)
　司户參軍次煊煜煥炤烜焞煒女孫七人迪功郎建
康府上元縣尉鄭克從政郎平江府府學教授(闕/)　正
朝奉郎新知江州范端臣王璞錢膺王中實其婿也季
者在室曽孫男五女七男之長者曰楶曰㮤餘未名女
之長者適沈宏祖次適詹孝述餘未行𤣥孫女三人尚
㓜葬以其年九月辛酉銘曰
坐閱六朝不出户庭雲來四世陪導緌纓弔壯北(闕/)唁
殤東坰大耋一丘休哉永寧
　　　分水徐君墓誌銘
廣川穹谷之間羣然而居熙然而游生無爵死無諡灝
灝乎太古同風改其鄉之舊封之表之斵琱以銘之無
乃放於文而沒其質乎惟孝子慈孫哀其親之志盖無
終窮欲託於辭以發其中心之至痛固非所以為文也
自予屏處里閭四方之士或不鄙辱從予游有徐生文
虎者來自嚴之分水相與居者數年今年春衰杖款門
出其考之世系拜且泣蘄得銘予以游居之舊不可卻
乃次第其本末以遺之歸君諱時乂字亨仲曽祖寶祖
宗永父舜元皆不仕分水地陋而瘠山居其九而田居
其一故其民大抵行賈銖裒釐積堇堇自足君幼嘗愛
書中遭家難雖輟業從其俗而於昆弟厚薄多寡一無
所計趣其子從師友講習甚篤至課試利不利則未嘗
深督過之也與鄉人處無違言其沒也弔者皆有戚容
壽七十有一實淳熈二年八月四日是嵗九月二十八
日葬于縣南湧泉巖娶丁氏三子長文淵次即文虎文
富二女將仕郎沈俊彥進士俞哲其壻也銘之作後其
葬盖一年銘曰
葬以其鄉銘以其子泉洌麓深尚安於此
　　　劉梧州墓誌銘
梧州刺史劉公食祠官之祿於里中暇日子孫侍左右
公命之曰大夫七十而致事禮也吾賴先人餘澤服王
事者五十年以爵以齒幸濟登兹若免於官謗以朝大
夫秩老于家豈小子實能吾先祖先父其嘉相之汝趣
為我具章皆頓首曰諾如大人命章上詔報可賜一子
官以寵其歸同邑若旁邑之姻連世舊舟于水車于陸
湊門趨賀樂飲旬日乃罷自是遂深居不出静養恬適
又數年乃卒壽七十有四實淳熈二年正月晦日其年
九月丙午葬于婺州武義縣泉溪西山學士原其孤以
公之閥閱行治來速銘謹按泉溪劉氏系出温之荆溪
其徙於武義距公盖八世矣公諱墉字叔翰曽祖仲思
祖升承事郎贈中奉大夫考滂朝請郎知建昌軍贈光
祿大夫妣湯氏贈齊安郡夫人公蚤以光祿䘏典入官
歴温州樂清縣尉監潭州南嶽廟福州錄事參軍知徽
州歙縣通判蘄州軍州事主管台州崇道觀除知梧州
未上復請還崇道觀積官至朝請大夫其在樂清毎行
部輿衛胥史鞵屨糗粻一主辦於已不以煩里正邑人
紀之福大而獄繁歙小而民瘠公書獄予生而拊民必
依惠職用不墮佐蘄兩攝黄守始至老校旅拜庭下曰
旄穉旦暮餒死惟公哀之眎其劵不朌者且朞公蹵然
不安亟發庫金益以私帑尫瘠以蘇歸自蘄春無復當
世意比告老領祠官者四焉少嗜書晚嵗猶展玩不置
每得名章俊語輒欣然忘食資和厚不與物忤居鄉無
貴賤皆得其驩心沒之日弔客及門哭之必哀初娶胡
氏繼室王氏朝議大夫昇之女封宜人三子長晫迪功
郎紹興府上虞縣主簿先卒次紹迪功郎處州青田縣
主簿次續將仕郎一女適朝散郎通判婺州林信厚孫
男三人成孫傳孫豹孫銘曰
前望不跂後顧不庳平進之轍未驅而止其止曷以以
其樂易風于後人勿墜勿替
　　　永康陳君迪功墓誌銘
陳在婺為右族名數布於七縣其譜或通(闕/)　　　籍
永康之前黄者不知於婺何别也盖傳(闕/)　　　得髙
安府君而前黄之陳始為儒家邑人紀焉公諱持字守
之質厚而慤蚤以事母聞隆於兄弟白首無違言邇之
里閭逺之郡國所交耋稚良楛不同一接以恩意年十
三入郡庠下筆亹亹諸生皆畏避之意氣甚盛已而靖
康之難其父赴京師捍禦沒不反家事益落遂連蹇不
耦紹興開太學故時儕輩强之行公勉為出即綴弟子
員往來二十年竟無所遇晚以累舉恩授迪功郎筠州
髙安縣主簿或謂鈎校朱墨殆非老人所宜而公耆事
樂職蚤夜不怠若欲少自見者諸公稍稍知之代還未
及調官以淳熈二年八月十一日卒於家嗚呼公方少
時心壯力强謂天下事直差易耳年運而往更涉險難
僅得一官欣然俯首就之姑以少償其鈆槧之勞曽不
得須臾以死盛衰之變可勝道哉公雅能自寛婆娑嬉
遊無憔悴留落態暇則為詩文自娛至老不輟有左氏
國類二十巻遂志齋録十巻筠陽雜著二巻以其年九
月二十四日葬於朱旺距所居五里曾祖諱援祖諱賀
考諱知元承節郎公享年七十有二娶蔡氏敦武郎秉
圭之女前公十五年卒今祔公葬子男一人次臯女一
人適進士曹源孫男五人長曰充餘尚幼予雖未及識
公而公之從孫亮相與友實來速銘銘曰
髧如髫如孫篋之初閱五星終甫從走趨不酢其勤臥
起于于命也奈何保於其墟
　　　金華曹君將仕墓誌銘
國朝之開吳越凡板授之秩皆命以王官金華之曹有
以司録從其主朝京師者未及頒爵而卒子孫因不仕
推其譜繇司録而下三傳曰隨四傳曰介五傳曰韶六
傳而得公公諱佃字耕道少游郡庠貢法猶未罷既升
於辟廱矣睦㓂亂東南亟舍以歸已而仍嵗執大喪公
為人閒澹其隨羣輩上下徒欲虞其親自是遂絶意進
取闔門以書史自適且數十年今天子即位下赦令在
貢籍乆故者予初等官欲得祠祿者畀之毋拘以吏部
格公於是例補將仕郎始命一御冠裳拜於庭退則褐
衣如它日同等多已受祿或謂公盍亦自言公謝不答
異時朝路戚友力能得之者甚衆屢以諗公卒亦不能
强也季年神觀平粹瞻聽疏徹道學校舊聞京輔遺事
語端絡繹無窮聽者忘倦内外親伏臘燕聚黄髪鳩杖
皤然在位長少訢訢就列皆視歸於公弟順之風興焉
元配汪氏次配時氏其先夫亦汪也死於㓂獨遺二穉
女公為置後悉授以先君之財二女亦皆得其所從當
是時郡縣新被兵條綱未立乏祀之家彊弗友者並縁
姻連或更劵劑以自利故人以公為難公雖不試於事
經界之興也吏駭於創見莫知所為公與為甲長令以
公儒者倚屬之公亦樂為之盡故視旁邑力半而功倍
焉其沒以淳熈二年八月丙辰享年八十有五一子次
何一女適承議郎新通判建寧府王渙其孫女復適渙
之子楷五孫著莊芑䝉芬曽孫六尚㓜以其年十月乙
酉葬于赤松鄉沙溪原時夫人前公八年卒實同兆異
域銘之曰
畸於其出退之所繇(闕/)也嗇於其祿齒之所繇蕃也有
崇彼丘其亦莫之干也
　　　永康王君墓誌銘
始予官太學日從四方之士遊于永康王頤者一再見
氣下而語温予洒然異之退質之同舍生雜然許其修
謹無異辭自余還金華於永康為旁縣益習其為人他
日衰絰踵門拜且泣曰頤不孝將奉考妣之䘮歸于吾
邑白眉山之原昊天㒺極亡以自致昔者敦化之席頤
幸有位焉敢扳此義問銘於門下乃序次而述之君諱
恬字道夫其先來自天台距今七世矣曽祖利用祖自
然父有朋世為儒家以惇飭相授子弟拱立父兄側竟
日不敢跛倚長者對客其亞雖髪有二色猶奉匜洗爵
奔走執事里中諸儒皆自以為不及也君就學未幾不
忍尊老親井臼之勞亟廢業以專子職出入阡陌與物
少忤質樸和厚不知世間有鈎譎廋謔事自少至老以
畏謹持門户府縣之庭無履跡焉家雖貧遇人急難時
弛服輟食以周之嵗入甚微或意君長者奪攘無所忌
君果不校其友尤之君曰吾豈以尺寸地敗宗姻恩義
哉娶同縣吕師傳之女亦與君恊徳服厪婦事不擇劇
易繼母嫠姊窮無依迎致饋養沒身不衰實生五子頤
穎顗頎碩一女適進士劉鼎男孫女孫合六人皆幼盖
君壽六十有五卒以淳熈元年十二月十日吕夫人壽
五十九卒以乾道七年八月三日其葬以淳熈二年十
二月五日銘曰
其生也足不出乎里其死也葬不出乎鄉敦然太樸帥
彼民常是謂吉人之藏
　　　金華時君徳輔墓誌銘
婺之羣室以地繫姓者皆其聞家清江之時盖其一也
清江於婺為近郊時氏之居百年於此矣君諱汝翼字
徳輔為人莊整寡言笑重然諾少孤更幇源之㓂餘屋
數椽勤儉自力以封殖其家始而充中而裕末而豐其
所以制節内外臨長族屬約敕童僕者凛凛不可犯子
若孫若子孫之婦酬贈饋問必告朌賦稟給必均闔門
千指無敢私烹炊者嵗時鄉閭聚㑹君在坐謔者為止
譁者為黙其嚴憚之若是子孫勝衣冠以上皆使之從
師肄習晨起盥櫛未問家事亟往勞來之在塾者以次
侍各陳其業或當其意欣然為之忘食雖有疾聞絃誦
聲輒拊髀擊節不知病之去體也每言曰吾生而多難
不得極意於書今老矣平生所嗜銷落向盡獨於文墨
眷眷有餘懷兒曹其尚成吾志乎里中俊秀後出新進
皆折輩行與交門臨逵道道上往來者裝齎類逢掖輒
延致之偶得勝士館餼款繹連日夜不厭於禨祥禁忌
無所信嘗大築垣屋鄰人挾方士以進曰是太嵗所直
犯之且有大殃君不為輟卒亦無他先墓在舍東數里
嵗逺蕪廢君次第經緝自始祖而下十餘冢甓甃榱桷
髹堊相照春秋帥其族洒掃終其世不怠君沒以淳熈
元年七月二十五日享年六十有五明年十二月初七
日葬于循理鄉九里原曽祖則祖理考煥娶邵氏三子
鎬錡錝二女邵晏陳褎其壻也孫男七澐源淇演溱灋
潚女長適陳之望餘尚幼予與君兄之子鑄皆癸未進
士自錡以下多從予游晚始識君則既病矣猶危坐相
對指授顧役皆中品式時氏之昌也有以哉銘曰
既圮而升將隊而興飭家以嚴子孫繩繩勝復合(闕/)靡
所止戾尚承其初之銘之視
　　　林安之墓誌銘
自予與永嘉陳君舉傳良游每道其學者林安之居實
不去口嵗在壬辰安之始來婺相與共學其冬以病歸
間二年復自温來㑹甚瘠且憊形貌非復昔人而志愈
强識愈明其學亦非復昔人也予憂喜參半别去餘月
君舉以書赴曰噫安之死矣哀甚不能執筆其為我銘
之盖安之之為人隆於師友一日不見則惝然若有所
亡至其合堂同席心融意浹身之休戚年之蚤莫鄉閭
之逺若近皆不暇知病益侵尚講貫繹繹不休獻疑者
納忠者代之憂者動之以危語悲辭者日交於前安之
盖自如也士而有志於學者盖鮮亦既有其意矣怵焉
輒移撓焉輒止莫大於死生莫切於疾疢疴痛之賊其
體膚及是而猶不舍業使充其志庸可限其所至耶安
之以淳熈二年十月十九日卒是嵗十二月二十日其
父母兄葬之于其鄉年實三十有四銘曰
若是而不可謂之成耶彼挑達者竟何成也若是而可
謂之成耶夫豈自以為成也哀哉
　　　邢邦用墓誌銘
羣獻精㣲之緼質文始終之緒天典民彞之統紀合而
系之曰人衆則昌寡則悴咸無焉則晻昧而不章道之
無窮也善之難擇也氣質之參錯不齊也有從事於斯
固未可必其至茍其弗措則亦安知其必不至也故鄉
是焉者毋問其乆近淺深皆可為斯文助不幸奪之毋
問其乆近淺深亦皆可為斯文惜也况其志浸確而其
行事既有可見者乎此予於邦用之沒哭之而不能已
也邦用姓邢氏名世材其先青州人中徙汴紹興間始
家㑹稽邦用為人重實幼孤事母以孝聞母亡事其兄
如父動息必咨拊教諸弟經紀族姻恩意篤備既舉進
士得官盡棄故學徧從先生長者游深思力索有所未
達憤悱見於辭色退則汲汲求踐其所聞出為南康軍
司户參軍適嵗大祲日夜條畫方略告上官雖半用半
不用迄無尤其出位者郡檄攝令都昌下車亟發常平
倉粟贍饑民隨自劾部使者始怒已乃薦之朝盖其惻
怛發中故雖數而不見為瀆迫而不見為訐度越規矩
而亦不見為干名采譽也秩滿遷從政郎婺州金華縣
丞未上卒於家年三十七實淳熈三年三月二十八日
其年八月十二日葬于山陰縣温泉鄉光相塢之原曾
祖諱榮祖諱臯父諱佐妣陳氏初娶和氏先卒再娶曾
氏子男三人淳淑湛淑為叔父世元後女四人尚幼予
於邦用有連而相與講學非一日知之為深邦用平生
它可紀尚衆顧其自任者厚非蘄以此自名故獨論其
所存以告來世千載之下尚有哀其志者銘曰
昆侖旁薄浩無際兮端車正轍隨所至兮命之不融志
則詣兮體魄攸降塈斯竁兮
　　　潘朝散墓誌銘
自建炎省方吳㑹二浙之民漸王澤為近谿臯谷陬往
往化韋褐為簮組其士大夫家仕者亦蕃於初一門之
内或四三或六七或累十數而未止也衣冠之盛固人
所喜道至於爵秩雖未甚通顯而遵畏涯分不失前人
靖厚淳質之緒尚論風俗者亦將有攷於斯焉公諱好
謙字伯益一字損之松陽人松陽之潘自復州使君宗
回以進士起家而族浸大公實其子已而以祖命為壽
昌縣丞後壽昌於復州伯仲也生三年知書偏傍復州
暇日陳金石刻阿保劒之於旁或摘問之通者大半稍
長益嗜文史恂恂馴飭不敢以氣加人生十有七年壽
昌沒旁郡已能䕶匶還里哀毁動行路結廬墓次竟祥
禫乃復初尉麗水與鄉縣封畛相入以職則迕舊故以
情則廢䋲墨公一接以和而官事亦不懬歴泉州司理
參軍福建安撫司准備差遣監户部激賞酒庫糴場通
判鎮江府京口江淮間都㑹大軍所壁雜五方之俗號
難治前是為貳者每諉事於其長廩食無所預公始至
慨然曰是豈不足行志邪在我前者相導而彌縫之在
我後者尉接而推掖之庶其有濟乆之不得伸則又慨
然曰吾幸有故田廬亦何為乆於此亟移病僚屬挽之
不能止數年復通判紹興府未上卒於家官訖朝散郎
壽訖五十有九其嵗月日淳熈二年四月己卯也公雖
入官四十餘年臥家之日三之二其去麗水去糴場去
京口皆請祠禄以歸樂閒淡乃如是㢘靖畏事在官未
嘗以私故役公皂廛居地産之珍終更猶不知其名物
松陽小邑易雄伯甿𨽻謼嘂庭下縣吏輒為之動色公
秩郎位要銀艾乃獨凌兢若有所懼夏秋必趣家人具
所輸絲必練治粟必精鑿毋以盬惡煩有司曰吾先人
之訓不敢改也居處簡樸游宴濶希輿馬服用無所紛
華曰吾先人之舊不敢加也縣政中失里閭長短薄厚
舉不以挂口曰吾先人數以是厲子弟不敢隊也天雨
雪勞賜並舍貧者嵗有常其尤厚者月有秩年凶民流
則間發囷氾給之曰此誰非吾先人之族姻者吾力及
焉不敢愛也噫若公者其所謂遵畏涯分不失前人靖
厚淳質之緒者邪曾祖諱幹祖諱珂宣州涇縣主簿累
贈朝議大夫考諱宗說嚴州壽昌縣丞累贈朝散郎妣
毛氏贈安人先娶陳氏贈祕閣修撰東之女贈安人初
朝廷錄陳公睢陽之節官其子弟若壻而公與焉再娶
閭丘氏朝請大夫泳之女封安人子男子四景連迪功
郎監户部激賞中酒庫次景夔次景尹次景達子女子
五長適宣義郎兩浙東路提㸃刑獄司幹辦公事鄭愿
中蚤卒次適進士葉近餘在室孫男女四人尚幼沒之
明年八月甲申葬于縣之布和鄉蘭灣其孤以臨川陸
九淵之狀來謁銘盖公晚嵗篤於教子余雖未及際公
景夔景尹皆越數百里遣從余游嵗時還書絡繹未嘗
不屬其子也且謀徙家於婺以便其學嗚呼此意厚矣
其可忘哉銘曰
布和之原蘭被其厓有車之萃則克宅之維出不絿維
居不盭維傳不躓施于來裔
　
　
　
　
　
　
　
　
　東萊集巻十二
欽定四庫全書
　東萊集巻十三　　　　　宋　吕祖謙　撰
　　墓誌銘
　　　張監鎮墓誌銘
乾道五年信安張杰赴於其友吕某曰先君以七月二
十五日棄諸孤敢告于執事某既與使者為禮即辦裝
粤十月二日㑹其葬於衢之西安縣靖安鄉九龍山已
下杰拜且哭曰先君之葬也遽未有辭以識諸幽將惟
子是屬授以汴人趙焯行狀一通某再拜興受退而于
役于仕于䘮于疾棲置筆研未克具藁杰以書趣曰己
丑之㑹吾子嘗墜言焉今墓木之葉七易矣吾子獨無
意乎某矍然驚謝乃序而銘之君諱淑堅字正卿其先
自開封遷于衢曽祖智全尚書都官郎中祖詠考彥琦
君蚤嚮意文學雖以季父任為承信郎年餘四十足未
嘗至吏部門研索典籍矻矻如諸生周覽旁浹星厯方
劑篆籕之屬無所不窺浮湛里閭遇疾痛呻吟者或和
藥飲之隨失其疾世醫莫能識其節度謁者浸衆君悠
然應之不為彼此薄厚也晚嵗始出監信州汭口鎮鎮
居往來之衝設額夥甚前政數負殿君通商平酤經入
用登(闕/)　　官漕卒將輸如織頡頏侵虣鎮官素不飽
(闕/)　　　至道鎮境者皆抑首屏氣無敢譁庀局甫四
月卒官下鎮民相與負其柩還衢其孤强之僦直委去
不顧盖君於是年四十有八官止承節郎有詩書解合
三十巻始君程督諸子誦肄蚤夜不置已而長子䇿名
人意其繩約當少寛君所以訓厲之者益峻甚於他子
然則君之期其子其諸異乎人之期者矣娶葉氏三子
杰迪功郎寧國府府學教授次臯次輿一女適袁煥銘
曰
緩已之進匪辰之競急人之憂匪藝之羞期子之大匪
勝之怠不怠其昌視此石章
　　　金華時君徳懋墓誌銘
隆興改元天子賜進士第於廷東陽郡登名者十有八
人時鑄吕某皆在選中淳熈二年四月丙辰鑄執父䘮
某往弔焉鑄拜稽顙哭且請曰吾父劬躬教子里人莫
不聞鑄也甫得一官以養閱日未乆吾父遽大棄之所
以忍死須㬰者惟楄柎窀穸之事不克終是懼子幸哀
而賜之銘以卒相鑄也某辭不受命退考其譜牒其先
盖開封人五季之亂始自占於金華君汝功字德懋曾
祖則祖理考煥其君生而惇質亡遨逸浮習之靡宣和
中盜發青溪兵鋒所及人自求生至親或不相保君纔
十餘嵗已能從其父母﨑嶇兵間扶擕負挈跬步不失
左右見者異焉稍長奪於家事不得日對編簡慊然常
若不滿中年乃築室買書飭厲其子不少置已而鑄以
命服拜堂下賀者塞門咸曰此善人之報也乆之鑄尉
鄂之嘉魚戒板輿請君俱君曰吾幸有先人故田廬朝
婣暮戚足以自娛行矣守汝身庀汝職無干官常以為
吾憂復曰湖外奉入薄吾且損伏臘調度以佐汝費其
勿以衣食自累君之遇其子它皆類此於兄弟尤篤晚
嵗哭其仲弟過時而哀不衰以至輯柔宗姓承寧鄉鄰
逢迎舊故率用和厚内外無違言其終也享年六十有
八娶邵氏三子長曰鑑次則鑄今為從政郎新隆興府
南昌縣丞季曰鎮三女長適邵澄次適汪旦季適邵庚
孫男曰瀾道濟梁潜君沒之明年十二月甲申葬于縣
之惠日鄉九里原銘曰
十年之計侯杞侯梓百年之計則惟孫子廟鼎之陳有
祿自天嗣德不怠尚封其阡
　　　宋郴州墓誌銘
朝奉郎主管台州崇道觀宋公諱有字子華以淳熈四
年正月丁卯卒于婺之里第五月壬寅葬于赤松鄉糝
嶺原其孤以迪功郎監潭州南嶽廟劉嶠狀來謁銘去
年秋某與公别愀然忽以死事見付時公寢食固自如
也嗚呼孰知未半嵗而竟銘公乎銘曰
睦來之宋版于金華以農相傳黄壁之窊八世曰正始
厭耒耞相攸近郊城西是家九世曰裕繄公禰廟逮公
之幼載教載詔養雖弗洎光逺有輝以朝大夫即第而
告公初筮學幇㓂叛天號擗兵間家旤之延靖康建炎
㷭㸂屬連䇿士如林公往參焉有離有合有逢有牾晚
名一官主善化簿潭大都㑹運艘所翰阨於侵牟或繫
其孥慨然建白弊剔患祛賊荼黄七横行里閭乘吏惰
媮培癰䕶疽亟填牢户良民用蘇鹽官在温司倉是徙
劬躬勤事陵儲阜㣥江夏龍泉間劇異施公宰兩邦左
右具宜陪貳于潭舊所習知闔府誦嘆不見瑕疵千里
上游郴古分郡帝心逺民俾公往鎮閉閤無為臨以清
靜年至而歸上還符印乃脂我車我車我徒乃行我田
我田我廬社臘逢迎共相嬉娛齒八十一壽則有餘厥
配杜嬪前歸其墟長子維佖實嗣宗職沆也蚤亡孫數
則七九齡既夭甡林角立朋行弜珏長幼秩秩女孫之
伯壻蔣端益仲季叔倪其二在室施于曾孫男一女一
維松有鄉維糝有宫維窆有石系載初終
　　　祔芮氏誌
夫人芮氏吳興先生之季女東萊吕某之繼室也生十
有一年而先生沒及長澹靜馴飭母王夫人隆愛之嚴
於擇對不輕諾某少獲事諸公長者而海内知心則實
惟先生之門夙夜念無以醻適中饋乏主聞夫人之賢
乃委幣以請既廟見慨然曰吾他日有以拜先生墓矣
歸之明年某病廢夫人䕶視劬瘁得羸疾以卒曾祖寧
祖彦輔贈朝議大夫先生諱煜終右文殿修撰夫人生
以紹興三十二年九月五日卒以淳熈六年七月二十
八日是年九月十五日祔於婺州武義縣明招山先君
兆域之左
　　　潘叔度妻朱夫人墓誌銘
吾同年友潘叔度景憲有賢配曰桐鄉朱氏始叔度謀
繼室習於朱氏者皆稱夫人之賢及歸踐婦職過所聞
叔度自律甚嚴人少當其意夫人獨事之順焉其於子
若女叔度不獨咨美其均壹又每咎其厚於慈也既沒
自尊章至于娣姒哭之過時而哀中外有連者皆惋嘆
失聲或涕泣不能已也生二十七年而嫁嫁七年而卒
實淳熈己亥七月十九日是嵗十一月七日葬於婺州
金華縣葉山曾祖廙贈朝議大夫祖載上司農卿贈徽
猷閣待制父翌中書舍人終敷文閣待制子男二人自
厚自晦子女子三人長適朱塾餘在室予與叔度共學
乆矣其兢兢於母子昆弟之間如恐傷之者盖深知其
所存故其得内助則竊為之喜迨其悼亡見其用力之
難而私憂其失其相也雖病且廢忍不銘銘曰
匪偏匪頗匪嘻匪嗃理從數違質厚氣薄厚焉培之薄
焉委之我作斯銘允無媿辭
　　　郭伯清墓誌銘
君諱澄字伯清姓郭氏婺之東陽人曾祖招祖知常父
良臣將仕郎紹興末軍興入貲佐縣官者賜爵視任子
將仕以伯清名上補迪功郎調隆興府南昌縣主簿再
調台州黄巖縣主簿皆不行嘗請兩浙轉運司解亦終
不遂淳熈六年八月十二日以疾卒年始三十娶朝奉
郎江南東路轉運司主管文字吳良驥之女後七十有
九日亦卒七年十二月初六日合祔於羅青原將仕墓
之左三子曰木曰紹曰愛伯清少時將仕竒其敏悟為
築西園舍旁延名士講授鄉之秀民願請業者悉聚而
館焉伯清既用力于學益知師友之可親辭氣悃款未
嘗不以善其身迪其族衣被其鄉閭為主退而驗其語
隨其力之所至皆有以自見識者始竦然不敢以内交
要譽期之嵗嘗大侵鄉人有不忍髙其糴以牟利者問
之則曰此吾在西園所講也於是又知伯清之志非特
信於朋友且有從而化者矣將仕沒里閭意伯清書生
易與睥睨者甚衆母楊夫人亦憂之及涖家政物情土
俗洞見表裏而一本於厚環田廬四旁悍者馴媢者弭
無有嘗以事者既服其能而重感其意也平生所聞於
師友者方將次第出之而伯清則死矣予每患學者顓
固而窒於用才如伯清乃遽奪之不得極其所如往予
非特為郭氏惜也伯清死今期年往來者皆道西園弦
誦之聲不衰兄弟朋友相厲以學若有督趣之者曰吾
伯清不可負也嗚呼是豈聲音笑貌所能為哉予之知
伯清盖有不盡者矣銘曰
西園之木與日升兮維子之植衆所馮兮西園之木與
嵗老兮維子之志神所保兮
　　　陸先生墓誌銘
陸氏出媯姓陳公子敬仲適齊别其氏為田田氏有國
宣王封其少子通於平原陸鄉又别其氏為陸五代末
有占名數撫之金谿者曰德遷盖唐乾寧宰相希聲之
孫也德遷生有祥有祥生演演生戩戩生居士賀以學
仃為里人所宗有子六人先生諱九齡字子壽於次為
第五幼明悟端重十年䘮母哀毁如成人少長補郡博
士弟子員時秦丞相當國場屋無道程氏學者先生從
故編得其說獨委心焉乆之新愽士且至聞其雅以魏
晉放逸自許慨然嘆曰此非吾所願學也賦詩徑歸結
茅舍傍講習兼晨夜不怠先生年猶未冠於取舍向背
已知所擇如此吏部郎襄陵許公忻直道清節在中朝
名論甚髙屏居臨川閉門少所賔接一見先生亟折輩
行與深語恨相遇之晚他日許公起守邵陽思與先生
游先生亦樂從其招凡治體之升降舊章之損益前聞
人之律度軌轍每亹亹為先生言不厭所以屬之者厚
矣既歸益大肆其力於學廣攬博咨深觀黙養如是者
盖十餘年乃束書入太學太學知名士聞聲争願交始
則樂其可親乆則知其可事屏所挾北面而稱弟子者
甚衆祭酒司業酌衆論舉以為學録先之以身正之以
漸行之以無事雖跌宕見鐫譙者退亦心服不知怨之
所在焉登乾道五年進士第迪功郎桂陽軍軍學教授
以母老道逺改調興國軍軍學教授地瀕大江民寒嗇
罕游校官先生不以職閒自佚端榘矱肅衣冠如臨大
衆勸綏引翼士方興於學而先生以家難去官矣服除
調全州州學教授未上以疾終於家實淳熈七年九月
戊寅享年四十有九母饒氏繼母鄧氏用光堯慶壽恩
封太孺人娶王氏知通州瑊之女而元豐左丞之曾孫
也子艮之女二人皆幼是嵗十二月甲申葬于鄉之萬
石塘初居士潜德不試采司馬氏冠昏䘮祭儀行之家
至先生又繹先志而修明之晨昏伏臘奉盥請袵觴豆
饎爨闔門千指男女以班各共其職儉而安莊而舒薄
而均禮俗既成雋者不敢踔厲朴者有所據依順弟之
風被於鄉社而聞於天下其儀節品式江西士大夫多
能道之至於先生忠敬樂易優而柔之曲而暢之遂濟
登兹者則非言語形容之所及矣先生兄弟皆志古耆
學燕居從容講論道義誾誾衎衎和而不同伯仲之間
自為師友雖先生所以成德其資取者非一端然家庭
追琢封植之功與為多焉休暇則與子弟適場圃習射
曰是固男子之事也自是里中士始不敢鄙弓矢為武
夫末藝嵗惡多剽刼或欲睥睨垣墻曹耦必搖手相戒
是家射多命中毋取死故獨無犬吠之警廬陵嘗有茶
㓂聲搖旁郡聚落皆入保並舍民走郡請先生主之郡
如其請門人多不悅先生曰古者比閭之長即五兩之
率也士而耻此則豪俠武斷者專之矣今文移動以軍
興從事郡縣欲事之集勢必假借主者彼乘是取必於
里閭亦何所不至哉冦雖不入境閑習屯禦皆可為後
法其在興國學廩名存實亡簿書漫漶不可考先生為
覈實催理受輸之法白郡授有司行之科條簡明士得
其養凡經世之務職分所當知者未有聞而不講講而
不究此一二條特因事而見者耳先生和順不違物而
非意自不能干簡直不狥人而與居乆益有味四方學
者踵門請益羣疑塞胷糾纒轇轕雖善辨者不能解先
生從容啓告莫不渙然失其疑而退非惟動悟孚格固
有所本亦其用力於自治者既專且乆人之疢疾皆嘗
折肱浮湛滑濇適中其病聽之者於其心有戚戚焉至
于扞格不入必寛養以俟其可未嘗無益而雜施之也
天下之治方術者多矣囿於異端小道者既不足與議
晚進新學間有聞君子之餘論者又多既其文而不既
其實摹規而畫圓擬矩而作方雖或似之而卒非也方
先生勇於求道之時憤悱直前盖有不由階序者矣然
其所志者大所據者實有肯綮阻之雖積九仞之功不
敢遂有毫釐之偏雖立萬夫之表不敢安公聽並觀却
立四顧弗造於至平至粹之地弗措也屬纊之夕與其
昆弟語猶以天下學術人才為念少焉正臥整衣衾理
鬚髯恬然而終所謂仁以為己任死而後已者盖於此
見之荆州牧廣漢張公栻與先生不相識晚嵗還書相
與講學問大端期以世道之重無幾何而張公沒又半
嵗而先生下世矣豈道之顯晦果有數存乎其間邪雖
然來者無窮而義理之在人心者不可泯也先生之志
必有嗣之者矣葬有日其友吕某為銘二十九字識其
窆曰
自古皆有死盡其道而終者幾希是維宋陸先生之墓
百世之下尚永保之
　　　鄱陽王安母程氏墓誌銘
自予病廢退居婺之金華杜門謝客婣戚哀其羸而重
於數勞之也亦罕過之今年春大雪十日窮巷無行者
午睡起聞啄剥聲顧童奴曰是必有異趣視之往譍門
則曰是東萊吕氏乎啓闗以謁入曰鄱陽哀子王安予
亟扶曳與為禮且拜且泣曰安不幸䘮母不自意忍死
圖大事既斬板矣又不自量欲傳載吾母之德善以紓
㒺極之痛用敢請于家君聚糧趼足自歸于門下予蹙
然曰子於親則篤矣以某之罷惰尚無以自見於今世
屬以千載不朽之託則非其人手足攣痺三嵗于兹彊
以冶金伐石之事則非其時不寧惟是婦人名不出閫
而墓之有碑盖漢氏之末造也子茍尚志飭身使後世
知有子姓名為之親者斯不泯矣何以文為則又泣數
行下曰先生之教既聞命矣抑中心有不能自已者敢
試陳之安之家聚口衆度伏臘堇堇耳吾母佐吾父縮
衣節食聘士教子塾師姜君慶貧甚獨與二女居吾母
親為拊養已而皆資遣之姜君有消渴疾每講罷索巨
觥引滿如奉漏甕沃焦釡少遼緩則殆不濟閱數年吾
母終無倦色鄱陽士鄉也安之椎鈍而有司兩寘之貢
籍閭巷之人皆為王氏賀吾母獨未以為足安未敢以
是為報也三十年間齷齪拘畏雖無能短長鄉之長者
以其不叛於士檢稍稍遣子弟從安游安始少自慰而
吾母則亡矣茍免䘮猶視息於人間固不敢自畫以負
吾母之意道逺年徂懼不克濟先生幸賜之言此志豈
不益可保予矍然曰子之志及此豈敢以疾病為解考
其家世本末孺人姓程氏饒之德興人曾祖守益祖萬
父棫適同邑王君彥暉淳熈三年天子稱觴德壽宫賜
髙年者爵孺人實始封後三年十月二十六日以疾卒
子男子四人長賔次安次憲次宗子女子二人皆已嫁
而卒孫男女十二人十二月六日葬于縣之唐原又明
年二月乃表其墓又為銘遺之曰
藐是吾身吾親之枝可舟可梁榦者百圍死事皇皇生
事業業母俾斯文獨有枝葉
　　　金華游玠母陳氏墓誌銘
出赤松門十二里並驛道得支徑右折而南岡阜迤邐
相屬行三里許至後湖之原有墓焉是為郡貢士陳敏
之女迪功郎致仕游夔之妻迪功郎新澧州州學教授
玠之母生十有七年歸游氏又四十一年以疾卒實淳
熈七年十二月二日其葬以明年四月四日男五人長
即玠也次璞次璣次珙次瑀女三人長適鍾麟次適汪
知古幼在室前葬玠奉贄幣請曰玠之母本儒家方三
舍法行時郡以外祖充賦貧不能上道竟老於布衣吾
母常恨之故相家君教諸子尤力玠每游學紉補炮烹
米鹽靡宻悉出吾母之手甫得一官未及致鍾釡之養
而遽悼棄之鄰里莫不為玠酸鼻而玠之煢獨則人有
不及知者焉建安之游唐德宗世有别居邵武者入國
朝枝葉益蕃獨玠之系無仕者崇寧中吾祖輿母隃嶺
徙名數於婺之金華今七十有八年矣玠既賜第家君
誨之曰汝曾祖以上兆域皆在邵武汝祖嵗或一再往
省焉汝諸父雖不及汝祖之數猶間往省焉自吾之老
不能蒙霜露犯寒暑以問訊松檟然每往來吾心也汝
幸免於課試之累盍趣裝代吾行玠再拜受命比還吾
母已屬疾且喜且勞曰吾兒始識先世丘壠矣跋涉無
恙乎改月遂至大故治湯液䕶衾裯之日視諸弟為獨
少此玠終天之恨也祖墓岸城濠湫隘無以族昭穆乃
卜地於城之東婦人無外事法不當有銘然玠不孝之
罪上通於天一旦殞滅諸弟稚昧未勝灑掃之職將不
瞑目於地下矣願先生哀而識之予告之曰子之家常
如今日雖八百里之邵武不知其逺况十餘里之後湖
乎苟其不然則負城之阡猶可憂也子盍反其本矣銘
曰
北門之池蔽芾其陰東門之原封之自今我圖其新而
舊勿替勿替引之維昭武是視
　　　金華時澐母陳氏墓誌銘
大司徒以本俗六安萬民初一曰媺宫室次二曰族墳
墓是維死生之大紀三代相傳而不變者也居焉而父
子有秩兆焉而昭穆有班竒衺譎怪之說未嘗出於其
間斯民之生老壽蕃祉繫族以宗名官以氏至于千百
年而不替王政既息舉丘封竁窆之柄委之巫史妖誕
相承誘怵並作民始忍以啜粥飲水之時起射名干利
之望窀穸所卜畔經逺祖度越疆畛孤峙數舍之外服
降屬疏盖有樵牧不禁者矣甚者兄弟忿鬪或謂是山
於伯獨吉或謂是水於季獨凶狐疑相仗暴其親之遺
骨而不可檢是可哀也已學士大夫慨然尚論先王之
制則世共譁以為闊於人情予獨於陳夫人之葬有感
焉夫人生於壼幃之中組紃是習饎饋是共未嘗親接
儒先之餘論也病革屬其子曰必祔我先舅之傍毋深
狥葬師以咈我志遂攻位於舅之東墓白楊塢然則墳
墓之族實人情之至願當巫史紛若之際猶有不讀周
官暗與之合者禮豈彊人者哉故予樂道夫人之事而
論次之夫人諱瓌曾祖某祖某父某男四女一孫男二
時氏金華右族舅沒姑老夫人以冢婦傳家闔門千指
無違言每與其夫語必曰先舅無恙時賔禮髦畯課督
其諸孫孫為如何君主其外我主其内毋使一事減於
舊可也其子見里有藏書者歸有羨色夫人出簮珥直
數十萬俾為僦工費且曰吾家非窮空也特欲汝曹異
日見此書不忘吾此意耳夫人沒後諸子為予誦之輒
涕下不能禁庶幾有成其志者銘曰
葬書五車重折軸徼祥畏禨墓不族淑哉夫人見何獨
纊息留言毋逺卜有欲踵之求其躅皇舅之原原左麓
　
　
　
　
　
　
　東萊集巻十三
欽定四庫全書
　東萊集巻十四　　　　　宋　吕祖謙　撰
　　傳
　　　東萊公家傳
吕氏系出神農受氏虞夏之間更商周秦漢魏晋下逮
隋唐或封或絶五代之際始號其族為三院言河南者
本後唐户部侍郎夢竒言幽州者本晉兵部侍郎琦言
汲郡者本周户部侍郎咸休其昭穆疏戚世逺軼其譜
而河南者祖為最盛河南之吕入國朝有為起居郎知
泗州者曰龜圖生䝉正相太宗真宗謚文穆起居之弟
曰龜祥嘗為殿中丞知壽州壽州生蒙亨終大理寺丞
寺丞生夷簡三相仁宗與文穆仍以公開號於許冊拜
太尉就第薨謚文靖配享仁宗廟廷文靖公有子五而
二至相輔公弼事英宗神宗為樞宻使謚惠穆公著事
神宗哲宗歴樞宻副使門下侍郎尚書左僕射司空平
章軍國事申國公謚正獻盖其自獻公而上勲德行治
皆在太史氏正獻公三子伯曰希哲以經入侍哲宗崇
政殿封滎陽子是實生公用公貴贈太子太保公諱好
問字舜徒榮陽公之冢子也生數年以門功守將作監
主簿委已於學髫嬉童習不屏而絶范蜀公鎮與正獻
公兄弟交公幼拜蜀公於堂唯諾進趨無違禮蜀公慰
納甚備待之如成人吳侍講安詩至伉簡少許可每見
公輒自失嘆曰吕氏有子矣稍長學益成行益修諸公
長者皆折輩行從公游初監在京雜賣場正獻公當國
在事者以公親宰相孫闊其條約不以簿領累公公愈
益自厲明夜治文書若有程督之者哲宗皇帝同宣仁
聖烈皇后聽政以樸素先天下四方貢獻一歸之有司
斥賣以佐經費吏或下其估以自私公獨漠然如不見
終秩未嘗售一物正獻公薨天子加恩諸孫將擢公寺
監丞公固辭推以與從父兄徙監金□門文書庫職閒
無事公所樂也始得大肆力於經術忘晦明寒暑之變
當是時正獻公賔客半朝廷争欲致公稍自降屈出一
語則躋臺躐省唯自擇公深自晦匿日與碩師鴻生講
道窮巷中未嘗掛謁刺於權門之籍時論歸其靖退調
真州春料船場黨事起滎陽公謫和州公自免歸徽宗
皇帝即位號召耆艾皆集闕下滎陽公入為祕書少監
公以便親監在京綾錦院崇寧初權臣修元祐之怨治
黨錮甚急羣譴輩黜廷中為空於是滎陽公廢居宿州
公亦以元祐子弟例不得至京師兩監東嶽廟客於宿
者七年自正獻公時悉禀賜以振宗族無留貲其後再
更黨禍家愈窶或日旰竈薪不屬公上奉二親下任數
百指之責從容養志奏甘毳娱顔色米鹽之問不至寢
門而家人亦化公德怡怡然忘其貧復調真州春料船
場司揚州儀曹事揚據南北衝賢士大夫舟車上下必
過公而拜滎陽公於堂如楊侍郎時中立陳右司瓘瑩
中每過揚與公語連日夜不厭所言皆經世大畧揚帥
蔡卞自知不為公論所右欲扳善類自解待公特異拜
疏薦公於朝公以禮自持卞終不得而親乆之卞自揚
得政同府掾屬拔擢略盡獨公滯於故官卞遣其黨訹
公以利曰子少答我公即坐階顯列矣公笑不應遭内
外艱終制無復仕進意客潁昌之陽翟者又十二年巻
道環堵閟光韜華嗒焉與世忘然譽望日尊賢臨一時
宣和之季故老踵相躡下世獨公與楊公中立無恙諸
儒為之語曰南有楊中立北有吕舜徒盖天下倚以任
此道者唯二公云未幾金人稱兵徽祖傳位皇太子是
為欽宗皇帝靖康元年正月敵騎薄都城乞盟而歸天
子銳欲更置天下事寤寐畯良近臣交口薦公欽宗雅
聞公名趣召公驛書道相及未至除左司諫諫議大夫
賜進士出身間兩月擢御史中丞始徽宗前内禪之二
日下哀痛詔解散黨禁削除新法盡復祖宗之故郡國
宣布詔書聽者至感泣然蔡京持權餘二十年黨戚根
據内外皆害其事莫肯行欽宗雖屢敕有司亟如詔陽
應而陰不隨毛舉一二事以塞責名更張而大扺猶蔡
氏之舊公首為上言太上皇之詔時之利害政之闕失
無不備載縱使直言之士伸紙執筆得盡其言亦無以
過於此矣今陛下雖有奉詔之名而未有行詔之實願
陛下書太上皇之詔置於几間一一行之所以安宗廟
定中國靖邊圉之䇿在此而已又言陛下宵衣旰食有
求治之意發號施令有求治之言逮今半年所謂意者
終未能行所謂言者終未能副盖左右前後之人不能
推廣盛德而陛下失於容養不能成之以剛也臣將見
陛下淳厚之德變為頽靡之風矣又言陛下自即位以
來欲復祖宗之法然左右前後率多陰謀沮格必欲不
行名為罷蔡京之法度而今所行者實蔡京之法度也
名為去童貫之軍政而今所用者實童貫之軍政也何
以言之祖宗之法既未復而所改所罷者何事斯民何
以至今不被陛下之德澤也陛下若不革京貫等所為
銷京貫等所引恐無由可致太平欽宗甚鄉納公新從
下土來以孤身徧犯衆怨深探用事者包藏䝉蔽顧望
之情披抉囊橐為上索言之小人自知情得皆異目視
公公勇不自恤奮筆益力累疏蔡京之惡投之海外且
請􁆾朋附之尤者黜以厲其餘建白收王安石王爵以
定名分正神宗配享以判忠邪褒表江公望張庭堅任
伯雨龔夬以開諫爭刋青苗斂散之令以紓民力湔元
符上書之譴以起士氣章前後數十上欽宗數對輔臣
稱公論事有體嘗奏事直尚食進膳時公請退欽宗固
留公畢其說漏下數刻乃罷其命公為中執法諭曰朕
夜閱班簿廷臣無出卿右者且以卿元祐子孫使天下
知朕好惡眷矚日隆恩意禮秩羣臣莫敢望媢忌者寖
多金人釋都城之圍也大臣意其不能再舉武備益弛
軍書邊遽猶襲承平故態旬稽月留不得决語公拜言
職之六日即言昨敵在闕要盟劫質志滿氣盈而歸益
有輕中國心秋冬之間草枯馬肥能保其不傾國再來
乎然則禦敵之備在今三數月之間而已日月如此之
迫冦敵如此之大當速講求以備不虞又言邉事經畫
晷刻可辦者率皆旬月不見施設臣僚奏請皆不行下
今敵人復有深入之意而區(闕/)　　　異於前日此臣
之所深懼也及秋敵騎駸駸南下大臣不知所出遣使
講解冠盖屬路不絶敵外相應答而攻城略地自如告
急者日三四至諸將以和議皆閉壁不敢前公進言所
謂講和不進兵者彼當頓兵境上不敢相侵然後朝廷
亦勿進兵可也彼既欲和而攻我不已今日破一城明
日破一縣朝廷猶執議和之說不謀進兵遣將臣恐比
至得和河北諸城徧被其害矣今日之計和與不和皆
當為備有備無患條守禦之䇿甚悉如論防河非選將
練卒倉猝必不可倚厚集滄滑邢相之戍以遏奔衝列
勤王之師于畿邑以衛京城皆見抑厭不省居無何敵
陷真定攻中山上下震駭大臣狐疑相杖以議和為解
不為出師公率臺屬請對争之劾大臣選懦誤國辭指
痛切大臣怒請出公知袁州上内嘉公忠而不得已於
大臣下遷公吏部侍郎既而敵騎臨河並河諸屯聞鼓
聲鳥獸散無北向發一矢者敵徑渡遂壘都城下欽宗
悔不用公言進公兵部尚書閏十一月丙辰都城失守
欽宗召公入禁中公晝夜不去上側軍民數萬讙譟斧
左掖門求見上公從上御樓諭遣乃散衛士長蔣宣帥
其徒數百露刃升祥曦殿邀乘輿犯圍西出左右奔竄
獨公與孫公傳梅公執禮侍上蔣宣大聲曰前日宰相
信任姦臣不用直言致國家如此孫公訶止之宣以語
侵孫公公徐曉之曰汝數百人忘家族冒重圍衛上以
出可謂忠義然乘輿將駕當相與物道途載糗粻具厞
屨無闕而後動宣詘服曰尚書真知軍情麾其徒退然
衛士桀驁怙亂至坎宫垣盜禁帑珠玉無所忌公議以
禁衛單寡為名召陜西將渠造以西兵五百補其缺造
以兵入衛士皆迎自戢潜棄珠玉溝瀆或瘞墻陰殿中
復肅辛酉欽宗幸金營公實從十二月癸亥欽宗至自
金營靖康二年正月庚子欽宗再幸金營公復從既駐
蹕命公還都城慰拊既旬日聞北狩之議公悲憤廢寢
食移有司請老孫公及簽書樞宻院張公叔夜交止公
曰此尚書求退時耶傳輩與聞大政國家至此義當前
死公闔門不出興復之責將誰屬語未卒公泣數行下
曰某家世輔相非愛死而後國家恐能薄祗取辱耳二
公命我以義我敢不聽茍利社稷死生以之二月丁卯
徽宗皇帝幸金營壬申張公孫公將之金營與公决别
南薰門慟哭握手相勉以忠義哀動行路觀者莫能仰
視當是時二聖既幸金營太子諸王皆扈從無留者獨
太上皇帝以大元帥康王總戎朔方内外隔絶莫知元
帥府所向人心危懼公遣客蔡安中省吏張思聰潜求
康邸姻戚得韋淵蔣師愈又得給使孫卞郭貴於民間
潜詢行府次舍以俟敵間元祐皇后自崇寧中復降居
瑤華宫公在(闕/)省具道本根所以誣罔狀請還位號欽
宗竦然曰當即出制耶公曰欽聖后臨朝既命位號以
姑復婦名正體順崇寧詔書非道君雅意徒迫於蔡京
輩耳陛下視元祐皇后伯母也今欲尊崇不當下制舉
欽聖已行之命足矣欽宗然之初還自金營意金且退
(闕/)詔近臣豫定赦文公請首以復元祐皇后載於赦下
屬藁未布而敵情中變欽宗再幸金營矣后雖不克復
然乆處外宫名號不聞於外以是獲安公深維宗社之
寄獨太上皇暨元祐皇后在日圖推奉之策敵既得志
其衆皆思歸太宰張邦昌前使金為所質(闕/)與俱來大
帥尼雅滿輩欲捐河以南委之邦昌而去公素不與邦昌
接聞之憂甚造邦昌所善吕勤訪其為人勤曰公毋庸
憂邦昌齪齪畏謹懦人耳公陰自喜曰吾事其濟乎三
月辛卯朔邦昌入居都省公說之曰相公之入為真欲
立乎抑姑塞敵意而徐改圖乎邦昌驚曰是何言也在
朝士大夫皆道君與上所擢若邦昌果有此意誰復見
容公曰相公及此言非唯宗廟社稷之福亦相公家族
之福也因從容道敵中事邦昌曰邦昌在尼雅滿軍誰何
嚴急環床皆甲卒夜卧輾轉輒升床檢校公以言動之
曰此敵情也相公知中國人情所向乎今日人情畏金
人兵威耳金人既去復保人情如今日乎邦昌變色曰
然公曰金人言語不通本不敢有意中國特以契丹遺
民讎夾攻之役而燕人之被遣者怨我納之死地合二
憾以求逞於我故縱㬰金人以至於此然大元帥在外
人心有系元祐皇后在内敵復不知殆天力也相公雖
勉塞敵意以紓難盍亟定還政復宗廟社稷之計則可
轉禍為福邦昌曰此邦昌之心也公曰某所以不顧家
族首建此議者以三世輔相當以復趙氏為己任願相
公毋與好利者謀以亂視聽邦昌曰謹受教公退而傾
橐中裝募勇士李進持帛書走大元帥府進縋城徑重
圍為候者所遮以善解說得免它日公復見邦昌曰相
公權以濟事雖迫於彊敵當微示人以意邦昌曰奈何
公曰省中非人臣所宜處盍寓直殿廬晨出毋令衛士
俠陛敵所遺袍帶非戎人在旁弛勿服車駕既未還所
下文書不當尚稱聖㫖邦昌皆如公言邦昌又謂公曰
舜徒賢德衆所推與今日欲安宗廟社稷非得公共事
何以濟因請公攝門下省公始不肯當邦昌曰政府虚
位敵中遣腹心來據之將奈何公念肘腋間參以敵人
且敗大事遂不復辭親黨或諗公宜闔門勿出公曰某
身為世臣敢潔其身而忘國家大計乎公雖攝門下省
止書兵部尚書銜日治兵部事自如同列誚之公曰受
命於上不可改也卻奉祿不内以兵部印封其劵至饘
粥不繼鄰僧哀公之窮丐米遺公賴以少濟徐秉哲亟
請邦昌改年曰不則敵人必大見猜公固争得已然臺
省文移畏敵不敢以靖康冠嵗月公不能禁獨兵部符
檄仍稱靖康二年諸公聞之頗有效者吳幵莫儔請邦
昌見金使於紫宸垂拱殿公曰二殿乃正衙其可耶幵
曰既權宜攝政權宜御此殿亦何傷公曰相公左右皆
宫省乆吏驟見御正衙必憤駭以為即真變且不測邦
昌矍然而止王時雍議肆赦公争之數日不能得公曰
赦書日行五百里今號令不出一城四壁之外皆非我
有將誰赦邦昌笑曰俚語謂錢氏肆赦五百里外恐入
李王世界公曰錢氏猶有數州地五代之際非素有君
臣之分豈今比耶邦昌悟遽追其赦公乘間語邦昌曰
天命人心皆歸大元帥相公若先羣議之未啓遣人推
戴則功無在相公右者若撫機不發則它人將有其功
聲大義而來討悔可追耶邦昌曰非敢緩也兵戈蔽道
將何塗之從公曰第預遣人俾軍民聞之雖未克行異
時按遣人日月猶可自明不然豈惟相公不可自保某
輩家族亦豈可保耶於是遣謝克家奉傳國寶往大元
帥行府須敵退發金人還師有期邦昌將出别金人公
曰金人或留兵防衛何以處之邦昌曰恐不至此公曰
不可不為之備若留兵則動息為所脅制釋位還政之
謀皆不得展社稷危矣相公當以死争逆順之分政在
今日相公其勉之邦昌至敵營尼瑪哈果欲為邦昌置衛
邦昌力辭翌日敵又遣髙慶裔王汭來道留兵事公謂
慶裔曰南北異宜恐北兵不習風土或不遵南方要束
必不相安慶裔曰留一貝勒統之可也公曰時向熱貝
勒貴人假如萬分一致疾則南方負罪益深慶裔曰諾
吾軍近在河北有變馳一騎見報則下鐵騎相援矣遂
不復留兵四月庚辰朔金人中軍行辛酉金人後軍行
壬戌金人掃地軍行公謂邦昌曰大事其可緩乎或曰
敵去未乆請俟踰年公怒曰踰一日已懼其遲儻城外
推尊冊立則城中奈何邦昌曰彭寵之事安保其無舜
徒所謂愛人以德者也或曰敵若回兵公能禦之乎公
曰金人糾合諸蕃啗以中國之利故為金用今子女玉
帛既厭其欲各思反其巢穴豈能刼而復南政使回戈
則死於宗社處死有名茍猶豫不亟决軍民有變吾屬
必為所魚肉遺臭萬世矣邦昌從公䇿遣使詣大元帥
府勸進請元祐太后垂簾聽政議已定邦昌下書乃尊
后為宋太后公曰此事發端於予若云宋太后則人心
疑懼矣吾不可預其禍亟在告卧家邦昌宻使后姪孟
忠厚持所上太后奏視公曰前日未敢正名出於畏偪
非敢中變也公起見邦昌竟如初議甲子元祐太后入
居延福宫乙丑羣臣見太后於延福宫太后泣羣臣亦
泣太后曰豈意國家遂至於此祖宗積德甚厚康王仁
孝剛勇又何慮耶戊辰公趣邦昌歸政太后邦昌欲俟
明日公曰時不可失遂以日晡集百官將校諭以太后
垂簾迎大元帥入纂大統己巳邦昌易服歸太宰班出
次資善堂庚午元祐太后自延福宫入拱宸門御小殿
垂簾聽政公始議迎后或以為無益后之將就輿都人
初聞蹕聲喜極皆嗚咽流涕塗經太廟父老童稚引首
望廟垣驩呼鼓舞濤翻雷動闐衢溢陌異議者大詘服
建炎元年五月庚寅朔大元帥康王即皇帝位于南京
大赦改元太后降手書以是日撤簾命公奉手書詣行
在所慶登寳位癸巳次南都乙未賜對上勞公曰宗廟
獲全皆卿之力也除尚書(闕/)　　　秩中大夫封掖縣
男公感慨知遇為上深陳致亂之原講求故典期以嵗
月盡還祖宗之舊録節義拔滯淹飭邊備大略粗舉李
丞相綱夙敬公同在廟堂相得甚驩士大夫之在圍城
者李丞相槩欲以叛逆罪之公曰王業艱難政含垢納
汙之時遽䋲以峻法懼者衆矣圍中士大夫責以不能
死則可若直謂之叛逆彼豈無辭乎李丞相意不厭數
遣其客胡珵要說公區圍城人為三等以差行戮且曰
必如是方可表公忠誼之節公謂珵曰與君俱處城中
衆以為可罪者纔十許人耳餘人本末吾輩所共悉寧
可以叛逆加之耶由是李丞相始不快公矣時臺諫多
李丞相所厚因論圍城事并以中公太上皇出手札付
尚書曰吕某昨邦昌僣號之初即募人賫帛書具道京
城内外之事金人南退又遣人勸進考其心迹與餘人
不同言官所不知仰尚書省行下公上章謝且力求去
曰臣世受國恩異於衆人親受賢者之責所以不避敵
人滅族之禍遣人冒圍賫書於陛下畫謀奉迎向若敵
人網羅得臣所遣之書而臣之謀畫萬一泄露臣之一
身當如何臣之家族當如何然則臣果愛死耶果不敢
愛死耶臣之心迹顯然明白臣今求退乃其時也乃初
心也臣猶自以為當去况它人乎况言者乎章連上至
七八太上皇雖重惜公去而知公歸志確不可奪除資
政殿學士知宣州時七月己酉也八月辛未公入辭賜
茶便殿敦諭温渥公下車之十日劇賊張遇聚徒數萬
陷繁昌勢張甚聲搖江東公治城壁聮保甲逺斥候扼
險隘賊望風震讋犬牙不入宣境明年三拜疏請祠詔
提舉臨安府洞霄宫建炎三年冬祀進封東萊郡侯敵
騎比嵗大入江湖間羣盜蠭起公避地轉徙于筠于連
于郴于全于桂靡有定止紹興元年七月丁酉以疾薨
于桂州享年六十有八訃聞詔贈五官䘏禮視常典有
加八月壬申藁葬于桂州城南之龍泉子男五人長本
中嘗任中書舍人直學士院終於左朝奉郎提舉江州
太平觀次揆中終於郊社齋郎次弸中嘗任駕部員外
郎終於右朝請郎主管台州崇道觀次用中嘗任兵部
員外郎終於右朝奉大夫主管台州崇道觀次忱中嘗
任提舉江南東路常平茶鹽公事終於右朝奉郎知饒
州女一人適右朝奉郎蔡興宗孫九人曰大器大倫大
猷大鳳大陽大同大麟大虬大興曾孫十六人曰祖謙
祖仁祖儉祖恕祖重祖寛祖慤祖平祖新祖節祖憲祖
永祖志祖慈祖義祖忞而大鳳大陽大同大興皆蚤夭
公體氣髙亮音吐洪暢衣冠甚嚴顧盼煇如也平生經
籍之外無它嗜居陽翟年六十餘矣猶自課誦五經日
終一秩晨起環庭除諷詠聲琅然雖少年有所不逮滎
陽公道學為世宗公蚤得其傳樂天知命阨困湮鬱排
抑詆挫無入而不自得晚歸朝廷遇大變兩陷敵營出
入白刃間左右喘汗無人色公裕然如平時諸帥争前
問公康王駐軍何地公曰名王貴人在國門外猶且不
知况圍城中耶一帥怒目公曰尚書秪為趙氏乎公曰
家世輔相實為趙氏聲淚俱墮時梅尚書執禮陳侍郎
知質程侍郎振安給事扶以括責金帛不愜敵意駢首
就戮中書髙舍人伯振微服匿里舍為敵所族公正色
抗對不少下旁立者代公縮頸故事誕節前期一月即
浮屠老子祠祈祥㑹乾龍節有司脅於敵廢不講公獨
往景德寺之寶勝永慶院行禮是日金使在館公不顧
其在桂林疾既革資政劉公珏訪公卧内公與劇談慷
慨憂國言不及私迨至屬纊神閑氣定談笑而終公於
死生禍福之際盖如此靖康之難公含垢忍恥以就大
計晚進後出不知前輩本末或以病公給事中胡公安
國每為公辯且錄其語曰河間劉長歴丞相莘老之孫
也來見曰諸人事邦昌者固不足論獨吕舜徒可惜余
曰舜徒固自不同在圍城中遣人以蠟彈致元帥盖累
朝輔相身為世臣同國休戚必欲復趙氏社稷故偷生
忍死偽楚之朝斡正大事誘導邦昌使之歸宰相班勸
進元帥皆其力也微斯人則邦昌外倚金人為重内有
范瓊之兵王時雍馮澥李回等已為之用京師人不知
世間有三綱但云得邦昌救其死命莫不徳之占據都
城呼吸羣小亦大索處置使舜徒死節第潔一身耳以
此易彼故寧受汙辱以救大事四方士大夫聞公之薨
以文致奠紀公忠節者甚衆如御史中丞常公同則曰
京師之禍廟社傾隳公以一身扶顛持危安劉之業平
勃難之丞相吕公頤浩丞相秦公檜則曰二聖未歸公
不敢死竭力戴上以為天子胡公世大儒常公以風節
聞其言皆世所取信吕秦二相亦身在兵間熟當時事
者也紹興八年公長子舍人以臺劾罷語猶及公第四
子兵部疏其誣辨於朝詔錄送史舘於是公之大節始
明於世公之薨也冦難未平葬故有闕後二十四年乃
克改葬公於婺州武義縣之明招山實紹興二十四年
閏十二月己酉也惟公薨距今踰三紀言論風㫖浸不
傳於世謹叙次終始藏於家使子孫有攷焉
　
　
　
　
　
　東萊集巻十四
欽定四庫全書
　東萊集巻十五　　　　　宋　呂祖謙　撰
　　紀事
　　　入越録
淳熈元年八月二十八日自金華與潘叔度為㑹稽之
游辰後出旌孝門五里至闗頭南折入㑹稽路二里桐
樹嶺八里東藕塘城東陂塘此為大溉田甚博他時夏
秋之交輒涸今歲雨澤以時田不卬水秋深猶瀰漫也
十五里含香民居頗成聚落道旁野塘木芙蓉初發映
水殊有思致十里義井五里上下倉十里孝順鎮十里
自驛路北折入香山路五里宿杭慈潘氏莊凡行七十
里是日凝陰不開風襲人已有力始御裌四山雲氣滃
然岡巒出没申後微雨夜遂大　二十九日早冒雨行二
里小鳯林寺涉溪屈曲稻塍間泥淖没屨五里苦山二
十里梅口邸舍蠲潔勝官道蓋行賈避義烏市征往往
出此十五里香山林壑稍邃八里下稠巖景德寺寺屋
可百年繪事皆朴質飯于小軒方池叢竹皆有趣然稍
蕪矣七里唐口自是復出驛路老梧離立道旁濯濯如
青玉榦又二里宿逆旅凡行五十九里晡後雨方歇所
歴大抵匆匆不能詳也　三十日早發二里石斛橋溪流
潺潺崖旁大石如屋橋西走浦江道也度橋而北十里
石牛有樓臨路樓下牖戸亦明敞主人留小語云創以
待使客非其居也所謂石牛者道下塘卧石若牛水滿
不可見五里洞井居民依小坡植雞冠花數百本冠距
低昻大類尸鄉祝雞翁舍雲薄見日已而大霽十里新
界自石斛橋道出兩山間少曠土至此山圍始寛秋稼
極目黄雲蔚然過義烏東陽浦江永康四縣巡檢寨婺
越界焉五里邵家灣觀五指山其巔石如駢拇然近視
不若逺望飯民家舍後水竹可步逢驅羊行賈者數百
蹄散漫川谷風毛沙肋頓有汧隴秋色五里涉楓江土
俗諺云第一揚子江第二錢塘江第三楓江蓋甚言其
水波惡實小溪耳聞春夏頗湍悍今僅至脛而已南岸
有覆斗山山形正方若斗覆五里興樂槿花夾道室廬
籬落皆整五里界牌隴平坡淺草隱隱起伏環山城立
真監牧地也五里牌頭市道分為兩北道出漁浦度浙
江入杭東道入越輪蹄擔負東視北不能十一市傍斗
子巖巖旁獅子山首昻背偃畧類狻猊五里寒熱阪五
里宿硯石村凡行六十五里屢愒逆旅墻壁横斜多市
儈牓帖大要皆尤人語斯其所以為市道與悚然久之
九月一日晨霧上横隴東嶂出日金暈吞吐少焉全璧
徑升晃耀不可正視升數尺韜於雲絢采光麗因蔽益
竒非浮翳所能揜露稻風葉皆鮮鮮有生意五里里湖
五里蔡家塢五里桐木嶺五里諸暨縣入縣北門人煙
猶蕭疎縣方築社南垣兩松樛枝小異里許至市自縣
治前東折度下橋橋屋半圯矣並大溪行流甚壯其源
一自東陽一自浦江一自孝義至街亭合流逕縣城又
逕蕭山浮橋入浙江縣東陶朱山頗雄自入新界已巋
然見之出縣東門山益逺川原益曠田萊多荒蓋沮洳
不宜稼而然五里放生橋道左女貞新葉生黄緑間錯
如行閩粤茘枝林五里馬秀才店店旁小室隨事蒔花
草馬久罷舉矣三里雙橋畈二里烏石其南入剡百里
而近十五里苦李橋溪磧頗清淺木陰扶疎百餘步入
山徑五里至新店灣復得平地五里栗橋登栗嶺五里
冷水望東嶺神祠縹渺雲間下坂稻穟垂黄際山數十
里平鋪如拭洋洋乎冨哉豐年之象道中所未見也五
里宿楓橋鎮前歲析諸暨之十鄉即鎮為義安縣今年
五月廢凡行七十里薄暮小雨　二日辨色發楓橋陰風
薄寒十里乾溪溪橋櫸柳數百株有十圍者過橋繞山
足行十里古愽嶺嶺左右皆叢篠五里洪口有别徑入
明自楓橋而上美竹佳樹相望近洪口曲折循小溪水
聲㶁㶁風物漸佳十里含暉橋亭天章寺路口也遂穿
松徑至寺寺蓋晉王羲之蘭亭山林秀潤氣象開敞寺
右臂長岡達橋亭植以松檜疑人力所成者法堂後砌
筒引水激髙數尺堂後登堦四五十級有照堂兩旁脩
竹木犀盛開軒檻明潔又登二十餘級至方丈眼界頗
闊寺右王右軍書堂庭下皆杉竹觀右軍遺像出書堂
徑田間百餘步至曲水亭對鑿兩小池云是羲之鵝池
墨池曲水乃汙渠蜿蜓若蚓必非流觴之舊斟酌當是
寺前溪但歲久失其處耳由曲水亭穿小徑涉溪復出
官道數里買舟泛鑑湖湖多堙為田所存僅如溪港然
秋水平岸菰蒲青蒼㑹稽秦望雲門諸山互相映發城
堞樓觀跨空入雲耳目應接不暇入水門過南堰歴府
學天慶觀至禹跡寺門捨舟外氏寓舍此寺拜外祖母
温國錢夫人伯舅叔舅温國八十一矣氣貎視聽纔類
五六十人與叔度同館於書室　三日游外氏園有梅坡
月臺菊潭杞菊堂竹隱蒲澗橘洲因寺廢地葺治之十
六七成矣最勝者梅坡遶亭皆梅前對蒲澗橘洲野水
灣環島溆掩映如在江湖而竹隱一逕深幽堦庭清閟
亦其次也又過義恩師院院與杞菊堂鄰十年前嘗識
之午後自園後門穿僧庵度小橋轉三兩曲至圓通寺
舊乃興福寺子院去嵗廢興福入圓通合二為一埽地
更新面勢端直殿廡華敞殿後猶未畢工循舊路復穿
園中歸園後邊河岸木成陰舅氏云此即蜀榿木也植
之方數年往時表裏無障蔽今不復見道上車馬矣杜
子美所謂飽聞榿木三年大信然是日薄陰　四日飯
已侍伯舅同叔度詹季章(徽之/)泛小舟出南堰繞城縁
鑑湖訪蘇仁伸計議(師德/)於偏門外皆前日初至所歴
也(闕/)　　　　　　　　　　　頗穩愜砌下瑞香兩
本面皆丈餘仁伸蘇子容丞相孫致仕閒居年垂八十
道前輩事亹亹不厭出舊書數種管子後子容手書慶
厯乙酉家君面付猶蘇河陽所藏也紙尾銘欵云惟蘇
氏世官學以儒何以遺後其在此書非學何立非書何
習終以不倦聖賢可及其曰書秩銘戒者子容所識其
曰先公銘戒者銘語亦同盖子容之子所識也紙背多
廢牋簡刺字異今制者末云牒件狀如前謹牒如前輩
所記署銜多杭州官稱子容云知府舍人乃知杭州時
也歸舟煙雨晻靄游大能仁寺閎壯光麗甲於㑹稽重
殿複閣金碧相照寺吳越錢氏所建頽廢久矣新於今
主僧常坦之手二十年前見坦於此寺方為板下僧相
與步敗簷毁垣間慨然有興作意具道規模次第果不
愆其素有志者事竟成如此然益知民力之困也　五
日義恩師約飯偕者蘇仁仲伯舅叔舅潘叔度詹季章
丁茂才(松年/)七六表弟槩中食開霽晴光發窻心目頗
快飯罷復陰晚步過寺橋歴沈氏李氏園皆荒蕪獨脩
竹猶森然　六日偕石天民(斗文/)潘叔度自寺橋直道
過郡庠道傍多流水喬木殊不類㕓市教授㕔後環碧
亭小愒環亭皆水敗荷折葦秋思甚濃石應之(宗昭/)髙
應朝(宗商/)亦繼來遂自直舍入學夫子殿居中脩廊廣
庭長松錯列講堂榜以明倫後有稽古閣制作皆雄偉
而閣下尤勝疎達開豁擁墻密竹如雲晚冒雨歸　七
日雨不可出過詹季章位小閣因重屋樓板其間縱三
弓横半之南北取屋山為明逺山竹樹歴歴如畫蘆簟
仰承穹窿若船背幽潔極可愛名以越舲其狀真類小
舟也　八日早過大中戒珠寺王右軍故宅也屋多人
少頗牢落門有兩池亦稱右軍鵝池墨池畧無意趣政
如天章者皆後人彊名之耳殿後地漸峻石應之寓居
在焉遂與應之登雪軒軒占卧佛殿右偏湖山聚落皆
來獻狀以宜於觀雪得名今雖不與雪值然霧雨空濛
亦竒觀也寺後即蕺山蕺菜名圖經云越王嗜蕺嘗採
於此　九日早雨少止侍伯舅同潘叔度詹叔章汎舟
赴蘇仁仲飯舟經卧龍山下竹洲柳岸略如苕霅卧枝
拂水尤竒飯罷登舟中涂小泊步游西園郡圃也其北
飛蓋堂下臨大池其中集春堂四隅各一亭東春榮西
秋芳南夏陰北冬瑞其南揚波堂面城水木幽茂兩小
亭對峙東曰逍遥西曰裴囘園之西即曲水先入敷榮
門右轉至右軍祠穿脩竹塢遂登山山蓋版築所成繚
繞深邃曲逕囘復迷藏亭觀乍入者惶惑不知南北山
背有流杯巖鑿城引鑑湖為小溪穿巖下鍵以横閘激
浪怒鳴過閘遂為曲水長廡華敞榱棟椽柱皆塗斵象
竹遶以清流甃以蒼石犬牙參錯殆若天成俯砌琢石
為礅流杯至礅傍輒自近岸蓋廡中為三井吸水勢使
然曲水之上激湍亭惠風閣規橅若都下王公家山頂
崇峻庵其脅騁懷亭面亭依山為巖壑然皆塗塈不可
支久下山右遶至清真軒刻桷象栟櫚平堦茶䕷架甚
茂第為蔓草縈亂刺眼耳曲水乃前守史丞相(浩/)所鑿
往年見其新成今竹樹皆成陰而亭榭稍稍圮剥矣復
登舟還禹跡　十日午後同叔度汎舟過南堰出門穿
鑑湖支港斜雨入蓬衣袂沾濡七里獨山野橋煙樹可
畫出山口港漸狹又七里道樹捨舟步田間泥潦没屐
一里許至堅密庵拜外大父墓庵屋纔八九間窻檻幽
潔夜分四山風雨翛然始聞秋聲　十一日晨起冒雨
躡屐登舟入城至能仁寺赴常坦師飯七六弟在焉遂
過報恩光孝寺寺後飛來山即圖經所謂怪山也傳云
自琅邪飛至其說不經其巔有塔采絢甚華塔下有鰻
井乃小石竅自唐以來神之謂鰻能時出祅祥近世不
復見矣井故依山㘭坡陁有古意近僧甃使就整遂無
可觀濮安懿王祠廟寓此寺有園令領吏卒守之主僧
明哲往歲嘗識之新昌設蜜术湯甚清美晚還禹跡
十二日雨不可出借圖經尋近城名山須雨霽徧游晚
石應之來宿　十三日過午雨止諸葛壽之(千齡/)髙應
朝石應之孫季和(應時/)約往丁氏園遂同汎舟至新河
步入園園多海檜但綰結閼其天性後墻皆密竹軒楹
太敞宜夏不宜冬宿東偏小室㑹宿者叔度應之季和
　十四日自丁氏園偕叔度夀之應朝應之季和登舟出
五雲門入鑑湖湖面獨此為闊隆興初吳給事(芾/)浚湖
未一二尺多得古棺皆刳木為之蓋漢末鑿湖前冢墓
也然後知古人為湖特因地勢築堤堤立而湖成不待
深疏鑿也今自五雲門重堤隱然達於曹娥五六十里
民間謂之省塘此乃故湖隄湖田之民每毁堤以決積
水故堤缺而湖廢異時有意復湖者第脩完省塘則盜
湖之田不待廢而自為陂濼矣自湖尾入若耶溪過後
漢鄭𢎞廟傳所記樵風蚤暮迎送舟楫采薪者云至今
猶然半里石帆山山横若張帆又數十步秦始皇酒甕
乃山脚兩石粗類甕盎又一二里艤舟游龍瑞宫方士
謂之陽明洞天穿松徑數百步至宫宫後三峯翔舞飛
動勢若覆壓大畧如栖賢望五老特欠其二耳中峯乃
㑹稽山祠官春秋用事焉由西廡循山逕觀龍見壇其
旁即禹穴乃大石中斷成罅殊不古殆非司馬子長所
探也又數步飛來石老木槎牙石壁如削縁磴道至錢
秀才庵遂自東廡出院院皆扄閉獨遇一客道士云緜
州人復登舟徑鑑湖湖天夕照水村漁屋皆被光景日
所入諸山如在金霧中天下絶境也暮泊告成觀宿于
明逺堂下小室　十五日晨謁大禹祠
　　　入閩録
淳熈二年三月二十一日早發婺州二十五里馬海廣
　教寺三十里湯塘入衢州龍游縣界十五里宿小龍
　游是日陰潘叔昌實偕行
二十二日十里湖頭三十里龍游縣三十五里宿安仁
　是日陰時見日晚雨
二十三日三十五里衢州謁汪尚書遂館於超化寺哭
　婺倅舅徧到外氏諸位見曹守(總/)聞人伯卿祝汝昭
　汝玉張孟逺是日早雨辰後止晚蒸溽未至衢二十
　里下道數百步有石巖寺巖頗敞然氣象庳陋
二十四日留超化是日雨時作時止見汪監稅(築/)舍人
　之子也
二十五日早發衢州出通道門三里晉殷將軍浩廟塑
　像猶作書空狀四里仁尖二里晉殷將軍墓墓在道
　左無樹林上有小石屋鄉名慶墻舊云殷墻避諱易
　為慶葢往者殷將軍故宅墻垣猶存九里十八里市
　八里詹家橋八里栢靈橋七里後溪浮橋一里後溪
　市二里入江山縣界土俗穫稻留稈餘束為把藏之
　飯甚有味有以養之故也自此至建皆然二里石龜
　山五里吉溪溪橋頗長有馬驛五里平坦市十五里
　宿白肚屋前溪渚甚勝是日早雨辰止時見日
二十六日五里江山縣五里煙蘿洞洞穴隘甚亂石如
　羊馬其東嶽廟廟後突星山與騎石山相望皆竒峭
　一里東折入仙霞路十里清湖渡渡旁麗坦徐誠叟
　書院在焉今為周氏居渡溪即山觀畧有水石十里
　三石山四里長臺路口路通處州四里檀町七里鎮
　安都十五里江郎山三峯拔起數百丈中斷如劃天
　下竒觀也山下靈石廟廟庭老樟輪囷度其圍二丈
　八尺過江下市遊祝氏園見其主人(大舉/)四里宿麥
　嶺自婺至此皆平土過此以往重山複嶺漸類閩中
　是日陰夜大雨
二十七日五里鐵爐岡五里紅橋渡五里長流四里三
　坑五里楓嶺十里仙霞嶺磴道屈折數里甚峻左右
　皆童山榛茅極目五里桑園嶺四里梅嶺二嶺間林
　壑頗勝三里礲溪自此路皆並溪時有佳處三里大
　千嶺六里宿柳樹見福州潘進山(子嘉/)十里三石山
　四里長臺路口路通處州四里檀町七里鎮安都市
　十五里江郎山三峯中斷如劃真竒觀也山下靈石
　廟老樟輪囷數百年物過江下市游祝氏園主人名
　大舉四里宿麥嶺自衢至此皆平土過此以往重山
　複嶺風物漸類閩中(是日隂/夜大雨)
二十八日五里相亭自此路皆並溪時有佳處十五里
　小千嶺下嶺半入建寧府浦城縣界五里小楓嶺過
　嶺望浮蓋山甚雄秀石筍石人石鐘石牛羅列其巔
　五里茗坑自此復行驛路五里前漢馮郎中廟蓋馮
　唐也無碑版不知始所以立二里梨嶺其髙次於西
　霞三里嘯客墓林麓幽茂四里构木鋪三里囘向寺
　十里山坊十里魚梁嶺五里宿沙溪面山臨流水木
　清華終夜聞溪聲進士徐良肱來謁(是日晴/晚雨)
　(前闕/)非嶺也七里井欄源六里大湖嶺上有靈泉菴
　四里大湖市五里西館五里蔡家洋二里清河橋三
　里濮村宿遇新歸安張丞(體仁/)同年也是日晴邂逅
　李將仕兄弟(儼侃/)福州人皆往赴銓試
四月初一日三里轉山頭入五夫路三里陂頭水齧道
　多斷絶二里洪源柵五里竹源山徑縈紆澗水交流
　聲如怒雷一里梨嶺繚繞五六里所歴諸嶺此為最
　髙嶺脊崇安縣界下嶺過雙松一兩曲澗石如磴數
　十級懸瀑甚竒十里溪源橋始至嶺足民家編杉皮
　障日朴質可喜二里上嵐林巒秀潤小山石瀨㸃綴
　曲有思致半里上嵐橋一里上嵐嶺二里㑹仙橋二
　里(闕/)　嶺二里開善寺七里至五夫訪朱元晦館于
　書室是日晴
初二日見劉監廟(珫/)充甫劉撫屬(玶/)平甫范仲宣(瑄/)徐
　周賔(大老闕/)作(恪/)是日晴
初三日游劉氏園前枕溪後即屏山亭榭髙下十餘而
　悠然堂最勝遂之報本菴菴旁兩崖束溪如峽同游
　者朱二劉范潘是日晴
初四日游密菴距五夫七里菴乃僧道謙所廬曾大
　父遺像在焉謙没餘二十年菴前數十步清湍亭古
　木四合泉石甚勝繞澗百餘步晝寒亭面瀑布菴亦
　幽(闕/)晚遂宿菴中同遊者朱二劉范潘徐而劉范徐
　皆先反是日晴
初五日自密菴歸五夫見王春卿(炎朝/)是日早晴晚雨
初六日(後闕/)
　　　此録所以紀武夷之游鵝湖之集盖一時之盛
　　　也舊録散軼求之未獲往嘗得初藁一紙於叔
　　　昌丈既刻之矣比復从宋正父(自適/)得此本比
　　　前所刋贏七日而猶非全書是可恨也姑再刻
　　　以附此巻俟得完本當續補之若斯游之梗槩
　　　則見於年譜云
　　　庚子辛丑日記
淳熈七年庚子
正月戊寅
一日甲寅　初編大事記起周敬王三十九年　晴
(立/春)二日　四十年　陰夜微雨
三日　四十一年　微雷
四日　脩讀詩記唐無衣　陰時見日
五日　四十二年　晴
六日　有杖之杜　葛生　晴
七日　四十三年元王元年　晴暖如中春
八日　采苓　秦車鄰　晴暖甚
九日　二年三年　晴暖
十日　駟鐵　晴暖　未後雷小雨晚陰風
十一日　甲子　四年五年陰時見日午小雨
十二日　小戎　蒹葭　陰薄寒
十三日　六年七年八年　小雨午後晴暖
十四日　終南黄鳥　自四更大雨欲曉漸微　終日
　陰風　夜晴
十五日　貞定王元年至五年　晴
十六日　晨風無衣渭陽權輿　晴寒
(雨/水)十七日　貞定王六年至十三年　晴暖
十八日　陳宛丘東門之枌　晴暖
十九日　貞定王十四年至十九年　晴暖
二十日　衡門東門之池東門之楊　晴風
二十一日甲戌　貞定王二十年至二十七年　早小
　雨陰
二十二日　墓門防有鵲巢月出株林　陰　午後雨
　遂入夜時作時止
二十三日　二十八年至考王九年　陰時見日　極
　暖　酉後雨簷溜終夜有聲
二十四日　澤陂檜羔裘　欲曉雨止林塘膏潤畦壠
　滲漉　晴
二十五日　十年至十五年　晴　晚風夜寒
二十六日　素冠隰有長楚匪風　晴
二十七日　威烈王元年　晴
二十八日　曹蜉蝣　陰晴不定
二十九日　二年三年　陰
二月己卯大
一日　候人　晴暖
二日甲申　四年　早晴晚陰
(驚/蟄)三日　鳲鳩　晴和桃杏盛開
四日　五年至八年　晴
五日　下泉豳七月序　自四更雨終日時作時止
六日　九年十年　晴
七日　忌祭　早晴申後微雨
八日　七月一章　微雨
九日　十一年十二年　晴和
十日　七月二章　晴　夜雨
十一日　十三年至十七年　欲曉雨止　紫荆盛開
　鮮明　陰　晚風遂入夜
十二日甲午　七月三章四章　雨寒
十三日　十八年　陰寒時見日　逺山有雪
十四日　七月五章晴
十五日　十九年至二十二年　早晴已後陰寒
社十六日　七月六章　晴稍和
十七日　三十三年至安王元年　晴和
(春/分)十八日　七月七章　晴午後陰
十九日　二年至四年　晴
二十日　七月卒章　雨暖申後晴　初夜山風翛然
　隨以驟雨
二十一日　五年至十年　雨後新緑可觀　晴暖二
　更後雷雨
二十二日甲辰　鴟鴞　欲曉雨止辰後復作風寒微
　霰北山有雪
二十三日　十一年至十三年　晴寒
二十四日　東山一章　陰寒
二十五日　十四年十五年　晴
二十六日　東山二章　陰寒時見日
二十七日　十六年十七年　陰暖
二十八日　東山三章　晴暖
二十九日　十八年至二十年　晴暖夜雨
三十日　東山卒章　五鼓雨欲曉止時陰時晴蒸溽
三月庚辰大
一日　二十一年　陰蒸溽
二日甲寅　破斧　陰寒暖不齊
三日　二十二年　陰酉後大雨半夜止
(清/明)四日　伐柯九罭　早陰風辰後止
五日　二十三年　陰早雨辰後止
六日　狼跋　早雨辰後止　陰午後晴
七日　二十四年二十五年　終日雨
八日　正小雅　晴極暖　緑陰初成
九日　二十六年烈王元年　已後雨午止蒸溽夜雨
　連明
十日　鹿鳴　辰後雨昏時止
十一日　二年三年　陰晴不定　寒
十二日甲子　四牡　陰
十三日　四年五年　陰辰後晴
十四日　皇皇者華　晴　筍生
十五日　六年　晴和
十六日　常棣序　晴和
十七日　晴暖二更後雨　以陸子壽見過輟課
十八日　常棣一章　五更雨驟欲曉止陰晴不定
(穀/雨)十九日　作張十五丈祭文　晴和
二十日　七年　晴
二十一日　常棣二章至四章　雨
二十二日甲戌　治射圃　晴
二十三日　顯王元年　晴
二十四日　常棣五章至卒章　晴
二十五日　二年　晴
二十六日　伐木一章　晴　初熱
二十七日　伐木二章　晴
二十八日　伐木三章　晴
二十九日　讀宗法　晴熱晚大風雨昏後止
三十日　讀宗法　陰風濕熱
四月辛巳小
一日　讀宗法　陰　雨時作時止
二日甲申　顯王三年四年　晴
三日　天保序　陰
(立/夏)四日　五年　自四更雨已後止
五日　天保一章　晴和
六日　六年　清和
七日　天保二章三章　陰時有雨酉後雷雨終夜不
　息
八日　七年　早雨辰後晴
九日　天保四章至卒章　早濕熱午雷雨申後晴晚
　復雨中夜止
十日　八年　晴　清和
十一日　采薇一章二章　晴和
十二日甲午　九年十年　晴
十三日　采薇三章四章　晴和
十四日　十一年晴熱
十五日　讀宗法　陰時見日　濕熱晚微雨
十六日　采薇五章　晴
十七日　十二年　晴熱
十八日　采薇六章　晴午後熱
(小/滿)十九日　十三年　晴通夕煩暑
二十日　出車一章　雨濕熱晚冷
二十一日　十四年　雨冷
二十二日甲辰　出車二章　晴
二十三日　十五年　晴
二十四日　出車三章　晴
二十五日　十六年　晴
二十六日　出車終篇　晴
二十七日　十七年　晴
二十八日　枤杜一章二章　晴
二十九日　十八年　晴熱
五月壬午大
一日　讀宗法　溽暑雨時作時止
二日　枤杜終篇　雨或作或止
三日甲寅　十九年　陰時見日
四日　魚麗一章　陰二更後雨
五日　二十年　欲曉雨止　陰時見日
(芒/種)六日　魚麗終篇　陰燈後雨遂終夕
七日　二十一年　細雨時見日午後晴
八日　南陔白華華黍由庚申晴熱
九日　二十二年　隂晴不定　濕熱
十日　南有嘉魚一章　晴　夜微雨
十一日　二十三年二十四年　雨時大時小時作時
　止
十二日　南有嘉魚終篇崇丘　雨午後止夜小雨頃
　之
十三日甲子　二十五年　晴熱
十四日　南山有臺　辰後雨午止申後復雨簷溜終
　夜有聲
十五日　讀宗法　雨已後止　晚晴
十六日　二十六年　晴和　申後熱
十七日　由儀蓼蕭一章　陰時有雨申後雷雨遂終
　夜
十八日　二十七年　雨不止溪漲晚雨止
十九日　蓼蕭終篇　早復雨晚益大
二十日　作釣臺記　雨晨夜不息
(夏/至)二十一日　二十八年　雨時作時止申後晴
二十二日　湛露　晴溽暑晚小雨
二十三日甲戌　二十九年　晴熱
二十四日　彤弓　晴熱清風時至晚雷雨昏後止
二十五日　三十年　晴晚小雨即止
二十六日　菁菁者莪　陰晴不定時有微雨溽暑
二十七日　三十一年三十二年　晴熱
二十八日　六月序　早陰凉午後晴熱
二十九日　三十三年　晴熱
三十日　六月一章　早陰凉已後晴熱
六月癸未小
一日　讀宗法　晴時有雲
二日　三十四年　晴熱午後陰凉
三日甲申　六月二章三章　晴時有雲
四日　三十五年　陰昏後雨夜分止
五日　六月四章　雨午後晴
(小/暑)六日　三十六年上　晴熱
七日　六月終篇　晴熱
八日　三十六年下　晴熱晚驟雨即止
九日　采芑一章　晴午時有雨
十日　三十七年　早晴已後陰
十一日　采芑二章　晴時有雲
十二日　三十八年三十九年　陰凉
十三日甲午　采芑三章　陰午小雨時見日
十四日　四十年　薄陰申驟雨
十五日　讀宗法　陰時時雨夜雨
十六日　采芑四章　陰雨凉燠不常
十七日　四十一年至四十三年　晴熱
十八日　車攻一章二章　晴熱申後陰凉
(初/伏)十九日　四十四年　晴熱
二十日　車攻三章四章　晴熱甚
(大/暑)二十一日　四十五年四十六年　晴熱
二十二日　車攻五章六章　晴熱
二十三日甲辰　四十七年　晴熱極
二十四日　車攻終篇　晴熱午有雷
二十五日　四十八年慎靚王元年　晴熱申後雷震
　陰晦小雨即霽
二十六日(闕/)
二十七日　二年三年　晴熱
二十八日　吉日終篇　晴熱　晚小雨
(中/伏)二十九日　四年　晴熱
七月甲申大
一日　讀宗法　晴極熱
二日　鴻鴈　晴熱
三日　五年　晴熱晚大雷雨有雹燈後止
四日甲寅　庭燎　晴熱夜風雨久之
五日　六年　晴熱晚大風雨
六日　沔水　晴熱
(立/秋)七日　赧王元年　晴熱
八日　鶴鳴　晴熱
九日　二年　晴極熱
(末/伏)十日　祈父　晴熱
十一日　三年上　晴熱
十二日　白駒　晴熱
十三日　三年下　晴熱
十四日甲子　黄鳥　晴時有雲微凉
十五日　讀宗法　晴熱夜稍凉
十六日　四年　晴熱早晚凉酉後驟雨
十七日　我行其野　晴熱
十八日　五年　晴熱
十九日　斯干一章二章　晴極熱
二十日　六年　晴熱
二十一日　斯干三章至五章　晴熱
二十二日　七年　晴熱
(處/暑)二十三日　斯干六章七章　晴熱
二十四日甲戌　八年上　晴熱
二十五日　斯干終篇　晴熱
二十六日　八年下　晴熱
二十七日　無羊一章二章　晴熱
二十八日　除期服　晴熱
二十九日　九年　陰申後雨簷溜有聲食頃止夜時
　有雨
三十日　無羊終篇　沉陰晚時小雨
八月乙酉小
一日　讀宗法　陰
二日　十年上　晴新凉
三日　節南山一章二章　晴
四日甲申　十年下　陰微雨四更後稍大
五日　節南山三章四章　雨或大或小
六日　十一年　晴時有雲
七日　節南山五章至七章　晴
(白/露)八日　十二年十三年　晴熱
九日　節南山終篇　晴風
十日　十四年　晴
十一日　正月一章至三章　陰
十二日　十五年　晴時有雲
十三日　正月四章至六章　晴
十四日甲午　十六年　晴
十五日　讀宗法　晴
十六日　正月七章至九章　晴
十七日　十七年　晴
十八日　正月十章　晴時有雲
十九日　十八年　陰晚微雨
二十日　正月終篇　陰晚小雨二更後遂大通夕簷
　溜有聲
二十一日　十九年　雨時作時止
二十二日　十月之交一章二章　陰夜雨
(秋/分)二十三日　二十年二十一年　雨時作時止
二十四日甲辰　十月之交三章四章　申後大雨遂
　終夜
二十五日　二十二年二十三年　辰後雨止午後晴
二十六日　十月之交五章六章　晴
二十七日　二十四年二十五年　晴
(社/)二十八日　十月之交終篇　晴
二十九日　二十六年　晴　木犀盛開芙蓉初發
九月丙戌大
一日　閱醫經　雨終日夜
二日　雨無正一章二章三章　陰
三日　二十七年　雨終日夜
四日　雨無正四章五章　雨辰後止陰時見日
五日甲寅　二十八年　晴
六日　雨無正終篇　晴
七日　二十九年　晴
八日　小旻一章　晴
(寒/露)九日　三十年　晴　夜分雨
十日　小旻二章　欲曉雨止　陰
十一日　三十一年　晴
十二日　小旻三章　晴
十三日　三十二年　晴
十四日　小旻四章晴
十五日甲子　讀醫經　晴
十六日　三十三年三十四年　晴
十七日　小旻終篇　晴
十八日　三十五年三十六年　晴
十九日　小宛一章至三章　陰冷
二十日　三十七年三十八年　晴
二十一日　小宛終篇　晴
二十二日　三十九年四十年　陰
二十三日　小弁一章二章　雨申後晴夜雨
二十四日　四十一年四十二年　晴晚小雨
(霜/降)二十五日甲戌　小弁三章四章　自五更雨已後
　止夜雨
二十六日　四十三年至四十六年　陰風
二十七日　小弁五六七章　陰時見日
二十八日　四十七年至五十年　晴
二十九日　小弁終篇　晴
三十日　五十一年至五十四年　晴暖菊花盛開終
　夜風
十月丁亥小
一日　作書辭官　晴
二日　巧言一章　晴
三日　五十五年　晴
四日　巧言二章　晴
五日甲申　五十六年　晴稍暖
六日　巧言三章　晴　黄花如散金
七日　五十七年　陰
八日　巧言四章　晴　庭有落葉
九日　五十八年五十九年　晴
(立/冬)十日　巧言終篇　晴
十一日　秦昭王三十二年至五十五年　陰
十二日　何人斯一章至四章　陰
十三日　五十六年孝文王元年　早畧見日沉陰夜
　月明
十四日　何人斯終篇　晴
十五日甲午　閱醫經　晴
十六日　莊襄王元年至始皇元年　晴
十七日　巷伯一章至四章　晴
十八日　二年至五年　晴暖
十九日　巷伯終篇　晴暖
二十日　六年至九年　晴暖
二十一日　谷風　陰時見日昏小雨
二十二日　十年至十三年　晴暖
二十三日　蓼莪一二三章　晴暖
二十四日　十四年至十七年　自五更小雨時作時
　止
(小/雪)二十五日甲辰　蓼莪四章　晴
二十六日　十八年至二十一年　陰
二十七日　蓼莪終篇　自昨夜雨時作時止　設圍
　爐　反照
二十八日　二十二年至二十五年　晴微霜
二十九日　大東一章二章　晴晡後冷
十一月戊子大
一日　忌祭　晴寒　辰後陰
二日　二十六年　晴寒
三日　大東三章　晴
四日　二十七年　晴
五日　大東四章五章　晴暖
六日甲寅　二十八年至三十三年　晴暖
七日　大東終篇　小雨陰晦夜雨
八日　三十四年至三十七年　小雨晚晴
九日　四月一章二章　晴
十日　二世元年　晴
(大/雪)十一日　二世二年　晴暖
十二日　二世三年　陰雨遂終夜
十三日　義帝元年　苦寒陰晦有雪片
十四日　漢髙帝二年　陰寒
十五日　三年四年　晴寒
十六日甲子　四月三章四章　晴寒
十七日　四月五章　晴
十八日　四月六章　晴
十九日　四月終篇　晴暖
二十日　北山一章二章　晴暖
二十一日　北山終篇　陰酉微雨
二十二日　閱祭禮　陰
二十三日　閱祭禮　陰
二十四日　閱祭禮　陰微雨
二十五日　閱祭禮　晴
(冬/至)二十六日甲戌　家廟成時祭　補大事記霜晴晨
　光葱曨風氣清澈
二十七日　無將大車　霜晴風寒
二十八日　補記　霜晴
二十九日　小明一章　霜晴
三十日　補記　晴寒
十二月己丑小
一日　讀宗法　晴寒
二日　小明二章　晴寒
三日　補記　晴寒
四日　小明三章　晴寒
五日　補記　晴
六日甲申　小明四章　晴頗暖
七日　補記　晴
八日　小明卒章　晴寒
九日　補記　晴
十日　鼔鐘
十一日　補記　晴寒
(小/寒)十二日　楚茨一章　晴寒
十三日　補記　晴寒
十四日　楚茨二章　陰寒
十五日　補記　晴寒
十六日甲午　楚茨三章　晴寒
十七日　補記　晴寒
十八日　楚茨四章
十九日　補記　晴寒
(臘/)二十日　楚茨終篇　晴寒
二十一日　補記　晴寒
二十二日　信南山一章二章　晴寒
二十三日　補記　晴寒
二十四日　信南山三章四章　晴
二十五日　補記　晴
二十六日甲辰　信南山終篇　晴
(大/寒)二十七日　補記　晴
二十八日　補記　晴
二十九日　補記　晴寒
淳熈八年辛丑
正月庚寅大
一日戊申　讀論語　晴寒
二日　甫田一章　晴寒
三日　漢髙帝五年上　陰微飄雪
四日　甫田一章　自昨夜大雪林麓欄檻髙下一色
　辰後止
五日　五年下　陰晦時有雨　夜雪
六日　甫田三章　早雪止藏雪申後雪復作晚止
七日甲寅　六年上　陰晴不定
八日　甫田終篇　陰晦晚大雪遂入夜
九日　六年下　早雪止琳琅觸目　陰
十日　大田一章　晴瓦溝餘白臘梅盛開
十一日　七年　霜晴已後陰
十二日　大田二章　陰寒
(立/春)十三日　八年　陰時見日
十四日　大田終篇　晴時有雲
十五日　閱歐陽公集　晴風
十六日　九年　晴風
十七日甲子　瞻彼洛矣一章　晴
十八日　十年上　晴
十九日　瞻彼洛矣終篇　晴
二十日　十年下　日烘臘梅香甚
二十一日　裳裳者華序　晴　夜大風
二十二日　十一年上　陰風
二十三日　裳裳者華　晴
二十四日　十一年中　晴　夜小雨
二十五日　桑扈　晴和夜風
二十六日　十一年下　陰寒
(雨/水)二十七日甲戌　鴛鴦　陰
二十八日　十二年上　陰寒時時小雨
二十九日　雨木冰　頍弁一章　午後雪終夜不止
三十日　十二年下　早晴申後雪遂終夕
二月辛卯小
一日　頍弁二章　大雪晚小止復作
二日　惠帝元年二年　大雪日夜不息
三日　頍弁三章　大雪日夜不息
四日　三年四年　早雪止未後晴
五日　車牽一章至三章　陰晴不定
六日　五年六年　輕陰　餘雪可觀
七日甲申　忌祭　晴
八日　七年髙后元年　晴
九日　車牽終篇　晴　園梅盛開
十日　二年三年
十一日　青蠅　陰晴不定　夜小雨
十二日　四年五年　細雨時作時止
十三日　賔之初筵一章　陰晚晴
十四日　六年七年　晴和
十五日　讀論語　晴和晚大風
十六日　八年上　晴和紅梅開
十七日甲午　賔之初筵二章　晴暖
十八日　八年中　陰暖甚晚小雨
十九日　作番陽王安母墓表　欲曉大風雨終日滂
　沲晚晴
二十日　八年下　晴
(社/)二十一日　賔之初筵三章　陰時有雨
二十二日　文帝元年　晴
二十三日　賔之初筵四章　霜寒晴櫻桃花開
二十四日　補記　晴杏花開聞春禽
二十五日　賔之初筵卒章　晴和
二十六日　補記　晴和　桃花開
二十七日甲辰　致齋　晴風時有雲
二十八日　時祭　陰午後晴雜花多開晚雷雨遂入
　夜
(春/分)二十九日　補記　陰雨
三月壬辰大
一日　讀宗法　晴　紫荆花開　晚雨
二日　二年上　晴
三日　魚藻　晴
四日　二年中　晴
五日　采菽一章　或晴或陰夜小雨
六日　二年下　陰
七日　采菽二章　陰雨
八日甲寅　諸葛誠之行輟課　陰雨夜晴
九日　采菽三章　晴寒　李花開
十日　三年　陰晚雨
十一日　采菽終篇　陰雨
十二日　四年五年　陰雨
十三日　角弓一章至四章　陰時見日
十四日　六年　晴暖　海棠棃花盛開　夜雨
(清/明)十五日　讀知言　陰晚小雨
十六日　七年　晴時有雲
十七日　角弓五章六章　晴　聞蛙
十八日甲子　八年　早晴辰後陰雨遂終夜
十九日　角弓終篇　陰雨
二十日　九年十年　晴夜小雨
二十一日　菀柳　或陰或晴
二十二日　十一年上　晴漸熱緑陰初成夜雨
二十三日　都人士序　陰時有雨午後雨益大遂終
　夜
二十四日　十一年下　晴
二十五日　都人士一章　晴　真珠花開
二十六日　十二年　晴　百葉桃開
二十七日　都人士二章　晴
二十八日甲戌　十三年　陰雨
二十九日　都人士終篇　陰雨時見日
(榖/雨)三十日　十四年　晴　竹間蕙開
閏三月小
一日　閱醫經　晴　荼䕷薔薇開
二日　十五年　陰晚晴　紫竹筍生　聞子規
三日　采緑　陰　午後雨遂終夜
四日　十六年　細雨
五日　黍苗　陰　作荼䕷架
六日　後元年　陰種蓼花時見日筋竹笋生晚雨遂
　終夜
七日　隰桑　雨
八日甲申　後二年　晴濕熱
九日　白華一章二章　陰　種芭蕉
十日　後三年四年　雨晚晴夜復雨
十一日　白華三章四章　或陰或晴
十二日　後五年　晴夜雨　聞鸎
十三日　作邵武游玠母墓誌　晴
十四日　後六年　乍雨乍晴
(立/夏)十五日　閱醫經　晴時有雨
十六日　後七年　輕雷小雨
十七日　白華五章六章　陰小雨
十八日甲午　景帝元年　陰時見日
十九日　白華終篇　陰　新荷生
二十日　二年上　晴時有雲
二十一日　緜蠻序　陰時見日
二十二日　二年下　陰晴不定小雨
二十三日　緜蠻　陰時見日
二十四日　三年上　晴初熱
二十五日　瓠葉　晴　除圍爐
二十六日　三年中　晴熱夜雨
二十七日　漸漸之石　終日雨
二十八日甲辰　與范元章黄英甫諸人㑹飯輟課晴
　熱
二十九日　黄幾先行輟課　晴熱
四月癸巳大
一日　讀正䝉　陰時有雨
(小/滿)二日　三年下　晴極熱
三日　苕之華　晴熱夜太雨
四日　補記　雨午後止
五日　何草不黄　陰晚雨
六日　補記　時時雨
七日　文王序　陰夜雨
八日　補記　晴夜雨
九日甲寅　文王一章二章　陰夜雨
十日　補記　大雨如傾
十一日　文王三章四章　晴晚陰
十二日　四年　陰時時雨濕熱
十三日　文王五章　晴
十四日　五年六年　晴熱　蜀葵開
十五日　閱醫經　晴午微雨
十六日　七年中元年　晴開東窻
(芒/種)十七日　文王終篇　陰
十八日　中二年上　陰雨夜大雨
十九日甲子　大明一章　陰時有雨
二十日　中二年中　晴
二十一日　大明二章　或陰或晴
二十二日　中二年下　早大雨已止未後晴
二十三日　大明三章　晴
二十四日　中三年　早晴辰後陰　凉
二十五日　大明四章　陰時時雨
二十六日　中四年五年　雨
二十七日　大明五章六章　雨
二十八日　中六年後元年大　雨如傾遂終夜　萱
　草開
二十九日甲戌　大明終篇　早雨辰止午復雨
三十日　林伯和來輟課
五月甲午大
一日　讀論語　大雨　致齋
(夏/至)二日　時祭　早雨止辰後復作遂終夜
三日　緜一章　陰時時雨
四日　後二年三年武帝建元元年　快晴
五日　緜二章　晴未後雷雨　治藥
六日　綿三四五章　晴熱
七日　綿六章　晴熱
八日　建元二年三年　晴午後小雨
九日甲申　緜七章　晴已後陰
十日　建元四年五年　終日雨
十一日　緜八章　大雨
十二日　建元六年　雨
十三日　緜卒章　大雨
十四日　元光元年二年　陰雨夜月明
十五日　讀易　辰後日出晚雷雨
十六日　元光三年　晴濕熱
(小/暑)十七日　棫樸　晴晚小雨
十八日　元光四年　晴熱晚雨
十九日甲午　旱麓一二三章　晴熱
二十日　元光五年　晴　舶趠風至
二十一日　旱麓終篇　晴熱
二十二日　元光六年　晴熱
二十三日　思齊一章　晴熱
二十四日　陳正已行輟課　晴熱
(初/伏)二十五日　思齊二章三章　晴熱
二十六日　元朔元年　晴熱
二十七日　思齊終篇　晴熱
二十八日　元朔二年　晴熱
二十九日甲辰　皇矣一章　晴熱
三十日　元朔三年四年　晴熱　夜大熱
六月乙未小
一日　讀近思録　晴大熱
(大/暑)二日　元朔五年　晴熱　黄葵開
三日　皇矣二章　晴熱
四日　元朔六年　晴熱
(中/伏)五日　皇矣三四章　晴熱申風雷微雨飄洒　秋
　蟲鳴
六日　元狩元年　晴熱　晚薄雲小雨
七日　皇矣五六章　晴熱
八日　元狩二年三年　晴熱　晚雨簷溜有聲食頃
　止
九日甲寅　皇矣終篇　晴大熱　池蓮始開　夜驟
　雨頃之
十日　元狩四年　晴熱
十一日　靈臺一二三章　晴熱
十二日　元狩五年　晴熱　蓼花開
十三日　靈臺終篇　晴熱夜尤熱
十四日　元狩六年元鼎元年　早驟雨終日陰夜月
　明
十五日　讀近思録　晴時有風
十六日　元鼎二年三年　晴熱
十七日　下武　朝霞晴熱
(立/秋)十八日　元鼎四年　晴熱
十九日甲子　文王有聲一二章　晴熱
二十日　元鼎五年　早陰已後晴
二十一日　文王有聲三四章　欲曉驟雨頃之終日
　陰昏後小雨
二十二日　元鼎六年　晴熱
二十三日　文王有聲終篇　晴大熱
二十四日　元封元年　晴熱晚驟雨虹見
二十五日　生民一章　晴熱
二十六日　元封二年三年　晴熱
二十七日　生民二三章　晴熱
二十八日　元封四年五年　晴熱
二十九日甲戌　生民四章　晴熱午後小雨
七月丙申大
一日　讀論語　晴熱
二日　元封六年太初元年二年　晴熱
三日　生民五章　晴熱
四日　太初三年四年天漢元年　晴熱
五日　生民六章　晴熱
六日　天漢二年至征和元年　晴熱
七日　生民七章　晴熱虹見小雨
八日　征和二年三年　晴午後陰小雨
九日　生民終篇　自五更大風陰午後時時小雨
十日甲申　補記十一年　晴午小雨
十一日　行葦一二三章　晴時有雲　步月墻東水
　竹幽茂
十二日　補記十三年　晴熱
十三日　行葦四五章　晴熱
十四日　補記十七年　晴熱
十五日　讀書經　晴熱
十六日　補記十年　晴熱
十七日　行葦終篇　晴熱
十八日　補記二十三年　晴熱　豆花開
十九日　既醉一二三四章　晴熱
二十日甲午　補記一年　早凉晴初夜小雨
二十一日　既醉終篇　陰午後雨久之
二十二日　補記十一年　陰凉
二十三日　鳬鷖　陰時時雨秋意翛然木芙蓉開
二十四日　補記一年　晴早晚凉午熱
二十五日　假樂　晴
二十六日　補記二年　晴晚陰
二十七日　公劉一章　陰
二十八日
　　　觀伯恭病中日記其繙閱論著固不以一日懈
　　　至於氣候之暄凉草木之榮悴亦必謹焉則其
　　　察物之勤蓋有非血氣所能移者矣比來不得
　　　復見伯恭固為深恨然於此得竊窺其學力之
　　　所至以自警省則吾伯恭之不亡者其誨我亦
　　　諄諄矣三復㳅涕敬書其後云淳熈壬寅新安
　　　朱熹
　
　
　
　
　
　
　
　
　
　
　
　
　
　東萊集巻十五
欽定四庫全書
　東萊别集巻一　　　　　宋　吕祖謙　撰
　　家範一
　　　宗法
禮不王不禘王者禘其祖之所自出以其祖配之諸侯
及其太祖大夫士有大事省於其君干祫及其高祖
　趙子春秋纂例曰大傳云禮不王不禘(明諸侯不/得有也)王
　者禘其祖之所自出(所出謂所/系之帝)以其祖配之諸侯及
　其太祖(諸侯存五廟唯太廟百世不遷及者言逺祀/之所及也不言禘者不王不禘無所疑也不)
　(言祫者四時皆/祭故不言祫也)大夫士有大事省於其君干祫及其
　髙祖(有省謂有功往見省記者也干/者逆上之意言逆上及髙祖也)予據此事體勢
　相連皆説宗廟之事不得謂之祭天(已上注義並趙/子義非鄭𤣥舊)
　(釋下祭/法亦然)禮記䘮服小記曰王者禘其祖之所自出又
　下云禮不王不禘正與大傳同則諸侯不得禘禮明
　矣是以祭法曰有虞氏禘黄帝(舜祖顓頊出於黄帝/則所謂禘其祖之所)
　(自出/也)而郊嚳(帝王郊天當以始祖配天即舜合以顓/頊配天也為身繼堯緒不可捨唐之祖)
　(故推嚳以配天而以顓/頊為始祖情禮之至也)祖顓頊(舜之世系出自顓/頊故以為始祖)而
　宗堯(當禹身亦宗舜凢祖者創業傳世之所/出也宗者徳髙而可尊其廟不遷也)夏后氏
　亦禘黄帝(義同/舜也)而郊鯀(禹尊父且已有水土/之功故以配天也)祖顓頊
　(禹世系亦出/於顓頊也)而宗禹(當禹身亦宗舜/子孫乃宗禹也)殷人禘嚳(殷祖/契出)
　(自/嚳)而郊冥(有水功故/推以配天)祖契(湯出/契後)而宗湯(當湯身/未有宗)周人
　禘嚳(義與/殷同)而郊稷(有播殖之功/且為始祖也)祖文王而宗武王(當/武)
　(王身亦/未有宗)
　趙子曰予謂禘郊祖宗並叙永世追祀而不廢絶者
　也禘者帝王立始祖之廟猶謂未盡其追逺尊先之
　義故又推尋始祖所出之帝而追祀之以其祖配之
　者謂於始祖廟祭之便以始祖配祭也此祭不兼羣
　廟之主為其踈逺不敢䙝狎故也其年數或毎年或
　數年未可知也鄭𤣥注祭法云禘為配祭昊天上帝
　於圜丘也蓋見祭法所説文在郊上謂為郊之最大
　者故為此説耳祭法所論禘郊祖宗者謂六廟之外
　永世不絶者有四種耳非闗祭祀也禘之所及最逺
　故先言之耳豈闗圜丘哉若是圜丘五經之中何得
　無一字說處又云祖之所自出謂感生帝靈威仰也
　此何妖妄之甚此文出自䜟緯始於漢哀平間偽書
　也故桓譚賈逵蔡邕王肅之徒疾之如讎而鄭𤣥通
　之於五經其為誣蠧甚矣
牧之野武王之大事也旣事而退柴於上帝祈於社設
奠於牧室遂率天下諸侯執豆籩逡奔走追王太王亶
父王季歴文王昌不以卑臨尊也
　謂不以卑臨尊此出於後來漢儒之説無疑而非追
　王之本意也儀禮䘮服傳曰父至尊也天子至尊也
　君至尊也則父與天子人君其尊等耳太王與文王
　乃武王之祖父其尊孰大於是曷為待追王而後尊
　哉然則追王者何意曰考之武成曰太王肇基王迹
　王季其勤王家我文考文王克成厥勲誕膺天命蓋
　三王皆肇基之主所以追王之也
上治祖禰尊尊也下治子孫親親也旁治昆弟合族以
食序以昭穆别之以禮義人道竭矣
　上治祖禰下治子孫旁治昆弟此三句正是宗法大
　傳一篇主説宗法蓋尊祖然後能敬宗故此篇之首
　先説禘祭到此一節便説睦族治子弟之事治是整
　齊不必作正
異姓主名治際會名著而男女有别
　大抵婦人尊卑本無定位隨其夫之尊卑耳故所主
　者在名
五世袒免殺同姓也六世親屬竭矣
　五世比之六世尚有可得降殺到得六世只但同姓
　而已
其庶姓别於上而戚單於下
　禮記庶姓即左傳所謂氏族如襄二十五年崔武子
　欲娶東郭偃之姊偃曰男女辨姓今君出自丁臣出
　自桓不可蓋崔與東郭皆是氏其姓同出於姜自姜
　姓中分别出來便有所謂崔氏所謂東郭氏此便是
　庶姓别於上也戚單於下蓋親盡也
繫之以姓而弗别
　即上所謂姜姓之類鄭氏曰周之禮所建者長也姓
　正姓也始祖為正姓高祖為庶姓繫之弗别謂若今
　宗室屬籍也周禮小史掌定繫世辨昭穆
周道然也
　不娶同姓自周始如堯釐降二女于媯汭舜與堯皆
　出自黄帝
君有合族之道
　如詩所謂飲食宴樂同姓是也蓋君雖絶宗而恩自
　不可廢族人不得以其戚戚君位謂族雖有尊卑為
　臣者雖屬尊不敢與君叙列君至尊也
庶子不祭明其宗也
　如曾子問所謂供其牲物所以辨其大宗故也
别子為祖
　如魯桓公生四子荘公既立為君則慶父叔牙季友
　為别子
繼别為宗
　如公孫敖繼慶父是為大宗
繼禰者為小宗
　如季武子立悼子悼子之兄曰公彌悼子既為大宗
　則繼公彌者為小宗所以謂之繼禰者蓋自繼其父
　為小宗不繼祖故也
尊祖故敬宗敬宗尊祖之義也
　蓋諸族必敬宗子者以宗子是祖之嫡尊其所自來
　故敬嫡也
公子有宗道
　假如國君有兄弟四人二庶而一嫡嫡者君之同母
　弟公子既不敢宗君君則命同母弟為之宗使庶兄
　弟宗焉若皆庶而無嫡則須令庶長權攝祭事傳至
　子則自為宗矣
絶族無移服
　謂四從兄弟無服移者推也謂推不去
親者屬也
　如期服親兄弟之屬也大功同堂兄弟之屬也此類
　皆是
親親故尊祖尊祖故敬宗
　此一篇之綱目人愛其父母則必推其生我父母者
　祖也又推而上之求其生我祖者則又曾祖也尊其
　所自來則敬宗儒者之道必始於親此非是人安排
　蓋天之生物使之一本天使之也譬如木根枝葉繁
　盛而所本者只是一根如異端愛無差等只是二本
　皆是汗漫意思
敬宗故收族
　收族如窮困者收而養之不知學者收而教之
收族故宗廟嚴
　宗族既合自然繁盛族大則廟尊如宗族離散無人
　收管則宗廟安得嚴耶
宗廟嚴故重社稷
　蓋有國家社稷然後能保宗廟安得不重社稷
重社稷故愛百姓
　國以民為本無民安得有國乎故重社稷必愛百姓
　也
愛百姓故刑罰中
　蓋心誠愛民則謹於刑罰無不中矣
庶民安故財用足
　蓋民有定居而上不擾之則可以生殖財用上既愛
　下下亦愛上此是第一件其次歡欣奉上樂輸其財
　和氣感召則時和嵗豐萬物盛多
財用足故百志成
　蓋雖有此志而無財以備禮則志不成財用既足則
　祭祀合族皆可舉矣所謂萬物盛多能備禮也
百志成故禮俗刑
　禮俗不可分為兩事且如後世雖有籩豆簠簋百姓
　且不得而見安能習以成俗故禮俗不相干故制而
　用之謂之禮習而安之謂之俗如春秋祭祀不待上
　令而自安而行之刑是儀刑之刑須是二者合為一
　方謂之禮俗若禮自禮俗自俗不可謂之禮俗
不顯不承無斁於人斯
　且如成王能盡得許多事則在文武豈不甚顯在成
　王豈非是能承(有文武在前/豈非甚顕)
　此兩句總結一篇之意前面有許多事到得禮俗成
　後方有此意思惟王萬年子子孫孫永保民此言無
　斁於人斯之意
　徳盛者流逺徳薄者流淺
　　　　右大傳
禮不王不禘
　禮不王不禘則知諸侯嵗缺一祭為不禘明矣至周
　以祠為春以禴為夏宗廟嵗六享則二享四祭為六
　矣諸侯不禘其四享歟故夏商諸侯夏特一祫王制
　謂祫則不禘禘則不甞假其名以見時祀之數爾作
　記者不知文之害意過矣
　禘於夏周為春夏甞於夏周為秋冬作記者交舉二
　氣對互而言耳享嘗云者享為追享朝享禘亦其一
　耳嘗以配之亦對舉秋冬而言也夏商以禘為時祭
　知追享之必在夏也然則夏商天子嵗乃五享禘列
　四祭并祫而五也周改禘為禴則天子享六諸侯不
　禘又嵗缺一祭則亦四而已矣王制所謂天子祫犆
　祫禘祫嘗祫烝既以禘為時祭則祫可同時而舉(所/以)
　(物薄而/闕従舊)諸侯祫犆(如天/子)禘一犆一祫言於夏禘之時
　止於一祭特一祫而已然則不王不禘又著見於此
　矣下又云嘗祫烝祫則嘗烝且祫無疑矣若周制亦
　當缺一時之祭則當云諸侯祠則不禴禴則不嘗云
追王太王亶父王季歴文王昌不以卑臨尊也
　文王之志固欲成太王王季之業武王周公繼其志
　追王之取宗廟之中叙昭穆辨貴賤辨賢逮賤序齒
　義之大者也踐文王之位行文王之禮奏文王之樂
　敬文王之尊愛文王之親如文王之生之存所以為
　逹孝
從服有六有屬從有徒從有從有服而無服有從無服
而有服有從重而輕有從輕而重
　從輕而重所因者自輕而已從之乃反重也從重而
　輕妻為重义其父母當重而已反輕從無服而有服
　所從者自無而已反有從有服而無服所從者自有
　而已乃無服
有百世不遷之宗
　今無宗之家所祭不能追逺大宗則百世不遷言百
　世已逺矣小宗大宗宗人主禮者統宗族之事者宗
　也故稱宗子國有宗正大抵主族中之禮故以主稱
　宗人唐虞已稱秩宗掌禮秩典秩也宗宗族之禮也
王者禘其祖之所自出以其祖配之而立四廟庶子王
亦如之
　禘其祖之所自出始受姓者也其祖配之以始祖配
　也文武必以稷配後世必以文王配所出之祖無廟
　於太祖之廟禘之而已萬物本乎天人本乎祖故以
　所出之祖配天地周之后稷生於姜嫄姜嫄已上更
　推不去也文武之功起於后稷故配天者須以后稷
别子為祖繼别為宗繼禰者為小宗
　宗子繼别為宗言别則非一也如别子五人五人各
　為大宗所謂兄弟宗之者謂别子之子繼禰者之兄
　弟宗其小宗子也
庶子不祭祖者明其宗也
　宗子既祭其祖禰則支子不得别祭所以嚴宗廟合
　族屬故曰庶子不祭祖與禰明其宗也若已為宗子
　而弟有子其弟既死其子欲祭其父必從祖祔食于
　宗子之家殤與無後必宗子主之為可若有後者亦
　使宗子主之則子有不得事其父矣傳曰子不私其
　父則不成為子故兄弟生而異宮所以盡子之私養
　及其沒也反不得主其祭於義安乎蓋異宫者必祭
　於其宫而其子祭其祭也必告於宗子而後行不得
　而專亦所以明其宗子有祭必先與焉卒祭而後祭
　其父故曰支子不祭祭必告于宗子又曰終事而後
　敢私祭若非異宫則禮有所不得申禮不得申則雖
　祔食于祖廟可也庶子不祭祖(不止言王/考而已)明其宗也
　(明宗子/當祭也)不祭禰(以父為親之極甚/者故义發此文)
　　　　右横渠張先生禮記觧
支子不祭祭必告于宗子
去國三世爵禄有列於朝出入有詔於國若兄弟宗族
　猶存則反告於宗後(曲禮/)
自天子逹於庶人䘮從死者祭從生者支子不祭(王/制)
孔子曰宗子雖七十無無主婦非宗子雖無主婦可也
　(曾子/問)
曾子問曰宗子為士庶子為大夫其祭也如之何孔子
　曰以上牲祭於宗子之家祝曰孝子某為介子某薦
　其常事若宗子有罪居於他國庶子為大夫其祭也
　祝曰孝子某使介子某執其常事攝主不厭祭不旅
　不假不綏祭不配布奠於賔賔奠而不舉不歸肉其
　辭于賔曰宗兄宗弟宗子在他國使某辭
曾子問曰宗子去在他國庻子無爵而居者可以祭乎孔
　子曰祭哉請問其祭如之何孔子曰望墓而為壇以
　時祭若宗子死告於墓而后祭於家宗子死稱名不
　言孝身沒而已子㳺之徒有庶子祭者以此若義也
　今之祭者不首其義故誣於祭也
曾子問曰殤不祔祭何謂陰厭陽厭孔子曰宗子為殤
　而死庶子弗為後也其吉祭特牲祭殤不舉無肵爼
　無𤣥酒不告利成是謂陰厭凢殤與無後者祭於宗
　子之家當室之白尊于東房是謂陽厭鄭氏曰祭成
　人始設奠於奥迎尸之前謂之陰厭尸謖之後改饌
　於西北隅謂之陽厭庶子弗為後者族人以其倫代
　之明不序昭穆立之廟其祭之就其祖而已代之者
　主其禮其吉祭特牲尊宗子從成人也凢殤則特豚
　自卒哭成事之後為吉祭祭殤不舉無肵爼無𤣥酒
　不告利成此其無尸及所降也其他如成人舉肺脊
　肵爼利成禮之施於尸者是謂陰厭者宗子而殤祭
　之於與之禮小宗為殤其祭禮亦如之凢殤謂庶子
　之適也或昆弟之子或從父昆弟無後者如有昆弟
　及諸父此則今死者皆宗子大功之内親共祖禰者
　言祭於宗子之家者為有異居之道也無廟者為壇
　祭之親者共其牲物宗子皆主其禮當室之白尊於
　東房異於(闕/)宗子之為殤當室之白謂西北隅得户
　明者也明者曰陽凡祖廟在小宗之家小宗祭之亦
　然宗子之適亦為凡殤過此以徃則不祭也(曽子/問)
適子庶子祗事宗子宗婦雖貴富不敢以貴富入宗子
　之家雖衆車徒舎於外以寡約入子弟猶歸器衣服
　裘衾車馬則必獻其上而后敢服用其次也若非所
　獻則不敢以入於宗子之門不敢以富貴加於父兄
　宗族若富則具二牲獻其賢者於宗子夫婦皆齊而
　宗敬焉終事而後敢私祭(内則/)
王者禘其祖之所自出以其祖配之而立四廟庶子王
　亦如之别子為祖繼别為宗繼禰者為小宗有五世
　而遷之宗其繼髙祖者也是故祖遷於上宗易於下
　尊祖故敬宗敬宗所以尊祖禰也庶子不祭祖者明
　其宗也庶子不為長子斬不繼祖與禰故也庶子不
　祭殤與無後者殤與無後者從祖祔食庶子不祭禰
　者明其宗也親親貴貴長長男女之有别人道之大
　者也
宗子母在則妻禫
士不攝大夫士攝大夫唯宗子(䘮服/小記)
五月三月之䘮壹不食再不食可也比葬食肉飲酒不
　與人樂之叔母世母故主宗子食肉飲酒(䘮大/記)
父子一體也夫妻一體也昆弟一體也故父子首足也
　夫妻牉合也昆弟四體也故昆弟之義無分然而有
　分者則辟子之私也子不私其父則不成為子故有
　東宫有西宫有南宫有北宫異居而同財有餘則歸
　之宗不足則資之宗
為人後者孰後後大宗也大宗者尊之統也禽獸知母
　而不知父野人曰父母何算焉都邑之士則知尊禰
　矣大夫及學士則知尊祖矣諸侯及其太祖天子及
　其始祖之所自出尊者尊統上卑者尊統下大宗者
　尊之統也大宗者收族者也不可以絶故族人以支
　子後大宗也適子不得後大宗
諸侯之子稱公子公子不得禰先君公子之子稱公孫
　公孫不得祖諸侯此自卑别於尊者也若公子之子
　孫有封為國君者則世世祖是人也不祖公子此自
　尊别於卑者也是故始封之君不臣諸父昆弟封君
　之子不臣諸父而臣昆弟封君之孫盡臣諸父昆弟
　(儀禮䘮/服傳)
篤公劉于京斯依蹌蹌濟濟俾筵俾几既登乃依乃造
　其曹執豕于牢酌之用匏食之飲之君之宗之毛氏
　曰君之宗之為之大宗也
司空季子曰黄帝之子二十五人其同姓者二人而已
　唯青陽與夷鼓皆為已姓青陽方雷氏之甥也夷鼓
　彤魚氏之甥也其同生而異姓者四母之别為十二
　姓凢黄帝之子二十五宗其得姓者十四人為十二
　姓姬酉祈已滕葴任荀僖姞儇依是也唯青陽與倉
　林同于黄帝故皆為姬姓(國語/)
　韋昭注曰繼别為大宗别子庶孫乃為小宗耳得姓
　以德居官而初賜之姓十四人為十二姓二人為姬
　二人為已司馬貞史記索隠曰黄帝二十五子得姓
　者十四人史記舊解四為三言得姓者十三人耳按
　國語十四人為十二姓其文甚明唯姬姓再稱青陽
　盖國語之誤所以致令前儒共疑其姬姓青陽當為
　𤣥囂是帝嚳祖本與黄帝同姬姓其國語上文青陽
　即是少昊金天氏為己姓者耳
國君之適長為世子繼先君之正統自母弟而下皆不
　得宗次適為别子别子既不得禰先君則不可宗嗣
　君又不可無所統屬故為先君一族大宗之祖其生
　也適庶兄弟皆宗之(别子之母弟雖適子與羣/公子同不得謂之别子)其死
　也子孫世世繼之為先君一族之大宗凢先君所出
　之子孫皆宗之雖百世不遷無後則族人以支子繼
　之(此謂别子為/祖繼别為宗)羣公子雖宗别子而自為五世小宗
　之祖死則其子其孫為繼禰繼祖之小宗至五世以
　上則上遷其祖下易其宗無子孫則絶(此謂繼禰/者為小宗)每
　一君有大宗世世綂其君之子孫故曰宗其繼别子
　之所自出者百世不遷者也别子所自出謂别子所
　出之先君(如魯季友乃桓公之别子所自出即/桓公大宗者乃桓公一族之大宗)公子
　之公為其士大夫之庶者宗其士大夫之適者則别
　子為先君大宗之祖羣公子皆宗之是謂有大宗而
　無小宗若君無次適可立為别子止有庶公子數人
　則不可無宗以綂當立庶長一人為小宗使諸弟皆
　宗之是謂有小宗而無大宗(若庶長死國君復追立/庶長為别子以為先君)
　(一族大宗之祖而以其子繼之此雖不經見/然以義求之則一君之大宗不可以絶後也)若君之
　正適外止有一公子既不可宗君又無昆弟宗已是
　謂無宗亦莫之宗然此公子亦為其先君一族大宗
　之祖沒則百世相繼先君之子孫皆宗之如大宗法
　國君主先君之祀上可及先君之太祖而下為先君
　子孫之宗故曰尊者尊綂上别子為先君百世大宗
　之祖而不敢禰先君故曰卑者尊統下大宗者所以
　綂先君之子孫非綂别子之子孫故曰大宗尊之統
　也又曰繼别子之所自出(宗子/議)
宗子法乆不行今雖士大夫亦無收族之法欲約小宗
　之法且許士大夫家行之其異宫同財有餘則歸不
　足則取及昏冠䘮祭必告皆酌今可行仍以古法詳
　立條制使之遵行以為睦宗之道亦無所害於今法
　可以漸消析居争競之醜所補當不細矣(雜議/)
古之典禮者皆以宗名之故伯夷作秩宗周官有宗伯
　下及乎都家皆有宗人宗者廟也禮始於親親之法
　非廟不綂所以别姓收族無不出於祖廟不主乎宗
　祖故天子之元子為天子之大宗以繼其太祖而别
　子為諸侯諸侯不敢祖天子而自為一國之太祖故
　諸侯元子亦為諸侯之大宗而繼其太祖而别子為
　大夫大夫亦不敢祖諸侯而自立家為别子之祖繼
　别者為宗亦謂之大宗所以别小宗而百世不遷者
　也小宗有四五世則遷者也故繼高祖之宗得祀髙
　祖凢族兄弟皆宗之族兄弟同出於髙祖故髙祖與
　族兄弟之服皆三月至于繼祖繼曾祖繼禰所祀所
　宗莫不倣此故其所繼者皆謂之宗子以主家政而
　宗之者皆聽命焉諸侯大夫之大宗乆廢不講惟小
　宗若可行于今然士大夫廟制世數之等與宗子族
　食之差其詳可得聞歟至宗子必以世適有才不才
　間有所廢置變之則宗法壞不變則家不行支子不
　祭必告于宗子古者仕不出鄉則支子常得與祭於
　宗以今之仕者出處之不常將有終身不與者可乎
　至於尊祖奉宗之心或奪于貴富同財歸資之法或
　廢于私藏嚴之則賊㤙寛之則弛法如庶民之無知
　雖父兄猶有不聽何有於宗子乎將使家政修宗法
　舉嚴祭享謹冠昏貨財不私法度如一其親親之道
　至於祖遷宗易而後已亦有道乎(䇿問並芸/閣先生)
管攝天下人心收宗族厚風俗使人不忘本須是明譜
　系收世族立宗子法(一年有一/年工夫)
宗子法壞則人不自知來䖏以至流轉四方徃徃親未
　絶不相識今且試以一二巨公之家行之其術要得
　拘守得須是且如唐時立廟院仍不得分割了祖業
　使一人主之
凢人家法須月為一㑹以合族古人有花樹常家宗㑹
　法可取也毎有族人逺來亦一為之吉凶嫁娶之類
　更須相與為禮使骨肉之意常相通骨肉易踈者只
　為不相見情不相接爾
今無宗子故朝廷無世臣若立宗子法則人知尊祖重
　本人既重本則朝廷之勢自尊古者子弟從父兄今
　父兄從子弟由不知本也且如漢高祖欲下沛時只
　是以帛書與沛父老其父兄便能率子弟從之又如
　相如使蜀亦移書責父老然後子弟皆聽其命而從
　之只有一箇尊卑上下之分然後順從而不亂也若
　無法以聮屬之安可且立宗子法亦是天理譬如木
　必有從根直上一榦亦必有旁枝又如水雖逺必有
　正源亦必有分派處自然之勢也(已上並程/氏遺書)



　　　宗法條目
　　　　(按與朱晦菴書云宗法春夏間嘗令諸弟讀/大傳頗欲略見之行事其條目未堪傳家問)
　　　　(與叔位同居向來先人以先叔久病之故盡/推祖業畀之後來㸔得兩位藐然却無係属)
　　　　(今年商量兩位隨力多少樁辦一項錢共祭/祀賓客等用令子弟一人主之今方行得數)
　　　　(月俟數年行得有次序條目始/可定也此乃辛丑年所定條目)
祭祀
　日
　　晨先詣家廟燒香然後於尊長處問安
　朔望
　　長少晨詣家廟瞻拜設酒三盃茶三盞(隔夜别/研茶)
　　時果三品(遇新麥出則設湯餅三分新/米出設飯三分侑以時味)唯正月朔
　　薦繭及湯餅
　薦新及節物
　　薦新以朔望
　　節物
　　　正月立春日薦春餅　元宵薦圓子鹽䜴湯焦
　　　䭔　二月社薦社飯秋社同　三月寒食薦稠
　　　餳冷粥蒸菜(以百/四日)　五月端午薦團粽　七月
　　　七夕薦果食　九月重陽薦萸菊糕
　時祭
　　祭用春分夏至秋分冬至
　　前期五日修補屋宇檢視祭料祭具
　　前期一日洒掃祭所滌濯陳設祭具具祭饌果六
　　品醢醬蔬共六品麵食米食魚肉羮飯共六品豐
　　儉以家之有無歲之豐歉為之節今歲毎祭以陸
　　貫足為率是日與祭者並沐浴致齋男子㑹于書
　　室
　　祭日質明行禮禮具祭儀
　忌日
　　曽祖以下設位於堂祭食從家之舊俗用素饌
　　前期一日治食料洒掃鋪設子弟已娶者並出書
　　院致齋忌日早張影貎事具而祭祭料稱家之有
　　無物之貴賤
　　髙祖以上遇忌日張影貌於堂設茶酒瞻拜
　省墳
　　用寒食十月旦檢校牆圍享亭如有損闕隨事修
　　整
婚嫁
　嫁壹伯貫文省
　婚伍拾貫文省
　　　　其餘隨本位之有無遇宅計不足則取之諸
　　　　位
生子
　毎生子給羊酒之費男九貫省女六貫省
租賦
　毎遇夏秋税起催日先期輸納請到朱抄排年分架
　閣
家塾
　居處
　　屋宇損漏户牖破缺(如門無闗或/牕紙破之類)與凢日用之未
　　備者(謂靣盆浴湯/及洒掃之類)在塾諸生告於掌事者以時脩
　　整掌事者亦時一檢校
　飲食
　　尊長月一具食延塾之師在塾諸生佐掌事者檢
　　校毎日二膳冷煖失節在塾諸生告於掌事者隨
　　輕重行遣掌事者亦時一檢校藥物准此(師疾諸/生侍粥)
　　(藥/)
　衣服
　　以家之有無諸生之衆寡為之節
　束脩
　　以家之有無諸生之衆寡為之節
合族
　　四仲時祭後飲福
　　宗族内外姻逺至具酒三行
　　兩位旦望㑹飯謀家事
賔客
慶弔
　　今逐旋樁料
送終
　　以家之有無䘮之大小為節
　　諸項錢除祭祀所樁外皆許移用
㑹計
　内之收支不留底
　　謂兩位闗到錢物及撥錢物付兩位並不用干照
　　文字
　外之收支並留底
　　謂買物成項目者並要客人領錢文字零碎食料
　　並要市買支破單子就鋪買物並要鋪單子以上
　　並依月日排號粘成案底
　嵗終宅計具收支都帳及科撥來嵗錢物
　嵗終兩位用度之餘以十之一歸宅計
　嵗終簿書案底排年月號别櫃架閣
規矩
　子弟不奉家廟未冠執事很慢已冠頽廢先業並行
　夏楚
　　執事很慢謂祭祀時醉酒髙聲喧笑鬬争久待不
　　　至之類
　　頽廢先業謂不孝不忠不亷不潔之類凡可以破
　　　壞門戸者皆為不孝凡出仕不問官職大小蠹
　　　國害民者皆為不忠凡法令所載贓罪皆為不
　　　㢘凡法令所載濫罪皆為不潔
中庭小牌約束
　晨興長幼詣家廟瞻敬(十歳以下免/)
　果脯鮓醬先儲以共時祭
　子弟出入婢僕増减並禀尊長
　非院子小童不許入中門(小童用十二以下者事/須衆力者子弟監視)
進退婢僕約束
　凡進退婢僕並先書於籍(進者書鄉貫姓名年月及/牙保退者年滿或遣去各)
　　(書其/由)
　禀尊長請書押如未經書押而擅行者子弟夏楚婢
　　僕改正(成契者毁抹/已去者復歸)
　
　
　
　
　
　
　
　
　
　
　東萊别集巻一
欽定四庫全書
　東萊别集巻二　　　　　宋　吕祖謙　撰
　　家範二
　　　昏禮
　　　　陳設
前期一日女氏使人張陳其壻之室(司馬氏曰床榻薦/席椅桌之類壻家)
(當具之氊褥帳幔衾綯之類女家當具之衣服襪履等/皆鎻之篋笥世俗盡陳之欲矜富侈此乃婢妾小人之)
(態不足為也文中子曰昏娶而論財夷虜之道也夫昏/姻者所以合二姓之好上以事宗廟下以繼後世也世)
(俗之貪鄙者将娶婦先問資装之厚薄将嫁女先問聘/財之多少至於立契約云某物若干以求售其女者亦)
(有既嫁而復欺給負約者是乃駔儈鬻奴賣婢之法豈/得謂之士大夫昏姻哉其舅姑既被欺紿則殘虐其婦)
(以攄其忿由是愛其女者務厚資装以悦其舅姑殊不/知彼貪鄙之人不可盈厭資装既竭則安用汝女哉於)
(是質其女以責貨於女氏貨有盡而責無窮故昏姻之/家徃徃終為仇讐矣是以世俗生男則喜生女則戚至)
(有不舉其女者用此故也然則議昏/姻有及於財者皆勿與為昏姻可也)及期壻具盛饌設
椅桌各二於室中東西相向各置盃匕箸蔬果於桌上
(子舎隘狹或東西北向皆不可知今假設南向/之室而言之左為東右為西前為南後為北)酒壺在
東席之後墉下置合卺一注於其南桌上(卺以匏剖為/二如無匏以)
(盃/代)設盥盆二於室之外帨巾二皆有架盥盆有勺
　　　　親迎
期日壻氏告迎於廟(無廟者/即影堂)設酒果香茶主人(謂尊/長)北
向焚香酹酒俛伏興祝(以家之子/弟為之)懷辭由主人左東向
出辭跪讀祝與主人及壻及在位者皆再拜出徹酒果
闔廟門壻乘馬(不乘馬/者以轎)前引婦車(婦車迎婦之/車或用擔子)将至女
氏之儐(以女氏之/子弟為之)俟於大門之外壻下馬(乘轎者/下轎)儐揖
入門主人揖賔而先(賔謂/壻也)賔從主人見於廟(見女氏之/先祖設香)
(案於行館/之正位)賔再拜上香又再拜既見廟見女之尊長再
拜致辭又再拜主人揖賔出賔主各就位酒三行卒食
興女氏奉女辭於廟亦設酒果香茶主人亦北向立焚
香酹酒俯伏興祝(以女家子/弟為之)懷辭由主人左出辭跪讀
祝興再拜徹酒果闔廟門(有父母者辭廟畢母面南於/房外女出於母左父西面醴)
(女而戒之母整冠飾戒諸西/階之上無父母則尊長戒之)姆奉女出門壻揖之導婦
升車女既升車壻乘馬而先俟於其家之㕔事俟婦下
車揖之遂導以入婦從之執事先設香酒脯果於家廟
(無廟者/即影堂)舅姑盛服於家廟之上舅在東姑在西賛者導
壻以婦至於階下(無階者立於/影堂之前)主人進北向立焚香跪
酹酒俛伏興祝懐辭由主人之左進東靣出辭跪讀祝
懐辭興主人再拜退復位壻與婦拜如常儀出徹酒果
闔廟門賛者導壻揖婦而先婦從之適其室至室外相
向立婦從者沃壻盥壻從者沃婦盥帨手畢揖而入室
婦從者布席於閫内東方壻從者布席於西方壻婦踰
閫壻立於東席婦立於西席賛者揖壻再拜(程氏曰/男下女)姆
侍扶婦答拜壻搢笏舉婦蒙首遂就坐執事者進酌壻
揖婦舉飲食至揖婦食執事者再酌壻揖婦舉飲無殽
執事者取卺分置壻婦之前酌酒於卺壻婦舉飲食至
壻婦亦舉食酒三行畢壻出就他室姆與婦留室中乃
徹饌置室婦從者餕壻之餘壻入室脱服婦從者受之
婦脱服壻從者受之燭出(古詩曰結髪為夫婦言自稚/齒始結髪以來即為夫婦猶)
(李廣結髪與匈奴戰也今世/俗有結髪之儀此尤可笑也)於壻婦之適其室也主人
以酒饌禮男賔於外㕔主婦以酒饌禮女賔於中堂如
常儀(古禮明日舅姑乃/饗送者今從俗)不用樂(曽子曰取婦之家三日不/舉樂思嗣親也今俗昏禮)
(用樂殊/為非禮)
　　　　婦見尊長
婦明日盛服飾俟見尊長平明尊長坐於堂上賛者見
婦於尊長婦北向拜於堂下升自西階執事者以箱實
幣帛置於尊長之前婦降階又拜㓜屬相拜者少進相
拜
　
　
　
　
　
　
　
　
　東萊别集巻二
欽定四庫全書
　東萊别集巻三
　　家範三
　　　葬儀
　　　　筮宅
既殯謀葬擇地得數處(温公/書儀)
　伊川先生曰卜其宅兆卜其地之美惡也非陰陽家
　所謂禍福者也地之美者則其神靈安其子孫盛若
　培擁其根而枝葉茂理固然矣地之惡則反是然則
　曷謂地之美者土色之光潤草木之茂盛乃其驗也
　而拘忌者惑于擇地之方位决日之吉凶不亦泥乎
　甚者不以奉先為計而專以利後為慮尤非孝子安
　措之用心也惟五患者不得不愼湏使異日不為道
　路不為城郭不為溝池不為貴勢所奪不為耕犂所
　及(一本所謂五患者溝渠/道路避村落逺井窰)既葬則以松脂塗棺椁石
　灰封墓門此其大略也
執事掘兆四隅外其壤(兆塋/域也)掘中南其壤(為葬将北/首故也)命
筮者(擇逺親或/賔客為之)及祝執事者皆吉冠素服(依開元禮素/服者但徹去)
(華采之/飾而已)執事者布筮席於兆南北向(闕/)
　　　　　　　　　　　主人既朝哭適兆所立於
席南當中壤北向免首絰左擁之(温公書儀按儀禮注/免絰者不敢純凶)
命筮者在主人之右筮者東面抽上櫝兼執之(儀禮注/韇藏筴)
(之器也兼/與筴執之)進南面受命於主人命筮者從旁命之曰哀
子某為其父某官筮宅度兹幽宅兆基無有後艱(參用/儀禮)
(温公書儀按書儀為父則稱孤子為母則稱哀子儀禮/命筮云哀子某為其父無稱孤子之文今從儀禮儀禮)
(稱為其父某甫古人尚質故稱父/字今恐非人子所安止從書儀)筮人許諾右旋就席
北面坐述命(士䘮禮不述命既受命而申言之/曰述不述者士禮略今從開元禮)指中封
而筮(中封中/央壤也)占既得吉則執筴東向進告於莅筮者及
主人曰從主人絰哭若不從更筮他所如初儀(並温公/書儀)
　　　　祭后土
兆既得吉執事者於其中壤及四隅各立一標當南門
立兩標祝帥執事者入設后土氏神位於中壤之左南
向(古無此開/元禮有之)置椅桌盥盆帨架盞注脯醢(或不能如此/只常食兩三)
(味/)皆如常日祭神之儀(但不用/紙錢)告者與執事者皆入(卜/者)
(不/入)序立於神位東南重行西向北上立定俱再拜告者
盥手洗盞斟酒進跪酹於神座前俛伏興少退北向立
搢笏執詞進於神座之右東面跪讀之曰維年月朔日
子某官姓名敢昭告于后土氏之神今為某官姓名(主/人)
(也/)營建宅兆神其保佑俾無後艱謹以清酌脯醢祗薦
于神尚饗訖興復位告者再拜出祝及執事者皆西向
再拜徹饌出主人歸殯前北向哭(並温公/書儀)
　按周禮冡人甫竁遂為之尸正義云先鄭以遂為之
　尸據始穿時祭墓地冡人為之尸後鄭據始穿時無
　祭事至葬訖成墓乃始祭墓故冡人為尸又云是墓
　新成祭后土以此考之則后土之祭古有此禮但鄭
　司農以為始穿墓時祭鄭康成以為墓既葬後祭開
　元禮蓋從鄭司農之説也
　　　　卜日
卜葬日於三月之初(若墓逺則卜於/未三月之前)主人先議定可葬日
三日(謂可以辦具及於事便/者必用三日備不吉也)執事者布卜席於殯門外闑
西北向主人既朝哭與衆主人(謂亡者/諸子)出立於殯門外之
東壁下西向南上闔東扉主婦立於其内主人進立於門
南乃北靣免首絰左擁之莅卜者(按儀禮族長/涖卜吉服)立主人東
北乃西向卜者執龜東向進受命於莅卜者命之曰哀子
某(書儀稱孤子/今從儀禮)將以今月某日(先卜逺日不/吉再卜近日)卜葬其父某
官考降無有悔(考上也降下也言卜此日葬魂/神上下得無近於咎悔者乎)卜者許諾
右旋就席西向坐述命卜不吉則又興受命述命再卜占
既得吉興告於莅卜者及主人曰某日從主人絰與衆主
人皆哭又使人告於主婦主婦亦哭主人與衆主人入至殯
前北向哭遂使人告於親戚僚友應會葬者(並温公/書儀)
　按儀禮筮宅無用卜之文卜日無用筮之文温公書儀
　參用卜筮今從古禮
　　　　啓殯
先䘮二日既夕哭請啓期告於賔(儀禮正義按温公書儀/墓逺則於發引前一日)
(啟殯則亦當先發引二日/既夕哭請啟期告於賔)明旦夙興(儀禮/正義)執事者帷其聽
事(帷之為有婦人在焉既夕禮遷于祖用軸注盖象平生/将出必辭尊者檀弓曰䘮之朝也順死者之孝心也其)
(哀離其室也故至于祖考之廟而後行殷朝而殯于祖周/朝而遂塟開元禮無朝廟禮今從周制禮又云既載而祖)
(于庭今人既載遂行無宿于庭者又庭中難施哭位故但/祖于㕔事䘮事有進而無退無㕔事者但向外之屋可置)
(柩者皆/可也)備功布長三尺(以新布稍細者為之並温公書儀/按儀禮注功布灰治之布也正義)
(云商祝拂柩用功布是拂拭去塵也二禮圖云舊圖云功/布謂以大功之布長三尺以御柩居前為行者節度又隱)
(義云羽葆功布等其象皆如麾旌旗無旒者周謂之大麾/以此攷之則功布啟殯時手執之以拂拭出葬時竿掲之)
(以指/麾)五服之親皆來㑹各服其服(温公/書儀)主人及衆主人皆
去冠絰以邪布巾帕頭(參酌開元/禮新修)入就位哭(温公/書儀)
　按儀禮既夕禮云大夫髽散帶垂即位如初注為將
　啟變也此互文以相見耳髽婦人之變䘮服小記曰
　男子免而婦人髽正義云為將啟變也凡男子免與
　括髪散帶垂婦人髽皆當小斂之節今於啟殯時亦
　見尸柩故變同小歛之時故云為將啟變也云此互
　文以相見耳髽婦人之變者髽既是婦人之變則免
　是男子之變今丈夫見其人不見免則丈夫當免矣
　婦人見其髽不見人則婦人當髽矣故云互文以相
　見耳啓後著免後至卒哭其服同矣以其反哭之時
　更無變服之文故知同也又按士虞禮云主人及兄
　弟如葬服正義云葬服者既夕曰丈夫髽散帶垂也
　此唯謂葬日反日中而虞及三虞時其後卒哭即服
　其故服是以既夕禮注云自卒至殯自啓至葬主人
　之禮其變同則始虞與葬服同三虞皆同至卒哭卒
　去無時之哭則依其䘮服乃變麻服葛也温公書儀
　以謂自啓殯至于卒哭日數甚多今已成服使五服
　之親皆不冠而袒免恐其驚俗故但各服其服而已
　若從古禮使五服之親皆不冠而袒免誠為駭俗若
　從書儀則人子於啓殯動柩之際其服畧無所變亦
　未安今參酌惟主人及衆主人變服免之制雖鄭康
　成亦云未聞(士䘮禮云衆人免於房注免之制未聞/舊説以為如冠状廣一寸䘮服小記曰)
　(斬衰括髪以麻免而以布此用麻布為之状如今之/著幓頭矣自項中而前交於額上却繞紒也然則鄭)
　(康成之說亦不過/以意揣摩而已)故止從開元禮
執事者遷靈座及椸於旁側(為将/啓殯)祝凶服(非五服者則/去華盛之服)
執功布止哭者北向立於柩前抗聲三告曰謹以吉辰
啓殯既告内外皆哭盡哀止(既夕禮商祝袒免執功布/入升自西階盡階不升堂)
(聲三啓三命哭注功布灰治之布也執之以接神為有/所拂㧍也聲三三有聲存神也啓三三言啓告神也舊)
(説以為聲噫嘻也開元禮祝三聲噫嘻今/恐驚俗但用其辭拂芳味切㧍芳丈切)婦人退避於
他所(為役者/将入)主人及衆主人輯杖立視啓殯(䘮大記大/夫哭殯則)
(杖哭柩則輯杖注哭殯謂既塗也哭柩謂啓柩後也輯/歛也謂舉之不以柱地也天子諸侯之杖不入廟門)
祝取銘旌置靈座之側役者入徹殯塗及墼(居的反説/文曰瓴適)
(也一曰/未燒者)掃地㓗之祝以功布拂去棺上塵覆以裌衾(既/夕)
(禮祝取銘置于重今以䰟/帛代重故置于靈座前)役者出婦人出就位立哭執
事者復設椸及靈座於故處乃徹宿奠置新奠(既夕禮/遷于祖)
(正柩于兩楹間席升設于柩西奠設如初注奠設如初/東面也不統於柩神不西面也不設柩東東非神位也)
(開元禮不朝祖徹殯設席/於柩東奠之謂之啓奠)如常日朝夕奠之儀(並温公/書儀)
　按今人既斂柩未嘗殯此一節姑存之以待復古禮
　者今略倣啓殯之意參定如後
祝凶服執功布止哭者北向立於柩前抗聲三告曰謹
以吉辰啓殯(今人雖未嘗殯然浙中土俗先葬數日鋪/設謂之開䘮是亦啓殯之意也故祝辭亦)
(可稱啓殯但削去婦人/退避役者徹塗之禮)既告内外皆哭盡哀一祝取銘
旌置靈座之側祝以功布拂去棺上塵覆以裌衾乃徹
宿奠置新奠(即啓/奠也)如常日朝夕奠之儀(以温公書/儀裁定)
　　　　朝祖
既行啓奠(新/修)役者入婦人退避主人及衆主人輯杖立
視如啓殯役者舉柩詣影堂前祝以箱奉魂帛在前執
事者奉奠及椅桌次之銘旌次之柩次之(未明則柩前/後皆用二燭)
(照/之)主人以下皆從哭男子由右婦人由左重服在前輕
服在後各以昭穆長㓜為叙侍者在末無服之親男居
男之右女居女之左不與主人主婦並行婦人皆蓋頭
(為有役者在前故也/役者出則去蓋頭)至影堂前(並温公/書儀)置柩於床北首
(新修床即今世俗/所用置柩之凳)
　按温公書儀置柩於席北首不唯於事不便亦於禮
　不合據儀禮既夕禮遷于祖正柩於兩楹間用夷床
　是則古禮朝祖置柩於床不於席也今世俗置柩用
　凳亦夷床之遺意
役者出祝帥執事者設靈座及奠于柩西東向(若影堂/前廹隘)
(則置靈座及奠於/旁近從地之宜)主人以下就位(位在柩之左右/前後如在殯宫)立哭
盡哀止役者入婦人退避祝奉魂帛導柩右旋主人以
下哭從如前詣聽事(並温公/書儀)置床上北首(新/修)設靈座及
奠於柩前南向餘如朝祖主人以下就位坐於柩側藉
以薦席如在殯宫乃代哭如未殯之前(並温公書儀按/儀禮士䘮禮代)
(哭注防其以死傷生使/之更哭不絶聲而已)
　按儀禮啓殯夙興設盥於祖廟門外陳鼎皆如殯東
　方之饌亦如之是陳鼎及饌皆在廟而不在殯所也
　遷于祖正柩于兩楹間質明乃奠如初升降自西階
　(注謂遷/祖奠)是行奠禮在朝廟之時而不在啓殯之時也
　然啓殯動柩略無奠祭似於人情未盡故温公書儀
　從開元禮設啓奠而朝祖之時不設遷祖奠今且從
　書儀(今人無家廟所謂影堂多/廹隘亦恐于行奠禮未便)
　　　　祖奠
　按儀禮既夕禮稱奠者有四葬前一日柩遷于祖質
　明乃奠如初所謂遷祖奠也日側乃載布席乃奠如
　初者所謂祖奠也賔賵者将命兄弟賵奠可也者(注/兄)
　(弟有服親者可且/賵且奠許其厚也)所謂有服之親奠也葬日厥明陳
　鼎饌乃奠者所謂大遣奠也則是葬前一日先遷祖
　奠次祖奠次乃有服親之奠温公書儀親賔奠乃在
　祖奠之前似未合古今移祖奠在親賔奠之前
執事者具祖奠酒饌如殷奠其日餔時(禮祖用日昃謂/過中時今宜比)
(夕奠差早用/餔時可也)主人以下卑㓜皆立哭(並温公/書儀)
　按儀禮有司請祖期曰日側主人入祖乃載踊無算
　卒束襲正義云將行飲酒曰祖死者将行亦曰祖鄉
　柩在堂北首今下堂載於車載柩訖以物束棺使不
　動也又儀禮商祝御柩乃祖注還柩鄉外為行始若
　從古禮奉柩下堂載於車則去出塟尚經一夕恐亦
　難行若全無所變又非祖載之意今叅定止用鄭氏
　還柩鄉外之説修立如後
役者入婦人避退役者舉柩南首(新修柩止在聽事舊/處但改柩首鄉南)
祝帥執事者設酒饌於靈前祝奠訖退北面跪告曰永
遷之禮靈辰不留謹奉柩車式遵祖道俛伏興餘如朝
夕奠儀主人以下復位坐代哭以至於發引
　　　　親賔奠　賻贈
　按儀禮兄弟賵奠(注有服親正義云知非大功以無/上者以大功以上有同財之義)
　(致賵奠之法賵且/奠許其貳賵兼奠)所知則賵而不奠(正義云缺/)知死
　者贈知生者賻(正義云貨財曰/賻玩好曰贈)是古禮非有服親不
　致奠今恐有交契厚而難却者故且從温公書儀
賔客欲致奠於其家者以飯牀設茶與酒饌於其庭(闕/)
則覆之以幄將命者入白主人主人絰杖降自(闕/)
於阼階下西向賔入家人皆哭賔飯立於饌南北向東
上置卓子於賔北炷香澆茶實酒於注洗盞斟酒於其
上上賔進燒香退復位與衆賔皆再拜上賔進跪酹茶
酒俛伏興賔祝執祝辭出於上賔之右西向讀之曰維
年月日某官某謹以清酌庶羞致于某官之靈(中間辭/臨時請)
(文士/為之)尚饗(凡吉祭祝出於左東向/凶祭出於右而西向)賔再拜(應哭/者哭)進詣主
人前東向北上上賔止主人哭主人稽顙再拜賔答拜
主人哭而入䕶䘮延賔坐於伍進茶湯送出如常儀祝
納酒饌及祝辭於䘮家若奠於轝所經過者設酒饌於
道左右或有幄或無幄(闕於諸喪葬之家只許祭於塋所/  不得於街衢致祭親喪祭於喪)
(家大門之内及郭門/之外亦非街衢也)望柩將至賔燒香酹茶酒祝拜哭
柩至少駐主人至奠所拜賔哭從柩而行餘如上儀奠
於墓所皆如在其家之儀(既夕禮擯者出請若奠入告/出以賔入将命如初士受羊)
(如受馬然則古者但具而已漢氏以來必設酒食沃酹/徐穉毎為諸公所辟雖不就有死䘮負笈赴弔常於家)
(豫炙雞一隻以一兩絮漬酒中暴乾以裹雞徑到所赴/冡隧外以水漬絮使有酒氣外米飯白茅為藉以雞置)
(前醊酹畢留謁則去不見䘮主然則奠貴哀誠酒食不/必盛設也自唐室中葉藩鎮強盛不遵法度競其侈靡)
(祭帷至髙數丈廣數十歩作鳥獸花木輿馬侍女衣以/錦綺轜車過則盡焚之祭食至百餘器染以紅緑實不)
(可食流及民間逓相誇尚有肴饌數/百噐者曷若留以遺䘮家為賻贈哉)其親賔賻贈皆如始
死之儀而不禭(士䘮禮始死有弔有赴将塟有賵有賻/知死者贈知生者賻賻贈皆用貨財但)
(将命之辭異耳非闕禮圖贈死不及尸尸柩未葬時者/然則自始死至葬賻贈之禮皆可行也並温公書儀)
　　　　陳器
轝夫陳器於門外方相在前(䘮葬令四品以上用方相/七品以上用魌頭方相四)
(目魌頭兩目魌/音欺温公書儀)
　按周禮方相氏掌蒙熊皮黄金四目𤣥衣朱裳執戈
　揚盾大喪先匶及墓入壙以戈擊四隅敺方良鄭氏
　注如今魌頭也又按紹興䘮葬式方相魌頭深青衣
　(即𤣥/衣也)朱裳執戈揚盾古禮方相氏乃狂夫四人世俗
　乃用竹結縳為之不應古制今參定魌頭當使人服
　深青衣朱裳(冠且用世俗所/造方相氏之冠)
　戴假面黄金兩目(即世俗所/謂面具也)執戈揚盾(近胡文定公/之葬方相用)
　(人/)
次誌石次椁(二物已在墓所則/不陳  温公書儀)
次明器(温公/書儀)
　按紹興䘮葬格七品明器二十事禮記檀弓孔子曰
　之死而致死之不仁而不可為也之死而致生之不
　知而不可為也是故竹不成用瓦不成味木不成斵
　琴瑟張而不平竿笙備而不和有鐘磬而無簨簴其
　曰明器神明之也是則古之所謂明器者乃琴瑟竽
　笙鐘磬之屬又禮記檀弓塗車芻靈(注束茅/為人)自古有
　之明器之道也是芻靈亦明器之類也周禮校人飾
　遣車之馬及葬埋之鄭氏注埋之則是馬塗車之芻
　靈是則芻靈不惟束茅為人亦束茅為馬也今參定
　明器二十事兩琴兩瑟兩竽兩笙(琴瑟竽笙依三禮/圖造但略具琴瑟)
　(竽笙之形更不比校音律尺寸/乃合張而不平備而不和之義)兩鐘兩磬(今法禁銅/並依三禮)
　(圖特懸鐘磬様以鐡鑄之但略具形制不必校量/制度仍須斟量不可太厚大使一人之力可舉者)芻
　靈四(束茅為人用紙/依古士冠服)芻馬四(束茅/為馬)共二十事毎事一
　人持之(芻靈芻馬其下並/用軸令人牽之)塗車之制不可考又所謂
　竹不成用瓦不成味木不成斵亦無名物可考故不
　復用
次下帳次上服(上服謂公服靴笏幞/頭腰帶  温公書儀)
　按下帳上服古無其制然儀禮陳器有燕器從器杖
　笠之屬則亦可以義起
次苞(但陳所用之苞其脯俟遣/奠畢始苞之  温公書儀)
　按儀禮既夕禮云苞二注所以裹奠羊豕之肉下記
　云葦苞長三尺一編三禮圖云以葦長難用截取三
　尺一道編之用苞牲體為便易也今參定用二苞其
　制並依三禮圖俟葬日遣奠畢以裹羊豕之肉各用
　桁輿之桁之制在三禮圖
次筲
　按儀禮既夕禮云筲三黍稷麥注云筲畚種類也其
　容蓋與簋同一觳也正義云畚器所以盛種此筲與
　畚盛種同類故舉為况也又下記云菅筲三其實皆
　瀹(音/藥)注云米麥皆湛之以湯未知神之所享不用食
　道所以為敬今參定用三筲其制並依三禮圖一盛
　黍一盛稷(用粟/代)一盛麥並用湯略煮亦各用桁輿之
次罋三醯醢屑冪用䟽布(儀禮注罋器其容亦蓋一觳/屑薑桂之屑也觳者斛三禮)
(圖云三豆成觳/則觳受斗二升)
　按温公書儀止言醯醢不言屑又不言所盛之物今
　從儀禮
次甒二醴酒冪用功布(儀禮注甒亦瓦噐也功布灰治/之布也甒文甫反其制在三禮)
(圖/)
　按儀禮用二甒温公書儀止用酒一斗盛以瓶今從
　儀禮亦用桁輿之(按漢書楚元王為穆生設醴顔/師古注醴甘酒也少麴多米)
次銘旌(温公/書儀)
次功布(用儀禮/新修)
　按儀禮既夕禮商祝執功布以御柩注居柩車之前
　若道有低仰傾虧則以布為抑揚左右之節其制在
　三禮圖今從儀禮(功布即起殯時所用拂拭/之布也至葬時掲之於竿)
次靈輿(葬日置魂帛於上炷香其前藏祠版於箱篋置/其後返則置祠板於前藏魂帛於箱篋  温公)
(書/儀)
　今參定只用世俗所結綵亭
挽歌不用
　按温公書儀禮望柩不歌里有殯不巷歌豈可身挽
　柩車而更歌乎况又歌者復非挽柩之人也今從書
　儀不用
次大舉飾以畫帷二池不振容畫荒火三列黻三列素
錦褚纁紐二𤣥紐二齊三采三具魚躍拂池戴前纁後
元轝兩旁黻翣一畫翣一皆戴綏
　按䘮大記飾棺大夫畫帷二池不振容畫荒火三列
　黻三列素錦褚纁紐二𤣥紐二齊三采三貝黻翣二
　畫翣二皆戴綏魚躍拂池大夫戴前纁後𤣥披亦如
　之正義曰帷桞車邊障也以白布為之大夫畫帷者
　為雲氣池謂織竹為籠衣以青布挂著於桞上荒邉
　爪端象平生宫室有承霤也(荒䝉也謂桞車上覆謂/鱉甲也在旁曰帷在上)
　(曰荒皆所以衣桞也桞者謂木/材将此帷荒在外而衣覆之)振容者振動也容飾
　也謂以絞繒為之長丈餘如幡畫幡上為雉縣於池
　下為容餙車行則幡動故曰振容雜記曰大夫不揄
　絞屬於池下是不振容也畫荒者為雲氣也既云畫
　荒又云火三列黻三列火黻既為三列其處寛多冝
　在荒之中央則知畫宜在荒之外畔素錦褚者素錦
　白錦也禇屋也於荒下又用白錦以為屋也纁紐二
　𤣥紐二者上蓋與邊墻相離故又以紐連之相著用
　四以連四旁也不并一色故二為纁二為𤣥也齊三
　采者謂鱉甲上當中央形圓如車蓋高三尺徑二尺
　餘人君以五采繒衣列行相次故云五采也大夫齊
　三采者絳黄黒也三貝者連貝為三行交絡齊上也
　齊上象車盖蕤縫合雜采為之形如𤓰分(言齊既圓/上下縫合)
　(雜采竪有限襵如瓜内/之子以穰為分限也)綴貝落其上黻翣二畫翣二
　皆戴綏者翣形似扇以木為之在路則障車入椁則
　障柩也漢禮翣以木為筐廣三尺高二尺四寸其形
　方兩角高衣以白布畫雲氣其餘各如其象柄長五
　尺皆戴綏者翣角不圭但用五采羽作綏注於翣首
　謂翣之兩角魚躍拂池者凡池必有魚故此車池縣
　銅魚於池下若車行則魚跳躍上拂池也大夫戴前
　纁後𤣥戴用帛繫棺紐著桞骨也穿戴於紐以繫桞
　骨披亦如之披若索車登髙則引前以防軒車適
　下則引後以防飜車欹左則引右欹右則引左使
　車不傾覆也今參定今既不用車則披無所用此外
　悉遵古禮惟省去三貝恐難致也銅魚以鐡魚代法
　所禁也紹興格七品轝夫三十二人據古禮用黻翣
　二畫翣二今紹興格七品翣二故减從今制紼披在
　法雖有據温公書儀今人不以車載柩而用轝則引
　披無所施故不復用
　　　　士葬儀
　去魌頭
　大轝帷荒皆用白布不畫　去素錦褚
　　一池在前　前纁紐二　後緇紐二
　　揄絞(畫揄雉於絞揄翟也青/質掛於兩旁池下無之)
　去魚　畫翣二
　餘如前儀
　　　　遣奠
厥明執事者具遣奠(亦如殷奠/温公書儀)増用羊豕各一邊(新/修)
　按儀禮既夕禮苞二注所以裹奠羊豕之肉又儀禮
　云苞牲取下體温公書儀苞其脯不應古制今參定
　奠禮増羊豕以備苞之用
轝夫納大轝於聽事前中庭執事者徹祖奠祝奉遷靈
座置旁側祝北面告曰今遷柩就輿敢告婦人避退召
轝夫遷柩乃載(載謂升柩於轝也以新索左右束於柩/轝乃以横木楔柩足兩旁使不得動摇)
男子從柩哭降視載婦人猶哭於帷中載畢祝帥執事
遷靈座於柩前南向乃設遣奠惟婦人不在餘如朝夕
奠之儀(温公/書儀)執事徹羊豕入于苞置于桁
　按儀禮既夕禮苞牲取下體注取下體者脛骨象行
　今恐臨時斷割為難故全取苞之
史執賻贈歴立於柩左當肩西向祝在史右南向哭者
相止跪讀賻贈歴畢與祝皆退(既夕禮書賵於方注方/版也又曰主人之史請)
(讀賵執筭從柩東當前東西面不命母哭哭者相止也/唯主人主婦哭祝在右南面讀書釋筭則坐必釋筭者)
(榮其/多)執事者徹遣奠(若柩自他所將歸葬郷里則但設/酒果或脯醢朝哭而行至葬日之)
(朝乃行遣奠/及讀賵禮)祝奉魂帛升靈舁焚香(既夕禮祖還車不/還器祝取銘置於)
(茵二人還重左還厥明奠者出甸人抗重出自道道左/倚之既葬還埋重於所倚之處開元禮将行祝以腰輿)
(詣靈座前昭告少頃腰輿退掌事者先於宿所張吉凶/二帷凶帷在西吉帷在東南向設靈座於吉帷下至宿)
(處進酒脯之奠於柩東又進常食於靈/座厥明又進朝奠然後行今兼取二禮)婦人蓋頭出帷
降階立哭有守家不送葬者哭於柩前盡哀而歸卑㓜
則再拜辭(並溫公/書儀)
　　　　在塗
柩行自方相等皆前導主人以下男女哭歩從如從柩
朝祖之叙出門以白幕夾障之尊長乗車馬在其後無
服之親又在後賔客又在其後皆乘車馬(無服之親及/賔客或先待)
(於墓及/祭所)出郭不送至墓者皆辭於柩前卑㓜亦乘車馬
(若郭門逺則步從/三里所可乗車馬)塗中遇哀則哭無常凖(若墓逺經宿/以上則毎舎)
(設靈座於柩前設酒果脯醢為夕哭之奠夜必有親戚/宿其旁守衛之明旦將行朝奠亦如之館舎廹隘則設)
(靈座於柩之旁側隨/地之宜並温公書儀)
　　　　及墓
掌事者先張靈幄於墓道西設椅桌又設親戚賔客之
次男女各異(温公/書儀)又於墓西設婦人幄蔽以簾帷(新/修)
　按温公書儀又於羡道之西設婦人幄南方懸棺而
　葬無羡道故改云墓西後言羡道埏道者倣此
柩將及墓親戚皆下車馬歩進靈帷前祝奉祠版箱及
魂帛置椅上設酒果脯醢之奠於其前巾之大轝至墓
道轝夫下柩舉之趣壙主人以下哭步從(温公/書儀)掌事者
設席於墓南(新/修)轝夫置柩於席上北首乃退掌事者陳
明器下帳上服苞筲醯醢酒用飯牀於壙東南北上銘
旌施於柩上賔客送至墓者皆拜辭先歸(至是上下可/以其食既食)
(而/窆)主人拜賔客賔客答拜(並温公/書儀)
　　　　下棺
主人及諸丈夫立於墓東西向主婦及諸婦人立於墓
西幄内東向皆北上(新/修)以服之重輕及尊卑長㓜為叙
立哭轝夫束棺乃窆諸子輟哭視窆既窆掌事者置上
服銘旌於柩上勿以金玉珍玩入壙中為亡者之累主
人贈用制幣𤣥纁束置柩旁再拜稽顙在位者皆哭盡
哀(既夕禮注丈八尺曰制二制合之束十制五合疏𤣥/纁之率𤣥居三纁居二或家貧不能備𤣥纁束則隨)
(家所有之帛為贈/幣雖一制可也)匠以塼塞壙門在位者皆還次(温公/書儀)
掌事者設誌石於壙中(新/修)
　按儀禮既夕禮乃窆藏器於旁加見藏苞筲於旁温
　公書儀掌事者設誌石藏明器下帳苞筲醯醢酒於
　便房以版塞其門今南方土虛若於壙中穿便房則
　壙中太寛恐有摧覆之患故不穿便房但設誌石於
　壙中其餘明器之屬於壙外别穿地瘞之可也(苞筲/醯醢)
　(雖占地不多所以不/置壙中者恐或致患)
遂掩壙實土(新/修)親戚一人監視之至於成墳(温公/書儀)
　　　　祭后土(旣夕禮無之檀弓曰有司以几筵舎/奠於墓左注為父母形體在此禮其)
　　　　　　　(神也今從/開元禮)
掌事者先於墓左除地為祭所置椅桌祭具等旣塞壙
門告者吉服(亦擇親/賔為之)祝及執事者俱入行事惟改祝辭
某官姓名營建宅兆為某官封諡(亡者/也)定兹幽宅餘皆
如初卜宅兆祭后土之儀(並温公/書儀)
　　　　題虞主
執事者置桌子設香爐酒盞注於靈座前置盥盆帨巾
於靈座西南又置桌子於東南西向設筆硯墨於其上
主人立於靈座前北向祝盥手出祠版卧置硯桌子上
藉以褥使善書者西向立題之祝奉祠版立置靈座魂
帛前藉以褥祝炷香斟酒酹之訖執辭跪於靈座東南
西向讀之曰孤子某敢昭告于先考某官形歸窀穸神
返室堂虞主旣成伏惟尊靈捨舊從新是憑是依懐辭
興復位主人再拜哭盡哀止祝藏魂帛於箱篋靈舁上
乃奉祠版韜藉匣之置其前炷香執事者徹靈座遂行
(並温公/書儀)
　按温公書儀以祠版代主若欲從古制作主其制具
　伊川集雜記祭稱孝子孝孫喪稱哀子哀孫是喪禮
　不分父母皆稱哀子也
　　　　反哭
靈舁發行親戚以叙從哭如來儀出墓門尊長乘車馬
去墓百步許卑㓜亦乘車馬徐行勿疾驅(旣夕禮卒窆/而歸不驅注)
(孝子往如慕返如/疑為親之在彼)哀至則哭及家望門俱哭掌事者先
設靈座於殯宫靈轝至祝奉祠板匣置(靈座/出祠)板前藉以
褥主人以下及門下車馬哭入至聽事主人升自西階
丈夫從升如柩在聽事之位立哭盡哀止(旣夕禮反哭/入升自西階)
(東面衆主人堂下東靣北上注西階東面反諸其所作/也反哭者於其祖廟不於阼階西面西方神位又曰婦)
(人入丈夫踊升自阼階注辟主人也又曰主婦入于室/踊出即位及丈夫拾踊三注入于室反諸其所養也出)
(即位堂上西靣也拾更也古今堂室異制又祖載不在/廟中故但反哭於聽事如在日柩在聼事之位反諸其)
(所作/也)婦人先入立哭於堂如在殯之位盡哀止(亦目諸/其所養)
(也/)執事者徹簾帷(婦人已/入故也)賔客有弔者(此謂不弔於墓/所者檀弓曰反)
(哭之弔也哀之至也反而亡焉失之矣於是為甚殷旣/窆而弔周反哭而弔孔子從周賔客有親宻者旣窆先)
(歸待反/哭而弔)主人拜之賔客荅拜主人入詣靈座與親戚皆
立哭如在殯之位盡哀止(開元禮主人以下到第從靈/輿入即哭於靈座今從旣夕)
(禮/)宗族小功以下可以歸大功異居者亦可以歸(温公/書儀)
　　　　虞祭
柩旣入壙掌事者先歸具虞饌(如朔/奠)是日虞(檀弓曰日/中而虞葬)
(日虞弗忍一日離也注弗忍其無所歸或/墓逺不能及日中但不出葬日皆可也)主人以下皆
沐浴(或已晚不暇沐浴/但畧自澡潔可也)執事者設盥盆帨巾各二於西
階西東南上(帨手巾也其東盆有臺架在盆北主人以/下親戚所盥也其西無臺架執事者所盥)
(也/)設酒一瓶於靈座東南(置開酒刀子/拭布於旁)旁置桌子上設
注子及盞一别置桌子於靈座前設蔬果匕筯茶酒盞
醬楪香爐主人及諸子倚杖于堂門外與有服之親皆
入尊長處坐哭如反哭位卑㓜立哭於靈座前斬衰為
一列最在前齊衰以下以次各為一列無服之親又為
一列丈夫處左西上婦人處右東上各以昭穆長㓜為
叙皆北向婢妾在婦人之後頃之祝止哭者主人降自
西階盥手帨手詣靈座前焚香再拜退復位及執事者
皆盥手帨手執事者一人升開酒拭瓶口實酒于注取
盞斟酒西向酹之祝帥餘執事者奉饌設于靈座前主
人進詣酒注所北向執事者一人取靈座前酒盞立于
主人之左主人左執盞右執注斟酒授執事者置靈座
前主人進詣靈座前執事者取酒盞授主人主人跪酹
執事者受盞俛伏興少退立祝執辭出主人之右西向
跪讀之曰維年月朔日(温公/書儀)哀子某哀顯相夙興夜處
不寧(喪祭稱哀顯相助祭者也顯明也相助也/詩云於穆清廟肅雝顯相不寧悲思不安)敢用㓗
牲剛鬛(豕曰/剛鬛)嘉薦普淖(嘉薦葅醢也普淖黍稷也普大/也淖和也徳能大和乃有黍稷)
(故以為/號云)明齊溲酒(明齊新水也言以新水溲釀此酒也/郊牲牲曰明水涚齊貴新也或曰當)
(為明視謂兎腊也今文曰明粢/粢稷也皆非其次今文溲為醙)哀薦祫事(始虞謂之祫/事者主欲其)
(合先祖也以與先祖/合為安今文曰古事)適爾皇祖某官饗(並儀禮惟改/甫為某官)
　按温公書儀參用開元禮祝辭今改從古又書儀雖
　舉㓗牲嘉薦普淖等名而不設其物義亦未安今參
　定於常祭食之外増豕一籩醢一盤黍稷共一盤(稷/以)
　(粟/代)以應剛鬛嘉薦普淖之名明齊溲酒祭奠固自用
　酒不必更設香合鄭氏注以為蓋記者誤故不復用
祝興主人哭再拜退復位哭止主婦亞獻親戚一人或
男或女終獻不焚香不讀祝(婦人不跪既酹四/拜此其異於丈夫)餘皆如
初獻之儀(士虞禮主人洗廢爵酌酒酳尸注爵無足曰/廢爵酳安食也又曰主婦洗足爵酌亞獻尸)
(賔長洗繶爵三獻注繶爵口足之間有瑑文彌飾/開元禮止有主人一獻今從古酳為𦙍繶於立切)畢執
事者别斟酒滿瀝去茶清以湯斟之主人以下皆出祝
闔門主人立于門左卑㓜丈夫在其後主婦立于門右
卑㓜婦人在其後皆東向尊長休於他所(卑㓜亦可更/代休於他所)
(常留二人/在門左右)如食間祝立于門外北向告啓門三乃啟門
主人以下皆入就位祝立于主人之右西向告利成斂
祠版韜藉匣之置靈座主人以下皆哭應拜者再拜盡
哀止出就次執事者徹饌(士虞禮祝反入徹設于西北/隅如其設也几在南厞用席)
(注改設饌者不知鬼神之節改設之庶幾歆饗所以為/厭飫也厞隱也于厞隱之處從其幽闇又曰賛闔牖户)
(注鬼神常居幽闇或者逺人乎賛佐食者又曰無尸則/禮及薦饌皆如初主人哭出復位祝闔牖户如食間祝)
(升止哭聲三啟户注聲噫歆也將啟户警覺神也又曰/祝出户西面告利成皆哭注利猶養也成畢也言養禮)
(畢也厞/扶未切)祝取魂帛帥執事者埋於屏處潔地(既夕禮甸/人抗重出)
(自道道左倚之雜記重旣虞而埋之注所倚/處埋之今魂帛以代重故旣虞有主亦埋之)遇柔日再
虞質明祝出祠版置靈座主人以下行禮改祝辭云奄
及再虞又曰哀薦虞事餘皆如初虞之儀(士虞禮再虞/用柔日三虞)
(卒哭用剛日注丁日葬己日再虞庚日三虞壬日卒哭/葬用丁亥是柔日然則古人皆用柔日邪今葬日旣不)
(拘剛柔日但於葬日即虞後遇柔日再虞又遇剛日即辛/三虞又遇剛日即卒哭□甲丙戊庚壬為剛日乙丁己)
(癸為/柔日)遇剛日三虞改祝詞云奄及三虞又云哀薦成事
餘如再虞
　　　　卒哭
三虞後遇剛日設卒哭祭其日夙興執事者具饌如時
祭陳之於盥帨之東用卓子蔬果各五品膾(今紅/生)炙(今/炙)
(肉/)羮(今炒/肉)軒(今白/肉)脯(今乾/脯)醢(今肉/醤)庶羞(如薄餅油餅胡/餅蒸餅棗餻環)
(餅捻頭/餺飩)米食(謂黍稷稲梁粟所謂/飯及粢餻團粽之類)共不過十五品(若家/貧或)
(鄉土異宜或一時所無不能辦此則各/隨所有蔬果肉麪米食各得數品可也)器用平日飲食
器(雖有金/銀無用)設𤣥酒一瓶(以井花/水充之)於酒瓶之西主人旣焚
香帥衆丈夫降自西階衆丈夫盥手以次奉肉食升設
靈座前蔬果之北主婦帥衆婦女降自西階盥手帨手
以次奉麪食米食設于肉食之北主人旣初獻祝出主
人之左東向跪讀祝詞改虞祭祝詞云奄及卒哭又云
哀薦成事來日躋袝于祖考某官(妣云祖妣/某封某氏)旣啟門祝
立于西階上東向告利成餘皆如三虞之儀(既夕禮始/虞之下云)
(猶朝夕哭不奠三虞卒哭注卒哭三虞之後祭名始朝/夕之間哀至則哭至此祭止也朝夕哭而已檀弓曰是)
(日也以虞易奠然則既虞斯不奠矣今人或有猶朝夕/饋食者各從其家法至小祥止朝夕哭惟朔望未除服)
(者饋食㑹哭大祥而外無哭者禫而内無哭者檀弓又/曰卒哭曰成事是日也以吉祭易喪祭今具饌如時祭)
(讀祝於主人之左之/類是漸之吉祭也)
　　　　祔(擅弓曰商人練而祔周卒哭而祔孔子善/商注期而神之人情開元禮既禫而祔按)
　　　　　(士虞禮始虞祝詞云適爾皇祖某甫/告之以適皇祖所以安之故置於此)
卒哭之來日祔于曾祖考(妣則祔于曾祖妣䘮服小記/曰士大夫不得祔於諸侯祔)
(於諸祖父之為士大夫者其妻祔於諸祖姑妾祔於妾/祖姑亡則中一以上而祔祔必以其昭穆注中猶間也)
(曾祖考曽祖妣/皆以主人言之)内外夙興掌事者具饌三分(妣則具饌/二分雜記)
(曰男子祔於王父則配女子祔於王母不配注配謂并/祭王母不配則不祭王父也有事於尊者可以及卑有)
(事於卑者不敢援尊祭饌如一/祝詞異不言以某妃配某氏耳)如時祭設曾祖考妣坐
于影堂南向(影堂窄則設坐於他/所妣則但設祖妣坐)設亡者坐於其東南
西向各有椅桌設盥盆帨巾於西階下設承祠版桌子
於西方火爐湯瓶火筯在其東其日夙興設𤣥酒瓶盞
注桌子於東方設香桌於中央置香爐注香於其上質
明主人以下各服其服哭於靈座前祝奉曾祖考妣祠
版匣置承祠版桌子上出祠版置於座藉以褥次詣靈
座奉祠版匣詣影堂主人以下哭從如從柩之叙至影
堂前止哭祝奉祠版置於坐藉以褥主人及諸子倚杖於
階下與有服之親尊長卑㓜皆立於庭(曽祖考妣在焉/故尊長不敢坐)
(前無庭則立於/曾祖考位前)以服重輕為列丈夫處左西上婦人處
右東上(左右皆據曾/祖考妣言之)各以昭穆長㓜為叙皆北向婢妾
在婦人之後位定俱再拜(參曾祖/考妣)其進饌先詣曾祖考
妣前設之次詣亡者前設之主人先詣曾祖考妣前北
向跪酹酒俛伏興少退立祝執詞出主人之左東向跪
讀曰惟某年月日(温公/書儀)孝子某孝顯相夙興夜處小心
畏忌不惰其身不寧用柔毛嘉薦普淖普薦溲酒適爾
皇祖某官以隮祔爾孫某官尚饗(儀禮惟改某/甫為某官)
　按温公書儀祝辭適于曾祖考某官隮祔孫某官儀
　禮止稱祖盖自所祔之亡者言之則祖也故其文云
　適爾皇祖某甫以隮祔爾孫某甫上稱祖下稱孫於
　辭為順書儀稱曾祖為奉祭之人言也然既云曾祖
　則不得云孫今改從儀禮(儀禮祝辭云用尹祭鄭氏/注尹祭脯也大夫士祭無)
　(云脯者亦記/者誤故削去)儀禮祝辭不稱牲號今從書儀有柔毛
祝興主人再拜不哭次詣亡者前東向跪酹酒俛伏興
少退祝讀曰維年月日孝子某敢用柔毛嘉薦普淖明
齊溲酒哀薦祔事于先考某官適祖考某官尚饗祝興
降復位主人再拜不哭降復位亞獻終獻皆如主人儀
惟不讀祝祝闔門主人以下侍立於門左右不哭如食
間祝告啟門三乃啟門主人以下各就位祝東向告利
成主人以下不哭皆再拜辭神祝先納曾祖考妣祠版
于匣奉置故處次納亡者祠版于匣奉之還靈座主人
以下哭從如來儀至靈座置之哭盡哀止
　如作虞主凡書儀稱祠版處並是虞主卒哭祭祔祭
　亦當如虞祭増祝辭内所稱物
朝夕奠
成服之後朝夕設奠朝奠日出夕奠逮日(逮日謂尚/有日色時)如
平日朝晡之食加酒果
　右温公書儀按儀禮燕養□羞湯沐之饌如它日注
　燕養平常所用供養也□朝夕食也羞四時之珍異
　湯沐所以洗去汗垢内則曰三日具沐五日具浴孝
　子不忍一日廢其事親之禮又按儀禮朝夕哭不辟
　子夘注既殯之後朝夕及哀至乃哭子卯桀紂亡日
　凶事不辟吉事闕焉又按雜記朝夕哭不帷
　　今參定自成服之後每日日出時設朝奠晚尚有
　　日色時設夕奠只用常日飲食加酒果(遇有四時/之物随朝)
　　(夕奠/設之)每奠則哭(哀至則哭不在/朝夕兩奠之限)每奠則必褰帷幔
　　(按禮記注縁孝子心欲見棺也/奠既畢復垂之鬼神尚幽闇也)每三日具沐湯五
　　日具浴湯並設於靈座之側每遇辰日哭如常(按/古)
　　(禮不辟子卯則世俗/所辟辰日亦不當避)毎朝夕奠主人以下各服其
　　服入就位尊長坐哭卑㓜立哭祝帥執事者盥手
　　設饌于靈前止哭祝洗盞斟酒奠之復位皆再拜
　　哭盡哀歸次(尊長不拜/)
朔奠　　望奠　薦新奠
　右温公書儀按儀禮朔月奠用特豚魚腊陳三鼎如
　初東方之饌亦如之無籩有黍稷用瓦敦有葢當籩
　位注朔月月朔日也又儀禮月半不殷奠注殷盛也
　士月半不復如朔盛奠下尊者又儀禮有薦新如朔
　奠注薦五榖若果物新出者又儀禮朔月奠皆如朝
　夕奠之儀
　　今參定每遇朔日設盛饌拜哭奠酒並如朝夕奠
　　之儀(儀禮所載鼎爼牲牢古/今異宐但從温公書儀)望日如朝官以上亦
　　設盛饌如朔奠之儀(按儀禮注士月半不復如朔/盛奠則大夫月半當設盛饌)
　　(奠以官品論之官稱大夫者可比古天子之大夫/至於朝官雖卑於古天子之大夫然亦比類古天)
　　(子之元士禮天子之元士視附庸元士尚可比附/庸之君則尊於諸矦之大夫矣儀禮所謂大夫盖)
　　(通天子諸侯而言諸侯之大夫月半可設/盛饌則今之朝官月半亦可設盛饌也)
如遇薦五榖(謂麥熟時則/薦麥之類)或薦時果新出者亦設盛饌
如朔望奠之儀(盛饌随力為之但/加於常即為盛饌)
　　　右太史在嚴陵為潘叔度定此儀今附見于
　　　葬儀之後
　
　
　
　
　
　
　
　
　
　
　
　
　東萊别集巻三
欽定四庫全書
　東萊别集巻四　　　　　宋　吕祖謙　撰
　　家範四
　　　祭禮
　　　　廟制
王制士一廟(祭法適士二廟一壇官師一廟王肅曰官/師中下士也  横渠先生曰今為士者而)
(其廟設三世几筵士當一廟而設三世似是只於禰/廟而設祖與曽祖位也便使庻人亦湏祭及二代)政
和五禮新儀文武升朝官祭三世兄弟同居則合享異
居則分祭杜祁公韓魏公司馬温公横渠張先生祭儀
祀曽祖祖考三世
伊川先生祭説家有廟(古者庻人祭於寢士大夫祭/於廟庻人無廟可立影堂)廟
中異位(祖居中左右以昭穆次序皆夫/婦自相配為位舅婦不同坐也)廟必有主(徐邈/云左)
(傳稱孔悝反祏又公羊大夫聞君之䘮攝主而往注義/以為攝歛神主而已不暇待祭也皆大夫有主之文大)
(夫以下不云尺寸雖有主無以知其形制然推義謂亦/應有按䘮之銘旌題别亡者設重於庭亦有所慿祭必)
(有尸想象生存此皆自天子及士並有其禮但制度降/殺為殊何至於主唯侯王而已禮言重主道也埋重則)
(立主今大夫士有重亦宜有主主以紀别座位有尸無/主何以為别將表稱號題祖考何可無主今按經傳未)
(見大夫士無主/之義有者為長)廟制載在經史者祏塪戸牖碑㸑之屬
品節甚衆今皆未能具謹倣王制士一廟之義於所居
之左葢祠堂一間兩厦(面勢随地之宜/亦未能如古)以為藏主時祀
之地存家廟之名以名祠堂使子孫不忘古焉
　　　　祭用仲月
司馬温公祭儀王制大夫士有田則祭無田則薦注祭
以首時薦以仲月今國家唯享太廟用孟月自六廟濮
王廟皆用仲月以此私家不敢用孟月
　　　　祭日
唐范傳式時饗儀春分夏至秋分冬至國用四孟家用
四仲(唐鄭正則祠享儀云儀禮及開元禮四仲月祭享/皆以卜筮擇日士人多逰宦逺方或僻居村閭無)
(蓍龜䖏即取分至亦不失禮經之意司馬/温公祭儀云孟詵家祭儀用二分二至)
横渠説祭用分至取其隂陽往來又取其氣之中又貴
其時之均　古者祭必卜日今以未習卜筮之法止依
范氏孟氏家祭儀横渠祭説用二分二至
　　　　陳設
前期一日主人帥衆丈夫及執事者灑掃祭所滌濯祭
噐設椅桌(以上温公祭儀韓魏公家祭式云供床座椅/代設席孫日用仲享儀云或有人家往往以)
(床椅設祭盖其床椅凶祭席地/吉祭今既從俗故不取此説)曽祖考妣居中祖考妣
居東考妣居西(以廣漢張氏祭儀參定温公祭儀云考/妣並位皆南向西上古者祭於室中故)
(神座東向自後漢以來公私廟皆同堂異室南向西上/所以立西上者神道尚右故也今以地勢不便止從張)
(氏/儀)主婦(主人之妻也禮舅没則姑老不與於祭主人主/婦必使長男及婦為之若自欲預祭則特位於)
(主婦之前參神畢升立於酒壺之北監視禮儀或老病/不能久立則休於他所候受胙復來受胙辭神而已)
帥衆婦女滌釡鼎具祭饌(往嵗士大夫家婦女皆親造/祭饌近日婦女驕倨鮮肯入)
(庖厨凡事父母舅姑雖有使令之人必身親之所以致/其孝恭今縱不能親執刀闕亦湏監視庖厨務令清潔)
(未祭之物勿令人先食及為猫犬及䑕所盗汚開元禮/六品以下祭亦有省牲陳祭噐等儀按士大夫家祭其)
(先者未必皆殺牲又簠簋籩豆鼎爼罍洗皆非私家所/有今但别置椀楪等噐専供祭祀平時収貯勿供它用)
設盥盆有臺於阼階東南帨巾有架在其北(盥濯手也/帨手巾也)
(此主人以下親戚所盥無阼階則/以階之東偏為阼階西偏為西階)又設盥盆帨巾無臺
架者於其東(此執事者所盥少牢饋食禮設洗於阼階/東南設罍水于洗東有枓設篚于洗西南)
(執罍者酌水執洗者取盤承水主人盥手執篚受巾遂/進爵主人詣酒樽所執樽者舉羃私家乏人或恐難備)
(今但設盥帨巾使自盥手帨/手以從簡易已上温公祭儀)設香案於廟中置香爐香
合於其上束茅於香案前地上設酒架於東階上别以
桌子設酒注一酒盞盤一匙一盤一匙巾一於其東對
設一桌於西階上以置祝版設火爐湯瓶香匙火匙於
階下(以上朱/氏祭儀)
　　　　三獻
主人為初獻亞終二獻以諸弟為之(以韓魏公祭儀修/唐鄭正則祭儀云)
(祭統云國君取夫人之辭曰請君之玉女與寡人共有/敝邑事宗廟社稷此求助之夲也夫祭也者必夫婦親)
(之所以備内外之官禮噐云卿大夫從君命婦從夫人/洞洞乎其敬也屬屬乎其忠也故周南之詩王后采荇)
(菜以備庻物事宗廟也諸侯夫人采蘩大夫妻采蘋皆為/助祭盡敬也禮噐云君親制祭夫人薦盎君親割牲夫)
(人薦酒儀禮被錫衣侈袂薦自東房韭葅醓醢坐奠於/筵前又云主婦房中出酌拜獻尸輙考詳宜以主婦為)
(亞獻庻合禮經之義孟馮翊云主婦為亞/獻長子為終獻自晉以來婦不復為獻也)
　　　　祭饌
果六品醢醤蔬共六品饅頭米食魚肉羮飯共六品(以/朱)
(氏祭儀參定唐鄭正則祭儀云開元禮五品以上牲用/少牢六品以下至庻人用特牲賀循云宗子為士庻子)
(為大夫則以大夫之牲祭于宗子之家其食凖禮皆用/右胖之上體歐陽秘監云謂前脚三節三段又取横脊)
(正脊正脇代脇各二骨載之俎謹詳此時人不識亦非/先尊平生所食若用之失禮之變輙以随時之義造今)
(之祭食實之盤盂謂合縁情之禮也以伊川程氏祭儀/云交神明之意當在事生之後則可  盡孝愛而得其)
(享全用古事恐神不享范氏祭儀曰反夲修古不敢用/䙝味而貴多品交於神明之義也鼎俎籩豆簠簋闕鉶)
(爵坫古者存没通用後世燕噐從便唯今國家祭祀則/用古噐或謂生不用而祭用之恐祖考不安祖禹以為)
(不然昔三代之時皆有所尚而亦兼用前代之禮故魯/兼四代服噐孔子曰行夏之時乗商之輅服周之冕此)
(其意也醴酒之羙𤣥酒之尚貴五味之夲亦猶冠禮始/冠緇布之冠太古之禮存而不廢以明禮之所起不敢)
(忘其初也後世去聖乆逺典禮廢壊士大夫祭祀之禮/不出於委巷則出於夷狄牲牢噐皿無所法象所謂燕)
(噐者出於人情所便非聖制也若遂略去古禮一切從/俗則先王之法不可復見君子不宜以所賤事親猶湏)
(存之今以廟制未備未能如禮/然范氏之論學者所當知也)
　　　　致齋
唐書志凡時享散齋二日於正寢致齋一日於廟子孫
陪者齋一宿於家
韓魏公家祭式祭前一日三獻及執事者清齋一日於
别室弟姪子孫之不獻者及主婦亦如之諸與祭者並
沐浴改服(出賈氏家薦儀士周元陽祭録云秦漢以來/公卿大夫皆用  禮盖以職事荐委與古不)
(同故王公闕祭皆齋一日今/從周賈二家之説因時俗也)
　今廟制未具三獻執事者並致齋於外㑹宿于書室
　諸與祭者並沐浴改服
質明主人以下皆盛服盥手入廟升自阼階焚香告曰
孝孫某今以仲春之祭(夏秋冬/各隨時)敢請皇曽祖考某官府
君皇曽祖妣某封某氏皇祖考某官府君皇祖妣某封
某氏皇考某官府君皇妣某封某氏諸位神主出就神
座恭伸奠獻乃搢笏啓櫝主婦盥手升自西階主人奉
諸祖考神主就位主婦奉諸祖妣神主就位主人降自
阼階主婦降自右階向廟立與在位皆再拜(此參/神也)主人
升搢笏焚香少退立執事者一人開酒取巾拭缾口實
酒于樽一人取盤盞立于主人之左一人執樽立于主
人之右主人跪執事者亦跪主人受樽斟酒于盞以樽
授執事者取盤盞灌之茅束之上俛伏興再拜復位(此/降)
(神也古之祭者不知神之所在故灌用鬰鬯臭隂達於/淵泉蕭合黍稷臭陽逹于墻屋所以廣求神也今此禮)
(既難行於士民之家故/但焚香酹酒以代之)衆丈夫盥手帨手主人帥之脱
笏奉肉食主人升自阼階衆丈夫升自右階以次設於
曾祖考妣祖考妣考妣神座前降執笏復位衆婦女盥
手帨手主婦帥之奉麫食米食羮飯設於神座前主人
升自阼階詣酒樽所執事者一人奉曾祖考以下酒盞
一人奉曾祖妣以下酒盞就主人所主人搢笏執樽以
次斟酒執事者奉之徐行反置故處主人出笏詣曾祖
考妣神座前北向執事者一人奉曾祖考酒盞立於主
人之左一人奉曾祖妣酒盞立於主人之右搢笏跪取
曾祖考妣酒酹之授執事者盞返故處主人出笏俛伏
興少退立祝懐辭出主人之左東向搢笏出辭跪讀之
祝卷辭懐之執笏主人再拜次詣祖考妣以下神座皆
如曾祖考妣之儀獻畢祝及主人皆降復位(此初/獻也)亞獻
終獻升自西階斟酒皆如上儀唯不讀祝三獻畢主人
升自阼階執樽徧就斟酒盞皆滿退立於香桌之側主
婦升自西階執匕扱飯中西柄正筯立於香桌之側主
人再拜主婦四拜退復位(此侑食也少牢饋食禮七飯/尸告飽祝西面于主人之南)
(獨侑不拜侑曰皇尸未實侑侑勸也又曰尸又食上佐/食舉尸牢肩尸不飯告飽主人不言拜侑又注祝言而)
(不拜主人不言而拜親踈之宜今主人斟酒主婦投匙/正筯而拜亦不言侑食之意也司馬氏祭儀至此祝闔)
(門主人立於門左衆丈夫在其後主婦立於門右衆婦/女在其後如食間祝升當門外北向告啓門三乃啓門)
(此陽厭也特牲饋食曰尸謖注謖起也又曰佐食徹豆/薦俎敦設于西北隅几在南厞用筵納一尊佐食闔牖)
(戸降注厞隐也不知神之所在或諸逺人乎尸謖而改/饌為幽暗所以為厭飫此所謂當室之白為陽厭尸未)
(入之前為隂厭祭義曰祭之日入室僾然必有見乎其/位周還出戸肅然必有聞乎其客聲出戸而聴愾然必)
(有聞乎其嘆息之聲鄭曰無尸者闔戸若食間此則孝/子廣求其親庻或享之忠愛之至也今既無尸故湏設)
(此儀若老弱羸病不能乆立則便休他所常留親者一/兩人侍立於門外可也司馬氏又有飲福受胙儀云主)
(人入就席西向立祝升自西階就曾祖位前搢笏舉酒/盞徐行詣主人之右南向授主人主人搢笏跪受祭酒)
(啐酒執事者授祝以噐祝受噐取匙抄諸位之黍各少/許置噐中祝執黍行詣主人之左北向嘏於主人曰祖)
(考命工祝承致多福于汝孝孫來汝孝孫使汝受禄于/天宜稼于田眉夀永年勿替引之主人置酒于席前執)
(笏俛伏興再拜搢笏跪受黍嘗之實于左袂執事者一/人立于主人之右主人授執事者噐挂袂于黍指取酒)
(啐飲執事者一人立于主人之右受盞置酒注旁一人/立于主人之左執盤置于地主人䣃袂中之黍于盤執)
(事者受以出主人執笏俛伏興立于東階上西向於主/人之受黍也祝執笏退立於是在位者皆再拜主人不)
(拜韓魏公祭儀云飲福受胙之禮私家乆已不行今但/以祭餘酒饌命親屬長㓜分食之可也今廟制未備未)
(舉/行)主人帥執事者皆進徹(酒盞不酹者及注中餘酒/皆入于壺封之所謂福酒)執
事者徹祭饌返于廚祝告神曰禮畢主人乃再拜退(已/上)
(並以司馬氏横渠張/氏朱氏祭儀參定)
　　　　同祭
唐范傳式時饗儀云若諸院兄弟同祭則於祖座之東
依伯父叔父次第設兄弟通行三獻之禮而祝文則各
以其嗣為祭主位版亦如之初祭之時主人之長行初
獻之禮至禰坐而止其叔父之座則以從父弟行初獻
(呂和叔云開寳禮雖有共廟異室之文止祭其適祖適/考又其數世同居者其旁支子孫亦有爵欲祭其所出)
(之祖父不知當就何所設祭若並許立廟則似踰制若/今錢氏曹氏之類一家必湏立十餘廟若止祭於寢則)
(大祖下别子亦有為公相者考於禮制止有殤與無後/從祖祔食之文則支子有後者各自立廟可知今既不)
(可踰制創廟則從父以上之兄弟聚居者雖共至廟一/以祭其適祖而兄弟中承適者又宜於其位各虚一堂)
(以祭其所出其不承適者之夫婦死或庶母死則亦於/其位虚一堂容其子孫祭之若遇合祭則並祭於祖廟)
(或貧不能辦所虚之堂及無/爵者雖止祭於寢亦可也)
　　　　二祀
祭法適士立二祀曰門曰行庻士庻人立一祀或立戸
或立竈(白虎通云戸一祀竈二祀鄭氏月/令云祀門之禮北面設主於左樞)
吕和叔鄉儀云士大夫止當祭五祀耳山川百神皆國
家所行不可得而祀近世流俗妄行祭禱黷慢莫甚豈
有受福之理
　諸儒論祀行多不同今兼用庻士之禮以竈代行門
　設酒饌於門内左樞之前竈設酒饌於竈前遣子弟
　一人行禮
　　　　祝文
維某年嵗次某甲子月某甲子日某甲子孝曾孫(祖曰/孝孫)
(父曰/孝子)具位某敢用清酌庻羞薦嵗事于曾祖考某官曾
祖妣某封某氏配尚饗
　　　　　右吕氏祭儀一篇吾友伯恭父晚所定也
　　　　　聞之潘叔度伯恭成此書時已屬疾自力
　　　　　起奉祭事惟謹既又病其飲福受胙之禮
　　　　　猶有未備者將附益之而不幸遽不起矣
　　　　　使其未死意所釐正殆不止此惜哉淳熈
　　　　　壬寅二月既望朱熹書
　
　東萊别集卷四
欽定四庫全書
　東萊别集卷五　　　　　宋　吕祖謙　撰
　　家範五
　　　學䂓
　　　　乾道四年九月䂓約
凡預此集者以孝弟忠信為夲其不順於父母不友於
　兄弟不睦於宗族不誠於朋友言行相反文過遂非
　者不在此位既預集而或犯同志者䂓之䂓之不可
　責之責之不可告於衆而共勉之終不悛者除其籍
凡預此集者聞善相告聞過相警患難相恤游居必以
　齒相呼不以丈不以爵不以爾汝
㑹講之容端而肅羣居之容和而莊(箕踞跛倚諠譁擁/併謂之不肅狎侮)
　(戯謔謂/之不莊)
舊所從師嵗時往來道路相遇無廢舊禮
毋得品藻長上優劣訾毁外人文字
郡邑政事鄉閭人物稱善不稱惡
毋得干謁投獻請託
毋得互相品題髙自標置妄分清濁
語毋䙝毋䛕毋妄毋雜(妄語非特以虚為實如期約不/信出言不情増加張大之類皆)
　(是雜語凡無/益之談皆是)
毋狎非類(親戚故舊或非士類情禮/自不可廢但不當狎昵)
毋親鄙事(如賭愽闘毆蹴踘籠養撲鶉酣飲酒肆赴試/代筆及自投兩副卷閲非僻文字之類其餘)
　(自可/類推)
　　　　右十一條
　　　　乾道五年䂓約
凡與此學者以講求經㫖明理躬行為夲
肄業當有常日紀所習于簿多寡随意如遇有幹輟業
　亦書于簿一嵗無過百日過百日者同志共擯之
凡有所疑專置册記録同志異時相㑹各出所習及所
　疑互相啇搉仍㸦書名于册後
怠惰苟且雖漫應課程而全䟽畧無叙者同志共擯之
不修士檢鄉論不齒者同志共擯之
同志遷居移書相報
　　　　右五條
　　　　乾道五年十月闗諸州在籍人
一在籍人將來通書止用一幅不許用虚禮(謂如學際/天人及即)
　(膺召用台候神相百/拜過呼官職之類)
一通書不許用劄目不許改名
一通書止許啇搉所疑自叙實事(謂自叙出入/行止之類)
一通書不許以幣帛玩物為信(玩謂圖畫及几案玩具物/謂研扇凡什物之類)
一在籍人將來相見不用名紙門狀
一在籍人不幸有䘮仰同州同縣在籍人依䂓矩弔慰
　仍具書尋便報知堂上道路雖逺無過半年
一在籍人如有不遵士檢玷辱齋舍同籍人䂓責不悛
　者仰連名具書報知堂上當行除籍如共為隱蔽異
　時惡聲彰聞或冒犯刑法同州同縣人並受隱蔽之
　罰
右闗諸州在籍人各仰遞相傳報遵守
　　　(某/)年(某/)月(某/)日掌儀位闗
　　　　右七條
　　　　乾道六年規約
親在别居
親没不葬(謂服除不葬/火焚者同)
因䘮㛰娶(身犯及/主家者)
宗族訟財
侵擾公私(謂告訐脅持/邀索之類)
諠譟塲屋(詐冐同/)
游蕩不檢
　　　　並除籍仍闗報諸州在籍人
　諸齋私録講説之類並多訛舛不可傳習
　　　　右七條
　　　　乾道九年直日湏知
凡遇諸齋申到合弔慰人直日即點檢如係今年預課
　人丁父母憂預課滿百日者據人數均歛錢拾伍貫
　文省未滿百日者均歛錢拾貫文省城居人問受慰
　日分随歛錢告報令諸齋某日早各備名紙並集麗
　澤堂并禀堂上差掌儀二人至受慰日早集衆㑹麗
　澤堂分兩序立直日備箱收名紙次掌儀請齒長人
　率衆以齒序行其在道笑語諠譁仰緫直日及諸齋
　直日申舉至所弔慰家直日通名紙訖齒長人率衆
　入門序立立定掌儀賛云在位者皆再拜既拜掌儀
　引齒長人詣靈位前三上香請齒長人跪三奠酒(掌/儀)
　(兼執尊/酌酒)俛伏興(後項致祭者掌/儀跪讀祭文畢)復位立掌儀賛云在
　位者皆再拜既拜賛云移位少東再拜慰拜訖齒長
　者一人前致慰辭畢衆皆揖以序出郊居人即録慰
　書格式同歛錢告報令諸齋各具慰書同弔祭人限
　某日納(仍量弔慰道里逺近差/人往回之費併筭均歛)候書足差人專往如
　係在籍今年不預課人城居者問受慰日分告報諸
　齋各差齒長一人往慰郊居録慰書格式告報諸齋
　限某日納慰書類聚令夲齋尋便附往兩項並弔而
　不賻其身故者如係今年預課人並如丁父母憂例
　仍别歛祭錢壹貫文足差人作祭文一通如係在籍
　今年不預課人弔而不賻止歛祭錢壹貫文足亦差
　人作祭文一通城居齋長並往弔慰如前式郊居者
　别具慰書格式慰其父兄告報限某日各冩慰書同
　祭賻納今年預課者專差人往不預課者令本齋附
　往其遭祖父母親兄弟䘮今年預課人城居者諸齋
　各差齒長一人往慰郊居人告報夲齋一面發書往
　慰
　
　
　
　
　
　
　東萊别集卷五
欽定四庫全書
　東萊别集卷六　　　　　宋　吕祖謙　撰
　　家範六
　　　官箴
覔舉
求權要書保庇
投獻上官文書
法外受俸
多量俸米
通家往還
置造什物
陪備雇人當直
容尼媪之類入家
非長官輙受狀自斷人
與監當廵檢坐不依官序
不依實數請般家送還錢
非旬休赴妓樂酒㑹
託外邑官買物
刑責過數
以私事差人出界
不經由縣道輙送人寄禁
接伎術人及薦導往它處
薦人於管下賣物(茶墨筆之類/)
上司委追人斷人及㸃檢倉庫不先與長官啇量
親知雇船脚用官錢或令吏人陪備(湏令自出錢銀/催促令速足矣)
遇事不可從不當時明説誤人指擬以致生怨
不尊縣道
　謂尋常丞簿尉視長官為等軰差定騐之類往往多
　玩習慢易殊不知此事乃國事非長官事
買非日用物
　日用謂逐日飲食及合用衣服其他如出産収藏以
　待它日之用及為相識置買之類皆當深戒
受所部送饋及赴㑹
　謂部民或進納人如士大夫送饋果食之類則受仍
　當㕔對衆開合子㕔子置簿抄上隨即答之餘物不
　可受
凡治事有渉權貴湏平心㸔理之所在若其有理固不
　可避嫌故使之無理(直湏平心㸔若有一毫畏禍自/恕之心則五分有理便㸔作十)
　(分有/理)若其無理亦不可畏禍曲使之有理政使見得
　無理只湏作尋常公事㸔斷過後不湏拈出説尋常
　犯權貴取禍者多是張大其事邀不畏彊禦之名所
　以彼不能平若處得平稳妥帖彼雖不樂視前則有
　間矣然所以不欲拈出者夲非以避禍盖此乃職分
　之常若特地㸔做一件事則發處已自不是矣(已上/因門)
　(人戴衍初仕請教書此遺之/後以義未備復附益之如后)
　　　　滎陽公家塾廣記
文靖公尹京時梁丞相適為掾屬公語諸子曰梁君異
日必為輔相問何以知之曰府掾皆京官他人方拜於
庭下皆有自耻之色獨適容貎自若是以知之尚書公
為閩領監司自北地市建荈以往其清謹皆類此故所
至未嘗擾人其自毗陵郡歸門人宋道隆獻詩曰一芥
絶無淮甸物滿船唯載惠山泉
正獻公每事持重近厚然去就之際極于介潔其在朝
廷小不合便脱然無留意故歴事四朝無一年不自列
求去
　　　　舍人官箴
當官之法唯有三事曰清曰慎曰勤知此三者則知所
以持身矣然世之仕者臨財當事不能自克常自以為
不必敗持不必敗之意則無不為矣然事常至於敗而
不能自已故設心處事戒之在初不可不察借使役用
權智百端補治幸而得免所損已多不若初不為之為
愈也司馬子微坐忘論云與其巧持於末孰若拙戒於
初此天下之要言當官處事之大法用力寡而見功多
無如此言者人能思之豈復有悔吝邪
事君如事親事官長如事兄與同僚如家人待羣吏如
奴僕愛百姓如妻子處官事如家事然後為能盡吾之
心如有毫末不至皆吾心有所不盡也故事親孝故忠
可移於君事兄弟故順可移於長居家治故事可移於
官豈有二理哉
當官處事常思有以及人如科率之行既不能免便就
其間求所以使民省力不使重為民患其益多矣予嘗
為泰州獄掾顔岐夷仲以書勸予治獄次第每一事寫
一幅相戒如夏月取罪人早間在西廊晚間在東廊以
避日色之類又如獄中遣人勾追之類必使之畢此事
不可更别遣人恐其受賂已足不肯畢事也又如監司
郡守嚴刻過當者湏平心定氣與之委曲詳盡使之相
從而後已如未肯從再當如此詳之其不聽者少矣
當官之法直道為先其有未可一向直前或直前反敗
大事者湏用馮宣徽所稱惠穆稱停之説此非特小官
然也為天下國家當知之
黄兊剛中嘗為予言頃為縣尉每遇驗尸雖盛暑亦必
先飲少酒捉鼻親視人命至重不可避少臭穢使人横
死無所申訴也
范侍郎(育/)作庫務官随行箱籠只置㕔事上以防疑謗
凡若此類皆守官所宜詳知也
當官者難事勿辭而深避嫌疑以至誠遇人而深避文
法如此則可免
前輩嘗言小人之性専務苟且明日有事今日得休且
休當官者不可徇其私意忽而不治諺有之曰勞心不
如勞力此實要言也
當官既自亷潔又湏闗防小人如文字歴引之類皆湏
明白以防中傷不可不至謹不可不詳知也
徐丞相擇之嘗言前軰盡心職事仁廟朝有為京西轉
運使者一日問監窑官日所燒柴凡㡬竈曰十八九竈
曰吾所見者十一竈何也窑官愕然盖轉運使者晨起
望窑中所出烟凡㡬道知之其盡心如此
前輩嘗言吏人不怕嚴只怕讀葢當官者詳讀公案則
情偽自見不待嚴明也
當官者凡異色人皆不宜與之相接巫祝尼媪之類尤
宜踈絶要以清心省事為夲
後生少年乍到官守多為猾吏所餌不自省察所得毫
末而一任之間不復敢舉動大抵作官嗜利所得甚少
而吏人所盜不貲矣以此被重譴良可惜也
當官者先以暴怒為戒事有不可當詳處之必無不中
若先暴怒只能自害豈能害人前輩嘗言凡事只怕待
待者詳處之謂也葢詳處之則思慮自出人不能中傷
也嘗見前輩作州縣或獄官每一公事難決者必沉思
静慮累日忽然若有得者則是非判矣是道也唯不苟
者能之
處事者不以聰明為先而以盡心為急不以集事為急
而以方便為上
同僚之契交承之分有兄弟之義至其子孫亦世講之
前輩專以此為務今人知之者葢少矣又如舊舉將及
嘗為舊任按察官者後已官雖在上前輩皆辭避坐
下坐風俗如此安得不厚乎
叔曽祖尚書當官至為亷潔嘗市縑帛欲製造衣服召
當行者取縑帛使縫匠就坐裁取之并還所直錢與所
剩帛就坐中還之滎陽公為單州凡每月所用雜物悉
書之庫門買民間未嘗過此數民皆悦服
當官取庸錢般家錢之類多為之程而過受其直所得
至微而所䘮多矣亦殊不知此數亦吾分外物也畏避
文法固是常情然世人自私者率以文法難事委之於
人殊不知人之自私亦猶己之自私也以此處事其能
有濟乎
唐充之廣(仁/)賢者也深為陳鄒二公所知大觀政和間
守官蘓州朱氏方盛充之數譏刺之朱氏深以為怨傅
致之罪劉噐之以為充之為善欲人之見知故不免自
異以致禍患非明哲保身之謂
當官大要直不犯禍和不害義在人精詳斟酌之爾然
求合於道理本非私心専為己也
當官處事但務着實如塗摖文書追改日月重易押字
萬一敗露得罪反重亦非所以養誠心事君不欺之道
也百種姦偽不如一實反覆變詐不如慎始防人疑衆
不如自慎智數周宻不如省事不易之道
事有當死不死其詬有甚於死者後亦未必免死當去
不去其禍有甚於去者後亦未必得安世人至此多惑
亂失常皆不知義命輕重之分也此理非平居熟講臨
事必不能自立不可不預思古之欲委質事人其父兄
日夜先以此教之矣中材以下豈臨事一朝一夕所能
至哉教之有素其心安焉所謂有所養也
忍之一字衆妙之門當官處事尤是先務若能清慎勤
之外更行一忍何事不辦書曰必有忍其乃有濟此處
事之夲也諺有之曰忍事敵災星少陵詩云忍過事堪
喜此皆切於事理為世大法非空言也王泝公嘗説喫
得三斗釅醋方做得宰相葢言忍受得事也
劉噐之建中崇寧初知潞州部使者觀望治郡中事無
巨細皆詳考然竟不得毫髪過雖過往驛劵亦無違法
予者部使者亦歎伏之後居南京有府尹取兵官白直
厯㸃磨他寓居無有不借禁軍者獨噐之未嘗借一人
其亷謹如此
　　　　擇善(太史舊所編書名曰擇善/此下皆擇善中所取也)
晉及齊戰于鞌齊師敗續晉師歸范文子後入武子曰
無為吾望爾也乎對曰師有功國人喜以逆之先入必
屬耳目焉是代師受名也故不敢武子曰吾知免矣(成/公)
(二/年)
　　　　右春秋左氏傳
樂毅獻書報燕王曰古之君子交絶不出惡聲聞忠臣
之去也不潔其名臣雖不佞數奉教於君子矣(燕/二)
　　　　右戰國策
知伯率韓魏攻趙㐮子保晉陽三國灌其城城不浸者
三版羣臣皆有外心唯髙共不敢失禮㐮子私於韓魏
合謀反滅知氏於是㐮子行賞髙共為先張孟同曰晉
陽之難唯共無功㐮子曰方晉陽急羣臣皆懈唯共不
敢失人臣禮是以先之(趙世家/)
自齊王毁廢孟嘗君諸客皆去後召而復之馮驩迎之
孟嘗君太息曰客亦有面目見文乎馮驩曰夫物有必
至事有固然君知之乎孟嘗君曰愚不知所謂也曰生
者必有死物之必至也富貴多士貧賤寡友事之固然
也君獨不見夫朝趨市者乎明旦側肩争門而入日莫
之後過市朝者掉臂而不顧非好朝而惡莫所期物亡
其中今君失位賔客皆去不足以怨士而徒絶賔客之
路孟嘗君曰敬從命(孟嘗傳/)
田叔為魯相初到民自言相訟王取其財物者百餘人
田叔怒之曰王非若主邪何敢自言若主魯王聞之大
慙發中府錢使相償之相曰王自奪之使相償之是王
為惡而相為善也於是王乃盡償之(田叔/列傳)
　　　　右史記
初楚元王敬禮申公等穆生不耆酒元王每置酒常為
穆生設醴及王戊即位常設後忘設焉穆生退曰可以
逝矣醴酒不設王之意怠不去楚人將鉗我於市稱疾
卧申公白生强起之曰獨不念先王之徳歟今王一旦
失小禮何足至此穆生曰易稱知幾其神乎幾者動之
微吉凶之先見者也君子見㡬而作不俟終日先王之
所以禮吾三人者為道之存故也今而忽之是忘道也
忘道之人胡可與乆處豈為區區之禮哉遂謝病去申
公白生獨留王戊稍淫暴與呉通謀二人諫不聴胥靡
之衣之赭衣使杵臼碓舂於市(楚元王/傳第六)
桑𢎞羊子遷亡過父故吏侯史呉後遷捕得㑹赦侯史
呉自出繫獄廷尉王平與少府徐仁雜治皆以桑遷坐
父謀反而侯史呉藏之非匿反者乃匿為隨者也即以
赦令除呉罪後侍御史治實以桑遷通經術知父反不
諫與反者身無異呉不得赦劾廷尉少府縱反者少府
徐仁即丞相車千秋婿也千秋即召中二千石博士㑹
公車門議問吳法議者知大將軍指皆執呉為不道明日
千秋封上衆議霍光以千秋擅召中二千石外内異言
遂下廷尉平少府仁獄朝廷皆恐丞相坐之杜延年乃
奏記光以為吏縱罪人有常法今更詆呉為不道恐於
法深又丞相素無所守持而為好言於下盡其素行也
至擅召二千石甚無狀延年愚以為丞相乆故及先帝
用事非有大故不可棄也間者頗言獄深吏為峻詆今
丞相所議又獄事也如是以及丞相恐不合衆心羣下
讙譁流言四布延年竊重將軍失此名於天下也光以
廷尉少府弄法輕重論棄市而不以及丞相終與相竟
延年論議持平合和朝廷皆此類也(傳三十/)
趙充國擊先零䍐羌豪靡忘使人言願還故地充國以
聞靡忘來自歸充國賜飲食遣還諭種人䕶軍以下皆
争之曰此反虜不可擅遣充國曰諸君但欲便文自營
非為國家忠計也語未卒璽書報令靡忘以贖論後䍐
竟不煩兵而下(傳三十九/)
充國振旅而還所善浩星賜迎說充國曰衆人皆以强
弩破羌出擊多斬獲虜以破壊有識者以為虜勢窮困
兵雖不出必自服矣將軍即見宜歸功於二將軍出擊
非愚臣所及如此將軍計未失也充國曰吾年老矣爵
禄已極豈嫌伐一時事以欺明主哉兵勢國之大事當
為後法老臣不以餘命一為陛下明言兵之利害卒死
誰當復言之者卒以其意對上
薛宣為左馮翊日至休吏賊曹掾張扶獨不肯休坐曹
治事宣出教曰盖禮貴用和人道尚通日至吏以令休
所繇来乆曹雖有公職事家亦望私恩意掾宜從衆歸
對妻子設酒肴請鄰里一笑相樂斯亦可矣扶慙愧官
屬善之(傳五十三/)
何武遷揚州刺史九江太守戴聖行治多不法武亷得
其罪聖懼自免後為博士毁武於朝廷武聞之終不揚
其惡而聖子賔客為羣盜得繫廬江武平心決之卒得
不死自是後聖慙服每奏事至京師聖未嘗不造門謝
恩(五十六/)
霍光沉静詳審每出入下殿門進止有常處郎僕射竊
識視之不失尺寸(三十八/)
趙廣漢為京兆尹富人蘓回為郎二人刼之有頃廣漢
將吏到家自立廷下使長安丞龔奢扣堂戸曉賊曰京
兆尹趙君謝兩卿無得殺質此宿衛臣也釋質束手得
善相遇幸逢赦令或時解脱二人驚愕又素聞廣漢名
即開門出下堂叩頭廣漢跪謝曰幸全活郎甚厚送獄
勑吏謹遇給酒肉至冬當出死豫為調棺給歛葬具告
語之皆曰死無所恨(四十六/)
薛宣為左馮翊髙陽令楊湛貪猾宣手自牒書條其姦
贓封與湛曰吏民條言君如諜或議以為疑於主守盗又
念十金法重不忍相暴章故宻以書相曉欲君自圖進
退可復伸眉於後即無其事復封還記得為君分明之
湛自知罪贓皆應記而宣辭語温潤無傷害意湛即時
解印綬付吏為記謝宣終無怨言宣得吏民罪名輙召
其縣長吏使自行罰曉曰府所以不自發舉者不欲代
縣治奪賢令長名也長吏莫不喜懼免冠謝(五十三/)
王莽免就國南陽太守以莽貴重選門下掾宛孔休守
新都相休謁見莽莽盡禮自納休亦聞其名與相答後
莽疾休候之莽縁恩意進其玉具寳劔欲以為好休不
肯受莽曰誠見君面有瘢聞羙玉滅瘢欲獻其瑑爾即
解其瑑休復辭讓莽曰君嫌其賈也遂椎碎之自裹以
進休休乃受及莽徴去欲見休休稱疾不見後莽秉權
休去官歸家及莽篡位遣使齎𤣥纁束帛請為國師遂
嘔血託病杜門自絶(六十九/)
　　　　右前漢史
卓茂性寛仁恭愛鄉黨故舊雖行能不與茂同者皆愛
慕欣欣焉初辟丞相府史嘗出行有人認其馬茂問曰
子亡馬幾何時對曰月餘日矣茂有馬數年心知其謬
黙解與之挽車而去顧曰若非公馬幸至丞相府歸我
他日馬主别得亡者乃詣府送馬叩頭謝之後遷密令
勞心諄諄視人如子舉善而教口無惡言吏人親愛而
不忍欺之人嘗有言部亭長受其米肉遺者茂辟左右
問之曰亭長為從汝求乎為汝有事囑之而受乎將平
居自以恩意遺之乎人曰往遺之爾茂曰遺之而受何
故言也人曰竊聞賢明之君使人不畏吏吏不取人今
我畏吏是以遺之吏既卒受故來言爾茂曰汝為敝人
矣凡人所以貴於禽獸者以有仁恩知相敬事也今鄰
里長老尚致饋遺此乃人道所以相親况吏與民乎吏
顧不當乘威力强請求耳凡人之生羣居雜處故有經
紀禮義以相交接汝獨不欲修之寧能髙飛逺走不在
人間邪亭長素善吏嵗時遺之禮也人曰苟如此律何
故禁之茂笑曰律設大法禮順人情今我以禮教汝汝
必無怨惡以法治汝何所措其手足乎一門之内小者
可論大者可殺也且歸念之於是人納其訓吏懐其恩
初茂到縣有所廢置人笑之鄰城聞者皆嗤其不能河
南郡為置守令茂不以為嫌理事自若數年教化大行
道不拾遺(十五/)
桓曄適㑹稽止故魯相鍾離意舍臨去之際屋中尺寸
之物悉䟽付主人纎微不漏(二十七/)
陳寔為太丘長司官行部吏慮有訟者白欲禁之寔曰
訟以求直禁之理且何申其勿有所拘司官聞而歎息
曰陳君所言若是豈有怨於人乎亦竟無訟者(五十三/)
史弼為平原相時詔書下舉鈎黨郡國所奏多至數百
唯弼獨無所上詔書前後切責州郡髠笞掾史從事坐
傳舍責曰詔書疾惡黨人㫖意懇切青州六郡其五有
黨近國甘陵亦考南北部平原何理而獨無弼曰先王
疆理天下畫界分境水土異齊風俗不同它郡自有平
原自無胡可相比若承望上司誣陷良善淫刑濫罰以
逞非理則平原之人戸可為黨相有死而已所不能也
從事大怒即收郡僚職送獄遂舉奏弼㑹黨禁中解弼
以俸贖罪得免濟活者千餘人(五十四/)
仇覽為蒲亭長有陳元者獨與母居而母詣覽告元不
孝覽驚曰吾近日過舍廬落整頓耕耘以時此非惡人
當是教化未及至爾母身投老奈何肆忿於一朝故致
子以不義乎母聞感悟涕泣而去覽乃親到元家與其
母子飲因為陳人倫孝行譬以禍福之言卒成孝子六
(十六/)
　　　　右後漢史
魏太子為五官中郎將天下向慕賔客如雲而邴原獨
守道持常自非公事不妄舉動太祖微使人從容問之
原曰吾聞國危不事冢宰君老不奉世子此典制也(傳/十)
(一/)
萬表年二十為(闕/)　騎侍郎時同僚諸郎共平尚書年
少並厲鋒氣要名譽尚書事至或有不便故遺漏不視
及傳書者去即入深文論駁惟表不然事來有不便者
輙與尚書共論盡其意主者固執不得已然後共奏議
(十三/)
王觀為涿郡太守明帝詔使郡條為劇中平者主者欲
言郡為中平觀曰此郡濵虜數有冦害云何不為劇邪
主者曰若郡為外劇恐於明府有任子觀曰今郡在外
劇則於役條當有降差豈可為太守之私而負一郡乎
遂言為外劇送任子詣鄴時觀但有一子而又幼弱其
公心如此(二十四/)
呂壹罪發收繫廷尉顧雍往斷獄壹以囚見雍和顔色
問其辭狀臨出又問壹曰君意得無欲有所道壹叩頭
無言時尚書郎懐叙面詈辱壹雍責叙曰官有正法何
至於此(呉傳七/)
益州將襲肅舉軍來附周瑜表以肅軍益呂蒙蒙盛稱
肅有膽用且慕化逺來於義宜益不宜奪也孫權善其
言還肅兵成當宋定徐顧三將死子弟㓜弱權悉以其
兵并蒙蒙固辭陳啟顧等皆勤勞國事子弟雖小不可
廢也書三上權乃聽蒙又為擇師輔導之其操心率如
此(九/)
有薦凌統同郡盛暹於孫權者以為梗槩大節有過於
統權曰且令如統足矣後召暹夜至時已卧聞之攝衣
出門執其手以入其愛善不忌如此(十/)
孫䇿從容與呂範棊範曰今將軍士衆日盛而綱紀猶
有不整者範願暫領都督佐將軍部分之䇿曰子衡卿
既上大夫加已有大衆立功於外豈宜復屈小職乎範
曰不然今捨本土而託將軍者非為妻子也欲濟世務
猶同舟渉海一事不牢即俱受其敗此亦範計非但將
軍也䇿笑無以答範出便釋韝著褶袴執鞭詣閤下啓
事自稱領都督䇿乃授傳委衆事由是軍中肅睦威禁
大行(十一/)
陸抗與諸葛恪換屯柴桑抗臨去皆更繕完城圍葺其
墻屋居廬桑果不得妄敗恪入屯儼然若新而恪柴桑
故屯頗有毁壊深以為慙(十三/)
張翼為庲降都督耆率劉胄背叛翼舉兵討胄胄未破
㑹被徴當還羣下以為宜馳騎即罪翼曰不然吾以蠻
夷蠢動不稱職故還耳然代人未至吾方臨戰塲當運
糧積榖為滅賊之資豈可以黜退之故而廢公家之務
乎於是統攝不懈代到乃發馬忠因其成基以破殄胄
丞相亮聞而善之(傳十五/)
　　　　右三國史
宋越譚金等謀反殷孝祖為前鋒都督中流矢死人謂
沈攸之宜代孝祖為統時建安王休仁屯武檻總統衆
軍聞孝祖死遣寧朔將軍江方興龍驤將軍劉靈遺各
率三千人赴赭圻攸之以為孝祖既死賊有乘勝之心
明日若不更攻則示之以弱方興名位相亞必不為已
下軍政不一致敗之由乃帥諸軍主詣方興推重并慰
勉之方興甚悦攸之既出諸軍主並尤之攸之曰卿忘
亷藺冦賈事邪吾本以濟國活家豈計彼之升降明日
進戰自寅訖午大破賊(南史傳/二十七)
蕭修為衛尉卿初嗣王範為衛尉夜中行城常因風便
鞭箠宿衛欲令帝知其勤及修在職夜必再廵而不欲
人知或問其故曰夜中警逴實有其勞主上慈愛聞之
容或賜止違詔則不可奉詔則廢事且胡質之清尚畏
人知此職事之常何足自顯聞者歎服(四十二/)
李孝伯人或有言事者孝伯見帝言其所長初不隱人
姓名以為己善故衣冠之士服其雅正(北史二/十二)
齊崔劼二子拱撝並為外任弟廓之從容謂劼曰拱幸
得不凡何不在省府中清華之所而並出外藩劼曰立
身以來耻以言自達今若進兒與身何異卒無所求聞
者歎服(四十四/)
晉公宇文䕶誅武帝召齊王憲入免冠謝帝謂曰汝親
則同氣休戚共之事不相渉何煩致謝乃詔憲往䕶第
收兵符及諸簿籍等尋以憲為大冢宰時帝既誅宰臣
親覽朝政方欲齊之以刑爰及親親亦為刻薄憲既為
䕶所任自天和後威勢漸隆欲有所陳多令憲奏其間
或有可否憲慮主相嫌隙每曲而暢之帝亦悉其此心
故得無患(四十九/)
赫連達為夏州總管性亷儉邉鄙胡人或饋逹羊逹欲
招異類報以繒帛主司請用官物逹曰羊入我厨物出
公庫是欺上也命取私帛與之(六十/)
路去病齊武平四年為成安縣令都下有鄴臨漳成安
三縣輦轂之下舊號難為重以政亂時艱綱紀不立近
臣内戚請屬百端去病消息事宜以理抗荅勢要之徒
雖厮養小人莫不憚其風格亦不至嫌恨
崔暹好薦人士言邢邵宜親重言論之際邵遂毁暹文
襄謂暹曰卿説子才長子才専言卿短此癡人也暹曰
子才言暹短暹言子才長皆是實事不為癡也
　　　　右南北史
李勣本姓徐氏名世勣永徽中以犯太宗諱單名勣初
李宻遣勣守黎陽宻為王世充所破擁衆歸朝其舊境
東至于海南至于江西至汝州北至魏郡勣並據之未有
所屬謂長史郭孝恪曰魏公既歸大唐今此人衆土地魏
公所有也吾若上表獻之即是利主之敗自為己功以
邀富貴吾所耻也今宜具録州縣名數及軍人户口総
啟魏公聽公自獻乃遣使啓密使人初至髙祖聞其無
表惟有啓與宻甚恠之使者以勣意聞奏髙祖大喜曰
徐世勣感徳推功實純臣也詔授黎陽総管賜姓李氏
(唐傳/十七)
魏徴安輯河北太宗許以便宜從事徴至磁州遇前宮
千牛李志安齊王䕶軍李思行錮送京師徴謂副使李
桐客曰吾等受命之曰前宫齊府左右皆令赦原不問今
復送思行等此外誰不自疑徒遣使往彼必不信此乃
差之毫釐失之千里且公家之利知無不為寧可廢身
不可廢國家大計今若釋遣思行不問其罪則信義所
感無逺不臻古者大夫出疆苟利社稷専之可也况今
日之行許以便宜從事主上既以國士見待安可不國
士報之乎即釋遣思行等仍以啓聞太宗甚悦(二十一/)
李輔國矯詔遷𤣥宗居西宫真卿乃首率百僚上表請
問起居輔國惡之奏貶蓬州長史(七十八/)
范希朝節度振武蕃落之俗有長帥至必效竒駝名馬
雖亷者猶曰當從俗以致其驩希朝一無所受積十四
年皆保塞而不為横(百一/)
劉寛夫轉左補闕少列陳岵進注維摩經得濠州刺史
寛夫與同列因對論之言岵因供奉僧進經得郡敬宗
怒謂宰相曰陳岵不因僧得郡諌官安得此言湏推排
頭首來寛夫奏曰昨論陳岵之時不記發言前後唯握
筆草狀即是微臣今論事不當臣合當罪若尋䆒推排
恐傷事體帝嘉其引過欣然釋之(百三/)
吐突承璀監淮南軍李鄘以剛嚴素著差相敬憚未嘗
相失承璀歸遂引以為相登祖筵聞樂而泣下曰宰相
之任非吾所長也行頗緩至京師又辭疾歸第既未朝
謁又不領政事竟以疾辭(百七/)
鄭餘慶不事華㓗後進趨其門者多垢衣敗服以望其
知而武儒衡謁見未嘗輙易所好但與之正言直論餘
慶因亦重之(百八/)
王播歴殿中侍御史倖臣李實尹京兆恃恩頗横遇播
於途不避故事尹避䑓官播移文詆之實怒後奏播為
三原令欲挫之播受外趨府謁謝盡府縣之儀及臨所
部政理修明為畿甸之最實以其人有政術甚禮重之
楊凌子渾之以家藏書畫獻段文昌求致進士第文昌
將鎮蜀川面託錢徽繼以私書保薦李紳亦託周漢賔
於徽牓出二人不中選段李大怒文昌面奏徽所放不
當穆宗問元稹李紳對同文昌徽貶江州刺史李宗閔
等令徽以二人私書進呈上必開悟徽曰不然無愧心
得䘮一致修身謹行安可以私書相證邪令子弟焚之
人士稱徽長者(一百/十五)
初韓𢎞入朝以宣武舊事人多流言其子公武以家
財厚賂及多言者班列之中悉受其遺俄而父子俱
卒孤孫㓜小穆宗恐為厮飬竊盗乃命中使至其家
閲其宅簿以付家老而簿上具有納賂之所唯於僧
孺官側朱書曰某月日送牛侍郎若干物不受却付訖
穆宗按簿甚悦居無何議命相帝首可僧孺之名(百二/十二)
　　　　右唐史
　
　
　
　
　
　
　
　
　
　
　
　
　
　東萊别集卷六
欽定四庫全書
　東萊别集卷七　　　　　宋　呂祖謙　撰
　　尺牘一
　　　　與汪端明(聖錫/)
恭審出命中宸升華次對除書甫下公論僉諧竊惟侍
郎丈名徳之重宜在本朝力扶正論今兹遷授特遵用
常典固未足為深賀也邉遽未寧入秋已十日尚不聞
大有設施可為寒心大人處比得近書目前亦且安静
未知將來何如耳某以引見候告濡滯留臨安百餘日
近方還㑹稽初欲就桐廬舊闕既而思之恐不察者謂
邀求近次遂一聽之今所待闕雖四年有餘然専意為
學之日甚長政所欲得也第違逺誨席所當致力先後
之序茫然不知端倪若蒙時因賜書曲賜開諭幸甚(癸/未)
(七/月)
某區區之跡昨侍行歸自黄岡留㑹稽外祖處數月中
冬復過浙西挈提幹家叔一房歸婺今還舍餘六旬矣
侍下無它事得以専意書册但冥頑之質獨學寡陋殊
無所發明瞻望函丈在天一涯無從側聽謦欬下情但
深企仰和議甫定目前遂可奠枕然所當慮者政在此
而不在彼也開府方初竊想威惠並舉以大填拊一方
之民惟念蜀逺在萬里外有隣敵旁有師屯下有五十
四郡之衆屈信呼吸安危繫焉敢祈覃精籌度博稽衆
謀以寛西顧之慮幸甚國博丈去就之節凛然可以為
吾道賀今兹洊膺召命聞既至都下計已有除擢矣(乙/酉)
(正/月)
開府既乆庻事當已就緖呉侯入覲一面之憂責尤重
維御綏懐之略填拊控制之宜竊想成畫固已素定更
祈深省逺思博盡衆智上寛西顧之慮豈勝幸甚(乙酉/四月)
開府亦既踰年雖乆於外服甚鬱公論然西南萬里得
以奠枕亦豈小補哉司諌丈盡言極論進退以義直節
凛然吾道之光也甚盛甚盛計程當已至豫章想安問
自絡繹蜀固多士成都又蜀之樞㑹鑒裁之下得人必
夥當人物衰謝之時政宜曲加誘掖摩厲以共扶此道
此實先生長者之任也范集鋟板畢工欲求一編誦閲
因便儻蒙付示幸甚(乙酉/四月)
恭聞入覲已次近境纍然䘮次無繇趨伏道左下情第
深悵怏厥今公道統盟善類宗主邦家之所倚頼斯民
之所依歸皆無在侍郎丈右者凡出處進退之際實消
長否泰之端儻誠意交孚元氣可復則固當身任天下
之重先後本末自有次第不必徇匹夫之小諒避世俗
之小嫌茍或未然則道不可輕用物不可茍合謂宜明
去就之義以感悟上心風示天下使後進有所矜式於
吾道固非小補也此在侍郎丈想素有定論但託在門
墻之乆不敢不盡其愚耳抑又有一説人情物態向背
離合古今所同惟覬函䝉包納不見畦畛以潛消彼此
異同之端衆正之福也(丁亥九月/十四日)
治疊想已就緒雲山勝槩亦可舒豁煩滯但當舟車之
㑹若及今便立規模令應接不至費力亦清心省事之
一端也書籍分寘數處積嵗乆不次比豈無蠧毁之虞
莫若以時收集為善陳益之在永嘉城下居亦累月不
得書矣近建寧刋一書名五朝名臣言行録云是朱元
晦所編其間當考訂處頗多近亦往問元晦未報不知
嘗過目否前輩言論風㫖日逺記録雜説後出者往往
失真此恐亦不得不為之整頓也(癸/巳)
少禀新太平州司戸趙焯舊與之從游有志(闕/)
練達世故於輩流中不易得願一聽謦咳儻有以語之
想必能佩服入亦季路同年也餘既於前書拜禀更不
重出(癸/巳)
奠居浸乆治疊當已就緒酬酢漸令就省尤善入夏不
逺暑中應接尤非頥養之宜也言行録或因繙閲遇有
訂正處口授侍傍者抄出似不為煩而於後學甚有益
某少暇亦當試據所聞見考求續當請教近亦因書嘗
語元晦得報亦甚欲得討論也(癸/巳)
少禀新臨江教授王遇篤信嗜學為人殊務實願得親
謦咳敢望詳賜誨誘幸甚士風浸衰真知尊敬前輩者
盖不多得儻示以端續庻㡬其志益堅也度其到尚在
一兩月後更不詳禀(癸/巳)
少禀近欲刋横渠集已刻數板矣而子澄具道嘗聞誨
諭在成都所傳得於横渠之孫最為詳備今即令輟工
専遣人往拜請敢幸悉以付去人或尚留黄岡亦告遣
一介往取令此人候伺數日無害也使學者得見全書
亦非小補儻籖秩叢錯小史軰不能檢尋儻伯時昆仲
以成就此段為念毋憚出郊之勞尤為厚幸顧不敢請
耳(癸/巳)
某哀苦不死行復祥祭追慕荼毒無復生意它不足勤
尊念向見劉子澄傳道尊意是時以四方士子業已㑹
聚難於遽已自今嵗悉謝遣令歸蕭然遂無一事却得
專意為學違去函丈之乆惓惓馳鄉形於夢寐免䘮决
當造門求旬月之欵但遲速未可預計要不出夏秋之
間耳洛中文字續檢得告因便付示盖朱元晦屢趣欲
早補綴也元晦所定祭儀亦望送下或傳伯時之官欲
為迎侍計果否一動似亦匪易而苕霅地近亦不無當
慮者更覬審處也自餘子澄當能具道(甲/午)
某哀傷之餘無復生理他不足勤軫記瞻視不至妨繙
閲否黙坐静養乆自有趣至於酬酢顧眄逺覽熟視皆
損目力非獨於書册當樽節也元晦祭儀配祭一段其
説固有從來配以元妃而繼室别享固欲省並侑之瀆
然奉祀者或繼室所出乃廢元妃之配無乃以私而廢
公以卑而廢尊乎不知嘗為裁處否忌日之變兩説似
輕重未適中亦湏熟議也元晦書已領欽夫亦猶未得
安問每念之也原伯舅氏宫祠亦未曽見正報然近得
書已歸次九江矣許沖元集某偶到墳山已令舍弟徑
檢付來人舍人丈季子有立如此足以知世徳之不墜
想甚慰尊意(甲/午)
某哀傷之餘志意推落無足言者以事勢度之必可藏
拙里巷初擬改月請祠復恐其不察以為有所徼求尚
爾遲遲也横渠遺文俟元晦送到即附刋於後伊川唁
富鄭公書及呂和叔帖前此皆未見和静論春秋帖舊
却有之欽夫近連得書已全復舊矣(甲/午)
近造函丈非惟積年依鄉之誠得以開釋而旬日獲聽
教誨警省啓發周浹篤至敬當服膺佩戴不敢廢忘還
舍幸無他不足勤尊念金華連得雨髙下沾足嵗事已
可望不知三衢復如何善言録横渠録謹先拜納尹和
靖論語跋亦録上其餘孔諌議章䟽及經義之類潘叔
度已附往向蒙尊諭欲作徳清髙丞書取髙侍郎所藏
伊川語儻得之望賜示及通鑑編類異時或可檢尋亦
望付下此間却可續成也今因陸九淵主簿行謹此附
起居陸君相聚五六日淳篤勁直軰流中少見其比恐
不可不(闕/)拾惟開懐成就之為望(甲午/六月)
某掩闗塊處殊無進益承謦咳雖新己復傾仰閒居幸
少拘絆年嵗間自可再扣函丈近得朱元晦書亦擬俟
辭受定㑹於懐玉山中也髙丈手抄伊川録更祈留念
但期於獲見遲速則不敢計也通鑑編類儻已檢出望
蚤示下唐史僕射班次訂正甚明李習之所載想是得
於傳聽未嘗深考大凡記録故實雖同時人舛駮盖亦
時有之不可便以為斷也(甲午/七月)
上饒之居有定議否朱元晦約來春至婺因為天台雁
蕩之游或謂渠乆不出今雖尋山然適當一二公登用
之時自逺而近恐不察者或以為疑此誠過慮告試為
斟酌儻渠出果有嫌則某却當入閩訪之往還必皆得
欵侍若元晦可出亦湏送之至衢度侍見之期要不出
三兩月間預以為慰(甲/午)
　　　　與曽大卿(原伯/)
往見三八舅亡張子韶得程致道湖上修史例遂有欣
然之意當時已知此老志氣之衰今日諸公亦以朝謁
可免為言某病在手足耳若心志則未也何至頓迷取
舍乎
　　　　與艇齋曽先生(裘父/)
某區區之迹自罹憂患屏居五年闔户温習故書粗似
安適去秋偶復有册府之命黽勉此來供職亦踰半載
湛浮竊食殊愧初心誨警箴規惟門下是望先人交㳺
凋落向盡海内父執如契丈不過一二人而已所以惓
惓歸誠非若簡牘之虚也趙景明兄弟來能具道比來
啟處之詳雖未獲侍坐亦足少慰間濶偶因景明遣人
還輙此附拜起居向暑敢祈厚為道義䕶重
　　　　與張荆州(敬夫/)
共以某官聞道達者積有嵗時身厯世變而獨貫盈虚
消息之幾心玩至理而處清曠幽閒之地所蓄既厚所
養既深海内之士共徯應聘而起以觀儒者之效今兹
旌纛之來萬目共視一舉一措盖將占吾道之盛衰雖
小國寡民不勞餘力然儆戒祗懼固自昔聖賢不己之
誠也
某質魯材下雖竊有意於學而顓蒙蔀塞莫知入徳之
門願承下風而請餘教為日乆矣廼以免於憂患適有
校官之除近復例受分教之命到官甫數日而恭聞麾
幢既有近問遂獲進預指呼之末積年所願一旦獲伸
尚容俯伏坐隅側聆謦欬以醻夙志若乃道䛕不情之
言盖非晚進事君子以誠之義有所不敢也(闕/)
　
　
　
　
　
　
　
　
　
平時徒恃資質工夫悠悠殊不精切兩年承教可謂浹
洽然於要的處或鹵莽領畧於凝滯處或遮護覆藏為
學不進咎實由此
大槩以收歛操存公平體察為主
觀史先自書始然後次及左氏通鑑欲其體統源流相
承接耳
國朝典故(亦先考治體本末/及前軰出處大致)於大畜之所謂畜徳明道
之所謂䘮志毫釐之間不敢不致察也但恐擇善未精
非特自誤又復誤人
吾丈者世道所繫居之實難謂宜深體志未平之戒朝
夕省察所存者果常不違乎所感者果皆正乎日用飲
食之間果皆不踰節乎踈宻生熟歴歴可見於此實用
力焉工夫自無不進之理
我方閒居既非其同寮又非其掾屬義亦有所止矣易
傳随孚於嘉義恐最宜精玩葢多為其樂善羙意所移
易得侵過爾又賔主資禀皆明快則欠相濟之義尤易
得侵過也
儉徳所難所謂儉徳盖凡事歛藏不放開之謂
士大夫私意克治不盡自納敗闕令在旁者得以指㸃
故不知所倚耳
從前病痛良以嗜欲粗薄故却欠克治經歴之功思慮
稍少故却欠操存澄定之力積畜未厚而發用太遽涵
泳不足而談說有餘
始欲和合彼此而是非卒以不明始欲容養將䕶而其
害反至滋長屑屑小補迄無大益所謂州平幼宰之徒
初豈大過人孔明惓惓之意乃至於是故身後猶留數
畨人材社稷不隕者數十年其原葢在此也
　　　　與朱侍講(元晦/)
某侍旁粗遣但獨學固陋念欲咨請訂正適以有徳清
親迎之役遂復未果俟至秋末當謀西安之行以踐子
澄所諭山寺之約也少意此間有一士人欲以伊川易
傳鋟板近聞書府所藏本最為善(子澄之/言云爾)今於賔之丈
處假専人拜請敢望暫付去介異時却得面納也廹行
凌遽姑以幅紙問起居它祈厚為斯文䕶重
某官次粗安學宮無簿領之煩又張丈在此得以朝夕
諮請雖於習察矯警不敢不勉第質鈍識昬殊少進益
深味來教所謂見下學上達之要而實加功之語切中
平日之病悚然累日所恨相去阻邈不得面請若䝉指
示其要俾知所用力豈勝幸甚竊自揆度領觧敏悟固
後軰流至於篤信確守雖不敢謂能妄意或庻㡬焉苟
有以教之則必不至若存若亡負諄誨之厚也伊川先
生行實其間合商量處既見於張丈書中矣尚有欲言
者吾道本無對非下與世俗較勝負者也汪丈所謂道
不同不相知昨因其説既而思之誠未允當但詳觀來
諭激揚振厲頗乏廣大温潤氣象若立敵較勝負者頗
似未𢎞如注中東坡字改為蘓軾不知以諸公例書名
而釐正之耶或者因辨論有所激而加峻耶出於前説
固無害出於後説則因激増怒於治心似不可不省察
也通書已依易傳板様刋但邵康節一段所謂極論天
地萬物之理以及六合之外不知六合如何有外末載
伊川之類亦恐是邵家子弟欲尊康節故託之伊川不
知可削去否其它所疑張丈已報去更不重出太極圖
觧近方得本玩味淺陋不足窺見精緼多未曉處已䟽
於别紙人回切望指教又讀龜山中庸有疑處數條録
呈亦幸垂喻科舉之習於成已成物誠無益但往在金
華兀然獨學無與講論切磋者閭巷士子捨舉業則望
風自絶彼此無縁相接故開舉業一路以致其來却就
其間擇質羙者告語之近亦多向此者矣自去秋來十
日一課姑存之而已至於為學所當講者則不敢怠也
伊川學制亦嘗與張丈參酌如改試為課嵗時歸省皆
太學事郡庠則初無分數利誘而歸省者固往來不絶
也増闢齋舍俟秋間郡中有力廼為之尊賢堂之類但
當搜訪有經行之人延請入學使諸生有所矜式則已
不失先生之意恐不必特掲堂名也婺州易傳已畢工
今先用草紙印一部拜納告更為校視標注示及當令
再修也吉州士人劉徳循朴實有志於學冒暑專往掃
洒門墻幸與之進渠與郡中人偕發恐徒歩不及徤歩
之駛後此書三兩日到亦未可知此間詳悉當能備道
也
某前日復有校官之除方竢告下廼行而張丈亦有召
命旦夕遂聮舟而西矣惟是以淺陋之學驟當講畫之
任雖所聞不敢不尊而恐聞未必的所知不敢不行而
恐知未必真此所以夙夜皇懼而未知所出者也開示
涵養進學之要俾知所以入徳之門敢不朝夕從事庻
幾假以嵗月粗識指歸無負期待誘進之意中庸太極
所疑重䝉一一鐫誨不勝感激所諭渾然無所不具之
中精粗本末賔主内外葢有不可以毫髪差者誠為至
論喜合惡離之病砭治尤切數日玩味來誨有尚未諭
者復列于别紙所以喋喋煩瀆者政欲明辨審問懼有
毫髪之差初非世俗立彼我較勝負者也人回切望詳
以見教幸甚孟子楊墨禽獸之喻乃其分内非因激而
増擒縱低昻自有準則此語甚善然區區竊有所獻大
凡人之為學最當於矯揉氣質上做工夫如懦者當强
急者當緩視其偏而用力焉以吾丈英偉明峻之資恐
當以顔子工夫為様轍囬擒縱低昻之用為持養歛藏
之功斯文之幸也孟子深斥楊墨以其似仁義也同時
如唐勒景差軰浮詞麗語未嘗一言與之辨豈非與吾
道判然不同不必區區勞頰舌較勝負耶某氏之於吾
道非楊墨也乃唐景也似不必深與之辨邵氏載康節
一段意主於稱康節而濓溪之語無所見恐不載亦無
害科舉枉尋直尺誠如來喻自此當束之髙閣矣易傳
差誤處旦夕便遞往金華諉謹厚士人釐正噬嗑和且
治矣一段發明尤善盖當時草草之過也更㸔得有誤
處告徑附置來臨安俟刋改斷手即摹印數本拜納次
呂與叔中庸序説前此每以示學者伊川崇寧後出處
以無文書考正西邉棄地始末以治行倥偬俟到臨安
少定當討論求教也謝先生語其意似謂徒事威儀而
不察所以然則非禮之本若致其知則所以正所以謹
者乃禮之本也時事當略聞之近時論議者非頽惰即
孟浪名實先後具舉不偏殆難乎其人此有識者之所
深憂也所欲言者非紙墨能究
某供職已月餘雖不敢不恪守所聞但風俗安常習故
之乆齟齬頗多此皆誠意未孚之咎惟日省所未至不
敢諉其責於人也開諭累幅仰見誨人不倦之意其間
亦有尚欲咨請處但以呉晦叔聞妻父之訃匆匆亟歸
又某轉對適在一兩日間未暇詳布當别尋便上狀也
亦有一二條託呉晦叔口陳不復縷縷某更數日遷居
政與張丈相隣又得朝夕講肄殊以為幸尋常每有所
見固自傾盡拳拳所懐亦政如來諭之意也
月初呉晦叔歸嘗拜起居問計已呈徹即日秋暑未艾
恭惟尊候動止支福某官次粗安職守所及敢不盡心
但學力淺薄齟齬者亦多敢不益思所未至警省䇿厲
不敢求諸外也張丈又復連墻得朝夕講論但恨几席
在逺不得咨扣為恨耳李教授聞進學甚力其餘有志
趣者當不乏人此道孤微惟不倦誘掖使向此者多吾
道之幸也某上旬輪對對劄謹録呈請教有未安處望
一一指示上不間踈逺問答甚詳所懐粗得展盡但恨
誠意不素積無以感動耳易傳聞婺女刋正已畢(以相/去逺)
(不能一一如來諭但改正誤字而/已其版様未整者皆未暇知也)已令印數本俟到上
納次晦叔必常相聚本欲作書又恐已歸長沙或尚未
歸語次望道區區適今日往武成王廟致齋而建寧適
有便行甚遽略此拜禀向者來問數條俟稍按堵當得
欵曲啇搉也
某官下粗遣學淺力薄視職業日増愧負雖不敢苟簡
自恕然殊未能大有所釐正耳至於區區課試之末則
固未嘗深較也張丈隣墻日夕相過講論士子有志與
此者亦有一二軰切摩工夫粗不歇滅斷續又時閲來
誨䇿厲警省者殊多但書不盡意終不若侍坐隅難疑
答問為親切耳邪説詖行辭而闢之誠今日任此道者
之責竊嘗謂異端之不息由正學之不明此盛彼衰互
相消長莫若盡力於此此道光明盛大則彼之消鑠無
日矣孟子所謂吾為此懼閑先聖之道舊説以閑為閑
習意味甚長楊墨肆行政以吾道之衰耳孟子所以不
求之它而以閑習吾先聖之道為急先務而淫辭詖行
之放則固自有次第也不知吾丈以為如何所以為此
説者非欲含糊縱釋黒白不辨但恐専意外攘而内修
處工夫或少耳向來所論智仁勇終恐難分輕重盖三
者天下之達徳通聖賢常人而言之也在聖人則智也
仁也勇也皆生知安行也在賢人則智也仁也勇也皆
學知利行也在常人則智也仁也勇也皆困知勉行也
恐難指定智為學知利行勇為困知勉行龜山之説終
不免有疑也周子仁義中正主静之説前書所言仁義
中正皆主乎此非謂中正仁義皆静之用而别有塊然
之静也人生而静天之性也乃中正仁義之體而萬物
之一源也中則無不正矣必並言之曰中正仁則無不
義矣必並言之曰仁義亦猶元可以包四徳而與亨利
貞俱列仁可以包四端而與義禮智同稱此所謂合之
不渾離之不散者也昨所云文理宻察盖亦如來諭初
非以為秘宻之宻觀察之察也謂如易傳中以形體謂
之天以主宰謂之帝以功用謂之鬼神以妙用謂之神
以性情謂之乾等語銖分粒剖各有攸當而未嘗有割
裂杌隉之病析理精微如此乃可謂之文理宻察耳隂
陽仁義之説鄙意未達終覺未安當更潛思玩味續得
求教也中庸不可能道不逺人兩章反覆思之龜山之
説誠為竒險非子思夲指向日不覺其非者政縁為程
文時考觀新説餘習時有在者故耳所與諸生講説左
氏語意傷巧病源亦在是自此當力掃除也婺夲易傳
納三本去不敢加裝治誤字皆已改但卦畫麄細行數
踈宻之類不能如人意悉釐正耳遺書建本未到之前
已用去冬所寄本刋板故其間一兩段更易次序處姑
仍其舊餘皆以建夲為正聞旦夕亦畢工矣二程先生
集欵曲亦當令婺人刋之然新添伊川二子所為序引
殊無家風恐適足為先生之累欲削去之更望一報見
所寄張丈所論時事一一精當不勝歎服此間所共講
者亦十八九同也知言往在嚴陵時與張丈講論亦嘗
䟽出可疑者數十條今觀來示其半亦相類見與張丈
參閲續當咨請也其餘已見於張丈書者更不重出相
去之逺惟祈因便時賜教督不惜語言痛加砭治乃所
願望
某以六月八日離輦下既去五日而張丈去國羣隂峥
嶸陽氣斷續理自應爾然以反已之義論之則當修省
進歩處甚多未可専咎彼也聞以漕渠淺涸尚濡滯蘓
常間今當已泝江南下矣某既畢亡婦祔事即還婺女
城中修葺寓舍而大人亦歸自廬陵前此學中亦已考
滿比改秩告下遂得觧罷累請祠便養未報而有召試
之命己復申前請矣儻得如志閉户為學殊為僥倖或
敦廹而出亦當以心之所安條對然後徐度進退之宜
要之所學未成輕犯世故招尤取累不若退處之為得
也向來一出始知時事益難平為學工夫益無窮而聖
賢之言益可信所恨離羣索居無從侍坐質正耳易傳
復納三本去告檢收此廼附閩漕叔祖行繼此讀書有
所疑問當皆附漕便或遞足可往來啇搉也向蒙教以
矯厲氣質之偏此誠要論大抵根滓未盡氣禀偏重處
不免時時露見政當澄之又澄耳太極圖觧昨與張丈
啇量未定而匆匆分散少暇當理前説也山間游從者
為誰用工次第有可見教者毋惜批諭
向見論治道書尺其間如欲倣井田之意而科條州郡
財賦之類竊謂此固為治之具然施之當有次第今日
先務恐當啓廸主心使有尊徳樂道之誠衆建正人以
為輔助待上下孚信之後然後為治之具以次而舉可
也儻人心未孚信驟欲更張則衆口譁然終見沮格雖
成功則天夲非君子之所計然於夲末先後之序為有
憾焉則不可不審也今事雖已徃亦不得不講論過耳
某丐祠兩請而堂帖屢下黽勉復為此來昨日方條對
姑致區區之心政恐害理處多稍定當録往求教矣苟
尚留此暇日自可讀書惟是同志者鮮所鄉不相近者
又不敢輕拈出塊然索居殊以為懼苐當時於書尺中
請益耳
大人書前日已附便張丈旬日前得京口書想今已泝
江矣今嵗善類凋䘮特甚王芮劉三公相繼下世殊令
人短氣陽氣微茫如縷其將奈何從游者亦有可望者
否根夲不實者所宜深察往時固有得前軰謦欬言語
以藉口而行則不揜焉媢嫉學問者往往指摘此輩以
姍侮吾道紹興之初是也雖有教無類然聖門固自有
可語上不可語上之辨况今日此道單微排毁者舉目
皆是恐尤湏謹嚴也
某黽勉復來供職已踰月但少耦寡徒為况殊索寞耳
示下太極圖西銘觧當朝夕玩繹若猶有所未達當一
一請教亦不敢以示人也先入之説非敢固執但意有
未安要湏反覆講論至釋然無疑而後止如孔門之問
仁智至於再三往復昔人為學大抵皆然葢主於求益
而非立論也論治之説夲末誠當備舉但言之亦恐湏
有序如孟子先以見牛啓發齊王之良心至語意浹洽
之後乃條五畆百畆之説若未孚信之時遽及施行古
先制度則或逆疑其迂而吾説格而不得入矣不識以
為何如知言疑義亦竢後便葢七八日來孟享及誕節
奔走擾擾思慮未能精詳耳對䇿謹録呈未是處因便
乞批誨
某官次觕遣為學固不敢少廢第微言淵奥世故峥嶸
益知進歩之難儻蒙時賜(闕/)藥不勝幸願曽子荅孟敬
子一章竊謂上蔡所解與二先生之意不異其曰人之
應事不過顔色容貎辭氣三事特繫所養如何耳此可
見其平日涵養之功矣其曰動也正也出也君子自牧
處此可見其臨事持守之力矣語意頗似完備恐難以
臨事作主張斷之惟是逺自逺也一語不若二先生之
言工夫細宻耳知言疑義比與張丈訂正者既已附去
今復有欲啇搉者謹䟽于後來喻以道生一為太極太
極動而生陽陽恐不可指為一既曰陽則有對矣安得
謂之一乎好惡性也一章誠如來喻所云若前章天理
人欲同體而異用者却似未失葢降𠂻秉彛固純乎天
理也及為物所誘人欲滋熾天理若泯滅而實未嘗相
離也同體異用同行異情在人識之爾首章成性固可
疑然今所改定乃兼性情而言則與本文設問不相應
來喻以盡心為集大成者之始條理則非不可以為聖
人事但胡子下者也兩字却似斷定耳若云六君子由
盡其心而能立天下之大本如何釋氏直曰吾見是性
此述釋氏之辭耳非許釋氏為見性也若後章釋氏見
性而不盡性之類則誠有病夫婦之道一章雖指釋氏
之病然讀者或不察當删孔子曰吾未見好徳如好色
者也盖世之病在彼不在此氣感於物一章來喻謂不
見平日涵養之意竊謂涵養致知為學者固當並進然
昔人立言亦各有所指如中庸不明乎善一章不可謂
不見涵養之意也孟子拱把桐梓一章不可謂不見致
知之意也若此類不可槩舉知言夲文却似無病大哉
性乎一章所謂類指一理而言者猶曰一端云耳非理
一而已之一也但理字下得未稳若謂一理之外别求
天命之全却恐此章無此意也欲為仁必先識仁之體
仁體誠不可遽語至於答放心求心之問却自是一説
盖所謂心操存舍亡間不容息知其放而求之則心在
是矣平居持養之功也所謂良心之苖裔利欲之間而
一見焉操而存之者随事體察之功也二者要不可偏
廢苟以此章欠説涵養一段未見之間此心遂成問斷
無復用功處是矣若曰於已放之心置不復問乃俟其
發於它處而後從而操之語却似太過盖見牛而不忍
殺乃此心之發見非發見於它處也又謂所操者亦發
用之一端胡子固曰此良心之苖裔固欲人因苖裔而
識夲根非徒認此發用之一端而已漢文顧命章説得
太重恐湏刪改凡此未知中否望一一指教又竊觀所
講諸章有云淺廹不安汗漫無守有云一何輕詆世儒
之過而不自知其非有云盖不由涵養先要知識故湏
至如此强探力取方始窺見彷彿若此類恐氣未和而
語傷易孟子説楊墨許行陳相軰皆直截道斷至於論
孟施舍北宮黝則曰二子之勇未知其孰賢然而孟施
舍守約也所以委曲如此者以其似曾子子夏而已若
使正言聖門先達其敢輕剖判乎析理當極精微雖毫
釐不可放過至於尊讓前軰之意亦似不可不存也近
事頗似有陽復之漸但出入無疾朋來無咎兩句大索
致意耳
某官下粗遣第索居無講論之益恐日就湮廢殊自懼
耳向承示以改定太極圖論解比前夲益覺精宻西銘
義前人所未發處益多其間亦尚有所未達恐思之未
精不敢輕往求教當更假以嵗月平心玩索若猶疑滯
不免煩提耳之誨也所先欲請問者如易傳序體用一
源顯微無間先體後用先顯後微之説恐當時未必有
此意又解剥圖義太了了恐不善學者不復致思西銘
諸本皆作體其愛而歸全今批示本以愛為受於歸全
之義甚恊但不知用何夲改定因便併望批教
某二月四日試院中奉先人感疾之問倉皇奔歸七日
未後至家先人既以巳午間易簀酷痛寃毒貫徹肺腑
求死無所去秋廬陵之歸自處極安裕齒髪飲食皆勝
往時違侍旁未半年遽至大故一官拘縻疾不奉藥餌
没不聞理命不孝之罪上通於天矣忍死營辦以五月
十六日敬終喪事音容永隔攀號摧裂哀慕無窮扶力
布禀執筆氣塞不能多述喪禮鄉無恙時屢戒飭令一
遵典制毋參以慝禮今不敢有違祭禮數年來尤勤催
督竟不及裁定竢暑退亦欲稍稍講訂往時吾丈所定
條目便望早付下或有暇更為參酌令使可遵行尤幸
某自遭變故窮苦危廹粗有困而反則意思頗知前此
汗漫之非但意緒荒塞未能詳求誨益耳憂居罕遇便
今復屬韓丈附逹遲速未可料瞻望函丈第深慘愴
某哀苦日深奄奄待盡它無足言者自罹禍變以來困
心衡慮始知前此雖名為嗜學而工夫汎漫殊未精切
追味往年喜合惡離之誨誠中其病推原病根盖在徒
恃資禀觀書粗得味即坐在此病處不復精研故㸔義
理則汗漫而不别白遇事接物則頽弛而少精神今乃
覺氣質粗厚思慮粗少元非主敬工夫而聖賢之言本
末完具意味無窮尤不可望洋向若而不進也但恨無
繇親承誨語的實下手處因便告詳指示自度今必稍
能信受奉行非如疇昔草草領略也尹和靖録見令抄
冬深當専遣人往求教所欲言者非此能究它祈為斯
文葆衛
某罪逆不死復見改嵗攀號摧慕無復生意為學固不
敢怠棄但終少師友䇿厲之益日用間精明新鮮時節
嘗苦不續而弛惰底滯意思未免間雜殊以自懼主一
無適誠要切工夫但整頓收歛則易入於著力從容涵
泳又多墮於悠悠勿忘勿助長信乎其難也堅坐不出
觀時義誠當如此若或督趣不置則略為一起展盡所
欲言者積養之乆若庻㡬動悟幸莫大焉如其不然則
辭順意篤發於忠愛亦不慮於觸駭機也太極説竢有
髙安便當屬子澄收其板精義此間却不聞有欲再刋
者兩三日間訪問得的實即當如來喻作沈漕書盖不
欲虚發耳别紙批問謾以所見求是正不安處望痛賜
擿誨今専遣人往候起居凡有可砭飭幸無細大䟽示
近者論著及與學者問答併詳賜録下使得日夕玩繹
盖道逺私居遣介頗費力故也
近者人還伏領教字所以誘誨飭厲者甚備玩復數四
如親坐隅但嵗前及販書人所附兩函則猶未之領不
知其間别無它説否即日春序過半恭惟尊候動止萬
福某罪逆不死奄經練祭時序流邁追慕摧殞殊無生
意也示諭出處之際讀之慨然前書所以有請者政謂
向來諸人類皆自有可恨若得培養厚閲理熟處心平
者一出焉庻或有濟耳苟堂帖出於舉行前命則其意
誠悠悠遷延許時而忽復出於義誠無當也或改命督
趣則是尊信之意加於前日矣勉為一行以致吾義焉
盡誠意而猶不合卷而懐之進退固有餘裕也不識髙
明以為如何别紙批喻一一敬領諸先生訓釋自有先
後得失之異及漢儒訓詁不可輕此真至論盖差排牽
合輕議下視之病學者每每有之誠當深戒獨中庸首
句之注非無來歴意思猶竊意鄭氏特傳襲舊語未必
真有所見耳艮背之用前説誠過髙而未切竊謂在學
者用之政當操存戒懼實從事於夫子告顔子視聴言
動之目馴致不已然後可造安止之地耳仁説克齋記
及長沙之往來論議皆嘗詳閲長沙之論固疑其太寛
如來示雖已明指其體猶疑侵過用處分數稍多更俟
深思熟㸔當以所未曉處往請教以此便歸速不能俟
也令嗣欲見過甚幸乆不得親炙若得親炙因扣過庭
所聞其益良多但裹十日粮其它皆不湏辦盖此間有
同年潘景憲教授者篤信力學用工著實兩弟意鄉亦
皆不凡近渠兄弟素拳拳歸心於墻仭前此累欲通書
而未敢聞令嗣欲來欣然欲任館舍飲食種種之責(渠/所)
(居相去甚近往來為便而其家自有餘亦非勉强且為/人介甚與之處者只有責善廹切之過而無寛縱容養)
(之/病)潘頃嵗執父䘮極毁瘠如禮今免䘮兩年以母老不
復往調官所以詳及之者盖欲吾丈知其實有慕用之
誠而初非内交要譽之徒耳不然不敢以拜聞也泛舟
榜帖幸檢至義烏刋精義初不曽下手也所欲咨請者
皆俟後便
某既拜書矣義烏欲再刋精義者兩日詢問得方寫畢
而未鋟板已屬義烏相識審詢其實而就止之更數日
湏得耗也然婺夲例賈髙盖紙籍之費重非貧士所宜
勢必不能奪建夲之售政使其不肯止亦不足慮若令
官司行下却恐有示不廣之嫌更告斟酌一報葢此介
往反不過半月足可商量也然尚有所疑者君子之動
静語黙雖毫釐間有未到處要當反求其所以然葢事
雖有巨細大小為根夲之病則一也來教所謂夲不欲
如此者意其為心之正既而以雕鏤之費用度之乏不
得已而止之或者漸近於自恕而浸與初心不類乎此
非不識痛癢葢吾徒講學政湏於日用間就事上商量
似為親切故欲以未逹處請教耳觀其生志未平之義
亦恐當深玩也
某待盡倚廬哀苦日劇為學固不敢自怠然塊處索居
無師友發明之益殊自懼耳仁説及往來議論屢嘗玩
繹所謂愛之理盖猶曰動之端生之道云耳固非直以
愛命仁也然學者随語生解却恐意思多侵過用上舉
其用而遺其體立言者雖未有此病而異時學者或不
免此病矣(再答長沙書因性有仁故情能愛/一段剖判明白而命辭却無病)夫子罕言
及言仁之方之意願詳思之薛士龍自湖歸温經從相
聚半月甚欵渠甚願承教而無繇也今鬻書人告歸畧
此附承起居度其到遲速未可前期故不暇詳悉劉質
夫墓誌嘗有之否或未有告批示當納上庵僧榜帖
某闔戸待盡奄奄僅有餘息但索居獨學殊少講貫之
益日用間視向來稍不甚廢惰收歛持養雖未免有斷
續却無蘄獲計功之病每取聖賢書平心玩誦雖未甚
得味然漸覺少向來(闕/)　揣摩之失儻蒙時賜教督俾
得警省不勝厚幸魏元履不起甚可傷後事種種想皆
出調護某有其子慰書敢望附逹薛士龍歸涂道此留
半月向來喜事功之意頗鋭今經歴一畨却甚知難雖
尚多當講畫處然胷中坦易無機械勇於為善於世務
二三條如田賦兵制地形水利甚曽下工夫眼前殊少
見其比渠亦甚有惓惓依鄉之意義理不必深窮之説
亦嘗扣之云初無是言也長沙嘗得書否近亦累月不
聞問也通鑑聞嘗有所是正亦既鋟板果否恨未得一見
也今因新興化潘守經從云専欲求見匆匆附此起居
它祈厚為斯文護重
某待盡倚廬哀苦日深它無足言者示喻愛之理動之
端兩字輕重不同細思誠然盖愛者仁之發仁者愛之
理體用未嘗相離而亦未嘗相侵所私竊慮者此夲講
論形容之語故欲指得分明却恐縁指出分明學者便
有容易領略之病而少涵泳玩索之功其原殆不可不
謹也長沙近得書亦寄往復論仁及新定語孟諸説來
論議比向來殊深稳平實其間亦時有未逹處旦夕因
便當往商搉也令嗣猶未聞來音不知今尚留膝下或
已即路若遂成此行與衆中質羙勤苦者游處相夾持
想亦不無益所謂劉質夫墓誌上内永嘉諸公遺事當
屬薛士龍訪求士龍之歸盖以近郡多有難回互處故
不能安耳
某哀苦待盡它無足言者引辭今有報否格以近制以
事勢觀之恐未必得伸祠禄正恊周之則受之義獨改
秩有當商量處然前代於賢者不能致而就官之者葢
多矣竊謂少逡廵而受之可也若確然不回則名愈髙
而禮愈加異時有難居者耳君子之謀始終皆舉之要
湏審慮也令嗣氣質甚淳已令就潘叔度舍傍書室寢
處(不在/其家)同窻者乃叔度之弟景愈(字叔/昌)年三十餘甚有
志趣有意務實相處當有益(叔昌亦自工於程試足可/商量五六年前嘗為太學)
(解魁近三兩嵗來却都/放下舉業専意為學)已立定課程令嗣當自寄呈唯
每日到某處則與叔度兄弟偕來不許過它齋舍(雖到/某處)
(亦不許獨來盖城市間不得不如此過防/又衆中人亦多端恐志未定或遷易耳)自餘慮之所
及不敢不盡幸少寛念也别紙䟽喻以不欲滯此介未
得詳禀令嗣更留一兵在此俟半月諸事及課程見得
次第當遣歸恐欲知其肄習居處之詳也周教授論語
方借㸔併俟遣此兵時縷縷求教此間方刋横渠集斷
手當首拜納説文苦無善夲見令嗣説方讎校昨見劉
子澄説贑州方欲刋書自可徑送渠令鋟木也洙泗言
仁未合處因便望録示亦欲得思索也
　
　
　
　
　
　東萊别集卷七
欽定四庫全書
　東萊别集卷八　　　　宋　吕祖謙　撰
　　尺牘二
　　　與朱侍講(元晦/)
某哀苦待盡無足言者日用間比向來頗似不甚怠而
工夫亦知可向前無銷沮徘徊之意但索居獨學殊少
講貫殊自懼耳引辭曽得報否不為己甚之義恐亦須
玩索耳令嗣到此半月諸事已定疊朝夕潘叔度相與
切磨勢不容懶某亦數數提督之見令編書疏訓詁名
數蓋既治此經須先從此歴過飯後令看左傳舉業已
供兩課亦非全無蹊徑但不曽入衆故文字間歩驟規
矩未如律令久久自熟矣凡百不須掛念慮周教授語
解看得平實有工夫雖章句間時有所疑要是有益後
學如所謂譬如登髙勤勤積歩及升其極咸在目中無
非實見凡此類様轍殊不差也浙東諸郡秋旱歲事甚
可慮閩中不知復何似比聞五夫旁近料理補助已有
端緒不知其詳如何頗聞豪右間有旅拒者或不免封
倉送郡之類此於時位頗似侵過恐更須於意必兩字
上㸃檢伊川荘上散藥謂只做得此等事此意可玩也
耳目所接疾痛凍餒惻然動心蓋仁之端至於時位則
有所止乃仁之義也莫若擇其可告語者至誠勸率之
其不可告語者容養而使之自發足矣就上増添便成
意必自葉知根所當加澄治之工也
某哀苦如昨令嗣在此讀書漸有緒經書之類却頗能
誦憶但程文未入律今且令破三兩月工夫専整頓蓋
既欲赴試悠悠則卒難見工也此段既見涯涘則當於
經史間作長久課程大抵舉業若能與流軰相追逐則
便可止得失蓋有命焉不必數數然也劉子澄已改官
部中以近郊祀不給假尚留臨安薛士龍七月後以疾
不起極可傷其為人坦平堅决其所學確實有用春來
相聚比舊甚虚心方欲廣咨博訪不謂其止此也撫州
士人陸九齡子壽篤實孝友兄弟皆有立舊所學稍偏
近過此相聚累日亦甚有問道四方之意毎思學者所
以徇於偏見安於小成皆是用工有不實若實用工則
動靜語黙日用間自有去不得處必悚然不敢安也
某哀苦待盡它無足言者示諭懇辭曲折謹即作韓丈
書縷縷如來示政恐諸公未必能相體察耳淵源錄外
書皆領旦夕即遣人徃汪丈處借書永嘉事迹亦當屬
陳君舉軰訪尋當隨所得次第之淵源序次本非晚軰
所當渉筆然既辱嚴誨當試草具求教但服制中未嘗
作文字須俟來春祥祭後乃可措思也祭禮聞久已裁
定因便望錄示幸甚受之課程不輟亦毎督趣之不敢
自外也
某罪逆不死奄復祥除追慕荼毒益無生意它不足勤
齒記懇辭不知曽有報否政恐未必得通然以目下時
義論之亦只得靜待順聽也受之近一兩次作義方有
意思更整頓數月須見次第矣士子登門者想不乏亦
有篤實可望者否某竊謂學者氣質各有利鈍工夫各
有淺深要是不可限以一律政須隨根性識時節箴之
中其病發之當其可乃善固有恐其無所向望而先示
以蹊徑者亦有必待其憤悱而後啟之者全在斟酌也
又徃來講論一問一答謂之無意嚮氣味則不可然歇
滅繼續玩歲愒日終難見功須令専心致志絶利源凝
聚停蓄方始收得上某自看得頃年悠悠政坐此病故
恐誨誘之際不可不知耳向來所諭尤溪所刋一二種
書猶未拜賜因便䝉付示為幸
某釁逆餘喘遂經除祥荼毒殊鮮生意今歲以韓丈來
此舊相聚士子頗多恐其間或有門户訴謁之類自正
初一例謝遣掩闗蕭然無復它事但與有志肯為學者
數人過從遂得専意讀書入細㸃檢欠闕鹵莽處甚多
向來悠悠真是為己不切耳然既徃者追計何益繼自
今當勉自鞭䇿庶㡬日用間不至虚過惟望時賜箴警
乃幸比看胡文定春秋傳多拈出禮運天下為公意思
蜡賔之歎自昔前軰共疑之以為非孔子語蓋不獨親
其親子其子而以堯舜禹湯為小康真是老𣆀墨氏之
論胡氏乃屢言春秋有意於天下為公之世此乃綱領
本源不容有差不知嘗致思否
某祥祭又復改月追慕荼毒無復生意數日前携受之
及兩舎弟過墳旁十數里至小菴中在瀑泉之下山水
雄峻人迹罕到耳目清淨殊可繙閲也自春初謝遣生
徒應接既簡遂得専意讀書亦漸似靠實但相逺未得
質正咨請為恨耳所喻致知克己不可偏甚善前此多
見友朋毎校量義理而於踐履處少㸃檢故發裒多益
寡之論然要如來喻廼完粹耳吳材老之説就解論語
上看則有味原其所發則渠平生坐在記誦考究處故
凡見何必讀書之類辨之必力其發亦自偏也揀擇時
文雜文之類向者特為舉子輩課試計耳如去冬再擇
四十篇正是見作舉業者明白則少曲折輕快則欠典
重故各舉其一使之類為耳亦别無深意今思稽其所
敝誠為至論此等文字自是以往决不復再拈出非特
訒其出而已也禮運誠是展轉附益之差但胡氏以此
為綱領則可疑耳學記中庸集解及它石刻皆領學記
所論甚正但序述縣尹語言微似過重(若深造自/得等語)雖曰
文字之常然聞石子重乃篤志於學者吾人分上所以
相期正當損飾就實耳大抵論義理談治道闢異端則
不當有一毫囬避屈撓至於説自已及著實朋友只當
一味斂縮時義與工夫皆當然也集解序引指出髙竒
等弊極有益但李翺似不足言而哀公問政以下六章
雖載在家語皆同時問答之言然安知非子思裁取之
以備中庸之義乎有未然處望見教
某荼毒吥死遂經吉祭摧傷之餘形神可想初擬少定
丐祠今猶復宿留也雖生業甚尠然比來伏臘調度損
之又損所求於世者益寡若得免與之相聞則大善耳
塊處為學殊無進益差自慰者亹亹向學之意頗似勝
前而日用間甚知難亦却不至疑沮自此庶㡬箴誨不
為虚辱游從間亦有三數人志尚資稟甚可望政坐譾
薄無以發之用力於平易明白而時警䇿之古法政如
此講論之際不敢不推此意也外書淵源錄亦稍稍裒
集得數十條但永嘉文字殊未至亦屢督之矣弟子職
女戒温公居家儀甚有補於世教往在嚴陵刋閫範亦
是此意但不若此書之徑直所恵兩秩皆弟子職而女
戒都未之領不知亦有刪削否如和叔妹章句語蓋多
有病也
竊承遜牘再上竟遂奉祠之請雖易退之風足以興起
薄俗然善類為國長慮者蓋莫不憮然自失也某屏居
方幸藏拙諸公竟不見置真所謂舎蘇合而取蛣蜣之
轉者但反覆思惟終不可解之説不免一往供職往者
臨安兩年遇事接物或躁率妄發而失於不思或委曲
求濟而失於不直大抵誠意淺薄将以動人悟物而手
忙脚亂出位踰節處甚多憂患以來雖知稍自懲艾而
工夫緩慢向來病痛猶十存四五今復遽從事役夙夜
自懼未知所措素荷愛予教誨之厚敢望痛加砭治以
警發不逮至望至望受之相處累年深愧無所裨益某
既徃臨安隨分有職事恐講論濶踈故不欲携行只今
遷過叔度書院不知令且歸侍旁唯復尚留婺一聽裁
處也某近嘗到㑹稽李伯諌數次聚話祖述李周翰之
説不可復回其所攻排伊洛諸説亦皆初無可疑者自
是渠考之不詳耳報状中見辭免文字藹然甚得告君
之體聞上意甚惓惓且欲除職却是諸公不承領兩日
後復将上則令少緩當時此命若下雖無可受之義但
人主尊鄉賢者蓋盛徳事惜乎不使天下聞之耳名髙
責深重之主眷此地位政未易居惟覬深圗所以進徳
修業慰答上下之望某旦夕為之官計度郊前可到輦
下廹行作此留叔度處附逹它未暇及
某到都輦已将兩旬一番醻酢粗定但徽錄已逼進書
而其間當整頓處甚多自此即屏置它事専意料理所
幸院長及同僚皆無齟齬但期限極廹纔能訂正其是
非不至倒置而已其它繁蕪舛誤皆力所不及也諸
公蓋有區區之意隨事補益亦時有之第於清原正本
處欠工夫故毎毎倍費曲折而左支右梧之不暇耳受
之前書已嘗拜稟不知且留叔度及舎弟處或令歸侍
旁惟所裁處也深居玩養想日益精邃有可發藥望時
賜誨示
某供職亦既踰月以史事期限廹促殊無少暇它亦不
足言者中間受之之歸聞以尊嫂屬疾其行頗速後來
詢訪自建寜至者多云疾勢不輕方作書問范伯崇區
區不能無憂不知已有退證否前此便中辱書賜非忠
告之深何以及此某自抵此於當涂諸公無所親疎蓋
鄙見偶與來教所慮政合目前善類單寡若又㨂退恐
益孤危耳今因黄丞行略此附拜起居未繇㑹晤敢乞
厚為斯文䕶重
歲前黄仲本行既上状矣是時雖聞尊嫂音問不佳而
未得的報故不敢拜慰近舎弟轉致誨字乃知所傳不
虚累日悵怏不能自釋也示諭明白勁正誠中近歲諸
人之病蓋所謂委曲将䕶者其實夾雜患失之病豈能
有所孚格到此兩月此等議論盈耳塞胸忽聞至論心
目洗然為之開明也某輪對初謂在三四月間近乃知所
謂閤門舎人亦輪對班序在下如此則須迤邐至五六
月也鄭自明遷小著亦可見主意未嘗以狂直為忤第
人自不肯展盡耳陳君舉已到官近來議論却簡徑無
向來﨑嶇周遮氣象甚可喜也
某官次粗遣自前月進書後頗有暇日館中無事亦可
隨分讀書但浮沈衆中無能短長毎自愧耳對班猶在
七八月之間雖不敢不自竭政慮淺薄無以動寤耳有
可儆飭者因便毋惜疏示幸甚見應仲説比來復有族
婣之䘮亦費料理而孺人塟地猶有所未定今莫皆就
緒否人事書問之類亦莫有可簡省者否精神氣力稟
賦要有限不可不厚為此道保惜也匆匆作此轉託張
元善轉致其遲速未可知故所欲言者不能詳布
某到官行且半歲雖職守所及不敢不勉然不過區區
綴緝簡牘外此無所闗預低徊隨衆殊以自愧對班猶
在兩三月後有可警誨者毋惜詳悉批示不勝願望尊
嫂想已得地不知安厝有日否陰陽家説要不足信但
得深密處足矣日來書問人事亦少簡否悼亡之後氣
血豈無耗損聞尚茹蔬此殊非便切須隨宜肉食以自
輔養也
　史丞相來日渡江将迎又一番擾擾也日來可與晤
　語者益少蓋在此風俗中立脚不牢者往往波蕩僅
　餘三數人又皆力弱不足為軒輊耳
某官次粗遣無足言者對班不出數十日間愚慮之所
及者敢不展盡政慮誠意淺薄無以感動耳囬互覆藏
徒為﨑嶇决無所益此病久已知之矣史事以文籍不
備闕遺處極多但是非邪正所繫不敢草草也李儀曹
所論文格竟為羣議所屈大抵習俗移人之深毎事扞
格類如此殊可嘆也塟地已有定卜安厝莫須有期莫
若隨分蚤了為善近事邸報中當得之章辰州歸偶值
政有一畨出入犇走無少暇畧此附承起居它祈以時
厚為斯文䕶重
某冗食三館比又冒著作之命益重愧畏鉛槧事業雖
粗不廢但此外無一毫補益耳日來善士間有一二還
班列進對者亦時聞昌言但力微勢弱終莫能有所軒
輊此憂國者之所深慮也桂林以其子病甚殆力請去
遂得湖漕遂可出嶺亦是一事劉子澄近䘮其兄甚可
念亦嘗通問否聞清湍度夏想為况甚適但或者傳著
述探索過苦要須放令閒暇從容為善劉淳叟舊從二
陸學今釋褐還鄉専往求教敢望不倦誨誘蓋往歲某
為學官與之游處甚久見其有志而質美士人中不易
得也近有宣諭付史館謹錄呈天語真王者之言但對
揚殊欠語言耳告不必廣示人為幸淳叟到遲速未可
必故不及詳布它祈厚為斯文䕶重
某官次粗遣邇來同舎例權郎偶占禮曹雖目前文書
極簡省然偶有討論便繫典禮責任實不輕也長夏不
知愒息何地密庵去山大近嵐霧蒸薄要非可久處之
地却是寒泉平曠於度暑為宜耳比得桂林書猶未聞
移漕之命計今當出嶺矣書中具道所以箴戒儆厲之
意不勝感悚去冬舎弟轉致教賜一一深中膏肓之疾
朝夕玩省不敢忘獨所論永嘉文體一節乃往年為學
官時病痛數年來深知其繳繞狹細深害心術故毎與
士子語未嘗不以平正樸實為先去夏與李仁甫議文
體政是要捄此弊恐傳聞或不詳耳前此拜答時匆匆
偶不及之非敢忽忘也人苦不自知離羣索居尤易得
頽弛惟覬繼此時賜砭治不勝厚幸石子重袁機仲時
相見子重已請得般家假七月初當可去此機仲輪對
亦只在數月間日來輪對者亦間有正論雖塵露未必
能裨益要且得氣脉不斷耳
某館下碌碌無足比數但史程限過促又文海未斷手
亦欲蚤送官庶㡬去就可以自如以此窮日繙閲它事
皆廢毎思往歲所謂范淳夫看忙時書未嘗不欣然獨
笑也目前益復不强人意雖私竊懷嫠不䘏緯之慮在
事者蹤跡素疎既無繇與之深語從班一二公又復力
不迨心滿懷愊塞無所紓寫徒以職在鉛槧猶粗可藏
拙然要非所安耳欽夫猶未得長沙書近有兼知鄂渚
之命鄉云欲請祠猶未見文字到或傳已索迓吏未知
信否今外郡猶可行志苟其子塟畢體力無它且往之
官亦自無害也燕居必甚安適中間服餌小誤雖知旋
即平瘉調䕶莫己復舊否石子重比方謁告欲還天台
而有奉常之遷又須竢一番禮數了乃能就道也
某冗食冊府已十閲月空餐亡補徒積愧負對班不出
此月下旬雖愚慮所及不敢留藏但慮學識晻昧誠意
淺薄不能有損益耳聞纂述甚勤竊謂憂傷之餘且須
休養舒適使血氣完復不冝使形神太勞非特衞生之
經應爾以進道言之亦須平衍寛暢然後充大長楙也
靜江近復䘮耦甚可念請祠已不允若再三申請恐可
得也
某冗食館下行矣及朞雖職業所及勉自鞭䇿粗不曠
廢但目前可告語者極鮮雖私懷嫠不䘏緯之憂無所
展布惟竊愧負耳芮氏婣期在歲暮長年甚覺勉强但
理不容己也靜江時得書䘮耦後頗無况求去見卻勢
須申前請耳
近因便拜書當既呈徹恭審分符南康雖未足大慰善
類之望然藴積之久小見諸行事亦吾道興起之漸所
繫政不輕也去就想有定論某竊謂起家為郡乃前軰
常事而軍壘地望不髙無辭卑居尊之嫌逺方事事自
如可以行志非此間局促如轅下駒之比前後除目無
如此穩貼可受况吾丈平昔惓惓君民之念至深至篤今
幡然一起上可以承領朝家善意下可以澤一方之民
而出處之義攷之聖賢亦無不合若謂今之州郡不可
為則朋友間隨其分量得行其志者亦不少况學力之
深徳望之重又在僻逺之地亦何齟齬之慮耶堂帖専
納上幸視至秋清不審尊體起居何似亟遣書未暇它
及劉樞之亡可為天下痛惜不知旅匶已至里中否張
欽夫亦候塟其子即之官矣它惟厚為道義自重
　南康見任人趙彦逾已赴召張戒仲復殂乃是見次
　者公所以斟酌以小壘相處政欲可受切不須苦辭
　若意猶不能已只一辭足矣觀察時義非不可作郡
　之時至於再則似長往不來者之為非中道也
今早發南康堂帖行方拜書矣適右揆送勑令上納(闕/)
俾作書敦勉竊謂前後除目無如此除穩愜然軍壘地
望不髙無辭卑居尊之嫌逺方自如無掣肘牽制之患
吾丈平昔惓惓君民志念未嘗少忘幡然一起既可以
承領朝家美意又可以澤及一方使世少見儒者之效
所繫自不輕也善類衰微元氣漓薄稍有萌動政當扶
接導養雖如孔孟交際苟善未有不應之者若到官後
或有齟齬則卷舒固在我也目前相識作郡粗能行志
者不少况學力之深德望之積上下自應孚信亦何齟
齬之慮耶若意未能已猶欲自列須令其辭平穩若不
允則便宜受命不可至於再也苟懇辭不已紛紛者便
以長往不來見處甚者将有厭薄當世之譏使上之人
貪賢樂善之意由此少怠亦可惜也匆匆再此布禀它
惟厚為道義䕶重
某伏䝉疏喻即以逹之當路凡雅志所欲言者悉為啟
白而貪賢之意確然莫奪遂以向與劉圭父議者與之
商量今不許辭免旨揮與任滿奏事偕下詔㫖既嚴又
省往來之勞斟酌得亦曲盡恐當勉强一出以承美意
若到官或有齟齬則如陶彭澤翩然賦歸山林之樂蓋
未失也若深闗固拒使知吾意之所存無㡬而滔滔之
徒便有憤世疾邪之論矣使義果不可出則此等議論
本非所計今幸不至此何惜不少逶迤以全大體也劉
樞託孤蓋以終身相付暫出年歲間固非所校陳相入
對甚忠懇一兩日即之官矣所論東漢末事因便望錄
示子澄處雖可轉致然道里繚繞未能亟見耳密庵事
近南安家叔方到即以曲折具禀家叔云已嘗有文字
拜託一面别擇僧令舎弟納去不知已到否鄭自明力
琢磨之甚善渠比之流軰却無脂韋顧惜意思但失在
不學儻自此能用力蓋未可量也張欽夫亦兩月不收
書當是道中不暇耳遞中略此附問它祈為道義自厚
某冗食館下秋毫無補日惟愧慄不允之命既下又許
徑之官恩意既隆厚而所以相處者商量亦得曲盡揆
又云已自親作書相勉甚詳竊謂仲尼不為已甚恐須
勉為一起以承領上意况今陳相為帥丁子章潘徳夫
皆素相慕用王齊賢顔魯子亦士類也到郡想别無齟
齬若隨分可少蘇疲瘵使世見儒者之效於斯文非小
補也苟確然不反却恐似長往不來一偏之行而異意
者轉益紛紜切乞深入思慮為幸近潘鹽劾南康簽判
遷延不發迓吏并乞催趣赴任皆得㫖揮今再以堂帖
拜納度此事勢雖雅志倦於應接恐須勉强到官若果
不可為則引疾丐祠却是熟事甚易為力若或再辭或
道中俟命則此間未必有相察者轉見牢攘也想髙明
必深悉此程泰之禹貢圗如欲冩當一面為抄文海近
方略成次序止於南渡前蓋不如此則無限斷也俟去
取得當即以目錄拜呈以遞中略此拜禀它祈為斯文
䕶重
某伏䝉垂喻固深悉雅意即一一逹之當路而其意確
然不移又以已有不許辭免㫖揮不敢再将上遂復有
趣行堂帖謹以拜納恐須勉强一至治所若相事勢果
不可為則引疾丐祠却是常程事辭免則礙㫖揮到任
丐祠則非辭免也又載疾之官亦見奉命之共纔文字
到便可得却無今日許多牢攘也况江東帥漕憲鹽皆
舊相知或素慕用上下相應當無齟齬或粗可施展使
一方之民息肩亦豈小補哉欽夫得書亦以為須一出
為善雖去就出處素有定論然更須斟酌消息勿至已
甚苟一向固拒則上之人謂賢者不肯為用於大體却
有害也程侍郎禹貢圗潘叔昌曽錄得可徑問渠取不
然稍暇亦可錄去黄叔張陛辭甚見領略一二年來小
小灌溉豈無萌蘖之生但寒者衆耳専介囬謹此拜禀
它乞為斯文䕶重
論語精義近得本日夕玩繹類聚皆在目前工夫生熟
歴然可見與分看甚不同此間學者多欲看而難得本
告諭販書者令多發百餘本至此為佳序引中説魏晉
及近世講解此意尤好但中間説横渠及伊川門人處
如伯夷伊尹與顔曾等語却似筋骨太露耳更潤色令
意微而顯乃善蔡子資質在流軰中頗惇厚對䇿病痛
前此固嘗面諭之矣委曲之説誠切於近日學者之病
計校避就真是私意比看易无妄傳云雖無邪心苟不
合正理則妄也乃邪心也益悚然自失因思去嵗給札
當時本意欲俟數月間得對展盡厎藴故事事未欲説
破縁此囬互却多暗昧處此政易傳之所謂邪心也來
教藏頭露影等十數語句句的當敢不虚心敬承繼此
如有舊病餘疾切望不可一毫放過痛加砭治乃幸
危論駭世清風激時不記曽有此語意與此相近亦不
可知恐聽傳或轉了語脉耳然夫子所謂危行言孫與
夫孫以出之恐却須深留意蓋隨時如此則處之者如
此乃易直之理與囬互避就似不相干不知是否陳同
甫近一二年來却翻然盡知向來之非有意為學其心
甚虚而於門下鄉慕尤切但渠目下以家事勢未能出
兩三年間必専往求益也長沙却常得書亦彼此時有
所講論也
近麻沙印一書曰五朝名臣言行錄板様頗與精義相
似或傳吾文所編定果否蓋其間頗多合考訂商量處
若信然則續次往求教或出於它人則雜錄行於世者
固多有所不暇辨也
致知力行本交相發工夫初不可偏學者若有實心則
講貫玩索固為進徳之要其間亦有一等後生推求語
句工夫常多㸃檢日用工夫常少雖便略見仿髴然終
非實有諸已也黙而成之不言而信存乎徳行訓誘之
際願常存此意夫子教人亦有可以語上不可以語上
之别如堅確有志實下工夫者自當使之剖析毫芒精
講細論不可留疑如初基乍入者似未可遽示之所見
未到之理却恐其輕看了也然亦非謂使之但力行而
以致知為緩但示之者當循循有序耳
諧俗以自便有此病痛者滔滔皆是談空以為髙眼前
却不多見蓋異教桀黠者皆盡而士人多墮在苟且委
靡鮮有能自開户牖者今所患者吾道之未明而異端
則非如向時之熾然也
淵源錄事書藁本復還納此間所搜訪可附入者併錄
呈但永嘉文字屢往督趣猶未送到旦夕陳君舉來當
面督之也淵源錄其間鄙意有欲商搉者謹以求教大
抵此書其出最不可早與其速成而濶略不若少待數
年而粗完備也汪丈説髙抑崇有伊洛文字頗多皆其
手澤故子弟不肯借人已許為宛轉假借若得此則所
増補者必多推此類言之則毋惜更搜訪為善只如語
孟精義當時出之亦太遽後來如周伯忱論語横渠孟
子等書皆以印板既定不可復増此前事之鑒也横渠
集續收者本欲便刋以近得張丈書復尋得一二篇俟
其送至乃下手此亦開板太遽之失也
某病體萎痺雖無加損却無它撓為况亦甚安適也張
五十丈遂至於此痛哉痛哉聞時適方飯驚愕氣通手
足厥冷㡬至委頓平生師友間可以信口而發不須㨂
擇只此一處爾祭文謹錄呈雖病中語言無次序然却
無一字装㸃做造也丐祠復不允勢難再煎廹諸公又
目前亦無大齟齬可决去就莫若暫為小安計整頓郡
事為義其詳口授舎弟拜禀它乞厚為道義䕶重
降付後省之説必是虚傳此間却不聞也尋常條陳利
害文字乃送後省看詳若深於此者有時或宣付宰執
略看即復進入少有付外者似聞揆及新叅皆常於榻
前調䕶以近例觀之縱使無人調䕶亦不至有它甚不
相諒者不過以為好名耳比得檢正舅氏書云嘗得來
教微及有所建白之意如舅氏之靜密固自無害萬一
於其他親舊書亦復及之則非密贊聰明(闕/)以俟命之
意至於播揚招悔吝尚所不論繼此望深以為戒也交
印之後既不過三季若郡中别無大齟齬不若安心為
之整頓郡計俟終更還家然後請祠最為穩當鄭景望
自寜國歸過此渠亦是未滿前年歲間不曾通政府書
直至細滿亦無問此法自可用也保養姦兇以擾善良
固君子之所恥要當無忿疾之意乃善詩云豈弟君子
民之父母須使人入境問俗便覺此氣象若雪霜勝雨
露則不可也陸子靜近日聞其稍回大抵人若不自欺
入細着實㸃檢窒礙做不行處自應見得渠兄弟在今
士子中不易得若整頓得周正非細事也受之所謂建
家廟初不能備廟制但所居影堂在堂之西邊位置不
當又去人大近不嚴肅㕔之東隅有隙地前月下手一
間兩厦頗髙㓗秋初可斷手作主只依前所示祭儀中
制度時祭及朔望薦新之類亦隨力就其中撙節耳宗
法春夏間嘗令諸弟讀大傳頗欲略見之行事其條目
未堪傳家間與叔位同居向來先人以先叔久病之故
盡推祖業畀之後來看得兩位藐然却無係屬處今年
商量兩位隨力多少樁辦一項錢共祭祀賔客等用令
子弟一人主之今方行得數月須俟數年行得有次序
條目始可定也受之近日漸解事性氣方亦减同舎間
及渠家上下皆稱之殊可喜也伊川和靖墨蹟已刋向
聞刋康節詩因便求一本某近日看書甚少毎早飯後
却不復繙閲如詩方整頓到車攻蓋毎日只理㑹一章
或兩章可見其少也新簽聞是士龍宗族往時却不曽
見士龍説及不知其人如何周子充入叅雖不能大有
所正度亦必時有微益尋常病中不曾特作臨安書俟
渠或有書來自當盡誠告之也定叟以䘮事請祠差慰
人意因書望時有以啟告之父兄擔子雖不易承當若
隨分數勸得些少於渠門户非小補也王信伯集初謂
印板所刋必多此數篇則舊固見之矣今復還去
丐祠雖未惬雅志然諸公不欲賢者家食雖未必由𠂻
然亦善意也但有畏不能容賢者之謗比之全不分皂
白者亦有間矣張荆州病中請祠亦有苦勸當塗令從
其請者亦以向來之嫌畏人議論不能容之遂堅不肯
從但作帥與小軍壘不同但須内外至誠相與首尾相
應廼不誤事既非心相與則自有首尾衡决處如來教
數條皆是也符節在身不得擅去此所以憂而至於病
病而至於死毎誦量而後入不入而後量之語為之泫
然至於南康地既非要害民又非浩穰雖事之不如人
意處固多然無旦夕立至之憂若且耐煩忍垢拊摩疲
民苟稍成頭緒子重繼之必能遵守使一方之民小小
休息亦不為無補也今去終更纔半年餘耳交印後身
便自由惟吾志所欲無不可者或未終更别有除改半
道引疾而歸亦甚省力陸子壽前日經過留此二十餘
日幡然以鵝湖所見為非甚欲著實看書講論心平氣
下相識中甚難得也近因荆州之赴深思渠學識分曉
周正如此而從游之士往往不得力記得往年相聚時
雖未能盡領解渠説話然覺得大段有益不知其它從
游者何故廼如此蓋五十丈不能察人情虚實必如某
之専愚無它其教誨廼有所施耳若胸中多端者雖朝
夕相處未必能有益也中庸論盡已之性又繼之以盡
人之性盡物之性工夫無窮如此此豈追往事亦要髙
明深勉之耳五十丈所作濓溪祠堂記告粧褫一本送
示欲掛壁間觀省耳親舊間多相勉撤去書冊固知此
理但舊所偏嗜未能頓去近亦十减五六矣如時文却
不曾與人看受之在此作課亦只是舎弟軰為之㸃檢
也
某病體夏中粗無它雖深風逺痺非藥石所能料理然
神氣漸似完固杜門養靜亦殊有味也奏對出於忠憤
懇切固不可遏上容受讜言亦不以為忤但以鄙見言
之不若積此誠意當其可而發乃深厚有力爾張五十
丈祭文前月已見初本今又復領後篇精義至到讀之
令人泫然不惟痛逝者之不可作又竊以窺任道之志
屹然益堅幸甚願言勉之使𢎞大平粹則見諸行事垂
諸方冊皆可以為後學模轍吾道之幸也大抵禀賦偏
處便使消磨得九分觸事遇物此一分依前張王要須
融化得盡方可爾來喻所謂未得力恐只是用力猶未
至耳自己工夫𦂳切則游從者聽講論觀儀容所得亦
莫不深實矣不識髙明以為如何白鹿洞記摹刻精甚
但淺陋無所發明秖増愧怍它石刻皆已領盛熱不能
多作字謹口授舎弟拜稟它祈為斯文崇重
稍不上記政劇傾仰伏辱手教并墨刻不勝欣懌旱勢
甚廣不知封内近得雨否荒政措畫次第無所不用其
極尋常小郡患於叫喚不應如南康今日事體則不然
苟為民而屈至誠懇惻無疑外入細商搉使彼可從自
應有濟但恐辭氣勁厲在事者便謂欲獨為君子愈扞
格不可入爾其它皆髙明所洞達獨此説似可為獻也
再祭張五十丈文本以告逝者復何所嫌苐不必示不
知者爾前書拜稟蓋謂世衰道微正欠人擔荷此事幸
而有之唯願其進徳脩業日新又新使學者有所矜式
而已非於此有所疑也示喻自反深切益令人歎服當
仁不讓檢身若不及兩句初不相妨堅任道之志而致
細察之功乃區區所望也新叅非無惓惓之意但病在
力不足往年相聚論之熟矣比因答書亦嘗詳告之政
恐未必能有益也
受之日來儘解事唯是志鄉非它人所能與毎相見亦
未嘗不盡區區也某病體只如故但無求痊望愈之心
度歳月却不覺費力省思慮之戒敢不佩服尤延之説
祭文極是蓋當時傷感之意多自應廹切耳詩説止為
諸弟軰看編得詁訓甚詳其它多以集傳為据只是寫
出諸家姓名令後生知出處唯太不信小序一説終思
量未通也其它受之當能道已詳語之矣餘乞為道毖
重
某病倦稍不上状惓惓苐有傾鄉疚心荒政聞極勞瘁
然到得措畫不行求牧與芻而不獲便有歸諸其人之
義不必耗損神氣所繫殊不輕也一月前得原伯舅氏
書政府許求祠已専奉報想久已入文字如不遂請而
郡中漸可枝柱為飢民小留亦君子之志也但報状中
猶未見得請何耶某病體只如舊但近嘗發痁又加疲
薾爾昨日忽被堂帖還故官病廢如此尚未能出門户
况仕宦乎但虚煩除書為愧爾聞臨安知舊皆知其不
能就特揆欲以示善意一兩日自列乞依舊奉祠計必
見聽也舊從學毛大方仲益往視其弟因欲請見此子
和易知自愛却可與語也匆匆未能它及向寒惟祈斯
文毖重
某稍不聞問政此傾鄉受之來辱手教且能道近况之
詳極以為慰荒政既粗可枝梧又諸公略相應副曰無
辭求去只得為民少屈以須終更也某痁疾方安尋被
除目不免親作數字懇政府甚覺疲倦所幸相諒既見
聽矣但専聞猶有叅議官指揮病中亦何縁赴得又須
費一畨書札也陸子壽不起可痛篤學力行深知舊習
之非求益不已乃止於此於後學極有所闗繫也痛痛
張五十丈遺文告趂郡中有筆力早寫一本見示極所
渇見不必待編定亦不以示人方其無恙時謂相見之
日長都不曾抄錄今乃知其可貴重也言之涕下手倦
不能多及向寒惟為道義自重
某方作書畢劉平父轉教賜謹悉尋常雖未嘗預此事
以吾丈之委屬劉樞之賢敢不盡力但目前未有其人
年歲間儻見有可者當闗白也近有建昌士人陳剛正
已相訪種種皆與人合十年來所未見也工夫淺深自
是渠事大㮣只是當耳渠今冬來春為五夫之行如此
等人方始不枉與説話也
某手凍未及拜書祠官幸已得請自此遂可奠枕矣解
組不逺至時趣子重來合符而歸最為上䇿切不須求
祠恐諸公意不過别有除改却是自引惹也
便中伏領教字殊以慰懌前日見邸報江西之命聞尚
有兩政闕足可優游求志想甚稱愜也某病體萎痺雖
不復可料理然意緒日日增勝觀書亦粗有味舊來寛
弛昏惰之病似漸刋落今方可奉承誨藥而疾病又錮
而留之徒鄉風浩歎而已前歲問疾之諾目下雖非其
時它年終覬踐言也陸子靜留得㡬日講論必甚可樂
不知鵝湖意思已全轉否若只就一節一目上受人琢
磨其益終不大也大抵子靜病在看人而不看理只如
吾丈所學十分是當無可議者所議者只是工夫未到
爾在吾丈分上却是急先務豈可見人工夫未到遂并
與此理而疑之乎某十年前初得五峯知言見其間滲
漏張皇處多遂不細看病中間取繙閲所知終是端的
向來見其短而遂忽其長政是識其小者爾子靜許相
訪終當語之也長沙之行須寄徑新治不知不以為嫌
否定叟書漫納去書中欲求五峯皇王大紀及正蒙内
篇若只遣人行亦乞附行也受之挈家歸五夫匆匆上
布渠近來漸解事性氣亦减已是人家佳子弟但志業
未甚立此乃擇師不審之咎一味悚側而已它祈厚為
道義毖重
某比因南康人行拜状當既呈徹承聞有令妹之戚手
足之重何以堪任唯覬勉自開釋至扣至扣乍還田廬
釋簿領之勞為况必甚安釋病廢無繇陪侍猶恃問疾
之約賴以自寛耳毛椽所附手教已領此郎舊雖相從
作舉業不登門久矣它祈為斯文毖重
　受之乍别甚思念辱書及竹紙皆收通鑑綱目且錄
　兩漢以上送示只要大字(注不/須)字數亦不多也
某不聞動止惓惓第劇尊仰代者必如期合符計程當
已達五夫適此梅雨䟦渉亦不至勞頓否某病體雖不
復可料理然自去秋稍稍勉習執匕筯繫衣帶入夏來
浸覺可牽强飲食衣服遂不須人亦病中一快也心閒
無事讀書亦粗似有味但塊然索居無從質正夢寐問
疾之語殆以日為歲耳張五十丈遺文想已抄錄得付
此介甚幸定叟書不知已附便否匆匆布稟它祈厚為
斯文保重
　受之未及别書近日不知作何工夫通鑑綱目只欲
　傳大字此便回先錄戰國西漢寄示字數亦不多也
某病體度暑粗安前書所説著衣喫飯不復仰人其實
仰人但是勉强積習僅能執捉自病中言之則稍自如
耳若比平人不為快便蓋萎痺已成沉痼非湯劑所能
料理也所幸閒中浸有趣俯仰一室極覺安適度去死
尚逺未為師友憂讀書雖略有課程如詩解多是因集
傳只寫出諸家姓名縱有増補亦秖堪曉童䝉耳大事
記以不敢勞力索考有時取編過者看百孔千瘡不堪
㸃檢且欲住手再整頓若盡此歲以前須稍見頭緒是
時當逐旋錄數段往求教也鄭景望不起極可痛善類
凋落如此奈何詹體仁近亦送葵軒論語來比癸巳本
益復穩密以此尤欲見晚年論述刋定畢併與元藁送
示為幸受之近日肄習稍勤否資質本明爽向來在外
舎深居罕出所以悠悠今擇勤苦有志之士與之㳺處
必須勉厲也仙洲增勝雖無繇陪談賞然年來屋後花
竹成隂隨分亦可自娛猶覬杖屨一臨之也文鑑以趣
辦去取不當必多有大悖理處因筆望條示雖不可追
改猶得以警省爾匆匆拜稟它祈厚為斯文崇重
　
　
　
　
　
　
　
　
　
　
　
　
　東莱别集卷八
欽定四庫全書
　東萊别集卷九　　　　宋　吕祖謙　撰
　　尺牘三
　　　與周丞相(子充/)
某八月末暫往㑹稽省外祖母留二十餘日乃歸初欲
迤邐為天臺鴈蕩之行偶得朱元晦書欲來春同遊須
少待之今冬遂不復出閉門却掃乃無一事讀書亦稍
有趣第恨相望邈然無由欵奉燕談毎深浩歎邇來日
用踐脩之詳與夫游泳筆墨因風示以一二沃此虐渴
不勝系望子中兄官期不逺否令次望致敬仰之意劉
子澄時通問否近偶作哭芮丈十絶向來欲上數語中
間憂制故迤邐至今詩初非所習正以往時有不敢作
詩之語深愧此意聊掛延陵之劔耳亦漫錄呈
比聞趨召之命公道所繫實在此行雖如惰退之人與
世久不相闗猶不能不為善類賀也深識體國蓋有自
來竊想徒御既次近道導迎善氣合和朝廷乃衆正所
以獨屬於門下者黙觀遍察累年於此計必有以處此
者矣某闔門久益有味但索居難得朋友前月偶得陳
君舉來相聚山中數日殊不落莫語次未嘗不南望車
塵慨然懷想也薛士龍之子屬某誌其墓欽夫已欲為
書(闕/)其子欲求碑額於門下君舉與其子旦夕自専拜
書矣
靈洞雖得一日之欵然猶恨倥偬所欲言者不能展盡
繼聞西清勸講之命雖以善類同慶以久屏居不作都
下親故書無由貢問便中共被手教下情不勝佩服某
還舎己兩旬休渴既定終日蕭然乃無一事但學殖不
進方将深求其所未至不敢安於恬適之樂也舎弟累
獲親炙不勝感荷渠亦能具道誨諭之詳皆已敬悉銓
試渠初以不習舉業甚憚此行今亦且得一事了耳眷
聚莫已往般挈否為近臣體國之義所宜從容調娛裨
益元氣非若匹士以潔身為諒也
重諭館客可相伴者再三搜索面前相識偶皆不在臨
安適有余汝諧者往參大學在持志齋頗謹願尺牘常
行者略指授度亦能代匱作律賦稍工令嗣若來却可
與之商量雖未知趣向不足以陪燕談至於强立知見
之病則可保其必無也
某一秋多在山間前月末始還城早寢晏起隨意翻書
亦粗有以自適但得常頑健如此僥倖已多他非所及
也邇來寵數頻仍髙懷淡然亦何足為損益第治表既
見忻然為善類喜而職親責重又怵然為門下慮耳推
轂人物實培養基本之先務第向來所接識者亦既在
鑒裁之中矣憂患以來逺迹事外後來之秀皆罔聞知
故無以應命苟益充是心咨謀不倦自應多得實材也
某退藏里閭嗒然無復餘念新歲來方欲再理舊書為
十年調度但無它撓使得極意講磨志願已畢過是皆
非所及也前此聞端尹之命雖慵惰不與世故亦欣然
喜而不寐本根之地竊計朝夕薰陶深培厚養為益既
多善類所以拳拳於門下者唯此一事自餘蓋未足言
也正道不絶如綫唯冀思碩果不食之義為斯民少屈
憂國之念過於㓗身則所願望
　旬日前至三衢哭汪丈逮今意緒慘愴典刑文獻盡
　於是矣
某屏居粗遣不足廑矜念示諭足見警懼之意然實有
裨補則不必蹟之外見事有次第則不必人之遽孚體
國既深自信必篤若過自退託則非衆正所以仰恃於
門下之意也子上兄遍游天台鴈蕩不勝健羨一書告
為通呈欽夫報章併拜納得付的便甚幸子澄待命公
車甚久不知已有所授否悻悻遽去固傷事體若濡滯
淹時則亦當推愛人以德之義有以(闕/)
　
　
　
　
　
　
　
　
　
　
　
　
　
　
仰祿矣惰退之跡不欲自通於諸公若是時吾丈猶在
朝為致一言甚幸今未須也沈叔晦直諒確實士人中
極不易得莫己有所授否劉子澄絶不得書念之毎往
來於心也潘嚴州女子適其弟在婺往還甚熟為郡有
愛民之意甚知敬慕所以欲達姓名之意無它恐州郡
間時有合整頓利病欲得咨禀耳
某近自婺來越省外祖母弛擔始見除目竊知獨出推
轂之力前書所以拜禀復求祠祿實繇向來一出講論
㓕裂病敗如牛毛憂患以來渉歴艱難讀書方似粗有
蹊徑意欲更得數年之間極力尋繹今復驅(闕/)之遽從
事役愛念則厚然非所以長養成就之也名在仕版身
非已有豈敢苟遂私志但離婺時都無所聞數日間須
且歸治行装到家已是二十左右而提舉叔祖母塟期
近在此月二十六日勢須過此乃能之官後月初四五
間當得瞻見某以韓丈所遣送堂帖人在婺未來未有
被受故未能作政府書敢告先為白諸公并及行期曲
折幸甚
近辱教况下情不勝銘佩某病體入冬來差覺勝前但
手足腰髀時有堅强處故未自如耳藥物日進三四服
未嘗廢炙艾醫者或云血本少用火則益燥涸以此猶
未决也請外見郤近臣與國同體不得盡伸已志君子
在朝要自有不知之潤也欽夫既按吏未報而復遣本
州倅往攝事彼安得不猜懼其處事誠太疎因書當規
之但施行既爾逺方觀聽便輕緩急必號令人不動非
獨渠私利害也旬日前報状中見黄德潤初對文字藹
然真吉人之言可為善類賀令嗣聞已赴官侍旁莫别
有弟姪相伴否匆匆拜禀他祈厚為斯文毖重
　見加恩諸制愈出愈新略無倦筆所謂方叔克壯其
　猷者也持此求退不亦難乎一笑
某積釁所鍾新婦竟至夭折悲悼殊不能為懷病中復
遭此戚極覺委頓兩三日來始似粗可撑柱恐逺貽憂
念故力疾作此拜禀明堂後自列甚善逶迤許久惓惓
之義固有所在暫均勞佚兹其時也子澄近亦得書誨
諭深所降嘆采葑采菲無以下體古人政如是耳文潛
不擇劇易自其所長但不知幙下有沉厚持重好謀而
成之士否元晦聞丐祠甚力前此固嘗勉其耐煩度終
不能俯仰久必多與物迕不若聽其去乃所以全之也
某近領手帖殊以慰懌病體幸無它靜養順聽胸次甚
㤗然今秋舎弟又得一子遂了得立後及幼弟奏補兩
事樂天詩云我是人間事了人僥倖殆類此語也比見
奏請依字文字鄙意恐不須上前史乃美儲宫之恭畏
非謂其餘臣下在禮君沐梁大夫沐稷士沐梁地逺者
固無嫌也秦漢以後只患上太尊下太卑如地天泰畫
卦之意恐却合常及之也不相樂者無事猶欲造言安
知不有趙野君王天玉之嘲乎自病廢來邸報中事豈
復闗心天寒作字費力寫至此已五六停筆此意似可
念也劉純叟時相見否少年未諳歴與之言宜斟酌恐
併累舉主耳一笑如徐子冝雖劇談却不妨也令嗣小
緩之官甚善他祈厚為善類䕶重
某洊辱教况不勝感慰春來氣候不齊醫者深戒作勞
故久不拜状然惓惓尊仰則未始忘也某病軀萎痺雖
無増損然心閒事省神思却勝前冬侍坐時但常保此
幸已多矣欽夫之傳極為之驚憂苐細觀牘尾乃二十
七日距二日已兩旬不應江陵尚未申到猶覬消息之
不真也元晦為人不耐前此屢嘗箴切之候有便當委
曲曉譬但不若調䕶且令得祠乃所以愛之也
某病倦久不得拜状便中伏辱手筆下情不勝欣慰自
聞公得政雖為廟社生民賀然天下之望稱塞實難亦
私為公憂之翟公巽所謂視成於牒檢者施於薄物細
故則可耳至於消長安危所繫則當念兹在兹無所不
致其力雖大臣與國同體起福無形消禍未萌不汲汲
於自見苟弗替此心善觀國者要自知之若有所懷而
不盡力不足而遂止則非明主獨察於衆訾漂摇之中
遂授以政之意也至於虚懷盡下以公滅私雖公之所
素期然歐陽公毎以平心自許濮議之成蓋在治平之
後辭氣尚有餘怒况諸公交疏之際乎以此知臨事之
難也張荆州聞已塟亦嘗有數語哭之原伯舅氏處有
本雖止叙交契度唯公可見耳朱元晦條具民事而及
其它不為中節獨賴仁人君子共保持之耳繼此如復
求祠苟遂其請乃所以全䕶之也君舉衝暑罷歸可念
亦是太喜事不老成之病遭此未必不有益耳
某沈痼雖非藥石所能攻然習貫如自然處之亦甚安
適但得廟堂之上主張元氣俾得與鰥寡廢疾者俱安
於蓬蓽之下志願畢矣杜門絶不接外事間有能誦新
政之美者意欣然欲聞之及陳其目乃不過計資格之
毫釐校案牘之差舛雖未必得其真然時難得而易失
唯覬専致力於大者逺者以稱塞君民之望李仲信季
脩相繼逝去乃翁其何以堪不知曾得近問否甚念之
也鄭自明竒禍如許可駭可痛渠平生雖欠琢磨然習
俗方患軟熟此士豈易得邪客或道王謙仲奏對差彊
人意采葑采菲無以下體如房杜之持衆美真大臣事
也舅氏将漕江東於奉親良便韓丈時通問為况甚安
朱元晦境内大歉聞告乏於朝或未有以周之姑聽其
去若何近歲書生例多踈脱所繫亦自不輕非公其孰
念之
某杜門待盡忽被除書朝廷記憶收拾之意則厚矣病
廢如許寜有能拜命理此公之所深悉唯望力賜調䕶
早如所請復畀祠祿不勝幸甚勸導調娛忍恥以濟國
事雖前軰何以加此但近世職無大小多以趣過目前
為俗眇然為國家深計長慮善類不敢望之它人也朱
元晦近日曾求祠否向時得渠書云民間事尚可料理
最是軍糧無指擬日夕寒心甚為渠憂之不知今如何
劉子澄經年不聞問嘲姍乃天資未重之病然它山之
石可以攻玉在此不妨有益也某祠祿雖滿在來春既
經除官舊任已罷若從所乞奉祠自可别給敕理任庶
㡬自此兩年免得以斗升之累瀆廟堂耳
某控辭曲蒙賜可又且憫其貧病處以帥幙朝廷之恩
意可謂厚矣顧目今氣體實不堪渉道路謁官長己上
祠請唯公力為調䕶使蚤得之甚幸方歉歲亦粗有利
害也尋常見所在謀議官或老或病為妻孥驅廹而出
龍鍾蹣跚為衆指笑意毎傷之今某既無妻妾舎弟又
能安枯淡足可閉門養病也貧居荒年雖費力然所須
至不多公若為舎弟致一岳廟則兄弟所得月為米六
斛粥飯不啻沛然矣此特並縁廟堂記憐之厚意聊試
及之非敢必也丞相書中不敢及者以某方求祠嫌於
併干兩事爾
某奉祠得請遂可安居一意養疾坏冶之賜厚矣近書
新銜譙沛真源便如在眼中若十年不死嵩之崇福兖
之太極華之雲臺皆可卧游也此雖戯語使四方無虞
鰥寡廢疾者得自佚於衡茅之下其必有所自矣示喻
再三固所深悉政地有人消弭鎮定者夫豈一端但天
下所期於公甚重固不可汲汲自見亦不可留時費日
而虚其望也韓范所遇者平世故猶可持循使所處者
如諸葛武侯危急存亡之秋亦豈待歐蔡煎炒乎此自
公忠誠素所蓄積亦不待於鄙言也舎弟岳祠既荷垂
念若早得之於歉歲殊有助今以劄子拜納江西道院
記愜當無可議發明元祐之政尤善公方居黄門之地
豈徒言之而已哉
某近者便中伏辱教賜下情不勝慰懌春事方興恭惟
鈞候動止萬福某萎痺無進退然掩扉靜處殊覺安適
也舎弟乞岳祠初恐歉歲難度今米價不增亦粗可隨
分枝柱渠雖書癡近却肯管家務不以倉庾氏為憚矣
來諭方議省閒官不欲拈出甚善甚善歴觀建隆迄今
二百餘年在政地者多雖徳業材畧參差不齊至於功
名不終皆由私其親舊此段雖公天性之所安但恐居
衆求輻凑之地㑹不免有屈意徇人處爾如舎弟介僻
薄於聲利初展緘猶憮然悔有求之非曉譬之乃解况
他人乎想見朝煎暮炒咎責怨謗之聲滿耳塞胸願公
堅守初志孚上聽服下情消羣陰回元氣只繫此耳徳
輶如毛民鮮克舉之我儀圗之唯仲山甫舉之愛莫助
之此所以惓惓不能已也若如莆參除一朱元晦館職
謂之用名士與一曾覿爭行馬謂之挫近習不惟非善
類所祈於門下亦豈公之所存哉力疾作此屬徐子宜
呈達他祈為天下壽重
　近事小小節目之間殊有慰人意處如宰執推李仁
　甫脩史之功孜孜料理荒政南康一郡蠲放殆盡調
　䕶必有所自願益志其大者真積力久安知無陽復
　㤗亨之理乎元晦終更在即不必强牽挽之只須與
　在外一等待闕差遣為愜若意猶未能已稍升等足
　矣不惟遂其雅志又免得渠懇辭紛紛耳若異時公
　之志得伸又别論也子直庶㡬善道而於事物似未
　盡諳悉如陸務觀踈放封駮豈為過當方人材難得
　之時其詞翰雋發多識典故又趣向實不害正推棄
　瑕使過之義濶略亦何妨公與子直厚如此胡不素
　語之乎其他非病廢者所當言聊舉此一端耳
　　　與鞏大監(采若/)
某屏居久不貢寒溫之問苐有傾鄉側聞出守吳興雖
於雅志甚愜然善類所期政宜從容論思之地以紓賢
藴此殆未足以久淹遐躅也某屏處衡門隨分頑健終
日蕭然無他事得以一意繙閲但無繇時扣誨益鄉風
毎切依依某少禀同年歸安丞張體仁志士也襁褓中
失怙祖母鞠育之以至成立到官未㡬聞訃奔歸自陳
欲解官而郡以法令郤之後來復乞尋醫而前政亦未
之許某竊謂此事以迹觀之誠似未得中行以實論之
則其鞠育恩義異於他人哀恫發中欲自伸其情非出
於矯飾蓋仁人君子之所哀也竊惟布政之初方将恢
崇風教若許其從欲以惇薄俗其益大矣張丞恐其情
不能自逹力以見屬某十年來作親故書未嘗挂口及
時事兹以其意懇惻且求退異於進故為破戒一言之
　　　與劉衡州(子澄/)
某屏處如昨諸况舎弟軰請見當自能言之更不重出
渠欲相屬請先生同過南安相聚切告便為斟酌嚴重
能教道有益子弟者語之庶其不荒廢也吾兄從容侍
旁想涵養履行日益有味近日思得吾儕所以不進者
只縁多喜與同臭味者處殊欠泛觀廣接故於物情事
理多所不察而根本滲漏處往往鹵莽不見要須力去
此病乃可相去之逺何由㑹語以究此懷
某侍旁粗如近日士子相過聚學者近三百人時文十
日一作使之不廢而已其間有志趣者亦間有之城中
相識如新當塗潘教授(景憲/)金華彭主簿(仲剛/)皆向學
甚鋭朝夕過從頗以有益獨恨吾兄在逺未嘗不悵然
奉懷也前月已令人往部中投在外指射文字及託舅
氏俟有可授闕隨分占一處也齋中諸公赴廷試者獨
葉茂承在五甲曽嘉量陳一之軰却皆在前甲集注罷
當歸齋中洪求仲往赴太學補試未回皆恐欲知子充
兄弟計常相過不知諸公如何作工夫望一報㑹次亦
告各道惓惓賓之常得書甚安欲一訪之亦以倥偬未
暇須俟秋凉耳元晦近日亦得書欲同作編史工夫比
亦寄條例去也
某到官三月矣雖於職業不敢不勉但學力淺薄有愧
處甚多然行有不得者當反求諸已外有齟齬必内有
窒礙反觀内省皆是進歩處初不敢為時異事殊之説
以自恕也大人已得交割後書當初本擬尊兄在郡可
以日夕啟扣今乃大失所圗然壤地相接凡有所聞千
萬毋惜忠告也蓋當官下情最難通又寮屬間可以展
盡心腹者政未易得耳筠素易治丞㕔必甚優游既存
此心隨大隨小民受其賜不知彼間士人亦有可共講
學者否善未易明理未易察吾儕所當兢兢者此間幸
張丈隣墻得以講磨此公學問端的親切而中無私主
進退不已甚恨吾兄未得親近之也子充無三日不往
來善類方孤得其復留於正道極有助但忌之者亦多
殊岌岌耳
　　　與潘仕郎(叔玠/)
垂諭確實詳悉殊非泛然之論足見進德之功不勝降
歎大抵培養孝友根基深厚愛既篤則慮自周㡬微萌
芽一一自見懇惻勤導蓋有不能已者仲尼所謂忠焉
能勿誨乎是也若視之漠然不相干或遲疑畏縮而不
發皆是於忠愛上少欠耳既發於忠愛則語言藹然慈
祥自無責善傷恩之病斟酌彌縫亦自然深淺得所若
至傷筋犯骨只是本原未深厚故易得鹵莽踈漏耳
叔度見過出示先丈誨墨且言将為䨇林之㳺訃音忽
來變出意外驚駭悽愴涕泗交集然壽考康寜集五福
之全固可無憾矣尊兄至性純孝創鉅痛深曷以勝任
昔人有言惟送死可以當大事昆仲講學有素必将大
復古禮以革習俗之陋某妄意討論朝夕朔望奠禮納
呈恐或可資采用耳(與叔志/昆仲)
不意凶變年家丈奄棄榮養奉諱悲哽累日不釋昆仲
驟罹大禍追慕荼毒孝思奈何罔極奈何金華經年毎
荷先丈顧存之厚情意周浹殆同戚屬别去甫數月遂
隔幽明此私心所以戚戚也夫子曰人未有能自致也
必也親䘮乎蓋孝子仁人必誠必信不敢有一毫不盡
者惟在乎此矧巨室一國之所慕四封於是乎觀禮尤
不可不審昆仲講學之久想亦不在祝也彼紛紛者所
以疑駭特蔽於習俗而未有發其良心耳吾盡哀敬以
動其機則疑駭将轉而為歎服矣専人行略此問訊惟
祈節哀順變以全孝道吉卜已有定所竊謂少濶略陰
陽拘忌之説議乃易合素荷眷存之厚敢以此獻
某官次粗遣但無補毫髪徒自媿耳奠居既久想漸成
趣解組之由既無愧怍身閒心安尊幼和輯世間之福
詎有過於此者何必外求也李壽翁被召想婺女甚惜
之然來此殊有補第恐其倦於應酬憚於入都耳孺子
不知已成行否或猶未行告為督趣就道幸甚此間甚
閒暇殊有工夫相伴讀書也
安居想漸成趣前日紛紛似不必猶置胸次回首既無
甚愧作隨時恬養足矣至於明辯枉直此乃在位者之
責或遲或速順聽之可也
某病廢如此遽叨恩命萎痺無由拜受已上章力辭敢
告朝路間力為道沈痼决不能出之狀庶㡬有助耳人
情法意經㫖本是一理豈有人情法意皆安反不合經
㫖者邪在勉之而已孺子近日作舉業却勤亦可喜也
比辱教况病倦久不得治報坐深系仰易地委寄雖不
輕然於此盡心焉流澤之逺何止五世也大抵公道終
可倚但人奪於目前利害不暇深思耳某病體只如舊
所幸無求安望愈之心免得煩擾日用亦自安適也其
他叔昌昆仲當能具道
　　　荅方教授(嚴州/)
伏䝉誨劄教以窮理盡性之説蓋非末學所敢擬議然
既荷開諭反覆之勤闕然不報益重疎怠之罪謹因來
教而紬繹之所謂理雖無窮然有本有原有倫有要者
既得窮理之大㫖矣竊意惇典庸禮秩然而不可廢者
此其倫歟致知格物瞭然而不可揜者此其要歟未有
不知其倫要而能造其本原者也本原既造故小可舉
大而宏濶勝大之言不能誘也近可即逺而荒忽茫昧
之説不能惑也一可知萬而二本兼愛之學不能入也
執事之所諭者儻可以是觀之乎未能識心豈能存心
所以誨警者誠為切至然所謂人心本虚且明與性不
殊則猶未能達蓋既曰與性不殊是心與性有殊也幸
望指教列禦冦所謂八荒之外來干我者我必知之有
來干我者又有知之者似判然二物也來教又謂妍非
所當愛醜非所當惡我非所當厚物非所當薄某竊謂
愛惡厚薄發之不中其節施之不以其序固人欲之私
矣若曰無愛無惡無厚無薄則所未諭也夫子謂吾無
隱乎爾吾無行而不與二三子則似非不顯以同衆也
至誠如神見乎蓍龜動乎四體則似非假蓍龜以自晦
也荆公之書蓋未之學伊川論語頗効參請則亦未之
聞也一固萬也不待一塵萬境而後知其一而萬也萬
固一也不待萬境一塵而後知其萬而一也千載一念
一念千載竊意竺乾之書俱不免近於辭費也不生而
現生不滅而現滅不生之生不滅之滅果固然之理邪
何為而復加現之一辭也執事信之篤守之堅豈口舌
所能移獨以屢沐誘誨不盡白其愚則無以拜盛意之
辱尚幸原恕
　　　與内兄曽提刑(致虚/)
臨安之别已復踰月下情日深企仰科塲得失猶探籌
耳彼此俱不足言示諭業舜臣姻事舜臣舊同舎與之
極熟其脩學作文種種加人數等資性和易而臨事有
守往年初登科朱丞相欲議親堅拒不可其有特操如
此此某之所見者也若南北之異俗家貲之貧富舅姑
之寛嚴此某之所不見者也舜臣書謹納去更告參攷
詢問若果無疑則附書去可也至於奩具之豐約舜臣
豈論奩具者哉聞浙西之行近在旦夕向寒道途間不
無勞勩景昭獲薦可喜因見為道千萬意
某官次粗遣踈野有素在酬酢應接之地殊非所宜耳
尊兄從容侍旁講學當有新功但切磋琢磨要須益友
不知過從中亦不乏人否秀州奉板輿逼歲西渡且宿
留禹跡俟暄和乃之永嘉永嘉荒甚極費料理猶賴朝
廷燭知本末却肯應副恐可下手也數日來無新報都
漕既罷民力當小寛但浙西江東歉處極多殊可慮也
提舉位子弟能自立否如可告語切力勉之為學扶樹
門閥此最急務即今三衢諸位上承下接左摩右拊其
責唯在尊兄一人而已此惓惓不能無望也學中得芮
丈留為祭酒士子之幸近日亦頗有鄉學者矣
某到官累月碌碌亡補秪益自愧日來如鄭自明除官
祝汝昭叙復之類皆似有陽生之漸但意思易得斷續
耳三館在昔固議論之地但近歲沿襲殆如宫觀岳廟
破例輕發徒成强聒媮惰苟容又負初心殊未知所處
也區區所懷要非面見莫能展布
某官次粗遣但俯仰碌碌無所裨補又史課趣廹終日
繙閲殊少暇也深居里閈優游涵養想有餘味交游亦
不乏人否朱丈再辭諸公不為将上又南康簽判以遲
發迓吏罷黜其勢不得不黽勉一出若到郡數月丐祠
却自穩愜已作書再三勉之不知肯起否丘宗卿以接
伴例外問北使一二事遂得外祠今已到江陰矣
便中伏領手誨具審視事之初諸况安穩不勝欣慰大
府當不乏游從幕中雖時有合斟酌之處要是清簡非
州縣比也陳伯任平實可親向來君舉在福唐極有意
接納聞陳伯任往還却踈使君舉坐間皆此客流言何
自而起哉初哥字序以病中未欲勞心它時粗有情緒
當下筆也然學者以務實躬行為本語言枝葉政自不
急耳
　　　與張運使(宗尹/)
余解元見過出示手教慰藉優渥祇誦再三以愧以感
下車許時條教既孚當漸不費區處在我者既無遺憾
政使或有未退聽者蓋亦自有公論惟覬毋廢初心使
斯民益被實恵是所願望斾從入郡當在何時傾耳車
音以日為歲
請違五閲月而咫尺之書不到籖室坐懶故爾奉告共
審即日暑雨蒸溽鳴絃靜治台候神相萬福某廹行百
冗紛然應接不暇它無足言者政聲藹然姦戢恵孚甚
休甚休素恃眷愛區區竊有欲布陳者輙具别紙雖愚
昧豈足贊采取亦姑盡其拙誠而已它惟若時珎䕶前
拜召節
　大猾既擒威信自此行於一邑凡事必易然要當遇
　事平心無先懷抑强扶弱之意惟視理之所在而已
　雖嘗攻擊縣道者苟其事理直却須右助之則人服
　我之公
　財賦當催者恐當加意督趣令整辦尋常士大夫或
　誤認弛縱為恤民殊不知不及時拘催使民間拖欠
　積壓異時忽遇苛刻之吏一併趣辦則民受大害矣
　　　與魏寺丞(國佐/)
某一病垂死兩年來稍稍調理飲食起居皆不須人雖
右支萎弱既不仕官閉門養疾袖手緩歩初不知疾之
在亡也以此日用間極自適百念灰冷但思見君子猶
往來胸次耳今嵗辱誨墨至於四五愛念之篤發於篇
什病中不敢勞心無由賡續然此意何可忘也家食之
久公論甚咈然及此暇日政可澄汰磨治多閲天下之
義理以發揮世業臨紙不勝拳拳恐欲知即今病状故
力疾强作數字腕弱不能詳布
　　　與王侍講(齊賢/)
郡政恢舉想綽有餘裕前此整齊汛掃非用嚴固無以
濟今威令既行綱紀既立則慈祥樂易之意教化漸摩
之本宜次第出之使封内識吾之本心此髙明所自了
䝉下問之及不敢不竭其愚耳
自聞入覲有日預深逖逺之恨早承訪别既不果迎肅
而憂居闔門又不克追路語離惓惓此心積鬱莫展鋒
車之行治表繫焉渟蓄之厚綜練之精培元氣而扶正
論必将本未具舉願益勉之以答善類之望天向寒陟
降川陸敢以毖䕶為請
　
　
　
　
　
　
　
　
　
　
　
　
　
　
　
　東莱别集卷九
欽定四庫全書
　東萊别集卷十　　　　　宋　吕祖謙　撰
　　尺牘四
　　　與陳君舉
謹思明辨最為急務自昔所見少差流弊無窮者往往
皆髙明之士也
近思為學必須於平日氣禀資質上驗之如滯固者疏
通顧慮者坦蕩智巧者易直茍未如此轉變要是未得
力耳
在我者果無徇外之心其發必有力而不可禦至於周
旋調䕶宛轉入細政是意篤見明於本分條理略無虧
欠若有避就回互籠絡之心乃是私意彼此以私意相
角一口豈能勝衆舌乎此毫釐之際不可不精察也
要須公平觀理而撤户牖之小嚴敬持身而戒防範而
踰周密而非發於避就精察而不安於小成凡此病痛
皆吾儕彼此所素共㸃檢者耳義理無窮才智有限非
全放下終難湊泊然放下政自非易事也
培養克治殊不可緩私意之根若尚有眇忽未去異日
遇事接物助發滋養便張王不可剪截其害非特一身
也要須着實省察令毫髪不留乃善
公私之辨尤須精察
昔者歐范余尹之去韓稚圭袖手於其間又為諌官於
旬日之後亦未嘗皦然暴白從容調娛迄用有濟前軰
非無此様轍然此段實難必須沉厚堅實六轡在手操
縱伸縮無所差失目前人不得加恩他時人無所歸怨
乃可
喜事則方寸不凝定故擇義不精衞生不謹
要當共講其逺者大者使異日天下受其賜至于目前
事正其綱領足矣
　　　與陳同甫
今日早在學中奉候政劇延佇伏䝉封示孟子提要謹
當細觀深考却得一一請教年來甚苦共為此學者寥
落索居蔽䝉日以自懼今得兄坐進於此遂有咨訪切
磨之益喜不自勝茍心有所未安未逹當往復論辨蓋
彼此皆己事不敢為鬲上語也
某兹被給札之命自惟踈逺荷上記識况小臣又無辭
避之理第前此求祠未報聞命即行則非進退之義故
復申前請若得俞允則可一意為學其益甚大苟不獲
命則亦須勉强一出第學力未到又復酬酢驅馳終恐
不能久安也薛士龍願見甚久又不知不參商否要齋
銘當作數語掛名齋中但亦須行止既定有暇乃可下
筆爾約酒之喻甚切前此汎接之久政當深扄固鐍乃
可爾人回略此附問第恐此書到尊兄已離輦下故所
欲言者皆不能盡併留靣剖也他惟為逺業厚自愛
膠擾亦少暇日耳初意開歲便可㑹聚今乃知尚在中
春治疊少暇亟命駕是望永康亦有同志可以共講貫
者否君舉相聚數日近方還永嘉也孟子説復歸文府
其間所欲講論者併留面議也此間士子相接者甚多
但志趣堅確規摹開廣蹈履淳篤者殊不多見耳冗甚
略此治報他惟厚為逺業加重
前日人還匆匆作答殊不究盡洊沐手筆從審寒暄不
齊尊候萬福某倚廬待盡無足言者論事錄前此固知
來意但某竊謂若實有意為學者自應本未並舉若有
體而無用則所謂體者必參差鹵莽無疑也特地拈出
却似有不足則夸之病如歐陽永叔喜談政事之比所
舉邊事軍法亦聊舉此數字以見其餘固知其不止此
也然此書若出於學者亦不為無益但氣象未宏裕耳
經世之名却不若論事之質也横渠之學恐不必立一
語指名之易傳見令人校對來諭謂世間事不可作意
此語誠然吾曹要須深體之非止為一書設也歐文建
本所刋明用原弊兵儲塞垣本論下(本論止有兩篇建/本中篇乃下篇)
前軰謂非歐公文恐欲知跋語引䇿問意思甚有味説
神宗介甫處語言欠婉鄙意欲稍増損云荆國王文公
得乘其間而執之以伯者功利之説飾以三代之文正百
官定職業修兵民制國用興學校百度交舉而其實有
管晏之所不道神宗皇帝睿智濬發察其非真退之於
鍾山九年不召然天下稍騖於功利而不可禁學者又
習止天下不復道矣神宗蓋益厭之疆事方興未遑改
作此子瞻之所為深悲而屢歎也又科舉之文猶有宣
政之遺風語亦太勁欲増損云科舉之文猶未還慶歴
嘉祐之盛人以誠意來止安得行吾私於其間哉此語
頗似有病刪此數句文意亦相接蓋處大事者必至公
血誠相期然後有濟若不能察人之情而輕受事任或
雖知其非誠而将就借以集事到得結局其敝不可勝
言(惟當軸處中者翕受敷施乃可用此説然亦/當知斟酌淺深此又非范公當時地位也)所謂吾
知國事而已安得行吾私於其間哉私本不當有若云
不行已是第二義若云又以國事而不得行吾私又是第三
第四義也(固知此語是談治道者常話然吾曹講論政/當剗除根源不可留毫髪之病非欲為髙論)
(也/)所以縷縷者非為此跋蓋為有意斯世者多於此處
蹉過往往失脚耳此段話更有非書能盡者尋常兩家
多各持門户少得平實之論更竢面講乃盡雖范忠宣
猶不能以知之欲增損云雖范忠宣始猶未盡知之蓋
觀忠宣元祐紹聖之際則深知此理矣所以不欲斷定
也委曲之教極見誠意自此謹當奉教向來亦非有所
回互但與世醻酢之久雖與故舊書有時筆下多慣耳
前日因回便上状計已呈徹洊辱教况暨易傳楊氏中
庸不勝感刻秋暑未艾伏惟尊候萬福某哀苦如昨比
遣人弔士龍昨日方回其子又卧病孱弱未能枝持塟
地君舉諸公方料理尚未得入手可念可念本欲作數
語又喪制且情緒不佳無縁可措辭竢服除不死當為
之本擬來嵗霅川莆田各致㡬字今遂并與永嘉而三
矣可痛可痛易傳看得猶有一兩字誤已屬潘叔度校
讎續送去改正正源錄序中説横渠二程比孔孟頗似
斷定(北宫黝孟施舎優劣一語可了孟子必欲擬曽/子子夏乃曰二子之勇未知其孰賢此意可見)又
所謂知崇禮卑之學一語亦尚合商量論事錄此意思
自好但却似汲汲拈出未甚𢎞裕昔嘗讀明道行状及
門人叙述至未後邢和叔一段方始縷縷説邊事軍法
向上諸公曽無一辭及之恐亦有説髙明為如何來人
索書甚急不暇詳悉旦夕别尋便上状後月家叔塟事
當到山間是時若有暇當拜約矣他惟以時自愛
示及近作展玩數過不能釋手如鄧耿賛斷句抑揚有
餘味蓋得太史公筆法武侯贊拈出許靖康成事尤有
補於世教獨陳思王贊舊於河汾之論毎未敢以為安
當更思之章何兩祭文竒作也廣恵祈雨文駸駸東坡
在鳳翔時風氣跋喻季直文編語固佳但起頭數句前
軰似不曽如此道定或云以予所聞者㡬人或云予所
知者㡬人衆不可蓋故也所見如此未知中否恃愛忘
之厚不敢不盡耳更有一説詞章古人所不廢然德盛
仁熟居然髙深與作之使髙濬之使深者則有間矣以
吾兄之髙明願更留意於此幸甚編史及春秋論俟有
到明招之期當預相約庶得面論舊編復納去薛士龍
過此留半月徐居厚來此留十日皆極欵士龍歴此一
畨履險知難與向時不同途中曽相見否居厚極有立
作士人中殊難得也長沙張丈比累得書平實有味歉
然益知工夫之無窮往年豪氣殊覺銷落朱元晦以召
命益峻秋凉欲上道且云至衢婺少留引疾俟命皆恐
欲知易傳再刋甚有益於學者講下二子史評皆俊秀
可喜甚欲一見也
専介辱示字不勝感慰秋色日深伏惟尊候萬福某居
山間甚安穩但前月下旬以葉丞相歸略入城見之尋
即還山他無可言者令叔祖襄奉畢事想辦護良勞文
中子序引此意久無人知之第其間頗有抑揚過當處
如云荀揚不足勝又云孔孟之皇皇蓋廹於此矣又云
續經之作孔氏之志也世胡足以知之哉此類恐更須
斟酌蓋荀揚固未盡知統紀謂之不足勝則處之太卑
孔孟之皇皇畏天命而修天職也廹字亦似未穩續經
之意世誠不足以知之但仲淹忽得之於久絶之中自
任者不免失之過髙此意亦當説破也某又以為論次
筆削遂定為王氏正書蓋非易事少遼緩之為善序引
亦未敢以示人也某此月内須謀拜見悃愊當竢面盡
亦欲細觀類次之意也他乞以時䕶重
伏辱誨字共審秋清尊候萬福某哀苦固無生意而私
門不幸八家叔竟不起疾追痛摧傷肝肺潰裂家叔平
生志氣材具百未一試而遽奪之此痛不特為門戸惜
也涕淚未收而永嘉復報士龍之訃海内遂失此人可
痛可痛春問猶幸相聚半月語連日夜所欲相與肄習
者布置甚長渠亦不謂遽至此也比専遣人弔之尚未
回其子雖孱弱然志操却可保逝而已矣講葺維持政
存者之責此則吾徒所當共勉之前月末略到山間為
家叔料理塟事以冗甚故不奉報向來與觀近製如鄧
仲華贊蓋以識此意者少非為辭藻之工其他亦隨筆
偶及之耳此固非所以共相期者也其髙不在文字此
語誠然然登髙自下發足政在下學處往往磊落之士
以為鈍滯細碎而不精察耳朱元晦近遣其子來此讀
書頗知其啟處之詳日用間地歩亦自寛展前此傳聞
者蓋多過也易傳雖未領然城中亦有人得本甚便道
路間但某意謂前列語錄頗似未安蓋此書本非借助
於外者試更思之他祈厚為逺業自愛
日者襄奉逺勤慰奠重以妙語賁飾泉壤此意厚矣荒
頓迷錯悼心失圖匆匆竟不得欵語迨今歉然也秋有
餘暑伏惟下惟授業尊候萬福某負土冢次日與死隣
追念去歲今日方迎見親輿衢婺之間未及一年目前
境界如此憂極成醉忽若向來無恙時猶欲修温凊事
引衣顧見麁經乃知身是罪逆失聲長號往往一慟欲
絶也哀苦之餘原省已事大氐十八九不中理方欲洗
濯其心深求其所未至但所欠者朋友磨切之助耳吾
兄保社今莫已就條理否後生可畏就其中收拾得一
二人殊非小補要須帥之以正開之以漸先惇厚篤實
而後辨慧敏鋭則歲晏刈穫必有倍收然此自吾兄所
自了固亦不待多言也某更十數日工役斷手却復還
城中九月末復來課督種殖是時書院中或有暇能撥
置過訪為十日欵否君舉諸公春夏間皆先後來唁但
哀苦中不暇晤語君舉亦有乘興命駕之約但遲速未
可前期也偶有便介略此叙謝窮山中旋假紙墨殊不
如禮想辱情炤凶衰不祥不敢敬致尊公問他惟厚為
逺業自重
前日自建康還舎得五月間教賜昨日又辱手字殊以
感慰夏末極暑伏惟尊候萬福某留建寜凢兩月餘復
同朱元晦至鵝湖與二陸及劉子澄諸公相聚切磋甚
覺有益元晦英邁剛明而工夫就實入細殊未可量子
靜亦堅實有力但欠開闊耳三國紀年序引及諸贊乍
歸冗甚未暇深考亦有兩三處先欲商量紀年冠以甲
子而並列三國之年此例甚當既是並列則不必云合
而附之魏書天下不可無正也(序引下文亦云魏終不/足以正天下則其初亦)
(不必與/之也)魏實代漢以法紀之蜀實有紀不紀以法(未知/如何)
(是以法紀如何是不/以法紀更望詳見諭)魏詔疏有志(不知其體/製如何)蜀條章不
為書詔疏不為志未成其為天下亦恐未安(蜀固未盡/備王者之)
(制而條章可見者恐亦須書自先主孔明之心言之固/非以蜀為成然自論次者言之則其續漢之義亦不可)
(不伸/也)其餘俟稍定詳讀續得商搉昨日亦到郡齋來諭
所欲言者皆詳及矣人回略此布問他祈節抑自愛秋
深至明招當圗欵教
　近得桂林報書甚稱益恭殊倚信之也
近匆匆奉答未究所欲言者人至荐拜手字欣審秋暑
猶劇孝履寜謐某還舎近半月適此酷暑疲損猶未甚
蘇此月二十五日劉國華塟須往泉溪㑹之因留明招
數日聞月交為入城之行若路過内白幸遣一介至明
招問某所止庶不參差也三國紀年序引及諸贊累日
已詳看用意髙深處亦或得其一二但大綱體製猶有
未曉處序云魏於是乎有書吳蜀合而附之魏書又云
魏終不足以正天下於是為三國紀年終焉不知魏書
與紀年是一書為復兩書觀三國諸君贊却似遷固史
法毎君為紀而參贊於後者而三國紀年冠以甲子而
並列魏蜀吳則又似合三國為一者所謂魏武以下諸
贊必不可參於此(既並列三國之年必是通書三國/事今毎君為贊必知不系於此後)不
知系於何處豈三(闕/)

　
　
　
　
　
　
　
　
　
　
工本無窮願益勉之謝遣一事亦孝愛所孚感然今政
當左右奉承調娛親意使種種勝於前日乃善人立索
書殊不能究盡併俟面展
近洊領手誨展玩再三間闊之懷為之少釋第初聞為
參學計今乃知以營塟輟行晤語之期尚逺殊悵然耳
即日霜晴伏惟承顔之餘尊候萬福某官次粗遣第碌
碌衆中略無補報毎負愧恐離羣索居殊不見有進益
獨周洪道薛士龍時往還君舉尚未來天民相見亦疎
也示諭銘志淺薄本不足以發揚潛徳然游處之久其
何敢辭俟天民送到行状即當下手齋銘亦當併納次
周丈三兩日偶未相見俟見即道盛意也里居游從者
為誰亦時有論著否他祈厚為逺業崇䕶
　陸子壽前此數日已行極務實有工夫可敬也
近因永康邑中人回附問必已到几格専介又辱手誨
(闕/)　雪梨之况(闕/)　　　日初冬霜寒伏惟尊候動止
萬福某官次粗遣(闕/)　　　益復鮮况適當天民君舉
相繼引去之後又不欲成羣隊只得癡坐靜待而已天
民君舉於私計極便但恐天民規摹散漫未必能為求
田問舎計耳三啟一誌展玩歎賞不已然議論斷絶之
久領解者必少也知安居定志日就平實此政惓惓所
系望者甚休甚休居厚一病聞甚殆知已平復但渠須
是調伏得性氣一段然後養生處世方少齟齬不然憂
未艾也正則憂居曽得消息否偶今日料理過局文字
而來介索書甚急草草作此他惟為逺業珍嗇
長樂匆匆别去迨今懷仰辱手示知旦夕入城晤見甚
近欣慰不勝言即日秋暑伏惟尊候萬福某屏居粗安
長樂與鄭丈夜話頗詳亦恨所懐未能十分展盡耳所
諭隨髙低説話之病自省亦誠有之蓋尋常與朋友講
論毎欲俟其意到乃發故多有将䕶之病自此當力除
之但習慣已久亦時不自覺耳五銘竒甚林公材者尤
妙所謂令人欲焚筆硯也(但胡氏志序其失意於姑自/責之辭太重更令小輕為佳)
天民數日前自作一啟亦可用今吾兄前所送來者首
尾已善今次所送者尚未見之但中間頌德處恐人以
為輕却參用天民自作者乃穩耳他悉俟面布
前月小舎弟不幸特辱慰唁不勝悲感繼又辱教字以
方在明招營塟故皆不得拜答必䝉恕悉便介又領誨
字從審晴寒尊候萬福前月相别後一日小舎弟疾勢
頓變遂以不救此弟生而痼疾先人尤憐念之今竟不
能全追痛摧慟生意殆盡近方還舎擾擾猶未定也政
欲一得晤語以釋鬱陶承許見過幸甚所欲言者悉竢
面道胡明仲通鑑論先附一冊去所謂多其父兄遺論
蓋誠如此然其間亦自有佳處至於卓然自見於諸儒
之表則非命世之材莫之能固不可以此例之也天民
五日離此徑往新昌㑹塟買田之約後來語意又似轉
移再三與之言方始論定又不知他時果堅確否景元
始一再相見亦以在郡齋不欲頻出也
　三先生論事錄禮書補遺及本政書續刋已了者入
　城幸各携一帙來蓋朱元晦累書欲得之也伊川簡
　叔昌猶尋未見也
専人至辱手字及溫柑海物之况審聞行李至自永嘉
雖未即晤語然伸紙疾讀馳系之心亦以少解即日陰
晴不常伏惟尊候萬福某近以家嬸之塟前月末方還
城中而旦夕韓丈經從又須略出迓之過是又欲稍休
愒永嘉之行勢須及秋也諸公相聚彼此想互有發明
君舉缺在何時所謂止為學官則無一事此語深有味
豈特於君舉分上切中其病嘗折肱者尤覺有益耳然
知之非艱亦望少致意於斯也知與象先欵語甚善前
此政慮或不甚欵耳士龍所學固不止於所著書但終
尚有合商量處耳正則且得有噉飯處去歲相聚覺得
其慨然有意若到鴈山必須過存之也所欲言者甚多
不欲滯來介尚俟後便浙西之行莫只在四月間否後
此則極暑非跋渉之時也他惟為道義厚愛
比曽秀才見過出示字方欲治報兹奉手筆從審冬暖
尊候萬福某哀苦待盡無足言者比亦聞有意外少撓
要是自反進德之階來諭不忘惕厲政所望者更願益
加培養為幸昔人謂天下之寳當為天下愛之此言可
念也某十二月二十後定到墳山文字當携行他俟面
道也
　叔度已為道來意曹子亦老成但渠欲求館以素不
　預事不能如其意耳薛士龍數得書郡事亦漸有緒
　矣
分手又已四五十日以差入殿廬久不得作書區區惟
切馳仰即日初夏微暑伏惟尊候萬福某官次粗安但
沉浮無補祗自愧耳乍歸田間徜徉當有佳趣卷舒出
處蓋自有所繫在我者政自綽綽有餘裕也廷對四方
極有忠言大氐皆在甲乙科旣經乙覽惟就前五名中
略加次第其餘悉仍有司之舊容納如此甚盛徳也但
如徳逺少望乃復漏落世間事往往難盡滿足人意耳
今因少望經從略此問訊他惟為逺大業厚自葆毓
盛暑久不為問政此傾鄉伏奉誨字欣審秋熱尚力尊
候動止萬福某碌碌粗遣隨羣上下略無所禆補毎自
愧負然聲迹銷沉如稊米之在太倉漸不為人指數或
去或住皆可以自如也誨喻深悉所謂井渫蓋政指汲
汲於濟世者玩味爻象自可見其曰為我心惻憂思蓋
深長矣又曰王明並受其福蓋言王者能識㧞而用之
則臣主俱泰此豈小知小才之謂哉所以未為井之盛
者蓋汲汲亟欲施之與知命者殊科耳孔子請討見卻
但云以吾從大夫之後不敢不告孟子雖有自任氣象
亦云吾何為不豫哉殆可深玩也春初之舉雖是習常
守故者自應恠駭然反觀在我亦未得為盡無憾借曰
無憾觀論語既説智及之上面更有所謂守所謂莅所
謂動節次階級猶多也此話甚長何由握手講論要非
紙上所能寫耳君舉去意已决但近頗有少曲折更須
放緩兩三月乃可申前請也天民尫怯病時作時止甚
可念未相見間惟以時厚自愛
人至辱示字欣審秋晚氣清尊候萬福某官次粗遣
一向沈迷書冊中他無所預雖粗可藏拙但冗食極不
遑安耳垂喻備悉雅意再三玩懌辭氣平和殊少感慨
悲壯之意極以為喜驅山塞海未足為勇惟斂收不可
斂之氣伏槽安流乃真有力者也呉益恭以其尊人不
忍相捨來乞祠已得請矣劉共甫下世此公實繫輕重
遺奏惓惓殊可念也陳應求尚辭免未來朱元晦得南
康見次未知肯起否石天民日來蹤跡為人搖撼方求
去勢須得請君舉却少安韓丈再臨舊治諸事必妥帖
所當言者既已言之但恐言輕不能有所軒輊爾人回
匆匆作此佗祈厚為道義䕶愛
近鞏仲至行嘗拜書及紙五十畨當已到几格徐子義
來辱手字欣審冬令晏溫尊候萬福某碌碌竊食如昔
無足云者里居為况必甚適聞便欲為陶朱公調度此
固足少舒逸氣但田間雖曰伸縮自如然治生之意太
必則與俗交渉敗人意處亦多乆當自知之恃契愛之
厚不敢不盡誠也陽羨之行在何時日望經從相聚今既
超然在利害之外雖甚欵曲無復嫌忌非如前日場屋
狹徑窘歩也徐子義云明日有人行詳以此紙問起居
筆十枝偕往他惟為逺業自厚
前此幸得欵聚歸塗亟欲投宿壽山故不得復見殊歉
然也辱手教恭審劇暑孝履支持某歸後十餘日即為
三衢之行往反近兩旬汪丈靜閲之久論事益深穩綜
練因知經歴信不可不多也示諭藹然忠厚有以知别
後進德之深微指固已欽佩第衰退之人惟當閉門反
已著實以求其所未至然此心則不敢忘也未往三衢
時吳益恭得半日欵語語間極稱葉蔚宗之為人尊兄
同里閈亦知其詳否益恭亦甚以不得一見為恨也此
月旦日自三衢歸陸子靜已相待累日又留七八日昨
日始行篤實淳直工夫甚有力朋游間未易多得渠云
雖未相識毎見吾兄文字開闊軒翥甚欲得相聚覺其
意勤甚渠非論文者也人回略此上布他祈厚為逺業
節抑
便介辱手字區區不勝感懌即日極暑伏惟孝履支持
某碌碌如昨近屬舅氏曽仲躬為求祠祿幸已得之遂
可専意讀書殊以為幸前書所論固深識之比嘗患孑
孑小諒者或畏避太甚而善意無人承領遂至消歇或
隔限太嚴而豪俊無以自容遂至飛揚惟篤於忠厚者
視世間盎然無非生意故能導迎淑氣扶養善端蓋非
槩以為近厚語言也第向者言之略耳然於此蓋有則
焉又須精察不可侵過也薛士龍墓誌以畏暑作未成
所論行状極切當祭文皆肝鬲語也䇿問當俟詳讀人
回甚速略此上布他祈節哀自愛
伏被手况及正則書信具審邇日視履之詳殊以欣慰
某病體只如舊昨日已拜祠官之命自此遂奠枕矣四
銘皆妙而喻夫人志范蔚宗所謂筆勢縱放實天下之
竒作也易春秋周禮恨未得即聽教記得世説載何次
道學佛阮思曠語之曰卿志大宇宙勇邁終古何曰卿
今日何故忽見推阮曰我圖數千户郡尚不能得卿乃
圗作佛不亦大乎疾病呻吟之餘方課諸弟辨蟲魚讀
箋注而兄横飛直上凌厲千載之表真可謂大矣聊發
一笑手倦不能多作字悉留面言惟早命駕為望
伏被手教具審歸自天台陟降安穩極以為慰兩詞興
寄所屬固深感歎第兀然枯木朽株豈知有所謂春光
秋色耶某病勢只如舊都無増損近䝉朝廷記識不忘
使還故官廢痼何由可動尋以實控告既得請矣但文
字猶未到爾甚渴一見得暇能命駕否城隅窮巷落葉
滿庭亦無異游山也手弱不能多及悉留面布
　舎弟䝉問念感甚渠近挈其婦往㑹稽歸寜矣士龍
　誌銘以行役擾擾未曽下筆數日間少定當屬藁近
　得君舉書云吾兄摘行状中數處極當便中告批示
　欲得知也
伏辱手况具審歸自永嘉川陸安穩極以為慰正則書
及墓刻已收相聚計甚樂景元廓落自其所長區區所
望於渠者政欲其愛養氣血㸃檢細行以待時而已腕
弱不能作書因便幸為逹此意也陳益之留意禮學甚
善蔡行之有安齊之志可惜不拈出一掊擊之梅雨後
千萬見過為十日欵今年縁絶口不説時文門前絶少
人跡竹樹環合大似山間若得復聽快論則石橋龍湫
不必逺求也病體萎痺雖已成沈痼而目力心力反勝
往時造物之見賜厚矣自餘悉俟面究
　今日聞劉共甫消息不佳令人作惡殆廢寝食也
　　　答王道夫
辱手字藥物具聞近况之詳極以為慰視事既久閲歴
浸廣逺業必日昌楙唯韜斂光芒而致詳朱墨細碎之
間慶歴嘉祐諸老由此其選也同甫居鄉無聊甚可念
手倦不能多作字只今病勢除把筆及登髙外其他皆
如常時不須軫念
　　　答項平甫
某往歳侍郎舅氏自荆南歸具道左右年雖少而志操
堅正下至諸表弟人人敬慕是時慨然有願見之意今
春聞分教山陰相距雖不逺又以病廢無從㑹面為恨
便中忽奉手筆所以見屬者雖非衰惰之所敢當然詳
味辭氣懇切質實益知所存之不苟也自張丈去世之
後至今心折左右游從既久講繹必甚精詳然願深思
力踐體衣錦尚絅之義卑以自牧馴致充實光大之地
則吾道之幸石天民沈叔晦諸兄莫時欵聚否萎痺不
能多作字秋暑以時自重
　　　答周允升
深居里中日必有新益所謂散漫歇㓕盖學者同病而
操存體驗之要近歲師友間講之亦甚詳往往病猶自
若者正是實下手處欠工夫耳嘗記胡文定有語云但
持敬字十年自别此言殊有味大抵目前學者用功甫
及旬月未見涯涘則已逡廵退却不復自信久大德業
何自而成經訓所載若曰念終始典於學厥德修罔覺
若曰㝠升利于不息之貞若曰仁者先難而後獲正謂
學者多端顧慮者衆一意勇往者少故毎惓惓於此也
　　　答潘叔度
(闕/)完養思慮涵泳義理告賜詳誨(闕/)
日用間不須着意要坐即坐要立即立凡事如常便是
完養若有意完養則是添一重公案矣覺有忿戾始須
銷平覺有凝滯始須開豁病至則服藥不必預安排也
涵泳義理本所以完養思慮政恐舊疾易作自涵泳而
入於研索自研索而入於執著或反為累耳陶靖節不
求甚觧雖其淺深未可知要是不尋枝摘葉也
前日在學中方校試卷忽候兵報行李亟歸莫知其詳
不勝憂疑亟呼轎追路至浮橋則已不及比揭榜還舎
乃審年家丈奄至大故變出意外悲駭傷痛逮今越宿
寝食不寜年兄純孝篤至驟罹鉅痛曷以堪處然毁不
滅性禮經所戒兼古今人氣稟厚薄亦自不同如䟽食
水飲之類更當量體力所宜不可使致疾病殊非守身
之孝也仁人之事親如事天一毫不用其極則非事天
之道如昔人薦芰之類皆以私事親而非以天事親也
䘮禮廢弛已久振而復之當自昆仲始大殮以前禮數
恐無及今且討論大殮以後朝夕朔望奠禮數已封在
叔至兄書中若曰親族未安習俗未喻則向日固嘗共
講滕文公問喪一章矣盖在已而不在人也此禮節目
兩日來與張守同議頗似穩當或有未安批喻可也(未/卒)
(哭雖例不作書然/講論䘮事初無害)以後禮數見今逐日討論當續報云
(温公書儀大略/皆善熟看為佳)已屬仲益藴則子先頴叔及小舎弟共
討論禮數矣(最是䘮服不/可不如式)張守甚惜年兄之去云元晦
既以憂制不可出而年兄又復以憂去信講學之日難
得也
宅兆已有定卜否伊川五説之外其他似不必循也温
公書儀説居廬一段深切至到曽細觀之否(其間説陳/壽事尤切)
(但行其實至於苫凷之/類亦不必規規效之也)塟儀見今講究若有日煩頴叔
一來面授尤佳即今止是當行朝夕奠别未有可講者
也夫子所謂人未有能自致者必也親喪乎蓋天理人
情之極不可有一毫可恨也子先引去似未為失但始
者不免墮於褊躁耳文字書冊當令檢校適值此數日
堂試無暇故爾壼範後日當重整頓蓋張守甚愛此書
欲刋板也
銘誌之屬本非所敢當第以平時荷年家丈知遇之厚
不敢不盡拙誠張丈於年兄意極拳拳欲渠書甚不難
但更徐思義理之所安却奉報也(所以欲思者盖/以未相識故也)䘮禮
政當子細講究乃居䘮所當自盡者也(勝於誦佛/經多矣)若因
此討論使古禮再明豈細事哉叔昌亦當同講究(要須/先識)
(禮/意)行實須削去浮華直書事實若有増飾則心已不誠
非所謂事親如事天也壼範張丈甚愛此書欲便刋板
(恐後月半/編集可畢)今所欠者最是楊龜山三經義辨要切而嚴
州徧借無本年兄或有之因便附來為佳(易只依次序/不編家人卦)
(在首此乃張丈之/意此説甚長也)近得劉賓之周子充書皆以不得在
此間為恨此間亦以二公及年兄不在此為恨也
塟地已尋得否在古禮既塟而卒哭百日而謂之卒哭
乃近世傳襲之誤非禮也數日來深思今人所謂觸礙
掣肘不得専制之語最為害事蓋遇事望風以此等語
言自恕則因循苟且無一事可為矣要當反已盡誠竭
力以感動之是心人所均有也誠於此者既至彼安有
不動者乎彼之未動乃在我誠未至之明証也塟儀中
鐘磬之屬用綵亭亦不甚失本意憂患中最是進徳處
深味自致之語識情性之極而以哀敬持之則心之本
體斯常存矣道學衰微實有意此學者萬無一二此區
區深所望於年兄者也䘮禮廢墜已久切告與叔昌以
次同講論今古之宜再復尤幸(諸史中議䘮禮服/制處皆當抄出)行實
俟後月初大人歸婺當屏置餘事専為措思識慮之所
及不敢不盡但慮所見或差不足以盡顯揚之志俟具
藁當先錄呈有未安處却望一一批示切不須拘形迹
也書丹事向嘗托唐藴則面道曲折既而再三思之終
覺未安(作銘在先書丹其次也以此覺發語/為難張守固無形迹但終覺未安耳)蓋事親不
當待外樂得賢者發揮以垂不朽固與希勢慕權者不
同然其為待外一也年兄更試思之有疑却以見報吉
州有劉徳循循之者去歲從劉子澄游子澄以書相導
來此為學専一樸實甚可望又欲自此來朱元晦其志
殆未易量也喬德瞻為學甚進讀書亦殊有味軰流中
甚難得也魏純夫招令授句讀甚得人但錄示令嗣課
程毎日念三經各四百字不為少矣更須量其力令有
餘乃善其他如誦儀禮温伊川諸書數項姑為减去汪
聖錫以三上書論發運非其人言不從而去去就甚合
義極為之喜蓋又全得此一人非細事也一月前有一
士大夫經由此某因語次偶及年兄専意正學乃憮然
以為疑世俗未相知固不足論所以及之者恐可助省
察警厲之功耳
某官次粗安此間諸事及所欲言者皆略具前書矣魏
純夫教諸幼甚得人令嗣聨名於安叔位有妨誠當更
易欵曲商量可也事實去取俟商量定乃錄呈行状中
有小小未當却無害蓋非傳後之書也年兄他時通張
守書次先再三謝其屢存問之意然後及所懇序當然
也燒丹事適以問張守廼翟倅閤中病於蘭溪醫者燒
丹張守之内亦虚怯故附燒一兩耳傳聞過實乃如是
然益知居人觀瞻之地尤須事事警省渠甚感年兄見
愛之意也此間應接之不暇廼縁編壼範及大人到隨
分有所謂書尺之類非因諸生課程也壼範張守小女
皆誦旦夕當據已刋者印數十板去恐令女令嗣亦要
誦也塟地恐不可緩但得深穩髙燥不必太求備也緩
塟春秋所深譏博求廣問恐無不得之理唯須略去拘
忌乃易就耳
書丹張丈欣然欲執筆前日累書所以難之者蓋専言
在我之義耳張丈讀來書甚喜有悚然加敬之語但云
恐有做工夫廹切之病答書中必自及之也劉温州素
不長於筆札若令出名則非必誠必信若令渠自書又
恐其以不能為解須明説不計字畫工拙但欲托名德
以傳不朽如此乃可商量定却見報不拯其隨之義固
由有所制然必可隨者(闕/)　　盡所以拯之者非未嘗
拯而遽隨也又隨之一字甚有意味常人於事嘗爭之
而不從者不得已而為之必有忿戾不平氣象非所謂
隨也(隨者委曲妥帖若已欲為之者但/其心不快而已無迹見於外也)叔昌必同做工
夫於哀敬中體察本心最為親切
某官次粗安塟儀向者所編倉卒有未精密處不免再
討論屏置他事竭三四日之力始能就緒向者張丈塟
魏公亦嘗講究昨夜同頴叔到郡中商議頗似穩當其
制作瑣細曲折皆已口授頴叔矣(更宜詳講如覺有未/穩未密處即遣一介)
(來商/量)但須不雜以俗禮異教乃善親族間有未以為然
者政當盡誠感動曉喻之不可傷恩亦不可失正也宅
兆已得地否向聞毁瘠過甚日夕以為憂嘗令戴在伯
持片紙去不知己見否
某供職已半月職業之所及法令之所載不敢不盡拙
誠但人習熟見聞之久未孚未喻者甚衆更看旬日如
何也張吏部對甚開納廼知前此非進言之難但言者
自未得其道耳即今微陽蓋有復生之漸但羣陰崢嶸
消長之勢殊未定也明器用綵舁無害自餘並俟後便
來書過禮前此固嘗拜聞今復封還
某官次粗遣但以補試在近少間即鎖宿冗甚所欲言
者皆不暇及所諭與此間所慮政同方且圖之也陳君
舉相聚甚欵最長處是一切放下如初學人政未易量
也
某官次粗遣近日思得内外相應不差毫髪外有齟齬
即内有窒礙只有反已兩字更無别法也學校間事所
以有一二中變者止是初到據法宿假必令簽厯日到
諸齋教導(皆令甲/所載)既而僚宷皆大不安若不小為通融
則不復可相處以小事立同異而去又似輕發故令宿
假但呈簿(簽厯必先經正錄故甚以為煩本所以欲簽/歴者蓋要知諸生出入之疏數而已今止呈)
(簿則亦自/無所逃)諸齋教導亦時復一往縁永亦已參學矣王
子合為學録甚舉職以此知人略有志隨分量便得力
文潛近復差湛挺之為學錄方三日而遭憂歸閩亦可
惜也
某居此粗遣但深無補之愧近日士大夫請去者率艱
難如丁子章前月七八次往請而不可唯當循其得為
他非所擇也士龍方此講論又将遣往淮上招集流移
自此益索寞矣象先旦夕當招來欵語自今去禫制尚
有四五月䘮禮早令見次第為佳弔慰妻家以親戚恐
可往外人則不可也若祥祭後居禫制時則雖外人亦
須往禫本祭名非服制也
銘誌既有題額更不當復寫某官墓誌便當從頭直開
誌文而名䘖則列於銘後乃為得體(銘當低於誌一行/四句毎句空數字)
(撰書題額名䘖/又當低於銘)異時刋成龔文處當専遣人送墨本五
月對劄錄去不必示他人上反覆顧問酬酢領略既詳
且欵凢所欲言者皆得展盡語甚多不暇寫去推對劄
意可見也(張丈所對/亦甚欵)毎與張丈説上髙明開納如此若
常得正人吉士啟沃浸灌事安有不回之理所恨此氣
脉不復接續耳張丈門庭甚靜干請皆截斷東閣固知
敬但在髙位者往往日聽逢迎可喜之論故本分説話
未必能深領耳然可以彌縫正道者固不可為此而不
致區區也利用大作固當以此相儆(來喻韓趙二公乃/本有美質或實有)
(此志而無其學/者也與此不同)即今善類甚孤羣陰崢嶸密雲之戒甚
可懼近日子充留此於正道甚有助此外確然向善者
惟芮丈而止耳自此以往若善類來者浸多則事庶㡬
可為也上書得進此門既啟誠可慮臘肉醋薑已領竊
意服制中餽人恐不當以肉自此已之為佳
某入山之二月即遷過金柱山水清峻晦明百變勢須
且為旬日留也小留城中經理荒政甚善大抵為學政
不須求之事外或未可動不必作意昨日得汪丈書長
沙猶未得全安之問甚念之也叔昌欲來山間甚善通
鑑課不欲久輟見所抹者并以後兩三冊或令叔昌携
來為佳叔昌未來則遣一人送至此可也某還城之期
當在一月後他俟面盡
某度更須在金柱坐一兩旬盖耳目清凈林泉幽邃士
人亦少不過劉畏之軰在三數里内者帶來人外共只
有三四人也叔昌欲與江必東偕來甚善朱丈人已遣
張丈得復常之問甚可喜疾病之來要非一端數千里
外難預料也然日用飲食間工夫政當細宻取信於人
猶是外事耳(因思隣戒之/畏甚悚然也)
某到山間近十日初欲游歴近村而牕明几淨閲通鑑
頗有緒遂兀坐不復出户也詩兩種已收看春秋三傳
伊川説之外胡二劉(原父/質夫)陸(纂例/微指)孫(發/㣲)皆當參看然向
時屢曾説病後且冝靜養考凡例校異同恐亦勞心也
通鑑欠後唐後晉紀兩冊諸子欠韓非子上冊今汪時
法見有専人入城若尋得附來為佳二月初當泛舟歸
城中他俟面盡昆仲間並致意
某以五月半後同朱丈出閩下旬至鵝湖諸公皆集甚
有講論之益更三四日即各分手到信須留兩三日次
第月半决可到衢也邇來日用間况味復何似審觀來
示似猶有廹隘氣象更放令寛平潤澤為善自餘悉俟
面盡時法必東諸友因見為道此意舎弟軰亦只示以
此紙盛暑不能多作字也
某旬日以來編詩少曽出門户今日已斷手矣侍旁小
從容甚善到官之初彌縫禆贊不可闕人而久不與事
物接旁觀酬酢之紛紜亦可為觀省之助也天地間何
物不有要皆丕冐太和之内胷次須常樂易寛平乃與
本體不相背違爾艾軒畏事自舊如此然資質終長者
也聞重陽後歸所懷併竢面盡北山之行亦留以相待
也
某官次粗遣日來圭角突兀之病雖去而媮惰因循之
病復易生毎切自警也對班尚在八月飽食隨衆良愧
負耳聞氣體已復常須常養胷次令寛平和裕為善蓋
不宜再有激觸也史丞相雖為柴端所擊而趣召猶未
已不知果來否鄭景望入學舊觀浸還若用人毎如是
亦何憂不治也天民叔晦亦似有來意但艱得缺耳沈
子壽繳章乃謙之第一義折其萌芽亦不為無益也
某官次粗遣他無足言者聞舊疾又嘗小發莫已平復
否寛心乃止疾之本天宇間何所不有無為强自苦也
某自入夏來毎至日落乃出館終日瀟然事外不異山
林雖日來人情向背萬端未嘗與之将迎也以此頗覺
頑徤大抵不問在朝在野職分之内不可惰媮職分之
外不可侵越自然日用省力也
某官次粗遣汨没廢日毎以自懼對班尚在來夏苟是
時猶未罪斥則當致惓惓之義然後謀歸耳若徒往徒
來雖於私計為便而非心之所安也近張伯永來頗道
徳瞻甚進極為之喜蓋為學要是孚於近者乃可一書
告付之或已歸蚤送達為佳來諭復求病源竊謂源在
自疑而已前聖賢之訓及向來講論亦甚詳悉今有藥未
服而更求方據問頭即是病源更不須他求也叔昌往
見沈正卿政當如此為學當真知所止前書所言乃暫
時意思非究竟法也
所苦聞已復舊甚可喜然要須長飬和平勿再觸動為
佳如此間目前無所不有若一一闗懐則頃刻不可過矣
叔昌想旦夕須自嚴陵回近禮部建請更變文體大抵
皆前輩之論若果行此則奇傑宿學皆得舒展但世士
溺於所習故不能行殊可惜也叔源日來安徤否亦時
觀書否
李壽翁改婺一方之幸也此公守正而曉事又不近名
婺人有休息之望矣
得手字雖以向安為慰但筆力猶弱切須凡事一切放
下專意恬養常令胷次欣欣如春木之向榮則氣血不
患不滋長體力不患不平復也一年兩大病雖壯徤者
猶不能勝況素怯者乎若復依前失調䕶可為寒心也
自聞叔度不快寢食為之不寧一年兩次大病豈易堪任
今幸向安切須寛心自養蓋此疾多是鬱滯所致也又
聞九哥亦嘗不快不知果否叔昌却須安徤叔源墳所
事已了否孺子且宜在家調䕶醫藥只此便是為學根
本妨廢舉業乃至細至末事須識别得輕重分明乃善
以實錄一両月間進書日夕整頓無少暇略如編詩時
故不及作昆仲書只出此紙同看
某到徳清已數日歸期更一兩日事定方可稟妻父然
想亦不出後月也齋中想時䝉檢校大抵羣居以和肅
為上若為學之志專則自無暇及他事況於規矩乎見
仲益諸友生以此意諭之
謁守倅畢即交割人事擾擾須更數日乃定學舍蕪甚
然鄭教授甚練事欵曲須同商量整頓内不敢曠職外
不敢立異也廨舎亦自明潔可居已虚一室為置榻地
月初千萬如約趣櫂也馬同年尚未曽欵語前所説方
教授氣貌亦自靜但先入已堅政恐難挽耳張守聞已
為入對之行其勢須來此徳鋭課程望時提督之仲益
因見亦告勉其卓然自立為佳
某到嚴兩旬矣郡庠亦漸有次序日以躬行務實之語
薰灌之不専講程文也但殊難得有志趣者耳蒋從道
之夭甚可傷慰書并祭文同往(錢八百五十足可用徐/孺子故事辦隻雞斗米)
(之奠其詳/具别紙)煩老兄親為致奠少見同舎之義讀祭文可
就煩蒋子先也
某官次粗安張守舉措詳審問學平正而又虛心從善
善類中甚難得也如知言中所疑往往適同朝夕相與
講論甚可樂至於形迹所當照管者渠亦自解此也(如/親)
(投請書兩教/官㕔皆同)
某官次粗遣學校間事已詳見叔度書中矣大抵講論
治道不當言主意難移當思臣道未盡不當言邪説難
勝但當思正學未明蓋工夫到此則必有此應元不在
外也來喻操存固所當用力處要須與體察之功並進
乃善
某官次粗安對班只在下旬區區所懷自當傾盡但慮
識闇誠薄不能為損益耳去就久速過是亦可略見矣
天民子重召還於善類牢落之中不為無助但却是四
明論薦若到此於交際間亦須斟酌令淺深得所乃佳
叔玠酒事此亦細故固不可不料理不可為此而凡事
解體蓋小事便沮撓則為下所窺易得生事也
　　　答潘叔昌
所諭上蔡之語已悉大抵為學工夫涵泳漸漬玩養之
久釋然心解平帖的確乃為有得天髙地厚鳶飛魚躍
之語恐發得太早也徳鋭篤學如此甚慰所望有疑毋
惜常批來叔原想不廢講習毎見朋友間質美寡過可
進此學者亦非不多往往溺志宴安日復一日其終異
於常人者無㡬蓋常三歎於斯書曰若藥弗瞑眩厥疾
弗瘳若百事安穩無違情咈志而可以成就則君子當
滿天下矣惟其不然所以貴於用心剛而進學勇也
　　　答聶與言
兹承逺訪備見志尚之確旬日雖得欵語猶以匆匆為
恨前此喻及博議并奥論中鄙文此皆少年場屋所作
往往淺狹偏暗皆不中理若或誦習甚誤學者凡朋友
問者幸徧語之所當朝夕從事者程氏易傳范氏唐鑑
與夫謝氏論語胡氏春秋之類則隨其觀者分量淺深
要皆與有益而無他敝也他惟力學自愛
　　　與喬徳瞻
近益知為學工夫無窮而向來日月虚度為可惜耳切
要工夫莫如就實深體力行乃知此兩字甚難而有味
也
某受告後即以書往求祠此段去就本不待决蓋非疑
似可論者也月初切早入城比得張丈書云有曲折托
吾友面逹欲早知耳處鄉閭親戚間更須子細㸃檢此
最親切工夫也
王子正自湖州來秋凉乃歸欲因整頓國朝治體吾友
數日間便撥置為此來乃佳蓋目下書院士人多歸欲
及此暇時講究若至秋深人多却難得工夫也
某官次粗安學校間事亦稍稍按堵行有不得者反求
諸已而已不敢他咎也
家幹如是不得不為者自當安心入細謹確料理不必
有避免覊絆之撓此却是不止其所如是日生常事非
斷然撥置亦卒無了期兩端蓋在自斟酌耳
近來相聚諸人比舊却漸著實吾友有暇早來為善閒
中日月亦易失也
徳脩時復往還否天資美甚更彼此實相琢磨尤善補
試得失本自相對想必有以處此兩日來獨甚念錢㡬
叔憂其必鬱鬱致疾耳中秋後天氣凉可以出入是時
束書見過為望
　　　與邢邦用
某自春末為建寜之行與朱元晦相聚四十餘日復同
出至鵝湖二陸及子澄諸兄皆集甚有講論之益自此
却無出入可閉戸讀書也前書所論甚當近已嘗為子
靜詳言之講貫誦繹乃百代為學通法學者縁此支離
泛濫自是人病非是法病見此而欲盡廢之正是因噎
廢食然學者苟徒能言其非而未能反已就實悠悠汨
汨無所底止是又適所以堅彼之自信也尊兄試深思
之以為如何
比來為學想益有條理别紙備悉大抵論致知則見不
可偏論力行則進當有序並味此兩言則無籠統零碎
之病矣君舉之歸固名下難居然亦有自愛太過之病
也
某自五月間亡婦之䘮冐暑治䘮悲愴疲薾殊無聊賴
祔塟甫畢而聞張丈之出又聞劉丈之訃出處死生固
亦常理然消長之勢如此可懼可愕以是尤覺意緒忽
忽寝食殊少味也
某自明招入城復至衢婺兩境迓大人之歸弛擔方半
月侍旁閉戸讀書漸覺成趣向時過從士子往來者不
過時有三數軰耳累求祠未報而有召試之命已復乎
前請儻得如志得以一意休愒為學僥倖多矣
某屏居粗遣但憂患相仍意緒慘愴殊不能堪耳邦傑
已遂襄事深為之痛惻志操如此不謂其夭折也拊育
孤幼其何以為懐然似聞體候亦嘗失調䕶切告寛抑
自愛春暖能乘興見過否與朋友講論固可解憂而去
家稍逺凡百清簡亦深有助於攝養也汪丈棄世殄瘁
之悲善類所同數日間即走三衢哭之次第元夕後乃
能還舎他祈以時為逺業厚愛
　　　與内弟曽徳寛
小三六五七四弟得書欣聞侍履勝常前此各在官所
今皆㑹聚膝下此樂無涯讀書必漸見次序某今年讀
書方似漸見蹊徑方欲再将五經諸史以次再討論一
畨况如吾弟妙年無事尤不宜虚度嵗月也小三弟欲
習宏詞此亦無害今去試尚逺且讀秦漢韓栁歐曽文
字(四六且看歐/王東坡三集)以養根本如總類盖是時文近試半年
旋看可也向所送筆甚可使(闕/)　　拙於作字佳者政
無用若賤而易得者後(闕/)　　　管來為佳他惟以時
自愛某啟上
小三弟七四弟並收書(闕/)　　　　　　　　　　　還
膝下當甚可樂免於事役而就閒暇讀書亦當有味也
毎思往年相聚時為學既自未有工夫而世事多未諳
歴所講論者多未當理五六年來方似漸知蹊徑念欲
復欵曲商搉而不可得徒慨然也大凡人資質各有利
鈍規摹各有大小此難以一律齊要須常不失故家氣
味所向者正(凡聖賢前軰學問操履我力雖未能為而/心向慕之是謂所向者正若隨俗輕笑以)
(為世法不須如此不當/如此則所向者不正矣)所存者實(如已雖未免有過而/不敢文飾遮藏又如)
(處親戚朋友間不/敢不用情之類)信其所當信(謂以聖賢語言前軰教/戒為必可信而以世俗)
(苟且便私之/論為不可信)恥其所當恥(謂以學問操履不如前軰為資/恥而不以官職不如人服飾)
(用不如人巧詐小/數不如人為恥)持身謙遜而不敢虗驕遇事審細而
不敢容易如此則雖所到或逺或近要是君子路上人
也小三弟所説讀書件數太多今當只看一經一史為
常課而以詩文之類為餘課乃是耳相見之日尚逺故
縷縷以代面言他惟力學自愛
　　　與戴在伯
某到官垂兩月矣其初殊有齟齬處近日稍稍按堵大
抵坐談常覺從容臨事常覺廹切廼知學問工夫無窮
當益思所未至也吾友初官又非此比切須柔巽和裕
而不失正乃善尊長所命非甚害義皆當曲從然先須
委曲㡬諌必不得已然後斟酌曲從也(通家之/類是也)上官招
飯則不可拘旬假要之但守非旬假不作㑹則於世俗
稍通也某所居乃在舊王承宣園(今號東/百官宅)政與張丈寓
舎相望於講論甚便行期果已定日否他惟力學自愛
　居官臨事外有齟齬必内有窒礙蓋内外相應毫髪
　不差只有反已兩字更無别法也(庚寅/)
　　　與學者及諸弟
諸友來收書知比來為况安適某官次粗遣他無足言
者仲益送到同牕錄已收課程只須如此中庸且専看
龜山解為佳純夫只就侍旁開㑹甚得䇿欲求繁冗中
不妨課程之術古人毎言整暇二字蓋整則暇矣潁叔
在下塘良便近日玩繹何書學問以致知為本知不至
則行必不力也叔度兄弟喪禮更與講論有疑即報來元
晦所幹若畢早趣装為善少望臨安之行在何時經由
毋惜為數日留張守引進士子孳孳不倦又此間諸公
問學者亦多張守館客吳翌晦叔向與張守同師胡先
生不從事科舉已二十年議論操履甚平正相處亦有益
也子先所問己見叔度書中來嚴陵受塟儀本無嫌疑
蓋叔度兄弟豈世俗富家比况來此間又非往他處也
(闕/)先須遣人往張伯安處取向日塟儀携來參酌為善
儀禮疏旬日間有便先寄來此間無借處也天錫辭朱
氏館量而後入政當如此今莫已有定所否今嵗曽作
文字因便寄一二篇然為學要須日用間實下工夫乃
得力城中如叔度叔昌兄弟及潁叔徳奉子先仲益季
益諸人皆可往還也天錫如見葉秀實為致意近日讀
書不輟否有近作亦可寄數篇來今因人回略此為問
他惟力學自愛
學舎亦漸就緒士人皆欣然為學向來舊弊已革去十
之六正官亦極相亮也蓋自到學皆不曽别立規矩及
有所改更但辰入未歸以身率之耳
官次稍安學校事亦漸定其間小節目亦稍變而通之
使人情相安然後徐徐勸誘恐却易入也所疑各已批
去講實學者多則在下移俗在上美政隨窮逹皆有益
政當同致力也
官所粗安講學雖不敢自畫但微言淵奥世故崢嶸愈
覺工夫無窮盡耳竊嘗思時事所以囏難風俗所以澆
薄推其病源皆由講學不明之故若使講學者多其逹
也自上而下為勢固易雖不幸皆窮然善類既多氣焰
必大亦可薰蒸上騰而有轉移之理矣比聞諸友皆實
有意於此所以不勝其喜非獨私為異時有肄習琢磨
之助也雖然此特憂世之論耳中天下而立定四海之
民所性不存焉此又當深致思也潁叔所論謝語甚當
凡做工夫皆宜精思深體不可畧認得而遂止也徳鋭
所問已批去大抵為學思索不可至於苦玩養不可至
於慢純去所問第則専心致志久久自然須漸有趣向
也叔源所苦已無事否子復何時可來告先一月見報
即當求檄送往也仲益徳奉㑹間切宜警䇿之徳不孤
必有隣若講學實有次第自然慕向同志者多此亦自
驗之一端也
别幅所諭向來工夫如所謂毫釐或差而反為隨之病
所謂向之多塗於此乎息而領略之病始生此非身親
足歴用工之實則不能知殊用敬服但論天尊地卑之
義謂明乎是則復無可復而隨不失其宜頗似傷快此
兩句雖在顔子分上猶未易言之蓋知至至之知終終
之階級歴然非一歩可升一言可斷若看得溥博親切
則始知工夫之益無窮仁者其言也訒良以此也順以
循序乃體其全利而為之靡或不偏此四語工夫甚正
易所謂序者正當精察耳(為之闕與此句有病而未/句庶可  權亦似太快耳)洙
泗言仁語孟精義常玩味工夫自不偏但易傳精深穩
實孟子之後方有此書不可不朝夕諷閲也長沙張丈
常得書毎見其退然知難收斂篤實與前此相聚時大
異朱丈遣其子在此從學音問常相聞比舊亦殊精切
也叙鄒伸事甚有補風化文字亦無不穩處但螢牕雪
案四字頗未典易之為佳
承上接下最是親切工夫吕與叔所謂嚴而不離寛而
有閑此兩句殊有味大抵閫範一書須常置几案時時
觀省所補不小也持養之久則氣漸和氣和則温裕婉
順望之者意消忿解而無招咈取怒之患矣體察之久
則理漸明理明則諷導詳欵聽之者心諭慮移而無起
爭見郤之患矣更須參觀物理深察人情體之以身揆
之以時則無偏弊之失也
持養察識之功要當並進更當於事事物物試驗學力
若有窒礙齟齬處即深求病源所在而耡去之
知猶識路行猶進歩若謂但知便可則釋氏一超直入
如來地之語也
所謂無事者非棄事也但視之如蚤起晏寝饑食渴飲
終日為之而未嘗為也大抵胷次常令安平和豫則事
至應之自皆中節心廣體胖百疾俱除蓋養生養心同
一法也荀子言喜事至則和而理憂事至則靜而理理
者有條理而不亂之謂
大凡親戚或有未中節正當盡誠規勸不可萌責望心
若胷中有一毫責望則聲色之間必有不可揜而忤人
者疾此尤是𦂳切用工處
大抵房族間事只要消平收斂令小不要展轉(闕/)
令大正已而不求於人則無怨所謂人者指他人也若
親暱則孟子所謂涕泣而道之不可以己正而勿問也
政當盡誠委曲曉譬感切之尤須防爭氣若有毫髪未
去則招拂激怒所傷者多矣若事果不可回當體不可
貞之義(此必誠意已盡/自反已至方可)
凡事有齟齬必在我者有所未盡此其形而彼其影也
於此觀省最為親切
敬之一字固難形容古人所謂心荘則體舒心肅則容
敬此兩語當深體也
須令胷次開廓舒泰為佳
李仁甫以仲信上舎作䇿題問賢良為言者併論遂皆
去國此老蕭散平坦足為朝列之重驟失此人甚覺蕭
索累日寝食為之無味也
屋已下手甚善規模須常令戢斂屋作三處極善蓋婢
僕省得相渉則省得閒事極多而恩意常通也此間雖
無憂責但日覺無意味又非五六月間比極欲生事粗
有條理耳
到此年餘几紙上課冊長進甚多只是非紙上可寫之
課冊長進者少如事親從兄處家處衆皆非紙上所可
記此學者正當日夕㸃檢以求長進門路
收斂凝聚乃是大節目至於察助長之病乃是節宣之
宜耳
李茂欽作魁大可喜年來為學有意鄉者多為儕軰笑
侮往往不能自立因此可稍强其志氣雖學不待外然
就渠地歩上説則殊有補爾又可使世俗(闕/)　分為學
者初不與科舉相妨所繫殊不小也
比來諸况如何免對既得省符向所取吉州三十(闕/)自
當亟往止之不惟虚勞人徃反蓋新治動為人觀瞻不
可不審也張守議論平正舉錯詳審且又虚心從善在
今士大夫中極難得也如財賦寛其苛細者其餘則拘
收甚謹簡省宴㑹裁節用度(元宵罷出游止州治/中量㸃燈數百而已)皆遵
栁守之舊凡政事皆詳究本末反復熟議而後行繩治
胥吏之欺罔者(首決三都吏/人甚快之)而恕其不及大抵不堕一
偏蓋皆為學之力也已入奏為嚴州百姓減免丁錢果
若得請則一方民力甚寛亦非細事(倉部/家書)
　
　
　
　
　
　
　
　
　
　
　
　
　
　
　東萊别集卷十
欽定四庫全書
　東萊别集卷十一　　　　宋　呂祖謙　撰
　　尺牘五
　　　謝陳丞相
恭惟某官以盛徳偉望儀刑廟堂以閎略逺猷開濟寰
宇精忠上逹龎澤下流方将正元氣以格君心定國論
以一民聽大本既立萬目自張厥惟善類之所素期是
亦輿人之所共屬
蕞爾之蹤屏伏閭巷與昆蟲草木共游坏冶之中涵泳
泰和為日久矣具瞻之地禮絶百僚分有常尊賤不可
瀆士有常守進不可輕用是不肖之姓名無繇自達於
典籖者曠宇碩量細大并容草芥之㣲當在原貸
成均置屬本待名儒推擇之餘下及孱陋怵然内顧業
荒學淺且無一日之雅於門下果何以得此意者大鈞
播物不間逺邇推㧞十得五之義故雖頑鈍猶在甄奨
深惟至公之舉本非私徳而犬馬蛇雀道諛不情之言
亦非承學所當施於大君子者也惟當博親師友砥礪
講習使不辱厥官無為化筆之羞而已拳拳之誠有如
皎日
　　　與虞丞相
共惟某官以兩朝元老四海重望獨運大鈞身任天下
之重主上之所注意羣獻之所委心皆以財成鴻化紹
復大業是傒閎略逺猷固将次第而舉謹傾耳以俟
某晚學謏聞自侍几舄即䝉眄睞眷奨之厚史觀清華
俾參末屬政扉暇豫時接緒言内視踈蕪莫知所以仰
稱者兹焉考滿改秩祗拜命書静惟僥幸實坯冶陶成
之厚賜謹當勉自講習益求所未至少醻知遇之萬一
惓惓此心尚祈孚察
某瑣微之跡自託鑪錘身非已有去來出入固當肅聽
造命不當自必然私義廹切用敢犯瀆尊之譴而終布
之某親年浸髙而諸弟皆未更事左右就養不可逺違
前此固嘗控聞鈞聽今兹冐暑逺歸百緒皆未有條理
尤重輕去膝下而以其勞遺老者懇懇之誠在所憫察
儻䝉畀以祠禄以為甘㫖之奉於其餘暇温習舊學二
三年間稍稍就緒自當袖書光範求備大厦一木之用
悃愊披露惟孚其實而憐其情不勝幸願
　　　與梁參政
共以某官正大之學忠嘉之謨政路歴年彌縫輔賛固
上格君心而下孚羣聽矣培養元氣統盟公道實衆正
所共期於門下者仰恃眷知敢以此獻
某展布誠悃登徹崇聽某樸拙魯鈍無所取材親年浸
髙諸弟皆未習事左右就養不可逺膝下前此控白雖
䝉再三之誨非不欲仰體愛存之意一聽坯冶然内揆
私計勢不容己而其間又有非筆墨所能盡者仰惟髙
明必能洞悉敢望始終覆護畀以祠禄俾為甘㫖之奉
暇日當㝷繹故業澡澤矯揉異時粗有毫分進益當惟
所使令何敢自擇謹俯伏以傒矜惻
　　　與趙丞相
比控悃愊仰瀆化鈞退惟僭瀆方俯伏以俟訶譴丞相
始則記識不忘意其尚可祓飾起之於病廢之中及尫
殘衰躄不能拜命則又惻然憫其困窮處之帥幕俾得
亟就厚祿以蘇貧病矜憐拊養之賜至深至厚不可稱
量顧以薾然病軀餘息如髮雖數舍之近亦無由輿疾
自致涸轍窮涂坱圠之鈞再三陶播猶不能植命之竒
窮亦云極矣祠禄雖薄方此歉嵗月得數斛粟在困厄
中殊有所濟若䝉矜恤而曲從之幸之大者也力疾布
禀不勝惓惓
　　　與王樞使
某衰病沈痼分甘棄捐樞使睠顧不忘俾之復綴朝列
而筋力已憊不能勉强以承下風僣易布誠朝夕愧懼
某官念其鉛槧之舊憐其尫疾之餘賜以便安使參帥
幙自非隆遇有加委曲全就何以及此區區謝誠豈筆
舌所能概見引領黄閤神爽飛馳
某自惟一介么微洊煩除書之下相公所以記存者厚
矣婺越相去不逺而又職優俸厚可以養疴使自為謀
豈復有過扵此苟稍可支吾拜命豈敢復溷朝廷實以
病體支離日事醫藥杜門里巷雖已再見嵗窮而未敢
少有衝冐且親故相邇可以評量服食之所宜今舍鄉
閭而去其間不能自如者盖非一端雖大府賓僚初無
吏責然血氣之衰殘必不能䟦涉道路動履之蹇緩必
不能勝任衣冠苟或将䕶稍愆常時則疾勢必致増益
至此然後扶曵復歸将益動大君子之仁心矣若䝉察
其懇欵之情恕其再三之瀆曲賜軫念復畀以宫觀差
遣則可以専意休養從其所安庶㡬數年之間或可小
瘉則自今以往皆受賜之日也冐瀆威尊某俯伏無任
俟命之至
　　　與虞丞相
某近者敬裁尺書以拜鑪錘之賜共聞既登几格兹焉
肅奉堂帖首在召試之列竊惟金鑾給劄本待名勝第
一流墨客槧人誇詡歆羨或濡筆削牘終身而不能覬
如某者鄙樸椎鈍絶意清貫雖䝉睠奨顧憐不在人後
所以弗敢崇飾固陋上瀆大鈞者蓋謂與其踰涯過量
仰累權衡之眀孰若安分守常毋為牆仞之辱區區惟
堅㣲志圖稱深知豈謂某官度越畯軌爼豆英游㧞之
於冗散惰廢之中収之於干祈請禱之外雖已逺門䦨
而常賜記存不啻堦戺之近雖旁無佽助而獨被慰薦
不待介紹之多是某官之知某盖曠數十年所未見而
某之受知亦閱千百人所未遇者也此知此感夫豈筆
舌語言所能述哉某官之於某可謂真知而非苟知則
某之於某官惟當出情語而不當為虚語政使所守者
未必中節所陳者未必合冝苟不一一披露以聽財擇
則非以拙誠事大君子之道也某親年浸髙冐暑逺歸
所當調虞經理者百未有緒晨夕膝下未可違離鄉者
屢嘗面懇而前書亦既開其端矣重以所學未成動皆
迂滯經年庠序踈野率略可咎可悔處甚多若非某官
覆䕶全度之其抵譴何已不還踵退自循省惟當歸就
閒曠一意為學淬厲矯揉益求其所未至苟昧於自量
輙復輕出冒居非㨿曠敗可期容幬扶持政恐徒費陶
成之力耳雖朝廷正大之體用捨黜陟柄出於上非為
下者所敢自擇而學者委質之義東西南北亦當惟命
之承格以公義誠不當犯分以干司憲今兹猶敢自言
者竊嘗惟念父兄之於子弟封殖栽培弱者必養之使
至於强虚者必養之使至於實愛惜長育未嘗肯輕伐
於拱把而無益於用此某所以竊體是心歸誠門下求
須臾之間庶或可備他日之須也儻䝉矜憐賦以祠禄
以便其私養以餘閒從事於講習異時衆聽稍孚而俾
預周行自揣稍進而願沾化治固将有日此乃真情實
語而非有一毫之飾又况學省之召試恩典超踰軰流
所罕而無厭薄不屑之嫌某之受知肝鬲洞照内外所
悉而無懐情不盡之畏用敢傾竭底藴以聽甄鑄上瀆
威嚴某無任俯伏俟命之至
　東萊别集卷十一
欽定四庫全書
　東萊别集卷十二　　　　宋　呂祖謙　撰
　　讀書雜記一
　　　讀易紀聞
乾九三在下體之上未離乎下而尊顯最是危懼難處
　之地故以乾乾兢惕始能无咎且就學者分上言之
　在流俗中徳行學業在衆人之上則忌疾者多非十
　分戒懼豈能免禍只爲未離得流俗而名出流俗之
　上所以招忌疾也若是道尊徳重已離流俗則流俗
　自不敢忌疾亦不須戒懼(若已離得下體則為九四/其繇云或躍在淵无咎盖)
　(此爻已出下體之外亦如學者躍出流俗之外與流/俗不相闗無縁忌疾自然安稳不須戒懼淵龍之所)
　(安/也)
乾九三易傳曰在下之人而君徳已著天下将歸之其
　危懼可知雖言聖人事苟不設戒則何以為教讀者
　多謂聖人無待於戒只爲教衆人故設教若如此看
　則是聖人處已教人分作兩段大失易傳之意盖易
　傳言若謂聖人不須設戒則無以爲教設如設官之
　設非假設之設也教如儒教之教非教人之教也
用九見羣龍无首吉乾首出庶物為天為父為君無非
　為首安在其无首耶盖乾者萬物之首非有心於首
　萬物也雖為首實未嘗為首也老子竊窺无首之義
　而曰後其身而身先居其後乃所以致其先迹雖不
　為首心實求為首也觀此可知老易公私邪正之辨
大眀終始六位時成乾之六位自古自今隨在隨足何
　嘗不成但人不能明乾之終始故自見其不成其實
　六位元不曽損壊也苟大明乾之終始則事事物物
　中六位歴然森列應時俱成更無漸次
終日乾乾反復道也乾乾不息也乾道反復如環之無
　端故無息也
君子體仁足以長人易傳曰比而效之謂之體仁者人
　也合而言之道也只為人不能合故必比而效之執
　柯伐柯其則不遠比而效之之謂也
貞固足以幹事世人多謂䟽通者能幹事貞固者不能
　幹事此盖錯認樸拙為貞固耳殊不知世所䟽通者
　雖能趣辦目前然不貞不固終必敗事故惟貞固者
　為能幹事也
不易乎世不成乎名二者最難兼
忠信所以進徳也有根則苖自長
進徳脩業所以言於九三何也盖九三乾乾夕惕危懼
　不安之地也人惟不安然後能進苟自以為安决無
　進益之理
乾元用九天下治也易傳云天與聖人同得其用則天
　下治也盖天之用未嘗一日而息天下本合常治然
　一治一亂者只為人與天不相似不能得天之用所
　以不治故必待天與聖人同得其用然後天下治也
上九賢人在下位而無輔盖上九窮髙極亢不能下賢
　所以賢人在下位而不輔之也
終日乾乾與時偕行在天之時寒往則暑来晝往則夜
　来初未嘗息至於人則朝氣銳暮氣惰不能終日乾
　乾者盖梏於血氣不能與天地之氣相通故也若與
　天地之氣相通則與時偕行矣
或躍在淵乾道乃革自凡入聖全在一躍(四離下位而/升上位如人)
　(自凡入聖也非一/躍豈能變革乎)
乾元用九乃見天則用九之道在乎元首天叙有典天
　秩有禮本未嘗為首因其元有父子故有父子之典
　因其元有吉凶故有吉凶之禮本非天爲首而創立
　之也此所謂天則
九二見龍在田德施既普自常情論之豈復更待學問
　而猶曰學以聚之問以辨之寛以居之仁以行之者
　盖健而無息之謂乾若以徳施既普為足不復學問
　居行是有息也有息非乾也
學聚問辨而又曰寛以居之何也盖到此地位正湏涵
　養此理廹則失之矣
先天而天弗違後天而奉天時盖聖人與天無間譬如
　朋友忘形行路之際或我在前而彼隨之或彼在前
　而我隨之並無形迹也不必分解如何謂之先天如
　何謂之後天
坤君子有攸往人只說坤静而不動故聖人以君子有
　攸往眀之使人知至静之中其動本未嘗息也
天下惟有一理坤之彖止曰乃順承天徳合无疆而已
　盖理未有在乾之外者也故曰效法之謂坤
乾之无首坤之先迷是知君臣上下之間皆不可多上
　人也
乾之初九曰潛龍勿用坤之初六曰履霜堅冰至陽者
　善之類也隂者惡之類也善端初發且要涵養惡念
　初生便須翦除
含章可貞以時發也大凡人出来做事多被人疑忌只
　爲預先多露圭角不能含章惟含章然後可以時發
　初不是兩件事
或從王事知光大也易傳云或從王事而能無成有終
　者是其知之光大也惟其知之光大故能含晦此極
　有意味尋常人欲含晦者多只去鋤治驕矜深匿名
　迹然愈鋤愈生愈匿愈露者盖不曽去根本上理㑹
　自已知未光大胷中淺狭纔有一功一善便無安著
　處雖强欲抑遏終制不住譬如瓶小水多雖抑遏固
　閉終必泛溢若瓶大則水自不泛溢都不須閑費力
六四括囊无咎无譽居此地者須是如括結囊口都無
　　一條縫始得
六五黄裳元吉黄中之色也裳下之服也中無定所坤
　以下為中
積善之家必有餘慶積不善之家必有餘殃善如何得
　積惡如何得不積肉羶則蟻集醯酸則蚋聚若胷中
　有容著善處善自然積胷中無容著惡處惡自然不
　積
履霜堅氷至盖言順也大抵惡念惡事最不可順他譬
　如忿怒若順将去必至於殺人飲酒若順将去必至
　於沈湎
天地變化草木蕃天地閉賢人隱人與天地萬物同是
　一氣泰則見否則隠猶春生秋落氣至即應間不容
　髪初不待思慮計較也若謂相時而動則已作兩事
　看(所以獨稱賢人隠者盖衆人强自隔絶故與/天地之氣不相通氣至而覺者獨賢人而已)
雲雷屯君子以經綸屯難之世人皆惶懼沮喪不敢有
　為殊不知正是君子經綸時節
屯勿用有攸往利建侯若就學者言之如道學廢絶之
　時乃道之屯也當此時未可便有為須廣求有志之
　士共扶此道乃可有濟
初九盤桓説者或謂初以剛居剛在屯難之世恐其銳
　於進故戒之以盤桓此說不然盖初以剛明之才乃
　能與時消息自制其剛盤桓而不敢騁此正所謂自
　勝之强也此正所謂剛也惟剛然後能盤桓孰謂以
　剛為戒乎
屯初九象曰雖盤桓志行正也人徒見君子居屯難之
　時盤桓不進遂以為甘心退縮無志於行正道殊不
　知所以盤桓不進者其志乃在於行正道也苟輕進
　易合豈能行道乎
以貴下賤大得民也九居屯難之時欲建侯以為助若
　自恃其剛陽之貴不屑屈已下賤亦(闕/)
　　　　　　　　　　　　　尊不屑降意収接後
　進亦豈能得人乎
六三即鹿无虞惟入于林中君子㡬不如舍往吝三以
　隂柔而所居不正故貪求妄動急於求鹿不待虞人
　之指導猖狂妄行陷於林莽此輕動之咎也惟君子
　心無利欲故能獨見其㡬預知不可得鹿而遽舍之
　止於未動之先豈待既往有吝然後悔乎
六四乗馬班如求昏媾往吉無不利象曰求而往眀也
　四居近君之位得君之眷可以有為然其才隂柔不
　足以濟屯故將進復止如乗馬之班如若能自知不
　足下親暱於初與之同向前共濟天下之事則吉無
　不利夫子釋之曰求而往明也明之一字最冝詳玩
　蓋得時得位肯自伏弱求賢自助非明者能之乎
屯上六乗馬班如泣血漣如象曰泣血漣如何可長也
　屯極則當通如亂極則當治上居屯之極正是一機
　㑹然六以隂柔居之雖欲有為而才不足坐失機㑹
　故乗馬班如泣血漣如也象所以言何可長也者盖
　謂屯極之時若不變而為治即入於亂亡只有兩件
　更不容停待正如傷寒病極之時若下得一服藥是
　當時無事若醫者庸懦狐疑不决則必至於死蓋此
　病不可停待也
䝉彖曰匪我求童䝉童䝉求我志應也說者多謂發䝉
　者不可自屈必待童䝉先來求我志與我相應然後
　可教苟急於教人不待學者有志而强告之必不能
　入矣此固是正理然人或錯㑹此說亢然不復與學
　者相接學者亦望風不敢進少徒寡與道卒不明要
　須詳玩志應二字此無以感之彼安得而應之應生
　於感也古之教人雖不區區先求學者然就不求之
　中自有感發之理不然學者之志何自而應乎
初筮告以剛中也九二發䝉者也九剛也二中也剛中
　九二之全體也當學者初来請問之時其心誠一故
　徑以全體告之
再三瀆瀆則不告瀆䝉也再三瀆是䝉者瀆發䝉者今
　不曰瀆發䝉者而反曰瀆䝉何也盖聖人教人不倦
　豈嘗厭䝉者之瀆我哉所以再三瀆而不告者(闕/)至
　理不容擬議一言之下便當領解苟未能解若置之
　而不告彼雖未(闕/)　　　　　　　動也若再三
　瀆告之則彼将入扵擬議(闕/)　　亂其天理矣此
　所謂瀆䝉也
山下出泉䝉易傳曰出而遇險未有所之䝉之象也惟
　其未有所之故導之為江為海無所不可若已有所
　之則必難回矣
君子以果行育徳果決其所行養育其眀徳二者㝡難
　兼果决者多不能涵養涵養者多不能果決殊不知
　二者本並行而不相悖果決中自有涵養之理涵養
　中自有果決之理
䝉之六三爲教者設戒也䝉之六四爲學者設戒也教
　者必擇質美者然後可受如三之隂柔偏闇正應在
　上不能逺從近見九二爲羣隂所歸捨其正應而從
　之是女之見利而動棄其正匹見人之多金從之而
　不顧其身者也女而如此豈可復取人而如此豈可
　復教故曰勿用取女行不順也豈非所以戒教者乎
　學者資質既弱必須親近賢者然後可以變弱為强
　苟如四之柔弱乃與二陽隔絶相逺是柔弱之人又
　與賢者相逺必終困於昏䝉而可吝矣故曰困䝉之
　吝獨逺實也豈非所以戒學者乎
(闕/)　　　　以乾之健(闕/)於坎險之下故需待而後進
　也然惟乾然後有所需非乾則素無所有(闕/)何所需
　乎
需利渉大川惟能需待所以審細瞻顧涉大川而無虞
需大象雲上於天需君子以飲食宴樂雲上於天而未
　成雨猶君子未施於用而需待之時也飲食宴樂涵
　養此理而已與後世不得志而麴糵之託昬冥之逃
　者大異
需初九九五二爻之吉固不待言至於餘四爻雖時有
　悔吝然終歸扵吉如二則小有言終吉如三之象則
　曰敬慎不敗四之象則曰順以聽也上則曰有不速
　之客三人来敬之終吉大抵天下之事若能款曲停
　待終是少錯
上六入于穴有不速之客三人来敬之終吉上既入於
　穴自處本位而下之三陽剛躁上進不速而來欲奪
　其位而據之此人情所甚不平也然上之地位雖正
　而才質甚弱苟恃其理之直而忘其力之不足與之
　紛競則必反爲三陽所奪矣若能量力審勢忍人之
　所不能忍致敬盡禮以待之則三陽雖暴将何所施
　邪此所以終吉也
衆人之言訟以勝為吉易之言訟以中為吉不中則雖
　勝亦凶也
訟初六不永所事小有言終吉象曰不永所事訟不可
　長也雖小有言其辨明也尋常人争訟所以拖延嵗
　月長乆而不決者只為恥於小不勝故不肯住終至
　於凶若知訟之不可長不顧小有言之辱更不報復
　目下雖似可恥終久誰得計其利害不待辨說而眀
　也
六三食舊徳貞厲終吉或從王事無成象曰食舊徳從
　上吉也易傳曰守其素分雖從上之所為非由己也
　故無成而終得其吉也盖在下位者為上所寵任往
　往忘其素分臨事不能退託擅以為己功此所以多
　得禍也只如簿尉驟為郡守所委任遂忘自身元是
　簿尉遇事專輙偃然以成功自居豈不招忌疾而致
　禍敗乎
九四不克訟復即命渝安貞吉以九居四是剛强之人
　處不中正之地本好訟者也然所承者五五至尊而
　不敢與之訟所履者三三至柔而不至於生訟所應
　者初初既相應亦非與之為訟者也左右前後皆無
　可雖有好訟之心略不得騁則其心必自還而歸善
　故曰復即命渝命正理也好訟之心既無所施則必
　復就於正理變而為善也譬如水之泛溢欲擊東㟁
　而其岸堅而不可動欲擊西岸而其㟁又堅而不可
　動則必循循歸于故道矣心之所之只有善惡兩件
　於惡既不得騁不之扵善将何之乎
九五訟元吉象曰訟元吉以中正也九五聽訟者也訴
　訟之繁多至千百聽訟者欲其盡善而咸吉苟件件
　尋一道理以應之則亦不勝其勞矣殊不知聽訟所
　以能盡善而咸吉者本無多術只是一箇中正待之
　而已
上九或錫之鞶帶終朝三禠之象曰以訟受服亦不足
　敬也說者多謂以訟受服終不能保必見褫奪此未
　盡爻象之意盖以訟受服人情所最辱者若便見褫
　奪服不在身其辱亦除褫其服所以减其辱也惟其
　常著此服在身内則心自羞愧外則人共指目終朝
　之頃三次褫脫忸怩不寧一至於此其為辱也孰大
　焉若謂服為他人所褫則一褫便無何待至三所以
　言三褫者盖其負愧懐恥視鞶帶如纒索時褫時服
　不能一朝居耳
師貞丈人吉无咎丈人者老成持重諳練之人如趙充
　國之比是也
師彖剛中而應剛中言二也二以一陽為卦之主猶将
　帥也二雖剛中必待五之應猶将帥雖賢必待君為
　之應然後能成功也苟五不應師變為坎矣将帥臨
　敵而上無君之應豈非天下至險乎
地中有水師君子以容民畜衆地中有水之象惟君子
　觀之則見地之容水體之以容民畜衆若小人觀此
　象但見地中有水謂不防之則横流不可制必酷為
　法制御軍苛刻而致亂矣象一耳而觀者二焉此所
　以當觀象
六三師或輿尸凶二師之主将帥之象也三居二之上
　位髙者也軍政當出於一非可使衆主之也三苟自
　恃位髙不肯屈已從二之令侵撓軍政則令出於二
　其覆敗必矣所以軍中只論節制不論官爵
師不以律不直曰凶而曰臧凶弟子輿尸不直曰凶而
　曰貞凶彼其所以敢棄師律者恃其臧也彼其所以
　敢侵帥權者恃其貞也其意以謂吾謀盡善何律之
　拘吾心苟正何帥之禀此所以弛縱專(闕/)而至於凶
師上六大君有命開國承家小人勿用象曰大君有命
　以正功也小人勿用必亂邦也上六居師之終功成
　之時也人君當功成之時志驕意滿多用小人以適
　其欲如唐憲宗既平淮西之後用皇甫鏄程异之類
　是也故聖人嚴為之戒焉
師以二為主二將帥也以一陽而為衆隂之所聽命者
　也比以五為主以一陽而為衆隂之所親者也比所
　以次師者言衆雖聽命於將帥而心當親於君也
原筮元永貞无咎原筮者察之之詳也元永貞者求之
　之備也将親比依附是人夫豈細事哉故必察之詳
　求之備然後無咎
六二比之自内貞吉或慕其利而比之或慕其名而比
　之或慕其勢而比之皆自外也
六三比之匪人易傳曰三不中正而所比皆不中正四
　隂柔而不中二存應而比初皆不中正匪人也二之
　中正而謂之匪人隨時取義各不同也隨時取義之
　說最當詳考盖二之中正本未嘗有應而比初但三
　以私心觀之故見其有應而比初耳君子所為本公
　苟以私心觀之則見其件件是私欲雖與君子相處
　亦如與小人相處無異也二本君子以三之心觀之
　則小人也三既看得二爲小人故與二相比未嘗得
　近君子之益反得近小人之損也此三之罪非二之
　咎也
上六比之无首凶上居卦之終不曰無終凶而曰無首
　凶何也見其無終則知其必無首矣治疾者必推其
　致疾之由也
小畜初九復自道何其咎吉九二牽復吉九陽也陽非
　久為隂所畜者也故其志皆欲進復扵上焉然則安
　扵豢養而不復進者非可恥邪
　　　己丑課程
奄位極於上士先王防患之意蓋微(内小臣奄/上士四人)
大宰以九式均節財用凡羞服幣帛匪頒好用皆在焉
　而其屬所掌王之膳禽酒服裘皮皆不㑹制其大而
　闊其細此所以能均節財用
九兩之序三曰師以賢得民四曰儒以道得民師言賢
　而不言道身即道也莫重於儒莫尊於道至於師而
　二名皆不至焉師之任易乎哉
中於五而亢於上是乾至五而不可進也苟不可進則
　曷謂健而無息乎盖乾至於上而極有極則有息無
　極則無息
剛柔相濟為中(程氏用/九傳)
舍長子邯鄲而即晉陽襄子亦知所避就矣然厚長子
　之城實邯鄲之廩者果誰歟吾惜其不移臨難之智
　於無難之日也
或躍在淵進无咎也必於進者咎可知
宰夫攷百官府羣都縣鄙之治乗其財用之出入凡
　失財用物辟名者以官刑詔冢宰而誅之其足用長
　財善物者賞之
均是疾也予(闕/)淺而(闕/)方深治疾者孰治之哉
吳起厯楚魏吳三國而皆逢尤焉國雖三而起則一也
乾之用乾之時乾之義(程氏/易傳)
或躍在淵自試也程氏傳曰隨時自用也
飛龍在天乃位乎天徳程氏傳曰正位乎上當天徳位
　稍偏則於天徳不相當
乾元用九乃見天則天則政在無首處
以剛健中正純粹六者形容乾道精謂六者之精極(程/氏)
　(傳/)
君子以成徳為行此漆雕開所以不仕歟
程氏傳聖人在下雖已顯而未得位則進徳脩業而已
　學聚問辯進徳也寛居仁行修業也聖人兩字當看
吉凶者失得之象也無失則無得
憂悔吝者存乎介
與天地相似故不違有毫髮不相似則已違矣
西南得朋乃與類行東北喪朋乃終有慶惟得朋然後
　能喪朋厭薄其類者未必能出其類也
觀子思之言苟變然後知君子之易事
孝公令於秦衛鞅應於衛為治者患無其意而已
決必有遇若非勇決安能有所遇
以五味五糓五藥養其病先以五味五糓始繼以五藥
　治病以藥醫之下也雖然豈獨醫哉(疾醫/)
凡療獸病灌而行之以節之以動其氣觀其所發而養
　之凡療獸瘍灌而劀之以發其惡然後藥之養之食
　之昔之善教人者亦然(疾醫/)
趙良曰五羖大夫相秦六七年而東伐鄭三置晉君(秦/穆)
　(納晉恵在僖九年納晉文在/僖二十四年相距十九年)
屯者物之始生也始生必屯理也善端初發困于傾摇
　摧折而自盡者豈知此哉
蘇秦張儀同門友也蘇秦将止秦兵不以情而遣儀乃
　以術而激儀何耶盖平昔師友之間未嘗用情故臨
　事不可以情告也
蘇秦約從說齊王曰夫韓魏所以畏秦者為其與秦接
　境壤也韓魏戰而勝秦則兵半折四境不守戰而不
　勝國已危亡故韓魏所以重與秦戰而輕為之臣也
　吾不知蘇秦之說韓魏敢出此語乎此蘇秦之所
　以為蘇秦也
太府頒其貨于受蔵之府頒其賄于受用之府鄭𤣥注
　或言受蔵或言受用又雜寶貨賄皆(闕/)文(恐非/)
凡式貢之餘財以共玩好之用然則謂人主雖竭天下
　以自奉不為過者其學盖未嘗讀周官也
闗市之賦以待王之膳服是則膳服雖不㑹要不過關
　市之賦而已
内府凡王及冢宰之好賜予則共之推此古之相權可
　知
初六發䝉利用刑人用說桎梏以往吝翦爪稍深則侵膚
儀秦跡不蹈已非才也其跡不容復蹈也
唐叔之誥武王既誥以祗遹乃文考又誥以敷求殷先
　哲王又誥以丕逺惟商耉成人是亦足矣尚復曰别
　求聞由古先哲王用康保民彼學一先生之言曖曖
　昧昧自以為足者是獨何哉
易傳雲上於天有蒸潤之象飲食所以潤益於物故需
　為飲食之道
易傳有孚則能光眀而亨通
需于郊不犯難行也利用恒无咎未失常也易傳曰雖
　不進而志動者不能安其常也(志動則身/郊而闕)
需于泥災在外也自我致冦敬慎不敗也災在外而我
　即之致冦非自彼也苟敬慎則何敗之有
訟傳既有所須争所由起(無所須/則無争)
大司徒以保息六安萬民三曰振窮四曰恤貧六曰安
　富後世之政自謂抑彊扶弱者果得先王之意歟
畢公弼亮四世為周父師而康王之册尚有罔曰弗克
　罔曰民寡之戒康王非敢少畢公盖規警勉飭此自
　君臣間常法初不敢以耆艾廢也
樂毅伐齊(云云/)曰若不遂乗之待彼悔前之非改過恤
　下而撫其民則難慮也(推此言則世之論/毅者豈其然乎)
鄉大夫各掌其鄉之政教禁令州長掌其州之教治政
　令黨正各掌其政令教治未甞以政教為兩事也
鄉大夫國有大故則令民各守其閭以待政令(各守其/閭則不)
　(擾/亂)
然則闗雎麟趾之化王者之風故繫之周公南言化自
　北而南也鵲巢騶虞之徳諸侯之風也先王之所以
　教故繫之召公
六五田有禽利執言旡咎長子帥師弟子輿師貞㐫(名/正)
　(權/専)
觀碩人之詩然後知心有所移則丗所謂紛華盛麗舉
　不見况道乎
許厯之諌趙奢之聽可以例洙泗師弟子荅問(先毫釐/則䘮身)
　(後毫釐/則䘮師)
師氏孝徳以知逆惡(肉死則/不知痛)
變風極言淫亂所以發人羞惡之心
物相親比而無間者莫如水在地上(相入/)
有孚盈缶(滿腹/皆誠)
小畜傳小則聚矣(心𣪚則/道不積)
月出之詩刺好色也一章之終曰勞心悄兮二章之終
　曰勞心慅兮三章之終曰勞心慘兮吾是以知可欲
　之謂善
澤陂寤寐無為涕泗滂沱此夫子所以有飽食終日無
　所用心之戒
小畜九二牽復吉象曰牽復在中亦不自失也易傳云
　二五皆陽剛為隂所畜俱欲上復陽之復其勢必强
　二以處中故雖强於進亦不主於過剛(元祐諸賢似/當深體此義)
凡貨不出於闗者舉其貨罰其人(司闗/)
既雨既處尚徳載而繼之曰婦貞厲周公之憂懼有以
　也
彤弓鐘鼓既設一朝饗之彼印刓而不忍予者是獨何哉
泰小往大來(觀國者觀/勢不觀事)
履元吉在上大有慶也(曽子吾今/乃知免)
泰内健而外順否内柔而外剛何也乾健也坤順也否
　則上下交有天地之形而無乾坤之用故不言健順
雨無正序
角人徴齒角於山澤之農以當邦賦之政令羽人徵羽
　翮於山澤之農以當邦賦之政令(盖古之賦民各隨/其所産以當其賦)
　(視後世以錢為賦責/民之所無者異矣)
旡平不陂旡往不復氣運之常也艱貞旡咎轉移之理也
泰六四翩翩不富以其鄰不戒以孚小人嗜利者也今
　乃不富以其鄰小人棄信者也今乃不戒以孚盖為
　三陽所廹同舟遇風之時也君子之於小人其可廹
　之已甚歟(易隨時取義與内君子而外/小人兩得其所自不相妨)
泰與大有皆以六居五則人君之處盈成者可知矣
否六三曰包羞象曰包羞位不當也人無有不善所以
　包畜邪濫至可羞耻者豈其本真也特所處之位不
　當而已位之一字當詳玩
世婦毎宫卿二人下士四人中士八人
比之原筮元永貞也同人之利君子貞也隨之元亨利
　貞也一也
天與火同人君子以類族辨物(致廣大而/盡精㣲)
同人九三伏戎于莽升其髙陵三嵗不興易傳云此爻
　深見小人之情狀(所以深見小人之情状者/豈鈎距揣摩而得之哉)
有无妄然後可畜(荀子養心莫善/于誠之語未瑩)
后稷之孫實維太王居岐之陽實始翦商至于文武
　纉太王之緒致天之届于牧之野
天府掌蔵寶鎮而官府鄉州鄙之治中與賢能之書
　與民数糓數皆蔵於此則聖人之所寶可見
火在天上大有傳火髙在天上照見萬物之衆多而大
　有(是有也昔未嘗/無特不見而已)
大有九五易而无備傳
䝉雜而著雖昏䝉雜亂是理瞭然已著
穰侯為范雎所攘范雎為蔡澤所攘其事政類然穰侯
　使范雎避匿范雎容蔡澤倨見此其得禍之輕重歟
　(是故持權者禍/莫大於専閉)
子華使於齊冉子為其母請粟子曰與之釡請益曰與
　之庾(雖一介不以與人然接世酬酢/要當略潤澤之又不可失初意)
冢人掌兆域凡有功者居前
奢則不孫儉則固與其不孫也寜固(放者難収/狭者易廣)
大司樂乃奏姑洗歌南吕舞大㲈以祀四望(注恐/非)
圜丘方丘宗廟之樂無商
出則事公卿入則事父兄平居也喪事不敢不勉不為
　酒困遇變也
冉子違命而多與子華粟門人違命而厚葬顔淵彼其
　所以敢違夫子之命者盖自謂過於厚也意者未聞
　過猶不及之論歟
豳詩豳雅豳頌(雅頌/恐逸)
豫利建侯行師
豫六四楊敞車千秋之流不足以當之
魏安釐王問髙士於子順子順曰世無其人也(似非孔/氏家法)
趙使武襄君樂乘代㢘頗㢘頗怒武襄君廉頗出奔魏
　以是推之則向者肉袒負荆之悔特感相如之義而
　非真悔也悔不發於己而發於人烏可久邪
觀豫六五之象然後知上無耽樂之君則下無擅權之
　臣
人有禮則安無禮則危古人見得分眀如此
隨六三係丈夫失小子隨有求得(失即/得也)
隨九五傳居尊得正而中實是其中誠在於隨善(中/不)
　(實豈能/隨善)
少儀性之直者則有之矣
蠱傳蠱乃有事也(天下本/無事)
利涉大川往有事也(往則/有事)
初六幹父之蠱有子考旡咎猶繼以厲終吉
不事王侯志可則也(沮溺之志/不可則)
君子尊徳性而道問學致廣大而盡精㣲極髙眀而道
　中庸温故而知新敦厚以崇禮是故居上不驕為下
　不倍國有道其言足以興國無道其黙足以容詩曰
　既眀且哲以保其身此之謂也(如此方不驕/倍方能保身)
臨至于八月有凶消不久也
臨初感於四也而志行正二感扵五者而曰未順命則
　下之事上可知矣
六三甘臨无攸利既憂之无咎(外求不/若内求)
王功國功治功之辨
觀有孚顒若(白鶂眸子不/運而風化)
易傳見天地之神體神道而設教(非見則/莫能體)
闚觀女貞亦可醜也(見之不能甚明而能順從在今學/者已不易得而夫子言亦可醜盖)
　(聖人望人之意/深待人之意厚)
六三觀我生進退(三居上下之交政/是用力斟酌䖏)
以五十步笑百步則何如(就小規模中彼善/扵此要之無益)
噬嗑傳聖人觀齧合之象推之扵天地萬事使皆去其
　間隔而合之(顔子未達一間亦間也鑽/仰之勒其噬嗑之用乎)
噬嗑而亨不噬嗑而欲自亨者世之所謂無礙者也
噬嗑初九履校滅趾(自發足䖏/即禁之)
齊君王后且死戒王建曰羣臣之可用者某王曰請書
　之君王后曰善王取筆牘受言君王后曰老婦已忘
　矣(聽不専雖/瀆告奚益)
　
　
　
　
　
　
　
　
　
　
　
　
　
　
　東萊别集巻十二
欽定四庫全書
　東萊别集卷十三　　　　宋　吕祖謙　撰
　　春秋講義(乾道庚寅嚴州/)
　　　序
學欲切而思欲近吾夫子作春秋盖以深切自命而傳
經者亦謂撥亂世反之正莫近春秋君子将用力於切
近之地置是經其何從昔者某嘗讀是經矣降隠訖哀
閱君十二其褒者既往之功也其貶者既往之罪也其
國其爵其氏其名皆既往之陳迹也終日歴數古人之
臧否而我無與焉不識所謂切近者果何等語意者夫
子之褒貶借古而警今邪生同世居同里榮悴戚休尚
有旁觀平睨茫然如不見者况用賞罰于冢中枯骨若
今人何聖人作經殆不如是也然則春秋所謂切近者
豈無所在耶通古今為一時合彼已為一體前和後應
彼動此隨然後知吾夫子之筆削夲非為他人設苟尚
有絲髪之蔽判然已為二物矣經非疎我而我則踈經
盍内訟我之未近不當妄疑經之逺也某始學者也
切近用力之地何足以知之敬因諸君問津焉
　　　隱公
(闕/)隠之説諸家莫能定于一非晚學所敢折𠂻嘗試以
夫子始作春秋之意與諸君論之孟軻氏有言曰世衰
道㣲邪說暴行有作孔子懼作春秋說之邪也天下所
同聞也行之暴也天下所同見也同聞同見而懼者獨
孔子焉是何也手足風痺雖加笞箠頑然而不知痛無
疾之人一毫傷其膚固已嚬蹙惨怛中心達於面目矣
人皆風痺而孔子獨無疾宜舉世不懼而孔子獨懼也
春秋既成而亂臣賊子懼向者不懼而今者懼果安從
生哉亦猶風痺之人倉佗和緩療以鍼石氣血流注復
知疾痛苛癢之所在是知非自外至也醫能發其知而
不能與其知也覺有先後人無聖愚未懼則為亂臣賊
子既懼則克念作聖庶乎其可進矣吾徒終日酣醉邪
說暴行中莫覺莫悟漫不知懼自今以始盍謁醫於是
書一鍼一石其痛其否諸君其自知之矣豈他人所能
預哉
　　　元年
命日以元虞典也命祀以元商訓也年祀日辰之首其
謂之元盖已久矣豈孔子作春秋而始名之哉說春秋
者乃言春秋謂一為元殆欲深求經㫖而反淺之也彼
竊意因舊制則不待聖人之筆創新例然後見聖人之
功於是謂一爲元之論出焉抑不知天地之間名數聲
形無非至理聖人亦何所加損哉特舉以示之而已首
年之稱元未有知其所始者自夫子筆之春秋舉以示
人而百聖之所宗萬事之所綂咸見於一字之間奚必
名出夫子而後謂之精義哉詩曰周雖舊邦其命維新
邦舊則周之名亦舊命新則周之名亦新周則一而新
舊二焉學者盍以是觀之
　　　春王正月
堯授舜正月上日受終于文祖舜授禹正月朔旦受命
于神宗書載舜禹受命之始正月之外未嘗復加一辭
也春秋樂道堯舜之道而以王冠正月其書法與典謨
不類是獨何歟天下皆知有帝故虞之正月不冠以帝
天下皆知有王故夏之正月不冠以王大綱已舉大法
已眀苟復加一辭則為贅矣春秋之時人欲肆天理滅
泯泯棼棼瞀亂昬惑夫子不得已而標王之一字出諸
正月之上然後天下知自隠至哀二百四十二年之間
予奪褒貶無非王道之流行自嵗首至嵗窮三百六旬
之間視聽食息無非王道之發見向若夫子不筆之於
經則人雖終日不離王道之内習不察行不著亦不知
王之為王矣嗚呼夫子雖欲如書之無言豈可得哉
　　　不書即位
夫子因魯史而作春秋昔無今有者皆夫子所筆也昔
有今無者皆夫子所削也夫子之筆始於書王夫子之
削始於不書即位始筆始削盖有大義存焉說者論隠
公之不書即位或以為攝或以為遜或以為不舉踐阼
之禮或以為不眀嫡庶之分信如是則春秋所辨者特
魯國之是非隠公之得失耳嗚呼春秋萬世之書也一
魯國之是非一隱公之得失豈大義之所存哉雖使隠
公果非攝果非遜果行踐阼之禮果正嫡庶之分春秋
亦将不書即位焉是何也治綱者目在所後治源者流
非所先子受命於父臣受命於君諸侯受命于天子此
天地之常經春秋之閎綱大原也自周失政諸侯私其
土専其封父終子襲莫知受命於天子故春秋首奪隠
公之即位使萬世之為子為臣為諸侯者咸知身非已
有爵非已有國非已有三綱得存五品得叙皆夫子一
削之力也彼魯國隠公之故特萬目之一目衆流之一流
耳豈足以盡春秋之大義哉或曰春秋十二公之即位
皆非受命於天子者盍皆削之可也何為有書有不書
曰夫子首削隠公之即位端本正始大義既已眀矣十
二公雖均不受命於天子然罪有輕重情有淺深(闕/)
不辨則非子思所謂文理宻察足以有别者也故曰致
廣大而盡精㣲
　　　三月公及邾儀父盟于蔑
此春秋見於行事之始也義不勝而私交焉信不足而
盟詛焉是固春秋之所貶然聖人之意非可以兩端蔽
之也隠公即位于今三月國人卬首望維新之政意者
必將創業垂統以大正于魯顧乃汲汲然結好於附庸
之邾其本既隳其志既狭其示人者既不廣矣隠公豈
以初政先務無若盟邾之急邪則王命廢壅竊位専土
而不能討也嫡妾混殽基禍産亂而不能辨也國柄下
移擅興専決而不能收也一國大綱三者實繫釋此不
圖而邾婁疥癬之是憂首尾倒置規橅衰削逺近安得
不解體姦雄安得不窺伺哉竊意鍾巫之難未必不兆
於盟蔑之日也此聖人所以警後世人君正始之大義
也伊尹有言曰今王嗣厥徳罔不在初立愛惟親立敬
惟長始于家邦終于四海隠公其亦未見此論邪
　　　夏五月鄭伯克段于鄢
兄弟天倫也管叔之誅周公之不幸也史序其事曰乃
致辟管叔于商一語而三致意焉辟之為言法也王法
之所當加也周公以王法討叛臣周公不幸適尸其責
本非兄弟之相戕者也而其辭猶始以乃而繼以致重
之惜之憂之難之徘徊猶豫不忍之意惻然見扵言外
此固天理人情之極也鄭伯養成叔段之惡納之於誅
芟鋤翦伐略無一毫顧惜春秋因其情而書之曰鄭伯
克段于鄢得雋則謂之克勝敵則謂之克兄弟干戈相
尋人倫之大惡國家之大辱此何事而言克乎鄭伯泯
滅民彛視其弟如戎狄冦讎勦除蕩覆不遺餘力此春
秋所以因其情而命之以克也謂之克則不可言弟謂
之弟則不可言克盖克非可用於弟而弟亦非可克之
人二者固不得而並也
　　　秋七月天王使宰咺來歸惠公仲子之賵
夫婦人之始也死喪人之終也人道始終之際莫嚴焉
故夫婦之典實天所叙而凶禮則五禮之一也昔臯陶
為舜陳謨典禮之後必繼以同寅恊恭和𠂻哉者盖天
降生民主之天子輔之大臣凡以為此而天子大臣同
心恊志兢兢代天者亦専以為此也平王居舜之位乃
使宰咺賵諸侯之妾宰咺居臯陶之位乃奉王命而賵
諸侯之寵妾舜臯陶所與共治之天職至平王宰咺而
盡廢矣陵嫡妾之分則天叙之典廢焉濫賻賵之恩則
天秩之禮廢焉夫婦之典廢是人道不得而始也死喪
之禮廢是人道不得而終也終始俱失天下豈復有人
道乎此孔子所為懼春秋所為作也其書曰天王使宰
咺來歸惠公仲子之賵其意盖謂以天王上宰之尊而
下賵諸侯之寵妾胡然而天也胡然而王也又胡然而
宰也不待去天貶秩而居此位者固已汗顔泚顙而無
措足之地矣其為萬世君臣之戒深矣哉
　　　九月及宋人盟于宿
内不書名㣲者也外不書名㣲者也以㣲者而専兩國
之盟春秋書之豈譏其輕盟誓之重乎曰盟非盛世之
事也誠意不孚假牲血引禍福以相要刼其交際亦既
薄矣輕盟誓者固不足論重盟誓者亦豈聖人之所取
乎聖人所以筆魯宋㣲者之盟於春秋非惡其輕盟誓
之重乃憫其習盟詛以為常也君與君盟卿與卿盟則
猶謹之難之未遽以為常事今魯宋盟詛成俗習貫玩
熟㣲者亦得主之殆以盟詛為日用飲食之常也以盟
詛為日用飲食之常是泯泯棼棼皆失其本心也聖人
表而出之所以(闕/)
　　　冬十有二月祭伯來
凡春秋書來其義有三内女書來例也中國書來貶也
戎狄書来略也祭伯以畿内諸侯而書来意者以私交
而貶之乎祭伯為周卿士親見王綱頺廢不能佐天子
而一正之乃下比外交於列國宜聖人深貶之也昔召
伯亦嘗為王卿士矣黍苗之詩曰芃芃黍苗隂雨膏之
悠悠南行召伯勞之召伯一行而四國被其澤至與上
天之膏雨分功其盛乃如此祭伯一出而春秋賤之使
與介葛盧白狄比抑何衰邪召伯伯也祭伯亦伯也班
爵同而榮辱異作經者豈有憎愛於其間哉咸其自取
之耳
　　　公子益師卒
具萬理於一言者聖人之筆為然益師之卒載扵魯史
者不過史氏凡例之常耳聖筆一書懲勸交舉見王命
之重焉見天職之公焉見君臣之義焉見死生之際焉
史氏之法未有朝不坐宴不與而志其卒扵簡牘者益
師以卒書必魯之大夫也春秋沒其爵葢以命不出於
天子雖有爵猶無爵也於此可以見王命之重矣内大
夫之卒益師首以公子書所以譏魯之用人不以賢而
以親視天職為私職故特書公子以著其罪於此可以
見天職之公矣大者天地其次君臣民之秉彛不可泯
滅手足虧折腹心慘傷隠然疾痛非自外至故春秋於
大夫之卒必重之嚴之謹書之而不敢遺於此可以見
君臣之義矣卒者人之終也得正而斃乎其不得正而
斃乎全而歸之乎其不全而歸之乎一觀聖筆森嚴肅
厲形神俱竦於此可以見死生之際矣引而伸之觸類
而長之盖有不可勝窮者學者不是之求方且尺較
寸量耗心於日月𤨏碎之例是獨何哉
　　　二年春公㑹戎于潛
禹服周畿要荒蠻夷邈然處扵侯甸采衛之外當是時
華戎之辨固不待聖人而後眀也王道既衰氊毳異類
始錯居於中國疆土相入蹄踵相交室廬相望習熟見
聞寖不知有華戎之辨矣魯號為禮義之邦尚招戎狄
入内地屈其君之重而與之㑹則其他蚩蚩者習而不
察固其所也春秋懼天下遂忘華戎之辨故書公㑹戎
于潜以警之使人知壇壝之上此為公而彼為戎還人
心於既迷遏夷狄於方熾涇渭華戎於一言之間此春
秋之功所以與天地並歟
　　　夏五月莒人入向
小大之論君子不用之於强弱之間而用之於善惡之
際莒之與向㣲乎㣲者也填然而鼓勃然而鬭自諸夏
視之若蚊䖟之過前曽何足以煩聖人之筆哉然春秋
表而出之置於諸國交兵之首非固為叢脞而敗謹嚴
之體也盖以勢而論則莒向之事誠小以理而論則擅
興之罪實大天下有王侯甸男衛地形相錯坐視可乘
之利而不敢動是豈畏河山之阻而憚金湯之險哉蓋
必有大可畏者而奪其情也今莒之於向一有違言遽
敢興師入其國都則是畏心已蕩然無復存矣莒向之
事固不足言畏心一亡大防巨限弛壊蕩覆亦何所不
至哉春秋書之所以還天下之畏心其㫖深矣以强弱
為小大非知筆削之㫖者也
　　　無駭帥師入極
内大夫之不書氏其已賜族者去之所以示義也其未
賜族者書之所以紀實也無駭之不氏意者未賜族而
紀其實乎何以知之以其卒而知之内大夫之生而不
氏者筆削之際固各有義至於卒而不書氏者獨隠公
之初無駭與挟而已苟以卒而去氏為貶耶則是通春
秋十二公之時自二人之外舉無可貶者也牙之謀亂
遂之殺嫡意如之逐君猶皆不去其族無駭與挟初非
有三人之罪何為恕彼而貶此邪是知二人之卒不書
族者盖因其未賜族而紀其實也以無駭之卒而推無
駭之生則不書其氏者實無氏之可書耳帥師入極無
王陵弱其罪已著豈待闕其氏然後為貶哉聖筆之貶
稱物平施有因罪而無加罪入之一字既足以盡無駭
之責聖人必不復求有少加之也學者所戒於不遷怒
者夫豈止怒甲而遷乙哉雖怒所當怒於其怒之節有
毫髮之踰皆遷怒也學者當深觀春秋以察天理人欲
之辨
　　　甲午左傳手記
惠公元妃孟子孟子卒志惠公之無嫡也繼室以聲子
生隠公志隠公之為次正也仲子生而有文在其手曰
為魯夫人故仲子歸于我志仲子之歸實後聲子所以
貴寵之者非其道也生桓公而恵公薨是以隱公立而
奉之志恵公未有予桓之命奉之者乃在於隠公既立
之後也文約志眀盖如此穀梁子之論允矣等之左氏
未免扵辭費也(穀梁子謂恵公既勝其邪心而與隠則/不然十一年載公之為公子也與鄭人)
(戰于狐壤是惠公之/世隱未嘗為太子也)
隠公元年書非公命者三郎之城則擅興大衆焉翼之
盟則私交鄰國焉至於新作南門抑又甚矣威令至不
行扵墻屏之間尚何以為君盖不正其位體輕權奪無
以檢衛其下也故君子大居正
武姜以寤生而惡荘公以少子而愛叔段此婦人女子
之情不可以理詰者也為段請制荘公既以險辭之矣
懐不能已復欲請京京亦耦國之大都也幹母之蠱不
可貞委曲調䕶勞而不怨庶乎有以慰母心也乃不復
擬議亟使居之其曰姜氏欲之焉避害筆之簡牘尚有
餘怒當時母子之間可知矣城潁之難履霜堅氷之萌
其見於斯
潁考叔聞荘公之悔而有獻焉及其悔之新欲引之於
當道於斯時也無以發之俄而消沮退失者多矣踐誓
而隧則非易直之體學之病也
隠公之世王章槩有存者虢鄭争政而荘公俯就其左
猶以王官為重也石厚欲定州吁而朝陳請覲則猶以
王覲為寵也伐宋名以不王則王職猶共也討蔡衛郕
名以不㑹王命則王事猶嚴也祭仲論京不度則過制
之城猶未衆也無駭卒始請族則世官之敝猶未逺也
魯鄭易田之議閱二世而始成則猶難於専地也鄭不
敢縣許而使大夫監之則猶疑扵滅國也泰山之有祊
則廵守之蹟猶可復也九宗五正之有後則封建之制
猶可尋也盖隠公之元距平王之東遷四十九年矣弛
廢隊失日銷月鑠厯五十載可見者猶若是况東遷之
初乎君子是以責平王之無志也
周之東遷晉鄭焉依父兄國人所共悉也文侯沒而
晉衰矣然霸國之餘業故家遺俗未改苟同其憂而
除其偪王室豈無所馮藉鄭荘固不逮父祖其智略猶
足倚也平桓以来於是二國奪其政焉取其田焉助其
蟊賊而伐其本根焉其畀政者乃將亡之虢而有寵者
乃方亂之陳也以其所予奪親疎者觀之王靈不競抑
有由矣周公告成王曰汝其敬識百辟享亦識其有不
享此馭世之大柄也萬國並列苟無以識别其向背臧
否之實屏衛者安得不退志跋扈者安得不動心乎是
故左晉鄭而右虢陳周之所以不能保其天下也擯髙
國而崇陳氏齊之所以不能保國也逺杜洩而邇豎牛
叔孫氏之所以不能保其家也晉楚齊秦並為大國春
秋之初晉判為二骨肉相攻秦始得雍方自封殖皆未
遑外事楚雖浸盛近其四旁申息之屬嘉好征伐猶見
於傳則其患亦未廹也獨齊僖國家閒暇力最有餘瓦
屋之盟駸駸乎有糾合夏盟之意人或謂之小伯鄭地
雖褊荘公權譎於輩流為小出其㑹盟侵伐每與齊相
首尾故天下之勢頗向扵齊鄭然二君者規模陿隘無
經世之大畧假王室以號令已非正道又不能固事以
久其權定魯位成宋亂逆順之理義利之辨懵而不察
至於相率朝紀為穿窬盜竊之計其步武益促矣識量
皆有所極終不能集天下之勢一時諸侯驁慢自如漫
不以齊為忌特未至於身受兵耳此亦限於强弱之形
非果有以服之也若鄭則兵益勝而國益輕左枝右梧
酬酢不暇其折衝禦侮者微矣周既失御所謂顯諸侯
者復止如是所以干戈日尋散無統紀譬彼舟流而不
知所届也
公㑹戎于潛脩恵公之好與戎為㑹盖非一日矣戎請
盟公辭再請而後盟于唐盟戎其始扵此乎
博者之盜當其始博未有為盜之情也及財匱則自至
於盜詈之鬬當其始詈未有決鬬之情也及忿極則自
至於鬬州吁受寵之初亦豈遽有簒殺之心哉因寵而
驕因驕而縱因縱而暴荘姜惡之桓公忌之州吁始憂
不能免而求免之心生矣如人之病傳變經絡展轉推
移固有所必至也善乎石碏之言曰寵而不驕驕而能
降降而不憾憾而能眕者鮮矣盖失愈逺則収愈難故
君子謹乎其初五父始諌陳侯善鄭至身往涖盟則其
㰱如忘甫數年耳前日之言何在也心之易失識之易
昏如此詩人憫其無良師傅以至於不義師友之於人
切哉
鄭伐宋入其郛宋人使来告命公聞其入郛也将救之
問於使者曰師何及對曰未及國公怒乃辭使者二國
自是交惡矣聞與國之難辭氣舒緩無顛倒裳衣之意
此隠公之失也不量宋魯邦交之淺深遽相責望應以
忿懟此使者之失也隠公本欲救宋為一語所觸忘其
初心變姻好為仇讎不持其志而暴其氣亦何所不至
哉
左氏綜理微宻後之為史者鮮能及之然以隠公不書
即位為攝是有見於魯史而無見扵春秋也以周鄭交
惡為不信是有見於盟約而無見於名分也以歸魯地
為正以存許祀為禮是有見扵節目而無見於大體也
盖未能不易乎世故其論議每如此以是例之其學之
所至格局之所止皆可識矣
許太岳之𦙍也天而既厭周徳矣吾其能與許争乎消
息盈虚之運智略之士盖有或能窺之者矣故言治者
懼焉
　
　
　
　
　
　
　
　
　
　東萊别集卷十三
欽定四庫全書
　東萊别集卷十四　　　宋　吕祖謙　撰
　　讀書雜記三
　　　讀史綱目
讀史先看統體合一代綱紀風俗消長治亂觀之如秦
之暴虐漢之寛大皆其綂體也(其偏勝及流弊/豦皆當深考)復須識
一君之綂體如文帝之寛宣帝之嚴之類統體盖謂大
綱如一代綂體在寛雖有一兩君稍嚴不害其為寛一
君綂體在嚴雖有一兩事稍寛不害其為嚴讀史自以
意㑹之可也至於戰國三分之時既有天下之統體復
有一國之統體觀之亦如前例大要先識天下綂體然
後就其中看一國之綂體先識一代綂體然後就其中
看一君之統體二者常相關也既識統體須看機括國
之所以興所以衰事之所以成所以敗人之所以邪所
以正於㡬㣲萌芽時察其所以然是謂機括
讀史既不可隨其成敗以為是非又不可輕立意見易
出議論須揆之以理體之以身平心熟看參㑹積累經
歴諳練然後時勢事情漸可識别
　　　官制
歴代設官綂體以周論之三公六官上下相臨本末相
承其意如何職事交㸦彼此相參其意如何(謂一事闗/涉數官者)
自周迄于今日因革損益或事輕而官重或官輕而事
重或分或合或簡或繁且如漢九卿較周六官一官所
掌今歸㡬卿一卿所掌昔𨽻㡬官綂體孰正孰偏出納
孰壅孰決參考孰踈孰宻丞相御史綂九卿與周三公
六卿其意同異優劣如何每代皆當如此推究又如厯
代事權所在如東漢雖設三公而事權乃在尚書之類
皆當精攷厯代用人次第一謂人材所出之塗及其流
品(科目世族軍功/納粟吏胥之屬)一謂遷除來厯遲速次第
　　　兵制
厯代兵制㳂革或出於民則考其成丁歸農之限耕戰
部伍之法調發教閱之節屯戍替易之期以西漢言南
北軍為復召募爲復科差為復常聚為復更番隊伍人
數糧食多寡皆須見其委折郡國之兵虎符調發如何
徴集平居如何聨屬事訖如何放散亦須見其曲折或
出於兵則考其兵民之分起自何時其部伍調發廪給
之制厯代之兵内外輕重之勢如或聚於國都或聚於
邊鄙之類厯代用兵道里之逺近(闕/)時之久速形勢之
利害糧食之難易将權之専雜(闕/)　之得失皆當詳考
　　　財賦
歴代財賦本末源流統一代論之其初何故贏餘其後
何故匱乏比較出入多寡求其所以然仍考出入都數
察其所偏在上在下考其所滯在彼在此眀有所増而
暗有所損小有所棄而大有所得凡興廢因革皆兼考
其義之當否時之升降事之利害又如財賦中條目大
者如租稅鹽鐵錢幣田制之類皆當别考其損益盈虚
之大端
　　　刑法
歴代用刑繁簡寛猛其意其法皆當兼考法謂大法及
雖一法而有深意者及其應效(謂如武帝立見知故縱/之法而盗賊愈多光武)
(盡除其法而盜賊清之/類大於此者可以類推)又如特起大獄(如楚王英/獄之類)及論
囚之數亦斟酌其關治體者抄之
　　　政事
謂政事之大者如制度禮樂官制納諌恤民用兵任相
任将財賦大㳂革法度大更張及刑獄之大者皆是並
止冩出大綱謂如財賦止書某年搉鹽鐵因某人建議
有何大利害至扵制度曲折則不編又如用兵止書某
年遣某将伐某處孰勝孰敗所得者㡬郡所失者㡬軍
其計謀曲折並不書
　　　君徳
如漢紀髙祖寛仁大度之類凡志傳中所説徳處可類
出
　　　相業
前政事門說任相止是書用某人為相㡬年除㡬年罷
至於此門則編為相事業如蕭曹為相大體如何規模
如何措置如何盧杞李林甫為相姦邪之狀如何石慶
公孫賀為相委靡之状如何
　　　國勢
君之昏眀國之强弱安危君子小人之進退消長土地
之廣狭戸口之多少權柄所在皆是權柄所在謂如内
重外輕外重内輕權在宰相在貴戚之類
　　　風俗
謂如史傳中說文帝煙火萬里恥言過失說武帝北邊
蕭然之類
　　　辨史記十篇有録無書
班固前漢書司馬遷傳云十篇缺有錄無書以張晏所
列亡篇之目校之史記或其篇具在或草具而未成非
皆無書也今各隨其篇辨之
其一曰景紀此其篇具在者也索隠信張晏之說遂謂
景紀後人取班書補之學者取司馬氏班氏二紀觀其
去取詳畧之意其才識之髙下可默喻矣此紀所載間
有班書所無者不惟非生班孟堅後者所能補亦非元
成間禇先生所能知也况用意髙逺豈他人所能辨乎
其二曰武紀十篇唯此篇亡衛宏漢(闕/)舊儀注曰司馬
遷作本紀極言景帝之短及武帝之過武帝怒而削去
之衛宏與班固同時是時兩紀俱亡今景紀所以復出
者武帝特能毁其副在京者耳蔵之名山固自有他本
也武紀終不見者豈非指切尤甚雖民間亦畏禍而不
蔵乎
其三曰漢興以來将相年表其書具在但前闕叙後自
太始元年以下則禇先生所續耳
其四曰禮書其叙具在自禮由人起以下則草具而未
成者也
其五曰樂書其叙具在自凡音之起以下則草具
而未成者也
其六曰律書其叙具在自書曰七正二十八舍以下則
草具而未成者也
其七曰三王世家其書雖亡然叙傳云三子之王文辭
可觀作三王世家則其所載不過奏請及䇿書或如五
宗世家其首略叙其所自出亦未可知也況是時三王
方就國豈有事績可記耶贊乃真太史公語也
其八曰傳靳蒯成列傳此其篇具在而無刓缺者也張
晏乃謂禇先生所補禇先生論著附見史記者甚多試
取一二條與此傳並觀之則雅俗工拙自可了矣
其九曰日者列傳自余志而著之以上皆太史公本書
歐陽文忠公每有製作必取此傳讀數過然後下筆其
愛之如此末有禇先生所論數百言乃張晏所謂言辭
鄙陋者也晏并與其傳疑之此豈禇先生手筆乎
其十曰龜䇿列傳其序具在自禇先生曰以下乃其正
如古文尚書兩漢諸儒皆未嘗見至江左始盛行固
不可以其晚出遂疑以為偽也作者関鍵張晏雖不足
以知之如此傳序存傳亡使晏稍詳讀之不應悉以
為非亦由史記髙古習之者少晏亦未甞䆒觀爾
　
　
　
　
　
　
　
　
　
　
　
　
　
　
　東里别集卷十四
欽定四庫全書
　東萊别集卷十五　　　　宋　吕祖謙　撰
　　讀書雜記四
　　　讀漢史手筆
王莽傳賓客滿堂須臾一人言太夫人苦某痛當飲某藥
比客罷起者數焉　居攝三年九月莽母功顯君死意
不在哀為功顯君緦縗弁而加麻環絰如天子弔諸侯
服凡一弔再㑹　事寡嫂及孤兄子行甚飭備兄子光
莽使學博士門下莽休沐出振車騎奉羊酒勞遺其師
恩施下竟同學光年小於莽子宇莽使同日納婦　　居
攝三年衍功侯光私報執金吾竇况令殺人莽大怒切
責光光母曰汝自眡孰與長孫中孫遂母子自殺
　世謂莽始矯偽而終改節是不然利在孝友則孝友
　利在悖虐則悖虐莽終始為利而已奚改節之有哉
莽讓爵邑須百姓家給人足然後加賞百姓家給人足
大司馬大司空以聞莽白言百姓未贍者多太后冝
且衣繒練頗損膳因上書出錢百萬田三十頃助給貧
民
　莽之前後不相揜皆類此
初甄豐劉歆王舜為莽腹心倡導在位褒揚功徳安漢
宰衡之號及封莽母兩子兄子皆豐等所共謀而豐舜
歆亦受其賜並富貴矣非復欲令莽居攝也居攝之萌
出於泉陵侯劉慶前煇光謝囂長安令田終術莽羽翼
已成意欲稱攝豐等承順其意莽輙復封舜歆兩子及
豐孫豐等爵位已盛心意滿又實畏漢宗室天下豪傑
而踈逺欲進者並作符命莽遂㨿以即真舜歆内懼而
已豐素剛强由是不説(云云歆豐父子誅舜/憂死  父子亦誅)
　三子成王莽居攝之勢而不欲莽之居攝荀彧致曹
　操九錫之功而不欲操之九錫是猶培其根而惡其
　實也
嚴尤素有智略時遼西大尹田譚為髙句驪兵所殺州
郡歸咎扵髙句驪侯騶嚴尤奏言貉人犯法不從騶起
正有他心宜令州郡且慰安之今猥被以大罪恐其遂
叛夫餘之屬必有和者匈奴未克夫餘穢貉復起此大
憂也莽不慰安穢貉遂反
匈奴右骨都侯當嘗内附莽欲誘迎當尤諌曰當在匈
奴右部兵不侵邊單于動静輙語中國此方面之大助
也于今迎當置長安槀街一胡人耳不如在匈奴有益
莽不聽　尤諌尋邑亟進破宛諸城自服又曰歸師勿
遏皆不聽　論匈奴三策五難劉聖聚衆汝南稱尊號
尤降之以尤為大司馬十餘日敗尤死
　嚴尤長於料事短於擇君
魏豹立為王魏媪納其女薄姬於魏宫許負相薄姬當
生天子是時項羽方與漢王相距滎陽豹初與漢及聞
許負言心喜因背漢中立與楚連和漢使曹參等虜魏
王豹而薄姬輸織室有詔内後宫生文帝
　卜相之不驗者姑勿論此其尤驗者也其禍福何如
　哉
栗姬男為太子王夫人男為膠東王栗姬妬言不遜帝
心銜之長公主日譽王夫人男之美帝亦自賢之計未
有所定王夫人又隂使人趣大臣請立栗姬為皇后大
行奏事文曰子以母貴母以子貴今太子母號宜為皇
后帝怒曰是乃所當言邪遂案誅大行廢太子為臨江
王栗姬憂死立王夫人為皇后男為太子
　利之所激深宫之女皆儀秦也
司𨽻奏趙昭儀滅繼嗣請事窮竟議郎耿育上疏以爲
不宜暴露私燕誣汙先帝使謗議下流後世逺聞百蠻
甚非先帝託後之意也遂不竟其事
　耿育可謂知體矣
莽既外壹羣臣令稱已功德又内媚事旁側長御以下
賂遺以千萬數白尊太后姊妹日夜共譽莽又知太后
婦人厭居深宫中莽欲虞樂以市其權廼令太后四時
車駕廵狩四郊(云云樂繼絶世給貧民制/禮作  象刑輟訟符瑞)
　傳曰浞行媚於内而施賂於外愚弄其民而虞羿于
　田王莽不學寒浞而暗與之合豈姦臣授受一道邪
漢興終于孝平外戚後庭色寵著聞二十餘人然其保
位全家者唯文景武帝太后及邛成后四人而已至如
史良娣王悼后許恭哀后身皆夭折不辜而家依舊恩
不敢縱恣是以能全其餘大者夷滅小者放流
　班固論外戚之成敗深切著眀然謂許史不敢縦恣
　亦誣矣殺盖寛饒害蕭望之皆是物也縱恣有大扵
　此者乎
貨殖傳
　名氏見於傳者四十人力田務本以其道而富者宣
　曲任氏而已其餘唯李克務盡地力秦楊以田農甲
　一州猶知不忘本業自三人之外皆鼓鑄魚鹽轉販
　姦軌犯法者也本業如此之少末作如彼之多民安
　得不困乎
富家相矜以久賈過邑不入門故師史能致千萬
　三過其門不入孳孳為善者大禹之徒也過邑不入
　門孳孳為利者師史之徒也
白圭曰吾治生猶伊尹吕尚之謀孫呉用兵商鞅行法
是也故智不足與權變勇不足以決斷仁不能以取予
彊不能以有守雖欲學吾術終不告也
　雖天下汙賤之事不可以苟為也徳成而上藝成而
　下上下不同而用力均也使白圭以是心爲善孰能
　禦之
烏氏蠃秦始皇令比封君以時與列臣朝請　巴寡婦
清始皇以爲貞婦而客之為築女懐清䑓張長叔薛
子仲訾十千萬王莽皆以為納言
羅裒致數千萬舉其半賂遺曲陽定陵侯依其權力賖
貸郡國人莫敢負擅鹽井之利期年所得自倍
　凡邪臣之以貨事君入扵君者錙銖而假君之勢入
　於已者丘山矣乃反謂之忠豈不惑哉觀羅裒之事
　可以解其惑(闕/)
朱家專趍人之急甚於己私(闕/)
　成己以成物正也趍人甚於己豈其情哉
郭解姊子與人飲彊灌之人怒刺殺解姊子解使人微
知賊䖏賊窘自歸具以實告解解曰公殺之當吾兒不
直遂去其賊罪其姊子収而葬之(闕/)解出人皆避有一
人獨箕踞視之解問其姓名客欲殺之解曰居邑屋不
見敬是吾徳不脩也彼何罪乃隂請尉吏曰是人吾所
急至踐更時脫之每至踐更數過吏弗求怪之問其故
解使脫之箕踞者廼肉袒謝罪
　解果以姊子有罪當死則不問其人可也今乃使人
　㣲知賊處待其窘自歸廼赦之則先操而後縦之使
　恩威出扵己耳解果以居邑不見敬是吾徳不脩則
　不問其人可也今乃問其姓名脫其踐更則欲人知
　其報怨以徳之美耳此二者外若犯而不校推其用
　心則干世要譽游侠之大不善正在此
樓䕶(闕/)五侯争名䕶處其間咸得其驩心為五侯上客
論議常依名節聽之者皆竦(闕/)吕寛父素與䕶相知寛
至廣漢過護到數日名捕寛詔書至護執寛莽大喜徵
䕶入為前煇光封息郷侯
　居五侯之門而論名節猶為盜跖之徒而稱夷齊也
　䕶之執吕寛廼郷者朱家之所羞故游俠漢之罪人
　也樓䕶游侠之罪人也
陳遵張竦　竦苦身自約遵放意自恣其對問具别冊
(酒箴不李/廣程  識)
　張竦作奏以媚王莽而乃區區扵末節所謂放飯流
　歠而問無齒決也然其荅陳遵之言實後進之藥石
　與馬伏波同功
客或譏涉(原涉為/輕俠)涉應曰子獨不見家人寡婦邪始自
約敕之時意廼慕宋伯姬及陳孝婦不幸壼為盜賊所
汙遂行淫泆知其非禮然不能自還吾猶此矣
　子皮聞子産之言而不能自克楚靈聞子革之言而
　不能自克小則䘮幣大則殺身皆所謂知其非禮然
　不能自還也故禍莫大於知而不能自還不知者次之
涉自以為前讓南陽賻送身得其名而令先人冢墓儉
約非孝也廼大治起冢舍
　田叔為魯相以官卒魯以百金祠少子仁不受曰義
　不傷先人名然則涉之讓南陽賻送所以成先人之
　名孝之大者也今反以為身得其名令冢墓儉約非
　孝不亦悖乎卒之冢舍奢侈為尹公所毁辱其先人
　莫甚焉不孝莫甚焉傳曰非是是非謂之愚涉之謂
　也
顯聞衆人匈匈言已殺前將軍蕭望之望之當世名儒
顯恐天下學士姍已病之是時眀經著節士琅邪貢禹
爲諌大夫顯使人致意深自結納顯因薦禹歴位九卿
至御史大夫禮事之甚備
　觀貢禹之疏厯言時事而獨不及顯雖曰不爲姦吾
　不信也
文帝　三年右賢王入居河南地爲冦發邊吏車騎八
萬詣髙奴遣丞相灌嬰将擊右賢王右賢王走出塞
眀年和親　十四年匈奴單于十四萬騎入朝那(云云/)
候騎至雍甘泉文帝以周舍張武為将軍軍長安旁而
拜盧卿等五将軍大發車騎往擊胡漢逐出塞即還
後二年和親　軍臣單于立(老上/子)大入上郡雲中使三
将軍屯北地代郡等縁邊亦各堅守以備胡又置三將
軍軍細栁棘門灞上漢兵至邊匈奴亦遠塞
　文帝之於匈奴来則禦之未嘗窮追出塞也正嚴
　尤之所謂中策而尤獨遺文帝何哉
周陽由傳　汲黯之忮司馬安之文惡俱在二千石列
同車未嘗敢均茵馮
　吾觀汲黯廷折公孫𢎞質張湯揖衛青所謂眼髙四
　海空無人者也彼周陽由孤豚腐䑕何足以辱同車
　而反謂黯不敢均茵馮班固之陋至此
趙禹爲丞相史府中皆稱其亷平然亞夫弗任曰極知
禹無害然文深不可以居大府(無害謂無/人能勝之)
　亞夫真漢相也有曹參丙吉之風
霍光廢昌邑王尊立宣帝宣帝初即位嚴延年劾奏光
擅廢立無人臣禮不道奏雖寢然朝廷肅焉
　大哉延年之奏也自夷齊之後一人而已
張敞聞杜延年用刑刻急廼以書諭之曰昔韓盧之取
兎也上觀下獲不甚多殺願次卿少緩誅罰思行此術
　敞之言緩誅罰是也至於言韓盧之取兎上觀下獲
　則是探上意以阿媚而已
延年為人短小精悍敏捷於事雖子貢冉有通藝於政
事不能絶也
　班固以敏捷精悍為子貢冉有邪
尹賞疾病且死戒其諸子曰丈夫爲吏正坐殘賊免追
思其功效則復進用矣一坐軟弱不勝任免終身廢棄
無有赦時其羞辱甚扵貪汙坐贓慎毋然
　此非獨尹賞之罪亦上以賞罰驅之也
黄霸為河南太守丞處議當於法合人心太守甚任之
吏民愛敬焉
　人多患拘於法而不能伸殊不知法律之中固有可
　行志者觀黄霸可見矣
上遣使者徵遂議曹王生曰天子即問君何以治渤海
君不可有所陳對冝皆曰皆聖主之徳非小臣之力也
遂受其言既至前上果問以治狀遂對如王生言天子
說其有讓
　言各有所當也王生之勸龔遂歸徳於上則是浩星
　賜之勸趙充國歸功於二將則非
申公見上上問治亂之事對曰為治者不在多言顧力
行何如耳是時上方好文辭見申公對默然
　觀此則武帝以尚書為樸學不足怪也
望之爲平原太守雅意在本朝逺為郡守内不自得乃
上疏曰陛下哀愍百姓恐徳化之不究悉出諌官以補
郡吏所謂憂其末而忘其本者也(云云/)書聞徴入為少
府
　汲黯蕭望之之不欲補外蓋心在王室發於至誠非
　重内輕外之徒也
九江大守戴聖不法何武㢘得其罪聖懼自免毁武扵
朝廷武聞之終不揚其惡而聖子賓客為羣盗得繫
廬江聖自以子必死武平心決之卒得不死自是後聖
慙服武毎奏事至京師聖未嘗不造門謝恩
　前之免戴聖公也而聖自以為怨後之不殺戴聖之
　子亦公也而聖自以為恩武之公未始有二也而戴
　聖區區分恩怨於其間不亦淺哉
何武為刺史二千石有罪應時舉奏其餘賢不肖敬之
如一是以郡國各重其守相
　用之則不辱辱之則不用
何武行部必先即學宫見諸生試其講論問以得失然
後入傳舍出記問衆土田頃畝五糓美惡已廼見二千
石以為常
　何武可謂知先後矣
何武為人仁厚好進士奨稱人之善為楚内史厚兩龔
在沛郡厚兩唐然疾朋黨問文吏必於儒者問儒者必
於文吏以相叅檢
　文吏與儒者其分久矣自非平心者未免有相嫉之弊
　也幸而遇其平心者猶之可也不幸不遇其人則彼將
　不擇其賢否各務相毁是徒知相黨之害而未知相
　嫉之害也又先懐揣摩鈎距之心則大害樂善之誠
上欲封董賢等心憚嘉使傅晏持詔視丞相御史於是
嘉與御史大夫賈延上封事言(云云/)宜暴賢等本奏言
語延問公卿大夫愽士議郎暴平其事必有言當封者
在陛下所從天下雖不說咎有所分前定陵侯淳于長
初封其事亦議大司農谷永以長當封衆人歸咎於永
先帝不獨䝉其譏
　嘉延以一身横當董賢之衝忠矣然其書言暴平其
　事必有言當封者在陛下所從天下雖不說咎有所
　分此乃為董賢畫計也使哀帝今日下公卿議則眀
　日董宏冷襃輩争言當封矣大抵事有是非兩端而
　已事誠是邪則或出於君或出於臣其利一也事誠
　非邪則或出於君或出於臣其害一也故谷永歸咎
　而成帝之咎不下於谷永李斯分謗而亡秦之謗不
　分於李斯安得謂之咎有所分乎
帝舅大司馬驃騎将軍丁眀素重嘉而憐之上遂免眀
以董賢代之免册曰不深疾雲宏之惡反痛恨雲等揚
言爲羣下所寃又親見言伍宏善醫死可惜也賢等獲
封極幸嫉妒忠良非毁有功
　丁眀幸托外親備大臣王嘉之死當正救之坐視不
　救雖憐無益也東平之寃當正辨之坐視不辨雖恨
　無益也董賢之盛當正斥之坐視不斥雖疾無益也
　進退無據雖受黜免亦豈為君子之所與哉
谷永以方正對策曰臣前幸得條對灾異(云云/)委棄不
納而更使方正對策背可懼之大異問不急之常論廢
承天之至言角無用之虚文
　按其策曰天地之道何貴王者之法何如六經之義
　何上人之行何先取人之術何以當世之治何務豈
　得謂之虚文不急乎
永復說王音曰用士尚有好惡之忌蕩蕩之徳未純
　永之意雖私其言實深中大臣之病
馮野王爲琅邪太守病三月賜告與妻子歸杜陵就醫
藥王鳳風御史中丞劾奏野王賜告而私自便持虎符
出界不敬(初王章薦野/王代王鳳)杜欽奏記於鳳曰今有司以予
告得歸賜告不得是一律兩科失省刑之意又二千石
病賜告得歸有故事不得去郡亡著令即以二千石守
千里不宜去郡将以制刑為後法者則野王之罪在未
制令前也鳳不聽竟免野王郡國二千石病賜告不得
歸家自此始
　姦吏不過弄法而已而王鳳至於以私怒而改法
東平思王宇犯法事太后不相得太后求守杜陵園上
遣大中大夫張子蟜奉璽書敇諭之曰(云云/)朕惟王之
春秋方剛忽扵道徳意有所移忠言未納(云云/)孔子曰
過而不改是謂過矣又特以璽書賜王太后曰(云云/)福
善之門莫美於和睦患咎之首莫大於内離(云云/)父為
子隠母子之間同氣異息骨肉之㤙豈可忽哉昔周公
戒伯禽曰故舊無大故則不可棄也毋求備於一人夫
以故舊之恩尚忍小惡而况此乎(云云/)詔書又勅傅相
曰(云云/)自今以來非五經之正術敢以游獵非禮道王
者輒以名聞
　元帝之於諸侯王委曲調護如此漢興以来未之有也
匡衡　學者多上書薦衡事下太子太傅蕭望之少府
梁丘賀問衡對詩諸大義望之奏衡有師道宣帝不甚
用儒遣衡歸官　張禹甘露中諸儒薦禹有詔蕭望之問
禹對易及論語大義望之奏禹有師法奏寝罷歸故官
　當宣帝之退二人世皆惜儒者之不用也至元帝用
　衡而石顯用權成帝用禹而王氏専政其效何如哉
　宣帝可謂明矣
張禹病成帝親自臨問之親拜禹床下禹頓首謝恩言
老臣有四男一女愛女甚於男逺嫁為張掖太守蕭咸
妻不勝父子私情思與相近上即徙咸為宏農太守又
禹小子未有官上臨候禹禹數其子上即禹床下拜為
黄門郎
　是禮也孔子不得之於魯衛孟子不得之於齊梁張
　禹何者乃得之於成帝謂宜發道學之本原建社稷
　之長䇿乃猥及於子孫之私其罪大矣
永始元延之間日食地震尤數吏民多上書言災異之
應譏切王氏上懼變異數見意頗然之未有以眀廼車
駕至禹第辟左右親問禹以災異因以吏民所言王氏
事示禹禹自見年老子孫弱又與曲陽侯不平恐為所
怨禹則謂上曰性與天道自子貢之屬不得聞何况淺
見鄙儒之所言陛下宜脩政事以善應之(云云/)新學小
生亂道誤人宜無信用上雅愛禹由此不疑王氏後曲
陽侯根及諸王子弟聞知禹言皆喜說遂親就禹
　張禹之罪後世論之詳矣然推其由亦成帝致之也
　彼見其君之懦弱無斷恐排王氏則復效王章之死
　為子孫計不得不出於此耳
王商　王鳳専權行多驕僣商論議不能平　鳳連昏
楊彤為琅邪太守商奏免肜奏果寝(鳳以連昏/曉商不聴)鳳使人
上言商閨門内事下其事司𨽻先是皇太后嘗詔問商
女欲以備後宫時女病商意亦難之以病對不入及商
以閨門事見考自知為鳳所中惶怖更欲内女為援廼
因新幸李婕妤家白見其女張匡其人佞巧願對近臣
陳日蝕咎曰丞相商(云云/)皇太后前聞商有女欲以備
後宫商辭有痼疾後有耿定事更詭道因李貴人家納
女執左道以亂政誣罔誖大臣節故應是而日蝕(吕不/韋春)
(申君事/云云)於是詔御史令収丞相印綬
　王商所以拒鳳者以區區之政也以正獲罪雖不免
　猶足以自立於是奈何改節詭道以不正而濟之其
　(闕/)　　辱宜哉
傅太后怨傅喜不已使孔鄉侯晏風丞相(朱/博)令奏免喜
侯博惡獨斥奏喜以何武亦免就國事與喜相似即並
奏喜武(與御史大夫/趙𤣥同奏)請皆免為庶人上知傅太后素怨
喜疑博𤣥承指即召𤣥詣尚書問状𤣥辭服有詔左將
軍彭宣與中朝者雜問宣等奏(云云/)博為臣不忠不道
𤣥大不敬晏不敬臣請詔謁者召博𤣥晏詣廷尉詔獄
制曰將軍中二千石二千石諸大夫博士議郎議蟜望
等如宣等所言龔勝等以晏干亂朝政要大臣以罔上
本造計謀冝與博𤣥同罪上減𤣥死罪三等削晏戸四
分之一假謁者節召丞相詣廷尉詔獄博自殺
　賈捐之之附石顯朱博之黨傅氏皆自以為固寵之
　至計而情見詐得卒不免於死使其守道不貳未必
　不免也此可為小人之戒
　傅晏以風指諭朱博朱博奉傅晏之指其罪一也而
　羣臣之議則以博為不忠不道而晏止為不敬哀帝
　之用刑則殺朱博而晏止扵削戸四分之一是法徒
　行扵大臣而不行於外戚也龔勝之議公矣哉
韋孟為楚元王太傅及孫王戊荒淫作詩風諌遂去位
徙家於鄒其在鄒詩曰(云云/)王朝肅肅唯俊之庭顧瞻
余躬懼穢此征(師古曰此皆孟已去逺/辭不欲顯王之過惡也)庶我王寤越遷
於魯(云云/)我既遷逝心存我舊夢我瀆上(彭城/里名)立于王
朝其夢維何夢爭王室其爭如何夢王我弼
　孟既致為臣而歸矣而拳拳之意猶如此足以見古
　人之忠厚
吉病篤上臨問誰可以自代吉曰杜延年(後為御/史大夫)于定
國(後為/丞相)陳萬年(後為御/史大夫)此三人能皆在臣右後皆稱職
上稱吉為知人
　吉舉于杜當矣至於陳萬年考其傳曰丞相丙吉病
　中二千石上謁問疾遣家丞出謝謝已皆去萬年獨
　留昏夜廼去及吉病甚上臨問以大臣行能吉薦萬
　年是則丙吉之賢亦不免為諂諛之所回也然則佞
　之入人深矣
貢禹為河南令嵗餘為府官所責免冠謝禹曰冠一免
安可復冠也遂去官
　當石顯之薦曷不曰道一枉安復可正也
邴漢兄子曼容亦養志自脩為官不肯過六百石輙自
免去其名過出於漢
　爲貧而仕辭尊居卑古也
上以延年霍氏舊人欲退之(霍氏/誅)而丞相魏相奏延年
素貴用事官職多姦遣吏考案但得苑馬多死官奴婢
乏衣食延年坐免官削戸二千
　以魏相之賢猶不免於趨附惜哉
杜延年為北地太守延年故九卿治郡不進上以璽書
讓延年延年乃選用良吏捕擊豪强居嵗餘上使謁者
賜延年璽書黄金二十斤嚴助為㑹稽太守數年不
聞問賜書(云云/)助恐上書願奉三年計最
吾丘夀王為東郡都尉不復置太守是時嵗不熟多盜
賊詔賜夀王璽書曰子在朕前知略輻湊及至連十餘
城之守職事並廢盜賊縦横甚不稱在前時何也夀王
謝罪因言其狀
　漢之督責郡守盖如此
王章言王鳳專權天子感寤欲退鳳杜欽令鳳上疏謝
罪乞骸骨文指甚哀太后涕泣為不食上少而親倚鳳
亦不忍廢復起鳳就位鳳心慙稱病篤欲退欽復說之
(云云/)鳳復起視事上令尚書劾奏京兆尹章章死詔獄
(欽數稱達名士王駿等救解馮野王王尊胡常之/罪及繼功臣絶世鎮撫四夷見鳳専政太重戒之)
　亡漢者杜欽也罪甚扵張禹
王章既死衆庶寃之欽欲救其過說鳳舉直言極諌者
並見郎從官展盡其意加於往前以眀示四方使天下
咸知主上聖眀不以言罪下也鳳白行其策
　甚矣杜欽之姦似石顯也(貢禹/事)
天子好宛馬(善馬在貳師城/匿不肯示漢使)使車令等持千金及金馬
往求宛王不肯予漢使怒妄言椎金馬而去宛令郁城
王殺漢使天子大怒以李廣利為貳師将軍伐宛發屬
國六千騎及郡國惡少年數萬人以往(乏食引還士不/過存十二三)
天子廼赦囚徒冦盗發惡少年及邉騎出燉煌六萬人
負私從者不與牛十萬馬三萬匹騎橐駝以萬數天下
騷動轉相奉伐宛五十餘校尉益發戍甲卒十八萬以
衛酒泉而發天下七科適(吏有罪有亡命/人  故  市籍)　(贅壻有賈/父母  市)
(籍有大父/母  市籍)及載糒給貳師圍宛外城壊宛共殺王母
寡持其頭使貳師約貳師許宛之約(多出食/食漢軍)漢軍取其
善馬數十匹中馬以下牝牡三千餘匹(立昧/蔡)令上官桀
攻破郁城斬郁成王諸小國入馬千餘匹
封廣利為海西侯封斬郁成王者趙弟為新畤侯軍吏
為九卿者三人諸侯相郡守二千石百餘人千石以下
千餘人士卒賜直十萬伐宛再反四嵗而得罷云
　得失多寡廼如此
王莽白王太后徵孫寶為光禄大夫孔光馬宫等咸稱
莽功徳比周公宜告祠宗廟(黄龍/見)寶曰周公上聖召公
大賢尚猶有不相說著於經典兩不相損今風雨不時
百姓不足每有一事羣臣同聲得無非其美者時大
臣皆失色(後坐免/)
　使平帝之廷臣皆如孫寶則漢何自而亡
安國為人多大略知足以知當世取舍而出於忠厚貪
耆財利然所推舉皆廉士賢於己者於梁舉壺遂臧固
至他皆天下名士士亦以此稱慕之唯天子以為國器
　後之貪者其嫉㢘潔如仇况能舉之乎則非特㢘者
　不如古人貪者亦不如古人也
李陵置酒賀武曰(云云/)陵雖駑怯令漢且貫陵罪全其
老母使得奮大辱之積志庶㡬乎曹柯之盟此陵宿昔
之所不忘也
　當陵之海上說蘇武陵母固未誅也而激切捭闔指
　斥漢失若必欲武降者則此言豈可盡信哉
相如未死時為一巻書曰有使来求書奏之其遺札書
言封禪事
　君子之死死而遺忠相如之死死而遺害
申屠嘉鄧通方愛幸嘉入朝而通居上旁有怠慢之
禮嘉奏事畢因言曰陛下幸愛羣臣則富貴之至於朝
廷之禮不可以不肅
　嘉言肅朝廷之禮是也言幸愛羣臣則富貴之非也
　嘉欲殺鄧通而文帝未嘗怒鄧通不敢譖終文帝
　之世安於相位此文帝所以為文帝也
酈食其為髙陽里監門陳勝項梁等起諸将過髙陽者數
十人食其聞其将皆握齱好荷禮自用不能聽大度之
言後聞沛公略地陳留郊沛公騎士適食其里中子沛
公時時問邑中賢豪食其謂曰(云云/)
　騎士㣲矣而髙祖親問以賢豪此所以得天下也
吕太后時賈以病免有五男乃出所使越橐中装賣千
金分其子子二百金令為生産賈常乗安車駟馬從歌
鼓瑟侍者十人寶劒直百金謂其子曰與女約過女女
給人馬酒食極欲十日而更所死家得寳劒車騎侍從
者一嵗中以往来過它客率不過再過數擊鮮毋久
溷女為也
　賈在而使其子析居分財敗俗傷化不知禮之罪也
　言所死家得寶劒車騎等父子之間要約以利其薄
　甚矣
張歐為吏未嘗言按人剸以誠長者處官官屬以為長
者亦不敢大欺奏論大辟有可卻卻之不可者不得已
為涕泣面而封之
　景帝誅鼂錯時丞相青翟中尉嘉廷尉歐劾奏錯之
　大逆無道錯當要斬父母妻子同産無少長皆棄市
　廷尉歐即張歐也安得為不案人哉則歐固謹於細
　而略於大也
梁王立之獄谷永言帝王不窺人閨門之私故禮天子
外屏(云云/)宜及王辭不服更審考清問著不然之效定
失誤之法為宗室刷汙亂之恥
　谷永之言可謂知體矣
　
　東莱别集卷十五
欽定四庫全書
　東萊别集卷十六　　　宋　吕祖謙　撰
　　師友問荅
　　　與朱侍講荅問
　　　　太極圖義質疑
　無聲無臭而造化之樞紐品彚之根柢系焉
太極即造化之樞紐品彚之根柢也恐多系焉兩字
　所謂一隂一陽之謂道誠者聖人之本物之終始而
　命之道也動而生陽誠之通也繼之者善萬物之所
　資始也静而生隂誠之復也成之者性萬物各正其
　性命也
以動而生陽為繼之者善静而生隂為成之者性恐有
分截之病通書上云一隂一陽之謂道繼之者善也成
之者性也元亨誠之通利貞誠之復却自渾全
　太極道也隂陽器也
此固非世儒精粗之論然似有形容太過之病
　太極立則陽動隂静而兩儀分
太極無未立之時立之一字語恐未瑩
　然五行之生隨其氣質而所禀不同所謂各一其性
　也各一其性則各具一太極而氣質自為隂陽剛柔
　又自為五行矣
五行之生隨其氣質而所禀不同所謂各一其性則只
說得氣禀使果識所謂各正者則人物之分必不至混
然無别矣下文所云則其所謂生之謂性者語雖似而
意差此則立義甚精
　公都子問性無善章是乃仁義禮智之具乎性者也
　性之中有是四者而已有外則非天心矣
此章所謂仁義禮智非由外鑠我也我固有之也鑠如
陵鑠之鑠盖言仁義禮智非自外来加我實我所固有
也性之徳也若云性之中有是四者而已有外則非天
心矣恐與文義不相恊
　富嵗子弟多頼章口耳目麗乎氣故有形者皆得其
　同而心則宰之者也形而上者也故其所向者反隔
　於有形而莫之能通反躬而去其蔽則斯見其大同
　者矣
推其所以然則固如此然孟子之意恐只是舉口耳目
同然分眀處使人自顯推隠反求其心之所同然耳
　牛山之木章自旦而往其晝之所為則無非害之者
　矣
解旦晝文義恐費力旦晝猶俗語所謂朝日云爾
　　　已上並孟子
中則無不正仁則無不義此語甚善但專指中與仁為
静却似未安竊詳本文云聖人定之以中正仁義而主
静是静者用之源而中正仁義之主也
　五行順施地道之所以立也中正仁義人道之所以
　立也
五行順施恐不可(闕/)以地道言之立人之道曰仁與義
亦似不必加中正字立人之道統而言之仁義而已自
聖人所以立人極者言之則曰中正仁義焉文意自不
相襲
　□者陽之動也○之用所以行也□者隂之静也○
　之體所以立也□者□之根也□者□之根也
　無極二五理一分殊
理一分殊之語恐不當用於此
　非中則正無所取非仁則義無以行
未詳
　陽也剛也仁也□也物之始也隂也柔也義也□也
　物之終也
後章云太極之妙隂中有陽陽中有隂動静相涵仁義
不偏未有截然不相入而各為一物者也此語甚善似
不必以隂陽剛柔仁義相配
　　　中庸集解質疑
自其天地之位而以中言之自其萬物之育而以和言
之區别固未有害也深觀其所從來則天地之所以位
萬物之所以育盖有不可析者子思曰致中和天地位
焉萬物育焉龜山曰中故天地位焉和故萬物育焉參
觀二者之論則氣象自可見矣與孟子論始終條理
似不類(知之在先然後行其所/知以終之此自當剖判)
中庸不可能一章章句可疑䖏恐是立語太髙(如有能/斯有為)
(之者則與/道二矣)不可以為道其末云然則道終不可為乎曰
自道言之執柯伐柯猶以為逺也自學者觀之則所謂
求仁者其可廢乎如此說破却似無病
鬼神之為徳鳶飛魚躍兩章平處看未出却望批教
逹道逹德兩章細讀婺本文句有脱漏不相屬處誠如来
諭但困而知勉强而行勇也殊未能達如湯天錫之勇
曽子孟子所謂大勇豈困而知勉强而行者乎(如學而/知之利)
(而行之也似未安仁者安仁智者利仁此則有輕重中/庸論智仁勇摠結之曰三者天下之達徳恐不可分輕)
(重淺/深也)
至誠無息解云誠自成也非有假扵物也而其動以天
故無息前此盖疑而其動以天一句下文云無息者誠
之體也不息所以體誠也既曰無息者誠之體則其動
即天也若下以字則已是不息所以體誠矣
不尊不信一章經文云下焉者雖善不尊龜山解云三
代而下卑陋而不尊卑陋二字恐與經文善字相妨若
改定云三代而上逺而無徵三代而下近而不尊頗似
穩當(如漢人所謂親見揚子/雲狀貎不能動人之意)
　　　荅朱侍講所問
　子在川上范内翰記程子之言指此逝者為道體龜
　山以不逝者為道體同異如何
龜山之論疑未完粹維天之命於穆不已貞也所謂道
體也若曰知逝者如斯則知有不逝者異乎此是猶曰
不已者如斯則知有貞者異乎此其可乎
　脩道之謂教自明誠謂之教兩教字同否其說如何
　眀道伊川說脩道自不同吕楊游氏皆附眀道説古
　注亦然但下文不相屬又與眀誠處不相貫不知如何
脩道之謂教設教者也自眀誠謂之教由教以成者也
教字本同但所從言之異耳天下皆不失其性則教不
必設道不必脩惟自誠眀者不能人人而然故為此脩
道設教然後人始得由此教故自眀而至於誠也使道
之不脩設教有所偏則由教者亦必有所差安能自眀
而至於誠乎二程諸家脩道之説或主乎設教或主乎
為此而設教(如言已失其本性故脩而/求復之此言為此而設教)其歸趣則一而已
　中和之中與中庸之中有同異否(遺書十八卷所謂/中之道與在中之)
　(義何/别)
中和之中以人言也(喜怒哀樂之未/發就人上說)中庸之中以理言
也(綂論中/之道)遺書所論在中之義盖當喜怒哀樂之未
發此時則在中也
　參前倚衡指何物而言
誠之形行之著也
　艮背之指在學者當如何用
艮背之義在學者用之莫若止其所有所止則外物之
交乎前不能止之故夫子釋彖之辭不曰艮其背而曰
艮其止其意可見
　仁字之義如何周子以愛言之程子以公言之謝子
　以覺言之三者孰近程子言仁性也愛情也豈可専
　以愛為仁又曰或謂訓人訓覺者皆非也然則言愛
　言覺者皆非耶孟子曰仁人心也前輩以為言仁之
　切無如此者其說安在且程子以爲性孟子以為心
　其不同者又何邪
指其用則曰愛指其理則曰公指其端則曰覺學者由
此皆可以知仁若直以愛以覺為仁則不識仁之體此
所以非之孟子曰仁人心也此則仁之體也程子以爲
性非與孟子不同盖對情而言情之所發不可言心(如/遺)
(書所謂自性之有動者謂之情/不曰自心之有動者謂之情)程子之言非指仁之體
特言仁屬乎性爾(有未是䖏望/一一指教)
又夷齊之逃盖不降其志不辱其身平日規模自如此
此所以為聖之清也程子之言秪是平論事理耳
太伯端委以治吳則斷髮文身自是仲雍事蘇氏所
引漢眀帝唐𤣥宗却不相當詩稱王季因心則友則友
其兄推此心也太伯而不去王季必有所不敢居矣眀
帝𤣥宗則以位爲樂者也東海王讓帝方晦迹以避猜
疑決無推挽不容釋之患又何煩髙舉逺引乎
富而可求一章舊從上蔡說近看伊川經解為長盖上
蔡以命言(天下之士徒能言富不可/求夫子則知真不可求)伊川以義言聖人
分上固不必論命也
將堯舜事業横在胸中此傅說所謂有其善者也孔子
夢見周公則心潜誠篤寤寐無間者也
傳不習乎恐秪是不習而傳與人盖三者皆是與人際
接之事知用之難而懼動之差曽子用宻察之功也
吾之於人也誰毁誰譽如有所譽其有所試矣在事不
在己也斯民也三代所以直道而行也言三代之俗毁
譽皆由直道亦未嘗以己參之也夫子傷當時毁譽亂
真故示之以吾心而復慨然懐先王之舊俗也不言毁
者盖如易象舉上文包下句以譽包毁語勢當然(只語/勢當)
(然便可見元者善之長意但拈出則/味却薄盖矢口自如此不是特地也)班固歸於上之人
推本而言亦在其中苐章指未必如此
脩道之謂教依吕楊說甚穏
仁說竊謂已分上功夫與語學者不同精講眀辨剖析
毫釐(闕/)不留一字之義此已分上功夫也若語學者聖
賢門中多是指示下手處或拈出親切處鮮有正言其
體者所謂輔之翼之使自得之也命辭立言欲使學者
有所向望大是難事固有立言者所見本不差秪縁未
熟到得流布語下生病者多矣此易傳所以不輕出
改定仁說比去嵗本殊完粹言仁録所疑如論未知焉
得仁等處科條極精宻又所云思慮語言躬行皆不可廢
但欲實到即須躬行非是道理全不可思量講說此誠
不可易之論深中談𤣥之病然(闕/)　　　却有懲創太過
處凡言仁録中仁道無窮非思慮言語可盡之類固有
過髙處恐不必例看疑之𠖇然莫覺悚動乎中之類非
指言仁體似不必疑之盖無所歸宿則誠不可若所謂
性與天道不可得而聞固有非言語所可盡者也以覺
為仁則誠不可若所謂天民之先覺固非覺字不道著
也大抵論學之難其髙者其病墮於𤣥虚就平者其末
流扵章句校二者之失髙者便入於異端平者浸失其
傳猶為勤訓故惇行義輕重不同然要皆是偏耳如寄
示諸說固足以深捄窮大失其所居無所倚著之病然
天下事未甞無對懲創太過獨不思倚著之病乎執中
之難深願體之五六年每見誨示下而復髙髙而復下
非飽經厯真切磨何以臻此用功之實進徳之新於此
可窺然惓惓之意猶謂要必中立不倚則慮所終稽所
敝無傳習之舛不識如何
鼂景迂其學固雜然質厚而句法少穿鑿可取者固多
也大抵比方前輩議論雖各有疵然要可養忠厚革囂
浮自當兼存也
　　　又詩說辨疑
思無邪放鄭聲區區樸直之見只守此兩句縱有他說
所不敢從也(論語集注解思無邪一段雖説得行終不/若舊説之省力至於放鄭聲一句决與鄭)
(漁仲之説/不可兩立)横渠謂夫子自衛反魯樂正雅頌各得其所
後伶人賤工識樂之正及魯益衰三桓僣竊自太師而
下皆知散之四方聖人俄頃之助功化如此若如鄭漁
仲之說是孔子反使雅鄭淆亂然則正樂之時師摯之
徒便合入河入海矣可一笑也集傳所以誤取渠仲與
石虎語雖無復君臣之禮然麤樸愚戅終是愛君今北
人痛惜親戚之不可捄藥其語往往似罵其實愛之切
也忽是正嫡又資質愿善國人深憐之故刺如是之多
不可作欺善怕惡看也宋玉登徒子賦用遵大路之語
左傳韓起解褰裳之義均爲他書之引詩者也皆非詩
之本説也今集傳一則采之一則以斷章而棄之(謂韓/起之)
(言非詩之本説則登徒/子賦亦可如此說也)無乃猶以同異為取舍乎此却
須深加省察若措之事業如此則甚害事也或喜漁仲
之說方銳乞且畱此紙數年之後試取一觀之恐或有
可采耳
　　　與張荆州問論語孟子説所疑
　十世可知章若夫自嬴秦氏廢先王之典而一出
　於私意之所為有王者作其於繼承之際非損益之
　可言直當盡變革之宜而已(低字者並/南軒本說)
以大(闕/)觀之因時㑹通以行典禮其損其益百世可知
也或少潤色之或盡變革之盖莫不在其中矣恐不必
特然拈出
　富與貴是人之所欲章不以其道得處富貴則不處
　不以其道得去貧賤則不去
恐於本文未恊
　朝聞道章聞道則不忍斯須而離於道安常順理雖
　夕死可矣
伊川曰人不可以不知道苟得聞道雖死可也辭義最
完若謂安常順理雖夕死可矣聞道者固如此但於文
義為不恊似是懲艾異端了此一大事之說故發此義
然深味伊川之語自與異端驚怪超悟之論判然不同
自不必懲艾也
　能以禮讓章謂雖繁文末節具存而躬率者不先則
　其本既亡矣而何以謂之禮乎
上篇所云為禮而不敬臨䘮而不哀則其繁文末節雖
多亦何以觀此語却穏盖就其人分上説既不知本則
所爲無非繁文末節也若施之於此章則似未安此章
之意恐是不能以禮讓其本既亡矣則其為國也将如
禮何禮未嘗亡也人能𢎞道非道𢎞人故也
　宰予晝寝章而又謂今吾於人聽言觀行而勉之以
　改是
於予與改是盖言因宰我而改此觀人之法所以深厲
之也若曰勉之以改是則文意似不平直
　夫子之言性與天道章曰性又曰天道者兼體用合
　天人而眀之也
自人言之則曰性自理言之則曰天道天人本無二然
有鼔萬物而不與聖人同憂者焉所以合天人而眀之
也謂之兼體用則未安以性為體而以天道為用可乎
　伯夷叔齊不念舊惡章二子者於其所為胷中休休
　然初無一毫介於其間亦率夫天理之常而已
惡惡之心所過者化無復凝滯盖其所惡在事不在己
怨之所以希也然當如以朝衣朝冠坐於塗炭之時恐
難以胸中休休然形容之盖隂陽慘舒各有氣象如雷
霆震擊固隨即開霽然雷霆只可謂之雷霆不可謂之
春風和氣也夷齊之惡惡固皆天理然終是有聖之清
意思必如孔子乃可謂之率夫天理之常也
　孰謂㣲生髙直章乞醯之事若不失扵欺偽則失之
　於姑息
恐只有委曲姑息之病
　巧言令色足恭章是皆常人之所安行而不以為耻
　者
此句待世太輕巧言匿怨之類常人固多不免然其間
豈無知其非者但為已不切視之悠悠不以爲耻耳(闕/)
　之以常人所安行則不可
　　　已上並論語
　中也養不中章開其眀而祛其惑
此句已涉教恐當刪
　大人不失赤子之心章大人能反之者也所謂自明
　而誠者也若夫上智生知之聖則赤子之心元不喪
　失所謂自誠而眀者也
大與聖對言之則有等級若曰大人與天地合其徳與
日月合其眀則非聖人莫能與此盖自充實輝光以上
皆可通謂之大人也謂之不失赤子之心則反之而
不失者與元不喪失者皆可包矣恐不必區别(闕/)
　君子深造之以道章資者慿藉據依之謂(闕/)
資固為憑藉兼資養資用之意其義乃完(闕/)
　仲尼亟稱於水章然則其在人也本安在乎仁是也
著書與講説不同與學者講說以此指示之可也若解
釋此章則似不須推至此止就本文發眀使其玩索為
善若引而伸之太盡則味薄而觀者不甚得力語孟解
中此比頗多姑舉其一爾
　詩亡然後春秋作章春秋作於隠公適當雅亡之後
　故曰詩亡然後春秋作
文定之說頗似費力變風訖于陳靈至孔子之時詩之
亡乆矣其曰詩亡然後春秋作盖指筆削春秋之時非
謂春秋之所始也詩既亡則人情不止於禮義天下無
復公好惡春秋所以不得不作歟
　君子之澤章小人對君子而小者其在上爲政亦未
　嘗不流澤也
善之薫陶惡之汙染流芳遺臭皆不能遽息觀紂之俗
至康王猶未殄則小人之澤五世而斬者可見矣小人
正是與君子善惡相反者恐非對君子而小者也
　逢䝉學射於羿章程子曰孟子取庾公之斯不背師
　之意然人須就上理㑹事君之義當如何然則果何
　如哉盖亦曰審其重輕而已矣
按遺書此段(闕/)戒人尋枝摘葉言孟子只是取庾公之
斯不背師之意人却節外生事須就上理㑹事君之義
當何如盖戒學者不領本意而展轉滋蔓也上下文極
分眀細讀可見
　君子所以異於人章人而妄則何以異於庶物哉此
　非疾而詆之之辭言其理然也又曰而横逆之至則
　非所患也雖非所患然自反之功則無窮也
此章所云如此則與禽獸何擇焉於禽獸又何難焉雖
非疾而詆之然所謂并秋殺盡見者也如有一朝之患
則君子不患矣意盖在上文謂若有前面許多功夫到
得非仁無為非禮無行地位則雖横逆之至非所患矣
所謂旡妄之疾勿藥有喜也大意欲學者移畏外患之
心而篤志於内脩耳恐不須添雖非所患然自反之功
則無窮也兩句
　堯舜與人同耳章聖人雖獨盡其道而立則俱立達
　則俱達未嘗不與人同也故曰堯舜與人同耳
(闕/)
　
　
　
命而已矣似未親切如孟子論三子不同道其趨一也
一者何也曰仁也仁字上更難添語言若云一者何也
曰由仁而已矣則可乎
　萬章問伊尹章謂非予覺之而誰者非不讓也理固
　若是也(又云謂以堯舜之道要湯者言伊尹行堯舜/之道而湯往致之耳非伊尹有要湯之心也)
　(若行道扵此而要君之聘/於彼則豈所謂道者哉)
理固若是然亦有任之意
因其問伊尹以割烹要湯故告之以伊尹所以致湯之
聘者非割烹也乃堯舜之道也政如子禽問夫子至是
邦必聞其政求之與子貢告以夫子之求之其諸異乎
人之求之與同意曰要曰求皆因問者之辭指之使知
在此不在彼爾以意逆志讀之自可見不須更辨伊尹
有心無心於要也要字文義謂湯往致之亦頗費力
只是伊尹以堯舜之道自致湯之聘非枉已有求也
　伯夷伊尹栁下恵章於惡聲惡色視聽不加焉則其
　立心髙而守已固矣
伯夷聖之清者也立心髙而守已固恐說得頗輕
　又云雖然以三子而論之伊尹其最髙乎故於伯夷
　之風則以爲聞之者頑夫廉懦夫有立志於栁下恵
　之風則以為聞之者鄙夫寛薄夫敦而獨不言伊尹
　之風所被者廣也
三子似難分髙下伊尹得時得位澤加於民所被者廣
故獨不言風耳
　萬章問不見諸侯章禮之所以謂之門者以其節之
　不可越也
以君子所出入故曰門若謂節之不可越則說禮之防
亦得
　告子湍水章惟人得二氣之精五行之秀其虚眀知
　覺之心有以推之而萬善可備以不失其天地之全
　故性善之名獨歸於人
自有以推之而下皆是推擴功夫所以盡其性也此章
方論性善恐未須說到此下文又云人之有不善何也
盖有是身則形得以拘之氣得以汨之欲得以誘之而
情始亂情亂則失其性之正是以為不善也亦似未該
備品物流形參錯不齊亦或有得氣之偏駁而不善者
但其資始者則無不善耳
　告子生之謂性章告子生之謂性之說以言夫各正
　性命之際則可也
物與無妄所謂各正性命也告子生之謂性之說恐只
說得氣禀使果識所謂各正者則人物之分必不至混
然無别矣下文所云則其所謂生之謂性者語雖似而
意亦差此則立義甚精
　　　荅學者所問(時為博士/)
　多士王曰又曰時予乃或言爾攸居
此恐是脱簡
　吕刑簡孚有衆惟貌有稽無簡不聽簡或以為簡核
　或以為簡牘
恐是簡牘大抵治獄案牘要得著實使衆人孚信必須
察言觀色稽之於貌然後得其實苟無案牘之眀驗
則不敢聽所以畏天而不敢易也
　至徳以為道本與崇效天卑法地相類如何
至徳以為道本乃所以為道之本也若曰至徳乃道之
本則非
　信近於義如蒲人之盟不必復也厯位與王驩言非
　逺辱也墨子之本無可宗也亦時中之義如何
信與恭皆可如此說下句似未通
　利有攸往向說當作純亦不已看恐亦有乗時有為
　之意
隨卦義看難立定說也
　萃九五匪孚元永貞傳曰苖民逆命帝乃誕敷文徳
　舜徳非不至也盖有逺近昏眀之異故其歸有先後
　豈苖虐腥聞有所格絶而氣有不通感乎
政當看舜徳已至猶自反之意不必深問苗民所以未
格
　哀公問仁人不過乎物物恐是物則之物
物是物則之物但當深玩不過二字
　孔子閒居天有四時春秋冬夏風雨霜露無非教
　也地載神氣神氣風霆風霆流形庶物露生無非
　教也向聞只是飢食渴飲畢竟未曉
此章但當體察不必箋注
　禮之教化也㣲其止邪也於未形如齊眀盛服佩玉
　和鸞無非教化如何
此類皆是
　克知三有宅心灼見三有俊心知與見孰先後
互言之耳
　又上蔡語八佾舞於庭不仁者之所為以雍徹不知
　者之所為仁知何别
是可忍也孰不可忍也所以為不仁相維辟公天子穆
穆奚取於三家之堂所以為不知
　乾之九三不言龍何也
易不當如此看
　因不失其親亦可宗也因親如何别
上蔡之說近之
　張釋之為廷尉天下無寃民于定國為廷尉民自以
　不寃二者何以異
以史氏之辭論之則民自以為不寃者勝於天下無寃
民盖天下無寃民者所斷皆當其罪罪人未必皆心服
也然以實攷之則定國實不勝釋之
　需九五需于酒食貞吉傳曰五以陽剛居中得正位
　乎天位克盡其道矣五既以陽剛居中得正位乎天
　位又何所需
在我既盡然後可以望於彼苟未能中正盡道而欲有
所需待無是理也
　天聰明自我民聰明天明畏自我民明威明畏明威
　如何
天理昭明可畏者皆我民之明威也
　又或問相䑕詩說云疾惡不深則遷善不力竊謂人
　之處世當平心待物不可有憤世疾邪之心今相䑕
　詩何疾惡之甚也
相䑕詩說盖謂久染汚俗者疾惡不深則不能自脫特
初學者之事耳若既脫汚俗則當平心視物不可有憤
世疾邪之念也
　又問善言徳行徳行如何可言
善言徳行如人說自家中事自然分眀
　又問中和二字如何
中和二字更須玩味體㑹若只欲解說則前人之說固
多矣
　又問所過者化不知是化人與自化
所過者化不必分自化與化人
　又問吕后欲王諸吕王陵固争平勃不争卒誅諸吕
　不幸事功未遂平勃蚤死則此心將何以自眀
如陳平之事雖使未濟而死獲謗扵後世君子不憾也
君子所信者此心也若顧後世之毁譽是有待於外也
　又上蔡語録云心之窮物有盡而天者無盡如之何
　包之
　　竊意窮物盖窮理也萬物各有其理將欲處之各
　　盡其道非研窮工夫則無由得然人固自有天然
　　之本體純粹清眀不待思慮不勞計度遇事觸物
　　而吾胷中一際接焉固有至當之理油然而生若
　　夫心之容物固所以求其天奈何人之私意易萌
　　思慮所不及計度所不逮則背理傷義未能保其
　　不無也往時侍坐誨以易傳中孚之初九曰志有
　　所從則是變動虞之不得其正矣夫既變則已違
　　夫天矣虞之則涉於人固有正不正矣恐亦是此
　　意乞賜詳誨
心之窮物有盡而天者無盡横渠所謂有外之心不足
以合天心也來説為近
　上蔡語錄云窮理之至自然不勉而中不思而得從
　容中道恕其窮理之本歟
　　竊謂恕之一字要須玩索上蔡語云忠則流而不
　　息恕則萬物散殊知此則知一貫之理矣夫人之
　　所以䖏物不中節者皆由内外不合彼我不貫之
　　故耳苟能於乍見孺子入井之心涵養體察則渾
　　然與物同體之心周流而無間而其觸物應事交
　　泰而感通焉有不合於理哉其曰恕其窮理之本
　　歟非親切用力此地不及此也未知是否乞賜詳
　　誨
乍見孺子一段所以示學者因發見處識察此心(闕/)用
功之端耳玩味已欲立而立人能近取譬一段則恕字
庶可識矣
　遺書問子貢曰博施於民而能濟衆可謂仁乎子曰
　何事於仁必也聖乎仁聖何以别曰此子貢未識仁
　故測度而設問也惟聖人為能盡仁然仁在事不可
　以為聖又問堯舜其猶病諸果乎曰誠然也聖人惟
　恐所及不逺不廣四海之治也孰若兼四海之外乎
　是常以為病也博施濟衆事大故仁不足以名之
　　竊謂此兩轉問荅語脉前既曰仁在事不足以為
　　聖則是仁之體不可以事見此言正明博施濟衆
　　之事既不可以論仁又不可以論聖後復曰博施
　　濟衆事大仁不足以名之則是愽施濟衆堯舜實
　　病非謂仁中做不得博施濟衆事但以此論仁則
　　不可耳其曰仁不足名之非是小著仁也前後語
　　若異而意歸無異未知是否乞賜詳誨
子貢之問大而不切愽施濟衆乃聖之功用非學者下
功夫處其曰仁在事不可以為聖又曰博施濟衆事大
皆此意也但仁不足以名之恐記録者差舛一兩字
　易傳曰習坎有孚維心亨行有尚惟其心誠一故能
　亨通至誠可以通金石蹈水火何險難之不可亨也
　　竊謂易傳句句字字當作實事看此心苟誠則赴
　　湯蹈火無有齟齬一不誠焉則出言吐氣亦不成
　　倫理如李廣之射入石唐之畨人能水行三十里
　　不噎又如心風人力倍常時與被火之人竄身於
　　煙火之中而能保全者是其誠一之所致也未知
　　是否乞賜詳誨
是其誠一之所致也此語有病
　又遺書云物物皆有理如火之所以熱水之所以寒
　至於君臣父子間皆是竊謂人徒見火之熱而不知
　其所以熱人徒見子之孝而不知其所以孝所以者
　安在哉莫之為而為者天也
說稍近但失於容易未極精㣲更冝玩索
　遺書云只窮一物見此一物還便見得諸理否曰湏
　是徧求雖顔子亦只能聞一知十若到後来達理了
　雖億萬亦可通竊意通一可以知萬何故須用徧求
　何故顔子聞一止能知十
所以須徧求者參㑹交徹然後該貫顔子聞一知十以
其資材言也
　遺書云於物上理㑹也得不理㑹也得注云且須於
　學上格物不知如何是學上格物
物不外理理不移物故曰理㑹也得不理㑹也得學上
格物凡有體段形象可見可言者皆物也
　
　
　
　
　
　
　
　
　東萊别集卷十六
欽定四庫全書
　東萊外集卷一　　　　　宋　吕祖謙　撰
　　策問
問名正言順大義之所以立也内修外攘大業之所以
成也表大義於天下一日而白至於經綸大業則内外
先後未嘗無其序焉劉石俶擾神州陸沈繇晉氏以來
明君哲輔慨然有志於中原者史不絶紀庾亮之將鎮
石城也郗鑒以為資用未備不可大舉禇裒之徑赴彭
城也蔡謨憂其經營分表疲民以逞商浩之復謀再舉
也王羲之謂雖有可喜之㑹而所憂乃重於所喜是三
者迄無成績終不能出旁觀者之所料意者名不正耶
言不順耶抑亦先後陵節而戾經綸之序耶温之枋頭
安之步丘裕之長安幾成而敗既濟而覆追數其過葢
必有所在下至到彦之檀道濟王元謨沈慶之之流雖
長短多寡之算不足煩前籌之箸然尚論古昔者亦不
得而廢也孱儒腐生玩嵗愒日者固不可與論恢復之
略鳴劒抵掌志吞狼居之北莫不壯其快然横挑强敵
敗人事者又未必非此曹居兩者之間而咨至當之論
將何施而可
問方鎮在唐與國迭為升降葢其始列鎮於邊置將以
統之至永徽而始有節度之名至景雲而始有節(闕/)
　　于開元文武迭用不久任不兼領不遥授尾大不
掉之患尚未見於天下自天寶分置十道節度馴致漁
陽之變議者固追咎林甫之任蕃將然武徳以來邊陲
戍守城鎮守捉小大相維餘百年而無變者其制要當
深考而十道之分鎮輿地封略要必有失形格勢禁之
宜者無徒曰禄山非池中物而已也安史既平而藩鎮
之禍方始雖僕固懐恩養冦以自封然此大事也子儀
光弼軰曾無一言乎建中之元威令幾振其所以失田
悦於孤窮之中者釁端果安在而羣叛相仍同時有四
王一帝之僣又誰致之也奉天息兵之詔始返都邑遽
欲食言陸敬輿葢懇懇言之汴水之變嵗月未幾耳乃
選懦姑息而又煩敬輿之諫人心勇怯何其不同也憲
宗以英武起衰弊元年平夏末年平山東謀畫攻戰之
詳皆當條舉其間如淮蔡一役宿兵數年劒門之險則
不如闢長江之阻則不如錡彼易而此難其故何也河
朔再失議者每恨蕭俛軰不用劉總之策藉令盡如其
策所制者盧龍一道而已王庭湊史憲誠相挻而起又
將何以禦之耶督師于外者亦前日平淮蔡之裴度也
師老財弊終於講解何前智而今愚邪澤潞之役李徳
裕許河朔世襲以安其心此權一時之宜可也使徳裕
而久得政長守此言根盤絡連何以為國若異時有所
更置彼將執右劵以責我矣徳裕之智豈不慮此葢必
有説存焉自大中以下則既無譏矣我藝祖之興天造
神斷丕變區夏一時藩臣如符彦師向拱王景十數軰
皆前代倔强難制者奔走聽命無敢後先至於太平興
國之初支郡遂罷而諸鎮皆歸於環衛矣兩朝開闢之
大略圖回之宻機經畫錯綜之本末先後願因論唐深
究其所以然
問晉氏之東衣冠人物蔚然萃於一時清標勝致觴詠
談賞無益於治亂之數者皆置不論獨取其闗盛衰者
與諸君論之王茂洪芟草萊立社稷號為江左夷吾而
坐視處仲之驁悖弗慮弗圖及再經蘇峻之釁可以懲
矣乃尚持遵養時晦之論何耶庾元規以元舅同國休
戚顧專方面之威自外制内使居中者不忍則將何以
繼之溫太真再造王室焯乎不可揜然辭京尹詆錢鳳
正歟譎歟陶士衡屏翰武昌議者方之孔明孟徳彼折
翼刺指之傳信乎否也戴若思號名士河南之行量能
推賢之義安在商深源係蒼生望至為元子所發咄咄
書空迄不能有所為何其衰耶劉真長一時名流皆推
下之試迹其實禆國益民者有幾卞志正甘受瓦石之
譏當其嵗寒視諸公何如也且車騎避權徇國其與謝
安石未知其孰先孰後曾謂料將揣敵反出郗嘉賔下
耶興公羲之自放丘壑若不預世故者遷都之諫道勝
之論何其切於事情也觀其所由視其所以葢必有定
論盍枚數而著于篇
問天子六卿諸侯三卿體統相承所以綱維天下之治
也自伯禹作司空一見於虞之書而六事之咨再見於
甘之誓孟津牧野周之正朔將班矣猶曰司徒司馬司
空不敢有加焉是制也葢虞夏以來共之約之為百豐
之為二百張之為三百六十是特緝其目疏其流而於
大節則未之或改也四代官制至周官而備立政之作
反復致意於常伯常任準人求於天地四時之官漫不
知其何職𤨏𤨏如擕僕綴衣阪尹之屬則亦缺焉周官
成於周公之手而立政亦公親筆也公自立之而自二
三之何耶三公下兼六卿諸侯亦或入為之在宣王詩
王命卿士太師皇父是皇父與太師兼卿士矣則未知
於六卿果何居也東遷之後虢鄭皆嘗為之(闕/)
父子世為周司徒(闕/)指卿士為司徒也邪十月之交既
舉卿士矣繼之曰番維司徒是兩官也六卿倡九牧清
其原於上列國之三卿受其委於下教化政事之倡固
有和之者矣餘三職其誰受之先儒論傅其伍以三卿
之屬大夫兼太宰司寇之事就如其説曾謂為國以禮
常伯之職乃不能以一大夫兼之耶夏父弗忌為魯宗
伯見於左氏則先儒之説又未可信矣羽父求太宰臧
氏為司寇使六官果卿之屬大夫則翬也必不降心求
之而臧孫之聘㑹春秋所書曷為例於三家無所輕重
邪借曰東遷之後諸侯廢置自如傳載孔子以司冦相
魯名不正則言不順命官非先王之故孔子肯安之邪
宋襄公泓之戰大司馬諫司馬子魚復諫同時而二司
馬何也晉士蒍為大司空則既與聞國政矣文襄之後
司空司馬不得列於卿而參於輿帥候正之間其軒輊
何意也太師太傅天子三公晉既僣有之而趙宣子成
晉國之政乃授太傅陽子太師賈佗行焉其班爵亦少
卑矣漢氏中葉取諸侯三卿之名而位之三公抑又何
所祖述也至諸侯王國則置傅相中尉皆二千石而命
於天朝豈三卿之苖裔邪官師之升降治道之開塞係
焉盍相與求其説
問至治無象至亂亦無象治與未治實相逺而形相近
者也葢文景無可書之事而中世之君亦無可書之惡
房杜無可載之功而具員之相亦無可載之過果何道
而辯之耶寛大似踈闊簡易似縱弛安静似緘黙函覆
似冗濫優㳺似怠荒精審似猶豫見其似而不得其真
則其害有不勝言者矣畏其似而併棄其真則其害亦
有不勝言者此論治體者所當辯之於早者也差之毫
釐固將以可憂為可喜以可戒為可師非是錯處而美
惡易位矣故願與諸君論之
問學之不講聖人之所憂也講學烏乎始當自孔孟之
門始孔孟之所講葢嘗闚其略矣聞之與達也政之與
事也性習之近逺也禮樂之先後也聖智之終始也仁
義之内外也毫釐之際未嘗不精言而明辯之反復紬
繹則猶有未判然者四十五十而無聞夫子前日方以
厲後學及對子張之問遽奪聞而與達夫子亦言乎政
事之判舉其端而未嘗言其委定哀之間誅賞號令具
載於春秋試取而枚數之抑孰為政孰為事也習之相
逺不待訓詁而可知性而曰相近其於一本同源之㫖
果無可致思者耶質勝文者野也文質彬彬者君子也
夫子舍其全而從其偏或曰將反周之文而用夏之忠
是耶非耶譬之金玉則智始而聖終譬之巧力則聖至
而智中此一章耳以智為尚則害前説以聖為尚則害
後説抑猶有並行而不相悖之論乎否也告子義外之
説其與義以方外奚辨孟子置仁内而不言或者告子
既知仁耶則未有知仁而不知義也彼長而我長之彼
白而我白之斯言也葢堅白同異之祖孟子累章辯析
歴舉玉雪羽馬人五白之説借其矛而伐之而其技窮
名物之同異可得而考乎夫精義所以致用要必章條
部區洞達通貫然後可以言學其毋以物色牝牡不知
為解
問周公作君奭之篇歴數成湯至于文武厖臣碩輔功
烈之盛以勉召公夫立乎成王之世而望商周之間元
老所傳耳目所接宜其無毫釐之不盡也然高宗舉傅
説於版築之中置諸丞弼三篇之書光明閎肆葢所謂
明良千載之遇而周公獨曰在武丁時則有若甘盤率
惟兹有陳没傅説之名而不稱何耶維師尚父佑文武
以興周詩之所歌孟子之所稱六韜之所載諸子百家
之所述不可誣也而周公論昭文王昭武王之臣徧舉
虢叔散宜生泰顛南宫括之屬而不列太公於其間抑
又何也聖人之言抑揚去取為有深意周公豈欺我哉
問兵食大政也以水佐攻者彊以水佐耕者豐葢水者
兵食之司命而江淮者抑又水之居也疏而為川匯而
為陂屏而為坊堙而為埭竒正出焉勝負判焉穰歉權
焉列於史牒者遽數之不能終其物試簡其二三策論
之呉子夫差城䢴溝通江淮此自南通北之道也考其
地形所謂射陽湖所謂末口所謂廣陵韓江流之源委
勢之高下名之遷易論進取者皆不可不稽魏文帝以
舟師自譙循渦入淮寒冰舟不得入江此自北通南之
道也考其地形所謂精湖所謂廣陵故城何所經歴何
所通滯何所開遏論守禦者皆不可不察芍陂之田曹
氏故迹也墾闢之略瀦蓄之方彊畎之數可得而講乎
濡湏之塢孫氏重地也城之南北岸之東西洲之中外
可得而論乎齊垣崇祖之守夀陽欲堰淝水以自固議
者以自有淝水未嘗堰難之崇祖不顧終以取勝梁武
帝堰淮水以灌夀陽浮山之役功力視崇祖不啻百倍
也魏人謂終當自壞未幾竟如所料夀陽一地在齊可
堰在梁則不可堰料於前者拙料於後者工豈天時不
齊而地利有改耶抑主客殊勢而攻守異便耶跨江被
淮堰埭相望雞鳴召伯西陵柳浦之屬其興其廢𤨏𤨏
葢無足議若海陵之堰則范文正公之所參(闕/)近而可
攷者也其堤隠然首尾百五十里興創之嵗月議論之
異同版築之䂓畫灌溉之廣狹葢略可見舉一以例百
亦治水學者之經始也具以質言無為虚論
問闢邪説正人心孟軻氏所以承三聖也自春秋之世
異端寖出至於戰國極矣稷下之盛自名其家者蠭起
孟子獨與楊墨辯夫豈餘子瑣瑣不足數耶申商刑名
之學行於秦老莊虚無之説放於晉勝廣淵勒之際生
民之類幾盡使楊墨得志其禍亦何以加此孟子置之
若不聞者意安在乎均之為異端也墨氏兼愛施猶及
人楊氏為我意專私已朱葢尤下於翟孟子乃謂逃墨
必歸於楊逃楊必歸於儒反近楊而逺墨何也當是時
嘗親與夷之辨矣指泚顙之端何以遽能使之憮然自
失然彼夷之所謂施由親始視伊尹立愛惟親之論抑
何異乎後之儒者有言楊墨塞路孟子辭而闢之然後
廓如也東西都間儒墨並稱時出於名士之口唐韓愈
乃推尊孟子功不在禹下而孔墨相為用猶自筆之書
安在其為廓如也此猶可也史遷謂孟子獵儒墨之遺
文遷固非知孟子者然何以得此聲於後世耶老莊末
流合吐納符覡丹石衆技為一區其參錯殽雜之由豈
無可攷而身毒之釋則晚出於永平之後者也厥今楊
墨之害既息釋老之徒方張説者或謂釋近墨老近楊
嘗試祖孟子之遺説而闢之果能折其鋒耶抑猶未也
諸公長者之論有曰修其本而末自勝所謂修者科條
次第政當講也有曰以予觀於儒釋事事是句句合然
而不同所謂不同者毫釐之際政當辨也有曰道與吾
道同教與吾教異道與教又若之何而區别之也至若
傅奕之排釋氏則謂中國(闕/)夫模象莊老以文飾之信
如是説則二氏本一家耳試併論之
問漢監秦弊弛挾書律六籍次第列於學官大都小邑
師生講肄弦歌之聲四聞然論者既以發策決科之學
目之葢嘗觀夏侯勝黄霸皆坐議廟樂繫獄霸既在縲
紲乃欲從勝受經勝辭以罪死霸曰朝聞道夕死可矣
吁當是時霸豈有䇿之可發科之可決乎身被重劾旦
暮即刑猶汲汲欲有所聞吾不知所聞者復何事也勝
竒其意遂授以經繫再更冬講論不息勝之所授果霸
始所欲聞者歟抑猶未也小用之則出治潁川大用之
則相宣帝名蹟振耀一時意者尊所聞之效歟諸君與
勝易地而居承霸之問將何以授之
問年之貴於天下也久矣五帝憲三王乞言養老之典
紀於書傳形於聲詩洋洋乎盈耳計算見効至於頒白
者不負戴於道路何其盛也周室之東是禮浸廢尚齒
敬老之義浸不復聞以洙泗之間親被聖人之化仲尼
尚有魯道衰之嘆況非禮義之邦耶然仲尼親發是嘆
而杖叩原壤之脛與夫四十五十無聞之言若與此意
大不相似聖人之抑揚操縱未必無説也以東漢後周
屢舉養老之禮而桓榮于謹之徒終不能示天下以孝
弟之義彼西都之孝文未嘗恢授杖執醬之鴻儀而習
俗敦厚耆耋黄耉懽然嬉戲殆若童稚意者是禮之興
初無益人之國耶信如是則書傳聲詩之所以稱果何
謂也盍深求其説
問古之制邦用者量入以為出約於出而豐於入固非
治世之事其入至一二而其出不啻倍蓰十百則亦理
之所無也成周畫千里之畿以地計賦所入固有彛矣
按其所出之目錯見六職未易條舉其體大用鉅三焉
祭祀也賓客也官師輿𨽻之奉供也一嵗之祭槱燎貍
沈疈辜肆獻並列交作取天官之屬舍其卿士大夫府
史胥吏之徒猶三千六百有竒以一例六殆踰數萬千
里之入抑何以贍之至於賓客之費則尤不可以理推
者邦中之賦以待賓客郊甸縣稍闗市山澤之征皆不
與焉先儒謂其賦二十而一地最狹而賦最輕入之鮮
者莫若此也及按賓客之籍侯服嵗一見甸服二嵗一
見以至於男於采於衛於要至疎且逺者也大抵六嵗
畧徧焉推掌客所載等之王國置其公侯伯禮之重者
姑以子男論置其饔飱餼物之重者姑以禾米論其一
見也出入三積其一積也米三十車車為米二十四斛
禾三十車車為禾三十束成周撫封葢千有八百國輻
湊麕至嘗試均之於六嵗嵗以三百子男國計之為斛
者六十四萬有竒為束者八十一萬上之為公侯伯加
之為飱饔餼費固不可勝計以區區邦中二十取一之
賦待之是納升勺之水而泄之以尾閭也然未聞以不
足為慮可不深求其故耶漢氏度官用以賦民文帝除
民田租景帝三十税一山海舟車之利皆未領於縣官
所入不既鮮矣乎方是時京師南北軍之屯皆仰給大
農而吏禄之差三公月三百五十斛中二千石月百八
十斛二千石月百二十斛下至百石吏猶月十六斛自
佐史至丞相具員凡十三萬二百八十有五月之所廪
葢踰百萬斛此猶經費之有秩者也匈奴間嵗盜邊陳
武之出卒十萬張武之出車千乗騎十萬呉楚七國之
叛至發三十六將軍天下之震動如此其他廵幸之役
禱祠之費束帛之賜不為無事抑安所取此計臣不以
闕告既甚可疑而都内貫朽太倉粟腐復大可疑在周
疑不足者也而不聞其不足在漢非有餘者乃至於有
餘求其説而不得盍推其本末源流以對
問風俗之變國勢之隆替寓焉昔者夏商周迭王忠質
文之推移在聖門則有成説而齊魯之先公亦前卜後
世之弊於報政之初觀人之國者葢必於此焉占之漢
高帝徒歩撥天下之亂其恢廓大度寛仁長者固將以
洗秦人鍥薄苛刻之風再傳文景醇厚之治有加於初
而誶語併倨之陋習尚錯見於流涕太息之疏元狩之
君網宻刑嚴翼以巧詆深刻之吏風俗宜益趨於弊矣
而文物並興金聲玉振意者整齊風俗果在彼而不在
此耶孝宣中興厲精總核凛不可犯黄龍五鳳之間雖
技巧工匠亦咸精其能前日醇厚之風一變於剛明肅
給之政威靈所被猶將十世頼之子元孫成乃以萎弱
失其柄何耶東漢自周黨嚴光之召清風高節震耀四
海馴至末流甘陵之釁魚貫就戮迄無補於勝敗之數
豈建武敦崇奬勵者固欲其至此耶其後建安七子風
流醖藉談笑閒雅視李杜諸公行行自表者韋弦有問
矣㢮張舒卷果協於時而適於義耶嗚呼漢有天下餘
四百年風俗屢變終莫能定於一豈亦天下之勢自有
相激而不可知歟其亦可以長守而後世不能舉偏補
弊而莫之守也願聞其説
問嵗之有上下天地消息盈虚之理也以三十年之通
制國用論則甚正而不能紓旦夕之憂臯夔稷契易地
而立漢唐之朝制作未及定培養未及成急民之病要
當自有方略必不闊視而坐談九年之蓄也平糴歛散
之法後之作者將有取焉見其出於管仲李悝望其名
而遽少之非識時務實者也漢耿夀昌言於宣帝請名
義倉曰常平使榖賤増價而糴貴則减價而糶葢有意
售管李之遺業矣蕭望之争議容可諉以儒者不通世
務至元帝卒罷之望之之言果酬似未可以書生少之
也東都興是倉劉般以為外名利民内實侵刻明帝却
其議而立之或者有所獨見非般所能與乎魏晉以降
廢興不常豈無所以然者永明擬常平之制出上庫諸
郡錢數千萬市其糴按其目不徒曰米粟而布帛絲蠟
之屬皆在焉是果夀昌之舊乎其意且何所屬也隋開
皇中置倉備水旱轉相灌注若衛之黎陽華之廣通洛
之河陽而陜之倉獨名以常平豈歛散之制專行於陜
而不行於他郡乎是可疑也常平市糴之本在𤣥宗時
取諸客户在徳宗時取諸茶漆在憲宗時取諸地税在
文宗時取諸回易自唐而上不知於何取之猶有可攷
乎否也開兀修常平法淮浙劒南諸道以下濕不堪貯
積討論貯儲之方益精而地氣不能病也其策可得而
講乎國朝自淳化舉常平之政而嘉祐中下廣惠之制
利益博法益詳矣熈寜改制出使者時歛散一時在廷
之議具存因革損益之宜不可不三復也建炎紹興以
來詔令為常平而下者相踵使名雖仍舊貫而參繹潤
色則非二二條矣亦可得而悉數乎盍博考折𠂻以佐
計司之餘議
問酒有𣙜非古也妹土之誥萍氏之譏文帝之詔皆害
之懲而匪利之奪也在漢中葉漁民財而奉邊費(闕/)
　
　
　
　
　
　
　
　
　
　
　
　
　
　
　東萊外集卷一
欽定四庫全書
　東萊外集卷二　　　　　宋　吕祖謙　撰
　　䇿問
問統大道之傳者萬世所共宗也為子為孫言其父祖
之譜牒昭舛穆訛則必得不克負荷之誚以學者自名
而吾道之譜牒闕然不講陋孰甚焉故願與諸君訂之
昔仲尼嘗有言曰文王既没文不在兹乎苟斷自文王
之後嗣以仲尼則置武王周公於何地不然仲尼之言
果何謂也孟軻氏七篇之終自堯舜訖於仲尼上承下
授罔不咸備其論仲尼則終之無有乎爾若顔淵曽參
得道之傳皆遺落弗載曽不得與萊朱散宜生伍抑又
何歟韓愈氏原道之篇謂軻死不得其傳用法嚴矣至
答張籍書又謂己之道乃夫子孟軻揚雄所傳之道何
遴於前而寛於後耶文武之道同伏羲置是皆不同歟
舜文若合符節置是皆不合歟泝而上之則尊盧狶韋
大庭栗陸之道果何自而究其始㳂而下之則田駢宋
鈃惠施鄒衍之屬果何自而叛其宗系其緒而釃其流
吾儒責也其詳著於篇
問昔之為兵者有所恃甲兵者兵之最末者也昔舜命
征苖之師而七旬之格知敷徳之可恃也文舉崇墉之
伐而因壘之降知修教之可恃也然則帝王之兵本末
不偏為世不得已興師之正律也否則雖臧而凶不可
不戒也春秋之世兵師相校帝王遺意間有識者摭而
論之葢不一矣有為君謀去羣公子者其謀慘矣而論
戰則取於禮樂慈愛有用列國之君於其社者其事虐
矣而為戰則留意於重傷二毛何見此而遺彼耶齊之
九合之功成於楚服而誇師之言屈完得以折之晉之
九合之功成於鄭服而偏師之不戒秦師得以敗之何
難成而易虧耶荀林父邲戰欲還之意善矣一動於獻
子之言遂濟河楚敖却伍參之請善矣一懼於楚王之
入遂出陳寧始非而終是耶桑隧之役欒武子不欲戰
藹然仁厚之氣至伐鄭之議不可當吾世而失諸侯實
出其口圍皷之役荀呉不受降毅然忠正之意至東陽
之略使師偽糴而襲皷滅之實尸其謀何前順而後戾
耶是數者皆疑而未得其説試求其所以
問光武身濟大業沈幾先物其戰勝攻取葢不待論然
其間固有欲失而偶得將敗而幸成者兵家所不可不
講也赤眉之未入長安或獻水攻之䇿謂百萬衆可魚
光武不答獻䇿者去而立王郎邯鄲之變光武幾不免
其身而赤眉亦遂塗炭三輔矣一不答而興二患豈光
武真撫機而失或者有深於此者而後世未之見也荆
門伐蜀之師光武固謂大司馬不曉水戰一由征南公
為重然岑彭尋斃於刺客成都之平呉漢實始終之無
乃所倚非所倚耶謂光武不能明見萬里外則料呉漢
廣都之還何其神也其得其失要必有定論請辨其所
以然
問器久必弊數久必差固也古人謂三百年斗厯改憲
是厯之改必三百年之間可也歴觀前世莫有及者何
其改之數也漢之厯四變而太初最宻不百餘年而差
矣人皆歸咎於當去餘分而不去矣四分減之而非乾
象增之而亦非何也抑有可言者太初之造馬遷實職
之今以其書大餘小餘計之則古厯也非太初也何自
矛盾耶唐厯十三變而大衍最宻不半太初之年而差
矣人皆歸咎於日法之不分矣而繼大衍者惟擬圖寫
分而不能易者又何也抑有可言者大衍之法後不能
易而王樸則斬然自立一家雖失廹急而不緩亦難矣
其源流誰自且厯之起起於斗度而踈宻多寡率皆不
齊冬至之日厯之所生也或以為在斗或以為在建或
以為在牽牛或以為在女須何耶厯之差差於日食而
晉唐之間凡日之有食若聚訟然訖無中者則晦朔之
間朓朒之徴孰從而正哉國朝之厯十餘變矣邇者復
以差聞今厯雖成而主上以授時在璣衡為先務猶懼
有闕命侍臣復驗之甚盛舉也葢聞仁宗時以其歴而
較之麟徳厯大分餘者三十有竒小分餘者七十有竒
今日之厯將縮之將衍之邪諸君其推之以易證之以
律明之以春秋而裁之以天地古今日厯之本此非星
翁厯官事也毋泛毋略
問天下固有共指為兩物而(闕/)　　　與文之與武也
吏之與儒也材之與徳也利之與義也章甫鶡弁相遇
於塗目若不相見者(闕/)人墨客僅能勝甲胄剽韜略之
數語則史冊夸大以為異事或目以文武兼備或目以
文武大略其難全葢如此黠吏生死案牘間視司空城
旦書為何等物而書生之從吏者例皆迂闊遲頓如宋
梟之孝經蘇威之五教人至於今笑之自材與徳區為
二塗坐鎮雅俗之士時君不責以職業至於所期以共
功名者則惟泛駕跅跎之材是取義利之分舊矣金糓
之計清介者視之若將凂焉以貨殖自許者下比商賈
所謂義之一字適足以資其嘲誚而已學士大夫之相
詆其論具存至今可覆也是四者果判然不相通耶則
夾谷之會文事武備似不可分為兩學優則仕仕優則
學亦互為終始而無間也傳載十六相之才若宣慈惠
和之類乃世之所謂徳利物和義列於十翼未聞其不
可並立也果相通耶則降秦漢以來千餘祀暌絶而不
合者其必有間隔之地矣此固學者之所當講也主上
紹休聖緒緝熈光明人苟可用無間文武事有可委無
間吏儒混才徳貫義利以起振古無前之盛治千載之
所未合者將合於今日矣諸生際盛時沐鴻化其可黙
而無言乎願仰質諸經俯證諸史昔何為而合後何為
而分昔何為而一後何為而兩悉條於篇以窺所學
問因天下之勢而順成之則易反天下之勢而逆成之
則難外之不如内也逺之不如近也踈之不如親也勢
也汲黯之直蕭望之之忠豈耆進急利者哉以淮陽則
薄以馮翊則辭彼固謂拾遺補闕忠臣之至願有歛大
惠施一州者亦君子之所甚惜也况下黯與望之數十
等耶其咨嗟景仰之行而願為之執鞭者殆未可厚非
也為治者將因天下之勢而順成之則皆競内而避外
榮近而辱逺希親而棄踈芒芒禹迹孰綱之而孰維之
耶將反天下之勢而逆持之使視郡國如朝廷視要荒
如畿甸是倒江河而行之山也難矣哉國家制治審勢
權衡輕重未嘗或偏廼者詔非嘗歴部刺史郡守者毋
得除即有司奉行浸不如初詔於是申前制而風在列
徳至渥也然士狃於天下之常勢夫豈一朝一夕所能
回哉驅之必有術倡之必有始勸懲之必有具是皆今
日之所當先講者也肇唐虞而訖五代本末輕重載於
史牒者尚多有之其咸著於篇以佐朝論
問夫子祖述堯舜憲章文武萃百聖致治之法而著之
六經成而不試付其責於後人以俟其驗至於今葢千
有餘年矣世之儒者亦嘗以六經之學而竊見之於用
如以禹貢行河如以春秋斷獄如以三百五篇諫噫六
經之用果止於是歟六經之用果止於是則儒者之責
何其易塞也六經所載者堯舜禹湯文武未備之法用
六經者當有堯舜禹湯文武未用之效彼章句小生斐
然狂簡者曾何足為六經輕重耶是自夫子既成六經
之後尚為未試之書也試六經之未試使異端惡黨不
敢指夫子之述作為虚言非儒者責耶伋之於魯軻之
於齊梁抱遺經而不試識者不責二子而歸責於時今
諸君幸生明昌之朝前無阻後無繫將何以辭其責
問仲尼設教於洙泗之間三千之徒惟顔子為好學顔
子之學夫子也歩亦歩趨亦趨終日不違於聖人之言
無所不説葢師者人之模範也苟非無一之不類則未
足為肖也及攷夫子之教羣弟子則異於是其使漆雕
開仕對以吾斯之未能信則説其論乗桴浮於海從我
者其由與子路聞之喜則曰由也好勇過我無所取材
夫漆雕開拒夫子之言是與夫子異者也乃反進之子
路喜夫子之言是與夫子同者也乃反貶之夫子之與
羣弟子不欲其同也如此則顔子之歩趨語黙無所不
同又何為而深取之耶聖人之教坯冶一陶不為賢者
而增不為愚者而損今顔子則以同見取羣弟子則以
同見棄豈聖人之心誠有厚薄於其間耶願明辨之
問先天下而勞者聖人之求賢也後天下而逸者聖人
之任賢也側席之勞所以兆垂衣之逸垂衣之逸所以
償側席之勞始而不勞斯謂怠終而不逸斯謂煩漢宣
帝相丙魏將事趙牧龔黄小大奔走咸奏厥功固可收
視聽於穆清之上矣顧乃厲精為治齊居决事皇皇然
日不暇給夫豈數子者不足以代帝之勞耶抑帝未知
人君之體而與下爭職耶貞觀之盛烝髦並興于陪于
輔于蕃于宣于省于寺于臺于閣藹然鬱然於斯為盛
而太宗猶謂思天下事丙夜不安枕又以兼行將相自
許人才滿朝而不足解太宗之憂公卿之耻也名為將
名為相太宗乃奪其事而自行之置房杜英衛軰何地
耶漢唐之君臣君子葢交譏之然尚有可諉者曰不知
道以文王之聖翼以八虞四友之賢而自朝至于日中
昃不遑暇食其勞視宣帝太宗有加焉此後世口不敢
非而心未免疑者也不對姚崇即吏之奏明皇猶能之
曾謂文王不如明皇乎舜文若合符節舜垂拱視天民
之阜文王之勤乃如是是何勞逸之殊也主上紹履慶
基閎濟大業昧爽不顯聽納忘倦天下咸知臨政之勤
明揚公舉小大並進天下咸知得人之盛躬求賢之勞
而不享任人之逸意者五帝其臣莫及不得已而親事
於法宫歟將如光武自樂此而不為疲歟無亦兹文王
之憂勤有非後世所能概者歟其研精覃思上探(闕/)聖
(闕/)　與前世政治之勞逸人才之衆寡條陳縷數以觀
攷古驗今之學
問學不可躐等盈科而進成章而達未有陵節雜施而
能成者也葢孔子十有五而志於學至於七十而後從
心所欲不踰矩其難如此而學記之所載一年視離經
辨志三年視敬業樂羣至九年知類通達謂之大成大
成孔子之所集也孔子天縱將聖尚必自十五至七十
然後極其至學者乃欲以九年之速而配夫子一世之
所就何其敏耶洒掃應對子游以為末子夏復以先傳
後倦譬之其本其末其先其後要必有所在矣其索言
之以紓所學
問言不易立亦不易知賢者之言人皆以為是也安知
其無一非愚者之言人皆以為非也安知其無一是置
其人而論其理固有持愚者之説而易賢者之論矣是
非賤賢而貴愚葢捨非而從是也言固不可以賢愚定
其亦不可以聖賢定乎非然也聖人者羣言之所折𠂻
也理之會道之極物之原確乎其不可易者也安得反
以賢人之言而疑聖言之妙哉昔者嘗叅觀自古聖賢
之論有不釋於心者正其誼而不謀其利觀仲舒之言
則義利不可並也而文言則曰義者利之和將從仲舒
乎從孔子乎縣官當食租衣税觀卜式之言則租税之
外不可取也而周官則曰以國服為之息將從卜式乎
從周公乎什一行而頌聲作固傳春秋者之言而縣都
十二漆林二十有五者經之所載也以傳廢經可乎闗
譏而不征固孟軻氏之言而凡貨不出於闗舉其貨罰
其人者亦經之所載也以子廢經可乎均輸者前史之
所惡虞書何以有懋遷之言羨餘者君子之所譏宰夫
何以有長財之賞嗚呼儒者所恃以勝功利之説者執
聖人之經也兹前數條反若為小人地者豈經㫖奥微
而學者莫之察歟抑猶有近似可乗而彼得藉其口歟
其深思而明辨之
問夫子以一貫授曾子而曾子以忠恕語門人是固聖
學之大原也子思氏親出曾子之門而其言乃曰忠恕
違道不逺師生之論若不相似然其説果安在耶子貢
亦夫子告以一貫者至答終身行之之問則蔽以恕之
一言而忠不與焉其去取殆必有謂孟軻氏願學孔子
而系曾子子思之正傳其論自反則釋恕而言忠其論
求仁則釋忠而言恕忠恕果二道耶果可析而言之也
凡此皆深疑而未喻者盍明以告我
問治有統政有樞出天下之治者其統也運天下之治
者其樞也成周之隆薄海内外為國千有七百事之接
於王室者博矣而周典所載綱之以六官之職至於千
七百國之品章憲令曾不少概見焉統端於内治達於
外樞運於上政行於下此聖人所以好要而百事詳也
變周者秦因秦者漢墮六官而為九卿太常鴻臚大農
典官之名雜然並列分曹析府無復所謂統與樞者而
郡國之間亦不至無所禀承其治效政績居季世之中
號為優焉意者建官之本指固在實而不在名歟抑漢
家自有制度不必襲成周之(闕/)歟宇文氏之興鋭欲復
古盡還六官之舊大誥之作凛乎得成王訓廸之意稽
其所終非特不足自附於成周廹視漢世相去猶不知
其幾千百里據其統而治不應執其樞而政不孚此皆
前古之滯論也國家合天下之庶務而總之六部系逺
於近納繁於簡歸末於本制官之意度越百代而上與
周並肆我主上厲精為治在位在服洗手奉職精白以
承休徳乃者議臣欲條陳六部之弊以謂反不若州縣
之詳宻殆謬乎正本澄源之義明詔飭厲長貳治其怠
而開其新徳至渥也葢嘗竊取議臣所陳之弊尊印韍
固足以杜欺偽彼之竊印而不問者獨何歟嚴幾察固
足以柅吏姦彼(闕/)　史之禁而聽其出入者又何歟杜
請謁固足以(闕/)奔競彼門雖如市而心則如水者亦可
限之於一律歟此皆當今之疑議也逺决前古之滯論
近判當今之疑議勿冗勿併勿迂勿陋悉著於篇以觀
諸君通達國體之學
問合天下之財以贍天下之用開闢歛散弛張予奪國
家之大權也舜禹相與酬酢懋遷有無之語雜出於都
俞之間未嘗以利自嫌孰謂財貨不當出儒者之口邪
必曰縣官當食租衣税置此而求其説皆先王所大禁
此殆非通治體識時務之言也厥今醝茗之利至與糓
粟中分通都大邑𣙜酤所入嵗計輙累數萬至於制萬
貨之低昻而一其操柄者亦曰有刀布以權之耳是四
者實邦計之大本自鹽筴弛玩而病其一茶商厎滯而
病其二私酤陵奪而病其三最病者刀布單竭乍銅乍
楮雖主計者亦不能自定其説吁亦極矣滌其源疏其
流本末並舉公私兼濟在吾儒豈無術奚必問諸羊僅
异鏄軰然後可耶主上萬機之暇親御大農之籍均調
齊一儲神國計惟是四者之弊或未免上勤宵旰之憂
凡名為士者在朝當盡其力在野當獻其謀是非諸君
當講耶敢問海王之篇牢盆之法􁘸趾之刑散鹽盬鹽
飴鹽形鹽之品可酌而用者有幾乃若三等之酤三犯
之約税茶徙茶剰茶之令其得失果如何也酒酤之𣙜
古無有天漢始元之後㳂革多矣得失利病可考歟不
可考歟古今議論之衆者錢幣其尤也賈誼貢禹馬援
張林之説豈無可資於時者邪雖然此猶前世之載也
相天時因地利叅稽累朝之典章考卜五方之風俗問
諸工賈訪諸閭閻質諸田野要必有確然至當之䇿為
今日獻其毋以思不出位為解
問孔門之論聖與仁雖夫子有所不敢居其道至大固
非它人之所能與也而周公之制周禮列仁聖於智義
中和之間並舉以教人而無所輕重夫子猶不敢以此
自居而周公乃以此待天下之學者周孔豈二道邪子
貢問博施濟衆而孔子對以何事於仁必也聖乎是仁
與聖果有優劣耶仁之一字號為夫子所罕言然其立
言其答問及於仁者不可縷數安在其為罕言耶至於
聖初非夫子之所罕言而載於論語反不若言仁之多
抑又何也夫子許伯夷以仁止目之以賢孟子許伯夷
以仁遽目之以聖其説復安在耶此皆疑而未喻者願
明以告我
　
　
　
　
　
　
　東萊外集卷二
欽定四庫全書
　東萊外集卷三　　　　　宋　吕祖謙　撰
　　宏詞進卷
　　隆興元年
　　　　建雄軍節度使知潭州荆湖南路安撫使除
　　　　檢校少保寧逺軍節度使殿前副都指揮使
　　　　制
文昌六府具嚴上將之威太微四門首列西藩之衛朕
憲章乾象祗䕶帝居疇咨帥閫之良參總殿巖之旅通
班左棘易鎮名都亶孚賛冊之辭用諗庶工之聽具官
機謀明決氣槩沉雄營平奏章實立功而立論好畤經
武亦能畫而能兵躐勇爵以擁旄峻戎容而絶席剖符
作誓夙高帶礪之盟御衆牧人克壯襟喉之勢閱於最
籍錫以命書登是南邦既頼蕃宣之略越在内服曷如
拱扈之親是用釋方伯連率之封貳信臣精卒之柄眎
多儀於夏篆訓諸御於章溝梐枑再重飭帷宫而陪法
駕周廬千列警蘭錡而肅宸闈上霍邑之旄麾出嘉川
之節鉞併蕃徽數用鬯顯庸於戲專面正朝坐制中權
之勁折衝厭難奚勞外侮之攘益厲雄圖毋忘丕訓
　　　　皇叔集慶軍承宣使除保大軍節度使知大
　　　　宗正事封東平郡王制
周建國以親諸侯用侈宗盟之慶漢置官而序九族是
司屬籍之蕃睠時叔父之賢首我内朝之望博稽輿誦
董正皇支升之上將之壇賜以鉅邦之履飭宣丕號申
詔治庭具官樂易而不流溫恭而有守河間學古入對
三雍之宫沛獻好文爰作五經之論裔襲神明之胄地
依日月之華大路大旂傳鼎彛於故府法言法服蹈規
矩於先王曏疇進律之文顯陟承流之任徳齒參劭魁
然祭酒之尊名實兩崇展矣戚藩之冠載念齊家之要
必嚴糾族之權示以褒儀屬兹肅艾是用繇譙城之留
務總鄜畤之成師踐辟疆之班聯式彰清静胙憲王之
封域用答勤勞合集寵光布章物采於戲問雞鳴之寢
朕方形立愛之風誦麟趾之詩爾尚輯惇宗之典若梓
材之來兄弟若葛藟之芘本根其追配於前人亦有辭
於永世
　　　　龍圖閣直學士除禮部尚書誥
三后成功首伯夷之降典六卿分職列宗伯之佐王朕
詳延鴻博之流共輯禮文之事孰從折𠂻必頼耆明具
官秉心塞淵養氣剛大蚤奮迹於畯軌晚蜚聲於顯途
聖域策勲著玉杯竹林之屬詞林發藻紬石室金匱之
書徧儀禁路之華寓直河圖之邃肆討論於墜緖資訂
正於宿儒進長春官式從人望惟刺經作制斯通執古
御今之宜惟統宗㑹元斯祛黨同伐異之惑往惟勵翼
嗣有褒揚
　　　　中書舍人除翰林學士誥
内外演綸之職獨高翰苑之清華左右持槖之臣疇若
禁林之邃宻維時盛選屬我鴻儒輟從西掖之聯延入
北門之直具官學窮壼奥文冠倫魁增主之明洋洋晁
董之對發帝之令渾渾虞夏之書休有徳聲最於邇列
是用進陟鑾坡之邃深居鈴索之嚴虞侍燕間輔陪遺
忘鬯典謨於三代新瞻聽於四方近天子之光允頼謀
猷之啓沃見王者之志遹觀詔令之發揮往服寵章永
肩素守
　　　　戒諭兩淮守令恤農詔
朕觀周宣之治還定安集而劬勞矜寡離散之民咸安
其居中興之業人到於今稱之朕初承基緒兢兢業業
以計安天下深惟兩淮之間瘡痍未平民力大屈流移
交跡轉為愍𨽻廼眷北顧用震悼於厥心間者太上皇
帝數申飭守令懐輯疲瘵督趣農桑蠲賦省徭以佐百
姓之急臨遣左右侍從之臣分行疆場復調旁近郡耕
牛振業新附所以加惠元元者視周宣有光焉朕臨政
願治仰遵慈訓夙夜不敢忘而邊糴翔貴生齒益落自
占版籍者裁什二三僑居浮寄無所係心勸之勤而應
之怠其咎安在豈下吏未能奉稱而盡地力之教不先
歟將豪奪暴役與東作争而害農者蕃歟夫兩淮吾所
重也異日沃埜上腴為天下最今乃儕於荒逺彫敝之
區幾不為郡長民者獨安取此繼自今其悉乃心銷沮
游末力穡惇本以稱朕安集之意有能帥先墾闢為諸
郡倡者部使者上其名以差受寵若縱弛怠傲不如吾
詔者亦糾劾以聞時則有顯罰不可逭朕言維服尚聽
毋忽
　　　　戒諭沿邊修武備詔
朕監前世治邊之策責大指而削小文略近利而規後
效長轡逺馭與豪傑之士共期於繩墨之外肆其封疆
之臣亦越拘攣之見以為公家忠計用能辟地却敵顯
有丕功朕甚嘉之朕不能逺徳邊虞未寧重勞士大夫
藐然甚慙廼者臨遣大臣盡䕶羣帥夙夜為守圉計至
熟悉也而障塞破壊亭堠堙絶吏氣傷沮武備衰減便
文自營毛舉細事以塞責或翫冦遷延宿兵無用之地
或侵欺新附使邊騷然不安或屯聚解弛莫能相壹或
創艾戰闘選耎退縮意者跅􁀪之士束於刀筆吏而不
得騁歟將郡國之吏或不足亢一方之任歟抑貨賂上
流吏卒失職下亡所信歟今朕播告之修不匿厥指維
爾將帥牧守其厲鋒鍔展腹心賦車籍馬必戒輓運奉
饟必豐器械必犀利烽燧必精明毋拘常守以失事機
之㑹功多有厚賞不廸有顯戮尚克欽承以寛朕北顧
之慮則予汝嘉
　　　　代宰臣以下賀上太上皇太上皇后尊號禮
　　　　成表
堯仁舜孝際授受之昌期地察天明極形容於丕冊四
方來賀萬福攸同(中賀/)竊稽上聖傳序之符實貫千載
休嘉之運纂圖儲禁日重光而月重輪養志宸闈乾稱
父而坤稱母大矣承顔之慶溫然歸美之誠雖蕩蕩無
能名豈容擬議而業業致其孝當盡顯揚肦中禁之絲
綸集曲臺之弁冕金聲玉振斷以淵𠂻璧合珠聫焕為
麗藻赫奕禮文之備昭華容物之陳歴吉日而協靈辰
肅將縟典蜚英聲而騰茂實並受鴻名有識有知以呼
以舞監明皇之至道如彼其卑考順宗之應乾莫能相
尚有開盛旦盡掩前聞恭惟尊號繼御丕圖奉承慈極
于帝其訓輯三紀之睿謨自天降康增兩宫之神筴肆
上儀之具舉紛協氣以横流臣等幸列邇僚欣逢昌會
旅虞階之獸舞合漢殿之嵩呼資始資生既懋顯揚之
報得名得夀永儲錫羨之祥
　　　　代提舉國史進神宗哲宗徽宗皇帝國史表
三后在天軼鴻猷於今古百王冠徳紀茂實於典謨爰
勒信書上干乙覽(中謝/)竊以炎宋開萬年之祚裕陵發
六葉之祥丕顯哲宗於皇徽祖淵神心之相授煒聖烈
之增光載纉武功疊西𦍑湟鄯之績稱秩元祀踵原廟
丘澤之規紛綸圖牒之符璀璨梯航之貢輯衆髦而建
學嗣養化源憲六典以訓官世嚴朝著前揖商王之躅
俯卑唐帝之橅運啟中興統承丕緖南陽基命建武之
元號重開東觀紬書太初之後闕不録博延碩學論次
舊聞迨繼照以龍飛甫終編於麟獲視諸故府配五聖
金鐀之藏副在有司為千載石渠之鎮於斯為盛莫之
與京恭惟尊號孝通神明誠賛化育有典有則仰思祖
武之繩記動記言下協孫謀之燕播諸琬琰炳若丹青
臣職總編摩功慙潤色莫測乾坤之藴苐輸鉛槧之勤
述羲農黄帝之書既垂成式由堯舜文王之道願軫宸
𠂻
　　　　唐定襄道行軍大總管破突厥露布
尚書兵部臣靖言臣聞春秋復九世之讐世宗遵而命
將匈奴直百年之運宣帝因以受朝滌蕩平城之憂焜
燿渭橋之謁惟今盛烈跨古鴻猷遵制揚功雪上皇之
宿憤陳師鞠旅空大漠之鬼區日月清明華夷震疊恭
惟尊號勇智天錫聖敬日躋屈羣䇿於籌帷定一尊於
宸極武王載斾躬戎輅以濯征驃騎揚旌受將臣之成
算同文同軌來享來王矧突厥之鴟張播頡利之凶虐
猖狂甌脱屈强穹廬自鹿失於孤隋益鴟張於絶塞有
開帝統肇舉義旗羌髳佐周濫預稱戈之列貉燕助漢
粗輸致騎之勤恃其鳴吠之勞肆厥飛揚之志二三其
徳大棄齊盟千萬為徒長驅醜類漲煙塵於亭堠通烽
燧於郊畿尚示涵容未加懲艾益縱癸辛之惡來窺戊
巳之屯衆叛親離人怨神怒爰奮張於虎旅用蹂踐於
龍城臣等職在戎旃任專將鉞簡竒兵之鋒鋭出問道
之空虚扼定襄之襟喉從天而下擣可汗之肘腋擊地
而驚柴紹蹀血於金河李勣搴旗於通漠孝節當常安
之道萬淑臨暢武之區烝徒騰躍以鷹揚小醜遁逃而
魚潰頡利乃收合餘燼包藏禍心外雖効於牽羊内實
懐於首䑕公挾詔使陰拒王師臣等申儆戎行徑度沙
磧太白入月星垂滅狄之祥高鋒彗雲士倍禽王之氣
舉輕振槁破易摧枯頡利委棄皷旗散亡族帳山空谷
静周章大澤之迷路絶刀摧沉痛窮途之哭措身無所
束手就擒恩融瀚海之冰化解氊裘之俗斯皆明謨先
定睿略遥臨壯藁街侈大之觀軼禹貢要荒之服臣仰
承神指親覩駿功奉西域都䕶之觴敢忘典禮開參天
至尊之道用暢威靈
　　　　唐遼東道行軍大總管平薛延陀露布
臣聞電撃雷震瀚海飲冠軍之馬星流彗掃燕然勒車
騎之銘憺義勇於龍荒紀鴻勲於麟閣厥開昌會克對
前休布大喜於幅員清妖氛於夷貊恭惟尊號布昭聖
武糾䖍天刑基王迹於并汾定帝都於闗洛一怒以安
天下奮厲皇威四征而綏兆民掃除羣穢璿璣自運寶
歴常新邈鐵勒之封疆有延陀之部落世傳酋長虐始
夷男乘突厥之敗亡據尉揵之險阻會逢休運懐輯逺
人犀甲熊旗燿幽都之部落騂旄虎節荒大漠之山川
當為不侵不叛之臣反肆争地争城之戰公遣度設暴
伐思摩升岱宗之燔柴將封玉檢徹甘泉之烽火遽上
羽書方推轂以啟行已搴旗而報㨗自怨自艾來享來
王願聯姻於天家以增華於戎索三星在户既愆納幣
之期六月出師未正交侵之罪不煩邦憲自觸鬼誅濟
兇狠於多彌致剪屠於回紇蠢兹餘種保彼遐荒欵鳯
闕以歸誠飭虎臣而將命推招擕懐逺之義兼取亂侮
亡之權臣等統率烝徒導揚徳意為鵝為鸛整師律以
無譁如熊如羆肅軍容而不犯招徠流散慰拊傷殘薛
延陀首領咄摩支隂蓄豕心潜摇蠆尾敢以傷弓之衆
輙興𠂻甲之謀臣等振厲偏禆激昻行伍外兵雲合得
以敵攻敵之機驍將風馳有先人奪人之勇速如破竹
易若建瓴長驅名臣當户之儔盡籍甌脱穹廬之地咄
摩支遁於荒野辱在泥塗雖逃幕府之威終納軺車之
欵氊裘震疊沙磧肅清斯皆聖算無遺廟謨獨運授成
謀於撙爼開逺略於邊陲臣備數行間獻俘闕下左執
律而右秉鉞願先周樂之容東漸海而西被沙共紀禹
功之盛
　　　　漢使諭莎車諸國檄
葢聞天下之大義當混為一惟大漢繼五帝末流接三
代絶業薄海内外悉主悉臣雕題鑿齒氊裘卉服之倫
交臂受事請命下吏唯恐居後間者葷粥氏虐老獸心
奴虜歐役以剪爾諸戎爾諸戎獸駭鳥散蕩折離居遐
萌為之不安世宗武皇帝奮其武怒提干將而叱之蹂
轒輼蕩甌脱逰魂餘種自竄於北方寒露之野於是中
西域而立幕府信臣精卒列屯相望所以擁右爾諸戎
甚厚爾之父子寧而蓄馬蕃者非我其誰使之是我有
大造于西也莎車小醜反易天常賊殺其主惡暴西域
自知罪成與漢吏相恨絶隂結旁近種豪苦虐漢使隔
絶都䕶歸計匈奴洿辱聚落大為諸國羞陛下赫然欲
誅之意未嘗有忘使者奉隆委將明威建彊漢之節以
鎮撫百蠻親見狂冦桀驁廼選耎畏縮墮先帝所建立
以賊遺君父非人臣之節也用敢盡精厲氣皷行而西
為士卒先惟爾西域諸國剖符析圭為漢藩輔嵗時之
嘉入覲出聘冠葢交道恩禮篤厚四夷莫不聞今莎車
首敗職約以古法當誅所同憤疾苟挾持兩端久留天
誅隂拱以觀其孰勝則靈旗將回指於爾有邦矣其賦
車籍馬深入霆撃以欽承天子威命鄯善蒲犂獵其南
月支疏勒震其北四面並進類禡厥宗若乃莎車騎君
都尉之屬刼於彊暴不能自還䝉死僥倖以逆執事之
顔行駢首就戮無以自白使者為諸君羞之矧今大漢
兼制八荒覆以威徳兵鋒所嚮無不震壊抜姑師之旗
屠大宛之城竿安歸之首陵車師之壘犂谷蠡之庭羈
姑翼之頸皆諸國所親覩此黄帝之兵非人之力天之
福也夫明者起福於無形銷患於未然以區區莎車而
欲抗堂堂之鋒猶踐薄氷而待白日豈不殆哉如能解
散前惡捕斬渠率封爵之科具如甲令苟走險阻耆鹵
掠使西域父子不相聊則使者職在討除分當相直必
草薙而禽獮之盡根株痛斷乃止禍福之原唯人所召
毋狐疑猶豫為知幾者所姍笑檄到咸喻陛下意毋忽
　　　　唐河北招討使諭諸郡檄
葢聞忠臣見危致命唯徇國而不回義士殺身成仁雖
喪元而弗避志吞蛇豕氣薄虹蜺迄成萬世之功率由
一念之烈我國家肇造區夏大拯生民夀富安佚本人
情仰追三代之主仁義公恕統天下俯同七制之君上
際下蟠南洽北暢日中則昃數必倚於虧盈城復于隍
運自分於否㤗奄妖氛之充塞來醜虜之憑陵逆賊安
禄山悖虐凶酋腥羶遺孽鳥言夷面始服役於朔陲狼
子野心旋承恩於魏闕陽飾佞䛕之態隂懐窺伺之圖
峻宇雕墻錫中都之甲第高牙大纛總數路之戎師焜
煌御府之珍絡繹内饔之膳示之利器授以大阿騁其
不道之謀肆厥無厭之欲反書既徹逆焰遂張囊血射
天毒更逾於梟獍吹脣沸地衆競集於犬羊震蕩兩都
并吞百郡幕府擁旄分土仗節臨戎守孤壘之空單抗
凶徒之猖獗九河俱潰屹砥柱之中存萬室皆灰巋靈
光之獨在幸英豪之響應連城邑以景從清河擁士馬
之强常山正鯨鯢之戮李郭合從於河朔許張扞蔽於
江淮斬將搴旗紛㨗書之踵至執訊獲醜沸告語之交
馳挾泰華而壓鴻毛倒江海而沃原燎滅虜之勣指日
可期惟通都巨鎮之公侯暨精卒鋭兵之將率游居之
俠邑里之雄佩玉執圭當懐五世相韓之舊衝冠投袂
必興三户亡秦之心勉自激昻共為掎角或窮搜其巢
穴或雄制其襟喉或邀擊於前或横衝於後切新都之
舌用執仇讐然郿塢之臍以威姦慝論功行賞舍爵策
勲積甲與山齊永息煙塵之警取印如斗大益堅帶礪
之盟若乃辱在盜區汙於偽爵顧榮之從陳敏夫豈由
𠂻温嶠之奉王敦葢非得已其念去危就安之計各乗
轉禍為福之機執厥渠魁潰其肘腋不特捐脅從之累
又將開封拜之科車同軌而行同倫再成樂土弓載櫜
而戈載戢一洗凶墟檄到如章書不盡意
　　　　漢太史箴
史官者萬世是非之權衡也禹不能褒鯀管蔡不能貶
周公趙盾不能改董狐之書崔氏不能奪南史之簡公
是公非舉天下莫之能移焉是故人主極天下之尊而
公議復尊於人主公議極天下之公而史官復持於公
議自古有國家者皆設史官典司言動凡出入起居發
號施令必九思三省奠而後發兢兢慄慄恐播於汗簡
貽萬世之譏是豈以王者之利勢而下制於一臣哉亦
以公議所在不得不畏耳漢紹堯運置太史令以紀信
書而司馬氏乃父子纂其職軼材博識為史臣首遷述
黄帝以來至於麟止勒成一家世號實録武帝廼惡其
直筆刋落其書於戲亦惑矣公議之在天下抑則揚塞
則決窮則通縱能削一史官之書安能盡扼天下之筆
乎竊推官箴王闕之義博稽史氏之本末而為之箴曰
若稽前聖治浹多般記言紀動爰立史官千載之日坐
致尺牘不爵而榮不刑而辱正色立朝是是非非以死
奮筆萬夫莫移降周迄秦鼎傳漢氏若談若遷令于太
史廼紬金鐀序次舊聞本末閎闊裁成帝墳六世躭躭
䕶前文過刪落編簡俾無或播曰帛可卷曰竹可刋人
心之公終不可謾逺付百年毁譽自定侈大之名播在
民聽惟是史䇿平如權衡惡弗可損善弗可增徳之休
明登我王道雖絶不窺自成典誥造行或惰自親其文
諛辭虚美統紀放紛公議攸存萬古一揆豈兹小臣所
能軒輊迹出於履影出於形反求諸己光流汗青君舉
必書用輯衮職史臣司籍敢告執㦸
　　　　漢廷平箴
廷尉天下平而廷平者復廷尉所取平也維漢孝宣皇
帝中興炎統原念刑重之弊實秦十失之一廼地節三
年十二月初置廷尉左右平四人秩六百石求明察寛
恕黄覇等以充其職季秋請讞帝常幸宣室齋居决事
獄刑號為平矣夫獄重事也人之死生存亡於是乎在
箠楚之下情實倒置首尾衡決治獄者競以深文峻詆
為功奏當之成鍜鍊周宻雖臯蘇復生欲平反之厥路
無繇每嵗之冬案牘上於王府者充棟宇汗牛馬時君
養尊於上槩以簿書期會視之漫不可否一以委吏吏
得以出沒變化售其私欲希望風指排抵怨讐彊者以
勢免富者以賄原民用怨讟上干陰陽之和則雖置廷
平之官尚何益哉必如漢宣帝之厲精為治哀敬折獄
然後官不虚設矣竊紬繹建官之指而作箴曰
於赫萬乗三尺所出喜舒怒慘發言成律厥勢雖利厥
理實難哀矜庶獄治忽所闗自古在昔相授以仁誰生
厲階虐始於秦有赭其衣有丹其書左鼎右鑊民氣不
蘇皇矣中宗時漢之隆顧瞻苛法震於清𠂻清原正本
乃立廷平自霸以降揀擇維精惟是廷平刑之司直匪
君之明曷舉其職民之多辟百詐一誠面柔背損陽遜
陰争我心匪鑑妍媸或蔽我心匪衡重輕或戾赤墀議
法會弁如星或此之失咳唾笑嚬秋官蒞刑致辟圜土
在彼之害鈇鉞斤鋸已斷不續已死不生敬之敬之罪
疑惟輕法行自貴赦行自賤允執厥中沒齒無怨至言
不煩貫之以恕廷臣掌憲敢告􁂎御
　　　　漢靈旗銘
古之帝王必興神物以前民用自有熊氏接萬靈於明
廷設五旗五麾用征不譓震曜萬國然則尚矣惟漢武
帝雄材大略志清六合命將出師徂征多罪雷霆之下
無不隕滅蠢兹南越阻兵稱亂將奮揚武旅致天之討
廼乞靈於大神告禱太一以牡荆畫幡日月北斗登龍
象太一三星命曰靈旗太史奉之以指伐國旗之所指
風雲前驅隆隆獵獵勝氣先見鋒刃未接固已落敵人
之膽矣用能墟其國俘其王竿首北闕為萬世戒然則
建靈旗而前軍旅所以暢天聲壯戎容作士氣豈直禳
禬厭勝而已哉敢追紀其烈而為之銘曰
中宫天極太一常居上帝神兵森列六虚在漢世宗布
昭聖武鉅典駿功戎紀交舉考圖數貢南越不庭爰整
其旅命将徂征廼禋廼祀廼為兵禱肇新鋒旗奉將天
討三辰在上式昭其明史臣司之以先啟行夭矯晻靄
靈風扶斾瀆鬼嶽祗犇走來會舳艫千里虎韔鏤膺士
倍其氣以莫不增星旄雷燭海波如席砰磷鬱律水怪
掃跡蠻蜑落膽墮㦸失戈獲其大醜烝徒凱歌抗旌言
還獻功社稷矞雲榮光左承右翼奉時辰牡報以克誠
丹厓龍荒鏡清砥平秦建茸頭實憑巨梓侯今之制軼
於惇史孝文行師鸞旗在前侯今之制與之並傳於惟
神物勅我威命肆勒銘章以鴻厥慶
　　　　唐大弓銘
唐太宗文皇帝躬秉威械斬刈四方之蓬蒿創為大弓
長矢度越常制討劉黑闥之役突厥驅其犬羊干我旗
鼓親御弧矢以卻之氊裘之君傳觀其矢震疊種落厥
後餘大弓一長矢五藏之武庫凡郊丘重禮則陳於儀
物之首以侈大武功槧人墨客更相夸燿而不知太宗
之徳有超然出於武功之外者葢嘗諭近臣曰近得良
弓十數以示弓工乃曰脉理皆邪朕以弧矢定四方猶
失之況於治乎廼延羣臣更宿中書内省朝夕詢訪嗚
呼勇葢天下而守之以怯功被四海而持之以謙大哉
修身之弓誠後世子孫之所當寶也是宜紬繹厥㫖以
顯詩之昭示無極廼為銘曰
丕顯太宗肇開有唐氣吞四海弓矢斯張制兹大弨神
武是奮賁育絶髕挽不能寸躬討亂略浴鐵千羣手提
威弧雄入九軍控弦鳴鏑日規為小犇星激電氛祲一
掃左落欃槍右射天狼聲如摧山萬衆莫當名王酋長
傳觀金鏃漢箭有神震疊葷粥武功既抗益戒益勤以
近取譬爰告邇臣朕得良榦謂弓之選諗於工師鑒裁
實舛維是戎器昔所自親猶弗徧察況於羣倫廼延衆
髦燕見紬繹絶力絶徳兩臻其極䇿府舊物百世有煇
人侈其觀我服其規象弭襲藏郊廟薦獻修身之弓與
之俱奠煌煌白羽焜燿丹墀矯思之矢與之並垂威靈
在天餘烈在地播以銘詩用告來裔
　
　
　
　
　
　東萊外集卷三
欽定四庫全書
　東萊外集卷四　　　　　宋　吕祖謙　撰
　　宏詞進卷
　　　　講武殿記
天錫藝祖神武大略表正萬邦靈旗所指四方君長墮
玉失舄歸地王府東南一尉西北一候灌烽滅燧開炎
統丕丕之基廼闢秘殿名以講武燕朝穆清神心經緯
四征九伐咸入睿算上延良平借箸運籌之謀下程賁
育扛鼎揭旗之技沈幾於尊爼之間收功於疆場之表
巍巍乎是殿之建實王業之源也臣竊稽前世英明之
君智略之臣制為宫室城觀以志武功者衆矣殿以昭
武堂以起義樓以籌邊城以受降府以折衝驛以籌筆
雖皆隨世以就功業然卑汚蹇淺莫能與先王並駮乎
無以議為也惟我藝祖之興陽開隂闔躬接於天原念
五季不綱黥髠盜販僣竊名字尨亂鈎裂三光五岳之
氣分蚩蚩之氓陷於水火莫能自拔並告無辜于上下
神祇於是手提干將為民請命干戈所麾如雷如霆無
不震壊肆其宏開廣殿建講武之嘉號者豈樂佳兵而
黷武哉聖人之意以為古之聰明睿智神武不殺者皆
勇智高出一世(闕/)策先定用能削平僣亂納天下於太
和之域則儲神基命之地端不可後想夫潜心是殿旋
乾轉坤翫彊敵於股掌之上一發而平澤潞再發而下
淮揚三發而定荆湖不待下劒門之險而固已制孟昶
於軒陛不待告畨禺之㨗而固已收劉鋹於堦墀不待
墮金陵之壘而固已縛李煜於几席虎臣驍將受成黼
扆如泥在鈞如金在鎔一聽陶冶功成事定迄不自知
其所以然非神武大略卓冠百世之表孰能與於此竊
迹明堂玉版之所紀若開寶五年召進士安守亮等對
於是殿六年又召進士宋準等覆試於是殿八年召契
丹使觀射於是殿是知藝祖之世絳紗玉斧清蹕羽扇
臨於是殿者殆無虚嵗所以大武功而清宇宙其貽厥
孫謀之意逺矣至於乾徳之元鑿池習戰太宗之世築
臺大閲皆襲講武之稱其昭示禁暴戢兵之訓一也鴻
惟是殿之建開天闢地創我宋無疆之寶祚上與虞舜
干羽之兩階同條共貫彼栢梁徳陽之制崇侈光麗奉
已而不在民者曷足稱於聖人之門哉用敢發揚景鑠
播於億萬斯年俾勿壊臣謹記
　　　　隆儒殿記
仁宗皇帝皇祐紀元之三載憲度鴻明風化浹洽折𠂻
六藝統壹聖真老師耆儒濟濟在列廼制詔有司朕紹
休聖緒樂與据經守古之士燕見紬繹存神索至用緝
熈日就月將之學肆開邃宇廣邇英之廬以為講貫論
説之地顧扁榜之名未立惟一二左右之臣汝為臣度
等言陛下尊隆儒術肇新廣殿親屈帝尊博延承學之
臣右文之風推校千古無所與遜臣不勝大願請冠以
隆儒之名丕諭聖志臣昧死以聞制可其請是維文教
之盛照映國史赫赫若前日事臣幸得以鈆槧待罪追
述閎休以貽罔極臣之職也用敢拜手稽首而為之記
曰道待聖人而尊故儒者之是非必百世俟聖人而後
明自三代以來尚文之主史冊相望襃衣博帶禹行舜
趨肩相摩於朝盛於稷下論於石渠觀於橋門議於白
虎洋洋乎聲明文物去洙泗不能以寸然束於詁訓泥
於古陳滯固疎闊弗知合變質之以金糓甲兵之問試
之以浩穰要劇之地則惶駭眩眊無所措其手足甚者
誦六經以文姦言逢君之欲傅之古誼私龍斷以獵高
位為世所患苦豪俊輕俠憑陵翫侮以儒為戲而真儒
碩學與䝉其耻淳于髠之徒至譏評子思以病孟軻久
矣儒者之不見信於世也如漢高帝宣帝世所謂英主
槩以儒者為無益於治亂之數間登用一二(闕/)　　事
貌敬而心不隨特以為朝廷之羽儀太平之盛(闕/)而已
上以名求之下以名應之其不見儒者之效也宜惟我
國家聖聖相授尊道貴徳以實不以文及我仁宗皇帝
紹天覺民表章儒術路門經幄咨諏講肄言成典謨以
隆儒之名登諸扁榜風示天下羣士慕嚮異人並出輔
成四十二年冠古之治真儒之效白於當世向之詆訾
儒術者前倨後恭自咎自悔攄子思之宿憤刷孟軻之
餘恥千載之是非至是而始定信乎道待聖人而尊也
臣又聞之漢肅宗皇帝幸闕里祠孔子命儒者講論帝
謂孔僖曰今日之會寧於卿宗有光榮乎僖對曰陛下
親屈萬乗此乃崇禮先師增煇聖徳至於光榮非所敢
承夫區區肅宗固不足以仰望仁祖竊嘗借是説而論
之則仁祖之創殿制名臣亦將曰此乃隆儒稽古增煇
聖徳豈特儒者之光榮哉臣既述其事謹待制㫖而勒
之石臣謹記
　　　　祥符四夷述職圖賛
臣仰惟真宗皇帝潤色祖業統輯羣元連四海之外以
為帶九夷八蠻禀卬太和枝附葉著上古之所未臣人
迹之所不至莫不梯山航海奉琛走貢史不絶書府無
虚月祥符紀元之九嵗正月資政殿學士臣殊始奏以
占城龜兹沙洲卬部蠻相繼入貢請圖其道路風俗人
物衣冠以付太史帝俞其請四月詔禮儀院修四夷述
職圖時判鴻臚寺臣復以注輦入貢列諸繪事帝以其
未廣申命訂正以侈一代之偉觀是圖之揭會八荒於
坐隅歛萬里於咫尺禆王當户氊裘卉服咿嗢睢盱照
映寶軸岌若飛動固可以伯仲成周王會之篇輿臺唐
室職貢之圖矣臣竊原聖意豈徒丹青藻色誇詡於無
極哉所以昭示後聖惇徳允元蠻夷率服之成憲爾用
敢墨筆操牘拜手稽首而為賛曰
宋繼古帝跨唐軼虞湛恩布濩外薄海隅於皇真宗垂
拱而治南洽北暢東漸西被日域月􁢹桂海冰天踰沙
軼幕叩闗請前火齊錯落浮琛沈羽道路如織歸我天
府春王三朝九夷賔將庭燎晰晰璧玉華光削袵解辮
十百其耦象胥環人儐相先後廼詔曲臺廼命鴻臚裒
工之良是繪是圖咫尺滇池跬歩瀚海狼居龍堆滅没
晻靄丹厓鑠石黑水流澌一幅之間氣候屢移(闕/)

　
古先哲王左圖右書迭相經緯百世楷模在帝仁宗增
光四葉鑒於前代憲章鴻烈延閣廣内典籍之淵並列
美惡有萬其籖殿帷深靚旁搜博采播諸寶繪揭為規
戒金鋪玉户丹青相宣邦國若否瞻之在前土階都俞
九官厎績就日望雲不違咫尺攀轅折檻還笏挽裾凛
凛生氣凌鑠坐隅璇室傾宫怠敖侈麗圖其覆輪危竿
欹器廼發天藻奎畫雲章廼示弼臣導其賛襄紫宸仗
退㳺心太古槐龍轉陰寓目縑素拱揖令王為吾友朋
想像昔賢為吾股肱翺翔周覽一息千載緝熈聖學兆
民永頼漢畫西閣堯桀並彰唐設連屏以鏡興亡昭哉
寶圖超唐絶漢揚厲碩休下臣之賛
　　　　漢高帝未央宫上夀頌
帝王有至樂而王天下不與存焉曷謂至樂曰以天下
養是也漢高帝混一區宇極四海九州之奉以致養於
太上皇五日之朝龍旂鸞輅雷動星陳風天下以純孝
其踐祚之九年冬十月淮南王布梁王越趙王敖楚王
交朝未央宫成置酒前殿高帝奉玉巵起為太上皇夀
殿上羣臣皆稱萬嵗歡聲洋溢如雷如霆竊意高帝蹷
秦誅項帝制天下之樂未若奉巵之日也夫天以天下
與王者易以天下之養與王者難王者得天下於天易
得天下之養於天難博稽五三六經之傳鮮有兩得者
惟高帝獨介古今罕見之鴻休舉簡編未書之盛典想
夫奉巵之際天華爽霽雲物効祥陛㦸殿帷函被光景
玉巵舉而天下為父子者定歴數四百年之漢上儀偉
觀前後相望而未央之會於斯為盛卓哉煌煌丕天之
大律不可尚已是宜命鴻生碩儒作為歌頌播之樂石
以逺非常之慶攷諸載籍闕然不傳謹援束晢補亡之
義而作頌曰
天造草昧雲起龍驤赫矣髙祖肇域萬方洒掃羣穢武
騎聿皇拓迹開統炎祚靈長至樂無極太平有象其樂
維何以四海養其象維何兩宫相望法駕問安肅陳天
仗時惟九年未央落成闕庭神麗左墄右平浮柱飛榱
俯視列星路車乗馬莫不來庭帝謂羣公朕提三尺頭
如蓬葆履冐鋒鏑登兹治安用克考室實惟察父教誨
之力咨汝典客顯設鼎彛咨汝奉常緜蕞其儀供張前
殿毋敢不祗燕饗諸侯慈顔是怡陛㦸百重鸞旂的歴
輦降雲霄劃聞鳴蹕庶邦冢君駢玉交舄鼎臑爼胾籩
豆有秩文始之舞干羽低昂金支翠旌蹈厲發揚安世
之樂四垂高張轟豗融冶鳥獸蹌蹌親屈帝尊頓首丹
地挹彼注兹㤗樽盎齊奉巵太上融融洩洩以禱以祝
萬有千嵗貂蟬鵔鸃驩聲傳臚日華五色嶽靈三呼祥
風和氣蜿蜒扶輿汎漾璧璫披拂綺疏高祖聖孝焜燿
民聽温凊宸極舉觴告慶高祖聖功幅貟耆定仰以寜
親頥神淵静鴻化浹洽咸䝉陶甄比屋考叔連墻閔騫
夸大休嘉作此頌焉颺於石渠以諗儒先
　　　　唐太宗兩儀殿上夀頌
天子之孝以養志為主清蹕三朝不足以為樂惟威加
四海冠帶百蠻大荒絶域莫不歸職貢於天府然後足
以仰稱付託之重而盡養志之孝也唐神堯皇帝脱屣
萬乗與造物者遊廼手挈神器授於太宗太宗開乾闔
坤身濟大業以增輝神堯之丕緒西突厥之盛古夷狄
莫强焉廼烜威赫徳膺受封册遣使來庭神堯嘉嗣聖
威徳之逺覆親宴使者於兩儀殿謂長孫無忌曰今蠻
夷率服古亦有乎無忌上千萬嵗夀神堯喜以酒屬太
宗太宗頓首謝復奉觴上神堯夀惟神堯傳序之明惟
太宗養志之孝兩臻其極夀觴之奉醇風和氣陶冶八
紘忻忻愉愉如醉醪醴豈非邦國之大慶千載之絶會
歟彼昆邪之降狼居之封渭橋之謁亦足震讋夷狄然
有其功而無其時雖欲霑餘瀝於兩儀之觴不可得已
竊推美盛徳之形容而作頌曰
烈烈盛唐明兩作離何天之龍提地之釐於赫太宗功
徳峩巍原念養志聖孝所基燀威王靈銅虎四馳大荒
絶漠磔裂分□鴻業崇成泰山四維突厥遺種崛强於
西沐浴元化卧皷息鼙來請來覲同我昌期帝謙不居
穆然深思告慶慈極功敢自歸神堯嘉止張宴兩儀日
月重華芝葢相差爾公爾卿冠珮紳緌燕及戎使睢盱
嗢咿曵星之髾歴天之旂雷軸電鞭翠華葳蕤樂舞破
陣金石塤箎噌吰鏜鎝蹈舞僛僛需雲上覆湛露下滋
睟表粹温載發疇咨嗣聖繼統要荒來威高視羣辟孰
盛與夷付託之明無愧烝黎百末㫖酒酌彼金罍爰屬
嗣聖隤祉介祺卒爵而釂融融怡怡帝拜稽首上萬夀
巵嵩呼鼇抃聲沸丹墀乾闓坤懌叢祥効竒珍符瑰産
如丘如坻天子之孝匪循近規五嶽為豆四溟為罍孰
為冬温仁恩撫綏孰為夏凊義武發揮懿兹文皇懐逺
招攜泰和洋溢顯揚有煇發越軒陛陶冶郊畿布濩郡
國旁魄邊陲父堯子舜前創後隨一人有慶庶績咸熈
對揚景鑠作此頌詩勒之玉版以永厥垂
　　　　建隆編勑序
太祖皇帝受命穆清肇造區夏建隆之元號為天地重
開廼命左右之臣條定憲章論次律令創業垂統為萬
世則越四年七月己卯判大理寺臣儀上建隆編勑四
卷宏規丕矩易簡坦明揭於象魏藏於有司職於秋官
頒於郡國用啟佑後聖繼繼承承咸以正罔缺確乎致
治之成法也臣涵泳聖涯固不足以測知乾坤闔闢之
藴然職在翰墨其可以詞語淺薄為解謹齋心極思而
序之曰一天下者必不嗜殺人然後定惟五代之亂彊
凌弱衆暴寡無知之氓奔耆騁欲眎三尺法猶弁髦土
梗而大棄之奪攘不忌剽刼顯行上之人厭苦其難治
於是為壹切之法以求勝民不師古始墮壊先王金科
玉條之制相夸以虐相高以險竒請它比溢於几閣黠
胥老吏生死於簿書之間猶不能徧識千機萬穽罔民
而納之死悍臣酷吏奮髯抵案斬艾擊斷專决不請駢
首就戮血流波道民舉足而蹈陷穽側身而入河海靡
衣媮食不為終日之計時君偃然自以防民之具高視
前世然法出姦生令下詐起姦宄無窮而鈇鉞不足凶
威毒燎腥聞于天上帝震怒崇降罪疾亦罔克永世惟
我藝祖奄受方夏代虐以寛當宁太息思欲滌除苛法
撥亂世而反之正深詔通明平恕之士傅以經誼蔽以
人情成書之布前目後凡較然畫一以四卷之簡而馭
億萬生齒之繁風流篤厚禁網疎闊斯民安土樂生不
敢以身試法駸駸乎圄空刑措之治矣昔之為法愈多
而犯法亦多今之為法愈寡而犯法亦寡昔之防民日
嚴而民日慢今之防民日寛而民日謹昔之吏屈首朱
墨而不足今之吏從容畫諾而有餘是知為治之道果
在此而不在彼也深仁厚澤克開厥後民之戴宋永永
無窮後世雖有作者蔑有加於此矣世之議者或謂藝
祖之法以威克厥愛為主臣竊以為聖人之用刑若醫
者之用藥當疾之初平藥石未可一朝去也必俟元氣
稍勝則藥石稍損元氣俱復則藥石俱捐藝祖拔民於
水火之中如疾之初平者也故於前代之刑猶存十一
於千百至於後聖教化益明則刑益輕慶厯嘉祐以來
鞭笞之罰不上於士大夫實推本藝祖好生之徳孰謂
其尚威乎臣懼後之有司不察藝祖制法之原謹復列
之於末以告來者臣謹記
　　　　承華要略後序
臣聞基天下之命必建儲后以承聖統養天下之源必
緝典籍以熈聖功古先哲王登崇主鬯以尊宗廟而重
社稷罔不鏡之以前代之載衡之以六經之言碩師良
傅左提右挈吉人正士前導後陪廣夏細旃之上洋乎
弦歌諷誦之聲發焉煥乎山龍藻火之文具焉用能剛
健篤實輝光日新潤色鴻業永永無極臣仰惟宋受天
命聖聖相傳碩大駿偉之治曠百王而軰五帝淵謨丕
訓宏綱懿典不劵契而同不鑿枘而合不膠漆而附不
衡石而均隃時歴紀若出一日雖老師宿儒欲形容列
聖心傳之藴殫精研慮終莫能望其端倪竊嘗問諸太
史氏側聞真宗皇帝天禧三年八月制立昇王為皇太
子始錫之以元良述繼之以六藝箴又申之以學書勸
學歌吟之屬至於品式備具本末閎闊則復有承華要
略之書焉越三年九月召宰輔宗室近臣俾之縱觀然
後知我宋之重規疊矩萬世一轍者亦惟培養天下之
源而已當真宗皇帝之時天清地寜弓弭矢箙覆露生
息極熾而豐升中岱岳親祀汾陰聲融金石光溢雲漢
固可以獨觀昭曠垂拱視天民之阜矣顧乃留神於垂
裕後昆之原豫建太子以定國本爰因乙夜之覽博采
載籍蒐補青宫要紀之闕遺勒承華要略十卷昈分彪
列昭如日星親發睿藻斷以賛述用為輔養聖功之具
想夫書之所載問寢視膳之規齒胄入學之訓大綱小
紀洪纎鉅細無乎不聞厥後仁祖四十二年之治巍巍
蕩蕩洗萬古而空之者是書抑有助焉是宜列聖寶之
以為成式藏於宗廟副在有司增前星之光源少海之
潤蓄靈擁休萬世永頼誠丕天之大律也臣竊考兩漢
以來明君良臣屬意於邦本者多矣賈誼治安之策言
雖忠而道則踈義府承華之箴言雖切而心則詐元稹
教本之書言雖華而要則寡用智囊(闕/)家令則輔之非
其人開博望延賔客則處之非其地養之無素導之無
術無惑乎其治効之卑汚蹇淺也使其獲窺我宋承華
要略之書殆將興河伯望洋向若之嘆矣惟舜禹執中
之訓足以擬是書聖學相傳之妙惟文王世子之篇足
以擬是書聖學色養之誠世之相後數千載若合符節
信矣聖人之無兩心也若夫精義入神眇然出於翰墨
之外者顧臣何足以知之
　　試卷六篇
　　　　皇兄保大軍節度使除檢校少保河陽三城
　　　　節度使權主奉呉王祭祀進封加食邑實封
　　　　制
門下宣制閫之威夙重維城之望典宗藩之祀載通左
棘之班乃睠英賢素推近屬爰舉陟明之律肆疏易鎮
之榮播告路朝誕敡渙號皇兄保大軍節度使某慈祥
而膚敏信厚而忱恂動思法度之循居逺竒衺之習總
羣書而奏七略蚤是正於詞林獻雅樂而對三雍亦裁
成於治具藹然譽處達於聴聞自席寵於齋壇益蜚聲
於屬籍棣華韡韡增光伯仲之聯𤓰瓞緜緜襲慶神明
之胄朕仰觀英祖之遺烈有懐呉邸之賢王時惟聞孫
允蹈前憲肆簡克家之懿俾膺攝祭之權分彛器以展
親賁之物采歸脤膰而致胙享以忱誠是用眎亞保之
儀更大邦之節篆車希冕於昭命服之華豹尾神旗有
赫元戎之重出盟津之新組上鄜畤之舊麾申啟國封
陪敦邑食於戲因心則友朕方隆兄弟之恩繼别為宗
爾尚衍本支之緒往肩吉履式究令猷可特授檢校少
保河陽三城節度使權主奉呉王祭祀進封加食邑實
封主者施行
　　　　周師氏箴
諫之道有三難焉曰逺曰疎曰驟逺則勢不接疎則情
不通驟則理不究其言之不行也固也彼周設師氏之
官淵乎其用意之深乎師氏之官實居虎門之左而詔
王以媺者也其勢近其情親其言漸若江海之浸膏澤
之潤日加益而不知焉周公之設官三百六十官必掌
一事事必寓一意而師氏獨列地官之屬實周公致意
之深者想夫成周之隆出入起居同歸於欽發號施令
同歸於臧者師氏抑有助焉昔周太史辛甲命百官官
箴王闕而虞人之箴獨傳竊意師氏之所獻必反覆紬
繹辭順意篤足以為百代箴䂓之法然求之於蠹書漆
簡之中雖斷章片辭邈不可得是可歎已用敢追述其
事而為箴曰
若昔忠臣格君之非啟心沃心日化月移雖有嘉猷情
或未信勢疎地逺千説一聽蒼周之興稽古建官左右
賢俊治格多盤時惟師氏詔王以媺巽以入之曰義曰
理原念媺惡水火背馳火盛水竭媺勝惡微燕閒穆清
誠意懇欵先養所長姑置所短性復其原善迎其端輔
翼聖學功不可刋侈麗之欲將發復止暴慢之慮將萌
復已師氏之諫惟一惟精君失無迹我諫無形於惟辟
王獨制萬乗必求畯賢舉以自近旦承暮弼前賛後襄
氣體黙移其道大光茍不鑑此正直屏棄僕𨽻之臣諾
諾唯唯堂下日逺堂上日高雖復虚宁烏知民勞聖人
復作斯理不易小臣司䂓敢告執㦸
　　　　代提舉編類聖政所進建炎紹興詔㫖表
臣某言舜厯在躬大一人之聖孝堯言布下輯三紀之
睿謨爰勒成書上干乙覽臣某誠惶誠恐頓首頓首恭
以光堯夀聖太上皇帝道參覆載功冠古今凡詔令之
播敷若風雷之皷舞辨邦誣而刋謗史前烈用光弛黨
禁而録後昆士氣如洗闢正路以來箴諫塞幸門而嚴
憲章飭革輅以勞軍萬屯思奮肅芝車而耕藉九扈告
豐恤刑必至於無刑急士並收於多士揭於象魏固井
井而有條颺之康衢亦洋洋而盈耳登㤗和之休運啟
授受之公心繼照云初增光是篤肆趣朌於宸指俾具
設於攸司肇自建炎之元及紀紹興之號旁加裒集胥
協編摩言如絲而出如綸昭華簡冊大作綱而小作紀
布列章程集致治之楷模萃保邦之軌轍于帝其訓與
時偕行恭惟皇帝陛下明兩作離函三為極問龍樓之
寢内聞性命之精微紬鳳檢之書外考典謨之渾灝逮
此奏篇之御翕然發政之新臣服在宰司幸䂓丕範初
何勞於率屬苐有愧於視成臯陶見而知之豈容倫擬
子夏得其書矣烏測淵源臣無任瞻天望聖激切屏營
之至所有建炎紹興詔㫖謹隨表上進以聞臣某誠惶
誠恐頓首頓首謹言
　　　　漢輿地圖序
輿地之有圖古也自成周大司徒掌天下土地之圖以
周知廣輪之數而職方氏之圖復加詳焉迨漢滅秦蕭
何先收其圖書始具知天下阸塞户口多少之差然則
尚矣武帝元狩六年將立三子為王御史大夫奉輿地
圖請所立國名乃開齊燕廣陵之封輿地圖之名至是
始見史遷之所載可考也光武皇帝之徇河北鄧禹杖
策而從之説以大䇿有天下不足定之語其後帝登城
樓披輿地圖指示禹曰天下郡國如是今始乃得其一
子前言天下不足定何也禹復申其説葢光武志在天
下當神州赤縣未入經略之際其君臣更相激厲如此
故能兼制六合司空之所掌無寸地尺天不歸於封域
按圖分封並建諸子以為藩屏嗚呼盛哉用敢紬繹其
意而為之序曰自古合天下於一者必以撥亂之志為
主志之所嚮可以排山嶽倒江海開金石一念之烈無
能禦之者光武之在河北﨑嶇於封豕長蛇之間瞋目
裂眦更相長雄積甲成山積血成川積氣成雲積聲成
雷九流渾淆三綱反易雖十家之市無寧居者則光武
果何所恃哉亦恃其撥亂之志而已光武之志以皇天
全付所覆於我有漢今乃𤓰分幅裂淪於盜賊此子孫
之責也責之所在雖有登天之難不敢辭雖有暴虎之
厄不敢避雖有蹈水火之危不敢回奮然直前以償吾
祖宗之所負必使吾祖宗之舊物咸復其初然後吾責
始塞焉此志一立故雖處一郡之地而視天下之廣皆
吾囊中物蚤夜以謀之反復以思之其披輿地圖之際
慷慨憤悱氣干雲霄撥亂之志葢肇於此矣方其志之
未立則一郡至小而羣賊之地奚翅十倍吾衆至少而
羣賊之兵奚翅十倍恢復之功猶捕風繫影若不可期
者及既有其志則規模先定機謀先立兆之於前而必
之於後若青若齊若隴若蜀若楚若越皆吾志中之一
物也若盆子若王昌若囂若述若歩若豐皆吾志中之
臣僕也彼方繕塞置戍而不知吾已破之於堂上彼方
峩冠被衮而不知吾已縳之於胷中是以論光武克復
郡縣之蹟則有難易焉有先後焉若夫光武恢復之志
則一披輿地圖而三萬里之幅員皆入於靈府豈嘗得
一邑而始思得一州得一州而始思得一部哉大矣光
武之志也斯其所以祀漢配天不失舊物歟厥後建武
二十二年匈奴右薁鞬日逐王比遣使奉匈奴地圖二
十四年比欵五原塞願為藩蔽乃立之為南單于俾預
藩臣之列是知光武有一天下之志非特輿地圖之所
紀皆為臣妾而匈奴地圖之所紀亦為臣妾焉則志也
者其撥亂濟世之樞極歟故述之以告來者謹序
　　　　太祖皇帝閲武便殿頌
臣仰惟藝祖皇帝天造神斷手提干將灑掃華夏以丕
靈承上帝之威命建隆之元詔天下簡驍鋭之士咸集
闕下罷其選懦者命郡國蒐補其數焉四方之兵魚鱗
雜襲投石思奮什伯其耦閲習以程其能親臨以作其
氣所以摩厲之者甚至至於三年乃屈鑾輅御便殿而
閲武陛㦸百重彤廷如砥扛鼎翹闗之雄落鵰穿楊之
技彯纓鳴劒之鋭並效其能天容日表不違咫尺視其
勇怯以為殿最賞春罰秋風動營壘用能東征西伐顯
有丕功一舉而平荆湖再舉而平蜀漢三舉而平劉鋹
四舉而平李煜兵鋒所嚮如雷如霆如摧枯如破竹無
不隕滅者葢藝祖閲習之功有以先之也嗚呼藝祖閲
之於殿陛之間而収功於千里之外閲之於踐祚之初
而収功於歴年之逺所以啟佑列聖開炎宋丕丕之基
者閲武之功居其多焉大矣哉聖人創始之沈幾也臣
謹竊述其事拜首稽首而作頌曰
天造草昧野戰羣龍分割河山風氣不通皇矣藝祖受
天景命神武奮張六合底定開乾闢坤厥惟初元肆發
神指布於幅員尺籍伍符簡其剽鋭造於王庭庸較厥
藝羊質虎皮力不勝兵是汰是斥練擇惟精時其三年
天臨廣殿曰熊曰羆賈勇自獻陛廉九級左墄右平旌
斾如植有聞無聲貝胄朱綅流星白羽肅其戎容行行
伍伍前疊楊葉後貫㦸支連袂逢䝉比肩由基劒躍長
虹弓翻滿月怒氣回薄髪衝眦裂静如磐石動如飄風
出竒入正滅没無蹤帝臨軒陛乃嘉乃奬積金至斗眎
勞第賞轅門之下交相激揚雖怯必勇雖柔必强靈旗
南指荆湖衘璧萬仞劒門如入吾室俘囚劉鋹海波不
興煜惟狂童羈以長繩於赫王旅動而無敵揆厥本原
繄閲習力藝祖聖武同符禹湯混一書契于古有光藝
祖聖謨克開鴻業列聖閲武相望史牒豈無顯徳其規
未洪亦有驪山其刑未公大哉斯舉百王之極小臣作
頌颺之金石
　　　　晉征虜將軍征討大都督破苻堅露布
尚書五兵臣石等言臣聞衆勝天而定勝人終歸助順
直為壯而曲為老烏可恃强自古以來斯理可考所以
牧野若林之旅罔敵有周昆陽彗雲之鋒亦殱於漢蠢
兹狂虜撓我清時迨兹妖孽之平永息煙塵之警恭惟
皇帝陛下握符出震秉籙乗乾嗣元帝之鴻圖紹隆基
緒繼金行之正統維御紀綱俊彦具來烝黎咸乂惟苻
堅之凶虐據中夏以憑陵陷張掖而吞西涼失吾藩輔
破荆州而得鑿齒俘我英賢罔知倚伏之機徒肆驕淫
之欲徙其氐户弗念阿脂之歌寵厥鮮卑不顧魚羊之
讖將取滅身之禍乃興入寇之謀蕩析里閭誅求車甲
逺則忘故老垂絶之論近則忽羣臣至切之言掃境而
來罔民於死將整師而臨滄海欲投鞭而斷江流臣石
等督率烝徒奮揚義武彗侵箕尾謫久見於盜區嵗次
斗牛祥已開於王略休符黙兆勇氣倍增彼方嚴洛澗
之屯我已效梁成之首捨項城之蟻聚瞰淝水以狼貪
隔岸相持對營並峙用輔國之良䇿因朱序之漏言謂
欲交鋒葢先退舍所頼神奪之鑑天誘其𠂻輙陰觸於
禍機獨自投於死地初意乗危邀險勢若建瓴寧知進
易退難敗同解瓦既前部之告潰復陽平之云亡弓撥
矢鉤紛争投於鎧仗轍亂旗靡競大棄於營屯時惟謝
𤣥功冠諸帥以八千之慓悍剪百萬之腥羶苻堅流落
草萊間闗險阻傷既深於流矢食不厭於壺飱顛躓窮
途過項藉烏江之窘零丁匹馬猶本初官渡之歸殘息
僅存措躬無所臣石等濫司戎律親奉睿謨雲起龍驤
運際功名之㑹風聲鶴唳威加僭亂之區援枹皷以忘
軀奏鏄鍾而獻愷斯皆王靈逺被聖略遥臨復前世之
深讐雪遺黎之宿憤華夷闓懌日月清明登㶚岸而望
長安共興感慨封狼居而禪姑衍當效驅馳臣等無任
慶快激切屏營之至謹遣某官奉露布以聞
　
　
　
　
　
　
　
　
　
　
　
　
　
　
　
　東萊外集卷四
欽定四庫全書
　東萊外集卷五　　　　　　宋　吕祖謙　撰
　　拾遺
　　　題真覺僧房蘆
何人夜折苕溪雪吹落山堂寄清絶夢囘軒檻非人間一岸
扶疎碎殘月秋風索索秋意晚葉外叅差明疊巘頗似江南
短棹歸平沙鴈落汀洲逺蒼濤遶忩碧玉寒中有漁父千
古間知君胷次五湖濶波聲髣髴游杏壇少林之孫韻枯
木避世避人何用逐渭川謾復千畆多江上由來一渭足
　　　再賦真覺僧房蘆三首
湖山近減江潮趣寂厯頽垣仲蔚蒿縦有秋風何處著
遶籬無葉起蒼濤
屋角清渠瀨淺沙風斜雨重倒蒼葭沙鷗不下投前浦
塞鴈重來失舊花
清曉霜鍾喚客興餘聲知度幾稜層(闕/)
時見憑欄一兩僧
　　　漢銅弩機歌
甘泉宫中烽火催武庫掣鏁殷春雷山西都尉部千弩
意氣欲壓天山摧朔風慘慘隨旗尾角聲滿天日色死
眼吞單于方發機南風不競羽倒飛血視空弮尚思戰
邊庭無竹可續箭斷絃已作塞上塵零落銅牙時一見
土花蝕盡繆篆青千年遺恨今未平雕鞍過盡不囘首
落身几按依書檠蘚苔暗淡生古色中有少卿千斛力
從漢至今無大黃婦翫兒嬉固其職長平箭頭豪士憐
赤壁折㦸傳青篇古來慷慨共如此脱畧形器求天全
是機雖缺神凛然想成風沙射鵰天徑欲匹馬南山邊
何必一臂三十絭
　　　晚步溪上
疎疎屐齒印平堤露着烏紗客未知别浦歸舟爭占岸
橫林宿鳥自分枝開張漁父胷中趣漏泄騷人句外悲
㑹與清溪約長夏風簾水簟荅漣漪
　　　秋日
堂下梧桐樹清陰欲滿簾風前數葉落枝外幾山添世
故真難犯幽棲不用占新凉入書幌好在鄴侯籖
　　　夏夜
晚市收聲盡虛堂一味凉炎蒸渠酷吏閒靜我羲皇露
沐疎螢濕風梳細草長興移無定在隨月轉胡床
　　　應春坊輓章
鉛槧青燈夜韜鈴紫塞秋請纓雖拜疏投筆未封侯幃
白風煙慘旗丹霧雨愁從來桑梓接助輓不成謳
　　　和虞仲逸初夏懐黃巖村居
幾曲江村雨外明釣磯漁屋入新晴叅天喬木淺深緑
蓋水圎荷先後生歸夢毎煩春鳥喚故林可忍曉猿驚
功成共祖東門道不負溪山舊主盟
　　　次前韻荅石秀才
幽軒返照可窻明政用髙談荅晚晴共聽銅瓶秋雨急
不知石鼎曉雲生清詩未讀心先醉别日無多夢已驚
聞道烏衣盛文史秪愁異姓後宗盟
　　　効進士作三年通一經
歳月去如矢橫經徒慨然誰能通一藝真不負三年用
意窺園外收功刻楮邊幽光囘蠧簡新意出陳編上相
黃金重諸儒白首鮮同聲不同調嘆息伯牙絃
　　　橫山吳君佚老庵記
横山吳君珉治别室之西偏榜以佚老休工歸役斤斧
收聲輯杖立於前榮聞竊語於階者曰棊壠繩畦坻粟
京稼籌筭掛壁萬貨四湊此吾主人翁所以佚其老也
少進至於門聞行語於塗者曰豐林邃宇尊俎静嘉鷗
鷺不驚風月相荅此吾豪長者所以佚其老也又進至
於郊聞聚語於塾者曰培嗣以學既楙既旉秩壺以禮
既序既飭此吾鄉丈人所以佚其老也他日吳君為予
道之予曰夫三者之言何如吳君曰階得吾粕塗得吾
漓塾得吾醇出浸逺而説浸近吾名吾室義其究於此
乎予曰未既也畏嶠登輿身閒心慄厭市築墉目靜耳
喧君雖善自佚踰闑以往肩頳腹枵者踵相接歳或不
升尫瘠困憊呻吟交於大逵專一室之佚樂乎哉君里
中望也盍勸相族黨愒勞振乏已責紓逋同其佚於是
鄉則盡横山表裏皆君佚老庵也其視尺椽半席廣狹
何若吳君謝曰厚矣子之拓吾境也顧童奴陷其説於
壁間以為劵
　　　送張孟逺序
僕生而底滯少長嗜學失其指益以自愚坐一室頽然
移日足欲跨户限若有縶而留之者郡邑教條風土謡
誦隨聽隨忘謾不省何等語諸公長者歳時聚㑹或賜
餘瀝顧視左右頡頏作氣長飲大啜目眩心悸蹙蹙不
安席酒一再行輒自脫歸里中豪浸羞與予伍雖予亦
毒之狀其疾謁諸人方屢試竟不售有自衢來者詫以
吾鄉有偉男子横厲超軼絶出無輩是殆能瘳子之疾
徐舉其爵繫乃吾同年友張孟逺也予聞自喜銳欲往
從之遊既舂糧矣而孟逺在門予益喜過望與之上下
論議明雋閎達舌端河漢一落千里未改旬自視胷中
隘者寛窒者通狹者廣向之瓶罌今浸化而為甕盎矣
向之沼沚今浸化而為澗溪矣方幸其若是也孟逺遽
告行引紙操筆將以酬孟逺之勤府藏單竭豪征縷斂
卒不得一語意慚甚客從旁解之曰子不聞陶朱公之
語乎陶朱公之友以窶聞於楚陶朱公往過之欲别謂
其友曰何以餞我其友曰吾終歳飱不滿子一飯費前
馬後乗劒佩鏘鳴供子指呼役者乃吾疇昔震㮚不敢
仰視者也子不能捐萬斛之升斗以起吾病反於我乎
索忍人哉陶朱公曰是所以賜我也汝之陋在吾則為
儉汝之懾在吾則為恭貧之病富之藥也敬再拜受賜
以孟逺之贍於學而道今古角詞章於其前是猶窶人
子與陶朱公競富雖市人亦揶揄之儻亟自吐實盡發
前日之痼疾而不敢蔽則異時環倉華而第百藥庸知
不獲附於下中之品乎子又奚慚僕曰唯
　　　方夫人誌
先夫人姓方氏尚書駕部貟外郎諱楷之曾孫朝散郎
尚書屯田貟外郎諱䝉之孫朝散郎知建州諱元矩安
人孔氏之女我先君從事郎吕公諱某之配也外王父
之沒夫人尚幼服勤外王母左右母子相恃為命蓋生
三十有一年而歸於先君又十一年先君即世是時伯
姊五歳祖平財四歳夫人提擕鞠育更厯艱苦十有八
年然後伯姊始出適迪功郎曾棐祖平亦始得臨安府
司户叅軍未及禄養以淳熈二年十一月十五日不起
享年四十有八吕氏自東萊公而下皆葬婺州武義縣
明招山惟我先祖暨先君兆域别在信州上饒縣之德
源不肖孤哀荒顛𡨕未克合袝恐旦暮即死不能終大
事亟以次年二月二十日奉夫人之喪葬於東萊公兆
域之旁至於夫人志節履行之懿則俟他日詳焉
　　　王自得祖母傅氏墓誌銘
義烏王君瓘之夫人同縣傅氏女也縣之第氏族者譜
王為右姓族黨根據連都邑夫人來歸小大無違言姑
余夫人律閫内甚嚴諸婦屏氣側足候伺顔色少當其
意者獨夫人事之順焉幇源之亂民十百相保聚捍賊
議長皆相顧不敢而屬之王君官軍臨境里中豪効首
虜者率命官婣戚或説王君無後時夫人尸之曰君居
兵間蘄以屏蔽閭井非利之也即拜爵其誰明吾心王
君慨然亟謝罷説者兵解佐王君綜理其家者具有條
秩蓋年七十有五以乾道二年十二月十六日終於寢
淳熈六年十二月初二日始克葬於鄉之髙麓原青口
里二子長安詩將仕郎次安逺三女長適俞持國次胡
延次鄉貢進士周憲孫男女十男曰自昭自强自得自
牧自求壻其女孫者曰宣教郎鄂州州學教授俞麟曰
國子免解進士何□曰迪功郎信州上饒縣尉錢逖餘
在室曾孫男十二自得久從予遊實來謁銘銘曰
吁嗟夫人蹈柔則兮百世之下安此室兮
　　　為韓尚書作通王氏定婚啓
講舊遊於羣從蚤接茵憑圖嘉耦於諸孫肇修幣聘載
蠲吉旦用展多儀某人宦學載初及茲授室伏承某人
徳容叅劭協此宜家奕奕梁山顧自慙於樂土湯湯淮
水幸將挹於慶源二姓之合於禮為嘉五兩之陳其儀
則舊
　　　為洪無競作謝發解啓
奏凱書林願效范文之後入䇿勲詞壘濫從東郭之先
登懼集寵初幸踰望始丕惟夫子志在春秋推善善惡
惡之心正尊尊卑卑之分道之將廢閉於王氏之詖淫
帝有所興表以光堯之尊信一洗氛埃之蔽再還日月
之明世變風移家傳人誦克對盛時之㑹允諧公選之
求茍非其人不在此位如某者降材謭薄涉道顓䝉業
猶失閏之廢忘識類闕文之舛繆衛多君子瞻畯軌以
屢驚曹無大夫顧寒門而自絶凌兢逐隊黽勉終篇方
懷外楚之憂忽有進吳之喜反思同業厯數四封辱在
泥塗絳縣久遺於舊老不窺園圃廣川尚滯於鴻儒慙
有甚於積薪恩實歸於推轂此蓋伏遇某官主盟公道
雄霸斯文奉明詔以登賢簡烝髦而報國深嘉曲奬字
踰華袞之榮博采兼收筆或裂繻之誤遂容孱瑣亦預
品題某謹當懲戒振矜聿嚴元始敢言得雋之易當念
措辭之艱惟升黜之兩端本東西之對設儻如麟獲誦
正學於大庭若作鷁飛抱遺經於窮巷過此以往未知
所裁
　　　為吳友聞作謝發解啓
日麗宫槐袍如立鵠霜清圍棘字若棲鵶書雖天府之
新心實衡門之舊歳臨大比詔舉儒生電掣星馳走姓
名於四境波飜雷動沸謡頌於九衢奪於外物之光榮
成此一時之驕溢靖循其本初無足誇物往貨來豈市
㕓之異事春耕秋穫非畎畆之竒功得之者既無矜容
觀之者亦無羡色以儒獻藝以藝中程是維鈆槧之常
蓋亦農商之比矧兹里選甫預計偕前阨春官限三山
於弱水遐瞻仕路重九譯於越裳物未售而預伐懋遷
之能耕未徧而先眩積倉之富茍有識者豈至是哉如
某者綿力薄才淺聞未學黽勉詞場之獻凌兢貢籍之
登退視同儕袖手率多於勝己進當堅敵著鞭敢望於
逾人方愧懼以靡容何囂浮之敢起日虞顛踣仰負作
成兹蓋伏遇某官樂育英髦推揚善類參天杞柳悉由
封殖之勤巢閣鸞凰俱出網羅之獲豈容孱陋亦預選
掄某敢不佩服深知率循古訓始終本末專探討於大
原用舍行藏付窮通於正命
　　　為人作論旱劄子
臣竊惟陛下側席圖治視民如傷去歳江湖數十州年
不順成憂䘏之詔蠲復之令賑給之科丁寧懇惻無所
不用其極自秋而冬自冬而春自春而夏哺養鞠育日
望一日今麥既登塲歳事有望陛下宵旰之憂亦可以
少寛矣臣既竊為陛下今日賀復私為陛下他日慮敢
干鈇鉞之誅而冒言之疎賤小臣服役州縣不得與聞
闕庭之議妄自揣度去歳數十州旱荒之初闗説陛下
之前者意其必有兩端焉固有大聲疾呼言其深可慮
者矣亦有隠情匿實言其不足慮者矣陛下明見萬里
弗以不足慮者自寛而以深可慮者自儆軫顧經理變
饑為穰此陛下灼知民瘼審於取舎之大驗也臣竊恐
向言旱荒不足慮者見今歳之無事遂進説曰曩固嘗
言艱食必不甚流移必不多盗賊必不作今前言皆驗
彼大聲疾呼者皆增加長大其事以干譽要名耳是宵
旰之勤殆為徒勞而帑廪之發殆為虛費也以陛下之
明必無敢進是説者臣私憂過計或萬分一有之則於
治體所繫甚大請以臣身履目見者折之去歳旱荒之
初凛凛岌岌人不自保焦熬焚灼可駭可愕雖號為大
聲疾呼者亦恐重陛下之憂困厄危迫之狀鐫裁減削
十僅能達其三四耳自朝廷觀之則似過甚自旱荒之
邦觀之則猶恨其有所未盡也其所以度兹艱歳安帖
無虞者蓋朝廷周䘏條畫如此之詳官吏奔走率職如
此之勞豪右傾倒囷粟如此之衆而陛下寅恭祗畏昭
格天心導迎善氣又有非羣下所得而與者矣使不如
是則艱食流移盗賊之憂豈止如始之所陳而已哉論
者茍徒見今歳之無事遂謂向來初不足慮是猶疾愈
之人忘其針熨砭治之囏難反疑疾疹本不能傷生如
後復有疾可不為寒心耶此臣所以竭千慮之愚而冒
進其説也臣願陛下清閒之燕深加紬繹因荒政之告
成益知疾苦上聞果有益憂勤兢業果有效天人感格
果不誣充是心而擴之天下之事臣知其無難矣惟陛
下宥其愚而采其誠
　　　過九江贈同舎陳伯秀(伯秀名芷少與太史同/遊三山林少穎先生之)
　　　　(門此/詩)
異時夫子門論交心獨可晨窻並几案莫檠共燈火同
升大宗伯道阻山砐硪淡墨濕棲鵶天開棘闈鎖髙張
三百丈徧數不及我咫尺判飛沈鵬摶笑鳶墮風塵兩
疎闊歳月悉箭笴風吹礬口帆雨繫潯陽柁(闕/)　尚一
尉旌旗穿紫邏相逢話舊游撥置朱墨夥(闕/)手忘寒温
屈指半轗軻官居岸平湖波濤日舂簸飽看五老面此
計殊未左山房舊聞名欲往輒不果須君發其藏萬卷
書繞坐
　　　為虞丞相謝生日賜生餼表
問初度於疇人尚記攝提之次傳温言於詔使有來膏
飫之頒雖曰常彞實惟渥澤伏念臣久膺諉屬浸迫衰
遲勲業無成惜流年之尺璧劬勞莫報慨厚廪之千鍾
每於載育之辰愧此多儀之錫繼粟繼肉雖屢省於便
蕃食志食功迄兩無於稱塞退而自揆莫知所酬此蓋
伏遇皇帝陛下覆物以仁馭臣以禮修宣王之考牧庶
物既蕃體羲易之養賢舊章用舉光華異數蕃飾始生
臣敢不追繹教忠益肩移孝無復遺羮之地永負親恩
惟令含哺之民共均君賜
　　　徐君墓誌銘
明招婺之名山予家三世葬焉負山之民氣俗敦慤樂
田畆而畏官府傲嬉侈麗之習獨不入其鄉予歳時上
冢過其父老或旬月忘返稍稍遣子弟從予游未幾方
領矩步儼然出與郡邑之士齒蓋將繼此益進而熏沐
之則於其親之喪亟問亟弔而又為之銘有所不得已
也君諱宗盛字德元以愿樸稱於里閭淳熈元年五月
十五日卒享年三十有八明年十二月五日葬於鄉之
下車塘君無恙時實命其子一夔來請業及是復來請
銘文弊甚矣幸是鄉質之未彫也申之孝弟之義引翼
充養於古之學者或庶幾焉茍自厭其質而文華是耆
外觀日勝中實日銷則豈父兄所以屬予之意哉遂并
書於君之壙以識其初銘曰
父菑子播兮將求其實道阻且脩兮無辱斯石
　
　
　
　
　
　
　東萊外集卷五
欽定四庫全書
　東萊外集卷六　　　　　宋　吕祖謙　撰
　　䇿問
問王者事父孝故事天明事母順故事地察父天母地
肇舉郊祀之大典此聖人所以通天地而無間也圜丘
方澤之制蒼璧黄琮之薦義匹體鈞載於禮書者初未
嘗有輕重然稽之舜典受命甫始肆類于上帝而地則
不預焉雖曰望于山川山川者地之别而非其綂也武
王底商之罪首指其郊社不修不過以郊對社而已惡
覩所謂郊丘者哉昊天有成命周頌也大司樂周官也
頌並言郊祀天地而大司樂則異之以冬日至夏日至
之二時其分其合抑將何所折衷也國朝南北郊之議
名儒碩學迭相論辯溢於編簡迄未能定於一此固議
郎博士之責亦為學者所當共討論也盍深繹郊祀之
本參經摭傳厯考前代因革廢置之所繇詳著于篇
問文之時用大矣哉觀乎天文以察乎時變觀乎人文
以化成天下所謂文者殆非繪章彫句者之為也子以
四教文行忠信冠文於四教之首而行則次焉至於行
有餘力則以學文則行先文後參兩説而並峙抑將何
所取正耶後世以文士名者一觴一詠互相標榜傲誕
縱弛至自以不護細行自居嗚呼文與行果兩物而文
之所以為文既於是歟記曰文王之所以為文也純亦
不已學者盍深繹之
問兵不從中御將不可數易予其權而久其任固守邊
之本務也疆場之司安危繫焉束以微文迫以峻法朝
除暮易炊未及熟又挈挈而之他雖有雋桀何自見其
長而騁其材哉廼者朝論以兩淮障塞隣敵建久任守
將之畫授之以柄饒之以財解縱繩墨一聽其所為是
雖藝祖之邊政固可匹休儷美而無憾也昔羊祜之
於襄陽成汭之於荆南張全義之於西洛咸以委專任
久變彫荒為富盛得人如數子者固善矣如萬有一不
能盡負閫外之寄其可不豫思所以處之哉廼者鎮撫
使之亟拜亟罷其本末首尾皆人耳目所接尚可覆按
者也願詳言之以佐帷幄之餘論
問先王諡以尊名節以壹惠所以表天下之善而示無
窮之勸也旦以文名奭以康名閎天以尊顯揭日月於
有周一代羣臣之上固非墨客槧人之所敢議蕭何曹
參同為漢相而何之諡曰文忠參之諡曰懿一多一寡
説者疑其有優劣之辨衛青霍去病同為漢將而青之
諡曰烈去病之諡曰景威一詳一略説者疑其有厚薄
之殊不知當時之君其意果有輕重乎抑無意於抑揚
而偶自爾也房魏並以賢佐稱而文昭文正之諡雖無
多寡未必不寓隆殺於其間英衛並以武功顯而景武
正武之諡雖無詳略未必不寓厚薄於其間自古人君
之追榮將相其處同功一體之人所以毎難其一心之
公也主上慨簪履之遺而念機軸之舊聽皷􁎅之聲而
思封疆之行廼者中興以來將相有勲勞于王室者易
名之典或未克舉賁之美稱以發潛德之幽光光寵焜
燿固非止如太常之紀大烝之享景鍾之勒而已也願
厯考古今將相之盛烈厯代褒飾之榮觀諡法六家之
異同曲臺諸儒之予奪博考徧述以占聖意之所在
　　尺牘
　　　荅潘叔度
某到嚴已兩旬郡庠亦漸成次序規矩皆無所更改但
辰入未歸以身率之而已(不在齋者但囘當日食/亦不行㸃齋不到之罰)在學
士人樂從者十之八止有八九人教市學者頗相妨(昔/時)
(此曹終日在外㸃授遇兩/膳時乃來今遂不能爾也)鄭幾道為人自平實但所病
者力不足耳程易繕冩今幾何年兄千萬少留主盟俟
其冩畢乃為此來不然恐遂散漫不舉也
某官次粗安無足言者張守議論甚平正且虚心從善
在今士大夫中殊不易得也如極稱重劉賓之而以王
龜齡為未至(此一叚話最可取世人毎以/同異為愛憎能平心者甚鮮)論胡生知言
見處極髙而文理密察之功頗有所未到論朱元晦(闕/)
　　　亦未以為然者其他長處亦甚多但相待獨厚
恐於同僚形迹已再三懇之更俟一兩日當力言之也
張守聞年兄誠篤甚願見他時到此見之似無害易傳
刋板更望留意
某官次粗安無足言者程易既下手則畢工㑹當有期
因見㸃對諸公告時勉厲之不惜前勞則無後悞不特
刋書(闕/)　也下訪之期未有日否雖夢寐誨約恨挐音
之遲然若得勉留三四日過至節乃行得此書粗有端
緒尤幸叔昌得暇能偕行否郡庠漸就緒亦無撓規矩
者加之歳月須畧可觀也
　　　又
林謙之以繳新端除目遷工侍次第須決去就此舉過
江後未有也平昔保任此老果不負所期可喜(闕/)日來
時事變更疑畏者頗衆然有心於避禍終不若無心於
任運耳
　　　與劉衡州(子澄/)
某屛居却掃幸無他撓讀書亦不廢常課但終欠講論
之益耳朱丈許春間偕為温台之游甚恨尊兄在逺不
得同之也外祖像上納偶南安便行甚遽畧此承問
某杜門久不聞問日深馳系病體已成癈痼不復可料
理但靜養順聽為况却安適也荆州之計念之至今心
折祭文録去所欲言者盡在是矣聞朱丈往相招不知
曽成行否講論想甚樂病中只有仰羨爾參預處聞毎
效忠告甚善或云其間多雜以嘲譙雖意在諷切然便
無誠篤厚重氣象未必能動人也偶除故官其不可出
人人所知但一畨控辭酬應苶甚匆匆作此他惟為道
義加重
　　　與李侍郎(仁父/)
某津亭請違又復改月惓惓已不勝瞻仰即日初冬凍
雨恭惟舟御所次神人具依台候動止萬福某冗食東
觀偶未汰斥經年陪侍誨席所以受予教督周浹隆洽
一旦驟逺函丈頓覺孤跡㷀然無依雖强顔官次意緒
忽忽如有所亡也武陵合符猶在來春莫若小愒鄂渚
為度歳計文潛既到凡百當能調䕶况舊治種種人情
想不至落泊也連日風雨舟行計亦齟齬不知寢食亦
安穏否念念蹵然動心所恨微官束縛不得身䕶行李
惟一味馳鄉而已便介亟行匆匆附起居向寒惟祈厚
為斯文崇䕶以俟陽復泰亨之寵
某官次觕遣但塊處索居所懐偪塞無與紓冩黙黙隨
羣寖就頽㢮日積愧靦比復同舍例攝省户偶占禮曹
雖目前文牘極清簡然稍有討論便繫典禮責諉政自
不輕也開府之始酬酢經理想亦小勞區畫飄颻江渚
之久今行李既遂按堵亦可少就休愒也逺方人士亦
有可與語者否史事諸志自冬春來雖各粗成編沓然
首尾不完節目斷絶殊未有次序今期限在冬末已是
第三次展不免趣辦第恐牴牾處多耳徐鍇通釋紹興
本近方得之比舘中本闕十卷蓋此書本名説文繫傳
各分子門其前三十卷謂之通釋乃印本所有後十卷
各别有名乃印本所無今謹抄録送去但此本蠧蝕闕
字極多若得暇以説文參校義理亦可推尋也潘義榮
編年謹納上唯伯祖履厯及其他文字累往家叔處取
猶未到當更趣之纔得即尋便轉致次仲信祠禄文字
前此與傅景仁同將上獨見却埶須更待少時耳季修
聞尚留蜀中莫非久還侍旁否近事邸報中可得大略
周丈自春來請去之章已四上李壽翁亦以病告經月
陳能之入史院一日即得眩瞀之疾迨今未平大抵目
前善類或去或病悒悒殊鮮况也武陵民淳事簡公退
想多閒暇長編莫曾下手再整頓否逺地士子固難得
亦有可與語者否建茶三十夸謾助午啜敢幸笑留所
諭長編乍到固知多事今條教既定莫漸可整頓否雖
逺方難得人商𣙜然暇日極難得似不可放過也
某官次粗安無足言者但自違函丈胸懐偪塞無所發
紓雖猶黽勉於此寡耦少徒殊鮮味也艤舟許時啟處
飲食豈能一一安適俯領郡寄固亦少阻歸興但進退
逶迤上可以見君子體國之意下可以杜塞不見察者
之議蓋未為失䇿也地理志以某方出殿幙竢假滿當
詳閲討論當已無遺恨茍猶有合增補處即一面與周
丈共議修入却續拜禀次通釋比從姚倉求本㑹其行
部猶未送到當更趣之所闕卷數比因館中修書目却
尋得全本但有脱方字處極多當併録呈次舍人伯祖
履厯以家叔自南安歸有失子之戚俟其悲傷少定當
可得也潘義榮文字亦當更趣潘監鹽政恐未必曾纂
集耳史事猶有五六志全未有涯勢須展限人情易得
因循殊未可期也鄭景望出守宛陵於養親極便但館
中益覺索寞耳陛辭所論甚剴切良可敬也廷對讜論
者率在髙等蜀士亦有數卷甚竒但幙中不敢錄本耳
武陵民淳事簡黄堂必甚優㳺長編既已斷手莫若及
此暇時參訂修潤整頓凡例刋削枝葉兩存者折衷歸
於一是遂為完書若秪廣記備言以待後人恐年祀浸
逺未必能明今日去取之意使千載有遺恨良可惜也
異時復還禁近筆削之上便不能專此似不可失耳所
欲布陳者何限要非無量能究鄉風不勝惓惓
某官况碌碌粗遣日來史限迫趣率常宿館中舛錯毛
起猶未見大功諸甚恨函丈在逺不得一一質正也武
陵民淳事省當可卧治亦有佳士可共語否龔參父子
沒於瘴氣相自傷劉樞亦復不起善類甚惜之也張欽
夫帥荆南不知已到官未同在一路凡事可相應接亦
非小補也陳丞相有奏事之命猶辭免又未知到闕去
留如何劉文潛在桂為况何似亦時相聞否劉子澄已
外除諸公莫為言者近得渠書只欲求祠也
某官次竊禄凡百觕遣史課雖粗不廢第同舎遷易不
常猝未就緒北扉雖有其志而力不足毎相與浩歎共
思去歳合堂同席之樂也聞復刋緝長編條例當益嚴
密苐恨阻逺不得陪侍筆削爾李羣玉詩謹抄錄拜呈
餘金併往向來説文繫傳非特校對草草政以元本斷
爛毎行滅去數字故尤難讀若得精小學者以許氏説
文參繹恐猶可補也張欽夫不知己到荆南否朱元晦
辭南康已有不許辭免便道之官指揮不知竟肯起否
劉子澄已從吉此間媢嫉者頗衆埶不過得一倅又未
知闕次何如爾
史事諸志近略見涯緒但職官選舉一兩志未就條理
耳同舍去來不定故難見功也黨籍本末想類次已成
編謝上蔡曲折當以問朱元晦得報即拜禀近聞辰守
微有齟齬雖未得其詳某竊謂邊防經理雖不可緩要
須中外相應乃可展盡茍或未然不若姑隨時蒐補因
仍舊貫之為善也
某歳晚忽感末疾重為醫者所誤既投熱劑又復吐利
疾證遂頓危殆亟更醫易藥幸而所用藥漸見効此一
月來手足間皆能自如但微有弱處精神言語則不甚
有異於常時但病體疲苶不堪少有衝冒雖蒙恩補外
而留滯許時殊覺不安更稍可强勉即買舟東歸矣文
海奏篇異數便蕃一時紛紛蓋因忿激而展轉至此病
中唯靜審以處之而已其始亦未欲以聞蓋累有宣諭
故不敢緩也恐或欲知契丈祠請既不遂正人未遽逺
去善類朝夕以冀宣室之興思也
垂諭夏小正及謝顯道出處暨檢元祐軍防篇病中未
能及此辰守囘避之説亦以臥病無自而聞知然人之
異同亦非我所可計耳令嗣皆已别拜書
　　　與陳同父
某掩闗幸無他惱但立秋後以酷熱繙閲亦稍廢耳桓
靈寶之喻讀之竦然凡讀易者要當深知此觀象之妙
非克盡已私者不能與然自昔英豪於事幾之際反瞠
然乎其後彼固非屈意於克己者果何説耶若便以私
意揣摩億則屢中斷之則其懸解於杪忽毫芒之表者
揣摩之譏殆不足以當其心也蓋天姿之髙得氣之清
其所以迎刃破竹者何莫非此理但矜為己有則不能
與時偕行多迎隨附益之病未知其所自則隨血氣盛
衰此一段精明不能常保論至於是則所謂克己者雖
若陳言要是不可易耳策問誠有味其言反覆展玩不
能去手諸生有能領此意者否讀裴度處尤慨然三嘆
也章侍郎行狀已(闕/)　苐恨平生未嘗接其言論風㫖
故於書法詳略不能措議祗見文氣之疎宕高勝而已
其間如論鄂州財賦云公戚焉若不自得人亦莫解也
論戚方仍舊管軍公慨然曰是不足問矣即上言叅知
政事(云云/)論虞丞相罷去之時叅知政事錢端禮以肺
腑與政至允文去而端禮之議亦寢末云因嘆世之量
人者甚淺不足據此數條皆是尤妙處亦是合斟酌處
也
專价伏奉誨示引紙疾讀恍如握手不知相去數百里
之逺也長夏溽暑伏惟尊候動止萬福某館下粗遣自
入夏來以史限督趣平明趍局日落乃還舎人事醻酢
一筆勾斷終日在書册堆中與往在明招况味無異只
是糜耗廩稍毎自愧恐耳時事非唯未易揷手職守各
有攸司又兀然無上下之交若欲强聒則尚口乃窮矣
平生非孑孑拘小諒者茍有善意其敢不承接而疏導
之此蓋兄之所深悉也諭及近况之詳慨然浩歎者久
之百圍之木近在道隅不收為明堂清廟之用此自將
作大匠之責耳如彼木者生意濯濯未嘗不自若也井
渫不食為我心惻蓋非井爻之盛而兄以此自處乎惟
冀益加寛裕從容自頥以慰見慕之徒之心幸甚廷對
山林草茅之論自應有少斟酌者後來亦深勉諸人勿
謄本傳播政如來諭所慮也居厚正則景明道夫己一
一道來意矣益恭諸公方且調䕶未知能囘否不然則
且歸俟闕期近來請祠亦必可得也張欽夫近喪子得
書極無况力請出廣遂有鄂漕之命亦且得歸也劉茂
實固賢者但舉削一事從前不曽破戒然既蒙再三之
諭俟見李壽翁如其語及亦當贊助也
某館中碌碌粗遣但豪髪無補蠧耗太倉積愧如山耳
居厚往見必已前到今正則又赴約握手劇談亦是快
事一官所縛不能追逐上下其間殊慊然也清馥香一
貼鳯團一斤漫為山中之信其他正則自能詳道
　偶記荀子論儒者進退處有一句云不用則退編百
　姓而慤頗似有味畎澮之水涓涓安流初何足言唯
　三峽九河抑怒濤而為伏槽循岸乃可貴可重耳
某官次粗遣但朋游散落益復鮮况適當天民君舉相
繼引去之後又(闕/)欲成羣隊只得癡坐靜待而已天民
君舉於私計極便但恐天民規摹散漫未必能為求田
問舎計耳三啟一誌展玩嘆賞不已然議論斷絶之久
領解者必少也知安居定志日就平實此政惓惓所系
望者甚休甚休居厚一病聞甚殆知己平復但渠須是
調伏得性氣一段然後養生處世亦少齟齬不然憂未
艾也正則憂居後曽得消息否
某碌碌如昨無足云者示喻敢不敬領但太倉一粟或
出或處豈能有所闗繫但自當靖共守位固不敢無事
自生瘡痏也
某碌碌官况粗遣無足云者秋成田間必多樂事試闈
得失想自見慣然諸公却自無心非向者之比秪是唱
髙和寡耳漕臺却盡如人意王道父尤濟事也此月二
日已畢芮氏姻事祭酒夫人自送來感念疇昔不勝慨
然儒家清貧次第須可共淡泊也試闈得失本無足論
但深察得考官却是無意其間猶有誤認監魁卷子為
吾兄者亦可一笑也歳事既畢田間必有佳况亦時有
著述否書院中亦有一兩士子伴否李壽翁升從班差
强人意但又減李仁甫殊可惜耳鄭丈移過宗寺君舉
蹤跡遂安矣
某只今病狀除手足萎痺外其他頑健略如平時看書
以舊難除終是有過當處凡見愛者無不痛口䥴戒雖
未能勇從然亦漸就減少也永嘉之行未便登途否比
冩得正則一書而人不來取今以拜納書中數語偶與
來教叫屈之説合與正則發緘可共發一笑也張荆州
不起此自有所闗繫豈獨㳺從之痛哉使其不死合㸃
檢整頓處甚多至於不自是不尚同則相識中未見兩
人也居厚無他苦否五月間聯騎相過甚幸病中尤思
朋友旦夕之望
承旦夕見過數日以望四經説千萬携行痼廢沈滯政
賴此以醒之耳小輩作撓似不足介意顔子犯而不校
淮陰侯俛出胯下兩條路徑雖不同這一般都欠不得
幸深留意鄙諺云赤梢鯉魚就韲瓮裏浸殺陳拾遺一
代詞宗只被射洪縣令斷送了事變大小豈有定所哉
病中畏冩字如虎縷縷至此意亦可念也
三國紀年序引及諸贊累日已詳看用意髙深處亦或
得其一二但大網體製猶有未曉處序云魏於是乎有
書吳蜀合而附之魏書又云魏終不足以正天下於是
為三國紀年終焉不知魏書與紀年是一書為復是兩
書觀三國諸君贊却似遷固史法毎君為紀而系贊於
後者而三國紀年冠以甲子而並列魏蜀吳則又似合
三國為一者所謂魏武以下諸贊必不可系於此(既並/列三)
(國之年必是通書三國事今/毎君為贊必知不系於此後)不知系於何處豈三國紀
年之外復敘毎君之本末而系以贊邪此皆未曉之大
者也魏武贊述來厯甚當(但其末舜禹之/事兩語未曉)魏文帝兩贊
深味詞意予奪甚有味(但文帝贊意頗晦又文帝三駕/伐吳謂中國庶幾息肩亦未協)
昭烈贊論其君臣反復於天意人事之際所謂妙體本
心但費詩之議却似不達時變漢綂既絶昭烈安得不
承之非髙祖時比也後主蓋亦甚庸所以安之不疑者
乃諸葛公工夫耳武侯贊論以國政歸丞相甚善但謂
漢侍中中書令尚書令皆宦者為之考之漢書亦不皆
如此篇末王者之作天猶以為未疏哉感慨之意甚長
但不若後主贊所謂天命果可畏辭嚴而義正也武烈
贊論漢末守文之弊及啟桓王之翺翔甚妙甚妙下三
贊亦然鄙意竊謂吳四贊尤其能盡其規摹之所止殆
無遺憾也龎綂贊論兼弱之義甚正闗羽贊亦穏但來
教謂司馬子長雖髙不欲學而諸贊命意及筆勢往往
似之何耶因便並望見教
某近日思得著書大是難事方將一意玩索完養深求
其所未至雖髙明之姿與駑鈍者不同然考之前作者
亦須待經厯之久歳月之晚然後下筆今及此暇時序
次裒集固亦無害然亦不可不思有餘不敢盡之語也
　　　與陳正已
某病軀凡百只如相聚時䥴喻極荷至意枯木朽株雖
不繫輕重然斂嗇護養自是病中所當致力也乍還膝
下承顔幹蠱必日有新功從前賢士大夫蓋有學甚正
識甚明而其道終不能孚格逺近者只為實地欠工夫
耳吾兄慨然欲力踐之真斯文之福惓惓之禱唯覬終
之以不倦而已子靜經從稍款否朱丈已歸建安歳晚
無惜一訪之耆舊凋落尤當汲汲也趙丘吳三子皆樸
茂可喜第暑中不能久留耳因便切望頻寄數字蓋兀
坐一室絶無琢磨之益賴此警發憒憒不啻饑渴也他
祈為道義毖重
　近傳得張丈桂林論史數篇往往暗合人意已令三
　子錄呈矣
近見補榜知㑹面之日不逺為之欣然病體度夏幸無
他課程亦不廢但少切磨之益耳乍還侍旁當有餘樂
幹蠱計漸見次第先之以身諒無不孚應也
　　　與葉侍郎(正則/)
靜多於動踐履多於發用涵養多於講説讀經多於讀
史工夫如此然後能可久可大
　　　與郭養正
某哀苦日深無足言者之官既已定日跋涉良勞兩月
來所講論細大亦略備矣内植根本乃萬事之元閫範
一書所宜詳閲精思而力行之若門内尚有可愧外雖
奮振策厲終亦無力千里之别敢以此言為餞
某哀苦待盡行矣祥除追慕殊無生意年來自念已分
工夫殊欠闕自歳初盡罷遣習舉業者庶幾不作無益
害有益自此來講論者既無外誘當易見工也前歳面
講者蓋甚詳悉今既應物涉事步步皆是體驗處若知
其難而悉力反求則日益精明若畏其難而日益偷惰
則向來意思悉冰銷瓦解矣習俗中易得汨沒須常以
法語格言時時洗滌然此猶是暫時排遣要須實下存
養克治體察工夫真知所止乃有可據依自進進不能
已也
某一病踰年近覺差徤但去秋有悼亡之痛至今懐抱
猶不佳耳到官漸久想浸諳悉外物皆非可必只得自
盡其職事以聽其何如勤謹寛耐勉之足矣新宰林和
叔氣味既可親且詳練不茍前輩謂初官得長官之賢
是終身得力處誠如此也適已面語吾友矣種種與之
咨論必甚有益以吾友下問之廑故及此病中不暇他
布餘惟力學自愛
所論條目詳悉足見不茍此皆所當然者若人以為異
之類皆未熟之所致但篤信而行之不要有自矜之意
久久則自不見其異矣他不必過慮也林宰端審朝夕
相聚必極有益蓋非特坐談耳
　　　與鞏仲至(乾道辛卯冬/)
秋闈垂翅乃所以進德修業如吾友之文用於課試蓋
無餘憾矣不必更費心神惟留意實學持之以厚而守
之以黙則所願望令伯有還轍之問否他惟以時自愛
　　　與張知縣(商卿/)
下車許時條教既孚當漸不費區處在我者既無遺憾
政使或有未退聽者蓋亦自有公論惟覬毋廢初心使
斯民益被實恵是所願望斾從入郡當在何時傾耳車
音以日為歳
某迫行百冗紛然應接不暇他無足言者政聲藹然姦
戢惠孚甚休甚休素恃眷愛區區切有欲布陳者輒具
别紙雖愚昧豈足贊采取亦姑盡其拙誠而已他惟若
時珍護前拜召節
　大猾既擒威信自此行於一邑凡事必易然要當遇
　事平心無先懐抑强扶弱之意惟視理之所在而已
　雖嘗攻擊縣道者茍其事理直却須右助之則人服
　我之公
　財賦當催者恐當加意督趣令整辦尋常士大夫或
　誤認縱弛為恤民殊不知不及時拘催使民間拖欠
　積壓異時忽遇苛刻之吏一併趣辦則民受大害也
　前此豪猾意在搔擾縣道多端妄論人吏使縣中不
　能存立此固當主張也然人心易得偏恐為彼所激
　而主張太過要當於吏胥姦弊上髙着眼彼見吾意
　在抑豪强必取此迎合增飾以行其私意此尤當精
　察
　有自衢州來者説吾兄嘗雇乳婢價直間有未盡處
　(闕/)　在西安縣竊料此必樞府使臣輩唱為此説流
　言固止於智者然既立敵者衆凡涉薏苡之嫌者要
　當力逺之
某比者冒被除書實出推揚之賜第學淺識闇不足以
表率多士而疎懶之性驅之於奔走酬酢之地尤非所
宜益自懼耳贊變(闕/)　然未䝉箴規砭劑之誨殆非素
所望於門下者也改月遂行益逺屏著預深悵怏
示諭謹已禀知張丈矣竊謂當官而行内省不疚則毁
譽之紛紛一聽之可也願益肩初志使一邑終受實恵
幸甚
某黽勉復來遂冒文館皆疇昔教誨之賜感佩曷勝第
疏野之姿置於酬酢之地終非所安耳因風尚望鞭䇿
俾逃於戾幸甚政成化洽想綽有餘暇譽處如此豈一
方所得久擅耶質之輿論召擢在旦暮矣重番之賜殆
非所望於故人不敢效尤以取疎外尚幸恕察
某闔户待盡無足勤記錄承聞視篆在即一方凋瘵得
賢者拊摩覆護百里之幸也日來督趣旁午雖曰難展
手然折肱之餘飽於諳厯惟培養本原使忠愛之心益
厚則斟酌調劑羊膓蟻封間蓋自有餘地也益逺展對
臨紙悵然
　　雜説
與君子居則以小過為大過與小人居則以小善為大
善蓋立乎衆君子之間所見所聞皆善也茍已有纎芥
之過是以一濁而汙百清也人必競以為怪矣故過雖
小而必自以為大焉立乎衆小人之間所見所聞皆不
善也茍已有纎芥之善是以一清而形百濁也人必競
以為髙矣故善雖小而必自以為大焉大抵士之與小
人處者其善易為故其心易足其名易彰故其心易驕
易足者怠之本也易驕者傲之本也既怠且傲其去小
人不逺矣於乎士之不幸而與小人處者豈必隨其為
惡哉雖自守為善而㝠㝠之中已為所移矣戒之哉
多欲者畏人亦多少欲者畏人亦少無所不欲者無所
不畏無所欲者無所畏
趙文子其中退然如不勝衣其言呐呐然如不出諸其
口及宋之盟談笑當衷甲之變神閒氣定而不亂晏子
長不滿六尺及崔慶之盟白刃在前毅然賁育不能奪
蓋其怯者血氣也其勇者義也
蘧伯玉有言形莫若就心莫若和雖然之二者有患就
不欲入和不欲出形就而入且為顛為滅為崩為蹶心
和而出且為聲為名為妖為孽此與惡人處之法也所
謂就者就而不逆也所謂和者和而不同也
列子學射中矣請于關尹子尹子曰子知子之所以中乎
對曰弗知也關尹子曰未可退而習之三年又以報關尹
子尹子曰子知子之所以中乎列子曰知之矣關尹子曰
可矣守而勿失也夫人之作文既工矣必知其所以工
處事既當矣必知其所以當為政既善矣必知其所以
善茍不知其所以然則雖一時之偶中安知他時之不
失哉
學者當先治一經一經既明則諸經可觸類而長之也
史當自左氏至五代史依次讀則上下首尾洞然明白
至於觀其他書亦須自首至尾無失其序為善若雜然
並列於前今日讀某書明日讀某傳習其前而忘其後
舉其中而遺其上下未見其有成也
勇怯豈有常哉亦在夫勉之而已矣衛太子蒯聵為趙
簡子右望鄭師自投于車下及戰鄭人擊簡子中肩太
子救之以戈鄭師北太子復伐之鄭師大敗勇怯變於
須㬰之間所謂勇可習也
善猶秦也惡猶越也勤與惰猶車馬也善之與惡相去
亦逺矣驟驅小人而納之君子之域不能也驟驅君子
而納之小人之域亦不能也然使小人而勤則矯揉磨
厲氣質之移不期善而自善矣故勤者適善之車馬也
使君子而惰則燕安逸豫浸忘初心不期惡而自惡矣
故惰者適惡之車馬也學者審其御而已矣
士生於三代之後所見未必皆正人也所聞未必皆正
言也一日暴之十日寒之其為善難矣哉處此者有道
善者以為法不善以為戒善者以為法是見其善而從
其善也不善者以為戒是因其不善而知其善也在人
者雖有善不善之殊在我者一歸於善而已矣如此則
所遇之人無非碩師所聽之言無非法語何入而不自
得哉
禮曰居山以魚鼈為禮居澤以鹿豕為禮君子謂之不
知禮夫禮者理也理無物而不備故禮亦無時而不足
在山而待魚鼈以為禮是禮有待於外也非隨處而足
也在澤而待鹿豕以為禮是禮有待於外也非隨處而
足也在山則禮足於山在澤則禮足於澤在貧賤則禮
足於貧賤在富貴則禮足於富貴隨處皆足而無待於
外彼謂小官不足以行志必官達然後可行志閒居不
足以自見必臨事然後可自見烏足知此理哉
　　　門人周公謹(介/)所記
宣王當大旱之際夜觀星象惻然有憂於中而百姓便
知宣王之見憂仍叔因此作詩後之人雖有宣王之憂
而民莫之知何也蓋緣周之時法度修備人才務實(荒/政)
(十有二便是法度方/叔召虎輩便是實材)人君一有此心則上下相應百度
畢舉自然天下知之玩百姓見憂四字甚有味
以左右民不使之在左在右輔助之歸於中
見利思義見危授命須是當見時便思便授過後則無
益
修辭立其誠凡人須是誠實若有此實便發此言此即
是修辭此便立其誠
忠信所以進德忠信是樸實即是種子有此種則德日
大
聖人制喪禮父三年母朞非重父而輕母須識得乾坤
之義大哉乾元至哉坤元受氣者天成形者地其義自
是如此
乾聖人之事業坤賢人之事業坤是做工夫處
版籍是天下大事不可不知
子靜曰闗雎是后妃之全德餘篇皆指一事説自鵲巢
以後亦如此此只論二南
看欲以師事有若一段見得當時孔門中不自相標題
出來
孔子當時見顔子死教子貢亦甚切觀其不以衆人事
告子貢可見後來子貢反築室於塲一段亦可見
周禮一書其財皆有所主獨養士財用不言想只是司
空之官主之
大凡為人須識綱目辭氣是綱言事是目言事雖正辭
氣不和亦無益自古亂亡之國非無敢言之臣既殺其
身國亦從之政坐此耳
何謂三綱舉其綱萬目自張人君既正於上則百官兆
姓皆舉於下父既正於上則嫡庶皆舉於下如夫為婦
綱在庶人則一妻一妾以天子言之則一后三夫人九
嬪二十七世婦八十一御妻天子既正於上則后夫人
皆自正於下
必先斯四者范淳夫説如人之身易受風須多著衣服
此説亦好
禹稷思天下饑溺由已饑溺孔子厯聘諸國以至誨人
不倦皆是合當做事自古聖人之於天下皆如此惟商
鞅一出皆反聖人之道便已則從害人則不恤
井田之制士與兵國之重事皆取於農工商不與古者
取士於田野取其民之秀者以其質樸故也
奉順天德是總前天地之大德曰生之意
毋泄地氣是八家一井不多置井
春夏出就田廬冬間入城郭不比今時去城郭逺甚小
曰堡其次曰邑又其次曰都自堡邑城郭不過二三里
間
宣王小雅始於六月大雅始於雲漢二詩相表裏想雲
漢在前六月在後或曰宣王初間如此之鋭而後來至
有白駒黃鳥之刺曰此非是不學只是做不到底厲王
無道民心怨怒至欲殺其子而召康公殺其子以代宣
王之死當時大臣雖欲立宣王而不敢至共和十四年
宣王方立想宣王在此十四年豈不下工夫若不如是
一旦出來如何便得天下喜於王化之復行以此見得
宣王不是不學
後生看先儒議論則養得厚(先儒議論/蓋謂傳注)
讀詩不要思量過當須識得當時意
司馬遷有變風變雅意惜乎無正風意
學者多不要看先儒議論如至大至剛以直必有事焉
而勿正此本是趙岐説後生却謂伊川創出此説今所
編詩不去人姓名正欲令人見元初説着詩先要看大
義又要研窮如不以文害辭不以辭害意是看大義研
究時却須子細看
陸教授為人慈祥誠實所謂吉士
律惟隋時理㑹得子細唐時因之本朝即用隋律方鎮
源流本自秦漢間事秦則守監漢則刺史刺史即今監
司之類其後以為州牧權始重
周禮自横渠始開門户先敘官以厯代較看次看前三
官次理㑹王宫一門
李迂仲説鄭風是淫亂詩不然孔子告顔子以為邦乃
聖人治天下之規摹與後世做箇樣子尚説放鄭聲安
肯却入在詩中
大抵為學須先識得大綱模様使志趣常在這裏到做
工夫却隨節次做去漸漸行得一節又問一節方能見
衆理所聚今學者病多在閒邊問人路頭尚不知大率
問人須是就實做工夫處商量方是
追王大王王季記謂不以卑臨尊此意恐錯武成言大
王肇基王迹王季其勤王家蓋王業始於大王王季若
其子為王父為百姓豈可不以父為尊
或人間中庸鬼神一章曰後生未要理㑹此且須理㑹
孝弟忠信此亦非兩事且如人逺去家至深山廣谷之
中而不敢為不孝不弟者何須是識得此
汪端明與人言事或人雜之以他事至終必卒其言乃
已
侯師聖避盜胡五峯庵中其僕厭久以沙和飯一日五
峯見之怒其僕因曰何為不言荅曰旅瑣
或問教小兒以何為先曰先教以恭謹不輕忽不躐等
讀書乃餘事今之有姿質者父兄便教以科舉之文不
容不躐等皆緣父兄無識見至有以得一第便為成材
者
士大夫學術須正一或不正往往操履皆邪其為害不
止及其身殊可畏也士大夫孰不自以為正柰何其始
辨之不明講之不詳得其形迹執而不化遂有終身之
害只如教小兒自其發蒙時便須教之以正曲禮言幼
子常視母誑亦此理
讀書有思索人往往不茍不曾讀書與曾讀書識理趣
者觀其所為便可見
知其為小人便以小人待之則我先為小人矣
凡看古人書用得處便是自家行處
堯舜通其變使民不倦只是曉事
顔子問仁孔子獨告之以克己復禮與告他人略不同
顔子欲知下手處便請問其目此顔子善問者也孔子
告之以非禮勿視非禮勿聽非禮勿言非禮勿動惟勿
字最要體認四者之中勿聽尤難非是用功之深臨時
禁止亦不得
後世用兵者以為黄石一書無與比者不知黄石公未
出之前三代之兵一舉而無敵於天下兵書何在黄石
公有一秘法在人間人自不識三代之得天下亦不過
此道唯仁一字爾
學者不可起長嘆之聲此意思最易得斷續某與公相
聚許時何嘗有此
儒者當通世務只緣近來儒者要通世務又却不能為
純儒此説亦甚深長千五百年無孔子盡因通變老優
游
教小兒當以正不可便使之情竇日開
看周禮須先看敘官先錄厯代百官志及本朝官制
逃墨必歸於楊逃楊必歸於儒蓋墨者泛而無綂必至
於楊吝嗇而後可近道
　　　己亥秋所記(新居對諸生説/)
後唐莊宗入汴志便滿者何故曰但一將耳
經須逐字看
讀書須下大工夫久後必有所見
侯景之亂雖無朱异梁亦必亡觀其後嗣之所為其終
亦必亂
正義説吳楚僭亂所以不列於詩亦不須如此看只須
看三百篇之義便了吳楚無詩亦是當時王教之所不
及吳又是最後出
問詩之有周南召南猶易之有乾坤不知是取其坤有
承乾之義否曰固是亦不止如此周召乃詩之綱領乾
坤其易之門
問人之格局卑者不知能進否曰中人以下固不可語
上然如人坐暗室久必自明若人果有志積以歳月之
久亦自有見又問必有所見然後能立否曰人之初學
豈能一一自有所見須去下工夫工夫既深且久乃有
所見
問人或堅意為善或阨於困苦今時又不及昔人朋友
間能同心叶力曰此只看有朋自逺方來一節須是看
人不知而不愠然後完備老子説知我此已自説得錯
葛覃卷耳皆是做工夫處闗雎是成德處三詩當合看
當時三詩並歌
三代詩書多説天見得天人之際相近秦漢以下不識
此理
自古至説命方説學
讀書其辭雖多要處亦少如論語説古之學者為已今
之學者為人孟子説明於庶物尚書惟學遜志務時敏
此處最要識
天下只有兩件事君子振民育德先育徳後振民先修
已後治人此通内外之道
闗雎女曰鷄鳴大小雖不同其意則一
天下事何嘗一件不是學如百工技藝皆是學惟學故
精何嘗一一炫燿出來
看書如與人交游不必事事要如他與之熏習久必自
有味
如后妃之詩鳥獸草木皆有其意只在后妃其他更不
須泥識得此三百篇不過如此
棠棣一篇非真實是究是圖豈能識兄弟之情如此故
終之曰是究是圖亶其然乎
為人立基址須是堅實既堅實須是要充擴所謂士不
可以不𢎞毅
後學讀書未曾識得目前大畧便要説性命此極是害
事為學自有等級先儒至説性命不知曾下幾年工夫
方到
學者多舉伊川語云漢儒泥傳注伊川亦未嘗令學者
廢傳注近時多忽傳注而求新説此極害事後生於傳
注中須是字字考始得
看有狐詩如居一鄉須(闕/)一鄉之情
讀詩必如三復白圭方是有味若是明敏人不如此看
亦無所補若是至鈍人能如此看雖然有淡薄處亦隨
淺深而有所見也
河間王讀書皆務實非他不能用毛公
看詩有三節如看衛文公之詩須知衛之興讀王黍離
之詩須知周之亡其氣象可知大處既看小處亦當看
(闕/)　如定之方中及黍離是也小處是一篇之中訓故
是也且就一篇論之大處如升彼虛矣景山與京是也
小處如降觀于桑是也此是讀詩之法或有一篇之中
取一句者如孔子觀木𤓰之詩而知苞苴之行是也
看詩即是史史乃是實事如詩甚是有精神抑揚髙下
吟咏諷道當時事情可想而知
詩之體不同亦如今人作文亦有文意甚易曉者如兎
爰是也有意在言外者碩人清人之類是也碩人詩無
不見荅意但則美族氏之盛容貎之美車服之華則其
人可知矣如中谷有蓷全是意見當時人君不能保民
與有狐不同大凡陳古刺今之詩全是要人看
心解即熟
離經是分文辨志是求義不必深逺説此只是看文義
戰國今人皆不識自春秋以來亦是一節通監自此入
亦有意
戰國有七雄皆非古之諸侯四國是篡臣秦楚又是夷
狄只有燕一國又僻陋戰國之時正如一箇人家初為
士自後變而為商家
蕭何治未央但欲髙帝安於此不欲之他爾要之創業
之君自當以儉為先何慮不及此也
闗中是形勢之地洛是都㑹之中欲据形勢須都闗中
欲施政令須都洛
天官總許多宿衛地官載許多圖籍此二官所以大也
看周禮政如看一株樹其他皆分枝布葉
典是堯舜夏商之典周公制此一書蓋欲整齊天下
看柏舟詩須合尚書微子篇看方知得仁人之心衛之
君固不如紂之甚衛之小人亦未至若紂時之甚然衛
之仁人只是一人全無可同心者微子猶有三人可以
共扶持有説話處
馬遷能克己可勝仲舒莊周能克己可勝荀子
唐時有畫鍾馗第三指㩒一小鬼或人命畫工改之畫
工持去數日後乃自畫第二指㩒之問何不改對曰前
時之畫其力乃在第三指所以改不得
問趙仲長不説衆人所説之話何謂衆人所説之話曰
如仕宦説東邊俸厚西邊俸薄之類耳
　　　庚子所記(是年春撫州陸子壽/教授自越來幾一月)
周禮一曰牧以地得民二曰長以貴得民牧是畿外諸
侯世世襲爵長是畿内諸侯世世受采地
孔子但教漆雕開仕不曾教顔閔此處當看
内政當作兩節看始初管仲但依周制作鄉遂將成之
際為桓公催趨得緊所以作内政自竒變為耦看國語
可見
或曰定公十年夾谷之㑹夫子亦可謂得用至十三年
能感動得二家隳其城尚有一家未隳据左傳見隳費
亦自費力當時夫子不因齊人歸女樂去魯時此一家
亦自未見得以此見得天下之事不易做而今天下只
因其勢而為之凡事亦不可遽為當時諸侯治一國猶
近而易為今則難對曰只要知大條目姚崇所謂擇十
道使亦其一或曰此在得人上須是陰培養得人才然
後可對曰人材須是他務實方得然後逐一節移去
自古以來雖經太康之亂三代之季只是一變其罪皆
由商君雖漢文帝唐太宗出來扶持天下然此骨子終
不換得井田最先壞其次封建其他亦未盡壞府兵尚
存古制及張説方壞盡兩税壞於楊炎自然有此等人
出來
光武治天下規摹不及髙帝其禮嚴光用卓茂所以養
得後來許多名節
光武罷郡縣材官等事其識見與秦皇相去不逺
或曰天地只是和氣尹和靖為人極和粹後愈和
楊綰為吏部欲去科舉後世皆以為不可但未之知耳
及為相半年而死志遂不及施唐時如陸贄楊綰論治
道皆有規模
顔真卿雖不甚得講貫其議論亦活如論封號一事亦
好
孔子言王道曰道千乘之國敬事而信節用而愛人使
民以時孟子言王道須説五畆之田八口之家及材木
不可勝用之類何故須説許多以此見得春秋時井田
尚在戰國時已自大故廢須要人整頓如史記説決裂
阡陌以靜天下之業又以此見得井田亦不易廢
為人細碎則大體處多失雖諸葛亦有此患
劉執中初間不屈王介甫後為王介甫用此是如何或
曰只是無本領介問何謂無本領曰著實工夫便是本
領葉公好龍見真龍至便驚相似學者亦多坐此患不
可不察
宗果嘗曰聰明人有三斗昏
芮丈(國器/)每對人説話至退必入室黙思
　
　
　
　
　
　
　
　
　
　
　
　
　
　
　東萊外集卷六
欽定四庫全書
　東萊集附錄卷一
　　年譜
髙宗紹興七年丁巳
　是嵗公外王父曽文清公(幾/)為廣西轉運使公皇考
　倉部時在桂林甥館三月十七日(闕/)時公生
紹興八年戊午
紹興九年己未
紹興十年庚申
紹興十一年辛酉
紹興十二年壬戌
紹興十三年癸亥
紹興十四年甲子
紹興十五年乙丑
紹興十六年丙寅
　是嵗年十嵗倉部為江東提舉司幹官公随侍于池
　陽十二月八日公祖駕部終于婺州
紹興十七年丁卯
　隨侍在婺州
紹興十八年戊辰
　四月以祖駕部致仕恩補將仕郎
紹興十九年己巳
紹興二十年庚午
紹興二十一年辛未
　是嵗倉部為浙東提刑司幹官公隨侍于越
紹興二十二年壬申
紹興二十三年癸酉
　有賦真覺僧房蘆詩
紹興二十四年甲戌
紹興二十五年乙亥
　是年春倉部為福建提刑司幹官公隨侍于福唐三
　月從三山林先生少頴(之竒/)游(先生時待次/汀州長汀尉)
紹興二十六年丙子
　是年年二十嵗應福建轉運司進士舉為首選十一
　月九日如臨安於是林先生入為祕書省正字是嵗
　有許由清曉出郊城樓夏詩諸詩
紹興二十七年丁丑
　是春試禮部不中赴銓試(下等第/三人)四月七日授廸功
　郎監潭州南嶽廟因如天台省外祖六月二日自天
　台歸福州十月倉部任滿公隨侍歸婺州十二月十
　六日如信州二十九日親迎于韓氏新知建州建安
　縣(元吉/)之女
紹興二十八年戊寅
　四月二日公歸自信州以韓夫人廟見
紹興二十九年己卯
　十一月初四日女華年生
紹興三十年庚辰
　四月嶽祠滿六月赴銓(上等第/二人)倉部亦以祠滿赴闕
　授岳州通判館于伯舅糧料院曽公原伯(逢/)寓舍於
　是籍溪胡先生原仲(憲/)為祕書省正字汪公聖錫(應/)
　(辰/)為祕書少監公皆嘗從遊八月歸婺州
紹興三十一年辛巳
　正月十三日授嚴州桐廬縣尉二十三日子岳孫生
　兩旬而夭是嵗五月王公(十朋/)為大宗正丞十二月
　林先生少頴出為提舉福建市舶皆過婺來訪
紹興三十二年壬午
　正月八日公如信州於是韓公(元吉/)為司農寺主簿
　公以夫人歸寜三月二十八日歸自臨安四月倉部
　用從臣薦差知黄州六月初七日子齊孫生是月十
　二日倉部之官黄州公侍母夫人如越中外家時伯
　舅通判紹興府事六月二十三日韓夫人卒于臨安
　是日公自越如臨安八月以韓夫人之䘮歸婺九月
　二十六日葬韓氏于武義縣明招山所生男亦夭冬
　如越是嵗發兩浙轉運司解(第二/人)
孝宗隆興元年癸未
　春試禮部(奏名第/六人)四月十二日賜進士及第改左廸
　功郎又中博學宏詞科六月七日特授左從政郎改
　差南外敦宗院宗學教授(制詞勑左廸功郎新差南/外敦宗院宗學教授吕某)
　(唐之科目雖多而輕故有食餌小魚之譏然連中者/亦寡矣此青銅錢所繇取譽於當世也爾兩科皆優)
　(選宜有以旌其能資叙超升是亦常典可特/授左從政郎差遣如故中書舍人錢周材行)
隆興二年甲申
　四月公如黄州八月侍倉部赴闕奏事九月如越十
　一月如浙西閏月歸婺州
乾道元年乙酉
　八月倉部之官池州公侍母夫人以十二月至郡
乾道二年丙戌
　是年年三十嵗十月倉部自池州召歸為郎先如臨
　安公侍母夫人歸至建康十一月一日夫人以疾終
　于舟中公䕶䘮歸婺
乾道三年丁亥
　正月二十二日葬夫人曽氏于明招山倉部謁告歸
　㑹葬四月如臨安省侍五月復歸明招冬在明招學
　子有來講習者
乾道四年戊子
　秋自明招歸城於是倉部出知江州待次尋改知吉
　州冬授業曹家巷始有規約及左氏博議是嵗修東
　萊公家傳
乾道五年己丑
　二月從吉二日如宣城省外氏三月四日還自宣城
　五月如徳清因遊靈洞有戴衍字序二十日親迎于
　韓氏實元妃之女弟六月初六日除太學博士待闕
　(制詞勑左從政郎吕某首善自京師而教化原於太/學博士員又所以駕其説以誨諸生也推選既重宜)
　(擇其人以爾讀書業文無它耆好由門䕃得官而二/日連中兩科聲華籍甚士論稱之兹用擢爾重席上)
　(庠為之誦説使夫博古通經之士輩見於時則為稱/職可特授依前左從政郎太學博士替王信年滿闕)
　(中書舍人/胡沂行)八月十一日歸自徳清以韓夫人廟見二
　十五日改添差嚴州州學教授以近㫖中都官待次
　者補外故也二十七日如三衢見汪公聖錫十月七
　日歸自三衢十八日之官嚴州二十一日交事是嵗
　有己丑規約及謝遣初學約束(五月/九日)又有己丑課程
　己丑所編至嚴有春秋講義
乾道六年庚寅
　廣漢張公(栻/)為守公有為張公作乞免丁錢奏狀及
　謝表又編次閫範張公為之序五月初七日除太學
　博士(制詞勑左從政郎吕某朕追懐故老慨想遺風/惟累葉之相門有一時之才子爾學優多士名)
　(擢兩科準易草經獨守揚雄之志下惟授業共尊董/相之風兹召自於泮宫俾入躋於學省以慰諸儒之)
　(望庶幾師道之明尚副予知益推所學可特授/依前左從政郎太學博士權中書舍人王秬行)閏五
　月四日公自嚴陵歸婺八日㑹諸生于麗澤有規矩
　七事九日復還嚴陵遂如臨安是月倉部之官吉州
　十二月十九日兼國史院編修官實錄院檢討官公
　之召也張公亦自嚴陵召歸為郎兼講官與公同巷
　居呉興芮公煜為國子司業與公共修學政(明年春/芮公為)
　(祭酒劉公/焞為司業)是嵗有輪對劄子及太學䇿問及為門人
　定䘮葬禮
乾道七年辛卯
　四月二十二日螺女生五月十三日韓夫人卒六月
　請告歸婺十七日葬韓氏于明招是月倉部自吉州
　奉祠七月六日公如龍游迓倉部八日侍倉部歸婺
　與宰相書請祠侍親不許是月二十四日以通歴任
　四考改左宣教郎召試館職九月十六日除祕書省
　正字兼職如故(制詞勑左宣教郎吕某等冊府地秘/職清英俊之林卿相之儲也博采時)
　(名復試焉而後授選任如此不已精乎爾某連中儒/科有窺古之學爾戡世濟名徳有康時之心其往觀)
　(未見之書沈浸涵泳以就逺器朕將收/其用焉可依前件中書舍人趙雄行)是嵗祭酒芮
　公太史劉公(夙/)詹事王公(十/朋)皆卒公有祭芮祭酒文
　王詹事挽章及為宰臣虞允文恭書御書崔實政論
　下方又有李粹伯侍御母挽章
乾道八年壬辰
　春為省試考官在試院聞倉部屬疾請告歸婺二月
　四日丁憂復修䘮葬禮定祭禮十一月三日葬倉部
　于明招山是嵗螺女亦夭
乾道九年癸巳
　是嵗諸生復集講尚書有癸巳手筆七月薛常州(季/宣)
　卒八月劉子澄及陸子夀來十月陸子夀復來公與
　同觀實錄有實錄節
淳熈元年甲午
　正月以韓尚書(元吉/)守婺散遣諸生始編讀詩記閲
　春秋左氏傳有摽抹本劉子澄來三月如明招四月
　從吉五月十三日如三衢二十六日陸子静自臨安
　來六月一日歸自三衢是月二十三日主管台州崇
　道觀八月二十八日如越潘叔度偕行九月二十七
　日歸自越有入越錄十二月過烏石是嵗魏元履卒
　有挽章又有哭芮祭酒十詩薛常州墓誌喬徳瞻墓
　誌及左氏手記
淳熈二年乙未
　春在明招四月二十一日如武夷訪朱編修元晦潘
　叔昌從留月餘同觀闗洛書輯近思錄朱編修送公
　于信州鵞湖陸子夀子静劉子澄及江浙諸友皆㑹
　留止旬日歸至三衢又留旬日廼歸有入閩錄七月
　自明招如武義之上樠㑹葬因遊劉氏山園有緑映
　亭諸詩八月一日復歸明招閲通鑑有摽抹本學子
　多來講習者閏九月五日還城是嵗有乙未手筆十
　二月十九日端明汪公卒
淳熈三年丙申
　是年年四十嵗正月十二日如三衢哭汪公有祭文
　十八日歸自三衢是月二十五日磨勘轉奉議郎三
　月二十三日女華年歸于潘景良二十八日往㑹朱
　編修于三衢四月十日歸自三衢七月十日遷塾于
　右司宅復編讀詩記八月十七日遊靈洞九月十九
　日遊赤松十月一日如越二十六日由明招歸是日
　除祕書省祕書郎兼國史院編修官實錄院檢討官
　以重修徽宗皇帝實錄用禮部侍郎兼同修國史實
　錄院同修撰李燾之薦也(制詞勑奉議郎吕某士君/子之所履觀易之履盡矣)
　(安素分而守正館閣儲才所期在此以爾守有宫庭/學有榘矱醇静樸茂亦聞于時為郎司編仍賛筆削)
　(必有可觀更思履道當知制行之為難養名之不易/也可特授依前奉議郎祕書省祕書郎兼國史院編)
　(修官實錄院檢討官/權中書舍人陳騤行)十月二十九日如臨安十一月
　五日供職是嵗有林安之邢邦用墓誌
淳熈四年丁酉
　三月九日實錄院進徽宗皇帝實錄二百卷四月二
　十九日以與修實録有勞轉承議郎罷檢討仍兼史
　職(制詞奉議郎祕書省祕書郎兼國史院編修官實/録院檢討官吕某右可特授承議郎試祕書省祕)
　(書郎兼國史院編修官勑奉議郎守祕書省著作郎/兼國史院編修官實録院檢討官兼權司封郎官傅)
　(伯夀等昔唐開元實録厄於興慶殆無存者其後搜/得一二雖相繼有以家藏來上亦豈無遺事邪惟我)
　(徽祖臨御㝢内二十有六載禮樂庶事罔不備具記/注所載中更散逸故紹興間裒集成書尚多闊畧朕)
　(下明詔復加纂修爾等皆以奥學良才博聞强識續/業其閒豈特文直事核而比舊増多百卷斯亦勤矣)
　(恭閲奏篇為之歎嘉咸進文階以示褒/勸可依前件權中書舍人劉孝韙行)十一月二日
　娶芮氏故國子祭酒煜之季女九日被㫖校正聖宋
　文海公請一就刪次斷自中興以前十六日有㫖從
　之是嵗有輪對劄子二首林先生少頴卒有祭文(作/文)
　(在明/年夏)
淳熈五年戊戌
　春為殿試考官三月十三日磨勘轉朝奉郎四月二
　十三日除著作佐郎兼史職(制詞朝奉郎行祕書省/祕書郎兼國史院編修)
　(官吕某右可特授依前朝奉郎行祕書省著作佐郎/兼國史院編修官勑承事郎試祕書省著作佐郎兼)
　(國史院編修官兼權太子侍講鄭鑑等中祕圗書之/府承明著作之廷為郎其間厥選惟重以爾鑑有志)
　(於世持論不阿爾某積學於身信道甚篤静重而敏/於事若晉臣西蜀之英諒直而濟以文若邲者三呉)
　(之秀或褒序於在位或簡擢於它官持載筆之三長/典異書之四部惟兹成命既叶於公言副我虚懐更)
　(恢於逺業可依前件權/中書舍人劉孝韙行)六月十三日兼權禮部郎官
　以與修中興館閣書目書成進御減二年磨勘九月
　三日車駕幸祕書省觀賜宴翌日内出近體詩一首
　賜羣臣(比以秋日臨幸祕書省因成近體詩一首賜/丞相史浩以下玉軸牙籖煥寳章簪紳列侍)
　(映秋光宴開芸閣儒風盛坐對蓬山逸興長稽古右/文慙菲徳禮賢下士法前王欲臻至治觀熈洽更罄)
　(嘉猷為/賛襄)丞相以下皆進詩公進和篇一首及代宰臣
　恭書御製下方又代宰臣作謝表二十七日以幸省
　恩轉朝散郎(制詞朝奉郎行祕書省著作佐郎兼國/史院編修官兼權禮部郎官吕某右可)
　(特授朝散郎依前行祕書省著作佐郎兼國史院編/修官兼權禮部郎官勑承議郎祕書丞兼權吏部郎)
　(官黄洽等列職圗書之府参聨史氏之官皆極一時/之選儲為異日之用也朕仰遵太上皇帝之睿謨舉)
　(行紹興甲子之縟典載臨祕閣欽閲寳儲延見羣士/賜宴賦詩以侈榮寵居官其間進秩一等稽之彛章)
　(允為異數朕之所以稽古右文禮賢下士之意于此/見矣爾其精白一心圗厥報稱以永有辭可依前件)
　(權中書舍/人鄭丙行)十月十七日除著作郎兼職如故(制詞朝/散郎行)
　(祕書省著作佐郎兼國史院編修官兼權禮部郎官/吕某右可特授依前朝散郎祕書省著作郎兼國史)
　(院編修官兼權禮部郎官勑具官吕某等朕間隆興/以來著記近稱整齊尚慮未盡直筆建炎以後祕藏)
　(近成輯錄尚慮不無逸編士之相語於朝咸謂爾某/爾邲爾价者粹美有藴淵源有學正而不矯通而不)
　(流有用之器也朕聞之亦喜焉或以次遷或自它擢/各修乃職尚何慮哉朕一朝而除館閣之士三其在)
　(大雅曰藹藹王多吉士乃今見之咸/副所望可依前件中書舍人陳騤行)十二月十四夜
　感末疾給假半月將治是嵗朱祕書元晦起知南康
　軍
淳熈六年己亥
　公自嵗前感疾請祠正月十一日詔與州郡差遣十
　六日又詔與添差參議官差遣免謝辭二十四日樞
　宻使王淮宣㫖問所編文海次第公遂以其書繳申
　三省以進二月三日得㫖吕某編類文海採摭精詳
　與除直祕閣四日又遣中使李裕文宣賜銀絹三百
　疋兩公具表謝且辭免除職時中書舍人陳騤繳公
　直閣之命以為推賞太優尋奉聖㫖館閣之職文史
　為先今所編次採取精詳觀其用意有益治道故以
　寵之可即命詞(制詞勑朝散郎吕某館閣之職文史/為先以爾編類文海用意甚深採摭)
　(精詳有益治道寓直中祕酬寵良多爾當知恩之有/自省行之不誣用竭報焉人斯無議可特授依前朝)
　(散郎直祕閣中書舍人陳騤行騤既/繳駁不行故假王言以寓誣詆云)公辭免職名至
　再竟不允乃拜命所進文海賜名皇朝文鑑命翰林
　學士周必大為之序三月二十四日出脩門公末疾
　至是始可扶持就輿四月七日買舟東歸十三日至
　婺公之祖駕部自南渡轉徙終於婺州家遂寓婺佃
　廢地為居公始以屋歸官買宅城西北隅及是遷焉
　六月七日主管建寜府武夷山沖佑觀七月二十八
　日夫人芮氏卒九月十五日葬芮氏于明招十月陸
　子夀來是嵗復修讀詩記及有尚書講義白鹿洞書
　院記
淳熈七年庚子
　始有日記初作大事記建家廟修宗法及祭禮四月
　陸子夀來十七日磨勘轉朝請郎九月二十五日除
　著作郎兼國史院編修官公辭十月十二日添差兩
　浙東路安撫司參議官又辭十一月二十二日主管
　亳州明道宫是嵗張荆州陸子夀皆卒公有祭張公
　文及陸先生墓誌周子充為參知政事公有與周子
　充諸書
淳熈八年辛丑
　定古周易十二篇編歐公本末閱熈寜奏對又有坐
　右錄卧遊錄七月二十九日終于正寢享年四十有
　五十一月三日葬明招
　　壙記
宋故朝請郎直祕閣主管亳州明道宫吕公諱祖謙字
伯恭其先河東人後徙夀春六世祖申國文靖公自夀
春徙開封遂為開封人曾祖諱好問資政殿學士太中
大夫贈太師妣王氏贈秦國夫人祖諱弸中右朝請郎
贈右正議大夫妣章氏文氏皆贈碩人考諱大器右朝
散郎贈朝請大夫妣曾氏贈宜人公紹興七年二月十
七日生以祖致仕恩補將仕郎監潭州南嶽廟嚴州桐
廬縣尉未上登隆興元年進士第又中博學宏詞科改
南外敦宗院宗學教授丁先妣憂免䘮除太學博士有
㫖中都官待次者補外添差嚴州州學教授踰年復除
太學愽士兼國史院編修官實録院檢討官召試館職
除祕書省正字丁先考憂免䘮主管台州崇道觀召為
祕書郎兼國史院編修官實録院檢討官遷著作佐郎
著作郎兼權禮部郎官淳熈五年冬得疾請去職先是
奉詔編類皇朝文鑑至是書成除直祕閣主管建寜府
武夷山沖佑觀病少間除著作郎兼國史院編修官不
就添差兩浙東路安撫司參議官亦不就主管亳州明
道宫八年七月二十九日以疾終于家享年四十有五
兩娶韓氏今龍圗閣學士元吉之女又娶芮氏故國子
祭酒煜之女皆先卒子男三人岳孫齊孫早夭延年甫
三嵗女二人華年適進士潘景良嫘女亦早夭吕氏世
葬鄭州新鄭縣懷忠鄉建炎南渡太師而下皆葬婺州
武義縣明招山遂以是年十一月三日葬於祖塋之右
麓公之問學術業本於天資習於家庭稽諸中原文獻
之所傳愽諸四方師友之所講參貫融液無所偏滯晚
雖卧疾其任重道逺之意達於家政纎悉委曲皆可為
後法葬日薄未能深考公之言行求正於有言之君子
以詔來世姑舉其可得而形容者以志悲思焉公所為
書有吕氏家塾讀詩記三十卷參取毛鄭衆氏之説而
間出已意其後更加刋定迄於公劉之首章大事記起
春秋後終于五季書法視太史公所録不盡用策書凡
例其條綱端緒概見於通釋解題之二書雖絶筆於征
和之三年亦未脱槀其它遺文及所纂輯者尚衆以未
倫次皆藏於家弟祖儉泣記
　
　
　
　
　
　
　
　
　
　
　
　
　
　
　東萊集附錄卷一
欽定四庫全書
　東萊集附録卷二
　　祭文
　　　朱提舉元晦
維淳熈八年嵗次辛丑九月甲戌朔九日壬午友人宣
教郎新提舉江南西路常平茶鹽公事朱熹謹以香茶
雞酒奠于亡友伯恭吕兄明道直閣大著郎中之靈曰
嗚呼哀哉天降割于斯文何其酷邪往嵗已奪吾敬夫
今者伯恭胡為而又至於不淑也邪道學將誰使之振
君徳將誰使之復邪後生將誰使之誨斯民將誰使之
福邪經説將誰使之繼事記將誰使之續邪若我之愚
則病將孰為之箴而過將孰為之督邪然則伯恭之亡
曷為而不使我失聲而驚呼號夭而慟哭邪嗚呼伯恭
有蓍龜之智而處之若愚有河漢之辨而守之若訥胷
中有雲夢之富而不以自多詞章有黼黻之華而不易
其出此固今人之所難而未足以議兄之彷彿也若乃
孝友絶人而勉勵如弗及恬淡寡欲而持守不少懈盡
言以納忠而羞為訐秉義以飭躬而耻為介是則古之
君子猶或難之而吾伯恭猶欿然而未肯以自大也盖
其徳宇寛洪識量閎廊既海納而淵停豈澄清而撓濁
矧涵濡於先訓紹文獻於厥家又隆師而親友極探討
之幽遐所以禀之既厚而養之深取之既愽而成之粹
宜所立之甚髙亦無求而不備故其講道於家則時雨
之化進位於朝則鴻羽之儀造辟陳謨則宣公獨御之
對承詔奏篇則右尹祈招之詩上方虚心其獻納衆亦
注目其旉施何遭時之不遂遽輿疾而言歸既一卧以
三年尚左圗而右書間消摇以曵杖恍沂上之風雩衆
咸喜其有瘳兾卒攄其素藴不則傳道以著書抑亦後
來之程準何此望之難必奄一夕而長終増有邦之殄
瘁極吾黨之哀恫嗚呼哀哉我實無似兄辱與游講磨
深切情義綢繆粤前日之枉書尚粲然其手筆始言沈
痼之難除猶幸死期之未即中語簡編之次第卒誇草
樹之深幽謂昔騰牋而有約盍今命駕以來遊欣此㫖
之可懐懔赴車之偕至考日月之幾何不旦莫之三四
嗚呼伯恭而遽死邪吾道之衰乃至此邪既為位以泄
哀復緘辭以寓奠兾嗣嵗之有間尚前言之可踐嗚呼
哀哉尚饗
　　　劉通判子澄
維淳熈八年八月乙丑奉議郎新權通判鄂州軍州事
劉清之謹東嚮再拜以清酌庶羞之奠寓祭于亡友太
史直閣吕公伯恭之靈嗟嗟伯恭棄我死乎鍾英炳靈
而止此乎嗚呼哀哉我從公游十有七年取友天下誰
如公賢衆所同病公獨無是古人所難於公為易崇深
愽大精粹明通具此衆羙亦莫如公别公六年弗往問
疾晝思夜夢恍然自失晦翁告我公疾少間期明年春
同償此願七月壬寅天降禍災承赴震驚如䘮元昆我
知公心留恨者三非世所謂夀富多男公之所學欲至
聖處天不假年吾敢漫許欲告于上陛辭弗能欲語其
季遺几莫憑凡斯三者吾甚悲之天乎寃哉誰者尸之
遺奏在朝遺言在書百世之下實推純儒設吾無憾情
豈能已徳容在目誨音在耳惟施不貲尚忍道哉永矢
弗諼庻其報哉薾然身衰抱此永痛一觴寓誠唯以哭
送嗚呼哀哉尚饗
　　　周參政子充
(闕/)
　　　　　　　　　　　　　　　　　　　嗚呼
伯恭河嶽之英公卿之裔躬蹈五常心潛六藝學富而
醇文敏而麗通今不流愽古不泥髙明之識力去其蔽
卓絶之行亦矜其細佗人有一自足名世惟君兼之夫
孰能儷蟬聮簮紱芥拾科第堂堂申公謂且克繼皇心
是嘉召寘班綴成均愽約館閣榮滯南宫表章史觀凡
例主盟斯文每食忘嚌風滛末疾乗厥勞勩歸哉亳祠
可以自憇鑚仰堅髙講習彌勵曽不息黥曽不補劓竟
隕其生夀夭誰制萬斛之舟江海期濟觸石而隕未皇
鼓枻千年之木梁棟可計遇風而摧乃委薪桂才也何
多命也何戾生徒滿門相向雪涕搢紳諸儒咸惜其逝
矧伊鄙夫辱在交契姓不同耳心則魯衛易簀莫親臨
穴莫祭寓辭西風揮此衰淚嗚呼哀哉尚饗
　　　尤運使延之
維淳熈九年嵗次壬寅二月壬寅朔二十五日丙寅朝
奉大夫直祕閣江南西路轉運判官尤袤謹遣人以清
酌之奠致祭于故宫使直閣大著郎中吕公之靈惟公
淵源之學浩養之氣純全之行剛毅之志髙視古人不
論今世濂溪河南其道未墜公生百年獨探其祕障隄
末流折𠂻六藝斯文是賴絶學有繼人言相門必復其
始公所抱負表表愈偉謂當億齡世濟其美云胡不淑
而止於此嗚呼天乎君子何厲自我識公于今三紀史
館從游恍若夢寐去嵗池陽敬遣行李問公起居得公
報字遺墨未乾遽隔生死顧瞻門墻渺邈千里歛不撫
棺葬不臨隧一奠寄哀乆乃克致追惟平生有愧明義
英靈若存鑒我誠意嗚呼哀哉伏惟尚饗
　　　楊提刑廷秀
維淳熈九年嵗次壬寅二月一日壬寅朔初九日庚戌
朝奉郎權發遣廣南東路提㸃刑獄公事楊萬里謹以
清酌之奠敬致祭于近故參議大著吕公之靈嗚呼英
英伯恭近世鮮儔瑩彼靈府煜然英猷窮經講道不但
文字闖孟之户得程之髓鼔篋摳衣至者千里沾丐緒
餘亦名佳士謂宜均宏膏澤生民胡為彼蒼霣霜於春
董教國子豈究英規載筆東觀奚足發揮賢謨未抒沉
疴遽嬰孰云大徳降此促齡國失蓍龜士失宗師一涕
均之豈惟我悲曩嵗賢闗備聞誨言同志聮事情好益
敦違離斯何有願長存宦役是縻夜馳夢魂及聞彫亡
秪摧心肝生死路殊有淚到泉嗚呼哀哉九京不作已
矣斯人一盃往奠以寫酸辛尚饗
　　　丘運使宗卿
維淳熈八年十月(闕/)日朝奉大夫直祕閣江南西路轉
運判官丘崈謹以清酌庻羞之奠敬致祭于故同年兄
宫使祕閣郎中子吕子伯恭之靈嗚呼惟子禀資於天
温裕明粹渾金璞玉表裏一致粤自初載潜心聖學窮
幽極深反以卓約既誠其身又淑諸人論定疑釋遂專
斯文絶學有依正氣有託人之從之如在伊洛格以中
庸本之性善疑似亂真廓然大變作為文章不㢮不鑿
純正宏深反偽以樸惸彼後生有教無類奬進誘掖忠
實孝義翕然宇内是師是承私相告語識子為榮樸冥
不敏未及識面癸未叨塵莫逆一見我學寡陋無友無
師脱畧繩檢不為時知辱子不遺葑菲之義握手定交
曰吾臭味随食効官每恨睽逺嵗在庚寅合并已晚既
忝胄席實從子後我教我誨人實憎咎顯允芮公張子
敬父惠言好我以子之故又積十年我廢復起為郎樞
屬子領太史退食相過分義益敦商畧古今或至夜分
相彼湖山荂敷雪霽連輿覽勝餘子莫暨我過必規我
疑必質言猶在耳炳如皦日前年子病我獨私憂山川
間之往問無由匏繫武昌尺書一介子疾告平我用自
慰暨來江西未獲息肩方圗遣問訃音已傳嗚呼天乎
曷為其然豈人之尤維以怨天盛衰生死天地常理賢
不必夀善不必貴不貴不夀於子何傷垂之百世是曰
不亡模毁範缺我將疇頼譬彼舟流不知所届緘辭千
里以寓一哀惟子明靈慰此永懐嗚呼哀哉伏惟尚饗
　　　黄教授文叔
維淳熈九年嵗次壬寅某月某日同年生從事郎充平
江府府學教授黄度敢以脯醢清酌奠於故直閣大著
郎中吕公年兄之靈嗟夫天之生賢其將有意耶夫亦
坱圠無私聼其自死自生等草木之榮悴耶有如夫子
閎愽而淵深明允而篤實何止兼百人之器惟人生之
雖厚而所以成之者或不至有如夫子好學而不倦力
行而無斁盖日造乎明誠之地故子之强而仕也人皆
望其致位卿相推所學以佐明主及其病而歸也則又
望其著書立言以詔天下與來世惟是二者必有得於
此何盡泯㓕而無一遂嗚呼哀哉蒼蒼者真不可恃邪
其藐然而無知邪仁者必夀有徳者必貴將亦非其理
邪夫何予之者厚而乃渾渾無所為邪嗚呼哀哉道絶
千載士安其卑聞見忽異相與詆訾世豈無賢毁譽半
之儻羣疑之未亡將扞格而難施惟夫子之為不可及
窅乎𣺌焉其無涯儼動容而正色盖見之者盡忘其所
挾持兹敬義之攸立而與人同者物必歸吾固以此為
天下惜哭之輙慟而非私也士友㑹䘮千里奔馳我寜
不往薄宦絆覊因僚舊以致奠恍音容之不違尚饗
　　　鄭監廟景元
維淳熈八年嵗次辛丑十月甲辰朔二十一日甲子文
林郎特差監潭州南嶽廟鄭伯英謹以薄奠致祭于參
議直閣郎中吕公年兄之靈嗚呼哀哉嗚呼痛哉吾何
暇為天下慟哉惟我先兄克自立於一世顧瞻四海儔
類無幾寥寥南軒神交心契玩其遺編三復興喟盖嘗
指而告子曰人謂斯人有志於功名者非也是有本有
原其道甚粹建安巖巖曰有晦菴山川發靈其道甚嚴
顧合并之日鮮徒致意於飛緘至於志同道同為僚又
同相從乆而相與之隆者則惟曰東萊公固嘗論之君
之於人迹若簡絶而情偽淑慝纎悉必照其於事也曽
不芥蔕而變故起伏獨能得其㑹通盖極書之愽而執
理之要用力至到故靡不昭融是其道甚廣而人徒指
為章句之雄者非也吾聞吕氏世修相業代有宗工使
吾見斯人之止也將能參酌大申公之大推廣小申公
之懿庻幾極髙明而道中庸者乎嗚呼家庭之言明明
在耳孰謂此道終窮於此七月丁丑自天降凶摧肝裂
膽忍死有行道遇晦菴唁我以情謂吾兄已矣所可為
者唯當叙述其事以益昭其垂世之名行見東萊其遂
議所以銘嗚呼此固吾當哀祈瀝愬於君而亦君之任
也孰謂輀車過門而已相從於九京者乎嗚呼哀哉嗚
呼痛哉吾尚何暇為天下慟哉匍匐入哭載念其私悠
悠四海君實我知謂材匪難不用匪易謂我困窮知有
命義又謂君舉大好景元所可疵病病在有言我領此
意刻骨銘肌悠悠四海今誰及斯嗚呼哀哉吾何暇為
天下慟哉日月不居我將奉吾兄之襄事而君亦且窀
穸矣奈之何其遂至此極也因風寓誠吾不知涕泗之
填臆也嗚呼哀哉嗚呼痛哉尚饗
　　　樓寺丞大防　趙司直景昭　薛刪定象先
　　　徐編修子宜　劉太愽淳叟
(闕/)
　
　　　　　　　　　　　　　　　　　　嗚呼才
難之歎豈謂凡才治不如古亦云乆哉思得一人庶幾
於此才非不多未知孰是必有學窮本原行窮根柢古
今貫穿而守之以約規模宏大而不遺其細議論正平
而得事幾之要人物兼取而無愛憎之累表裏如一俯
仰無愧若人者夫然後退可以為後學之師表進可以
居朝廷之大位覬斯民之小康抑吾道之不墜惟公其
人歟胡為乎抱道而不得試嗚呼天之生公亦甚難而
不易賦之徳而嗇其夀誘其𠂻而不使伸其志盖天子
欲用而公已病病則不可以有為矣卧家優游尚足以
矜式於一世何疾困之夙昔而逝嘆此數年凋䘮善類
天乎天乎又奪吾大賢是真可為痛哭流涕鑰等登公
之門嘗聞餘論之一二顧平時師仰之不暇者何敢知
公之所至詩不云乎人之云亡邦國殄瘁抑公其人也
相與設奠而哭以文豈曰吾徒之私意而已邪尚饗
　　　趙侍郎子直
維淳熈八年嵗次辛丑十月己亥朔二十七日庚午朝
奉郎權尚書吏部侍郎兼太子右庶子趙汝愚謹致祭
于伯恭直閣大著作吕兄之靈嗚呼吾友伯恭一代所
宗造道自得善積厥躬究六藝之指歸窮百家之異同
傳記所載無一義之不講臺閣舊典靡一事之不通欲
考古而驗今必於焉而折𠂻發於議論而正平見於文
章而舂容奔走學者自西自東為教如時雨待問如撞
鍾聞其言者悦而服見其貌者肅而雍瞻彼婺女之區
宛然伊洛之風盖能發揮大學允蹈中庸達則兼善乎
天下舉斯世於三代之隆奈何年不逮黄憲官不到李
充乆潛心於大業迄不顯其成功獨身後之盛名與天
地兮相為於始終嗚呼去年哭南軒今年又哭公逝者
如斯吾道其窮嗚呼哀哉嗚呼哀哉尚饗
　　　蔡提刑定夫
維淳熈八年嵗次辛丑十一月癸酉朔十五日丁亥朝
奉郎荆湖南路提㸃刑獄公事蔡戡謹以清酌之奠致
祭于殁故宫使直閣郎中吕公之靈嗚呼學之不講先
聖是憂公有篤志好古敏求網羅百氏貫穿九流卒歸
本源以踐以脩没世無稱君子所疾公繇妙年厥聞洋
溢連中兩科平歩藏室為時儒宗有名有實恂恂静黙
似不能言扣以古今浩若決川温温慈和與物周旋遇
所不可若砥柱然去國即家樂道安貧學者慕之其從
如雲口授心傳目擊耳聞坐使一邦化為河汾國朝文
章汗牛充宇給札尚方筆削冊府翦其煩蕪精於去取
帝曰此書治道有補經綸之學百不一施晦明節宣偶
爽厥宜亦既有瘳年未及衰云胡若人而止於斯惟戡
與公情義膠漆同時書林獨親醇徳如蓬倚麻不扶而
直出處参辰死生契闊聞訃之日在天一涯哭於寢門
涕泗咨嗟有愧古人經紀其家逺奠一觴寜無知耶尚
饗
　　　辛殿撰㓜安
維淳熈八年嵗次辛丑十一月癸酉朔初二日甲戌奉
議郎充右文殿修撰知隆興軍府事兼管内勸農營田
事主管江南西路安撫司公事馬歩軍都總管辛弃疾
謹以清酌庻羞之奠致祭于近故宫使直閣大著吕公
之靈惟公天質之美道學之粹操存之既固而充養之
又至一私欲未始萌於心極萬變不足以移其志故不
力而勇甚和而毅泯愛憎以無迹更毁譽而一致宜君
上益信其賢而同異者莫得窺其際也任重道逺發軔
早嵗遺外形體輟寢忘味事物之來若未始經吾意迨
夫審是決疑則精㣲正大中在物之理而盡處物之義
私淑諸人固已設科不拒聞者心醉道行志得抑將使
羣才並用而衆志咸遂也乃若生長見聞人物門地髙
文大冊愽覽强記雖皆過絶於人要之盖其餘事厥今
上承伊洛逺沂洙泗僉曰朱張東萊屹鼎立於一世學
者有宗聖傳不墜又皆齒壯而力强夫何南軒亡而公
病廢上方付公以斯文謂究用其猶未傳聞有瘳士夫
増氣忽反袂以相弔驚郵傳於殄瘁嗚呼夀考之不究
徳業之未試室無人而子㓜何福善而如是然而天所
畀與者其得抑多矣又奚有於喬松之年趙孟之貴弃
疾半世傾風同朝託契嘗從遊於南軒盖於公而敬畏
兹物論之共悼寜有懐於私惠緘忱辭於千里寓哀情
於一酹尚饗
　　　張提舉定叟
維淳熈九年嵗次壬寅四月辛丑朔(闕/)　日奉議郎提
舉兩浙西路常平茶鹽公事張枃敬致祭于物故参議
大著直閣吕公之靈嗚呼天於斯文忍椓䘮之胡為哲
人相繼而萎聖門郛郭百雉猶庳又弱一箇其將寖隳
公與先兄同志不移哭寢之慟匪曰其私書來唁我墨
淡字欹序文銘幽欲寫深悲宿草未改公已致斯嗚呼
位不稱徳澤不及時立言不朽俟後世知富貴無稱負
愧不貲死而不亡公奚已而枃以使事阻哭繐帷漬絮
致奠濡淚書詞魂兮不昧歆此一巵尚饗
　　　蕭待制照隣
維淳熈八年嵗次辛丑八月乙巳朔初六日庚戌朝請
大夫充敷文閣待制知婺州軍州事兼管内勸農使賜
紫金魚袋蕭燧謹以清酌庻羞之奠致祭于殁故宫使
直閣郎中吕公之靈嗚呼學之不講孔子所憂得其本
真川海一流吕氏之學在伯恭父洞徹本末雍容出處
伯恭在朝未昌厥施母曰未昌吾黨有依洎其病還小
大歎惜毋庸歎惜後學是式伯恭雖病不病者存薰染
其徒培根浚源曽是仕已與其病否匪足慶唁願君夀
考燧同朝之舊叨守于兹將以暇日課得考疑未酬其
心君遽易簀知與不知同一慘惻學至従心其徳乃全
朝聞夕可又何洒然二者之辨君已洞識英爽在兹炯
炯明白尚饗
　　　木知縣　張教授　髙知録　何縣丞
　　　汪司理　黄司法　陸縣尉
維淳熈八年八月五日承務郎知金華縣主管勸農公
事木昺從事郎州學教授張泌從事郎録事参軍髙子
是從政郎金華縣丞何洪廸功郎司理参軍汪璹修職
郎司法参軍黄履廸功郎金華縣尉陸遹謹以清酌庶
羞致祭于故直閣郎中之靈嗚呼斯道未亡孰司其傅
惟公卓見昭徹其原的然心要障隄百川講肄于家負
笈相先被其沾丐靡不稱賢既拾兩科躋于班序璧水
蓬山翻㓗儀羽孰窺而肆飾其帨組此獨不然昌其門
户陶染規恢敏如時雨夫何引疾閉闗細書任重道逺
允矣師模胥覬朝夕再躡天衢遽先朝露俛仰須㬰耄
耆㓜稚涕出欷歔昺屬官游問政餘日曵履未塵繐帷
蕭瑟嗚呼誰歟能紹其筆金昆之懿門人之宻死而不
朽千載如一陳觴抒敬敢薦公室伏惟尚饗
　　　陸主簿子静
維皇宋淳熈八年嵗次辛丑十有一月癸酉朔六日戊
寅廸功郎新建寜府崇安縣主簿陸九淵謹以清酌庶
羞之奠致祭于故主管直閣郎中吕公先生之靈玉在
山輝珠存川媚邦家之光繄人是寄惟公之生度越流
輩前作見之靡不異待外樸如愚中敏鮮儷晦嘗致侮
彰或招忌纎介不懐惟以自治侮者終敬忌者終愧逺
識宏量英才偉器孤騫無朋獨立誰配屬思紆餘摛辭
綺麗少目文章固其餘事顔曽其學伊吕其志乆而益
専窮而益厲約偏持平棄疵養粹玩心黄中處身白賁
停澄衍溢不見涯涘豈伊人豪無乃國瑞往年之疾人
已􁂚眙逮其向痊全安是兾詩傳之集大事之記先儒
是禆麟經是嗣杜門養痾素業不廢計音一馳聞者隕
涕主盟斯文在數君子纍纍奪之天乎何意荆公云亡
吾兄繼逝曽未期月公又棄世死者何限人有鉅細斯
人之死匪躬之瘁嗚呼天乎胡不是計竭川夷陵忍不
少俟辛卯之冬行都幸㑹僅一往復揖遜而退既而以
公將與考試不獲朝夕以吐肝肺公素與我不交一字
糊名謄書幾千萬紙一見吾文知非它士公之藻鏡斯
已竒矣公遭大故子忝末第迫歸覲親徒以書慰甲午
之夏公尚居里余自錢塘遡江以詣值公適衢浹日至
止一見懽然如獲大利我坐狂愚幅尺殊侈言不知權
或以取戾雖訟其非每不自制公賜良鍼始痛懲艾問
我如傾告我如祕教之以身抑又有此惟其不肖往往
失墜終勤公憂抱以没地鵞湖之集適後一嵗輙復妄
發宛爾故態公雖未言意已獨至方將優游以受砭劑
潢池之兵警及郡界亟還親庭志不克遂先兄復齋比
一二嵗兩獲從欵言符心契冉疾顔夭古有是比嗚呼
天乎胡嗇於是復齋之葬不可無紀幽䥴之重豈敢他
諉道同志合惟公不二拜書乞銘公即揮賜琅琅之音
河奔岳峙嗚呼斯文何千萬祀我固罷駑重以奔踶惟
不自休强勉希驥比年以來日覺少異更嘗頗多觀省
加細追惟曩昔麄心浮氣徒致参辰豈足酬議期此秋
冬以親講肄庻幾十駕可以近理有疑未决有懐未既
訃書東來心裂神碎與二三子慟哭蕭寺即拜一書以
慰令弟惟是窀穸祈厠末𨽻繼聞其期不後日至躡屩
擔簦宵不能寐所痛其來棺藏帷蔽誰謂及門紼翣已
邁足趼途泥追之不逮矯首蒼茫涕零如霈不敏不武
將以誰罪及其既虞几筵進拜觴酒豆肉哀辭以載聞
乎不聞神其如在嗚呼哀哉伏惟尚饗
　　　陳同甫
維淳熈八年嵗次辛丑秋七月二十九日癸卯東萊先
生以疾卒于家越四日丙午從表弟永康陳亮奔哭其
柩越九月甲戌朔始西向陳薄幣於庭再拜遣香燭茶
酒之酹嗚呼孔氏之家法儒者世守之得其粗而遺其
精則流而為度數形名聖人之妙用英豪竊聞之徇其
流而忘其源則變而為權譎縱横故孝悌忠信常不足
以趨天下之變而才術辨智常不足以定天下之經在
人道無一事之可少而人心有萬變之難明雖髙明之
獨見猶小智之自營雖篤厚而守正猶孤壘之易傾盖
嘗欲整兩漢而下庻幾及見三代之英豈曰自我成之
在兄方夜半之劇論歎古來之未曽講觀象之妙理得
應時之成能謂人物之間出非天意之徒生兄獨疑其
未通我引數而力争豈其於無事之時而已懐厭世之
情俄遂嬰於末疾喜未替於儀刑何所遭之太惨曽不
假於餘齡將愽學多識使人無自立之地而本末具舉
雖天亦有所未平邪兄嘗誦子皮之言曰虎帥以聽孰
敢違子人之云亡舉者莫勝假設有聖人之宏才又將
待幾年而後成孰知夫一觴之慟徒以拂千古之膺伯
牙之琴已分其不可復鼔而洞山之燈忍使其遂無所
承眇方來之難恃尚既往之有靈嗚呼哀哉尚饗
　　　陳通判君舉
(闕/)
　　　　　　　　　　　　　　　　　　嗚呼
理固難言事堪永歎尚斯文其未熄儻千載而莫旦自
夫孔門之徒盡經術缺馬遷而下史法亂㣲言卒墮於
佛老多識不離乎箋傳惟公紹絶學之遺統緬潜心於
一貫立六藝之要津渉九流而弗畔既超乗於先得亦
加鞭於後倦可謂明古人之大體而能通當世之變泛
觀人物粤自秦漢勲臣擅其氣畧儒雅隆於辭翰通人
焉草草法士焉斷斷以余觀公與夫專善偏長之士豈
可同日而論也哉若乃推本皇家講求文獻嘗以為藝
祖造邦上基周室而仁皇繼體之際庻幾羞道於管晏
痛小雅之未復先羣疑而獨辨推公之志歐富韓范緝
熈寜之墜緒振元祐之餘筭又將㑹同錯綜招擕集散
回萬牛於絶􁋙手六轡以徐按合一代之玉石出中原
於塗炭盖又渡江諸老皆有遺恨者也嗚呼憶學省之
初識怪伏焰之方煽及修門之晚别幸後㑹之猶見想
此意之猶屬若一體之中判年偶同而智遲名近似而
實遠溘騏驥之先徂望孤征於欵段参移兮斗没長夜
兮漫漫耿余懐其何極訴之人而有限對宿草而長號
冀精爽之一盼嗚呼哀哉尚饗
　　　徐推官居厚
維淳熈八年嵗次辛丑八月乙巳朔越三日丁未從事
郎新紹興府觀察推官徐元徳謹以清酌之奠祭于直
閣大著郎中先生吕公之靈昔癸巳之夏元徳始獲見
公自是以來九年雖其間離合逺近之不常盖無一嵗
而不從公逰也公之淵源豈人所窺而崇論密議不於
我乎愛公之宏大於物不忤而深懲痛責獨於我乎加
間我末學絲髮㣲進則公慰快俱見詞色至於蹈常守
舊新功不生公又為之咨嗟懊歎至于再三而不已也
嗚呼小子何以得此於明公巨人哉私惟貧病有親無
養奔走日多受教日寡誓將謀杯飯以飼老母而終身
以從公孰謂棄我而死邪有疑孰問有過孰責有志孰
依世豈復易有此人哉即其生公之難而究其死公之
易誰實為之則元徳之哭公又焉敢以其私尚饗
　　　葉推官正則
維淳熈八年十月二十九日門人文林郎新差武昌軍
節度推官葉適謹以清酌庻羞之奠敬祭于近故主管
直閣大著郎中一丈先生之靈嗚呼語何必深論不欲
極使人心而有止則雖言而寜黙緬道術其難知超聖
賢之獨得雖經籍之具存盖不存之莫測昔余之於公
也年有少長之序輩有後先之隔每將言而輙止意遅
遅而太息今余之於公也䘮前路之鄉導廢旁觀之軌
則縱欲言而誰聞恨𡨕𡨕而不白人材兮離合世道兮
開塞彼蒼蒼者之吉凶竟無所考兮余亦安能至此而
不惑也紹興以來聞卑見陋士失常心顛錯昬晝非無
豪傑力止自救公以生禀之知世家之舊備義理於一
身講源流於徧扣既徹牗以並納亦隨才而獨誘由是
東南之夫㧞起林岫為英為哲繼公之後如雷雨之先
物咸頴發而苕秀流蘋藻以芼擷㓗黍稷而饙餾嗚呼
公之施於世者止此而已至於不以記為博不以文為
富器不止於一能學不期於偏就事欲析而愈精徳欲
充而兼冐暢羣儒之異指續先民之遺胄周孔之業散
而不述禹湯之功息而不奏若千載之有待又一朝而
永謬疑古人之皆然儻今人而何咎恃哭泣之可忍徒
薦哀於此酎尚饗
　　　王主簿道夫
維淳熈九年二月壬寅朔八日己酉修職郎舒州懐寜
縣主簿王自中謹遣家奴持薄幣敬奠于故明道直閣
大著郎中先生夫事有闗天下之大變者非其一死之
足悲自古皆有死其生羣焉則其死也抑又何追惟公
被服仁義内明外夷力學窮年雖隆寒盛暑未嘗少輟
而嬉旁搜極取纎大不遺據其㑹而要其極餔其醇而
棄其漓淵涵地負溥愽無涯用能上窺五帝三王之窈
眇下破百家諸子之支離四方之士一誦其文則知其
人為可師不憚遐僻至者逺或數年近或累月隨其淺
深各有轉移由其内行純宻屋漏不欺故形見之所及
其有獲於其君卓乎感通之應篤實之輝粤淳熈之初
載公遭家難退止于婺之故棲上既聞其終䘮虚館職
以待之謂讎祕書非某莫宜公亦感時節之難遇慨然
有志於一施入對所論大安大危出焚其藁時人無知
遂登著庭遂攝郎闈孳孳矻矻晝講夜惟當道學缺裂
之餘而欲起千載浸衰之統處南北分爭之際而欲成
萬世不㧞之基志勤事左曲髙和稀殊心異識或笑或
疑公不為動有徐其馳區區之所恃者天地鬼神之靈
隂賛黙誘使得卒其所為曽未少効而嬰疾廢死蒼蒼
者不可問吾將以咎夫誰耶如僕訪公中都坐語未竟
公喜見於睫眉教誨往復八年於此情益厚而不衰顧
力行之弗逮迄未有以自别於衆人孤平生之深期意
公少留將從公以卒學公今逝矣僕將疇歸淮浙相望
哭弔不時斗酒往酹侑以此詞語言有盡肝臆莫披浩
臨風其長慟盖不獨以哀吾之私也尚饗
　　　陳教授益之
維淳熈八年十月二十九日門生廸功郎新差充寜國
府府學教授陳謙謹以清酌庶羞之奠致祭于主管直
閣郎中先生之靈嗚呼性命死生之際聖人之説已定
至其偶有不合初不以為天道之病故道之廢行歸之
有命慟哭顔夭秪云不幸後來諸儒聞見單醨廼有是
耶非耶之詬復有都不省記之疑持人事之區區較造
物之銖錙我觀三代而下抱道懐徳之士與材畧之間
出欲規為於一世或終老於轍環或中流而斷枻自古
若此者何限豈有志之皆濟君子惟於未澌盡以前蘄
不虧而不愧彼世俗之所欣等劍首之一噦茍吾有不
亡者存雖夕死其奚悔寓形骸之須㬰在大化以安計
嗟若先生奪去云速方其出而震呼一世共倚為彛倫
之福嘗有位乎表著佇流川而裕谷不挺刃以浪戰不
閉闗以立獨異端披猖見睍自縮諸老異同兼包并蓄
折兩端之實𠂻歸方来之懿宿盖已發古人之純全非
並涯之一曲公海内之評議翕上下以交曯一日病廢
萬夫蒿目縱欲託之空言猶莫登於半牘至此可以言
命之不幸而無所致問於兹哭也雖然問則不敢猶將
有言昔伊霅之㑹指布條分亦各用世所聞益尊先生
(闕/)前修之絶緒欲共持於未泯芟東南之菑翳開晃耀
於沉昬方將舉矍相之觶問此位之幾存閟明月於山
阿驚螘解而麕奔又未知夫更數十年之後付此事於
誰論此治任築室之友所以拊心長痛而不獨謙之一
二登門者也尚饗
　　　彭刪定子復
維淳熈九年嵗在壬寅五月庚子朔越二十日己丑從
政郎新差充詳定一司勑令所刪定官彭仲剛謹致酒
果脯醢之奠酹于故大著郎中吕公先生之墓而哭之
曰嗚呼道䘮千載紛靡有定宋興涵育百年六聖有開
洛伊獨得其正洛伊之傳其𣲖為盛流日以逺罔所審
訂或小習而大遺或理研而事屏姑行行而誦言靡見
禮而知政既不足以開物成務又惡在其窮理盡性惟
公生之雖晚獨聞知而甚徑如海斯涵如玉之瑩貫千
載以馳騁攬九流而考評上深窺於姚姒下不遺於管
寗論往古而知變施當今而有證備百物以不廢刳一
心而獨罄曽不流以不倚亦非虧而非剰可謂惇大富
愽精㣲潔浄本末細大之具舉而表裏顯㣲之相應者
也盖將續墜緒於欲絶回大明於將暝光先烮於申許
接正傳於曾孟此天下或未之知而有識之所私慶顧
其道之將行而公身之已病退以屏處頽然順聴意沉
恙之浸釋俄一朝而長瞑嗚呼哀哉我觀近嵗人物不
競匪其淪亡則或蹭蹬曰薛曰劉曰張曰鄭相繼不存
有淚如迸屬方出迓鄭建州之䘮而公之訃音適併中
心摧折欲以誰詗何彼蒼蒼者之無情抑豈昔人之所
謂命昔我初筮有目如懵㣲公開明幾墯坑穽前年過
公力疾相迎雖屬體之方苦猶無言而不贈今亡矣夫
吾誰與敬陳薄酹於宿草發長號於荒徑哀則有餘辭
不能竟嗚呼哀哉尚饗
　　　袁縣尉和叔
維淳熈八年嵗次辛丑十月甲辰朔二十三日丙寅廸
功郎新江隂軍江隂縣尉廵捉私茶鹽礬兼催綱袁燮
謹以清酌之奠敢昭告于故宫使直閣禮部先生吕公
之靈嗚呼昔在先正徳業崇大施及後昆典刑斯在公
生相門卓爾不羣思大其家無忝前人氣貎温然天與
渾璞有是資禀而力于學其學維何源流㑹通磅礡萬
古叩之不窮浩然溟澥靡物不容喜愠不形潜養之功
其大無際中有至精辨析儒釋正塗坦平經綸斯世有
綱有目成法具存古道可復茫茫土宇豈無才士孰如
夫子兼有衆美帝曰汝賢萬人之英官之虞庠登之著
庭忠言造膝虚已樂聽俾賛邦禮大猷是經帝方鄉之
俄以疾聞爰寵其歸中祕是直曽未幾年亟復舊物志
不可奪遂其優逸猶能講明為後學則善類惓惓日俟
康復一朝千古憖遺則弗嗚呼哀哉四海師資凋零無
幾夫孰謂公亦止於此百爾君子誰不痛傷矧我晚學
屢升其堂我昔求友自謂有得一瞻徳容茫然自失有
懐誨言敢不銘刻聞公之䘮欲慟其帷力不逮心顔厚
忸怩英風偉度今其何之聞之古人死而不亡千載而
下猶有耿光我雖憃冥尚自努力期于有成以報公徳
薄奠一觴姑寓逺誠遐想聲容有淚如傾嗚呼哀哉尚
饗
　　　俞縣丞兼善
維淳熈八年嵗次辛丑十月甲辰朔二十有三日丙寅
從政郎新台州天台縣丞俞亨宗謹以清酌庶羞之奠
敬祭于故直閣郎中先生之靈嗚呼天之生大賢也不
數其生大賢天固有意於斯時惟先生之降才得天粹
之純徽悟成性之正大造學術之精㣲發㣲言之淵藴
昭聖道之光輝紛百氏與諸史胥極深而研幾下帷受
業千里師資出入朝廷善類焉依凡一善與一能必曲
成而樂推譬如營九層之崇臺巋廣愽乎其為基嗟百
年之幾見真一代之元龜謂天既以斯文而付之必以
平治而屬之夫何位不登於三事夀不究於期頥用方
俶而俄疾將有瘳而遽萎山頽梁壊天不憖遺嗚呼先
生逝矣舉世悲思不可復見矣然而音容雖寂而緒言
餘論可繹可思精爽猶在而髙風勁節可仰可師雖民
之無禄䘮我哲人而其不死者固未嘗或虧亨宗頃繇
闗宴獲親色辭宦學金華實教載之道無間於精粗理
必析於毫釐從根荄而芽孽非先生而其誰屬去嵗之
云暮亟問安於講帷誨諄諄而益切惨不樂乎言歸曾
别日之幾何忽訃音之逺馳悵卒業之永已竟中道而
莫追寫此心而往奠潸涕淚而淋漓嗚呼天之生大賢
也乃止於斯尚饗
　　　李縣丞深卿
維淳熈八年嵗次辛丑十月甲辰朔二十七日庚午門
生從事郎新紹興府新昌縣丞李泳敬以香茗之奠敢
昭告于近故宫使直閣郎中先生吕公之靈嗚呼先生
之學如五緫龜山輝淵媚溢為文辭世所推者第衡氣
機孰知先生何有於斯廼其醖籍萬頃之波澄之不清
湼而非緇雖親與昵莫得而窺惟誠與敬得自天姿加
之力學益睿于思心凝形釋與道委虵四世一轍源流
可推顯㣲本末一貫無遺仕行其義寜計崇庳亦既行
可羞於詭隨駸駸進擢倐焉呼醫帝亦念公安否是咨
相業之傳百未一施胡不憖遺入輔龍墀否則眉夀後
覺所資推明聖學力疾忘疲問字填門講論孳孳任重
道逺萬化莫移業之所就春秋及詩書猶未竟廼止于
兹嗚呼哀哉泳生何幸親見紫芝愽我約我戒以多岐
薄宦北來尚蘄摳衣舟移夜半廼哭靈輀嗟嗟前輩晨
星稀㣲南軒往矣公又其萎斯文疇主後死疇依道之
不行世不我知如二先生豈不逢時帝方簡在天則奪
之嗚呼痛哉尚饗
　
　
　
　
　
　
　
　
　
　
　
　
　
　
　東萊集附録卷二
欽定四庫全書
　東萊集附録卷三
　　祭文二
　　　吕監倉子約
維淳熈八年嵗次辛丑十月甲辰朔二十九日壬申弟
祖儉謹以清酌庶羞之奠致祭于先兄直閣之靈哀哀
吾兄少長相依拊育教誨義兼父師山摧石壓杏無端
倪丹旐翩翩日月有時四海師友慟哭於斯哀哀吾兄
知乎不知貴賤貧富夀夭得䘮皆不可得而期亦不可
得而私徬徨顧瞻復将何為唯有萬事悉屏反築于兹
朝夕乎几筵之側往来乎松楸之蹊以盡此情以寫此
悲茍朝暮即死稍有以見吾兄於地下不幸而茍活亦
少有以慰吾兄九原之思英靈在天此心不欺凡我同
門其聽此辭補其闕遺無使顛隮哀哀吾兄今将曷歸
尚饗
　　　曽知縣徳寛
維淳熈八年嵗次辛丑九月戊戌朔表弟承務郎知平
江府長洲縣主管勸農公事兼主管運河隄岸曽㮚謹
以清酌庶羞之奠致祭于近故提宫大著直閣郎中表
兄吕公之靈嗚呼士之生於斯世兮有貴賤之殊匹匪
絶類而離倫兮則狃安於氣習彼藜藿之癯儒兮雅棲
身於圭蓽矧坐思而行吟兮玩㣲言於方冊及一旦奮
於青雲之上兮則脱塵埃而謝山澤若夫蟬聨之胄兮
世襲燿於簮纓盖鴆毒於宴安兮肆食肥而衣輕乃衣
帶於韋布兮思卿雲而擬倫探游夏之淵源兮苦潜心
於典墳罔不貫穿厭飫兮咀其華而擷其英自非間世
而生兮為吾道之權衡作主盟於善類兮大振起於斯
文則彼之茂實英聲又安能如是之飛騰嗚呼東萊其
斯人歟期不負於所學兮致吾君於唐虞俯拾巍科片
言隻字士皆傳以為楷模兮兹亦公之緒餘暨教育於
河汾兮争負笈而奔趍凡䇿名天陛嶄然見頭角兮誰
非經承指授摳衣趨隅之徒道既峻而徳穹兮膺冕旒
之柬知游東觀而石渠兮捨公居而誰宜擢論著於祕
庭兮紬金匱而覃思當是時也搢紳先生兮莫不傾耳
而聽咸謂天将究公之設施兮其或在於斯俄㣲疴之
朝奏兮力丐閒而暮歸猶冀日収藥石之效兮享康寧
以龎眉何子鵩之飛来兮遽中道而奪之嗚呼哀哉生
必有死兮如夜旦之推移公之云亡兮在吾黨為可悲
山頽梁壊兮哲人其萎畀公以生知之資兮而特嗇其
夀賦公以經綸之學兮而不與其時而使夫識與不識
兮徒道路之嗟咨福善禍淫之理不可測兮問諸天而
可知㮚親居中表義均良師幼而學兮幸朝夕之瞻依
長而仕兮動嵗時之闊離公之愛我兮每手筆以箴規
顧何以報公兮唯書紳而佩韋方訃音之逺来兮盖失
箸而驚疑洎消息之真傳兮不知涕泗之交頥嗚呼粹
夷之容兮如在目前琢磨之訓兮猶在吾耳千古之不
可見兮其道則存九原之不可作兮此别長已生芻之
㣲兮姑寓夫哀挽之思骩骳不文兮烏足以形容徳行
之懿尚惟公之有知冀英靈之不昧尚饗
　　　范縣丞伯崇
維淳熈八年嵗次辛丑十二月辛丑朔從政郎南劍(闕/)
尤溪縣丞范念徳謹遣介以清酌庶羞之奠致祭于近
故提宫直閣大著吕兄之靈嗚呼有命自天理(闕/)　全
既動於欲罔或不遷惟公之生氣禀渾厚(闕/)
　　誘精明外發純粹内融篤敬勵行克(闕/)
千古簡籍所記探賾鈎隠涵養胷次宏(闕/)　　　　無
涯刪繁剔穢含英咀華作為文章其(闕/)
風動邇遐青青子衿不逺千里(闕/)
　　　　　　　　　　　　成厥志鳴鶴在隂聲聞
于天天子命召蘭省詳延意期大用遽以疾聞卷而懐
之歸賞林泉載離寒暑日臻藥喜如何不淑奄忽川逝
哲人其萎舉國殄瘁嗚呼哀哉命也已矣俗薄道喪無
甚兹時公與朱張鼎立扶持既悼漢廣公復繼之後學
倀倀将焉疇依念徳夙昔登門與聞緒論音塵隔闊日
益以逺髙山仰止未㡬再見誰謂參辰莫克遂願聞訃
伊邇職守拘縻慟哭寝門逺莫致之潢汙一奠侑以斐
詞臨風告哀神其格思尚饗
　　　吕仲平等(戴在/伯撰)
維淳熈八年嵗次辛丑八月乙巳朔學生吕孝祥等謹
以清酌庶羞之奠致祭于先生直閣郎中之靈嗚呼人
生在三師教居一天地肇判斯義已立學必有師傳道
實難豪釐之差流於異端先生之學盖審其是泝而求
之有源有委天資純明又生徳門中原文獻生長見聞
過江諸賢或仕或隠升其堂奥悉扣所藴退而講學歴
㩜窮探天人精祲事物本原幽無不燭細無不察道雖
深造常若未達徳成行尊乃淑諸人始於一鄉善誘循
循聲聞四方學者雲集難疑答問摳衣造室質有厚薄
材有短長漸摩訓廸愚明柔强匪唯學徒潜悟黙警凡
過門庭心肅氣屏育材之樂若将終身出以行志仕非
為貧小試于朝儒宫學館職思其憂靡擇繁簡志則未
遂疾瘐乘之時論嗟惜扁舟東歸掃軌杜門與世疎闊
左詩右書研究顛末人或有言敝精勞心孰知其志欲
詔来今嗚呼山林鍾鼎卒亦非我寂寥澹泊云胡不可
謂将歸休著書立言庶俾後學可披本根如何昊天亦
奪此志絶筆太初大事是記藐是諸生受教實深施等
丘山報未豪分豈謂一朝終天永訣相顧悲摧清淚成
血音容未逺儼如在堂矢心以辭敬薦此觴誨言在耳
實同佩服尚期它年師門不辱尚饗
　　　又
維淳熈八年嵗次辛丑十一月初三日乙亥東萊吕先
生塟於婺州武義縣之明招山前一月二十七日庚午
學生吕孝祥等謹以薄奠敬祭于先生之靈嗚呼哀哉
天下之善殊塗同歸不有達人孰知其倪有事於大不
精於思脱畧牴牾道烏乎資有研於㣲或流於私蔽於
不通終身不知較是二者其是其非惟吾先生罔偏於
斯體大無倫莫測其涯精思無問不見其疵視古作者
并包無遺歩武之寛不失其馳心之所立恢張其基力
之所及罔虧毫釐遏密暉曜妥帖無危匪矜匪盈以虚
自持施之於人不驚不疑有叩於我傾倒吾巵青燈夜
話伶騶顛披弟子進言毋傷於辭曰我樂此不知其疲
凡是惓惓匪云有它廣淑諸人不私於已人或可言莫
之敢鄙補苴芟夷俯就其器覬望有成何啻於子父之
於子曷云其已先生於人厥功大矣嗟嗟此理自古而
然先生之死我又何言言兮於耳行兮於心昔也升堂
每見其人今也則亡傷如之何悠悠蒼天負恨何多嗚
呼哀哉尚饗
　　　又
維淳熈九年嵗次壬寅七月初一日己巳朔二十九日
丁酉學生吕孝祥謹以清酌庶羞之奠敬祭于故先生
直閣郎中吕公之靈嗚呼哀哉日月不居小祥奄至夫
源深者澤逺徳厚者流光去徳人兮未久道若闇而日
彰曽日月之㡬何乃於人而遽忘如百尋之巨木生巍
峩之髙岡飽風霜以自固抱純和而不傷忽一旦之暴
折宜膏流而液洋縱斧斤之相尋及於人而固廣幸吾
黨之及此況摳衣而升堂既嵗月之未久沃清酎於煩
腸忽後日之有感自昔時之激昂發舊聞於新知知在
人而未亡昔先生之深慨望良朋兮不生慕子産之自
咎謝申徒而有明雖夕死之可矣言不改於尋常推孔
明之用心歎人知之未嘗念夫人之進徳思已過之不
遑彼死生之雖大在所守之彌剛痛音容而逾逺味其
言而愈長諒有志而於此豈存亡而變更顧以今而念
昔得不於心而悲愴想神兮尚存庶来歆於一觴嗚呼
哀哉尚饗
　　　髙元晦等(洪求/仲撰)
維淳熈八年嵗次辛丑八月某朔某日學生髙觀謹以
清酌庶羞之奠祭于東萊先生之靈嗚呼百世一賢有
若比肩聖宋郅隆将二百年吾道未窮公生其問擯排
異端研究大學志慕前修手援後覺行世仰止文世師
之晚進倀倀如客得歸彼怪於文鎪鐫出竒公文渾然
不事劂剞彼險於行内阻外夷公行粹然表裏不欺天
以全徳畀付我公無一㸃涴由初迄終公之純誠自頂
至踵一豪之偽未去猶恐公之嗜學雖病猶篤屈指歴
數唯公也獨分教嚴陵言采其芹士子四来匪直嚴人
鳴道上庠諸儒霧集得公片言楮藏十襲校書天禄兼
官南宫人為公榮公無矜容文鑑之編選遴擇精明明
天子錫時嘉名大事之記有源有委匪襲馬遷曰續左
氏公所停蓄百不施一其蓄河江其出涓滴曷云其萎
憗遺則弗某等賦性顓䝉瞶瞶莫開荷公提耳蟄以驚
雷戴徳莫酬拊心永哀凡今之人賤目貴耳後百千年
公愈尊矣家有公文人誦公徳麗澤之名終天不没豈
若湛輩草亡木卒昔拜而問今拜而哭泫然心盡如刃
之觸尚饗
　　　江必東等
維淳熈八年嵗次辛丑九月甲戌朔初二日乙亥學生
江注盧琰呉儀鳯王抑方自牧謹以清酌庶羞之奠敬
祭于先生直閣郎中之靈嗚呼先生之於學者其道如
春陽之及萬物方欣欣以嚮榮亦氛氲而吐芬盖將歛
其華而苞其實以為斯世之用也夫何不仁一旦而奪
之哉嗚呼其莫我祐矣夫斯文其將遂䘮矣夫何其禍
之至于此極也且道之不明有自來矣髙者激亢而不
入於事宜下者抑詭而不臻於理義是以一身未知其
端則固無淑人之功日用莫得其要則豈有濟世之理
惟先生生而醇和不為過人之名學而粹美實有可施
之效發之中而上下無不該置之平而小大靡不盡故
教人而人易從感人而人易信及其臨宜制變則毅然
有不可犯之威當可而動則奮然有莫可易之節測之
而益深廹之而益裕者此則人所不可及也斯誠當代
之真儒有國之王佐矣人之望於先生者何如哉今進
未能極其施退未能形諸言俄焉至此豈天之不欲生
斯人也邪嗚呼為諸生者宜如何哉注等被先生之教
既乆及聞訃音力不能預於易簀奔走道途寃訴無所
撫柩而號陳辭以誄嗚呼尚饗
　　　鄭唐卿等
維淳熈八年嵗次辛丑十一月三日明道直閣禮部東
萊吕先生葬于婺州武義縣来蘇鄉前一日甲戌是鄉
受教之士鄭良臣逸登發王綸乃陳清酌庶羞之奠再
拜頓首敢昭告于先生之靈嗚呼謂天生先生其無意
耶則光明碩大之徳卓犖宏偉之材天下以為宗主朝
廷以為國器謂天生先生其必有意耶則予之以生知
之質而夀不䆒於中年賦之以開濟之業而志不施於
萬一是則蒼蒼者固不可詰而盛衰消長之理先生平
日之所素達而學士大夫於焉痛惜者盖斯文將䘮而
民之無禄也先生之學道統正傳精粗本末渾然大全
發明經㫖黙契昔賢諸老先生咸謂莫先先生之(闕/)
追大雅二典三謨肯隨班馬垂光簡編燦如星夜當代
一人孰繼其下先生教人化如時雨務在躬行匪専章
句有来從學隨叩即吐髙明矜飭愚柔警悟先生在朝
匪躬盡瘁愛君憂國位則有制申許勲業青氊盍繼帝
將用焉風淫為祟嗚呼先生平生曷其没矣木壊山頽
見無日矣後生小子將安述矣憖遺之嘆誰其䘏矣良
臣等于今四世膺門獲登惟二三之小子實教誨之大
恩奄一夕而莫追痛涕泗之横零遽轜車之夙駕想英
靈以如生阮君之屐增千載之令名虎谿之水流多士
之哭聲幸松檟之焉依尚築室以躬耕誓子孫之相傳
以母替乎厥心尚饗
　　　鞏叔子(鞏仲/至撰)
維淳熈八年嵗次辛丑十一月癸酉朔初二日甲戌門
人鞏峴同弟豐嶸謹用香幣清酌之奠昭告于明道直
閣郎中先生之靈吁嗟先生問學之粹允蹈古先源委
洞澈聿觀厥全挺然山立續已㫁絃世無孔顔孰知其
賢文章之卓旋端轉倪有正有竒有峻有夷開闔縱閉
掘其樞機世無韓杜孰窺其涯先生之識之才之美傳
經之餘大事廣記始筆于周具著倫紀世無子長孰迹
其軌先生之書本詔後覺彼妹者子牢緘固鑰室邇人
遐終藉糟粕世無俟芭孰抱其璞兼是衆有靡矜寸長
如玉在櫝抑鬱韞藏發於持滿道則大光帝曰汝來國
之貞良再入東觀轉對石渠造膝陳謨古之遺直將昌
其言以厲百辟豈伊郎潜冊府是職志未克究末疾附
體善類所期勿藥有喜廢卧里閭乃謝當世培溉松菊
日有幽致嗚呼哀哉七月癸卯人之憫凶天不可問遽
殞宗工疾不嚬呻曽不歛容樂天知命恬以正終吁嗟
先生道有隠顯茹古涵今隨寓則見其在東南户外屨
滿授業于門分魯之半封殖後學如苖之秧為洗䝉蔽
觀我堵墻自昔聖賢未有不亡後徳所付庸復何傷季
氏孝友尚克繼之言念先業警戒自持經紀窆事罔稽
于時哀稱其服行路所悲矧惟峴等幼侍几舄飲食教
誨愛鈞子姪父師之義有死無易庻幾夙夜母墜所獲
明招南麓先壟是祔野牧山樵知敬此墓霜風凄凄丹
旐斯舉悲来填膺涕泗如雨嗚呼哀哉尚饗
　　　丁少瞻
維淳熈八年嵗次辛丑十月甲辰朔二十九日壬申學
生兩浙轉運司進士丁希亮謹以清酌之奠敢昭告于
近故宫使直閣大著郎中先生之靈嗚呼混百川而為
一者則見江海包萬類之不齊者始為天地在人物而
合徳廼古今之間氣孔孟之道既千載湮没而不明伊
洛之學又一時興起而未備非特與俗而多迕雖欲救
時而莫濟盛哉先生出乎斯世皇帝王覇之道無所不
明其㫖隠顯小大之書無所不攬其粹以是為天下之
師總學者之㑹英偉竒傑之士則與論明統而正極篤
厚謹信之士則與論正心而誠意好古慕逺之士則與
論制度紀綱尚文茹華之士則與論言語文字以至隠
逸之徒進取之輩莫不因其質以指其歸勉其修以成
其志解毁方以為圎匪持鑿以投枘是故合席而議者
不止一事而足負笈以從者不逺千里而至廼知教育
之甚廣容受之甚大若迂而不切者雖不免季路之疑
然明而難掩者亦何傷武叔之毁譬如泛溪澗以自得
固不知浩渺之表滋雨露以茍生孰能出範圍之外嗚
呼既生斯人宜有其位方上意之所嚮奈病起於俄忽
徒人望之所歸止年踰於强仕然則盛衰之數果不易
知生死之理竟復何謂所以聞訃之日不問賢愚使黙
者發嗟而剛者有淚當善類之失依惟私心而獨慰孰
謂先生之道竟窮我謂先生之道未墜昔𤣥齡魏徴所
以佐成貞觀之治者雖未足道凡平日往来講貫於河
汾者豈無所自雖前後之事不同而公平之議有是何
悼古以傷今可長吁而太喟希亮登門雖後辱教無媿
自髙之失則戒之以謙下自喜之過則勉之以韜晦從
斯言之一發為終身之所佩念遺墨之尚新忍終天而
永棄竟使夫三月之約而變以一觴之酹攀號莫及意
失心悸尚饗
　　　趙提刑景明
維淳熈八年嵗次辛丑九月甲戌朔十七日庚寅門生
朝奉郎權發遣江南東路提㸃刑獄公事趙煜謹以清
酌庻羞之奠致祭于殁故宫使直閣郎中先生之靈嗚
呼聖門榛蕪踰千百年爰自伊洛道學始傳士識所宗
斗柄掲天唱髙和希幾若墜淵先生後来拱手直前獨
抱遺書潜幽極研號於四方與相周旋曰吾此心可為
聖賢惟聖覺知居民之先有隆有汙有醜有妍裁之使
中不倚一偏四方朋来猶蟻趨羶鑚之仰之慕其髙堅
少施緒餘科第聨翩學愽詞宏舂容大篇寘之成均譽
流塞川道家蓬萊選稱列僊尚書郎曹應于星躔英才
盍簮往簉其聨汗之簡青握之蘭荃帝念斯文浩若雲
煙畧穢集清使以類編書成歎嘉寵褒亦専譬彼鵾鵬
謂當騰騫紫樞黄閣萬類陶甄否則法從翰苑經筵胡
諗以疾去國莫牽華閣真祠夀弗少延豈道之窮而命
之邅善人云亡相視涕漣煜昔從公成章斐然泥彼糟
粕以求蹄筌㣲發其覆奚覩大全一别範模嵗月屢遷
大江之東憲紱拘纒訃来莫奔省躬有愆千里致哀肅
此豆籩師資之義敢不勉旃尚其遺誨服膺拳拳靈兮
有知鍳此誠䖍嗚呼哀哉伏惟尚饗
　　　邵元通
維淳熈八年嵗次辛丑八月乙巳朔初六日庚戌門人
邵津謹以清酌庻羞之奠致祭于直閣郎中先生吕公
之靈嗚呼道貫古今必有其傳其傳實難繄自于天大
責攸付抱負罔偏行存乎人即賢傳賢其統至一出處
後先爰及我公生固挺然家世典刑有委有源上考大
統匪間嵗年師友見聞展轉究研不敢自己乆而益堅
謂道之大包涵無外百聖所關必有其㑹萬世所存是
倚是頼循環既往爭盟為最木鐸音息異端肆害義利
殊轍治道益戾正邪之差消長否泰桔槹誇功膏澤不
霈珍羞為常稲粱乃糲公力明之毫釐不貸大本之彰
付網於綱性命之㣲精一混茫六藝之奥手調宫商諸
子百家亦總其長歴代之紀變化興亡皇朝治體列后
垂光剛柔斟酌闔闢弛張公悉淹貫渾渾洋洋由迹㑹
心中于四旁當代蓍龜有卜必償金華蕞爾摳衣駢累
公闡其祕的示要㫖在荆棘中坦途方軌昨蕪今夷本
亡彼此道廣求衆四方至止應如撞鍾虚實自揣大如
鑪鞴陶仁於鄙委曲成就落蕐絢綺士無智愚淺深溱
洧昔慨聚散忽隔生死公心常虚接物罔拘名塞天壤
冲焉靡居劾已嚴切外恕以舒根諸篤實聞風自孚凡
進而見退各自娱今其亡矣誰則不吁公之燕閒天樂
于于無忿可懲復智於愚是夀考原戕賊則無疾胡攻
之而乃遽徂惟公之位從容一致其居芸閣校讐盡瘁
徳容在朝物物春意言之温温實博其利迨天子知斯
疾已祟歸来拂榻初志或遂於名教功厥報宜備禄之
攸萃豐也何愧匪豐而薄䄂手不試是亦弗享云胡不
喟自公之歸愈窮希㣲雖不諄告大義孔推長編巨帙
成我矩䂓要功悠逺意固可知十纔一二胡公遽遺公
處死生晝夜自移全而歸之曽何増虧後學何望吾道
孰尸公堂忍升公書忍披嗚呼
(闕/)
　
　
　
　　　　　　　　　　　　　之巍巍志剛徤而不
息善聞見而不違斥異端邪説之害正惟往行前言之
是師趣不局於卑近學必䆒其指要採摭羣史而㑹其
體統研窮六藝而闡其幽奥涵泳道義雖簞食陋巷不
能改其樂雍客進退雖榮名貴勢不以易其操凡見諸
踐履之實黙藴乎經綸之妙後生自賢正學不傳樂於
善誘隨其所偏發聖藴之精粹示古人之純全吾道頼
以主盟澆習為之變遷入官學宫為師儒式進典火事
直褒貶筆崇論宏議長慮逺識羣公碩徳就問觧惑上
方待其獻替衆正望其設施忽疾疚之交攻幸氣體之
未衰庻志行而道伸廼梁壊而山頽則世所以生斯賢
者意果何在而天所以厚其資者事何可期仰蒼蒼而
致詰曽𡨕𡨕而莫知嗚呼哀哉公竟已矣百聖之祕孰
發其㫖羣籍之訛孰訂其是正本大原孰㑹其紀晚進
後出孰提其耳斯文將何所属善類將何所徯嗚呼哀
哉公竟已矣友聞執經嵗乆聞教日新顧鄙夫之空空
佩誨語之諄諄思摳衣而卒業廹奉檄而為親違謦欬
而未幾倐訃音之駭聞嗇天年而弗予何造物之不仁
屬蒞官之有守悵哭柩以無因惟隕淚以如寫豈緘詞
之可云尚饗
　　　杜伯髙
維淳熈八年嵗次辛丑某月某日門人杜旟謹以清酌
庶羞之奠敬祭于直閣大著郎中先生吕公之靈嗚呼
道出於天匪人孰尸人傳斯道天顧柅之昔孔聖之有
作惟顔淵其與徒睠彼命之不脩亦惟天之䘮予盖斯
人之既亡而一貫之道始屬於参乎参之所傳由伋暨
軻中庸仁義流為一波自軻之死孰探其原豈無諸儒
攻析鑚研或攫其粗而據其偏顧所擇之未精則亦莫
與於斯傳惟我皇宋道盛生賢瞻彼洛矣斯文蔚然興
起未幾而復墜顛是非紛綸莫或控絭其勝負盛衰雖
出於人而或者其天也後生晚出孰師孰承各守其迷
而衒其能至是而先生之輩興焉先生資質渾龎瑰偉
譬彼良玉徳具衆美問其師友窮極淵源問其世家儒
風百年六經之㫖有顯有㣲先生䆒之刃解斧斯百家
之書或正或竒先生總之録瑜棄玭三綱之懿庶物之
情大無不察小無不明操履之醇文章之粹厥實既充
厥華自肆盖凡往哲絶傳之道前輩僅存之學緜緜延
延厄塞而不通者皆有以咀其英華而渉其浩博矣嬰
疾而歸三年于兹幸節宣之調適而光明之緝熈方將
挹諸儒之説以折六經之同異掇羣史之要以存百代
之興衰皆斯道之所繫而將来之所資悵規圗之未就
歘星隕而山隳嗚呼謂天愛道先生曷生亦既克生胡
嗇其齡自昔聖賢身雖泯滅而傳授之有人則其亡也
未始不存今先生學方至道而從遊者盖鮮及門忽焉
長逝其學與身俱往將何自以追尋豈不惜哉豈不痛
哉嗚呼死生興廢惟命與時豈敢怒天先生有知尚饗
　　　石教授應之
維淳熈八年某月某日門人廸功郎新無為軍軍學教
授石宗昭謹以清酌庶羞祭于直閣郎中先生之靈不
肖無狀得附在弟子之列八年于兹墮於氣習之偏局
於聞見之近没溺於習染之舊負先生之教益多唯是
宗昭昔者從事於塲屋自應舉覔官之外無它志念晚從
四方之師游一時見聞稍稍變易而氣薄不任已竊有
自喜之心向非先生哀其愚而拯之察其可教而辨之
明誨之詳也則石火電光安知其不自以為是管見蠡
測安知其不自以為足邪自今觀之無能改於其舊而
自知其不才乆而益明委心於師友之間乆而益信由
是而往以天下之身受天下之教庻幾其有分寸之進
者則惟先生之教之賜不敢忘也今年夏拜先生於家
越四十有八日而後别所以剥落擯挫者益厲使知其
中之實無有而凡是區區者之不足恃賴所以奬勸扶
掖之者益切使知天下之義理雖無窮而屏浮就實循
序歴階則自可以漸而至所以提挈而益勵之者益逺
使知古人之所以見於世大抵度越倫等不没於凡近
而吾之規模已陋歩武已狹則安能相望於庻幾若是
者􁃶􁃶乎其有加亹亹乎其不倦至於肯䋯之㑹盤錯
之所盖有愚鈍之所未喻意解之所不及者矣而先生
反覆開諭旁通而曲引連日夜之不休茍不至於理順
氷釋則先生之意固未慊也嗚呼我生獨何幸而得此
哉此而自棄是真非人類矣秋冬之交將束書以繼請
而是月子約書来先生又賜之手札曰冬初歸越必踐
見過之約索居殊鮮漸磨之益日以為望也後六七日
而先生之訃遂至嗚呼其言然邪向者之别期以數月
而遂終此天耶六七日前之書墨猶未乾而遽至于大
故耶然嘗自念比嵗以来世之先生長者零落殆盡况
吾先生取數已多造物者肯乆見捨乎獨謂病廢之後
已無預於斯世矣勉藥強飯聊以不死耳若是而延之
數年豈不可得而亦竟奪之是獨何哉兹豈非學者之
不幸歟諸生之淺薄固當得此歟如宗昭之不肖無狀
亦將終是而止歟嗚呼凡先生之所欲教而未及宗昭
之所願學而未遂者繼自今皆已矣如此尚何言哉雖
然以先生之在亡為勤惰而無得於已取辦於師門而
不公天下而往求焉亦非先生之所教也是則不敢不
勉矣一奠見誠且以敘胷中之所欲言心緒憒憒不復
文理惟先生鍳之尚饗
　　　俞司户徳載
維淳熈八年嵗次辛丑十一月初三日乙亥東萊先生
吕公葬于婺州武義縣之明招山前月二十八日辛未
門人廸功郎新太平州司户参軍俞厚謹以薄奠敬祭
于先生之靈嗚呼自周失其政魯失其師大本浸逺小
道争馳智士仁人莫知所為才髙識短學博志卑秦漢
以下智數之持間有作者舉世非疑闗洛程張千載一
時大周天地細窮毫釐溥博淵泉時措之宜日月方升
雨雪其滂我思古人禹迹茫茫在温之涘在衡之陽在
江之東在閩之傍六七君子邦家之光於是先生晦明
温良追配前休九疇三綱江含海育蚤知自強乾徤巽
風迭運共常人謂先生自明日用尚隔民事難喜康共
誰知先生行獨孚衆權衡萬物大小輕重舉切吾體痒
痾疾痛由魯之道反周之政遯世不知亦安之命起之
師儒登之蓬瀛将復大雅鴻漸于征天子曰嘉以徳斯
世僉曰宜哉忽以病廢猶力自扶歸淑其徒大明王道
以䆒厥初乾之初九復之六二春秋不作大事有記嗚
呼三四年問氣脉頓薄海内師友相繼殞落環視仰瞻
孰嗣其傳痛之至者言不能宣尚享
　　　陳司户膚仲
淳熈八年十一月三日乙亥塟我東萊先生明道直閣
禮部吕公前三日壬申是為十月之晦門人廸功郎陳
孔碩哭奠於柩前而告以文曰嗚呼伊哲人之云亡兮
吾将誰尤将尤乎天天茫乎其不可以問而求也将尤
乎人人亦何辜而罹此閔憂也抑吾道之當厄其世運
之未休也不然温乎之春何一變而為凄然之秋也先
生之學積於成已而見於成物故措諸身而甚安施諸
人而無咈先生之識致詳於其粗而超詣於其精故委
曲乎洒掃進退而灼昭乎鬼神死生先生之理義不遺
於其小而不讋於其大故能充宇宙而無所歉入芒忽
而無所礙先生之術業淵源於古而参稽於今故能逺
接千嵗之意而近愜斯人之心覿其容荘而舒可親而
不可疎聴其言約而公可繹而不可窮置思慮於平夷
不偏倚于一曲彼狂獧其來即亦海涵而春育嗚呼今
其已矣孔碩枵然無有最後登門先生胡取尤我惓惓
始與我之太過方跬歩而欲前俄責我之太重覺措足
其實難以先生重厚之質尚時有不足之嘆如孔碩之
頑然而薄其何以醻先生之言尚同志之推挽不負公
於九泉嗚呼尚饗
　　　王子合
維淳熈九年嵗次壬寅三月辛未朔二十有一日辛夘
學生持服王遇謹以香茶酒果致祭于大著郎中直閣
吕公先生之靈嗚呼孔孟既逺諸儒説鈴荀揚未醇誰
其善鳴聖學不傳千載晦㝠粤有程子自任以興抽發
祕奥昭若日星斯文在是學者宗盟厥後傳聞㣲失其
真恍惚險恠蕩而無徵出入異端是非相乘先生病之
苦思潜精友一二公講學辨明搜剔指要訛言是懲知
聖可學非由躐升猗歟大哉有功於程上追洙泗脉絡
相承一世觀瞻以為重輕夫何凶問遽及柴荆嗚呼哀
哉載惟先生二五之㑹渾然天成不事矯揉左規右繩
人所難克如水東傾人所忽易如器執盈徳量海納神
宇淵停陽春之和髙秋之清允矣君子真哉其人天不
憖遺奄忽徂征人無智愚痛恨失聲末惟小子師門夙
登方在荼毒義激襟靈為位而哭豈其私情聊陳薄奠
以薦㣲誠尚饗
　　　邵主簿徳醇
維淳熈十年嵗次癸夘五月甲子朔十五日戊寅學生
廸功郎潭州益陽縣主簿邵樸謹以清酌庶羞之奠䖍
告于故宫使直閣郎中先生之靈嗚呼天之生賢者也
世每患於不數幸間時而一生蚩蚩之氓得無望於先
覺負戴紛如迷塗墝埆而遽奪之指南豈造物者之不
仁而為此夭椓也哉昔者天下之旤嘗以言利而稔毒
羣蝍蛆以甘帶戰觸蠻於兩角揭仁義而起頽風必有
君子之正學孔氏以来百喙争鳴傳之得其宗而粹然
不駁邪説以息詖行以距人心以正盖其道不止於私
淑千載而下聖道晦蝕借玉匙而啟𤣥鑰徳人孔嘉發
其源於伊洛嗚呼我公之生負浩博正大之氣繇髙明
卓犖之識仁以為己任挺挺獨紹於前作其在閨門雍
雍穆穆道行袵席内外輯睦其在鄉閭怐怐粥粥徐行
折枝遜順彌篤其在黨庠不猛而肅致知格物鳶魚飛
躍其在館閣是正實録筆端江海涓流潘陸其在禮官
謹司其局若緩而切從周郁郁其志存乎朝廷輾轉不
忘於寤宿忠誠懇惻而惓惓若不足盖其中皆格君之
事業而見諸外者特太倉之一粟嗚呼世態漓矣人哆
其華公守其樸人欺其明公謹其獨彼挾才衒智徒溺
心於一偏一曲以經權為異趣謂吾儒守正則優而應
變則局不知智者行其所無事何啻數計而龜卜才全
而徳不形應羣響於虚谷故公之學以正心誠意為根
本陋計功謀利之習而泊然無欲置榘矱視聽言動之
㣲其誰望於髙躅固為己之當然初何意於矯俗瑩乎
白璧之無瑕湛若秋波之澄緑揷日觀而眇八荒架修
梁而持厦屋以公之有志於斯世而天豈能無志於公
胡為發吾徒之私哭也地道上行經緯禮樂鳯鳴岐陽
蓬艾咿喔位猶不稱其徳忽驚一病之不藥養痾就閒
可以獨樂顧廼左右經史析㣲昭惑忍孤此道於不續
公之有志概可以見於斯何為夀不醻其仁痛佳城之
埋玉嗟予小子質魯無似自公發醯雞之覆天地之純
全若在吾目矣私欲之難克學力之不充抑不為無志
於江漢之濯廼以漆雕之未信而從子張之干禄捧檄
湘濵疇昔之夜夢公如平生野服逍遥進而誨之以易
卦之復嗚呼我生無良何以得此於公之精爽而愍此
齷齪是猶欲洗童心之累而還其既放之牧乎其生也
榮不能朝夕函丈以究此道之孔卓其死也哀不能躬
臨其穴以痛百夫之莫贖千里傳觴薦菲誠於一莤尚
庶㡬畏此簡書以無負於公之教育嗚呼公身雖亡猶
有不亡者存痛哉吾徒之㝠行而莫燭也伏惟尚饗
　　　李中甫
維淳熈八年嵗次辛丑某月某日門人李知㣲謹以清
酌庶羞之奠敬祭于故直閣郎中先生吕公之靈嗚呼
有盡之寄夭夀同歸無窮之貽日星與垂我觀逝川靡
停斯須砥柱中屹不與逝俱嗟若先生今也則亡系續
聖緒㣲言孔彰五馬渡江衣冠遂東正獻之學在紫㣲
公枕膝所傳更為頴脱極其波瀾斥大廻闊泛觀博取
上下千載如駕駿駟過都歴塊士陋於學淳全莫窺返
闗固拒周以棘茨先生闢之四達其户並指多岐獨表
正路伊洛之滋我滌其源脈理交貫疏為百川匯為溟
渤鬰為雲烟散為雨露彌滿八埏謂不時用厥用已大
謂不時棄翰墨其細爰從博士紬書中祕朝廷之文僅
以有遺傳詩三百私淑諸人曽未脱槀遽沒元身嗚呼
哀哉卧痾在家屋漏巷窮有来摳衣笑語從容盂飯盤
蔬居易待終無傷於異無損於同胡罪於天而夭厥躬
不憗遺一俾究聖功嗚呼哀哉知㣲早登師門見謂静
顓誘掖教誨垂二十年小大隨扣不扣則黙坐運四時
頽然莫測凝塵滿席孤燈斷編有欲者人無欲者天誓
言卒業朝夕往踐書題見命盈幅璀璨云何不淑一逝
莫返緘詞千里聊叙悲惋嗚呼哀哉尚饗
　　　畫像賛友人朱熹
以一身而備四氣之和以一心而涵千古之祕推其有
足以尊主而芘民出其餘足以立教而垂世然而状貌
不逾於中人衣冠不詭於流俗迎之而不見其来隨之
而莫睹其躅矧是丹青孰形心曲唯觀之者有以得其
天焉則庶或遺編之可續
　　哀詩
　　　金華陳良祐
家學相傳久天資自得髙讀書如夙習授業更忘勞史
筆追遷左詩編繼鄭毛淵源有如此沾丐及吾曹
講道東陽郡門生數百人從游傾里社忻慕滿朝紳仕
宦淹難進聲名烱不泯伯牛有斯疾夫子亦悲辛
　　　南澗翁韓元吉
青雲塗路本青氊聖學相期四十年臺閣久嗟君卧疾
山林今歎我華顛傷心二女同新穴拭目諸生續舊編
斗酒無因相沃酹朔風西望涕澘然
　　　朝請大夫主管成都府玉局觀孫憲文
公侯衮衮世多賢道學淵源見粹然隠儿不忘當世事
談經獨得聖人傳舂容篇什西崑上煒煜聲名北斗邉
天理難諶人莫贖忍㸔埋玉向新阡
　　　宣教郎新知衢州江山縣主管勸農公事邵浩
三相流風逺諸孫氣貌舒有文皆錦繡不琢自璠璵樂
育心無類何言意已攄摳衣多户履四海讀公書
道統傳千載儒風振一時心誠師孔孟業廣慕臯夔感
鳯方興歎書麟尚措辭一朝梁木壊吾黨可勝悲
　　　持服徐安國
師友曽亡㡬南軒足舊聞嚴陵忻請益荆渚黯臨分慟
哭情方切招魂志愈勤幡然均地下應與共修文
感涕門闌舊由来豈茍然茶山參活法婺女拾殘編記
録書猶在忘言意已傳續燈身後事先是有同年
　　　魯國唐季度
多士将安放先生今則亡正宗傳道徳餘事見文章遽
作兩楹夢空遺百世芳哲人胡不夀天理竟難量
交友昔嘗與真誠久愈孚公雖推齒序我實仰師模提
耳言猶在終身誓不渝神馳埋玉處慟哭向長途
　　　魯國唐季淵
方振河汾業云胡不假年斯文今已喪此道後誰傳祕
館藏新史門人緝舊編未明修短理昻首問蒼天
憶昔精藍舎提撕意頗濃笑談猶在耳趍歩遽無蹤萬
里悲風翮中宵寤嵗龍百身嗟莫贖涕淚灑寒松
　　　門生朝奉郎權發遣江南東路提㸃刑獄公事
　　　趙煜
道統誰傳授源流易失真滔滔皆四海亹亹獨斯人業
履羣經粹詞華一世新可嗟天不憗難贖百年身
近接南軒訃公今事亦休彫零數耆舊牢落一山丘吾
道将窮矣蒼天可問不雙溪樓下水應共哭聲流
　　　門人金華邵津
(闕/)　感易極學成功未施彼蒼胡用問吾黨竟誰資道
在漫今昨人間忽喜悲百年總埋玉千古敬豐碑
　　　門人鞏豐
　明道東萊先生之葬豐既為文以侑奠所以尊道徳
　述行藏之意雖畧備於詞而悃愊繾綣之私有未盡
　究者豐自弱冠即獲拜先生於山林追數門人莫如
　豐舊己丑庚寅之嵗先生遲次金華分教嚴瀬已而
　校讎道山豐皆獲裹糧負笈以從如是者數年齒壮
　而家甚貧遂廹於課試月書季考徃来庠序嵗時逝
　於水陸自是亦寖疏於函丈矣今年秋九月始以上
　舎生第進士幸無舉子累可以竊數年之暇終事先
　生於寂寞之濵而九原不可作未知㡬流涕痛哭長
　太息而可以伸此恨也乃依唐人張籍祭吏部昌黎
　韓公之義賦古風一章其聲韻名數如之庶㡬寫豐
　之悲而補文之所不及焉其詩曰
嗚呼吕夫子天姿素顒昻文獻紹家學刻意稽虞唐㸔
書眼如月洞照所未詳雲霧養豹質彛尊瑑龍章椎鋒
裹頭嵗躡足遊四方取友半楚越篤志日自强著眼囂
塵上口不掛否臧堅車遵大路驂轡多王良筆陣萬人
敵嚴嚴亞夫營既壮道愈焯維斗揭太常朝路閲時變
有意夫明昌嗚呼命非耶一病俄殂喪百年能㡬見痛
在予𠂻腸恭惟經濟學日就而月将便便五經笥笑視
古錦嚢訂史參理亂一一堪施行聖伏道絶塞繄我為
發明無心著師説獨遜時輩聲盤礴九雲夢胷次莫與
京爐煙對姬孔脱落翰墨塲耳目所纂輯如春之發生
退然避時譽斂袵不肯當居憂寄蕭寺舉俗載其名户
外履常滿攝齊願升堂樹隂敷晝户静對書一床是中
亦何有乃獨不可量吾則不爾拒嵗寒永相望嗟豐幼
甚愚聖讀初濫觴先生與之進聞見昔未嘗摳衣莫我
舊嵗籥今㡬更山林有陳迹尚想曳杖聲精𠂻無渝泐
氣序有翕張俯仰十數載淹留竟奚成羣趨競塲屋意
氣無激揚荏苒去函丈有愧弟子行冊府羅鷺羽尋拜
尚書郎明堂資衆木待公舉修梁豐時遊庠序門墻邇
康荘偕我二三子振袂時騫翔黄塵烏㡌底自覺神觀
清每伺趨局暇進揖班馬香先生為醻酢講貫忘暄凉
于時萃英髦王路均且平蘇醒憂國病酙酌鑒古情門
外有過轍頗怪来徃并再嵗感末疾長江理歸航江濵
多送客飛盖驚鳬鶬走實厭衆味食魚必河魴豈其嗜
野蔌而置稌與秔敬願持此心不厭道阻長及歸供灑
埽藥餌常侍旁庶㡬秉一炬上接星宿芒師門謝賔客
童穉亦嘆驚唯有舊學徒尚俾承餘光神閒造沖邈氣
定絶慨慷嘯傲羲皇上税駕無何鄉今嵗二月中豐入
須女城床下拜龎老城隅有幽坊維時春氣和天宇新
霽晴先生呼我俱緩歩臨前楹露菊擢翠羽風篁韻繁
筝書坐欣至夕話盡一再更誨言皆砭石易知復難忘
委曲到肝鬲如啜黄昏湯出門九徘徊三復心遑遑提
撕不予棄感切涕泗横先世有遺書故墟有山房尚冀
疾有間挈領提其綱敢以學為嬉坐使素業荒誓當服
明訓為衣不為裳筆著将脱藁後生有憲章家傳人誦
之豈惟師張程研精固有造棲遲詎無成嗚呼寝門慟
兹禍誰使令天髙不可訴仰視空茫茫枯琴在東壁遺
履陳西廂未續千古淚桂魄三闕盈慨昔身健日浮言
多謗傷黄鍾自疏越鄭衛徒錚錚事定盖棺了𤣥黄閟
青箱堂堂那復見薄奠攄寸誠斯文儻有繼師道其張
皇矢心薦明蠲精爽庶歆饗
　　　壬寅仲秋二十有五日門人徐喧哭東萊先生
　　　之墓
缺月疎星夜已闌風凄露重逼人寒郵亭破曉經行處
不似今朝酷鼻酸
庚子秋中憶請違先生温語扣還期去年匍匐雙溪路
迨似當年失母時
先生墓木已成隂霽月光風何處尋只有遺言常烱烱
誓将白首契初心
四海瞻依一偉人丘封嶪嶪木森森仰天慟哭悲風起
舉世中和孰嗣音
　　　門人康文虎
中興以後誰堪數名滿東南震昔賢舊論當時存喘息
㣲波今日塞天淵承平格力回全盛人物風流繼徃年
太息何人知所自此心時復一澘然
國尚有人悲此老天其喪我泣吾曹平生心事知誰與
悵望今人論太髙便欲卑心隨故歩豈期中路喪連鼇
先生已死吾何望舉眼猶知有鳯毛
　　　門人廸功郎陳孔碩
北望非吾土南來獨此翁孔顔當日意杞宋百年風與
物陽春闊隨形鏡影空吾儕竟何罪斯道合成窮
語絶香奩壊人非鐵磬存罷官空數日挾䇿與誰論文
室塵埃亂層城草木昏寸心無訴處號絶向令原
　　　門下士黄人傑
夫子來天上儒宗第一人英材歸樂育聖學發沉堙正
路方資闢澆風未及醇斯文何遽喪詩筆絶生民(先生/解詩)
(方及生民之首/章奄然歸真)
盛徳光華閥髙風動九垓羣英傾斗仰一旦駭山頽吾
道無綱紐熈朝乏鼎梅明招涵夜月忍聽曉猿哀
天意髙難問胡為奪巨賢後生安取正聖道不容傳感
意悲風木傷心慘暮煙翩翩丹旐去徒有淚澘然
憶咋飄零日徒為梁父吟一時辱輕信千里示佳音方
講門人禮䝉嘉國士臨一朝遽千古難保見知心
萍迹來京闕逾涯辱意隆劇談銷客氣終月坐春風豈
謂十旬别(夏四月十九日别先生至秋七/月二十九日先生沒恰一百日)俄成千嵗終
哀哉不復見天闊恨無窮
　　　嚴州學生宋天則
含孕天資粹稽叅學力深躬純君子行道㑹聖人心形
見温於玉持存勁愈金斯文方有頼蚤作遽聞音
世選仍収第詞科復處優賢闗資善教東觀邁英遊史
筆精刋繫文編極簡搜家居期問董豈料病無瘳
設心何正大所樂得羣英文妙雲龍變經談日月明精
觕無間斷小大各圓成長育㤙難報攀號自失聲
麗澤南軒聚俱曽辱異知顓䝉初自釋誘掖信吾斯雖
歎行窩寂猶虧築室思秪同二三子許學莫能移
　　　金華邵度
雨化三呉士風行萬古書石渠功不細鳯閣位方虚梁
木何摧地泉臺欲駕輿來觀自燕者頑懦亦欷歔
玉石明胷次風雲在筆端教常先慷慨門不棄蹣跚籍
湜疑培埴房陳似羽翰中興依日月遺像聖王歎
岐嶷稱前輩淵源便老成及門多兑説在寝已䝉亨麟
筆空遺恨箋詩正用情誰知兩楹夣湖海哭書生
鼻祖雍熈政三傳夀國醫至今稱巨室有子號宗師白
璧埋黄壤朱門罷素絲(自今邦君無/問政之所矣)脊令臨祖道無計
駐靈輀
名士聞風起英聲逐電飛卜鄰譙子至(天授挈家隨/伊川先生)閑
道洛人依(洛人化伊川教十/餘家不用浮屠)共歎斯人疾何心入揖歸
七分書䇿在(張繹祭伊川云先生有言見于文字者有/七分之心繪于丹青者有七分之儀七分)
(之儀固不可益七/分之心猶或可推)馬鬛向斜暉
鼓篋膠庠日公方屬外艱摳衣天不遇攻玉理應難問
我好何學逢人察所安由今無拂士孤陋入心酸
　　　門人孟行古
道學方勤績亨途漸致身蒼天傾我淚今日喪斯人弟
子羣經富先生一語真發揮餘事業何處不書紳
義路資開拓愀然驚奠亡吾儕自如失夫子獨何傷往
日知鬷蔑逢人傲子方哭君心欲折逈立向蒼蒼(行古/上公)
(書有鬷明之言發於堂下遇/子産也公屢歎以為善用事)
　　　門人揚誠之
徳性天然具文章少已工淳明范大史簡澹小㬰公聖
學驪珠貫人材水鏡空膏車輕萬里垂發哭途窮
宇量諸公上聲名一世宗平生無一愧度外有兼容綆
斷一尋井蘿枯百尺松紛紛湖海士末路更誰從
久屬蒼生望温然兩玉人長沙纔賦鵩絶筆遽傷麟(時/南)
(軒逝告未㡬/而公下世)自牖無遺納遭時有未信萬年回首處深
谷卧輪囷
共惜堂堂去真成種種休中原渺歸計清洛更東流鍜
鍊言猶在從容志未酬何心誦遺草有路慟西州
　　　門人孫應時
慟哭斯文禍蒼茫可問天百年曽未半千載忍無傳梁
木誰扶厦狂瀾莫障川吞聲言不忍有淚徹重泉
往嵗風雲接重霄日月開奏篇聞歎息造膝諗圖回延
閣縁優病鋒車又趣來共惟天子聖殄瘁豈無哀
文獻承家大規撫與世公典刑知任重襟度約時中六
合清淳氣諸儒輔翼功生賢竟何意霜雹霣春風
蟠際涵三極精㣲破一毫百川滄海受五嶽衆山髙退
託初何有聲名肯自豪何人傷目月用力已徒勞
昨嵗荆州訃江流恨未平天乎令後學今又哭先生剥
落真如此扶持豈易成河汾遺禮樂誰慰九原情
鏡曲重擕杖京都再及門詩書闚梗概耳目竟煩昬怊
悵身何極蹉跎意獨存長途風雨晦十駕騫追奔
　　附録拾遺
　　　祠堂記
乾道淳熈間儒風日盛晦菴朱公在閩南軒張公在楚
而東萊吕公講道婺女是時以學問著述為人師表者
相望惟三先生天下共尊仰之而婺人被東萊之教尤
深至今名士班班其傳盖未艾也先生為文靖公之七
世孫自正獻公下名徳繼起又為文清曽公之外孫淵
源固已甚逺而天資絶人讀書五行俱下少從三山林
公之竒游學徒百數卓然出其上博極羣書究通千古
興亡治亂之變而耽嗜經學至忘寝食年二十有七省
試既在前列又中博學宏詞科聲名震於都城鑰既忝
同登復媿齊年意其為豪傑之士一日相遇則頽然似
不能言者殊不稱其名與之坐而敂焉不惟使人意消
欽嘆擊服雖定交於是日終不敢以友友也公入館學
鑰在敕局又鄰居於百官宅聽教為多亦嘗造婺之寓
居留連夜話㡬至達旦又六年而再造焉則公已病矣
嘗為之嘆息曰少為國器長為人師使居大位則必稱
物平施庶㡬乎直道之行也而公已矣世間萬物自書
之外無一可動其心者推明道徳性命之説而不流於
迂盡排佛老異端之論而不至於甚愛惜士友如待子
姓而持論不阿别白是否如持水鏡而不事於察著書
立言粹然一出於正而克勤小物雖使之仕於州縣亦
甘心焉盖其造詣精深本末具舉用志不分必欲至於
聖賢閫域沛乎不見其止也其教人則以孝弟忠信為
先以窮經躬行為務故登其門者隨其性質咸有得焉
自建炎南渡父祖始寓於婺假官屋以居其地在光孝
觀之側入仕雖久而在官之日僅四年故在婺之日最
多四方學者㡬於雲集横經受業皆在於此晚始買屋
於城之北隅以舊居歸之官公之亡既二十有七載是
為開禧之三年邦之士大夫及其門人請於郡欲以舊
居之半為堂以祠先生郡侯諌議李公大異慨然從之
又出錢五十萬屬掌書記宣君繒經理其事前増城主
簿潘君頥孫實董斯役郡寮及其門人合力以佐費庀
工之初相率持牛酒以犒焉嘉定改元之秋為屋纔十
餘楹外門五間祠室及前軒各三間又欲前為一堂扁
以麗澤書院以存公之舊且為後來講習之地後為遺
書閣以庋平日所著如大事記讀詩記閫範近思録春
秋尚書講義家法祭禮及它書之未成者皆可以傳逺
垂後而工費(闕/)
　
　
　
　
　　　　　　都之禮殿雅樸無華廵鄉黨之阼階等
威有度廼涓六日載舉修梁輙依六偉之聲用相百夫
之役
兒郎偉抛梁東自昔墻隣老子宫門外一株文杏樹依
然猶是魯壇紅
兒郎偉抛梁西麗澤平寛下有蹊嚴光祠下交㳅水衮
衮同輸不盡溪
兒郎偉抛梁南疊嶂如屏擁屋端當年寄傲陶窻下澟
澟清風(闕/)月寒
兒郎偉抛梁北屋後參差萬竿竹遺書尊(闕/)　　　付
與侯芭十年讀
兒郎偉抛梁上神物䕶持安用壯丹楹刻桷廟多文未
識此堂真實相
兒郎偉抛梁下石砌(闕/)堦勤掃灑逵道憧憧日往來過
者猶應先下馬
伏願上梁以後家庭静吉鄉國平康凡我友朋共持門
户樂天知命視富貴如浮雲蹈矩循規坐兢虚為席薦
庶斯堂之不朽而吾道之尤光常肅齋房永庇爼豆拜
丹青之肖象儼如函丈之前聞金石之餘音豈計百年
之後
　　　祠堂奉安州郡祭文
維嘉定二年嵗次己巳十一月辛酉朔二十四日甲申
揚州觀察使知婺州軍州事兼管内勸農使趙善下帥
僚屬郡學諸生謹以清酌庶羞之奠致祭於東萊先生
太史吕公之靈嗚呼聖學之傳惟曽與軻代亦不乏或
疵或訛千載而下獨我伊洛洪鐘大鏞更奏迭作中罹
世變五六十年其徒喪淪寂寥靡傳南軒俶憫褎然為
倡東萊晦菴鼎峙相望惟三先生相與磋切扶偏黜異
表裏洞徹於是東萊講學雙溪執經問道士如雲來或
渉其瀾或窺其室心傳口授隨各有得既授以口復紀
於編流行天下咸宗其言名位弗充匪其所慕困厄窮
躓匪其所慮馳騁上下博極羣書議論文章皆其緒餘
翊經扶教厥功獨偉人亡書存澤流罔既功偉澤流祀
乎不宜搢紳學士於其尸之乃即故居復徹而廬象於
是設書於是儲惟時名卿大書深刻先生之徳益永無
極善下無似假守於兹邦人首祠率屬與俱越郡博士
諸生領䄂合辭妥靈以詔厥後
　　　祠堂奉安諸生祭文
昔者先生講道雙溪涵泳洙泗泝㳂洛伊多士誠服羣
賢就正師道益尊文教日振帝眷儒宗趣還周(闕/)
　
　
　
　
　
　
　
　
　
　
　
　
　
　
　
　東萊集附錄卷三
