#+TITLE: 大全集-明-高啟
#+DATE: 2018-05-12 10:19:57
#+SOURCE: github.com/kanripo/KR4e0039 master a948207b                
欽定四庫全書　　　　　集部六
　大全集　　　　　　　　别集類五(明/)
　　提要
　　　　(臣/)等謹案大全集十八巻明髙啟撰啟字季
　　　　迪長洲人元末避張士誠之亂隠居松江之
　　　　青丘自號青丘子洪武初召修元史授翰林
　　　　院國史編修官至户部侍郎後坐撰魏觀上
　　　　梁文被誅年僅三十九所著有吹臺集江館
　　　　集鳳臺集婁江吟稿姑蘇襍詠凡二千餘首
　　　　自選定為缶鳴集十二巻凡九百餘首啟沒
　　　　無子其姪立於永樂元年鏤板行之至景泰
　　　　初徐庸掇拾遺佚合為一編題曰大全集劉
　　　　昌為之序即此本也啟天才髙逸實據明一
　　　　代詩人之上其於詩擬漢魏似漢魏擬六朝
　　　　似六朝擬唐似唐擬宋似宋凡古人之所長
　　　　無不兼之振元末纎穠縟麗之習而返之於
　　　　古啟實為有力然行世太早殞折太速未能
　　　　鎔鑄變化自為一家故備有古人之格而反
　　　　不能名啟為何格此則天實限之非啟過也
　　　　特其摹仿古調之中自有精神意象存乎其
　　　　間譬之褚臨稧帖究非硬黄雙鈎者比故終
　　　　不與北地信陽太倉歴下同為後人詬病焉
　　　　乾隆四十四年五月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　總　校　官　(臣/)　陸　費　墀
大全集序
故嘉議大夫户部侍郎前翰林國史院編修官授諸王
經青丘先生高啓文集一十八巻舊一千若干篇今二
千若干篇儒士徐庸字用理之所廣也用理旣以類廣
先生文集乃以示昌昌謹為序之曰夫將以所學明先
王之道救當世之弊則必著於言焉庶幾見者之有用聞
者之有考也六經更聖人之手其言粹然一出於正要
之所以存鑒戒者亦多聖人旣殁縱横捭闔之説興大
道幾微漢廣游學之路董生賈誼始各以其學自見著
書數千萬言沉雄簡奥其明先王之道陳當世之務略
備矣唐韓愈起力變八代之衰習故其言惟醇而杜甫
李白又各以其學自見明王道具時政謂之詩史宋歐
陽修博學力行本論之言有益於治至朱元晦則根據
六經之㫖攘斥百氏之非巋然為世儒宗其大要使人
審王伯之略致義利之辨而已今諸家之言具存考之
可知用之猶尚可行也蓋三代而下漢唐宋之所以崇
德著業而繼焉以稱治者有賴於是焉先生生元丙子
少禀神慧長讀六經諸家之言融而通之㑹而成之又
取而力行之其發之於言則浩乎如大川之決防也鏘
乎如洞庭之張樂也儵乎如幽壑之舞蛟也致之於用
則如射者之於的準乎其無疑也然值國歩之旣促不
茍於用隱於青丘登髙望逺撫時懷古其言多激烈慨
慷若將於世無足為者及我太祖髙皇帝定鼎建業肆
詔徵賢先生起與元史之修錄善醜惡儒者之功庶幾
彰施史成授諸王經進戸部侍郎尊顯極至先生感之
力頌先王之道以匡濟世務言多雄偉竒古足以聳張
德業裨益治化時甚賴之未久即辭去去後亦蹇連以
死嗚呼殆天所以厄斯文也嘗竊論焉天道惡滿取之
不可以全然詘其身則必信其聲是以董賈貶逐而名
長甫白窮放而詩傳韓愈歐陽修朱元晦雖號通顯而
未免罷斥然其言至於今誦習而師承者不衰正桞宗
元所云生而不遇死則埀聲者衆也先生死始三十有
九使少優游而待之則得將止於是乎言將止於是乎
行將止於是乎嗚呼天實為之謂之何哉用理師學於
先生之言得之旣深遂勒圖傳之亦使聞者考之而可
知見者用之而可行以明其言之果有賴於世也嗚呼
厚矣景泰元年庚午冬十二月望日賜進士出身吳劉
昌序
髙太史本傳
高啓字季迪吳郡人生元丙子少警穎力學遂工於詩
上窺建安下逮開元大厯以後則藐之天資秀敏故其
發越特超詣擬鮑謝則似之法李杜則似之庖丁解牛
肯綮迎刃千彚萬類規模同一軌山龍華蟲如其貴也
象犀珠玉如其富也秋月氷壺如其清也夏姬王嬙如
其麗也田文趙勝如其豪也鳴鶴翔雲如其逸也仍和
陶韋大羮𤣥酒之味不閑二宋粟布之征所謂前齒古
人於曠代後冠來學於當時者矣東吳騷雅士悉推之
無慊為文尚氣多辨難攻擊之體讀之亹亹忘倦大抵
以先聲掩其兼美張士誠有浙右時羣彦多從仕者啓
獨挈家依外舅周仲達居吳淞江上歌詠終日以自適
焉陪臣饒介之丁仲容輩以詩自豪及見啓為歎服啓
尤好權略論事聳人聽故與饒如授左契定交者若王
彝楊基杜寅張憲張羽周砥王行宋克徐賁之徒胥不
羈贍才爽邁有文談辨華給􁃊然以為天下無人一時
武勇多下之明興以某臣薦偕謝徽等聞於朝與修元
史授翰林國史編修官復命敎授諸王久之推任喉舌
之司待以不次與徽等懇辭乞歸田里制可仍賜金以
還復居江上遨遊青丘甫里之墟始號槎軒又號青丘
子鋭志亦不少衰矣居幾何忽從故時一二俠入遊於
郛適江夏魏觀為郡老而好士延見王彝輩啓嘗㑹於
京尤禮遇之不得已亦厠為客復强辭之歸故里殊悒
悒不樂遂蹇連以殁年甫三十九嗟乎使啓少延則駸
駸入曹劉李杜之壇奚止此哉其詩類藁藏於家未即
顯初富商陳寳生欲為夀諸梓啓不許乃止凡傳錄而
誦之者無不歆羡必不泯焉予與啓同里知其人為詳
故特為傳以貽不朽云洪武乙卯二月隴西李志光書
欽定四庫全書
　大全集巻一
　　　　　　　　　　　　　明　髙啓　撰
　　古樂府
　　　上之回
聖主重行幸六虯法乾旋北巡初避暑東祠已祈年羣
官從清塵粲若星麗天前揚豹尾竿左靡魚須旃瀚海
通漢月蕭闗絶塞煙願奉千齡樂皇躬長㤗然
　　　君子有所思行
騁望京輔地金城千里餘峩峩松柏陵靄靄桑柘墟明
堂表青陽飛觀切紫虚况有戚里第髙樓夾清渠愛妾
舞羅縠嬖奴鳴珮琚東園賜祕器上林乘副車𤣥運有
恒旋盛時無久居勿嗤城南巷寂寞揚雄廬
　　　李夫人歌
延年罷歌少翁望蘭芬凄凄銷複帳臨殁最難忘欷歔
不相嚮陳杯觴列燈火是耶非幄中坐新宫漏殘星欲
墮
　　　古别離
他人豈不别所别諒有由嗟君今何營輕薄好逺遊遙
遙京洛車汎汎江漢舟君身非賈胡所至自輙留徽音
已冥邈思懷尚綢繆露滋紅蘭春霜變綠桂秋此時望
歸來含情上高樓川途本無限君去焉得休願令中斷
阻化彼山與丘
　　　燕歌行
清商變節朱火違嚴霜塗庭卉木腓邊城早寒未授衣
念君遐征不能歸凉風時來動中闈蠨蛸在户熠燿飛
賤妾宵興歎無依簪珥不施減容輝欲寫憂思撫瑤徽
君今不在聽者稀啓明未出燈已微愛而不見徒歔欷
　　　吳趨行
僕本吳鄉士請歌吳趨行吳中實豪都勝麗古所名五
湖洶巨澤八門洞高城飛觀被山起游艦沸川横土物
旣繁雄民風亦和平泰伯德讓在言游文學成長沙啓
霸基異夢表休禎舊閥凡幾家奕代産才英遭時各建
事徇義或騰聲財賦甲南州詞華竝西京兹邦信多美
粗舉難備稱願君聽此曲此曲匪誇盈
　　　南山有鳥
南山有鳥北山羅兩地一失驚風波哀鳴獨宿心靡他
竟抱幽恨歸山阿不及山上松纒綿同女蘿君歸來聽
妾歌相思感君情意多贈君明珠淚滂沱死生茫茫終
奈何
　　　玉波冷雙蓮
金風暮剪雙頭蘂啼臉辭秋嫣血紫宫女三千罷笑喧
錦雲障冷鴛鴦死滿江煙玉流古香尋魂弔影愁茫茫
吳天墜露衰紅溼一夜波凉小龍泣
　　　蘂秀葯華
春香上羅襦暗引蘭橈渡蝶散掩紅房王孫歸已暮斜
條拂蛾眉采擷同芳杜脈脈雨煙濃江臯斷腸路
　　　吳鈎行
吳鈎若霜雪吳人重遊俠罇前含笑看上有仇家血
　　　短歌行
置酒髙臺樂極哀來人生處世能幾何哉日西月東百
齡易終可嗟仲尼不見周公鼓絲拊石以永今日歡以
别虧憂因㑹釋燕鴻載鳴蘭無故榮子如不樂白髪其
盈執子之手以酌我酒式咏短歌爰祝長夀
　　　白馬篇
白馬銀鏤鞍流光皎如練龍沙積雪裏一去誰曾見昨
日羽林兒獨拜建章殿天子親賜與騎向交河戰疾驅
不辭家恐獲逗遛譴萬里倐若飛神速虜難變前收日
逐屯右斷康居援事定入闗來箙中有餘箭
　　　宛轉行
宛轉復宛轉宛轉日幾迴君腸轆轤斷我腸車輪摧
　　　長門怨
憎寵一時心塵生舊屋金苔滋銷履迹花逺度鑾音暮
雀重門迥秋螢别殿隂君明猶不察妒極是情深
　　　班婕妤
微誠雖可守妙舞却難工已别增成舍初來長信宫扇
歸秋篋裏燭滅夜帷中莫忌爭新寵曾辭玉輦同
　　　閶闔篇
天門迎旭開紫霞八表洞達春無涯閣道縈迴度鸞車
羽旗揚彩鐘鼓撾後宫三千人秀色掩盡世上花宸遊
時過廣成家瑤觴再夀盛露華一仁興萬福加何須慕
神仙辛勤煉丹砂小臣微詞欲拜獻帝德自大非為誇
　　　塞下曲
日落五原塞蕭條亭堠空漢家討狂虜籍役滿山東去
年出飛狐今年出雲中得地不足耕殺人以為功登髙
望衰草感歎意何窮
　　　折楊柳歌詞
高枝拂翠幰低枝垂綺筵春風千萬樹此樹妾門前
　　　其二
江頭横吹悲北客休南去聞道武昌門愁人無别樹
　　　箜篌引
濁流赴海東若傾津卒刺船朝不行公乎提壺徑欲渡
大聲呼公公不顧饑鯨饞蛟肆啖吞竟以深淵作高墳
貪生惡死誰不有公獨不然果狂叟二十五絃彈且歌
公今渡河將奈何公今渡河將奈何
　　　將進酒
君不見陳孟公一生愛酒稱豪雄君不見揚子雲三世
執㦸徒工文得失如今兩何有勸君相逢且相夀試看
六印盡垂腰何似一巵長在手莫惜黄金醉青春幾人
不飲身亦貧酒中有趣世不識但好富貴亡其真便須
吐車茵莫畏丞相嗔桃花滿谿口笑殺醒遊人絲繩玉
缸釀初熟搖蕩春光若波綠前無御史可盡歡倒著錦
袍舞鸜鵒愛妾已去曲池平此時欲飲焉能傾地下應
無酒壚處何苦寂寞孤平生一杯一曲我歌君續明月
自來不須秉燭五岳旣逺三山亦空欲求神仙在杯酒
中
　　　雨雪
雨雪暗桑乾深愁没馬鞍臨闗將月認覆磧作沙看不
阻藩兒獵聊供漢使餐春風消不得三月戍袍寒
　　　其二
雨雪暗龍沙愁隂入漢家恨迷青冡草驚見黑山花夜
積氊廬重朝隨羽斾斜空思鳷鵲觀柳色變年華
　　　羅敷行
陌上三月時柔桑多綠枝攜筐行采葉日暮畏蠶饑君
來駐車馬相逢在桑下漫説同心言不是知音者君貴
多輝光妾賤無紅妝自信田間婦難從天上郎長安畵
樓宇無限如花女使君當早歸莫共羅敷語
　　　當壚曲
光豔動春朝妝成暎洛橋錢多自解數箏澀未能調花
如秦苑好酒比蜀都饒深謝諸年少來沽不待要
　　　遊俠篇
遊俠向何處蕩蕩長安城城中暮塵起殺人無主名所
殺豈私讎激烈為不平新削安陵刀光奪衆目明不畏
赤棒吏里閭自横行灌夫託為友袁盎事以兄負氣不
負勢傾身復傾情笑顧少年輩瑣瑣真可輕
　　　關山月
月出遼海東朔雲捲塞風纔升榆塞逺復照柳城空影
滿雕弧外光沉金柝中思家舉頭望今夜一軍同
　　　鞠歌行
玉藴彩劒閟鋒牛鐸之音混黄鐘俾神奇作妄庸揚微
察陋世罕逢物有合勢必從如魚得水雲與龍夷吾囚
伊尹農二主舉之享萬鍾嗟古人孰繼蹤女子猶為悦
己容
　　　古詞
妾刀不斷機郎行當早歸還將機中錦作郎身上衣
　　　王昭君
都門塵拂春風面臨别看花淚如霰君王惆悵惜蛾眉
不似前時畵中見白髪呼韓感漢恩寧甘謾號閼支尊
氊裘肉食本異俗不如但嫁巫山村黄沙白雪無城闕
手冷鵾弦夜彈歇相隨萬里到穹廬只有長門舊時月
妾語還憑歸使傳妾身没虜不須憐願君莫殺毛延夀
留畵商巖夢裏賢
　　　烏夜啼
啼烏驚多棲未久半起疎桐上高柳燈下佳人顰淺眉
機中少婦停纎手月入空閨夜欲深數聲猶似聽君琴
　　　行路難
君不見盤中鯉暫失風濤登爼几君不見枝上蜩纔出
糞壤凌雲霄推移變化詎可測勿謂明日同今朝出乘
高車入大馬半是當年徒歩者范叔曾逃客溺餘衛青
亦在人笞下悠悠行路莫相欺為雌為雄未可知
　　　其二
危莫若編虎須險莫若觸鯨牙行路之難復過此前有
瞿塘後褒斜杯酒朝驩矛刃夕加恩仇反覆間楚漢生
一家釣弋死雲陽鴟夷棄江沙所以賢達人高飛不下
避罔罝行路難堪歎嗟
　　　其三
雕牀玉案刺繡茵宜城酒多光照春坐留北方之上客
歌侑南國之佳人盛時徂流若川水榮貴長存竟誰是
魏帝高臺碧瓦空梁王故苑黄塵起世人傾奪首未迴
可憐不飲冢纍纍
　　　劉生
結客諸陵下平生好排難鵜瑩白楊刀鵲驚黄柘彈投
瓊逺邸夜擊筑高樓旦念無可報恩空椎車壁歎
　　　怨歌行
妾始充下陳嬌容常自持上宫三千妓一一妒蛾眉絃
急有斷聲鏡暗無妍姿遂令開時花遽作落後枝昨夕
歌吹歡今夕蛩語悲從來班婕妤不勝趙昭儀
　　　雉子班
雉子班雊朝陽低飛蓬蒿隱文章十歩一啄于彼山梁
爭雄決鬬憤氣張好勇守介性之良安能受馴畜斂翼
自摧傷
　　　蒿里歌
素驂駕廣柳蕭蕭出城闉𤣥廬儼象設猶恐死有神古
原閉愁寃荒草不得春一作泉下客長違室中親昔興
毎待旦今卧焉知晨斂衣已成灰含貝仍作塵家門諒
不逺欲歸竟何因平生所愛物娛玩由他人哀哉此里
中同逝壯老均聖賢亦豈免聞道庶可珍
　　　薊門行
行行光祿塞望望單于臺天寒水草盡萬里孤軍來中
國多荒土窮邊何用開
　　　巫山髙
巴江西上巫峽深奇峰十二江之隂陽雲髙臺不可尋
但見丹楓碧樹攢幽林昔聞瑤姬在其下月為環玦風
為襟空山久獨居偶感襄王心楚宫閟秋夢彷彿來同
衾神仙㑹遇當有道豈效世俗成荒淫千秋遺賦應多
恨暮雨蕭蕭猨自吟
　　　上留田
有弟兄不見憐上留田行泣念彼先人上留田弟寒衣
不蔽身上留田兄富出乘華軒上留田死而棺槨不全
上留田他人為葬古原上留田我行見此孤墳上留田
白楊一何翻翻上留田人生孰無弟昆上留田爾獨大
義不敦上留田鄰人之歌悲不可聞上留田
　　　董逃行
史侯稱臣董侯立山東義師烽火急羌兒夾輦奉西遷
百姓驅隨棄村邑罼圭苑中髙作營千里不復聞雞鳴
舊宫焚燒無片瓦黄金盡出諸陵下長安城頭日欲晡
董逃歌殘歌布乎
　　　碧玉歌
碧玉小家女初無珠翠妝感郎相顧重朽質自生光
　　　堂上歌行
堂上歌歌南山主人為歡仰客顔翠帷夜巻出兩鬟移
尊更飲花樹間花樹間有明月客不醉歌不歇
　　　隴頭水
人間何處無流水偏到隴頭愁入耳夜雜羌歌明月中
秋驚漢夢空山裏隴坂﨑嶇九迴折聲隨到處長嗚咽
欲照愁顔畏水渾前軍曾洗金創血回頭千里是長安
征人涙枯流不乾
　　　少年行
官侍長楊拜夕郎况憑内寵在椒房賜金十萬身無用
乞作燕姬一日妝
　　　其二
下直平明出禁門笑提博局伴王孫寳刀不敢將輸却
明日沙塲欲報恩
　　　芳樹
葳蕤映華闥窈窕臨清沼風姿巧弄春露氣微含曉埀
條拂過騎翳葉留歸鳥忽憶共攀人徘徊行獨遶
　　　放歌行
泰山玉檢書成功芝房正奏甘泉宫漢家五葉號全盛
有似白日初當中雄雞天上啼清曙春滿咸陽萬家樹
諸侯客子盡西來只道明時苦難遇褐衣不脱見至尊
立談一刻皆承恩賡詩已上柏梁殿獻賦還過金馬門
大道易登平若砥始信青雲纔尺咫共喜嚴徐得寵榮
未容絳灌生讒毁丹詔仍聞訪草萊皇心務欲攬羣材
嗟君猶在新豐邸日暮空歌歸去來
　　　空城雀
空城雀何局促城頭飛城下宿百匝得一枝千啄逢一
粟衆雛隨啾啁所欲各易足不須羨彼珍羽禽翩翩高
集珠樹林一朝身陷虞羅裏回首空城不如爾
　　　相逢行
沽酒渭橋邊平陵俠少年相逢各有贈寳劒與金鞍
　　　妾薄命
寂寞復寂寞秋風吹羅幕玉階有微霜桂樹花已落昔
為巻衣女承歡在瑤閣棄魚感淚多當熊慙力弱寧知
色易老難求黄金藥宫深去天逺憂思將何託君恩非
不深妾命自輕薄微軀願有報和親死沙漠
　　　神仙曲
上清真人古仙子保神鍊魄從無始眉上霜毫如髪長
幾見金烏日中死東遊不肯居蓬萊滄海頃刻飛黄埃
金輿玉座儼何處蔚藍天上彌羅臺碧桃落盡花無數
一笑虚空巻煙霧鳥篆𤣥文世莫窺茂陵還掩蓬科露
　　　結客少年塲行
結客須結遊俠兒借身報仇心不疑千金買得利匕首
摩挲誓許酬相知白馬縵胡纓行行人盡止朝遊洛北
門暮醉秦東市感君在一言不惜為君死朱家曾脱季
將軍田光終酬燕太子君不見魏其盛時客滿門自言
一一俱銜恩魏其旣罷誰復見養士堂中塵網遍始知
結客難徒言意氣傾南山食君之祿有弗報何况區區
杯酒間結客不必皆薦紳緩急叩門誰可親屠沽往往
有竒士慎勿相輕閭里人
　　　長相思
長相思思何長愁如天絲逺悠揚搖風曳日不可量未
能絆去足唯解結離腸闗山碧雲看欲暮空幃坐掩荃
蘭香長相思思何長
　　　君馬黄
君馬黄我馬𤣥君馬金匼匝我馬錦連乾兩馬喜遇皆
嘶鳴何異主人相見情長安大道可竝轡莫誇得意爭
先行搖鞭共踏落花去燕姬酒壚在何處
　　　團扇郎
團扇團且潔人言似明月明月豈得如長圓不曾闕
　　　楊白花
楊白花太輕薄不向宫中飛却度江南落美人踏踏連
臂歌山長水濶奈爾何奈爾何春欲晚何不飛去仍飛
返洛陽樹多啼鴉愁殺人楊白花
　　　門有車馬客行
門有車馬客乃是故鄉士昔别各壯顔今見不相似上
堂敘情親拜跪出妻子對案未能食歴歴問桑梓當時
同遊人十有八九死松栢長新墳荆棘生故址歡言方
未終悲感還復始因思興謝端歎息不能止
　　　估客詞
上客荆州商小婦揚州娼金多隨處樂不是不思鄉
　　　櫂歌行
溶漾漢潭清搴荷趂浪平船輕知體弱簪滑見鬟傾落
日懸江思浮雲結浦情去從千葉隱歸愛一花迎吳歈
并子夜誰似棹歌聲
　　　鷄鳴歌
北斗城頭北斗低萬家夢破一聲雞馬啼踏踏車轆轆
闕下連趨市中逐雄雞安得噤爾聲利名少息世上爭
漫漫夜長人不驚
　　　華山畿
華山畿牛車止不同生可同死棺開棺開與郎去來
　　　長安有狹斜行
長安有狹斜狹斜僅容騎路逢兩俠童迴鞭問君第君
第渭橋西易覓難復迷長子侍温室次子籍金閨少子
備宿衛光耀與兄齊三子毎來返雜沓擁輪蹄大婦彈
鵾雞中婦舞前溪小婦勸杯酒能唱白銅鞮丈人莫遽
起庭樹未烏棲
　　　雙桐生空井
交生碧玉樹竝覆黄金井根通夕潤深葉帶朝光冷應
有感秋人時來鑑愁影
　　　征婦怨
良人不願封侯印虎符逺發當番陣幾夜春閨惡夢多
竟得將軍軍覆信身没猶存舊戰衣東家火伴為收歸
妾生不識邊庭路尋骨何由到武威紙幡剪得招魂去
只向當時送行處
　　　襄陽樂
門前黄柳鴉雛宿羅幌低垂婢擎燭懸璫結珮略妝成
日暮相邀漢江曲水靜花寒月小明舟中樓上鬭歌聲
腸斷年年大堤路南商行過北商行
　　　飲酒樂
七絃五絃角奏一觴兩觴羽行且樂眼中人聚莫憂頭
上天傾
　　　鳯臺曲
飛裙織霧秋痕薄星漢低宫花漠漠瓊臺夜寒閉嬴女
鵞管參差隔煙語瑤京舊侣招逺遊人間帳冷鴛鴦愁
海影無塵月如夢仙骨不欺鸞背重衰蘭泣露空秦苑
叢玉聲微彩霞逺
　　　美女篇
美女婉清揚白晳纎且長艶色照上國不殊古姬姜巧
笑發令姿芳詞吐柔腸耀首有何物黄金作釵梁珥懸
磥砢珠褘帶藿蒳香新服製羅紈光輝麗青陽上袂繡
蛺蝶下裙織鴛鴦姗姗歩春風乍見驚欲翔雖有楚大
夫善賦焉能詳豈徒騁妍媚况乃持貞良家居闢髙門
宛在城中央過者共傾慕日晏停上襄借問誰氏子無
非金與張蹇修豈不勤通辭重珪璋中懷非所託鴈幣
徒相將永宵歎遲回起倚東西廂君子茍未得年徂諒
何傷
　　　將軍行
將軍結髪從鞍馬新領前軍號横野面謾不數屠狗兒
負勇曾擒射鵰者狼星掃天芒角斜大旗獵獵吹風沙
黄金傾盡養部曲匈奴未滅何為家前日賢王五千騎
直入朝那殺邊吏天子初聞怒赫然出師誓奪河南地
五營材官元自多詔書未須徵七科已御明堂推畵轂
還開武庫授彫戈灞陵原頭軍晚發北出雲中與高闕
單于一夜六騾逃大漠無人唯漢月塞下從兹烽火稀
朝臣共賀震皇威人生寧似功成樂白日長安鼔吹歸
　　　長安道
長樂鐘聲動平津樹色開中郎長㦸衛丞相小車來新
成賜將第更築候神臺誰念公車客空懷作賦才
　　　洛陽陌
九陌看春光紅塵起相接白玉車中郎綠珠樓上妾柳
迷臨水影花暎當壚頰日暮過銅駝相逢盡豪俠
　　　悲歌
征途險巇人乏馬饑貧少不如富老美遊不如惡歸浮
雲隨風零亂四野仰天悲歌泣數行下
　　　邯鄲郭公歌
郭公舞郭公舞天子無愁亦無苦醉後君臣一笑看鄴
宫長夜鼕鼕鼔郭公郭公爾莫舞不解平城圍竟作長
安虜高山摧為一抔土
　　　車遙遙
鵾雞啼霜海城白征夫趣裝牛上軛天生兩轂轉長途
那得令君不為客出門已逺第一程耳中鳴鐸漸無聲
房户寧嗟寂寞守山川唯念苦辛行欲車不行願車覆
還愁損我車中玉安得身如芳草多相隨千里車前綠
　　　楚妃歎
章華臺前楚江水月色墮煙烏欲起六宫不敢解羅衣
獵火照山君未歸
　　　神絃曲
秋燈畵壁熏煙埃石馬汗流神下來花衫娑娑絃切切
旋風吹幡愁百結雌狐學拜戴髑髏鬼箭射創血灑秋
老鴉飛散巫嫗泣苦篁嘯雨溪幽幽
　　　白紵詞
白紵出自吳女工著來色與素體同舞時偏向江渚宫
長袖拂起微有風觴催管促四座中攬裾徘徊慘曲終
玉階夜寒零露濃
　　　其二
出後閤臨前楹舞衣皎皎潔且輕飄如白雲向空行迴
腰流目君已傾華燈吐燄欺月明喧譁不聞遺珮聲茱
茰實紅蘭葉紫千秋歡樂長如此妾身得向君前死
　　　阿那瓌
牛羊草漫野大帳天山下十萬控弦兒聞箛齊上馬
　　　江南思
妾本南國姝父母愛如珠貌豈慙明鏡身纔稱短襦學
成采蓮唱曉出横塘上舟小復身輕隨風兩搖蕩歸時
曲岸傍恰見貴遊郎輟歌欲轉棹花淺不堪藏將嗔却
成哂相問那能隱雖憐郎意深終嫌妾家近回首各盈
盈南湖月又生煙波三十里都是斷腸情
　　　銅雀妓
鄴宫已罷幸歌舞尚如期誰知看月夜却是望陵時薌
澤銷羅薦松風吹繐帷妾身未得死寧當憂色衰
　　　猛虎行
隂風吹林烏鵲悲猛虎欲出人先知目光瞳瞳當路坐
將軍一見弧矢墮幾家挿棘髙作門未到日没收猪豚
猛虎雖猛猶可喜横行只在深山裏
　　　湘中絃
凉風嫋嫋月粼粼竹色蘭香秋水濵一夜猿聲流淚盡
黄陵祠下泊舟人
　　　獨不見
白日沉大荒北風下天霜羅幃猶苦冷何况戍遼陽别
時秦槐青今復胡草黄紅淚常自滋非因效啼妝鴛機
促夜響龍鏡掩晨光相思獨不見時久愈難忘
　　　豔曲
日莫淇水上折花行見歡鴛鴦蘇合彈騕褭鏤衢鞍
　　　其二
當時贈芍藥今日歎蘼蕪少年不相顧唯愛執金吾
　　　羽林郎
十五能挽弓入衛葡萄宫武皇深假借父有没邊功秃
衿繡襦短馬逸雙銜斷纔出鬬雞坊還過射熊館笑擲
朱提銀娼樓爛醉春歸時衝市過辟易九衢人横行自
無避司𨽻休相忌明日浚稽山為君遮鐡騎
　　　燕燕于飛
燕燕何處飛相見江南路薲香細雨春柳色芳煙暮纔
從箔外歸復向舟前渡莫入未央宫身輕有人妒
　　　浮游花
宛宛庭中花狂風忽吹去無涯上入逍遙之雲天下没
慘淡之泥沙開落本同何足歎升沉偶異自堪嗟
　　　野田行
白楊樹下誰家墳火燒野草碑無文路傍尚卧雙石馬
行人指是故將軍當時發卒開隂宅千車送葬城東陌
子孫今去野人來高處牧羊低種麥平生意氣安在哉
棘叢暮雨棠梨開百年富貴何足恃雍門之琴良可哀
　　　壯士行
無險非髙山無勇非壯士半夜殺風來劒寒燈欲死
　　　邯鄲才人嫁為厮養卒婦
妾能擫趙瑟舊得君王眷更衣直夜房侍酒登春殿出
宫非故顔里婦猶相羡叢臺罷往夢破屋流螢見末路
多若斯紛紛貴成賤
　　　秋風引
嗟爾秋風胡為來哉奏商律兮瑟䫻而悲哀叩喬柯而
隕葉掃廣路以清埃入班姬之永巷過襄王之高臺瑤
琴自鳴羅幃齊開馬蕭蕭而嘶起鴻嗷嗷以翔迴使崩
雲駭浪振蕩於白日兮忽欲去而徘徊客有懷鄉失職
而對此者恨盈襟而難裁但欲變天地之搖落不知感
節序之摧頽秋風生歸去來
　　　凉州詞
蓬婆城下淨無花慘慘黄雲漠漠沙巻葉誰將番曲奏
白頭都䕶亦思家
　　　其二
闗外垂楊早換秋行人落日斾悠悠隴頭高處愁西望
只有黄河入海流
　　　虞美人曲
明月帳中泣悲風營外歌彷徨夜驚起何事楚人多迴
燈擁綠髻向劒蹙青蛾效命自無恨君王其奈何
　　　築城詞
去年築城卒霜壓城下骨今年築城人汗灑城下塵大
家舉杵莫住手城髙不用官軍守
　　　永嘉行
帝衣濺血忠臣死五部初興屠各子宣陽門外曉吹笳
持㦸誰為衛宫士滿城草綠代馬嘶内家㪚作軍中妻
六璽相隨渡河去月明歸夢遂成迷萬里中原非典午
至今人説王夷甫
　　　神女宛轉歌
駐君舟相見盡綢繆已遣大姬傾鑿落復令小婢進箜
篌歌宛轉宛轉意何長願為灰與火同泛玉爐香
　　　其二
解妾珮相貽慰離異愁逐朝霞天際生歡隨秋水江頭
逝歌宛轉宛轉情相續願為絃與軫共奏瑤琴曲
　　　東門行
出東門暮歸來入室四壁空突中無煙甑生埃弱妻蓬
頭稚子瘦使我心下忽有哀安能學東方生空抱國士
才身長七尺齒編具索米不得取笑咍雞鳴東門早欲
開仗劒當逺去不乘駟馬不復迴妻前挽衣言君可棄
妾奈此呱呱孩君莫憂無糧田中已生䅘君莫憂無裳
機中布成尚可裁不須苦慕富貴富貴多有害菑賤妾
與君生同居死即共作山下灰吾欲行為徘徊仰視蒼
天重咄哉
　
　
　
　
　
　
　
　
　
　
　
　
　大全集巻一
欽定四庫全書
　大全集巻二
　　　　　　　　　　　　　明　髙啓　撰
　　樂府
　　　愛妾換馬曲
出帷掩紅袂離廐結青絲我取躡雲足君憐羞月姿惟
當樹功業詎必戀恩私回首各已逺春山將暮時
　　　美人磨鏡詞
匣中舊鏡龍蟠背昏盡如同月逢晦尋得街頭負局翁
粉鉛和汞拭青銅須㬰瑩徹無纎翳試整朝來暗梳髻
光明還在只如新悔向塵埃久相棄明日照儂自畵眉
不須問郎宜不宜
　　　朝鮮兒歌
朝鮮兒髪綠初剪齊雙眉芳筵夜出對歌舞木綿裘軟
銅鐶垂輕身回旋細喉囀蕩月搖花醉中見夷語何須
問譯人深情知訴離鄉怨曲終拳足拜客前烏啼井樹
蠟燈然共訝𤣥菟隔雲海兒今到此是何緣主人為言
曾逺使萬里好風三日至鹿走荒宫亂寇過雞鳴廢館
行人次四月王城麥熟稀兒行道路苦啼饑黄金擲買
傾裝得白飲分餐趂舶歸我憶東藩内臣日納女椒房
被褘翟敎坊此曲亦應傳特奉宸遊樂朝夕中國年來
亂未鋤頓令貢使入朝無儲皇尚説居靈武丞相方謀
卜許都金水河邊幾株柳依舊春風無恙否小臣撫事
憶昇平尊前淚瀉多於酒
　　　野老行送陳大尹
桑扈初鳴麥花落大家小家蠶滿箔村中無吏夜捉人
老身醉歸行失脚自從明府一下車短衣糲飯即有餘
姓名免籍弓弩手新婦辟纑兒讀書縣門前頭柳飛絮
春風又隨官馬去雞鳴相送拜道邊願公受取一大錢
　　　秋江曲送顧使君
秋江月滿秋潮大江上行人待潮過别離休説渡江難
半日順風船穩坐楚江茫茫葭菼平使君來時雄雉鳴
子弟從軍隔江去幾家猶住夕陽城水田雖荒飯常足
芡米夜舂二十斛誰道繁華不及前户無征税官無獄
渡江渡江君莫留江北樂似江南秋
　　　湖州歌送陳太守
草茫茫水汨汨上田蕪下田没中田有麥牛尾稀種成
未足輸官物侯來桑下搖玉珂聽儂試唱湖州歌湖州
歌悄終闋幾家愁苦荒村月
　　　秦箏曲
嬌絃細語發砑羅臂動玉釧鳴相和闗雲隴月愁思多
愁思多聽此曲停蜀琴罷燕筑
　　　從軍行
闗中惡少年召募去防邊匈奴入寇塞將軍下自天揚
旌三道出列格五營連龍城望兵氣馬邑斷人煙星攢
烽夜舉月偃陣朝圓渴飲疏勒水饑餐屬國氊名勇單
于憚功多天子憐寧令竇車騎獨擅勒燕然
　　　大梁行
大梁四面平如砥西去咸陽一千里魏王此地昔為都
宫闕中天碧雲起車聲䡘䡘夜未休帶甲十萬名蒼頭
撞鐘列鼎宴上客奉金走幣連諸侯信陵真是賢公子
富貴不驕天下士已訪侯嬴到里門復迎朱亥經屠市
傾身折節世莫同緩急竟賴斯人功邯鄲秦軍一椎破
七國震動聞英風古城重過為搔首幾度秋風落楊柳
沼上應無鴻鴈來苑中只有狐狸走立馬塵沙日欲昏
悲歌感慨向夷門豪華多少同銷歇獨有髙名今尚存
　　　東飛伯勞歌
前飛蜻蜓後飛蝶桃葉楊枝毎相接誰家季女弄春妍
披煙暎日窗户前金雀雙釵翠羽扇纈屏黼帳文羅薦
嬌羞年幾十五多將呈復隱奈愁何流暉倐没百花暝
空持可憐誰作竝
　　　春江花月夜
皓月金波滿奇花玉樹新浮輝與流艷併弄一江春還
持誰可比結綺閣中人
　　　踏歌行
香塵和露踏成泥花下風寒鬢脚低夜靜髙樓有人聽
起頭一句唱敎齊
　　　子夜四時歌
白白復朱朱芳條罥繡襦摘來隨女伴賽鬬不曾輸紅
妝何草草晚出南湖道不忍便回舟荷花似郎好堂上
織流黄堂前看月光羞見天孫度低頭入洞房空幃擁
爐坐夜冷微紅滅郎意似殘灰無因得重熱
　　　迎送神曲
薦芳兮奠醑斲氷為梁兮葺荷以為宇神不來兮孰與
處空山愀兮暮多雨渺吾望兮瀟湘雲冥冥兮水茫茫
有美人兮在堂盍歸來兮故鄉
導赤鯉兮從𤣥鼉冷風回兮水驚波儼靈旗兮來下巫
撫節兮安歌安歌兮未急倐迴輈兮山之側南有淵兮
北有湫神不留兮我心憂願歳來兮惠我秋
　　　有所思
有所思今安在煙霞迢迢隔南海昔年遺我翡翠裘篋
中久閉銷光彩宛如神仙在瀛州乗濤欲至風引舟同
心之人乃離阻嗟我處此將何求
　　　吁嗟篇
惻惻抱深隱靡靡踰崇丘凛凛歳欲徂役役車未休不
辭車未休但傷歳莫留窮隂蔽九野徒旅同時憂豺虎
當路啼猿猱出林遊我饑雪作糧我寒又無裘徒思陽
春日誰返羲和輈天時自有常淚下還復收
　　　擊筑吟贈張贊軍
擊筑上君堂君心不可忘哀聲流易水憤氣激咸陽不
向諸侯座寧來刺客塲今朝特前奏為我一停觴
　　　苦哉逺征人
悠悠荷戈子謫發事逺征逺征無窮期千里萬里程瞻
斗知鄉逺覽物悟歳更霜露鑠肌膚弊鎧蟣虱生况兹
三邊虜驕黠未易平聞笳已心摧赴刃仍骨驚軍興有
嚴誅賤命顧自輕區區在行間敢望竹帛名奈何久不
還主將功未成誰憐城南室思婦感鵲聲
　　　鑿渠謠
鑿渠深一十尋鑿渠廣八十丈鑿渠未苦莫嗟吁黄河
曾開千丈餘君不見賈尚書
　　　荆門壯士歌
水洶洶氷差差荆門葉黄杪秋時上有騰攫之猿猱下
有饞嚼之蛟螭悲哉此路難孰敢徑渡之三撫髀壯士
起劒風騷勞髪上指仰天長歌不見星哀鴻夕叫雲冥
冥
　　　城虎詞
候潮門開啼早鴉有虎忽入居人家母兒畏竄雞犬伏
排籬突戸誰能遮獰風動樹初哮吼驚起東營捉生手
怒拔長戈試一摏目光落地倀魂走南山藜藿深冥冥
白日横行誰敢攖胡為離窟來城市牙爪雖全不能恃
君不見壯士遭急縛失路窮時亦如此
　　　寒夜吟
月下凍痕生綠井隔簾霜片飛無影樹枝風息轉凝寒
愁人如烏棲未安夜短夜長應獨覺熒熒殘燭嗚嗚角
　　　戍婦詞
妾在當奉姑郎行當報君男女各有役死生從此分
　　　羈旅行
馬頭北風吹地白手冷時驚墮鞭䇿隻堠欲來雙堠過
客程不盡闗山多狐狸縱横古城壞旗折官亭無酒賣
土風處處殊故園鄉音只聞僮僕言天涯歳晚無相識
囊金已空歸不得暝投人家自炊黍土屋青燈鴈啼雨
此時暫解羈旅憂夢與家人夜深語人生出門即苦辛
何况長為萬里身逺遊縱得功名好不如貧賤鄉中老
　　　小長干曲
郎采菱葉尖妾采荷葉圓石城愁日暮各自撥歸船
　　　春江行
春江南北疑無岸綠草綠波連不斷一女紅妝出浣紗
恰如鏡裏見桃花裌衣猶冷過寒食雲度春隂半江黑
浦口風多潮正深輕舟搖蕩似人心鷓鴣暮啼歸路逺
飛絮茫茫楚王苑
　　　寄衣曲
郎寒甚妾寒持衣向燈泣不是手縫遲綿多針線澀
　　　其二
賜袍非不煖妾製稱郎身寄去龍堆逺端愁到已春
　　　廢宅行
鳴珂坊裏將軍第列㦸齊收朱戸閉里媪逢人説舊時
有廬被奪廣園池今年没入官為主㪚盡堂中義宅兒
廚煙久斷無梁肉羣鼠饑來入鄰屋官封未與别人居
日日閒苔雨添綠曲閣深沉接後房畵屏生色暗無光
尋常不敢偷窺處守卒時來拾墜璫春風多少竒花樹
又有豪家移得去
　　　青樓怨
浴金熏爐鏤玉奩蘭香今夜為君添烏棲黄昏烏起曙
纔見道來還道去
　　　聞角吟
驚起黄榆塞下鴻一聲鳴軋戍樓空此時吹動闗山意
十萬征人歸夢中玉帳彎弓夜初起月白不知霜似水
餘聲㪚作滿天愁風吹不入單于壘
　　　刺促行
刺促復刺促天高白日速黄鵠長苦饑烏鳶飛食肉促
刺復促刺長途多荆棘但見今人行不逢古人跡
　　　牧牛詞
爾牛角彎環我牛尾秃速共拈短笛與長鞭南隴東岡
去相逐日斜草逺牛行遲牛勞牛饑惟我知牛上唱歌
牛下坐夜歸還向牛邊卧長年牧牛百不憂但恐輸租
賣我牛
　　　捕魚詞
後網初沉前網起夫婦生來業淘水忽驚網重力難牽
打得長魚滿船喜不敎持賣去南津且向江頭祭水神
願得年年神作主無事全家卧煙雨不論城中魚貴賤
換得酒歸儂不怨
　　　養蠶詞
東家西家罷來往晴日深窗風雨響二眠蠶起食葉多
陌頭桑樹空枝柯新婦守箔女執筐頭髪不梳一月忙
三姑祭後今年好滿簇如雲繭成早檐前繰車急作絲
又是夏税相催時
　　　射鴨詞
射鴨去清江曙射鴨返迴塘晚秋菱葉爛煙雨晴鴨羣
未下媒先鳴草翳低遮竹弓彀水冷田空鴨多瘦行舟
莫來使鴨驚得食忘猜正相鬬觜唼唼毛褷褷潛機一
發那得知
　　　伐木詞
竹擔挑多兩肩赤礪斧時尋澗邊石老夫氣力秋漸衰
易斫喜有枯林枝白雲無人暗空谷逺聲丁丁如啄木
暮歸待伴不獨行前途虎多荆棘生長年不曾到城府
聞比山中路尤阻
　　　打麥詞
雉雛髙飛夏風煖行割黄雲隨手斷疎莖短若牛尾垂
去冬無雪不相宜場頭負歸日色白穗落連枷聲拍拍
呼兒打曬當及晴雨來怕有飛蛾生卧驅烏雀非愛惜
明年好收從爾食
　　　采茶詞
雷過溪山碧雲煖幽叢半吐槍旗短銀釵女兒相應歌
筐中摘得誰最多歸來清香猶在手高品先將呈太守
竹爐新焙未得嘗籠盛販與湖南商山家不解種禾黍
衣食年年在春雨
　　　賣花詞
綠盆小樹枝枝好花比人家别開早陌頭擔得春風行
美人出簾聞叫聲移去莫愁花不活賣與還傳種花訣
餘香滿路日暮歸猶有蜂蝶相隨飛買花朱門幾迴改
不如擔上花長在
　　　洞房曲
洞房香吐合昏花月轉勾䦨啼乳鴉今宵有酒留君醉
不信娼家勝妾家
　　　待月詞
漏板敲愁夜驚冷露井桃花溼無影海風吹星銷碧煙
羿妃妝遲鏡未懸素鸞不來桂香死雲外紫篁呼夢起
瓊樓欲開天半紅徘徊望拜娥池東蘭閨未返燈寒後
恰似前宵待郎久
　　　惜花歎
惜花不是愛花嬌賴得花開伴寂寥樹樹長懸鈴索䕶
叢叢頻引轆轤澆幾回欲折花枝嗅心恐花傷復停手
毎來花下毎題詩不到花前不持酒準擬看花直盡春
春今未盡已愁人纔留片萼依前砌全落千英過别鄰
懊惱園中妒花女畵旛不禁狂風雨流水殘香一夜空
黄鸝魂斷渾無語縱有星星在蘚衣拾來已覺損光輝
只應獨背東窗卧夢裏相隨高下飛
　　　照鏡詞
君家青銅鏡價重比黄金空持照人面不持照人心
　　　田家行
草茫茫水汨汨上田蕪下田没中田有禾穗不長狼籍
只供鳬鴈糧雨中摘歸半生溼新婦舂炊兒夜泣
　　　憶逺曲
揚子津頭風色起郎帆一開三百里江橋水栅多酒壚
女兒解歌山鷓鴣武昌西上巴陵道聞郎處處經過好
櫻桃熟時郎不歸客中誰為縫春衣陌頭空問琵琶卜
欲歸不歸在郎足郎心重利輕風波在家日少行路多
妾今能使烏頭白不能使郎休作客
　　　金井怨
照水羞見影汲水嫌手冷閒立梧桐隂烏啼秋夜永
　　　送客曲
送客車在門勸客杯在手明日長安花今夜宜城酒願
客飲此勿復辭我無黄金為客夀人生無處無弟兄鄉
里刺促誰知名賣書買得百金劒有身須向闗山行馬
四蹄車兩轂行人欲發休躑躅嘐嘐雞鳴赤日旭
　　　里巫行
里人有病不飲藥神君一來疫鬼却走迎老巫夜降神
白羊赤鯉縱横陳男女殷勤案前拜家貧無殽神勿怪
老巫擊鼓舞且歌紙錢索索隂風多巫言汝夀當止此
神念汝䖍賖汝死送神上馬巫出門家人登屋啼招魂
　　　主客行
主人楚歌客楚舞落日黄雲鴈聲苦笑拂腰間寳劒光
美人滿堂色如土大兒北海人中奇小兒能讀曹娥碑
相逢且莫歎貧賤但願有酒無别離君不見平原墓上
生秋草國士無窮道傍老
　　　春夜詞
杏煙溼鬢鞦韆下銀蠟光寒曲屏畫數漏閒過毎睡時
月明微見墮游絲欲歸自踏娉婷影風動玉釵花亦冷
屋貯嬌愁鎖幔紗青絲嘶騎醉誰家管絃不動空臺榭
夢與烏衣語中夜
　　　新絃曲
舊絃解新絃張氷絲牽愁六尺長寛急頻從指邊聽金
鴈參差移不定新絃響髙調易促不如舊絃彈已熟憐
新厭舊妾恨深為君試奏白頭吟他日愁如舊絃棄泣
向羅裙帶頭繫
　　　竹枝歌
蜀山消雪蜀江深郎來妾去鬬歌吟峽中自古多情地
楚王神女在山隂
　　　其二
魚復浦上石纍纍恰似儂心無轉迴船歸莫道上灘惡
自牽百丈取郎來
　　　其三
江水出峽過夔州長流直到海東頭郎行若有思家日
應敎江水復西流
　　　其四
躑躅花紅鵯鵊飛黄牛廟下見郎稀大艑攤錢賣鹽去
短釵簪葉負薪歸
　　　其五
妾愛看花下渚宫郎思沽酒醉臨卭春衣未織機中錦
只是長絲那得縫
　　　其六
楓林樹樹有猿啼若箇聽來不慘悽今夜郎舟宿何處
巴東不在定巴西
　　　轉應詞
雙燕雙燕去歳今年相見往來東舍西家銜得泥中落
花花落花落人在暮寒池閣
　　　其二
疎雨疎雨綠滿蘼蕪洲渚江南相憶故人逺水遙山暮
春春暮春暮風急畵船難渡
　　　五雜組
五雜組駝背韉往復還渡口船不獲已非少年
　　　其二
五雜組錦繡旗往復還更戍兒不獲已遭亂離
　　　五噫歌(弔梁伯鸞墓/)
顧瞻亭臯兮噫丘墳有蒿兮噫鬻舂亦勞兮噫危邦可
逃兮噫先生何髙兮噫
　　　疊韻吳宫詞
筵前憐嬋娟醉媚睡翠被精兵驚升城棄避愧墜淚
　　　鶴媒歌
鶴媒獨歩荒陂水仰望雲間不飛起逺看過鳥下南汀
鼓翼相迎似相喜共為羽族生水鄉暫從飲啄無猜防
草盾俄開中潛弩弋師歡笑媒矜舞嗟爾髙潔非凡禽
胡為徇食移此心受人馴養忘逺舉好陷同類機腸深
嗚呼世間幾人號君子得利相傾亦如此
　　　牛宫詞
豕豢于苙雞棲于塒嗟爾烏犍何所止斯歳聿云暮雨
霜以風乃築環堵以為爾宫旣用爾力宜恤爾寒庇處
密固我心孔安
　　　照田蠶詞
東村西村作除夕髙炬千竿照田赤老人笑祝小兒歌
願得宜蠶又宜麥明星影亂棲烏驚火光辟寒春已生
夜深然罷歸白屋共説豐年真可卜
　　琴操
　　　風樹操(予自傷早失恃怙而作/)
朝風之飄飄兮維樹之搖搖兮吾思親之翹翹兮夕風
之烈烈兮維樹之揭揭兮吾思親之惙惙兮樹之有風
猶可息兮吾之無親終不可復得兮
　　　之荆操(予思泰伯之德而作/)
粤我有土岐山之下孰是營之維我考祖今我于邁自
岐徂荆豈不懷歸念我弟兄民勿我思我斯安只國已
有後先君季子
　　　登丘操(登青丘有懷而作/)
驅車兮與馬蹇君行兮胡為乎在中野登彼兮崇丘下
茫茫兮九州思君子兮不得與駕以遊山有出雲兮木
亦有柯我將歸兮憂之如何
　　　望歸操(哀周復子死於虎而作/)
兒旦而出于山之麓兮兒夕不歸在虎之腹兮我往無
所榛蒙籠被谷兮嗟爾耽耽弗食我豕犢兮穴亦有子
胡寧使我獨兮
　　辭
　　　望虞山辭
虞山峩峩兮出雲油油胡斂其施兮弗雨九州下有蛟
龍兮海波横流誰使子來兮從伯氏以遊朝于隮兮望
岐周國有祀兮又何求唐虞逝兮道阻修慚德興兮干
戈日休我思夫人兮心焉孔憂
　　　放鶴辭(登支遁放鶴亭而作/)
放鶴去當髙飛啄莫爭雞鶩食遊莫近虞羅機雲山海
嶠堪來往明月千秋待爾歸
　　　弔伍子胥辭
覽勾吳之故墟兮灌莽鬱其蘢蔥館娃廢而為沼兮巋
伍胥之遺宫奚千祀而勿毁兮繄若人之死忠昔窮逋
而渡江兮奮孤跡於羈旅旣入郢而雪恥兮又棲越而
攘侮使彼吳之强大兮非夫子而孰為何夫差之自喜
兮遽忽戒而荒娭陳昌言之悃欵兮實不忍視國之阽
危衆以子為叵信兮肆讒辭之詆欺夫豈不能全身逺
適以自庇兮顧先王之舊德卒待隕而何言兮恨終不
能悟君之嬖惑載鴟夷兮浮游魂惸惸兮在中流江神
念子兮哀憤鼔洪濤於髙秋嗟君子之出輔兮孰不願
為伊臯使言從而志行兮致雍熙之陶陶何齟齬而多
患兮惟重華之不可以屢遭鄂侯諍而就醢兮龍逢諫
而見屠蓋自古而有之兮匪夫子獨罹乎此辜身雖殁
而義安兮又舍是將焉適彼循黙而茍容兮寧獲免乎
泚額想子猶念夫故都兮或乗雲而來歸顧荆棘之多
露兮應攬涕而歔欷余亦何為而感慨兮懼直道之墜
也聊陳詞而表烈兮亦邦人之志也
　　三言
　　　梧桐園
桐花香桐葉冷生宫園覆宫井雨滴夜風驚秋鳯不來
君王愁
　　三四言
　　　王伯敬歌
舟初維琴始薦驛亭邊夜相見歌宛轉情綢繆解環珮
彈箜篌歌易䦨情難歇江波寒墮明月綠壺再傾芳音
欲違譬彼林鳥逢晨各飛羅衣沾霜城烏忽起明日相
思孤棹千里
　
　
　
　
　
　
　大全集巻二
欽定四庫全書
　大全集巻三
　　　　　　　　　　　　　明　髙啓　撰
　　五言古詩
　　　擬古(十二首/)
纂纂牆下李芃芃陂中麥浩浩望逺塗悠悠思行客客
行歳已盈紆鬱傷我情始知失羣鴻不若求友鸎登山
知天髙臨流識川阻不遣懷同心那知别離苦别離不
可久寂寞不可守自傷紅顔子相思成皓首朝日如不
晚行人㑹當返
　　　其二
嵯峨雲間樓俯視層城隂綺戸相洞開清飇拂羅襟上
有離居婦哀歌撫弦琴不知中怨誰掩抑一何深初為
郢中唱再奏邯鄲吟不惜努力歌寫作絶代音風吹落
君耳萬里知愁心曲盡思寂寥青天日西沈安得化彩
鳯飛去巫山岑
　　　其三
出郭見丘墓纍纍滿山阿四海能幾人逝者何其多封
樹日蕭條狐狸走蓬科英靈無人弔牧兒暮來歌浮華
一世中倐若飛鳥過生時不肯飲死没將如何
　　　其四
離離白雲翔悠悠清川逝天地如傳郵閲人以為世良
時難再得游樂咸陽中咸陽名都㑹衣冠集王公南山
對魏闕嘉樹何蘢蔥九衢十二城逶迆迥相通衛霍開
上第車馬爭春風娛意勿自惜當至百年終
　　　其五
東井不可飲威弧孰能張虛名竟何用千古同悲傷與
君初結歡金石比中腸恩情忽乖分相望阻川梁閨門
尚難越况彼道路長不如雲中鴈迴飛自隨陽
　　　其六
促織何嘖嘖空庭寒露白蘭蕙辭故芳高梧銷華澤閨
中覽物變感歎當此夕引領望逺人天河西南隔舟行
詎離水針運恒依石君雖有棄捐妾心誓無易
　　　其七
置酒北堂上歡言宴嘉賔嘉賔復為誰相過盡朱輪中
庖炙肥牛登俎悉異珍左右燕趙姝羅綺驕上春清謳
雜哀吹響激迴高旻主勸客復酬中抱各以伸盛年易
傾謝為樂願及辰請看舊同遊半作泉下人無為苦刺
促長憂賤與貧
　　　其八
美人一相見遺我白玉環上有雙雕龍游戲在雲間持
此感深意佩結無時閒玉以比貞潔環以明不絶雲龍
永相從誰能使離别
　　　其九
秋至衆芳歇芙蓉獨鮮妍朱華照綠水日暮凉風前采
折難逺贈相看自嬋娟孤艶豈足賞後彫良可憐
　　　其十
明星爛東方北斗亦已旋獨宿悲夜徂空牀藉蘭荃雞
鳴整環珮思奉君子筵君子行未歸新妝為誰妍意疎
覺去遙咫尺越與燕含情乏彤管何以寫中悁君如綆
上瓶妾若井底泉不垂汲引惠澄瑩徒終年
　　　其十一
人生一漚水所欲乃無涯志意苦未畢容華忽然衰天
地有終壞誰能待其期聊為一日歡勿作千載悲神仙
俱好飲得醉復何疑
　　　其十二
黄鳥鳴春陽流芳滿西園攀條日已暮悵惋不能言禦
寒必重裘渉道須雙轅離居非君子何以解憂煩煩憂
日已積佳期日已失思君如蓬萊可望不可即區區儻
見察憔悴甘自畢
　　　寓感(二十首/)
天旋海水運日月馳奔輝不知此往來伊誰斡其機諒
由任元氣推遷不能違人生處宇内行止無定依唯當
乗大化逍遙隨所歸
　　　其二
雞鳴一警旦陽烏已東昇羣動紛自起各欲赴其生饑
蠖土中出棲禽林外驚蒼蠅一何微翾薨亦飛鳴人生
信多故安得免營營
　　　其三
盛衰迭乗運天道果誰親自古爭中原白骨遍荆榛乾
坤動殺機流禍及蒸民生聚亦已艱一朝忽胥淪陽和
旣代序嚴霜變肅晨大運有自然彼蒼非不仁咄咄堪
歎嗟滄溟亦沙塵
　　　其四
美女生貧家光艶人未識遠聘入楚宫揚蛾欲傾國朝
遊瓊臺上夕侍金輿側奉歡擬千齡秋風失顔色銜恩
歸永巷貞意徒寂黙高高天上星墮作水底石人事盡
如斯推移歎何極
　　　其五
叢蘭生路隅馥馥有奇香路隅多行人采掇成摧傷深
林雖幽獨秋至靄餘芳托根在得所君子蹈其常
　　　其六
蚩蚩此羣氓幾人出其儔誰云抱智慮乃足資勞憂晨
秣思遠騁宵披務窮搜懷古復慨今百念紛相投膠擾
得䘮間若與方寸仇安知廣成子冥卧崑崙丘無營亦
無想八表獨神遊
　　　其七
大道本夷直末路生險巇杯酒出肺肝須㬰起相疑田
蚡排竇嬰趙高誣李斯傾擠不少假權寵實菑基鑿井
當得泉種桑㑹成絲禍福皆自致天道信難欺出亡無
所舍千載使人悲
　　　其八
志士徇功業貪夫詫輕肥亦有逃羣子矯矯與時違彼
此更共笑不知誰是非達人體自然出處兩忘機浮雲
遊天表舒巻有餘輝
　　　其九
攬轡登太行遙望洛北州崤圅正西峙黄河復東流百
城無遺堵雲煙莽相繆朝作冠蓋塲暮為狐兔丘昔人
爭此地干戈迭相讐當其得意時連陌擁鳴騶百年奄
忽盡魂魄空來游曷見采芝叟冥栖無所求
　　　其十
桃李初不語鳯凰豈長喧末俗矜辯議窮口禍之源所
以國武子殺身由盡言妙哉無為訓黙黙道斯存
　　　其十一
人言異草木不若松柏夀欲於百年間辛苦圖不朽形
質天所畀名姓吾自取形名兩未立悲我竟何有不能
知我先奚暇恤我後遺臭與流芳冥然付杯酒
　　　其十二
裋褐乗蓽輅狐裘駕文車西門與北宫窮達一何殊彼
達矜已智此窮媿身愚東郭發至言兩惑各以袪厚薄
有定命巧拙果誰歟歸卧掩蓬室道存何所吁
　　　其十三
駑馬放田野志本在豐草偶遇執䇿人驅上千里道顧
非乘黄姿豈足辱君皁負重力不任哀鳴望穹昊奈何
相逢者猶羡羈絡好
　　　其十四
頹陽在川上𤣥蟬夕鳴悲嫋嫋風起波翻翻葉辭枝曠
望天宇内泬寥此何時朱火已盈謝清商屆其期覽鏡
忽自嗟綠鬢生素絲萬物有榮悴造化豈吾私
　　　其十五
躑躅逺遊子驅車上高山高山多隴坂悲哉路何艱其
顛摩蒼穹欲上不可攀日暮牛力疲前征未能閒雙輪
忽中摧一墮深谷間引領望黄鵠失路何當還
　　　其十六
蜀琴有奇紋本是枯桐枝一彈舞鸞鶴再彈下靈祗曾
持薦黄帝雲中奏咸池棄置久不調流塵被朱絲終焉
含妙響未始有成虧
　　　其十七
達人貴全生外物等秋草顧此七尺軀即為萬金寳昧
者營所嗜棄捐不待老豈無室中資他人是來保何如
餌金液長令鬢顔好
　　　其十八
千秋取丞相一語悟君衷長孺多讜言白頭擯居東人
命有通塞主聽無違從失如魚去波得若雲遇龍會合
感冥相佳期諒難逢卞生未聞道無事涕沾胷
　　　其十九
南山多浮雲北山有髙樹因風暫來依風回復飛去兄
弟滿四海幾人此相遇握手交百歡分襟滋千慮蹤跡
不可常無為嗟去住
　　　其二十
鴻鵠横四海鷦鷯戀蓬榛長松凌風煙小草亦自春各
稟造化育逍遙適其真無將赫赫者下比棲棲人
　　　詠隱逸(十六首/)
　　　向長
子平謝累辟雅志在隱居家貧或有饋取足反其餘讀
易深自悟謂賤貴不如敕言嫁娶畢家事無闗余同好
有禽生肆意相與娛茫茫五嶽去孰得回其車
　　　周黨
世祖初厭武開觀在東都使者遍巖藪旌帛召賢儒伯
况亦暫起綃頭詣尚書引見伏自陳始願不敢渝周興
有恥食堯禪或羞汙士固有本志聖主焉能拘范生乃
見毁咄爾何其愚
　　　王霸
儒仲有清節始一應徵命造廷抗髙辭不肯臣萬乗歸
來自耕野蓬藋掩門逕翩翩故人子相過容服盛一念
兒曹羞客去卧如病賴有賢婦言不失初守正嘉遯遂
終身清輝兩相暎
　　　梁鴻
伯鸞古賢人乃在杵臼間夫婦共守志逃名入深山凄
凉五噫歌東出過帝闗齊魯復荆吳長往遂不還為傭
豈無勞顧已少外患終葬烈士旁高風邈誰攀
　　　法真
高卿闗西儒好學賤榮祿閉門不交世弟子相誦讀太
守者何人欲以吏見錄誓在南山南胡肯勞案牘連徵
終不就皦皦離垢俗郭子有頌詞𤣥德久愈暴
　　　韓休
伯休始賣藥志將晦當時如何不二名乃為女子知𤣥
纁强見聘使至焉得辭凌晨自先發不駕安車馳亭長
逺迎候未識徵君誰修道奪其牛解與不復疑中途遂
長遁蹤跡竟莫追乃知超雲驥塵轡何由羈
　　　陳留老父
漢衰黨獄起朝柄在刑餘皇皇外黄令去官返鄉閭班
草逢故人涕泣語路隅邦危德無援忠良恐遭誅有叟
過其旁植杖為踟蹰睠之歎且言何悲二大夫鸞鳯不
隱羽安能免罝罦欲問不肯顧飄然邁長途賢哉此老
翁嗟嗟乃誰歟
　　　龎公
南陽有龍鳯乗時各飛翻鴻鵠獨深棲不肯居籠樊皤
皤隴上耕逺辱刺史軒豈不念子孫遺安乃名言采藥
不復返亭亭空鹿門
　　　漢濵老父
漢濵有老翁初不語鄉里天子雲夢㳺盼望臨沔水居
人悉縱觀翁獨耕不已郎官下道問答言野人耳借問
世立君豈將使為理奈何從㳺佚勞人奉諸已尚忍令
人觀吾實為子恥忽如驚鴻鶱孰能躡其軌名姓且莫
知超哉隱君子
　　　王績
無功始亦仕季代遘亂屯投劾乃徑歸不作嬰網鱗結
廬河渚北喜與瘖士鄰相逢雖多言不若無語真種黍
飬鳬雁逍遥度秋春乗牛過酒家留連或經旬嗜飲豈
沉湎醉鄉可逃身北門與樂署暫屈誠此因賢哉焦史
妻相饋不厭勤酣歌自遺世嵇阮其能倫
　　　朱桃椎
祭酒絶俗者曳索復披裘自匿林莽間不入成都㳺織
屩易米茗於人又何求偲偲高長史延見禮甚修瞪視
雖不言黙教意已周欲使如曹參無事治一州忽去返
山谷避寢安可留
　　　武攸緒
孽后移寶鼎同姓咸析珪獨去謝親寵龍門事冥棲澹
泊如素嘗衣褐復茹藜賜器不肯御牀頭委塵泥族人
豈不華回首已粉虀苟榮禍必集達識乃弗迷蟬蛻衆
濁中名與嵩高齊
　　　盧鴻
顥然守泰一高卧在幽壌開元始求治賢哲勞夢想詔
書赴巖扃宸意勤挹仰入京遽還山敦得縻以鞅天子
遂其高營室致安飬爵祿不可加貪士應泚顙
　　　秦系
公緒避時亂不駕戎府車南安大松間卜築聊可居穴
石為巨硯坐衍老氏書刺史致羊酒嵗時造其廬不拒
亦不謝偃息毎自如懷道誠可稱工詩乃其餘
　　　陸龜䝉
魯望好任散心與太古期俗夫晨叩門不肯一見之下
田與江通終嵗恒苦饑茠刺不告勞常師禹胼胝酒酣
發長歌猶有憤亂悲寜不念枯槁行哉豈其時
　　　張志和
超超𤣥真子游浪煙水中敝舟以為家來往無定蹤自
言處太虛四海長相從奴婢兩夫婦耕織粗可供天子
不得見丹青繪其容漁歌復識聞山水邈其重
　　　吳越紀遊(十五首/)
　　　始發南門晚行道中
歳暮寒亦行征人有常期辭我家鄉樂適彼道路危酒
闌别賔親驅車出郊岐我馬力未痡已越山與陂回頭
望高城落日雲樹滋遭亂旣少安謀生復多饑途逢往
來人孰不為此驅逺遊亦吾志去矣何勞悲
　　　渡浙江宿西興民家
挂帆無天風到岸日已夕捨舟理輕裝欲問古鎮驛渢
渢灘聲迴莽莽山氣積僕夫夜畏虎告我勿逺適望林
投人家炊黍旋敲石寒眠多虚警我體若畏席誰云别
家遙數日已在客今宵始驚歎東西大江隔
　　　早過蕭山歴白鶴柯亭諸郵
客起何太早村荒絶雞鳴况時江雨晦不得見啓明凌
兢度髙闗山空縣無城隔林聞人呼已有先我行側身
避徑滑聚足防厓傾衣寒復多風􁝘􁝘逺水聲千峰霧
中過不識狀與名嵐開見前郵始覺歴數程越禽啼楓
篁冷日傍午晴煙生沙墟寂葉落澗寺清登臨亦可悦
但恨時非平
　　　次錢清江謁劉寵廟
亭亭樹間祠落日小江口停舟拜孤像開慢蒼鼠走憶
公治邦時德感山谷叟臨行謝其饋清風在兹久我方
東征急不得奠杯酒惆悵出煙扉殘邨夜聞狗
　　　登蓬萊閣望雲門秦望諸山
旅思曠然釋置身蒼林杪羣山為誰來歴歴㪚清曉竒
姿脱霧雨奮首爭欲矯氣通海煙長色帶州郭小曲疑
藏啼猿横恐截歸鳥流暉互蕩激下有湖壑繞佳處未
遍經一覽心頗了秦皇遺跡泯晉士流風杳願探金匱
篇振袂翔塵表
　　　聞長槍兵至出越城夜投龕山
列藩遏戎亂駐鉞實此州如何殺大將王師自相讎我
來亂始定城郭氣尚愁又聞有鄰兵倉卒豈敢留促還
出西門天寒絶行輈古戍暗雨雪旌旗暮悠悠野屋閉
不守澤田棄誰收居人且奔逃游子安得休逶迤蒼山
去泱漭𤣥雲浮人虎爭夜行風榛嘯巖幽我徒戒相親
一失未易求饑拾谷口栗寒燒澗中槱神迷路多迂再
宿達海陬雖嘗登頓勞幸免迫辱憂聖尼畏於匡嗟我
敢有尤但慙去越早不遂名山遊
　　　夜抵江上候船至曉始行
夜辭西陵館霜谷猿叫歇津卒未具舟天險不可越漁
商雜候渡寒立沙上月蒼煙隱遙汀益覺潮漲闊開橈
㪚驚鳬海色曙初發曨曨前山來稍稍後嶺没中流聞
鼓角隔岸見城闕客路得竒觀臨風悶俱豁
　　　登鳯凰山尋故宫遺跡
兹山勢將飛宫殿壓其上江潮正東來朝夕似奔嚮當
時結搆意欲敵汴都壯我來百年後紫氣愁不王烏啼
壁門空落葉滿隂障風悲度遺樂樹古羅嚴仗行人悼
降王故老怨奸相蒼天何悠悠未得問興䘮世運今復
衰凄凉一回望
　　　宿湯氏江樓夜起觀潮
舟師夜驚呼隔浦亂燈集潮聲若萬騎怒奪海門入初
來聽猶逺忽過顧無及震搖高山動噴灑明月溼霜風
助翻江蛟龍苦難蟄應知隂陽氣來往此呼吸登樓覺
神壯憑險方迥立何處望靈旗煙中去波急
　　　過奉口戰場
路迴荒山開如出古塞門驚沙四邊起寒日慘欲昏上
有饑鳶聲下有枯蓬根白骨横馬前貴賤寧復論不知
將軍誰此地昔戰奔我欲問路人前行盡空邨登髙望
廢壘鬼結愁雲屯當時十萬師覆没能幾存應有獨老
翁來此哭子孫年來未休兵强弱事并吞功名竟誰成
殺人遍乾坤媿無拯亂術佇立空傷魂
　　　泊德清縣前望金鵞玉麈二峰
歸逺行不緩頗失眺山水獨憐兹峰秀欲去舟且檥層
巒迴長谿日落蒼霧起寒城動遙炊晚渡罷孤市豈唯
地景幽况乃民俗美牛羊㪚樹下曖曖舊墟里田腴收
穫富縣靜爭訟止畏途遇樂境我意方一喜嘯歌逐漁
翁暫宿浦煙裏篠疎風翛翛月偃波瀰瀰旅顔在塵中
逢人固多恥安得託此居長年息行李
　　　舟次敢山阻風累日登近岸荒岡僧舍
高岸鳴枯桑湖隂北風厲寒濤洶我前幾日不得濟孤
舟恐漂蕩石根暮牢繫憂來厭閒卧近寺聊獨詣雀饑
殘林空人倦危磴細年荒無居僧樹死石門閉神傷却
欲返微霰灑征袂窮冬已崢嶸故國尚迢遞仰看浮雲
馳東路阻歸計長歎復何言吾生信多滯
　　　過硤石
硤石頗竒壯長河出連山絶壁兩岸開行舟過其間髙
處誰解登隂藤裊難攀旁垂雨痕古仰露天光慳不知
真宰意隨地設險艱一夫據蜀閣二世憑秦闗賴此非
要區爭奪得少閒徘徊佇望久日暮飛雲還
　　　謁雙廟
維昔天寳末君王寵奸虜雄邊委强兵遺患同養虎叛
聞遽西幸骨肉棄榛莽河北二十州義士誰禦侮兩公
起誓衆慟哭告𤣥祖横身遏其衝江淮保安土孤城無
全堞百戰霜月苦力窮援不來囓齒罵益怒殘兵日饑
疲秋風仆旗鼔男兒不生降一死冠今古故鄉有遺廟
俗祭巫屢舞丹青網塵中爽氣猶可覩嗟今屬䘮亂戎
馬正旁午臨危肯捐軀如公未多數獨立為悲傷斜陽
下寒楚
　　　登海昌城樓望海
百川浩皆東元氣流不息混茫自太古於此見容德積
隂漲𤣥濤萬里失空色鴻鵠去不窮魚龍變莫測朝登
兹樓望動盪豁胷臆始知滄溟大外絡九州域日出水
底宫煙生島中國寛疑浸天爛怒欲吹地昃常時烈風
興海若不受職長堤此宵潰頻勞負薪塞况今艱危際
民苦在墊溺有地不可居澒洞風塵黑安得擊水遊圖
南附鵬翼
　　　春日懷十友詩
　　　余司馬堯臣
列㦸衛嚴闗應無休沐暇羣英罷追遊餘香掩空榭飛
花北郭晚華月南園夜清景不能同蹉跎恐年謝
　　　張校理羽
端居養恬素獨詠聖人篇夕景臨池酌春寒掩閣眠芳
藥初翻雨新篠稍披煙累日虧幽訪慙余塵務牽
　　　楊署令基
詞苑擅髙歩早嵗許追隨屢枉瑤華句長依瓊樹姿齋
居積冲抱園賞過芳時暫闕今朝㑹勞人耿耿思
　　　王隱君行
共此一里居誰令阻良覿惆悵歩芳園山櫻還獨摘風
含駐花意雨散流池跡尊酒不來同兹晨端可惜
　　　吕道士敏
同謂在塵境獨能依道門園齋坐永日庭綠靄初繁觀
妙夙有契悟靜自無煩晨䇿思頻往聆君超世言
　　　宋軍咨克
看花西澗寺憶子昔同行蘭入華觴氣波汎綠琴聲兹
歡隨節逝離恨坐相嬰安得重聨騎射雉出東城
　　　徐記室賁
晨興理櫛罷禽聲悦清旭雨餘嘉樹新色暎春塘綠閲
景感幽悰歩隂思往躅攜手此逍遙須君慰心曲
　　　陳孝亷則
徂春易為感復此棲孤寂鶯啼逺林雨悵望鄉園隔客
舍換衣晨僧齋聽鐘夕知君思正紛雜英共如積
　　　僧道衍
楞伽曾往問緣澗冐嵐深殘雪寒山暮幽扉閉竹林欲
寄棲禪跡尚違捐俗心别後空遙念迢迢雙樹隂
　　　王徵士彞
逺客歎留滯對雨卧閒房江上歸舟阻蘼蕪春自芳微
疴偶見侵勝賞坐成妨斯章亦何取持擬釋離腸
　　　秋懷(十首/)
少時志氣壯不識秋氣悲呼儔射鳴鴈深鶩東山陂中
年漸多懷惻惻當此時登髙望原陸不見車馬馳思我
平生歡髙墳鬱纍纍世人非羡門誰能久華滋惟有盈
觴酒可以持自怡
　　　其二
明月出逺林流輝鑒牀幃促促草下蟲催我索故衣起
歎秋夜長欲取鳴琴揮掩抑不成弄中心復乖違有懷
難自宣勿謂知音稀
　　　其三
搴荷荷已老采蘭蘭亦摧無由翫芳物悵望江之隈木
落山更空猿聲有餘哀所思去我逺佳期邈悠哉被垢
尚可澣抹漆猶難開我愁亦可念當秋鬱難裁棄置勿
歎息多愁損顔衰
　　　其四
志士憂歳晚羈人感秋早騷騷鬢絲垂索索枯葉槁誰
言衆芳歇時菊正鮮好日暮餐其英聊開我懷抱貧賤
難久居欲去恐違道時命恐未通徜徉以終老
　　　其五
秋風夜颼颼秋色日瀟灑歡人亦心驚况乃居愁者塊
處厭空宇命駕聊適野征鴻暮相呼牛羊亦同下我居
久離羣憂襟向誰冩
　　　其六
凉風動幽幔髙堂夜空虚明燈無與語聊讀古人書古
人亦何人使我不得如棄巻輒還卧終宵自欷歔
　　　其七
鳴蟲入我戶落葉覆我井何無四方志戀此一室靜問
途欲晨征畏踐霜露泠濁醪幸方熟夕飲燭可炳勿憂
去日多但願來日永不知苦驅馳孰若長酩酊
　　　其八
弱齡弄篇翰出門結羣賢俛仰幾何時已有好新年歡
晤雖常逢憂患亦屢牽世故逐人老髪鬢能久𤣥沉思
復何為省我旣往愆問道行已歇中途曷歸旋
　　　其九
朝遊荒岡陲暮行空潭側我非楚大夫何有憔悴色良
辰思逺騁周道廣且直我馬力不前回駕任偃息踟蹰
阻修程日夕睇西北苟安非予志所懼時未識
　　　其十
弭棹望江涘日落青楓林驚波駛且廣蕩漾浮雲隂靡
靡臯蘭衰嗈嗈渚鴻吟顧此凛節謝憂來忽傷心宋子
悲已多潘生歎彌深自古有此愁誰云獨吾今
　　　出郊抵東屯
故鄉一區田自我先人遺頼此容我懶不耕坐待炊霜
露被寒野屬當斂穫時言來徵薄入稅駕宿東陂今年
雖未豐亦足療我饑萬鍾知難稱保此復何辭
　　　其二
喌喌雞登場秋稼稍狼藉疎榆䕃門巷景暗煙火夕田
家雖作苦於世寡憂戚况當收穫景斗酒復可適所以
沮溺徒躬耕不辭劇
　　　其三
我本東臯氓偶徃往州城兹來卧農舍頓愜田野情如
魚反故淵悠然樂其生臨去謝主媼重來自藜羮我非
催租吏叩門勿相驚
　　　其四
朝服久已解儼然山澤臞欲狎林野人相歡混賢愚朝
來此水濵髙歌歩踟蹰忽逢一田父舍耕拜路隅疑我
是長官怪我體貌殊我已忘所有彼我未忘歟不能使
爭席心媿禦寇徒
　　　其五
坐久體不適巻書出柴闗臨流偶西望正見秦餘山野
淨寒木疎川長暝禽還此中忽有得怡然散襟顔遂同
樵牧歸歌笑落日間
　
　
　
　
　
　
　
　
　
　大全集巻三
欽定四庫全書
　大全集巻四
　　　　　　　　　　　　　明　髙啓　撰
　　五言古詩
　　　感舊詶宋軍咨見寄
我酒且緩傾聼君放歌行君歌意何苦慷慨陳平生少
為鬬雞兒鮮裘奪春明走馬岀飛彈撇捩誇身輕氣服
諸俠徒不倚父與兄落花錦坊南美人理妝迎緑雲晚
不度樓上鳴瑶箏酒酣迸五木脱帽呼輸贏及壯家已
破狂遊恥無成太白犯紫微三辰晦光精金鏡偶淪照
干戈起紛争中原未失鹿東海方横鯨遂尋鬼谷師從
之學言兵石室得隂符龍虎隨權衡業成事燕將逺戍
三闗營巖谷雨雪霏哀獸常夜鳴撫劍起流涕軍中未
知名竒勲竟難圖廻臨石頭城石頭何壯哉山盤大江
横黄旗想王氣玉樹沉歌聲晚登臨滄觀惻愴懐古情
覽時識禍機不因憶蓴羮飄然别戎府溧水還東征裸
衣佐刺船臨危釋猜萌歸來訪鄉閭亂餘掩蓬荆舊宅人已
改荒池泉尚清瘦妻倚寒機正歎伊威盈相迎不相笑伏雉
為重烹從兹謝行役閒園事躬耕昔同徒步人十年擁麾旌
鴻毛獨未順蹭蹬違霄程知音竟為誰四海嗟惸惸齊竽不
解奏楚璞何由呈懶求薦辟書傲然揖公卿衰蕙弔蟋蟀柔
桑喚鸝鶊閉門節屢變壯魄空潛驚顧予雖腐儒當年亦崢
嶸小將說諸侯捧槃定從盟大欲干萬乗獻䇿登蓬瀛洪瀾
阻川途浮雲蔽天京終焉困澤畔日暮吟蘺蘅賤貧此時居
復與喪亂并何殊九月中嚴霜折枯莖頗聞君子心道窮貴
益貞己志未獲施安用軒裳榮所以不苟出出則時當平今
晨喜逢君有壺對前楹風日初澹沲櫻桃作繁英適意不一
醉屑屑徒悲縈達人若相遇大笑絶冠纓
　　　蕭鍊師鷹窠絶頂丹房
人間不可住混濁同腐腥一落三十年塵夢無由醒稍
聞方士說恍惚通仙靈羨門與偓佺相期餌芝苓自顧
真病鶴秋風墮疎翎碧海不得渡煙霧愁冥冥師從天
姥来身佩豁落經不邀五利寵深棲鍊神形東觀鷹窠
峯中天挿孤青其下吐浴日其髙罣飛星昔有學道侶
井臼遺巖扃愛兹絶俗地遂爾留軒􁀙太鼎生紫煙丹
成衞天丁金骨坐可蛻騎龍駕風霆積水浮方壺東望
類㸃萍紫臺白玉榜中有真人庭飛遊願從師往讀新
宫銘
　　　隨月圗
空齋無短檠愁度新凉夜青天素娥出餘輝獨堪借達
曙願徘徊莫逐秋河下
　　　映雪圗
簷雪不能掃留映寒窓白書字細如蠅坐看還厯厯華
燈照歌帳誰似南鄰客
　　　顧榮廟
　　　晉侍中顧彦先有墓并祠在長洲之東乆而廢
　　　為淫祀縣令周君復之為賦是詩
軍司吳國秀機神夙超朗弱冠遊洛師已䝉南金賞﨑
嶇諸王幕沉酒務遵養中罹廣陵艱計服匪誠枉風雲
一揮扇義旅臻同響事成恥言勲飄然理歸鞅晉社始
東遷羣賢悉収奬道謁真感㑹矯翼丹霄上德聞一代
稱跡冺千齡往時屯乏良佐英謨益堪想墳祠托荒郊
蕭條並榛莽蕘童侵雨隧淫巫闖塵幌大夫過停轅式
瞻為含愴衣冠復故貌筵几陳新享寡劣忝鄉人因歌
表遐仰
　　　停君白玉巵
停君白玉巵聽我前致辭家本吳門市英風慕要離少
年貧無行鄉里不相推喜過毛公舎懶下董子帷偶從
岸頭侯跨鞍赴邉陲欲邀深入勲終然計無竒歸来冠
側注始學窺詩書稍通鄒魯生盡謝燕趙兒焉知事益
謬空言竟難施布衣走路旁但為衆所嗤廷中忌賈誼
門下誣張儀二子豈不辯未能免讒疑嗚呼今之人孰
解容不羈我將棄浮名埀釣東海湄長笑調魯連髙歌
酌安期素心儻有合豈要餘子知
　　　讀史
周衰禮樂廢大道成榛菅嬴秦任商君王制欲盡刪厚
賦山澤空亟戰原野殷頽波自兹靡千秋去無還誰云
重華駕邈矣難仰攀於焉誦其書如造揖讓班安得鳳
凰鳥飛下浮雲間
　　　雜詩
朝臨髙臺上俯視崇岡下春暉何悠悠清川自東瀉陽
和發卉物時澤均播灑如何及芳辰蕭條但空野願言
釋拘局登髙騁吾馬曠途不見人憂心何由寫興謝固
其常吾將尤誰者
　　　池上鴈
野性不受畜逍遥戀江渚冥飛惜未髙偶為弋者取幸
来君園中華沼得遊處雖䝉惠養意飽飼貸庖煮終焉
懷慙驚不復少容與耿耿宵光遲摵摵寒響聚風露秋
叢隂孤宿斂殘羽豈無鳬與鶩相顧非舊侣朔漠饒燕
雲夢澤多楚雨遐鄉萬里外哀鳴每延佇猶懷主㤙深
未忍輕逺舉儻令寄邊音申報聊自許
　　　題緑綺軒
幽抱時欲寫帷中有鳴弦一彈落一葉庭樹坐蕭然寂
寂山水夜迢迢河漢天憶聽烏啼起南軒人未眠
　　　答張山人憲
聽君辛苦詞感我艱難情百年自有為安用文章名雞
鳴海光動車馬塵滿城相逢無新舊言合意自傾奉觴
置君前長歌發哀聲時乎茍未得飲此全其生
　　　澄景閣夜宴
王孫喜留宴開閣望明河是夕月㣲暈凉風池上多棲
禽翻暗叢駭魚動圓波清景厭絲竹雅咏答髙歌尊酌
願勿間良宵易蹉跎預憂别在旦車馬層城阿
　　　贈馬冠軍
一騎東方来相逢新豐市自言讀父書出身良家子名
在佽飛籍蘭纓懸鹿盧曽為魏其客不作平陽奴欲行
渡狼河直擒射鵰將壯志忽蹉跎秋風卧孤帳解裝出
我筑歌作變徴聲壚頭落日在歌罷酒再行相君本鳶
肩豈是沉淪者我亦方薄遊低頭向人下有志事竟成
古人不欺余留將一白羽待射魯連書
　　　送劉明府
賤士寡諧世放居江海邊朋儔漸乖睽憔悴不自姸顧
影鮮歡趣惡離倍當年他人亦以悲况復如子賢荒途
風霜交歳晏増慨然亂雀噪叢棘驚鴻逝長天斗酒豈
足陳薄意聊以宣出處道既殊不得長周旋誰謂非遐
方浮雲阻山川何以慰渇飢令名期可傳
　　　暮歸
朝出雞始啼暮歸烏欲棲我身本無役胡為亦東西徒
歩二十年風埃面空黧入門聞鄰杵秋氣凜以凄芙蓉
墜古沼絡緯鳴中閨有無了不問歌吟夜燈低冨貴固
有日我志焉能迷笑向細君道勿為翁子妻
　　　澹室為吳君賦
素士脱紈綺澹然怡道心窮廬車馬絶寒鳥下庭隂酒
外寡真趣琴中多古音閉門三日卧風雪滿城深
　　　空明道人詩
我聞赤城東仙嶠名委羽煙霞閉深洞絶壁飛玉䑕空
明中有天日月照瓊宇昔人鍊丹成自駕黄鶴舉陳翁
夙慕道棲此求真侣𤣥文夜長披靈藥朝每茹石室人
不来閒眠青蘿雨於今定非死飛遊去何許海上幾秋
風誰傳令威語
　　　九日無酒歩至西汀閒眺
髙天無游氛秋氣自激肅離居時節變霜降未授服蕭
條野田間晨歩聊逺矚悠悠寒川駛靡靡晴巒矗菊叢
有清香木葉無故緑親朋去我逺登髙且連躅孤懐誰
知音惆悵臨水曲名酒不可尋歸来掩茅屋
　　　題倪雲林所畫義興山水圗
嘗啜陽羨茗不遊陽羨山銅官結秀色都在畫圖間樊
川醉遊處水榭依沙樹雲入縣城来谿流太湖去我愛
雲林生髙歌無俗情石庭梅欲發須放酒船行
　　　錢孝子廬墓(錢呉越忠孝王之後也/)
颯颯黄竹嶺蕭蕭白楊村行人亦悲哀何况父母恩不
忍返華屋結廬傍孤墳啼猿應哭聲日暮空山昏無鄰
與誰語獨宿傷精神仰聞松柏吟俛見狐兔奔淚灑墓
前草當春死芳根至性有如斯不媿忠孝門
　　　送蜀山人歸吳興兼簡菁山靜者
南浦無碧草征鴻晨稍飛何當杪秋節臨水送將歸既
来不能淹君心應好違惻惻袂始判遥遥㠶已微天髙
桂樹落人在山中稀還尋同袍者更製薜蘿衣
　　　幼文約余與止仲同宿士明鶴瓢山房為試茶
　　　之㑹余既入郭而幼文已歸山中士明亦往海
　　　上止仲復以事不赴士明姪元脩留余夜話因
　　　賦是詩以書耿耿
道人出未歸髙士来復去試茗失幽期寒齋成獨住冰
生洗藥池風動懸瓢樹賴有阿咸賢𤣥談到天曙
　　　晚憩靈鷲院池上
微雨過祗樹寺齋凉已多臨池一就盥揺動滿池荷風
後扇力輕煙中爐氣和慙非許𤣥度吟卧每来過
　　　贈談鬼谷數瞽師金松隠
我聞鬼谷子乃是古仙真避世青谿中不汙戰國塵著
書十三章當年授儀秦二子不善用竟皆殺其身瞽師
得異傳相去逾千春不為從衡説談數妙入神往年客
南都蓬門集朱輪下簾論𤣥理驚動金陵人歸来隠虞
山繞廬樹松筠誰言目無覩内照靈光新緬思大化根
生此下土民起滅千萬途孰能究其因或愚騁結駟或
賢被懸鶉命也可奈何天道誰疎親世事慎守常毋使
徒紛綸
　　　贈惠山醫僧東山
九峯聚錫麓一水回梁谿之子脩凈業長年此幽棲曲
彈白雪妙詩吟碧雲低况有醫龍方丹成重刀圭採藥
夜歸院蘿月照澗西扁舟欲相訪愁作武陵迷
　　　媯蜼太史自海上入郭因得追遊以叙舊好今
　　　日風雨偶闕晤言樓居早寒懐人尤甚想孤寓
　　　僧林同此岑寂也賦是以寄瞻戀之意
良人曠清晤窮年秉離憂倐来自海壖諧我心所求不
殊雲中雁和鳴得其儔宴閣既連席行塘復同舟坐聆金玉篇
鄙拙何以酬風雨戒兹旦居然阻從㳺祗園念孤寓㣲瘵苦未
瘳落葉驚早寒誰當慰淹留朋來不我館顧已良有由徒兹睇
停雲夕倚城南樓在逺分難親居近彌使愁信彼詩中言一日如三秋
　　　　送徐七山人往蜀山書舎
結客抱狂志傾身通侠交東將觀渤澥西欲踰函崤奔
蹄脱驚轡墮翮連飛鑣酒具載車出兵法篝燈鈔從軍
願奮立學儒恥譏嘲寧期憂事集頓使芳年抛塵衣曉
城陌雪㡌寒江郊客堂感蟋蟀婦室悲蠨蛸自笑失水
鮒空慚得雲蛟獲君乃瑚璉顧我猶斗筲髙懐矯衰薄
雅音變哇咬談詩辨六義讀易窮諸爻情親豈殊意氣
合真同胞因依像輪輻暢和諧塤匏妓席夜留宴僧扉
晝攜敲循花縱歩屧映栁持鳴鞘塘行月灔灔林卧風
梢梢要渺送謳唱瀾翻雜詼啁匕滑炊野飯盤香薦山
肴遭時雖齟齬處俗不混淆曩遊既相挈兹離竟誰教
浮湖理去榜祖道移中庖遐方未罷戍近日猶被抄鹿
驚互奔併虎鬬仍咆哮荒墟少砧杵逺壘多笳鐃問徃
何土里答云此巖嶅人安地有阻歳稔田無墝牛羊可
放牧鵞鴨供燖炮湍長磯磑激石古窪樽坳樵斤聽伐
木獵火看除茆雨紅爛秋實露紫舒夏苞谿晴鴈拍拍
村曙雞膠膠書聲隠篁竹棹響穿蒲茭聊將偶沮溺誰
敢儕夷巢末事誠瑣瑣大言匪嘐嘐世險路生穽名浮
浪吹泡耰耡擬共把干戚行俱包社餔飲烹狗臘祀歌
迎猫慎勿厭寂寞長當謝紛嘵
　　　㑹宿城西客樓送王太史
君来歡不足君去憂何遽共聽楓橋鐘留連恐將曙蛩
鳴故苑草鳥起髙城樹明日獨登樓歸㠶渺何處
　　　題林居圖兼簡盧公武
竹梧翳苔石知是幽人居林間鳥鳴後亭空賔散餘聞
有盧鴻隱長年留著書
　　　鴻山書舎圖為黄君伯淵賦
伯鸞鬻舂地井臼有遺跡之子學幽棲托踪在林石清
風竹林曉片月蘿逕夕遥想一齋空圖書滿牀積
　　　詠三良
殉葬古所禁秦國固戎風穆公臨棄朝要此三臣從三
臣百夫良不與親暱同一旦使俱斃無人國將空捐生
豈不難忠義感素衷長恐先朝露無由奉君終遺命凜
在耳焉能惜微躬但懼嗣主孤誰當共成功髙墳荆棘
間𤣥雲閉幽宫壯魄同此歸冥冥路安通國人痛莫贖
灑淚呼彼穹傷哉黄鳥詩流哀竟無窮
　　　詠荆軻
劫盟非義舉書沫已可羞燕丹一何愚區區祖遺謀千
金養荆卿誓將報强讎奉圖使入闗心知絶回輈賔客
盡白衣相送易水頭酒酣涕難落筑聲和悲謳猛氣激
蒼旻長虹為西流行行造秦庭陛㦸衞甚周臨機失始
圗利鋒竟虚投豪主一按劒社稷倐已丘先王禮樂生
破齊震諸侯茍能得此賢伯業猶可修胡為任輕易自
趣亡滅憂徒令後世人歎惋餘千秋
　　　魏使君見示吕忠肅公舊贈詩因賦
公昔隠江夏巖棲避兵革逺挹戴叔鸞清風灑泉石有
時歌梁甫慷慨人未識左丞中朝彥仗節任方伯北還
駐嚴程造廬問籌䇿知非山澤儒期是廊廟客磯石繫
官舫猿叫月初夕秉燭題贈詩蒲圻掩孤驛欣欣得賢
喜耿耿憂國戚短章寄深情相投重珪壁邇来復幾年
淪落已陳迹公起佐興運身名正輝赫侍誦肅春闈専
城森畫㦸緬懐舊知己永歎泉壤隔難縣延陵劒空聴
山陽笛遺篇箧中藏每誦如再覿真能重友道未易薄
俗易一言不忍忘况乃膺寵錫小大固可知令人義肝
激
　　　題秋林髙士圗
二仲有𤣥賞相攜在中林遐景延㢠歩㣲言諧素襟天
秋谷響哀日暝川光隂風駛多委葉山空少歸禽威遲
臨長岡迢遞指逺岑諒非羇離客詎用愁登臨
　　　春草軒雨中懷王太史
西軒罷琴坐凉思欺白苧颯颯樹聲繁秋風滿池雨蓮
衰少暗馥禽靜多幽語對此闕良儔當歡反傷緒
　　　始遷西齋
乍懸南樓榻始布西齋筵西齋非吾廬幽靜亦可憐風
牖竹裊裊露庭菊鮮鮮圖史左右陳永日坐一氊婉孌
數童子哦誦當我前為爾竟寂寂低回欲窮年讀書將
何為乃與始志愆進無適時材退乏負郭田我生非匏
𤓰謀食有道焉茍得隨羣趨顧此不稍賢飲餘解衣卧
毋嘲腹便便
　　　次徐山人與倪雲林贈答詩韻
昔遊紫藤塢空山鶴鳴秋相望隠人居興闌竟回舟邇
来獲晤賞𤣥談劇風流每欲開南軒招我共偃休天寒
鴻鴈鳴芰荷落長洲豈無一釣船訪子谿水頭終慚文
墨牽咫尺成阻脩聴雨掩閣卧觀泉上巖遊朝覽贈答
篇詞藻誇兩優我本丘壑人猿鶴肯見留擬結歳晏期
壺觴展綢繆况聆西澗濵禪宫閟清幽夜看太湖月遲
我同登樓
　　　因病不飲
我昔無所求但愁酒杯空引滿先四座醉豪壓春風年
来病稍侵積憂復相攻舉觴不能吞若有物梗胷嵗晏
風雨多擁爐坐窗中酒徒散去盡歡呼與誰同三杯即
頽然憔顔映燈紅後老當奈何即今已如翁斯味禹所
惡攝生笑無功從此便可止賦詩繼陶公
　　　三鳥
三鳥生異林相逢偶同飛各矜好毛羽吟弄朝陽輝驚
風動地至羣飛各乖違一翔入雲天一落陷虞機一止
野田間蓬蒿鬱相依啄啄有餘粟嵗晏諒不飢猶懼雪
霜侵啁啾獨鳴悲我行見此鳥相對發歎歔當知皇天
仁偏恤爾陋微視陷宜省畏瞻髙勿貪希田間適本性
舎此欲何歸
　　　題陳生畫
前邨夕陽明後嶺秋嵐積葉落露山亭潮来沒江石遥
遥射鴈子慘慘聴猿客何事下征㠶西陵渡頭驛
　　　青丘道中
霖雨江暴溢奔流絶津涯茫茫野田白何由見春華居
人乆已亡流萍滿其家昔我過此土極目桑與麻故道
不可尋舟行但蒹葭嵗凶豈宜客四顧空長嗟
　　　送李用和提舉
髯君孤直士與世頗異儔不交金張家而獨與我遊我
居在君里衡門閉深幽十年誦詩書進取拙自謀名藩
多英豪光彩溢道周朝逢將軍車暮避刺史騶皆云意
氣盛官髙富春秋良辰競為樂廣席羅珍羞君獨日暮
歸貧乃與我侔雪畦寒蔬茁冰盎春蛆浮髙堂可燃燭
談詠相賡酬中間阻清歡離别良有由我尋江干宅君
赴海上州老馬從瘦童人皆識賢侯今年見歸旌一笑
忘積憂那知逺方賈復此待撫柔雞鳴城東門不得送
去舟颶風常晝驚洪濤極天流雖能征重貨可失咨嘉
猷君子且在傍願言毋乆留
　　　贈銅臺李壯士
我祖昔都鄴神武為世雄至今銅臺下子弟習其風問
君家何方紫陌遥相通雖云此相遇情與鄉里同君有
力振虎勇氣聞山東匹馬輕俠遊刀環綴纓紅正當兵
塵起思立尺寸功不從董健兒欲縛蕭老公凌厲越宋
土逶迤出齊中時人不相顧棄之若秋蓬我豈白面郎
少年亦困窮起為壯士歌迅商薄髙穹初飲五斗盡再
飲一石空與君豈樂禍西方見妖虹莫謂著鞭晚艱難
殊未終
　　　題春江送别圖送王使君
歌徹小秦王愁深第幾觴飛花蕩春影江水不勝長日
暮東風急離㠶且緩張
　　　蘭室為袁首郎賦
湘臯春水深澧浦秋風早如何庭户間芳蕤獨妍好不
有君子心憔悴同芳草
　　　我愁
我愁何從来秋至忽見之欲言竟難名冺然聊自知汲
汲豈畏老棲棲詎嗟卑既非貧士歎寧是遷客悲謂在
念歸日故鄉未曾離謂當送别處親愛元無睽初將比
蔓草夕露不可萎又將比煙霧秋風未能披藹然心目
間来速去苦遲借問有此愁于今幾何時昔宅西澗濵
尚樂山水竒兹還東園中重歎草木衰閒居誰我顧惟
有愁相隨世人多自歡遊晏方未疲而我獨懐此徘徊
自何為
　　　賦得法華雨送惠上人歸江上
慈雲起靈山虚空寳花雨遥從天女手零亂飄春曙香
滋淨沼蓮影拂秪園樹髙僧結習銷衣上留不住唯隨
一葦風飛渡江南去
　　　秋風
秋風屋外来落葉紛我傍不出門幾日我樹如此黄但
覺成嬾性焉知逝頽光朝餐止一盂夕卧惟一床仲尼
欲行道轍迹環四方而我何為者不與世相忘
　　　秋雨
秋雨亂我竹堂上中夜驚昏昏起復卧䇿䇿止且鳴未
分醉夢狀寧辨竹雨聲初欣似張樂終懼如聞兵既覺
兩皆非古檠耿自明悟彼事亦然胡為勞我生
　　　題曹氏春江雲舎
遥波靄微雲寒禽少相語君家在空闊欲徃迷洲渚紛
紛樹離霧稍稍花消雨日暮坐相思江東𣺌何許
　　　燕客次蔡參軍韻
林旦未昇旭巖深稍祛霏夙興達仙曙在公遑告腓良
儔信可懷彌月曠容微偶兹解華轡沽酒酬芳巵鈴騶
儼衞齋妓樂出房帷放吏命決漏留賔教闔扉談笑竹
下麈賭墅花間棊歡罄展宿好言長蠲積思佳辰子所
惜髙誼子攸希時難賸睽阻能此嗟為誰願各保太和
長年樂施施飛佩儻可接東方候安期
　　　退思齋為蔡叅軍賦
難鳴起趨府事至紛善惑應兹茍弗推在理寧免忒歸
来坐深念恒恐有慚徳缺政何以裨厚責何以塞豈徒
省厥躬庶用匡爾國昔聞獨樂叟中夜忘寢息願君守
勿渝明明此遺則
　　　遊師子林次倪雲林韻
吟䇿頻入院道人知我閒尋幽到深處鳥語竹班班林
下不逢客城中俄見山牀敷有餘地鐘動莫催還
　　　尹明府所藏徐熈嘉蔬圖
少賤習圃事種蔬每盈疇深根閟𤣥冬老葉凌素秋採
擷風露餘山庖足嘉羞故園經亂後蔓草日已稠野水
流畦間蟲聲暮啁啾披圖似見之惻愴起我愁食肉豈
無人斯世誰與謀君多恤民意毋忽歳饉憂
　　　来鴻軒
髙鴻本冥飛不墮虞羅裏朝度雲中闗夕遊瀟湘水驚
風吹行斷儔侣忽萬里哀鳴將何依荒澤難獨止集君
華池側粱稻豐自美響度風翛翛影沉波瀰瀰充庖知
不忍善惠念終始願君儀天朝修翰共騫起
　　　蘿徑
幽谿入蘿蔦幾曲到巖扉夏鳥深啼處隂隂花墜稀知
當煙暝後從此荷樵歸
　　　茶軒
摘芳試新泉手滌林下器一榻鬢絲傍輕煙散遥吹不
用醒吟魂幽人自無睡
　　　讀書
世物寡所嗜雅情竹素間憑案理殘帙樂此終日閒爰
觀自周衰盛治不可還淫辨相擠傾大道成榛菅巧詐
足眩世茍得不顧患嬴秦任商君王制欲盡刪厚賦山
澤空亟戰原野殘流風自斯降誅求困孤孱是非千萬
途欲辨亦已艱賴兹聖册存足啟昏與頑誰云古哲駕
邈矣難仰攀於焉誦其言如造揖讓班寄語向俗子幸
勿叩我闗何暇從爾談方對孔與顔
　　　過立公房
空院閉深竹幽花有孤妍春深鳥語寂風磬時冷然非
兹絶塵地何以寄髙禪
　　　賦得桃塢送别
何地芳菲滿吳趨曲陌西藏金非漢壘種樹似秦谿未
曙忽霞起過春猶雪迷葉聞渡江唱花憶映門題折時
或傍水遊處每成蹊偶来因送客腸斷有鶯啼
　　　東園種蔬
我非適世材學圃乃所宜種蔬居東園鋤灌敢告疲夏
来風露繁衆緑俱紛披朝餐摘我菘暮餐芼我葵此味
賤所嗜蔓草勿害之慨彼主父言鼎食何其危
　　　聞張著作值雨宿陳山人園因寄
芳月抱深惻佳遊闕追攀聞君獨命駕逺造幽人闗春
園花絮稀啼鳥池上閒留連宿煙閣尊酌解離顔遥想
清夜徂鳴弦竹林間非因雨成滯興惬自忘還
　　　鄭隠君秀野軒圖
江晚洲渚交雨晴草非菲前山靄欲闇罟師渡水歸望
煙知君家花竹隠半扉已休田中耒猶響林下機此鄉
即桃源亂後世應稀開圖若身到不知塵境非
　　　與諸公飲緑茗園
金塘環勝墅緹綺㑹芳時雀乳依桐葉魚翻罥芰絲詩
流洛下詠歌艷郢中詞一念交歡厚觴至詎能辭
　　　送上海石明府
三月熟桑椹四月落棗花布穀樹下飛塘轉邨路斜東
塍撃耕鼓西林擲繰車但言此地樂不聞此地嗟雖無
夕烽驚尚苦秋賦加煩君始到日為我問田家
　　　逢雲巖僧元實將赴湖上賦以送之
早懐塵外想每訪林間蹤空齋哦夜雪共聴雲巖鐘西
澗已乆别東城忽相逢還當布袈裟去坐湖上峯喧寂
既殊調無因復追從倚閣一遥送秋山紅樹重
　　　舟歸雨中
猿鳴楚雨急江岸孤舟次前山到非逺已見煙中寺寒
景暮蒼然歸人獨愁思
　　　秋夜㑹飲送劉别駕得星字
征馬已歸皁哀鴻方過庭何期當别夜還得聚寒廰客
醉誦明月僕興瞻落星光銷帷中燭響動車前鈴留連
豈有極之子不遑寧
　　　送陳博士歸番禺葬親
北風海欲冰凛此窮隂時問君歸何亟親葬不可遲遥
遥望郭門慘慘投山陂僧房拜遺柩瓦燈照塵帷還當
卜𤣥宫逺托瘴水湄日夕既封樹慟哭行繞之雨来青
楓林猿鳥吟相悲化者茍得安萬事無足為奈何割裾
子尚忍生違離
　　　渡吳松江
稍離城郭喧逺適滄洲趣乘潮動旅榜霧散寒江曙蒼
蒹靡靡出白鳥翻翻去不識野人邨舟中望髙樹遭時
歎有棘拯物慚無具不向此鄉居飄零復何䖏
　　　無言上人丈室逢李道士
竹間失舊蹊落葉紛已積閒来繙經院户掩諸蟲寂本
尋釋門子偶值仙家客景清林意秋慮淡池光夕相對
總忘言誰云累名跡
　　　贈陶篷先生
魯連豈趙客子房非漢臣出處誠莫測自是神仙人中
解龍虎鬬飄然去難親夫子古鬚眉恍惚乃後身長安
昔縱酒叩閣通平津豈為慕珪組但欲陳經綸白璧棄
路旁舉世不見珍歸来棹扁舟煙波復誰馴豈無一杯
水為君灑風塵空將釣國手老坐東海濵逢余向滄洲
笑落頭上巾謂余有僊契泥滓非乆淪花源罷通世煙
霞閉千春便從夫子歸雞黍㑹四鄰持謝漁舟子休談
晉與秦
　　　孤鶴篇
凉風吹廣澤日暮多浮埃中有失侣鶴孤鳴迥且哀修
翮既摧殘一飛四徘徊矯首望靈嶠雲路何遼哉渚田
有遺粟欲下羣鴻猜豈不懐苦飢懼彼羅網災翩翩浮
丘伯朝從東海来相呼與之歸謂是仙驥材䕃之長林
下濯之清澗隈圓吭發髙唳華月中宵開誓從臨𤣥景
永戲崑丘臺
　　　雜詩
結髪好逺遊出門覽山川誰云帝闕逺有路不在天我
車大且遲日暮牛領穿忽逢悲歌士論心涕潸然今日
不得志明日非少年
　　　白水冒我田
白水冒我田風雨無休時午鳩屋上鳴貧家起何遲溝
壑知不免順受胡可辭有酒我自斟有粟妻自炊且盡
今日歡勿顧明日悲商歌出金石愧無聖人師
　　　送韓司馬赴邉郡
淮隂將家子讀書負竒氣十年役一箠身從李都尉此
行把旌麾無愧國士知邊風吹白草正是馬驕時鳴笳
引前部落日城西路上客贈吳鈎征人唱都䕶近役非
臨洮君行莫辭勞欲問封侯日秋来太白髙
　　　醉贈王卿
持身無可許閭里任浮沉不奉諸侯檄曽辭公子金斗
酒豈辭醉感君知我深誰無旦暮急相周惟季心
　　　送賈二文學北㳺
窮年自多惑况復送良儔落日河上别慷慨發秦謳風
塵阻闗山撫劍不得遊願逐髙飛翼相與出九州嗟彼
行路子栖栖何所求
　　　送海昌守李使君遷海虞
兩為海上州州民定何如彼遮使君馬此迎使君車但
令人買牛不受客饋魚我知使君賢讀律又讀書
　　　端居懐兩王孝㢘
寡劣時所棄獨卧無與親蕭然閉齋閣左右圖史陳風
雨摧衆芳令人怨徂春豈無尊中酒坐念兩故人日從
賢豪遊雜遝車馬塵焉知離居客積抱難自伸
　　　送芭上人東歸
浮雲與飛鳥相聚安可常偶来雲巖寺幾日共徜徉我
去師亦歸澗房欲荒凉池卧孤塔影庭棲雙桂香重過
應未期悵然山水長
　　　大水
吾鄉水為國自昔稱漏天今年尤苦霖冒此上下田老
農愁相告無有二十年東江入門流比屋如敗船夜卧
牀屢移晨炊釡常懸凉風吹蒲稗羣鵝鳴我前茫茫失
川途出行竟回邅斯民欲昏墊天意豈不憐隂陽致乖
沴孰能究其然嵗飢尚勿憂黽勉當食鮮
　　　送黄主簿之歸安
我歌栁惲詩送子南汀發山城逢社雨緑樹啼鶯歇留
連孤艇遲怊悵雙壺竭髙士尚為簿休慚府中謁無事
坐閒􁰽彈琴看明月
　　　送王推官赴譙陽
乆治亂所伏國家失其防初如决洪流拱手徧四方頻
年勞訏謨欲補千百瘡子為京師客忠憤何慨慷濯冠
捧書圅平明獻朝堂上言固大業下言振頽綱且謂有
萬死聖明察臣狂臣言儻獲施立能致時康宸居豈遥
逺咫尺天中央雞鳴列仙仗九門洞開張謂宜即召見
拜起隨班行上殿笏畫地論奏盡敷詳如何竟報聞不
得瞻清光一官非所願欲令赴蠻荒徘徊出都門風雨
濕曉裝行行過吳洲木葉秋始黄逢予解鞍飲激烈椎
酒牀平生憂時心辛苦不自忘頗聞到官所此去路尚
長紅日出霧遲孤城海茫茫遺民似猿鹿山谷多驚藏
繁英艶躑躅瑣實推㯽榔瘴癘况時作投老恐子傷何
不且少留共騖豪華鄉子笑不我顧翩然决南翔明朝
指鯨波髙㠶若雲揚去矣各異國有憶徒相望
　
　
　
　
　大全集巻四
欽定四庫全書
　大全集卷五
　　　　　　　　　　　　　明　高啓　撰
　　五言古詩
　　　吳王郊臺
周綱昔隳頓禮樂由諸侯吳子乏代德居然祀圜丘燔
燎升紫壇青紘暎𤣥裘靈明豈來歆幣玉空旅羞國南
見遺壝蕭條委山陬雲和罷九奏草樹鳴颼飂從來跋
扈徒幾人效其尤魯郊失禮始聖筆書春秋
　　　長洲苑
中國久無伯闔閭思騁功講蒐開别苑訓武出離宫宰
嚭應驂乘巫臣實御戎鼗鳴深谷應罝掩廣場空逺曳
捎雲斾髙彎射月弓三驅儀已畢七伐步還同甲騎從
輿後蛾眉侍幄中煮胎須紫豹胹掌得𤣥熊樂事方難
極英圖忽易窮城迷歌黍客地屬采蕘童輦道崩秋雨
旗門失晚風犬亡㕙肆狡人去雉争雄草樹迎蕭索湖
山罷鬱葱猶疑見獵火寒燒夜深紅
　　　甪里邨
髙皇本壯士提劍定四方晚為兒女情悲歌起彷徨愛
子欲建儲寵姬方侍側顧驚四老人謂已成羽翼大臣
豈不諫孰能斡天機彼翁何為者足見人心歸始潛避
秦君終出安漢嗣世羅焉能羈舒巻聊自肆我來甪里
邨如入商顔山紫芝日已老黄鵠何時還斯人神仙徒
千載形不滅猶想蒼巖中白頭卧松雪
　　　死亭灣
貧賤衆所棄豈惟愚婦人珪組何重輕能令變交親翁
子昔未達妻去恥負薪五十非晚貴不能待終晨一旦
謁帝閽還家繡衣新邸吏驚赤綬邦人候朱輪無顔見
故夫自殺此水濵誰知孟德耀元在爾東鄰
　　　毛公壇
欲觀漢壇符東上縹緲峰葛花墜寒露夕飲清心胷月
出太湖水鶴鳴空磵松真境久寂寥蒼苔閟靈蹤嘗聞
緑毛叟變化猶神龍世人豈得見偶許樵夫逢攀險力
易疲探𤣥志難從歸出白雲外空聞仙觀鐘
　　　稚兒塔
黄土但埋骨豈能埋性靈昔聞宿草間曽吐蓮花青身
卧長夜臺口誦西方經尋跡殊窅窅聞聲每泠泠寒燈
照空塔時有山僧聽應使鄰冡魂沉迷盡皆醒
　　　三賢堂
吾邦古名藩出守皆時賢有唐三使君風流最能傳韋
公既前蹈劉白乃後連政成屬時康民瘵各已痊良辰
極游㑹消搖若神仙畫㦸衞髙館彩舟漾平川晨移閒
齋檜夕賞華池蓮逸韻邁羣流豈將文墨牽至今郡中
人猶想布治年時事屢變易遺祠委榛烟湖山少清氣
草木空餘妍嗟我生苦遲無由厠賔筵殷勤展夙慕載
詠西樓篇
　　　干將墓
干將善鑄劒劒成終殺身吳伯亦遂亡神物豈不神始
知服諸侯威武不及仁徒勞冶金鐵精光動星辰莫邪
應同埋荒草千古春青蛇塚間出猶欲恐耕人
　　　吳桓王墓
朝出南郭門髙墳鬱蒼蒼借問𦵏者誰乃是長沙王黄
腸豈不錮盜發取所藏金環出世間封樹無暉光緬想
衰炎際當塗逞奸強英雄失所據虎視誰敢當王初奮
穉孤英風凛飛霜談笑定江東賢豪歘來翔少假須臾
年足見伯道昌胡為困仇奴輕獵不自防天意豈佑魏
遽使斯人亡因觀感徃事喟焉令人傷
　　　虎丘次清逺道士詩韻
神仙不可羈乗螭躡雲漢豈將避嬴劉荒山事窮竄何
年東觀海一至此峰翫悠悠清詩傳窅窅遺跡漫我來
繼登臨長嘯幘初岸既秋烟蘿疎欲雨風竹亂夜深空
潭黑月吐石壁半龍驚汲僧來鳥喜遊客散閣掩林下
夕鐘鳴巖中旦勝賞誰能窮今古付篇翰飛騰子何之
汨沒余可歎安得契真期超然豁靈贊
　　　天平山
入山旭光迎出山月明送十里松杉風吹醒塵土夢兹
山凡幾到題字遍巖洞陽崖樹冬榮隂谷泉夏凍怪石
立誰扶靈草生豈種白雲蓊然來諸峰欲浮動髙鶻有
危棲幽禽無俗哢凌蘚知履滑披嵐覺裘重嘗登最上
顛逺見湖影空漁樵度谿孤鳥雀歸邨衆還尋老僧居
隔竹聽清誦慰我躋攀勞為設茶筍供幾年厯憂歡造
物若揶弄迷途逺山林遲暮堪自訟難追謝公遊空發
阮生慟身今解組紱明時愧無用閒持九節笻尋訪事
狂縱石屋秋可眠山猿許分共
　　　讀書所為錫山朱隠君子敬賦
髙士寡所嗜雅情竹素間北窻夏隂敷散帙欣燕閒汎
觀古始來治忽儼未刪重華去已逺鳴鳳何時還微言
雖能尋徃躅那可攀當感既拊懷遇得亦解顔詠歌南
風前至樂孰與班方爾對聖賢俗子毋扣關
　　　丁山人清越軒
夏雨濯髙緑氤氲冒兹軒㣲凉灑林表沉色泛谿源羨
子耽獨賞慙予嬰衆喧披襟一蕭散憶在郭西園
　　　西齋池上芙蓉
池荷已衰颯孤艷仍獨在滄洲逺夢違風露妍姿改窈
窕徒自媚寂寞還誰待此地托根偏非無美人採
　　　贈張主簿
離離平臯禾纂纂横林棗客行愛樂土秋晚華亭道停
燭春紡遲鳴榜潭漁早借問何能然年來縣官好
　　　客有不樂者
客有不樂者黙坐空堂幽明燈照孤影對酒不能酬風
雨忽夜至單衣颯驚秋葉隕已摵摵蟲鳴尚悠悠於當
屬有念苦願羣聲收讀書仰千古命駕志九州孰云吾
多智有已不解謀㝠飛既難攀茍得亦可羞守道固寂
寞寂寞諒誰尤
　　　送張文學之檇李
回川帶緑樹窈窕有鳴禽江郭去非逺傷離空滿襟林
中古殿靜池上髙齋隂應想彈琴士杏花春雨深
　　　贈羣上人
湖雨洗秋碧西南見諸峰中有楞伽僧迥閟超世蹤髙
風搖飛泉落日帶逺松欲徃已知處烟蘿鳴飯鐘
　　　送李别駕赴越
常别豈不感此别尤可嗟一别一去逺魂斷秋無涯我
何恨别君君猶别其家霜露滿故園不待菊有花越禽
啼楓林路盡秋日斜到郡且足樂聞有山水嘉
　　　龍門
龍門何崢嶸此地表竒蹟山分兩崖青天豁一罅白知
非禹功鑿想是鬼手劈長為風雨關開闔自朝夕深含
未吐雲對峙不崩石日光寒易傾苔色隂更積只疑過
此内便與人境隔始窺已幽深漸入尤險窄暗中把危
藤蜿蜒欲驚魄僧留看古刻敲火照絶壁晚聞松竹號
洶若波浪激不知神魚飛到此誰㸃額我嘗謁真龍天
門謬通籍何必更區區求為李膺客
　　　太湖
長谿如白虹分走荆霅派具區納羣流襟帶三郡界太
虚混鴻濛元氣流沆瀣初疑溟渤寛稍覺雲夢隘茫茫
鴈飛遲颯颯帆度快雨來鼉報鳴風起鷗驚邁神龍作
淵都豈復數鱗介珠光照水府不受白日曬朝看礟車雲
雲浪動澎湃聲吹地將浮勢擊山欲壞黄頭雖輕生捩
柁不敢懈有時湛明鏡峰吐青幾塊烟中樹若莎波上
舟如芥漁就沙岸炊客來水祠拜震澤思禹功夫椒記
吳敗白魚逢夏出黄柑待秋賣我性好遊觀夙負雲水
債欲尋鴟夷舸不顧涉險戒人生亦何為世故自拘械
萬事風飄花百年露埀䪥何當叩林屋秉炬訪仙怪試
探不死方為人起痾瘵
　　　天池
靈峰可度難昔聞枕中書天池在其巔每出青芙蕖湛
如玉女盆雲影含夕虛人靜時飲鹿水寒不生魚我來
屬始春石壁烟霞舒灧灧月出後泠泠雪銷餘再汎知
神清一酌欣慮除何當逐流花遂造仙人居
　　　劒池
干將欲飛出巖石裂蒼礦中間得深泉探測費修綆一
穴海通源雙崖樹交影山中多居僧終歲不飲井殺氣
凛猶在棲禽夜頻警月來照潭空雲起嘘壁冷蒼龍已
化去遺我清絶境聴轉轆轤聲時來試新茗
　　　練瀆
吳越水為國行師利舟戰夫差開此河艅艎試親練十
萬凌潮兒材比佽飛健鼓棹激風濤揚舲逐雷電當時
意氣盈謂已無勾踐鷗避去沙洲龍愁閉淵殿恃強非
伯圖倏忽市朝變臺上失嬌姿泉間掩慚面至今西山
月恨浸秋一片猶有網魚人時時得沉箭
　　　明月灣
木葉秋乍脱霜鴻夜猶飛扁舟弄明月逺度青山磯明
月處處有此處月偏好天濶星漢低波寒芰荷老舟去
月始出舟廽月將沉莫照種種髪但照耿耿心把酒酹
水僊容我宿湖裏醉後失清輝西巖曉猿起
　　　越來溪
溪上山不改溪邊臺已傾越兵來處路流水尚哀聲昨
日荷花生今朝菱葉死亡國不知誰空令怨溪水
　　　採蓮涇
青房戢多子採得儂心喜今夜水風凉君王宿船裏行
處緑雲迷歌聲一道齊回頭調越女何似若耶溪
　　　顧辟疆園
江左風流逺園中池館平賔客久寂寞狐兔自縱横秋
草猶故緑春花非昔榮市朝亦屢改髙臺能不傾
　　　松江亭
泊舟登危亭江風墜輕幘空明入逺眺天水如不隔日
落震澤浦潮來松陵驛緜緜洲溆平莽莽葭菼積凭欄
不敢唾下有龍窟宅帆歸雲外秋鳥下煙中夕欲炊菰
米飯待月出海白喚起弄珠君閒吟第三笛
　　　南峰寺
樵歸衆山昏天峰尚餘景欲投石門宿更度西南嶺逺
聞雲間鐘蘿逕入寺永懸燈照靜室一禮支公影鳥鳴
澗壑空泉響窻户冷對此問山僧何如沃州境
　　　楞伽寺
夕陽西下嶂返照東湖水來尋古寺遊楓葉秋幾里叩
門山猿驚維馬林鳥起鐘聲出煙去半落漁舟裏楞伽
義未曉塵累方自恥欲打塔銘碑從僧乞山紙
　　　慧聚寺
鳴鐘警迷方枯僧兀趺牀石姿生寒稜松子落古香殿
鎖山雨氣樓迎海暾光遙望蒼蒼城愁是車馬場
　　　寒泉
逺落叢峰間平流盤石上月照欲成潭風吹不生浪聲
兼寒葉下色映秋苔漲野客照羸顔曽來倚笻杖
　　　乗魚橋
橋上西遊人橋下東流水遊人如水流朝暮何時已誰
知有飛仙赤脚踏神鯉波驚風蕭蕭渡海秋萬里左招
騎龍君右攜乗鸞子笑餐紫雲英同詠珠宫裏歸來舊
城郭千載一日耳下看橋上人還隨鷄鳴起去者已如
灰來者猶似螘不解養谷神紛紛自生死
　　　支遁菴
閒登待月嶺逺扣棲雲關石室閉千載髙僧猶未還殘
燈黄葉下古座青苔間不見跏趺影鶴鳴空此山
　　　鬭鴨篇
春波漾羣鳬戱鬭每堪翫宛轉迴翠吭䙰褷振文翰聲
兼江雨喧影逐浦雲亂唼喋隊初交紛披勢將散持敵
忽同沉呼儔更相喚時陳水檻側或聚湖亭畔長鳴若
賈勇逺奮如追竄荷葉觸俱翻菱絲罥齊斷魚駭沒中
流鷗驚起前岸心踰隴雉驕氣壓場雞悍海客朝自驅
溪娃晚猶看稍欲礙行舟渾忘避流彈苦爭應為食幸
勝非因算㣲鳥昧全軀臨川獨成歎
　　　言公井
寥寥武城宰遺井虞山隂千載汲未竭九仞功應深蓺
囿自可灌道源誰復尋絃歌聴已歇瓶綆看還沉無為
渫弗食惻惻起歎音一瓢樂未改庶幾回也心
　　　弔幽獨君
君本何代人姓名復為誰何年棄人間長眠此山陲荆
榛鬱䝉蘢孤墳上無碑游魂久未化哽咽還能詩人殁
乃歸滅憂樂豈復知君何獨煩寃猶有親愛思一死衆
所同已矣焉足悲陳辭為相弔此理君當推
　　　靈巖寺響屧廊
君王厭絲竹鳴屧時清耳獨歩六宫春香塵不能起那
知未旋踵麋鹿遊遺址響沉明月中跡泯荒苔裏此夕
意誰過空廊有僧履
　　　陪臨川公遊天池三十韻
羣山瞰笠澤勝覽兼曠奥曩遊務窮蒐甲乙誌曽到兹
峰最靈竒獨失有遺懊我公仙署居休沐偶得告林壑
軫逺情招攜誓同造出郭縱鞍輿入谷屏牙纛時當寒
冬晨嵐霧恣披冒幽幽霜泉㣲巻巻風葉燥尋溪見人
煙問嶺知佛號意行恐迷誤逺托樵子導居僧作蠻音
揖杖喜迎勞客來豈先知定有山鬼報始至已愜心塵
念為除埽壁穹冠𤣥雲池古貯清潦長松挂其顛美竹
䕃其隩浮暉蕩空明萬影鏡中倒嶙峋江頭石突起類
爭暴緬懷融結初天巧亦多耗探深識後返升險戒前
躁逺梅苦相邀飛雪糝衣帽谷猨晚應饑澗鳥寒不噪
欲歸更留憩禪榻近茶竈詩歌叢桂篇琴奏猗蘭操我
起前壽公樂哉此髙蹈及春幸重來芹藻應可芼何湏
效羊公登峴發嗟悼世事舟陸行有力孰羿奡富貴不
可求盍亦從所好斯理茍未宜山水解相傲㣲言儻或
然勿為俗士道
　　　夜飲余左司宅得細字
春㑹非有期春愁本無際焉知君子堂此夕相與詣燈
銷月窺欄角警霜委砌舞影憐鶴長吟聲笑蠅細鄰雞
易催旦共歡休復寐喪亂得兹歡疇云匪良計
　　　劉凝之騎牛圖
夫子初亦仕絃歌潁之湄園廬忽在念解綬言歸期方
春養孤犢既耕亦以騎春風草茫茫出遊徧山陂田家
有美酒輙醉不復疑當昔天聖間實號休明時豈無理
人術終懼塵鞅縻嗟今屬喪亂懷䇿競欲施清芬逺莫
挹載誦廬山詩
　　　贈兒醫吳氏昆季
洗菊夜潭月斸苓秋塢雲偶因念殤者來此市人羣問
術或禽戲觀書皆鳥文誰知仙籍裏元有兩吳君
　　　京口張氏世夀堂
天與下民夀各有百歳期行年不能滿人自傷折之雞
鳴晨闗開衆車起交馳茫茫欲海中神化那能知醲鮮
薦廣席妖妍貯深帷白日未及終紅英忽先萎春風北
邙原青草塜纍纍借問其下人得老還與誰翁家鶴谿
陽先朝業書詩一門四葉來俱聞享期頤世夀何獨能
世徳尤不虧翁今眉生毫益以道自怡浮雲等飛煙昏
旦從變移不嚥華池漿寧餐古柏脂澄觀息内想心閒
自難衰一牀坐松隂風巾夕披披埀魚立侍側亦有白
髪兒嗟我生甚晚况復值亂離故老不復親猶及翁在
兹願言拜堂下聴説承平時
　　　剡原九曲
　　　其一
欲知溪流長百轉來越嶠舟行安能極嵐路入斜照清
景不足娛昔人豈辭詔石硯久難磨空林閉遺廟
　　　其二
殿中初未仕髙節振衰謝讀書在兹丘蕭然竹間舍王
來有深言留宿山水夜誰云南陽翁獨枉將軍駕
　　　其三
山折水暫旋山開水仍徃東陂匯初成秋色瀰然廣碧
蘿花茸茸月映石壁上何時試沿洄一理煙中舫
　　　其四
密篠覆碕岸石穴黝而深居人負薪歸駐聴風水音回
看蓮花峰靄靄生夕隂不有僧鐘來髙路誰能尋
　　　其五
石洞篝火入石室敷牀居白雲開層巔上有丹霞書神
仙不逺人但使粗穢除何必瀛洲外茫茫問飈車
　　　其六
危梁渡清瀨逶迤入前渚犬鳴樹䝉蘢煙景暗墟聚雨
中耕叟歌月下歸人語欲尋仙尉蹤凄凉一茅宇
　　　其七
清暉汎悠悠東與前溪合菱葉間荷花風來秋颯颯久
行愁寂寞忽有人煙雜我欲發棹謳漁郎肯相答
　　　其八
俗駕不可到有地㠗中小迴迴别澗通宛宛連岡繞人
家林谷暗不見旭光曉東作起炊藜惟應候啼鳥
　　　其九
入江水稍決霜降未可涉頗聞徃來人出門即舟楫前
飛驚鷺逺下飲埀猱捷何處問興公風吹赤棠葉
　　　詠殘燈
凝寒結重暈逼曙零孤朶膏空逐漏水焰在同爐火戀
影未成眠更就餘光坐
　　　驅瘧
我生東海壖氣濕素善支方暑忽遘痁未旬愧消羸俄
頃水火爭寒氷繼炎曦楚纊甫謝挾齊紈遽尋持戰如
恐墜陷燒若當遭炊向夕勢漸消臨風與清池既去謂
遂息明午復如期俯仰天地寛無地竄眇軀思我到貧
病由是生笑􁞎豈伊水帝子遺威肆相欺會當濯滯昏
靈藥雜進施里閭習巫風柏鼠勸禳驅韓子蓋有托誰
能辨其詩
　　　早過南湖
湖黒月未出蒹葭露凄凄榜人識浦漵不畏荒煙迷殘
夢詎可續舟搖櫓聲齊開篷望天邊斗柄插水低津遙
未見樹邨近纔聞雞自嗟逺遊人中宵走東西不如沙
頭鴈宛頸猶安捿
　　　春日言懷
芳樹何靡靡鳴禽亦喈喈時物豈不好人事誠多乖憂
來卧閒房語笑孰與偕天道諒不昧薄願終能諧惟當
守貞靜有酒陶中懷
　　　題晚節堂
人生百年夀六十未為晚胡為鑿𤣥扄結亭此山阪周
圍松櫟髙可翫不可挽日暮春雨晴黄鳥啼睍睆東家
鶴髪翁方置萬金産貽謀非不佳竟為識者莞君能超
物理生死若徃返一笑步松隂青山在吾眼
　　　與客攜樂遊寳積山遂泛石湖
雲山擁春郭煙花漲晴川看花入山中諸峰恣攀縁客
吹玉管笙合以金柱絃清隂度碧嶂松風助冷然宛若
鸞鳯吟杳眇入紫煙行人盡矯首響遏雲中仙下山興
未闌相攜更登船虹收嶺外雨鳥沒湖中天嵐翠破夕
陽樓閣影倒懸酒傾緑脂膩鱠斫瓊絲鮮獨恨無紅妝
清波寫嬋娟㣲風吹帆緩欲使歸途延衆賔起歡呼船
遡水漫舷回櫓掠寺過楊栁山門前此地有離宫美人
艷當年羅裙罷春舞草色餘芊綿况我昔此遊冠葢十
里連重來復誰在新知滿中筵人事既若斯今古俱可
憐能遊即稱達何須問愚賢我欲叫馮夷捧月出海邊
醉後不歸去相照船中眠
　　　謝陳卿惠冠
佳木産異域質理密且堅斲為野夫冠峩然著我顛故
人逺貽贈皎若瓊瑰鮮覽鏡見雅宜鄙姿忽成妍持報
乏金玉殷勤在斯篇
　　　獨步登西丘
幽卧意不適出門聊獨行惻惻田野中斜徑多不平逶
迤登逺丘迢遞望髙城風交二麥動煙迥孤花明偶逢
植杖翁疑是古耦耕欲問恐相誚歸來悵中情
　　　袁氏髙節樓
海上有髙樓朱甍煥晨光清風自逺至吹動羅衣裳樓
中單棲人憂思起彷徨良匹已久歿自誓不再行欲取
哀琴彈仰見孤鴻翔孤鴻去何極撫景空歎息感傷嬋
娟容思作憔悴色憔悴非一時黄泉以為期含情不能
道聊詠兩髦詩
　　　閒理篋中得諸友詩存歿感懷悵然成詠
閒理亂帙中乃得故友篇顔色見遺翰瓊華尚清妍憶
昨遊名都結交此羣賢日枉貽贈詞情文藹相宣俛仰
未十周飄零若雲煙生者應白首死者俱黄泉屈指俱
别離羈愁獨江邊舊懷誰能識灑涕東風前
　　　栁絮
輕盈易飄泊思逐春雲亂已拂武昌門還縈灞陵岸沙
頭雀啄墮水面魚吹散官樹曉茫茫哀歌腸欲斷
　　　徐博士愛日堂
曜靈趣頹運忽去不待人壯者亦恐衰况乃頭白親心
長景苦短何由盡歡忻當朝遂慮夕在夜俄驚晨無繩
繫飛烏使之少逡巡置酒上髙堂為樂且及辰此日誠
可惜此意良難伸安得延年術為親保長春
　　　答衍師見贈
衍師本儒生眉骨甚疎峭軒然出人羣快若擊霜鷂早
嘗埀長紳挾冊誦周邵欲陳興壞端徃應乞言詔乾綱
㑹中頽四海起攘剽仰頭望天扄氛祲匿羲曜藩邦日
尋兵纁玉罷朝頫木顛豈繩維長徃遂淪耀披緇别家
人欲挽首屢掉超哉休逺徒髙躅願追紹初來北城刹
駐錫問宗要相逢共宵哦篝火樹間照篇成出叩鉢鋒
疾驚楚僄我或勸之冠不答但長笑留連忽中離名山
赴佳召頗知此行樂夙志酬厯眺吳峰戴襆登楚水投
文弔江秋雨鳴瀨海曙霞發嶠靈竒務窮蒐不憚躡遐
徼東歸始安禪幽谷斬蓬藋坐敷雲中衾薜屋一澗繚
前年逐戎旃野出事田獠是時隂飈作山黒捲狂燒不
畏猛虎過車宿傍楓廟聞師隔煙嶺無寐聴猿呌晨興
雪滿壑衣濕寒未燎空林斷樵蹤兀兀見來轎相邀至
巖扉杉木穿䆗窱深房煮山藥乾葉燄風銚頓釋行旅
顔瓢緑欣飲釂促還不能淹喧寂嘆殊調邇來竟何成
三十匪年少恨無闗弧力結束從嫖姚閒坊借書披危
坐似持釣行憂釡見奪謁恐冠遭溺逢人戒談時澀縮
刀在鞘軍􁃜五月急市粟無錢糶壯氣漸欲磨妻孥困
纒繞堂筵賔履疎暑夕行熠燿師來贈長句有譽無鄙
誚組章眩芬旉金奏聆要眇據梧起豪誦心疢渾可療
回顧平生吟真咽蚯蚓竅上天宰𤣥化亂治方叵料性
命如窮鱗儻獲脱罾􁣶卜居計已決不待龜灼燋過湖
就稻蟹靜處容不肖安能效羣女倚市鬭妍妙泳風或
鳴橈耕月還荷蓧師當重見尋東臯一舒嘯
　　　謝周架閣移送菊花
杪秋始授衣我歸視南園荒逕久廢鉏舊菊今不蕃節
臨乏采翫何以慰憂煩東鄰幸分致離離擢深根幽馥
辭别圃佳色羅前軒愧無樹灌勞獲此英翹繁日出寒
衣祛孤蝶來飛翻我亦愛其芳繞叢詠㣲言安得與君
子飲泛同一樽霜露懼遄殞歳宴空籬藩
　　　送蕭隠君自句曲經吳歸維揚
適從江東來復作江北去來去逐江雲蕭蕭舊巾履身
帶煙蘿雨初下大茅峰孤帆拂楚樹遙聴廣陵鐘去家
忽來歸憐君似黄鶴日暮渺相思淮南桂花落
　
　
　
　
　
　
　
　
　
　
　
　
　
　大全集巻五
欽定四庫全書
　大全集巻六
　　　　　　　　　　　　　明　髙啟　撰
　　五言古詩
　　　賦得眞娘墓送蟾上人之虎丘
色相終壞滅佳人能乆妍斷碑山寺裏小塚竹林邊蘭
葉春風帶苔花暮雨鈿情畱吳苑客夢逐楚臺仙物外
全真念人間斷俗緣高僧方宴坐身在散花天
　　　友竹軒
世人務結託車馬紛交馳言笑雖强歡衷懷詎相知中
林有君子淡然夙與期虛心兩無阻榮悴焉可移朝尋
披煙逕暮對褰風帷非此君為偶誰共歲宴時
　　　遷婁江寓館
寓形百年内行止固無端我生甫三九東西宜未闌去
年宅山陲今年徙江干野性崇儉陋經營唯茍完閒窗
俯平疇幽扉臨逺湍豈忘大厦居弗稱非所安披榛始
來兹霜露凄以寒誰云逺親愛弟子相與歡室中有名
酒歲暮聊盤桓
　　　雪夜懷周著作
燈照竹林雪寢齋寨更空窻間成獨坐遙想故人同不
有孤吟興寧度此宵中
　　　登西城門
登城望神州風塵暗淮楚江山帶睥睨烽火接樓櫓并
吞何時休百骨易寸土向來禾麥地雨露長榛莽不見
征戰場那知邊人苦馬驚西風笳鳥散落日鼓嗚嗚城
下水流恨自千古
　　　期家兄宿東湖民家不至
東湖欲上月寒鳥已棲煙何處相期宿柴門汀樹邊未
嘗新漉酒猶望逺來船誰信姜肱被今宵還獨眠
　　　送陶兵曹之越
髙齋掩林雪獨卧𤣥景暮夫君定何聞此日勞我顧清
言一歡然孰云昧平素方期締深約幽抱終以布胡爲
遽嚴裝明發首東路手持三公檄新辟當逺赴薄禄豈
足羈知君為親故况兹句踐邦山水夙所慕湖明夕棹
來谷迥寒鐘度留滯自成悲無因共遊騖
　　　豐城余君夢彩堂
楚客身未歸悠悠念庭闈濤江雖云廣莫阻魂夜飛秋
陰天無星猿呌楓樹稀家山倏已到不失舊路㣲宛然
在髙堂獻笑試舞衣焉知空館曙鐘動殘燈輝難追夢
中歡益發覺後唏誰能傅爾翼逺去成相依
　　　過束氏廢園
人間樂事變池上髙臺傾歌堂杏梁壞射圃菜畦成不
見妓釵影詎聞賔履聲來斯欲攄抱念昔反傷情
　　　送倪雅
交游結深歡離别生逺念聊持毛子檄暫脱劉生劔南
風栁下亭杯動江色灧山遙馬嘶驛日落蟬鳴店此去
漸成名馳驅君勿厭
　　　同徐山人賁過妙蓮佛舎訪王主簿
逸人如髙僧傲吏同隱尉閒房對清夏共挹池荷氣煙
帷棲鴿馴風鐸驚禽畏明日雨還來山櫻當熟未
　　　題帶經漂麥二圖
朝鋤東臯上暮鋤西陂側釋耒讀遺經欣然此休息因
觀舜稷事耕稼寧辭力
田中刈麥罷把巻忘其疲風雨忽云至千穗漂無遺於
書茍有得歲晏何憂饑
　　　秋日山中
山澤含霧雨偶來若居夷我無逺遊志何與親愛離暑
退初可喜秋來轉堪悲壯顏豈草木憔悴同此時中心
與百憂日暮如有期悄悄出空宇悠悠適荒陂阨窮勿
復歎天欲昌吾詩
　　　宿幻住棲雲堂
窗白鳥聲曉殘鐘度谿水此時幽夢廻獨在空山裏松
巖留佛燈葉地響僧履余心方湛寂無使羣動起
　　　送賈鳯進士
新逄洛陽客握手共遊般如何異鄉土乃得此交歡相
逢旣不易相違亦良難驅馬夕云返北風野多寒登髙
望山川浮雲杳漫漫羣獸相號呼哀音摧心肝遊子念
髙堂歲晚身得安人生如蓬萍飄流無定端重合諒有
日長歌聊自寛
　　　寄王七孝廉乞猫
䑕類固甚繁家有偏狡獪厥質亦陋微朋聚工造怪舞
庭欲呈妖憑社期免敗饞同善飯頗暴比横行噲倉偷
自詫肥穴竄寧辭隘唯思淮南舉不悟河東戒嗟余守
窮僻有屋如敝廨公然肆相欺逺告來别界嘐嘐鳴橐
頻窣窣緣幙快伺暗忌燈然聞腥喜餐餲空牀印凝塵
高壁隤墮塊核遺槃果亡汁覆罌齏壞轟霆駭怒鬭急雨
疑流嘬書殘費補妝裀涴煩烘曬入厠客驚吁守舎奴
憂誡豈無老烏圓昔壯今何憊不修司捕職垂頭象瘖
瞶難求許邁符莫具張湯械尋蹊漫設機薰隧徒吹韛
遂令不眠人中夜長抑噫君家産銜蟬許贈不以賣願得
縱驅擒淨若刈菅蒯盡殺豈匪仁去害容少懈髙枕幸
無苦君惠當再拜
　　　送客之海上得誠字
卧廏困田子抱關老侯生豈無一時辱終有千載名子
亦屈身者薄祿非所榮結歡誰云淺一杯吐衷誠艱難
我何托所托在友朋平生不傷離此離骨為驚白日川
上没歌作變徵聲明朝欲觀海浩蕩逐東征
　　　冬至夜坐懷周記室
夜聞驚鴻來一室寒且靜明朝日長至夜漏方最永凄
凄霜塗階皎皎冰入井故人昔同宿杯酒笑相領年運
方重周歡事忽盡屏别離孰無有爾獨限殊境逹曙恨
難裁殘燈兀孤影
　　　賦永上人紙帳
剡藤裁素幬坐使諸塵隔冬室自生温寒窻屢驚白不
隨直省被長覆棲禪簀思曾雪夜時宿伴山中客
　　　初開北窗晚酌(時寓江上外舅周隐君宅/)
春暄罷凄風朝始開北牖青山入吾座不異延故友自
掃榻上塵琴册列左右悠然坐其間傲兀醉杯酒况當
江花落微雨斜日後逺見帆度川髙聞鳥鳴栁孰云非
吾廬居止亦可乆人生處一席累榭復何有幽懷悟澹
泊末事辭紛揉更擬長夏眠風期結陶叟
　　　夏日與髙廉遊無量佛院還憩王隱君池上
乆卧困炎燠煩抱思一浣霽雨留暫凉言出欣子伴悠
悠去景得稍稍來迹斷已尋名僧廬復謁髙士館蒲荷
共含風池上新葉滿歩陰覺衣輕汲冷嫌綆短幸無塵
中役樂此林下欵鳴蜩嘒斜陽歸駕猶可緩
　　　曉起春望
今朝有春意原野晴始綠疎花未破煙新禽稍鳴旭物
情各欣榮客意胡刺促居閒厭寂寞從仕愁羈束兩事
不可齊人生苦難足安得長放歌花開酒醅熟
　　　陳氏秋容軒
西郊莽迢遞川樹凝煙景雨過落紅蕖斜陽半江冷蟬
鳴山欲暗鴈去天逾永孤客對蕭條應嗟鏡中影
　　　瞻木軒
　　　道士李𤣥修所居庭有凌霄花依樹而生近樹
　　　伐而凌霄獨存因以名室求予賦詩
凌霄託髙樹引蔓日已長纒綿共春榮幽花藹敷芳髙
樹忽見伐無依向風霜亭亭還自持柔姿喜能强君子
貴獨立倚附非端良覽物成感歎為君賦新章
　　　雨中遣興
積雨坐無悶端由便寂寞好鳥不頻啼閒花自遲落行
園每度徑望岫時登閣只此可終期何當有樽酌
　　　題方厓師聽秋軒
西澗獨趺處凉颷度虛閣秋從夜深來流音滿林壑初
嗚忽澎湃稍定還蕭索月下暗禽翻牕間危葉落上人
習靜定談籟笑南郭喧寂兩無聞星河在寥廓
　　　與内兄周思齊思義同過僧浩西齋夜酌
雨過月在花疎鐘閉襌舍幽僧與逸人對酌明燈下園
樹稍辭春池蛙正鳴夜嘉㑹莫蹉跎流年易傾謝
　　　萱草
不見堂上親空樹堂下草夏來風雨繁離披數叢老日
暮欲忘憂搴芳轉傷抱
　　　月林清影
疎林逗明月散亂成清影流藻舞波寒驚虯翔壑冷雲
來稍欲翳風動紛難整圓魄忽西傾愁看墮空境
　　　春草堂
靡靡堂廡草託根近華楹膏露旣灌芳惠風亦揚馨匪
蒙陽和力孰使微物榮中天駛景流青節坐易盈但憂
德澤違豈惜憔悴并願言相蔓結遮彼春逝程寸心雖
難報㧞去還當生
　　　次韻内弟周思敬秋夜同飲白蓮寺池上
月出露已白荷花香滿池髙僧愛清夜留客坐題詩竹
動鳥驚夢草凉蟲語悲閒齋一瓢酒應不負幽期
　　　聞鐘
迢迢煙際發隱隱巖中應初來覺寺遙乍歇看山暝惆
悵未眠人空齋幾廻聽
　　　詠雨酬張進士羽見寄
珠碎復絲輕飇廻乍拂楹望中來曉峽愁裏度秋城莎
溼蛩應冷荷響鷺還驚聽絃知瑟潤卧簟覺幃清一覽
停雲句離抱轉難平
　　　徐隱君陋居
修途息往駕環堵老所依蕭條窮巷中故人亦來稀交
交風雨侵翳翳蓬藋圍局促不茍厭暫出復來歸名都
列飛甍煥燿朝日輝爽塏豈不慕終憂蹈危機心舒體
自適道在願無違兹焉樂飲水回賢良可希
　　　西園曉霽
積雨淹夏半始晴園景饒髙林上初日逺水泛廻飇餘
情萱際蝶新響樹間蜩詎必勞觴詠煩憂坐已銷
　　　題畵鷹得嘯字
髙風動古壁竦立見蒼鷂軒然欲飛揚嗟此粉墨妙秋
筋束老骨天寒勢逾矯腦枯草中兔氣盡櫪上驃健鶻
雖百餘凡材豈同調乾坤正肅殺怒氣號萬竅大野開
平蕪悲臺落殘照荒城有妖狐夜作猛虎嘯為君試一
擊壯士慙勇剽安能飽拳肉側翅隨年少
　　　哭王隅
車行一輪摧鳥奮一翼傷人生失輔友誰當共提將相
逄豈無人不獲如子良朝遊羣彥林夕棄萬鬼鄉春風
吹南原百草萋以長呼君不歸魂割我欲斷腸豈不悟
生滅情至諒難忘
　　　池上晚
春晚思悠悠閣前池水流新蒲風葉響如對野塘秋野
塘前歲路已隔歸舟度鳥下獨回頭青山香然暮
　　　醉歸夜醒聞雨
覺來聞雨聲燈輝耿殘夜窗間有危葉暗助瀟瀟下不
記醉歸時寢齋如客舎
　　　夏夜起行西園
夜熱不能寐起歩中庭前舉頭望髙旻離離衆星躔欲
推理亂象天道幽且𤣥長歌來凉飇驚烏北林顛此時
層城閉悄悄萬室眠誰復相與娛淡月孤光懸
　　　師子林池上觀魚
穿蒲尾獨掉唼薲口羣仰波平没見痕池靜跳聞響漁
罛已免捕僧盂每分養落日意無驚識我臨流賞
　　　和張羽懷吳興舊遊之作效其體
城貫綠川長朱閣暎飛梁鶯嬌山唱度蓮豔水嬉張花
童搦翠管桑婦挈銀筐箬谿酒脂碧顧渚茗旗香擇勝
事未厭驚亂意俄傷回看舊逰地秋草變淒凉
　　　送沈徵士鉉歸海上
我友張國士短若婁君卿家無一金産所結皆豪英去
年東方來向我道爾名相逢真甚都座客為之傾髙標
華月出雄辨流泉崩時方尚權謀處士皆振纓諸侯致
幣聘公子將車迎爾獨念滄洲扁舟問歸程翩翩冥飛
鴻影過海上城儻見魯連子殷勤煩寄聲
　　　重午書事
采蒲臨綠波團扇送凉過越客爭標渡荆巫弭節歌家
醑憐浮玉宮衣憶賜羅今年兵氣惡朱符佩更多
　　　東白軒
昔宿東峰顛長夜何曼曼起㸔𤣥景晦冰雪積未泮翻
翻驚濤瀾黝黝失星漢悲風吹木石澎湃而凌亂太陽
淪朱光陰火吐微煥山精與罔象乗暗出遊翫前巖挂
㺅猱後嶺起鴉鸛一時互號呌哀厲客腸斷芒芒禹九
州下視莫能判如身墮幽都渉水濟無畔金烏在地底
其出疑可喚雄雞棲髙樹凍噤不振翰君家有層軒不
異泰山觀扶桑拂檐楹咫尺海東岸酒醒四鼓發暘谷
已昇半紛紛物象出稍稍凉暄換如盲得復明毫末皆
可看山中舊所聞寂黙應屏竄何當此借榻夙興不待
盥共賔羲和車一觀天下旦
　　　賦得姑蘇臺送賈文學麒
城上聞啼鴉臺前見遊鹿悠悠畵簾影薄暮澄潭曲雲
隨歌舞散日與興亡促美人不歸來湖水春更綠思君
别後登應盡天涯目
　　　聞晚鶯(時在圍城中/)
昨歲聞孤囀綠陰山院行今朝寢齋雨重聽獨含情西
澗多喬木何為亦到城
　　　西齋池上三詠
　　　葵花
豔發朱光裏叢依綠蔭邊夕同山蕣落午竝海榴燃幽
馥流珍簟鮮輝照藻筵羣芳已謝賞孤植轉成憐
　　　荷葉
楚服新裁得吳筩舊製成圓應間荇菜密欲翳蓮莖聲
中亂雨至陰下一魚行桂棹還思折江南日暮情
　　　桐樹
晴粉朝英墜凉瓊夏葉舒鳥啼髙樹早蟾轉薄疏虛朱
弦未薦曲彤管屢題詩坐恐銷華澤商吹起前除
　　　遊城西得艷字
軍旗表山柵商鼓喚津店稻黄雲有香楓赤火無焰賞
懷誓飲償眺目擬窮占思畋已檠弨欲賦更横槧煙開
象極泮波溢類洪墊壞宫茨被垣棄壘葑漫塹晨唳鵾
鴻多秋腥鱸蟹贍吼鯨報僧粥卧獸衞官窆揖道訛語
談暎籬陋妝覘池開沐女盆石㧞鬭夫劔竿危閙鈴響
紗古羃燈艷時艱遊總稀歲稔酤饒釅探囊出竒蒐抨
弩脱浮念一覽一興嗟再到再忘厭吟將嘯猨賡歸用
棲鶻驗壑虛哀商叩嶺豁初魄閃窅窅聽鳴鐘翩翩戒
還韂興清逼林凄醉纈眩湖灧顧標山已違入郭塵復
染幽景慮遂逋拙詞紀姑僭
　　　卞將軍墓
代馬飲洛川皇輿寓江左宰輔失良圖國門屢興禍惡
木不可植猛獸終難馴冠軍歴陽來白日飛黄塵兵叩
西陵闗火焚大桁口虎旅方敗奔六宫竟誰守卞公仗
戎鉞勇氣超常倫立朝素正色臨難仍捐身落日百戰
餘裹創領殘卒父子誓除兇一朝共淪殁當年尚浮虛
風俗變縉紳誰知効節者不在清談人石頭義旗來天
狼夜流血册贈極哀榮千秋表忠烈六朝卿相塜無數
青山根至今行人過但拜將軍墳馬鬛封未平龍泉氣
猶發惆悵望松楸一杯奠寒月
　　　綠水園宴集
平居寡良㑹艱哉况兹時幸逢金閨英中筵接光儀名
園過修禊景麗春陽熈綠芷榮曲沼朱華敷廣墀情宣
寄髙文憂襟為之披觴來不敢訴慮此朋歡虧何以淹
返斾頹光願遲遲
　　　荅宋南宫見寄(時寓江上/)
棲寓豈髙遁偶家南渚濵雖欣逺物累終悲寡交親拏
舟近入郭言欲訪故人叩門子不在思懷竟難伸歸來
掩蓬廬幽卧屬始春風暄栁意動雪霽禽聲新孤遊盼
芳物尊酌孰與陳念昔文翰場弱蹤繼清塵鳴絃東閣
夜飛蓋西園晨兹歡與年徂憔悴兩未振朝蒙枉瓊藻
慰我佇慕勤深情寄妍詞不殊握中珍居屯在守志養
素豈辭貧裁章以少答此道願無淪
　　　夢梅堂
寢齋掩殘雪幽幔燈微皎不知南澗濵魂與春縈繞初
迷月入樹忽斷風驚篠餘馥悵難尋空山鶴鳴曉
　　　送程校理遊江上
風亭裊離管草緑江水暮送此南浦人孤帆雨中渡别
傷足自緩前驛花滿路春叢戀山鸎晚絮迷汀鷺我今
獨愁居芳月誰與度佇立望遙波相思積煙霧
　　　僧齋聞雨
寂寂初罷語悠悠未成眠髙齋有春雨夜半落燈前已
傷花委樹復念水盈田老衲獨無聽繩牀方坐禪
　　　懷徐七
哀鴻已鳴渚落葉初覆陌故園當授衣却思逺行客客
行日已逺我思日已積東南望歸棹鳥去煙波夕憂來
不成言滿抱空戚戚豈無一尊酒黄花為誰摘
　　　四柏
堂前四小柏羅立二尺長始栽附南墀逺移自東岡春
夏衆草芳翳没成乆荒低枝網蟲縣暗葉螻蟻藏不沾
夕露氣每隔朝陽光我病廢芟理覽之屢彷徨𤣥冬戒
嚴候迅風激飛霜蕪穢忽自除鬱然露蒼蒼恍若羣梟
散鵷雛得翺翔乃知受命正雖弱自可强循歩賞勁色
撫攀挹微香幸得依我居勿令縱牛羊他年培養成凌
雲孰能量後彫誠足貴早厄庸何傷
　　　西臺慟哭詩
　　　越人謝翺嘗為宋丞相文山公之客公死之十
　　　二年登釣臺祭公以哭自為文識其哀曰西臺
　　　慟哭記東陽張兼持示求詩僕感其誼遂賦一
　　　首
峩峩子陵臺其下大江奔何人此登髙慟哭白日昏哀
哉宋遺臣舊客丞相門丞相旣死節有身恥空存北望
萬里天再拜奠酒尊陰雲暮飛來恍如載忠魂所哭豈
窮途中抱千古寃上悲宗周隕下念國士恩凄凉當世
事感慨平生言空山誰知哀惟有㺅與猿豈不畏衆驚
聲發不忍吞人言天有耳此哭寧不聞願因長風還吹
此血淚痕徃墮燕山隅一灑宿草根田横去已逺兹道
不復論作歌悼徃事庶使薄俗敦
　　　見耕者
兹晨有佳興挈杖行逺墟春犁稍已出土脉向暖舒嚶
嚶鳥囀谷瀏瀏泉鳴渠歲功自兹始為農亦良劬而我
惰四體偃息在敝廬飢匱固當爾無為歎踟蹰
　　　雨中書湖上漁家壁
漁舎煙不起瀟瀟雨初暝孤客與羣鷗寒依葦間聽山
昏望易失波動愁難定歸思滿蒼茫空憐去帆迥
　　　同杜二進士晚登潘氏樓
靄靄川樹暝夕陽忽然收林間一鐘來隴上衆耒休維
榜漁石邊尋我棲寓儔本期散憂懷攜手登此樓那知
見逺色蒼茫轉成愁幸兹有尊酌雖晚為君留
　　　送家兄西遷
昔别歸有期此别去何極西遷屬事變咎責非已得家
貧無行資空橐辭故國匆匆逐徒旅宛宛謝親識牽攀
不能留慟哭野水側離鴻為廻翔浮雲暮愁色别時雖
云苦未若别後憶願行勿憂家養親自我職殊方氣候
異炎霧秋未息委命毋怨尤長年强餐食
　　　至蓮邨
昔愛兹里幽誓將搆蓬廬孰云墮世網重到十載餘喪
亂喜獨完煙火靄舊墟柴門在深巷落日榆栁疎鄰翁
念契闊㩦筐饋雙魚苦問客何事顔色與昔殊焉知渉
艱難多戚長少娛貧賤非所恥中情在閒居願翁勿相
誚終當遂吾初
　　　雨中登白蓮閣望故園
亭亭髙閣上𣺌𣺌清川曲日暮靄羈愁蘺蘅雨中緑聞
鐘僧已返荷笠人猶牧歸棹獨難尋江南望雲木
　　　尋照公
逺尋林下僧不識林下路隔雲孤磬響因到繙經處相
對竟忘言夕陽在祗樹
　　　江上過丁校書宅留飲
迂櫂入浦汭言尋故人扉雞鳴邨樹煙寒旭景尚微子
起罷理髮相延闢中闈雅詞旣云宣濁醑亦以揮幸兹
竟日歡一浣積慮非尚慙有羈牽暫㑹復逺違臨流送
我還廻飇夕吹衣亂來人情改髙誼似子希儻不終憚
煩卜鄰遂相依
　　　遊靈巖賦得越來谿
越女遊未去越兵嗟已來青山舊谿上無復見樓臺過
客空惆悵荷花秋自開
　　　立春前一日喜雪
一冬纔見瑞三白詎須頻未嫌遲送臘唯憐預占春積
砌猶殘凍妝苑已芳辰留更明朝落梅花欲鬭新
　　　移家江上别城東故居
人情戀故鄉誰樂逺為客我行豈得已實為喪亂廹凄
凄顧丘隴悄悄别親戚不去畏憂虞欲去念離隔雖有
妻子從我恨終不釋出門未忍發惆悵至日夕
　　　雨中客僧舎
客夢方暫適竹間風雨驚起登林端閣迢遞望層城景
寒川樹疎野晦原煙平不邀釋子語何以緩羈情
　　　見花憶亡女
中女我所憐六歲自抱持懷中看哺果膝上教誦詩晨
起學姊妝鏡臺强臨窺稍知愛羅綺家貧未能為嗟我
乆失意雨雪走路岐暮歸見歡迎憂懷每成怡如何屬
疾朝復値事變時聞驚遽沈殞藥餌不得施倉皇具薄
棺哭送向逺陂茫茫已難尋惻惻猶苦悲却思去年春
花開舊園池牽我樹下行令我折好枝今年花復開客
居逺江湄家全爾獨殁看花淚空埀一觴不自慰夕幔
風凄其
　　　東陂路上阻水
不覺去邨逺瀟瀟栁間歩江雨夜來多春流稍侵路褰
裳自可渉不待漁舟渡
　　　獨酌
白日下逺川寒風振髙柯蕭條掩闗卧暮雀忽已過我
有羈旅愁鬱如抱沉痾起坐呼清尊獨飲還獨歌一斟
解物累再酌廻天和數觴竟復醺翻恨愁無多所以古
逹士但飲不顧他回頭向婦笑戚戚終如何
　　　同杜徵士寅過南渚赴朱七丈招飲
五月燕雛飛絲成桑葉稀相逢總羈旅白苧未縫衣扁
舟喜同載晚渡滄洲外樹失潮氣昏沙喧雨聲大將迷
路却通窈窕復蒙蘢果熟皆梅子禽啼盡郭公兵戈苦
未息莫歎猶為客此去醉誰家江邊主人宅
　　　始聞夏蟬
翾翾纔得蛻咽咽未成喧翳葉誰能見南風緑繞軒乍
驚變節物還念别郊園何待當秋聽方令羈思繁
　　　贈斸苓者
山田不生苖零雨空漑之歲宴窮谷中何以療我飢青
青萬丈松兔絲絡其枝不知何樹下乃有千年脂朝行
西澗濵暮行東岡陲荷鍤偶逺樵言尋亦良疲鑿彼土
石間得此瓊瑤姿香因清飇發色藉𤣥泉滋嘗讀炎帝
編徵功實多竒天和滌煩滯靈味扶殘衰詎必勞悲歌
去采商顔芝歸來拾荆薪炊之作晨糜八珍豈不美素
餐懼可嗤服斯待輕舉徃與仙人期
　　　我昔
我昔在家日有樂不自知及兹出門遊始復思徃時貧
賤為客難寢食不獲宜異鄉寡儔侣童僕相擁持天性
本至慵强使賦載馳發言恐有忤蹈足慮近危人生貴
安逸壯遊亦奚為何當謝斯役歸守東岡陂
　　　將徃海上舟行值雨投僧舎
沙響聞雨來中途生旅愁遙尋晚林磬暫駐寒塘舟窗
下一僧老竹間諸鳥幽誰言阻逺去翻使得佳遊
　　　暫歸鳴珂里舊宅
故廬在東里乆出喜偶旋景物亂後非行觀一悽然荒
榛塞園逕流塵蔽堂筵念兹經營初勤苦唯我先蕪壞
棄弗守顧已誠有愆雖懷首丘願未絶遊方縁是主乃
如客暫來靡留連日暮復逺去哀抱將何宣
　　　江上晚晴
江虹斷雨脚反景明墟里宿鳥亂歸邨幽人獨臨水漁
舟隔浦飯煙火蘆中起閒吟望逺岑緩歩尋芳芷此夕
遇新晴憂懷偶然喜
　　　與王隱君宿寧真道館
松下禮真罷鶴鳴暮壇空偶來古仙居欣與靜者同𤣥
言不知還遂宿琳館中蒸菌沃芳露焚蘭度微風山瓢
瀉未盡月出秋林東語化衆妙歸探元萬縁窮不與至
道俱何以超妄蒙願從希夷遊稽首青牛翁
　　　送珪上人
曽來看江雨同倚香臺上師今西去遙還上香臺望淮
山暮鐘起楚水春帆漾來去本隨縁分攜莫惆悵
　　　冐雨暮歸過白沙湖
天寒滿湖雨獨棹東歸急遙望水邊邨蕭條暮煙溼家
人應候我深暎柴扃立
　　　送袁憲史由湖廣調福建
只謂逺遊苦寧知逺遊樂君今萬里歸顔色殊不惡自
言楚帆開初别鳯凰臺采石月下過匡廬天際來試沽
彭澤酒憔悴陶家栁最愛小姑妍臨行復回首逺逐繡
衣遊閒登黄鶴樓千峰漢陽晚一鴈洞庭秋西上荆門
渚銀釵見巴女歌斷竹枝詞江陵夜風雨看盡幾多山
今朝始得還秋風吹驛騎又欲度閩闗閩闗聞更好瘴
霧晨收早椰子美如漿蘭花多似草嗟余戀故鄉不肯
渉津梁把酒看君去相思空斷腸
　　　宴顧使君東亭隔簾觀竹下舞妓
美人竹下舞醉看隔簾櫳彷彿瑤臺子遊戲緑雲中玉
鈎正蕩月羅袖忽驚風莫逐青鸞去尊前樂未終
　　　夢遊仙
夢騎蒼麒麟手持白玉鞭長風八萬里夜入通明天正
逢絳闕開謁帝陪羣仙飄颻紫霞珮杳靄青霓旃命與
衞叔卿共讀金蘂篇𤣥文不可識謫歸一千年驚寤忽
長歎虚空但雲煙
　　　獨遊白蓮寺池上看雨
輕衣忽變冷池雨來清夏圓文細細生密響翛翛下荷
披魚躍起樹靜禽鳴罷賞淡自忘還非因與僧話
　　　贈薛相士(至正辛丑嘉禾薛月鑑過予求詩因/贈)
我少喜功名輕事勇且狂顧影每自竒磊落七尺長要
將二三策為君致時康公卿可俯拾豈數尚書郎回頭
幾何年突兀漸老蒼始圖竟無成艱險嗟備嘗歸來省
昨非我耕婦自桑擊木野田間高歌誦虞唐薛生逺拏
舟訪我南渚旁自言解相人視予難乆藏腦後骨已隆
睂間氣初黄我起前謝生弛弓懶復張請看近時人躍
馬富貴場非才冒權寵湏臾竟披猖鼎食復鼎烹主父
世共傷安居保常分為計豈不良願生毋多言妄念吾
已忘
　大全集巻六
欽定四庫全書
　大全集巻七
　　　　　　　　　　　　　明　髙啟　撰
　　五言古詩
　　　曉卧丁校書西軒
窻月淡欲失曨曨逼初曙屋外鳥聲多應知有嘉樹殘
香掩幽寢末事澄紛慮頗似宿東巖僧齋竹深處
　　　水上盥手
盥手愛春水水香手應緑沄沄細浪起杳杳驚魚伏怊
悵坐沙邊流花去難掬
　　　贈漫客
畸人誠逹生聱叟亦曠士漫客乃其徒放意在雲水有
山即漫游有竹仍漫止漫吟不求工漫飲不須美與物
無留情所適皆漫爾人生本漫寄何事紛戚喜與子作
漫交逍遥論兹理
　　　晝睡甚適覺而有作
閒居况懶拙盡日無營爲掩室聊自眠一榻委四肢向
暄思益昏南窻滿晴曦吾神誰能縶八表從所之殷憂
常苦縈兹焉忽如遺有身不自省此外安得知覺來鄰
雞鳴已過亭午時如遊鈞天還至樂不可追我意在有
適寧顧朽木嗤猶勝夸毗子塵中爭走馳
　　　秋日端居
秋意日蕭索郊園霜露餘岀遊無山水聊復守吾廬巷
轍久已斷山瓢仍屢虛非甘寂寞者誰樂此閒居
　　　夢鍾離兩兄
淮水去不極淮山與偕馳鍾離兩遷客路逺歸何期孰
云歸無期此夕乃見之握手説辛苦杯觴復同持須臾
忽驚别我夢方自知雖夢亦足喜况乃歸來時
　　　雨中留徐七賁
江寒宿雨在落葉滿村溼留君繫君艇莫犯風潮急試
問欲歸城誰家借簔笠
　　　看刈禾
農工亦云勞此日始告成往穫安可後相催及秋晴父
子俱在田札札䥥有聲黄雲漸收盡曠望空郊平日入
負擔歸謳歌道中行鳥雀亦羣喜下啄飛且鳴今年幸
稍豐私廩各已盈如何有貧婦拾穗猶惸惸
　　　晚歩遊禇家竹潭
落日猶半野閒來潭上遊非因戀幽賞聊欲散煩憂澄
波魚噞夕荒竹鳥吟秋不是愚溪上胡為吾久留
　　　召修元史將赴京師别内
承詔趣嚴駕晨當赴京師佳徴豈不榮獨念與子辭子
自歸我家貧賤久共之閨門藹情懽寵德不以姿天寒
室仍罄何忍逺去兹王明待紬文不暇顧我私悤悤愧
子勤為我烹伏雌攜㓜送我泣問我旋軫時行路亦已
遥浮雲蔽川坻宴安聖所戒胡為守蓬茨我志願禆國
有遂幸在斯加餐待後晤勿作悄悄思
　　　早發土橋
空山逺無驛逆旅聊可宿懷征候鳴雞燃帶續我燭僕
夫昨行苦爛漫睡正熟呼之愧悤悤推車出茅屋髙巖
尚懸斗深谷未升旭欲亟去反遲怪石暗屢觸思當在
家樂日晏始舒足胡為此行邁霜露勞局促王事靡敢
辭非闗徇微禄
　　　車過八岡
上岡如登天下岡如決川勞哉挽車夫呀喘當我前兩
轅鬭欲摧土石厲且堅我行憫其憊時下息彼肩雖非
古羊腸實懼覆與顛如何道路子車來競連連白日已
傾仄我行尚廻邅安得駕逸足平野超飛煙
　　　寓天界寺雨中登西閣
片雲出鍾山陰滿江東曉幽人閣上寒風雨啼鸎少紅
塵禁陌淨緑樹層城繞不為怨春徂離懷自憂悄
　　　送陳四秀才還吳
君是故鄉人同作他鄉住同來不同返惆悵臨分處手
把長干花回望長洲樹恐起憶家心愁題送君句
　　　送聨書記東歸
旅寓古寺間得與名僧居時因簡牘暇共諦楞伽書倚
閣山暝後歩廊月生初屢聞真詮妙一使羈悰舒兹晨
别同袍言旋舊精廬飛雲自無滯愧我焉能如東浦秋
正遥西齋夜應虛傷離固知妄相送聊踟躕
　　　送禮部傅侍郎赴浙西按察
聖主想賢哲夫君歘來東姓名簡睿聽召對明廷中彷
彿似其先夢寐相感通秉綸坐西掖曳履遊南宫復輟
要近居往試澄清功糾郡握使節炎天凛霜風顧余謬
珥筆言笑獲屢同無端此分袂離抱何忡忡
　　　對園桞
依依客園桞來時未堪折今看夏條長上有新蟬咽芳
序惜推遷佳人念離别秋風莫遽起旅思方騷屑
　　　僕至得二女消息
我僕持尺書來自我故鄉讀書意未了呼僕問彼詳云
我兩小女别來稍已長大女手摻摻窗前學縫裳小女
啼啞啞走索瓜果嘗喜爺有使歸迎門各踉蹌我坐聽
此言欲慰意反傷稍近尚爾思更逺何能忘
　　　菊鄰
菊本君子花幽姿可相親清秋發孤艷似避東風塵采
采霜露餘繁英正鮮新車馬不過賞相看但幽人幽人
苦愛菊自是柴桑倫閒園誰與語叢栽四為鄰入徑朝
摘逺循籬暮觀頻一壺每對酌折花挿盈巾殊勝處俗
里歌呼醉遭嗔
　　　岀城東見古松流水坐憩久之
空潭寒無藻瑩淨涵青天長松百餘株扶疎繞潭邊我
行值幽境坐賞忘歸旋清風似相娛西來忽漻然水動
松亦鳴紛披復淪漣羣鷗盡驚矯疑是龍吟淵微瀾蕩
餘暉流響散逺煙靜聽意已消何須撫徽絃安得卜此
居一謝塵中緣朝來潭上坐暮向松間眠
　　　夜坐天界西軒
明月出東閣照我坐前軒諸僧夜已定寂寞與誰言煙
漫螢微度風條蟬罷喧清景雖堪悦終嗟非故園
　　　京師嘗吳粳
新秔粲如玉逺漕來中吳初嘗愛精糳想岀官田租我
本東臯民少年習耕鉏霜天萬穗熟恣啄從飢烏日暮
刈穫歸妻孥共歡呼茅屋夜舂急風雨江村孤晨炊滿
家香薦以岀網鱸如今幸䝉恩遨遊在南都門前半區
田别來想已蕪長年盗寸廪補報一事無投匕忽歎息
飽食慙農夫
　　　為因師題松梢飛瀑圖
松風散飛瀑夜作濤聲急棲鶻起空山如驚鬼神入定
僧寂無聽任灑袈裟溼
　　　送周四孝亷後酒醒夜聞鴈聲
别時酒忽醒客去唯空舍風雪鴈聲來寒生石城夜遙
憶渡江船正泊楓林下
　　　答内寄
落月入曉閨相思不須啼我非秋胡子君豈蘇秦妻風
從故鄉來吹詩逹京縣讀之見君心寧徒見君靣㧞草
不易絶割水終難開行雲會有時飛下巫陽臺莫信長
安道花枝滿樓好白馬繫春風離愁坐將老
　　　真氏女
　　　余在史館日談次有言姚文公承㫖翰林時嘗
　　　飲玉堂有侍妓閩語者詢之乃真文忠公裔孫
　　　也父為筦庫負縣官錢鬻之以償遂流於娼家
　　　公愍之白於執政落其籍以嫁院吏黄逮逮後
　　　至顯官同館之士聞之多賦詩者余亦為作一
　　　首
妾恨非緹縈上書動天子自鬻償縣官幸得脱父死誰
知故相家失身居狹斜遂令園中柏翻作道傍花當筵
唱金縷朔客驚閩語相問忽相憐開籠放鸚鵡棄置舞
衣裳新理嫁時裝良人身作吏不是販茶商花釵暎羅
扇初與郎相見貴賤古難常妾心那敢怨願郎去作官
莫掌官錢穀生子但生男家門免多辱
　　　送李架閣赴山西行省
日暮踰大河北望古晉疆萬里饒風沙地接戎與羌翩
翩并州兒躍馬能挽强古來事爭奪百戰在此場聖皇
剗羣雄撫劒定八荒睠兹形勝都建侯樹藩方披榛開
幙府賔從皆才良所期偃甲兵民物自此康山河罷阻
險沃野多耕桑君行願努力逺别庸何傷
　　　送王哲判官之上黨
羣材萃京師有若奔海川盍簪向華館唯君最韶年忽
行佐名邦輟理金匱編朝辭紫闕下暮宿黄河壖馬上
看太行日落萬里煙峩峩天井闗髙城鬱相連遺氓得
少安時清罷戈鋋亟行勿憚逺聖意煩承宣
　　　登句容僧伽塔望茅山
髙登大士塔遥望仙人峰兹峰夫何如玉削三芙蓉雲
深句曲樹日落華陽鐘長君昔飛昇駕挾雙白龍至今
學道處洞府留靈蹤丹泉夜吐光瑶草春含茸仙應笑
我愚塵世茍自容胡不鍊爾形歸來䕃長松望仙咫尺
間不隔雲海重真訣儻肯授執鞭願相從
　　　贈楊滎陽
嘉陵美山水亦復富文彥楊君産其邦材㧞性髙狷布
衣走名都早入藝林選客屈稷下談王邀鄴中宴岀門
得名聲不假新舊援匣劒未久埋囊錐已先見吐詞實
瑰竒讀者心欲顫刀鳴鬭夫勇花妥笑女倩如觀廣場
中百戲張曼衍平生眼無人遇我獨相善陌頭每竝岀
兩騎無後先喜從免園遊慙受狗監薦君歌我固服我
賦君亦羡墮筵吟㡌烏踏席舞裙茜醉中共笑語往徃
雜諧諺有時岀城西山水恣攀踐巖眠曙猿驚澗飲夏
鶯囀吳宫妓去榭蕭寺僧開殿龍門剝隂苔髙什記題
徧歡遊正相酣世事忽驚變朋儔半生死一往如激電
我棹返江潯君車赴淮甸旋聞逐流人居濠又移汴一
身去何賫空槖唯破硯危塗晚行疲欲進足如罥狼來
樹杪避蝎走燈下見渡河自撐篙水急船斷牽及至秋
已深舊褐風裂片難尋髙陽飲空弔鄢陵戰聖恩忽加
憐收拔佐山縣卑曹敢云辭執版謁府掾官庖盡炊藜
民賦半輸絹低飛蓬蒿間不異雉帶箭有親寓京師年
老闕供饌欲奉朝夕歡去職胡敢擅晨上宰相書得歸
遂微願上堂具珍鮭呼婦賣釵釧我時别君久問訊愧
無便空題憶君詩細字書滿巻今春被詔起前史預編
撰始來長干門楊桞正飛燕逢君風塵餘不改舊顔靣
握手話苦辛悲喜雜慶唁客中雖無錢自寫賖酒劵邀
來卧東閣月岀初鎻院君言渉艱難壯志今已倦回頭
悟前非更名慕蘧瑗(君近改/名去非)我聞棠谿金不畏經百鍊
胡為暫失路遽欲老貧賤吾皇奮神武四海始安奠棧
通諭夷文驛走徵士傳時廵抗霓旌肆覲冠星弁功成
萬瑞集禮欲議封禪君才適時需正若當暑扇手持照
國珠胸岀補衮線便應上金鑾立對被天眷嗟余沗載
筆䑕璞難自衒幸兹際昌辰魏闕寧不戀但憂誤䝉恩
不稱終冐譴秋風楚潮滿歸舸帆欲轉君若念故交殷
勤一相餞
　　　寺中早秋
秋風入寺早孤客驚離索斜日數蟲懸槐花雨餘落砧
聲起廢苑簟色凄髙閣獨憐明鏡中𤣥鬢猶如昨
　　　天界翫月
　　　洪武二年八月十三日元史成中書表進詔賜
　　　纂修之士一十八人銀幣且引對奬諭擢授庶
　　　職老病者則賜歸于鄉閲二日中秋諸君以史
　　　事甫成而佳節適至又樂上賜之優渥而惜同
　　　局之將違也乃即所寓天界佛寺之中庭置酒
　　　為翫月之賞分韻賦詩以紀其事啟得衢字云
聖主念前鑒述作徵名儒羣來髙館間厠跡愧我愚孰
謂此責輕毫端有褒誅書成進丹陛召對共拜趨去留
雖不同雨露均沾濡已淹三時勞可廢一夕娛况逢端
正月當空照睂鬚流光滿金界境與人間殊廣庭布長
筵嘉肴薦芳腴豈唯多士集亦有名僧俱興酣貴形忘
諧笑不復拘觴行豈辭勤仰看轉斗樞明晨即分袂此
樂誠須臾人生四海間相見皆友于不知誰使令流蕩
無根株忽然此相遇旋復成天隅願各崇令名逍遥歩
亨衢明年重見月相憶當長吁
　　　寄題鄞縣青山寺鍾秀樓
東湖秀可攬造化夙所聚聞有釋子居雲中搆層宇刹
出辨逺岑帆廻識修渚鳥外月上海虹邊樹含雨願言
此登眺去作逃禪侣西崦暮鐘時憑闌共僧語
　　　曉岀趨朝
正冠岀門早杳杳鐘初歇嘶騎踏嚴霜驚鴉起殘月逶
迤度九陌窈窕瞻雙闕長卿本疎慢深愧陪朝謁
　　　送顧式歸吳
顧君野王孫與我生共縣故鄉未曽識却在他鄉見留
連忽東還長揖袖詩巻自言吳中好稻熟湖蠏賤欲卧
煙雨舟醉讀三髙傳余方謬通籍講帷近清殿故園豈
不懷君恩正深戀逺欲謝鄉人殷勤附君便
　　　御溝觀鵞
白雪泛金塘羣翻動曙光危棲翹獨趾亂唼引修吭池
中鵠可竝廷内鷺難行自憐觀詠者江湖興未忘
　　　夢姊
我家白頭姊逺在婁水曲昨夜夢見之千里地誰縮不
知别巳久尚作别時哭覺來旅齋空風雪灑窻竹田家
有弟妹終歳喜相逐我非王事縻胡忍離骨肉城東先
人廬尚有書可讀何當乞身還親為姊煮粥
　　　答定水寺芑公
日晏初出院閒齋一蕭然忽枉名僧書始知在清泉憶
昔雲巖居共締林中緣夏隂繞澗吟秋霽開閣眠睽合
苦難常别來歲頻遷趣同貴道在跡異慙名牽明月岀
東海想照空山禪無因荷衣襆往禮髙峰前
　　　詶謝翰林留别
　　　啟與同郡謝君徽同徵又同官翰林洪武三年
　　　七月廿八日上御闕樓召對擢啟户部侍郎謝
　　　吏部郎中俱以踰冒辭即䝉俞允賜内帑白金
　　　放歸於鄉
江左稱謝家奕葉多名人君今復秀發瓊枝邁風塵顧
余忝鄉里才華敢論美丹詔偶見徵雲蘿歘同起謁帝
入九闗咫尺瞻天顔從兹謬通籍接武諸公間朝侍青
坊讀夜陪玉堂宿講罷分御羮吟成刻官燭出入在兩
宫與君無不同自慙本鷗鷺亦得隨鵷鴻朝朝禁門下
聽鷄共騎馬上國多故人情親似君寡竝命超列卿寵
極翻憂驚我叨掌國計君佐持銓衡偕辭向明主叩天
聽天語勅賚内帑金東還特相許拜賜出皇都人言似
兩疏月明照宫錦同棹入中吳吳中故鄉道雨歇秋光
好青山度水迎喜我歸來早落日下長洲分攜忽解舟
如何到家喜却有别君愁别君去還邇只隔吳江水離
思與秋長蘆花三十里來徃片帆通相期作釣翁髙歌
雖鄙野猶可贊王風
　　　過白鶴溪
昨發白鷺洲今過白鶴溪溪流幾廻轉只在晉陵西月
出女猶浣雲深猨自啼茅峰雖咫尺無計躡丹梯
　　　至吳松江
江淨涵素空髙帆漾天風澄波三百里歸興與無窮心
期弄雲月迢逓辭金闕晚色海霞銷秋芳渚蓮歇久别
釣魚磯今朝始拂衣忘機舊鷗鳥相見莫驚飛
　　　始歸田園
辭秩還故里永言遂遐心豈欲事髙鶱居崇自難任清
晨問田廬荒蹊尚能尋秋蟲語左右翳翳桑麻深别來
幾何時舊竹巳成林父老喜我歸攜榼來共斟聞知天
子聖歡然散顔襟相期畢租稅歲暮同謳吟
　　　其二
白露蕪草木荒園掩窮秋歸來一芟理始覺吾廬幽髙
栁䕃巷疎清川暎門流落日望禾黍離離滿西疇乍歸
意自欣䇿杖頻覽遊名宦誠足貴猥承懼愆尤早退非
引年皇恩未能酬相逢勿稱隱不是東陵侯
　　　睡覺
爐熏靄宿潤秋滿牀屏裏曙色透窻來幽人眠未起風
驚露樹怯日出煙禽喜却憶候東華朝衣寒似水
　　　與王徵士訪李鍊師遂同過師林尋因公
𤣥館啟真境紺園閟清香兹晨兩地遊乍出囂煩鄉鳥
鳴桂花落澗户秋風凉開士演金偈羽人薦瑶觴亦有
詞苑英清芬吐華章愧我自徵起束帶忝周行山林久
在念那期復來翔睽合固知妄去來亦何常誰言道各
異妙契宜相忘
　　　效樂天
誰言我久賤明時巳叨禄誰言我苦貧空倉尚餘粟辭
闕是引退還鄉豈遷逐舊宅一架書荒園數叢菊俗縁
任妻子家事煩童僕性懶宜早閒何須暮年促猶著朝
士冠新裁野人服杯深午醉重被煖朝眠熟旁人笑寂
寞寂寞吾所欲終老亦何求但懼無此福功名如羙味
染指已云足何待厭飽餘腸胃生疢毒請看留侯退逺
勝主父族我師老子言知足故不辱
　　　新春飲王七孝亷家
凍雨靄江郭寒姿變春華鳥欣巳交音梅慘尚閉花此
時髙堂上晨起獨感嗟歲換固有常時清樂無涯蕭蕭
風吹巾竹外度逺沙相過偶一醉今夕憐酒家
　　　詠軒
肅肅布華榻冷冷罷朱絃臨楹一流睇幽事忽滿前池
草方依微庭柯正蔥芊偶爾發孤詠聊兹寫中悁景融
理自得詎辨媸與妍猶慙至妙意寂寞非言宣
　　　施君眠雲堂(君字可堂眠雲其號也/)
古弁一髙士白雲與之儔性懶復好眠招雲宿林丘下
雲作簟席上雲作衾裯雲去稍舒膝雲來正䝉頭平生
無心夢雨雲兩悠悠自言眠雲樂世無一可侔浩然身
欲飄若乗無倪舟朝至乎帝鄉夕返乎仙洲寧知日月
旋但覺乾坤浮天雞呌不醒窅窅空巖幽我觀山川氣
出入不可求或逐鸞鶴翔或從蛟龍遊或為風伯驅狼
藉不得收或遭雨師怒奔走無能休小生膚寸間大覆
遍九州變化實多狀欲筭苦費籌奈何一室中爾獨解
使留我行塵務區願岀久未由舉足常防危開眼即見
愁不如閉户眠徃尋孔與周愧無山巾縁雲肯相從不
惟當去從爾一夢三千秋
　　　卧東館簡諸友生
抱疾卧東城文墨成久荒翔鴻乍流響時菊忽殞芳繁
隂盡不舒何殊懷積傷良儔秉髙誼寡昧豈見忘車馬
限泥潦無由接華觴平居歡固難况乃時非康何以度
兹運相朂蹈其常
　　　答張院長雨中見懷
林園寢扉掩閒坐道心生山藥翻寒色塘漪含曉清乍
違枉芳札逺憶愧深情此日知同寂梧窗聽雨聲
　　　暮途書見
暮歸東市門道路聞悲啼駐馬一借問答云征人妻征
人新戰歿飲恨沉黄泥有兒在哺下飢來食無糜誓將
割兹愛棄去從東西我看巢中燕雛長隨母飛皇天仁
萬物兼照理弗違此獨何竒偶不能與之齊躊躇去復
顧使我心肝摧
　　　施澤阻風
客行阻風濤捨舟歩江側荒村經戰餘草木盡愁色夜
投土屋中月出林半黑燃薪燎我衣炊黍作我食夜長
闗塞寒歸夢何由得遥想倚閭親中宵淚横臆
　　　送張隱君歸耕西山
山中久無人秋風桂枝衰朝逢還山客言趂白雲期人
出君乃遁嗟哉此何時東岡有良田負耒當自治四體
雖云勞歲晏可免飢而來未能返驅車竟何之
　　　過峽石
青山夾長溪溪上有魚市土門閉落日野氣白於水虎
行車迹外鳥起鐘聲裏吳語問居人到州還㡬里
　　　送劉使君
去年送使君路逺已海湄今年送使君路逺復過之路
逺豈足言人逺自可悲夕宴鮮共歡晝出乏竝馳君懷
孰可語予過疇能規此行剖竹符東方撫惸嫠王事正
靡盬奚暇及爾私但令中弗遷庶以慰所思
　　　送周將軍請老歸耕
鞍馬息戎役筋力喜尚全買牛西岡埀聊復治廢田零
雨何濛濛決流亦涓涓良苖及時新人情一欣然甘此
耕耘勞忘彼富貴妍心同老農夫閔閔望有年家廪儻
得髙尚願輸資邊
　　　夜登南樓觀月
迢迢海上樓月出嘗先見吐嶺乍分規臨波已澄練蒼
茫城闕閉歴落星河轉毋違中夜歡皓景應難戀
　
　
　
　
　
　
　大全集卷七
欽定四庫全書
　大全集巻八
　　　　　　　　　　　　　明　髙啟　撰
　　七言古詩
　　　唐昭宗賜錢武肅王鐵劵歌
妖兒初下含元殿天子仍居少陽院諸藩從此擁連城
朝貢皆停事攻戰岐王已去梁王來長安宫闕生蒿萊
天目山前異人出金戈雙舉風煙開羅平惡鳥啼初起
犀弩三千射潮水歸來父老拜旌旗釃酒搥牛宴鄉里
打毬駿馬驕春風錦袍玉帯真英雄詔書特賜誓終始
黄金鏤字旌殊功虎符龍節彤弓矢後嗣猶令赦三死
盡言恩寵冠當時天府丹書未踰此摩挲舊物四百年
古色滿面凝蒼烟天祐宰相署名在尋文再讀心茫然
古來保族須忠節受此幾人還覆滅王家勲業至今傳
不在區區一方鐵人生富貴知幾時泰山作礪徒相期
行人曽過表忠觀風雨斷蘚埋殘碑
　　　太白三章
太白初升北斗落行人早起車鳴鐸豈願身離父母邦
山川路逺非不惡貧賤未知生處樂
太白正髙北斗低行人出關雞亂啼他鄉無人是知已
欲歸未歸東復西弊裘愧見家中妻
太白猶懸北斗沒行人衣上霜拂拂下馬飲酒歌苦聲
新豐主人莫相忽人奴亦有封侯骨
　　　江上看花
兩年京師不見花青衫白馬驅塵沙今年江邊偶無事
狂醉爛漫尋春華遊蜂飛蝶日妍暖紅紫正發紛交加
穿蹊每入鄰媪圃叩門或到山僧家漸老都無少年樂
底用簫鼓隨行車攀條繞樹對吟詠不忍歸去至日斜
花應得我相慰賞似笑欲舞爭矜誇我如無花亦寂寞
閉戸有酒誰能賖夜來茅屋卧聞雨曉起走看成咨嗟
飄英墮萼不可綴餘豔只似銷殘霞明知春色不久住
豈料便去難留遮野鶯啼罷一回首恨與芳草盈天涯
　　　中秋翫月張校理宅得南字
八月望夜天如藍海色巻霧山收嵐玉盤元沈龍窟底
忽起萬丈誰能探初來空中光尚溼孀娥寒髩風䰐鬖
人言一年此最好金精水氣秋相涵小星盡去大星在
芒角欲吐敢與㕘天將洗眼照下土啖食肯縱妖蟇貪
穿深窺暗不遺隙魍魎忌影逃巖嵌前年客中憶見之
家人怨别方喃喃荒山不知佳節至埀首凭案尋書蟫
但怪流輝入敗戸油燈失燄留孤龕起行隂林不用炬
剥啄獨叩峯西菴虬蛇亂踏心膽悸怪影走石皆楓楠
即呼道人共載酒放舟直下芙蓉潭翻翻驚鶻落樹杪
吹笛正和烏飛南今年在舍反寂寞暗室困卧如僵蠶
乾愁無端負良夜月固不言我則慚人無賢愚競翫賞
况我清景性所眈忽憶諸君隔河水持被就宿聆髙談
為呼老婢掃庭宇一席盤飣梨與柑江城重閉萬家寂
樓鼓近聽纔撾三空堦凄其覺露泫虚牖窈窕疑煙含
婆娑欲留月伴影素鸞西下煩停驂明宵復出已難似
動别經嵗嗟何堪尊前此月又此客世所難遇心應諳
關山幾處未解兵擊柝不寐愁丁男南鄰歌舞北鄰哭
月雖同照異苦甘何人為我揮天戈乾坤多難俱平戡
行者得還居者樂清光所及恩皆覃懸知此願未易遂
憂來舉盞從沈酣須臾衆散曉蟲急古桂吹落青毿毿
　　　送王太守遷雲間
男屠猪羊女釃酒共禱神祠留太守太守今年遷大州
除書已下誰能留兩州相去無百里失君應愁得君喜
安得如君數十人一時盡福東南民
　　　謝陳山人贈其故弟長司所畫山水
大髯袖中有廬霍嵐氣噴人寒色薄出贈生綃一幅圖
云是小髯之所作我嘗遊君伯仲間仲今已沒空見山
畫中無限䃲礴意使我坐看愁滿顔重厓複澗迷樵路
煙蘿㝠㝠晝如暮溪閣風生醉客眠野橋月出歸僧度
櫪林蒙密楓林髙深處似有猩鼯號滿空雲凍動秋思
飛泉落日何蕭騷揮毫若此難再得白鶴何時返鄉國
良工自古多苦心留賞人間頼遺墨南宫北苑皆已仙
此圖與之當並傳坐嗟存歿意難報作歌愧匪瓊瑶篇
　　　書夢贈徐髙士
真人髙居紫霞房靈津夜灌通桃康其神不彫駐景光
名籍早入丹臺藏道成驂虯面虚皇凌攝梵炁遨穹蒼
下視羣生墮迷方倐忽起滅更喜傷我嘗夢遊至其傍
廣庭淨發衆妙香仙媛神官儼成行坐考雲笈披琳琅
稽首歸依大醫王願憫濁世同淪亡龍根珍脯不可嘗
但覺凡火燒肌腸身心俱病孰為攘至言授我何敢忘
空山無人覺在牀海月未落天蒼茫佐卿化鶴來吾鄉
朱冠縞衣頎而長篋中活人何所將苓參术芎枳桂薑
學仙曽聞道非常幸賜大藥和隂陽誓參飛裾上翺翔
人間徧施甘露漿掃除熱惱俱清涼疾苦不生夀無量
　　　劉松年畫
樵青刺篙勝揺槳船頭分流水聲響青山渺渺波漾漾
白鷗飛過時一兩載書百巻酒十壺日斜出遊女兒湖
鄰舟買得巨口鱸醉拍銅斗歌嗚嗚此樂除却江南無
　　　題武昌魏槃所藏畫
楚山逺吐參差碧虚閣開臨繫船石沙樹凋時鄂渚秋
江鷗沒處湘潭夕閣中幽人坐讀書書聲入水驚龍魚
欲吹短笛相尋去黄鶴磯頭好待予
　　　送葉卿東遊
聞君辭家今幾年布衣綫斷芒屨穿江湖夢迴燈火夜
聽雨每憶山中田兵戈忽斷故鄉路雖有兩足歸無縁
上書願雪父兄恥畫地聚米籌山川居然無成困逆旅
白日但看孤雲眠時人不容禰生傲坐客豈信毛公賢
黄金已盡酒徒散壯士反為兒女憐飢吟倚壁氣未餒
有似病鶻棲荒煙却欲南遊探禹穴僕夫整駕雞鳴前
波濤翻江畏飢鰐霧雨連海愁飛鳶相逢誰肯問憔悴
山水自為窮人妍乾坤無家去何止飄泊不異迴風船
區區願君自愛惜今古遇合無非天亂離貧賤何足歎
王孫亦在道路邊我今豈少四方志讀書坐破牀頭氊
恩讐兩無欲誰報送子空歌寶劒篇
　　　題韓長司所藏山水圖
參卿昔在西安幕騎馬看山時出郭終南泰華勢最髙
横作秋雲掃寥廓秦川漢苑萬里開酒醒望逺登荒臺
日斜渭上歸人渡岳暗關中飛雨來此處竒觀絶天下
何事歸來猶看畫畫中小景似江南黄葉漁村見煙舍
莫戀江南真故鄉蓴鱸炊熟酒船香美人不是滄洲客
去去宜登白玉堂
　　　煮石山房為金華葉山人賦
山人不飯粳稻香笑指白石為餱糧金華之石猶可食
元是舊牧初平羊荆榛拾歸夜深煮自言久服能輕舉
但令隨處有雲根不問青天早無雨我生無力耕西疇
硯田欲枯抱飢憂便當從君學此術絶勝乞米監河侯
　　　九日與客登虎丘至夕放舟過天平山
昨日風雨今日晴天意令人作重九登髙未用憶龍山
弔古竟須尋虎阜秋清人稀葉滿寺屐齒無聲石苔厚
我來但欲問前王不知伯氣銷沈久下穿山骨葬弓劒
銀海夜寒空不朽樓臺荆棘今幾變英雄誰似青山夀
十年自歎在塵土雞鳴起逐途人走兹遊喜出世網外
相攜況是同心友盤梯共上峰頂塔欲觀東海攀北斗
中原不見鴻鴈來浮雲萬里空回首鐘聲催送晚出寺
棲鴉已滿祠前栁秋風吹林客醉時夕陽下嶺僧歸後
山留好月續清景乘興夜過漁村口放船不覺露沾衣
滅燭始看星在罶金陵酒熟來謫仙赤壁歌殘泣嫠婦
人生此樂信難得夢幻功名有時有他年何必問誰健
但令不負持螯手詩成底用刻山石為寄龍門說空叟
明朝來借白雲泉凈洗從前千劫垢
　　　夜發錢清
錢清渡頭船夜開黄茅苦竹聞猿哀客官釃酒水神廟
風雨滿江潮正來蒸飯炊魚坐蓬底不覺舟行兩山裏
棹歌早過越王城東方未白啼鴉起
　　　草書歌贈張宣
昔聞汝祖東吳精醉傳草聖醒而精汝今能飲不滿杓
逸氣欲與相崢嶸髙堂把筆若把槊長綃一拂悲風生
隂埀大澤雷雨過響破巨峽波濤傾颺颺遊絲罥晴晝
落落髙斗回寒更飲猿連臂深澗絶飢鶻捩翅荒煙横
自言静裏觀萬物故能變化窮其情嗟余少本好劒舞
學書晚方從父兄終焉懶惰不得就塵滿硯田長廢耕
覽時撫事每有感胸次矹硉何由平空齋往往出怪語
吟聲相應飢腸鳴篇成請君為我寫墨瀋灑壁從奔崩
是時黄雲閉嵗暮返照忽出寒江明手隨意到不留阻
正似突騎隂山行令嚴不聞戈甲響一夜下盡名王城
安得師行亦如此頃刻坐見乾坤清鳴呼作歌聊贈汝
愈使流淚沾衣纓
　　　獨遊雲巖寄周砥
城西諸山非不竒我遊獨與兹山宜紅櫻春開山後寺
白水夏滿山前陂幽居況與山不逺鐘鼓每到空齋帷
雨餘煙中落日下曵杖往讀頭陀碑兩厓蒼蒼石色古
枇杷樹髙隂滿池殿燈欲昬上羣鼠塔鈴巳静蹲孤鴟
興來即遊興盡返迎送豈要山僧知困窮喪亂豈無感
正頼此境忘吾悲嗟君何為乃自苦破韀短䇿塵中馳
挂帆能來亦未晚浦口三日南風吹
　　　練圻老人農隠
我生不願六國印但願耕種二頃田田中讀書慕堯舜
坐待四海昇平年却愁為農亦良苦近嵗征役相煩煎
養蠶唯堪了官稅賣犢未足輸丁錢虬鬚縣吏叩門戸
鄰犬夜吠頻驚眠雨中投泥東鑿塹冰上渡水西防邊
幾家逃亡閉白屋荒村古木空寒煙君獨胡為有此樂
無乃地邇秦溪仙門前流水野橋斷不過車馬唯通船
秧風初涼近芒種戴勝曉鳴桑樹顛短衣行隴自課作
兒子饁後妻耘前白頭雖復勞四體若比我輩寜非賢
旅遊三十不稱意年登未具粥與饘便投筆硯把耒耜
從子共賦豳風篇
　　　嘗蒲萄酒歌
西域幾年歸使隔漢宫遺種秋蕭瑟誰將馬乳壓瑶漿
逺餉江南渴吟客赤霞流髓濃無聲初疑豹血淋銀甖
吳都不數黄柑釀隋殿虚傳玉薤名聞道輪臺千里雪
獵騎弓弦凍皆折試唱羌歌勸一觴氈房夜半天迴熱
絶味今朝喜得嘗猶含風露萬珠香牀頭如能有五斗
不將輕博涼州守
　　　送髙二文學遊錢塘(君梁人與余異譜/)
我家本出渤海王子孫散落來南方只今遥承幾世後
坐棄戰陳談文章嗟君渡江此相遇知有逺族猶居梁
嘗聞四海盡兄弟況我同姓能相忘十年近舍道南宅
嵗時拜父登髙堂君年雖少志則壯不肯與世相低昻
讀書閉閣人罕識明月夜照聲琅琅欲將古道共推挽
豈顧薄俗譏迂狂君來不欲是王式我行或止非臧倉
亂離正賴相慰藉何事逺别遊錢塘錢塘舊國我所到
江山自存人已亡鴈鶩長雲暮陂澹牛羊落照秋陵荒
繁華銷盡莽蒼出君行見此能無傷西風吹塵扇難障
不如歸卧須時康一飢小事何足道故國尚有霜英黄
　　　贈李外史
仙人飄飄若雲風來去倐忽誰能窮豈唯上界足官府
往往亦在塵埃中我欲尋真向五岳亂後舊路迷榛蓬
天雞未明夜谷暗海鶴已去秋壇空丹厓碧澗瑶草歇
洞府一閟無由通陌頭驚逢李道士自說柱史為吾翁
傍人相傳解起死袖裏有丹如日紅我聞安期古䇿士
親見楚漢爭雌雄終然濁世不肯住渡海竟去先飛鴻
𤣥洲東望纔咫尺彩霞幻結金銀宫何當共赴食棗約
三花醉折春濛濛迴看城郭煙霧杳大笑下士真沙蟲
　　　聽教坊舊妓郭芳卿弟子陳氏歌(時至正已亥/歳作)
文皇在御昇平日上苑宸遊駕頻出仗中樂部五千人
能唱新聲誰第一燕國佳人號順時姿容歌舞總能竒
中官奉㫖時宣喚立馬門前催畫眉建章宫裏長生殿
芍藥初開勅張宴龍笙罷奏鳳絃停共聽嬌喉一鸎囀
遏雲妙響發朱脣不讓開元許永新繡陛花驚飄豔雪
文梁風動委芳塵翰林才子山東李每進新詞䝉上喜
當筵按罷謝天恩捧賜纒頭蜀都綺晚出銀臺酒未消
侯家主第强相邀寶釵珠袖尊前賞占斷春風夜復朝
回頭樂事浮雲改瘞玉埋香今幾載世間遺譜竟誰傳
弟子猶憐一人在曽記霓裳學得成朝元隊裏藝初呈
九天聲落千人聽丹鳳樓前月正明狹斜貴客迴車馬
不信芳名在師下風塵一旦禁城荒誰是花前聽歌者
從此飄零出教坊逺辭京國客殊方閉門春盡無人問
白髪青裙不理妝相逢為把雙蛾蹙水調梁州歌續續
江南年少未曽聞元是當時供奉曲朝使今年海上歸
繁華休說亂來非棃園散盡宫槐落天子愁多内宴稀
始知歡樂生憂患恨殺韓休老無諌傷心不見昔人歌
汾水秋風有飛鴈此日西園把一巵感時懐舊盡成悲
含情欲為秋娘賦愧我才非杜牧之
　　　牀屏山水圖歌
畫工知余愛青山久墮塵網無由還故將列岫寫屏障
使我卧起於其間從此長如宿清境枕上分明見峰嶺
爐煙曉入帳中飛擁被驚和白雲冷丹崖碧樹層層開
江雨逺逐孤帆來就中樓閣是何處彷彿神女巫陽臺
楚山修竹瀟湘水似有清猿忽啼起江南千里夢遊歸
半牀落月髙堂裏
　　　方隠君山園
吴興城南山水勝竹樹參差萬家暎幽深誰似隠君園
車馬不來雞犬静兩溪迴通栁港曲一峯立對柴門正
東西别墅憐更好孤棹往來隨晚興總令種菜不種桃
新製長鑱木為柄家童不解候天時鄰叟還能論地性
交交林路翳復開活活野泉流不定清晨聞鳥欣獨往
濃緑潑晴畦色淨老葉埀根孤蚓號殘英綴梗羣蜂競
乍縈新蔓喜籬長欲迸晚芽嫌土硬此時採擷自足飽
肯為食肝煩縣令古來名園悉可數金谷辟疆誇獨盛
鑿石圓開弄月池買花深作行春徑愛妾宵陪秉燭宴
狎朋晝接流觴詠長年歡樂豈知極迴首芳菲屬他姓
只今誰解問遺蹤斷甓摧垣無一剩乃知厚業要徳守
那得衰榮但言命君能勤儉遺子孫應有佳名書郡乘
　　　觀顧蕃所藏宋賜進士絲鞭歌
臚傳殿下呼名士進士新充探花使内人綰結綵鞭成
恩與宫袍一時賜不用頻將栁下揮馬蹄得意自如飛
影裊夕陽何處去曲江園裏宴初歸天街直拂花枝過
擇壻髙樓彩毬墮令人把玩憶當時零落春風幾縷絲
　　　憶昨行寄吴中諸故人
憶昨結交豪俠客意氣相傾無促戚十年離亂如不知
日費黄金出遊劇狐裘䝉茸欺北風霹靂應手鳴雕弓
桓王墓下沙草白彷彿地似遼城東馬行雪中四蹄熱
流影欲追飛隼滅歸來笑學曹景宗生擊黄獐飲其血
臯橋泰娘雙翠蛾喚來尊前為我歌白日欲沒奈愁何
迴潭水緑春始波此中夜遊樂更多月出東山白雲裏
照見船中笛聲起驚鷗飛過片片輕有似梅花落江水
天峰最髙明日登手接飛鳥攀危藤龍門路黒不可上
松風吹滅巖中燈衆客欲歸我不能更度前嶺縁崚嶒
逺攜茗器下相候喜有白首楞伽僧館娃離宫已為寺
香徑無人欲愁思醉題髙壁墨如鴉一半欹斜不成字
夫差城南天下稀狂遊累日忘却歸座中爭起勸我酒
但道飲此無相違自從飄零各江海故舊如今幾人在
荒煙落日野烏啼寂寞青山顔亦改須知少年樂事偏
當飲豈得言無錢我今自筭雖未老豪健巳覺難如前
去日已去不可止來日方來猶可喜古來達士有名言
只說人生行樂耳
　　　明皇秉燭夜遊圖
華萼樓頭日初墮紫衣催上宫門鎖大家今夕燕西園
髙爇銀盤百枝火海棠欲睡不得成紅妝照見殊分明
滿庭紫燄作春霧不知有月空中行新譜霓裳試初按
内使頻呼燒燭換知更宫女報銅籖歌舞休催夜方半
共言醉飲終此宵明日且免羣臣朝只憂風露漸欲冷
妃子衣薄愁成嬌琵琶羯鼓相追續白日君心歡不足
此時何暇化光明去照逃亡小家屋姑蘇臺上長夜歌
江都宫裏飛螢多一般行樂未知極烽火忽至將如何
可憐蜀道歸來客南内凄涼頭盡白孤燈不照返魂人
梧桐夜雨秋蕭瑟
　　　黒河秋雨引賦趙王孫家琵琶蓋其名也
朔天夜裂天埀泣雲壓鷹低翻翅溼髯王醉影抱寒驚
氊殿嘈嘈箭鳴急紅冰淚落清燈下倒巻河流入絃瀉
瘦駝卧磧歇鈴車撲朔隂沙鬼行野漢魂私語髩風淒
都䕶營荒咽凍鼙蘭山木葉連愁起散入塞門三萬里
夢斷金蟾隔煙小青塜埋聲秋不曉
　　　期張校理王著作徐記室遊虎阜
前身似是雲水僧餘習愛覔名山登最憐虎阜在平地
一丘勢敵千崚嶒缺厓深深翳密葉欹石兀兀纒危藤
昔年無事恣幽賞拄杖叩門來屢曽風廊聽竹移廣簟
雪屋煨芋明髙燈禪堂素壁醉題滿老衲喜客無嗔憎
别來三載困塵土散落略盡同遊朋谷猿清呌烟霧隔
宵夢欲往天瞢瞢幽懐鬱抱不得寫一月雨聲眠枕肱
相親尚有北郭友材盡齊楚慙曹滕張君名駒禀神駿
王子快鶻生鋒稜並淹客館校遺籍雲路萬里違騫騰
徐卿亦是瑚璉器逺役又欲行擔簦明朝山鵲定鳴霽
跬歩可遊何不能一林一澗幽景在遥想與昔無虧増
朱櫻緑筍雖已過正愛夏木隂層層欲營此行況甚易
婦有藏酒魚新罾出城不必借車馬已辦布韈青行縢
吾儕雖窮自有樂相聚豈比蟲􁋽􁋽亂離撥棄且勿道
願賦妙語留傳謄
　　　廣陵孫孝子愛日堂
昔自中原兵甲動志士憂時久心痛千村殺戮雞犬無
骨肉誰家保相共揚州受禍聞最深徒恃堅城鐵為甕
城中義丁一百萬坐委溝谿不成用至今草長髑髏臺
月黒精靈尚哀慟君時負親獨竄匿何異網魚逢脱縱
逺道秋風舊橐空長江暮雨孤帆重朅來吾鄉今十年
孝友爭傳比張仲雖嗟故里未能歸却喜新堂還可奉
盡歡惟啜小人羮致養寜須大官俸只愁老景苦駸駸
羲馭西馳疾飛鞚晝看花影願遲移晚聽角聲驚早弄
長繩未解繫飛烏每計餘年憂且恐嗟余少已失庭闈
宰木亂來無地種欲娱朝夕難再得誰惜流光去如夢
自慚不及君慶多灑淚蓼莪空廢誦寸心猶願時早平
重為河清作歌頌萬國同看化日長生能養親死能送
　　　贈胡校書奎
我初遇子東海濵苧衫席㡌凌風塵登城觀濤共歎息
見者不識何如人歸時憶近看燈節孤舟夜過黄岡雪
書來書往道加餐幾日相逢五年别再㑹之計何悠哉
我未及去君能來秋風吹殘太湖水乗興上得吳王臺
吳王臺前白楊栁西施去後吴娃醜四海同為此地人
百壺獨買誰家酒更尋豪客作夜遊簸弄明月琵琶洲
有愁為君亦蕩滌何況我輩元無愁醉中狂談君可恕
且共周旋莫歸去秋光已筭逼重陽好為黄花三日住
　　　温陵節婦行
　　　泉州陳氏婦夫泛海溺死守志
妾家温陵近南浦嫁得良人業為賈良人長年愛逺遊
不敢新妝映門戸販寶遥聞去百蠻朝朝海上望青山
不仁無那蛟龍横漂沒孤舟不得還君非渡河老狂父
波濤如山何不顧尋屍便欲赴窮淵膝下嬌兒誰與哺
十載空闈守寸心滄溟水淺恨情深願身不化山頭石
化作孤飛精衛禽
　　　答余左司沈别駕元夕㑹飲城南之作時在圍
　　　中
青帝行春氣初播雲沍餘隂苦難破江頭碧草生未長
戰馬寒嘶齕殘莝炊煙冷落雨中溼鄰屋時聞有啼餓
我愁鬱鬱但欲眠肯以案書勤自課却思去嵗屬無虞
元夕共歡人幾箇髙堂細聽落梅歌手擘黄柑香噴座
客酬主勸總忘曉看盡繁燈逐星墮秪今照市但羣烽
樂事淒涼誰復作故人念我有二子省内郎官府中佐
别離兩月不相逢身佩弓刀從戍邏欲尋舊賞慰勞役
笑拂尊前且安坐老兵折簡走相呼謂我閉門無乃懦
黄昬逺就向城南敢惜春衫凍泥涴軍中有㑹異尋常
牛肉麤肥酒巵大胡奴帳下出琵琶復拊銀筆與相和
燭殘未聽荒雞號絃斷忽驚哀鴈過須臾顔熱起叫噱
不記亂離仍轗軻更聲析析繞旗門劒匣搘頭容醉卧
歸來又辱寄新詩錦水煎腸珠落唾豪吟自欲繼燕歌
悲調豈將同楚些覽之幾度感深情曲髙和難非懶惰
我生無力本何用衣食自來供馬磨雖䝉鄉曲假虚名
正似南箕不堪簸君才於世俱可珍周賈東遊抱竒貨
艱危壯氣喜彌激利器未施寜忍挫頗聞原野多殺傷
風雪呻吟苦無那吾儕斯樂豈易得應愧皇天恩獨荷
明年此夕㑹昇平把酒相邀更相賀
　　　江上晚過鄰䲧看花因憶南園舊遊
去年看花在城郭今年看花在村落花開依舊自芳菲
客思居然成寂寞亂後城南花已空廢園門鎖鳥聲中
翻憐此地春風在映水穿籬發幾叢年時遊伴俱何處
秪有閒蜂隨繞樹欲慰春愁無酒家殘香細雨空歸去
　　　兵後逢張孝廉醇
前年逺别君父子遭亂相傳皆已死今朝南陌忽逢君
為識人中語音似君言從親渡海濤欲避兵禍辭官曹
間關僅得返鄉里脫命羅網真秋毫問我胡為亦憔悴
十月孤城陷圍内囏難兩地得俱全政荷皇天憐我輩
相看握手非偶然痛飲豈得愁無錢城中故舊散欲盡
君來使我忘憂悁還思當年事未改車馬紅塵浩如海
等閒列第化秦灰試問主人誰復在請君看此應感吁
世間富貴皆空虚客遊且莫更彈鋏讀書歸卧先人廬
　　　夜飲丁二侃宅聽琵琶
江月未出明星懸主人飲客夜不眠坐呼伶兒撥四絃
龍頭髙撚玉軫圓轉關未奏濩索先勞嘈咽切斷復連
澀如清澗溜凍泉細若碧樹吟秋蟬忽然繁急何轟闐
風沙滿把撒四筵鴈行驚起飛不聨浮雲落葉俱綿綿
一聲抹斷萬里烟夢入紫塞愁胡天問渠怨恨有幾千
口不能說指為傳令人帳望思往年梁園楚榭長周旋
帷中曲宴羅綺鮮夜遣飛騎迎蟬娟低鬟出拜絳燭前
文絲香絛搭左肩曲項紫鳳抱半偏楓香一調妙入𤣥
好手正可羞紅蓮座間豪客皆詞仙舉盃邀我賦長篇
贈之醉寫蜀錦牋可當十萬纒頭錢如今逺客江海邊
欲聞絲音久無縁故人已散陵谷遷生死流落俱堪憐
今宵聽此真偶然顧影憔悴非昔妍長河欲曙落逺川
暫當歡娱反憂煎向隅無言涕淚漣此身如在潯陽船
　　　曉睡
野夫性慵朝不出弊簀蕭然掩間室村深無客早敲門
睡覺長歌半簷日林聲寂寂鳥鳴少窓影交交樹横密
此時欹枕意方恬一任牀風亂書帙昔年霜街踏官鼓
欲與羣兒走爭疾如今只戀布衾温悟從前計應多失
厨中黍熟呼未起妻子嗔嘲竟誰恤天能容老此江邊
無事長眠吾願畢
　　　東池看芙蓉
江天揺落逢秋杪滿目殘荷與枯蓼東家喜有木芙蓉
幾樹繁開依緑沼穠豔低將流水映寒香逺逐迴風裊
半愁霜露倚蒹葭老去徐娘猶窈窕天公似厭秋冷淡
故發芳叢媚清曉莫嗟不及見陽春車馬塵埃相汙少
吳王宫廢斷行客湘女祠空掩啼鳥何如此地獨來尋
静對嬋娟散憂悄蘭舟雖無美人採日暮孤吟自行繞
明朝重到恐消魂零落紅雲波渺渺
　　　謝廬山宋隠君寄恵所製墨
瓦篝自掃煙埃溼風雨空山杵聲急香爐峰前五粒松
燒成片玉𤣥香濃寄我團團未磨缺有如蝕盡天邊月
陶泓日暖水滿池雲氣忽起秋淋漓茅屋光寒客心懼
上有蛟龍欲飛去便思寫檄驚天驕夜磨楯鼻冰不鎖
又思作賦獻天子曉出洛陽價増紙我今年少多不才
兩事未能如墨何但學顛狂如醉旭頭髪可濡秋未秃
　　　美人撲蝶圖
花枝揚揚蝶宛宛風多力薄飛難逺美人一見空傷情
舞衣春來繡不成乍過簾前尋不見却入深叢避鶯燕
一雙撲得和花落金粉香痕滿羅扇笑看獨向園中歸
東家西家休亂飛
　　　次韻周誼秀才對月見寄
空林鶴鳴草堂静桂影亭亭月初正憐君幽卧對中秋
尊酒無人起相命夜深詩成遣寄我自訴窮愁兼疾病
嗟余比君愁更多舊感新憂來每併前年看月緑茗園
賔客當筵一時盛自吹横笛倚清歌痛飲不知瓶屢罄
去年園中在北郭何異孤豚落深穽登樓强欲攬清輝
刁斗連營不堪聴今年旅寓向江渚暫喜東南亂初定
閒來未厭户張羅貧去唯愁室懸磬牧兒耕叟共來往
那得衣冠解相敬久居村野坐自鄙銷盡豪懐與狂興
風塵無復舊時顔愧見相逢問名姓朋友凋零江海空
弟兄離隔關山迥良宵佳月雖可賞羸影窓間竟誰並
迢迢河轉漏初長摵摵葉鳴風稍勁此時倚壁自孤吟
只有蛩聲與相應初疑此月定非月應是人間照愁鏡
還思人愁月豈知何苦多憂損情性一生能幾見此月
盛年若去尤難更明宵圓景未便虧落盡芙蓉江色淨
君能强起從我歡共入空明恣游泳直期枕藉向舟中
不管遥天埀斗柄
　
　
　
　
　
　
　
　
　
　
　
　大全集巻八
欽定四庫全書
　大全集巻九
　　　　　　　　　　　　　明　髙啟　撰
　　七言古詩
　　　姑蘇臺
金椎夜築西山土催作髙臺貯歌舞文身澤國構王基
却笑先人獨何苦銅溝玉檻成繁華幻出峯頭一片霞
望處直窮三百里役時應發幾千家蟠空曲路迷仙仗
攀盡瑶梯纔到上外繞雕龍宛轉欄中施繡鳳葳蕤帳
熏爐長爇鬰金香共道千齡樂未央茂苑月來秋佩冷
洞庭雨過夏綃涼當窓衆妓如仙女揚袂迎風欲輕舉
人從天上見經過鳥向雲間驚笑語日暮横塘花盡開
捲簾臺上望王來宴舟初自觀魚返獵騎還從射鹿迴
從登不用持鈹隊自列紅妝侍髙㑹香傳羅帕進黄柑
縷切鸞刀供玉鱠燭光逺落太湖波驚起魚龍出沒多
城上烏啼河漢轉此時誰問夜如何管絃嘈嘈聒人耳
不聞兵來渡谿水欲攜西子走登舟醉倚畫欄嬌不起
瞑目無因到甬東可憐一炬綺羅空獻楣竟墮讎人計
賜劍應辜諫士忠客來試問遺宫路物色荒涼總非故
攐衣始信不虛言滿地荆榛見零露當年争奪苦勞機
却把江山付落暉聞説越王臺殿上如今亦有鷓鴣飛
　　　百花洲
吴王在時百花開畫船載樂洲邊來吴王去後百花落
歌吹無聞洲寂寞花開花落年年春前後看花應幾人
但見枝枝映流水不知片片墮行塵年年風雨荒臺畔
日暮黄鸝腸欲斷豈惟世少看花人縱來此地無花看
　　　香水谿
粉痕凝水春溶溶煖香流出銅溝宫月明曽照美人浴
影與荷花相間紅玉肌羞露誰能見只有鴛鴦窺半面
絳綃圍掩怯新涼歸卧芙蓉池上殿空洗鉛華不洗妖
坐傾人國幾良宵驪山更有湯泉在千古愁魂一種銷
　　　太湖石
沒人采石山根淵投身下試飢蛟涎馮夷不解護潛寶
幾片捧出如青蓮寒姿本是湖水骨波濤潄擊應千年
初疑鬼怪離洞府珊瑚鐵網相鈎連㠌空突兀多異態
雲吐夏浦芝生田龍麟含雨晚猶潤豹質隠霧朝常鮮
清音叩罷磬韻逺微靨洗出珠窩圓坐移各岫置庭砌
日照彷彿生紫烟三峯削成泰華掌一穴透入仇池天
醉中時到倚蒼蘚秋風冷逼吟詩肩洛陽園墅汴宫苑
當時駢列誇竒妍黄羅封蓋素氊裹萬里貢獻勞車船
奢游事歇家園廢盡仆荆棘荒池邊人生嗜此亦可笑
有身豈得如石堅百年零落竟誰在空品甲乙煩題鐫
又嗟此石何獻巧自召鑿取虧天全不如頑礦世所棄
滿山長作牛羊眠
　　　洞庭山
朝登西巖望太湖青天在水飛雲孤洞庭縹緲兩峯出
正似碧海浮方壺嘗聞此山古靈壤蛇虎絶跡歡樵夫
濤聲半夜恐魂夢石氣五月寒肌膚居人彷彿武陵客
户種橘柚收為租髙風欲起沙鳥避明月未出霜猿呼
中有林屋仙所都銀房石室開金鋪羅浮峨嵋互通達
别有路徃非人途天后每降龍埀胡神鉦忽響驚棲鼯
自懸日月照洞内古木隂蔽空朝晡風吹白芝曉易老
雲帯紫泉秋不枯靈威丈人亦仙徒深入探得圅中符
𤣥衣使者不暇惜欲使出拯蒼生蘇後來好事多繼往
石壁篆刻猶堪摹千年玉鼠化蝙蝠下撲炬火如飛烏
𤣥關拒閉誰復到似怪衣上腥塵汙勿言神仙事恍惚
靈蹟具在良非誣我生擾擾胡為乎坐見白髮生頭顱
久欲尋真未能去拘束世故縁妻孥何當臨湖借魚艇
拍浪徑度先雙鳬獨攀幽險不用扶身佩五岳真形圖
夜登天壇掃落葉自取薪水供丹爐此身願作仙家奴
不知仙人肯許無狂語醉發應盧胡
　　　聖姑廟
湖心湧出黿頭山白波翠島非人寰清虚宜作水仙府
鱗堂荷屋居其間淵都羣靈孰為主煙鬢翛然一神女
柔姿誰敢狎相親笑叱鼉龍起雷雨玉骨蟬輕蛻幾秋
世縁已斷信無愁采蘭每約湘濵㑹拾翠時陪漢上游
水禽翔鳴衛芝蓋長在蒼茫杳㝠外鮫人獻綃裁作衣
螺女供珠綴為佩花落閒祠謝古春蕙幃瑶席掩香塵
空山夜夜星河逺芳渚年年蘅杜新霞舒霧捲凝光彩
笑語無聞復誰待冷風幾度引舟迴宛似蓬萊隔煙海
猿叫楓林魚躍波桂旗翻翠暮寒多女巫佇望飛裠度
獨奏箜篌引曼歌椒觴奠罷沈𤣥壁鳥沒遥天湛空碧
遺情不結楚臺雲世人何處尋踪跡
　　　蔡經宅
昆侖主者王方平身騎黄麟朝紫京舉手長辭漢公卿
得道不願世上名往來隠𤣥與朱明洞中各有白玉城
絳衣游空擁幢旌三山五嶽自按行冷風吹動天樂鳴
璚簫琅璈和鸞笙羽衛蹴踏山海崩龍車鶴馭紛相迎
嘯呼神官走吏兵魑魅魍魎號且驚暫來經家駐雲程
人馬不見但有聲虎頭鞶囊佩蒼精神光赫然照軒楹
授以至言可長生凡骨已作蟬蛻輕麻姑來㑹尋仙盟
芳姿娉婷似飛瓊言從昔年宴蓬瀛又見弱水三淺清
爪可爬背念始萌仙意已識遭笞榜餘杭阿姥酒罷傾
攝景忽去煙雲横家人悲望空􁏁􁏁桑田迴首幾變更
神仙在世每自呈凡夫不識等瞽盲丹元有田不解耕
但愛狗茍還蠅營榮華未滿咎責盈忽化腐鬼歸荒塋
金丹可學道可成木鑽石盤貴精誠誰能自拔水火坑
飛游往來瑶樹英千載或有歸來情
　　　石崇墓
虯鬚欲怒珊瑚折步障圍春錦雲熱真珠換妾勝驚鴻
笑踏香塵如踏空酒闌金谷鶯花醉家逐樓前舞裙墜
財多買得東市愁羅綺散盡餘荒丘猶憐白首同歸者
坐伴遊魂楓樹下
　　　初入京寓天界寺西閣對辛夷花懐徐七記室
去年寺裏開辛夷君來憶我曽題詩今年我來君已去
思君還對花開時欲尋花下君行迹日暮空庭古苔碧
殷勤把酒問花枝看過春風幾行客
　　　答余新鄭
前年吴門初解兵君别故國當西行有司臨門暮驅發
道路風雨啼孩嬰倉皇不敢送出郭執手暫立懐憂驚
我時雖幸脫鋒鏑亂後生事無堪營移家江上託地主
閒園借得親鉏耕春朝起沐日照屋野卉雜發鳴鸝鶊
思君萬里不可見對此涕淚如盆傾有壺當軒忍自酌
有句在巻邀誰評走投北郭問消息一客為我言分明
君初隨例詣闕下有㫖謫徙鍾離城賫無囊金從無僕
棄家獨去何惸惸長淮粘天趣前渡牙眼怖客浮鼉鯨
到州鞠躬謁太守脫去官籍儕編氓城荒無屋寓來客
旋乞廢地誅蓬荆異鄉何人恤同患喜有楊子兼徐卿
日髙破竈煙未起閉戸不絶哦詩聲去年聖恩念逐客
特賜拂拭加朝纓勑君赴汴聽銓擢路筭舊驛猶千程
沙河無雨夏雲熱茅葦夾岸多蚊蝱舟中感癘得下泄
刃攪腸腹聞咿嚶荒途無藥相救療伏枕兩旬幾殞生
終藉神明佑吉士疾勢漸脫身强輕一官署作新鄭簿
捧檄已去詢田更我雖歴歴聽客語虛實未察憂難平
初春天子下明詔欲纂前史羅儒英菲才亦辱使者召
辭謝不得來南京日斜出局訪君舍草滿陋巷春泥晴
入門小女識父友延拜學訴艱難情且云父意念家逺
新遣兩卒來相迎須臾出君寄我札上有秀句如瑰瓊
自陳前事頗一一與客舊說無虧盈讀終呼卒問彼土
卒言幾年經戰爭河山蕭條縣雖小民少奸詐多淳誠
春秋古稱鄶子國溱洧水活魴魚赬雌兔咻咻草間走
雄雉角角桑顛鳴谷深稀逢種田者時有射戸棲山棚
霜天赤棗收幾觓剥食可當江南粇官來撫民務無事
鞭挂壁上無敲接寒㕔吏散獨坐嘯逺對嵩少當檐楹
聞之離抱頓舒豁如吸清露醒朝醒便因卒還寄君語
此邑小鮮聊試烹幸逢昌朝勿自棄願更努力修嘉名
吾皇親手擁髙篲洒掃六合氛塵清海内夷筐已入貢
隴外戸版初來呈大開明堂議禮樂學士濟濟登蓬瀛
太廟冬烝薦朱瑟千畝春藉埀青紘用材不肯略疏賤
銖寸盡上天官衡況君磊落抱竒器不異一鶚秋空横
豈容久屈簿領下天道始塞終當亨文章期君歸黼黻
借問報政何時成
　　　送林謨秀才東歸謁松江守
江城秋隂朝不暉落葉古巷人來稀林生何求乃過我
敗屐躡雨投閒扉自言少習澤宫射思侣聚士登王畿
風塵失路因漂轉我豈無志時其違欲充材官挽强弩
關塞莫解窮城圍將從隠者服短褐霜露難采荒山薇
長年旅舍破氊冷坐厭蟋蟀愁伊威諸侯得意盡輕客
顧影竟傍何門依南津昨夜砧杵動風來燭前驚攬衣
家人倚户望應久宿舂未辦悲慙歸今朝江帆偶東轉
願借子語為光輝嗟余亦坐窮作祟讀書不出遭罵譏
士無賢否貧者鄙此言信矣誰云非囊乏黄金可揮贈
有詩豈救君腸飢雲間使君本儒者貴顯尚肯矜寒微
儻開深池養病鵠翼成待看摩天飛
　　　題髙彦敬雲山圖
尚書生長燕臺下慣識風沙草漫野何由得見山水鄉
煙嶺雲林逺能寫平時四海作宦遊髙興最愛江南秋
霅谿清曉剡谿晚閒解狂轡尋扁舟此中謝屐曽經處
半是啼鴉棲宿樹斷橋旗下問農歸逺寺鐘邊訪僧去
風流一沒嵗未遥坐覽遺迹成前朝何當遍覽畫中景
聖恩已許從漁樵
　　　美人摘阮圖歌
圓槽象月修寒玉暗貯宫商滿空腹美人和恨抱秋風
偷寫琴中舞鸞曲傾鬟低黛幾娉婷夢約湘娥倚竹聽
滴盡冰盤老蛟淚阿咸帳底醉初醒梧桐落翠萎蘭紫
仙澗流雲含玉子甲屛難障夜深寒恐踏驚鴻忽飛起
不識人間出塞聲瑶臺别有斷腸情調終人去哀絃歇
桂樹烏啼滿山月
　　　贈丘老師
長春之孫自仙骨袖有蟠桃食遺核平生不學燒汞方
唾視黄金等何物滿城誰識舊庚桑白髮人中似鶴長
時上髙樓惟獨醉榴皮書破壁塵香
　　　𤣥武門觀虎圈
目光燑燑卧深圈羽林獵士初擒獻腥風一嘯猶辟人
況在空山道中見莫憶横行藜藿間且隨𤣥豹守天關
埀頭食肉嗟何補漢家將軍乃真虎
　　　送許先生歸越
天子下詔徵賢良多士競逐風雲翔先生亦隨使者起
闕下再拜陳封章自稱前朝老進士白髪巳短材非長
羣龍在廷翊昌運疲蹇豈足追騰驤乞還山林養餘齒
歌頌聖徳傳無疆近臣上殿為陳請天語特許歸其鄉
是時海國風雨涼道士莊下初栽秧故山農事不可緩
歸興倐與髙帆揚從容進退遂所願帝恩甚大誰能量
嗟余相逢恨苦晚忽去未免私心傷明朝相憶望於越
江水東逝何洋洋
　　　送證上人住持道塲
訢公昔年住寶坊龍象蹴踏騰毫芒袈裟曾侍玉座傍
萬衆闤聽講仁王弟子如雲來四方朝鐘暮鼓鳴髙堂
西歸葱嶺今幾霜鉢傳曇師道彌昌叢林主教遇聖皇
紫衣朝闕隨班行上人繼吐三葉芳衲中長繫摩尼蒼
人間萬念俱已忘獨好遊戲談文章我來京師寄禪房
每邀看月開修廊手横蠅拂坐繩牀竹間風吹煑茗香
侍僮觸屏睡欲僵髙殿宿鳥驚琅璫詩成金磬韻尚揚
清才未必慙支湯有時夜剪園韭嘗燈懸西齋雨浪浪
人生聚散不可常翩然東遊主道場道塲乃在雲水鄉
碧瀾堂前去路長江湖寒縮蛟蜃藏楓桕正赤橙柑黄
煙銷日出聞漁榔洲渚宛轉山低昻蕭然瓶錫隨經囊
留宿肯戀林中桑兵餘莫嗟梵宇荒勝景未逐樓臺亡
寺門無人閉夕陽芋栗收作山中糧好說千偈恢禪綱
麾斥佛祖誰敢當我方無用縻太倉叨逐劒佩趨明光
醉歌欲覔𤣥真狂懐恩未得尋歸航明朝舉首空相望
雲飛笠澤天茫茫
　　　送王孝廉至京省其父待制後歸金華
君來金陵自金華逺道犖确驅行車空山北風正多雪
嵗晚何事穿泥沙君言省覲敢辭苦況是日下非天涯
問安已畢起稱夀白門酒香還可賖明燈客窓共夜語
便覺春意迴寒槎予亦叨恩在京國早踏街鼓聞初撾
日斜歸來就空廨索寞不異投林鴉家人千里望未至
虚聴檐鵲鳴喳喳羡君父子此相見頓起歡笑忘咨嗟
異鄉逢人即可樂況爾骨肉誰能加汝翁文章擅當世
片語落紙爭傳誇身登昌朝列侍從日曵珮玉趨南衙
捧圅當殿曉進史秉燭鎖院宵書麻觀君才氣已畧似
青海異種多騮騧絲綸便可令世掌胡為趣别東還家
阿婆在堂待調膳計日敢使歸期差往來兩地慰親念
如君孝意誠堪嘉勞勞亭下冬日短江冰未解魚難义
送君揖手忽已逺烏巾獵獵風中斜重闈歸拜想無恙
故園正見開梅花
　　　穆陵行
　　　永穆陵宋理宗陵也在㑹稽元至元初西僧楊
　　　發輦真住請發宋諸陵許之既取其殉寶復以
　　　理宗頂骨為飲器後籍入官以賜帝師天兵克
　　　元詔求得之命有司歸葬焉
樓船載骨沉海水金槌晝入三泉裏空中玉馬不聞嘶
日落寢園秋色起魚燈夜滅隧戸開弓劒已出空幽臺
髠胡暗識寶氣盡六陵松柏悲風來玉顱深注酡酥酒
誤比戎王月支首百年帝魄泣穹廬醉骨飲寃愁不朽
幸逢中國真龍飛一函雨露江南歸環珮重遊故山月
冬青樹死遺民非(世傳有士嘗竊諸帝骨/埋屛處樹冬青為識)千秋誰解錮
南山世運興亡覆掌閒起輦谷前馬蹄散白草無人澆
麥飯
　　　獨遊山中憶周記室砥
借居水北鄰雲巖醒遊醉卧月滿山空山孤愁似放逐
踐蛇衝虎窮幽探縁梯上窺萬仞壁埀綆下汲千丈潭
幽蘿翳壑變朝晦怪卉發澗留春酣青山識我豈生客
曽與周子來聨驂是時秋髙鶴聲厲霜降兩崦纔收柑
飯餘洗足上堂坐手揮談麈風􁁜􁁜如今故人亦逺去
帆葉暮落吴江南斷崖蒼蘚漫舊刻往夢追想情何堪
巴僧不厭客屢至篝燈夜禪同一龕風迴忽灑石門雨
日出盡消溪市嵐乃知山水有深趣天意獨許窮人諳
我今豈是慕髙隠非才濫進能無慙業縁種種去畧盡
惟有佳句猶相耽便求安心向佛祖不待㛰嫁女與男
　　　贈墨翁沈䝉泉
南朝墨法稱奚家相國謬費盈連車堆金欲沽世已少
至今好事成咨嗟潘生後出亦竒絶峨嵋仙子嘗相誇
紫殿曽供寫飛白玉堂每用書官麻人間留藏敢輕試
傳玩正比雲龍茶沈翁逺得二子妙珙璧自美誰能瑕
徂徠老節燒欲盡萬杵夜搗𤣥霜華錦囊贈我忽在几
光怪迸屋驚早鴉一餅團團未磨缺似月食盡逢妖蟇
此物宜歸大手筆濡染竹帛埀無涯上當紀頌聖功徳
下可論載臣忠邪我今才薄況病退破硯久棄塵生窪
一朝得此復何用慚注魚豕箋蟲鰕摩挲忽動揮灑興
聊吟險句追島叉髙堂淋漓為君掃醉汙舊賜宫袍花
　　　淮南張架閣家舊有樓在儀鑾江上經兵燹已
　　　廢與予㑹吴中乞追賦之
秋風嘗歌逺遊篇樓中舉手招飛仙山奔海瀉盡供覽
逸思每出孤鴻前雕欄一别應非昨幾度淮南桂花落
酒酣却作望鄉人那得東歸似黄鶴風景如今總厭看
客愁何處更凭欄欲問日邊知逺近浮雲迴首蔽長安
　　　題朱元暉雲山圖
海岳老仙非畫工自有丘壑藏胸中大兒揮灑亦莫比
妙趣政足傳家風敷文閣下書幃淨夢入空山覺衣冷
起拈綵筆寫幽蹤一片飛來楚雲影彷彿三相與九嶷
翠峯猶抹二娥眉水生江上鴻歸後樹暗沙頭春去時
蒼蒼逺渡連平麓煙火參差幾家屋林深谷靜斷行人
唯有禽聲啄枯木偶向髙齋玩此圖斷縑猶費千金沽
自縁絶壁人間少如此雲山何處無
　　　題朱氏梅雪軒
石城山居梅萬塢冒雪曽來扣僧戸爛然如見㑹羣妃
白鳳繽紛下瑶圃數片輕吹著鬢華乍看是雪又疑花
迷魂亂眼春如海那辨南枝映竹斜獨披鶴氅穿林去
凍壓寒梢應幾樹聽響方知夜灑時聞香始識繁開處
回首春風憶舊遊夢尋歸路隔羅浮年來驢背無詩思
醉踏塵埃空自愁聞道君家谿上下玉蘂瓊英巧相亞
履跡誰來東郭朝笛聲不起南樓夜翠羽驚啼莫怨猜
破寒宜共一樽開雪晴花發須相記我亦扁舟乘興來
　　　和衍上人觀梅
籃輿偶出青山郭寒雨初晴凍雲薄梅花一路幾千株
半發園林半邨落夜窓轉曙雞欲驚寒谷回春蝶應覺
浩蕩才迷醉客魂嬋娟更伴幽人樂我來如蝶東西飛
不敢題詩慙筆閣歸來落月照書屋重覔餘馨夢難托
髙僧巳澄法眼觀也愛一枝供寂寞便拖藜杖敲竹扉
遮莫人嗔賔客惡風雨休嗟已亂飄世間何物長如昨
　　　題李徳新中宗射鹿圖
赭袍玉帯虬髯怒人如真龍馬如虎英風猶似天可汗
肯信昬孱困韋武上林草緑聞呦呦飛鞚霹靂梢長楸
畫旗圍合晚猶獵後庭雙陸誰行籌追遊不記房陵辱
五王謫來勢猶獨空誇大羽發無虚不射妖狐射生鹿
畫圖令人生感嗟天寶回首飄胡沙神孫早解習祖藝
不遣銜出宫中花
　　　題趙希逺宋杭京萬松金闕圖
長松掀髯若羣龍下繞宫闕雲千重鳯凰山頭望前殿
翠濤正涌金芙蓉海門日出潮初上白鶴飛來近仙掌
百官候綴紫宸班露滴朝衣氣森爽漢宫揚栁唐宫花
容易零落空繁華何如可獻至尊夀茯苓美似安期𤓰
鑾輿因戀湖山好樓閣清隂勝蓬島不知風雨汴陵前
騎卒新樵幾株倒當日榻前初進圖黄金趣賜聞傳呼
何年流落在人世父老猶看思舊都客行近過吳山下
落葉空林惟敗瓦豈無畫史似前人秋色淒涼不堪寫
　　　芥舟詩
估客海上誇乘風大艑逺戛龍魚宫㠶如乘雲落天外
不假羽翼行虚空驚濤拍山撼難動安卧每到扶桑紅
回頭却笑埀釣子斷溝老葑留孤篷烏知達人解物表
坐視大塊舟航同風輪晝夜不停轉元氣下載浮鴻濛
泰山亦與一塵等何以巨細論雌雄君今齋居那苦小
自比置芥坳堂中將身便欲入無間險語乍出驚愚䝉
我聞懸珠納萬象此事尚覺勞神功萬千毫髮盡非有
幻相欲别誰能窮君行莫鼓萬里舵天游閉戸隨西東
何須更待積水厚區區往問南華翁
　　　題周遜學天香深處巻
仙芬染骨濃無跡秋入畫堂簾不隔夢尋老蟾煙霧迷
碎落金蟲夜愁寂素娥舊栽無兩叢萬古散吹秋滿空
熏爐不爇象籠火人倚畫欄清影中蕙蘭暗泣幽馨歇
只有瑶芳占涼月
　　　象
海山巨獸堪乘戰番使前年逺來獻寶纓纒絡錦䄡埀
拜舞如人向金殿仙仗時巡出鳳城車輿頻駕不曽驚
有牙莫畏焚軀禍天子深仁愛爾生
　　　題茅叟夏山過雨圖
前山㝠㝠雲欲開後山隠隠猶聞雷江南六月風雨過
樹暗不見巫陽臺奔湍衝斷石橋路下瀉谷口相喧豗
隂開林壑鬼神去氣溼古洞蛟龍回人家出門看新霽
泥封墜果多楊梅漁樵欲歸謂已暝返照石壁蟬鳴哀
山中此景誰解寫茅翁素有丹青才新圖一片似海岳
髙堂未展涼先來嗟余久逐揮汗客蓆帽障日趨黄埃
問翁幾欲東遊去如此畫圖安在哉
　　　偃松行(松在天平山獅子巖下/)
龍門西岡魏公祠祠前有松多古枝長身蜿蜒横數畝
巨石作枕相撐搘春泥半封朽死骨凍蘚盡裂皴生皮
無心昻聳上霄漢偃仰獨向荒山陲蟄雷破嶽撼不動
千載一夢醒何遲政如卧龍未起日深意有待風雲期
太湖月出照夜魄天峯雪積埋寒姿濤聲時吼若鼾息
野老驚起山僧疑左伸右屈多異態天自出巧非人為
畫師安能把筆寫樵子豈敢操斤窺杜陵枯柟已憔悴
蜀相老柏非瑰竒何如此樹怪且夀呵衛定想煩靈祗
不知已閱幾人代游客過盡今存誰明堂屢興不見取
得全正愛同支離我嘗來觀忍遽返醉坐其上髙吟詩
葛陂笻竹亦騰化神物終去可久羈何當一叱使飛起
載我萬里遊天池他年還訪舊城郭正是白鶴歸來時
　　　白馬澗
白馬何不居天閑乃在古寺長松間竒姿不受世羈絡
逺自竺國䭾經還澗邊飲罷寒雲起恍惚化龍跳入水
空山夜雨不聞嘶埋沒蹄痕紫苔裏髙僧一去今幾年
世上神駿還誰憐莫令老逐風塵子憔悴哀鳴途路邊
　　　贈治冠梁生乞作髙子羔舊様
野人散髪秋半稀小冠宜著稱短衣清時無能恥恩澤
朝簪乍脫歸田扉進賢峩峩在頭上此物須當付卿相
閉門方欲誦詩書煩君為製依我樣
　　　賦得烏衣巷送趙丞子將
差差舞羽多光彩鄉國初辭度雲海江南門巷有題名
識得當年故巢在春風三月滿京華肯入尋常百姓家
隨鶯已度龍池栁引蝶還穿鳳苑花緑蕪芳草長干渚
樓閣初晴社前雨江邊今日有離筵留人看上檣頭語
　　　宿蔡邨夜起
四更雞叫七星爛獨起開門候天旦月掛愁邊人影低
風驚夢裏烏羣散孤舟嫠婦寒自泣破屋老農貧屢歎
早餐欲發未遑安客路飄零正多難
　　　天閑青驄赤驃二馬歌
漢家諸將開經濟列宿儲精降人世天遣同成一代功
亦有房星化騏驥青驄剪鬉髙作花赤驃灑汗微成霞
人間何處得竒種恍惚西至踰流沙年來百戰從天子
曽逐烏騅到江死不慙飽食玉山禾天廏時清少鞭使
周王八駿去不來唐帝六馬應凡材何如二龍總超絶
蹴踏四海荆榛開圉官雙鞚頻迴顧萬里長楸恐驚騖
嘶處秋生閶闔風浴時曉動昆明霧一匹前牽一匹騎
馳道每出隨龍旗態閒步穏識上意不敢揺頓黄金羈
昨看巡狩還都邑鐃吹聲催移仗急羽林萬騎從如雲
追逐飛塵豈能及嗟哉此馬不異人乗時際遇蓋有神
請看埀耳鹽車者那得昻藏八尺身
　　　同謝國史遊鍾山逢鐵冠先生
日日城中望鍾山孤塔縹緲峯孱顔山靈嘲我不一到
但命俗駕趨塵闤聖恩今朝許休沐得與謝客同躋攀
出郭未至景已好松風一𣲖連清灣空林無人遇釋子
知有曲徑通禪關舉頭見寺去尚逺鐘磬響落浮雲間
登髙不知已幾里但怪力盡愁辛艱衆山雜沓總在下
如擁劒珮趨朝班時當嚴冬雪始霽古木寒瘦泉流慳
梁僧遺墓卧殘碣宋帝廢墠埋深管六朝陳蹟不可問
但見石老莓苔頑豪華歇盡形勝在刼火幾度燒空殷
鐵冠先生有道者往往人見騎黄斑相迎為指幽絶處
瀹茗留坐聽潺湲莫嫌癡客暮未返日墮江水鴉飛還
欲營一遊豈易得長來不比山僧閒
　　　喜家人至京
家人逺來如我歸骨肉已是鄉園非妻羸女病想行苦
塵土覆面風吹衣裝車日暮解牛軛呼燭買酒敲鄰扉
客懐乍見不得語一室相對情依依憶昨初䝉使者徵
逺别田舍來京畿小臣微賤等蟣蝨召對上殿瞻天威
詔從太史校金匱每旦珥筆趨彤闈春遊禁苑侍鶴駕
冬祀泰畤隨龍旂有時青坊坐陪講宫壼滿賜霑恩輝
草茅被寵已踰分不才寜免誚與譏海鳥那知享鐘鼓
野馬終懼遭籠鞿江湖浩蕩故山逺歸夢每逐鴻南飛
常時出院就空館僮僕愁對語者稀知君在舍亦岑寂
嵗暮雨雪吟蛜蝛今宵得見信可樂如獲美饌飽我飢
但憂兄姊尚逺隔言笑未了仍歔欷何當乞還棄手版
重理吴榜尋漁磯門前親種一頃稻婢供井臼妻鳴機
秋來租稅送縣畢邨酒可醉雞豚肥誰言此願未易遂
聖澤甚沛寜終違
　　　北山觀猿
黒衣公子何嫋娜飛挂枯梢不愁墮幾迴呼下白雲間
抛賜曽嘗内園果家鄉何處是巴西囘首煙蘿望欲迷
料得孤舟江上客月明少聽一聲啼
　　　客舍雨中聽江卿吹簫
客中久不聞絲竹此夕逢君吹紫玉斷猿哀鴈總驚啼
我亦無端淚相續數聲嫋嫋復嗚嗚散入寒雲細欲無
愁望洞庭空落木夢遊秦苑總荒蕪曲中只訴君心苦
不道人聽更淒楚關山燈下歎羈臣江浦舟中泣嫠婦
憶昨閶門費酒貲玉人邀坐弄參差彩霞深院花開處
明月髙樓鶴去時如今忽在他鄉外風雨寒窓兩憔悴
恨無百斛金陵春同上鳳凰臺上醉始知嶰谷枯篁枝
中有人間無限悲願君袖歸挂髙壁莫更相逢容易吹
　　　謝友人恵兜羅被歌
蠻工細擘冰蠶繭織得長衾謝縫剪䝉茸栁絮不愁吹
鋪壓髙牀夜香軟朔風入關凋白榆塞寒此物時當須
明燈熾炭夕宴罷薦寢宜共紅氍毹海客揚帆遊萬里
得自崑崙國中市歸來遺我見逺情重似鴛鴦合歡綺
詩人鶴骨欺霜稜曽直禁署眠青綾自從身退合閒卧
只愛擁紙同山僧今朝得此何竒絶展覆不憂兒踏裂
便思清夢伴梅花静掩寒窓聽風雪越羅蜀錦安可常
洞房美女謾熏香誰知一幅春雲暖即是温柔堪老鄉
　　　㑹宿成均汲玉兔泉煮茗諸君聨句不就因戲
　　　呈宋學士
白兔如嫌桂宫冷走入杏花壇下井嫦娥無伴每相尋
水底亭亭落孤影曽搗秋風玉臼霜至今泉味帯天香
玉堂仙翁欲飲客轆轤夜半響空廊齋燈明滅茶煙裏
醉魂忽醒松風起只愁詩就失彌明殘雪滿庭寒似水
　
　
　大全集巻九
欽定四庫全書
　大全集巻十
　　　　　　　　　　　　　明　高啟　撰
　　七言古詩
　　　題美人對鏡圖
曉院轆轤鳴露井玉人夢斷梨雲冷起開妝閤笑窺奩
月裏分明見娥影自對猶憐況主家春風一面斷腸花
何由鑄入青銅内不遣秋霜換蛾翠
　　　送曹生歸新安山中
黄山西來九華連巖洞翕忽通雲煙白鵞嶺下煉丹處
瑶草獨秀今千年三十六峯在青天仰面歴數舉馬鞭
高林雜樹多未識風雨一過俱蔥芈山深何物尤可憐
秋禽幽鳴巧如絃路迴澗阻似無地中有蒔藥千家田
雲間雞犬隔流水居人彷彿皆神仙我欲窮遊久無緣
羨君忽去尋歸船猿聲兩岸谿幾曲白沙明月相洄沿
到時西峯草堂前應有攜酒來華巔山人不喜説朝市
但説久别情依然塵埃舊褐便可脱濯費十斛山中泉
為予淨掃石上葉早晚有意來高眠
　　　曉出城東門聞櫓聲
城門朝開路臨水人語煙中近魚市誰揺飛櫓入蒼茫
帶夢驚鳬柳邊起過處寒波動拍沙逺聞嘔軋復咿啞
征夫車轉山頭阪工女機鳴竹外家我身本是江湖客
偶墮黄塵曉行役此聲空憶舊曽聽舟中酒醒東方白
　　　詠苑中秦吉了
不獨能言異凡鳥最愛佳名呼吉了雕籠幾度學雞鳴
驚起煙花六宫曉駕來别院未知迎先聽遥呼萬嵗聲
願把春風一杯酒從今莫聽上林鶯
　　　夏珪風雪歸莊圖
江雲粘波晚糢糊青山忽失如亡逋乾坤瑩淨冰作壺
春意散入千林枯野橋古渡行人無清響瑟索鳴殘蘆
江天萬里一老夫短蓑如蝟舟如鳬魚寒入泥不上罛
歸來逺識漁邨孤柴門夜扣聞犬呼逕竹壓折誰相扶
山妻自炊稚子沽不羨炙肉圍紅爐嗟予客遊嵗屢徂
詩囊隨驢走髯奴長安何處覓酒徒飛花樸頭帽不烏
旅舎無夢還江湖慙對風雪歸莊圖
　　　始歸江上夜聞吳生歌因憶前嵗别時
前年月夜聞君唱秋滿蘆花此江上一聲離思水茫然
雲逐孤帆共揺颺驚魚噴浪棲鶻飛木葉散落風吹衣
蓮歌盡歇松陵浦漁笛還沈笠澤磯停杯數到臨終拍
露下無聲斜漢白滿船相送盡悽然況我當為逺行客
解紱今年别紫宸歸舟江上又逢君一尊重聽當年曲
相對渾疑夢裏聞東方欲曙餘聲絶悲喜盈襟竟誰説
願長把酒聽君歌從此天涯少離别
　　　題董元卧沙龍圖
人間滴罷天瓢水歸䕶𤣥珠卧沙裏空潭白日不聞雷
雲霧俄隨轉身起誰言北苑筆意精頭角破屋將飛騰
細看圖畫何須恐曽謁真龍遊太清
　　　松隠居為戴叔能賦
江邊柳樹谿邊花晉處士宅秦人家秋風忽來春雨過
坐看衰落俱堪嗟山中相依嵗年久羨君獨結蒼髯叟
短褐長鑱不解耕茯苓作食花為酒我今身似浮雲閒
正合著在長林間明朝儻許同棲泊便擬飛隨白鶴還
　　　蕭山尹明府吳越兩山亭
憶昔看山吳越遊酒酣鼓棹江中流左招舞鳳來百里
右顧卧龍横半州崢嶸兩勢不相下氛翳凈掃當高秋
文身烏喙昔分處有國本是名諸侯區區仁暴固無異
朝吞暮幷山應羞不知千載竟誰主伯氣倐與飛煙收
邇來此地有兵甲風景頗似當年愁黄雲蔽天道路逺
我欲再尋應莫由聞君作亭壓此境坐獲衆勝非窮搜
江長不隔飛鳥渡峯多欲障斜陽畱廢興自古屬造化
登臨未須生百憂但當矯首望東海一杯笑舉邀浮丘
　　　贈賣墨陶叟
龍井老人稱墨仙有家近在荆谿邊鐵臼秋鳴竹屋雨
瓦溝春掃桐窗煙𤣥玉初成敢輕用萬里豹囊曽入貢
日長小殿試烏絲光迸驪珠欲浮動世間潘李今已無
黄金滿篋爭來沽詞臣供寫上林賦畫史藉作瀛洲圖
文物年來頗凋弊喪亂誰言少知貴便須從子乞雙螺
醉草檄書磨楯鼻
　　　虎丘行次朱賞靜見寄韻
我謀我隠西郭西讀書坐覺長身低出門到寺纔數里
野水沙竹生秋輝恨無酒航漾落日百錢行自懸青藜
時危未卜人安宅幸遇勝地須扳躋山中況逢暑雨過
枇杷樹高隂滿地興來即遊興盡返迎送豈要山僧知
兩崖石根下插水綠藤倒拂風生漪空堂朝鼓起龍蟄
高塔夜鈴驚鶻棲人生在世本為客隨意且畱何必歸
丘陵莫歎今日異城郭更恐他年非蒼茫萬事孰可問
孤鳥已沒空煙霏念君不遊何所為作字寄我如張芝
真娘有靈應大笑把酒豈不延題詩秋風今朝動江浦
掛席正是當年期與君一弔興廢迹荒臺古樹聞烏啼
　　　鳳臺二逸圖
　　　元集賢院待制馮海粟公自號瀛洲客嘗被斥
　　　遊金陵鳳凰臺作詩弔李謫仙好事者為作鳳
　　　凰臺遊圖近有詩示求題賦此塞之
謫仙昔作供奉臣詩語不合妃子嗔鑾坡無地容侍直
錦袍來醉金陵春金陵臺高鳳凰去西望長安竟何處
江聲空打石城潮山色猶横歴陽樹騎鯨一去五百秋
花草滿逕埋春愁瀛洲老客綠玉杖笑領賔客還來遊
才氣風流頗同調曽入金門待明詔當年流落不自悲
却問前人欲相弔可憐二子遭清時放逐江海空題詩
賴有高名足難朽何用粉墨他年埀夕陽欄檻登臨後
誰復來遊酹杯酒屐痕寂寞隠蒼苔棲烏啼滿臺前柳
　　　送張員外從軍越上
鵾雞啼霜海城白誰掃行車出南陌刀頭裝得願酬恩
知是狂遊廣州客擊筑悲歌斗酒前又從飛將去臨邊
幕中草檄風生筆馬上吟詩月在韀秋聲萬里隨征鴈
南北長江竟誰限明朝若上越王臺應有中原陸沈歎
　　　題陳節婦
　　　節婦姓孫郡人陳已久之妻也已久客死節婦
　　　守志其孫彦遜求題賦此
嬌兒笑語羅幃暮銀燭揺光夜香度狂風忽起海東頭
吹斷蘭州去時路去時豈惜千金軀煙濤竟沒珊瑚樹
精衛寃深水更深身小天高向誰訴寂寞塵奩掩鏡光
可憐不復照晨妝階前莫剪青青草生死終身不下堂
堂中素幔空時祭賴有孤兒拜虚位白日哀思眼不乾
夜枕還流夢中淚妾本孤桐斷作琴一絃只作一絃音
逢人不奏鳳凰曲别鶴離鸞夜夜心
　　　晚步西郊見鴐鵞羣飛
平煙漠漠天蒼蒼牛羊不牧野草黄鴐鵞東來高作行
晴空忽墮數㸃霜紫塞碧海遥相望下視鳬鴨愁陂塘
書生見此心欲狂便思呼鶻上馬馳鷫鸘之裘自倒披
箭聲脱弦鳴餓鴟逺翮正落雙參差仰空拍手誇絶竒
豪氣服殺幷州兒也勝閉門坐詠詩
　　　次韻楊孟載早春見寄
雪後西園韭初剪流澌晚動春塘淺閉門有客抱深愁
久不題詩硯生蘚風塵健兒誇得意獨坐寂寥誰所遣
應緣少學與時違不習弓刀誦文典城中物貴市門靜
好事猶能具盃臠琴堂朝夕共清歡舉白頻浮不容免
鈴騶已遊賔客醉深夜垣扉罷扃鍵一燈畱照對牀談
沸鼎松聲烹綠荈五更上馬子先去擁被獨眠窗日晛
起聞啼鳥忽興發欲往江邊雲隔巘人家舊燕盡巢林
草滿長洲絶遊輦春耕咫尺阻歸計野水自流閒澮畎
吾鄉繁華天下稀花柳邨邨隨步轉久聞離亂今始見
煙火高低變峰燹登臨吹笛散羣羌此事空嗟千古鮮
朝來風雨況淒黯雨溼城頭旗不展鄰里銜泥備役夫
縣官不肯憐疲喘安居且復俟時寜出豈無能非退巻
范莊紅杏幾株在好待開時同折撚對花憂患不須言
剩喚一杯供脚軟
　　　鹿
日煖呦呦草際鳴養馴未省見人驚雲山别却銜芝侣
來向朱欄花下行舊毛雪白新茸綠曽在宜春苑中畜
幾人逐走向中原輸與吾皇稱疾足
　　　詠雪禁體次徐文學韻
邊城雪埋深沒簳風旋餘花吹酒盌幾人遮虜渡冰河
直指彎弓不能滿我方高枕聽蕭瑟却喜今年瘴全浣
寒添柳院覺春遲明透竹窗驚夜短未成豪飲圍翠袖
且辦清吟呵象管鋪庭擁路掃難開三日不消知待伴
翻疑塞北雲正冷可信江南地先煖愁封小窟僵蟄蟲
驚折危柯殞巢卵林中樵絶暮無煙野外獵來晨有疃
趙女依稀舞態斜郢人寂寞歌聲斷此時自歎少清歡
月下閑門誰解欵山隂老客雖苦病放曠猶能類中散
長須踏雪送詩筒白戰令嚴烏敢緩開簾尚恨不同賞
醉看帽欹仍裼袒秖期明日有晴暾逺訪梅花須勿懶
　　　思夫山
江上曽看望夫石湖中望見憶夫山夫君好采山中藥
獨得長生竟不還不似蕭郎與秦女乘鸞同去彩雲間
　　　題陶生兼寄周記室
馬頭交語臨長陌我手持杯君揖䇿官槐風起咽秋蟬
日暮偏傷逺行客故鄉故人離别多過江相見問如何
軍中莫笑書生怯還有能當曳落河
　　　倒挂
綠衣小鳳啼愁罷瘦影翻懸桂枝下芙蓉帳裏篆消時
解斂餘香散中夜鐘鼓迢迢鎖禁門宵衣未得奉明恩
五更香冷羅浮月相憶梅花應斷魂
　　　苦寒書江上主人壁間
慘節欲盡郊原空北風五日吹沙蓬客子東遊骨肉逺
主人賴有江邊翁青燈白酒同傾瀉醉擁布衾茅屋下
中宵不敢愁苦寒猶有窮年逺行者
　　　菜邁為余唐卿賦
柱桐里中君始歸菜花滿園黄蝶飛桔橰倚樹長不用
江南雨多山土肥方畦獨遶看新綠晚食何須尚思肉
翠縷登盤春薤香金釵出盎冬葅熟我家亦在尊菰鄉
秋風便應歸共嘗潮州司馬成何事回首空愁足萬羊
　　　送張貢士㑹試
國家文治今百年多士孰賚皆知天南宫坐試二三䇿
能使海内無遺賢院門晨開官燭爛白袍鵠立人三千
上談禮樂祖姬孔下議制度輕讎𤣥臨軒曽看宰相賀
雲瑞盡見當臚傳看花或騎太僕馬錫宴每給司農錢
登朝出牧知幾輩冠佩劒舄紛相聨邇來國運屬中圯
爭慕死節羞生全潯陽老守血灑地甬東大將魂沉淵迺知儒
術王政本至此尚頼扶傾顛諸生區區抱遺籍草萊竄亡亦可憐
南方上公境獨治鹿鳴更欲興賓筵張君幾年客夜雨古檠空案
親韋編逢時頗欲見行事豈但持作求魚筌入塲叉手萬言就衆
目一葉驚先穿嚴裝又隨計吏發京城逺瞻北斗連秋風吹雲别
酒冷枯楊淺水閶門邉君行勿亟我有語落日尚在車衡縣竊
聞天子正側席此去為拜彤庭前揮毫休奏醴泉頌給札莫賦
凌雲篇但當開口論世事號令次第宜何先坐令王綱復大振
乾樞共仰天中旋我今有志未能往矯首萬里雲茫然
　　　明月舟
　　　秦郵吕彦行題所寓室曰明月舟蓋取甓社湖
　　　中有明月之句也
明月非月舟非舟問君乘之何所遊風多浪高徧處有
日暮欲渡令人愁此鄉偶似淮南住醉客每來歌白苧
夜深天黒夢神光幾箇驚烏落高樹君才照國不照車
何用高隠江湖居嗟予未識青藜杖願借舟中卧讀書
　　　聽南康陳協律彈楚歌
我聞楚客彈楚聲初絃一揮邊馬驚嗚咽哀音動寒月
正如歌發漢軍營營中一曲還漸理想見彷徨帳中起
美人掩泣壯士悲寶劒無光黯秋水淒涼叠弄悄欲終
應憐歸騎阻江東蓋世英雄竟如此遺調空畱感人耳
四座相逢今夜聽霜風忽來庭樹零無言有愁俱酒醒
　　　京師苦寒
北風忽發浮雲昏積隂慘慘愁乾坤龍蛇蟄泥獸入穴
怪石凍裂生皴痕臨滄觀下飛雪滿横江渡口驚濤奔
空山萬木盡立死未覺陽氣回深根茅檐老父坐無褐
舉首但望開朝暾苦寒如此豈宜客嗟我嵗晚飄羈魂
尋常在舍信可樂牀頭每有松醪存山中炭賤地爐煖
兒女環坐忘卑尊鳥飛亦斷況來友十日不敢開衡門
朅來京師每晨出强逐車馬朝天閽歸時顔色黯如土
破屋暝作飢鳶蹲陌頭酒價雖苦貴一斗三百誰能論
急呼取醉徑高卧布被絮薄終難溫却思健兒戍西北
千里積雪連崑崙河冰踏碎馬蹄熱夜斫堅壘收羌渾
書生只解弄口頰無力可報朝廷恩不如早上乞身疏
一蓑歸釣江南邨
　　　約諸君遊范園看杏花
去年春色近清明萬匝煙花夾曉城西苑相逢車馬問
何人不是踏春行今年人迷去年道風雨不來花自掃
僧寺庭空半紫苔侯家宅廢皆青草縱然無主一株存
憔悴塵沙不可論野外日斜啼鳥散消愁無處却消魂
魏公園林芳塢下聞有柔枝正堪把休言亂後少花看
得到花前人亦寡明日尋君君莫違共隨遊蝶弄晴暉
閉門夢斷江南晚忍見迢迢春自歸
　　　南州野人為吳邑曽令賦
南州沃壤非泥塗清泉流渠嵗不枯若人抱耒蘄水上
始志自比躬耕徒幸逢堯舜可在野起綰墨綬來東吳
一鞭不驅雨後犢兩舄已化空中鳬郭西春朝布穀語
柔桑綠雲連太湖下車殷勤問父老勸耕為汝犂先扶
我本野人偶叨祿向汝未忍施鞭蒲五風十雨和氣應
勿遣寸土生蒿蕪太平邨落雞犬靜社飲自足歡妻孥
但當相率了官務莫勞縣吏來催租民言此令善教我
斗酒相壽歌嗚嗚共問野人竟誰是堂中鳴琴賢大夫
　　　欲訪李孝廉至婁江遇風而囘
船頭曉日浮江面東望青山是婁縣尋君此去愛潮平
出浦那知風色變雲煙翕忽波浪湧咫尺漁邨已難見
高樹巢傾鸛鶻愁深潭窟陟鼉龍戰舟師捩舵苦無力
帆勢如蓬幾飄轉中流不進却歸來握手何由遂初願
人生㑹合應有時天意茫茫吾敢怨
　　　夜泛湖至東舍
漁邨港頭初月上鵞鴨不收菰荻響隔湖煙寺逺鐘來
居人盡歸吾獨往寒風蕭蕭寒浪生舟中欠載酒壺行
東家未宿如相待黄葉青燈機杼鳴
　　　午日有懷彥正幼文
去年歸鄉過重午柳雨莎風滿南浦白蓮閣上與君吟
遥憶徐君隔淮楚今年風雨又端陽却在秦淮憶故鄉
徐君已歸若相見應言前事一淒涼客愁欲斷翻長笑
人事推遷古難料明年未省又何之一杯且聽江南調
　　　鷗捕魚
秋江水冷無人渡羣鷗忍飢愁日暮白頭來往似漁翁
心思捕魚江水中眼明見魚深出水復恐魚驚隠蘆葦
須臾銜得上平沙鱗鬛半吞猶見尾江魚食盡身不肥
平生求飽苦多飢却猜人少忘機者海上相逢不飛下
　　　泉南兩義士歌
泉南兩士陳與孫少小相約為弟昆合疎成戚契誼重
異木纒結如同根升堂握手出肺腑交拜二母開罍樽
具舟期賈海外域欲度夷僰窮崑崙滄溟東望浸天爛
颶風怒攪波濤渾天吳恍惚出怖客掀舞鮫鰐飛鵬鵾
孫言陳宗惟子在逺涉巨險吾宜奔汝親頭白倚門切
慎勿輕去違晨昏相讓不得乃更往挂席遥指扶桑暾
望山行覓島中國卉服通譯侏􁃞言尋煙暮投薜荔屋
趂墟晝集桄榔邨踰年還家喜得寶木難火齊并瑶琨
探囊用取兩不較屑屑彼我誰復論急難相援誓終始
嵗時燕慶烹羔豚義風久已動殊俗椎結相見知欽尊
我聞同氣有爭利䦧牆往往隳家門又看結交許嵗晚
盟盤未撤渝情恩管鮑居貧乃共濟餘耳得勢終相吞
若兹二子古亦少簡牘可使他年存作歌為繼王子傳
薄俗視此應堪敦
　　　節婦吟
城頭黒雲如破屋車走爭門折千軸姚家新婦亦東逃
舅姑驚惶兒女嘷自知數口難俱免欲渡前谿舟尚逺
囑夫棄妾當奉親獨赴清流不愛身此日誰能問南史
如婦曽書幾人死
　　　立秋前三日過周南飲雷雨大作醉後走筆書
　　　壁間
周郎乃是同鄉友亂後相逢驚老醜日斜邀我話舊游
為喚金陵白門酒一杯乍解羈旅顔兩杯漸沃粘吟口
三杯不覺已陶然此身竟到無何有青天俄忽震霹靂
白浪翻江怒蛟吼急雨爭鳴池上荷狂風已折門前柳
醉中相對正坐忘匕箸何須驚落手家人喧呼水入户
顛倒屋茅隨地走牀牀避漏且莫歎旱氣方除賀田叟
蓐收預到三日前淨掃炎氛去如帚黄昏泥潦歸未得
呼燭相留卧東牖夜深酒醒起獨行雲散城頭見星斗
乃知天變只須臾人在艱難豈云久
　　　送張倅之雲間
鱸鄉亭前楓葉稀讀書堆下征鴈飛孤城迢遞秋色裏
作官自好休思歸扁舟晚待潮東去琴鶴由來是家具
别意方留江上杯離心已挂雲間樹如此風流一使君
文章政事更何云絶憐退食兼榮養不向山頭望白雲
　　　送王孝廉遊京歸錢塘
江南草長蝴蝶飛玉缸碧酒流春輝相逢上客同買醉
白馬新自燕山歸燕山歸來不堪説易水寒風薊門雪
朝邸空隨使者車帝閽不受書生謁笳聲杳渺歌苦辛
短衣笑拂京華塵不留東閣觀竒士還覓西湖别故人
此行莫歎知音寡曽到黄金舊臺下荒臺遺址今已平
更有何人致賢者
　　　望月臺
臺前夜半烏啼時起望明月彈商絲月來照見臺上影
松桂滿山風露冷
　　　愛竹軒為陳維寅賦
匡山老客何清真自繞園屋栽蒼筠年來無肉雖苦瘦
家有萬玉誰言貧一竿䕶惜不忍剪何以持釣横江鱗
僮來掃葉自可喜客至踏筍長遭嗔軥輈啼罷結逺夢
碧雲忽墮湘南春涼隂翛翛潤琴硯落翠冉冉沾衣巾
詩成時向節下寫醉墨㸃破煙痕新風來清嘯與相答
若聽金奏怡我神知無顔色媚兒女自古相愛惟幽人
洛陽陌上花易過歌鐘競賞勞車輪何如此君最耐久
嵗晚結托同情親亂聲朝送簾外雨疎影夜拂窗前塵
我嘗種此欲免俗亂後伐盡惟荆榛故園咫尺未能去
移家幸得為子鄰往來儻許如二仲敲門借看毋嫌頻
　　　釣雪灘
江流欲澌魚不起一蓑猶釣寒蘆裏漁邨茫茫煙火微
雪滿晚篷人獨歸
　　　幻住精舍尋梅
郭西雪後尋僧院短竹穿沙水如練梅花有待我來催
十日春寒未開遍忽思前日渡江水夜解征帆宿山縣
偶逢一樹在官廨為寫新詩冰滿硯關山夢别今五年
縞袂誰家月中見自慙喪亂尚飄泊淚眼如看故人面
黄昏酒醒逐寒影繞樹千迴意無倦南枝北枝亂如雪
未許東風吹一片名園桃李盡荆榛空谷獨開君莫怨
重來省視兩何如惆悵歸時有餘戀
　　　北郭秋夜喜徐卿逺來兼送南㳺
東海徐君我同里日共周旋接冠履斯人自是真可人
不見心憂見之喜豈容逺别關山岳兩嵗僅收書一紙
頗聞微祿不自養霧雨南方疫時起誰能忽送千里來
應有飛鴻渡江水蟲聲今夜空館涼秉燭相看疑夢裏
瓊枝何以失舊色客路風塵亦勞矣我今不解出門行
病眼流眵肉生髀與奪得喪未足較惟有一貧聊復爾
暫來即去何使然撫琴東西覓知已當時結交豈不多
下車相揖今無幾願君窮達存此心勿使千年笑餘耳
　　　次韻答朱冠軍遊城西之作
前年城西作冶遊柳條拂蓋花迷舟笑看明月問狂客
我舉大白君當浮去年城西復偶住酒伴家家邀即去
東鄰寺裏花正開半醉半醒遊幾度今年有花愁獨尋
閉門三日卧春隂將軍小隊遊何處日暮空聽車馬音
臯橋泰娘殊窈窕為我喚來歌水調客愁草草不易除
世事茫茫本難料玉壺一雙秋露傾唯此可以忘吾情
醉歸共射草中石笑擘弓弦霹靂鳴
　　　贈步錬師禱雨
白頭道士騎一鶴手把青蓮下寥廓人間又見海田枯
十丈黄塵沒城郭昔年服事茅長君能役鬼神呼風雲
下為羣生掃旱沴雨工驅起如羊羣隂雷填填天欲怒
靈飇吹旗紫壇暮書入重關虎豹開璧沈古井蛟龍䕶
須臾甘澍何滂沱十日不雨應無禾祠官空為大雩舞
覡女羞作迎神歌明朝師歸定何許雲裏懸珠赤如黍
更煩夜起把天瓢翻作東南洗兵雨
　　　題朱澤民荆南舊業圖
睢陽醉磨一斗墨夢落荆南寫秋色大隂埀雨尚淋漓
哀壑回風更蕭瑟楓林思入煙霧清湖水愁翻浪波白
谿上初逢野老航山中逺見先生宅秫田半頃連芋區
茅屋三間倚蘿薜僧來看竹乘小輿客去尋苓借高屐
任公臺下石可坐周侯廟前路曽識虎迹時留暮苔紫
蛟氣或化秋雲黒城郭當年别已久風塵此日歸不得
落日書齋半壁明圖畫卧對空相憶
　　　月支王頭飲器歌
磧中萬騎驕嘶雪頭挂金鞍敵初滅歸來漆作太白盃
杯酒寒凝色如血故國無塋歸夢迷朽骨飲恨空如泥
琵琶聲中鬼語雜酥燈照夜風淒淒崑崙倒瀉黄河入
袍汗淋漓疑淚溼部落誰酧國士恩尊前一夜無聲泣
烏孫降王猶疾首起奉單于千萬壽
　　　海石為張記室賦
大星墮水聲若吼祖龍夜叱神羊走誰將五色補天餘
屹障狂瀾嵗時久空憐山頭精衛鳥身墮風波銜不了
媧皇去後幾桑田鼇背靈峯一拳小
　　　張中丞廟
延秋門上烏啼霜羯奴曉登天子牀江頭老臣淚暗滴
萬乘西去關山長公卿相率作降虜草間拜泣如羣羊
當時不識顔平原豈復知有張睢陽孤城落日百戰後
瘦馬食盡人裹瘡男兒竟為忠義死碧血滿地嗟誰藏
賀蘭不斬上方劍英雄有恨何時忘千年海上見祠廟
古苔叢木秋風荒摩挲畫壁塵網裏勇氣燁燁虬髯張
巫歌大招客酹酒忠魂或能來故鄉
　　　靈巖琴臺
美人玉琴何處㳺遺譜寫入風泉秋落葉無人登舊榭
滿山明月烏啼夜
　　　送劉將軍
朔風吹沙復吹雪笑解吳鈎初欲别酒酣擊筑和悲歌
將軍出關車騎多
　
　
　大全集巻十
欽定四庫全書
　大全集巻十一
　　　　　　　　　　　　　明　髙啟　撰
　　長短句體
　　　青丘子歌
　　　江上有青丘予徙家其南因自號青丘子閒居
　　　無事終日苦吟間作青丘子歌言其意以解詩
　　　滛之嘲
青丘子臞而清本是五雲閣下之仙卿何年降謫在世
間向人不道姓與名躡屩厭逺遊荷鋤懶躬耕有劒任
繡澀有書任縱横不肯折腰為五斗米不肯掉舌下七
十城但好覔詩句自吟自酬賡田間曳杖復帯索傍人
不識笑且輕謂是魯迂儒楚狂生青丘子聞之不介意
吟聲出吻不絶咿咿鳴朝吟忘其饑暮吟散不平當其
苦吟時兀兀如被酲頭髮不暇櫛家事不及營兒啼不
知憐客至不果迎不憂回也空不慕猗氏盈不慙被寛
褐不羡埀華纓不問龍虎苦戰鬬不管烏兔忙奔傾向
水際獨坐林中獨行斲元氣搜元精造化萬物難隱情
冥茫八極逰心兵坐令無象作有聲㣲如破懸蝨壯若
屠長鯨清同吸沆瀣險比排崢嶸靄靄晴雲披軋軋凍
草萌髙攀天根探月窟犀照牛渚萬怪呈妙意俄同鬼
神㑹佳景毎與江山爭星虹助光氣煙露滋華英聴音
諧韶樂咀味得太羮世間無物為我娛自出金石相轟
鏗江邉茅屋風雨晴閉門睡足詩初成叩壺自髙歌不
顧俗耳驚欲呼君山老父攜諸仙所弄之長笛和我此
歌吹月明但愁歘忽波浪起鳥獸駭叫山揺崩天帝聞
之怒下遣白鶴迎不容在世作狡獪復結飛珮還瑶京
　　　登陽山絶頂
我登此山巔不知此山髙但覺羣山總在下坐撫其頂
同兒曹又見太湖動我前洶湧三十萬頃煙波濤長風
吹人度層嶂不用仙翁赤城杖峰迴秋礙海鶻飛日出
夜聴天雞唱中有一泉長不枯乃是蜿蜒神物之所都
老藤隂森洞府黒樹上不敢留棲烏常年禱雨車來此
投金符靈旗風轉白日晦馬鬛一滴霑三吳巖巒蒼蒼
境多異樵子尋常不曽至探幽歴險未得歸忽聴鐘來
澗西寺此時望青冥脱略塵世情白雲冉冉足下起如
欲載我昇天行古來名賢總何有只有此山長不朽欲
呼明月海上來照把長生一瓢酒浮丘醉枕肱洪崖笑
開口秋風吹落浩歌聲地上行人盡回首
　　　張節婦詞
　　　靈壽張明府嫡母早寡守志
誰言妾有夫中路棄妾身先殂誰言妾無子側室生兒
與夫似兒讀書妾辟纑空房夜夜聞啼烏兒能成名妾
不嫁良人瞑目黄泉下
　　　與客飲西園花下
一壺酒正滿一樹花仍新傾壺對花樹日暮西園春不
愛枝上花愛此花下人相逢莫學花無賴明日分飛隨
路塵
　　　吳中逢王才隨朝京使赴燕南歸
江南草長蝴蝶飛白馬新自燕山歸燕山歸不堪説易
水寒風薊門雪朝邸空隨使者車禁閽不受書生謁一
杯勸君歌莫哀歸時應過黄金臺不見荒基秋來土花
紫伯圖已歇昭王死千載無人延國士
　　　白雲泉
白雲不為雨散在清泉流泉氣復成雲山中同一秋巖
前石竇幽寒處雲自長浮泉自注潛龍未起出深泓渴
鳥時來下髙樹雲應無心飛上天泉亦不肯隨奔川老
僧愛此不復下山去卧雲飲泉終嵗年
　　　戎王追彘圖
前騎脱兔奔後騎驚鴻急火燒秋草獵場空一彘窮追
勢難及大小當戸左右賢單于勇鋭閼支妍雕戈白羽
謾争發衆中得雋知誰先君不見天䇿將真天子馳一
馬殪四豕
　　　茅山陳道士卧雲所
不逐雲渡海寧隨雲出山但邀雲共宿日夕三峰間絪
緼枕席潤晻靄房櫳閒聴松閣前風滿耳吹盡白雲應
睡起
　　　贈醉樵
川釣已遭獵野耕終改圖不如山中樵醉卧誰得呼采
山不采松松花可為酒酒熟誰共斟木客為我友木客
已去空石牀舉杯向月邀吳剛借汝快斧斫大桂要令
四海増清光林風吹髮寒擁耳獨枕空尊碧巖裏此時
忘却負薪歸猛虎一聲驚不起世間萬事如浮煙看棊
何必逢神仙青松化石鶴未返酒醒又是三千年
　　　雷雨䕶嬰圖
兒衣寒母衣濕風雨蒼黄歸意急雷忽鳴兒忽驚抱兒
與兒同死生樹聲吹迴水聲注田家尚遥無避處看圖
誰念亂離人白日青天棄兒去
　　　南園
君不見平樂館古城何處寒雲滿君不見奉誠園荒臺
無蹤秋草繁白日沈山水歸海寒暑頻催陵谷改皇天
大運有推移富貴於人豈長在請看當年廣陵王雙旌
六纛何輝光幸逢中國久多故一家割據誇雄強園中
歡㳺恐遲暮美人能歌客能賦車馬春風日日來楊花
吹滿城南路疊石為山引泉為池辟疆舊園何足竒經
營三十年欲令子孫永保之不知回首今㡬時繁華掃
地無復遺門掩愁鴟嘯風雨種菜老翁來作主空餘怪
石卧池邊欲問興亡不能語春已去人不來一樹兩樹
桃花開射堂踘圃俱青苔何須雍門琴但令對此便可
哀人生不飲胡為哉人生不飲何為哉
　　　滄浪亭
滄浪平無風波之驚滄浪廣有風月之賞吳興長史舊
遷謫買得此水自號滄浪客乗釣在北渚榜船臨西洲
白鷗不來往遣興誰同逰發清歌弄清景醉入荷花夢
魂冷天念儒臣去國寃故與無塵水雲境斯人去已逺
我來空復情滄浪水雖在不似昔年清躊躇燭過亭前
路疎葦寒煙沙鳥鳴
　　　石射堋
石射堋張石城石鼔響或發石騎勢欲行彷彿古戰場
上有愁雲生餓鴟嘯寒風砉若箭鏃鳴何人作此留山
中鳥獸欲過膽盡驚疑是神禹治水時來教鬼神降妖
精至今風雨夕猶聴人馬聲嘗聞父老言鼔鳴則有兵
方今瘡痍民脱命見太平我願碎其鼔隳其堋人安四
海清自此萬年無戰爭
　　　走狗塘
春堤長春草淺此地吳王曽走犬獵場四面圍畫旗紅
炬照輦還宫遲割鮮夕宴誰共食臺上妃子非樊姬春
苑年來草仍緑韓盧已去多麋鹿君不見漢皇縱狗殊
有功逐兔直到烏江東
　　　清冷閣
臨清池敞華閣明月入綺疏㣲風颭羅幙白波連逺洲
竹冷芙蓉愁客聴秋聲起魚驚星影流冰絃彈罷鵾雞
曲天河墮水凉宵促試問西園閣上遊何如南浦舟中
宿
　　　烏夜邨
荒邨烏夜棲忽繞月明啼生得東家女身為萬乘妻至
今種髙樹不遣烏飛去居人凡㡬家愛聽啼啞啞啼啞
啞勿驚怪婦開門向烏拜
　　　醉贈宋卿
勸君歸來休莫作澹蕩逰黄雲已蔽燕國晚白露正滿
梁園秋千石酒萬户侯請君論此誰當優吳門日出花
滿樓小婦喚客不解羞君留緑綺琴我脱紫綺裘今朝
春好能飲否東風吹散江南愁
　　　潘隱君月樓歌
樓髙髙月皓皓容月多得月早朝看西墮江夕見東生
島我歌烏飛向穹昊樓中之人須醉倒人長閒月長好
月中藥成人不老
　　　約諸君看范園杏花不果後偶獨逰而杏已盡
　　　落惟桃數樹盛開感而有賦因寄諸君
乆欲與君往那期成獨來參差二月暮過却杏花開杏
花雖好今無在只有桃花笑相待杏白桃紅何淺深春
還不負看花心看花心君更劇胡為不來空歎息世間
萬事盡如花著意相尋應不得
　　　番人移帳圖
懸爾弧韜我弓拔帳何徙榆林東顧語勿驅日暮中野
兒未十嵗不能騎馬
　　　夜聞謝太史誦李杜詩
前歌蜀道難後歌偪仄行商聲激烈出破屋林鳥夜起
鄰人驚我愁寂寞正欲眠聽此起坐心茫然髙歌隔舍
與相和雙淚逬落青燈前李供奉杜拾遺當時流落俱
堪悲嚴公欲殺力士怒白首江海長憂饑二子髙才且
如此君今與我將何為
　　　贈金華隱者
我聞名山洞府三十六一一靈蹤紀真籙金華秀出向
東南逺勝陽明與句曲樓臺縹緲開煙霞天帝賜與神
仙家靈源有路不可入但見幾片流出雲中花子房之
師赤松子三千年前亦居此飛行恍惚誰解尋漫説至
今猶不死松花酒熟何處逰瑶草自緑春巖幽羣羊卧
地散如石老鹿耕田馴似牛聞有隠君子乃是學仙者
自從入山中不曽到山下世人莫知其姓名以山呼之
不敢輕樵夫忽見苦未識只疑便是黄初平嗟我胡為
在塵網逺望髙峰若天壤茯苓夜煮儻許餐鐵杖來敲
石門響
　　　春初來
春初來栁條欲舒花未開曉日忩前鳥聲喜似報春來
喚人起東風吹暖入煙痕緑遍江南幾千里去年春去
憶愁人倐忽今年又見春但欲逢春醉杯酒不管相思
成白首
　　　題黄大癡天池石壁圖
黄大癡滑稽玩世人不知疑是阿母傍再謫偷桃兒平
生好飲復好畫醉後灑墨秋淋漓嘗為弟子李少翁貌
得華山絶頂之天池乃知别有縮地術坐移勝景來書
帷身騎黄鵠去來逺縞素飄落流塵緇潁川公子欣得
之手持示我請賦詩我聞此中可度難玉枕秘記傳自
青牛師池生碧蓮花千葉光陸離服食可騰化遊空駕
雲螭奈何靈蹟久閉蔵荒竹滿野啼猩狸尋真羽客不
肯一相顧却借釋子營茅茨我昔來逰早春時雪殘衆
壑銷寒姿磴滑不敢騎馬上青鞵自䇿桃笻枝上有煙
蘿披拂之翠壁下有沙石蕩漾之清漪晴天倒影落明
鏡正似玉女曉沐髙鬟埀飲猿忽下藤裊裊浴鶴乍立
風澌澌匡廬有地我未到未省與此誰當竒掃石坐其
涯沿洄引流巵醉來自照影俯笑知為誰落梅撲香滿
接籬暮出東澗鐘鳴遲歸來城郭中復受塵土欺十年
勝賞難再得恍若清夢一斷無由追朝來觀此圖惻愴
使我悲當時同逰已少在我今未老形先疲人生擾擾
嗟何為不達但為髙人嗤漢南已老司馬樹峴首已仆
羊公碑惟應學道悟真訣不與陵谷同遷移仙巖洞府
孰最好東有地肺西峩嵋髙崖鐵鎖不可攀援以逕上
仰望白雲樓觀空峩巍此山易上何乃遺便與猿鶴秋
相期欲借太乙舟夜卧浩蕩隨風吹洞簫呼起千古月
照我白髮涼絲絲傾玉醪薦瑶芝招君來逰慎勿辭無
為漫對圖畫日夕遥相思
　　　書夢中
夢行塞下沙無水無蒹葭牧羊人歸霜草短平地雁羣
棲不煖騎馬茫茫入逺煙一行衝起上秋天我夢驚回
雁飛去角聲吹斷江城曙
　　　媯蜼子歌(為友王常宗作蓋其號也/)
媯蜼子乃是軒轅之裔虞鰥之孫混沌旣死一萬年獨
抱大樸存竊伏在草野冥心究皇墳蚤逢三光五嶽之
氣乍分裂天狼下地䑛血流渾渾鹿走秦中原蛇鬬鄭
國門俎豆棄草莽干戈歘崩奔媯蜼子便欲東逰渡弱
水沐髮滄海朝陽盆又欲西行泝河漢踰崑崙山横川
阻兩地俱不可以往兮歸來掩戸卧旦昏蒔黍一區注
醪一樽妻給井臼兒收雞豚不詰曲以媚俗不偃蹇而
凌尊作為古文詞言髙氣醇温手提數寸管欲發義理
根上探孔孟心下弔屈賈魂其質耀金石其芳吐蘭蓀
叩虚答有響斲險成無痕陸珍雜水怪變狀弗可論㡬
年兀兀不肯出坐待真主應運九五開乾坤鶴書自天
來幽隱初見拔使者逺造廬雞鳴起膏轄興纂金匱編
尚書為給劄奸魂泣幽塚下恐遭誅殺書成一代進紫
宸鸞旗羽衛夾陛陳閤門導謁稱小臣麻衣不脱拜聖
人捧圅近前殿龍顔喜回春勅賚内帑之金與綺段其
文織作銀麒麟䝉恩乞還家以奉白髮親戴古弁埀長
紳自號山澤之臞民媯蜼子幸際明良時無為寂黙坐
老東海湄青丘有客鈍且癡與汝欲結同襟期左鼓清
瑟右吹鳴箎作歌共祝天子夀五風十雨萬國赤子同
熙熙
　　　贈劉生歌(生善鍜為李錬師製三隅鐵剉藥刀/求歌贈之)
君不見歐冶子金鑄魚腸照吳市君不見徐夫人藥淬
匕首驚圅秦竒鋒當年非不利氣奪秋雲愁白帝伯圖
恃此竟無成良冶徒為殺人器何如劉生獨煉昆吾鋼
大爐夜鍛騰虹光神鍼妙刃兩如水提出二豎皆奔蔵
利器之功有如此特為醫仙起人死囊中長得伴刀圭
海上何須剸犀兕我看十年太白西方明銅山尋鑿兵
縱横幸逢聖人生干戈戢四海清願生但制此器勿制
兵民無疫癘樂太平
　　　登金陵雨花臺望大江
大江來從萬山中山勢盡與江流東鍾山如龍獨西上
欲破巨浪乗長風江山相雄不相讓形勝争誇天下壯
秦皇空此瘞黄金佳氣蔥蔥至今王我懷鬱塞何由開
酒酣走上城南臺坐覺蒼茫萬古意逺自荒煙落日之
中來石頭城下濤聲怒武騎千羣誰敢渡黄旗入洛竟
何祥鐵鎖横江未為固前三國後六朝草生宫闕何蕭
蕭英雄來時務割據幾度戰血流寒潮我生幸逢聖人
起南國禍亂初平事休息從今四海永為家不用長江
限南北
　　　春日客園無花偶感
荒園多青草而無一樹花東風吹春來只向何人家南
池舊日花滿煙美人夜彈蜀國絃亂枝迷眼歸不得醉
帯月露花隂眠無花雖足歎無酒更可悲如今但得一
壺滿何用紛紛紅紫為
　　　白下送錢判官岳
白門有埀楊復有春酒香此地逢君誰乃是錢少陽相
逢旣沽白門酒相送還攀白門栁不向公車更上書却
趨官署初埀綬日落淮水頭送君去悠悠梁王苑裏花
飛盡明日相思過汴州
　　　贈錢文則琴呈良夫
古樂久不聞古器亦殘缺惟有朱絃琴韻與筝瑟逈殊
别此夜聴君彈四座寂不喧古人有遺恨似向絃中言
初調乍冲融再弄忽悽惋秋猿春鳥相間啼夢遶瀟湘
碧雲遠怒濤勢出峽鬬石轟奔雷漫流入滄海悠然去
無回銅瓶一墮井汲引不可上離車軋軋曉出闗欲行
未行苦惆悵夜深庭樹風雨驚恍疑鬼神入蒲城須臾
響静月照席玉壺凍破冰崢嶸我心正如水萬籟不到
耳無端聽此聲雙淚逬落百感生起請且莫彈胡笳文
姬思家意咨嗟請莫彈履霜孝子在野愁徬徨願君拂
拭登髙堂先彈南風後文王美哉大雅聲洋洋使我坐
聴憂俱忘
　　　雪齋為述上人賦
君不見韓刺史疲馬度闗愁欲死君不見党將軍美人
擁帳飲正醺憔悴豪華兩何有世人徒勞競奔走雪深
三尺坐寒龕誰似西齋衲衣叟開門一笑定起遲虛空
大地皆春熙松梢一片忽墮響夜静山空人不知此地
應憐無熱惱尋梅莫若尋詩好便穿蠟屐踏瓊瑶曉徑從
埋不須掃
　　　燕覆巢
雙燕生五雛怡怡向髙屋雛饑母出風雨來新作深巢
竟傾覆主人念雛不解飛移之别壘待母歸雛雖得壘
燕勿喜相逢主人亦偶爾明年作巢當更好須信安居
最難保
　　　五禽言和張水部
泥滑滑啼空山行人愁道路難髙天浮雲自多雨人不
知還空怨汝
提壺盧趣沽酒杏花邨中媪家有君如不飲過却春此
鳥枝頭應笑人
郭公郭公天寒水空朝飛暮棲蒹葦中蒹葦中啼不息
千載魂應怨亡國
婆餅焦婆去餉孫田隴遥隴頭小麥穂已揺但願好收
食自饒爾莫憂婆餅焦
脱却破袴脱却破袴谿深無船須涉渡亦思脱舊復換
新春機已空愁殺人
　　　約王孝亷看梅
君莫憶東閣吟我莫憶西湖見兩地年來信不通塵埃
正滿春風面不知山中三日雪掩扃修竹斜倚愁娉婷
讀書屋空滿梁月夢㫁冷落留餘馨相尋定有迎船鶴
煙霧籠寒縞衣薄一樽好共煖花魂明日關山笛中落
　　　題滕用衡所蔵山水圖
滕君興在煙霞間逺逰十年今始還畫圖示我有層嶂
竟似何處之名山君言我初適東越酒船横渡鏡湖月
醉詠謫仙天姥吟海光欲曙清猿歇瑶草春已生便入
金華行道逢牧羊兒疑是黄初平從此西逰楚江水大
帆如雲掛空裏柁樓釃酒喚長風一日看山一千里不
聞東林鐘但見香爐峰波迷洞庭濶樹隔瀟湘重白沙
翠壁經過好就中幾度曽幽討麻姑壇上掃落花堯女
祠前薦芳藻晚客湖南逢雁回登臨長上楚王臺天從
朱鳥峰頭轉江自黄牛峽外來蒐竒厯險今應倦黙坐
舊逰空數遍時向明忩看此圖好山一一皆重見我聞
君言自歎嗟身如處女愁離家閉門讀書無半車髀肉
漸生空鬢華牀前塵土蔽雙屐何不踏之踐苔石幸逢
盛世道路平五嶽尋真皆可適便當住抱緑綺彈松風
行盡萬壑千巖中仙書探得金匱空歸來誇君重相逢
握手一笑吳門東
　　　余未有嗣海雪道人以張仙畫像見贈盖蘓老
　　　泉嘗禱而得二子者予感其意因賦詩以謝
我年已及壯吉夢未兆熊雖有三女兒豈足慰乃公毎
聞鄰家子夜雨誦經史起坐秋燈前顧影長嗟不能止
道人念我書無傳畫圖巻贈成都仙云昔蘓夫子建之
玉局禱甚䖍乃生五色兩鳯鵷和鳴上下遂與夫子相
聨翩勸我勤禮之當有明珠出深淵我感道人意捧觴
拜其前君不見東家翁力耕積多田平生辛苦立門户
兩兒棄擲如浮煙惡兒亦何須願得一子賢上以承吾
宗下以與吾𤣥仙乎有驗看明年請君更賦懸弧篇
　
　大全集巻十一
欽定四庫全書
　大全集巻十二
　　　　　　　　　　　　　明　髙啟　撰
　　五言律詩
　　　草堂夜集
山家具雞黍夜與故人期暫喜逢歡會都忘在亂離火
寒移坐宻燭盡得詩遲莫聴髙城角明朝别又悲
　　　過胡博士郊居(胡善筮/)
頭白蘭陵客幽居共一邨老來吟力退貧去告身存夕
吹鳴梨葉秋泉注稻根時因來問筮獨叩樹間門
　　　送茅侯
欲知離别意孤棹去還停候吏分遥邇離人雜醉醒城
臨秋水渡樹帯夕陽亭後夜看吟燭憐君宿郡㕔
　　　孤雁
衡陽初失伴歸路逺飛單度隴將書怯排空作陣難呼
羣雲外急弔影月中殘不共鳬鷖宿蒹葭夜夜寒
　　　曉步園池
髮隨秋葉落心共曉雲舒稍改新題句渾忘舊讀書林
争移樹鳥池響食萍魚無限悠然意凉天獨步餘
　　　次韻過建平縣
縣雖三户小地僻罷兵防茶市逢山客楓祠祭石郎雲
埋鳴澗斧沙膠度谿航應愛青山好經過駐旅裝
　　　鵲軒
　　　金華朱少府生時有鵲集於庭後樹每嵗生日
　　　輙一來其母將死鵲悲鳴久之而去因以名軒
　　　識其思母之意云
神鵲曉鳴枝飛來自有期門前懸矢日堂上捧樽時詎
信塡河事寜歌繞樹詩只憐君望㫁風木助餘悲
　　　寄杜二進士
花開寄别離花落正相思交誼多年見鄉愁近日知我
方淹上國君豈老明時試問江干閣同登復共誰
　　　雨篷
楚雨滿汀洲瀟瀟灑客舟夢驚孤枕夜愁掩一篷秋葦
葉寒相戰灘聲暗共流此時湘浦上同聴只沙鷗
　　　聴秋軒
西澗秋聲起凉風助振號數禽翻樹裏萬葉下亭臯初
訝來山雨還疑捲浪濤老僧方入定終夜任蕭騷
　　　杏花飛燕圖
雙飛如鬬捷終日幾西東尾拂花梢露身翻栁絮風入
簾時趁蝶歸壘每銜蟲何處長相見佳人院落中
　　　扇
皎皎復團團何人剪素紈驅蠅臨几席撲蝶近䦨干似
月驚朝見生風變夏寒時移當日棄莫怨繪乘鸞
　　　新荷
如蓋復如鈿初生雨後天葉低浮水上莖弱裊風前乍
覆逰魚戲難蔵宿鷺眠佳人休便折畱䕃採蓮船
　　　鷺
雪羽獨修修閒情戀逺洲聲沈煙浦晚影度月灘秋避
棹驚時起窺魚立未休蒹葭同夜宿應只許沙鷗
　　　馬
名駒産渥洼牽出萬人誇逸足輕千里髙鬉散五花城
南逰紫陌塞上踏黄沙不受蠻奴䇿驕嘶向日斜
　　　梧桐
井邊雙玉樹髙結自生凉影散秋雲薄聲喧夜雨長疎
英飄碧簟亂葉響銀牀緑綺誰能斲持將奏鳯凰
　　　圍棊
偶與消閒客圍棊向竹林聲敲驚鶴夢局罷轉桐隂對
坐忘言久相攻運意深此間元有樂何用橘中尋
　　　池上晚酌
夕陽初雨過團扇送凉過竹裏方歸鳥沙邊尚浴鵞脱
巾懸峭壁流斚逐回波六逸當年樂何如此處多
　　　簟
蠻藤巧織成乍展覺凉生紋蹙寒波細光揺夜月明坐
令葵扇棄眠稱石牀平須信南軒下炎天夢亦清
　　　射栁
風煖畫旗張將軍集射場馬驕嫌轡急人勇喜弓強但
見青條折那知白羽翔三軍歡笑處巧中勝穿楊
　　　流螢
熠燿復青熒流光不自停暗飛如避月逺墮欲隨星穿
樹臨幽檻縁莎集小庭莫將羅扇撲囊取照遺經
　　　水殿圖
波影繞䦨干清虚似廣寒荷香臨檻挹月色捲簾看夜
静聞清吹凉多却素紈冥酣思薦鱠銀縷簇金盤
　　　新蟬
翾翾乍離脱咽咽試初鳴隔葉棲身穩移柯忽意驚亂
催忩日墮㣲喚浦風生何待當秋聴今朝已感情
　　　林間避暑
自愛蠻藤滑閒舒卧石苔松風催暑去竹月送凉來石
氣生琴薦泉香入茗杯却憐行路子愁暍向黄埃
　　　送劉省郎出佐邊郡
符劵前軍重衣冠上客才地圖連異壤星次出中台暮
雨車投峽秋風扇却埃省中梧樹在鳴鳯會重來
　　　湓浦琵琶圖
秋夜相逢處閨愁雜宦情四絃風共拂兩棹月同明司
馬青衫濕佳人白髮生至今湓浦上楓葉尚哀聲
　　　金人馬圖
名王愛逰獵初試射鵰弓白草秋原曠黄沙晚塞空琵
琶應漢女騕褭是蕃驄歸醉葡萄緑穹廬在月中
　　　夜訪芑蟾二釋子因宿西澗聽琴
清夜獨幽尋巖扉落葉深許攜陶令酒來聴穎師琴人
醉月沈閣烏啼風滿林應畱西澗水千載寫餘音
　　　錢塘送馬使君之吳中
樟亭離席散遥發畫幡車飛雉新阡麥啼鸎故苑花望
山登郡閣行水到田家莫道凝香句前人獨可誇
　　　與劉將軍杜文學晚登西城
木落悲南國城髙見北辰飄零猶有客經濟豈無人鳥
過風生翼龍歸雨在鱗相期俱努力天地正烽塵
　　　和周山人見寄寒夜客懐之作
亂世難為客流年易作翁百憂尋嵗暮孤夢怯山空門
掩雲峰裏燈明雪竹中無因乗夜訪相慰一尊同
　　　哭臨川公
身用已時危衰殘况病欺竟成黄犬歎莫遂白鷗期東
閣圖書散西園草露埀無因奠江上應負十年知
　　　一忩秋影
修竹與疎桐秋隂接桂叢竝生金井側同映綺疏中隱
匿纔籠霧交横忽颭風不須懐故館月落并成空
　　　早春侍皇太子逰東苑池上呈青坊諸公
銅輦出紆徐春宫晝講餘㦸煩郎將衛簡授大夫書草
長園鳴鹿冰開沼躍魚從逰伴商皓忝竊愧何如
　　　題谿山小隱
何處谿山隱衡門對野橋晚風攜鶴子春雨種魚苗小
徑斜通竹疎籬曲䕶蕉人生閒自足不問楚辭招
　　　城西客舍送周著作砥
客中寒食後惆悵送君違花隱歸城斾風吹渡水衣夜
忩炊黍散春苑鬬茶稀誰念西齋雨相思獨掩扉
　　　兵後出郭
俯仰興亡異青山落照中民歸鄰樹在兵去壘煙空城
角猶悲奏江帆始逺通昔年荆棘露又滿闔閭宫
　　　謝賜衣
臚呼遥捧賜服拜望蓬萊香帯爐烟下光迎扇月開竒
紋天女織新様内工裁被澤徒深厚慚無奪錦才
　　　西清對雨
楚臺雲起逺漢苑雨來㣲曉濕宫城斾寒霑陛楯衣溝
中隨葉墮爐畔帯烟飛坐詠西清暇君王召對稀
　　　夜宿太廟齋宮
鳥散廟堧空清香肅閟宮太常齋禁宻列祖享儀崇井
叩銅瓶月墀鳴玉佩風聴鐘候車駕庭燎已燑燑
　　　送秦主客遷侍儀使
蕃客來曽識衣冠上國風承恩趨北闕罷直出南宫導
駕爐煙裏催班漏㸃中時清多奏頌還向閤門通
　　　春日退直呈禁署諸公
待詔直東華歸休毎日斜職連詞客苑俸入酒胡家檐
網長縈絮庭磚欲過花知君未出院應草侍中麻
　　　送張司勲赴寳慶同知
乍出司勲幙還乘别駕車按圖猶漢地輸布盡蠻家山
熱蛇懸樹江晴鶴浴沙郡樓回首處北斗近京華
　　　寓天界寺
雨過帝城頭香凝佛界幽果園春乳雀花殿午鳴鳩萬
履隨鐘集千燈入鏡流禪居容旅跡不覺久淹留
　　　送前進士夏尚之歸宜春
淒涼庾開府老去復如何故國歸鴻少新朝振鷺多菊
荒應自歎麥秀竟誰歌相送堪愁思瀟瀟楚水波
　　　早出鍾山門未開立候久之
關吏收魚鑰趨朝阻向晨忘鳴雞睡熟倦立馬嘶頻柝
靜霜飛堞鐘來月墮津可憐同候者多是未閒人
　　　雪夜宿翰林院呈危宋二院長
偶伴王摩詰寒宵宿禁林院鈴風外静宮漏雪中沈絳
蠟銷吟燭青綾擁賜衾明朝陪賀瑞銀闕曉光深
　　　自天界寺移寓鍾山里
移寓鍾山里開軒見翠㣲寺僧違乍逺鄰父識猶稀愛
讀明開牖防偷固設扉誰言新舍好畢竟未如歸
　　　夜逢故郡賀冬至使胡浦二博士同宿
㑹宿本無期忻逢兩舊知問年驚别久候曉畏朝遲寒
澀髙城漏陽迴上苑枝明朝使事畢歸騎又天涯
　　　至日夜坐客館
久客漸忘家今宵忽感嗟旅蹤猶泊梗陽氣又吹葭巷
屋門封雪鄉闗路遶沙閨中想逢節也解憶京華
　　　送鮑翰林遷官陜右
鑾坡初罷直西去惜離羣載筆唐供奉褰帷漢使君濁
流河驛雨髙樹嶽祠雲公暇應懐古登臨賦夕曛
　　　送姚架閣
芳塵悵别筵新栁驛亭前客散春城酒人登暮雨船江
樓先見日郡界逺臨邊别後安民俗應知從事賢
　　　送曽主簿之平樂
路出桂江東鄉音想未通蛇飛山苦霧鵬運海多風木
魁長欺客花蠻少學農縣廳何處在椰葉晚隂中
　　　桓簡公廟
荒林慘淡中石馬欲嘶風功在山留碣威存廟挂弓饑
鴉迎祭客走鼠駭巫童千載宣城道人憐内史忠
　　　送陳則
挾䇿去誰親侯門不禮賔愁邊長夜雨夢裏少年春樹
引離鄉路花驕失意人一杯歌短調相送欲沾巾
　　　暮春送陳郎中出守擕李
出幙方為郡行車動畫輪圖書歸省吏風俗問州人塘
水龍鱗細城槐兔目新莫言花已盡君到自陽春
　　　送楊從事從軍
南風動燕麥送子悵如何迢遞戎車役淒涼横笛歌天
籠平野迥山繞古闗多莫笑書生怯能當曳落河
　　　送王員外遷崇教
能書晉公子清宦稱髙情海樹潮帆逺江風夏服輕官
從三省去僧出萬山迎誰説簪纓累名林得按行
　　　吳中送顧生歸海陵
涼風初變栁歸興片帆孤家向三秋到田經㡬嵗蕪舊
音猶帯楚新夢未離吳明日江南北相思有雁無
　　　園中
席煖林中憩衣凉水上歸腐瓜蟲食徧空樹鶴巢稀邂
逅尋幽得參差薄願違喜無來往者秋草没園扉
　　　送前國子王助教歸臨川
去國獨依依羇臣淚滿衣夢中燕月逺望裏楚山㣲世
變人驚老身全詔許歸舟前楓葉落應到故園扉
　　　送潘巡檢之閩中
京師到閩海秋色㡬程餘莎柵山兵守榕林島戸居曉
衙雞應鼓晚邏騎隨車清世元無盗將軍好讀書
　　　送思上人
名林雖盡廢南去只隨縁野飯晨留鉢城鐘夜到船虎
馴應畏法鳥喚不驚禪他日期相見髙峰舊塔前
　　　宴王將軍第
流水通侯第行雲傍妓臺雨催牙仗散風引羽觴來曲
學移聲按詩隨得韻裁莫令逰宴歇次第過花開
　　　送朱從事之吳興
釋褐方從宦青山故郡鄰草深湖帯雨花暗驛蔵春鼓
聚祈蠶女舟逢射鴨人幙中應待久徒此惜離辰
　　　和友人過采石
山暝斷磯頭猿聲兩岸愁栁間娼女酒月下估人舟擒
虎嗟横渡騎鯨憶醉逰停橈正懐古風急葦花秋
　　　謔栁
何恨苦長顰纎姿嫵媚春慣愁行路客羞比舞筵人亂
葉斜斜雨狂花袞袞塵殘蟬來噪日應落漢潭濵
　　　無題
顧影出中堂長眉學内妝本為戚里婦不是狹斜娼扇
撲園中蝶筝彈陌上桑相逢不敢笑只恐斷君腸
　　　京師寓廨三首
誰言舊隱非静里且相依緑樹城通苑青山寺對扉官
閒休直早客久夢還稀是物春來典唯存舊賜衣
　　　其二
幾夜頻聽雨經春不見花蘼蕪青渚燕楊栁白門鴉拙
宦危機逺工吟僻性加閒坊車馬少不似住京華
　　其三
寂寞過芳時幽懷只自知袖無投相刺篋有寄僧詩䑕
跡塵凝帳蛙聲雨到池疎慵堪置散不敢怨名卑
　　　送舒徵士考禮畢歸四明
寄語闗門吏休輕尚布衣叔孫聊應召周黨竟辭歸赤
曰京塵逺蒼煙海樹㣲送君還自歎老却故山薇
　　　陪客登陶丘
相逢俱失意此地偶同逰獨樹邀人去斜陽為客留依
邨煙景夕近水竹聲秋漫有歸歟歎何山是故丘
　　　王公子宅五月菊
秋英忽夏發宛在阿戎家細認驚初見髙吟喜共誇不
依寒竹雨欲映午橊霞我㫖甘遲暮尊前有此花
　　　送周復秀才賦行李中一物得紈扇
不畫乘鸞女應憐素質新霜機驚落早風麈讓揮頻席
上曽歌怨忩間或掩顰何如為君子逺路障埃塵
　　　送流人
漢條應偶觸蠻俗未能諳海近風多颶山昏瘴似嵐行
衝哀甸虎食畏蠱家蠶鄉國何年返懸知老日南
　　　贈張省郎
漢署早為郎長逰鳯沼傍雞知壺水候馬識火城光毎
載趨朝筆時熏直省香邊書無一羽冠蓋得翺翔
　　　送瀚公住靈巖
離宮逰路絶名寺道場開我昔題詩去師今説法來茱
萸埀澗户䓿萏發池臺興壞俱空幻登臨不用哀
　　　送宿衛將出守鄧州
中郎身領仗宿衛在承明舊射雙鵰落新乘五馬行紅
雲遥魏闕白水近穰城好勸諸年少春來賣劒耕
　　　甘露寺
勝地江山壯名林嵗月遥刹蔵京口樹鐘送海門潮月
黒龍光發天清蜃氣銷何當尋狠石閒坐話前朝
　　　送張羽後夜坐西齋
閒齋聴鐘坐憂緒悵多端鳴雁雨中急離人江上寒秋
燈下木葉夜艇隔風湍别後情蕭索方知舊㑹歡
　　　徐山人别墅
茶香孤墅發竹色四鄰分掃地侵蟲字開忩散鳥羣樹
涼池過雨苔潤石生雲我出無車馬偏宜訪隱君
　　　客館秋懐
獨卧愁空館牆隂野豆開暑將潮氣斂秋與竹聲來身
賊多違志時清少棄才慚非張仲蔚門户有蒿萊
　　　秋夜宿周記室草堂送王才
相别還相戀秋宵暫對牀人情貧後見客况醉中忘池
栁疎含吹江雲薄䕶霜離舟侍明發愁思劇茫茫
　　　江上雨
冥冥衆樹昏浩浩一江渾急有迴風韻輕無入霧痕鳥
啼叢竹嶺人卧落花邨門巷春泥滑誰來共酒尊
　　　送賈二進士歸省
年少擅詞華曽看手八叉晨裝歸路雨春酒别筵花馬
帯雲過嶺人同燕到家罷官趨覲好不是謫長沙
　　　贈演師
石橋尋禮罷歸住白雲層法悟經慵讀年衰塔倦登青
苔生砌錫黄葉翳龕燈我欲相依老前身恐是僧
　　　送錢氏兩甥度嶺
吏送投荒去應歸下瀨營一家十口散萬里兩身行洞
獠欺商市山魈喚客名江邊南望泣不盡渭陽情
　　　送客歸閩省覲
秋城聞暮砧歸思忽盈襟客久依人遍親衰念子深青
山分嶺路紅荔到鄉林菽水還堪樂何須季子金
　　　圓明佛舍訪呂山人
憐君不出院結夏與僧同隂竹行廊逺香花掩殿空飯
分齋鉢裏書寄蔵圅中茶宴歸來晚西林一磬風
　　　荅宗人廉夜飲王氏池亭見懐
遥聞池上酌涼夜失炎天酒碧傾當竹衣香坐近蓮沿
波人弄月翻樹鳥鳴煙座上誰相憶惟應是恵連
　　　賦得蟬送别
疎槐細栁中涼占一枝風蜕出形猶弱驚飛響未終雨
來林館静日下驛門空離管尊前發淒凉調正同
　　　何隱君小墅
移家營别墅一逕竹扉開泉滿疏渠放花多借地栽壁
間田器挂忩裏浦帆來自戀幽居樂誰言是棄材
　　　贈張明府
聞道彈琴處門前栁帯沙海珍通估市湖税減漁家暮
港迷荷葉秋田間豆花亂來無此地君政亦堪誇
　　　送唐博士肅移家檇李
楊栁發初齊春隂廢院西故人乘醉别新鳥傍愁啼舟
重全家去詩多一路題杏花開北郭誰復共招提
　　　贈妓
樂籍小名收侯家舊主謳笑能撩客喜醉肯逐人畱蝶
識薫香氣鶯慚度曲喉更憐諳酒令少日住揚州
　　　送顧倅之錢塘
之官即勝逰送别漫多愁草色荒宫燕槐隂逺驛騶湖
通朝汲井潮動夜眠樓早向臨平過荷花已欲秋
　　　荅髙廉同飲後見寄
竹林清暑宴客散獨歸時愁寄歡餘别醒慚醉後詩蟬
催斜景急鳥度廣川遲何事聞鐘處勞君尚逺思
　　　沈徵士鉉野亭
清時猶在野獨卧見髙情移艇聞煙唱鉤簾看雨耕江
晴雙鸛下樹晚一牛鳴回首徒相憶柴車不入城
　　　題醫師王隱君墓表後
孤舟别楚水客鬢已蒼蒼竟賦招魂些虚傳續命方悲
風柏隴小積雨藥園荒生滅雖能悟看碑亦感傷
　　　贈朱山人
老來嫌衆累依澗獨開房積雨苔生桁迴風葉滿牀學
僧持淨律避客録竒方若問塵中事無聞不是忘
　　　谿上
秋色共谿長逰人語笑凉萍開天倒影蓮墮水流香魚
罶和星漉禽罝帯雨張從今揺桂棹不必問瀟湘
　　　次韻楊儀曹雨中
雨中池閣曉清簟薦文漪隂恐晴期逺寒疑暑候遲荷
髙擎欲折栁重舞難欹應阻陪髙詠開簾看散絲
　　　寄錢塘諸故人
年少客名都狂逰毎共呼荷深筝在舫竹静矢鳴壺明
月潮千里殘陽雨半湖故人能念否歡意近來無
　　　送烏程馮明府
青山若下南一騎入晴嵐縣治琴聲古泉香酒味甘竹
欄春䕶鴨葦箔夏分蠶大小馮君後傳家爾最堪
　　　喜了上人見過
幾時西澗别忽喜過家園澹泊林間供虛空世外言豆
花零晚架瓜蔓絡秋垣莫厭頻相過衡門久息喧
　　　病目
閉目洗黄連深忩坐兀然未忘聽鳥興暫絶看花縁問
女知檐日嗔奴畏竈煙願因無見處得證定心禪
　　　病目不飲
患目未全明醫敎謝麴生暫從彭澤止恐學左丘盲壁
下蘭尊掩林間藥臼鳴坐聴連日雨何物慰閒情
　　　賦得蟹送人之官
吐沫亂珠流無腸豈識愁香宜橙實晚肥過稻花秋出
籪來深浦隨燈聚遠洲郡齋初退食可怕有監州
　　　江上早發
蒼蒼汀霧起何處望髙城㳺子曉初發居人寒未耕犬
鳴林月落魚躍浦風生已有先行者煙中聞棹聲
　　　客舍喜姪庸至
客裏逢人喜相過况阿宜逺逰驚嵗晚多難惜門衰帆
落江橋近鐘來野店遲一杯燈下語渾似在家時
　　　哭周記室
萬里一羇臣悲歌楚水春漫期重會面竟作永傷神主
祭唯孤姪收詩有故人獨揮聞笛淚斜日下西鄰
　　　過永定廢寺
亂後僧何去門閒落葉時畫昏秋蠧老齋㫁午禽饑罷
説傳心法猶看賜額碑不知興壞理來此豈無悲
　　　楓橋送丁鳯
紅葉寺前橋停君晚去橈醉應忘世難歸不計程遥山
隱初沈日風催欲上潮離魂來此處還似灞陵銷
　　　盗發漢侍中許戫墓
古冢竟誰穿虛傳錮最堅玉魚宵已出石獸曉猶眠長
夜俄看日幽臺不掩泉須知摸金者亦到漢陵前
　　　過海昌贈李侯
閒廰晝下簾秋色滿疎髯久戍殘兵老兵貧長吏亷隂
風潮動郭晴日地生鹽三老相逢説年來户賸添
　　　送易從事祖飲南渚
疎楊映老荷别處最秋多送客年年路愁人日日波霞
明添醉色風急㫁離歌莫為官程促青山易看過
　　　題張静居畫
楚客寫荆岑秋雲隔浦隂人家連橘塢水廟映楓林亂
後清逰歇愁邊逺色深相看休向晚怕有峽猿吟
　　　夜懷王校書
燈暗獨吟餘疎桐月滿除蟲寒初入戸䑕餓欲侵書河
漢三更望江湖兩地居相思無去夢今夜恨何如
　　　荅陳則見寄
何由慰逺思獨詠寄來詩行路方難日清秋欲盡時江
多驚雁火樹少宿烏枝早晚如相見應憐有鬢絲
　　　煮藥
葉燥井泉清山忩藥在鐺燈前看火候枕上聴潮聲味
熟吟方就香來病已輕何時采芝朮養得羽翰成
　　　夜投西寺
江月上秋衣來敲逺寺扉栖禽驚客至睡僕訝僧歸鐘
度行廊盡燈畱浴院㣲非無招旅館禪寂願相依
　　　送石明府之崑山
茂苑行春罷攜琴又向東潮聲數里外山色半城中帆
帯桃花雨衣翻栁葉風島夷聞善政為有舶船通
　　　過城西廢塢
亂前逰最熟亂後問都迷園散栽花户林荒采菊蹊廢
泉流圃淺斜日下城低惟有煙中鳥迎人似舊啼
　　　送范架閣赴嘉禾兼簡李使君
陸相祠前路孤舟欲上時空江難晚别荒郡易秋悲月
送潮生早雲隨雁去遲幙中知有子太守只題詩
　　　喜呂山人見過江館
非君憐夙契誰肯顧柴門日短清江路風髙大樹村交
呈新著稿同發舊蔵尊莫便尋歸棹心懐未盡論
　　　贈鄰友
同居一塢中只隔水西東林近書燈露溪迴酒舫通放
鳬長合隊移竹每分叢只恐君徵起難期作兩翁
　　　雨中就陳卿飲酒醉歸聞丁二卧病客樓賦此
　　　慰之
我醉聴歌後君愁卧病中山雲秋郭暗江雨夜樓空短
燭知頻剪清樽恨不同題詩非檄手那得愈頭風
　　　送醫士宋君之江上
詩瓢與藥囊此去即行裝跡隱名猶在交親意未忘剔
芸繙舊帙嘗草識新方春水孤舟起還來問竹房
　　　屏居
飲水依道者心清無衆喧幽花落半樹疎雨過荒園看
山易云夕尋澗偶窮源欲喻静中趣居然忘我言
　　　立秋日
碧天收夏色節氣變清商暑自今宵伏風從此日涼金
莖初有露玉氣未成霜􁀙日并淒雨潛催草木黄
　　　效唐人贈邊將
翩翩越騎將負勇出山西射虜誇猿臂封侯賭馬蹄候
烽河外暗伏幟草中低欲雪憑陵恥須禽左谷蠡
　　　送董湖州
五馬貴専城花兼赤綬明政條民乍識賦籍吏初呈山
籠輸茶至溪船摘芰行非將苕霅水誰比使君清
　　　晚次西陵館
匹馬倦嘶風蕭蕭逐轉蓬地經兵亂後嵗盡客愁中晚
渡隨潮急寒山舊驛空可憐今夜月相照宿江東
　　　送顧别駕之邊郡
故人雖盡别相去獨君賖縁路雲千堠臨邊樹一家渡
江船載馬到館燭驚鴉莫歎孤城廢春來尚有花
　　　送僧恬歸靈隱
逰方應未久栁色變新年在路逢春雪還山訪冷泉鐘
催投寺錫燈照泊江船法意休多問無言即是禪
　　　江上寄王校書行
寥落舊歡㑹江邊獨掩扉鄰家聞暮笛客舍試春衣宿
鳥歸山亂行人渡水稀相思比花絮斜日繞城飛
　　　送越將罷鎮
楚客佩吳鴻臨邊最有功讀書圍壁裏賭酒射堂中斾
出莎城雨笳吹栁浦風越人相感意應與暮潮東
　　　送王稹赴大都
王郎歌莫哀且酌姑蘓臺獨客自傷别諸侯誰愛才闗
河千里去宮闕五門開未肯輕齊虜新從下土來
　　　送孫主簿之徳清(孫善琴/)
山水匝秋城君行思已清道逢迎吏拜田雜戍人耕地
逺知邊信家貧稱縣名應攜一琴去相和長官鳴
　　　畱别李侯
梅發津亭北春隨使節迴線多逰子服酒滿故人杯鐘
送横江雨車盤出峽雷平生感知已臨别更徘徊
　　　寄熹公
禪居紫閣隂欲去問安心野岸隨流曲山門隱樹深千
燈燃雨塔一磬出風林想見跏趺處雲多不可尋
　　　送王才歸錢塘
南歸猶落魄北上已蹉跎草草官亭酒勞勞客路歌親
知今日少山水故鄉多匕首空畱在酬恩竟若何
　　　送長洲周丞陞吳縣令
青山隔苑橋改邑去非遥官食新添俸民傳舊布條稻
花迎午散荷葉待秋凋寂寞長洲路空聞五袴謡
　　　冬至夜喜逢徐七
君來同客館把酒夜相看動是經年别能辭盡夕歡雪
明忩促曙陽復座銷寒世路今如此懸知後會難
　　　送史丞之海門(史淮東人/)
黄茅連霧雨此地久荒凉日出嵎夷邇江通渤澥長改
官非謫宦到邑是還鄉海上遥聞説歸人已裹糧
　　　夜雨
砌冷一蛩急忩虚諸葉稀蕭條風雨夜幽卧掩牀幃鄰
杵聴初歇齋燈看尚㣲忽憂嵗暮事聊食故山薇
　　　師山周君客濠上思歸未得因畫舊隱圖求余
　　　賦詩
幾年留客舍千里念家山得向圖中見猶勝夢裏還菊
畦經雨廢薜屋帯雲闗楚奏無窮意相忘頼此間
　　　㣲恙江館夜作
寒燈坐江館愁逼嵗䦨珊苦恨應催老㣲疴似忌閒雞
前星列屋雁外月臨灣明日將求藥身猶懶入闗
　　　逢李止冰道人
吹簫月滿舟何處昔頻逰后土瓊花觀仙人黄鶴樓别
來應未老道在復何求相見俄還去江城楓葉秋
　　　冬至夜雨感懐
節序闗何事徒令百感生升沈當世事存殁故人情寒
壯㣲陽氣風疎緩漏聲他年説今夜聴雨宿南城
　　　過戴居士宅
江邊戴顒宅地好惬幽尋髙樹蔵卑屋新篁補舊林鳥
成畱客語雲作䕶花隂不負滄洲約重來論夙心
　　　歸鴉
啞啞噪夕輝争宿不爭飛未逐冥鴻去長先野鶴歸荒
村流水逺古戍淡煙㣲借問寒林樹何枝最可依
　　　晚坐南齋寫懐
雁過南齋暮魂消黙坐中賤貧長作客愁病欲成翁忩
灑侵燈雨庭翻走葉風山妻猶解事未遣酒樽空
　　　其二
嵗景看埀暮羇踪歎屢遷有身能去俗無術但論天菊
老江城酒牀寒客舍氊愁中還一笑兒女滿燈前
　　　廿四日雨中夜坐
不興貧後歎每動醉中吟涉難知天意居閒長道心雁
聲隨雨到鬢色與年侵獨想平生事蕭然坐夜深
　　　其二
身退惟宜静謀疎且任真樓空三日雨書亂一牀塵丘
隴多良友江湖獨放臣莫嗟年景暮轉眼是新春
　　　書曹谷才世訓詩後為其子季常作
緑野髙人第清門舊相家篇章存月露翰墨走龍蛇作
戒言惟切詒謀嵗已賖過庭雖有訓得與共傳誇
　　　題畫為僧賦
行負貝多書青山别舊廬亂尋安土避貧借破菴居吟
苦非愁裏禪癯似病餘思歸休看畫來去盡空虚
　　　題華氏塋芝檜圖
誰指牛眠處江山地最靈氣鍾孤檜碧祥表五芝青影
動春雲亂香敷曉露零知君家種徳曽讀墓前銘
　　　樵
山中朝佩斧逺路入煙蘿伐木驚禽起穿雲畏虎過石
根供倦憩谷口應髙歌莫看仙人奕歸來恐爛柯
　　　牧
自誇黄犢健登壠共揮鞭笛弄將斜日蓑披欲㫁煙歸
鴉流水外疎樹舊莊前應笑侯門客騎驢走嵗年
　　　賦得銅人贈醫士
舊鑄明堂像新圖太史書體成金冶内穴試石砭餘摩
狄年空老求仙事亦虚君懷濟人意為此竟何如
　　　夏景園廬
門掩一齋空幽懐獨坐中本同趨府客偶似灌園翁魚
闖萍溪雨蟬嘶栁巷風未須論夙志聊復去樊籠
　　　寄題崇明學宮天心水卣軒
夜氣虚明際齋宮息衆喧詠餘風度瑟坐久月當軒雲
盡無畱翳池清有活源心知此時意欲論竟何言
　　　送柔上人得船字
叢林初結夏東去又飄然罷説天台講行參雪竇禪殘
經松下几逺磬月中船不用空悲别師今絶妄縁
　　　中秋琵琶洲宴集得紅字
香霧夕濛濛孤髙桂樹東影疎林際月涼近水邊風重
露流盃緑繁星亂燭紅明年江海上髙會與誰同
　　　悼女
保養常多闕艱難愧我貧悽悽臨歿語的的在生親遺
佩寒江月殘燈夜室塵中郎他日藁畱付與何人
　　　亂後經婁江舊館
此地昔相依重來事已非新年芳草遍舊里熟人稀逺
燕皆巢樹閒花自落磯遺蹤竟難覔愁步夕陽歸
　　　悼故顧宜人
避亂應千里悲離復幾年塵埃初嫁鏡雨雪未歸船有
子隨行旐無人與葬錢束芻何處弔衰草暮江邊
　　　過劉山人園
欲問幽棲處花蹊逐澗迴夕煙羅幙巻春雨藥房開野
鶴知琴意山蜂給酒材城中少閒客誰解引車來
　　　次韻楊禮曹移疾之作
養疾深扉掩還應謝俗交鳥多風和語葵晚雨緘苞印
向閒廰鎖鐘聞近寺敲相思愁暮靄髙樹古城坳
　　　送周履道入郭
離羣方感愴况復與君違花隱歸城斾風吹渡水衣須
知喧寂異莫訝往來稀今夜空齋雨誰憐獨掩扉
　　　雨齋獨坐寫寄友
動與世相妨端居學坐忘雨來池上樹煙起竹間房屋
鳥非晴弄闌花是晚芳尋山期已阻遥望奈蒼蒼
　　　次韻酬西園公
林驚縁樹䑕池響食萍魚月戸雙砧落風亭一簟舒體
便清夏健髮映早秋疎本自無愁事何須酒破除
　　　聞鄰家琵琶有感
清唱合琵琶當年碧玉家弄殘催酒急抱重向燈斜久
别愁江樹重聴隔院花淚多思舊事不是客天涯
　　　書王生扇
素質粉藤光蒲葵詎可方當懐驚抱月灑面怯沾霜宜
助驅蠅用羞隨走馬狂過時甘自棄不怨井梧黄
　　　送胡鉉逰會稽
山水獨行遍苕溪仍剡溪衣逢新火減舟渡雜花迷黄
絹尋碑讀紅裙賭墅攜清逰不能共腸斷聴猿啼
　　　送陳少府赴嘉定
雨歇桑隂路爭迎紺幰車湖多田水滿城小井煙疎夜
户猶聞犬春濤欲上魚期君布新政去卜海濵居
　　　報恩寺逢蔣主簿就送還如臯
貪語酒寒頻新年見故人别時煙寺晚歸路雪江春造
次燈前面蒼茫舶上身明朝楚花發莫歎縣廚貧
　　　贈姚東曹
爐氣拂春衣分曹直省闈相門旄節重郎舍簡書稀夜
直聽鐘度晨朝䇿馬飛共憐王掾少粉署有光輝
　　　鍾山雪霽圖
山勢識龍蟠香臺擁翠巒草堂猿嘯晚蕙帳鶴驚寒雲
擁梁僧塔苔封宋帝壇昔年逰歴處今向畫中看
　　　白蓮寺池上
月岀露已白荷花香滿池髙僧愛清夜畱客坐題詩竹
動鳥驚夢草凉蟲語悲閒齋一瓢酒應不負幽期
　
　大全集巻十二
欽定四庫全書
　大全集巻十三
　　　　　　　　　　　　　明　髙啟　撰
　　五言律詩
　　　送吳縣令遷松陵
山縣彈琴罷江城露冕初夏霖湖更濶朝日市長虚栁
下催耕鼓桑間問俗車秋風莫思去客館有鱸魚
　　　寄沈校理
風雨清明後春寒未裌衣閉門聽鳥盡入寺看花稀獨
酌愁難去相思夢欲飛艱難宜數見何事却長違
　　　贈呂醫
藥院閉閒朝煙生積劵燒求真逰嶽遍訪病出城遥收
穀寜煩僕尋苓或遇樵世方多内熱一匕儻能消
　　　次韻陳畱公見貽湖上行屯之作
湖隂巡壘罷緩服上仙舟景好看宜晚詩清賦為秋葉
應隨鳥散山欲趂波流亦有東逰興空憐未得酬
　　　雨後飲西園偶然亭
晚酌櫻桃下歡來不奈春那知醉後客猶是亂中人雨
霽飄還細花寒破未匀江臯舊逰處回首莫沾巾
　　　鄰家桃花
春色東家出相窺似有心曲垣遮自短别院閉還深影
動疑人折香揺妒蝶尋好風時解意吹片拂羅襟
　　　和王校理夜坐
池暝花如霧蒼蒼月照開梁空雙燕睡簾暗一螢來兵
散誰家笛人違此夜杯如何對清景愁思却相催
　　　答陳校書客懐
同患君尤甚時難覺意真愁邊長夜雨夢裏少年春逰
逺荒家業交疎困露塵一杯歌短調誰聴不沾巾
　　　酬余左司
門巷接埀楊同鄰忘異鄉兒親欣見熟僕立厭言長讀
借風牀簡炊分雨碓粱亂來成久别能不為情傷
　　　宿道王蘭若
借榻到僧扉雖安未是歸暝禽愁雪意夜篠助風威燈
盡思燃帯衾寒起覆衣不知孤棹去明夕更何依
　　　與詩客七人會飲余司馬園亭(居皆在北郭/)
情與酒兼和園亭駐晚珂家同榆社近人比竹林多短
景催長宴醒吟雜醉歌亂離歡易失無厭數相過
　　　登西澗小閣
層檻構雲牢清寒灑客袍石稜添澗險閣勢借峰髙風
竹驚棲鳥霜藤縋飲猱欲題因境勝不敢易揮毫
　　　江上答徐卿見贈
煙樹近松陵扁舟晚獨乘江黄連渚霧野白滿田冰往
事愁人問虚名畏客稱無才任蕭散敢望鶴書徵
　　　除夕客中與家兄守嵗
雨雪逺村中猿鳴旅館空守爐銷夜漏停燭待春風有
恨能催老無文解送窮却憐今夕酒還得弟兄同
　　　南溪晚歸
流水出雲根遥通古寺門山深僧少俗人静市如村馬
渡知長淺魚行見不渾多情溪上月歸路照黄昏
　　　丁孝亷恵冠巾
知試山人服冠巾逺寄重佳名因子夏舊製學林宗裹
映秋吟鬢欹宜晚醉容朝簪今已解期上華陽峰
　　　西園閒興
看到竹過鄰園林獨卧身鳥聲閒似野人意倦如春殘
雨驚池樹斜陽照隙塵如何堂上客不及燕來頻
　　　其二
當路闕追攀端居自掩闗聴鐘知近寺看畫憶登山曉
櫛風林下宵吟雨閣間天應憐我懶獨與少年閒
　　　送謝恭
凉風起江海萬樹盡秋聲揺落豈堪别躊躇空復情帆
過京口渡砧響石頭城為客歸宜早髙堂白髮生
　　　步至東臯
斜日半川明幽人毎獨行愁懷逢暮慘詩意入林清鳥
啄枯楊碎蟲懸落葉輕如何得歸後猶似客中情
　　　郊墅雜賦
江水舎西東鄰家是釣翁路痕深草沒井脉暗潮通籬
隔蔬邊雨門開竹下風不因時賣畚何事入城中
　　　其二
此鄉堪避地亂後户翻増俗美嫌欺客年豐愛施僧帯
星耕處軛照雪紡時燈且作求田計元龍豈我能
　　　其三
幽事向誰誇孤吟對晚沙浣衣江動月繫艇岸埀花行
蟻如知路歸鳬自識家一尊茅屋底隨意答春華
　　　其四
春泥桑下路孤䇿自扶行身賤知農事心閒見物情鳥
鳴風欲起牛飯月初生漸喜無人識何煩易姓名
　　　其五
移家到渚濵沙鳥便相親地僻偏容懶村荒却稱貧犬
隨春饁女雞喚曉耕人願得無愁事閒眠老此身
　　　其六
紛紛謝人役寂寂戀吾居細雨春雩後斜陽社飲餘岸
花飛趂蝶池葉墮驚魚好了公家事休令吏到廬
　　　其七
路迂橋斷處門静犢眠時孤墅蔵羣栁諸田灌一陂僮
閒春作少婦懶午炊遲誰道花源好還令太守知
　　　其八
虚閣近鳴湍應宜把一竿雨傷春麥爛風折晚蒲乾抱
甕臨江汲攜書入寺看自慚何獨幸世難此偷安
　　　其九
亂渚交交白平蕪漫漫青賣薪沙店逺祈穀水祠靈宻
雨侵蓑重㣲風過網腥江邊多酒伴春去不曽醒
　　　其十
入夜潮侵户經秋雨壞垣里人淳少訟田父醉多言稻
蟹燈前聚莎蟲機下喧自應耽野趣不是戀鄉園
　　　其十一
欲沽嗟市逺煙火隔江波客到寒齋少人歸晚渡多汙
書燈燼落驚枕櫓聲過豈敢愁荒寂時危免負戈
　　　其十二
野色迥蒼蒼開門葉滿塘僧來雙屐雨漁卧一船霜静
裏修香傳閒中録酒方平生當世意到此坐成忘
　　　其十三
紅樹南江近青山北郭遥江清目渺渺林冷髮蕭蕭食
鱠知晨釣聴歌識暮樵尋常送歸客不過水西橋
　　　其十四
何處可徘徊林間共水隈夜歸家犬識春睡野禽催有
地唯栽藥無村不見梅興來慙獨飲時喚老農陪
　　　其十五
狂多愛出逰日日問江頭小草皆春意遥山自晚愁酒
中時有得物外復何求不詠騷人調蘼蕪任滿洲
　　　其十六
居似臨卭宅耕非鄠杜田已償輸税米未覔賣文錢把
巻憐長日看花愧少年翛然閉門處楊栁桔橰邊
　　　采香逕
晨妝出采芳零露濕紅裳種徙山中品熏傳海外方抱
筐歸蕙逕焚鼎薦蘭堂未足娛君寢西施體自香
　　　響屧廊
廊虚應屧鳴響細識腰輕誰道吳強國唯消舉足傾苔
間滅古跡月下歇餘聲此夕人空聽山僧曳履行
　　　臨頓里
聞説橋東地髙人舊隱居養生應有道覔舉絶無書愛
救粘絲蝶嗔驚出水魚時尋戴顒宅自駕短轅車
　　　其二
應愛山齋好秋風不捲茅鑿渠侵螘穴移樹帯禽巢人
世真浮梗吾生豈繫匏不逢皮從事誰結歲寒交
　　　其三
載酒攜山榼安琴製石牀鳬眠皆傍母蜂去自從王穀
雨收茶早梅天曬藥忙不扶靈夀杖筋力老能強
　　　其四
自少圖名意誰言世不知僧求開寺記客送買山資細
雨魚生子斜陽燕哺兒平生無事迫心苦為尋詩
　　　其五
斬伐憑樵斧經綸在釣車薄雲還露月小雨不妨花酒
債應多處詩名自一家虚煩時主召懶脱故衣麻
　　　其六
長物元無有何勞犬䕶扉借看髙士傳學製道人衣忩
破容螢入船空載鶴歸定縁幽事繞不是宦情㣲
　　　其七
澹泊心情在蕭疎鬢影殘引泉規作沼留笋待成竿自
洗沾泥屐誰收掛壁冠毛公新有約月夜禮天壇
　　　其八
沐罷便輕幘消揺詠晚天清風蘓病鶴驟雨集鳴蟬舊
史堆緗素新經録洞𤣥誰知城郭裏别自有林泉
　　　其九
汨汨泉通圃蕭蕭栁映門折花揺樹影踏藕損蓮根饑
鴨呼歸艦新蠶試浴盆屋前髙石在知是鬱林孫
　　　其十
茶租催未得菊餌服還能行古時人笑文工造化憎貧
畱漁艇載老謝鶴書徵誰識先生樂悠然卧枕肱
　　　春中君廟
封吳開巨壤相楚服強鄰名重三公子謀疎一婦人畫
幃留古像珠履絶遺塵簫鼓時迎祭還憐舊邑民
　　　呉女墳
魚燈照艷魄夜冷珠衣薄白玉土中埋紅蘭霜後落不
乗臺上鳯空舞橋邊鶴韓重未歸來泉宫秋寂寞
　　　真孃墓
金釵𦵏小墳楊栁寺前村已㫁花間信空歸月下魂山
鶯留曲韻草露帯啼痕車馬逢寒食還來酹酒樽
　　　鱸鄉亭
獨上鱸鄉亭秋風南浦生載送黄花句遥思張步兵天
空白水逺日墮赤楓明我亦東歸客一壺宜醉傾
　　　堯峰院
堯帝何年到名猶在此峰巖畱千尺井寺廢兩時鐘僧
出因尋菌人來為看松白雲深洞裏聞有聴經龍
　　　慧聚寺次張祐韻
煙歛城初出潮來野欲吞危樵縁磴角倦衲憩松根刹
表蔵林寺鐘聞隔水村畫龍飛去久空掩殿堂門
　　　石屋
雙崖立幽闗一洞開深宇青嶂近為鄰白雲閒作主不
受杜陵風可避河朔暑華棟㡬回新渠渠獨千古
　　　贈竹里子
弭楫望迷林閒為淇澳吟君家不可見但聴煙中禽日
落浦雲逺雨餘江水深非同抱清節嵗晏復誰尋
　　　送金判官之吳江
送客常苦愁送君愁最劇地為江上縣近我鄉中宅霜
晴橘熟秋水冷楓飄夕難逐去帆東京華坐㣲役
　　　漁
泛泛滄波裏全家寄一船曽來屈澤畔或到杏壇邊蓑
帯春江雨榔鳴晚浦煙得魚尋水店換酒不論錢
　　　樵
慣識山中路崎嶇每獨尋穿雲衝過虎伐樹起棲禽斧
礪溪邊石衣懸谷口林逢仙休看奕甲子易駸駸
　　　耕
江臯聞布谷荷耜出柴門春暖烏犍快朝晴緑樹繁深
耕行别隴待饁望前村自得龎公計遺安與子孫
　　　牧
一笛去茫茫平郊緑草長但知牛背稳應笑馬蹄忙度
隴衝朝雨歸村帯夕陽相逢休挾䇿回首恐忘羊
　　　夜起觀月
一春夜多雨今宵初月明忩間幽夢覺起憶故園行露
下花微委煙中烏忽鳴誰同賞清景惆悵倚前楹
　　　贈劉醫師
君有抱樸意髙齋長晏如壺中仙姥酒案上神農書蒸
朮曉煙裏斸苓春雨餘起疾多傳妙慚予才自疎
　　　舟中早行
隆隆津鼓動江火畱餘閃人家未起耕近水寒扉掩船
開鳬鴨散樹吐煙霏歛東郭去方遥青山見孤㸃
　　　春日懐諸親舊
楊栁燕差差鄰家換火時春寒添客思夜雨減花枝涉
世悠悠夢懐人的的思出逰無舊侣空館獨題詩
　　　江上見逃民家
清時無虐政何事竟抛家鄰叟收饑犬途人折好花林
空煙不起門掩日將斜四海今安在歸來早種麻
　　　晚晴東臯步眺
江明片雨收樹暗一村幽籬落疎麻長田畦曲水流禽
聲初變夏麥氣欲成秋閒步看時物今朝散旅憂
　　　賦得㦸門送陳博士
聖廟儼王宫重闗盛衛同儒冠趨内外武仗列西東乍
啟鳴鐘始將扃徹俎終莫言牆九仞還有此能通
　　　櫻桃
宻緑暎圓紅枝頭的的同熟迎梅實雨落值栁花風美
女名偏稱流鶯啄未空憶曽春薦後捧賜出深宫
　　　金進士葵軒
幽園夏雨歇葵緑乍翻風獨向羣芳後閒依萱草叢敷
榮午簟側流馥夜忩中應有傾陽意將君心正同
　　　次倪雲林韻
雲林已白頭猶有晉風流愛寫滄州趣閒來𤣥館逰茶
煙秋淡淡竹雨暮修修欲向南池水長流青翰舟
　　　登南樓看雨有懐
清曉看江雨獨登江上樓人煙與草樹蕭瑟滿城秋砧
響寒稍急鴻聲哀更流故人隔楚塞西望忽成愁
　　　晚霞獨酌南樓
倦客豈遷客故鄉非異鄉鱸肥蓴菜紫雁到栁條黄湖
濶已秋雨樓髙猶夕陽登臨何必賦把酒據胡牀
　　　耕
春郊起東作耒耜出柴荆栁下烏犍健桑間布穀鳴家
人供逺餉刺史勸深耕已卜豐年候朝來好雨晴
　　　追挽恭孝先生二首
閩洛遺風在河汾舊業傳書攻蔵簡後易究出圖先曉
禁辭持橐寒廰戀坐氊臨危誰復似身與勅俱全
　　　其二
北闕書空上東川教自陳可當衰亂日復䘮老成人堂
静懸魚絶墳荒下馬頻傳家欣有子執筆際昌辰
　　　漁
浮生何處好只在水雲鄉榔起鳴秋月綸收向夕陽箬
篷幽夢熟銅斗醉歌長不是煙波樂那能與世忘
　　　題宋迪晚煙歸舍圖
落日下嵐嶺行人逢已稀隔煙望田舍映水掩荆扉鳥
亂夕林暗草多秋逕㣲家人應候我賣畚郭中歸
　　　贈東菴道者
雙樹夾成户一溪流繞家掃林畱逬筍汲水帯浮花經
勸里人讀藥從仙客賖已無喧寂念黙坐對鳴蛙
　　五言排律
　　　月夜逰太湖
欲尋林屋隱還過洞庭逰逺水初涵夜長天盡作秋湖
如青草濶月似白蓮浮萬壑風傳笛三更斗挂舟葉應
隨鳥散山欲趂波流浩蕩吾何適鴟夷不可求
　　　詠夏冰
寒收凝凍井晚薦納凉宫抱潔存天質銷炎奪化工氣
蒸金盌潤色暎玉盤空弱藻含猶在纎塵隔未通非山
寜可倚是水復當融照夜何須月驚秋詎待風製屏應
不穩作珮定難攻容貌清誰竝仙肌瑩自同宜涵筠簟
素愁逼桂爐紅願解行人渴分貽道路中
　　　題黄鶴山人畫
何處畫相同湘南與峽東江來落日外山出杪秋中緑
桂騷人宅青蓮釋子宫鐘鳴樵谷暗船散市橋空風樹
驚猿落煙蕪去鳥通平生逰楚興對此轉無窮
　　　賦得履送衍上人
穩稱遊方脚新編楚岸蒲滑欺峰頂石危怯世間途輕
曳愁妨蟻髙飛笑化鳬上堂聲每衆度嶺影還孤著處
朝行道抛時夜結趺空山欲相訪落葉去踪無
　　　聞蛙
何處多啼蛤荒園暑潦天股跳泥活活形蔽草芊芊野
逺呼相應窪深樂自専斜陽魚罩外細雨客燈前莫問
官私地聊占水旱年晴思蒲葉渚涼憶稻花田髙士聴
空愛遷人食未便灑灰誰解去安我夜忩眠
　　　聖夀節早朝
天啟聖圖昌流虹叶夢祥飛龍起江左戰馬放山陽御
栁埀閶闔仙桃熟建章逺人陳貢篚近侍浥爐香金鏡
千秋録瑶池萬嵗觴小臣歌拜手堯日正舒長
　　　洪武二年十月甘露降後庭柏樹上出示侍從
　　　臣啟獲預觀嘉瑞因賦詩頌之
和氣融為液中宵墜碧天光漙髙柏上瑞發内庭前見
日朝還泫經風晚盡堅芳穠蜂蜜滑的皪蚌珠圓厚澤
歌難喻沈疴飲易痊願言同聖徳濡沃遍周埏
　　　冬至車駕南郊
駕動百靈呵齋宫午夜過禮行因日至樂奏合雲和配
祖崇周典祈年陋漢歌璧陳孤月滿燎發衆星羅秩秩
威儀盛穰穰福祉多慶成應預喜四海沐恩波
　　　禁中雪
君王元尚儉臺殿忽瓊瑶環素凝宫沼飛花綴苑條坊
雞驚曙早仗馬喜寒驕金扇開時看丹墀掃後朝台司
呈賀表樂部奏仙謡須信陽光近都先别處消
　　　封建親王賜百官宴
漢運初興日周藩竝建年辨方分社土當陛列宫縣上
相傳金冊中官闢綺筵誓期山作礪恩瀉酒如川仙李
千枝茂天潢㡬派連百僚咸醉喜拜舞赤墀前
　　　送安南使者杜舜鄉還國應制
　　　安南初入貢朝廷遣翰林學士張以寜齎詔冊
　　　其主為王及境而薨其世子遣舜卿來告哀且
　　　請命及還命朝臣賦詩送之
南粤知文化來庭喜最先地書通漢日貢紀入周年號
冊纔臨境容衣忽掩泉使䝉天語唁嗣許國封傳曉闕
晴飛鳯炎溪晚墮鳶往來時物異存殁聖恩全詔去開
蠻霧帆歸望海天但修忠順節世業自綿延
　　　送髙麗賀正旦使張子温還國
丹鳳雲中闕𤣥莬海外城新陽初獻嵗逺使盡朝京卉
服充王貢珠旒仰聖明花飛辭上國日出指歸程車餞
都亭曉帆開島嶼晴莫辭頻入賀寶厯萬年盈
　　　送鮑修撰出官關中
辭朝西入陜車發動征塵小麥行時熟啼鶯别處頻闗
前周故尹灞上漢遺民直院青綾舊臨川赤組新山連
樂逰苑樹繞富平津君去方年少還能論過秦
　　　送恩公還江心寺
上人居寳地勝處似金山樓閣開天界波濤隔世寰鐘
聞孤嶼外刹出亂雲間螺女晨修饌龍君夜叩闗逰方
來暫會辭闕去難攀舊業菱生沼離城栁暎灣衣霑爐
氣出船載磬聲還施貝來江估持經化島蠻諸縁除未
早半偈悟猶艱安得如康樂登臨此共閒
　　　喜楊滎陽赴召至京過宿寓館
忽作天涯會渾銷歲暮哀髙城三鼓動虚館一尊開鄰
馬嘶空櫪江鴻過廢臺飲餘寒色退談絶雨聲來涉患
功名倦忘歸故舊猜闕前新應召須讓子雲才
　　　戲嬰圖
芍藥風欄側梧桐露井傍嬌嬰争晚戲少婦鬭春妝共
詫珠生蚌還憐玉産岡半披文錦褓斜佩紫羅囊額髮
葳蕤短胸胞細膩光庭前王氏子陌上衛家郎弱草身
眠軟芳英手弄香隨人貪作劇避伴學迷蔵莫撲花蝴
蝶宜為蠟鳯凰塗添雲母粉浴試水沈湯麟送徐卿宅
蘭生謝傅堂愛均看總好年竝比誰長驥種雖難匹鵷
雛已作行欣君得此畫真是夢熊祥
　　　翫花池
桃枝兼杏枝春色繞宫池正愛紅繁處還憐緑淨時花
香泛幽沚媚影照清漪埀條看妓折墮萼見魚吹盃涵
明月瀉舟逐彩霞移水流花落盡君王醉不知
　　　送髙麗貢使還國
鳯闕層霄上菟城積水東大君方啟運絶域盡朝宗錫
命分青土趨班列紫宫船歸瞻出日帆掛候西風雨露
何沾渥華夷已混同聖心非悦貢惟念逺人忠
　　　韓蘄王墓
宋室中興日將軍武略優功宜超賈鄧名恥竝張劉白
馬空南渡黄龍竟北㳺誓臣諸部長還報兩宫仇朝使
頒金冊邊人識錦裘躍戈衝野陣横棹截江流殘敵廻
舸走中原指掌收未終藩閫寄已惑廟堂謀坐喪三河
氣甘貽九廟羞和戎詞易屈復漢志難酬闕聳吳山曉
陵荒鞏樹秋㢘頗歸未老郭令罷誰畱折檻言徒切蔵
弓勢可憂俄看星隕壘永使陸沈州感慨思前代淒涼
弔古丘劒花埋虎氣碑蘚剥螭頭石騎嘶風雨山僧䕶
檟楸鼔旗何寂寂簡冊漫悠悠父老悲猶在英雄事已
休棲霞嶺前墓聞説更堪愁
　　　石井泉
清源生石脉冷逼煮茶亭浄映銀牀色明開玉鑑形分
秋歸客鼎汲月貯僧瓶樹影沈泓碧苔文漬壁青熱中
嘗可滌醉後漱堪醒品第宜居首誰修舊水經
　　　焚香
艾蒳山中品都夷海外芬龍洲傳舊採燕室試初焚奩
印灰縈字爐呈玉鏤文乍飄猶掩冉將斷更氤氲薄散
春江霧輕飛曉峽雲銷遲憑宿火度逺託㣲薫著物元
無跡㳺空忽有紋天絲埀裊裊池浪動沄沄異馥來千
和祥霏却衆葷嵐光風巻碎花氣日蒸醺燈灺宵同歇
茶煙午共紛褰帷嫌放早引匕記添勤梧影吟成見鳩
聲夢覺聞方傳媚寢法靈著辟邪勲小閣清秋雨低簾
薄晚曛情慙韓掾染恩記魏王分宴客畱鵷侣招仙降
鶴羣曽攜朝罷袖尚浥舞時裙囊稱縫羅佩篝宜覆錦
熏畫堂空搗桂素壁漫塗芸本欲叅童子何須學令君
忘言深坐處端此謝塵氛
　　　詠夢
的的縁愁得濛濛與醉和輕隨雲浩蕩暗越嶺嵯峨夜
店嗟偏短春閨想最多闗山歸識路江渚去凌波梁落
中宵月樓横欲曙河隔簾休警鵲近燭任飛蛾遊逺寜
煩載穿深豈畏訶寒驚瑶作障暖戀錦成窩蝴蝶誰家
信鴛鴦别浦歌静嫌風動竹閙怯雨鳴荷寂歴忩扃紙
低遲帳捲羅知情唯枕共送恨忽鐘過縞袂香猶在朱
絃字不磨記來還彷彿尋去已蹉跎宿燼芬餘麝殘妝
暈淺螺憂歡情總幻離合事皆訛池上吟芳草庭前覔
舊柯既因思是種復念睡為魔易斷俄如此難憑竟若
何陽臺莫重問千古笑巫娥
　　　答胡博士畱别二十韻
世緒名臣後聲華俊士前棘場曽中的芹水舊鳴絃逺
道秋風褐空齋夜雨氊倦逰驚齒暮多難喜身全孤客
愁王粲諸生老鄭𤣥未應心戚戚還是腹便便杜曲無
歸業成都有卜錢我方辭闕下君尚隱江邊久話燈催
剪頻過榻解懸擇鄰欣得地結友愧忘年牧逕依門轉
漁梁近渡連舊盟尋白鳥餘俸買烏犍流水空塘樹疎
林破屋煙詎憂窮作祟但欲醉成仙政爾交歡宻俄然
别恨牽湖山入苑路雞犬載家船離索方堪歎分攜益
可憐殊鄉難託主薄俗易輕賢寒浦通潮處春城罷雪
天梅花未宜折持送只詩篇
　
　
　
　
　
　
　大全集巻十三
欽定四庫全書
　大全集巻十四
　　　　　　　　　　　　　明　髙啓　撰
　　聯句
　　　舞劒聨句
　　　與會稽張憲夜飲觀銅臺季壯士舞劒而作
晚陌息鳴鑣(憲/)秋城起嚴柝登堂欣有會(啓/)顧座歎無
樂豪賔奉觴夀(憲/)壯士掉箾作韻生飈拂鐔(啓/)文綴星
輝鍔拭土色纔動(憲/)暎火光轉爍寒瀉走澗泉(啓/)明懸
溜簷凙徒誇刀瑩膏(憲/)漫詫匕淬藥腥疑人血乾(啓/)威
攝鬼踪鑠雄聞莊子説(憲/)醉想王郎斫聨翩倐鴻鶱(啓/)
奮迅仍雀躍來如龍出淵(憲/)去若蛇赴壑疾驚雷破山
(啟/)怒訝風捲漠初馳帆縱張(憲/)忽注弩弛彍隂陽變開
闔啓潮汐隨進却髙步赴節同(憲/)竒形分狀各斜廻象
翼蔽(啓/)曲踊肖拏攫歘驚西方帝(憲/)凜怖東海若屋翻
影紛綸(啓/)地殷勢揮霍亂思突騎奔(憲/)低見饑隼掠旁
分萬矢斷(啓/)前拉千槍拓出堪劫齊壇(憲/)立可當蜀閣
澤聞蛇嫗啼(啓/)路遇猿翁搏斬關豁然判(憲/)擊柱鑑爾
著陸疑濤涌牀(啓/)宵駭虹闖幕驚棲已翻翻(憲/)墜槁俄
索索顛旭曾悟書(啓/)俠軻記爭博目花匪酒湎(憲/)膚粟
似裘簿忠義氣盡張(啓/)奸邪膽俱落不從玉玦計(憲/)欲
定銅槃約未數大娘强(啓/)終勝處女弱季路袖手欽(憲/)
裴旻汗顔怍疾視誰敢當(啓/)不成我慙學勇夫怒生癭
(憲/)恐僕戰成瘧功收刺虎竒(啓/)志感聞雞惡暫停月徘
徊(憲/)既罷天寂寞崆峒詎必倚(啓/)氛祲行可廓馘妖正
思今(憲/)斷佞猶慕昨會合固有期(啓/)死生良欲託寜憂
武庫災(憲/)但俟凶門鑿慷慨勿悲歌(啓/)淋漓且酣酌(憲/)
　　　劒池聨句
　　　與張憲金起王隅同賦
飛梁上當空(憲/)直壁下插水兩樹交古隂(啓/)孤亭倒清
泚初至意已愜(憲/)再陟神亦靡氣銷淵龍藏(起/)骨朽山
鬼死蒼崖出仙詩(隅/)金藏閟僧史伯圖渺何在(憲/)世事
倐如此佳逰信難遭(啓/)壯志良未已凭欄瞰神州(起/)樹
羽訝軍壘未覩煙塵清(隅/)且耽林壑美臨風揮一觥(憲/)
憩石脱雙履鸎啄朱果殘(啓/)蜂抱黃英委琴咽斜陽蟬
(憲/)棋戰欲雨蟻溽暑避松箑(啓/)輕凉透藤椅瞑目思黑
甜(憲/)潛心翫𤣥旨籟響破虚寂(啓/)香飄聞旖旎飲鐘隔
煙來(憲/)樵笛呼月起整轡戒僕夫(啓/)揖鞭謝釋子厖聲
吠喧呵(起/)騎影歸迤邐餘戀尚眷然(隅/)重來那復爾明
發抗塵容何由繼芳趾(憲/)
　　　病柏聨句
　　　與青城杜寅郯郡徐賁逰白蓮寺見病柏而作
抱質雖輪菌託根何坎坷(寅/)死色見已深生意存猶頗
(啓/)老枿焦半身餘葉秃偏鬐(賁/)恩謝漢陵春災非陸渾
火(寅/)柯傾痺待扶節漏瘡思裹(啓/)下窽封蚍蜉上穴綴
螺羸(賁/)風起聲告哀雨冒汗憎顆(寅/)蟄空虺喜容攀脆
猿愁墮(啓/)將斲豈中梁欲刳詎宜舸(賁/)蓋瘁缺青蔥梢
枯辭猗儺(寅/)乏子供爐焚無隂庇牀坐(啓/)蠧盡啄鳥飢
巢傾躓雛跛(賁/)臞形慘若尫突腹腫如果(寅/)藤纒偶假
妝蘚剝每慙裸(啓/)主惜覬匠顧樵窺避僧邏(賁/)土瘠力
易衰巖危勢難妥(寅/)殺懼苦霜仍醫期甘露可(啓/)成器
未為福不材反逃禍(賁/)依林尚支撐亞石猶磊砢(寅/)閱
歳失貞姿承陽愧纖朶(啓/)掠辜孔語稱名負杜吟播(賁/)
敢要秦樹封孰效禹梅鎖(寅/)蟠深漫欲踞架重寜堪荷
(啓/)氣同生固均數異測誠叵(賁/)膏乾燃不明屑墜埽還
夥(寅/)客憐弔賦悲童棄培功惰(啓/)終䕶竟煩誰今看幸
遭我(賁/)
　　　風雨聨句
　　　與會稽張憲在報恩佛寺遇風雨而作
盲風簸天興(憲/)凍雨翻海瀉魚鰕落半空(啓/)蛟龍鬬中
野勢吞九河黃(憲/)功潤千里頳怒疑決沙囊(啓/)振訝摧
屋瓦橫行天兵駃(憲/)大笑電母哆乾坤發生多(啓/)道路
暍死寡潦漲濤涌川(憲/)旱去煙滅冶谷號竟誰嘘(啓/)木
撼不自把神靈真恍惚(憲/)造化非茍且初占月離畢(啓/)
又駭泗没社必變其聖乎(憲/)弗迷唯舜也隂岑氣如炊
(啓/)髙葉聲若打陽烏韜不見(憲/)乾鵲噤皆啞重翳晦復
明(啓/)餘㸃歇還灑雖悦灌園人(憲/)應愁渡江者侍王笑
楚賦(啓/)及我慙周雅避思泰山顛(憲/)戰憶昆陽下雄夫
匕易失(啓/)吝士葢難假既霑想大田(憲/)廣庇思巨厦桔
橰向晚停(啓/)紈扇未秋捨亂號官私蛙(憲/)莫辨來去馬
卧驚浪喧耳(啓/)歸恐泥沒踝勿憂巻茅屋(憲/)且喜憩蘭
若民期歳有登(啓/)國荷天錫嘏沛澤宜載歌(憲/)新篇試
姑寫(啓/)
　　　虎丘聨句
　　　與潯陽張羽太原王行郯郡徐賁逰虎阜用壁
　　　間顔魯公韻作
山逰期屢阻風雨過今春(羽/)偶遂林泉賞仍同里閈親
(行/)樹重迷卓午花盡謝芳辰(啓/)事往非前代僧逢是故
人(賁/)金精銷虎氣寶藏衛龍神(羽/)妖魄憐埋玉仙詩看
勒珉(行/)年登廚有供村逺寺無鄰(啓/)池古寒泉定林暄
夏果新(賁/)井名猶記羽樓姓尚題陳(羽/)步策方循澗廻
橈已待津(行/)縁雖喧寂異妄本去來均(啓/)摩壁追髙韻
應慙繼後塵(賁/)
　　　蓮房聨句
　　　與金華宋璲張孟兼作
露冷鏡湖秋(璲/)波凉練塘曉盤翻緑雲稠(兼/)錦破朱霞
少新苞顆㣲綻(啓/)餘葩莖尚嫋瘦繭綴寒蠶(璲/)尖喙啄
青鳥下惟玉龍眠(兼/)中有瓊絲裊擎重柄欲折(啓/)含深
睛尚窅(璲/)孤懸類覆杯(兼/)雙立疑擢表(啓/)初成欣雨滋
(兼/)漸老怯風掉(啓/)多子同根榮(啓/)獨婦専房悄(璲/)妝卸
失娉婷(啓/)歌來逢窈窕(璲/)剖心效諫忠(兼/)竝頭呈瑞兆
(啓/)褭蹄宻竅剜(璲/)魚目㣲光皎(啓/)珠珥落槃多(啓/)瑶軫
貯囊小(璲/)空實外莫辨甘苦中自了剥殘星滿地采盡
香餘沼(啓/)雕筵飣戢戢玉蟲攢擾擾送看出小艇薦喜
對清醥(兼/)新嘗勝江芡逺覓迷水蓼褰芳想夏初(啓/)感
物傷秋杪聊兹發吳詠(啓/)一覽煙水渺(璲/)
　　六言律詩
　　　夫差女瓊姬墓
夢别芙蓉殿頭墮釵零落誰收土昏清鏡忘曉月冷珠
襦恨秋麋鹿昔年廢苑牛羊今上荒丘香䰟若怨亡國
莫與西施共逰
　　　江村樂
荷浦張弓射鴨栁塘持燭又魚天隨子宅同里陶朱公
祠近居
　　　其二
一犬行隨餉榼羣蛾飛繞繰車江邊女去摘芡城裏人
來賣茶
　　　其三
罾掛漁郎舍外船維酒媪橋邊煙波五湖朝渡風雨孤
村晝眠
　　　其四
日斜深塢牛臥潮落平沙蟹行秋社未開緑醖夜炊初
碓紅秔
　　　甫里即事
長橋短橋楊栁前浦後浦荷花人看旗出酒市鷗送船
歸釣家風波欲起未起煙日將斜未斜絶勝苕中剡曲
金虀玉鱠堪誇
　　　讀道旁舊冢碣上題曰宋黃澹翁先生之墓
古路斜陽廢城斷碑荒草殘塋莫嗔童竪樵牧不識先
生姓名
　　　楊氏山莊
斜陽流水幾里啼鳥空林一家客去詩題柿葉僧來供
煮藤花
　　　陶秘書廣陵送别圖
暮雨潮生瓜步春山樹繞蕪城惆悵離舟欲發江南煙
寺鐘聲
　　七言律詩
　　　大駕親祀方丘選射齋宮奉次御製韻
奠璧方壇曉祝釐豹竿風動從靈祇獻符多士歌昌運
扈蹕諸蕃覩盛儀郊射貫侯初復古汾祠獲鼎未云竒
山川效順年多榖神答皇心定有期
　　　奉迎車駕享大廟還宮
鳴蹕聲中曉仗廻錦裝馴象踏紅埃半空雲影看旗動
滿道天香識駕來漢酎祭餘清廟閉舜衣垂處紫宮開
禮成海内人皆慶獻頌應慚自乏才
　　　晚登南岡望都邑宫闕
落日登髙望帝畿龍蟠山下見龍飛雲霄雙闕開黃道
煙樹三宮接翠㣲沙苑馬閒秋獵罷天街車鬬晚朝歸
明朝欲獻昇平頌還逐仙班入瑣闈
　　　其二
秦金不厭氣佳哉紫葢黃旗此日開殘雪已銷鳷鵲觀
浮雲不隱鳳凰臺山如洛下層層出江自巴中渺渺來
六代衣冠總塵土幸逢昌運莫興哀
　　　奉天殿進元史
詔預編摩辱主知布衣亦得拜龍墀書成一代存殷鑒
朝列千官備漢儀漏盡秋城催仗早燭光曉殿巻簾遲
時清機務應多暇閣下從容幸一披
　　　九日陪諸閣老食賜糕次謝授經韻
叨陪講席按詞曹曉禁霜花㸃素袍院貯圖書西掖靜
雲連宮殿北山髙故園莫憶黄花酒内府初嘗赤棗糕
最愛鳳毛今復見便令池上一揮毫
　　　送沈左司從汪參政分省陜西汪由御史中丞
　　　出
重臣分陜去臺端賔從威儀盡漢官四塞河山歸版籍
百年父老見衣冠函闗月落聽雞度華岳雲開立馬看
知爾西行定回首如今江左是長安
　　　吳僧日章講師赴召修蔣山普度佛事既罷東
　　　歸送别
萬人擁坐聽潮音寶刹曾迂玉駕臨佛法曉敷三藏秘
帝恩春及九原深鐘山坐處花頻雨練浦歸時樹欲隂
擬問楞伽嗟已别楚江飛錫暮沉沉
　　　其二
故鄉未解識清容却在金陵闕下逢中禁曾分齋鉢飯
上方時叩講筵鐘一帆細雨迢迢浦半塔斜陽靄靄峰
相送師歸忽多感飛雲亦戀舊依松
　　　清明呈館中諸公
新煙着栁禁垣斜杏酪分香俗共誇白下有山皆繞郭
清明無客不思家卞侯墓上迷芳草盧女門前暎落花
喜得故人同待詔擬沽春酒醉京華
　　　金陵喜逢董卿併送還武昌
兵後匆匆記别離兩年音問不相知武昌樓下初來日
幙府山前忽見時上國花開同醉少大江潮落獨歸遲
莫嗟握手還分手此會從前豈有期
　　　送易左司分省廣西
朝廷特念逺氓深畫省分官出桂林油幕乍開依漢節
卉衣時到貢蠻金四時花發山多暖半日嵐開市尚隂
虞帝祠前黃竹裏相思莫聽鷓鴣吟
　　　送王檢校錡赴北平
半年同舍客京華看遍龍河寺裏花纔進史書朝日下
便紆官綬去天涯平蕪逺塞秋驅騎衰栁遺宮晚噪鴉
莫道窮邊成久别待君歸草玉堂麻
　　　京師秋興次謝太史韻
栁外秋風起御河京華客子意如何伎同北郭知應濫
俸比東方愧已多梁寺鐘來殘月落漢宮砧斷早鴻過
不材幸得同趨闕幾度珊珊候曉珂
　　　送祠江瀆使者
源發岷峨萬里通函香迢遞問齋宫神馳白馬靈光近
祝奉𤣥牲禮秩宗驛下換船潮湧日廟前沉璧水廻風
重煩使者徼多福南國無疵黍稌豐
　　　送葉判官赴髙唐時使安南還
銅柱崖前使節過貢隨歸騎入京多一官暫遣陪成瑨
片語曾煩下趙佗曉拜賜衣辭絳闕秋催征棹渡黃河
政餘好賦登臨詠聞説州人最善歌
　　　衍師見訪鍾山里第
風雨孤舟寄一僧逺煩相覓到金陵青山愧逐塵中馬
白拂看麾座上蠅事去南朝猶有恨夢歸北郭已無憑
文章何用虚叨祿只合從師問上乘
　　　寄題安慶城樓
層構初成百戰終憑髙應喜楚氛空山隨粉堞連雲起
江引清淮與海通逺客帆檣秋水外殘兵鼓角夕陽中
時清莫問英雄事回首長煙滅去鴻
　　　送鄭都司赴大將軍行營
上公承詔出蓬萊立馬風煙萬里開賜履已分無棣逺
舞干還見有苗來牙前部曲多收績幙下賔僚更倚才
後夜軍門知子到郎星應是近三台
　　　送朱謝二博士進賀冬至表赴京師聽宣諭畢
　　　還吳
驛騎雙馳捧綠章都門逢舊喜洋洋小儒方幸瞻天近
逺使初來賀日長仗下丹墀晴雪盡朝回紫陌曉塵香
承宣歸去難留駐乞報平安到故鄉
　　　送丕上人還四明育王寺
解夏還尋舊寺棲滿船黃葉過長溪袈裟影入秋山逺
舍利光懸夜塔低鵞識講時常繞聽猿知定後不驚啼
却慚擾擾城中客覺路如今去尚迷
　　　送吳生赴汴省其父指揮
都亭槐雨淨朝埃彩服逢秋試剪裁定逺未歸雙節在
孝廉初去一船開城依梁苑煙中閉河繞隋堤樹裏來
家慶拜餘尋舊跡夕陽騎馬過繁臺
　　　客舍夜坐
樓角聲殘鎖禁城燈花半落夜寒生啼鴉井上驚風散
殘雪窗前助月明清世莫嗟人寂寞中年漸怯歳崢嶸
酒杯詩巻吾家物客裏相親倍有情
　　　送鄭山人聽宣諭後歸東陽
闔門傳詔山人拜清曉蓬萊望彩霞布褐朝天纔赴闕
蒲帆帶雨又還家沈侯詠罷樓沉月婺女妝殘廟掩花
無限朝廷仁恤意殷勤歸向老農誇
　　　春來
客愁擬向春來減春到愁翻倍舊時走馬已無年少樂
聽鶯空有故園思日光皛皛濃熏草風力颺颺緩墮絲
辟歴溝南酒家路共誰來往問花枝
　　　送賈文學以郡薦赴禮部試畢歸吳
匹馬都門候曉開吳公新薦賈生來郡中方待傳經業
闕下先稱射策才寒食杏花江店雨春衣栁絮驛程埃
慚予東掖叨陪講難把長干送别杯
　　　休沐日期衍公逰北山不果獨卧齋中
休沐欣逢一日閒擬邀禪客共登山兩笻未許尋蘿逕
孤枕應須掩竹闗歴歴逺峰塵土外蕭蕭深屋草萊間
安眠却勝清逰樂覺看斜陽燕子還
　　　送内兄周誼還江上
憶奉綸音趣赴朝曾煩逺送過楓橋雲山方恨成暌阻
雪夜俄來伴寂寥吳苑疎鐘沉晚樹楚江歸榜逐寒潮
情親海内如君少敢惜離䰟為一銷
　　　夜聞吳女誦經
雲窗月帳散花多閒讀金經夜若何嬌舌乍彈鶯學語
芳心已定井銷波尼師曾敎青蓮偈女伴徒為白苧歌
聽處若迷空色相應須愁殺病維摩
　　　送趙使君致仕歸别業
久仕江湖白髪長今年得許乞身章吏收封印朝辭郡
人賀懸車晚在鄉家篋已添新著稿官衫未歇舊熏香
南風别墅初歸處應坐肩輿看種秧
　　　逰南峰寺有支遁放鶴亭
每向人間望碧峰石門今得問幽踪路縁風磴泠泠策
寺隔煙蘿杳杳鐘窗下鳥來多墜果亭前鶴去只髙松
一龕願借依香火莫道詩人非戴顒
　　　送鄰僧淡雲歸笠澤
往來海上獨離羣雅稱身名是淡雲經院葉深秋講散
香臺鳥下午齋分坐間山偈曾同説别後鄰鐘不共聞
笠澤到時尋舊業菱池漠漠雨紛紛
　　　次韻楊孟載署令雨中臥疾
雙桐分䕃曉池清乍喜新晴覺病輕蛛曳林風吹欲斷
鷺經沙雨洗偏明吟多稍怯臨窗寫卧久渾忘出市行
不道春歸踰一月起聞歌鳥尚疑鶯
　　　送呂秀才入道
學禮茅君便入山黃冠初著稱清顔杏園不羨龍頭貴
蓬島應思鶴背閒窗下棄檠辭婦去壇前受籙拜師還
白雲知勝青雲好揮手從今謝世間
　　　送胡簿之陽朔
幾年桂管去人稀白髪憐君獨逺違過海定尋廻估舶
出京纔脱舊儒衣祠羞荔子傳巫語縣閉榕隂放吏歸
亦欲移居嗟未得漫看鴻鵠向南飛
　　　謁甫里祠
衣冠寂寞半塵絲想見江湖獨卧時遁跡虛煩明主詔
感懷猶賦散人詩釣魚船去雲迷浦鬬鴨闌空草滿池
芳藻一杯誰為奠鼔聲只到水神祠
　　　送恩禪師弟子勤歸開元寺(寺有二石佛自海/上浮至)
山衲經寒補雜繒白雲髙寺遍尋登法身已見浮來佛
宗旨曾傳化去僧歸過江城誰施飯定依舊院自懸燈
明朝應恨千峰阻欲問楞伽已不能
　　　送何記室逰湖州
暮雨關城獨去遲少年心事劒相知故人當路輕貧賤
倦客逢秋惡别離疎栁一旗江上酒亂山孤棹道中詩
水嬉散後湖亭廢此去煩君弔牧之
　　　江上寄丁校理昆季
望裏煙生是子家草堂應近鶺鴒沙江汀每恨無舟渡
野墅空憐有酒賖半雨暮成風外雪孤梅春動臘中花
相思尚隔前村逺獨倚柴門數去鴉
　　　送顧軍咨歸梁溪
新栁休攀短短條離愁似雪未能銷春廻廢苑還芳草
人渡空江正落潮徳曜宅前今獨去平津門下舊相招
重來莫在花開後擬聽狂歌醉幾朝
　　　白蓮寺次韻杜進士喜余見過話舊之作
不辭鳴棹逺相尋欲向江齋伴旅吟百事未成年已長
幾時纔别夏將深萱留倦蝶連池緑樹帶殘鶯滿寺隂
恐被老僧嫌滯礙舊逰休説更傷心
　　　期徐七逰雲巖
憶與青山别幾時雲松應恨鶴歸遲少知學道貧非病
閒愛談禪偈是詩女浣曉江煙淼淼人行暮苑麥離離
明朝風雨還同往恐負髙僧石上期
　　　賦得寒山寺送别
楓橋西望碧山㣲寺對寒江獨掩扉船裏鐘催行客起
塔中燈照逺僧歸漁村寂寂孤煙近官路蕭蕭衆葉稀
須記姑蘇城外泊烏啼時節送君違
　　　聞朱將軍戰歿
江浦戈船赤幟稀孤軍落日陷重圍鏡中蛇墮占應驗
牙上梟鳴事已非殘卒自隨新將去老親空見舊奴歸
聞雞此夜誰同舞西望秋雲淚灑衣
　　　送何明府之秦郵(何淮東人已三為縣令/)
馬前風葉助離聲楚驛都荒不計程一令尚淹三縣事
幾家曾見十年兵夕陽逺樹煙生戍秋雨殘荷水繞城
父老不須重歎息君來應有故鄉情
　　　過野寺次韻徐廉使琰舊題
使節城東按部廻曾將從吏到香臺秋林數騎蕭蕭去
晚澤孤鴻噭噭來蘿雨濕衣溪路轉栢風吹燭殿門開
當年物色雖留與題壁慚無子美才
　　　送滎陽公行邊
風巻雙旌雪覆韉逺騎白馬出行邊兵馳空壁三千幟
客宴髙堂十萬錢屏裏舊圖魚復陣燈前新著豹韜篇
功成他日論諸將只有荀郎最少年
　　　登涵空閣
滚滚波濤漠漠天曲欄髙棟此山顛置身直在浮雲上
縱目長過去鳥前數杵秋聲荒苑樹一帆暝色太湖船
老僧不識興亡恨只向逰人説往年
　　　婁江寓舍喜王七隅見過却送還郭
送君只過孝廉橋不似君來訪我遥路未同歸鴻杳杳
門方孤掩竹蕭蕭逺愁忽與鐘聲至殘醉㣲兼燭燼銷
莫道扁舟難重過寒江日日有廻潮
　　　送葉卿還隴西公幙兼簡周軍咨
落日闗城動鼓笳逺逰憐汝尚無涯壯身謾託三公府
歸夢難尋萬里家投驛暮山燈照葉待潮秋渡棹粘沙
軍中記室如相問只説愁吟對菊花
　　　范文正公祠
開閣陳書對御筵共言天子得時賢才陪上相趨廷内
遽撫豪羌出塞邊松柏自依先隴廟稻禾猶滿義庄田
古來直道難終合何必深歎慶厯年
　　　丁令威宅
令威作仙上天去舊宅留在青山阿千年宅廢但遺井
何處更聞華表歌南陌黃塵足去客東流碧海絶廻波
鶴歸重覽應惆悵地上丘墳今又多
　　　辭户部後東還始出都門有作
詔貳民曹出禁林陳辭因得解朝簪臣材自信元難稱
聖澤誰言尚未深逺水江花秋艇去長河宮樹曉鐘沉
還鄉何事行猶緩為有區區戀闕心
　　　寄余左司
何處吹愁角一聲大江東岸呂蒙營天隨流水茫茫去
月共長庚耿耿明敵意有圖秋暫息客䰟無定夜還驚
欲陪釃酒樓船座借問風潮早晚平
　　　聞家兄謫夀州
别來未省去何投書到方知謫夀州覽俗自堪傷逺客
聽音誰解釋羈憂長淮波浪應愁渡故國江山只夢逰
未有萬回飛往術䰟銷空望楚雲秋
　　　吳城感舊
城苑秋風蔓草深豪華都向此銷沉趙佗空有稱尊計
劉表初無弭亂心半夜危樓俄縱火十年髙塢漫藏金
廢興一夢誰能問回首青山落日隂
　　　喜幼文北歸
風塵萬里損光輝舊面相逢却訝非在路定留經處詠
還家猶著去時衣久留逺土蟲蛇雜忽解髙羅鴈鵠飛
尚念梁園三二客與君同去不同歸
　　　送宋君南康𦵏親
長揮客淚楚雲東故國江山百戰中遺柩十年嗟未掩
歸舟千里喜纔通逺途敢避風濤惡舊隴應知草樹空
料得南岡廬宿處夜深猿鳥泣西風
　　　送王孝廉逰京回錢塘
客逰南北再逢春幾驛煙花一騎塵觀國舊逢朝闕使
還家今作渡江人雪迎酒氣消應早栁逐歌聲發更新
此日腰間垂赤組不須猶愧故鄉親
　　　感懷次蔡叅軍韻
擊筑無人識漸離客依孤館獨凄其著書未解成新語
把酒聊因覓舊知燕塞風多寒水急梁園雪早凍雲癡
年來只念江東去下馬碑隂看色絲
　　　寄錢塘方員外
尋常此别事難同不意音書得再通君病尚留多難後
我吟方向亂愁中殘煙廢郭山猶在落日空城歳欲窮
借問西湖舊梅樹如今還剩幾多叢
　　　秋日江館詠懷
十年世事漸多更自歎而今豈復生未有佳兒書漫讀
既無俗客酒頻傾煙生逺塢聞雞唱潮落平沙見蟹行
秋後思歸凡幾度夕陽江上望髙城
　　　得亡友周記室在繫所詩次韻
擬出罝羅再卜鄰死生俄判兩吟身百年豈料逢今日
四海何由見此人吳地有園花已盡楚山無塚草空新
一篇幽憤時時讀風雨寒燈夜獨親
　　　答吕山人見寄
一罷僧房看竹期行吟何處復相隨煙波逺渚難尋路
風雨幽窗忽送詩故舊誰非嗟别者鄉園同是憶歸時
莫愁孤館春寥落且向江干避亂離
　　　送殷孝章赴咸陽敎諭
獨抱遺經出董幃秋風送騎入闗遲用儒幸際千年會
造士欣為一縣師鴻鴈雲低秦壘角牛羊草沒漢陵碑
宦逰兼得觀形勝莫向尊前歎别離
　　　送僧希載赴天界
水郭春寒壓栁絲扁舟遥送道林支日邊金界曾逰地
雪後滄江欲渡時座近爐香朝聽法窗傳鉢韻夜談詩
龍河舊日棲禪侶想拂雲牀正待師
　　　寄永寜丁明府兼簡逹君先生永寜屬洛陽丁近布
　　　平盜浚渠之功逹君前進士寓其邑
政成百里自材優莫厭青袍映白頭盜散山棚城少閉
渠通田澮水多流陸渾莊上雞鳴午緱嶺祠前鶴去秋
沽酒更須煩縣令洛中時伴玉川逰
　　　江山晚眺圖
一髪青山斷鴈邊渚宮樓閣暮雲連煙波彷彿江南意
風栁依稀峽外天釣艇歸時風動葦僧鐘起處日沉煙
觀圖忽起滄洲想身墮黄塵又幾年
　　　江上春日遣懷
江上逢春已兩囘客中時序苦相催蛛營户網蟲初出
雀借簷巢燕未來年少即閒真信拙詩成雖好可言才
如今欲向南鄰叟旋乞垂楊繞舍栽
　　　别江上故居
家具初移借釣船臨行魚鳥亦悽然城南徙舍惟三里
渚北閒居已二年花墅回看春水外草堂留掩夕陽邊
多慚父老相留意來去聊隨大化遷
　　　永樂禪寺
鬢隨鶴羽總秋零幾日江行思渺冥夜卧客舟聞詠史
朝過僧榻共談經沙洲雨足蓴初紫林塢霜遲橘尚青
後欲尋公曾到處留詩應共竹間亭
　大全集巻十四
欽定四庫全書
　大全集巻十五
　　　　　　　　　　　　　明　髙啓　撰
　　七言律詩
　　　送人出鎮
家出山西負勇名擁旌方見去専城風生曉帳旌旗動
月落寒譙鼔角清麟閣封侯初受任鴈門擒敵舊功成
如今四海無征戰雅詠投壺樂太平
　　　送周省郎之海虞判官
黄茅連野邑城荒佐邑初煩舊省郎鴈起海風吹暮角
雞鳴闗月照晨裝讀書臺下逢人少濡墨㕔中憶尉狂
君到官曹無事日一尊為我酹斜陽
　　　次張子宜園居
見山岡下竹蒙蘢亂後池塘野水通身影歩隨花影日
髩絲吹傍釣絲風已知處世愁無益更覺全生醉有功
誰道閒官貧去甚春來未典舊焦桐
　　　其二
早回髙步謝天衢應戀閒園景趣殊養鶴堦除長得伴
種魚池沼不輸租官曹自古皆詩客家世當年本釣徒
苦欲相尋阻泥潦滿林煙雨聽啼鴣
　　　遷城南新居
辛苦中年未有廬東西長寄一嚢書未能避俗還依俗
堪信移居更索居葉滿鄰園煙羃羃竹連僧舍雨疎疎
何須許伯長安第此屋翛然已有餘
　　　贈醫師王立方
醫得河間第五傳尋師曾上海門船龍方試後應多驗
鶴骨癯來已欲仙渡澗斸苓朝帶雪隔林蒸朮午生煙
詩人亦有相如渴願乞丹砂舊井泉
　　　吳縣庠訓導徐君善醫常起人疾求詩贈之
解榻髙齋晝日遲坐談周孔雜軒岐仙人方在應蔵枕
博士經橫每下帷池上採芹風起處階前晒藥雨收時
病痊不使人栽杏只要新題滿巻詩
　　　挽瞿隱君
壯志蹉跎為亂離蒼天不肯見清時樓前鶴去飛雲逺
墓上人來宿草衰親老還揮思子淚弟愁長詠哭兄詩
兩年頻送交逰死不似夫君最可悲
　　　次韻靈隱復見心長老見寄兼簡泐禪師
髙堂鐘鼓毒龍驚曾布袈裟海上城廬嶽禪師傳法印
道園學士許詩名幾趨北闕瞻天近獨坐南屏對月明
書到喜聞雙徑老雨華新散滿瑶京
　　　稚齋為陳山人賦
華屋雖存忍獨居愁瞻松柏漫踟蹰夕陽馬下髙人墓
夜雨烏啼孝子廬地掩衣冠魂去後家留圖籍手編餘
元方應有無窮意陌上何年重駕車
　　　追次唐人韻
任俠平生慕灌夫每思鳴劒起伊吾歌調錦瑟初移柱
笑擲金盤已作盧買妾競誇燕地女求官不事霍家奴
灞陵獵騎歸衝雪笑殺詩人撚凍鬚
　　　喜聞王師下蜀
蜀國兵銷太白低將軍新拜漢征西浮橋已毁通江鷁
進鼔初鳴突水犀不假五丁開道逺俄看萬甲積山齊
從今險阻無人恃夷貢南來盡五溪
　　　送倪賢良歸吳門
數千里外久相違十八灘頭偶獨歸自説病來辭幙府
只因愁絶念庭闈吳歌重把還鄉酒蠻布猶穿過嶺衣
話盡三年逰歴事滿庭風雨送斜暉
　　　贈林泉民張夢辰次張貞居韻
雨船幾度載狂客詩巻平生隨老翁林下自成麋鹿友
世間相去馬牛風曉窗炊熟露葵紫秋寺寫殘霜葉紅
他日誰修耆舊傳著君應在隱淪中
　　　倚樓
西館樓前見鴈行桂花初白栁枝黄凭欄有客迎秋思
捲箔誰家出晚妝未放離魂尋楚雨已看歸鬢㸃吳霜
自憐對酒還惆悵不及分司御史狂
　　　其二
漠漠疎煙丹樹開火經城苑減樓臺雨初過處千山出
人正愁時一鴈來秋色自隨砧杵動夕陽又被鼔鐘催
詩成未盡登臨意獨向蒼茫首重回
　　　闔閭墓
水銀為海接黃泉一穴曾勞萬卒穿謾説深機防盜賊
難令朽骨化神仙空山虎去秋風後廢榭烏啼夜月邊
地下應知無敵國何須深𦵏劒三千
　　　西塢
空山啄木聲敲鏗花落水流縱復橫松風吹壁鶴翎墮
梅雨過溪魚子生尚有人家機杼逺更無塵土衣裳輕
斜陽已沒月未出樵子歸時吾獨行
　　　過海雲院贈及長老
衲擁寒雲老一丘逰方無夢轉悠悠茶香吹過前林晚
菜葉流來别澗秋舊拂講餘懸壁上殘經定後落牀頭
紫藤塢裏歸逢雪煨芋曾煩慰客愁
　　　送錢塘守
繁華莫歎異昇平到郡初煩露冕行幙下吏書催署字
湖中妓舫歇歌聲潮來兩渡皆侵岸日落諸山半入城
休沐南屏煩一到松間尋我舊題名
　　　張山人見訪留宿草堂
夕陽欲沒静沙虛喜子能來慰索居生事蕭條慚客裏
交情契濶歎兵餘買魚急喚臨江艇炊黍深開暎竹厨
屈指故人能幾在莫辭同醉臥田廬
　　　陪臨川公逰天池
騎馬尋幽度嶺遲老僧不識使君誰門開紅葉林間寺
泉浸青山石上池殘果已收猿食少枯松欲折鶴巢危
壁間不用題名字無限蒼苔沒舊碑
　　　客舍歳暮
空江寒雨送凄凉離舍無多即異鄊井臼尚勤慚徳曜
音書未至憶平陽心輕别歳憑年少夢喜還家及夜長
自笑病來詞賦拙懶從枚叟客逰梁
　　　江上晚眺懷王著作
渡頭西望足離情晚水寒山雪後清鷗立斷冰流漸逺
鴉隨殘照去還明漁人笛過風生浦估客帆廻樹繞城
范蠡祠前春意動思君欲放酒船行
　　　答徐七記室病中作
空齋孤枕積書間清瘦憐君變舊顔累少亦憂今日亂
病多應賴此身閒朝辭鄰友看花去晚候家僮買藥還
知是苦吟猶未廢水邊深樹掩柴闗
　　　逰雲巖值雨
深殿幽廊暎竹開鳥聲忽斷雨聲催蘚生偏上題詩壁
花落還臨説法臺林下聞鐘諸客散磵邊汲水一僧來
晚晴更好看山色西閣憑闌獨未廻
　　　送張徴君南逰
故人多去不堪留况復看君更逺逰流落正逢揺落景
亂離還值别離愁夕陽亭上匆匆酒寒雨江邊渺渺舟
此後衡門應獨掩詩篇寂寞有誰酬
　　　宿張氏江館
極浦荒雲一棹行逺投江館駐宵程客中得酒銜悲喜
亂後逢人説死生木葉未空寒鳥聚海潮欲上曙雞鳴
政憐此地無驚擾歸夢如何又入城
　　　再逰南峰
放鶴亭前落葉重吟身獨上夕陽峰逺村近浦分諸樹
後嶺前山應一鐘髙閣倚殘歸鳥過空林行盡老僧逢
支公駿馬嗟何處石上莓苔沒舊蹤
　　　送李使君鎮海昌(州有雙廟/)
海風千里捲雙旌按轡初聞屬部清人雜島夷爭午市
潮隨山雨入秋城鳴狐不近睢陽廟突騎猶屯廣利營
肯埽帳中容我醉夜深燃燭卧談兵
　　　賦得惠山泉送客逰越
雲液流甘潄石牙潤通錫麓樹增華汲來曉冷和山雨
飲處春香帶澗花合契老僧煩每䕶修經幽客記曾誇
送行一斛還堪贈往試雲門日注茶
　　　寄題張著作青山隱居
霞映青山似赤城歸棲聞已謝時名半湖殘雨收虹影
幾樹斜陽帶鳥聲竹下逢僧投杖揖蘿間候客抱琴行
平生應笑王夷甫末路方言少宦情
　　　送胡孝廉布東逰
春色偏傷楚客心日斜芳草鷓鴣吟山遮故國千重影
雲度長江一片隂少婦自挑燈下錦諸侯誰贈橐中金
送行只恨華觴淺不似同袍别意深
　　　夜雨不寐
雨窗燭盡漏迢迢秋滿牀幃酒易消蟋蟀催寒輸絡緯
梧桐閙雨勝芭蕉漸知老去非前日豈信愁來是此宵
莫聽曉鐘聊穩睡久居閒退罷趨朝
　　　煮雪齋為貢文學賦禁言茶
自埽瓊瑶試曉烹石爐松火兩同清旋渦尚作飛花舞
沸響還疑灑竹鳴不信秦山經歳積俄驚蜀浪向春生
一甌細啜真天味卻笑中泠妄得名
　　　晚香軒
不畏風霜向晚欺獨開衆卉已凋時地荒老圃苔三徑
節過重陽雨一籬秋色蒼茫人少醉寒香落漠蝶先知
山翁獨念同衰晚坐對幽軒每賦詩
　　　次韻倪雲林見寄
老來詩陣尚堂堂過宿曾留讓大牀病驥可堪迷逺道
孤松只合在髙岡蕭蕭塵鬢驚寒色渺渺雲山斂夕光
莫道欲歸無好處便尋勾漏與華陽
　　　其二
草滿當年食客堂一身投老寄僧牀秋風吟怨哀蘭浦
暮雨行愁苦竹岡任曠豈能諧薄俗養和且為駐頹光
酒錢十萬今誰送獨嗅黃花對夕陽
　　　答韓長司用韻見贈并柬滕用衡
昔年載橐侍明堂每見論邊近御牀入幕乍叅飛騎將
還家新卜臥龍岡秦山暮隔關雲逺吳樹秋涵海日光
共語東西宦逰事里中今喜有南陽
　　　答張文伯用韻見贈
早年説法已升堂夜雨長連聽雨牀珥筆便堪趨禁省
振衣何必上重岡半簾藥氣疎煙退滿屋書聲落月光
愧我飄零荒舊學酒徒相逐醉髙陽
　　　喜逢賀叔庸送還錢塘
暫來還去獨翩翩賀監清狂已欲仙三日小樓延解榻
幾人還浦送回船鴈呼舊侶投雲外梅試初花在雪前
歸去西湖栁邊宅定娛鶴髮慶新年
　　　子祖授生
他日愚賢未可知眼前聊復慰衰遲人間豚犬應誰子
天上麒麟豈我兒夢兆先占神媪送啼聲還得使君竒
樂天從是休長歎已有人傳柏匱詩
　　　喜張太常謁告歸途見訪雨中留宿話舊
長嗟逺别望京城忽喜相逢駐驛程問舍求田慙我鄙
還家上冢羨君榮寒㕔聨句圍爐坐晚陌趨朝竝轡行
舊事重談真若夢江湖夜雨一明燈
　　　御溝
春含禁栁緑相和縈貫天津若絳河派出宫牆流葉斷
源通靈沼躍魚多曲迂月下龍舟轉清照雲間雉扇過
行客何須問深淺長流不盡似恩波
　　　雲巖訪蟾公值雨留宿次周記室壁間韻
日暮松間兩屐過懶殘不出近如何鐘聞下界歸人少
燈照空林落葉多别後有思還是妄定中無想不成魔
山靈盡意相留客暗雨斜風滿薜蘿
　　　送任兵曹赴邊
少年恥着惠文冠幙下時時把劒看官燭未銷雞送曉
軍笳忽動馬嘶寒闗連雲樹征途迥塞接霜蕪戰地寛
見説長平門下客竒材唯有一任安
　　　吳下逢梁賔客子天爵復送還會稽
識君京國暫相從别去堪憐此再逢共把一盃官市酒
初聞半夜客船鐘吳洲鴈落潮痕淺越嶠猿啼樹影重
曾作尊翁舊僚屬臨分離恨倍人濃
　　　次韻俞士平見寄
一棹滄浪兩髩絲豫章老客苦相思作歌幾日空招隱
載酒何人為問竒吳苑舊逰山色在楚江歸夢月明知
莫言别後音塵絶長倚東樓憶紫芝
　　　登天界寺鐘樓望京邑
朝罷登樓賞晚晴三山二水總分明人間地湧黃金界
天上雲開白玉城宮樹逺連江樹色寺鐘㣲答禁鐘聲
憑髙空此觀形勝深愧無才賦帝京
　　　十二月十九日雪中
舟絶寒江凍不潮縈沙拂栁影翛翛纔從漁浦磯邊積
還向樵村竹外飄撲馬憶從年少樂㸃袍曾逐侍臣朝
如今獨坐吟詩句茅屋茶煙冷未消
　　　過僧舍訪呂敏
幾欲相尋與願違今朝始得過禪扉磬聲穿竹山房逺
屐齒粘苔石徑㣲幽鳥每同馴鴿下髙人閒與老僧依
談詩説偈俱堪喜坐覺茶香上薜衣
　　　新篁
南池雨後見新篁裊裊煙梢漸出牆風度亂翻交籜響
露垂㣲挹粉痕香簾前嫩色初含暝琴畔疎隂已送涼
野飯休燒林下筍留添碧玉數竿長
　　　初夏江村
輕衣軟履歩江沙樹暗前村定幾家水滿乳鳬翻藕葉
風疎飛燕拂桐花渡頭正見橫漁艇林外時聞響緯車
最是黄梅時節近雨餘歸路有鳴蛙
　　　江村
南囿薰風吹葛衣汀花未露岸花稀水神廟下莎侵路
江叟門前栁映磯犢卧已知耕耒歇鷗驚長見釣船歸
天隨宅畔吾曾住留得閒罾掛夕暉
　　　田園書事
西園春去緑隂成已覺南窗枕簟清簾捲斜陽歸燕入
池生芳草亂蛙鳴桑過榖雨花猶在衣近梅天潤易生
獨坐正知閒晝永吟餘消盡篆煙輕
　　　梅雨
江南煙雨苦㝠濛梅實黄時正滿空灑竹暗連湘女廟
隨雲逺渡楚王宮窗寒頓使抛紈扇衣濕頻催換火籠
幾度欲晴還復暝簾前不放夕陽紅
　　　送衍師還相川
江樹湖波繞相川南風巾舄去翩翩村中乞米晨留鉢
城外聞鐘夜泊船昔向名林曾説法今歸舊院定安禪
道心深悟俱浮幻不奈詩名滿世傳
　　　萱草
幽華獨殿衆芳紅臨砌亭亭發幾叢亂葉離披經宿雨
纖莖窈窕擢薰風佳人作佩頻朝採倦蝶尋香幾處通
最愛看來憂盡解不須更讓酒多功
　　　雨過舟中看山
風雨山前暗荔蘿滿蓬凉思入滄波沙鳴正厭秋聲急
峰出還憐秀色多溪上雲收開逺樹田中水滿發新禾
舟人不用催歸速卧看青巒次第過
　　　齊雲樓
境臨煙樹萬家迷勢壓樓臺衆寺低斗柄正垂髙棟北
山形都聚曲欄西半空曾落佳人唱千載猶傳醉守題
劫火重經化平地野烏飛上女垣啼
　　　靈巖寺
閒上香臺望下方漁村樵塢盡蒼蒼傾城人逺苔生逕
歸寺僧稀葉滿廊雲散池邊留㙮影雨來閣外失湖光
廢興皆幻何須問獨自吟詩送夕陽
　　　孤園寺
欲問南朝常侍宅已為西域化人宮山僧歸帶漁舟雨
湖鳥來聞粥鼓風橘柚垂簷秋殿暗波濤驚座夜堂空
給孤長者誰曾見應在烟雲杳靄中
　　　開元寺石鉢
寶石當年琢帝青浮波不異木盃輕傳靈已歴乾陀國
乞食曾來舍衛城漁父得時初洗獻法王在日每擎行
寺僧見客休頻出恐有蔵龍此内驚
　　　垂虹橋
行人脚㡳響波濤驅石神鞭是孰操影落蛟龍朝窟暗
形垂螮蝀暮天髙煙中去憶鴟夷逺月下吟誇長史豪
幾度憑欄賞秋色鱸魚新買繫歸舠
　　　聞潮州遷客消息
瀧吏相迎渡惡灘到時應是幾旬間猿啼嶺下梅花白
鱷去祠前荔子斑名姓未看兵籍落音書忽附估船還
莫言久作炎荒客會逐陽和返故山
　　　秋日江居寫懷
每看揺落即成悲况在漂零與别離為客偶當鱸美處
思兄正值鴈來時天邊暝為秋隂早江上寒因歳閏遲
莫把丰姿比楊栁愁多蕭颯恐先衰
　　　其二
葭菼連秋渺渺長歸舟猶歎滯江鄉客衣欲冷鄰機急
農事初成野飯香千里斷雲隨鴈鶩半村殘照送牛羊
有愁不解登髙賦空使頻廻宋玉腸
　　　其三
舌在休誇術未窮且將蹤跡託漁翁芙蓉澤國瀰漫雨
禾黍田疇奄冉風身計未成先業廢心懷欲説舊交空
楚雲吳樹無窮恨都在蕭條隱几中
　　　其四
風塵零落舊衣冠獨客江邊自少歡門巷有人催税到
鄰家無處借書看野蟲送響天將夕籬豆垂花雨稍寒
終卧此鄉應不憾只憂飄泊尚難安
　　　其五
桑苧翁家次近居人煙沙竹自成墟移門欲就山當榻
補屋唯防雨濕書貧為湖田長半沒拙因世事本多疎
當時亦有求名意自喜年來漸已除
　　　其六
喪亂將家幸得全客中長恥受人憐妻能守道同王霸
婢不知詩異鄭𤣥借得種蔬傍舍地分來灌菊别池泉
却欣逺跡無相問一棹秋風笠澤邊
　　　其七
秋塘門掩竹穿沙為客鄰酤未易賖閒裏壯年慙白日
愁中佳節負黃花漁村靄靄縁江暗農徑蕭蕭入圃斜
薄俗相輕吾敢怨魯人猶自笑東家
　　　漫成
柴門藥圃小江邊早得閒居是偶然兩岸晚風黃鳥樹
一陂春水白鷗天悠悠往事空書巻碌碌浮生只釣船
猶記京華為客日幾回聽雨憶歸田
　　　其二
已分棲遲不自疑江邊林下儘幽期病惟好懶寜須藥
心未忘機偶對碁閒館雨聲花落夜深塘草色燕飛時
春來頗喜囊中富添得新成幾首詩
　　　喜徐山人與浩師見過
逺煩支許問棲遲正是山家橘熟時為吏得閒非是隱
學禪有解只能詩潮聲驚客江三里秋色留人菊一枝
莫怪相逢情倍喜碧雲紅樹久相思
　　　端陽寫懷
去嵗端陽直禁闈新題帖子進彤扉大官供饌分蒲醑
中使傳宣賜葛衣黃繖回廊朝旭淡玉爐當殿午薰㣲
今朝寂寞江邊卧閒看逰船競渡歸
　　　寄倪隱君元鎮
名落人間四十年緑蓑細雨自江天寒池蕉雪詩人畫
午榻茶煙病叟禪四面荒山髙閣外兩株疎栁舊庄前
相思不及鷗飛去空恨風波滯酒船
　　　與杜進士寅登白蓮閣對雨
逺愁髙樹共離離風送潮聲上浦遲海客市中煙起處
江僧閣外雨來時船歸杳靄唯聞㯭店隱蒼茫不見旗
回首南朝今幾寺可堪重詠牧之詩
　　　喜宋山人見過
攜琴逺趂渡江船煩覓幽蹤浦樹邊别久忽看梅又發
話長應讓鴈先眠一冬多煖天無雪半夜初寒月有煙
回首舊逰君莫念歸來好共種吳田
　　　與姪常逰東菴
水樹圍菴緑幾層隂中敲户晝登登十年重到猶為客
半日纔閒且訪僧舊履塵生趺後席亂幡風颭供餘燈
髙齋對作忘言坐此事堪憐汝亦能
　　　謝周四秀才送酒
不忍醒愁只欲眠幾時花發自江邊欲沽百錢未易得
忽送一壺真可憐梳頭好鳥語窗下洗盞流水到門前
今朝得醉已無恨不使春光空一年
　　　上已有懷
春寒渾未減征衣愁對佳辰坐掩扉江上琴書留滯久
水邊車馬祓除稀閒園細雨梨花落廢苑平蕪燕子飛
欲覓蘭亭會中友幾人遷謫未能歸
　　　徐記室賁北歸見訪南渚復送還城
初辭楚澤到吳村訪舊嗟君古道存欲治匆匆歸後計
難留欵欵坐中論雪遲似讓梅先白月早如愁樹已昏
此别終非前别逺孤舟江上莫銷䰟
　　　被召將赴京師留别親友
長送逰人作逺行今朝還自别鄉城北山恐起移文誚
東觀慙叨議論名路去幾程天欲近春來十日水初生
只愁使者頻催發不盡江頭話别情
　　　過故將軍第
甲第如雲紫陌東當年得意負邊功美人笑客登樓上
假子將兵衛閣中深計謾誇三窟固逰䰟難返九原空
門前車馬今誰到零落槐花向晚風
　　　雨中寄劉沈二别駕
漠漠春寒水繞城誰家可作看花行一盃不得三人共
二月都能幾日晴夢逐鶯聲風外斷愁兼草色雨中生
畫船載妓南湖上不似年時放浪情
　　　丁校書見招晚酌
正坐羈愁不自聊逺煩舟檝暮相邀江懸落日猶三尺
風折埀楊定幾條流水入花村杳杳幽人對酒屋翛翛
此鄉不得君同客應是春來更寂寥
　　　杜二年四十鬚已多白戲作是詩
覽鏡憐君感歎深年來頷下忽霜侵未衰自計方强仕
早白應縁只苦吟雖失家中嬌婢喜還招座上逺朋欽
到頭此物須當見好染虚消買藥金
　　　愛姬祠
錦雲陣陣落紅衣波泠雙蓮慘夕暉故國草侵金輦跡
荒祠塵掩畫羅幃共哀艷質軍前歿誰見香䰟月下歸
惆悵無人來酹酒緑楊惟有暮鴉飛
　　　雲山樓閣圖為朱守愚賦
白雲窈窕楚天隂半露樓臺出逺林簾幙捲時秋雨歇
鼔鐘鳴處夕陽沉鶴從遼海天邊下猿隔巴山樹裏吟
為問仙家在何處欲穿謝屐一登臨
　　　夏夜
銀河欲轉漏聲稀坐詠閒齋夜掩扉鵲影頻翻窗竹起
螢光毎拂逕莎飛風生漸抖齊紈扇露下猶沾楚葛衣
自據胡牀相待月為憐池上夜涼㣲
　　　池亭晝卧
曲闌虚幔映滄浪長日宜眠夢蝶牀波影細揺侵簟影
荷香逺遞雜爐香不知道路方愁暑只愛池亭可納凉
何處鳴蟬驚睡起髙槐隂外未斜陽
　　　姑蘇懷古
麋鹿來逰客過稀消沉伯業在斜暉逰帆自向湖邊落
鳴屧誰聞月下歸烏喙計成楣柵至娥睂舞罷綺羅非
如今始悟牽衣諫荆棘遺宮淚滿衣
　　　宿山寺
蓮宫借榻喜凉生疑到天台近赤城風度回廊秋欲動
河窺髙閣曙初明泉聲正與松聲合僧夢頻同鶴夢驚
最喜此宵無熱惱莫敎月落又鐘鳴
　　　泛舟西湖觀荷
雨晴南浦錦雲稠晚待波平蕩槳㳺狂客興多唯載酒
小娃歌逺不驚鷗半湖月色偏宜夜十里荷香已欲秋
為愛前沙好凉景滿身風露未回舟
　　　馬麟春宵圖
燕睡簾前夜未深羅衣應怯嫩寒侵風傳漏板還堪數
月混梨花不易尋翠管紅樓猶裊裊華燈繡闥正沉沉
畫中一片春宵景寫出閨人悵望心
　　　曉凉
驕陽未出曉凉生滿櫛春風細髪輕荷上露華翻曲沼
樹頭河影落髙城自舒清簟臨忩坐又聴疎鐘隔寺鳴
却喜閒身無事役不須早逐市人行
　　　蘆花簾
菼茸織出緯蕭機未許蝦鬚獨衒竒寒雪照庭晴不捲
白雲當户晝長埀恍疑栁絮風穿早不管梨花月到遲
自是楚江秋一片移來不使白鷗知
　　　雨中
二月水長折磯頭茅屋恐隨江夜流雨聲鳴瀬稍欲歇
雲氣出峽未能收鸕鷀鸂鶒晚爭喜楊栁杏花春自愁
幾日鄰家斷來徃出門應恨少扁舟
　　　王徴士東里草堂
久客因為東里人年來移竹有僧鄰時名頗患縁詩得
野性惟知向酒新林下煙生門掩夕園中雪罷鳥鳴春
相期嵗晚為同社隔屋歌呼定不嗔
　　　客舍寒食次周著作見寄韻
寒食江頭客未還獨臨流水見愁顔故園芳草斜陽外
空館疎華細雨間亂世求田雖自笑少年當路竟誰攀
主人莫折門前栁多病無書倦入闗
　　　新春次余左司韻
雪晴稍稍見花枝書閣朝眠日影移酒到好懷傾輒盡
詩逢髙韻和應遲今朝閒豈尋春得前夜愁因送客知
走馬南園芳草緑憑君莫問少年時
　　　次韻楊禮曹秋日見贈
殘雨翛翛映彩虹憐君獨詠楚臺風逺江帆影秋蕪外
故苑砧聲晚樹中壯歳漸如辭幙燕閒身猶作蠧書蟲
雅音自古無能好莫向人誇瑟最工
　　　次韻西園公詠梅
如何天與出塵姿不得芳名入楚辭春後春前曾獨採
江南江北每相思微雲淡月迷千樹流水空山見一枝
擬折贈君供寂寞東風無那欲殘時
　　　其二
雪中無伴只孤芳倚竹元非翠袖妝馬上忽逢臨水驛
鶴邊俄見向山房春愁寂寞天應老夜色朦朧月亦香
此地一尊聊自戀揚州回首已凄凉
　　　過吳淞江風雨不可渡晚覓漁舟抵松陵官館
風雨方知客路難飛鴻相逐渡江湍港收漁市舟歸晚
門掩官廳燭對寒此地昔年曾逺宿何人今夕共清歡
枕邊不為江聲急夢寐憂時未得安
　　　次韻酬張院長見貽太湖中秋翫月之作
洞簫聞處似黃州月色惟過一半秋兔闕何年丹桂種
龍宮今夜白蓮浮露沾席上縱橫醉天落舟前浩蕩逰
若上洞庭看玉鏡兩山應是勝三洲
　　　暫宿行營舟中
蒹葭霜露泠侵船落鴈驚烏總未眠戍卒獨明髙柵火
居人同宿廢村煙醉中逺夢欺長夜亂裏窮愁折壯年
莫問身閒何到此久思提劒學防邊
　　　其二
角聲未起大星低夜静寒營獨馬嘶樹葉蕭蕭霜後堞
河流汨汨露中堤一軍睡枕誰能穩數里歸舟自欲迷
起望此時憂更切邊烽不隔逺峰西
　　　首春感懷
初春風日自妍華客意登臨只感嗟陌上驚塵隨去馬
城邊遺柳斷棲鴉亂來未覓無兵地愁在空思有酒家
咫尺苑西誰解問早梅還發去年花
　　　次韻楊禮曹雨中卧疾
堦前曝藥雨來收寒似人情戀故裘壯歳間闗元屬命
荒城蕭索不因秋憶君我最相憐病問汝誰能獨免愁
清坐自能消鬱結古方休向篋中求
　　　其二
門前問疾幾人車曲巷深深樹影斜每愛積書縁有子
不愁聽雨為無花亂來官俸猶支粟睡起僧書忽寄茶
何事一春頻謁告只應來辨酒中蛇
　　　次韻王孝廉過澄照寺
汝向山中住十日題詩幾度見經過彈琴只向寺前石
放棹每逰湖上波空林雨過虎跡大古屋雲生龍氣多
山僧好客未容去落日更聽樵牧歌
　　　次韻王七隅仙興
不從道士覓鵞羣薰沐清朝謁老君龍氣雙騰含景劒
蠧魚三食内篇文山中石髓青如鐵海上琪花白似雲
知子從來有仙骨吹笙擬共接飛裙
　　　岳王墓
大樹無枝向北風千年遺恨泣英雄班師詔已來三殿
射敵書猶説兩宮每憶上方誰請劒空嗟髙廟自蔵弓
棲霞嶺上今回首不見諸陵白露中
　　　早春寄王行
江水江花只自春不知容易解愁人山川寂寞衣冠淚
今古銷沉簡冊塵草草逢人空識面匆匆為客莫容身
十年憂患誰相慰賴得君家是近鄰
　　　暮春次韻僧懷徳見貽
風雨兼愁過盡春愧煩問訊社中人牀頭氊與青山舊
門外車隨白日新説法空林三竺士誦詩清夜五臺賔
相思雖覺鐘聲近猶隔城東十丈塵
　　　寄海昌李使君
海上波濤夜不驚使君雖老尚能兵荒煙白鹵家家竈
落日黄岡處處營人雜島夷爭小市潮隨山雨入孤城
明朝硤石山頭路我欲停車聽頌聲
　　　次韻金文學送弟往海上
小陸賢如大陸賢亂離為客最堪憐橫金海上知虚席
打鼔津頭看發船麥氣曉晴田雉鬬懷香春暖野鵞眠
明朝夢斷生芳草風雨孤舟過練川
　　　過海昌贈使君李兼鎮禦
海上觀風逐使車將軍雙廟有遺墟已看田父迎貓虎
未遣溪人射鱷魚日出鹽生沙地白潮來波動縣城虚
故人相識登樓意不是懷歸畏簡書
　　　送黄僧母入道
江夏千年有故家至今喬木哺慈鴉里聞賢子初名憲
世説仙姑舊姓麻夀酒淋漓傾墮露舞衣零亂拂飛霞
不須三釜稱榮食自有金盤棗似𤓰
　　　答薊丘聶才子
聞道詩狂復酒狂少年鞍馬鬬輕妝百金已醉名姬館
一劒還登俠士堂烏起夜啼吳苑月鴈來秋帶薊門霜
亂餘零落無人識慷慨相逢向路傍
　　　廉上人水竹居
水西分土一袈裟拄杖敲門竹滿家埽石安禪無落葉
過溪送客有浮槎龍吟夜應潮生海鳥過寒驚月在沙
林下本來參玉板不須更煮趙州茶
　　　梅花九首
瓊姿只合在瑶臺誰向江南處處栽雪滿山中髙士臥
月明林下美人來寒依疎影蕭蕭竹春掩殘香漠漠苔
自去何郎無好詠東風愁寂幾回開
　　　其二
縞袂相逢半是仙平生水竹有深縁將疎尚宻㣲經雨
似暗還明逺在煙薄暝山家松樹下嫩寒江店杏花前
秦人若解當時種不引漁郎入洞天
　　　其三
翠羽驚飛别樹頭冷香狼藉倩誰收騎驢客醉風吹帽
放鶴人歸雪滿舟淡月微雲皆似夢空山流水獨成愁
幾看孤影低徊處只道花神夜出逰
　　　其四
淡淡霜華濕粉痕誰施綃帳䕶香温詩隨十里尋春路
愁在三更掛月村飛去只憂雲作伴銷來肯信玉為䰟
一尊欲訪羅浮客落葉空山正掩門
　　　其五
雲霧為屏雪作宮塵埃無路可能通春風未動枝先覺
夜月初來樹欲空翠袖佳人依竹下白衣宰相住山中
寂寥此地君休怨回首名園盡棘叢
　　　其六
夢斷揚州閣掩塵幽期猶自屬詩人立殘孤影長過夜
看到餘芳不是春雲暖空山栽玉徧月寒深浦泣珠頻
掀篷圖裏當時見錯愛横斜却未真
　　　其七
獨開無那只依依肯為愁多減玉輝簾外鐘來初月上
燈前角斷忽霜飛行人水驛春全早啼鳥山塘晚半稀
愧我素衣今已化相逢逺自洛陽歸
　　　其八
最愛寒多最得陽仙逰長在白雲鄉春愁寂寞天應老
夜色朦朧月亦香楚客不吟江路寂吳王已醉苑臺荒
枝頭誰見花驚處嫋嫋㣲風簌簌霜
　　　其九
斷魂只有月明知無限春愁在一枝不共人言唯獨笑
忽疑君到正相思歌殘别院燒燈夜妝罷深宮覽鏡時
舊夢已隨流水逺山窗聊復伴題詩
　　　歸吳至楓橋(舊有塔今廢/)
遥看城郭尚疑非不見青山舊塔㣲官秩加身應謬得
鄉音到耳是真歸夕陽寺掩啼烏在秋水橋空乳鴨飛
寄語里閻休復羨錦衣今已作荷衣
　　　送徐山人還蜀山兼寄張靜居
我因解紱逺辭京君為修琴暫入城偶爾相逢春酒熟
飄然忽去暮煙生山頭學嘯猶聞響世上留詩不寫名
西磵煩詢張静者年來註易幾爻成
　　　了髻峰
雙綰雲鬟作髻髽小姑當日嫁誰家雲滋細草頭梳髮
風動竒芳髩插花鸞鏡夜憑松掛月鳳釵春待竹生芽
行人莫起陽臺念雲雨無情路更賖
　　　石牛
一拳怪石老山巔頭角崢嶸幾百年毛長紫苔春夜雨
身藏青草夕陽天中宵望月何曾喘盡日看雲自在眠
惱殺牧童呼不起數聲長笛思悠然
　　　飲陳山人園次能翁韻
桃花梨花已狼籍躑躅花開如火炎時過上已和而暢
人比杜陵清且廉園中雨流水遶砌林下鳥鳴風滿簾
把酒亦知君意好醉多謬語莫相嫌
　　　寄題内弟周思敬野人居
野人何處是幽棲聞在天隨舊宅西半屋圖書春落蠧
一村花栁晝鳴雞分泉自給烹茶水待雨惟耕種藥畦
日暮扁舟欲相訪恐驚鷗鳥過前溪
　　　弔伍子胥
地老天荒伯業空曾於青史見遺功鞭屍楚墓生前孝
抉目吳門死後忠魂壓怒濤翻白浪劒埋冤血起腥風
我來無限傷心事盡在越山煙雨中
　　　弔七姬塚
疊玉連珠棄草根仙逰應逐墜樓魂孤墳掩夜香初泠
幾帳留春被尚温佳麗總傷身薄命艱危未負主多恩
爭妍無復呈歌舞寂寂蒼苔鎖院門
　　　郡治上梁
郡治新還舊觀雄文梁髙舉跨晴空南山久養干雲器
東海初生貫日虹欲與龍庭宣化逺還開燕寢賦詩工
大材今作黄堂用民庶多歸廣庇中
　　　萬木堂為毘陵卞公禮賦
林隱髙堂萬木青森然玉立勢亭亭春風送暖花連砌
秋雨生凉葉滿庭坐愛繁隂簾半捲卧聽靈籟户深扃
斧斤未許來樵採要養長材獻大廷
　　　鶴瓢
産自靈苖勝羽胎何須去作鳳匏來壺公本解飛騰術
丁令寜為濩落材直上青天身恐繫倒傾碧海腹初開
生成自是神仙器肯逐纍纍向草萊
　　　其二
逺隨仙客下青城瘦骨肥來見盡驚藜杖夜懸翻露影
竹尊春瀉飲泉聲園中幾歳形容變海上何時羽翼成
醉聽樹頭風歴歴還疑秋傍九臯鳴
　　　次韻楊禮曹雨中養疴
午晴書閣暫令開又聽鳴鳩竹外催身到逺山屏乍展
手持明月扇初裁緑芳消砌風前蕙朱果封泥雨後梅
曲巷掩闗人寂寂今朝問疾有誰來
　　　咏梅次衍師韻
水郭山村路半交春晴依約見芳苞吳妃舞竟珠鈿委
漢女逰歸玉珮抛愁亂雪來朝片片夢驚風過夜梢梢
人間何處無開落吹􁌹何須怨老蛟
　　　其二
壓枝何處斷人腸欲問黃家第四娘雞早每驚煙際色
蝶遲那識雪中香林昏有霧籠綃帳江浄無塵染素裳
此地一尊聊自慰揚州回首月荒凉
　　　其三
海天寒徹玉人衣宻雨疎煙晚漸披春後春前曾獨看
江南江北每相思猿啼古驛征帆宿馬立荒郊酒斾埀
擬折一枝供寂寞東風無那欲殘時
　　　其四
招得清魂句自工長洲春到雪波融未逢人寄千山外
忽訝君來一夜中縱隱荒榛猶的皪若穿深竹更玲瓏
酒空客去愁多處蓛蓛繁霜嫋嫋風
　　　其五
莫學新妝入漢宫春風多處易枝空遙情尚憶僧房裏
忽見偏憐客路中淡月㣲雲應萬樹荒山流水只孤叢
夢回一笑僊人逺碧海青天沒斷鴻
　
　
　
　大全集巻十五
欽定四庫全書
　大全集巻十六
　　　　　　　　　　　　　明　髙啟　撰
　　五言絶句
　　　觀軍裝十詠
　　　胄
黄金冒虎頭乍免走豪酋還有從容處綸巾按壘遊
　　　鎧
細丳鏤文銀髙城日照鱗擐來曽攪陣一鏃不傷身
　　　纛
髮亂野牛驚神專大將營師行當禡祭壇下戮番生
　　　刀
大食購千金妖精泣太隂燈前開匣看無限許君心
　　　弓
燕角號良材樓煩擘未開秋風懸臂出何處一鶬來
　　　箭
流星逐飛羽鏃利能穿札三發定邊歸箙中休滿揷
　　　麾
彩帛曳長虹悠悠巻塞風三軍齊陷陣應在一揮中
　　　矛
畫榦似蛇長誰論半段鎗日斜親鬬罷髙宴卓沙場
　　　袍
雕錦剪花團三邊總認看尋常不肯著風雪念兵寒
　　　馬
羅帕覆春風連鞍賜有功蹄髙騎得稱身出萬軍中
　　　獅子林十二詠
　　　獅子峯
風生百獸低欲吼空山夜疑是天目巖飛來此山下
　　　含暉峯
演漾弄清暉江山秋斂霏我吟康樂句日暮澹忘歸
　　　吐月峯
四更棲鳥驚山白初上月起開東閣看正在雲峰缺
　　　立雪堂
堂前參未退立到雪深時一夜山中冷無人秖自知
　　　卧雲室
夕卧白雲合朝起白雲開惟有心長在不隨雲去來
　　　問梅閣
問春何處來春來在何許月墮花不言幽禽自相語
　　　指柏軒
清隂䕶燕几中有忘言客人來問不應笑指庭前柏
　　　玊鑑池
一鏡寒光定微風吹不波更除荷芰影放取月明多
　　　冰壺井
圎甃夏生冰光涵數星冷窓有定中僧休牽轆轤綆
　　　脩竹谷
翠雨落經牀林鳩午鳴後筍出恐人來編籬遮谷口
　　　小飛虹
初看卧波影應恐雨崇朝過澗尋師去端知度石橋
　　　大石屋
混沌復輪囷全無斧鑿紋門臨五湖水坐納四山雲
　　　題雜畫
空山萬株木靄靄秋多晦屋在白雲中人歸白雲外
　　　其二
欲尋江寺僧渡口孤帆發落日浦風生不畏春潮濶
　　　其三
叢蒲亂石間水急魚難罩欲去尚殘陽看山一停棹
　　　其四
風急楚江波佳人罷采荷離舟孤宿處淚少夜猿多
　　　其五
孤栁影婆娑路入秋溪暮誰家繫榜來應待歸人渡
　　　其六
驢影夕陽催空山不見梅愁腸如客路一日幾縈迴
　　　其七
夕陽數峰逺靄靄江南思煙外有鐘聲山僧獨歸寺
　　　其八
橋迴綠水斜春樹隔煙霞隠處誰云淺千峰只一家
　　　其九
日出溪霧黄風迴不成雨何處趁墟人侏􁃞竝沙語
　　　其十
逺岫浹煙光斜陽在釣航衆漁歸已盡獨自過寒塘
　　　其十一
栁葉散空塘菊花明廢苑日暮問垞南舟行何近逺
　　　其十二
山禽欲定棲竹風苦難靜殘雪墮驚梢翛翛一窓冷
　　　和楊禮曹刺客三詠
　　　椎
袖藏出屠市一揮報公子誰言上將雄不異孤豚死
　　　匕首
購自徐夫人欲揕秦皇帝銅柱火光飛竒鋒非不利
　　　筑
王醉不知音亭前殺聲起勿輕無目人能為有心鬼
　　　得家兄在逺消息
家將逺人信復報逺人知世亂書難得開緘勝見時
　　　其二
幾日看回鴈今朝尺素開應知在天末亦望弟書來
　　　其三
嵗晚各離家憐兄去路賖書來約歸近同看故園花
　　　其四
江上有歸舟傳兄在石頭知安雖暫喜念逺更成愁
　　　為外舅周隠君題雜畫
斜陽傍釣船秋色滿江天彷彿吾家近沙村落鴈邊
　　　其二
白鶴忽飛還松杉靄然暝明月出溪橋照見支笻影
　　　其三
風雨過蒼嶠秋色渺江海白鷗期不來沙上人相待
　　　其四
落葉帶回吹荒筠冒幽石池上鳥鳴時閒齋掩秋夕
　　　其五
山深嵐氣寒髙齋掩窓卧林間踏葉聲知有樵人過
　　　效隂常侍
滿江煙水綠幾里到巴州音書不堪寄一寄一沈浮
　　　歎牆下草
青青牆下草經霜未枯槁雖是見春遲還免逢秋早
　　　草堂梵僧
禮塔老番僧唐言已漸能夜無還國夢石室坐懸燈
　　　新月
纎纎掛栁西斜影低窺閣黄昏難久看初生是將落
　　　尋胡隠君
渡水復渡水看花還看花春風江上路不覺到君家
　　　西寺晚歸
逺寺别僧歸隨鐘出煙嶺犬吠竹林間斜陽見人影
　　　淵源堂夜飲
懸燈照清夜葉落堂下雨客醉已無言秋蛩自相語
　　　和陳左司夜泊桐江
月出釣臺樹長灘秋更喧渾如宿巫峽唯少一聲猿
　　　過獅子林
雨餘鳥語凉斜陽竹深見頻來非看花借讀髙僧傳
　　　薔薇露盥手
蠻估海帆迴銀甖玉汞開盥餘香滿手恰似折花來
　　　西陂
芳草水東西春風路欲迷歸時不覺晚山與夕陽低
　　　園中梨花唯開一枝
䦨外見春遲朝來雪一枝不知初發處誤道已殘時
　　　江上酒家
門户映埀楊春槽酒聲瀉幾度望髙帘歸帆雨中下
　　　過舊送别處
前時送畫船西港栁株邊别處愁猶在鴛鴦不肯眠
　　　懷陳寅山人時居西山昭明寺
聞看西澗月秋閣與僧開正是相思夜鐘聲若處來
　　　畧上人房竹
幽篠半梢横山窓颭月明上人禪定乆不怕有秋聲
　　　聞鴈
江寒月黒夜定宿蒹葭裏呌呌過燈前却是誰驚起
　　　晚坐水上
潭島去何深斜陽樹半隂偶來臨水坐非有羨魚心
　　　聞謝恭夜詠詩
我非李太白君是謝楊兒夜半江樓雨髙眠聞詠詩
　　　題馬逺畫酴醿
池冷畫䦨幽芙蓉伴晚愁金盤承露重彷彿漢宫秋
　　　黄葵
春晚獨餘芳風回帶酒香美人偏愛看因似御衣黄
　　　余客雲陳山人居西山相望因有懷寄贈
深竹晝鳴鳩微凉滿寺秋老僧雖不在風雨自相留
　　　睡足
風雨落梅村鳩啼正掩門今朝無事役睡足亦君恩
　　　題雲林小景
歸人渡水少空林掩煙舍獨立望秋山鐘鳴夕陽下
　　　題芭蕉
叢蕉倚孤石綠映閒庭宇客意不驚秋瀟瀟任風雨
　　　春溪獨釣圖
春水鱖魚肥埀綸坐斷磯羊裘人易識好著舊蓑衣
　　　池亭
虚檻枕池波閒凭看浴鵞秋荷知幾葉添得雨聲多
　　　聞鐘
日暮逺鐘鳴山窓宿鳥驚楓橋孤泊處曽聽到船聲
　　　桂花
風露浥清香清隂别院凉誰能呼白鳯花下舞霓裳
　　　鴈
初到别胡沙樓頭度影斜江南秋月好隨意宿蒹葭
　　　紅葉
霜染滿林紅蕭疎夕照中曽供寫秋怨流出未央宫
　　　秋雨
瑟瑟復蕭蕭燈前滴此宵秋聲自難聽况復在芭蕉
　　　月夜飲酒
月照綠樽深清歌桂樹隂嫦娥留伴我莫向畫樓沈
　　　遊山
自著林間屐來聽石上琴老僧留客久西嶺日將沈
　　　聞笛
横吹發哀聲江樓月正明伊州不堪聽都是故園情
　　　秋聲
砧韻雜鳴蛩梧邊雨帶風千聲秋作意都入夜窓空
　　　秋夜宿僧院
竹動鵲頻驚秋河閣外横談禪貪坐乆莫遣曙雞鳴
　　　登樓望虎丘
秋霽倚層樓孤峯是虎丘香臺紅樹裏佳處記曽遊
　　　外舅周隠君齋竹
秋思與秋聲閒齋對夕清幽人夢回處煙鳥月中鳴
　　　寧真道館夜觀茅隠君畫
看山如見君君家在山下仙館憶君時明燈對圖畫
　　　竹林髙士圖
竹深斜日在獨鶴見扉開誰顧閒居者惟應二仲來
　　　詠水邊桃花
一片欲隨流殘妝照影愁誰來唱桃葉風雨送離舟
　　　芭蕉美人圖
琴罷詠春朝餘酲吸露銷詩成無落葉聊為寫芭蕉
　　　王主簿小園
夏葉風苖長秋𤓰雨蔓新誰言趨府客却似灌園人
　　　晚尋呂山人
小艇載琴行松花落晚晴君家最可認隔樹有書聲
　　　黄氏延綠軒
葱葱溪樹暗靡靡江蕪濕雨過曉開簾一時放春入
　　　喜從兄逺歸
聞汝歸舟到相迎只恐遲方當見時喜還憶别時悲
　　　送人遊湘中
離恨挂帆檣隨君逺入湘飛花蕩春影江水不勝長
　　　訪丁校書不至
獨坐無與語出門聊訪君空回轉惆悵芳草日將曛
　　　荅陳山人
賣畚君當返修琴君已歸無為嫌寂寞世事意多違
　　　杏園
春紅雨後繁孤墅啼鶯曉聞道曲江園遊人近來少
　　　𤓰圃
傷𤓰莫傷蔓傷蔓子生稀留待經霜露盈筐採得歸
　　　菊蹊
獨行林下路望望南山暮無酒掇英甞寒香已零露
　　　梅塢
春暗雲如雪難招落漠魂空林酒醒處月墮客敲門
　　　題許瀾伯畫
望秋倚髙閣隔江望層巘不見度僧歸烟深暮鐘逺
　　　除夕客中憶女
别家非願乆回首已徂年今夜寒齋雪何人聽折絃
　　　嵗暮
已嗟求道晚復省濟時難碌碌成何事天涯又嵗䦨
　　　題攜琴訪友圖
孤騎復孤琴披嵐入澗隂逺尋君莫訝城市少知音
　　　鴛鴦
兩兩蓮池上看如在錦機應知越女妒不敢近船飛
　　　題張校理畫
寒色初凝野秋聲忽在林遥山不能見祇為晚烟深
　　　題湘南雨意圖
南禽暮啼起門掩湘祠裏脈脈半江隂春雲與春水
　　　題扇上竹枝
寒梢雖數葉髙節傲霜風寧肯隨團扇秋來怨篋中
　　　題李迪畫犬
䕶兒偏吠客花下卧晴莎莫出東原獵春來兔乳多
　　　天平山五丈石
勢危撐月墮影瘦倚雲平彷彿峰頭井蓮花一半生
　　　别呂隠君
孤舟晚溪口欲去重回首不忍别青山况此山中友
　　　林下
樹凉山意秋雲澹川光夕林下不逢人幽芳共誰摘
　　　不寐懷徐記室
齋寒掩孤燭城逺沈雙杵憶爾忽長吟驚散牀頭䑕
　　　雪中自雲巖晚歸西村客舍
乍與諸僧别還依一叟鄰柴門閉風雪誰候暮歸人
　　　其二
隔浦煙墟逺侵沙雪樹稀行人緣底事不及鳥先歸
　　　立春前十日寄㑹稽周軍咨
的的玩芳樹依依懷逺人千山雖隔郡十日共逢春
　　　栁燕圖
栁上銜蟲立春風似有情和枝吹裊裊方覺爾身輕
　　　隔簾聞歌
葉逐散聲飛湘雲隔妓衣誰能偷巻看認是小叢非
　　　訪張司馬不值書園亭壁
亭午鸛鳴雨果園花已稀偶來因忘去非待主人歸
　　　壺中揷緋碧桃花既而碧桃先落
白嫩倚紅嬌朝看訝獨飄應緣霞氣暖烘得雪先銷
　　　優人李州僑乞米
曽稱富貴客粉墨尊前面憔悴立窮途渾非舊時見
　　　其二
戲場鼓笛靜人無太平樂爾莫怨飢寒梨園亦零落
　　　綵索
臂頭長命縷百結更雙蟠怕有痕生肉教依玉釧寛
　　　釵符
靈篆貯紗囊薫風綠鬢傍從今能鎮膽不怯睡空房
　　　燒筍
幽人嗜燒筍出土不容長林下孤煙起風吹似竹香
　　　江寺雨中訪杜二
幾日纜歸舟同君野寺遊舊懷言未盡不是雨相留
　　　寒夜與家人坐語憶客中時
茶屋夜燈青竹庭寒雪白不對室中人依然去年客
　　　題楞伽山寺壁
惆悵空山裏寒梅應自開雪中何處覔須待雪晴來
　　　贈僧本空
了性本來空遊方不復東月明秋澗靜趺坐一山中
　　　聞霰
初訝驚沙過復疑疎葉落寒霰夜聞時窓空人寂寞
　　　江上漫成
春色到江濵江花樹樹新行吟憔悴客誰道亦逢春
　　　雨中過玉遮山
松頭急風迴飛雨不到面何處豁清愁千山一人見
　　　其二
尋鐘入蒼茫一澗復一崦落葉去方深山扉雨中掩
　　　畫花鳥
語倦立還敧花埀裊裊枝美人妝閣靜斜日下簾時
　　　種𤓰
緜緜花蔓縈颯颯風煙灑秋來子正多不似黄臺下
　　　摘瓠
輪囷卧霜露秋曉摘初歸自笑詩人骨何由似爾肥
　　　懷蜀山人
靄靄衆山暝秋禽鳴澗竹知君髙詠餘聽鐘掩窓宿
　　　諸君㑹宿鶴瓢山房題畫賦詩予將赴召不得
　　　預明日補題其上
偶趨蘭省召不預竹林歡山水圖中景明朝在路看
　　　山中夜行
登隴日已沈出谷月初上夜行畏虎聞無奈車聲響
　　　赴京道中逢還鄉友
我去君却歸相逢立途次欲寄故鄉言先詢上京事
　　　泐禪師室中晚坐
綠隂欲滿寺禽鳴春雨餘聊因簡牘暇窓下閲僧書
　　　白葵花
素彩發庭隂凉滋玉露深誰憐白衣者亦有向陽心
　　　馬氏東軒
陽和受最多爽氣看應少晞髪此窓前雞鳴海天曉
　　　得家書
未讀書中語憂懷已覺寛燈前看封篋題字有平安
　　　期陳則不至聞宿清隠蘭若
幽禽雨中響門掩春塘綠思君暮不來應伴山僧宿
　　　碧筩飲
綠觴巻髙葉醉吸清香度酒瀉正何如風傾曉盤露
　　　曉發山驛
風殘杏花曉馬上聞啼鳥茅店未開門山多住人少
　　　焚香
斜霏動逺吹暗馥留微火心事共成灰窓間一翁坐
　　　榴花
日炙態常醺香生若自焚夜來端午宴淡却美人裙
　　　階前苔
莫掃雨餘綠任滿閒階路留藉落來花春泥免相汙
　　　僧舍訪呂隠君為學上人題墨竹
山房竹雨過簾影靄春雲得與幽人㑹何殊見此君
　　　題孫卿家小畫
髙嶺冒層嵐疎林逗殘照何處覔孫登雲間聽長嘯
　　　其二
前林逺杵歇别院疎鐘起行人與居人同在秋雲裏
　　　久别幼文偶見其畫遂題
幾疊蜀山雲秋林半夕曛畫中藜杖者相見只疑君
　　　題榮悴竹圖
嫩葉與殘枝相依暮雨時莫將榮悴看節在不曽移
　　　叢竹圖贈内弟周思敬就題
窈窕復䝉茸千山萬竹中幽人夜驚起秋雨共秋風
　　　題張來儀畫贈張伯醇
風起澗聲亂景寒雲氣深山人歸卧晚詩意滿秋林
　　　次韻及禪師懷王水曹
千峰一寺逺雲滿跏趺處無客伴孤禪懸燈照深樹
　　　其二
鐘動雲壑冷鶴歸人不歸應思躡金策同向海天飛
　　　夜聞雨
窓燭冷殘夜聞蛩更聞雨秋館總多愁猶勝在羇旅
　　　大癡小畫
溪水雖多曲舟行不憚賖山山秋樹赤猶復似桃花
　　　呉仲圭枯木竹石
叢篠倚喬柯秋隂雨尚多風霜莫揺落留䕃石邊莎
　　　題倪雲林畫贈因師
含暉峰下路樹石盡垂藤欲認莓苔迹相尋行道僧
　　　題徐山人畫贈内弟周思恭
複澗兼重嶺雲嵐處處生君家還可認為有讀書聲
　　　訪因師而師適詣余兩不相值
我去尋幽院師來訪小園休言不相見相見本無言
　　　題畫贈别
扁舟暮歸去别路江南樹愁指楚山遥明朝望君處
　　　龍門飛來峰
風吹峨嵋雲東依此山住我來不敢登只恐還飛去
　　　待渡
渡子未迴舟立傍沙頭樹天寒雪欲來莫滯人歸去
　　　西澗訪衍上人
日暮冒餘雪望烟西澗隂不因師住逺何事到山深
　　　蔡村田家
田中耒聲歇煙火西林起獨立候歸人柴門夕陽裏
　　　夢中作
悠悠衆擾去寂寂孤吟歇雨過滿窓凉髙林上明月
　　　要離墓
弱夫殺壯士誰敢嬰餘怒今日古城邊畊人肆侵墓
　　　顧野王墓
南朝舊碑倒墓近樵蘓道應與讀書堆離離總秋草
　　　卓筆峰
雲來初似墨鴈過還成字千載只書空山靈恨何事
　　　硯池
山骨誰鑿破一泓自深黝醉後欲濡毫蜿蜒見蝌蚪
　　　千人石
池上盤陀石千人列坐曽如今趺夜月唯有一山僧
　　　五塢山
　　　飛泉塢
山空響更逺雨過流還急餘沫灑迴風一林紅樹濕
　　　修竹塢
色映溪沉沉秋雲生夕隂無限楚山意鶴鳴風滿林
　　　丹霞塢
遥聞丹霞塢中有餐霞者絳彩發朝朝還同赤城下
　　　白雲塢
雲開見山家雲合失山路聞語知有人欲尋已迷悞
　　　芳桂塢
欲攀淮南樹人去山寂寞嫋嫋凉風生疎花月中落
　　　芹
飯煮憶青泥羮炊思碧澗無路獻君門對案増三歎
　　　蓴菜
紫絲浮半滑波上老秋風憶共香菰薦呉江葉艇中
　　　芭蕉
靜掩綠隂行閒聽雨聲卧還有感秋詩窓前書葉破
　　　中秋
此夕月華流應分一半秋誰能尋庾亮吹笛上南樓
　　　九日
攜壺還采菊惆悵獨登髙憶在詞林日華筵食賜餻
　　　題畫贈許瀾伯
泠泠風中絃渺渺雲間鴻秋懷不可寫日暮青山空
　　　病酒
日髙頭未櫛困卧對山花暫謝髙陽侶窓間獨飲茶
　
　
　
　
　
　
　
　
　
　
　
　
　
　
　大全集巻十六
欽定四庫全書
　大全集巻十七
　　　　　　　　　　　　　明　髙啟　撰
　　七言絶句
　　　馬周見太宗圖
封事朝聞夕拜官新豐無復客衣寒書生未有鳶肩相
只説君臣際㑹難
　　　聞舊教坊人歌
渭城歌罷獨凄然不及新聲世共憐今日岐王賔客盡
江南誰識李龜年
　　　山中别寧公歸西塢
一上香臺看落暉沙村孤樹晚依微老僧不出青山寺
只有鐘聲送客歸
　　　秋栁
欲挽長條已不堪都門無復舊毿毿此時愁殺桓司馬
暮雨秋風滿漢南
　　　送賈麟歸江上
别淚紛紛逐斷猿貧交無贈只多言離愁正似蘼蕪草
一路隨君到故園
　　　秋夜同周著作宿婁浦
小廨寒依竹浦雲酒䦨相對説離羣一聲新鴈誰先聽
今夜江南我共君
　　　方崖師畫
畫圖忽見白雲峰茶屋香臺樹幾重身若在師行道處
晚來唯訝不聞鐘
　　　送陳秀才歸沙上省墓
滿衣血淚與塵埃亂後還鄉亦可哀風雨梨花寒食過
幾家墳上子孫來
　　　送呂卿
逺汀斜日思悠悠花拂離觴栁拂舟江北江南芳草遍
送君併得送春愁
　　　荅陳校理尋花已落之作
君來春去不相期空有新愁繞舊枝總得花看能幾日
最難留惜是芳時
　　　與諸君飲呉别駕園
春來幾度醉無涯不似今朝向汝家四海弟兄俱在座
好風吹出棣棠花
　　　舟中聞歌
水柵孤燈照客舟江南誰解唱甘州尋常醉賞尊前曲
何事今朝聽得愁
　　　題雨竹畫
巫峽雲連湘水低行人路滑畏深泥不見朝陽鳴鳯至
春隂日日鷓鴣啼
　　　挽楊隠君
纔歌招隠又招魂故老于今有幾存他日我來應下拜
寒山流水竹間墳
　　　春思
愁兼楊栁一絲絲客舍江南暮雨時自入春來才思減
杏花開過不題詩
　　　入郭過南湖望報恩浮圖
雨過春陂栁浪香布帆歸緩怕斜陽漁人為指江城近
一塔船頭看漸長
　　　廢宅芍藥
昔年花發要人催今日無人花自開猶有園丁憐國色
時容閒客借看來
　　　登江閣逺懷徐記室與杜進士同賦
憑䦨兩客怨斜曛此日同吟只欠君江閣雖髙猶不見
幾重山水幾重雲
　　　夏夜宿西園酒醒聞雨
飛蟲繞燭夢迴遲荷葉齊鳴雨一池不為素紈猶在手
定疑秋夜乍寒時
　　　其二
人睡蕭蕭院落空未秋愁已怯梧桐夜長猶幸西軒雨
一半聽時在醉中
　　　倦繡圖
翠絲盤葉碧玲瓏小萼花鋪茜縷紅夢裏鴛鴦留不得
分明却在繡牀中
　　　聞笛
横吹纔聽淚已流寒燈照雨宿江頭憑君莫作闗山曲
亂世人人易得愁
　　　慰周著作悼亡
笑披紗扇憶當年只有卿卿最得憐今日料應花不住
夜燈相伴室中禪
　　　山寺冒雨還西郭
粟葉翻翻滿寺秋出門風雨未全收自慙騎馬非閒客
可是山僧不解留
　　　蘇李泣别圖
丁零海上節毛稀幾望南鴻近塞飛泣盡白頭相别淚
少卿留北子卿歸
　　　江上偶見
阿姬不畏晚寒多綠舫紅衣栁下過滿浦秋荷已零落
如何猶唱采蓮歌
　　　過保聖寺
隔江煙霧隠樓臺逺逐鐘聲放艇來亂後不知僧已去
幾堆紅葉寺門開
　　　王七招飲余遊紫藤塢值雪失期
孤舟山水雪晴時看到梅花幾萬枝東崦題詩西崦醉
等閒忘却故人期
　　　江上送客
春風江上蕩舟過埀栁垂楊拂浪波惆悵今年頻送客
長條欲折已無多
　　　期諸友看范園杏花風雨不果
欲尋春去怕春休又值春隂不得遊寂寞西園風雨裏
杏花比客更多愁
　　　宫女圖
女奴扶醉踏蒼苔明月西園侍宴迴小犬隔花空吠影
夜深宫禁有誰來
　　　逢張架閣
花落江南酒市春逢君歸騎帶京塵一盃相屬成知已
何必平生是故人
　　　山中春曉聽鳥聲
子規啼罷百舌鳴東窓卧聽無數聲山空人靜響更切
月落杏花天未明
　　　與親舊飲散出抵城西客舍賦寄
呉王廢苑草青青一騎今朝發野亭誰道别君行路逺
去時人醉到時醒
　　　過山家
流水聲中響緯車板橋春暗樹無花風前何處香來近
隔崦人家午焙茶
　　　雲山樓閣圖
碧樹香臺錦繡連畫師應見亂離前如今風景那堪寫
廢寺空山鎖暮烟
　　　始自西山移寓江渚夜聞雨有作
客身移宿浦雲東孤館殘燈與舊同夜靜空江無落葉
雨聲驚不似山中
　　　晚過浦西橋
春水何長春日短沙鴨交眠綠莎暖晚過橋西不見人
野梅零落江雲斷
　　　歎庭樹
偶移弱質傍庭臯風露離離已便髙翻笑園中栽樹者
十年猶未出蓬蒿
　　　雨中春望(時在圍中/)
郡樓髙望見江頭油壁行春事已休落盡棠梨寒食雨
只應啼鳥不知愁
　　　夜齋見螢火
拂竹緣莎復㸃苔夜窓無月見飛來舊書亂後都抛却
懶就微光更展開
　　　湖上見月憶家兄
望月思兄意轉迷孤帆應宿楚雲西夜深愁向湖邊立
為有寒鴻相竝棲
　　　逢呉秀才復送歸江上
江上停舟問客蹤亂前相别亂餘逢暫時握手還分手
暮雨南陵水寺鐘
　　　十宫詞
　　　呉宫
芙蓉水殿屧廊東白苧秋來不耐風教得君王長夜醉
月明歌舞在舟中
　　　楚宫
雨去雲來十二峯渚宫樓閣暮重重細腰無限空相妒
不覺瑶姬夢裏逢
　　　秦宫
宫閉驪山靜管絃翠華巡狩去經年掖庭無用恩難報
願上蓬萊采藥船
　　　漢宫
酒醒金屋曙河流願賜銅盤一滴秋他日君王作仙去
瑶池猶幸得同遊
　　　魏宫
翡翠明珠入貢頻承恩長占鄴宫春至尊莫信陳王賦
那得人間有洛神
　　　晉宫
盡日南風永巷開羊車去後玉堦苔誰知天上無塵地
亦有城南小吏來
　　　齊宫
帖地黄金襯襪羅苑中市罷合笙歌有人解誦西京賦
添得樓臺火後多
　　　陳宫
春風臺閣繡參差狎客爭陳璧月詞幾度醉濃嬌不起
景陽樓上曉鐘時
　　　隋宫
五斛青螺一日銷迷樓深貯萬妖嬈衆中誰解留車駕
風浪如山莫渡遼
　　　唐宫
玉笛聲殘禁漏長雲屏月帳醉焚香五王宴罷皆歸院
大被空閒一夜凉
　　　次韻春日謾興四首奉酬外舅達翁
老去風情似樂天恨無張態抹朱絃一春酒病稀遊賞
啼鳥鶯花共悵然
　　　其二
水邊簾幙逺籠花遊女時時出浣紗記得横塘沽酒處
畫船明月載琶琶
　　　其三
雨多池館草毿毿酒色寒銷舊舞衫燕子似憐花落地
殷勤長帶軟泥銜
　　　其四
菖蒲葉老芷花新池暖鴛鴦䕶水紋不上髙樓無逺恨
江南春盡草如雲
　　　回文
風簾一燭對殘花薄霧寒籠翠袖紗空院别愁驚破夢
東䦨井樹夜啼鴉
　　　春日懷江上
一川流水半村花舊屋南鄰是釣家長記歸篷載春醉
雲籠殘照雨鳴沙
　　　其二
新蒲正綠乳鳬鳴水沒魚梁宿雨晴看近清明沈種日
野人何事不歸耕
　　　醉仙圖
酒滿長生癭木瓢花開仙館宴春宵飛瓊何事堅辭飲
應恐清都誤早朝
　　　觀奕圖
錯向山中立看棊家人日暮待薪炊如何一局成千載
應是仙翁下子遲
　　　江村即事
野岸江村雨熟梅水平風軟燕飛回小舟送餉荷包飯
逺斾招沽竹醖醅
　　　偶睡
竹間門掩似僧居白豆花疎片雨餘一榻茶煙成偶睡
覺來猶把讀殘書
　　　舟歸江上過斜塘
漫漫村塘水沒沙清明初過已無花春寒欲雨歸心急
嬾駐扁舟問酒家
　　　西齋庭前海棠
寂寥銀燭與金盤睡足簾前怯曉寒不是詩人賞幽獨
雨中深院有誰看
　　　次韻張仲和春日漫興
蘓小墳前栁似煙鞦韆人靜夕陽天獨騎欵段尋詩去
嬾逐看花衆少年
　　　與内弟周思敬晚過鴈蕩僧舍
同過溪橋日欲晡逺林殘葉似栖烏照公院裏堪留宿
已有梅花有酒無
　　　白傅湓浦圖
相逢淪落總天涯舟泊湓江近荻花逐客青衫自多淚
傷心不用怨琵琶
　　　陶榖驛亭圖
酒䦨使騎趣歸時羞殺江南一曲詞借問驛亭相見者
風流何似党家兒
　　　客夜聞女病
嵗盡歸期尚杳然不知汝病復誰憐隔鄰兒女燈前笑
客舍愁中正獨眠
　　　秋江晚渡圖
鷓鴣飛盡一洲蘋帆帶秋雲度逺津底事愁看畫中景
昨朝曽送渡江人
　　　夜中有感
少壯無歡似老時身窮寧坐苦吟詩卧思三十年來事
一半間闗在亂離
　　　其二
倦僕厨中睡已安吹燈呼起冒霜寒酒醒無限悲歌意
不覔書看覔劍看
　　　徐記室謫鍾離歸後同登東丘亭
同上髙亭一賦詩喜逢君是謫歸時不然此日登臨處
應望天涯有逺思
　　　將赴金陵始出閶門夜泊
烏啼霜月夜寥寥回首離城尚未遥正是思家起頭夜
逺鐘孤棹宿楓橋
　　　其二
煙月籠沙客未眠歌聲燈火酒家前如何纔出閶門宿
已似秦淮夜泊船
　　　舟次丹陽驛
沽酒來尋水驛門鄰船燈火語黄昏今朝始覺離鄉逺
身在丹陽郭外村
　　　正月十六日夜至京師觀燈
天街爭唱落梅歌絳闕珠燈萬樹羅莫笑遊人來較晚
春風還似昨宵多
　　　夜聞雨聲憶故園花
帝城春雨送春殘雨夜愁聽客枕寒莫入鄉園使花落
一枝留待我歸看
　　　早至闕下候朝
月明立傍御溝橋半啓宫門未放朝騶吏忽傳丞相至
火城如晝曉寒銷
　　　春日寄張祠部
烏衣巷口燕來時楊栁風多颭酒旗逺客金陵遊伴少
看花慙比去年遲
　　　左掖作
小殿珠簾散栁絲東宫初退講筵時不材未敢修封事
把筆閒題應教詩
　　　雨中登天界西閣
青山樓閣楚江東身在蒼茫晚色中故國自遥難望見
不闗春樹雨溟濛
　　　呉中親舊逺寄新酒
雙壺逺寄碧香新酒内情多易醉人上國豈無千日釀
獨憐此是故鄉春
　　　其二
為念春來客思悲欲教一醉對花枝那知飲量新來減
不似江亭看妓時
　　　宿圓明寺早起
客起燈前夢尚迷滿城殘月䁱峰西應知野寺非山店
只聽鐘聲不聽雞
　　　送葛省郎東歸
金陵女兒踏春陽金陵客子正思鄉一盃况復送君去
目斷飛花江水長
　　　其二
桃葉渡頭聞唱歌孤帆欲發奈愁何君歸是我來時路
山水無多離思多
　　　四月朔日休沐雨中
送春風雨苦潺潺得告今朝免綴班卧聽鳩啼花落盡
此身如在故園閒
　　　戴叔鸞入江夏山圖
歸隠初辭薦辟章西風黄葉滿車箱青牛只識山中路
不是無心向洛陽
　　　送哲明府之新滏
花落春衫試剪裁石頭城下楚帆開憑誰為報清江吏
麥雉鳴時縣令來
　　　逆旅逢鄉人
客中皆念客中身唯汝相逢意更親不向燈前聽呉語
何由知是故鄉人
　　　寄丁二侃
江頭斜日草初曛目斷歸鴻隔楚雲舊宅因君相近住
每思家處即思君
　　　題虞文靖公書所賦鶴巢詩後
玉堂罷直鬢如絲華蓋岡頭戴笠時丁令去來滄海變
人間零落鶴巢詩
　　　客中憶二女
每憶門前兩候歸客中長夜夢魂飛料應此際猶依母
燈下看縫寄我衣
　　　晚晴逺眺
楚天無物不堪詩登眺唯愁動逺思秋樹江山人别後
夕陽樓閣雨晴時
　　　寄徐記室(徐乆客京師余至已束還/)
惆悵江東日暮雲我來君去苦離羣不知此日君思我
還似當時我憶君
　　　寄家書(時客越城/)
底事鄉書累自修路長唯恐有沈浮還憂得到家添憶
不敢多言客裏愁
　　　期袁卿見過因出失值寄詩謝之
非闗逺出負幽期自是江邊枉棹遲誰道空迴君恨切
未應如我到家時
　　　宿蟾公房
一禽不鳴深樹煙明月下照髙僧禪獨開西閣詠清夜
秋河欲墮山蒼然
　　　陌上見梅
陌頭一樹帶風沙零落寒香日欲斜車馬紛紛誰暇看
當年只合種山家
　　　東歸至楓橋
故人當日送登畿此地停舟醉落暉慙愧臨河舊攀栁
尚留青眼看人歸
　　　江行
家家魚網映迴橋春水初生沒樹腰客路江南烟雨裏
緣蕪芳草恨迢迢
　　　戲和徐七見寄卧聞鄰槽酒聲之作
春瀉鄰槽入夜聞逺疑泉響隔松雲題詩為問醒眠客
幾滴還能醉得君
　　　見燕至
初來如報社前春好宿茅簷伴客身莫入江南舊庭院
杏花風雨總無人
　　　背面美人圖
欲呼回首不知名背立東風幾許情莫道畫師元不見
傾城雖見畫難成
　　　對梨花
素香寂寞野亭空不似鞦韆院落中卧對一枝愁病酒
清明今日雨兼風
　　　和楊余諸君在謫中憶往年西園聽歌
花落名園罷醉遊故人無復舊風流異鄉莫歎無歌聽
若使聞歌意更愁
　　　重過南寺尋悟公不值
我是鈞天夢覺人憶來松下似前身老僧何去袈裟在
落葉斜陽滿室塵
　　　過流通院
僧懶開門見客遲空林流水日斜時欲留詩句知曽過
我後來看竟是誰
　　　其二
橘柚林中薜荔垣幽尋幾度入秋園雖然老衲無聞見
猶勝相逢俗客言
　　　聞人唱呉歌
楚人不解聽呉歌我獨燈前感慨多記得通波亭下路
畫船歸去雨鳴荷
　　　雨中過山
春雲晻靄澗奔渾風雨行人過一村不似山家深竹裏
乳鳩啼午未開門
　　　讀史
　　　晏嬰
一裘身著乆經年祿米分炊幾户烟盡説大夫能養士
却于尼叟惜封田
　　　商鞅
徒誇闟㦸衛華軒渭水何能洗衆寃想到出亡無舍日
應思不用趙良言口
　　　儀秦
二子全操七國權朝談從合暮衡連天如早為生民計
各與城南二頃田
　　　藺相如
危計難成五步間置君虎口幸全還世人莫笑三閭懦
不勸懷王㑹武闗
　　　平原君
朝歌長夜館娃春總為妖姬戮諫臣何事邯鄲貴公子
能因躄者殺佳人
　　　范雎
紛紛傾奪苦多謀得勢還懷失勢憂丞相不須嗔蔡澤
此時當問老穰侯
　　　范増
不識興王自有真尊前示玦謾勞神當時誰道翁多智
不及王家老婦人
　　　張子房
不握兵權只坐籌苦辭萬户乞封留縱令不早尋仙去
天子終無賜醢謀
　　　賈誼
凶吉何由鵩鳥知才髙暫謫未須悲秋風不灑梁園淚
宣室寧無再見時
　　　董仲舒
早奏文章直殿廬茂陵還復訪遺書寂寥猶抱春秋傳
誰問江都老仲舒
　　　李廣
猿臂將軍本自賢灞陵醉尉竟難全不聞當日王孫貴
重到淮隂賞少年
　　　田千秋
功名何必任才謀遇合逢時便可收髙寢郎官頭已白
一言悟主即封侯
　　　王章
外家勢重直言稀京兆書陳蹈禍機合浦老妻須莫怨
絶勝卧病死牛衣
　　　揚雄
執㦸三朝老從臣從來無意據通津如何晚把𤣥經筆
却為新都著劇秦
　　　馬援
浪泊歸時憶少遊炎蒸終復困壺頭漢庭豈少英年將
衰老南征苦自求
　　　袁安
洛下人家懶去干閉門僵卧雪漫漫立朝不附薫天勢
應為平生耐得寒
　　　荀彧
晚惜彤弓勢已難空期魏武作齊桓猶緣死沮奸雄意
竊鼎遷延到五官
　　　孔明
莫恨流星墮渭濵出師未捷已沾巾天應留取生司馬
歸作他年取魏人
　　　張昭
長史難忘昔受遺塞門投老苦憂時孝㢘猶有當年意
不遣真從介子推
　　　王猛
軍門被褐異隆中抱策歸秦竟事戎猶喜遺言真有識
不教飲馬向江東
　　　謝安
談笑新亭鼎不移坐籌强虜在枰棋平生事業從容得
莫道無心屐折遲
　　　韓子
自古南荒竄逐過佞臣元少直臣多官來瀧吏休相誚
天要潮人識孟軻
　　　題宋徽廟畫眉百合圖
百合無殘六合塵汴宫啼鳥怨無人不知風雪龍沙地
還有圖中此様春
　　　題湘君圖
祠前脩竹楚山青風珮時來過洞庭月夜莫彈瑶瑟怨
夫君不見有誰聽
　　　題洛神圖
晚步芳洲拾翠歸不愁風浪濕仙衣彩雲一滅無尋處
應逐陳王去馬飛
　　　二喬觀兵書圖
共憑花几倦新妝𤣥女隂符讀幾行銅雀那能鎖春色
解將竒策教周郎
　　　風雨早朝
漏屋雞鳴起濕烟蹇驢難借强朝天却思春水江南岸
閒聽篷聲卧釣船
　　　雨中曉卧
井桁烏啼破曙烟輕寒薄被落花天閒人晴日猶無事
風雨今朝正合眠
　　　其二
香斷牀幃冷未開雨窓寥落滿櫺苔休輕一枕江邊睡
抛却腰金換得來
　　　久雨
水長已到折磯頭江天雨來殊未休鸕鷀鸂鶒曉爭喜
楊栁杏花春自愁
　　　閏三月
不須愁寫送春詩花比常年落最遲添得一分春色在
天應憐我惜芳時
　　　晚立西浦渡
髩絲微映釣絲輕水葉驚風細浪生誰見晚凉人立處
數株楊栁一蟬鳴
　　　題孟浩然騎驢吟雪圖
西風驢背倚吟魂只到龎公舊隠村何事能詩杜陵老
也頻騎叩富兒門
　　　江上雨中
江漲隨漚欲到門濕雲依樹易黄昏幽居常日無來客
何况瀟瀟雨滿林
　　　客館夜見亮師畫上有余呂二山人詩
上人圖畫故人詩相見燈前夜雨時無限雲山與烟樹
總含秋色是相思
　　　海上逢王常宗雨夜同宿陳氏西軒
故人散盡獨君存風雨相逢海上村尊酒飲䦨言不盡
更留餘燭照黄昏
　　　過北莊訪友
淺水平沙凍鴨眠秋聲吹過石橋邊尋君兼得尋詩興
野樹江雲欲雪天
　　　題畫
落日青山影在沙鏡湖波淨遍荷花雲間樹底參差屋
借問誰家是賀家
　　　得故人書知未入京因寄
曽約春深到鳯臺君今不到只書來滿緘離恨牀頭放
一度相思一展開
　　　題王翰林所藏畫蘭
春到懷王舊渚宫沙棠舟去水煙空孤叢不有幽香發
應沒江邊百草中
　　　不見花
看花無計作閒身塵土餘杭暗度春不見花開莫惆悵
花飛還得免愁人
　　　錦帆涇
水繞荒城栁半枯錦帆去後故宫蕪窮奢畢竟輸漁父
長保秋風一幅蒲
　　　楓橋
畫橋三百映江城詩裏楓橋獨有名幾度經過憶張繼
烏啼月落又鐘聲
　　　烏鵲橋
烏鵲南飛月自明恨通銀漢水盈盈夜來橋上呉娃過
只道天邊織女行
　　　兩妓
李姢張態兩嬌姿傳得香名在白詩當日罇前漫歌舞
使君家自有楊枝
　　　短簿祠
下馬空林問廟扉衣冠寂寞掩塵幃不能復使桓公怒
莫怪年來祭客稀
　　　聞王翰林使蕃
碎葉城邊積雪明彈箏峽水逺人行已聞贊普知臣順
不似前朝作舅甥
　
　
　
　
　
　
　大全集巻十七
欽定四庫全書
　大全集巻十八
　　　　　　　　　　　　　明　髙啟　撰
　　七言絶句
　　　寄雲間朱國史嘗同宿左掖約至江上見訪
風雪京華憶舊逢候朝同聽鳯樓鐘還鄉何事翻離阻
春樹春雲隔九峯
　　　其二
曽期訪舊到江沙惆悵參差過落花大樹村中休重問
野人求食已移家
　　　宣和所題畫
御翰親題賞畫工疎枝野鳥怨秋風那知回首宣和殿
物色凄凉與畫同
　　　題張太常金華白玉山房圖
石氣春生化白雲滿林瓊草卧羊羣太常他日歸來日
身老應同萬石君
　　　次韻遜菴春日漫興
春事匆匆過海棠只愁春去欲顛狂雜英滿地憑誰拾
合作熏爐百和香
　　　送徐山人浩師還郭
欲共歸舟懶入城再三難判别時情聊題詩巻投君袖
相伴秋江此日行
　　　其二
客巾僧衲影翩翩同逐秋風上别船賴得江帆無樹隠
相望直到暮城邊
　　　和遜菴尋舊偶不直效香奩體
揚州夢斷十三年底事猶存未了緣不見擁鬟簾下立
斷腸騎馬過門前
　　　其二
曽看梳頭傍玉臺後堂春曉翠屏開重尋未省雙文去
只道羞郎不出來
　　　東丘蘭若見枇杷
落葉空林忽有香疎花吹雪過東牆居僧記取南風後
留箇金丸待我甞
　　　夜雨
不是羇人是木腸怕愁不敢易思鄉醉來獨滅青燈卧
風雨從教滴夜長
　　　題畫
滿壑春隂滿澗苔茶煙起處薜帷開山童頻報敲門客
總為催詩索畫來
　　　紅梅
春暈冰綃倚竹低羅浮却似武陵溪詩人從此來相覔
雪滿空山不復迷
　　　瓶梅
竹外相逢見素花手攜數朶喜還家雨窓今夜無明月
暫託寒燈照影斜
　　　池亭對竹
秋隂弄色䕶池亭羣玉山横翡翠屏鳴鶴迎風時一唳
先生髙枕夢初醒
　　　題三香圖
羅浮洛浦與瀟湘三處離魂一本香夢斷月明秋渺渺
縞衣何似翠裙長
　　　西山幻住期看梅花雨雪不果
詩人本似道人閒偶負幽期不出山只有梨花舊時夢
夜隨明月到林間
　　　其二
梅花宜向雪中看屐滑翻愁雪未乾惆悵山房深竹裏
一樽誰與破春寒
　　　其三
翠竹休啼怨不來滿林風雪滿身苔此花不是繁華種
只合空山獨自開
　　　題桂花美人
桂花庭院月紛紛按罷霓裳酒半醺折得一枝攜滿袖
羅衣今夜不須熏
　　　雪中喜劉户曹見過
滿城春雪禁花開愁對寒窓欠酒盃喜子逺能來慰我
扁舟不肯過門回
　　　春暮西園
綠池芳草滿晴波春色都從雨裏過知是人家花落盡
菜畦今日蝶來多
　　　雨中閒卧
牀隠屏風竹几斜卧看新燕到貧家閒居心上渾無事
聽雨唯憂損杏花
　　　其二
青氊素榻小窓空慙愧安眠感歎窮多少人愁泥滑滑
曉衝風雨客途中
　　　晚陪張水部過西橋隔城望見諸山
晚上西橋送客行隔城遥見衆山晴望山還恐山相笑
坐守書幃不出城
　　　送李丞之歸安
苕花㣲雨落秋汀一路青山棹幾停預喜哦詩無俗吏
兩松相對縣丞㕔
　　　春日憶江上
栁下春潮沒舊磯草堂猶在掩荆扉如今歸夢休為蝶
化作輕鷗度水飛
　　　金徴士留宿江館阻雨連夕
落花風急野無舟喜為茅齋幾日留却愧江邊春酒薄
不能慰子客中愁
　　　其二
莫辭同宿掩書幃兵後蕭條故舊稀預恐明朝風雨歇
滿江春水送君歸
　　　江館夜雨
尋常夜雨睡𠖇𠖇底事今宵只自醒一枕蕭騷孤獨暗
此聲元在客中聽
　　　田舍夜舂
新婦舂糧獨睡遲夜寒茅屋雨來時燈前每囑兒休哭
明日行人要早炊
　　　畫犬
獨兒初長尾茸茸行響金鈴細草中莫向瑶堦吠人影
羊車半夜出深宫
　　　登白蓮閣貽幼文
思君曽此望西州誰信歸來得共遊只是當時舊山水
如何重看不勝愁
　　　讀周記室荆南集
生别猶疑不再逢楚天雲樹隔重重愁來讀盡荆南藁
風雨空齋掩暮鐘
　　　贈真上人
花下攜琴見此僧自言開法在金陵十年江海遊應遍
老去空山對一燈
　　　寄沈侯乞猫
許贈狸奴白雪毛花隂猶卧日初髙將軍内閣元無用
自有牀頭却䑕刀
　　　青城先生戴笠圖
暫脫朝冠白髮輕南村羣犬莫相驚行吟不覺逢山雨
但聽瀟瀟葉上聲
　　　夢歸
何事頻頻夢裏歸只緣未慣客天涯覺來不見家人面
恰似前朝始别時
　　　其二
忽夢還家上楚船來時舊路只依然家人不識闗山逺
有夢何因到我邊
　　　蜀山書舍圖
山月蒼蒼照烟樹碧浪湖頭放船去隔林夜半見孤燈
知是幽人讀書處
　　　寒夜逢徐七
松下柴門密雪封故人驚喜夜相逢明朝歸棹還當别
莫聽楓橋寺裏鐘
　　　題虞文靖公墨蹟後
清朝文雅孰稱雄我已生年後此公今日亂離江海上
獨看遺墨涕秋風
　　　虎丘
望月登樓海氣昏劍池無底鎮雲根老僧只恐山移去
日落先教鎖寺門
　　　逢故人子
道傍忽見為躊躇流落饑寒喪亂餘乆客無人解相念
傷心思廣絶交書
　　　題道上人畫梅
笛裏寒梢蕊自開幾年風雨不生苔山窓夜半禪初定
應喜無香觸鼻來
　　　衍師以懷幼文詩見寄因次其韻
題詩為我謝湯休莫作人間逺客愁未報歸期須記取
松陵江上鱠鱸秋
　　　題遜菴墨菊
獨留鐵面傲霜遲秋蝶來尋莫自疑須信陶翁醉歸後
西風塵土滿東籬
　　　丁孝㢘約中秋泛舟予過婁東竟留飲孫卿池
　　　上
擬向江潭夜放舟却成騎馬習池遊但逢有酒皆堪醉
月色初無兩漾秋
　　　春日次北郭故人寄韻
風多舟小滯歸人飛絮茫茫暗晚津酒滿壚頭花滿店
今年不見洛陽春
　　　讀半山絶句有感因效其作
寺裏園中總倦行閒眠看得燕巢成豈無酒伴同騎馬
落日風吹花滿城
　　　立春試筆
九十日春今日始春盤春勝巧同新從今日日尋春去
似我閒人有幾人
　　　薔薇花
花葉林中絳蘂開窮隂不道艷陽回空房雨裏看如笑
應喜今朝有客來
　　　元夕聞城中放燈寄諸友
江邊殘雪閉寒扉坐戀梅花未解衣却憶今宵滿城月
看燈人醉踏歌歸
　　　次杜二彦正韻
孤榜逍遥欲入城栁風莎雨暗江程煩君别後殷勤記
莫更逢人道我名
　　　得袁卿書知赴湖廣
聞君去嵗客昇州近得書來却倍愁自説去程今又逺
望鄉應上武昌樓
　　　過保聖寺贈隆上人
湯公寺子陸公鄰杞菊畦荒夜雨頻莫訝相過偏不厭
白頭禪客是詩人
　　　讀徐七北郭集
一巻忻看故友詩詩留人去喜還悲西窓夜雨燈前讀
不似連牀對咏時
　　　題理髮美人圖
桐風朝動内園枝吹亂花前髮幾絲石後理梳羞未出
怕人猜是倦妝時
　　　託流人寄書家兄
不遇流徒謫戍邊家書那得去人傳今朝信發何時到
路隔鴒原有幾千
　　　和婁秀才看梅
聞將瘦影伴吟身水際黄昏竹外春莫訝此翁偏賞戀
愛梅自古屬幽人
　　　行樂
冠觸花梢露濕衣曉因行樂到南圻日髙霧散春江曲
綠滿平田雉子飛
　　　寒食逢杜賢良飲
楊栁無煙江水長鄰家風雨杏餳香逢君共把金陵酒
忘却今朝在異鄉
　　　晚過清溪史言隋人殺張麗華於此
王謝池臺兩岸空水禽爭哢夕陽中麗華妖血流難盡
化作荷花别樣紅
　　　黄荃子母兔
陽坡日暖眼迷離芳草春眠對兩兒誰道姮娥曽作伴
廣寒孤宿己多時
　　　呉别駕宅聞老妓陳氏歌
白髮相邀出後㕔莫辭為唱雨霖鈴如今人盡憐年少
誰肯同來特地聽
　　　出郭舟行避雨樹下
一片春雲雨滿川漁蓑欲借苦無緣多情水廟門前樹
遮我孤舟半日眠
　　　過湖舟中望寺
出浦平波忽逺開隔湖煙樹有樓臺歸舟未得尋僧去
空聽鐘聲寺裏來
　　　江上晚歸
渺渺雙鳬落晚沙一江秋色艷明霞逢人不用停舟問
大樹村中即我家
　　　題瀑布泉
千山雲項一泉飛仰面時驚雨濕衣彷彿香爐峰下看
滿溪紅葉訪僧歸
　　　美人圖
鞦韆庭院閉青春背立誰曽見得真莫道不言思憶事
欲言還説與何人
　　　春暮
春寒樓上下簾齊鶗鴂偏臨客耳啼淡月殘燈天欲曉
故園歸路夢中迷
　　　深院
風細桐花落井攔池荷新長大如盤閉門無客揺鈴索
半篋閒詩讀易殘
　　　春睡圖
妝殘嬌睡帶餘酲鸚鵡當窓不敢驚誰信上陽宫内女
一春愁絶夢難成
　　　題芭蕉士女
秋宫睡起試生羅閒向芭蕉石畔過怪底早凉欺匣扇
夜來葉上雨聲多
　　　題董卿圖
花落呉王故苑西客亭風雨聽鶯啼今年又負行春約
畫裏看山不忍題
　　　題趙魏公馬圖
校尉當年執䇿迎千金逺購貳師城一歸天廐嗟空老
立仗元來不用鳴
　　　題妓像
不見秋娘今幾年楚雲湘雨思悠然月明樓外天如水
猶憶梁州第二篇
　　　和王畊雲與愚菴倡和詩
灌花移石不辭勤苔潤流泉雨後新一塢綠楊雞犬靜
老來欣作太平人
　　　其二
欲望城西禮白雲數峰蒼翠晚嶙嶙誰知邂逅東歸客
亦是香山社裏人
　　　夢余唐卿
路隔城臯萬里闗何由得見故人還燈前夢裏匆匆見
猿叫楓林月在山
　　　離江館一月有感
憶得離家一月期天邊明月半圓時遥知此夜閨中望
比著他宵分外悲
　　　過湖南舟中卧作
野客分攜水店前浪平舟穏稱酣眠午雞啼處前村近
過盡平湖幾曲天
　　　疎竹三禽圖
棘枝疎瘦竹枝低三鳥寒多每並棲月落山忩秋夢斷
不知誰箇最先啼
　　　見花憶故園
春色先從天上來花枝盡發鳯凰臺不知别後鄉園樹
寂寞書窓開未開
　　　贈杜進士兒端
骨琢清冰目剪波生兒若此豈須多杜郎還作真男子
愧我無才為作歌
　　　其二
不貪梨栗自相親識是君家舊友人更待十年應長大
功名當見太平春
　　　城南謾興
春冷園林未到鶯初晴稍稍綻山櫻懶夫不負東風意
也起尋芳郭外行
　　　其二
錢墅韓園處處池盡多芳草少花枝眼看新第皆蕪沒
何况將軍出許時
　　　題張雲門畫竹
臨池書罷換鵞文餘墨猶堪寫此君一叚湘娥廟前意
淋漓秋雨共秋雲
　　　題松雪翁臨祐陵草蟲
宣和遺墨畫難工唯有王孫筆意同莫問呉宫與梁苑
一般草露覆秋蟲
　　　巨然小景
隔溪山閣映秋開坐乆鐘聲度水來遥指石橋村樹杪
一僧歸處是天台
　　　中秋無月無酒
桂樹香寒掩畫樓江雲黯淡蔽中秋道人莫喚嫦娥出
照見空樽却轉愁
　　　茆翁畫雙竹
不學篔簹滿谷栽兩竿斜拂楚烟開應緣茆叟吹横玊
喚得雙飛碧鳯來
　　　卧病夜聞鄰兒讀書
月淡梧桐雨後天伊吾聲在北窓前誰知鄰館無兒客
病裏聽來轉不眠
　　　題紅拂妓
化枝不鎖後堂春夜半長安旅邸貧棄去老奴從此客
可憐小妓亦知人
　　　栁塘飛燕
身輕不奈晚多風春盡迴塘落絮空楊栁隂迷三十里
畫樓何處捲簾櫳
　　　滚塵馬圖
千里歸來苜蓿春五花和汗滚香塵青絲暫解從天性
多謝黄門老圉人
　　　仙山樓觀圖
霧閣宵閒脈望飛月明露重濕銖衣仙人莫入芙蓉館
花暗迷人不得歸
　　　春隂
風雨將殘雪又來春隂二月未能開紅花白蕊都妨却
只有青青一院苔
　　　送僧震赴京省師
孤雲飛傍五雲遥京國尋師去興饒明日春寒江上路
雪花應雜雨花飄
　　　題徐熈三蟲圖
粉蝶黄蜂各冶心逐香窺艷競相尋南園雨過紅芳歇
輸與鳴蜩占綠隂
　　　題荔枝練帶
雨後蠻枝錦果肥華清貢罷驛塵稀山禽自繞枝頭啄
疑是宫中舊雪衣
　　　題陸掾
風送書聲出晚林始知隠士在雲深抱琴入谷那辭逺
欲覔幽人一賞音
　　　題許瀾伯三蟲圖
蜜脾未滿報衙頻蠧化初成傅粉新誰道爭花羣隊裏
長吟還有獨清人
　　　閶門舟中逢白範
十載長嗟故舊分半歸黄土半青雲扁舟此日楓橋畔
一褐秋風忽見君
　　　田家慶夀圖
花滿茅堂映彩衣開門曉放鶴雛飛鄰翁夀畢共扶醉
恰似春來社飲歸
　　　春晚過茶磨西崦
一塢茶煙隠翠㣲漁樵來慣客來稀溪頭樹暗飛花盡
初聽人家響杼璣
　　　十二月十七日夜偶成
一牀詩思繞梅花月墮西窓欲起鴉可是年來無逺志
夢魂中夜不離家
　　　聞諸友遊城北女冠院看杏花
聞踏春晴覔彩霞鳯笙吹向女仙家劉郎醉後殷勤看
不是𤣥都觀裏花
　　　雨夜偶讀王待制詩
客窓疎竹雨凄凄把巻燈前讀舊題此日殷勤如㑹面
不知君在夜郎西
　　　池上納凉
畫欄斜度水螢光荷葉荷花各有香團扇不揺風露下
秋應先借一宵凉
　　　客舍春暮
酒醒閒寫送春詩細雨殘花尚一枝莫向天涯望芳草
客愁多似去年時
　　　四皓圖
髙山深谷自悠哉何事猶思太子來擬向秋風歌一曲
紫芝黄鵠總堪哀
　　　題湘君圖
悵望南巡竟不還淚和湘雨暮斑斑須知竹死愁方盡
莫恨秦人便赭山
　　　倪元鎮墨竹
倪君好畫復耽詩瘦骨秋來似竹枝前夜夢回如得見
紙窓斜影月低時
　　　王架閣家畫馬
草草髯奴紺綠衣王家好馬詫新肥解鞍閒立斜陽裏
應是城南賭射歸
　　　己酉初度(時年三十四/)
風雨空齋誦蓼莪今年初度客中過人生七十尋常夀
未過還憐一半多
　　　過北塘道中
未得看春愁不禁此日聊復試幽尋行人入村花宛宛
吠犬隔水樹深深
　　　其二
春水滿田如一湖入田放艇看鵞雛女郎祠下野花雜
老子門前沙樹孤
　　　其三
苦欲看春春色稀亂後何處有芳菲晚鶯啼歇野寂寂
雙樹家邊人獨歸
　　　其四
渺渺一逕兩陂間楊栁初發水潺湲驚魚忽散人影近
啼鳥來時春意閒
　　　夜雨江館寫懷
愁解尋人不得辭小窓疎竹雨來時江湖今夜全家客
猶勝飄零兩處思
　　　其二
漠漠春寒水遶村有愁無酒不開門青燈畵角黄昏雨
客共梅花併斷魂
　　　讀韋蘓州詩
掃閣焚香晝巻帷綠槐疎雨夏初時客憂何物能消遣
一帙蘓州刺史詩
　　　送丁孝亷之錢塘就簡張著作方貟外
江邊同客亂離餘逺客那堪近嵗除若見故人詢旅况
知君解説不煩書
　　　金徴士玟雨中見過留宿
夜窓同聽雨中猿風物凄凉異故園舊事堪愁今懶説
相看不是解忘言
　　　東臯林下
荒徑空林落葉平尋常唯有野人行如何授簡梁園客
詩句時來此處成
　　　遊幻住精舍
寒扉斜向竹間推此日重來是幾迴行遍空林僧不見
慰人憐有一枝梅
　　　效香奩
青瑣初空别恨長繡茸留得唾痕香簾前月出無人拜
只有鞦韆影過牆
　　　其二
開過東窓百葉桃琵琶塵滿縷金槽欲呼小字敲妝閣
誰出相迎放剪刀
　　　江上逢舊妓李氏見過
玉箏紅燭艷春羅慣向髙堂聽汝歌今夕相逢為重唱
孤舟江冷月明多
　　　其二
多謝停舟共一巵石州歌罷各低眉南園舊日同聽客
零落如今剩有誰
　　　其三
誰識能歌舊散聲愁中聽處尚分明玲瓏酒罷休催去
月落江潮尚未平
　　　其四
平常歌舞不能閒多在青春甲第間借問年來還到否
朱門風雨幾家闗
　　　九月八日對菊
預向籬邊把一盃黄花多意已能開不憂風雨明朝阻
懶逐時人鬬折來
　　　舟行晚過張林
望山幾欲去尋幽此日雖來不暇遊一棹黄昏過山下
疎燈絡緯滿林秋
　　　送葉山人
嵗晚麻衣冒雪寒髙歌欲去醉長安山瓢行負知何有
半是詩丸半藥丸
　　　冬盡無雪連日大風苦寒
枯桑鳴曉北風乾舊厯闌珊欲罷看幾日凍眠猶望雪
野人憂麥敢憂寒
　　　慰徐參軍喪子
天上麒麟去莫羇千秋亭上夕風悲勸君不用情鍾甚
即是當年未有時
　　　醉後贈張架閣歸自京師
燕山雪灑虎皮韀萬里歸來動隔年莫説中原成敗事
相逢且共酒家眠
　　　看梅漫成
江草初生江水流便覺春色惱人愁雪晴家家叩門去
不見梅花應不休
　　　其二
江邊寺裏一梅樹幾度勞人相候開無情今日未肯發
有興明朝還看來
　　　其三
野人不省愛梅好棄在荒籬荆棘邊細雨東風欲零落
我來相見一澘然
　　　夜至陽城田家
東津渡頭初月輝南陵寺裏逺鐘微主人入夜門未掩
蒲響滿塘鵞鴨歸
　　　送林生徃海上
藥囊詩巻又辭親風雨孤舟渡晚津此日逺游君莫怨
亂離無限别家人
　　　贈醫師徐亨甫
錄得龍君舊獻方杏花春雨閉山房病家幾度來相覔
林下遥聞煮术香
　　　慰人悼亡
朱字箜篌委網塵月明不見理絲人鏡臺窓下櫻桃樹
應是當時折剩春
　　　杏園圖為沈日新先生題
絳雪紛紛滿翠條扣門都是病家邀如今不用施方藥
聞得花香疾自消
　　　閏三月有感
非闗騎馬踏塵埃病眼昏昏自懶開江上酒徒應共笑
經春不作看花來
　　　其二
綠樹殘鶯偶一鳴聽來方解憶山行今年不是逢餘閏
己過春光半日程
　　　癸卯九日
酒熟如何菊未開小園荒徑獨徘徊不隨賔客登髙去
只恐愁因望逺來
　　　題畫送人歸覲
相望益逺益傷神落葉浮雲暗度津底事過江柔櫓急
故鄉知有倚門人
　　　雲巖東院
古寺閒窓映竹開雨聲初斷鳥聲來春風似念無花看
逺送飛紅到硯臺
　　　管夫人墨竹
晨開妝鏡有青鸞寫得當年舞影看零落綵雲何處夢
鷗波亭上正春寒
　　　荅王仲㢘
我遊山寺未能迴君卧園廬不肯來惆悵款冬花樹下
一樽今日共誰開
　　　呉王井
曽聞鑑影照宫娃玉手牽絲帶露華今日空山僧自汲
一缾寒供佛前花
　　　消夏灣
凉生白苧水浮空湖上曽開避暑宫清簟疎簾人去後
漁舟占盡栁隂風
　　　雞陂
呉王不解報朝盈空養鳴雞滿别城畢竟餘杭西走日
五更誰唱出闗聲
　　　古酒城
酒城應與酒泉通長夜君王在醉中兵入館娃猶未醒
越人宜賞驤夫功
　　　三髙祠(祀范蠡張翰陸龜蒙/)
功名不戀上將軍一舸歸遊笠澤雲載去西施豈無意
恐留傾國更迷君
　　　其二
洛陽忽憶膾鱸肥便趁秋風問釣磯猶恨季鷹歸未早
不邀二陸共船歸
　　　其三
鴨羣無食水田荒風雨孤篷載筆牀猶有新詩驚太守
醉中揮翰木蘭堂
　　　織女廟
農祭頻來水廟扉銀河東望失星輝天孫秋夜應相憶
一去人間竟不歸
　
　大全集巻十八
