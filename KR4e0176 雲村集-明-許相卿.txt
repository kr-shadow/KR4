#+TITLE: 雲村集-明-許相卿
#+DATE: 2016-06-11 12:25:34
#+SOURCE: github.com/kanripo/KR4e0176 master 70775bc8                
欽定四庫全書　　　　集部六
　雲邨文集　　　　　　　别集類五(明/)
　　提要
　　　　(臣/)等謹案雲邨文集十巻明許相卿撰相卿
　　　　有史漢方駕已著錄是集為相卿所自定簡
　　　　擇頗精自序謂棄其脫遺不可讀者存其餘
　　　　可讀者其自題絶句有曰雲村病老語多嚨
　　　　造次詩成絶宋腔還溯闗元論風格拾遺壇
　　　　上樹旌幢盖自以所學為未足欲進而求之
　　　　唐人也今觀其詩大抵近體居多五言有大
　　　　厯之調七言出入於陳師道陳與義間可謂
　　　　自知之審矣章疏切實文體裁雅潔亦多有
　　　　道之言無明季士大夫求名若渴之習殆篤
　　　　實君子歟其歸田後與王子揚書稱時慮更
　　　　切不敢以歸為幸乃今傳聞日駭事勢日危
　　　　旦夕念北如昔之思南其惓惓君國之意視
　　　　所謂去國一身輕似葉高名千古重于山者
　　　　相去盖不啻倍蓰也乾隆四十二年二月恭
　　　　校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　雲村集巻一　　　　　　明　許相卿　撰
　　賦
　　　蘿補堂賦(有序/)
　蘿補堂者從吾董翁所自名其居也祈余賦之詞曰
矗談嶺之亢峙眇澉湖之澄涵孤城值其秀爽而隐居
卜於其間菅茅上覆泥堵周環恒雨暘之淋炙缺苫葢
於東南主人仰屋太息曰狡兎三窟鷦鷯一枝咸克禦
外侮而圖寕居矧吾將榦前蠱燕後昆顧無所庇吾廬
乎爰躊躇其搆思又般礴以殚慮衷若天啓謀與神㑹
繄樛木之長蘿方下縈而上延彼徒贅於有餘我則病
夫不完爾乃解自樹杪援之簷端補此罅隙紓彼紏纒
意祖少陵之詠巧奪媧皇之權老榦繫諸橈棟密蔓匀
於疎椽柔枝盤旋以重復修條縷絡而夤緣初蕭森兮
扶疎久蒙密兮隂沉旁翳薈兮紛敷上盤紆兮擁閼逺
睇兮矯龍首而鶱鳯翼廹視兮儼黄琮之間蒼玉春薦
芳蕊可方杞菊夏布清隂弗讓修竹冬雪積而玉蛟結
蟠秋風振而氷絃斷續晨則雲表之露下零宵而書檠
之焰上燭殆造化有意毓兹堂之秀滌世氛之俗者也
客有造堂下而進説曰上棟下宇中古盛制子獨矯情
因陋仍廢夫瑣瑣數椽革而剏之曾不費子下筯之需
潤筆之賄也主人冁然而笑適然而興顧謂客曰昔嘗
議斯役矣圖厥新恐彰先陋而兢俗侈葺以故懼蹈前
愆而貽後累又嘗博觀今昔之變矣耽耽巨厦巍巍崇
宫㧞地千尺在天半空計其壯麗悠永將與金石者同
亡何勢窮理復化為塵蒙而已矣而此堂特借蘿以補
茆任造化之經營役隂陽以刻雕潛徳培其本餘澤潤
其標吾聚族處於中也寒露不吾凄赫日不吾驕雷電
不吾震撼風雨不吾飄颻容與委蛇其樂陶陶矧其易
故増新我財不靡巧構密架人力不勞惟歴嵗之愈久
則維持之益牢葢造物者輟其功則斯堂方就圮也而
子得無以吾論為過髙乎方將結陋巷為芳隣追巢居
於太古味道徳之腴狎詩酒之侣摽俗子而出諸户髙
卧濶視藐富兒之土木齪齪䑕壤蟻垤無足數也言未
既客謝曰命之矣逡巡而退
　　　毖齋賦(有序/)
　東藩憲使原博查公榜其燕居所曰毖齋屬予賦之
於維美人之修嫭兮時兢兢以自防胡伊今之廼然兮
童而習之以為常繄淵源其有自兮馴充養以成章親
肇鍚以嘉名兮曰約乎吾知爾之鮮失也師又傳之要
㫖兮曰慎哉授子以予所自得也赫吾君仍寵綏兮曰
惟毖焉予女嘉欽重巽之既申兮圖顧諟於不遐絢書
紳之被躬兮顧曵婁其有時盤觴几牖為之銘兮懼造
次之或違惟退食有常所兮爰髙揭於楹楣時仰止以
斂袵兮俯而凝神以覃思警心目於旦旦兮昭面命而
申耳提大哉王言兮厥義兼乎父師矢畢此生其無負
兮毖為守身一字之符奉以周還而弗之墜失兮紛昌
披以躑躅恣睢逞逸莫之檢制兮肆決繩而踰墨儵犯
患以冒災兮嗟噬臍其安及旋名敗而親辱兮迄䘮躬
而危族惟昭鑒以痛懲兮彌惓惓而自朂羌何以躋於
明兮匪前修焉所程出門儼如賓兮使民肅大祭之承
凛燕居其猶齋兮承事畏於奉盈出徃游衍嚴昊天日
鑒兮矧夫立朝任使遐不惴惴於春氷抑聞無隐弗顯
兮必慎屋漏而布於明廷無㣲弗巨兮能勤小物而大
患以平無邇焉其弗逺兮決吾心之善利而千里之外
萬世之後有徵毖將若此庻㡬其無憾兮功以純而用
以宏曷啻有辭於父師兮而君賜以稱闖然聖賢户閾
兮豈惟表於周行辭曰猗與毖兮徳之載兮敬惟輿兮
轍則義兮於不已兮由聖軌兮吾與子同逝兮
　　　哀逝水賦
哀哉水之為物也浩浩乎窮四海而委形混混乎歴萬
川而流行繄蒙泉之始發兮或檻出而旁通洎靈液之
啓祕兮亦壑赴而科從上無髙之不自兮泝銀潢而為
蹤下無深之不入兮渺溟涬而為宫載四游以為極兮
涵九提而為封浴兩曜而出入兮吞列宿而渾融瀰三
湘而澷七澤兮蕩垕靈而浥太空若迺時雨驟集潢汙
横流八埏伊阻平賦悠悠黄河逆上地軸横抽沮洳成
淵絶巘成丘禹功莫展丹績奚收及夫青娥告令白收
秉權洞庭葉下吳渚楓妍潢歸潦縮澤枯隰堅海斂而
碕露磧江收而渚呈壖其徃奚歸其洩何宣吾但見其
亘古今繼日夜而東馳而日益長徃而不舍指虞淵以
為途兮迅方壺而遐征去益逺而返無由兮何西歸之
可憑謂尾閭之復宣兮氣益充而滀渟遂蒸蓊而上下
兮爰循環而相仍噫有是哉天地之生賴氣以成輕清
上浮重濁下凝浮凝定位乾坤以名流峙羅列二氣之
餘維斯水也一六之符氣入而盈氣縮而虗窮邃古而
一軌豈斯今之可疑鑒斯流之不返撫人生之胡為羌
朝露之易晞慨夕槿之就萎目睠睠兮若存魂飄飄兮
如馳豈夫人之諐殃兮將修與短固有定數數固有之
兮吾且信其必由理而寓理既宰斯兮諒惟善之是留
胡於今之不然兮乃背馳而殊路兹既執欵誠而履柔
淑兮獨中道而顛仆將修正之來咎兮抑此數適因時
而畀賦每撫膺而浩歎兮涕横墜而莫禦噫噓欷閨門
掩兮夜寥寂香徑空兮杳無迹青鸞没兮金鏡塵寳猊
冷兮沈煙息中饋空兮伏雌在蘋藻芳兮寕復采哀招
九復兮魂不來白日忽兮掩藹渺深情於溟漠寄逝波
於東海托汍瀾而通勤瀝余衷而莫悔觸余目而増欷
攬予心之芥帶水濺濺兮東馳日杳杳兮西飛送𡨕鴻
兮三太息夫人一去兮何時歸
　
　
　
　
　
　
　雲村集巻一
欽定四庫全書
　雲村集巻二　　　　　　明　許相卿　撰
　　詩
　　五言律詩
　　　晩晴
苦雨連旬日初晴一振衣殘雲依海嶠新水到柴扉僻
性嫌山淺塵縁與世㣲斜陽疎樹裏清影日邉歸
　　　暝色
暝色狹斜路幽懐長短吟殘虹猶薄海髙鳥漸依林去
住從吾道艱虞熱壯心燕雲愁直北望斷欲霑襟
　　　霽色
霽色林廬晩愁吟野水灣斷雲虹外雨殘日鳥邉山海
宇堪流涕朝班祇強顔獨嗟身世拙早見鬢毛斑
　　　江上
天塹東南限神功混沌餘波濤來楚蜀雲雨被揚徐旅
泊水村寺霸圖煙草墟親庭眇何許倚望獨躊躇
　　　秋熱
秋空驕剰暑客舍困炎曦簷䑕時呈技淵龍或守雌山
雲瞥眼度江月近人宜趺坐晩風榻焚香了化機
　　　久雨
兀兀憑誰語悠悠祇獨棲雨深山更静溪漲岸全低日
月書生老風塵世路迷新晴散孤悶村酒正堪携
　　　鄉思
目極南雲逈時驚北候新栩然青瑣夢尚爾白綸巾恐
負平生學常懐寂寞濱潞河秋水永何處是歸津
　　　夜坐
獨坐憂思集悲歌夜色遼疎林明逺火静院急寒潮戎
壘江南遍天閽冀北遥秋空穿病眼何日遣嫖姚
　　　又八月望夜玉帶湖汎月
良夜不可負歸人還自留天閒多病客月占兩中秋逺
水疑通漢輕風稳送舟露華清到骨寒意問羊裘
　　　送蔡天鍚
鄉國來何晩風塵别更難天空落木外路逈朔雲端意
氣時看劒悲歌㡬控鞍春風消息好為報浙河干
　　　夜過前峯僧舍
病客迷津舫清宵古寺門燈明深樹閣僧住逺人村煙
月自良夜江湖多放言雲泉有舊約投老欲終焉
　　　雪行和鄧士魯
雪意已彌望馬蹄還復行歸心先鴈逺病眼獨山明落
落同塵迹悠悠和古聲撩人奈佳句孤燭守寒更
　　　宿石門山房
塵土三年夢雲林勝日遊小招聊擬賦多難獨憑樓月
色千山午江光滿意秋心期應共汝投老白蘋洲
　　　瓶山
小築不逺市髙情還傍山塵縁甕天外風味麴生間瓦
枕乾坤夢籜冠煙霧顔因君懐舊隐海上紫雲灣
　　　贈何山人
愛酒何山子經年事逺遊雲煙㡬兩屐湖海一扁舟白
眼無遺勝青囊有秘搜更休談望氣那復問封侯
　　　章廣文夜至
孤燭十年别清尊今夕同宦游談歴歴衰病閔忡忡税
駕逢身健移家得嵗豐浮生能㡬㑹搔首歎萍蓬
　　　夕汎有懐
幽意忽有屬呼尊上小舠乾坤新化理湖海眇逋逃水
混秋空逺山留夕景髙平生携手好嵗晩隔風濤
　　　睡起
假寐凭殘易瞢騰過晩鐘斗旋秋氣肅山應嵗占豐潛
躍從吾道暄凉自候蟲腐儒經世業多病已成翁
　　　大雪携鶴觀瀑
初雪壓髙帽羸驂揚逺鞭玉龍僵欲死白鶴舞争妍山
僻地無主骨清吾欲仙長吟雜孤唳歸路晚翩翩
　　　晩晴
嵗晏田家隙晚晴山日温幽人神獨徃古意俗誰論陳
迹雲霄路閒身造化恩風檐髙士傳曠代有知言
　　　再遊蘇臯祠
路憶秋風舊時逢燈事殘林深天忽暝春淺午猶寒畵
壁蛛絲縵苔碑鳥篆刓自憐踪迹野到處得盤桓
　　　晏起
晏起曝衡宇初春風物幽晴巒澄野旭融雪漲寒流謝
俗飽閒味逃名疎貴游仙人眇何許吾亦擅丹丘
　　　元日
雲村又元日春意亦閒門國事支頥笏年光落手尊客
携僧入社隣賀鶴生孫邈矣孤山老神交百世論
　　　試杖
雲徑初扶杖江城欲罷燈書生全謝客行藥偶逢僧候
鴈將辭澤遊鯈已負氷湖山春意動遊興日鶱騰
　　　周氏别業
周郎結屋處風物畵中論晏坐泉圍榻昏鐘斗掛門山
光明遶屋海氣逈埋村望望吾廬近時來共一尊
　　　董純卿至
我慙揚子宅君棹問竒舟今古談能劇髙閒意自投春
禽從聒聒道況只悠悠相望牛鳴地過從信去留
　　　禦兒廟
霽色秋移舫晴雲午過壇廣川浮野動深樾到門寒麟
閣心空在鷯枝迹已安髙談入揮麈返棹見歸翰
　　　南樓
幽興屬遐眺凭髙散餘醺徘徊出海日解后還山雲度
鳥江天永斷峯吳越分超然俯清曠何處有塵氛
　　　西湖遲徐郎不至獨徃林處士墓
勝㑹應空負幽懐亦自聊舟移六橋永衣振兩峯髙簫
鼔春遊競鳶魚野興豪孤山有𡨕契獨徃薦溪毛
　　　漸翁夜過山中
寒夜平生友星江百里船風煙猶逺色虹月更新妍十
載話通昔一真思入𤣥分携秋水岸悵詠白雲篇
　　　張横浦讀書臺舊題次韻
古臺全草没閒户半雲扃徃哲猶生氣狂夫欲乞靈蝸
書隂蘚碧鳥破晩煙青髙節存遺傳閒來讀舊銘
　　　越人詩謁次韻
避俗雲村逺經秋客鬢新寒燈閒自喜殘巻閣還親徃
事悲歌永西風酒力淳明朝山雨歇曵屐訪天紳
　　　或誦施西亭暮春之句凄然感懐追武其韻
石磴閒髙眺溪鄉豁俯臨晴巒多爽氣春事已繁隂潮
帶虹邉雨雲連鳥外林美人遺妙語惆悵細悲吟
　　　兩翁來㑹前峯精舍
一别嵗云改多病㑹常難天值清和景人來野水干庭
空藉芳草林缺認遥巒趺坐談方外吾生得大觀
　　　春雨卧病朱陳兩翁至
山雨連村暗蘭舟二仲來過逢老多阻愁痡鬰初開緑
樹春將謝紅塵夢久囬髙秋蘇病骨還約共登臺
　　　夏日雨後(二首/)
村莊住山麓長薄帶晴川荷鍤通新水携壺餉逺田鳩
聲時亂聒龍骨晚髙懸好雨連宵永家家同晏眠
返照收殘雨幽懐歩廣川對山哦得句坐樹課畦田嶺
缺江光逈林疎日脚懸前村晚歸牧豐草散牛眠
　　　廬山
斜日匡廬道生綃水墨圖勝難長句寫深稱列仙都雲
失開先寺天連彭蠡湖遥聞栗里近慚愧擁車徒
　　　夏日重遊雲巖寺
老去勝懐在重過支遁房亂藤當午暝深澗襲秋凉客
路逢蒲節僧忩酌桂漿煙墟莽吳苑殘照醉歌長
　　　董化卿尹宜興
水落嵗云暮樓船發廣川春濃陽羡茗化接武城弦雲
表鵬程逈江濆鷺社便善權巖洞好慰我逺遊篇
　　　周二丈文弼挽辭
功名大槐夢冠劒一抔封清白髙標在豪華此路同愁
雲迷斷鴈衰草泣寒蛩一掬斯文淚飄随宰相風
　　　野泊遲朱陳兩翁
孤舟泊已暮二老來何遲深樹共寒意東流渺風漪閒
閒僧話續悄悄客懐羈返照長霞外容輝宛在斯
　　　雲濤莊雪夜
江村堪老我寒夜更宜詩縞嶼歸禽訝𤣥機厚蟄知氷
潭清數石雪路漫多岐若箇孤山宅逋翁得擅竒
　　　元日
紀歴初更嵗氷霜未放春年華東去水世事後來薪海
宇風塵滿鷗鳬保社新壯圖難著手寛計作閒人
　　　客詩問疾次韻
習懶仍兼病巖扉日日闗心神猶紫禁嗅味奈青山世
意同雲薄松隂伴鶴閒樓頭孤嶂近時得盡危攀
　　　竹亭
曽聞居要竹今傍竹安亭寒意耿相對秋聲飽獨聴閒
情數歴歴晏坐圍青青興到誰賓主柴門且莫扃
　　　次韻范栗齋讀徐蘇傳
髙人同厄運龍卧得身存矻矻賃舂日勞勞抱甕園墅
夫惟勝韻幽思寄清尊惆望堪誰語思君佇石根
　　　和答西臯
郵筒忽落手展誦菊花前快意病魔逺通神詩力𤣥林
昏風過野霜浄月臨田感子如蘭語興懐伐木篇
　　　暮春雨後至孟家瀑
空林宿雨歇近郭曙鐘寒亂水斜呑徑殘雲弱傍灘泉
聲人語細山氣客裘单老我足幽勝後誰應感歎
　　　哭内(二首/)
束髮良嬿婉半途長别離浮生忽夢破浪迹尚塵縻寒
杼遺殘織空巢守伏雌繐帷風雨夜怕誦扊扅詩
偕老舊盟廢半生清影单好名吾獨累分謗子能賢淚
咽垂髫女呑聲執手言間闗句曲路(地/名)憶著便􁈈然
　　五言絶句
　　　晚渡
壓水雲欲堕呑江虹未收野人聊自適吹篴滿滄洲
　　　春雨
霢霂林皋暗低迷草樹平春膏浹南野吾欲偶隣耕
　　七言律詩
　　　通濟橋秋夕
雨過都門秋意多憑䦨慷慨酒㣲酡壯懐端與長江誓
偉事猶聞故老歌清禁樓臺涵月逈九衢燈火共星羅
江東留滯青年晚顧影滄波奈爾何
　　　客夜
敝裘十載風煙客落木滿郊燈火村吳岫白雲家逺近
瓦瓶濁酒自寒溫山靈有約慙移檄世路多岐欲斷魂
惆悵嵗華今向晩擁衾豪思欲騰鶱
　　　江泊寄金山僧
曽憶髙樓紫翠間孤舟今夜隔沙灣詩留呑海誰應䕶
名刻朝陽石未刓三度長裾空禁掖百年清夢此江山
驅馳尚冷東岡約不待移文已厚顔
　　　彭城
萍蹤今日又彭城寒吹蕭蕭舞敝纓汴泗蛟鼉争險壯
濠梁煙月遞昏明東風苑陌春襟動午夜星河劒氣横
曠代獨憐陳正字心期應不負平生
　　　鄉思
鄉夢初殘曉禁鐘客懐無那轉忡忡丹心許國有如日
病骨未秋先怯風空谷移文慚怨鶴長雲搔首羡𡨕鴻
封章欲乞閒身去九杞泉頭理釣筒
　　　趙村夜泊
經嵗重來舊逰路荒郊殘日下髙梧千艘燈火河成市
五夜殷憂病獨癯新月隨人書屋近朔雲囬首玉樓孤
腐儒通籍慙何補自合歸山問芋區
　　　澉墅莫歸
殘日東風澉墅囬輕雷挾雨馬頭催青山有約羈塵網
四海多虞負酒杯寂寂野芳春事晩茫茫天運杞人哀
燈前試拾新詩草滿紙憂吟取次裁
　　　卧病
長夏寒氊擁病魔捲簾疎雨動髙歌紛紜末俗矜兒劇
突兀孤懐倚太阿榻上光隂詩草亂山中籌算藥爐多
新晴擬散頑腰脚遊興翩翩繞薜蘿
　　　獨徃
興到海濱成獨徃千林風日浄姢姢寒山病骨晚争瘦
白鷺蒼波秋可憐天地閒愁塵夢醒煙霞勝事草堂偏
斜陽深徑魚樵盡弄影蕭蕭石上泉
　　　五畝山集用杜韻
桂樹青青賦小山棲遲我亦數公閒鷗鳬野水尋初約
虎豹秋風擁九闗采藥雲林聊寄迹請纓天闕尚強顔
王孫一飯終身意况復虚名國士班
　　　懐玉驛
十載黄埃走病身憑茵驚見萬嶙峋逺人鳥語有真意
過雨風光如暮春白日此心寕宦逹青山與我故情親
雲濤舊業應無恙猿鶴時來見夢頻
　　　黄鶴樓公讌(二首/)
樓臺仙迹古城隅尊俎英僚勝㑹初全楚雄圖歸指顧
清湘幽憤入躊蹰江光蜿蜿晴虹逈沙渚姢姢野日虚
客子自多雲水意扁舟却羡洞庭漁
一雨江城五月凉重樓危檻俯蒼茫煙蕪七澤浮元氣
晴樹千村動夕陽競挽龍舟懐正則遥思綵扇出明光
髙堂此日還蒲艾㳺子尊前憶故鄉
　　　多病
多病倦㳺聊作計負山臨壑結茆堂釣竿入手江湖逺
書巻蒙頭日月長春服初乗沂水興午風時度藥畦香
漫勞過客談經濟習懶年來樂睡鄉
　　　春日汎湖望海
雨閣春雲遲客遊荻灘桃浪信輕舟病身祇合伴孤鶴
健語猶堪囬萬牛隴樹隂成悲宿土煙蕪影斷見浮丘
沙棠擬續招尋興更汎蓬萊清淺流
　　　雨夜客至
曲几團蒲午夢殘鶴聲報客小橋灣翠屏寒暎萬銀竹
絳蠟秋酣兩玉山道意自慙違俗累酒船真負問竒還
紫萸黄菊重陽近突兀星厓擬再攀
　　　髙卧
病夫髙卧星厓上野情幽事静相宜晩山如揖抗塵表
晴雲有時來坐隅閒人日月衣裳懶勝地禽魚造化私
汗青尚論百世士栗里蘓門我得師
　　　石門西村勾溪至
野人淪放紫雲谷勝友連翩根竺村古渡晩寒初艤棹
萬峯秋静獨開門歴探幽壑尋三秀深話清鐙卧兩尊
不厭山家淡風物還來茆屋負朝暄
　　　徐襄陽過訪草堂
野情於世自蜩鵬一壑蓬蒿手自營昭曠觀游心獨領
狹斜岐路夢還驚柴門反鎖封秋蘚畵舫深維探晚英
滿意對牀泉石話三年剛得此懐傾
　　　元日卧病
痩骨棲遲榻欲穿春風被野獨髙眠紛紛過眼人疑夢
兀兀支頥象入𤣥如願漫陳兒女語履端遥祝華嵩年
冥冥元化吾誰詰深擁臯比理絶編
　　　𤣥覽亭小坐懐白鶴山人
逺寺疎鐘送夕陽危䦨獨凭放歌長髙鴻望逈暮天碧
野蝶愁牽霜葉黄對影作雙真自愛百年强半尚須忙
深踪懶性過從斷猶憶清吟舊楚狂
　　　次韻鍾西臯雨中述懐
苦雨經旬淹淑景早雷十日驗餘寒庭梅寂寂簾前落
湖草青青鏡裏看深谷鶯花全冷淡浮家雲水尚盤桓
殷憂無頼誰堪話搔首斜陽獨倚䦨
　　　應容菴書至使者贄詩私覿病中和答
寒林斜日動柴門一舸遥遥入海村七字通名孤解后
尺書欹枕得温存京華消息闗心逺野戍風煙望眼昏
萬里江湖分終老平生贈處欲重論
　　　次韻黄東河春日有懐
老我乾坤七十年雲林强半有閒縁紛紜野史乖麟筆
次第山忩理蠧編倚杖松根哦落景據梧石上譜飛泉
長安赫赫乗軒子應笑空齋守太𤣥
　　　劉海村詩問次韻
感歎壺頭念少游危蹤到處浪淹留青山食力荒三徑
白首携家訪十洲夏半梅黄憐節物雨深苔翠上衣裘
四郊戰骨縈芳草斜日孤城怯凭樓
　　　入春避地澉水秋盡還山西臯詩慰次韻
寄迹荒城似謫居還家病骨戀箯輿(病股三年雙/足不能履地)山横
雨翠秋容浄林缺霜紅野眺舒憂國多虞懐耿耿信天
定分意如如獨憐萬巻成焦土遺恨連艘失載書
　　　分酒遺董漢陽依謝韻
滿城風雨怕開門狼籍春泥少更分緗帙散陳閒晝晷
山廬在望隔秋雲中軍李牧誰今許東海田横異昔聞
病思時艱徒懊惱酒盃詩巻謾酣醺
　　　山遊
杞山秋髙風日好獨扶藜杖歩晴岡逹觀浮世身如寄
任俠當年氣自降雲水茫茫去鳥沒煙霞隐隐歸樵雙
清林孤眺坐成晩遥見疎林明夜缸
　　　有感
欲向西風酹一尊乾坤何處著英魂百年事過風前燭
千古名傳海上村香火半龕誰地主孫枝一葉是君恩
夕陽滿地傷心淚付與江流自吐呑
　　　謝别沈黙齋
僦居殘夏入髙秋世難存身迹漫投痩骨稜層刓坐榻
故鄊艱阻賦登樓山中猿鶴多歸夢天末風煙倍客愁
萬類兩間同逆旅逺遊還問武陵舟
　　　再别吕東匯
渉歴危途次水村支離病骨傍人門滿林楓葉秋聲碎
四壁寒螿夜語繁客況春温懐地主隣家社㑹憶鄉園
卜携便覺情無限囬首霜空欲斷魂
　　　春暮懐王鶴山
三月風光今又暮四郊雨意喜全收春愁無那慿桑落
午夢將成破栗留鄉國創夷誰側席故人丰采獨登樓
空林暮色增惆悵何日東岡續舊遊
　　　除夕感懐
酒冷香銷夢不成逼人殊覺嵗峥嶸老如舊歴渾無用
醉戀殘燈亦暫明雪霰已應随臘盡梅花寧復與春争
向來筋力虗名盡白髪無愁也自生
　　　次韻蘇叔豹見憶
詩句逺投多病客野心無那不羈猿秋來曠度頻縈夢
老去端居獨寤言困鶴風雲羞短翮蹲鴟伏臘飽荒園
剡舟遲爾維星石起我髙談雪浪翻
　　　雨宿真如寺
夜雨僧齋滯客輿清燈髙榻信吾廬𤣥談種種浮生外
茗碗深深坐醉餘雲路造天無欵段野情随地有華胥
廿年囬首紅塵夢寒影空堂自愛予
　　　初春海上
積雨晨收好風日瘦藤危屐試春袍山中日月人空老
海上煙雲興獨豪隐約野芳初亂眼鬱紆幽思欲揮毫
詠歸樵徑者誰子徙倚殘陽首重搔
　　　夜坐
開門見月來松徑掃地移牀傍石渠寂歴寒螿共清夜
咄嗟浮世托籧廬黄虞道在生何後溝壑盟尋老只初
一咏一觴還自笑明時野調獨迂疎
　　　秋晚溪上
坐占清溪瘦石雙風流想像鹿門龎髙歌草澤時空晏
卑睨雲臺氣已降老去閒愁消短榼醉來佳句墮寒江
歸輿伊軋松堂晚零亂殘陽上半忩
　　　九日
感時今日重陽節扶病雲村第一峯黄菊深盃桑落酒
青山髙帽日斜風道違末俗空孤憤詩與秋濤合並雄
忽憶蘇門遥悵望欲家遼海謝過逢
　　　寓蕭寺
病客閒情與世踈息肩聊得借僧居夢殘午枕鶯聲裡
詩滿橋亭野色初經濟有懐猶浪迹乾坤到處是吾廬
十年世路塵勞障來謁禅闗得起予
　　　夜客對雨
風雨茅堂入夜寒一尊相對共清歡盟深魚鳥便林壑
病中煙嵐痼肺肝孤燭話殘衣袖薄小山賦就茗甌寛
老懐時事頻驚慨意氣相逢引劒看
　　　下第歸寫懐
官渡雨中歸夜艇舞雩風裏弄春袍九衢華轂不到夢
百畆荒菑自策勞野性如僧安地癖俗情無物破天弢
斜陽瘦影蒼茫外清興寒山合並髙
　　　麥山老人
麥翁清時甘陸沈蹤跡迢迢煙霧深石轉醉眠月皎皎
松圍晏坐秋隂隂閒携隻影雲隨屐㡬見行人雪滿簮
朝市語聞應洗耳登髙為賦考槃吟
　　　趙漸翁七秩初度有詩次韻奉夀
憶昔天門曙色開連翩並馬直廬囬髙翰徼外清風播
遐夀壺中紫氣來别圃序芳觀物興平槎對景擅場才
村翁許入香山社雅祝還稱北海盃
　　　祝思允宅夜宴
殘陽隐地紅炯炯角巾弄影青離離暝煙散空歸鳥下
白露被野寒蟲悲劇談雜出觴政亂佳句欲吐燈花知
小人夙抱杞狂疾假日偷歡同鷾鴯
　　　和答鍾西臯
閔雨長歌雲漢什得秋䞉有大田風新凉病骨逡廵健
野水漁舟逺近通清夢有徵多勝事舊題無處不塵籠
扶携擬踏西臯路共采芙蓉帶路叢
　　　和答徐光澤
一緘三月紫雲灣深迹棲遲鹿豕間兆喜燈花符昔夜
擅場詩句破衰顔病身遥謝金閨籍草坐常從野老班
自愛山村凉意早溪南楓葉未秋丹
　　　和答鍾西臯
一聲秋信葉邊聞早見西風度朔雲塵鏡紅顔吾䘮我
雪舟清興客懐君壺頭閲世時何晩谷口耕巖日自曛
撫手知言千載上蘇門長嘯有遺文
　　　中秋夜湖舟對月
一年好月是中秋向夕呼船抱病游大地清輝翻白晝
良宵幽興屬滄洲湖山夜色孤篷逺天水寒光兩鏡浮
酣坐不知吟嘯永䦨干北斗挂峯頭
　　　次韻溪翁春日天寧寺樓
䦨干徙倚雪晴初十日東風百草蘇全晉夕烽清塞徼
片帆春興滿江湖漫堤新水鷗前永過雨遥岑鴈外孤
千里河山閒放目壯遊曽憶賦三都
　　　村翁詩賀堂成次韻
小築巖居俯釣臺更亭絶巘望天台(予憶台友作/霞幖亭望之)入春
窮谷還桃李避地閒門自草萊叩石商歌凉月上捲簾
滄海暮潮囬多情張老斯干頌匝屋煙雲為爾開
　　　次韻鍾西臯見憶
落木殘陽獨倚樓歸雲寒擁晚山稠煙霏好語傳雙鯉
湖海閒身擅一丘塞北戎心驕未格江南民病愧先憂
孤燈長劒空三歎衰鬢繁霜奈九秋
　　　送友
棘寺髙材起陸沈翩翩白馬向楓林歌聲相續山村静
别意無端江水深千里霜威生畵㦸孤城秋色上瑶琴
病夫悵望留無計寒月荒郊後夜心
　　　和西臯
手啓郵筒伐木篇樵歌接響賴俱傳吟安七字雪髭短
夢醒半牕山月圎澹泊閒心雲共逺蕭條生事俗無牽
巖頭卜嵗隣翁賀氷柱䦨干凍瀑泉
　　　南樓
清吟獨凭山樓晚黄落空悲海國秋遯世野情從棄置
安巢歸翼自嚶呦勲名夢斷圖煙閣病力時看理釣舟
嵗晏隂晴苦難料竹椽桑土漫綢繆
　　　秋晩登山
衰病深村過客稀經秋短布一衫衣日邊巧宦名争顯
澤畔幽人見獨非薄暮雲屏空翠重疎林霜柿熟紅肥
山頭抱犢歸來晩歴亂殘陽滿澗扉
　　　西臯先生季夏詩來俯慰寥泬僕病甚秋半差
　　　強展詠三復次韻謝兼簡西村勾溪二翁
懐人詩句緑隂暮抱膝怡情紅樹村木榻漸移當䕃石
角巾時倚傍溪門松隂晴景湖天逈沙磧秋光海氣呑
白髪青山老知已徘徊吟弄入黄昏
　　七言絶句
　　　奉餞季父之永州倅依韻
殘日逺峯明陸離别情惆悵風前盃竹林今古清風在
猿鶴東山首重囬
　　　山閣
衫浥嵐光先雨潤樹酣江氣未秋丹飛流千尺慿䦨外
并作蕭蕭六月寒
　　　春病
山日𡨕濛籠野煙碧桃紅杏鬬春妍老夫獨負看花約
布被蒙頭白晝眠
　　　雪蘭
金谷妍華空毁垣國香氷霰自孤根輞川強項芭蕉伴
共謝東皇費手援
　　　泊鉅野
凍雲寒月遞昏明游子躊躇怯逺征身在畏途親在夢
魂消飛霰打篷聲
　　　秋晚
逺浦長霞弄晚晴釣絲揺颺拂滄瀛幽懐自適無誰語
寒日秋波盡意明
　　　簡瞻仲乞醉翁牀
醉翁牀乞病翁眠痩骨今年减舊年欹枕更無蕉鹿夢
面屏時學野狐禅
　　　越人遺屐
三年病縳登山脚一兩郵傳過海緘自笑元非珠履客
正湏雲磴踏巉巖
　　　勾溪和什來再用原韻
夢斷紛華㡬嵗年煙雲況味只蕭然草𤣥茟硯消長晝
今雨都忘舊雨船
　　　金山吞海亭
江面峯頭巧著亭澄波玉宇兩争清倚䦨客子心如水
何事沙鷗亦浪驚
　　　歸夢
故山秋老親闈冷游子夜長歸夢多獨倚蒼茫動幽興
却慚容易脱漁蓑
　　　歸期
歸期屈指已無多木葉蕭蕭笠澤波只尺三髙英爽在
笑儂懐檄又經過
　　　沈公橋
兩涯寒碧成周道千尺晴虹跨水雲别浦歸人多悵望
斜陽搔首劇思君
　　　過扇依韻
秋風桂子又三年阿過寒牕笑上竿賴得郎罷迂濶甚
掄魁原作技兒看
　　　慿几
海宇浮雲㡬去來山村佳處獨裵囬春光已謝還秋信
天只峯頭夢未囬
　　　尾溪
海上煙雲朝暮竒山中日月了殘棊秋來無那頑腰脚
得句尋僧過尾溪
　　　畵扇贈豐厓
逺路歸來已白頭豐厓猶似舊時秋長藤短褐行吟處
不道山翁是故侯
　　　九日雨嘲客負約
雨作重陽妬勝遊登山有約望來不却憐剡客能髙興
風雨漫天夜放舟
　　　題畵寄梁仲
海上春山眇莽中長藤到處識髯翁貴游無數花間騎
萬態風光適意同
　　　詩成
雲村病老語多嚨造次詩成雜宋腔還遡開元論風格
拾遺壇上樹旌幢
　　　震澤歸寄前峯僧
千里煙波一日程勝游猶恨欠山僧夜歸劇憶前峯翠
曉起䦨干試一慿
　　　月林僧舍
月午天霜破衲寒梵音蕭颯度林端經殘香燼秋寥泬
時有風枝語夜䦨
　　　金粟蘭若
野老山僧意味真瘦笻髙笠徃來頻十年著我東林社
更道何曽見一人
　　　望雲
郊原新緑正豐茸晏起鈎簾曉霧空造化無邊生意浹
春雲彌望濕東風
　　　徐南塘恵借袁海叟集附謝
栁風桃日滿林廬湘帙緘開午夢餘詩律㳂唐追晉魏
一編落手得權輿
　　　招顧寅齋
胷蟠萬巻隐飢雷造物從來慣忌才何許詩窮報消息
春泥帶雨一尊開
　　　賦秋泉
微霜昨夜下庭柯東岫朝來爽氣多偶過溪橋探三秀
驚看白髪照滄波
　　　南橋
一曲溪流兩岸松石梁蜒蜿卧晴虹徑徑拄杖歸來晩
月挂東林屋上峯
　　　復陳勾溪
此地重來已十年林廬水檻故依然過門不是忘相見
剛有東風送客船
　　　聞翁七袠
幽人萬遍課參同只恐勞生事事慵髙枕山房還静聴
十千八百五更鐘
　　　春雨卧病朱陳兩翁至
一丘髙卧閒雲共二老相過舊雨同續續江湖十年話
支離病骨起春風
　　　除夕
一年将盡此黄昏坐撥殘爐火尚温六十來人今曉事
春風一夜到柴門
　　　魯山
周行轍迹㡬經年故國青山夢寐牽桑梓迷隂丘首地
慶雲爛漫帝鄊邊
　　　次韻西臯感事(四首/)
野人無意卜潛虗眉宇閒愁久破除白髪青山隨拄杖
殘骸贏是乞來餘
十日開門風葉多病懐今已入無何嗟卑歎老真癡絶
昨見黄童髪又皤
堯年九歉今始収滿車䆉稏勝封侯葛巾漉得新缸面
客過山前底死留
不問金華舊牧羊屋頭丹井半苔荒凌雲賦就多仙意
笑託山靈酧一觴
　　　野泊
滄江茫茫白鳥度丹崖冉冉晴雲流舟横野渡倚殘照
日短風煙生暮愁
　　　湖外郊行
青鞵短策湖雲東澷摉妙語酧春工野煙漠漠吞江樹
晴雨絲絲織晚空
　　　一竹
薇蕨聲沈舊業空首陽何處訪髙蹤氷霜大地同揺落
挺立孫枝殿朔風
　　　觀化(諱日作/)
管領雲泉四十春乾坤閒處老閒人却憐故物還元化
光屬星河射海垠
　　　諸弟秋試(六言附/)
羣季秋風桂子病夫夜雨蒲團黄妳味餘雋永青雲望
入髙寒
　　　下邳阻風
家近心情如醉路難風浪拍天春雲過眼無頼野日蒙
頭獨眠
　　排律(二首/)
　　　雪遊雲岫峯
深雪撩狂興長蓑弄曉寒翠凌孤突兀玉拱萬㠝岏勢
合疑包地塵空惬凭䦨野情多僻尚閒處擅竒觀得句
浮眉宇抒思入渺漫詩魂清到骨仙意欲騰翰認路樵
無跡題名竹有瘢餘生饒樂事無地著憂端
　　　天只峯晏坐
多病連三嵗閒情擅一丘杖錢疎後計方藥慣前籌白
首紛如歎青山黯爾愁孤衷危聖主竒數負通侯盤澗
從真隐詞塲謝昔游揚雄竒異代鄭谷許同流
　　古體
　　　山行
小忩睡新足起視時何其落日餘山椒樹顛紅陸離快
哉情景新一散頑腰肢登登悄誰與痩影自崛竒鶯花
非故妍泉石含新姿闗河怯囬首直北多軍麾封侯一
劒任誰當請丸泥祇恐廊廟憂不在潢池兒熏風低草
樹㦸髯不受吹徙倚蒼石根憂端與山齊
　　　早春入山詹仲携酒野酌笑詠成詩
仲氏有幽興訪我春山中氷霜策老馬觴豆驅孱童煙
雲滿懐袖那復塵土容空谷喜足音真樂況天衷寒潮
俯東岫晴暄負南榮酌言永今日詠歸聊短笻
　　　古意
新月生西嶺明河低逺林坐見大火中秋序忽已侵感
歎老將至裵囬勞我心勞心復誰語撫弄東廂琴調髙
曲未竟寡和難為音矯首文江子何時宣此襟
　　　諸弟夜集
獻嵗閟霖潦今夕欣澄和況我逺游歸兄弟㑹匪他晏
晏言笑洽楚楚壺尊羅東風舉衣袖明月在庭柯一觴
再三詠舞影時婆娑荏苒百年内白日去如波載懐秉
燭賢不樂如夜何
　　　和答沈紫硤
我本山澤癯結廬白雲岑豈獨逺塵土風雨亦俯臨朝
陽讀吾書卒業羣壑隂赤手莫援世敢云長徃心江山
入捫虱形神調戯禽新暑不到牕空庭梧十尋故人遥
相憶因風遺好音硤上有初約莫辭山路深
　　　次韻西村老人見寄
眇予媿諧俗衡門日重闗木榻已漆敝草屋多苔斑緬
懐結髪期抗志夷恵班乗時兾陳力翊世姚姒間馳光
忽晼晚驚波逝潺湲悠悠違夙心戚戚長苦顔百年貴
適意青陽寧復還明月皎東林流煙淡前山潛居朂明
徳哲人猶可攀
　　　從吾道人解湘竹詩筒倩玉芝僧斵冠贈予侑
　　　以長歌倚韻奉謝
牛腰詩巻難著筒截冠汗髪生清風憔悴頭顱角巾敝
逍遥湖海荷衣同道人游戯三昧手摩娑持似雲村翁
切雲更著杞泉笠御風戴雨淩煙藂貂蝉兠牟浪軒輊
物何與吾吾亦空星涯寒影炯秋水蘿石吟魂開我衷
晴郊吟㺯無長物頂頂作伴靈鳩笻半酣濯髪挂林杪
祇恐吾家習氣不耐顚風播㺯聒聒鳴長松
　　　懶習
卧痾嵗強半懶習乃成性巾屨不時御散髪還髙詠避
世迹盡掃懐古心獨競經旬未下堂花鳥苦相迎登山
俯周行吾道終諍諍
　　　秋晚
晨光動林薄水竹炯清佳寒日射水中萬竹走龍蛇美
人秋雲東相望眇天涯招招踏澄江來把芙蓉花
　　　古意
朱夏忽云謝西原凛秋色流光驚電駃我心悚以惻生
也信有涯漆園真逹識勢利誇毗子去道逺已極優哉
復優哉𡨕心任通塞
　　　南城樓集
坐瞰重溟八千尺悵望蓬丘桃已核飄飄直欲淩紫煙
何物虚名論赫奕指揮如意按悲歌徙倚女墻扶瘦腋
咄哉世事覆更翻老矣夕郎𤣥尚白習池峴首今蒿萊
轉眼兹遊雪鴻迹林缺長虹浙河暝鳥外殘陽越山夕
童冠薫風笑詠歸三年病懐聊一適掀髯清嘯動海壖
豪宕從來曽此客
　　　贈姚楊江
黒頭使君俄挂冠出在人後歸在先盛世勲名太早計
半生林壑有閒縁蠻煙瘴霧驚餘夢髙笠長鑱終百年
過客東溪問津處掉頭野水棹漁船
　　　廣薤露歌(諱日自詠/)
薤露聲那復歌有生歸盡定不易苦調哀切將奈何齊
横漢季等黄土曵紼之徒祇合歌樂送我歸山阿哀樂
於吾兩何有逹者玩世生死造化昧端倪乃今獨解衆
悟理則那
　
　
　
　
　
　
　
　
　
　
　
　
　
　
　
　雲村集巻二
欽定四庫全書
　雲村集巻三　　　　　　明　許相卿　撰
　　封事
　　　論内侍納銀贖死
題為信初命誅兇孽以慰神人事臣聞令出惟行弗惟
反又聞曰有功不賞有罪不刑堯舜不能以為治信然
哉則臣於今日斷獄不能無惑焉而職司獻納是謂得
言遭逢聖明是謂可言於此嘿嘿臣無所逃罪故敢陳
其愚忠幸陛下裁納竊照犯人某等罪惡臣不能徧以
疏舉其屢訊而具服者載於刑書渙於綸音炳如也有
一於此罪不容誅衆惡畢彰百死莫贖又何議乎方其
憑寵靈擅威柄毒流怨積以致神器㡬危逆藩乗隙先
帝憂勞崩逝厲階禍本實自羣兇臣意孝廟神靈之震
怒兩宫慈愛之痛忿天下臣子之悼恨而舉欲甘心焉
者殆皆鬱積磅礴無所於逞臣又意興獻帝之在潛藩
憂本根之將顛思休戚之與共切齒憤懣何以為情陛
下旦夕視膳葢嘗經於睹記矣迺者登極首逮兇邪列
聖格歆薄海恱服端始於此而數月以来天誅尚逋明
㫖中革元姦巨憝許之减死贖金斯言一傳羣望大駭
詎意正始渙號遽已棄信失刑神怒紓而再鬱人怨解
而復結不知陛下何以對越孝廟何以承顔慈夀何以
上慰興獻帝之靈何以布大信於天下臣民是以前日
人心庻㡬孝皇太平之望比来識者慮有正徳紛紜之
漸矣先帝已誤陛下豈容再誤耶且昔者不察而堕姦
法固在也今也獄成而聴贖并與法而亡之矣祖宗勞
神逺慮立法為千萬世之防陛下祇博數十萬金以廢
之豈不甚可惜哉政以賄成法由近格臣恐自今人皆
不復畏法惟務積金有金而罪無不免以必免之計肆
無涯之心臣又恐將來禍亂不但頃嵗之㡬危而已然
羣兇得肆於昔所謂非一朝一夕之故猶可說也彼於
陛下無糞除之勤無阿保之舊而亦欲僥倖以釋愆釁
以續要領果何術也恃左右者先為之容也左右之為
此度已異日之將出於此故力為之地所以自為地也
臣以為若人亦可誅也不獨若人也刑部尚書某都察
院右都御史某操三尺法司天下命古臯陶之任也干
紀羣兇不能亟議早决故爾遷延曲為比附雜然衆犯
概以大辟原其意非欲援輕以入重迺欲推重以附輕
俾得徐肆夤縁巧惑聪聴矧大獄未竟堅疏乞歸不圖
始終不聞執奏避事保身殊非大臣守職任怨之義臣
聞春秋治惡必先黨與某等尤可罪也如蒙乞勅法司
將某等首惡悉照原擬明正典刑其餘某等殛竄放逐
并左右先容者連坐黨惡以謝天下仍黜某等以為舞
法利姦之戒宗社幸甚天下幸甚
　　　論内侍義男廕官
題為裁倖恩以伸公論事臣聞爵人於朝與衆共之刑
人於市與衆棄之衆則論公公則民服故刑賞者人主
所得専而不得私也頃者欽凖廕授太監張欽義男李
賢錦衣衛世襲指揮同知一時騰物議乖舊章累新政
有必不可者兵部尚書彭澤肇言之兵科給事中許復
禮等又言之工科左給事中安盤又言之人三為衆人
不啻三論亦公矣而陛下初諭曰已有成命了再諭日
已有㫖了三諭日該衙門知道是必欲私之也夫朝廷
之政公則一致私則萬殊恐中外貪競小人自此乗隙
躡踵有非分無厭之求許之名器黷濫何以成朝廷不
許則是業已啓之而何以阻之臣聞故兵部尚書于謙
再造社稷官其子冕為錦衣千户今兵部尚書王守仁
克平汀贑官其子正憲為錦衣百户賢非欽之子欽之
𨽻耳欽非二臣比而賢官崇於冕與正憲是忠勲大臣
之子曽不若近倖中人之奴天下徇國死事之臣其誰
不解體然則欽為亂國經澤等為失官守臣等為負言
責陛下守祖宗之法亦似少失初意矣陛下念欽使令
之適服役之久寵以賜金優以加俸識者猶曰非徳賞
也而濫恩如此人言如此陛下尚吝而持之豈欽甘言
媚謁有蠱奪寵靈之巧而衆方蛇盤蚓結隂伺曲賛又
将藉為他日之地者乎陛下重違内豎而輕拒士大夫
也董仲舒曰天人相與之際甚可畏也嘉靖建元以來
冬無積雪春多霾風意者刑縱賞濫號令失常之應陛下
亦嘗槩於中而求其端矣乎臣為是懼伏望寢前命禠
賢官以重爵賞以囬天意亦以塞小人非望之圖成清
朝無私之政臣不勝惓惓
　　　論政權
題為體剛徳操政權以折姦防亂事臣惟天下政權必
出於一一則治二三則亂上操則治下擅則亂賢公卿
大夫士衛翼奉行之則治匪人僭干之則亂臣嘗稽徃
迹叅近事以此推之百不失一故於今日誦詔令窺政
權切慮深疑殷憂大懼繼之涕泣不能自己凡在有位
義當亟聞臣待罪言官若更隐忍死不償責是以冒昧
言之伏惟仁聖察愚忠而裁其罪竊睹陛下入繼大統
御席未寧登用耆徳嘉納忠讜申勅法守裁抑僥倖竄
殛兇邪不旬月間盡復祖宗之舊可謂明也已矣可謂
剛也已矣海内欣欣引領屈指以期治平曽未再期偏
聴私撓秕政乖令日以益甚殆陛下明少蔽乎剛少懦
乎操權未得其術而隂伺巧移以謀矯竊者居中似有
人乎臣恐自今漸實生習習實生常他日矯以疎大臣
矯以逐諌士矯以徵玩好矯以興土木矯以事邊功矯
以私刑賞將來之禍不可稱諱雖有智者亦無以善其
後矣臣為是懼請得舍其細論其大者崔某左道㒺上
輔臣懇懇為言漫以知道答之言官交章勿論也羅洪
載守職逮繫秘獄大小臣工疏十七上而説不行近又
庇崔某之奴奪法司之守罪林俊以違㫖怒言官之奏
擾矣其他事渉中人曲降温㫖於法有礙則曰免提問
於罪難贖則曰送司禮監奏請發落無功乞廕則曰與
做錦衣衛百户然則昔登用者今播棄昔嘉納者今拂
逆昔申勅者今沮撓昔裁抑者今批復此與正徳之初
何異而明哲剛亷之士雖欲盡節竭忠勢可得乎臣聞
俊將為去計矣俊士望也俊去而俊之類臣知其不能
留矣中間或有懐禄強顔依阿隐忍與近習私人相表
裏以偷嵗月之安幸禍之萬分一於不吾逮者其猷為
識趣臣以為非直非俊之伍是亦私人近習而已矣然
則陛下將與近習私人共理天下乎天下且帖然乎臣
又知其必不能一日安也夫今日之天下寧堪此軰再
敗壊耶譬之人身在昔病已阽危傷生縱欲有旦夕不
救之虞然元氣猶壯一劑適中可以立起武宗承孝廟
之澤是已於今病雖稍蘇元氣憊甚不必酒色七情百
毒之攻之也温凉忒節食飲不時遂至長已陛下承武
宗之禍是已故勵精圖治舍已從人庻㡬可以已亂而
况羣小竊權紊政以趣之哉伏願陛下憬然覺悟収還
威柄法大舜勿疑之勇奮齊威烹阿之斷取㺯權干政
尤無良如崔某者勅送法司處之重典以塞人心以警
其類然後務學親政逺色去䜛綏留故老延訪忠言詳
察民隐宫府一體上下一心則徳可堯舜治可商周功
可祖宗陛下享無疆之祚羣臣與弼諧之榮近習私人
亦得以同樂和平矣否則人心將去天命難諶實陛下
之憂亦羣臣之羞而近習私人固非便身之圖也臣實
畏之
　　　論朝覲考察
題為明肅政體以作新吏治事臣聞天下治亂在庻官
欲庻官各舉其職以登於治則惟賞罰當而勸懲之道
昭焉爾周官之法太宰㑹羣吏之治詔王嵗終廢置三
嵗誅賞我朝三年朝覲考察葢用周制而加嚴焉臣竊
聞髙皇以逮憲皇孝皇之世贓墨之譴至於大辟逺配
賢能之褒錫以綵幣羊酒此祖宗之治所以吏稱民安
方駕前古也行之既久玩弛姑息漸失初意照得近年
朝覲官員吏部考察畢日該科道等官於御前面劾不
才請㫖拿問葢未聞分别等第應否也或聖恩饒免則
其問不肖者為幸國法遂行是其間賢者為誣而况考
察之後不才黜去者多不與待罪之列賢能留用者顧
皆在被劾之科其又有治行出衆應得褒嘉者槩受屈
辱尤非所以覈事情公賞罰而昭懲勸也祖宗之法豈
端使然哉是在政體事勢固當振舉之時而俗壊弊極
宜動深長之慮恐難因循姑息如前之為矣竊思十數
年來賞罰大權兇邪竊㺯非特無章㡬於倒置雖違世
特立不為沮勸者不敢厚誣天下為無人而中人之資
随時風靡徃徃而是故士人心術壊而亷節虧矣亷節
虧而民病亟矣民病亟而愁苦怨咨干逆隂陽淪胥盜
賊職此而已陛下膺運中興勵精復古今日大計誅賞
之始斯民一新觀聴之時正周官所謂宜用重典董仲
舒所謂必變而更化者也伏乞陛下逺稽周官上繩祖
武大奮明斷勅下吏部惟以萬姓為心㒺恤一家之哭
嚴汰不職匪才勿拘常格故事本部該司仍將考察過
天下官員貪酷闒茸名迹顯著者數人治行亷能聲實
卓異者亦數人各寫手本至説事日期預先於東闕門
下㑹同科道等官知㑹候至御前將不才者指名面劾
請㫖拿問賢者能者指名面奏請㫖褒異或賜筵宴或
錫金帛餘者量為戒飭其布按二司府州縣佐貳官并
各正官以事不在任者行令廵按御史嚴覈賢否得實
劾奏轉行提問擬罪發落奏報仍勅吏部將應該考察
官員預先案仰該城取具歇家結狀務聴説事面紏以
昭賞罰以示勸懲方聴其去如此庻㡬大典不為具文
足以鼔舞人心丕變士習慰塞民望弼成至理矣
　　　論罰言者
題為宥敢言罰失職以昭懲勸事臣抱疾私居伏讀邸
報吏科都給事中李學曽論比來賞罰命令不當者數
事禮科給事中章僑劾東厰太監芮景賢罪狀有六户
部主事林應驄認罪囬話遂及優禮大臣俱奉欽依各
罰俸有差臣不覺歎息自恨奉職無狀愧服三臣之忠
鯁深惜陛下氣驕志怠逈異初心甘蹈過舉也書曰從
諌則聖詩曰詢于芻蕘夫有諌而從不待諌而詢徃哲
虚心舍己以求合乎天下之公每如此今陛下不惟不
詢且不能從又加罰焉恐非所謂與治同道者也夫使
三臣者言或未當尚兾優容以勸來者况頃來戚宦私
人破格之恩權豪近幸骫法之宥言官章疏咈違之批
答謂學曽言之不當恐不可也郭九臯四品守臣為一
郡父母師帥某據其部民一面之詞奏行逮捕千里之
外傳所謂父子皆獄是無上下也不然某何親於某何
仇於景賢特為朝廷惜此事體耳謂僑言之不當可不
可也陛下初政延用故老温綸異數鄭重優隆葢將賴
以共安社稷凡所建白未能盡見施行廼復詰責其字
畫差謬若祇使之奉行文書然者諸臣何以安其位而
行其志應驄之言似尤不宜謂之不可也然則三臣者
陛下果何意而罰之俸臣未遑援引舊聞姑請以覩記
聖政質之嘉靖改元以來陛下批答言者始曰這所言
有理葢深嘉之繼曰知道了尚漫應之又曰已有㫖了
似已厭之又曰如何這等來説則怒之矣今者直罰之
耳又曰本當查䆒然則又將有甚於此者矣陛下一人
之身再朞之間從違如此夫豈羣臣遽皆變移狂惑莫
能將順徳美抑或陛下深居髙拱親宦官宫妾之時多
接賢士大夫之時少樂諂媚之言恃盈成之業逸欲日
勝驕怠漸生也晉武帝以平吳怠隋文帝以平陳驕信
史記之至今陋之陛下睿質聖志天下想望上希堯舜
三王而顧乃下同二君豈不大失中外之望也哉況今
東師蠢動北敵狼顧潢池㺯兵之赤子所在蠭起官軍
俸糧缺支動十數月計數動十百萬邊倉儲蓄不給周
嵗南都旱疫方數千里近者威茂又以地震告矣人心
皇皇正仁聖憫懼延訪亟圖所以消弭拯綏之時匹夫
有言宜若重於泰山而三臣相繼因言得罪殆陛下未
嘗少加聖心乎風㫖所布盂水随形臣恐自今大小臣
工以言為諱朝政闕遺生民困阨中外姦欺莫得上聞
陛下孤立蔽欺之中顧倚近習私人共圖社稷至計岌
岌乎危哉臣誠懼大患義愧敢言懐不容已非敢黨三
臣以自爲地也若臣者少嘗有志長不如人陛下擢司
言責已再閲嵗曽無忠言嘉謨上悟聖心少禆時政方
恥素餐而學曽等乃以言罰俸比肩同列臣實厚顔如
蒙收囬學曽等三臣罰俸前㫖仍罰臣俸以懲失職更
乞以學曽等建白一一勅付該衙門議擬施行庻有得
於不逺復之義而陛下無損納諌之明臣亦少免尸禄
之愧且俾失職如臣者戒敢言如三臣者勵賞罰當懲
勸昭人心奮忠益畢陳闕廷無壅禍亂可防治平易致
矣臣不勝惓惓
　　　乞恩送㓜子
奏為乞恩送㓜子事臣伏覩大明㑹典一欵凡官吏監
生妻故送㓜子還鄉行勘是實具奏送順天府給引照
囬欽此臣原籍浙江杭州府海寧縣人由進士選授前
職妻子随任方誓披瀝以圖補報奈何命途多舛私故
相撓臣妻李氏以嘉靖二年八月十一日病故遺下幼
女僅周七嵗前妻幼男一十五嵗未周女又逺在家鄉
四千里外幽明隔世嬰孺異鄉誠可憫惻臣之父母聞
訃驚慟又不知其何以為情熏心憂患臣實以之雖欲
勉強在公而情牽内顧安能展布奮勵盡心事事為是
萬不得已援例陳請伏乞聖慈矜憐特勅吏部行勘令
臣照例給假還籍慰藉臣親安集臣子依限前來供職
感恩益深圖報益切矣
　　　乞恩養病
奏為乞恩養病事臣原籍浙江杭州府海寧縣人由進
士選授今職嘉靖二年八月十一日臣妻李氏病故奏
乞照例送幼子還鄉吏部覆奏送順天府給引照囬至
嘉靖三年三月間舊患便血痰火等病復發變成癃閉
等證病勢轉増限期將及於四月十三日具奏乞恩養
病令義男某齎抱赴京及今已五越月屈指過時不知
消息畏途萬里髙天九重豈其遂淪風波不覩天日薄
命厄㑹或當有之臣偃伏待命以日為年望久而疑且
憂憂深而病益劇臣恐溘逝未及聞命則長逝魂魄亦
將私恨無窮臣欲奔斃道路則死於溝瀆等耳又將姑
待的實音信再行陳乞則愈致稽違自速誅譴臣前却
狼狽輾轉憂惶身無所容病益深痼萬不獲已忍死陳
情復干天聴如蒙乞勅吏部移文原籍官司勘臣患病
是實容臣在家調理不幸且死得明命以瞑目幸而視
息少延氣血旋復即當奔赴禁垣批鱗碎首為臣死所
無復遺憾是臣進退死生秋毫皆陛下力也
　　　乞恩致仕報籍
奏為乞恩致仕報籍事臣見年六十六嵗浙江杭州府
海寧縣人由正徳十二年進士選任兵科給事中嘉靖
二年九月十六日給假送幼子還鄉随患便血痰火等
證嘉靖三年四月十三日具奏乞恩養病嘉靖五年十
二月初六日臣繼母居氏病故次年五月二十五日臣
父某繼復病故積禍熏心竒痛刻骨前病因之時時間
發日事醫藥有加無瘳氣血兩虧齒髪倐變沈綿既久
平復愈難不意衰病跧伏之人濫得過情不虞之譽累
經撫按并京堂科道等衙門薦舉節蒙吏部移咨都察
院勘合劄付浙江廵按御史轉行布政司府縣催取敦
逼赴部已具病因告鳴外嘉靖十八年五月内本部題
奉欽依補禮科給事中本年八月内舍人李茂春齎到
本部劄付令臣到任管事伏惟聖明當天羣物快覩海
内才智之士與時俱奮幽側覬獲明揚閒散轉圖華要
下至卑冗披能亦思服役禁近以分霑霈澤與被光榮
臣雖性資闇劣至扵知覺利害猶夫人也忍獨甘老山
林終萎蓬藋上千違命之誅下速近名之謗以自絶扵
生成哉惟臣子之扵君父事無不欲盡者心也時有不
容強者力也臣早因多病孱羸乗以殷憂摧割精漸銷
亡病益深痼同里交親絶迹慶弔殆已十五六年比來
年踰六十有如七十許人體力不勝衣冠朝晡半在牀
蓐絲絲殘息難望久延不幸臣子早夭臣孫年未成童
勉屬後事令其服田海鹽山村改籍鮑郎場竈户以供
課養生臣遲速俟時委填溝壑伏望皇上察臣愿忠愚
悃憫臣垂老宿疾乞勅吏部容臣原籍致仕儻得死正
丘首臣瞑目長逝銜恩九地永永無極矣臣下情無任
戰慄待罪候恩懇欵哀祈之至
　
　
　
　
　
　
　
　
　
　
　
　
　
　
　雲村集巻三
欽定四庫全書
　雲村集巻四　　　　　　明　許相卿　撰
　　書簡(内有字號爵諡未的不敢妄書/)
　　　上王陽明先生(六首/)
某罪戾餘生逺違矩正懵禮負教慚懼何言伏惟道化
德猷坐殿南服炎荒絶徼久外天日之夷一旦手挈之
聖治輿圖中竊覩平復田州一疏逺猷深識夫豈近世
功名之士所敢覷其藩墻某跧伏堊堵亦為吾道増氣
舊聞清恙時切馳戀伏惟倍萬崇攝以致康豫無任切
禱
違逺道範忽已易歲昔者及門為役之日枯瘠方有生
意已而霜霰斤斧戕賊相尋矣某旅進竊祿以疾請告
得歸訃在秋冬之交洗心趨侍夫子矜而沃之餘潤以
淑此生拜賜之辱所謂生死而肉骨也力疾修狀惶恐
惶恐
某承乏諌省深懼弗任伏蒙不遺賜之嘉貺督以誨言
欣戴祗服圖惟䇿厲以無忝門下不意先太宰奄爾薨
逝伏惟純孝至哀何以堪處竊冀强饘從制以任斯道
以幸末學以慰天下切禱某使事方羈弗得奔慰曷任
憂戀謹具香帛馳上伏惟鑒納不宣
溽暑伏惟台候百福頃奉勤誨粗心懵識未敢謂有見
處已如暗室漸覩隙光由兹以徃或得與觀天日之大
拜賜之侈殆於罔極矣伏惟為道崇䕶鼎茵以迓天休
某聞教以來日嚴顧諟病耗疎劣自䇿弗前寤寐依依
函丈之下也執事方今為國長城坐殿南服時平志遂
然後歸西州表東海某得後諸生霑餘潤以與聞斯道
日夕以冀也昧干崇嚴悚仄無已
某稔惡死不塞禍家君奄棄諸孤摧割萬狀偷爾茍活
伏承尊慈逺頒賻慰曷任感泣仄聞仗鉞南紀茂建殊
勲斯道妙用格天震世甚盛某罪殃餘息祇恐溘先朝
露弗及快覩凱還謹遣兒子某代申謝私遥瞻旄纛曷
勝隕絶荒迷失次
　　　上邵二泉先生
闊奉教範積有歲年睠懷造就之私未嘗一日忘拜賜
也伏惟執事年德彌劭聲實並隆無任為斯文忭慰某
志業疎迂抱病山谷臞然故諸生也時從長老憩棠隂
頌餘愛耳敬修啟居千萬為道崇攝不宣備
　　　上湛甘泉先生
某惡稔禍鍾家嚴無祿日月不居奄將就土酷罰殘息
無望更生惟是遺行一二恐遂冺焉無傳不肖孤死且
不瞑伏惟執事大人辭嚴衮鉞海内迷于檄外事關述
作僉屬信傳不肖孤舊執羈絏之役恃此輒敢忍死狀
述先行一二以陳于下執事伏惟夫子矜而賜之一言
以信其小善庇其遺孤海眇山崇曷足仰喻恩貺阻逺
不得違次跽請謹托吾友蔡希淵候領襄事日迫伏凷
以須荒迷無任哀祈之至
　　　上祝虚齋先生(二首/)
某勝衣知學逮今抱子猶夫人也頃讀揚子雲書務學
不如務求師始自憬然伏惟執事茂實望隆抗顔作模
遠近之士從事斯文者屬武取衷焉矧夫末學近産里
閈辱在肺腑於攀援為便敢以文質乖陋不足仰承為
解謹録其所撰詩賦若干首序記若干首以先大道未
聞徒餙末技自知不足藉手以見執事姑即此而觀焉
占其他日可與於斯文與否而進退之幸甚
伻還備諗尊體康豫并拜簡書之賜辭旨勤篤若欲進
某於道而俾弗終為鄉人感激感激嘗聞前輩以知人
為難後進之士雖沈淪幽側之中以身許人固亦未易
是故士之稱相知者或相望於千里或相追于異代某幸
在末姻晩學伏辱降屈年德奬引過情使某自信加厲
以克有立受知己之庇固已侈矣豈必執經請業綴墻
屏之遊而後拜嘉貺哉又念世俗人一遭人之惠顧不
以至公相期而趨走門下以卑昵自親非惟自薄抑恐
待知己以不厚是故某惟思少勵志節報國士之知而
已關中古王者之所都風氣靈異士之冀北先生鎔範
之下諒彬彬矣山林草澤夫豈無竒偉自重抱道相時
之士出於門下耶亦嘗一曲垂意以禮某者禮之否乎
違逺左右不聞至論便風時賜教督以終大惠蓋啖一
臠而思快意於五鼎之間也
　　　與鄒謙之太史
都城獲瞻道範寤寐時切向徃歸值愍凶屏居荒阻罕
值京洛之便無由一致渴懷日冀大行以昌斯文而猶
爾差池時固有待耶逺寄志刻申諭良知殊極明切端
拜相成之惠敢不奉以周旋但恨夙生葷血亟難澡滌
耳疲繭不任趨侍苐切悵徃驕暑千萬為道良食厚自
愛
　　　與劉梅圃中丞
某學晩多病孱劣無所堪可於時是以方進亟退為終
焉計巖栖十許歲逺近親知己忽忘如隔世執事乃以
不祥姓名玷薦牘中莫知何以致此伏惟執事間氣名
世之望齒牙餘論當時異代據以重輕猥及孱劣曷克
仰副苐知量能度分卒歲山澤為信道知恥之士茍免
貽辱知己以為報爾雄章頒示手之三覆不能舎什襲
藏去為子孫榮西望旄㦸伏枕不任向徃瞻企之至
　　　與汪惟賢太守
徃歲薄遊南都獲瞻教範方毅敦碩諸先達中私衷尤
切鄉徃自維疎戅厚籍䕶持感激曷敢忘不敢言謝恐
自外於長者云耳伏惟執事厚積重望方當致力中原
而逺守百粤然使文治興於徼外稱自執事始則又廟
堂簡任之意也風便勒狀布區區惟為民倍百加愛
　　　與許廷美方伯
枉使臨存教慰良厚具審春和台候百福某昔備斯文
下走獲承德範日勤向徃多病跧伏弗能一望履絇為
恨仄聞吾友伯修不祿悼痛累日下諭顛末復聞經紀
其家髙義凜凜某徒切愧歎而己未間伏冀為國加䕶
以佇詔徴
　　　與東橋顧華玉參政
春和伏惟台候百福某憂病跧伏荏苒歲年過辱貶教
移文督之就列敢不敬承不幸烈禍積痾之後羸憊不
任冠裳厚負上恩祗辱嘉命曷任惶懼伏勤移報俾得
待盡桑梓獲免顛踣修塗無任感荷
　　　與莊渠魏子才學政
某今之鄙人也心實向善而氣質昏弱因循歲年已幾
墮廢比夏納謁執事深造厚積雖未能測其涯而容止
辭氣種種皆教向徃益切疲踣稍稍自奮秋領墨教惓
惓欲引某於聖賢之歸先生固與人為善之公某不能
不私以為惠耳始思日前向善而今猶夫人蓋皆意氣
自矜以徇外為人初未嘗著實向上廼今不覺爽然自
失且悔且幸知有不容但已顧不美之質荒惰之志望
聖賢科級猶天然不免猶有畏難退屈之念時梗於中
奈何伏祈不憚終教某赴限至京口疾作不果行令奏
請以待儻獲養痾山中更乞詳教將服膺以周旋也冬
寒伏惟為道厚自愛
　　　與南溪吳德翼方伯
溽暑伏惟台候百福某病息奄奄僅屬長晝閉關編摩
徃迹似略有緒憊力不能就正有道為恨粗具稿草企
俟裁教未間千萬珍攝以慰邦人大老之瞻切禱
　　　與毖齋查原博參政
某非登髙能賦之才公不知其不肖督以簡槧之役抒
思成辭茍以逭咎伏惟是正登巻
　　　與朱應周參政
越山對雨舊愛藹如歸病闕然久不報雅誨英風夢想
猶恍恍也共惟賢勞場屋為時得賢某跧伏林廬但深
慶躍顓狀敬致勞苦之私伏冀尊生養福以究大業不
宣
　　　與鄭伯興考功
闊違德範無任瞻企恭惟賢者當路海内之士爭自濯
磨思出門下某夙承知譽進備采擇尤切大願奈何數
竒疾劇醫藥罔功進退狼狽謹令人抱奏惟執事加憐
曲庇之使歸料理曷勝感刻知己之惠
　　　與孫山人太初
道况清勝良慰僕屬望執事詩云乎哉伏惟著已自愛
一力聖賢之學使吾道不孤甚盛顓問行李更有浹日
之畱當接膝竟日以究髙論
　　　與衡山文徵仲内翰
僕奔騖坌埃江南山水日夕神徃况公山水中人耶妙
染乞時寄惠某將神遊其間如陪公巾屨也
　　　與崔同仁少參
某昔遊諸生間謬辱奬譽過絶等倫感刻知己曷其能
忘頃獲通籍羈於班行無由造敘此懷為歉仄聞逺仕
老歸清約如昨某愛莫能助願先生益終此道為光令
孫去謹勒手狀布區區
　　　與徐子謙太守
頃歲道上國辱禮際重以譽愛甚篤矢藏中心不辱道
義以為報耳循良政成波及鄰壤某時得泳游匪直播
揚而已
　　　與况廷光大尹
遙聞楚氛甚惡事儻或然四百里元元之命君侯一人
是寄方今所以慎固封守練足兵食薄征緩刑綏善禁
姦義結人心靜鎮浮議以防狗䑕乘時之奸憂民者諒
有成畫矣賓興有事當路者欲於執事委重焉緩急殊
勢識時務者似不得舎此就彼也杞人之狂惟執事察
而圖之
　　　與郭于周大尹
彌冬雨雪殺氣過嚴菽麥野萎父母斯民者諒隱於衷
久矣春來物態生意一新惟仁人寛䘏涵煦以順陽和
以消隂沴當必有出於時政文法之外某抱病山中方
日望之
　　　與張元傑給舍
闊逺德範洊歴歲年夏中乞告人徃扶憊遣狀徹從
史否旋聞公爭大議去國某雖跧伏草野不能不為時
扼腕豈特歎息私公耶髙情雅度自知盡分而憂國者
日冀天定以還偉人風便謹勒手狀候安否
　　　與鍾西臯彦材太守(三首/)
某積痾待盡分久自安名流達黨不物棄而惠存之已
忝博愛執事大章腆貺作意寵嘉則何能堪三復慙佩
而已殘息喘暑裁報潦略伏惟容察不宣
闊奉音塵悵望勞結忽辱雅製綢繆徃復甚厚况復過
示謙光輟惠珍刻感激安可津涯巖廊風望時當急賢
尚爾養晦竊為海内遲之未驛召間千萬為時厚自愛
日枉臨存重拜加惠感誦曷之能忘諸孤躐進曷敢弗
揆㓜學驅之競時速化古稱日暮途逺老獨不幸似之
冒爾匆匆非本懷也誠不自意獲武賢震器餘塵復藉
大老為之司盟豎子因宗有𢎞休矣教墨云云敢不奉
以周旋候請諸凡未及伏乞一一指揮
　　　與徐東濱子正(三首/)
比聞南轅病體未能徃唁春㑹王子揚知兄於用舍之
際已自洒然僕更何言伏惟老先生太夫人眉夀髙堂
古人所謂不以三公換一日之養之時兄及時承歡養
志真樂無涯僕蓋不以唁而以賀也薄物奉見區區千
萬撝入
教言妙語并辱盥而展誦嚥以秋泉波潤稿瘠矣共審
侍奉多福吟社髙情樂事甚雅某懶拙日課耕奴暇則
松根團蒲栩栩飽睡耳兄能過山中譜混沌乎
某病伏闊候時稔玉體健勝於邑人來者以為慰過辱
書問殤孫感刻感刻僕痿卧靜閒竊窺造物大意則玩
弄為娛或者惡其不恭摧奪豎子以警之耶是可若何
夫亦順受之而已耳
　　　與錢海石懋垣司諌(四首/)
僕削迹周行晦影深谷二十許年海内志義摩切之交
邈如異域端居丈室博擇先民反求初志以自厲然時
不免伊誰與語之歎夙欽英望思為執鞭多病錮而持
之過辱執事不以沈廢戅迂為非偶取之於聲氣聯之
以婚姻比廼儼然臨之儀物盈庭誨論彌日反身之學
體國之衷俾得一二與聞不覺神酣心醉若客遊萬里
歲宴始歸而親暱舊故相與抵掌談所渉歴慰其辛苦
也誠不自意積久離羣復此大快耳惟兹春序向和使
軺臨發乘間呼舟金牛玉帶問某當扶曵支離以武餘
塵為信信之遊幸甚
伏奉髙論星變仰觀博古之學憂時之誠傾歎無已僕
常聞之師中土文明火地每值歲之丙午則火盛極而
變徃徃多事皇初載籍未備傳聞多訛無庸解說越稽
春秋以來凡當是歲鮮不禍應惟漢武帝世祖唐文皇
宋真宗四朝獲免而武帝征伐禱祠幾續亡秦世祖承
王莽更始之亂因天悔禍之初文皇亦以末年征遼大
役武氏僭亂亡將及矣真宗差為太平而契丹敗盟天
書誕妄東封西祀虚耗海内未為全盛也入我天朝初
丙午為元亡再丙午為宣皇之元三丙午丁未為憲朝
之末今值厄運而聖德消弭卒無其應天下蒼生之福
也然比日雷電虹霓非時大變頗駭羣心說者疑以海
舶應之夫海賈擾攘自是付託非人變通無術張皇迫
逐致然所謂庸人擾之者也愚䇿特費一提舉司官吏
監督互市自可一疏而辦所謂化盜賊使為良民妄見
殊不以是為意也承諭及出處僕未能測知執事意之
所存特念天子方譴柄臣厲精更始以執事强力壯毅
望實去國中外疇能舎旃但世變江湖仕途如棘若既
出旋歸則致身之義其將謂何故願髙志先定徐觀時
宜斯出處無悔矣夫孔明無所遇合終為南陽布衣耳
歴觀徃哲髙志雄才甘於埋光草澤不屑輕試其身誠
以時之難也僕衰鈍退怯僵卧空谷幾四十年故欲獻
其愚嫌徇已見訥訥不能出口特以葭莩之倚終不能
忍冒昧一言之伏惟不以卑論撝外
共諗使節逺自日邊指湖南以盡海徼萬里宣上威德
甚盛某病廢空谷中無由快瞻為歉比辱貶賜誨函責
之委躬陳力此某之分也敢弗奉以周旋特艱虞速老
精已銷亡茍懐一丘偷延病息聊以卒歲耳親教曷從
祗切神徃
僕聞之㛰姻各惟其類太上以德義其次以門閥其次
以才以年至流俗榮利焉末矣僕疎寒固迂混迹樵牧
晩舉兒子聞造狀岸甚野過不自量敬因媒氏通誠門
下僭乞婣盟伏承執事不遺弗類惠許愛子壻兒聞造
自兹得御賢達或免終溷俗流執事榮施於寒宗世世
有𢎞休矣不腆先給舍之遺薦幣納采因以問名眇焉
無足藉手伏惟執事古風髙致或不屑意於時之珍飾
麗觀而以志義之末許僕萬分一亦可以承下風則澗
毛行潦明信可陳矣恃此無恐少儀副封并賜撝納
　　　與一所金汝白督學(四首/)
別久日深悵望比想身心工夫漸益精密顧時俗所習
人情所安能漸摩委曲以合於理而不索露其塹絶可
駭之迹似更盡善况夫處人與律已異恐宜更寛一步
勿厚望於流俗人以為何如
嘉禾執别來歲又幾半音耗闊然季秋得子揚書云汝
白一疾幾不療驚怛懷注彌切冬初書報勿藥喜慰無
量不啻尋常音耗而已汝白素弱積痾之後精氣未便
完復尤宜擇醫藥慎服食禁勞慾倍萬調䕶切禱某二
親粗安婦子無恙但一身困冗行怠學廢負吾故人甚
切愧懼所自恃者正汝白所謂空志耳養心讀經之言
甚善矯飾為人之戒切中某膏肓敢不力自克治曾子
曰士不可以不𢎞毅毅則汝白能之或於𢎞上更當加意
為學應務皆然汝白試思之以為何如便風幸不倦書
劄數友中某最孤逺賢兄弟願常在念不宣
春和教暇多福僕比歲憂病再承賻慰逺道勤念益信
布衣道義省已淑人舊學諒益醇篤來諭此官甚勞然
不得辭所貴正範端習俾時收實用為不徒也僕病日
深錮分守丘壟所冀麗澤餘波霑丐枯瘠幸甚
僕久屏幽谷平生誼舊音耗無由一通三月中容菴書
報尊封君并太夫人繼違榮養驚怛愧咎無已緬惟孝
誠純切日月踰邁摧割未夷宜匍匐哭慰奈病體憊伏
積久童孫未知拜起田僕鮮充使令東望悲悵徒切一
所端居久養身心工夫諒益深到令郎必大成立然無
可是足時也某惰陋無進但硜硜不敢隨流自辱然視
昔所期則已厚負明師良友風便馳疏想及祥禫同親
之愛自等越人罪愧無所容逭千萬節哀從制以崇大
孝
　　　與容菴應邦升尚書(四首/)
春莫徐北舟楫差池雖便風兼程歸心稍快每念邦升
獨處無聊輒復耿耿且欲聞直言如對燭敘别時何可
得也某二親初適婦子無恙苐多遭外䘮役事致訟驅
馳無旬日寜孤陋值此荒廢可知獨惟空志猶崛然耳
吾邦升以剛明之資操邁徃之志願再加堅忍縝密之
功何逺不可到教某不徒從事儀文節目而一力於讀
書真對病良藥愚意則謂讀書窮理固養心一項工夫
然居敬靜虚以為窮理之本似尤源頭當著力處否雖
四書六籍聖賢大訓不免徒耗其神於章句文字間耳
邦升以為何如塊處窮鄉同志星散南顧凄然况我邦
升誠直懇惻初終表裏一揆交游數兄弟中某尤所倚
仗便中萬萬不惜手札以督蹇鈍
憂病沈淪如與世隔故人連袂徒步弔其不幸於窮谷
中燠休通昔槁死形神旋有蘇意曠情殊義感泣無已
竊覩比來德業日新去某不啻倍蓰但好勝時動客氣
取善或念舊惡似猶有舊根在力消融之則某之師也
某衰病奄及祥禫累然未任衣冠榮名未盡忘懷精力
殆弗可强亦任運委時已耳吾友邵思抑便布起居思
抑力學與善僕資之甚厚邦升與處當有𢎞益風便萬
萬以所得惠教至望不次
去秋聞邦升轉轄江右計與汝白日夕道義切劘為賀
僕且以不與霑餘潤為恨也周懋登冬還承惠手尺惻
惻閔念毁瘠僕却以病不以䘮乃今稍克支吾但終不
耐煩勞耳來諭似有歸興恐未宜然邦升才志值兹明
盛中道巻懷平生小小違拂何太不廣耶古稱做官溺
人志要須超然無累為期不以必退為髙也僕戅拙沈
痼精力萬不可强所敢以退自安者有如日西望顒顒
千萬善餐邃學自愛
歲晩知舊永别中離時切感悼又或爽節初終不免惋
恨惟三二崛然金石交又復星散更何能為情僕空谷
深蹤杳聞達途之耗秋中得一所書知容菴藩翰滇南
暌越萬里神魂飛不易到倍増寤歎耳僕浹歲血疾一
再瀕死幸爾得甦山村少事病鄉無擾閒靜養心老獨
泬寥頗自知命而安之休休自得絶省外慕他無長進
可答雅望也
　　　與鶴山王子揚(二十首/)
行時嘗一簡道別來此偶承諫寮之乏昔所欲言與鄙
夫人之不言者今皆茫然未得要領能言不難言而有
益不易兄將何以助我歙人潘薦叔好古而達於辭今
之雋選也去為樂清兄雁蕩勝遊得東道主矣執手之
歡歲年為期奈何
上東門執别已三閱月病懷時事恒在憂虞中真以日
為歲頃得賜歸始有見吾親并吾故人之望病軀緣是
差强而時慮更切實不敢以歸為幸廼今傳聞日駭事
勢日危旦夕念北如昔之思南奈何奈何徐曰仁竟作
泉下人傷哉傷哉邦升疏請南曹蔡兄力乞校官想俱
可得汝白卓然有立吾黨増氣守中兄地居上游可虞
今亦已還兄去國時謗騰涌同里或猶見疑恐疾惡已
甚有以致此責已逺怨為善大抵居鄉恂恂似不能言
遜言無道之邦似是吾徒居今之律令而許子將王彦
方是或一道要未可盡學耳
室中之變逺枉使問勞苦備至感悼彌切老大恥為兒
女態但竊自憫不弔于天再世罹此巨創感念舊痛心
焉如割耳
危病浹歲而蘇幸復得請如再有此身身外事一不關
念惟生平知己猶尚耿耿胷懷間聞為吉水力希古人
人之政惟務實無倦克終嘉績為慰
闊别疎問此心無日不三四至兄所也弟家蠱紛如疎
懶加困獨歎丈夫經濟豈當習之米鹽薪水之課耶行
且棄之客遊江東矣兄何時可來當除館以待候人
教尺三至別緘尚多浮沈兄夙夜在公勢何暇及廼爾
勤辱彌見平生矣某自嬰禍難血氣日衰神宇不復僵
痿巖棲分為清朝棄物寜復更有逺志以從教援兄交
誼多情請姑抑制當自弟始以信於海内士大夫曰相
知相成斯誠善矣弟亦與榮焉山廬粗就料理過兒折
肱再完但癡肥不了事都不以挂懷抱矣悵望北雲無
任凄斷
一别改歲冗累増劇真從傀儡塲中度世爾時見聽光
大師怪語供笑劇如荆卿狗屠暫相怡悅耳
山中忽遇溫人授書疾讀得平安字甚慰三復之餘旋
疑前此惠教魚雁似尚浮沈抑使事有程不暇作長語
耶何經年一紙漫爾凉燠數言外不一語相策勵也缺
望缺望
向熱鈞候多福祝思允書回致兄欲相推挽之意􁃶猶
未已某於兄更何間然纔有此懷便從兄開口因之報
答上恩亦結髮讀書初志也但夙夜彌痼野性已成不
復可任驅䇿去冬手築繭窩於妙果山令兒輩死便埋
我兄無祗勤吏人矣叔夜之僻僕頗同之但不忍巨源
兄耳因風聊復奉報
知己中年曠隔燕越常自惻惻於懷不但作惡而已妙
語逺來三復恍見髙懷懇爾獨至蘭絨精縟曷稱衣被
某年逝力屈平生嗜好不却自逺知己尚欲鐘鼓爰居
邪兹冬山中殊少雨雪芒鞵短䇿時與村農谷樵倒一
尊於夕陽籬落間布褐甚溫菜菽甚甘野語甚洽兄軺
車乘便一過星涯農談半日恐亦不惡酣餘風便草草
不盡
經歲一書夢想徒渴弟山居如在井底猶聞吾兄多謗
芒刺切膚溫俗不淳乃爾豈兄疾惡過峻太不自恤以
輕犯世患耶北行擬孟冬之晦便風能時惠教督否
承訪北行事宜隨幾順應不敢逆度但弗宜以迹自異
而為衆議的耳太史公曰道固委蛇請更商略之繭製
并徃遡風長路中若時相溫存也
逺慰多難别去倍隕絶襄事以來神奪形廢皇皇日不
忘死與兄習嘗夷險由壯及衰寜信覆載問有此艱危
天日下有此光景獨金石故人時復耿耿於衷若死生
以之者耳出處去就僭嘗奉商髙賢明義但步移影變
曷能遙度昔人所謂冷煖自知耳今日睿聖厲精賢雋
奮庸舉措興革咸暢鬱望兄展其平生懋樹溫國勲猷
不孝茍活跧伏巖棲竊獲自附景仁有餘榮矣徐生去
倉卒無次
夢想風神日增勞結空山僵卧罕逢佳便可附只尺耳
某舊恙日劇量能度分必不可再出壞其平生為知己
羞但惟此中紆鬱幽懷形影知己無繇致之左右一相
印賞故才欣然處便覺耿耿耳江湖日逺晤語未涯千
萬為國厚自愛
沈提舉回承寄哭先君二詩一展軸間聲與淚俱不忍
終業兄掄材致理德澤良易逺及要須胷次蕩如太虚
不以一毫愛憎先入為禱弟病益沈痼攝衣應客輒憊
伏移時想非久交還造化舊物耳山廬粗衞風雨兄大
拜歸寜道此有對牀處矣
仙舟丙夜飫聞博雅之談渴懷沃以甘露矣繼欲請益
山鄉絶少良便寤想勞結奈何奈何伏承教督陳義甚
髙三復卒業不覺感涕朋友道䘮乆矣斯義古人無幾
今人未嘗有者僕何幸蒙之抑何德以堪之感激感激
僕戅昧疎迂不適時用尚論徃哲已愧舊官今更何說
是故不復敢以出處之宜請决知己過煩明教適契僕
心兄愛僕者真不殊僕之自愛矣况今時賢滿朝新進
連茹僕養疴巖谷彈琴讀書詠歌先王之遺風於風泉
雲石間萬分一得附古者求志有恥之士以不終辱兄
教所得不已多耶兄方抗顔師道尚祈力抑澆競不眩
浮華德行一科教本所繫必詢合學諸生所推服者體
貌其人而風厲於衆亦自足以興讓德師師之化矣貴
恙喘欬已安佳未逺涉江山良苦秋老氣勁慎䕶風寒
懇禱不宣
幽谷深蹤迥絶周道大斾去淛不得掉尾驛舟一話心
曲至今南望悵然為恨爾後聞兄名位日益崇勲猷日
益震耀光韓公之烈以紆中外南顧之憂經濟雄略於
兹一展甚盛竊惟夷獠固人類耳乞不以深入多殺為
功至誠孚格開諭招徠祗勤單車可無血刃不識近事
能如昔人否但今南鄙之患手足風痺也腹心之恙厥
有攸屬兄旦夕入柄樞筦必先厚培元氣方當致力中
原奠鼎盤石懋建大勲以齊古社稷之臣惟日望之僕
逺屏巖栖抱膝詠志實奉至教以周旋相成之惠銘藏
肝腑矣昔諭老成靜退浮競典刑僕何敢云云也但庶
幾乎徃哲優哉游哉聊以卒歲云爾
　　　與張蒙溪尚書
某抱病跧伏積有歲年自分見遺達黨久矣伏承執事
作意沈淪命舟載雨百里外入幽谷中髙格勝度感歎
何極繼承妙翰大章品題丘壑三復卒業藏去為榮甚
盛苐詠歎溢美内愧弗堪又將辱盛舉貽明哲累為時
公卿下士之懲則甚懼耳
　　與文溪鄧士魯(三首/)
某曩自執別蓬山病縳丈室間幾二十年分與人世隔
絶逺矣獨兄愛時時膠於胷懷殆氣味之殷曷可喻之
尋常交游間耶錫山嘗兩致問意皆書郵浮沈旋聞兄
歴坎坷永歎莫之能助某積疢殷憂諸拂意事大略與
兄等耳頃聞賢郎髙舉羣季接武駸駸兄且食天定之
報矣某長子早夭孤嫠如弱草不可風兄諒為撫掌一
慨祝甥世祿來南雍便力疾布襞積之懷
舍弟過家知兄得還無錫久鬱之私一旦洗然伏惟清
忠上厪殊眷出播直聲起為舉首兄所蒙被亦榮矣超
陟方爾狎至千萬益厲逺猷以酬大造無任私禱
入夏徂秋小介三行三尼艱虞多故若與世左非忍自
外於篤愛也僕舊疾餌术膏良愈但積憂早衰齒髮已
失故我恐不復能備清時任使耳晤語未涯北望不勝
悵徃
　
　
　
　
　
　
　
　
　
　
　
　雲村集巻四
欽定四庫全書
　雲村集卷五　　　　　　明　許相卿　撰
　　書簡
　　　與端峰邵思抑(九首/)
郡城草遇驩洽昆弟語深及出處事宜類以僕為有知
者自惟空疎何以當此豈足下謙德之恒固爾耶抑真
有取於僕也伏惟足下盛年重望名位未涯而明哲幾
先收身青紫紛華中使廟堂知區區之不足驕士為吾
道増氣甚盛僕安所容喙念勤問不可虚辱乃輒左獻
其愚嘗聞告君之言要在委曲詳明達下意悟上心而
不以簡嚴為工宗賢之議嫌涉矯亢來諭當甚僕意則
謂足下業已引罪而祗以病乞致仕若豫自規便取必
於上亦似未安或云伏乞明正罪罰放臣歸田為民以
為惕威昧義者之戒若憫其孤寒迫脅得從末減與以
相應降調職銜致仕以冒餘榮以理病軀陛下踰常謬
恩非臣所敢望也如此庶足下謙畏自居而吾君得處
其厚似兩得耳萬一不然執事雅尚不妨自遂而天下
公是固在於令德奚損乎野夫商略宦情如山谷中人
浪傳都邑事漫無足憑惟髙明采詧之
僕有友沈槩嘉善人也自童丱時夙以文章名節自厲
逮今凡七困塲屋其卓然自信者屹不為動也為文祖
先秦兩漢翩翩有逸氣辭賦詩歌亦徃徃奥雅可誦事
親孝與人信輕財好義有國士之風故憲長半江趙公
大參莆田陳公今方伯陳公五清劉公督學時並加甄
賞而劉公知之譽之尤深計兄亦嘗聞之矣日者學政
𨽻人賄敗欲汙名士以自解而槩與焉謂嘗納賂以求
援例此蓋當時劉公惜槩久滯之厚意而非槩夙負自
處之本心也槩曽面辭人多聞且見之劉公既遷槩又
呈縣繳文以辭司府縣有吏司之蹤跡明甚顧恐崑岡
烈焰玉石不能自别耳僕病耗巖栖少且賤未嘗望見
諸公之旄節哀憤不能自達而兄晝繡道杭周旋諸公
間為深况兄之知僕猶僕之知槩得槩之平生於僕可
以知其不誣矣伏惟諸公與兄志存當世哀窮悼屈體
士惜才固其分也抑其責也願借一言轉布之諸公面
試之又加察焉不如僕言甘伏欺罔或因是而槩獲伸
於知己出之塗泥收其尺寸槩之幸也諸公之功也僕
出位之言之罪不敢辭也惟兄垂察焉
入郡㑹諸同志聞兄所造益邃而真廼知身心樹立者
作用自别更望精察力行以希徃哲甚盛僕困於家蠱
去住不能自主逐逐行隊知己者將何以進之亟欲造叙闊
懷而事故相左美之諒能述拳拳之忱也
枉教誠篤别去悵如有失疎劣所恃二三良友惟兄差
近時得求助承諭洗除舊習玩味義理須從身心着實
體究真某對病良藥感刻感刻約訪子才盛意欲䇿蹇
劣同入君子之域至願至願但上下左右士論躋祀先
髙祖於鄉賢過此敬從後乘郭令政益明審僕何能少
助似剛敏上稍宜加意兄再契勘試為言之
去歲奉教周旋遂克茍完病軀端居深念古所謂異姓
骨肉吾兄愛僕者似之感刻感刻寓武丘時子才來㑹
數日夕受益良多大約謂疎謬者須痛加持志之功以
勝氣習或有所得必作用體驗斯益自信有進步處耳
荒懶尚多愧於其言歲月忽不待人奈何惟兄幸終相
之
夏中因風寓書徹從史不閣下今日所莅士之冀北倡
明斯道以興起同志舊學恐不為小試矣是以僕於知
己有厚望焉僕日逺教督退鈍弗前千萬不惜時惠䇿
厲使承下風
日枉使教逺慰摧殘無任感泣惟兄旬宣之澤與江漢
永甚盛舍弟檣少孤而愿先君命某句讀督之頃獲旅
進試吏武昌備屬吏下陳學晩而政未達某不幸其得
位幸其得師也惟兄視之猶弟惠教俾免顛仆獲成先
君字孤之志某旦夕且死有以復於地下矣臨紙哀隕
大拜過家惡服不得走敘闊私甚恨兄屏翰南服責委
甚隆柄用非久繼至願益宏逺猷以副久要之雅某殷
憂積疢形神銷亡志業頺廢將負襟期安得執手永歎
為别
書使召見憊伏不任趨走只尺相望彌深悵徃某自罹
百憂病侵老迫坐負清時徒竊寤歎兄知愛弗忍遐棄
何以畀之使自力於夕死可矣之訓尚免沒世不稱以
為兄羞江湖日逺晤語未涯時因風翮遺之好音
　　　與泉亭吳維新少參(三首/)
再貶墨諭病不時報少間倩筆以塞下問夫史莫難於
志來諭立例簡嚴無所容議僕所為父兄致私禱者歲
徴賦役覈實大書人可稽籍坐見而猾胥不敢大肆巧
誣是兄筆端之口流惠無窮矣然須嚴候審覆關報為
據亦不消多著語也風俗之敝僕久痛心憶自兒時見
曽大父行多朴野真率今諸後進文采軒然將鄙故老
為長物而敦篤浹孚之意殆鮮雖大地皆然亦須慨歎
數言賢傑有作或縁而力矯丕變志之助也幸毋小奬
郁郁以長此風况今所謂文不過排比爛腐修飾儀觀
外矜辭貌而内無忠信如優人習禮正不堪著眼者耳
於文何有詞賦恐不必載但時挂一二精語參差隠映
其餘似不勝録為難測若一一舉之敝邑之陋反更索
露矣何如何如兄又欲僕分勞著名其間如唐宋人修
晉唐書例僕意二史列著史官姓名殆簡袠重大分曹
置局以君命臨之今此數簡小試發硎固以迎刃恐不
必為此彌文也竊意志無定式因地為體因事為用難
主故常要在言約事該如老吏斷案鑿鑿可以信傳斯
不刋矣諸如郡邑志之不能久存無亦循襲多而猥雜
可厭邪殆不啻張先生所謂言無體要而已至夫否臧
去取則我嚴侯明見之審執事直筆之任僕邑人也恂
恂似不能言守此律令焉耳憊甚縷縷
幽屏名跡薦論偶陳吾兄又峻督之臣子大義敢弗輿
疾周行而所欲懷安一丘自為名髙者有如日但積疢
殷憂之後吾精已銷亡矣性復疎戅乖時恐一出䘮其
平生重負恩私遺辱知已何以見吾黨之士是以將終
混迹樵牧俟命首邱倘愚計之或未逺失者耳志事易
草文獻有徴良為邦君邦人士謝不宣
賢郎遵晦髙舉兄積慶善教胥見之通家喜躍寜直恒
情但少年髙科徃哲亦所慎持惟顧諟吾兄命名之義
以紹世德僕切私禱過庭諒已素講矣穡事收拾蝗餘
山傭冗劇稽賀千萬照察
　　　與白浦朱守中(三首/)
雨中邂逅遂弗成賀再訊候人使車已移轍矣伏惟名
邦司理舊學展布想當沛然一郡生靈司命願無易視
也弟欲僭端其愚喜諛而愛太泛自廣而事多忽尤當
屏絶異色疎逺羣小使耳目蕩然無所偏寄甚善弟逺
教寡與便風時惠鐫切使得勉䇿駑駘不貽初盟之羞
無任傾佇
子揚北去附致區區徹從史否比想體力佳勝弟病鄉
恃藥耳恭惟太夫人多福賢兄弟無恙兄得專意體國
甚盛某孱軀俗累舊殖就荒恐負愛望奈何風便布此
千萬審時厚自愛以慰傾戀
閱歲不聞京洛之耗時聞宅中平安報為慰弟獲弛於
負擔料理病軀以與老親弱弟相周旋繄誰力耶骨肉
之愛何以逾此遥聞墜馬移疾久望杳然想非久事事
意急賢之日自不可無兄耳
　　　與李白夫州牧(三首/)
别逺萬里時更十年交游聚散更十伯千人心目中常
有吾白夫也徃歲書與二綾自髙汝白至今春書與象
梳自進士葉應期至及秋詩啓筯笏自舍人馮立至故
人之意戀戀如此自愧何以承之恭惟再牧逺郡力追
古人為吾黨光甚慰言忠信行篤敬蠻貊之邦行矣蓋
己可徴願益自信俾政孚教洽後稱南鄙聲教進於中
州自吾兄始僕日望之平明之朝當必有知之者僕德
業不修殃咎類至九年之間再䘮其偶初冬又將攜稚
子南還劍州學記非久作畀蜀省令紀嘉績送行敘
未暇追補應期近宰鄰邑誠亦易達也萬里緘書神與
俱去
京邸眷存道義之愛侔於骨肉以言為别心許久矣僕
不幸途次幾死於盜家食仍困於病山妻近棄諸雛嗷
嗷膝下惡抱如酲未嘗有佳思到筆硯間負約知罪伏
承守劍專城師帥委寄甚重劒民即杭民也兄能以教
杭者治之而居之以恒持之以斷不惕於勢不遷就於
俗不顧計於升沈則古之循良將可馴致僕即有言何
以易此相見未涯延望豈勝凄斷
徃歲傾蓋之逢已知執事志行當屈古人與相上下西
南竒秀鍾于山川廼今不敢盡信昔人之言手諭石刻
之惠益見盛心尋常交際必以逺大相期某敢惟迂放
自諉以負執事
　　　與我齋蔡希淵督學(四首/)
某疎淺迂戅寡偶少徒執事要以同志進以務實向上
之學皆向來交游中所未嘗聞幸甚幸甚顧某積累工
夫甚淺撓於外汨於中者日復相尋力與之戰而進寸
退尺不能自持奈何伏惟時賜教切使恒顧諟至望
承教所處詳甚非疎謬所及弟意今日當途所以待兄
非徒私之蓋將作士氣直公論以風厲一時在兄非直
為貧亦事道也顧兄有以崇正學淑人心丕變一方以
及海内答國士之知者力行何如耳
炎暑共承道候百福弟病息如綫山中過從樵夫牧豎
時共盤桓水石間耳徃嘗再寓只尺曽徹覽否恒念昔
聞誨論不間旬月今直計歲年尚未可萬一冀豈巖谷
太阻鱗羽少便抑某罪過自疏不復可援耶兄無寜姑
教督之而遽屏外之也
某病甚幸不死逺枉書問感激不遺比稍行歌山澤間
蕭然攜隻影耳意將茍完形骸獲免戮辱於此世以下
見先人不知未死之前當果何如耳
　　　與桂洲夏公言宗伯(二首/)
徃歲大斾經霅貶遺雅什憂病屏居久稽報謝比聞制
下遂正台司昌期闊遇千載僅見某憂病相仍僵仆牀
蓐有年矣竊惟舊辱游從之雅今無干進之嫌安忍恝
然不為世道致深望耶方今元聖有作輔以英才凡有
血氣孰不企踵延頸以望至治然凋瘵未蘇守宰數易
雖屢聞申勅竟昵奉行害於致理患誠不細矣執事亦
嘗畫周審之䇿展𢎞久之猷得其人恒其官復如漢人
増秩賜金者可乎否也小人跧伏巖穴昧于逺圖慮患
目睫然覩一郡邑而天下或可槩見故冒昧陳之以効
其愚
某積痾殘息僵卧萬山中過從殆絶逺近親知己忽忘
如隔世仰惟執事顧獨不遺沈淪時加誨飭念故下賤
光於昔賢某自惟屏逖疎野十數年間竿牘之問罔克
一通於京洛薦紳知舊已闕然久不報矣謹馳記上白
　　　與雙江聶文蔚尚書(二首/)
闊遠儀範多歴嵗年聲氣之感通於寤寐比歲聞兄按
閩風裁守蘇惠政與俗自别徃來陽明門下又得淑緒
論窺精詣異姓兄弟之許若無待於接膝抵掌歴寫肝
臆為快也僕早志此學晩猶夫人幸獲從兄下風謬塵
省闥妄意建白萬分一庶幾昔賢已而意不自得病復
交攻不二年所竟自免歸削迹周行逺影空谷邇來竊
比古人優游卒歲之知樵牧自營與世隔絶者今二十
四年徃歲華亭冠服之貺所以惠待僕者不終負矣但
溫繹舊學疑滯紛如無由就正有道獨抱憤懣耳風波
渺爾晤語無涯願崇令德永以為好
别逺懷企殊渴顧舟卿來辱冠履雲布之惠此野人初
服也知已逺惠重侔麗錦矣奔騖塵坌三物在笥三載
於兹林壑興懷愧汗屢浹去冬先妻不幸歸骨故丘兹
行及期而病留之乃始圖拜嘉賜溪山猿鶴共相欣戴
也希淵行便匆遽裁報未申千萬厚自愛以佇驛召
　　　與彭山季明德太守(二首/)
都下邂逅遂沐知愛勉以古人向上之學君子與人為善
固不逆謂無似非其人耶繼辱墨教拳拳以心學相鐫
切殆真謂某可進於斯矣某從前積累既淺麤心客氣
卒未能自克外物紛至不免與之俱驅耳先正謂培擁
根本然後可立趨向所以培根本立趨向實用功處便
風弗吝一一不敢忘自力也
病耗巖栖百事漠然于懷惟道義交游時存夢想恭惟
邃學堅志敏手通才所向無前深以閱歴更當何如僕
迂懶頽惰瞠乎其若後矣兄將何以畀之德翊先生去
便布此風波如許邂逅未涯千萬順時强食自愛
　　　與磨溪熊以仁憲副
某曩殿班行執事特以年愛過私歸更憂患跧伏十年
猶耿耿夢想風采也伏承按節南省彌劇傾遡病不任
衣冠望燕己申積懷為罪顧辱手教臨存嘉果牢醴副
之登拜感怍浙河民性馴畏比歲小康兄才望德威自
足坐鎮願勿擾也
　　　與横山徐曰仁侍御
邂逅扳聯知愛隆篤侔于兄弟中間去住相失而英風
雅度膠於吾心猶一日也祈州政績偉然度越流輩上
追循良於此見曰仁素學有用同志者亦自増氣夏初
聞南都陟命晝錦歸寜年勞故常不以是為曰仁多惟
高堂夀祉令子岐嶷僕為喜而不寐耳暑毒殊酷惟為
國加飯自愛
　　　與棟塘陳忠夫
伏惟晉陟方岳善人之澤殊為湖南數千里賀某多病
放廢壯心蕭然霜葉矣故人志義久要能不亟訝絶之
否
　　與勿齋婁存仁太守(二首/)
伏聞親舉玉趾以勤疲民復條捍海事宜下問某病伏
九年若與世隔寜有長計可備采擇耶今患固亦天數
譬之父母於子豈忍以其病在必死而不求所以生之
秋成近睫海波及田勢甚惶急當堰瀕海内河為先海
塘用石如海鹽固善特恐仁人不忍疲民任此勞費但
當深基密築一倣昔日故堤㕘以近日治河之法更須
博擇三五精悍辦事僚吏闔郡不足檄訪他郡必務得
人如漢議河防又必分地程功實舉懲勸似或有濟况
漸次講驗又必有經久良便之䇿出於其間以超始議
者伏惟精誠動天寛博酌民顧此何足采擇瞻遡光儀
無由趨炙曷任悚懼
某山澤淪廢懷企聲猷不能自達惟兄誼舊愛私時抱
傾渴實倍恒情非敢為佞也某本戶稅糧徃承惠念批
從鄉宦自運例甚便甚厚但瀕海旱蝗已三浹歲民力
竭矣某坐食如蠧又奪民便義何能安伏乞改批兊運
與里父兄均勞獲釋罪媿蒙被君子之愛良雅瑣瑣伏
惟貸察
　　　與筆峰王應時憲副
某惡鍾竒禍天不速之死而奪其所以生慈嚴相繼背
殞不孝未得相從地下纍然茍存殘息於苫􁏘間安復
知有人世事故人枉書讓其疎問罪戾餘生益用隕絶
不能卒讀矣周生以其父臣貴屬校官力請報書中及
之某識周生自兄書郵始逺道寒氊使有溫意何如諸
所欲言或未即死圖更布之荒迷不次
　　　與白山倫彦式司成
春和伏惟台候百福某違逺德範幾二十年比嘗卒業
南畿試録序淵乎藹如也竊窺德業逺詣鄉徃益勤執
事方以此學教天下行以此學相天下其將挽澆浮而
還敦慤甚盛某積疢殷憂日夕鄰死殘形餘息偷延空
谷中分無復僭望於世惟英賢入當台鼎隆世道幸斯
民者日勤望之
　　　與潘薦叔憲副
某待盡空谷世縁如掃髙賢志義獨膠於心時牽夢想
阻越無由一布之只尺耳伏承信使多儀逺逮深谷感
惕何堪僕病伏不關時論奉諭閔俗仰窺當世之慮夫
俗漸以下勢也頃乃頓改競趨可駭厥或有開其先者
執事日夕入秉樞筦諒當植本握機以拯之猶可障其
潰决此真執事事也僕方將藉焉優游聊以卒歲矣
　　　與梓溪舒國裳修撰
兄危言大計天下知之僕則以兄占世有隱憂焉不知
涕之既隕也履變孔多閱理彌熟今來所造詣所謂將
䧏大任焉者天意有在私望甚侈吳德翊先生去便勒
手狀布區區宣公奏議奉為忠讜助風波如許邂逅未
涯南望曷任凄斷
　　　與海州廖師賢
冀都邂逅等萍水耳伏承抗章引疾獨心異之别去四
易歲此懷耿耿常有師賢也近冬蔡希淵寄惠教凾詩
翰廼師賢於僕亦爾懇懇良極感歎伏諗嘉遯静脩舊
學諒加邃密僕病耗巖栖塊然蒲團睡漢爾吳德翊先
生去便勒狀區區德翊善信君子僕之益友兄試契勘
何如時不待人願益强飯力學自愛
　　　與頴谷陳遂初(三首/)
章江事變甚駭私心劇于燔灼執事義均王臣諒同此
懷宗社有靈非久當靖顧恐吾土歲饑民貧或有狗䑕
輩乘時竊發奈何奈何幸為寄民社者力贊一畫固不
得避出位之嫌也艱虞之㑹惟國士為時益自愛
僕知海内有鄭少谷己十年餘寤寐恍然幾見風采來約
及少谷佳製并辱三復之餘神魂飄飄凌南北兩峯之巔
矣屬有寒疾方汗君能為我少挽行李敬執鞭弭以從
春和侍奉多福病夫怯風猶未春服也悵望風度徒切夢
想耳未間千萬自愛
　　　吳汝瑩參政
恩舊違闊思即晤教恨不傅翼以風病縳如尸江城徒切
悵望奈何乃勤信使諄諄久要髙誼感刻無量重以幣
物牢醴之縟悚惕殊不能堪惟兄賢勞中外某濩落淪
廢分終為溝中之瘠耳伏惟不遂遐棄便風時惠督之
俾不辱林壑以為兄羞至願雲塗逈爾瞻奉未涯千萬
為明時厚自愛
　　　與儼山陸子淵司成(二首/)
某私淑餘論越自諸生時頃歲奔騖未能通謁逺枉誨
函無任慚感伏惟髙居靜養台鼎䇿勲中外僉屬某病
廢跧伏拭目以俟唐君便扶憊裁報貸察不宣
某稔惡及親圖嚴其終而信其善於永永以少寛不孝
之譴惟名言是賴日蒙惠諾曷惟不孝沒世感泣而子
若孫將永憑藉以光寵於無窮矣襄事期迫不得違次
以領伏惟矜而畀之
　　　與虞山陳原習中丞
某病廢空谷分不齒於周行乃厪執事餘論亹亹惠問
繼之得非或有妄譽某以欺執事者風裁之地微寓捐
金駿骨之意耶伏承總憲三河某病力不任道周羈絏
之役苐日洗耳巖栖伏聽詔追老成亟登政府以福天
下冒昧悚仄
　　　與汪德聲亷憲
溽暑台候多福伏承總憲大藩風裁凜如而敦雅溫博
寓於其中甚盛某不天烈禍積痾為世不祥人屏淪荒
谷眇接親知十四三年矣大人君子之光儀徒切向徃
安敢輒以漫刺溷閽吏伏辱教函書錦之及俛屈崇嚴
先於萎廢殆執事者微示延攬不已之盛心風動南土
耶
　　　與應原忠太史
闊違道範積有歲年伏惟齒德彌崇屹樹斯道之榦尤
日瞻企承再道杭輒遺俯問殊感勤愛某多病殷憂學
殖惰曠仰負奬援多矣自分迂戅應俗多忤日惟屏迹
保身課孫延祀優游卒歲為期耳執事不終遺外仰祈
教督至望風便謹勒手狀布區區未間千萬為道崇䕶
　　　與東圩錢公良太守
谿翁來諗尊候嘉適甚慰承屬老夫人幽宫之文伏惟
愛舊義豈敢辭南溪東濱西臯下委皆嘗副命執事惠
顧尤厚僕豈懵然苐齒増十年精耗大半病復侵尋知
舊報書經旬滯閣如斯紀述量力經歲猶不能就緒也
學殖蕪廢又未暇支離自解耳
　　　與任(闕/)　亷憲
枉䙝崇嚴惠存萎廢下士曠舉薄古厲今矣顧某闇劣
無所敢當慚懼千萬登領朋尊酣咏巖扉以醉嘉賜果
牢敢辭野人之固伏惟惠寛其誅
　　　與蕭子雝御史
違遠顔辭無任瞻企恭惟執事遵晦養望茂膺多福方
今渴賢之日執事志存當世宜重為當世慮恐不得如
僕賤劣者之偷便其私也風便列狀布區區千萬為國
加愛
　　　與南溪張鵠舉大尹(二首/)
某舊齒過從頃歲守冡移家受㕓封内姓名凶穢尚稽
内謁顧辱騶從儼然先之繼承信使多儀之及感怍何
可當附狀敬致謝私病力未能走煩閽人伏惟貸察不
次
頃聞陟郡殊為邑人惜復為湖人賀執事雅望方當入
贊臺省出典方嶽尚爾迴翔師帥之地固造命者欲使
老練民事以為受大任重之基耶卧病不能徃助攀轅
奉晤未涯千萬為國加愛
　　　與平齋沈一之(二首/)
冬寒體力健勝僕時時隨病支吾耳使惠逺將良荷勤
督勸之應詔臣子大戒義當委躬竊伏自量病力迂才
出將有負無補死等溝壑徒辱知已計必茍完此身下
見先人為得張静峰寶婺貽書亦是此意甚感其善處
僕也但貧家歉歲欲上疏未能遣發奈何兄家務殷重
似宜輟一曉事郎君代勞蓋學者必須静專方見得力
况衰年强為浮世所役却與僕昧幾强出者相去恐非
尋丈之懸也
使至不得手諭兄豈忘僕耶適偶倦耶僕多病且䘮㓜
孫老懷惡甚舊疾殊劇時時以不可奈何自寛耳兄傳
家謝事甚適但僕僭議在數年前今特差晩也教子儉
退固善似須先革其富貴氣習則儉退自若固然矣否
恐或不免終扞格也僕空山日與耕樵伍歉歲日甘藜
莧食甚習兄或命舟一來共此風味乎
　　　與西村朱元素(二首/)
某獨學迂誕與公等儀觀未相覿觴酒豆殽未嘗接殷
勤勸氣勢無所倚依某之屈伸榮辱安足與公等戚欣
而動其心耶頃歲抱藝弗售宜黜宜陟之在某與不公
不明之在有司與否未白也非直交親者之無介然於
其懷而某且以斯文之興䘮有命自寛焉公等顧忿然
不直有司形於咏什慰諭勞苦若平生歡殆不虞浮實
之聲過聽於素而有司一時陵厲頓挫之已甚者驟激
其哀憤耶憐才悼屈公等無所為某則不敢忘也日偕
計吏再比禮闈野性彌自安恬更不假命以自寛矣公
等無重為我戚戚也養髙巖穴咏歌太平實惟其時公
等慎自愛
過可材訊公眠食多適良慰山人病力事百不堪一切
世緣久絶夢想獨未能忘情山水間耳公能時來溫舊
約不
　　　與孟涓郭一丈
觸暑臨存已拜勤注侑以儀物沃以清談經歲黄埃倥
偬中人灑然毛骨俱爽弧帆西引神飄飄與畫鷁偕逝
矣
　　　與勾溪陳用明
曠接笑言欲見殊渴率爾鼓枻遡秦谿冀良覿晏溫被
葛登舟薄午北風頓厲便蕭然有山廬挾纊之想縱帆
飽風而南矣造物限人非剡客例公也
　　　與胡静菴少宰(三首/)
比辱大斾左臨甚寵前騶遄發弗得久侍誨論極悵惋
冬寒伏惟尊候萬福時方急賢執事志存當世而身繫
其安危春和已近庶幾勉從簡書以慰天下之望
昔拜枉教兹荷惠存與進盛意何以仰承日惟自䇿疎
劣期不辱髙義以為報耳當軸簡命中外倚望已久曷
惟某得快瞻侍傾否之㑹方須舊德望實如執事恐義
不容以私為解也聞教有期彌切向徃
伏承誨函三復卒業竊窺仁人憂天下之心甚大且逺
亟欲身承指畫只尺郡城多病限阻徒切神徃伏惟執
事俯制禫吉將正台司以福天下某哀病未能䇿孱軀
負羈絏以從猶當拭目為天下蒼生日望之
　　　與董子濤丈
卧病苫塊忽承厚奠髙文之辱蹶起感泣為先君稽顙
卜鄰初約孤雖不肖公或屑就尚勉欽承曷敢越先志
　　　與樂有祝思允太守(三首/)
驅馳勞瘁不得過從慰苦悵望何如枉問䘮禮夫俗安
久習驟欲反古多口固宜但吾所守或過於中所執或
非其大似當避夫矯俗干譽之嫌以近人情若其大者
知之真操之力生死不易而况於浮言哉於此惴惴或
恐見不定内不足耳要當勉求諸已可也大戚中有此
逺役伏枕徒爾神徃
伻來墨諭陳義甚髙似於知我未盡故再布區區僕行
慚諧俗比得吾弟意氣相知輒爾受惠自附於孺子為
季偉飲食之義今之人沾沾自好矯竊古人之似者有
之矣實何有哉而弟槩以僕為徇世且鄙其學魯獨居
之男子似太隆末俗蔑古人而淺我也夫僕昔匱而受
今足而歸我弟知其不足而予於其足而取是之謂直
是之謂義必欲辭之以為髙是不免以僕身為溝壑其
為愛我耶原封繳納願益力古道追古人翼蹇鈍以達
於髙明則相知出於尋常受愛更不可涯矣
令弟來言買山事聞之茫然豈傳言者誤兩曽參耶不
爾知我太淺矣唐人詩曰無心與物競鷹隼莫相猜為
兄誦之
　　　與萬鹿園都督(二首/)
某病廢空谷十年餘不知有人間事矣獨於吾兄逺心
勝韻時時悵爾神徃伏聞大故抗制用情良為道義増
氣憊伏弗遂把手慰苦為恨疆事孔亟世祿之英想亟
搤腕諭及出世之㫖見解益𤣥起而作用當與時流自
别風波未涯千萬為時强飯加愛
僕屏跡巖栖二十許年疎懶自外於達黨以公之超俗
逸羣素所向徃不能尺牘自達其區區曷任内愧伏惟
𤣥探妙解試之功業作用必大有得力處非稿寂所能
窺矣
　　　與僧石門秀公(四首/)
敬問石門山人無恙走養拙山中眠食粗遣頃為國事
抱漆室之憂山人慈悲當亦為衆生煩惱耶遲一雨後
載月徑造東林也
今日訪公五畆山房公卧雨北窗曽栩栩得信息否分
付白足亟下一榻於東林深處
病謝過從齋居如僧一切事都不關念獨泉石舊遊時
栩栩入夢耳清香近作聊致我私山房守歲談詩一爇
而詠之若與病夫相對也
某問石門山人無恙頃得哭太白山人近製知山人果
爾蛻去傷哉傷哉追念舊遊夢乎非耶渠忘情去來者
猶有鬼神得無笑我與公尚爾鍾情耶
　　　王通守
某憂病沈淪多歴年所飫聞執事抱經世之猷布宜民
之政千里屬心周行馳譽甚盛病骨不任衣冠阻望屏
舄僅嘗一修咫尺為邑父兄謝恤災之惠耳某自慚行
義未崇鮮孚於俗而來誣罔敢謁執事者白之白之非
硜硜自好而亟自明也為士風計為民習計爾士風民
習抑又執事師帥一郡者之責某安得詭徼長者之譽
但已而不一陳於執事耶縣市民楊坡者某素不識其
人作何狀不知何由挂賤姓名於訟牒牒中諸人與事
某一不曉其誰何自不必論但某嘉靖癸未乞恩歸遭
多難入山杜門如蟄十有四年一日也曷惟滅跡城市
蓋已却保社於鄰曲絶慶弔於親黨此邦人士以及四
逺有識所共明知不寜是耳某自弱冠為學官諸生公
㑹庭叅之外絶未嘗持一謁候縣門邑中吏民之所睹
記可徴也今一妄男子無端以偏辭冒加之而莫之究
則邑人將皆曰許某守身如斯蒙垢如斯斯時白黒混
混無良之民日罔忌憚且復何以勸士吾恐貞亷之風
自此日益不競而黠桀無賴之姦鱗集蠭擁巧詆厚誣
彌尚彌工四百里間刀筆利於戈鋋以衊善類而海寜
猝難政教理矣其漸將不自某今日之不白而加熾乎
愚為此懼伏聞棨㦸行部追呼聽理以竟此詞為便輒
一牘少布腹心萬惟執事留神窮治之審其與某毫毛
何所關涉務見根柢片言立折之不但某獲雪垢汙且
使士勸民懲而成善俗矣
　　　與顧近泉秀才
某學負先訓老無聞知憗不但已强令兒子從事舊業
少償積志訪求矩正伏飫德音大業兹敢卜日戒舟奉
迓行李儼然臨辱抗顔作模寜惟小子詠游教澤稿廢
亦將與霑餘潤矣
　
　
　
　
　雲村集巻五
欽定四庫全書
　雲村集巻六　　　　　　明　許相卿　撰
　　書簡
　　　與胡梅林都憲
嘗聞蘇子瞻曰時方有事則匹夫之言重於泰山斯言
自昔有徴矣今日海冦弄兵首尾三年躪蹂八郡焚刦
殘毁江南無完土殲遺竄逃百姓無固志寜可謂無事
乎某至愚無識非敢自以其言為重也竊謂於一時一
事或至切而甚要焉夫澉浦一城懸絶海岸隔離衞所
縣邑逺者七八十里近者猶四五十里孤特獨立四無
人煙如傾巢之繫危枝有兵猶僅自保人少特一空戍
耳去歲五月海冦數百白書猝來攻城時有統兵徐指
揮公差李典史恊奮乘城牌石滚木沸油毒箭交墜如
雨賊衆救死扶傷亟遁自是以來賊凡五六過城下聞
鼔疾走不復敢近蓋懲前失利也然識者以為賊所必
由熟路不可一日無備而又以兵少糧不繼為憂近乃
掣去統兵并湖處兵徃乍浦存畱老弱數百城中無不
自危故昔者鄉民日有千百扶攜入城冀免死亡今則
城中日有十數商議出城别尋活路矣使賊陸行猶倚
衞兵先捍使其舟至城邊可泊者不下三四處維杙到
城直三四百步競進疾攻欲禦無人求援無路賊將為
刀俎人盡為魚肉矣執事雖甚憂而欲拯之其將能乎
徐行健者不知其素然統兵於澉二年却能守法亦知
持亷士心頗皆畏服故今急乞鈞裁復調徐統原兵更
益兵千數守澉則地利素諳兵將相習不特澉為可保
且聲氣連絡海寜亦自増氣執事可無南顧之憂矣若
只如今空城餌㓂或入據之則列屯䘮氣省城亦為寒
心禍患未知所弭今某室燬肢殘然亦有水邨僻境緩
急倚為三窟實非全恃澉城為全身保家室謀而為此
嘵嘵也誠目覩千萬生靈不忍坐視其阽危故不惴沈
淪之陋罔顧嚴重之威而獻其迂議於執事又况執事
敬承簡㧞專制方面寜忍謂彈丸之地非王土創殘之
民非赤子耶仁人必不然矣伏惟少畱意焉
　　　與薛方山提學
某病老巖栖與歲増劇無繇趨候下風執事過聽先施
逺命校師貶書臨問嘉歎亟稱自顧何有離次却立不
敢當書刻敢不拜嘉果幣牢醴義不敢受顧惟執事加
意沈淪感藏何可為喻伏承下問犯難諸人仄聞縉紳
諸老先生各為論撰野人窮谷深蹤又多以病謝客無
緣訪借所偶得者俚雅雜襲名姓未真爵里無證始末
可考見者僅僅十半中閒紀述體裁亦有未脫科舉習
氣似出褚少孫下尚逺恐難網羅備史闕文耳應命一
仍傳寫之舊伏伺契勘釐正訖事惠識無任祈望
　　　與阮函峯宗師
某槁廢餘生謬辱殊遇惟古卿大夫禮下幽側必稔知
其賢執事顧驟施於未傾蓋之士是豈某所敢當抑小
子蒙弱濫被甄奬越於意外百倍雖大造不自為德受
恩者寜敢忘自力以不辱門墻為報耶仄聞晉陟方嶽
由兹洊入臺省某老病奉候難期執鞭絏以承下風當
責之豎子耳是某之願非所敢望也扶憊布區區不任
鄉徃瞻戀之至
　　　與仰齋胡子中大尹(六首/)
下車興革良愜輿望歎服歎服某逺迹族黨移家深谷
林廬十數楹山田四五頃一子備博士諸生一力執里
長役病軀抱膝詠歌聊可卒歲為漁樵侣聖朝之賜執
事之庇殆已踰涯矣市無生息一廛門無交親俗子一
迹世故蔑之與聞也德政發軔病劣不能仰贊所敢以
其私妄冀執事有所左右以累公明者有如日恐有矯
以藉口也是以敢豫言之
伏承禮祭過隆敬令兒子某攝謝病力不堪束帶耳下
問事宜野人何知辱念承乏禁掖之舊比於同官抑亦
虚襟弗可祗辱妄條一二以備采擇以自附於君大夫
問而告之之義非敢必可行也
秋暑共惟台候清勝某之欲遷籍良為就家近墓逺豪
右便迂疎耳舉事在半歲前直以里父老勉畱冊事未
有適主延待今日煩執事耳伏思邑民謁其所欲法茍
無礙仁人亦必閔然從之以便其私乞推仁民餘意遂
某之僻山澤行吟亦將詠歌雅賜也
九日從俗登髙適惠酒至野興十倍謹具詩謝宜我堂
費金敢辭念某殷憂劇病力不酬志為清時巨蠧躬耕
食力猶懼愆尤執事顧輟俸餘惠養之於明公為盛節
在某為増戾矣昔傳欽之知陳無已貧懷金贈之不果
世兩賢之某逺愧無已而執事欽之其人也必蒙見察
以成區區之諒所有不情以負髙明者有如日遙企門
屏悚仄無已
伏聞干旌將枉衡宇獻歲屬此淫霖滓淖載塗安可辱
候吏况山人潦泉溪毛亦未能出戸采汲也敢辭嘉命
之辱
日徐生銳來比去少露髙情似欲游揚某於薦剡者感
刻知已之愛為至苐病質劣才自處頗審某自知之執
事或未之盡諒也嘗自為贊語中間有云生而進如讓
退如蟄没而碑不文墓不封使後來博雅者莫能物色
丹青者難為形容於穆一元吾其大同敢誦以為知已
復
　　　與柴仲和
某結髮知學見流俗所為私謂古之聖賢必不出此仰
而求之無從也出與一二同志講習之稍知鄉方漸欲
從事而闇弱孤陋物誘奪之衆議咻之荏苒及今猶夫
人也徃歲薄遊成均定交汝白因知台有仲和之賢蚤
莫過從聞之益稔未遂良覿而溫厚誠朴之風想像中
得十五矣風便輒以書先
　　　與畱克全太守
側聞命下棨㦸重臨千里士民幸同慈錫非某獨私忻
賴也適此茂陽百蟄齊奮萬彚向榮皁蓋班春彌衍舊
澤某亦受賜中一人不意夙疾錮而畱之無繇陪從郊
迎賓吏之下陳咫尺不任向徃
　　　與徐伯和考功
某苫塊殘息久不與知人世事頃歲王子揚自江右道
杭逺承貶教副以南華口義記存之勤感歎何極旋復
傳聞拂衣極目髙旻黯爾神徃僕求友於海内如兄恬
厚和毅安可多許跡地雖阻神魂殊密長風巨浪何時
一葦以從憂病彌年形毁神奪秋薦禫事於几筵將乞
身泉石以武髙致惜當軸者不敢冀其如兄疇昔之曲
愛相成耳
　　　與鳳林王承吉
日承視祭李大崖文并下學用力得力處切實精審所
以幸教某者甚厚顧恐迂愚無以仰副旅中弗謹致疾
又為執事憂拜命之辱小愈即趨侍教邦升將歸受室
汝白卜鄰敝館矣
冀都一別三年疎劣須於矩正如燔待濡向徃之懷奚
啻十倍恒情耶共惟綵侍多暇舊學諒益邃密僕釁積
於躬天奪其耦冗累増劇學殖可知執事不遺疇昔當
為憫然
　　　與嚴玉山栗夫(三首/)
某病伏巖穴遙聞屬吏下車宜從父兄共候郊外積痾
憊甚扶曵不前謹手狀告不敏羸軀弱腕筆札莫能周
慎然弗敢不親也
某野跡深藏世嫌易致不敢一布其私以溷閽吏計䝉
知照其非簡耳嘗聞教徃哲君子志於逺業大道固與
時委蛇期不爽吾彀率而已今時何時耶奉候因布千一
之愚伏幸采察
冒暑迂途逺承下問已甚不堪及物之儀開誠之諭復
爾隆篤衰劣何以仰承但増愧汗山中日聞善政方為
邦人賀入覲即已戒程奈何教至督文賢守遺愛於石
固當但郡有諸老先生則僭病力弗任則彊迂謬不文
無以傳信尤冒忝耳
　　　與汪玉方太守
徃歲都城王應時坐上望見德人睂宇躁妄爽然䘮我
烈禍餘生屏遯荒野自分為世不祥人顧辱貶惠書幣
詞意諄諄何敢當何敢當愷悌之澤滲漉於越波潤鄰
壤顧計承轄之徴伊邇旦夕方切私沮耳
　　　與李一之都閫
春和共惟鈞候多福葉上舎來致顓貺福蘭虎刺風致
清逺頓令野興恍然神遊茂林豐草之間公閫寄專劇
乃爾作意向山水中人曠度髙情感謝安可盡言
　　　與陳魯南編修
違闊無任瞻企季明德來惠寄妙染冠以古風山廬頓
爾增重感刻僕赴限至潤舊疾大作家人奏請事下當
路兄假一言之贊俾就醫藥不勝至望伏枕涉筆乞恕
潦草
　　　與陳希齋方伯
某沈痾殘息屏跡俟命親交忽遺亦云久矣執事過屈
崇嚴旁問幽逖誨函束帛洊至自分非所宜蒙苐深感
惕伏承執事貞惠一德膏沐千里枯槁夙以漸涵餘潤
愛戴中心藏之不敢為佞耳
　　　與瓶山項秉仁少卿
阻闊無任瞻企共惟仕學交資聲績並茂良慰某病卧
歲餘再疏得請料理殘骸徃事如夢然都城雅愛其何
能忘息壤弗踐天實為之顧道義之好曷假婚媾願終
不遺要以世講耳未申千萬加愛以佇驛召
　　　與東滙吕從野主事
某病廢堊堵殘息僅爾蠕動執事不遺惠問勤辱如昔
人嗜昌歜羊棗弗可致詰感刻徃窺器業已竊驚歎頃
因陳君私淑道誼為多衰病屢驚企踵良覿冗結裁報
春寒伏冀强飯加愛以崇大業不次
　　　與林以乘都憲(二首/)
徃寓都城獲侍德範懦夫憬爾増氣多病旋即去歸邃
谷青雲何啻相懸九萬里心神搖搖猶日想像顔辭也
伏惟執事風節震海宇望實孚中外起任台司以蘇凋
瘵正惟其時尚爾盤桓水石間野人所未喻耳
朱君慶來共領誨尺扇帊惠愛已優兼以雅律盥薔薇
露而三復之磵戸竹窗盡驚金石奏也
　　　與中離薛尚謙(二首/)
端陽後一日坐石松行中忽得名帖不知自何許來把
玩書跡恍恍故人對面夢耶非耶形神壯衰肥瘠劇欲
親覿神爽飛越矣但疑信叅半病體復不能强亟令人
徃省城問候何如春中一緘托德化祝司訓附去達否
匆遽不盡
伏聞逺道辛苦良用酸愴病卧無由把手慰唁奈何惟
舊學日益精邃如金出烈火無任歆尚謹使問安白粲
山殽聊致歲寒之意寒沍千萬珍重
　　　與林石海大巡
某卧病海島若干年伏臘不齒于里社久矣執事髙義
不遺舊故寵錫殊禮顯列之章逢世講彌文光動巖穴
欣戴無量顧惟西日末光須於物者無幾其敢以嘉德
等委溝壑謹封達縣繳辭企望霜威無任悚仄
　　　與祝思謩主事
信使歸領書惠諗福履良慰某羸憊支吾恃藥力耳里
閈末俗日入於薄力不能挽徒深愧痛吾弟為政恐亦
宜先急此似是循良本領何如千萬為親為民厚自愛
　　　與石涇陸元望參政
邂逅納謁獲聞誨論皆經濟逺猷敬服敬服小兒走謝
不敏伏辱筵俎之盛躐進孺子於賓復辱使存多儀豐
縟但増慚感枉諭令姪從師事宜力圖以告屬有先墓
之役冗次弗能一一伏惟貸察不宣
　　　與夏惟明大尹
某病伏巖栖病與懶習竿牘之問不獲時溷閽人然齒
屋漁樵不聞疾呼急步之擾病夫得與之共適於水澨
山椒抑敢忘惠殽核不腆小書侑之致野人鄉徃之私
伏惟鑒納不宣
　　　與張通守
某病伏海濱飫聞君侯宜民甚盛伏承符召許福實某
僕人訟盜舟者某移家就墓四三年行義範俗愧王彦
方長厚掩惡愧姜伯淮乃至訐盜以煩刑書中夜循省
良自愧恨兹願棄舟與盜不復申理成仁人不罰之化
紓薄劣不若古人之羞敢告
　　　與汪汝梁少參
徃承勤誨進以良知之學殊感輔仁厚愛阻越不能報
謝為罪比想兄體認日益精確施於有政與時賢自别
况當表儀方嶽同志彚興大昌此道甚盛向熱千萬為
時自愛
　　　與金文甫令尹
驥淹劇任聲績日隆顧今政紏民殘昔人所謂能寛一
分民受一分之賜者願兄不惜多畱意耳敝邑博士侯
安甫歸便附布區區安甫謙慎而文且雅善僕兄幸一
推情禮遇之俾寒氊有溫意僕與受寵嘉矣不宣
　　　與林鐵齋
伏聞命下試尹靖江喜不能寐非為執事轉官喜為靖
江之民喜得執事也旬月初政諒已改觀更願髙明審
察其俗所宜張弛深孚而徐動之何如昔人謂矯時救
弊猶行舟當漸靡而徃以向所趨乃克有濟此執事素
蘊非今日矣王仲淹曰古之仕者為人今之仕者為已
拭目以觀執事為人之政以信儒効以挽穨風快甚因
風布區區無任愛助之懇
　　　與歐思濟博士
霖潦移月廨舍完好否薪米足支食指否某屏逺闊問
多罪髙標苦操徒勤企想耳茄盞奉備吾伊之餘一酌
不訝輶瀆為幸
　　　與王遠吉參政
某湛伏憂病如與世隔於兄通家雅愛不能只尺自達
愧悼愧悼仄聞鳳林老兄大拜旋又不祿為位長慟天
於斯文何以殞此梁棟兄手足至愛痛割又當何如令
姪學已升堂諸父撫教諒當大就為慰貴屬南豐宰
祝繼臯僕表弟也誣枉祈昭雪於明執法渠家教有素
僕知其奉職承教可幸無罪故為之先
　　　與孫博之大尹(二首/)
唐上舍來承惠教良荷不遺所諭近政甚善大郡亦已
知之古人謂仁可過義不可過某邦人也更何以他為
助但覺慈煦中似不妨略加分别斷制耳是亦太府意
也某於此殊未有補無夕不夢故山茆屋也風便千萬
遺教以督之未間千萬為吾民自愛不宣
某承乏諌寮未有寸補强顔負其平生公辱愛何以助
之古之有志天下者議論事功茍可及物不必其盡出
諸已執事諒同此懷某當敬承也
　　　與溫憲統大尹
伏聞命下天錫慈母於杭人千里幸甚惟我邑人久離
懐袵而重獲怙冒歡幸何如又况某獨被隆禮殊遇者
尚安所容言耶顧惟湛廢空谷達途天迥親知且絶還
徃無繇一致私衷於左右惓焉懷感時切寤言非敢蒙
恥自欺以為佞也某日困病魔擁榻俟命孤孫顓侗弱
子方抱埏埴良窳一任大鈞無所妄顓於世以重困餘
生矣淛江東西歲比不登入春疫殄復大乘之而官事
日益迫時勢日益難疲民顒顒罔知攸措似非執事鳴
琴帥正時比尤望遄駕以神回斡無任懇禱不宣
　　　與汪瑤川大尹
日枉臨存病伏不能謁謝殊極慚悚共聞覲行憊力不
能候送顧辱加禮腆縟義曷敢當對使拜辭桂州齒牙
之及意者執事謬譽啓之耳抑或垂意布衣賢公卿下
士盛心但賤貴遼絶山人自合揆分執事過從光範門
下燕語餘論萬一儻及沈淪但乞為道某待盡殘息不
復能修敬上記幸甚不宣
　　　與劉推府
某邑東鄙陳人也進無立朝風節退慚範俗行義乞骸
故丘方以負國為罪執事濫齒之於賓惠之珍筵重以
神惠汗顔登拜悚荷無似
　　　與顧天祐
某學不適於用進無以事吾君天降烈禍退而吾親忽
不待養創割痛弗可忍旦夕祈死下從於九原那復知
有人世事足下手尺先我規誨甚善髙格麗藻亦少槩
見矣多難殷憂州閭佳士久負良覿益自悼歎夫筦庫
晨門潛光玩世昔賢猶然廼以𨽻於吏籍自少似為足
下淺之山栖深寂夜舟遂克乘興某將扶杖質禮所疑
哀病無次
　　　與吕貞夫
徃承教牘禮摯病廢久不裁報惟古之有道君子不得
於時而食於術如君平子真之流咸髙尚絕世晦迹一
㕓而風動百代及今猶可想見某慕之甚劇安得起之
九原與之一堂上下其論也今將庶幾身見之吾子何
如何如
　　　與查近川給舍
入夏共惟台候百福某病廢屏居多歴年所平生親舊
殆已忽亡如隔世人執事顧獨作意沈淪曲庇逺問已
極感刻邇從京師來者或傳執事時以不祥名姓揄揚
薦紳間實非陳人所敢當竊念量能度分混迹漁樵無
所利於物而幸或不罹其害以茍全餘生先民有言優
哉游哉聊以卒歲不佞僭嘗誦法之况兹衰殘敢藉過
私徼名達黨無寜實爽以虧頴鑒抑恐造物者亦將忌
不我容耳漫吐肝膈惟冀加察更勿復道是執事知我
之惠深於愛我倍百矣風便勒狀布區區未間千萬為
國厚自愛不宣
　　　復董碩甫知縣(六首/)
逺枉使問文簟揀芽并辱作意簿牒堆中良感勤厚徃
聞足下得漢陽累月惋歎如身遇怫鬰乃今勞習政成
前途應大有受用處慰喜更倍耳嘗聞半山老人見涪
翁一詩知非奔走吏亟改清秩以足下之才困於劇任
所遭有幸不幸又可奈何某多病殷憂老痿一榻手閱
四集恨知子之晩喜甚過望儻未即丘首駟車過家當
歴叩所未喻
徃寓諸集驚歎失子比得二作皆出憂鬱中尤訝驟進
殆窮愁著書固當爾耶石羊記是小說佳者白世重傳
立名近而當切而雅古人無以易也玩弄已甚衷憤不
免索露意表但世俗間抵死徇利情狀更著一二險語
如老吏深文何如然勿犯貨殖舊套尤善有作見教吾
將屢驚焉不一再而已老草知照
夏中為别忽近中秋衰暮能堪幾别耶諗歸使知旅次
康豫慰喜五月下旬劇㓂兩過山廬館榖湯沐者再宿
盡室席巻存空居耳跼處孤城載半餘矣金革日喧楚
氛甚惡未知所稅駕奈何昔授顧令君巻聊傚頌聲已
寄賢東汗筆裁報老草千萬貸察不宣
荒城廢圃庳屋雅稱志士之廬慨然想見閔仲叔王仲
孺髙風令人有廣厦曲池之適嘗思人情不同乃有好
貧賤者某是也恐吾子或未釋然聊以廣子之志云爾
枉問志事老誖疎劣吾子習知比方病甚搦筆重於舉
杵何以能應夫史難在志要當立例簡嚴事覈辭省耳
詩文亦恐不必多載但因類時挂一二妙語參差隠暎
其餘似不勝書斯愈不可測矣何如何如竊嘗妄意志
體難主故常以事為經以文緯之歸於言約事該鑿鑿
傳信斯無不利矣今諸郡邑乘之鮮見久傳無亦循襲
多而濫雜可厭耶殆不啻張先生所謂言無體要而已
至夫臧否去畱則我明府淵見之審足下直筆之任予
邑人也恂恂似不能言守此律令而已憊甚縷縷無次
來諭深見傾瀝知已之愛但懸平天冠大市中正恐無
買主耳退之所謂不可時施祗以自嬉自昔已然疥卵
文狀物於難言游意於無象結語尤雋永其寺孟之未
發者乎但以文為戯恐不可常將漸入禆官家矣何如
何如相見更劇論之忽猝謾言照察
　　　與蔡松野大尹
其聞之導民變俗之道莫深於教莫先於倡倡則教易
行俗易成矣語曰一人善射百夫決拾倡也今之末俗
敝極更僕未能歴數也姑以男女言之近自島夷作難
突起猝乘習安之民魄禠魂散逃死無所寜復庇其室
家於是膻穢汙染十家而伍偶賊還家效尤成例有靦
面目無復慙顔淪胥角鬛矣故百萬民命民財姑未暇
論而此辱到骨無可湔滌也某素尚關繫綱常事獨不
敢茍見聞所遇必心存筆記之惟恐其無傳也吕詢妻
事見之真録之實但文不工耳藏去有年頃值執事大
修邑志褒貶勸懲此正可以倡貞風還美俗禆善治蓋
今日修志第一義也敢以舊所為吕詢妻墓石志上惟
執事采而存之
　　　與鄭壺陽大尹
某不幸殘毁親肢茍生無賴意外乘以惡冦焚掠鮮遺
十五固皆天下之物莫足留念顧族婣死徙無相見期
獨為痛結伏惟執事雄算敏圖立退劇虜保障一方生
聚乃復逺念沈淪恤其阨困重以溫存且謬進之使受
㕓郭内得與安全厚德思以為報銜結烏稱形容耶夫
誠感孺子氣作三軍執事一倡而士人皆為死士以是
耳彼誠虧於平日氣奪於臨事先戰而後求勝百舉百
不當也執事可以益自信矣借陳末議得毋訝溺人多
笑乎僻寓少便老草
　　　與王沂川舉人
比承教函奬與浮實曷敢承僕病血稽謝共惟德業與
時俱茂僕生闇劣不自知量結髪宦學恥混流俗人崇
長意氣妄以自豪適淪於俠知悔則已長大亟從二三
師友相淑為道義君子之歸穨肆荏苒老失故我倀倀
無所於依又為流俗人所羞稱悲歎窮廬將何及矣執
事傑特果介當屈古之志士與相上下僕衰鈍累十駟
瞠乎安敢望逸塵耶執事倘不終棄槁廢矜惠末議以
振之俾更尋繹舊學或千一得成為知恥自重之士以
不辱俊乂則又幸矣
珍集遺教奥僻恠竒棘不可得句駭歎駭歎某久病廢
言晴林炙背時與樵牧詠歌年豐耳烏足語此執事掄
魁畫繡試過山中凭雕軾而俯聽之將無訝元聲至文
顧在南鄙深谷中耶
　　　復吕雪塘塾師
某少長惰廢老復病痿惛懵今也僵榻如尸櫛􁀙服食
類悉仰成於人其於生人事都無所知無可應矣執事
謬齒之人下問之何以為對皇恐皇恐然嚴委不敢祇
辱勉一卒業首篇造詣邃見解微下語沈著經義至此
無餘技矣某憶舊從事時質鈍教嚴師規凜凛如束濕
薪度旬如歲不敏今亦欲以此繩束吾兒吾兒質似又劣
也然斯時却無驟進師甚憤勞逮後游衍優游似如暗
室漸覩隙光因思杜襄陽曰優而柔之使自求之厭而
飫之使自得之若江河之浸膏澤之潤渙然氷釋怡然
理順愚或偶中此耶記曰藏修息游夫學止四者而輟
業半焉亦可見矣蘇子瞻曰有意而言意盡而止又曰
行乎其所當行止乎其所不得不止遂妄意此學不必
求之過苦也乎執事以為何如僭議命吾兒端拜以獻
聊以報隆禮耳屬筆書傭老草罪過不宣
　　　與吳公路侍御(二首/)
仄聞執事遭此不淑九萬程六月之息大展少須之耳
某扶病奔騖皮骨空存而比増病噎甚殆不知奉顔辭
有日否萬物自然之理坐以待之何悔小孫仰承惠澤
甚渥荀罃歸晉而感為謀未成者如實出已况執事親
舉手力援之耶病力疲薾不布百一伏惟照察不宣
志士得路敢為吾道賀但一入風波中須將舊日尊信
儒先陳語世人訕笑所謂不消得如此者益自立定脚
跟不少動搖由此向上儘有進歩處空囊無長物舉此
話頭為贐
　　　與黄懷邦
疎問復荷軫念病體久藥彌憊如遂獲從先人當屈子
與訣一七或靈仲夏之交寒淙深樾子其索我於孟家
瀑前頭耶
　　　與趙子雨秀才
西湖勝遊形羈神徃豈惟足下恠地主之闕供湖山之
靈亦將瞥眼鄙夫之寒盟耶秋闈得雋共濟有期尚圖
把手盡之
　　　與徐子方秀才
左辱多簡賢者幸以山人老懶不足致意中文字之役
病鄉惡熱北窗清風尚猶汗喘須及新涼徐近筆硯以
應勤委但迂放語言無能當意從違罪也可若何
　　　與沈秀夫内弟
共問太夫人萬福内兄弟各安好僕病未任束帶供職
諸想泊然惟歸思頗濃耳進退一也初無戀著曾解悟
到此否途次老草
　　　與徐仲孚兄弟
伏念近俗徇外忘内時藝大昌而此學遂為世之長物
士習視古昏明何啻夜旦乃今昆玉拔興競爽竊窺儀
觀風旨必欲反求在我以追前修私衷良慶吾道之有
人矣幸益鼔勇深造不為利疚威惕自身而家施於有
政以此始終道望西陲風動四境吾邦將為小鄒魯門
下始衰殘願少須臾無死身覩聞之為快
　　　與五弟舟仲
春來德業俱新榻上病夫惟日望之今日所當自盡祇
是人事若期必得是昔人所謂大惑也斯蓋同行異情
能審自處得夫之際可以釋然而凡人事亦不容不自
力矣
　　　與七弟
春事無多親年喜懼素業未精便是人事有未盡便
是執事不敬便不可謂孝不知以為然否與諸生處恐
須於舉子課程中存得些慕古力行意思庶幾人己無
負然却須由中著實做出若有一毫强飾徒長虚驕彼
我俱䘮耳盛暑為吾門强飯力學自愛
六字聊致溫存并厲清苦和什雖佳非我意也宋人誓
到河朔暢飲今日戒詩恐當例此耳
　　　與壻徐仲年舉人
深谷少便無繇數相問得書良慰龍井揀芽渴吻所須
㪺靈泉燃瓦鐺小沸長啜神飄飄便欲仙去侯鯖禁臠
都不屑斷齶矣
　　　與壻董汝立
某先長子之子敦儉年及成人擇嗣月某日加布於其
首議所以教之者唯足下少孤求立小子不幸遇患適
同誨勵允宜感興差易至期早過成禮老夫感悅無量
　　　與諸壻
某到都幸安好苐吾兒輩失教未知婦道為憂惟諸生
各勉率之耳朱親家董親家各襄大事有失執紼沈生
所凂作贊冗甚無須臾暇待角巾南海上了此宿逋也
聞徐生已易師嘗聞心為嚴師弟子方有益不然明師
亦無如之何矣以告諸生諸生以為何如
　　　與朱倫仲舉人
迂叟平生於舉業本無解處近來時格尤所未喻但謂
文以氣為主之一言即孔子所謂辭達孟子所謂說大
人則藐之之遺意舉世狎為腐爛常談不知其實乃不
易之至論也比來從事舉業者徃徃似乎本之則無而
刻意悉力搜剜洗錬務欲眩巧逞竒不知却已耗意卒
亦未嘗竒也是故所欲忠告於子者更少進焉恬虚以
澄其神静專以一其志精明以致其思廣覽以博其趣
範古以𢎞其體宛轉以暢其勢峻潔以莊其辭沈著以
確其語時時遊息以達其生意凡皆所以充吾氣也而
又勿雜於異物勿奪於左見勿惕於得䘮有承蜩之專
有貫風之巧有解牛之神於是胷中文思混浩流動勃
勃欲吐角藝之場鼔勇操銛而進無有司於其上無羣
士於其旁無呵呼叱咤於左右矢口肆筆滚滚百千萬
言似不經意而體製章法句法自然動中矩矱其間鋒
鍔光芒望之可畏究之不可測隠然長江大河一瀉千
里而灧澦龍門時時激發竒壯極天下之偉觀渾雅寓
夫精良險巖忽若夷坦如太行九折之坂造父飛轡越
之猶行空然又如公輸子聖於巧而自不屑為雕蟲末
技也斯稱能言已乎具眼主司得之必將擊節歎賞夫
洞心駭目之觀也已然上之儘有可論子如更端大叩
迂叟雖病彊當扶憊攝衣更僕授几一一為子陳之
　　　與子聞過論試
今兹有司試吾省之士者何藝也曷為以藝藝道之寓
也然則試非藝也固道爾矣道曷為試士所得粹焉駁
焉深焉淺焉口耳焉身心焉利焉義焉得於已徼於時
宜於今戾於古焉皆將自其人而布之天下者扶植人
極潤澤生民吾君吾國永有賴焉者也而否者亦以負
吾君病吾國是故有司試士弗敢不肅也士之應試弗
可不慎也試曷為慎而所學於古訓而所督於父師而
所聞於先生長者有畔於道焉而告者鮮矣而其持是
以徃定吾志昌吾氣達吾辭有司叩以應之問以對之
不知者闕如也毋勦說毋詭談毋雷同毋迎合粹然沛
然一於道不惕於威不疚於利不撼於得䘮則藝也進
於道矣由是舉焉人已皆得否亦失之人而我得也斯
之謂君國永有賴焉者也如其齪齪卑卑校短長商工
拙擬殿最規規焉必揚揚焉矜斯之謂藝而類於俳已
由是舉若否人已皆䘮有不為曲技異學所鄙笑者幾
希寓錢塘東郭鄒子者吾友也而以弟子禮質焉
　
　
　
　
　
　
　
　
　
　
　
　
　雲邨集巻六
欽定四庫全書
　雲村集卷七　　　　　　明　許相卿　撰
　　序
　　　革朝志序
於乎建文之末諸臣忠於所事者衆矣遭時多故處死
亦非一途要之自盡其心以不負其君則同歸云爾仰
稽我文皇秉鉞靖難之際一時文武才智知幾達權決
擇所事去故就新䇿勲佐命勒彛鼎而誓河山惟良丕
顯哉乃有固懐主私罔識天授悍抗憤攖上干赫怒前
既灰骨沈宗後罔或懲而繼之彌厲參夷武屬乃猶競
慕而勸趨焉於乎其愚不可及也夫而天常人極乃以
之存終古世道之攸繫也顧不大與嗟夫是或一道也
已夫曠代相感百世猶興尚徳之衷古今一也壬午内
難逮兹百四十年諸先正狥國之烈故老私載時時槩
於見聞毅色危辭凛猶並世予未嘗不三復流涕也感
興云爾乎是故沐浴文武之澤而不能不義夷齊云往
者紀錄不倫遂將紊遺失實爰類裒而序述之得百有
六人又聞諸老先生言文皇師入都城之夕郎御史給
舍相與縋城逸去者四十餘人詰朝覺察者以聞後来
邃谷窮山人徃徃遇識之傭販禪寂中於戯盛哉夫國
運廢興事之所必有也而建文死國之臣一時累百三
代革命罕前聞矣兩漢以還勿論也殆自天地剖判肇
有君臣以来而創見於斯焉於戯盛哉其皆天地精英
之萃聖祖功化之神書之足以樹貞風光信史震耀竒
偉於宇宙間屹為千萬世委質臣人而懐二心者防誠
不可以莫之傳也已於是人之為傳巻類為五難作而
死於中死於外者曰死難任事不幸而以死自靖者曰
死事不與難不與事而其心必不茍生而死者曰死志
義不變面易辭而甘流離屏逺艱迹苦身之死而不貳
者曰死遁于時未即引決而知生不若死之安也而卒
死之其與死難死事死志死遁似有間矣然亦可謂有
耻而庶幾不逺之復者曰死終論次為五忠傳具列於
篇志義之士得以考徴焉若夫所見異辭所傳聞異辭
所紀載異辭則姑次其名族而世行爵里闕焉以俟夫
篤古多聞者云
　　　女教補序
女教十篇作者宋方澄孫氏吾友蔡希淵廣之為十三
篇合若干言示於某曰子宜序而梓之則卒讀曰唯唯
予惟先王之教非獨行於大夫士也至于女子子皆立
之師焉教之熄也學士大夫難於完徳况乎女子生長
中冓教之不聞學之不知湛俗狥已而幾其動中於善
也不尤難哉中間天資近道樹節炳炳與烈丈夫爭不
朽名者亦時有之然累千萬得一顧非幸與而其不幸
者蓋可勝道哉蒙仲氏編所為作吾希淵所以廣之者
也或曰劉子正列女傳曹大家女誡至今存也教女不
以多乎曰二書之言奥而文故二公欲反諸質質則近
情近情則適俗適俗則易知而易從于以相漸相觀率
而趨之不難也猶之膏粱疏食均可以養文綺大布均
可以溫然得有難易用有左便而及物之廣狹殊然則
是編惡可少也抑某讀易家人而知教女之本之有在
也有家者知其本之在我而身以刑之書以徵之教斯
成矣人人知教則天下之家正而天下平予故樂序而
傳焉
　　　漸齋詩草序
夫聲發於性情中律而成文之謂詩詩也者人之精蘊
也是故古之人由詩以考其世知其人隆汚升降興替
否臧猶鑒縣表植當年曠世靡爽忒焉其見於詩也深
哉予於詩無解也往從海内大夫士遊賢其人則徵諸
其詩人品心聲殆多類應億之而中幾於大半矣若我
漸齋趙先生者予始而語合久而心親兄事師資之今
五十年安所事夫徵諸其詩以加信耶近畀予詩草縱
觀之非詩之為徴而飢渴晤言得如面語也以為快夫
其見髙物表而語𤣥曠時寫衷素而語易朗情屬誼舊
而語溫雅脱畧聲利而語超拔分安止足而語寛適根
極理學而語閒暢松隂細詠欵叙平生矣翁髙格逸調
混迹流俗獨懐勝情才美醖藉操履峻潔不少挾以自
多坦如也恬如也方嶽崇階舉步臺省未老去歸若蜕
裘葛特先凉溫無吝情焉方今勢競利趨穨波日下乃
兹卓哉危標壮節砥柱浙河之間翁其表東海矣夫直
詩草之傳也云爾乎
　　　悌弟紀序
予讀阮子學令舋舋齗齗累千言首列五典末簡及藝
文焉猗與今之文哉洋洋乎衿佩溢委巷誦説誇孺子
盈宇内皆是物也為教後之而典是先何與既而得厥
考愛雲翁弟弟紀觀之作而曰蓋有是哉固阮子之所
學以為教者也夫五典在人如兩曜麗天疇能斯須違
之故文也者以飾典也典亡已文安傳耶今之人之於
五典不盡其分者多矣而長幼之道乖悖有甚焉間有
令兄弟讓千金爭死命者載籍亦時見之然或邂逅感
慨於一旦而其庸行果皆然否耶賢哉愛雲翁也以若
而兄常事之周謹虐使之順承苦劇瀕於死無怨言已
而分與取其薄既死恤其孤沒身無改操焉於戯是豈
暫焉矯而為茍難者殆由賦受良充養素性行成故變
罹困極而懿親順徳不少易其常云卓哉至行古之道
今之師也抗弟道與忠孝並近自愛雲翁始至於致休
祥啓後賢阮子方承上命督學以身教先浙士則翁弟
弟之錫類彌逺矣
　　　悔言序
夫辭尚體要簡尺之體惟真而盡達吾意焉止爾否雖
文非體矣夫羅獵理亂稽證古始而以辯博悟上上書
陳事之忠也鋪比蔚贍賦之則也白發事理往復究盡
論議之制也語焰談鋒張皇撼動説士捭闔之術也擷
葩萃英采錯爛如詞人之習也領徳贊功誇諛浮實佞
人利口容悦之態也摉隠窮奥哳吻棘喉務異求勝敦
銘冢簡之竒也警意麗詞逞新衒巧經生誇藝攫雋之
餌也至如㫖易辭艱以深飾淺壯夫羞稱焉然以之投
世耳目亦多快意動容蔵去為玩然皆非其體何也去
真逺耳餖飣支離尚奚簡為予生野性朴資任真信古
或妄一言面頳背汗若不自容所著薶文肝膈可見使
得師資有道即未妄希上達萬分一與進於論篤君子
臆亦可乎而同塵流俗罔所適從閱宋季佞人手尺遂
沾沾自喜漸習於浮淺矯誕而不自知郷有正學端人
見之能不鄙予為尚口不情者幾希晩適有知亟將抹
摋駟莫之追矣嗟夫吾自賊其資而自安於佞也久矣
乎愧憤懊悔奈何哉此存家集正以為戒欲後之人勿
復墮此蹊徑以再蹈予之後悔焉爾吾嘗觀歐陽蘇黄
發口吐辭和雅暢潔良非淺夫矜飾者可同日語又觀
江左以還章逢辭氣記載尺牘類皆直而簡恬而曠暢
達而逺即方言而和易見於俚近著家人語而暱昵懇
欵慰愛藹如言在帶下目前意自悠𤣥雋永斯簡之得
已矣後来工言者盡意摹襲了不能似蓋難乎真焉耳
蘇子瞻曰有意而言意盡而止天下之至言也豈非真
之謂耶是故簡尺以真不以文然而真未嘗不文也故
曰晉人言語用以為文當妙絶今古何耶真故耳其然
乎其然乎吾弗及已序悔言
　　　汪氏近徵録序
近徵録者歙汪道𢎞氏之編也汪氏望歙逺自越公華
起隋唐間遡而上江左宋有軍司馬漢有龍驤將軍又
遡而上秦有徹侯魯有死郎之戰童彌逺已矣逺故源
不易究而其流漫然不易究則疑漫然則愛罔克專而
戚疏莫可為等孝子順孫宜弗之能安已是故近徴録
作焉夫汪氏故有足徵録逺自得姓以来詳矣兹録則
近始道𢎞九世祖宋方壺居士叔耕厯傳至風雪道人
克逺是為道𢎞之父系次繩繩貫如爾秩如爾叔耕所
遺晦菴朱子西山真公與當時顯者往復諸書乃後奕
世備載累朝名公卿記志諸作徵諸文獻不已炳然切
而覈也哉于是奉先立愛始親孝之則也于是敦族恩
紀不紊仁之序也抑夫近徵云者非忘逺也篤而舉之
之義耳夫君子於天下將皆用恩焉况其宗耶然疏戚
後先固弗可以槩視而混施者禮本乎情則然耳道𢎞
斯録殆亦率夫情而義起焉者君子曰禮也
　　　友竹詩集序
予誦朱翁友竹集慨然想見故老之風而歎吾土之風
之日以下也以吾土而意天下之風殆皆爾矣天下吾
末之與吾力已吾寧詎能遂忘吾土耶是故昔聞父兄
一事一語崇厚先讓者恒三復之以風時子弟若有不
容已雖未即挽俗而上或猶障其流之亟下趨云翁生
不識訟庭語及人過瘖如也居里中以朴鈍不如人自
處今其集中語循分優游無外至者以供喜怖不欿然
於卑居而羡夫有位者之為華視今日吾土之風不迥
然遼也夫使吾土而今皆若而人也天下又皆若而人
也比屋愿民庶幾哉有以承上化躋至理而治世之音
可作矣夫孔子序詩里巷民俗之謡與殷周廟朝之樂
並陳何哉蓋殊者聲辭而縁情敦質致一焉耳是故為
經而世訓之然則詩之道固因其質而賁飾之以諧聲
成文者乎今夫俗之文其諸非古之文而翁惟其質也
而古之意存吾故序而布之郷人廣故老之遺風焉
　　　紫雲宗乗序
相卿讀許氏族譜泣數行下已而喟然歎曰先古逮今
吾之得姓傳世不逺已乎而許氏僅而始提督公譜耶
夫自宋之南也金元之亂極矣民罔土著士鮮完室許
氏盖猶幸而譜提督公始也然而撰述者鄙哉於是采
先世之載譜靈泉許氏之族之世云然予紫雲之肇家
也厥有不獲已焉耳矣夫予先君嗣適始遷他邦禮稱
别子者是與非邪别子為祖繼别為宗宜别有紀使後
之人知靈泉有許始提督公紫雲有許始予而宗子之
法迺可以世篤而人守已乎於是詳吾之所自出及事
之所當紀者又為紫雲許氏宗乗云語曰萬物本乎天
人本乎祖二者蓋一氣爾天言夫大祖言夫親也是故
子孫而不録其先人則是鄙悖之民蹶根棄本之行也
然而今之人之或録之也殆異乎予所云不知務徳自
樹丕顯前人即紀實傳信而百世足徵已顧多求勝眩
俗妄附往哲以為名髙斯其與不知録者有不同歸於
忘本也幾希予特恥焉爰述夫灼然足徵者次于編使
凡所由以出者咸知其本知本則重親重親則勸睦蘇
氏所謂分而塗人其初一人也者將自喻而漸敦矣不
然異形爾汝耰鋤父借徳色經慮况夫族之合也否也
吾獨且奈何哉
　　　家則序
吾幼志于學長從陽明先生游暨海内志義之士過從
磨厲垂三十年憂病莫晩志猶罔甘自阻又有望于後
之人於是作家則及觀浦江鄭氏家範尤若廣而宻要
而不遺慮逺而防豫吾則所未逮也然攷其編次前既
録之後又録之續又録之閲三世厯數十年而後範成
蓋俗流日以巧法因漸以詳埶固宜爾也今吾閲厯淺
意見踈而後来運化推移殆未可涯欲恃僅僅數十百
言預待日新無窮之世變烏可乎哉吾後之人逺猷卓
識順時保家於事之通變宜民而不畔于道者詳酌精
思續為之則又進而廣善志參鄭範以成合族共家之
義百世其將訓之奚啻于吾有光而已耶
　　　學則序
夫所謂學者學為人焉爾學至於聖斯人之至者矣而
道則所由以入聖之路也故學致其道之謂學人志於
聖之謂人非然者茍而已矣今定規條斯意特先云受
讀此編者當知聖人之學初非性分外邊有所增益只
是復得吾所固有者焉爾故能卓立此志反求諸心循
後之規强勉不息以上達於髙明而為成人也斯真吾
子矣
　　　祠則序
惟古王者廟祀先王逮于諸侯大夫士咸得祀其先以
廟制由等降有差世適主之宗法其端于斯乎然諸侯
不敢祖天子大夫曷敢祖諸侯乃有宗子之法别子為
祖繼别為宗百世不遷統族姓敦世徳以遵王度而守
宗祧是則古先哲王聮屬天下之道家有官政人修士
行而不犯于有司也故曰宗子有君道焉自夫封建廢
而宗子之法亡世不復見先王之治昉於是矣吾儒有
識者謂夫古今不同者時而飾情起義以為禮未始不
同也無寧直以古之必不可復而但已耶故議今始去
其鄉及始任於朝者擬古别子稱祖而繼别稱宗得禮
意矣吾許氏世家海寧之袁花先府君初命相卿舉進
士官諫垣無何府君棄養予不幸遭家之變而求自全
吾常遂去袁花適茶磨家焉茶磨嘉興海鹽山也去郷
越境筮仕升朝兩始自予擬予别子惟允而嗣予之適
百世為宗夫復何議於是卜宅甫定而立大宗祠於堂
左室鑱家則之石于祠以詔我後之人相傳糾族培徳
以世吾家庶幾古者宗法之宏規長計云
　　　墓則序
夫墓曷為則也為則以詔夫墓於山者之後之人纘緒
承祀於無疆也吾許故家靈泉平原豐衍水縈如織秀
矣封丘若堂松楸在望便矣易稱上古葬之中野有徵
矣舎是而山之墓者何聞諸老人吾先嘗墓染涇兩河
之間崇封茂植鬱若屯雲宋南兵興鞠為夷陸乃今斷
碑殘甕罔所物色也已傳戒五患信然哉是以過懲焉
而必于山以永奠焉夫海州守而下墓山多矣則肇於
吾父母何親親于所自出者始也夫有形歸畫遺骸猶
蜕耳增山錮泉要已非知蔵以安之而復則以傳之何
誕矣乎斯放而為達者也夫予之則之嚴後防逺先澤
廣孝思斯常經也於是作墓則先兆域次居守次贍業
終常祀例凡四文于碑
　　　送葛惟吉序
傳曰學然後知不足教然後知困予迺今有味於斯言
也自予勝衣為進士學成童而益冠而能通于時賢子
弟之以名求予而昧其實者或妄推之予遂抗顔為之
師已而漸自覺孟浪者之無與於身心且悔其謬自足
而不知困也今年春葛惟吉氏重繭日百舍至杭投謁
於予館人日再至風雨不廢凡三日而後見之致辭甚
勤執禮甚卑委幣甚恭蓋如昔者二三子之求予而誠
有加焉予固與之抗主客之禮既乃告之曰子知遊乎
少年邁往發軔之謀弗詳往往饑渴困踣于中途晚始
知難將有千里之適必三月聚糧而後取道予之於子
猶是爾矣故昔之以易求予而應之不難今子謁予甚
難而予不易狥子也矧夫子之好學不矜鋭敏而文于
干時好也何有尚安所取以重困予乎吾子行矣雖然
吾之不敢師子不但已也願因子而益求所以舒吾困
子盍亦因我而彌不自足庶幾有得於言語文字之外
則將悔其今日之非所以求我而由是以進于髙明也
其有餘師哉然則子之来也雖予不敢自任夫一日之
長抑不敢謂子之徒歸也吾子行矣聞子始来太守喬
公實勸相之誦吾説歸報喬公以為何如也
　　　送陸生序
正徳丙子秋八月王子之門人吳江陸希旦就郷舉于
南畿弗如志治任將歸王子以生来謁曰夫人也植之
天甚良其諸人之所以培溉之者有未盡也是行也得
無揺其中而渝于其初予私憂之子盍左右我相之於
道曰子舟歸乎請以舟喻方其浮大江亂京口絶具區
廣不可以目極永與天際而深叵不測風雨變怪將復
乗之舟於水則漚也信天下之至險矣夫然而長風順
流崇朝百舍滯通逺達天下之至順莫加焉何也夫惟
其舟之足恃也是故材木猶吾質也取諸朴厚朴厚則
足以盡吾刳斲工帆吾氣也取諸大以完完大則藉力
於風者壯檣吾心也取諸有恒而直縝以不蠧有恒而
直縝且不蠧則危懸重繫倉卒震撼傾側不能為虞柁
吾志也取諸正且廣常操而善運操正運廣而水勢委
曲相得波弗吾蕩風弗吾靡篙若㯭棹吾才也取諸剡
取諸直取諸長而鎩備是而運掉進退下上夷險如意
至於欞檻闌楯雕鎪藻繢猶吾文也有之無之不為舟
之虧成然亦必取諸盡制成章而觀美斯具夫是之謂
成舟然其用之也天時有順人事有工弗順弗工猶無
舟也是故取道于風持以審慎應以練習而又率之以
無怠然後天與人一人與舟一舟與水一致精入神而
利渉之體用備是以人相勸往如平陸而天下無險道
矣悲夫世之强濟以要利者弗畏于天弗習于人敝舟
苦械日招招於江濆覆人之愛子竒器于横流而并其
舟以亡者尾相銜也悲夫孰與夫善其舟究其技深􁂳
固維以俟時之順乎生其以予言為知津矣乎盍觀天
下之勢其於長江具區何如耶吾所以濟此者亦既具
也耶而遑以時之淹速介然于懐耶王子作而曰許子
之言君子哉吾告希旦末以加於此矣小子識之
　　　送都諫吳公參政四川序
天子更化正始攘殛凶邪柄用耆徳逮于方岳擇惟其
良於是東吳吳公自工科都給事中參政四川行且屬
某曰予兹萬里别凡在遊好擇言贈我子吾僚也顧愛
言哉則謹告之曰君子居其位必思善其官公官昔曰
諫今曰政名以制異職以事殊位以地别然陳力匪躬
臣道一也矧夫諫者固欲其措諸政云爾已矣吾知今
而覈公政者將不稽諸其諫乎昔聞公諫者將不責諸
其政乎公其得曰吾頃姑云云爾也抑公日在諫垣時
與志忤勢與道違讒譏殃咎戮辱放殺之虞固非君子
所以累其胷中而惴惴焉悔于厥心羞于厥黨獲戾于
千萬世公議是懼能須臾寧邪兹往也時得志行貳岳
伯制方面守令丞尉坐趨指使於前監司命使可以唯
諾成議也朝有欲革夕報罷矣夕有欲興朝奉行矣昔
徒言之而難今專行之而易公其優於政哉然諫難矣
難不盡由於我將或諒焉政易矣而贏縮弛張惟我之
從或後戾其前行違其言人將以為口實曰諫者誠姑
云云爾也咎有彌不可諉者公其慎於政哉某又聞之
蜀産之饒古稱陸海今尚爾邪營建徵發岷峨赭然任
輓負擔數千里間赤子僵僨者相屬也重以兇逆貪殘
屠剝蠶漁之餘而樂國墟矣公之政其尤慎於保障哉
他日全蜀富强光復舊觀固國西門以捍疆圉而當宁
寛右顧之憂果然必公也某將獲齒於知言矣
　　　送運使董公參政四川序
兩浙都轉運使董公被命參政于蜀我郡守留侯合其
僚往餞之祖道宜有言也以屬某吾聞董公今之剛者
也易曰天行健君子以自强不息剛之謂與天下事夫
豈巽輭隨靡者所能勝哉而世常親彼而仇此也然君
子曷嘗前却於斯抑將因而取資焉是故楩柟杞梓材
矣必飫陽和淩隂沍綿嵗時然後棟梁桷􁂳輪輿輻輹
巨細短長無不勝任昆吾之金良矣火不鍛水不淬石
不錯頑然礦耳是謂禍之而福損之而益者耶公以名
臣子登甲科厯郎署守大邦雅操勁氣屹然律已而未
嘗俛以隨人故所如不合排捐於大吏低徊於散局有
年矣休休之度在彼何如而於公適皆增益磨冶之地
也公乃今其益自信矣夫兹往也貳岳伯當方面全蜀
數千里户口泉穀征科考閲理㫁輸作軍供國計吏敝
民隠皆得控制罷行之以宣布天子及下之仁顧若轉
運使一㑹計有司之任哉昔也公為鬱衆望今則衆且
厚望於公焉公將益修其平生堅其守𢎞其施俾剛之
功用白於天下而慕者慰忌者沮乎斯我留侯愛助之
意某述以諗焉
　　　鈍菴邢公七十壽序
司馬子長傳張釋之宦業為漢名臣及其子長公官至
大夫免歸不能取容當世故終身不仕是非父子異趣
殆異所遇邪遇不如志與其䘮已以徼時寧適意完名
而全其天之愈也故至于今髙長公亦多釋之有後後
之士役役求仕仕焉如歸志溺已䘮道方屈辱而尸寵
弗顧投老無期雖或踐華要握柄樞名勢榮利赫然一
時至求可名後世如張氏父子者何少哉然仕以行道
也懐其道受其名以老亦士之不得已於世者與自予
居京師與晉之賢士大夫遊往往聞前國子祭酒少宗
伯襄陵邢先生立朝之風及其子鈍菴公第進士自中
書舍人為庫部郎中亦以介特忤時貴出為長蘆都轉
運使時謂冗汙地不以處時望公往三閱月不自意得
解印綬去人故溷公而公飄飄然鶱騰雲表矣歸則治
園榭亭沼與故人遺老燕遊詩酒其中泊然若未嘗有
名位者進退以道日見休裕化行於婣黨信孚於郷人
河東一時有大老之望焉然則雖不究于時既受其名
又受其樂以全其天錫光宗伯追髙長公為自重之士
倡又以為教雖曰非公之志非公之道與借公枉尺直
尋今則致位卿佐止耳况或時左勢撓全者虧譽者毁
若是而備福致壽謂無歉然能乎其可願而賀者於今
日何如也嘉靖建元之年公歸十有六年壽登七袠矣
其甥李廷玉將歸稱觴祝公謁予言以侑之作邢鈍菴
壽序
　　　送盧君之河曲大尹序
盧君起諸生丞海寧九閲嵗家不支伏臘囊不給裘葛
釡盎屢空孑然故諸生也今年春遷晉之河曲長民甚
宜之而難其去徐生禾寔来謁予序吾父兄子弟噫惜
不夷之情夫盧君之所以得民非一端也而端於廉今
夫廉不同矣太上安之其次利之其次强之爾强而廉
也人共難焉廉而有恒又加難焉廉而有恒貧而不悔
而又歉弗有也將天下難焉盧君暮晚滯淹貞白卓偉
君子以為難而民方歎咨之聲歌之象繪之又圖尸祝
之未已也君顧無幾微矜衒之意動於色辭泊如爾晏
如爾寧復以名位震耀歆豔於中神鬼恐喝要遮其前
而姑爾矯厲為也謂之廉而安者非邪彼哉今之從政
者也夫貪墨以敗官諉曰地卑直倒行而暴施故士恥
其行低汙以来詬諉曰俗訐顧誓天而詛神故民憤其
誣吾於盧君之吏海寧而知官不于其地于其人于其
人而士之恥雪矣吾於盧君之去海寧而知訐不由於
民由於吏由於吏而民之誣白矣盧君行矣懋之哉夫
世運消息非天司之人為之也今天子崇化更始燭炳
致理之原詔太宰選舉中外臣工毋資地限自今貢士
與進士埓盧君其有遭乎行矣懋之哉夫執政者之斯
舉也固將風厲海内之士爭自濯磨祇承徳意一士習
貞吏治而還之古殆端于君矣盧君行矣懋之哉
　　　壽朱陳兩翁序
予少遊海上遇老人為我言天下清謐休暢今百三十
餘年故邑之墟天地委和合氣於山海特厚民生其間
將必有壽而康者乎子姑識之既而西村朱氏石門浮
屠氏勾溪陳氏咸以詩問予予誦而復復而樂也則相
與賡為唱和之什時三人方壯予尚少迨予舉於有司
從金馬門之役旋復歸耕紫雲忽忽垂四十許年石門
化去予善病早衰而西村今已壽登八秩勾溪七十又
六矣齒髮無改於中年視聴良察嬉遊登眺舉步仡仡
恒捷先予恍然追惟往事昔云壽而康者夫乃翁是應
也夫憶嘗序勾溪父竹齋翁壽記石門許泉亭書西村
曾王母懐節之堂論其世知其人固矣抑自其往還從
予於湖山間壯以逮老觴咏談諧文墨之餘聲利不關
其聴怖羨不入其懐當世末俗之疵瑕一不挂其牙頰
也其渾然長厚者與澹然物外者與善稱於郷無訾議
者與故夫恬曠以凝神容黙以遠怨嘔吟以養性情召
和致壽培其本者不已厚乎詩曰瑟彼玉瓚黄流在中
豈弟君子福祿攸降其斯之謂與故石門壽終六十予
嘗以其不幸為憾而兩翁康强難老巍然如魯靈光逍
遥閒曠咏歎貞符駸駸躋於期頥上壽而稱人瑞未艾
也海上老人望氣之占信而有徵矣乎
　　　送醫呂生序
予抱病入山垂二十年長林邃谷却掃深扃僵卧如蟄
非行藥不出户非看山對月未嘗一鈎吾簾也周行搢
紳之士惟平生金石交迂蓋聮榻信宿而去然嵗不一
見城市之人雖親舊月不一見日或與接者同業之農
圃樵牧而已有事之卜醫詩酒者而已然樂善懐賢之
衷猶耿耿焉弗以病沮也夫唐虞之隆乃有巢許兩漢
之治厥有君平伯休唐宋之盛亦有杜生篾叟妄意聖
世獨將盡羅英賢於巖廊官使而野無一遺乎哉心存
神往庶幾卜醫樵牧之間萬一遇之嘉靖丙申之秋呂
貞夫氏訪予山中其貌退然其言訥然與之講學論醫
及其郷之故則白雲以上丹溪以還其中汩汩然而未
涯也斯殆學不售而隠於醫韓退之所謂有托而逃焉
者非與然其醫以先根本後標末為要與時之急功罔
利者殊科以是知而求之者亦鮮而貞夫將返其郷矣
夫學不售而托之醫醫復非時所識而不售也吾是以
悲末俗之難諧而重歎貞夫之窮已夫予迂拙無似學
成無所於用藝復無可托焉而誤為時所指目咎往追
来寧甘畢世卑卑但已乎貞夫行矣吾聞姑蔑之墟山
水竒奥仙靈所隩異人有道者之所常隠也子歸探煙
雲窮縹緲而邂逅焉為我語之曰海上紫雲山中許某
者一杖一笠將從尚平抗迹遠影於五嶽名山其毋俯
睨我也哉
　　　送韓僉事序
淛江按察僉事苑洛韓公執法不便於用事者狀聞移
江西按察僉事三司之寮列郡之守若令與大夫士暨
于吏民其志同於公者與恃公以行其志者與諸隠詘
之以公直者與以義直公者與偉公壯節而大望於其
終者所在相與語曰韓公行矣韓公行矣嗟何淛之民
之不若江西之民之幸也公惟不私便其身圖而圖吾
民以有此行江流如虹我懐與東惟公之榮伊民之窮
皆歎有泣者又曰公知法不知時以疏遠抗貴近遭天
子明聖䕶全之吳越豫章等善地耳寵任舊秩加令名
焉公幸多矣抑天下事猶浙也彼前知公之不我容而
為地以徯公公則竒貨之在羿彀中耳前事彀率曷其
少更疇能語公憂心如酲又曰公官以執法名安民而
衛之為法奉法而行之為利利以及民為仁仁徳之懿
也道之大也公幼學於父師者能或加於此乎出當一
面寄紀綱方岳之政夫豈芥蔕區區旋踵而易其平日
之所操者哉使公進而司天下之法法又有大於是不
便者又將多於是利害又將不可涯於是無寧與時上
下委舊學壯節於弁髦使吾黨之士氣奪語塞而異論
藉之為口實公必不爾為也夫固持之以矜不以爭應
之以理不以氣動之以誠不以術焉爾矣不然巻舒機
軸公自司之誰則知之海寧尹曹廷獻恃公以行其志
者方戚於去公而樂聞斯言也曰孰能文以贈公俾取
衷焉於是某序之諸為詩歌者繼之
　　　贈張先生序
予聞之古我先正名家子弟處天下之至易而亦處天
下之至不易夫能勉焉自立而少異於衆人必得因縁
馮藉以立功名茍為不然他人未必得咎而已為清議
所不容矣金陵玉亭張君曾大父以文學行能至大官
君負穎資承家學自其童時肄里塾有英聲長遊京學
有雋聲五試京闈連不得志於有司以嵗序貢春官則
慨然曰丈夫寧必以捷一科第榮此生耶顧為之在我
者何如耳則俛焉就天官選来司海寧教落落無握齱
態行不茍于同于其介教不屑于細于其大徜徉文墨
觴咏之間以遠者大者自期且期其徒其徒愛而譽之
監司聞而奬之夫監司勢與我懸奬或可以冒致諸生
情與我迫非真有以感其衷則其愛我也安可以襲取
幸得之哉夫地卑者勢陵局散者情緩職司於是常為
尊要者之所賤簡勢則然矣夫彼挾其要且尊以臨我
我復自居若長物然以自輕所以自樹者其存幾何夫
惟正色端範凝然自重而無或可以取輕彼且失其尊
與貴而積弛之師道舉世非所緩急之斯文將不由是
少振已乎今天子鋭精致理知賢才之必所資而不可
後也又知科之未盡得才貢之未盡不得才也詔銓司
用人進士與貢士等此雋豪馳騖之時而有志者之秋
也張君勉其所以處天下之至易慎其所以處天下之
至不易行將陟華躋要以光文僖公之烈繼御史大夫
之志而與伯氏嚴亭按察廕亭郡侯競爽江東使人頌
王國之斯皇也不亦休哉
　　　廉泉高大尹奬勸序
南郡廉泉高公以進士起家令海寧未二年所巡浙御
史李君董君嘉其治狀僉檄所司備禮合樂奨勵褒表
之以風動列邑為人牧者少尹巙府呉君率諸僚吏士民
稱賀而来屬余言予臥病萬山中幾三十年世無所與
吾力而繫其情矣惟令得賢澤沛四百里許而其餘潤
稿瘁幸漸焉所禱而占也是誠余所樂聞抑司風紀者
之斯奨也將浸達于朝矣庸復求諸野乎矧余病未能
也請三四不置爰作而誦其所嘗見聞云邑人為余言
廉泉之至也先明而作後晦而息賔謁無留門者酌羣
言集衆思興民利則䟽渠陂虞民害則籍暴惡桀驁梗治
懲之使馴柔愿負抑植之使伸兩税之徵以信庶獄之
聴以情貨法影税宂深術祕之奸蔓索而根窮之無遺
力焉愛民之誠不啻一二見矣未幾廉泉逺迹訪予巖
居望其眉宇虚已欿然下物退然接其詞氣肝腑洞然
無匿情也古所謂豈弟君子平易近民者非邪御史之
奬邑人之稱余一見而孚又奚庸於贊抑將自附於忠
告可乎余少有當世之志嘗請於諸老先生而竊識之
分定而不容貶者道也日降而不可挽者時也故聖人
能不失時不能違時世益下風益卑聲漸氣嘘人異情
事異宜道如時何哉故君子出為世用必先定其志而
以時委蛇其間志定于先則道不終枉委蛇權乎時則
與俗不大相戾而吾志之達於政者違道不逺矣譬之
行舟漸靡而往以向所趨不以亂流為勇而以終濟為
期守道宜時之權蓋如是然權之為用其端㣲其究殊
以道權時時可從道以時權道道將狥時矣狥時枉道
郷吾之志若斷梗之逐湍流裂瓦之淪深淵徵諸素不
亦繆逺矣哉此枉尺直尋功利之遺禍焚溺人心甚於
水火而不復知禮義進退為吾孔氏家法也廉泉邁往
之志堅正之操超然皭然不靡靡為同不棘棘為異其
於道也庶乎業已遇知於時兆足以行矣願持其始者
勉終焉宜民之利將無未盡舉者乎蠧民之害將無未
盡去者乎桀驁之梗將無未盡復者乎柔愿之抑將無
未盡舒者乎徵求之限將無迫而莫措者乎聴㫁之敏
將無忽而或枉者乎貨法影税宂深術秘之奸將無抹
摋吏牘而跋扈憲綱者乎一一盡洗而更新之斯愛為
真愛誠為至誠矣鄒孟氏曰至誠而不動者未之有也
夫命相試以民事守宰入為公卿古今則有然者方今
急賢登俊之㑹廉泉持其素蓄已試之道趨巖廊立柱
下總天下之圖書承明王之顧問應答如響畫地成圖
而與諸賢弼成至理余方為天下賀矣
　　　南溟鄭大尹奬勵序
錫山鄭侯以進士起家来尹海寧人意其甲科掄才致
逺未涯將養望游優蔵器待用以時措之建安攘而溥
康濟海宇民社安所事事適坐鎮耳侯不然又意其志
鋭氣豪才識自廣宰制數百里猶庭宇掃除將廢革典
常立法更制易民觀聴與之為始侯不然又意其左輔
樂國之産狎見奢麗土芥貨財將揮霍靡費私親故結
貴要盛厨饌供張金帛饋遺輿馬音樂送迎之儀侯復
不然日澡手束帯而朝吏民雍容委蛇奉職循理不靡
靡以為同不棘棘以為異務持大體而一主於愛民聴
訟決獄恂恂如與家人言惟得其情不事刑威於紛更
而去其甚者減供億省禁令慎追逮薄徭賦罷宴遊弛
諸彌文浮費皆民所不便也其言曰令猶牧也不擾其
畜則生息遂孳育繁矣故其愛民猶以休息不擾為尚
夫擊㫁不測可以駭威神鉤摘隠門可以凛神明表建
竒勝可以樹名績征輸期㑹可以稱幹敏為政者類多
出此侯一不屑意以煩民也今兹夏秋島夷猝犯海徼
其勢張甚監司欲以糧勸民侯持不可曰貧民尚逋常
賦則罄已廩資以給之欲以兵授民侯又持不可曰不
忍驅白徒以膏夷兵且食於民者軍足用也至以利害
恐之而侯屹不為動故夷兵再臨境上邑人晏然不知
行陣之勞餽饟之費也夷冦海鹽海鹽去邑不百里而
其民百千老弱要領殱焉焚刼廬舍赤地數十百家雖
地當害師無紀律致之然使為之上者盡氣委命如捄
其子將不十半獲存乎君子所以哀民而疾其上之戾
于仁也而我父兄子弟偃仰袵席侯之徳於民其可以
津涯哉抑聞吏民之稱侯也其性静其奉約其守正其
性静故其政簡其奉約故其用物儉其守正故其援於
上寡矣比者侍御代巡林君清戎胡君廵鹽霍君一時
交檄奨勵之夫三君居風紀之司當激揚之任固皆知
人能得士稱上任使者耶漢法吏有治效異等輒降璽
書勉勵復增秩賜金復賜爵闗内侯復進為公卿所以
重為吏勸也方時尚煩苛操切之風而侯獨持簡易寛
平之政昔人所謂其政悶悶者與然侯不以日計小得
而易嵗計之有餘此漢吏之治王政之遺也聖明方興
堯舜之治三王之功宜有取於循良以備輔弼侯其自此
升矣是故使者之交奨少尹伍君求言以為贈也雖然
夜光之璧不藉以地錦無事於飾耳侯𢎞逺之志堅正
之操政由是作政由是成顯聞榮名将與黄次公朱仲
卿異代相望流光竹帛以傳無窮夫寧于兹褒揚贊述
而已乎
　
　
　
　
　
　
　
　
　
　
　
　
　雲村集巻七
欽定四庫全書
　雲村集巻八　　　　　　明　許相卿　撰
　　記
　　　郷賢祠記
淛江按察副使西蜀劉公瑞承詔董學之二年檄諸郡
縣學凡前賢地産者以告於是海寧教諭侯君泰集諸
生議白可徵者如干人公甄汰更定始梁太學博士戚
公訖我明廣東參政祝公凡二十人俾有司秩祀如故
事知縣郭侯郊遂因舊祠增堅易壯豆凳几櫝故所有
者必葺所無者今剏為之役竣禮成况侯照繼宰縣政
侯君咨焉爰来請記辭弗可則誦其所聞曰在昔先王
造士舍奠先師於學祀先賢於東序祭郷先生於社夫
固昭崇報也而風厲寓焉今之郷賢祠殆猶先王之法
之意邪惟聖我師曰賢者何學貴節取等不躐躋兹視
之漸漸則易從惟賢是祠曰郷者何井疆如故風烈攸
存兹視之近近則易感繄我先正在唐中葉有若睢陽
許公以死殉義屹樹大防烈哉純臣萬夫之望乎在宋
叔世有若文忠張公持正施公謹獨楊公崇尚心學攘
斥異論逮事孔氏可與為仁矣自餘篤倫紀守經術樹
勲庸志髙尚背項彬彬世往論定抑亦今之成人與惟
是崇構儼設典刑如在過者趨瞻者肅好徳之衷鄙夫
猶然况我學問之民出入登降揖讓酬酢絃歌講肄於
此其將慨然歎不可作恍然若從之遊乎又將低佪而
深思山川靈淑往者逝矣来者謂何彼我丈夫有為若
是邁往以前精思力企尚友於賢得師於聖用底厥大
成則惟先正私淑是賴師儒風厲是承某方日自朂而
凡同志願亦有騐焉正徳已卯秋九戊申晚學許相卿
記
　　　許泉記
許泉故郭公泉也石門山人更為之名浙山水勝天下
泉值江迴谷邃處涓涓出傾厓嵌竇中俗逺境絶為尤
勝山人過而樂之亭其右卓鍚焉已而喟然歎曰有天
地則有兹山有兹山則有兹泉臨兹泉挹且玩者前公
而往後公而来可十伯數耶公專而名之者何尚其志
不二於物而托之泉泉由以傳然則非公名泉泉以公
名爾夫天下之物名可以榮利可以富珍麗之物把玩
之可以怡情交乎吾前日紛如也世固嘗畢力營之忘
死趨之志溺分渝造物者莫之許而有也或有之弗久
或久之得咎猶無許耳况名以傳耶秀自分槁寂淪放
世無可撓吾志者兹泉冽寒孤迥委蔵於奥阻荒閒之
區用可資於世莫便於用也秀適遭之冷然而㪺沸然
而瀹暢然而飲嗒焉樂以終老人莫吾競造物者莫吾
禁也公去我来泉將不許我乎故更之曰許泉持以告
予予憮然莞爾曰有是哉山人以正徳十有四年八月
九日亭予以嘉靖元年月正三日記
　　　訓善亭記
訓善亭者樂清令潘薦叔氏作以化邑人之訟之所也
弛懲慎感將使民知悔而樂補過殆今之君子有復古
之志者與夫吾心之善其初固人人同物有汩焉斯不
善耳善教者與善學者本探而幾動之斯復於無不善
耳矣周季以還道湮教廢舉世靡靡然去善入惡俗成
若當然也是故下玩多偷上快求勝一以法繩民民始
無所措手足魚駭獸困狡悍錯出情弗可殫究而吏之
技窮勢宜爾也於是禽視其民而私便其身圖治文書
督賦入信期㑹偷免幸徼斯之謂吏事已矣其於先王
以善化民之意道迂事左將皆氣沮而色難之所由来
者顧一朝一夕之積邪薦叔乃獨能尊用古昔而於是
亭民訟不平茍得其情不喜而閔不威而訓激其天衷
徵以古人諭以郷父兄庶幾感悔涕洟不煩刑書善吾
與之同歸而又何多求為斯政也朞月百里未必盡如
其志然賢於世吏逺矣哉薦叔召去今以按察副使董
學八閩繼為樂清者曹子行氏林希曾氏其志維協迭
以幣来請記余昔京師故善薦叔不圖其政之至於斯
也述以告今之司師帥者咸勸而興上禆至理吾其復
見三代之風乎
　　　蓉池書屋記
蓉池書屋者友人葉子應祥讀書所也楹宇臨池池滸
植芙蓉屋因以名中曰錦寒之堂志景物也左曰求約
厲學也右曰思改懲過也他亭榭咸因地目之祥少為
進士業肄學宮與邑諸生遊入太學與海内之士遊其
所討論於書者有年矣既待舉于家曰書吾日所事事
也弛吾業鴆毒其生于安乎非其地異物將遷之乎於
是就屋闢牖陳書而觀之有得以識有疑以質援琴而
鼓觸景而畫倦則嗒然息飄然遊不知嵗之既晏也芙
蓉盛花時挾筴其間低佪乆之歎榮悴之有時知遲速
之莫能違而因以見造物者之無所私也被酒而哦久
哦成聲曰天水澄湛川谷浩窈青春安歸林臯若掃寒
英燦兮榮觀寂槁百嵗忽焉身名是保烏烏然聲振林
木旁若無人莫測其意也時過雲邨舉以告予予曰有
是哉子能然吾與子遊則翼然曰心慕焉而未敢居也
然祥方落茲屋願請以日自朂可乎曰可哉則書之使
鑱諸石為記
　　　一笑軒記
守愚祝翁居之東偏郄地故為圃者畝有竒正徳三年
春乃址而屋焉楹宇規制弗儉弗侈闌可徙倚牕便啓
閉豁如也奥如也中庭環數武許嘉卉恠石互經緯之
琴奕嘯咏晦明凉燠無不宜也既落命之曰一笑而以
記屬某嘗憶長老為我言里俗之舊其處者力耕桑時
廢舉簡饋遺實蓋蔵以豐其家士則學習經義修儀觀
飭行檢事進取名位為郷人榮子弟或舎是而為飲博
鬭訟騁騖嬉遊之習者輒不齒於人人而羞其父兄是
故吾里大族多世其家翁里大族之出也蚤治舉子業
中間棄去晚於為家亦若不以屑意而休偃兹軒顧以
是名之何居夫江邊一笑坡翁咏水馬也出門一笑涪
翁咏水仙也翁無亦蟲卉世故而寄之自况耶余意其
不惟不俗之尚而更傲睨焉以為髙者也某觀今之士
之於世大都不玩則溺溺求餘者也玩知餘之不可必
得自足焉而鄙夫溺者也無玩無溺與道消息不啻不
求之餘而足與不足將并忘之乃予所願學而未之見
也翁所謂玩乎非邪然而去夫溺者逺矣作一笑軒記
　　　法喜寺修造記
維明嘉靖三十五年冬海鹽秦谿之法喜寺修造工訖
僧戒楫籍其往事近績而来請記其成兹地之有寺舊
矣創於梁也傳聞無徵已唐宋賜頟者再南宋修復者
再㫁碣仆幢蘚書猶隠隠也暨觀楊幼度淳祐甲辰紀
石寺嘗大備矣今去昔二百九十又九年寺則大壞遺
構尚存者二殿一門中髙方臝風雨四面交入將亦日
以澌盡蕪沒而已耳固事佛者之所宜動心必有事焉
而不容漫無如何也是役倡始于聞道心而楫承任力
終之肇工於門殿易良增堅塗以黝堊飾以藻繢昔穨
圮者今壯整昔漫漶者今炳煥殿兩楹各輔翼殿偉麗
惟稱殿下旁對列修廊拱衛壯觀觀音堂在其東達摩
院値其西安禪有房延賔有館棟宇簷牙翬飛鳥革水
益秀而林增妍矣北構僧廬若干楹法座齋庖繩連櫛
比井湢溷厠位置序列凡屬奉生給用無一外求者爰
崇教本靈山大像羅漢諸佛以及髙僧良凖秦谿所由
寺也莊嚴肖貌生韻神觀如作欲語駭矚恍顧忘其為
粉繪矣費凡木石陶瓦冶鐵蜃灰諸直計錢百萬又萬
錢者八而贏斧斤圬墁雕鎪繢畫負荷任力諸工計錢
十又八萬而足傭食稱是塼埴揑塑諸象飾以黄金丹
砂空青水碧其直計錢二十八萬溢於數起工癸丑仲春
丙辰仲冬告成事而後法喜光復舊觀矣是非楫與道
心之勞也佛之佑也逺近檀越施舍之力也他述光景
靈異恠神響應張皇口語勃勃欲吐吾不能知已吾所
習知者道心之誠不二足以感人戒楫之勤匪懈有以
集事斯其紏衆力斂鉅貲舉積廢而終以有成也夫夫
天下名山勝水域為佛地者十七八至凡一泉一石涵
清露竒差逺塵坌者靡不為桑門所蹈籍由大都以及
委巷梵宇星繁未可數計也其新而敝敝而更新物理
固然吾何記吾何記不亦多言矣乎然獨于兹有深慨
焉而因憶嘗所論著云佛之生也逺中國二萬里其没
也距今兹幾三千嵗且其教荒忽謬悠未易方物而流
俗至今尊向之過其宮則修容瞻其象則傴躬至於其
徒治其居如欲以奉其親相與致志强力持之克終以
必復其始而後已是果佛之福田利物也廣與幻術震
世也神與無亦民生之無教而見異物以有遷也易與
夫自王教熄而異説興行人皆貿貿然詭馳横騖無已
也而佛氏宏誕之説入人尤易而深故舉世趨之若驅
焉吾道更千百年至於今委棄鬱塞不復顯行於天下
也然則彼之所以盛不由此之所以教者如其徒治其
居致志强力持之克終以必復其始者之難其人耶吾
故究佛氏興壞之端而并識予之所感焉
　　　石洲記
海寧東北郭迤北可十里許市逺村深水漸廣林樾蓊
然瀕水有洲甃以石而屋其上者徐氏也徐氏農于斯
而食飲其水土更五世厯百六十餘年洲之屋猶故也
至徐君時舉始有榜曰石洲以志夫承之先足乎已無
所待於外之意其子禾秀而知學與予游而以記屬予
少則聞太史公之言曰海上有神山曰瀛洲諸仙聖及
不老不死之藥皆在焉蓋嘗有至者業未卒而飄飄然
有淩雲之氣似遊天地之間矣逮夫壯遊三十年足迹
幾半天下都邑大家儵而赫奕忽而銷歇名田甲第有
不能以終其身者顧夫石洲十畝之宮數頃之壤傳之
五世而子孫方讀書修行以延之亦可多已予老矣盛
者所不願處而逺者殆倦也夫將反初服以從君游農
談石洲之上其許我乎
　
　
　
　雲村集卷八
欽定四庫全書
　雲村集卷九　　　　　　明　許相卿　撰
　　傳
　　　死事傳(有序/)
語曰天下之偽不可行於死誠然乎哉然臨難稱命之
臣或以賞勸或以刑威君子猶未列之誠臣焉明興百
四十餘年方宇晏然恃安狎法百務懈弛而兵政尤甚
是故姚源之冦釁起不圖師行無律往往望風乞命偷
旦夕活於狗鼠間餌盜辱國為甚蓋知方之教不閑而
軍法隳紊亦非一日矣復何賞刑之足顧忌也乎於是
乃有迫艱危捐要領而伸大義者倉遑危迫將無身矣
尚暇為身外謀豈人情哉烏乎烈矣於是傳死事
呂忠字守誠其先某革除末靖難師有官勲世副千户
守禦海寧幾傳至忠忠少美風儀善諧謔業毛氏學為
博士弟子已而承世官雍容故諸生也時嘗大閱忠馳
射雄雋意氣自得甚故硯席生靳之曰守誠秖今稱雄
兒戯塲中猝遇黠冦将棄鼔旗北走汗僵喘踣矣忠正
色曰君詎宜品士忽猝間何言之易耶姑著冷眼異日
遭變有亡命呂忠耶正徳中姚源盜起攻郷聚撼城邑
三衢饒信千里繹騷聲焰張甚撫臣奏徴諸道兵征之
檄下海寧忠黨汗駭心掉不自禁多病辭或賂免忠獨
奮曰國家祿養累世用需一朝人私其身國何賴焉奮
行至開化統兵主帥以賄調諸将迂左不當賊地壁調
忠華埠當賊衝壁忠曰擐甲執兵殪賊是求不當賊非
夫也陣未集賊奄至忠挺身出戰發三矢殪二賊賊悉
衆搏忠躍馬力戰陷溪淖中漩不能出日暮援絶賊叢
矟亟刺忠忠比死怒罵不絶事聞贈忠正千户世其官
林文貴故天台人從戍海寧守禦正徳中姚源盜起剽
攻城野衢信騷然撫臣檄千户呂忠統其屬徃㑹師征
之文貴以騎士從時海内久安人不識兵亂起猝遽逺
近譁駭當行者號慟振野畱連踰期或逃亡自賊殺文
貴獨慨然長歌䇿馬就隊一軍氣為之振至衢之開化
壁華埠當賊衝賊據複嶺阻大溪叢薄彌望棘篠連雲
虜陣隠然九地中我軍逺赴新集錯列民兵士志不齊
地利異便賊氣吞焉陣未集賊擁衆至呂忠戰死衆且
奔潰文貴厲聲曰將不負國吾屬其忍負將况進退等
死耶衆義其言止戰者八十餘人文貴奮鎗洞賊胷賊
憑怒戮力聚攻衆多戰死存者俘係賊徐引問多伏泣
祈生文貴僵立瞠視賊咤曰何物尚爾文貴發怒罵曰
賊我官軍𠞰賊力不敵為禽耳賊犯國法戕民命不旋
踵虀粉矣賊怒甚則其足詈不已拔其舌猶噞喁奮張
作詈狀賊至剖其腹刳其心快忿乃已尸暴戰地有過
之而失聲慟曰嗚呼此林文貴也好男子好男子云
贊曰人有恒言子死孝臣死忠予聞甚習見何罕也死
誠不易哉故古者以死勤事則祀之若呂忠之死綏林
文貴之死烈何及今見之彼特賤臣微卒名位黯然槩
其義于賢豪烈丈夫何愧焉烏可泯哉烏可泯哉
　　　節婦虞氏傳
節婦虞氏錢山董湄之妻也少慧知書年十六歸董歸
董及兩月湄暴得惑疾强死節婦褫魄驚慟一日三四
絶復蘇痛且自念從一大義也同穴信誓也殉義成信
計莫如死潛治後事以身殉家衆覺共防之節婦不獲
逞則長慟曰吾即不死終不能與生人事耳於是盡屏
常所服用髽免麻枲以居哀哭無間晨夕姊姒弗叅語
笑丈室重扃攻苦食淡時董方饒樂獨瘁瘠如枯禪苾
蒭尼人為弗堪顧甚安之間詠菊云移揷春苗愛䕶周
柴桑無主為誰秋寒芳甘抱枯枝萎羞墜飄風逐水流
詠竹云一片貞心古井泉清寒徹骨自堪憐相看嵗暮
青青色厯盡冰霜戴一天節婦死計不遂終怨無已曰
我不得從官人死得復見官人如生者快長瞑乎乃自
貌其夫額凖眉目耳輪郭倩輔兩顴重頥粲齒絳脣晳
肌黝鬢如其平生募工刻畫而私潤飾之然工得形似
耳意態風度溢於雕繪粉墨之表則節婦情屬神解㑹
手應心得十五焉既成大哭曰官人今果如生矣具酒
炙饗之自是日必薦語必告事必禱盥櫛湯沐昏旦寢
興裘葛更襲無異生人之奉十五年一日也夫感通之
實精誠之極也節婦於夫誠積而思專夢耶寤耶而目
若見之而耳或聞之家衆老穉駭而走相告曰木官人
汗簌簌下矣又相告曰木官人舉褏指揮矣兒婦人口
語張甚舅謙木强人也恚曰兒乃馮為厲耶亟取火之
節婦無可奈何大慟曰吾長已矣由是食則祈死泣必
淚血黯爾鬱悒以終節婦死時年五十一以伯氏淞子
升嗣淞好文與予善故為序列之著于篇
論曰婦以節事夫義也然時遇邅迍全於堅忍機来𦕈
忽貴於決從決從俄頃而堅忍將終身焉故節一也惟
時與機而難易懸矣是故江漲待符貞姜溺旅舍斷臂
王婦決惡疾偕老宋女貞早寡終養孝婦義自刑全節
梁行髙浴室畢命隂妻壯殘形顯操魏婦激投崖軿死
二竇勇血書清風王婦烈禮殿血象譚婦靈是其節何
可軒輊而難易自非一律也故仲由結纓王蠋伏劒概
之虜庭十九年不屈之臣同一節爾而子卿險艱倍十
百矣節婦亦云悲夫
　　　居貞娥傳
夫書呂詢妻而復曰居貞娥何有家妻道也有家猶終
處室焉娥之貞云爾娥故邑耆舊正之女笄而字詢詢
幼䘮母及父病風癎絶不省識生人事娥歸亡何詢死
後姑自念我子當有完業嫠也奈何尸適名與家事蚤
夜氣陵語激之計其迫且他圖娥不為慟乃分出之北
郷田舎娥獨奉詢柩如田舎間手織自營恒病廢織家
殖屢空則貸諸里母里母竊悼憐之為娥泣曰婦人倚
夫與子而今孰恃生計藉衣與食而今安給嗟夫天地
許大少年幾何何徒寒餓槁死荒野泬寥無人知之地
誰為也娥失聲泣數行下曰吾命則然吾義不踏第二
條路母言如吾義命何吾終下殉呂君矣願母勿復再
言自是單約困悴幾三十年死於乎娥孱如女子耳抗
烈丈夫底死不奪之志難矣哉非夫教之閑將賦之天
者獨貞純也與娥死年五十三矣予既葬娥合詢城北
二里横塘之原越二十三年嘉靖甲辰予行娥墓寖湮
蕪矣復為封樹題名墓石論次苦節鑴石之隂屹樹周
行觀聴炳燐貞聞流聞與石硜硜風動女婦尚勸而興
已夫
　　　黄太淑人傳
封太淑人鮑氏今禮部尚書黄公之母也世溫之樂清
楊川里人父恩潁州守母趙氏太淑人蚤慧知書讀女
孝經小學諸内職撫然曰善哉女婦當如此矣少長荘
慎警敏潁州賢愛之嘗曰吾女必光鮑宗有及婣議輒
曰勿亟當惟其人既潁州需選都下尚書大父文毅公
官工曹尚書父詹事公從旦趨學舍經潁州寓見揖甚
肅已常見如始見潁州目屬心異焉知其必貴慨然謂
文毅公以太淑人歸詹事未幾来嬪黄故秀才素業耳
文毅公時為天官大夫典選矣太淑人念黄氏世仕于
朝舅復柄任凉約乃爾即惟仕者不家於官無亦居者
不力於家已乎已而詹事厯官復典選部太淑人留攝
家政于凡生作因地任時具有節法命諸紀綱僕分責
稱能計功授事職務井井以家食仰於田收也鬻裝殖
貲以市田以日息可裨嵗計也藝圃字畜以資費以儉
汰勤怠家由豐耗也身恒攻苦食啖約縮經用時非賓
祭家人未嘗見其被文綺啜肉羮華飾厚味絶不及諸
幼而族婣慶吊䘏睦無或遺也劬力疲神早作夜息身
率家衆以為常嘗曰人言月得四十五日者我之謂也
夫故詹事恒業才中人産太淑人經紀撙節二十許年
拓田千畝建宅數十百楹列授尚書兄弟並為巨室而
詹事若無與然平居尤嚴閫閾之限中閨重扄繫扄以
繩於引繩竅三縈之而内維其端啓闔必請室中垂簾
障牖破竹約簾加丁固之而紙封其簾及顙家衆傳餐
唱呼集散秩若公庭矩閑尺檢毋敢越日訓尚書兄弟
造次必舉古人厚徳髙義三復誨厲之文毅詹事時時
遺書戒督子姓太淑人每揭坐壁丁寧申飭焉諸子小
愆軌度輒呼之長跪書所誦訖曰爾祖若父為教云何
敢尚爾耶則頓首謝不敢乃罷故諸後昆訢訢繩檢中
與寒素等尚書特以行能至大官持國論正軍律以結
主知傑然為廟堂碩輔魁人人謂陶範由於家學抑亦
太淑人慈訓弼成云詹事晚休多居外寢時至内室太
淑人見必起立坐必旁侍逮老猶然凛無謔辭䙝貌也
於戯梁妻之饋食郄婦之饁耨何以尚兹兹太淑人所
以最羣行造大家備諸福者殆有本哉殆有本哉太淑
人年八十又五嘉靖乙未三月十七日卒尚書服䘮歸
上軫念勞績施及其親遣官葬祭榮恩備及一時子男
五人長紹鑄印局儒士次繹次尚書綰次約次紒繹紒
皆博士弟子孫男十七人女九人曾孫男九人孫曾為
學官諸生者多駿發抱國器
論曰夫君子脩能逺器非獨成於父師也蓋亦有母教
之懿焉予讀易家人父母並稱嚴君有以也夫及攬載
籍先王盛時公卿大夫士之家端操飭躬動止以禮卒
能勉其夫淑其子而至道賴以成可按而徵也往予國
子諸生時接尚書知其賢復觀黄氏祖徳録知其世比
讀葬太淑人志乃知尚書篤生訓養者固有自耶然則
太淑人存被榮施没耀寵光也殆亦宜哉志列諸懿行
不一書抑太淑人婦順之恒不盡紀取夫壼儀母道世
宜訓者著于篇
　
　
　
　
　
　
　
　
　
　雲村集卷九
欽定四庫全書
　雲村集卷十　　　　　　明　許相卿　撰
　　頌
　　　顧令君頌(有序/)
夫世惟難集者事人所難諶者天自昔然矣前元顧令
君海鹽之政抑何異矣哉夫海鹽國也潮不防而國其
海矣令君倡建石堤三千丈書于郡志今數百里元元
奠居安土誰之力耶于時天久不雨民且凛凛溝中瘠
矣令君禱籲于天龍降雨浹如持券責償嵗則大稔意
其為人忠慈慤䖍説以使民誠以格天天人與令孚應
感通有素故天可諶而事易集也傳曰禦大患捍大災
者秩在祀典令君信其人乎而尸祝蔑如典非大闕與
遺思在民尚論其世爰作頌焉頌曰
汴流泱泱厥産惟良来司民社身與存亡老若憑怒氣
吞百里限防弗樹民其魚矣令建長堤丈石三千聿空
西山移峙海壖旱魃殃民藴隆如焚四野龜拆民沸鼎
鱗令瀝丹悃控籲于帝神龍降庭沛洽甘㴻惟昔旱民
誰續爾命維今有衆孰奠爾境禱應昊天目睫紓死堤
屹海涯惠存不世胥橋一杯累然蓬顆昔等泰華百萬
憑妥遺愛無疆白渠甘棠永兹頌聲無斁無忘
　　銘
　　　雙節門銘(有序/)
門雙節者詔旌故汀守張先生之妾高氏李氏也初張
先生難子多内既卒家不贏而高氏李氏年特少地故
卑是故室老議行髙氏李氏髙氏李氏誓靡他適然懼
弗但已也則屏而合謀㫁髮明志遂以節終許子聞之
喟然曰夫家有不以教貞者也夫教有不自身始者也
夫予少從大父如張先生所聞其論説覩其儀刑固心
識之迺今斯典之及其門也則重歎夫先正躬修範家
之肅矣夫婦貞先於節節于卑者難地劣容自重焉爾
婦節完於終終于少者加難時莫或久持焉爾髙氏李
氏及笄矢節髮種種罔渝志皭然矣地安所云然而愛
鍾則專故節鮮不以情厲矣昵稔則重故情鮮不以久
篤矣張先生方御髙氏李氏時年幾七十矣不四三年
而捐之死情於何有乃皆競節終其身雖質性殊絶固
表則感興焉予故重歎夫先正躬修範家之肅也越若
干年張先生諸孫張嘉秀舉進士郎秋官乃始圖永家
懿昭上恩則来請銘銘曰
孰門市衢伉如翼如傑觀麗飾絶于㕓居蛟龍攫蟠鱗
而擁楣金鋪碧映王言大書寔旌二媛儷節罔愆自童
而嫗共殉一天聯璧方瑩兩鋩爭寒聲聞閶闔光燭海
壖惟初撼扤義形於色白刃青鬟下報窀穸髠顱今霜
雅操惟昔烈氣英聲蟬嫣鬱律貞惟婦恒一門少雙彼
美君子刑于孔臧閫閾漸洳胥嚴禮防竒節交厲二竇
于光帝匪濫施以翊化機樹之風聲隂教是維砥屹山
峙天衷民彛軒兹者式視我刻辭
　　　霜鐘琴銘(有序/)
維明嘉靖三年月正元日台仲父琴成過請識于越左
右詒許宗伯世永寳用銘曰
於龍尾桐宋元嘉中柱室惟鍾於鳳岡梓唐元和嵗鍾
室惟柱天合神藏工律而臧曠代少雙大音𤣥穆洪金
粹玉巻懐星谷尚遺来昆奏諧韶鈞還䆳古淳
　　　七雝杯銘(有序/)
予昆弟祖樗翁者七人燕叙有杯列而七合而一命之
曰七雝遂作銘曰
一氣攸鍾曷其七兮維七而雝七迺一兮
　　　楚石和尚鉢銘(有序/)
國初天寧僧楚石琦公持律好文服其徒聞于時後為
佛學者莫敢望焉遺鉢今傳石門秀秀傳夢石志志欲
繼今信傳而嚴守之也奉以謁銘銘曰
西教来東蔓于近古曹溪悟絶鉢傳者寡法本無物滯
器或假浮屠氏琦覺慧能伍幻器寓法作祖自我是中
空洞受世巨瓚屬饜萬口便便腹果繄無盡藏孰窮薪
火銘燦摩尼走鉢顆顆
　　　養浩齋銘(有序/)
秦谿黄翁汝溫生作起家課諸子經咸有專業晚復名
其燕居所曰養浩之齋翁没若干年翁之孫三錫好文
而與予游間請予言以詔後人俾毋忘先懿則為之銘
銘曰
盈天地間夫孰非氣曷主張是惟一理懿民受以生同
體罔貳惟習斯梏惟欲斯昧理日澌盡氣斯餒而如卒
無帥横潰莫司聖賢之學立志為始義集有恒理全氣
裕充塞兩間浩然無涘洵美黄翁好古逺慕養浩顔齋
弗阻遲暮亞聖之養勿忘勿助遺訓炳如具存節度後
昆繼志遥遥上遡
　　贊
　　　自贊(二首/)
昂七尺而中空空酣羣籍而理夢夢志將身挽一世風
還前古而力莫之從若夫攘攘霑霑費辭喜事餘子較
身後之名也厚靳全慵生而進如讓退如蟄尚薦辟乎
何有没而碑不文墓不封况社祝兮奚庸士論安所物
色畫史若為形容於穆一元吾其大同
少也英英長也稜稜壯也錚錚衰以耄也蟄坯鷇哺遺
身世而瞢騰惟進而昧夫時之不可挽也幾難免乎世
退而遊於物之所不能役也聊復得此生已夫
　　　沈一之像贊
視弗逮尋墨而志於四方貌弗並魁梧而文以擅塲吾
黨之良國士之行猗與懋哉學不自蔵日躋髙明吾將
瞠乎其若後于飛黄已夫
　　　周翁像贊(有序/)
予嘗志翁墓已若未盡其平生然翁之孫以翁畫像来
於是又為之贊贊曰
神化委和山海合氣爰鍾壽穀為人之瑞質茂似學善
恥近名儉也敦禮豐而􁋬盈我犯無忤物施不徳長厚
風微及見髣髴猗與嗟夫斯其為家之倡宗之亢郷之
丈人行已乎
　　説
　　　從心説
予從弟桓卿少而好文與予遊志大而行自適因自號
從心予甚迂之則進之曰昔孔子稱從心所欲不踰矩
蓋心有定矩從而不踰也子之志與行得無踰於其矩
乎而尚得稱從心也乎若蓋放而為俠者也越之陽明
先生今之矩也而盍往質焉桓走師之憮然若遺其初
遂飭行䆳學樂義輕財訢訢繩矩中罔或踰也噫蓋善
學也矣能勉後以終斯志尋可上希聖矩奚啻吾有光
而已耶作從心説
　
　
　
　
　
　雲村集巻十
欽定四庫全書
　雲村集巻十一　　　　　明　許相卿　撰
　　碑
　　　明少保兵部尚書胡端敏公神道碑銘
明興百七十年聖神代作承統致理納海内外於太和
以登古初亦惟先正班班多修能傑才宣勞贊理是賴
至夫俶儻奮義勤事委命不貳心之臣世尤歎誦不忘
云粤若杭産在昔尚書于公乃今尚書胡公斯其人非
與雖事變臨値功謀建設幸不幸終始殊途要皆匪躬
狥國惟兢社稷之任者矣夫胡公始艱貞而永終譽也
固繫其逢哉非然將身之不遑恤而謀伐何以稱焉嘉
靖二十六年公葬之十有七年公之子肇慶守純来屬
相卿書其隊首之碑曰尚書胡公諱世寧字永清杭仁
和横塘里人也大父暠父瑢並贈通議大夫吏部右侍
郎大母張氏母馮氏配李氏贈封並淑人李以肇慶貴
加贈一品夫人公誕有異表弱齡負巨人之度讀書不
治章句惟慕古竒節偉行非常之功嘗數夢與于尚書
者議國事于朝家貧大布脱粟弗支卒嵗落落自豪不
以動其意也公𢎞治五年舉于郷舉于郷者有司給其
道里費人百金公以浙右嵗饑獨受五十金而行明年
舉進士歸進士得旌其門時須闗謁鎮守中貴人公重
折節棄之去八年補徳安府推官獄之小大必以情幽
滯輒從平反決縱郡故徭賦偏苛積為民病日甚屬公
覈之承敝通變補貸均節權宜一時後皆可以為經十
三年召補南京刑部主事抗厲法守帝城威福罕所撓
絀十四年應求言詔陳邉務十事而士風國用武備將
權尤切時病間則延集郎署同志講求匡濟之略劑酌
俗化之宜以資致用署進員外郎郎中十八年詔復求
言公陳六事勤學問慎輔導廣延納重守令公用人汰
冗費探本達用識者知其大臣才具矣正徳三年出知
廣西太平府治屬州縣盡蠻徼瘴郷以夷官統夷族羈
縻叛服不常太平知州李璿久悖亂阻聲教公若不置
意中惟推誠羣夷絶贄餽簡禁防布恩信以赤子撫之
備恤其私夷衆孚格乃檄其黨有幹略者授計討璿平
之㪚其積以紓乏困由是逺近威懐服順如良民則籍
治夷十事為代者告未幾以母䘮去官七年服竟補寳
慶府府舊糧則繁漫吏縁為姧病民莫可端究公類田
均糧而畫一徵之民省嵗供之半闔境盡驩曰胡父除
我租矣是嵗遷江西按察副使兵備東鄉東鄉巖谷峭阻
羣盜穴之四出抄暴幾五年為饒信患尤劇公諭禁招
捕威信明確次第綏靖調征姚源追蹙之窮其往調征
毛坊援吳廷舉調征建昌衛益國皆冒晨夜馳坑谷蒙
犯矢石咸底克服又城廣昌城新城城南豐以固防禦
柄兵及同事者媢閼其勞績公不自白也初寧庶人宸
濠志不軌誘受天下亡命日夜扼腕瞋目切齒為竒邪
計威脅方面守宰賄結中外諸用事人連固根本牢甚
欲以有為在位者畏忌諱諛憚發之口公食息憂慨獨
語羣盜疥癬耳是惟國家病心膂繫存亡乃且拱黙觀
變尚稱按察臣戴面行耶忿發抗疏曰寜王自得衛兵
威謀日横騷擾閭閻鈐束官吏禮樂政令漸不出自朝
廷諸臣阿順保身百姓亡逃失業今日江西當憂而亟
為之所者顧獨羣盜已乎臣請簡命才節威望臣巡撫
方面銷隙寢邪於無形勅王自治其國勿撓有司以防
未然時若能用公言廟堂密勿以折亂萌無復事矣而
籌國者懵焉漫下其章於是濠恨甚骨仇恤怨賂執法
者以危法中公逮捕之公已遷福建按察使過家濠又
屬其黨巡浙御史潘鵬發卒簒取公將甘心焉公則間
行㑹逮繫詔獄濠又屬用事人計必殺公絶口繫再經
冬訊鞫榜掠厯諸刑械公幾瘐死鉗釱間屢矣中外莫
不憐其忠給事中御史又皆訟其寃執法者迫人言公
得減死論謫戍遼東十有四年六月濠舉兵反都御史
孫燧按察副使許逵死之陷南康九江攻安慶將進窺
南京王公守仁以都御史倡義兵討反者宸濠檻車傳
致京師伏誅人謂是役也惟王公達權戡亂以遏流毒
之延亦惟胡公先幾伐謀以折逆形之鷙故殄逆黨於
終食猶漂蟻垤以洪流克靖大變若斯之亟也雖天悔
禍亦國有人云十五年始直公起徒中為湖廣按察使
十六年遷右僉都御史巡撫四川今上更化首奬忠直
公遂手疏勸上修徳講學薦魏校何塘邵鋭堪講官林
俊劉忠林廷玉堪輔弼備言蜀境久困吐蕃及撫馭松
潘生熟畨方畧要在用人才更賞罰增兵將足財用以
保障全蜀經畫燦如也嘉靖元年遷吏部右侍郎道聞
父䘮去官三年詔議睿皇尊號屬時江淮荐飢廷臣伏
闕强諍多被扑除名公免䘮家居上奏曰方今急務孝
親為大保民為本乞早定追崇大禮肆赦羣臣小過使
之各陳捄荒弭亂保民之䇿而議行之以綿皇祖考萬
世之祀則陛下萬世之孝也夫諫者心協忠誠質異强
弱或斃雷霆之下遂傷日月之眀大為天地生成之累
矣臣願陛下謹其後也夫新進議禮一言適合未必其
事事之皆是老誠執禮一言過當未必其事事之皆非
臣尤願聖明惟是之從無以新舊先存適莫于中繼復
疏舉前古治亂闗於戚宦宰執者以規警當世明盡懇
直累千言不果上既有議遷顯陵于燕山者公乞嚴絶
憸壬君臣協恭惟任賢保民為務并前疏並進上畢覽
深嘉之公自此浸潯大用矣四年以兵部左侍郎召公
前謫遼備諳東北兵政弛敝進備邊二十五䇿皆防戍
長計復憂時事獻三經講義大學秦誓好惡之章以戒
媢嫉尚書惟辟作福之章以重威柄易大傳不出户庭
之章以慎幾事而好惡威福辭特諄諄多中時忌皆留
中於是言者劾公啓告密導妄殺之漸公引罪乞休上
鑒留不許大禮成公與加俸辭以在廷議禮臣時在家
欲極言治道於後故僭言大禮於先况屬論定之後不
敢祗領又進知人官人二十事言者論列未巳公力求
退改南京吏部左侍郎六年五月遷南京工部尚書七
月以左都御史召過沛疏治河事宜及瀕河夫役之困
道改刑部尚書尋用詹事霍韜言加太子少保左都御
史如七月詔公入振舉憲度釐正敝習勉上務執中之
學及聴言用人言皆剴切執政請禁私謁公言臣官以
察為名人非見其貌聞其言無由知其心識其才若謝
絶過從徒采浮言按考語而求激楊舉劾之當難矣上
是而從之公之再召也執政有力焉公終不與黨入臺
閱月復改刑部尚書公於重辟疑罪研究情法必允雖
奏當論定者不避嫌謗執議懇惻弗但已上常感悟納
用陳九疇者故以兵備巡撫有事甘肅兩敗土魯畨兵
于時總制西事尚書彭澤當軸秉政大學士楊廷和也
土魯畨據哈蜜城刼忠順王印以要市中國而再阨於
九疇再失利去乃縱反間計傾九疇以行其謀去位大
臣有憾於廷和澤隂噈憸人陳邊計祖間説謂畨達冦
暴哈蜜淪陷職自九疇啓釁因得連坐廷和澤焉於是
下九疇獄擬大辟公昌言于朝曰世寧司刑而殺忠臣
寧先殺世寧執政持不可公乃奏述西事詳辯九疇之
誣以明其決不然上大悟曰豈我巡撫都御史殺来償
囘子命耶九疇由是貸死戍邊廷和澤免于逮七年春
公疾作乞骸命公子純入監讀書示慰留也時奏河清
甘露降方告謝齋宿忽風霾異常公求黜應變不聴則
上勤學恤民任官十事轉兵部尚書加太子太保公辭
以甘肅之危可慮川蜀之危可慮中原兵將錢穀無備可慮
臣弱才恐負重任再辭不許則陳兵政十事曰定武略
崇憲職重將權增武偹更賞罰御土夷足邊儲絶敝源
正謬誤惜人才以取進止上許公就職次第議之公乃
拜命大臣建議銷兵公證古籌今辯其非是議遂格已
而土魯畨合瓦剌入冦我師敗之彼復請釋舊羈畨使
下兵部計宜者公言畨人變詐反覆邊臣奏報抵牾再
舉陳九疇捍禦始末備述先朝馭邉故實以及今日圖
復哈蜜利害審究情勢樹久安之畫柄要喜功者中沮
之尚書王瓊遂主通畨復哈蜜為任八年春公申論增
武備足邊儲用人才三事薦馬昊陳九疇施儒楊必進
才堪統軍禦敵選曹恚公侵官格不用公亟辭疾不許
特暫免朝叅公又極言任人圖治今日當務以自盡始
終之義然時益多忤公難久容祈請彌懇上慰諭不從
疏三上乃許致仕驛歸廪役備如典公歸三月復以南
京兵部尚書叅贊機務召公再辭疾篤猶力贊上圖廣
嗣續容受直言愛惜人才云九年秋九月丙辰公薨于
家年六十三天子聞訃輟朝贈少保諡端敏詔省臣諭
祭勅有司治葬事墓在五雲山之陽公貞毅鯁諒臨事
强果必行其志厯小官當大任秉義抗節在所鮮諧乃
至詆怒嫌忌時時齟齬之而强果狥職不小變故所居
官官重云初司郡刑賢聲籍甚使者示將剡薦公公語
輒更端識度去人逺矣至於禮匡始國之王力抗中官
之横上下多攸賴哉中起躓踣九死之餘才充於積學
識博於厯踐節厲於多難故一日立朝正色危辭責難
明主劘切嚴貴人曾不以後福隠禍為前却必欲匡贊
至理報塞殊遇豪勁邁往之氣不屑茍就隨世功名而
已郷非聖明灼知深眷之顧惟孤特獨立而能保其終
始榮名輝耀若兹赫赫難哉或者議公任數少容夫濟
變安能舍智繄繩矩之間乃有餘地乎公著書蔵于家
内行誌于墓世徳譜于族者皆不載刪取其行業之大
繫天下國家者序列之亦公之志也與銘曰
吳越之交江山萃靈昭代發祥豪賢挺生肅愍允武端
敏孔毅百年兩豪帝室梁柱國典異逢血𠂻一天我儀
圖之易地同然惟端敏公忠出其性履險蹈夷不易其
勁孰為利階弗覬以營孰為禍門弗惕以驚狡童窺鼎機
張鍵閉人􁋬頸縮我怒髪豎義形于色灑血蜚詞憎主
之盜構我禍羅廷議孔昭輸忠掇禍紓死東市投畀遼
左賜環自天長憲湖藩既仆載興其立桓桓都臺撫蜀
少宰端揆暨暨諤諤竈炎弗媚中媢外咻迴翔于南不
逺而復寵數攸兼内臺巖巖司馬偈偈洊承休命屹秉
素節懐貞抱潔夙夜在公不比不同以役帝功盤錯交
值公才益展忮嫉孔多公忠彌顯惟公至忠惟天子至
明靈承湛恩以鴻厥慶止足柄幾前老投紱完名令終
鮮於雙匹穹碑峩峩我顯詩之江山與永烈烈弗渝
　　　杭守婁君去思之碑
傳曰得民有道得其心斯得民矣信哉至若杭守婁君
將今之所謂得民者非耶婁君既代去杭人思之莫釋
也大夫士相與議碑而傳之慰羣望昭永勸云嗟夫郡
縣長吏承君子民者布海内也至指數得民者累百幾
一見爾殆民性古今殊抑吏治非古已乎諺曰善為水
導之平善理人撫之静非虚語矣故詩書言治曰阜民
安民擾民漢初善治曰安養休息漢稱良吏曰不擾不
煩長者甚則禁網疏闊或漏吞舟之魚而吏治未害民
且乂安治體固當爾也故曰其政悶悶其民醇醇有以
也夫叔世才武之吏興任豪敢右功能務為快意少恩
之治而父母師帥之義微最下者稱問遺媚貴勢朴擊
囑買請求亡何奏異等據要津而身計獲矣民於何有
其極也吏能愈巧民偽愈悍交逞胥殘法日以不振世
日以降民日以敝君子所為哀民而疾吏之不古歟婁
君貞素敦確任質少文悛悛朴魯人也守杭政尚寛簡
吏習怠安而約躬奉職惟民之為周行無束脩之交過
賔鮮二簋之饗勢家絶請託之迹公蔵羨餘輒舍以紓
民上官論是非持大體聲色誰何屹不為動至與細民
言歉然若恐傷之六朞一日贊毁殿最若罔闗于其心
也遷福建都轉運使去去装蕭然如始至時介誠苦節
較然不欺其志矣予聞之郡人婁君在治闇不省矜時
無可稱悶若不快人意逮去之日老穉填道遮畱至不
得行久而不忘感歎彌長是豈邂逅以徼一時之譽者
等哉彼其子惠之心誠信於士民也昔稱守杭者志籍
數千載卓爾才數人皆榮名當年尸祝百祀無絶已時
無他得民焉耳婁君方之其庶幾哉其庶幾哉
　　墓表
　　　憨齋王先生墓表
憨齋王先生卒之二十有一年夫人諸氏亦卒其子科
逮祥猶毁既而慨然歎曰維我所生咸有潛懿緒乃在
科兹弗克蚤自奮揚以光紹于前休需焉後矣爰樹石
墓道来請文以表之曰先生諱子澄字本(闕/)性敦茂簡
笑言或目為憨因自號憨齋少貧廢學長更發憤舊業
一時經術家共譽歎以為精成化庚子領浙江郷薦再
舉進士不第以母老乞恩得天長縣學教諭天長故先
士先生蚤夜課督諸生如子自是天長士名甲科於中
都為盛母䘮去官服除葉司徒知其賢屬選曹以典郷
校於是教諭山陽縣山陽附淮安郡治文廟巋存而俎
豆不陳先生白當路上丁具特牲舍菜成禮郡庠樂舞
故用黄冠徒并白代以社學生至今並著為法於時巡
撫徐中丞才之䟽薦未報而先生不起是為𢎞治年月
日年五十又六先生夙秉信義於舊故尤篤嘗試禮部
罷歸與郷人周氏子偕周道死則經紀其後事致遺骸
餘槖畀其家有故人流寓天長病厲穢不可近先生日
臨視滌浣手善藥以進訖不療率諸生䘮之楊生鑾聘
妻得痺女娶之弗孕先生義其行進之曰爾厚夫婦可
以為難矣如父子何助十金令買妾而生子嗚呼如先
生謂之長厚君子非邪俾獲當路周施於人何如哉先
生先汴人逺祖宋靖康中判明州家焉遂為明之慈谿
人髙祖桓逮國初聘至大本堂與羣臣論治道官國子
學正知盧氏縣曾祖伯曛知金谿縣以長子工部尚書
来貴贈右都御史兼大理卿祖復刑部主事父鎬早世
母李氏以節聞詔旌其里先生配應氏繼諸氏子男長
科側出曰稱女二先生孝事李夫人備至諸夫人克相
之服食䙝微非夫婦手製口嘗弗敢進李晚風痿方藥
百試不瘳先生夫婦更畫夕掖持竟卒諸手且三復唐
崔王母之祝云先生晚得子愛之甚然教禁不少假嘗
戒科曰舉子學不究本原成若否猶夫人也惟義理養
心則可超凡近而進高明遇其杖童奴必訶止之曰過
誤人有之是獨非人子乎夫人内教尤備獨以長女失
恃稱幼加憐焉四子熙然一天昵見者莫辨其異所出
也夫人年六十有四卒卒時正徳年月日越明年某月
日葬王庫嶴先生之兆夫人且絶且顧科曰吾弗及抱
孫若未取一第即下從而父相慰云何其他戒諸子女
若婦答姻族言人人殊不亂嗚呼士類百不一賢矧女
徳如夫人者累千萬可一二見邪難矣哉夫婦合徳孰
如先生者科與予善業成行修隠有士望来者所就可
量哉先生徳善之澤固將在於是
　
　
　
　
　
　
　
　
　
　雲村集卷十一
欽定四庫全書
　雲村集巻十二　　　　　明　許相卿　撰
　　雜著
　　　宗考
按炎帝之後伯夷佐唐虞有大功賜姜姓周之諸侯齊
許吕申皆姜姓國也其後子孫各以國氏斯有許之始
與世傳堯讓天下於許由許由不受逃之箕山箕山上
蓋有許由塚云而由與伯夷所祖同不同不可攷已漢
興許氏盛昌邑别著汝南多聞人已乃徃徃出髙陽三
國司馬晉許代有顯聞人而詢獨超逸髙一世梁隋間
篤孝文史歸許氏唐有許氏兄弟並死封疆逮安史亂
逺死忠尤烈唐亡逺之後不義朱梁自雍入江南於是
江南許氏根蟠蔓延矣宋初池陽許氏稱長者其後奕
世以孝讓文章顯丹陽晉陵閩越東甌並有許氏背項
彬彬多知名士而江州許氏特以雍睦旌婺許氏晩以
道學望夫許自爵邑於周子孫綿衍遷寓布海内可紀
者代不乏賢乃宋叔葉不知何自有提督公者家於靈
泉蓋越世久經亂多故老遺編無所可徴然意提督公
南産也故於近代江以南許氏憗致意焉而或者又曰
宋之南也許氏自汴從遷於杭將或然與吾安適從耶
孔子曰吾猶及史之闕文也蓋言慎也况於其先乎然
則吾寕闕之而自夫可徴者托始焉耳矣
　　　恭識先藏洪武户帖
先海州所受國初户帖今藏於吾弟栻卿所間共把玩
相與感歎今日身際太平夫豈偶然哉惟昔髙皇應運
拔興提三尺薙羣雄兵無留行威讋宇内不十數年勳
集鼎奠臣民勸進中外翼戴而窮障逺徼創殘之遺黎
深懲過懼屏息重足凛如也睿思先覺户曉海内諭以
休息與之為始於是日月出沒咸孚徳意晏然有更生
之圖民志底定神器孔安而有明萬世之業等泰山而
四維之矣於乎取以武畧定以文告盈尺之札功與百
萬師等偉哉抑聖諭好百姓無亦古所謂愿民良農與
筦敬仲曰農之子恒為農其秀民之能為士者足頼也
吾先自是似續遺緒農耕士學以世游太平膏澤中而
是帖若所馮焉乃今楮漫墨渝又復裝潢表章之如丹
書大訓然於乎帝力𢎞先澤逺矣敬志於左方并列海
州所自出以及吾世俾後來者徳䋲罔替為江南故家
猗與休哉
　　　恭題學圃巻後
皇明建國求世家遺才於天下於是我五世祖起倅海
州其從子淳為蕭山尉蕭山到官亡何去歸自號學圃
其所與游者詩以道其志遺墨藏吾宗裕齋翁所翁所
與游者又詩以侈其澤日序子姓陳而觀之屬某志於
左方以詔後昆俾無忘先烈則卒業而歎曰於戯休哉
許宗攸頼其在是與其在是與夫人思遺其子若孫自
非天下必不可致之物殫心力於無庸不但已也然盈
且速傾弗能一姓再世者比然爾斯所謂遺之危者非
邪吾蕭山先幾藏用泰能約暇能勤詒謀易述今圃猶
故畦焉後之人由是道也可百世守也羣季竊言曰圃
專業也専則狹狹則小小或可觀而不可致逺已乎曰
固哉物以形滯理無間然故書籍或以䘮志梓人乃存
相天下法抑善學圃者存乎人衆咸喟然太息曰雅哉
辯陳義甚髙先蕭山所佑啟諸老先生所詠歎將於是
乎在請敬書之
　　　老圃流風跋
右近體七言詩二十篇為一巻吾從髙祖學圃公及國
初諸人各賦以贈行者行者莫攷其誰何矣書出桐江
俞子中一手詩蓋當時體習語穏律切無大髙下題分
吾鄉古蹟尚用唐人舊例前輩風流猶可想見嘗憶長
老為我言吾家遭亂中落文籍散亡僅存學圃一巻藏
於公之六世孫教文辭爛然可睹也今復得此殆猶薤
書竹簡忽遇於荒郵穨墓間摩娑詠歎者良久爰重裝
而特署之曰老圃流風云夫世之名畫法書人多寳愛
不啻兼金尺璧孰與詞翰出於先人世傳人守將油然
生孝敬之念而興起夫文獻似續之心不尤為可寳耶
　　　山林壯觀巻
是巻吾友秦人孫太初作也始予知有太初繇蘿石翁
太初則故知有予矣邂逅林處士故宅把手論詩相得
驩甚自是太初詩徃徃藁視予正徳中予舉進士京師
太初寓予詩云落日射江江氣深微雲泊樹生秋隂青
山白日足幽事要我長吟萬木林及予引疾歸太初隴
草再宿矣嗟夫惜哉閒檢故簏得太初雜體詩如干首
聲格稱時作者何議而其勝情逺韻超然塵壒之表者
那復可見耶三復咏嘆序次之而書其端曰山林壯觀
云
　　　題婦姑絡緯圖
錢舜舉絡緯圖内弟沈巖贈予者渠家名畫頗多顧予
平生不妄取人尺楮獨此尚有樸雅儉勤之意似可存
為子孫訓是以藏之非真愛其貌物之工也
　　　讀孝節傳
孔子稱史以文勝質史信文哉凡史載節義多詭行竒
事而敦常守中者或鮮焉意故藉其詭竒以張其文邪
夫節義存乎人竒與常繫於遇遇不一其為節一也予
又謂憤激抗一時之節易閲厯險夷之死靡他以必完
其節難甘泉先生傳夏節婦年甫二十六而䘮所天忍
死終事其姑督成其子劬躬畢志六十年猶一日也有
司欲以其節聞輒命子辭之曰吾義則然吾知不負吾
心吾何求哉於戯以節婦苦志設遇不幸有甚焉者赴
淵投崖截髪斷鼻尚有難色乎而得以庸行易之又若
干年節婦有後也乃甘泉子誠知言已夫
　　　懐節巻跋
予誦朱氏懐節之詩而歎婦道之繫於家也重矣哉朱
之曽祖妣吳方盛年䘮其夫提㓜孺承耄姑外訌内顧
勢無可依計未知所出如既欹將墜之器岌岌乎危甚
也已乃能定其心固其守養老長㓜卒完故業以傳之
子若孫逮今𦙍嗣日繁家日振而元素復以善詩聞邑
中昔者欹器今猶奠於邃堂重坫之上而四維之繄一
婦之節是頼重何如邪向使急不知擇謬計成於浮言
節於何有况能有其予孫又能有其家以名於今也元
素沐浴膏澤而詠歌其勞苦乞予識之以告其後人無
忘始造歎息書其末簡云
　　　識夢仙册
逺游之亂晦翁歎其數語得長生要訣予直謂為養生
家常談獨悲原之遇壯其辭而狹其識也既讀孟子書
至夭夀不貳脩身以俟之歎曰此吾人處死生律令也
繄世有足恃而不朽者豈必長生徃古聖賢徳業炳炳
巍巍今永長存曰仙可也末俗淪昏利欲中人道垂䘮
奄奄鬼蜮之鄉其與幾何汪徳卿氏生時承平非原窮
抑憤悼者比而寓名於夢仙何與將無閔世日降思自
拔於流俗以萬古其身於宇宙間耶否或心誠求之精
神自相發耳謂真夢有得於仙則吾不能知已
　　　書周氏先徃草本
周時孚手其世系圖來為我言斯諌髙大父手授大父
巖翁者也翁少從髙大父嬉游語次問先徃諸老人曰
吾曷敢忘吾先吾指數之而覩弗詳吾口陳之而記弗
强吾筆列之而將弗忘以成昭穆世次井如爾秩如爾
翁老而傳又手授諌云予展玩久之喟然歎曰於戲斯
可以見世運之泰焉可以見舊始之厚焉可以見故老
之慎焉夫元季俶擾六合如焚人將身之不遑恤而遑
究夫身所自來逮我熈宣間泰矣人樂更生爰思遡其
先以傳之後然人之情茍詳其所自出已爾乃茲由本
及支聨絡扶疎若弗忍遺也不已厚乎雖於歐蘇諸義
例概未有聞然生卒娶嫁絶續畧偹使傳者不慎述者
何稽耶是故一物而三善具焉周之子孫有欲沿流以
求源將於是乎指諸掌矣
　　祭文
　　　賜歸祭先孺人文(二首/)
兒不天不自殞殤吾母棄兒襁褓中吾父劬勞盡瘁鞠
且教之以逮成長方知感返哺酬罔極而吾母去兒已
三十又五年矣娶婦再生子五而不得繞膝一侍舉於
鄉仕於朝而不及牽裾一語嗚呼痛哉父母一堂固有
愛日承顔之樂而吾母九原實銜終天徹髓之悲是以
人皆以為喜而兒獨戚焉不能自已也人皆以為幸而
兒竊拊心自悼其薄命也嗚呼痛哉
　　　又
於戱天乎寃哉人莫不有所恃以生某生三年而䘮所
恃于今四十有九年孱然遺形雖食且視也天綱地維
崩摧闕䧟而不獲蒙覆載之全凛焉朝不能以夕闇然
昏不復可旦者未始一日不然而悼我何生生奚以為
也黙焉語焉嘯歌焉夢寤焉行焉住焉坐卧焉端居焉
逺游焉諷詠焉紀述焉不覺忽焉而思從之思一於是
而淚從之淚不已而慟哭從之而呌號而摧踊而欲狂
籲乎髙天而欲力蹴乎厚地而尚未但已也而况於見
其神所主魄所瘞者乎於戱寃哉竭天下之辭無以書
其酷矣窮天下之聲無以宣其痛矣幽宫再晨白骨再
肉而酷始平痛始定耳於戱此理之必無而吾之寃且
痛者終天何以自弭也於戱
　　　祭東山季父文
嗚呼吾叔父警敏無前塲屋之英也而十舉無成超邁
不羈湖海之豪也而所如弗遭俊姿逸態飄飄乎軒軒
乎赤霄碧漢三千九萬雲翥風摶而蜚不盡翰胡氣之
雄數之窮邪抑才之異物之忌邪吾猶妄意造物乘除
屯則有裕東山北渚逍遥晚嵗杖屨釣游一水一石皆
適意處曷為奄然一瞑而萬世不視也嗚呼哀哉某束
髪傳經字指句釋伊誰之力詵詵羣季亦藉指南以承
先澤而今已矣哀哉哀哉有肉如坻有醪如水拊棺呌
號魂來嘗只
　　　祭天濟兄文
嗚呼我兄尚忍言哉我曽大父有孫十人兄長而賢倡
羣弟振吾宗以光昭我皇祖别駕公之烈恢張我大父
一樗翁之聲實諸父屬望於兄率先巻巻焉况我仲大
父芸翁英偉蚤世伯父力善承之而未顯也衰盛循環
宗祊遺慶如久蟄欲振久鬱欲宣而有孫如兄亨屯傾
否直在夫少假之年又况夀骨隠顴有遐福之象孝友
慈良有承藉之基名不後人而志不敢先人才不下人
而氣不敢髙人恂恂朴茂有逺到之器而今止是也仁
不必夀善不必祥尚忍言哉計偕北上銛鋒無前方期
捷報倐以訃聞白首號咷黄口啾喧孀嫠慟絶視息僅
延路行鄰舂感惻鼻酸而我同堂九人能不裂胷而摧
肝某於兄句讀同業篋笥同游由七齡以至於今未嘗
半嵗相離也頃客長安兄歸我先上東門登車數語孰
意其遂為永訣之言破窓孤檠故几寒氊在邪亡邪醉
邪夢邪欲見杳然已而已而無從籲天尚忍言哉
　　　遷𦵏二内祭文
故兆之惡予惑彼狂新宅允臧厥土燥剛爾永奠于茲
封庇爾子孫世彌大而昌
　　　過忌日祭文
爾一去不返我百憂交集以終我生矣爾亦其將奈何
惟佑啟爾二子克承我教以底成人以守爾家以昌爾
世則爾死猶生我憂其弭耳
　　　祭朱氏女文
生女而嫁父事云訖爾歸死𦵏我痛彌結嗚呼傷哉爾
室蕩廢遺墟茂草爾子罪餘亡囚餓殍爾藏荒丘崩壓
孰保憶廿載前朱氏侈樂金革日考伊誰為之忽猝數
期傾墜如埽凡家興廢靡不有因爾家至此果何人耶
或謂爾死朱氏完業時得不與亡家之辱為幸我則謂
爾曷若死在室時猶得享祀兄弟子孫之身乃今永為
袁花之餒鬼𣺌𣺌游魂終天沉痛而莫之申也興言及
此我腸寸裂麥飯澆土爾勉來食不知爾能輟悲下咽
而偷一飽乎吾末如之何也已矣
　　　祭徐氏女文
嗚呼人生子女望以送死汝先我逝生汝徒爾人作爺
孃鞠子壯强汝遺孺蒙撫育誰望人為夫婦翁嫗白首
汝盟中負夫且别偶憶汝晬齡擕徃金陵霜騎伶仃臂
汝欲氷汝嵗周七而母捐室歩禁閾迹笑戒哂噱迂固
則然意成汝賢汝天不年是亦空焉汝笄于邁歸装弗
汰清約我甘遺汝憤銜而又早殱命孰𡨕探興言始末
一語三咽老腸寸裂我血汝啜嗚呼永訣
　　　又
於呼嗟夫吾兒今果長辭徐氏之室已夫汝世清約汝
質脆薄汝笄于邁受侮蒙嘬何嗟及矣差自慰意婿汝
者賢有待異日也而壻登賢書而汝入鬼録斯誠汝命
吾末之與力已矣壻屬吾文以殉汝薶我病垂死力弗
克也抑吾聞區區身後名不如即時一杯酒而况兒女
子又安事張皇誇詡於草根片石耶汝歸九原見汝二
母死而有知愛猶餂犢之溺也執手連袂述所遭慰所
苦一傾夙昔憤懣之懐縷縷吃吃焉耳矣傷哉父子至
愛永訣今夕於呼吾兒嗟来食也
　　　祭郭杏莊先生文
嗚呼某何以交於公年徳耆邵吾視猶大父行也一見
吾文而遂忘年以就乎蒙童曰吾多閲人不敢弱子觀
子才志將尚友千古而奚齒讓乎羸翁自是相與無間
二十又四五年每嵗必至吾里每至必過吾廬髙談竟
日夕猶不自意滿謂安得旦旦而過從嗚呼今則已矣
吾鄉長老愛我非無人而知我以斯文者真灑泣夫郢
技之成風體儒用醫公今之太倉公也重繭百舍敝屣
千金呌號望延須㬰於趙郭里者户外之屨常滿公固
家於醫耳而獨於某推及其親暨其妻孥病以公起危
以公活以不受直為恒而我遂忘報公不言功嗚呼方
今凋瘵徧海内安得如公起我活我者活之起之而使
免夫疲癃嗚呼感公恩之未報而私自愧悼民病之不
藥而重有感於公也
　　　祭董蘿石文
於戱公其亡矣予淚綆縻於呼公直歸耳予為徒悲公
壯癖詩登壇建旗公老知學歛袵講帷宗事陽明嵗晏
忘罷良知用别於佛得師悟竗入𤣥安事拘拘二氏異
同世學聚疑公徑良捷予路何迂果哉予乎宜公鄙夷
已矣公乎䘮予師資公所脱落俗所沉迷起滅萬變生
死榮衰造物許大玩以兒嬉我則公哀公適我嗤來舉
此觴予復何辭
　　　祭雪江禪師文
過從卉年今别良永念故傷懐戚焉耿耿悵望孤標病
跡深迸天只雲根低徊清影
　　　祭邵康僖公文
嗚呼世運既漓公昔何來道意方屬公今遽踣明爽之
資邁徃之氣貞介之操恬穆之味信道之學經世之志
與善之量篤友之誼海内英賢如公比者能幾何人異
姓兄弟淪謝忽諸天其何意我䘮吾資時殞國器慟哭
一觴寫我心髓公神若存蠁㫚歆只
　　　祭吳南溪方伯文
嗟嗟傷哉生之有死也物理固然蒙莊氏玩以為嬉鳳
衰麟踣哲人乃獨齎咨而涕洟蓋惜夫世道所闗者大
而非邂逅徇意以茍為竒也惟公學本誠身行敦忠信
之素仕期澤物志存康濟之規敭厯周行通不易介沉
浮末俗和不至隨丞轄望近台司而懇疏脱屣以勇退
康强夀踰七秩而晚節如山之不移是故處為善士出
為賢逹老為耆徳而所謂金玉君子者舍公其誰耶予
夙欽道義於盟交晚從杖屨於海涯方頼夫誦抑以交
儆而公倐其云亡人百身而難贖痛典刑之莫追曷惟
孱昧者痛失助於傾蓋而後生遑遑交相弔夫䘮其師
資斯予之所以深惜於公耳死生常理豈固懵焉而為
此婦人之悲抱痛卧榻已廿年餘恭命穉孫酹此一巵
固非不誠於吾伯髙也公其格思
　　　祭吳泉亭少參文
嗟嗟傷哉夫人之一旦猝然而不可諱也事所必至乃
子之志行天之報施而遽及此也予特驚嘑痛咽思所
以為解而莫之能喻客嵗之杪訪我星石笑言晏晏厯
吐衷臆爾來僅踰百日耳庸詎知夫一聚散之間遂永
為死生之隔耶惟予畸人生世寡偶子獨何取心親匪
口異姓昆弟夫誰曰否修途末光方以幼孤相托胡然
一瞑而見不可復悼今感昔哀塞瞀亂長慟彼蒼之殱
我良友而于何以善吾後嗟嗟傷哉以子用世果毅之
才績學邁徃之氣逼古雄深之辭取友敦篤之誼一時
交游寕可多遇而今已矣吾意山川氣澆才髙福尠傑
特如子年不待老繄庸劣胡耇其紛如夫造化孰詰其
顛倒抑吾人固有亘終古而長存者而不與罔生徒老
者論夀夭耶芝焚蕙歎怛焉傷懐目注心存恍惚低徊
病僵一榻緘辭寓哀二孤徃將身伏神馳嗟嗟傷哉
　　　祭徐明陽揮使文
嗚呼傷哉子即死矣夫咄嗟壯哉子必死矣夫子昔嘗
以死誓吾特訝焉未之許也今果然耶蓋子志前定而
予懵於觀士矣聞子挺身赴敵殫竭果毅奮戈死鼓以
償積志精祲日昏猛氣川沸慷慨殺身烈烈英偉固非
邂逅逼迫俯就殱殪者比真得死所稱男子也將復誰
訾乎猗與嗟夫赫赫隆隆名成國士魂為鬼雄予交一
臂増氣如虹病縶於榻享子安從吾兒將事吾神與東
　　　祭東隅張表叔文
惟吾許自唐有家入我明熈宣而中微也公之先人吾
祖中表懿親寔相與協心同力必復其始以至於今繄
公先人之功是頼載諸遺令藏在宗子誓同休焉天不
人謀公屢播遷晩益𤨏尾許凡子孫有餘愧矣况予曷
其為懐奈何天植戅迂屣脱世榮而勢不足庇公躬耕
食力而財不足濟公使公至於此極也命矣夫昔田為
贍公僅歆其始今墓已擇公尚安其終則見予之力所
不及而心末之忍忽也已公其以復兩家之先人予死
亦將有辭於吾祖
　
　雲村集巻十二
欽定四庫全書
　雲村集巻十三　　　　　明　許相卿　撰
　　墓誌銘
　　　董子壬墓誌銘
於呼此董子壬甫之墓也董故饒於貲子壬生而頴異
以志自雄猥視家植􁭭然欲自别於富家兒喜賑施慕
賢逹其所游知皆海内知名士大夫子壬足不良於行
嘗重繭三十舍東見楓山公其敦尚如此茍庸劣雖富
貴人奴視之加詬訕焉人咸咎其迂妄子壬弗為變獨
時時好讀書世所傳書無不窺尤好先秦古書卑魏晉
以下不足學時經義程文行天下子壬居校中一簡不
畜也比舍生間示之子壬誦不一再行則大笑棄去曰
淺之乎兒侮聖訓壯夫羞稱焉有司課試得子壬文誦
不一再行則大笑棄去曰怪哉將安所寘是子壬用是
連試輒絀𢎞治中以薦應敷陳王道獻若干萬言闕下
天子異之下禮部試㑹要路人子壬故奴視者阻之罷
歸子壬自顧生世弗諧愈益放誕為無顧忌大言廣際
天地幽極鬼神逺遡皇王近逮古今名逹罔不評刺人
聞而迂之知者悼其幽憤也或發之詩大篇短章多奥
雅可誦然家日落其好施日甚錢粟在前來求者色辭
為可憐状聽持去持去盡則又破産以施若不知有家
然其子力諍之自若也其父痛懲之自若也既又大苦
之子壬終自若以至䘮明乃後已尸居鷇食守黒閟光
沒齒無怨言苐言我固當爾佛氏所謂業障豈適今日
事耶因號聽光大師三年而卒卒時年五十六子壬諱
淞其先汴人始祖武功大夫諱健南渡居越之新昌三
世祖諱潮遷海鹽之澉浦八世祖諱鎮遷海寕之錢山
家焉祖慧父謙母陳氏配祝氏子男三觀醫學正科升
後其弟湄季益女二長妻浙江都指揮楊輅子和幼妻
同里周玠孫男三女二子壬卒以正徳戊寅十一月二
十三日𦵏以辛巳正月八日所輯聖學全書真儒藎語
紫陽正脈若干巻藏於家予聞子壬客京師倦游困甚
或勸之幸途媒進取者子壬詩謝之曰我有腹中書不
辦頭上帽浮雲自去來難應鴻都詔衆以為迂於戯其
迂也秪迂於時匪迂於道也哉銘曰
形易用兮至人事嗟聽光兮謾自戱存弗眡兮歿而視
天夢夢兮終古閟内斯文兮誌子瘞光斤斤兮燭九地
趻踔來兮閲爾世
　　　封奉直大夫南京兵部員外郎徐公墓誌銘
嘉靖己丑月正某日封奉直大夫南京兵部員外郎徐
公卒越某月某日𦵏於城西某原公三子者斬焉衰絰
來曰先公不可作矣維是生有潛懿幸托信傳之譔以
休顯於無窮繄子起之長存也且泣言狀曰先公諱某
字某其先海鹽北鄉人家右其地即姓其地俗今謂之
徐家埭從公先人以為名也公性詳緩言度修慎小大
貴賤接之人各意滿尤為方淵張先生所嘉與也予曰
嘻清濁罔失矣又曰先公初貧於火業醫代耕晏如也
已而泰舉於鄉知光澤縣節任家事咸成進士舉知襄
陽府公以咸封一女有家孫男五女七曽孫男二息𦙍
熾昌禄養豐備優游二十許年亦未嘗色侈逮夀終八
十八云予曰嘻豐悴皆安矣又曰先公蚤䘮父事母曲
致其歡母安㷀嫠焉伯兄昌獨而貧公遷共居食沒齒
怡怡也吾母王宜人結髪偕老七十年無忿誶語舊所
從學醫者安榮氏既死嵗時伏臘徃祠之至老不怠予
曰信然哉於戯已矣篤倫紀矣雖有他美蔑以尚矣是
在鄉人吾將張之而襄陽吾同舉于鄉兄弟也予其銘
予其銘銘曰
有原堂堂有坎其藏公安歸止公澤浘浘千萬年假我
銘不磨陵谷則那
　　　鎮江府學訓導陶君墓誌銘
君諱試世用字陶氏家世㑹稽人其先曰義仕元為潞
州書院山長義生仲濂有幹局大其家望於越仲濂生
仕仕生璇璇生愫是為君考君少雋頴父教之治舉子
學長應浙江鄉舉弗利曰有司故遺我哉則閉户發書
讀之每舉弗利不懈益力七舉連弗利嘉靖某年貢禮
部就學職得訓導鎮江府學某年月之任某月日卒年
六十一妻馬氏孫承學以䘮歸嘉靖某年月日𦵏君上
竈山之陽皇考墓左若干歩君居家無子弟之過行已
信於其鄉嘉靖初君貢及期君後者以賄先君君恬然
需次焉㑹稽貢諸生故事同廪食者人贐廩一鍾君度
其儔貧有家於廩者盡讓捐之㑹稽諸生貢不廩贐自
君始於戱貪競俗成抑君可謂難也已矣君子男廷奎
廷圭廷進皆縣學生女一孫男惟學承學幼學廷奎行
業修慎人以為君子之子𦵏得卜奎手君世行年來謁
且泣曰非子銘沒吾父矣予未嘗知君而君之子知予
語曰不知其人視其友况子也哉故論次之而系以銘
銘曰
仕不諧世生不得年嗟哉天兮𤣥室如錮我辭不泯猗
乎君兮
　　　太學生朱君墓誌銘
朱君卒既久且𦵏其子來請曰吾父今沒於地矣維先
生圖之於呼予忍誌銘君邪其子固請曰非先生重圖
之吾父永沒於地矣於呼予忍弗誌銘君邪志曰君諱
某海寕袁花里人也祖某能詩畫有聲父某通儻大其
家朱氏世望袁花於是彌顯母許氏君出自張張氏倅
也而嫡許母君少警敏能承迎許意許鍾憐之維許族
人亦謂為我自出君雅性輕財喜賔客不為生作顧計
時時召客飲歌呼通昔逹旦雜以嘲謔彈棋探鈎六博
投壺度曲謎字靡不工絶屈其坐賔白浮觶湎者君自
邑諸生例入貲為太學生其舍太學召客張飲益劇館
無寒席筵無涸斚然所致客大都六館同舍諸生其中
徃徃多江左右淮南北兩浙全楚三吳八閩百粤超特
雋竒之選逺賢於君者予是以取君君娶某子男二孫
男一君年四十以嘉靖某年月日卒𦵏以某年月日予
與君甥舅兄弟也相與少長已相與婚姻又相與肄澤
宫游辟廱忽又哭其死志其𦵏人之於世何如也予以
是黯然不能昌吾辭銘曰
燕埭有封隆乎而燕喜者子宫乎而燕詒似續充乎而
　　　徐天澤墓誌銘
徐天澤諱霖父延年天澤吃不能言性朴不解承人意
状塊然無慧者至其識别聲利要緩所當背向了了白
黒如也家入邑治不百武然不一入治廨創堵内屏堵
堊漫矣天澤偶從客過望見之曰嚇那遽如許那遽如
許始終其身不識縣官縣官嘗褒其善榜之衢以風邑
人天澤生成化庚寅卒嘉靖己丑𦵏嘉靖辛夘十月二
十又二日壬寅墓城北通浦堰天澤初娶於祝又娶於
錢又娶於宋子男鏜鑾鋭孫男五女二鋭博士諸生吾
兒遊諸生間於鋭館因來乞銘銘曰
衆頟頟嘬於邑獨墨墨錮於室吁嗟適兮
　　　大賈顧翁墓誌銘
顧翁諱愷字宗和其先長洲陸墓農家長洲吳郡治所
東南大都㑹賦重俗奢甲天下民故末業多競本業多
病翁父棠念田入不當嵗出則舍農服賈去陸墓家西
閶西閶四方水陸逹塗諸商百物輸聚翁承父業事力
漸廣心計尤精廢著鬻財於津要之區簡别良苦絶去
眩飾以平心不欺聞都市間於是逺近貿易者繦至輻
湊矣翁測五行之運酌萬貨之情知所以取知所以與
財幣如流水之行徃而不停來而益盈始者贏僅十伯
既乃貲儲溢羡累鉅伯數千金於是貪狡悍少年屬目
垂涎利其愿易欺幸其寡援無他於是搆令門下生相
與比周矯令需重賄大庇爾家否將不克安爾生險阱
危機巧蒙而横索之傾其有者三之一翁踖縮不敢誰
何時獨仰天一喟而已老氏所謂多藏厚亡信夫翁年
八十有九嘉靖某年月日卒卒之又三年某年月日𦵏
至徳鄉支硎山之隂配陳氏子男周孫男元卿太學生
翁朴敦愿諒不學少文言呐呐不能出口人驟與之語
輒面項赤左右視唯唯爾不即酬邂逅莫可物色其為
市人云銘曰
賈以㢘富惟翁足徴仕以賄逹惟世多能翁業利途士
都賢名今也易常淆哉濁清誌銘墓隧於翁亟稱嗟嗟
於翁亟稱
　　　董先生墓誌銘
董先生卒𦵏有日矣其子以先生同社僧法聚状來曰
請誌而銘諸則謝曰予罔所知其奚能銘然狀先生者
其有以知先生已夫予其終讀讀之曰先生諱澐字復
宗别號蘿石其先汴人始祖武功大夫健扈宋南來家
於澉浦後仲真者遷海寕之錢山至樂静翁鑑配虞氏
先生考妣也先生世澉戎籍兄源長當徃役先生鋭身
代之遂復家澉平居樂義與善根器天植兄累於貧則
割私産讓之其所知鄔魯以田來質逮魯疾革出劵燬
焉卒復經紀其𦵏聞髙世賢逹所在不計逺近寒暑投
贄納交見後輩工一辭厲一行亟稱屢歎不但已也人
以是多之然先生生不解俗間生作事時時獨好歌吟
所遇節序景物離合戚欣憤愕慶悼懐古慨今一寓之
詩家徒壁立不以經意一時名能詩者吳下沈周闗西
孫一元閩中鄭善夫皆郵寄賡唱遇佳風日放浪湖山
流連親知嘯咏忘返好事家徃徃除館以待先生紀之
為五館記云晩造陽明夫子聞良知之説憣然改曰不
爾得稱人乎悚然就弟子列時年六十七矣故所與游
者聲咻色招之先生但曰吾從吾所好已爾更號從吾
道人先生末復究心内典忽若有悟喟然歎曰乃今客
得歸矣於是援匡廬故事與聚糾諸緇俗同志結蓮社
於海門精廬遂又號白塔山人嘉靖甲午某月日卒𦵏
以是年某月日配康氏繼莊氏子男榖鄉舉士女二孫
男鹿鳴鶴鳴於呼先生我丈人行也忘年友予餘三十
年矣吾見先生始専於詩遺其家甚難之晩志於道遺
其詩甚愧之終入於佛㗳然自遺也予愈益怪之莫能
窺已觀乎聚之言曰先生在先刼中殆業豢龍氣相感
召近可逺大可小有可無虛實相因動静相體若有類
焉蓋先生學三變歸於空而自所謂吾者且見為妄矣
尚安事銘予將安所銘無寕試妄求之亦憗妄應之耶
銘曰
一顆蓬翳蝶化蟬蜕吁嗟董翁墓於是
　　　石洲徐君墓誌銘
徐君卒之又明年嘉靖二十一年冬十月庚辰君子造
士禾𦵏君㳯江之隂而述行問銘嘻吾病力不任斯勞
也禾絶欲得之末之能窮以辭則遂刪次禾語云君諱
翰字時舉其先出自偃王海寕有徐代逺莫究其所從
徙君九世祖肇家廽塘稱廿七將仕而徐始聞廿七將
仕五世曰慶當明興舉按察僉事山西而徐始著慶四
世曰佾佾生樂閒翁瑰配倪氏君之考妣也君生有偉
幹重容止瞻盼炯然椎魯不文而鬰有茂質君大父喜
摩其頂曰兒守家似此洲石不與波下上吾死瞑矣君
後故稱石洲云君事親愛壯猶孺子慕不衰季䘮其貲
輒睨羡君輒亦分與貲東鄰齒屋鼎鼎或舉榻傍鼾睡
語諷君君墨墨退命禾曰先人世鄰習相安已而忽相
圖不祥抑人情欲保其家夫庸異我我老屋世守四百
年後之人不失舊物又何求里邑相距可十里里族徃
徃竄名繇籍供事縣官與厮役伍然得昵顔辭矯威福
私苞苴肥其家繇逮君恧然曰吾其忍卑身辱親以徼
利及共偫輸將重任遞更直奮承之曰吾物力固當訖
不用計嫁旤於中産家然君於是盡瘁矣時時飲嚼嘯
呼貌軒然暢也而精殆銷亡一寢疾不復起年五十八
耳是故禾以不逮安榮君為終天憾君娶祝氏子男造
士禾也方致逺昌其宗庻术女亦微出孫男善𦙍郡文
學諸生女三系曰予昔如迴塘及見樂閒翁篤塞淳固
若悾悾爾今夫樹敦懐朴之世邈其懸殊絶追逢矣莊
生云得其似者而喜翁將無同耶夫徐君以彼其家無
資於學而獨率乃考攸行卒能持滿不溢傳其宗嗟夫
孔子寕儉而野之從也有以哉㳯流如帶新封若堂(叶/)
允矣石洲屹如逝波海國斯風
　　　南園祝公墓誌銘
邑並海東去可五十里許有竒山谿綰轂左界物力人
文袁花最盛袁花擁素封列顯秩者一姓當十之七甲
舍名田綿數十里相錯如繡祝最盛祝氏支姓扶疎棼
不可緒例古立宗而其宗子曰南園公南園公諱椿字
惟喬大父銓父滄早世南園公方弱顧三弟孱如爾南
園公則感厲自奮植外理生作内篤恩紀暨其配徐悦
其母董姁姁也字其弟甚愛析産曰等遺孤均遺業耳
四如一有役曰家督事也獨身任之已又一一經紀其
家遂有殖厚貲十故産者南園公子男三人女四人繼
昭主簿當陽繼暄娶而夭公左右其孤孫無墜厥遺女
家並著姓弟梧晩無子則以季愛子繼時子之繼時生
世家世守世宏梧後以繁飭諸孫各事事世臣邑訓科
世禄南太學生世匡世巨世匯職生作南園公乃喟然
太息曰夫造物者佚我以老吾其後尚平乎則傳家灌
園與其繼配姚偫美𤓰果日弄諸曽孫為笑樂嘉靖丙
午公年八十八矣某月日卒南園公生而敦愿訥口少
言悛悛如鄙人至其勤生嗇用殆天性然田畔屋隟鮮
弓地棄童奴及五尺所無浮食者治上趨時具有節法
嵗入視鄰收常倍然蓋藏羡盈而供需纎儉服食婚嫁
才取給用充禮堇堇等中産家弗少贏若乃創祠薦事
豐潔壯整殫隻力靡百金不少顧計於是族長老共譽
歎南園公稱祝宗子無一後言夫昔者先王以宗子收
族是故仁睦行而民不悖約法省禁有以然也祝之有
宗非盡先王之故是蓋先王之遺已乎志化理者自遺
逹故以導俗誰不其然吾於是信古之必可復而歎時
之安於今也南園公卒之四年嘉靖某年月日世臣諸
孫筮𦵏公南陽祖塋之左來以銘屬先是十許年南園
公杖䇿奉幣走謁予椿旦夕歸復於土幸子文識我藏
則曰諾夫古重心許乃今食吾言乎於是序列其大都
而系以銘銘曰
知如禹湯不如常耕公老服膺孝弟力田漢秩尊顯公
允其選勞避賔筵拘憚冠服率彼民常敦然太樸信已
獨行若與俗兩十畝終閒五福備享我最淑行永詔鄉
鄰(叶/)尚百千祀曰猗與南園公之阡
　　　平齋沈公墓誌銘
維嘉靖三十三年十二月二十二日平齋先生沈公卒
於嘉禾寓舍年七十二方島夷冦暴三吳公抱宗祏祭
器避之郡城居亡幾何公疾病其子壻刑部主事平湖
胥峯陸君杲從厥子南禮部主事光祖兩鄉舉士光裕
光祚皆公之自出也來候咸集左右公諸子藉顧言治
後事所以嚴其終者致情中禮矣公卒之明年嘉靖某
年月日某甲子𦵏公於其宅之某方二城圩新阡胥峯
状公世行年授公諸子來屬予志之状述公世家土著
嘉善麟瑞鄉髙祖恭曽祖璘祖䥔三世輸財助縣官被
冠服䥔生南野翁葵娶陸氏公父母也翁籍世貲望好
禮尚賢賁飾之沈由是著聞郡中公則翁仲子也諱槩
字一之禀頴負竒盛氣濶歩縱睨無前已而師事東溟
張先生福友善魏莊渠校邵端峯鋭諸君晩卒業於五
清劉夫子瑞徳義漸涵日與之化闇如退如稔識公者
失舊觀矣公性簡朴於凡諸玩外飾無所役其志惟親
故緩急懇然若當其身至其事南野翁陸孺人也巨細
周慎心力懇到事可承歡者靡不畢致候少異常也輒
懐隠憂迎醫不逺千里至欬噦溲便亦嘗偵騐物色以
為喜懼二親相繼大故苫凷疏水䘮次三年率由禮制
而哀敬有加焉時稱善䘮云夫孝先百行公惟篤於親
以逹其類故建祠備器祭嚴忌哀以親之所始終也存
大宗之祀贍母家之貧恭順姊兄撫教甥姪以親之所
尊與其所愛也捐田為鄉義塚垂老而齒讓人貢則親
其親以及人之親也若夫修志史才登髙賦咏特公之
餘十二試省闈羣八校雋選又公之細耳状曰究公心
跡學欲窮天人志欲希賢哲行欲質鬼神又曰公口不
非俗而行不染俗允哉斯語為公傳神矣公生平急義
輕財贏業晩匱自安無營著布菜翁傳以見志其於豐
約盛衰之際蓋有見於易而契於予者比官采士議躋
祀公於學宫鄉賢祠信定論云公元配錢氏生女二適
國學生陶陞及胥峯君繼張氏生子五爟炯炫燏煓孫
男六女八公所著鄉約釋義筆思記時務議詩文集若
干巻藏於家皆鄉意風教非漫作者銘曰
混混末俗胡丁我躬今見古人差强我衷儵去先我奈
何乎公　　　　　　公應貢授都事江西布政司不
書非公志也
　　　見山孫君墓誌銘
監察御史孫君𦵏其父見山徴君於盈山南麓嶽神祠
之左述徴君世行年來謁予書其墓石曰徴君諱鸞字
鳴逺其先富春人粤自漢季孫氏國吳傳四世厯六十
餘年胄裔布於湖南江左根盤蔓延矣富春乃孫氏所
肇迹云徴君常自言相傳裔出長沙桓王策之後逺莫
究其緒來籍海寕也亦莫記其世其始有徴者曰富一
提領春春嘗問學於包心齋氏包選春諸生中以壻其
子春生以敬以敬生文逹文逹生裕裕生􁭼􁭼生禋是
稱遺安配董氏祝氏徴君父母也徴君而上八世家黄
灣黄灣逺都市瀕瀉鹵地亢土瘠無水泉林藪之饒百
糓桑麻率仰澤於天以殖農圃盡瘁三時髙秋旬日不
雨則嘉種稿無遺穂而艾蕭藜藿芃芃彌望壟畦間以
故呰窳偷生鮮積聚而多貧豪有力者居停鹽盬廢著
鬻財機巧乾沒以與上争利頑弱無能為計則交通海
賈屏匿幽隠為之駔儈以私竒羡官為峻法苛禁姦利
相告日聞徴君於是喟然歎曰吾聞本富厚生蠶榖是
已將如吾地何乃如鄉習雖子本纎鋭而贏得過當然
為姦富抵禁亡命有家如寄謀其左矣孰與教吾子以
大吾家乎御史時方嶄然見頭角徴君則為訪明師友
市經藝諸籍趣辦資糧裘葛屝屨簦笈及凡裝需縱使
游學而時課督淬厲之嵗無幾何御史以嘉靖丁酉名
鄉薦戊戌舉進士至今官列侍從司風紀便道過家斾
旌騶駟呵呼導從塞途盈門御史豸繡登堂稱觴為父
母夀雍容閒雅甚都郷人士以為寵諸父兄乃後漸舍
故習而延經師課子弟以徴君父子故徴君晩以子貴
益閒無事時出嬉游巷陌讌集里社從故親知農談情
話坦坦夷夷不矜重改其舊人多愛譽以為美談徴君
年五十九卒以嘉靖某年月日𦵏以某年月日娶許氏
子三長御史喬其季髙也女二孫男四状述徴君孝友
庸行可稱者不一予特取其卓見不淪於習者著之銘
曰
帶海負山墓於是間風氣盤旋庇爾子孫於千萬年
　　　泉亭吳先生墓誌銘
嘉靖二十四年二月乙夘朝列大夫廣西布政司左叅
議泉亭先生吳君卒訃予予扶而哭諸門君之子鄉舉
士遵晦郡博士諸生遵道書君顧言來曰知我者許子
其託之識我藏噫嗟已乎吳君逮死予信忍以疾為解
志曰吳君諱鼎字維新錢塘城北隅人也父宗裕封承
徳郎刑部主事母陸氏繼母戚氏妻顧氏贈封並安人
咸以君故君少慧嗜學父母念獨子重苦之交禁弗為
止選錢塘文學弟子員朗秀駿踔氣蓋一時衿佩少年
諸司勸學較藝輒皆取君冠其曹君正徳中進士釋褐
試吏尹臨淮臨淮帝鄉壮縣民多優復習游惰公私玩
敝謾偷政廢不舉糾紛倍十左小邑宿吏側目少君君
頴識敏裁便宜張弛更以辦治稱監司使者僉上君治
行異等堪風紀選不報毅皇帝南征侍衛中外諸臣騎
乘數十百萬所過縣次續食有柄事中貴人道臨淮非
分徴索供具無厭横甚君從民吏徃致常饋不贏中貴
人大缺望憤詬呼梃君鋭身先民吏當之民吏争前衛
君擊傷中貴人中貴人奏逮君繫詔獄一嵗所者廷議
白君還治用舉者徴為南京刑部主事轉南京兵部主
事以承徳公䘮罷歸除䘮謁告不任者十有五年用舉
者補南京兵部員外郎轉南京禮部郎中遷廣西布政
司左叅議乞侍養亡何病卒年五十三君方病甚二童
奴擁之坐氣漸微而神不亂忽左右視曰爾孰誰耶吾
其死於吾兒之手二子舉扶代之若將寐者而絶君起
寒約性鯁諒力學自立危行不疑恥媕婀茍同孤立行
一意而已俗或病其不諧以哆憎口然居約奉繼母當
其心装嫁四女弟甚周與人謀必為之盡當官事闗利
病直徃敢任不顧計前却故所至舉職大節齗齗士亦
以此多之一時顯望魁人徃徃折輩行慕與之交然仕
不充志夀不盡年懐挾其所未究溘然長終已知君者
莫不傷懐垂涕云君生好文特甚其為臨淮罷劇猶手
一編吾伊空堂中治當南北逹途過客時有中原文獻
家博文邃古諸名士大夫君輒委已交驩與相下上其
論既謝病屛居愈益専力萃精償其積志六籍而下九
流諸子䇿士春秋先秦盛漢之譔古金石竹簡之傳旁
逮外家雜説譎誕怪迂之語凡竒古文字罔不雋飫醇
酣江左北朝以還唐宋近代諸名家亦皆决藩入奥神
詣作者故其文深涵大放贍蔚閎肆能盡逹其意所欲
言淵乎蒼然有西京氣骨君率嵗一訪予紫雲山中坐
語移日扼腕論文纚纚弗能休予曰雅哉辯然非藝乎
末耳吾哀勿事此也久矣君素多病奈何敝精以徇末
孰與斂英沃根毓神以貴而生乎君憮然離席曰愛我
哉陳義甚髙僕將從子於忘言矣然君文聲藉甚紹介
屬筆者彌衆不容自解免焉每一篇出學者争傳諷之
郡諸老先生辯博能言者皆自以為弗及也時有紀述
莫適自任必推泉亭先生云二子好學世其家女一孫
男從周從時女一墓在積慶山南麓𦵏之日是嵗十二
月戊申銘曰
有崇斯封有坎斯宫有斐君子歸藏于中有氣隆隆湖
天亘虹後有王朔氏揚袂障日而望之曰咄咄佳哉其
下殆古之人以文雄者乎
　　　明故中順大夫江西贑州府知府沈公墓誌銘
公沈氏諱南金字子輕家世郡城人公始名芾為錢塘
博士諸生御史行學按籍更公名南金公不意慊也子
輕蓋公矯辭以見志云髙祖恒負識幹當國初法峻隠
而賣卜曽祖晢祖宗夀傳術於世父正術時遂世隂陽
家學考俊以公貴贈文林郎南京大理寺右評事妣朱
氏魏氏公魏出也贈魏孺人孩幼多竒童丱有志操正
徳五年舉浙江鄉試六年會試以乙榜署江西萬載學
教諭嘉靖二年舉進士三年授南京大理寺右評事厯
寺副寺正正徳十年遷廣東㢘州府知府更賢補江西
贑州府既又補雲南鶴慶府移病老於家嘉靖三十一
年六月十四日卒年七十九公賦性簡諒操行介特事
徇其心不憚違俗所親或規之曰世同混混而子獨以
孑孑矯之其的而招射哉公謝曰唯唯否否夫吾信吾
心儻庻幾於道或猶十一二已乎嘻俗去道也逺矣焉
避矯處家人嗃嗃侍親側更温顔婉辭若兩人然諸弟
嚴事之不為降至其婚嫁貲費力補苴之必周教萬載
抗顔督厲造就科名士加昔守㢘以誠長者處官民犯
盜竊猶覈情時有縱舍不文法顧計也贑當逹塗巨鎮
重臣宿兵民脂髓涸供饟矣公身先節約力任興革多
方亟圖民望更生而公以杜請托忤時貴排迫左遷罷
歸知者哀贑人而惜時舉措之乖歎公不能取容當世
殆少激也與公居鄉簡易自便不事矜飾儀觀無故未
嘗割鮮兼饌糲糗蔬茹之餐通帛大布之服蕭然故諸
生時等耳郡仕而歸者官例供輿𨽻公舍而徒行行未
嘗入公府也杭故宋京師江南大都會自昔以繁麗名
産豐習侈為天下最公獨嗇陋凉約居其間人以不情
猜焉縉紳士則憚屈之然弗甘也或斯靳之曰夫夫也
是謂苦節不可貞者耶公為不聞也者矜澹泊為寵榮
懸車及就木二十許年一日也蓋其資於世也儉故需
於世者㢘古有清白吏今曷愧焉部刺史誄之曰於今
伯夷也言少褒矣來者或可取㣲云公方疾甚醫議灼
艾曰止生死由天毋重困我疾革諸子問顧言曰更何
言更何言無怛意夫觀人至於沒世復安所遁其情公
超然若客而歸以語素昧公者將亦信其平生也已公
娶陳氏無子繼亦陳氏贈封並孺人子男五希渭太學
生例以貲為杭州右衛署指揮僉事希瀧邑學生希淘
庻希凖希濟女四長壻邑學生金榜次壻太學生林恩
次壻郡學生莫曜庻女幼孫男五女五公卒之三年嘉
靖三十三年十二月二十四日庚寅𦵏公靈石山之朝
陽五子者聚相泣曰吾父潔修潛懿今隨死而亡後將
無復知有吾父者吾曹不子死吾父矣夫先民既沒而
徳音猶存者頼之於紀述也孰為言立而傳一二遺行
俾書之石耿光於永世以焜燿吾子若孫繄吾父為不
亡也五人扙泣相慰曰可可於是希瀧以嘉魚令李君
璣衡状來請爰論次之而系以銘銘曰
湖水浩汗兮山石巖巉隂林灌木兮偃蹇連蜷莽一丘
以薶玉兮穆清風於陵樊天地無窮兮聲休鬯而弗泯
長谷逶迤軒騶厯茲兮志士式焉曰猗嗟乎清修獨行
之賢
　　　許天徳墓誌銘
許古太嶽之𦙍有國於許者因以國氏乃後族派流衍
天下許在海寕世家袁花里譜可見者宋四九提督四
九生千六承事千六生春谷諱嗣榮春谷生盛甫諱茂
昌盛甫生同知海州諱懋海州生文英諱橓文英生耕
隠諱斌耕隠生守拙諱緍守拙生存誠諱源存誠生乾
是為天徳園花許氏天徳蓋大宗世適云初存誠及天
徳髫而䘮父天徳幼特孤苦晩更疾廢凡名勢榮利俗
所歆艶快適事天徳生不百一遇許族故而敝習挾故
而靳下人嵗時燕叙羣從嶄然襃然各矜先物自多天
徳貌寢辭訥甚羣居廣坐中状孱如退如鈍弱人也間
嗤侮之輒黙不應獨時時承母意得其歡守宗祧罔墜
業事諸父無違禮真白敦慎内行可訾殆鮮矣世常外
徼而或倖得之以自能然垢心穢行多内疚者而世患
亦卒不免焉天徳病痼丈室間無能一逞以適其願欲
然因而獲免彼之悔尤殃釁亦多矣其諸所謂世為不
祥而逹人以為大祥者與天徳生成化己亥卒嘉靖乙
酉年四十七娶俞氏子男三聞善邑博士弟子聞義聞
道聞道出後季弟震女一天徳卒之若干年嘉靖十五
年正月庚申𦵏洞孔山春谷府君墓右少南若干歩銘
曰
髙翔鍜翰工謀速患雌伏拙藏以免於今而無忝乎吾
先於乎世多天刑而天徳將獨天全者邪
　　　雲村老人墓誌銘
雲村老人伯台氏名相卿許故族居杭之海寕靈泉里
晩徙紫雲自稱雲村老人云老人生世七十九年嘉靖
三十六年秋寢疾知不起且慮子若孫徇俗飾終將乞
薶文誣我蒙羞入地無絶已時已恐來世有稽無徴也
則手書於墓石曰雲村老人平生行業無可紀撰先古
系緒載於湛若水志皇考封給事中府君𦵏語中老人
以成化十五年九月十六日生於外皇父俞氏三嵗失
哺少長善病弱冠始為學甫壮仕於朝給事中嵗餘自
免歸久之以中外諸司薦詔補原秩辭疾乞致仕以竄
籍鮑郎鹽課司奏聞報可於是結屋紫雲山中水石幽
勝處食力詠志讀書彈琴無一跡抵親交城市四十許
年而終嘉靖三十四年四月島夷突犯海防老人走折
左股一捫之頓踊呼號曰人同有生之樂而吾獨不免
殷憂畢此生哉夫天之賦我者學未克見於道父母之
生我也老乃更殘其遺忘親不子負天非人奈何尚猶
立覆載戴面目名人也乎痛恨不終食輟也老人長子
聞過先老人死晩舉少子聞造過子敦儉敦儲儲質美
而殤儉子令已令甲令丙嘉靖三十六年八月初九日
鷄始號老人夢指畫太極圖動静交處已而吸清露三
巨觥昧爽而寤遂病日彌留銘曰
嗟夫予乎㝠騖畏途冒襲慚譽一真旋隟衆患攸萃室
噆辛螫巷聒羣吠物匪胥戕事有必至聞之先民知我
希而我貴吾乃不得與此吾徒生死而已爾
　　　兒子聞過薶銘
許相卿䘮其子聞過哭之病已乃慨然曰過命在天吾
讐天乎悖矣及𦵏復慘爾於邑曰吾誨過學戒衒崇晦
晦乃沒世將遂使過懐竒歛英而終古闇然乎忍矣於
是反袂雪泣而志之曰聞過相卿長子也母孺人沈氏
正徳已巳從予留都太學解装兒生故命曰都小字圻
孫予時投檄禮部禮部郎故暴人習陵士遇士輙聲色
誰何折使謟承之予長揖見則愈益怒譁徹于門大宗
伯召讓郎而名禮官罔知禮士耶諭之交謝俱解或聞
諸先諌議先諫議寓書曰兒出門便氣動眉睫間將安
所究逺圖予展讀長跪曰兒過矣兒過矣因定都名聞
過冠賔查毖齋字之長復云嘉靖初予官諌垣以過徃
不二年所䘮吾妻李氏疏乞以過還過資頴日新予適
善病因謁告終教之為娶于朱生二男子敦儉敦儲儲
甚淳且慧而殤於時過且壮予將傳而過日病益甚弗
瘳初患脾肺鬰痰伏火疣潰左股間嘔泄作食飲閟羣
工攻之罔功過􁃣噓執予手泣數行下曰兒寕自意止
此嚴固詎宜有此恨靡郄書為解嚴其自安其自愛兒
去矣不復侍矣傷哉慟乎嘉靖丙申八月二日也年二
十八耳嗟乎痛哉予方委過吾妻脱身游汗漫天下名
山五嶽間凌雲絶塵縱觀扶輿磅礴之妙予旋復以快
吾平生也過乃死棄予予塊守孤山丈室中終吾生生
奚以為於戱天䘮予已夫過性强記日數千言六籍黙
識成誦尤喜左氏内外傳首尾錯舉不遺予曰韓退之
浮誇少之信哉未必仲尼意也則遂輟博綜諸子特喜
三閭漆園韓公子列國䇿士至荆聶兩豪事壮之扼腕
恍然思起與之遊予曰咄兒所趨愈下矣後弗復爾則
又輟成童為進士學出口多老成語嘗羣兩浙諸生試
三塲省再連再黜予私怪之間理遺帙得過手草古賦
雜文可百首古近體詩歌數百章類皆超逸𢎞肆如生
駒未服轡銜而神駿非圉人所馭予彌怪之盡發其藏
選苑諸書漫不可手矣則庭責之曰文以載道未知道
奚其文立燼之火自是乃専於學嘗曰孰誰賢擬茂叔
絶學千載後精詣粹飬殆聖已乎駸駸上逹尋及於患
前知過當爾盍憗縱之讀快意書作出格語成一家言
鳴於時顧束縛之使不一逞死也於戱天䘮予已夫過
少慕任俠喜論文諸凡榮利一不置意中見富勢矜挾
者鄙外之若將凂已予急䋲馴養後更慎厚頴鍳故自
了了而渾然不見取舍汎接鄉人鄉人樂與之出遊學
官諸生間學官諸生樂與之厯謁諸老先生諸老先生
樂與之陽明夫子尤亟稱焉雖習交者未嘗聞其言人
過家人終不見其誶語頩色也死之日逺近知與不知
罔不傷嗟涕洟云予生數竒動與世左望實不遂亢宗
忠誠不果徇國行義不及孚於鄉人而丁年税鞅遁跡
離羣若與世隔意有待於過償吾負焉爾過乃溘死先
予予其永愧忠孝而長為俗之不祥人耶於戯天誠䘮
予也已矣憶過童年北遊賦大觀擬封事硯席流聞雋
聲隠然起都下過從縉紳交欲識之予堅謝疾辭乃後
已夫深蓄期其逺到而竟止是豈生異於常者宜衒其
竒予顧抑遏掩藏弗使頴出於囊神故憤奪以還造物
者不然有為生之孰亟斃之無為生之孰厚畀之厚畀
之而亟斃之如石火電光一過不復遺也何與吾無所
致詰也已嗟嗟慟哉過死踰月季秋丙辰舁其柩𦵏几
山伏虎岡嘉靖二十八年十二月二十六日改𦵏六十
里塘隂挿花山其母沈李二孺人兆左系曰
爾來遄徃吾勿獲食爾力予老疇依世安所置長物寸
裂予腸咎誰執五氣交運將不齊焉爾是值吾獨且奈
何哉百嵗倐忽行從爾地下遊萬千年胡終極
　
　
　
　
　
　
　
　
　
　雲村集巻十三
欽定四庫全書
　雲村集巻十四　　　　　明　許相卿　撰
　　墓誌銘
　　　太安人鄭氏墓誌銘
許某曰婦道不亦重哉然教弛俗流士鮮完徳而女婦
何以稱焉太安人贈刑部主事海鹽吳公諱寛之繼室
也嬪吳及紀而稱未亡人方夫隕天泣血手二三孤嬰
㷀㷀焉躬衣食而教之持久靡忒卒就其子以至於有
家受封繄吳宗是頼婦道顧不重矣哉顧不難矣哉於
戱是宜述以為人婦勸也已於其𦵏也為誌而銘焉誌
曰太安人鄭氏家世平湖人父諱肅母茹氏敦茂一徳
是生太安人年十七而嫁年二十八而孀居嘉靖四年
二月十八日年七十八而卒以明年正月十九日𦵏於
大易鄉玉壺阡刑部公之兆子男二人伯昇仲昂山東
按察副使女一人孫男六人綬組紱纓緒維女六人曽
孫男十人女一人太安人初歸聽順莫可非儀旋罹家
難蹈厄茹辛而志操才識卓然於是乎見攻苦織絍無
一時自逸内外費資其手者嵗十二三一布被六十年
舉示孫曽曰此吾嫁時物也君子曰善居約也以儉勤
先姑氏卒以幼女屬太安人育而嫁之甚恩叔姒韓暴
疾死即以已手製衣衾襚焉嵗率按察兄弟上鄭公冡
泣下低徊久之及老猶然君子曰善親親也以敦愛按
察初為宜城分俸歸養太安人曰嗟輟汝養㢘者㢘無
乃妨後弗復爾正徳中例旌孝節有司首議太安人應
詔太安人則謂按察曰吾婦道之恒爾業已受封敢徼
再命汝其力辭鄉鄰困暴征聞愁歎聲戚然曰饑嵗民
貧刺骨忍更涸其髓乎命按察必言之郡郡弛其限君
子曰善約已矜物也以仁讓太安人之行多至可稱者
如此而丁年遭變初心素守之死不易其常蓋以節始
終焉可謂賢也已故時大夫士之文者夀以詩紀以序
傳封制有端莊勤儉之辭邑里諷傳欽賛以為允按察
與予善信古篤行君子也及予序次太安人世行益歎
按察之賢有夲哉銘曰
猗太安人允女君子懿懿羣行貞以終始惟家實造惟
賢實嗣夀有為歌𦵏有為紀於昭方來以徴女史
　　　先孺人遷𦵏誌
天乎傷哉痛割終吾生已夫天乎憾哉怨咎終吾生已
夫夫有令徳者享眉夀受多福常理也人之獲其常也
恒十六焉嗟嗟以吾母令徳而無一遇痛恨固不可爲
解也已或少諉者數值則然若夫身後之重阨多難則
惟不孝子萬死莫贖之罪何復藉口扵數之適然者乎
爰舉吾母生前之令徳及其沒後之阨難而不孝無所
容扵覆載矣舊嘗受讀四明耆儒徐恕先志吾母之𦵏
曰許少婦俞氏石泉翁之季女也母城隂故族居氏少
婦生而貞肅閑静不輕言笑不妄舉動婢使一一畏順
承事無譁者室中穆如也婦性敏慧女紅諸技不習而
精顧好讀書幼弟晩塾歸常令指目字義遂通孝經曲
禮列女傳歎曰載之書者女婦分内事不爾内無教家
曷頼焉及笄而歸許生某適翁䘮子幼强許贅生其家
則與生協抗家難防禦侵侮調劑糾紛卒完業授其弟
無私焉婦生子宅相甫晬言動必示之正三齡呵禁日
嚴人曰藐爾孩那遽如許曰聞古賢聖多由教成語云
桑從小搤長且不屈矣成化十八年十月二十八日卒
年二十二明年十月二十五日𦵏祔祖姑洞孔山兆志
首云云不忍率讀也天乎傷哉痛割終吾生也已夫𦵏
久之水由穴中出遷祔靈泉山祖母徐兆則𢎞治十六
年十二月二十二日久之水又出穴中嘉靖八年十二
月二十四日又遷唐家灣谷中已而唐灣穴水如靈泉
忍痛將事遷南湖之隂几山之陽則嘉靖十二年九月
二十二日也唐灣啟遷也相卿痛􁁄而仆馮棺枕肱淚
眼甫合若有眤棺而言曰是中水晶骨耶意私占以為
祥孰謂妖夢先水孽哉扵是怨痛劇而神慮殫嘉靖三
十三年十二月十一日肅啟妙果山陽相卿夀藏永奠
焉嗟嗟後來百千世信康裕矣奈前去數十年阨難何
天乎憾哉怨咎終吾生也已夫吾母令徳以古貞淑律
其身以賢豪名世望其子而不獲一受諸福乃久困沮
洳疊震畚鍤厯諸阨難禍孰致之噫不孝之罪上通於
天矣聲竭淚枯更忍興言及此乎去今幾七十餘年相
卿有子聞過聞造女四各有歸過沒有子敦儉儉有子
令巳令甲令丙後昆禪續徃迹湮淪而遺編故在也時
一展誦手澤漫如輒長慟欲絶嗚呼天乎相卿胡不先
吾母或猶免於阨難而相卿今猶茍活也嗚呼怨已哉
人孰不夲於親耶而生事死𦵏孰不於斯自致其情耶
而又亦有因母教以成賢聖者矣不孝惡極旤深天俾
不逮慈訓無以成徳莫可為力矣而致吾母重阨大難
則謀之不臧為之不慎召茲大譴也噫不孝之罪上通
于天矣聲竭淚枯更忍興思及此乎况忍自述也乎哉
雖然又忍自飾也乎哉忍死志之上俟昭鑒于天誅殛
不孝為世為人子者戒下詔後人俟其聚訟不孝為世
萬子孫慎終者懲我死無但裸𦵏為也必甘暴骸中野
以俟天人之交責焉耳已矣嘉靖甲寅十二月七日不
孝哀子相卿泣血誌
　　　祝母居氏墓誌銘
邑故多舊姓遺俗城北居氏尤以篤塞謹信稱與人藹
然若恐傷其意而閫閾聲迹肅如也穆如也家教子女
咸若成性然孺人處士理之女也歸袁花前廣東石城
令祝君繼英孺人卒時年七十五為嘉靖三十四年十
月三日後石城死二年一月𦵏以是年閏十一月二十
三日甲甲墓東陳村合石城兆子三世名先孺人夭世
言世占皆邑學諸生孫男以順以頥以須以預以思孺
人生而温宻静恭閑家教甚夙來嬪扵祝祝族方昌尊
卑屬甚衆孺人上事旁接下應無不宜者偕石城白首
未嘗見誶語頩色也家食僕婢千指而盈孺人斟量衣
食拊循曲當以恕掩其過以峻篤其悍以宥寛其不及
内諧外附門内裕如也孺人性樂勤尚儉造次生作事
不少弛園田沃瘠農蚕盈歉刀布出納字畜息耗貿易
良苦皆周諳旁稽不遺暇復紉補饎㸑老矣猶績紡緯
絡不怠殆終身矻矻也初石城蚤𨽻宦學晩仕歸休徜
徉縱適抹摋世故沈㝠酒徳誇詡振施一不以家闗念
而業饒畜裕倍蓰徃初以孺人殫力綜理扵中也夫孺
人歸祝熾豐可豫弗逸已盈不侈而樂盡其職壮老不
忒其常此嘗學問之民之所難而以女婦能之是尤難
已嗟乎王教熄而士習逺古矣尚何萬一冀淑行扵中
冓耶雖然徴之孺人求婦順於家教其庻幾哉銘曰
東陳之墟水匯土龎夫婦同藏庇爾子孫熾而昌
　　　太安人顧氏墓誌銘
贈刑部主事海鹽鍾君諱海之配封太安人顧氏年八
十有一卒是為嘉靖八年九月十二日𦵏以十年七月
二十一日太安人子邑博士弟子員棟中順大夫知南
昌府梁銜恤哀痛撰次徳履跣二舍而來問銘先以陳
翁鑑曰太安人之處也為父母所賢愛其歸於鍾也鍾
門内罔不宜主事君初丞懐逺懐逺令躁誕好陵人主
事君積不相能也釁日構不解奏與之辯七年太安人
攻苦食淡紡績資之時慰以好言曰是固有命存絶不
出愠懟語事白復官萬安則曰是果有命存卒未嘗色
矜南昌兄弟髫而嬉戱太安人愕曰兒可儒也亟白主
事君遣歸就傅衣糧修脯率太安人手具口畫授之遂
皆有成伯經術稱髙第弟子仲進士髙等再守劇郡治
能稱最一時斯主事君太安人所由貴也太安人老而
傳也禄養豐備猶親女紅南昌色勞之輒恚曰而忘懐
逺耶抑吾常有味於敬姜之厲文伯也人謂太安人約
泰屯亨之際類知學者於戱其信然乎予讀詩列女傳
當時公侯大夫士之家飭行修職相其夫若子而王道
頼以成豈其女婦則賢將上之漸導有夲而俗成固當
然也今世女子子師絶不聞至夫羣士於學宫而教之
累百不一賢而太安人可稱者如此殆性然哉予是以
訝歎為序而詩之系曰
武原有邦(叶/)海潤土厖開濟之阡灌樾秀深(叶/)廓其坎
而崇其封於戯是惟鍾子之母之宫
　　　聞人母周氏墓誌銘
鄉貢進士聞人某以嘉靖十一年冬十二月壬寅𦵏其
母及日三舍跣氷重繭來紫雲谷中問銘於其父友許
某納状曰母夫人周氏海寕洛塘人蚤䘮母子於繼母
能以孝得其憐視後出者埒同産焉周族曰允哉女迨
歸先君君姑氏嚴臨諸婦如束濕薪夫人婉承風㫖卒
宜其順聞人族曰允哉婦夫人生不孝孤若干年而䘮
先君茹辛銜恤身任家蠱日程不孝孤讀父書窺其奮
與怠與其友之賢不肖以喜憂既舉於鄉族婣贊喜夫
人愀然命孤曰鄉嘗舉而祖矣鄉嘗舉而父矣用不當
才才不逮用命矣夫汝其思紹奕世未償之志毋或以
此舉自多内外族咸曰允哉母初先君䘮殯扵堂比鄰
遺火隘㕓委巷烈熖炙天孤狼顧呼號苫由間罔知攸
措夫人不顧蓋藏疾呼遷殯獲免孤偷以寛逆天之戾
焉又曰夫人生富侈適清約先君宦學隻力事家中罹
百憂又屬孤學家無所於委日强事事孀嫠劬瘁餘二
十年弗一日弛扵其初其心望不孝孤者十半莫晩也
而今不待傷哉夀六十又五子男不孝孤一人女二人
孫男鶴鳴女二人悲夫非夫信傳之撰永流淑聲不孝
孤終天淪心之痛曷為解敢跽聽命進士君器業隠有
逺就予雅信焉爰序次之而誌以銘銘曰
硤岑雙雙中蜿流虹東椒之隴有坎幽宫伉儷同方庇
爾子孫繩繩
　　　陳邦亮妻黄氏墓誌銘
海鹽陳邦亮之妻黄氏歸十二年卒年二十有九矣越
若干年嘉靖某年月日邦亮藏其柩於某山而銘屬予
夫女婦之行不越閫吾其奚徴又将奚銘既邦亮自為
状其婣黄倩則状之其弟邦直又状之邦亮吾與也繄
其婣之言同將無誣黄氏世為邑之海沙里人雄扵貲
性獨不競縟麗恬如也陳及婚將迎黄以愛子逺適難
之因壻邦亮其家邦亮年少氣髙時獨墨墨不自意得
黄氏迎其意與俱歸既婦扵陳則卑卑抑降不敢以富
人子自多上承旁接下御罔不得其心女紅饋食具有
節法舉室咸宜之邦亮素抱逺志樂友勝已摯交修脯
不時趨辦室中徃徃夙備畢給故其游知得國士賢豪
驩而邦亮遂襃然品扵時英黄氏有助焉生一女適海
寕查志髙贈給事中繪之孫也夫事忽既徃情鍾有涯
故先王之叙倫紀為服制重輕久近各殊皆稱情以為
差邦亮再婚燕婉舊迹湮淪而於故妻之藏謁予一言
厯四三年申十數請請不怠益强必得乃後已抑可謂
厚也已矣不足以厲薄俗乎哉是宜與銘銘曰
於淑質嗟短晷婉清揚閟泉下永爾賢聲慰爾賢雄茲
石語
　　　董母陶氏墓誌銘
陶氏故嘉禾名家為贈監察御史楷之女歸扵海寕錢
山董氏為義官讓之婦太學生深之妻學宫諸生樹及
材之母成身成章成大之祖母初陶母歸不逮舅子生
在抱䘮其夫險死餘息咿嚶蘚閾塵幃中擁孱然二𥪡
子為命爾於是内隟外侮起乘之悍攘狡竊家蠱絲棼
也陶氏不自顧計委身殉家誓完舊物以還二孤調劑
諸不諧人若事後先務中急緩母事其姑加婉而慎督
其子學肅若嚴父然時時稱舉成立孤遺感厲之故二
子烝烝克諧遺緒支吾勿終墜姑老嫠獨痛不及傷鄉
諸紏紛旋復底定人謂陶氏稱其家子而董有婦云越
若干年嘉靖某年月日陶氏卒卒之又明年嘉靖某年
月日二子𦵏諸錢山祖塋合太學生之兆先事樹及材
以成身來謁銘予病不事筆硯辭二子長跪致母顧言
未亡人來為汝家婦罹百憂犯諸難所不盡者命耳自
意夷險乘除猶當十半桑榆時廼今僅僅五旬病日益
殆殆旦夕從爾父矣樹暨材啜其泣下曰止汝悲徒爾
乎樹聞今篤古而迂文而不誣者汝許丈耶必得其文
殉我白我信傳我斯不朽我已夫毋徒爾悲也樹應曰
諾不敢忘夫母生勿善事死重欺之諸孤尚將列扵人
哉敢固以請乃不果終辭銘曰
林水窈如幽扄不晨兮信誓皦如聨璧㕠潛(叶/)兮吾詩
藻如松聲永言(叶/)兮百代有攷蓬顆不湮兮
　　　許瞻仲妻董氏墓誌銘
董故汴徙也至竹居翁慧父子財豪里中里中多憚屈
之許亢舊閥弗為下兩家由是有郤浸尋争端里父兄
曰嗟二豪之違言攘攘者我居間幸聽我繄董翁子許
之自出釋釁孰如重親乎兩家亦悟曰善善如父兄言
董遂女于許是為栻卿瞻仲妻董氏董氏父讓讓父竹
居翁慧也董氏性警頴曉數計有大父之風父母愛賢
之曰兒顧女爾即男才與弟兩人吾所不足者非財也
必厚分女財與男等及歸装資服從盈庭甚都然能不
作富人兒驕溢氣舅大理府君姑周安人咸安之瞻仲
木强自用大理安人早沒家多虞殖漸落董氏奮曰語
有之健婦兼丈夫吾寕能為石人耶於是攬攝内外諸
務耕桑豐歉賦役期會儲費盈縮市易苦良字畜登耗
一一目揣心計指課無遺算黠婢狡傭聲氣眉睫輙了
情偽故凡任使莫遺餘力瞻仲於是游戯篆籕展玩圖
繪酣詠尊壺間未嘗問家有無以為常董氏嘗謂其子
曰禮婦不越閫顧我獨懵於斯主人翁多大言少成事
吾為汝家計不得但守書生紙上語耳雖當蓋藏溢羡
然常纎嗇錙銖至䘮𦵏舅姑館榖師儒則悉力厚費無
靳色蓋嘗三斥私藏以紓家急家卒頼之不傾云子男
長聞政郡文學諸生季聞斆女三嘉靖某年月日瞻仲
將𦵏之𤣥丘山之新塋豫從二子來告曰栻卿獲助於
吾妻甚力𦵏不可以弗之識也敢請噫是宗婦之有勞
于吾宗者義宜銘銘曰
屏列諸峯席舒重湖室同爾夫地拱爾姑風氣所都百
千年庇爾𦙍其昌乎
　　　長女沈婦壙誌
某長女貞恵歸為徳清博士弟子沈朝臣妻生子之望
而死之望長娶於談游學宫則恵死二十又五年乃始
克𦵏復謀銘以徇諸幽予曰無庸夫石誌不出禮經然
中世以來未之有改也抑皆論撰其先之有徳善功烈
勳勞慶賞聲名列於天下而銘之者也恵孱如女子爾
矧其歸不逮姑亡幾何䘮其舅左右就養滫瀡㫖甘莫
効也子生晬而棄之逝愛而勞以成之末由也歸沈未
浹四期杼軸井臼之勞幾何哉又奚庸銘予尚憶恵童
而䘮其母贈孺人沈予時有四方之役則繼封孺人李
母而教之恵祗承無違字其弟過甚愛率諸妹甚嚴刀
尺組絍之習蚤夜有程毋敢少舍以嬉曰作而作曰息
而息曰毋妄言笑則毋一或妄言笑咸目屬其色辭罔
有差池者李以是教逸而恩浹予以是紓兒女子内顧
之懐且意其可朂以修内範成其為良婦已而卒早夭
無成銘果奚庸也然予因而自傷焉吾生舉子未言而
殤者未髫而殤者指六七舉褓而殤者勿計也婚及笄
而夭者五人焉而恵寔始旤天乎予之無罪也予於是
興思戚戚矣予又奚忍銘其夫若子請弗置姑為之記
其出及其死若𦵏云恵家世杭之海寕袁花里人逺近
習稱袁花許氏恵之生𢎞治辛酉某月日其歸正徳庚
辰某月日其死嘉靖甲申某月日其𦵏于栗溪南戊申
年某月日於乎有生之類古孰今存兮假合歸盡一氣
孔神兮若水而漚聚散沄沄兮終委于江長逝渾渾兮
嗟夫兒亟反其真而我猶為人兮
　　　中女朱婦墓誌銘
許氏名金字貞柔海寕靈泉里人也父相卿金生十許
嵗䘮其母沈長於繼母李李倣古女師訓以婦職金性
温恵静訥未嘗妄語笑輕喜恚年十八歸河口朱應期
生二男懋學念學而夭是為嘉靖十五年秋七月丙寅
年三十五視其母年加四年耳於戯痛哉金父起諸生
嗜學績文日尸坐吾伊不為兒女子謀故金歸装不充
父迂泥古恒以禮䋲閨閾諸女子時能拜起則錮之内
室課以女紅屬其母申儆肅閑之金及歸不省名父家
臧獲故金不習外務於是歸而姑及夫不善是也常陵
藉之金一切安忍面無忤背罔後言獨墨墨不得志時
會弟若妹啜啜下泣也問終不答見父更整容如平時
父捐戅不事事俗鮮或諧家復多故布菽蕭然金數來
寕不及嵗時閔勞其父甚至時時為父泣曰人只有身
身外邊那一物是人長有者爺爺作麽甘受苦惱來咽
且語不了父憐傷其意焉方恃以老繄溘然䘮雖金數
特短乃其父固厄運竒人與於戱痛哉金死五閲月冬
十二月丁酉將𦵏之胡橋西祖塋下方其父輟泣志而
銘之銘曰
夫爾𦵏子爾祀夭而全瞑以逝父爾銘志厥悲矢白日
無誣辭
　　　徐仲年妻許氏墓誌銘
許氏諱淑貞小字阿男其母六産女絶欲得男名蓋祓
咎兆祥云淑年十五嬪于徐越若干年嘉靖年月日疾
卒又若干年嘉靖年月日其夫始克𦵏淑郡西湖之南
之甘露山嗚呼哀哉有形歸盡物理固然吾如天何婉
孌膝下奄閟土中吾如情何嗚呼哀哉淑之生也予有
行役及髫其母沈暴死予役未息肩也憗舍以行如鷇
墜巢啞啞索哺意惨程嚴徬徨即路含凄盼閔憐之淑
父故貧母多女淑殿末行装垂橐矣繼母李拮据荆布
備結縭焉約泰不倫蒙訕受侮掩泣向隅孰誰苦予心
揺揺懸旌然尤切夢想閔憐之淑既抱子戚欣代禪冀
償嵗晏而丁年永逝予曷姑閔憐之痛屠吾肉血刳裂
予肺腸者耶嗚呼痛哉淑邑東鄙靈泉里人今徙嘉興
南海上相卿其父徐禾仲年其夫仲年留闈舉士志業
雄其曹博士諸生善𦙍其男子歸濮其女子娶于查其
子婦夀朋萬朋其孫男淑之歸徐也二親强庻務集一
不事事非儀無所於見然其性辟棘在室約侍婢如束
濕薪逮事姑祝祝信佛崇慈子視家衆外内喣如也淑
觀而化來寕從諸婢使面肆跛倚譁笑絶殊故常矣姊
弟若婦目屬心異之嗟夫摧剛為柔古壮士為能是以
名顧淑能爾耶而予婞婞多忤不能自克宜於時嘻尚
論古人哉吾慙兒女子也夫系曰
旻天疾威霜殞弱枝形聲歇滅山谷逶迤䰟氣悠揚罔
閡修塗壤夏繄藏黄壚宻而甘露主拱覆釡賓趨彌歴千
祀𦙍裔蒙慶尚徴術於堪輿
　
　
　
　
　
　
　
　
　
　
　
　雲村集巻十四
雲村集後序
先君平生所著詩文甚富晩嵗去取而存之重繕而藏
去焉先君既沒之四年聞造敬陳而覧之恍若過庭時
舉古聖賢豪傑之論議而耳提面命也泫然泣數行下
曰噫吾父不可作矣繄起之長存者梓是集矣乎然於
彌留之際傳寫差謬不及校閲勘正魚豕尚多於是奉
集走而謀諸學於先君者董君吳君曰先君晩仕早歸
不獲垂勲竹素泯焉無傳造弗忍也造聞文章者經國
之大業不朽之盛事梓是集以永先君可乎二君僉曰
宜子能然其不沒吾師矣受而終讀釐其訛而歸其書
於予予遂梓之而傳其書於世詩賦如干首文如干篇
巻類為十四俟識者覧云男聞造百拜謹識
