#+TITLE: 玩齋集-元-貢師泰
#+DATE: 2016-06-11 12:25:15
#+SOURCE: github.com/kanripo/KR4d0540 master 089c5405                
欽定四庫全書　　　　　集部五
　玩齋集　　　　　　　　别集類四(元/)
　　提要
　　　　(臣/)等謹案玩齋集十卷拾遺一卷元貢師泰
　　　　撰師泰字泰甫宣城人以國子生中江浙鄉
　　　　試除泰和州判官薦充應奉翰林文字出為
　　　　紹興府推官復入翰林遷宣文閣授經郎至
　　　　正十四年擢吏部侍郎除浙江都水庸田使
　　　　尋拜禮部尚書調平江路總管張士誠據吴
　　　　避之海上江浙行省城相承制授㕘知政事
　　　　二十年改户部尚書命督海運二十二年召
　　　　為秘書卿道卒事蹟具元史本傳明嘉靖中
　　　　李黙作是集跋云予在宣州諸生貢安國者
　　　　為言其先世禮部公流寓海寧時自名其里
　　　　曰小桃源元命既革宋學士景濓嘗過之公
　　　　為置酒飲夜分乃起就卧仰藥而斃顧嗣立
　　　　元百家詩選則據其門人朱鐩所作紀年録
　　　　及掲汯所作墓誌載至正十六年正月張士
　　　　誠陷平江公抱印隠居呉淞江上主釣臺山
　　　　長呉景文家易姓名為端木氏號戾契子喌
　　　　喌翁二十六年卒於海寧寓舎證黙跋所紀
　　　　之誣案明史宋濓傳濓乞假歸省在至元二
　　　　十五年乙巳師泰沒於至元二十二年壬辰
　　　　其時濓無由至海寧且太祖稱呉王在至正
　　　　二十四年甲辰稱呉王年在二十七年丁未
　　　　元順帝北趨上都在二十八年戊申七月是
　　　　為洪武元年師泰既沒於壬寅尚在元亡前
　　　　六年何以稱元命既革此其後人之飾詞欲
　　　　附於王蠋之節殊非事實嗣立疑之當矣師
　　　　泰所著有友迂集余闕序之玩齋集黄溍序
　　　　之東軒集程文序之又有奊􁣂集閩南集見
　　　　於李國鳯之序其門人謝肅劉欽類為一編
　　　　總名曰玩齋集今未之見明天順間寧國守
　　　　㑹稽沈性重加蒐輯得詩文六百五十三首
　　　　釐為十卷又補遺一卷其年譜之類别為一
　　　　卷附之是為今本師泰本以政事傳而少承
　　　　其父奎家學又從呉澄受業復與虞集揭傒
　　　　斯㳺故文章亦具有原本其在元末足以凌
　　　　厲一時詩格尤為髙雅虞楊范揭之後可謂
　　　　挺然晚秀矣集中題陶淵明五桞圖絶句明
　　　　詩别裁集以為燕王篡位之後建文舊臣江
　　　　右袁敬所作併記敬所本末甚詳今考明孫
　　　　原禮所撰元音成於洪武甲子張中達為之
　　　　刋板在建文辛巳均在遜國以前而收入是
　　　　詩題為師泰所作則為師泰之詩誤附㑹於
　　　　敬所非敬所之詩誤竄入師泰集中明矣乾
　　　　隆四十一年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　總　校　官　(臣/)　陸　費　墀
欽定四庫全書　　　　　集部五
　玩齋集目録　　　　　　别集類四(元/)
　　卷一
　　　賦
　　　五言古詩
　　卷二
　　　七言古詩
　　卷三
　　　五言律詩
　　卷四
　　　七言律詩
　　卷五
　　　五言絕句
　　　七言絕句
　　　五言排律
　　卷六
　　　序
　　卷七
　　　記
　　卷八
　　　傳
　　　説
　　　問
　　　戒
　　　銘
　　　贊
　　　題跋
　　　偈
　　　祭文
　　卷九
　　　碑
　　卷十
　　　墓誌銘
　　　墓表
　　拾遺
　　　絶句
　　附録
　　　年譜
　　　紀年録
玩齋集原序
宣城貢泰甫先生玩齋集十有二卷為詩賦序記傳説
箴銘贊頌問辨題跋碑銘誌表雜者共六百五十三首
又有序文年譜别自為一卷編輯既成為之序曰先生
名師泰字泰甫玩齋其别號也仕元為禮部尚書尋改
户部先生之父文靖侯在皇慶延祐間以文學遭際與
虞揭袁馬諸公頡頏上下先生夙承家學而又嘗親炙
諸公且及游草廬先生之門故其學淵源深而培植厚
塗轍正而條理明其見之著述氣味肖諸賢言語妙天
下黝黝乎其幽悠悠乎其長煜煜乎其光有虞之宏而
雄健不減於馬有揭之瑩而清俊則類於袁其於理趣
尤儼然吳氏之尸祝也故當時評先生之文者列之於
六大家之次序其詩者亦謂可與道園學古録並觀皆
非虛語矣惜乎遭值叔世雖仕至前官特出於行省之
所版授且徘徊吳越甌閩之區而未嘗大顯於朝故其
文章之行世弗克如虞揭袁馬諸公之盛又其後也流
寓海寧以殁未幾而元運亦改所在兵燹遺稿所存亦
無幾矣念予幼時仰承庭訓家君裕庵嘗手抄先生友
迂集一編教之曰此人文之精者也小子熟之其有得
乎比壯出從豫章羅孟維先生游又得所謂東軒集者
每展誦而紬繹之則心暢神怡快然如有所得而尤以
不獲覩其大全為恨也天順初元蒙恩假守寧國而屬
邑宣城寔先生桑梓之邦到官之初首訪文獻先生之
諸孫武欽以其所藏玩齋稿并年譜來上首尾脱落僅
得詩文若干首餘無存者於是博求之大家世族卷軸
之所題識名山勝地碑版之所傳刻又得詩文若干首
合前二集彚而萃之各以類從列為十有二卷總題之
曰貢禮部玩齋集序而刻之學宫嗟夫先生之文美矣
至矣是雖昆明刼火之後仙官六丁下取之餘殘編遺
墨尚幸巋然如魯靈光猶有存者其傳世行後無疑也
一時門人高弟謝肅塗穎劉中輩奊􁣂閩南等集編次
之舊既已不可復見而武威余公山東李公金華黄公
吾郡楊公諸名賢所為序文則猶具在走也何人敢贅
一語於其間哉第以斯文失得之由區區蒐輯之意與
夫刋刻之嵗月皆不可以無述故不揆蕪陋而竊書之
觀是集者尚矜其用心而畧其僣踰之罪則又幸矣沈
性謹序
先輩論詩謂必窮者而後工蓋本韓子語以窮者有專
攻之技精治之力其極諸思慮者不工不止如老杜所
謂癖躭佳句語必驚人者是也然三百篇豈皆得於窮
者哉當時公卿大夫士下及閭夫鄙隸發言成詩不待
雕琢而大工出焉者何也情性之天至世教之積習風
謡音裁之自然也然則以窮論詩道之去古也逺矣我
朝古文殊未邁韓栁歐曾蘇玉而詩則過之郝元初變
未拔於宋范楊再變未幾於唐至延祐泰定之際虞揭
馬宋諸公者作然後極其所摯下顧大厯與元祐上踰
六朝而薄風雅吁亦盛矣繼馬宋而起者世惟稱陳李
二張而宛陵貢公則又馳騁虞揭馬宋諸公之間未知
孰軒而孰輊也公以余為通家弟兄每令評其所著如
東南有佳人嶰谷有美竹深得比興日入栁風息芙蓉
生緑水逺詣選體厚倫理如風樹春暉樹風操如葛烈
女段節婦李貞母陳堯妻感古如蒼梧滕閣紀變如河
決蘇臺論人物如耕莘蹈海遊方之外如子虛道人楊
白花吳中曲有古樂府遺音國子黄河可補本朝缺製
其他所作固未可一二數此豈效世之畸人窮士專攻
精治而後得哉蓋自其先公文靖侯以古文鼔吹延祐
間公由胄學出入省臺其風儀色澤雍容暇豫不異古
之公卿大夫游於盛明故其詩也得於自然有不待雕
琢而大工出焉者此也公年尚未莫氣尚未衰而尤嗜
問學不止今為天子出使萬里外他日紀録為風為騷
入為朝廷道盛徳告成功為雅為頌又當有待於公者
豈止今日所見而已編是集者為其高弟子謝肅劉中
及朱鐩也别又為公年譜云公字泰甫號玩齋學者稱
為玩齋先生楊維楨序
玩齋貢先生昔授經宣文閣下僕時始至京師以諸生
禮見得執筆墨承事左右凡先生之著作無不飫觀而
熟味焉門人豫章塗穎會稽何昇嘗為輯録成編列卷
數十侍講金華黄公宣慰武威余公御史臨川危公皆
為之序其後先生以使節廉問閩海僕適從以來南暇
日輙竊録其歌詩數百篇藏諸篋笥門生迺穆泰陽綗
桂郁鄭貫等請刻梓以傳嗚呼詩道至宋之季高風雅
調淪亡泯滅殆無復遺國朝大徳中始漸還于古然終
莫能方駕前代者何哉大率模擬之迹尚多而自得之
趣恒少也閒嘗觀諸二三大家之作猶時或病之況其
他乎先生之詩雄渾而峻拔精緻而典則不屑屑於師
古而動中乎軌度不矯矯於違俗而自逺於塵滓才情
周備聲律諧和斯蓋所謂自成一家之言者也胡可掩
哉若夫朝廷之制作金石之紀載則具有全集在焉趙
䞇序
玩齋詩集者中書户部尚書宣城貢先生之所作而其
門人謝肅朱鐩所彚而萃之者也先生蚤侍先文靖公
遊京師入胄監而聲華赫然為六館諸生之冠當是時
文靖方在朝而諸先生若草廬吳公松雪趙公四明袁
公巴西鄧公清河元公雍虞公石田馬公豫章揭公
廬陵歐陽公先後以道徳文章鳴海内而先生遨遊其
間講明論議涵濡漸漬所得者深所蓄者大其學該博
而閎衍其識高明而超卓其才瑰竒而雄偉其氣剛大
而振發故其於詩也得乎性情之正止乎禮義之中博
而不宂約而不嗇直而不倨切而不泥舒而不緩竒而
不險深而不晦優柔而不迫和平而不躁雄放傑出而
不蕩以肆如江河盪潏而莫測其涯也如風霆變化而
莫見其迹也如雲霞卷舒出没晻靄千態萬狀而莫可
名言也誠所謂一代文章之宗匠者歟用壬曩嵗辱在
翰林先生時為兵部侍郎間出平生所為詩文亡慮數
千百篇謹受而讀之欲為次其簡編以成一家之言而
亦得託名於不朽則先生以都庸使者持節南邁而不
果矣其後用壬以使事還江東遭時孔艱流離顛沛聲
迹之邈不相聞者且數年今年春先生將漕閩廣粟道
出海昌值海上有警而遂留居焉用壬日陪杖履散步
林臯從容進曰先生昔所示文若詩敢請以畢前志先
生喟然歎曰自喪亂以來圖書散失吾文藳之所存者
十亡一二今吾老矣追思盛年之所作殆不可復已然
吾胸中之耿耿者猶在雖孤客逺寓而感時撫事未嘗
不形之詠歌也因發篋中所藏前後得四百餘篇披閲
數四於是知先生之學益至而識益逺才益廣而氣益
充非仁義道徳之素積於中歴困窮患難而不動其心
者安能若是也哉亟欲類之成帙適有校藝江浙之行
又不果既歸則其門人謝肅已序次之矣惜乎用壬不
能輯録於未散失之前而肅也迺能掇拾於已遺落之
後非惟有愧於先生而亦有愧於肅矣然而肅是編之
成獨非用壬之志之所􁝺乎用敢序於篇端錢用壬謹
序
至正五年春宣城貢先生以翰林供奉出為紹興推官
而文聲政譽赫然傾動乎東南東南之民既徳之士而
志于學者亦皆爭出門下惟恐在後于時肅年尚少沈
伏下里雖不獲仰承緒風餘論往往聞大夫士有誦先
生詩若文者則必録而識之以自致其忻慕之心焉又
六年肅始就學郡庠則先生已去郡值朝廷脩黜陟之
法而大臣有薦先生在紹興治理為兩浙第一者遂以
召復入史館矣自是㕘贊經筵司業國子以敭歴於省
臺之間而治聲大振播於人人聞于朝廷朝廷之倚任
日益以重而海内之人識與不識咸望先生之大用於
時也如肅者既抱其忻慕之心至是則重自歎曰先生
今天下人豪也肅安得一受指教以足平生之志願哉
又八年春肅以游學來杭適先生退自政府始得謁拜
於吳山舍館先生受而不拒列於弟子員後使十餘年
欣慕之心一旦傾冩庸非幸歟未幾朝廷詔先生以户
部尚書總漕閩廣道出海昌值海上有警因留居於州
之北門凡七閲月而先生起居食息之頃肅未嘗不在
侍也説經之暇間授肅以作文賦詩之法肅既籍記之
復退取先生詩文之藳而讀焉見其名友迂者則武威
余公序之名玩齋者則金華黄公序之名東軒者則新
安程公序之其論夫行於今而傳於後者何其詳且備
耶然考其卷帙則錯亂無幾問之先生則知皆殘缺遺
亡於流離患難之餘矣亟與新安胡彦舉錢唐劉中海
昌朱鐩力加搜訪或索之記憶或求之卷冊或録之金
石得古賦歌詩論辨書啟記序表狀碑誌贊頌雜著凡
若干卷而學者猶以未之快覩為慊焉於是先取詩歌
大小三百餘篇繕寫成帙題曰玩齋詩集且復于同志
曰先生之詩本之以精博之學發之以雄偉之才資之
以高明之識備是三者而不苟於作故作則沛乎其莫
禦方其意之運也如老將赴敵某執弓矢某執干戈某
執旗鼓俾各從其所令合以正而勝以竒竒正相因循
環莫測而節制斬然不亂及其辭之措也如大匠作屋
鳩衆工而聚羣材某為梁某為棟某為椽桷俾各精於
所事迨夫屋之落而環視之則門廡堂室秩乎其序黝
堊丹漆煥乎其文而莫有見其攻琢之痕繪畫之迹者
惟其運意措詞各極其妙故雖縱横上下出入馳騁而
萬變不窮也凡其宦轍所歴若皇都上京大河以北長
江以南九州萬里之外其趨朝扈駕則有際遇之深恩
錫之重其出使反命則有諮諏之勤靡及之歎其孤客
逺寓則有游從之適登臨之勝是以文物禮樂之光華
民風俗尚之美惡名都重地之壯觀與夫忠臣烈士之
節槩蠻夷下國慕義而來王者一切可以形之咏歌則
莫不即時而紀事託物而引興與從官大臣文儒逸士
相為倡和而其音節體裁舉皆清俊竒古雄渾雅健有
典而有則固非風容色澤流連光景者可同日而語也
蓋自風雅以來能集詩家之大成者惟唐杜文貞一人
而已繼文貞而興者亦惟我朝雍虞公一人而已試以
道園所録合先生是編而並觀之則未知其孰先而孰
後也雖然即其詩又烏足以知先生哉先生説經必極
聖賢之指要使學者深領其意而後止為文章必出於
已而無愧於古作者在官政必欲上盡其道而下懷其
徳雖古循吏有不及至於出處大節俯仰無愧每謂禹
稷顧囘同道而孔明之煩未嘗不與淵明同其靜此則
先生素所自養而窮達一致者也故或掃石焚香抱膝
危坐而終日不動或露晨月夕宇宙軒豁則散䇿海上
逍遥聞曠而黙識夫造化之妙以自適其天下之樂則
浩然之在胷中者為何如而視功名文學直其末事爾
功名文學猶視為末事矧所謂詩歌者耶而肅等汲汲
於此則固弟子之宜為然先生所作率多黼黻國家太
平之美迺今編肄於干戈危急之秋毋亦思治之義也
歟遂書以為序門人謝肅謹序
夫人之生則有聲聲通乎心其宣諸口者謂之言言中
於理倫比之而有章者謂之文則文乃言之尤其可傳
而不泯者又文之尤也蓋言以宣意文以立言可傳而
不泯者以其中理而載夫道也道也者貫古今而不可
易則文之用可得而泯乎三代而上文與理具六經之
文是也三代而下文自文理自理言之不能措諸文者
有之矣文之而戾乎理者亦有之矣道何自而明乎間
有作者刮其浮習欲舉一世而甄陶之雖鼓舞奮迅於
一時終亦轇轕於故常而不克大有所振者可勝歎哉
至於我朝元禎延祐之間天下乂安人材輩出其見於
文者雖一言之微亦本於理累辭之繁必明夫道有温
醇忠厚之懿無脆薄蹇淺之失其流風遺韻漸涵沫濡
蓋將澤百世而未艾嗚呼文章之盛其斯時歟自世故
日變而士氣不揚故老凋謝而師承無法辭之儷乎古
者不多見也況其可傳而不泯者哉及來閩中始得今
户部尚書宣城貢先生之文而讀之其言簡而明曲而
當法度嚴整而意態舂容所謂不多見者非虛言也其
先翰林在延祐時以文名則先生之得於家學者有素
矣人徒知其文之古而不知其本于理也人徒善其詞
之工而不知欲以明夫道也可傳而不泯者其可誣乎
雖然是猶論其文也若夫立朝之節臨民之政與夫理
財之方一皆見之行事之實而非空言之無證者可傳
而不泯者不獨文而已先生之門人劉中鄭桓以其平
日所著曰友迂曰玩齋曰奊􁣂曰東軒曰閩南等集類
而成編來求余序因併及之先生名師泰字泰父與余
為世契李國鳯序
國朝統一海宇氣運混合鴻生碩儒先後輩出文章之
作實有以昭一代之治化蓋自西漢以下莫於斯為盛
矣當至元大徳間有若陵川郝文忠公柳城姚文公東
平閻文康公豫章程文憲公吳興趙文敏公皆以前代
遺老值國家之興運其文龎蔚質奥最為近古延祐以
後則有臨川吳文正公巴西鄧文肅公清河元文敏公
四明袁文清公浚儀馬文貞公侍講蜀郡虞公尚書襄
陰王公其文典雅富潤益肆以宏而其時則承平寖久
豐亨豫大極盛之際也今天子元統以來致治為尤盛
而文學之士至於今則遂以日繼淪謝而幾於寥寥矣
如廣陽宋正獻公豫章揭文安公待制東陽栁公承㫖
濟南張公參政趙郡蘇公皆不可復作而承㫖廬陵歐
陽公諭徳東明李公侍講金華黄公雖巋然猶存而亦
既老矣其方嚮任用而擅文章之名者惟吾宣城貢公
乎公之先君文靖公在延祐中與諸公齊名公克承家
學又蚤游上庠受業諸公間故其學問培植深厚見於
文章者氣充而能暢辭嚴而有體講道學則精而不鑿
陳政理則辨而不夸誠足以成一家之言而繼前人之
緒矣後之欲知一代治化之盛者此其有不足徵者乎
雖然公之所表見不特文章而已其於政事尤長也其
為理官治行最列郡其為御史所論列皆天下之大務
居夏官則奉詔覈驛户於北境司水衡則朝廷復以中
原餫饟之事倚之凡其所至輒有偉績不可遽數也大
抵政事文章本一揆也達事情而號令明執法度而賞
罰允此政事也而文章豈外是乎嗚呼兩漢逺矣考之
唐宋論文章則韓文公歐陽文忠公論政事則陸宣公
范文正公而已公之文章實追韓歐之法其於政事不
猶陸范之志哉抑非韓歐不施于政事而陸范不著於
文章也就其所長合而求之斯為善論公者矣夫讀其
文必也論其人求其人必也論其世故禕序公之集因
得以具述焉公名師泰字泰甫起家國子學生累遷官
兩入翰林為應奉遷宣文閣授經郎陞翰林待制除國
子司業遂為吏部郎中拜監察御史尋陞侍郎復入吏
部俄遷兵部侍郎出為都水庸田使今遷福建閩海道
肅政㢘訪使云王禕序
余天性素迂常力矯治之然終不能入繩墨矯治或甚
則遂病不能勝因思以為迂者亦聖賢以為美徳遂任
之一切從其所樂常行四方必迂者然後心愛之而與
之合凡揵機變者雖强與之然心終不樂也故暫合而
輒去京師天下聲利之區也迂非所宜有嘗陰以求之
士大夫之間得一人焉曰貢泰甫泰甫故學士仲章君
之子能詩文少遊太學有時名因自貴重不妄為進取
有所不可交者亦不妄與交故吾二人者驩然相得若
魚之泳於江獸之走於林也時泰甫為應奉翰林文字
固多暇者即與聚盍有蔬一品魚一盤飲酒三行或五
行即相與賦詩論文凡經史詞章古今上下治亂賢否
圖書彝器無不言者意少適即聮鑣過市據鞍談謔信
其所如而止及暮無所止則與問曰將何之皆曰無所
之也乃各䇿馬還自古暨今在公貴人能求賢常少然
自至元初姦囘執政乃大惡儒者因説當國者罷科舉
擯儒士其後公卿相師皆以為常然而小夫賤𨽻亦皆
以儒為嗤詆當是時士大夫有欲進取立功名者皆强
顔色昏旦往候於門媚説以妾婢始得尺寸此正迂者
之所不能為也因翺翔自放無所求於人已而皆無所
遇予既歸淮南泰甫亦以親嫌辭官歸除紹興推官不
相見者為最久去年太原賀君為丞相蒐羅天下人才
之有政譽者而泰甫之治為浙東西第一迺得復召為
應奉余適入朝為待制相見益歡計其别十年矣吾年
少於泰甫鬚髮皆白而泰甫鋭然面紅白如□出其别
後所為詩文甚富且大進益知泰甫真豪士也夫以士
之賢無所遇而淹於下僚宜其悲憤無聊而不能盡也
顧乃自樹卓卓以其餘力而致勤於文學且其貎充然
非其中有所負蓋不能爾然則吾泰甫之迂又過我逺
矣夫古之賢士多不兼於文藝文藝雖卑而世亦貴而
傳之者愛其人故也不賢者之於文藝雖極其精人猶
將賤之亦何以為也泰甫忠孝人也其功名事業當不
待文與詩而傳而況於兼有之耶余昔與之别今見其
文如此今又當别去計相見時其文又必有過此矣於
其行也序而識之余闕序
方今士大夫號稱文章家多推宣城貢氏而泰甫其尤
秀出者也蓋幼聞先翰林公過庭之訓早受業太學博
士在朝又得與虞揭歐馬諸名賢游爵位通顯故其文
章爛然宏博靡麗卓邁儁偉高者可以追配古人非當
時流輩所及也蓋嘗有友迂集余左丞廷心公序之又
有玩齋集黄太史晉卿公序之美矣詳矣今又有東軒
集焉徵序於余夫以先生之文當時所推重將不賴二
公之序以傳二公之文章固髙一世猶不賴以傳况如
余之昧昧者乎是以低徊畏避而不敢也雖然先生脱
呉門之難棲遲海上者三年益得肆其學問之功及丞
相迫起之不得已為西浙運使才志又不得以大展則
抑遏隱忍以就筆硯之末載其道於書故其陳義之高
屬辭之宻深厚爾雅又非前日友迂玩齋之比矣是不
可以不知也太史之禰虞卿韓昌黎之論柳子東坡海
外之文少陵夔州以後之詩彼皆有所激而進也余於
東軒亦云東軒在杭之校蓋所寓也余非敢序東軒之
文也因東軒之文而有感焉故書之云爾程文序
　
　
　玩齋集原序
欽定四庫全書
　玩齋集卷一　　　　　　元　貢師泰　撰
　　賦
　　　小篔簹賦
謂木非喬謂草非繇不蔓而夭不葩而條閒庭翳翳宻
室翛翛名小篔簹有扁之昭或曰子真以篔簹為小耶
則僊標出塵直幹凌囂聲諧鳴鳯影挾翔蛟洒清風之
葉葉弄明月之梢梢雖並戸而當軒實拂雲而騰霄子
以植數少為小耶則兩忩三四一徑五六緗實標黄錦
苞凝緑或開樽而射金或援琴而擊玉雖無千頃之多
聊可數竿而足然則小篔簹果何在乎主人曰肩高於
牆斗大於室門可旋車居僅容膝修及尋丈廣貿咫尺
以溉以種充我餘隙匪谷斯盈匪川斯溢減晉林之七
賢少唐溪之六逸異蔣詡之三徑慕子猷之一日況城
西幽迥堂北愉□平安之報維昕與晚遺形尚存先徳
不逺則又此心之所以思慕而憂懣也篔簹雖小其義
實大謹葺謹培式萌孝愛或曰唯唯子誠是在虛心有
容直節無懈庶其茂之勿翦勿敗
　　五言古詩
　　　古意二首
功名果何為輕重天下士得之入雲霄不得墮泥滓朝
列三公行莫與匹夫比榮辱既由人富貴非在己胡為
竟迷途白首憂不止縱有蓋世勲僅遺一紙史往者尚
如斯後來亦徒爾迺知巢許流高蹈良有以
　　　又
黄金本何物舉世相紛爭賤者可以貴死者可以生既
解平城圍亦散六國衡神用信莫測萬寳孰敢嬰亦有
高世士唾視瓦礫輕寧為凍餓殍不受汚辱名斯人儻
可見吾將與同盟嗟哉首陽薇千載有餘清
　　　擬古三首
東南有佳人逺在水一方綺疏粲飛樓曲䦨圍洞房意
態閒且靚氣若蘭蕙芳纎阿裼姣服雜佩懸明璫流風
迴晧雪明月舒其光白面誰家子錦鞍青絲韁翩然一
見之下馬立中堂可望不可即五采盛文章
　　　又
嶰溪有美竹挺挺霜雪中何人斷兩節製為十二筩宫
商自相應鳯鳥鳴雌雄一鳴垂衣裳再鳴致時雍從此
去不返治道竟少隆鄙哉叔孫氏綿蕝變王風寥寥數
千載伊誰啓冥矇后皇如有作聲教垂無窮
　　　又
採藥鍊神丹鍊久丹自成丹成出寳鼎旭日紅霞明服
之不終朝身若一羽輕騎龍跨八極翩然凌太清太清
邈金闕玉女羅雲軿飄蕭白霓裳參差紫鸞笙元氣在
呼吸因之薄蓬瀛下視寰宇内人事徒蠅營
　　　遣懷二首
日入栁風息月上花露多東軒頗幽敞夜靜時一過鳥
散庭中樹蟲鳴階下莎北斗何低昂疎星没横河獨賞
誰晤語感慨成悲歌懷哉岩桂臺邈在姑山阿
　　　又
城東數椽屋牆壁半摧傾驅童旋泥補聊以潛吾生門
前一隙地短畦亦縱横布種才幾日雜蔬盡勾萌夜來
涼雨後青青盛滋榮採掇且勿過吾將俟其成
　　　感興五首
𤣥陰結層空白晝慘不開鴻鴈失其羣鳴聲亦何哀嗷
嗷在江渚欲下復徘徊游子獨何之感慨激中懷緘書
將寄逺霜露白皚皚
　　　又
芙蓉生緑水水緑花更好採花當及時莫待顔色老美
人久不見華髮忽已皓因之遺芳馨聊以慰懷抱失意
且勿嗟令名當共保
　　　又
悲風從西來海樹何蕭瑟薄寒中人肌毛髮為慘慄疏
林動鳷鵲壞壁鳴蟋蟀出門忽四顧愴恍若有失仰面
對青天青天行白日
　　　又
客有雙寳劔紫氣射牛斗年少乍得之日夜不去手豈
知靈異物佩服終難久一朝騰波去化作蒼龍吼何時
復歸來為國殄羣醜
　　　又
道傍有枯桑中空上無枝豈惟八蠶厄亦受羣蟻萎雨
露忽以濡依然發華滋雖非梁棟材猶堪琴瑟絲子能
慎封植成功當有時
　　　赴京别親友
崇堤衛芳塘塘上種楊柳楊柳年年青慈親未白首送
我不忍别出門復攜手親友陟高岡立馬望良久離懷
急欲醉盡此樽中酒
　　　姑孰道中
朝發慈姥山莫宿吳公橋日入氣猶溽清懷厭煩囂隔
江風雨至緑樹涼蕭蕭鄰舟頗相好有酒忽見招明發
波浪濶相望一何遥
　　　和吳子彦高齋雨坐韻
高城莫色重空齋秋思多蕭條響林籜的皪集池荷開
門望青山但見白鳥過獨坐領幽趣悠然發浩歌此意
誰與共餘暉在岩阿
　　　雨坐有感簡胡仲明劉太初并寄酈隠梅鍊師
茂林延鮮飇空庭灑飛雨衆物欣以榮緑苔自清暑蜻
蜓飛水上蜉蝣亦生羽感兹晤𤣥牝翛然契真母紛紛
泥淖間變化無恒處
　　　又
晨氣含餘清夏雨欣衆緑閉門鬱佳興開軒縱遐矚稚
菊齊庭葵新篁出林木徘徊感物化生意一何速念此
涵毓功終焉愧寒曝
　　　湖上納涼有懷吳子彦
天風吹海樹瑟瑟秋氣涼河漢西北流衆星耿㣲光昔
我同袍友逺在水一方相思不得見展轉清夜長遥聞
鳴笳發攬衣月蒼蒼
　　　題何氏永思亭
上山山有巔涉水水有涯父母恩罔極孝心無盡時風
吹庭前樹鳴聲一何悲白日墮青天零露委華滋死者
不可作逺者亦可追哀哀蓼莪詩以永千載思
　　　送潘仲金赴徳興教諭
山中思偃息盡日掩重扉方慙素交寡況與知已違春
江雨新漲楊柳緑依依攀條未忍别孤帆已如飛芹宫
盛衿佩日夕候光輝尊罍雜籩豆笙鏞間絃徽教成毋
久淹倚門望東歸
　　　嵗莫别陳華仲
翩翩五色翰結巢在丹山朝飛白玉池莫宿青雲闗偶
然落漪上文采何斕斒嵗晚天苦寒況此風雪孱高梧
不結實啄食良獨難瑶臺十二層羣僊列佩環奮身一
飛去邈矣難追攀
　　　次陶公美韻并簡劉景初
我行自天北君居在江南南北各相望有如商與參嵗
月亦已逺寤寐懷好音黙黙無所寄時復理横琴昨日
得緘書甚慰契濶心書云各努力隙駒易駸駸履道貴
平易為文去艱深感子意良厚所愧力不任姑山竹可
支姑溪梅可尋梅竹耐嵗寒相期更自今
　　　贈蒼梧縣尹
朝觀扶桑日莫望蒼梧雲重華去已逺神氣猶絪緼遺
黎在山下飲食而耕耘懷哉賢大夫彈琴詠南薰胡為
不我即使我心殷殷秋風洞庭波緑竹愁湘君
　　　春日同達兼善秘卿燕蘭亭分韻得工字
青山在城西白日在城東車馬出門去光彩何曈曈宻
樹被暘谷疏華表陰峰迢遞諧雅㑹委蛇盛儀容席蔭
空靄緑杯流渚霞紅秉簡滌煩想舞雩繼遺風俛仰宇
宙間修短均化工誰是廣成子長年住崆峒
　　　題王維輞川圖
開圖縱竒觀江山鬱相繆兩垞矗岧岧重湖渺滺滺邃
宇抗疏嶺危亭俯圓流春塢辛夷發夏陌高槐稠竹館
翠陰晚萸沜紅實秋逺墅漆未割近園椒欲收驚鳥避
溪泉野鹿逐岩幽日莫川上歸涼飈蕩孤舟靄靄雲氣
合漠漠烟光浮顧思天寳初綱紀壞不修霓裳按妖拍
鼙鼓起奸謀豈無匡濟術迺為間曠留菱歌自來往葩
辭更倡酬遂令摹寫間意度猶可求乾坤多變態江海
生暮愁白鷗飛不去千載空悠悠
　　　河決
去年黄河決高陸為平川今年黄河決長堤没深淵濁
浪近翻雪洪濤逺舂天滔滔渾疆界浩浩襄市㕓初疑
滄海變久若銀漢連怒聲恣砰磕悍氣仍洄漩毒霧飽
魚腹腥風噴龍涎黿鼉出衮衮鴈鳬下翩翩人哭菰蒲
裏舟行桑柘巔豈惟屋廬毁所傷墳墓穿丁男望北走
老稚向南遷縣官出巡防小吏爭弄權社長夜打門里
正朝率錢鳩工具畚鍤排户加笞鞭分程杵登登㑹聚
鼓闐闐雖云免覆溺誰復解倒懸瀰漫勢稍降膏血日
已朘流離望安集荒原走疲瘨孤還尚零丁旅至纔屬
聫園池非故態隣里多可憐貧家租舊地富室買新田
頽垣吠黄犬破屋鳴烏犍秋耕且未得夏麥何由全忩
泥冷窺風竈土濕生烟傾筐摘餘穗小艇收枯蓮賣嫌
雞鴨瘦食厭魚蝦鮮榆膏緑皮滑蓴葅紫芽圓乍見情
多感久任心少便金堤塞已潰淇園竹為楗玉璧沈白
馬冠蓋相後先舜禹事疏鑿漢唐勞委填瓠子空作歌
寳鼎徒紀年昨聞山東飢斗米直十千即今江南旱骨
肉皆棄捐倉廩豈不實賑貸猶迍邅恐是廊廟逺不聞
道路傳恐是天聽高致使雨露偏小臣思覆載百念倍
憂煎躊蹰慘莫發憤結何由宣作詩備採擇孰敢希陶
甄平成諒有在更獻河清篇
　　　上劉承㫖二首
大魚但溟海㣲禽變淮波我生亦何為感物常悲歌念
兹秋蘭華含榮在山阿孤貞固自信采掇將誰過安得
紉佩服襲此芳馨和
　　　又
泰山不辭壤河海不擇流所以經世者賢才務旁搜我
願為黍稷得植君田疇我願為罍洗得奉君獻酬慎莫
令棄置被褐居林丘
　　　送子通編脩代祀泰岱二首
我昔聞泰山其上有神木高標聳乾端深根絞坤軸大
枝蛟龍盤小枝鸞鳯宿磅礴數千載居然在空谷風雨
不可動況受斧斤辱子今試往觀㑹當駭心目
　　　又
我昔聞泰山其下有瑶草秀色貫四時不死亦不老日
月孕至和風露長浩浩僊人為我言服之顔色好濁世
苦多欲誰能事幽討子今試往求何煩涉蓬島
　　　採菱女
落日照淮甸中流蕩回光窈窕誰家女採菱在横塘風
吹荷葉低忽見紅粉粧紅粧背人去驚起雙鴛鴦鴛鴦
去復來烟水空茫茫
　　　貧婦嘆和成誼叔應奉韻一首
結髮事夫子相期首俱皓如何割歡愛長年在逺道井
臼甘勤勞衣食無完好妾身徒區區妾心實杲杲鳥飛
尚投林魚遊亦依藻君非魯秋胡貞心諒同保
　　　題王濟川風樹堂
凄風被林木雜遝無寧柯欲養親弗待嵗月同流波昔
人感終極子今傷如何有哺烏在林有祭獺在河白華
與南陔悲思徒增多
　　　題潘叔寛望雲圖
日入無返照雲出有歸期雲歸在山阿親死獨何之思
親不可見亦有墓與祠朝望怡我目夕望慰我思風吹
白楊樹露滴青松枝翩翩華亭鶴鳴聲一何悲不有望
雲作孰繼南陔詩
　　　題張子英閒止齋
薄宦非夙志況復多艱難力辭乃得去羈紲庶少寛僦
屋西溪上聊以掛余冠住久鄰里狎盃酒亦盡歡開軒
望逺岫時見孤雲還人生徒擾擾意適心自安君亦何
為者而能早休官
　　　題蕭山包氏棣萼軒
燁燁棠棣花花萼盛敷榮下承上以覆白日光輝生物
性且如此況我弟與兄飲酒坐花底怡然恩義并胡為
輕薄兒骨肉成戈兵鴻鴈在中野脊令亦飛鳴一詠包
家詩怛然感衷情
　　　姑蘇半塘别王季野諸友
壯志頗磊落别意何綢繆相送屢回顧欲行還暫留花
紅隔崇堤草緑遍芳洲所期各努力令徳比前脩
　　　餞張懷玉赴廬州治中
清時重世胄寵數超常秩公子玉雪􁌚袍笏照白日近
辭中禁榮逺為淮南出冠蓋餞東門悵然若有失别酒
起驪歌秋風動蕭瑟淝水清漣漪楚山高崒嵂别駕非
常流治郡良有術白馬行翩翩嘉聲已洋溢廟堂多深
知賜環當在即
　　　賦成誼叔積素齋
飛雪委階下顥采滿中堂明月更被之忩户流輝光夜
深時起望星斗低以昂庭樹度疏影林花散㣲香忽若
白玉臺衆羽紛頡頏涼飈颯然至坐覺激肝腸徘徊復
徘徊衣露白如霜
　　　題吳中陸氏菊逸軒
疏條鳴疾風落葉紛以觸端居節序移忽焉見佳菊芳
苞澹秋黄短叢深雨緑時時一瓢酒亦足慰幽獨飲中
有真趣孰識榮與辱嵗晏霜露多白駒在空谷
　　　題舒經歴澹齋
高人坐堂上青草滿階生鈎簾知雨過拄笏見雲行幽
鳥忽飛來餘花落前榮靜觀宇宙間超然忘世情
　　　詠琴
(闕/)　　　末四座慘無色羇雌動疏林候蟲在空壁攜
來京國彈一彈三太息豈傷時序遷知音難再得
　　　畫蘭
光風吹碧草零露被芳畹美人秉幽貞獨立嵗云晚杳
杳楚山深悠悠湘水逺何當結瓊佩寄此情繾綣
　　　縉雲縣和余廷心韻
薄宦阻佳會暫歸諧夙心夜宿劉山上朝發縉雲陰霜
清逺林薄日暮寒潭深相思成白髪誰復理横琴
　　　題方氏敬齋
山齋頗幽迥花落更沈沈風來白日靜月出清夜陰坐
久衆慮息稍覺諧沖襟悠悠發清悟起步自㣲吟及此
平旦氣見我天地心
　　　研幾齋
齋居白日靜肅恭儼端委二氣自往來六虛互終始内
觀亦何為善惡分自此亳芒精識察昕夕慎操履諄諄
四勿戒惓惓三省㫖君子澹無營超然悟𤣥理
　　　重九日國學燕集分韻得口字
傑構鄰象緯飛題薄箕斗雅㑹集諸生清談接良友商
飈振庭柯旭景耀林莽逶迤滄海濵窈窕居庸口憑虛
俯流光慷慨送杯酒
　　　游西山次周伯温韻
嚴鐘啓城鑰百辟聫佩紳斜漢在昴畢摇光正當寅華
車出廣陌光采生熙春陰崖凍猶結陽谷景已新雲林
白洶湧石磴青嶙峋先皇昔游幸顧瞻愴兹辰恍若鐵
馬起空留玉衣陳鼎湖去雖逺元化同其神憑危俯高
樹歴覽窮荒榛梵宇抗疏嶺飛閣騰遐津虛庭潛飈起
白日無纎塵長楊十二衢甲第連居民清時治兹久天
地涵深仁矧兹風氣完且復俗習淳耦耕雜畎畝獨釣
當漪淪高僊去窈邈瑞氣留氤氲於焉契嘉晤頓覺煩
抱伸蹇予敬亭下清池翳脩筠時時一瓢酒獨酌不計
廵對此重歸思江海愁畸人
　　　興州道中
畿縣出西北山川何雄深況兹氣候殊岩壑更嶔崟落
葉委空谷疏松表高林征馬度前阪浮雲落㣲陰風吹
髮蕭蕭日莫思沈沈豈不厭馳驅嚴程有官箴敬亭邈
天際行當契沖襟
　　　題滕王閣圖
雄城控華甸傑閣臨芳洲飛甍起千仭曲䦨圍四周丹
碧何輝煌文采射斗牛帝子去不返頫仰經幾秋江黑
簾雨捲山青棟雲收孤舟天際來揚帆在中流狂飈薄
莫起坐覺增煩憂何當掃重翳白日耀神州開圖發長
嘆天地一浮漚
　　　題疊嶂㕘雲亭寄老士安監憲
層城極高爽傑構峙崢嶸疊嶂散霞綺雙溪迥以明旌
節一戾止登覽羣彦并明月懸委佩華星粲長纓涼軒
四面敞坐看卿靄生神功儵舒卷變態周八紘終當溥
甘澍從龍游太清
　　　涇縣石壁道中
萬山從西來中斷忽如劈攅峯阻重闗兩崖立堅壁絶
壑濆飛流觸石勢逾激神龍宅其下白晝飛霹靂涉險
恐羸驂凌高快健翮須臾得僊館頗覺契幽寂入竹敞
涼軒掃花吹鐵笛坐久竟忘疲塵襟忽如滌翻思﨑嶇
間使我心戚戚
　　　過僊霞嶺
連山界甌閩兹嶺亦峻極傑觀奠方陲高標麗圜則淋
漓割元氣黯澹帶古色綿亘姑蔑墟蒼翠欲四塞僊霞
高燭天五采絢赫赩萬仭聳崢嶸百里見孤特稜角露
毫芒縷脉界縫緎我行任綱紀逾月來自北道途多艱
虞況乃事登陟初縁榎磴危漸轉重闗側攅峯與疊巘
盡日走崱屴連岡躡衙衙絶壑瞰冒冒逺岫忽已違近
隴復相逼躋攀苦分寸跬步輒止疑砉然造曾顛軒豁
始有得或列若屏幛或限若户閾或偃若覆釜或俯若
鼎鉞或恭若執圭或竦若憑軾或尊若受朝或卑若就
職或若孤鶴駕或若萬馬勒或若華蓋張或若芙蓉植
或淨若新沐或靚若初飾或爭先若馳或嚴整若飭或
若進而拱或若退而劾或傴若將趨或顛若將踣或堅
若長城或錯若列國或聫若串珠或牽若徽纒或摶若
熊羆或射若虺蜮或冕若華旒或屨若赤繶或顒顒若
昂或踽踽若抑或軒軒若舉或悄悄若黙或欣欣若喜
或慊慊若戚或騃若蠢愚或穎若岐嶷或窮若龜曝或
直若隼革或差若頡頏或比若稫稜或倚若弓劔或羅
若罟罭或鋭若戈矛或卓若橜杙或渥焉若丹或黝焉
若墨或離焉若愁或俛焉若䀌或儼焉若思或慘焉若
憶或谽谺若噬或鑱削若剋﨑嶇歴萬狀意態轉惶惑
矯首勞脛脰舉膝撐胸臆僕夫盡劬瘁負擔屢蒲伏健
駭猿猱勢快羡飛鳥翼長風度林薄草樹紛偃仄雲歸
窽竇昏潤滴嵌岩泐涓流半逶迤懸溜竟湢㳁豫章間
楩楠榛莽翳柞棫野草績山果瑣碎多不識爛熳錦機
翻離披翠羽織竹籟笙鳯鳴藤雨淵珠滴濃淡各異態
不豐亦不嗇根露獸鬭敧株朽人直立幽谷嘷怪禽坳
塘落鸂鶒古柴蔓草荒廢井苔蘚蝕茒屋列二三亂石
羅萬億水耕雜秔稌火種饒黍稷寒泉浸蹲鴟飢食同
稼穡憑高謾徘徊得廕暫休息掬水滌煩襟坐愛清湜
湜仰看高空青俯視深潭黒其上浩無際其下深莫測
豈惟龍蛇都實迺虎豹域前瞻已出險後顧猶未即我
行既已逺我志敢不力倉皇問前途日挂半岩昃峻坂
注迢迢憂心動惻惻自從黄巢亂近復多盜賊敗屋雖
僅存居者間逃匿忩牖旋遮護几案忙拂拭頽然就床
枕强起具蔬食新醅薦芋栗晚飯飣蘆菔豈不念馳驅
王事亦孔棘江東戰未已閩南病尤亟所當效㣲忠孰
敢息晷刻吾道豈無補憲度亦有式民風轉移間要在
盡悃愊豈徒慰凋疲庶將别淑慝追踪古聞人上以報
皇徳
　　　謝吳景文送菊
寒雨鳴枯林蕭條數間屋何人喚開門送我一枝菊從
知主意深逺慰客懷獨脩莖挺數尺大花著五六鵝毛
發氄黄翠羽攅生緑忽見隱士􁌚頓洗凡子俗縹甆傍
几案徹夜散幽馥我家東籬邊短藂自如簇金錢雜瑣
碎採之動盈掬雖非人力巧亦異衆眼肉于今不得見
寒暑再往復感慨成悲歌徘徊寄遐矚安得吳江水盡
變作醽醁醉酣把長劔天地𦕈一粟
　　　雜體八首
卧病荒江上憂心何忡忡親友久不見況此風雨中沙
草生滿路庭菊亦成叢荏苒芳春節棲遲孤客蹤有酒
且盡醉吾道豈終窮
　　　又
種蔬屋西頭露葉日已深葉深自可摘慎勿傷其心傷
心且當慎況迺衆暴侵豈不念君子憔悴將安任葵藿
傾太陽蕙蘭托中林此物雖至㣲庶可嫓徳音
　　　又
㸔月當㸔缺月缺終須圓賞花莫待開花開落還先靜
觀萬物理可以全吾天東隣侈漫舞西家沸繁絃歡燕
猶未終飄忽如浮烟宣尼陳蔡間伯夷首陽巔斯人雖
已矣清風萬古傳
　　　又
道傍百草芽春至生漸繁采之多可茹亦足供盤飱豈
無粱肉饋野性非所存陶令晚辭秩袁安深閉門古道
真可尚薄俗難與論
　　　又
千金不為恩一語終感徳所以古來士慷慨重相得睠
兹義利間誰能有真識張儀漫連衡酈生空伏軾魯連
不帝秦高論抗六國遂令千載下撫卷長太息
　　　又
知黑故守白迺為白所汚棄利將求名反為名所誤是
非既不真榮辱安所遇顧兹朝暮間何異狙公賦達人
本大觀世事皆細故飢餐松下苓渴飲花上露且從海
翁游忘機有鷗鷺
　　　又
疏林收霽靄方池涵宻陰坐深清晝冷餘花散鳴禽緘
情何所寄撫我緑綺琴世無鍾子期誰復能知音曲終
一長嘆悠悠千載心
　　　又
偃息北忩下好風從南來開忩延好風懷抱忽為開人
生如逆旅造物同嬰孩小知鬭蝸角營營真可哀是非
何足論客至且銜盃
　　　天台林氏山齋四詠
南山有白石石爛春遲遲驅牛上山去牛飽隨所之耕
種賴爾力牧養須及時短衣不掩骭吾生竟何為唐虞
世云逺安得還雍熙
　　　　右飯牛山房
天台赤城山平地起千尺出海爛紅雲垂天立蒼壁神
光燭宇宙晃朗晝相射僊人居其上塵世邈難識與子
試往觀㑹使身生翼
　　　　右百丈巖
飛龍上青天忽聽山石裂怒驅萬壑雷散作半空雪脱
巾弄潺湲展席映澄澈毛髪為森立盡洗人間熱浩歌
下山去日莫風烈烈
　　　　右瀑布泉
何人吹鳯凰驚起萬竿玉長風自天來湘波蕩晴渌停
杯狎閒鷗倚杖招黄鵠俯仰宇宙間滄海渺一粟振衣
聆鳯吹冉冉秋雲綠
　　　　右琅玕谷
　　　送劉子還江右
晨飈起庭柯落葉當階積流光儵雲變感此逺行客逺
行歸無期況與親友隔潛魚無縱鱗倦鳥思斂翼物理
且如此人事徒役役徘徊激中腸衣上霜露白
　　　秋夜和韓與玉
齋居在城西庭户頗幽敞涼風起高樹落葉時時響境
靜人少來理悟心自賞方忻結同盟慎勿成獨往
　　　偕酈蕭梅竹行
山居屬多暇數友樂幽尋積雨弄新霽浮雲澹微陰青
松架絶壑蕭然洒塵襟論心忘逺道竚目渺寒林行行
擷秋芳濁酒時復斟明發重分攜茆山白雲深
　　　題朱澤民所作段吉父應奉别業圖
逺山何盤桓近壠亦連屬潛飈薄陰崖鮮雲蕩陽谷飛
樓表層顛石梁跨縣瀑參差衆樹丹夭矯雙松緑誰與
契佳賔雅㑹諧所欲臨流引霞觴拂石羅野䔩開圖對
華軒聊以慰貞獨
　　　春日宴蘭亭分韻得王字
陰雲翳岩谷野水漫池塘倐焉變新霽百物生輝光散
䇿栁風媚浣衣蘭渚薌嘉㑹侈華簪列坐催流觴鳴禽
亦有意睍睆如笙簧悠悠千載間孰繼謝與王光陰亦
何速聚散安可常及時不歡樂白髪徒慨忼
　　　劉平川盤谷圖
崇邱上岧嶤絶壑下深曲繄誰發天巧水墨冩盤谷荒
蹊遶層巔脩薄翳空麓息陰動清興憑危引遐矚鮮飈
度長林冉冉雲相逐晨樵入薈蔚夕釣得漣緑方春薇
蕨生及秋禾黍熟低迴情乍舒展玩景逾縟我思古人
心雅曠良所欲終期駕鴻濛萬里一黄鵠
　　　天門山為楊梓人待制賦
天門十六峰氣勢凌祝融玉壺晝飛雪丹穴夏生風壁
轉六龍影闗當九虎雄還應叫閶闔白日照精忠
　　　蘭臯雅集
弭節蘭江渚散䇿嘉樹林良儔亦以集式慰離索心列
坐引疏酌蹔歡契沖襟風清暑氣薄日落潭水深高蔭
多鳴蜩時時曳餘音豈無繾綣意淹留畏官箴煙塵庶
可息吾將遂投簪
　　　爛柯山分韻得之字
嚴城啓晨鑰夙駕踐所之華日動光彩冠蓋盛威儀揚
鑣度廣野緩䇿縁清池長林帶崇岡宻樹何參差逶迤
石梁起夭矯崖洞垂青霞結懸虹白日生涼吹僊人杳
莫攀殘棋委臺基坐看星斗出斂襟遂忘疲
　　　趙敬徳聚星樓
連山峙華鄂芳州亦回翔雄城直須女流止下相當曾
構逼緯象仰視何低昂濟濟列僊儒冠蓋紛頡頏左曳
飛霞裾右佩明月璫瑶席蕩神采綺疏動芳薌周旋中
規矩顧盼生輝光良儔豈偶集允為時所望
　　　王中甫桃花鸂鶒圖
朱桃春晝妍緑竹晚色淨雙禽落清池愛羽時弄影伊
誰誤天巧麗采賦姝靚開圖對華尊式慰今夕永
　
　
　
　
　
　
　
　
　
　
　
　玩齋集卷一
欽定四庫全書
　玩齋集卷二　　　　　　元　貢師泰　撰
　　七言古詩
　　　題伊尹耕莘圖
碧海晝沸白日淪禹鼎欲徙湯網仁長繩短箠行蹩􁋧
驅牛獨耕莘野雪有時仰面一長吁青天漫漫風烈烈
身居畎畆堯舜心忍看民生墮昏沈乾坤闔闢係出處
幡然起作商家霖先農有詩亦有譜後世南陽詠梁父
　　　段節婦吟
河可塞山可移志不可奪義不可虧妾為段家婦年紀
方及笄上堂奉翁姑入室擕兩兒兒死夫亦死此生將
何為昔如雙鴛鴦今日為孤雌昔如三春花今日成枯
枝寒風吹短髮明月照空帷百年在世能幾時父兮母
兮不我知青天在上將誰欺
　　　金谿縣葛烈女廟
金谿廟前草離離金谿廟中兩女兒青山猶似舊時色
流水不盡行人悲翠翹珠珥垂孔雀廟門深鎖藤華落
靈風蕭颯半空來髣髴音容啟珠箔憶昔里中初賦銀
銀賦日急家日貧父身搒掠痛欲絶女心憤結何由伸
鬼狐夜號天漆黒大冶騰騰火光烈可憐踴躍雙蛾眉
變作兼金白如雪君不見緹縈上書更肉刑木蘭逺赴
可汗兵固知才畧過男子不如孝女英烈能捐生又不
見湘妃江邊淚斑竹韓憑冢上連理木固知精誠可相
召不如孝女感化獨神速赤龍並駕叅嬋姢萬古日月
懸中天人生雖死名不死吁嗟丈夫應愧爾
　　　送國子張教授
九烏彈羽鰲斷足六龍飛光晝相逐何人造書泄機巧
夜夜天隂聞鬼哭岐山鳯逺科斗空弋鳥殳蟲漸湮伏
太史方垂鼎足金丞相已變釵頭玉下邽拘囚死復生
三千晚奏雲陽獄自從毛錐擅楷法今古紛紛踵遺躅
天生真人起北方吏遣浮圖出身毒六書垂世盡諧聲
八體彌文貴句曲黄鍾大吕徒恊和鉄畫銀鉤謾摹録
大音直與造化同隂翕陽舒驗䟽數先生典教元非輕
直使昌言被殊俗歸來繫馬在堂堦莫厭微官就羈束
人生得志亦有時萬里晴天竚黄鵠
　　　黄河行
黄河水水闊無邉深無底其來不知幾萬里或云崑崙
之山出西紀元氣融結自兹始地維崩兮天柱折於是
横奔逆激日夜流不已九功歌成四載止黄熊化作蒼
龍尾雙䜫鑿斷海門開兩鄂嶄嶄尚中峙盤渦盪激回
湍衝射懸崕飛沙斷崕決石瞬息而爭靡洪濤巨浪相
喧豗怒聲不住從天來初如兩軍戰方合飛礟忽下堅
壁摧又如豐隆起行雨鞭笞鉄騎驅奔雷半空澎湃落
銀屋勢連渤澥吞淮瀆天呉九首兮魌魋獨足潜潭雨
過老蛟吟明月夜照鮹人哭扁舟側掛㠶一幅滿耳蕭
蕭鳥飛速徐邳千里半日程轉盼青山小如粟吁嗟雄
哉其水一石其泥數斗滔滔汨汨兮同宇宙之悠久汎
中流以擊楫兮召羣僊而揮手好風兮東來酹河伯兮
盃酒
　　　題髙麗李衆甫員外稼
三韓山前春草緑柘枝連村桑滿谷大牛飯罷濈雙角
小犢跳梁野如鹿夜來東原雨新足九扈向人催布榖
畫省郎官朱兩轂歸佐明王理藩服土膏初起如雪沃
淺種深耕貴匀熟豈獨勤身化殊俗要使扶餘皆菽粟
新亭翼翼滄海濵手持酒肉親撫循鳴箏擊鼓更吹豳
大田多黍髙過人車載輦負聲轔轔甌婁汗邪錯雜陳
露處有積居有囷鬱金煮酒煮已醇葵羮香飯調酸辛
句驪唱歌田畯神我有炰炙供嘉賔醉來欹帽更迭舞
韓娥拍手山月吐
　　　為郭宗道祭酒題韓滉移居圖
田夫生長田間住辛苦移家向何處老牛帶犢驢引駒
婦姑騎過前村去牽衣裹兒囊在肩瓠壺瓦缶縣蒲韉
一童鬅鬙隨左右兩髯傴僂相後先新來茆屋徒四壁
東鄰西鄰不相識種田未了主家租又恐官司着差役
唐朝宰相韓晉公念爾流離多困窮當時落筆豈無意
正欲廊廟知民風願得轉徙安居室周公亦曾作無逸
　　　分題得蕪湖月送宋顯夫赴山南僉憲
蕪湖月碧天無風江似雪與君迢逓行相隨一似都門
别時節揚州覔得賣鹽船夜來泊向蟂磯邉磯邉潮平
人語靜但見一鏡當空懸君心明白有如此光照荆州
幾千里郡曹隔岸俟新官識得繡衣前御史山南父老
來勸酒前日清光還在手
　　　分題得姑蘇臺送呉元振赴江浙省左丞
姑蘇城外江水緑姑蘇臺是呉王築呉王燕罷越王來
舘娃夜冷宫門開落花飛去春無迹江邉却起姑蘇驛
馬頭旌節何皇皇候吏傳呼謁道旁孤山梅白堤栁黄
相君入坐中書堂
　　　為紹興虎兒治中題畫魚
大魚跳波長數尺三十六鱗如列㦸江湖淡蕩起烟雲
宇宙蒼茫變朝夕子英方騎一角蒼琴髙忽跨雙尾赤
中堂展玩風驟起猶恐神光化空碧
　　　雪後會飲瑞應宫
蓬萊僊人厭煩熱掃盡炎埃為玉屑乾坤滉瀁寂無聲
宇宙糢糊氣方結初裁六出學春嬌漸疊重花妬霜烈
隂風忽起勢欲攪冷日全遮凍纔徹千門落絮亂棲鴉
萬樹梨花噤啼鴂穿簾入幕自纎妍積户堆䆫更澄澈
時從壁隙印尖斜還向庭隅補虧缺篆文一一寄鵝羣
縞帶雙雙繞車轍重湖翻捲浪崔嵬曠野平堆山􁊢嵲
髙屋風吹盡日寒中堂月照通宵潔珊瑚色變琪樹開
琅玕光射瓊芽茁薄如鋪簟厚如茵圜者為環斷者玦
亭臺蝶化亂翩翻巗洞獅成爭噬囓党家金帳謾麄豪
王子扁舟正竒絶始疑瑤池會王母羽葢雲軿擁旌節
又疑廣寒會羣姝徧舞霓裳樂將闋幕中武君真可人
載酒滿船邀我别東蒙道士號疏放頭戴七星衣似鉄
昨朝呼我山上飲錯認梅花醉中折今晨又請出西門
有似生駒脫羈紲龍團旋試坐盤桓鶴氅輕披行蹩􁋧
須臾燭龍飛太空萬家冰柱懸玲瓏願將和氣先貧窮
為歌豳雅祈年豐
　　　寄聶髙空隠居
旴江之水深且清朝流莫流繞旴城城頭多青山羅列
如旗旌髙空先生澹無營有園數畆屋數楹前當闤闠
後林麓不種桃花種松竹竹髙十丈松百圍還來照我
軒窓緑先生黒髮今白頭坐閱七十春與秋架上書可
觀床頭酒可篘或巾車兮逺邁或散䇿兮近遊麻姑壇
前蓮變色華子岡頭月如玦朝來兩僊人為我留秘訣
石室探青霞砂床拾紅雪長生大道無他求要知富貴
如雲浮千鍾粟萬户侯飄忽真成水上漚鳯凰不來黄
鶴舉只今誰與先生侣旴江江上一釣絲好共閑鷗作
賔主
　　　題山水圖
前山後山雲亂起山脚入溪清見底溪南更有山外山
散如浮塵聚如米老楓枯櫟葉紛紛下有人家深閉門
釣絲欲収風浪急却回雙艇來籬根老翁曳杖行傴僂
一童負樵一童斧筆端意度盡神妙卷裏衣冠自淳古
商周寂寞經幾秦後來莘渭寧無人茫茫耕釣去不已
武陵竟隔桃花春
　　　題江隂丘文中山水圖
老龍渴飲池中墨飛上半天成崱屴雲烟著地凝不開
白晝神驅太隂黒筆端巧奪造化功咫尺峰巒千萬重
長林似洒楓葉雨虚亭不動松花風隔江更有山無數
江上扁舟纔半渡他年白髪許重來為君别寫容城賦
　　　題太醫宋居仁萬竹軒
文江江上萬竿竹日莫天寒森似玉僊人竹間結茅屋
窻户蕭蕭護深緑天風忽捲篔簹谷坐㸔琅玕怒相觸
蒼龍起舞青鸞宿髣髴雲霄度僊曲山中伊誰伴幽獨
此君何人真不俗杖策東林復西麓千載風流一時足
黄金鼎煉丹砂熟白玉壺懸湛瓊醁野鹿銜芝虎収榖
長松吹花落棋局便當乞取長生籙月下吹簫弄□渌
　　　子虚道人歌
吾聞涉海有蓬萊登陸有天台攅峰與絶壁萬仭髙崔
嵬翠屏白石掛飛瀑赤城丹霞駐空谷子虛道人位其
麓流水桃花繞茅屋問之不笑亦不言却向青雲借黄
鵠黄鵠兮無迹青雲兮何極崇真宫中晝日寒一瓢作
宇僅容膝吁嗟兮子虚抱道兮不居呼牛應牛馬應馬
謂僊非僊儒非儒不騎任公之碧驢不跨東海之生駒
不學汝南市上懸一壺又不學葉令朔望飛雙鳬紫丸
入口百病蘇邯鄲枉記石室書邇來年六十頭髮㸃漆
黒形輕類飊舉骨瘦如鶴立腰纒一百錢即去買酒喫
醉醒撐目忽大呌海天漫漫山月碧許由巢父呼不得
江南春水白鷗飛六幅新蒲向日歸
　　　書河上成安驛
扁舟落日成安驛驛前危檣宻如簣㟁髙浪急不得前
爭先進寸復退尺須臾纜定心稍安獨據胡床坐深夕
水邉燈影正晶熒陌上鈴聲還絡繹纔聴打鼓接官船
又見驅車送行客攬衣近前試問誰往來一日多數百
中原征需苦繁劇江南轉輸嚴督責況今使者類狼貪
水陸鮮肥隨口索致令編户疲差役生計蕭條徒四壁
已將弱女納官錢更遣中男補丁額曩時河上幾人家
今日飄零竟無迹請君置此勿復言言罷空令愁思積
幾㸃殘星散空碧船頭别我東芴白
　　　題太師贈長學士墨竹
墨池飛出雙鳯凰青霞碧雲搖日光九重阿閣幾千尺
如聴羽節飛鏘鏘集賢學士瀛洲客朝回拾得連城璧
便思手把釣魚竿萬里江南秋水碧
　　　題陳仲明所藏雙松圖
六丁驅雷山石裂乖龍角鬬雙屈鉄太隂忽閃鱗中開
墨池翻濺呉江雪阿誰挽之茅屋東萬里不斷笙竽風
天台石橋俱謾爾坐中别有蓬萊宫
　　　次赤城驛
老夫辭家今一月馬上行行過各節山空野曠風栗烈
木皮三尺吹欲裂貂帽狐裘冷如鉄癡雲作雪還未雪
自是天公念駑劣上髙下髙隨小驖褁轡哦詩亦清絶
人生何苦事羈紲候吏來迎稍羅列入門登堂火微爇
須臾凍解通身熱
　　　過浦城
浦城三百六十灘灘灘巨石鳴飛湍四山欲雨風亂起
霆驅雪迸駑晝寒青竹縛篷白木榜側坐敧眠任搖蕩
潭深墨黒蟠蛟螭壯士猶然懾精爽老夫平生疏且愚
安得涉險同坦途形如健鶻膽如虎此心只與青天孚
騰波寳劒今在不夜夜光芒燭牛斗
　　　題楊元初理問送行詩卷
玉堂學士關西楊當時長策動四方九鼎一筆絲綸光
星斗錯落成文章白首作史誇三長書成石室金匱藏
翩然拂袖辭帝旁十年歸卧衡與湘妖狐黠鼠爭陸梁
芒角煌煌横攙槍阿𤣥昔日焚香囊祇今馬上能挽强
虎皮裁鞍騎驌驦龍泉之劒百寳裝萬夫披靡同驅羊
既佐大將平武昌鏖殺袁賊走潯陽旌旗蔽日浮艅艎
大江東下孰敢當耀兵桐汭勢愈張呉興嘉禾稍聚糧
短衣一譟還錢唐軍門捷書報天子遼海雲帆日千里
宫墻馳道平似砥披圖畫奏天顔喜左轄之功近無比
賜以裘馬及弓矢錦袍文犀靸珠履凉州葡萄甘且美
幕中元初名最韙黄金横帶官作理海若率職波不起
百艘南還疾如駛呉山越山青靡靡大開中書聴宣㫖
十萬甲兵齊拜跪樵牛作炙膾頳鯉一時光耀盛百禮
玉堂僊人元不死吁嗟畫圖何所似麟閣雲臺有如此
　　　題二馬圖
鐡喙騧連錢驄何年墜影江水中蒲梢西來八尺龍天
閑十二為爾空五花雲錦吹東風
　　　楊白花
楊白花無定止昨日宫中飛今朝渡江水江水茫茫千
萬里綿輕雪薄春旖旎把臂踏歌歌未已石頭城邉風
亂起楊白花無定止
　　　題上虞謝元公春暉堂
東海有母母有兒萬口一出稱孝慈兒在襁褓寒且饑
母雖不言心自知兒大讀書又讀詩贈以長劒逺從師
十年走客江水湄氣吞雲夢八九之星斗錯落文章竒
神駒如龍來月支真珠作轡金作羈追風掣電不受騎
便欲一蹴超天池天池瑤草净如拭移得靈根種堂北
阿母升堂日五色照見舞衣華翠織寸心有限恩無極
浩蕩春暉誰報得玉桃上壽兒侍側兒當作官五鼎食
白髮如斯應載黒此時方知教兒力文昌星髙輝南國
　　　學圃吟
江邉乞地學種蔬周遭步量弓百餘十日去耕十日鋤
耕鋤未畢僕已痡東家倩人不受呼西家倩人納官租
菜苗蟲食且半枯昨朝許有今朝無出門抱甕空躊躇
南鄰老圃笑我迂共倚大樹立須臾手把一卷神農書
口稱此事焉可誣治土貴熟甕貴腴三犂兩耜工力俱
燥濕得所避亢淤由不辟确堅已觕深畦淺壟畫成區
四分井字旁通渠瀏瀏野水翻渴烏然後種藝皆榮敷
寒暑按節順弗踰風和日媚雨露濡水菘山芥菠䔖苽
韭黄薤白䓗蔱蘇緑葵青藿華覩姝藻荇芹茒蘋蘩蕪
𤓰瓞茭藕苔筍蒲蔓菁蘆菔連根株牡丹芍藥萼重趺
茄房豆莢懸瓠壺紫薑紅蓼鬱雕胡玉延蹲䲭巧相扶
皮毛脱迸明月珠長頸短脰膩理膚冰漿雪液如凝酥
翠鱗銀甲虬髯鬚魁首肥顔施丹朱琅玕琥珀鉤珊瑚
鑱劚摘掇視宻疏多盈筐箱少盈裾削剥淹漬役膳奴
甘膬鱻微薌味殊主奠翼翼賔于于熟可羮芼生可咀
適口絶勝羞僊㕑子欲學圃不早圖只今後時將何如
列鼎肉食稱鄙夫炰膾日厭葷與魚請子置之勿次且
褒衣博帶歸爾儒吾計子食當晨晡家園自足供所需
余嗤翁言亦何愚翁實勤苦少暇娯白鬚黒面形瘠癯
暵即胼胝汗轆轤澇即腰脛没垢汙矧兹惡□與苦荼
加以臭蒜雜穢荽邪蒿濁莧兼滑榆多食嘔泄神志瘉
得失往往如瑕瑜西伯愛歜垂聖謨太官專服國以墟
曽晢嗜棗宣尼徒亦有請學譏樊須孤竹採薇終餓殂
屈到好芰竟離居元亮隠菊多令譽諸葛元修名豈虚
陶家虀瓮庾家葅黄金不聘蘇東湖是非榮辱理不渝
世間萬物皆乗除翁言固辨亦過諛鄰家有酒且共沽
醉酣仰面一長吁忽見黄鵠翔天衢
　　　當塗李伯羽母夫人貞節詩
碧天夜落星如雪甲士長弓射孤月孤月照孤城千鈞
懸一髮娉婷女兒方及笄誓將死節愧當時頸血不汚
春花枝夫家桑梓青隂垂生子伯仲好羽儀㫖山之名
天下知誰其作銘呉太史蛟龍筆底烟雲紫古來賢母
有如此
　　　秦郵露筋廟
飛蚊撇天連白草落日荒原泣姑嫂嫂留旁舍姑獨行
花顔夜委長淮道亂聲皷趐腹正饑利觜噆膚血方飽
妾行豈不念辛苦死重如山生似羽欲識當年一寸心
廟前老樹啼春雨
　　　呉中曲送楊伯幾南遊
鯉魚風起波紋緑枯葭折蘤啼寒玉榜聲催曉渡江心
驀聴呉娃舊時曲楊郎年少輕别離三尺光芒練帶垂
虎邱山頭候月出靈巖洞口看雲飛梅花雪㸃身上衣
慈母倚門聴馬歸
　　　送左祥卿之香山縣尹
九星排玉雙門開抱旗石皷青嵬嵬帝子城頭跨龍去
僊人海上騎羊來禺南燕北天萬里五月河邉青雀起
鸊鵜膏暖射晴虹海月光寒烱明水宓子琴中化易成
吟得新詩字字清馬立階前待衙退刺桐花裏鷓鴣鳴
　　　送王士鳯之龍泉縣北鄉巡檢
豹囊弢弓鳴鏑懸白玉為玦鉤重弦雙魚倒勒躍如電
山人爭識將軍面將軍傳令出白斜桴皷無聲衆不譁
前村草長黄犢飽四封寂寂多桑麻三年最書還北向
當日賢侯在天上腰間寳劒重提攜新恩却賜龍泉歸
　　　送刁萬户奏事回蜀
肉鬃驕馬來青城朱英畫㦸擁朝京溪子二石霜月盈
魚腸三尺秋水横九門洞開論五兵却賜龍章歸栁營
雄威纔發貔虎騰猛氣已使豺狼驚杏花春雨别行旌
兩玉舟深猩血盛太白連雲萬里程夕陽到處聴鵑聲
　　　送涇王府蒲司馬西還
重弓滿引鳴鏑和翻身躍馬渡長河日髙射獵王半醉
軍中司馬功最多白狼西來獻天子腰間玉龍鱗甲紫
寳書緘奏動宸京黄封御酒貺邉庭弦蒲汭鞠幾千里
芳草萋萋春似水鳥聲山色不勝情枚生作賦才(闕/)比
　　　送鄭伴讀歸省山東
緑烟曉發扶光遲畫橋鳴鴉度低枝郎君恰恰燕山歸
僊人笑迎兒女隨手攜松杖髙過眉雙舟滿江堂上巵
五色戲着囊中衣香雪飄飄吐盤螭風吹雨脚沸朱絲
黄花醉飲秋正宜況今太平天子時
　　　送張介臣伴讀歸省濟南
白天迷濛日脚消雪花散亂風飄蕭重裘着體如壓鉄
呼酒不來寒正驕東風疋馬去千里仰視王屋當雲霄
到家方慰母心喜入門更聴兒啼嬌華燈夜照舞衣熱
髣髴鳴鳯和笙簫暗黄着栁垂長條虎闈春信趣還鏕
一林遲子城南橋
　　　友人赴陜西作縣
角聲吹起滿城雪北風蕭蕭嘶小驖銀瓶細溜蒲萄熱
三疊歌殘人欲别長安西去山嵯峨野曠春濃詩思多
縣深花拂琴絲和小吏呼籌衙又過莫忘都門送時節
楊栁枝寒不堪折
　　　輓陳堯
　　　　草廬呉先生門人也有俊才卒年十八其妻
　　　　亦痛哭而絶
垂舟沃酒魚口熱小袖萊衣雙鳯結春歸白玉不禁寒
雪兔西沈半山缺望夫化去孤石烈死與韓憑誓同穴
鬼狐寒食上新邱隂風自掃梨花雪
　　　上元送别
越王城中燈火明郎君早發越王城春酒一壺歌一曲
楊栁風吹波面緑
　　　闗山月送殷文學還浙西
白波洶湧風初起緑烟漸墮冰壺裏林鳥沙鷗寒不棲
萬頃玻瓈浮如水攬衣推户仰視天一寸鄉心幾千里
僕夫在門嚴戒程宵人呼籌催罷更街頭蕭蕭馬初過
城中商角鷄亂鳴嗟哉我亦天涯客握手欲别難為情
遙憐後夜相思處楓葉滄江一舡輕
　　　歸彦溫赴河西亷使
賀蘭山前河水西金沙路平香草齊綉衣玉節往問俗
驄馬顧影時驕嘶當年長身多意氣拔劒歌呼人半醉
只今太平七十年盡把英豪化仁義甘州枸杞紅玉重
涼州葡萄醬滿甕九重有詔趣還朝莫惜駞囊少分送
　
　
　玩齋集卷二
欽定四庫全書
　玩齋集卷三　　　　　　元　貢師泰　撰
　　五言律詩
　　　冬至
子月先三正初陽動六虚氣從溫室候雲向曉臺書自
許心猶壯誰嗤髪已疎乾坤萬里客何計樂樵漁
　　　太平三山值風
天塹東南地長江日夜流大風吹水立驟雨挾山浮浩
蕩掀黄鵠欹傾舞白鷗莫憐舟似葉此亦壯哉遊
　　　蕪湖
昨日何處别今朝此地留青山逼㟁起白水滿江流雨
隠巡鹽皷風腥掛網舟何時歌欵乃同買緑簔遊
　　　遊麻姑萬松菴
秋日訪招提雲深處處迷殿門松影直庭檻藥苗齊接
竹通流水編籬䕶野畦道人偏愛客留得樹頭梨
　　　又
積雨變秋思清游愜道心過橋分履迹問寺逐鐘音紅
墮鳥爭果緑深魚占隂何當脫塵鞅重此契幽尋
　　　贈方外閒人
白日青天外壺中别有春江湖萬里客宇宙一閒人採
藥雲歸袖㸔花月滿身何時重㑹面醉拂布袍塵
　　　遊江隂君山
孤嶂臨滄海千山湧大江逺帆歸市獨髙塔倒波雙鷗
鷺爭洲溆蛟龍怒石矼壯遊心未已飛雨灑樓窻
　　　遊滸墅龍華寺
偶到龍華寺因同半日留禪林將結夏客路尚如秋衆
樹緑偏靜一花紅更幽最憐髙㟁栁容易繫行舟
　　　遊虎邱
海上地偏勝呉中山更竒畫圖雲洶湧冠佩石參差花
落談經坐苔封試劒池倚䦨烟水闊千載一䲭夷
　　　聴雨堂為周叔量賦
聴雨髙堂上君家好弟兄樹深催暮色竹宻助秋聲列
坐情方適連床夢屢驚却憐江海闊鴻鴈每孤征
　　　題韓與玉所藏春山行旅圖
乾坤春浩蕩江海日舒徐孤客千山騎雙童一篋書桃
花溪口渡松葉嶺頭居何日西湖上從君晚結廬
　　　台州寄楊子秀
路轉千峰合溪通一帶斜飯炊黄渡雪酒染赤城霞未
訪僊人宅先尋博士家近聞歸隠處盡種碧桃花
　　　興化湄洲島祠天妃還
清朝嚴典禮宣閣遣詞臣衣帶天邉雪花逢海上春稍
能更祀事亦足慰疲民萬里行方逺朝來更問津
　　　又
夜宿呉山上朝行莆海東地偏元少雪天闊自多風不
見波濤險寧知造化功百年神女廟長䕶海霞紅
　　　題程以文竹雨山房
山人愛種竹竹髙上雲端屋近琅玕潤林深翡翠寒好
栽鳴鳯管莫截釣魚竿白髪相鄰處時時一問安
　　　又
天上春雷起山中夜雨過林聲遙帶瀑池影净生波對
坐此君獨迎門稚子多何時深翠裏擊節共長哦
　　　梁山濼
涼雨忽飛過濕雲猶湧來渚花紅陣陣汀樹緑堆堆一
鶴搏空起雙鳬觸浪開梁山非舊俗禾黍滿髙臺
　　　東昌次孟景章韻
溪滑魚苔淺沙柔馬藺長一鷗當水浴雙燕背人翔客
路頻㸔月征帆尚帶霜灣灣見花栁回首重思鄉
　　　送陳子敬赴南昌尉
送君南作尉黄綬去翩翩縣倚邉江郡花迎上水船自
憐官主印人喜吏如僊定見雙鸂鶒飛來御史前
　　　送國子伴讀張徳貞歸湖南
薊北湖南路孤舟萬里程晴天黄鵠健春水白鷗輕芳
草歸時恨閑花别後情定知袍笏貴不似綵衣榮
　　　南城監試和同院張進逺韻
清朝隆禮治僊館榮賢良冠冕山河大文章日月光九
闗嚴虎豹千仞下鸞凰此日橋門盛何論漢與唐
　　　送李盤野
秋水芙蓉㟁孤帆天上歸青山四面起白雁數行飛里
父供新釀家人澣舊衣封侯定何事且理釣魚磯
　　　題劉子明西雲亭
野樹偏宜晚江花欲變秋幌明霞散綺簾暗月沈鉤解
補青山闕還生白髮愁何時作霖雨却共水東流
　　　送國子生哲徳明歸淮西覲省
落日青山外西風白雁邉幾人同飲酒一客自開船江
蟹經霜美淮魚出水鮮遙知到家日白髪語燈前
　　　送華以愚南歸
禁城秋雨後柰此薄寒何江上書來少呉中客去多莫
帆依橘柚晨爨就蒲荷遙想歸榮處鄉人日醉過
　　　分題得獲麟堆送李伯貞亷使往山東
正朔周王紀春秋魯國書瑞圖齊鳯鳥麟趾應關雎絶
筆懐西狩揚鑣過舊墟泰山青萬古相對一躊躇
　　　送偰元魯應奉代祠海嶽
天子臨丹扆祠官侍玉除香從中禁出祝遣北門書海
若通方貢山靈候使車青春隨處好六轡且徐徐
　　　送蒙古彭教授往髙州
萬里髙州路憐君此日行藤隂頻駐馬榕葉亂啼鸎人
到烏蠻異官同博士清定知江海上殊俗盡諧聲
　　　居庸闗觀新寺
渡水復渡水上山重上山黄金鑄菩薩白玉凍潺湲數
騎朝還驛千夫夜守關帝城行欲近喜色動衰顔
　　　將干嶺
絶頂低髙斗重關壯北門隴雲浮地白谷水帶泥渾宇
宙神功大山河帝業尊小臣叨載筆華髪感深恩
　　　赤城
山近雲連驛沙虚雪擁村瓠壺縣榖種土銼爨柴根凍
雀來依幔晨鷄立傍門客中甘澹泊不必問盤飱
　　　題黄觀瀾卷
碧天㸔不盡滄海去無邉氣湧風雷動光涵日月縣竒
文方浩瀚餘景尚漪漣好種珊瑚樹他年繫釣船
　　　送趙宗吉赴河間太守
闕下聲名舊河間治化新一麾方到日五馬已行春報
最寛明主緘書慰老親何時鳯池上重與掌絲綸
　　　題雪軒
白天隂欲合冷日景微遮風勁將飄絮春嬌且弄花照
窻冰柱直印几玉文斜試聴吾伊處山南有幾家
　　　圓修寺雨後書懐三首
長風動髙樹踈雨落空庭傍几香烟白開簾樹色青病
軀便倚杖老眼倦繙經為問新來雁何時過敬亭
　　　又
晨起坐堂上白髮亂如絲野鼠銜梨果山禽繞竹枝寸
心甘自許多病竟誰知頼有溪南友時時慰渇饑
　　　又
開窻對修竹日莫更深寒感慨情偏極棲遲淚不乾酒
醒驚絡繹衣薄怯䦨干烽火何時息餘生得少安
　　　和前韻
病多疏白墮心靜熟黄庭日莫藤蘿暗天寒橘柚青蝸
涎縁畫壁蛛網綴函經睡起成長嘆浮生一草亭
　　　又
眼花風瑟瑟心緒雨絲絲狡兔成三窟鷦鷯寄一枝青
雲慚故友白髮感新知最好南山石相㸔可樂飢
　　　又
日移棋局晚山落酒盃寒欄蝶穿花濕窻禽飲硯乾夢
魂空宛句音問阻長干多病文園客秋來强自安
　　　春晚書懐
東呉喪亂後消息竟何如日望平安信空傳報捷書壯
心徒感激老淚獨欷歔坐對垂楊晚行人江上疎
　　　又
江黒雨將至水髙潮正來花隨兩㟁别鷗逐片帆開世
治逢多難吾生愧不才飄零添白髪見者莫驚猜
　　　寄靜庵上人
細雨桐花晚微風麥氣秋王符偏好學宋玉不勝愁世
事同蕉鹿人心類棘猴何時虎溪上還共逺公遊
　　　憶姪景
相望亦何逺夣中頻見之干戈連數歲書問動經時寂
寞揚雄賦飄零杜甫詩江東春樹綠偏重阿咸思
　　　又
自汝南臺去棲遲兩見春皷鼙江上月烽火海邉塵衰
病全非昔傳聞總不真近知更大將旗幟一時新
　　　憶呉㑹草堂芭蕉寄汪仲恭
别後芭蕉樹青青定長成月移窻上影雨送枕邉聲愛
惜煩吾友飄零愧此生更需花實大同飲露華清
　　　和馬仲臯立秋韻
酒盡青山莫書從白雁過長風斷疎雨缺月掛明河故
國逢人少新秋到客多不知滄海上何日罷干戈
　　　又
一向城東住荒涼客少過疾雷時送雨陋巷忽成河自
許丹心在誰嗤白髮多平生二三䇿可是勝横戈
　　　題朱質夫東埜草堂
幽人海昌住草屋向村墟擊竹頻呼鶴分泉謾種魚梨
花春巷冷榆葉夜窻虚細雨篝燈火匡床正讀書
　　　題奥屯秋江墨蹟
滄江𣺌何許歳晚正愁予宻諌囊無槀閒吟卷有書青
天來鸑鷟秋水照芙蕖風致今誰似令人憶使車
　　　贈李可度
當年丞相掾孤劒泊天涯白日懸心事青春老鬢華定
憐鴻有路終愧燕無家志士須聞道人情付落花
　　　赴京道中
風雨新河口孤舟此日行送多親友義别見弟兄情路
識春山熟洲迷雪水生臨岐重回首一雁起江城
　　　茅市簡友人
顧我行方逺憐君意倍親雪篷依渡口雨笠待河濵酒
熟還留飲詩成不厭貧相期重下馬花栁隔年春
　　　贈張士方
昔年東海上曾共綉衣行小吏銜寃久分司用法平江
沙清可數海月晦還生隂徳今誰似于公有令名
　　　以拄杖贈程以文先生
海上桄榔樹殷勤舉一枝功能扶正直力可濟顛危文
玉膚生潤𤣥犀質換竒何時同野服江海逺相期
　　　茂上人古木圖
老龍起聴法蛻骨在空山雲逈青天濶風來白日閑曲
身雖偃蹇直氣自孱顔株坐誰偏似禪歸晝掩關
　　　鵰窩驛
鵰鶚入雲去空巖遺舊窩冷烟迎日少晴雪背隂多擾
擾羣烏集蕭蕭數騎過此時孤舘客歸思竟何如
　　　洪棧驛
萬壑從東下羣峰向北圍牛車絙水去驢䭾負薪歸隙
日斜窺户尖風直透衣羇懐正無賴一鶚向南飛
　　　王元吉蘿月山房
每愛城南宅空庭坐夜分隂垂青裊裊光漏白紛紛卷
幔飄花雪開尊度碧雲何時搴薜荔猿鶴與同羣
　　　毅上人蒲室
上人蒲作室絶似睦州禪父母今誰養弟兄惟汝賢齋
房連紫竹佛座擁紅蓮明日長蘆去春江正拍天
　　　許光逺先世讀書樓
髙樓當海上有客正㸔書門對千峰暝䦨回萬象虚榜
聲飛宿鳥燈影避潜魚留得題詩在諸孫更卜居
　　　㑹稽韓道士滄洲
風雨四山至空江生早寒白鷗秋水上黄鵠暮雲端杜
若人移棹蓬萊客倚䦨何時分一曲同把釣魚竿
　
　
　玩齋集卷三
欽定四庫全書
　玩齋集卷四　　　　　　元　貢師泰　撰
　　七言律詩
　　　和石田馬學士殿試後韻
　　　　丁夘歳學士與先君同為讀卷官在院倡和
　　　　甚多此則放榜後所作韻也
春風馳道入宫牆青鎖深沈引夕郎草染緑波生太液
花扶紅日上披香聲名已重千金璧恩寵方隆七寳牀
治世斯文今極盛九天星斗自成章
　　　送賈有恒赴潞城縣令
上黨人參五葉齊郎君今日馬行西滿溪藍水魚初上
繞縣青山鸎亂啼小吏報籌衙欲退長官封印手還題
洛陽自古多才思好賦新詩寫赫蹏
　　　送陳太祝使江浙収禮器樂書二首
天子齊明奉宗廟容臺祇飭備儀章雲雷出地雕彞鼎
日月懸天畫衮裳驛騎晝停山木䕃船窻風度水花涼
過家莫醉紅樓月上國迴鸞欲禘嘗
六月樓船泛御河太平樂譜自編摩鳯鳴嶰谷曽吹律
馬出蒲梢更作歌古尺要將諸部定新聲還用四清和
器成早入神庭奏人頌明時瑞應多
　　　壽庫庫子山學士
上林春滿樹蒼蒼别殿新頒外國香龍虎風雲依日馭
斗牛河漢列天章瀛洲勅賜黄金榜學士名髙白玉堂
千載太平今有在文昌髙映紫微光
　　　崇真宫醮罷勅畫呉宗師像
海日曈曨照九衢靈旌霞斾擁髙居尚方勅畫僊官像
中使傳宣學士書劒氣朝寒垂白練丹光夜暖出紅蕖
石壇醮罷清如水猶聴松隂起步虚
　　　贈盧醫
豫章盧斌好逺遊落魄燕臺今白頭酒家不識灤都尉
女子迺知韓伯休天茄結實庭户晚山藥作花籬落秋
投老欲歸尋舊隠忽騎孤鶴過揚州
　　　畫馬
漢家旌節渡流沙奪得戎王鐡啄騧天上白魚秋弄影
月中𤣥兔夜生花九圖妙入將軍筆八駿神空阿母家
獨控奚官更超絶長楸錦隊謾如霞
　　　送黎兵胡萬户南還
將軍仗策去安邉詔下東南萬里天雲海旌麾趨玉帳
春江皷角載樓船黎人滿溜㯽榔水蜑户齊分牡蠣田
遙想軍中無一事坐驅千騎獵平川
　　　送陶翁歸豫章
秋雨初晴䆉稏香蟹紅魚白憶江鄉十年客枕鷄聲月
千里歸帆雁背霜入室親朋羅酒饌上堂兒女挽衣裳
逢人莫說京華事漢署今無白髮郎
　　　費秀才進所著春秋歸
雲滿青山雪滿頭一生辛苦著春秋抱書不向公車獻
遣使須煩謁者求翁子行年當富貴虞卿終老豈窮愁
玉盃繁露應非舊更請先生為校讐
　　　送壽𢎞毅應奉赴興國路經歴
院門深鎖落松花東接蓬萊小海斜絳蠟夜深催視草
紫泥春早聴宣麻鳯凰池上人辭直鴻雁江南客過家
幕府秋來清似水吟詩應對白鷗沙
　　　次泗安光上人韻是日聞有供奉之除
水氣朝寒生白烟寺前楊栁繫呉船佛燈紅映流蘓座
僧榻青裁海艾氊書報誤叨金馬召㕑空應愧木魚懸
定知别後相思處楓葉蘆花宛句邉
　　　天壽節日大明宫朝罷口占柬張約中博士
金門珠箔轉迴廊文武分班有舊章花露重沾腰珮濕
松風輕度鬢絲涼仗隨騏驥通朝貢盃進䕫龍祝壽康
最喜太常張博士清標如雪照鵷行
　　　江浙獻嘉禾賀丞相朶公
玉燭金穰屬化釣九農和氣洽深仁靈根獨占山河秀
顆粒先迴宇宙春天上畫圖方入貢江南簫鼓正迎神
作書願紀成周治慚愧無才備史臣
　　　南城試院和張仲舉博士
紅燭搖光坐夜分學宫魚鑰鎖重門歸心已逐南湖雁
壯志空慚北海鯤傍几香添霜漸冷隔簾燈過月微昏
校文歸向西曹日㑹送䕫龍謁至尊
　　　送林希元應奉赴上虞縣尹
居庸雪消河水深南行賴有買舟金相如多病因能賦
東野長貧為苦吟已許姓名辭鳯闕更傳聲價到鷄林
白頭作縣臨東海誰識先生去住心
　　　送余廷季赴海東僉憲
緑髮相從白髮生都門握手倍多情論交豈少新朋友
對酒何如老弟兄玉節綉衣江上騎苑花宫栁日邉鸎
使星一夜移東海定遣文章到兩京
　　　試院和周伯溫待制韻
羣僊盛集瀛洲館丹鼎芙蓉徹夜開斗下璿魁聮外府
坐間珠唾落中台黄封酒醉賔筵散綘蠟紗籠佩馬迴
禮樂光華當此日九重側席正需才
　　　送蘇伯修侍郎赴淮東亷使
黄金臺上受新恩還向長楊謁至尊行殿曉寒頒王節
驛亭春暖簇朱轓青蒲葉短烟波濶黄栁枝長雪水渾
别後新詩好相寄廣陵冠葢接都門
　　　送吏部郎中王可表出守棣州
别殿春深奏選歸雙旌新賜出王畿齊東山水開船近
天上星辰聴履稀竹馬總來迎使節金魚猶似掛朝衣
遙知㝡政還車日定草封章謁紫微
　　　題張真人父一間堂
真人騎鶴下蓬萊詔許諸孫次第來玉佩春隨黄道轉
緑章夜並紫雲開香分别殿傳中使書賜名山映上台
還向僊都拜家慶碧桃千樹擁霞杯
　　　送周舍人赴山南宣慰司照磨
紫衣袖窄金圍重花底傳呼出殿遲欲向新年開幕府
還思舊日進朝儀雪寒淮水魚方出歳晚江陵橘尚垂
料得中朝盡知已重來應是不多時
　　　送篤敬夫赴南臺御史
御街初日栁梢紅廌角新冠出禁中天上使華恩詔宻
江南民瘼奏書通九霄風送孤飛鶚萬里雲隨一駒驄
欲把真心酬聖主青松多種石臺東
　　　題四川張萬户夫人貞節卷
白帝樓前巷陌深將軍旌斾正沈沈玉簫聲斷孤鸞曲
緑綺絃空别鶴吟豈是人生輕一羽要知妾死重千金
春風冢上連枝樹只有韓憑㑹此心
　　　贈僊居散人
青山四面玉嵯峨中有山人隠薜蘿細雨閑門芳草滿
微風深澗落花多童窺丹竈時驚鶴客寫黄庭欲換鵝
我亦平生愛疏散春來應許謝朝珂
　　　送道士王仲逺還江州𤣥妙觀就柬李子威太
　　　　守
羽節參差佩陸離蓬萊坊裏日偏遲花邉奏簡雙鸞至
松下攜琴一鶴隨白日常過燕市飯青春忽動庾樓思
江州太守吾知己為說年來鬢已絲
　　　送大都路陳學録使往江浙造祭器雅樂
世祖投戈事籩豆素王宫殿在南城百年禮樂當今日
一代文華寄此行潞水朝寒初過雁浙江春晚尚啼鸎
還鄉莫為蓴鱸遲祀典由來重兩京
　　　送吕師賢赴山北憲使
白月微沈曙色紅憐君書劒别匆匆臺髙日望羣烏北
海濶雲隨一鶴東俗古尚遺箕子教官清還慕伯夷風
遙知六轡巡行處馬上㸔山日日同
　　　送東流葉縣尹
江流東下縣南遷一簇人烟野㟁邉荻笋洲青鷗鳥狎
楊花浪白鱭魚鮮印來聚吏排衙皷社到隨民出俸錢
應是綉衣行部處攔街齊頌長官賢
　　　壽呉宗師
帝遣真僊位上卿五城迢逓接蓬瀛雲浮紫氣旌幢潤
日射紅光劒佩明池館晝閑教鶴舞江湖歳晚結鷗盟
軒轅曾訪長生術應信崆峒有廣成
　　　贈毛李祥還江南
白面書生江漢客幾年琴劒落京華聞鷄曾度居庸雪
立馬還㸔上苑花楊栁枝長方去國蘼蕪葉短已還家
遙知綵袖娯親處酒暈微生兩臉霞
　　　送臺典張子誠辟山北憲史
芙蓉幕府清如水愛子新來意氣多天近烏臺依執法
風清黄閣聴鳴珂燕山北望千峰盡遼海東迴一騎過
刀筆曾為漢丞相起家應不愧蕭何
　　　送安南使者黎括省之
四海光華明主徳萬方奔走逺臣心來依北斗朝閶闔
歸逐南流過鬱林㭨子酒酣歌蹋蹋刺桐花落馬駸駸
遙知下國郊迎日首啟金函播玉音
　　　送舒亦誠南歸
芳草生庭履跡稀裳梨花落燕交飛題詩忽報客將去
出户却知春已歸天上雲開黄鵠健江南水長白魚肥
人生最是閒中樂早晚相從賦式微
　　　送黄子中南還
雪風吹寒春尚遲暗黄恰上楊栁枝東門立馬旋沽酒
南浦停舟還賦詩去路間闗須約伴到家歡喜總忘疲
相如自是多才思未必閒居兩鬢絲
　　　廣微天師祈雪有應詩以美之
九枝鐙照碧壇空龍虎旗髙滿殿風緑簡夜深朝玉陛
素幢春淺拂珠宫一天凍色星河合萬里冰華陸海同
明日内家應錫宴綵符爭取綴釵蟲
　　　送王彬叔赴淮西憲史
黄金築臺髙嵯峨抱犢憐君日日過丹鳯銜書辭冀闕
白魚供酒過淮河京華逺去交遊少幙府新來賛畫多
料得聲名從此起分司行處聴民歌
　　　送連子竒歸隠贑州
薊門風冷白鵝來萬里孤舟一日開去路定過彭澤縣
到家重上鬱孤臺煮茶林下収黄葉珮釣磯邉掃緑苔
太史明朝占處士少微依舊傍三台
　　　送馬叔敬赴江西醫學提舉
栁花飛盡緑隂多萬里歸船發御河自嘆官閒無客到
却憐君去有誰過丹成海上収瑤草酒熟江南醉碧荷
何日定將醫國手為民談笑起沈痾
　　　送黄季亨赴永嘉松山巡檢
萬里船開直到門江南楊栁雪紛紛馬前士卒爭誇武
坐上將軍喜論文夜月村深宜紡績春風海熟稱耕耘
舊時逸少曽遊處緑水青山帶夕曛
　　　題河間榮溥孝義堂溥嘗事哈克繖丞相既被罪
　　　　衆皆散溥獨収尸以𦵏後又白其寃得復封
　　　　爵今溥官亦至四品云
丞相門前客如市一落陷阱烟塵空解衣哭尸壯士志
吞炭報主前人風氣摧青山作平地精貫白日成長虹
當時富貴不復見惟有節義垂無窮
　　　上都咱瑪大燕
紫雲扶日上璇題萬騎來朝隊仗齊織翠轡長攅孔雀
鏤金鞍重嵌文犀行迎御輦爭先避立近天墀不敢嘶
十二街頭人聚㸔傳言丞相過沙堤
㯶閭别殿擁僊曹寳葢沈沈御座髙丹鳯銜珠裝騕褭
玉龍蟠甕注葡萄百年典禮威儀盛一代衣冠意氣豪
中使傳宣捲珠箔日華偏照鬱金袍
卿雲弄彩日重暉一色金沙接翠微野韮露肥黄鼠出
地椒風軟白翎飛水精殿上開珠扇雲母屏中見衮衣
走馬何人偏醉甚錦鞲賜得海青歸
簫韶九奏南風起沙燕髙低撲繡簾醽緑酒多杯迭進
鷓鴣香少火重添舊分宫錦縁衣襵新賜奩珠簇帽簷
日午大官供異味金盤更換水晶鹽
清涼上國勝瑤池四海梯航燕一時豈謂朝廷誇盛大
要同民物樂雍熈當筵受几存周禮拔劒論功識漢儀
此日從官多獻賦何人為誦武公詩
　　　過栁河
野曠山寒露易霜短榆疎栁路茫茫雨來黄潦聚成海
風過白沙堆作岡驛館到時逢數騎馳車宿處錯羣羊
客懐政爾無聊賴忽見南飛雁一行
　　　將干嶺
病體朝來正苦寒驛程又報度將干出門莫怪山谿險
到嶺不知天地寛鶴背旋風欺客帽馬頭飛雪㸃征鞍
此中自是神仙境何用吹笙駕玉鸞
　　　榆林有感
老夫白髮已如許山後馳驅動數年正為貧民均馬政
何嫌富户倍車錢人生要在心無愧物論難齊理自然
欲盡微忠報明主簡書深夜手重編
　　　送上都呉學録歸河東就試
驅車直渡灤河水千里青山半月程自信文章當世用
人言書劒到家榮上林久已稱司馬宣室終須召賈生
料得鳯池春色滿栁隂立馬共聴鸎
　　　上京和周伯溫御史韻
漢室論功誰最多封侯第一是蕭何從知將相元無種
却笑神仙亦有魔映月蠧魚成脈望倚風飛燕避淘河
憑䦨欲説行藏事萬里長空碧似磨
　　　輓李千户
灤陽草色易黄昏忽報將軍號令新落日青山移石壘
因風白野動邉塵雙弓直挫三千士一劒長先五百人
太史已書忠孝節佇㸔髙塚卧麒麟
　　　榆林道中
兩行官栁夾長隄縷縷青絲拂面齊馬上睡來渾似醉
客中詩就却忘題一天煩暑都成雨百里平沙不作泥
自笑微臣頻扈從年年載筆度山溪
　　　興安道中
萬重山後人行路五百年前古戰場落日枌榆接鷄犬
秋風禾黍没牛羊自逢治化躋堯舜誰論封疆過漢唐
慚愧小臣無補報清時白髮許徜徉
　　　寄王魯川推官
公庭草緑訟聲稀時見雙雙蛺蝶飛曹吏盡隨衙皷散
理官獨抱獄書歸曾同太守行紅斾更與髙僧别翠微
近報兩臺多辟薦殿前早晚賜朝衣
　　　送胡斯文辟南臺掾
鳯凰臺下水東流潮去潮來白石頭細雨一帆人到㟁
清風兩袖客登樓幕開江上紅蓮日書寄山中碧樹秋
珍重此行多意氣繡衣玉節定重遊
　　　送倪秀才從學維揚
日日南風吹水立掛帆搥皷下艂艭青山落酒驀到㟁
明月照書還倚窻文章少年誰第一才華近日子無雙
綵衣在篋須頻著歳晚還時鶴過江
　　　送孟景章赴廬州判官
先帝初開太禧院一時郎吏盡瓌竒名髙闕下心如鐡
官到淮南鬢已絲月照寒庭空視牘雲開秋興偶成詩
舊遊天上多相憶早折梅花寄所思
　　　送友人還錢唐
海門飛雪湧潮頭萬里乗風起壯遊隔㟁爭呼楊栁渡
到家先買浙江樓才髙班馬非無賦世治蘇張似少謀
賴有玉堂知已在人生何必定封侯
　　　送宋仁甫赴池州隂陽教授
北風吹雪路漫漫萬里荆門客正寒自愛青山同博士
也勝白髮老長安城南欵段此時别江上芙蓉到日㸔
我亦春來買舟去九華絶頂望揚瀾
　　　贈日者范竹友
溪流繞屋緑如苔箇箇琅玕手自栽勁節久宜君子號
清懐近為故人開夜窻風雨驚龍起秋谷烟霞待鶴來
誰似丹陽袁太守時時車騎一裵回
　　　送吳師禮赴池州直學
大江西下九華東古殿重扉鎖學宫載酒滿船歌白苧
題詩送客憶青楓蒲蓮歳熟倉箱實鹿豕秋肥爼豆豐
遙想郡齋多暇日壺觴時在翠微中
　　　題括蒼潘照磨具慶堂
十年孤客三尺劒七袠雙親萬里家江上離歌催疊雪
山中壽酒酌流霞登堂白髮同鳩杖繞徑紅顔共鹿車
莫羨飛丹似霜雪括蒼巖畔有松花
　　　送徐復初辟掾南臺
闔閭城外望金陵千里江流一帶青桃葉風生催客渡
杏花雨過别郵亭黄金臺上書方到采石磯邉酒却醒
應是紀綱多暇日緑隂清晝坐閒庭
　　　芝庭為呉中靈子文賦
斜䦨曲檻䕶春晴五色金花照眼明南極尾低凝瑞采
東呉雲近結華英封書欲跨青鸞奏上壽還隨白鹿行
謝氏諸郎才總俊唯應㓜度最知名
　　　送醫士王安重
滿天風露氣蒼蒼十二臺髙桂子香白兔夜寒分玉白
紅蓮春暖長沙床上醫名就肱三折大藥功成視一方
海上謾傳𤓰五色長生元不逺昌陽
　　　贈寫神鏡塘上人歸京口
鶴翎風動碧天涼寳月新凝百鍊霜水面散成千種影
波心元只一輪光玉簮道士來空室金粟維摩現十方
此去要觀真法相却収畫本過維揚
　　　别周鍊師雲臺真館
二十八將已僊去真館有臺名偶同白鶴千年來故國
青山萬疊起神宫有時採藥幽澗底無事種花深谷中
昨夜曽攜龍虎出一壇明月滿旗風
　　　送周希元髙士歸廬山
萬里江湖第一闗波濤洶湧接廬山九華雲度青天闊
五老峰迴白日間鍊藥房中猿候火散花壇上鶴隨班
何時倚棹清溪曲一笑相從覔大還
　　　送韓執中還錢唐
萬里長江風浪多拂衣長别意如何獻書賈誼非無術
決策揚雄自有科羽檄定逢河上捷畫船還聴越中歌
何時乞取閒身去共倚湖亭醉碧荷
　　　題廬山楊宗鄉思永樓
危樓百尺倚匡廬西蜀衣冠幾世居對客毎傾桑落酒
傳家猶有草𤣥書天寒倚柱招黄鶴日莫憑䦨數白魚
萬里岷峨歸未得亂雲飛處正愁予
　　　新蝶
杏樹生香蠧化成向人飛下不勝情寒辭薄趐猶粘粉
暖溢柔鬚始弄晴燕舞盤中嫌露重鸎歌扇底避風輕
春閨未解南華夢乞與滕王為寫生
　　　月舫為裳鍊師賦
老龍吹浪滿江湖雪兔西飛碧落孤太乙方乗蓮一葉
蘂僊還倚樹三珠開窻白露沾瓊佩對酒寒光射玉壺
萬頃秋波㸔不盡却攜靈藥上𤣥都
　　　送成誼叔應奉分院上京並呈謝敬徳學士
太平天子重時巡首詔詞林擢侍臣書載駝車隨劒珮
射從熊館代絲綸片雲忽送摩姑雨五月方開芍藥春
想得班揚才最贍龍山立馬賦詩頻
　　　柬吕仲實左丞
十五年前舊供奉一官留滯越王城不因左轄輸公道
誰向南州進老生史學是非從筆削人才輕重在權衡
甘泉奏對歸來晚猶草封章獻治平
　　　送趙國瑞舍人赴澤州同知
太行雲起亂山青馬上風吹别酒醒試論文章惟晉國
還思典禮在虞廷賣刀民化耕春雨佐印官清戴曉星
迴首晴霄十萬里大鵬終見徙南溟
　　　送明原道赴南豐判官
日華西轉萬年枝記得甘泉奏賦歸佩馬新迎州倅節
緋魚舊賜從臣衣詩成江驛梅花瘦酒醒山城蕨菜肥
為謝南豐舊詩友白鷗春夢繞苔磯
　　　送江西傅與礪赴廣州教授
買得呉船便欲東更騎羸馬别諸公文聲久許江西盛
詩律因歸海外工人羨義陽封介子客從泰畤薦揚雄
五羊城下南風起茉莉花香荔子紅
　　　彭叔輿赴尼山書院長
少年才學動儀曹旋賜朝衣換鵠袍萬水東歸滄海濶
千厓北拱岱山髙杏花壇近蒸紅雪楷木林深漲碧濤
珍重此行多令譽古來齊魯出英豪
　　　寄郡士陶公美
問君生事竟何如亂石溪邉小卜居止酒久知揮白墮
論詩今喜到黄初天寒門外數株栁歳晚山東一束書
賴得西庄頗相近蒼頭時遣寄雙魚
天寒落葉滿庭臯此夕思君正鬱陶百里青山來欵段
一庭明月舞豪曹賈生未遇才因大王粲雖窮氣自髙
何事相逢久相别且燒紅蠟醉春醪
　　　輓侯敬文秀才
客裏青燈二十年手書細字動成編扁舟觸熱方辭館
孤劒横秋已夢僊山下數椽仍舊屋溪南半頃足新田
可憐鉅鹿侯芭去誰與揚雄論太𤣥
　　　采石和劉顯仁即事韻
下水春生巴蜀雪上江人駕武昌船晚風天外三弄笛
落日淮南一簇烟斷㟁淺莎行獨鶴危磯倒樹立雙鳶
綵霞义報明朝霽瑟瑟紅光萬縷懸
　　　徐州
白雲天際散如衣四面青山落水涯鑿石空遺唐將廟
連峰猶豎漢臣旗魚龍浪挾黄樓動牛斗星隨碧漢垂
醉倚船窻問河伯濁流何日是清時
　　　冠州
萬里闗山鬢已華冠州橋下御河斜千門烟冷分榆火
三月春寒見杏花新水聚船人趂市順風吹斾客還家
莫憐書劒頻漂泊擬學東陵老種瓜
　　　送江生還江南
漕河冰泮水溶溶百尺帆開五兩風戲綵歸人從海上
倚門慈母問遼東漁罾荻笋灣灣緑酒斾桃花處處紅
莫向江南久留滯龍山還有北來鴻
　　　送賈舍人赴廣東宣慰司照磨
五月南風起舳艫番禺曽是趙王居貔貅萬竈新趨幕
虎豹千門舊直廬茉莉編籬香旖旎蔞藤接屋影扶疎
故人畫諾如流水報政還應得最書
　　　代祝還呈太師
丞相傳宣出紫宸鶯花萬里浙江春捷書近已擒豺虎
瑞紀還先慶鳯麟宇宙經綸歸聖主山河帶礪屬元臣
幾迴凝睇雲霄上夜夜三台拱北宸
年來供奉屢遷官聖主恩同宇宙寛左部正慚疎吏牘
西曹仍許進儒冠清時有道遭逢易白髮無才補報難
却上船頭望江月天風吹露不勝寒
　　　新州寄馮養素彦明二都水丞
天子時巡猶北駐詞臣將命許南行逺聞都水來新濟
到說分司在鄆城玉節遙知連海潤金函近見報河清
丈夫莫為離愁惜要把文章佐太平
　　　朱仲文編修還江西諸公分題賦詩為餞予適
　　　　同載南歸約至揚子橋分别因為賦此
𤓰州渡口山如浪揚子橋頭水似雲夾㟁芙蕖紅旖旎
滿江楊栁緑紛紜一杯酒向今朝别萬里船從此處分
他日重來須艤棹莫教驚散白鷗羣
　　　邳州和劉顯臣韻
呉船蕩漾一毫輕楚客飄零萬里情驟雨挾雲行斷㟁
亂山湧浪入孤城黄河風起鷗無侣紫塞春深雁有程
莫怪仲宣多感慨朝來白髮鏡中生
　　　晚泊邳州
一帶黄河百折灣下邳城外更潺湲烟迷兩㟁疑無地
日落中原喜有山法重鹽租嚴犯界官多魚稅倍征闗
白頭父老相逢處猶似圯橋授履還
　　　彭城懐古
戲馬臺前擁斾旌三齊纔破到彭城項王帳底猶虞舞
漢祖軍中盡楚聲百二山河功自棄八千弟子勢都傾
丹明閒却烏江渡長使英雄恨不平
　　　崔鎮喜邵少監至
使君五月渡黄河白髮依然壯志多且喜掛帆來舊約
何妨釃酒起髙歌船頭北斗五更落柁尾南風連夜過
自笑驅馳成底事漪湖間却釣魚蓑
　　　髙郵夜泊
薄莫秦郵聚客船孤城三面接冰田戍樓月映髙低雪
墟市星搖上下天千里緑蕪分曙色萬家紅粟起炊烟
南風忽起舟人便幅幅蒲帆盡北懸
　　　揚州别韓克莊僉憲
紅日東生緑霧収海風吹客到揚州露分僊掌金盤冷
香動瓊花玉樹秋使者乗驄開大府僊人騎鶴醉髙樓
朝來别我垂楊㟁珂佩如雲簇水頭
　　　婁家港祠神回寄元臣僉憲子約監郡
焚香海上祠神罷獨駕樓船夜半迴萬里長風催掛帆
一天明月阻登臺綉衣人仰邦侯至玉節官分水部來
咫尺相望不相見白蘋洲渚重徘徊
　　　江隂君山次陸子方韻
畫橋垂栁傍官壕夾㟁青山擁雪濤楚相邱墟遺石馬
呉王宫殿壓金鰲天迷鴻雁江流濶風撼魚龍海氣髙
此日登臨無限意古今消盡幾英豪
　　　輓汪尚書妻譙國夫人
尚書謝政江南去特許夫人大國封春日上堂尊酒共
歳時環坐綵衣重離鸞忽奏雲中瑟别鶴還歸隴上松
白髮夫君正愁絶空江何處採芙蓉
　　　輓王君佐秀才
十里青山宅一區平生甘分隠樵漁新詩自寫因求序
故篋常隨為教書杖屨在門人去逺壺觴掛壁客來疏
白雲滿地松隂冷孤鶴時時守墓廬
　　　和楊徳章監憲詠物詩
僊子初裁蜀錦裳玉壺清映内家粧一百五日花尚好
三十六宫春正長新緑漸生應帶露舊紅微褪為經霜
自從深院留題後一任東風上下狂(右瓶中百/日海棠)
僊標厭入錦雲鄉却傲冰霜取次芳銀燭髙燒遊太液
紫綿初拂侍明光春攙杏帶微生暈暖漏梅梢欲試粧
不是東君偏耐冷要將風韻入詩囊(右冬日/海棠)
　　　送蜀士史道章訪蕃昌張縣尹
上江船裏枕書㸔雪浪千堆寄一翰太白山人元蜀學
蕃昌縣令只儒冠渚花對酒公庭晚沙草憐衣客路寒
攜得琅玕滿歸袖謝公堂在碧雲端
　　　送赴試春官
水落沙痕寄㟁齊冬深無雪薺生泥遙知上馬徐州北
且㸔開船句水西待詔門開金騕褭榮恩燕賜玉偏提
若將文字追時好萬里雲霄自有梯
　　　送内官棄職買書歸蜀立三賢祠
内官買書三十萬從此聲名天下知正為身輕歸印早
不妨船重到家遲客非杜甫依嚴日人是文翁化蜀時
愧我無由能載酒敲門頻問子雲竒
　　　輓陳公輔縣尹
短衣垂脛寄遺孤自立聲名重里閭座上鼎彞前代器
篋中經史外家書縣花春老初封印庭藥秋慵久廢鋤
惆悵冰壺清絶處露寒應是泣蟾蜍
　　　峨眉山
霧作衣裳雲作屏玻璃萬頃著娉婷望夫石上偏多雨
織女河邉欲隕星螮蝀夏涼収淺絳蟾蜍秋冷抹長青
可憐天際微顰處六代興亡一夢醒
　　　詠姚氏瑞蓮
雨洗瑤池六月涼侍兒初試錦雲囊花開雙鳯迷歌扇
子綴羣蜂背蜜房波凈忽成溪女匹露寒却笑月娥孀
合歡帳底鴛鴦夢臂枕猶聨玉雪香
　　　題丁元善鍊師陽明樓
賀老家西百尺樓好山多處稱僊遊丹光散作霞千縷
劒氣吹成月一鉤窻外鶴歸遼海暮袖中龍起鑑湖秋
道人久直黄金殿可使歸來雪滿頭
　　　謝季衡上人惠松花湯餅
雲門寺裏青松樹五月南風花正香膜粉輕披魚子白
藥珠重綴蜜胖黄餅和甘露曽分送湯合僊霞更共嘗
慚愧老僧多意氣一杯毛骨盡清涼
　　　送國子掌儀魏居仁還山東
京國相逢二十年當時緑髮盡華顛升堂獻贄吾居後
立館司儀子在先夜雨溪聲連客枕夕陽山色滿歸船
古來齊魯多竒士側耳聲名起日邉
　　　贈淵上人住涇縣延壽寺
半生辛苦住城西修竹滿園蔬滿畦正愛閒雲依疊嶂
忽隨流水度三溪藤花院靜禪初定槲葉村深路欲迷
此去莫憐知已少青山到處好留題
　　　登㑹稽寳林寺塔
百尺浮圖東海上晴天目力見秋毫莫愁風露衣裳薄
且喜雲霄步武髙屋角長松來鶴背城頭荒草落鴻毛
䦨干倚遍心猶壯更待持杯酹雪濤
　　　送山隂賈縣尹
公吏呼籌催坐衙朝朝下馬事如麻三年作官惟飲水
萬里還朝先過家賈傅席前因獻策潘郎縣裏只栽花
江船明日西與渡兩㟁青山白雁斜
　　　和王繼學憲使玉泉觀魚韻
一方寒玉浸泠泠天上雲開影倒青卓錫黄龍曽聴法
撫䦨頳鯉亦通靈明珠碎逐涼風散濕翠空圍月露零
此日使君行樂處一時民俗自清寧
　　　陪偰少監海修撰飲西湖
十年不到西湖上此日重來意倍親尊酒暫陪天上使
畫船猶待水邉人題詩香漬箋花舊度曲聲傳玉樹新
歸醉小樓明月曙開元鐘鼓正朝真
　　　送外兄李學父
鵓鳩涼雨睡偏宜正是敲門下馬時萬里風塵從戍早
十年江海到家遲書將使節真行錦春上萊衣欲繡絲
且買樓船醉雙玉紅蓮白蒻滿西池
　　　送醫士張景逺歸太平之黄池
秋塘雨白水平堤有客撐船繫屋西司馬賦多方病渴
葛洪丹熟尚封泥滿階花落惟金鳯開户香來是木犀
昨夜月明天似水櫓聲不覺過龍谿
　　　劉山驛
開窻坐㸔千峰頂對酒還思萬里程飛雨逺隨松子落
濕雲近向樹頭生正愁絶壁烏鳶背忽聴半空鷄犬聲
安得身騎遼海鶴徧遊八極醉吹笙
　　　出大横道中
朝來數騎嶺頭過忽見青山障白波候吏報來先擊鼓
販鮮船至盡吹螺南邉泊久烟塵少天上思深雨露多
料得祝釐還報日春風楊栁滿官河
　　　武夷道中
蒼龍飛起崖中斷九曲溪流直上天駕壑舟船遺故物
幔亭簫管㑹真僊大王巖上雲初散玉女門前月正圓
醉裏櫂歌聲未已忽㸔孤鶴下翩翩
　　　贈漳南巡檢許以衷
將軍早獻安邉策手挽强弓起七閩正為功名輕萬里
已知勇略冠千人風鳴皷角山村曉日射旌旗海戍春
匹馬何時渡江水笑談為國掃妖氛
　　　懐安縣别莊嘉監憲
荔支食罷龍眼熟此日閩南使者過得俸莫嫌三月少
買舟已覺一時多盟鷗狎舞迎歸櫂别騎驕嘶動佩珂
酒醒青天明月上思君迢逓奈愁何
　　　建寧得宣州家書
江上干戈猶未息此身何處可偷安居民戰死終無援
主將逃生竟被殘已報老妻來太末尚憐孤姪壽長干
扁舟十日閩溪上恨不身生兩羽翰
　　　題樂逸軒
山下長溪溪上村溪山如畫正當門遣懐詩就題蕉葉
理釣船歸繫栁根問姓不教通郡縣買書只許遺兒孫
相望只是柴桑里何日從君酒一尊
　　　題宋仁甫樂山亭
當陽城外碧嵯峨獨構危亭意若何嵐氣漸來簷角少
水聲偏向石稜多青雲鶴慣荆州舞白雪人傳郢上歌
何事近來真得趣新松十萬在巖阿
　　　建徳城西寺
山門東轉步廊深長日禪房占緑隂松逕雨晴添虎跡
竹潭風冷聴龍吟上林久說相如賦故里徒誇季子金
獨坐胡床㸔明月不知涼露濕衣襟
　　　蘭溪胡仁中家喜雨
赤日行空勢似焚老龍一起雨翻盆芙蕖趂水紅侵㟁
䆉稏盈疇緑繞門自是風雲當盛㑹從知天地有深恩
朝來熟睡南窻醒却憶灤陽從至尊
龍公夜捲天河水散作虚空風雨聲豈獨榮華霑潤澤
要令枯槁遂生成藥欄雙蝶凌晨舞草㟁羣蛙徹夜鳴
造化功神竟無迹披衣黙黙坐前榮
　　　江山縣
萬山深處開孤縣下馬入門風滿庭雨脚逺垂松澗白
雲隂低覆稻田青已知賣劒人歸野還憶彈琴客在亭
安得寰區皆卓魯最書時復報虞廷
　　　台州留别林希元
三年直閣常懐士萬里乗槎許問津滄海日華中夜曉
赤城霞氣四時春謝公髙卧元非隠陶令歸來豈為貧
白髮清心自多壽更從何處覔僊人
　　　贈天台李鍊師
赤蛟青鳯下晴空家住天台第幾重歳久松脂成琥珀
夜深丹氣出芙蓉僊童奏簡騎文虎太乙縣旗起毒龍
昨夜從師到天上故山還著白雲封
　　　題天台方氏山亭
赤城霞氣燭天起四面窻開碧樹涼山鳥晝啼深竹裏
溪魚晚近落花旁茯苓酒共僊人飲蛤蜊盤分野老嘗
何日投簮東海去秋風同制芰荷香
　　　過雁山
王事驅馳敢厭勞秋風白髮氣猶豪八千餘里行正逺
四十九盤山更髙石壁連雲愁鳥道海門飛雪壯鯨濤
同遊賴有孫公子時遺新詩浣鬱陶
　　　建寧道中
雙玉山前溪水流朝來風雨暗灘頭舟穿亂石方停棹
驛傍空巖更近樓江海十年飛野鶴乾坤萬里蕩沙鷗
七閩見說多凋弊莫為蓴鱸動客愁
　　　延平
樓閣近依山上下市橋横接㟁東西四時雲氣浮孤堞
萬􁒅泉流㑹一溪道學已同濓洛盛劒光猶與斗牛齊
延平祠下歸來晚獨對寒燈待曉鷄
　　　蒜嶺道中
溪雲帖帖雨沈沈頓覺新寒薄暮侵待渡人歸榕葉㟁
過山驛候荔支林清游暫作還鄉客白髮難忘報國心
莫哄行囊輕似羽一錢元自重千金
　　　泉州驛别太守偰世玉
老夫欲起猶便睡候吏頻催却治行萬里烟雲隨驥足
五更風雨雜鷄聲乾坤笑我應無補江海逢君倍有情
且解金魚沽别酒洛陽橋下正潮平
　　　賦韶州王太守養老園
手種滿園桃李樹東風披拂爛如霞歌催金縷停鳩杖
酒注銀瓶載鹿車白日青春閒衛㦸碧溪流水䕶僊家
使君自是吹簫侣不記菖蒲幾度華
　　　漳州
漳南五縣半溪洞狂獠恃險時縱横巨蛇吞象出當道
猛虎搏人行近城如何百年漸禮化尚爾兩度煩天兵
頑愚無知固可悼承宣亦合思亷平
　　　玉泉為宜春黄子中賦
銀河迸落青天上盡作山中風雨聲溪㟁碧桃千歳在
石田瑤草四時生雲流空洞潜蛟舞月湧潺湲睡鶴驚
幾度秋髙環珮冷瓊僊吹笛過蓬瀛
　　　風涇舟中
白髮飄蕭寄短篷春深盃酒憶曽同落花洲渚鷗迎雨
芳草池塘燕避風烽火此時連海上音書何日到山中
故人别後遙相望夜夜空隨斗柄東
　　　送汪仲恭往千山
白月團團星斗稀夜深船去疾如飛聲傳海角來鴻雁
光湧潮頭出貝璣歳晚正當還漢節天寒誰為寄蘇衣
芙蓉絶頂鑱天禄何日相從跨鶴歸
　　　和千山孫元寔韻
霜落梧桐葉上銀秋來白髮似相親詩工不讓唐人律
政拙空慚漢吏循誰謂度遼能下士自因逢掖學驚人
呉淞江上芙蓉老還憶南山佩可紉
　　　和潘叔寛所寄詩韻
一笑行藏似賁須誰知白髮事皆殊蒼龍欲化平津劒
老蚌應還合浦珠蔡女書傳猶四百山公學在未全孤
秋來江海非無志柰此兵塵滿道途
風雨呉江秋漸過别來身世轉蹉跎滿階金鳯落將少
傍水樹鷄生尚多且對清尊歌慷慨莫嫌白髮舞婆娑
欲將功業標銅柱誰是當年馬伏波
　　　感春
㑹稽東望隔兵塵消息傳來總不真楊栁傍人青眼舊
梅花笑我白頭新一愁風雨三更夢萬里乾坤二月春
寂寞心期誰㑹得獨支笻竹立江濵
　　　呉景文居庭牡丹盛開飲後有感
韶光天遣屬君家猶是東京第一花金鼎夜寒團絳雪
錦機春暖簇紅霞倚風忽作纒頭舞避日還將便面遮
薄莫䦨干同醉倚却憐孤客鬢先華
　　　題朱教授送行詩卷
　　　　至正十八年冬余自省府退歸西湖之上郡
　　　　博士朱君斗瑞來謁出示京師送行詩一卷
　　　　讀之則揭學士巙丞㫖呉大宗師王尚書沂
　　　　潘司業迪陳監丞旅胡應奉助劉博士聞馮
　　　　助教三竒凡九人去今纔二十年皆已凋謝
　　　　無存者為之撫卷嘆息因係之詩曰
中朝諸老凋零盡一讀遺詩感慨多萬里還家猶俎豆
十年為客尚干戈秋風東海雲帆舉春水西湖畫舫過
此去太平應有象杏花深處聴絃歌
　　　用謝元功韻贈劉生庸道還錢唐
緑隂門巷燕遲歸白日㸔書見客稀自是病多便野服
豈因性僻解朝衣諸生載酒臨滄海獨子開船背落暉
有約重來莫相逺好將編簡究精微
　　　送方舟上人往靈鷲
靈鷲之山出東海小朶飛來不記年佛國夜光珠作闕
龍宫春冷玉為泉浮雲不礙遊人履流水還隨釣客船
試問禪師去何處夜來騎虎上西天
　　　巴陵女子韓希孟貞節
尚書子婦魏王孫清白傳家節更文諸將已捐南渡主
孤身猶抗北來軍血書夜灑巴陵月烈氣秋横鄂渚雲
欲弔忠魂無覔處唯應瑤席從湘君
　　　寄謝丞相康里公
海雲飛盡天如水夜夜遙瞻北斗髙正愧無才叨末座
忽聞有命轉東曹鵬搏已借扶搖力鯨背終成轉運勞
白髮儒生何以報唯應執筆從䕫皋
　　　送胡孟然還錢唐并柬周伯溫程以文宇文子
　　　　貞
老夫多家東海上愛子相從又一春官為閒多知性僻
客因住久見情親諫章行曳尚書履漉酒誰同處士巾
此去故人如問訊一槎將泛越江津
　　　送有亨姪還錢唐
嗣宗諸姪仲容賢客路飄零雪滿顛曽為頌椒留子美
却思戲蠟愛僧䖍十年江海三杯酒百里溪山一釣船
何日兵戈得休息敬亭春雨共歸田
錢唐壯觀天下竒昔日繁華曾見之夜月管絃唯皷角
春風羅綺盡旌旗湖山謾想遊人樂城郭徒增志士悲
今日别離東海上一飄村酒鬢如絲
　　　題劉生庸道竹林書室圖
劉生讀書竹林下滿耳金石聲琅琅翠隂碎落日當户
緗帙亂翻風滿床中夜蛟龍神變化清時鸞鳯瑞文章
此君標致誰能寫一幅雲烟墨數行
　　　送朱道夫赴廣西巡檢
將軍慷慨出幽燕又佩刀弓過海邉桂嶺秋回南去雁
潯江夜泊北來船正憐主印官無事更喜迎親禄有田
萬里若逢天上使好將詩句寄蠻牋
　　　題蘆花被圖
秋深江上白蒙茸野客分來一色同酒醒孤篷卧明月
帳寒老屋不禁風羽毛乍聚摶空鶴蹤跡真成踏雪鴻
夜半何人吹鐡笛夢魂疑在楚江東
　　　次韻李清叔元夕
絳燭燒烟散滿城九衢車馬似潮聲山河影轉琉璃薄
陸海光浮菡萏平蝶睡誤翻歌扇暖鵲驚疑報畫簷晴
夜䦨人靜天如水依舊殘星數㸃明
　
　
　玩齋集卷四
欽定四庫全書
　玩齋集卷五　　　　　　元　貢師泰　撰
　　五言絶句
　　　越城馬上
積雨變新緑微風落殘紅醉騎􁏣段馬日莫越城中
　　　孟浩然畫像
白日何茫茫青春方浩浩驢背天風來吹我烏紗帽
　　　蘇子瞻畫像
老龍起深夜來聴洞簫聲酒盡客亦醉滿江空月明
　　　無題
隔樓理絲竹切切動人情飲酒且莫散坐待新月生
　　　墨竹
敧枕夢江濤瀟湘生晚緑二妃邈何許千里一黄鵠
　　　　右風
雙鳯浴瑤池毛羽空翠滴僊人騎上天但見遼海碧
　　　　右雨
蒼龍在海上千載蜕神窟忽然凌空飛鱗甲耀白日
　　　　右老
文苞解晴日纎粉落輕飊青鸞忽飛起窓户自瀟瀟
　　　　右嫩
　　　張伯雨丹房偶題
翠禽立紅桃白鶴歩青草與子半日閒方見靜中好
　　　寳應舟中見月
天風吹㡌落忽見月如弦記得開船夜閶門一鏡懸
　　　題海棠鳴禽圖
孤禽立花上似為不平鳴天地無窮意何人解寫生
　　　龍虎山十詠
巨靈劈山石飛出黃金鷄至今山下人猶聴雲中啼
　　　　右金鷄山
長溪走蛇蜒怪石露贔屭孰識背上文世無神禹氏
　　　　右石龜渡
載玉出白域獻琛自南溟僊人一叱之化作青崚嶒
　　　　右象山
寳劍落深潭時時見光怪鱗甲飛上天白晝風雨快
　　　　右龍井
僊子出海上凝冰作肌膚手持青霞佩身坐白玉壼
　　　　右藐姑山
天星二十八下作漢廷將功成歸帝傍精彩射石上
　　　　右靈臺山
兩龍出行雨下吸幽澗泉噴沬著草樹明珠爛清圓
　　　　右雙瀑澗
大道如流泉三才本一氣誰人鑿吕梁留險在天地
　　　　右三石洪
鑄鐵在厓石仰視何嵌空明月照不到白雲出其中
　　　　右青石巖
濕翠外盤盤寒玉中浩浩不與舅氏同乃有真人號
　　　　右白水磜
　　　讀范文正集和黄山谷韻
憂思同禹稷致事期勲華四海無二帝六合當一家
我田宗人田我屋宗人屋百年何所有祠前幾株木
英風凜遺直絶識動樞機既有韓招討當使我公歸
朝議方多異西師猶未班公心如鐡石要在取横山
　　七言絶句
　　　龍駒圖
八尺龍駒未被鞍一人牽過萬人看自從夢入將軍筆
青草落花主莫寒
　　　畫松
蒼龍蛻骨東海上太隂黯澹垂髙空六丁驅起夜行雨
萬里不斷蓬萊風
　　　明仁殿進講五首
春日君王出殿遲千官簾外立多時觚稜雪轉寒無奈
先許儒臣到講帷
黄綾寫本奏經筵正是虞書第二篇聖主從容聴講罷
許教留在御牀邊
殿前冠佩儼成行玉椀金瓶進早湯自愧平生飯藜藿
朝來得食太官羊
黄金為帶玉為䄡劍㦸如林衛紫髯也愛儒臣勤講讀
向前輕掲虎皮簾
奏對歸來日已西獨騎瘦馬踏春泥行從海子橋邊過
猶望宫城栁色齊
　　　送人歸廬州
淮水春深緑似苔故人天上恰歸來扁舟繫在門前樹
猶記行時手自栽
　　　題淵明小像
烏帽青鞋白鹿裘山中甲子自春秋呼童檢㸃門前栁
莫放飛花過石頭
　　　送陳玉樵著書還江西
相如奏賦宜春館子雲待詔承明廬先生有書不蚤獻
白髮如此來公車
去年有詔行馬政一日買驢三百錢莫笑江南客徒步
獻書曽到玉除前
湓城雨過枇杷熟緑水新生杜若花畫船多載采石酒
醉眼看山直到家
　　　和馬伯庸學士擬古宫詞七首
城上鴉啼曙色催五門三殿一時開玉皇不許群僊見
隱隱車聲天上來
緑池香水出芙蓉十二釵寒妬玉蟲只恐禁園今夜雨
華清明日又西風
寶扇微開萬樂從紫衣扶輦出行宫近臣侍罷櫻桃宴
更遣黄門送兩籠
紫雲扶日上盤盤花氣薰衣露始乾行處不禁春色惱
回身却倚玉䦨千
睡思厭厭易入眉繡簾低下燕歸遲黛鬟不整雙梁軃
滿院楊花夢覺時
殿頭昨夜報春殘盡放宫人賞牡丹獨有沈香亭北畔
一枝偏許八姨看
雲影微開日脚垂杏花深院落遊絲不知誰動秋千索
驚起黄鸝過别枝
　　　雙鷹圖
青松之下白石上􁫒身對立意沈沈妖狐狡兔莫漫喜
落日一呼烟草深
八月霜風吹羽毛何人為汝解金絛雙翎如劍劈雲去
宇宙蒼茫秋氣髙
雪羽初來東海頭西風萬里白鵝秋漢家不校長楊獵
因得將軍脱錦鞲
　　　題出塞圖
君恩如海春如水一入長門見面稀青草琵琶沙上路
淚痕空濕嫁時衣
沙磧微驚數騎塵漢廷便欲議和親當時衞霍兵猶在
未必君王棄妾身
　　　題樵漁圖
長松如盖復如輪袒腹支頥倚樹身誰謂樵夫避辛苦
乾坤許我一閒人
一株烟雨一竿風江海茫茫望眼空不是渭陽曽遇獵
世間誰復識漁翁
　　　和胡士恭灤陽納鉢即事韻
紫駝峰掛葡萄酒白馬鬃懸芍藥花綉帽宫人傳㫖出
黄門伴送内臣家
野濶天垂風露多白翎飛處草如波髯奴醉起傾渾脫
馬湩香甜奈樂何
蕎麥花深野韭肥烏桓城下客行稀健兒掘地得黄鼠
日莫騎羊齊唱歸
新教生駒不受騎小紅車裏簇歸時鈎簾醉卧氍毺月
不省人間有别離
野館吹燈夜未央薄寒偏透越羅裳出門不記人行路
馬首惟占北斗光
　　　至正十一年秋七月巡按松州虎賁分司時山
　　　　谷寒甚公事絶少明日即還為賦此
秋風摵摵衣綿薄夜雨蕭蕭燭焰低萬里江南才夢覺
此身元自客遼西
雲葉繽紛雪弄花小營近午却排衙分司御史渾無事
又鞚青騘踏白沙
　　　詠塵
春城花露欲生泥十二街頭漫漫飛落絮遊絲共無頼
半粘香汗半羅衣
　　　題鮮于墨跡
墨花香潤紫毫圓寫徧湖山忽夢僊十二樓髙明月夜
玉笙吹鳳下秋天
　　　題吳宗師看雲樓
四面忩開縹緲間無心飛去又飛還晚來盡捲西郊雨
却伴長松老鶴閒
　　　寶應待邵少監不至舟遂先行
亂帆如馬出髙城百里平湖半日程自是南風送南客
何妨同約不同行
　　　朝發采石莫泊儀真舟中望月
萬里滄波一席平猛風忽變又潮生今宵共看淮南月
却憶江東昨夜明
　　　赴京留别里中劉李二生
白沙渡口數行酒采石江頭萬里船别後相逢定何處
一車行李五門前
　　　發通州
日日思歸未有期及歸翻恨數年遲開船聴得呉歌起
絶似閶門送别時
　　　贈吕梁老兵
二十年前福建軍髩絲垂領眼俱昏一瓢乞食黄河㟁
猶遣兒孫應戸門
　　　舟泊黄河有牧竪籠稚兔以嬉因買而釋之遂
　　　　作是詩
目晴圓轉褐衣涼分得山河大地光今日開籠放生處
桑隂麥穗正茫茫
　　　送王元伯遊金陵并柬樊時中都事王徳常管
　　　　勾
山頭老屋一尺雪江上片帆千里風笑呼斗酒來濯足
誰識書生逆旅中
閉門十日九風雨熟睡不知春水生樹上啼烏忽驚覺
故人只在石頭城
　　　次成誼叔趙大本二臺都事肅章門聚散詩韻
銀鞍白馬錦障泥立仗時多出駕稀别有天閑真汗血
春秋長從六龍飛
　　　題畫
樓閣叅差烟水村涼風槲葉下紛紛何人理釣秋江上
驚起新來白鴈群
　　　漁父
一輪明月一絲風吳水西頭楚㟁東日日城中賣魚去
却教鷗鷺守孤篷
　　　灤河曲
椎髻使來交趾國槖駞車宿李陵臺遥聞徹夜鈴聲過
知進六宫瓜果迴
白沙岡頭齊下馬為拾閼支八寶鞭忽見草間長十八
衆人分插帽檐前
　　　水僊
太液池邊雪始乾曉粧初試佩珊珊簾鈎欲下東風細
猶夢珠宫扇影寒
十二瑤臺風露寒銀河澹澹月團團龍宫自與塵凡隔
别有銖衣白玉冠
　　　畫蘭
西望沅湘不盡流紅芽緑葉自生愁王孫去後無消息
風雨山中日日秋
　　　題錢舜舉折枝海棠
玉環睡起嬌無力膩粉微匀酒暈生不是開元寫遺恨
世間那得見傾城
　　　題山水圖
孤峰直出青天上亂瀑斜飛白石間老我江湖歸未得
何人解寫敬亭山
　　　重過丹陽寄錢成夫
髙荷矗矗荇田田數騎來迎野水邊只為一春頻往復
縣人識得侍郎船
青山西去水東流兩㟁飛花送客舟何事閶門行一月
不能三日到宣州
　　　過滸墅廣福寺留題
幾人飲散閶門外落日蒲帆獨自開偶向龍華寺前泊
一株髙栁記曽來
　　　龍華寺贈栢庭上人
辛夷花落滿閒庭藥徑斜依翠栢屏白日山門無客到
老僧自誦法華經
　　　姑蘇臺
當時何事太情多不悟危機出苧蘿一夜月明天似水
吳王臺上越王歌
　　　余過呉中得畫一幅孤峰拔起有類鴈蕩僊都
　　　　者因題贈宋居仁
鴈蕩秋深玉柱寒老夫曽此駐征鞍開圖一見青山色
猶似當時馬上看
　　　題怪木圖
千年老樹化青牛風雨空山不盡愁一日爭迎作神主
踏歌槌鼓水西頭
　　　秋日與陶唐佐游麻姑萬松庵
萬疊青山一徑開寺門秋雨長莓苔莫憐此處行人少
還有僧從外國來
　　　遊里中麻姑西觀三首
道人鈎簾坐堂上盡日好山相對青藥苗當户渾不理
手持一卷黄庭經
樓閤參差烟樹間石橋横截水潺潺我來欲覔燒丹處
蒼术黄精正滿山
石上菖蒲水上蓮一天涼月露涓涓碧壇夜半燈如雪
猶自朝真北斗前
　　　題𤣥妙觀嵇月庭所藏鍾離像
槲葉為衣草為履鬅鬙雙髻任風吹浮雲捲盡青天濶
正是神光夜出時
　　　題番昜劉伯方靜觀齋二首
夜來風雨過前村百尺深溪到底渾惟有道人心鏡淨
水流花落不開門
巷陌深深白日長春來只有燕飛忙滿階落絮無人掃
銷盡爐中百炷香
　　　野浦歸舟圖
天柱雲門倚半峰樹林青處見丹楓扁舟獨釣秋江雪
猶似閒身在越中
　　　書扇勉錢道夫
桑蠶作繭麥生蛾𤓰瓠牽籐緑漸多白日軒窓浄如水
不妨臨帖更吟哦
　　　西湖竹枝詞四首
栁州寺前湖水平阿誰湖上唱歌聲畫船買得十様錦
行近荷花須盡聴
紅裙女兒坐船頭朝朝莫莫白蘋洲近來學得新行令
為郎把酒一澆愁
芙蓉葉底雙鴛鴦飛來飛去在横塘人生多少不如意
水逺山長難見郎
葛嶺西邊師相宅潭潭府第欲連雲别買樓船過湖去
可曽看見岳王墳
　　　贈錢塘琴士
畫船載酒西湖上一日笙歌幾萬錢獨抱孤桐向何處
夜深彈月上青天
　　　過桐江
雨後滄江一鏡平青山缺處掛漁罾漢家多少雲臺將
千古清風屬子陵
　　　釣臺
　　　　嚴陵釣臺詩古今作者甚多或髙其隱或議
　　　　其果二者皆不為無見予故並存焉觀者應
　　　　為一莞也
江流浩蕩石㠝岏千里來尋一日間慚愧白頭奔走客
題詩也到富春山
百戰關河血未乾漢家宗社要重安當時盡著羊裘去
誰向雲臺畫裏看
青山如馬復如龍滄海東來第幾重不是狂奴輕萬乘
世間誰不受牢籠
　　　江山縣道中
石脚插溪清見底白木縛橋斜跨水水流一似橋上人
橋上人行家萬里
　　　興化道中
紫蔗白頭金橘坡荔支龍眼總婆娑驟暄情思如中酒
喜得清隂馬上過
　　　題楊德章監憲賀蘭山圖
太隂為峰雪為瀑萬里西來一方玉使君坐對賀蘭圖
不數江南衆山緑
　　　處州弋溪驛
四面青山風雨多石稜轉處掛漁蓑推篷不記來時路
只見雙雙白鳥過
流水一灣山四圍青林黄葉雨霏霏竹鷄啼罷人行少
忽有釣船溪上歸
　　　袁莊贈化東庵王道人
夢覺流鶯花外聲一簾疎雨稱幽情披衣步向山門立
青草萋萋笋亂生
曲岸西頭屋數椽緑隂深處好移船姓名正恐人知道
忽有野僧來近前
　　　吳淞江上謾興
亂蟲撲面蝙蝠飛木槲飄蕭半掩扉老僧看潮囘寺晚
林下惟逢一犬歸
白月滿天江水平銀河垂地寂無聲披衣獨坐過夜半
撥刺跳魚時一鳴
門外梧桐髙百尺月華依約弄清隂夜深移在窓紗上
不隔思家一寸心
露冷草根鳴蟋蟀雨晴花影轉蠨蛸一家四散知何在
獨對林間喜鵲巢
　　　書扇餞徐大章往黄灣
海村四月橘花香日莫牽船出下塘别後莫教音問少
蒼頭時遣送文章
　　　書扇餞潘濟民往黄岡
黄岡只在海東頭野水連天蕩白鷗昨日相逢今日别
藕花深處謾停舟
　　　題朱肅畫
芙蓉零落渚宫秋翠盖紅衣漫不收猶有雪鴣來上立
夕陽無限逺人愁
　　　書扇餞潘徳全徃彭坡
潘家兄弟多相識白面書生氣更豪一見便還東海去
健帆如馬入雲髙
　　　題劉生庸道五莊草堂圖
南北兩峰相對青萬竿修竹一茅亭何時共坐西湖雨
白髮籌燈講六經
　　　題朱生質夫所藏梅花圖
水晶簾幙珊瑚鈎萬玉花間一鏡秋睡起瀟湘寒凜烈
却疑飛雪在羅浮
夜深瑤女出寒江分得南枝雨一窓可是貞姿共清絶
神僊肌骨更無雙
　　五言排律
　　　上京大宴和樊時中侍御
一元開大統四海㑹時髦畿甸包幽薊天門啓應皋群
黎皆屬望百辟盡勤勞蕃國來琛獻邊陲絶繹騷劍韜
龍尾匣弓屬虎皮櫜列聖尊皇極元臣異節旄宗盟存
帶礪世胄出英豪歲駕嚴先蹕居人望左纛平沙班詐
馬别殿燕椶毛鳯簇珍珠帽龍盤錦繡袍扇分雲母薄
屏晃水晶髙馬湩浮犀椀駝峰落寶刀暖茵攅芍藥涼
甕酌葡萄舞轉星河影歌騰陸海濤齊聲纔起和頓足
復分曹急管催瑶席繁絃壓紫槽明良真曠遇熙洽喜
重遭化類工成冶聲同士赴鼛隆㤙雖款洽醉舞敢呼
號拜命榮三錫論功恥二桃重華躋舜禹盛業繼夔皋
燕饗存寅畏游畋戒逸遨乾坤春拍拍宇宙樂陶陶争
獻公車頌光榮勝衮褒
　　　輓馬伯庸中丞
世祖投戈日先公出守初邦人懐禮樂家學贍詩書一
舉登金榜頻年步玉除星移供奉燭風動使臣車忠諫
陳無逸雄文賦子虚群公推雅量多士服清譽太史仍
兼制春官總傅儲槐雲衣纚纚華日佩舒舒長樂方調
膳中臺旋賜輿尊嚴深翠栢清潤照紅蕖德業真無比
恩光孰可如休官唐殿李知止漢廷疏野曠秋呼鴈江
清晚釣魚石田霜後稻沙圃雨中蔬正爾安民望胡為
夢帝居大星離次舎白璧翳邱墟惟有新詩在千年起
歎歔
　　　剪燈聨句
　　　　元夕同吳子彦劉子清侯敬文㑹飲水陽陳
　　　　善甫家用剪燈聨句云
夜暖拈香繭春寒落剪刀勞心連鬱結(貢/)綺思出長繰
㸃綴輕蟬翼(吳/)裝粘細鳯毛風花凝瑣碎(貢/)雲葉護周
遭影爍金垂燼(侯/)光融玉作膏舞裀圍落絮(劉/)歌扇逐
飛桃帶轉銀幡小(貢/)輪迴寶盖髙蜘蛛圍露網(吳/)顧兔
墮秋毫鶯擲翻紅雪(侯/)魚跳起碧濤春陽嘘蛺蝶(劉/)秋
冷蜕虭蟧翠薄荷分鈿絲柔栁散條青童來降節玉女
翳纎翿碎訝珠胎迸尖愁燕尾翺㣲茫縈錯落斜隙漏
葡萄飴釡空燒蠟棚山謾結鰲浮塵籠漠漠流水眩滔
滔纂綺難為宻裁綃祗自勞嬋娟妬清夜蝶蝀落晴皋
製異宫人綬縈懷學士綯未曽分寶炬先許照襴袍劇
賞尊頻倒窮搜筆屢操盍簮嘶騕䮍奮袖舞豪曹酒足
華筵散詩慚白戰鏖時平無夜禁繁弱且歸􁃳
　玩齋集卷五
欽定四庫全書
　玩齋集卷六　　　　　　元　貢師泰　撰
　　序
　　　洪範定正序
伏羲觀馬圖而畫卦神禹因龜書而叙疇至吾夫子繫
易迺謂河出圖洛出書聖人則之則圖書似皆為畫卦
出而叙疇若無與焉此千歲之下辨議紛紜雖更周邵
程朱諸大儒之論猶莫知所適從也玩九疇之傳錯出
乎五皇極之下蔡氏著書竟莫之正是學者不能無惑
焉㑹稽胡君一中深有得於王吳二先生之説摭其所
長而訂正之分經别傳以傳附經自成一書名之曰定
正洪範然後義理明白脉絡貫通而神禹叙疇之義燦
然如指諸掌夫龜書馬圖自周程朱子固未嘗易置其
名今胡君直以圓九為圖方十為書而畫卦者兼取之
以分先後天其亦卓然有見者哉雖然神聖有作動與
天合使龜龍不出於河洛則卦固畫疇固叙也感麟而
作春秋觀兔而知易象變通交互理無不在非深於道
者其孰能與於斯
　　　易象圖序
清江張理仲純讀易而有得焉於朱子本義所列九圖
之外復推演為圖一十有二以明隂陽剛柔竒偶之象
然後動靜闔闢往來交互變易縱衡上下坦然明著矣
或者謂易之為道幽而鬼神明而禮樂凡天地間事物
小大終始進退得失吉㓙存亡之故靡不兼該而具備
今欲一切約之於圖其果足以盡天下無窮之變乎嗚
呼君子居則觀其象而玩其辭動則觀其變而玩其占
夫辭精微而難究象顯著而易明由辭以達象因象以
命辭則辭易先後亦較然可見矣况易之畫取諸天地易
之名取諸日月彖取諸豕象取諸象象固未始離乎易也
然則斯圖之作非深有得乎易者其足以知之哉昔江
陵項氏著玩辭以發明程子之易猶恐有西河疑汝之
嘆斯圖之於朱子其亦類是也夫
　　　牧民忠告序
牧民忠告者濱國張文忠公所著書也公以道徳政事
名于天下其為學則卓乎有所見而不雜於權術其操
行則確乎有所守而不奪於勢利凡見諸論議施諸動
靜盖無一不本於仁義之心也故自為縣令為御史為
叅議中書為中丞西臺皆即其所行著之簡策有曰風
憲忠告曰廟堂忠告而牧民忠告則為令時著也間嘗
盡得而讀之廢書而嘆曰是何忠厚之至哉因記弱冠
時先子文靖府君語師泰曰我昔在朝當皇慶延祐間
人物最盛一時相知固不少然求其俧同道同者莫清
河元復初濟南張希孟若也二人嘗聯鑣過我慷慨論
議日昃不忍舎去且相顧曰世豈復有相得如吾三人
者乎吾三人孰先死則後死者當銘諸墓使子孫世世
無相忘也後三十年師泰承乏閩海憲使而公之子引
亦僉司事間語其故則相對悽愴不已遂請此書刻諸
學宫以規夫牧民者嗚呼數年以來州郡多故黎民瘡
痍每思一賢守令以安靖吾民而不可得乃知忠告之
有補於世教也深矣使天下之為守令者家藏一書遵
而行之雖單父武城之化不外是矣奚漢循吏之足論
哉
　　　黄學士文集序
翰林侍講學士金華黄先生文集總四十三卷其初藁
三卷則未第時作監察御史臨川危素所編次續藁四
十卷則皆登第後作門人王褘宋濓所編次也先生之
文章刮劘澡雪如明珠白璧藉之繅綺讀者但見其光
瑩而含蓄華縟而粹温令人愛玩嘆息之不已而不知
其致力用心之苦也故其見諸朝廷簡冊之記載山林
泉石之詠歌無不各得其體而極其趣以自成一家言
余嘗論之文章與世運同為盛衰或百年或數十年輒
一見先生當科目乆廢之餘文治復興之日得大肆力
於學以擅名於海内雖其超見卓識有以異於人其亦
值世運之盛也譬諸山川之風氣草木之花實息者必
復悴者必榮盖亦理勢之必然夫豈偶然而已哉先生
領延祐甲寅鄉薦先文靖公實為考官於師泰有契家
之好其後同居史館又同侍經筵交誼尤篤比亷問閩
南過金華得先生之集於王褘故叙而授之三山學官
俾刻梓以惠來學先生登進士第授將仕郎台州寧海
縣丞歴石堰塲監運諸暨州判官浮沈州縣幾二十年
始入翰林應奉文字尋丁外艱服除改國子博士居六
年以太夫人春秋髙乞外補遂提舉江浙儒學年六十
有四竟辭禄歸養以中順大夫秘書少監致仕及復召
入翰林侍經筵數告老不許乆乃得謝去今年七十有
九猶康强善飲啖援筆馳騁如壯歲云
　　　羽庭詩集序
赤城黄嵓之境有山曰委羽有士曰劉德𤣥隱居自放
不求聞於人獨喜為歌詩情有所感輒形於言嘗讀孫
綽天台山賦至羽人丹丘福庭不死之句欣然慕之若
將有所遇焉遂名其藁曰羽庭及領鄉薦就辟部使者
累官省署以安東諸侯則其遊歴益廣造詣益深而羽
庭之積益富往往傳誦江海士人之口政譽詩名卓然
並髙予間得一二讀之已知其志之不凡矣今年冬以
使過姚江則徳𤣥適來治兵江上一見握手懽甚始盡
示其所為藁誦數過為之嘆曰信乎德𤣥之可與言詩
也夫學詩如學僊僊不遇不能成僊詩不悟不足論詩
蟬蛻汙濁之中神遊太空之表非超然真悟者能之乎
德𤣥不忘乎委羽之山羽人之庭其真有得哉雖然鉛
汞之爊支為玉樹黄金出鼎輕若浮塵其得於僊者豈
無大小耶得有小大則悟於詩者又豈無淺深耶不明
於徼不入於道何足以語此或曰李白詩之僊賀詩之
鬼然則果有小大淺深矣他日相見於天台流水間尚
當與徳𤣥論之
　　　陳君從詩集序
世之學詩者必曰杜少陵學詩而不學少陵猶為方圓
而不以規矩也予獨以為不然少陵詩固髙出一代然
學之者句求其似字擬其工其不類於習書之模倣度
曲之填腔者幾希夫詩之原創見於賡歌刪定於三百
篇漢魏以來雖有作者不能去此而他求今近舎漢魏
逺棄三百篇惟杜之宗是猶讀經者舎正文而事傳註
也盖三百篇之作有經有緯秩然不紊學詩者於此而
有得焉則漢魏諸作自可齊驅而並駕况少陵乎此予
之所以乆存於中而未敢以告人者也天台陳君從别
十年矣間來三山以所為詩一卷求序其端讀之其聲
清以和其律嚴以正備衆作而不拘一體其庶乎有見
於經緯之旨者君從於予舊故敢以未嘗告人者告焉
君從苟以為然則向之所謂方圓規矩在三百篇而不
在杜矣遂序而歸之
　　　鵲華集序
鵲華集者集賢直學士隴西侯李公所著歌詩也公居
濟南山有華不注水有鵲湖皆天下竒勝處今其詩多
作於四方宦遊地而獨以鵲華名不忘所自也公由中
書掾歴官知濟州復彭村孔子廟罷虞城塞河役禱雨
祝蝗皆有竒應麥秀四岐穀生五穗專務以徳化民終
更老幼遮留以千數後人思之為立二碑頌徳一在州
治前一在太白樓上轉太史院經歴僉山南亷訪司事
辨滑州民父子寃逺近稱神明改僉浙東燕南入拜監
察御史出為福建亷訪副使以疾留任城乞致仕進中
順大夫禮部侍郎卒年六寸九以推恩贈今官公以文
學敭歴中外淑茂而闓鬯縝宻而精明凡其見諸事業
者皆卓然有古君子風所謂歌詩特其餘事耳平生所
著無慮千數百篇因離亂蕩失所遺無幾然觀其澹而
能華質而能文直而不倨簡而不嗇斂而不拘優柔而
有容深潛而有光如卿雲乍舒祥飈至而甘雨隨之也
如鏘金戛玉孤鶚舉而鳴鳳諧也如老將治兵不煩號
令而士卒進退動合紀律也如龎儒碩彦禮行終日而
降升揖讓自不違乎規矩之間也是盖本之以道徳發
之以仁義不待雕琢剞劂而其聲音體裁有畸人寒士
苦心竭力所不能至者夫言者心之聲詩又言之工者
也不明乎理則龎雜而無叙不充乎氣則歉然而無章
理明氣充言雖不期工將不容於不工矣嗚呼公之詩
其有得於斯矣乎不然何其温醇雅正各極其趣之妙
也師泰昔在成均嘗與公之伯子監察御史國犀同業
既又辱交於季子治書侍御史國鳳而治書寔受詔經
畧江南師泰亦以户部尚書權漕閩海朝夕幸得從事
間出公集俾為之序顧惟荒陋何敢承命姑書其槩於
首簡
　　　鄭彦昭詩集序
閩海僉憲鄭君彦昭間集其歌詩為二卷題曰行役藁
攬轡藁攜以示予予讀之而有以知其心之所存作之
不苟也彦昭長身疎髯負氣尚義讀書芙蓉五嶺之下
足跡未嘗一入城府及出則渡浙江上㑹稽涉彭蠡泛
洞庭望匡廬九疑之雲登祝融踰嶺嶠以客于南海然
後北走曹衛齊魯燕趙之墟以官于京師凡其高深遐
逺怪竒壯麗之觀既有以資夫超見絶識而出入禁近
校書儲宫峩冠珥筆以清百辟以綱紀天下乗風雲依
日月凡其卓犖竒偉剛方峻特之行又足以徵諸事業
故彦昭之為詩於行役於攬轡隨其所得莫不各極夫
趣之逺體之正聲之和焉然則彦昭豈苟作者哉觀其
詩可以得其心之所存矣今彦昭方佩使者印按行八
郡亷車所至竒衺屏息識宜日進業宜日廣他日播之
聲歌以鳴國家之治者又不止是而已予雖老聾尚當
為彦昭擊節和之
　　　武經總要序
昔黄帝以兵戰涿鹿湯武以師克暴亂然皆本之以道
德行之以仁義非若後世出竒設伏以變詐相傾覆而
已自春秋戰國干戈相尋孫武吳起之流始各以知謀
相角勝以暴横相吞噬迨至秦漢以來撰述愈多其所
為書見稱於東方朔者已二十二萬言載之西漢藝文
志者至八百餘卷况歴世漸逺其詭異龎雜假托附㑹
固不可究極矣然握機握符韜畧包桑之著亦未嘗不
以仁義道徳為辭也宋皇祐間始大集群書擇其可用
者作武經總要前後二集分門别類更為圖譜以相訂
証然後營陳攻守之法水火器械之制莫不具載國家
承平百年是書乆廢不用比年四方多故始下令徵求
則江都之梓刻成均之掌故皆已訛缺而民間遺籍又
往往閟不可見有志之士每竊憾焉髙昌鐡君清溪博
洽有才以經濟自負其家維揚舊有善本因兵亂失之
數購求不得戊戌之冬以經畧行軍司馬宣詔括蒼方
假録於石抹申之㑹調兵不果明年秋道龍泉得之胡
氏鈔未竟而去又明年春至延平郡守周叔量出示其
所藏傳寫幾半值城陷并周本失之及夏至三山迺得
憲使騰泰亨本始為之正訛考謬繕寫成帙凡諸圖誌
悉加彩繪於是斯書遂為諸本之最雖然我世祖皇帝
以神武不殺定天下深恩厚澤洽於民心雖古帝王之
師不能過也今南征北伐兵猶未戢必欲銷天下姦萌
扶天下善類廓清海宇丕變時雍則仁義道德之化固
所當先而斡樞機神變通者此書其可少乎
　　　重刋石屏先生詩序
詩不讀三百篇不足以言詩然多雜出於里巷男女歌
謡之辭未必皆詩人作也詩不盡作於詩人而天下後
世舎三百篇則無以為法者宜必有其故哉詩一降而
為楚為漢再降而為魏為晉宋下至陳隋則氣象萎苶
辭語靡麗風雅之變於是乎極矣至唐杜子美獨能㑹
衆作以繼三百篇遺意自是以來作者不能過焉宋三
百年以詩名家者豈無其人然果有能入少陵之室者
乎當宋季世有戴石屏先生者嘅遺音之不作惡蠅聲
之蠱聴力學以追古人而成一家言先生生於黄巖之
南塘負竒尚氣慷慨不羈南遊甌閩北窺吳越上㑹稽
絶重江浮彭蠡汎洞庭望匡廬五老九疑諸峰然後放
于淮泗以歸老委羽之下遊歴既廣聞見益多學益髙
深而奥宻故其為詩如逝波之魚走壙之獸摶風之鵬
其機括妙運殆不可以言喻者其大要悉本於杜而未
嘗有一辭蹈襲之嗚呼此其所以為善學乎至於音韻
格律之升降則與時為盛衰有非人力所能為矣今其
詩傳世已乆而又有八君子為之論著先生諸孫文璝
校舊本以圖新刻可謂能世其家者予過天台文璝間
以序來謁遂不敢以後學辭而書之首簡先生諱復古
字式之石屏其自號云
　　　江淛分省陳都事城海寧詩序
海寜故鹽官縣入國朝以户衆升為州其後又以潮決
南㟁州治將盡入于海民吏驚懼捍以數郡之力而決
猶不止朝廷遣使沈璧殺馬而祝祭之幸得寧遂改今
名大抵境内地下淖沮洳髙者又皆沙土故城址漫無
存者至正十九年春江淛分省以四郊多警檄左右司
都事陳君元禮相其地勢而興築焉君至則集長吏父
老議衆持不可且謂役非時君曰諸君言固當然城為
民防非徒勞也在我處之耳明日迺下令聴民自定力
之下上以均其徭有不實輒治之并以坐吏於是奸豪
懾服貧懦感慰小大相勸萬手並作不數月而堅壁髙
壘屹然為東南保障矣城既落州之寓公及其大夫士
咸歌詩以美之而屬予序其首簡夫重門擊柝設險守
固雖古昔盛世不能無者然其所以為固也在得人心
而已矣得其心則即墨用之而有餘失其心則函谷守
之而不足是故城可以力為而心不可以力致苟得其
心則城有不固者乎今海寜城則固矣盍亦思所以守
之哉元禮以予言為何如
　　　盧氏紀言序
予以户部尚書使過錢唐客有高唐盧昇執書一編題
曰盧氏紀言再拜請序其首簡予發而視之則知是書
所紀皆其先世譜牒碑銘墓誌并所得歌詩雜著也盖
盧氏自太公望諸孫徯食采於盧以國為氏及秦博士
敖望於范陽魏青州刺史度世生四子號四房盧氏其
後子孫散居四方至唐而盛為宰相尚書御史節度者
幾數百人歴五季宋金衣冠不絶我朝有三盧氏其在
髙唐而顯者則諱顒字仲傑由臺省掾敭歴中外累官
𣙜茶都轉運使贈嘉議大夫保定路總管范陽郡侯諡
莊惠即昇之大父也莊惠當至元元貞之間治行風操
卓冠時輩故其生而與交者若永平王公鹿庵雲中李
公雪庵東平李公野齋閻公靜軒王公瓠山徐公容齋
申屠公忍齋張公寓軒天台趙公芳塘洺水劉公唯齋
既皆極一時人物之盛及其死而為之紀事若東平陳
公公望蜀郡虞公伯生宛平曹公克明關西楊友直河
東張仲舉新安程以文天台林希元又皆當世文章之
士凡所以褒贈顯揚可謂詳且美矣兵興以來海内騷
動學士大夫流離轉徙其鄉閭墳墓猶且蕩廢而不能
守况所謂圖史文籍也哉若昇者固善為其後矣然天
於莊惠必有以黙相之者予於是重有感焉
　　　謝氏家訓序
天台有著姓曰謝氏自其先上蔡先生以洛黨出居是
州子孫散處三童古竹間幾三百年再遷小澧則宣城
校官克家君也君嘗受知于素履鄧先生生五子曰瑾
理珪珏璋理以武功累官行樞宻院都事總制餘姚予
使過其地理迎謁甚謹且告予曰理弟兄五人從鄉先
生周本道學甚幸不墜先緒今内外人百餘指合居共
爨凡冠昏喪祭悉遵紫陽家禮而飲食起居之節則又
取之浦江鄭氏焉尚慮行之不逮守之不固也理弟珪
嘗著為訓請一言以垂永乆竊聞之奔馬之逸御之以
銜飈輪之馳止之以柅家範之放正之以身盖身猶器
也家猶水也器圓則水圓器方則水方子能正其身家
其有不正乎然正身亦有道矣持之以敬行之以義示
之以亷守之以信而又處之以均平撫之以寛厚則如
水之在器雖欲不為圓方得乎夫操尺寸之度以絜長
短而天下之物不能逃者有其道也昔之人若河東栁
公綽東平張公藝九江陳褒滁州李昉皆治其家使乆
而不廢亦知此道而已矣今子能正其身以及其家是
猶圓方之在器長短之有度雖欲逺而去之其可得哉
吾知謝氏福澤之未艾也理字玉成負才氣所至多善
政云
　　　中山世家序
中山世家者福建行省平章逹魯特奈曼兼善公族譜之
名也公五世祖丞相忠宣王始封中山故稱中山世家
云忠宣從太宗皇帝定河北有功傳至于今盖六世矣
子孫日益蕃衍凡為丞相為平章為御史大夫為樞宻
為將帥為部使者為監為守者踵相接其豐功偉績固
已載之史冊書之旂常赫然流耀於當世然而家乗紀
録猶或有未備焉則世家之作可後乎公以軍政民事
膠轕之際迺能纂輯遺文叅互紬繹著為此編其亦真
知尊祖敬宗之道矣師泰竊惟國家右族起自朔方風
氣渾厚習俗簡樸其先世繫官行事往往放失不存雖
以淮安忠武王之丕烈且不能無遺忘者况其他乎至
正中嘗詔天下上諸功臣遺事令下踰年卒不可得師
泰時在史館謬當執筆每竊病之今公之作是書也紀
逺者可信録近者不繁使百年之澤五世之懿一覽而
盡見何其明白詳盡也公間以書示師泰命為之序師
泰因記前三十年公諸父江西平章公為江浙右丞時
獲以屬掾從覲京師繼仕于朝復得數侍公之先大夫
中齋公其於中山王之世既嘗聞其槩矣及游公之伯
仲間則得其事尤悉夫姓氏之别漢魏以來代有其書
迨隋唐而大備自中州至於代北自一字至於五字凡
因官因國因字因名因諡之類莫不具究其源既家藏
譜系復官置簿狀私書或濫則糾之公籍公籍有闕則
稽之私書貴賤等威截然不紊用此道也五代以來茲
法漸廢至於我朝奄有海㝢姓氏之蕃方之隋唐奚翅
十倍且勲宗徳閥類皆不以氏稱其名諱又多複出非
假譜牒圖籍則一代之文獻將何所徵哉師泰昔有志
於斯而以膚文僻學不敢輒專撰述今於中山世家豈
惟幸見王門之多賢庶幾公卿大夫子孫有所矜式云
爾
　　　朱氏族譜序
丹陽朱君文瑛譜其家自中奉公而下凡八世以示師
泰曰朱氏本春秋邾子之裔子孫失國遂去邑為朱其
後散處沛國永城丹陽吳郡錢唐義陽河南諸郡漢唐
之時尤為顯著今文瑛族出於河南而系於丹陽者以
吾曽祖仕于鎮江殁而葬焉故也甚幸先生賜之一言
使吾族他日有徵焉予迺作而嘆曰古者國有牒家有
譜姓氏之紀最為詳宻故貴賤有等士庶有叙歴世雖
乆而不紊近代譜牒殘廢雖大家貴族猶茫然不知所
從出致有拜汾陽之墳稱子騫之後貽笑當時而况閭
閻阡陌之人乎今朱氏譜不妄引於已逺不忽遺於己
疏支分派别原委粲然其用心忠厚矣使子孫能世守
而不失則孝弟雍穆移風而易俗豈徒行之一家而已
哉文瑛字子中歴亷訪宣慰兩司掾授鎮江路知事泉
州惠安縣尹以紹興餘姚知州致仕云
　　　董母孝節詩集序
至正十二年秋詔太師右丞相道濟公總師南征僉樞
宻董鑰仲開寔將侍衛諸軍以從既禡于門入辭太夫
人跪受教太夫人執酒命之曰董氏世受國恩功在史
冊女當竭知盡忠以集大勛光其前行矣無怠及師次
彭城復以書戒曰女能盡忠即盡孝矣慎亡憂老身為
也時同列有以夫人語白太師者比凱還太師以聞上
為之嘉嘆旌其門曰孝節仍賜上尊金幣三宫寵賚有
差大夫士咸歌詩為太夫人壽而承㫖歐陽公為之序
後八年仲開亷問廣東道出三山館于郡守喬侯家侯
於仲開有鄉里之好平徐之役又以萬夫長在行聞其
事甚悉因請孝節詩刻諸學官間過予求序其始末予
於仲開世為契家而交誼又厚當太夫人受恩之日既
不得歌詩以繼諸公及殁又不得升堂一奠以盡禮今
迺獲見斯文於萬里之外能無惻然昔王大司馬將三
千人在湓城時年已過四十其母魏夫人教之甚嚴或
少忤意即加箠辱故其後勲業遂大過人今仲開統諸
衛軍固不啻於湓城而太夫人手書忠誠激烈尤有嚴
於魏者然則仲開勲業其止於王大司馬已乎刻詩學
官豈徒為母教之勸庶幾為臣為子者有所法云
　　　張子固功蹟詩序
國家用兵十數年海内騷動迨今生民未休息者實由
議政之臣首以勦捕而失人心終以招降而緩天討故
也盖必於勦捕則脅從者無以自新委於招降則怙終
者無所警懼無以自新故人畏罪而志益堅無所警懼
故人玩法而惡益肆比年以來朝廷雖已察緩治之非
而更令招捕矣然而兵連禍結猶未盡戢者招其所當
捕捕其所當招是非混淆懲勸失實所以毒流天下如
火燎原愈撲而愈熾如水決下愈塞而愈横也况七閩
去王畿益逺暴將貪兵毒甚狼虎其魚爛而禽獮者未
必皆所當捕姦民黠胥乗間負險張旗鼓以脅取爵位
據租税者未必皆所當招是以藩屏之任恒難其人而
幕府之職亦不易其選也都事張君子固之分幕建安
也外危於强寇四面之圍内窘於將帥叵測之患且城
中兵寡食盡變在旦夕而子固周旋委曲勸奬餉賚使
二叅政能一心諸將校無異志且招且捕莫不各當其
情卒致累卵之城安如磐石而七閩郡縣亦賴以無虞
者謂非幕府之賢可乎雖然專斧鉞而柄殺生者其功
易定籌策而權可否者其事難子固以一人之知而行
於千萬人之中以一人之謀而出於千萬人之上不賢
而能之乎子固贊佐之功大夫士既詩以詠歌之吾友
掲伯防葛元喆又皆為之序矣予姑即招捕之失書于
左方
　　　燕集滄浪亭詩序
至正辛丑秋八月八日三山書院山長朱堂來告曰明
日丁亥將舎奠于先聖廟請以是日昧爽行禮諸生有
進而前者曰書院在城西門外春秋祀日有司率不共
事儀文簡略弗中令式先生國子師又以尚書使南方
當祗謁郡學不宜拜書院予謂學院皆所以崇報也惟
敬之存即神所在顧何擇哉且司校者方束帶趨事上
官苟免訶詈又何暇知文事重輕耶於是廣信程伯來
濮陽吳維清宜陽夏鼎諸生劉中鄭桓邊定相率謁拜
于燕居之庭比至則建安江晃睢陽趙宗澤上饒張裴
郡士周旭與執事者已儒服序立聴位及入就拜升降
進退酌灌興伏莫不肅恭竣事迺退坐滄浪亭上壺觴
既陳籩豆維旅賓主獻酬小大秩然凡山雲吞吐水波
蕩漾淵魚沙鳥之飛潛樵唱漁歌之互答皆若有以助
予之樂者諸生復欣然舉酒曰昔者守吏徒委事山長
山長分㣲又無以任使令者故儀文遂簡略今人人既
得各共迺職矣且郡學日出後大府方列庭下拜即起
坐廟門内及有司行三獻禮畢則已辰巳故往往弗中
令式今又得以時即事矣先生所以惠教諸生者抑何
厚哉况當干戈搶攘之際辱有觴豆優游之樂詠歌涼
風庶幾舞雩其可無一言以紀今日之㑹乎予曰甚幸
遂合在坐之士凡廿人以韋應物齋舎無餘物陶器與
單衾諸生時列坐共愛風滿林之句分韻各賦五言古
詩一首而予得滿字云
　　　春日𤣥沙寺小集序
至正二十一年春正月廿六日宣政院使亷公公亮崇
酒載肴同治書李公景儀翰林經歴答禄君道夫行軍
司馬海君清溪遊𤣥沙且邀予於城西之香嚴寺是日
也氣和景舒生物鬯遂花明草縟禽鳥下上予因緩轡
田間轉入林塢裵囘吟咏不忍遽行及至則四君子已
坐乆飲酣移席於見山之堂矣既見則皆執酒歡迎互
相酬酢亷公數起舞放浪諧謔李公援筆賦詩佳句捷
出時亦有盤薄推敲之狀道夫設險語操越音問禪於
藏石師師拱黙卒無所答清溪雖莊重自持聞道夫言
輒大笑予素不善飲至此亦不覺傾敧傲兀為之抵掌
頓足焉日莫將散迺執盞斂容而相告曰方今寛詔屢
下四方兇頑猶未率服且七閩之境警報時至而吾輩
數人果何暇於杯勺間哉盖或召或遷或以使畢將歸
治法征謀無所事事故得從容以相追逐以遣其羇旅
怫鬱之懷然而謝太𫝊之於東山王右軍之於蘭亭非
真欲縱情邱壑泉石而已也夫示閒暇於搶攘之際寓
逸豫於艱難之時其於人心世道亦豈無潛孚而黙感
者乎他日當有以解吾人之意者矣迺相率以杜工部
心清聞妙香之句分韻各賦五言詩一首而予為之序
　　　晨起夜坐詩後序
予所居香嚴寺當山門外有古樟盤踞道傍大可百圍
相傳為隋唐間物其根魁然突出者若磐石平布可列
坐十許人樹南有小石橋橋傍兩䦨衡廣亦可坐五六
人昕夕輒與諸生出坐樹下客有程伯來吳志夫張仲
純亦時來相與憇息焉樹雖甚大而輪囷擁腫中空液
滿不中繩墨其枝柯亦卷曲秃缺摧朽無所用獨其旉
枿條達旁出蒼翠蓊鬱隂翳猶可蔽百餘步遇風從山
下囘注盪激則蹄股交戰鼻口怒號喁然于然與橋下
水聲相觸湱湱然若雲詭波譎而蛟龍神之也予嘗賦
晨起夜坐二詩以寫其幽深瑰竒之遇矣伯來間顧予
曰是若無所用者子何得焉而愛之甚也予笑曰樹在
官道傍得不辱於斧斤以幸全其天者非以其材之無
所用耶以其無所用而人因得以䕃以息且耳其聲以
為笙竽然則果為無用與果為有用與今吾數人者盤
薄偃蹇以自鳴其鳴又果異於是與伯來曰有是哉其
於地則不輾於人則木鷄於才則橜株裾是名杜德機
徳機為道樞道樞為天下谷谷則神矣非無欲者不能
觀其妙請書以為序
　　　送謝元功東歸序
至正十九年春正月予自政府退坐吳山之仰髙亭客
有竹冠芒屩衣不掩骭直前長揖而問曰遊先生之門
者亦嘗有瑰偉倜儻拔出之士乎予愕未答而心固已
竒之矣既坐意氣軒軒然愈若自得問之則上虞人謝
姓肅名而字元功也居亡何予奉詔漕閩廣粟當泛舟
入瀛海予笑語元功尚能從吾遊乎曰大丈夫觸蛟龍
犯風濤如行袵席上况南颿踔順一息萬里哉遂同載
至海昌屬海上多警因留居州之北郊且六閲月矣元
功日執經問難上手低面匑匑無違禮凡一詩之出一
文之就與之折𠂻論議必當於理迺已有不當則赤面
汗背若抱大恧遑遑焉廢寢與食一日從予步出東海
上元功執策而跪進之予謝不可則拱立道左執弟子
禮益恭夫元功方軒軒負氣一旦歛退若此於是知元
功果竒士也少間慨然曰肅始辭吾母而西遊自謂一
見丞相白事可以休兵息民以安東諸侯今不遇猶望
歲大比一薦於有司因之待詔金馬條策大廷揚英吐
竒為國大利又不遇比雖幸察薦於御史執政者皆非
吾之志也不意得拜先生依光道德刮劘掐擢以為文
章自顧其中之所得充乎其有餘雖不遇猶遇也縱遇
其得孰多於不過乎肅歸有以見吾母矣請辭先生以
東予固留之不得迺載肴崇酒而酌之曰士君子生於
斯世也讀萬卷書駕萬里車將以廣吾業行吾志也然
其出也必以時其進也必以道出非其時而進非其道
雖位食五鼎身綰六印其天爵之貴盖無幾矣元功一
不遇於丞相再不遇於有司又不屑屑於御史執政之
察薦翩然而起浩然而歸若生駒健鵠不可控搏豈不
真竒士也哉今元功之歸其鄉也於山則有兩眺四明
百樓五癸蘿巖金罍於水則有曹江玉帶夏盖白馬其
於人也政事則朱雋孟嘗文學則王充魏朗邯鄲淳蔡
邕諸虞徳望則謝安王羲之忠義則李光劉漢弼孝行
則曹娥朱娥仙人則魏伯陽劉綱其他才知行能之士
固不可以一二數也且地氣完宻而淳厚多古先聖王
之遺跡泛虞江而感重華陶漁耕稼之利登禹峰而思
玉帛萬國之同近不出乎百里間而上下數千載可一
覽而得又何必足跡徧寰宇哉況韜晦以俟時優游以
養老尤君子所當慎重乎昔在虞夏之世有君疇務光
者不臣於天子不友於諸侯不出則已出則必為帝者
師在商周之世有伊尹太公望者躬耕畎畆漁釣水濱
非天子致敬盡禮不輕於自用用則澤及四海功流萬
世此其人皆傲視宇宙齊光日月豈肯降志辱身以就
一切功名耶及道與時行則天下之重任自有不得而
辭者元功亦嘗抱膝以嘅想髙風善政於百世之上乎
吾知元功翩然之起浩然之歸庶幾有見於此者不然
出則為操瑟齊門處則為終南㨗徑於道於時果何如
也元功不以此而易彼吾將見千駟之乗萬鎰之金交
聘於越東之野矣然則今日之遇豈少於向之不遇哉
予雖老尚有望焉遂序以别
　　　送趙木仲東歸序
永嘉趙木仲故宋宗室諸孫美鬚髯倜儻負氣與人交
一不合即赭容怒去獨從見山葉先生游最乆葉之學
出於綗室梅先生梅之學出於北山何先生而何寔本
於紫陽朱夫子故其所得具有師法嘗以易詩教授荆
揚間從之者甚衆或勸之仕輒笑不答未幾河南釁起
王師徂征木仲幡然起曰吾尚能坐視生民塗炭乎遂
扣軍門手畫十餘策主將竒之而不能用木仲裂策投
地曰是齷齪無能為者不去將及於禍急絶江南還所
過諸將莫不奔走迎謁開壁設座北面師事之凡用其
策多竒勝御史部使者數論其有文武材宜用如詔書
事上丞相府起僉浙東宣慰司副都元帥兼治縣慈溪
大夫士爭走賀之木仲抵掌大笑曰諸君以吾得一官
為榮耶吾即榮一官當國家治平時視軒冕富貴猶且
泥塗而土苴之況今甿𨽻厮役皆得取寵爵厚禄馳騁
車馬以相雄長曽謂趙木仲辱與若等伍耶吾將棹鯨
海之月攬雁山之雲濯纓長流掛巾絶壁與髙人隱士
箕踞放浪以養吾胷中之浩浩以俟夫朝廷治化之清
顧不偉歟吾誠不忍以七尺之軀徇斗升之粟糾纒膠
擾於是非榮辱塲也於是大夫士咸知木仲之出非為
身謀退非果於忘世相與酌酒賦詩送之浙江之上酒
酣詩成悲歌慷慨衆賓屬予序以别
　　　送金仲達御史序
國家以豐爵厚禄網羅天下才俊其途固不一而得士
之盛則莫成均若也至元大徳之間秉鈞軸握樞機卓
焉以功業自任者不可勝道況自皇慶延祐以來大開
文治群材輻凑其得士之盛何如哉至正中予為司業
一載每見諸生升降揖讓之次講道論徳之餘或雍容
温雅粹如圭璧或磊落瑰偉燦若珠璣或迭宕奔逸若
神駒脱轅不可羈絡或英厲奮發若鷹鸇鷙鳥横飛疾
擊凌霄漢薄四海而莫之能控焉者固已自竒而心許
之十數年來盤薄江海諸生之動靜邈不相聞然未嘗
一日忘于懷也去年冬奉詔董漕閩南道過餘姚適驛
報御史至名聲籍甚問之諸生亦不刺金仲達也未幾
予至三山明年春仲達亦來始得相與道故舊審出處
迺知向之所與遊者皆歴華要登臺閤赫然為時名臣
仲達學贍而才富貌温而氣剛砥節礪行尤自樹立如
予前所論者盖兼有之方今海内多故干戈未息東南
諸郡逺在海隅凡軍政之不修官刑之或闕吏弊之太
甚民病之已革大姦大慝之未去御史皆得而按之然
數者之失其來乆矣非可以一旦威制而力勝之也其
亦周旋咨詢宣道上意使人人知尊君事長之道先義
而後利狥公而忘私則三軍之於將帥如手足之扞頭
目庶民之於官府如子弟之趨父兄善者知勸惡者有
懲矣仲達其亦勉旃予雖老至元大德之治尚有望於
諸君焉
　　　送鄭居貞之建安序
夫君子之進於學也必慎其擇專其志厲其行持之乆
積之深養之厚然後義精仁熟幾應於中而處天下之
事不難矣新安鄭生居貞從予遊者再期每有問焉未
嘗不即是以為教而生猶若有疑焉於其别復申之曰
子亦觀於舟乎其膠也前不能以尺寸及水至風順踔
千里在瞬息車之尼也鞭箠泥淖終日疲於跬步及走
康莊注峻坂雖雷轉飈驅不足以喻其快豈惟舟車哉
弓之張也矢之激也户之運也槖之鼓也水之決也火
之燎也鳥之遇順而魚之縱壑也此其神妙不測何如
耶是必有其幾矣幾應於中而事物之來如持衡懸鑑
隨其長短輕重小大妍媸無不各當其情而養親事君
居家治民之道舉不外乎是矣然擇之不慎則邪説足
以干正志之不專則事或分於外誘行之不厲則往往
一簣而虧半途而畫又烏能進於聖賢之域哉就有所
進則亦安於一才一藝之成狃於一善一長之得而非
明體達用之學也居貞厚養而深積持之且乆庶幾義
精仁熟隨其所遇見之無疑而用之有餘矣所謂舟車
也弓矢也户運而槖鼓也水火與魚鳥也其幾一動盖
有浩乎其不能禦者即欲自己得乎雖然予言止是矣
生今往建安建安朱子之國斯道之統寄焉休風善教
必有存乎人者生更有得則還以告我
　　　送劉中守僉事還京師序
予聞天於瑰偉卓犖峻特之士必有所抑遏摧沮頓挫
而後志專學力奮焉有為以大其業而張其名不然其
志不專其學不力雖有瑰偉卓犖峻特之士業不大名
不張也西夏劉君中守以善書與修經世大典由郡文
學辟東曹掾累官宣文閣博士工部員外郎比年四方
兵起天子以閩海道逺守吏失職遣君浮海持節僉亷
訪司事既至行按建寜邵武二郡時二郡大盜壓境民
方苦暴斂君所過召父老慰問疾苦布宣德意至為之
感泣然君性外慈内剛有不直輒攘臂挺起正言不顧
用是多與人齟齬不合乆之竟以言去君闔門愈自刻
厲讀書窮日夜不已興至即賦詩寫字或援筆畫山水
意趣天出雖疏食屢空泊如也若是則中守得以專志
力學於抑遏摧沮頓挫之餘矣天果以是大其業張其
名耶夫克敵之將每勝於幾危徇國之忠恒信於孤憤
故善學之士亦往往得於困心衡慮焉然非確然有以
見天下之理即其所遇而無不安者能爾乎吾於是益
知君之果為瑰偉卓犖峻特之士矣今復將涉鯨海之
濤酹燕山之月以遊于京師其必有所遇也哉於其行
序以别
　　　送許存衷赴漳浦縣尹序
往予在史館與應奉程以文交最善一日以文以客來
謁曰此漳南士許存衷慷慨負氣讀書知古今善騎射
李至甫反南勝守吏多望風遁去將帥擁兵不進存衷
率其鄉義士數百人導官軍直前大呼連奪其數砦賊
勢不支以功巡檢定南今受命南歸願得一言以贈予
作律詩一章遺之後數年代祠漳南詢其人不得又二
年亷問閩海求之又不得今年分部三山存衷始以向
所遺詩謁間語及京師故事恍然如夢覺而醉醒也存
衷豐頤美髯沈毅有謀因薦之經畧李公俾令漳浦將
别復求所以相其行者予聞漳在閩粤極南漳浦又漳
之南山谷阻深民獠雜處比年强横繕甲兵據租税與
吏抗吏既不禁反相為漁獵子家龍谿漳人也令漳浦
又漳屬也固為難治矣然而民情物理子所周知飢渇
之餘易為飲食子能以向者勇義郤賊之心為今日施
惠保民之政處之以亷賦之以均燭之以明撫之以寛
而又將之以不欺行之以無倦則民有不被其澤者乎
古者治郡曰牧治縣曰字牧若童竪於牛羊飲齕臥起
隨其所適字若慈母於赤子癢疴疾痛同出一體盖令
視守尤近民也子果爾漳民雖强横其敢不率令治乎
　　　送朱元賓赴南靖縣尹序
君子之用世得百里之國而治之使其民出租税勤役
作以供公上而無愁苦嘆息之聲亦可謂賢大夫矣況
處炎荒萬里之外其治理卓然有譽於人哉興化縣尹
朱君元賓調官南靖將戒行凡交於元賓者皆謂南靖
在漳南一百二十里自李志甫魏梅壽相繼反其民習
戰鬬操强弓毒矢出没山谷無時尤難治況比年强暴
各以力雄鄉里少不合意輒嘯呼殺掠縣令莫之誰何
元賓豈宜輕身入其地耶予曰元賓之賛番昜也長吏
稱其能幕府服其行士民懷其惠其在興化興化之人
莫不父母而神明之去之日老幼攀號擁馬不得行部
使者課治行為閩海縣令第一向予分部董漕以亭民
歲給工直恒半入奸吏槖白金數千鎰俾元賓往給之
元賓至則躬詣諸塲雖一錢必手授飢則出褁餌取水
咽之去塲民嘆曰我等煎鹽老矣今日迺盡得官本雖
勞無怨也元賓之才若此南靖雖難治吾知賢大夫施
於政者恢恢乎有餘刃矣雖然民猶魚也水清而魚不
撓則魚得遂其性元賓亦不撓其民使皆如魚之在水
且將于于而來輸租税服役作更相勸告以保其子孫
全其生理之不暇又肯操弓矢出没殺人以違縣令教
乎近制縣令以治行聞者輒拜御史元賓將被顯擢□
宜速行無惑
　　　送翟終吉還南臺序
世祖皇帝統一萬方既立御史臺以正綱紀又置兩行
臺以分總其治而在江之南四省十道惟湖廣所部去
王畿萬里近雜大理烏蒙白霫谿洞諸蠻外與交趾九
真日南畨邦相屬其人輕獷好鬬苟委任一失當則悖
亂蠭起朝廷每三歲一遣使者即其地與藩臣課吏殿
最而上下其秩仍分遣南御史一人臨莅之所以嚴黜
陟示懲勸也比年兵興道梗使者之至乆闕焉至正二
十年天子思念逺人乆罹荼毒求賢守令撫安之迺詔
使如故而御史之選寔當月君徳明御史曰吾職也不
敢以地逺辭然非有良佐史不可迺選於衆而得翟君
終吉終吉以經學傅律令檄即下慨然曰吾得與御史
持節駕艨衝涉萬里鯨濤以望三韓之國臨百粤之墟
然後踰嶺嶠上衡嶽浮沅湘以宣王命而揚風紀之威
顧不偉歟既至閩廣之交山夷島寇連絡海上出没叵
測數進而不可得則又曰吾聞大夫出疆得專命況御
史哉湖湘雖未能卒至其他背法傷理以毒吾民者多
矣獨不能盡吾言以伸鬱鬱無聊者乎於是即所聞見
輒白御史戢貪暴植良善凡有利于民者莫不殫力竭
慮務於必行閩以南大夫士咸曰賢哉史也吏中外者
皆斯人若風紀有不振揚者乎遂相率歌詩以餞而徵
序於予予謂惟仁人而後得好惡之正或反其所欲以
咈其性雖脅之嚴威而民不從終吉何以使斯民惓惓
不忘若此乎是盖能得好惡之正矣詩曰心乎愛矣遐
不謂矣吾於終吉三誦焉
　　　送周克復歸省序
畨昜周克復故贈翰林侍讀學士蘭屋先生之孫今江
浙行省左丞伯温父之子也克復由國子生給事江西
省以湓城録事從楊將軍戰毗陵有功判建寧府府當
江東西之衝控扼兩關與賊連歲接戰克復至運餉不
絶及圍城兩月克復又分守建安門一日礟著首腦裂
血被面死舁歸踰時迺甦賊既退衆皆以次受賞克復
獨謝去省其親於江浙道出三山謁予城西香嚴寓舎
予與伯温生同年居同里仕同朝而侍讀公又與先學
士交誼甚厚於克復行其能已於言乎夫士大夫之所
以異於人而重於天下者道徳文學功名其次也不以
道徳文學自勉而徒取功名猶為不可況齪齪求富貴
者哉比年海内多故厮役椎埋之徒崛起行伍佩通侯
上將印署文書輒生殺人服阿錫珠璣騎嚙膝從駢脅
弩矢握刀以相雄長者踵相接克復世家子迺欲以其
所不能者與若曹争能斂面低首蒲伏承順以出其下
風其輕重得失果何如也今克復能於此時慷慨自退
以歸壽其親亦庶幾不為富貴功名所摇動矣雖然富
貴功名在乎天道徳文學由乎已勉其在已者以俟其
在天者斯古之士所以卓然超出乎千萬人之上而傳
之千萬世之後也克復其亦思所以異於人而重於天
下者哉
　　　送蔣廷學調江浙省掾序
毘陵蔣廷學以恭慎厲行婿于錢唐管左丞之門左丞
諸孫叔堅赴福建行省理問官廷學從以行因得給事
大府明年叔堅擢員外郎廷學遂使于朝以浮海功主
簿興化之􁦆遊縣又明年叔堅拜南行臺御史廷學亦
改授福州録事大府惜其才之隱於下寮也辟掾幕下
甫三閲月慨然嘆曰夫人之所以出而仕者亦欲少行
志爾苟志不行猶望斗食以養吾親今吾親逺在數千
里外而吾迺不能具甘㫖為朝夕供雖得禄奚為哉即
日白請歸以便養大府嘉之調江浙丞相府將治行閩
大夫士咸歌詩以餞請予序之予時亦將北行顧惟曠
歲遼隔不得過家上冢以慰問鄉里而廷學廼先吾歸
日奉巵酒以壽其親于西湖六橋之間獨何得於天者
厚與且予與御史交甚契故知廷學為尤深廷學外若
怯懦中實秀發善書能詩吐辭輒出人表可愛也昔漢
諸曹掾有位三公者廷學得以所能上下古今得失與
丞相論可否則又豈不能少伸其志以行所學乎毋徒
諉曰吾歸以便養而已試以予言語御史何如
　　　送脩敬宗序
予始至京師時東平諸公能言金進士脩君為郡幕府
有文學政事後又聞其子謙舉進士判沅州孫思善教
授益都儒學皆克世其業思欲一交脩君家而不得兵
興以來南北道阻自謂文物遺獻若修氏者可復見乎
至正辛丑秋福建行省左右司員外郎管君叔堅拜南
行臺御史其冬有掾乗傳來迎間過予城西寓館坐而
問焉則名徳字敬宗脩其姓東平其里也予駭然曰子
豈金進士脩君諸孫耶敬宗始具道其先世叙歴使予
數十年向慕之私一旦若行空谷而聞足音之跫然適
故都而見流風餘韻之存也敬宗由昇宣兩郡功曹江
東西憲史辟今役長身魁貌善為恭謹歉焉常自退遇
不直輒奮起不顧每與御史論曰御史所執者法也法
張則治法弛則亂今法弛乆矣御史將執法以行權其
在自治乎自治嚴則人知畏人知畏則重為惡重為惡
則刑罰清而德化行盜賊不足平矣御史謂敬宗言然
當共勉之予既辱知御史乆茲又與敬宗交聞斯言也
寜不重為之慶遂書以别
　　　送曹季修赴建寜路儒學教授序
上饒曹君季修將教授建安其友人清江張仲純徧求
三山諸大夫士詩以為餞且過予曰季脩昔長樵溪書
院時於僕有交游之好其情懇款篤至好學善讓使人
乆而不能忘也今且别去先生幸辱教之庶其有所勉
焉予乆未有以復而曹君遂行既而寇圍建安道阻不
相聞者數月仲純每見輒以是為請及圍解道通仲純
又請予惟仲純信士季修能得其心若此則其人之賢
可知矣我國家統一海内首崇學校以厲風化州郡咸
設教授其職視前代為益重然而典州郡者亦嘗知教
授之為重乎為教授者亦自知所以為重乎不知其為
重故州郡輒以屬視教授不自知其所以重故教授亦
甘以上官事州郡此學校所以日壊而風化所以日隳
也盖詩書禮樂教之具也仁義道徳教之本也舎詩書
禮樂而專錢榖舎仁義道德而尚辭章教授其復能自
重乎教授既不自知其重而州郡又安知其為重乎況
竊錢穀以苟餔餟委辭章而事佚游者哉於是勾稽出
入之防愈宻奔走逢迎之禮愈謹而先王建學立師尊
賢養老之初意遂不可復振矣雖然建安朱子講學之
地東南鄒魯也其典郡司校者宜皆知所以為重而無
向者之患矣而予猶諄諄為季脩告者嘉仲純之請篤
朋友義也
　　　送呼都克布哈右丞赴京師序
江西既陷之三年為至正庚子民吏多間道來輸誠款
省臣以聞朝議擢宗正掌判髙昌忽都不花伯英君為
右丞以佐克復之任時其母夫人年已八十義不可逺
去伯英以方鎮事重即日陛辭浮海南來冬十月至軍
中與平章沙公定出關計明年二月次延(闕/)　師鄧鄧
克閩已入據邵武勢方張君謂平章曰(闕/)　　以荆襄
􁆏狡之衆據有險要而我欲以千百罷弱之卒制之且
弓矢甲胄扉屨餱糧悉無所具此無異驅群羊以逐虎
狼也夫江西七閩寔為唇齒其民逃避者散在諸郡苟
江西不可復則七閩亦不能守若并兩省而一之董之
以重臣資其有以給思歸之士庶其可濟乎平章曰右
丞議是迺條具其事俾送之江滸或曰君期月之間再
涉鯨海得無賢勞乎君方慷慨談論殊無難色且曰向
也以國事故不得顧吾母今也以國事入奏因得拜吾
母以遂吾私又可以賢勞辭乎予迺慨然嘆曰伯英真
忠孝人哉其於家國可謂能權其輕重者矣四牡之四
章曰王事靡盬不遑將母既嘗為伯英重油然之思矣
其卒章曰是用作歌將母來諗則吾人豈不預為伯英
喜乎三嘆之餘書以識别
　　　送興同都事北還序
至正二十一年秋廷臣言閩海逖在南服將吏或不能
上體聖天子子惠元元之意使山野愚民冒犯鋒鏑無
以自新迺遣集賢院都事興同奉詔航海以明年春正
月朔旦至閩君既布宣徳意遂館于城西大中寺泊然
自持非其人不交燕飲不合義即卻不赴日與布衣韋
帶士論今古得失人物臧否由是閩人爭譽君一日客
稱鄭生者言向有高昌崇福奴婿予家曽遺其大父别
都魯迷失北廷都護宣命勅牒凡五道崇福奴死乆矣
君髙昌氏亦嘗識其人乎君惕然起曰崇福奴於吾為
從父都護則吾曽大父也昔所受命寔在至元間我先
人求之三十年不及見今吾幸得之於炎荒萬里之外
顧豈偶然哉迺請而藏之間出以示予予惟人子之於
其親也見几杖則敬見衣服則悲見杯棬琴瑟亦莫不
致其依戀愛慕之思況龍章錫命世澤之所存哉今君
之為使也既能敷揚國命以無愧於職事又能盡得先
世故物歸以告之祖禰慰宗族傳之子孫非其忠孝之
實感動乎神人能至是哉傳曰公侯之子孫必復其始
予知君之有以世其家矣君之還閩大夫士皆歌詩以
為餞因書之首簡以為序君字道逺石林其别號云
　　　送李尚書北還序
閩粤諸郡阻山岸海租入之數不當東吳一縣其民終
歲勤動僅足給食而公私所資悉倚鹽賦比年横兵蠭
起敓攘成風大者據州縣小者雄鄉里其入乎官者盖
益鮮矣朝廷以海漕間不如數迺遣使㩁鹽易粟以助
京餉然金革傷殘之餘急之則民困而變生緩之則吏
懈而事廢其為使者不亦難乎自非行信於上下而譽
交于中外其克稱是選哉至正十九年予以謭材謬膺
茲任明年稍更定其法民雖稱便亦不能無忤於貴家
巨室焉其冬有㫖罷分部仍以𣙜漕屬之行省又明年
畿甸大稔始議以鹽賦十之六雜易一切供上之物於
是河南李君彦聞實以户部尚書使來君既至則嚴法
以防奸市平估以通𢡟遷逺近聞之商賈交集不數月
得綾絁錦綺繒布絲枲十數萬將以今年五月浮海還
京師適予行先於君迺過君别而為之言曰君之材過
予逺甚且君在朝乆上下信之中外譽之嘉聲令望卓
然見推於一時是宜君之倜儻磊落果於行而無所嫌
畏也雖然君之所以自任與朝廷之所以任君者又豈
止是而已哉凡官政之緩急民瘼之重輕守吏之臧否
將校之勇怯山川地勢之險易人物風俗之澆醇宜皆
有以復於君相者方今中原底定奸宄悉平立經陳紀
更新治化君其可得而辭乎
　　　送翟生北還序
户部尚書河南李君彦聞使閩海遣其甥翟允學來從
予游予謂生將淬厲以為文耶則尚書方馳騁汗漫以
鳴于時將博覽以為學耶則尚書方貫穿閎衍以揚于
朝其或出此而猶欲鈎𤣥摘竒以求合所司幸甲乙之
選則又尚書之所已能者今生之來學也亦何所見而
取於予哉生黙不應惟日閉門西廡下取經史諸書晝
夜誦不輟間有問則超然出人意表予於是知生之得
於尚書者亦已多矣居數月予與生皆有逺行求一言
以為别迺告之曰孔子之道載之六經朱子之學著之
四書其本則道徳仁義其用則禮樂刑政生欲正其本
以達之用無亦先明乎四書之㫖以求六經之藴乎六
經既明則學益充而文益粹豈徒決科有司以希榮一
時而已雖推之經綸參賛豈外是哉然朱子之學寔得
於河南二程夫子二程之遺書具在生河南人也歸而
求之有餘師矣予豈復有益於生乎哉試質之尚書以
為何如
　　　送王仲𢎞歸建安序
予之僑于城西香嚴也七閩之士多來見見必有所挾
焉或歌詩或文章或書或畫或醫卜隂陽之屬莫不軒
軒然有自得意最後王生來謁問焉則志道其名仲𢎞
其字建安其里也獨恂恂畏謹上手低面欿然若無能
者然一聞事不直輒赭容争辨不少讓時予東軒有故
書敝畫堆積几上生指顧曰是何散逸而不之理也吾
為先生裝潢之可乎予謾應之生即抱置别室閉户數
日則向之故敝散逸者皆籖軸題識一新矣予因問生
方積學礪行以求聞于時又何暇遊心於茲藝乎生笑
曰先生知吾者乎吾聞儒者之道髙明而廣大奥宻而
精微既非吾之昧昧者所能知而今之仕者率多脂韋
苟禄以幸免禍而肥家吾又豈能含垢忍恥與若曹伍
哉且九流百家之技去儒者之道益逺又非吾之所屑
為是以因其藝之近而衣食其傭有餘則以遺飢餓疾
病之遇諸塗者不使留銖錢龠粟以累吾之心也庶幾
於已無甚勞而可以養吾之生於人無所求而可以從
吾之志吾之所以安於茲藝而不辭者盖不忍以彼而
易此也予迺作而嘆曰仲𢎞其知道者耶何其善於擇
術也宋清之醫利於報承福之圬賤且勞孰仲𢎞比哉
於其歸序以别
　　　送曽仲衍之平陽州同知序
平陽州同知曽衍奉寛卹之詔自直沽浮海至三山既
事將赴官予適應召北還偕至連江之上拱而請曰衍
無似向從事江西行省承檄諭賊旴江被執械繫數月
既出倅南恩以使來閩者二年矣比浮海至京師以功
佐是州惟是多艱未知攸濟願得一言以為勉予以薄
遽辭則其請益勤迺酌酒於道而告之曰仕必論世也
則子之先文定文肅文昭三公名於前叅預僉憲二君
繼於後以言乎學也則學士虞公叅政危公為之師而
凡與子從游者亦莫非賢大夫士其於聞見所得既多
宜無復有為子告者矣且自用兵以來豪横蠭起據郡
邑以私天子之賦税者比比皆是雖臨以將帥監守之
重猶不少伸其志況同知寔州佐者乎為州佐而志不
得伸則吾又何以告子哉然聞平陽大州也其治並海
而阻山其民勤生而好義比年又得周君宗道為之理
因民心以緩其下節軍用以供其上子誠能不易向者
艱難堅苦之操而又施其所得於父兄師友者為之政
不矯於外不欺於内使此心之微可以交於神明而白
之上下則雖文定之道徳文肅文昭之功業皆可漸致
矣又何往而不得伸其志哉他日試持此以見危君未
必不以予言為然也
　　　贈醫者蔡德芳序
福建行省理問吳君間過予請曰醫者蔡徳芳善療小
兒出入吾門凡所治投匕劑輒愈數予之錢辭益以束
帛又辭强所欲則曰願得貢尚書序吾醫然不敢請也
吾諾之甚乆先生能為僕遺之言乎予曰徳芳知予哉
予聞醫不通神不足以為醫甚矣醫之難言也況嬰兒
在襁褓中腑臟之未完脈理之未充血氣之未實口不
能言遇疾病徒以意取之一或不當則失治矣故諺有
之寧醫十大人無醫一小兒古之善為術者無過扁鵲
其過秦知秦人之愛小兒則為小兒醫然則小兒醫其
始於鵲乎鵲之為醫也可謂神矣史記載鵲遇舎客長
桑君而竒之授之懷中之藥飲之上池之水自是眎病
盡見五臟癥結後之醫者復有如鵲者乎鵲之書既不
傳近世若俞范王徐孫崔張劉錢陳諸君所著少小蒸
變宫氣玉匱金鎖寶鑑之書其為術雖去鵲逺然又豈
無獨得之妙乎徳芳醫小兒往往獲竒効宜亦有得於
諸君矣吳君曰吾嘗聞徳芳之言夫病與藥值則惟用
一物固不在記覽齊和之多也吾亦凝吾心精吾思使
意運於物之表故幸而中焉爾吁徳芳言若此其果異
於人哉因呉君之請遂序以遺之
　　　送心泉上人還福州序
予既分部畢事休居福州西門外鳯凰山之南山南多
浮圖氏宫其徒好事者聞予嗜幽逺而樂閒曠也往往
躡屨褰裳以來相從而予亦愛其人之不規規焉為事
物之所羈束遂相與窮髙極深探竒搜隱望雲鳥之往
還俯淵魚之游泳或䕃樹酌泉或掃花坐石箕踞笑傲
盡日迺去乆之有僧稱心泉者持詩一章來謁問之則
長樂儒家子姓魏氏其先本浮光人而祖朂登宋進士
第官至太常卿曽祖一翁累官知制誥心泉兄弟五人
而三為浮圖學心泉季也象山秋谷其師怡山方石其
祖今以書記主􁦆宗之塔寺予於是取其詩而讀之音
節幽逺志意閒曠超然之得若有契予心者故於諸浮
圖中尤深愛之予間有作輒出片紙録去居歲餘其勤
如一日及予治任北歸心泉逺餞於連江之邑登崇山
度長溪胼繭頳汗殊不以為勞既别復留徘徊顧瞻若
不忍須臾暫去抑何其情之厚也予再居閩幾三年凡
見道路設祖帳觴豆以為餞者非其勢相壓力相制則
其情愛狎昵之私有甚不得已焉者舎是則漠然若不
識矣孰能慷慨重義氣執杯酒走數里為别哉心泉學
浮圖者其於人初無與於休戚而情之厚迺獨異於是
其果不為薄俗之所移乎其果墨名而儒行者乎遂書
以為别
　　　送元舜宗堯二師歸浙東序
至正壬寅夏予自三山被召還京師道出四明凡方外
之士以詩文名者莫不來謁而定水復禪師延慶貴禪
師相與尤勤最後天寜慧禪師率其徒來請銘其師孜
舜田之塔適予治行不果為明日解舟至餘姚之廟山
見二僧來前問之則孜弟子元舜宗堯也首以塔銘為
趣予謂時方盛暑日如熾輪子何必觸熱冒險而逺行
耶秋深氣清候予文成當副所請二師俛進曰此來必
得先生文迺歸及絶海抵錢唐皇岡之野二師亦復繼
至予既寓海村卧病兼旬求多謝去而二師日款門請
益堅乃力疾為之銘而後見焉將别二師復請曰銘固
幸矣先生獨無一言以賜我乎予嘗過㑹稽雲門天台
雁蕩天童育王諸山徘徊瞻晀見浮圖大刹往往猶多
晉宋梁唐以來顯志而故家巨室不數百年彫謝銷落
殆無存者天於彼此豈故有厚薄哉盖浮圖氏立志堅
勇有不為則已為則務於必成亦有嗣法者行同心一
故能立大功成大事雖歴盛衰萬變愈昌熾而愈無窮
也予於二師之請銘益有所感矣
　
　
　
　
　
　玩齋集卷六
欽定四庫全書
　玩齋集卷七　　　　　　元　貢師泰　撰
　　記
　　　備萬齋記
出杭州新門東北二百歩又東折入委巷有屋四楹在
敗垣廢圃間蒿萊不除問之徐氏業也遂傭其半苴漏
補罅移木牀瓦竈就居之四壁空無長物因大書備萬
二字於其顔或過而問曰飲食以備飢渴裘葛以備寒
暑僕御以備使令子今無一物之備何謂備萬耶吾知
子之不為是也豈嘗有見於孟氏萬物皆備於我之言
之意哉予乃笑而答曰吾亦知我之不為是也夫我於
天地間亦萬物之一也以一較萬其猶稊米之於太倉
乎以萬歸一其猶太倉之於稊米乎故凡形色之可接
者聲音之可求者氣類之可感者其數無窮也其變莫
測也固非一身之所能備也而不知自物觀物則物物
也物且萬萬也自我覩物則物豈外我一身哉且人也
物也同得隂陽五行之氣以成形也亦同得隂陽五行
之理以為性也何其正通偏塞之不同耶蓋知覺運動
之蠢然者物與人固無異也仁義禮智之粹然者人與
物果無異乎是以散之為萬殊斂之為一理以一貫萬
其所以為備也亦大矣雖然體之而不實則羣疑之起
足以害吾道行之而非恕則一念之私足以戕吾仁若
然則一自一烏乎萬萬自萬烏乎一非知道者其孰能
與於此客唯而退遂書以為記
　　　經訓堂記
經訓堂者安陽韓諤致用之所作也韓氏自魏國忠獻
王以經學致位将相功業日盛收書萬卷作萬籍堂于
安陽里第其子文定公既增廣之文定之子申國公益
置七千餘卷作叢書堂六庫相傳之盛當時河朔士大
夫家號稱積書多者罕及之傳四世至尚書左司公膺
胄始從宋南遷會稽時散失已無餘矣又四世至義行
明善二先生皆以道徳文章名於時聚書復數千卷作
經畬齋義行之子務徳君承之作種學齋今致用又取
兩世之書庋而置之揭以今名厯數百年更十數世而
藏書之富綿綿不絶吁亦難矣哉然六庫兩世之蓄諸
子百家衆史兵農毉卜之書皆在焉致用獨有取於經
訓者豈無見耶蓋六經在天地間如元氣流行日星昭
布大而父子君臣之道近而夫婦居室之間幽而隂陽
鬼神變化之理明而禮樂文物法制之詳微而昆虫草
木之夥讀之者隨其力之所至雖淺深髙下造詣之不
同實未有外乎此而可以為學者也昔昌黎文公訓其
子符嘗有經訓菑畬之句非深得於六經者其能卓見
聖賢為學之要乎文公忠獻宗也忠獻致用祖也二祖
以文章功業顯於唐宋致用歸而求之有餘師矣師泰
也何足以知之姑為記
　　　知學齋記
人亦孰不欲學哉善學者知所以為學而已矣知所以
學則用志専而成功易學而不知所以則倀倀然無所
向雖日疲神於六藝之文殫思於百家之言其為學果
何如耶然則學固在乎知知亦有其要矣天台徐大章
以知學名齋間過予海昌寓舍願聞一言以發其歸趣
未幾復以書請曰一䕫嘗受教於家君矣學以立言明
道非徒記誦詞章云耳然堯舜湯文周孔之道見於經
其言宏博奥衍既未易知而漢之司馬遷揚雄唐之韓
愈宋之歐陽修卓然自為一家之言又未易得其門牆
而入也先生獨不能啟死虚滯使如春陽發動層冰頓
釋乎予發書三復而嘆曰善哉大章之為學庶幾得其
要矣夫予亦何足以知之然竊聞之言非道不立道非
言不明立言明道固不可岐而二矣亦豈可不知先後
輕重之叙也耶不知其叙而遽學焉則終不足以領其
要矣是故道明於已而發於言則言不期文而自文譬
之江淮河漢之流行波瀾起伏将有不得不文者不明
於道而徒言之則如斷潢敗潦雖欲文得乎且是道也
非逺人以為道也本之於人心天理之正行之於彝倫
日用之常因微以至著推近以達逺由小以及大可以
參贊可以位育可以成變化而行鬼神斯其所以為學
也斯其所以為堯舜湯文周孔之道也然而楊墨仁義
而異端老佛慈愛而殘忍其他若申韓管商公孫衍張
儀之流其始亦非不欲明道也而卒至於糜爛磔裂不
可究極者不知所以為學學焉而不得其要故也是則
堯舜湯文周孔吾學之標準也易書詩春秋禮樂吾學
之尺寸也執尺寸以定長短望標準以趍逺近道其外
是乎不然苦心刻意作為文章雖能並驅齊駕於揚馬
韓歐之間果為知學哉大章不棄予言遂書以為記
　　　一經堂記
一經堂者海昌朱肅齋氏名以訓其子而叅政周公伯
温之所書也肅齋之子鐩從予遊閒致其父言請為之
記予謂六經並載聖人之道何獨取於一經哉豈不以
漢韋賢嘗以一經教子故耶不然則将先明一經而他
經從可明矣夫經之目有六曰易書詩春秋禮樂或道
隂陽或紀政事或詠性情或正名分或以正行而和心
雖其為説不同而其道則未嘗不貫於一也自三五以
降厯世益逺然其垂訓立教者不過數十言而止至吾
夫子贊序刪正更加述作上以紹前聖之既往下以開
後學之方來人文可謂極盛矣實亦不過數百卷而止
爾以數百卷之書明數十言之㫖簡易精潔如天地運
行如日月照臨其道未嘗不廓然而公粲然而明也及
秦漢諸儒各出已見務為専門論議詆訾朱紫混淆其
簡冊之多棟充牛汗既已湮塞聖道磔裂經㫖不可究
極矣而近世科目之設則又餌之以著述誘之以詞章
蠱之以記誦假之以經術遂使海内之士疲精竭力靡
然向風恣為新竒之言巧飾頗僻之見一切逢迎苟合
以徼進取而六經始為釣功名利禄之具矣嗚呼大道
之晦一至於此可勝嘆哉向非周程張邵朱吕數君子
者出孰能發微言於既昧之中尋墜緒於不傳之後乎
而今之學士大丈執其全書因以潛觀黙識旁通曲暢
則亦幸矣然有讀書萬卷而終身無一言之得者有得
一言之要而終身守之不失者其故何也道之明與不
明而已是故明經所以明道道明則經無不明者而鐩
也又文公諸孫强志善學其庶幾有得於此矣夫不然
雖日誦六經猶為無益况一經哉
　　　重修西湖書院記
江南浙西道肅政㢘訪使丑的公重修杭州西湖書院
成郡監諤勒哲特穆爾旺温守社從庸謝節提學馬合謨
洪欽以士人宋杞等狀來請文曰西湖書院在杭州西
湖之上故宋岳武穆王飛之第後更為太學至元丙子
天兵臨城學廢禮殿獨存其地與憲治實皆為岳王第
故來長風紀者莫不以作興為先務三十一年容齋徐
公琰始即舊殿改建書院且遷鎖闌橋三賢堂附祀焉
三賢者唐刺史白居易宋處士林逋知杭州蘇軾也置
山長一員主之遂易今名延祐三年周公徳元徙尊經
閣建彝訓堂創藏書庫益增治之至元元年特黙格公
胡公祖廣重葺大成殿開志仁集義達道明徳四齋以
居來學扁三賢祠曰尚徳别室以祠徐公曰尚功於是
書院之盛遂為浙東西之冠矣越二十年城燹於兵書
院亦廢象設陊剥庭廡汙穢居人馬跡交集其中書籍
俎豆狼籍弗禁明年三賢堂燬又明年尊經閣壊學官
廪稍久絶仿徨莫知所措公朔朢謁拜顧瞻嘆息曰兵
革之餘雖瘡痍未復教化其可一日而廢乎况勉勵風
紀之任而書院又密邇憲治也哉於是出私廪白粳二
百石謀作興之丞相康里公更益白金五十兩乃克裒
堅萃良撤朽易腐輪奐再新始事於至正十八年冬十
月迄功於十九年春正月諤勒哲特穆爾等承命董役幸
底於成今尊經閣巋然特起三賢祠棟宇輝映設以重
門繚以周垣殿堂齋廡庖湢庫庾無不悉治此皆我公
之力也不有紀述其何以勸顧惟公之曾祖太師中山
王勛業卓冠祖文奕世繼美公由近侍拜三臺御史厯
四道㢘訪使以宣慰都元帥督兵饒信克復三路二州
五縣全活數萬人其詳具載武功録及監憲浙西又能
以經濟之略叶和逺邇寛裕之徳撫綏軍民雖當﨑嶇
戎馬之間不忘詩書禮樂之事可謂識見超卓深知治
本者矣由是而風移俗易使人皆知尊君親上之道而
銷其乖争陵犯之風其所繫不亦重且大乎是不可以
無述用不敢辭
　　　勉齋書院記
至正十九年冬十月福州始作勉齋書院明年秋八月
告成丁亥㢘訪使者率郡大夫士行釋奠禮己丑經畧
使李公國鳳謁祠下用便宜署今額以儒人張理為山
長執事者間具本末請記於貢師泰曰書院徧天下而
閩中為盛大率祠徽國朱文公師弟子居多若延平武
夷考亭建安三山泉山龍溪雙峰北山之屬皆是也勉
齋先生實文公髙弟獨無専祠顧非莅政者之缺歟昔
者僉事張引嘗圖經始以調官浙東不果經厯孔汭銳
意作興以拜南臺監察御史又不果未幾行部閩廣適
郡士林祖孟祖益請以太平公輔里故宅一區為學宫
厥位面陽廣輪合制遂倡成之而㢘使沙木斯鼎副使元
努僉事額琳沁布喇特納劉諤勒哲鄭潛經厯達爾瑪蒙
古知事黄布延特穆爾照磨傅居信叶心相事議若出
一且移鄭君董視而佐以屬吏王蘭焉行省平章布哈
特穆爾聞之亟發白金五十兩及租田一百五十畝奇
以給以贍於是即舊以圖新拓隘以增廣禮殿中崇象
聖人之燕居寺宇旁峙嚴先生之祀事堂曰道源著師
友之授受也閣以雲章以鄭君正字端本時所得皇太
子書麟鳳龜龍四大字刻置其上也堂後疊石山曰小
鰲峰不忘先生讀書精舍之名也齋左曰凝道右曰尊
徳棲士有舍待賔有館燕休有室更衣有次庖湢庫庾
各有其所重門衙衙層廡翼翼瞰以方池度以石梁其
周九百八十四尺奇東西廣九十一尺深視廣之四雄
規偉觀穆然靚深然後斯道之統有所尊而講學之士
知所同矣惟子之學蓋亦得於先生者請文諸石以紀
其成顧師泰荒陋何足以知此然竊聞之斯道也伏羲
神農黄帝堯舜禹湯文武周公之所以為治孔子顔氏
曾氏子思孟軻氏之所以為教不幸而變於管商慘於
申韓雜於荀揚暴於鞅斯磔裂破碎於毛鄭賈馬王范
之徒幸而唐之韓愈氏能以所得著之原道之書然其
於性也主三品於仁也専博愛則猶未免於不詳不精
之失焉至宋全盛濂溪啟其源伊洛遡其流度江再世
文公始集諸儒之大成使千載不傳之道復明於天下
後世吁盛矣哉於時門人弟子聰明卓越固不為少然
求其始終不渝老而彌篤者先生一人而已先生因劉
子澄一拜文公於屏山之後即慨然以斯道自任聴風
聲於屋頭對孤燈於天曙其堅志苦思為何如也自是
得執子婿之禮從登廬阜涉彭蠡過洞庭望九疑宦遊
淮江湖湘吳越甌閩間不惟口傳心授於師門者愈久
而愈博而其所見名山大川淵深髙厚皆有以助夫精
微廣大之學矣是故徵諸事業則城安慶禦漢陽最為
偉蹟著之方冊則四書通釋儀禮通解尤為有功蓋先
生有志於斯世卒以陸沈下官不能大行其學固可深
慨然聖賢墜緒非文公無以明文公遺書非先生無以
成則斯文吾道確乎其有所歸矣先生沒其傳之著者
在閩則宓齋陳氏信齋楊氏在浙則北山何氏江以西
則臨川黄氏江以東則雙峰饒氏其久而益著者則西
山真氏衍義諸書凡今經帷進講成均典教皆出先生
講論之餘也嗚呼先生之道傳之後世先生之書行乎
天下孰不想慕其髙風漸被其餘澤况鰲峰箕山之間
雲烟蒼莽神氣流行愾然肅然猶若有見乎其位聞乎
其容聲者乎書院之作其有功於世教豈曰小補云哉
遂記不辭先生諱榦字直卿御史瑀之第四子累官至
大理寺丞轉承議郎致仕勉齋其自號云
　　　象山樵舍記
江東諸郡治萬山中而山水之勝則在廣信廣信諸縣
治萬山中而山水之勝則在貴溪若夫貴溪之尤勝則
莫若象山象山自閩南行數百里至縣境巋然突起其
勢上負而下墮若大象然故以名昔宋文安陸先生居
是山以樂聖賢之道故山名益顯於天下後世今縣士
程伯來父築屋讀書其中自署其顔曰象山樵舍蓋聞
先生之風而興起者也夫山之勝峭而為巖谺而為谷
散而為峰巒林麓窪而為溪澗池沼平者田疇聚者村
落與凡神仙之居隠逸之廬浮圖之刹參錯旁午殆若
棊布而星列焉且仙嵓雲臺逍遥琵琶諸山去樵舍近
在咫尺伯來乃無所取而獨惓惓焉惟兹山之慕其真
有見於先生者乎豈徒負薪行歌托名隠逸以僥寵榮
而已耶蓋先生之道髙明而廣大先生之學簡易而精
微雖其所入者與徽國文公小異要其終未始不各極
於至當之歸也門人弟子因鵞湖太極之辯一時互相
論議遂使後之學者不能無惑焉嗚呼彼亦安知二先
生之所以然哉今伯來仰兹山之髙而聞其道讀先生
之書而知其要将不待言語文字之間而超然日進於
聖賢之域矣顧予何足以知之詩不云乎髙山仰止景
行行止伯來其尚勉之
　　　福州路儒學復田記
國家廟祀孔子建學籍田以教養天下之士自江以南
惟閩廣為盛而閩處八郡之中租入尤號富饒比年典
司不謹姦弊滋甚遂使嵗入之數日以耗損教養之具
或不給焉㢘訪使贍思丁公聞之慨然曰是必有豪强
侵之者不然則漁於姦吏憲治所在敢爾乎乃命郡守
申延嘉努稽圖按籍教授沈質初周履旁詢悉發諸豪
民所侵在閩縣者得南洲田三百畮竒銀租若干兩魚
蕩數百頃銀租三十兩兔壕莊田若干畮時昇里田一
百畮奇嵗皆分其收之半在侯官者大小馬鄭漈洋田
二百畮奇銀租一十三兩今增至五十三兩曇石莊銀
租九十兩今增至二百兩新復田八十五畮銀租二十
六兩在長樂者善田等田若千畮米增七十五石奇學
産於侯官為最多其十四洲田畮幾五千米石二千三
百六十僅入其半今悉復如數而又歸浮圖氏先勝洲
侵田三百畮奇是舉也憲史武鼎治中買住學正張熙
孫皆與有力焉於是在泮之士盧曄等相率狀其事來
請記嗚呼昔之侵者今以歸昔之漁者今以復變耗損
為富饒監憲公之用心亦知所本哉雖然學校之職教
與養而已矣養之而非其材則稂莠足以害苗教之而
無其法則紅紫得以亂朱今教養既有其具盍亦思所
以去其害苗而亂朱者乎不然佻達貽子衿之譏貪殘
興碩鼠之刺倉庾雖實亦何益於學校哉紀之石間用
勸來者
　　　福州三皇廟學田記
三皇有廟毉者有學其制雖昉見於前代而合廟學為
一則又我國家之盛典也然廟以崇祀牲幣粢盛之物
不備是為凟禮學以明道餼廪供饍之具不稱是為慢
士瀆禮慢士皆為政者之失福州三皇廟在城東北隅
向予㢘問閩海時顧瞻棟宇荒陋俎豆狼籍師生散去
學業不講語諸有司則曰無以贍也方謀所以經助之
會遷去不果後五年以分部復來則廟學視前稍加飭
焉問之主者謂宣城葛君秉璧之提學也㑹今平章普
公之至大興學校而僚佐賔屬議以克合始取閩縣民
田沒入於官者二百六十畮奇𨽻諸學官而部使者諸
君又皆風勵勸勉以相厥成然後春秋祀饗朝夕供具
一如令式而俎豆絃歌升降講習皆足以稱大藩之觀
矣竊惟三皇之道猶天之元氣也元氣無不用故道亦
無不該凡後世之叙倫明紀以淑諸人飲食作息以保
其生者何莫非三皇之道也豈毉家者流所得而専祀
哉況今所傳素問難經靈樞本草之書鍼刺砭□按摩
齊和呪詛之法其言多假托附麗問難以神其術未必
皆出乎三皇也然讀其書於學固可以推廣夫好生之
徳仰其神於廟又可以想見夫生成覆載之功觸類而
長之庶幾猶得其所存於萬一爾嗚呼掘地而泉至蓋
水無不在也穴隙而光入蓋明無不照也三皇之主於
毉其亦若此夫他凡預田事者具載於碑隂故不書
　　　文昌祠記
梓潼神祠在蜀郡梓潼縣累封輔元開化文昌司禄宏
仁帝君今郡縣所在亦多祀之其創於福州儒學者實
至正九年憲府諸君之所始也祠當麗澤亭之北杏壇
之東重門周垣亦既嚴飭且刻石以紀其事矣比年横
兵攘敓遂壊不葺石亦斷裂無存㢘訪使徳卿恩公聞
而嘆曰神載祀典國之所重何瀆慢若是耶亟命司校
者修而復之即事來請予記按梓潼為蜀郡蜀郡上直
參宿參有忠良孝謹之象其山髙深博厚而水七曲實
神明之所窟宅或謂斗魁為文昌六府主賞功進爵故
掇科之士尤謹事之或謂神為張宿之精詩所謂張仲
孝友者是也此其説固不可深考然神得以通祀於天
下者其亦忠孝之所推與方今人心思治海宇漸平斟
酌元氣運斡化機其不有望於神明之佐理乎今公勵
新學校當干戈搶攘之餘而能惓惓於一祠之興復者
亦必有所見焉嗚呼聖人之所以為教學者之所以為
學忠與孝也忠孝原於心而通於神明臣之事君子之
事父亦惟盡其所得為以求無愧於已而已矣是故行
不侔於神明不足以為忠孝然則是祠得邇於郡學者
獨非聖人神道設教之遺意乎乃為迎送神之曲俾歌
以侑祀曰神之來兮連蜷乗白騾兮驂後先雲瀫瀫兮
靈光縣肴醑蒸兮旅豆遵鸞聲止兮神語傳神之去兮
砉歘猋輪旋兮弗弗山嶔崟兮水七曲是文達兮錫之
遐福春秋報祀兮奚間閩蜀
　　　上虞縣復湖記
上虞縣西北五鄉曰永豐上虞祈興寧逺孝義五鄉有
三湖曰上妃白馬夏蓋而夏蓋實承其委其周一百五
里其門三十有六其溉一十三萬畮其賦一萬石奇中
有潭名梟鏡雖大旱不竭而其支流餘閏又足以逺被
會稽之延徳餘姚蘭風一都三保之境其為利也亦博
哉湖自唐長慶中民始請割田為之仍令受水者包其
所輸至今五鄉田租倍他産然其地勢倚江枕海鹹鹵
浸淫傷敗禾稼東南又多大山深谷一遇暴漲則奔潰
莫禦旱即枯涸可待故其隄防啓閉之法視二湖為尤
謹疊堰分埭以時蓄洩限量晷刻以節多寡序次先後
以均逺近而後民免凶荒捐瘠之憂官無侵奪分争之
訟矣宋政和初越守王仲薿嘗廢湖為田得不償費南
渡後吏部侍郎李光疏於朝盡復為湖嘉熙丁酉幾敓
於福邸五鄉民張康等闔詞争之迺已始末具見碑志
及通鑑長編國家内附以來屬時屢豐水利不講居民
迺竊縁堤髙仰以私播種元貞間或言之營田使者得
田三十頃粟五百石然自是蔓延莫禁湖之存無幾即
有旱乾水溢則五鄉咸受其害矣至正十二年翰林應
奉林希元來為尹遂定其墾數餘悉為湖十六年夏旱
豪民乗間侵種其禁復弛縣尹李睿力復之明年春行
御史臺移治會稽駐兵縣境或妄言湖膏腴可屯田典
兵者忽於識察一旦竭如焦釡所得僅百許石而官民
失利不可勝計御史察知其弊俾嘗賦於官者田如初
他皆諭罷明年春又有獻之長鎗軍者賴分省阻止之
於是積水盈溢恵及逺近而湖之利益博矣又明年父
老乃相率謀於邑士徐煥文魏延曰湖食我民生死倚
之不有紀述将何以示來者煥文等以予之嘗信於其
人也具以狀請竊惟溝洫澮川之制廢陂湖池塘之利
興而孫叔敖史起鄭國文翁鄭當時兒寛召信臣之流
各以治能名於時其載之史傳者班班可見迨我國朝
内設都水監外立庸田司郡縣守令皆知河防兼渠堰
凡所以為生民計者可謂周密而深逺矣尚何弗修厥
職往往使已成之業湮廢崩潰哉且是湖也旱則決水
以灌田澇則導水以注海用力寡而成功多與諸湖較
之實相倍蓰是以不敢重違父老之請而叙次其故用
刻諸石豈徒為豪强姦貪之警庶幾長民者知所勸焉
　　　上虞縣覈田記
古昔聖王之治天下也曰分田定賦以一其民而已矣
後世田賦不正徭役不均豪民得以肆其侵暴黠吏得
以縱其奸貪然後法制大壊而斯民始不堪其生越上
虞縣大徳間定墾田總之凡三十三萬二千三百畮奇
其兵竈驛學寺觀免徵者四萬七千畮官民實徵者二
十八萬五千二百畮具載典冊可謂較然矣嵗久法弊
因去其籍且推收之法不行而鬻質之數不實遂使詭
名寄户飛隠走貼虚增張并之弊紛紜雜出而真偽莫
能辨矣至正十八年夏四月安陽韓侯諫來為尹會治
兵縣境一切軍資悉取於民重輕失當怨讟載道侯為
此懼将有以處之而未暇也明年春分省論功陞行樞
密院都事仍總制縣事迺進父老曰若等苦吏横斂久
矣我欲為若等定令使不得重輕為市何如皆俯伏頓
首曰幸甚侯乃下令聴民自陳即有不實并以坐吏仍
選鄉里大姓有禄位徳望者覈視之而侯坐堂上執朱
墨勾稽覆騐窮晝夜不少休其法每田一區署由一紙
載田形地方畝數與凡執事者其上俾執之以為劵而
圖以魚鱗冊以鼠尾分以兜率總以歸類然後奸欺屏
息田賦正徭役均而庭無紛争之訟矣又距縣西南數
百步有湖曰西溪當故宋時民有私其髙仰以為田者
或獻之福邸内附後籍入皇太后宫即其私租畝嵗輸
穀二石二斗曰籍田其田並湖居民稍復侵耕輸穀五
斗曰蕩田又窪下者輸穀四斗三升曰葑田嵗久籍田
力薄更失水利終嵗勤苦得不償費而蕩葑之利日饒
侯為度其土宜第其租入民皆稱均其冬予以總漕閩
廣道出上虞父老遮拜道左具述其事嗟夫治民亦多
術矣要莫大乎得其心得其心有道亦不背其所好不
施其所惡而已或奪其利以戕其生勞其力以咈其性
則民心其可得哉侯能因民好惡以出治其庶幾長民
者之道乎且聞侯之始至也會萬戸馮輔卿以兵來守
将預徵民租侯言方旱饑請待新穀之登民甚便之鄰
境構兵遊軍已入縣将校慮有伏欲盡燬民居侯白叅
政公遂得免長鎗軍來分鎮或言縣多湖田膏腴可屯
種侯力争水利不可失亦得免又大修孔子廟復忠恕
堂聘名師廣弟子員日與講論忠君親上之道縣人化
焉故并記之侯字自行故宋魏國忠獻王十世孫少孤
能自力學以義兵數立戰功丞相便宜擢台之臨海縣
丞遂來為縣累官都事云
　　　義阡記
松江通守謝侯禮既作義阡間至錢唐謁予曰𦵏不如
禮曰埋不得埋曰棄今吾郡之民不幸而棄焉者或有
之矣吾為守而未能使之化又不能恵吾民於心獨無
欿然乎今得地五百畮散在九龍山中各垣其四周以
限芻牧之入鋤耰之侵使凡孤貧無依羇旅無歸者皆
得𦵏焉猶懼夫𦵏者力有不贍則又割田五百畮嵗徵
其入以助之凡斂而棺者予地二十尺米二石火而函
者地五尺米五斗仍深其坎崇其封大書居里姓名而
謹志之他日子孫或有徙瘞者給米如𦵏數之半庶幾
長民者之道焉予聞守言為之太息曰先王定為喪𦵏
之禮自天子以至於庶人其塋域大小日月逺近皆有
截然之制不可踰也自浮圖氏之教行而火𦵏遂興郭
璞管輅之學出而拘忌益甚火𦵏興故有沈其遺於水
者矣拘忌甚故有拆裂暴露而不顧者矣今侯之為阡
也不徒孤貧羇旅有以慰其魂魄於風凄露泣之時庶
使火焚水溺與夫拆裂暴露者惕焉感動而知所以掩
其親矣然則侯之化其民也豈小補哉
　　　福州行省檢校官廰壁記
至正十六年春三月詔復福建等處行中書省即故宣
慰司為治文武佐屬各有攸署獨檢校官缺焉後四年
諤勒哲特穆爾邵侔來視事顧謂同列諸君曰檢校主治
文書迺無専治可乎諸君曰固當屬以軍事未遑今宜
有以成之矣遂請諸大府度地省治之西偏發官銀若
干以資經始其不足者以俸錢給仍移同列鄭鼎納延
董其役曾不數月工師告成前闢治事之廰後為燕息
之堂待賔居吏位次秩然明年春諸君相率過予請紀
其事予惟國家統一海宇既立中書省以總天下之務
復立行省以分中書之治至元二十八年始設檢校官
二員又明年增至四員其在行省者半之比年兵興多
事添置遂無恒員凡諸曹所治銓衡賦税禮樂輿馬刑
政營繕之屬署牘叅錯旁午出入山委林比檢校悉得
録其繆愆稽考以為重輕上幕府議一不合則吏抱成
案往來力争可否不得則檢校並上堂立具列卷前後
反覆辨論必如律令乃已其職任之重若此今諸君之
興斯役也豈徒燕嬉飽食以寧其軀娱其心而已哉蓋
居髙處明則神清而氣舒瞻視嚴肅則望重而人畏神
清氣舒故内絶壅蔽而慮無不周望重人畏故外絶干
撓而令無不行慮周令行而後檢校之職盡矣雖然檢
校為諸曹設也諸曹有所闕遺苟阿順不言則檢校失
也檢校言之不即改且羣聚騰訕焉則諸曹過也檢校
不挾其所得為者為功諸曹不以其所不能為者為諱
則上下協和百職具舉矣百職具舉藩屏其有不乂安
者乎
　　　福建行省檢校官題名記
福建行省檢校官既創治事之廰請予記諸壁間矣間
復聮謁曰凡官署必刻石題名今石已礱而文未具甚
幸先生終恵焉予於檢校多相善且其意又甚勤能無
一言以為勉乎切惟中書總天下之務行省分中書之
治諸曹掾皆宰相親所選擇以待用於他日者其所治
文書自莫府上之堂反覆論辨比完署宜無有過差矣
今檢校以七品屬職迺使復閲其牘舉其稽愆而繩糾
之何哉蓋中書機務萬變不齊藩屏之寄尤為重繁諸
曹掾於一時迎奉唯畫之際欲盡當其輕重是非可否
亦寧免一失於千萬也况羣小使役於下者無斗粟一
錢之給徒操數寸之管竊弄文法以思贍其家爾又安
能盡必其無弊耶此檢校之設所以不得不重也且御
史嵗一視案遇小過輒有讓與其讓於御史曷若補其
闕遺使無讓哉然則檢校獨非諸曹御史乎諸曹以御
史待檢校則檢校益當知所以自重矣載其姓名於石
豈徒紀嵗月論官資以夸於人而已庶幾較得失辨賢
否者有所徵焉
　　　福建㢘訪司題名記
至正二十一年秋天子以閩海道逺吏多失職乃命福
建行中書省右丞恩寧普公為㢘訪使冬十二月公既
視政逺近懾服明年春吏白㢘訪司繇按察司改置三
十餘年始具載使佐姓名於石今又四十年書刻殆徧
矣宜有以更之公謂官署題名尚矣非徒紀班資姓氏
嵗月而已也庶幾使來者上下其人之賢否以為懲勸
焉其刻石如故事於是吏更以公命來徵予文予曰風
紀固重矣然所以為重者實又存乎其人誠如公言則
凡登名於兹石者其有不惕然悚懼以思盡厥職者乎
遂書以為記
　　　重修福州治記
福州中七郡而治連山東馳衆水皆滙於海地氣旁薄
物産蕃阜自無諸以兵佐中國常衮觀察其地朱子以
道學淑諸人千載而下號稱鄒魯國朝始建行尚書省
提刑按察司後更省為宣慰司按察為㢘訪司近又罷
宣慰司立行中書省大官臨莅其上守吏惴惴日事迎
謁間一據案署牘輒復起去故郡治弊壊幾無以芘覆
左右愕視嘆息卒不暇議所以修治者至正庚子春予
董漕閩廣舘於府中因謀葺之或曰子幸以老請居幾
何時顧欲勞且費耶予惟君子之所以處其身也不以
物我而有豐嗇不以近久而易勤惰况即舊以圖新因
廢以補陋其猶易於成功乎於是稍節俸入俾通守阮
世隆主治之而監守僚佐咸曰吾儕之所不暇甚幸尚
書之辱貺也乃皆協心相事曾不踰月工以告成而聴
政之堂退休之室公牘之署與夫凉軒燠舘重門修廡
廓焉若闢奥焉加深矣既事進執事者于庭而告之曰
南方不靖踰十數年将士苦於戰鬭民庶勞於餽餉海
隅遺黎殆無以生今是之葺豈徒與大夫士娛其心便
其體而已哉凡有事於斯堂者亦将惕然而感惻然而
懼蚤夜孜孜思有以勉吾力之可為以盡吾職之當為
庶其無負於君國子民之道爾不然刑賞出於愛憎曲
直徇於賄賂朘其民而肥其身聚於上而怨於下馳騁
出入自以為得計天地鬼神其可欺乎記諸壁間用勸
來者且以自警云
　　　髙風臺記
出福州西城門三里許鳳凰山之下有古寺曰香嚴寺
之西隙地為故圃圃之中有邱隆然翳以榛莽蒙以篠
簜掘礨叢襍垤窪莫辨羊豕得以為囿狐鼠得以為窟
雖寺之僧亦棄而不顧也予間過之見孤樹特起蔥蒨
蓊鬱疑必有殊勝始命僮開蹊累級攝衣而登則上廣
旁峻周以堅甓石牀横布陳跡具在迺知故臺也於是
翦茂草除惡木斬突夷㘭刓贏補罅然後方整峭拔岌
焉增髙而益曠矣已迺拂石而坐倚樹而觀方山聳其
前蓮峰矗其後左滄海右長江雲烟蒼茫極目無際諸
生劉中鄭桓喜而進曰是臺也蔽於近而超於逺晦於
昔而顯於今脱其蕪穢處之髙明顧非幸歟且重桐江
之絲髙南州之節雖其風未足以語希瑟之詠而逸氣
雅操猶可以激頽波而清薄俗也願請所以名之者語
未既忽有風自南來飄冠巾襲毛髮徘徊乎几席之間
泠泠然渢渢然周流動盪若有以宣通夫壅滯而還復
乎淳熙者遂名之曰髙風諸生復請亭其上而志諸石
故記
　　　鳴鳳亭記
予既作髙風之臺将亭其上而不果平章道隠公聞之
使以錢來僦工而一二同志亦相其成寺僧悟騰覺馨
躬操畚臿負木石為其徒倡曾不數日遂落成矣客請
有以名之予謂鳳凰之山左右翼張若飛鳴而來下者
名其在兹乎適左丞周賢公至而喜曰吾舊藏先從父
平章公手書鳴鳳二大字即以是扁庶其成子之志客
曰美哉翩翩乎與髙風頡頏下上矣然聞鳳仁鳥也當
黄帝時嘗處齊宫巢阿閣其後絶不至及堯即政七年
始止於庭舜樂九成而復來儀周成之世最稱明盛亦
僅集郊藪要皆千數百年迺一出出則天下必大治吾
夫子思見之而終不得故曰吾已矣夫漢史雖數載其
事或疑其非真鳳也子今徒取山之形似者以名亭不
亦甚逺乎予乃囅然而笑曰人瑞鳳也鳳瑞人耶鳳兮
鳳兮吾誠不得而見之耶方今泰治将復屢詔求賢圭
璋聞望之士馮翼孝徳之賢行将雝雝和鳴於朝又何
必巢閣儀庭迺為鳳哉因卷阿君子之詠動匪風下泉
之思三嘆而書諸亭亭後於臺成十五日揭而扁之又
後亭之三日實九月丙子也
　　　黄氏義田記
四明城南有黄氏者兄弟六人曰景振景文景誠景華
景行景賢志剛氣和且能拓其入以致豐約其出以為
羨久而家益饒景振間飲諸弟而告之曰我等雖未能
力學以施諸用猶幸不失先人之遺顧吾宗多貧窶其
可不思所以為淑後之計乎請以租田五百畝倣范文
正公義莊之制而稍損益之其庶幾盡吾情哉行之未
久兄弟相繼物故獨景賢在一日慨然曰自兵起南方
征徭無度雖破家不足以給用況所謂義田乎今幸大
府令有司計畝受役民力亦少紓矣若是而不思有以
繼吾兄之志将何以慰其魂魄於地下哉於是更益田
一百畝市里人王氏地若千步搆屋若千楹以貯其嵗
入斟酌時宜定為規約凡所以贍宗族時祭祀給廬墓
之營葺婚喪出入助各有差然後黄氏之賢藉籍乎四
明之境天台陳君從來三山數以田記為請君從予故
人也其言既可徵又喜黄氏兄弟好義之力迺作而嘆
曰義出於人心而本諸天理國之盛衰家之興廢在義
與不義而已一事之行苟合乎義猶足以使人感服而
興起況割已所有以恵衆人乎黄氏子孫能世守之不
失則其為義也益逺矣
　　　林氏祠堂記
福州長樂縣羅田林氏既為祠以合祭其先族之長曰
崇孫實主祠事間遣諸孫頤以狀來請曰林氏始祖諱
遷者以唐貞元八年自董平山來婿羅田羅氏遂為里
人遷生相相生恵蒙恵蒙學浮屠法太平六年廬親墓
有孝行天嘗雨之錢朝廷因旌其門宋建隆開寳間相
之從孫珍為殿前都虞侯彰武軍都巡驛使珍五世孫
栗累官兵部侍郎在孝宗朝為名臣殁諡簡肅嘗置祭
田若干畝且譜其族簡肅之子行知經略廣東經略諸
孫春一通判泉州當内附初棄官歸隠更為譜甚悉後
至元庚辰崇孫謀於諸孫徳生公劉始買宗人宅一區
為今祠中堂四楹東西兩廡門庭庖庫祭器具完又於
堂之西别為屋兩楹櫃藏逺近之主朔朢則合族之人
羅拜祠下節序薦以時食春秋卜日謹奉主列叙堂上
執事者深衣幅巾行三獻禮至正甲申復益田十五畝
聘名師即兩廡教其子孫之來學者然後尊祖敬宗之
道稍備而子弟彬彬然亦知所向矣願紀顛末以訓後
人予既諾而未有以復則頤之請益堅頤昔在京師從
予遊甚契今又與予友程備夫數來相謁其可無一詞
以告之乎夫自廟制廢而祭祀之失久矣祠堂雖非古
制而近世士大夫家能行之者猶以為難況閭閻市井
之間乎且自兵變以來故家巨室莽為邱墟雖欲洒掃
一室以致灌薦且不可得又安能求其門堂寢室之具
備哉林氏居閩海之濵厯二十一世五百七十餘年而
猶克保其逺裔於凋謝散逸之餘守其遺祠於干戈搶
攘之際抑何世徳之逺歟雖然禮有隆殺廟有祧毁今
既各祖其祖而又合祭其逺近庶幾有徵於時祫之遺
乎吾於林氏益知閩俗之厚矣
　　　興和郡守康里君善政記
至正十九年冬十月予以使事道出會稽得拜南行臺
大夫康里公於鍾離里第見其風采凝峻綱紀振肅百
司庶府竦焉唯謹莫不潛孚黙感以興起其好善惡惡
之心退而與其賔佐花君仲實言則曰子見大夫公卓
卓若此亦嘗識公之子今尚書剛君近仁乎君之守興
和也始至之日屬大旱苗且槁急禱之甘雨隨澍時鈔
法大壊偽濫滋甚吏輒擅官本以自殖齊民羅立庫門
外終日盻盻不得易一文君制為均倒之法奸欺屏絶
仍下令商賈貿易悉從其便由是食貨流通逺近稱善
先是官馬分飼城中芻粟不給民甚苦之君散諸郊野
農家遂稱均平君所居之庭植小榆髙僅踰丈有鵲來
巢其上飛鳴飲啄若與人相忘者衆咸異之郡士謝本
李克道劉滙各為歌詩以稱道其事於是君之治行為
朔方第一朝廷聞而嘉之遣使賞勞甚厚此其父子繼
美雖漢張安世萬石君家何以過哉予惟曩職兵部侍
郎時君方為郎中及以庸田使者平糴東吳則君受大
師命實司董輸所至號令風驅電馳固已知君之材俊
如神駒健鶻不可羈束而控搏矣今聞仲實言於吾心
獨不忻幸而願見之乎叙而書之庶将識吾情焉
　　　道山亭禱雨記
至正二十年夏閏五月不雨六月壬辰雨既而又不雨
有司徧禱弗應民甚憂之戊申㢘訪使贍思丁有嗣副
使元努國器僉事額琳沁士𢎞布喇特納仲賢鄭潛彦
昭經厯達爾瑪蒙古清逺知事黄布延特穆爾顔肅照
磨傳居信忠卿相與謀曰夫閩山髙水深神多靈異能
出雲雨禦菑患以芘其民今旱若兹禱且弗應吾誠其
有未至乎不然則是政失其平行愆於常雖有告不吾
聴也迺皆出宿於外為壇道山之亭而祝祭之曰冦逞
於暴兵横於貪殘傷之遺已無以生神又不我恤使之
遑遑然無所控愬亦何至斯極也用敢白於神今日不
雨至明日明日不雨至三日三日終不雨則吾徒固無
所逭其罪神亦獨能辭其責乎既事靈風肅然神若歆
止五漏将盡隂雲四合厥明風雨大至池沼溝澮皆溢
水㶁㶁流不止焦枯既蘇歡呼震野於是大夫士相率
為歌詩以頌休美而求予記其事嗚呼山川之神不逺
吾誠誠吾心以致夫神神其有不格者乎書曰至諴感
神傳曰神依人而行兹雨也其有以哉是宜書
　　　密庵記
予往時在錢唐見金華黄太史亟稱吳郡張子英為宋
世家入國朝其父大監公以文學遇知成廟有文名至
子英讀書工詩尤善鼓琴予未及識也數年後過錢唐
則子英以功同知崑山州矣雖數來見然皆旅進於衆
賔之次未嘗與之叙殷勤接談笑也今年予以分部過
海昌屬其子爵為州倅迎子英來養方日過予論議且
間示太史所為著閒止齋記於是與子英交始密而信
黄公之言為不誣矣一日子英謂予曰閒止在西湖故
宅之東兵變後失其業久矣今來海濵僦屋湫隘無
以佚吾老兹即舍館之傍治小閣以時休息名之曰
密庵先生能辱記之乎予謂密之一辭見於詩周頌基
命宥密禮中庸文理密察而又雜出於經傳百家之書
皆可考而徵也然聖人治心之法則莫切於大易繫辭
洗心退藏於密之言蓋易本卜筮之書蓍動卦静而爻
之變無窮因卜筮以求聖人之心因聖人之心以觀天
地之化其機微神妙孰有密於此與故夫物之未感也
其理具於人心而寂然不動及其出而應物則圓神方
智各見於功用之實而天下事物吉凶禍福舉不能遁
其情此聖人之所以為教也彼所謂善馭世者揣摩捭
闔以鈎民情知非不密也而卒失之知雕龍炙轂堅白
同異言非不密也而卒廢於言勇示之怯强示之弱衆
示之寡進示之退取示之與争示之讓盈示之虚術非
不密也而往往敗於術然則子英之為密也其亦嘗慎
所擇不乎是故天不密則三光不明而四氣失序矣地
不密則山崩川竭而萬物不毓矣人不密則七情蕩而
百疾生矣天地之氣所以周流不息者猶本於至密孰
謂人中天地而立而可不慎於至密乎子英苟能於是
而自勉焉則庶其為學也益密矣子英曰謹受教遂書
為庵記
　　　裕軒記
越士王元實治小室於居宅之旁門竇側出僅可布榻
名曰裕軒其友括蒼劉伯溫既為之記他日予過元實
則復以記為請予謂元實之軒甚隘而强以裕名豈外
示狹陋而内實寛廣乎毋亦自晦其光以求全乎不然
則是會稽之山多金玉鏡湖之田多膏腴将即此致富
優游以自裕也元實笑曰内寛外狹孰與表裏之一韜
晦自全孰與中正之守金玉良田孰與仁義之利吾固
不敢以此而易彼也予時甚髙元實之志而迫以使事
不果為及再過會稽則禮部之召嚴又不果其後東方
震擾連嵗用兵言久不復亦忽忽忘之矣今年夏從子
穎之來自越未幾外姪李允亦至皆致元實之請益堅
於是知元實之果異於人人也大抵君子之為學在裕
其心而已矣心得其裕則以之處富貴而不驕以之處
貧賤而不諂以之處患難而不變甚至於死生存亡之
際綽然守之而有餘焉元實當干戈擾攘而偲偲焉不
忘一言之戒其亦庶幾有見於此夫苟能推是心以往
則無往而非裕矣雖然人亦孰不欲裕其心也而鄙吝
之私有以塞其廣大之量沈昬之氣有以蔽其髙明之
域驕蹇桀驁一物不容而卒至於無所容其身者何也
蓋不能順乎理故也理順則天地不能違況於鬼神乎
況於人乎故沛然若巨魚之縱壑浩然若大鵬之運風
此其為裕何哉在元實必能洞識其幾矣是為記
　　　皆夢軒記
三江之口九峰之下有奇士曰陳汝嘉履儒者行衣道
士服蓽門蓬户與世泊然更軒其東偏雜置黄帝老子
莊周列禦冦與夫毉卜種樹之書於其中日歸自外朗
誦長哦倦即隠几而卧形與夢接嗒焉蘧焉不知人世
之有物我榮辱是非得失憂喜也因取鄭人斃鹿覆蕉
互皆有夢之説名之以皆夢間過清虚子而問曰人於
天地間生一夢也死一夢也夢之有覺猶死之有生覺
而復夢猶生之有死生死皆夢也夢亦生死也生果覺
耶死果夢耶吾不得而知之矣先生試語我乎清虚子
曰生死百年夢覺一時一時之夢百年百年之覺一夢
人徒知生之樂死之苦而不知生之勞死之佚也昔之
善喻者常有華胥之游胡蝶之適邯鄲槐安之樂其殆
有見於此夫以死為夢烏知生之非夢耶以生為夢烏
知死之非夢耶夢死夢生又烏知非夢中之夢耶夢中
占夢又烏知非死生之夢耶變化紛紜真假莫辨若是
則天地十二萬九千六百年之數皆夢也又奚暇論百
年一時之逺近乎以有限之嵗月接無窮之變遷苟非
廓然超出乎六合之表洞然遐觀乎八荒之外逍遥汗
漫以與造物者游則幾何其不為巾笥之龜文繡之牲
乎雖然此直莊列之徒過於矯激托此以自髙爾在吾
聖賢之教則有不然者夫人以稊米之身參天地之大
極古今之變通幽明之故其所以自任者亦甚重矣或
者失其所重肆情縱欲酣醟沈酗如醉如醒終其身而
不悟是殆為真夢者吁可悲也哉安得鑿瞢闇之牖以
通其明啓大覺之闗以導其出辟中正之途以指其歸
使之豁焉醒光焉覺靈扃洞開照耀白日然後知夢為
真夢而向所謂皆夢者皆非夢矣汝嘉曰吾夢幸覺請
書先生之言并以覺後人遂為記清虚子别號喌喌翁
云
　　　鶴齋記
江東薛茂𢎞少精敏負奇氣讀書萬山中窮日夜不已
客有慰其清苦者攜白鶴來贈茂𢎞甚愛之一日鶴去
思之不能忘也遂圖之齋壁以為玩其後茂𢎞遊京師
學道於朱公本初從代祠華蓋謁蜀郡虞先生先生與
之論詩愛其清新流亮氣韻髙爽翛然有出塵之思嘆
曰是非憑虚御風翱翔八極者不能道也因取杜工部
詠薛少保畫鶴詩意名其齋曰鶴茂𢎞聞之喜曰是善
名我遂不辭去今十數年先生跨鶴仙去而不復可見
矣予間居西湖方欲問孤山之梅訪林逋之鶴忽有羽
衣長身揖而前者問之則薛茂𢎞氏袖出先生所題鶴
齋詩一首乃相與坐石而歌援琴而鼓鳴皋之曲其聲
琅琅上徹霄漢再鼓洞天之舞其聲窈窈不絶恍若霓
裳素節飄忽軒舉與羣仙頡頏下上也松隂滿庭月色
如水相顧一笑而去
　　　梅邊小隠記
福州出東門外數百步南入委巷有庵曰海印兵後廢
不葺風摧雨漂蒿萊出垣端里之人曰吾聞烏石山地
平寺有雲磎上人者手無一錢能佐其師起大招提若
禮之來兹庵其復興乎上人既至則易腐為堅拓隘為
廣芟蕪而嘉草生滌汙而清泉列供佛會僧各極嚴浄
復治小閣牖其北以向明堊其中以尚潔檻外植竹數
竿雜布花石清風徐來香氣滿坐題曰梅邊小隠上人
説法之暇即趺坐焚香髽兩童治茶具與客彈琴哦詩
客間問曰佛果如是乎謂汝梅邊耶則梅無有也謂汝
隠耶曾不逺乎煩囂之聲也則将即多聞以為觀耶抑
亦捐衆有以為空耶上人笑曰子非梅惡知梅子非隠
惡知隠知梅非梅故凡接吾目者皆梅也知隠非隠故
凡寂吾心者皆隠也梅乎隠乎其果傲兀沉酣於色香
之界乎我觀華嚴得衆妙法我從黄梅悟無上乗客曰
是佛道也遂書為記
　　　休休亭記
長樂縣南行三十五里曰羅田宋兵部侍郎簡肅林公
故宅在焉宅之南有二大榕樹䕃可數百步公諸孫宗
正築亭其下顔曰休休間過予求記予往在京師宗正
方抱其師余君所著樂書上之朝時其志甚揚氣甚鋭
論甚辨别後數年予以部使者來閩南則宗正首來謁
視其揚者若已抑鋭者若已挫辨者若已訥又七八年
以户部尚書來董漕事復見宗正則向所謂若抑若挫
若訥者益縮恧斂退無復有意於人間世矣予乃慨然
為之嘆曰子方當强仕之年慷慨尚義縱不能擊强殄
寇如鷹鸇之逐狐兔亦豈不能長揖将相開口一論天
下事乎何其遽為休休之名也不然則必有咈然不平
於中者矣宗正乃笑曰先生徒疑吾咈然者之為休休
不知吾悠然者之為休休也吾昔以鋭故挫以揚故抑
以辨故訥今吾幸縮恧斂退則夫訥也抑也挫也雖日
呌囂隳突乎吾前膠擾噂沓乎吾後吾方漠焉頽焉若
無與於其身之休戚榮辱者則今之視昔其為得失何
如也是故放浪而歌箕踞而坐風來酒醒樹隂滿地於
斯時也吾且不知天之為髙地之為逺又烏知有人間
世耶言既掉臂而起玩齋道人遂書為休休亭記
　　　思庵記
天台黄巖之陽有山曰方山山之下有屋曰思庵蓋州
人施氏墓祠之所在也施之先紹興知府諱某者由永
嘉檉江來居黄巖遂𦵏其地傳三世至愚隠翁諱某始
立祠墓側宋杜清獻公範扁以今名愚隠之孫諱紹祖
者拓而大之又三世矣比年庵燬於兵其諸孫經營葺
構復其舊觀集賢待制趙君雍為書故扁以示不忘也
予應召過四明其七世孫應元從事分省受遣從至海
上間語予故且請為之記予謂人子之於其親也無往
而不致其思焉生則思盡其養喪則思盡其哀祭則思
致其敬是以親喪之日有限而孝思之感無窮也故君
子見風雨霜露則有怵惕悽愴之思見山川草木則有
往來游息之思見杯圈几杖則有口氣手澤之思及其
當祭之日僾然若有見乎其位愾然若聞乎其嘆息之
聲自非孝敬之至通乎幽明而達之上下者其能潛孚
黙契於冥漠之表乎況是庵也積百年之澤而傳之今
日合累世之祖而聚之一堂昭穆之位有序而不紊宗
祧之祀既逺而不遺則其所思也永矣雖然思敬其親
當愛其身施氏子孫能思敬其親矣盍益思所以愛其
身者哉遂為之記
　　　谷叟莊記
谷叟莊在黄巖州南九十里州人鄭静思之所營也静
思世居州之天長街為聞家及静思懐奇負氣不樂軟
熟從人始築室谷嶴居焉谷嶴萬山中東接松門西連
鴈蕩大間泉村諸峰峙其南北望之巖崿峭怒阻絶若
不可處及入其境則豁然開張水紓土曠宜於釣耕嘉
卉異石紛披林麓靈飈蕩和香氣不絶又其俗朴野多
古衣冠無他嗜好可交也静思於釣耕之暇葛巾芒屩
曳策長松之間披草而坐傾榼而飲飲而醉醉而醒不
知天之髙地之迥也山人愛静思之居是谷也故稱之
為谷叟静思亦樂谷之有是居也因自號曰谷叟莊或
謂静思年方茂非叟居無積非莊出而用於時非谷或
曰老於事即叟富於學為莊谷虚斯能盈也予不知其
然故并記之
　　　凝虚樓記
平章普公兼善至閩之二年誅鋤兇强煦毓罷氓威恵
並施逺近懐畏乃即居地之東偏創樓四楹軒忩中敞
闌楯外植間與僚佐賔客拾級而登倚衡而望憑虚凝
注閒逺幽曠凡其沙鳥淵魚之飛泳烟嵐雲樹之晦明
又若有以助夫心目之所得者因題其上曰凝虚其屬
師泰為之記惟公勛舊重臣卓行髙識固已超出乎衆
物之表矣顧師泰何足以知之雖然不可以無告也竊
聞盈天地之間者氣也氣盈則為物散則為虚凝其虚
使不得散斂其散以葆吾之虚其庶幾長生久視之道
乎公曰姑舍是今夫日月星辰凝於天者也山川河嶽
凝於地者也天地凝而人物生焉是故人物本虚也天
地亦虚也知虚而後能凝能凝斯虚矣然求其所以為
虚者非深思遐想於窅茫恍惚之間冥行妄作於幽潛
深黙之地也廓吾太虚之量而天下之物無不容推吾
太虚之靈而天下之事無不照以之事君則上下恭順
以之事親則内外協和以之交神人接事物無往而非
惻怛慈愛之仁焉於是三光明品物遂景星卿雲甘露
醴泉器車丹甑靈芝朱草麟鳳龜龍諸福之物莫不畢
至矣且道猶水也人猶器也水與器二物也水冰於器
則一矣大矣哉徳之不至道烏乎凝公曰昔聞諸先生
長者亦若子之言也敢不虚心以踐實學遂為之書
　　　雲楚莊記
治書李公經略江南之明年道出括蒼得士劉彦明置
諸幕府又明年至三山其史裴君直以功檢校福建行
省遂用彦明代彦明江右人清修善學每見予言家寓
澧州之西四十里有山環舍曰雲楚因築屋其中曰雲
楚莊昔在京師嘗語參政危公太朴得書二大字今裝
潢成卷願請一言以為之記予聞澧故南裔崇山地在
洞庭之西巴黔之東其治且多谿洞民獠雜處危峰峭
嶺平地拔起仰視莫窮其端楩楠豫章千嵗之木嶊嶉
磅礴隂翳不見天日水行石間暴悍盪擊若霆轟鼉吼
虎豹摶噬奔馬怒猊蹄股交觸也孤雌哀猿晝夜呼嗥
不絶射工沙蝨含影竊發故騷人羇客過焉輒起其沈
鬱離憂之思而仕者率亦怖慄駭汗往往以得代去為
幸澧之士風若此彦明何獨棄鄉里邱隴而樂居之乎
蓋澧雖去中州逺民獠雜處而雲楚實山舒水緩泉甘
土肥宜於秔稻嵗大旱他境皆焦槁如赭其野方芃芃
然同穎並秀謳歌鼓哺之樂徵於和氣者靈芝香草又
時或生之彦明讀書之暇登髙臨深於是蒼然之色接
夫目泠然之聲入夫耳淵静宏逺之趣與神俱逝而識
度超廣不覺吞雲夢者八九矣然則向所謂沈鬱離憂
怖慄駭汗者果何自而至耶人以迹求我以心得彦明
有焉遂為記
　　　終慕庵記
終慕庵者鄭君彦昭母夫人江氏墓祠之名也彦昭由
御史出僉湖南憲航海至樵州值太夫人憂道阻不克
歸𦵏遂權厝於城南夀山下之烏槎岡岡距城二里許
峰巒四面環合外密而中寛風氣完厚長林清泉相與
映帶嘉花靈草紛披巖鄂四時香氣不絶其支龍蜿蜿
蟺蟺若翔蛟矗龍乍起乍伏忽焉勢降而形委也彦昭
既即其上大為之封種松竹數百株以庇以䕃又築屋
若干楹以祠以廬以致其終身之慕而題之如此夫慕
者愛而思之之謂愛莫先於愛親愛親篤則思親亦至
思愛發於天理之公其始非不同也及夫外誘而内遷
忘其所當慕以慕其所慕而慕親之心遂不能不為之
移矣昔之人有舉天下之欲不足以移其終慕之心者
其惟大舜乎舜處人倫之變卒致底豫之化天下後世
孰不聞之然求其所能深知聖心者孟子一人而已矣
世之學者不惟不足以知舜之心其亦果知孟子之心
乎或曰孟子且難知彦昭名庵而又取夫舜之所難知
者不亦逺乎予曰聖人人倫之至學聖人之道而不以
舜猶為方圓而不以規矩也嗚呼彦昭亦可謂善學者
哉比年賊陷邵武四郊焚蕩殆盡獨太夫人塋墓無恙
所種松竹方鬱然深秀識者謂天於彦昭亦厚矣今彦
昭以閩海僉憲行部過太夫人墓下顧瞻雲山恍馬魂
氣之流行履兹霜露愾焉音容之如在焄蒿悽愴接乎
目而感乎心者無往而非吾親之存則終慕為何如哉
是宜記
　　　松蘿山房記
予寓香嚴東軒之明年休寧金煥孟章始來居寺之西
廡孟章能五言詩善學好問每見予執諸生禮甚謹間
請曰煥家縣西十五里棠谿之上馬鞍五雷梧桐諸峰
環列拱會而松蘿之山尤為深秀遇風行山下蒼翠盪
摇笙籟交作翛翛然不知復有人間世也自兵變以來
先廬數十楹悉燬於火惟山房之在松蘿者獨存無恙
吾親不忍舍墓逺去因是以蔽風雨焉煥繇江右來閩
中且六七年矣晨夕思欲歸養輒以道阻不可仰青天
之遼濶見白雲之往還則松蘿巖壑未嘗不巋然􁫺然
於心目之間也比聞中原底平荆吳欵附煥之歸省有
日矣願請一言以記山房之存庶幾可以攄煥抑鬱之
懐而慰吾親之心也予聞生言惕然為之感曰予與生
皆江東人宣距歙為最近而予之故宅在漪水上者既
皆莽為邱墟墳墓之在姑山者又無他子弟為之守當
雨露霜霰之交徒執爵拜跪北向長號而已今生家幸
有山房以安其親而保其墳墓視予流離奔走無以棲
其身而時其祀享者其所得於天不已多乎山房之記
誠不可以無作遂書以遺之
　　　娛親堂記
至正十九年春予奉詔總漕閩南道出海昌屬海上有
警遂留居州民張世榮家世榮恭慎有禮節一日率其
兄弟子姪羅拜請曰吾父今年七十九母年八十兄弟
三人共有兹屋雖弊陋狹隘幸吾親居之安也又幸尚
書之即吾家辱賜之名揭諸中堂以娛吾親世榮庶其
有榮耀哉予曰即此是矣遂名之曰娛親復再拜曰世
榮有田三十畝有桑數百株在城東之野外耕内織晝
夜不輟僅給公上蓽門蓬戸菽水常不足而姊妹之或
歸或留者又皆貧無以養将何以娛吾親乎予曰所謂
娛親者非為是也順父母之心而不咈其欲斯可矣自
予之居而家也見而二老人蒼顔白髮耳目聰明出則
曳杖阡陌閒問村田事入則撫諸孫含哺而嘻熙熙于
于志意自得於時艱難若無所聞知者謂非有以娛其
心能爾乎夫人子之養其親也在有以娛其心而已心
娛則意適意適則氣和氣和則神怡神怡則身安身安
則百邪不能干而夀考維祺矣且奔馳逐禄孰與耕織
之逸殫力華構孰與蓬蓽之安食備甘脆孰與菽水之
樂清歌艷舞孰與家人之歡是以古昔聖王舉髙年之
典行養老之禮飽之以殽胾燠之以繒帛載之以蒲輪
扶之以几杖班白免負戴之勞耋耄受尊榮之錫故其
人夀常百餘嵗其次亦八九十凡若此者皆有以娛其
心故也十數年來海内弗靖民物不得遂其生雖詔書
屢下優禮髙年而有司迫於多故方朘剥不少已殘民
遺黎得不死足矣又焉敢望娛樂其心志哉今張氏兄
弟乃能安居力業以奉其二老人使無憂愁歎息之苦
而有怡愉懽忻之適顧非幸與嗚呼予於是重有感矣
遂記不辭
　　　𤣥石記
至正十九年春予自錢唐東遊越江之濵見巖石奇勝
輒停舟撫玩舟人進曰奚好此為我昔沿洄江上得石
類山者髙可二尺色正黑擊之聲鏗然以重不可舉也
委之而去他日語里人徐生生舁置敗垣荒圃間且十
數年矣生亡而屋廢石猶在焉歸當語其子為公獻予
姑諾之及還數月舟人果以徐氏子見云石已到江岸
遣吏視之還報石粗惡無足取由江岸移至館舍傭錢
當二千徒費爾且時亟治閩裝不暇顧也明年春杭人
沈氏賈於海登舟而見棄石知予所好也因載至三山
以歸我卧諸北牖下又垢食其體殊不見其為美也久
之予因休沐始命工刻木座滌濯而植之於是嵌竇峭
崿軒若舞袖莊若拱璧涌若波譎滃若雲詭煜然若芝
亭然若蓋𤣥膚白理縱横包絡若龜兆若蠶絲而曳雲
㸃雪之文若星斗錯落下上也予然後駭而奇焉觀者
亦莫不驚異之矣夫斯石也翳於泥沙者不知幾何年
既出而辱於田夫野老又十數年幸而歸於予則亦幾
於遇矣然東絶江南浮海徘徊轉徙以相從於萬里之
外又逾年而猶未能盡知其美也其果得為遇乎嗚呼
予於兹石重有感焉
　　　夀慶堂記
湖廣行中書省右丞哲林仁傑君之叅政江浙也母范
陽郡太夫人年幾九十實留桂林乃名其堂曰夀慶以
寓其惓惓愛慕之意左丞周伯溫父為篆而揭之大夫
士又從而歌詠稱美焉予時適忝同列嵗時登斯堂未
嘗不嘉歎君之篤於親也至正壬寅春正月君以赴官
道過閩海訪予城西寓舍一見道故舊已即以堂記為
請予謂君堂在浙河之上今既去尚何記為君曰吾本
西域人因官為家時太夫人春秋髙義不可逺違膝下
迫於主将之命東西從征復嶽鄂諸郡平漢陽剗蘄黄
順流下九江過安慶道江東以達於錢唐大小數百戰
不自意屢以微功薦受上賞繇千夫長陞閫帥不十年
間致位丞轄皆太夫人之教也夫當艱難危困之際南
望引領思欲一見太夫人不可得及備位樞省有禄可
養矣又以道梗不獲迎致於我心有戚戚焉斯堂之作
庶幾可以慰吾朝夕白雲之思云耳今也復蒙朝廷厚
恩得遂過家一拜太夫人而所部将吏亦皆紆朱拖紫
以從吾後卷韝奉觴鞠跪上夀則向者浙河名堂之書
獨不可移扁桂林之堂乎先生記復何辭乎迺作而嘆
曰人亦孰不欲夀其親哉然夀其親者非徒擊鮮烹肥
以適其口居髙處奥以便其體而已惟能砥礪名節激
揚志氣外為國家宣布威徳内為宗祏顯揚休光斯乃
可以娛其親之心而古人所謂養志者也夫心娛則氣
和氣和則神怡神怡則怡愉康寧百福攸萃人子之所
以夀其親者孰有加於此哉今君一出而忠孝兼得其
亦庶幾養志者乎且君之功業如日升月恒由是而益
著太夫人夀祉之慶亦方殷而未艾也他日安輿北來
尚能為君頌之遂記不辭
　　　大隠記
予自東嶼放舟秦川館於川上之資夀寺寺僧夀量扶
杖而前曰病久未嘗見客聞先生來甚喜敢力疾以見
明日則又至曰吾嘗踰閩關上會稽絶江浮淮以遊於
湖湘之間泛彭蠡過洞庭登祝融望大庾還至天目傳
法於中峰入徑山講道於虚谷然後歸隠於兹三十年
矣寺凡再燬於兵今幸復有成緒而棲禪之室在法堂
西南隅自東北折行入焉最為深逺蓋奥窔間也因題
其顔大隠先生能為我記之乎予曰汨於外而蕩其中
役於物而拘於我固不能無小大之殊上人一内外忘
物我不隠猶隠也又奚取小大哉上人曰混常為真乃
知真常即有為空乃知真空子非小隠烏知大隠耶且
身市朝而心山林者固為少賢於人然亦不免寓於隠
而已初未嘗超出乎人間世也若吾所謂隠則不啟鍵
不運几跏趺冥黙之中逍遥極樂之界萬物轇轕乎吾
前吾視之亦隐也萬事紛糺乎吾後吾視之亦隠也二
相不生一念惟寂斯其大隠哉不若是而欲以人間世
論隠雖唐虞之君疇務成昭商周之伊尹太公望猶為
寓而已子能通其説始可以論道予乃大笑曰此竺乾
氏教非吾所謂隠也遂録其言為記
　　　再來泉記
杭州三天竺名天下而下竺尤奇勝晉慧理法師所謂
靈鷲小朶峰飛來者即兹山也山之西崦有泉側出巖
竇間下被草石纍纍如貫珠故名纓絡泉亭其旁曰香
林久廢不治至正四年行之安法師來主寺乃復葺之
具鑿方池接竹引泉以供食飲甘美殊絶用之瀹茗味
不在無錫恵山泉下後十年行之退居草堂泉亦隨涸
又三年丞相康里公選於衆起季蘅若法師於越之雲
門既至三日與其徒方舟登斯亭扣巖而祝曰泉得再
來庶徵吾縁乎越五日方舟過焉泉果涌出因走告其
師率諸僧往視之罔不驚駭贊嘆以為山川之靈而季
蘅䖍篤之報也明年冬予以休沐入山中有僧照庵邀
坐亭上具白其故照庵苦行超卓知其言之不妄矣顧
惟兹山近接人境非若窮巖邃谷幽絶險阻可以詫神
變滋幻化也然自慧理一呼白猿躍出其後若三生之
石静覺之梅重榮之檜靈異迭見而泉今再來亦何奇
也或曰寺之興廢於泉盈縮驗之予曰不然聖王之世
山不童澤不涸甘露醴泉莫不畢至兹泉将為國家休
禎之符豈徒係一寺興廢而已哉時雖樂記之而寺僧
固未之見及予以使事留海昌方舟始來徵予文遂書
以歸之
　　　香嚴寺復田記
福州西門外香嚴寺有圍田七十五畝奇在福清州萬
安鄉萬安里之上洋積水溉田者又四十五畝奇宋大
中祥符間開山了宗振禪師及其弟子廣利的禪師之
所營利之入於寺者四百餘年矣間以道逺失於防護
隄食於水久廢不治州之靈石寺塔庵僧遂侵而有焉
香嚴僧自嚴白諸州州移諸佐佐下里會凡執事者即
其地視之信乃以歸之香嚴未幾吏受塔僧賄竊更成
案反誣香嚴妄疑不決者二十年矣至正辛丑嵗知州
林君閲牘履畝而直之然後得復如故嗚呼田之侵甚
明可片言而決今乃至二十年況民隠有難於田者乎
甚矣貪吏之敗事也書其顛末以誌諸石豈徒守寺之
僧有所徵考庶幾長民者皆知警焉
　　　福州𤣥沙寺興造記
閩山之南有真覺禪師存公始創寺於侯官縣之象骨
山下曰雪峰其徒宗一大師備公又别創寺於懐安縣
東飛來峰之下曰𤣥沙實梁開平二年也晉開運四年
寺廢於兵宋天禧三年耀之珠禪師乃復興起其後日
益盛大穹樓傑殿重門廣廡金碧輝映與山上下始為
一邑諸大招提之冠然厯嵗滋久木朽石泐不能無傾
圮者且寺故有田在閩清縣南白洋池峬之上地髙土
瘠灌溉不通日就蕪廢寺益告匱今藏石珍禪師來主
兹山慨然嘆曰此望刹不當如是也乃出其所有以資
經始衆僧樂助志若合一而里之大家葛夢鼎義士陳
以仁等亦來勸施於是首即黄石上流鑿渠導水以灌
田之在白洋者而並渠之家咸得食其利渠長若干里
廣若干尺疊石為堰以時蓄泄雖大旱水㶁㶁分流畦
町間嵗遂常稔乃節浮費積贏餘大整觀音殿羅漢堂
經藏禪祠而復創行堂若干楹寢室若干楹浴院若干
楹既又□堂道出北門者五百步山路直寺門者六百
步奇凡器物之窳敗象設之黝昧亦皆易故就新然後
儀觀宏敞締構精緻而山林巖谷亦為之增光矣至正
辛丑春宣政院使㢘君公亮經畧李君景儀翰林經厯
荅禄君道夫與予同飲寺之見山堂始識藏石師於坐
間自是數來相見見輒坐予之東軒煮茶焚香終日乃
去或有問焉黙無以應屢叩之惟瞑目頷首而已衆疑
師無能者今觀其在寺所著事功磊落雄偉若此非其
人願力堅確知慮深逺卓然有以異於人者能之乎吾
聞古之人負才學知能而不得施諸用則往往寄迹浮
圖老子法中以自晦若藏石者其亦有所負而無所施
者乎
　　　誠齋記
宣城葛君朝用負才氣績學砥行而隠於毉遇人疾無
問貧富貴賤輒往視之投匕劑立愈部使者耶律行已
折節與交以其久而有恒也因號之誠齋而叅政周伯
温父又篆二大字以遺之間過予求記朝用與予居同
里今又同客七閩三山之下情其能已乎遂即所聞以
告之曰大哉誠乎其天地萬物之始終乎天地萬物不
能外乎誠毉尤死生之所繫其敢一息之頃一念之微
不本於誠哉夫人之生也七情蕩於中六沴感於外調
攝一失其宜則衆疾交攻矣然證有標本脉有虚實察
虚實於豪芒之際治標本於緩急之間非誠何以哉藥
餌有真偽炮製有精粗劑和有重輕真偽之辨精粗之
别重輕之權非誠何以哉鍼砭補瀉取於呼吸呪詛符
篆交於神明非誠何以哉是故至誠之道可以格天地
神變化可以銷金石入水火古之善論毉者莫若黄帝
歧伯其次長桑越人和緩之流然所以能神其術者亦
豈逺乎誠哉況朝用之先曰𤣥曰洪在吳晉時皆以修
煉得道而洪丹陽人宣故丹陽屬也漉黄金丹砂以役
使鬼物恵康斯民其來逺矣五世祖吉州僉判斐又棄
官為毉迨今號専門朝用其真有得於誠之之道乎朝
用今被命為八郡毉師行将有民社之寄試推其所以
為毉者施之於國家天下其功效寧止是哉
　
　
　
　
　
　
　
　
　
　
　玩齋集卷七
欽定四庫全書
　玩齋集卷八　　　　　　元　貢師泰　撰
　　傳説問戒銘贊題跋偈祭文
　　　喌喌翁傳
喌喌翁不知何處人亦莫詳其姓名遊吳越間遇山水
佳處輒留居焉好種花竹彈琴奕碁賦詩客有遺之雞
翁曰是有徳者不宜束縛即解縱之久而雞益多翁每
食則亦喌而食之有不至者連呼喌喌羣雞皆來翁大
喜因自號喌喌客或問曰子學堯舜禹湯文武周公孔
子孟軻氏之學而不以號迺有取於喌雞聲乎翁曰是
何言歟夫人食則生不食則死豈唯人哉犬馬牛羊皆
然豈唯犬馬牛羊穀粟花果皆然穀粟花果食於土者
也犬馬牛羊食於人者也至於人學堯舜禹湯文武周
公孔子孟軻氏之學其志亦将以待食乎君者也是故
三代而上食其臣以五等之爵秦漢而下食其臣以萬
石之禄魏晉以及五季趙宋食其臣以九品之官然則
臯虁稷卨伊傅周召皆待其君而食者待其君而食與
待人而食者無異待人而食則與待喌而後食者果無
異也客曰子何以其食為哉亦曰道而已矣不以道而
以食則臯夔稷卨伊傅周召其志亦将以求食乎翁曰
是何言歟謀道者固不謀食然亦未有行道而不食者
也吾既不能自食其力又不能待君之食徒持文墨議
論安坐以噍食於人也其能免衆喙之嘈嘈乎客姑去
吾喌吾雞矣遂命其徒木雞生書為傳
　　　趙氏節義傳
至正十六年春三月十日淮寇陷金陵民吏多死之然
求其内外盡節服義以無辱其身者吾得趙氏焉趙氏
之先歸徳人國初時有諱應徳者始居金陵嘗編修史
館尋棄去號直心居士生子鑑累官江浙行省左右司
都事卒贈奉訓大夫徽州路婺源州知州鑑生五子曰
龍澤有學行以御史薦為郡文學曰雷澤讀書明律令
累官奉訓大夫兩浙都轉運鹽使司判官所至有能聲
生二子棟楷曰泳澤為伯父鎰後曰宗澤勤慎善謀由
臺幕府史吏閩憲轉户部令史曰滙澤博覽强記能詩
文始寇至時雷澤被臺檄督餉句容滙澤棟皆從行宗
澤亦以使事留錢唐獨龍澤家居宗澤妻衡棟妻夏楷
妻劉倉皇亡所措衡泣顧夏曰婦人義不辱我與而夫
皆出萬無生理劉夫幸在尚善自保言訖赴屋後池水
死夏亦死劉曰妾夫雖在能衛我乎亦隨之溺明日賊
果大掠執龍澤詰所藏不得則驅之拜龍澤罵曰我食
學官雖五斗粟安能屈身拜賊耶賊怒殺之又執楷榜
求其父運判君楷知賊将脅之用終不言亦殺之雷澤
乃得變姓名去其妻申聞之垢面敝衣徒跣從至今莫
知所之或傳在句曲山中
史官曰臣死君子死父妻死夫使家有其一已為難矣
況三者並出一家乎雖然知死者之難於生而後知生
者之難於死然則趙氏之或死或生要皆無愧於心哉
　　　雙孝傳
故杭郡監贈范陽郡公伊普迪哈魯鼎諤爾根氏其先
祖扎瑪里鼎從憲宗皇帝南征死釣魚山子孫世為聞
臣郡公娶夫人虎篤聰慧孝慈出天性處内外無間言
始至時年二十四姑也赫伯哈敦年已五十性嚴毅寡
言笑夫人事之曲盡婦道姑嘗有病侍粥藥目不交睫
者累晝夜雖疲極無倦容夫人養姑十年始終不渝人
皆以孝婦稱郡公間抱危疾藥餌無所容衆醫環視束
手夫人號泣曰婦人以夫為天今疾亟且死妾何生為
遂拔刀誓天刲左股肉齊和以進强郡公嚥之有頃張
目視夫人曰是何良劑也翌日疾遂瘳生子曰沙木斯鼎
夫人既沒繼室史夫人真定人性貞淑善女紅讀書知
古今事其來歸也二十二事姑尤孝謹一日起居者三
飲食必請所欲品嘗㫖否乃敢進及暮則枕衣席温凊
已乃敢退遇有疾則日夕坐卧榻下衣不解帶雖厠牏
便器亦躬為浣滌姑嘗語人媳婦孝我今無以報願子
子孫孫娶婦皆如媳婦姑年八十感劇疾三日不甦夫
人割臂肉為粥焚香泣禱曰天乎天果恤諤爾根家吾
姑食此庶其生乎仍願減妾五齡以益姑夀明日果愈
又五年乃卒姑将瞑猶執夫人手曰汝事我二十五年
如一日天地鬼神亦知之我死矣幽冥中忍忘媳婦乎
言訖而逝初夫人之來沙木斯鼎繇潛邸近臣累拜福建
行省參政南臺治書以資善大夫監憲閩海茂巴爾斯
江西行省左右司郎中古嚕蘇宿衛内廷哈沙珊延平
府判皆能以功名顯其親而監憲尤慈仁寛愛為時推
重故凡右族之稱孝者皆首諤爾根氏二婦云
史官曰刲股割臂勇士猶或難之況婦人女子乎諤爾
根氏二母操刃自臠曾無縮恧非真有所見者不能也
嗚呼至孝通於神明信哉
　　　海樵説
新安汪仲恭為予言其家住五嶺芙蓉之西閒嘗樵其
絶頂俯視東海眇若一粟今身即其地徘徊俯仰不覺
三載爨荒茅敗葦於野水之濵即欲歸樵而不可得因
自號海樵子其為説以慰我乎予謂仲恭之號亦竒矣
大海之東衆水所歸其大無量其深莫測其翕而静則
汪洋瀚漫淵渟波□浴日月涵星斗籠絡宇宙包羅萬
象其嘘而動則怒濤狂瀾横奔而疾擊衝飈鼓之摧山
靡谷迅若電掣震若雷吼蛟龍黿鼉神鬼百怪變化之
物翕忽萬狀其危且險使人神怖膽掉若此其可畏也
故凡操舟鼓枻以出沒乎其間非豪商巨賈則網罟而
漁者也其州居而岸處非鹺夫蜑户則習知其事者也
仲恭縱不歸樵於芙蓉之西獨不樵於山乎不樵於山
而樵於海其志可知矣仲恭學道士也天地間莫大於
道亦莫大於海知海之大而後可以語夫道矣海無不
受也道無不該也知道之大而後可以樵於海矣人見
仲恭樵於海豈知樵海之非樵歟知樵海之非樵豈知
不樵海之非樵歟方吾之樵也無登涉之危無荷擔之
勞浮苴來吾前斷梗出吾後隨所遇而取之不盈也及
吾之不樵也則漫漫而遊悠悠而望任所之而無往非
適也然則樵固海也不樵亦海也海在是道亦在是矣
是故因其大可以廣吾量就其深可以蓄吾徳體其翕
而静可以凝吾神乗其嘘而動可以充吾氣量廣而徳
蓄順凝而氣充然後藴而為學問則浹洽而精醇吐而
為文章則雄渾而雅潔發而為事業則震奮而光明予
嘗論世之學者非其神融心領超然特悟其所得未必
皆真也昔者恵文之養生得之於解牛九方臯之相馬
得之於驪牝宋元君之畫史得之於磐礴屈原氏之離
騷得之於放逐司馬遷之史記得之於游觀張旭懐素
之草書得之於舞劍酣醉杜子美之歌詩栁宗元之文
章得之於窮愁遷謫事固有殊情而獨感者不若是而
謂之真得皆妄也仲恭之樵海其亦有所得矣夫不然
操刀荷蕢以雜出乎斥鹵之鄉者紛紛也號雖竒何益
於道哉
　　　吳觀尚賔字説
觀上則曰觀以四隂尊二陽有觀望之義也聖人於此
所以寓其憂世之心者至矣然初之童觀二之闚觀三
之觀我生皆以位卑望逺而未能廓然有所見焉獨四
切近於五密覩人君之盛徳國家之休光其占為利用
賔於王蓋賔者主之對以君臣之分而行賔主之禮非
素行顯著其何以克稱哉聖人於此復推其象曰尚賔
豈不以作賔王朝士君子志尚之所在乎觀也年富力
强足以積學盍亦勉夫作賔之實以母負尚賔之志可
也易之道每嚴於君子小人之辨而觀之六爻尤拳拳
焉觀也其勿墮於小人之朋而為君子之賔乎此固而
父之望於觀而亦朋友之所以重為觀勉者克潛曰博
矣哉先生之教也遂書以為説
　　　名吳晉説
景文一日過予左手挈其幼兒右手持尺紙曰兒見兄
字亦欲得之宜無靳也余曰老愛幼常情也然敢以子
之情而瀆吾禮乎景文笑曰吾亦安能察於禮而薄於
情乎且指其兒拜不止迺取易筮之得坤下離上之卦
為日出地上順而麗乎大明之象且其繇曰桓桓康侯
徳廣以修三接愈恭承王之休其将進而不已乎遂名
之曰晉晉進也年進則學進學進則徳進徳進而後可
以進於仕矣余雖老俟兒學與徳成三加而仕尚當字
之兒拜景文亦拜余荅拜因書為他日徵焉
　　　鄭居貞字説
予以戸部尚書分治閩海之三月僉憲鄭君彦昭遣其
子桓來受學則又進曰桓冠而未字敢求所以美其名
者予迺取易屯初九盤桓利居貞之辭字之以居貞桓
復再拜曰甚幸先生之終恵也使知所厲焉予惟桓之
一辭散見於易詩書春秋禮記雜出於諸子百家之書
長發之桓撥牧誓之桓桓諸侯之齊桓魯桓器之桓圭
桓楹或取其威武或尚其直大莫不有頌美之義焉獨
屯之盤桓以震坎初交而繼乾坤之後蓋萬物發生之
始其象則雲雷興而未成澤其字則草穿地而未甲坼
其義則君子方經綸天下而未寧也當屯之世非賴剛
明有為之才不足以濟難初九雖以陽徳而居下位其
所應者又隂柔險陷所宜盤桓善守以俟時之通而不
宜急遽倉卒以致禍也然而貴而能下賤寡而能御衆
則建侯之利其終得而辭之哉且五非不尊也以屯膏
而施未光初非不卑也以居貞而大得民嗚呼君子之
進退出處固視其時之難易可否亦曰思不失其正而
已矣桓乎桓乎其将進於道乎
　　　陳文彪炳文字説
華亭陳仲明名其子曰文彪間過余而請字焉余按彪
虎之文也在易革之九五曰大人虎變其文炳也字以
炳文不亦可乎或謂革之為卦離下兑上九五位中正
而應六二以一身之光澤為天下之文明是乃大人君
子之事豈後學小子所敢擬議哉余曰然易道通乎上
下而變動不居者也希聖希賢獨非學者之事乎夫火
然則水乾水決則火滅卦之象也文明以説大亨以正
卦之徳也合象與徳而革之義無餘藴矣且以二體言
則兌為虎於時為秋離為文於時為夏夏而希秋而毨
以至於炳豈一朝一夕所能致哉然則虎變之文正學
者自新之極功也陳氏子年富氣鋭方勇於學庶幾觀
象玩辭而有得於此雖然名者實之賔質者文之本修
其實以稱其名厚其質以充其文則名不虚稱文不徒
飾矣不爾則外事華藻内實歉然将何益哉傳曰文質
彬彬然後君子炳文其尚勉之
　　　花君美御史字説
南臺御史髙昌呼都克布哈君間為予言昔與柯君敬仲
遊辱以君美字及友林君清源復得解其義而搢紳先
生不鄙而稱述焉竊嘗佩服周旋而進於道然猶懼學
之未能至也願一言以自勗予惟往年嘗識君於江浙
繼復邂逅於甌閩間觀其風神俊偉論議英發時固已
知君之才器超卓過人逺甚今以使事道出會稽則君
方衣綉持節按部海濵而聲光譽望赫然動乎東南予
益知君之美徳信乎名實之相稱矣夫美者善之在已
而充實者也存於内則為和順之積見於外則為英華
之發施之家則孝友雍睦而懽然恩愛之相親行之天
下則安静和平而藹然治化之無間然則美豈誇辭溢
譽而已哉易不云乎美在其中而暢於四支發於事業
傳不云乎充實之謂美充實而有光輝之謂大光輝所
以成已事業所以治人君能因是而益勉焉則學有弗
至乎予曩侍君之季父平章公於是有契家之好今得
見君之樹立若此予心安得不重慕而起敬之哉因君
之請遂喜而為之説
　　　中中子説
金華王子章故宋文憲公魯齋先生之諸孫也以文學
倅海寧既代且老猶日孜孜進徳不已更號中中子今
年春予以戸部尚書總漕閩廣道出海寧子章首來謁
問所以中中者予曰子以文學世家而能自立若此其
将有得於中中矣夫人以稊米之身而能備萬物之理
參天地之大者心也其寂然不動無少偏倚者中之未
發也隨感而應使無過與不及者中之已發也存之於
未發之先而復察之於已發之際則中其有不中者乎
自堯之執以授舜舜益之以命禹湯武建之以立極孔
顔擇之以為教子思子發中之用孟軻氏明中之權而
中中之道始備矣夫易之為書凡其曰正中曰得中曰
在中曰居中曰遇中曰利中曰尚中曰以中曰久中曰
大中曰中行曰中正皆得位而有應者也曰過中曰失
中曰中未得曰中未變曰中未光皆失位而未得應者
也然則神聖設教以前民用亦莫先於中天下之道其
有加於此乎天得中而清地得中而寧天地一失其中
則日月薄蝕而四氣不順山川沸崩而萬物僭差而況
於人乎是故農失其中則不得以為農工失其中則不
得以為工賈失其中則不得以為賈以至於醫卜百家
之流莫不欲得其中而況於士乎自世衰道微往往汨
於私意以淪胥其恒性是以存乎内者不能無偏倚之
患著乎外者不能無過與不及之差不及不知所以進
之過又不知所以抑之而中道或幾乎其息矣中道既
息其視農工商賈醫卜百家之為反有弗若亦可悲夫
今子章能以中中自勉而不知年之老庶幾知所用力
者由是而日加敬畏焉使静有以養其天理之公動有
以遏其人欲之私則體用相須内外無間而堯舜湯武
孔孟相傳之統與夫大易進退存亡之道舉不外乎此
矣嗚呼微哉遂書以為中中子贈
　　　中中子問
客有號中中子者請問中中于戾契子戾契子曰天不
中則日月薄蝕而四序僭差矣地不中則山崩川竭而
萬物不育矣人不中則倫理廢而入於禽獸矣聖人之
道大莫大於中者子亦何能遽領其要哉中中子曰固
矣天烏乎中地烏乎中人烏乎中吾不得而知之也且
子之於中亦戾契矣又孰知中之為中哉戾契子啞然
而笑曰夫道散若牛毛得若麟角而子不知戾契之非
中又烏知中中之非戾契乎子必欲聞至道之要其斂
爾形收爾聲反爾聴使心如止水湛然而静不撓於物
不汨於私庶其可論此乎中中子退而齋三日迺敢復
請戾契子遂揚袂聳冠箕坐曰可哉天之道以隂陽而
立地之道以剛柔而立人之道以仁義而立消於上者
息於下往居外則來居内晝夜寒暑各司其半隂不終
於隂而陽生焉陽不終於陽而隂生焉隂陽合徳則三
光明六氣順此天之中也剛以克柔柔以克剛剛柔相
濟五才互用則煦嫗孕和而生植蕃此地之中也存心
以仁制事以義或施而恩或果而斷喜怒愛惡不失其
偏則家齊國治而天下平此聖人之中也雖然天地不
能以自中必得聖人以為中聖人之所以能中天地者
毋亦損其過益其不及治其偏使歸於正而已矣其見
於經者曰裁成曰輔相曰彌綸曰參贊曰經綸曰成變
化而行鬼神凡若此者豈非天地待聖人而後中乎中
中子曰博矣微矣中中之辨矣然而天人相去逺甚果
何道以中哉戾契子曰蟋蟀以秋吟蜉蝣相隂出物性
猶能知天地之故孰謂夫天人相逺哉孰謂夫天地之
中不中於聖人乎孰謂夫聖人之中不中於天地乎況
人與天地本同一體吾之耳目口鼻其天地之日月風
雷山岳河海乎吾之骨肉毛髮其天地之土石草木乎
吾之嘘吸出入其天地之噫氣乎是故運動法乎周流
張弛法乎闔闢憂喜法乎慘舒吾心既正則天地之心
其有不正者乎吾氣既順則天地之氣其有不順者乎
其感通之妙如機之發矢如樞之運戸如橐之鼓風神
用不測自有不期然而然者矣中中子矍然起曰吾問
中中而聞聖人之中因聖人之中而聞天之中地之中
又聞戾契之為中也幸哉幸哉中中子者金華王藻子
章戾契子則宣城貢師泰父也
　　　鶻戒并序
海濵之家好養鶻道遇臂鶻而過者其容甚戚問之則
曰吾旬浹間失四鶻或以强擊或以縱欲或以争得是
以戚焉余讀栁子三説蘇子二戒而愛之然猶各寓意
於一物焉今以一物而得三戒遂書以為勸
其一曰黄鶻色閃閃若黄金然强力而疾擊遇大禽他
鶻不可得者則縱之無不得也一日見羣雁集海上試
一縱焉鶻􁫒身奮翅方突入陣中雁呼其儔來救回旋
唼喢力不能勝臂者急呼之則毛羽幾盡脱矣籠之數
月乃敢復至海上遇大鵠方東向立脫其帽覘之則搏
擊如故態鵠見其來凝然不動伸頭掉喙徐擊之正中
其腦以死吁不量大小而犯非其分以殞其身宜哉
其二曰赤鶻色正赤黠而多能凡擊鳥相向來則已必
背而去稍逺出其不意也乃還擊之無不得者或墮在
水則舉而擲之地主者甚愛之飼常倍他鶻其後竟以
食多而病毛羽翛翛然投以善藥逐其腸中惡敗病乃
已自是每節其食視之益勤然神俊終不及前時間出
遇野雉雊而起試投之雉竄入叢棘中鶻數擊不得殊
困憊張翼而嗄衆嗾犬逐雉出犬闞助之使盡其力迺
得主者喜即囓血肉飽啖之明日視鶻死矣吁忘已之
弱而貪得不止果異是哉
其三曰蒼鶻其狀特小始得二喙畜久而色尤雜以青
其搏也必先後之令下上旋轉以無失焉一日乗小舟
臂出江上見鵲啄田間大呼而逐之鵲懼無所蔽也則
急投之水其一方奮擊其一復至鵲沈而無所得則二
鶻自相搏皆溺以死噫向止用其一使自専則鵲固可
得也今兩縱之争以死悲夫
　　　俞仲圭好古齋銘
渾敦鑿凝以爍五太御三靈覺風氣通人文作厯黄虞
物咸若姒姬降王政虐繄宣尼匊金鐸正六經道斯廓
既精微亦渾噩傳萬世為民度遵之善逆之惡維好古
莫此樂
　　　賈循正善善齋銘
人性本善善原於天不善其善遂為惡遷善善不己其
善則全己善善人人善善己善己善人斯為盡美徒善
弗庸於道則否所貴學者不惑不止勗哉循正善善在
是
　　　皇太子賜書贊
謹按賢者在位能者在職孟軻氏之言也至正庚子秋
皇太子大書以賜福建行中書省平章政事臣布哈特
穆爾平章以戊戌秋來鎮閩海誅鋤兇强保衛良善一
年而政敷二年而民信飛艘漕海以餉京師上嘉其功
進階陞秩錫予駢蕃於是東宫復有是賜平章既已裝
潢成軸又将摹勒立石省署之南用彰寵賚而垂無窮
焉間以語戸部尚書臣貢師泰師泰竊惟帝王之道由
周孔而後獨孟軻氏得其傳然其論政治之要不過兩
言而止蓋有徳在位則足以正君善俗有才在職則足
以修政立事昔者商宗任官必曰惟其賢惟其能成王
立政必曰推賢讓能賢能有益於國家也尚矣今皇太
子賜書藩翰重臣而首及於此其有得於三代致治之
要哉臣師泰嘗授經宣文進對講席甚幸獲睹殿下問
學緝熙之功章翰飛動之勢敷張盛美寔臣之職謹再
拜稽首贊曰
皇帝建極統正萬方明離主震遹為元良毓徳儲宫潛
心端本聖學緝熙造道之閫寶章揮灑爰及燕清昭回
雲漢煥爛日星鳳翥鸞鶱龍驤虎躍力斡萬鈞方凝圓
爍曰職曰位任能與賢徵諸孟氏錫我良臣羲畫禹疇
殷盤周鼎並美齊休以教以警臣拜稽首臣實戅愚敢
不敬服以昌令謨伐石刻文樹之南土匪臣是私式訓
來者川流於海嶽峙於天百靈衛呵於萬斯年
　　　皇太子賜書贊
右𢎞化二字出周官三孤貳公之辭皇太子書以賜福
建行中書省平章政事臣諤勒哲特穆爾者也平章以世
胄起家厯踐中外至正二十年由同知淮南行樞密院
事擢任兹省既陛辭東宫遂有是賜蓋化者天地之用
𢎞者張而大之也日月星辰之照臨雷霆風雨之鼓潤
山川河嶽之流峙隂陽寒暑之往來其為化也大矣然
其休咎徵驗未嘗不與人事得失相關是以有天下者
既立三公論道於其前復立三孤寅亮於其後凡所以
盡燮理之道成輔相之功者至哉今皇太子賜書藩屏
而首及於此其有見於古先聖王倚注大臣之深意乎
平章尚思懋昭明徳勉建勲業使海邦廓清民物鬯遂
則鋒車趣召還秉國鈞當不逺矣至若揮洒飛動實出
天造又非臣愚陋之所敢形容也
　　　普平章夀容贊
至正二十年秋福建行中書省平章政事普公兼善以
鎮南服功詔賜御衣上尊加銀青榮禄大夫位第一用
便宜如故事賔客僚佐圖公象以為夀宣城貢某贊曰
王封之胄列仙之儒器𢎞徳克神明内腴瑩如拱璧粲
若明珠燁然出匣之干将亭然照水之芙蕖白玉横帶
黄金刻符停鸞峙鵠擁笏垂魚出則膺申吕方虎之寄
入則陳皋夔稷契之謨故能為邦家柱石弼輔範模吁
雲臺麟閣尚徵斯圖
　　　袁伯長學士畫象贊
東海之濵有偉其人玉雪襟度風流搢紳衆鑿以巧我
坦以真圭璋聞望黼黻絲綸垂魚秉笏盛服在身山明
水清皎乎其神
　　　小象自贊
峩冠盛服曳玉垂紳紀綱法度森乎在身敢不肅恭以
欺明神
　　　孟天暐御史小象贊
服之華也見乎外徳之華也本乎内内外交稱庶免于
戾惟其有之克共大祭　　　　　　　右豸冠
出則秉笏垂紳處則野服葛巾人知出而仕之為榮又安
知處之樂為真也風流邱壑庶幾斯人　右燕居
　　　僧仲謙運使小象贊
豸冠之峩佩玉之儺于郊于廟其儀孔嘉明神在天百
辟在位儼立執圭承我大祀　　　　　右豸冠
儀觀昂昂意氣堂堂繡衣朱襮燁其有光昔既見之今
幸同事我贊爾真維徳之幾　　　　　右燕居
　　　阿勒坦布哈御史廌冠贊
冠之廌也将以觸邪服之度也将以戒奢豈徒為躬之
華庶幾為徳之嘉律之於身格之於神規之於人質而
能文剛而有仁斯其所以宜於郊廟朝廷也耶
　　　胡恵卿畫象贊
貌古而莊氣和而剛居家庭而行有常混閭市而名不
彰然亦嘗分殽胾於中書授几杖於黄堂明珠在淵燁
然有光我贊爾真益夀而康
　　　俊用章畫象贊
至正十九年冬十月予以使事道出會稽留止大能仁
俊公方丈者信宿其徒惟平間以公畫像示予為之贊
曰
有偉其身有燁其神以如是觀孰幻孰真脫屣跏趺若
長往而忘世揮麈談笑實與物以皆春既質而文亦肅
而温海天孤月野水閒雲
　　　訢笑隠畫象贊
飛錫於天竺之峰面壁於龍翔之宫蓋萬派一源之正
學而千山百海之竒胸也衆以性求我以相見寶月髙
懸華雲普現此所以㸃維摩於上方賜大中於便殿也
耶
　　　耶溪和尚畫象贊
風清月明山峙淵沈人見其貌我識其心
　　　慶大夫書了堂二字因為之贊
川回山峙卓為竒文力挽河漢一筆萬鈞
　　　題玉髓經後集
玉髓經世傳張子微受之蔡元定復為之發揮其於卜
塟定宅之法固為詳矣然其浩博而精深非専門地理
者未易觀也今李君仁齋撮其微㫖著為圖經後集若
干卷使夫孝子仁人欲掩其親者一覽而山川靈異隂
陽向背可指諸掌斯亦奇矣夫卜宅之法莫善於郭氏
塟書而莫精於曾陽氏之學欲知郭書必求之曾陽欲
知曾陽必求之玉髓欲求之玉髓其又先之以此集乎
或疑玉髓出北巖非元定書也雖然紫陽先生固嘗篤
信而辨論之亦豈無所見哉至正十九年十一月晦日
題於甬東慈濟寺之竹忩
　　　題曹士𢎞先生哀辭後
右中朝諸老為廬陵曹士𢎞先生所作傳誌詩文一卷
凡若干篇而范學士哀辭實當卷首間從其子友仁得
而觀之伏讀再三不勝悲感先生在大徳丁未間為廣
徳陳陽村巡檢以史學名家陳陽去師泰家才二十里
許先太父秘書府君亦以古學自任年七十餘猶著述
不倦四方之士若隆山牟仁父父子四明戴帥初東平
王岱宗日集館中相與評論古今治亂得失人物上下
有所疑難輒片紙細書往來是正不絶久之積成大軸
時先生最號該博某方垂髫恒立侍傍至今尚能記之
近年來江東西重罹兵革某家所存大軸皆為煨燼無
復存者而先生廬陵手澤意者亦不復完矣今觀此卷
豈獨可見曹貢三世通家之好而中朝一時文物之盛
從可徵焉嗚呼先生之學若此終不得一施於用固可
深慨然既沒世而名愈彰子孫猶能傳其家學以有禄
位天於斯文亦厚矣哉
　　　題旅獒圖
此圖一人執絙牽大犬一人從以墨幟一人函書最後
其狀貌衣服大類西域人豈取武王時西旅獻獒事以
為之乎不然今日流沙萬里之外炎荒百蠻之國莫不
臣妾以獻其所有南北之人見聞習矣何以圖為然因
圖以觀召公之書亦豈無所警乎
　　　題宋御史汪自强誥後
右宋誥命一通開慶元年監登聞鼓院汪公自强拜監
察御史之所受也其家失之久矣元至正十二年鄉兵
起官軍持此誥易飲酒家士人洪如晦得之以歸御史
諸孫某某以授其子汝懋汝懋謹裝潢為卷求題於某
竊惟御史公清風勁節聳動朝宁不惟能使權姦巨卿
有所警懼而朝廷宗社賴以奠安嗚呼賢者有益於世
如此哉是誥失而再得汪氏其復興乎汝懋善保之
　　　題程以文遺曹子學書後
禮部員外郎程君以文博洽能文章大名曹子學精於
篆隸二人在京師日相往來甚厚此卷凡三帖皆以文
求書於子學者也以文不惟能文章尤善隸今辭意勤
懇謙退若此則其不以自得為足而以所能下人固非
小知自私者所可企及矣然非子學書法果有以度越
諸君者以文其肯推敬若是耶以文已矣子學其尚保
之庶幾他日子孫知程曹有通家之好焉
　　　題黄太史上京詩稾後
黄太史文名天下而上京道中諸詩尤為傑作葛邏禄
易之得其稾以傳且謁諸君為之題其知太史亦深矣
易之尚善保之
　　　題宇文子貞為郁文海作龍溪山房記後
予以使事過會稽宿大能仁之方丈閩僧郁上人間示
宇文君所著龍溪山房記龍溪為臨漳壯縣山房則上
人舊居也上人久遊江湖間所至輒以是揭諸座隅其
惓惓不忘鄉井之意厚矣昔吾朱夫子在武夷嘗扁其
齋曰紫陽上人既有以見於斯而宇文之記又足以發
之羇孤牢落之際觀此庶足自慰矣
　　　題新安張吳先世碑後
宋新安張珏嘗代異母弟逮獄以慰母心天下聞而義
之韓蘄王因辟為幕府朱文公嘗以四君子並稱之至
其曾孫桂有隠徳事繼母復以孝稱江東按察使盧公
摯江浙參政燕公楠咸論薦之卒不就學士豫章揭公
奚斯銘其墓甚悉不幸毁於兵桂之孫吳避遷錢唐能
誦其詞請書於禮部程君以文將重識石間攜以示予竊
論世之人以孝弟稱者間有之矣求其子孫能繼者蓋
鮮況厯六七世繼二三百年猶繩繩不絶耶噫吳亦賢
矣哉
　　　題崔元亨送項太醫敘後
大都崇真宫吳大宗師有弟子曰項子虚氏善轉鈆汞
為丹砂服之可長生不死劑其餘猶能起人於垂盡其
術亦微矣子虚既化去得其傳者蓋鮮予至錢唐見曹
樞密崔照磨所序項元齋切脉治病往往神效問之則
子虚之仲弟也嗚呼術得其傳其施於人者猶若是況
修己治人之道哉
　　　題李咸熙畫
李成畫散在天下不少矣既從瘞於宋之諸陵又盡購
於其孫尹開封且不幸而焚蕩於水火之餘意者所遺
無幾此畫松柏二幅墨色蒼古筆力遒勁上又有端平
諸老題識其為神品無疑者第始書成諱而更字咸熙
豈即開封所購本而流落人間耶綏安萬夫長察罕温
都爾侯偶得之於兵戈離亂之際信其為連城夜光之
寶矣然初本四幅已失其二他日合浦之珠延平之劍
豈無會合之期侯其善護之以俟其至
　　　題息軒記後
天台張本仁名其軒曰息或曰善哉人不可以不息或
曰學可息乎本仁間以二者之言質於予予曰天以不
息而成化功聖人以不息而成治功君子固貴乎不息
矣然勞於晝者必息於夜發於春者必息於冬學而不
息則學無成仕而不息則老無所止所以君子尤貴乎
息也夫明必有息乃可以不息惟不息斯能有息息者
育徳之基不息進徳之本合内外之道也本仁之名軒
其庶幾知所擇乎
　　　跋五輅圖
右五輅圖蓋宣和舊本而柯君九思所藏也五輅者玉
金象革木玉輅以祀金輅以封同姓象輅以封異姓革
輅以封四衛木輅以封蕃國而鹵簿實兼之其樊纓采
就旗麾等衰之數各不同焉然或以多為貴或以少為
貴或尚其質或取其文其序不同其色亦異曰先曰次
曰綴議禮者之説往往不一此圖所載以象輅居玉輅
之後金輅之前未知何所據也然其運意精密設色工
緻毫分縷析悉中軌度非妙奪天巧者能造是耶熙暘
得此他日上之太常獻之禮官庶将備一代制作之盛
典豈徒為好事者珍玩已哉熙暘其尚寶之
　　　皇太子賜書跋
皇太子恒以燕清之暇怡神翰墨遇得意輒賜中外名
臣而福建行中書省右丞臣恩寧溥得八字曰文行忠
信為善最樂夫文行忠信孔子教人之法為善最樂漢
東平王蒼處家之道也文以廣知行以檢身忠信以立
本教雖有四實心學也善行於外樂存乎中亦心學也
天下萬事萬物之理皆原於心心一正則施之於家而
孝友雍睦施之於朝廷而上下翕和施之於天下而謳
歌鼓舞海内稱慶今皇太子揮洒寶章首及於此其真
有得於聖賢心學之妙乎右丞世篤忠貞為時良翰是
書也豈徒羲畫禹疇足為世守之榮庶幾朝觀夕覩超
然有以廓其澄清之志云
　　　跋王國寶傳後
右沂水王君國寶傳一道撰於越士潘君嚞而翰林承
㫖歐陽先生江浙行省參政周伯温父所題跋也國寶
死三十二年矣其子彦琬來為江浙行省左右司都事
余時適參政末見其文學議論英發有過人者固已竊
計其所從來逺矣及讀是傳乃知國寶隂徳之施甚逺
而彦琬能以才行稱於人人為不偶然國寶孝義出於
天性其行於家則重闈怡愉而子弟恭慎其施於親䣊
則生有養而死有歸訟者息而怨者平其推於人則偽
鏹焚而紿悞絶私券毁而逋負免其動於鬼神則斷海
寧之妖祠訴新昌之滯魄他如去曹江撅栽以便往來
之舟論杭市鈔法以權輕重之直凡有利於民而益於
官者亦莫不忘其力之弱而快於行之勇也嗚呼國寶
孝義若此卒止於征商小職而不得一伸其用亦可悲
矣昔者人或以治獄髙大門閭或以還帶致位宰輔或
以蠲舍緡而世禄不絶或以平糴價而見禮靈神一念
之發通於幽明一行之善格於上下況國寶行於家施
於親推於人動於鬼神者無往而非隂徳之所致三槐
之植君家故事吾将於是乎徵
　　　跋韓致用五雲輯録卷後
會稽韓君致用間持諸公所著五雲書屋詩文一卷來
徵余言按韓氏自魏國忠獻王在宋天聖中中進士第
二方唱名太史奏五色雲見其後竟以勲業致位将相
至四世孫秘閣公扈駕南來居越之五雲門故其輯録
題曰五雲其後子孫往往多以是稱號蓋不忘所自也
今致用實魏國之十世孫其築屋讀書亦名之曰五雲
而中書參議危君太朴翰林學士張君仲舉各為之記
序凡所以論次韓氏徳澤及厯世藏書之盛可謂詳且
備矣然其所謂五雲者皆即秘閣居里之名而無一辭
及於魏國唱名之瑞豈二君姑舉其近而遺其逺也耶
雖然五雲為屋扁也屋為書藏也知藏而不知讀知讀
而不知好知好而不知樂則六經諸史亦土苴耳其能
超然卓見於陳言之表以克造夫聖賢之域乎致用其
益勉之
　　　跋王憲使朱縣尹倡和詩卷
我國家統一天下首立臺憲以綱紀百辟大抵先教化
而後刑政敦儒雅而鄙吏術尚寛厚而去文深故當時
御史部使者多老成文學之士予家江東方七八嵗時
見牧庵姚公疏齋盧公按治之暇輒率郡士大夫攜酒
殽歌妓出遊敬亭華陽諸山或乗小舟直抵湖上踰旬
不返二公固不以為嫌而人亦不以此議二公也其流
風餘韻至今江東人能言之自後綱紀日密嫌疑頓起
甚至出入扃戸又甚則謝絶賔吏久之遂習為常矣今
觀繼學王公與縣尹朱子中在宣城時酬倡詩卷迺知
王之標致猶不減於姚盧也吁世復有斯人哉至正二
十年冬十一月乙亥貢某題於三山香嚴寺之東軒
　　　跋鄭希道拙存稾序文
江右鄭希道兄弟居匡廬之下彭蠡之濵讀書著文怡
然自得及出而施諸政事皆卓卓有過人者希道既沒
十餘年其子間以諸名公所作拙存稾序跋來求題予
雖未獲盡覽拙存之著而得觀歐陽揭黄杜危周張諸
公詩文或喻以連璧或比之雙鳳或謂其得山川清淑
之氣或謂其得茂叔元晦之微而猶惜其陸沈下寮不
得置諸館閣以盡發其所藴於是益知其才之果異於
人矣嗟乎兄弟競秀一時在古且為難能況子孫又能
以家學繼美於後哉
　　　跋宣和御書
夫以帝王御崇髙之極而能樂山林澹泊之言又為之
親洒宸翰以賜志合志合其賢矣哉為子孫者宜世保
之
　　　跋毛貞士傳
君子之所以立身行已求無愧於心而已一有愧於心
雖千駟萬鍾視之猶當如草芥焉今之人或有小利僅
若豪芒輒昧昧焉易所守以欺夫人甚者吮癰䑛痔無
所不為又甚者棄妻子背父母以僥一得卒至於僨身
敗事而後已可哀也今貞士不貨殖不要功不苟得凡
其所為不惟無愧於己又将以愧天下之欺人者吁亦
賢矣
　　　跋阮孝子傳
天台阮祖立倉卒舁父避灾菽水致養能得其親之懽
心視刳肝刲股者雖無驚世駭俗之行然斯其所以為
孝也
　　　跋汪節婦傳
汪節婦四明元寅先生仲女也年二十歸同里故宋提
刑陳曾孫紹庭甫四年紹庭亡無子鞠從子鑄為嗣教
之有成守志堅確益大陳緒年幾七十迺終嗚呼汪於
婦道母儀皆當旌表而有司卒不得上聞其子鑄徒取
士大夫歌詩以自慰亦可悲矣予嘗備員太史見儀曹
所具賢母節婦事狀多出中州而大江以南百無一二
豈法故有輕重哉其逺近詳略不同者亦理勢使然也
予於是重有感焉
　　　跋夏節婦傳
黄巖夏氏女年二十一嫁里人黄侃八年而侃亡治喪
起冢晝夜哀號不絶教其子三人克自樹立撫其庶二
人皆若已出處宗族以義接婣戚以禮婚喪或有不給
者輒有所遺有司上其事既旌異之其甥江浙行省理
問邱楠又求經畧李君為之傳嗚呼江南視中州為益
逺賢母節婦少聞於朝今夏夫人節行獨能顯著若此
者亦何幸歟
　　　跋趙書韋詩
世稱韋詩出陶趙書出王或謂自是蘇州詩吳興書信
然否當有辨之者
　　　跋松雪招隠詞
王右軍果止於善書而已耶人於趙魏公亦云今觀所
書招隠詞為之慨歎
　　　跋李則平憲副所藏東坡墨蹟三卷
東坡自言吾文如萬斛泉源不擇地皆可出識者謂豈
獨文為然其書法之妙亦類是也此帖蓋少年所書已
飄逸俊快如神駒健鵠不可控搏況海上歸來之後乎
右蘇文忠公寄陳氏三帖宋諸賢題跋者凡三十人蓋
已極盛美之形容矣則平憲副偶得於兵戈擾攘之餘
而徴求贊詠猶且不已吁賢人君子手澤為天下後世
重果如是哉
予客三山城西之香嚴寺嵗莫風雨憲副則平寄示東
坡先生墨蹟二帖其一帖南康八境圖一帖記石墨八
境婉麗圓熟頗類二王以年月攷之蓋先生壯嵗所書
也石墨雖無年月可攷筆勢飛動融化又非八境所可
比然自謂目昬作小字殊難意必老年所書也一日之
間盡覩珍賞豈偶然哉三復之餘謹識於後
　　　跋徐明初所藏文靖公四詩
右集紫極宫追懐吳鸞稍久出關謁孺子墓道由澹臺
而歸古詩一章及次韻春思古詩三章先君文靖公提
學江西時手書也今蓄於廣徳主簿徐君明初家明初
由江西之官江東道經南湖留止家塾出以示余捧玩
手澤如新而音容不復可見矣抑先君謁君家墓詩云
岧嶤漢士墳弔酹涕汍瀾勲業豈不榮名義夙所難孺
子名義著聞而勲業不少槩見者不遇時也際休明之
景運抗前人之名義而發揮於勲業安知不在明初乎
因涕泣而書其後既以勉明初且以識余心之悲也至
元後戊寅六月二十又五日識
　　　跋程氏遺安義學本末
新安程致和既立義學以教其宗族子弟與凡鄉里之
願學者又割田五百畝為義廩以資嫁娶喪𦵏其用心
亦仁矣哉有司方上其事值城陷事廢致和亦走建寧
雖倉皇流離而卹姻贍族之心未嘗不慨然思有以復
之也夫新安程氏去居河南而有明道伊川二先生先
生道南而有紫陽朱夫子今致和於二程則為逺裔於
朱氏則為外戚其道徳仁義之訓蓋有自來矣嗚呼志
之所存天必相之國家治平有日予雖老尚當拭目盛
事
　　　跋李經畧與裴檢校書後
至正二十年春三月江西賊鄧客冥陷延平閏五月圍
建寧上下阻絶諸将縮恧不進經畧使李公發兵援之
檢校裴君直慨然曰顔經畧在圍幾一月矣此而不自
効雖生何為遂請行得兵數百直抵南鄉距建城半舍
而止李公聞之且喜且愳急遣吏賞勞令孤軍無深入
墮賊計且曰尤當以古人自任裴君得書感激佩服歸
而裝潢成卷持以示予予惟唐蔡州之役丞相裴度親
往視師帥臣李愬實受軍制今李公統諸将裴君迺承
委寄雖其職分前後小大不同而奮義赴功無愧古人
則一也保而藏之豈徒為裴氏子孫之榮後之覽者亦
将感動而有所興起焉
　　　跋張氏承訓堂記後
射干生於泰華髙不踰尺而能臨百仞之淵蒙鳩巢於
苕葦編羽結髮而終不免於破折無他其所處者異也
參政危大朴記道亨張君承訓之堂謂其父直卿之教
之也既使不得就文法之習而又日進之以道徳仁義
之言道亨卒能明經中第厯官清要以顯其身以光其
前人吁直卿固為能處其子而道亨亦知所自處者哉
承訓名堂信不虚矣年月日跋
　　　跋當塗陳氏夀詩後
昔吾祖母廣陵夫人李氏年九十先君子文靖公辭禁
直自京師歸作愛日軒侍奉於湖山勝處當時秦郵龔
公子敬教授宣城一日肩輿至湖上為作愛日軒記有
云惟親年且喜且懼愛莫大於愛親而事親之日欲其
長也其愛當何如人皆可以長年惟其得之天者厚而
所值之時承平若是則享用豈惟親哉将人子之分願
亦無不滿者矣子敬此言天下之名言也當塗陳氏兄
弟事親色養優享素封之樂元統乙亥母夫人適及八
十正月朢日然燈張樂稱夀堂上融融如也是年溧水
劉君兼美假館當塗偕弟元鼎作詩詠歌之今又四年
陳母年八十又四矣人於富貴利達皆可以力致其不
可以力致者有二焉曰夀曰賢子孫也然人之生美惡
厚薄稟於天惟善可以自致善而獲報則亦天也今陳
母之夀如此子孫之賢又如此殆所謂稟之厚美而積
善之獲報者哉兼美徴予識其後予念先君子奉親之
樂如前所云而予母寧國郡太夫人今年亦七十有二
矣板輿輕軒在春暉駘蕩中予與陳氏兄弟同此樂也
至元己夘二月八日宣城貢師泰謹識
　　　跋賽音迪延齊氏家傳
故贈咸陽忠惠王賽音迪延齊沙木斯鼎厯事太祖憲宗世祖
遂能以功業顯著西南萬里之外既沒而廟食猶不絶
子孫亦建侯專閫布滿中外非其厚徳之積能爾乎雖
然積徳在於前人培埴實由後嗣為王子孫者其益懋
勉以光昭先業毋徒抱遺牒以夸於人曰吾咸陽王諸
孫也
　　　　跋曾克謙入閩記後
昔唐天寶之亂杜少陵入蜀李太白走江南雖當間關
危苦必有因而後往不然其不至於饑寒流離者幾希
今曾君克謙之入閩也果有所因乎無所因而幸以佔
畢給食學官方且優游道義為文以自解非真有所見
者能如是乎余於克謙重有感矣
　　　跋髙惟恭字說
詩不云乎温温恭人維徳之基又不云乎温恭朝夕執
事有恪蓋恭者敬之發也敬存乎内則恭見乎外恭之
為徳大矣施之於身而睟面盎背施之於家而慈孝温
仁施之於鄉䣊於朝廷而彬彬禮讓小大翕和故中庸
論至徳淵微之極功不過曰篤恭天下平而已矣惟恭
能誦詩之言服中庸之訓庶幾其日進於道乎
　　　跋江以敬登樓賦
詩一變而為騷再變而為賦此賦音節清楚絶類騷體
第傷今思古不無沈鬱感慨豈猶有王仲宣之遺愴歟
不然其将慕楚大夫之忠憤激烈者矣
　　　跋鄭徳和所藏閣本智永千文
宣文閣所刻智永干文七十三行七百二十四字號稱
精妙必得㫖乃敢摹印既摹印必得㫖乃敢分賜然非
世戚重臣及左右近侍不與也臣某授經宣閣參贊經
筵幾四三年所得僅一二其貴重可知矣兵亂以來又
復散失今觀參政鄭旼所藏寧無慨然遂書而歸之
　　　跋松泉圖
天台潘孟翔客京師間圖其父忠軒讀書之地曰松泉
舊隠求大夫士歌詩以歸為夀焉予惟厯霜雪閱嵗年
不改其操者松也出乎巖谷放乎江海混混不息者泉
也松類夫君子之貞泉類夫君子之潔隠居以松泉名
其将有取於斯與
　　　跋陶淵明圖
自司馬氏之東也一時勲名氣節之偉風流韻度之雅
蓋不可僂數也然人物獨稱陶淵明文章獨稱歸去來
詞往往好事者既詠歌以致其敬慕復圖之以為美觀
何哉嗚呼三公九卿豈重於一令千言萬語豈多於一
詞也耶
　　　跋杜孝子傳
人子之於其親雖孝如曾閔亦常事爾然千百世之下
求如曾閔者復幾人哉黄巖杜誼能以孝通神明而子
孫又能以孝揚先徳亦已賢矣
　　　跋白沙送别聯句
予奉詔總漕閩南道過四明承天台鄭蒙泉韓諫行毛
彛仲燕山馬元徳會稽王好問括蒼王叔雨四明舒汝
臨僧朽石上虞徐季章華隂楊志中諸君欵餞至白沙
猶不忍别遂留宿舟中飲酒聯詩明日迺去何真情之
甚厚也予時以醉卧及覺則詩已成矣故不及聯他日
復遲予東海之上握手道舊臨風把酒亦庶見吾黨交
義非世俗所能知也因識其後時門生劉中亦侍坐焉
至正十九年冬十二月六日識
　　　跋諸公所遺馬編修書札
師泰於歐陽先生有師生之分於黄學士有兄弟之義
於申屠待制有交承之契而張承㫖周太常危參政宇
文僉事則又朋友之厚愛者也是皆天下名賢碩師易
之悉與之游書問往復繾綣若不忍一日相忘者斯固
諸公謙撝下士盛徳然非易之才行超卓足以感動乎
人能得此哉今歐黄宇文已物故而子迪仲舉年踰八
十又皆休致伯温與某為同年亦将七十矣獨太朴方
為朝廷柄用覽觀斯卷不勝感慨
　　　跋子山公書陸喜五論
瑩喜皆吳士也喜論瑩四五固當矣獨不知喜自謂在
第幾爾子山之書其果有所見乎
　　　跋王經厯小傳
士大夫不幸而遭世變或死或不死蓋其事有不同志
有所在也彦芳砥節厲行卒不為所汙亦難矣哉
　　　跋楊大同遺姪書
夫見理明則其言正其行決金陵楊大同遇難死義蓋
已見於遺敬修書矣
　　　笑堂偈并序
杭之聖安寺主僧公歌藏卜西畨人也心空而行超善
以其學教諸子弟間為予言公歌藏卜華言普喜人則
笑吾笑以名堂其亦有知我所以笑者乎予笑答曰昔
莊生以開口而笑為達恵逺以三笑為樂而後之人又
有付萬事於一笑者笑固多端矣然皆不若不笑之為
愈也笑堂其以笑為不笑乎其以不笑為笑乎予不得
而知之遂為偈曰我觀人世事無一不可笑大慝藏機
關小智閃燐爝欲火熱肺肝有若原野燎一旦受苦厄
顛頓發狂叫所賴慈悲力普賜光明照遂使迷途者解
脱無老少閉門一炷香靈臺湛空妙如走闇方出如睡
夢方覺而師於是時懽喜見容貌跏趺笑堂中即此為
衆教
　　　祭程以文
維至正十九年嵗次己亥秋八月辛酉朔越二十四日
甲申中書戸部尚書貢師泰中書户部主事李希顔翰
林國史院編修官錢用壬諸路寶鈔提舉劉天錫浙江
等處行樞密院照磨崔永泰等謹以清酒少牢致祭於
中書禮部員外郎程君以文之墓曰嗚呼公之行可以
追配古人公之徳可以度越諸君類范黄之孤峻得虞
揭之雅馴教分六館制掌北門衣繡峨鐵儀曹是掄揚
颿使海益張令聞飯止一盂而心常自裕囊無一錢而
口不言貧生於昇平而客居半世死於離亂而克全其
身嗚呼方今作者不滿六七公居二三孰敢第一公既
死矣孰與儔匹海濶風髙愴焉自失
　　　祭多仲客尚書文
嗚呼余昔在京師子方魁天下聲名赫然傾動朝野及
余還浙江子亦以使至布宣徳音克勤王事今余治粟
海閩而子又實來裴回握手情溢乎辭念别離之契濶
每太息而歔欷曾不數日竟殞危疾倉皇莫救恍焉如
失子之耿介勇足以進徳子之俊明才足以任劇故雖
以十年之近居六卿之職生也人不以為過死也人皆
以為惜嗚呼海天茫茫魂歸帝鄉招之不來我心永傷
殽登於俎酒實於觴撫棺泣奠庶幾來享
　　　祭部吏虞舜咨文
嗚呼舜咨果止是耶汝徳之粹圭璧無瑕汝質之茂蘭
蕙方葩執矩矱以求方正引繩墨以糾偏邪事雖微而
必敬志愈厲而靡他不曲以阿不矯以夸不懦以恧不
僭以差左右就辟清苦益加汝既予信予亦汝嘉何山
裂之夢猶近而大還之遊已遐嗚呼生也無愧死也有
華予於舜咨抑又何嗟
　　　祭姜奏差文
維至正二十年嵗次庚子八月乙酉朔越二十有八日
壬子戸部尚書貢某謹遣部屬某等以特羊酒饌致祭
於奏差姜生維顯之柩曰予昔南來從者八人出則予
吏入則予生其分雖殊其情實親幸相砥礪各効爾能
惟曹與姜亦予所任曹質而醇姜粹而温何曹生之訃
未幾而姜亦遽殞其身耶然曹死浯洲瘞無一金姜死
三山囊無一文於是亦可見能慎其守以無負於期望
之心矣嗚呼履行不虧夀夭奚論閩山浙水道阻且深
旅櫬之歸尚俟承平一尊遣酹以展予忱
　
　
　
　
　
　
　
　
　
　
　
　
　玩齋集卷八
欽定四庫全書
　玩齋集卷九　　　　　　元　貢師泰　撰
　　碑
　　　重修南鎮廟碑
會稽山在郡城東南十五里地氣廣博而隆厚峰巒蒼
翠上出霄漢而天柱石颿卧龍諸山皆環列其下如臣
妾之事大君罔不順伏趨嚮周禮職方以為揚州之鎮
信夫隋開皇十四年始即山立祠唐天寶十載詔封永
興公祭用南郊之日厯代遂著常祀國朝加號王爵以
孟春之月遣使齎香幣祀一大牢守吏齋宿具三獻禮
其崇報之典視昔有加焉獨廟無守者有司又少涉其
地風雨凌暴久而不免於摧敗傾壓矣至正四年春廬
陵夏君日孜來為尹以故事謁廟下顧瞻旁皇曰尚可
緩乎亟詣郡白狀郡長貳咸是其議俾更新之於是邑
人相率分事竭作去其朽蠧易以堅良既增既廓百度
具興閲三月工師告成重門廣庭挾以修廡殿寢閑閑
齋廬翼翼神庖賔館悉稱𢎞麗且命道士陳道盛守之
盡覈故田奉祠事餘以給其食鼓鐘之聲鏗鍧四達齋
心竭誠朝夕惟謹然後克稱朝廷敬恭明神之意而山
靈川后鬼物衛從百怪之狀亦歘然森布流動於煙雲
莽蒼中矣竊惟古者諸侯祭境内山川而天子巡行四
嶽則舉望秩未聞其祀鎮山也史傳雖稱秦皇東祀會
稽而未聞其廟祭也然則厯世共事弗絶何歟蓋山川
能出雲雨則法當報祀而其神明之會非假屋室象設
宜無以寓其卷卷欵欵之誠此南鎮之廟所以厯千數
百年而益盛也況世傳神禹之興朝諸侯於斯乎嗚呼
神人協和而後理化大行六沴不作百穀用登吏兹土
者其可昧所重輕哉然廟雖隸縣境而山實一郡之望
山雖望於一郡而靈氣周流未嘗不上下磅礴乎吳楚
之域斗牛之墟也是役也固以見郡政之舉而夏君亦
知所重輕矣因作迎送神詩二章俾郡人歌以侑祀曰
神氣磅礴兮下廣深鎮南服兮鬱嶔崟宫庭侐兮孔碩
松與柏兮蕭森神之施兮澤濡恵我民兮不疵以愛錫
祀兮自天函香兮孔蓋神穆穆兮降升載雲霓兮翠曾
來儵忽兮從如雨盻豐融兮于豆于豋
湖之頻兮山之陽神燕娛兮中堂龡參差兮拊鼔折瓊
華兮奠椒漿神将歸兮載起龍兩股兮旗旖旎神不留
兮奈何我之思兮曷已野有稉稌兮隰有蒲荷俾民樂
康兮降福不那春秋兮灌薦風雨兮崇阿
　　　杭州路新建南嶽廟碑
南嶽衡山在荆州之野祝融之墟蓋五嶽之一也自黄
帝堯舜以來莫不崇祀而副以灊霍二山漢武南巡以
衡山遐逺阻江徙祭其副徴諸典禮班班可見我國家
混一天下嵗時遣使代祠惟謹杭州北門外故有霍山
行宫圮壊不治比年将吏有别建廟於太平里之通衢
以祀神之從者層簷穹棟疎櫺閟戸金碧輝煌規制宏
麗戊戌秋九月丞相康里公過而見之進父老曰東嶽
在魯境内所在猶廟祀不置況衡山實奠我南服者乎
然惟從之祀而象設未正非禮也乃捐金命工中塑嶽
帝象旁從六神兩廡繪山川鬼物之狀車馬仗衛出入
之儀因其舊而更新之明年正月率僚佐蕆事於廟祼
薦興俯小大咸一靈風肅然神若歆享因顧左右曰若
是固足以稱神明之居矣然不可不思所以經久者乃
割錢唐履泰鄉官田六百畮命龍虎山道士祝升智掌
其祠事仍以西太乙宫真人王用亨主領之未幾升智
又買廟後民地得六百餘步以增創之然後殊庭真館
邃宇重堂莫不秩然並起矣既事執事者請紀其成竊
惟漢武因其近以忘其逺即其副而遺其尊曷若廟貌
之設猶不失其本真哉況山川之氣無所不通神之周
流亦無往不在精誠感召如響斯應秩而祀之又何慊
焉乃作迎享送神之曲俾歌以侑祀曰
靈連蜷兮夷猶駕文豹兮赤虬不我即兮我心則憂靈
繽紛兮來下朱兩轓兮從如雨舞婆娑兮坎其擊鼓鬱
金祼兮椒漿烝殽兮芳薌靈醉□兮在堂
靈之去兮不我留湖水春緑兮吳山秋望回飆兮綢繆祛
予灾兮逐予癘降予以福兮夀且祉嵗復嵗兮報祀無已
　　　杭州新城碑
至正十八年春平章謁太尉曰錢唐東南重鎮地當衝
要城郭不完其何以守太尉曰然兹實大役汝其白之
丞相丞相謂天方旱民将弗堪議久未決則又曰丞相
無憂也當有以處之遂詣太尉請出粟二十萬石以始
興築命郡守謝節考觀圖志以諮故實度地植表以正
方位視民力上下田賦多寡授之丈尺以均其徭發姑
蘇吳興嘉興松江四郡又一州兩縣四隅之民更相作
息以亟其成猶慮夫趨事之或息也則督部将先築錢
唐門並湖者數百丈為之程勸且誓羣有司曰凡今之
為非徒勞民且費也勞之将以休其力費之将以衛其
財諸君其勉喻之吾且日視其勤惰矣其自候潮門步
自東青門則平江守周仁治之自錢唐門步至豐豫門
則吳興通守陸大本判官張士俊治之餘杭則嘉興通
守繆思恭治之艮山北新清波則松江通守謝禮推官
馬玉麟治之和寧與錢湖則屬之海寧州仁和縣而總
其役者實謝節也令下之日風馳電驅小大奔走莫敢
不共伐石於山浮木於江舟輸輦載千里相屬荷鍤揮
杵萬堵皆興曾不三月而功已告成凡用石之工一百
六十二萬木之工一十五萬圬之工一百八萬金之工
二萬徒一千三百五十萬土石磚甓灰鐵木植麻枲之
數累鉅萬億而不可勝紀也城之周六萬四千二十尺
髙三十尺厚視髙加十尺而殺其上得厚四之三焉甃
以貞甓錮以堅珉礦塈堊塗雪立虹貫舊城包山距河
故南北長今則截鳳山於外絡市河於内故東西廣而
廣輪適中焉為門一十有二東曰候潮曰新門曰崇新
曰東青曰艮山西曰錢湖曰清波曰豐豫曰錢唐南曰
和寧北曰餘杭曰天宗曰北新上各建飛樓四楹而外
為甕城門皆左右闢其餘艮山清波各為月城環旋出
入互相屏蔽鑿石為樞冶鐵為扇金鋪銅環啓閉有則
縣以飛梁塹以重壕内凡二百步設鐙道以上下人馬
外凡百餘步岌方臺以便矢石其上則發號之亭邏卒
之舍睥睨樓櫓連輥飛礮靡不畢具於是崇墉堅壁若
天造地設神鬼變化而形勢為之一新矣經始於十九
年七月十三日迄功於是年十月某日平章乃諏吉日
戎服上馬監軍司馬握刀抽矢從以鼔吹登城合樂以
大落之千夫行酒萬牛共炙髙管遏雲飛旌耀日文學
智謀之士貔虎熊羆之将頡頏起坐更迭唱酬逺近觀
者盈城溢郭罔不心懼目駭以驚異其儀觀之偉成功
之速也既事其賔僚将校相率請文以垂顯刻固辭不
獲而其請益堅遂為之記曰杭之為郡左江海右湖山
内接京畿外控諸國潮汐晝夜一再往返風颿雨舶瞬
息千里象犀珠玉之珍秔稻魚鹽之利常溢於廬市而
其俗又機巧多技能故五方之人咸集於此邑屋繁華
貨殖填委可謂庶且富矣其城創於隋楊素者週迴三
十六里奇廣於唐錢鏐氏者七十里方是時五季迭起
干戈相尋錢氏獨能保有兹土以國覲宋及我天兵南
下農不弛耕市不易肆涵煦休養又将百年故民生不
識兵革而城郭益廢不治十數年來遭時弗靖或遇小
警則民心遑遑奔走駭散而守者亦莫知攸措今平章
乃能懲禍於既往防患於未形僉謀獨斷以作斯城使
國本以壯民生以寧立久安常治之基無一旦隳突之
患所以贊襄丞相太尉而翊戴王室者其功烈為何如
哉昔者南仲之事文王則城朔方以息四夷之難仲山
甫之事宣王則城東方以弭諸侯之亂播之聲詩載諸
簡冊千載而下猶使人詠歌欣慕不能自已然則平章
之興兹役也其有見於南仲仲山甫之事其君者歟勒
銘垂勲其可少乎詩曰
於赫皇元囊坤括乾作民父母聲教誕宣二祖九宗垂
統繼極皇帝嗣位克肖天徳百年於兹文恬武嬉萬國
一家城郭弗治人衆物盛釁生不測海内騷然小大失
職皇帝曰咨孰殿東南僉謂康里協於帝心汝作丞相
於旬於理懐柔協和以對天子有嘉太尉克綏我民疇
其相之平章弟昆仲也死節行錫廟食季也秉鈞兼總
宥密睠兹錢唐左湖右江提封千里實為大邦曰隋楊
素載興版築五季之際保於武肅宋復休養生齒日繁
仁漸義摩則惟我元盛極則否民亦瘁止狂童隳突四
郊多壘不有嚴城其何以寧迺究迺度迺經迺營迺召
長吏迺集将校令出維行是則是效按圖審勢庀財鳩
工師徒響應役夫景從荷鍤成雲揮杵如雨分程考工
各立部伍樹幹林比聚甓山巍縣梯輓石鬼運神移力
作薨薨和聲許許並驅齊興千雉萬堵崇墉既起壯我
雄藩鑿樞承鍵截鐵成關虎符魚鑰式嚴啓閉動静應
時内外合制穹樓傑閣倚天絶雲丹碧炫燿五采成文
限以長壕防以連埭跨以飛梁洞屬闤闠舟航水塞車
馬陸填百貨之委商賈貿遷珠玉象犀南金大貝佅任
雕題諸蕃畢萃既庶且富則教其民民曰忠孝敢不敬
承忠以事君孝以事父允蹈斯言天錫爾祜昔也無城
民何所依今也城成安堵而居昔也我民朝警夕備今
也我民户不夜閉我有室家於以康之我有粟帛於以
藏之我作我息我出我入變呻為謳伊誰之力伊誰之
力相臣将臣固我金湯以衛我人吳山蒼蒼海波不驚
天子萬夀四方底平
　　　建安忠義之碑
至正改元之十八年皇帝重念閩海道逺用兵日久民
弗堪命詔浙江等處行中書省平章政事布哈特穆爾
以便宜移鎮之公既蒞事務修厥職明年淮寇陳友諒
遣其偽将鄧克明等由建昌分三道犯閩又明年春三
月陷延平夏五月乙亥圍建寧時經略使巴延布哈在
城中遂以總管阮徳柔為參知政事調度諸軍都事余
元善檢校趙璋治文書以佐之達嚕噶齊布延特穆爾
主餽餉同知陳子琦賈伊爾莊文善各率所部往來接
戰仍與理問景福實保萬户劉八十朱建安鎮撫瓮吉
喇特田成住李庸嶽丞祖托音布哈劉丞祖唐齡府判
㢘達爾瑪周宗仁推官左惟温經厯徐興福清州同知
蘇顯忠等分門拒守江西行樞密院副使明安與軍政
元帥吕天澤司礮石江西僉憲察伋揭汯江東僉憲余
觀詢謀勉勵以奨士氣尋陞陳子琦為郎中賈伊爾為
理問莊文善為宣政院判官瓮吉喇特田成住為萬戸
既而賊勢益張公急督牙将合諸縣兵援之秋七月丙
子復延平戊寅建寧圍解又明年春三月鄧克明復導
渠帥胡廷瑞康泰大舉入寇三月庚申陷邵武五月辛
未奄薄建寧城下當城西北立十數砦以鐵礮火箭雲
車機弩晝夜攻突不少息城中食且盡公聞之顧謂參
政張裕曰此劇寇也我當親往督師凡資糧屝屨之在
行者子其速治之平章諤勒哲特穆爾左丞特穆爾斯奮
然起曰公掌符節義不可行行在我等即日誓諸将於
庭禡旗釁鼓行次延平號令嚴肅道路所經果榖如故
賊聞官軍且至攻益急平章謂左丞曰賊今深入建圍
未可卒解汀州總管陳有定戰數有功以為參政任上
流事則賊勢自分左丞曰善然非躬往不可秋八月壬
辰左丞馳數十騎冒圍入城中城中軍民呼號喜曰左
丞來吾屬生矣時參政阮徳柔實總軍事且以其兵守
平政門參政魏留嘉努以其兵守南門賈伊爾陞元帥
以其兵守朝天門陳子琦陞總管以其兵守臨江門申
號令以嚴備禦者達嚕噶齊蔣濟蘇同知天保四萬戸
如故而益以和卓董桓也據要衝以為聲援者右丞章
諤勒哲參政鄭􁆙龔思永行樞密院判官賈巴圖也近以
舟師次水南者延平達嚕噶齊趙唐古岱也留寓而籌
策者仍三僉事更佐以江西經厯葛元喆也在告而分
任其事者郎中鄭潛達嚕噶齊布延特穆爾也九月賊
梟将辛某復益兵來攻我去城不五十步連置營壘勢
危甚乙夘左丞率都事張貞王斌理問伊埒約蘇及掾
屬等會諸将於官山新城議所以擊賊者於是阮參政
首出拱北門焚橄欖山砦魏參政出南門奪水南砦賈
伊爾敗餘黨於菱角塘陳子琦董天麒亦敗之於萬安
州獲牛羊馬驢甲胄鎧仗之屬不可勝計賊自相踐溺
死者千餘人丙辰賈伊爾乗勝復建陽戊午陳有定復
邵武賊散走者輒遮殺之餘悉度關以遁平章左丞既
振旅還會府論諸将功公方第其賞賚之等諸将咸曰
去年建寧受圍六十四日大小三百餘戰居民壯者執
干戈老弱運磚甓婦女治饔飱晝夜目不交睫四面矢
石雜下死傷甚衆雖重創且攘臂轉戰不已城賴以完
今年圍又一百八日居民力戰視昔勇益倍倉庾竭則
悉出穀粟以給餉帑藏虚則傾所有繒帛金寶珠珥以
助費至於刳木皮苴草本以待頃刻之命猶分食飲以
食戰者雖童孺羸瘠亦乗城怒罵誓不與賊俱生建城
幸不陷而我等得以成功者皆吾民奮忠效義之所致
也其敢私賞賚而忘吾民耶公曰善哉既行賞乃命榷
司發廩鹽四千斛以遺民食仍命有司立石通衢題曰
建安忠義之碑為八郡勸以師泰嘗承乏太史也具事
始末來徴刻文竊惟先王建邦設都必負谿山之險嚴
壁壘之制者所以禦强暴而防禍亂也然而髙城深池
卒不能勝一朝之變由民心之不固也是故教之智仁
以育其徳道之任卹以和其心勉之樹藝以厚其生薄
之賦斂以休其力然後上下相親休戚相係若子弟之
衛父兄設有患難雖使之赴湯蹈火猶且不懼又肯疾
視其長上而不知救也耶比年横兵連起所在吏民望
風遁去連十數城無一能守者甚者反為嚮道甘於臣
僕又甚者率其子弟攻其父兄天綱人紀於是極矣獨
建安之民能以孤城抗守連嵗非真有所見者能之乎
吁偉矣哉夫忠義固本於人心而激昂奨勸則在上之
人今相府不有其功而歸之諸将諸将不有其功而歸
之於民民其有不效死者乎況建安實徽國文公講道
之地郡縣有祠閭里有塾而五劉之忠三蔡之學游胡
真氏諸先生遺訓具在凡事上使衆之方尊君親上之
道其父兄子弟聞之熟矣兹以數千之遺黎去十萬之
强寇休風丕烈卓然冠乎東南而光照海岳厥有由哉
為之詩曰
元徳天齊帝敬日躋奄有萬國遂式九圍盛極釁生狂
狡突隳河蔓南北山延東西於淮於江流禍不已暨於
閩邦叫呶蠭起鴟張角拒毒甚虵豕犯我疆場瀆我國
紀維爾建安城固以完再至再敗卒莫我干我民繹繹
我師桓桓各率爾力以却兇頑倉庾之竭民則我食帑
藏之虚民則我給不令而趨不呼而集載戰載守靡日
靡夕寇既退矣賞賚斯論相曰女将将曰女民功成不
有懿徳是敦窮匑克讓遂有休聞天佑其忠人服其義
孰不賈勇以張士氣芝山巖巖建水瀰瀰生既復生死
猶不死維學之正維道之隆施於後來烝烝其從抑澆
揚淳以激其風伊誰為之徽國文公平章曰都宜錫爾
羨敢録以聞稽首北面天子聖明東南實眷刻石垂休
臣百其勸
　　　江浙等處行中書省平章政事慶通公功徳之
　　　　碑
皇元受天明命撫有萬方承平百年民生熙熙不識兵
革一旦釁起汝蔡毒流荆楚以及江浙皇帝重念兹實
大藩非得威信重望之臣不可迺至正十二年秋詔遼
陽等處行中書省平章政事慶通移鎮之冬十有二月
公至視政其時江東之饒信徽廣徳鉛山浙西之常湖
建徳悉陷於賊且急犯三關以窺省治公召僚佐将帥
語曰皇帝以重地畀我等治方地萬餘里屬郡三十二
今若此忍時刻緩乎爾其即率所部分兵以進其或資
糧有不供器械有不備凡在行有不給者其責在我紀
律不嚴戰鬭不力慢期愒日以殄我師則罪其可辭於
是大小震懾莫不用命所向克捷曾不踰時郡縣皆復
乃合長吏按視民數盡出詿誤勞來招集俾安其業仍
發粟賑之而後流離之民逺近畢至矣省治燬茇舍露
處吏告經始公謂故址隘不足以稱大藩之觀宜更大
之或以役重費廣白公曰吾方藉此以贍貧民奚為不
可是殆非若等所能知也遂伐石於山浮木於江分官
董工萬手並作功既落成而民賴以全活者甚衆杭郡
學創而復廢會其所入不足取旁郡學院餘財益之規
制宏敞視昔有加公率僚屬行舍菜禮彬彬揖讓在泮
之士咸稱頌焉其他官寺傳舍樓觀之屬有關於政者
罔不完治雄書大扁宏偉端重識者以為如其人十四
年冬太師中書右丞相托克托公大舉南征一切軍資取
具江浙榖粟䕸薪稾秸之需弓矢刀劍戈矛甲胄之用
動以萬計陸運川輸千里相屬使者督趣旁午公能推
誠感物以簡御煩周旋上下曲盡其道遂使民不告病
官無廢事明年春常州無錫盜起縱兵大掠進逼郡治
斷驛道衆議以重兵殱之公曰赤子無知弄兵迫於有
司故爾若能諭以大義彼自來歸衆聞之皆投戈解甲
請為良民又明年秋義兵元帥方嘉努鈎結同黨相煽
為惡出入擁兵馳突白晝殺人掠財物無顧忌公白丞
相喀喇公麾左右斬其首以徇杭民大悦初公至杭承
兵亂之後有司乗間為市厚斂薄給公私益耗公選於
衆分詣屬郡收其隠餘得粟數十萬石公節財用出入
尤謹非當於事一毫不妄予人故費雖鉅而嵗漕之入
方物之貢未嘗匱也設有市於民必使視其髙下而平
其直吏亦不得並縁為奸人皆樂輸之又明年出鎮海
寧海寧東距杭百里地瀕海磽瘠其民散處荒落間終
嵗力耕猶不足以自給公惻然念之戒士卒不得離部
伍輒入人家雖左右僕𨽻人亦鮮識其面居二年如始
至既去人益懐之公在政七年朝廷嵗遣使錫賚不絶
平居勤儉出天性祁寒盛暑晨出莫歸一日不敢自逸
身為将相而自處若寒畯一遇賔客則盡歡乃已禄賜
外家無贏財清苦之操老而益勵天下之人識與不識
聞其風者無不稱歎與人交恂恂自将至臨事毅然有
斷雖萬夫不可奪嗚呼可謂得大臣之體者矣公喀喇
氏字明徳祖父莽賚特穆爾贈益國公父烏魯斯光禄
大夫四川行省平章政事贈益國公公蚤以勲臣世家
之胄遇知仁廟給事内廷後長宿衛擢授中奉大夫大
宗正府掌判三遷至資善大夫上都留守出為淮東㢘
訪使入為工部尚書拜河南行省參政左丞進資徳大
夫甘肅行省右丞遷山東㢘訪使改樞密副使陞同知
除侍御史陞中丞領侍儀司事兩陞皆特命也進榮禄
大夫江西河南行省平章政事遷太府卿復留守上都
提調虎賁侍衛親軍都指揮使司加光禄大夫平章行
省遼陽遂來江浙召拜翰林學士承㫖未行改平章行
省淮南未行還任江浙加銀青榮禄大夫踰年改福建
行省平章未行天子念公久勞於外且南臺按治四省
為尤重特拜江南諸道行御史臺御史大夫賜上尊御
衣以寵異之實十八年秋九月也公既去之五月杭大
夫士及其庶民父老日造丞相府俯伏頓首請曰吾儕
小人得不即死以至於今日者丞相與平章力也丞相
幸留恵我而平章已去省吾民獨能已於思乎将圖刻
於金石樹之省門之外以昭示無窮用敢冒昧以請丞
相以屬師泰師泰不敢以固陋辭遂為之銘曰
維帝作極維臣其命維獄降賢俾輔元聖龍驤虎躍乗
風翼雲統一萬國坤寧乾清有偉康里世著茂蹟帶礪
河山子孫奕奕祖也益國錫爵上公父也繼美遹纘大
功維賢有子克承克似遇知仁皇入備宿衛能以恭謹
出入禁闈帝曰汝衆汝其長之汝賢汝文可判宗正我
還汝留我京汝尹出則司憲入則考工克修汝職令聞
日隆河南西涼既參既丞樞機宥密貳副繼登執法之
司儀表中外玉帶衮衣厯踐台位睠兹江浙新刳於兵
疇其鎮之僉曰公能皇帝曰俞汝其予治衛以虎賁錫
之弓矢公騎如雲公來自東誓将出師誅止其兇且附
且降我疆我理宥詿撫殘其來如子粟施於廩其恵則
均物取於市其賈則平内節財用外蘇民力祁寒盛暑
朝出暮入民庶安矣我心則寧乃構公堂乃經乃營公
堂既成孔廟有翼敷政設教是效是則王師大舉其會
如林供億巨萬悉資東南漕粟飛芻千里相屬指顧有
方饋餉用足彼蚩者氓梗於毗陵惟徳之綏不煩以兵
彼狂者猘於杭之里徳不可懐梟首以示公馬駸駸出
鎮海寧公來幾時海波不驚公胡遽行實長南紀公不
我留我留不已昔也兇獷我掠我戕今也甫安喣我痍
傷昔也姦貪我朘我剥今也甫安去我毒蠚我飢公哺
我寒公衣撫我卹我我胡不思天錫我公彌夀遐福以
莫不庶以受百禄公曰豈敢天子聖仁惟天子萬夀以
福我後人
　　　江南浙西道肅政㢘訪使酬徳公徳政碑
至正十六年冬皇帝重念江浙用兵之久既遣大臣出
鎮之猶慮司風紀者不能深諭㫖意乃以江浙行省左
丞酬徳公為江南浙西道肅政㢘訪使時官廩匱乏民
力凋耗公私大困公視事慨然嘆曰天下承平則擊奸
去邪職也今日之事其在安靖而輯之乃挈綱維申令
典務存大體以清治化屬行臺移置會稽公需之物吏
白下有司治公曰有司即擾民矣遂出公帑市於民悉
當其直民甚便之杭之三關曰昱嶺獨松千秋控扼宣
歙諸郡公首議增修堡壘嚴兵守禦賊屢犯輒敗去賴
以無虞軍士有暴横者短衣露刃白晝羣行市中殺人
而奪之金有司莫禁聞公來皆避逃去且相戒曰監司
大人不可犯也異時軍民雜處淆亂無别甚者遂私其
室公語其帥於北關門外夾河築五壘徙居之亂少已
杭故無城守保結之法久而益懈公更令户大者長萬
夫次千夫又次百夫立部伍别旗幟上下相維視他郡
最為嚴整郡縣屬兵後吏並縁為姦公取其尤無良者
懲之餘皆重於犯法司税者多結市井無賴子分布逺
近以漁獵商人令悉禁止物價遂平倉吏嵗當更有司
輒視貧富為去取公㢘知其弊父老奉香擁拜道上曰
此細故曰幸留意焉吾儕小人有所賴矣西湖書院在
憲治之西尊經閣嵗久益壊公出私庾白粳二百石大
興修之丹雘髹漆煥然一新識者固知其深有得於治
本矣三吳之使來輸忠欵丞相議遣官往報衆未決公
獨力贊其成迨今民受賜焉十七年秋上聞而嘉之擢
行省右丞賜上尊金幣慰勞甚厚臺臣尋以治狀聞監
憲如初按太史周暾所著武功録公以浙東元帥董師
江東克復三路二州一十三縣全活十數萬人所至撫
摩喣嫗民争歸之及其還鎮於鄞也置修城田以絶横
斂復赤秔糧以便輸納增鄉飲田以敦禮讓凡可為斯
民計者無不深思而致力焉及今監憲又能維持綱紀
周旋上下以康濟時艱非其寛仁雅量包涵容蓄無施
不可安能使人翕然嚮化若是哉公字子元號春野蒙
古氏曾祖桑烏遜太師中山王祖特哩實克河南行省右
丞父旺沁江浙行省平章公由近侍拜南臺監察御史
厯四道㢘訪使翰林侍講學士累官榮禄大夫今為江
浙行省平章政事銘曰
昔我世皇既定四方分命百司乃紀乃綱大江以南釐
為十道十道之長維賢允蹈睠兹西浙實為大藩地廣
物夥民庶事繁我公之來屬時孔棘務存大體用作民
則短衣朱抹白晝掠金片言之出强暴革心奸吏舞文
戕我善類罰止其尤罔敢或肆三關雒雒控扼東西連
營髙壘賊莫敢窺什伍其民互相保結以戒不虞以安
爾業關征有度商賈乃來筦庫弊除吏民畏懐乃新學
宫以振教鐸重門廣庭穹堂傑閣公既戾止玉節繡衣
來游來觀是式是儀是式是儀邦之司直邦之司直克
修厥職皇帝曰都使往南國文錦上尊式彰有徳台鼎
甫踐憲命復臨予非汝私實民之心公拜稽首曷敢不
欽天子萬夀以宣徳音
　　　重修清平山西天元興寺碑
杭之吳山西南行數百步其勢委而復起曰清平山右
旋而東浮圖居焉曰西天寺延祐丙辰嵗贈太師中書
右丞相和寧忠獻王托克托始來江浙為丞相時會西天
噶達爾瑪實哩班迪達師駐錫兹山王見而異之曰此佛
祖上乗人也涉流沙萬里東來而適與吾遇非夙縁乎
乃厚出金帛施之俾拓地創業建大招提且為修息之
所越二年王還朝師居山中益久一日謂其徒曰吾歸
西天矣遂拂袖去莫知所之後有見之秦隴間者時已
百餘嵗矣至正乙未天子以江浙用兵之久民力凋弊
思復重臣治之遂以王季子中書平章達實特穆爾階
金紫光禄為左丞相凡招降討逆賞功罰罪一切許以
便宜居數年政大修舉上聞而嘉之遣使錫勞加儀同
三司因感嘆曰此皆先王之教非臣之能也其将何以
報國家之恩寵而慰安先王哉間以暇日登覽湖山訪
求遺事則寺燬已久獨舊鍾存榛莽間王之名識具在
徘徊顧望惕然興懐乃出錫金規復舊制工師效能民
吏協勸曾不踰月而穹堂邃宇廣殿重門藏經之室懸
鐘之樓香積之㕑栖禪之館罔不畢具繚以周垣甃以
文石朱楹雕題寶幢珠絡佛菩薩天人之象香花燈燭
之供鐘魚鐃鼓之音鏗鍧炳耀視昔益加盛焉乃更號
山曰清平寺曰西天元興又於殿左創屋四楹奉祠先
王割田以供祀事餘以飯其僧凡所以盡心圖報者可
謂無所不用其極矣王康里氏幼侍武皇厯登華要知
樞密院事拜御史大夫以至命相封王其中子特穆爾
達實中書左丞相贈太師冀寧文忠王皆以盛徳大業
垂勲竹帛王之在江浙也鑿市河以通舟楫出粟米以
賑貧民去今三十年深仁厚澤藹然猶洽於民心今丞
相復能以宏材大度康濟時艱使朝廷無南顧之憂黎
庶有樂生之望豐功偉績光昭前烈兹寺之興豈獨致
嚴追逺以永其孝思而已哉庶将祝釐錫福為人臣効
忠之勸爾師泰不敏甚幸以文墨論議趨佐下僚用敢
備録其始末而為之贊曰
大邦維杭左湖右江吳山中起羣峰來降清平之陽元
興有寺誰其作之王喀喇氏髙僧達瑪來於西天雄偉
博大神光燁然王既見只王心則喜穹堂傑閣斯實創
始隻履之歸刼火灰飛王亦遄去樂極於西王有賢嗣
出入将相來殿南服為國屏障乃登兹山裴回顧瞻梵
宇再新王祠孔嚴丹楹金題寶幢珠絡神象屭贔天龍
踴躍趫趨婐侍魔舞鬼歌雨花風枝散亂交加精神感
通用錫繁祉人孰不曰忠獻有子忠獻有子克繼克似
踐父之位行父之志維父子濟美以輔我家邦以欽於
世世
　　　四明慈濟寺碑
慈濟寺在明城之東鄞江之上故泉州徳化縣尹揚侯
秀為乾符觀主太虛容法師創建者也侯郡人仕宋為
監舶官入國朝嘗使暹人以其主來朝當涉海時風猛
濤怒舟幾覆侯於恍惚中若有見觀音大士者因得無
害歸而圖所以報祠焉聞容公東南碩師遂往謀之師
曰明之山東玉几峰為阿育王舍利之藏又東補袒洛
伽山為觀音示現之地朝廷嵗遣使禮祠兩山而王公
僧俗川浮陸走以禱以禳者常肩摩而踵接侯果能即
其地之衝創寺以為延接之所則報無踰此者侯曰信
然非師不可迺買地度材用創兹寺前建大殿後闢方
丈三門兩廡丹雘輝映而正觀之堂栖禪之室庖湢庫
庾亦莫不次第興舉矣至大二年上之朝始被今頟賜
璽書加䕶仍號師浄妙慈行真辨圓悟法師俾其徒甲
乙為之主於是四方禮祠兩山者有所歸焉初寺之興
也地瀕舄鹵食飲苦之一日行寺之東偏曰此宜有伏
流購其地鑿之果得泉甘美雖大旱不竭他日又将即
泉之北創歸寂之塔衆謂泉南大樟能出光怪里人方
神之懼興作有犯師笑曰吾已示之矣其夕天童雲外
岫公泊舟樹下夢老人求詩謝去明年師夀七十召其
徒法言可貴曰我佛世尊教從聞中入流亡所遂得空
滅我何以即解脱乎復執可貴手曰汝父儒者生女時
夢兩老禪至老禪宗門魁碩也汝今為我弟子豈偶然
哉凡我所未了者其在汝乎言已趺坐而逝衆既奉師
全身歸諸泉北之塔而傳其業於言言居十年賴以不
墜及貴繼之焦心勞思務承師志間顧謂其徒曰昔者
寺址甚隘畮不踰七今以衆檀那力已倍之矣昔者田
入之數僅二百畝而象山塗田又輒壊於水今幸成堤
亦已倍之矣獨莊嚴象設未備桃花渡新庵欲創而未
能其何以卒吾業廣吾施乎未幾有弟子普光者歸自
江淮得設色雕塑之藝延即大殿立觀世音大士象塗
以黄金絡以衆寶旛幢華蓋亦既完好會宣慰使李公
允中諤勒哲圖公來視政首謁兹山曰吾聞貴上人将創
庵海濵以廣延接此其人行甚髙宜有以助之迺相率
捐金力倡其成且名其庵普濟然後規制恢拓棟宇宏
麗鐘魚鐃鼔之音香花燈燭之供與東南諸大招提頡
頏上下而其所謂發菩提心入三摩地者邦人士益知
所禮矣至正戊戌冬予以分部董漕閩廣使過甬東止
宿寺之方丈上人欵予甚厚将别執書一卷若有所請
而不言問之則狀其寺之始末以求記於予也予既序
次其事而復為之歎曰揚侯以孤身逺涉能致暹臣之
朝容公以碩徳峻行能起揚侯之敬而言也貴也又能
即空捐有以獲殊勝上為天子祝釐下為民庶錫福使
愈久而愈大亦何其教之盛而信之篤耶予於是重有
感矣銘曰
大海渤潏蛟龍窟穴狂飇鼔之顛倒日月揚侯使暹摧
檣折颿被髮一呼風平浪恬惟大悲力是名菩薩圓通
出現有難斯脱歸謀容公慈濟作宫白衣金色鄞江之
東王侯士民其來什伯天子曰都錫爾今額有隆其棟
有覺其楹寶幢珠翣鐘鼓鏗鍧曰言曰貴惟容之繼且
報且祈庶廣慈濟慈我之寓濟我之航以二者心普施
十方補袒洛伽玉几阿育神光咫尺即我身毒即我身
毒永祜南服永祜南服為天子祝何千萬年無量夀福
　　　重修定水教忠報徳禪寺之碑
距慈溪縣四十五里鳴鶴山之陽槖駞峰之東有寺曰
定水教忠報徳禪寺左山右湖竒勝為一縣之冠青松
夾道緑竹沿澗逶迤曲折行十餘里乃至山門始建於
唐乾元間相傳為大梅常禪師開化之地有泉出山東
麓甘冽盛夏不竭注之飲雖久不腐故名清泉其所藏
大藏經乃唐人書吏部侍郎京兆韓耔材為之記嵗久
寺壊宋嘉熙間太師越國公袁韶遂大新之奏賜今額
蓋寶葉源禪師所營度也我朝至元甲午東州永禪師
來更創大殿去今六十餘年又復傾圮其他屋宇堂室
亦廪焉若不可居寺之耆宿與大夫士皆曰此非有大
作為不足以成此十七年春見心復禪師應選實來師
堅慤而任事辨博而識微既至顧瞻徬徨晨夜勤悴将
圖興作會東南兵動徭役繁興寺之力益困一日陞堂
白於衆曰吾徒逸居安食惟佛是依今雖財力殫竭獨
無一人與我共圖之乎尋有耆舊仁英捐錢五千緡為
之倡未幾施者踵至曾不踰年大殿告成又有僧大用
勸集衆力於殿壁後塑觀音及諸天龍鬼神之象金碧
塗塈五彩輝煥而鐘樓經藏三門兩廡庖湢庫庾以次
完葺比其翠幢孔蓋寶函珠笈羽翣華燈珊瑚瑪瑙一
切供養之具靡不周備寺舊有兩大桂茂甚宋盧陵麟
公住山日嘗製其花為香以遺誠齋楊公公答以五詩
有天香來月窟之句師因扁其坐禪之室曰天香正月
八日終其徒宗元等既塔於城南雲峰又二年户部尚
書貢師泰以秘書卿召過浙水之東其弟子天寧恵禪
師天童良禪師相率謁予於舍館執進士趙友藺所為
狀請銘乃節次其狀曰師諱明孜字舜田族張氏州之
黄巖人初母周嘗事佛好施予出見饑疾者輒傾囊濟
之當娠時夢異僧入室乃生師師幼穎悟日記千餘言
於浮圖書一過目輒意解年十七辭父母出家留之不
可遂往仙居三學寺禮雪山曇和尚落髪受具既而聞
天童坦禪師倡道東南即詣之一見問曰達磨不東來
二祖不西往其意云何師應聲曰金不博金水不洗水
坦曰此子機鋒敏捷宗門令器也自是遍叅碩師聞人
若古林茂公竺原道公東州永公元叟端公東嶼海公
尤器重之時日溪泳禪師居天寧請師掌三藏相與激
揚宗㫖聲譽益著會仙居慈安法席久虚衆推師主之
已而三學諸宿曰此吾師受經地其可使為他山重乎
遂力挽以歸泰定初行宣政院於江浙丞相脱歡公實
領院事首檄師住天台之浄恵寺至順三年移主仙居
紫籜山廣度寺至元六年宣政院使納麟髙公選住處
之連山尋隠鴈山師方登髙臨深超然自樂而丞相伯
勒竒爾布哈公領院事復起師主天寧師辭不獲乃笑曰
出處隨縁爾遂行先是寺毁於火師至升堂集衆揚翇
曰吾徒赤手尚能有所建立況兹寺力猶可為乎於是
衆志堅一施財以資經始曾不逾年而邃殿穹堂重門
修廡與凡樓閣庫藏之製靡不雄偉壯麗内外秩然既
事會南行臺侍御史左公江浙行省左丞特穆爾公以使
過台見而偉之為請於朝錫師金襴袈裟加今號久之
平章榮禄方公同知樞密院事資徳公參政正奉公分
省院於浙東咸崇信其道為作佛菩薩羅漢諸天龍神
象雕金塗砂衆寶羅絡光彩照耀一復舊觀赫然為東
南諸刹之冠矣一日召其徒曰世尊臨終示衆有言汝
等當觀吾紫摩金色之身今日則有明日則無其為我
了徹斯㫖哉語已復請謝别樞密公公至師曰老僧去
矣佛法非國王大臣為之外䕶不可也敢以後事為屬
明日沐浴更衣浄髮跏趺而化時天大雪草木縞素學
徒悲號震動林谷𦵏之日以及民士罔不來會天日澄
朗道無游塵既窆大雨隨注衆嗟異之始師家居之南
有巨樟竦拔霄漢蜀僧過而指之曰兹樹西偃當有鳴
道法者出矣及生時樹果西偃師相貌雄偉言論辨博
恢擴真詮開覺迷罔後學烝烝來從如渴得啜凡度弟
子若干人得其法者曰藪曰惑曰瑞曰正曰嶽曰恩曰
保曰印曰圭曰大曰空曰慧角立名刹咸能蹈道闡法
藉藉有聲師喜為詩文雖片言隻字亦出人意表嘗即
巾峰下闢軒以居自號鶴松主人每朝夕煮茶欵客引
鶴起舞顧影蹁躚翛然自得外慮不入於心也去年秋
鶴斃賦詩悼之詞極悽婉聞者悲之不踰年而師亦厭
世矣嗚呼師生赤城黄巖之野赫然名動乎東南生能
被恩寵於朝廷死能使公卿貴人奔走訃贈非其卓行
髙識有以異於人者其何以致是哉銘曰
竺乾之學禪為宗有極其奥斯覺雄并包萬有混一空
六識皆寂衆妙融嘻師揮翇揚宗風三軍朝氣當機鋒
即真破妄明抉蒙度羣弟子道彌崇出其緒餘著事功
飛甍傑構連曾穹城霞海日光曈曨菩薩羅漢諸天龍
黄金作相巍當中襴袍錫號黄帕封奔走士庶傾王公
譽聲流布龎以鴻師今化矣超𤣥蹤靈塔永閟台雲峰
勒銘貞石垂無窮
　
　
　
　
　
　
　
　
　
　玩齋集卷九
欽定四庫全書
　玩齋集卷十　　　　　　元　貢師泰　撰
　　墓誌銘
　　　奉訓大夫紹興路餘姚州知州劉君墓誌銘
君諱輝字文大本太原人世以武勇顯曽大父宏祖襲
爵為金山西四路都萬户國家既平河東詔徙太原十
大家于河南始為汴人大父祐峻直不阿哈喇洪劉侯
嘗請㕘謀其軍事每指語僚屬曰此山西將家子不可
犯也世祖皇帝在藩邸以南征還過汴因得上謁將大
用俄遇疾卒父汝舟讀書通周易嘗遇異人授以皇極
數學遂决意不仕自號夷門老人以君官餘姚贈文林
郎南陽府内鄉縣尹妣羅氏孔氏皆贈宜人君豐儀美
髯論議慷慨自幼端重不戲父喪能哭泣躃踊如成人
他日昆弟以分財致訟君獨置不取奉太夫人孔氏别
居棗林之南莊且日就其兄文振與姊婿陳子中學焉
久而家益貧念無以為養因教授其鄉終日危坐顔色
毅然諸生進退悉就規矩時人已謂夷門有子矣河南
亷訪司聞之交辟為吏適廣西檄先至君曰此必有知
我者遂就辟㑹中使至宣詔百官跪拜聴讀畢復出帝
師㫖令具如儀君曰此人臣事主上禮不可使者拂然
怒去人皆悚懼已而聞湖南北皆如君言臺臣嘉之遣
酒饌慰勞部使者部使者首舉酒釂君曰㣲文大㡬辱
我君嘗以邊事馳白御史臺大夫阿爾斯蘭少許可一見
特稱異之未㡬轉湖南宣慰司令史復調廣西賊犯臨
桂義寧従副元帥結喇實策出師討捕審察形勢綜理
兵政大捷以還因手書征徭事宜一編上之明年賊復
至君以疾不得行兵遂敗主將皆被殺衆益賢君才辟
掾湖廣行中書省尋掾江南行御史臺及格除文林郎
紹興路同知餘姚州事君至則東西道凃七十餘里橋
梁數十里皆治使完整夷好時州民朱氏子以分地奪
於强宗僧善能以侵疆壓於豪民皆數十年不能决者
君一旦决之由是他縣獄有疑郡輒移君讞山隂陳夀
二私鹽事覺殺其幼子以詆官兵嵊縣屠禮二妻為外
家誘賣而蔽於富人新昌夏子興愳罪自毒誣有司掠
死案牘參錯嵗久無驗君片言之間莫不引伏郡中號
稱神明禮部侍郎泰不華來守越首正經界請君計事
君曰寛容慎宻民必輸情而盡實嚴急苛暴人將畏罪
而生姦守大喜曰得之矣遂以州委君君領檄即出宿
官廨執事者持文書環左右常千餘人日唯一起居太
夫人還坐夜分猶報朱墨稽勾不絶疲精竭神鬚髮皆
白既代二年而後成為田五十五萬三千七百畆田一
區印署盈尺紙以給田主謂之烏由凡四十六萬三千
有竒畫之為流水册次之為魚鱗圖類之為兠率簿第
其髙下而差徭之謂之䑕尾冊又總凡六千二百五十
詭名自陳而得實者六千七百餘畮站户既迷商得復
者一萬一千二百二十畆因而息訟者七十餘家綱舉
目張秩然不紊行之數年亷訪使董公用其法頒之屬
郡於是浙以東人無大小頌劉侯不絶口矣始君之承
命於守也貧民大恱富者咸戚戚不樂覬罷其事君卜
之神不吉曰吾知恤民而已焉得聴命於神乃移植小
栢于治事之庭祝曰事成否當於栢榮悴占之屬時亢
旱而栢鬱然以茂後人愛之如甘棠遂名其堂為瑞栢
學士大夫多詠歌以頌美之行省行御史臺謂君才當
被顯擢累上其功不報久之以選授儒林郎松江府上
海縣尹縣在東海之濵其民多豪强輕於犯法所謂三
甲五甲嘗再挺為亂尤號難治嵗輸粟三十萬石而宋
季公田曹氏湖舊額重租耗民多閉償中産之家嵗一
當徭即破蕩無㡬姦吏乗之後灋大壊君始至嘆曰何
以使吾民至此極也因出藍田吕氏鄉約朔望率父老
子弟㑹坐學宫講行之升降揖拜彬彬禮讓皆樂生自
愛交相勸戒莫違君令而君亦知其民之可使也迺令
自議其力而定其役之下上初役田四十八萬餘畆後
逸其半不數月悉復其舊且長人髙昌二鄉土宜豆麥
而使輸秔稻民甚苦焉前丞鄧某力言之雖幸改科而
江淮財賦猶徴不已君具白大府得如請而向之所謂
重困吾民者亦㑹詔免於是民始無愁苦嗟嘆之聲矣
他如學校課講勸懲之篤常平義倉斂散之宜舍館津
梁斥候之治賔燕禱祠迎送之謹凡其職分之當為者
莫不盡心而効力焉居嵗餘有太夫人之喪號慟㡬絶
縣人為之罷市兩甲民嘗以頑獷被罪者亦拜哭來祭
却之則更哭曰我小人幸教我得為良民今見拒甚是
終絶我也君察其誠進之復叩頭謝去君欲奉柩歸河
南遇道梗不果邦人士遂相率入錢買地留𦵏于千山
夀安寺之東岡復祠君象於肇嘉浜之普濟寺踰年除
奉訓大夫户部主事不赴御史臺以江淮盜起且遣使
請君問計亦不赴終喪改知紹興路餘姚州事命下之
日州民喜相告曰我侯復來矣老幼扶攜絶江迎謁者
相屬于道既視事得末疾民之禱祠候問者日數百人
病久不差遂投牒致其仕將歸休太夫人之墓廬州人
士流涕持不可逾旬病革且瞑猶瞪目曰吾志未嘗不
在餘姚今若此吾其負吾民矣言訖奄然而逝至正十
二年九月二十有四日也享年六十一明年夏六月廿
六日附于太夫人墓左娶汜水陳氏封宜人有淑徳子
三人長俊民博學能文章次天民次靖民皆脩謹善學
女三人長適衢州路江山縣尹濟南魏邦凱次適湖北
亷訪司書吏許州左孟㴻次適燕人孫鎮兩淮轉運鹽
使司副使守謙之子也君平居服食儉素而賔客造謁
必盡醉極歡乃已出入户庭不失尺寸之度少暇即屏
居黙坐意度深逺莫窺其際每語學者曰朱子小學一
書魯齋教人心法也人能熟讀自足循序而進不爾雖
讀萬卷書亦奚益哉君所至務以徳教化民轉譬曲喻
不施鞭扑而人自畏服設有呼召具掲姓名門屏間皆
至如期與同列論政不直輒赭容力争如仇事已則匑
匑和好不啻兄弟骨肉然間出在外書問太夫人無恙
外未嘗及家事嗚呼君歴掾臺省不為不遇所至公卿
大臣争相推挽御史部使者章薦累數十人不為無相
知者然卒不能盡君之用以展君之才使回翔州縣陸
沈下僚以死獨非命哉昔者某之為紹興理官甚幸與
君同事及校文江浙則君職受卷故相好為厚比來呉
中又得太常博士危君素所撰餘姚經界圖記翰林應
奉張君翥上海徳政記讀之知君行事為甚信因俊民
之請銘用不復辭銘曰
墨杘選輭秩何超也魁壘卓犖汨下僚也衆皆踽踽獨
儦儦也劘忠砥孝玉雪標也規仁矩義化旋焱也往者
作則來者教也亷用弗張聞孔昭也匪嗇其醻裔之紹
也琢石刻文示不恌也
　　　福建道都元帥府奏差潘積中墓誌銘
華亭潘叔寛間攜其孫立本泣拜請曰洪止一子世英
為福建道都元帥府奏差不幸死於盜此其孤也先生
辱賜之銘則世英為不死矣余鄉使過呉聞呉人多稱
望雲翁讀書有隠徳又數見其歌詩及是乃知望雲為
叔寛遂不復辭按狀君字積中幼機敏姆抱侍父側聞
人議論輒解意少長强力學問尤喜讀史或遇悖逆不
平則切齒怒罵如身當其時叔寛治家嚴雖一子顔色
不少借君亦朝夕應接無子弟過或勸為吏曰吏治文
書刻深不可為儒官則又曰有師道焉非吾職也久之
始用御史薦隨牒至閩南㑹旱方雨副帥巴延令賦喜
雨詩操筆立就僉憲馬本初聞之亦試以鏡中梅花詞
意清婉尤稱賞之遂得補用君喜曰是役雖㣲將命往
來庶可行吾志乎閩去大府逺驛傳尤苦使者暴横食
饜猶榜吏必愜所需乃去君數往來一無所取他日中
使至驛驛吏具白故獨無君名府中咸稱之故凡有遣
必先君汀寇林頑㫁官道蹂鹽場煽毒齊民君悉釋其
詿誤復業者一千三十户興化賊陳君信起僊游鈎結
洞獠大掠遂陷城邑帥府分遣經歴髙本道督捕選君
従行初官軍以斬首差次論賞致有戮平民以為功者
君力争曰賊强民苦脅従非本心也且多殺徒堅賊心
請往喻之髙君問従兵當用㡬何君曰吾行布宣天子
威命在徳不在力也即單騎直抵賊壘反覆慰喻皆感
泣縛其渠魁以降復業者一千五百户父老鄭天錫儒
生洪希文率衆上書請留為令蒲田縣民董安亦以君
行境無擾請如僊游郡監佐争詣大府白狀留賛郡事
帥府録其功上之中書省憲府覈其實上御史臺且移
浙東僉憲王公復驗事既顯白久皆不報或謂功多賞
後無以示激勸君曰小臣盡職人不知固當初江淮賊
起分兵守闗君實董之左丞老老鎮江東遣使起闗上
兵使者露刃引弓以威脅君君曰吾受命守闗兵一轉
足則閩危矣且軍中知有元帥令不知左丞檄也使者
厲聲曰汝不畏死耶君張髯引頸曰誠不畏頭可與兵
不可與使者還白左丞嘆異久之海寇作諸郡分募海
舟興化户居多君比行吏私縦豪家巨艦匿海島悉以
小漁船應命君立賞使首實得大舶二百艘餘盡免放
泉舊有水門議者慮為寇利遣軍督塞之商船貪於私
稅奸黨相和咸言不便且宻賂君求免君曰水門塞誠
非若等利不塞寇由此入焚室廬掠婦女寳貨若等獨
得安乎門塞泉果無虞湖兵戍泉者以糧絶致變郡吏
多被賊辱望見君曰潘奏差在僊游嘗善遇我不汝害
也城福州更私官錢輒取人墓石莫敢孰何君行視城
見石刻某氏者問吏具服盡以石歸之民益感恱君行
事寛厚大率類此福寧州餘寇未平復至同安募義兵
航海㑹捕有報安溪賊已咋縣境君益治兵弗為動後
五日賊突入縣廨君坐不起手刃罵賊不絶口遂遇害
至正甲午六月三日也年三十三後若干月以其遺歸
祔于干山望雲臺先墓之側娶瞿氏先十年卒再娶王
氏子一人即立本瞿出也端謹善學克世其家余聞爵
不稱徳者其後必大若其不在兹乎銘曰
死也為君生也為親死安於生寧殺其身嗚呼小臣而
克成仁墓祠遹新昭兹刻文
　　　義士周光逺墓誌銘
周君諱顯字光逺世居華亭之干山曽祖楫祖恕父文
仲皆不仕君少負竒氣美風度涉獵經史間喜神仙道
士之學遊龍虎山禮天師因給事其府久之慨然曰吾
以孤身逺去父母將誰養乎遂謝歸踰年而丁父憂哀
毁骨立𦵏祭有禮三年不與燕樂鄉里咸稱周氏有子
矣君既終喪益自樹立養母孫氏尤謹君所居里嵗輸
官租四萬石其民困於重斂前多負逋慢期君具為約
遂無敢後者縣令柴君詣府白事張侯顧問曰汝何以
使民皆信従耶令曰此縣民周光逺教我也㑹大水侯
愳吏雜署災狀無所徴驗宻語君具報盡得虛實部使
者復驗信侯益賢之其秋民大饑君盡出積粟賑其鄉
人活數千人法當補官竟辭不就兩浙鹽運司更定各
場鹽户運使張士瞻至府聞君名召至幕下與計事差
次下上無不合意延祐初詔遣平章章閭經理江浙田
土令行急趣使者悉召諸有田家詣庭下盛氣臨之人
人皆駭懼失色莫敢仰視君徐進曰明公不欺孰敢欺
公願少假辭色使得自盡則民信田無不實矣使者雖
悍暴亦嘖嘖稱善不已江南創行包銀法省檄已下府
君謂銀非土産一受命則民困極矣率父老擁使者泣
拜使者感動為白相府㑹詔罷而止朝廷購銅為佛像
府將分科吏並縁為市君復率市民力争之亦得免呉
淞江故道塞水溢諸郡詔所司開浚御史臺分官督視
僉事范君素知君才請問方畧君取方尺紙為圖指畫
形勢甚悉畢事御史舉酒勞曰是役也爾與有力焉先
是府監守性緩急不同少忤即推案上馬去㑹宣撫使
行郡有奸民投間各為紿狀訴二侯受賄不法事下嘉
興守杜侯覆治君曰父母有過子當力諫今侯以論政
不合使姦民迎合詆誣而吾徒坐視不顧設不幸中計
奈何遂趣二侯備論所以皆感悟痛自責相好如初杜
侯聞之亦抵姦民罪君平居如無能者及聞義則奮不
顧事長姊恂恂惟謹弟昌先君十三年卒撫其孤如己
子交朋友接婣族御奴𨽻内外各愜其意鄉里子弟有
失學者則聘名師教之故人皆彬彬興於禮譲或有小
過更相勸曰周君聞之得無不我直乎於是義聲日起
而上下翕然稱譽不絶口矣君嘗以捕蝗跣涉得軟脚
病往往而劇泰定二年十二月廿一日竟以是疾卒享
年四十八明年某月日𦵏于所居山之北麓娶同郡張
氏有淑徳子二人瑾􁘼皆績學踵行克世其家孫三人
同生徳生道生至正甲午余以使過呉㑹時君卒已廿
九年而瑾死亦四年矣􁘼走謁泣拜以郡人王澤狀請
銘迺畧其文而銘之曰
聞義而勇不謀於人好仁而公不私其身江流既清原
田既均惸惸匹夫與有令聞孰食其報在子與孫
　　　元故朱君拱之墓誌銘
君諱柯字拱之朱文公四世孫也曽大父某始自建寧
徙居華亭君幼穎悟姆抱侍父側聞人語即解意與羣
兒嬉戲嘗莊坐如成人既冠益勇於學日取論語孟子
大學中庸詩禮記各誦數百過遇有疑輒従先生長者
質問辯析必得其義乃已夜則徧閱諸史百家之書至
忘寢食飢渇君外甚樂易而内實嚴正雖終日歡洽未
嘗有違禮故居家庭接賔友處鄉黨遇婣族無大小疏
戚皆畏而愛之里中事有不直悉詣君取決君出片言
折之無不各當其意間有歉於心者即退自省曰某等
不才慎勿令朱君知也君家無餘財而好周人之急甚
者罄所與無吝色君嘗謂士不通經不足為學故其家
子弟皆明經篤行循循有禮節君性雅曠嗜閒静晚益
治圃於居之西鑿池疊石築堂其上曰時春搆亭左右
周以花竹風晨月夕則巾車畫舫飲酒賦詩或緩歌長
吟或投壺彈棊解衣岸幘諧笑終日仰天長吁人莫窺
其際也至正三年冬十月感㣲疾飲食卧起如平時十
二月五日召其所親愛者語至夜半曰吾與君等别矣
遂翛然而逝年四十有七娶孫氏子男三人長靈次熈
次雙驢女二人孫男一人回孫以是月廿四日辛酉𦵏
于白嶺之原既十有五年矣其子熈以鄉先生沈存状
來請銘銘曰
紫陽蒼蒼道久彌光葉大枝蕃散于四方華亭之裔遹
當四世潛徳弗庸蔚有竒氣如彼楩柟弗棟弗梁如彼
椅桐弗徽弗張天賦之秀宜畀之厚胡嗇其禄復褫其
夀子孫詵詵戩榖爾臻我銘有徴視此刻文
　　　貞素先生墓誌銘
至正十五年春二月五日壬戌貞素先生曹氏卒踰月
己酉𦵏于脩竹鄉千山之原従子慶孫狀先生世系行
實來請曰慶孫甚幸承教叔父叔父死墓未得銘敢以
其孫於菟請師泰游呉楚間久髙先生之行遂不復辭
按狀先生諱知白字又𤣥號雲西先世有諱靄者在唐
中葉自閩之霍童山徙居温之許峰没而為神有驅厲
捍患之功祀久不絶其族益蕃衍若文肅公叔逺文恭
公豳皆其後也宋宣和中十八世孫景脩始遷華亭長
谷之西景脩生某某生従龍従仕郎監行在省倉従龍
生潤之承信郎幹辦平江府糧料院潤之生徳逺徳逺
生先生先生生於咸淳壬申三月廿八日丙戌蚤孤鞠
于母謝氏教之成人則従祖教授君澤之也先生身長
七尺美鬚髯性機悟善識事至元甲午詔遣中書左丞
某公鑿呉淞江先生以筞従行功居多大徳戊戌庸田
使柳公行水復獻填閼成隄之法公甚徳之己亥丁母
艱哀毁盡禮服除以大府薦教諭崑山意甚不樂遂辭
去嘗游京師王侯鉅公多折節與之交章辟屢上先生
悉辭謝曰吾聞燕趙多竒士庶㡬見之豈齪齪求官者
比耶即日南歸長谷中隠居讀易終日不出庭户尤喜
黄老氏之學扁其居曰常清浄曰窪盈曰厚堂曰古齊
葢於是超然有所得矣晚益治圃種花竹日與賔客故
人以詩酒相娯樂醉即漫歌江左諸賢詩詞或放筆為
圖畫掀髯長嘯人莫窺其際也四方士大夫聞其風者
争内屨愿交平居於婣族鄉黨賙恤惟恐後尤篤於友
義若文士許應元李冲劉世賢詩僧崇古生則飲食之
死則為治喪塟罔不曲盡其情焉學者尊之曰貞素先
生有歌詩凡若干卷浦城楊公仲𢎞為之序先生外和
内剛寡嗜慾年八十有四風日清美猶杖屨閭里間鄉
人士愛敬之皆迎謁環擁欣欣有喜色牟公成甫嘗稱
其志尚清素有司馬子長之風侍書學士虞公記厚堂
亦謂其尚氣義樂閒退皆足以知先生矣夫人河内李
氏宋觀文殿大學士贈少保諱曽伯之曽孫先二十年
卒子南永柳州路馬平縣都博鎮巡檢女五人長適上
海瞿天祐早卒繼室以季女次適嘉定髙巴延次適常
徳路達嚕噶齊哈喇哈達封大興縣君次適同里陸泳
孫男三人長騶虞早世次於菟幼彪曽孫二人俱幼銘
曰
振鐸之封氏别為宗曰閩曰甌自南徂東有偉先生凛
焉髙風遐觀闊步𤣥館儒宫既介而通亦嗇而豐不倚
於立不詭於従翼翼其心冲冲其容采山薇蕨涉水芙
蓉菱歌忽㫁五湖三江有次其蔵琢石穹窿諡私而公
靖節文中
　　　元故處士夏君墓誌銘
華亭夏處士諱濬字景深其先自彬以上居湖州之長
興彬生杞與椿始占籍為邑人至元丙子天兵南下游
軍徇郡邑急擊華亭杞能率衆内附以功署其邑宰而
椿遂不復仕居家治生産以志行自髙急人之難如扞
頭目創義塾敎鄉人子弟出見津梁道路有不治輒治
之嵗庚寅丙午之飢出粟活人甚衆事聞旌其門曰義
士義士生兩浙都轉運鹽使司玉泉場監運世澤涉獵
經史倜儻負才初為嘉興瞰浦税使徴商有法轉杭州
獄丞多平反處士實監運子也處士始生之夕監運夢
僧持錫鉢坐堂上狀貌甚偉心異之覺而得處士幼機
悟異常兒稍長讀書通大義不事章句居常慨然曰士
生天壤間能行已恵人足矣亦何必居官為政哉於是
深自刻厲課童樹桑種果力耕作謹儲蓄久而家益饒
衣止大帛食無兼味朝作暮息未嘗一日侈然自放見
粒米寸帛棄道上輒䠞額不樂遇㫁梗浮苴即親持以
歸鴨鷄羊豕之畜非賔祭不妄殺其存心愛物如此而
好善樂施雖累千金弗靳也至正丙戌郡城火延所居
宅處士抱神主祭器去因輒嘆先祖以義名門今將營
居室顧里中纍纍露處於情獨能已乎乃亟發廩以濟
災者復曰義塾先志所存尤不可後也更即故址大作
新之殿堂門廡宏麗邃嚴中像燕居旁列配従尊壘爵
洗之器皆範金而為之聘名師設敎如初逺方貧而來
者給筆札衣食朔望率諸生行舍菜禮彬彬揖譲視昔加
盛焉立義庄以贍父母妻三族月給米鈔嵗給布帛冠
婚喪祭助各有差人有病者施以善藥死無斂者槥而
歸之郡環水皆橋梁多處士創大者費鉅萬若渠堰道
路宫寺與凡役於公上者亦無不力先之東嶽祠嵗久
就圮間過而見之曰吾施於人或庶㡬矣神其可緩乎
迺建大殿堂廡闢東西門中甃露臺周繚以垣像繪之
設穆穆乎其有容民吏禱禳者始有所嚮矣處士天性
孝友執親之喪哀毁盡禮嵗時祭祀設父母遺像奠哭
如始喪時兄某卒撫其子若孫猶已出奉幼姑甚謹厚
奩槖以嫁之居家嚴遇子孫不少假顔色與人交無妄
言久而益敬晚頗好浮屠學創萬竹山房居禪衲為方
外交又築堂于屋舍西偏曰愛閑蓄古法書名畫周彛
漢鼎其中日従賔朋觴詠以相娯樂乙未冬十月朔某
日語家人曰今年六十有三吾當歸老萬竹矣乙巳疾
作命子孫治後事正坐翛然而逝容貌三日不變處士
生之年為至元癸巳月為丁酉日為壬子以卒之年十
二月庚午塟于縣西集賢鄉集賢涇先塋之側夫人吕
氏有淑行子男三人長文舉次文彦忠翊校尉紹興路
同知餘姚州事次文徳孫男五人頥䝉益大有中孚女
三人孟貞適俞珊竹台安貞適陸鑄皆仕族居貞幼既
塟之四年其孤某以士人陳亨道狀泣拜請曰昔曽大
父之殁巴西鄧先生為之銘今我先人卒塟已久宜銘
者非先生乎銘曰
維富與義孰克取而比維處與出不可揉而一發于身
不靳于人晦于時不慊于施維墓有刻式昭爾徳
　　　湖州路儒學正潘君墓誌銘
潘君諱著字澤民其先大梁人㡬世祖權官至某處提
刑扈宋南來生子振仕通判累贈朝請大夫始占籍嘉
興焉振生行恕以父澤入官後知寧國縣行恕生誨入
國朝以選教授郡儒學誨生逵嘗長幕涇縣逵生四子
長應同韶州路經歴次應定饒州路儒學教授次亨衢
次即君也君八嵗失父鞠於經歴君既長使習吏事曰
吾家世業儒吏非吾習也遂従仲兄偕受易書於竹岡
葉先生先生殁再従呉朝陽氏授春秋中鄉試備榜補
呉郡甫里書院直學已而嘆曰是果足以發吾志邪遂
北走京師游於公卿論議英發聞者莫不聳敬時大臣
有羅致館下者其勢熖熏灼不喜人忤意獨直君言數
引薦之久而益驕縦亡顧籍君曰太横弗去將及於祻
遂拂衣歸翰林學士黄溍卿禮部尚書王師魯國子監
丞陳衆仲及在朝諸名臣相率為歌詩以壮其行既至
杭丞相府以常選俾録廣徳儒學三年士論歸之改諭
銅陵銅陵阻山帶江地僻陋學校久廢不治君至則葺
宇舍築垣牆創彌髙亭延名師碩儒以教子弟踰年以
内艱去居喪悉遵朱子家禮屏浮屠不用郡人賢之服
除調烏程始學田不滿百而饍士常數十不給則往往
貸諸人君曰兹大縣不當爾乃率好義者益買田二百
畆建尊經閣大作新之平章三旦八公董師呉興察君
材署郡幕府力辭因留正郡學其講道設教悉取法安
定胡先生學者翕然向風是嵗貢春官者四人一時得
士之盛東南諸郡莫之先也既代辟浙東元帥府史君
辭不獲至則歴陳軍政得失時雖不能盡用而用輒便
於民凡遣兵餽糧㡬數十萬亡敢慢期者於是府中諸
史皆嘆服潘君為不可及君間使海寧行御史臺方留
為掾檄至而君已病暑暴卒矣君學有源委善歌詩屬
文有聖筆全經一編發明春秋㣲㫖甚悉事母舒氏周
氏克盡孝其兄經歴死養嫂氏撫諸姪曲盡其道處宗
姻以睦遇僮僕以恩性不嗜飲而客至必盡歡乃已平
居恂恂若不能言遇事則奮然不顧嗚呼君負才氣倜
儻若此自謂功名可以立談取乃今迴翔偃蹇沈滯下
寮終不得一展其志亦可悲矣雖然孝友行於家忠信
施於人以布衣而傲睨王侯之間生有令聞死克善終
又何憾耶君生於至大元年十月二十八日卒於至正
十八年六月一日夫人石氏有賢行先君兩月卒其年
八月二十四日合塟於海寧州彭坡之原子男三人長
興仁次興宗次興祖女一人尚幼予以總漕閩南道出
海上興仁數過予泣拜求誌其父墓及還至杭則猶請
不已遂為銘曰
君才黼黻標玉雪孰儷其華疇比潔履斯為順施可烈
圭以璋合環以玦翼角之全齒足缺超光越景困羈紲
彭湖渤潏山嶻嶭墓門鑱珉堅嫓鐵吁嗟潘君名不滅
　　　孫元實墓誌銘
千山之陽泖水之濵有隠君子曰孫元實諱華號果育
齋其先出呉長沙桓王富春人也十世祖徳脩唐季為
侍御史遭亂避地永嘉始為永嘉人曽祖䕫宋郡馬娶
趙氏父處仁娶朱氏來松江生三子又為松江人君生
之夕母夫人夢一道士豐儀美髯長揖而進曰欲得托
身夫人家可乎覺而得君頷下猶有髯在君幼穎悟異
常兒授之書隨口成誦年十三肄業郡庠時翰林學士
張周卿方出為守朔旦課諸生春隂詩君操筆立就其
結句云柳花只在斜陽外不肯分明過小橋守大稱賞
之及長通經考史於百家諸子無不考覽尤好岐黄氏
之學嘗畜善藥遇人疾病雖小家亦往治之巨室貴人
禮一不謹雖餽以千金終不肯一顧三薦為醫學教授
皆不赴未㡬有㫖待詔尚方以母老力辭江浙左丞張
公某論君才行卓異不當流為醫請署吏庸田又不就
與母同弟居内外無間言既死撫其二子皆使有成君
好脩潔戴折角巾衣鶴氅衣望山臨水步趨翛然或著
紫紽袍束帶佩玉騎馬行市中人争隨觀之年㡬八十
而肌膚猶若冰雪其所為詩歌流麗清逺意出天巧絶
類王維孟浩然所居闢小閣中列古彛鼎法書名畫焚
香静坐終日書非佳墨熟紙不作飲饌非精潔不食士
非賢不與之交也君生於某年某月某日卒於至正十
八年六月一日將以明年十二月十二日塟於縣之脩
竹鄉居里之旁娶林氏生三子長程廣徳路建平縣儒
學教諭先卒次穆次􁂴女三人其長二人未行次適華
亭周􁘼孫男二女四至正丙申秋予客華亭一見如平
生歡間握手語予曰不意離亂中得與公遇我死公能
銘我墓乎明年秋予將使閩廣􁂴衰絰走錢塘泣拜請
曰先君死將瞑猶顧􁂴言銘我者非貢公不可君言若
此銘其可辭銘曰
珠玉雖珍不掩乎水碧空青鸞鳯雖靈不嫌乎鷗鷺潔
清吾於華亭得見斯人
　　　宣慰副使僉都元帥府事上騎都尉河南郡伯
　　　　邱君墓誌銘
至正十八年秋詔遣使經畧江南明年春論次東藩之
有功者上之朝於是江浙行省理問官邱楠進階朝列
大夫父世榮贈奉政大夫湖廣等處行中書理問官樂
清縣男再贈中順大夫浙東道宣慰副使僉都元帥府
事上騎都尉河南郡伯母黄氏項氏並河南郡君既受
命適予使過海上楠以福建行省都事某狀來乞銘按
狀宣慰君字仁里其先福州人五代末因避亂徙居永
嘉平陽州之儒立里曾祖某祖某故不仕父慶祖承務
郎漳州路總管府判官君儀觀竒偉性倜儻少孤能自
樹立讀書涉大義事母呉夫人孝二弟如山富孫皆幼
君善撫教之及長慨然曰世多以分財傷骨肉義吾不
忍為也盡以先人田宅遺二弟别築室以奉呉夫人夫
人有母馮年老養不給心甚憂之君察其意即迎奉以
終其身嫁四妹皆得所歸每傷幼喪其父觸事輒愴然
興感因即近里剏寺曰報恩立祠其中買田度僧以共
祠事君好善樂施雖傾財無所靳急人難忘其身之危
也人或有鬭者出片言折之亡不慰解故鄉鄰事少不
直輒相告曰吾何争質之邱君足矣君平居絶口不言
人過人有一善則嘖嘖稱道不已君生於至元某月某
日卒於元統甲戌八月十五日享年五十有七後三年
為至元七年九月廿三日塟於前倉嶺薦􁒇鄉清華山
之原子男二人長杞早卒次楠由工部奏差従軍有功
累遷至今官能謹身持法以賛藩服人多賢之女一人
適温州録事判官鄭先孫男二人聰生元童女一人幼
銘曰
於淑郵施孔周嗇其酬嗣兹顯被䘏典羨則衍清華封
坎其宫昭令終
　　　福建等處鹽運使司判官張君墓誌銘
浙東宣慰司都事舒荘狀其友張君元禮世次履歴謁
予於甬東慈濟寺之舍館曰荘與張君居同郡學同師
而又情相好而不幸死且塟矣墓未有銘敢以其子椿
請按状君字仲和竹居其别號也世為越州人宋寳祐
間六世祖某徙明之奉化再遷而城居曽大父曄大父
均父文勝俱隠不仕君幼而敏悟長好讀書従鄉先生許
山心授尚書累薦不第因授徒昌國之翁洲書院至順
初陜西饑令民有能入粟者以次受賞君聞之慨然曰
古之人嘗有入粟致位公卿者矣吾何嫌顧吾行何如
耳遂傾所貯入之官得蘆花場鹽司管勾既視事知豪
亭專務掊尅貸私錢不數月輒没入人工本而場官又
用大量收民鹽取其羨抵大家租小户殊不聊生君嚴
為令禁止之課嘗最于諸場嘗遇旱有司禱不應君齋
潔祀神海上雨立至秩滿調江西萬安縣灘頭巡檢先
是寨兵豪猾不用令稍忤即相率為紿状排去之君居
數嵗帖然化服大獠蕭八反畨禺君以調従征多克捷
大府上其功未報會有遣解馬赴京師當大暑行數千
里無一死損歸代授進義副尉大嵩場鹽司丞君至則
政益脩民用悦服乃出錢建嵩江書院聘名師訓其里
人朔望舍菜後升堂㑹諸生講論道徳士民至今思之
歴兩考授保義副尉江浙省富藏庫使處心亷平其課
自裕至正己丑春丁母夫人范氏憂居喪三年未嘗出
門户晚築别墅于月湖之濵未㡬改敦武校尉温州路
都税課司大使不赴嵗癸巳以昭信校尉福建等處都
轉運鹽使司判官致其仕一日顧諸子孫曰吾仕雖不
顯幸無大過今老矣將闢義塾以教鄉人子弟創義廪
以食宗族之貧者汝能成吾志則庶其無憾矣明年甲
午正月十五日以疾卒又明年正月甲申塟于鄞縣陽
堂鄉宫􁭨之原君生于某年某月某日至是夀七十三
矣君天性孝輕財好施居鄉黨恂恂有禮於諸子百家
書無不博覽尤精于管郭氏之學塟地其生時所自營
也娶髙氏繼姚氏子男二人長即椿次桂先卒女二人
長舜英適郡人髙傳次舜華適上虞縣儒學教諭朱矩
孫男四人熈慶元路儒學録次黨次薦次勲為桂後嗚
呼君子懐抱才器猥居下寮不得一展所學以終其身
而無怨言固已難矣况能黽勉力行以求無愧于其職
哉若張君者謂之不賢可乎是宜銘銘曰
績學砥行維士選也陸沈委吏亦何傎也不愧其心職
之踐也雖嗇而豐嗣方衍也築宫于嵩文教闡也慶流
蠭涌昭厥善也徵詞垂休視斯瑑也
　　　贈承直郎國子監丞鄭君墓誌銘
至正十九年冬予以總漕閩廣使過餘姚江浙行省郎
中劉君仁本張君啟原理問邱君楠皆乞銘其先墓余
既辭不獲及至四明則員外郎鄭君文寳復以福建行
省都事髙明状來請其父贈國子監丞君銘余方愧前
所著文猝猝不暇擇今已治行其暇為之乎明日遣其
弟守仁來請又明日監察御史周君亷亦以書來趣乃
節其状而敘之曰君諱應先字復古其先為閩著姓五
代時以朱文進之亂始來天台三世至承務郎維明遂
築居黄巖之天長街傳八世至琳有孝行通尚書登宋
進士第於君為曽大父琳生世仁脩職郎淮東制置司
幹辦公事于君為大父世仁生希欽博學能文章郴州
桂陽縣主簿累官宣義郎則君父也宣義年五十生君
君生十四年而宣義卒母陳氏亦相繼没君居喪能哀
毁盡禮塟即廬墓讀書益刻志自樹然性好施有所積
輒以予人凡宗戚昏喪分財給助惟恐後嵗丙午丁未
大祲君與夫人杜氏謀曰鄉里飢餓若此我輩不委溝
壑足矣其能坐視弗救乎乃傾粟以濟之未㡬官行賑
助法吏知君力已竭將議免君曰前者私恩耳今法也
其何辭遂鬻資産以應令自是家日益廢所遺者書數
千卷爾然客至猶治酒殽燕飲無虛日重幣聘名師以
教諸子嘗曰汝等能力學不失為儒者貧庸何傷君平
居行事務盡其心而已故雖不必人知而人亦未嘗不
知君也君生于元貞己卯十二月十六日卒于元統甲
戌三月十三日享年五十有七以其年十二月三日塟
于方山壕麓祖塋之側塟二十年以文寳貴贈今官階
承直郎杜氏贈恭人子男五人長天祐次即文寳次天
偉次守仁游京師有詩名次文定女二人孫男十三人
女五人鄭氏凡十一世皆塟于州之方山其菴曰奉思
則扁于宋丞相謝深甫其井曰孝義則杜清獻公範之
所題也文寳復能以聰敏剛介賛襄藩省以有䘏恩何
其世澤之甚逺耶銘曰
方山如矩有堂有斧傳十一世維君之宇閟其幽光令
徳攸緒命自天錫爰作石語
　　　黄詢饒墓誌銘
黄詢饒名寛福寧州翁潭里人也家世仕族有故譜載
春申君歇至其大父汝慈凡三十餘世歴歴可考父芝
生二子長容次詢饒也詢饒性耿介少知自重不妄與
人交寡言力學累薦不第益刮劘為古文家無儋石之
儲而能怡其親友其兄故一州人皆髙詢饒行自以為
不及壬辰兵亂詢饒避遷他所及歸盡失其故業又連
遭父母兄嫂之喪貧不克塟遂憂感以卒實至正辛丑
十二月某日也詢饒年四十四不娶無後州人袁㕘政
聞而悲之曰吾州賴有黄先生不幸絶矣我不為之斂
將何以慰其死而勸賢者乎乃買地治塟于石輦之陽
以明年六月甲申遷詢饒柩并其四喪而合塟之于是
州人士嘖嘖益賢詢饒而義袁君之為也宣城貢師泰
過其州詢饒友人陳興祖張浩來求銘銘曰
命孰使之窮身孰使之凶孰豐其行而嗇其逢孰茂其
初而遏其終謂天夢夢孰義其封
　　　東陽曽君墓誌銘
連江縣東行五十里為爐峰又東十里至于海髙者㙗
崿唅呀低者斥鹵沮洳民尚耕漁最號窮僻予被命北
還道過其地見四人者素冠麻衣拱立道左問之則東
陽儒澤里曽氏子也既止客舍則復拜曰勝等不肖不
幸先君死且塟矣唯是隠徳下里名弗克彰願得大人
君子賜之銘庶殁存有榮耀焉謹以里人林元亨狀請
予哀其言之戚也乃為次第其狀曰曽氏之先浮光人
自唐末避亂來居于是子孫世業儒因名里儒澤君諱
賢字希聖曽祖諱若晦宋儒林郎祖諱同父諱夀君生
九嵗喪父能自樹立事母以孝稱久而家益裕君長身
脩髯儀狀魁偉讀書脩行居家庭有禮節遇宗族有恩
義好施予恥言人之過設鄉校以教子弟之來學者鄰
里事或不直得君片言即謝去故一邑之人皆稱曽君
曽君云君先娶黄氏生二子長即勝次曰廣再娶姚氏
亦生二子曰回曰忠既皆婚娶悉以田宅僮奴分遺之
退居半山之間日登髙臨深賦詩飲酒以為樂因自號
半山君生于至元戊戌六月十二日卒于至正辛丑八
月十一日春秋六十有四卒之日顧謂諸子曰吾生承
平晚遭離亂今得正而斃焉幸矣汝等其慎自勉其冬
十一月庚申勝等奉柩合塟于里南䕫山之原嗚呼海
濵窮僻之地君以善行拔出乎流俗而諸子又能不没
其父名是宜銘銘曰
連江之濵東陽之涘有儒者族曽世其美曽君希聖克
紹其先馴行恭謹恂恂不愆俎豆其鄉弦歌其里衆口
一辭善譽兹起我行将北道止海隅君雖死矣實見諸
孤倉皇留銘為來者勸匪曽之私亦邑之憲
　　　故中奉大夫江南諸道行御史臺治書侍御史
　　　　劉公壙誌銘
公諱貞字廷榦號晦叟本彭城人其五世祖諫諫生昕
皆以明經教授鄉里曽大父諱賢佐金末舉進士監支
桃園屯戍軍馬糧草使始居益都遂為益都人妣張氏
大父諱份萊州判官贈嘉議大夫禮部尚書上輕車都
尉彭城郡侯妣丁氏贈彭城郡夫人父諱克誠累官南
臺監察御史贈申奉大夫河南江北等處行中書省㕘
知政事䕶軍彭城郡公以竒節聞天下妣侯氏贈彭城
郡夫人公魁碩負氣博覽經史善書明律試江西浙東
西三道亷訪司書吏更䕃補都大庸田司知事掾江浙
行省除兩浙運司知事辟南䑓令史歴江浙行省檢校
官平江路推官江西行省左右司都事擢南臺監察御
史陞都事入拜監察御史改宣徽院判官出為嘉興路
總管海道都漕運萬户浙東亷訪使時年㡬七十數上
書乞致仕不報拜江浙行中書省㕘知政事尋遷江南
諸道行御史臺治書侍御史公慨然曰吾辛苦四十年
受國厚恩值時多艱報効職也顧老病若此其敢尸禄
以曠官哉至正戊戌秋始决意辭去更號知止翁東絶
江南踰嶺止居武夷山中明年盜犯閩闗乃走建寧又
明年下延平沿流至閩縣之歸善里未逾月病革出手
書以後事囑家人翛然而逝三日神色不變公由將仕
郎累官中奉大夫平生勵操清苦所至政譽旁溢中外
稱良御史賢太守者必曰劉君劉君云公生于前至元
己丑正月二十九日卒于至正辛丑六月十六日享年
七十有三是年七月十日權厝于雙溪里延祐寺之東
原娶唐括氏繼丁氏先公卒俱贈彭城郡夫人唐括夫
人生子一人曰時敏蚤卒以姪憲後女一人贅兩浙運
司鮑郎場管勾能梓外孫男二人曰文煥江浙行宣政
院照磨曰文炤幼女一人適江浙行省照磨岳師訥嗚
呼公生也無愧死也無恨雖當流離轉徙之餘克保爵
夀以終其得于天者亦已厚矣書其槩納諸壙中且為
銘曰
山之東閩之中吁始終名無窮
　　　臨清御河運糧萬户府經歴鄧君墓誌銘
至正十九年十月十五日封敦武校尉臨清御河運糧
萬户府經歴南昌鄧君死于賊二十一年三月里人車
允徳間走至閩其子僉江西征行都元帥孔哲孫南臺
監察御史仁傑始聞訃發喪呼號痛絶大夫士咸赴弔
明日師泰亦往焉孔哲等若有所請而悲不能言也又
明日遣允徳來致其辭曰先君不幸遭罹􁧻患孔哲等
抱痛終天不敢以衰絰見先生幸哀而賜之銘師泰聞
江右人久髙鄧君行義今又辱與御史交遂不復辭按
狀君諱徳明字正甫别號梓林本安松里熊𤣥隠之仲
子其母蕭夫人有女弟事三磚鄧子美無嗣因鞠為子
君既後鄧氏益治生産通有無更大其第宅聘名師教
二庶弟既婚娶悉以鄧氏田園歸之每嵗暮必分遣子
弟出粟以貸貧人及期無以償亦不較也四方賔客至
者皆厚為之禮不給輒資之無不各慰其情鄉鄰有鬭
者得君一言即解去或有所覬則宻出私財予之事已
終不言江淮飢流民羣聚率數百人横行鄉村掠財物
無顧忌居民往往逃避君為飲食善導之出境故君所
居里獨無擾郡有武陽渡距城一舍江岸闊逺使者至
遇風雨無所止息君白有司置傳江上且請身率先之
未㡬軍興他驛皆㫁絶獨武陽不廢君之力也十四年
汝潁賊犯豫章進逼城下民吏多奔潰君召孔哲及孫
漢傑語之曰省治所在萬一失守江右其可保乎汝曹
尚戮力盡忠以共王事于是急募兵得萬餘人分列東
西兩岸以遏賊鋒逾月賊退復移兵佐㕘政托迪克復
撫州建昌功上大司徒平章旌其門曰耆徳忠義之門
仍授孔哲敦武校尉義兵百户漢傑忠翊校尉同知婺
源州事君以孔哲階上品封今官十八年四月淮冦乗
暴漲復犯豫章翼日城陷省印失所在君力求得之即
遣孫漢臣従馮㕘政驥走撫州歸諸大司徒先是仁傑
以誅詹天麒功為漳州推官尋擢江西行省都事奉詔
諭豫章賊賊聞仁傑且至疑君為間盡徙鄧氏一百五
十餘口山南之潛江君曰自兵興來吾家起義八年三
世受恩今吾年九十四矣尚忍不義而生乎遂不食死
舟中君性沈毅不妄言笑平居無所好獨喜畜良馬觀
池魚識者固已知其所負矣娶胡氏先十七年卒塟所
居之南梅溪山子男六人曰用章曰用文曰用中曰用
和以子仁傑官封儒林郎江西等處行中書省左右司
員外郎曰用平曰孔哲即僉都元帥官武畧將軍孫男
一十六人曰漢傑即婺源州同知曰仁傑即御史官奉
議大夫曰漢英進義副尉龍興路進賢縣主簿曰漢臣
曰顯進義校尉南康路建昌州判官曰漢忠忠顯校尉
同知萍鄉州事曰漢興漢廣並行省宣使曰漢臣樞宻
院宣使曰漢皓吉安路白鷺州書院山長曰漢鼎曰漢
輔曰漢霖曰漢東曰漢佐曽孫男一十一人𤣥孫男五
人孔哲等將以某年月日遷君柩與胡夫人合塟焉為
之銘曰
百年其身五世其仁御逸吾神漁樂吾真生徳吾鄰死
名吾賔義魄忠䰟江月山雲
　　　袁隠君墓誌銘
長溪之西東山之下有隠君子曰袁順卿父質而有文
介而能通治身居鄉優游而有餘死且十二年矣予被
召北還道過長溪方入舍館客有戎服來謁者北士握
刀列㦸擁左右既升階即鞠跪帖帖謙若下士乃知為
江西㕘政袁君天禄而隠君之第四子也明日至則禮
益恭拱而前曰先君早棄諸孤塟雖久居大山長谷間
未得名士鉅卿為之銘唯先生是望予謂子㐲義立功
遂有顯爵而諸兄又皆出為世用推恩襃䘏當不逺矣
姑俟之銘未晚也又明日復至執里人黄寛狀俯伏再
拜曰唯兹海濵幸辱過臨銘其不獲則重不孝矣予嘉
㕘政之能篤于其親也用不復辭按狀隠君諱邦寧世
居柘陽里曽祖某祖世南歴官順昌縣尹初母于夫人
無子聞洪源林氏先塋松上開花大如牡丹已而生三
子衆異之夫人乃鞠其季為繼及長果倜儻有氣節當
至正丙子初能守其鄉邦雄貲埒封君生子曰陽臻則
隠君父也隠君年少遭家不造出贅柳營陶氏克自樹
立内治生産以約為豐外爬羅鉅細事無不解由是順
昌遺業復大振矣隠君事婦姑如事其母鄉鄰貧者必
出粟以周之賢士來者必倒屣以迎之凡喪有不舉者
悉為營塟焉屬時多艱牢盆失利奸民扇為私販因行
剽掠莫之誰何隠君居當經行處間顧族閭曰是不可
以無備因使鄉人子弟習為兵得二千餘人寇至輒敗
去人咸稱隠君假令不死其才豈止排難解紛而已耶
隠君生于至元壬寅二月十四日卒于至正辛卯三月
十一日春秋五十以明年十一月某日塟眉洋之原陶
氏端静自衞理家教子井井有敘今有司旌其門曰貞
節袁母陶氏云子男五人長洋福寧州尹次深文武徳
將軍海道僉都元帥次安文昭信校尉同知興化路事
蚤卒次即天禄官中奉大夫次達文西白巡檢死于兵
女一人適林受曽嗚呼隠君負才與行用不於其身而
于其後之人可銘矣銘曰
器堅而良且潛其光水涯山顛時之杌􁂟行之戻契迺
全其天欲㢮而張將弱而强為圖族先惟後用顯行賁
䘏典我銘匪愆
　　　故承直郎福建道宣慰使司都元帥府經歴髙
　　　　君墓誌銘
福建都元帥府經歴髙君諱本祖字本祖世饒州安仁
縣儒家曽祖元素祖起宗父君嚞宋待補太學生母易
氏君幼學於牧心楊先生穎悟有詩名言呐呐若不能
出諸口而行義推于鄉里蚤受知于疎齋盧公澹齋張
公以御史薦將辟海北憲史廣東部使者知君賢羅致
之君不忍逺違其親遂奉以行已而丁外艱扶柩歸塟
哀毁跋涉㡬不能生服除遷廣西従使者按行諸郡獄
多平反㑹八桂科斂臺覺諸史率以贓敗君獨無有憲
使詰訴者曰何以無髙書吏耶訴者頓首謝曰髙書吏
亷不敢以私囑囑之則敗吾事由是臺憲益賢之既書
考巡檢荔浦縣之南源砦辟帥府令史以嫌去調恭城
縣之西嶺砦巡檢復以疾免改將仕佐郎常徳路照磨
常徳多官湖自監守以下各私其一謂之分例湖照磨
所得當錢六千緡君不受悉以歸諸官日坐幕府閱故
牘刮劘宿弊豪猾為之屏跡行省遂辟君掾未㡬又辭
歸創樓以奉母夫人蜀郡虞公題之曰春暉君有二寡
姊皆别築室居之且割田以資其養延師以教其子易
夫人朝夕往來杯酒上夀怡怡愉愉醉即擁輿而還後
除漳州路知事階將仕郎君以漳逺不欲去太夫人曰
汝母以我故重違君命也且二姊在足慰我心矣君既
至凡事之不如令者悉更正之比及考改延平路知事
未行丁内艱服除進承事郎天富南監場司令病不及
行朝議以君嘗有徳于漳也擢君為經歴士民聞之喜
曰髙君來吾屬安矣君為政一切務従寛簡㑹有詔減
民租三分君以龍巖被兵久力請盡蠲今年租賦李志
甫反南勝縣士蕭景茂罵賊死陳端才妻蔡不受汚自
沈于河君悉上其事以旌異之海寇朱八任有仁出沒
漳潮間潮吏來捕得之郡遣龍溪主簿方吉夫為衞北
行君以事出郡監典住受賄縦賊反誣潮吏君嘆曰受
賄縦賊何異賊耶白大府復械賊送潮人歌之㑹廷選
守令擢文林郎汀州路清流縣尹時蓮城賊魏梅夀聚
衆剽掠勢方張君單騎直抵其壘賊聞髙縣尹且至開
門迎拜君反覆慰諭賊皆感泣不數日縣境帖然以功
陞承直郎帥府經歴君執直不阿人莫敢干以私汀州
賊何源林頑為亂君率兵萬餘人覆其巢穴乃大脩壁
壘屯田積穀以實邉餉寛民征毗陵華玉以罪流上杭
重賂權貴將求内徙隂持百金來見君叱絶之及君還
汀州遮道請留不果為刻石頌之賊陳君信起僊游君
復統兵往捕距賊不數里遥見賊方渡溪軍吏曰賊勢
盛不可迫擊君怒罵曰汝欲挫吾士氣邪躍馬疾馳士
卒大呼隨之賊皆披靡追至半舍擒其先鋒一百餘人
得所掠財物婦女悉給其主翰林待制林泉生為撰平
寇碑甚詳凱還部使者率僚佐詣門勸酒勞君已而又
出諭汀延復大歴户七千二十六口二萬八千四百一
君在軍久感瘴癘還至延平疾革或勸之歸君曰吾死
于行吾事畢矣遂卒實至正十二年九月十九日也享
年六十有七别號本齋娶江氏生女四人長適戴鏞次
適李某餘蚤卒以従子善繼為後君之未没也嘗謂善
繼曰我死必歸塟先塋側今死十年矣善繼間泣拜請
曰屬時艱塟雖未克如志幸得先生銘以俟他日庶㡬
先君為不亡矣遂銘不辭銘曰
行之隆而位不崇才之豐而夀不充澤止於躬嗣繼其
従有禄有功克保令終匪天夢夢視君之逢
　　　故朝散大夫僉海北海南道肅政亷訪司事楊
　　　　君墓誌銘
君諱杰字子俊姓楊氏冀寧人曽祖某祖𢎞蚤卒贈奉
議大夫冀寧路治中妣李氏贈正平縣君以守節旌其
門父鉉江西亷訪司經歴年六十二以奉議大夫禮部
郎中致其事以君官贈朝散大夫同僉中政院事騎都
尉𢎞農郡伯母龎氏𢎞農郡君君有孝行侍父母不忍
一日舍去年四十始出仕以儒貢閩憲史辟南臺察院
書吏出官為福建元帥府照磨擢海北亷訪司知事丁
外艱服闋改湖北陞山南經歴調廣西拜西臺監察御
史遂僉海北憲君為吏即有譽與同列李廷佐齊名其
辟南臺従御史按行宣政院官吏贓鎮江萬户寗某不
法人咸稱之在福建時以鞫獄有聲及任海北守法不
阿照磨劉某徇私干政君沮之劉恚數譖毁君及劉掾
中臺君六年不調遂辭歸金陵以父母兄嫂喪俱在江
南不得歸冀寧乃卜城南地敘塟之日課僮奴蒔竹種
松若將終身焉既而御史劾劉贓汚復起君任湖北㑹
朝廷遣勅使行天下湖南北之司憲者多被罪君逺迓
見之勅使雅知君慰勞甚至及在山南憲監苛暴自恣
好用大杖擊人君曰此不法非風憲體也始甚難之既
則欽服一年而紀綱大振比遷廣西吏民擁道涕泣不
忍君去廣西猺獠相扇為變逼圍静江城危甚君督師
將出戰賊遂遁後以御史將赴西臺值靈川興安賊梗
咸勸君無遽行君曰吾無愧于心行復何疑賊果追之
知為君也皆散去既視事出按四川四川平章和尚與
憲監某有隙互相詆誣連逮百餘人君取搆釁者置之
法餘悉釋之二公赧服所至贓吏望風去聞海北命下
遂上御史印就道之官一年嘅然嘆曰吾父兄官止五
品今杰出素望矣且年將七十其可不知止足哉遂謝
政去比還湖湘則賊已陷武昌由宜陽至臨江則豫章
圍又急乃道寧都入閩居閩中十年乃終嗚呼君亦知
㡬者哉君平生清苦尚氣節歴官皆在風紀門無私謁
少頗嗜酒母夫人臨終執其手囑之曰汝名未立宜以
酒為戒自是不飲酒者三十年娶白氏累贈𢎞農郡君
子二人長忠松溪縣主簿辟福建行省掾吏次徳湖廣
行省宣使君之兄二人長黙䕃湖州録事判官次熈累
官御史臺都事無子君以徳後之孫八人曽孫一人君
以十九年十二月六日卒于善化里之寓館享年七十
有八以某年月日權厝于侯官縣五里山之原又四年
宣城貢師泰為之銘曰
侃侃楊君邦之司直有則有儀不矯不激執我矩矱以
賛紀綱艾耆益㳟維憲之望縣車雷陽散䇿海嶼振振
孫子左挈右顧天佑醇徳克保令終我貽爾銘以誌幽
宫
　　　安仁縣太君蔡氏權厝誌
浙東道宣慰司副使僉都元帥畨昜朱文選母夫人蔡
氏以至正十八年四月十六日卒于浦江之舍館越十
日權厝于縣西之福泉山明年夏五余客海昌文選介
其友紹興儒學録李允以狀來請曰文選甚愚戅早喪
吾父承夫人之訓游學南方至順三年因得以儒服事
今上皇帝于桂林潛邸明年皇帝御極入見于明仁殿
賜襲衣上尊恩寵甚渥後五年授忠顯校尉泰州萬户
府千户戍歙未㡬吾父諱可傳亦贈武徳將軍泰州萬
户府千户追封驍騎尉安仁縣子母封安仁縣太君顧
惟先父嘗得銘于武威余公今吾母死且朞未有一辭
以刻不肖孤罪莫大焉日夜將走見先生以請而又迫
于軍旅之事出則甲胄馳驅入則衰絰號泣以是無須
㬰間先生甚幸不棄則吾母為不死而文選庶其有光
耀矣按狀夫人諱貞節世居樂平之麟頭里宋虞官文
煥曽孫女也大父叔廣以貲産雄鄉里父祥甫宋太學
上舍釋褐母彭氏畨昜縣丞伯皋孫女無子鍾愛夫人
有求婚者輒沮之曰吾兒不以與庸衆人獨賢武徳君
而許妻之武徳業儒家故貧父母又年老及夫人之歸
悉屏華飾練衣布裳身任勤苦晝夜益治絲枲紡織用
資不給遂使衣有餘帛食有餘肉而孝養之供賔祭之
設靡不完好鮮潔克盡其禮矣武徳卒夫人教諸子愈
嚴凡有行非得請不敢專及文選在官而夫人之訓猶
不置遇食飲稍豐即止之曰獨不思汝父貧時乎汝不
負吾言即老身安矣至正十二年春正月江東弗靖行
省調兵鎮姑孰衆懼不敢行夫人舉酒酌之曰戮力圖
報正在今日文選遂行越三月歙陷夫人攜諸婦孫走
匿山谷中數濵於死明年始迎養鎮所又明年行御史
臺中丞總兵江淮分遣擊賊于裕溪之更樓口踰月捷
聞夫人喜曰果不負吾言矣又明年還歙冬十有二月
城再陷夫人避遷錢唐將解舟文選追至溪滸夫人望
見曰汝幸不死尚欲顧家耶文選感泣還收散卒得二
百七十人銜枚夜進大破賊衆十七年城又陷文選殊
死戰不利率孤兵退駐建徳以待援明年夏四月御史
臺以婺州寇急調鎮浦江夫人以憂思成疾每進藥輒
揮去曰吾年老遭世如此得善終足矣奚以藥為遂卒
夫人生於宋咸淳壬申六月二十三日夀八十有七子
男三人長文載金竹府儒學正先夫人十年卒次即文
選次文遂女亦巽適番昜劉聲逺孫男必明必强女徳
媯適樂平蔡烜孫夫人従孫也銘曰
有碩蔡宗番里之雄迺生夫人婉婉徳容既歸朱門益
順以恭縞衣綦巾易約為豐相夫以孝訓子以忠忠孝
之食是封大邑象服魚軒命自天錫白髮迎養逢時孔
棘眉夀令終墓則有刻嫓彼彤管永作母則
　　　故張母夫人權厝誌
至正丁酉夏六月十日甲辰宜州張公亮母夫人卒於
杭州之新莊橋里既藁殯於西湖雷峰之下二年矣公
亮一日走予海寧寓舍泣拜請曰不肖孤賴先人之訓
以文學教授蘇之常熟因吏浙西憲府苟薄禄以為養
及迎吾母至三月而宣州陷又一年而杭受兵憂惶驚
懼遂以成疾而卒日夜思念四郊多壘而雷峰之殯且
不安將以今年秋八月某日權厝於慈南嶺之安福山
先生幸哀而誌焉惟某先太夫人為公亮従姑公亮則
予弟也誌其敢辭乎夫人本姓魏氏諱徳嬡宋參政敏
肅公良臣之七世孫父諱愿國初為軍資庫使母史氏
昇大族庫使與郡人寧國縣尹胡君君用同為庫職夫
人方五嵗胡夫人鄭氏見而愛之養為己女遂姓胡氏
及笄縣尹君謂夫人令徳宜得賢配時郡士張君允恭
有俊譽遂歸之張氏世居河東自武徳大夫立扈宋來
居宣城之經武里其子澤之仕至觀察使君其五世孫
也夫人貌端而温言簡而文性静而通喜讀書目數過
即不忘而於織絍組紃之事尤極工巧家有長姑早寡
夫人遇之甚謹事無大小悉聴處置終其身無間言張
氏族貧有散居城西墓廬者遇隂雨風雪夫人輒䠞額
不樂顧婢子曰某當寒某當飢奈何即遣蒼頭致繒絮
糗􁧌需其返問無恙始怡然食飲由是宗黨多徳之夫
人生於貴族長於富室而聘於儒家無毫髮吝驕氣婦
道母儀雍雍如也今雖不幸不得即塟先壠猶幸得免
鄉閭之禍以妥靈於湖山間豈非天於善人固有以相
之歟夫人生於至元癸未二月二十八日夀七十有五
子二人長即公亮娶同郡湯氏繼畨昜余氏江浙儒學
提舉諱謙之女次相生蚤卒女二人長淑英適溧水史
疇次道瑩庶生愛之如己出適南陵秦偲早卒孫男五
人林某某某某女一人正適予兄江隂州尹次子本之
銘曰
吁嗟夫人敏肅之孫柔静且恵克配徳門既宜其家遂
及諸昆恤我宗戚亦莫不均在母則慈在婦則孝曰賔
而筵曰祭而芼中壼之懿小大是效書之琬琰可作母
教子婦孫女白髮來迎眉夀令終于杭之城慈雲權厝
式昭兹銘尚俟底平以歸先塋
　　　朱夫人韓氏墓誌銘
夫人姓韓氏諱妙静故宋魏國忠獻王四世孫膺胄始
扈蹕南來居於越子孫散處城邑其在山隂柘林者族
尤盛夫人之所出也曽大父巨源江西提刑大父友諒
漕試解元父淵三江鹽司管勾夫人生有淑質性專静
不樂華靡善事父母遇有疾湯藥必親嘗乃進處兄弟
十數人中各盡禮意父母尤鍾愛之里中朱氏亦令族
有子善學負俊材謹於擇配夫人歸之即今福建等處
行中書省左右司郎中居仁也夫人年甫十九舅姑皆
已早卒獨生母王氏在夫人晨夕侍養不少懈補紉澣
濯皆身為之而王母於夫人篤愛亦至焉夫人以不及
養舅姑每春秋祭祀必哭泣灌奠盡哀乃已或饋之蔬
菓時饌亦先薦進然後敢食王母没夫人治家益勤於
親族婚喪慶吊禮行甚謹然未嘗輒自往嘗従郎中官
錢唐姑蘇親戚或載酒饌請遊湖山間夫人終不一出
曰游觀非婦人事也平居好施遇隂雨風雪隣里有不
給者即遣蒼頭束薪負米往遺之孤嫗無歸者養之終
其身夫人嫁時得分田二十畆其後韓氏貧悉以歸其
兄弟晨起坐堂上誦佛書數過飯止蔬筍日中間一肉
食其於利泊如也郎中嘗笑語夫人吾仕久益貧奈何
夫人正色曰商賈趨利以求富君子學道以立身君能
潔己治人貧庸何傷郎中感其言所至行益力名益著
夫人蓋不為無助矣郎中多仕逺方夫人教諸子甚嚴
雖隆暑不冠帶不許見聘名師程課之蚤莫不少休宗
族内外二百餘人斬斬有序一不率教則衆讓之故無
少長皆敬憚夫人至正丁亥秋感憂疾久不差隣里亦
為禱明年正月疾革顧諸子曰吾為朱門婦三十餘年
雖不能大興而家幸不累而父清白我死矣為我謝而
父尚善保之語畢而逝實十有三日也夫人生於大徳
四年七月三日享年四十有九子男六人克恭克寛克
信克恵夫人出也庶二人克敏燕京奴孫男三人童童
觀童畿孫訃至京師郎中於時従事中書省適使南方
大臣聞其喪出錢千緡為賵明年郎中以工部八作司
提舉始贈宜人且謂夫人有徳於我家塟必得善地我
親視其竁乃可窆十八年秋克信以國子生為朝官奉
詔祠神海上執事與其兄克恭謀曰吾父長幕府閩省
事重歸未有期又亂離若此其可使吾母久於藁殯乎
乃卜地濠洲之濵璜山之麓將請命郎中以今年冬十
二月某日塟焉前期來乞銘克信肄業成均予為司業
而郎中又予契也銘其可辭銘曰
有碩韓宗維相之别世著令徳遂望於越夫人之生有
徳有儀歸于朱門君子是宜温温其恭翼翼其敬為父
則式為母則訓孝於王母養不及姑哀號灌奠始終弗
渝澹泊之甘華飾之屏游觀絶跡防範維謹睦婣卹族
賑急周貧施於内外其心孔仁教子有方相夫有道東
海之濵爾則爾傚爾則爾傚錫之寵光况其後人孰敢
與京璜山萃止濠水匯止勒銘墓門永千百祀
　　　徐母葉氏墓誌銘
平江路儒學正上虞徐昭文喪其父松江府判官諱有
傳之五年為至正乙酉月在戊寅日直壬子生母葉氏
卒又明年九月壬寅塟於縣之永豐鄉河墩之原既塟
十有三年矣以予使過其里泣拜請曰吾母越州人生
於至元丁亥正月朔日事吾父四十年恭慎勤儉將事
而敏處衆而和庶其無愧矣先生其幸銘焉予嘗與松
江君同掾江浙行中書省又交昭文久知其言行之可
信也故不辭為之銘銘曰
母以子顯子以母賢生未酬也死有待焉嗚呼其然不
爽不愆將永其傳
　　　贈天台郡君王氏墓誌銘
至正十七年春二月七日今江浙行中書省左右司郎
中天台劉仁本母夫人王氏以疾卒既卒之明年冬十
一月丙申塟于居里委羽山之原又明年仁本請於朝
得封父孠奉訓大夫中書禮部郎中母王氏贈天台郡
君其冬師泰奉詔轉漕閩廣道過舜江仁本伏謁泣請
曰仁本不肖幸選于鄉吏于部使者累遷行省幙府以
承卹典皆夫人教訓之及也先生世掌太史能不少留
為吾母銘乎仁本言若此其復何辭夫人諱可道世為
天台人祖某故不仕父撡昌國州都目夫人生有淑質
善事父母年二十六嬪于禮部君君本􁦆居郭正肅公
再従孫因出為舅氏樂清劉長卿後遂居縣之大球里
夫人來時禮部君父母皆没獨大父朝請公在年過九
十治家嚴甚夫人痛傷不及養舅姑晨昏奉朝請尤謹
庖爨浣濯皆躬為之每侍食左右食已迺退一日居里
灾夫人倉惶掖朝請避遷别業别業去居第數百步夫
人日往來看候不少懈朝請公嘗曰新婦孝順我我無
以報願新婦生賢子如孝我足矣朝請死夫人哀毁盡
禮服除禮部君辟吏黄巖持法平州人愛之而君亦愛
州之山水深秀始築室居焉及尹累調衢處轉攅浦鹽
司典史夫人獨留家治壼事日夕課諸子讀書率羣婢
紡績至夜分猶不已身衣練素諸子既長猶不得服華
靡仁本吏閩時嘗積俸錢歸遺夫人夫人即以予宗族
鄰里之貧者其勤儉好施葢出天性云夫人嚴而有容
静而有識事上使下咸得其情故鄉里賢夫人如出一
口至正間州數被兵時夫人居山谷中子婦俱従怡愉
色養若罔聞知及事平出居新第竟以夀終嗚呼天於
夫人亦已厚矣夫人生於至元二十一年六月二十四
日春秋七十有四子男四人長即仁本次桀温州路永
嘉縣丞次斌台州路儒學教授次章處州路松陽縣尉
孫男六人鼎慶元路儒學正槱臨海縣儒學教諭常方
舉茂才炘熯尚幼女九人煥如適王公寛温如適林公
存皆士族餘未行銘曰
坎之容封之隆為夫人之宫表有式訓有則為夫人之
徳不僭不忒委羽冒冒請視銘刻
　　　李夫人茅氏墓誌銘
浙以東著姓在慈溪曰茅省元家在餘姚曰李提刑家
省元諸孫僖生女浄貞笄聞提刑九世孫今翰林應奉
庚孫冠而賢遂以歸焉既歸而孝於舅姑順於夫子睦
於宗族宜於家人及舅姑殁能哭泣盡哀塟祭盡禮益
相其夫以有名聲教其子以克樹立而諸女之嫁又稱
其家不使習於華靡故内外無小大皆曰賢夫人賢夫
人云寛而有制静而有常綜理家政秩然就序應奉雅
好客夫人治共饋無倦容其遇妾媵未嘗見疾聲暴氣
而人自畏愛之至於織絍組繡亦無不精緻父母家距
居室㡬六十里日遣子弟奉甘㫖候起居以終其身夫
人為女為婦居兩大家咸盡其道故鄉里言閨門者皆
取法焉夫人生之年戊戌五月十日卒之年癸巳十月
廿四日也春秋五十有六子一人伯顔以武功同知奉
化州事女四人長季恒適茅俌次季和適茅偁蚤世次
季祥適茅儁皆夫人族次文琰出為朱氏女亦夫人姊
家也孫五人明徳慈溪縣尉明誠舉茂才份僮倌皆幼
女一人伯顔將以某年月日遷夫人柩塟於縣之石臺
鄉黄㠗山之原顧惟禄不及養抱痛終天聞予過四明
謹遣其子明徳執友人迺賢狀來請銘予讀之有足徵
者遂不辭而為之銘曰
徳之恒兮儀之章兮族則昌兮嫓則良兮嗣彌光兮坎
其蔵兮死不亡兮
　　　婺源程夫人墓碣銘
婺源程夫人李氏生七十六年而卒卒二年而塟于里
之爐源魚墩塟二十二年為至正辛丑嵗其孫致和避
地建寧聞予以使留三山乗小舟西下執其鄉先生胡
初翁所為狀來請曰致和祖母故宋潭州通判樂平果
堂先生之季女内附後先生隠不仕嘗過吾里見先祖
旅舍中與之論學而知其造詣也許以夫人事焉先祖
諱良全字玉淵夫人既歸養舅姑以孝遇姻族以禮處
内外以和相夫教子克勤以順年三十生二子四女長
即先君先君諱萬警甫十三嵗而吾祖没諸孤㷀然在
髫稚中門户單薄賴夫人以克樹立使程氏子孫有田
可耕有屋可廬知誦詩讀書以不變於他業者皆夫人
賜也夫人晚年尤好施予見鄰里飢餓廢疾者輒戚戚
不樂必思有以濟之乃已嵗旱父老徧禱不應衆請具
夫人姓名祝告之果大雨今吾里不幸陷於賊而致和
又流散至此不得以時展省墳墓顧思吾祖母恩徳實
痛于心願先生誌而銘之俟時清寧將歸刻諸墓焉致
和善學而敦行予與其従父禮部員外郎以文為通家友
而江東所值患難又相同聞斯言也能不愓然為之興
感乎遂銘不辭銘曰
番李季女子程之従於母有儀於婦有容副笄童童執
奠于宗盛年而婺眉夀而終維爾孫子孝思無窮既坎
既封亦拱其松刻銘墓道庶永休風
　　　甌寧縣太君彭氏墓誌銘
福建行中書省左右司郎中周浩母甌寧縣太君彭氏
既没之七年為至正壬寅其春三月浩自南劍來之官
謁予城西寓館泣拜請曰浩無似幸以推擇為冀國公
府掾轉御史臺出官照磨檢校中書待罪御史遂來僉
閩憲獲以恩封吾父江西理問知事為奉議大夫宣徽
院判官驍騎尉甌寧縣子母宜人進封甌寧縣太君命
將下而太君以疾卒于豫章之官舍今吾父康强夀考
得迎以就養而禄乃不逮吾母每抱痛長號五内為之
摧裂仁人君子聞之宜必惻然有以動乎其中者矣惟
是墓石未刻先生幸辱賜之銘則豈徒吾母淑徳懿範
不遂泯滅而浩不孝之罪亦庶其少逭乎按状太君諱
妙夀廬陵安成望族其先有以節孝旌門者至今里中
稱旌表彭氏父諱某有隠徳母易氏生二女一男太君
最長性愉婉貞静善女工彭君嘗曰吾女當得佳婿不
以妻凡子或稱同郡周君恒才行之美彭君謂然遂歸
周氏時姑劉宜人孀居已三十年太君事之克盡婦道
晨夕起居不少怠飲饌必親調乃進尤善承候顔色以
順適其意宜人長子毅既仕有禄食數遣子弟來迎宜
人安太君卒不果往後以夀終太君哀痛過甚得疾㡬
不能生故鄉里謂太君猶有彭節孝遺風焉太君平居
待宗族姻黨以禮遇僕隸媵妾以恩親疎輕重各適其
當故内外為之譽若出一口初彭隠君没家甚貧弟妹
咸仰給太君及易氏卒喪塟悉不資諸弟中年喜佛書
意若有所領悟遂長齋屏魚肉太君年三十即苦心疾
徧餌善藥不効每發輒劇然卒未嘗就枕尤善書計居
家治生井井有條緒及寇陷其鄉太君倉卒逃避必與
孫模俱常謂婦歐昜氏曰承周氏祀者在此孫死不可
相棄也後二年浩來閩中亟往迎太君太君曰吾老矣
且聞閩南山險灘峻道復多梗今病若此其能逺涉乎
未㡬太君果卒太君生於大徳丁酉某月日卒於至正
丁酉某月日享年六十有一以某年月日塟某山之原
子男四人曰浩曰澄太君出也曰潤曰灋佑庶出也太
君撫之一如己出女二長適劉奎次適尹武授孫二人
曰模曰某曽孫女一人予向在京師與浩居相邇故交
甚宻至正中承乏御史則浩方掾臺府故相知為特深
於其請義不得辭銘曰
猰㺄狂奔楚氛黒閭里稚耋顛以踣夫君相里邦之式
有子司憲正南國令儀娩婉閨壼則甌封啟土自天錫
魚軒企望朝靡夕黼翣胡為照窀穸匡山可摧石可泐
子孫繩繩食世徳謂予不信視兹刻
　　　龍泉縣君潘氏墓誌銘
故中順大夫新州知州林君之配龍泉縣君潘氏諱妙
真處之麗水人也曽祖恕宋平江府呉江縣丞祖應發
宋鄉貢進士父弼將仕郎廣東亷訪司照磨母何氏縣
君幼專静能誦小學四書詩禮記及諸女史年十六歸
于新州新州諱定老字君則故仕族與潘世為姻家入
國朝中㣲潘氏獨富盛新州㷀然孤立克自力於學照
磨君深器之欲以縣君妻焉姻黨咸言縣君生富家習
華麗恐不能安其貧及歸林氏即屏紈綺服練素躬治
絲枲麻布事大姑周夫人姑徐夫人朝夕執饋饍惟謹
二姑並愛重之徐夫人晚苦足疾每起居必親抱持殆
病革縣君焚香黙禱刲股作肉糜以進翌日遂愈及徐
夫人卒事周夫人尤篤夫人性嚴毅縣君左右承順無
不曲盡其意夫人嘗語人曰林氏家衰久矣得新婦賢
又多男子林氏其將復興乎鄉里親戚聞潘氏名亦往
往指為閨門灋周夫人年八十二終將塟縣君夢神人
示之兆卜果吉其禮親舊無間貧富撫僕𨽻務盡恩信
諸子侍前每援引古今人物髙下教以立身大節少有
過立責不貸尤通醫書家人遇小疾輒自劑善藥療之
平居極儉薄每得珎菓嘉饍必以祭徧分家人然後食
治家嚴而有法新州得専志學問無内顧憂者實縣君
相之也新州登辛酉進士第同知奉化州以恩封宜人
再授興化府判以階五品得今封後官新州階四品當
進郡封㑹新州卒不果請其在蒲陽時媪有售珥珠者
家人請市之縣君曰此珠直當府判數月俸家本儒素
惡用此為且非所以示子孫也新州殁後子誠祖以䕃
補彬祖以進士舉先後入官咸迎縣君養遇飲食過豐
輒不樂常戒之曰汝能勵志清苦雖蔬食飲水吾樂也
至正十一年正月左體忽患末疾六月二十三日遂不
起縣君生于至元壬午正月十二日至是享年七十子
男四人瑞早卒次誠祖従仕郎建寧路松溪縣尹次彬
祖従仕郎池州路青陽縣尹次似祖鄉貢進士第一人
以恩授處州路儒學正卒孫男十一人公慶鄉貢進士
浙東亷訪司書吏次公興公溍公繹公庠公質公亷公
綬公異公賛公實女八人曽孫男五人文昭文暉文温
文照文昌女四人誠祖等以某年八月庚子奉縣君柩
合塟于麗水縣元和鄉大杉茭洋新州君之墓既塟之
十一年彬祖至閩以新州門人行樞宻院經歴劉基状
來謁銘師泰惟新州領甲寅鄉薦時先文靖公實為考
官及彬祖之舉師泰又忝列校文於林氏有再世之契
且劉君之言信而可徵是宜銘銘曰
括蒼之望曰林與潘潘有淑女其徳孔閑來歸于林克
順克恵克孝于姑克昌厥裔相其夫子以有令名擢第
錫爵卒守専城龍泉疏封實為大縣被服之華式光主
奠有子鼎峙各獻爾能父澤是繼世科是承魚軒就養
綵服先後白髮希年遹介眉夀鄉鄰之訓閨壼之模母
儀婦道綽有令譽大杉之麓封若堂斧茂爾松栢以永
千古
　　　贈奉訓大夫中書兵部郎中飛騎尉天台縣男
　　　　張君墓表
至正十九年冬江浙等處行中書省左右司郎中張啟
原父贈湖省都事徳亨加贈奉訓大夫中書兵部郎飛
騎尉天台縣男母宜人黄氏加封天台縣君啟原以予
之過鄞也迎謁泣請曰昔先君之卒嘗得銘於江浙行
省㕘政周公伯琦時未有贈今以啟原官再被光寵於
不肖孤榮幸極矣惟墓有表實先生是望君字伯通台
之黄巖安寧里人本陳姓以父命為張申甫公後母徐
氏君幼聰敏動止異常兒教之書即能解意時鄉先生
栖筠鄭公教授馬氏義塾君従之游益自力學及試為
吏持法平未㡬即棄去先公性嚴毅少不合意輒瞑目
不語君惴惴立左右候少解進食已迺敢食母夫人疾
晝夜侍粥藥衣垢生蟣蝨不解帶日課僮奴治産業久
而家漸饒厚遺二妹無所靳遇寡姊尤謹其子女既長
皆為之嫁娶焉宗戚鄰里有貧者輒周之婚塟不給者
輒助之急人難雖蹈水火不顧距城東二十里飛鳬鄉
有山曰西山溪谷深秀水泉甘美嘉花香草紛披崕崿
君過而愛之及先公先夫人没遂卜塟於其下且别竁
其傍晚更築室居之教諸孫讀書溉田治圃優游自適
足跡不入城府者十年至正十五年十有二月初七日
以疾卒越十有四日壬申即其竁祔焉君生於大徳五
年閏十二月二十日春秋五十有九子二人長即啟原
負材善謀方以功名顯次啟完台州路儒學録女一人
許嫁黄巖州儒學正余誾孫二人公侃山隂縣儒學教
諭公倜幼女一人嗚呼君子之施徳於人也不報于其
身則在其子孫今兵部君生雖不耀而以子官獲承休
命豈偶然也樹表墓門以張厥美宜哉
　
　
　
　
　
　
　玩齋集卷十
欽定四庫全書
　玩齋集拾遺　　　　　　元　貢師泰　撰
　　　絶句
庭前雙荔支細花開滿樹隔牆胡蝶來擾擾飛不去
　　　題銘古鼎小像
是身本無想忽幻生綃裏一心自空明秋月照寒水
　　　五雲詩
神龍蟄水底噓氣如丹霞鱗鱗動光耀散作金蓮花
　　　　右雲溪
青烟一緒起白石凝不流輕鷗傍人過落日上簾鈎
　　　　右雲居
朝隨漁樵來莫逐漁樵去天門十二重黄鵠在何處
　　　　右雲路
漂漂荷葉風濯濯菱花雨五采散霞機中有耶溪女
　　　　右雲渚
六丁駕蒼虬蜕骨東海上靈飈一鼓之半天起波浪
　　　　右雲松
　　　題延平圖
兩山夾長溪巨石如浮鵠中有雙蟠龍光射萬家屋
　　　偶成
空庭橄欖樹直榦上㕘天時時風撼動青子落堦前
　　　題虞先生遊山詩後
九轉丹成骨已僊珠璣滿幅尚清圓偶然飄落人間世
猶有神光夜燭天
　　　題天台隠士小像
鹿􁐻青衣兩髻髽飛流光爛赤城霞静中悟得先天訣
手按丹經看落花
　　　題白頭鳥
太湖浮玉晝生隂翠蔓紅梢取次深無限白頭人不管
野禽何事訴春心
　　　喜雨
赤龍吐火金石流漫膚熏灼汗不收雷公忽捲天河水
洗出人間一色秋
電光閃閃太隂黒須臾驟雨隨轟霆江流易長亦易退
只有南山依舊青
　　　寄贈圓脩鍾道人
寳塔今成第㡬層浮雲不隔石碐磳誰知庾嶺傳衣後
元是當年有髮僧
　　　同唐佐堯尊師游麻姑萬松庵謁石佛祠將登
　　　　絶頂尋丹爐劔匣故跡山髙日莫悵然空歸
　　　　因賦三絶句
雙廟西頭十數家門前秋色老蒹葭野田湖水猶相接
時有游魚唼稻花
華姑山下華姑廟千尺長松在屋西可是丹青易凋落
梁間猶有百年題
客來鲁記十年前䆉稏西風滿石田近日山前頗蕪没
耕牛賣去納官錢
　　　偶成
司馬年來多病渇小樓凉雨趂髙眠無端一樹櫻桃熟
句引鶯聲到枕邊
安石榴花隔女牆髙枝一半過西房我來急借蒲團睡
猶自貪看半倚床
　　　題段吉甫應奉所臨十七帖後
碧桃紅杏倚池邊花露如珠顆顆圓一夜清寒歸醉墨
蘭亭空費打碑錢
　　　海歌十首
黒面小郎棹三板載取官人來大船日正中時先轉柁
一時舉手拜神天
出得蛟門才是海虎蹲山下待平潮敲㠶轉艙齊著力
不見前船正過焦
大星煌煌天欲明黄旗上寫總漕名願得順風三四日
早催春運到燕京
隻嶼山前放大洋霧氣昏昏海上黄聴得柁樓人笑道
半天紅日掛㠶檣
四山合處一門開雪浪掀天不盡來船過此間都賀喜
明朝便可到南臺
千户火長好家主事事辛苦不辭難明年載糧直沽去
便著緑袌歸作官
大工駕柁如駕馬數人左右拽長牽萬鈞氣力在我手
任渠雪浪來滔天
碇手在船功最多一人唱聲百人和何事淺深偏記得
慣鲁海上看風波
亞班輕捷如猿猱手把長繩飛上髙你毎道險我不險
只要竿頭著脚牢
上篷起柂氣力强花布纒頭袴兩襠説與衆人莫相笑
喫酒著衣還阿郎
　　　書扇送張天爵
海昌城頭築城散堂帖忽催簾外官且向文場了清事
四郊烽火正平安
　　　和謝太守二首
老夫看月三茅山風露髙寒兩鬢斑早起偶隨雲水出
不知珂佩到柴闗
翠竹青梧倚屋山秋寒日影下苔斑道人白晝心如水
只有清風為掩闗
　　　題細魚圖
誰剪胥江一尺濤尚分波面㡬銀刀細鱗可是非神物
風雨還隨蜃氣髙
　　　鄭静思小像
青山緑水是江南鶴􁐻翩翩髮一簪萬疊璚臺看不厭
却來海上望晴嵐
　　　題張師夔春江聴雨圖
雲擁亂山山擁屋天浮野水水浮天江頭見說多風雨
蓬底髙人自在眠
　　　寄顔經畧羊酥
三山五月尚清寒新滴羊酥凍玉柈何物風流可相稱
兔豪花瀹水龍圖
　　　題倪中凱春山訪隠
海上青山面何人為寫真日華僊掌曉雲氣舞衣春竹
墅人疑晉桃源世尚秦兵塵方滿目莫惜往來頻
　　　禱雨聖泉留題二首
數騎朝來出逺林青山可解隔氛祲靈泉久卓穿雲錫
近寺猶遺布地金古殿鼪鼯窺荔子空庭鳷鵲下榕隂
坐間煩暑都消盡更倚長松一解襟
蔞郍盛開紅滿庭四圍山色晚偏青齋分香積松花飯
坐對珠函貝葉經刼火不焚唐刻在聖泉偏為福州靈
何當灑作天瓢雨頓使朝來老眼醒
　　　秋日城南有懐張師夔令尹
閶闔風來東海頭釣龍山下萬家秋荒祠槲葉飛黄雀
野水荷花浸白鷗對酒謾慚犀首飲移家渾似馬人留
舊遊忽憶張公子吹笛雙溪月滿舟
　　　即事次李景儀治書韻
楊僕船歸百越平捷書今喜出甌寧秋髙劍氣衝南斗
天近綸音動北溟萬里聲名雙鬂白百年文物一氊青
珠璣忽向三山落誰復歌詩繼魯坰
　　　贈相里山人
七閩山色曉㕘天萬里東洋海水連欲借長風騎鶴背
却來平地看牛眠鋤雲已種三株樹駕壑空遺九曲船
誰謂蓬瀛相去逺卷中還有玉堂僊
　　　題子固所蔵鮮于墨蹟
一自昭陵蔵墨本書名誰復更超羣忽傳河朔専行草
不譲呉興變𨽻分黄鵠夜深隨落月白鵝秋冷化孤雲
風流賴有張公子雪繭封題比右軍
　　　㑹飲香嚴寺次李治書韻三首
當門老樹髙百尺分得禪房一段清坐上且歌鸚鵡賦
尊前莫聴鷓鵠聲正慚欲隠元非隠却笑逃名誤得名
萬里乾坤望霖雨未容莘野卧阿衡
先生坐對梅花樹標致元同一色清僊使已傳青鳥信
呉姬空唱綵簫聲詩豪太白真無敵老懶知章浪得名
試聴髙吟誰得似一時清興屬鈞衡
越王城西莫山紫螺女磯頭江水清笑飲未窮尊俎興
醉歸猶駐珮珂聲自縁鷗鷺知心事因許漁樵識姓名
吟得新詩還袖去解頥今復見匡衡
　　　燕潛春樓次亷院使韻
海上三山青不㫁小樓分得半閒雲樹深庭桂同碁晚
花落瓶梅為酒熏岸幘謾稱人習懶問竒還許客來勤
明朝只恐乗槎去撇却芝田野鶴羣
　　　晚歸香嚴寺二首
烏石山前白石堤獨騎羸馬入招提天寒古屋來松鼠
日莫空庭叫竹雞樹老根穿牆壁畫苔荒墨落棟梁題
倚闌不覺成深黒隠約孤鐙過殿西
身閑暫住城西寺到處青山佀故鄉把酒漫懐年少樂
題詩還笑老來狂海風船候㯽榔信溪雨茶煎橄欖香
聖主需賢方有詔未應白髮老馮唐
　　　城西晚步
桃花杏花爛漫紅半巖斜日滿林風青雲客子歌三疊
白髮僊人酒一中道路干戈思故國江湖書劔感飄蓬
不才已分成樗櫟且把長鑱碧海東
　　　遊𤣥沙馬上偶成
十里青山馬上看東風拂面尚㣲寒偶隨芳草來僧寺
却咲飛花㸃客鞍東野先生方載酒西都博士亦彈冠
莫怜白髮江湖逺且為諸公一盡歡
　　　秋日移居永源寺者踰月臨别贈浩無涯和尚
塵世茫茫浩如海無涯觀海亦竒哉赤龍湧日水底出
白馬駕潮天上來北風吹作雨鬢雪平地震動千山雷
鳯凰池邉花爛漫玻瓈盆裏青崔巍
　　　挽朱郎中夫人
江上西風吹白雪山頭衰草怨黄昏朱儲盡説陶家母
韓姞原來魏國孫緑綺絃空愁海鸐紫簫聲㫁散文鴛
它年太史書彤管更有恩封大里門
　　　題仲穆山水
翡翠為崖金作坡白雲重疊䕶曽阿背琴童子松間坐
束帶仙人馬上過髙閣半天開寳月飛流千尺寫銀河
王孫已老丹青在轉覺風流意氣多
　　　荆門閘
長堤迢遞石嵯峨兩耳波濤枕上多半夜鳴鉦風滿樹
五更提板雪生河上灘船重千牛力下水㠶輕一鳥過
欲識漕輸誰畫策馬侯祠宇枕坡陀
　　　李都事榮夀堂
繡衣初拜幕中賔詔許疏封及二親鳩杖御前頒白玉
魚軒花下従朱輪郡君得請賢康靖司馬増官説舍人
何似一門全夀祉白頭同謝寵章新
　　　試院夜坐
滿地松隂翠欲流嬋娟偏解妬清幽樺燈照夜官分署
葦幙窺寒客擁裘院裏支更鈴語細門前待曉履聲稠
紫烟吹散蓬萊近誰得僊壺第一籌
　　　縉雲道中(時孫網之同行/王子充期未至)
五門宫闕擁官曹詔許乗風看海濤擲地每慚孫綽賦
登樓還意仲宣豪梯田稻蔟黄龍甲閣道松森翠鳯毛
莫咲江南行客逺舉頭偏見日華髙
　　　泉州道中
千山落日丹霞北萬里孤城白水南玉椀霜寒凝紫蔗
金丸露暖熟黄柑海商到岸纔封舶蕃國朝天亦賜驂
滿市珠璣醉歌舞㡬人為爾竟沈酣
　　　題張平章凝香閣
嚴城控東南列㦸衛華搆日照洞房深芳璘永清晝窈
窕帶鎖幃逶迤拂羅袖還因疎雨駐忽逐㣲風溜燕坐
飲冲襟即此介純茂開門湖水緑一一來逺岫飛鴻不
可攀灝氣横宇宙
　　　寄題谷叟莊
連山起東南薄海勢逾迥丹霞峙華鄂靈籟挾光景絶
壑蔓烟蘿白晝何深冷若人在空谷逶迤逺凡境浮雲
謝軒冕雅志尚箕潁意適神逾超理悟心自省日莫梁
父吟白髮還一整
　　　題倪元鎮小景
髙松半為槎細竹亂如棘峰巒逺近見慘澹帶古色幽
居在林下可望不可即
　　　贈貫朽石
我身如朽石石朽身不朽雨灑龍文斑風吹獅子吼凉
生玉几香花落金罍酒跏趺黙相對因之葆眉夀
　　　風雨送别張道亨僉憲
空山自寥閴况此連日雨清晨起開門隨意立東廡風
吹橄欖樹青子落當户濕薪就齋厨早飯已及午飯來
美虀盤初非厭雕俎相知屬嵗晚落落還可數君去不
可留雲㠶在南浦
　　　𤣥石歌次彦昭僉憲韻
女蝸手煉五色石乖龍角鬭人不識泗濵風捲入英韶
九奏功成萬夫力清標一染越江塵嵗月蹉跎竟誰拭
秋莖露冷蝕生銅天柱雲收倚蒼壁何人為爾出妖緇
萬里遂得相追隨無諸試劍謾屴崱螺女學舞空差池
嵌嵓泄雨下墨黒霹靂忽起孤蟠螭夜深星斗散如雪
曉日未掛扶桑枝世間頑礦滔滔是草根零落何足記
瓦礫不混瓊瑶珍宗廟别有璠璵器使君知已為作歌
鵰鶚横飛見髙志青天五嶺秀芙蓉且向三山看空翠
　　　和李經畧寄亷院使韻
今晨欲别還復留兵塵澒洞何時休海天萬里風浪闊
却思䇿馬登崇邱白頭寧復希世用髙門大宅蜂衙閧
虞江雖少橘千頭陶家尚有虀百甕羨君慷慨多真情
一絲似重九鼎輕明朝沽酒再相約共坐西樓聴雨聲
　　　和達道夫寄李經畧韻
銀鞍白馬江南使散作五花雲滿地當門下馬看吹簫
掀髯别有飛騰志海波漫漫髙山耳白日湘妃為君起
黄龍負米去朝天百萬都人盡懽喜老夫雪髮目眵昏
作事戾契人見瞋阿誰顧我意最真沙頭一舸鷗鷺親
　　　和李治書遊𤣥沙寺
建山北起青巃嵸晴天直下雙蛟龍玉刻肺腑烟重重
自是身毒飛來峰黄金布地貝闕崇萬年之枝千嵗松
亦有野客如茅容寳劔出匣光芙蓉上方笙磬下方鐘
桃花流水春溶溶日髙驄馬來相従星斗錯落錦繡胷
愧予江海萍梗蹤
　　　題牧牛渡水圖
兒騎牛兒騎牛雨牛渡水當中流一牛帶犢臨沙洲沙
洲泥深没牛足中流浪髙拍牛腹長繩墜手衣裹身前
者起顧後俯伏牛背敧傾不自由誰云穏比萬斛舟待
兒出險走平地畫圖忽落東海頭東海頭飯牛之子鲁
封侯
　　　呉水謡
呉之水兮有魴有鯉雖有魴鯉食之弗美豈曰弗美不
如我漪湖清且駛呉之陂兮有蒲有荷雖有蒲荷食之
弗嘉不如我漪湖安無波呉之野兮多黍與稌雖多黍
稌食之無補豈曰無補不如我漪水寛且膴漪水之陽
兮姑山之隂亦復澒洞兮更阻深寒雨颼颼兮白日雲
零零我望不見兮實勞我心
　　　北堂詩序
北堂者外兄李庭玉奉親之堂而余先人名之鄧公善
之書之龔公子敬又為之記也李涇望族世變中㣲庭
玉父南翔甫娶於貢余姑也有淑行善居積相與左右
家復振迺謀徙居宣城之西未㡬南翔没庭玉益樹立
室廬園池務極崇麗而北堂為尤勝晨昏定省婦順子
孝以供食膳必於斯堂而嵗時上夀少長咸集綵衣襴
斒觴豆交錯亦必於斯堂余以子姪之禮數得列拜堂
下㑹飲堂上時宣城稱故家文物之盛皆推先焉後六
七年余游京師歸則庭玉已物故又一年先姑亦去世
及登斯堂而哭之視其書則鄧公逝矣讀其記則龔公
逝矣想余姑之形容思余父之名扁此心之感慨悽愴
當何如哉一旦庭玉之子岳攜詩一卷而請曰人非事變
斯堂尚存朝出暮歸不勝其悲幸加完葺以存先澤先
生能强記之乎嗚呼渭陽之送見舅如母北堂之名想
姑如父杯圈不棄猶思手澤而况於斯堂乎且世之子
不能守其業者多矣今子不惟能守而又加葺焉是不
可以無記且非獨為子之慰實以慰余思也
　　　陸氏世系表序
江東憲史陸仲賢甫示余族譜一通其昭穆次第取法
史遷年表綱舉目張親疎畢録逺近備見葢至於是六
十有二世矣余既閱已未嘗不嘆其世徳之逺也先王
制禮以服繋親至五世而止非欲人以路人視同姓也
不過為之中制耳中世以降而五世外遂至於吉不慶
凶不弔視同姓與路人無異於是去先王之意逺矣當
是時也使族譜誠具為之後者按而求之某也某所自
出某也某所自出將必惕然自省曰吾今千萬人之身
其始一人之身也孝弟之心將油然生矣而昧者不知
也今仲賢甫汲汲以脩譜為事其知此者乎譜稱陸氏
在呉郡者出自漢太中大夫賈唐末之亂或有舉族居
杭者錢氏欲用之遂徙家山隂而居四明者又山隂出
也聞人代出若呉大將軍遜大司馬抗平原内史機清
河内史雲唐國子博士徳明丞相兖國文貞公象宣城
公贄呉郡公扆宋尚書左丞楚國公佃文安公九淵待
制國史湄南國伯游文學事業照暎前後吾仲甫之譜
之作也非獨有以繋凡氏陸者孝弟之心葢必有繩其
祖武而興起者矣語有之曰盛徳必百世祀吾於陸氏
有徴焉
　　　送宗人貢宜仲歸丹陽序
至正二年春二月宗人宜仲自溧上執其譜來謁曰將
訂吾所自出而收其未續者師泰敬受而合觀之則先
世出於大名之滿城其南徙曲阿之栁墅與宣城之南
湖其世次行第又甚相契於是合族之人而叙其故明
日迺謁我始祖武徳公之墓以及我鲁大父侍郎府君
大父大監府君先考集賢府君而祭告焉既畢事請序
以别師泰聞之凢天下之受姓命氏未有不本於聖賢
之後而族屬之疏且逺未有不原於一人之身也故君
子欲訂其出收其續必知姓而後可考氏知氏而後可
論族苟戾乎是則宗庶不明昭穆失次雖日諰諰以求
其合必如㫁潢絶港其何由達其流而究其源哉然姓
與氏族之訛自姬周之末已不能免况歴世寖逺因官
因賜因邑因其所能因其所乗因字文之省因聲音之
近紛紛錯繆其弊不可勝言乎烏敢據其近似者矯之
以為同也唯我貢氏得之黎陽公之字而漢御史大夫
禹尤加著稱千有七百年來固未嘗有若向之所謂錯
繆者且柳墅南湖之先由大名而渡江也於宜仲於師
泰皆為七世祖而二祖之行第相契嗚呼不妄援於已
逺而遺於己荒使人皆有以動其不敢忘祖之念其庶
㡬乎宜仲之心重有所取也宣城貢師泰序
　　　雲溪菴記
呉淞江之上三涇之口有髙上人者芟茆架木以棲其
身扁曰雲溪門無藩垣室不墁甃引潮為池周以竹樹
池上治圃以植蔬果其外平田廣野嘉穀彌望橋其東
南用渡來者去即徹之上人旦暮食息其中土床木榻
若將終焉余自千山泛舟江上因友人呉景文過雲溪
上人曰吾始受學禪林逰方之外甚幸承教於碩師聞
人今年七十九而兹屋之成且四十年矣顧惟我佛真
佛又何必膠膠然以求佛也我且拂石而棊坐樹而飲
棊罷飲酣則于于而步陶陶而歌休休而卧不知天之
髙地之逈日月之往來寒暑之代謝也客亦能同我樂
乎余時憂患多病莫知所對久乃强起坐溪西南石上
㑹有大魚數十尾浮游松竹枇杷之隂授以果饌則波
翻沬噴飛濺几席間心甚樂之而不足以知上人之樂
也迺相與一笑而退
　　　遊千山記
余來機山逾月居恒鬱鬱雖率意而行僑目而眎其髙
深幽曠不暇窮也一旦乗小舟縁溪東二里許見連岡
矗矗直走飲溪復昻而拱神祠佛宇繡綺上下有浮圖
冠其顛者問之千山也山上四望則全呉之勝殆無遺
覽里人周彦英居其麓聞余到遣子従行又東三數里
少折而西止宿圓脩寺寺外大竹數萬竿乍入委巷寒
翠落人衣㡌凛不可留其後穹堂層軒阻以嵌崖帶以
崇林雜樹蒙宻蘿蔓聯綴每風従山下回注叢薄則鱗
羽森動隙光參差鸞鵠舉而蛟龍驤也鳥多鷓鵲鴶鵴
竊脂又有異禽類鴉正黒而小終日飛鳴窻户間若與
人相樂者時余病熱多悸亦為之洒然寺故曹宣慰創
宣慰入粟萬石得官而家廢子孫因歸之郡人姚氏云
　　　歸隠庵記
雲間處士呉崇謙世居支縣之蘆城由蘆城徙郡城之
南久君怫然不樂者更徙三涇之口自號小村且二十
年矣一日由涇北二里許顧瞻草樹叢茂旁多間田將
復遷焉道見黄鼠人立而拱明日出如之明日又如之
處士曰是若迎我者豈偶然哉吾其終隠於此矣屋後
益樹花果阻以重溪溪之外數十步有沙阜穹窿若曝
龜然大竹多至萬竿森立如緑玉處士每過輒盡日迺
去間見雉雊竹間相嚮而馴未㡬雙兔踴躍伏於前因
慨然曰始定宅而鼠拱我今雉兔復見天其告我矣乎
夫雉死不變士節之徴也兔穴而蔵菟裘之兆也遂築
屋四楹扁曰歸隠語其子野曰我夀當四百七十甲子
明年我將死死必塟是至期處士死野謹卜日而蔵焉
後十二年余客呉淞江上野間泣請曰野之先世自大
梁扈従來永嘉四傳而至忠訓來蘆城又三傳而至我
先君先君凡四遷而終於此歸隠之扁手澤也先生其
能賜一言乎余聞呉氏之先出姬姓自泰伯譲國來呉
遂以國氏至延陵季子而復脩譲徳天下後世聞其風
者猶且超然有遺世絶俗之意况為其子孫者哉處士倜
儻負氣好周人之急嘗言鑿江引潮溉田數萬頃邑人
甚徳之今貽其後者能使食有柔秔香稻甘𤓰㫖芋嘉
蔬珍果之饌居有崇堂邃宇凉軒燠館紋筦漪簟之適
書有六經諸史浮圖老子醫卜衆技百家之言又有鴈
鳬兔雉魚鱉鰌鱣以供其弋釣其志亦欲使後之人自
食其力而無媕妸脂韋従人以辱吾隠徳也野字景文
慷慨尚義自嚴陵歸即不樂於仕豈將慕季子之髙風
而繼先君之志乎雖然隠非君子之得已也不得已而
隠則可不當隠而隠則人其以我為矯矣昔之人有二
隠者一處北海之濵一處東海之濵其出處窮達不同
而為世敎重則無不同者景文去東海不逺他日或有
駕四馬之乗載千金之璧即其廬而聘焉者亦當視其
時而進退之毋徒諉曰吾歸隠而已庶㡬可為繼志之
大者并書以為勸
　　　尚賢齋記
余客呉淞江之上獲交於呉君景文景文之子克潛顧
余尤厚荒村野水之濵即有不樂則杖䇿來往父子間
所以慰其窮愁羇苦者久矣一日克潛請曰甚幸奉親
有堂燕處有室而禮賔之次在西偏獨弗稱也將闢屋
之南嚮以通其明塞北嚮以寧其隩又疏其東西以宜
蚤莫之適扁其顔曰尚賢庶㡬賢者之至於斯也有以
寓吾崇敬尊奉之意而樂告吾以善道也先生能辱記
之乎余曰凡事之請皆其所已知者余復何言哉然亦
豈無一得為子問學之助乎竊聞之尚賢之辭嘗載見
於易之傳矣其立言取義雖不同其尊徳崇善則無不
同者在大有之上九曰履信思乎順又以尚賢也夫處
崇髙富有之極而能降従有位之賢固可見上九之謙
退不居矣然不知所以致之者實由六五虛中而信順
也在大畜之六五曰剛上而尚賢能止健大正也夫以
篤實光輝之徳而能外尊無位之賢固可見六五之資
人以為善矣而不知其所以然者實由上九剛健而能
止也虛中信順故従人之賢而賢者之助日益衆剛健
能止故不矜己之賢而在己之賢日加脩非深於易者
其孰能之乎雖然世之人或有尚賢者矣而賢者卒不
可得何哉豈甘鱻之味不適於口與靡曼之色不悦於
目與窈眇之音不入於耳與宫室輿馬之奉不足以便
其體而快其心與賢者固不為是也賢者不為是則凡
所以崇敬尊奉之者亦必有其道矣詩曰緇衣之宜兮
敝子又改為兮又曰中心蔵之何日忘之好賢必若此
而後可以稱尚賢之實也否則外雖詡詡相徴逐而内
實戾契不相合人亦孰肯樂告以善道哉克潛歸而復
諸景文遂刻之楣間以為尚賢齋記
　　　記河豚
河豚出江海之濵方春時伏游水底盛氣善怒遇物觸
之圓張如鼓漁者伺知其處沈鐵䋁木搥下就之即仰
浮波面因網取之以為羮味絶美用作鱠作鱐皆可或
云暮春柳花飛魚始大肥葢不然出鹹水者肥早此云
淡水魚爾然魚状甚惡蝟皮駢齒忿腹短尾又性毒能
殺人故人雖愛之而輒疑畏不敢食往年余客江隂見
魚出時居人争買取無問肝卵膓胃雜食之且更相餽
遺不已比來松江甚嗜之如江隂二州人最為善治河
豚及問之則間亦有死於是者矣大抵此魚有三種大
者名青郎君小者名班兒皆可食獨河豚載之傳記河
豚又有三色淺黒無雜文者最佳褐色黒班者次之文
如㸃朱者有大毒其目睛脊血能立殺人必剜去之乙
腴白如脂俗號西施乳肝大類鳬鴈者亦有毒然鱻肥
在此去之則肉無味矣將食當披薄浸以新水使血浄
如浮玉乃入釡或熬取油和肉而棄其滓卵細類粟以
酒沃之經宿大可比彈丸能脹人腹至死食者皆棄之
獨江隂人飽啖無難色問之無它法在熟煮而已世傳
荻筍蒿芽菘菜可去毒故庖者先鋪菜釡底次鋪肝次
鋪肉復以菜芼其上和薑桂五味熟烹之或生食則層
胡椒釅醯如常鱠絡非良法也昔者養生君子以其為
害也往往作為詩文以相告戒而後之人若罔聞知因
食以傷生者猶踵相接嗚呼口腹之欲惑人如是哉余
今備録之者非以醟滋味也顧惟駞峯熊掌猩唇燕髀
之竒一失其時猶且屏而不食况兹鯹穢毒人之物乎
君子能慎於彼而或不能忍於此至有拚命直一死之
説亦可悲矣因記以為戒
　　　三真觀碑
三真觀在長興州四安鎮石磵山之麓西北二里許穹
林深池左右連屬里人周貴謙與弟進元善信實始創
焉中殿像真武神及神之父曰明真母曰瓊真祠祭之
法甚謹且備嗣漢天師聞而嘉之以神與父母為三而
事神者兄弟亦三遂題觀以今額號貴謙曰通真明悟
守道法師進元曰清真守素明道法師善信曰凝真守
一崇道法師師先世在宋嘗數舉進士第至師寖㣲因
竊力田治生家用復充已而曰何為是囂囂以勞吾形
歟乃盡捐其家以為觀衣草食木絶去五味與仙人隠
士相羊棲息乎其中而其徒之來日亦衆師□委蛻明
逺清逸宏敎法師敎門髙士陳君守中實嗣之於是益
拓其疆址増其土田崇其門牖廣其屋廬復於殿之左
廡起如殿者四楹以祠東岳右廡亦如之以祠三官祠
繪象天神地祗鬼物伏衛婐寺魚龍飛走百怪之状撞
鍾撃鼓笙磬互答簪星帔霞環珮瑲鳴祈禳奔走神人
翕和而邦域之内益少水旱疾癘之苦矣余聞真武者
北方黒靈𤣥㝠之神也其星虛危其象龜蛇危上髙旁
下如葢故類龜虛上下如連珠故類蛇合二者之名曰
𤣥武𤣥武七宿實主過行罰増年延徳列於四司載於
六宗自昔祠官方士往往先焉宋避祖諱易𤣥為真而
後真武之號行今并以神有父母曰真豈世傳襲之久
道書又傳襲之耶然函三為一太極之真也自一而三
人性之真也能不漓其真斯不亦長生久視之道乎若
是則觀之名三真亦奚疑况我皇元肇基朔漠水徳之
符厥有攸緒其主祠北方𤣥武之神又豈無所本哉元
統甲戌嵗余以江浙相府掾驛過呉興間謁陳君山中
見其神完氣和論議灑然已竊異之及見其徒費惟正
潘元徳張君自成李君致堅與諸弟子揖譲進退各共
其職夫然後知陳君之賢果能有以服其人也明日衆
皆前曰觀始創於至元庚寅被㫖優䕶於延祐戊午迄
今凡四十有五年而規制儀文庶克少備獨始未未記
敢請以垂久逺余時雖固辭而心則已許之矣别去十
年南北之望愈逺而陳君之請愈勤至正甲申夏將理
刑㑹稽道出鎮上陳迎笑上手曰礱石待子文久矣余
赧焉無以應退即舟中為書其故且貽詩三章俾歌以
媚神曰神之徠兮連蜷脩與熈兮後先容穆穆兮離帝
前閱光景兮俾民無愆神之駐兮斾墨墨雲黭黭兮沍
圜則披髮仗劔兮威以力享庶㡬兮籩豆有式神之返
兮斾差差肹饗孚兮𤣥□諧樂將徹兮烝顧懐烈騰上
下兮降福孔皆
　　余編玩齋集既已卒業貢生欽搜諸敝篋又得先
　　生遺稿數紙雜詩若文共八十一首一日持來予
　　讀之愛而不能捨也仍為校定刻附卷後外有幽
　　懐賦一首詞意頗不類歸之欽俾自録入家集云
　　葢欽與武俱郡庠生従余受詩經武已登壬午鄉
　　薦欽俟後舉貢氏世不乏人矣嵗甲申良月日性
　　又識
　
　
　
　
　
　
　
　
　
　
　
　
　
　
　玩齋集拾遺
欽定四庫全書
　玩齋集附録
　　年譜
大徳二年戊戌時成宗在位公以是年五月二十一日
　生於宣城之南湖
大徳三年己亥
大徳四年庚子
大徳五年辛丑
大徳六年壬寅
大徳七年癸夘
大徳八年甲辰
大徳九年乙巳
大徳十年丙午
大徳十一年丁未公十嵗
至大元年戊申
至大二年己酉
至大三年庚戌
至大四年辛亥
皇慶元年壬子武宗即位
皇慶二年癸丑侍父提學江西㑹草廬吳先生堂試中
　第一
延祐元年甲寅仁宗即位
延祐二年乙卯
延祐三年丙辰娶寧國路總管之女張氏
延祐四年丁巳公二十嵗
延祐五年戊午入太學自宣入京
延祐六年己未
延祐七年庚申
至治元年辛酉英宗即位
至治二年壬戌
至治三年癸亥
泰定元年甲子晉邸中江浙鄉試
泰定二年乙丑
泰定三年丙寅
泰定四年丁夘公三十嵗
天厯元年戊辰明宗即位公改治詩經中國子選太和
　州判官未赴自京歸宣
天厯二年己巳丁外艱
至順元年庚午寜宗即位
至順二年辛未除歙縣丞未赴
至順三年壬申辟江浙省掾
元統元年癸酉托歡皇帝即位
元統二年甲戌棄官以中書檄行省不得用部下士為
　掾以江南三省對調公不從上書丞相辭去不仕
至元元年乙亥
至元二年丙子
至元三年丁丑除翰林應奉文字同知制誥兼國史院
　編修官以兄來官翰林辭避南還養母公年四十嵗
至元四年戊寅葺愛日亭
至元五年己夘丁内艱
至元六年庚辰
至正元年卒巳為蚓竅鷃適粟中春等所以圖宴息
至正二年壬午
至正三年癸未
至正四年甲申除紹興推官既任考文江淅
至正五年乙酉
至正六年丙戌
至正七年丁亥召為翰林應奉奉㫖編纂遼金宋史公
　年五十嵗
至正八年戊子遷授經郎兼經筵譯文官
至正九年己丑遷翰林待制奉㫖兼㕘贊經筵官進講
　經筵明君子小人之辨上喜錫賚甚厚
至正十年庚寅改國子司業割司業俸并節行供浮費
　積貲廣學舍六十間以及諸生宿處
至正十一年辛夘四月奉制不拘南士擢吏部郎中三
　日後拜監察御史分巡東道
至正十二年壬辰奉制再除吏部侍郎
至正十三年癸巳冬調兵部侍郎以兵部侍郎差次口
　北十三站豪貴懾服貧民甦息擁拜遮道作榆林有
　感詩
至正十四年甲午八月除庸田使和糴二百萬以供軍
至正十五年乙未正月除江西廉副未任陞福建廉使
　六月任十月除禮部尚書道出建寧十一月除平江
　路總管十二月二十八日任
至正十六年丙申正月三十日城陷於張氏公抱印求
　死不獲作幽懷賦以自見隱居吳淞江上主釣臺山
　長吳景文易姓名為端木氏號戾契子喌喌翁
至正十七年丁酉八月扈印納於浙省十月丞相達公
　九成以便宜除兩浙轉運使隱居杭之西山公年六
　十嵗
至正十八年戊戌八月陞江浙㕘政居杭州作備萬齋
至正十九年己亥正月除戸部尚書奉詔漕閩粟皇太
　子書務本二字賜之赴閩道梗二月遷居海寧之北
　郭時鐩得列弟子員後八月自海寧航海達閩而眷
　序僑寓如故冬值兵入境鐩具舟迎夫人眷序過家
　留居東野草堂
至正二十年庚子九月除秘書監卿還京師公寓閩中
　香嚴寺作高風臺
至正二十一年辛丑公寓閩中
至正二十二年壬寅公年六十五七月七日自閩中歸
　舊寓命其地曰小桃源冬十月十日殁於寓所
至正二十三年癸夘是年春鐩割地以葬實閏三月三
　日也閩士因廣高風臺改先生祠以綿祭祀
　　紀年錄
公姓貢諱師泰字泰甫號玩齋寧國路宣城縣人也先
世居大名開州長垣縣之蒲城七世祖宋武徳大夫都
總軍將使諱文顯扈蹕南渡因居秣陵遷宣城卜居南
湖六世祖賢尚書省評事五世祖諱之琳承信郎四世
祖諱大用朝奉大夫曾祖諱應霆前元贈中順大夫禮
部侍郎祖士濬累贈太中大夫僉太常禮儀院事先以
其子奎集賢學士官贈大監奉勅命儒臣程公雪樓為
之文奎字仲章號雲林先生歴官至翰林學士奉勅葬
於宣之生田里諡文靖侯卒年六十一伯庸馬公常銘
之生二子長師謙次師泰即公也延祐間雲林公待制
翰林以公從學國胄時雪樓程公草廬吳公于翬魯公
伯生虞公元功歐陽公相繼為監官公游諸公間涵濡
漸漬所得者深泰定初中江浙鄉試天厯間釋褐除太
和州判官未上丁外艱制終授歙縣丞未上辟江浙省
掾至元中應奉翰林文字同知制誥兼國史院編修官
丁内艱至正四年任紹興路推官凡所詳讞多致平反
豪猾斂手朝廷大臣有薦公治理為江浙第一者復召
入朝為翰林應奉自是㕘贊經筵司業國子轉吏部郎
十三日拜監察御史南士入風憲自公始尋除吏部侍
郎十三年改兵部侍郎差次北口十三站其地多豪貴
往往挾勢抑貧民公至之日務平馬政權要謗議騰沸
執政欲左遷其官公處之泰然作榆林有感詩以道其
志而驛戸送拜遮道執政察知之擢都庸使者持節江
浙和糴二百萬石事集而民不擾十五年春除江西廉
副未任調福建廉使十月擢禮部尚書改平江路總管
上任踰月張士誠以高郵兵至城陷官屬潰散公獨抱
印隱居吳淞江主釣臺山長呉景文家易姓名為端木
氏作幽懷賦以自見十六年八月浙省丞相達公九成
起之曰君之守平江也在官未三十日人心未孚且握
兵捍患自有省臣在非君之過也即以便宜版授公為
兩浙運使既任商賈慶於市亭民賀於野奸貪懾服鹽
法通流由是丞相益加敬焉明年陞江浙㕘政十九年
正月朝廷除戸部尚書奉詔漕閩廣粟海上有警留居
海寧與諸生謝肅劉中朱鐩等講明道義露晨月夕時
援琴賦詩以釋憂憤八月自海寧航海達閩轉漕京師
而眷序仍留舊寓冬值兵入境鐩具舟迎夫人眷序過
家卒底於安二十年九月朝廷以秘書監卿召還道梗
公寓居香嚴寺與經畧李公景儀倡酬歌詠以遣興作
高風臺以娛情二十二年夏五月自閩浮海歸於海寧
舊寓命其里曰小桃源方杖䇿優游留情溪壑而瘴癘
作楚卒以不起享年六十有五娶寧國路總管之女張
氏封廣陵郡夫人子男三人長昱行樞宻院掾史次晟
旻皆早世女一人耆軒適海寧州判官張肅孫男四人
宗堯宗禹慶童定童尚幼女靚中公病既篤呼弟子謝
肅朱鐩語之曰余平生苦志勵行期於無媿於心耳非
託於文字則當世立言之君子無所取徵爾尚摭其梗
概以副吾志鐩既遵治命以葬瘞日薄遂不果肅方宦
遊東齊未暇及也惟鐩跧伏田野得親近公之子昱故
能詳其本末然公之功名事業著於人人姑敘其事以
俟太史氏採擇焉門人朱鐩撰
　
　
　
　
　
　
　
　
　
　
　
　
　
　
　
　玩齋集附録
