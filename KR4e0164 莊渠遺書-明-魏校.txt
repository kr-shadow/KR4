#+TITLE: 莊渠遺書-明-魏校
#+DATE: 2018-05-12 10:20:09
#+SOURCE: github.com/kanripo/KR4e0164 master 114d889c                
欽定四庫全書　　　　　集部六
　莊渠遺書　　　　　　　别集類五(明/)
　　提要
　　　　(臣/)等謹案莊渠遺書十六巻明魏校撰校有
　　　　周禮沿革傳已著録校欲行周禮於後世其
　　　　説頗為迂濶所著六書精藴欲以古篆改小
　　　　篆而所列古篆又多杜撰尤為紕繆然校見
　　　　聞較博學術亦醇故是集文律謹嚴不失雅
　　　　正考據亦具有根柢無忝於儒者之言其御
　　　　禮問經義諸條亦多精確惟郊祀論一篇謂
　　　　見於經者獨有南郊無北郊而以社當地祇
　　　　之祭不知大司樂方丘之文與圜丘相對圜
　　　　丘為郊天方丘為祭地可知未聞祭社於澤
　　　　中之方丘且於夏至之日也又祭法瘞埋於
　　　　泰折祭地也與燔柴於泰壇祭天之文相對
　　　　皆北郊祭地之顯證校乃引周禮隂祀用黝
　　　　牲駁祭法祭地用騂犢為附㑹不知周禮為
　　　　一朝之制禮記則雜述舊典不能强合先儒
　　　　辨之甚明無庸横相牽合自生糾結也乾隆
　　　　四十六年閠五月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　莊渠遺書巻一　　　　　　明　魏校　撰
　　奏疏
　　　講詳郊祀大禮疏
提督四夷館太常寺卿臣魏校謹奏為昧死應詔陳言
講詳郊祀大禮事臣聞禮惟聖人為能饗帝惟孝子為
能饗親祭非物自外至者也自中出生於心者也心惕
而奉之以禮昔我太祖髙皇帝祀天圜丘祀地方丘厥
後合祀於南郊遂為定制其心必大有不安者矣是故
不憚變古肆我皇上以上下之分隂陽之義将復太祖
初制改定厥制其心亦必大有不安者矣是故不憚變
祖然則如之何而心乃安曰心天心也空空無我精義
入神而毋容私焉合乎天心則心乃安今聖制前定斷
以不疑而猶詢羣臣親降綸綍俾各陳所見聞蓋欲如
帝舜之朕志先定詢謀僉同鬼神其依龜筮協從武王
之汝則有大疑謀及卿士謀及庶人謀及卜筮也臣愚
不佞既弗能曲學阿世亦罔敢面從退言竊念先王制
禮宫室也主中霤冕服也尊黼黻飲食也尚元酒太羮
皆莫能忘其始矧太祖實始開創我國家一旦聞議變
祖戚戚痛傷厥心口囁嚅弗忍發黙而勿言乎又念三
代而下聖人之心學不明儒以訓詁溺心而六經成糟
粕厯代每有制作則諸儒持論各挾勝心寧悖經而弗
敢悖傳記寧違先聖而弗敢違其經師名為聚訟世又
下衰文獻通考復掇諸儒糟粕成書眩惑心目窒天聰
明弊也久矣天挺皇上志欲度越古今一則若稽先王
二則若稽先王惜乎羣臣未能因心以廣治酌古而通
諸今日我皇上之詔行親蠶於北郊也乃舉千百年之
曠典而羣臣弗能推明周禮使我皇上之慊於志而但
引用文獻通考襲漢魏之舊儀若應故事者臣誠惜之
欲舉周禮開廣聖心會得痟首之疾弗果今兹郊祀大
禮臣愚過慮誠恐羣臣不深惟聖經之醇祖訓之重詳
究制作本㫖洞達幽明而輕易變易既非先王之典而
徒取祖宗成法紛更之則我皇上之心滋有大不安者
矣惟我皇上之更定郊祀何心也惕然動於中惟欲内
盡於已而外順於道也乃天心也皇天后土實鑒此心
祖宗在天之靈實鑒此心非敢狹小祖宗制度也非敢
示天下為美觀自作則也天地祖宗實鑒知之臣既推
原我皇上之心復述臣一人前後所見異同著為郊祀
論二篇以開明我皇上之心務求本諸身徵諸庶民考
諸三王而不謬建諸天地而不悖質諸鬼神而無疑百
世以俟聖人而不惑則改之而心安改之可也改之而
心未安弗改可也謹寫成二本一乞留備御覽一下禮
部看詳臣不勝恐懼之至為此具本親齎奏聞伏候勅
㫖
　　　郊祀論上
臣少有志古禮常論郊祀其言曰天地分祭合祭之議
久矣愚請折諸孔子孔子贊易曰大哉乾元至哉坤元
在禮曰郊社禘嘗尊無二上巍巍上帝與皇地示並列
既非所以尊天蕩蕩皇地示厭於上帝而不得獨全其
尊又豈所以尊地哉雖然孔子贊易曰乾天也故稱乎
父坤地也故稱乎母在禮王者父事天母事地宜若可
以合祀然夫天地絪縕以氣化也男女媾精以形化也
上帝皇地示之尊豈若父母之以夫婦牉合邪或疑分
祀天地周禮文繁也夏殷而上其禮簡質今無所於稽
安知其不合祀哉夫唐虞秩宗典三禮與周禮大宗伯
掌建邦之天神人鬼地示之禮以佐王建邦國先後一
揆天地合祀則凟矣臣昔所論著云爾嘗語友人李承
勛莫能難也而戒臣持論太早自信太過言若逆臣耳
者厥後臣學頗進益知義理無窮不敢傲然自賢又從
而考諸周禮大宗伯以禋祀祀昊天上帝以實柴祀日
月星辰以槱燎祀司中司命飌伯雨師皆序天神也以
血祭祭社稷五祀五嶽以貍沈祭山林川澤以疈辜祭
四方百物皆序地示也初未嘗言皇地示考諸尚書丁
巳用牲於郊牛二祀天也越翼日戊午乃社於新邑牛
一羊一豕一祭社稷也亦未嘗及皇地示湯之伐夏也
昭告於上天神后武王厎商之罪告於皇天后土亦未
嘗及皇地示臣又徧考傳記曰祀帝於郊所以定天位
也祀社於國所以列地利也且郊特牲而社稷太牢於
郊曰大報焉於社曰美報焉兆於南郊就陽位也則曰
郊以明天道君南鄉於北牖下答隂之義也則曰社以
神地道而終之曰尊天而親地也亦皆不言皇地示周
禮封人設王社壝大祝建邦國先告后土古人造字地
土也社土示也諸儒釋社曰五土之神故以社為小而
欲别立北郊祭地以對南郊祀天其言無所考證具五
土者各止山林川澤丘陵墳衍原隰而言也后土者總
大地全體而言也乃知皇地示即后土異稱如昊天上
帝一稱天皇大帝也其名本出緯書而禮家因以南北
二郊對此亦緯書而禮家引之以釋經傳耳按周禮大
司樂凡樂圜鐘為宫黄鍾為角太簇為徵姑洗為羽靁
鼓靁鼗孤竹之管雲和之琴瑟雲門之舞冬日至於地
上之圜丘奏之若樂六變則天神皆降可得而禮矣凡
樂函鐘為宫太簇為角姑洗為徵南吕為羽靈鼔靈鼗
孫竹之管空桑之琴瑟咸池之舞夏日至於澤中之方
丘奏之若樂八變則地示皆出可得而禮矣説者誤解
冬至祀天於圜丘夏至祀地於方澤此南北郊之議所
自出也不知聖經總言神祗各以類應故曰天神皆降
地示皆出求天神當於陽生求地示當於隂生凡神皆
壇其象圜凡示皆坎其象方經又言凡祀神示者以冬
日至致天神人鬼以夏日至致地示物鬽亦泛言隂陽
感格之道非専謂冬至夏至日也以經考之六經皆無
南北郊惟此一章又出於諸儒之誤訓其不足徵也明
矣况大司樂分樂之言後世皆莫能曉其義止當闕疑
闕殆故曰盡信書不如無書祭法謂燔柴於泰壇祭天
也瘞埋於泰祈祭地也用騂犢凡傳記言南北郊者亦
惟此一章按周禮陽祀用騂牲隂祀用黝牲今槩言騂
犢附會顯然以經正傳之訛則言南北郊者無足徵矣
復請折諸孔子曰郊社之禮所以祀上帝也朱子釋曰
郊祀天社祭地不言后土省文胡氏又謂古者祭地於
社猶祀天於郊後世不當崇地抗天周禮禋祀昊天上
帝血祭社稷而别無地示四圭有邸舞雲門祀天兩圭
有邸舞咸池祭地而别無祭社則以郊對社可知矣臣
所考郊祀禮制聖經賢傳皆可徵但禮必有義臣求之
而未得也虛中以俟之蓋學不可以不思而思之道貴
乎切近貴乎優游不可强迫也其後臣學鞭辟近裏天
聰明若有開者始悟人稱上天下地者皆徇名言未造
實際者也天地渾是一體正如我身上帝至靈正如我
心百神正如我身百體魂魄后土亦我體魄之大者耳
人之靈安得有二也故楊震謂天知地知子知我知而
程子曰天地無二知淵哉言也豈惟天地一體人與天
地亦渾然同體形骸雖各間隔而一氣相貫通人但知
軀殻内是吾身而不知通宇宙是吾身故好名好勝作
好作惡種種私妄縁軀殻生若天地萬物一體則能廓
然無我痒痾疾痛舉切吾身矣地不可以對天故以社
配郊則可以北郊對南郊則大不可惟心無對上帝至
尊豈有對邪聖質髙明試以臣言黙加體騐将洞然貫
天人矣地不可與天對夏至亦不可與冬至對聖人扶
陽抑隂一陽之始生也聖人重之故曰復其見天地之
心乎若有對則是復見天心姤見地心也貞下起元在
一嵗冬至子月為復在一日夜半子時為復在人心静
中養出生生善端也是故聖人之學在求仁而求仁之
功在主静今夫制律者候黄鍾治厯者正日躔皆始於
冬至也臣今所見如此昔者蘧伯玉行年五十而知四
十九年之非行年六十而六十化未嘗不始於是之而
卒以為非也今臣生四十八年矣尚覬有進安知後之
視今不猶今之視昔乎孔子曰夏禮吾能言之祀不足
徵也殷禮吾能言之宋不足徵也聖人之心其慎重也
如是矧我皇上孝子慈孫之心哉臣不肖又安敢縱言
及於禮哉
　　　郊祀論下
臣昔嘗論日月不當配天其言曰按禮家謂郊祀天而
主日配以月釋者以天體廣大而日著明故以為主是
未知上帝臨汝陟降在兹也天之神洋洋乎無所不在
聖人終日對越上帝復立之郊以萃之是曰合渙之道
今曰主日吾未知郊之祭也大報天乎報日乎配之以
月吾未知主祀者其天乎其日乎蓋因迎長日一言誤
而生誤也日生於東月生於西王者春分朝日秋分夕
月祀有常經則祀上帝不必配以日月也萬物本乎天
人本乎祖故王者以祖配天在日月則無取於斯義矣
既配以祖又配以日月在正位則褻而不嚴在配位則
混而無别非所以尊帝而重祖也臣昔又嘗論百神不
當從祀於郊其言曰郊之祭也大報天也非以索百神
也則祀上帝不當又祀百神凡兹百神載在祀典已有
常經則祀上帝不必又祀百神也禋祀當極精誠若敬
有所分豈曰精意以饗或曰上帝降格則百神景從豈
可闕百神之祀王者躬薦於上帝百神則分遣乎羣臣
曷為其不可哉曰信斯言也是以上帝為有象也方士
者流其言誕漫謂鈞天上帝所居而百神各有官府皆
可名言故叢而祀之佛氏入中國其法普同供養而古
禮始淆矣且郊之日庶民猶弗命而聴上矧羣臣乎今
惟主祭者専一而羣臣敬有分散非復上下一體之義
矣臣又論祀天祀上帝不可分其言曰按孝經郊祀后
稷以配天宗祀文王於明堂以配上帝孝莫大乎嚴父
嚴父莫大於配天則周公其人也禮家因謂冬至大報
天季秋大饗上帝而未知其非孔子之言也夫上帝天
之主宰天以全體言譬則身也上帝以主宰言譬則心
也身外豈别有心周禮禋祀昊天上帝今分天與上帝
為二而祭之於義何居古之祀天掃地行事今於明堂
曾謂上帝至尊反就人鬼以饗乎周公相成王尊崇文
王配天乃嚴祖也非嚴父也謂周公嚴父配天是無君
也况配天必以祖以其功徳與天同也如曰嚴父而已
矣㒺非天𦙍曷為豐昵哉臣又嘗論五帝之祀非古其
言曰大宗伯禋祀昊天上帝小宗伯兆五帝於四郊凡
祭祀之聯事皆首言五帝大神大示亦如之是蓋文誤
否則諸侯去籍後所增也禮家謂東方蒼帝威靈仰南
方赤帝赤熛怒中央黄帝含樞紐西方白帝白招拒北
方黑帝叶光紀與昊天上帝為六夫天人一理民無二
王孰謂天有六帝乎慨自周之末造諸侯僭天子位在
藩臣而臚於郊祀然猶不敢盡同天王故魯郊祈榖實
祀蒼帝秦作西疇實祀白帝其後增畤以祀黄帝赤帝
青帝蓋聞諸國僭禮而并祠之􁃊然有招八州朝同列
之志矣是時北方諸侯無僭郊者故闕黑帝漢髙曰是
待我也乃備五帝之祀諸儒莫知其源流故議論紛如
也臣昔所論著云爾厥後考求國家典故見我太祖論
及大祀甚嚴必有精意黙感者則戰慄不敢發口孔子
戒學者毋輕議禮臣自後不敢輕言臣今所言者亦禮
之文也非本也皇上所言修徳法祖親賢愛民禮之本
也皇上則既知之矣臣復何言書曰知之非艱行之惟
艱願我皇上篤行之耳乃若禋祀之義臣請為皇上詳
言之古之祀天也以器則陶匏以席則藁秸以牲則特
以位則不壇掃地而祭是何心也誠以昊天罔極顧萬
物莫可報之故略吾外心而竭吾内心是曰精誠之極
非祭時發之也乃積之於平時也其心平時恒曰天之
愛民也甚矣豈其使吾一人肆於民上昔者禹也菲飲
食而致孝乎鬼神惡衣服而致美乎黻冕卑宫室而盡
力乎溝洫吾飲食菲矣特牲而心安吾衣服惡矣陶匏
藁秸而心安吾宫室卑矣掃地而心安其或志不在民
厚自奉養也而薄於天心其安乎周公之訓曰至治馨
香感於神明黍稷非馨明徳惟馨臣敢稽首以獻
　　　乞褒崇先聖疏
為褒崇先聖事臣惟孔子萬世帝王宗師厯代崇徳報
功固已漸次修舉國朝尤為加隆尚有千古闕典未及
舉行端有待於陛下也昔者周封微子於宋以奉殷後
孔子繫宋子孫自正考父適魯始為魯人孔子周流四
方而逢掖居魯章甫居宋惓惓二國不忘者以魯父母
之邦而宋其祖宗根本之地也魯於今為曲阜縣孔氏
子孫家焉宋於今為歸徳州臣所至考按圖志始知微
子廟尚存嘗有孔還鄉莫能紀其世矣漢梅福請封孔
子後以奉殷祀不報後世褒封為衍聖公宋亂從髙宗
渡江建家廟於衢遂分為南北二宗北宗在曲阜者太
祖俾襲封衍聖公南宗在衢者守臣建言孝宗官為世
襲五經博士誠以先聖子孫所居故國家致其隆厚矧
先聖祖宗所自出之處乃獨未有表章之者臣所謂千
古之闕典端有待於陛下也昔者宋儒朱子居於建寧
而其先徽人也國朝以其講道有功集諸儒之大成故
兩處皆霑恩典況孔子集羣聖之大成垂憲萬世有天
下者凡可以崇徳報功尤當無所不用其極伏乞陛下
深惟先聖道配天地亘古及今特勑禮部表章選孔氏
子孫賢者一人來歸宋之故墟援衢之例官為世襲五
經博士建立家廟俾世守之因守視微子之廟以嵗時
徃省殷湯之陵庶幾有以上慰先聖在天之靈千百年
闕典陛下一旦舉行實可以作則萬世也陛下天挺英
資臣因奏事敢有所獻竊惟古之帝王務學必務求師
伏願陛下能自得師於千古以孔子為宗萬幾之暇莊
誦孔子遺訓毋若書生章句講説每讀一言儼如親聴
聖教務求反之於身曰朕何以能若是乎其所告誡則
曰朕得無有是乎察之念慮之微騐之政事之著曰朕
之所為有合於聖訓否乎以陛下之聰睿循此用功日
慎一日則孔子之道陛下親得其傳矣孔子之道何道
也堯舜相傳之道也陛下為堯舜之君則天下之窮民
皆将鼓舞而樂堯舜之澤臣不勝大願縁係褒崇先聖
事理未敢擅便為此具本顓差承差齎捧奏聞伏候勑
㫖
　　　復姓疏
為復姓事禮曰萬物本乎天人本乎祖陛下以孝治天
下臣生斯時敢忘本始臣故李姓髙祖恕刲股救母鄉
人稱為莊渠李孝子娶髙祖母金氏生臣曾祖琳兄弟
四人於行為二魏士珣之妻與髙祖母兄弟也無子養
琳為子因改姓魏髙祖李恕係長洲縣二十二都十一
啚魏士珣係崑山縣三保三十二啚兩家國初洪武各
占民籍至今曾祖琳寛厚有徳長者實始昌大厥家魏
氏遂為士族士珣夫婦甚賴之後庶出有子曾祖亦不
復歸宗子孫居於崑山易世之後迷所自出因與崑山
李姓為婚厥後宗兄李方始大合族為譜族之人曉然
咸知尊祖敬宗臣父封主事奎雅意復姓弗果臣登進
士厯官中外從弟庠由太學入官皆有籍於朝不敢輕
改臣敢追述先志爰具家世源流上達天聴乞勑吏部
移文原籍官司體勘是實具奏改正貼黄户部改附冊
籍庶幾子孫相承不昧本原為此具本差家人魏悅齎
捧奏聞伏候勑㫖
　　　乞休疏一
為乞恩休致以保名節以延夀命事臣昔官南京刑部
正徳九年欽蒙召為兵部職方郎中臣以患病再疏乞
恩放回原籍調治正徳十五年欽陞前職越明年夏勑
書及門適當陛下龍飛之始臣不自度其不肖黽勉赴
官教無根原事無漸次疾惡過甚奨善太輕不能宣揚
陛下之風教嘉靖二年五月初十日臣父封主事魏奎
不幸在家病故萬里阻隔至六月二十七日臣始聞訃
匍匐奔喪不孝之罪上通於天不可復贖臣今免喪居
常自念士之立身惟忠與孝臣今無可用力以報臣父
惟有致命庶幾以報吾君耳奈臣稟氣甚薄自少多病
兢業自持僅保無事少有縱肆疾病交攻殆者數矣天
常扶持而全安之臣於病中黙觀天人之際凡所以誘
臣之衷而啟其為善警臣之躬而禁其為惡者蓋無所
不至臣實弗克勤徳慢天棄天及遭大故又弗克自怨
自艾立堅固志用勇猛功而乃過求安逸揆厥所由皆
因心無定主一念之善暫或順天隨復汩沒一念之惡
固已逆天又復浸淫是故善日以消惡日以積天始絶
意於臣數降臣以災疾也心者神明之主百病之所由
生也致病惟心治病惟心臣昧於心學弗克奠安天君
十二官交失其職百邪侵焉目眩而損其明耳鳴而壅
其聰風寒外襲則㦸肺癢喉飲食内傷則洞泄下迫此
其顯發之證也乃若伏藏之證尚多有之臣毎回光返
照内自五臟六腑外達於四肢百骸無一而不受病者
非天絶臣臣自絶於天耳天之所棄人亦棄之至於過
惡上聞皇恩浩大曲加優容不忍捐棄臣感恩圖報固
當死生以之但臣元氣多耗神爽易揺若復知進而不
知退則必決其性命之精一不成而萬有餘喪矣臣自
不能謹疾保身恒以死生存亡為慮其語近於不祥豈
宜上塵聖聽竊嘗聞之人勞苦則呼天疾痛則呼父母
陛下天地父母也故臣有疾痛勞苦籲而陳之陛下以
自乞其不肖之身伏乞陛下憫臣多病察臣不才特勑
吏部容臣休致庶幾保完名節優游以延其天年臣未
死之前尚當肄習古禮詠歌古詩以少助陛下太平之
化臣不勝感激惶懼之至為此具本差家人魏悦齎捧
謹具奏聞伏候勑㫖
　　　乞休疏二
為乞恩休致以保餘生事臣先任廣東按察司副使嘉
靖二年五月初十日臣父不幸在家病故至六月二十
七日臣始聞訃匍匐奔還原籍守制嘉靖四年九月終
服闋臣該赴部聴用因患虚怯等證抱病踰年不能起
復至京一曕天日之表嘉靖六年二月二十七日接到
吏部急字八百六十八號文憑一道復除今職竊念臣
斗筲庸才已試罔效蒲栁弱質因病早衰自遭憂患以
來病久成痼聖恩浩大起臣於閒廢之中再加任使臣
當竭力圖報死生以之奈臣血氣已憊精神已虧風寒
外襲則㦸肺癢喉濕熱内攻則洞泄下迫耳鳴目眩鼻
衂齒齲此其顯發之證也臣每静中澄神黙照内自五
臟六腑外達九竅百骸無一不受病者莫大之患可畏
之勢伏而将發念之可為寒心從容燕養訪求醫藥自
輔尚可保全餘齡若更奔走於宦途勞瘁於戎事必至
摧喪其生矣伏乞聖明廣天地生生之徳不忍一物失
所憫臣多病察臣不才特勑吏部容臣閒住俾得盡其
天年陛下聖徳龍飛方舉堯舜之政臣幸得為堯舜之
民與康衢擊壤之童叟共樂太平臣不勝大願為此具
本差家人魏悦齎捧奏聞伏候勑㫖
　　　乞休疏三
為懇乞天恩保全衰病事臣昔任廣東按察司副使提
督學校丁父憂服闋嘉靖六年正月内復除江西按察
司副使整飭贛州兵備臣病甚不能赴官奏蒙聖恩欽
准致仕本年十二月初四日接到吏部急字九百六十
四號文憑一道復除今職疏逺小臣一嵗之中再蒙陛
下收用憫臣不堪戎務既曲賜於保全念臣嘗司文衡
復改授以新命臣感恩思奮義激於中誓将捐軀報國
奈臣受病深痼藴積有年心火上炎腎水下滲因循弗
治則隂陽不相為用幾於廢人驟而治之又恐元氣愈
削幸蒙寛恩得以優游田里正欲尋訪醫藥考求病源
未及施治而恩命忽降自天臣孱然病軀遽起奔走從
事内揺其精外勞其形豈惟舊疾彌増必且變生他證
陛下雖欲恵養生活之不可得已況臣昔者典學嶺南
祇奉勑諭思以崇正學迪正道於一方躬行弗逮學無
本原教無等節疾惡太過奨善太輕怨讟並叢於身大
貽斯文之玷陛下明見萬里察臣事雖有過心本無他
復有中州典學之命臣自揣不稱人其謂何已試罔功
再命祇辱伏乞陛下廓天地生生之徳為臣造命特勑
吏部容臣仍舊致仕安分自守頤養天真臣幸而生全
於堯舜之世當與擊壤父老共歌太平私效華封之祝
臣愚不勝惓惓為此具本顓差家人魏悦齎捧奏聞伏
候勑㫖
　　　乞休疏四
為自陳不職乞賜罷黜以消天變事臣聞王者父事天
母事地今天地降災沴以警動我國家譬則父母譴怒
發於聲色也陛下恐懼修省躬禱於南郊正如人子負
罪引慝祇載以見父母也前期微雨灑塵庶幾父母之
悦懌矣及禱之日風乃大作雲散雨收似父母之怒猶
有未解者陽亢已極雨澤愆期飛蝗蔽天赤地千里其
勢且復見矣以陛下之精誠豈宜有是臣嘗反覆思之
竊以為致今日之災者良由羣臣不能皆以陛下之心
為心獨使至尊焦勞而上下情志否隔也今欲體天地
交泰之道以和召和則莫若親接羣臣使之各舉其職
有事皆得面陳欲羣臣各舉其職則莫若精擇其人進
賢而退不肖臣備員理官獲從九卿之後既弗能寛大
仁厚務持天下之平又弗能忠讜直諒極言天下之事
不肖之當黜無以踰臣詩云天之方蹶無然泄泄臣誠
有之不敢逃罪伏望聖明早賜罷黜臣不勝恐懼待罪
之至
　　　乞休疏五
為患病不能供職乞以原職放歸事伏蒙聖恩陞臣太
常寺卿提督四夷館聞命自天俯僂在地瞻仰魏闕病
不能興竊念臣八月十九日執事於山川壇感冒風寒
翕翕躁熱臣以元氣之虚也不敢用藥發散静以鎮之
浹旬而愈遂出朝叅無何復感風寒視前稍重臣静以
鎮之如初再浹旬而愈十月初二日臣執事於悼靈皇
后陵積傷勞倦夾以感觸寒邪身發壯熱委頓而歸臣
愚執徳不堅輕信庸醫不求責病源不叅合色脉拘執
局方用藥發散太過邪氣脱若去體而元氣索然不絶
如綫坐令輕病變重重病變危呻吟床笫間萬念俱已
灰冷惟報國一念炯然如丹而筋力不堪馳驅矣方将
上疏請乞骸骨而寵命忽臨委臣以象譯之事崇臣以
禮樂之司臣感戴之深固已刻骨忠誠所激誓将捐軀
奈何力不從心病勢反覆沉痼調理弗痊伏乞聖慈憫
臣蒲栁之質察臣樗櫟之材特勑吏部容臣以原職放
回原籍休致俾得從容燕養保全其天年是迓續臣命
於天也臣不勝大願為此具本令家人魏悦抱齎奏聞
伏候勑㫖
　　　乞休疏六
為多病懇求休致以保餘生事臣昔冬傷於寒汗之過
劑發泄真氣太多主蟄封藏不固今春氣升無以為發
生之本上盛下虚罷極易乏風氣乗於顛病從俞入遂
得痟首之疾久而不愈移於中焦脾土受傷轉輸失職
飲食雖納不能運化滯而生痰風痰羈絆腸胃之間兀
兀欲吐發而為眩運立則欲僵坐則欲偃以病在告者
數矣逮夏火氣炎上痰飲迷漫心包絡間恍惚善忘甚
則憒憒不省人事静自思維勢難久生嗟臣之甫弱冠
也慨然有懐唐虞何幸斯今躬逢堯舜在上逺泝精一
之傳臣不幸乃抱狗馬病不獲隨麟鳳之在郊寒谷自
隔於陽春靡草獨枯於盛夏豈非命邪天地之大也何
所不容父母之慈也惟憂厥疾伏願聖明廓天地包容
之量推父母愍念之恩特勑吏部放臣致仕俾得生還
故鄉狐正丘首儻未即死尚得以沐浴膏澤咏歌太平
以續康衢擊壤之謡也臣下情不勝哀懇之至為此具
本令家人魏悦抱齎奏聞伏候勑㫖
　　　乞休疏七
為病困再乞天恩放回休致以保餘生事臣以多病上
疏乞骸骨生還荷蒙天恩不忍捐棄臣不勝犬馬戀主
之誠病小愈即詣闕祇謝供職不料觸冒暑熱忽爾霍
亂隂陽不得升降氣絶復甦既而嘔逆上吐暴注下迫
病勢雖少殺而榮氣若脱腹􁆫然空矣良以時值赫曦
大火熾然若蒸而臣内有濕熱相火合而成病故其勢
熛悍可畏今死生尚未敢知幸而不死非静養數年決
不能完復也古語有之曰人窮則反本故勞苦倦極未
嘗不呼天疾痛慘怛未嘗不呼父母今臣之病力氣奄
奄若存若亡呼天天髙弗聞呼父母父母逺誰為之恤
肆惟我皇在上克寛克仁其於羣臣蓋之如天勤而撫
之若父母臣敢暫息呻吟籲於陛下之前伏乞聖慈憫
臣沉痼之疾察臣危迫之情曲賜保全放臣休致俾得
生還故鄉從容燕養以保全其天年皆陛下大造之恩
也臣不勝至願為此具本専差家人魏悦齎捧奏聞伏
候勑㫖
　　　患病不能面辭疏
為患病不能面辭事臣蒙天地大徳賜臣骸骨生還時
值天暑可静而不可動未敢就塗今将逺離思欲一瞻
天日之表然後退伏田野隨擊壤父老謳歌太平不料
臣病憊甚首顫目昏身弱足痿不能詣闕面辭特令家
人扶掖下階遥望闕門叩首致謝迤邐輿病而行尚賴
陛下之福生還故鄉雖不敢獻野人之芹尚當私效封
人之祝為此具本令家人魏悦抱齎奏聞伏候勑㫖
　　經筵講章
　　　康誥講章一
已汝惟小子乃服惟𢎞王應保殷民亦惟助王宅天命
　作新民
這是武王告康叔以明徳之事而舉新民以終之已是
語将盡而意未盡之詞乃是汝服是事𢎞是廣應是和
武王告康叔先發嘆詞纔説道汝年雖小而責甚重今
日至難化者殷民然民心不和實由君徳未廣汝之事
惟在廣上徳意使包涵徧覆如天地之大則殷民誰不
鼓舞相慶如依父母之安乎是能輔助我一人以安宅
天命而作新民心矣蓋天之視聴在民民心既安則天
命自安民之則效在君君徳既新而後民徳可新也是
知天命係乎民心民心係乎君徳而君徳又係乎臣下
之交修故武王於康叔一則望其𢎞王二則望其助王
也夫武王聖人何待於康叔之𢎞與助而諄諄命之者
聖不自聖弗自用而用人也臣嘗論之明徳新民乃武
王全體大用之學是學也武王得之於文王文王得之
於帝堯克明峻徳以親九族九族既睦平章百姓百姓
昭明協和萬邦黎民於變時雍此帝堯全體大用之學
也武王論新民必曰惟𢎞王論明徳必曰𢎞於天益之
贊堯首曰帝徳廣運孔子謂惟天為大惟堯則之蓋帝
王法天者也此心不能𢎞大便與天不相似豈復有全
體大用之學哉我皇上聰明天縱有聖人之資莊敬日
强有聖人之志宜乎上帝用休下民祇若以享聖人之
治矣然而未盡然者其故何哉臣愚願我皇上深念保
天命在安人心安人心在修聖徳修聖徳又在恢𢎞聖
心廓然大公如天之無私覆如地之無私載如日月之
無私照虚以受人則萬善咸備謙以受益則萬福攸同
豈惟成堯舜文武之徳又将享堯舜文武之夀所謂太
和在唐虞成周宇宙間者再於今日身親見之矣四海
蒼生不勝欣願之至
　　　康誥講章二
王曰嗚呼封敬明乃罰人有小罪非眚乃惟終自作不
　典式爾有厥罪小乃不可不殺乃有大罪非終乃惟
　眚災適爾既道極厥辜時乃不可殺
這是武王告康叔以敬慎刑罰的道理嗚呼是先嘆息
封是呼康叔的名皆所以警動其心而使之聴也敬明
乃罰這一句是綱人有小罪以下這幾句是目𤯝是不
知誤犯終是明知故犯式爾是有意為之災是不幸適
爾是無意為之這都是分别其情之輕重也刑罰本非
得已不可不盡心必須以敬為主事事務要推究分明
庶幾情真罪當乃可加刑但立法有經常用法有權變
方能盡得人情且如有人犯著小罪的論法雖輕推究
其情不是誤犯乃是故犯非人作孽乃自作孽公然出
於有心這等人姦惡可惡最能敗常亂俗不可不殺之
以示懲戒此即帝舜之刑故無小也又如有人犯著大
罪的論法雖重推究其情不是故犯乃是誤犯非自作
孽乃天降災偶然出於無心及到官府又能輸情服罪
這等人昏愚可矜宜從寛恤而不可殺之此即帝舜之
宥過無大也是知凡欲定罪必須得情若欲得情必須
明理若欲明理必須存心故武王提出箇敬字來説舜
典所謂欽哉欽哉惟刑之恤哉正此意也臣嘗考之臯
陶曰天討有罪五刑五用哉可見人君用刑只是代天
行道人臣用刑又是代君行道固不當有私惡亦不當
有私好必須大公至正合得民心方纔合得天心仰惟
皇上事天如事親時時對越愛民如愛子念念哀憐更
願以公平廣大之心布愷悌慈祥之政戒法吏之深刻
而重循良刪法令之繁苛而務寛大使春生之徳每行
於秋殺之中陽舒之恩常溢乎隂慘之外和氣充塞國
祚靈長吕刑云一人有慶兆民賴之其寧惟永臣愚不
勝惓惓
　　　説命講章
惟天聰明惟聖時憲惟臣欽若惟民從乂惟口起羞惟
　甲胄起戎惟衣裳在笥惟干戈省厥躬王惟戒兹允
　兹克明乃罔不休
這是商書説命篇傅説戒髙宗法天以治民的言語天
是上天聖字指人君説憲字解做法字傅説説道天髙
髙在上未嘗有耳以聴凡世間的事無一件不聞得未
嘗有目以視凡世間的事無一件不見得此無他只是
一箇至公無私而已人君為天之子凡事皆取法於天
如惇典庸禮命徳討罪悉體天而行亦出於至公無私
則人君聰明與天為一矣欽若是敬順從乂是順治人
君既能法天聰明一出於公則羣臣必體此心自然同
寅協恭而祇承於帝百姓必體此心自然心悦誠服而
從欲以治矣羞是羞辱甲胄是兵器戎是兵衣裳是五
等章服干戈是兵器傅説又説人的言語所以文身本
不起羞但出得輕易則未免反起羞辱人的甲胄所以
衛身本不起戎但動得輕易則未免反興禍亂此二者
雖以為已要當慮其患於人也衣裳所以命有徳要當
謹於篋笥不可有所輕予干戈所以討有罪要當嚴於
自治不可有所輕動此二者雖以加人要當審其用於
已也允是信休是美傅説又説言語甲胄衣裳干戈這
四件是法天聰明的條目王惟戒此四者之患篤信於
此使心不蔽於私而能明焉則言動賞罰各得其當朝
廷政治無不大公至正而極其休美矣傅説以此告髙
宗可謂善於責難而得相道者與臣嘗考之臯陶陳謨
曰天聰明自我民聰明武王誓師曰天視自我民視天
聴自我民聴則知帝王致治無非法天以順人心耳仰
惟皇上聰明天縱而聖不自居徳業日新而心若未至
蓋真欲追古帝王之盛非徒慕髙宗中興而已也尤願
時味傅説之言勑天之命始終此心聲為律而身為度
刑當罪而賞當功則與天合徳而覆幬之下罔有不尊
親者矣孔子曰惟天為大惟堯則之惟聖明留意焉
　　　孟子講章
先生以利説秦楚之王秦楚之王悦於利以罷三軍之
　師是三軍之士樂罷而恱於利也為人臣者懐利以
　事其君為人子者懐利以事其父為人弟者懐利以
　事其兄是君臣父子兄弟終去仁義懐利以相接然
　而不亡者未之有也先生以仁義説秦楚之王秦楚
　之王悦於仁義而罷三軍之師是三軍之士樂罷而
　悦於仁義也為人臣者懐仁義以事其君為人子者
　懐仁義以事其父為人弟者懐仁義以事其兄是君
　臣父子兄弟去利懐仁義以相接也然而不王者未
　之有也何必曰利
孟子心學精密洞察天理人欲之幾微故隨事剖判天
理在一邊人欲在一邊以決取舍同一罷兵息民也若
人臣以利開導君心從人欲那邊則其害至於喪邦人
臣以仁義開導君心從天理這邊則其效至於興邦句
句皆是實事非空言也後世讀之者乃只作一塲話説
在紙上講求皆知重仁義而輕利及到事上理會却顧
利而不顧仁義故臣嘗謂三代而上是天理世界三代
而下是人欲世界君臣父子兄弟夫婦朋友之間一為
利害所昏則皆棄其天性舉世滔滔也自非聰明睿知
如我皇上之達天徳安能救此陷溺之人心哉何以知
皇上之達天徳也臣因明倫一事而知之昔我皇上入
繼大統羣臣咸請不得復顧私親是天下為重天性為
輕也是未免於懐利去仁義以事親也聖心不安至欲
歸藩以養聖母是誠何心也大舜惟欲順父母視棄天
下若敝蹝之心也擴而充之不可勝用矣故萬世綱常
卒賴皇上而大定昔之議禮者亦皆悔悟感歎跂望皇
上與之更始一事若此推之事事皆然都要辯别箇天
理人欲去利而惟仁義是從則何三代之不可復也惜
乎有君無臣每議一事輒顧忌利害之私而反以仁義
為迂濶使我皇上天徳不克施於政事之間立人之道
曰仁與義所以扶持宇宙者在是所以奠安生民者在
是利人之私也人各私其私中國所以為夷狄人類所
以為禽獸也惟願皇上為世道作主更博求同心同徳
之人光輔太平但今専以科舉取士資格用人多是貪
慕爵禄口談仁義實則利害根著於心必須多方訪求
不次拔擢乃可以得真才也先儒曰有天徳便可語王
道其要只在謹獨更願皇上内省心術之微一念動處
察其公於天下邪私為一身邪公於天下者此天理也
順而充之私於一身者此人欲也逆而遏之復察羣臣
之心術觀其發言行事志在天下國家與或専為身謀
與志在天下國家者必君子也任之勿貳専為身謀者
必小人也去之勿疑又有託為名髙而實懐利者此則
小人之尤去之尤不可不速者也但願皇上之心常與
上帝合羣臣之心咸與皇上合則於行王道也何有臣
愚不勝惓惓敬誦所聞以獻
　
　
　
　
　
　
　
　
　莊渠遺書巻一
欽定四庫全書
　莊渠遺書卷二　　　　　　明　魏校　撰
　　講義
　　　發明心箴
臣惟聖王心學不傳也久矣陛下始孳孳講求理學親
註范浚心箴臣不勝大慶敢提剟要義以獻聖學樞機
全在此心有箇主宰故謂之天君箴内所謂惟口耳目
手足動静投間抵隙為厥心病一心之微衆欲攻之其
與存者嗚呼幾希此只為無主宰故耳若此心作得主
宰則百體皆守位稟命豈能病心惟作不得主宰則百
體皆逐物妄行衆欲紛然來誘心始不勝其病矣今欲
就百體上一一防檢誠恐茫無下手處莫若收攝用功
提起此心來作主宰件件皆有著落孟子所謂先立乎
其大者則其小者不能奪也箴末所謂君子存誠克念
克敬天君泰然百體從令正是此箇功夫也語意繁悉
莫若只道箇敬夫敬何以用功若外面徒把捉則方寸
愈不定疊若裏面纔急迫則四體俱不舒泰皆未免别
以一心治此一心臣嘗謂心是吾身主宰敬是吾心自
做主宰處只要常存畏底意思一言不敢輕發一事不
敢輕為務合道理此千聖相傳心法也臣又聞之古人
恭曰篤恭敬曰篤敬沉潛蘊蓄全在内裏用功不輕發
泄於言語文字上則厚而有力髙宗所以恭黙思道而
心與天通也伏願陛下體而行之臣他日更提四箴之
要與此互相發明御製十六字箴卓爾之見一貫之唯
希聖君子朂哉勿偽
　　　進顔曾二章講義
顔淵喟然嘆曰仰之彌髙鑽之彌堅瞻之在前忽焉在
　後
學聖人第一先要立志顔子纔學便要做聖人想像聖
道甚易做來做去始覺其難仰之彌髙進得一級又有
一級鑽之彌堅透得一層又有一層瞻之在前功夫慢
些又趕不上忽焉在後功夫𦂳些又反失之顔子真要
做到聖人故見其不可及而汲汲以求之也臣願陛下
立志斷斷要學古先聖王念兹在兹真箇去做覺得這
事也不及古先聖王那事也不及古先聖王如此方有
進處便是顔子仰鑽瞻忽時也若空在言語文字上求
不見得聖王難及處却是虚驕意氣不得謂之志矣
夫子循循然善誘人博我以文約我以禮
志既定第二便要求作聖親切功夫顔子初用功未免
髙逺夫子教以博文約禮就日用平實處用功臣願陛
下立志如天之髙循序用功如地之實只守夫子之教
纔得用功不差
博文是要開明此心若徒尋章摘句未免支離破碎反
自窒塞聰明講官解説數行啟沃亦少願陛下親讀聖
人之經将𦂳要處就自已身上體貼玩味務要依他踐
行暇時觀史惟於治亂興亡大處留意不宜多記損心
有得有疑面召輔臣講官從容顧問大臣有事常親召
對必令稱古先聖王所行為今準則特勑公卿舉海内
賢者於朝陛下與之相親講明聖學久之胸中豁然大
明矣
約禮是要防制此心陛下崇髙極矣富貴極矣可欲滿
前此心易得自肆臣願陛下以禮制心恭敬撙節退讓
而毋敢或驕視聴言動都就規矩準繩上行凡飲食衣
服器用之類與夫􁂎御之人都立有品節限制少有過
差大臣匡拂言官捄正不憚速改初雖矯揉久漸純熟
矣周禮天官一篇最是周公格王精義後世人主私意
不便皆莫能行天将有待陛下也
欲罷不能既竭吾才如有所立卓爾雖欲從之末由也
　巳
作聖功夫第一怕差既不差第二又怕間斷顔子深悦
聖道盡心力而求之自不容於間斷昔時想像聖人道
理無處捉摸今分明確實昭昭就在眼前而無可用力
只待涵養純熟自到聖人地位而道理在我矣夫禮義
之悦我心猶芻豢之悦我口臣願陛下優柔厭飫以禮
義養心篤信之深必能篤好篤好之深必能篤行功夫
常接續而不間斷矣
子曰參乎吾道一以貫之曾子曰唯
曾子事事要學聖人見得聖人事事俱好不知都從心
上發來夫子恐其功夫太繁因示以總要處吾心渾然
一理是箇統宗會元日用萬事都只從此流出譬如千
枝萬葉總是根上一箇生氣貫通曾子平日篤實用功
言入於耳即悟於心不覺其應諸口也若使素無積累
功夫雖聞夫子至言亦只作一塲話説而已
子出門人問曰何謂也曾子曰夫子之道忠恕而已矣
門人見聖人有許多道理今却説一以貫之疑而不信
曾子因門人未曾用功不可語以上達道理因舉下學
功夫以告之蓋忠恕是一貫下學的功夫一貫是忠恕
上達的道理元無二致聖人之心天理流行學者之心
不免被人欲隔住必須一箇懇篤實心逐事上推去私
意間隔使道理常得流通一箇忠做出千萬箇恕來及
到純熟便是一以貫之也臣惟乾坤之道易簡而已矣
夫子一以貫之乃乾坤易簡之理曾子忠恕便是易簡
功夫陛下一日萬幾若只於零碎上用功而不知有總
會的道理殆不勝其難且繁而與造化聖人不相似矣
臣願陛下常存一箇實心推之千般萬般政事都要以
公滅私且如愛己則切愛人則緩此是私意間隔必須
推那愛己的心去愛他人必不肯咈百姓以從己之欲
矣責人則明責己則昏此是私意間隔必須反那責人
的心來責自已必能有言逆於汝心而求諸道矣此乃
聖門仁術也
　　　總論
臣惟孔子萬世帝王宗師顔曾二子親學聖人而得其
宗者也其功夫皆同曰誠而已矣陛下所謂朂哉勿偽
可謂深契顔曾之心夫於穆不已天也至誠無妄聖也
誠信不欺賢也故曰賢希聖聖希天若何謂之無偽但
求實踐不務空言其必為善如渴思飲如飢思食其必
不為惡如寒畏氷如熱畏湯此之謂無偽口説身不行
昭昭則信節其為善惟恐人不知冥冥則惰行其為不
善惟恐人知如金淆鐵如粟雜秕此之謂有偽陛下中
心不欺君徳修矣更須鑒别羣臣辨其孰誠孰偽以此
而示好惡以此而定取舍則臣徳亦修矣伊尹所謂咸
有一徳也夫百官亦衆矣陛下豈能人人而察之宜法
乾坤易簡之理首鑒别三四輔臣又與輔臣鑒别六七
大臣使大臣各鑒别其僚屬責以訪求海内人才引進
忠良拔去邪佞故曰進賢受上賞蔽賢蒙顯戮今君臣
勢隔情不相通陛下亦何由鑒别宜體天地交泰之道
尊禮輔臣置諸左右朝夕納誨宣召大臣訪以政事夫
召見猶有時請復祖宗舊制特許大臣有事請見詣左
順門報名召入便殿從容面相可否則大臣進見無時
彌得相親矣次及侍從臺諫外暨監司郡守或不時召
問或傳諭咨訪不惟可察羣臣忠邪陛下亦得以周知
天下之故矣臣又恐天威嚴重羣臣一時震佈失容有
懐莫吐伏願陛下假以温顔略去形迹使人人皆得自
盡此我太祖所謂君臣同遊堯舜所以明四目達四聰
之道也臣愚惓惓發明皆古帝王聖賢心法伏惟聖明
採納見諸躬行天下幸甚
　　　皇極講義
五皇極皇建其有極斂時五福用敷錫厥庶民惟時厥
　庶民于汝極錫汝保極
洛書九數五居中央參天兩地而成五數之統會也在
天下則王居中央在一身則心居中央故禹陳九疇配
以皇極道之統會也皇建其有極者天下惟君最尊惟
道理最大君不能盡這道理天下何所宗名雖至尊實
與凡庶何異故周公曰其惟王位在徳元必須君心略
無偏邪行出來的事事盡善大中至正更無以加與天
下做箇樣子易所謂大觀在上中正以觀天下論語所
謂為政以徳譬如北辰居其所而衆星拱之也五福一
曰夀二曰富三曰康寧四曰攸好徳五曰考終命天道
所以佑善也人君所行不善天弗降福於其身豈能福
及天下皇極之君克享天心一身全備五福又推以福
天下之民體天行道善則以福錫之勸民為善惟時厥
庶民都趨向這道理又與君保守這道理皇極之君徳
尊位隆又有福善大權故能鼓舞天下無一人不為善
則亦無一人不受福詩所謂羣黎百姓徧為爾徳書所
謂一人有慶兆民賴之也
凡厥庶民無有淫朋人無有比徳惟皇作極
庶民在下無位者人在上有位者淫朋比徳皆所謂私
意偏見道本天下公理人惟各有私心相與阿其所好
結成朋黨自昔人君深惡朋黨而欲去之忿疾愈甚交
結愈深雖震以雷霆之威而不能去今能使庶民無有
淫朋羣臣無有比徳朋黨不待禁而自消惟在人君建
立大中至正之道有以深服人心易所謂渙其羣禮所
謂一道徳而同風俗也君心若有偏邪身先自陷於黨
邪人迎合附和真為朋黨者不能覺悟反猜疑正人以
為朋黨天下之禍從此始矣
凡厥庶民有猷有為有守汝則念之不協于極不罹于
　咎皇則受之而康而色曰予攸好徳汝則錫之福時
　人斯其惟皇之極
皇極之君以盛徳居尊位人仰之如天之不可階而升
必須廣大包容俯而就之如天之下覆萬物方能委曲
成就人才庶民之中有猷有為有守此乃中人以上之
資人君固當常念在心不合於極亦不陷於咎此中人
之資人君亦當受之而不可棄諸度外棄則流於惡矣
人才造就得成見於貌而有安和之色發於言而有好
徳之誠人君那時錫之以福則是人歸於皇極甚速矣
無虐㷀獨而畏髙明
㷀獨庶民之至微者未必無一長可取不可慢易凌忽
之使其有言不能自達情不得伸伊尹所謂匹夫匹婦
不獲自盡民主罔與成厥功也髙明大臣之有才望者
亦安能每事盡善不可嚴憚顧忌而不戒之春秋責備
賢者之義也人君之心當平如秤不得偏有輕重也
人之有能有為使羞其行而邦其昌凡厥正人既富方
　榖汝弗能使有好于而家時人斯其辜于其無好徳
　汝雖錫之福其作汝用咎
國家所賴惟在賢才羣臣之中有能有為者其才固可
用矣人君更須鼓舞作興使進其行則才徳兼全必能
保我子孫黎民國家自然隆盛若有才而無徳心術不
良用之多生事喜功反敗壊國家元氣矣人君代天養
民凡厥治事之臣皆代君養民必須厚養以禄保全其
㢘恥節義之心方可責其為善若仰不足以事父母俯
不足以畜妻子饑寒切身如詩所謂室人交徧摧我則
惟賢者為能至死不變中人而下必将喪其所守而陷
於罪戾矣士風既壊嗜利無恥不復知徳之可好於此
輩無好徳之人而錫之以福使其在位則必貽禍於民
是乃人君自用咎惡之人不得辭其過矣人君不能體
恤愛養羣臣其流弊必至於此故易曰聖人養賢以及
萬民
無偏無陂遵王之義無有作好遵王之道無有作惡遵
　王之路無偏無黨王道蕩蕩無黨無偏王道平平無
　反無側王道正直會其有極歸其有極
皇極之君以身帥天下又敷布其言以風動天下之民
偏不中也陂不平也作好作惡有意而為之不能循其
自然之理也黨不公也反倍常也側不正也是皆生於
人之私心王義王道王路皇極所當行也蕩蕩平平正
直皇極之體也是乃所謂天下公理公則一致私則萬
殊公私不容並立故反覆歎咏人當去其私心一遵乎
皇極當行之道私心既去則皇極公平廣大之體本來
如是人固有之會其有極者收攝天下之人於極也歸
其有極者盡納天下之人於極也至是則天下之人皆
在道理中矣敷言如詩之體言有盡而意無窮悉從聖
人廣大胸襟流出故其感人也深後世人主無聖人廣
大胸襟而欲模擬言語設教意味淺促豈能觸發人心
之天機也
曰皇極之敷言是彞是訓于帝其訓
敷言在昔先王所傳箕子述之又更端贊説皇極之敷
言是乃蒸民常理是乃垂世大訓非君之訓乃上帝之
訓也蓋道理本出乎天人君之心純是道理與天同徳
口裏説出話來便是代天説話可見人君一身終日是
代上帝作事口代天言手代天工賞是天命罰是天討
敢有一毫私意於其間
凡厥庶民極之敷言是訓是行以近天子之光曰天子
　作民父母以為天下王
庶民於君聖凡雖極懸絶道理本同皇極之君其徳光
被天下庶民因極之敷言是訓常誦於口是行常踐於
身亦得明其明徳以近天子道徳之光華故皆感戴君
父成就之大恩不覺贊歎極其尊親之辭親之則曰父
母尊之則曰天下王王也者言為天下所歸往也大抵
皇極之建不建君心有天理人欲也皇極之行不行世
道有君子小人也此是總要處不必於煩碎上用功只
要就此辨别得明執持得定常存天理為主隨事克去
人欲之私使小人道消君子道長天下太平矣自古皇
極之君惟有堯舜禹湯文武人生其時幸而得為皇極
之民下此雖英雄如漢髙祖唐太宗宋太祖皆自不免
慙徳豈能表正萬邦今上天錫聰明尊為天子更願徳
為聖人布昭大中至正之道宇宙俱在吾皇太和元氣
中上下並受其福率土之民何幸躬逢其盛
　　　御札
朕聞講以洪範第七疇之二段曰驛曰克者蔡傳以驛
　為金兆克為土兆似有未安既心有疑須問於博學
　髙見卿其為朕詳明指説來聞
仰惟皇上因講官説經未安問及微臣臣不覺手舞足
蹈自慶於心曰上真可以為堯舜矣書曰好問則裕自
用則小易曰君子學以聚之問以辯之堯稽於衆舍己
從人舜好問而好察邇言樂取諸人以為善皇上每讀
經史有得有疑輒賜宣問則何堯舜之不可及也請因
聖問所及而陳之夫義理有當汲汲講求者有當闕疑
而不必講者蓋講求義理正欲實踐履於身而見諸行
事故當汲汲乃若文義有不可通者則當闕之而不必
解若穿鑿牽彊則反汩亂吾心之虚明有害於聖學矣
故孔子曰多聞闕疑慎言其餘又曰吾猶及史之闕文
也古人卜龜之法今已失傳但以大義推之先王每事
盡合造化夫造化之所以為造化者不越乎隂陽五行
而已筮法貞悔既屬隂陽則卜法雨霽蒙驛克分屬五
行可知周禮經卦皆八其别則六十有四悉從隂陽變
化出來經兆皆百有二十其頌千有二百悉從五行變
化出來但不知五行如何分屬漢儒去古未逺尚不敢
質言註疏但言今之用龜横者為土立者為木斜向徑
者為金背向徑者為火因兆而細曲者為水不知與此
五者同異何如後儒奈何必欲穿鑿牽彊立説今但當
闕於所不知皇上所當知者先王終日對越在天奉順
天道人事既盡遇有所疑又以卜筮質諸鬼神若親聴
命於天慎重如是此則不可不知者也仰惟皇上聖質
超越古今正宜廓大胸襟講求聖王心學之要開天聰
明不宜屑屑於文義間鑿破混沌臣竊見講官所説多
滯於小小浮泛文義而於帝王全體大用之實罕有發
明自昔輔臣専用此術蒙蔽莫肯求賢今幸天啓聖心
超然黙契千載不傳之學但一己之聰明有限天下之
義理無窮伏願皇上益務謙虚不自滿假二三輔臣尤
宜開導所不及不可徒為稱美之言無益聖徳而反阻
聖學之進上臣事君以人特勑在京三品以上官弁科
道官各先舉學問淵源操履篤實堪以講明帝王心學
者疏一二姓名上聞不稱則連坐舉主以後容其陸續
訪求事下吏部看果得人則請會内閣輔臣推擇置之
講筵輪備顧問皇上與之從容講究每論經義必問以
今當如何行或訪時政必問以此事與古合否賢才日
侍左右啟沃必多聖心洞開得以博通天下義理而施
諸政事之間其視局局於數臣中解説數行文義者相
去萬萬矣此乃今日作聖第一急務臣愚不勝惓惓
　　　冬至進易卦月令講義
臣惟聖心澹然無欲可以對越天地更願黙觀造化之
原臣因冬至有感謹述經義大者以獻
易曰復其見天地之心乎
天地之大徳曰生十月純隂天地生物之心閉藏而不
可見及乎十一月冬至一陽萌動始露端倪交春遂發
生萬物矣一嵗之運則十一月冬至為復一日之運則
夜半子時為復皆從静中生出動來人心培養之深善
端初發亦如是也
雷在地中復先王以至日閉關商旅不行后不省方
陽氣奮發而成雷冬至一陽尚微潛藏地中未動先王
　法之是日上下各務安静以養微陽
禮記曰是月也日短至隂陽争諸生蕩君子齋戒處必
　掩身身欲寧去聲色禁嗜欲安形性事欲静以待隂
　陽之所定
日短至者冬至夜六十刻晝四十刻為極短自此乃漸
長也争者隂方盛陽欲起也諸生者萬物之出機蕩者
欲動未動之意湛然純一之謂齋肅然警惕之謂戒君
子無時不敬有事則敬愈至也處必掩身者寒氣傷人
不可輕有觸冒醫經所謂君子固密不傷於寒也身欲
寧者醫經所謂無擾乎陽也去聲色者恐耳目交於物
引動其心也禁嗜欲者醫經所謂冬不藏精春必病温
故君子逺絶欲事也安形性者内静其心外静其身内
外交相養也事欲静者百官皆安常守位不得有所興
作勞民動衆也待隂陽之所定者順陽之生使隂邪不
得阻也
臣惟天地生生之徳貫乎四時而春氣融融生意盎然
獨盛嘗體騐之分明吾人仁底意思也皇上常念天地
春生之徳博大寛舒惻怛慈愛可以覆幬四海而無難
但此生意不始於春而始於冬隆冬閉藏極於嚴密雖
一陽萌動微露端倪而全體隐然蘊蓄不泄至春薰蒸
之久生意充周雖隂崖寒谷亦透矣故帝王之學莫大
乎求仁而求仁之功莫先乎主静伏願皇上收斂此心
截斷浮泛思慮沉潛藴蓄不輕發泄於言語文字間使
天地生生之徳渾然在我隨其發處擴而充之以不忍
人之心行不忍人之政天下無一夫一婦不在吾皇春
風和氣中矣此乃聖學淵微之妙曠千載而不傳臣敢
稽首以獻
　　　孟子講義
凡有四端於我者知皆擴而充之矣若火之始然泉之
　始達茍能充之足以保四海不能充之不足以事父
　母
孟子心學淵微指出惻隠羞惡辭讓是非的道理又教
人以察識擴充功夫凡有四端在我者本與聖人同其
不能作聖者只因不能察識雖有發見連自家也不知
隨發隨蔽若能察識知得這是善端就這一念推而廣
之便可充滿全體人人可以作聖也正如火之始然雖
未燎原已有燎原之勢泉之始達雖未赴海已有赴海
之勢但要常接續他故茍能用力充之則吾心道理通
達流行四海亦無難保茍不能用力充之則吾心道理
窒塞阻礙雖父母亦不能事矣臣惟孟子學己到聖人
處全在察識擴充上用功三代以下往往做不到聖人
者只因将這道理祇在紙上講求不在心上體騐弗能
察識既被人欲遮蔽弗能擴充又被人欲攔阻如何濟
得天下蒼生今四海困窮極矣天生皇上以救斯民也
臣願皇上勿牽滯於文義将聖賢説的就見諸行通學
問政事而為一先王惻隠之心親親而仁民仁民而愛
物其功徳覆冒萬世皇上一念親親昔者蔽於羣議鬱
遏幾數年未能擴是心也既而一旦開悟遂定萬世綱
常能擴是心也事事若此則四海何難保哉願因親親
之心推之以仁民今天下小民困於賦役窮亦甚矣而
大臣多務因循小臣専事承奉莫肯為皇上實心愛民
者況生民之膏血日削而國家之用度日增皇上雖有
愛民之心事事阻礙民亦不被其澤必須擴充仁心以
行仁政痛節用度廣求賢才俾天下得大甦息乃可以
望太平也先王羞惡之心匪以為名伊尹恥其君不為
堯舜若撻於市思天下之民匹夫匹婦有不與被堯舜
之澤者若已推而納之溝中彼為人臣尚爾況皇上為
人君者哉其發憤當如何也先王辭讓之心徳盛而益
恭位尊而愈謙願我皇上從不敢自足之心而擴之虚
懐以納諫好問而不自用舍己從人羣臣有稱美者明
示以謙抑至情使進忠直讜言以匡不逮先王是非之
心昭若日月願我皇上因其所明通其所蔽常於正大
處推廣而毋察細微常在道理上推廣而毋任術數凡
用一人必先辯其人之心術任賢勿貳去邪勿疑凡行
一政必先究其事之利弊利則興之弊則除之慎重而
勿輕改延訪羣臣使之直言聖躬過失朝政闕遺生民
休戚咸得上聞覽觀前代治亂興亡以考今日所行之
得失久之聖心豁然大明矣臣惟孟子之學堯舜以來
相傳之學也仰惟皇上卓然有堯舜之資而羣臣多章
句書生莫能以堯舜之學啟沃皇上臣愚不勝惓惓敬
誦所聞以獻
　　　大學講義
若有一个臣斷斷兮無他技其心休休焉其如有容焉
　人之有技若已有之人之彦聖其心好之不啻若自
　其口出寔能容之以能保我子孫黎民尚亦有利哉
君之職惟論一相而已若得一箇好輔相大臣則羣臣
箇箇都好那大臣須是斷斷誠慤務實而不務名始終
表裏如一别無技能材幹可見此正是他不可小知而
可大受處蓋論大臣與論羣臣不同羣臣須要有才可
用大臣只要善用人不須自家有才也其心休休者藹
然易直慈良如青天白日可見如春風和氣可親也其
如有容者度量汪汪恩怨俱忘小大並蓄能容受得許
多也見人之有才能就如自已有的一般未嘗嫌人之
長形己之短見人之彦聖有徳不獨口裏説他好其中
心著實愛他處甚於口之所言這箇大臣能容得天下
之才徳如此人君求得這等人而信用之則能保其子
孫世世為君黎民百姓箇箇安樂其利無窮然非這箇
大臣一身能如此由他好賢樂善薦得天下許多有才
徳的人都來輔佐朝廷為上為徳為下為民故能致天
下太平也此是三代以上人君為治第一件大事故孔
子筆之於書曾子又引來以釋大學平天下之義真萬
世之法也仰惟皇上英哲天縱卓然三代以上之君而
治弗能及三代以上者患在有君無臣耳必須求三代
以上這等的大臣使之引薦今日海内賢者聚於朝廷
相與講明三代以上之學而施諸政事則三代以上之
治可坐而復也人才甚難何由知其可比三代以上輔
佐臣有一譬喻國之有妬臣如家之有妬婦千方百計
只是要獨専其寵阻絶勝己者使不得近前耳臣願皇
上親命大臣各舉其所知若能薦勝己者此休休有容
之臣也勝己者不薦惟薦其不若己者此娟嫉之人也
一忠一邪自難逃聖鑒之下矣
　　　論語講義
子曰鄙夫可與事君也與哉其未得之也患得之既得
　之患失之茍患失之無所不至矣
人臣事君凡有三様人君皆不可不知一様是忠正之
人其善易知也一様是奸邪之人其惡亦易知也惟有
一様庸鄙之人雖無才徳可觀亦無過惡可舉却能蠧
害天下國家故孔子特指出此様人來以戒萬世鄙夫
可與事君也與哉是設為疑辭教人儆省以見此様人
甚不可與他同心協力輔佐朝廷也只因這様人識趣
卑陋惟一身富貴權利是圖方其未得之先躁急心熱
奔競干求惟患不能得之固不肯為天下國家謀及其
既得之後世味深入於心躭戀不忍舍去惟患其或失
之又豈肯為天下國家謀哉人而至於茍患失之則朝
夕為躭位固寵之計其初不過避嫌顧望緘黙取容又
恐其保不得則又窺測上意以事逢迎阿徇時好以立
聲譽又恐其保不得則又嫉賢妬能以杜人之進市恩
張威以攬君之權舊時喪不盡之良心至此壊盡到得
利害切身則雖弑父與君亦将無所不至矣孔子此言
明白正大可為萬世切戒而自古及今庸人常據髙位
竊重禄者蓋因此様人多能謹畏自守而以和柔悦人
故人君不覺而信用之也然則如之何曰人君正心以
照臨百官不取其順從而取其能匡弼不取其循黙而
取其能敢言不取其尚同而取其能特立則正人日進
庸人日退矣
季子然問仲由冉求可謂大臣與子曰吾以子為異之
　問曾由與求之問所謂大臣者以道事君不可則止
時俗但知有才望的便是大臣故舉仲由冉求為問孔
子抑之以大臣甚難稱也所謂大臣者必其以平日所
學之道開悟君心輔養君徳君所行合於道邪則将順
之君所行弗合於道邪則匡救之惟以堯舜責難於君
而弗肯曲學阿世凡世俗所謂功利所謂權術皆弗敢
陳於吾君之前吾道得行天下之福也君不我聴吾道
不得行則當奉身而退以全吾出處之義雖禄以萬鍾
弗顧也此即禮記所謂道合則服從不可則去始終一
出於道蓋古之大臣類如此不惟可為萬世大臣事君
之法亦可為萬世人君觀大臣之法皇上欲求大臣更
不必問其才但察其孰能以道自重而輕富貴孰能格
君心之非孰能引君於當道則自黙識之矣
子路問事君子曰勿欺也而犯之
子路問人臣事君的道理孔子告以勿欺也而犯之勿
欺是要盡吾誠心犯之是要行吾直道誠心直道此萬
世人臣事君之法亦萬世人君取臣之法皇上欲鑒别
羣臣必取其忠信不欺者臣而欺君罪莫大焉然欺亦
有差等一曰大奸包藏㓙惡變亂是非熒惑主聴此欺
偽也二曰積弊茍且成風相率為文具莫肯務實此欺
慢也三曰過悞心本無邪而謀國或未審薦人或未察
因而敗事者是亦不免於欺妄也然欲臣之不欺其機
亦在上而已皇上推誠任賢則羣臣自不忍欺矣講學
明理則羣臣自不能欺矣公聴並觀則羣臣自不敢欺
矣厯代人君深惡人臣之欺而莫能禁者其弊有三一
曰壅蔽上情不能下宣下情莫能上達故欺蔽易生也
二曰猜疑上以術防下下亦以術待上故欺蔽愈多也
三曰苛察小事欲致詳大事反多廢故欺蔽益甚也人
君其尊如天其威如雷霆人臣有犯顔敢諫者皆效忠
於君㤀身殉國者也人君宜大開言路以招來之言而
當則嘉納以奨其善言或不當亦優容以宥其狂庶幾
君身有過失朝政有闕遺人人皆欲盡言於上矣古語
曰興王賞諫臣又曰殺諫臣者必亡其國豈非萬世之
法鑒哉
　　　列女傳講義
列女傳曰古者婦人姙子寢不側坐不邊立不蹕不食
　邪味割不正不食席不正不坐目不視邪色耳不聴
　淫聲夜則令瞽誦詩道正事如此則生子形容端正
　才過人矣
列女傳者漢儒劉向采輯上古賢聖婦人事蹟作為傳
記以教後世此章是説胎教之道言古者正見後世之
不然姙子懐胎也寢必以正不斜其身坐必以正不偏
其身立必以正不偏任一足正味乃食不正之味不食
後世好用炙煿之物尤為有害割肉不方正不食設席
不端正不坐小者如此大者可知目不視不正之色耳
不聴不正之聲晝時所接皆正到那夜静之時又令瞽
目婦人審於音者諷誦古詩道説古昔正事古人胎教
無一不出於正如此故其生出子來形容端正才徳自
不凡矣蓋子在胞胎時精氣神未定與母氣相流通母
感於善則善母感於惡則惡此自然之理也臣惟胎教
之法曠千載而不傳矣猗歟聖母誕育我皇暗合古人
胎教以故聖徳夙成今萬國臣民咸願我皇早生聖嗣
為天下本臣愚惓惓伏願皇上以古者胎教之法親誨
後宫懐孕在身常正了此心不得起一妄念事事依著
正道而行更助以雅樂胚胎未生時聖質已具此萬世
無疆之休也臣誠不勝欣願之至
　　　内則講義
内則曰凡生子擇於諸母與可者必求其寛裕慈恵温
　良恭敬慎而寡言者使為子師
内則禮記篇名内治之法則此章是説蒙養之道凡國
君初生子時選擇諸嬪御中與凡可任其事者寛量大
能容也裕性緩不迫也慈仁而愛人也恵有恩及物也
温和厚也良易直也恭莊重也敬者主一無適之謂慎
小心謹畏也寡言静黙也此婦人之全徳蓋得坤道之
純者必求此等婦人使為子師蓋赤子初生時純一無
偽雖未能言然形既生矣神發知矣其知識亦漸漸開
全在人保養著他則能完其天真先王所以慎重之至
那時便為之立師後世多忽略反引壊了他到得出就
外傅時不知己雜了多少人偽此古今一大限隔也臣
惟子未生在胞胎時譬則天地混沌子既生在孩提時
譬則天地開闢之初若胎教不至是鑿破了混沌何以
保全天地之純蒙養弗至是初開闢時便壊了亦不復
成造化矣小學首載此二條深得先王正始精意臣惓
惓悃誠惟欲為國家億萬年計故敢稽首獻此逺謨臣
愚更望皇上特勑太醫院檢録姙婦飲食起居禁忌及
安胎便産方法豫曉後宫斯亦保合太和之一助也俟
皇嗣誕生臣更選集禮經先王蒙養之事詳悉以聞
　　　孟子講義
孟子曰知者無不知也當務之為急仁者無不愛也急
　親賢之為務
知者聰明過人其於天下事固能無所不知然若要件
件零碎去做将那不要𦂳的事混著要𦂳的如理亂絲
抽不得箇頭緒一齊亂了知者正不然識得箇先後緩
急之序何者當為何者不當為只揀𦂳要的做仰惟皇
上一日二日萬幾聖躬亦勞矣若不急所先務而徒日
親朝政覽泛常之奏章日御經筵講碎瑣之文義雖勤
何補今夫應天下萬事者此方寸也不執簡御煩而以
煩治繁汩吾神明耗吾真元則方寸且弗能治矣臣瞻
望天顔每覺聖體清癯縷縷血誠惟願我皇上急所先
務凝精完神以固齊天之夀今日所當急者三一曰明
實學謂将聖人切要言語實踐諸身而發揮於政事不
可效書生尋章摘句及操筆為文辭也二曰識大體謂
恭己南面以天下事分任百官而責其成效今未免君
行臣職大臣行小臣之職也三曰接羣臣謂親召見延
訪不惟可以明習天下之事亦得周知人才也
仁者以天地萬物為一體固無一物不在吾所愛中然
吾只一身天下有許多人無縁箇箇親得須就許多人
中急急求其賢者親之使為我轉去親愛許多百姓那
時纔得恩恵周流若只知愛人不知求賢教那箇不好
的人去殘害百姓便與自家殘害他一般不得謂之仁
矣仰惟皇上至仁惻怛盎然天地生物之心而小民未
被其澤者百官有司多非其人往往阻礙隔住也臣願
皇上急親賢之為務如何可以得賢一曰破去資格而
開薦舉之門二曰深惡媢嫉而崇推讓之風特勑羣臣
人各舉其所知大臣各舉勝己自代宋儒程明道嘗上
養賢劄子乃王道第一急務也臣敢稽首併録其言以
獻伏惟聖明俯賜採納
　　　論語講義
因不失其親亦可宗也
此二句文義頗難曉蓋古今人言語不同請舉今人語
以況因是依託他做主人家宗是尊敬他在門下蓋古
之為臣者與今之為臣者不同古者人臣得親近君便
思量何以報國惟有薦賢是一大事只管去廣詢博訪
那疎逺之臣有好人來到京師觀國之光便去延訪接
引他到家欵待昔聞其名今又會面曉得他真箇是賢
便薦拔他也得親近於君那引薦的終身出其門下同
心報國不敢有負所舉近臣徒士固當如此那逺臣却
要自重他雖來延接我却不可輕往茍非其人後必貽
玷必須擇其道徳可親的纔依託他為主他日便被他
薦引我亦可以終身出入其門而無愧蓋彼之薦我為
公不為私我之依他以道不以勢孟子所謂觀近臣以
其所主觀逺臣以其所為主諺云門内有君子門外君
子至門内有小人門外小人至甚切論也後世公卿大
臣不務薦賢故亦不肯接士士之恬退自重者皆恥往
來其門惟有奔競之徒趨走門下讒諂面䛕不公薦於
朝而私相汲引此古今世道升降一大關繫也伏願皇
上特勑公卿大臣各存至誠至公之心以薦賢報國為
一大事凡大臣進退専視其所薦之多寡公私則公卿
大臣皆肯詢訪人才謙恭下士期為國家得賢矣
　　　御札
連日風霾繼作朕心憂恐必有其由卿可為朕言之無
　隐
臣惟風霾者隂邪蔽遮太陽下土不得仰其照臨象君
心有所蒙蔽未解也似雲非雲弗能為霖雨以澤下土
象人君有徳恵阻而弗行也天氣髙亢而不下交地氣
隔絶不得上達則變而為風霾象人君深居九重弗與
羣臣相接則壅蔽所由生也皇上欲息風霾則今日至
大至急者莫先於君臣相親皇上親接羣臣則為天地
交之泰和氣所以致祥也皇上不親接羣臣則為天地
不交之否乖氣所以致戾也臣祇承聖諭先述大義以
對復發明聖人希天之學續當奏聞
　　　天説
一帝王之學終日對越在天以其迪知天命也今夫人
君郊見上帝其心肅恭曷敢萌一邪念以上帝降臨之
也及居深宫臨􁂎臣則不免惰慢便是䙝天吁可畏也
人皆以蒼蒼者為天故相隔逺不知吾心中有天日鑒
在兹是故一念善邪則上帝用休一念惡邪則上帝震
怒不可欺也乃若好名以為善弗出於誠是未免以天
為可欺也詩云上帝臨汝毋貳爾心書曰先王懋敬厥
徳克配上帝願我皇上請事斯語
一帝王之量必也與天同大無所不包乃克肖天纔狹
隘急迫便與天不相似如何而能與天同大亦惟廓然
大公胸中空洞無物事來順理以應事已往則釋然不
復留滯於心譬如天體太虚時作雲雨既散則太虚復
如初矣書曰無偏無黨王道蕩蕩無黨無偏王道平平
言與天同也若私有作好私有作惡渣滓宿留胸中阻
隔凝滯殆不勝其小矣孔子曰惟天為大惟堯則之願
我皇上如堯法天則帝徳廣運如堯矣
一古之帝王恭己南面如天運於上而無為惟擇人以
任衆職責其成而已我皇上勞心焦思以憂萬姓而膏
澤不下及民由未嘗擇人所以委任責成之道未至也
是故古者君逸臣勞今者君勞臣逸願我皇上執要御
煩日召三四輔臣暨六七大臣面議政事察其某也賢
某也不賢賢則任而勿疑不賢則亟去之更求賢者然
後使分擇天下人材各舉其職則天下之賢恢恢乎有
餘裕矣帝王之治莫急於求賢大臣事君莫大於薦賢
報國皇上面勑大臣各舉所知召而察之叅以臺諫之
公議審以輔弼之平章則賢才彬彬而出矣
一天道下濟而光明皇上不接羣臣則其人之賢不肖
皆無由而知若親接羣臣則可以辯别賢不肖咨訪既
多亦得以明習天下之故矣伏願皇上先親輔臣次大
臣以次漸及羣臣其親輔臣也每朝日講畢留與論道
面質所得所疑每日調㫖進呈後召見面相可否不時
召見或並召或獨召皆勿拘廷試後總召見大臣諭以
有事許不時請見面議仍以時宣召如吏部問以若何
用人户部問以若何理財或獨召或與侍郎並召亦皆
勿拘講官日輪一人以備顧問羣臣之中大臣有薦其
賢者必召見訪以政事因察其人臺諫有大事亦得召
見今日感召和氣鼓動人心莫急於此願我皇上速為
施行
　　　御札
朕每觀書見論祭義曰祫曰禘但不知其義何謂卿可
　指陳之使朕得聞其㫖
伏承問及禘祫之㫖臣愚何足以知仰惟皇上聖孝達
天徳固已黙契古聖人制禮之原復欲講求其名義此
堯舜好問好察之盛心也臣敢稽古經傳異同擇其可
徵者以對
禮記大傳曰禮不王不禘王者禘其祖之所自出以其
祖配之趙匡曰禘王者之大祭也王者既立始祖之廟
又推始祖所自出之帝祀之於始祖之廟而以始祖配
之朱子曰以始祖配祭而不及羣廟之主不敢䙝也臣
惟太廟祭始祖子孫千百世不忘孝心固得伸矣但祭
不及始祖而上則孝心伸有不盡故又推廣始祖孝心
追禘其所自出其義至為深逺人之祭祖考也聲容相
接則其情易通今推而至於始祖所自出世代遼隔邈
不相親自非仁孝誠敬到那極處何由感通然則如之
何願我皇上常齋厥心致其精誠之極
　　　右論禘禮
春秋公羊傳曰大祫者何合祭也其合祭奈何毁廟之
主陳於太祖未毁廟之主皆升合食於太祖臣按祫有
二有大祫有時祫天子七廟太祖百世不遷自太祖而
下親盡則祧祧則不祭故時祫惟遷六廟之主於太廟
至於大祫則凡已毁廟未毁廟之主咸在而合食焉蓋
子孫之於逺祖恩雖無窮義則有止故親盡則不免祧
然其恩終有不能忘者故又制為大祫之禮而後可以
伸其孝心也臣願皇上常念祖宗一脉相傳以至於今
則報本追逺之誠自篤矣
　　　右論祫禮
臣按禘祫之禮不明也久矣古者天子有禘有祫諸侯
有祫而無禘周衰諸侯祫祭其祖僭擬王者禘禮行之
是故禘祫之禮始混後人從而附會之曰禘者諦也審
諦昭穆也蓋因誤以傳誤耳詩云禴祠蒸嘗此四時祭
名也記禮者誤以禴為禘後之人推其説而不通則曰
此夏殷禮也是又因誤而生誤矣衆言殽亂折諸聖臣
嘗考訂周禮而著其説曰古者天子祭祀之禮有六一
曰禘大祭也周禮所謂以肆獻祼享先王也禘莫重於
祼孔子嘗嘆禘自既灌而往者吾不欲觀之矣二曰祫
合祭也周禮所謂以饋食享先王也祫莫重於食故春
秋傳曰升合食於太祖二者其禮極隆故謂之間祀三
曰祠春祭也周禮所謂以祠春享先王也四曰禴夏祭
也周禮所謂以禴夏享先王也五曰嘗秋祭也周禮所
謂以嘗秋享先王也六曰蒸冬祭也周禮所謂以蒸冬
享先王也四者其禮少殺故謂之常祀四時惟春特祠
各行禮於廟夏秋冬則合祀之故又謂之時祫
　　　右總論祭禮
　　　御札
朕聞卿禘祫之義論朕惟禘祭王者所重之祭我聖祖
　之制何無此舉古之王天下者嘗有此祭者幾君朕
　欲聞之朕又聞郊祭曰祀天宗祀於明堂曰祀上帝
　夫上帝即天之主宰何為焉又古者祭天地於圜丘
　方丘取冬夏二至以為隂陽之始又有合祀之説不
　知皆起何時也卿其言之
伏讀聖諭臣瞿然而驚作而歎曰我皇上真聖人之資
也郊禘之禮不明也久矣自昔章句俗儒終身學之往
往牽制於文義而不能曉今我皇上聞言即悟渙然不
逆於心纔一二言便了大義自非聰明睿知超越古今
曷克臻此誠千載之奇逢也更得博求二三名儒有實
學者以備顧問朝夕啟沃明乾坤易簡之理發聖賢心
學之要述生民困苦之狀陳帝王經世之略聖心洞然
開悟天下事可運之掌從頭整頓一畨此真大聖人作
為出於尋常萬萬者也臣不勝願望之至
禘固王者大祭然此乃守成之君推隆創業之祖特制
此禮在創業時却未有此禮可行故我太祖止立親廟
追帝四世祖考所謂禮時為大也古之行禘禮者唐虞
不可聞矣前三代夏商周也皆嘗行此禮而商周之禮
不可通於今後三代漢唐宋也漢未嘗行此禮惟唐宋
行之然不盡合於古以諸儒論議紛紛也
　　　右答禘禮之問
虞書肆類于上帝周禮以禋祀祀昊天上帝其言明而
有徵孝經乃謂郊祀后稷以配天宗祀文王於明堂以
配上帝是分昊天與上帝而二之朱子刋誤嘗辯其非
聖諭謂上帝即天之主宰可謂一言以蔽之矣天人一
理上帝神明正如人身渾合中間一㸃靈處豈可分而
為二也
　　　右答祀天祀上帝之問
禮家謂冬至祭天於圜丘夏至祭地於方丘然考之周
禮不合大宗伯以禋祀祀昊天上帝以血祭祀社稷初
未嘗以皇地祗與昊天上帝並稱宋儒胡宏考定古禮
謂先王祭天於郊祭后土於社而已人與造化一體臣
每論學必推之造化論造化必反諸身騐之天地渾渾
一氣正如吾人之身只有一箇主宰獨運豈有兩箇主
宰並持故知分祭天地之説非也乃若天地合祭比諸
夫婦同牢始於王莽其言不經後世因而未改耳不特
此也後世訓詁為學始於漢儒科舉取士始於隋煬帝
資格用人始於拓跋魏之崔亮君臣不相接始於秦二
世之聴趙髙皆非先王之舊也
　　　右答天地分祭合祭之問
臣自少有志古禮嘗與同志講求今幸躬逢聖明何忍
黙而不獻誠以天下事有緩急今四海困窮所在人相
殘食此豈功成制禮治定作樂時邪若欲潤色太平為
事則是以禮樂為虚文矣我皇上豈務虚文者臣愚惓
惓惟願皇上恢廓大度收用天下豪傑共圖太平是乃
今日急務制度文物在所可緩況今學士大夫知禮者
甚少知樂者絶少徒使皇上勞心焦思誰與討論哉宜
勑下禮部博求能通禮樂者薦之來京使之考求先王
遺法以備他日任使仰惟皇上欽明仁孝固性之於天
但聖體清癯臣縷縷血誠竊以為今日第一義莫大於
保䕶聖躬焉耳皇上思慮太多勵精太急故於不急之
章奏無益之文義亦或留神恐非養徳養身之道也易
曰乾以易知坤以簡能易簡而天下之理得矣臣敢稽
首以獻
　　　御札
昨卿以為奏所以因盡忠愛云朕思慮太多勵精太急
　或於無益文義亦不免留神夫此等之為委的何益
　但朕不能自知所圖之宜卿當就是三者明白實指
　庶朕有所知改勿憚疑可也
臣聞詩書稱堯舜禹湯之盛惟在乎好問好察舍己從
人聞善則拜改過不吝兹承聖諭仰見我皇上胸中廓
然無我渴於聞善勇於改過真堯舜禹湯之用心也臣
不勝欣躍慶幸之至謹條析以對
一臣疑我皇上思慮太多者竊窺聖容血頗不華於色
心脾二經受病為多蓋思慮最傷心脾也甚則飲食少
進舌不知味睡臥不寧血不歸經非保合太和之道也
然思慮多亦有二病其一苦心太過終日汲汲强思其
所不當思此一病生於好勝人其一游心不定終日營
營雖思而自不知其所思此一病生於不立己書云思
曰睿睿作聖帝王心學全在於思今乃反為心害者蓋
天下之事有萬其多茫然致思不知從何處下手故孟
子論心之官則思思則得之而必曰先立乎其大者蓋
天下萬事其主宰全在心此是箇根本歸一處此心有
箇主宰則當思而思不當思而不思便有箇綱領可挈
思此一事更勿以他事參之便有箇端緒可尋此乃乾
以易知之理千聖相傳心法也臣敢稽首以獻
一臣謂我皇上勵精太急者今天下萬事不理其大勢
如人之身四肢百骸筋脉皆緩弛而不舉此其致病必
有本因救病當有漸次若不詳察而一旦遽求速效就
一肢一節上整頓便欲如無病人非徒無益必且大傷
元氣故書稱明作有功必曰惇大成裕易稱用馮河必
曰包荒願我皇上恢宏聖度包羅天下於胸中講求得
一箇規模次第将天下運量得轉親接羣臣日倡率之
使各修舉其職則可以恭己無為而待物之自為矣虞
書有云臨下以簡御衆以寛此帝王之徳與天同度者
也臣敢稽首為今日獻
一臣謂我皇上於無益文義亦或留神者人心本靈人
性元善只因有所蒙蔽聖賢為之指示出來字字句句
都是説我自家身上道理自聖學之不傳有等腐儒不
知切己體騐反沒溺於文義間或尋摘章句将聖賢言
語解釋一畨是謂訓詁之學或掇拾話言将聖賢言語
綴輯一畨是謂辭章之學臣一言以蔽之曰此皆放其
心而不知求者也皇上日御經筵而講官所説多是纒
繞文義其於帝王經世之大用聖賢立教之宗㫖罕所
發明皇上時或親洒宸翰恐亦未免有意於文辭其於
帝王經天緯地之文殆未可同日語也臣嘗自歎又復
自慶曰聖王之不作二千餘年矣今我皇上天挺英哲
卓然古聖王之資惜乎羣臣未有以古聖王之學啟沃
我皇上者臣蒙厚恩嘗竊私恨雖然自古未聞借才異
代以四海之廣豈無一二人潛心聖賢之實學可以啟
沃上心者乎但患求之之道不至耳伏乞聖明留意臣
不勝欣願之至
　
　
　
　
　
　
　
　
　
　
　
　莊渠遺書巻二
欽定四庫全書
　莊渠遺書巻三　　　　　　明　魏校　撰
　　書
　　　復王濟美
久不聞問積有馳情忽蒙惠書感慰無量稔聞令親有
志為己之學此固僕所願交也而乃過聴於塗欲執弟
子禮相見僕惡乎敢當惡乎敢當僕鄙人也生二十四
年始獲聞敬齋先生之學而輕弱之質終莫能自强乃
聖門一罪人耳二三年來頼天之靈得一二同志朝夕
以所聞切磋似若粗見為學端緒而栽培未厚體驗未
真茫乎其無所得間以質諸髙明之士則議論又多不
同而蔽錮之深終亦莫能棄此而從彼也夫師者傳道
受業而解惑也今以言乎道則未聞以言乎業則未修
以言乎惑則斯未能信三者無一焉豈敢輕為人師也
哉荀子曰務學不如務求師師嚴然後道尊楊子曰師
者人之模範也模不模範不範為不少矣夫模範不足
而為人師則不嚴不嚴則道不尊道不尊則師之禮自
我而廢矣願以鄙意達諸令叔翁先生以謝來命之辱
抱病家居不獲晉謁以叙契闊之情惟東望悵然而已
　　　與張常甫
病臥窮鄉久不獲聞故人動定朝夕懸仰不忘近者送
敦夫因得與朱守忠邂逅詢以年兄起居始知為玉堂
元老所留尚未得遂便養初志即欲作書奉訊而小舟
楮墨弗便此心歉然今忽忽又二旬矣曩承諭纂輯春
秋周禮註疏祇以備遺忘便檢閱而已决不至於狥外
為人此足以窺高明之所存而淺陋未免為過慮也然
揆以愚見終有未安夫聖賢所說許多道理本自具於
吾心只因世人迷而弗知故聖賢為之指示今讀聖賢
之書便當尋向自已身上體貼做去若滯於言語文字
間則是逐末忘本矣明道先生有言學只要鞭辟近裏
著已而已纂輯之事縱無狥外為人之意亦恐未免分
却向裏工夫况古之聖賢其學皆深造自得不得已而
著書皆從廣大胸中流出昔和靖謂伊川踐履盡一部
易其作易傳只是因而冩成試觀其書何等親切有味
愚見如此高明其自擇焉
　　　與王純甫
敦夫北來有書奉上想已達左右矣别一二日得尊兄
維揚所慰書讀之不勝兢惕近來覺得平時雖號講學
只是悠悠泛泛度日間斷處多以故全無得力仔細㸃
檢病痛皆因不能立志之罪天理人欲不並立譬如越
王勾踐復讎直湏臥薪嘗膽方做得成趙宋晏安江沱
漫只說恢復畢竟不曾取得中原一塊土此有志無志
之辨也存養省察工夫固是學問根本亦湏發大勇猛
心方做得成就若全不曾發憤只欲平做將去可知是
做不成也敦夫謂只因心不痛切故工夫不覺散漫了
此言良有味也三復來教直是痛快喫𦂳實用功者自
别南北參商去尊兄聲容日逺所願時惠藥石之言匡
警不逮使得免於小人之歸則校之受賜也大矣一得
之愚亦不敢不自竭也朋友之職所係甚重今人多欠
缺了直湏視人之惡便知自已底惡一般自家要為善
便湏要大家都為善方能不廢朋友之職也傳聞人言
尊兄對客間亦談及詩文駸駸有好意此固未必然但
恐不知不覺留下了些種子他日終㑹發也昔過太平
門見有老父與一十四五嵗童子並走爭先因竊自歎
吾輩旣有志於道而與詩人文士輩争長則何以異於
此老父哉向託敦夫寄語不知曾道及否士夫議尊兄
在儀部時頗覺放寛一步不及在府學時方知窮困能
堅人之志熟人之仁愚意竊以為未然禪教中魁傑人
猶能如龍如虎世間富貴功名縛他不住以尊兄之卓
立豈以簞食萬鍾而貳其心哉為此議者殆淺之乎其
為丈夫矣然在尊兄則聞人之言便當内省諸已不可
謂他説我不着而忽之也來諭謂弱的人終不濟事而
病某之逐人靣上説一般話深有取於崇志之剛此論
甚精切但某之茍且處則校亦有罪焉耳古人學問篤
實孝則真箇是孝弟則真箇是弟故與之交游者自然
有箇感發處今與渠交二年矣只因自家不曾實用功
夫祇以空言講説故不能有所感發况又資其多聞所
講者又未必全是切己説話自家猶自拖泥帶水安能
救拔得水裏底人静言思之良以自愧
　　　與查原博
病臥窮鄉久不獲聞故人動定朝夕懸仰不忘緬想尊
兄亦未能無離索之歎也校家居簡出有時散步田野
間但見村落蕭條望之别有一般悽慘氣象詢之父老
咸謂有司苛政日朘月深部使者無可赴愬惟泣而籲
天耳嗚呼哀哉嗚呼痛哉觀一方如此則四方可知矣
尊兄今方僉憲八閩綱紀列郡仁民愛物之心素所抱
負正宜大為一方造福但恐行部所至未能遍歴窮鄉
小民寃號之聲未必得而盡聞也愁苦之狀未必得而
盡見也所願廣視博聴以通達下情激濁揚淸以興起
吏治正己以先之賞信罰必毋為大利害所動搖朝廷
數十萬生靈不忍使之困於貪官汚吏之手將見威名
赫於上下德澤流於遐邇異時顯庸於朝由此而遂澄
淸天下豈不大為朋友之光哉因風曷勝欣願之至正
己之道無他請無忘舊日所學當意向有散緩時力量
有退屈時但向自已心上體究古人因甚發憤忘食自
家因甚只恁宴安古人因甚見義必為自家因甚不免
退縮猛著精彩看來看去便自有箇奮發振作的意只
此便是得力處亦便是著力處便宜於平日以義理浸
灌涵泳此心令其栽培深固則臨事愈覺著力矣詩云
采葑采菲毋以下體淺陋之見高明其自擇焉
　　　與裴大典
尊兄自離南都薦紳之士嘖有後言葢未知尊兄之心
而徒摭其跡以生謗議耳平時交游之士亦不能自解
於人言此則莫能曉其故斯管鮑之所以難遇也因憶
曩在南都時交游有聞尊兄之過肯相規者終亦囁嚅
而不發葢億尊兄必不樂受盡言也當時深以為非妄
意人當少壯時多激昻自進中年以後此箇意氣漸衰
因循汩沒忽焉而若忘者衆矣尊兄天資生得來謙下
寡過今年已過中而進學之心精神鼓舞不倦此誠何
處得來深可敬畏不知何以得此於士夫間也静言思
之終莫能曉朋友之職視人之過便如已過一般暇時
輙為尊兄追省其過最後忽若有得焉但淺陋之識不
足以窺高明亦未知其是否也請試陳之尊兄其自擇
焉竊謂自古中行之士甚難其次必湏剛毅自立孔門
惟顔子可當中行自曾子以至子思孟子氣質皆偏於
剛然其所以傳聖人之道則皆得剛毅之力也文公謂
世衰道㣲人欲横流不是剛毅的人亦立脚不住伊川
因論曾子易簀亦謂後人雖有好言語終被氣象卑不
類道皆為此也尊兄天資謹厚固是近於中行但終覺
少箇剛毅的意以故日用之間或未免有容易放過去
處更願尊兄常常涵泳剛毅氣象公私利義之間猛著
精神直窮到底剖判得明便與一刀兩斷不令牽惹粘
連異時養成天徳之剛當此世界人欲横流之時壁立
萬仭一毫汚染不得矻如中流砥柱豈不大為吾道之
光哉文公論陳忠肅公一言一行未嘗不推而决諸義
利取舍之間惟其析而精之也入毫芒故其擴而充之
也塞宇宙門人有問義利之辨者文公謂但心以為近
利處即便捨却異時精義入神只有割捨不盡的不消
慮其割捨過甚此言於吾輩深有益也狂瞽之言率爾
輕發尊兄幸毋忽焉
　　　答方時鳴
曩聞執事以復命徃京師久稽奉詢敦夫來訪始聞從
者已還南臺繼辱來教何慰如之承需改亭箴記深荷
不鄙校後進無似執事折輩行而與之交豈敢愛數語
但以愚意有未安者不敢不自竭也子曰已矣乎吾未
見有過而内自訟者也執事一旦忽覺前日之過而奮
然欲改之此其悔悟必有深切懇惻處又恐此箇意思
久則或至於忘故復以改名亭庶幾目見而神受之則
此心戚然萌動其能改過必矣凡此等處正如人有病
負痛一般雖使自家言語形容亦説不得决非他人所
能形容縱使十分摸寫得似亦只是添得一重障礙與
自家心地上實功元無分毫之益且如執事日用間要
為一事覺得過差便與截斷莫為只消改之一字已是
多了此處豈容他人著得力也又有旣知其過欲改而
未能處此却是天理人欲交戰之機必須猛著精彩提
起自訟意思當下便自退聴矣他人言語到這裏亦使
不著也愚見若斯非敢違命千萬亮察永淸以言得罪
其於世故闗繫匪輕執事抗章申救甚切此誠忠愛所
發但未知天意何如耳
　　　答周以發
左遷之事當置之度外况公論如彼其昭昭也達人大
觀無物不可執事諒已悠然於懐矣豈俟余之贅言哉
嘗謂今之士大夫得一階半級則以為喜失一階半級
則以為憂譬如鳥在籠中縱令底下直飛至頂上許大
世界終無出日曷為寘欣戚於其間邪且如以人譽而
得官此吾命該得耳因人毀而失官此吾命該失耳彼
何能損余孔子曰公伯寮其如命何孟子曰臧氏之子
焉能使予不遇哉正此意也貧富貴賤此皆吾分宜爾
人固莫能逃彼譖人者自喜其計之得行殊不知自君
子觀之但自添得一箇小人之名耳其何能困吾直可
付之一笑承以出處見詢深荷不鄙但愚意以為君命
不可違未拜而歸不幾於不受君命矣乎之任數月以
後惟高志所欲為其誰曰不可請裁之
　　　與李一淸
前嵗余病殆純甫入問曰病中覺有進否余對他説前
次病中使令人不如意輙怒此番覺得心氣稍平不怒
矣前次病中急欲病好其實無益祗增病耳今次只一
味調理藥石不管責效病亦自易好純甫曰此二事大
難得後純甫病余入問復以此二事告之純甫深以為
然今復舉似吾兄以效獻芹之意伏惟採而納之不為
無補於病云
　　　寄李立卿一
承示别後於篤實上用功深覺有得力處此即大學之
所謂毋自欺也以高明之才而又自治深切如此雖造
於聖賢不難矣聞之曷勝欣仰之至又謂沈潜終做不
得此則未敢聞命豈謙光之談邪夫沈潜在我不沈潜
亦在我或是尊兄薄沉潜而不為豈有欲為而不能之
理竊意高明才識旣優氣勢又盛事來揮霍得下應付
得行不知不覺多於好處蹉了徃徃心有未宻察理有
未精使在他人便敢撑駕説去更不可告以善言今高
明自知闕却沈潜工夫此正百尺竿頭更進一步處也
今乃逡巡欲為不為甘伏批退相似無乃自畫矣乎須
知纔曉得不能沈潜便是能沈潜本領只在吾心一轉
移間耳尊兄試於日用間體驗便自可見
　　　二
靜中來承惠書深自刻責多過謙之辭此葢尊兄盛德
之所存其視淺淺丈夫萬萬矣尊兄所處當於古人中
求之校安敢不以古道而處尊兄近者得於道路之言
未知虛實夫為人上者安能每事盡善正宜廣詢博問
以通達下情校以尊兄之心為心故有所聞不敢不告
庶幾可禆見聞之所不及傳聞邑宰中有貪暴害民為
兩浙之最者欲棄印綬而逃尊兄聴王汝霖之言追令
考滿公論淸議不歸怨於汝霖而歸罪於尊兄以昔者
仰望之隆故今者責望之備也兹事不識誠有之否更
請尊兄於此益振風裁去㤗去甚不可有一分狥人情
之心以激揚濁世使朝廷數百里生靈不為暴官汚吏
所困則德澤流於遐邇威名赫於上下他日澄淸海内
亦舉此而措之耳校又聞之直道難行正人未易合葢
自古已然矣今尊兄當上下難為之時宜有窒礙行不
得處而亦若順利然豈盛德之所感化大才之所斡旋
固非淺近所易測識邪抑亦不無一二遷就其間思欲
補偏救弊隨時以立功名邪孔孟之在當時也其心汲
汲未嘗忘天下而終其身不肯枉尺而直尋今之人事
未至不可為便欲枉尋而直尺故與聖賢作為天地懸
隔此正公私利義之辨王伯純駁之分更願尊兄將此
二端日用之間常自勘驗務令直截分明壁立千仭以
大為吾道之光幸甚幸甚尊兄常以篤實得力處印證
若於此處纔有放過便不得為篤實者矣狂瞽之言率
爾輕發尊兄其毋忽焉
　　　與王純甫
舊嵗與敦夫語每愧深厚懇惻處不及古人敦夫謂此
難勉强須是本原上涵養出端倪來校自體驗知學以
來聰明開發似亦勝前而徳性深厚懇惻處終覺多愧
臨事時分明見得天理當如此吾心亦欲如此而蔽固
之深不能得發見且如過墟墓當興哀也而未必有惻
怛之意遇窮困雖可愍也而未必如疾痛在身心與理
打成兩片無如之何纔急廹求之便往往至於暴氣尊
兄用功親切此等處涵養得當自不同上古氣化渾厚
民生甚淳自少至長涵育在善教中自然有深厚懇惻
氣象後世氣化漸漓人生稟質多駁自少至長艮心斵
䘮處多轉使人薄故生於今之世而欲其深厚懇惻如
古之人非百倍其功不可也但未知功夫當何如用耳
尊兄於此體驗必有得力處願以教我幸甚幸甚
　　　與徐郡守朝儀
不腆敝郡屈吾年兄為守下車之初仁聲布於遐邇小
民自慶何幸復見康平之治一二父老咸欣欣相謂曰
吾今庶幾其有瘳乎朝夕引領以望善政而年兄方且
不自滿假延禮士大夫詢訪得失人孰不樂告以善哉
校忝同年深欲一見備陳吳氓昔日窮苦之狀今日仰
望之情而病體在告未能入城此懐徒耿耿耳乃蒙數
數存問近者偶送故人次於吳門之外又辱干旌賁臨
勤勤下問屬有他客至不獲盡所言然盛意不可虛辱
也竊觀年兄善政可紀者甚多然皆隨事補益如愚見
更欲年兄舉一郡而甄陶之以懇惻愛民之心施剛果
濟時之政壁立萬仭凜乎不肯動搖凡世之所謂毀譽
利害者一切不少芥蔕胸中自為國為民外了無他念
正身以先之使寮屬莫敢不出於正延見長吏詢訪士
民俾之悉陳利弊毋隠規模先定次第罷行俾吳氓悉
蒙至治之澤集一郡之長以治一郡之事異時功徳在
人固將廟食百世矣由此而宰制天下亦舉是道而措
之焉耳年兄大度士也故校敢進其狂言惟年兄裁之
　　　咨毛希秉
汝病新愈又有骨肉之悲殆天拂亂汝也汝宜自寛毋
益舊病人心平時易散漫疾病哀苦中却覺致一發得
來直是痛切驗得何如此念久漸散緩他念便生常是
重者先發試自省察便見此亦是為學一箇關捩子也
　　　與胡永淸
自兄之赴詔獄也士大夫知與不知咸謂禍且不測洶
洶傳聞為兄食不下咽寢不安枕者亦屢矣復聞聖㤙
寛大將歸故鄉立卿相約候兄西湖之上喜不可言詎
意今復有遼左之謫耶然原吾兄初心固將以死殉國
今尚為輕典不待排遣胸中固當泰然也計吾兄不能
忘情者令尊丈倚閭之望耳夫孝莫大於顯親吾兄此
行其為榮親多矣定省常禮曾何足云况吾兄今在萬
里外此身安而後親之心安能勿以思親鬰鬰成疾乃
所以慰其親也嗚呼天於豪傑之士其生之也難故其
成之也常若有以相之遼左之謫正孟子所謂天將降
大任於是人也若復因循廢學是為棄天學焉而不務
大成亦非所以承天意也竊觀吾兄之學志於經世故
其所講者皆切於事功却於自家身上未必著力夫學
所以變化氣質涵養德性吾兄自念積學以來材能知
識當大勝前德性氣質與未學時果能大進否天下國
家之本在身吾兄有志天下國家且試㸃檢自家身上
還有病痛否明道曰不有躬無攸利不立已後雖向好
事猶為化物不得以天下萬物撓已已立後自能了當
得天下萬物文公曰今公有掀然飛揚之心以為治國
平天下可指諸掌不知自己身上有多少病痛在他人
心放猶放得近公却更放得逺今吾兄謫居無事願將
聖賢之言切已體驗卓然就身心上用功以吾兄之才
而能篤志於聖賢之學則亦何逺之不可到哉尊體近
來何如養德養身元無二理孔門之學只是求仁天地
間氤氤氲氲一箇生理充滿流行於四時而春氣融融
尤易體驗分明吾人一箇仁底氣象也人能求仁常存
得箇善底意思便與天地萬物血脈相通胸中和氣自
然充滿天地好氣亦相湊泊孔顔之樂正以是耳夫子
所以謂仁者夀也且如秋氣嚴凝便有一般淸高氣象
固亦自好終是肅殺又如地氣高寒便不生物和煖便
生物人常存得温和惻怛之意便自然可愛然求仁莫
外乎敬今之持敬者多拘廹故覺累墜不快活血氣且
不得舒暢如何得道理發生不知敬是吾心自做主宰
處不消苦著力只略綽提撕便是文公所謂覺得心放
心便在了可謂發千聖不傳之妙矣伊川有言惟是動
容貌整思慮則自然生敬又曰中心斯須不和不樂則
鄙詐之心入之矣此與敬以直内同理謂敬為和樂固
不可然敬須和樂只是心中無事也吾兄試將孔門出
門如見大賓使民如承大祭等語優游涵泳就自己身
上體貼去做做來做去自當有妙悟處知敬則知仁矣
躬所未逮姑誦所聞明者幸毋以人廢言遼左高寒願
自愛
　　　與邵思抑
貴體多恙殆不必過憂天將降大任於是人也必先使
之備嘗險阻吾輩旣無大阨窮患難宴安酖毒易以溺
人惟有疾痛猶足動心忍性若復因此舒肆是自放倒
其為棄天大矣吾兄旣已識得此意願常提撕聳拔則
進德孰禦焉
　　　與王純甫
吾兄立徳足以顯親行狀之文自當傳諸不朽間有一
二可疑者敢有請於執事如叙生祖母孫其辭不無回
䕶而意則彰矣孝子慈孫之心無乃有未安邪舜後母
之頑只是他人見得如此舜則負罪引慝至誠為之設
或告曰汝母不慈舜將愀然不忍聞也今未知吾兄所
以致隆於生祖母者果能如其所以事嫡祖母者乎萬
一有所未至則於大倫無乃有未盡乎嫡祖母生祖母
稱謂皆據吾兄立文而叔父獨稱同産弟瑄其後再見
皆斥名之無乃失㳟順之禮乎兄弟之子猶子也吾兄
能事之猶父乎處偏待下等語無乃使人疑夫繼母之
不以慈處吾兄乎舜之負罪引慝肯為是言乎凡此愚
意皆所未安出示思抑亦寘疑焉故敢有請願吾兄反
求諸心寜過於厚不可過於薄也友人有過吏部望見
吾兄者謂兄傲然之色可掬也不知何以得此聲於梁
楚間哉又有謂吾兄天資直是峻截但傷於少恩者其
然邪其未然邪仰慕深切故有所聞悉以見告吾兄其
自察焉文公嘗言五峰善思然思過處亦有之曩承寄
性與天道説實出於精思然過亦甚矣似與昔致知易
簡説猶是一模脱出也更願虛心遜志以求先儒之言
且母自信太過吾兄家業素貧非勤苦則無以為養賢
兄弟七人而兄為之長想各有分職俾之治生但人情
喜佚而惡勞見他人顯者力能潤親戚而吾兄已貴乃
獨常使甘賤貧勢將有甚難處者想吾兄懇惻一念有
以動之亦何難之不易也
　　　與邵思抑
校屛居僻壤間無嚴師畏友先後夾持間中易得墜墮
思欲取友於四方因循未果乃蒙故人不我遐棄惠然
先施侍數日受益良深瀕行復申之以藥石之誨敢不
敬蚤夜以期無負吾兄之盛心未審别後若何進修想
高明之資當一日千里也校竊謂人若真有希聖希賢
之志則其日用所學决須下希聖希賢功夫若乃交無
益之友觀無益之書談無益之言作無益之事不惟不
暇為亦且不屑為也更願高明以此猛省有則痛絶之
庶幾用志不紛得以其全力而向於道則何聖賢之不
可為也
　　　與余子積
近㑹周世亨極稱吾兄居家有守居官有為不勝歎服
又謂兄量頗褊隘嫉惡太深好作詩譏刺人惡其然邪
其弗然邪許台仲來訪云在余子華處得㑹吾兄反復
論性衮衮千餘言子華色忤而辯愈力氣象剛勁樸實
良可敬愛詩云朋友攸攝攝以威儀容貌辭氣之間儘
有麤疎不耐㸃檢處仰慕深切故有所聞不敢不悉以
告吾兄論性著述成書恐只是明理之學更願就性情
上實用功夫方為已有人一日間喜怒哀樂不知發了
多少其中節也常少其不中節也常多雖無所喜怒哀
樂時而喜怒哀樂之根已自先伏於其間承問已發未
發之㫖自愧欠缺處多不敢率爾奉答願與吾兄共進
此道來諭政繁少暇不得以書冊相親竊意日用之間
書冊之外恐亦無處不可用功也
　　　與李立卿
故人入凾谷久不聞起居第切馳仰海内窮困極矣日
望吾兄大用匡濟時艱才高者多怨名重者見毁閲邸
報忽見彈文及聞縉紳飛語深為世道隠憂吾兄素有
器量凡世之毀譽榮辱一切不以動心此自資質有大
過人處今胸中自應泰然也易曰山上有水蹇君子以
反身修德更願吾兄深自修省自念慮之萌以至言語
之發及乎政事之施不使小有不正及毫髪之不誠則
彼之攻我者皆吾之藥石也吾友夏惇夫嘗言溫公相
元祐有旋乾轉坤之功只是積得誠意久能感格上下
之心若専靠才力為之能幹得多少事許崇志嘗言豪
傑之才未用須善韜晦常如在匣太阿若先發露鋒芒
安能濟得大事此言深有味也呂仲木馬伯循韓汝節
居家何為願屈已下賢廣集衆善勤攻已闕思抑來訪
云永清在遼左甚適家亦平安但未知何日得賜環耳
　　　復毛希秉
來問種種諸疑只是一疑大抵人心是箇主宰更無主
宰之者敬只是吾心自做主宰處略綽提撕當體便在
本不須大段著力義理吾心固有若常涵泳自然便有滋
味悦心病中若欲恬養只此養德飬身之道已備初做
亦未免生習久自熟汝每有聞徃徃當下亦能領㑹只
因不曾時習久之此箇意思依舊昏塞遺忘却只管要
求契悟處又欲别尋路逕所以用力多而見功寡常抱
不决之疑也今莫若習持敬功夫就放去收來處體驗
知有欛柄入手此是生死路頭此處得力則其餘功夫
皆可次第而舉矣人持敬拘迫固難久然亦不可尋箇
和樂敬中自有和樂心莊則體舒若要尋和樂便自知
和而和如何得不放倒飲食亦自有恰好處過與不及
皆不可但與其過也寜不及耳
　　　與張巡撫
禹稷三過其門而不入孔子賢之禹思天下有溺者由
已溺之稷思天下有饑者由已饑之是以若是其急也
㳟惟明公以天子大吏奉璽書鎮綏東南一夫不獲時
公之辜其任禹稷之任也其心禹稷之心也兹者天毒
降災於吳氓俾不獲康食自冬十月至夏五月雨小民
枵腹捍田曰天其憫我乎今則已矣不可復為矣心絶
志悲哭聲徧野待斃而已小民奄奄有死之心毋生之
氣老弱相呴甘為餓莩壯者非徙則死耳等死耳聚而
為盗以逭死焉禍自此興而亂自此作勝而殺之吾民
肝腦塗地矣是何異於敺之殺人而又殺之也焉有仁
人在位而忍視其民死也嗚呼數百萬生靈大命將絶
迓續厥命猶幸而頼明公一人耳嗚呼閭閻窶人憔悴
萬狀上之人固弗得而盡見也寃號達旦上之人固弗
得而盡聞也厥或有流涕痛哭以告者其能信邪公若
臨敝境親覩兹患固將寢不安席食不下咽凡可以活
民者雖殫竭心力固不憚為之矣綂内細民引領望公
至曰㣲公其誰活我此亦禹稷過門不入之時也人之
言曰今上下困窮以賑濟則公帑竭以勸借則私廩空
戛乎其難矣然則坐視其死乎凡事豫則立及今講求
豈盡無䇿及今措置豈盡無財伏願下令先慰吾民曰
所不與吾民奏請蠲免賑貸者有如天日用安定之遏
其思亂之志早以哀痛血誠奏聞朝廷之上先祈蠲免
之恩次乞賑貸之惠截留上供綱運查理侵盗錢糧不
足則丐朝廷接濟一請不聴則至於再再請不聴則至
於三朝廷必不忍遂棄東南也國家内帑空虛有司之
力誠有限量然皇上天地父母之心固無終窮一聞湖
廣水災遂捐百萬吾蘓獨非王民乎蕞爾吳壤地利能
幾何而國家征取以鉅億計小民樂嵗不得一飽竭力
上供今百五十年矣是世世忠孝有功於國家甚大也
今兹嵗凶朝廷豈忍坐視數百萬生靈飢死而不一救
之邪天聴雖高公為國大臣瀝誠以告萬無不從也昔
也以一方而當天下之賦今也以天下之大而救一方
亦罔不濟荒政在人禹稷救之豈一手足之為烈哉郡
縣親民之官也明公布徳施惠非郡縣孰與致之民乎
願先簡别守令以提其綱然後立科條具寮屬選委賢
能而汰其才不勝任者黜其志不在民者所至延見問
民疾苦可使及今講畫荒政以觀其材他日因之以責
實此唐虞詢事考言之法也孟子曰好善優於天下明
公誠能召問父老詢訪士夫下而羣黎亦各周爰咨諏
所期閭閻之情盡達郡縣郡縣之情盡達明公而公達
諸朝廷之上廣集衆思兼總羣議畫為條品次第施行
他日舉而措之天下亦運之掌耳其於一方何有語云
活千人者後必有封伏願明公仰思國家付託之隆俯
痛生靈困苦之極一念懇惻感格天人於以迓續數百
萬生靈未絶之命吾見功德在人廟食百世天將報公
夀考胡福慶流子孫無窮矣嵗在庚午吳㑹大饑怨氣
薰蒸疫乃大作小民死者百餘萬人餓莩滿野屍闐於
川時逆瑾擅朝有司懼罪而立視其死耳未亡之民僅
存喘息比嵗恒歉而征歛日益煩苛東南膏血竭矣今
兹嵗凶設又弗救是真所謂周餘黎民靡有孑遺矣抑
校願復有言焉今兹水患豈惟天時亦人事耳書曰三
江旣入震澤底定今東江則湮矣淞江經流也其下壅
弗宣洩故吳之南偏歲被水患婁江東迤北滙為陽城
昆承諸湖舊有白茅塘受之以泄於江而塞也久矣故
吳之北偏嵗被水患吳地邊高而中下昔人象為盤盂
一有淫雨水勢瀰漫四望成湖吾民之不為魚亦幸而
已非大疏白茅及瀹淞江下流則水患曷其有極邪此
大勢也細論各處今田無高卑蕩然漂沒矣救而僅存
必圩小而岸闊堅者也其潰而不可救必圩大而岸善
崩者也設令平時修築圩岸分其大圩以為小圩高築
堤岸廣闊堅牢雖有大水民力亦尚可支豈若今㴞天
之患也哉昔文公南康東浙救荒咸以興水利為請謂
為務一兩得范文正公守鄉郡請修水利以救荒今與
其俟民之饑然後丐國家百萬之粟以延殘喘俾坐而
食焉敦若力請於朝早捐數十萬之財大興水利豈惟
拯一時之艱實百萬年無疆之大利也病臥閭閻久不
敢陳論當世之務兹者目擊愁苦耳聞呻吟心怛焉如
割一二父老泣而告曰我公未來聞公仁聲公旣戾止
聞公仁言今餓且死其有仁政以活吾民乎吾情莫能
上達鄉士大夫弗為我昂首道一言於上固吾儕小人
命卒之時也禹聞善言則拜校是以忘其鄙陋敢採輿
人之言達於鈞聴情迫詞切伏惟明公寛其僣易舉而
施行之斯民幸甚斯世幸甚
　　　與胡永淸
人有回自遼左者細詢吾兄起居似猶有故吾氣象以
高明之才之志而久置之阨窮放棄之餘使得大肆其
力於學豈非天將降大任於吾兄邪願吾兄祇承天意
毋自失焉所問子積易春秋疑義不知彼答云何昔有
請於文公先讀二經者先生極言二經難讀勸令先讀
四書其教人徃徃稱是今髙明之學將以為已乎將以
為人乎若欲切已為學莫若先取四書循序讀之不待
考索不費説辭句句切於日用反覆諷誦身心便覺肅
然涵泳思惟義理淵源自見意味深長此於高明變化
氣質涵養德性之功當大有助易春秋非不切已但此
乃聖人妙用深奥精㣲覺得於今日身心大段闊逺况
象數失傳事迹難信大費考索辭説故文公嘗謂四書
功夫少得效多六經功夫多得效少高明其擇之緩急
先後之間必當有辨
　　　復桂子實
㳟惟高明難進易退之節夙為縉紳所欽昔者見不可
而退今者見可而進其於出處大義揆之精矣而猶博
謀逺及淺陋走也不敏何足以知之來命祗辱左右去
國日久萬里造朝固將一望主上顔色不知爾時聞乘
輿已出否乎百司除日進擬畫可而行不知高明姓名
曾徹行在否徃嵗孟夏邵思抑來訪出示吾兄前所寄
書時從者北上久矣道逺無由奉答其於瞻仰徒切惓
惓嵗莫㑹許台仲詢知吾兄改尹湖之屬邑吾儒澤民
之功歛而施之於百里固當沛然也
　　　與胡永淸
久矣不聞故人起居曷勝惓惓之至令子來館半年矣
氣象無能改於其初深用慙負然其質頗有過人者雖
旣往弗可追矣而猶有望其將來也禍患天所以相吾
兄不知比來用功復何所得讀易私記從令子借觀皆
叅取先儒之説間附已意得之為多但聖人精蘊恐不
止此吾兄之學所以超然過人者只為勇於力行故所
見雖淺却是切實更能深造涵泳聖言反求諸已則所
至豈可量邪若瑣瑣滯於文義間非惟不能補救其所
短恐亦不能成就其所長也
　　　與夏惇夫
與故人别又三年矣伏承指教區區立志用功宜有一
日千里之勢而今嵗只如是人明嵗亦只如是人何也
當時思之不得其説邇者深自修省始知平日學問全
未有得力處只因大段欠剛故志氣易得散漫工夫作
徹無常有退無進思欲振迅一洗舊習而未能尊兄不
我遐棄時惠警䇿之言儼如嚴師畏友之在其左右庶
不墮落小人之歸幸甚幸甚
　　　復周充之
相望千里邈無㑹晤之期曷勝瞻仰近世一種學議論
直截高妙能聳拔人然反求諸躬未免知卑禮崇約文
博禮若與聖人之道不相似然昔者常辱吾兄靣命及
别後寄詩二章駸駸乎覺已先入其説矣故校不憚諄
復累獻所疑而吾兄嘿無一語見教豈鄙言不合尊意
遂置不省耶今承來諭似有督過之意謂校有所隱而
弗言豈校之心邪道乃天下公理正當相與講明而固
守之不有益於彼必有益於我此校之心也誠意講章
累承下問謹條一二所疑録具别紙
　　　别紙
誠意一章乃聖賢喫𦂳為人處文公章句或問説得十
分痛切吾兄只合將𦂳要處提掇示人令有深省處今
翻騰許多説話累千百言汎而不切章末添説敬添説
擴充又出一段新意愈覺拖枝帶葉未免將持守之功
為講説之資前書所疑意偏枯而詞蔓衍不審尊意云
何人不能誠意只是自不肯誠禁止自欺務求自慊正
是實下手處欺是自欺慊是自慊故君子必慎其獨此
是誠意一箇闗捩子也今謂毋自欺以下是釋誠意之
義直至慎獨纔是下手工夫未免將聖賢喫𦂳意思説
得全散緩無力了小人揜餙謂是天命之善不可冺滅
故其端復萌此説出於東萊甚巧似非究極之論葢天
理人欲只在幾㣲之間正要人精察明辨小人見君子
若發一㸃羞惡之心欲改其不善而從善這纔是天理
復萌若惶恐被人知要揜其不善而著其善則全是人
欲此非羞愧自為不善乃羞愧人知其不善也何處得
有天理來又何其幾迭為消長之有
　　　與余子積
吳門之㑹侍教連日極荷警發受賜多矣竊窺尊兄精
神丰采大不如曩時以案牘勞形所致也精太用則竭
神太用則絶願保合冲和明道云節嗜欲定心志便是
天氣下降地氣上躋魯齋云萬般補養皆虛偽只有操
存是要規㫖哉言也吾兄其敬聴之禍亂頻起尋就滅
亡伯安之功社稷攸頼思慮先見喟然益懐永清也朱
子晩年定論近始見之似不計年之先後論之異同但
合已意即收載之耳永淸遼左書回亦深疑之今亦無
論其他如載答何叔京書所謂因良心發見之㣲猛省
提撕使心不放便是做工夫本領此正中年以前未定
之論與中和舊説相同者也文公論心學凡三變如存
齋記所謂心之為物不可以形體求不可以聞見得惟
存之之久則日用之間若有見焉此則少年學禪見得
昭昭靈靈意思及見延平盡悟其失後㑹南軒始聞五
峰之學以察識端倪為最初下手處未免闕却平時涵
養一節工夫别南軒詩所謂惟應酬酢處特達見本根
答叔京書尾謂南軒入處精切皆謂此也中和舊説論
此尤詳其後自悟其失改定已發未發之論然後體用
不偏動静交致其力功夫方得渾全此其終身定見也
祭南軒文始所同嚌而終所共棄其此類也夫大抵先
生自其初年固已卓然有志聖學然未免為言語文字
分却工夫至於中年以後方有一定規模今日正當因
先生已定之論而反證其未定者庶幾有所持循也愚
見如此未知然否高明幸有以教之
　　　與尹令
久不覿靣政聲日聞小民咸欣欣然望大惠之且及已
也而仰首以俟崑邑幸甚曩者獲見執事孳孳好善虛
襟受言思欲竭愚慮以禆萬一顧疾病之弗間弗獲一
登使君之庭此心恒惓惓也乃者竊觀閭閻窶人相聚
疾首蹙額苦於丁田銀徴歛太急勢如倒懸而里胥尤
甚破家者踵相繼矣問之言與淚下且謂鄰封皆無之
亦非經常之賦不以咎貳尹而獨致憾於使君譬若人
子有患難為之父母者恬然不一引手救則怨慕之心
固其所也况貳尹實受命於使君哉催科之政須通計
諸色財賦乃知緩急今貳尹専委一事矧嘗受綱運之
累勢必以嚴刑驅之小民危迫之情當何如也伏願明
使君以父母之心為心亟罷前令停免丁田之徴如不
可停亦請使君親任其事寛與之期輕示之罰使闔境
疾首蹙額之人莫不歡忻鼓舞以戴盛德豈不休哉
　　　與王純甫
舎弟嘗覿盛德之光但自㓜失學不復能道左右精進
之功以助鞭䇿懐仰之渴何可言也聞已復補選曹柄
用伊邇世道人材願精入思議豫加訪求也惇夫久不
得書子積永淸源甫皆得相㑹否思抑數通書伯潜起
居何如崇志想數得相㑹校離羣索居汩沒荒廢已甚
病中涵泳仁體覺得胸中漸有一般融融意思和氣發
生天地萬物血脈不至斷絶若私欲一萌便有一般邪
氣與和氣相反只提起涵泳意邪氣自消若不遏之於
㣲邪氣一盛和氣便都消鑠盡了待覺得又須重新整
頓起來日用應事時若渾厚包涵慈祥愷悌便與此箇
意思合若急暴殘刻昏縱便與此箇意思相反静時易
持動時難保日用工夫最難得合一因思明道先生識
得此理以誠敬存之及求義理栽培充拓得去數語然
後恍然覺有箇下手處平日每愧不能深厚懇惻只因
不曾做得此等工夫耳相望千里深恨不得就正於高
明今特舉似數語願兄决其是非也
　　　答陳應和
别後緬懐氷蘗之姿隠隠心目寮友咸望吾兄有令子
承來諭乃復差池天命固有遲速邪昔竇禹鈞蒙神告
以無子而殀盍行陰德禹鈞如其言凡可以濟人者無
不為之其後神復告以有子而夀世所傳誦靈椿一株
老丹桂五枝芳者也范文正公記其本末以勸後之人
校蒙友愛敢以禹鈞為祝今執事位望日崇呴沬成雨
露叱咤成風雷茍一以慈祥愷悌為主如先哲所謂臨
政不合著心惟於恕上著心則人之蒙被徳澤多矣天
錫祚𦙍當不啻如禹鈞也詩云先民有言詢於蒭蕘執
事其擇之承寄測景臺量天尺感感
　　　與胡永淸
别後悠悠我思日以勤只我兄還朝機㑹奚若語默去
住云何重雲蔽日率土憂疑誰抉浮障以扶東明乎聞
上居宫中澹然無他玩好惟勤讀書陽德之亨庶其在
此但聖躬㣲弱恐劬苦或非所宜古者教世子必以禮
樂日用間轉移變化引續資培之功妙不可言聖學失
傳後世専以書冊為務其泛而不知要者反以溺心疲
精勞神天機窒而不發深足嘆嗟有能切已體驗者所
得固亦無窮但専靠此則易入於枯稿偏滯於天地生
生之機不相湊泊今日忠愛吾君之深者宜莫若勸以
修習先王禮樂遺法以養聖心充長善端導迎和氣有
不知所以然而然者矣自古國家敗亡多起於朋黨之
禍今其勢遂成彼此愈激愈甚似有鬼神交鬭其間者
願吾兄以至誠大公之心消融其隙一以愛君為念且
置舊事勿陳釋前忿生後福否則甚於唐季牛李之覆
轍吾兄不可一日立於朝矣子積思抑皆有書勸吾兄
堅臥勿起為嘉靖完人葢憂兄忠憤激烈雖慮善以動
或動非厥時耳故人意良厚高明擇焉可也
　　　答湛元明
校天地間一棄人尚蒙垂念懐我以好音慚悚慚悚怨
艾之餘頗覺此心出入徃來若有路徑放去收回在握
其機恨未得靣質也聞南雍絃歌盈耳猗歟偉歟但古人詠
詩隨事取義妙在動發天機且更唱迭和彼此相成則
可以引續善念恐不必拘以五倫也
　　　與王濟美
盛德久未拜謝榮行過我病臥於床弗獲請教别後積
有馳情糧役一疏譬如拯溺救焚亦足小試康濟之䇿
但恐終歸有司文具耳嗟乎兹事本末甚長更㒒未易
數自古豈有建都於北荒棄地利全仰給於東南者乎
亦豈有數千里餽糧而無通融之術者乎二者已足坐
耗天下加以冗食冗費漫無紀極而又有坐食之冗兵
賦役煩苛風俗移靡有司者又從而侵牟之四海所以
困窮也安得吾君從頭整頓一番使人歌舞堯舜之澤
不然塗炭未涯也
　　　與余子積
思抑轉致尊教意懇然可掬不惟苦口亦苦心矣不肖
安敢不自力以終貽故人羞耶聞諸立卿云吾兄少衰
矣其然乎其未然乎兄松柏之質受氣厚完而猶若是
矧蒲栁之質耶嵗莫一友過我見校凝塵滿室泊然處
之歎曰學以神明厥徳吾所居必灑掃涓潔虛室以居
塵囂不雜則與乾坤清氣相通齋前雜樹花木時觀萬
物生意深夜獨坐或啟扉以漏月光至昩爽時恒覺天
地萬物淸氣自逺而届此心與相流通更無窒礙今室
中蕪穢不治弗以累心賢於玩物逺矣但恐於神爽未
必有助也校慕古人居家簡重不以事物經心友人曰
人心須完宻一事不可放過學而不事事則踈漏處必
多應事時必缺䧟了道理吾見清高虛静之士多矣久
之未有不墮落者一陰一陽之謂道今喜静厭動正如
有陰無陽不成造化矣校聞言聳然又曰生生之謂易
吾輩學皆枯稿偏滯如何得生良由不習先王禮樂之
教耳今禮壊樂崩而三百篇固在學者祇玩其文所得
淺蹙若朝夕諷詠命童子歌之與同志更唱迭和節以
鐘磬鼗鼔和以琴瑟笙簫則感觸天機自不容已更能
相與舞蹈妙處尤不可言大抵善念非引續則不能深
長惡念非消融則不能蕩滌先王禮樂之教所以誘人
入於善而不自知也校愚不足與此而深有味其言吾
兄長校豈止一格所見當又别也願益以教我校平日
學不得力只因此心收聚時少游散時多悔艾之餘頗
覺此心出入徃來若有機竅放去甚速收回亦速而持
乆甚難臨别請問友人徐指示曰其機在目校聞之躍
然而喜深恨不得靣質於吾兄也
　　　答李立卿
辛未之春送兄大江之滸以篤實沈潜為贈别後六載
兄過余東海之濱竊見兄議論宏濶氣詡發揚因以自
滿相戒後復勸以毋為出匣太阿念之宛其如昨不知
為别十有一年矣緬想德業日懋但未知收歛向裏攝
於宻㣲處何如天地混沌而後開闢閉藏而後發生今
天下困窮極矣大司冦之擢天固將大用吾兄願完養
厚畜以大厥施也人心通竅於舌是以能言多言之人
此心奔迸外出未言舌常有動意故其畜聚恒淺應用
易疎古語塞兑固靈根可謂識其機括但與其箝制於
外不若收歛於中驗之放去收轉之間而心之存亡攸
繫當自有著力處也兄昔議論英發故敢以此為獻校
自少亦頗有志於學昏惰無成良由勇而無剛不能畜
其全力此心收聚時少游散時多善日以消惡日以積
今方自怨自艾下士晩聞道聊以拙自修不知終能寡
過否也兹承下問且稱辛未丙子二年每見學每加進
慙負曷勝
　　　答王純甫
校也處義弗精頼兄裁割犂然當於愚心此由心體麤
疎故應用炤察弗到殆天假良便救此輕脱也承教效
法於坤惟平實乃能廣大勸於人情物理用功且自謂
更嘗差多觀省加宻足占吾兄别後精進其賜不啻韋
弦也但覺英氣時復逼人豈剛大發越固難自掩邪近
每讀象山講學之書明白正大深歎其卓識超然妙契
聖傳但辭氣軒輊竊疑其猶有虛氣驕志存乎其間恐
去淵騫尚逺不識吾兄以為何如天道淵乎㣲哉校豈
能窺測但所以厚吾之生玉吾於成者徃徃而是校也
棄天甚多故每慙懼耳海内名士甚多校所甚服者惟
陳生激𠂻及吾兄為最萬望時賜教言鞭䇿不逮至懇
至懇
　　　答黄起亨
久不挹碧梧翠竹之姿時入懐抱鑑湖風月無恙否雲
霞出海其樂何如校多病杜門聊以拙自修時出觀化
俯仰宇宙氤氲寥廓欣然㑹心物我俱忘觀來書似猶
以舊事芥蔕願開拓萬古心胸虛名在人間世譬猶閒
雲在天浮漚在海聚散起滅何常之有語曰達人大觀
無物不可狂言何如常甫久不聞起居煩叱姓名致意
　　　與胡永淸
别後又兩月矣瞻仰曷勝惓惓竊慕君子愛人以德故
昔敢以不進則退之言奉獻左右吾兄視太公出將武
公入相之年尚自逺在而遽有趙孟之偷此校之所深
憂也自兹以往將敬端士而畏之矣畏之則疎而褻狎
之人進矣雖好讜言或姑置之矣置則人不復言道古
今而譽盛德者多矣一心之㣲衆欲攻之其與存者嗚
呼幾希韓相國休廣平曲江流亞也素善挺之而惡嵩
佞晩年乃曰嚴太苦勁蕭較軟美此恐必有受病根源
不可放過也吾輩三四人情同骨肉子積最為苦口校
不敢後也願吾兄閒中涵濡聖賢遺訓維持此心至懇
蔡西山發揮武侯六十四陳圖奉以備覽玉髓經二冊
容抄畢納還欲借一二書冊希付舍弟就彼抄畢送還
天氣嚴凝惟冀善自保燮不具
　　　二
正嵗天運一新恭惟吾兄年彌高德彌劭法天行以自
强至祝至祝嵗莫承賜箴砭之益敢忘大惠韓魏公有
言諫主於理勝而以至誠將之告於人亦當爾校所以
深服子積吾兄懇惻之心也舊講學未合退而反求極
有警省處但未知吾兄曾細察否校平生學苦不得力
困則又求今亦安敢自執第因此頗易著力當下操舍
便明雖然又懼其差毫釐繆千里也則常以孔顔之言
自勘惜也卑弱不能猛進耳有所疑録具别紙來諭病
立卿論治頗似少年縱横時而無真實懇惻畏天命悲
人窮之意至哉言矣責善朋友之道海内人物如立卿
論治能幾交游能幾人吾兄不可放過論治不合且姑
置之惟發其惻怛之心此為正其根本又當握其樞機
立卿惻怛未至只爲易言以故蓄積不深輕於漏泄但
恐吾兄有所咈意則先動氣此却當自責矣子積書云
夏間有書附希曾㑹間煩一問之書紳與銘盤跡相邇
也實相逺也吾兄嘗察之否乎請遂言之子張務外其
心茫無著落夫子説與言行鞭辟就身上用功言行俱
從心發出忠信篤敬功夫自内做向外來又恐未言未
行時疎漏繼之曰立則見其參於前也在輿則見其倚
於衡也工夫至此渾無罅隙矣明道先生黙識此意故
曰學只要鞭辟近裏著已而已可謂妙契聖心子張當
時書紳亦甚感發但此意思却淺蓄德不深與夫子所
謂内自訟默而識之工夫何如譬如今人銘齋及書座
隅初亦有警久而玩焉漫為陳迹矣湯之銘盤自是聖
心懇惻又書此以置左右目睹則怵於心假令子張書
紳同此一模流出却是淵騫位中人矣文者非他是出
於人之心也心安從生是出於天地之風氣也故文格
不能不與時高下雖同時或不能齊吾兄試觀孟子之
雄辯與子思之淵慤何如文公之詳明與伊川之簡重
何如是皆超出風氣者而猶不能盡免又如明道醇和
而氣脈却促伊川有拙直處而氣脈却長皆有所闗係
校論文格其感深矣噫豈惟文哉平生守拙詩文皆屏
絶不為日諷詠三百篇間或未識作者之意因旁採漢
魏以及盛唐其調每下漢初語意尚渾涵魏晉漸覺發
露其後費雕琢矣沖澹閒逺之趣為之頓衰慨然有感
古今風氣淳漓不同學問之淳漓亦異竊不自量志期
返樸還淳來諭謂校辭不能達意誠然誠然校旣不屑
後世語言而學逺愧於古心聲所發正自不免墮在風
氣卑弱中吾兄豪傑眼力逈别雖然兄亦不免擇合而
受弗及相與究竟所疑雖小事上皆可觸悟也
　　　答胡郡守孝思
正嵗敷和天地交泰敢賀君子道長嵗莫承教愛恐勞
執事不敢造謝而别十事郡人稱誦快然而喜更願持
以信必吳氓幸甚射以觀德固男子所有事但黑王相
公所處亦似有理公謂何如仲木世方仰如泰山北斗
願且毋出其書君子當愛人以德謹具别紙請教久聞
仲木先生篤信好學海内推重校嘗恨弗獲薰覿盛德
因請叩學問淵源以自砥礪豈天警校之惰俾無縁親
仁邪乃今何幸承示仲木演釋諸書受教多矣厚重老
成言語前後可質其曰此與志學次第却異曰知格物
則下七者皆知曰學者當革舊染之汚不然血肉之軀
焉能學貫天人曰此知行並進之㫖若曰先知而後行
等到幾時行得却是後世以博洽為知矣曰若先立乎
其大者則他好自換不得至哉言乎雖然有疑亦不敢
隠今未敢瑣科條以請若曰讀易人懼為惡玩圖人易
從善曰學者果能識此當日就到顔子欲罷不能之境
曰為文不可謂藝易修辭立其誠曰氣能入虛則能盡
性虛能實氣則能踐形其然與其未然與校意更欲進
此言之則慙負不言則就正無繇竊惟千萬世而下學
者只當以夫子為師讀論語如聴聖人親誨恁地去行
務要體貼來做工夫當自不暇自不屑語言假如當時
有一弟子退將夫子教言敷演解説衆必駭聞夫子旣
我師諸弟子雖前輩長者且緩之待我求得路逕已定
却將他學聖人様子勘驗自家我若未是舍而從之彼
如與師訓未合亦豈敢遵信雖則如此又當極其尊讓
不敢輕有賛訾却似判斷一般不肖平生常苦學不得
力困則又求淺陋之見今亦何敢自信但覺頗易著力
不識高明以為何如願因執事以為階就正於有道者
　　　與高汝白
日拜疏陳謝後久不聞起居王時行云見吾兄於白鹿
洞忿心釋然以消信乎盛德之感人深矣校困學無朋
常思海内賢者以自鞭辟竊惟孟子心學淵㣲其大要
有三端發於善邪順而導之惡邪逆而折之夾雜邪因
而轉移之齊宣王不忍易牛人常有是念孟子教以察
識擴充可保四海梁惠王問利國亦人常情孟子明炳
幾先知此隙一開末流不可復制其善惡兩岐如好樂
之類一於導之惡將伏藏一於折之善且弗萌孟子為
之撥轉使向於善者專則惡自消日用間循此用功頗
覺得力求諸夫子之教則有當著力者有無所容力者
渾若造化涵育薰陶嗟乎善念固當擴充必兼培壅引
續則愈深長惡念固當遏絶更當蕩滌消融則自脱落
故夫子教人妙在感觸其天機使不容已提撕警覺使
此意思常新顔子稱循循善誘可謂妙體聖心校輩去
聖久逺謂宜篤信以求深造愚陋之見敢請質於高明
曲者思就繩病者欲求砭願不我遐棄幸甚幸甚
　　　與金士惇
僕回承諄諄之誨隔千里如靣談謹當佩服人從京回
咸道士惇忠厚篤信不容口至誠有以動之也嗟乎人
惟心宻乃能謹㣲每謹於㣲天徳成矣此士惇所長但
事亦有當執體要者若過於煩碎瑣屑不免鄭重周章
則與乾坤易簡或不相似傳聞在京師宻於交際徃來
之禮獨振頽風但縁此日不暇給僕夫亦為之告勞其
主勤瘁可知矣古之聖賢或不如是士惇必曰此禮也
吾身雖勞吾心常安愚則謂尊賢之等與親疎之殺天
實叙之故雖朋友之中交誼厚薄亦不能齊禮文隆殺
因之以異矧非朋友而泛交者乎禮有相趣也相揖也
相問也相見也而後及於朋友焉今士惇槩欲從厚恐
其勢有所難行吾人與天地叅宇宙間事業當幹者何
限乃困精力於此堯舜之急先務或未然乎天地大化
聖賢心學一動一静相乘而静常為主今終日勞吾之
形恐其汩吾之神也校昔居南都寡於交際失之不及
今乃以勸士惇噫過猶不及惟欲士惇歸於中耳何如
何如
　　　答余子積
得永清立卿書始知吾兄滇南之擢悵然有懐共惜賢
者逺去立卿又謂兄徳愈進而身愈健少慰朋友之憂
想兄處此裕如也三月朔始領吾兄所寓希曾書如渴
得飲日所述友人之言高妙超絶其所自得為多近考
之聖門不盡合以其略稽古之功也賈太傅有致火致
日之譬讀之爽然吾兄疑之良是但其鞭辟得力處亦
當取以自輔也承諭其機在目此乃四勿之一尚缺其
三兄得無有未察乎校静中默觀五臟六腑闗系隠隠
如歴落然始知此心通竅於目而能視通竅於耳而能
聴通竅於舌而能言通竅於百體而能運動此心若走
作數者皆其透漏之路也而口之透漏為多日嘗舉塞
兑固靈根請教雖然口之透漏豈若目之透漏為甚也
葢諸竅總闗於目此心之放皆縁境而生聖學樞機旣
從此放出却從此收入至為簡易兄謂目尚閉時心亦
放去此辯似精切但未知纔舉念時便已著境暗處透
漏與明處透漏亦總一般惟瞽目之人透漏開悟其機
乃在於耳而不在目願兄默而體之更以見教承誨出
處之義詞婉而意確深感厚愛之情令嗣進修何如天
氣漸暑願兄從容静養自愛
　　　復高汝白
承諭出處此故人相愛之情也校實天之廢才分當杜
門以求寡過今聞潢池有警若上章弗允勢不免扶病
而西病不可强則徐圖之耳逺承教言平正慤實讀之
心開目明因而轉移天機妙處在此日用得力最多高
明曰否所謂長得一格則見又别也雖然願於起念處
更加研别何如以易體之吉凶易辨正惟悔吝難免以
善惡交互耳大抵人心立得箇主宰則全體渾然在此
隨發處研審則其應用燦然支離空寂均之有偏然其
差處皆於毫釐而其後不復自覺我輩講學異同正宜
各相救正以淺陋窺之高明似欲以立本與研幾處相
混不識果然否也便中得常賜教幸甚幸甚
　　　與霍渭先
别後有懐高風退而賦隰桑以見志不識以何日覲天
顔對上第一義安出信嚮何如倘有未合願益存誠潜
思以求感悟天下之事若從憤世嫉邪起端未免偏於
肅殺必也從太和中發出則四時之氣咸備而春生常
為之主乃可合徳造化也近讀春秋窺聖人撥亂反正
次第只是識得輕重緩急分明而寛大從容故能不動
聲色而事自治耳純甫金玉君子執事與之漸摩必有
日新之益也病中言不能悉
　　　與胡純
主上英資天挺而上下扞格不得大有為久矣今令尊
為御史大夫而遜菴為太宰此誠挽回世道一機但聞
上好明察遣人四出羅事汝宜痛自謹飭常念曰吾父
今受天下重任吾守禮法可以增父之光豈惟天下咸
受厥賜吾一家亦福澤無窮矣若稍縱肆上累吾父豈
惟墜厥家聲將天下之怨咸歸焉閉門歛踪跡縮首避
名勢此吾姪今日事也舉業雖久荒廢但汝天資過人
閒中尚能温習乎
　　　十四事贈胡永淸
一開悟君心妙在因機順導上好讀書就於書上開導
勸以勿滯訓詁務求體而行之自然聖德日進無疆一
今日第一義莫大於通君臣扞格之情先勸吾黨將順
聖美釋上之疑勸上先延訪大臣時賜召對不惟明習
天下之事又可以察羣臣忠邪一今日得君莫如五六
君子而士大夫指為黨人不知自陥於黨今欲消釋黨
禍莫若勸五六君子各以公天下為心日以善道輔主
士大夫將自愧服若不免於輕且激則將愈疑天下之
心一宜勸上愛䕶精神延廣嗣續或諷或規因事勸之
則言易入仍簡賢士大夫知醫者入侍調䕶聖躬朝廷
一日二日萬幾豈能徧覽章奏宜勸上以執體要務為
大明勿事小明一今日急務在薦賢宜破資格開薦舉
更相推讓以興人才特敇大臣先舉所知者人各以類
舉所未知試以唐虞詢事考言之法大臣進退重在薦
賢蔽賢庶幾肯屈已詢訪一聖上英資將大有為而今
日因循之弊已極宜勸上靣敇大臣各陳所當興革大
事次第罷行以救天下窮困大臣不勝任别求賢者代
之務在推誠委任以責成功一宜勸上恢宏聖度勿使
有所芥蔕於心一宜勸上畏天常察天之灾變恐懼修
省一言官章奏宜置籍以考之少其員則可以妙選選
有㨗法許羣臣盡言時政得失擇其能直諫識治體者
拔擢之仍責臺諫有闕自舉而嚴不稱之罰一上雅意
重守令此誠安民之本但外輕已極宜立法變通若漢
宣帝表二千石補九卿唐明皇選卿監出守皆可行也
古之守令有君道焉今特僕道耳若非重其職久其任
天下何由太平一河運之塞殆亦天意有大興革與其
求中䇿下䇿莫若勸上廣興北方地利搬糴減漕此為
上䇿一他日兵革終起於邊宜深畱意要在選有威望
大臣修明紀綱慎勿以吏事制戎事一周公理財自王
宫后宫始今上㳟儉宜勸以四分制國用之法立㑹計
之書瑣科條冗費盡革以寛民天下孰不歌舞聖徳一
宦官之禍皆起於壅蔽若君臣同游則不動聲色而自
消矣
　　　與胡永淸李立卿
别後有懷如渴校已扶病入汴抗顔復臨諸生有靦靣
目所至當為國求才噫使科舉而得人也雖奔走空皮
骨固樂為之今徒勞何補北上聞聖徳淸明深為世道
慶但小民未沾膏澤有觸於日則怵然我心吾兄身侍
五雲俯念百億萬蒼生命墮顛涯受辛苦其懇惻又當
何如也黄河淸今上生今黄河復淸前星其將耀乎願
賛君相布寛洪惻怛之政以迓天休自京口入汴感慨
良多録具别紙請教過歸徳乃宋故墟因上褒崇先聖
之奏篇終效野人獻芹未知可否幸改教天氣正温願
若時調燮保合太和不具
　　　與霍渭先
别後有懐如渴嘗一奉書不識已達左右否明良相逢
千載竒遇願從容鎮定順機開悟聖心天下事立一大
規模却次第從頭整頓慎勿因一事觸激如治亂絲而
棼之也
　　　與郭尹
張柱史南還寓書奉問想已達下執事矣吾蘇民力久
竭内實彫弊而外被富庶之虛名若吾崐則又加以綱
紀久廢小民尤為嗷嗷以易象之蠱之時也過此不可
為矣明公之來殆天愍斯人之窮特遣福星以迓續厥
命也公初下車謗言日至多不根之言校驗於衆曰吾
嘗識其人也是故能茹剛吐柔不激不隨者也囂囂之
言殆噬腊肉而遇毒乎且雨露雪霜造化亦並行而不
悖茍當矣雖震之以雷霆亦不為過但不可常耳既而
家中附書至極言神明之政數十年所未有衆始信愚
言之不誣也雖然愚意更願明公若持衡秉權因物輕
重一付之無心校狂直且恃昔者故舊之情率爾言此
不知高明以為何如天氣正温静處春生動處春一家
春散萬家春敢以為祝
　　　與唐虞佐
維時春意融融充盎宇宙萬物茁然以萌此天地之盛
德氣象也然其根乃從隆冬沍寒之時閉藏極於嚴宻
夫然後薰蒸醖釀盛大流行是故聖門之學莫大於求
仁而求仁之功必先於主静吾兄以易名家其於乾坤
端倪閲之熟矣校敢以所見質之高明噫天下之事惟
簡可以治繁未有以繁治繁者也惟静可以制動未有
以動制動者也不識高明以為何如
　　　二
來諭奬借太甚惶恐無所容昔者隨時之疑殆出淺之
為丈夫者然必舉似吾兄葢生今之時若與世俗絜長
短易墜墮了人若以古人與自家較量便覺得不可及
處甚多方有發憤進步處也承示楓山行狀愚意頗未
滿其諸未免於辭勝乎
　　　與張常甫
承諭明刑弼教此非俗吏之所能也昔居刑曹幾陸沉
於案牘乃今復為廷尉平仰視臯陶如在天上葢臯陶
之學以天為主其心純乎天徳凡事俱是代天有為今
也胸中私意填塞如秤失星乃欲强持天下之平豈能
酌其輕重也愧甚愧甚年兄不棄時賜教言以警昏惰
至懇至懇
　　　與錢元抑
昔居星溪之上久坐室中時出而適野曠然得大觀焉
天文四垂為宇渾渾乎六合一家也日星升沈雲霞巻
舒乾端坤倪軒豁呈露時至則草木欣欣向榮氣反則
歸根復命可以覩造化之全功焉一自入朝庭户之間
所見咫尺神爽每為之不怡然猶匏繫於此者吾皇天
挺英哲校食芹而美冀欲一獻之也老兄丰神瀟灑望
之如畫圖中人翛然有出塵之趣久與之處則此心惓
惓惟欲人為君子惟恐人不為君子大有助於名教也
詩云皎皎白駒在彼空谷生芻一束其人如玉毋金玉
爾音而有遐心每令人一唱三嘆令嗣令姪進學何如
天氣漸向熱惟冀若時保燮天元不具
　　　與方思道
神交半生乃今始得一見又交一臂而失之悵惋悵惋
公固天下竒才也自古脱略細故人闊綽能幹大事雖
然願公為在匣太阿毋為出匣太阿古語云自勝之謂
强收視之謂明返聴之為聰公於日用間其藴蓄也恒
多其發泄也恒少所進詎可量哉諺有之曰狂夫之言
明者擇焉敬以葑菲為獻
　　　與徐用中
承諭朱陸之學此以能問於不能以多問於寡之盛心
也正欲靣質所疑無何而執事行矣請卒言之天地氣
化渾厚則開文明澆薄則開巧偽故學湏完養本源漸
次開天聰明故曰大人者不失其赤子之心此正氣化
渾厚未開時也文公廣大剛健篤實明睿此固作聖之
資且精力超絶今古使其自少便從根原上培養開廓
起來如顔學孔可以優入聖域今未免為多才多藝所
使用志或分幾於鑿開混沌潜龍以不見成徳愚深惜
文公見之太早也象山振古豪傑其學超然默契根原
而氣質太麤譬如渾金未經鍛鍊渣滓尚多也愚生也
晩其於二先生曽不能為役非敢妄議短長特欲求正於
高明耳
　　　答程本虛
聞汝已開閫千里生靈命脈繫於汝身有罹鋒刃者仁
人所宜慘怛也昔所論學非是支離乃傷於急迫非可
久之道耳見元城必能正之李守備松死於王事守廵
逃責反歸罪焉忠魂誰與昭雪聞其逐妾有子而悍妻
蔽之官與小叔襲此一脈寜忍使之絶乎今汝建牙嶺
西自是天意莫若先收養其子徐勘其事白諸撫巡奏
請於朝以録其忠以繼其後兹乃激勸一大事也本虛
其盡心焉
　　　與胡永淸
聖恩寛大吾兄得以從容燕飬保全其天年疾其有瘳
乎雖然有心病有身病吾兄之身病亦心病有以重之
吾兄恁地聰明其於死生已能了悟而於疾病常過憂
始也因鬰致病今復因鬰增病何明於大而暗於小乎
曷若坦懐任之死則死耳縱種種危急終不以汩吾胸
中之和心泰則神怡神怡則身康不求卻病而自郤矣
何如何如校方尋遂初賦非久當㑹吾兄三江五湖間
也
　　　與顧惟賢
古人明我明德於天下者自國始國自家始家自我身
始要修我身又自正心始葢天下國家之本在身而心
乃我身主宰此已是説到盡頭處乃學之綂宗㑹元也
下靣三轉甚𦂳正是提掇箇起頭處教人先儒不免説
得㪚了如何是欲正其心者先誠其意葢萬事都歸一
於心而心却發出兩路善惡岐焉誠意是管歸一路也
如何是欲誠其意者先致其知葢善惡各有來路善是
從心體明處發來惡便是從暗處發來吾若覺得是惡
又是明處但通體暗只有這些子明須著開大致知是
要推明破暗開而大之也如何又説致知在格物葢心
體本明暗處是有物蔽我良知也故心與物交若心做
得主以我度物則暗者可通若舎已逐物物反做主明
者可塞故功夫起頭只在先立乎其大者孟子所謂權
然後知輕重度然後知長短物皆然心為甚王請度之
書所謂若虞機張往省括于度則釋皆此意也愚見如
此未知果能弗畔矣夫願吾兄反覆思之還以一言定
其可否至懇至懇
　　　答桂子實
惟公素自任以天下之重遭逢聖明託以心膂知靡不
為其於死生且不遑恤矧世間一切利害得䘮曾何足
芥蔕於胸中乎寵辱不驚殆未足為執事道也必也蹇
之反身修德泰之包荒夬之壯於頄咸可以備弦韋之
助也言乃心聲出言或疎得無存心之未宻乎志惟氣
帥氣盛過猛得無持志之未定乎更嘗既深觀省加熟
此言殆為弗試之藥矣令嗣執弟子禮甚㳟校不敢安
亦不敢讓乃知家法所漸久矣今日從耕帝籍倦不能
興伻回力疾布此言不能悉
　　　與陳宗獻
一别忽已改嵗其於瞻仰曷勝惓惓嗟乎世道相交大
抵以貌而省齋甚真法家相承率主於刻而省齋獨恕
宜天之昌其後也省齋行無何而三法司紛多故矣衆
咸服省齋之知幾且處之無跡也校多病求還釣磯天
之棄才不可强也幸託林泉交物少故於情性得功多
省齋邇來佩韋其益奚若此養德養身第一義也維時
春氣氤氳生意充盎宇宙藹然吾人之仁也若忿怒躁
急時便覺無此氣象省齋驗之何如
　　　答李立卿
承教多矣詩調文體視昔皆有進豈筆墨蹊徑亦時為
之邪慨自天地旣闢不知翻覆幾多纔有今人許多文
藝直是無端吾人只當返樸還淳以回造化痛定録讀
之惻然當時治兵目擊元元塗炭朝夕苦心事定後追
思便覺瘡痍滿眼故略陳撫定方略而於出竒制勝處
皆不忍言也嗚呼仁哉奏篇善因事以為功真救時之
長䇿但其間亦有見得太敏不及深思處略救得些便
放過了淺見若斯不識高明以為奚若
　　　答胡永淸
吾兄袖却活國手段也須康濟自身若被病纒縛不求
擺脱非豪傑矣人年老則氣衰其性宜緩而反疎急於
壯年者脾土受制肝木自甚也凡見此證不可不過為
之防怡神養性便是無上藥方也何如何如
　　　答夏惇夫
吾兄聞謗自修此盛徳事也校多病自救不暇安能發
藥於兄乎雖然請試言之吾兄天資甚美純正有餘而
剛大若有不足從容涵養固成就其所長而勇猛奮發
所以補助其短者尚覺有所未至也以故人情物理研
究或未精斷制或未當况今精神又非少壯時比照管
自是不能到矣徃事今不必論只問新功何如願常提
撕莫放頽惰時以古聖賢鞭䇿自家愚見若此未知是
否吾兄擇焉可也
　　　答黎世謙
别後聞汝備嘗險阻人不能堪固天所以玉汝也南方
松栢不歷氷霜㡬與凡卉無異大丈夫嵗寒之節正須
受得催挫挺拔出羣纔有根器可致逺大
　　　答周道通
三復書陳誼甚高惓惓誨我以道且欲曉之人人甚盛
心也顧淺陋何以克堪拜命之辱雖然執事旣以古道
敦我豈敢唯唯以負執事嗟乎上天之載無聲無臭惟
潜龍近之汲汲欲立言皆聲臭也欲成名者也慨自孔
孟旣沒惟明道深得其傳正以完養不輕發耳今所纂
輯表揚不知呈似明道還首肯否道本天下公理人惟
各有私心不免因同異以為取舍何由廓然大公詩云
采葑采菲無以下體淺陋之言高明其擇之
　　　答聶郡守文蔚
日論此心出入闗竅與收攝功夫至易至簡而守之為
難到這裏一字也著不得須屛絶一切見解掃除許多
語言只就放去處收回得這欛柄入手精彩當自逈别
也虎行如病鷹立如睡皆畜其力而全剛生焉纔輕易
發洩便覺浮泛無力矣諺云愚者千慮必有一得又云
狂夫之言聖人擇焉高明其毋以人廢言
　　　答鄒謙之
日瞻儀刑消釋鄙吝受益孔多雖然竊有疑也古人不
云乎克已最難兄之言學若易易者纔一開口便有一
副當見成話頭恐攔阻了進修實功却治不得真病校
敢謂之葛藤願兄希顔之愚為曾之魯截斷言語文字
之累於操存舍亡處著實用力到謇訥不能出口時纔
是大進也塞兑固靈根此機括何如
　　　答沈景明
逺承寓書奬借太過愧甚不敢當愧甚不敢當竊念校
平生無他長惟好善而已昔官留都體羸多病常杜門
自修或告曰某善士也則忘病亟徃見之至則所見不
如所聞若此者屢矣而終不悔以故前後得益友數人
德業相勸過失相規今故舊半凋落而校亦且衰矣追
思徃年恍若隔世聰明不及於曩時道徳日負於初心
每用憤嘆㳟惟執事邁徃之資年富力强仕優而學謂
宜博求四方善士與相漸摩他日德業進修不可量也
欣願欣願維時天氣溽暑大火熾然若蒸静為躁君惟
寜定可以逺熱善自保愛不具
　　　答施聘之
慨自天涯一别十載於兹緬懐故人宛其如昨雲翰飛
墮若挹丰神何日坐我水晶宫沃聞高論也吾兄天才
逸發利器百未一施遭䜛中廢凡在交游皆不覺為兄
五嶽起方寸隠然詎能平吾兄曠達襟懐吞吐雲夢者
八九曾不芥蔕壯哉壯哉吾身安從生出於天地天地
㑹有壊時矧於吾身譬一浮漚起滅於海乃絆却虛名
生許多畔援歆羡達人大觀可發一笑也天氣溽暑火
老候濁願加調攝保固天元不具
　　　答吕仲木
三復寓書温㳟退讓儼如登君子之堂而式瞻儀刑有
溢於言語之外者矣噫聖雖學作兮所貴者資當今之
世先生其人也雖然嘗覽易觧諸書及應酬之作似非
作聖之功惟善人能受盡言故有懐不敢隠嗟乎大道
㪚為天下裂也久矣辭章訓詁皆易以溺心必也一洗
而空之顓意孔顔返樸還淳以回造化詩云帝謂文王
無然畔援無然歆羡誕先登於㟁敬為高明誦之
　　　與王直夫
陳元誠過余山中坐林泉間商量舊學其人超然絶塵
如鳯鸞翔於千仞語校曰學者立志湏能如伯夷餓死
西山乃可入道又曰學者自期待當以聖賢剋責當以
禽獸乃能攔截得人欲𦂳嚴又曰學者須判别臭腐神
竒超乎萬物之表與天者游則淸明在躬汩於私骸墮
落利欲坑塹則滿體皆血肉腥臊矣又曰人能勘破生
死置之度外則名利不須設闗矣又曰後世口説身不
行却是把講字代學字聖門何嘗有此又曰天地萬物
皆我之師胡為専泥古人糟粕校深有味其言敬以告
執事高明以為何如
　　　與穆伯潜
初聞調命為兄悵然胡善類之多蹇邪旣乃釋然曰兹
天所以大造吾兄也兄篤實沈潜神明内藴造聖之資
也而縻於文字之官不無滯於詞章訓詁是故瑩矣而
未光今得超然一脱斯累蕩滌而照徹之日新之盛德
固有匪夷所思者矣欽仰欽仰維時火老候濁金氣肅
殺一番玉宇澄淸陽氣潜蔵於黄宫實基於此愚故曰
聖門之學惟在乎求仁求仁之功莫大乎主静若非摧
䧟廓淸亦未有能静者也淺陋之見願高明是正之
　　　與邱以義提學
軺車所過多士欣欣信從感動之機亦旣有隠於中矣
鼓之舞之丕變厥舊固有引領而望之者矣願高明加
之意焉日承枉駕獲瞻儀刑信孚謙恭固有不言而化
者矣承諭嘗從事於作敬功夫此聖學第一義也但愚
意竊謂心是吾身主宰敬只是吾心自做主宰處若有
所添却是别尋一心來治此心其勢必至拘廹血氣不
得舒暢天理其能流行乎書曰雖畏勿畏雖休勿休禮
曰虛中以治之其言最為要妙可久可大之功也躬所
未逮姑誦所聞高明取節焉可也暑中奔走校文形神
勞止今旣竣事端居無為天淸地寜復還吾舊其樂只
且天王補心丹方藥奉助含飬元神鑒納是荷趙子常
春秋集傳十五巻聞已求得之不勝欣慕願録全帙見
惠葢自昔説春秋者多鑿惟子常論著有所據依若更
向上求之則聖人經世之志可得也
　　　與聶郡守文蔚
舊嵗免烖因㑹計不早定故實惠不及小民今嵗有詔
漕運折色若干甚大惠也聞㑹計在邇願早定畫一之
規揭示各邑鄉村使愚夫皆可與知千里之内誰不歌
舞盛徳可泉每定烖數輙先期出票曉示小民胥吏雖
有神姦不及措手公明察如神亦豈無遺照但願每事
執要而毋好詳則吳民蒙福多矣
　　　二
承惠南軒節要讀之警發良多但刪取大意終未能知
尚覺有冗泛語安得暇日相與商量數條庶㡬究極歸
一處也今先舉第一條求教太極二字聖人賛易始言
之論語中未嘗舉以教人今費許多説辭旣云太極所
以形性情之妙又云明動静之藴似皆推測而未得要
之皆葛藤也竊意南軒天資高爽英邁超越常倫而下
手功夫一時求未端的故文公表其墓稱先生之學始
皆極於高逺而卒反就平實今掇其未定之學示人正
恐疑誤後學也淺見若此不識高明以為何如
　　　與聞靜中
大河横流厥有砥柱大火鑠金淸風泠然宇宙間少此
様人不得吾兄確乎自守人莫可得而親疎卓哉願兄
益求所未至相望數千里何以贈之剛大二言敢以獻
於執事
　　　答吕仲木
昔者不度進其狂言吾兄應之如響斯答有若無實若
虛今於吾兄見之矣雖然愚意終願吾兄從今伊始盡
斷訓詁辭章而超然深造聖域也維時春氣㣲温生意
盎然萌動充鬰且久太和滿盈於宇宙間藹然吾人之
仁也然其原乃自冬氣閉藏嚴宻中來夏首連山商首
歸藏此聖學第一義也靜處春生動處春一家春散萬
家春敢以為祝
　　　答歐陽崇一
兩承教言恍如親聆故人謦欬深感惓惓厚情或告我
曰崇一移疾南還矣以故久不答書今乃知傳者誤也
克已最難近年講學者固多英才然言之太覺易易似
與聖門訥言敏行相反執事今為師匠尤宜先行其言
而後從之也校臥病衡門日惟震无咎而憂悔吝所謂
下士晩聞道聊以拙自修高明幸有以振我
　　　答薛僑
承諭療痔幾殆此固輕信庸醫得毋乃欲速之心使之
乎噫天下事皆若是矣三折肱成良醫因是警惕進徳
何可量也令兄遭變固有定力然此舉終未免輕從此
惕厲乃天將降大任於是人也若頗徳色則阻進修矣
何如何如令兄樂聞善言想不以為忤也傳聞改官水
部終日勤勞象山輪管庫三年其學大進曰這方是執
事敬亦嘗以此自驗否仕宦易奪人志切宜牢立脚跟
骨少肉多終易頽塌也何如何如
　
　
　
　
　
　
　
　
　
　
　莊渠遺書巻三
欽定四庫全書
　莊渠遺書巻四　　　　　　明　魏校　撰
　　書
　　　與顧禹錫
榮行偵候失期弗及攀送中心缺然涖政已久民情事
體應副得何如傳曰如保赤子心誠求之雖不中不逺
矣校昔少年入官懵於民情事體此心惻怛惟恐有寃
人也不憚屈已求教於前軰長者識與年長漸覺展拓
得開雖然每至疑獄未嘗不寢食俱廢而為之反覆思
惟也校愚鈍所經厯如此髙明之資固不在此例然或
者亦可少禆萬分也嶺南之事盜賊為重願宻與程叅
戎謀之使胸中常有一定經畫而又隨時善為之區處
詩云謀夫孔多是用不集發言盈庭誰敢執其咎古今
以此僨事者多矣程金玉君子其言决可信也
　　　與程本虚
聞汝赤心為國只欲救安蒼生甚善甚善於赫上帝實
鑒此心吾知其必助信矣但恐立本不固世俗功名富
貴之念乘間發生起來其初只是些兒不曽斬截其後
便突兀漸大恰如漫天雲霧一般矣宜常自猛省不知
不覺容易䘮了初心也
　　　與薛僑
聞汝南征跂余望之久矣及過余而余乃在海上歸而
悵然收鈔細務何足以溷汝然潔廉惠愛使行旅欣欣
然咸願出於其塗則其益亦非小也不寧惟是縉紳過
者日得相親其善者可為吾法其不善者可為吾鑒且
得廣詢博訪開拓胸襟人有未同勿强聒與之講學我
之虚憍與謙抑與只接物間亦自可驗也昔曽寓一書
至京師不識己達左右否惟中愷悌君子而為姦民所
誣願為世道計力扶公論幸甚幸甚便中草此尚容後
布
　　　與李子庸
緬惟吾兄孝心純篤夙䘮慈母哀恫終身弗弔昊天胡
今奪先公之遽曾不憖遺以慰孝子之思未審自罹荼
毒氣體何似校卧病空谷中山川阻修既弗獲趨弔比
於執紼之役又弗克以時奉慰下忱曷勝惓惓素帛一
匹奉致几筵少充賻儀鑒納是荷嗟乎吾兄純孝今而
後無可以報二親矣惟專勤精進自致其身於聖賢則
可以顯親為聖賢之親啓聖太中所以流光百世也傳
曰大孝尊親吾兄之力足以企此故為執事誦之昔者
承諭今之講聖學者其說似若易簡與世俗之支離者
不同夷考其行顧反不逮噫非吾兄之力學不能為此
言也昔者舜戒禹以人心惟危孔子告顔子以克已顔
亦自病仰鑚瞻忽之難而今之講學者其說太易易然
只因不曽真切用功日用間雖有窒礙處不自知也夫
子曰為之難言之得無訒乎又曰其言之不怍則為之
也難只此二說真偽判矣淺陋之見髙明以為何如
　　　與霍渭先
别久瞻仰髙風曷勝引領聞寓書懋貞自言死期且至
屬以墓銘想天祐吉人病今有瘳矣嗟乎自古豈有不
死之人哉而衆庶每生故常怛化吾兄達生如此足以
占灑落胸襟矣死生大事既己勘破此闗則人間世寵
辱利鈍又何足以芥蔕哉雖然校猶有疑也吾兄既齊
死生其於身後名何有而奚以墓銘為哉乾之姤曰不
易乎世不成乎名遯世無悶不見是而無悶此其超然
為何如也吾兄之力足以企此故為執事誦之
　　　别紙
崆峒集奉覽其文學史記學選最後學子惜其未嘗反
而求之六經也盖晩而與校論學自悔見道不明且曰
昔吾汩於辭章今而厭矣静中時恍有見意味逈其不
同則從而録之校曰録後意味何如獻吉黙然良久驚
而問曰吾實不自知纔劄記後意味漸散不能如初何
也校因與之極言天根之學須培養深沈切忌漏洩因
問平生大病安在曰公才甚髙但虗志與驕氣此害道
之甚者也獻吉曰天使吾早見二十年詎若是哉
　　　與李敉
令先公安厝不知卜以何日是新阡穴是附舊塋山川
阻修吾病不獲執紼言之痛心汝少不更事凡事只遵
照令先公舊規咨禀於令堂及謀於族中諸尊長易曰
藉用白茅无咎寧過於謹畏毋得輕忽也待人接物常
宜謙恭此須出於誠篤若裏面驕肆視人莫己若而外
面作如此聲音笑貌却是詐矣傲固㓙德詐尤賊德之
大者近世講學好說大話欺人固為可惡然俗學卑陋
沈溺科舉中只要做好官不思量做好人尤可厭鄙也
令郎長養想能行久矣慎勿姑息太過愛之適以害之
胡純家貧族中尊長又多聒擾儘能撑持静菴有子矣
余杰驕惰慣了聞甚不肖未免為訒齋身後憂柰何柰
何
　　　答王直夫
承諭持敬主静恐流於禪隨事磨礪又恐無本今且從
事四勿愚謂此三言者若實用功則固合一也人之一
心貫串千事百事若不立箇主宰則終日營營凡事都
無統攝不知從何處用功又有兀坐以收放心事至不
管是自隔絶道理如何貫串得來如愚見日用間不問
有事無事常存此心有箇主宰在此事來就此事上用
功直截依著道理行莫要被私慾遮障纒繞如此纔能
貫串得過夫子賛易曰敬以直内義以方外而又曰六
二之動直以方也愚見如此不識髙明以為何如
　　　答季明德
承示學問主宰全在忠信而其樞機自不妄語始若匪
鞭辟功深何以能如是欽仰欽仰但觀論學二書言之
又太易易似與聖賢訥言敏行相反恐非所謂立誠也
大抵吾兄天資過人不患見不能及只患守不能堅不
患不能發揮只患不能檢束詩云采葑采菲毋以下體
惟髙明擇之
　　　答歐陽崇一
純甫聞至南雍甚為吾道喜但未知彼此能虚心相從
否邇來講學者衆吾道其復興乎但往往好為空言與
晉清談何異昔者禹陳克艱舜不敢當而歸之堯臯陳
知人安民禹歎雖堯猶難只此可見唐虞氣象若在後
世便只管說去更不顧行矣廻狂瀾於既倒障百川而
東之繄吾兄是望
　　　與王純甫
嗟夫世道之衰極矣人才至於今每下則以科舉壊之
也而邇來講學者衆天其將興斯文乎而又往往好為
大言太樸愈散徒長驕肆不知天意終當何如而兄適
為大司成此誠一大機㑹也願兄以興起斯文為已任
夫子循循善誘人所願惓惓汲引使人才丕變一畨慎
毋髙亢自居則物情不通多士無縁興起以吾兄之才
之行而不篤意於斯文校將何望焉崇一賢寮也而講
學似訥行敏言者願兄積誠以動之則所助必多矣
　　　答利賓
仕宦而能廟食百世者惟守令為然耳以實惠易及民
也汝莫嫌自才短亦莫怨他民頑只要積一箇誠若真
能愛民如子民亦真愛我如父母矣切忌不可用術民
至愚而神争以詐術應我一不成而萬有餘䘮矣才髙
之人往往坐此而敗况才短者乎行有不得者皆反求
諸已汝但憂誠之未至不憂民之未孚也嗟乎今世吏
道多汚此與盜賊何别豈盡亡羞惡之心哉良由義利
大界限不明便因循墮落至此汝素能立身决為清白
吏無疑然亦不可不常勵志中心如自固外物豈能侵
卓立故也誰道百鍊鋼化作繞指柔頽塌故也承問紀
兒邇來多病今小瘳矣只為才髙易肆也詩云温温恭
人如集於木惴惴小心如臨於谷㫖哉言乎
　　　答徐伯仁
慨自聖學不明吾民久不蒙至治之澤矣汝小試一邑
毋曰民寡是即孔門之為邦也若誠心惻怛子恵我民
民欣戴之真如父母只此便是三代矣所示鄉約諭民
條章俱惇本善俗憂深思逺之事但須先有一叚誠意
感孚於民然後因機導之庶幾不為文具言不必文亦
不必繁只須直說使婦人孺子皆可通曉保障一節上
下恐難行此實有聨絡氣勢而隱然無迹乃善耳海鹽
吳布政昻循良吏也地近凡事可以咨詢天氣漸熱願
靖共自愛
　　　答林相
故人貽我書恍如對靣語甚慰甚慰今學者立脚跟不
定只為義利大界限不能直截分明汝能固窮凛凛松
栢之操足以風勵諸生更須直以師道為己任先求諸
我身合於聖賢者益勉之背於聖賢者亟懲創之鞭辟
近裏著已朝夕以古之學誨諸生振起俗學之卑陋使
各以聖賢自期待讀聖賢之書句句就自己身上體認
踐行氣質有長處則與成就其美短處則與匡救其偏
信吾者交相切磋疑信且半者更相誘掖弗信者姑俟
之其尤弗率教者勿遽怒之姑惟教之不悛而後警之
必自引咎自警省待之如初庶其改之陽信而陰自恣
者宜炤察之勿為所欺察而知之容蓄勿露又有一種
好髙自大以聖賢自命而實虗志驕氣使之者此不必
輕與辯論須就其日用行事處細與㸃檢彼若自覺過
差肯實用功夫却儘可望也義利辨别貴嚴又須渾厚
不露圭角乃善虗以受人謙以自牧此不是强為須真
箇欿然不敢自是不敢自足乃能日新耳
　　　與王純甫
聞將移疾歸寓書問候無何而留别書至矣天假邱壑
匪欲以安佚遺兄固將望之以完養厥德大庇斯民耳
願勿虗送日月昔嵗校夢孫真人問余養生之道答以
飯後當為言之既而悔過請教真人贈余茯苓盈斛其
中有如貫珠者余頓還赤子乍有知識以前真境吾兄
在旁真人呼將與語未及而覺校於養生茫然弗知何
故乃有斯夢兄昔抱竒疾究心於此願有以教我
　　　與劉汝楠
子曰才難不其然乎匪天不降才良由人多不能自成
其才耳故人佐郡無以相告惟曰天下之寳當為天下
惜之校昔少年筮仕刑曹人情物理懵然不通惟惻怛
憂民之寃毎訊一重獄必夢先祖告誡以故日惕一日
不敢任血氣輕易箠撻人有愬不平者雖甚喧聒必盡
其辭時多病或厭則自責曰問事兢挽鬚誰能即瞋喝
盍不推是心此皆拙者所經厯故為髙明誦之
　　　與聞人提學
頃承使節辱於敝邑考校士類惟公惟明而復崇奬實
才表章遺烈甚盛德也疇不祗服但彭烈婦入祠一節
尚以傳文未詳致厪明慮而未允某等義不容黙輙敢
誦其所聞昔烈婦之䘮其夫也其時家業陵夷無以糊
口而舅姑並没煢煢靡依雖存夫兄六人雅不讀書識
禮况有贅姑意若氷炭而居烈婦度物審時灼見其有
不可久存之勢而秉心塞淵又篤守夫親没不復歸寧
之節且知其兄介菴鄭公之賢真可以託其孤是故以
義自裁先託其孤於舅氏然後從容就死死出於正夫
豈泥愛夫婦而忍情於母子間哉嘗聞其遣婢抱子以
適舅氏時飲乳其子出而復召召更乳之撫摩良久如
是者三戀戀然而不舍訣則其託孤處死實出於萬萬
不得已之情可以質諸鬼神而無疑也使當其時家雖
貧而舅姑未亡亡矣而其家守禮或烈婦之兄弗存存
而未必賢孤不可託如是而死猶為可訾今既自全其
烈而又善遺其孤孤卒頼舅氏以有立及今子孫為良
醫於藩府則烈婦之奇節逺識殆無間然矣比之見祠
三貞豈相上下彼既已尸而祝之烈婦乃不得爼豆於
其間其於缺典為何如也某等不佞謹稽諸舊乘叅以
故老之言直陳如是伏惟執事詳而察之俯賜俞允若
夫鄭節婦之孀居七十三年白甌自保始終一節可與
秋霜烈日争嚴者執事固已諒之矣不敢贅辭亦惟早
賜施行使一節一烈隆然並祠匹夫匹婦有所觀感其
有功於名教豈小小哉某等辱在下風不任惓惓瞻望
之至
　　　與聞静中
戴司冦亦近時名卿也御屬嚴然乏知人之鑒諸曹濁
甚而多髙才上之人倚信焉負其勢刼持同寮使從已
胡希曾以一㢘處羣汚中上下交徧摧之屹不易節既
而胡永清李立卿至部中若増而重才高足以壓制小
人也及得余子積張時峻善類益多而朋黨分矣校入
官時小人道消久遂不復有黨今吾兄為司冦子部多
賢昔是昔非又何足論但希曽一時矯㢘之功不可忘
也故為吾兄誦之校觀近世士大夫争以文學議論相
髙而莫肯事事何異於晉人之清談哉矧所謂學當務
有本有用若詩文已耳則適足以長傲竟何益哉吾兄
有志於世道人才願於此加意
　　　答黄汝玉
聞汝出宰江陰且喜相去伊邇政聲可日聞也吾嘗謂
今世仕宦堪以廟食百世者惟守令則然令尤親民矣
然曠百世僅僅一二見者何哉卑者汩利髙者騖名而
實惠及民者寡耳汝為人父母其毋謂民頑毋歉才短
民之頑與勿庸忿之姑惟勸之才之短也勤以補拙問
以求助毘陵有毛司諫者吾友也唐音者吾徒也皆可
問也推類而廣之邑中薦紳鄉閭父老皆可問也屈已
以求之虗心以察之皆有益於我也守已㓗㢘愛民懇
惻推此道也蠻貊可行也矧文獻之邦邪
　　　答沈一之
校昔妄謂學須反求諸已然非篤信聖人或能自誤以
故一遵聖賢之言就自已身上體貼去做見到的然處
方敢自信雖然猶恐易差也兹承來諭厭時學之自髙
可謂確論吾兄篤信矣更願於反求處加之功何如何
如承問祔祭事校詎能裁决哉但既下問不敢不盡其
愚竊聞禮時為大順次之勛固宗子今既未立後而吾
兄以尊行權攝遽使之當尊則非其時亦且為不順但
當隨其叔父祔食俟立後再議耳
　　　答林相
小兒蒼顔而頎才髙而竒遽爾短折此吾不德獲譴於
天又不善教所致也怨艾莫追矣所幸小孫風骨頗異
校雖不德祖宗積善也久其發於兹乎來諭比擬大非
其倫固以寛吾不知䧟吾於惡惶恐無地所示條約鄉
約甚善甚善但條約所論功夫須體㑹為一纔是立本
纔是易簡否則只是凑合也反求諸心還能虗否若有
意氣在便易外馳江右禮俗吾甚愛之慕之鄉約須與
俗約並行更與鄉士大夫講究宗法譜法欲大合族必
立宗子族長族尊族正相輔而行鄉約亦須立尊盖禮
俗須是士大夫倡率則上行而下效也保伍法更宜講
究只就鄉約中黙寓軍法不可明言義總之名亦不必
立在臨時命之耳性理節太草草明道先生遺言最切
於後學吾嘗與陸伯載歎說三代而下命脉實在此欲
提掇出示人未遑也周禮沿革傳乃吾未成之書尚覬
有進序文傳出甚是不安宜毁之吾友静菴忠義奮發
死生以之不合則亟奉身而退屹有大臣之節承示周
太卿可繼静菴不勝欣仰惜無縁一見也吾氣體尚如
舊不必逺念
　　　與鄭窒夫
别久不獲望見顔色寤寐有懐時見一二大篇侃侃正
論金玉爾相鐵石爾腸偉哉偉哉毎歎天下固多英才
無端被銅狄引却一輩訓詁詞章又絆了一軰故判然
成古今雖然是皆為風氣所驅者也若夫豪傑之士自
當超出風氣不作三代以下人物愛莫助之聊致祝望
之意
　　　與應元忠
吾兄天挺英才也任真而行喜佛學之空曠一似缺却
鍜鍊功夫今天降拂抑將有大造於吾兄也承諭古人
進德多在莫年以衛武公蘧伯玉為法卓越如此敬服
敬服更願奮厥大勇如夫子之發憤忘食孟氏之所謂
動心忍性增益所不能始得百尺竿頭進步耳從今何
以驗勤惰哉但就日用間忿怒處或著實體察或是德
性上發來或是血氣上發來此一大證見也佛學與聖
學其差毫釐而天壤易處願精察之若不叅透此闗終
被達磨踏在脚底做不得振古人豪也校不幸䘮子今
復䘮孫此天譴否德欲䘮吾也昔者汰不盡之汚穢今
欲一切浄盡之而畏天以終身吾兄不棄願時有以振
我廣右之事承諭乃知其精詳足見憂國憂民赤心但
孫方伯昔嘗同寮似是同年吳德翼軰人今若此可駭
也
　　　答王純甫
參姪㑹試特令請教門下後以陸路寓書竟弗得達校
甲午䘮子以達破憂以敬易哀今春復䘮孫爾時百念
俱忘恍若見性始悟釋老之幻聖賢若可企及而連續
為難校之否德天實厭之或大警之敢不一洒胸中汚
穢畏天以終身未知何日得以樂天也海内同志莫如
吾兄神交數千里外願常有以振我嗣續之計方此圖
之未知天肯宥吾否敦夫久不得書維時溽暑願靖共
自愛
　　　與王郡守克敬
承問四事此吳中膏肓之病小民所由困窮也明公欲
從新整頓一畨吳儂孰不歌舞盛德校雖不敏聴於下
風不勝欣幸矧承執事下問敢不罄其一得之愚第恐
匹夫匹婦不獲盡其情則事終未善已命二三子博訪
民情土俗所宜俟有成說乃敢以告丈量一事今且就
緒矣采集士民輿論先以上聞其弊根最盤錯者各圩
總數與各圩細數不同總數常多細數常少然有一簡
易法可破又便於民盖總數之多者乃書手作弊專為
做荒欲多免糧也細數之少却是小民毎年還糧實數
今但㨿細數查對各圩還糧原數不欠即己就將總數
差處改正不惟弊革且不擾民况侯在吾蘇功德甚大
廟食百世今蘇民無長少咸謂明公百年難遇欲望公
復為况侯所為特抄况侯奏减蘇州重額田粮疏稿奉
上此外惟願明公提紀綱惜精神督各縣可也代各縣
不可也小事海涵大事斧斷静若泰山動若轟雷昔者
嘗面告矣更願加意幸甚
　　　弔費主事懋賢
日令先公趨朝校卧病弗克出迓心殊不安則又自解
曰公康强固無恙有如解組南還逺候江滸未為晩也
詎意薨逝太速辛巳一别遂為永訣邪毎數歸期遣人
偵候一日張允清報云鵝湖公䘮且至矣亟扶病出吳
門問諸郵傳杳無消息允清又云傳者妄耳返棹未數
日復遣人偵候則云靈柩已過矣山川阻修多病弗克
一往弔哭䀌傷我心毎念筮仕初即蒙令先公以范文
正期待今日月逾邁道德日負於初心俯仰慚愧自度
無可以報令先公矣惟願少湖文星抗志高明超然如
在天表不以一毫塵滓累心赤誠以報國樸素以承家
使天下咸稱願曰卓哉此子乃鵝湖公之善教也校忝
通家與有光矣幣一匹奉充賻儀聊以將逺忱鑒納是
荷
　　　與錢治徴
承顧愧無以為忠告惟是守已愛民不替初心再三致
此意更願令尊諄諄分付隨去僕從此行不是樂地乃
是險地慎守則遷喬木疎失則入幽谷昔人有言萬分
廉介不過小善半㸃貪汚便成大惡士大夫不但當以
此檢律自已亦當以此防範家人也
　　　答唐應德
别後恒切嚮往聞杜門讀書聖賢之書既以妨於心學
弗讀然則所讀者乃諸子百家之書或後世類書文集
不知以此求放心邪聊遮眼邪若遮眼謂之玩物䘮志
否邪此為格物致知邪多聞多見邪譬諸取友將求勝
已者邪同己者邪長吾游心汩吾炤心不可不精察也
聞嘗以讀書為業次此恐未合於聖門近世詭聖之言
多出於好人而一向差却便至於此願與勘破庶可相
切磋若不知不覺被留下些種子他日能為害也
　　　答馮用先
校也生今而好古志大而才疎固天所棄也日故人過
我偶因事論事是何足以言經綸人從心上起經綸必
也養得此心篤厚懇切可以對越神明庶幾感格上下
所至響應才識意氣小小能解耳大學云如保赤子心
誠求之雖不中不逺矣未有學養子而後嫁者也今人
多學養子不知只患未誠心果真切自能求民所疾苦
也世豈有赤子號而慈母嬉嬉者乎天久晴明利於收
穫樂民之樂更願憂民之憂不備
　　　答方時舉
伻來知尊體常欠和失於問候校淺之為丈夫矣乃蒙
長者下問欲消鄙吝之萌愧甚愧甚敢述其所聞人間
世最難透者是死生一闗透得此闗一切順逆得䘮又
何足道必須提起此心方纔炤勘得破若逐事物滚何
由超然也宋太祖詩云未離海底千山暗纔到中天萬
國明淺見若此不識髙明以為何如
　　　答王純甫
鄭壻書回述吾兄聞校䘮子䘮孫意沮色慘兹承數千
里致慰且有楓山之祝深感厚情校昔少年筮仕時有
王舉人診校脉曰他日類楓山寧非素定邪今不敢望
其壽但願天早賜一綫是天赦吾也承教簡略數言而
有無窮之意雖然竊有疑焉喜怒哀樂未發性本空也
發而皆中節其應亦未嘗不空聖人體用一原也世人
不無潛伏故有前塵妄動故有縁影是故不可無戒懼
慎獨之功釋氏厭人欲之幻并與天性不可解於心者
而欲滅之將乍見孺子入井怵惕真心與内交要譽惡
其聲之妄心同謂塵影則與聖賢之學霄壤矣吾兄志
大才大而作用處不免孤髙得無少偏乎願更加察也
　　　答唐應德
逺承書問感荷無涯開門授徒無乃省事中又添却一
事誰始為舉業作俑知耗了人多少精神心中添了多
少葛藤蔓說縱斬絶之猶恐牽纒况可引惹乎若欲因
此轉移人才却是先以欲勾牽後令入佛智也文公謂
舉業是一厄詩文是一厄簿書是一厄校謂只此三厄
埋沒了天下多少人才願應德卓乎萬物之表莫以此
等攖心若謂此是業次是指尋花問栁與力穡同也愚
見如此不識髙明以為何如
　　　與彭通判
聞名久矣日承過我望見顔色知為古貌古心君子人
也王事有程期雨中不能留客中心闕如屢欲為陽羡
之游擬從容承教屬家中多故未遑此情恒惓惓也聞
有子夏之悲老景遭此旅懐其何以堪緬惟石屋古樸
之姿朝著中著不得仕途中著不得自當於山林中求
之昔者為七十二峯主人亦是暫主若千峰玉立萬壑
鳴璆天將盡畀之延清風明月為主賔昔人有言幸託
林泉交物少故於情性得功多又云秋光好似宦情薄
山色不如歸興濃校與應德雅欲久留相親吾儕之幸
也吾鄉之幸也豈不惜賢達其如髙尚心毎用此怏怏
溽暑在邇願為道自愛
　　　與邵子存
嗚呼令先公髙才服善樂從人言憂國憂民出於惻怛
勤儉之德儀刑於家真一時正人也而今已矣嗚呼傷
哉聞葬度已後期弗獲比於執紼之役中心缺然令先
公正人汝為冢嗣必也執禮遵儀使死者有知乎生者
不愧死者愈安乃可謂孝今不免俯徇俗態令先公難
瞑目矣大丈夫凍死則凍死餓死則餓死方能堂堂立
天地間若開口告人貧要人憐我以小惠呴沫我子存
汝自猛省若此得無為賤丈夫乎義助一事汝今頗悔
否一則遮沒了朝廷厚恩二則壊令先公清德三則汝
還要做人否官府切不可輕身出入以事干之子存汝
自猛省他日做官把朝廷公法來做私情心下還過得
麽大廵聞是令先公門人忠厚之至此聲一出求託汝
者必多妬忌汝者必多况又是大比之年汝宜絶足不
進察院大廵必愈重汝兩司必自敬汝若不能自持出
則譊譊輕言入則瑣瑣有所請託則汝必不成人令先
公不享汝食矣令伯父想不我信不敢輕致書以全交
也相見為我致敬
　　　答歐陽崇一
嵗莫王汝中過我自咎只於宛轉世情和合議論上用
功不曽收歛停蓄校聞之悚然受教多矣今承來教亦
如之信行斯言則昔日講學異同皆不必論矣日用間
行事疑礙必多凡所切磋皆實事求是矣世之變也君
子自以為有餘其治也自以為不足敬為吾道賀校遭
百罹天大儆之而亦牖之幸於性情有得力處學問之
道無他其用功在復性其收功在定性然不知定性則
亦不能復性矣
　　　與王汝中
别久瞻仰如渇每欲懐以好音而無南歸之便兹值良
便病中不能作書昔承教時毎見自訟只於和合議論
宛轉世情上用功不曽收歛停蓄至哉言也假令聖賢
復生所以箴砭汝中者亦無以加此矣但願益以此言
鞭辟近裏著已篤吾赤誠訥訥不能發口纔發口便覺
慚愧萌生如此方是内自訟也何如何如
　　　答歐陽崇道
嗟夫嗟夫東吳民力竭矣外被富庶之名内實罷敝區
區彈丸黒子之地而當天下之半其何以堪物不極不
返今兹天遣福星固將大活此一方之民也幸甚幸甚
願以周文襄王端毅為法開拓心胸集衆人耳目為耳
目乃能盡民間利弊一二罷行之邇來吏道貪殘猫與
䑕同卧忽聞有所劾治打草驚蛇自此亦當嚴憚矣王
守竭力為吳氓賦役二事豈便謂能解倒懸亦且得伸
一口氣而困於多言微公主之又只作一塲話說矣恐
終為人所阻愚見賦當寛民更莫増科壹以便民為主
匪專革弊役當少優士大夫不惟杜其多言亦國家待
賢之禮也别久瞻仰如渇天假良㑹旌節旬宣吳中校
適以病不獲晉謁道生靈困苦之狀與其仰望之情伻
來忽蒙惠書重之以腆貺感荷無涯承念嗣續匪公之
厚德直道安肯為此言銘刻銘刻校夭子三人矣自度
精力稍勝前而有所不足方尋醫問藥為補此一叚造
化未知天意如何
　　　答聶丹徒
病中久不聞尊叔父起居恒切懐仰忽承執事書如覿
顔靣校也進道不勇日月將不待人執事方富年謂宜
立志如天之崇而循序用功如地之實上以古聖賢為
我師胡乃執禮過恭下問於校得無借聽於聾乎聞命
祗辱儻髙明不以人廢言日用間有得力處及疑礙打
不過處相與商量不敢不盡其愚也今日至難為者莫
如縣令然仕宦廟食百世者亦惟守令為然校毎見從
政者始未嘗不憂勤渇欲聞善久而識達世故寖異於
初以一邑惟吾獨尊虚美者多不得聞其過也此乃恒
人之情髙明决不為此然不敢不以告也
　　　與聶郡守文蔚
天厭否德䘮子䘮孫怨艾之餘始知病根俱縁不勇虚
底天理不能勝實底人欲天故大儆之今敢不自淬勵
畏天以終身自量精力未衰寡欲而博施儻天赦吾尚
可以得子也僻居窮鄉無由通起居曷勝懐仰令姪遣
使至敬附此書所願大進此道敏行訥言以静御動屈
以尺蠖未也蟄之以龍蛇何如何如
　　　答胡郡守孝思
多病久疏故人伻來忽承書問恍然若覩丰神承諭行
事必近於王欽仰欽仰嗟夫王道之不明也久矣其故
何邪王道之不行也久矣其故何邪此無他闕却天德
也若篤吾赤誠上下誰不響應如不吾信請觀温公當
時豈無才過於温公者乎至於感動天人則邈乎不及
逺矣温公嘗謂劉忠定公云天人元無兩箇道理只因
有這軀殻須著思誠又云自不妄語始卓哉言乎聖人
復起不能易矣敬為公誦之
　　　與薛君采
校雖未及識執事而神交久矣王令下車蒙寄聲惓惓
校何以得此哉昔嘗獲見老子解集竊意執事黙而好
深沉之思天資本自近道第從前似嘗役心於辭章後
乃落其華而就實習心或猶未忘聲利天下所趍知動
執事不得但未知思慮尚能不累心否聖雖學作兮所
貴者資執事既有其資矣願益篤志聖學如易所謂知
崇禮卑者不崇則不能超然不卑則不能去切已之實
病詩云采葑采菲毋以下體故敢效其區區古之善修
黄帝老子者今莫知其若何用功矣凡涉訓詁者前後
自不相入一章之中亦首尾衡決獨執事之書貫若一
也雖然校生也固不固則不能叩執事之微言明道有
云此言論道非所以論為道也不知此書是欲發明道
理是欲指示人功夫令循循有入處若欲教人下手願
提掇一二言而毋費辭乃真迷者之指南也天氣漸寒
願若時深根寧極不具
　　　答顧禹錫
校老且衰矣乃承下問勤勤得毋借聴於聾乎聞命祗
辱執事年富力强謂宜大肆力於聖賢之學所進詎可
量乎昔人有言文章一小技於道未為尊豈直未尊而
已邪溺志妨功其為害道大矣承諭欲斬絶之甚善甚
善但恐心於重處發熟處難忘罅漏未易塞耳又云讀
經史無所得此固謙謙之辭然亦未知若何讀之博吾
見聞邪反求諸心邪此通塞之機聖學俗學之辨也管
見如此不識髙明以為何如
　　　復王道思
昔承下問校嘗誦其所聞隨問以答窮所未逮慚負實
多不謂髙明乃能聽受志向有加於前欣慕欣慕所願
立決定志用刻苦功勿認意氣為志勿以大言盖之虚
檯此心不在本位克已最難事事不肯放過猶未免有
錯也管見若此未知髙明以為何如王純甫心學淵深
人品超卓屈己以親之當有益也
　　　復胡郡守孝思
伻囬嘗復書請教王亞叅過又承寓書詢及周禮沿革
傳成否惓惓好善之心公之盛德也此書尚未成自量
精神未衰欲完養以覬有進耳承寄秦安志筆力雅健
追古作者自非博學髙才詎能若是加之以端重及常
有恂恂之意則當於古人中求之矣見海漕策為之駭
然校雖不敢隃度然此天下大勢亦可以理推後世水
官失其職也久矣而考工記數語尚存有曰凡溝逆地
阞謂之不行水屬不理孫謂之不行又曰凡溝必因水
勢凡阞必因地勢善溝者水潄之今倡議者不知曽察
其地脉否曽度其水勢駃否書云海濵廣斥世所傳千
里長沙即其地也既是浮沙則漲没不常開通未幾淤
塞隨至勞費將無窮況河運必須所至有居民瀕海之
地恐不能興旺也伻回急不盡所欲言若他有長策出
人意表者便中願亟還教校所欲急聞也
　　　慰羅達夫
杜門幽居如卧空谷故人如達夫非不寤寐有懐而無
由一通起居慶門有大㓙變欲奉慰者數矣竟以乏便
而止負罪負罪達夫孝心天至其於哀痛固當倍百蓰
恒情雖然孝有逺者大者所願抑損至情頫從先王之
禮篤志好學成身成親達夫自致於聖賢則親為聖賢
之親啓聖太中所以流光百世也達夫昔奔䘮過姑蘇
時校聞之也後不及往弔人頗傳聞言論風㫖如愚之
固陋更願達夫於自聖作聖處精察之絹一匹奉充賻
儀千里微誠藉此以將鑒納是荷
　　　與陳原習
昔見吾兄自言渇欲得人規過雖然如校之直亦無開
口處他人彌難矣此恐有箇病原願反求之汎汎以求
亦未必得願精求之求得後却取别紙開看何如何如
　　　答王時行
一别十有六年遐想吾兄進德甚勇其於瞻仰曷勝惓
惓今兹承寄三天悟易說髙明所見固自卓爾不群雖
然吾兄豪傑之才也根本不帖帖地鞭辟近裏著己固
嘗用力其於致力或未遑伊川有云立言貴涵蓄不使
知德者厭無德者惑何時得一見相與剖天根月窟之
秘以闡心易邪
　　　答路賔陽
南都一别十有六年而始㑹於淮陽今又十有餘年矣
故人之書屢至校鄉居如卧空谷非惟不得候望顔色
亦無由可通起居恒切懐仰承諭著實之益只此一言
不勝私喜乃知故人進德修業加於曩多矣毎歎交游
中别之十年或二十年比再見之聲譽日隆才識日進
而完然赤子之心非復曩之時矣如吾兄所稱古人脚
踏實地做者何可得哉何可得哉但所指功名㨗徑者
則恐未然凡立功名者上雖有愧於道德必不決性命
之情以饕富貴也今邊備大可寒心吾兄昔在上谷必
能洞知其利弊不知若何處分乃可以銷國家莫大之
慮中州在今日視他鎮為晏然一有事則截然為砥柱
國家任用意當在此二處俱求一圖盖欲知山川脉絡
也惟時天氣漸温盎然吾人仁底氣象擴而充之六合
同春也願若時調爕以迓天休不具
　　　答唐應德
總總中承賻并示之教言無任感荷久失致謝人心元
神昭昭靈靈收歛停蓄因其真機引而伸之觸類而長
之自有無窮之妙校未之能也億而屢中校亦弗屑焉
應德邇來作何功夫想日精進此學須見得收功處則
發端不差應德髙明一洒支離之陋豈非大快事却覺
似好㓗者又未免别生出弊端專内遺外日用間分本
末作兩叚事如此又仍是支離也愚見如此然與否與
　　　與胡中丞孝思
校嘗謂今日事最大而勢甚難處者宜莫如黄河久欲
請於執事以乏良便而止兹因便風敢布一言黄河變
遷亦多故矣要其跡多在今山東願選於屬官中沈實
而有文學者得數人指授以方畧令循行遷徙處考古
證今畫為一圖令他日治河者有所馮據以發其獨智
豈非千古之一快哉圖成早得賜教至懇至懇
　　　與王純甫
校每見講學者往往未老而衰無收結處因内自猛省
覺有多少牽絆在自治不痛切長惡容姦天安得不與
之大敗露毛髪聳然吾兄剛大之資逈與校異但恐用
功處亦未能大副天也吾軰今俱是五十以上人若不
致力更待何時願賜砥礪共進此道
　　　復沈一之
承教衰年宜有接助校豈敢不屑為但不知耳執事若
肯見教幸甚幸甚近體大學頗窺聖學之樞機至易至
簡說者自生繁難陽明盖有激者也故翻禪學公案推
佛而附於儒被他說得太快易聳動人今為其學者大
抵髙擡此心不復在本位而於義利大界限反多依違
明眼人觀之亦自易破静夫若實用功今雖路錯畢竟
肯回頭也只怕不肯切實克已耳
　　　答鄧魯
别後屢得故人書噫汝之惓惓於吾亦猶吾之惓惓於
汝也聖雖學作兮所貴者資汝資固自近道但未嘗死
中求生勇猛用一畨功來天理人欲不容並立要須誓
不與賊戴天乃可決勝耳
　　　與吕仲木
小兒短折兩承惠書深感通家之誼近見詩樂譜惓惓
哉吾兄好古之心意未嘗不欲推今世為唐虞也猗與
偉與但此生不知而作吾兄盛德善不必其自已出也
而樂取諸人亟為之刋行為之奏請毋乃未深察與吾
兄心體至虚至平試因校言而少加察將惡之矣盖其
術本不能誤人而借重於道德名賢反足以誤後學也
樂之道圓而神其妙全在散聲矣此天籟所以混融也
散聲多者不可損少者不可益天然而然或傳開元詩
樂直以一聲叶一字文公深疑之此殆神解謹奉采蘋
譜一篇試求知音者布之八音何如何如
　　　答胡孝思
承諭𨽻楷興而篆廢壊愚謂廢則由之壊則當罪斯篆
古人天然之妙悉從廣大胸中流出傳久而譌六王畢
四海一李斯適當同文之任乃以小智穿鑿妄改古文
此與盪滅先王法度同一軌轍也李陽冰作篆髙古上
配李斯真可雄視百代但其妄作殆有甚焉只如謙卦
一字而數體此何為哉好竒逞恣故也尚可以語心畫
也哉愚意欲考定六經一復古文之舊但校既多病又
無同志者彼此商量以故事竟落落難合也昔所寄六
書願一一正其紕繆至懇至懇便中草此容俟後布
　　　與何子時
故人逺在萬里詩云一日不見如三月兮矧别已數載
我思當如之何昔之大儒自少卓然欲學聖人卒其所
成就尚不能自滿其意吾人學已後時若不立決定志
勇猛用功日復一日必大負於初心矣元誠心學光㓗
勿欺志行卓爾不羣汝與之相切磋必大有益也
　　　與王純甫别紙
子言之十室之邑必有忠信如丘者焉不如丘之好學
也漢唐篤行者固不乏人列之於德行則不可恐所學
未是孔顔之學也兄稱管幼安為潛龍且謂去舜一間
如此豈但優於冉閔乎恐未免通人之蔽也
論孟子處語意卓絶但不免有過處校嘗歎顔孟之學
固自不同亦由不幸不及孔門使得親炙夫子則許多
英氣不知不覺暗消常自以為不足矣純公最淳厚而
其言露圭角處亦時有之校每見此惕然内省盖吾人
去聖彌逺尤宜於虚志驕氣上磨礱黙思聖人德容以
求融釋脫落也有若言行氣象似孔子恐其學未免求
之於外曽子謂江漢以濯之秋陽以暴之此真知聖人
心學者也以此觀文中子不是從本原上學只是從外
靣安排續經非吳楚僣王但氣象自陋耳
一貫忠恕之論深悟聖賢宗㫖但以忠為正心事恕為
修身事此猶未免小疵聖人之心渾然天理周流無間
吾人被人欲間隔必須發箇真實懇惻底心逐事事上
打透故忠恕不是兩箇功夫通大學格物至平天下都
包了大要只是一箇活底敬也
嬰兒哺乳一叚妙甚
正心修身體用之說甚當而意未完誠意正心修身一
節宻似一節誠對偽言似容得惡在惡是萬善之鬼賊
故曰毋自欺正對偏言是過不及有所說得重本體受
他累也修只是檢㸃恐發用處不覺有偏之其所說得
輕大偏已去防有小偏也到齊家治國平天下更不說
節序都只從身上說起而闗紐歸誠意
相望千里㑹晤無由有不合處千萬一一批示
　　　與林相
自汝之别吾旦夕念汝亦旦夕憂汝汝之才可以大受
可以深造而今則未且道何以故汝自思之吾欲與汝
下一語曰放心以逺易曰聞言不信汝必信未及則又
為汝下一語曰汝喜事以為功為所牽引汝信乎汝疑
之乎古語其心之出有物采之又曰與接為搆日以心
鬬又曰心卧則夢偷則自行使之則謀又曰心於重處
發熟處難忘皆至言也夫學以定性為極然不見性亦
無由定矣且道如何見性莫引陳言直舉心所自得處
說達夫曽有謝書未知已達否答王純甫書録具别紙
　　　答甘欽采
兩得故人書惓惓於講學此吾兄樂善不倦之盛心也
敬服敬服林廣文往有書奉復想達左右矣嗟乎學之
不講也久矣今而講學者日以衆道其復明矣夫雖然
談道者一何多也而實體道者一何寡也談若太易易
然道其不明矣夫吾軰欲學聖人不求諸人生而静秪
就孩提有知識後說起又不察性之欲與物欲則是以
念念流轉者為主無端生出許多議論來聽其言不曰
且聖矣夷考其行猶是凡夫且虚擡此心不在本位日
用間真病痛却都放寛校為此懼深願諸君子以拙自
處把世間一切名利底心斬絶浄盡立志如天之崇循
序用功跬步皆踏實地但諸君子自占地步已髙又有
喜同惡異之心莫肯退聴大學指授知止此是千聖淵
源且道止是如何若於此悟入則功夫有箇起處便有
箇究竟處若由大路然校作六書精藴於此有相發明
者謹奉數字請教録具别紙固陋之見不識髙明以為
何如
　　　答鄒謙之
久别惄如饑渇兹行天假良㑹校聞也晩又復無縁得
京口書曷勝馳仰承命欲校為下頂門一鍼惡校何人
乃敢校何人乃敢來教自病常炤常流是必因用以遡
體又病無成佛作祖志與應付僧較短量長是必發其
真心超凡以入聖不暇為葛藤如此是已鍼著百㑹真
穴想周身血氣都掣動瞑眩一畨精神大變換矣欽仰
欽仰每見吾兄所作文字明白疏爽而力稍輕今停蓄
收歛也久氣象必深沈言語必簡當非惟不當以故吾
相待亦且絶筆不肯為人役矣何以故學佛者說我不
是應付僧他直把來作黄葉飄飄看又不看作葛藤也
出處猶語黙死生猶出處只在反求我心莫要粘帶莫
被牽引便常超然明道云外靣有些罅隙便走又云理
無大小其要只在慎獨敬為吾兄誦之詩云采葑采菲
無以下體髙明毋以人廢言
　　　答霍渭先
承西樵寄大學原中庸原其間發明固多亦儘有合商
量者此是繼千聖絶學須從實經歴處說但未有命不
敢獻所疑兄子縝東還承吾兄寄所辨子静之書今上
其船者多矣而兄獨否卓哉卓哉目睹秋毫者不能自
見其睫善乎兄之下問也此不自滿假之心也敬以所
聞對象山振古豪傑也然而學未近道客氣累之也吾
兄之辨自察客氣何如慎勿自恕象山直指人心雖則
能聳動人能救㧞人而無實下手處如四勿三省之類
惜也呌噪己甚上焉者厭下焉者惑中焉者為其所驅
若先讀晦翁書乍而讀此若驚若怪不為無助若先讀
明道書有得然後及此則固不暇過而問焉矣孟子雄
辯猶被英氣害事况子静乎假令孟子親炙孔門叅於
顔愚曽魯之間固將薫為太和當欿然自覺不足矣吾
輩去聖彌逺謂宜追慕盛德儀容使麤心浮氣脫然融
釋不作孟子以下人物何如何如
　　　答王長沙子正
使君為政未久坦夷之心潔白之操愚夫愚婦或能知
之薦紳先生乃聞有不樂欲相料理者東海病夫久不
管人間是非未知其事有無然在使君正好自煆煉吾
輩若透却名利闗人安能軒輊我縱毁我譽我萬方我
只消不見不聞便都了却我若是真金儘教他做烈火
儻還有些查滓却藉他做洪鑪猛煎熬一過是添我多
少精神雖然此猶是小小闗頭若還透得生死大闗更
脫灑在承雅愛不覺率爾發其狂言髙明以為何如校
欲致書請問於鄧守不得階願求故人為之先容天氣
漸寒陽德潜藏於黄宫惟冀若時保固天真不具
　　　與王純甫
蒙陰令言邑去今武城太逺難於寓書子游絃歌武城
在其邑中二十里弟子周士淹回録吾兄大學解語意
卓絶受教多矣但恐天資髙未嘗用過苦功夫來說得
易易耳愚見録似别紙請教紕繆處毋吝一一是正至
懇至懇老子解渇欲一見之千聖相傳俱是教人反樸
還淳夫子老子說得尤切生於衰世故也不如此何以
挽回造化但老子說得未免矯枉過正耳後世目為異
端非惟不知老子恐於聖門宗㫖亦未必知矣
　　　别紙
大學功夫復性而已矣明我明德吾性自足元不須増
添只要去其昏蔽此一言已盡矣新民者明我明德於
人也變文言之者人性亦不須我増添只因壊了却要
我變化他明明德有箇機竅識得則功夫有著落夫何
故只為這道理就在當人血氣上發出來容易被他遮
蔽日用間試自省察血氣用事常多其始就是人欲中
剔括出天理久之天理纔做得主雖然何敢恃也那去
不盡的人欲剗不㓗浄少縱則復張皇矣教人者若分
我人則無含𢎞之量有忿疾之心只把做自家事反求
所未至則意懇惻亦易感動他止至善者定性也此是
究竟處吾兄見得甚髙至善者非他明德之本體也明
德是他發出來的本來靣目性初萌動處難於名言謂
之曰善冲漠無朕妙不容言故謂之至善此本然之善
不與惡對中庸所謂喜怒哀樂之未發謂之中上天之
載無聲無臭也大學先言明明德新民而後及止至善
何故先從知止說起此欲人見性也知止是欲學者悟
入處定静安慮煞有功夫吾兄說得輕了雖則見得吾
性本静若血氣德性未能合一此心依舊牽惹得動正
是雲駃月運舟行岸移必須用執持功夫校故曰執持
而後静謂之定不執持而自定謂之静學至於静至矣
何以又言安曰此兼境言是處皆静謂之安如何又有
慮在此又兼有事言所謂動亦静也到此動静合一乃
為真止學者若不知止非聖人之學也初學何能知故
聖經惓惓本末之辨教人反求諸身傳文提出知本甚
懇切
新親古字互用大學新民作親書親逆作新易大傳易
知則有親讀作新纔與可久語脉相貫古書似此甚多
若不識古文古韻便多窒礙校謂新民是明我明德於
人之變文只以明明德於天下一言證之自見壹是句
猶云同此也否則與皆字重所厚正是良心親切處與
中庸思修身不可以不事親同意傳文容後請教
　　　答喻吳江時
書至知故人在鄰邑喜甚喜甚噫割雞得無用牛刀乎
校多病杜門忘世久矣雖然毎聞守令一善政則喜動
顔色其不善則蹙額久之何也民吾同胞故休戚若在
已也故人之來吳江數十萬生靈今而後得所矣前政
足以為鑒其先有張明道者足以為法張嘗及吾門其
人學佛無世俗一副當名利心故平易安静民依之如
父母然視卓魯尚未及必也淳公乎扶溝晉城此真故
人之師也伻回先此奉復
　　　答陳元誠
可琛至得元誠書未論言語何如只温醇氣象自藹然
溢於言外病我叙文自信太過無虚心屈已之意又疑
吾近日學問見得佛老與聖人同大為我懼說到此可
謂苦心矣深感深感校且老䘮子䘮孫罹此大難而志
不少衰惟恐懼修省此無他欲自致於聖賢也古無自
足之聖賢校今去聖賢甚逺何敢自足邪佛老之學自
少年見得與聖賢别今更見得同則是中道而叛聖人
也老子又不可與佛並言乃若是處雖出於佛亦不可
棄但恐實陷溺而不自覺如此則全頼元誠救正也書
尾静修之言引而不發昔聞元誠論静云一念不生既
不執持又不茫昧三件犯著一件便不是今人多賴動
為静此正是元誠心學淵微處故能發胸中所藴然此
是就已静上說不知未到此地位如何用功纔得到此
既到此地位還有功夫用否千萬極言毋吝指教疑義
録具别紙願一一訂其是非
　　　别紙
純甫氣魄甚大人品孤髙然學似信佛勢己不可反雖
然吾猶欲其反之故校答書引用佛語而折𠂻以吾儒
之言使知佛學縱有妙處亦不出於聖人佛所謂塵指
妄念也必先有這種因時纔發出來故曰前塵此語亦
自好但起念都說是前塵動得是處也說是縁影則大
謬矣精藴中辨佛處亦儘多
翻篆而楷凡楷本從篆翻因取便失了本義自宋來好
古者毎毎欲正之但欠精詳耳字莫備於小篆昔嘗讀
之毎覺其未安自思古人若如此豈不自然何故却如
此蓄疑不敢發後忽見古文乃與吾意暗合又有舊時
思量未到忽見古文豁然開我心見得既多乃敢說李
斯是小智穿鑿造古文者其心大以宻故凡學問之功
經綸之法造化之秘觸處自然發出來非吾强說吾但
識得與他發揮或因而附已意耳六書若止象形則不
足以盡變第三巻字下曽畧為之分别體例就象形論
須㑹之以神毋泥其形乃得天然之真稽實待虚以此
言易己落第二義以後六書亦不如此
混沌是對開闢言此是先天一之所由起有一而未形
到開闢初有一自此有二而萬生矣這都屬後天吾心
一念不生時便是混沌
當其無有器之用此是老子語妙甚與聖人亦同大抵
造化從無立有從微至著故學問要反本研幾
大抵有質纔有文文勝則䘮質人知文勝之弊而不知
盡去其文之弊恣睢自用與夷狄禽獸同如秦是己老
子夫子俱生周末文盛時俱有志於反樸還醇挽回造
化夫子說得平正老子便覺矯枉并不滿於先王惹得
後來處士横議秦人出來一切掃去文遂不成世界矣
容再思之十一元也到十便反元方好再起百千萬一
如之凡事皆如此此承反於一而言無此句意亦足今
除之
知道無中邊而不知内為主則茫無下手處知内為主
而不知道無中邊則隘故曰此心學之全功也
天文左右前皆動也惟北辰不動人身背亦如之故曰
天根之學本易艮背之㫖
日行遲月行疾正是天象示人君逸臣勞之義先儒反
之然於天終不合也
内經云心藏神又有神闕神庭穴妙甚雖然此神明升
降往來之道也非神之宅也諸臟皆實而心獨虚故神
都焉元誠涵養精深必有超悟處願開其天天發亮則
太和元氣盡洩不成造化矣惟其體𤣥團聚光耀只在
日月上發故天元全人體内幽只開竅於目露洩神光
目為之使故人之天元全
閉口勿言則於求放心甚易上文言心之全體都奔在
舌上舌不言亦有動意故下即引此句欲其閉口以固
此心即仁者其言也訒修辭立其誠之意若嫌其是仙
家語改曰善根何如
電光以下語意本出文公因嫌五峰之學不務涵養本
原只要執發見一端便張皇作用故有急迫助長之病
明道見湯瓶便知陰陽消長之理見石壇濕便知天地
升降之理爕字大則為調和陰陽小則為調和飲食字
意故有抽添火候之言初不就修煉上說但修煉家不
能外耳
　　　二
盧可琛回有書奉寄想已達左右矣可琛行後始得見
所與二三子書真切懇到深造自得之言也但所答梁
生說却未免支離豈欲游戲翰墨邪校雅不欲元誠作
詩書意似不謂然夫詩之有律猶文之有駢儷終是俳
體古人決不屑此未論三百篇只如枚乘阮籍陶淵明
皆涵蓄有餘味亦可陶天真也雖然此猶是掠下說黙
而成之不言而信何暇假此乎
　　　與吕仲木
吾兄出處闗時運之盛衰凡在朝野莫不太息愚意獨
推諸天道術為天下裂也久矣天將大有厚於吾兄使
得專一於聚精㑹神之學反本而復其初挽回世道在
此世俗酬應之作一切罷絶之何如與其俯狥人情孰
與恭黙以承天意詩云帝謂文王無然畔援無然歆羡
誕先登於岸又云帝謂文王予懐明德不大聲以色不
長夏以革不識不知順帝之則敬為吾兄誦之山中静
極深造黙成自得當益淵慤願時有以教我至懇至懇
昔承賜先叔父母薶銘校具書拜謝願有過必告有疑
必請以此為謝不識曽達左右否
　　　答鄧魯
各在天一涯忽得汝書若從天而降何喜如之雖然其
喜也乃不勝其憂也又不勝其懼也吾將苦口言之乎
汝聞言必未我信雖然汝亦知吾苦心乎嗚呼後世英
才不為少矣往往没溺於身毒之教只為自家立脚不
住為其所驅一遇棒喝師遂失其故吁可嘆哉亦可鄙
哉昔者汝也好說光景今并撤開胸襟中滯礙若小釋
者然而流蕩難反矣只為無實功故被新學聳動又去
凑合佛學謂與聖人同聖人之教以三綱五常為主佛
教欲絶滅三綱五常還可謂之同乎慈湖侮聖賢大無
忌憚而汝好之何邪所示對竹數言大是脫空晉之清
談未必如是今之講學能切實用功者無如陳元誠試
就正之何如新學大抵敏言訥行先利後義說得太易
易然髙擡此心不在本位所行不復可檢㸃明眼人決
不能瞞也試一省看何如餘具别紙
　　　答張希虞
往古來今人生何限矣其存也能不與禽獸同歸者幾
何其没也能不與草木同腐者幾何此無他皆因志不
立及用功不精專也天理人欲勢不兩立果能誓不與
賊俱生以死決勝則何人欲之難除也古人一日千里
士别三日當刮目相待矧三嵗邪明年必得㑹晤當豫
拭目以須也
　　　答王宗尹
别汝多年無日不思汝何也以汝為學不無偏滯而肯
樸實用功若此自能求所未至故吾常望汝大進惜道
逺無由一見之忽承遣人存問始知從政於杭甚為杭
人喜今之為民父母者往往學養子而未必心誠求之
心一不真萬事悉為虚文癢疴疾痛豈復闗於吾身汝
素以毋自欺為學此言似不必告汝恐汝執著已見而
不能盡民之情則所求者未必能中耳古之聖賢超乎
萬物之表禄之以天下不足為榮困于泥塗不足為辱
後人胸次小纔為卑官便道受人氣不過不由進士科
便道志不得大行此其自期待何淺淺也汝萬萬不屑
此然微芥蔕於心亦能損吾天德也杭郡多事終日在
大忙中應物而不與俱往守正而不主故常足以驗吾
學力蘇杭宻邇風便願數懐我以好音
　　　與沈一之
子程子有言不學便老而衰讀故人莫春書颯然有衰
意何邪吾人學不大進只為被凡心絆却故天心不純
拙者所見不知髙明以為奚若端峰遺範當自有親切
人言恐不足為重輕汲汲似猶有好名意何如何如
　　　與吕仲木
王子崇西行老母病不及奉書其後託可泉轉致不知
曽達左右否天下之望在兄一人傳聞吾兄頗有衰意
惕然動心程子有云不學便老而衰吾兄完養有道人
言諒非真然亦可助内省三代而下學聖人甚難甚難
者但知識神之為神不知全其元神也前書舉文王必
如是乃能純乎天德管見若此能不畔否願就正於髙
明邇來作何功夫想益深造自得願有以振德我
　　　弔歐陽崇一
羅達夫過我聞知令先公遘疾心常懸懸今嵗林相來
則聞吾兄已奉䘮南還矣𬗟惟孝心純至其於哀恫固
當倍百恒情未審自罹荼毒氣體何似哀毁滅性聖有
明戒所願强加饘粥輔養精神孝莫大於尊親願吾兄
務其逺者大者篤厚懇惻致其身為聖賢則顯親為聖
賢之父啓聖太中所以流光百世也山川阻修病體羸
弱弗克趨弔中心缺然素紗一匹奉充賻儀鑒納是荷
　　　與李司業汝立
别汝忽忽十年矣古人有言士别三日刮目相待矧十
年邪其所樹立造就當何如也欣羡欣羡吾山林之日
雖長媿無所得惟是死生闗畧看得破人間一切虚名
浮利直是悠悠胸中差覺無事耳
　　　與黄宗賢
承惠寄雲中疏藁足以占經濟大畧矣欽仰欽仰竊惟
執事所抱負者天德王道也其中語意頗覺抑揚得毋
猶有人者在邪或恐郢書而燕說之此則愚之固也雖
然不固不足以發執事之疑而助其觀省哲人斷國信
於蓍龜雲中事勢竟當何如執事沈幾先物必有以洞
照之矣惟時天氣漸暑願恬養自愛
　　　答應元忠
胡純過我言吾兄以事在杭承來教憤世疾邪已甚勢
若五嶽起方寸隱然詎能平嗟夫直道難容坐令正人
困兹多口雖然兹乃天之降禍邪將天福之邪吾兄超
邁之資本自天植不知所以切之磋之琢之磨之果能
副天之玉汝於成否邪今兹紛紛毋乃天將大警動之
邪吾兄何不奮厥大勇以其憤世疾邪者自發憤自憎
疾於性情上實用功夫大學之至善中庸之無聲無臭
此吾兄歸宿之地也詩云采葑采菲無以下體願勿因
人廢言
　　　與王汝中
昔在山中夢汝中偕伯載訪我校謂伯載曰汝中言甚
懇切而學不加進何哉無何汝中果至消息亦大矣但
所謂不進者陰陽相反乃神靈託以告余謂校不進也
敢不自惕未知汝中内省以為何如大學功夫定性而
已矣此心容易牽動何由止止汝中游道大廣講說過
多康節有云亦恐因而害天性所願羞澁其言毋使口
滑慎擇所與交以輔吾仁凝然如山亭亭湛乎如水澂
澂其於進德何可量也
　　　與崔子鍾
留都一别且也三十餘年矣遐想年兄進德日以精深
欣仰欣仰校也下士晩聞道聊以拙自修而又未能也
亦太不勇矣近世講學者日以多道其復明矣乎道其
復行矣乎吁憂方大耳虚志驕氣欲一蹴至聖人而言
行判若兩截此恐即是談天衍彌天道安之流耳近見
序文深斥陸學愚意陸學且未可非彼其功夫雖麤却
是實做也淺見如此不識髙明以為何如
　　　與周行之
吳氓亦嘗荐臻荒年然未有若今兹歉嵗細民敖敖不
欲生若此其甚也今幸麥熟茍延鄉人有為令於山東
者談彼中烖荒尤甚乃若河南則口不忍道耳不忍聞
痛心痛心吳中糧額太重雖良有司盡心法終不能盡
善雖然若匪盡心小民受害那復可言昔者南昌况侯
奏减七十餘萬石郡是以再造其後戸部持三十餘萬
石古額不肯蠲除賈似道公田之類是也周文襄公設
法隨糧起耗使輕者不失其為輕而重者折為輕齎以
救其困其後派折之弊百出則以等則太多也王端毅
公復更其法隨田起耗重者差覺减輕而派折之弊終
莫能革天水胡侯始驗糧均派昔之神姦不剗自除而
輕重復不均文安王侯乃為之牽攤其耗愚夫愚婦可
使戸知凡沙痩水深者則為之量減其法視前政最善
而弊不無者有司度田未必實也此非法弊乃是人弊
若得良有司踏實永有利而無害矣宋人争差役雇役
利害議論孔多今吳中實利雇役而有司以差役為名
其害百端大抵官得其一而私費其四五甚則有破家
者矣王侯始立雇役之法小民式歌且舞今更欲講求
便於小民而復士大夫亦既有成畫矣二者皆吳中永
久之利而言人人殊盖或未究其本末也吾兄素善秤
亭天下之事非憂國憂民無所用其心其於鄉邦利弊
固已燭照而數計之矣乃聞深不滿於二法校且疑之
未得其說敢請問於左右以求至當之歸病卧衡門瞻
仰故人如渇無由一通起居兹因小壻王一誠卒業南雝
附此問訊
　　　答崔子鍾
自陽明之說行而慈湖之書復出禍天下殆天數邪年
兄與湛年兄辭而闢之意則甚善但名未正耳何謂名
曰慈湖之書逆天侮聖人之書也昔孟子名楊朱曰無
君名墨翟曰無父慈湖之行未必能過墨與楊而邪說
則甚以其為佛學也校嘗謂佛氏無天今慈湖既已叛
聖人而從佛親為之奴矣而又呵佛罵祖陽主聖教欲
髙出一層其敢於侮聖人之言者盖學狠和尚棒喝禪
宗呵佛罵祖家法無天莫大焉此書不焚不知顛了無
限後生校毎思之未嘗不為痛心疾首也承教漫及此
　　　與郭水部
一别十年忽承干旌訪我於野愧無以告之竊謂講學
不必多言只在自知實病痛處方可真切磋心不可有
游思身不可有惰氣游思多則神明散惰氣勝則嗜欲
滋斯言或可充韋弦之用也
　　　答熊恱之
吾兄忠赤之忱潔白之操因心自然有大過人者來諭
懇懇憂國惟恐不能保晩節是憂善哉言矣世之治也
君子自以為不足其亡也若有餘使在位者皆能持是
心太平可望也海賊盤根雖久然無難㧞者近日之事
本只該捕盗事勢相激遂致用兵主兵者權輕兵法不
立遂至敗北賊徒追我師但觸下體不敢傷上體盖欲
自開後門也以故我軍死者甚少但船與兵仗盡為所
得今聞湯總兵且來若能整肅軍法而無張大其事激
彼民攻彼冦寧漏有罪而不忍殺無辜開其黨自相斬
捕不日可平也傳聞逺方不知賊巢虚實多信流言又
有生事之人造為征亂語吾兄膺留守重任必能静以
鎮之但恐此中事情言人人殊未有能得其的者故敢
敢以告亦煩與撫公及操江公一言先定廟筭嗚呼兵
動於外福生於内廟筭若善不知是救多少生靈廟筭
不善不知多少生靈肝腦塗地也嗚呼士大夫要幹大
事者必須視民如痛肉一般自然上帝黙祐易於成功
若有要避禍及立功底心便是逆了上帝帝乃震怒功
何由成況此賊本不多人今日平之易於反掌若張大
其事奏聞於朝萬一朝廷謂冦盗不足與輕動兵端流
禍豈有極也私憂過計故發此迂言詩云采葑采菲無
以下體吾兄其留意焉
　　　與王憲副克敬
傳聞有尊恙或以為瘧也或以為滯下也皆不可知所
可知者必焦勞吾民所致也公之於吾蘇可謂良工心
獨苦矣天祐吉人想勿藥有喜校適有兄子之䘮不獲
躬候謹遣人問安總兵何日至其人智勇不問可知矣
未知仁與信何如其嚴何如易曰師貞丈人吉子曰必
也臨事而懼好謀而成願公與之深語其人若銳於立
功不可也專於殺戮不可也不嚴於立軍法期期不可
也兵能分而不能合能合而不能分不可也合數百惡
少為曹人有必死之心我軍雖衆不可見利直前而不
顧後患也必也上下文武合為一心首去貪酷之吏嚴
僨軍之誅賊必破膽開賊生路凡互相斬捕者有賞解
散其徒者免罪來首自歸者充軍非賊首但解散及來
歸者俱赦不罪故曰上兵伐謀其次伐交百戰百勝不
如不戰而屈人兵也凡用兵有機今日事勢固須調兵
不若乘其機激沙民使用命又不若乘沙民之機諭沙
賊使自歸昔者唐髙仁厚出兵五日而平蜀冦數萬只
是一箇誠心愛人開賊生路而已校書生不知兵哀元
元之無辜聊陳管見助廟筭之萬一惟髙明擇焉可也
　　　與余烋
昔者得汝書吾意汝先公葬也久矣汝弟煥至亟問之
涕泣而對乃知未也吾責之曰大孝尊親汝弗能矣其
次弗辱汝弗能矣其下能養乃父何嘗一日享汝兄弟
之奉哉身後暴露且也十有三年矣若此與無子何别
昔者何子平有故不得葬尚自謂我情事未伸天地間
一罪人耳況無故而不葬罪將安逃禮過時而不葬主
䘮者不釋服今汝兄弟俱釋衰絰從吉施施焉于于焉
與他人同是可忍也孰不可忍也正以名教則汝兄弟
不可復入學校之門矣雖然此責在汝尤重何也以汝
為兄一家之長也嗚呼乃父學為大儒官至少宰身後
暴露不得安其體魄孤魂漂漂其竟何依汝兄弟恬然
安焉是夷貊之道非復詩禮之家矣亦獨何心煥求吾
作墓志銘吾平生未嘗為此昔者静菴葬胡純來求銘
墓遜菴葬李敉來求銘墓叔父之葬吾弟苦欲吾自銘
皆辭不作今老矣豈可獨為令先公破此例邪雖然吾
心戚戚不忍也欲為汝兄弟轉求陸伯載文章鉅公也
不然轉求周尚書伯明汝父同年也問行狀及事實皆
無之豈能以空文作志邪念汝弟千里逺來又懼汝兄
弟以無埋銘為辭差池葬事故不得已以吾所知者代
汝作壙記庶幾不誤葬期嗚呼祖父有善而弗能傳謂
之不孝煥幼不能知汝長當知可即條録嘉言善行請
文於立德立言之君子以圖不朽吾日夜望之記録成
當遄寄我煥又言兄子圭長成今游邑庠矣吾聞之甚
喜庶幾克肖乃祖哉欲繩祖武在行不在文在立志在
勤用功不專在才力圭勉之哉圭字朝信已當故不著
於字說
　　　與王資穆
聞資穆今嵗不得與於賔興人皆稱屈雖然天難忱斯
安知天意不大警資穆使百尺竿頭更進一步邪大丈
夫自視何如顯揚其親豈在一第今秋榜已掛事又屬
陰矣天公毎張此一叚公案令人自參人竟不悟枉自
勞攘許多詩云上天之載無聲無臭儀刑文王萬物作
孚又云帝謂文王無然畔援無然歆羡誕先登於岸人
能反求以此自照勘則於世味得失自然輕矣資穆今
用何功夫讀書有得有疑可寄我一商量否
　　　與鄒謙之
伯載誦吾兄書樂與四方講學者接此吾兄惓惓盛心
也雖然講學者衆世道固甚可喜而亦甚可憂何也講
而不學者衆也是以講為學者也行必顧言義必勝利
吾兄亦嘗省其私乎髙明今方為人師匠一言一行後
進楷模願以聖門訥言敏行為主人心多動則不能自
還明道有言只外靣有些罅隙便走又曰人心縁境出
入亦不自知敬為吾兄誦之
　　　答陳元誠
嵗莫林烈至得元誠書改嵗而劉叔憲所寄書亦至一
念未起時語意超妙足見元誠心學淵微但他語不無
滯處來諭相見乎離非藏乎離此固元誠獨得處然道
理未有不可通於人者更思之何如神闕神庭語出内
經心藏神亦内經語也心之神明無乎在而無乎不在
也無乎不在而有在也静則氣母歸根動則神機發見
故疑其在彼而不知實在於心雖有在也而無迹也鄙
見如此不知髙明以為何如
　　　答林烈
士淹回道汝意極懇懇學患心不真此心若真何事不
可成來書人鬼之語甚切此是善惡已動念時功夫更
自體驗善惡未動念時有功夫否人心立極雖有間斷
處亦好接頭否則終日向學不免散而無統也
　　　答蘇駕部
校不才多病天所棄也亦天逸之使為閒民也康節有
云滿眼清才在朝著病夫無以繫安危故人天方向用
宜積赤誠以待機㑹老杜有云艱危須仗濟時才又云
獨使至尊憂社稷諸公何以答昇平故人不可不勉也
承問復古手叚噫有三代而上之學術斯有三代而上
之人才有三代而上之人才斯有三代而上之功業今
聖賢經天緯地之學具存後之人只向方圓上測䂓矩
而不肯就䂓矩上出方圓非古道不可復也泥古之迹
不能神而明之也校於古人不能為役而志不敢自小
者亦欲學古之道竭吾才以求之也維時雨淫害稼暑
至而不至氣鬱以蒸他日交秋火必不肯退位嵗氣勝
復何時而已邪故人願自燮理吾身陰陽毋為偏氣所
沴也
　　　與唐應德
此行天將有大造於應德也應德天植忠義而於消息
盈虚之理或未深察其微故天牖之使操心也危而慮
患也深他日出而任世道之責可以萬全不輕於一擲
矣天平數語極其苦心當時一似死肉頑不之省過後
始警懼真至理誠言也銘感不敢忘銘感不敢忘聞欲
秋凉過我敬灑掃先人之廬以俟近日讀詩欲以雅頌
之音銷鑠群慝聞兀崖有詩解應德若有之便中願早
寄示
　　　與唐音
得書自覺學未探本原甚善甚善乘此戚然大有警於
心百尺竿頭務求進步處乃不枉此一生耳麐入學舉
業想日有進但恐德業日忘日逺不患妨功惟患奪志
斯言宜惓惓服膺髙汝白幼時其叔父教之以舉業歎
曰便做到狀元三年一箇何足慕哉及長登進士第其
叔父以書戒之曰此何足喜吾正憂汝從此不免墮坑
可置一簿記毎日過差寄我汝白自謂我終日侍傍何
不相信如此試問其僕答曰比在家漸不同矣因此而
懼乃置簿記過過不可勝書因此大懼刻苦用功若汝
白之學與其叔父之教可以為法矣
　　　與林相
跂余望汝久矣徐亞參樾過我始知汝已回嘉禾抱病
未出則未知為舊病與新病與語非醫不能治汝之病
雖然亦嘗黙而思之凡病之作十二官必有不得其職
者矣心為天官何莫不由之是故致病在心治病亦在
心茍能握其樞旋乾轉坤在兹秋凉望早過我重為輕
根静為躁君輕則失根躁則失君溽暑中驗之尤得力
也許台仲暨錢采之沈静夫曽相見否李參過嘉禾特
附此信百凡作縣事可盡告之是固有志為民者也
　　　與王宗尹
在杭三載上下信之無異辭足以見毋自欺之效雖然
願嗛焉其毋自足也足則怠且驕雖有自欺亦不自知
矣由世俗希曠觀之嘖嘖滿人口固當由古之人觀之
此誠不足以當堯舜之萬分一也嗟乎堯舜其猶病諸
是誠何心也乃天德也吾以堯舜之道望汝故不以頌
而以規汝前書媿不能如羔羊大夫而欲為兎罝野人
意則甚善語或滯矣羔羊名大夫也兎罝自是十亂中
人昔者文王舉大顛閎天於兎罝詩人因而咏歌其事
肅肅者誠敬之極功也施於中林而終始表裏一致矣
春秋傳論舉冀缺而曰敬者德之聚能敬必有德盖其
源流如此李參受萬宰令過杭欲得一見故人問為政
臨民之道此可與言者也聞曽太平多善政并煩述以
告參
　　　與聞静中
昔三原王公在留都其志未嘗一日不在天下國家故
無一日不與賢士大夫來往嘗一日出有狂夫向之呼
萬嵗入部延屬僚諮之婁駕部曰昔張忠定公行軍三
軍呼萬嵗公曰止勿言即回衣冠坐㕔上戒閽人謝賔
客勿通反覆思得數策明早請婁駕部語之婁不答公
乃問曰當時忠定何以處之曰亟下馬呼萬嵗公喟然
歎曰吾軰安能及古之人彼倉卒應變而有餘吾無事
終日思而不足其好善如此吾兄為國柱石為縉紳楷
模其志與三原公先後一致也但未知門下士孰可為
吾兄師者孰可為吾兄友者又孰可為汲引而長養成
就之者天下事大可憂惟此一著可以應急可以定傾
可以任重保大吾兄願加之意焉
　　　與周行之
日李康惠公為刑部屬見素林公為僉都謂李曰昔三
原王公在南都其志未嘗一日不為天下國家故無一
日無賢士大夫往來門下今吾門何寥寥豈吾不能屈
已邪何賢者之不至也李因問曰公今所交何人曰司
㓂張公實太宰楊應寧司諌楊方震請各問所長曰某
長於某請各問所短曰某短於某請問公所長林遜謝
請問公所短林因虚心問焉曰承勛毎侍教所聞惟節
義文章而未嘗及學問公所長在是所短其亦在是乎
林大歎服前輩風度如此願吾兄以三原公見素為法
屈已下賢博求人才以自助益亦因而汲引成就後生
斯固吾兄成已成物之功也鄉别於嶺南校謂子庸曰
吾兄毎言無適而非道若見得無適而是道則學大進
矣亦嘗與吾兄有言不識尚可為韋弦之助否肅齋公
既去前所行二政勢必動揺他日小民復受弊而追思
其利彌覺多事矣
　　　與方叔賢
校以空言鄉學天厭否德䘮子䘮孫春秋傳所謂於是
有隱慝焉敢不惕然内省吾兄昔也無子而今有子兹
乃天祐善人願兄丕惟進德以祗承天意恭惟吾兄平
生最髙處全在服善故曰聖雖學作兮所貴者資今位
日崇望日隆萬一好善之心或不如初則雖有過人莫
肯告矣吾兄昔寓錫山校憚暑失此良㑹今乃闊焉數
年南望天一方曷勝鄉往衛武公年九十有五矣猶作
抑戒以自儆且使國人交儆我吾兄之年視武公尚壯
其心亦猶武公之心也不知邇來作何功夫承惠大學
原中庸原受益多矣可疑處亦往往有之以未得尊命
故未敢言嘗有書答純甫論大學録求是正
　　　與陳元誠
近讀詩以雅頌之言銷鑠群慝覺於性情有功安得日
薫元誠咏歌舞蹈天機更當流動盈滿也讀大小雅至
於宣王之詩未嘗不喟然而歎曰周其遂衰乎或曰宣
王中興之主也胡不責平王而下反追咎宣王邪噫宣
王之於周固若下弦之月矣惟患其虧也而可自盈乎
哉一時君臣其德精明而乏天地深厚氣象中有一事
便形於咏歌文公論周世宗一言極好曰為善須教顯
顯地做盖至於魯頌則無可言矣其真文而不慚者與
所以胥而為亡秦也斯意不知髙明以為何如
　　　與羅達夫
達夫别我去清風明月猶疑見達夫丰神夫子嘗歎才
難吾輩所當猛省如達夫者何處得來而未免有我人
見不肯舍已以從聖人顧欲率聖人之言從已毋乃擔
閣其才乎校嘗謂更不必問才如何只因犯了孟子所
謂不能盡其才誰能如顔子之既竭吾才也昔者之舉
忠義則有之語道則未盡韓魏公最名有膽任大事死
生以之然深服范文正公察乎消息盈虚之理富文忠
公視文正為麤然慮不萬全不發日語次見達夫未深
省故黙不言達夫聰悟絶人今當洞識之矣莊生一言
極好易之者皥天不宜深有合於易道也李參受萬宰
令附此以訊起居參平生居家有守今居官亦欲有為
未知得行其志否袁與吉相去逺近若何若有所聞願
有以教之
　
　莊渠遺書巻四
欽定四庫全書
　莊渠遺書巻五　　　　　　明　魏校　撰
　　説
　　　體仁説
天地太和元氣氤氤氲氲盈滿宇内四時流行春意融
融藹藹尤易體驗盎然吾人仁底氣象也人能體此意
思則胸中和氣駸駸發生天地萬物血脉相貫充鬱之
乆及其應物渾乎一團和氣發見所謂麗日祥雲也
冬氣閉藏極於嚴宻故春生温厚之氣充鬱薫蒸隂崖
寒谷亦透學而弗主静何以養吾仁
涵養可以熟仁若天資和順不足於剛毅可更於義上
用功否曰陽之收歛處便是隂仁之斷制處便是義静
中一念萌動纔渉自私自利便覺戾氣發生自與和氣
相反不能遏之於㣲戾氣一盛和氣便都消鑠盡了湏
重接續起來但覺纔是物欲便與截斷斬其根芽此便
是精義工夫也
天之主宰曰帝人之王宰曰心敬只是吾心自做主宰
處今之持敬者不免添一箇心來治此心却是别尋主
宰春氣融融萬物發生急廹何縁生物把捉太𦂳血氣
亦自不得舒暢天理其能流行乎
整齊嚴肅莫是先制於外否曰此正是由中而出吾心
纔欲檢束四體便自竦然矣外既不敢妄動内亦不敢
妄思交養之道也
木必有根然後千枝萬葉可從而立水必有源然後千
流萬派其出無窮人湏存得此心有箇主宰則萬事可
以次第而治
古人藴蓄深厚故發越盛大今人容易漏泄於外何由
厚積而逺施學者當深玩黙成氣象
渾厚則開文明澆薄則開巧慧學湏涵養本原
窮理所以開天聰明支離以求之是自鑿破混沌也
天地渾渾一大氣萬物分形其間實無二體譬若百果
纍纍總是大樹生氣貫徹又如魚在水中内外皆水也
人乃自以私意間隔豈復能與天地萬物合一乎
持敬易間斷常如有上帝臨之可乎曰上帝何時而不
鑒臨奚待想像也日月照臨如目斯覩風霆流行如息
相呴今吾一呼一吸未嘗不與大化通也是故一念善
上帝必知之一念不善上帝必知之天命有善無惡故
善則順天惡則逆天畏天之至者嘗防未萌之惡小人
無忌憚是弗以上帝為有靈也
天地氣化初極渾厚開盛則文明乆之漸以澆薄盛極
則有衰也聖人生衰世常欲返樸還淳以回造化故大
林放問禮之本質是從裏靣漸發出來文是外靣發得
極盛聖人欲人常存得這些好意思在裏靣令深厚懇
惻有餘若只務外靣好看却是作偽也
道體浩浩無窮人被氣質限住罕能覩其純全若只據
己見持養将去終是狭隘孤單難得展拓湏大著心胸
廣求義理盡合天下聰明為我聰明庶幾規模闊大氣
質不得而限量之
理者氣之主宰理非别有一物在氣為主只就氣上該
得如此處便是理之發用其所以該得如此則理之本
體然也通宇宙全體渾是一理充塞流行隨氣發用在
這裏便該得如此在那裏又該得如彼千變萬化不同
人見用有許多遂疑體亦有許多不知只是一理所為
隨在而異名耳本體更無餘二也
純粹至善者理也氣有弗善理亦末如之何斯乃氣强
而理弱乎曰否理該得如此而不能自如此其能如此
皆氣為之也氣能如此而不能盡如此滯於有迹運復
不齊故也
夫理冲漠無朕無者不可分裂所以一也渾淪惟一一
者不可二雜所以純也氣有形故可分愈分則愈雜美
惡分若有萬不齊矣
理氣合則一違則二春氣氤氲盎乎其和此天地之仁
也秋氣晶明肅乎其清此天地之義也何處分别是理
是氣春宜温厚而弗温厚秋宜嚴凝而弗嚴凝此非理
該如此乃是氣過不及弗能如此孟子曰配義與道此
是理該如此而氣能如此所謂合則一也孔子曰回也
其心三月不違仁心而違仁判為両物弗復合一所謂
違則二也
或問孝之根源莫是一體而分該得孝否曰此只是當
然不容已處曰豈天命自然乎曰怎得便會自然如此
天地生生只是一團好氣聚處便生人具此生理各有
一團好意思在心父母吾身所由以生也故惻怛慈愛
於此發得尤懇切其本在是也
萬物出於五行五行一氣所分也萬物出於五常理一
而已何以亦分為五邪或曰理不可分木之氣合此理
而為仁金之氣合此理而為義因氣而分也曰五常者
非他五行之理也雜氣而言之無乃混而無别乎或曰
木得此理為仁金得此理為義曰然則理空虚無一物
因氣旋生此五者出來或曰木之理曰仁金之理曰義
曰然則一理包此五者五行各得理之一偏請問如之
何曰只是一理在木為仁在金為義或曰一理之發在
子為孝在臣為忠其分殊也五常乃未發之理其本亦
殊邪曰五行之静氣亦各異故嘗為之説曰理具於氣
未發則五行通體而總為五常已發則五行異用而散
為萬行孝出於仁忠出於義脉絡固相貫也
用志不分以其全力而向於道志不懇篤工夫散漫無
成
禮主於敬譲其心聳然如有畏退然如弗勝然後儀文
斯稱今之矜嚴好禮者但知自尊自重直行已意而已
此乃客氣所使非復禮之本然矣
思慮萬起萬㓕如之何曰此是本體不純故發用多雜
功夫只在主一但覺思慮不齊便截之使齊立得箇主
宰却於雜思慮中先除邪思慮以次除閒思慮推勘到
底直與斬絶不得放過乆之本體純然是善便自一念
不生生處皆善念矣
天地定位各止其所氣交而和萬物乃生男女者隂陽
之大義也和氣濫則為滛氣狥欲忘返何以異於禽獸
之雌雄牝牡相逐哉嗚呼世俗以男女之交本起於慾
其别乃聖人立此以防故閨門之隱牀笫之安天命至
此每易缺䧟詩首闗睢其勸深矣
聖賢冲然無欲學者當自不見可欲始一念動以人欲
根勘何從而來照見衆欲性中元無俱從軀殻上起穢
我靈臺衆欲不行天理自見
德性之知意味與聞見之知逈别識得此理涵泳黙體
諸已然後意味深長
抗志髙明超然如鸞鳳翔於天表一為富貴所縛栖栖
籠中之鳥俛首受制於人矣
樸素恬淡其近道矣乎世味漸濃人偽薫灼盡鑠其天
真矣
天命有元亨利貞故人性有仁義禮智人性有仁義禮
智故人情有惻隱羞惡辭譲是非純粹至善本來如是
其有不善又從何來曰此只是出於氣質性本善然不
能自善其發為善皆氣質之良知良能也氣質能為善
而不能盡善性即太極氣質是隂陽五行所為氣運純
駁不齊故氣禀合下便有清濁厚薄濁則遮蔽不通薄
則承載不起便生出不善來性惟本善故除却氣質不
善便純是善性惟不能自善故變化氣質以歸於善然
後能充其良知良能也
人性元善當其惡時善在何處曰善自常在不滅只因
氣質反了這善便生出惡善之本體不得自如若能翻
轉那惡依舊是善
吾性元是聖人只被氣質自害學而弗至於聖却是隨
氣質所使志反聼命於氣也
或曰人生而静氣未用事其性渾然至善感於物而動
氣得用事故其情有善有不善曰如是則體用二原矣
性善情亦善静時性被氣禀夾雜先藏了不善之根故
動時情被物欲汙染不善之萌芽纔發存養於静黙消
其不善之根省察於動纔覺不善之萌芽便與鋤治積
習乆之本體渾然是善發用處亦粹然無惡矣
一理散為萬事常存此心則全體渾然在此而又隨事
精察力行之則其用燦然各有著落
虛靈主宰是之謂心其理氣之妙合與氣形而下莫能
自主宰理自然無為豈有靈也氣之查滓滯而為形其
精英為神虚通靈爽能妙是理為主氣得其統攝理亦
因是光明不蔽變化無方矣
或窮孝之節目曰俱從根源處來只如昏定晨省人子
晝常侍親而夜各就寢父母弗安置豈能自安既寢而
興便思問候父母安否皆出於吾心至愛自不容己曰
如是只湏就根本上用功曰這却是分本末作両叚事
天理合如此而吾不能如此正為私意蔽隔當培根原
又就節目上窮究到根原處去其不如此者而求其當
如此者則私意不得蔽隔天理常流通矣
人各私其私天地間結成一大塊私意人君完養厥徳
盎然天地生物之心又求天下愷悌相與舉先王仁政
行之悉破羣私合為天下大公
天子當常以上帝之心為心興一善念上帝用休而慶
祥集焉興一惡念上帝震怒而災沴生焉感應昭昭也
昔人謂人君至尊故稱天以畏之却似舉一大者來嚇
人君盖未廸知帝命也
人君尊師重傅而其大臣推賢譲能上下習而成風穆
乎唐虞氣象
治天下湏得見大規模又識其先後次第廼可以言治
人君當明乾坤易簡之理天下之賢才豈能人人而知
之邪君惟論一相相簡大寮俾各自置其屬人得舉其
所知而效之於上則無遺賢所謂乾以易知也天下之
政豈能事事而親之邪君恭己於上委任於相相分任
於百司而責其成功上好要而百事詳所謂坤以簡能
也
治天下者當以公天下為心然後能盡用天下之善人
君謙虚聼納於上博謀諸羣臣以及庶民延見天下民
牧命内外之官各不憚屈己以務咨訪轉聞於上求天
下之賢者集於朝俾之朝夕講求天下之事燦然畢陳
然後兼總條貫畫為科品次第施行
眇哉人形固與萬物蠢蠢者同生也而巍乎與天地並
立良由禽獸厥心蠢塞人心虚靈能全得這道理若虚
靈者暗塞背却道理營營軀殻之私天君之尊逐物奔
放清明之都邪穢汙濁填滿則是天地間生出能思量
能説話能作姦偽一箇巧於為惡之靈蟲反不若禽獸
之蠢蟲矣
鳥兮弗可為鳳獸兮弗可為麟異類也人與聖人同類
其形同也則其心同其心同也則其性人與聖人同也
然而有弗同者聖人無欲人有欲矣謂聖人不可學自
賊賊人者也然則馬胡以弗能使為驥乎曰馬之蠢其
氣弗能自變也人為制其踶嚙而已至靈之謂人乃亦
弗能自變化其氣質邪
學以希聖為志則日用所講明踐履皆當求作聖之功
常以此勘驗决不至䧟於訓詁詞章矣
　　　祠堂圖説
祠堂之制前為同堂而分其後以為四室祭位則同享
於堂自曽祖而下皆統於尊而暫屈以順祖考之心祠
位則各奠於室由禰而上皆得南向而有常尊以申子
孫之敬室之中其東為昭第一室又東為昭第二室其
西為穆第一室又西為穆第二室室各有小門昭穆既
定昭常為昭穆常為穆子孫亦以為序易世昭主升祔
則昭遷而穆不動穆主升祔則穆遷而昭不動如髙祖
而昭則居東第一室曽祖居西第一室祖居東第二室
禰居西第二室髙祖而穆則居西第一室曽祖居東第
一室祖居西第二室禰居東第二室春則特祀於室夏
秋冬三時則合而享之於堂其位則統於髙祖之尊正
其南向曽祖而昭則西向而居左之第一位祖居右之
第一位禰居左之第二位而西之第二位空焉曽祖而
穆則東向而居右之第一位祖居左之第二位禰居右
之第二位而東之第一位空焉祠位異室故昭穆但分
左右而無所嫌祭位同堂故左右當分尊卑而有所避
祠以奉神於平日則所申之日常多祭以禮神於一時
則所屈之時常少庶幾尊尊親親之義咸盡矣謹列數
圖而各繫其義於後

按古之廟制以中為尊故太廟居中左昭右穆以次而
列今四代之位自西而東則非以中為尊矣宗廟之制
辨其昭穆為先今既以西為上則昭穆之法皆不可行
恐於世代難辨故鄭子上問以西為上之制朱子曰此
也不是古禮又曰今公私之廟皆為同堂異室以西為
上之制而無左昭右穆之分一有遞遷則羣室皆動而
新死者當入於其禰之故室矣此乃禮之大節與古不
同而為禮者猶執祔於祖父之文似無意義然欲遂變
而祔於禰廟則又非愛禮存羊之意與其依違牽制而
均不免為失禮曷若獻議於朝盡復公私之廟皆為
左昭右穆之制而一洗其謬之為快乎今謹述朱子之
意擬為二圖

或曰祠堂既序昭穆則當以左右為分今並南向何也
曰此縁子孫之心以尊祖考也天子諸侯得祭其始祖
故以太廟居中羣廟從左右之列士庶人惟祭四代而
不及始祖乃虚其中而以祖考分列左右則皆不得申
其尊矣如以髙祖居中曾祖而下從左右之列則於髙
祖尊矣而曾祖禰終亦未得申其尊也况髙祖親盡則
亦當遷而乃居始祖百世不祧之位其心恐亦未安則
所以尊髙祖者亦未為至也又况尊尊親親湏當両盡
自誼而言之有髙祖而後有曾祖有曾祖而後有祖有
禰其分固有尊卑也自恩而言之由禰以及其祖由祖
以及曾祖髙祖其情不無隆殺也若惟髙祖正位祖考
昭穆相向則人子終身不得以南靣奉其親矣豈能安
於心乎故因古禮而變之四代皆為南向以申子孫之
敬祖考各居室中而不相見又得以各全其尊非惟子
孫之心安而祖考之心亦安矣
　
　
　
　
　
　
　
　
按古者袷祭於室始祖既正東向之位則羣昭皆列於
北牖下羣穆皆列於南牖下雖父子相對而不以為嫌
以有始祖之尊統之也今既莫統於尊而猶四代並列
則父子祖孫相並竊惟祖考之心必大有所不安矣子
孫而以非禮禮其祖考於心豈能自安邪今放古義擬
為二圖於後

或問四代並祭必統於髙祖之尊何也曰此縁祖考之
心而義起之也自子孫觀之則四代皆吾之祖考自祖
考觀之則其分固有尊卑不敢僣踰其尊也故必統之
於髙祖曽祖而下皆從昭穆之列然後祖考之心始安
耳然則曽祖昭則空西之第二位曽祖穆則空東之第
一位亦有所徴乎曰徴之朱子而已矣今列其圖説於
後
中庸或問四時之祫不陳毁廟之主則高祖有時而在
穆其禮未有考焉意或如此則高之上無昭而特設位
於祖之西禰之下無穆而特設位於曾之東也
　　　地理說
盖校葬先君子始讀地理書惛惛莫知其為何説俗師
皆能眩余然因是而天下大勢頗知之矣則舉似堪輿
家亦莫知余為何説也而見謂誕謾易曰天與水違行
天文起於東南角宿而西北閶闔為天門崑崙發源西
北乾維而東南薄大海盖相首尾矣此天地相逆以成
造化也天文亦自為逆日月五星逆天右行而成嵗地
理逆則氣固大逆則氣大聚小逆則氣小聚近取諸身
一呼一吸與天地通呼出順也吸入逆也心之神光順
則發見逆則収藏而其機在目矣吁𤣥矣哉大地之脉
咸祖崑崙而南北二絡最大大河出崑崙東北墟屈而
東南至積石始入中國此天下大界水也北絡發於崑
崙之隂折而東南行其背為磧北其靣為中國而其餘
氣鍾于遼磧北廣漠萬里龍氣麤頑其性殺伐隂山横
亘千餘里固天所以限中外也控御北陲要害在此東
南氣散而弱知慕禮義世為不侵不叛之臣正靣向中
國者其中結為冀都其左結為燕京冀都則恒山發祖
龍脉若從天降下為平陽而大河三靣環繞以絶龍氣
天文北極不動而衆星拱焉冀都正北南靣以臨天下
上應㣲垣此第一都㑹也堯舜禹由是興焉而後世德
薄弗能都矣其地表裏山河而㫄多阻朝貢轉輸弗便
也後世人主垂拱無為能如古之人乎吾恐其不能矣
儉嗇無欲能如古之人乎吾恐其不能矣夏后氏以後
廢而莫都冀北邉狄堯舜盛德逺覆北陲皆為要荒後
世詎能及也北絡極於幽燕而大河至此入海與鴨緑
江會東夷為其下沙此山水一大交㑹也其北崇岡千
疊而其前平夷千有餘里㤗山聳於南誠國家萬年
之基也但河徙而南氣不交固今其勢且北而以害於
漕河則障之使南且國家北都燕而逺漕江南粟民
力易罷地則有遺利矣以漕河故多逆水性大河淮濟
皆拂經是於天時地利人事無乃有未盡乎桑田之變
碣石乆淪海中中國水口不固世道升降天人固相符
也南絡發於崑崙之東委蛇南行其背為西戎其靣為
中國而其餘氣為南蠻葱嶺自起為祖南起雪山其東
為江源地脉因界為二江以南仍為南絡其北别為中
絡與大河分為両界中絡岷山為祖自蜀入隴結於初
龍則為長安四塞以為固金城千里天府之國也結於
中龍則為洛陽風雨之所㑹隂陽之所和天地之中也
南絡傅大江放於海北絡傅大河放於海惟中絡止於
嵩髙其前平夷凡㡬千里而泰山特起東方張左右翼
為障以天下大勢言之長安龍首穴也洛陽龍心穴也
兹其大龍之腹乎古之聖神多起於東土宋都大梁亦
在龍腹而國勢弱者汴坦無偹其勢必宿重兵民力坐
而困矣故曰古今異宜長安洛陽大發於周而其機起
自神禹北絡中絡枝脚連輳壅遏大河秦川乃一水壑
也鯀與水鬬智則多為隄而功數敗神禹鑿龍門疏砥
柱河乃安流是故龍門鑿而涇灃漆沮㑹於渭汭入河
長安始可都矣伊闕鑿而伊與澗瀍㑹於洛汭入河洛
陽始可都矣余嘗至洛陽相其形勢熊耳祖龍發自終
南逺則太行為後托近則嵩髙為左障然終南自為長
安前朝太行亦為平陽左障嵩髙雖廻障洛陽而
大情自欲東出與萬里平原作祖然後黙識天道之公
大地相為勾連其融結非一處王氣發乆而歇又轉之
他帝王有德也而興無徳也而亡是不一姓宇宙所以
無窮也詩云天難忱斯不易維王南絡大峨山為祖折
而南行東出為五嶺乃折而北大盡於建康而長江至
此入海自昔以為帝王都矣雖然建國者非控天下之
上游則莫若宅中圖大譬諸人身上游其首乎宅中其
腹心矣乎尾閭則不能運矣西南夷限山隔海莫能相
長雄惟宜填以恩信葱嶺以東西域諸國處於大龍掖
下以恩信懐之可以斷匈奴之右臂也天竺地脉發自
崑崙之陽其左弱水界之不與中國同脉其人多慧而
佛生焉佛教流入中國遍於四夷凡夫尊之甚於孔子
要之不可為常經終繫天地偏氣自縁明王不作故其
幻説得以眩人耳余所可及知者僅此㡬於大言無當
矣乃若辨五星九曜以踏龍脉審官鬼曜樂以證穴情
則其術别有精㣲而非余所能及知也
　　　觀海説
余與客觀海問同游者所得夫何如曰胸次蕩然闊矣
子盍言爾所得曰余慕夫江漢以濯之欲洗心而未能
也又何得焉雖然請廣子之意君子觀於江河而知百
流之小也入海而得大觀焉睨而望江河縈若帯矣其
逺難極孰窮其外其深難測孰闚其下吾将以為有涯
則不見其涯然則無涯邪心之大也無中無邉混天地
以為體囿於耳目則藐乎其小不自知其大矣今吾立
於海濱望洋則茫若勢若與天俱浮一色蒼蒼上下無
方又曷有極邪登彼岸而望之亦且若是自古足跡所
不能及則信目以為固然又安知夫處下而觀上不猶
是邪達人之觀以神會也而遺其形彼耳目又安能拘
之邪海於天地之間其為物大矣然誠自夫天地之全
體觀之則廢然而忘其大也物之隱現於海巨細萬類
人以其形與海絜小大乃曾不能比其巨類之一而又
何以哆然為哉言山之高者自地而觀之耳天之高高
山頽然其下矣雖纍萬山吾猶見其卑也今夫心其大
不踰徑寸而周天之體六合之内外巻之不盈分焉人
縁軀殻以自私七尺之形至與蠢蠢萬物者齊又安能
叅諸天地邪斯可大哀也已
　　　參字應明説
參姪學於余余問先兄命名之意曰西方有參宿取義
於兹按天文志參明則臣忠子孝遂字之曰應明且告
之曰父子君臣人道之大者也是乃天之所命而吾所
得以為性者也為子不孝為臣不忠則為逆天之命而
自滅其性矣人失其所以為人而違禽獸不逺矣是故
學莫大於忠與孝大者既立而後百行從之參其朂哉
　　　贈寛字德裕說
某邑某名其子曰寛請於邑茂才某乞余命之字余告
之曰惟大然後能寛大則包物小則為物所包矣人知
天之寛也萬物覆焉而不知天之所以寛者大故耳乾
一而大包乎地之外凡物無不囿其中人心之神其大
如天故能包萬物之理也某曰大哉言乎某未之前聞
也敢問其次曰惟虚然後能寛虚則容物實則為物所
容矣人知地之大也萬物載焉而不知地之所以寛者
虚故耳坤二而虚容乎天之氣凡物無不蓄其中人心
之體其虚如地故能容萬物之理也某曰至哉言乎某
今而後聞之敢問其次曰公則大私則小寛也能無私
其身以公其心則所謂大者可漸學而能矣有主則虚
無主則實寛也能無誘於外而中有主焉則所謂虚者
可漸學而能矣盍字之以德裕乎裕者寛而有乆義荀
子真積力乆乃入裕之謂也某曰善哉言也蔑以加矣
雖有他説弗敢復請矣遂書以贈寛
　　　顧壻芸字説
顧某季子芸頗自謹飭吾兄以其子妻之賔嘗命其字
曰立之表叔李某來以告余曰善哉芸去苖間草也劉
章之歌曰深耕溉種立苖欲疏非其種者鋤而去之余
嘗以况克己之學且告之芸矣厥後芸補弟子員進而
游太學表叔與芸偕來請卒受教余告之曰人非下愚
孰不欲為善而去惡也哉善根之弗能植鋭焉惟剪惡
是務滅而復生其端無窮去之弗可勝去也無亦惟是
栽吾善根培而壅之有惡則刈勿以害吾善嗟乎善惡
之不両立也乆矣匪善勝惡惡即勝善人惟善根之弗
立也而惡得以固其根驕驕桀桀惟日張皇善不復茂
矣乃嘵嘵訾嗷人曰彼胡得為惡噫天下之能立苖者
寡矣視已之田蕪穢不治乃舍而芸人之田雖曰不愛
莠而自害其苖吾弗信也表叔曰吾老於農知則莫我
若雖然吾藝吾苖於田曷嘗藝莠而莠常亂吾苖吾不
知彼胡然而生也曰信乎苗生有種嘉樹之熟也農善
其種而藏之及春而播厥種其擇之也惟精苖未薿薿
而莠茁然而長矣彼得水土之氣則生豈待種乎農惰
弗力去遺種在田既其來嵗且盈畆矣謂芸曰善有種
汝知之乎對曰未也君子所性仁義禮智根於心斯降
自上帝者也惡本無種汝知之乎對曰未也是生於物
欲吾性無之惡生而弗去伏藏於心遂畱厥種他日遇
物則發延蔓無窮矣請問如之何曰恒存汝心善根自
固惡根自消隨事省察而克治焉善之萌芽暢使條達
惡之萌芽剪滅俾無餘焉毋俾之盛盛難圖也表叔曰
吾不學聞子之言吾心有戚戚焉曰政惟人性皆善耳
然則人何以為惡斯易為善斯難曰人自莫肯用力耳
吾茍欲為善何善不可為茍不欲為惡何惡不可去哉
聞之天下有不可長之苗與曰無之孰謂天下有終不
可去之莠邪芸謹對曰命之矣今而後其曷敢不自力
　　　鄭壻若曾字説
鄭壻若曾厥字伯魯孔子道之宗也其徒三千傳道者
顔曾氏而止耳顔也如愚曾也以魯而聰明材藝者弗
與焉豈非用心於内邪天地氣化渾厚則開文明澆薄
則開巧偽君子之學涵養本原凝定深厚然後能開天
聰明支離以求之弊弊焉役聰明以狥外是自鑿破混
沌也余嘗觀物而有感矣方草木之勾萌鬱然有塞意
乆則華盛而實繁漏泄太早未有不先萎者也喟然嘆
曰人之學何以異於是哉篤實者光輝浮躁者淺露若
曾其黙識之棄爾小慧毋分爾志勿内不足而急人知
悉斷外誘葆爾真純則曾之魯乃可㡬也
　　　從子希明字説
從子希明加布於首請字於賓命之曰誠甫季父顧余
曰爾盍朂諸對曰唯乃告之曰而學以變氣質也愚也
希至於明維天之命於穆不已誠也自誠明者聖希天
也自明誠者賢希聖也由愚而明士所以希賢也而幼
也蒙今長神識日以發矣志向於善則開聖賢知見而
日進於明志弗向於善則開愚不肖知見而日淪於闇
爾尚敬之哉請益曰辨惑則明孰辨曰嗜欲之迷人也
惟食與色惑則敗徳䘮身而能辨之勿近可欲弗以亂
爾心庶㡬明也已矣庶㡬誠也已矣
　　　定余氏三子字説
烋字徳𢎞起於乃父存日雖於烋義未切而甚切於烋
之身程伯子云西銘言𢎞之道於乎民吾同胞也矧於
親同胞乎詩云此令兄弟綽綽有裕不令兄弟交相為
瘉傳曰仁人之於弟也不藏怒焉不宿怨焉親愛之而
已矣烋也思父母之大徳忘兄弟之小怨其仁己乎烋
乎烋乎吾乆不見汝而惓惓汝思汝能信受吾言否乎
煥字徳中乃父己弗知之矣外舅實命之煥義未切吾
更字之曰徳潛盍歸請於外舅而易之煥乎煥乎豈有
不篤實於内而外輝光者乎汝當沉潛用功昔者學問
之日淺若真所謂鹵莾而耕之者矣曰然若真所謂滅
裂而耘之者矣曰然汝今改是立身揚名以顯父母炵
七嵗而孤今亦既受室矣而字未加炵本俗書於義無
所取已孤不當更名吾以義起之造化消息盈虚其道
密㣲吾舉物理况汝火旺於夏其燄也不揚火囚於冬
其燄也反烈物禁太甚故造化乗除其間火老陽也亢
則為虐過剛也夫故曰少火生氣壮火食氣又曰火生
於木禍發必克炵乎炵乎字汝以德収吾願汝之退藏
也而弗願汝之露揚也以吾與汝通家之故汝雖未得
見吾固當知有吾其敬聼長者之言毋忽
　　　贈唐一麐
一麐既冠來謁告之曰願爾篤志賢何人也聖何人也
希之則是又告曰願汝强力開汝天牖塞汝人竇正道
是廸申告之曰願汝純徳照徹暗塞塵垢蕩滌深造聖
域
　
　
　莊渠遺書巻五
欽定四庫全書
　莊渠遺書巻六　　　　　　明　魏校　撰
　　序
　　　周禮沿革傳序
夫周官何為者也聖人代天而立也為生民開太平也
其稽古而集厥大成者乎吾由是而得聖人之心法焉
是故其統紀安在曰在王心諸所建置孰重格王為重
也其條貫何攝曰三百六十屬一六官也六官一太宰
也太宰一天也行之則奚先厥亦先建六官大綱定矣
乃萬目次第以舉三百六十屬備矣吾由是而得聖人
心法焉聖人之心何心也醇乎天心也渾乎天地萬物
一體罔有不仁也故其法天下為公不敢少以其私病
民也是故由其道可使天地奠位萬物各止其所兹謂
盡善古之極也秦暴以顛實始棄古典則惟厥私意便
安命之曰法肆一人於民上天乎為民立君之意荒矣
後有作者莫知其朔迺規規襲秦故常創業甫定與民
休息哉稽古則不暇暨於守成舊章是因則莫之敢更
雖以天挺雄才未能或之度越也故曰古一宇宙也今
一宇宙也自秦限之聖人至公秦以其私聖人大明秦
以其苛太平之典曷日其興邪天将有待邪古經簡奥
儒者頗為發明校不敏因其典禮以求其會通僭為沿
革傳推古可行於今吁迂逺而濶於事情與都乃言可
底績與愚皆罔敢知惟曰吾皇先公厥心迺克正事敢
獻聖學惟治亂匪自他一惟心造皇尚作聖母或自聖
徳之下衰久矣皇卓有立曰予一念公對越上帝曰予
一念或私帝震怒之一民弗獲其所痌瘝予身丕逺惟
古帝王是師曰予徳弗類終身惟恥予非古訓弗以學
别求聞昔之先民是程惟師保是隆惟耉老成人是詢
惟法家拂士是親招我髦士於四方其彚於朝曰汝其
師師惟聖學是明以保我祖宗黎民兹惟太平之基
　　　六書精藴序
嗟周之衰天王之弗考文也久矣秦以凶徳閏位强取
文字而同之乃後世惟李斯是師先秦古文則既闕有
間矣其别出者多列國未同之書然則文終不可考與
曰文者非他也心之畫也所以體天地萬物之撰也古
文先得我心之所同然耳心之所同然者何也天然而
然也心學而明也貫若一矣古人之心學大以密倉頡
之作六書也猶之伏羲之作八卦也若剖混沌而開之
其道易簡愚夫愚婦可使與知不知不足以言道乃其
精藴則有學士大夫不及盡知者是故傳久則易以譌
有王者作議禮制度而考文心法同也昔者周宣嘗考
文矣古文之變而為大篆也史籀所述也文字浸以備
矣開闢而後與有功焉者也心法之微傳與否與今固
弗能知矧秦之斯彼何人兮而其心乃敢曰古亦莫予
若矣兹其萬惡之根矣大篆之變而為小篆也斯實紛
更之文字則大備矣混沌之鑿也亦多矣秦以吏道易
君道天下日擾擾焉程邈因是以隸書代篆書六書亦
墜地矣要之二人者同於輔桀者也校嘗曰三代而上
一宇宙也三代而下又一宇宙也自秦限之矣秦弗稽
古師先王而厯代師秦以為故詎惟六書也哉校生千
載之後悼斯文之久湮欲請於上因古文是正小篆之
譌擇於小篆可者尚補古文之闕多病未遑則為之贊
發大義以闡心法學者毋滯於書而博之天地萬物毋
徒求之天地萬物而反求諸心天機之不器於物也古
猶今也噫天而欲興斯文也兹其濫觴也已或曰師無
道秦百代羞也請廢斯篆一洒空之無寧慊於志乎曰
斯篆亦詎能盡廢古文今亦何必盡廢斯篆天王而考
文也亦惟祖頡而參諸籀若盤盂書定而一之斯篆可
者取之其不可者釐正之惡而知其美曠若天地之無
容心焉邈隸亦亟修之與俗宜之翻篆而楷俾無失六
書掃官府之繁苛灰書籍之叛經離道者復歸民於樸
毋或琱琢其天或曰噫信斯言也古道可還也六書云
乎哉
　　　禮記纂言序
六經聖人親所刪定秦人燔之禮樂二籍俄空焉世惟
周官儀禮厪存而學官罕所傳習漢儒所補戴記列於
五經純駁班如也註疏又頗傅以緯學經世之誼鬱而
未彰今所宗者陳氏集説而已耳朱子嘗修正三禮未
就惟吳氏纂言倫類明整稽合諸儒異同厥功博哉而
世鮮有傳者豈天未興斯文與曷絶之易而續之孔艱
也雖然後有作者稽古立制興世太平兹書雖匪盡出
孔氏固周官儀禮之翼也文獻斯存殆将由是乎考法
千古之闕典可舉而行也君子之於禮蓋沒身焉學者
弗及見古全書幸而此編尚在庶有格言詎可暫而舍
諸如用於世且将執此以往矧亡者禮之數也其不亡
者存經禮三百曲禮三千根心所發也蔽以一言曰毋
不敬兹書開巻全經之體要具焉其可忽諸寧國守胡
君東皋爰刻是書嘉與四方士共之屬校題諸簡末先
王之典墜地也久矣庸詎知天之不欲興斯文也而以
是為之兆與君守郡適倥偬多故時乃能崇尚經術其
為政知所先務哉
　　　朱氏遺書序
六經傳道之書也訓詁而已耳漢儒之所以陋也辭章
而已耳唐儒之所以衰也迪知允蹈充之為聖學焉達
之為王道焉宋儒之所以盛也六經至朱子而犬明世
之學者咸知誦法朱子雖然其講明也過多其踐履也
過少後儒之所以支離也或乃入耳出口而未嘗反求
諸躬假途以干禄立門户以要名而朱子之志荒矣道
喪於多岐舍旃而求捷徑逃儒而入於釋者也害則滋
甚校始讀朱子語類文集二書歎其廣博浩繁茫無際
涯久而見其提挈綱維闡發精藴有確乎其簡易者然
後知夫統之有宗會之有元條列萬餘而其本惟一焉
耳遡統而窮其源斂華而就於實斯固朱子所望於後
學者也輒不自量爰取二書剟其統紀條貫深切而著
明者輯為朱氏遺書雖未足以得古人之全體然於聖
學之階梯王道之權輿亦略具矣學者惟毋以糟粕視
之則古人之不可傳者庶乎其猶有傳也
　　　廣東鄉試録序(代考試官作/)
惟皇御極萬邦咸慶作曰天其将啟堯舜之治乎元年
天下大比巡按廣東監察御史謝珊謀於左布政使王
子言按察使汪鋐等曰貢舉大事也矧逢景運惟兹海
濵黎獻共臣其慎擇舉者爰先期聘四方文學既而巡
按監察御史涂敬受命來代監莅厥事曰予其輟他務
虚中以治之維時總督右都御史張嵿總鎮太監韓慶
總兵撫寧侯朱麟暨提督副都御史聶賢咸贊襄曰予
其經武俾文教聿興市舶監丞解銘審録寺副汪和亦
與贊焉及期御史敬颺於衆曰惟古賔賢暨能惟今稽
古其毋顓文藝乃請教授應奎黄文雍曰其綜文衡汰
厥浮華惟實彦是登教諭周天錫張琦萬楷林文炳訓
導黄珠陳思順鄭復曰其分閲五經文必根於道毋尚
枝葉時提調右布政使章拯左參政周用以舊服正法
度監試副使陳祥僉事李中糾勿共者肅以常刑參議
徐度孫懋副使胡訓王大用胡璉僉事王宗源汪克章
沈炤臧相施儒都指揮甯漳李漳等咸協心於外以胥
有濟遂合提學副使魏校所簡士三試之拔其尤七十
有五人遵制額也録成獻於朝奎當序諸首簡竊嘗聞
之古者學校教民其徳六曰智仁聖義中和其行六曰
孝友睦婣任恤其藝六曰禮樂射御書數皆實學也貢
舉之制始於族師閭胥月書其行而終於鄉大夫三年
大比考其徳行道藝而興其賢者能者以禮賔之厥明
獻賢能之書於王王再拜受之登於天府惟今鄉試有
録殆古賢能之書也雖然奎初不知諸生誰氏所校者
一時之文耳道徳行藝無得而稽焉其賢其能未知與
古奚若文則燦然盛矣有稱道徳者有談仁義者有及
性與天道者視古閭胥所書敬敏任恤族師所書孝弟
睦婣有學若陿小焉然皆紙上語耳孔子曰始吾於人
也聴其言而信其行今吾於人也聴其言而觀其行又
曰有徳者必有言有言者不必有徳諸生之言其有徳
者乎我不敢知行其可信矣乎我亦不敢知惟是踐爾
言乃不負所舉孔子曰文莫吾猶人也躬行君子則吾
未之有得又曰古者言之不出恥躬之不逮也敢以是
為諸生勗昔者驩兠舉共工於堯曰方鳩僝功匪徒以
言也帝猶吁而弗用曰静言庸違今諸生皆以言揚他
日修身刑家平均天下慎毋違爾今日之言否且不容
於堯舜之朝矣敢以是為諸生戒
　　　廣東鄉試録後序(代考試官作/)
我國家立學教民設科取士其在廣東厯五十餘科矣
名公鉅儒先後相望科目與有光焉此我皇上龍飛第
一科也廵按御史涂敬等以庚之朝入院昭告於天地
神明誓公無私以進賢報國壬之朝以出天氣清明人
事整暇僉喜為國家得人賀謂文雍盍序諸文雍不佞
請廣其意以告多士夫道充塞宇宙何古何今何逺何
邇然自三代而降人才治化何如也遡而求之三代之
前人才治化又何如也宇宙之間如有大限隔議者謂
今之不能為古譬則人老而衰不能復少壯矣异哉斯
言道無汙隆學有明晦兹其為古今之别爾古之學也
以實行今之學也以空言古之學也以求道今之學也
以干禄士逐利誘靡然一趍於文心術既壊故其學術
益以支離而人才治化閹然其弗振矣作新變化是誠
在今不此之圖謂古不可復是未知天地之運一盛則
一衰未有衰而不盛者也今天子英哲天縱粹然堯舜
之資方将稽古正學上遡精一之傳萃天下賢者於朝
交修厥徳俾分教於四方以一道徳以同風俗然後使
民興賢出使長民使民興能入使治民則天下之民無
一夫一婦不與被堯舜之澤矣此萬世一時也天下大
勢西北者其原也東南者其委也天下之山皆起於西
北而盡於東南天下之水皆發於西北而會於東南廣
居嶺海之間乃天地之盡氣也氣已盡而復發泄之故
山川崛奇毓為人才多發豪雋秀而能文而渾厚剛大
之氣或有所不足故古之聖賢多起於中土而南粤迄
今寥哉無聞豈氣之鍾於人者固有弗全邪曰否人心
與天地相通山川詎能限隔至善莫如堯舜至惡莫如
蹻跖係其心存亡何如耳一念天徳堯舜在兹一念人
偽蹻跖在兹常存厥心顧諟天徳行著習察動皆以天
毋汩以人偽是聖賢復生於今也故曰北海有聖人出
此心此理同也南海有聖人出此心此理同也道本在
我顧自諉曰弗能且上誣其君曰是何足與有為也則
亦棄人也已文雍與諸生有一日之雅竊覩文獻之盛
故於録終進之以聖賢徳業庸厚望焉若謬為大言一
則曰堯舜二則曰堯舜而其行違禽獸不逺焉則是相
率而為偽也已文雍惡乎敢文雍惡乎敢
　　　自京口入汴紀行
京口擊楫横絶大江駕長風渡淮自此南北形勢分矣
江淮之間厥田膏腴而多遺利若農扈得人富庶可期
月而望也兩淮鹽利甚博患亦彌深今将釐宿弊乎請
法行自近始可以裕國而寛民必也為逺圖不可不深
長思矣甄琛元勰之議要皆未見周禮而有言也淮小
於江不啻倍蓰而吞大河豈特智者決其為患河北有
鯀隄而無禹隄後世師鯀而不師禹河患何時而平也
漕河新開暫逺河患但今大河勢已趨北決溢而復故
道誰能禦之漕河之憂未艾也海運期期毋講上策莫
若修舉虞集故事其次法唐宋轉般國朝設淮徐臨徳
通五倉尚存遺址而遺意則莫之識矣妙在通融焉耳
米乏則以次轉輸米賤則隨在廣糴貴亦時糶之以為
糴本但使漕運得人辟召諸監倉而久其任北方復兼
糴麥粟倍給於軍此法之至省至便者也唐陸宣公嘗
行和糴關中嵗增百餘萬宋蔡京壊綱運東南遂不能
支其利害昭昭可考也昔者鯀湮洪水汩陳其五行帝
乃震怒今因漕運而逆河濟及淮三瀆之性垂及百年
今上英才邁世赫然将大有為天意適於此時變動自
是一機深識天人之際者莫若勸上乗此一大機會作
一大處分漢都關中文景恭儉未嘗轉漕武帝窮奢極
慾嵗漕關東六百萬斛海内虚耗昭帝恭儉一旦盡罷
之上恭儉愛民如倣古制國用之法通計國課嵗入若
干國費嵗出若干立一會計之書課入視祖宗時孰增
孰減費出視祖宗時孰寡孰多立為定格一斷以祖宗
舊制復進而考法於先王百年冗費一旦革之萬姓誰
不歌舞聖徳漢昭盡罷漕運未足多也京口地固而民
悍劉裕嘗用之矣此金陵之東户也維揚少弱近淮則
又强矣此金陵之外捍也彭城山勢雄偉實南北之要
衝古之立國者設險必在數百里外呼吸則四圍皆應
觀形勢之起伏其間强弱自相為牝牡信天造而地設
也覩淮而江之上流可想矣汴坦而無備豈帝王之都
宋太祖謂遷洛陽未已終當都長安耳吾欲循周漢故
事據天下之上游省冗兵以寛天下真英雄也自彭城
入汴萬里中原固在仰稽聖神經緯之蹟邈乎不可見
已中觀豪傑所以成敗興衰與其攻守之畧蓋有可言
者俯察生靈困苦之狀無路達於九重深思地利不興
萬無致太平之理斯地也夏用之以貢商用之以助周
用之以徹今乃鹵莽耕之滅裂耘之不復有相之道海
内所由困窮也堯舜舉農師禹盡力溝洫文王即田功
蓋天子之職主於代天養民而守令又代君養民今也
數易牽制又多匪人地利誰與興復必也隆重守令大
畧如西漢時治道乃有根柢戰於中原步不如騎騎不
如車車可以戰可以守騎便衝突可為游兵因思溝洫
法存戎騎亦難蹂踐豈有晉宋之禍也校所至風雲相
迎河山如待天寛地寛眼亦寛覺得收攝只在方寸深
愧主宰不立未免衮衮隨逐大化噫此心收却根本上
露生端倪纔與天地同體若放去自由便被軀殻私慾
裹住違禽獸不逺矣
　
　
　
　莊渠遺書巻六
欽定四庫全書
　莊渠遺書巻七　　　　　　明　魏校　撰
　　譜牒
　　　莊渠李氏統宗譜序
我李聚族莊渠乃今散處而共祖實之府君譬若大樹
無根何生矣嗟我族人誰非我祖傳種同氣連枝骨肉
之親也族散而無統骨肉且将漠如塗之人吁可憂哉
古之人尊祖故敬宗敬宗故収族而宗法立焉大宗立
百世不遷以統族之親疎小宗立親者彌相親也盖五
世親盡乃遷宗法亡天下無善俗好古君子顧念其本
根則謹修其譜牒以合族而譜學惟歐蘇二家傳校稽
諸古國史奠系世辨昭穆家之有譜如國有史乃立統
宗譜自我莊渠一世祖始而盡於其五世孫别起為圖
五世至九世則𤣥孫各為髙祖自系厥後以禪於無窮
正適直繼而系前支庶區别而次後族之親疏咸在也
而無失其倫盖取諸歐陽氏繼以世譜於正適詳焉曰
其猶有古大宗之遺意乎則又立族屬譜爰起自我髙
祖彦行府君而下盡於吾之族昆弟凡宗人有服屬者
咸在吾與族昆弟之子若孫生則附之親屬始竭猶未
忍相棄也盖取之蘇氏復取祖系親盡者奠諸前曰其
猶有古小宗之遺意乎二法相為經緯瓜瓞綿綿百世
如指諸掌我李孟莊一支諺所謂直下子孫也凡我族
人如木附枝於法固不敢立為大宗而事之自當加隆
焉耳矣此統宗譜所為作也統宗譜大合族而共圖故
世譜専載正適代録其適子某庶子某而庶子所生不
復書族人惟賢者特筆以附見又與宗圖自相經緯凡
修譜則族人各以其譜來㑹譜成分而世藏之代命賢
者一人嗣修嗚呼士大夫則知尊祖矣誰其不重譜牒
哉然而或修焉或否焉顧子孫賢不肖何如耳其世篤
孝敬守墳墓厚親戚修譜牒而勿替之則天下咸稱願
然曰斯其文獻故家也祖宗有光矣樂樂其所自生禮
不忘其本凡我後之人尚其顧念我祖宗而毋疏逺骨
肉也哉
　　　大宗小宗圖説
大宗别子為祖繼别為宗百世不遷
宗子統族人主始祖廟祭族人服之齊衰三月
小宗祖遷於上宗易於下五世親盡則遷
繼禰之小宗統其親昆弟其相為服齊衰期年
繼祖之小宗統其從父昆弟其相為服大功九月
繼曾祖之小宗統其從祖昆弟其相為服小功五月
繼髙祖之小宗統其族昆弟其相為服緦麻三月至𤣥
孫之子親盡則遷
愚按古者國於天地有與立焉是故並建親賢爰有世
臣舊族禮家所稱别子者公子不敢上禰先君自我作
祖别於尊也始興者亦稱别子自今起家别於舊也别
子立廟百世不遷謂之太祖其繼别子者世為大宗統
治族人有君道焉為之服齊衰三月尊之如君也封建
廢天下無世家矣而宗法亦因以亡合族羣居勢當有
所統壹古猶今也禮可義起謂宜推本始祖一人世存
墓祭倣古之别子其世適倣古繼别之宗族人雖不敢
為服固當以所事大宗者事之乃若今制有爵延及後
嗣者自當復古大宗之法
　　　叙録
昔帝顓頊之苗裔曰臯陶在唐虞為士師以功徳錫土
姓其國於六者周衰楚人滅之後罔有聞其以世功賜
族者以官命氏曰理暨於利徴逃難殷墟爰始更為李
氏古謂理官曰大李之官黄帝理法曰李法故因而稱
焉而後之人訛云食李而改自臯陶顯於堯舜之世禹
讓徳焉其學以天為主矣後千有餘嵗而耼在周為柱
下史以知禮為孔子師厭衰世之多事也則欲返樸還
淳以回造化漢興而李氏著姓於隴西後之數百嵗而
唐神堯有天下追論繫世則遥祖臯陶時以國姓賜其
勲臣而族類多混矣李姓蕃衍於四方代有顯者世逺
莫詳我所自出故今不敢紀諸逺紀其近而可知者曰
宋編修府君隴西之裔也從高宗渡江而南寓呉為始
遷祖搆望鄉樓於葑門人稱磚橋李氏所遺象笏手澤
尚存而譜帙闕有間矣故老相傳又云編修府君之子
仕宋為金紫光禄大夫實惟莊渠始祖之大父考之葑
門而無徴也校故傳疑焉而録其可傳信者於譜最曰
莊渠一世祖茂實其子譚始以詩禮傳家七世孫方草
創譜牒文獻始有徴孝子則恕信昆弟節婦則始祖妣
顧氏開先厥後廸之妻戈氏淮之妻鍾氏麒之妻周氏
自祖宗積德且也二百年而始發於校噫其曷敢忘本
哉
　　　統宗圖
第一世　　二世昭　　三世穆　　四世昭
五世穆　　六世昭　　七世穆　　八世昭
九世穆　　十世昭　　十一世穆　十二世昭
十三世穆
　　　　已上見家乗
　　世譜
　　　一世
莊渠始遷祖諱茂實字實之考論其世宋遺民之子也
而生於元自葑門磚橋出贅婁門東莊渠城顧千十八
提領家為壻子孫之興自兹始其鄉曰習義其里曰孝
㢘長洲縣之二十一都也始祖以耕讀為業悃愊無華
壯嵗不禄妣顧氏辛勤撫其孤年踰七十白首貞心故
我李世有節婦𦵏陽城湖隂終圩之上子孫以昭穆咸
祔厥後水嚙而淪於湖嗚呼傷哉今有事望墓以祭適
子譚庶子訓
　　　二世
徴君諱譚字吉甫鄉人稱為坦然處士生元盛時元徴
之不起後老矣及見元之亡而際我太祖之興宋遺民
之孫故不仕元也徴君幼失父怙恃母以生及長事母
孝愉愉如也友其弟怡怡如也母樂其養嘆曰我不幸
喪夫幸而得是子不覺我為未亡人也徴君亦自傷曰
吾髫齔喪父百爾劬勞上荷母慈噫觀先妣之撫幼孤
與徴君之事母吾族安得不昌乎徴君穎悟而篤志嗜
學為時聞人古貌古心鄉人多化其徳與學士虞文靖
公集游嘗為銘硯期我𦙍嗣之昌詩禮傳家自徴君始年
八十二以夀終娶唯亭張氏自後張與李世為婚姻
自莊渠始祖再傳而有孫七人其後日以繁衍析為七
房吉甫府君之適子孟莊是為長房庶子五仲芳二房
季和四房皆生於元叔常五房恕六房信七房皆生國
初洪武弟訓一子廷玉為三房今惟六房一支遷崑山
信義者最顯恕字彦行信字彦立鄉人所稱二孝子也
彦行自幼厚重若老成人平生無疾言遽色孝友天至
母袁氏嗽病篤百方治終不愈勺水不入口彦行迫黙
禱於天請以身代刲其股肉救母彦立亦刲肱肉從外
來兄弟不約而合乃煮糜粥勸母嘗之母病即愈鄉人
以其孝誠動天也為作二孝子傳吳文定公寛題曰母
病無醫實可哀弟兄何自笑顔開傳文不作傷生誚四
體元從父母來
叔常三子其幼棄為道士又棄其一孫為僧二子單傳
皆無後五房之祀遂絶豈非吾族永鑒哉嗚呼佛老殄
滅世教其徒坐而蠧食吾民王法所當首禁故吾族有
棄其子孫為僧道而自絶祖宗之類者皆削不書蓋深
以罪其父母
　　　三世
寓耕翁諱孟莊好讀書通五經大義抱材不樂仕元孝
敬行於家信義箸於鄉人稱長者生元元貞二十四年
卒洪武八年娶懸珠張氏適子允庶子安謙慎國初諸
房皆占民籍惟二房四房後以事謫雲南曲靖衛軍畏
死各遣其義兒著伍子孫居莊渠者世苦清勾往若棄
市至則雇募人替當以生還為幸鄉人解送者亦多破
家嗚呼兵弗寓於農又弗土著故世為民害初元人無
政强食弱肉太祖糾之以嚴而惡大姓長洲重故家陸
伯祥者暴發而富有司則舉為糧長虐其鄉人然終不
敢與故家均禮鄉人被害者輒呼二官四官救我以故
不得肆惡而恨過之他日坐事則誣李二李四不應罪
而連坐充軍也孟莊庶子安贅鄭氏謙贅陳氏者亦各
縁妻族坐事籍沒充軍法網亦已密矣安謙俱無子丁
盡户絶也
　　　四世
田樂翁諱允字士中魁岸俊爽見義勇為永樂中有司
舉為糧長㢘潔自慎重升合不多取於民衆稱鉅族長
者生元之至正卒於國朝宣徳三年享年七十有五娶
王氏適子道純庶子勝睿女適齊門顔孝子季栗
從弟梅軒翁諱琳字以誠遷崑山信義有司後亦舉為
糧長積三十餘年催科未嘗施鞭朴専以誠長者處民
區民懐其徳終不忍負之既沒如失慈母至今猶稱為
佛子家也梅軒翁幼鞠於從母夫魏士珣因從其姓校
不逮曾大父而竊聞里中父老相傳曰老官寛厚有徳
人也貌如其心聞人有過口終不忍言惟聞人善則喜
而談之不置終身不忍罵詈人雖甚觸忤之終不恚怒
但徐呼小郎則人皆尤之曰汝奈何犯長者至此蓋其
厚徳有以感人也子鏞仕為玉山縣儒學訓導
司訓公字聞逺卓犖有大志魁傑人也有司强補邑弟
子員治尚書數舉進士不第成化十六年貢於朝廷試
授以學職自國初以來先世多長者朴茂惇龎可勝重
任然皆隠居不肯干仕進故吾族出仕自司訓公始而
位又不盡其才也司訓弟諱鍾人稱朴隠翁朴隠翁字
元律校嘗逮事大父母竊見大父朴茂而長身言必謹
慤行必周詳喜怒不輕見於色子孫有過弗誚讓也則
召而敦勸諭之使愧而改下至臧獲亦不忍輕撻一人
性勤儉昧爽先家衆興綜畫諸務夜則候人定時徧視
門户扄鑰乃寢平生無他玩好暇輒觀書有得或忘寢
食忙後常黙坐休養精神迪知衣食之艱難懇懇語子孫
以耕織勞苦疏衣糲食淡然安之少見紛華意輒不樂
也大母王氏勤儉之徳與大父同壯嵗即却環珥粉黛
弗御大布之服雖敝猶整潔若出於新大父在畎畝未
嘗忘君嘗謂大明律者我太祖畫一之法也當與天下
共守之新例出於羣臣一時有所奏請因而施行耳今
充軍者日報也而曾不足以禁頑而徒為貪酷吏舞文
作威福因太息曰廷臣豈無張釋之戴胄者邪則又誦
其言曰誰與以此聞於上者吾蘇以田賦之太重也與
水利之弗興也而民之死徙者衆大父常傷之則究心
水利之學曰吳地邊髙中下形如盤盂禹貢三江既入
震澤厎定今淞江全受震澤下流而中多阻如腸胃病
噎然則併而入婁江過劉家港入海西迤北地彌卑下
則匯為陽城昆承諸湖舊有白茅塘受之以泄於江而
今塞矣此吾蘇第一患也海口潮汐漲落易壅泥沙錢
氏有土時設卒撩淺其法可迄今守也而廢也久矣數
使人言於當道冀以上聞意惓惓未嘗不在民也大母
凝重有威目未嘗左右顧大父偶失愛於伯祖大母聞
之則治具延兄公呼二兒使侍食焉伯祖固俊爽士歎
曰吾聞兄弟之好以婦人敗未聞以婦人全也吾弟婦
其賢矣哉大父一日嗛内姪之子曰卑幼也乃數犯我
大母曰汝母族惟一息耳奈何不能寛容大父矍然稱
善其内助皆此類也
　　　五世
諱道純字伯純繼母鄒以財私其子睿伯純讓而弗争
事之加謹以難得者兄弟易求者田地也生國初洪武
卒於正統十一年妻鄭氏以賢孝稱適子璿庶子璣
初酷吏張同知徽以死脅伯純父士中承他籍軍役曰
汝欲為鬼乎為軍乎士中理直不撓曰吾寧死不忍無
辜以禍子孫遂死於獄復逮伯純掠治强誣伏竄軍籍
中同負寃者千數百人厯患難二十餘年嘗哭謂子孫
曰吾昔順繼母心遺汝至薄矣今反以禍遺汝輩哉何
時得見天日既而况知府鍾下車公㢘吏也相率赴愬
蒙奏清軍役各終厥身子孫復占民籍衆皆鼓舞今有
雪寃冊存於官伯純先業富厚世以積善聞於鄉閭不
幸父子遭軍禍破家子孫遂貧不復振幸而遇况侯實
惟再造之恩其亦為善之報也哉况侯又嘗奏豁吾蘇
糧額數十萬石郡人世蒙其恩
　　　六世
東園翁諱璿字宗澤徙居周涇因族𦵏於是距莊渠舊
業十里而近生洪武二十三年卒天順六年三月十六
日享年六十有二妻張氏適子方庶子遵吾族自始祖
妣顧氏以貞節傳芳至六世而得節婦二人焉皆宗澤
之族昆弟妻也
迪廷啟妻戈氏其生以永樂十二年上距始祖妣之歿
蓋未百年也廷啟蚤世戈年方艾哭謂舅姑曰今吾不
忍𦵏吾夫也遲十年兒成童矣使送爺喪舅姑弗忍違
其志孀居三十餘年人皆多其志操
淮清叔妻鍾氏其生以景泰二年去戈氏近矣鍾父母
無子愛而憐之贅清叔為壻不幸蚤喪鍾年二十有八
父母俱亡舅宦逺方繼而亦卒内外㷀㷀無依族人利
其改嫁也則侵奪其産鍾氏澹然弗與爭晝夜紡績自
給養其二孤勤苦萬端屹弗改節𢎞治十四年卒享年
五十有一矣鄉人髙其貞潔相率狀其行於有司奏請
旌表其門閭以既歿而寢校自幼則見吾從伯母面嘗
有憂容目汪汪如淚流也慎黙寡言與人言煦煦如恐
傷之至其節操毅然人亦莫能奪也
廷啟弟達廷善贅徐氏事徐夫婦甚謹亦既有分業矣
兄卒則籍其産還徐之庶子而歸以養其父母撫其兄
之孤自奉嗇甚或腐或魚未嘗重食而奉親則甚豐鄉
人多其孝友徐氏有賢行孝事舅姑如事父母家貧遇
凶嵗自度力不能活人也則命冢婦曰計煑飯用米若
干而多煑為粥鄰人饑者來則食之曰吾日三粥足以
無饑矣而餘力可兼濟人不愈於食飯而獨飽乎
子庠宗周内外斬斬所居矮屋三間而五女長矣客至
寂不聞婦人聲妻鄭氏孝事後姑恩愛若母子娣婦性
多恚柔以下之情若姊妹終身無間言蓋化其徳也夫
喪㷀㷀獨與幼子參居紡績以養曰虀羮菜飯無厭時
汝大母常語也小子識之
先君諱奎字孟文以校貴勑封承徳郎南京刑部主事
而吾母張氏封安人先君生天順六年二月三日而大
父夢文昌之星降精於家先君天性至孝年未弱冠聞
大父之在官而雨霑服體盡濕也則亟往代之而為塘
長而為糧長大父得以佚老終身水利僉事伍姓者貪
酷吏也每行縣則塘長駢首受杖有死者惟陸祥以重
賄免而吾父死而復甦他日又行縣大母哭語人曰長
男昔代爺死裏得活今該少男代之雖然吾終不忍也
先君聞之慰大母曰兒自往耳弟弱詎堪大杖邪是時
幾再喪生校兒時尚憶大父母欲觀杖瘡先君終不肯
而私與四叔祖觀之則相持泣也臀若虎餂蓋将䕶三
月纔愈伍動大衆開京口河先君與其役大父在家病
危殆先君心忽悸動夜寢不安而家人至紿曰老官有
病今瘳矣先君哭曰是欲欵我勿回耳遂冒禁而逃晝
伏夜行聞林木有聲則驚以為虎也蒲伏不敢動良久
乃行先君抵家而大父適以是日愈復往終役故勑詞
褒先君云孝感有徴義聲無忝蓋指兹事也先君未營
宫室先建祠堂其制前為同堂而分其後以為四室祠
位各奠於室由禰而上皆得南面而有常尊祭位同享
於堂自曾祖而下皆統於尊而暫屈嵗時奉祀惟謹祝
文則用御製教民者卒嘉靖二年五月十日享年六十
有二嗚呼痛哉𦵏長洲陽山之中麓
　　　七世
一木居士諱方字思式幼師事祭酒陳鑑與吳文定公
寛為同門友補邑弟子員五舉進士不第以詩鳴於時
思式尊尚祖禰痛惟上世譜牒不傳由莊渠始遷祖以
來世為冢適族屬日以繁衍散而羣居将以收攝宗族
爾時故老猶存及見先世遺事思式朝夕諏焉創為譜
牒積十有五年而成凡我族人各知祖禰所自出者思
式之功也思式謂譜所以自尊我祖宗若冐他人顯者
為祖是自絶其本根也不孝莫大焉故斷自莊渠始遷
祖而下列其所可知者記事拙直寧質而俚不敢為虚
飾故其言鑿鑿可信其法前為總圖每世復為譜詳其
生卒𦵏娶某氏子某人有善行則書之今存其法不敢
廢每嵗續增修譜則據以筆削思式為宗適年彌髙矣
見族人尊行者雖稚年執禮彌恭故舉族無長幼莫不
敬服生永樂十二年閏十二月二十二日卒𢎞治某年
某月某日享年若干娶王氏以某年某月某日先卒適
子周庶子鐸欽
鼐廷器季和之後與思式為親同姓矣廷器有孝行母
張氏老而喪明性多恚人莫能可其意者廷器能委曲
順之得其懽心廷器出其妻妾嚴奉事之終日不敢寧
居然終不悦曰須我孝兒來也廷器歸則指數曰大婦
某事懊我可笞若干小婦某事懊我可笞若干廷器如
數詬責之妻妾亦安以為常不敢疾怨也思式修譜時
苦貧乏久未繕寫廷器則助之費譜成與有勞焉
莊渠始祖六傳厯二百有餘嵗而校始顯於朝鄉先正
范文正公有言吾吳中宗族甚衆於吾固有親疏然以
吾祖宗視之則均是子孫也自祖宗來積徳百餘年而
始發於吾若獨享富貴而不恤宗族他日何以見祖宗
於地下今何顔入家廟乎
庠子秀校之從弟也以太學生仕光禄寺典簿
鍾氏卒後數年為節婦周氏麒之妻也君子曰麒家世
中微周之父兄也賤為𨽻於官初非有詩書禮義之教
也而周氏天資夷粹有學士大夫所難者幼事父母長
而事舅姑雖甚勞苦人未嘗見其有倦色父母舅姑疾
怒之人未嘗見其有愠容家貧饑寒切於體亦未嘗見
其戚戚也年二十三喪夫孤孀貧窮寧死不他適雖節
操寒於氷霜而人亦未嘗見其有矯厲之行也然久而
相與心服之噫以周氏之美質使生治古盛時充養以
婦學則其貞順之徳庶幾哉為九族宗師矣
周氏同時有節婦李氏者孝子信之孫女也於吾族為
尊屬矣嫁為里人陸行妻行死無子凍餓不能活或勉
之再醮節婦且哭且詈欲喪其生時父楠已前死乃歸
依其兄清清死依其姪昺昺又死依其姪之子秀三世
貧窮患難節婦終其身甘寒與饑晝紡績不足或繼之
夜其貞烈性之於天不自知其異於人也人亦相忘無
異之者他日校賙給宗族特致粟於節婦鄉黨始嘖嘖
稱羡其賢
　　　八世
周字文則生正統七年先其父卒娶胡氏適子鳳莊渠
之族中衰仲芳一支六傳至參為戊子貢士文則之從
弟洧狠而貪莊渠祖屋數椽宏大壯固族人相承二百
餘年矣洧豪奪之盡毁其故有司舉洧為糧長其貪如
狼牧羊也後以乾沒官錢糧瘐死於獄家人信巫曰神
怒遂棄尸弗迎𦵏也弗敢成服也弗為設几筵也而家
破矣鄉人咤曰此其積惡之報也與哉噫君子之善善
也長惡惡也短而為親者諱校之修譜也稱美不稱惡
矣惟洧也得罪於祖宗則直書而不隠以示戒焉耳洧
之子孫有能恥之尚其蓋前人之愆乎
　　　九世
鳳字孔祥娶王氏鳳生而穎異鄉先生見而羡之曰一
木有孫矣長而落魄以死鳳無子古者大宗無後則族
人以其子後之鳳固吾族大宗也而於校為孫行矣其
生乃與吾父同天順六年族人未有可為後者去之三
十有餘年而鳳之從昆弟有子矣校将為之立後則又
自念曰幽明久隔矣無復有父子之道矣故不得已而
謀於衆以次房攝主宗祀也僉曰鳳也之叔父鐸也在
鐸字文振思式之中子其母陸氏妾也贅錢氏而歸生
子志憲志蚤卒憲之子孫他日代為世適矣
　
　
　
　莊渠遺書巻七
欽定四庫全書
　莊渠遺書巻八　　　　　　明　魏校　撰
　　譜牒
　　　莊渠李氏族屬譜序
孝弟也者本其所以生也爾身從何生也曰吾父母遺
體也父安從生曰吾祖宗傳體也而忘之則其心死諸
昆弟伯叔父何親也曰同胞也而忘之則其手足不仁
然則子孫非曰吾有之也吾祖考散而成體也是故昆
弟之子猶子也一視同仁也先王教民仁其九族立愛
自親上本髙祖下逮於元孫而旁及諸父昆弟喪則五
服以相戚也祭則紀之以小宗五世親盡而服窮矣而
宗易矣而情何盡矣由親同姓以往懼其漸以疏逺也
則大合族而統之以大宗故親者彌相親也而疏者雖
百世猶相繼毋散校之立統宗譜以合大宗也則始祖
以為主代上下相承無間也其道曰尊尊詳適而畧庶
則又立族屬譜以厚吾小宗也而髙祖為之主矣前後
相附以互見也其道曰親親詳近而畧逺與統宗譜相
錯前表莊渠始遷祖世系録其自適而分著我自出也
迺起自我髙祖彦行府君而盡於吾之族昆弟圖成而
五服之屬四世之宗咸萃焉油然生其孝愛之心吾與
族昆弟之子若孫生則附生則附親屬雖始竭而猶未
忍相棄也子孫續為譜則遷祖考親盡者奠諸前復自
其髙祖始而改紀其親屬尊尊親親無窮也修譜必也
告於大宗以統宗譜相質校復采耳目所覩聞談祖宗
時故事命曰世説子孫而聞之庶其音容若接矣乎嗚
呼天地之大徳曰生人也而弗念厥祖弗哀其父母劬
勞自戕賊其心也昆弟而路人自痿痺其手足也是豈
人之性也哉其無乃俗流失與物欲迷與亦教之孝弟
而已矣凡我族人其毋忘本哉
　　五服圖説
　　　上殺
父斬衰三年
母齊衰三年
祖父母齊衰期
曾祖父母齊衰三月
髙祖父母齊衰三月
　　　下殺
父為長子斬衰三年
庶子齊衰期
孫大功九月
曾孫緦麻三月
元孫緦麻三月
　　　旁殺
昆弟齊衰期
從父昆弟大功九月
從祖昆弟小功五月
族昆弟緦麻三月
世叔父母齊衰期
從祖父母小功五月
族祖父母緦麻三月
從祖祖父母小功五月
族祖祖父母緦麻三月
族曾祖父母緦麻三月
昆弟之子齊衰期
從父昆弟之子小功五月
從祖昆弟之子緦麻三月
昆弟之孫小功五月
從父昆弟之孫緦麻三月
昆弟之曾孫緦麻三月
五世袒免為親同姓
六世而親屬始竭
父母至親也故喪三年至痛極也此喪禮之大綱五服
因是以生矣父母之於子其痛同而庶子以尊加之故
降而期則以降為正服而長子三年為加隆焉耳以傳
重也祖尊矣故自三年而期而孫以尊加之則為大功
適子死則適孫為祖承重三年故於適孫加隆為期也
曾髙祖尊同而恩殺矣故不敢以大功小功服之而為
之齊衰則殺其數為三月也曾元孫緦同不可加其月
數也此皆正統之親也昆弟一體也自吾父而推故期
從父昆弟自吾祖而推故大功從祖昆弟自吾曾祖而
推故小功族昆弟自吾髙祖而推故緦也世叔父自吾
祖而推當大功矣以吾父一體則加隆而為期其報服
與庶子同昆弟之子猶子也從祖父從祖祖父自吾曾
祖而推也故小功族祖父族祖祖父族曾祖父皆自吾
髙祖而推也故緦而報服同以旁尊不可加之也此皆
旁親也尊卑之體適庶之分親疏逺近之等恩義曲盡
矣
　　　祖系
一世祖諱茂實字實之二世祖譚吉甫生一子孟莊其
一支為吾髙祖恕世次為穆
我李宋南渡故家也建炎之初髙宗棄汴來遷於杭時
則有編修府君者從而南寓吳葑門為始遷祖其子官
至金紫光禄大夫於古為始興而世系不書者無徵也
故今定莊渠始遷祖為一世是為實之府君生元之初
宋滅而華夏稍變更矣其子吉甫府君生元盛時元徴
之不起後老矣及見元之亡而遇我太祖之興再立人
極宋遺民之孫復見聲明文物之盛矣
　　　族屬圖
髙祖　　曾祖　　祖　　禰　　昆弟
　　　附圖
子　　孫
　　　　已上見家乗
　　　世説
我太祖遣大将軍徐達北定中原以次削平四海定有
天下之號曰大明建元洪武越明年而吾髙祖生自此
天下太平矣享年八十有一卒正統十四年三月七日
是嵗也先入冦土木之變英宗蒙塵髙祖母金氏卒
景泰三年三月十日時景皇帝中興故君雖蒙塵而天
下不傾也
髙祖彦行府君有馴行闇若與古符其孝友因心而發
生母袁病篤迫黙禱於天祈以身代弗得遂刲股救母
弟信亦刲厥肱孝誠相通不謀自同乃煑糜粥食母母
病遂瘳兄弟創亦遄愈孝誠動天人罔間言鄉人至於
今猶然稱之曰二孝子也
髙祖有子四人而吾曾祖行三出後崑山魏士珣族曾
祖奕宗大生洪武三十二年時建文君在位傳至棠為
繼髙祖之宗與弟松今居郡城敏宗學贅荻溪王氏子
孫今居荻溪生洪武三十五年是嵗也而太宗靖内難
聰宗文生永樂八年傳至權為繼曾祖之宗權父瓛能
道祖宗時故事髙祖之後惟此一支居於莊渠
髙祖與魏士珣同娶於金而士珣無子則育吾曾祖以
誠府君為子魏故農家世積善得曾祖而家道日隆遂
為巨族士珣夫婦甚賴之後庶出有子而曾祖亦不復
歸宗
曾祖寛厚有徳言貌温温聞人之過口終不忍言惟聞
人善則喜談之不置終身未嘗詈人雖甚觸忤之終不
恚怒但徐呼小郎則人皆不安曰爾奈何犯長者
吾蘇蕞爾地不能方二百里而財賦當天下少半郡城
繁華四方商旅輻輳過者嘖嘖羡富饒豈知鄉氓彫敝
其力穡者終嵗勤動僅能還官樂嵗尚咨寒饑遇凶嵗
則餓莩滿野屍填於川錢糧自此虧額矣有司鞭撻血
肉淋漓吾曾祖嘗舉為糧長積三十餘年専以誠長者
處區民不忍一施鞭扑區民化其徳終不忍逋負之至
今稱為佛子家吾父亦嘗為糧長有祖風然區民漸貧
不能無逋負者又三十年而民力憊甚嵗率拖欠以為
常有司督責糧長賠納多破家亡身矣嗚呼天子仁聖
非大蠲賦無由活此一方民也
有惡少嘗不快於曾祖三放火來熸屋廬輒心怖而止
一日自首伏曾祖以酒肉勞之曰儂可罷休兹詎好事
其人感泣遂為善人
曾祖始居信義舊宅在真義浦東莊渠之族中衰而信
義興矣吾祖别治宅於浦之西信義之族亦惟我一支
為盛噫起家艱辛子孫詎能盡知邪曾祖生永樂七年
卒成化十一年十一月八日曾祖母顧氏生同年以成
化六年十月二十一日先卒是時國家全盛極矣然自
太宗遷都於燕控制形勢天下始奠安而吾東南困於
轉漕民力亦竭矣
曾祖族𦵏磚塲字圩與新宅鄰曾祖歿後人夢其騎從
甚都呼曰上帝以我公直今為神矣
吾祖新婚適有訟事里媪呫囁私語曰新婦不祥曾祖
母怒曰官事年注月定偶值婚期奈何作此離間語其
賢明皆此類也
伯祖聞逺號一黙有大志魁傑人也其所交多一時豪
傑有司强補邑弟子員治書經數舉進士不第以嵗貢
授玉山訓導後世以尚書相傳遂為仕族生宣徳四年
是時宣宗不親政而能屬任元老稱太平天子卒成化
二十三年八月十五日伯祖疾革則語家人曰速治我
後事吾且從上賔天是嵗憲宗登遐
伯祖母沈氏好潔其所居室常自灑掃無纎塵
伯祖三子從伯父涇清伯號菊泉繼祖之宗貌清癯讀
書以詩鳴為鄉人師有祖孫三世受業者繼娶不慈一
哥庭椿游蕩死其子炤繼髙祖之宗
淮清叔贅洪墟鍾氏幼有奇質父友見而異之曰是兒
清徹一似雪晴新月遥映梅花長乃嗜酒御童僕少恩
一夕大醉溺水從者援之遲遂咯黑血死時從伯母年
二十八矣鍾故富家父母既歿伯祖宦逺方尋卒於官
從伯母㷀㷀無倚族人利從伯母之改嫁也則稍蠶食
其産且盡從伯母讓之弗與争晝夜紡績自給養其二
孤庭楠庭朴勤苦萬端屹弗改節𢎞治十四年卒享年
五十有一矣鄉人髙其貞潔相率狀其行於有司奏請
旌表門閭以既歿而寢校自幼則見吾從伯母面常有
憂容目汪汪如淚流也慎黙寡言與人言煦煦如恐傷
之至其節操毅然人亦莫能奪也
庭朴五哥嘗學醫有老醫語之曰汝用心過不通也學
醫先守常法正治不愈乃可從治汝今好奇不肯就病
治病輒求隔二隔三治之此未學行先學走也
湘清夫贅吳涇胡氏子庭樗今居吳涇庭樟徙陽城村
四面皆湖也伯祖之後多讀書能文而貧不振庭樟六
哥目不知書而敦篤異常家亦温飽鄉人倪姓者以軍
籍誣我伯祖往見清軍御史不屈則以大義質之其人
震怒伯祖膝行而前曰昔者勾補軍伍惟恐平民不為
軍今清理軍伍正恐平民為軍其人為之霽威伯祖復
抗章奏於朝事竟得白子孫賴之
大父元律府君朴茂而長身言必謹慤作事必周詳喜
怒不輕見於色子孫有過弗忍笞也召而敦戒諭之使
愧而改下至臧獲亦不忍輕撻一人性勤儉昧爽先家
衆興綜畫諸務夜則候人定徧視門户扄鑰乃就寢暇
靡他玩惟好觀書有得或忘寢食忙後常黙坐移時休
養精神迪知衣食之艱難懇懇語子孫以耕織勞苦疏
衣糲食與衆同之少見紛華意輒不悦厭世俗之侈靡
也則有志淳古之風故自號朴隱也
吳固澤國也禹貢揚州厥土塗泥厥田下下國朝而田
賦登上上亦既竭澤而漁之矣而水利久廢莫之興也
吳人以水田為命嵗數被灾大父意慘然不樂也乃講
求水利之學曰吳地邊髙中下昔人象為盤盂不大決
其下流注之海則胡以止湖翻矣禹貢所謂三江既入
震澤厎定者也今淞江全受震澤諸水實惟經流而中
多阻如腸胃病噎然西迤北地形愈卑則匯為陽城昆
承諸湖故有白茅塘受之以瀉於江而今塞矣此吾蘇
第一患也大父木訥不善文則數使人言於達官冀有
聞於上者𢎞治八年東南數大水孝宗命侍郎徐貫治
水於吳一時工程惟開白茅重大而有司者多文具勞
而無功大姓復有私萑葦之利隂持之者大父憾之終
身正徳十六年武宗命撫臣尚書李光嗣復治之白茅
遂通其他水利亦未能盡興也
大父嘗嘆圩田窪下恃岸為防岸崩則禾蕩然滅矣必
也大圩分小圩牢築岸脚使耐風浪
大父嘗嘆海口潮汐漲落易淤泥沙五代錢氏有土時
設卒撩淺其法可迄今守也而廢也久矣
大父嘗嘆世衰則刑繁今新例充軍者日報也而曾不
足以禁頑而徒為貪酷吏舞文作威福也每誦張釋之
之言曰法者天下公共也今法如是更重之是法不信
於民也又誦戴胄之言曰敕者出於一時之喜怒法者
國家所以布大信於天下也則又嘆曰誰與以此言聞
於上者𢎞治十一年孝宗厭新例之冗瑣也則命羣臣
廷議舉要而刪其繁定為問刑條例大父猶恨一時大
臣不能将順上美惟守大明律以一民也
大父嘗謂縣丞簿最為親民矣而禄薄少自慎重宜增
俸以養其㢘庶可為民造福也
大父嘗愛伊川格言自檢束則日就規矩注其下曰誠
上達君子纔放肆則日就曠蕩注其下曰真下流小人
命校書置屋壁以自儆
大母王氏外大父張仲侃魁傑士也獨奇愛大母曰此
女吾自主之一日見大父撫其首而異焉遂以歸於我
大母體貌豐碩凝重有威寡言笑每乗舟未嘗左右顧
岸鼻顙一黑子宛如元珠被服惟布素雖敝尚整潔若
出於新壯嵗即却環珥粉黛弗御大母性孝一夕天寒
使婢以衣覆女孫則嘆曰人言母憶兒兒不憶母吾母
在家而寒也誰以衣覆之哉
曾大母性嚴諸婦少有當其意者惟大母善事之能得
其歡心
季父幼多病大母憐愛之異甚夜卧置之腹遺矢亦不
移
大父偶失愛於伯祖大母聞之則治具延兄公呼二兒
使侍食焉伯祖感嘆曰吾聞兄弟之好以婦人敗未聞
以婦人全也吾弟婦其賢矣哉
大父一日嗛内姪之子有所恨過之曰卑幼也而數犯
我大母曰汝母族惟一息耳奈何不能寛容大父矍然
稱善
大母嘗語吾子孫曰莊渠之族爾家本根也其勿忘
大母嘗戒子孫鄉鄰與若平等勿以我富而驕勿以彼
貧而憎
蘇氓困於重賦勢且不能聊生宣徳初元有詔蠲重額
十之三而户部格弗下蘇守况鍾則抗章以死争得蠲
數十萬石大父嘗嘆曰微公吾民不活矣近嵗詔有司
立廟以祀夏忠靖公原吉周文襄公忱大父嘆曰二公
廟食於吾土固當雖然必以况侯配校官刑曹每訊重
囚則大父輒見夢告戒之精爽若生
大母晩嵗中風語多不慧而形益肥善飯以無齒不能
食也吾母則跪而哺之踰年遺矢則親抱持每自浣滌
大母且歿嘆曰吾溷汝多矣願汝子孫咸孝順汝君子
以比崔山南
大母以正徳二年十月十五日卒越明年四月十三日
而大父卒時校在官畏法網不敢請告回也嗚呼痛哉
是時武宗不事事宦官劉瑾擅權毒痡四海又二年始
伏誅而法網解矣然羣小用事不衰也大父生宣徳十
年享年七十有四臨終曰吾今獲考無所恨惟孫校在
官弗獲一見吾欲成為清白吏其以田三百畝廩之以
養㢘
先君諱奎字孟文而人稱為竹泉翁短而豐下色温體
舒性仁厚雖婦人孺子皆知其坦然無欲害人之心也
以校貴敇封南京刑部主事而吾母張氏封安人先君
生天順六年二月三日而大父夢文昌之星降精於家
是時英宗復辟聞處士吳與弼賢遣使往聘之至則以
為左諭徳不拜復遣使送還與弼厲志聖賢為我朝學
者倡噫自有科舉而士彌賤若與弼可謂髙鴻在寥廓
矣
先君未弱冠聞大父之在官而雨霑服體盡濕也亟往
代之而為塘長而為糧長大父得以佚老終身水利僉
事伍姓者貪酷吏也而勤政然不辨淑慝每行縣則塘
長駢首受杖有死者惟陸祥以重賄免而先君死而復
甦他日又行縣大母哭語人曰長男昔代爺死裏得活
今該少男代之雖然吾終不忍也先君聞而慰大母曰
兒自往耳弟弱詎能受大杖邪是時幾再喪生校兒時
尚憶大父母欲觀杖瘡先君終不肯而私與四叔祖觀
之則相持泣也臀若虎餂蓋将䕶三月纔愈伍動大衆
開京口河先君與其役大父在家病危殆先君心忽悸
動夜寐不安而家人至則紿曰老官有病今瘳矣先君
哭曰是欲欵我勿回耳冒禁而逃晝伏夜行聞林木有
聲則驚以為虎也蒲伏不敢動良久乃行還家而大父
適以是日愈復往終役故敕詞褒先君云孝感有徴義
聲無忝蓋指兹事也
大父仁慈雖甚愛先君而先君孝謹奉之若嚴朝廷嘗
一夕大醉扶歸從者曰及門矣則蹶然醒見大父言動
無少差退入室則惛醉如初也
先君未營居室先立祠堂其制前為同堂而分其後以
為四室祠位各奠於室由禰而上皆得南向而有常尊
祭位同享於堂自曾祖而下各統於尊而暫屈嵗時奉
祀惟謹祝文則用御製教民者世俗童僕從其主姓先
君各因其本姓以為稱曰吾今不奪人姓他日亦免混
亂吾姓也
正徳九年校之召為職方郎中也則語先君曰今邊帥
握重兵隨上居大内而藩王有反謀兒義不可出也先
君曰汝内自斷勿謀諸人親戚聞而交勸我多事矣自
是移疾不出者八年中間嘗有召命時宰議處校於銓
曹先君意不能無動一日聞上私出遊幸則大駭為之
隱憂語校曰古今詎有是事汝當藏修遂初志耳校官
南曹頗名執法人有謀干先君以撓之者至則聞其名
卒不敢嗚呼校之出處辭受實先君有以全之也
吾家由先世以來未嘗有亭沼也而校之移疾而歸先
君特築精舎前為小亭臨池曰汝可濯纓於斯矣其後
土屋數椽因其舊亦蒔以花木使成隂曰汝可游焉息
焉於斯矣則又語校曰家務勿以經心也吾自主之吾
欲汝惟志其逺者大者焉耳鄉人二三子來學則館榖
之四方朋友有至者則歎曰吾以為書院也而田舍也
何以歎蓋歎其村樸有古風也而校則語之曰此侈於
陋巷矣亦嘗出户觀野乎天文四垂為宇六合一家觀
生意於苑囿臺池間也則已蹙矣乃相與歎先君之儉
徳曰逺矣哉
先君好賔客人見其時而豐也而莫知其恒於儉也自
奉澹薄如大父時人或弗之見矣而先君則歎曰昔者
吾也逮事父母得一甘脆未嘗以爽吾口則持而進之
二親今而子孫以奉我噫吾何忍嘗則庋以待賔客
先君治家亦既勤只而人未嘗見其勞也蓋事有漸次
使人各程其能武宗崩年而校為典學使者将行先君
與吾母戒曰嗟吾兒嗟吾兒汝毋以已長格人毋以求
備取士教則莫如寛矣他日聞校罷斥學官之不職者
則寓書曰兒亦知夫師儒之清貧乎而弗恤之而徒責
之使砥行也人得無弗堪乎
先君鄉飲一嘗為賔退而泣也先君之泣蓋傷大父昔
者鄉飲旅於衆賔而今顧居上也
嘉靖元年以上母后徽號恩而先君與吾母賜四品服
越明年五月十日先君卒於家不肖校督學嶺南弗獲
永訣終天之痛尚忍言哉𦵏長洲陽山之中麓卒之明
年而大禮之議起徽號三易乃定
嶺南陳激衷有道之士也一見先君歎曰吾閲士多矣
若太公厚徳君子哉先君既終校門下二三子各為叙
述其言不同而稱厚徳則同
先兄子賢面常帶笑容天性樂易平生無怨惡於一人
胃氣積傷於酒煎熬真隂多飲而少食竟以噎亡
先兄不事事而竭力為鄉人捍灾嵗大雨且傷稼則先
馳會鄉父老與謀曰事急矣尅水必以土某涇口可壩
為堰以遏水衝某圩岸善潰則為之增髙倍薄某處可
立大朋車戽水某家速辦船載乾土用也量地逺近及
田之多寡以起役夫曰先從吾家始則為立期會定賞
罰奔走督責不憚塗泥人有持酒勸之者則卻而弗受
曰吾今何忍沾唇事成復酣飲口不言勞一日聞校與
客講學則語校曰吾為汝一言而終收其放心而已矣
我乃放而不知求聞論孫吳兵法曰是謂多詐勝少詐
耳
先兄一日以事過里人其人出不遜語甚倨也先兄黙
念此改常矣則以善言慰之是夕其人暴死使當時小
有忿言則難至若掇矣先兄娶顧氏以産厄死時正徳
十有三年越明年寧王反罪人得而武宗南征天下洶
洶义二年武宗病彌留而今上入嗣大統社稷幾危而
安天也
季父橘泉翁字仲文長身而目微露幼多病不慧長而
精悍嚴明嘗學醫善切脉理前知人死生已而棄去則
専治生埓於封君後乃為府醫學正科待缺未上也生
天順八年是嵗英宗崩而憲宗嗣位我朝宦官之禍始
於太宗而成於英宗晩年益明習天下事内侍不能大
欺也君臣不相親自憲宗始然能久任大臣天下以寧
國初重薦舉天順而後始以資格拘矣校嘗歎後世科
舉也取士資格也用人而文法也制吏治四海所由困
窮也以吾季父之材能有如舉為農師寛假約束使盡
地利於北方則其利民豈淺鮮哉校嘗語季父曰我國
家北都燕而逺漕江南粟非計也則莫若修舉虞集遺
策矣曰集之䇿何如曰京師瀕海萑葦之場也集請如
浙東捍潮法化鹵地為桑田募富民使闢土能以千夫
耕者授以千户以萬夫耕者授以萬户功成則世襲以
官季父笑曰我多多益辦耳季父娶趙氏宋宗室之後
也
嘉靖九年校致政以九月朏還家而季父以八月十九
日前卒後十一月二十三日而兄卒嗚呼痛哉是嵗也
而上更定大祀禮后出北郊親蠶罷孔子王爵
四叔祖行節魁首巨腹形短而肥少時嘗一賭賻曾大
父召而戒之則歎曰人非草木過不能改是我非夫遂
終身絶賭性寛厚家人侈衣食旁竊利孔弗訶也坐是
先富而後貧則鬱鬱不得志而病風痺言笑常如哭聲
卒𢎞治十五年時孝宗清明有志圖治而天奪之速噫
此我朝治忽大機也
外王父張叟諱澤世農家而外王母曰季姥外王父生
而樸愚自少出贅季之族人以其無聞知也百方侮之
以為笑樂有勞役則曰汝往尸之仡仡終日未嘗憚煩
官府有所誅求則曰汝往應命至則受夏楚而歸未嘗
疾怨外王父惟一拙誠自居而季之族人久自慙負不
復施其巧知君子曰張叟年既耋耄而徳如嬰兒庶幾
哉無懐氏之民與人人如叟刑可措也外王母貞順慈
良孝敬勤儉外婉而中慧通詩書謹禮度内外宗戚咸
尊事之下至婢妾亦樂其徳來則相率懽迎去則戀戀
不忍相捨也吾母能言矣聞人談外王父短長退而以
告外王母驚曰兒莫如是此之謂學舌故吾母於終身
於人是非耳雖得聞口不復道也吾母能食矣外王母
之王母與他兒食而不以及吾母退而以告外王母驚
曰兒莫如是此之謂争食故吾母終身甘澹薄於飲食
未嘗有所揀擇也嗟乎以外王父之慤與外王母之賢
而善教也而所生子多不類天其萃美於吾母乎而吾
母之生也外王母之王父驚喜告人曰兒女子大有福
徳
　　　詩
鼻祖道上世之事也吾家聚族莊渠尊實之為始遷祖
矣乃始祖則力田質樸有古風顧氏妣以貞徳開厥先
二世祖吉甫惇行孝弟迪子孫讀古人書彬彬為文獻
家矣
古我鼻祖始基莊渠於璞未鑿於醇未漓渾渾一脉匪
且今且
繄先妣顧壯嵗而嫠嫗育二雛遐日奮飛曏如何其逢
天百罹其究如之何百福是釐
徴君吉甫玉爾温如戀戀母慈兄弟于于和氣盈門厥
慶乃餘
　　　　鼻祖三章二章章六句一章章八句
呼天孝子情迫也髙祖篤孝母病祈以身代弗得遂刲
股救母弟信亦刲厥肱母食之遄愈孝誠動天也
兒呼天兮天髙弗聞母氏誠死我何用生
兒呼父兮父不我應母生獲延遑恤我命
　　　　呼天二章章四句
萬石長者恤民也吾蘇賦於民重矣罷不能償有司誅
求急曾祖長區賦三十餘年寧自受責不忍鞭撻一人
人亦不忍逋負之既歿如失慈母
縣官召翁汝督萬石汝辦弗前死不償責
翁退慰民汝勤罔佚樂輸奉公世忠於國
翁顰以泣汝勞實多輸租已畢室中嗚嗚
民各前喏儂忍累翁我儉我勤我聊自充
　　　　萬石四章章四句
烏婦孝事姑也大母病風痺善飯不能自食吾母蒲伏
哺之大母益充肥吾母抱扶不勝其重遺矢則親滌除
勞甚弗敢自愛也大母語不慧然徳吾母不忘每嘆曰
吾命恃汝願天好還子孫多多孝汝
老我齒齳兮我腹長鳴傴汝哺我兮死我復生
老我齒齳兮我胃長虚傴汝哺我兮我瘠而肥
人咥笑吾老兒呱呱我謂冢婦人中之烏
汝孝天知天胡然報之予呌天以祈曰有子如烏曰有
孫如烏曰孝且多
　　　　烏四章三章章四句一章章六句
　　王氏錢氏二譜附
　　　髙墟王氏族譜序
校大母王淑人出自髙墟以賢徳來興吾家自信義至
於髙墟數里而近逮今嵗時往來猶之東西隣也髙墟
之氓力耕而好酒其始户口阜殷今耗焉散矣校童子
時識其處宦游而歸問其室廬皆已易主惟王氏故居
獨存然多以酒病暴死校乃拊心歎曰吾蘇固彈丸地
也而財賦上供居天下少半民竭力且不支矧重之以
酒禍邪其母諉曰大政使然矣大母有姪春每過余輒
醉醉則大呼曰若可為我譜以毋忘吾姑校惟王氏得
姓逺矣則未知姬姓之王與媯姓之王與其居於吳則
未知晉東渡者與宋南渡者與文獻一無可徵所可知
者我太祖再造華夏乃洪武三年智凱占籍為民越明
年户部家給一帖紙敝尚存後之人其有興乎文獻之
可徵莫大於是矣古者治道各從其柢是故大司徒掌
人民之版土地之圖我太祖令民版籍為定其政黙與
古合大司徒夫家之法實寓教養其中智凱編戸時少
未有室其父福三無恙年猶未艾也有司者舍父而以
其子毋乃以教化為迂邪校今考論世次定以福三為
王氏始祖且勸之以孝弟力田毋荒於酒申之以孝弟
之義曰哀哀父母至尊至親祖宗何人吾父所自生昆
弟何人吾父之所生族昆弟何人吾祖之所生吾弗敬
所尊自絶吾本根吾弗愛所親骨肉塗之人一樹千百
枝葉葉落歸根
一世　　二世　　三世　　四世　　五世
六世　　七世　　八世　　九世
按帖智凱父福三母閻逮事大母徐四口之家田不能
十畝井地之法行福三當始受田至曾孫珪為餘夫生
子乃别受田珪字廷佩校兒時及見王太公長而髥偉
如也取牆裏張生一子四女長女為吾大母外王父張
仲侃魁傑人也奇愛吾大母曰此女吾自主之一見吾
大父謂有福徳故以歸於我大母已嫁而孝不衰於父
母故施及其子孫春嘗暴富有司攀為糧長幾破其家
禮不下庶人小宗之法固通於民間也春為繼祖之宗
而其宗之者鮮㫤繼髙祖之宗也而宗之者亦鮮古人
有言曰余寡兄弟而不忍也骨肉有幾其交相愛哉
　　　題吳越錢氏世譜
會稽錢某氏吳越武肅王二十一世孫也視余以文僖
公所修大宗譜因流光譜而增述之者也文僖而後則
其子孫所續書然亦久廢莫之修矣武肅暴貴傳國且
百年唐衰而建邦宋興而納土大有功徳於生民異於
夥涉之為王沉沉者非神明之胄詎克爾邪流光譜撰
次世本起於帝軒轅氏代相承也其道千古若今日事
乃無復闕有間者棐余所能知矣而某真為武肅苗裔
於越人户知之我太祖嘗錫其家以銀圖書曰忠孝子
孫今某寳藏惟謹天語褒嘉為龍為光逾於上世所受
玉冊矣(一作何啻/九鼎大吕)某之父暉舉𢎞治已未進士以文行
知名恒緘一篋固甚病革屬其妻曰吾子克肖乃授之
勿輕也其後某長矣請於母欲觀之其母賢母也曰而
謂篋中有物乎而父好施而不輕取瓶常無粟籝詎有
金此必上世典籍也某固請之發篋乃流光大宗二譜
也今兩浙之錢咸祖武肅相與通族然莫能通譜者多
矣某問余譜法余嘉其孝行乃告以大義人本乎祖其
初一身也分而千百其身骨肉同也古之人尊祖故敬
宗敬宗故收族聫其骨肉使毋散也夫譜何為也哉所
以尊祖敬宗而大合族油然生其孝友之心也非以夸
美於人也非吾祖宗也謂吾所自出也微而冐他人之
顯者是棄吾祖宗也其不孝上通於天矣非吾祖宗之
子孫也謂他人顯而强攀附他人亦謂吾顯推而附吾
是誣吾祖宗也其不孝亦上通於天矣譜法無他信以
傳信著以傳著而疑以闕疑其贗者乎有削而無筆
　　　錢氏受姓考
錢氏受姓謂本諸彭祖帝軒轅之苗裔曰陸終世為火
正有子六人後皆為顯諸侯彭祖其三也此錢氏所從
出之祖也彭祖之苗裔曰孚仕周為泉府因官為氏此
錢氏所從受姓之祖也然莫知其為彭祖何别相傳在
周之時而莫知在何王之世矣譜稱孚親彭祖之二十
八子蓋彭祖生陶唐以前而孚生於周曠千有餘嵗而
父子相繼乎斯已疏矣古者官有世功則有官族泉府
士也於法不得賜氏豈自庶府登於大寮與或曰私氏
也史不云乎居官者長子孫因以為氏今庫氏倉氏古
倉庫吏之後也泉譌而為錢亦莫知何時錢讀若翦田
器也詩云庤乃錢鎛國語周景王鑄大錢則其譌也久
矣後世以錢代泉而全琮之後因居南陽白水乃更其
姓為泉其貿亂有如此者謂白水為泉此自漢以後語
耳古未有之也或曰籛彭祖姓也其名鏗或曰籛其名
也後之人乃去竹而為錢夫籛俗書也古未之有也而
古之人乃以為姓若名乎其下俚有如此者戰國有處
士丹秦有御史大夫産此錢氏之始著見於史者也産
子孫居下邳漢有廣陵守讓避王莽亂徙居烏程此錢
氏始遷江東之祖也其在六朝晉有青州刺史端宋有
太史令樂之然錢自得姓以來亦越至於武肅始大著
所謂龍虎變化不測魁傑人者非邪
　　　世系
古武肅王化家為國暨於忠懿王讓國以為家余謂某
不宜混之於大宗譜某曰公有命我敢不從雖然未知
此若言何謂也曰君臣禮異然則若之何曰周禮有之
當奠其世系余讀太史公世表其猶有三代譜厯之遺
法乎師其意可也余遂言曰大宗小宗者卿大夫之禮
也援以斷國論則是未知大人世及以為禮也正統旁
支者天子諸侯之禮也比而同之於有家則是使族人
得以戚戚君也雖然則又有難者某曰此若言又何謂
也曰適庶有定分吳越有國與五季相始終立子以賢
不以長其舉常在於支得毋紊正統乎若為别之請問
曰貴命世治則定於立適世亂則擇而舉賢權以達經
者也變而不失其正國是以昌禮封君不臣諸父昆弟
封君之子不臣諸父其昆弟則臣之矣雖適長也不得
嗣為君則固臣於今君矣其視支庶均之為别子也宜
各為圖附麗於後俾無干國統
　　　大宗譜
封建滅井地裂細人無世業以活其大人乎無世禄以
養而宗嗣乃輟是故國無世臣家無禮俗王澤易竭宋
天子褒大忠懿王之烈與國同休世世官其子孫勿絶
噫斯其世禄之遺意乎余語某繇忠懿王而下世系不
可復列當為大宗譜以合族之人如領斯裳挈其法取
諸蘇氏而世自為處也父子也别以著代也兄弟也合
以連蔕也其曰適子某庶子某者於禮未盡愜今更之曰
繼子某庶子某别子為祖大宗以繼别小宗以繼支孽語
在宗法中在古魯有展氏亦越有栁下氏晉有荀氏亦越
有知氏有輔氏皆支庶興為大夫於别之中又自為别者
也忠懿之季惟演以文章為翰林學士官至使相是為文
僖公仁宗降帝子嬪於文僖之孫景臻拜駙馬都尉生也
封公死也封王於是大長公主老矣從髙宗南渡賜第天
台諸若此者在禮皆當尊而為别或曰貴莫崇於王公胡
以弗比古諸侯表其世系而乃下與卿大夫絜曰古今禮不
相襲宋因唐制封建祇寄空名焉耳爵則有列土田實未有
徹周禮内諸侯禄也外諸侯嗣也匪直邦君族人其將為之
服斬乎無亦主於齊衰三月是故事貴正名名必與實協
　　宗法
　　　大宗小宗圖
大宗别子為祖繼别為宗百世不遷
宗子統族人主始祖廟祭族人服之齊衰三月
小宗祖遷於上宗易於下五世親盡則遷
繼禰之小宗統其昆弟其相為服齊衰期年
繼祖之小宗統其從父昆弟其相為服大功九月
繼曾祖之小宗統其從祖昆弟其相為服小功五月
繼髙祖之小宗統其族昆弟其相為服緦麻三月至𤣥
孫之子親盡則遷
愚按古者國於天地有與立焉是故並建親賢爰有世
臣舊族禮家所稱别子者公子不敢上禰先君自我作
祖别於尊也始興者亦稱别子自今起家别於舊也别
子立廟百世不遷謂之太祖其繼别子者世為大宗統
治族人有君道焉為之服齊衰三月尊之如君也封建
廢天下無世家矣而宗法亦因以亡合族羣居勢當有
所統壹古猶今也禮可義起謂宜推本始祖一人世存
墓祭放古之别子其世適放古繼别之宗族人雖不敢
為服固當以所事大宗者事之乃若今制有爵延及後
嗣者自當復古大宗之法
　　　宗譜
嗚呼宋社之屋也已久矣我太祖肇立人極遺民之子
始即於奠安余謂某宋既隕姓錢亦踣氏爾後不可為
大宗譜矣然則若何曰為宗譜可也而其法則取於歐
陽氏繇髙祖逮於元孫每五世則一更端也乃元孫復
為髙祖以各綴其所生而禪於無窮期父子相仍兄弟
聯次族之親疏咸在也而無失其倫親屬有服者各相
邇也大宗小宗隠隠其中形分而氣連末異而本同余
語某聞汝之先自台而遷其處者實惟大宗君道存焉
上世鐵劵猶在也我太祖大封功臣嘗取以為式某今
雖不敢以庶民為君之服服之乃其祇事之禮古今一
也宜亟通譜嵗恒往來若也生不相聞死不相弔恝如
行路之人矣所貴乎故家者謂其能惇孝弟也不邪謂
其能崇禮讓也不邪然而弗大合族則是弗敬宗也弗
能敬宗則是弗尊祖也無祖則是無天也水倍原而流
竭木附榦而扶疏尚其念哉
　　五服圖
　　　上殺
父斬衰三年
母齊衰三年
祖父母齊衰期
曾祖父母齊衰三月
髙祖父母齊衰三月
　　　下殺
父為長子斬衰三年
庶子齊衰期
孫大功九月
曾孫緦麻三月
元孫緦麻三月
　　　旁殺
昆弟齊衰期
從父昆弟大功九月
從祖昆弟小功五月
族昆弟緦麻三月
世叔父母齊衰期
從祖父母小功五月
族祖父母緦麻三月
從祖祖父母小功五月
族祖祖父母緦麻三月
族曾祖父母緦麻三月
昆弟之子齊衰期
從父昆弟之子小功五月
從祖昆弟之子緦麻三月
從弟之孫小功五月
從父昆弟之孫緦麻三月
昆弟之曾孫緦麻三月
五世袒免為親同姓
六世而親族始竭
父母至親也故喪三年至痛極也此喪禮之大綱五服
因是以生矣父母之於子其痛同而庶子以尊加之故
降而期則以降為正服而長子三年為加隆焉耳以傳
重也祖尊矣故自三年而期而孫以尊加之則為大功
適子死則適孫為祖承重三年故於適孫加隆為期也
曾髙祖尊同而恩殺矣故不以大功小功服之而為之
齊衰則殺其數為三月也曾元孫緦同不可加其月數
也此皆正統之親也昆弟一體也自吾父而推故期從
父昆弟自吾祖而推故大功從祖昆弟自吾曾祖而推
故小功族昆弟自吾髙祖而推故緦也世叔父自吾祖
而推當大功矣以吾父一體則加隆而為期其報服與
庶子同昆弟之子猶子也從祖父從祖祖父自吾曾祖
而推也故小功族祖父族祖祖父族曾祖父皆自吾髙
祖而推也故緦而報服同以旁尊不可加之也此皆旁
親也尊卑之體適庶之分親疏逺近之等恩義曲盡矣
　　　第宅志
作室以傳子孫古人所謂歌於斯哭於斯聚國族於斯
非邪然其興也廢也大命在天小命在人其永命存乎
積徳矣志第宅以毋忘祖宗之舊陳思王角吟云起家
難難難難保家難難難難可以一咏三嘅其徙而之他
者亦附見焉雖别散分離庶幾哉猶可復聚也
　　　丘墓志
古者成民之事陵為之終志丘墓以系孝子慈孫之思
嗟乎爾身何出祖考遺脉體魄攸藏其曷忍忘
　　　科第表
古者鄉舉里選尚矣自有科舉也士始輕雖則云然士
匪此則無以入仕顯親報君樹功揚名胥此塗出作科
第表噫鳳凰翔於千仭兮覽徳輝而後下自應不在此
　　　恩澤表
宋以忠厚禮其大夫士大夫士亦忠厚以成風錢氏與
宋一代相為始終其受天寵至渥也當時見謂忠孝子
孫作恩澤表以為世勸其受恩於異代者悉書天寵一
也
　
　
　
　
　
　
　莊渠遺書巻八
欽定四庫全書
　莊渠遺書巻九　　　　　　明　魏校　撰
　　公移
　　　嶺南學政
欽差提督學校廣東等處提邢按察司副使魏案騐當
職祗奉上命將與爾諸生朝夕從事今欲宣布明詔俾
為師為弟子者崇正學迪正道革浮靡之習振篤實之
風顧身教之弗逮弗克表率一方其奚敢騰口說以騁
惟願諸生先辨厥志裒然服儒衣冠將為君子儒乎將
為小人儒乎志於徳業者君子儒也志於富貴者小人
儒也日用工夫稽之以聖賢之訓合則加勉弗合則亟
改之一以聖賢為法今不繁立條約惟以國朝奏行德
行經義治事三法考按諸生以行黜陟凡我合屬長吏
各學師儒同為王臣各圖報國表正風俗養育賢才以
對揚天子之顯休命庶幾嶺南人材繼出發舒山川之
靈翊扶國家之運當職與有光焉所有事目畫一於後
擬合通行為此除外仰抄案回府照依案驗内事理即
行各該所屬一體遵行仍刋發各學人給一冊朝夕省
覽抄案官吏具依准類繳
　　計開
　一德行者爾諸生立身之本風俗日偷矯誕者惟務
　　干名浮薄者相與非笑胡不自思人無德行其何
　　以為人願爾諸生各相勸勉惇行孝弟忠信禮義
　　廉耻觀法其賢者而訓戒其未賢者反躬自治吾
　　何所長因以成就其美吾何所短務以揉正其偏
　　則徳行之未至者皆可企而及之矣
　一爾諸生皆將有天下國家之責正宜志在天下國
　　家講求經世之務出而待用却乃學為無用之空
　　言及其入官世務皆所不習是自敗壞其才也願
　　爾諸生各量材藝所能如禮樂兵刑水利筭數之
　　類專治一事或兼習他事叅考古制務求可以施
　　行於今庶幾學有實用國家異日亦得真才仍選
　　習禮生員講習文公家禮鄉射禮及古今禮制表
　　率鄉閭共成禮俗
　一國家以經術造士諸生治經宜先講明義理以身
　　體之然後據所見發而為文則學有淵源可以成
　　德可以逹材今乃惟務剽竊聖賢之言綴緝文字
　　故聰明破碎志氣萎弱人材治化由此而衰願爾
　　諸生各遵書程熟讀精思深求經義務為有本有
　　用之學力救此弊
　一學校禮義相先之地宜推賢讓能月終教官為期
　　㑹諸生使各推擇某也德行可尊某也材藝可重
　　各陳實事月朔提調官集衆覈實乃書於冊季終
　　提調官季考諸生試以經義治事叅考徳行定其
　　優劣第為三等申送本道察其賢者能者集其宗
　　族鄉黨審無間言特具申請以憑薦聞如有過惡
　　彰聞顯有實跡者具申黜退其善未孚於衆者勿
　　輕賛揚以儲逺大之器惡未棄於衆者宜事涵覆
　　以生悔悟之心愛惜人才宜體此意各該學教官
　　通質長短及其進修功夫仍令諸生各錄經義所
　　得所疑及治事業次以憑按臨查考儒士有善一
　　體訪求其有過惡者不許冒送科舉
　一守令民之師帥風化所繫其崇重學校倡率作興
　　道之以正而毋以利誘勸諭父老各勉為善以訓
　　其弟子如有勤惰殿最攸存師儒之官專主教化
　　已弗能正如正人何其敦勵行檢為諸生先相與
　　講明正學師之賢否以弟子員成否之數而賞罰
　　之如有不顧名節挾公法以濟其私士有善惡蔽
　　而不舉舉而不公者當具論如法按臨之日仍先
　　察德行然後考其文學以行黜陟
　一當職歲巡歴一遍勢弗能與諸生相親今倣古法
　　提調官及教官選於諸生務求志行端謹資禀朴
　　厚材識通明者津遣至省助之廪餼當職朝夕與
　　之漸摩激勸以成就之俟有成效乃遣之還以備
　　郡縣延請郡則通請各邑之秀者縣則自選其邑
　　各延明師聚而教之異日轉以分教各鄉撤無額
　　寺觀滛祠改創書院社學以教多士庶幾人材衆
　　盛惟國家之所任使其浮薄誇誕憸詐者雖有文
　　藝毋得津送蓋心術先壞無由正其學術也
　一社學宜於各鄉擇子弟端謹明敏者聚而教之延
　　請有學行者俾為教讀日以文公童䝉須知令其
　　演習以收放心初授以養䝉大訓四言五言口誦
　　既熟乃授以小學近思錄四書然後治經觀史知
　　識稍開毋得教以屬對作文散其淳朴先教之釋
　　字直解大義既通乃教之演字漸長其辭次演一
　　句又次而演通章久之自知作文之法凡此皆䝉
　　以養正之助也候按臨日社學之師各率其子弟
　　來見考其率教者進之退其不率教者因以賞罰
　　其師
　一醫學人命所繫嶺南瘴地既多疾病復少醫藥夭
　　閼之由也各屬長吏具體天地好生之徳擇通明
　　醫術者集數醫教之各專一科候按臨考試有疾
　　病者分使治之視其功效以行賞罰醫術未通者
　　仍禁毋得行醫
　一卧碑及敕諭内事理節該前政申明俱照常遵守
　　正德十六年八月
欽差提督學校廣東等處提刑按察司副使魏為毁淫
祠以興社學事照得廣城淫祠所在布列扇惑民俗耗
蠧民財莫斯為盛社學教化首務也久廢不修無以培
養人材表正風俗當職怵然於衷擬合就行仰廣州府
抄案委官親詣各坊巷凡神祠佛宇不載於祀典不闗
於風教及原無勑額者盡數拆除擇其寛厰者改建東
西南北中東南西南社學七區復舊武社學一區仍量
留數處以備興廢舉墜其餘地基堪以變賣木植可以
改造者收貯價銀工料在官以充修理之費斯實崇正
黜邪舉一而兩便者也抄案官吏先具依准仍將毁拆
興建過緣由造冊繳報正德十六年十一月

　
　
　
　
　
　
　
　
學址　在城中石頭廟巷舊址為定林寺地廣三丈二
　　　　尺深一十八丈
學舎　大門　三間　習禮堂　三間　延賔館　三間
　　　燕居　二間　號舍　三間
學田　共二十頃五十八畝
　　　嵗入官租米正耗共二百零五石八斗
　　　　糧米正耗共一百一十石一升零三勺
　
　
　
　
　
　
　
　
學址　在番禺縣之西舊址為真武廟地廣八丈一尺
　　　　深一十三丈八尺
學舎　大門　三間　二門　一間　習禮堂　三間
　　　延賔館　三間　燕居　三間　號舍　　十二間
　　射圃亭　三間
學田　共二十頃五十七畝
　　　嵗入官租米正耗共二百零五石七斗
　　　糧米正耗共一百一十石零四合九勺五抄
　
　
　
　
　
　
　
　
學址　在城西西市街舊址為五顯廟地廣九丈五尺
　　　　深一十九丈
學舎　大門　三間　習禮堂　三間　東西齋　三間
　　　東西軒三間　東西居室　六間　月泉井　一口
學田　共二十頃五十三畝
　　　歳入官租米正耗共二百零五石三斗
　　　　糧米正耗共一百零九石八斗三升五合五
　　　　勺
　
　
　
　
　
　
　
　
學址　在南門外褥子巷舊址為西來堂地廣一十五
　　　　丈深一十二丈二尺
學舎　大門　一間　習禮堂　三間　延賓館　三間
　　　燕居　三間　射圃亭　三間　號房　　八間
　　　塘　　一口
　　　共二十頃五十二畝
　　　歳入官租米正耗共二百零五石二斗
　　　　糧米正耗共一百零九石七斗八升二合
　
　
　
　
　
　
　
　
學址　在城北順天門街迺大雲寺小府君廟二淫祠
　　　　之故址地共廣二十丈深一十三丈一尺
學舎　大門　三間　門亭　三間　二門　一間
　　　習禮堂五間　延賓館三間　燕居　三間
　　　射亭圃三間　内號舎八間　外舍　五間
學田　共二十頃五十六畝
　　　歲入官租米正耗共二百零五石六斗
　　　　糧米正耗共一百零九石九斗九升六合
　
　
　
　
　
　
　
　
學址　在南城外永安橋之西舊址為大王廟因地淺
　　　狹復市民間地一隙共廣四丈八尺深一十四
　　　丈三尺
學舎　大門　三門　習禮堂　三門　延賓館　三間
　　　燕居　三間　號舎　　十間　井　　　一口
學田　共二十頃五十九畝
　　　歲入官租米正耗共二百零五石九斗
　　　糧米正耗共一百零一十石一斗五升六合五勺
　
　
　
　
　
　
　
　
學址　在西城外蜆子步舊址為小天妃宫地廣四丈
　　　　五尺深一十九丈二尺
學舍　大門　三間　習禮堂　三間　延賔館　三間
　　燕居　三間　號舍　十八間
學田　共二十頃五十五畝
　　嵗入官租米正耗共二百零五石五斗
　　　糧米正耗共一百零九石九斗四升二合五
　　　勺
　
　
　
　
　
　
　
　
學址　在城北二牌樓街舊址迺李指揮之宅因地淺
　　　　狹復市隣居者四家地共廣六丈八尺深一
　　　　十六丈九尺
學舎　大門　三間　習禮堂　三間　延賔館　三間
　　燕居　三間　射圃亭　三間　號舍　　四間
學田　共二十頃五十四畝
　　嵗入官租米正耗共二百零五石四斗
　　　糧米正耗共一百零九石八斗八升九合
　　　諭民文
欽差提督學校廣東等處提刑按察司副使魏為興社
學以正風俗事朝廷以文德治天下教化興太平本職
欽奉勑諭典領學校風教四方竊以人才之賢否係於
風俗風俗之美惡在於漸摩近見得廣東一省係古南
越地稱鄒魯民雜華夷文獻固有源流淫邪尚當洗滌
與其治於為惡之後不若化於未惡之先況民有彛倫
本乎天性好善惡惡皆出自然柰何閭閻有便安之習
教化無切實之功相染為風遂成弊俗茍不曉諭叮嚀
何以轉移變化本職深愛爾民做好人幹好事孝順父
母尊敬長上和睦鄉里教訓子孫守本分業為太平民
不犯刑條何等快活不致禍敗何等安康今乃愚信邪
姦好訟強凌弱衆暴寡滛侈耗財放縱敗家傷倫亂俗
有闗風教今特欽奉勑諭興復民間社學訓教蒙童以
為育才之本其民間一切故弊有礙勑例教法者悉行
禁約區處今先行曉諭汝四民毋得有違違者依律問
罪定不輕恕所有諭目禁約開示於後
　　　教子弟以興禮義
民生有欲非教不善方今聖明在上禮樂大興兹欲一
道德同風俗必當後刑罰先教化然學有大小始終今
社學之設所以正其始於先於是教以大人之學斯可
成其終於後凡為父兄者如有子弟年六七歲至二十
歲未冠者俱要送入社學社學之教不專於念書對句
務要教其愛親敬長隆師親友習禮樂養性情守教法
禁逰逸逺玩好戒驕縱如此教之斯可變化氣質為大
學之基本今人空教子弟念書對對念得對得固是子
弟聰明但不知子弟性情何如氣質何如事親何如交
友何如手不執灑掃之事身不習趍事之勞耳不聞正
樂目不見正禮隨子弟自家資質做去多有率意妄行
習與性成惡人同歸者也至於入大學之時氣習已深
不復自知其非所以䧟於一偏而不能有成者衆矣其
間有能成者亦資質之美而已故聖人有曰十室之邑
必有忠信如丘者焉不如丘之好學也立學之後不論
文武貧富之家皆一體遵依社學教條毋得違悖
　一立學之後汝四民如有能從教化朴實尚義好詩
　　好禮善處彛倫能和鄉里篤教子孫足為一鄉敬
　　信者許里中老而有德者告於社學之師訪問得
　　實書於揚善簿内以待本職查考以禮褒勸
　一父兄如有故違不送子弟入社學者提問坐罪
　一倡優𨽻卒之家子弟不許妄送社學
　　　禁火化以厚人倫
孝順父母是我太祖髙皇帝親口教詔汝民第一件好事
父母生我愛我如金玉痛我如肺肝子一有病為父母
者祈天禱地問卜求醫以至廢寢忘食惟恐子身一日
不安人子或湯爛火傷父母即撫胸涕淚愛子之心人
人如此為人子者以父母愛我痛我之心去愛痛父母
何患不能孝順父母者乎今四民之中有父母生時觸
怒得罪可殺可卨父母死日即火燒路棄可痛可傷此
固久安之陋習亦由有等師巫謬彰邪説惑亂民心以
西天為極樂火化為歸仙不知西天是夷鬼之地父母
何居火化乃炮烙之刑父母何罪不思愛痛深恩顧乃
以仇報德既煎熬其骨肉必飄散其神魂日後雖有思
親之時祭之不享哀之無益禽獸同歸天人共怒家道
凶亡子孫衰替皆本於此自今以後切須聽我教誨生
時盡心孝順死後隨力葬埋葬者藏也欲人不得見也
貧者宂土藏棺存禮而已不許輕信風水家禍福之説
及興廢某房之説停藏父母至數十年不葬以致屍棺
暴露鴉餐狗食傷害天和變生瘟疫惜哉痛哉曉諭明
白聰者省之
　一民間有義舉助喪及周恤患難孤幼者里人當報
　　於社學師書於簿内待本職查賞褒勸
　一禁約之後有火化者子孫依律死罪工人各行重
　　治
　一未葬者限一月葬畢違者里甲鄰人族長呈送問
　　罪如過限不呈訪出一體治罪
　一葬親者不許乘時強占他人墳地違者治罪不恕
　　　闢異端以崇正道
禁止師巫邪術國有明條今有等愚民自稱師長火居
道士及師公師婆聖子之類大開壇塲假畫地獄私造
科書偽傳佛曲摇惑四民交通婦女或燒香而施茶或
降神而跳鬼修齋則動費銀錢設醮必喧騰閭巷暗損
民財明違國法甚至妖言怪術蠱毒採生興鬼道以亂
皇風奪民心以妨正教弊固成於舊習法實在所難容
爾等愚昧小民不知死生有命富貴在天且如師巫之
家亦有灾禍病死既是敬奉鬼神何以不能救護士夫
家不祀外鬼邪神多有富貴福壽若説求神可以祈福
免禍則貧者盡死富者長生此理甚明人所易曉今我
皇上一新政化大啓文風淫祠既毁邪術難除汝四民
合行遵守庶人祭先祖之禮毋得因仍弊習取罪招刑
　一禁約之後師長火居道士師公師婆聖子尼姑及
　　無牒僧道各項邪術人等各赴府縣自首各歸原
　　籍另求生理買賣故違者拿問如律治罪
　一民家只許奉祀祖宗神主如有私自奉祀外神隠
　　藏邪術者訪出問罪决不輕恕
　　　敦朴儉以保家業
夫四民之家有千金之産者有一金之産者奢者以千
金而不足儉者以一金而有餘何也奢者勉強隨人妄
用無節口好肥身好懶驕淫姦盗由此而至所以雖有
千金亦必至於困窮儉者隨分守己節用省事減嗜慾
務勤儉循理避禍不至喪敗所以一金之家反能長久
而不困窮今之四民每每如此聘禮則虚彰儀物嫁女
則多耀搬粧設酒則將無作有鬬勝則借假為真只取
一時好看不思後日有無此愚偽之俗禍敗之機也何
不反奢從儉以圖長久受用不致眼下窮亡古人云人
能咬得菜根則百事可做此言極有理願爾民思之念
之無貽僣侈之罪
　一民間酒店賣酒假以賣酒為名實乃淫人取利大
　　傷風化府縣官訪拿治罪
　一服色居室婚喪祭葬有違國朝禮制者府州縣拿
　　問治罪
　一為父兄者有宴㑹如元宵俗節皆不許用淫樂琵
　　琶三絃喉管番笛等音以導子孫未萌之欲致乖
　　正教府縣官各行禁革違者治罪其習琴瑟笙簫
　　古樂器聽
　一不許造唱淫曲搬演厯代帝王訕謗古今違者拿
　　問
　　　息爭訟以免刑罪
照得廣東多好詞訟其故何也民不被教喪失良心故
也隂險詭詐是殺身之藥貪利害人是斬身之刀強梁
者不得好死教唆者到底傷身賭博滛行者終身破敗
剛忿不忍者多致官刑今特與爾民約凡有父子兄弟
夫婦不相親睦及爭財異業以致飲酒博奕打鄰罵里
教唆賭博姦淫盗惡謀為不善打㸃誆騙等項以每月
朔望兩日相㑹里人於社里中有過失者許自陳説或
族長鄰人陳説如小事有不平者衆人勸戒處和事闗
大惡者衆人明言責救如有不從擇老者數人同至其
家責勸如再不從許地方隣人同族長赴各該衙門呈
治如有互相容忍不行勸責呈治者事發之日一體治
罪
　一里中如有能改過自新變惡為善以循理教者許
　　里中老而有德者告社學之師訪問的實書於改
　　過簿内以待本職查賞
　　　化愚頑以息盗賊
照得廣東地方如從化新寧恩平等處往往為盗殺人
刼財本職雖非理刑心實切於教化且為盗之一事未
必盡是爾民之罪亦由為民父母者養之無道教之無
術禮義不聞良心喪失田疇旱潦而不知賦役繁苛而
不恤饑寒廹身不顧亷恥但求一時之活不顧後日之
誅於是惡染鄉閭貽禍親戚强者得利富者坐分善者
無依弱者必死遂成大盗流毒四方其間弊病難以悉
舉今爾民於無事之時善心有時發見即當自家思量
我如此做賊固不勞耕作不煩税役可以足食足衣且
厯觀昔時為盗之家今尚有幾家得存不至滅絶者乎
況且如今聖明在上天下太平何不乗時歸化萬一不
然未免家散人亡縱使逃去别方亦是一生百死肉膏
草野骨餧狗猪終為無祀之鬼父母妻子奔亡祖宗墳
陵丢棄到此時節計拙心囬要做好人亦做不得豈不
恨哉若爾民自謂實有勇力死亦不怕此便是至愚至
蠢者也千日殺人一朝必敗豈有做賊而能長久者乎
本職深惜爾民樂於禍敗而不思求活所以誠心直説
明白曉諭使爾民從此向化做箇好人取些安樂福壽
豈不好過殺人為盗東逃西避終遭刑戮者乎
　一詔書有能遵體各歸原籍耕種者許爾自來聽教
　　本職即與爾立社定鄉約使爾各安生理曉諭之
　　後如有能先來聽教者重賞不欺正德十六年十
　　二月
欽差提督學校廣東等處提刑按察司副使魏為毁滛
祠以興社學事照得各處廢額寺觀及淫祠有田非出
僧道自創置也皆由愚民捨施遂使無父無君之人不
耕而食坐而延禍於無窮本道已行各處凡神祠佛宇
不載於祀典者盡數拆除因以改建社學今歲適當造
冊之年合收其田入官改為社學之田是除生民無窮
之害而興無窮之利也仰抄案囬府着落當該官吏照
依案驗内事理即便行仰各縣通查廢額寺觀及淫祠
之田清出歸官召人佃種分撥各社學供給師生就擇
佃人看視社學有餘則量撥儒學冊内明白開註仍總
立碑學宮存照以防侵占絶姦欺隨田糧差各隨土俗
議處明白呈奪以為永久之利其清查完日各造冊繳
報俱無違錯抄案依准繳來嘉靖元年四月
欽差提督學校廣東等處提刑按察司副使魏為申明
社學事當職欽奉勑諭古者鄉閭里巷莫不有學即今
社學是也爾凡提督去處令有司每鄉里俱設社學擇
立師範明設教條以教人之子弟年一考較責取勤効
仍免為師之人差徭欽此欽遵竊惟古人八歲皆入小
學其教先行後文禮陶樂化篤信力行由此而入大學
故進善者多今之教舍行趨文使䝉者益以荒惑童習
而長安之故為善者少間有質美好學者亦不免蔽於
末藝若名世者其無文王猶興者歟故有由俊秀入府
州縣學者多懵然不知小學之事豈復知有大學工夫
手執詩書口談仁義考其行曽無異於常人不免任氣
滋欲逐世奔利甚則下視宗族陵奪鄉里以道為迂以
禮為執一以亷恥為沽激雖與之言不徒不信且反聚
而笑之此無他心已久放欲反作主如醉未醒如夢未
覺悻悻然自以為是不復自知其非雖聖人與居恐亦
不能化而入矣豈不深可惜哉鄉無善俗世乏良才有
由然矣原其所自非民之失教之失耳觀諸曲禮少儀
内則弟子職諸篇固小學之支流餘裔亦未嘗不後文
先行孔子曰弟子入則孝出則弟謹而信汎愛衆而親
仁行有餘力則以學文此皆聖人至教萬世人人所當
學者也然則社學之教其可茍乎今之各里社學館舍
淺狹讀誦雖存禮學盡廢故特建各隅社學大館以為
諸生學習禮樂之所以禮樂讀誦互相啓迪務求作新
以期化民善俗育才成治為師者冀共勉之慎毋曰三
代闊逺難行所有合行教條開具於後仰抄案囬府轉
行所屬遵行具依准類繳
　一每歲各州縣提調官以正月望後啓學先一月具
　　書致禮請師明示各里以啓學日期前期數日師
　　至本隅各里擇生徒年長有禮者四人或二人先
　　往社學大館迎師一里同具一手帖開報某生姓
　　名住居年歲月日及父兄籍貫以某人為户某仕
　　宦生理在某街巷某教讀讀書或在本家讀書總
　　付本里年長生徒送赴本隅社學大館每前一日
　　學師於隅内生徒各里㸃一二名或三四名共輳
　　六七十名或百名同一日坐齋肄業每日晚命各
　　里生徒一人用一小紙帖寫其本里次日當坐齋
　　生徒姓名歸往其家報之明日本生赴學即帶自
　　已名帖送回學中交納其餘班未至者各回本里
　　教讀學舍讀書或歸本家讀書初見不用贄禮行
　　拜而已生徒初相見分班亦行拜禮
　一生徒當日者須黎明至學先生前一日列生徒長
　　少之序掛於門内東西兩壁生徒至依序立於兩
　　階下㸃灑掃者先以序入執事其餘軒舍以役人
　　代之畢復降階立原位觀其執事恭謹者錄之怠
　　忽者教而責之次擇賛禮者二人先升堂正揖分
　　班立先生之前唱序立諸生以序兩班升堂正立
　　唱揖分班圜揖就位靜聲端立良久以觀其德容
　　命執事者擊雲板命坐年長在上以次序坐務使
　　從容嚴静良久命擊雲板命十人一班依序出就
　　先生位前正立量其少長或以童䝉訓或以大學
　　之道白直教之懇切以開其志趣援古以増其見
　　聞不須屑屑講解文義只要責之使行於身如此
　　是君子汝所當學如此是小人汝所當戒彼古人
　　已行之孝弟如温凊定省之類須告之曰此是古
　　人實做的事汝能如此温凊定省便是學若不能
　　實做温凊定省之事徒然念得講得亦何用今教
　　汝之後常訪察汝果能如此以禮待汝不能如此
　　痛責不恕凡所告者皆以生徒職分所能知行至
　　於起居出入動静食息皆當實教不須告以性命
　　髙深之理躐等無益之言徒増口耳之末而無益
　　於身心也教畢仍命復位坐㸔記所教䝉訓之類
　　年小未能看者教之誦記退食擊雲板亦以班揖
　　出館之後察其有不能隨行後長或傲慢鄉里者
　　責而教之
　一復午學升堂如朝儀就位立聽雲板命坐分命詩
　　章各以簿抄寫字要端楷有善書者錄之其詩或
　　詩經或律詩絶句擇其得情性之正音律之和者
　　年小者代寫寫畢教以歌咏務令莊敬和平明白
　　通貫歌風雅者用正音歌律詩之類或正音或越
　　吟始命各生讀成誦令善歌者數人同歌數次於
　　是衆歌既成聲每班十人歌於先生之前用鐘鼓
　　其餘笙簫琴瑟之類以漸教而和之未升歌者俱
　　端坐静聽歌畢者命復位坐聽其聲容温雅廣大
　　者錄之清麗俊逸者錄之静正簡淡者錄之如躁
　　澁俗弱妖艶凄楚者教而革之年小未能歌者但
　　令誦記聽歌而已歌罷退食擊雲板如朝儀
　一復晩學如儀就位立良久擊雲板命習禮未出位
　　者命坐每班十人出就先生位前東西向立東先
　　出位北面立長東少西四拜習揖畢復位西拜揖
　　如儀退先生坐觀其容體恭肅愷悌者錄之鄙倍
　　者教而責之如有善拜揖者免習習禮畢請善琴
　　者教琴擇生徒可教者教之迎琴案焚香進先生
　　位前請聽琴學琴者就琴案東西立在位者俱拱
　　立静聽凡鼓琴皆用正操除滛怨操不用聽畢先
　　生復位教琴者退於後館教琴其餘所當用之樂
　　亦以漸斟酌教之諸生在位者聽雲板命坐以班
　　出講習六書九數五御之法酌其簡明者教之御
　　雖今日不行亦當講明以備古人一藝有餘功者
　　聽其退於後館習樂歌詠命持重者二人臨之有
　　失禮放肆者禀責勿恕務使諸生和氣相親禮文
　　相敬以成善教年小未能講習者在位誦記䝉訓
　　或教以嘉言善行晚擊雲板執事者撤先生書席
　　如儀揖退留直班四人俟先生退後而出夜歸仍
　　在燈下講誦當日所教䝉訓之類即以所教之事
　　事親事長處事接物先生常常訪察如有徒能講
　　誦不能實行其事者重責勿恕
　一生徒既教琴者以三日一次午後至學聽教後退
　　於後館習彈每生只許教二三操既能者免赴館
　　彈習其間年長生徒如有不習科舉之業願學樂
　　歌詩者除坐齋日外命其午後常至本學後館學
　　習有琴者命自携琴如有士夫鄉人善琴好學者
　　許社學師生時以禮請午後至學有父兄能敦尚
　　禮樂以教子弟者本職查訪禮勸
　一朔望拜聖人前一日之晚命執事生徒拂拭設牌
　　位香案(牌用木臨期用紙書孔夫/子先師帖牌面拜畢焚之)每朔用一日坐
　　齋生徒望亦如之拜聖人畢退别館拜先生分班
　　相拜畢抽籖問講蒙訓之類不能者責乃退每月
　　朔望放假
　一每月初五十二二十二十七四日習射聽先生預
　　期具柬請某賓或請某教讀學師行射禮賓或不
　　足則師生自殺禮行之初射命初坐齋之一日生
　　徒午前至學觀射次射命次日坐齋生徒觀射餘
　　倣此擇生徒知禮者教之觀其德器優者錄之其
　　餘觀射而已此日不坐齋
　一生徒固以少長為序若其間有良賤之别者亦當
　　更處以存大體毋得混然不通
　一生徒有四時之祭及髙曽祖考忌日須前三日禀
　　於先生給假教以禮儀雖蔬食菜羔務盡孝思以
　　申報本之義以成化家之道如有忌日燕笑違禮
　　者痛責勿恕
　一有冠婚喪祭之家許託本里年長生徒就先生問
　　禮量其力之厚薄以酌輕重一遵先王之禮不許
　　安於舊俗逆禮亂常及私用滛樂作佛事違者訪
　　拿以法懲治
　一生徒居家及朋友相過俱要敦尚禮節於事親敬
　　長之餘須歌詩學樂講論古今嘉言善行兄弟朋
　　友各盡其道互相切磋誘勸言笑動止不許習為
　　市井之徒務求做箇好人大則化家善俗為利用
　　之器茍不見用亦不失為君子保守家業上承祖
　　宗下垂後裔斯不䧟於禽獸無忝所生慎毋自暴
　　自棄為師者務要以此等言語終日提撕為生徒
　　者必須篤信師言勇求上進所行教規令諸生各
　　抄一本以備檢閲省察
　一生徒有過失者或居家得罪父兄骨肉或出外得
　　罪鄉黨朋友或自己所為有失即當直告於先生
　　朋友求知己過不宜以不善之事自害其身大凡
　　偏惡之人未嘗樂於偏惡由其不聞師教率意妄
　　行日甚一日養成是性性既偏惡見善人必嫌聞
　　善言必毁正如街市常人見大君子所作為必驚
　　駭以為不是由其昏閉不知故也今生徒有過不
　　肯告於先生朋友求知改者是自棄其身而甘於
　　為惡者也先生察出重責書於改過簿内以待本
　　職稽考
　一生徒衣服俱要儉朴不許用紵絲紗羅及違制服
　　色但許用布絹為之出入不許騶從輿馬如違定
　　行究治
　一生徒有好酒博奕逸游驕縱者切察其事痛責深
　　曉錄之改過簿内如不改許送提調官懲治毋得
　　茍容本職訪究
　一生徒有不服師教悖逆非毁及有傷彛倫者呈送
　　提調官治罪訖仍申本道區處學師錄於改過簿
　　内
　一生徒如有資質可教能遵守學規日有進益者或
　　有資禀異常志行不凡者學師時常選擇錄於揚
　　善簿内待本職按臨歲考之日查取考送府州縣
　　儒學教養學師須從公具由開送如生徒不可教
　　者不可因其父兄富顯冒送以阻後學之志
　一隅内有貧甚不能具棺舉葬者許本里生徒告於
　　先生度隅内有力之家遣其本里子弟生徒告之
　　集百家之小費自足以濟一家之急如有仗義捐
　　已獨濟之者學師錄於揚善簿内待本職按臨以
　　禮奬勸庶幾隣里相助激勸人心
　一有喪之家服未滿者不許燕飲歡樂違者社學師
　　錄之改過簿内以待本職查究
　一開學之日各里父兄固當以禮往見但人衆事繁
　　恐妨教事至歲晩罷館之時父兄當率子弟拜送
　　各申待師之敬四時無事不許輕至社學請師求
　　對如欲問禮須託年長生徒請問先生議行務從
　　簡靜以成教事毋致送往迎來以荒學業
　一歲晩罷館之日許生徒年長者四人或父兄里老
　　先期半月具手本禀本州縣掌印官某社學以某
　　月某日罷館提調官務要以禮待送或社學在逺
　　鄉者修書遣里長老人禮送謝師之禮社學已有
　　措置不必重凟為民父母者毋得違禮慢易以致
　　教化不行當職查考
　　　諭教讀
竊謂學無二道習有異途童蒙之教欲一之於正道而
不使雜焉以壞其良心者也今有等生徒安常習故以
為社學之教皆非當世所急只是多讀書熟作文中舉
得富貴便了不知我太祖髙皇帝立學教民則先行後
文設科取士則以文觀行豈徒文而已邪夫文既不足
以盡學則讀書作文安足以盡人道欲盡人道而不為
小學大學是猶欲飽而不求食未有能免於饑者也且
小學是童蒙身上實事自王公以下至於庶人之子弟
皆學此學書冊記載不過欲人知而行之至於大學所
謂明德德不是紙上之物明不是口耳工夫古人雖未
嘗不多讀書要在得於身心茍不知學雖讀書五車作
文一世不過増口耳之欲攻紙上之談而已於身心何
干故曰書生多欲少剛胡不自愧自反六經四書人誰
不讀實學乃為有益徒記反以蔽心所以學者徒能記
得甚多講得甚精作得甚好亦只是一塲閒説若所為
不善口誦心違是侮聖人之言也夫子曰今吾於人也
聽其言而觀其行聖賢豈貴於空言也哉今之童生七
八歲時止是讀書十歲之外便學作文父兄師友皆是
欲速一或博記能文即稱之為有學不知養正與明德
工夫一分不曽做得將何以謂之學乎亦嘗有自悟而
進於大學之道者蓋由質美而然學校中未聞以此而
教人也且古之聖人亦待小學大學而後成今之學校
如此欲才之多得乎其間知大學者又多有滯於講説
訓解之一偏而不自覺雖能談𤣥説妙於身心上苦不
得力不免終為利欲所奪此只在童蒙時壞了所以多
轉不得若不變舊日社學之教而復止於督取書課是
乃限人以紙上之虚談而不欲其修人道之實甚則縱
而使之狥利貪欲積惡無恥欺取富貴而已若在常人
之中則多强梁懦弱父子悖逆兄弟為讎骨肉是輕財
利為重甚至殘忍刻剥隂害詐謀雖絶滅人道不顧也
朝廷設學教民育才果欲如此壞之乎當職叨任教事
深思自責敢不以古人之學望諸士民而欲其有行有
文以盡人道之實而乃以文藝限之邪由此觀之社學
之教至重至急凡為師弟子者當慎修其事毋復安常
習故以誤後學
　一教讀師皆有成人之責切須以身率人正心術修
　　孝弟重亷恥崇禮節整威儀以立教人之本守教
　　法正學業分句讀明訓解考功課以盡教人之事
　　今而後宜虛心自責篤信力行以稱師儒之職不
　　宜妄自菲薄以誤風俗所行教禮教讀之規各里
　　師生俱要抄寫一本互相體悉同心輔教以成美
　　俗庶幾補助朝廷政化之萬一有能遵依不悖為
　　衆所稱信者當職以禮褒勸俟各學大館教禮之
　　師有闕補用如違定行革退
　一教生徒須先引其志趣責其恭敬増其見聞察其
　　玩戲以至坐立拜揖居處道路飲食衣服皆須著
　　意照管提撕警覺使之日歸於正然後足以成之
　　不如是必有一暴十寒習染一偏之病求其不流
　　於卑下者鮮矣
　一日所講所讀之書須擇一二章切於弟子身心人
　　倫日用者白直講諭就以子弟所當為者發明責
　　在子弟身上如講孝經即令他歸家如此事親此
　　不是講書是借古人之嘉言善行以教他做人與
　　講科舉之書絶不相同不可念誦浮詞泛然都作
　　一塲話説
　一日所讀之書皆用正書不許私讀幼學詩及吏家
　　行移等書讀書皆用正音午間不許作對句只抄
　　寫風雅頌之詩全章或一二章或前人律詩絶句
　　教之歌詠以興其志趣養其性情不許歌金榜富
　　貴等詩以啓生徒急功利之心
　一寫字專習一家正字務令端楷清健不宜取法今
　　日吏家軟俗之體最為可惡及寫字式不許寫金
　　榜富貴求仙等詩須擇有益身心之言本道有前
　　代法帖分教
　一生徒往社學大館習禮樂之後如有因仍逃學不
　　服拘管者及有違學規者重責書其過以待查究
　一生徒之父兄待師之禮每宜加厚常見有等父兄
　　惡先生責其子弟者故使教者樂於茍且曲順人
　　情以終歲月所以教法不行生徒無忌是乃棄子
　　弟於無用而養成其敗惡之性也凡各里教讀之
　　師其間生徒固有往社學大館教禮之日但教禮
　　之師已有措置不用生徒供給為父兄者宜各盡
　　禮於教讀之師不許因而計利以慢師儒汚薄風
　　俗
　一教讀不許罷閒吏員及吏員出身之官或生員因
　　行止有虧黜退者丁憂者及有文無行教唆險惡
　　之徒下至道士師巫邪術人等各宜先自退避學
　　規已行之日如有隠情冒教定行查究
　一社學規仰各府依式刋行務要對明字句不許差
　　訛命所屬印給里長坊長分各社學刋畢先繳本
　　道查考嘉靖元年六月
為表章風化事切惟嶺南自昔吏道多汚遂令石門清
泉亦䝉其恥被以貪名百世不能易也晋廣州刺史吳
公隠之嘗題以詩古人云此水一㰱懷千金試使夷齊
飲終當不易心到州清節愈勵千載而下聞其清風尚
能使人興起今其碑刻具存唐廣州刺史宋公璟開元
賢相衆推為天下第一人其凛凛大節肅乎與嚴霜烈
日爭髙也當時立有德政碑遺跡在學擬合表揚仰廣
州府抄案囬府着落當該官吏照依案驗内事理行委
教諭袁吉擇省城淫祠寛大者改為德政祠樹立舊碑
如無相應祠地就於光孝寺或𤣥妙觀内擇宮室堪以
為祠者塑像立碑因命僧道守之事體尤便訓導雷樂
前詣石門相度僧寺改為亷吏祠表其所題貪泉遺跡
仍刻明道先生中心如自固外物豈能侵之詩使官於
嶺南者由石門而來咸知所勸此係褒崇先賢激勵後
進事理毋得違錯不便抄案官吏具依准繳來
為學政事訪得潮州府學生員李承掲陽縣學生員黄
坪等志行資質俱可與進牌仰潮州府即便津遣後開
生員至省激勸漸磨其間貧乏者助其廪餼使得盡力
於學潮陽人材倍於各邑而有志者絶少仰府轉行該
縣提調官及教官時加奬勵毋得自安於浮靡之習責
有所歸具依准繳須至牌者
為崇正學以闢異端事照得粤秀山一城之鎮故有觀
音閣今改而新之崇奉宋廣東漕憲周元公遺像順民
心也山之左為迎真觀右為悟性寺因併廢之塑奉程
淳公正公遺像南有仁皇廢寺塑奉朱文公遺像即其
舊扁更為濓溪明道伊川晦菴四書院迎真觀之左有
天竺寺改為崇正書院合祀四先生廣之諸生來講者
使散居各書院斯實崇正黜邪之大者也必須得人庶
可集事擬合選委牌仰廣州右衛指揮李松督同武生
黄澤黄節將佛寺銅像鎔賣賃工修塑立先賢遺像查
取淫祠神位座案爐瓶鐘鼔應用僧道驗無度牒者送
官問革還俗其給有度牒者歸併光孝𤣥妙等寺觀迎
真觀田原係官府置買仍入官召人承佃寺田係僧田
納糧當差者仍給還寺僧選年老無家小心謹慎者毎
院二人為廟祝行府寄名養濟院月支米三斗給之俾
之灑掃門庭崇奉香火承委官員惟勤惟慎務殫厥心
事完之日具由回報抄牌官吏先具不違依准繳牌
為作興人才事照得本職毎歲廵厯僅能一周所至不
過數日弗獲與諸生朝夕相親今欲集一省有志之士
館於崇正書院相與講明正學訪得廪膳生員鄭𢎞彛
劉一䕫等増廣生員蔡大列等附學生員劉益薛僑等
初入學生員林錦等或學行可稱或資質可進除揭陽
已面諭知縣陶禎外仰府轉行該學并海陽饒平湖陽
程鄉各學凡有志願學者俱該學給文徑令赴省其貧
如劉一䕫等該學具白有司量為津遣助之廪餼人孰
無志故今更不列名行取以廣為善之路乃若激勸之
機在良守令誘掖之方在賢師儒願相與體悉此意播
告諸生咸使知之毋以卑陋自安毋以髙亢自阻庶幾
無負國家作養之意具依准并起送過生員數目繳報
為崇奬師儒事當職祗奉上命自愧德薄弗克興正學
於一方亦惟我二三師儒之官是賴日當職廵行髙肇
雷亷四郡考按諸生文行各學師儒咸殫厥心公於勸
懲勤於訓迪固多有之如化州學正陳常存心篤實立
教謹嚴髙明縣學教諭李士文四㑹縣教諭林啓俱文
學優長行檢端慎當職深有望焉善善與衆共之擬合
通行除外牌仰本府着落當該官吏照依牌内事理即
行該府州縣備禮奬勸轉行各學俾知所勸其餘果有
學行俱優當職一時不能周知者該府提調官其為我
博加詢訪開具實跡呈上一體奬勸牌具依准繳
為科舉事照得今歲大比正國家賓興賢能之年在下
者當自重不可有求於上在上者當廣求不可有遺於
下本職先廵歴潮州府歲考生員參取文行列於優等
其有志講學者又經續考以行激勸但該郡人材素多
原取數少合再甄收仰抄案囬府着落當該官吏照依
案驗内事理即行各學將後開歲考及續考優等生員
起送應試其有行檢欠修不為衆所信服者提調官及
教官訪實申呈定奪毋得混送應試該府提調官仍㑹
各該縣提調官及教官務推至誠之心期於薦賢報國
毋得容􁅔毫私意上負朝廷下玷名教天地鬼神亦當
殛之先照案申呈前來候考畢總造冊送道稽考抄案
官吏具依准繳來
為毁淫祠以正風化事切惟廣東之俗大抵崇尚鬼教
所在淫祠布列巫覡盛行而雷郡尤甚節該行仰各府
縣拆毁滛祠興建社學其間悉心奉行與奉行未至固
係於有司之良不良然未有若雷郡之全廢閣不行者
也必須委官方得集事仰抄案回府着落當該官吏照
依案驗内事理即便轉行原委官知縣章昺王祥主簿
盧璲教諭葉秀訓導林􁠭等通查境内淫祠及廢寺觀
盡數折毁以祛數百年之惑變賣地基收貯材料以興
社學凡可以便民者從宜為之田糧入官其師公師婆
火居道士聖子人等俱令首官改正追出袈裟法衣神
像經籙之類當官燒毁敢有仍前修齋設醮跳鬼降神
者依律重治事完之日造冊繳報承委官員務崇正道
勿信邪術敢有阻壞風憲行事者教官宻具帖呈禀教
官不行盡心本職訪出或另委别府官員查出定行究
問不貸抄案官吏具依准繳來
為毁淫祠以興社學事照得省城番南二縣各鄉淫祠
數多原無社學今欲興革必須委官方得集事擬合就
行牌仰髙明縣教諭李士文四㑹縣教諭林啓増城縣
教諭易文彬新會縣訓導蕭濬從化縣教諭唐仁新寧
縣訓導倪廷玉分詣各鄉通查一應淫祠盡數拆毁收
貯財料變賣地基興建社學凡可以便民者從宜為之
仍除地立社以行鄉約其合用皂𨽻民壯行二縣取撥
敢有抗違阻壞風憲行事者呈道重治民間所延之師
逐一查訪仍㑹里老推舉資行端謹者留之其浮薄輕
賤自行干求壞人子弟者即行罷遣各鄉孝子節婦義
士用心訪求或表章其墓或存問其家候事完之日通
行造冊繳報
為崇奬師儒事訪得萬州儒學訓導楊慣於操持民懷其
惠勤於訓迪士感其恩近以親老思養懇求致政州之
士民爭為挽留擬合奬勸仰瓊州府抄案着落當該官
吏照依案驗内事理行仰該州轉行訓導楊模原籍遣
在學諸生一人存問其母以禮致請楊模復任仍通行
各學教官知㑹其間果有學行俱優本職一時訪察未
周者提調官為我訪實具姓名事跡列上一體崇奬毋
得違錯
為風化事當職廵行亷郡考按圖志採訪民風畧舉所
當興革者於後
　一亷志亂雜無倫毁譽失實宜命教諭柯守仁等重
　　加草定延諸名士筆削
　一亷郡生靈凋敝已極其禍皆由採珠而志不能備
　　述其艱苦大失作志綱要修志者宜首及之
　一亷郡之前舊有一祠廟既完整且當要道宜改為
　　忠清祠祀漢合浦太守費公貽孟公嘗宋陳肅公
　　瓘俾往來者知所瞻仰
　一石康知縣羅紳及其子鑑同死賊難父死於忠子
　　死於孝廟貎向存後石康縣廢併入合浦宜修葺
　　之名曰忠孝祠合浦縣春秋遣官具祭
　一呂祖恭謫欽州舊與文公交游者也宜立祠廟
　一孝子施敦宜立石大書表其墓曰明故施孝子墓
　　仍擇永安淫祠改為孝子祠以祭之
　一劉節婦李烈女宜集其鄉老詢訪信如人言各表
　　其墓一曰明故節婦(闕/)德妻劉氏之墓一曰明故
　　李烈女墓
　一合浦有僧綱道紀司而無僧道所有印記宜貯府
　　庫慎勿添立護印之人崇長異教覬覦復興仍禁
　　民無得給度
　一靈山檀上舍以死捍患宜與立祠
　一名宦鄉賢宜立二祠學之師生議當列祀典者具
　　實跡條上
　一近歲林公錦有功於亷甚多其所存遺跡宜亟修
　　之俾勿廢以慰民思
　一立祠表墓者各遣教官祭告其英靈
　一建立社學宜詳書其事於學宮提調官㑹教官及
　　諸生推舉儒士堪為教讀者如無以生員有學行
　　者為之
　　　　右仰亷州府抄案轉行各州縣及儒學遵行
為風化事當職廵歴雷郡採訪民風考按圖志今畧舉
所當興革者條具於後
　一珠池中館廢罷空閑公館改建學宮萬衆鼓舞稱
　　快但立學以文廟為先多士有所瞻仰前堂卑窄
　　弗稱宜以𤣥妙廢觀正殿改建大成殿觀門及旁
　　屋改建櫺星門基址易價充費觀舊有田其改為
　　學田
　一𤣥妙觀因其廢而廢之舊設道紀司而無道士一
　　人所有印記宜收貯府庫慎勿添立護印之人崇
　　長異教使之復興
　一天寧寺僧一人而占田三十六莊影射差役坐享
　　厚利蠧國殃民司政教者所當治也庸僧不通内
　　典不守清規本當盡數入官既告願讓田二十莊
　　為學田姑示寛容僧死毋俾他僧接管以崇異教
　　每大禮習儀宜於學宮展教慎勿於寺中俾復得
　　以藉口興建
　一寺田觀田既改為學田宜分其所入以為四積其
　　二以修葺學宮及社學其二以延社學師及均給
　　教官雜用以寛府縣備辨禮器等費有餘則以賙
　　生員之安貧者歲終府司遣官集送用過數目以
　　慿本道查考
　一冦萊公祠宜命人守視十賢堂附祀文廟之旁窄
　　隘弗稱其以懷坡書院改為思齊書院崇祀昔賢
　　其一翰林學士蘇公軾其二正言任公伯雨其三
　　門下侍郎蘇公轍其四丞相李公綱其五丞相趙
　　公鼎其六參政李公光其七樞宻編修胡公銓數
　　公皆天下名士流寓於兹邦人尊而祀之雷之人
　　物未有顯如數公者豈山川之靈不發於本處之
　　人邪余故名曰思齊以望雷郡之士正字秦公觀
　　蘇公門下士難以並列與唐桞公仲郢李公邕俱
　　改入名宦祠衆論未合令師生再議列上
　一鄉賢名宦祠宜與修葺郡無孝子節婦祠今宜補
　　立學之師生集議當入祠者具實跡列上
　一廣濟寺乃係私創宜毁以滅跡其寺田改為學田
　　附掌於學凡郡有孝子義夫節婦生當存問殁當
　　表揚者於此取費
　一天寧寺銅鼓并各寺院銅皿送學鎔鑄祭器以絶
　　怪誕
　一府學前舊有民居宜以官價易之充拓學宮規模
　一圓通寳閣鎮渡塔六祖真玉堂東岳廟五顯三官
　　三師地府諸廟上元諸菴一應淫祠俱應盡數拆
　　毁
　一雷志舊載寺觀及珠池中舘俱與刋落
　一四姑堂廢宜與興建其以天寧寺後堂為之立神
　　位於内
　一建立社學宜詳書其事於學宮提調官㑹教官及
　　諸生共舉儒士堪為教讀者如無則以生員有學
　　行者為之
　　　　右仰雷州府抄案轉行各縣及儒學遵行
為風化事當職巡歴南雄考按圖志採訪民風畧舉所
當禁革者條具于後
　一萬物本乎天人本乎祖譬則木之有根水之有源
　　也今南雄之民皆不祀先祖是絶祖考血食而忍
　　其無所依歸不孝之大者也有司宜嚴加禁約悉
　　毁外神責令專祀先祖
　一淫風流行始於男女無别南雄丈夫懶惰却令婦
　　女出外傭生過嶺挑擔則與雇夫同行買賣則與
　　販客相接或男女同席而飲或翁婦同堂而食既
　　已混亂無别必然姦淫無恥為民父母者深惡而
　　痛絶之嚴加禁諭教以内外男女之别養其羞惡
　　之心有故違者罪其夫及其父母
　一婚姻儉約從禮則男女各得及時今南雄成親女
　　家父母兄弟娣妹及親戚男婦俱送至壻家或中
　　途設燕男女喧譁或同送及門尊卑混雜晝則宰
　　牛燕㑹夜則聨床厭飲壻家貧不能具酒食遂至
　　長大不能成親最為醜陋之俗有司宜嚴加禁革
　　教以親迎之禮不許女家親戚陪送違者罪其家
　　長
　一送終人道大變南雄民有父母之喪皆不以衣衾
　　棺槨為重惟務供佛飯僧或暴露屍形而動經數
　　日名曰保奏或廣開壇醮而直逾五旬名曰過七
　　有司嚴加禁革責令遵行喪葬家禮
　一書舖當禁之書一曰時文蠧壞學者心術二曰曲
　　本誨人以滛三曰佛經四曰道經扇惑人心先已
　　通行禁革委官宜責取各舖并地方總小甲隣佑
　　結狀如再發賣前項書籍重治以罪再不許開書
　　舖仍大書告示張掛闗隘去處不許從外省販賣
　　前項書籍私入廣東境内不時差官盤騐以詰姦
　　弊
　一南雄民風愿慤乃有外省無籍之徒度嶺教書專
　　教子弟讀律因而教唆起滅詞訟大為民害有司
　　宜悉禁革敢有潛住民間教書者拿本道重治罪
　　及其主人
　　　　右仰南雄府抄案轉行各州縣遵行
為風化事當職廵歴東筦考按圖志詢訪民風畧具一
二所當興革者於後若其詳則有望於令長之舉行師
儒之建白云
　一鄉賢祠舊所舉列聞有一二未厭公論通學師生
　　其採訪功德實跡堪載祀典者㑹議列上其未愜
　　輿論者毋得濫舉
　一創名宦祠凡有功德於民堪以廟食者具姓名列
　　上
　一表章熊飛忠義祠立於榴花村以義士趙必􁵨並
　　祀若必􁵨祀於鄉賢則專祀熊飛可也
　一廢額寺觀及淫祠田查出均撥各社學量撥醫學
　　以為永久之利
　一委教諭劉蘭訓導舒清方輅親詣在城并各鄉通
　　查一應淫祠盡數拆毁變賣基地收貯材料量興
　　社學以教子弟立社以行鄉約毋得縱容豪右減
　　價承買姦頑集衆阻留其各坊巷鄉村教子者委
　　官悉心查訪仍㑹里中父老推舉資行端謹者留
　　之浮薄輕賤干求為師壞人子弟者即行罷遣
　　　　右仰東筦縣抄案畫一繳報
　
　
　
　
　
　
　
　
　
　
　
　
　
　
　
　莊渠遺書巻九
欽定四庫全書
　莊渠遺書巻十　　　　　　明　魏校　撰
　　公移
　　　河南學政
欽差提督學校河南等處提刑按察司副使魏為學政
事竊聞北方學者樸實不尚多言當職自慙躬行弗逮
豈敢騰口説願爾諸生卓乎立志丕惟古聖賢是師朝
夕誦法其書壹似面聽教誨務求體之我身勿徒出入
口耳善者加勉有過咸許自新惟怙惡不悛乃名教所
棄也訓迪蒙士尤宜先行後文保其淳樸凡我郡縣長
吏學校師儒同心以正學術作人材為事師道久廢尤
宜自律律人國有明法豫惟天地之中風氣渾大鍾為
人材大者聖賢其次豪傑爾諸生所狎聞彼丈夫也我
丈夫也慎毋自暴自棄
　　　　右仰府抄案下所屬州縣及儒學一體遵行
　　　　各具奉過日期繳報
為科舉事照得今歲大比之年賓興賢能國家重事也
當職為國求才所至參考諸生文行一時豈能徧知必
須上下協心庶幾事克有濟合就行仰汝寧府抄案着
落當該官吏照依案驗内事理通行所屬州縣文書到
日提調官速㑹教官考選儒學生員擇其文理平實典
雅已在取列者從而審察其素行採訪鄉評其間果有
過惡彰聞衆所共棄者文辭雖工責令退避以俟修改
果能改者亦當職所容也若有素行稱於鄉衆所信服
或抱負材識傑然出衆而拙於文辭者特取而進之儒
士監生應試者提調官一體考選俱送該府提調官嚴
加覆考各查上科應舉名數量増一倍候按臨坐府送
考期在四月上旬牌至乃刻日期其不預送考者各在
學肄業勿妨其功此係國家開科求賢重事務推至誠
至公之心期於薦賢報國勿徒虚應故事責有所歸案
至各具奉過日期繳報
為廵行條約事切惟上下之際當以誠意交孚今往往
曲為奉承過自卑屈至於政事則多務為虚文當職實
所深恥今請悉罷苛禮凡事着實舉行其請託需求乃
時俗極弊吏胥常態學校禮法所出豈容有闗節交通
然禁防不可不謹擬合畫一通行
　一官吏師生俱毋得出郭迎送及跪於道傍城中毋
　　用鼓吹所至提調官遣廵捕一員帥人迓諸境上
　　因以防護衞所亦如之每遇古蹟則以告過一鄉
　　則言其俗將至一舍許遣其僚若屬一員與醫偕
　　來教官遣兩生來迓因以勞問及郭門遣佐貳一
　　員教官一員諸生四人迓於郊門及近郊出迎候
　　駐馬官與諸生皆前相見用兩生導以入過城門
　　及旌表門閭各街巷公館神祠若寺觀淫祠則皆
　　轉身相告商賈俱勿罷肆惟讀書之家父兄子弟
　　聽其拱立於門送亦如之庶幾禮肅而情親若加
　　以非禮之禮是悦之不以道也待我為何如人
　一知府相見登堂行禮立則於堂之東始終無自屈
　　膝
　一所至用禮生四人立於堂之圮各官相見畧倣新
　　官到任儀但自上而下以次立齊吏典而下以次
　　跪齊俟禀某官某人見參拜而退不必跪聽發放
　　有不及處禮生相之
　一府佐州縣正衛指揮及守禦千户暨師生有事皆
　　正立相向從容禀説勿行跪禮若有過戒飭聽其
　　跪以示恥罰
　一長吏相見後各具圖志及舉政教所當興革者學
　　之師生採訪風俗美惡條上
　一民間有孝子節婦山林隱逸有懷材抱德者武家
　　子弟有通兵法者諸生父兄有興禮俗者庶民之
　　家亦同大家有興地利務農力穡有功者醫家有
　　精通方技者皆具姓名列上
　一明倫堂講書各遵憲綱叙坐毋得謙避坐時常存
　　肅敬毋得因而舒肆有失儀者屏立堂下示罰
　一謁文廟前一日儒學開報鄉賢名宦祠有未當者
　　師生考定列上
　一寺觀惟太祖所定歸併叢林係是有額其餘悉係
　　無額與淫祠一體當毁謁文廟後有司畫圖具數
　　開報相度以興社學
　一供應出民脂膏務從儉約
　一書吏門𨽻人等當職嚴加防範如有需求財物師
　　生宜即陳禀重行究治若私以賄交通是與彼同
　　為小人也今日以贓饋人他日必受人贓事發一
　　體究治
　一諸生有請託者即是素行不謹不必更考其文藝
　一府州縣各置門簿諸生每日有入公門者記其姓
　　名與事歲終類繳候案臨稽考
　一北方稱呼甚醜惻然不忍聞士類何忍出口寜無
　　羞惡之心乎宜從此痛絶其弊務期敦勵風節養
　　成正大剛方之氣
　一當職家世業儒並無親識逺客中州如有在外詐
　　稱所在官司即便拿問遞回原籍毋得輕縱
　一近年文移太繁變成吏胥世界今後務遵國初洪
　　武年間悉從簡約
　　　　右仰府抄案下所屬州縣及行附近衞所一
　　　　體遵行案至具奉過日期繳報
為尊崇聖蹟事按上蔡縣古有羲皇畫卦臺地産蓍草
神聖遺蹟宜莫有靈異於是者矣本職親往省視遺址
尚存周垣頽圮羊牛來牧廢為荒墟蓍草亦不生茂雜
出於小民墟墓之間絶無叢生者矣舊俗相傳白龜祠
廟塑有羲皇神農軒轅遺像皆草木被體混處佛像中
䙝瀆神靈莫斯為甚中門今亦閉塞盡塑佛像羲皇至
尊下與胡鬼為伍是固司風化者之責也擬合釐正仰
汝寧府抄案轉行該縣提調官親詣本處因厥遺址繚
以周垣守視惟謹前門扁曰羲皇聖蹟闢其中門撤出
佛像扁曰天生神物祠廟盡撤佛像毁之其三皇遺像
欽遵太祖遺訓圖繪廟壁廟之北壁大畫先天圖前置
香案上立髙大一座牌位表曰太昊宓羲開天聖蹟廟
之左塑一龍馬背上旋毛具河圖之數廟舊名白龜以
蓍草生處神龜守之也右塑一白龜不必具洛書之數
其上畫為紫雲有司時常葺理毋使廢壞每歲春秋二
丁後教官一員親往省視回申提學道毋得遲違及因
而有所科擾案至先具奉過日期續具修過緣由繳報
為申明社學事當職欽奉勑諭古者鄉閭里巷莫不有
學即今社學是也爾凡提督去處令有司每鄉里俱設
社學擇立師範明設教條以教人之子弟年一考較責
取勤効仍免為師之人差徭欽此欽遵當職所至詢問
社學每府州縣各設數處然皆卑陋湫隘名存實亡教
讀姑取備員而已蒙養弗端長益浮靡愓然有傷於心
今擬與提調官經畫其事原設社學各因其舊而以為
小館各延教讀聚附近子弟讀書其中可増則増可更
則更務從其便别設一社學大館延請明師專以禮樂
為教小館生徒各量地逺近為節班輪入大館絃歌揖
讓其中大館師與講説書中大義令其退而服行必擇
地之寛大閒曠者旁置一射圃若有淫祠及廢額寺觀
則撤而新之事體尤便經畫既定然後興工營建既成
當職别有教條頒示小館教讀提調官㑹鄉之父老及
在學生員推擇其大館師提調官㑹同學之師生推舉
上自鄉先生次及山林隱逸次及監生生員務求衆所
信服者提調官踵門敦請以賓禮待之小館師父兄自
行供給大館師有司供給之必須置買社學田乃可經
久提調官政多弗暇先命教官一員及生員數人規畫
而後提調官為之措置因是亦可以觀其才此係國家
化民成俗重事慎勿徒為虚文案至先具奉到日期續
具行過事宜繳報
為考正祀典事今畫一於後仰抄案回府提調官規畫
下汝陽縣撤滛祠改建施行先具奉到日期續具行過
縁由繳報
　一古人祭因國之在其地者蔡仲克庸祗德見稱於
　　周公實始封兹土今宜舉千載之闕典立廟祀之
　　斯固太公祭爽鳩之義也蔡世子有身死社稷特
　　書於春秋英風凛凛至今尚有生氣宜祀以附蔡
　　仲
　一信陽宰端木公賜蔡人曹公卹漆雕公開秦公冉
　　混而列於名宦鄉賢幾於瀆慢今宜擇淫祠髙大
　　間曠者改作書院祀之増司馬温公光謝上蔡先
　　生顯道以興後學髙山景行之思
為辨息怪妄事按少林相傳胡僧達磨靣壁九年影透
入石世以為神書冊記之本職親至其處見洞石與影
石形類不同已了其妄因命登封知縣侯泰召石工微
鑿其痕驗之則其怪誕不待辨説而自破仰河南府抄
案轉行儒學存照候修志書之日特與改正以破千古
之惑免使流傳四方愚者起信智者生疑斯實闢邪崇
正一大助也案至具奉過日期繳報
為重冠禮以責成人事昔者聖人始制冠禮兹惟人之
一初將責之以成人之道是故不可不慎重也自入中
州見諸生童稚垂髫者皆偃然復加帽於首是欲自附
於成人也亦有年既過時而弗冠者是自廢成人之禮
也擬合改正仰開封等七府并汝州抄案下所屬儒學
凡年幼生員教官召而誨之務執童子之禮恭慎謙卑
祗許垂髫毋得加帽犯夫子速成之戒年長過時者使
人勸其父兄請賓擇日加冠以進德修業期之其童生
未入學者一體遵依案至具奉過日期繳報
為激勵士風事切惟士人讀書當先識禮義亷恥斯乃
立身大節也自入中州見士人每每陳乞惻然於𠂻料
檢故牘則有告乞補廪者有告乞補増者有告乞應試
者狀内皆有老爹醜聲今雖改正稱呼而陳乞者尚有
只此一念試自判斷果出於義乎果出於利乎君子小
人從此而别昔吾夫子深惡鄙夫孟子比作墦間乞兒
斥罵士人讀書至此固當心開目明養成正大剛方之
氣堂堂天地間為一大丈夫何忍墮落作此軰仰開封
府等七府并汝州抄案下所屬儒學徧告諸生互相砥
礪以古聖賢豪傑自期勿輕䧟身卑賤案至具奉過日
期繳報
　
　
　
　
　
　
　
　
　
　
　
　莊渠遺書巻十
欽定四庫全書
　莊渠遺書巻十一　　　　　明　魏校　撰
　　拾遺(書/)
　　　與王純甫
承寄性與天道二說議論精確理即是氣氣為天性等
語吾兄必自有見得端的處故敢直截擔當說出不經
人道之語今亦未易以口舌與吾兄爭也明道先生有
言上天之載無聲無臭其體則謂之易其理則謂之道
其用則謂之神其命則謂之性率性則謂之道修道則
謂之教孟子於其中又發揮出浩然之氣可謂至矣此
說最為完備浩然章曰其為氣也配義與道無是餒也
既謂之配還好說理氣無别否近與一人論理氣因問
之曰人當哀痛時滿體如割涕淚交流此惻隱之心也
當羞愧時面為發赤汗流被體此羞惡之心也今且分
别誰是理邪誰是氣邪其人唯唯曰未也哀痛羞愧固
有發不中節時亦復涕汗流出豈亦理之為邪其人不
能自解校曰理非别有一物只就氣該得如此便是理
理本該得如此然却無為其能如此處皆氣為之也然
氣運不齊有不能盡如此處理氣合一則理即是氣氣
即是理昭乎不分孟子所謂配也氣與理違則判而二
矣夫子所謂回也其心三月不違仁又謂人能𢎞道非
道𢎞人皆此意也今試就吾心日用間體驗有時分明
見得理該如此而吾不能如此打成兩片若謂氣即是
理只好說善底一邊惡那一邉便說不去矣願吾兄更
精思而黙識之可否幸速旋教烏反哺羝跪乳此是物
性稟得來孝至於鵝不復知有母是他性中元無那理
世間又自有孝鵝此意恐儘有商量承示伯潜進修動
履憂喜相兼伯潜固吾畏友也曩嘗大進一畨今别後
又復一畨精進校輩慚愧無地矣但其病體則深有可
憂者竊惟養徳養身元無二理願以孔門求仁之㫖告
之若只恁謹嚴固亦自好但恐拘迫太過則血氣且不
得舒暢如何得道理發生鄙見如此不知高明以為何
如
　　　其二
吾兄處晦觀動其於治亂興亡大故固已黙㑹於心傳
聞主上英􁄜天挺此大有為之機也乃以典禮扞格黨
禍將興天下倒懸誰與之解校嘗以天時人事窺之文
同既死上必注意渭先氣盛而才雄銳然以興致太平
自任此亦有為之機校憂其過也且懼其輕也又恐人
言激之則愈甚也願兄以公天下為心正其學術隨事
補救其偏慎毋輕與之辨論凝定以鎮之從容以誨之順
其機而轉移之天下安危將繫此人身上兄不可不加
之意也
　　　别紙
承諭孔顔所欲勿者非禮也疑校并視聽言動亦將勿
之信斯言也則與仙家目既不視魂自歸肝耳既不聴
魄自歸肺何異豈校辭不别白與竊謂心放處正是非
禮孔顔所欲勿者在此非謂纔視聴言動便是放也大
抵人心通竅於耳目口體天君奠位四者守位稟命何
待於收惟此是心放出走作則四者皆其透漏之路而
目為甚故曰既從此放出却須從此收回此乃孔顔所
謂勿也心學淵㣲吾兄剖析於毫釐正校千里之謬深
感惓惓至情但此心往來機竅更願吾兄黙而察之何
如
　　　其三
别後每以吾兄抱病為憂陳知縣鯨過武城不識曽使
之診治否竊謂吾兄欲求萬全之安非主靜不可屈之
以尺蠖未也必蟄之以龍蛇夏首連山商首歸藏此乃
聖學第一義吾兄天資盖世茍能從事於兹凝精完神
深造自得其於却疾也何有嘗與崇志論此甚詳不識
曽舉似吾兄否元中超邁絶倫而學未精確責善輔仁
正友朋責也不識吾兄何以告之
　　　别紙
允薦先生乆聞其名未得面㑹今亦未敢致書質疑煩
兄自以已意徃問一二至懇
周禮春官天産作隂徳地産作陽徳古今註者皆欠了
然
大司樂圜鐘為宫三叚古今註者皆莫能曉其義願求
箋註數語
律書三分損益隔八相生所從來乆矣筭法甚精然其
術易窮故不得已而用半律變律但既曰半曰變則非
律之本聲矣宋元儒者始為隔八相生乃旋宫之法非
定律之法定律自當依周禮六律六同之序陽律皆左
旋隂吕皆右旋其法往而可返禪於無窮近世又謂黄
鍾之管長三寸九分蕤賓九寸乃黄鍾之變而非黄鍾
也其說何如求一折𠂻之論
古詩三百篇皆可合於絃歌願求譜數篇見寄近見允
薦大成樂譜甚精但以一聲協一字今譜古詩須有散
聲方合天然之妙向見陳元誠歌古詩散聲多少皆出
天然安排不得必須譜出來然後人可學耳瑟學乆絶
乆薦既能之願譜一二見教孔門甚重瑟千萬留意
　　　其四
國家以漕河故河淮濟三瀆皆拂經汶水東注而障之
西乆則將變其他禍皆小惟大河北傾將使千里生靈
魚鱉校深憂之而未有以處之不知高見以為奚若
　　　與鄧魯别紙
聖人說話都是教人切實做工夫如學而首章聖人分
付要如此如此假令有一學生只管去念衆必驚訝以
為病狂䘮心嗚呼此乃後世記誦之學設有一生只管
對人解說學是如何習是如何衆必驚訝以為病狂䘮
心嗚呼此後世訓詁之學設又有一生要求勝夫子夫
子說學他便要說以不學為學夫子說習他便要說以
不習為習如此衆有不大驚訝者乎此即慈湖是也此
正棒喝禪師訶佛罵祖者也魯生魯生胡不觀鷹乃學
習都是實事空言使不得也
　　　與胡永清
校不才一嵗之中聖恩荐至有非疎逺小臣所當得者
寜不感激思奮嗟乎欲致太平求賢第一若學術不正
人才不興而期得賢萬無是理昔我太祖開設學校固
先行而後文科舉取人亦因文以觀行師儒從有司自
辟譬如大家延師今科舉弊壞已極士不務實學惟務
空言師儒多非其人教化所由壅也校昔不自度其不
肖强欲更張但俗學溺人已深此官終難行志雖勞何
補且撫已内怍亦無顔復臨諸生吾兄知我愛我與其
使罷精竭神較閱掇拾俳偶之文而實無補於世孰若
使之優㳺林下發明周官經世大法及條春秋撥亂綱
要庶幾可以助興太平玉汝於成惟兄是賴叔賢渭先
避嫌不敢通問俟得請後奉瀆也
　　　其二
傳聞元山病故上必注意渭先矣世道之責吾兄不可
不自任明主可為忠言但救其末流不若正之於本指
陳闕失白發姦弊不若因機而導之其機安在羣臣不
得面見無可致力者聞上聰明好讀書惟有開陳古聖
賢讀書之法使上自求之庶幾有大開悟但古聖賢讀
書與後世絶異其差只在毫釐間不可不辨也病倦言
不能悉世道可憂處將來何者為甚願吾兄常籌之庶
幾轉移救正容易著力也
　　　其三
近讀吾兄執中一奏不覺心開目明其於君徳國體關
係甚大而切經術正所以經世務不我誣矣校嘗學春
秋頗覺聖人撥亂次第此莫還是第二着且道第一着
何先請兄靜中洞察天機所向必能中其肯綮也
　　　其四
上祈雪於南郊十七日有事於大社是日祭畢而大雪
此吾皇精誠感格也噫以吾皇之英明而導之以聖學
明乾坤易簡之理體天地交泰之道其於太平何有吾
兄精忠體國聞此亦當鼓舞惜乎有君無臣不能不為
之浩嘆耳
　　　與余子積别紙
嘗謂古人讀書主於體而行之與後世惟事講明者異
武王曰今民將在祗遹乃文考紹聞衣徳言往敷求於
殷先哲王用康保民汝丕逺惟商耉成人宅心知訓别
求聞由古先哲王用保乂民𢎞於天若徳裕乃身夫子
曰誦詩三百授之以政不達使於四方不能專對雖多
亦奚以為此古聖相傳讀書之大法明戒也聖人之學
大以宻校近讀周禮見其區處天地萬物各得其所建
立規模綱中有紀紀中有目徧布至為精宻誠聖人經
世大典也而乆鬰弗彰校頗發明其義務求可以推行
於今吾兄深思善悟懇惻直言敢録天官冡宰及太宰
分職奉上請教願兄且勿開看先將聖經及諸家注疏
閱遍思量聖人包括運用處然後閱此則彼此得失瞭
然便中求摘紕繆匡其不逮更願兄畱意此書於世道
大有助也
　　　其二
承諭徐州水灾重大民窮盜起賑濟無糧勦捕無術自
病書生之學未適時宜此固足以見吾兄憂勞惻怛之
盛心矣校不佞敢再以書生之論上瀆高明今日事勢
困窮極矣願吾兄方寸間常以禹稷之心為心凡可以
救民者無所不用其極請命於朝力言百姓饑且死懼
散而為盜賊以貽國家憂積誠意以動上安知廟堂不
惻然而念之乎否則受人牛羊求牧與芻而不得孟子
所以語平陸大夫者可謂無遺䇿矣録寄春秋繁露二
章讀之未能深了豈内經所謂知其要一言而終不知
其要流散無窮者邪趙氏屬辭固有鑿處然考訂該博
功夫精專足備一家之學恐與程氏本義大有不同也
高明暇時熟玩當自見之
　　　與夏惇夫
在滁事簡望尊坐鎮雅俗使善類有所瞻依其益多矣
雖然勿以事簡而弛防閑也御下不可不嚴也臨事不
可不慎也山水雖佳幸毋終日徜徉觀之比曰觀我生
君子无咎汝節天下竒才也而未必能遜志於學吾兄
痛相切磋彼此必大有益也學者第一義必也恢恢乎
有好善之心不自足已不求勝人乃可以深造也淺陋
之見不識高明以為何如
　　　其二
愷悌君子遐不作人想今已有次第恨道逺未獲聞其
詳也承諭今音歌古詩同於俗樂云云深得慎重謹宻
之道但校所取者正以其曉音律耳感人天機莫神於
樂此乃後世一大闕事校甞小試於嶺南頗有效騐食
芹而美故欲獻之吾君也伊川不答溫公甚善但在校
則可吾兄舉似源甫則不可彼正病於不肯盡言今又
益其疾矣天氣正溫充盎宇宙願兄養徳養身自愛
　　　復邵思抑
前屢得吾兄書意向甚切頽惰之餘賴以振迅然猶未
得平日端的用功今承來教愈覺鞭辟近裏所舉病痛
皆就實地上說出來昏弱之資受益多矣惇夫有言此
心提起處便是天理放倒處便是人欲提起心自提起
放倒心自放倒至哉言矣日用間常切提撕須令應事
接物與靜坐讀書時功夫合一方有得力處耳靜中涵
養體騐所得所疑更願遂一見教幸甚所論良心數語
甚精鄙意亦謂如此江西典學舊為有時名者作壞一
畨近日典學臨難不能死節師道掃地朝廷選擇而起
吾兄大愜士望其責甚隆也象山故江西人今其學張
皇於一方此吾道明晦通塞之機人材盛衰世運否泰
皆將繫焉非得吾兄㧞本塞源何以力救兹弊此又同
志所責望於吾兄也伏承不棄遣使持書以出處之事
下詢淺陋顧校何足以知之願以昔日求去之心而度
今日可出之義則將不俟終日決矣
　　　其二
故人日以逺悠悠我思吾兄親切用功日用間想有得
力處天徳本自完具却被已私障蔽重重自非決堅定
志用勇猛功如何得透出校因學不得力未教而已知
因慚對夫子宫牆故人不棄願有以振我秋令嚴肅天
高氣晶願兄法天推盪胸中陳垢以收摧䧟廓清之功
不具
　　　其三
不才多病乆當退藏天意固將大儆昏惰之資而畀以
丘壑違天不祥不敢不勉日承下問畧獻所疑今復麤
舉一二以吾兄切實用功當先了了矣古人口未甞說
性終日於性上用功如何是性動處可見善乃天真性
之本然惡乃人偽從軀殻起故不可無澄汰之功古人
所以貴於精一也然必須篤信性之本善與聖人同乃
能確然立志子積論性得無支離矣乎今欲於理氣處
求一說融貫可通恐涉於想像講說矣象山天資甚高
論學甚正凡所指示坦然如由大道而行但氣質尚麤
鍜鍊未粹不免好剛使氣過為抑揚之詞反使人疑昔
議其近於禪學此校之陋也喜怒當求之性情不當求
之議論今舉先儒同異之說而求一說可通是又想像
墮於言語間矣躬所未逮率爾奉答慚負慚負
　　　其四
來諭若以奔走廢學古人造次必於是顛沛必於是豈
待安安而後用功邪明道有言學者為氣所勝習所奪
只當責志吾兄以為何如
　　　其五
别乆寂不聞起居伻來喜動顔色吾兄蒞政臨民不識
此心常精明否儻因而汩没却須求一出塲也禮曰孝
子將祭慮事不可以不豫比時具物不可以不備又曰
虚中以治之此言論敬極為親切邊事本易處分而廟
筭或欠整暇盖未知敵虚實也中國大勢盜賊實惟近
憂然莫如山東為甚今機械已萌矣吾兄所論列必切
事情便中幸有以教我
　　　其六
永清南還吾兄朝夕又得親一畏友此殆天相二人也吾
兄明敏有餘却似剛毅不足故於沈潛之功決定之志
未能自慊於心與永清處當甚有益永清豪傑之才但
涵養徳性變化氣質之功未免從前缺少近告以體仁
功夫躍然而喜但未知别後得力處何如願以孔門程
門所示求仁之方與相切磋台仲數得相聚否近道之
資好善之志深用嘆服但其用功次第未知何如莫於
閒中消了日月責善輔仁朋友之職願各努力相勉
　　　與桂子實
乆不聞故人起居懷想無已姜源甫余子積來訪盛稱
吾兄進修之功昆仲自相師友朝夕漸摩以講明禮樂
為已任聞之曷勝欣仰先王之禮乆不明於天下高明
乃獨深信而篤好之考求其故冀可行之於今此其志
當於古人中求之校病卧家居深恨弗獲執經請益抑
嘗聞之明道謂横渠以禮教學者甚善又病其下稍頭
溺於儀章度數之末如喫木札相似此言又何謂也二
程先生平日教學者未嘗不以禮然其言曰涵養須用
敬進學則在致知此其本末先後之間必當有辨高明
其自擇焉
　　　與聞靜中
卧病衡門乆矣不聞故人動定今始知年兄改官考功
深為朝廷得人賀今國家紀綱尚存海内幸而未亂者
前後考覈亦與有力焉明年春當考覈之期天下之治
係於年兄天下之亂亦惟年兄天下之望咸在年兄天
下之責亦惟年兄尚其朂哉惟吾兄惇厚靖黙近仁之
資朋軰鮮有能及者而且精密小心動無過舉黜陟大
事固當加詳但未知剛斷明決處比舊何如耳君子居
其職則思死其官有官守者不得其職則去昔裴洎三
爭事於上前不聴李藩謂曰曽以出處決之否憲宗乃
從洎言所願年兄壁立萬仞以澄清天下為已任勿為
大利害所動摇其察之也必精其詢之也必廣其行之
也必果其持之也必堅所陟也必有以慰天下之望所
黜也必有以快天下之心公道大明紀綱益振則海内
猶可望治也聞諸縉紳咸以公輔之器期待年兄年兄
一生勲業咸在此舉尚其朂哉
　　　其二
校昔官南都司直劉公寔為吏部端居簡出惓惓於鑒
别人才爾時世道方傾危君子有所恃而不恐小人有
所畏而不敢為非隱然為一時之重吾兄清徳重望與
劉公同素善品評人物雖然校不惟欲兄為衡鑑更欲
兄為大匠今世人才衰㣲須大振作之汲引之挽回世
道庶幾在此
　　　别紙
天下大勢有緩急故君子之應之也有經權今國家之
事亦孔棘矣若以常法應之恐未足以救兹變也東南
大水數百里生靈將化為魚不識當道何以救之乎
　　　其三
源甫所載革除時事雅有史才其包舉也廣其考訂也
精其臧否也正今亦不必改竄但取其所載事畧以朱
墨别之凡朱㸃者録出便可成書矣墨㸃者亦不可棄
别録出之以備料檢故事愚見如此不知高明以為何
如又源甫所查者多吏部兵部事更願託相知者備查
户部禮部工部及刑部事各衙門亦然但有關係者皆
科條録出可以大補我國家典故不但可補史氏之闕
遺也校昔見兵馬司所取妖人南赤肚供招備載藥劑
分兩製法可以延年可以生子不覺吐舌君子作事當
為逺圖此事竒甚必且傳播四方豈無癡人欲嘗試者
但云假造秘方殺童男童女和附子等藥為方則其術
不復售人亦不談之矣吾兄老成持重必能深長思招
議中決不草草也未知此事畢竟何以處之
　　　與吴徳翼
校讀尚書見唐虞君臣互相戒飭凜然生祗懼之心今
交友多唯唯之風願與吾兄共惇古誼校嘗竊謂吾人
材質易為氣稟拘住若只就謹言正行上做工夫固不
失為自修之士終恐規模窄狹展拓不開直須卓然立
志以古聖賢自期見得箇義理大原學問要切處日用
之間先立箇大綱領然後循序用功庶幾規模闊大不
受氣質限量孟子之所謂能盡其才也
　　　答潘希召
承諭某近已回頭但猶未轉步此誠可為吾道之喜但
以愚見窺之某豪傑之士才高氣雄此等人既已回頭
不憂其不能轉步但恐未肯回頭耳然此亦難以口舌
爭要在積誠意以感動之耳古人只在實地上用功孝
則真箇是孝弟則真箇是弟存養真箇是存養省察真
箇是省察故朋友之際相勸而善工夫冣多不消費許
多言語後世只為實地上工夫不及古人故議論愈多
愈閙承諭近讀孟子只覺深得一格子此等必有灑然
自得處第恨離索之逺不獲面詣以領教言
　　　與張常甫
往嵗㑹於吴門承諭天人之際逮今猶覺凜然年兄既
已識得此意其於戒謹恐懼之功自不容已日用之間
必有獨覺其進處但未知虚心受善及廓大規模處比
舊何如校竊聞之夫子曰吾十有五而志於學孟子曰
乃所願則學孔子也學者立志直截要學聖人則日用
所講皆聖人之學便自見得箇根本簡要處決不作枝
葉瑣碎功夫其於訓詁辭章非惟不屑為實亦不暇為
矣年兄聰明過人又多材藝恐於訓詁辭章未能絶利
一源故區區有懷尚欲以此瀆告耳
　　　别紙
嘗慨心體湛如太虚只因軀殻上起種種私意便如漫
天雲霧莫能就根上勘明我身從天地來天地開闢㑹
當有混沌時我身有生固當有死何啻海上一漚風前
一塵死生已透更無關則人間世所謂名利關聲色關
者更無難透矣而後心體超然天徳自見且道世間貪
生怖死底畢竟免得否人何不自省悟愚見如此敢呈
似吾兄以求是正
　　　與蔡希淵
吴門一别相將二三十年吾兄則既老矣而校年亦踰
艾不敢復以世俗常禮筆墨陳言溷長者記有之高山
仰止景行行止鄉道而行忘身之老也不知年數之不
足也俛焉日有孜孜斃而後已請以是為高明獻承示
新刻太極圖解及改竄西銘足占吾兄精力沛其有餘
不然豈其皓首而猶游戲翰墨邪未知元公純公見之
還首肯否
　　　與崔子鍾别紙
體仁舊說當時雖頗知鞭辟近裏尚涉想像日用間缺
却行著習察實功立本處未能致一不免更端邇來杜
門修省逺求堯舜危微之戒近體孔顔克復之傳用是
惕然愧懼所恨昏惰之資不能勇猛奮前願吾年兄常
賜鞭䇿
　　　與徐子榮
别乆瞻仰曷勝吾兄位望日隆當自任以天下之重校
天之廢才也乃扶病入汴抗顔復為人師慚負慚負過
歸徳考按諸生乃微子所封先聖祖宗所自出之地也
曠百年無表章之者盖有待於皇上焉耳校謹具奏以
請事下春官願兄與西樵共成兹美此萬世一時也
　　　與王時行
一别十有六年始有虎丘之㑹竊覸吾兄所存剛大尚
存精神視舊則歛藏矣此固可喜然猶未足深喜者欲
吾兄百尺竿頭更進一步也校嘗謂人能虚已從善則
天下之善皆將歸焉易曰或益之十朋之龜弗克違元
吉孟子曰好善優於天下吾兄若於此處著力所進詎
可量邪更願沈潜以求之勇往以行之沖澹以守之毋
以教外别傳亂吾聖門宗㫖使彼此失是也
　　　其二
别乆曷勝瞻仰古之大臣不用則天下仰之用則功被
天下何哉其誠素積有以感格天人也故曰才與誠合
然後能勝天下大事吾兄今當暇時正宜勤懇大進厥
徳訪求人才講求經世急務以古聖賢豪傑自期待毋
徒養望自高也何如何如
　　　與梁仲用
校無似誤䝉教愛二載於兹緬惟執事以黙名菴而言
語傷易傷煩十常七八豈欲寡其過而未能邪人心通
竅於舌舌動則聲因以宣故人之多言者舌常有動意
盖此心全體俱奔在上面也仙家守氣必先塞兊固靈
根吾儒欲存此心亦須捫口勿言不輕漏泄意自歸根
則養得心完密無罅隙可走易曰修辭立其誠所以居
業也人之所以輕易其言只因不把當事才高之人事
來應付得去揮霍得下其失尤多凡此皆放其心而不
知求也故嘗妄論欲求放心必自謹言始校方咸其輔
而乃以艮其輔勸執事可謂舎已之田而芸人之田者
矣然在執事自不當因人廢言也
　　　與陳宗獻
校多病惟泉石之與居鶴鹿之與游世與我而相忘乆
矣意猶依依在天台雁蕩間者念省齋素菴之真率也
渺山川之阻修歎聲問之日疎兹得秦黄門出宰望邑
今而後彼此得以常相聞矣昔歐陽文忠公每見學者
好語吏事以其有及物之功也國朝設大明律後法例
日多吏莫知所遵守𢎞治間刪為問刑條例其後奏行
又復増多省齋一生為刑官冣乆平恕多及物之功今
當閒居取舊例而閱之中有難行者私論其故因機上
聞此天下之福也校嘗怪大明律中文武官犯公罪文
武官犯私罪因何不行起於何年何人奏請死罪真犯
雜犯法家承用已乆莫知其原省齋必能究其本末也
便中幸賜教
　　　與王誕敷
傳聞吾兄治郡勤勞乆而弗懈此盖忠厚懇惻之心不
容自己吾夫子所謂居之無倦行之以忠者也但為治
亦當綜執體要振揚紀綱庶幾恩惠所施周徧廣闊若
徒屑屑庶務屈首於簿書聴斷間則將有偏而不舉之
處此理勢之必然也然吾所謂體要非簡畧庶事也深
識治體舉其大可以包羅細事而無遺也吾所謂紀綱
非專委任他人也分政百職吾可以坐鎮於上而責其
成功也校讀經史見古之人雖位有大小時有汙隆然
其治皆先有一定規模然後次第施設故用力少而成
功多也年兄大度士乃敢進以此言
　　　其二
傳聞貴治灾傷頗與敝郡相似何辜斯人荐遭酷罰哀
哉年兄素寛厚覩兹艱難其於慘怛固當倍百恒情也
目下荒政檢勘宜早蠲免宜寛下司奏行咸觀望上司
意嚮所在大絃急者小絃絶願明諭屬吏一以救民益
下為心庶幾少延垂絶之命年兄尚念之哉
　　　復徐子謙
姑蘇密邇貴治傳誦政聲洋洋滿耳夫以􁃻惻憂民之
心而濟之以平易精密之政宜乎事便而民安然徳翼
又稱善政所召天降嘉禾自楊守承芳以來僅一見嗟
乎天人之易格固如是哉然在年兄則當謙而弗居日
慎一日可也郡守之職至為親民君子學道則愛人如
欲少行其志無以踰此官矣然其澤有在一時者有及
於數十年之後者有百年者有百世者顧其規模次第
何如耳居今之世牽制孔多又多簿書期會之冗坐縻
精神不得專意於其逺者大者然此為常人言耳年兄
豪傑士也豈復時勢所能拘哉充吾懇惻愛民之心盎
然天地之初意氤氤氲氲盈滿於胸中發而施之於政
事凡世俗之毁譽利害休戚得䘮一毫毋使芥蔕於心
以雜吾正念集郡之賢士大夫逺近父老相與講求諮
議兼總條貫次第施行因平易之政而更為乆逺之制
因精密之政而加以闊大之規則其澤之所被逺且百
世近亦百年兄於兹土將廟食無窮矣南望旌麾每欲
瞻拜而多病所縻弗獲如願徒切引領而已
　　　與胡希曽
吾兄清節瑩如冰壺一旦青蠅㸃白璧天下咸嗟矧於
知己五岳起方寸隱然詎能平也乆矣然在吾兄吞雲
夢者八九此何足芥蔕人間世利害得䘮寵辱關心只
為有我若曠然無我任他萬起萬㓕豈能汩吾胸中之
和且我身安從生固出於天地今夫天地原也從混沌
來畢竟又混沌去我身住得天地間能幾時何故却就
軀殻上起許多意思維絆却浮名如蠶自纒自縛不得
堂堂自由世間只有道理冣大生天生地吾身又從天
地生當初天地生我時完全交付與我今也須完全交
付還他生一日便當盡一日道理故曰窮居不損大行
不加巻之不盈分散之彌六合維時春氣氤氲生意流
動充滿盎然吾人之仁也靜處春生動處春一家春散
萬家春敢以為祝
　　　與毛黄門
乆仰耆徳願見而未得階乃䝉辱先以書儼若承教左
右嗟夫聖學不傳乆矣空言溺心異端惑志願長者一
振頽風行著習察而後道可明也維時正得秋而萬寳
成更望收歛歸蔵以法造化不具
　　　與方時舉
校病弗獲詢起居懷仰懷仰人物志稍増於舊頗聞有
後言或未必面告校辱過愛故敢以告願精覈之更博
訪之死而是非未定者姑徐之又如唐節婦周賢婦皆
古人所難而名不出於里門恐潜徳尚多不遇君子表
章遂爾湮没二婦尚無恙例不當書故未敢白恐前此
或有類於是者衆司人物權衡者不可不留意也朱節
婦鄭烈婦已載五貞祠而傳不之及衆皆訝之未諗尊
意云何
　　　與支孝先
昔聞論及華人農惰而不知耕山有葛而女不知織養
蠶矣而不知治繭水中有魚而無漁師吾因賛曰若興
此數利此廟食百世功也願為蒼生汲汲
　　　與吕仲木
吾兄載道而西校兩奉書不識能達左右與否詩云高
山仰止景行行止鄉往之私意未嘗不在豐鎬間也大
哉聖人之道峻極於天願吾兄超然於訓詁辭章之表
聚精㑹神不作三代以下人物子曰予欲無言天生精
神幾何那得許多應付世俗儘隨緣說得無限好話當
不得四時行百物生也矧於不好人也要說他好三代
直道而行無乃不若是乎校於吾兄何能有所禆益然
猶時獻其一得之愚者以吾兄好善肯舎已而從人也
春氣漸温願若時完養太和之氣不具
　　　答吕仲木
兩生侍教醉飽盛徳而歸明道有云後人雖有好言語
終被氣象卑不類道吾兄以厚重淳美之徳涵養既深
盎於面背正當於古人中求之耳今也講學者太易易
然而内省或缺似與聖門訥言敏行相反高擡此心不
在本位天下事一以浮氣大語盖之未知流弊何極吾
兄身繫海内重望愚意深望高明用志不紛以其全力
而向於道勿滯於訓詁勿散於詞章庶可障百川而東
之迴狂瀾於既倒也源甫經濟之學明習國家典章長
於兵法而人鮮知者今得同官當有切磋之益也敢以
為賀願常叩之庶可以發其胸中之竒源甫薫沐徳容
益知鞭辟近裏著已則所造亦當長一格也
　　　與鄒謙之
昔者請教承問發於屢空邪抑億而中邪善哉發藥矣
空空願學焉而未能億則校所不敢然而人苦不自知
譬如病者不自知其病得明醫指示而後曉然投以瞑
眩之藥而後疾脫然去體矣吾兄既知病證願賜藥劑
使無深入膏肓至懇至懇六書精藴中三巻知字四巻
忠字六巻格字二巻靈字與來教有相符處願取一觀
訂其得失幸甚幸甚承賜東郭文集骨骼開張明白痛
快善啓發人受教多矣但其間有說得甚是著題而殊
不切於其人者豈應酬之體當如是邪信如是無漏佛
菩薩亦時復為應付僧邪鄭壻若曽嘗受教於涇野今
卒業南雍獲在鈞陶之内何幸如之願加鍜鍊汰其查
滓底於精純至幸至幸
　　　復徐曰仁
病卧窮鄉乆不獲故人動定積有馳情兹承惠書深懲
吾黨各立門户之私意極惓惓竊惟道乃天下公理愚
夫愚婦皆可與知人惟各有私心是以自生障蔽吾輩
相與正宜公天下以為心故曰大舜有大焉善與人同
舎已從人樂取諸人以為善若乃自立意見以私智窺
測大道便謂此乃天地之純古人之全體同已者則以
為是異已者則以為非斯其去道亦逺矣此校之所不
敢也安得吾輩同志數人相與聚首一處僕得聴於下
風彼此坦懷盡言無隱各陳所學質其是非騐之吾心
性情之實考之聖賢經傳之言參之天地萬物之理辨
異端近似之非振俗學支離之弊務求至當歸一精一
無二剖破藩籬以為大家豈不快哉若欲仍立門户不
求同理而求同已則亦末如之何矣此校之所深願而
未能者也嵗暮邵思抑過我道及高明有書與之講學
恨不獲聞其詳今㑹晤未涯幸以教思抑者教我雖心
之精㣲言不能盡然既陳其端庶幾思而得之可為他
日承教之地也至懇至懇
　　　與楊實夫
惟時孟春和氣藹藹充盎寰極間萬物欣欣咸有生意
吾兄負蒼生之望願體此意以福斯民嗟乎時事日益
非矣每讀殷書周雅喟然不能為懷想吾兄在位者當
倍慘怛也舊嵗呉下大水嘗奉書吾兄勸當途大施蠲
免賑貸之惠意弗得達今民之憔悴極矣而徴歛益苛
是何異於敺民以填溝壑也斯實禹稷過門不入之時
矣願勸新中丞速解一方倒懸之急幸甚幸甚
　　　答王天宇
聞名二十餘年尚未㑹面惟神交而已伏承下問為學
功夫茫然不能答請姑陳其自訟之意吾人學不得力
只因無必為聖人之志以故纒繞於文辭擔擱於意見
不肯喫𦂳做功夫今欲反此必須辨得朝聞夕死之心
而後庶幾有成耳
　　　與唐應徳
侍教連日獲探心之精㣲洒然超脫塵俗卓哉卓哉但
毫釐易差恐㣲有近禪處徴諸孔門或有未合辨之弗
明弗措乃可洞極幾㣲於此尚覺欠耳賈傅致火致日
之譬聖學殆有取焉何如何如
　　　其二
聞讀周易以應徳之高明必有超然㑹心處便中毋惜
示教校昔治五經惟春秋易致力為多賴天之靈偶有
所見而又得之弗完體之未合恒用歉然深願應徳撥
轉天機莫被葛藤纒去也雖然又不可落空不識高明
以為然否
　　　其三
虎丘之㑹承諭所用功夫視前乎此可謂盡言無隱矣
學患不能行如應徳之力於行所進何可復量但校有
所疑亦不敢隱應徳信道篤矣而執徳似未𢎞仁以行
之矣而學以聚之問以辨之寛以居之似有所未足吾
輩不幸去聖乆逺學絶道䘮不稽之以聖人之言安保
其無差校自度言輕不足以回應徳雖然應徳昔者持
之甚堅亦猶今者持之甚堅但願毋使他日之悔亦猶
今日之悔也聞欲過我跂余望之
　　　與林勿欺别紙
兀厓之亡於世道有大關係南京一小内臣大呌曰朝
廷崩一座山矣里人有在山東作縣回者曰昔傳駕又
將出官民俱不知死所卒賴兀厓回天則兀厓非但忠
臣乃直𨽻河南山東之再生父母也
　　　答簡中丞
修門一别八載於兹瞻仰厚徳宛其如昨海瀕多盜屢作
屢止屢止屢作要皆販鹽之徒目前之禍尚小他日為東
南大害者必此也明天子挈長江表裏之封付公經畧
必能為國逺慮坐消此莫大之憂欽仰欽仰天氣正暑
願靖共自愛
　　　謝錢清戎
日旌節過敝里校偶出弗獲迎迓中心缺然承賜腆
貺深感厚徳兵不土著世費清勾上下俱困一夫
行戌輒破數十家而禍未已也故曰難盡法者莫
如清戎而易積隂徳者亦莫如清戎恭惟執事秉
國之鈞叱咤生雷霆呴煦成雨露東南億萬生靈
仰以為命先正有言寛一分則民受一分之惠校
不佞敢述小民仰望之情獻於臺下幸毋以人
廢言
　　　謝郭侍御
聖天子方殷憂在上共惟道長方振風采於臺端今日
之事敵勢可憂未若漕河可憂之遠也漕河可憂未若
中原盜賊將起未起可憂之大也等而上之憂端齊終
南願披丹誠為明主忠言之自本而末沿流泝源俾天
下蒼生轉禍為福幸甚幸甚
　　　與徐朝儀
荒政至急者蠲免賑濟今則蠲免尤急自來官司檢踏
災傷上司必復熟幾分一圩之中間有田成熟者必累
一圩荒田故低田小民往往將高田開没以免後患今
必須先期勘騐廣施蠲免之恩下令禁戒庶絶兹患一
年饑則缺二年之食乆雨後必晴比及秋冬水勢須退
必資春熟庶可接濟秋成宜及今設法多收大麥種至
期給散貧民勸令廣種是亦救荒一助也更緩數旬麥
價必踊貴矣水勢滔天窮民乗機易聚為盜况於素為
盜區者乎昔承垂問盖已軫憂所謂太上救失於未萌
也今其勢己兆矣遏盜之機正在今日昔庚午嵗盜賊
充斥官塘白晝不敢行父老有識者議令沿塘各區糧
長每區出巡船一隻與巴城塘浦東西二巡司往來巡
視因命㸃閘盜賊當聞風屏息也父老所謂建是議者
彼嘗目擊近地有賊官府差人不能擒後命各區糧長
與俱捕獲故也巡司嘗憂地方貽害每欲申請特未敢
耳校採輿人之論達於台座伏望年兄早賜舉行如有
效則推於他處可也
　　　復胡郡守孝思
承示所定名宦鄉賢允愜公論千百年缺典一旦舉行
甚盛甚盛校不敏豈能有所賛襄爰舉一二缺遺告於
下執事伏俟鑒裁名宦若漢都尉任延太守第五倫張
霸梁郡丞江革唐刺史蕭定宋知州閻象通判徐奭僉
判司馬光知州孫覺李光鄉賢則高士若龍丘萇忠義
若張乗孝子若龔明之篤行若陳之竒名臣若王葆流
寓若黄士毅毅嘗受業於考亭之門其他可稱述者尚
衆願命三學諸生悉心蒐訪科條其人㕘以史傳而明
公詮定焉垂示永逺以為法程校不勝欣願
　　　别紙
鄉賢有沈既濟者觀其選舉議及請冠中宗之年書武
氏之事乃經世之識也嘗坐楊炎薦左遷終身後陸宣
公為之申薦更願考訂其人俞琰神仙家似不可與其
所作弦歌毛詩譜願就其家訪求之此書渇欲一見也
　　　其二
别後風伯所阻遂不果行有虚尊賜文選及陽冰法帖
已拜嘉貺嗟乎文章字畫皆生於人心又繫於天地之
風氣故不能不與時高下雖豪傑之才亦未免囿於風
氣之中雖然天地氣化渾厚澆漓固各有時而吾人返
朴還淳豈無其道論其要不越乎此心收聚放散之間
耳每讀易至於大畜小畜未嘗不三歎焉葑菲之見不
識高明以為何如傳聞荒奏已得請小民歌舞徳澤願
刻日散布民間庶沾實惠
　　　其三
承示樂府其格雄渾其調悲壯沈鬱或婉而麗盖兼衆
體而雜出之者乎雖然校不敢賛而敢獻所疑古詩中
聲之所出所謂人詣乎天為至人言詣乎天為至言故
可被之八音其極動天地感鬼神而况於人乎今所傳
三百五篇非盡孔氏之舊以其繁聲多也而後世莫能
非之知言者鮮知音者彌鮮樂府要皆出於風氣多屬
繁聲其勁以急者邉聲也有殺聲者必有殺心其靡靡
者俗樂也有淫聲者必有淫思是故君子不可以不慎
也高明以為然否天氣正寒願若時凝固天真不具
　　　答聶郡守文蔚
林廣文過我首詢吾兄起居且聞所以不出之意甚慰
逺懷豪傑樹立自别今之講學者好說心常動而不靜
不復知人生而靜為天根來書獨深取蟄龍之譬山林
之日長道義之功深足占吾兄進徳矣達夫邇來用功
何如校勸其辨自聖作聖之别不知渠肯俯聽否彭石
屋完然赤子之心而講學頗闊步相會淺不曽獻得一
服藥也
　　　與王郡守克敬
今吴下惟糧長為苦役公十分盡心莫不知感大抵其
害有四一曰起運此大政使然由今觀昔固自有間雖
然宿弊實未盡除士大夫度量小便欲邀功生事減去
加耗使糧長重困願加優恤二曰收頭此其弊在有司
今蒙禁革立為櫃收之法甚善甚善但姦頑細户不納
者有司不肯查姦書總結在糧長户上則又累矣願加
之鑒察三曰大户此則士大夫不能無責今既自兊則
無此累矣却有姦民二三石上下者恃頑不納煩查照
近年楊二守事例令糧長查報難徴人户文册在官先
行追併四曰包陪此須設法開墾荒田實為永乆之利
調收極不便於糧長極便於小民舊嵗聽糧長自收小
民十分嗟怨今嵗願仍調收但須督有司耐煩着實催
徵不致墮誤以累糧長乃為兩便大抵收糧之時小民
可憐而糧長可惡兊糧之時糧長又可憐而兊軍可惡
交兊之時兊軍又可憐更有可惡者安得如公輩布列
上下内外使人人安生樂業乎校所採民言若此敢轉
告於執事傳曰芻蕘之言明者擇焉
　
　
　
　
　莊渠遺書巻十一
欽定四庫全書
　莊渠遺書巻十二　　　　　明　魏校　撰
　　拾遺
　　書
　　　與嶺南社學師
慨自古風寖薄庠序之教廢也久矣本職承命督學兹
土深為是懼爰興社學訪明師僉謂如先生者模範謹
嚴宜憲䝉士兹者舘舍告成敬修書幣延請諏以陽月
己夘日啟舘伏望體聖明化育之心念本職惓惓之意
毋惜俯就先期貺臨早敷德教於一隅可暨風聲於列
郡庻幾遠近相承教事大興古風復見於今日本職不
勝至願惟冀鑒亮不宣
　　　與河南列郡守
校鄙人也豈堪中州教鐸今來已晚又迫賔興之期大
懼弗克選掄以上副明天子求賢之意恭惟執事一郡
之綱也諸生素行某也賢某也材或某也不肖久已知
之雖有未知朝訪而夕可得矣敢竭誠悃求助於執事
忠莫大於以人事君願殫厥心禆校成此盛舉州縣長
令暨於師儒與諸生彌親其知彌真而與校未信也執
事與之相孚願逹此意共濟登斯有三善焉一可以為
國得人二人知所勸可以為他日興教化張本三所舉
得實不至於長詐偽之風反傷大體校不勝至懇
　　　答王郡守子正
伻來承下問惓惓於吳氓甚盛心也顧淺陋何足以當
之聞命祗辱來諭禁奢靡息争訟此誠今日對病之藥
也如校之愚更願明公以書請於鄉士大夫相帥以儉
共成禮俗以為民表富民能節儉好禮者勞之擇其犯
分尤不率教者或使卹其宗族鄉黨或督之開墾荒田
而官無所利焉小民庻其風動乎乃若倡優賭博搬戲
雜劇男女逰山燒香此尤風俗大蠧願為之厲禁犯則
峻治之詞訟一事願以誠感上司勿輕受詞及偏原告
以長刁風勸屬吏廉靖愛民勿利紙錢贖米民自以不
擾明公復以書請士大夫舉行族約鄉約訟當自簡矣
古人有言治天下者何異於牧馬哉亦去其害馬者而
已矣願加之意雖然之二者固急務也如校之愚則謂
莫急於正紀綱願明公推誠於郡佐邑令同心共理治
道去泰去甚大抵法弊昜救人弊難救而時弊尤難救
雖然如猫捕䑕一擒而衆惕矣伻回先此奉復仍令二
三子詢訪民情具時政當罷行者續以告也
　　　答吕德
汝書惓惓問政嗟乎今之作縣即孔門之為邦也但古
有君道漢猶有長道今直僕道耳此固法弊亦由人弊
下焉者惟知漁利人靣而鬼心此盗賊之行也汝必不
肯自汙亦不待吾勸戒稍上焉者但務名以干上司之
知其弊徒虛文無惻怛之實此市井之心也吾不願汝
為之也時新居鄉亦嘗見作縣者守身如玉之潔如氷
之清而愛民也如父母之切而不獲上下之心者乎保
伍法古人嘗行之矣妙在誠心愛民因俗以為教所謂
神而明之與民宜之也安石行之而害者法既苛擾又
以刻急濟之皆由其抝性彊心所致也
　　　答章懋實
承示奏篇足見惻怛之意書稱欽哉欽哉惟刑之恤哉
曾子曰上失其道民散久矣如得其情則哀矜而勿喜
此心何心也天地生生之心也充之滿腔皆春推而逹
之六合皆春矣但事多見行覆本昜於破調不過曰合
無申明則又作一塲話説矣東漢而下奏篇往往瑣細
萎弱惟孔明出師表可泣鬼神唐人尚駢儷陸宣公奏
議炳炳如丹口不言仁義而仁義存其中亦不覺其為
四六也宋人自諸名公外皆未免於議論多范文正公
則又逈出諸公之上程朱奏議自當於六經中求之而
明道數篇若用其言可以從容三代之治近世奏議往
往是舉業否則吏牘又否則一篇古文詞胡端敏公論
事剴切讀之令人心開目明願親家究心焉平時作何
功夫所交何人皆吾所願聞也
　　　與陳克修
暑中不獲入城看汝此心缺然之任已浹數旬矣部中
諸事想俱悉其本末昔太祖嘗言朕蓄百萬兵於京師
不曾費百姓一顆米以開江北諸屯也工部特設屯田
一司想專為此今廣屯如故而大困民財不知其弊起
於何時願為我考究顛末詳以見示至懇
　　　答王民熈
承諭克己之難自非懇切用功豈能知此艱苦狀敬仰
敬仰雖然此莫只是後天茍知人心惟危常存畏意蓄
吾全力纔覺萌動便逆折之擇其甚者與之鏖戰必也
誓不與賊俱生滅此而後朝食庻其先天乎躬所未逮
姑誦所聞慚愧慚愧承問中庸指歸且未作五經已付
之忘言惟禮記經文不可不刪定容他日為之
　　　答曾太平
與故人别十有四年矣徐亞叅王泗守過我僃言善政
余作而歎曰有本有用之學固如是邪甚為赤城之人
喜之自守令之數昜也而癢疴疾痛不關於身今若此
真民之父母也來諭所舉戒懼慎獨足見留意於切已
之學但未免猶落言詮而分屬正心誠意則彼此似俱
失是願更體騐之夫中庸與大學一也大學教人用功
首把明明德來説中庸則首舉至善指示人亦猶大學
之提起知止也中庸之戒懼慎獨乃櫽括大學八條目
只是一箇活敬大抵人自未應事及乎應事以至事過
總是此心又進一歩自未起念時及乎起念以至念息
亦猶是也善用功則貫串做一箇否則間隔矣吾所謂
立本是貫串動靜工夫研幾云者只就應事起念時更
着精彩也近作大學指歸大學翻楷大學考異寄往指
歸錄本偶不在以草本寄其間更有一二修改處然大
體則不異矣試體騐之有不合處儘好商量維時仲春
宇宙間渾是一團太和元氣薰蒸但覺或未至而至至
而不至近則調爕一身遠則康濟兆民尚慎之哉
　　　寄參
自汝涖任後久不得汝書至今懸念周子樞督學四川
取道江右吾有書寄汝想已逹毛剛卿自雲南回道經
袁郡云會彼中士夫往往訾汝恃才而傲慢人好張弛
而不知體要嘖有煩言惟范太守説汝所行是多扶持
之言嗟夫好事難成好人多磨一至此哉雖然己所不
欲勿施於人行有不得反求諸已此聖賢教人忠恕之
道也以迹觀之悠悠之言似出妬婦之口以道觀之因
是而反求諸躬有所未善則改無慊於心則加勉何莫
非吾忠臣也何莫非吾金玉益友也縣尹立於萬民之
上誰非俯仰吾者惟吾獨尊矣故不患其折挫也而患
其昜驕也有所拂鬰於心觀省加密兢業轉深久之自
當孚應古之學者必先理性情汝之性情素傷於褊急
而於寛大和平惻怛忠厚之意有所不足或因事觸發
或自覺知或得人指破大煆煉一畨此最是着力處亦
便是得力處也化漸長成讀書勤惰何如汝父儻出外
衙中凡百關防俱當用心昜家人利女貞男正者身正
也女正者家正也况主母不在内外尤當謹嚴慎勿以
官事在室中言之恐昜漏洩生事汝居家素儉泊今居
官尤當儉泊於家古人官箴將勤補拙以儉養廉説得
甚好前軰又有箴自高不高䕶短終短有銘内不足者
急於人知沛然有餘厥聞四馳皆格言也吾與尊幼俱
平安汝不必掛念一縣經綸四海同願汝以不忍人之
心行不忍人之政廟食百世詩云有斐君子終不可諼
兮
　　　與楊尹仁甫
吾崑九保鄉氓朱朴有賢婦曰周氏朴忮人也自丱角
時為婚以睚眦之憾棄置終其身然以賢婦善治家也
猶委之内政已而他娶賢婦處之如常再娶者化其德
願以妾禮自居不敢與賢婦均禮朴他日擕外婦歸再
娶者亦不見答懟不能堪賢婦數教勸之已而外婦死
情好如初賢婦教誨之力也再娶者及外婦所生子女
賢婦鞠育之不啻若自已出子女長成猶孺子慕朴壯
歲死賢婦哭之甚哀竭力持其家賴以不墜再娶者於
吾家有中表親自兒時已知其事今賢婦老且病矣
　　　與吳德翼别紙
錢進士來致尊命問修辭立誠此吾兄不耻下問之盛
德也校承命祗辱長者有問不敢不對正欲求賜教也
今畧箋數語未知然否忠信所以進德也德者非他吾
心固有實理也若無真心早自與理背了必須發真實
懇惻心方可進德修辭立其誠所以居業也人有實心
必須作實事句句都是實話若容昜出言不檢㸃便散
了這實心噫最泄漏處莫如口知至至之可與幾也知
終終之可與存義也知至而不肯便至此非真知也知
終而未能終之道理便有缺䧟皆與忠信不相關此心
若真知是真知行必力行
　　　答金世龍
相去萬里悠悠我思不知邇來作何功夫同年中合志
者為誰同鄉中合志者為誰四方之士所交者為誰昔
提學高汝白之諸父隱君子也雖則教汝白以舉子業
每歎曰可惜可惜假令得狀元亦自枉過一生其後汝
白舉進士以書督責之曰汝得一第吾不為喜而以為
憂此後必駸放肆可錄逐日言行寄我汝白歎曰吾終
日在側豈不我知而憂我放哉試問一老家人曰比舊漸
不同矣乃儆懼置一簿錄其所為試自檢㸃其過不可
勝書乃大激勵為學卒為善士汝昔好為深沉之思其
後又若欲趨㨗徑者今其究竟得力處何如日用間最
可自驗皆實學也
　　　答俞獻可知縣
大丈夫欲致君澤民不為相則莫如為令與守近君者
莫如相近民者莫如守令而令彌親矣癢痾疾痛無一
而不相關也居今之世可以廟食百世者惟守令則然
民之思令彌深矣雖然三代封建有君道焉兩漢守令
有長道焉今之郡縣直僕道耳士之雄成者不屑焉謂
之雌伏吁何輕民命也賢者所至塗炭者可使之枕席
小民戴之如君親之若父母上之人固將敬之如九鼎
大吕山川若增而勝焉然則能重此官者是固在我遠
承存問深感不忘故舊之盛情傳曰若保赤子心誠求
之以此致祝雖則雨露雪霜均之澤物然吾願故人之
為陽春也
　　　與王時行
古有旅人歸人之目吾兄今始還莆真行者之赴家也
古語見月休看指歸家罷問程信是樂事惟心亦然一
自孩提有知漸離郤真境久之不能自還故曰與接為
搆日以心鬬又曰其心之出有物采之一語最警曰靈
臺者有持而不知其所持而不可持也緩則無功急則
彊把捉非可久之道此須尋恰好用力處而自行持吾
兄喜昜時亦有妙悟處而越出者多夫學昜者非學其
言也學與造化相似也願吾兄體昜日用間一言一動
務求合天然道理而不敢輕則懸空之論竒怪之見一
字亦使不著矣
　　　與徐少叅
故人過我時約以他日還當再過我故别時未及盡所
言夫學所以變化氣質非隨氣質為學也譬之於醫必
先求責病原乃施治法吾雖折肱屢矣而非明醫念無
可以相益敢於聖賢千萬言中拈出一言以告曰沉濳
剛克不知可為瞑眩藥否若未中病不妨再商量也吾
問人才汝嘗言嘉興貳守吾心慕之每訪其郡人皆言
不肯幹一事亦不能幹一事此若言何謂也
　　　與利僉事賔
昔者伻来但言汝將出巡過我不言汝已陞官故復書
先附寄六書精藴一部别一部寄張柱史其後從子過
南都特來謁汝始知汝已僉入閩矣不知汝過姑蘇何
以不一過我必有以也而我不知耳吾離羣索居也久
道德日負於初心不知汝奔走宦途此心能屹如底柱
不為風濤所震撼乎能抉浮翳以開東明乎宴安鴆毒
能勿懐乎人之學强者當柔克弱者當剛克是故急則
佩韋緩則佩弦汝宜自察乃可長善救失也
　　　與顧禹鍚
承惠真文忠公文集自晦翁後學有實用者勉齋魯齋
及公而已本傳稱公所至惠政深洽不愧其言奏議明
白剴切胡永清嘗言晦翁奏議精光鑠人讀之雖名公
鉅卿所建明盡為所掩真文忠公庻幾而神不及也永
清奏議甚好人多泛泛觀之不知其意之所存一事有
一處置皆鑿鑿可行也
　　　與金推官世龍
嘗讀書至甘誓費誓啟嗣位卒罹有扈之孽伯禽撫封
於魯年尚少也而當淮夷徐戎兵衝應之皆整暇可以
見禹周公之家學皆切於實用自科舉之學興率皆空
言無益故有讀書萬巻不讀律致君堯舜終無術之譏
吁有是哉吾昔少年筮仕得刑官大懼見前軰老法家
必請教焉未有能彊余志者幸遇胡端敏公同寮曰問
刑不難於招而難於審情若欲得情必先明理其後居
刑曹八載每見同寮嚴刑訊囚多不輸服吾終日或不
撻一人而情常先得只是虛心察理視民如傷故民多
感服也康誥吕刑此法官之規矩也咎繇為古今刑官
第一今不能知其詳矣大抵其學以天為主而好生一
言者真天心也敬為故人誦之
　　　與聞靜中
傳聞敵人内侵蹂踐太原至於上黨今散而之他不知
回舊巢邪抑改而他圖邪邊警之由出自俺答及吉囊
之子邪或小王子尸之邪小王子不足憂所可畏者俺
答及吉囊之子不知吉囊居河套中冦陜以西昜為力
何以靜而弗動邪吉囊之子能為俺答下否諸子克和
否此可間而離也黄毛韃子素強今不知能為狄後患
否此可招而使也三晉之民天下莫强焉今荼毒甚矣
此可激而用也但患文武才畧持重識機變者難井陘
阨塞難出此道可虞猶未若東北可虞之甚也華當新
與敵婚言之可為寒心近見黄掌科奏差彊人意昔嘗
見胡靜菴李遜菴之籌邉如運之掌今九原不可作矣
病卧空谷消息苦難真吾兄素體國又宰留都必有的
報真見便中幸示慰
　　　與陸浚明
承惠春秋纂例辨疑弗及靣請教退而究其説賢哉其
用心也三傳重於漢而輕於唐以談趙陸三人同心而
相繼也亦專門之蔽既極故天啟其𠂻子厚尊之亦是
惜其於周禮未精故考論往往失是尚未若趙子常之
言春秋豈後出者勝與雖然聖人經世大義則恐槩乎
其未有聞也校嘗作春秋經世欲以發明聖人之心而
力不逮僅至隱公而止謹奉左右請教有紕繆處願賜
批抹指摘得以商量至懇
　　　復顧禹鍚
昔胡端敏公之為大司馬也以十事要説内一條欲練
兵於京輔肘腋盖欲隂制大同而潜消其變也時有厄
之者端敏亟去國故人莫知其謀而大同遂成大癰疽
勢將與身俱亡可為痛哭李康惠之為大司馬嘗奏雁
門寜武兵僃寡弱邊騎若侵大同迤西一帶透入朔州
忻州則山西大可憂今其言騐若蓍蔡矣又言東北兵
僃尤弱若邊騎入懐來白峰兩空之地則一路俱少隄
防大可寒心今皆莫之省憂萬一震警此處豈但可痛
哭哉大抵我國家以吏事制戎事而吏事又多虛文也
賈誼復生當若之何昔人有言滿眼清才在朝著病夫
無以繫安危校之謂也獨使至尊憂社稷諸君何以答
昇平願在位者同勉之
　　　與陳子醇
别後又且二年矣懐想如昨傳聞從政大得民和深以
為慰傳曰如保赤子心誠求之雖不中不遠矣明道所
至必書視民如傷於座隅曰某常愧此四字子醇篤志
講學願立誠為主凡事只看道理當如何不以贊毁利
害昜志人情物理見有未周毋憚屈己詢訪暇時㴠泳
聖言令常自警省處勿使汩没此心拙見如此不識高
明以為何若
　　　答沈一之
承諭攅葬又甚盛舉也可以大厚頽俗有司愛民惻怛
擇高土為義冢塋令民無力者葬其中仍令親隣人出
錢米薄助勿作佛事勿獻羮飯便可送終一洗二氏惡
俗矣今俗做羮飯只要把酒食作散塲却是樂哀也季
秋祭禰恐不必行生日不受賀而獻考罔極情深此意
却甚懇至也土地之祭不經當改作中霤此即一家土
神也惟揷秧收榖却當賽祭土榖之神此即古之以社
以方也聖人深體民情為之禋祀後世上既不行故民
間各自賽祭耳遠承下問忘其固陋姑誦所聞高明擇
之
　　　答馬嘉定
伻來知貴體已康復甚喜甚喜更願凝神定慮以保萬
全之安承惠腆儀感感日過嘉定始知昔人興水利者
但通潮水而不通湖水是謂水背原而不長又不於下
流設閘壩以是開而復塞今幸遇明使君願為練川生
民造命洞究厥原委斷而行之此廟食百世之功也賦
法役法勢將動揺人人異議惟明使君公心為民獨悉
其利弊之實願言於南岷公持之如山則一郡咸受大
惠矣顒望顒望
　　　答周舉人
來諭下問惓惓無乃借聽於聾乎承命祗辱雖然請姑
誦其所聞立志欲堅而毋認虛氣以為志用功欲其切
實而毋昜昜於言也發言當有倫次而毋雜雜則為游
言必其多游思也不識高明以為何如六書精藴奉覽
其中所論多反本還元或可為韋弦之助否乎荷亭書
且勿論其言只氣象輕率已可厭惡但近日後生軰好
大言殆有甚焉此書反若酷吏中趙禹矣
　　　復喻吳江
來諭賦役法已定一郡之民受福無量不但德被於一
邑而已欣忭欣忭更願修舉水利以為永久之圖此廟
食百世事也立齋閒録已領國朝少野史此書儘有功
雖然史才甚難昌黎文章鉅公而順宗實録殊不彊人
意此無他作史者但求載事而不以經世為志也何如
何如
　　　其二
月盡天且凉吾欲過垂虹看汝而汝使者適至心之黙
相感固如是耶承問作六書精藴之故吾昔著周禮沿
革傳今復著此二書一轍六典壊於秦後世不能行則
惟以秦為師六書變於秦後世不能知則惟以秦為師
若能得古人之心法而會天地之純視無道秦豈直醯
雞而已精藴作後吾將正六經今已正大學矣卧病衡
門毎聞善政未嘗不喜動顔色嘗舉以告肅齋肅齋曰
此吾門生也有志向上吾勸以節用而愛人能用吾言
但松陵驛革之歲可省費五千而執不肯從也絹銀之
惠近日交際多用之在故人則不可何事非道何事非
學謹用返璧
　　　答尹惟中
與故人别不覺踰年矣慨日月之昜邁媿德業之無成
願與故人寸隂同競王泗守昔為杭倅過我吾問以平
生學問得力處何如答云亦嘗署縣署郡當政事倥偬
時及遇盤錯處平生學問不得力便覺漏綻包羅不來
展拓不去吾因歎康節有詩云在尋常時觀執守當倉
卒處見施為南軒敬齋箴云事至理形其應若響而實
卓然不與俱往文公有詩云事至理明隨理應動常有
靜在其中至哉言也敬為老友誦之
　　　與王直夫
時值溽暑病軀不敢出門當此遠别不能一執手中情
闕然贈言者多矣吐詞皆成珠玉吾但申以一言曰思
其艱以圖其昜天下萬事皆本於心此心制之一處則
何事不辦雖有甚難者茍能朝夕服念更屈己而詢諸
人則何難之不昜也
　　　答金推官世龍
涖任今已三月餘矣民情土俗必已周知願求所以致
訟之由與夫息爭之道因寓轉移之機昜曰天與水違
行訟君子以作事謀始又訟有孚窒愓大患在於下情
不能上通是故平昜近民非但守令之體司刑者何莫
不然也
　　　答宋尹
下車未幾頌聲載道亦可以見民心之昜孚矣更願益
加詢訪規模漸次了了於胸中然後畫為科品見諸行
事以大慰細民之心至懇至懇大丈夫志在天下國家
不為相則莫如為令以近君者莫如相而近民者莫如
令也故曰一縣經綸四海同偶檢薛文清公從政名言
奉上備覽其為韋弦大矣
　　　復王郡守子正
校不度德輕作大學指歸過蒙賜以序文冠於篇首校
何人足以堪之學問之道千言萬言大學總而歸之三
言序文直指為心學又約而歸之一言有德者之言自
别信乎所謂操存一言要為爾挈裘領者也入刻後更
願惠數册寂而能照感而遂通二句妙甚愚意更欲贅
云寂而能照而不為物先也感而遂通而不與俱往也
不識高明以為何如弄斧公輸之門良以自哂夜夢應
德不知有消息否
　　　答吳長洲
校於明道先生不能為役三代而降道足以上繼孔顔
者惟先生一人而已康節天挺人豪也惜其局於數學
然其超然萬物之表視人間世之功名富貴若將凂焉
後學亦未昜攀也象山固是振古豪傑卓然先立乎其
大者其心青天白日其言震霆驚雷足以大振俗學之
卑陋雖然詩詠文王小心翼翼昭事上帝書稱文王之
敬忌以校觀於象山似與若此不相似然來諭自言放
心未昜收力行之功聖賢之所難此非常用力者不能
道校則謂此事亦甚昜亦甚難人一能之已百之人十
能之已千之其何難之不昜也一日暴之十日寒之其
何昜之不難也雖然所謂求放心者亦非謂兀然黙坐
以收此心也若是心彌難收何事非心日用間事事謹
畏皆所以求放心也故曰仁者心無内外遠近精粗之
間詩曰采葑采菲毋以下體高明其取節焉
　　　别紙
承示嘉作大篇舂容而短章工於造詞政事之餘乃能
飾以文學若此信乎天下竒才也文而加之以骨詩而
加之以風味所向無前矣雖然校不敢頌而以規昔者
明道所至書視民如傷而曰某常愧此四字信斯言也
恐不暇作為文詞矣承惠王充論衡白沙有言文衰東
漢無高手詩到中唐少作家又承惠樊川集杜牧之却
是有用之才惜乎氣揚不帖帖地不能持其身故終於
小器也
　　　答沈一之
昔我高皇時所重在貢聖意謂外國獻方物中國貢人
才其後科重而貢輕矣今得一之可以增重來諭遥授
欲進言既承下問不敢不盡其愚以昜時義當之黙則
无咎无譽語則㐫悔且吝矧言天下事亦大難必須自
家有醫國手叚説着便切病原用着藥便對病庻可立
效也
　　　答鄭希大
承問䘮禮校弗能詳也姑誦所聞以對古者過時而弗
葬則主䘮者弗釋服不論闋與未闋也䘮禮莫重於返
哭是謂送形而徃迎精而返孝子慈孫至痛在此若墓
上釋服從吉是廢返哭不迎親之精氣以歸也斷斷乎
不可魂帛當埋於家亦無埋於墓上之理盖墓藏體魄
神棲於廟致死致生不可混也
　　　其二
别後有懐高誼形往神留初八日鼓枻横絶大江乘汴
船渡淮過此則天下南北形勢分矣地多遺利故民窮
甚於吾鄉北上日聞聖德清明深可為世道慶但沿途
每接士夫好為彌文苛禮而少真率自度吾軰懶折腰
人世難諧俗出既無補於時而屑屑往來江山相迎對
之不無愧色何日始得釋負相擕而撫孤松也天氣漸
温願若時頤養天和不具
　　　答林烈
聞汝邇來甚是興起深慰我心昔有問文公門人誰勇
曰未見勇者今求之孔門惟顔與曾可以當之顔曾立
志决然要作聖人不肯頃刻放下譬如漢高祖唐太宗
若未得混一寢食斷不遑也以此自䇿勵何如何如格
物功夫一物不放過只此便是博處
　　　其二
聖雖學作兮所貴者資汝質樸茂固已近道更願大厥
志只問作聖當何如更不求第二義知本而必循序精
進而勿退轉乃能有成耳
　　　與尹惟中
别後猶如見顔色不知已自春徂秋矣顧憲長書回徐
少參過我皆盛稱故人亷潔惠愛遇事有執持而未知
學之源流曰有本者固如是願故人益充養此心視民
如赤子視官事如家事事太守如事兄視各縣令如手
足而胥為一體有善則歸其長過則自歸士大夫家有
事至我者與其以法裁之未若以禮處之使其心也服
而法不廢何如何如天氣尚炎惟冀若時自玉不具
　　　其二
董相云仁人者正其誼不謀其利明其道不計其功武
侯云鞠躬盡瘁死而後己若夫成敗利鈍非臣之明所
能逆睹也文正公云為之自我者當如是其成與否雖
聖賢不能必吾豈茍哉願惟中終始以此立心則正大
光明可逹天德而寄百里之死生矣訓釋頗猥似不必
刋校嘗歎古書傳於今者何嘗列某人編次某人校正
某也題䟦云云哉近世容易便成一書又有幾許附名
者薄亦甚矣昌黎云内不足者急於人知沛然有餘厥
聞四馳何如何如正得秋而萬寳成胥有豐登之慶矧
為民父母之心哉喜可知矣願為民自愛
　　　其三
自故人入閩聲聞日遠蔡舉人至稱故人以兄禮事長
官至義所不可則確乎不可奪其待士夫亦然忻慰忻
慰振衣千仞岡濯足萬里流願惟中常存此志操海濶
從魚躍天空任鳥飛願惟中開拓此胸襟南土瘴熱養
靜自愛何如
　　　答蔡潤宗
汝文體善自變化不謂汝數竒雖然棄周鼎而寳康瓢
自昔已然矣既知大命則小命固不遑卹也雖然汝歸
方將舍其所長益求所未至則吾願有言汝也認理過
精得在此失亦在此動有成説不能觸其真機文若為
所礙者昔人借禪喻詩曰不陟理路不落言詮禪語亦
病夫理障法縛者此言皆偏然汝因此蕩滌胸中空豁
豁地庻幾天光發新其進何止百千里也吾嘗謂上舉
業者天地萬物悉移入紙上種種非真澄波定形各還
本色何樂如之
　　　答何子時
故人遠在萬里慰我以書深感惓惓之愛與故人别數
年矣氣體今何如惟聚精會神可以進德可以養生記
云莊敬日彊又云盛氣顛實揚休皆充養所致也來書
歎屢空之難此是真經歴語志士不忘在溝壑勇士不
忘䘮其元須著抖起精神做去日月逝矣歲不我與願
及時進德修業立决定志用勇猛功以成遠大之器不
具
　　　與王爚
聞汝初至即往兵間不知事勢如何兵㐫戰危至難至
險然勿以艱險自阻宜博謀於衆從長而行靜菴有言
書生用兵智勇固非所長信義在所當立又曰已招者
不殺再叛者不招新起者必撲滅於㣲此言可刋金石
也文公答林擇之書與皇甫帥書曲盡人情事勢萬古
可行居官動關利害與居家不同衙内關防宜極仔細
若兵事畢分廵一道便當為此一道窮民作主凡官府
貪酷者宜預訪知告發便痛與鋤治其無大過者不可
輕受狀以損其威上下宜相體也
　　　與鄭壻若曽
涇野重厚端方名重天下汝今出入其門逸志當自消
驕氣當自除但學莫病於好名而教昜失之過高以好
名之心而聞過高之論其患有不可勝言者孟子曰大
人者不失其赤子之心者也若好名過高則將䘮其赤
子之良心人偽勝而天真㣲矣不可不自勵不可不自
省得汝平安書甚慰間有論天下事未免輕發漢景曰
魏其沾沾自喜難以為相持重不可不慎也此處須有
病根要與汝道破未必能㧞去須自尋求知得是病便
只是藥連根可㧞矣
　　　其二
屢得汝前後書深自刻責所求病原儘覺懇切終未沉
着程子有言這㸃意氣能得幾時子須發决堅志用勇
猛功日用間讀古聖賢之書句句就自已身上體貼力
行合則從不合則改見得的然處方可自信雖然猶未
也收歛停蓄深造黙成方是天根之學其機只在此心
收放聚散之間耳人心操則存舍則亡收之甚昜放之
亦甚昜不可不慎也
　　　與周士淹
汝美才也而氣局尚窄以故弗免有滯礙處欲開大規
模此誠第一義亦嘗觀之造化乎惟大而後能運故曰
若無天度量安得聖胚胎更願於明以動故豐思曰睿
睿作聖上用功何如何如令弟有美質宜數勸以耻言
過行功夫勿輕為大言抑其虛驕開其真識乃可成遠
器否則聰明誤矣履德之基謙德之柄而後曰復德之
本學者决當識此
　　　其二
人皆曰士淹有進而吾未之喜者吾以一日千里望汝
若尋咫間能幾何哉邇來用功奚若相去萬里悠悠我
思何以贈汝天在山中大畜君子多識前言往行以畜
其德又何以贈汝山上有澤咸君子以虛受人
　　　其三
古之逹人棄千金如輕塵脱萬乗如敝屣義重故也汝
能見義不見利求慊於心且悔昔之動氣日用間事事
若此充塞宇宙在兹買諸人則己貴賣諸人則己賤人
皆謂之拙或哂其癡豈知如是則心安纔用智術縱能
得贏餘害其所以養心者不在大心必大不安矣康節
有言珍重至人常有語落便宜是得便宜深可玩味也
　　　其四
昔日入城汝兄弟問皆懇切吾甚喜之但皆不曽究竟
到底求一確實功夫為立命處則吾又有憂終恐淹也
規模窄洵也意氣雜勇猛精進使吾大喜此吾之深願
也吾年且老修持不勤只騰口説真可羞人近體大學
從源頭做功覺得聖人指示發端處與收功處極是端
的前此枉自沈埋甚欲與同志者共之今脱去塵累此
乃天玉成汝正好大用功而拘拘猶故也循循猶故也
無乃未副天意邪切莫負天切莫負天
　　　寄從子希哲
屢得汝平安書甚慰自汝之去吾朝夕思汝又朝夕憂
汝思非為别離惟欲汝做箇好人憂亦非為汝勞苦惟
恐汝做些不好事汝今在涇野門下須服行其言觀法
其行乃真為弟子否則雖見好人不行好事反不如凡
夫矣待文王而興己非豪傑之士文王所不能興汝道
他比得凡夫否益者三友損者三友太學四方人才所
聚若所交俱英才及忠厚有德者其益不可勝言若只
汎交與説閒話為無益之事則其損亦不可勝言謹黙
二字可銘諸心
　　　其二
科塲在邇汝肯勤苦用功吾甚喜甚喜但吾更願汝愛
養精神為上不可太耗之節宣之弗至反生出病來却
是欲速助長之過也王太守在此惓惓愛民而困於多
口傳來語言想多不公也隂雨連綿半年低田已多渰
没今朝夕在此車戽細民窮苦不忍見不忍聞尚未知
天意何如
　　　其三
聞汝在京辛苦天下事只如此若心厭之便增幾倍憂
苦若心安之便有無數自在古老常言成人不自在自
在不成人莫於閒中送了日月也六書精藴舊歲已成
矣今歲欲完周禮以愛精力尚爾遲遲
　
　
　
　
　
　
　
　
　莊渠遺書巻十二
欽定四庫全書
　莊渠遺書巻十三　　　　　明　魏校　撰
　　拾遺
　　書
　　　與王中丞
希秉受公莫大之恩因病乆稽進見昔者嘗蒙取其一
得之愚但更嘗未多議論或滯今進聽教願裁其過補
其不及采而行之地方幸甚海運一事願期期毋言食
肉不知馬肝未為不知味也無已則上䇿莫如興地利
其次相度膠萊河運下䇿海運無䇿淺見如此不識高
明以為何如餘容靣請教
　　　與郁章甫
聞有玉川子之阨不知昌黎何日尸䑕軰於市即欲趨
唁病體遲遲願自寛解昔楊鉄崖嘗遭此家人視其槖
中則一空矣乃走告之笑曰老鉄固在吾兄襟懐必不
在此老下也
　　　與王真愚
葬後力不任走趨未獲叩顙拜謝廼蒙長者惠書追念
先君之好哀感曷勝所賜宗譜莊誦再三受教多矣承
問寒家譜牒因念不肖嘗受命於先君徧考譜學惟歐
蘇二家良而愚意竊所未滿因本周官戴記參取二家
所長更定大宗小宗譜法而多病未就嗚呼事變不測
罪逆餘生今尚忍言哉聊以復明問因表先君之志云
病中希恕遲慢
　　　與黄子和
病卧窮鄉乆不獲聞故人動定朝夕懸仰不忘緬惟尊
兄平日抱負且夙有令望出典大郡謂當書最於屏以
次徴召而廼忽有轉運之擢殆非所冝靖言思之廼知
廟堂自有深意日尊兄之守湖州小民隂受實惠而士
大夫嘖嘖頗有煩言廟堂愛惜人材雅知尊兄之操人
所昜汙染處决不能汙染尊兄故副之以錢榖則貞白
之操乆而益彰異議將自息矣譬如一件貞白之物置
之白處猶混而難知惟置之黒處則皎而昜知矣尊兄
素有定力固不以人言為重輕然亦當體廟堂美意仕
優之暇更願以義理􁁃養此心將聖賢之言浸灌培壅
開發聪明恐不宜先求之於史冊承喻閒中讀西銘甚
適必深有自得處所恨相去之遥無由請教耳妄想孔
門之學以求仁之方伊川有言仁字惟公近之又曰公
而以人體之則仁矣明道亦謂將身來放萬物中大小
大快活西銘正是發明此意若會得此意則坦然至公
所見必不至執着所行必不至乖忤恢恢乎有餘地矣
執着乖忤皆只是私意未除故多窒礙非大公之道也
亮之
　　　與方時鳴
近蒙令兄示以邸報乃知執事誤以平日知愛濫列賤
姓名於薦章讀之顔忸怩而心惶懼幾無地以自容昔
龎士元為郡功曹以奬勸人才為己任稱之輙過其能
或問其故曰當今人才衰少宜奬勸以成就之執事此
舉盖即龎士元之盛心但所稱許太過而又公薦之朝
則恐傷執事知人之明而累執事薦賢之公也王文正
公在政府凡後進有人望者皆先試之以職使天下皆
知其賢然後用之盖欲保全人才也執事此舉誤蒙知
愛則有之恐非所以保全之道也昔在有宋大儒如程
朱其學問皆從踐履實地上説出當時猶加以邪黨之
名嚴以偽學之禁况如校之實行不及古人萬分一而
執事目之為正人名之以古學使他人見之有不切齒
而怒掩口而笑者邪是將起黨禍也是自張的而使人
得彎弓以射之也雖然此非執事之過乃校之罪耳執
事惟知薦賢以報國特不知校之不肖而誤以充薦章
校誠不肖不能自強於善有負執事之薦是則重可罪
耳事既徃矣可以無言而校之私分又有不當言者但
以平日誤辱知愛故敢布其腹心士大夫好惡不同毁
譽亦異毁校者必有溢惡之言願執事勿與之辨以息
其争譽校者必有溢美之言願執事勿與之和以益其
過庻可以末减校聲聞過情之罪而保全之於方來也
此外更願執事守口如瓶相時而後發以咸其輔頰舌
為戒以艮其輔言有序為法則將言滿天下無口過矣
狂瞽之言干凟尊聽高明其自擇焉
　　　二
乆辱教愛愧以多病廢學弗獲親侍高明兹者寵示教
言撝謙已甚校何人敢當此耶雖然校之愚慮乆欲陳
於門下未敢請耳兹辱來命又安敢黙邪今天下大勢
在高明固已瞭然於胸中矣未審䇿將安出國家責任
廟堂而已耳臺諫而已耳高明方任天下之重固己先
天下之憂而憂之發大議陳深謀宻賛廟堂以濟當今
之急其餘忠言非天下所繫安危者且置勿論而尤以
機事不宻害成為至戒所謂宻者豈但臨事能勿漏泄
而已哉亦在平時充養深厚鎮定安徐人莫能窺其際
若悻悻而壯于頄嘵嘵而咸其輔則意未及露衆譁然
知之矣高明以易名家固不煩多言而喻也自古濟大
事者豈一心思所能獨運哉京師四方豪傑所萃高明
既以體國為心謂宜廣諮博訪屈己以求之虛心以聽
之所期同舟共濟而已則人孰不樂告也哉高明其圖
之
　　　復胡汝登
乆不聞故人起居姜源甫至自留都首詢吾兄云已出
守寜國矣數年以來國家慎擇郡守故連城多良二千
石時事日益非矣而海内猶未思亂職此之由吾兄平
易近民遇事恂恂唯謹必能稱朝廷所以選委之意更
願捨簿書期會細故廣諮博謀擇利弊大且要者次第
罷行之誠千里生民之慶也邵思抑練逹世故嘗佐宣
幕吾兄不憚詢問必有條畫禆益充是心也孟子所謂
好善優於天下而况魯國乎首禍殄夷伯安之功社稷
攸頼蒼生幸甚自非聖人外寕必有内憂不能不勞過
慮耳校不才多病退居衡門吾兄才富力强賢勞方著
正當宣力四方布朝廷惠養元元之德出處固不必同
也使回敬此奉復舊歲大荒今兹且大熟矣而盲風怪
雨壊於垂成何辜細民天禍之酷哭聲遍野慘不忍聞
不知貴治豐歉何如吾兄為民父母所以保䕶救援安
輯之者固將無所不用其極也
　　　與李立卿
敉也世受國恩深為之喜願竭忠盡孝光於祖宗他日
為國大器校蒙上恩曲全吟風弄月遂為天地間散人
矣承吾兄書惻然以四海困窮為念此今日禹稷之事
非陋巷人所可知然明問不敢虛辱竊謂今日第一義
莫先於通君臣上下之情諸公頗似落落相與水火益
甚渭先氣魄頗太鋭然欲興太平校懼其過也且憂其
輕也又恐人言激之益甚也今得永清兄北行與之恊
力甚喜此世道一機也渭先欲求助於海内賢者亦甚
敬服吾兄託校致意因循未果舍弟回急遂不及奉别
吾兄松梅丸方乆未蒙示周禮沿革傳序文一篇錄呈
請教病中未能悉
　　　與湛𤣥明
抱病乆踈高山景行之思日以勤只太學不論士久矣
聞薦文武士三人猗與休哉德翼告我云甘泉二禮測
成請於朝梓行天下甚盛甚盛莫更須討論否天氣凝
肅願若時保合太和為天下蒼生自愛外書帕將敬鍳
納是荷
　　　與邵思抑
伻來承以子姪見託校何德以堪之謹令兒曹灑掃以
俟承諭校缺義以方外之功亦是敬以直内未至此苦
口良藥也邇來静中益覺聖學功夫必須退藏於宻克
勤小物方能透徹渾全惜也昏惰莫能進耳願常賜箴
砭幸甚幸甚大禮容靣請教倪洋射禮已承惠矣真西
山故居記豈於先正暨吾兄有靳實以素拙於文近復
絶意於此慨自天地開闢不知是幾翻覆纔有今日許
多言語何由返朴還淳校是以着意天根之學不遑復
尋筆硯蹊徑也伻回敬此拜復餘容靣會請教
　　　答王宗賢
夙仰令名天台峩峩雲霧縹緲興至輒欲往游病未能
也遠承貽書示以令先大父遺事伏讀之餘足以觀世
德矣知罪錄及永清所寄雜文數篇反覆以觀喟然歎
曰赤城有斯人邪何才識之高也雖然氣魄得無㣲弱
乎未知蓄聚處何如剛健篤實光輝日新其德校所願
於執事者也伏承以道相勉故於答書不以頌而以規
　　　與汪宣之
别乆瞻仰盛德寤寐有懐上天挺英才求治若渇思與
海内賢者共致太平如公必不乆居外矣廟堂諸老咸
推公為天下竒才而静菴薦之尤力但聞人言或頗疑
公之隘好與人忿爭者或頗疑公建言未免追逐時好
者且謂今上不嗜殺人必也一以寛大仁厚為主勿用
生事喜功之人敢告下執事南北相望數千里曠焉乆
不通起居兹因親家王守之便敬附此書萬望為國自
重
　　　與許崇志
吾兄涵養粹温渾厚之氣見於靣目一覩眉宇可以消
人鄙心更願廓大規模稽我古人之德稽謀自天其進
何可量也校别後誤蒙聖恩有國學講筵之命時可以
行矣而無可行之道天顔咫尺感悟無由日瞻夫子宫
墻曷勝慚悚吾兄不我遐棄願有以教我指厥迷塗純
甫相見進修何如張寺丞鶚好古樂果能審音否鄧魯
有志士也願往求教其與進之
　　　與梁仲用
昔承干旄遠顧郊野晤語移時以病體之未瘳尚稽造
謁其於懐仰實勞我思竊聞仁者其言也訒容貎詞氣
德之符也高明欲求放心謂宜就此體察聞以黙齋自
號内省之功舊矣區區尚何贅言哉詩云愛莫助之日
有觀海之行詢問民俗咸嘖嘖道善政不容口不勝歎
服竊謂高明以古之人自期待豈復與俗絜短長哉推
此心也固將欿然不自滿假冲乎其若虛斯則雅志之
所存也敬羡敬羡
　　　與楊實夫
舊歲元肖子弟來謝持有吾兄書校偶他出彼約數日
再見遂杳不聞竟莫知其故校與故人别十有五年矣
緬惟進德修業與日俱新吾兄以昜名家閒中體玩其
所自得深矣承喻夢入精舍坤象宛然此殆兄不言之
教也造化混沌而後開闢收歛而後發生是故歸藏於
坤乃聖學第一義噫斯其為天根乎孔門之教惓惓於
是孟氏擴充四端亦只順其天機而已兄之愛我也深
故精誠感而為夢也病中不能悉
　　　復余子積論性書
校蠢人也荷蒙尊兄不棄常耳提而靣命之因得以私
淑敬齋之學恩甚厚也尊兄資禀精力皆大過人學有
淵源深思而善悟其所自得居多議論剖析能發人聪
明一時交游如永清立卿皆受尊兄之益而校之受益
尤多亦各自愧無可為尊兄益者别後頼天之靈似覺
窺見聖學端緒若有階梯可升亦未知其是與非與亟
欲就正左右或可上禆高明龍江之會適以病體不能
盡所欲言遽蒙尊兄疑以禪學自後更欲通書不虞慶
門㓙禍尊兄方在憂患中專意哀慕非復講學之時以
故曩奉慰書不敢輒有煩瀆周世亨人回蒙惠手教并
錄示王純甫書導之使言盖尊兄汲汲於講學故不遑
暫廢也困之進人為效甚速可以强人之志熟人之仁
人子受恩於親昊天罔極當其生存猶有可致力處今
尊兄雖欲報之亦無可以為報矣惟有痛自悔悟痛自
懲創就己身上實用工夫期造聖賢之域以顯揚其親
此則差可報德耳禮曰父母既没將為善思貽父母令
名必果此尊兄之所以汲汲於講學也竊觀尊兄前後
論性不啻數十萬言然其大意不過謂性合理與氣而
成固不可指氣為性亦不可專指理為性氣雖分散萬
殊理常渾全同是一箇人物之性不同正由理氣合和
為一做成許多般來在人在物固有偏全而人性亦自
有善有惡若理則在物亦本無偏在人又豈有惡邪中
間出入古今離合經傳自成一家以補先儒之所未備
足以見尊兄之苦心矣茍非聪明才辨豈昜能此然於
愚意竊有未安曩嘗妄謂尊兄論性雖非其論理氣却
是近思覺得尊兄論性之誤正坐理氣處見猶未真耳
理在天地間本非别有一物只就氣中該得如此便是
理人物之性又從何來即天地所賦之理亦非别有一
物各就他分上合當恁地便是試於日用間常自體騐
合當恁地便是性不當恁地便是氣禀汩他物欲汙他
自然看得㓗㓗淨淨不費説辭矣尊兄謂理常渾淪氣
纔有許多分别出來若如愚見則理氣元不相離理渾
淪只是一箇氣亦渾淪本只一箇氣分出許多則理亦
分出許多混沌之時理氣同是一箇及至開闢一氣大
分之則為隂陽小分之則為五行理隨氣具各各不同
是故在陽則為健在隂則為順以至為四德為五常亦
復如是二五錯綜又分而為萬物則此理有萬其殊矣
理雖分别有許多究竟言之只是一箇該得如是盖既
是該得如此則在這裏便該得如此在那裏又該得如
彼縂是一箇該得如此做出千萬箇該得如此底出來
所當然字説不盡故更著所以然也理者氣之主今曰
理隨氣具各各不同氣顧為理之主邪曰此理之所以
為氣之主也變化無方大與為大小與為小常活潑潑
故曰理一而分殊嘗自其分殊者而觀之健不可以為
順順亦不可以為健四德五常以至萬物之理各不能
相通此理疑若滯於方所矣不知各在他分上都是該
得如此大固無餘小亦無欠故能隨在具足隨處充滿
更無空闕之處若合而不可分同而不復異則是渾淪
一死局必也常混沌而後可耳天地者隂陽五行之全
體也故許多道理靜則冲漠渾淪體悉完具動則流行
發見用各不同人物之性皆出於天地何故人得其全
物得其偏盖天地之氣其查滓為物偏而不備塞而不
通健順五常之德不復能全但隨形氣所及而自為一
理飛者于空潛者泳川蠢動自蠕草木何知亦各自為
榮瘁不相假借陵奪而能若蜂蟻之君臣虎狼之父子
騶虞之仁神羊之義乃其塞處有這一路子開故只具
得這些子即此一些子亦便是理鳥之有鳳獸之有麟
鱗之有龍介之有龜皆天地間氣所出畢竟是查滓中
精英故終與人不相似也人禀二五精英之氣故能具
得許多道理與天地同然惟聖人隂陽合德純粹至善
其性無不全可以位天地育萬物自大賢以下精英中
不能無查滓這箇性便被他蔽隔了各隨其所得查滓
之多寡以為等差而有智愚賢不肖之别畢竟性無不
同但精英中帯了些查滓故學以變化其氣質則查滓
渾化可以復性之本體矣唯是下愚天地精英之氣偏
有所不入但有查滓而已孔子所以有不移之嘆也顧
下愚要不多有鳥不可以為鳯獸不可以為麟其異類
也麟或有可為龍者其形雖異而氣有相通耳人與聖
人本同一類形既本同其心豈容獨異其心同則其性
亦同豈有不可至之理故學而不至於聖人皆自暴自
棄者也理同是一箇該得如此何故精英便具得許多
查滓便具不得許多盖理無為雖該得如此而不能如
此其敷施發用都是氣氣雖能如此而又未必盡如此
盖氣滯於有而其運又不齊不能無精英查滓精英則
虛而靈故妙得這箇理查滓則塞而蠢故不能妙這箇
理然理無不在故查滓上亦各自有箇理人身小天地
但觀吾身便可見萬物人身渾是一團氣那查滓結為
軀殻在上為耳目在下為手足之類其精英之氣又結
為五臟於中肝属木肺属金脾属土腎属水各得氣之
一偏亦與軀殻無異故皆不能妙是理心本属火至虛
而靈二五之秀所萃乃精英中之最精英者故徤順五
常之德咸備而百行萬善皆由是而出焉就軀殻上論
亦各有箇道理若五臟之相生相克手容之恭足容之
重耳之聪目之明有箇能如此的氣便有箇該得如此
的做出來夫子所謂一以貫之也古語云人者天地之
心又曰人官天地命萬物皆謂此耳尊兄謂理在萬物
各各渾全就他分上該得處皆近於一偏而不得謂之
理則是此理淪於空虛其於老氏所謂無有入無間釋
氏所謂譬如月影散落萬川定相不分處處皆圓者何
以異哉自堯舜以來都不曾説别箇道理先説箇中所
謂中只是一箇恰好也在這事上必須如此纔得恰好
在那事上又須如彼纔得恰好許多恰好處都只在是
心上一箇恰好底理做出來故中有不偏不倚無過不
及之名所謂恰好即該得如此之異名豈可認此理為
空虛一物也古聖賢論性正是直指當人氣質内各具
此理而言故伊川曰性即理也告子而下荀楊韓諸人
皆錯認氣質為性翻騰出許多議論來轉加鶻突今尊
兄又謂性合理與氣而成則恐昧於形而上下之别夫
子曰一隂一陽之謂道又曰昜有太極皆在氣上直指
此理而言正以理氣雖不相離然亦不曾相雜故又曰
形而上者謂之道形而下者謂之氣若性合理氣而成
則是形而上下者可以相雜理在天地間元不曾與氣
雜何獨在人上便與氣相雜更願尊兄於此加察然此
亦非出於尊兄先儒謂有天地之性有氣質之性分作
两截説了故尊兄謂既是天地之性只當以理言不可
遽謂之性氣質之理正是性之所以得名可見理與氣
質合而成性也竊嘗考諸古聖賢論性有二其一以性
與情對言此是性之本義直指此理而言或以性與命
對言性與天道對言性與道對言其義一也古性情字
皆從心從生言人生而具此理於心名之曰性其動則
為情也此於六書属會意正是性之所以得名其一以
性與習對言者但取生字為義盖曰天所生為性人所
為曰習耳性從生故借生字為義程子所謂生之謂性
止訓所禀受者也此與六書自属假借六書之法假借
一類甚多後儒不明訓釋六經多為所梗費了多少分
疏尊兄但取字書觀之便自見得今不能詳也六經言
性始於成湯伊尹湯誥惟皇上帝降𠂻於下民若有恒
性此正直指此理而言夫子昜大傳曰乾道變化各正
性命又曰繼之者善也成之者性也子貢謂夫子之言
性與天道不可得而聞子思述之於中庸曰天命之謂
性孟子道性善實出於此其曰乃若其情則可以為善
矣乃所謂善也又發明出四端又謂君子所性仁義禮
智根於心可謂擴前聖所未發忒然分明矣伊尹習與
性成論語曰性相近也習相遠也家語謂少成若天性
習慣如自然可見這性字但取天生之義中庸論天命
之謂性又曰自誠明謂之性自明誠謂之教孟子道性
善又曰堯舜性之湯武反之皆與前性字不同雖不與
習對説然皆以天道人道對言可見二性字元自不同
也先儒只因性相近也一句費了多少言語分疏謂此
性字是兼理與氣質來説不知人性上不可添一物纔
帶着氣質便不得謂之性矣荀子論性惡楊子論性善
惡混韓子論性有三品衆言淆亂必折諸聖若謂夫子
性相近一言正是論性之所以得名處則前數説皆不
謬於聖人而孟子道性善却反為一偏之論矣孟子道
性善只為見得分明故説得來直截但不曾説破性是
何物故荀楊韓諸儒又有許多議論伊川一言以斷之
曰性即理也則諸説皆不攻自破矣孟子道性善是擴
前聖所未發明道何以又謂論性不論氣不備論氣不
論性不明二之則不是盖孟子只説人性之善却不曾
説人有不善是於氣禀蔽了他其論下手處亦只是説
存心養性擴充其四端不曾説變化氣質與克治底工
夫故明道謂論性必須説破氣質盖與孟子之言相發
明也但明道又謂善固性也惡亦不可不謂之性人生
而靜以上不容説纔説性時便已不自性也此則未免
失之太快矣噫人性本善何得有惡當其惡時善在何
處此須着些精彩看上天之載無聲無臭其在吾人性
之本體亦復如是性上添不得一物只為他是純粹至
善底聖人氣禀淳厚清明畧無些查滓但渾是一團理
莊生所謂人貌而天曾子所謂江漢以濯之秋陽以暴
之皜皜乎不可尚已自大賢以下纔被些氣禀與物慾
夾雜便生出惡來惡乃氣禀物慾所為自與吾性無與
故雖蔽固之深依然有時發見但不能當下識取又被
氣禀物慾汩沒了他不能使之光明不蔽耳人性惟善
是真實一切諸惡盡成虛妄非吾性之固有若當惡念
起時與他照勘窮來窮去便都成空矣夫學而見性不
明則無必為聖賢之志故尊兄汲汲於論性然觀尊兄
所論反能沮人進修常記曩在南都交游中二三同志
咸樂聞尊兄之風而嚮徃焉至出性書觀之便掩巻太
息反度尊兄自主張太過必不肯回純甫靣會尊兄情
不容已故復具書論辨其説理氣處固不能無差但尊
兄斥之以為悖謬則太過矣至其所疑尊兄以言語妨
進修以文義占道理失本末先後之序所引横渠云云
者則皆明白痛快尊兄謂宜置之坐隅却乃忽而不省
豈言逆於心故尊兄未必肯求諸道邪因記昔年張秀
卿曾有書辨尊兄其言失之儱侗而尊兄來書極肆攻
詆如與人厮罵一般似此氣象恐與眼靣前道理先自
蹉過不知所講是箇甚底將來大用豈能盡用天下之
言切願尊兄虛心平氣以舜之好問而好察邇言顔子
之以能問於不能以多問於寡有若無實若虛校辱知
愛敢獻其一得之愚而尊兄擇焉木必有根然後千枝
萬葉有所依而立水必有原然後千流萬𣲖其出無窮
國必有君家必有主然後萬事可得而正天生吾人合
下付這道理散見於日用事物而總具於吾心必先常
常提省此心就逐事上一一窮究其理而力行之根本
既立則中間節目雖多皆可次第而舉若不於心地上
用功而徒欲泛然以觀萬物之理正恐茫無下手處此
心不存一身已無箇主宰更探討得甚道理縱使探討
得來亦自無處可安頓故有童而習之皓首而無成者
古人知行只是一事方其求知之始正欲以為力行之
資及其既知則遂行之而不敢緩今人於行且放寛一
歩只管去求知既知得來又必著實去踐履故有能説
無限道理而氣質依然只是舊人者聖賢之書都只是
説吾心所固有底只因迷而不知故聖賢為之指示譬
如有人不識日月得明者以手指之只看日月便是了
然今不去看日月却只管來指上看看來看去有甚了
期豈惟不識日月連指亦不識矣讀聖賢之書正宜反
求諸身自家體貼得這道理去做若只管鑚研紙上此
心全體都奔在書册上孟子曰學問之道無他求其放
心而已矣今因學問至於放其心而不知求豈不重可
哀哉已上所言皆近世俗學之通弊尊兄親受業於敬
齋之門必不至於有差但有所疑不敢不自竭耳狂瞽
之見率爾妄言不能保無紕繆尊兄不棄而終教之不
有益於高明則必有益於淺陋矣近答友人論學書并
録求教八月間會静中云見梁大用説尊兄在吏部考
察稠人中議論頗豪放兹事不識有無使誠有之恐與
訒齋初意相背更願尊兄慎之曩蒙尊兄靣諭欲纂輯
文公論治道處自為一書當時不及致思失於力阻其
事至今猶悔之文公嘗病范惇夫一生於大忙中將聖
賢言語抄節一畨便了南軒編洙泗言仁錄文公又病
其長學者欲速好逕之心資入耳出口之患今尊兄欲
編此書却是首先犯了文公之戒况體用落在一偏未
足垂訓且尊兄編此書將以為己乎將以為人乎若欲
為己則當將聖賢言語涵泳浸灌此心不必如此抄節
若欲為人亦須吾學既成然後纂輯庻幾去取不繆可
以傳諸後人昔子貢方人子曰賜也賢乎哉夫我則不
暇學者能知聖人所不暇者何事則决不至如此閒用
功夫矣尊兄幸毋忽此言永清繫詔獄典守者亦知其
忠公論甚明臺諌連章營救而廟堂又為維持其間可
無他患也舊觀尊兄改本性書所論天人之際正與鄙
見相同但覺意思畧别其書後為楊方震借而亡之無
從檢閲以求證明敢再陳愚見以求正其是非天者理
而已矣其命於人本善而無惡人心起一善念於理合
則順乎天那好底氣便只管與他輳泊所謂吉人行與
吉會也起一念惡與理不合則逆乎天那不好的氣便
只管與他輳泊所謂㓙人行與㓙會也人之情順着他
便喜逆着他便怒天道福善禍不善盖亦如此吾心之
靈他人有善有不善皆能知之天道至靈偪塞處都是
鬼神昭布森列思慮未起鬼神未知方寸起思慮鬼神
早知了信乎天不可欺故畏天之至者當防未萌之慾
天若無靈人心之靈又從何處得來天與人無時而不
相接日月照耀便如目看我一般風之吹噓便如口氣
披拂我一般人對賔客時猶知嚴畏終日上帝臨汝却
不知戰戰兢兢豈不是大䙝慢詩書言天言上帝直是
凛然只為古聖賢見得此理分明真實是如此不是把
箇大底來嚇人君也説箇天人相接猶自寛了究竟言
之天是萬物之統體一氣渾淪充塞流行體更無二人
雖形骸間隔氣實相流通譬如魚在水中都是水裏底
物纔動便撞着水更何必問知與不知程子謂天人一
也更不分别又曰言合天人已是剰一合字正謂此也
或問善惡固已類應矣其有為善而未必得福為惡而
未必得禍甚則有禍福與善惡相反者其説無乃有窮
乎曰是難以一説盡人之禍福所禀定於有生之初合
下禀得福厚的因為惡减了些分數亦未可知禀得福
薄的因為善增了些分數亦未可知又有善惡之力淺
勝他原來氣數不過者正如人元氣弱的因保守却延
得年元氣强的因斲喪却促了壽又有保守斲䘮得不
多而未見效者此却甚昜知也又天之氣化自有盛衰
氣化盛時善惡感應各得其常氣化衰時這箇理便有
不相輳合處故小人有僥倖獲福而免禍者此特一時
之變乆之必復其常矣古語云天網恢恢踈而不漏諺
云天有記性無急性其言皆至理小人當世亂時只管
取大富貴壽數又長自謂得志豈不非笑君子為善而
反得禍不知是你元來禀得福盛故今享用許多不去
積善報答昊天之恩却造了無限惡業君子道否有時
而亨你福若到盡時這箇富貴就是傾覆你的禍本不
但一身連你子孫都受惡報甚至夷㓕宗族古來似此
様子甚多後人又蹈覆轍豈不可哀也哉人之所禀禍
福定於有生之初何故有生之後又有所值禍福此正
天人交生相用處也禍福本是氣所為理實為主而氣
又是活物故有氣數好底因為惡而變得不好者氣數
不好底因為善而變得好者大而國家言之所謂周過
其厯秦不及期是也此但言善惡感應之理耳若夫君
子為善惟欲順天初非以得福而後為其不為不善惟
恐逆天初非以得禍而後不為也天之生人氣聚成形
各有箇軀殻盛載此理聚必有散其散有遲速則為壽
殀這軀殻必有養所養有厚薄與所處地位有崇卑則
為富貴貧賤大抵天之生人譬如朝廷除官人之有此
性便如官之有此職壽殀富貴貧賤便如歴任久近禄
位有崇卑厚薄居官者但當盡職不負朝廷更不問禄
位與歴任何如一聴朝廷如何待我君子之學惟求盡
其在我之性不失乎天之所命而已彼壽殀富貴貧賤
自是我軀殻上一聴於天豈可以此而動其心哉人事
得失與氣化盛衰常相因天地間一箇大和元氣乆之
漸漸會漓人者天地之心正要你來賛化育連不好底
氣運也要變將起來今却只管去壊且道開闢以來自
古至今不知被多少不好人壊了人之一生自幼至老
不知作多少不好事壊了一日之内自朝至暮不知起
多少不好念壊了安得不傷天地之和故君子不但不
敢為惡而實不忍為惡以逆乎天也西銘發明此理甚
切張秀卿言律有故誤不知而逆天者其罪為誤知而
逆天者其罪為故更不可逃矣愚見如此更願尊兄有
以教之又記尊兄解太極圖上一圈是混沌之象不可
以無極而太極當之附録性書之後畧與鄙見相同但
尚有所疑未敢以為定論而此本已亡今不敢再瀆但
願更抄精要數叚寄來幸甚幸甚
　　　二
自别尊兄又一年矣孤立寡助宜乎茅塞我心也日凂
胡二守寄書弗及因令舍弟持至南都覔饒人轉致不
識已逹左右否近會永清相與歎服吾兄不可及處愛
莫助之永清近肯鞭辟近裏告以明道體仁之功躍然
而喜便能行持但未知别後能接續否校謂天之生材
厥惟孔艱故人之所以成其材者不可不自勉也吾兄
豪傑之士聰明精力咸大過人而又恢廓足以有為強
毅足以有立雖未得為中行其於狂狷似兼之矣持此
精進當沛然若决江河而乃未免於自畫者行未能踐
其所知故其知未免有過也竊觀高明平日講明義理
開發聰明可謂能致其力矣而扵㴠養德性變化氣質
未免或欠缺焉有一明醫於此必審氣血孰虛氣虛則
補氣血虛則補血兩俱全也而後兼補之為學亦然知
行二事就其所不足者而尤致力焉此乃長善救失之
道也願吾兄以義理所已知者就自己分上􁁃養踐履
出來俾所講義理一一皆為己有自然居安資深矣矧
兄今日精力大不如前不可困扵所長而不思救其所
短也明道行狀有云先生資禀既異充養有道和粹如
精金温潤如良玉吾兄當常以此反觀校昏弱之資尚
欲自進吾兄能為而不肯為恐非所以善承天意也詩
云采葑采菲毋以下體髙明其勿以人廢言南邦瘴熱
非艾年異鄉所宜捧檄往來出入嵐洞願自慎重永清
亦甚憂此朋友惓惓之情惟是為至奉身早退今其時
矣
　
　
　
　
　
　
　
　
　莊渠遺書巻十三
欽定四庫全書
　莊渠遺書巻十四　　　　　明　魏校　撰
　　拾遺
　　書
　　　與周行之
别後緬懐高風賦白駒以見志恭惟吾兄心如蜆絲紬
繹有緒愈出而愈無窮井井不亂雖有善秤停事者莫
能過矣吾兄長處在此其或雜然而紬之反以自亂紏
紛而不可解乃知斬絶為難吾兄短處亦在此孟子曰
心之官則思思則得之不思則不得也今吾兄之思得
失中半焉毋乃主宰未定乎孟子所謂先立乎其大者
只要此心自作得主宰耳淺陋之見不識高明以為何
如
　　　與王誕敷
昔者傳聞尊恙孔棘且殆憂懼良深比小僕回則聞貴
體已安而後喜可知也繼此毎欲遣人問候起居值家
君背瘍調治新愈以故未遑傾仰之切積有馳情楊稔
來致尊命欲需㸃藥遣人詣馮彼適治邑宰疾是以弗
果來奉藥少許病後飲量亦嘗痛節之否乎此物氣味
誠嘉然其性慓悍酷烈吁可畏也已目疾腸風皆其餘
毒所發也消渇而發癰疽古無治法尚頼年兄形壯質
厚早得良醫易於收救然亦凛乎其可為寒心矣遍詢
醫者咸謂積毒未除再發必不可治國事癈弛然後盗
賊交侵年兄勿以敵退為可喜而以敵之再至為可憂
斯乃萬全之道也人當病甚時將恐將懼引盃覆之猶
曰遲矣病愈之後將安將樂此意漸移曰雖飲庸何妨
乎自古未聞以儆戒而致危亡惟其因循悦豫則禍亂
之所由生也故豫之六二曰介于石不終日貞吉年兄
平日天資夷曠是其所長發勇猛心立决定志是其所
短惓惓之情不能自已故敢獻其藥石之言或可為執事
佩弦之助知舊嘗過毘陵詢訪善政稱之不容口但云
平易中纔有偏處便不可回此亦千慮之一失也附此
以告
　　　與費先生
屢遣人偵候明公未至託諸方丞杜門鄉居人跡罕至
忽傳明公信宿吳門亟諗方丞則云已行無及矣自離
門下數載天假良會交一臂而失之引領牙纛悵然有
懐傳聞明公盛氣顛實顔如渥丹差以自慰兹因信伯
柱史南行附問起居幣一疋奉引下忱乞賜鍳納校蒙
上恩曲成吐吸煙霞吟弄風月遂為天地間散人矣伏
願明公保合太和遵養時晦令嗣賢弟敬而無失慮以
下人敢以保族亢宗為祝石翁之禍私嘗憂之其猶屬
陽乎公今可以免矣事屬隂矣雖然弗過防之從或戕
之神龍之在陸也蝦螾或得侮予鄉人寧無險而健者
乎萬有一造釁徃呌帝閽鬼神交搆之或能加罪於明
公之𨽻人也願公闔門養威重絶口不道時事約束族
人含垢忍耻犯者弗較詩云既明且哲以保其身又云
采葑采菲無以下體敢一獻其狂言
　　　答夏惇夫
承諭壁立萬仞校不能企也而安敢不勉以求無負教
言校不合已决去志而尚遲遲者竊謂義如利斧擘截
分明然不可露㾗迹耳講章亦送閣下但不曾改耳傳
者過也
　　　與汪汝成
鴟嚇鵷雛曷損吾兄盛德第可惜者鳳縹緲而逺逝其
如世道何人心空洞如太虛生意盎然充滿悠悠之言
曾何足芥蔕乎若㣲有礙便當挽却天河一蕩滌之也
病中聊此問訊
　　　答葉尚源
文莊盛德海内所欽矧於鄉之後進乎矧其子孫乎承
諭兢業不敢辱先此心何心也即令先祖之心也即自
古先民之心也保而勿失推而勿怠不可勝用矣大夫
士有問文莊之後何人者校再舉執事以對則皆欣欣
有喜色此人心之秉彞也
　　　答許崇志
海内講學者衆矣深造實踐如吾兄者何處得來承諭
主靜之功深感至教人心湛如太虛不着一物故能宰
萬物若與事物滚何由超然純甫剛大之資未免因病
擔閣惇夫温潤如玉似少栗然補天之功今固難望校
歸期當在秋渇欲一會晤也
　　　答唐應德
令姪逺來愧無以答其盛意虛負此行雖然亦嘗與之
指陳天根之學妙在涵蓄而忌於漏洩高明之士或亦
有助焉耳應德聰明絶人更願用志不分以其全力而
向於道勿溺心於世俗詞章以耗吾眞元汩吾神明則
其進何可量也仲春擬過毘陵進謁不識天意肯助之
晴否
　　　答歐陽崇一
詩云一日不見如三秋兮與故人别且三歲矣瞻仰何
啻饑渇忽聞南征喜若從天而降也抱病空谷旌斾往
返吳門皆不及聞知失此良會曷勝悵怏崇一夙有大
志慨然欲興斯文今貳成均一道德而同風俗固其職
也亦其時也雖使崇一自擇何以踰此官但末流澆漓
昜長浮偽故曰天下無道則言有枝葉所願革薄從忠
庶幾返朴還淳以廻造化此自學校人第一義也人心
放去收回如反覆手若切實用功則心常收日見不足
處若只管講説則心常放侈然若有餘矣塞兌固靈根
聖學樞機在此愚見如是不識高明以為何如姪參卒
業南雍虛心求教願賜陶鎔
　　　與吕仲木
病中得復獲覩大篇但隨肺腑流出不復有意筆硯蹊
徑間而重厚雅馴長者氣象自别雖然氣得無少衰乎
愛莫助之如校之愚願兄并此一切謝却凝精完神此
乃養德養身第一義也天官沿革傳半篇奉上求教此
巻即舊寄李立卿者也中間紕繆及遺漏處不吝斤削
幸甚幸甚仍願勿出此書示人姪參卒業南雍特令受
教門下願與進之萬萬
　　　二
昔兄留南多士爭欲出入門下飽德而歸今師成均海
内風動天將興起斯文也頗聞以嚴見憚豈士習放弛
也乆卒難就䂓矩邪此在君子必有弛張之宜恩義兼
盡今之法與古之法將無同邪否耶昔者明道未嘗廢
法然不拘拘於法也日寄天官太宰篇渇欲聞教願終
誨之
　　　答王仲實
别乆積有馳情承惠歲書使山中亦知甲子感荷無涯
忽聞令郎怔忡之疾深為之憂此殆思憂太過執泥太
過所致天相吉人想已勿藥有喜矣若猶未也則宜自
度官與身孰輕莫若優游林泉瀟灑以送日月庶可以
保壽命之源也昔敦夫嘗得心疾乆而自悟用功疾亦
良已其詩曰方寸原無事要忘還有心這些關捩子妙
在自家尋和靖云放教虛閒自然近道斯言可以養德
可以保身也
　　　與蕭子雝
昔者持鐸中州正與吾兄易地而教校且愧且懼上疏
懇辭故人永清立卿咸以書勸曰子雝正人也教法素
明今承乏特易易耳入汴見善善惡惡分明一遵舊約
束毋敢變而少加寛焉無何召命至矣故於吾兄遺風
不能少禆萬分一也己丑之春横議暴作雖素持公論
者亦不能無依違於羣咻大抵因端守一事也吾兄豪
傑之資天下事可迎刃而解艱危須仗濟時才兄之謂
矣但恐是出匣太阿未是在匣太阿須防缺折更願主
之以忠信孫以出之温厚勝於肅殺進德進福其在兹
乎火老候濁惟冀凝靜以固天真不具
　　　答邵思抑
楊令至承懐好音恍若覿靣之人也愷悌君子民之父
母今而後吾氓有福矣姓未復譜未出也以故遲遲聞兄
舍其子而䕃兄之子足見友于至情可惇薄俗萬里相
望何以贈故人惟曰磨兠堅又何以贈故人惟亦曰遂
初焉耳令嗣今在都下從何人游矯輕警惰是其對病
藥也
　　　與潘希召
卧病衡門忽蒙故人來訪聴教數日啟沃實深邇來一
别又三月矣每一南望悵焉采葛之詩立卿來樂道年
兄之善且言諫垣一疏功被江右彼民世世感德也傳
聞武毅之民强梗不順號稱難治然可以誠感而不可
以力驅可以義動而不可以刑服尊兄處之當自有餘
裕矣校近讀論語内省厥躬不勝兢懼春秋之時去古
未遠又親得聖人為之依歸而孔門高弟若子夏子張
之徒尚不免用心於外吾夫子盖嘗數數提耳誨之猶
不自覺故吾夫子嘗歎曰古之學者為已今之學者為
人又曰古者言之不出耻躬之不逮也又曰已矣乎吾
未見能見其過而内自訟者也其言喫𦂳痛切一至於
此今去聖人二千餘年風俗日益偷薄此心終日向外
馳求讀吾夫子之言其敢不愓然深省邪更願故人不
棄時賜箴砭之言庶幾常知警懼也楓山老先生想時
得相見每有所聞願轉以教我
　　　與王純甫
離索數年乆矣不獲承麗澤之益又以地僻艱於致書
雖欲請見而無由無任懐仰近見薛君采老子解未識
其人似黙而好深沉之思先嘗役心於詞章後乃落其
華而就實者發明昔人未及處多雖然亦只恐未曾用
功來也聞吾兄注此書必有精㣲獨得處昔嘗請於兄
今託可泉錄一册轉致願勿吝教嘗怪漢儒專門訓詁
而聖學寥焉闊哉無傳道家者流見傳於世者却云善
修黄帝老子言吾儒可以猛省矣何如
　　　别紙
古者天子諸侯絶旁期惟祖父母正統之期不降大夫
士遭祖父母之䘮自應解官持服周衰禮廢世鮮克行
伊川看詳學制士人遭祖父母䘮不得應舉此意最為
深長校昔在官遭祖父母之䘮哀慕大弗克如禮逮今
猶恨過之爾時養病例嚴不獲歸奔葬事校讀春秋至
葬某公某君處往往廢巻不能讀為吾兄計早宜移疾
而歸佐令尊以襄大事謂既去理難再來此猶是形迹
上論不幸遭䘮移疾而歸若或居家難處則大事既襄
之後遲一二年復以病痊赴部北可處則仍補北北不
可處則告而南似猶勝於外補之謀也考滿伊邇恩典
雖可指日待然令尊丈方斬焉在衰絰之中得之速亦
未為榮也若遲一二年間則考滿之期適與起復相近
宜亦無不可者雖然事難遥度今言之已遲計此書得
逹尚在明春若大事已襄恐遂無及矣惟吾兄裁之勿
貽後悔
　　　二
歲莫嘗奉書計今春始得逹左右别紙所疑不知曽入
思議否大道自然吾軰以意見窺測豈能無蔽正惟虛
心體騐寛以居之乃能有得慎勿執着一説便謂不易
之論也近得子積與執事書詞氣甚是鄙倍只為胸中
先横了一箇意見雖有恁人言皆不能入矣此可以自
省也吾軰講學亦須廣大兼容乃能集有衆善如子積
書議論固多鑿然其間亦儘有發明至到者不可以其
大體不合而遂廢之也何如舜好問而好察邇言所以
為大智也近讀尚書見唐虞君臣更相告誡此氣象最
可黙識今交友多唯唯之氣願與純甫共惇古道時惠
我以藥石之言亦不敢不盡其心周官體大程朱未遑
先儒著述衆矣承惠何司冦集註一二小小文義亦多
發明但建立規模徧布精宻可通古今處則殊未之及
耳安得會晤盡獻所疑相與是正
　　　與周充之
一冬天氣晴和途中想安好令嗣念家寢食能如故否
此宜徐察而寛譬之靜中精進功夫想更深密不識可
推餘緒以告故人否校惟道體浩浩無窮吾軰既為氣
質拘住若欲止據已見持守固亦自好終恐規模窄狹
枯燥孤單豈能展拓得去古人所以親師取友汲汲於
講學者非故泛濫於外也正欲廣求天下義理而反之
於身合天下之長以為一已之長集天下之善以為一
已之善庶幾規模闊大氣質不得而限之自古未聞有
聖賢杜門獨坐者今年兄之學屢叩亦不鳴校往往獻
所疑聴者黙而不答相與付諸忘言問者雖已開端亦
難自竟其説加以會合之難如在數百里外者每讀麗
澤兑君子以朋友講習未嘗不悵然也乆不聞年兄起
居奉此以待靣晤天寒山中願自愛
　　　與王德懋
别後每與陸伯載言未嘗不歎公之厚德長者公昔在
蘓飲蘇之水而已誣善者乃以蒼蠅㸃白璧豈知質之
盛者不受飾矧受汙邪祗見其營營自勞耳校幽居罕
人事黜陟不聞舍親周子樞持教鐸入蜀詢知公為憲
長奉此以問起居吳蜀相去萬里何以贈公曰寛不容
非又何以贈公曰歛華就實會晤未期惟冀若時保爕
自愛
　　　與盧木伯
别後得雲陽所寓書知溽暑中在途廸吉此天祐之也
校昔官刑曹八載吳德翼嘗語校曰頭上是青天時時
對越眼前皆赤子念念哀矜校亦恒言春生之意每行
於秋殺之中陽舒之恩常溢扵隂慘之外敬為親家誦
之
　　　答林令
往歲使者來云執事以太倉回日相見跂余望之竟無
消息想勞於王事而弗遑也多病中乆失裁謝兹承使
者至下問庶孫為其庶祖母承重語意未明當云生祖
母凡言為後者主適而言無適則庶長是也王純甫嘗
為其生祖母丁憂國朝之制生母與適母俱服三年應
承重者既為其祖父母三年則生祖母亦當三年也來
諭有伯父二人則令尊不得為父後執事亦不得為祖
後既非承重服祖父止于期年生祖母亦當期年勿問
可知矣乃若孝思無窮非禮法所可拘然為非禮之禮
則亦不可言孝也校學術荒落姑述禮法所宜以復明
問惟賢者裁之
　　　答應元忠
承寓楊推書尚未逹若即轉寄秦子元者則已得而拜
讀之矣吾兄两持繼母服昔者嘗與校語反之心以為
疑承諭陽明以為非是竊謂其一尚有説其一則更無
説想當時但知從厚而未知其失中也毋乃擇義之未
精乎所問林宰事彼既不當承重則為其祖止服期年
豈有為其生祖母三年之禮王純甫嘗為生祖母丁憂
以其父庻長當為後也與林宰異矣
　　　答薛尚謙
昔歲哭令姪於吳門有書託令弟職方將上想已逹左
右矣承寄研幾之書啟廸多矣但其間尚有合商量處
而吾兄之意似執律同而欲以此恊天下之聲如區區
者又何敢賛一詞哉來書又復謙虛想吾兄之進勢當
一日千里是又不可以故吾論也吾兄消息舊歲已聞
兹來真天假良會校適有痁病轉為河魚疾南望神馳
氣倦言不能悉汝中處近有便嘗寓書想未逹也相見
煩致意
　　　與胡永清
正歲天運一新願天純祐國家使兄舊疾脱若去體出
而霖雨蒼生吾皇英資自不待賛説而輔導者不無乖
其所之吁嗟天乎人乎心者神明之官治節焉静則氣
和而理躁則十二官咸擾百疾之所由也以吾兄之高
明誠能靜以治躁克廣德心則於治身治天下之道舉
得之矣何如
　　　二
日會子積自言過臨安時常見尊丈得聞吾兄起居少
慰惓惓之望又云吾兄方在顛沛患難中而萬里還書
所以勸其父兄與教其妻子者毅然無一不出於正士
大夫平時好講義理及臨小利害輙䘮所守視吾兄當
愧死無地也因相與歎慕無已然校之所望于吾兄者
殆不止是自古豪傑之士代不乏人而全才完德者至
少無乃質美而未之學邪抑學焉而非其道也願吾兄
因其所已能而益求其所未至玩味聖賢言語就自家
身上充養起來則聖賢可跂而及也
　　　三
大司空之擢天眷甚隆願為天下自重渭先過余東海
之上毅然欲興太平第一開導上心求海内賢者共濟
彼甚傾仰吾兄也校所憂者恐其急迫揚露安得持重
識大體以公天下為心者匡其所不逮此有為之機但
慮諸賢相持相激則事未可知耳承示宗賢書奏反覆
觀之才識儘高氣魄或弱志大言大似少密功但得不
自滿假尚可進也撫蜀雜稿足占吾兄濟時規模其所
長者善因事以為功實不為文具更能進此天下之福
也
　　　四
自兄之去體國忠誠憂深思遠者頓覺寥寥其人一旦
緩急不知誰堪撑拄校歸興毎一動便覺神爽南飛但
明主不世出食芹而美冀欲一獻之故戀戀未决耳吾
兄暫弛重擔更願愛養精神散湮鬰屏嗜慾胸中融融
常如初春此身壽考康寜國家柱石終必賴之純敏質
也勿令乆在大忙中使得肆力於學以昌厥後
　　　與胡純
敉也聞選通政經歴不知有子未也近寓書想又不逹
烋也有書勸之因而責之然猶故吾也汝能亢宗忽抱
竒疾今其何如清心寡慾此汝第一義故曰靜為躁君
重為輕根此言妙有至理河運聞已通行喜甚邉境邇
來何如其出沒之路可為我一訪邉將孰可以當吉囊
者孰可以當俺答者少慰漆室之憂
　　　二
聞汝得選為御史大夫掾此國家厚恩令先公遺教也
願益篤志忠孝以報君親切勿驕盈古語云衰至便驕
何常之有㓗白之操堅之益堅慎勿干請人亦勿受人
干請行可質於幽明令先公雖亡猶存也
　　　答林相
登泰山後所得又何如大林丘山之善於人心亦其人
者不勝此亦不可不知汝高才清節更宜攝其粗疏造
於㣲密若髙擡此心不在本位則自覺進處反是退處
也何如
　　　答彭通判
承惠周禮儀禮二經乆稽致謝見執事所集歸田樂詩
足以占志尚簡遠世紛不足以攖其心欣羡欣羡雖然
得無猶有待於外乎莊生有言大林丘山之善於人也
亦其人者不勝神可以勝孟子曰萬物皆備於我矣反
身而誠樂莫大焉此之謂居天下之廣居此之謂足乎
已無待於外惟時初春欲温未温天地大和元氣流行
於四時而春氣氤氲尤昜體騐盎然吾人之仁也其根
卻欲靜中來冬氣閉藏極於嚴密故春生温厚之氣醖
釀薰蒸隂崖寒谷亦透靜處春生動處春一家春散萬
家春敢以為祝
　　　與吳克學
閒中每自省何以獲罪于天其大有二天不使吾有知
猶可諉也賴天之靈頗窺聖學端倪弗克專勤精進是
為負天是為棄天罪一矣古之哲人多窮校何人斯而
承祖考遺業安安而居弗能廣施以光先人之德顧隂
耗之罪二矣後者人各有能有不能天或以精力恕吾
其前則在吾决志而徃也
　　　與霍渭先
校自少有志於學鍜鍊之弗至琢磨之弗加人只是舊
人氣質依然只是原來氣質但口頭却會説幾句大話
如何打破得鬼門關天心仁愛大儆動於我心自今不
敢不力但未知終能領惡全好否高明不棄願有以誨
余近成六書精藴頗發心學路遠不獲請教謹錄序文
并九字求正幸指摘其紕繆
　　　答唐虞佐
古人有言求忠臣必於孝子之門太夫人在堂吾兄急
流勇退舍禄仕而就色養其於忠孝可謂一舉而兼之
矣欣仰欣仰承諭杜門讀書以求見道此古人不自滿
假之心也恨道遠不獲請教詩云毋金玉爾音而有遐
心便中幸有以教我晉語云行未能咫聞則多矣此後
世通弊不敢為吾兄道傅說云惟學遜志務時敏厥修
乃來永懐于兹道積于厥躬武王曰𢎞于天若德裕乃
身敬為吾兄誦之但今所説時敏未必説之意也
　　　與王郡守克敬
吾蘇在天下蕞爾一郡財賦上供舉天下大布政司莫
能及焉民力勞弊勿問可知矣故吾蘇在今日最號難
治政事浩繁盤根錯節視一布政司殆甚然一言而舉
其要不過錢糧之難清耳錢糧之不可清無他徵歛太
重飛詭必多貧弱者愈困矣今得明公攤其耗不均則
而則自平不變法而法自便昔年飛詭宿弊一旦不革
而自除貧弱下户莫不隂受其賜雖然此猶一時之功
也昔者吾蘇幾不可成郡賴周文襄暨况侯奏减糧額
數十萬石民始得更生至於今雖婦人孺子猶知稱二
公敬之如神明愛之如父母今明公燠休吾民復上减
糧之奏此真百世之功周文襄况侯復生也人之無良
乃有隂壊仁政者公焦勞數年精神亦為之减不過為
吾民焉耳今功垂成而廢是使億萬生靈命墮顛崖受
辛苦者永無出期也願公亟為之天必祐公福壽樂康
慶流子孫矣
　　　與范袁州
仰令名之日乆矣天假良緣邂逅于鍚山一會弗獲從
容别後中心如缺昔李康惠公守南昌校送之謂曰大
丈夫欲致君澤民不為相則莫如為守矣何也近君者
莫如相而近民者莫如守也其後康惠公出將入相實
南昌基之胡端敏公亦嘗出將入相然舉平生得行其
志處必曰廣西太平執事有二公之長才一麾守筠雖
未足轉舞䄂然無南昌之繁難太平之頑獷德澤尤為
昜施也他日將相之業終必賴之萬宰新令李參校自
幼挈在官邸教之有成居鄉素能有守今居官未知其
設施如何幸而處鑪錘之下願勿以上下司視之而以
師弟子處之凡百教誨使踐墨而行詩云匪手擕之言
示之事匪靣命之言提其耳倘得少有惠澤及民皆執
事成已成物之功也
　　　與鄒謙之
聞南雝以禮樂為教妙哉轉移之機乎昔者見甘泉咏
歌一高則必一下非復天然浙中翻曲調為歌調則又
出之以人矣惟陳元誠歌聲若出金石聶雙江聞之不
覺歎曰是真足以動天地感鬼神矣斯人心學淵慤故
其發聲自然莊重從容也古樂妙在散聲文公謂樂絶
不可復譜者正惟此失其傳耳每見元誠咏歌或一字
具三四散聲或半聲或全無散聲者皆天然而然不容
損益如思齊詩肆成人有德小子有造古之凡十一字
通無散聲至人字散聲忽見勢若飛動欲活者天生斯
人固興古樂之機也而乃使之數竒不遇不知天意竟
如何斯人心學實曾服瞑眩藥來舉世知者亦罕惟伯
載嘗見之深服其人
　　　與林以吉
一别十有二年於兹始見於潞河詩云温温恭人惟德
之基再見情好彌篤氣則若稍揚者禮有之盛氣顛實
揚休故不復以告由今觀之乃知充養有素有開必先
也校也為善不力天厭否德䘮子䘮孫春秋傳所謂於
是有隱慝焉敢不惕然内省吾兄昔也無子而今有子
此則天佑善人也願益進德修業以承天休伊川有云
仕宦能奪人志一日看除目三年損道心緇衣者流謂
相逢盡道休官去林下何曾見一人其輕吾儒如此不
知大行於我何加窮居於我何損固吾儒事也髙明今
居萬山中與清風明月作主想人間世功名冨貴不復
罣胸次矣何樂如之
　
　
　
　
　
　
　
　
　
　
　
　
　
　
　
　莊渠遺書巻十四
欽定四庫全書
　莊渠遺書巻十五　　　　　明　魏校　撰
　　拾遺
　　書
　　　與舘中諸生一
天予長風送吾入洛萬里平原固在仰稽聖神經緯之
蹟邈乎不可見已中觀英雄豪傑成敗興衰與其攻守
之畧槩有可言者俯察生民困苦之狀無路逹於九重
噫中原地利不興决無富庶教之理而興之甚難興之
甚難所至烟雲相迎江山如待天寛地寛眼亦寛深覺
把攝只在方寸但愧不能自作主宰未免衮衮隨逐大
化今有一言告二三子此心收却纔從天德上露出端
倪若放去自由悉被軀殻私慾包裹道何由而行也學
政公移舟中已畧草定寄囬入河南界則聞過惡實繁
有徒蕭子雝俱已斥逐殆盡衆驚神明懼不自保正欲
與時推移過歸德乃㣲子所封廵遠死節之睢陽也衆
中望一教官頗異未竒之也因事怒之所守不變知為
端人矣廼獨召與語彼宻告云蕭宗主訪察皆是而大
失士心者過於嚴也宗主此来衆皆危疑亦甚瞻仰但
願不動聲色以涵育薰陶為主教化當大行訪察且冺
其迹行參蕭案文叅王案權衡之下便可得人託諸有
司教官彼多不明反累盛德教化亦危難行蓋人情先
畏阻嚮慕之心也又云教官獨召恐有譸張者出其言
可補吾之踈時汝寧案已先發遂用其意他處案頗嘗
改更寄囬奏草䟽遠之臣不當預聖學故因事及之忠
愛之誠有難自遏者
　　　二
别後從京口横絶大江乗汴船渡淮江淮之間土多膏
腴地利最易興復踰淮而北千里平原如砥滿目蕭條
水旱皆苦淮視江小甚而吞大河豈待智者决其為患
漕河開塞不常勢終歸於塞噫孰能師禹稷以濟斯民
邳上下得雨草木生意流動麥青青在田民恃以無恐
黄河清今上生今歳黄河復清意者前星將耀乎北上
屢聞聖德清明深可為世道慶但沿途所接士夫益為
彌文苛禮而無實心詢以民瘼皆漫不為意又可為世
道憂自度不能諧俗因詠文公詩云執我仇仇詎我知
漫將行止驗天機猿啼鶴怨渾間事只恐先生袖手歸
平生學不得力愧無可補於世而屑屑往来何哉進德
修業端有望於諸生諸生年富力强正宜及時努力毋
效吾悠悠覆轍也
　　　三
自離桑梓夢魂常繞故園二三子數千里寓書雖立志
有大小用功有緩切要之自説實話宛如親在精舍中
相應答也願各策勵各進一歩何如何如上聰明天挺
毅然欲希唐虞商周不肯作三代以下人主此念何處
得来而二三輔臣謀謨日異反啟上心猜疑將有夬履
貞厲之懼噫誰能手抉浮翳以生東明乎機㑹来得甚
好但未知天運如何果欲平治與否且遲數月更看著
數當如何下也應電欲習天文莫於無事生事諸髦士
呵筆不能盡所欲言人才甚艱静菴遜菴外未見可與
儔匹者純甫甚强人意眼下又不得来可慨哉
　　　四
大比之事畢矣參也潜也士淹也得失何如希秉希贄
皆恬於進取固為可嘉但欲順親之心則人事不可以
不盡應電超然物外而多病累之然自古聖賢未聞有
養心而致疾者此當更入思議遠欲融釋凝滯須於事
上用功勿觀雜書分我全力希秉多疑少决邇来有增
無瘳願著精采潛貽書紀兒言言藥石良感此意今事
定已乆試囬此心一照前許多將迎還得絲毫益否希
贄抱此天資奈何枉自擔閣肯策勵否邪士淹質高而
於人情物理不甚留意日用間未免有累莫若就此用
功吳門一病感暑氣也醫兼勞倦治之彌覺心煩至京
口專服解暑劑洒然而愈噫天下事惟明斷乃克成功
過儀真㑹崇志持養甚深渾厚之氣逹於面目但未見
展拓想只是獨學不能取友四方故也淮南㑹唐虞佐
語移日政事甚可觀武城㑹純甫剛大之資精深之學
可敬可敬但虛心以来天下之善或未能也
　　　五
吾以七月二十日進講敬明乃罰章不合聖意至八月
初二日有㫖改用今居家待命若得南京十月初復與
諸生相見矣若留此則歳暮乃敢言歸又遲遲也答惟
賢書寄囬勿以示人諸生書来然疑勤作者多精進者
少吾欲人各答書丁祀弗暇今不乆當歸須面論乃盡
也潛有哭子之悲至愛固難自割亦宜以道寛解慎勿
鬰鬰恐傷聖賢之學正要就自已情性上節養歸於中
和
　　　六
吾别又一年矣舘中諸生用功何如精進者誰舊時為
學不是講説即是想像或覬進於未来或追咎於旣往
却於見在生死路頭不免放過故日用間往往不得力
哀莫大於心死而形死次之此心已死尚不自覺悟豈
非天地間一行屍哉必須常存敬畏此心醒然事来方
能照察得到心體渾全若纔偷惰自由心便散漫走作
事来不復能照察功夫踈漏處多此乃千聖心學相傳
若合符契只要著實行持而已朋友相聚須眞切磋彼
此各攻實病各進實功庶幾有益若只做一塲話説譬
如各懐假金在此寧可自瞞瞞人不肯去鍜錬也吾東
西奔走形神俱罷諸生處不及一一裁答大意具於此
矣汝與希秉宜勇决為諸生倡至祝至祝
　　　復毛希秉
䘮奠而不祭此孝子哀痛之甚不能自舉朋友無服者
亦不當與也神不歆非類民不祀非族故祭祀皆子孫
自主之親友咸来助祭若祭他人祖考豈有感格之理
世俗他人有䘮輙致奠祭以此為厚而不知其為非禮
也雖先哲大儒亦未免從俗然於吾心終不安蓋偶窺
測得聖人制禮之本意也嘗謂必欲初䘮致奠曷若致
賻必欲將葬致祭曷若以物助其虞袝古禮虞祭始用
牲世俗將葬殺牲以奠而虞祭反畧最為非禮賻不必
錢帛量出財力任一䘮事最得禮意飲酒食肉䘮側自
不當從衆
　　　二
汝病今有瘳矣又度一厄吾甚喜亦甚憂嗟乎人生不
與禽獸同歸者幾何其死不與草木同腐者幾何汝固
不應在此等中正恐不免在此等中也近日與仲木書
三代而下學聖人甚難甚難知識神之為神不知全其
元神也今拈以語汝神决不可以思慮寧亦决非見聞
所能盡汝可猛省此言大學工夫只是定性今却終日
汩其性莊生所謂繕性於俗學以求復其初是之謂蔽
蒙之民甚是痛快
　　　三
海上事如何無巨細可備寫来兵聞拙速未覩巧之乆
也不乗其初鋭激沙民用之當機而留矢勢險而節長
使賊得玩我不更為計吾恐情見勢屈彌難彌難矣今
兵未用無分毫益而費已不貲更遲則勸借必不可斷
錢粮决不可支何不移此懸搆重賞知勇俱出矣湯未
勝而驕聞拜毘陵一士人為師果爾可為太息當道處
吾不可言欲薦一人於肅齋然用之又在當道未必能
用也自古豪傑成大事者由其能用度外之人也今拘
拘守文法何由成功且兵機在呼吸間而以揖讓處之
十羊九牧莫知適從詩云如彼築室于道謀是用不潰
于成哀哉蕞爾小冦不但關一方利害休戚而於人才
世道大有所關何也今士大夫善宦者往徃學乖只是
一箇挨法㑹管不如㑹推誰有如肅齋夙夜憂勞耐煩
務實視官事如家事者乎不幸蹉跌是使士大夫日乖
世界更無人管可勝歎哉小民何知萬口一詞咸怨肅
齋縉紳嘗學問者亦復如是吾恐上司任事者亦復如
是奈何
　　　四
喚醒絶斷此四字李貫之嘗書暗室中以此用功何如
何如
　　　五
雖然恐還放未得下心隨物作宰是謂我非夫山谷此
語煞好
　　　六
日望好音至今日應電来乃知病全未减此須得令尊
大割捨一番將人間世一應夢幻泡影及憂念子孫種
種思量俱一齊斷郤庶幾元氣静中漸囬以待國醫之
至庶幾有下手處用藥易見效也
　　　七
自欺最是鬼賊然其病只是一箇因循遂至長惡容姦
墮坑落塹固不可不决裂也
　　　八
吾旦夕望汝不見汝来不知汝用功專一否如火烈烈
則莫我敢遏以此自體察何如日月不肯待人瞬息便
覺老至也
　　　九
聞汝有疾甚為憂之吾近小疾益知生死夀殀固有天
命莫不由人事致之曾子戰戰兢兢如臨深淵如履薄
氷而今而後吾知免夫此真萬世法程也病稍可當一
過我可来則来
　　　十
水利提綱看過甚明快昔吾過吳江邇来過嘉定至上
海反棹須是通知上下源流及其分合變遷處㑹而為
一乃能順其勢而利導之然非胸中吞雲夢者八九亦
未能當此任也杜子美灔澦詩天意存傾覆神功接混
茫深哉言乎參嘗病汝惹事正指養魚池積水漊二語
噫上之取利可謂盡錙銖矣民間厪厪遺利忍更搜剔
之乎切忌切忌戒之戒之
　　　與王應電
来書自訟不能力行此意甚善吾軰不及古人病皆在
此然亦須就切近平實處用功方不差了路逕故曰知
崇禮卑崇效天卑法地若只是捺生硬做恐又是致知
處穿鑿太苦别生見解出来異日力行上正助太過未
免又紐揑一般説話也前此只因如是擔閣了歳年今
須勇革汝學問常失之過試讀論語只平平玩味就自
已身上體貼去做此誠對病良藥也持之乆自别但恐
意見又轉而之他却未免厭常喜新耳體驗功夫若何
有得有疑便中不惜詳示
　　　二
爾有高志而不能遜志用功吾常憂爾念爾一别又三
月矣不知爾用何功夫想苦心處多也學者於事不明
乎理而强欲以力為之是故有扞挌不勝勤苦難成之
患然欲明理須虛心以求之决非急迫穿鑿所可得也
困窮拂亂正是天意玉成於汝不可因是自沮飲食男
女之欲當因其已知而力行之益求其所未知以造其
極空言無益也貧無以養固所當憂此處只有義命二
字須牢立脚跟日用間但問義當為與不當為若得之
不得有命焉不可必也臧獲背主義所當問引君子無
所争及訟元吉却覺不相當大抵凡事各有至當不易
之定體窮而得之自然活潑潑地若便將古人言語牽
合説煞却窒礙難行矣事少暇可来舘中取大學從頭
至尾讀之除却許多牽繞意思掃却許多障蔽意見義
理自然有端緒出来擇善固執之功皆有所施矣否則
非吾所敢知也
　　　三
聲减定為二十八韻増定為四十五天然去安排字字
各有著落眞千古之一快也舊韻非但聲有差韻亦多
走乃知聲失之多韻失之少故管不住眞不易之論也
但以諧俗之故多收俗字亦多俗解若欲便今詩家恐
多酷信玉篇及守禮部韻堅甚未必肯過而問焉乃若
詩賦大家亦必該洽近世亦多好右者觀此决不能醒
其目而開其心也詩叶韻亦出天然吾今畧見得而未
能通悟故且蓄疑昨所定太覺草草如騶虞詩一章葭
豝韻二章蓬豵韻結句自為應不叶上韻也觀周南吁
嗟麟兮可見昔與陳元誠定樂章親見元誠歌伐木思
齊二章只因一字差上下便貫不去後看大全本恰如
一氣呵成以此深服文公叶韻之妙恐未可昜言也
　　　四
此書已看畢比次倫理訓釋簡明前此未有也雖然李
上蔡用其私知而不明大道之自然其同文也乃賈亂
古文也其間豈無過人處正是其自負恃處然大病却
在此汝今自用之意終多此病不小病隨識長將終吾
身不可不懼又其間每渉義理精奥心學淵㣲處便昜
差却乃知古今人胸襟淺深大小不知相去幾許也舜
何人也予何人也不可不勉每見汝自謂已得心學但
有病用不得此功是皆拒善之藩籬也受病不淺坐掩
殘書慨古今白頭契分向誰深頂門欲試回生手争得
名家一寸鍼
　　　五
聞汝疾又作不知其為何疾也豈夢遺邪姑蘇有盛寅
者人以椒寄其家十五年矣一夕夢有客急欲用椒啟
其封取少許覺而痛自刻責豈吾義利不明邪何以有
此夢也遂衣服冠而坐數日猶不釋然於乎人能若此
用功志必能帥氣寤寐一如矣
　　　六
汝意見不可反者只為聪明説得行縱横皆可心愈不
虛去道愈遠故願汝完養虛心玩理待其自開出来不
開亦任之毋為之先則所開自然㓗净精㣲渾厚深純
有無窮之味也易解可自取譬孫子十三篇只虛虛説
而涵蓄變化不窮古今善用兵者走他説不得若復有
人注解盡將古今行兵利鈍填塞其中反覺滯礙難用
何如何如
　　　七
本虛形乃實立本貴自然来書畧加静存之功即患不
食此非静使然乃欲静使然也素問神有所存則氣結
其此之謂與此段工夫須面語曹生欲来可與偕来也
　　　八
日論作易根原乃是先天之學解此可以一日千里不
但百尺竿頭進歩也夏首連山商首歸藏此理深可玩
索
　　　九
昨所見還只是窺測與天機活潑不同開天之天開天
之人不可不慎也
　　　十
夏惇夫云格物是將物託出道来莊子曰以有形者象
無形者而定矣若非心虛自然多窒涇野易解不免支
離正為一元處不能無蔽耳汝莫若且置此書俟他日
有悟自别
　　　十一
吾無寸長惟看道理持之甚堅偶得人言觸發翻然而
改汝所改易説只就枝葉上增損根本元不曾動易未
有是事開出事来今却是牽搭填塞故不能虛邵子嘗
言恍惚隂陽初變化氤氲天地乍廽旋又云更有難名
狀兩儀仍未分以此求之何知
　　　與陳元誠
自得故人病中一書乆矣不聞謦欬悠悠我思来諭所
論天機之言玩之有無窮之味若是乃為實學問在雷
郡開荒數年今始歸省城而貧如故天之大困元誠不
如是不足為人欲横流中砥柱也見與林相詩雅有天
趣但只是享見成樂未知與古人惟日不足何如堯舜
兢兢業業還暇及此否律詩與駢儷文同終是俳體不
作可也
　　　二
别後靡日不思何時共坐一堂清風常披拂我雷州明
農何如恐才大難於用未必能康濟自身也邇来朋舊
凋落胡永清李立卿高山深林龍虎變化不測許崇志
鳳凰鳴於高岡金士惇歩歩循蹈䂓矩而一二年間相
繼奄忽化去嗚呼傷哉天其無意於斯世邪元誠上䟽
託之聶守不幸奔父䘮去未知事竟若何去就亦宜明
白也
　　　寄林相
令姪来承汝惓惓厚意感佩無涯嗟乎爾時汝但知我
䘮子未知吾復䘮孫也此天譴否德為空言無實者至
戒也昔䘮子時以逹破愛以敬易哀猶恃有孫也小孫
復夭折此情大是難堪爾時百念俱忘恍若見性死生
亦覺可處若天啟然今當力進舊學畏天以終身益為
廣延嗣續計未知天肯終祐吾否也衰世人多自營講
學者又多自大籠罩不實汝能以經世為志此誠何處
得来雖然吾憂汝疎畧也未也吾又憂汝輕也汝亦嘗
自省及此乎然乎否乎吾見郡邑志多矣博學高才則
有之少有通逹國體者惟蘭溪志庶幾乃楓山老先生
手筆也進而上之廓而大之是誠在人汝誠觀此萬安
新志得失當自黙㑹矣因此益求所未至此進德之機
也學須凝聚停蓄乃能宣著發揮耳
　　　與周士淹
昨聞汝有眩暈之疾此痰火使然火然則發補其虛則
水升火降今不知服何藥程子有言不學便老而衰不
寧惟是固有未老先衰者矣吾人何可不自勵也開拓
萬古胸襟勇猛前進莫自擔閣莫自拘牽何如
　　　二
送還唐書一部古音畧一部唐三百年儒者咸推韓文
公吾所深服者陸宣公也宣公而學可以為天民暑中
作何功夫懈意一生便是自暴自棄若無天度量安得
聖胚胎本虛形乃實立本貴自然可以此勘平日所學
　　　與徐官
寄来六書精藴俱已看過篆得甚是有法可謂旣竭心
力矣且一字有疑必問最見用心周宻處五巻將畢止
有六巻願愈加小心翼翼免以一纇而掩全體之美聞
令兄小試不利此事若見得命透信得命及心下便省
了無限憂思
　　　與唐音
邇来用功何似夫子欲得中行其次思狂又其次乃思
狷已是落第三了程子云將天下第一等事讓與别人
便是自棄願常以此自振㧞乃能超然不為氣質所囿
也
　　　與鄭壻若曾
經師易遇人師難遭涇野人師也汝今侍之當先法其
厚重易曰吉人之辭寡躁人之辭多學之進退只於語
黙可見凡事三緘而言再思而行此便是聖門訥言敏
行宗㫖相去數千里若肯似此用功便如同堂合席也
老耼云去子之虛志與驕氣泰色與嗜慾是皆無益於
子之身至哉言乎
　　　二
學須隨器有成形方可裁中設凖繩假借變移無定止
縱逢大匠亦難成今以後聼人講論不要輕信務要實
體於身乃見難易此汝之韋弦也聞吕公南遷汝軰失
所依歸雖然大丈夫湏自立志聖賢皆我師也宜無分
於在門不在門常如侍側時則可以攝汝心矣程子云
將天下第一等事讓與别人便是自棄願常以此自振
㧞庶慰我數千里懸懸之望也
　　　三
汝有㗋痺病至斷水穀而吾乃不知今幸而愈此神明
所相也然此本病是火其發於咽㗋乃標病也今標病
則旣有瘳矣火之為害更宜慎重不必藥餌不必鍼砭
只是清心無為便是上妙方也
　利害相摩生火甚多衆人焚和月固不勝火於是乎
　有頽然而道盡
　心為君主自焚則死
　天明則日月不明邪害孔竅
　一水不勝二火
　一水不勝五火
　諸痛痒瘡皆属心火
　節嗜慾定心志便是天氣下降地氣上躋
　萬般補養皆虛偽惟有操持是要規
　已上所書句句可玩味也凡病中最易怒而急欲病
　瘥二者皆無益而有損雖然此凡情也有道者必不
　如是學者當此可以驗平日功夫故特為汝言之
　　　與參姪
初得書謂邑難治再書若易易然三書彌難氣不能平
古之人招之不来麾之不去淆之不濁澄之不清夫何
如哉顔子犯而不校孟子行有不得者反求諸已眞汝
師也修回作事頗闊自親戚鄉黨曁於交友咸以為疑
市之無虎勿問可知也三人言之遂以為眞有虎矣惟
吾不以為然弗謂交友間亦素不信汝者此汝本美質
而未嘗持乆用功以故然疑作耳彼中士夫與汝素不
相識豈能遽孚必乆而後信耳昔寄公移吾批一過付
之修矣化今長可勤用功及防閑衙中吾與家中尊㓜
俱平安不必掛念兹因夏廵檢便寄此
　
　
　
　
　
　
　
　
　
　
　
　
　
　莊渠遺書巻十五
欽定四庫全書
　莊渠遺書巻十六　　　　　明　魏校　撰
　　拾遺
　　説
　　　心説
天大無外心大亦無外此理元無限量無窮極天體太
虛包運地形於内地形有涯天之氣無涯然猶有滯也
氣之妙用為神不疾而速不行而至能𢎞是理充塞流
行何有限量窮極人本天生理氣形神合下均付恰如
天之脱殻包裹於外心體太虛宅於中央形骸有間隔
氣常與天相通心之神明不測能𢎞此理而與天同天
有元亨利貞心有仁義禮智天生萬物人成其能以賛
化育天運一日一周氣形有滯也心之妙用即天之神
是故前乎千萬世之既往後乎千萬世之方来遠而六
合之内外思之皆在目前宇宙内事皆吾分内事更無
古今遠近内外之間天體惟一自古至今上自群聖下
至庻民以及於吾惟是一心心如有二乃是世上别有
一天更焉得有是理為人有這形氣便生出形氣之私
自小了他就軀殻上起意思好名也只為有我好勝也
只為有我好利也只為有我窮則欲富富則欲貴貴則
欲康寧康寧則欲夀耳欲聼美聲目欲視美色口欲
食美味鼻欲嗅馨香四肢欲便安佚物慾牽連無窮日用
間一任氣質用事氣質强便常失之過氣質弱便常失
之不及知有一身則更不知有一家知有一家則更不知
有一國知有一國則更不知有天下方寸間被那許多
私慾重重間隔如何能與天相似且道宇宙是甚様大
人只有數尺軀其生不過百歳所以能與宇宙同大者
以此心也此心既被形氣私慾間隔但將身形来放在
宇宙間與之比量自是不勝其小唯聖人為能盡心天
地萬物渾然同體包括宇宙在方寸間形體有滯聽所
不及則合天下之聪以為聪視所不見則合天下之明
以為明軀殻上有欲如饑渇之於飲食男女之於室家
亦皆與民同之雖有形氣亦自間隔不得無有限量無
有窮極從古千聖以来唯傳一心以開来學木必有根
然後千枝萬葉可依而立水必有原然後千流萬派其
出無窮且道世間萬事何者不出於心此是一箇大本
縂㑹處此心既存有箇主宰然後萬事可以次第而治
今欲作聖豈外此心心外無事事外無理惟是人欲蔽
隔天理不得流出到那事上必須常存此心凡一事上
必有一理隨事精察其理而力行之一事上人欲既不
得間這一事上天理便得流行積累之乆事事皆天理
從此廣大胸中流出夫子所謂一以貫之也學者欲到
此地位亦須先用此一以貫之功夫下學而上逹也俗
學只見聖人事事恰好不知聖人事事都從心上出来
只管覷著那迹去做不曾見得大本頭緒既多茫然無
下手處雖能隨事用功只是外面略睹箇是裏面元不
透徹外面略制得住裏面打疊不盡内外判成兩截雖
有積累功夫豈能貫通全體哉其與禪學近似者又謂
但能常存此心萬事自然皆正更不隨事用功盖因錯
認心體虛空萬事之来逐旋照映出箇理豈知人心塞
淵渾只是理所謂理者非他乃日用萬事所以當然之
故也今欲塊然以存此心而萬事皆棄不講則是專内
而遺外心迹之判也乆矣大率理氣形神雖本一體然
氣精於形神精於氣理形而上雖氣之妙用猶未離乎
形而下也老氏之謂虛釋氏之謂空盖只窺測得那一
氣孔神處不曾見箇實理老氏謂虛能生氣前一截纔
是大道自然後一節只是糠粃故欲清浄無為任萬物
而自理豈知大道體用一源顯㣲無間其欲無為亦只
是見世人用盡智力終有窮屈時故全不役智力但因
其勢雖有為而以無為為之此只是占便宜其與聖人
順理而行者作用自别也神仙者流亦略窺見一氣孔
神故欲煉氣蜕形逆天以祈不死豈知逆理則此心先
亡縱使靈氣能延數百載何以異草木鳥獸之永年者
哉釋氏妄謂天地間萬物生滅只是一箇大輪廽惟有
虛空本體不壊世人心迷貪著外物念念相續不能脱
離死生故欲直指人心頓悟真如本性一空一切空名
為出世間法豈知大化衮衮其出無窮譬如烟出突中
上面一番未盡下面一畨又生元無輪廻相受心體雖
虛中涵萬理却是真實無妄惟有人慾本空今乃一切
指以為妄便欲善惡都莫思量至於滅三綱五常而不
顧遂為天地間一大罪人只因聖學不傳世之學者此
心終日向外支離而無成有能鞭辟近裏用功者又因
不知主敬之道硬去把捉此心奈何不下釋氏却謂吾
心本無事可以不操而存其法至為捷徑謂云可直造
聖人釋氏最下者亦有覊制其心之法故好高欲速之
士多䧟溺焉噫大道既分散為天下裂後之學者不見
天地之純古人之全體時得一察以自好其弊可勝嘆
哉
　　　性説
天命有元亨利貞故人性有仁義禮智人性有仁義禮
智故人情有惻隠羞惡辭讓是非純粹至善本来如是
其有不善又從何来人有此心便具此性盛貯該載敷
施發用都是當人氣質所為乃其良知良能也性即太
極氣質出於隂陽五行合下禀得便有清濁厚薄不齊
處氣濁則遮蔽不通質薄則承載不起血肉之軀物慾
易致䧟溺壊了那良知良能故性雖本善而不能免於
氣質物慾之不善此性元是降𠂻秉彞人因氣禀物慾
有不善處終亦不能滅其性之善也上天之載無聲無
臭人性本来㓗㓗淨淨不可添一物纔被氣禀物慾夹
雜便生出惡善本固有惡乃性中元無逐旋添上本體
被他汙穢是有了多少聲臭然惡亦非從外生只是反
著這善便做成惡本體不得自如善固常在若能翻轉
那惡依舊是善惡都成空因其本無故也心如太虛除
却許多氣禀物慾剥落消殞剰存本性便是一箇好光
朗空闊底世界所謂人貎而天也古之聖人江漢以濯
之秋陽以暴之只是私欲淨盡耳然亦未必盡是天生
都從下學做起故中庸自衣錦尚絅功夫直説到上天
之載無聲無臭孟子道性善而夫子曰性相近伊川云
性即是理而明道謂性即氣氣即性後學疑而不决遂
費多少言語分疏主孟子者曰有天地之性有氣質之
性孟子言天地之性性之本然也夫子盖言氣質之性
耳主孔子者曰天地生人此理已自落在氣質夫子論
性實兼理與氣質而言孟子是就氣質中挑出此理来
説耳夫孟子道性善正出於夫子易大傳繼善成性之
言古聖賢論性皆是直指當人氣質内各具此理而命
名不雜那氣質来説亦何嘗懸空説向天地上去性形
而上者也氣質形而下者也若兼理與氣質滚説作性
則無形而上下之分矣蓋性之字義有二其一性與情
對其義為定名其一性與習對其義為虛位性從生從
心言人生而具此理於心名之曰性其動則為情故性
情皆從心此於六書屬㑹意正是性之所以得名湯誥
易大傳中庸告子篇言之詳矣性字從生人之氣禀出
於天生故借生字為義亦名氣禀曰性而常與習並言
習則成於人為者也此於六書自屬假借亦猶姓本姓
氏之性因取生義借而為子姓之性也伊川謂習與性
成論語性相近也習相遠也古語少成若天性習慣如
自然凡此皆是假借言性字義本虛故可包得善惡在
内伊川所謂生之謂性止訓所禀受也中庸論自誠明
謂之性自明誠謂之教孟子曰堯舜性之湯武反之亦
與篇内性字不同六書之法假借一類甚多自是後人
執著子貢謂夫子之言性與天道不可得而聞故其言
不見於論語但見性相近也一言便謂正是夫子言性
處然則荀子道性惡與孟子都只説得一邊揚子論性
善惡混韓子論性有三品其説皆不悖於聖人矣豈其
然乎伊川見荀揚韓錯認氣質作性故纔説破性即理
也明道是指氣質内有此性元不相離耳孟子道性善
不曾説破氣禀有惡後人更信不及故明道又謂論性
不論氣不備論氣不論性不明二之則不是亦非謂論
性當兼氣質言也古今論性莫精於孟子其言曰今人
乍見孺子入井必有怵愓惻隐之心極惡之人其性幾
若滅息而至此不覺自然發見則其本善可知此易復
其見天地之心乎復小而辨於物惡習雖深善念但有
些子發見便自精彩不同若能凑合零星漸成片叚只
此這些子便是做堯舜底基本也只因迷而不求依舊
又被氣禀物慾汩没譬如自家有箇大寳藏埋没瓦礫
中零零星星時或透露得人指示又不肯去尋求只管
問人借寳来看豈不可哀也哉
　　　理氣説
太虛氣也大塊氣之質也氣聚成質人物盈其間矣孰
綱維是一理以主之理非别是一物在氣為主只就氣
上該得如此的便是理之發用而其所以該得如此則
理之本體然也理本該得如此然却無為不能自如此
氣是箇盛貯該載敷施發用底凡理之能如此處皆氣
所為也氣滯於有而運復不齊便有差忒不能盡如此
處但他原能如此不害其有所以該得如此底在上亦
未有乆而不復其常者易曰形而上者謂之道形而下
者謂之氣道即理也氣能具是理故謂之氣理一而已
隨氣所具各各不同當下俱有一箇所以該得如此其
不同處正是同處此理所以能為氣之主夫氣之始混
沌未分只是渾淪一箇該得如此及至開闢氣分為隂
陽則理亦有健順五常之别缺一則不可以為造化二
五錯綜變化萬殊縂是一箇該得如此而分不同在這
裏便該得如此在那裏便該得如彼做出千萬箇該得
如此底出来其實只是一箇該得如此故能隨在具足
到處圓成充塞流行更無空闕所當然字説不盡故更
著所以然也氣精英不能無查滓精英則虛而靈能妙
乎異查滓則塞而不能但理在查滓則亦隨其所能有
箇當然處天渾是一團精英之氣包運乎外而地形查
滓拶在中間故天德便健地只是順天地氣化滚来滚
去生了一畨人物又生一畨人物性從何而来即天地
所賦之理各就他分上有箇所以該得如此人得氣之
精英心含二五之秀健順五常之德與天地同亦惟聖
人全禀精英能盡其性其次精英中帶了些查滓以多
寡為智愚賢不肖之等差惟其性無不同故皆可以變
化唯一種下愚之人查滓太多天地精英之氣偏有所
不入孔子論性所謂不移之質是也物乃氣之查滓
所成窒塞而蠢其性不復能與人同但隨形氣所能具
箇該得如此是故飛者得此理則為飛之性走者得此
理則為走之性潛者得此理則為潛之性蠢動自蠕植
物何知亦各自為榮瘁不相假借陵奪而能若蜂蟻之
君臣虎狼之父子乃其塞處有一路子開便具得来與
人性相近龜麟龍鳳四靈天地間氣所出終以查滓限
其精英故終不如人性之貴也人身小天地但觀吾身
便可見萬物這一團氣其查滓結成軀殻包褁於外耳
目鼻口手足各有所能而不相通心都中央精英之㑹
無所不能故能妙是理衆體不得而與焉然亦各隨其
所能有箇當然之則而同出於吾心手足皆蠢耳目雖
稍靈然豈能如心之神明也哉觀此則人物之性固可
黙識矣心本屬火與肺肝脾腎分屬五行然五常之德
實具於心而諸臟不與以其形氣偏塞也然亦各具得
些意思肝發生仁也肺清肅義也腎藏蓄知也脾任養
信也亦猶五常之在天地各因五行生物之氣而名非
就形質上説然質具於地者也亦各具得些意思天地
有混沌開闢人物亦有混沌開闢人之大始氣渾渾未
分其理惟一形生之後氣散為百體而心虛中二五之
氣咸備有物有則其理縂㑹於心渾然之内脉絡貫通
當其未發則亦冲漠無朕蓋此衆理即一理之所為故
能無所不包日用應萬事都從心上這一箇理流將出
来遇父便成孝遇君便成忠觸處都是雖各有箇文路
子相通其實只是一箇理夫子所謂一以貫之也試嘗
論之鳥與鳥類也然而凡鳥不可以皆為鳳獸與獸
類也然而凡獸不可以皆為麟何則其形異也聖人
與我同類耳目口鼻手足皆無弗同其心豈容獨異
心既同則其性亦同豈有不可至之理故曰惟聖人
然後可以踐形彼學而不求至于聖人者皆自暴自
棄者也
　　序
　　　贈胡重器僉憲福建序
淮隂胡君重器守南京秋官尚書郎褒然有才望漳南
故多盗國家患之廼命胡君僉福建按察司事往治其
兵賜璽書以從事寮友於君仲仁符君同和軰祖之於
江謂余以年好屬以贈言余惟今海内多盗孰非國家
之良民乎饑寒切於身而公私復交征其利是故不得
已而為盗非不知其終不免於死也以為獲一日之養
則延一日之生猶愈於立殞命耳長民者弗能養民之
生又欲盡促之死吁亦忍哉君之往也其無以盗為可
惡而以為可哀藹然不忍人之心憤盈於中而充溢於
外有以先加乎民俾聞之者雖極兇惡咸情得而動心
焉曰是欲生我者也下車之初痛自刻責以率其下先
去在官一切貪汙苛虐之人由是發號施令與民更始
理寃滯賑貧窮均賦役節財用凡可以佐民者汲汲為
之不遺餘力將見困窮之民欲為盗者以為自今吾猶
可以生也何苦而從盗乎既為盗者咸知君有哀矜之
誠無忿嫉之念亦將消阻閉藏各欲解散乃徐為之規
畫或可招安或當剿滅時措之宜詢於群謀而斷以已
意盡一方之才處一方之事寧不恢恢乎其有餘地也
哉盗既解散又當益恤民隠可興之利當除之害次第
不遺庶民各安生而無將来為盗之患矣君嘗為理官
盗之抵死者尚欲為求其生今兹之往盗之猶可以生
者君豈忍盡寘之死邪君之司刑不忍輕寘一人於法
夫兵尤刑之大者也一輕用之則人之不得其死者衆
矣君豈忍之哉吾固知其不然矣昔漢宣以龔遂刺渤
海遂因請曰國家赤子弄兵於潢池今將使臣安之邪
將勝之也帝曰選用良吏固欲安之耳遂復自請毋拘
臣以文法今國家以漳南多盗擅君以刺史之權予君
以璽書之重視漢宣之用龔遂殆將過之君將何以稱
上意邪亦曰昔之有司使良民為盗今君使盗為良民
則漳南之治當與渤海同而國家得人可以比隆於漢
室矣豈不休哉雖然余之言止盗皆安養之事耳未及
教民也民生有欲不能無争争則易以亂惟禮可以已
之君以戴記起家登進士必能以禮讓教其民矣余故
可得而畧也
　　　送趙終吉擢守曲靖軍民府序
蜀人趙終吉連守三州皆有惠政君去州之民思之入
為南都尚書郎校乆從君之後知君有德長者也正德
己巳君擢守曲靖軍民府寮友嚴家孚軰祖於江之滸
而需校贈之以言校義不可辭乃言曰郡守民之師帥
也曲靖地方數百里紀綱之理亂風俗之汙隆咸繫於
君之一身焉耳政始於自治則不嚴而肅教始於躬行
則不令而從是故其本莫先於正已守也者承君之德
而致之民者也否則上雖有愛民之心下孰與被其澤
哉曲靖遠京師萬餘里而吾君以其土地人民全付與
君以君能宣其德也君身在外乃心罔不在帝室則吾
君無南顧之憂矣是故其職莫重於體君郡之民以守
為父母曲靖之民皆君之子賴君以養其生者也今之
為民父母者茍利於已而不顧其害之切於民求已之
名而不計其名之無其實民奚賴焉君能愛民如子民
將愛君如父母矣是故其德莫切於愛民曲靖一郡合
四州二縣之属吏於兹土者以百人而君為之長君知
其賢而勸之人孰不勉於善知其不肖而懲之人孰不
愧於惡是使不肖為賢也君欲知其賢與不肖則莫若
進其人於庭而問之退而試之以事書其姓名於屏朝
夕訪之而疏其下則賢者易知也不肖者易知也而賞
罰可行矣是故其要莫急於知人一郡之内庻事皆責
於君人性之所宜政體之所尚可興之利當除之害守
一人豈能盡知而盡行之邪君其虛心以求之使四境
之内皆欣欣然而来樂告我以善則衆人之功孰非君
之功邪是故其次莫大於好善君之往也行是五者請
毋緩其功而急其效毋有其始而靡其終時有毁譽事
有利害毋狥其在人而忽其在我則於為郡也何有衆
曰如子之言亦可以治天下矣乎曰今之郡古之國也
古之欲明明德於天下者先治其國國治而後天下平
君今日以是道治郡而有成功異時由郡守高第入為
公卿則所以治天下者亦舉是道而措之焉耳衆皆曰
諾遂書以為贈
　　　送吳得中僉憲浙江序
莆人吳得中守南京秋官尚書郎以清謹聞正德己巳
冬擢僉浙江按察司事校贈之言曰憲司正人者也已
獨可以弗正矣乎自治之弗嚴人將怨而不服躬行之
不至人將慢而弗治是故其本莫先於正已風憲之職
激濁而揚清賢者弗進而進者匪賢人奚以勸不肖者
弗退而退者匪不肖人奚以懲是故其要莫急於知人
監司察守令者也郡弗治責諸守縣弗治責諸令若僕
僕焉代守令而行其事則亦一守令耳是故其職莫貴
於得大體已弗正則好惡弗公而取舍弗明不可以不
知人不知人則無以委任而責成功雖欲務大體弗可
得已三者相因其本則一耳君曰子之言至矣盡矣校
曰未也君盡其在我者矣而毁譽之至於人利害之出
於天有不可必則將如之何君曰請益校曰言有義有
命焉義所可君則為之義所不可君則勿為其於毁也
奚以怒其於譽也奚以喜禍福之在天也莫之致而至
非今所能移莫之為而為非我所能必若見利而趨見
害而避亦惑也已矣君曰敢不敬蚤夜以求服膺子之
言因次其言以贈
　　誌銘
　　　損益夏敦夫撰李一清墓誌銘
君諱滄字一清姓李氏初號石泉後以彌文且近名遂
去之世為金華永康人其先有諱遠者唐杭州刺史其
子暘為參軍破賊有功遂家於杭暘之孫德明為永康
始遷之祖曾祖諱秉良嘗代父詣獄而卒人稱其孝祖
諱仁仲父諱鑑母蔣氏蘭溪楓山章先生嘗誌其墓君
自㓜凝重不妄語笑常侍父母側承候起居如成人見
者莫不歎異甫長即有志讀書事師唯謹年十四補邑
庠生𢎞治戊午領鄉薦赴春官落第南還適父疾特延
明醫湯藥必親甞衣不解帶者月餘及卒哀毁骨立葬
奠悉准文公家禮服除入太學時楓山先生為祭酒甚
器之正德戊辰登進士第奔母䘮哭至絶而復蘇者數
四每以不得躬視湯藥殯殮忽忽如癡醉者兩閲歳遇
忌日輙涕泣曰今雖欲盡孝敬不可得矣仲兄患足疾
每自外歸必至寢前省視祁寒盛暑不廢家事無巨細
必咨禀後行季兄澤蚤世遺孤友杜方在抱撫育教娶
若已子卒以成立辛未冬服闋赴選除授南京工部營
繕司主事工曹歳造恒裒民財將以緣是乾没事渉内
府多宦寺參主之故積弊牢莫可破君蒞官一以清慎
勤自將夙夜奉公視官事不啻家事爬姦剔蠧毛髪不
可干以私不為利勢回屈始而物情齟齬乆之遂安以
定今冡宰孫公為工部尚書雅知君凡有興作悉委之
君條其材用徒庸卒减前費什之五六不忍糜國家一
錢以重病民孫公甚敬信之儀眞歳運甓俵官民船附
京師命君督其事君安靖識大體不為細苛民用不擾
而吏亦無所容其姦事可便民則為措畫纎悉舟航往
来及居民商賈之在儀眞者無老稚賢愚咸頌其德儀
眞當漕河衝置壩蓄水惟大潦廼啟閘洩之中貴人利
舟便多决閘以行君以法守拒之動攝以威屹不為動
懼而止者甚多或贈以文綺之屬君例堅辭不受中貴
人亦雅聞君名不敢强平生有守皆此類踰年竣事而
還復差司龍江抽分竹木厰君以疾辭時少宰石公署
工部曰此非李主事不可必需其愈而遣之不得已起
而視事藩府戚里有漏税者君追而治之不少假借雖
宦同事者亦憚其風采初乾清坤寧灾至是敕取大木
上供君視事如平日持法謹嚴而用意一本於仁恕不
忍重㩁商人財令價踴貴以病民頌聲播遠近冡宰陸
公聞其名方欲擢置吏部以自助不意寢疾而卒實正
德十年七月十七日也享年四十有七病革時顧謂其
所親曰吾死慎勿須材於公家為吾平生之累及卒無
以為殮妻徐氏盡鬻其裝始克歸柩賢士大夫相與弔
於朝行旅之人故有德於君者相與哭於野門生耆老
之在鄉者相與白於有司為立里門以旌之表曰清修
吉士蓋君之積誠動人也友人蜀王教以詩哭之云傷
心病革買棺言千古同符昜簀論識者以為名言子男
彬臣媵尹氏所出尚㓜以卒之明年月日卜葬於霞里
祖塋之傍去家二里而近一清資質近道好義樂善不
啻饑渇之於飲食遊太學聞楓山論學慨然有求道之
志及官南都日以親賢講學為事欿然自視若愚退食
自公輙閉門不出潛心六經語孟及程朱文字而求窮
理修身之方凡異端之説及近世詞章功利之習不以
一毫經心嘗曰人之為學當從人倫日用上實下功夫
庻幾歩歩着實不為空言金華之學始於成公而何王
金許其傳出於考亭髙弟黄文肅公君守其鄉學甚至
未嘗議及前軰短尤尊信文公按其成説佩而行之一
字不敢易余嘗曉之曰文公晩年論學及解經要議雖
聖人復起不能易也乃若小小文義程朱已不盡同不
可深泥也一清曰不然吾軰學未見道今日正當不信
已而信先儒之言庻幾求之而可得先儒論或有未定
者吾且闕所宜可也余深以為然於乎一清質魯志確
以其近道之資而又學不畔道蓋踐履多於講明可謂
平正篤實矣天假之年則其所造非余所得以知而不
幸齎志而没不亦重可哀邪昔大道既隠漢儒秪以訓
詁明經而釋教流入中國乆㣲程朱則聖學其遂無傳
矣今天下家誦程朱之書而六經燦然明世然世降浸
薄士往往務空言而闕於實行學益支離好髙者復竊
禪語而託於經傳謂可一蹴入孔室而輕訶宋儒號空
而不踐實噫弊也乆矣若吾一清以躬行為學而足履
實地者安可得邪余不幸生於絶學之後方欲求助於
人以進此道得友如一清而又一旦化去踽踽凉凉獨
學無助則所哀者豈直朋舊之情而已邪因誌其墓而
銘之銘曰昔在孔門曾以魯得確哉李君學從魯入垂
絶有言事符易簀後欲知君視此石刻
　　　損益大意
一昌黎墓志學史記列傳體而太史公尚矣列傳若為
一人作而當時天下事皆備見其體甚大今一清官卑
國家事關係亦多亦宜敘見一二然亦不必煩
一表厥宅里漢人君子鄉髙陽里猶有遺意與今之以
官爵甲第立坊者異矣永康此舉可振頽俗法宜得書
今但云立里門以旌之傷於畧當增表曰清修吉士
一文公作曹立之墓表未嘗深闢陸學而象山之徒已
譁然不平今門户太髙黨事將起憂其將害蒼生但實
修吾學是眞難㓕是假易除吾學果大成將不大聲色
而自定矣柰何以口舌與争激成其勢况風人之義貴
於㣲婉使言之者無罪而聞之者足以戒庻得性情之
正今直云近時一種便儇矯厲之資空虛恠僻之論異
説蜂起程朱之書又將為天下大禁余為此懼而力不
足以震之則幾於罵矣且彼正因厭俗學支離故喜禪
學之㨗徑而䧟溺多世之髙明之士今捨却俗學一邊
專攻彼一邊之失語意亦欠平正而未足服其心也今
畧改云云庻幾不偏又意蓄亦不甚露因稱一清起此
議論非欲謫彼且亦足以為諷而不至激其怒也
　　　嘉定金處士墓誌銘
昔在正德戊寅三月某日嘉定金處士卒越二載建丑
月乙酉乃葬前期其孫貢士洲持父命辭母几筵衰絰
踵門稽顙泣血跽而致辭乞校勒銘其先墓圖惟不朽
伏地不能興校惟金氏之葬也已緩然聞其治䘮能深
長思棺槨内外易母比化者後艱兹其難朽矣善積者
天鍚以餘慶行立者人隨之令名銘墓後世彌文也而
奚以為且夙所不習余曷嘗以偏辭書人墓固辭弗敢
承而其請彌至是日望貢士之言貎無不惻然動容者
越翼旦弗去益悲校終辭之由是父兄咸以是命余交
友咸以是敦余哀誠所動也校廼弗忍違洲泣而言曰
吾祖少服勞養吾曾祖父母逮養髙祖父母俱髙年多
疾病而嗜好不同吾祖委曲承順咸得其懽心焉及終
天年竭力襄四䘮創祠堂以奉先世歳時祭祀宿戒吾
祖母滌器酒食㓗豐進生時所嗜物遇先忌終日悲愴
愛我曾祖遺姑姊妹篤於愛吾姑姊妹餽遺周恤恒加
隆焉曰吾女豈得比先人女曾祖母外宗寖㣲恒振其
乏戒子孫其母忘吾母家曰其愛親如斯乎宗族其稱
孝與吾祖㓜從謙齋徐先生多識古今之故年旣耆艾
見謙齋猶執弟子禮甚恭怡怡如奉家長其於劬書若
嗜炙然畫勤家務深夜静坐秉燭讀史欣然忘疲晩年
躭讀五倫書誦數咸貫家庭有訓述謙齋語居多謙齋
卒施及其子若孫通家往来曰其隆師如是乎鄉黨其
稱弟與吾祖惟恒産是務厥心有常無外物慕農事興
悉命亞旅疆以往服田畆卑隰植稔髙原藝菽麥圃毓
𬞞無遺地焉戒毋雜樹花卉曰是饑弗得養饉弗得充
者也嬪婦織木綿為衣語人曰吾田舍翁也敢習富貴
相以導子孫惰驕服惡華靡器物喜堅朴凡事為經乆
計有以珍寳盛飾婦人裝求售者曰兹謂誨淫經有明
戒有鬻竒玩好名畫者曰古弗貴異物非衣食之源也
惟積書多至萬巻曰其勤儉如斯乎子孫其能守與銘
義稱美止子勿言兹皆可撮而傳矣洲又泣曰吾祖言
行若有矩度終身無改凡燕飲酒始卒以治數爵㣲醺
不復進杯勺或强至醉竟弗及亂進退儼如後生喜放
曠者終燕莫敢譁嘗有令納粟拜爵吾祖輸粟數秉於
官弗敢受服或疑其固曰爵惟有德是榮富者出財庻
民常分也吾布衣足矣敢濫名器邪及卒遺命以深衣
幅巾殮戒子孫毋以貲發身縣大夫舉行鄉飲欲得髙
年有行者咸推吾祖宜延居三賔之首後虛介席一以
迎固讓弗敢赴曰其執禮如斯乎遺風尚存否吾家雖
舊族然至吾祖而家業始益昌吾祖慎取予之節嘗遣
人貿布於邑西楊氏閲數而羡十疋曰彼誤予也吾受
不可以誤亟還諸楊子孫婚嫁倣禮俗行之以論財為
深耻人有無故乞覓者雖甚强黠及甘悦善入者終不
屑予一錢丐修浮屠老子之宫者立門外終日廢然而
反聞修橋梁除道路而力不贍者無遠近助之財死無
以埋者賻之棺饑者周之粟吾父承之曰先人起家惟
艱敢居然有先業歳洊饑發粟以賑其鄉將立義塾以
教吾族及里人之子弟繼先志也曰其仗義如斯乎而
父果哉能光前人可多也已吾何敢愛一辭弗以燕孝
子慈孫之心乃論其世嘉定之金厥初家南翔其稱榮
一府君者實維金漳浦始遷祖距處士五世矣榮一生
華三華三生國英國英生谷瑜谷瑜生有慶娶於朱是
生處士諱鑑厥字汝昭人稱為竹軒翁生於某年某
月某日壽七十有六齡墓在西漳浦右原祖塋穆兆
初處士無恙時視其腓腫及股顧洲曰昔吾祖以是殁
吾父亦以是殁兹遺氣所禪邪吾今死期至矣一日從
容以遺訓顧洲授之洲嗚咽不能仰視處士徐曰死生
其猶旦暮乎而奚悲也臨終爽然曾不怛化其逹生有
如此者配張氏繼室以陳子男茝娶孫氏女適朱鵬少
稱未亡人二孫洲澣洲篤學謹信人也遡流考源厥有
自出校弗及識處士爰以孫故信其祖自愧不德莫能
使人徴信余言也雖然洲而修德厥躬何患無傳矣系
之銘曰兹惟君之藏既固孔安君有慈孫永其流芳
　
　
　
　
　
　
　莊渠遺書巻十六
