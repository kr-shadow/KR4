#+TITLE: 詩話補遺-明-楊愼
#+DATE: 2016-06-11 12:26:40
#+SOURCE: github.com/kanripo/KR4i0053 master b4aebe34                
欽定四庫全書　　　　　集部九
　詩話補遺　　　　　　　詩文評類
　　提要
　　　　(臣/)等謹案詩話補遺三巻明楊慎撰慎有檀
　　　　弓叢訓等書已著録又嘗作升庵詩話其門
　　　　人楊達之刻之此其戌雲南後所作其門人
　　　　曹命編次者也慎在戌所無文籍可稽著書
　　　　惟憑腹笥中如稱宋本杜甫集麗人行中有
　　　　足下何所有紅渠羅襪穿鐙銀二句之類已
　　　　為前人之所糾至於稱渤海北海之地今哈
　　　　宻扶餘中國之滄州景州名渤海者葢僑稱
　　　　以張休盛云云不知哈宻在西扶餘在東絶
　　　　不相及滄景一帶地皆瀕海故又有瀛州瀛
　　　　海諸名謂曰僑置殊非事實又香雲香雨並
　　　　出王嘉拾遺記而引李賀元稹之詩又以盧
　　　　象雲氣杳流水句誤為香字如斯之類亦引
　　　　據疎舛然其賅博淵通究在明人諸家之上
　　　　去瑕存瑜可采者固不少也乾隆四十六年
　　　　十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　詩話補遺巻一
　　　　　　　　　　　　　明　楊慎　撰
　　浮渲梳頭
本事詩載劉禹錫杜司空席上贈妓詩云浮渲梳頭宫
様妝春風一曲杜韋娘今本浮渲梳頭作髙鬢雲鬟又
以為韋應物詩者誤也盖韋與劉皆嘗為蘇州刺史是
以傳疑浮渲字妙畫家以墨飾美人鬢髪謂之渲染渲
音眩
　　險諢句
吳均詩秋風瀧白水鴈足印黄沙為沈約所笑唐人以
此類為險諢句傳竒詩多有之沈青箱夜月琉璃水春
風卵色天是也韓退之水作青羅帶山如碧玉篸杜牧
詩錢塘鸚鵡緑吳岫鷓鴣斑東坡詩山為翠浪涌水作
玉虹流大家亦時有之也
　　洞宫
列仙傳燕昭王得洞光之珠以飾宫王母三降其地名曰
洞宫劉滄有宿洞宫詩沐髪清齋宿洞宫又唐人稱道
院曰洞宫楊巨源詩洞宫曽向龍邉宿雲徑應從鳥外
還
　　燭剪詩
元武伯英詠燭剪詩啼殘瘦玉蘭心吐蹴落春紅燕尾
香為一時所賞國朝古㢘李公時勉詠剪刀詩吳綾剪
䖏魚吞浪蜀錦裁時燕掠霞深院響傳春晝静小樓工
罷夕陽斜公之直節清聲而詩嫵媚如此信乎賦梅花
者不獨宋廣平也
　　雯華
金國仙人王予可詩詞多用雯華字見中州集元好問
詩剥裂雯華漬月秋又寳宫寺聯云七重寳樹圍金界
十色雯華擁畵梁查雯雲文也又石文似雲亦曰雯華
古三墳書日雲赤曇月雲素雯劉因登寺閣詩雯華寳
樹忽當眼
　　摯虞論詩賦四過
假象太過則與類相逺命辭過壮則與事相違辨言過
理則與義相失麗靡過美則與情相悖
　　黄雲
春秋運斗樞曰黄雲四合女訛驚邦感精符曰妻黨翔
則黄雲入國妻黨翔謂女謁盛也淮南子曰黄天之氣
上為黄雲下為黄埃江淹詩河洲多沙塵風吹黄雲起
李太白詩黄雲城南烏欲棲(補文選注/之未偹)
　　樂些城
唐書驃國之地南盡􁀙海(即今/滇海)北通南詔樂些城東北
距陽苴咩城六千八百樂些即杜詩所謂和親邏洋城
是也今作摩些其字雖異地一也音一也
　　無名氏六言詩(或云李/季章作)
蒋凝賦止四韵邠老詩無全章丫頭花鈿滿面不及徐
妃半籹
　　塞北江南
杜氏通典論凉州云地勢之險可以自保於一隅財富
之殷可以無求於中國故五凉相繼與十六國立中州
人士避難者多往依之盖其風土之可樂如此唐韋蟾
詩曰賀蘭山下果園成塞北江南舊有名稱其為塞北
之江南以此
　　漢古詩逸句
庭中有竒樹上有悲鳴蟬
泛泛江漢萍飄蕩永無根
青青陵中草傾葉晞朝日陽春被恵澤枝葉可攬結
餓狼食不多飢豹食有餘
胡蝶逰西園暮宿桑樹間
天霜朩葉下鴻鴈當南飛　古詩四十餘首文選収其
　十九首今其遺句見於類書多有之聊録其一二斷
　珪缺璧猶勝瓦礫如山也
人逺精魂近寤寐夢容光(無名/氏)
初秋北風至吹我章華臺浮雲多暮色似從崦嵫来(同/上)
石上生菖蒲一寸八九節仙人勸我飡令人好顔色(同/上)
羈縶繫世網進退維凖繩(江/偉)
去婦不顧門萎韭不入園(諸葛/孔明)
探懐授所歡願醉不顧身(王仲/宣)
皎月垂素光𤣥雲為髣髴(劉公/榦)
𤣥景如映璧繁星如散錦(庾/闡)
金荆持作枕紫荆持作床(古/歌)
争先非吾事靜照在忘求(王右/軍)
来若迅風散逝如歸雲征(李/充)
翕如翔雲㑹忽若驚風散(棗/腆)
遥看野樹短逺望樵人細(虞/騫)
黄鳥鳴相追咬咬弄好音(古/詩)
相思心既勞相望脰亦悁(陸彦/聲)
迅飈翼華盖飄颻若鴻飛(石/崇)
元清渺渺觀浴景出東渟(仙/詩)
逍遥元津際轡景落滄溟(同/上)
　　子書傳記語似詩者
美色不同面悲音不共聲(論/衡)
片玉可以琦奚必待盈尺(抱朴/子)
兩江珥其市九橋帶其流(楊/雄)
生無一日歡死有萬世名(列/子)
善御不㤀馬善射不㤀弓(韓詩/外傳)
文繡被臺榭菽粟食鳬鴈(晏/子)
日日獻玉衣旦旦進玉食(列/子)
駿馬養外廄美人充下陳(戰國/策)
操行有常賢仕宦無常遇(王/充)
觸露不搯葵日中不剪韭(古/諺)
飛鳥號其羣鹿鳴求其友(楚辭/注)
膏以肥自􁃚翠以羽殃身(蘇/秦)
薫以香自燒膏以明自煎(陳留/父老)
良将如収電可見不可追(抱朴/子)
髙不絶山阜跛羊升其顛深不絶涓流孺子浴其淵(牟/子)
急行無善歩促柱少和聲(王/充)
孔子辭廪丘終不盜帶鈎許由讓天下終不利封侯(淮/南)
髙山尋雲霓深谷肆無景(羊祜/疏)
南遊罔䆡野北息况墨鄉(淮/南)
日回而月周時不與人㳺(淮/南)
百里不販樵千里不販糴(古/諺)
兩貴不可同兩勢不可雙(說/苑)
女愛不敝席男歡不盡輪(鬼谷/子)
御馬不釋策操弓不反檠(家/語)
鵲巢知風起獺穴知水生(韓詩/外傳)
豐屋知名家喬朩知舊都(吕/覧)
井水無大魚新林無長朩(同/上)
餓狼守庖厨飢虎牧牢豚(仲長統/昌言)
代馬依北風越鳥翔故巢(吴越/春秋)
荆土不貴玉鮫人不貴珠(韓詩/外傳)
蠧蝝仆柱梁蚊芒走牛羊(新/序)
青崖若㸃黛素湍如委練(羅含湘/中記)
白沙如霜雪赤岸若朝霞(同/上)
洞庭對岳陽修眉鍳明鏡(同/上)
神邱有火穴光景照千里崐崘有弱水鴻毛不能起(元/中)
(記/)
日南有野女羣行不見夫其状皛且白裸袒無衣襦(唐/䝉)
(博物/記)
蟪蛄鳴于朝寒螀鳴于夕(風土記/秋日)
蠅成市於朝蚊成市於夕(同上/夏日)
煦氣成虹霓揮袖起風塵(劉邵趙/都賦)
不寳咫尺玉而愛寸隂旬(司馬/法)
皷聲不過閶柝聲不過閬(同/上)
鐸以聲自毁膏以明自鑠(淮/南)
大江如索帶舟船如鳬鴈(郡國/志)
跣跗被商舄重譯吟詩書(王/充)
醴泉有故源嘉禾有舊根(同/上)
白璧不可為容容多後福(左雄/傳)
仲尼長東魯大禹出西羌(晋書戴/叔鸞傳)
明月不妄映蘭葩豈虚鮮(郭/璞)
新霽青陽升天光入隙中(佛/經)
日從濛汜出照樹初無影(同/上)
隴坂縈九曲不知髙㡬里(三秦/記)
髙樹翳朝雲文禽蔽緑水(應/璩)
平流皷怒浪靜樹振驚飈(尚書正/義序)
榣朩不生危松柏不處卑(國/語)
遁䦧不可復亡犴不可再(淮/南)
一淵不兩蛟(淮/南)
兩雄不並棲(三國/志)
　　海魚空鳥
大海從魚躍長空任鳥飛唐荆州陟屺寺僧元覧詩也
朱文公嘗書之且䟦之曰大丈夫處世不可無此氣象
盖亦取之元覧齋壁有張璪畫松符載讃之衛象詩之
覧悉加堊焉曰無事疥吾壁也異哉此髠奴既能知魚
鳥任其飛躍又何必介意於三才子之筆乎
　　顛當
顛當窩深如蚓穴網絲其中土盖與地平大如榆莢仰
捍其盖伺蠅蠖過輙翻盖捕之纔入復閉與地一色並
無絲障可尋也爾雅謂之王蛈蝪鬼谷子謂之蛈母秦
中兒童戱曰顛當顛當牢守門蠮螉㓂汝無處奔范成
大六言詩曰恐妨胡蝶同夣咲倩顛當守門唐劉崇逺
金華子云京師兒童以草臨此蟲穴呼之謂之釣駱駝
須臾此蟲出穴有明經劉寡辤曰此即爾雅王蛈蝪也
時人服其博識浙中謂之駝背蟲其形酷似駱駝也(蛈/母)
(一作/蛈鬼)
　　止觀之義
杜詩白首重聞止觀經佛經云止能捨樂觀能離苦又
云止能修心能斷貪愛觀能修慧能斷無明止如定而
後能靜觀則慮而後能得也
　　晩唐絶倡
許渾蓮塘詩為憶蓮塘秉燭遊葉殘花敗尚維舟烟開
翠扇清風曉水泛紅花白露秋神女暫来雲易散仙娥
終去月難留空懐逺道難持贈醉倚西䦨盡日愁此為
許丁卯集中第一詩而選者不之取也他如韋荘昔年
曾向五陵逰一首羅隐梅花吳王醉䖏十餘里一首李
郢上裴晋公四朝憂國髩成絲一首皆晩唐之絶倡可
與盛唐峥嶸惟具眼者知之
　　紫濛
慕容氏自云軒轅之後徙於紫濛之野晋書慕容氏贊
曰紫濛徙構元塞分疆角端偃月歩揺翻霜乗危蝟起
怙險鴟張守以不德終致餘殃宋人送北使詩云風急
紫濛催玉勒日長青𤨏聴薫絃正用此事
　　銅虹曉虹
器物欵識有王氏銅虹燭錠虹與缸同如漢賦金缸銜
壁唐詩銀缸斜背解明璫之類也李賀詩飛燕上簾鈎
曉虹屏中碧亦謂貴人晏眠而曉燈猶在缸也
　　瓠蘆河苜蓿烽
岑參塞上詩苜蓿烽邉􁅢立春瓠蘆河上泪沾巾西域
記云塞外無驛郵往往以烽代驛玉門闗外有五烽苜
蓿烽其一也又云瓠蘆河下廣上狹洄波甚急深不可
渡上置玉門闗即西境之咽喉也
　　金人詠物詩
中州集金羽士王予可詠西𤓰云一片冷沉渾底月半
彎斜捲隴頭雲孫鐸詠玉簮花云披拂西風如有待徘
徊凉月更多情鄭子𥅆詠酴醿詩云玉斧無人解羞月
珠裙有意欲留仙皆極體物之工
　　六朝七言律(其體/不純)
蝶黄花紫燕相追楊低柳合路塵飛已見垂鈎掛緑樹
誠知淇水沾羅衣兩童夾車問不已五馬城南猶未歸
鶯啼春欲駛無為空掩扉(右梁簡文春情曲後/二句又作五言也)
長安城中秋夜長佳人錦石𢷬流黄香杵紋砧知近逺
傳聲逓響何凄凉七夕長河爛中秋明月光蠮螉塞邉
絶候鴈鴛央樓上望天狼(右後魏温子昇𢷬衣/第五六句又作五言)
文牎玳瑁影嬋娟香帷翡翠出神仙促柱黙唇鶯欲語
調弦繫爪鴈相連秦聲本自楊家解吳歈那知謝傅憐
祗愁芳夜促蘭膏無那煎(右陳後主聴筝/後二句五言)
舊知山裏絶氛埃登髙日暮心悠哉子平一去何時返
仲叔長逰遂不来幽蘭獨夜清琴曲桂樹凌雲濁酒杯
槁項同枯朩丹心等死灰(右隋王無功北/山後二句五言)
　　薫風啜茗
杜子美何将軍山荘詩薫風啜茗時今本作春風非此
詩十首皆一時作其曰千章夏朩清又曰紅綻雨肥梅
皆夏景可證
　　米元章
米元章之書法人皆知之其詩律之妙人或不盡知也
予愛其望海樓一詩云雲間銕瓮近青天縹渺飛樓百
尺連三峽江聲流筆底六朝㠶影落樽前幾畨畫角催
殘日無事滄洲起白烟忽憶賞心何處是春風秋月兩
茫然又詠潮云怒氣號聲迸海門州人傳是子胥魂天
排雲陣千家吼地擁銀山萬馬奔勢與月輪齊朔望信
如壺漏報朝昬吳王越覇成何事一唱漁歌過逺村又
垂虹亭一絶云斷雲一葉洞庭㠶玉破鱸魚霜破柑好
作新詩寄桑苧垂虹秋色滿東南
　　南浦詩
㓂凖南浦詩春風入垂楊烟波漲南浦落日動離魂江花
泣微雨(妙䖏不/減唐人)
　　杜公引泉詩
杜工部補稻畦水詩云芊芊炯翠羽剡剡生銀漢鷗鳥
鏡裏来闗山雪邉看秋菰成黒米精鑿傳白粲玉粒足
晨炊紅鮮任霞散陸龜䝉引泉詩曽聞瑶池溜亦灌朱
草田鳬伯弄翠蕊鸞雛舞丹煙淩風捩桂舵隔霧馳犀
船(二詩曲盡農田之景/然而詞語且宕樂)
燕子詩穿花落水益沾巾范德機善本作帖水一笑正
墜雙飛翼黄山谷云一笑俗作一箭非紛紛戯蝶過閑
幔張文潜本作開幔
　　東丹王千角鹿圖
遼太祖安巴堅二子長曰托雲(遼史/名倍)次曰耀庫濟(後改名/徳光)
唐明宗天成元年丙戌遼主滅渤海(渤海北海之地今/哈宻扶餘也中國)
(之滄州景州名渤海/者盖僑稱以張休盛)改為東丹國以倍為東丹王其後
舒嚕后立次子徳光東丹王曰我其危哉不如適他國
以成泰伯之名遂立石海上刻詩曰小山壓大山大山
全無力羞見故鄉人從此投外國遂越海歸中國唐明
宗長興六年也明宗賜與甚厚賜姓李名贊華以荘宗
妃夏氏妻之拜懐化軍節度使東丹王有文才博今其
汎海歸華載書數千巻尤好畵世傳東丹王千角鹿圖
李伯時臨之董北苑有䟦宣和畵譜列其目焉(東丹王/事頗大)
(遼志及宣和畫譜董逌畫趿陳/桱通鑑續編梓之以便覧考)
　　竹香
杜子美竹詩雨洗娟娟浄風吹細細香李長吉新笋詩
斫取青光寫楚詞膩香春粉黒離離又昌谷詩竹香滿
淒寂粉節塗生翠竹亦有香細嗅之乃知
　　屠蘇為草名
周王褒詩飛甍彫翡翠繡桷畫屠蘇屠蘇本草名畫于
屋上因草名以名屋杜詩云願随金騕褭走置錦屠蘇
此屠蘇屋名也後人又借屋名以名酒元是屠蘇酒是
也又大帽形類屋亦名屠蘇南史謠云屠蘇障日覆兩
耳是也
　　虞世南織錦曲
寒閨織素錦含怨歛雙蛾綜新交縷澁經脆斷絲多衣
香逐舉袖釧動應鳴梭還恐裁縫罷無信往交河此虞
世南織錦曲也分明是一幅織錦圖綜音縱經音逕非
深知織作者不知此二句之妙
　　王筠詠邉衣
王筠詠征婦裁衣行路難其略云裲襠雙心共一抹栢
腹兩邉作八撮􁀙帶雖安不忍縫開孔纔穿猶未逹胷
前却月兩相連本照君心不照天數句敘裁衣曲折纖
微如出縫婦之口詩至此可謂細宻矣
　　甄皇后塘上行
蒲生我池中緑葉何離離豈無蒹葭艾與君生别離念
君去我時獨愁常苦悲相見君顔色感結傷心脾念君
常苦悲夜夜不能寐莫以豪賢故棄捐素所愛莫以魚
肉賤棄捐蔥與薤莫以麻枲賤棄捐管與蒯倍恩者苦
枯蹶船常苦沒教君安息定慎莫致倉卒與君一别離
何時復相對出亦復苦愁入亦復苦愁邊地多悲風樹
朩何㮴㮴從君致獨樂延年夀千秋　此詩樂府亦載
而詳略不同然詞義之善無如此録之完美故書於此
蹶船常苦没黄河中行舟常有此患俗云着淺說文艐
船着沙不行也尚書大傳云三艐國名亦在黄河側甄
后此句正北方之語特表出之　㮴音颼古本楚詞風
䬃䬃兮朩㮴㮴今本作蕭而音亦叶颼故此詩亦作蕭
蕭又作翛翛摠不若㮴㮴字之古也　甄后中山無極
人為文帝后其後為郭貴嬪譛賜死臨終作此詩魏明
帝初為王時納虞氏為妃及即位毛氏有寵而黜虞氏
卞太后慰勉之虞氏曰曹氏自好立賤未有能以令終
殆必由此亡國矣其後郭夫人有寵毛后愛弛亦賜死
魏之兩世家法如此虞氏亡國之言良是詩可以觀不
獨三百篇也　元人傳竒以明帝為跳槽俗語本此
　　栁花香
李太白詩風吹栁花滿店香温庭筠詠栁詩香隨靜婉
歌塵起影伴嬌嬈舞袖垂傳竒詩莫唱踏春陽令人離
腸結郎行久不歸栁自飄香雪其實栁花亦有微香詩
人之言非誣也
　　隋後主詩
隋後主越王侗楊叛兒歌曰青春正陽月結伴戯京華
龍媒玉珂馬鳳軫繡香車水映臨橋栁風吹夾路花日
昬歡晏罷相将歸狹斜越王嗣位史稱其眉目如畫温
厚仁愛風格儼然後為王充所弑臨命禮佛曰願自今
以往不復生帝王家噫亦可憐矣觀其詞藻如此若不
生帝王家豈不為文人學士邪　隋越王謚恭帝李淵
立代王侑亦謚恭帝二主同謚盖東西不相聞也
　　香雲香雨
雨未常有香也而李賀詩衣微香雨青氛氲元微之詩
雨香雲淡覺微和雲未常有香而盧象詩云雲氣香流
水
　　詠王安石
劉文靖公(因/)書事絶句云當年一線魏瓠穿直到横流
破國年草滿金陵誰種下天津橋上聴啼鵑宋子虚詠
王安石亦云投老歸耕白下田青苖猶未罷民錢半山
春色多桃李無奈花飛怨杜鵑二詩皆言宋祚之亡由
於安石而含蓄不露可謂詩史矣
　　宋子虚詠史
宋子虚詠史凡三百餘首其佳者如詠甘羅云函谷關
中富列侯黄童亦僣上卿謀當年園綺猶年少甘隱商
山到白頭詠緑珠云紅粉捐軀為主家明珠一斛委泥
沙年年金谷園中燕啣取香泥𦵏落花詠張果云滄溟
㡬度見揚塵曽醉堯家丙子春近日喜無天使至蹇驢
留得載閒身徐佐卿化鶴云化作遼東羽翼囬適逢沙
苑獵弦開寧知萬里青城客直待他年箭主来詠陸贄
云詔下山東感泣来謫歸門巷鎻蒼苔奉天以後誰持
筆不用當時陸九才詠宋宫人王婉容云貞烈那堪拒
强求玉顔甘没塞垣秋孤墳若是隣青塜地下昭君見
亦羞王婉容随徽欽北去尼瑪哈見之求爲子婦婉容自
刎車中金人𦵏之道傍可謂英烈矣
　　含笑花詩
施宜生含笑花詩百歩清香透玉肌滿堂皓齒轉明眉
褰帷跛客相迎䖏射雉春風得意時
　　九字梅花詩
元天目山釋明本中峯有九字梅花詩云昨夜西風吹
折千林梢渡口小艇滚入沙灘泑野樹古梅獨卧寒屋
角疎影横斜暗上書囱敲半枯半活㡬箇擫蓓蕾欲開
未開數㸃含香苞縱使畫工竒妙也縮手我愛清香故
把新詩嘲池南唐文薦(錡/)謂余曰此詩不佳影不可言
敲又後四句有齋飯酸饀氣属予作一首乃口占云元
冬小春十月微陽回緑萼梅蕊早傍南枝開折贈未寄
陸凱隴頭去相思忽到盧仝􁦷下来歌殘水調沉珠明
月浦舞破山香碎玉凌風臺錯恨髙樓三弄呌雲笛無
奈二十四畨花信催近觀盧賛元酴醿花詩云天将花
王國艷殿春色酴醿洗粧素頰相追陪絶勝濃英綴枝
不韻李堪友横斜照水攙先梅瑶池董雙成浴香肌露
竹林嵇叔夜醉玉山頽風流何事不入錦囊句清和天
氣直挽青陽回亦九字律也詩亦有思致以李花為不
韵甚切體物前人亦未道破者
　　張旭詩
張旭以能書名世人罕見其詩近日吳中人有収其春
草帖一詩陸子淵為余誦之所謂春草青青萬里餘邉
城落日見離居情知海上三年別不寄雲間一紙書也
可謂絶倡余又見崔鴻臚所藏有旭書石刻三詩其一
桃花磯云隐隐飛橋隔墅烟石磯西畔問漁船桃花盡
日随流水洞在清溪何䖏邉其二山行留客云山光物
態弄春暉莫為輕隂便擬歸縱使晴明無雨色入雲深
處亦霑衣其三春逰值雨云欲尋軒檻倒清樽江上烟
雲向晚昏湏倩東風吹散雨明朝却待入華園字畫竒
怪擺雲捩風而詩亦清逸可愛好事者模為四􁘣懸之
　　陳文恵公詩
陳文恵公堯佐吳江詩云平波渺渺烟蒼蒼菰蒲纔熟
楊栁黄扁舟繫岸不忍去西風斜日鱸魚鄉後人於其
地立鱸魚鄉亭和者百餘人皆不及也噫此詩尚敢和
耶又碧瀾堂詩云苕溪清淺霅溪斜碧玉光寒一萬家
誰向月明中夜聴洞庭漁笛隔蘆花二詩曲盡東南之
景後之作者殆無復措手
　　宋人絶句
宋詩信不及唐然其中豈無可匹體者在選者之眼力
耳如蘇舜欽吳江詩月從洞庭来光映寒湖凸四顧無
纖塵魚躍明鏡裂王半山雨詩云山中十日雨雨晴門
始開坐看蒼苔紋欲上人衣来孔文仲早行云客行謂
已旦出視見落月瘦馬入荒陂霜花重如雪崔鶠春日
云落日不可盡丹林紫谷開明明逺樹裏厯厯暝鴉回
冦平仲南浦云春風入垂楊烟波漲南浦落日動離魂
江花泣微雨郭公甫水車嶺云千丈水車嶺懸空九疊
屏北風来不斷六月亦生氷蘇子由中秋夕云巧轉上
人衣徐行度樓角河漢冷無雲冥冥獨飛鵲旅行云猿
狖號枯朩魚龍泣夜潭行人已天北思婦隔江南朱文
公雨詩云孤燈耿寒熖照此一窓幽卧聴簷前雨浪浪
殊未休張南軒題南城云坡頭望西山秋意已如許雲
影度江来霏霏半空雨東渚云團團凌風桂宛在水之
東月色穿林影却下碧波中麗澤云長吟伐朩詩佇立
以望子日暮飛鳥歸門前長春水西嶼云繫舟西岸邉
幅巾自来去島嶼花朩深蟬鳴不知䖏采菱舟云散䇿
下舸亭水清魚可數却上采菱舟乘風過南浦五詩有
王維輞川遺意誰謂宋無詩乎
　　子由四絶句
蘇子由題李龍眠山荘圖四絶句其一瓔珞巖云泉流
逢石缺脉散成寳網水神瓔珞看山是如来想其二雨
花巖云巖花不可舉翔蕊久未堕忽墜幽人前知子觀
空坐其三玉龍潭云白龍晝飲潭修尾掛石壁幽人欲
下看雨雹晴相射其四陳彭漈云蒼壁立積銕懸泉瀉
天紳山行見已久指與未来人此四詩竒景竒句可誦
可想放翁謂子由詩勝子瞻亦有見也　漈閩中水名
鄭樵號夾漈可證
　　絶句四句皆對
絶句四句皆對杜工部兩个黄鸝一首是也然不相聯
属即是律中四句也唐絶萬首惟韋蘇州踏閣攀林恨
不同及劉長卿寂寂孤鶯啼杏園二首絶妙盖字句雖
對而意則一貫也其餘如李嶠送司馬承禎還山云蓬
閣桃源兩地分人間海上不相聞一朝琴裏悲黄鶴何
日山頭望白雲柳中庸征人怨云歳歳金河復玉闗朝
朝馬策與刀鐶三春白雪歸青塜萬里黄河繞黒山周
朴邉塞曲云一隊風来一隊沙有人行䖏没人家黄河
九曲氷先合紫色三春不見花亦其次也
　　蓮花詩
張文潜蓮花平池碧玉秋波瑩緑雲擁扇青揺柄水宫
仙子闘紅粧輕歩淩波踏明鏡杜衍雨中荷花詩翠盖
佳人臨水立檀粉不勻香汗濕一陣風来碧浪翻真珠
零落難収拾此二詩絶妙又劉美中夜度娘歌菱花炯
炯垂鸞結爛學宫粧勻膩雪風吹凉髩影蕭蕭一抹疎
雲對斜月冦平仲江南曲烟波渺渺一千里白蘋香散
東風起惆悵汀洲日暮時柔情不斷如春水亡友何仲
黙嘗言宋人書不必収宋人詩不必觀余一日書此四
詩訊之曰此何人詩答曰唐詩也余笑曰此乃吾子所
不觀宋人之詩也仲黙沉吟久之曰細看亦不佳可謂
崛强矣
　　唐彦謙詩
唐彦謙絶句詩用事隱僻而諷諭悠逺似李義山如奏
㨗西蜀題沱江驛云野客乗軺非所宜况将儒服報戎
機錦江不識臨卭酒幸免相如渴病歸即李義山相如
未是真消渴猶放沱江過錦城之意也其餘如登興元
城觀烽火云漢川城上角三呼䕶蹕防邉列萬夫褒姒
塜前烽火起不知泉下破顔無鄧艾廟云昭烈遺黎死
尚羞揮刀斫石恨譙周如何千載留遺廟血食巴山伴
武侯此即唐人題吳中范蠡廟云千年宗國無窮恨只
合江邉祀子胥之句也漢殿云鳥去雲飛意不通夜壇
斜月轉桐風君王寂慮無消息却就真人覔鉅公首首
有醖藉堪吟詠比之貫休胡曽輩天壤矣考其世盖僖
宗時人也
　　洪容齋唐人絶句
洪容齋集録唐人絶句五十餘巻詩近萬首然余觀之
猶有不盡随即書於簡端二十餘首近又得二首其一
無名氏詠姑蘇臺云無端春色上蘇臺欝欝芊芊草不
開無風自偃君知否西子裙裾拂過来其二栁公綽題
梓州牛頭寺云一出西城第二橋兩邉山朩晚蕭蕭井
花淨洗行人耳留聴溪聲入夜潮
　
　
　
　
　
　
　
　
　
　詩話補遺巻一
欽定四庫全書
　詩話補遺巻二
　　　　　　　　　　　　　明　楊慎　撰
　　王建宫詞
王建宫詞一百首至宋南渡後失去七首好事者妄取
唐人絶句補入之淚盡羅巾夢不成白樂天詩也鴛鴦
瓦上忽然聲花蕋夫人詩也寶仗平明金殿開王少伯
詩也日晩長秋簾外報又日映西陵松栢枝二首乃樂
府銅雀臺詩也銀燭秋光冷畫屛及閒吹玉殿昭華管二
首杜牧之詩也余在滇南見一古本七首特全今録於左
忽地金輿向月陂内人接著便相隨却回龍武軍前過
當殿教看臥鴨兒
　唐著作佐郎崔令欽教坊記云左右兩教坊左多善
　歌右多工舞外有水泊俗號月陂形如偃月也又云
　妓女入宜春苑謂之内人亦曰前頭人言常在駕前
　也其家在教坊四季給米得幸者謂之十家
畫作天河刻作牛玉梭金鑷采橋頭每年宫女穿針夜
勅賜新恩乞巧樓
春來睡困不梳頭懶逐君王苑北逰暫向玉階花上立
簸錢贏得兩三籌
彈棊玉指兩參差背局臨虚鬭著危先打角頭紅子落
上三金字半邊垂
宛轉黄金白柄長青荷葉子畫鴛鴦把來不是呈新様
欲進微風到御床
供御香方加減頻水沉山麝每回新内中不許相傳出
已被醫家寫與人
藥童食後進雲漿高殿無風扇小凉每到日中重掠髩
􁜖衣騎馬繞宫廊
　　艛􁧗
艛􁧗小舩名音摟構見呂䝉傳白樂天詩兩片紅旗數
聲鼓使君艛艓上巴東又箳篂州乘送艛艓驛船迎又
還乘小艛艓却到古湓城艓當作􁧗字之誤也
　　呉二娘
吳二娘杭州名妓也有長相思一詞云深花枝淺花枝
深淺花枝相間時花枝難似伊　巫山高巫山低暮雨
瀟瀟郎不歸空房獨守時白樂天詩吳娘暮雨瀟瀟曲
自别江南久不聞又夜舞吳娘袖春歌蠻子詞自注吳
二娘歌詞有暮雨瀟瀟郎不歸之句今絕妙詞選以此
為白樂天詞誤矣吳二娘亦杜公之黄四娘也聊表出
之
　　謝自然升仙
謝自然女仙白日飛昇當時盛傳其事至長安韓昌黎
作謝自然詩紀其跡甚著葢亦得於傳聞也予近見唐
詩人劉商集有謝自然却還舊居一詩云仙侣招邀自
有期九天升降五雲隨不知辭罷虚皇日更向人間住
幾時觀此詩其事可知矣葢謝氏為妖道士所惑以幻
術貿遷他所而淫之久而厭之又反舊居觀商詩中所
云仙侣招邀意在言外惜乎昌黎又不聞也然則世之
所謂女仙者皆此類耳
　　天闚象緯逼
杜工部龍門奉先寺詩天闚象緯逼或作天閱殊為牽
強章表臣詩話據舊本作天闚引史記以管闚天之語
其見卓矣余又按文選潘岳秋興賦闚天文之秘奥注
引陸賈新語楚王作乾谿之臺闚天文杜子羙熟精文
選者也其用天闚字正本此况天文即象緯也不但用
其字亦用其義矣子羙復生必以余爲知言也天闚闚
天也雲臥卧雲也此倒字法也言闚天則星河垂地臥
雲則空翠濕衣見山中之殊於人境也
　　石􁗻御亭
唐人送元中丞江淮轉運詩一首王維錢起集皆有之
其云去問珠官俗來經石􁗻春東南御亭上莫問有風
塵用事頗隱僻石􁗻用荀子紫􁗻魚鹽及文選石􁗻應
節而楊葩事也御亭吳大帝駐輦所憩後人建御亭在
晉陵庾信詩御亭一回望風塵千里昬是也今刻本或
改石􁗻作右却御亭或改作衍亭轉刻轉誤漫一正之
　　罨畫
畫家稱罨畫雜彩色畫也吳興有罨畫溪然其字當用
􁘉罨乃魚網非其訓也張泌詩罨岸春濤打船尾謂魚
網遮岸也此用字最得字義
　左思蜀都賦罨翡翠釣鰋鮋
　　王摩詰遺詩
王摩詰詩今所傳僅六巻如輕隂閣小雨深院晝慵開
坐看蒼苔色欲上人衣來一首見於洪覺範天厨禁臠
人家在仙掌雲氣欲生衣二句見於董逌畫跋而本集
不載則知其詩遺落多矣
　　洛陽花雪
何遜與范雲聨句詩云洛陽城東西却作經年别昔去
雪如花今來花似雪李商隠送王校書分司詩云多少
分曹掌秘文洛陽花雪夢隨君定知何遜縁聨句毎到
城東憶范雲又漫成一絶云不妨何范盡名家未解當
年重物華逺把龍山千里雪將來擬並洛陽花二詩皆
用此事若不究其源不知爲何說也
　　麗人行逸句
松江陸三汀深語予杜詩麗人行古本珠壓腰衱穏稱
身下有足下何所着紅蕖羅韈穿鐙銀二句今本無之
淮南蔡衡仲昻聞之擊節曰非惟樂府鼓吹兼是周昉
羙人畫譜也
　　劉須溪
廬陵劉辰翁㑹孟號須溪於唐人諸詩集及李杜蘇黃
大家皆有批㸃又有批評三子口義及世說新語士林
服其賞鑒之精博然不知其節行之高也余見元人張
孟浩贈須溪詩云首陽餓夫甘一死叩馬何曽罪辛已
淵明頭上漉酒巾義熙以後爲全人葢宋亡之後劉公
竟不出仕也噫是與伯夷陶潛何異哉須溪私印古篆
三代人物四字自許良不為過張孟浩葢亦同時合志
者他如閩中之謝臯羽徽州之胡餘學慈溪之黄東發
自以中國遺人不事二姓者不知其㡬宋朝待士之厚
其效可騐矣
　　元朝畨書
元朝主中國日用羊皮冩詔謂之羊皮聖㫖其字用䝉
古書中國人亦習之張孟浩詩云鴻濛再剖一天地書契
復見科斗文張光弼輦下曲云和寜沙中撲遫筆史臣
以代鉛槧事百司譯冩高昌書龍蛇復見古文字
　　唐舞妓著靴
舒元輿詠妓女從良詩云湘江舞罷却成悲便脫蠻靴
出鳳幃誰是蔡邕琴酒客曹公懐舊嫁文姬可考唐世
妓女舞飾也按說文鞮四夷舞人所著屨也周禮有鞮
鞻氏亦是四夷之舞今之樂部舞妝皆出四夷唐人舞
妓皆著靴猶有此意盧肇柘枝舞賦靴瑞錦以雲匝袍
蹙金而鴈欹樂府歌錦靴玉帶舞回雲杜牧之贈妓詩
曰舞靴應任傍人㸔笑臉還須待我開黄山谷贈妓詞
云風流太守能籠翠羽宜醉金釵且留取垂楊掩映庭
階直待朱輪去後便從伊窄襪弓鞋則汴宋猶似唐制
至南渡後妓女窄襪弓鞋如良人矣故當時有蘇州頭
杭州脚之諺云
　蠻靴一本作鸞靴盧肇賦一本云靴瑞錦以鸞匝袍
　蹙金而鴈欹以鸞對鴈當是併識於此
　　評李杜
楊誠齋云李太白之詩列子之御風也杜少陵之詩靈
均之乘桂舟駕玉車也無待者神於詩者與有待而未
嘗有待者聖於詩者與宋則東坡似太白山谷似少陵徐
仲車云太白之詩神鷹瞥漢少陵之詩駿馬絶塵二公之
評意同而語亦相近余謂太白詩仙翁劒客之語少陵詩
雅士騷人之詞比之文太白則史記少陵則漢書也
　　華不注
左傳成公二年晉郤克戰於鞌齊師敗績逐之三周華
不注相傳讀不字但作卜音伏琛齊記引摯虞畿服經
不又音跗如詩鄂不韡韡之不謂花蔕也言此山孤秀
如華跗之注於水其說甚異而有徵又按水經注云華
不注山單椒秀澤孤峯刺天青崖翠發望同㸃黛九域
志云大明湖望華不注山如在水中李太白詩昔我逰
齊都登華不注峯兹山何峻秀綵翠如芙蓉此之芙蓉
葢因華不之名也以數說互證之伏氏音不為跗信矣
　　杜詩歩檐字
杜子羙詩步檐倚杖看牛斗檐古簷字楚辭大招曲屋
歩櫩注曲屋周閣也步櫩長砌也司馬相如賦步櫩周
流長途中宿櫩亦古簷字也又梁陸倕鍾山寺詩步簷
時中宿飛階或上征沈氏滿願詩步簷隨新月挑燈惜
落花杜公葢襲用其字後人不知妄改作步蟾且前聨有
新月字而結句又云步蟾複矣况步蟾乃舉子坊牌字
杜公時寜有此惡字耶甚矣士俗不可不醫也
　　天風海濤
趙汝愚詩江月不隨流水去天風常送海濤來朱文公
愛之遂書天風海濤字於石今人不知為趙公詩也
　　蘭廷瑞詩
滇中詩人蘭廷瑞楊林人也予過其家訪其稿僅得數
十首如夏日云終日憑䦨對水鷗園林長夏似深秋槐
龍細洒鵞黃雪涼意蕭蕭風滿樓冬夜云枕上詩成
喜不勝起尋筆硯旋呼燈銀瓶取盡梅花水已被霜風
凍作氷題嫦娥奔月圗曰竊藥私奔計已窮藁砧應恨
洞房空當時射日弓猶在何事無能近月中三詩皆可
喜
　　偃曝
孟浩然詩草堂時偃曝蘭枻日周旋偃曝謂偃卧曝背
也用文選王僧逹寒榮共偃曝之句今刻孟詩不知其
出處改作掩瀑可笑而謬者猶曰詩刻必去注釋從容
咀嚼真味自長此近日強作解事小兒之通弊也葢頥
中有物乃可言咀嚼而出真味若空膓作雷鳴而強為
戛齒之狀但垂飢涎耳真味何由出哉
　　沈氏竹火籠詩
陳范靜妻沈滿願詠竹火籠詩曰剖出楚山筠織成湘
水紋寒銷九微火香傳百和薫氤氲擁翠被出入隨緗
裙徒悲今麗質豈念昔凌雲此詩言外之意以諷士之
以富貴改節者即孟子所云鄉為身死而不受今為宫
室之羙妻妾之奉而為之者而含蓄藴藉如此徒悲豈
念四字尤見其意上薄風雅下掩唐人矣宋人稱李易
安所以嵇中散至死薄殷周之句以為婦女有此大議
論然太淺露比之沈氏此詩當在門墻之外矣
　　蘇堤始末
東坡先生在杭州潁州許州皆開西湖而杭湖之功尤
偉其詩云我在錢唐拓湖渌大堤士女争昌丰六橋横
絶天漢上北山始與南山通忽驚二十五萬丈老葑席
巻蒼雲空此詩史也而注殊略今按宋長編云杭本江
海之地水泉鹹苦唐刺史李泌始引西湖水作六井故
井邑日富及白居易復浚西湖所溉千餘頃然湖多葑
近嵗廢而不理湖中葑田積二十五萬餘丈而水無㡬
矣運河失湖水之利則取給於江潮潮渾濁多淤河行
闤闠中三年一淘為市井大患而六井亦㡬廢公始至
浚茅山鹽橋二河以茅山一河專受江潮以鹽橋一河
專受湖水復造堰閘以為湖水蓄泄之限然後潮不入
市間至湖上周視良久曰今願去葑葑田如雲將安所
置之湖南北三十里環湖往來終日不逹若取葑田積
之湖中為長堤以通南北則葑田去而行者便矣堤成
杭人名之曰蘇公堤云合是觀之則公之有功於杭人
大矣予昔在京日問之杭之士夫亦不知今閱公詩注
亦略故詳注之嗚呼治水之難久矣宋之世修六塔河
二股河安石以范子淵李仲昌專其事聽小人李公義
宦官黃懷忠之言用鐵龍爪濬川杷天下皆笑其兒戲
積以數年靡費百十萬之錢榖漂沒數十萬之丁夫迄
無成功而猶不肯止其績敗功圯而姦臣李清臣為考
官猶以修河問策欲掩護之甚矣宋之君臣愚且戇也
視東坡杭湖潁湖之役不數月之間無靡百金而成百
世之功其政事之才豈止十倍時流乎公又欲鑿石門
山運河以避浮山之險當時妒者盡力排之又欲於蘇
州以東鑿挽路為千橋以迅江勢亦不果用人皆恨之
噫難平者事古今同一慨矣
　　杜詩左擔之句
杜子羙愁坐詩曰高齋常見野愁坐更臨門十月山
寒重孤城水氣昬葭萌氐種逈左擔犬羊存終日憂
奔走歸期未敢論葭萌左擔皆地名也葭萌人知之
左擔人罕知也注者不知或改作武擔又改作立擔皆
可笑按太平御覽引李充蜀記云蜀山自綿谷葭萌道
徑險窄北來擔負者不容易肩謂之左擔道又李公𦙍
益州記云隂平縣有左擔道其路至險自北來者擔在
左肩不得度右肩常璩南中志云自𤏡道至朱提有水
步道九道有黒水及羊官水道度三津至險難行故行
者謡曰楢溪赤水盤蛇七曲盤羊烏櫳氣與天通庲降
賈子左擔七里又有牛叩頭馬搏坂其險如此據此三
書左擔道有三綿谷一也隂平二也朱提三也義則一
而已朱提今之烏撒雲貴往來之西路也
　　趙李
阮籍詩西逰咸陽市趙李相經過顔延年注趙飛燕李
夫人非也按漢書乃成帝時趙季李欵延年之博尚有
此誤
　　朱滔括兵
朱滔括兵不擇士族悉令赴軍自閱於毬場有士子容
止可觀進趨淹雅滔召問曰所業者何曰學為詩問有
妻否曰有即令作寄内詩援筆立成詞曰握筆題詩易
荷戈征戍難慣從鴛被暖怯向鴈門寒痩盡寛衣帶啼
多漬枕檀試留青黛著迴日畫眉看又令代妻作詩
答曰蓬髩荆釵世所稀布裙猶是嫁時衣胡麻好種無
人種合是歸時底不歸滔遺以束帛放歸
　　王霞卿
進士鄭殷彛旅逰㑹稽寓唐安寺見粉壁有題云瑯
琊王氏霞卿光啟三年陽春二月登於是閣臨軒轉恨
覩物増悲雖看煥爛之花但比淒涼之色時有輕綃捧
硯小玉觀題詩曰春來引步暫尋幽愁見風光倚寺樓
正好開懷對煙月雙眉不展自如鈎鄭生和曰題詩仙
子此曽逰應是尋春别鳳樓賴得從來未相識免教錦
帳對銀鈎霞卿乃邑宰韓嵩妾自京師挈之任所嵩遇
暴冦而卒鄭生欣然謁之時霞卿竟辭以疾而不見焉但
令總角婢子輕綃持詩答曰君是烟霄折桂身聖朝方
切用儒珍正堪西上文塲戰空向途中泥婦人鄭得詩大
慙而退唐㑹昌中三鄉有女子題詩於壁曰西逐良人
西入闗良人身殁妾空還謝娘衛女不相待為雨為雲
過此山進士陸真洞王祝劉谷王條李昌鄴王碩李傐
張綺髙衢韋氷賈馳十一人和之曰三鄉畧未聞謁之
而不内恧而退者也
　　胡琴婢勝兒
吳泰伯祠在閶門之東毎春秋市人相率牲醴多圖善
馬綵輿羙女以獻之時金銀行以輕綃畫侍婢捧胡琴
以從其貌勝於舊繪者名其為勝兒葢他獻者無以匹
也女巫方舞有進士劉景復送客之金陵置酒于廟東
通波館忽欠伸思寢夢紫衣冠者言襄王奉屈劉生隨
至廟周旋揖讓而坐王語劉生曰適納一胡琴妓藝精
而色麗知吾子善歌故奉邀作胡琴一曲以寵之生初頗
不酣命酌人間酒一盃已醉乃作歌曰繁絃已停雜吹
歇勝兒調弄邏娑撥四絃攏撚三五聲喚起邊風䭾明
月大聲嘈嘈奔淈淈浪蹙波間倒溟渤小絃切切怨颸颸
鬼哭神悲秋悉窣倒腕斜挑掣流電春雷直戛騰秋
鶻漢妃徒得端正名秦女虚誇有仙骨我聞天寶十年
前凉州未作西戎窟麻衣右袵皆漢民不省烽烟暫蓬
勃太平之末安史亂犬豕崩騰恣唐突𤣥宗未到萬
里橋東洛西京一時沒海内漢民皆被畧飲恨吞聲空
咽嗢時㸔漢月望漢天怨氣衝星成彗孛國門之西
八九鎮髙城深壘閉閒卒河湟咫尺不能收輓粟推
車徒兀兀今朝聞撥凉州曲使我心神暗超忽勝兒若
向邊塞彈征人淚血應䦨干吟畢以獻王召勝兒授之
王之侍兒有妒者以金如意擊勝兒劉生驚而寤歌傳
於吳中
　　李芳儀
芳儀江南國主李景女也納土後住京師初嫁供奉官
孫某為武疆都監妻生女皆為遼中聖宗所獲封芳儀
生公主一人趙至忠虞部自北庭歸朝嘗仕遼為翰林
學士修國史著北庭雜記載其事時晁補之為北都教
官覽其書而悲之與顔復長道作芳儀曲云金陵宫殿
春霏微江南花發鷓鴣飛風流國主家千口十五吹簫
粉黛稀滿堂詩酒皆詞客奪錦揮毫在瑶席後庭一曲
風景改收淚臨江悲故國令公獻籍朝未央敕書築第
優降王魏俘曽不輸織室供奉一官奔武疆秦淮潮水
鍾山樹塞北江南易懷土雙燕清秋夢栢梁吹落天涯
猶並羽相隨未是斷腸悲黄河應有却還時寜知翻手
明朝事咫尺山河不可期倉皇三鼓滹沱岸良人白馬
人誰見國亡家破一身存薄命如雲信流轉芳儀加我
名孚新教歌遣舞不由人採珠拾翠衣裳好深紅暗盡
驚邊塵隂山射虎邊風急嘈雜琵琶酒䦨泣無言數遍
天河星只有南箕近鄉邑當年十指渡江來十指不知
身獨哀中原骨肉又零落黃鵠寄意何當回生男自有
四方志女子那知出門事君不見李陵椎髻泣窮邊丈
夫漂泊猶堪憐江州廬山真風觀李主有國日施財修
之刋姓氏於石有太寜公主永嘉公主皆李景女不知
芳儀者孰是也
　　秦少㳺女
靖康間有女子為金兵所掠自稱秦學士女道中題詩
云眼前雖有還鄉路馬上曽無放我情讀者悽然曽裘
父為作秦女行云妾家家世居淮海淮海文名喧宇内
自從貶死古藤州門户凋零三十載可憐生長深閨裏
耳濡目染知文字亦嘗強學謝娘詩女子未嫌稱博士
年長以來逢世亂黄頭鮮卑兵入漢妾身亦復墮兵間
往事不堪回首看一身漂蕩逐邊塵被驅不異犬與雞
奔馳萬里向沙漠天長地久無還期北風蕭蕭易水寒
雪花滿地經燕山千盃濁酒愁中醉一曲琵琶淚裏彈
吞聲飲恨從誰訴偶然信口題詩句眼前有路可還鄉
馬上迷魂不知處詩成吟罷更茫然豈意漢地能流傳
當時情緒亦可念至今聞者為悲酸憶昔中郎有女子
亦陷邊庭垂一紀暮年多幸逢阿瞞厚幣贖之歸故
里惜哉此女不得如終竟老死留穹廬空餘詩話傳悽
惻不減胡笳十八拍
　　蘇雲卿
雲卿與張浚魏公友魏公既相雲卿隐豫章東湖鬻蔬
自給公托帥漕聘之微服乃得見詰朝再至則閉闗矣啟
之惟書與金在不啓封曽茶山作歌云東湖湖面波𣺌
瀰東湖岸上春土肥先生鋤雲明月曉種來蔬甲今成
畦把茅蕭蕭環四壁此身不願人間識乾坤清晏那復
知寸心杳緲黄塵隔故人子房今九雲交情不斷江湖
濵江西使漕却騶騎故作敲門問字人黃金百鎰牋一
幅多謝春風到茅屋君為使者吾邦民見君容我更樵
服故人與我情重哉君且歸矣明當來明朝啓扉人不
見黃金不動書不開使者持書三太息封書徑上黄扉
側翩翩鶴馭雲冥冥空向湖山訪行迹向來桐江嚴子
陵曽得故人雙眼青芒鞋却踏金華路太史驚誇說客
星先生得書掉頭去并此湖光不回頋夢夫孀婦截鬢
鬟亦有老大閨中女茶山此歌可激貪鄙張世南逰宦
紀聞載宋隠逸記蘇翁本末甚詳宋得翁東湖遺事北
面挹湖山築菴仰高章泉先生名曰灌園菴
　　張千載
千載字毅甫廬陵人文山友也文山貴顯屢以官辟皆
不就文山自廣還至吉州城下千載來見曰丞相赴北
某亦往遂以故宋官營求江西省資之北寓於文山囚
所側近日以美食奉之文山知是千載義焉凡留燕三
年潛造一櫝文山受刑後即藏其首仍尋訪文山妻歐
陽夫人於金營中俾出火其屍千載拾骨寘囊并櫝南
歸付其家𦵏之次日其子夢父文山怒云繩鉅未斷其
子心動毅然啓視之則有繩束其髮當其云云夢爾且
髮爾何足計又萬無繩繫理繩見衆服公英爽可畏劉
須溪紀其事贊于文像後曰閒居忽忽萬古咄咄天風
慘然如動生髮如何尋約亦念續芻豈其英爽猶累形
軀同時之人能不顙泚昔忌其生今妒其死
　　吕用之
唐吕用之在維揚日佐髙駢專權擅政有商人劉損妻
裴氏有國色用之以隂事搆取損憤惋因成詩三首曰
寶釵分股合無縁魚在深淵日在天得意紫鸞休舞鏡
斷蹤青鳥罷銜箋金盃倒覆難收水玉軫傾欹懶續絃
從此蘼蕪山下過只應將淚比流泉鸞辭舊伴知何止
鳳得新梧想稱心紅粉尚殘香羃羃白雲將散信沈沈
已休磨琢投期玉懶更經營買笑金願作山頭似人石
丈夫衣上淚痕深舊嘗逰處徧尋㸔覩物傷情死一般
買笑樓前花已謝畫眉窗下月空殘雲歸巫峽音容斷
路隔星河去住難莫道詩成無淚下淚如泉湧亦須乾
詩成吟咏不輟一日晚見一虬髩老叟行步迅疾眸光
射人揖損曰子哀心有何不平之事損具對之叟夜果
入用之家化形於斗栱之上叱用之曰所取劉氏之妻
并其寶貨速還之否則隨刃落矣用之驚懼夜遣幹事
賫金并裴氏還損損夜促舟去虬髩亦無踪跡
　
　
　
　
　
　
　
　詩話補遺巻二
欽定四庫全書
　詩話補遺巻三
　　　　　　　　　　　　　明　楊慎　撰
　　集句
亡友安公石嘉州人妙於集句以鱸魚正美不歸去對
瘦馬獨吟真可哀又請君酌我一斗酒與爾同消萬古
愁又梁間燕子聞長歎(李義/山句)樓上花枝笑獨眠(劉長/卿)水
國蓮花府(韓/翃)雲帆楓樹林(杜工/部)又集杜句弔葉叔晦
讀者為之泣下其詩云臨江把臂難再得便與先生成
永訣文章曹植波瀾濶死為星辰亦不滅老去新詩誰
與傳男兒性命絶可憐出門轉盼已陳跡妻子山中哭
向天中夜起坐萬感集人生有情淚沾臆鳳凰麒麟安
在哉石田茅屋荒蒼苔君不見空牆日色晚悲風為我
從天來
　　曽子固詩
曽子固享祀軍山廟歌云土膏起兮流泉駛兮我徂于
田偕婦子兮既耕且蓺芸且耔兮一嵗之功在勤始兮
野無螽螟塘有水兮非神之力其誰使兮我苞盈兮我
實成兮揮鎌㨖㨖風雨聲兮囷藏露積如坻京兮遺秉
滯穗富鰥㷀兮酒食勸酬銷忿爭兮非神之助嵗莫
登兮我有室家神所祐兮我有旄倪神所夀兮神之惠
我惟其舊兮我之報神亦云厚兮釃酒刑牲肴核豐兮
吹簫考鼔聲逄逄兮我民嵗獻無終窮兮千秋萬嵗保
斯宫兮　此詩王荆公稱賞以為有雅頌之意當表出
昧者言子固不能詩豈其然乎
　　鏡殿
唐高宗造鏡殿武后意也四壁皆安鏡為白晝秘戯之
需帝一日獨坐其中劉仁軌奏事入驚走下階曰天無
二日土無二王臣見四壁有數天子不祥莫大焉帝立
命剔去后聞之不恱帝崩後復建之楊廉夫詩鏡殿青
春秘戯多玉肌相照影相摩六郎酣戰明空笑隊隊鴛
鴦漾緑波
　　三句詩
古有三句之詩意足詞贍盤屈於二十一字之中最為
難工徧檢前賢詩不過四五首而已岑之敬當壚曲云
明月二八照花新當壚十五晚畱賔四眸百萬横自陳
最為絶倡唐傳竒無名氏春詞云楊柳裊裊隨風急西
樓美人春夢中繡簾斜捲千條入宋謝臯羽寄鄧牧心
云杜䳌花開桑葉齊戴勝芋生藥草肥九鎖山人歸
未歸洪武中詹天􁁺寄山中友人云桂樹蒼蒼月如霧
山中故人讀書處白露濕衣不可去近日雲南提學彭
綱詠刺桐花云樹頭樹底花楚楚風吹緑葉翠翩翻露
中㡬枝紅鸚鵡亦風韵可愛也刺桐花雲南名為鸚哥
花花形酷似之彭公此詩本四句命吏冩刻於扁遺其
一句復誦之自覺竟足乃不更改余聞之晉寧侍御唐
池南云
　　瓊花
揚州有蕃釐觀觀中有瓊花即陳後主所謂玉樹後庭
花曲中云瓊樹朝朝新也其花後萎好竒者云瓊花無種
過矣宋傅子容詩云比瑒如礬總未嘉要須博物似張
華因看異代前賢帖知是唐昌玉蕋花注云唐楊汝士
云唐昌觀玉蕋以少故貴王汝玉名為玉蕋王介甫名
為瑒花取其色白也山谷名曰山礬以其可以供染也
即今之梔子花佛經名薝(音/膽)蔔花本草名越桃劉禹錫
詩玉女來看玉樹花異香先引七香車攀枝弄雪頻囬
首驚怪人間日易斜張籍詩五色雲中紫鳳車尋仙來
到洞仙家飛輪囬首無蹤跡惟見斑斑滿地花王建詩
一樹瓏璁玉刻成飄廊㸃地色輕輕女冠夜覔香來處
惟見階前碎月明注云唐元和中唐昌觀中玉蕋花盛
開有仙女來逰取數枝飄然而去余謂此說未必然葢
因劉張詩有玉女雲車飛輪回首之句遂傅㑹其說又
因仙女取花飄然而去遂傅㑹天下無種之說不知詩人
詠物托言也滇雲處處有之村姑采揷盈路仙女一何
多乎
　　草書枯澁
徐浩真書多渇筆懷素草書多枯澁在書法以為妙品
戴㓜公贈懐素詩曰忽為壯麗就枯澁龍蛇盤騰獸屹
立曽收懐素草書歌連拂數行勢不絶藤懸槎蹙生其
節竇臮亦云殊形詭狀不易說中含枯燥尤驚絶任華
云時復枯燥何褵褷忽覺隂山突兀横翠微葢深知懐
素之三昧者姜白石云徐季海之渇筆譬如綺筵之素
饌羙人之淡籹倪思以痴重筆跡謂之墨猪元斑彦功
之字評者以為死猪膓可以喻矣
　　司空圖論詩
司空圖字表聖避亂居王官谷胡致堂評其清節高致
為晚唐第一流人物信矣余嘗愛其論詩云陳杜濫觴
之餘沈宋始興之後傑出於江寧宏思於李杜極矣右
丞蘇州趣味澄夐若清沇之貫逹大厯十數公抑又其
次元白力就而氣孱乃都市豪估耳劉公夢得楊公巨
源亦各有勝㑹浪仙無可取劉徳仁時得佳致亦足滌煩
又曰王右丞韋蘇州澄澹精緻格在其中豈妨於遒舉
哉賈浪仙誠有警句觀其全篇意思殊餒大抵附于寒
澁方可致才亦為體之不偹也其論皆是而推尊右丞
蘇州尤見卓識宜其一鳴於晩唐也其文集罕傳余家
有之特標其論詩一節又有韻語云知非詩詩未為竒
竒研昏練爽戞魄凄肌神而不知知而難狀揮之八垠
巻之萬象河渾沇清放恣縱横濤怒霆蹴掀鼇掣鯨鑱
空擢壁崢氷擲㦸鼓煦呵春霞溶露滴鄰女自嬉補袖
而舞色絲屢空續以麻絇䑕革丁丁焮之則穴蟻聚汲
汲積而隤凸上有日星下有風雅歴試自是非吾心也
其目曰詩賦首句言自知非詩乃是詩也謂未為竒乃
是竒也句法亦險怪
　　書貴舊本
觀樂生愛收古書嘗言古書有一種古香可愛余謂此
言末矣古書無訛字轉刻轉訛莫可考證余於滇南見
故家收唐詩紀事抄本甚多近見杭州刻本則十分去
其九矣刻陶淵明集遺季札贊草堂詩餘舊本書坊射
利欲速售減去九十餘首兼多訛字余抄為拾遺辨誤
一巻先太師收唐百家詩皆全集近蘇州刻則每本減
其十之一如張籍集本十二巻今只三四巻又傍取他
人之作入之王維詩取王涯絶句一巻入之詫于人曰
此維之全集以圖速售今王涯絶句一巻在三舍人集
之中將誰欺乎此其大闗係者若一字一句之誤尤多
略舉數條如王渙李夫人歌修嫮穠華銷歇盡修嫮訛
作徳所武元衡詩劉琨坐嘯風清塞清塞訛作生苑琨在
邊城則清塞字為是焉得有苑乎杜牧詩長空澹澹沒孤
鴻今妄改作孤鳥沒平仄亦抝矣杜詩七月六日苦炎
蒸俗本蒸作熱紛紛戯蝶過開慢俗本開作閑不知子
羙父名閑詩中無閑字今俗本邀歡上夜闗作上夜閑
曽閃朱旗此斗殷妄改殷作閑北斗閑成何文理前人
已辨之矣劉巨濟收許渾詩湘潭雲盡暮烟出今俗本
烟作山亦是淺人妄改湘水多煙唐詩中流欲暮見湘
煙是也煙字大勝山字李義山詩瑶池宴罷畱王母金
屋籹成貯阿嬌俗本作玉桃偷得憐方朔直似小兒語
耳陸龜䝉宫人斜詩草著愁煙似不春俗本作草樹如
煙似不春尤謬小詞如周羙成愔愔坊曲人家坊曲妓
女所居俗改曲作陌張仲宗詞東風如許惡俗改如許
作妒花平仄亦失貽孫夫人詞日邊消息空沈沈日俗
本改作耳東坡玉如纎手嗅梅花俗改玉如作玉奴其
餘不可勝數也書所以貴舊本者可以訂訛誤備叅考
不獨古香可愛而已
　　口脂面藥
杜子羙臘日詩口脂面藥隨恩澤翠管銀甖下九霄李
嶠文集有謝賜口脂表云青牛帳底未輟鑪香朱鳥窗
前新調鉛粉揉之以辛夷甲煎然之以桂火蘭蘇又令
狐楚謝臘日賜口脂紅雪表云雪凝紅紫之香膏藴
蘭麝之氣合自金鼎貯於雕奩其子令狐綯謝紫雪表
云靈膏有瓊液之名仙散擬雪花之狀職當喉舌匪放
魯國之三緘任在燮調請獻謝莊之六出此可考唐代
臘日故事亦可補杜注之遺令狐父子兩世被賜亦榮
矣
　　弓琱
天順初英廟大獵從官皆戎服弓矢以扈蹕應制賦詩
有祭酒劉某詩以琱弓為弓琱太學生輕薄者帖詩于
監門云獵羽楊長共友僚琱弓詩倒作弓琱祭酒如今
為酒祭銜官何以逹廷朝廣東舉人王佐復上詩于劉
云樂羊終是愧巴西許下惟聞哭習脂豈是先生無好
句弓琱何愧古人詩本為能得司成之喜劉覽之愈怒
其後王佐刻其桐鄉詩具載此首遂大傳其事
　　石苔可踐
隋王無功詩石苔應可踐叢枝幸易攀清溪歸路直乘
月醉歌還閒詠此詩有疑難者曰石苔之滑踐之豈不
顛余曰非也觀其詩中一幸字便得其解葢言石苔本
難踐幸有叢枝可攀援耳古人用意須三思乃得之謝
靈運詩苔滑誰能步葛弱豈可捫此反其意唐杜審言
詩攀崖踐苔易迷路出花難又順用無功詩意也章后
齋聞余此言所見畧同因成一絶云哲匠應機成羙錦
東風隨處㸃春功若求巧出天然處正在時人話柄中
　　阮籍詩
昔余逰大梁登于黄華顛應龍沈冀州妖女不得眠按
戰國策趙武靈西至河登黄華之上夢處女鼓琴歌詩
因納吳廣女娃嬴孟姚其先七世而兆于簡子之夢及
入宫而奪嫡亂國豈非妖女乎張平子應問曰女魃北
而應龍翔合而觀之可見其微意葢當是時魏明帝郭
后毛后妒寵相殺正類武靈王事故隠語怪說亦春秋
定哀多微辭意也顔延年曰阮公身事亂朝常恐遇禍
因兹詠懐雖志在譏刺而文多隠避百代之下難以情
測故粗明大意畧其幽㫖也信哉
　　多根樹
佛經云西域多根樹蔽芾而婆娑東西南北中五方不
相見國中有婬女求偶者衆多初有一男求女約中枝
㑹復有四男子亦欲求之宿女亦以言許東西與南北
各各抱被去至晩女不來東枝郎唱曰旭日光已出農
夫向田去妄語既不來可捨多根樹西枝郎吟曰彼妙
必然來定是不妄語如何旭日光急速現下土南枝郎
歎曰旭日光已出農夫早向田我等如痴羊一夜受凍
眠北枝郎賡曰我等沒巴鼻只為求他妻今遭寒與凍
各各被他迷中枝郎泣曰我不憂已身一夜寒凍情但
恐多根樹枝葉不復生樹神聞而笑曰汝勿憂外事但
憂身事急樹枯生有時欲苦無停息
　　張亨父詩
張泰字亨父姑蘇人詩句清拔名於一時其正月十六
日詩云長安元夕少燈光此夜歡娛覺更忙十里東風
吹翠袖九門銀燭照紅籹虹橋御陌爭春歩雲閣誰家
閟晩香醉著吟鞭急歸去老夫當避少年狂其手書稿
慎於先師李文正公處見之
　　􁅅凙
三都尉居塞上一治曰勒凙索谷一治居延一治畨和澤大
洛切从仌􁅅凙氷著樹如索故曰凙索也北方寒夜氷華著
樹如絮春秋謂之雨木氷五行志曰樹介言氷封枝條如介
胄也訛作樹稼諺曰木若稼逹官怕集韻凇凍􁅅也又液雨
也曾南豐集云齊地寒甚夜霧凝於木上日出飄滿庭階尤
為可愛遂作詩曰園林日出凈無風霧凇花開樹樹同記得
集英深殿裏舞人齊揷玉瓏鬆又曰香銷一榻氍毺暖月
映千門霧凇寒又以為年登之兆諺云霜凇打霧凇貧兒
偹飯甕余舊有詩云怪得天雞誤曉光青腰玉女試銀籹
瓊敷綴葉齊如剪瑞樹花開冷不香月白詎迷三里霧雲黄
先兆萬家箱貧兒飯瓮歌聲好六出何須賀謝莊
　　陽明先生紀夢詩
慎嘗反覆晋書目王𨗳為叛臣頗為世所駭異後見崔
後渠先生松窗雜録亦同余見近讀陽明王先生紀夢
詩尤為卓識真見自信鄙説之有稽而非謬也陽明公
紀夢詩録於后　正德庚辰八月廿八夕小閣忽夢晉
忠臣郭景純氏以詩示予且極言王導之奸謂世之人
徒知王敦之逆而不知王導實隂主之其言甚長不能
盡録覺而書其所示詩於壁復為詩以紀其畧嗟乎今
距景純若干年矣非有實惡深寃欝結而未暴寜有數
千載之下尚懐憤不平若是者耶　秋夜卧小閣夢逰
滄海濵神仙不可到金銀宫闕高嶙峋中有仙人芙蓉
巾顧我宛若平生親欣然就語下煙霧自言姓名郭景
純㩦手歴歴訴衷曲義憤感激難具陳切齒尤深怨王
導深奸老猾長欺人當年王敦覬神器導實隂主相縁
夤不然三問三不答胡忍使敦殺伯仁寄書欲拔太真
舌不相為謀敢爾云敦病已篤事巳去臨哭嫁禍復賣
敦事成同享帝王貴事敗仍為顧命臣㡬微隠約亦可
見世史掩覆多失真袖出長篇再三讀覺來字字能書
紳開牕試抽晉史閱中間事迹頗有因因思景純有道
者世移事往千餘春若非精誠果有激豈得到今猶憤
嗔不成之語以筮戒敦實氣沮竟殞身人生生死亦不
易誰能視死如輕塵燭微先㡬炳至道多能餘事非所
論取義成仁忠晉室龍逢龔勝心可倫是非顛倒古多
有吁嗟景純終見伸御風騎氣逰八垠彼敦之徒草木
爾糞土臭腐同沈淪　我昔明易道故知未來事時人
不我識遂傳躭一技一思王導徒神器良久覬諸謝豈
不力伯仁見其底所以敦之儔罔頋天經與地義不然
百口未負托何忍置之死我於斯時知有分日中斬柴
市我死悲何足我生良有以九天一人撫膺哭晉室諸
公亦可恥舉目山河徒歎非㩦手登亭空洒淚王𨗳真
奸雄千載人未識偶感君子談中及重與冩真記固知
倉卒不成文自今當與頻謔戯倘其為我一表揚萬世
萬世萬萬世　右晉忠臣郭景純自述詩葢予夢中所
得因表而出之
　　賞梅懸燈
余少年與恒忱二弟賞梅世耕庄懸掛燈于梅枝上賦
詩云踈梅懸高燈照此花下酌只疑梅枝然不覺燈花
落王浚川見而賞之曰此竒事竒句古今未有也近閱
趙徳莊眼兒媚詞云黃昏小宴到君家梅粉試春華暗
香素蕋横枝踈影月淡風斜　更燒紅燭枝頭掛粉蠟
鬭香奢元宵近也小園先試火樹銀花則昔人亦有此
興矣
　　京師易春晚
杜審言詩使出鳳凰池京師易春晚竒句也葢言繁華
之地流景易邁李頎詩好在長安行樂地空令嵗月易
蹉跎亦此意耳近刻本改作陽春晚非也幸唐詩品彚
可証余嘗言古書重刻一畨差訛一畨一苦於人之妄
改二苦於匠之刀誤書所以貴舊本以此
　　齼字音
齼字玉篇不載齒怯也音楚去聲今京師語謂怯皆曰
齼不獨齒怯也曽茶山和曽宏父餉柑詩云莫向君家
樊素口瓠犀微齼(初舉切齒傷醋/也五音類聚)逺山顰黄山谷和人送
梅子云相如病渇應須此莫與文君蹙逺山茶山之詩
全效之方秋崖楊梅詩併與文園消午渇不禁越女蹙
春山
　　罨字義
罨烏答魚檢二切罕也罔从上掩之也然此字多為借
義所專唐張泌詩罨岸春濤打船尾宋喻汝礪詩冥冥
罨岸風淫淫打船雨又罨畫籠色畫也吳興有罨畫溪
皆借罨字罨畫字正作􁘉
　　杜牧弄水亭詩
弄水亭前溪颭艷翠綃舞綺席草芊芊紫峰嵐伍伍檻
前汀鴈棲枕上巴帆去停樽遲晚月咽咽上幽渚斷霓
天帔垂狂燒漢旗怒塍泉落環珮畦苖差纂組不能自
免去但愧來何暮
　　杜牧池州别孟遲先輩
昔子來陵陽時常苦炎熱寺樓最褰軒坐見飛鳥沒一
樽中夜酒半破前峯月烟院松飄蕭風廊竹交戛好鳥響
丁丁小溪光汃汃離袖颭應勞恨粉啼還咽慵憂長者
來病怯長街喝呼兒旋供衫走門空踏襪手把一枝物
桂花香帶雪喜極至無言笑餘翻不恱人生直作百嵗
翁亦是萬古一瞬中我欲東召龍伯翁水盡到底看海
空酌君一杯酒與君狂且歌離别豈足更闗意衰老相
隨可奈何二詩竒崛而用韻古舊見石刻多磨滅節而
書之
　　晚唐兩派詩
晩唐之詩分為二派一派學張籍則朱慶餘陳標任蕃
章孝標司空圖項斯其人也一派學賈島則李洞姚合
方干喻鳬周賀九僧其人也其間雖多不越此二派學
乎其中日趨於下其詩不過五言律更無古體五言律
起結皆平平前聮俗語十字一串帶過後聨謂之景聮
極其用工又忌用事謂之㸃鬼簿惟搜眼前景而深刻
思之所謂吟成五个字撚斷數莖鬚也余嘗笑之彼之
視詩道也狹矣三百篇皆民間士女所作何嘗撚鬚今
不讀書而徒事苦吟撚斷肋肢骨亦何益哉晩唐惟韓
栁為大家韓栁之外元白皆自成家餘如李賀孟郊祖
騷宗謝李義山杜牧之學杜甫温庭筠權德輿學六朝
馬戴李益不墜盛唐風格不可以晩唐目之數君子真
豪傑之士哉彼學張籍賈島者真處裩中之蝨也　二
派見張洎集序項斯詩非余之臆說也
　　詩用兒字
古詩有用近俗字而不俗者如孫光憲採蓮詩曰菡萏
香連十頃陂小姑貪戯採蓮遲晩來弄水船頭濕更脫
紅裙裹鴨兒李羣玉釣魚詩曰七尺青竿一丈絲菰
蒲葉裏逐風吹㡬回舉手抛芳餌驚起沙灘水鴨兒又
贈琵琶妓詩有曰我見鴛鴦飛水去君還望月苦相思
一雙裠帶同心結早寄黃鶯孤鴈兒盧仝新年亦有詩
云新年何事最堪悲病客還聽百舌兒太嵗只逰桃李
徑春風肯換嵗寒枝
　詩話補遺巻三
