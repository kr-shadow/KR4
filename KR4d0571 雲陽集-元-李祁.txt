#+TITLE: 雲陽集-元-李祁
#+DATE: 2018-05-12 10:19:53
#+SOURCE: github.com/kanripo/KR4d0571 master a0ca55b9                
欽定四庫全書　　　　　集部五
　雲陽集　　　　　　　　别集類四(元/)
　　提要
　　　　(臣/)等謹案雲陽集十巻元李祁撰祁字一初
　　　　别號希蘧茶陵人元統元年進士除應奉翰
　　　　林文字改授婺源州同知遷江浙儒學副提
　　　　舉以母憂解職㑹天下已亂遂隠永新山中
　　　　元亡自稱不二心老人年七十餘乃卒祁為
　　　　詩冲融和平自合節族文章亦雅潔有法其
　　　　初登第也元制以漢人南人為左榜䝉古色
　　　　目人為右榜(案元制尚右古元史梁増傳稱/諭安南以新朝尚右之禮䝉古)
　　　　(色目人為/右榜以此)祁為左榜第二人其右榜第二人
　　　　則余闕也後闕死節而祁獨轉側兵戈間嘗
　　　　為闕序青陽集以不得乗一障効死如廷心
　　　　為恨又稱世之貪生畏死甘就屈辱靦然以
　　　　面目視人者斯文之喪益掃地盡矣葢與闕
　　　　雖出處稍殊死生各異而其惓惓故主義不
　　　　負元則大節如一昔宋理宗寳祐四年榜得
　　　　文天祥為狀元又得陸秀夫謝枋得二人是
　　　　榜得李黼為狀元又得祁與闕二人黼不愧
　　　　文天祥闕不愧陸秀夫而祁亦不愧謝枋得
　　　　是二榜者後先輝映亦可云科名之盛事矣
　　　　初明兵至永新祁中刃僵道左千户李子茂
　　　　詢知為祁舁歸禮待之雖幸不死然洪武中
　　　　徴召舊儒祁獨力拒不起子茂重其為人祁
　　　　殁之後子茂為刻其遺集十巻至宏治間其
　　　　五世從孫東陽搜輯遺稿屬吉安守顧天錫
　　　　重鋟即此本也
　　　國朝康熙中廣州釋大汕復以意刪削併為四
　　　　巻然大汕雖號方外實權利之流其學識不
　　　　足以知其去取深為未當故今仍以原本著
　　　　録存其真焉乾隆四十二年五月恭校上
　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　總　校　官　　(臣/)　陸　費　墀
欽定四庫全書　　　　　集部五
　雲陽集目錄　　　　　　别集類四(元/)
　　巻一
　　　律賦古律詩
　　巻二
　　　律詩絶句
　　巻三
　　　序一
　　巻四
　　　序二
　　巻五
　　　序三
　　巻六
　　　序四
　　　記上
　　巻七
　　　記下
　　巻八
　　　墓銘表傳
　　巻九
　　　雜著上
　　巻十
　　　雜著下
欽定四庫全書
　雲陽集巻一　　　　　　　元　李祁　撰
　　律賦古律詩
　　　黄河賦(壬申湖/廣鄉試)
乾清坤夷岳奠川會覽四海之縈環見黄河之如帶下
亘寰宇之區上通銀河之𣲖折九曲之迂囬瀉千里於
一快想成功於當年微神禹吾誰賴觀其肇跡西土濬
源天淵浩浩湯湯翩翩綿綿或奔放而莫禦或紆徐以
夷延或騰踔奮迅激强弩以俱發或喧豗震掉雷萬鼔
而並前聳銀闗之嵯峨驅鐡騎之森嚴忽洪流之浩𣺌
播餘波於兩壖諒一葦之難渡豈容刀之可言思昔龍
門未闢積石未導蕩斯民之衡廬為魚鼈之閫奥暨黄
河之安流嘉𤣥圭之錫告濟蒼生於艱危拯沉溺於閑
燥昭乎如日月之乍明廓乎若乾坤之再造此後之臨
流而歎者所以深為魚之憂而羡禹功之妙也逮從西
京治化昭明何壮心之未已復馳騖於遠征命彼張騫
使于西垠窮二水之所自至鹽澤而陸沉是雖足以知
黄河之源委要未可與神禹而並稱盖其甘心遠方疲
弊中國孰若䟽鑿功成免民魚鱉靈槎泛泛使節煌煌
孰若乗彼四載經營四方竹杖詭竒蒟醬甘好孰若水
土既平稼穡是寶吾於是知禹之功如天地之無不持
載無不覆燾者矣惟我皇元萬國一統㑹百川而東朝
環衆星而北共不必手胼足胝而河流無泛溢之虞不
必窮幽極遠而河源皆版圖之貢愚生南邦未獲時用
盖将振衣袂乎崑崙豁心胸乎雲夢挹黄河之餘波造
明堂而獻河清之頌
　　　美俞公新州學詩
　　　　學校興廢有司之責也有司職理民務料賦
　　　　役出徵歛以應大府之需大府遣從事督促
　　　　相繼為有司者日夜遑遑焉敝形神以求免
　　　　其過而猶懼不給視學廢弛非不惕然思所
　　　　以興起之而慮有所不周力有所不迨雖欲
　　　　勉之其将能乎今懋齋俞公之來鎮永新也
　　　　武事既備乃撤廟學而更張之殿庭門廡悉
　　　　改舊觀黝堊丹漆並從新䂓州人縱觀駢首
　　　　嘉歎以為今之䂓橅乃自昔所未嘗有者盖
　　　　公篤志文學固能以其所能而濟有司之所
　　　　不能則為有司者亦可以少逭責矣於是相
　　　　率為歌詩以頌公之徳焉詩曰
於昭新學其楹有覺其光濯濯伊誰之作於穆新宫有
嚴聖容載瞻肅雝伊誰之功畨畨俞公式鎮兹土靖綏
邊疆剗削巉阻四郊既平公心載寕眷我黌舍匪予曷
興爰咨爰謀爰究爰度撤兹棟梁易彼榱桷昔公未来
棟傾桷摧公既戾止實實枚枚昔公未来庭宇庫廹公
既戾止坦坦軒豁學宫既成生徒烝烝揆兹有成惟公
徳馨其徳彌馨其績彌乆相我斯文以昌爾後吾儕視
成既忝厥職載伸頌歌以永無斁
　　　題畨人出塞圖
穹林立喬松峭壁揷平地蒼茫絶飛鳥倐忽見羣騎雜
襲衣與裘蒙茸間氊毳差池鞭弭間雜遝旗麾際憶昔
從北征驅車出幽薊天時大雨雪道遠恐遂泥牛馬俱
阻寒驢騾縮如蝟所見人物殊適與此圖類當時皇風
淳聲教浃遐裔雕題與被髪商貨罔不至自從烟塵生
河海隔氛翳舟車斷往来榛莽極荒穢邂逅見此圖俯
仰今昔異矯首欲無言長空正迢逓
　　　題水竹居圖
蒼山走平陸蕩漾水竹居寛閒百弓地延構十畝廬霧
散天倒影風生籟鳴虚居人了無事燕坐恒自如侍立
兩小童習誦詩與書從容戸牖間其樂常只且翩翩者
誰氏峩冠曵長裾意氣頗飄逸東来望門閭言笑雖未
接歡意已有餘嗟予困塵土舉足遭牽挐永懷慕芳躅
願言執其袪同遊閬風圃共入崑崙墟兹行恐不遂見
畫空踟蹰
　　　閬山樵隱詩
閬山千仞髙上有田有廬林木蔚以結石徑盤且紆持
斧伐逺揚不辨梓與樗時還得雉兔倒載懸柴車歸来
酌春酒襍以園中蔬怡然夀慈母樂意恒有餘邈哉瑶
池宴視此當何如
　　　　予以元統初元賜第一甲進士及第入翰林
　　　　應奉文字預典制誥脩國史明年還鄉丁父
　　　　憂終服以母老乞外任便養得佐守婺源乃
　　　　至元己夘間數年也計當時士章尚㓜諸大
　　　　父伯仲皆列在貴顯朱紫滿庭詩書禮樂之
　　　　盛輝映前後離去凡廿有五六年心常念之
　　　　今年春乃得與士章胥㑹于禾水之上一見
　　　　傾倒若疇昔素所深交者予時方以羈愁老
　　　　病無聊賴而士章旦暮相視飲食醫藥罔不
　　　　畢具又從而委曲調護之以紓予憂若士章
　　　　之與人交又有出於乆而敬之之外者故予
　　　　於閬山樵隱既為記之記之不足則以詩歌
　　　　之歌之不足故又為述其大槩以見予之得
　　　　與士章交游其所由来也遠矣
　　　送汪士章歸江東
涼飈動窻戸瑟瑟鳴不已凄凄遊子情感嘆中夜起所
思在髙堂白髪門屢倚承歡戀膝下况乃隔千里千里
詎云遥言歸即伊邇
聖人重名教造端慎其㣲丈夫各有室所願常相依一
来荷戈祋每覺嵗月非蟋蟀鳴在戸行子時當歸天倫
有恩義此道不可違
為兄既不易為弟良亦難兄行匪干祿弟處寕求安承
家與國事異體同辛酸及兹幸来歸始得中腸寛怡然
共尊酒一叙平生歡
携家避憂患自古皆有之君歸既云速君来詎宜遲嵗
事忽已晚願言及来兹蕭條氷雪後駘蕩春風時臨分
重凝佇執手為君期
　　　題懸崖蘭
幽蘭厭叢薄託根附層崖崖傾石巃嵸峻極何由階我
欲往從之采英掇其荄顧無雙飛鵠此願終難諧含芳
尚韜邈不與衆草偕感彼忽自悟喟然傷我懷
　　　畫羅漢
空山極寂閴自足斷縁想况此山中人智識已超朗坐
乆忘朝晡習定非勉强豈惟人所知異類亦欽仰乃知
象教力兼用服䕫魍嗟嗟世中人擾擾向塵網叩爾寂
無言何由測深廣
　　　同孫彦能遊山菴
縁崖渉清泚披草得幽逕蕭條雙檜閑獨立一松勁入
門聴微鐘心垢一時淨向来飽干戈棟宇兀偏正空庭
鳥雀喧壞壁龍虎瞑徒能起咨嗟無復聳觀敬三嘆復
出門乾坤幾時定
孫君方正人直道不由逕吐辭每清新得句更遒劲里
潺二三月川陸頗明淨裴囬憇小菴危坐身必正嗟予
極衰老疲困目常瞑乃知英妙年才力良可敬朂哉厲
功業名譽乆乃定
　　　一鏡亭夜坐
靜夜臨深池蕭條不成寐蟾光上下浮清飈左右至潜
魚既息波幽鳥亦歛翅仰視河漢明悠然發深喟
　　　題蘭蕙同芳圖
蘭生花葉短蕙老花葉長短長各自媚異體同芬芳但
依竹石根不羡桃李場君子有令徳千載流輝光
　　　贈楊蘭谷
蘭生在幽谷託根諒非宜林寒夕隂早氣迥朝暾遲葳
蕤竟誰采憔悴空自知寄語悠悠者此心終不移
　　　斗室(為汪士瞻賦/)
移舟向溪渚結屋依山阿從容漁釣間樂意何其多天
光入戸牖萬象皆森羅援琴奏逸響清飈振林柯亦有
素心人酒熟時相過誰云一室陋𥚹廹無逶迤所嗟今
世士締構髙嵯峨畫棟隔飛鳥朱甍暎清波一朝夀命
盡嘆息将柰何日月互顯晦乾坤相盪摩願言處兹室
樂哉聊永歌
　　　題鄱陽楊蘭谷漁樵畊牧圖
我家雲陽東衣食在漁稼朝畊白雲邊暮釣清溪下有
時逐樵牧談笑至昏夜自云此真樂此樂天所借亂離
寄他鄉奔走不遑暇蹉跎幾經年及此見圖畫蒼茫指
顧中彷彿在田舍四事苦難并茍得亦可詫何時賦歸
来鷄豚饜春社
　　　題梅友圖
交道日非古競趨桃李時誰能守貞素對此氷雪姿天
寒嵗云暮矢與同心期
　　　和碧虚湛上人
賦性便所適常恐勞其生偶因魚鳥性遂得山水情情
忘意自惬不在形與聲如何夸毗子竟日方營營
　　　題曉行圖
欝欎溪上松瀼瀼草頭露幽人愛清景晨起就征路翩
然厭羸驂獨往不回顧浩浩誰與期青山淡無數
　　　和陳子尚雨中見過
涉世諒不偶悠悠詎知心窮居極幽𣺌詰屈誰能尋山
容易開合倐忽晴與隂子来當此時不避泥潦深慷慨
述前古衰遲陋方今白駒在空谷鳴鳯當髙林發我以
遐思慰我以好音感兹意氣厚所愧桑榆侵懷哉南陽
卧寂寞梁甫吟
　　　和周宗文用陳子尚韻見簡
古人重髙義窮逹恒一心自言不枉尺豈顧能直尋天
時向寒沍微陽眇重隂君子道未復志士憂方深憂兹
可柰何自古非自今但願得良友時能訪幽林幽林近
荒僻山水無佳音青松日憔悴霰雪尤苦侵願君勿遐
棄頻来慰幽襟
　　　題梨花喜鵲圖
吒吒復吒吒池陽有客思還家當時舉頭占鵲喜妙意
豈在東闌花舉杯祝靈鵲借爾庭前樹願爾勿嫌猜翩
翩好毛羽作巢得食哺爾雛終日庭前莫飛去
　　　題陳所翁畫龍
千年老龍伏岩阻懶向天涯作霖雨忽逢健筆一寫之
鬛角鱗髯盡蒼古溪風蕭蕭山雨寒驕螭騰挐穉蛟舞
願君長留此畫江海間更後千年作龍祖
　　　藤溪釣叟歌
　　　　新安金汝霖才俊之士也薄聲名而慕閒曠
　　　　從容山水間逰戲翰墨咸有深趣其自號曰
　　　　藤溪釣叟海漚道人李某為之作歌
藤溪釣叟清且竒出處不與傍人知翛然埀釣坐溪上
下上雲月相追隨朝看溪上雲暮踏溪頭月青山綠水
是生涯紅蓼丹楓共蕭瑟有時欲寫蒼龍姿雷轟電掣
風雨馳髙堂素壁見揮掃澟澟毛髪寒生肌有時直向
梅花下弄筆揺毫恣描寫新條舊榦搃横斜嫩蘂踈花
亦瀟洒藤溪釣叟非釣徒遯世不見真良謨得魚沽酒
喚溪友顛倒汗漫同驩娛君釣藤溪魚我作藤溪歌風
塵澒洞豺虎出一笑奈爾藤溪何
　　　昭君出塞圖
朔風吹沙天㝠㝠愁雲壓塞馬嘶鳴圉人執麾背人立
傳道單于令行急蒙茸大㡌貂鼠裘誰信宫袍淚痕濕
漢家恩深幸不早此身終向邉方老此身倘負漢宫恩
殺盡青青原上草
　　　送劉仲賔入京省兄
難兄翩翩挟芳技走馬金臺結豪貴秋風城上看孤鴻
夜雨江南憶諸弟知君此行不可遲嚴程早慰難兄思
持杯執手定何處都門碧栁春參差
　　　奉題朱澤民先生畫山水圖
洞庭之南湘水東青山奕奕蟠蒼龍雲陽峰髙七十一
欲與衡嶽爭為雄我家近在雲陽下来往看山如看畫
十年塵土走西風每憶雲陽動悲咤吳中勝士朱隱君
筆精墨妙天下聞畫圖畫出湘江水青山上有雲陽雲
雲陽山髙湘水綠十年不見勞心目只今看畫似看山
萬里歸情寄鴻鵠
　　　贈王汝賢
澒洞知誰在倉皇賴汝賢壮心抛舞劒驚膽落虚弦暮
雨滄江上春風綠栁邊髙歌聊自遣世事欲茫然
　　　題王與齡畦樂
有客依南浦長年學種畦才髙宜世用性僻愛幽栖菜
甲侵腰長桑枝刺眼低不因来往熟那得自成蹊
　　　贈周明卿歸九江
邂逅逢知已蹉跎惜暮年青山横蒼莽白髪老江天對
酒春芳歇聴詩夜雨懸片帆明日遠回首各風烟
　　　挽劉雪峰侍御
聖主登才傑明公早奮揚繡衣春照日白簡夜飛霜獻
納心猶遠歸休力尚强只怜臺上柏回首獨蒼蒼
　　　偶題
元日初逢雪凄然憶帝京嶣嶤銀作闕迢逓玉為城閶
闔開三殿簫韶間五韺白頭消息斷老淚不勝情
　　　題畫蘭石
妙墨流傳乆今知老更妍幽蘭分雨露危石帶雲烟采
掇香彌遠敲磨操愈堅髙堂奉君子一咲已千年
　　　和俞搃制一鏡亭韻
華亭新結構水木轉多情雲影時時度蟾光夜夜清透
簾香一縷注玉酒三行無恨登臨意悠然眼自明
元戎才思别往往見髙情玉樹臨風皎氷壺照眼清大
篇連牘寫小隊出郊行己約同登覽閑看一鏡明
　　　和汪士章詠一鏡亭韻
愛此池亭好蕭然遠世情暎空翻碧落徹底照心清展
簟支頥卧抛書信步行有時渾不寐雲水夜深明
愧我飄蓬影逢君磊磈情乾坤雙鬢老賔主一時清亭
館留連飲郊園取次行更須移小艇乗月棹空明
　　　題梅坡
迢逓城東路梅花遶幔坡歩隨山雪徧興入野雲多顧
影頭常側憐香手屢挼為君題作畫短句不成歌
　　　贈醫士羅梅村
　　　　禾川羅公望以善醫名於時懐其藝以應人
　　　　之求有疾者競趨之隨證治療無不驗者而
　　　　尤篤慕清雅故其號曰梅村予既喜其藝之
　　　　善而又愛其號之清故為賦詩以稱道其志
　　　　云
愛梅常自種嵗乆忽成村亂吐香浮屋横梢影過門就
枝懸藥褁倚樹瀉芳尊不見林和靖憑誰與共論
　　　和王子讓席上韻
衰年愁對酒壮志憶題橋遇事難開口逢人愧折腰樂
傳天上譜心逐暮歸樵宴罷驪歌發蹉跎又一朝
　　　挽陳子尚(并序/)
　　　　鄉貢士陳子尚吾茶陵之英俊者也其伯父
　　　　芳洲父雪野皆厚重老成有家學為鄉里推
　　　　敬而子尚初入學時雪野遣從予運朱墨方
　　　　是時已亹亹有逼人意予甚期之其後果以
　　　　鄉薦貢禮部聲譽大起䘮亂以来朋軰彫落
　　　　已盡而予獨不幸茍存乃得與子尚相與於
　　　　流離顛沛中異鄉孤客賴子尚少自慰藉故
　　　　嘗語之曰吾老矣無復有意斯世子必勉之
　　　　然子尚性頗嗜酒少檢束故恒得羸疾予嘗
　　　　戒之且憂之曰是子他日必以酒致死嗚呼
　　　　孰知子尚之死不以酒而以兵耶子尚今年
　　　　纔三十有六吾見其進而乃如是以死則夫
　　　　衰老僵仆奄奄以待盡者當何如哉悲感悼
　　　　痛不能已已爰書此以見予情而復繼之以
　　　　詩
吾道從多感斯人可痛傷題詩憐俊逸對酒憶踈狂未
得蛟龍雨空經虎豹場暮年驚見此老淚欲沾裳
　
　
　
　雲陽集巻一
欽定四庫全書
　雲陽集巻二　　　　　　　元　李祁　撰
　　律詩絶句
　　　和詠鶴
不學當年丁令威却從仙館暫相依日髙正好看朱頂
月黒猶能見縞衣最愛池臺容妙舞却嫌松竹礙髙飛
誰言仙骨從来瘦飲啄年深也自肥
老去曾看相鶴經暫從華館識伶俜幾年養就丹砂頂
竟日閑梳白雪翎萬里壮心元自許九霄清唳好誰聴
神仙舊侶知何在遥望蓬莱一㸃青
　　　和劉梅南見寄
先生雅趣耽幽僻住近雲山苐幾家夜雨暗添原上草
春風晴入路傍花詞嚴自可驅蛟鱷徳厚何妨宥蝮蛇
珎重先生宜夀考故應吾道有光華
　　　居上麓和俞搃制見寄
使君走馬臨邊徼飛鞚聯翩不動塵只有韜謀能破敵
更無資力可通神風回綠栁營門靜日上朱甍府署新
更想後堂花滿架春来終日燕賔親
聴君髙論懸河水洗我胸中萬斛塵大厦寛閑能庇士
小齋幽僻可頥神春風對酒情尤重夜雨談詩意最新
何日杖藜重有約定知髙誼許相親
　　　次王子讓韻
老淚縱横憶舊京夢中岐路欠分明天涯自信甘流落
海内誰堪托死生短䇿未容還故里片帆只欲駕滄瀛
他年便作芙蓉主慙愧當時石曼卿
城郭人民事事非空餘塵土滿征衣君猶有道堪流俗
我已無家不念歸天地晦㝠龍去遠江湖寥落鴈来稀
極知此後還相憶愁見青山暎夕暉
　　　次賀琴南韻
茅屋秋風古道傍衰容不似去年强漢庭無夢陳三策
楚水空懐賦九章落日亂雅紅樹老㫁雲孤鴈碧天長
相思無限闗心事不為催詩急雨忙
　　　和青原寺長老無詰見寄
毶毶白髪舊儒臣幾見江南物候新問訊枉煩林下士
變衰秪似夢中人隔簾聴雨常經乆倚戸看山不厭頻
更欲就依禪榻伴爐烟終日澹絪緼
　　　謝無詰送山藥
山中有藥堪扶老不比尋常老芋魁生處怕逢蒼石罅
採時須向白雲堆菁茅褁就封題合石鼎烹来笑臉開
從此便應腸胃暖免教癡腹響春雷
　　　和歐陽承㫖贈醫士劉仲賔
白髪相看不記年日光長似鏡光懸連車盡載君臣藥
卧箧常留子母錢酒共山中蒼鹿飲方從海上白龍傳
秪今自笑無拘束萬頃烟波着釣舩
　　　謝孫彦能為製紫羅帶
知君念我乆清羸病骨難堪革帶圍故剪紫羅相結束
要令白紵動光輝繋来城市腰慙折觧向林泉興欲飛
只恐山中人未識兒童驚喜闘牽衣
　　　和賀琴南見寄
自從戎馬㫁河闗轉覺人間去住難風雨故園秋漠漠
星河孤館夜漫漫知君只憶桑榆暖愧我空懐硯席寒
安得飛鴻數来往裁詩時寄碧雲端
　　　賀俞搃制造新衙
為惜頻年汗馬勞更開新署列官曹貔貅夜宿轅門靜
鸞鵠晨趨劒佩髙月滿麗譙添雉堞雨深山寨長蓬蒿
公餘秀水橋邊路千騎鳴笳擁節旄
　　　送非空晦之二上人歸青原
青原山氣欝盤紆去郭連村十里餘洗鉢水香晨粥後
讀書燈盡曉鍾初晴天小閣收摩衲暖日輕雲護苾芻
願得明年筋力健徑尋溪路訪深居
　　　送周晉徳之耒陽
世亂從誰載酒肴情親聊復餞西郊莫言貧賤常為客
定有英雄與結交野宿怕逢豺虎穴林棲欲近鳯皇巢
懸知别後能憐我空學楊雄賦解嘲
　　　和鍾徳恭見寄
暮年憂患苦相遭萬壑千岩信足跳江漢有人思召虎
淮淝無處覔張遼閒花野草時俱發翠竹蒼松老不凋
賴有故人情誼重馳書千里不辭遥
江湖風浪日蕭蕭鰍蠏魚蝦亂躑跳諸葛有才終復漢
管寜無計謾依遼烟消故國川原淨秋入空山草木凋
猶恨歸来相見晚暮雲春樹碧天遥
　　　和髙莘田韻
邂逅相逢便有情每從杯酒見平生老来致仕身猶健
醉後題詩意愈清萬里雲山初識面十年湖海舊知名
殷勤且共留連語别思匆匆未可輕
　　　送吳俊傑歸江東
幕下貔貅十萬人幕中賔客罕同倫揮戈略陳天回日
㸃燭論兵夜向晨禾水衣冠仍草草星源文物故彬彬
知君賸有安邊䇿定約重来立要津
　　　和劉子綸韻
上麓山中好隱居日長尤喜客来踈溪聲入戸寒生枕
山色窺簾緑暎書滿腹經綸終有待隨時畊稼未為迂
看君定是封侯者骨相生来本自殊
萬里山河繞帝居十年消息恠来踈故人天上千鍾祿
老子山中一巻書憂國愛民心獨苦求田問舍未為迂
耳邊昨夜初聞㨗清晝傳来搃不殊
　　　和前韻荅吳孟勤
不是衰翁愛索居只縁多病故人踈来依陸氏三間屋
勝得劉公一紙書同軰謾推年齒大後生應笑老成迂
知心賴有通家子早晚相過意迥殊
　　　和友人見寄
碧天如水暮雲收又見江南一片秋亂後年華多荏苒
客中蹤跡故淹留露漙金井桐隂薄月上瑶堦竹影脩
遥想轅門涼氣早壺漿来往百無憂
　　　和孫彦能夜坐
知君靜夜題新句欲把瓊瑤換木桃明月照人空偃蹇
好風吹鬢更蕭騷蓬莱有路羣仙近河漢無聲列宿髙
見説城頭多白骨明朝何處可逰遨
　　　題元陽洞
昔年曾上鳯凰臺今日重尋勝地来洞口雲深龍睡穏
松梢烟暝鶴飛回蒙茸翠草山腰合璀璨瓊芝石罅開
千載何人傳相業夜深凝睇望三台
　　　御賜恩榮宴
堂吏喧呼擁後先綵簾微動八音宣聖恩汪濊儒臣集
天語丁寜宰相傳翠葉銀旛髙壓㡌玉盤珎果謾堆筵
沾濡拜舞歸来晚馬上題詩不記鞭
　　　和賀琴南
滿地干戈紛擾擾且将心事向君宣人間不有真狂客
天上誰稱老謫仙夜雨此時情似海春風何處酒如泉
與君便合長携手莫近揚雄學草𤣥
　　　遊城和韻
江上春風掃積隂層城處處好登臨連城雉堞浮青嶂
近水樓臺暎碧潯野樹蒼茫供客眼春光明媚蕩人
心蒲萄滿載隨車後共賞芳菲細細吟
城外人民輻凑歸城頭車馬閙春暉花枝撲地鶯難老
草色連天犢正肥執耒遠遵姬旦禮韜戈不用魯陽揮
歸来笳鼔連山郭稚耋傾心望羽旂
　　　和三華閣道士張葉舟見寄韻
洞裏烟霞嵗月深向人無復整冠簮只因事變聊隨俗
豈為時危肯易心晝遣風雷成永嘯夜呼山鬼護長吟
衰翁乍得新詩看彷彿蓬莱聞妙音
　　　和詠海棠韻
名花初發愛輕隂翠袖紅粧漸滿林歩入錦帷香徑小
醉扶銀燭畫堂深妖嬈喜識春風面零落愁闗夜雨心
多幸鳯皇池上客為抽勞思冩清吟
　　　題蘭棘同芳圖
幽蘭既叢茂荆棘乃不除素心自芳潔怡然與之俱
　　　題枯木竹畫
脩筠儀鳳羽枯木老龍鱗半夜聞風雨方知筆有神
　　　為陳彦昌兄弟題蘭蕙圖
幽蘭既挺秀叢蕙亦敷榮同氣有先後悠然真弟兄
　　　題畫四首
山路晚蕭蕭山家向寂寥歸人便杖屨安穏度危橋
列岫連蒼靄寒流漱石根灣碕有茅屋無路覔松門
人家住孤嶼来往盡通橋欲見前山色寒雲晚未銷
朝見江水清暮見江水渾網罟日日多思之誰與論
　　　題金汝霖龍頭
大海波濤起髙堂雲霧興九州望霖雨須汝一飛騰
　　　題畫鷹
勁翮排霜㦸天寒氣轉驕草間狐兔盡側目望青霄
　　　題白鷺
翛然雙白鳥近水立多時慣識幽人意相看搃不疑
　　　鶴
問訊孤山下梅花幾樹開客来知有約應待鶴飛回
　　　舟
華館臨溪足輕舟繫岸頭興来無逺近到處即追遊
　　　題杜甫遊春圖
草屋容欹枕茅亭可振衣如何驢背客日晏尚忘歸
　　　題馬
二十年前畫如今復見之風塵雖黯慘猶是渥洼姿
　　　題蘭石
倚石雲初起紉蘭露未晞相看情靡靡日暮澹忘歸
　　　題蕙花
楚澤生芳草兼於蘭蕙多十年風雨暗惆悵隔烟波
　　　題龍頭
昔年登虎榜人道是龍頭此日頻看畫清霜滿鬢秋
　　　　金汝霖為予作此偶題二十字以寄疇昔感
　　　　嘆之意麄鄙可笑也今巻以贈王君本立故
　　　　復識於此
　　　題黄庭瑞養親巻
黄君資性厚敬養禮無違喪亂經時乆猶存舊舞衣
　　　題墨竹
偃榦横穿石騰梢上拂雲定知風雨夜迢逓更思君
　　　題山水圖
青山千仞聳髙秋山北山南水亂流欲訪川原無路入
釣魚人在碧溪頭
　　　題風雨圖
山中老子百年餘前代衣冠只自如髙閣捲簾無一事
滿天風雨坐看書
　　　題仙隠圖
麻衣草座蒲葵扇兀爾形神搃寂寥想見華山陳處士
白雲忩戸碧迢迢
　　　題江濤白鳥圖
白鳥颺風了不驚洪濤如雪去無聲君看半幅滄江水
中有㴞㴞萬古情
　　　題明皇戲侏儒圖
太宗英氣隘寰區指顧羣雄定海隅何事開元全盛日
却将勲業付侏儒
　　　題赤鯉圖
風翻雷吼動乾坤赤鯉騰波勢獨尊無數閒鱗齊上下
欲隨春浪過龍門
　　　題畫牡丹
國色名花生盛唐畫圖留得一枝芳珠簾不動微風起
猶帶開元粉膩香
　　　題畫馬
玉面霜蹄汗血姿黄金髙價有誰知不嘶不動從羈絆
記得彤庭立仗時
　　　題畫昭君出塞巻
千羣鉄騎連雲塞萬里金城屬漢家錯遣佳人歸北地
至今遺恨滿天涯
當年下筆人何在展巻空令感歎多記得雲陽全盛日
看書看畫飽相過
　　　題美人剪牡丹
沈香亭北玉䦨干占盡風流是牡丹揀取一枝和露剪
殷懃留向手中看
　　　題三士圖
衣冠雖異笑言同指㸃樓臺杳靄中此事定應無俗語
不談𤣥理即禪宗
　　　題雪景
瓊林瑶樹擁樓臺戸牖凌空晚自開一鳥不飛人跡㫁
扁舟何處獨歸来
　　　題畫兔
毛頴多年秃未更小牕題字苦難成憑誰會獵中山下
㧞取霜豪付管城
　　　題李伯時馬性圖
彭蠡湖邊錄滿堤乆辭羈馽見天倪龍眠畫意由来遠
曾向南華解馬蹄
　　　題細腰宫圖
聞道君王罷晚朝重門深殿欝嶣嶤樂聲一片連雲起
知是宫中舞細腰
　　　題梅花下水仙花
自是孤山苐一枝閒花相倚鬭清竒雖然氷雪宜同調
若問和羹却屬誰
　　　題畫錢塘景
靈鷲峰前碧玉流孤山山下木蘭舟十年不到西湖上
風景還應似舊不
　　　題畫馬
九衢委棄身閒日獨樹蕭條力困時遮莫秋風吹病骨
也應還是渥洼姿
　　　題猿
冷泉亭上呼嫌少巫峽舟中聴厭多白髪老人秋夢短
月明孤館柰君何
　　　題雪禽
幽禽栖穏棘枝低黯慘江天雪四圍明日郊原晴爛漫
好尋芳樹弄毛衣
　　　與地理葉梅忩
忩前不種尋常樹只有梅花興味長踏遍江南山水窟
歸来和酒嚥清香
　　　次韻劉文貫
楚客謾勞懷璞玉燕王空費築金臺無錢買得蒲葵扇
爭柰黄塵滿面来
𤣥猿落日江南路白鴈西風塞北天多少故人消息㫁
眼穿那得尺書傳
　　　寄友人余承慶
滚滚紅塵客未歸秋風吹老舊荷衣幾回欲寄相思字
不見瀟湘一鴈飛
楚囚何事理南音萬里鄉闗一寸心憔悴歸来還自㫁
此身只合老山林
吳山迢逓越山遥辛苦時人遠見招何似釣臺臺下路
一簑烟雨看春潮
　　　山居首夏十首示外孫陳祖蘭
東風滿意緑周遭乍着單衣脱敝袍最愛晚涼新浴罷
坐看春笋過林髙
踈篁新植二年餘附近䟽泉作小渠更約明年根節大
旋看脩影到庭除
寳峰住在嶺西頭茅屋荒寒竹徑幽莫笑老夫無脚力
往来朝暮幾曾休
出門平歩是髙岡迢逓山光帶水光仰面只知天遠大
低頭誰信地荒涼
青山疊疊去無窮萬古興亡在眼中閒殺舊時揮翰手
謾扶藜杖數飛鴻
老子生来似轉蓬敝裘羸馬厭西東如今獨卧空山裏
始信從前是夣中
富貴榮華豈偶然飢寒流落搃由天但令衣食隨時了
未必如今不似前
前年新覔數株梅移向庭前手自栽惆悵近来風土薄
殷勤難得一枝開
山前山後翳蒙茸荆棘藤梢謾作叢願得長年撑飽飯
自鉏烟雨種髙松
半鉏新地半開荒賸喜来年嵗頗穰若問先生生計事
一年慳得半年糧
　　　釣圖
扁舟短棹意如何日暮歸来雨滿蓑妻子只貪鱸鱠美
那知湖裏足風波
　　　題蘆鴈
黄蘆白葦意䦨珊旅食羣栖暮雨寒自是江湖十年夢
只今時展畫圖看
　　　題畫雙鈎竹
葉葉江南金錯刀琅玕當戸北忩髙人間自此多炎熱
借爾清風解欝陶
　　　題畫
石磴􁃔﨑滿徑蹤樓前塵土日憧憧人言别有幽棲處
知隔雲山第幾重
　　　和王子讓
萬頃烟波一葉舟更無維楫任飄流此身自合他鄉死
爭柰狂狐憶首丘
萬木同根一氣機嵗寒方見雪霜姿廬陵舊日文章手
為問如今更有誰
我逐郊原鹿豕蹤君如鷹隼挾秋風近聞鉄網連山海
不信人間有卧龍
　　　題無詰蘭石
昔年曾向吳門住每日僧房看露叢今日却逢無詰畫
町畦全似雪忩翁
　　　題唐三學士圍棊
唐朝内相極清華出入黄扉掌白麻承詔歸来無一事
閒尋棊局到昏鴉
　　　題黄仲賢手巻
　　　　黄仲賢渉世多難其父以義死于兵弗克養
　　　　迺獨負其母以逃間闗出危途竟獲遂其孝
　　　　義之志廬陵士多以是稱之故予亦不能已
　　　　於言爰贈以詩
父義從軍死莫追母存那得更相違但令菽水同歡笑
不管人間是與非
　　　題畫蓮
分得西湖一畝多紅粧凌亂倚清波初疑載酒穿花去
露下月明聞棹歌
　　　題馬
鋭首髙蹄耳削筒圉人騎出快如風丁寧莫向長河浴
恐解飛騰化作龍
　　　題畫二絶
浩浩滄波天四圍秋風一鶴夜来歸秪應夢裏聞長笛
知是年時舊羽衣
町畦髙下水漫漫痛惜辛勤學種田便擬明朝結長網
與翁同住浙江邊
　
　
　
　
　
　
　
　
　
　
　
　
　
　
　
　雲陽集巻二
欽定四庫全書
　雲陽集巻三　　　　　　　元　李祁　撰
　　序
　　　春秋五傳序
春秋經世之書其記約其志詳其㫖意深以逹左氏公
榖各以其所傳聞意見為傳不無異同自是以来諸儒
亦以其説名家至胡氏傳岀而諸説始略有折𠂻矣國
朝設科以胡氏與三傳並用立法之意至為精詳然學
者困於繙閲每歎未有能合為一書者廬陵樵南曾君
震乃集而加次第焉始左氏次公次穀次胡氏而取止
齋陳氏之説附于後盖陳氏之於春秋多所發明貫穿
乎王伯之盛衰反覆乎晉楚之消長又推明左氏不書
之㫖以見春秋之所書此其必不可遺者於是使讀者
一展巻而諸傳皆得焉其有便於學者甚大凡胡氏有
所引用皆分註其下而又别為類編以附于巻其有助
於學者甚博或者謂此書無所取舍不能成一家書余
謂使曾君以一已之見取諸説而取舍之其是非可否
未必使人人合意是亦曽氏之書而已非天下之書也
今備列五傳使學者自擇焉豈非斯文之大全歟書成
而鋟梓乃復得安成劉鼎安力相其成其有功於斯文
又甚漙余喜是書之有成而又嘉劉氏之能相之也故
為述之若夫擇諸説之長以求合乎聖人之㫖意則又
存諸其人焉
　　　元朝詩選序
人人有詩人人有見見有髙下而詩隨之惟選亦然惟
選者之見與作者合乃能得其佳處前鄉貢進士劉孟
簡嘗取本朝詩刻諸梓欲自甲至癸為十集未就而卒
其弟素履乃自乙以下精加選刻而孟簡之詩在焉觀
是集者必觀孟簡之詩知孟簡之詩則知孟簡之所選
矣由其兄而知其弟則素履之所選盖益精焉吾黨之
士適生乎文明之時而與聞乎治平之聲文王清廟洋
溢盈耳式和且平以成我國家淳厖悠乆之盛不其幸
哉
　　　青陽先生文集序
頺齡無幾朋舊凋落已盡呻吟疾痛中忽得同年余君
廷心詩文一帙讀之輒泫然流涕而嘆曰嗚呼世安得
復有如吾廷心者哉廷心文章學問政事名節雖古之
人有不得而兼者而廷心悉兼之世豈復有斯人哉元
統初元余與廷心偕試藝京師是科第一甲寘三名三
名皆得進士及第已而廷心得右榜第二余忝左榜亦
然唱名謝恩余二人同一班列錫宴則接肘同席而坐
同賜緋服同授七品官當是時余與廷心無甚相遠者
其後余以應奉翰林需次丁父祖父母三喪乞奉母就
養江南沉役下僚學殖日益荒穢而廷心方由泗州入
翰林為應奉為臺為省聲光赫著如干将發硎莫敢觸
其鋒文章學問與日俱進如水涌山積莫能窺其突於
是余之去廷心始相遠矣又其後遭遇時變余以母憂
竄伏鄉里常恨不得乗一障以效死而廷心以羸卒數
千守孤城屹然為江淮砥柱者五六年援絶城陷竟秉
節仗義與妻子偕死生為名臣歿有美諡於是余之去
廷心又大相遠矣嗚呼廷心已矣世安得復有如吾廷
心者哉或者以為廷心之死乃天之将喪斯文余以為
廷心雖死而斯文固未喪也廷心之孤忠大節足以照
映千古煜然為斯文之光而何喪之有焉使皆為世之
貪生畏死甘就屈辱而猶靦然以面目視人者則斯文
之喪盖掃地盡矣豈非廷心之罪人哉廷心詩尚古雅
其文温厚有典則出入經傳䟽義援引百家㫖趣精深
而論議閎逹固可使家傳而人誦之鑿鑿乎其不可易
也惜其槀煨燼無遺獨賴門人郭奎掇拾於學者記錄
之餘得數十篇以傳而或者猶以不見全藁為恨夫以
一草一木之微已足以觀造化發育之妙則凡世之欲
知廷心者又奚以多為尚哉昔太史司馬公述屈原離
騷之㫖謂推其志可與日月爭光嗚呼屈原不可尚矣
千載而下知廷心者其無司馬乎廷心嘗讀書青陽山
中及仕而得祿多聚書以恵来學學者稱為青陽先生
故是集亦以青陽為名云
　　　長留天地間集序
天地之秀合而為人人之秀發而為詩詩之道固與天
地相流通也康衢擊壤以来世之能為詩者其人既皆
與草木同化而其詩則存其詩存則其名存其名存則
其人固未亡也廬陵鄉貢士王君子讓取當代朝野之
詩萃為一編名曰長留天地間集予謂詩之所以能長
留天地間者以其有闗於人心世道之大而非徒取其
辭之美而已也三百篇美刺俱見讀者如辨黒白考亭
朱夫子集為楚辭本欲以著明屈子之孤忠大節而息
夫躬揚雄蔡琰之徒亦得以附見其辭其意盖欲使讀
者因其辭以考其人則是非邪正自不可掩聖賢著述
之意盖如此方今四海横流頺波日靡士君子之出處
進退固有可為痛哭流涕而不忍言者於是時也而欲
集其詩歌以行於當時而傳於後世使之與天地相為
悠乆吾不知子讓之意将獨取其辭之美而已乎抑将
因是而求以知其人乎茍獨取其辭而已也則子讓之
所采擇固已精且審矣茍欲因是以求其人焉則萬世
公議固自有在孟子曰誦其詩讀其書不知其人可乎
然則覽是編者於人心世道之變其必深有感也夫
　　　茅屋秋風圖序
世每好舉杜少陵王録事事以為美談謂少陵真求資
於錄事錄事真以資遺少陵余觀少陵以横騖八極之
才振蕩千古之氣間闗險阻憂苦百端而反覆流涕未
嘗不念王室之靡寧憂皇綱之未正感生民之塗炭哀
世路之荆棘此其忠誠􁃻悃夫豈若是小丈夫然哉茅
屋秋風之歌窮愁已極而其志終在於大庇天下至其
為詩以嗔王録事乃怒而責之之詞非真以是求之者
也少陵豈真於求人哉彼王錄事者吾不知其何如人
也使録事而果賢則於少陵也必将禮而待之尊而事
之周其困乏而完其室廬使之無飢寒之憂無風雨之
虞無栖遲牢落之嘆夫然後足以自附於古之好賢者
今不能然乃待其嗔怒責已而後有以遺之則其好賢
也亦末矣况當時録事之遺少陵其有無多少皆不可
知則其為人恐亦未足深美也禾川賀中立平生篤慕
少陵往往讀少陵諸詩悲歌慷慨有願為執鞭之意遭
世亂離又歴歴若親操几杖而隨其後者故嘗為茅屋
秋風圖以自見其意且若有望於今世之為王錄事者
余謂今之能振㧞人有勢力如王錄事何限而州里鄉
黨之士如中立者能幾人夫以有勢力者之多而士之
如中立者少則中立之志果何患其無成哉余特患夫
世之論者往往過譽王録事而不得其實故為序以明
之且以告夫今之有勢力者使無待於士之求已也
　　　俞氏族譜序
新安俞氏繇唐三府君而下有擢科登顯仕者有以武
舉得寵秩者又有以聯姻貴戚領三鎮節度使者其他
或以世賞膺命或以異路入官或豐貲厚産或肥遯髙
蹈文華節槩輝映後先可謂蕃衍盛大者矣予嘗佐守
婺源固知俞氏為名族而未暇悉窺其子弟之賢否與
其支𣲖源委之詳近年俞君子茂来鎮禾川見其雖出
入戎馬間應務倥偬而敦詩悦禮意度閑暇又見其羣
從昆季雖跋履艱險憂患百端而循軌守轍不失矩度
皆可敬也既而復得其家譜觀之源遠而流長根深而
葉茂是又益可敬矣余嘗讀陶淵明贈長沙公族祖詩
云同源分𣲖人易世踈慨然悟嘆念兹厥初長沙公與
淵明同出漢髙帝時大司馬舍悠悠六七百年昭穆既
遠而淵明之詩藹然倫誼之重未嘗以踈遠忽之至眉
山蘇公老泉作族譜引又推窮其本源以為其初一人
之身夫人之所以不能敦尚族誼者誠以緦服之外皆
如塗人如塗人則固無所用吾情也茍能念其初焉則
凡尊敬之心親愛之義自有不能已者故予又嘗妄議
蘇公之意實出于陶而其言若微有過者盖其言曰服
盡則親盡親盡則情盡情盡則喜不慶憂不弔喜不慶
憂不弔則塗人也夫慶喜而弔憂近自鄉黨州閭遠而
至於四海九州之内苟有一日之情者莫不皆然而况
於同祖共宗者乎今俞氏之譜自三府君而下雖年代
乆遠而𣲖系甚明為之子孫者誠能推而上之以求其
本原之所自則凡與吾同是譜者喜則慶之憂則弔之
尊敬而親愛之是亦天理之當然而人情之所不能已
者又豈可以塗人視之哉若夫檢身脩行建功立名以
亢其宗以光其族此則為人子孫者所宜自勉也
　　　劉申齋先生文集序
廬陵文章詩書之鄒魯也㫁自歐陽公而下㫪容大雅
鳴琚佩玉者有之刻削峭厲嵬眼澒耳者有之琳琅炳
煥磊砢竒傑或同時競秀或殊世儷美在有元國初時
猶聞有相頡頏以甲乙數者近至四五十年之間則唯
申齋劉先生昻然獨歩一時無所與讓當時在朝諸老
如草廬吳公相知最先且厚虞掲諸老亦相與推敬恨
不及相挽入直館閣四方贏糧執贄而来請者足相躡
於庭由是而先生之文日益富矣先生學問根據切實
故其文思深遠閲渉積乆故其文氣老成好持論論古
今事變人品髙下確然不可易故其文辭簡而盡約而
明峻潔脩整而和易暢逹决不肯厠一冗語贅一冗字
以自同衆人與人文至有一言而足以得其終身者此
先生之文之大略也先生之文多至千餘篇遭世亂蕩
失過半其門人蕭洵徳瑜日夜捃摭編校将以刻諸梓
而無其材於是吉水郡侯番昜費君振逹慨然領之期
以梓成當寘諸郡庠使四方之聞者見者知廬陵文章
一𣲖其統系在此而徳瑜復来請予文為序且謂予嘗
侍教於先生先生極知愛予宜不可辭因念予之生也
後數十年又遠隔江湘數百里不及見廬陵先軰諸老
而猶以得見先生為幸先生每見予輒舉老杜好心事
真顔色之句為予誦之予亦每念不忘今也何幸復見
先生文章之有傳哉先生與客坐談笑又常好舉先軰
諸老言論行事及其肖貌舉止一一可敬可慕故予私
竊自幸以為予雖不及見廬陵先軰諸老見先生如見
諸老焉後之来者雖不及見先生見先生之文章如見
先生焉徳瑜之請不可辭費侯之美意不可泯故為述
之亦因以寄予懐云
　　　平㓂詩序
新安俞公鎮禾川之三年威恵孚洽四方諸寨以次削
平獨有曰符溪者既服復叛反覆變詐百端終不可化
公一夕駐馬龍溪橋令諸軍蓐食聴命逮二鼔乃指示
所向方黎明至寨門外分布士卒破寨悉擒之縛其渠
魁誅黨惡數十人餘平民附寨而居者縱遣還舍猪羊
雞犬悉令認辨給還民大欣悅爭持酒物来獻公又一
無所取慰諭而遣之凡二日處置事定乃歸俘馘在前
鉦鼓在後觀者羅拜舉手以謂積年兇惡之冦一旦授
首非公之才智未易了此公既還府賔佐咸集公獨留
儒學士十數人列燭張宴至夜分乃罷坐中口占馬上
所得詩云夜来一雨洗囂塵陡覺江山氣象新岩谷已
平蒼鼠穴溪橋喜見古梅春挈壺懽迓民連野䇿馬歸
来雪滿身此地重過又三載謾留詩句託青珉於是衆
賔咸和至次日乃緝成巻僕忝預席末不得以老病辭
乃從衆賔之後而和之曰溪橋石路不生塵幕下初聞
號令新士卒銜枚衝夜雪将軍横槊賦陽春已擒渠惡
從梟首未死么䯢許乞身徳意已孚威力著愧無椽筆
紀蒼珉又和曰城西車馬蹴輕塵夾道咸瞻喜氣新笳
鼔閙歸銀燭夜笑談傾倒玉壺春知君自是文章手愧
我空餘老病身多謝口占詩句好肯抛良玉引凡珉意
淺語拙如老婦舞柘枝不自覺醜然亦以調高韻阻難
以追逐又如陽春白雪和者良寡僕故欲别作一巻請
諸君各以已意賦之不必歩韻或選或律或長短句任
意所到庶足以盡諸君之才且於俞公之行事亦得以
鋪張盛大而無拘牽局促之患也
　　　龍子元書香世科序
江西丙申科鄉貢進士龍君子元錄乃祖揆齋翁伯父
貫齋翁宋時兩科科詔試題榜名及有元丙申江西鄉
貢簾内外百執事名與鄉試題名及所中選三場之文
萃為一編題曰書香世科始寳祐戊午次景定辛酉次
至正丙申百年之間科目之盛制度之詳皆見於此其
用心亦勤矣雖然予於是獨有感焉予以元統癸酉及
第凡所受國朝官府文慿及程試文字登科小錄之類
遭亂蕩無一存每念一同年欲記其年甲里居無從徴
攷輒太息痛恨而止鄉里後生軰或来問向時程試文
字漫不復記無一語可荅又太息痛恨而止今子元之
於是編也纎末備載上有以著累世詩書之澤下有以
啟後来弓冶之傳亦何幸哉盖自兵變以来吾湖廣受
禍獨先且酷受禍先故科先廢受禍酷故士大夫家衣
冠典籍燬失無遺若江西則禍後而輕故科目得後廢
而文獻亦猶有可收錄者此子元之所以得為是編而
予之所以長太息而痛恨者也雖然予於是又有感焉
子元之舉也以至正丙申丙申而後江西亦不復舉矣
使江西之舉不廢車書㑹同則子元必當再舉舉則擢
科登仕将如取囊中物豈獨賴一舉而止哉子元雖不
以是戚戚而予於子元乃獨深有感也故為書之以識
予太息痛恨之意
　　　孫氏遺金集序
新安孫彦能從軍永新畏事如畏虎恒閉門讀書時伸
紙信筆作漢𨽻亹亹逼近古人予意其當得師法决非
茍焉者其後因抽其架上書乃見其先君子叔彌所書
杜詩一帙然後知其師法乃得家傳誠有非茍焉者初
叔彌善蒙古書入京師書宣勑積勞調官湖廣又善書
漢𨽻嘗取老杜五七言律書之計七百七十四首通作
一帙将以遺其子若孫焉壬辰兵興事變携至山中無
恙逮嵗丁酉鄉冦再起扇亂遂不復存而叔彌亦以是
嵗之六月卒明年戊戌里中稍寕彦能乃得還依方村
别墅以居居恒怏怏恒以此帙置念慮間一旦忽得之
于友人胡伯嘉盖伯嘉遇一老卒携此帙與人易紙遂
購得之而以歸于彦能彦能感伯嘉不已由是挈此帙
自隨朝夕模倣一㸃畫不敢自異此此帙之所由以幸
存而彦能之所由以善書也昔王右軍以善書名當時
而中令君以善繼不减其父故後世稱父子善書者必
曰羲獻今叔彌既善書而彦能又能繼其父焉視昔人
所謂輕家雞而愛野鶩者不其遠哉予忝佐婺源時叔
彌在京師故未及相識今乃獲識彦能焉彦能之於予
意厚而情真常能匡予所不逮予因閱此帙遂為序之
　　　贈青原寺僧如海序
往年與如海上人胥㑹禾水上瘠弱而長身昻然立衆
人中出一頭地予固異之而憂其骨相過清恐苦吟或
自累也每見無詰師問無恙輒喜今年春得書知其氣
益完弱病日損且又将有遠行書詞勤勤介無詰来請
言若韓退之之於文暢者嗟乎予既耄且病壮盛時讀
古人書慕古人道徳文行直欲上追古人然且不能跂
及萬一今既耄老且病氣竭而志衰又敢望夢見古人
哉若子之行固知其無以相子矣且子之行必将求有
益於子者若欲求子之師而問子之道焉則有非吾所
能知者子若欲求吾儒者之師而問焉則今之如韓退
之者固自有人子姑往求之吾無以相子矣雖然道無
窮學無盡此理之同然者子往而求子之師則必之夫
名山勝刹與夫老師宿徳之處而求焉茍得其人屈已
以下之虚心以問之其必有以語子矣若往而求吾儒
者之師則必之夫通都大邑與夫文行道藝之鄉而求
焉茍得其人屈已以下之虛心以問之亦必有以語子
矣究其同而辨其異窮其㫖而尋其歸将兩得焉不然
則不得於彼必得於此異時充然而歸予雖耄老尚或
見子當以語我毋自秘
　　　西疇耕讀序
去休寜縣治九十里曰溪西俞君仲嶸實居之居之左
有田有園其廣可數畝其下有池清徹可鑒仲嶸據其
勝築室數間貯經史子籍與凡耒耜錢鎛之器于其中
将以教其子弟誦讀于是種藝于是逰于是息于是而
無所慕于外焉仲嶸積學多文善為詩倜儻有識趣賔
朋至則壺觴笑傲賦詠以為樂故題其所曰西疇耕讀
以著其志之所存近年其令子煥從軍来戍永新定省
既曠日夜念其親不忘乃記憶溪西之山水林麓作為
小圖朝夕觀覽以寓其情焉夫人子之思其親雖在千
里之外而顔色聲音笑貌飲食起居以至於寝處之所
逰燕之地莫不常在目焉盖其心之所思者深故其目
之所營者常若在其親之左右而未嘗離也此是圖之
所以作也圖成而禾川之士子與夫新安之故舊咸嘉
其志為之賦詩而徴予序之
　　　汪子文詩集序
詩道之廢乆矣黄塵漲天黒風倒海士君子救死偷生
之不暇而奚暇與言詩哉羈寒牢落中偶得與新安汪
子文相遇旅邸聴其言既可竦敬解其装復得所著吟
藁一編人情物理俯仰變態無所不有亦無不可愛最
後乃得與程甥論詩云近来熟讀草堂詩終日沉吟夜
復思雅淡之中見竒崛艱危已歴出平夷筆端欲革從
前弊胸次當如太古時始悟少年顛劣甚長歌短詠墨
淋漓此如霜林喬木收英歛華而蒼然之色凛乎有不
可犯者以此論詩雖古人復興不易其言矣而予又奚
辭哉又奚辭哉三嘆之餘書此為識
　　　北山歸隱序
予佐理婺源時往白事于府過休寜界中宿五城愛其
山水蔚秀有非徒然者已乃聞有大姓黄氏居之而不
及詢其詳其後三十年乃得與徳威相遇禾川郡城中
手持小圖畫一巻来視且歴指而言曰五城去縣治五
十里琥黄氏世居焉北山去五城十五里則琥家君伯
愷之所從以築室者也北山多穹林脩竹有泉石可以
樂性情有壤地可以事耕鑿故家君築室其間以為歸
隱之計今琥也既不能朝夕承顔膝下超越江湖以来
戍兹土每披覽是圖輒悵然不能為懷縉紳先生必有
能察琥之情而憐琥之志者予聞之曰噫世事變遷大
夫君子零落不少雖欲歸耕南畝而生計茫然至有父
子不相保者今子之家君雖同罹世難而有北山可隱
有泉石可樂有壤地可耕而又有賢子如徳威者能執
戈負弩以從王事使子之家君得從容肆意於北山之
谷獨非當時之幸歟易所謂有子考无咎伯愷有焉於
是徳威之鄉黨親友與凡禾川之士咸為賦詠其事故
予述而引之
　　　送蘇彦文歸金華序
凡人之情固有同鄉曲接閭巷而相視如塗人有終其
身不相往来者又有越江湖隔山岳乃一旦悠然而相
遇驩然而相得至有依依不忍舍去者是未可以遠近
踈戚論也金華蘇君彦文以才學掾江西行省聲譽翕
然進入中書擢引進之職既而以母憂去假道於廬陵
以歸遂至禾水上禾川之大夫君子一見君如故交遂
相與約留君居十餘日君蹙然不可乃相與餞君於江
之滸而為詩以贈予謂君當為掾時據案舉筆睨視能
生殺人非但榮辱予奪而已當是時有欲交君者人必
以為此以勢不以情今君以母憂去蕭然若一書生而
禾川之大夫君子見君之來而喜欲君之留而不能惜
君之去而為詩以贈君此其故豈徒然哉吾聞君當為
掾時亷潔平恕未嘗以一毫勢力施於人而又本之以
詩書縁之以詞翰崇論宏議傾動一時是宜禾川之大
夫君子喜君之来惜君之去而不能留也故為序以述
其作詩之意云
　　　送汪士章歸江東序
士之有超世之見者不以富貴利逹驕其心不以憂患
困厄挫其志其自視固有道也世之慕富貴利逹者戚
戚焉以思役役焉以求幸而得之則揚揚焉以喜一旦
遭大變故大患難往往顛躓困踣抑欝而不堪憂悲窮
愁惝怳而自失此其胸中所存盖可知矣汪君士章世
為婺源宦族繡衣白簡朱幡皂盖輝映後先士章當承
平時固亦駸駸登要津矣席祖父累世之基既貴且富
而未嘗有一毫驕矜敖惰之習此豈常情所能及哉既
而世道搶攘衣冠氏族蕩覆幾盡鮮有能不受變於流
俗者而士章不易所守處之泰然未嘗有一毫窮愁抑
鬱之意方且與儒生士子日講論乎詩書禮樂之務此
其去常情又益遠矣士章之来禾川也未及半載而日
夕思其母不置故亟幡然以歸禾川之士欲留之而不
可於是相率而送之江之滸而属予為之詞予惟士章
積學力行所見日以髙遠故能不以常情之所喜者為
己喜不以常情之所憂者為己憂徜徉乎道徳之中而
浮㳺乎塵埃之外夫豈以榮辱之自外至者為己憂喜
哉今歸而省其親也且将復来以盡夫人事之委曲義
所當然皆非有所為而為之者也於其别序以贈之
　　　搃制俞公徳政序(代姑熟陳/彥昌作)
嘗聞古之為士者幼而學壮而行出而用於時必有當
世之大人君子與而進之推而奨之庇覆而扶植之而
又矜其所不能恕其所不逮委曲成就惟恐弗及使得
有所依託而無齟齬抑欝之懷安其職守而有聞見開
廣之益則詩所謂豈弟君子遐不作人者其是之謂歟
彦昌生處江東世襲詩禮自幼聞父兄師友之訓㒺敢
或墜而早嬰多難遂爾顛蹶前年繆承司征之寄来赴
禾川深慮弗克負荷兢兢焉若渉淵氷不知攸濟獨賴
新安俞公適鎮是邦治兵恤民威徳兼著而尤敦詩書
悦禮樂好賢下士奨抜後進遂使如彦昌者亦得以依
末光而沐餘潤其所衣被霑溉多矣况當撫定之餘閲
習之暇增廣學舍延禮師儒以嘉恵来學則凡風化之
所及樂育之所成盖莫不由是而出春風桃李盡在公
門又豈獨彦昌為然哉彦昌蒙公之知最先感公之徳
最厚繼自今誓當益求其所未知益行其所未能益自
謹畏以求無負大人君子之盛心他時茍能附鳯翼而
飛逐驥尾而行又安知其不一日千里也不揆僣踰用
敢述為序文以寫拳拳嚮仰期望之意
　　　贈陳獻章序
陳生獻章吾故人陳君致中之子也致中與予同嵗生
而月日少後於予始相見京師即約為兄弟寝食起處
不相離既而復同舟南歸至金陵致中還姑熟予還長
沙其後復㑹于廬陵又其後復同宦居錢塘情忘誼合
彌乆彌篤故嘗自謂予於致中雖古人所稱金石交未
必過此致中質厚而氣和嘗從事省憲二大府綽綽有
聲譽輕財尚信義不治家産雖屢空乏泊如也今陳生
當四方英俊競起並進之時退然自守情懷澹泊酷肖
其父去年其弟来司永新税課陳生與之偕来兢兢焉
以謹畏相勸勉征於商戒其下人令不敢私一錢所習
惟筆硯典籍與人交必擇其為君子者永新士多稱之
或者謂以陳生之賢而不為世用惜其若汨沒無聞者
然吾聞夫子之言曰惟孝友于兄弟施于有政是亦為
政今陳生為人子而不愧於其父為人兄而不愧於為
兄則孝友之義著矣為政與否何足為陳生惜哉陳生
勉之毋以或者之言為信毋以予言為迂則他日所就
必有大過人者予庶幾見之
　　　贈陳彦昌序
予辟地居禾川老病不能出門戸又不能拜伏跪起有
來見者輒辭不與見一日或傳有以司征來者年甚富
貌甚恭辭氣唯諾甚典重詳雅予固意其必衣冠詩禮
之裔以才諝見用於當時者也及詢其鄉里氏族則云
郡某姓某父字某歴某仕某仕予聞之因蹶然而起曰
審如是則固吾故人之子也吾不可以不見及既見又
詢其名與字則曰吉昌其幼名固先生之所知也長而
字彦昌則朋黨之過稱也予曰生之名吾固識之而字
則未聞也吾何幸見吾故人之子幼而名長而字壮而
仕哉元統初元予與致中初相見京師同館舍飲食起
處必偕予年視致中稍長而氣味嗜好如一人故相視
為兄弟明年同泛舟南歸至金陵留數日乃别别數年
復會廬陵郡城中方是時生兄弟纔二三嵗肌肉氷雪
異常兒又數年予領江浙儒學致中亦受行省辟為掾
旦暮相徃来而生兄弟已就學駸駸乎日嚮進矣既而
予以秩滿先歸别又數年世道遷易江湖險遠何期一
旦得與生相見哉夫自喪亂以來士大夫離散顛躓平
生友朋生死不可知每一興懷輒痛恨終日於他友朋
且然而况吾致中乎相别之乆相念之深茍得一人焉
言其消息之似且猶足以自慰而况於親見其子乎又
况其子之賢足以無愧吾故人乎吾於生之来見也盖
不覺傾倒至矣司征之職士大夫所不屑為而抱闗擊
柝雖聖賢亦為之生由是而日勉焉他日之升必自兹
始嗚呼故人不可復起矣而見其子之賢有如此焉雖
欲無一言不可得也故雖老病而不能以自己因為序
以贈之
　　　送吳俊傑歸江東序
江東古稱多才俊之士盖其山川風氣磅礴而欝積習
俗好尚滋乆而性成有非他郡所可擬倫者天下太平
之時百司庶府官有定數不得擅有増損海内晏安兵
革不試不得妄有興廢當是時也雖有賁育之勇良平
之智無所用之迨夫世變之来四方豪傑乗勢奮起毫
髪絲粟之才咸有以自見而况於竒俊英傑之士乎遐
陬僻嶠之鄉悉得以自進而况於江東多士之地乎於
是吳君俊傑以多才多藝為時所須善㫁善謀不避强
禦其来禾川也上官任之而無所疑同列信之而無所
忌禆校行伍敬之而不敢議其非其将命而歸江東也
禾川之士相與餞而送之且冀其歸而復来也予觀吳
君之才用之而不能盡欲用之而盡其才則必如古督
察之任如所謂都虞候者使之得以展其能而罄其力
則其所設施将必有聳人耳目者非特如今日之所能
而已也吳君行且歸歸而復来其見用也必矣江東暮
雲予日在望吳君勉之哉
　
　雲陽集巻三
欽定四庫全書
　雲陽集巻四　　　　　　　元　李祁　撰
　　序
　　　王子譲文稿序
予與王君子譲為斯文友二十餘年矣始予友子譲時
子譲方銳意科目眉目清㧞舉舉異常人予謂其必為
後來之秀其後果亞江西鄉榜予又謂此未足以溷子
譲子譲名譽當不啻此已而世故紛紜為性命奔走不
暇君西我東音問不相及近一二年乃得再㑹於禾水
之上須髪容貌纍纍然其中退然其辭氣卑卑然予疑
其顛沛轉徙隨俗變化以故若此及觀其所為文數十
篇皆藹然仁義之辭凛然忠憤之氣深切懇至無不可
人意者然後知子譲之學與日俱進子譲之氣與年俱
老而非變故反覆之所能沮䘮者也予又觀其易字子
譲一篇所見益髙所處益下有歛春華而就秋實之義
於是又知子譲之學日近乎裏子譲之心日進乎道而
非辭說工巧者之所能尚也嗚呼䘮亂既久平生朋友
存者百無二三縱有存者亦不能以自力而子譲獨能
肆志於學不廢而益勤故其見於文章者如此予衰憊
已甚無復有意斯世而獨於子譲之文有發焉故為書
之
　　　陳古春詩序
秦川素稱多佳士士之為詩者率多以能鳴於時數十
年來班班軰出而古春陳煥翁尤為傑然髙邁者煥翁
生逄太平盛時崇尚科目以書經走塲屋間恒為有司
所擯斥遂歛其英華而發之以為詩故其詩涵泳悠永
隠然有不逄自惜之意又嘗泛舟東下過彭蠡而覽匡
廬泛大江以達秦淮歴覽吳晉齊梁之都以挹其山川
之竒氣與當時之名卿賢士議論上下傾倒綸至故其
詩反覆蹈厲慨然有悲歌慷慨之情暮年遭值變亂流
離已甚而猶日以詩酒終其天年其詩已裒集成若干
巻蕩失燬棄不存賴其孫宗志極意遍求於其祖父輩
行及諸門人弟子所得又若干首盖煥翁以能詩為州
閭鄉黨所推重句未脫藁而人已傳誦之至於今不廢
故宗志得以搜訪成集嗚呼煥翁不幸而不得利於科
目乃獨得肆意於詩以鳴於時以傳於後不幸而詩稿
蕩失乃獨得有孫若宗志者為之經營以不至悉墜是
可嘆亦可喜也予既喜煥翁之能詩又喜宗志之能念
其祖也故為序之
　　　月琴序
胡君月琴蚤自汲厲尚清雅學詩學書學琴皆有典則
其於琴也常求碩師而學焉初布指爪即灑然有異於
人久矣乃盡得其妙雖碩師無以過也每意有所適輙
發之以琴良宵屬思仰見明月未嘗不取琴而鼓之鼓
之至夜分乃寐甚者至月黑而後止其用意於琴也如
是於月也又如是且以自號也予聞而喜之夫天懸象
著明以觀視天下顧有目者所共覩也瓊樓玉宇貝闕
珠宫晄蕩而洞射者此月也虚庭閒舘清簟疎簾娟好
而净秀者亦此月也江光陸離林影靚宻雖窮隂之崖
容光之隙何莫而非此月之形見乎彼其竭心思勞筋
骨以自役於旦晝蹔然以自消弭者其昏晦顛倒無恠
也茍異乎是則亦為流連光景沉匿酣酗於秦筝齊竽
之妖淫侈靡而不自覺也蟲飛薨薨甘與子同夢舉一
世而皆然夫誰與翫此清景哉今月琴乃能對斯月也
鼓斯琴也吾意其於斯時也俯揮五弦仰視層漢情與
景相併心與手相忘曽不知琴之為月乎月之為琴乎
予雖不能深撡於琴而能知琴之妙故為月琴言之不
知月琴之能然吾言乎哉不然吾言乎哉予於月琴有
發矣既為之序而又系之以詩焉詩曰
明月出海底徘徊上髙松永懐不能寐徙倚空庭中取
琴月下彈迭奏商與宫流光入襟抱逸響穿簾櫳喟彼
塵土人擾擾将誰同聊兹媚幽獨不知清夜終
　　　贈地理龍朋逺序
鴻濛肇開而山川形焉山川既形而至理寓焉其形雖
顯而著其理則隠而微非探索𤣥奥者莫能得之故自
風水之說興上下千數百年而山川之盤鬱秀傑者往
往遺棄至今而莫之顧焉盖天地之秘待其人而後發
自郭景純而下曰曽曰楊以至於上牢劉氏得其理者
寥寥數人而止夫以數人之見而欲求千數百年之間
山川之秘宜乎其有遺棄者矣時師俗士持淺陋之術
以誤當世之人指偽以為真餙非以為是以愚誑愚懞
不自悟豈不深可嘆哉今年春予以老病來就醫藥於
永新之上麓主劉君子琚子琚為予談山水之在其鄉
境之内者且曰此固予之所自得者也必待龍朋逺來
决之未㡬而朋逺來一覽而决曰是固有得有失然皆
未足以盡吾之所見也吾之所見者異於是於是遂指
其處以語子琚子琚見之乃大喜曰朋逺不吾負也吾
不徒譽朋逺矣由是遂留宿舘中朝夕相與談而予亦
由是而得以盡窺朋逺之學焉大抵朋逺之學其傳之
也有其宗其求之也有其要故其得之也直足以上追
古之作者而無愧焉惜其藝成而時乖志逺而跡近跼
蹐鄉里而無以自見於世故雖磊砢自負而人或疑之
昔者揚子雲著太𤣥法言欲以傳世為時所非笑謂其
可覆醬瓿獨桓譚稱其書必傳且言凢人賤近而貴逺
徒見子雲禄位容貌不能動人故輕其書爾然則朋逺
之所以未見信於今之人者或者其類是歟桓譚稱子
雲於衆人非笑之中而子琚稱朋逺於衆人疑似之際
皆可謂有卓然之見者矣方子琚為予稱朋逺時予固
未嘗知朋逺也及親與之語而盡窺其學然後知子琚
之果能知人而朋逺之果有以異於人也今四方多難
誠難逺圖然亦宜稍出而試之使自有宇宙以來山川
之秘一旦由我而發則人之見者必将嗟嘆駭服誦之
於當時而傳之於後世又可使曽楊數公得專美於千
百載之上哉朋逺既深得山水之妙而尤精沙滌與人
論夀夭禍福不差毫釐由其識趣髙朗故所學輒精又
性剛直不茍取不妄䛕悅人故極為子琚所稱許而予
之子位亦辱與朋逺逰故為序贈之
　　　吴氏族譜序
永新吴氏自昔以衣冠世族稱至煥文凡若干世矣而
遺風餘澤猶有存者間嘗持其家譜來言是譜乃宋嘉
定甲戌先伯祖光祖所修時則有東山楊公序文及伯
祖所自為文凡二篇後六十年為咸淳甲戌先伯京復
脩之時則有約山朱公為撰衣冠圖序文山文公為之
䟦及先伯自為序凡三篇越四年丁丑世革城䧟遂失
譜不存其後有苖邑令者得之灰燼中以授先伯祖仁
叟兄弟於是伯祖欲再修集屢請文於中齋鄧先生須
溪劉先生文成而伯祖歿志不獲遂斌自㓜熟聞家訓
侍先君匡廬宦逰湖湘廣海間所至必挈譜以隨至正
癸巳峒獠焚蕩州城僅以身免因辟地青原八年始克
還鄉比還而家燬譜亡遍購求不可得久之鄉人有王
姓者忽持以來售乃復得之斌竊以謂此譜屢失而幸
存其所以幸存者非天之佑吾宗必吾祖宗之祐其後
人者也其可無辭以昭示來者此斌之所以有請也當
有元盛平時先君由海北憲吏發跡掾廣東主南陵武
緣簿所至綽有聲譽其後宗兄從彦以易經魁江西登
乙酉進士第又其後宗姪師尹以詩經領鄉薦登戊子
進士第所至咸著名節此其顯于有元者也顯于前代
者諸老先輩既發揮之而顯於有元者未有所述此斌
之所以重有請也祁自蚤歳已聞匡廬有文行著稱於
時而從彦師尹則又科第中契友也於是譜豈得無一
辭哉若其前代之派别逺近科第後先入仕之異同行
藝之髙下與夫頌美之辭戒飭之語諸先輩述作已備
無庸贅辭故獨取所聞於煥文者次第書之使吴氏之
子若孫知是譜之屢失而幸存真若天與祖宗之所以
祐吴氏者而不敢忽慢也嗟乎煥文之勤勤於是譜固
已無愧於其先伯祖父矣而予之蹇拙疎陋其敢望諸
老先輩哉繼諸老先輩之後而為吴氏譜序文亦多見
其不知量矣然祁觀須溪翁序文作於大徳庚子雖極
意鋪寫而猶恨觀止乎此盖為科制未興時發也其後
凡幾年而科興科興又幾年而從彦師尹相繼登第惜
乎須溪翁之不及見之也今科制復廢而吳氏子弟多
賢他時復興則必有接踵聮歩以有光於是譜者惜乎
予之不及見也後之覽者盍有徴於予言
　　　何氏族譜序
永新之望山曰禾山其水曰禾水山之麓水之上流何
氏世居之其居演迤連屬相望其人多磊砢儒雅彬彬
焉予嘗讀廬陵舊志閱宋時科第人物惟永新為盛而
褎然為永新科第第一人者何晝也晝嘗讀書廬山白
鹿洞由南唐自㧞歸汴以筞干宋太祖其後又以進士
及第仕至鳯翔觀察推官夫如是則何氏之族所以為
名世族者固自晝始及觀晝之十世孫浩所為族譜序
述其系自晝而上至安豐太守叡世次尤詳於是又知
何氏之族所以為名世族者自晝而上又自有人也名
徳之後子孫至累數十世愈逺而愈蕃夫豈無故哉非
有積行即有隠徳决非偶然者宋祚既遷浩以布衣倡
大義舉兵勤王卒蹈永新屠城之禍以死余故謂宋祚
三百年何氏與之相終始晝以科第顯著於前浩以忠
義憤發於後可謂無忝爾祖矣嗚呼國祚有興替而何
氏之族至今守詩書禮樂不廢古所謂君子之澤五世
而斬其果然歟其果不然歟予少時猶及見何氏一二
先輩風格論議皆凜凜可敬畏今又得與其孫何彧逰
彧又何氏之賢子弟也因其執譜以請故為書之
　　　贈盧景宣序
欲觀士君子之立身行已必於其憂患困苦中求之當
憂患困苦之時而能不失其所守焉則其為人也可知
矣學者盧景宣早從父宦廬陵遭世變更父亦隨逝零
丁孤苦孱弱寡劣而能獨立自樹不顧流俗兢兢焉以
持其身勤勤焉以養其母汲汲焉以讀書飭行為務而
不以貧賤移其心不以勢利易其操於是莘田髙公延
置於家以訓迪其子弟而又朝夕與之討論乎古今研
窮乎詩禮以盡乎賔主相與之誼焉盖髙公先朝老成
渉歴經史其閱人也多其知人也明故能與景宣相與
如此景宣年富而力强茍於此而益加勉焉益堅其所
守益礪其所學則夫先賢所謂貧賤憂戚庸玉汝於成
者吾必於景宣乎見之
　　　王子嘉詩序
向時國家以科舉取士士亦唯務業科舉罕有能用力
於詩者夫豈其不欲哉志有所欲專而力有所不逮故
致然耳自江南被兵科舉廢士雖欲出而為詩流離顛
頓困阨已甚又何暇及此二三年來士稍稍得復田畝
理其故業故亦稍稍出而為詩此可為詩道幸也廬陵
王子嘉以世科名裔篤志力學於詩尤工雖用意精深
而無刻苦之態雖措語平淡而無鄙俗之懐有雍容治
世之音有蕭洒出塵之想可謂善為詩者矣予徃來經
禾川廬陵界中幾三十年聞王氏世科之盛其子弟多
俊秀足以繼其家聲恨未及一見曩時於郡城中得子
譲今來宣溪乃又得子嘉焉讀其詩觀其人世科之流
風餘韻猶可想見豈獨可為詩道幸哉子嘉茍由是而
日進焉則予雖耄老猶将見其大有成也故為書之
　　　遂初堂詩序
遂初堂者劉君文貫所居之堂也其詩則當代之名流
碩士相與詠歌乎斯堂者也文貫之先自清江來永新
居城内之三井凡四世而分處於城西門内之水忩又
五世而文貫之大父生焉邃學篤行為世師表號水忩
翁有元丙子世道遷革翁率其弟兄就北鄉合東别業
以居凡三十年為子者三為孫者十有三而文貫以次
嫡長業儒以襲其家學壬辰兵起流散地與屋悉為强
暴所奪時强暴横肆莫敢誰何文貫獨奮不畏難累白
於有司有司不為理則訴於憲府凡三訴强暴乃伏辜
卒復舊業文貫喜其業之復且謂自今得完緝生聚以
繼水忩翁之遺澤将自兹始故即其舊廬以為堂而題
之曰遂初於是凡四方之士閔其力之勤而樂其志之
遂故相率而為之詠歌焉吾䎹水忩翁之生也以宋戊
申十有二月而文貫之生於有元也其歳同其月又同
故文貫之生以同名水忩翁遭世遷革始居合東為世
變之初今文貫經營十餘年使祖父之業既失而復得
既去而復還則又一初也夫如是則斯堂之為遂初也
固宜雖然自世變以來豪家巨室傾覆顛沛雖夙負才
智勇力者率莫能保其基拱手以付他人莫之與争而
文貫以疲薾之資乃能使强暴屈服而故業卒還豈非
儒者之能事哉儒者之能事吾黨之所宜稱道之者也
此諸君詠歌之所由起也此予序之所以作也
　　　贈安成王本立序
醫之為道大未可以藝而視之也古之以醫得名於世
者多矣然少有能進於道者則以其人之非賢者也予
少多疾晚更世難思自保持每聞善醫者輒喜與交來
禾川久乃得安成王君本立視其人非世俗之醫也故
特精於醫世俗之所謂醫者不求其藝之精而惟務衒
其能以售於人以得人之貨利甚者以藥殺人而不顧
也視夫操戈刃以害人之生者其事之隂賊險狠殆有
甚焉而本立則不如是予故曰其人非世俗之醫也人
求善藥本立與之問其價曰疾愈而已或謝焉本立曰
置之或曰若干人君生之也本立曰彼不至死吾安能
生之禾川城中軍民男女幾萬人無不得其懽心亦無
不道其為人者嗚呼此黄帝岐伯聖賢設教利世之本
意而本立能之予故曰特精於醫者也又喜結交當時
之士君子相與為詩章倡和以道其志教訓其子令從
士君子㳺以博其見聞而進於學是本立之意又未嘗
以醫為自足也吾聞有隂徳於人者其後必有人觀本
立之有子而其事可徴矣予羈旅中藥裹未嘗一日去
左右而本立精於醫又與藥不索價予方資本立以自
老故樂於稱道之此雖予有徳於本立之私言也而天
下之理則不外於是然則是可進於道者本立其賢矣
夫
　　　于承慶詩序
于君承慶吾鄉親友也一别五年乃得再見洖村山中
予於是重有感矣至正己亥冬紅巾逼茶陵城越明年
夏圍守益急承慶倡城中人晝夜助官軍巡邏備禦無
少怠事有咈於其志輒發而為詩痛憤激烈往往有奮
臂扼腕切齒唾罵之意毎一詩成輒持以示予予欲和
之而未能嘗語之曰子姑為之吾他日當為子序已而
茶陵城䧟群兇讙譟持刃噐突入人舍殺人填門巷承
慶抱父號痛冦不忍害竟以不食而卒其一妻一妾皆
即自刎死不受辱嗚呼若承慶者亦可謂磊磊落落人
矣予既偶不死得與承慶哭别城東門欲還鄉就死先
人墓下而又得不死乃復竄居永新之界洖村山中日
就衰朽而承慶且浮三湘越五嶺周迴千數百里間以
與當世之王公大人下上議論今又以勤勞王事求間
道訪予山中且得復讀其所為詩俯仰今昔恍惚如夢
予雖呻吟疾痛不復能為文詞而猶能記茶陵城中時
語亦安得不為承慶一言哉雖然承慶之志見於詩者
固能使人洞見肝膽無毫髪委曲而其才之可以見諸
行事而施諸功業者則未之見也今四方王公卿使及
朝廷名徳重望開受群言無間遐邇承慶幸得從容進
趨其間宜必以讜謨谹論日陳於前使厎綏戡定之功
如雷迅風烈而雲収雨霽天日清朗夫然後向之所以
痛憤激烈而奮臂扼腕切齒唾罵之意於是渙然而消
泰然而平矣不然則抑鬱沈痼無有已時吾未見其可
也然則予之所望於承慶者夫豈獨於詩而已哉
　　　周徳清樂府韻序
天地有自然之音非安排布置所可為也以安排布置
為之者人也非天也天地既判而人與之並立焉草木
生焉禽獸居焉凡具形色肖貌於天地之間者莫不有
聲焉有聲則音隨之矣清濁髙下抑揚徐疾何莫而非
自然之音哉聲音具而歌詠興虞廷載賡三百篇之權
輿也商頌周雅漢魏以來樂府之根柢也當是時也韻
書未作而作者之音調諧婉俯仰暢達隨其所取自中
節奏亦何莫而非自然之音哉韻書作而拘忌多拘忌
多而作者始不如古矣古之詩未有律也而律詩自唐
始精於律者固已有之至杜工部而雄傑渾厚掩絶今
古然以比之漢魏諸作則意趣風格盖亦有不然者矣
古之賦未有律也而律賦自唐始朝廷以此取士鄉老
以此訓子兢兢焉較一字於毫忽之間以為進退予奪
之機組織雖工俳偶雖切而牽制局促磔裂以盡人之
才故自律賦既作迨今六七百年之間而曽無一篇可
傳於後世曽無一字可益於世教凡若此者皆韻書之
貽患也嗟乎韻書之作也果何人哉使其果聖人也則
吾不可得而議也使其非聖人也則亦安得而盡信之
哉孟子之於武城取其二三策而其言曰盡信書不如
無書夫以聖人之書而孟子猶未之盡信而况於後之
書乎况若沈氏之書者乎今且直以一方之音而欲行
之於天下以一人之見而欲行之於萬世偏仄固陋遂
為成書使後之人遵而用之如衆工之守䋲墨小吏之
持法令靳靳乎不敢少有遷移吁亦可嘆也已予自幼
入小學學詩常怪夫東冬之不相通也清青之不相用
也則執以問諸師師曰此有清濁非爾所知及長而益
疑則又以質諸鄉之先輩則鄉之先輩亦有疑之者矣
疑之而著而為書者有之矣恨世變莫知所存亦莫能
憶究其説常往來於懐髙安周徳清通音律善樂府舉
沈氏之書而洗空之考其源流指其疵繆特出己見以
隂陽定平聲之上下而向之東冬鍾江等韻皆屬下平
以中原之音正四方之音而向之混緩范犯等字皆歸
去聲此其㝡明白而易見者它亦未暇悉論也盖徳清
之所以能為此者以其能精通中原之音善北方樂府
故能審聲以知音審音以類字而其說則皆本於自然
非有所安排布置而為之也使是書行四方則必将使
遐邦僻嶠之士咸知以中原之音為正而自覺其侏離
鴂舌之為可愧矣又推而施之朝廷則必能形諸歌詠
播諸金石近之則可追漢代之遺風逺之可以希商周
之雅頌而虞廷賡歌之意亦将可以聞其彷彿矣不其
盛哉
　　　汪氏族譜序
新安汪君士章持其族人松夀所著淵源録以示予且
曰松夀所著詳矣其旁搜逺取者古騐今細大不遺使
吾汪氏之子孫得有所慿以不紊夫尊卑疎戚之序其
用心勞矣然松夀特詳其所自出而於他族不能皆詳
盖族之盛者久則必分分則益衆衆則不勝書矣此理
勢之自然也松夀居休寧而吾居婺源之囬嶺淵源録
汪氏譜也而吾回嶺之族系未詳此吾回嶺之譜所以
不得不作也松夀居休寧則詳其所自出今吾居回嶺
亦詳吾之所自出吾之意即松夀之意也自回嶺以前
則同松夀吾非敢有加於松夀也予按汪授姓始於魯
成公傳至士章凡七十四世其間世次考據明白非臆
說者具見淵源録松夀於汪氏不為無功矣而士章復
為此譜詳其所自出盖老蘇氏眉山譜已有譜為吾作
則詳吾所自出之說士章之譜非無所倣而作者也夫
自逺而近自疎而戚由受姓而至於己身詳悉具載豈
非為人子孫者之大願哉然勢有所不能則詳其所自
出焉可也然則松夀雖有功於汪氏而士章又有功於
回嶺者矣汪氏世有顯人功名富貴科第武功赫然為
江左名族然居新安以來至唐越國公為最盛分居他
縣仕有元者惟回嶺為最多越國公以下具見各族之
譜仕有元者向使士章之譜不作則其仕宦行事之跡
皆湮没而無聞矣豈不深可惜哉又况乎尊卑踈戚之
序其有關於汪氏者尤不小也士章讀書博學事母盡
孝於兄弟尤極友愛無富貴之習功名之志於世事澹
泊無所營而獨殚力竭志以成此譜其所見去常情逺
矣吾聞君子能盡孝於親其子孫必有興者若王祥之
後蔓延於江左而功名之盛其國家雖隆替而王氏之
子孫愈昌而愈熾此其騐也吾見士章之後子孫必有
勃然而興亦若先世之忠勤以開其後則斯譜也又不
患乎無接踵以續之者矣士章求予文序其前故為書
之
　　　送易玉田之龍陽學正序
龍陽為湖北善地居洞庭上游其山川遼廓平曠幽逈
演迤無窮林大谷層巖峻嶺之限故其俗厚以淳其地
多腴田沃壌湖地藪澤藕根菱芡於是乎産黿鼉龜鼈
鴐鵝􁩂鶬於是乎聚而細氓得取之以為利故其民富
以饒南宋時蜀之賢士大夫居官避難者多家焉今其
故家巨室率多蜀人故其士皆文以雅夫惟其如是也
故為政於是邦者其政易以行而為教於是邦者其教
亦易以入余往年客是邦是邦之賢士大夫多予所舊
友是邦之學者多出予舘下今别其地四三年矣而未
嘗一日忘焉玉田易君由縣教官再轉而陞郡之博士
予嘉其得善地故為叙其山川風俗人士之美以道之
雖然予豈徒以是為君幸哉予将又有望焉凡學校與
科目相盛衰科目行取士多由學校則科目學校皆士
氣所由關也科目廢而學校獨存則斯文之脉所恃以
不絶者惟學校已耳舍是他奚望哉茍職教者於此而
不加之意則學校雖不廢猶廢也君之是行也為我告
龍陽之大夫士其勿以科目之廢而輕學校為我語龍
陽之學者其勿以科目之廢而忘學校公以處之勤以
厲之則科目雖廢斯文固無恙也非君吾誰望哉明年
當買扁舟上滄水以觀君為教之績君其無負予言
　　　送陳元善赴海北憲掾序
科目行士皆蘄一第以行其志然其初入官率多得州
縣又往往居佐貳下僚守長肆行奸吏無檢加以大府
把握於上一失其意立蹈禍機而豪猾之民又從而窺
伺之盖有終日憂勤而無益於事功者回視昔時讀書
談道之樂反不可得噫士志此而求以行其志難矣哉
惟進士之舉而第者得為憲府掾史秩雖卑而其謀謨
賛畫能與憲府官相可否於是一道之間官吏之貪亷
聰黠民情之苦樂憂喜風俗之醇醨上下皆與焉意之
所向無不可為而又無把握窺伺之者士而得志於世
唯此為庶幾乎予同年陳元善兩以鄉舉至禮部不見
取於有司輒増修其業不少懈名行著聞久而益信故
當道之明公要人交章稱譽欲用之又以例不可乃舉
為海北憲掾而元善之意猶若有未慊者予謂夫士之
幼學壯行每欲僥倖一第幸而得之以自試於州縣局
縮淟涊豈若得一憲府掾之可以行其志哉縱使得一
州縣而治之無不如意亦不過百里而止豈若佐憲府
行政事其恩威得以厲一道之廣之逺哉以彼易此孰
得孰失要必有辨之者元善行矣異時歸告予曰某郡
某守令賢吾告之官之長而舉之若干人某郡某守令
惡吾告之官之長而黜之若干人行某事出某令當一
一語我庶有以見元善平生之志
　　　茶陵州達嚕噶齊托音善政詩序
為政之要曰公而已矣公則明明則人之情偽事之是
非舉不可掩率是而行宜無不得其當者然又必守之
以誠持之以久然後足以成治功得名譽也茶陵為州
號稱易治而為政者率皆以私意擾之由是怨讟日滋
名譽日損若是而諉之曰民之難治是豈民之過也哉
今監州托音公則不然自公之來民咸畏公之威而樂
其寛服公之明而愛其亷聴公之教而委心於其賞罰
於是自郡邑至鄉井皆稱之如是者凡三年而公之政
治益勤今年夏境内以旱為憂齋戒徒跣冒暑以禱雨
隨禱而應民既悦喜未幾廣東冦竊發聲隣境帥府檄
郡縣繕修城池民又以役為憂公得檄即按視圮毁調
附城居民有力者為之又不擾而集鄉民之入城者見
其事之成而不知其役之興又大悦喜於是而益稱之
州之役賦視畆地之多寡以為戸籍之上下而貧富相
傾每不得其實至有産業俱盡而賦役不减者大府雖
屢行下而有司惮於浩繁倡而復止為害滋甚公於是
聴民得以自實且捐己俸以供吏胥筆札之費稽校出
入吏執筆視公為謹無敢容其私故能舉數十年不治
之弊而一旦為之是又大有功於民者於是盖屢稱之
矣大扺公之處心也公故其臨事也明而又加之以辨
敏之資持守之力宜其愈久而民愈稱之無恠也既而
州之儒士咸願作為歌詩以頌公之徳於無窮而屬予
為之序夫修其徳政以與其民同其好惡者為政者之
事也而緝其徳政以播之聲詩者士之職也以公之善
政如此而不能使之揄揚敷布以傳於逺以埀於後以
勸於将來則為士之職不既荒乎是皆吾黨之士所當
相率而奨助之也故為之序
　　　贈胡務敏序
近年予來安城留王氏讀書樓性嗜簡静罕與人事相
接惟文學之士時與為交際然亦鮮有能助予者既而
王氏延務敏以訓其子弟乃得盡相與之益焉務敏自
早嵗即穎悟於諸經無不習習之無不得其要固可以
為人師矣觀其立規布畫授業觧經已卓然有領袖諸
生之意予亦以逺大期之而務敏之心未止此也夙夜
勤勤惟恐不逮教授之餘即痛自課責言卑而貌恭若
於予有相師之意者甚矣務敏之無自足也夫人固貴
於知學學而可以為人師是必有異於人者而褊心局
度往往以是自足是徒知以師道自居而不知師道之
為無窮也今務敏以積學之久為諸生師亦其宜爾猶
慊然自顧而欲求分寸之益於予甚矣其無自足也雖
然務敏既不足為人師予其敢為務敏師哉予於務敏
亦因有以自警焉書曰惟斆學半務敏宜盡心焉於其
别書以為贈
　　　蕭氏疃吟四葉序
蕭氏之詩盛矣夫詩而至於四世其可不謂之盛乎天
之所以予人者甚不數數也窮古迄今凡幾千百年而
能詩者有幾盖詩於宇宙間如至寳之不常有使天而
數數以予人則詩亦豈足貴哉此固天之所甚靳而不
肯輕以予人者也天固靳之而蕭氏固有之則天之所
以與蕭氏者獨何厚哉蕭氏世居禾川秋山下自宋至
我朝領貢舉者相望而所謂疃吟集行於世者則季韶
雪崖翁之所作也季韶之詩如静得王先生青山趙先
生皆稱道之二先生號以詩鳴則其所稱道者必不茍
矣季韶之子公翰公翰之子與敬皆深於詩者與敬嘗
受詩經於冲所彭先生故其温柔敦厚之教為有源委
至其子謙用所作尤清俊可愛里人左起中集其四世
詩名曰疃吟四葉噫盛哉昔老蘇公謂千金之子可以
富人可以貧人而求一言之幾於道不可得天子之宰
相可以生人可以殺人求一言之幾於道亦不可得噫
一言且不可得而况其多乎况於四世乎且吾聞謙用
彬彬好脩極意舉子業嘗以儒術發身湖南今且録郴
學矣使由是而昌其詩鋪張皇猷以大鳴國家之盛當
又有盛於今日者故述其家學之盛以序之
　　　蕭氏族譜序
予初避地來禾川聞義山蕭氏之族多文學行義之士
著名於時比年來上麓以所聞訽之劉君子琚子琚曰
予蕭氏之甥也蕭氏信多材然非獨以文學行義稱也
且有智力剛毅之士足以撑拄時變予心甚喜之而末
由考其派系之詳及觀光謙所編蕭氏族譜然後其詳
可得而見盖蕭氏舊有譜宋季喪亂失亡賴諸老口以
相授當有元盛平時光謙與兄光宇姪鳯岡相與講論
性理之學每嵗科興則偕試其藝翕然有聲塲屋間方
是時亦嘗用意於譜輒又慨然嘆曰吾徒方從事科目
幸而有成他日為之未晚也已而時異事殊光宇鳯岡
相繼淪逝於是光謙之姪某某相率以請於族之長曰
某某某某躍然喜曰此吾之責也遂以譜事屬之光謙
光謙領之而未就既逾月其姪孫某某復率其昆從子
弟以來請亟成之以毋墜其先世之緒而貽其後人光
謙乃精加考訂以就此譜復繼之序以述其詳著之詞
以示其訓秩乎其有序也蔚乎其有文也凜乎其有戒
飭之義而不可犯也吾觀蕭氏之初祖繇五季自長沙
來數百年間世祚凡幾廢興人事凡幾變易而蕭氏之
族至於今衣冠禮樂視昔無忝豈是鄉之山水竒崛其
鍾於人者固自有不同歟抑其人之才有足以當世道
之變而致然歟不然則蕭氏之所以久而不替者其必
有故矣吾聞蕭氏二世祖遇達僧為卜葬地當時問其
所欲則曰不願富貴但願後裔温飽綿綿不絶耳夫如
是則蕭氏之所以久而不替者豈非山水之勝其鍾於
人者固自有不同歟吾又聞當宋靖康間時則有若宗
義以武衛閭里南渡紹興時則有若安質宗旦克復禾
川邑有元定江南時則有若彦清兄弟八人咸有勇力
材藝而彦清尤駢脅多智能庇活其親族鄉黨大溪山
陽㐮洞冦負固累年江西湖廣夾攻弗克時則有若國
材國華定翁兄弟率壮士先登克之以功授爵賞及至
正壬辰之變所在䗬起人不自全時則有某某出貲力
率衆守禦累著勞効而某父子又累擊賊擒其渠魁以
保障其鄉隣咸受爵賞之命夫如是則蕭氏之所以久
而不替者又豈非其人之才有足以當世道之變而致
然歟嗟乎世之故家大族能如蕭氏者幾何人哉時平
則文學之士彬彬焉出而馳騖乎科目之塲世亂則材
智之士矯矯焉出而赴趨乎功名之㑹是豈世之萎薾
𤨏屑不自振㧞者所可與同語哉予既喜子琚之言為
可信又喜蕭氏之子弟能恊志以成此譜使後世有可
遵守者故因光謙來請而為之序
　
　
　
　
　
　
　
　
　雲陽集巻四
欽定四庫全書
　雲陽集巻五　　　　　　　元　李祁　撰
　　序
　　　贈陳文峯序
禾川陳文峯儒者也自負其學不肯為里中人慨然有
四方志予聞而壯之以為儒者之道固無往而不合况
當輻員萬里車書㑹同時耶夫以文峯之才之學而適
遭乎其時是惟無出出則朝建斾而夕遇主矣韓昌黎
謂古之人於周不可則之魯於魯不可則之齊之秦楚
也予謂此春秋戰國時為然盖列國之君有異好而當
時之士亦異業故有遇不遇耳方今六經孔孟之書家
傳人誦而文峯之所挾者又以其道亦焉往而不合哉
予知文峯朝建斾而夕遇主矣文峯於儒為世業其家
學逺甚是為序
　　　贈地理劉濟川序
風水之說尚矣余曩時種學績文刻志自厲故未暇究
其術比因父艱為宅兆計業是術者往往訪余山中嘗
試以意叩之率多拘其數而昧於理得其麄而不能其
細甚者或委曲遷就以求售其說余殆将厭之既而得
劉君濟川於邂逅中一見知其異於昔之所嘗試者或
青燈共坐歴述所見則指顧轉盼雖千里如面談或陟
降上下窮討源委則論山勢之去留隠顯水勢之向背
趨舍如指諸掌至於問難回折論辨是非則又深於理
而不外乎數得於細而不失其麄而且持其說而不茍
遷就以蘄用於人於是而又知其有以異於昔之所嘗
試者盖其習之也久故其業之也精其見之也明故其
用之也當其守之也確故不肯變其說以蘄用於人是
豈淺淺之為術者哉嗟乎世之懐才抱藝以自著者多
矣然或枉之以干時屈之以媚世者亦不為少其視濟
川得無恧乎余既佳濟川之術有以異於人而又佳濟
川之志不少失於己故序之以賛其行
　　　賀勝可詩序
安成周南瑞所刋風雅通志載賀勝可詩凡十餘首嘗
得而讀之愛其音節諧婉意度清新而惜其所取有限
不及多見又意其佳處未必止此近乃得其全稿而讀
之浩乎如春光駘蕩百卉溢目而非特一花一草之可
人然後知勝可之詩其佳處固甚多也大抵勝可之詩
以平易勝艱險以天性勝雕琢故每出即佳異乎苦心
焦思之為者詩之為道固如是而已若二賦已極髙妙
天馬奔放竒崛有太白不羈之遺風擬恨俯仰曲折得
文通形容之餘思此又有出於詩之外者盖賦者乃古
詩之流深於賦未有不深於詩者余因論勝可之詩故
并及其賦云
　　　石潭漁唱序
有擕石潭漁唱集來視者問之則曰此廬陵蕭居仁所
為詩也居仁宅近有石潭焉幽廓寥敻可逰可嬉居仁
日漁釣其間放然自得每興有所適即發而為詩此其
所以為漁唱者也及啓其集而觀之首得玉虹泉一首
賦詠親切讀之慨然有燕馬嘶北風之意其次如賦全
公余公及凱歌之類皆練達時務隠然有嫠不恤緯之
憂他如題贈酬答又皆委曲深至此豈果於忘世者哉
盖自昔之人不得志於當時則恒託跡乎山林寄情乎
泉石或樵或漁無不可以適其意者此固石潭漁唱之
所由作也吾聞古之為釣者或直其釣而不餌居仁之
漁唱或者其類是也歟
　　　顔省原詩序
詩三百篇皆可以移風俗動天地感鬼神至其可興可
怨可群最易以感發人者莫近於十五國風盖國風多
出於閭巷細民之口故於人情為尤近自科塲以通經
取士有司命題多出雅頌出國風者十無二三由是而
習是經者亦惟雅頌是精國風則自二南之外罕有能
究其情而得其趣者此學詩者之大患也禾川顔省原
蚤有志於學習詩經為舉子業廩廩有嚮進意不幸遭
世亂離科目廢無以展其業遂折入聲韻以吟詠其情
性而發舒其英華予得其稿首讀秋懐十章興趣超卓
非茍焉者他如五七言律亦磊磊可稱詠盖其所得於
三百者固自有夲也予特恐其習熟乎科塲之弊故以
國風之說語之詩道無窮學詩者無止法省原茍能因
其所已能而益求其所未能他日所就其可量乎
　　　送項知事序
士負竒傑氣欲磊磊自樹立天地間不肯少有所挫茍
以一毫挫於人則憤怒勃鬱思必泄而後已此古之豪
傑所以遭顛頓困踣而不能自已於拊膺切齒奮臂而
攘袂者也然或一因小挫即厭然銷沮不復自振至有
以善為不可為而不復為以至於㢮然䘮其平日之所
守者此則世俗所為而非士君子之所當為矣盖君子
之心求以無媿於己故夫事變之來雖不能盡如吾意
而吾之所以處之者未嘗少移夫豈以一時非義之榮
辱而易吾操哉友人項伯善來知吉安幕府事政平而
訟理吏服而民安士大夫方期君之久於其任以觀其
成而君以詿誤去君雖去不辨而士大夫之知君者咸
為君惜盖不徒為君惜所以為公議惜也自公議不明
於天下而世之為善者沮然公議不在有司而在士大
夫則君之去亦何歉哉余竊禄於閩與君相善且素知
君之賢也今雖不敢從吉安士大夫之後而竊嘗觀君
之政且嘗聞士大夫之公議矣然吾觀君之去終若有
憤怒勃鬱之意余故以士君子之所以處事變者為君
告焉君之去也既能揆於己而無慚其必持其操而不
易毋徒以一毫之挫自累也余之知君也深故其告君
也切謹毋謂予為過言云
　　　贈向千戸鎮永新序
至正四年夏五月管軍千戸向某承帥府檄分鎮永新
吉安之士咸相率為歌詩以贈而屬予序予謂夫文武
之道不相能也久矣武以文為迂闊文視武為粗勇求
其一言之相合者盖寡况文士持議論慎交接茍非其
人而欲借其一言之助者尤寡今向君将有行而吉安
之士咸相率為歌詩以贈之其必有以致之矣吾聞向
君以將家子篤意文學恂恂下士與人交久而益敬使
人忘其為今將軍者然則向君之所以致此於吉安之
士者良有以也昔祭征虜當軍旅搶攘時每於軍中雅
歌投壺千載而下猶能想見其風度况今四海晏一無
烽火之警則聞征虜之風而興起焉者宜有其人乃曽
不多得獨於向君乎見之則其所以見稱於吉安之士
者宜也吉安之士歌詩以贈向君則予之不能已於言
亦宜也故為書之
　　　送吉安莫知府序(代永新守/禦官作)
循良吏之見稱於史䇿者莫盛於漢故自三代而下論
治效者亦莫盛於漢漢承秦苛刻之後而濟之以寛大
天下郡縣往往得人以著治效而其所謂循良者率皆
重厚長者而非徒以激切嚴厲之為尚也使當時之為
郡守者率皆如郅都寗成則漢之治效又豈足為後世
稱美哉方今大江以西唯吉為難治詞訟之繁財賦之
重人情風俗之不同皆非他郡所可比於是古濠莫公
繇江西理問來領府事疏剔繁冗洗削奸弊勤以奉上
而不顧其身之勞嚴以待下而不恤其情之私其决事
也以明其賦歛也以公汲汲焉唯恐公家之需或有所
缺戚戚焉唯恐閭閻之情或有所不堪盖公以重厚之
資懐豈弟之徳故施之於政如此予生朴魯早從事戎
行叨守邊徼去公治所無二百里朝夕固已熟聞公為
政之善而不及一見顔色嘗歉於懐今公又將束裝有
入覲之行則所謂一見顔色者常恐負負雖然予聞漢
之循良吏率由郡守入為九卿故有以北海太守入為
大司農者有以渤海太守入為水衡都尉者又有以南
陽太守徴入為少府者其他徴入至大用者不可勝數
方今急於用人而重厚老成明達練習如公之為者其
可使久處州郡哉騏驥雖老千里之程常在足下予固
為公望之他時一見顔色以副夙昔之望庶幾於予言
有徴云
　　　題孤峯上人蔬笋味詩集序
天下之味莫貴乎榖粟莫妙乎蔬笋榖粟者人之大命
也人一日不食則饑故通天下無貴賤無小大咸知榖
粟之為貴而莫敢厭焉蔬笋者若非稅鞅紛華游心淡
蕩之人不足以知之孤峯上人與予有鄉里之契早悟
宗㫖凡聞某處山水佳必往逰聞某人有學行必往見
以求所見聞矣一日孤峯師以蔬笋集示余觀之在京
師時所作意度雄偉識見超卓又嘗逰兩浙間余極喜
與談兩浙間事備觀孤峰詩集所載譬如大官之厨肥
羊腯豕嘉殽美胾之饌蘋蘩藴藻之菜雜然並陳味固
雋永豈尋常粥飯之僧比也作詩難觀詩尤難今後有
欲觀師之詩者求其知味者與之可也
　　　史畧故序
司馬温公脩資治通鑑惟一人能觀之盡巻乃悵然恨
其繁復為舉要厯而人亦莫盡讀近世乃有史畧以便
初學然讀者亦有未盡解其故者廬陵羅伯剛王子譲
乃復増損史略而加註釋焉於初學為尤便也伯剛通
齋先生之孫天性純孝友誼尤篤業進士有聲私試每
在前列而竟黜於有司暮年且有丘明之眚子譲乃靖
衡潮三州太守之諸孫與羅君道同志合雖領薦小見
於世遇時艱事殊不能以大用近年家居多間乃相與
記憶緒餘以成此書盖自喪亂以來江南數千里莽為
丘墟士大夫家求一經一史且不可得况乎鄉里僻陋
之民哉今二君乃能増損註釋此書使初學者猶得以
少見上下數千年之治亂大畧謂非有補於世教不可
惜乎以二君之才之學而不遇於時故俯而就此使其
遇於時也則其所就豈果如是而已哉
　　　贈王山長序
今常徳為古鼎州鼎州勝槩名天下久矣昔戎昱以詩
著於唐憲宗命有司以鼎州處之謂使武陵桃源足稱
其吟詠士林以為榮夫為天子而以鼎州榮一士人為
士人而榮於得鼎州則其山川之竒秀風物之清美為
何如士之居官而得鼎州者其榮猶若此則夫士之生
乎是州而處乎是州者又何如往年予客同年范郡博
家凡其山川風物之盛盖得其半獨所謂秦人避難之
所未獲一造焉近年王君堯賔來教東山堯賔鼎士也
與范郡博有交契焉故予欲與之盡論其山川風物之
勝而未能雖然予願竊有言焉夫秦人避難之所自昔
相傳為武陵桃源之地然自秦至晉未幾百年榛莽荒
塞之中而彼漁者迺得而至自晉迄今凡幾百年風氣
日開人事日夥宜乎道路之日通也而卒未聞有一人
至焉則其地果安在哉或謂今之桃川即秦人所居之
地則其地若無甚難至者彼漁者固不得而專也謂别
有幽深阻絶之地非人跡所可到者則秦人何自而知
其地漁翁何由而踵其跡是皆未可知也予既不得親
造之又不得與堯賔盡論之是可嘆也已堯賔生乎鼎
州處乎鼎州其青年俊氣有學有文皆人人所其敬雖
其志在功名無復屑屑細故然山川風物之事亦吾黨
之士所當考者予故始終言之堯賔歸見范郡博就以
此致問訊云
　　　贈劉天吉序
永新劉天吉儒士也教授邑里凡幾年既而抵几嘆曰
嗟乎予之不遇也予豈能鬱鬱居此哉於是慨然逺逰
以來别予山中予曰士之不遇也多矣豈獨天吉哉夫
士之遇於時也非徒安坐此室以俟夫人之知也必其
學問之充聞見之廣而又加之以交逰之多援引之重
然後足以得名譽而成事功杞梓生於窮原匠石何自
而知騏驥馽於菹澤伯樂無由而致士之窮居獨處亦
豈異是哉且子獨不見夫珠玉之為用乎夫珠玉天下
之至寳也然珠不寳於淵玉不寳於山四方之珍竒服
玩往往踰萬里而後貴盖其踰也愈逺則其貴也愈甚
今子以學問文章之富而自限於閭里其不遇於時無
恠也然則子之行也其將在淵之珠在山之玉乎抑將
以蘄乎匠石伯樂之知乎予於是有望矣
　　　送歐陽學録之吉安序
歐陽氏吉安世族也觀之文忠公可見已世之以文章
事業而著者累累有焉至芳庭始以學校發身再轉而
録吉安之文學夫吉安大郡也俊秀之多文藝之美道
徳之富皆甲江右則夫任一郡之師表者不其難哉况
乎士之立身操行莫難行於州閭鄉黨父母兄弟之邦
也隣里親戚之所攸處也朋友之所由交而是非善惡
之所由著茍非操履之純素見推服則能行之而不窒
者鮮矣今芳庭安成之秀士也安成為吉安屬邑則亦
州閭鄉黨也以屬邑之民而為郡之文學亦難乎其為
職矣然吾聞芳庭質厚而氣和行純而學敏盖能篤於
自礪而成其業者也則其見於州閭鄉黨必有素矣而
况乎其為歐陽氏之世族哉出而行之吾見其易未見
其難也且予客吉安謁郡學升講堂摩挲文忠公之碑
而讀之端重詳雅忠厚懇至其所以有望於吉安之士
子者可謂深且切矣今之由乎是者果能如公之所望
者乎亦有未盡如公之意者乎芳庭之行也其必讀其
文仰其風以公之所告士子者告之以求無負於公之
心以庶幾無愧於子之職則向之所謂難者有不足言
矣
　　　贈醫士顔一中序
顔一中以醫名江湖久矣予居鄉時鄉民之得竒疾者
皆走百里以迎一中一中至則家人喜躍相慶且曰人
而得竒疾不幸幸而得一中可不死人之所信之者如
是其所治療又往往有神效予亦異之及來江西聞人
之信之者尤甚於吾鄉人之信之也其所治療又有神
於吾鄉之所嘗治療者也夫然後知一中之術果異矣
觀其取材制劑率用竒品多人所不能識者而其攻治
之方潰决之術湔滌洗濯之法又與他人異故其所治
輒效率能治人所不能治者至其所不可决非它人所
能療夫人之為術要必出於衆人之上而後足以見其
術之精茍為不然則我有是彼亦有是我能是彼亦能
是何足尚哉然則一中之於醫其必有異矣昔有得王
充論衡而用之者識者謂其不得異人必得異書然則
一中之於醫或者又類於是乎
　　　贈郭環溪序
人之相遇非可以逆料而預計也凡逆料而預計者皆
非也古之人盖有同席而不相能亦有隔千里昧平昔
而情同意合於一時之頃者此其故又若不偶然者以
予之羈寒偃蹇不宜於俗每一辭鄉井即慨然念人情
之難合以為天壌間不知復有幾人知我或得一二情
意之相似者即驩然無間以共慰藉盖雖不敢必知我
之有人而亦未嘗無其人也今年春予來安城復得環
溪郭君於舘中一見恨晚或髙談名理出顯入㣲洒洒
有佳致令人如與王謝家盛集或春風把酒夜月慿闌
慨慷髙歌令人如登黄鶴樓坐赤壁舟中吹洞簫而望
羽人也至其論事可否辨古今人物髙下又落落出人
意表聴之至終夕不倦予之知郭君也如此間嘗出予
文共讀即能辨其美惡而品量之則郭君亦知予矣於
是相與言曰予與君不相知也不相知而相遇非偶然
也今既遇而將别也不知復遇之何時也夫人事之變
無窮使他日而相遇也不知於今日又何如也郭君請
書之遂次其說以為序
　　　贈鞏漢甫序
武城鞏漢甫以青年盛氣試吏於茶陵凡幾年其胸臆
明快開爽其言論俊辨英發其才器文章又足以剸繁
處劇視目前事若無足經意者衆皆推之而號以傑齋
盖有取於漢有三傑之意夫漢祖奮布衣起蒿萊非有
四方之英雄豪傑事孰與辦故三人者並起而應之以
成其勲今天下承平海宇寧一雖有英雄之姿豪傑之
氣若將無所用之然人才之出也非獨才之不同亦其
時之所遇何如爾况今天下雖至承平海宇雖至寧一
而蠻鄉小醜尚肆猖獗有志之士常扼腕焉若張留侯
之運籌帷幄韓淮隂之戰勝攻取豈無二三策可施之
今日哉漢甫累世簮紱功名迺其餘事發跡青雲政自
兹始勉之勉之謹毋謂蕭何起刀筆云
　
　
　
　
　
　
　
　
　
　
　
　
　
　雲陽集巻五
欽定四庫全書
　雲陽集巻六　　　　　　　元　李祁　撰
　　序記
　　　贈劉時中序
濟南古稱天下名郡以鄒魯屬焉故也盖自周公魯公
敦行風化而禮譲信厚之俗素著迨吾夫子與顔氏曽
氏子思孟子相繼並生於其間而千萬世道統之傳繇
是而出漢興承秦滅學之後禮樂崩壊儒教泯絶而伏
生以口授尚書為千萬世經師之首其他醇儒莊士有
節義名檢者無代無之信乎天下之名郡無以加此比
年劉君時中來永新判州事予以老病畏人不敢出與
相見久之乃稍與語歴歴言齊魯間事與夫聖賢之世
系封爵里居地理之山川人物好尚如指諸掌問之而
無不言聴之而不能倦然後知君之所藴者有非尋常
所可及也君世家歴城為濟南屬邑其先君嘗為鄒魯
儒教官君自幼隨侍不出庠序故於爼豆禮文之事甚
習及其壯也復隨侍南寧以䕃得永州東安尉渉歴險
逺故於人情物理之變甚深今而來佐永新也安於貧
而不求勤於事而無忽其歛於民也若不得已其奉乎
上者若有所不及官無廢事而民咸安之盖以君生長
乎禮譲信厚之邦涵濡乎聖賢詩書之化而又嘗驅馳
湖湘之間閲歴桑海之變故其見於容貌詞氣行事之
際自有不可掩者雖然吾嘗誦吾夫子之言曰齊一變
至於魯魯一變至於道君之去齊魯也久矣世道之遷
變也甚矣不知今之齊魯猶吾夫子之所謂齊魯者乎
車書㑹同行且有日吾願從君諏之
　　　贈王濟舟序
永新學校在州治之東世變十五六年居官理民者率
以甲兵錢榖為務守城池者亦惟務修築完繕利器械
以待敵其於學校非獨不能有補而又廢之甚者至縱
小卒挈妻孥襍處廊廡下堂上楹柱或縱以繋馬汚穢
殆不可言及新安俞公來鎮是邦始令掃除修治視棟
宇之欹腐者易之䂓橅之迫隘者廣之次第興舉日親
臨督視工役於是部將軍王君濟舟慨焉有所感慕作
而言曰我公務新兹學勤勞若是而我輩偃然坐視無
所助益竊獨不愧於心乎遂驅其卒徒日來趨事赴功
左右服役惟公之指顧是從闢置宫墻土石附固髙廣
堅厚軒廓環繚瞻者聳敬過者咨嘆而學宫之士子咸
願形之歌詠以著厥美予謂君之為是役也上有以敬
明聖人之教使士卒咸知所當尊下有以順承俞公之
心使士卒咸知所當敬一舉而兼得焉可謂知所務矣
君名海字濟舟有才智能屢立勇功以著名當時其來
永新也勤以檢其身嚴以律其下是以士卒畏其威而
莫敢犯其令民咸安之今兹復能用心學校使學宫之
士子為歌詩以美其功其過人亦逺矣故為之序以述
其槩焉
　　　吳逺心詩序
吉水劉梅南永新文固溪皆善評詩劉謂吴逺心詩有
蒼古簡峭有平淡近自然使雜之古十九首讀者莫辨
誠哉是言也吾於逺心無間然矣文謂逺心託物起興
得於詩之二南此語固當第於詩中取數聮而表異之
則逺心之妙政不啻此大抵逺心天才既髙又能遍覽
諸家加以句鍊字鍊故能使人可愛如此抑余又聞逺
心舉子業更精則其所長尤不啻此惜余未能盡見逺
心所長何當握手論心以慰予想
　　　美太尉髙公詩序
至正九年秋御史大夫髙公告老於朝情實懇至天子
察其誠乃可其請以太尉致政而南居於蘇飲食起處
衎衎如少壯時既恬以娱無與外事如是者二年天子
念其勞乃遣使賫金幣上尊酒仍計其嵗俸之全以賜
之使者之至邦人聚觀於巷於門歡喜歆羡舉手而言
曰有是哉公之多福也昔公以世爵之重服勞皇家出
入臺省於兹有年方將以耆徳夙望為國柄用而乃辭
寵禄而不居安樂閒而自適榮名夀考於焉允臧由是
觀之所以受今日之多福者其致此必有道矣易曰勞
而不伐有功而不徳此公之所以受福也又曰王三錫
命承天寵也此公所以受福之多也然則我國家優崇
老臣之意非公其誰當之於是邦之士子咸願作為歌
詩以頌公之福於未艾焉
　　　譚行逺詩序
自予少長及與譚公行逺為文字交其年同其趣同獨
行逺學識超邁去予逺甚此則有不可强同者其為詩
夙自振發有凌厲氣由是負才名江湘間予時方習舉
子業雖竊慕為詩而力有弗逮每見行逺詩輒自愧或
聞諸人稱譽行逺詩益自愧心悒悒又若有不平者恒
自奮曰彼能是而我乃不能是是吾羞也俟畢吾業吾
當與行逺並轡争先耳及來為吏簿書獄訟之勞其心
期㑹趍走之勞其形一日之間餘力無㡬視平生舊業
且化為虚空無復存者况欲學其所未嘗學求其所未
嘗有者哉日復一日嵗復一嵗於是與行逺别十有二
年矣今年秋行逺來省其兄吳門解其裝得其經行近
詩若干首敷暢條達明切痛快俯仰變化探索幽𦕈而
行逺之於詩益昌矣行逺之詩益昌則予之愧行逺也
益甚雖然人自中才以下志氣視血氣為盛衰予向時
力務為學見人有藝能不肯少自屈譲於行逺詩猶有
欲並轡争先之意至近年則不復能争矣非獨不能争
亦不欲争矣向時見人有藝能人稱譽之恒若不平者
至近年無復不平矣此無他志氣與血氣俱衰故耳予
方欲與行逺論古聖賢廣大精㣲之學以盡徹今時之
町畦藩蔽而行逺念親亟還無由暫駐故不得不為行
逺發之行逺歸出所為詩以示嘗所往來者而并以予
言語之使知行逺之詩日昌而予之志慮衰竭為可鄙
也
　　　師子林詩序
自天如師坐師子林中地益闢景益竒四方之來得於
觀覽悟悅者益衆於是内而京師集賢翰林之名徳重
望外而郡邑詞林賦藪之才俊英游皆託之詩章以寫
其景物之勝至有足未及造其境而心與之游者亦想
像摹寫以極其趣夫如是則師子林之得名當時亦已
逺矣予嘗觀其地之廣不過十餘畆非若名山巨刹之
宏基厚址也屋不過一二十楹非若雄殿傑閣之壯麗
焜燿也其徒衆僕役不過十數人非若髙堂聚食常數
千指也若是而能得名於當時之士大夫無乃以其人
而不以其地歟盖天如師夙自警㧞又恒居天目侍中
峯國師而盡得其㫖功深力到愈久而彌彰是以世之
賢士大夫莫不慕其為人而樂談其道即其地賦其景
耳師之上弟字可庭將裒之以為巻持以示予予復之
曰昔之佛舍僧房託名羣賢集中以傳不朽者多矣若
師子林則固無待於詩也無待於詩而詩以美之者當
世之士大夫也裒之以巻以傳永久者可庭也可庭之
意非天如師之意也欲知師之道者當於此巻之外求
之
　　　草堂名勝集序
崑山之世族居界溪者曰顧氏顧氏之有才諝者曰仲
瑛仲瑛即所居之偏闢地以為園池園之中為堂為舍
為樓為齋為舫敞之而為軒結之而為巢葺之而為亭
植以佳木善草被之芙蕖菱芡鬱焉而隂煥焉而明閴
焉而深一日之間不可以徧賞而所謂玉山草堂又其
勝處也良辰美景士友羣集四方之來與朝士之能為
文辭者凢過蘇必之焉之則歡意濃浹隨興所至羅尊
爼陳硯席列坐而賦分題布韻無問賓主仙翁釋子亦
往往而在歌行比興長短雜體靡所不有於是裒而第
之以為集題之曰草堂名勝凢當時之名卿賢士所為
記序賛引等篇皆以類附焉間嘗取而讀之髙者跌宕
夷曠上追古人下者亦不失清麗灑脫逺去流俗琅琅
炳炳無不可愛吁亦盛矣予幼時讀晉蘭亭唐桃李園
序謂皆一時勝集意千載而下無復能繼及究觀蘭亭
作者率寥寥數語罕可稱誦向非王右軍一序則此㑹
幾泯没無聞若桃李園之燕則又不知當時能賦者幾
人罰金谷酒數者幾人其泯没尤甚獨賴李仙人一序
可見耳豈若草堂之㑹有其人人有其詩而詩可誦耶
盖仲瑛以衣冠詩禮之胄好尚清雅識度宏達所交多
一時名勝故其盛如此吾故謂使是集與蘭亭桃李園
序並傳天壌間則後之覽者安知其不曰彼不我若也
　　　書傳發揮序
書經孔子之手而定然自漢以下文有古今之殊自唐
以來傳有是非之雜如是而求夫精義之歸一難矣哉
九峯蔡氏親授朱子指畫作為集傳而諸家之說始有
折衷學者始有凖則二帝三王之道亦既廓然明矣然
其㣲辭隠義諸家或所未發蔡氏亦止據其所長而采
之使當時復有它説則亦必在所不遺矣自集傳既行
之後諸儒之講論益精考訂益宻皆足以發是書之隠
而闡其㣲於是天台朱君伯賢復㑹其所長附以己見
編而為集名曰發揮盖非以求異乎蔡氏之傳乃所以
補其遺闕而全之也予嘗得而讀之開巻數節即犂然
當於人心然後知二帝三王之書雖非出於一時而㑹
之於道則無不同諸家之說雖非出於一人而揆之於
理則必有合其理同則其道同又何疑乎是非之難辨
哉伯賢用功精深故其采擇詳審至其綱領圖説音釋
通證皆有補於是書有功於學者是亦不可少也嗚呼
安得起蔡氏於九原而與之論伯賢之所學哉
　　　永新州新學記
三代之學與軍旅之事未嘗不相關也是以天子將出
征必受成於學出征執有罪反必釋奠於學以訊馘告
盖學校乃人才之所自出受成於是所以資其才以成
其功及其反也則以成功告焉此天子之學然也而諸
侯之學亦莫不皆然魯僖公之修頖宫也詩人作詩以
頌之而其言曰既作頖宫淮夷來服矯矯虎臣在頖獻
馘又曰角弓其觩束矢其搜戎車孔博徒御無斁又曰
既克淮夷孔淑不逆式固爾猶淮夷卒獲一詩之中反
覆咏嘆率皆形容當時軍容武功之盛曽謂軍旅之事
無預乎學校哉吾夫子由魯司冦攝行相事夾谷之㑹
却萊人於雍容談笑之頃三都之墮仲由實任其事魯
師及齊師戰樊遲請三刻踰溝齊師卒遁而冉有以用
矛入其軍夫如是則當時之為師弟子者其能否可見
矣曽謂儒者之道果無預乎軍旅哉自後世三代之制
既廢而文武之教分武臣目文士為迂闊可輕文士指
武人為麄戾可鄙互相詆訾迄不相入而有國家者亦
或别立武學而以前代之為名將帥者祀其中是盖知
其末而不知其本者也知其二而不知其一者也千數
百年之間習視為常而莫有能推明其故者是可嘆也
己永新文學之士繇前代及今於江西為盛學校廢㢮
自兵興以來則然既而新安俞公領兵符來鎮是邦修
城池繕器械武備既飭乃尚文事遂與州尹田公謀謂
學校不可以久廢宜先治其易者乃首葺興文閣而新
之明年有事禮殿嚴餙像設及從祀諸賢闢兩廡移寘
㦸門使殿庭廓然有容櫺星門則改創於泮池之外繚
以宫墻軒豁炳煥木石之材工役之費悉出於己既成
而州尹田公率僚屬來請為記嗟乎學校之無預乎軍
旅也久矣儒者之不事乎軍旅也尚矣盖自吾夫子之
答衛君有曰爼豆之事則嘗聞之軍旅之事未之學也
繇是而後之昧昧者遂以為軍旅之事實非儒者之所
能而儒者亦或假斯言以掩其所不能此固近世之通
患也今俞公之為是役也不以守職為拘不以侵官為
嫌舉積年學校之弊而新其規巍巍聖容秩秩籩豆朔
望奠謁進升講筵討論乎古今肄習乎禮樂非唯使韋
布諸生得以從容涵泳乎教育之下而介胄之士亦得
以踴躍歆慕於觀感之餘時習而日新嵗改而月化將
見學校之政與軍旅為一異時人才之由是而出者文
足以經國而理民武足以折衝而禦侮則三代之制可
以漸復其權輿顧不在是歟予以年耄時乖昔也不幸
而見學校之久廢今也幸而復見學校之重新喜俞公
之志有成而尤重田公之有請也故為記之俞公名茂
字子懋其為是役也部將王海實助力役而幕下士金
汝霖實董之田公名盛字秀實割己俸収置簠簋犧象
罍爵之器琴瑟鐘磬簫皷柷敔之樂以備祀事同知王
公達判官劉庸幕官胡澄咸賛襄之是皆宜書是為記
　　　吉安路詩人堂記
詩人之有堂舊矣自杜審言為吉州司戸叅軍及其既
没而後人遂以司戸㕔為詩人堂此堂之所由始也郡
志司戸㕔在州治西南實今廉訪分司之近其後又寓
拜詩人於西原山寺因循且百年淳祐中州學正危志
白諸府公得龍岡之地廣袤十餘丈而營焉為堂三間
又充廣之如其數而詩人始有專席之地世遷事逺屋
既不存而地亦湮没西原寺僧仍以其西廊一間為祠
祀㑹拜之所褊狹卑陋以迄於今至正四年今太守燕
山髙侯為政且一期矣滯無不疏廢無不舉於是郡士
劉謙謝縉翁合辭以詩人堂為請侯遂至寺謁焉愀然
嘆曰異端之不可加於名教尚矣今乃使唐宋詩人歴
代忠節名勝之士依於僧廊安乎不正之則予之責也
遂博謀於衆得隟宇於郡庠西後倚先賢讀書臺不數
十歩迺與郡之長貳周視詳度議以恊同侯獨備中統
鈔五百緡寮屬士庶助費有差凡綜理悉以委之縉翁
於是擴其舊而増其新大其䂓而逺其圖越明年二月
戊寅侯率郡士行禮於堂衣服有章籩豆有秩少長有
序几筵有容此則堂之所以盛於今日也夫以司戸公
之髙才下視一世而其孫甫遂以忠憤激烈發為文章
為百代宗至國朝得封文貞孰不知其當祀無疑也然
知其當祀而祀之非其所者不智也知祀之非所而不
能正之者無勇也今侯之來也智足以辨之勇足以行
之使是邦之士得拜詩人於斯行鄉飲之禮於斯依聖
人之宫墻囿明時之禮樂不其盛哉雖然斯堂之建所
以祀詩人也而歴代之忠節在焉是邦之士登斯堂也
則思所以慕其人慕其人則思所以景其行此又侯建
堂之美意盍相與懋成之若其助費之數則具以姓名
載之碑隂云
　　　懋齋記
古之君子學於家而仕於朝其所以能䇿竒勛於當時
埀鴻名於後世者未嘗不以怠惰荒寧為戒未嘗不以
驕佚盈滿為虞未嘗不憂勤惕勵而日勉焉以求厎於
有成也唐虞三代之君子莫不皆然而後世之君子凡
有志於當世者亦莫不然諸葛孔明以身任天下之重
躬校簿書流汗終日人雖有言而孔明不恤也卒能以
一隅之蜀與天下羣雄争衡拓境開邊紹復漢統陶士
衡之為刺史也日運百甓以習勞而其言曰吾方致力
中原過爾優逸恐不堪事其後卒能匡輔晉室為時元
勛故當時議者以為士衡忠順勤勞似孔明盖士衡之
心即孔明之心而孔明之心即唐虞三代諸君子之心
也古之君子不可以復見矣孰謂今之人不如古之人
哉新安俞君子茂世襲詩禮遭世更變奮身起戎馬間
屢以戰功上幕府擢用顯揚於時既燁燁有聲譽矣而
處心凜然恒若有未至者故特扁其燕閒游息之處曰
懋齋夫懋者勉而不怠之義天下之事勤則成怠則廢
謙則益滿則損此理之常無足恠者俞君之來禾川也
修城池繕器械巨細畢舉而不以一毫病乎民飭勵士
卒不得有所侵暴而民之復業者咸得以食其力此古
之所稱良將帥者而君能為之至其留心學校撤其弊
而新是圖每月朔望必躬致奠謁與諸生講論文藝退
而休焉則覽經史子集以為政治之本此又近世之為
將帥者所罕能也君既以懋名齋復命工倣古人欹器
樸滿為二圖置諸左右以朝夕觀省此其心真能以怠
惰荒寧為戒者也能以驕佚盈滿為虞者也是又能以
憂勤惕勵為心而日勉焉以求底於有成者也推此心
也則士衡可為也孔明亦可為也又加進焉則雖唐虞
三代諸君子之事業亦何往而不可為哉予衰老羸困
已極辱君眷顧之厚而不敢過為諛辭以誦君之徳功
名富貴皆君所宜素有予獨喜君之以懋名齋勉而不
怠深有合乎古君子之用心者故為記之
　　　閬山樵隠記
婺源治之東有閬山其山自五龍來磅礴崒嵂委蛇百
折而後至其源之來也逺其氣之積也厚而其數若將
有所待者於是汪君士章始營之以為隠居事母之所
士章故婺源大姓父祖以上率為承平時顯官至士章
㓜失所怙母年甫三十誓自守以撫其孤鞠養訓掖備
極艱苦士章既長且冠乃慨然念曰吾聞君子之道莫
大乎事親事親之道莫大乎禄養以禄為養者人子事
親之榮也吾不幸不得養吾父而吾母獨存吾又幸有
世禄可階吾曷敢不勉由是以祖䕃得佐浙東帥府幕
事未幾而世變歘興所在强暴奮挺崛起為亂鄉人士
咸弗寧於厥居士章復喟然嘆曰此非君子可仕之時
也吾不得遂吾禄養之志矣乃退而築室於是山奉其
母以居且題之曰閬山樵隠而屬予文以記予聞汪氏
有别墅在閬山下曰曉莊由曉莊行十餘里攀崖磴而
上勢極幽阻至其巔則夷曠軒豁廓然若自為一鄉聚
者既構以完既奠以安名花異果春芳而秋實土酥露
葵菘韭之茹鷄豚之畜魚鱉之産隨取隨有列饌以進
奉觴以趨兄弟怡怡慈顔熙熙庭闈之間春風藹如此
士章事親之至樂也吾又聞閬山多危峰峭壁陟其上
可以左瞰錢塘右挹彭蠡而信陽諸山皆在目睫烟雲
蔽虧朝暮異態日月之出没乎東西者俯視之如在地
底士章於事親之暇或稼於田或魚於池操斧以入深
林窅然而莫窺其蹤茫然而莫知其所窮劃然長嘯濯
清泉而坐白石振衣乎髙岡散髮乎巖岫此則士章隠
居之樂而事親之餘事也隠居之樂非一端而獨以樵
為名者寓意於樵而非樵之所能盡也盖嘗觀古人之
事其親心雖無窮而時則有異故當其時之可為則推
其道以揚於王庭析圭儋爵以娱其親若其時之不可
為也則退焉而深蔵歠菽飲水亦足以遂其志時有不
同則事親之道豈必同哉今士章遭時艱險雖不獲禄
養以為親榮而猶能擇髙明顯敞之地取足甘旨以盡
其歡徘徊山阿以樂其道是非獨於古人事親之際為
無忝而進退出處之機舒巻行藏之義盖亦深得夫古
人之用心矣予嘗備官婺源素知士章家世為詳又頗
知其山水之勝故樂為記之
　　　一鏡亭記
孫君彦能徽之婺源人也以良家子從軍戍永新㕘掌
軍務至即就民隟屋以居居之後有隟地竹樹蒙宻叢
立荆莽中隟地之下而窪者為池池之方可半畆岸址
頺缺堙塞汙穢尤甚彦能日徘徊其上遂命役童僕具
斤斧畚鍤斬剔而闢治之不數日而向之叢立於荆莽
者挺然而秀矣向之堙塞而汙穢者瀏然而清矣於是
乃築亭其間而扁之以一鏡盖以池之方適與朱夫子
天光雲影之詩合故取而名之也予時與汪君士章俱
客彦能所飲食寢處必偕士章於彦能為鄉黨姻戚契
好合如一人凡亭之䂓制模畫多出士章而予獨偃然
坐視其成謾不知愧彦能顧予而笑曰吾亭之成士章
之力也子獨不能賛一辭哉吾欲求今之大手筆者以
志吾亭而吾之亭小不足以辱大子盍為我記之予曰
亭不在大顧取義何如爾朱夫子以道徳文章為世師
表天光雲影之詩自髫齔之童以至老師宿儒人傳人
誦而鮮有能深體究之者今彦能築亭以事游息不為
世俗之娱而獨用意乎是吾想彦能之登斯亭也俯斯
池也天光涵虚雲影漾碧紆餘容與之妙悠然自得於
心目之表譬如塵消鏡净而妍醜自形慾遣情忘而萬
理森著夫如是則雖以一鏡之池而天地萬物之情皆
可見矣夫豈可以小視斯亭哉其為亭也小其取義也
大此吾記之所以作也吾於彦能雖不若士章之親且
契也然吾嘗竊禄婺源知乃祖竹溪翁之為人信厚典
實以詩書禮義之澤遺其子孫去今凡二十五六年矣
而猶能記其鬚髪眉宇之似則今日之得與彦能逰亦
似非無故也斯亭斯記非予其孰宜為之於是彦能乃
拱手而言曰若子之言是又大有力於吾亭矣請遂書
之以刻諸亭上
　　　天逰齋記
醴陵周君善翁築圃於北門之外青山逺揚緑水横逗
溝塍畦苑交錯髙下而烟雲草樹之杳藹蔓蒨可以馳
逺思而寄幽興也於是遂䂓其圃之中以為齋齋之外
環植花木百卉清芬美䕃無不可愛暇日攜二三友從
市塵中來即解衣脫巾忘棄世慮翛然若塵埃之去體
洒然如執熱而濯清風也予聞而造焉與君燕坐竟日
超然縣解乃請以天逰名其齋君曰子名我齋固當盍
更為我陳之予聞天之於人其不相合也久矣其孰得
而與之逰乎盖天之生人一體而分喘息呼吸與天為
一而况虚靈之府神明之舍乎人唯嗜欲以昏之憂患
以迫之寵辱得喪喜怒哀樂之情戕賊而桎梏之膠膠
焉擾擾焉日與事物争闘於前而胸中之天已索然無
餘地矣夫苟欲逰乎是則必啓其昏去其迫除其戕賊
桎梏而後得焉其要在於審夫輕重而已古之至人有
不以天下累其心者有不以一國累其身者其自視者
重也自視者重則雖天下國家不得以易吾之生也而
况於𤨏𤨏者乎噫人之生也有涯而事變之來也無盡
予願與君去町畦削崖岸屏其為人者而求其為天者
從容乎恬淡之場逍遥乎廣莫之野心乎其無心為乎
其無為行乎自然無所於遌如是者其於天逰不其庶
幾乎予既為君名是齋又從而申之以詞曰環堵之室
宇宙入焉方寸之地神明集焉俄頃之間四海畢焉逰
焉息焉吾與子同適焉君欣然喜曰子之言盡矣當與
子共之遂為記
　　　澤存祠記
徽之屬州曰婺源婺源多故家世族而汪氏其一也汪
氏之上世祖武經大夫介然當宋紹興初從侍郎沈紹
逺使金時洪忠宣公為金人所留音問遼絶大夫以計
得竊與公語且得其蠟丸書剖股肉納丸其中歸以遺
公之子比公南還命諸子執子弟禮環拜大夫大夫由
是顯聞於時其後岳武穆王宣撫江淮辟大夫幹辦公
事提舉贑州洞丁横山寨富勞翼駐劄為第六副將以
夀終於家其居宅則公之子适倅徽時所為築也凡大
夫所受宣勅詔誥并歴仕批書三洪往復書帖至於今
具存其七世孫周將構祠於大夫之墓以䖍祭掃且以
藏大夫之手澤故名之以澤存而請記於予予䎹諸禮
經人子之所以敬其親之手澤者若書䇿琴瑟之類是
也大夫之手澤豈特書䇿琴瑟之類哉是宜汪氏之孫
子世守之而不敢墜也大夫為國盡瘁不避危險以忠
義奮身以功名埀世後之士君子凡聞其風而得其手
澤者孰不願一快覩以想見其為人而况乎大夫之孫
子哉是又宜汪氏之孫子世守之而不敢墜也然自宋
南渡至於今數百年中間凡幾變故簮纓圭組之家鮮
克自守至有不能保其身者而况乎先世之手澤哉一
世二世之手澤且不能保而况乎六世七世哉世代有
遷革而大夫之手澤具完人事有廢興而大夫之手澤
無恙謂非汪氏有賢子孫不可也或有疑君子之澤五
世而斬者則將應之曰五世而斬者君子之遺風餘澤
也遺風餘澤至五世則泯矣若其手澤之存則雖數十
世可保也顧其子孫賢不肖何如爾周才學兼著不屑
用於時而獨拳拳於大夫之手澤若此可謂無忝爾祖
者不賢能如是乎後之來者益加謹焉庶乎其不替也
　　　江氏梅溪記
永新城西行百餘里曰梅溪江氏世居焉江氏之先自
金陵來家素侈貲粟其先祖楹篤志厲學肄業坐齋舍
中齋舍近泉池夜常有光出池中煜煜照一里許人以
為龍光焉相詫以為異徴未幾楹果登第得官轉奉議
郎簽書判連州軍事其官誥則秦檜在中書時所署也
子孫藏之至今其曾祖瑞登第初仕贑州司理後知賀
州宋祚既遷鄉氓猶反側未靖時朝廷命蘇萬戸來事
征討屬江氏之先祖齡安輯撫諭令皆得以復其業而
完其家鄉人至今稱之自予來永新聞江氏故為衣冠
世族而梅溪山水蟠鬱竒秀江氏族聨絡散處其間門
閭相望鷄犬之聲相聞誦詩讀書旦夕相徃來壺觴賦
詠大有佳趣恒欲一造其地以訪其遺老而竟不獲遂
志近數年乃得與其諸孫衡髙為文友又得聞其世系
源委之詳乃知江氏之所以為衣冠世族者其所由來
也逺矣或者謂當簽判未第時已有龍光之瑞則簽判
之擢科登仕似有非人力所能為者夫禎祥之應固天
地間自然之理然予觀當簽判之未第時家固侈貲粟
簽判悉不暇顧唯篤志厲學肄業以期於有成使當時
雖無龍光其擢科登仕固可必也使其不篤志不厲學
不肄業而日弛焉以自棄則當時雖有龍光吾知其不
能第且仕也為江氏之子孫者當篤其志厲其學肄其
業以求無愧爾祖則他時文章光燄將照千里奚必問
龍光之有無哉
　　　秋興樓記
嵗在重光赤奮若秋暑乍歛天氣澄肅石泉鄒君領客
登所居樓闢戸牖陳几席列坐而遐覽焉已而清颷徐
來林木森動山光寥逈逺混天碧悠然有極目千里之
意君於是振袂而起倚闌而立顧謂客曰快哉秋之為
興也吾乃今知所以名吾樓矣昔吾困於炎蒸厄於歊
塵氣鬱悒而不蘓中忳瞀而靡寧如夣如醉不知所營
雖有髙堂邃宇閒舘珍臺無所避之今吾之登斯樓也
向之為炎蒸者今穆然而清矣向之為歊塵者今霍然
而平矣向之鬱悒忳瞀如夢如醉者今且蕩滌疏暢蘧
然而覺恍然而醒矣吾自今將葺芙蓉以為裳紉蕙蘭
以為佩飡秋菊之落英吸朝露之沆瀣飄飄乎乗吾興
而逰極吾興而止少皞之與居蓐収之與隣皆吾斯樓
之極致也諸君得無可吾意耶客有作而言者曰君言
固誠善然常觀之人情無常惟變所適四時之氣慘悽
而憀慄者唯秋為然是以人之遇之鮮有不發而為嘆
息愁恨者雖古之達人曠士懐慷慨之志抱賦詠之才
亦止於嘆草木之零落感時運之變遷嗟年嵗之不長
恐美人之遲暮而君之於斯樓也乃能長想逺慕不以
常情之戚戚者為已憂而以造物之洋洋者為已樂可
謂度越流俗者矣予適與坐列聞君言善聞客言又善
乃請合而書之以為秋興樓記雖然吾觀斯樓之勝在
當前諸山山之狀如屏如帷髙壯雄傑其枝奔而下者
為岡為陵為平疇曠野為幽人處士瞿曇老子之宅其
氣之停蓄而發舒者則為嵐為靄為雲雨以膏澤萬類
隂晴巻舒千態萬狀而其勢皆來集斯樓或者又云此
山所直向方當庚辛之位其於時也為秋昔人所謂西
山朝來致有爽氣未必不出乎此此亦斯樓之一興也
故併記之
　　　松蘿舊隠記
休寧多佳山水其縣治百里有村曰溪西俞君公濟世
居焉丙申變故興家悉燬遂辟地里之山中去家十里
餘沿溪而入外阻中廓泉石竹樹清潔叢茂髣髴若古
之桃源者泝谿而上抵松蘿嶺循溪左涯入幽谷林壑
秀美有僧巢其巔飛泉百尺下注為盤渦岩洞幽絶有
龍蟄其下循溪右涯得平原數十畝山水尤竒崛舊時
民八九家居之地名松蘿谷於是遂築室與民錯居其
間室外别築一室以為書畫琴棋燕閒之所且以松蘿
舊隠題之盖休寧有山曰松蘿是谷也亦曰松蘿故以
是名之爾然則休寧之松蘿公濟之舊隠也今之松蘿
則其名雖舊而隠則新也公濟舊時未嘗隠於是也未
嘗隠於是而謂之舊隠者以其隠雖新而名則舊也因
其舊而為之名者所以示不忘也公濟有才學不屑用
於世䨇親年皆六十餘童顔鶴髪不衰兄公澤俶儻有
志怡怡焉督男女事畊織以養其親室外鑿池構亭蒔
以花木賔至則弹琴賦詩飲酒以暢其情嗚呼世變時
移陵谷易處而公濟於斯時也乃能得勝地而居之有
山水之娱有花木之美有奉親之樂有賔友親戚之往
來熙熙焉無異於太平之時公濟之得此亦何幸哉予
嘗聞古桃源故事想其人於桃花流水間謂與蓬萊神
仙同一歸趣然猶以為此特避世隠居者之為非太平
盛事不足深慕及亂離十五六年之間東西奔竄迄未
有寧日然後知嚮之居桃源者真神仙流未可以為荒
唐而莫之信也噫桃源不可得而見矣安得復有如松
蘿谷者以遂吾志哉慨焉興懐書以為記
　　　雪篷記
金華聞人君彦芳調官太和即其居之舍築室於旁以
為退食閒燕之所庳而舒迫而有容周其壁之四圍悉
以堊澷之皓然無有異色入其室者如入乎舟中而坐
於孤篷之下晃耀洞射光奪人目於是遂以雪篷題其
額而日休息於是焉其友人汪士章為予言且屬為記
予謂夫天地之氣變化成質於須臾之頃而纎妍光潔
可愛可玩者唯雪為然是以君子樂之然雪之着於物
也不擇髙下山崖溪壑梅竹松檜軒庭戸牖隨其所止
而不可遷焉此士君子隠居求志確乎不可㧞者之所
樂也若其着於舟篷之上也則可轉徙乎東西運掉乎
南北廽旋上下逺近遲疾隨意所指盖無適而不自得
焉此則士君子之見用於時宦逰四方者之所樂也今
彦方抱幹方之才負軼羣之氣而又適當夫富貴風雲
之㑹萬家之邑數百里之郡且將一嵗而九遷焉江淮
吳楚何莫非彦方宦逰之地也哉夫如是則於雪篷之
義固自深有契焉者矣雖然吾聞君子之為仕也居一
邑則憂一邑之民守一郡則憂一郡之衆彦方之居是
室也吾想其擁輕裘挾純纊徘徊瞻視雪意凜然其必
思吾四境之内豈其或有一夫之不得其衣號寒而無
告者乎由是而惻隠之心油然以生引而伸之觸類而
長之斯氓之獲所頼也必多矣茍為不然而徒假是以
為嬉逰之具訪孤山之梅棹剡溪之月乗興而往乗興
而來是則彦方自適之樂而非當世之氓之所望於彦
方也予以病廢沈痼不獲與士章一訪雪篷之下以紓
吾懐姑誦此語以復士章且求友人之善書者書之以
為記
　
　
　
　
　
　
　
　
　
　
　
　
　
　雲陽集巻六
欽定四庫全書
　雲陽集巻七　　　　　　元　李祁　撰
　　記
　　　澗泉記
余嘗愛太白仙人之詞曰拂彼白石彈吾素琴幽澗泉
鳴深林每誦至此未嘗不延頸跂踵發孤嘯而起遐思
也想其以天潢之英金閨之彦負逸羣之才挾超世之
氣飄飄乎若將揮斥乎八極凌厲乎九霄駕麒麟而翳
鳳凰吸朝霞而飡沆瀣當是時也且將與羡門浮丘之
徒頡頏上下以入乎無窮之門而㳺乎廣漠之野夫豈
塵世之士所可幸覬哉至其尋幽絶壑引睇丹崖拂白
石而彈素琴奏流水之潺湲聽長松之蕭瑟當是時也
宜其與人世不甚相逺也夫何世代寥邈山川寂寥去
之五六百年而遺音杳然此余之長想逺慕而不能自
已也及避地來禾川乃聞宜陽某好學積文篤志高雅
而性尤嗜琴且以澗泉自號予於是欣然攝衣而從之
至則相與夷猶徜徉縁澗而嬉取琴而彈天風徐來林
木颯爽予肅襟而聴之琮琮琤琤金石皆鳴瀏兮其若
清澹兮其無營蕩兮其無垠盖泉聲與琴聲相和故其
音韻諧暢一至於此予於是作而言曰太白逺矣不可
得而及矣今乃獨得聞君之琴以剔吾之聾以闢吾之
胸以振蕩洗滌吾之昏蒙豈非幸歟豈非幸歟予誓將
與君盡取太白諸詩而誦之以想見其為人蟬蛻汚濁
之中浮逰塵埃之外窺鴻蒙穿溟涬以閱夫風雲之變
態蚊蚋之起滅而君方以才器為世用故且為君記之
他日或欲聞君之琴叩君之門而請焉幸毋謂予方有
功名事子姑去
　　　海田耕釣所記
禾川深方李氏族與吾雲陽族同宗其先多大家多老
成人多才俊英達之士至海元尤竒邁磊砢負氣不肯
少下人崎嶇牢落飽歴喪亂獨幸存其先人之廬數間
葺而理之以為畊釣之所盖將終身樂之而無尤怨焉
予聞之曰夫自世道淪夷陵谷易處士君子孤危漂蕩
或寄身千里之外毎一念其室廬則荒烟野草凄然在
目至有終其身而不得返焉者今海元乃能安其田里而
守其先廬耕於是而釣於是夫豈非士君子之大幸哉
予家雲陽㓜侍先大父中洲翁毎言吾族與深方通譜
自上世已然當時弔䘮慶喜嵗時相往來不絶經亂十
五六年此禮遂廢而予又以遷越轉徙於禾川之界中
故頗得與海元時一相遇以輸寫疇昔之懐獨恨海元
不出里閭以有耕釣之樂而予也猶未免於遷越轉徙
靡所底居此其所以不能不致不平之意於海元也雖
然天地之運平則陂往則復使予一日得歸於吾之雲
陽山川清夷道路無壅則嵗時往來弔䘮慶喜當復有
如吾大父中洲翁時余雖老羸不任杖屨猶將命兒輩
扶肩輿提壺挈榼訪海元於某邱某水之間以觀其耕
釣之樂則志願畢矣未知海元以為果能然歟果不能
然歟然不然未可知而予之志願若此姑書以為記
　　　餘慶堂記
賀君琴南禾川良谿之名士也於予為斯文老友常語
予曰僕之先自㑹稽來歴世十有七以至於僕僕之祖
子誠翁值前甲午兵燹構居里之塘邊祖歿三十年先
君子見山翁復營於里之山口以居居凡十二年而歿
又十有七年而四方兵起是為壬辰之變僕挈携妻
孥東西走不遑底寧毎念桑梓惕若在疚塘邊舊居既
毁山口居雖傾仆僅存而當兵戈駱驛之道乃即塘邊
舊址披榛拾瓦勉力結構庳陋偪仄聊蔽風雨静惟十
年之間顛頓困踣以自脫於戈鋋劍㦸之場以有今日
微祖父之澤不及此故名其堂曰餘慶所以示不忘也
又念僕祖翁忠厚友愛視姪猶子視鄉猶家宗族閭里
咸稱賴之先君子樂善不倦嘗建紫虚道院以為奉真
事先之地規制纎悉備具其方寸所存所以庇䕃其子
若孫者宜逺且乆此又僕之所以不忘也予聞其言而
嘉之曰善哉君之名堂也吾聞君子之澤五世而斬然
使二世三世而復有君子者繼之則雖百世可不冺也
今君之祖父其積善之慶既足以及其後矣然吾嘗觀
君之意氣磊落而心事和平不茍就不妄求不以勢利
怵其心而惟義之從嘗重建道院以無墜先世是則斯
堂也非惟足以示不忘先世之意而所以埀裕後昆者
又將自此而申之矣賀氏之福其庸有既乎予既以是
復君請遂記之以告夫君之子若孫者
　　　籌勝亭記
新安俞公守禦永新之三年軍政既修百廢具舉邊境
寧肅威惠大行廼改作新署於城之西偏後枕重岡前
面巽峯既顯敞而高明矣然而公退之暇將校咸集幕
府之士陳謀而獻計與夫四方賓客之來見者未有其
地復搆亭於署居之後忩户四達不奢不儉榜曰籌勝
公居之而安廼進將校幕府之士而告之曰天下之事
勤則成怠則壊此理之常然者也始吾之初至也此為
荒烟野草之地人之過者未有一舉目顧視之吾然後
薙草萊除瓦礫數載之廢一旦而豁然若天作而地成
之此其故何也向非吾勤於其事朝夕不懈則所謂荒
烟野草將益䝉翳而不可為矣况吾與諸君之來鎮此
土也四境未寧逺人之密邇於此土者未盡服於是浚
城隍勵甲兵備器械兵勢既振境内之姦宄日益授首
始得與諸君謀為一日之安此署居之不可不作而斯
亭之不可以不搆也諸君其為我圖文以記之使後之
人安署居而登夫是亭者知吾之所以為此盖勤以成
之於以慱謀而定計詢衆而益聞而不徒為燕安逰息
之地故以籌勝名之庶幾有知我者則吾過免矣於是
有復於公者曰古人固有折衝尊爼之間者矣又有運
籌帷帳之中决勝千里之外者矣李徳裕之鎮西川也
承郭釗廢弊之後作籌邊樓圖蜀地形南入南詔西達
吐蕃日召老於軍旅習邊事者雖走卒蠻夷無所間訪
以山川城邑道路險易廣狹逺近未逾月皆若身嘗渉
歴而全蜀以安此雖古今異宜而公之所以為此又何
讓古人哉况能䇿之以智持之以勤則又昔人之所未
嘗有也詩曰夙夜匪懈以事一人此人臣事君之法而
公能之則斯亭之搆決勝於此可也講軍陣於此可也
延賓客陳尊爼開口而談笑於此亦可也而何過之有
焉於是公欣然而起舉酒相屬曰若子之言誠可以免
吾之過矣乃相率來請遂為書之
　　　贑州新學記
事有似緩而實急者智者察之愚者昧焉自昔隆平盛
時四海一家家給而人足逸居無教則執風化之樞機
者有憂之是以上之人汲汲焉思有以道其民下之人
諰諰焉求所以承其上由是學校立而禮樂興政教行
而風俗美此雖盛時盛事然亦稍知治體者皆知之不
待智者而後能也迨夫世變而氣遷山夷而川塞戎馬
之未靖疆場之未寧征歛無藝而費出無經有官守者
日夜弊弊焉瘁精神於甲兵錢穀簿書之務以求免其
過而猶懼不給又奚暇計學校之興替哉當是時也有
能起其仆而興之撤其舊而新之取常情之所緩者而
急之非智者能如是乎贑當豫章上流壤地接嶺海閩
粤出入谿峒風氣錯糅其人多勁捷尚義有教則易以
為治不然則否孔子廟學在郡治南十餘年間郡凡兩
受兵浮圖老子之居悉燬滅荒廢唯廟學僅存然頽圯
剥爛亦已甚矣嵗在丙午今中書郎中張君來參贊軍
衛事既抵謁即喟然有志興復越明年夏四月乃集郡
府僚属與學宫之職事賓友而告之曰自予來是邦未
嘗一日忘學校也然學校之責専之有司非予之所敢
預也學校之産入之有司非予之所敢侵也有司得為
而不暇為予又敢以非分而不為哉幸計吾禄秩之儲
可以集事吾不敢以不勉遂鳩工集材首大成殿次兩
廡次櫺星儀門生徒有舍籩豆有房池以橋通宫以墻
繚黝堊丹漆瓦石級覆悉務儼飭聖賢肖像黻冕絺繪
舉以法故巍焉煥焉蠲吉致奠以告成孔子於是郡之
僚属與學宫之執事賓友合詞以來請文以記予既耄
疾羸困莫宜於時朝夕之不暇保尚敢執筆馳思為他
人作記文哉為他人記一事一物且不敢况敢記學校
哉辭之益堅而請之益力至迫促不已乃强起而言曰
吾夫子之道如日之行天雖時有蒙翳而其明未嘗息
也如水之在地雖時有障塞而其行未嘗止也尊卑之
分貴賤之等禮樂文章之制度軌則雖時有顛倒廢墜
而其理則未嘗泯也舉而行之作而新之在學校興替
何如耳今君之為是役也不勞力於民不費財於官以
已之能而濟有司之所不能其用意亦甚深切矣茍由
是而得老成以為之師得俊秀以為之徒日漸而月磨
之嘘文燄於寒灰之餘宣教鐸於聾瞶之後則君之有
功於斯文豈少哉然吾聞三代之政必先務養民而後
可以教民觀孔子之答冉有與孟子之所以告齊梁之
君者固自有次第也盖衣食不給則救死不贍雖有教
将安施哉故能興學校於斯文廢墜之時者智者之事
也薄稅斂於斯民彫瘵之日者仁者之事也教民之政
君既舉而行之矣養民之務尤當深加之意焉教養兼
備則仁智交盡始可以不悖於聖賢之意矣此又吾之
不可以不言者也
　　　汪氏永思堂記
永思堂者婺源回嶺汪氏祀先之堂也其規為創建皆
出士章母俞夫人堂既成凡舊嘗供墓之山澤田池其
嵗租悉入焉先世忌日率子若孫行祭禮於中復入田
二百畆收其利毎當嵗清明節大㑹族人致祭祭訖分
遣拜掃諸塋之在他逺者以二百畆之利給其費通計
有餘則延師以訓族子弟使皆知學選能幹者司簿書
稽較出入無妄用焉同族人割已田附堂中至忌日以
祀其私親者咸聴堂建於里之古溪士章祖塋在焉夫
人懼夫暫而不能乆故名其堂曰永思又懼後人之不
能皆如已志乆而不能守也則思刻文以詔之以命士
章士章奉命惟謹來求文予嘗至婺源知汪氏為大族
自士章父祖以上世有忠厚以功名起家為當世顯人
今士章謙卑自牧無一毫富貴之習恂恂若儒者為賢
子弟而母夫人之所以奉先惠族者又如此其可以無
辭今夫中人之家有十金之産者莫不思為祖父享祀
無窮之計而鄉里之人見其親戚之子廢學而不教亦
莫不為惻然而心動而况世家大族若汪氏者乎然而
世降以來風俗日益頺靡雖王公之貴陶朱猗頓之富
固有棄其祖而不祀雖親子若孫亦放而不教者而又
况於汪氏乎而士章之母夫人高見逺計獨出人意之
表不為目前營聚之謀而深有慮夫先世之廢祀族人
之失教於是作堂以祀先推餘利以訓族使後之人世
守之夫人之為汪氏計者惓惓如此則夫汪氏之子孫
與夫同族之人其可不謹守其法以有沗於其祖父者
哉又豈可不増修其規制以傳於無窮而有負於夫人
之志哉登斯堂也固将惕焉而思悚焉而懼汪氏祖考
墳墓奉祀之責與夫子弟之教訓既任於夫人則夫人
之所以懼夫不能乆守者我後之人固當相與勉焉以
求無負之者也審如是則斯堂之建為汪氏無窮之計
也必矣不然夫人作之於前而其子孫與族之人不能
成之於後汪氏之祖考亦何望於後之人哉此事之必
不然者也初汪氏世系譜録成於族人松夀刻梓以傳
乆矣夫人又懼其本支之未詳命士章増修之由是而
回嶺之族尊卑昭穆逺近踈戚莫不該盡則其賢益可
見矣有夫人為之母而又有士章以為之子克成其志
汪氏之興當未艾也予既喜夫人之惓惓於祀先惠族
而復能増修汪氏之譜是皆可書也故為書之且以告
夫汪氏之子孫與同族之人使世守之而不廢焉
　　　竹隠記
天之生物也其類異人之於物也其所好異異者其類
同者其氣味情性也人與物並生天地間貴賤大小高
下有萬不齊而氣味所合情性所宜似亦有同然者故
夫慕富貴聲色勢利者必艷麗旖旎之是好而恬静高
尚韜邈者必以幽素貞潔者為尚焉此其故盖可知也
胡思賢筠人也筠固多竹而思賢所居竹尤多繞屋左
右前後森立數萬竿思賢日徜徉夷猶賦詩飲酒於其
下而搆軒其間題之曰竹隠若将終身樂之而不能去
者君之於竹豈所謂氣味情性之同者歟吾聞君以才
美蚤見用於時始由筠府掾擢寘江西掌理問典故挺
挺為上官所知蔚有聲譽及來治永新桉牘永新政繁
賦重君既亷且明日夜勤瘁州之庶務悉以身任之不
辭是以政雖繁而理賦雖重而平吏服而民懷雖士君
子亦往往稱誦之夫如是則君之令譽将日起君之事
業将日著上之人将日進君之才而用之馳騖乎富貴
之場奔走乎風雲之㑹夫豈暇眄故國之竹而與之為
隠哉盖君子之於物也特取其氣味情性之同而非屑
屑焉於一出一處之際以求其必同也今君雖有事功
名而其志常在乎竹固未嘗一日忘况夫君之所以能
明於察事者以其才洞徹無所私累豈不猶竹之虚其
中乎君之所以能剛以决事者以其見義必為無所阿
附豈不猶竹之直其外乎至其亷介之節乆而益堅則
又與竹之貫四時飽霜雪而不變者同一操也然則君
之於竹也其氣味情性既同則一出一處之際固無庸
屑屑焉以較其必同也他時高車駟馬以歸舊隠問此
君無恙試以予言語之此君亦必以予言為然
　　　承慶樓記
强圉恊洽之嵗十月辛未吉流江王氏伯衢作樓於居
室之東而予適來伯衢遂請予名其樓予之來也泛輕
舟浮江而下清流渾涵汪洋演迤而羣山隨之滙為澄
淵映帶洲渚舍舟而陟其上則雲林邃幽竹樹蔥蒨逌
然若逰乎閬風之圃毎覺情景殊逈間而撰杖履以出
乎其後則溪流潔清沙石可數魚鳥倐忽自來親人而
隔溪之山參差磊磈千態萬状恍然又如行乎山隂道
中應接不暇盖流江據山水之勝而斯樓又盡得流江
之勝焉若是可以名子之樓乎曰未也然則子之作斯
樓也盖将玩心乎高明放懷乎幽眇則凡烟雲之變態
風月之清美與夫琴書之娛尊爼之樂皆子之所適也
若是而可以名子之樓乎則又曰未也然則吾聞王氏
之先多隠徳君子子之先大父龍川翁材識兼茂而忠
厚過人既嘗建樓於斯而燬於兵燹子之先大夫菊潭
翁卓犖雋邁嘗有志興復而造次未遑今子之作斯樓
也豈非欲以繼前人之志而無墜其先業也哉若此則
可以名子之樓乎伯衢起立拱手曰此則區區之素志
也願有以終惠之於是遂請以承慶為名而復語之曰
世道淪夷陵谷易處故家巨室蕩覆離散鮮有能復其
先業者豈其志之不及哉亦其材力不逮而致然耳今
子之作斯樓也氣志先定而材力充羡隨取隨足又有
如川翁為之伯父以相其成則子之所以能成斯樓也
豈非累世餘慶之所及哉引而伸之推類而廣之培其
本而濬其源則流江之山若増而高水若増而深矣王
氏之慶其必復兆於斯樓也夫
　　　横塘舊隠記
有居永新之横塘者曰蕭氏蕭氏之子弟有居永新之
城北者曰存吾存吾之居城北自其祖來遷於存吾凡
三世矣田廬竹樹隠映後先宜若無愧於横塘者宜存
吾之安於是樂於是也而存吾之心則未嘗一日忘横
塘焉故即其所居之室而以横塘舊隠扁之夫安土重
遷固人之常情而厭常喜新亦君子所不免盖嘗觀夫
世之商賈貨利者逺去鄉邑行數十郡縣而得善地焉
以為可以遂其販鬻之私可以濟其貽後之計於是遂
舍其舊而圖其新者此商賈之常情也而世之宦㳺四
方者亦或有之或愛其山川之美或樂其風俗之厚於
是遂徘徊顧戀而不能去焉彼其生於鄉長於鄉飲食
衣服之資父兄親友之樂舉不出於其鄉而一旦得志
於外視之若遺此豈獨無桑梓之情哉誠以計較利害
之心為之以為彼勝於此故耳今存吾之居城北三世
矣生於是長於是飲食衣服之資父兄親友之樂無一
不具於是而獨眷眷焉以横塘為念焉盖商賈仕宦之
所以果於去其鄉者利害之私也存吾之所以眷眷於
横塘者倫誼之公也悠然之思惻然之感雖歴三世而
猶不忘焉存吾之心豈不賢於世族之人哉予家雲陽
之下遭亂轉徙於今五年故國故鄉荆榛滿目毎一興
念輒慟心疾首不能為懷故因存吾之請為文以記之
而併以託予志焉詩曰静言思之不能奮飛予於存吾
重有感矣
　　　溪南堂記
記曩時買舟赴錢塘沿禾川而下過流江望其雲林幽
深茀茀有佳氣意必有瑰瑋之士居之不然則必有隠
君子焉舟行有程倐爾徑去常往來於懷其後十餘年
始與王君如川邂逅禾川城中握手如舊又其後五六
年乃得一來流江時如川作堂新成要予坐堂中且語
予曰斯堂也面南而近溪故其名曰溪南予起徙而觀
之則是溪之景雖㕘差隠見逺近不齊而其趣皆集於
斯堂堂之南為池簷溜矗矗入池水中池上喬木二株
下蔽忩户池之南隟地可半畆襍植花草而繚以周垣
垣之外至谿皆蒼松勁柏叢桂冬青不凋之木望之蓊
然如翠濤千頃層疊高下不可名状隔溪諸山逶迤蜿
蜒而至者如陣雲奔馬羅列溪上水光林影冉冉在几
席間此皆斯堂之景之勝宜乎如川之樂之也然予觀
流江之景之勝在二水交㑹故其風氣秘固無所虧泄
其水之大者為川川之流夷曠深廣可以達㠶檣通逺
物貿遷有無以濟世用此士君子有志於當世者之所
樂也是以在昔龍川翁嘗取之以為號而如川亦如之
今乃不以是為足而有取乎谿焉夫谿者幽人處士隠
居求志者之所樂也如川而有取乎是豈其今昔有異
好哉予聞如川當壮盛時負瑰瑋之材跌蕩磊砢自顧
天下之事無難為者故其志所趨向如此迨夫世異而
時殊年至而慮易於是斂其英華削去鋩角簡櫛家事
託付子姪唯日召梓匠以復先人之廬作斯堂以為燕
息之所放情乎泉石適意乎魚鳥以與是溪相周旋於
無窮其用意豈茍然哉雖然予又聞如川遭世變時不
計貲粟竭力從事以保障其鄉人四方避難來者咸委
曲贍給使不致失所其多積隂徳類如此古之人有積
徳者必有報不在其身則在其子孫如川有材而不獲
盡用又加之以積徳焉則所以遺其後之人者至矣功
名富貴将必有在吾又知斯堂之有榮耀也
　　　如川記
廬陵郡城之西南泝溪而上行八九十里有勝處焉曰
流江王君如川世居之羣山蜿蜒騰踔下赴衍迤而衆
流交㑹以達於禾川之水而合流焉深林喬木蓊欎叢
茂比廬而族處者閭巷相望鷄犬之聲相聞藹然有熙
皥承平之風而不知世事之有離合也盖自世變搶攘
故家大族往往銷鑠隳廢高門甲第過者悽懷寒烟衰
草見者隕涕而今如川所居屹然獨存規模氣象無異
疇昔使過而見之者皆歆羡敬慕詠歎而不能已焉此
其故果何如哉予嘗與如川相遇於禾川之旅邸一見
而知其俶儻有高義往者羣雄並起諸公争欲羅致為
用而如川自料以為時不可為遂斂襟而退推其餘緒
以保障其鄉里十數年間藉如川之帡幪以全其生者
甚衆由是觀之則如川之所以能屹然而獨存者盖可
知也予又聞友人劉君子琚為予言近年禾川州城被
圍士君子之散居城外者與鄉氓之流竄而轉徙者咸
趨流江如川視其高下館穀而周給之如是者連日而
不厭鄉里惡少或乘間掠奪其財物必追究償盡乃止
禾川之士夫君子誦如川之徳無異辭禾川流徙之氓
感如川之惠無異意由是觀之則如川之所以屹然而
獨存者又可知也古之人有言曰人無所不至惟天不
容偽為善與惡之報昭昭明甚而人恒昧之於是以天
為可欺以天為不可信肆其所為無復忌憚而不知天
之可信而不可欺也今如川當世道傾覆之時而家世
無恙難兄難弟懽忻怡愉階庭蘭玉森列左右詩書禮
樂之盛賓友尊爼之娯煥乎其有文蔚乎其有容而州
閭鄉黨之民相賴以生相安以樂山中草木與有榮耀
此豈人力所可為哉由其樂善不倦本乎天性見義勇
為不顧流俗烱然方寸直足以貫通乎神明而對越乎
天地是以天之報之如此其厚孰謂天之可欺而不可
信乎詩曰樂只君子福履綏之於今則既見之矣又曰
如川之方至以莫不増王氏之福其庸有既乎已而子
琚請予記如川故為書之以為為善者勸
　　　薛氏世墳記
薛氏世墳在下蔡之官塘薛氏子貴之所營其先世居
襄邑至其父青始樹功國初時為百夫長鎮和州居下
蔡遂自卞遷其祖父母𦵏下蔡之刺廟而其父母則合
𦵏襄邑後淪於河青又從軍雲南歿王事未有以其喪
歸者貴始惻然以刺廟墓近淮恐朝夕嚙射不常不可
以不改襄邑之淪雲南之歿皆夙夜所痛者不可以無
所歸乃地於官塘之南而營焉大其兆域而序以昭穆
始曽祖父母則自刺廟而遷者也次𦵏其祖父母之衣
冠而為昭次𦵏其父之衣冠而為穆而以母楊氏張氏
祔焉貴之子國瑞國用早卒亦祔焉凡棺槨丘封皆如
始𦵏表以石刻繚以周垣攻築堅深規制完整復置守
塚其傍而以垣外地給之嗚呼若貴之用心其可謂深
且逺矣天之生物也使之一本夫孰無愛親之心哉然
事有不測而盡吾之心者有不幸若襄邑之淪雲南之
歿皆薛氏之不幸者也於不幸之中而有若子貴之用
心者焉此又幸之大者死而有知将不恨其無所歸矣
貴之子志道從學江西過予而謁記予謂夫天之報乎
人必如其所施其所施者厚則其報也必逺若貴之用
心其受報於天者豈有窮哉予固知薛氏之必有後也
予觀志道雍容詳雅好學而文然則天之所以報薛氏
者其在是歟其在是歟
　　　石屋記
吳為郡皆水也其西去三十里始有山山之得名者曰
靈巖曰天平二山磊磊皆石而天平諸石尤竒石之得
名者曰卓筆曰龍門曰照鏡曰飛來其他如熊羆之跑
虎豹之嘷犀兕獅象之傾奔怒鬪聳踴而下者千態萬
状不可悉數然皆可玩而樂之不可與乆處也唯大小
二石屋中虛有容其三面皆羣石相倚若壁而上一石
平覆之極大舉手而仰拭之無凹凸頗缺若出斧鋸繩
墨之為者其中可坐五六人可棋可觴可以静煩歊可
以逺眺望有棟梁之安而無風雨之虞可得而處也予
時與范君昻甫蒋君子中朱君文質同逰石屋中坐而
飲焉予於是舉觴屬昻甫曰予之愛石屋也甚矣然非
予之所得而有也有之者其在君乎且予行四方未見
有石之竒如是山者是固予之所甚愛也然而吳楚異
郡朝莫倐忽他時雖欲再登兹山且不可得况可得而
處之乎君幸世居兹山之下得以朝夕逰焉以極其趣
則石屋之竒非君其誰有哉予觀世之人竊竊焉勞其
心思務華其居室以娯其身以貽其子孫然或未及再
傳而棟撓榱腐或廢為瓦礫莽為邱墟徒以増過者之
慨歎孰若茲屋因天而生因地而成無勞爾形而可以
佚其身不撓不腐不蹇不傾而可以睹雲烟之變滅閲
造化之虧盈者乎於是凡同逰者咸以予言為然遂請
以石屋為昻甫號昻甫亦欣然領之且請書予言為記
昻甫長予十年而精力過予逺甚登高躡峻率常先予
毎至石屋則昻甫先坐其中此又予之所甚羡者故併
記之
　　　巢居閣記
錢唐之勝在西湖西湖之竒在孤山而山之著聞四方
則繇故宋和靖林處士始處士家是山有閣曰巢居考
之郡志可見矣人亡代逺閣宇俱廢前提舉余君謙始
復其故地而祠事之其後十年祁來謁祠下取徑出祠
後履山之巔見其基隆然而方意其若嘗為壇壝者或
以語祁曰此巢居之故址也頫仰今昔緬焉興懷乃謀
有以復其舊越明年而始成既成而落之俛而視其下
則雲樹四合羣枝紛拏而斯閣也翼然出乎其上真有
若巢之寄乎木末者於是始悵然曰吾乃今知處士之
所以名斯閣矣然自洪荒既逺醇風日漓而古人不復
可見處士生乎數千百載之下高蹈之風邈焉寡儔仁
義之與居道徳之是求逺榮名乎朝市守寂寞乎樊邱
殆将心古人之心行古人之行矣名閣之意或者其在
是乎其在是乎嗟夫古人之與今人世之相後若是其
甚遼絶也志之所趍若是其甚乖背也而能因處士之
風以知古人之尚使橧巢之俗猶将彷彿乎見之則斯
閣之不可不設也審矣然則祁之所以為是者盖将以
寤寐古人而非徒以事㳺觀從時好也以為有時好者
非予之心也登斯閣者其亦尚知予哉
　　　范文正公書院記
吳郡祀范文正公舊矣自公貴顯時置義田義學以淑
其族之人公殁而子孫世守之不廢然而未有専祠也
咸淳甲戌郡守潛公説友始請建祠而割田以供祀事
公之子孫亦世守之不廢然而未有書院也至正丙戌
郡守吳公秉彞建議請以書院易祠僉憲趙公承禧按
行吳中是其議遂得請於行省行省上之中書中書議
以兹事有闗世道且不設教官而以其子孫之居嫡者
世主之於事便乃下從其請公之八世孫文英適主祠
事竭力殫慮改制増擴亦既宏且逺矣祁時佐領浙江
儒學以公事來謁祠下式睹其成衆謂不可以無紀而
祁也幸際其㑹宜為文辭既不獲則取其家傳而徴之
公之生當宋端拱己丑其殁也以皇祐壬辰至潛公為
守時二百二十年天下郡縣凡公之所至蒙其澤而聞
其風者率為公立祠而於吳獨為缺典至吳公為守時
又七十年他郡縣且有以祠為書院者矣而於吳尚仍
舊規盖吳為公父母之邦公之父祖墳墓在焉子孫居
焉族之人比屋而羣處焉所以表異而褒崇之者宜有
加於他郡而反若不及者是宜賢郡守之有請也是宜
廟堂之上之從之也昔公以正大之學卓冠羣賢以忠
義之氣振厲天下其功之被當時而澤後世者固不可
以徧舉獨舉其切而近者則公於所在開設學校以教
育多士至吳郡則以已地建學規制崇廣迨公之子恭
獻公復割田以成公之志當是時天下郡縣未嘗皆置
學也而學校之徧天下自公始若其察泰山孫氏於貧
窶中使得以究其業延安定胡公入大學為學者師卒
之泰山以經術大鳴於時安定之門人才輩出而河南
程叔子尤遇賞拔公之造就人才已如此其後横渠張
子以盛氣自負公復折之以儒者名教且授之以中庸
卒之闗陜之教與伊洛相表裏盖自六經晦蝕聖人之
道不傳為治者不知所尊尚寥寥以至於公而後開學
校隆師儒誘掖勸奨以成就天下之士且以開萬世道
統之傳則公之有功名教夫豈少哉夫以公之有功名
教如此則後世之宗而祀之為學校以廣之固宜與夫
子之道相為無窮盖夫子之道與天地為無窮而公之
功則與夫子之道為無窮也此書院之所由立也雖然
祠則改矣書院則既立矣凡范氏之子弟與夫四方之
來者宜何如亦曰誦其詩讀其書為其人之為而已公
之為夫人之所能為也以公為不可為而不為者自棄
也為之而弗力者自畫也髙山仰止遺貌凜然必有寤
寐我公於千百載之上者至正九年嵗在己丑二月日
記
　　　水竹村記
往年予從賀君龍川視湖上隙地踔踔行草棘間顧謂
予曰某可灌某可植予将疏而闢之以佚吾老又指而
示曰某可築某可亭予将構而葺之以時吾憇子姑識
之别去凡幾年予復來川上君迎笑謂曰向之所欲為
者今皆為矣至則波光蕩空林隂合翠於是水不加深
而昔之納汙蔵穢者瑩然清矣地不加廣而昔之荒烟
野草者蓊然茂矣當湖之中為亭亭之兩旁當㟁者翼
以橋渡橋而西則為堂以當水竹之㑹納以清幽達以
空曠芙蕖菱芡嘉禾善草無不可愛賓從之來或坐而
觴或俯而魚琴聲棋韻時聴逺響芳時暇日幽討無算
合而名之曰水竹村取其概也予延覽乆之慨然曰君
之用意水竹何其至耶世之汩没勢利者鮮能以陶情
適意為事假令有之又往往不得其所方池半畆清風
數竿何啻已足又烏能綽綽有餘地哉今君以曠達之
懐忘情富貴厭紅塵而依水竹又能得寛閒之所以稱
其情若天作而地蔵以待君者是真可尚也君方延四
方之士以共其樂而予也東西馳騖役役無須臾間何
當脫去塵鞅以追逐雲月從君湖上
　　　誠意齋記
禾山之麓逶迤而盤欎者賀氏世居焉賀氏之族大以
蕃其人多礌砢英乂獨某温厚典實不為矯激詭異之行
而人自信之盖嘗題其燕處之齋曰誠意誠意者大學
自修之條目也誠者實也意者心之發也人之為人所
以能酬酢萬變者恒存乎心而發乎意意茍實則為善
而誠善矣天下之理唯善與惡為善則為君子為惡則
為小人世固有知君子之當為而小人之不可為者奈
其念慮之微纎芥之頃一有不實則事雖或善而意已
不善君子小人之幾於是而遂分矣世變風移仁義之
塗榛塞彼其跳梁乎閭里奮臂而大呼肆行而無忌憚
者是固狠狠無足譏也幸其有異乎是而稍知君子之
當為者則又不能自克而蔽於自欺往往心為小人而
貌為君子隂為不善而陽欲揜之究其所由皆其意有
不誠故其行有不至耳某當時事更變人心嶮﨑之時
而能從容應務挫其鋭而解其紛卒使鄉隣賴之婣戚
倚之朋友稱之而某曽無一毫矜衒之心斂容而退澹
然若不欲為世所知者此其意盖可知也且吾嘗聞之
人無所不至惟天不容偽世之為善而不誠者欲以欺
人也欺人者未能欺人而徒以自欺自欺則欺天矣惟
君子為能表裏洞然意在是則心在是心在是則天在
是君子之所為固求以無愧於天而已古昔聖賢其教
人也必以誠誠者所以合外内貫天人而一之者也某
日從容乎是齋而思所以名齋之義朝於是焉夕於是
焉動静食息必於是而不舍然則聖賢可同歸矣豈獨
異於今世人哉
　　　雲所堂記
禾川譚行逺世居桃花流水間早年㳺學四方而母老
在堂或不得常在左右故毎於狄公白雲之思有感焉
於是作堂以奉其母而以雲所額其上髙明軒敞不失
時制晏温清涼各有其法美花脩竹交映乎簷楹盃盂
几杖並陳乎奥室良辰吉旦率諸孫立堂下奉觴上夀
以次而進慈顔欣恱怡怡愉愉至哉天倫有此真樂於
斯時也不知狄公之思於行逺果何如也富貴不足道
顧所以適其願者何如耳且予於行逺抑又有感焉予
之生與行逺同甲子往年予留京師時四親皆無恙大
人先生嘖嘖交口稱譽率不以科第之僥倖為榮而以
重慶之在堂為美噫孰知一時之可喜適所以滋今日
之感也哉今予祖父母予父皆棄惟母存焉家貧累重
又不得奉温清山川遼邈白雲在天於斯時也不知予
心之思於行逺又何如也天理之所存盖有千萬人而
一心千百載如一日况予之生與行逺同親之在堂者
又與行逺同則悠悠之思安得而有異哉獨行逺能作
堂以奉其親而予之敝廬陿隘不足以蔽風雨此其所
以愈重予之思也是則行逺固有感於狄公之思而予
之思又有感於行逺矣遂書以為記
　　　餘慶堂記
余自蚤嵗即聞丁氏為緑江著姓繇唐及宋旌其門者
再毎嵗賓興與薦舉者比比皆丁氏子弟號稱世科由
科目至達官名臣累累有焉意其涵濡渟滀非一日之
積矣近年出入場屋乃稍識諸彦規模意度心漸能熟
之復為安仲記餘慶堂宜也盖餘慶者安仲所居之堂
也其季子明徳常從翰林李溪民先生㳺先生嘉其世
有積善故命以令名嵗時伏臘安仲率諸子若孫擊鮮
釃酒以為母夫人夀綵衣斒斕更進迭起讀書誦詩環
列左右不知人間復有何樂可以易此非積善之報能
若是乎夫慶者善之報也善必積而後慶有餘譬之富
室巨家其日用之資色色具備隨意所需有取之不盡
用之不竭者此豈一日之積哉窶夫小人持衣食之費
以計朝夕而曰我有餘粟我有餘布噫吾未見其有餘
也且聞安仲上世多寛厚長者故其慶之見於今日者
如此今安仲非禮不䖏非義不行其所積又将日厚月
深則他日綿綿之慶又自安仲始居斯堂也由斯義也
非安仲其誰宜
　　　信州永豐縣修學記
至元戊子乙科進士辜君中初入官即得尹信之永豐
縣縣有學始宋熙寧間紹興十六年乃克建廟我元延
祐丁已梁輔為尹式廣其規繼是至者咸視漠如聴自
弊腐君既釐縣事即詣學謁廟下顧瞻大懼弗任乃命
覈畆地故籍歸强佃所侵者若干計不足以集事遂與
監縣特穆爾布哈主簿友恭謀以禮致鄉之儒士葉性
孫而以義動之葉聞君所欲為即召匠鳩工刻日視成
論堂生舍門廡庖湢無不一新者㑹月朔釋菜畢升堂
序講多士舉觴於君曰奕奕泮宫魯侯之功敢以為公
夀君謝曰未也今禮殿兀兀将壓風雨毎至尤以為懼
諸君奚觴我哉性孫從坐隅起拱手對曰公敬教勸學
惠我無私疇敢不竭力以終公功未幾而土植瓦石之
具黝堊丹漆之庸次第畢集倐焉煥焉壮碩完美鄉之
右姓樂相其成仍易置從祀主繚宫墻四百丈増田若
干畆實至正九年己丑嵗也於是教諭周南具顛末以
來且謂以三十年之積弊宿腐而一新於朞月之間誠
不可以無紀不紀則無以著今功示将來予行四方見
浮屠老子之教盛行於時毎營大土木即豪家巨室樂
予無算閭閻小民亦往往竭力資助歡喜不自顧惜輒
為之嘆曰甚矣民之無知也滔滔者皆是而誰與易之
又嘗列下陳周旋大府間見當時王公貴人為民上者
率信奉其教膜拜敬禮布施惴惴恐後則又為之歎曰
民之無知也非必皆民之過也或者上之人有以使之
也今辜君明禮譲敦信義以身率民而葉氏聞風承志
勇於有為朞月之間百廢具舉孰謂吾道之難行而人
心之易溺哉故上有辜君之政則下有葉氏之民是為
感化人心之機是為轉移風俗之本茍從是而廓之使
人人知吾道可尊而二氏之言為不足信夫豈非世道
所深賴者嗟乎辜君由科目而起使繇科目而皆如辜
君則科目可以常盛使今之為郡縣者而皆如辜君則
郡縣可以常理學校奚憂不足哉予聞辜君之為政如
此又聞葉氏之好義如此故述之以復於周君遂以為
記
　
　
　
　
　
　雲陽集巻七
欽定四庫全書
　雲陽集巻八　　　　　　　元　李祁　撰
　　墓銘表傳
　　　新安節士俞君墓誌銘
俞氏為新安世族其初繇黄墩徙婺源之長田原凡三
徙不岀婺源其後自婺源徙休寧之宏衝坦凡再徙乃
居溪西是為溪西俞氏俞氏之先自唐三府君而下世
有令人有擢進士科登顯仕者有以武舉得寵秩者又
有以聮姻貴戚領三鎮節度使者其他或以世賞膺爵
或以異路入官或豐貲厚産或肥遯高蹈累累具載家
乘至節士盖二十有四世矣節士名士英字服膺以大
徳癸卯正月六日生㓜知讀書稍長能為詩賦性謹厚
事父母以孝聞處鄉黨宗族鄉黨宗族稱為善良平居
終日言不及生産勢利惟務教子習學業事畊稼遇姻
戚友朋至則欵曲談笑呤咏至夜不倦家事悉付閫内
一不以介於懐至正壬辰四方兵事競起羣盗合黨攻
陷城邑婺源諸縣鄉井遭蹂躪蕩覆無遺獨溪西處深
阻得不相及者四年男耕女織晏然如承平時至乙未
冬十有二月二十有六日蘄黄冦再陷婺源勢且旦暮
相及節士攘袂奮臂而起曰事急矣吾可以坐受斃乎
於時徽州路府判兼僉浙東帥府事汪同領義兵駐開
化節士遂褁糧詣其軍陳賊形勢請亟遣兵來殺賊救
鄉里且謀復婺源於是汪帥兵以丙申正月十一日度
濟嶺抵婺源之中平遇賊乘勝肆暴横戾不可支遂巻
甲還開化民大失望節士乃率子姪結鄉曲募義勇屯
於馬嶺期以杜賊障鄉里十六日賊至馬嶺與賊交戰
大捷明日賊復大至凡四戰力不敵衆遂潰節士仍力
戰以死時年五十有四以辛丑秋八月𦵏婺源考川青
蓮寺之後𦵏後又五年其仲子榮來鎮永新乃請予為
銘其墓予觀節士當太平全盛時逸居而僻處無所營
於世恂恂以善良稱此固他人所可能者及其攘袂奮
臂而起志在殺賊竟蹈白刃以死忠憤激烈見義勇為
夫豈小丈夫所能哉况當時之為守為令以蒞民者為
軍帥以司備禦者為方伯連率以身任藩閫之重者皆
受國厚恩宜有以為報而率不能死戰以捍賊至有望
風奔潰不能與賊交一鋒者視節士何如哉節士起布
衣無一民一社之責特以忠義憤發欲殺賊以保障其
鄉里且欲因是以復婺源事雖不就而志則可稱吾故
謂節士得守一城専一職則必能竭力捍禦無有貳志
一有不幸猶當罵賊而死必不肯含糊淟涊以茍其生
而已也節士娶同縣山斗程知縣某之女孫生三男長
曰天保仲曰榮季曰華夫保華皆謹重能世其業榮尤
慷慨逹時變以材識見用於時嘗别建青蓮寺於節士
之墓左而買田以供祠祀為之銘曰
惟皇降衷若有恒性見義忘軀見危受命嗟嗟節士遭
時孔艱邑里震蕩烟塵浩漫其來蜂喧其聚蟻集如狼
斯貪如虺斯螫騰山踔空孰窺其蹤侃侃節士挺戈與
從扼其要衝據我巇阻率我子弟鄉曲鄰伍戰既大捷
賊疲困休旦復來集亘彌陵邱以我孤羸敵彼羣醜雖
有智能莫措其手嗟嗟節士竟捐其軀功雖不足義則
有餘古之君子所狥者義成功在天死亦何愧匪爵曷
諡匪徳曷銘我作銘詩用昭徳馨
　　　故將仕郎江浙財賦府照磨賀君墓誌銘
君諱景文字元忠某世祖慿唐㑹昌中自越州來為令
永新殁𦵏邑之良坊是為良坊賀氏二世祖泰唐鎮南
将軍天祐中討賊戰殺洪之象牙灘贈武翼大夫廟食
墓側宋元祐中九世祖弁自良坊徙龍溪又為龍溪賀
氏君父士貴字信翁仕有元同知全州逮延祐中承湖
廣省檄進太皇太后經涵至京師召對便殿命典中心
閣階奉議君以至大庚戌二月生夙負英聞元統癸酉
朝廷用宣聖孫衍聖公薦為夫子廟學正孔顔孟子弟
悉受業三年有成江南行御史䑓以宣聖孫監察御史
思立章上于朝乞留廟學教授以父憂去終喪起為餘
姚廟山廵檢拜命即就道道險逺至則過期弗克任遂
絶江踰淮北上至京師京師多故人太傅脫脫公亦竒
君至正改元朝議以江浙財賦繁重宜慎選清要官理
都府事遂奏君照磨先是都府吏非人率並縁水旱為
欺事故弗集中政院取㫖遣使者來譲且出庫蔵胡椒
若干鬻於市守蔵者坐以盗抵罪君甫治事即白尹以
狀付使者曰朝廷黜權奸惠黎元務從寛貸府逋賦可
弗貸耶庫椒朽腐鬻不便且中宫不宜與細民争利願
使者以狀聞未幾奉㫖悉停罷庫蔵吏得不免官淮安
雨雹殺麥七十畆院得状不報二年冬申命江浙省重
臣領府事始舉廢責負遣使往以君偕行君歸白省臣
言淮地枕骸蔽野其民宜振恤不宜復徴否則願以嵗
食稍田一頃代淮民事遂寢三年夏大水松江平江稻
盡沒圍田舊穫畢縱水稱灾有司受賕弗詰復為請府
檄君佐貳府詣庸田司議其事君遂極言宜亟救災恤
民是嵗浙民得减田半租秋九月祖母楊氏訃聞以承
重奔服歸服闋淮東湖南閩廣之帥咸辟君争欲致君
幕下君弗從朝廷授真定儒學教授俶裝且行母趙氏
郡主年高不聴去君亦不忍逺離膝下遂築燕春堂奉
母居之十二年堂成而兵起明年夏郡主卒既襄事㑹
大司徒道童公平章江西以邉事奪情起君檄屢下弗
果行又明年春乃行至廬陵瀏江寝疾三日卒君篤學
有善行居父喪致賓客數郡畢至母卒遭亂喪𦵏祭必
盡誠居鄉好禮讓崇信義又故世家能感動其鄉人嵗
嘗大旱鄉人遍禱羣祀弗應君獨走武功山雨三日乃
止君之卒也其族老與其鄉之老相與聚而哭曰自今
吾族之有不足於衣食者無復與仰給矣吾鄉之有饑
饉疾癘者無復與望周恤矣君之交㳺士慟而哀相告
曰吾儕自今無復有論文賦詩尊爼談讌之樂矣廬陵
四方之大夫君子聞君之卒亦莫不咨嗟痛悼惜其才
而恨其不遇以死也君娶征東儒學提舉安成周某女
生男六人宗聖娶蕭氏江南行䑓御史泰登之孫宗良
娶曽氏繼張氏梵僧繼伯父龍川後紹興娶岳氏闗童
未娶真定夭女三人婉安玉安夭慶安適永豐龍潭曽
洵孫男三人世昌公復武定孫女二人慧真秀瓊以其
明年某月某日歸𦵏安仁鄉白沙之原宗良承其母命
備君行來請謂予與君交乆而情厚請為銘當君任財
賦時予適預江浙貢舉事既出院與君相見慰勞甚懽
方是時君齒力俱壮騎馬導從行通衢出入甚都容貌
辭氣魁㟁洒落與上官辨事侃侃無所屈撓一時王公
貴人咸稱美加敬愛予亦謂君當建侯取勛爵食萬鍾
禄不難也卒之與時浮沉以養其親以善其身以保其
子孫以全其家人雖位不稱徳亦可以少無憾矣遂為
銘曰
顒顒乎其容淵淵乎其中望之而不敢慢探之而不可
窮徳則既有而時不逢祥麟逺跡妖狐横蹤吁嗟乎元
忠世之治也行足以達其道世之亂也災弗逮於厥躬
此哲人之事而君子之風吁嗟乎元忠於焉不逢於焉
令終有子克肖有孫克從式克罔替以張厥宗
　　　故進士將仕郎永豐縣丞吳君墓誌銘
故人吳君莘樂卒之三月其子曰勤曰謹衰絰服持其
父之狀拜且言曰先君不幸棄諸孤諸孤無以慰先君
之靈於地下念先君平生心事歴履唯先生知之深平
安友朋唯先生一人在先生其賜之銘予家湘東際江
西江西累科多進士與予同登第者七人與為友朋者
十四五人世衰人亡七人中無一存而所與交十四五
人唯吳君在亂離白首相看猶得少自慰藉今君復逝
矣惟予獨存予安得不為君銘哉君以至正丁亥領鄉
舉明年會試京師登王宗哲榜進士第授永豐丞至官
首書於㕔事以報本不欺自厲卒之政化大行以秩滿
當去民歌之曰我有田疇我既沽之我有徭役誰其除
之丞哉丞哉豈弟父母更我户籍免我荼苦子子孫孫
與箠楚辭丞兹去矣如何勿思君既代還適甲午郡大
歉府檄君如贑告糴贑守全公喜君來為君輸二千石
以歸民賴以活時四方兵變競起官府事日繁重監郡
中憲丁公舉君攝廬陵政且命鞠死獄活良民六人又
命鞠殺人盗反詞告苦主者盗懾服竟坐所犯罪江西
平章司徒道通公辟為掾尋典司㑹搃國事鞅掌君益
刻苦自任藩省相臣每勞來加禮容如是者凡二年乃
得歸然亦以鄉閭多故遂遯迹廬陵山谷間徜徉賦咏
絶意人事自幼學壮行州閭鄉黨無不稱譽敬愛嘗預
考湖廣江西鄉貢所得多佳士兩省士尤以此敬君君
初為舉子時雖未第予固曰此他日名進士也及既第
歸雖未及為政予又曰此他日良有司也已而騐之果然
雖然予嘗稽君登進士第時年已四十有六僅歴一縣
一考而世變起後雖為藩省辟舉而世難相仍矣又八
年而君逝矣嗚呼使君登第先十年即著效當不啻此
使世變後十年即著効亦不啻此而止於此而止於此
惜哉君之先為唐直筆史臣後有主永新簿者因家永
新宋時科第相望有與荆公王介甫同升者有與眉山
二蘇公齊名者自主簿至君為世十有七父文振母李
氏娶龍子二人勤與謹也勤謹俱力學有志業人謂進
士中惟君有子女三人長適危次適王適胡皆名族孫
男三人書存善存永存君諱師尹字莘樂晚年思還禾
水桂江之上故自號桂江以有元癸卯之七月生寝疾
於丙午之十月以殁權𦵏廬陵梅塘去城三十里銘曰
崑山之英渾焉天成圭璋琥璜裸薦是陳惟璋惟璜郊
廟所貴含章藴貞徳愽而粹嗟嗟君子今而全歸後思
者銘懐哉永思
　　　韓希說墓誌銘
昔予解官江東還道經廬陵留居郡城中聞郡守長得
賢從事曰韓君希說以文學節概磊磊出諸人上事必
於理不妄取人一錢由是與君共曺局者咸敬憚莫與
争晨抱案升堂論議事可否羣立環拱視守長意所嚮
縱悖理亦阿意順附君獨斷斷不可後竟不果行事得
無敗由是守長益信任君不疑縣有豐於財者鄉氓以
殺人罪誣之有司利其財不厭繋獄十九年君既察知
為檢録前後疑獄條例陳之守長議擬成案未幾憲府
官至閲案大喜取舊巻焚之出其獄由是廬陵之士君
子亦稱譽君無異辭予又聞君愽通經史子籍百氏好
校讎古書為文章尤善樂府有集行於世人謂君固優
為儒為吏乃餘事此誠知君者君初繇鄉校得推擇為
吏試永新安成已有可稱許及從事郡府志益堅才益
著而譽亦聞夫廬陵信大郡守長必一時名卿幕府曺
局宜皆得賢者然詢其磊磊有節概者必曰韓君詢其
有文學才藝者亦必曰韓君然則韓君其果賢於人乎
哉至正壬辰君年六十有一當道以福建轉運書吏舉
不果行四方兵事競起郡守憲使梁侯提兵開閫大洲
辟置君幕府君練達機務多所裨益江西行省第功以
便宜版君撫州知事又不果行而時事日益非矣君之
先盖魏國忠獻公裔有仕旴江者因家焉宋末多以儒
顯名祖慶源廸功郎父定翁國學上舍君諱夢臣字希
說梅雪其别號也生至元辛邜以其年月卒於贑子二
人長曰同次曰誠予至廬陵時固熟知君為人同亦從
諸生後及予門予嘗竒之嗚呼予既耄老而同方積學
修行以求無愧負於其先人是可尚也已既而來請銘
辭不獲遂為銘銘曰
古稱刻木期不對捭闔横縱肆奸獪疇能慎終保無悔
韓君高騫邁時輩諏經執律理不悖長裾翩翩自公退
搜抉文章擿瑕纇含宫吐商戛鳴珮海波揚塵晝曀昧
顛倒冠裳掲戈祋君獨逡巡與時晦我銘肖君可讚誄
有欲徴之此為最
　　　胡谷隠墓誌銘
君諱祖舜字善則其先仕南唐金陵由金陵歸宋有仕
宋者曰貞知吉州太和縣因家縣之南岡貞生衍登慶
厯六年第官至朝奉大夫大夫初讀書里之覺堂寺扁
其室曰竹林精舍豫章黄太史以詩遺大夫求借書其
後誠齋楊文節公嗣書其扁併刻黄太史詩於寺於時
有周氏蕭氏俱通顯為大夫故稱十里三大夫之鄉貞
昆弟一居永陽世多聞人大夫之諸孫日繁其一徙黄
漕有曰義者舉宋末進士其一有曰大者徙居義和里
至君曾祖叔俊祖景純皆通經為醇儒父存道愽學以
教家有塾學者日負篋踵門至卒業不忍去君自幼即
濯濯羣弟子中比長益習事通敏樂易恂恂與鄉人言
行益修人益愛敬信服里有鬪争忿辨聞君一言即内
愧不敢盡無情辭里訟為簡事有義當為者不顧貲有
無視凡川澤之阻為輿梁者二為徒杜及他小者非一
里無褰裳焉有道暍者設義漿與之始五月至八月止
嵗率以為常毎嵗常蓄粟若干石至歉月不易價發之
里之豪富積庾廩如山欲乘歉利已胡故大家人所嚮
從難與立異遂不敢增一錢人有疾疫恒施以善藥賑
饑恤貧汲汲恐不逮已而紅巾變起太和早禾市抵龍
泉二界民方相扇為亂有司檄下起義兵同受檄者十
七人皆束縮畏難君獨奮曰使亂作家且不保何以財
為遂發貲粟募勇敢給鄉民助有司同守禦鄉邑賴以
不摇嵗甲午大饑君發粟視常嵗有加且欲廣及貧尤
無食者令毎户得粟五斗時官乏軍儲值監州官出視
城外壕見肩負者相属累累問所由亟稱善且知君可
以義感遂使來勸君既入粟千斛又徴楮幣數亦如之
趍令赴急以疾來歸逺近問候相視嗟惋君却醫藥舉
手謝客而逝當宋末時胡氏家業嘗中微至君以勤儉
植立卒復其舊且能致有餘以仁其鄉使鄉人無少長
咸追思之晚年改築近林泉有澗谷意又稱谷隠性素
尚儒喜文士嘗欲營置義田建義學以朂族之子弟遭
世變而止然亦頗崇信因果聞福田利益事則為之娶
周氏子男四人長子觀早世次泰和寧女一人適周孫
男二璉璧生至元甲午十二月二十一日殁至正甲午
四月十八日以某月日𦵏於石牛潭之山岡𦵏畢君之
子三人持撫州路推官陳君學禮状來請銘予謂君平
生好施與使得涖政長民宜得諡若古之貞惠文子者
諡既不得則宜有銘吾銘宜不可辭銘曰
嗚呼噫嘻逢時之危仁者日已逺民將疇依煢煢孤婺
挈挈羸老匪君之仁其孰能保維渇有漿維渉有梁君
子之惠被於一鄉一鄉之仁數世之澤子孫引之有永
無忒
　　　曠作楫墓誌銘
曠氏之先繇安城髙洲為著姓繇高洲徙廬陵宣溪為
大家家益肥族益繁夥豐碩逮五世而君生君諱某字
某生九嵗而孤孤而仰其母以有成激卬周密恨不及
事其父故其事季父也尤謹待婣族閭里賓友戚疏逺
邇悉中儀節應世酧務輕重遲疾悉中㑹重然諾慎可
否人莫敢謾侮邑長貳决事亦恒倚君為平居恒喜鋤
强梗遇强梗必痛斷其根株然亦時擇可誨語者徐譬
以理尋亦悔罪革面不敢更為非隣邑有猾民習訐告
植黨行詐罔無辜為生涯蔓於廬陵君恚曰蟊賊入境
矣有不害良殖乎即與為抹摋斥逺令無得留伏我境
内其行於鄉類如此閒居繕亭榭蒔花木愉色婉容以
養其母音樂之奉膳羞之品茍力之可為與禮之得為
者必備闢齋閣庋書千巻教其子曰懵於書者愚溺於
書者迂不愚不迂斯善學矣至正壬辰兵釁起淮漢兇
燄薫灼燎於江之南所在竊發里之石門惡少左道惑
民怙險嘯聚君厚賞募驍勇躪其穴羣盗攻掠州郡州
郡日備禦廩蔵空竭君累累相給助又領大府檄糾丁
壮數百人援永新餉饋衣甲之費悉出於已事變方殷
君方畢輸其忠誠以為國捍屏而遽以疾革終於家予
聞君祖父已上咸相繼為善以至於君藉累世之資據
素封之實篤行義以盖於一鄉遭遇世變方戮力盡瘁
天不假年曽不得中夀以沒君之不幸世道之不幸也
君初娶永新宦族張氏繼曾氏翰林直學士徳裕女三
娶文氏則信國公孫女也男一人曰懐娶吉水周氏前
徽州路判官元定其父也女二人婿楊某王某皆仕族
孫男二人君之生以戊申十一月二日其殁也以乙未
八月十有一日諸孤權厝於葯溪之原其後一紀為某
年某月日乃謀𦵏於某所懐深痛其先君之未有紀述
恐遂泯墜不傳介鄉貢事王禮状其行以來請為銘予
觀懐謹飭自樹立有文不汩於俗可謂不愚不迂以能
服從其先訓者初文信公以狥國入燕繋燕獄於獄中
集杜少陵五言為絶句凡百首親書以付其家人其孫
女得之以歸於夫家倉猝掲掲避冦珠玉金貝悉委棄
不顧獨挈此巻置衣袖中得完懷至今襲蔵之使故家
文獻庶幾有足徴者是皆可採録也銘曰
豫章上流廬陵西里孰居其中有葉孫子於赫元化徹
於海邦孰生其時豈樂且康坎坎擊鼓以燕樂母遺子
以經不屑以詁田有苖稼我時藝之亦有蟊螣我興除
之我逢其殃載竭我勩我力弗支乃唾而棄其生也來
其死也歸悠悠白雲矢無愆期
　　　劉快軒先生墓誌銘
快軒先生劉君諱鍔字宗榮其先當後唐天成間有諱
况者自金陵徙西昌之珠林自况至君為世十有六為
年四百有竒由詩書科第入仕者三十有七人建炎中
有登第與胡忠簡同年者紹興中有與周文忠同年者
其殁也二公各為文誌其墓此盖近而尤著有元國初
科制未下君幼服家教七嵗能立破題隨父入小學嶷
嶷與羣兒處羣兒無少長咸敬憚不敢狎侮為欺比弱
冠通研諸經因渉獵太史氏諸子百家遂成碩儒延祐
科興嘗再就有司試不得則拂衣去曰此不足以成吾
志遂絶意不事薦舉營别業於州城東偏奉二親以居
竭意承志務得其懽心父憲翁暮年得痺疾調視藥物
或終夜不解帶憲翁殁母郭氏無恙至正間有詔優老
凡兩賜束帛夀八十有六以終喪親𦵏祭一依先正家
禮浮圖氏之教悉擯絶不用晚年治一室以居題曰快
軒故學者稱為快軒先生壬辰紅巾變起輿疾返珠林
恒悒悒有憂色竟以是年之閏三月十九日終君平生
為學務鞭辟近裏嘗曰為學必務自得自得則其源不
窮口耳之得非自得也作省身八箴以授學者曰明善
惡審去取不茍笑不妄語謹若思遵汝止克己私復天
理仍作善惡二圖令學者掲以自警善誘善啓廸故凡
出其門者悉有所造就居恒無疾言遽色雖盛寒暑處
暗室必衣服冠而坐坐或至終日至義所當為即力起
為之先世祖塋或散漫百里外世代遼逺有莫相覺属
者必訪求得之推念旁從及無嗣者嵗祭掃不廢甲午
大疫族有孤逺子女三人里豪乘難分占為臧獲君聞
之惻然不食即帥其族合金㧞之以歸教養婚嫁而後
已嘗客贑鍾氏館人夜失火弗覺君讀書未就寢疾起
扣門大呼比火及門館人已盡出全活者百餘口已衣
物盡燬不顧也㑹昌俗尚鬼病者後藥而先祭君嘗卧
病乆同舍人或請用牲君曰吾偶氣眩初無所見也撝
止之疾亦旋已君既不事薦舉無所用於世而所行類
如此嗚呼聖人之道如天淵高深不可窺測茍求其故
不越乎人倫日用之常而世之學者率指為卑近於是
求之愈高探之愈深而於聖人之道愈不相近是可歎
也已若君者其可謂篤行君子者歟君為經義詩文皆
渾厚有中鵠集若干巻書疑義䇿問對若干巻汲清集
若干巻駢儷語若干巻尤篤意先世文翰書牘捃摭考
訂成編由唐宋迄今四百餘年之詞章事業族里墳墓
粲然可徴題曰先徳録通為一巻家傳先代告身勑黄
日厯及紹興以來端平成淳官給砧基文簿咸襲蔵於
家以元貞元年乙未二月生享年五十有八初娶蕭再
娶郭子男三人長復生次聖生次保生孫男九人曰鼎
曰解曰恩郎曰􁀙曰觭曰觵皆卒今存者曰觶曰平原
女四人其𦵏也凡三遷乃得終厝於仙槎鄉姆坑雙企
之原聖生改名楚領至正丙申鄉舉有識行皭然不滓
於俗痛其親之殁乆而未有銘也故來請銘銘曰
人之學汪洋以為愽汎而索卒亦不獲不如君之學既
優且約人之行戾契以為名始而驚卒亦不信不如君
之行既安且貞噫嘻乎君有諸身乆而徴以淑其嗣人
　　　曠篔谷墓誌銘
篔谷居士曠君諱某字作成其受姓莫詳所由始曠氏
世家南陽趙宋時有通守長沙者曰珏有為零陵令者
曰容容之後徙安成宋季時有曰中行者因㳺廬陵宣
谿遂卜遷焉至君之高祖曰某曽祖某字子中祖某字
明伯考居敬字簡夫咸隠耀不衒於時妣劉氏君自幼
端重稍長知讀書通大義恂恂自持然能自操立不可
撼以非義其父喜之曰是子必振吾宗乃悉付以家事
君綜理優敏益致衍裕視先疇嵗有加居恒出楮幣貸
人月收息百一比他室減凡五之三佃或負租累十餘
嵗不問至順庚午嵗饑有夜登屋而瞰其廩者君呼而
語之曰若本良善得無以饑而至此乎其人慚惴謝去
明日盡發其廩以濟其鄉人鄉人徳君咸稱為長者至
正癸已妖熾方煽赫安成冦千餘人將逼境民恟恟不
自安乘障者欲委棄遁去君止之曰公職在巡徼第先
之吾請率義勇子弟以從蔑不勝者若一揺足則民無
倚賴矣及冦至君亟出粟給丁壯倡以義衆咸奮躍大
呼以進冦遂敗衂君命其從子禎以俘馘二百獻於府
且戒之曰郤冦吾所當為慎毋受賞以累吾志禎既至
府監郡公尼雅斯拉鼎喜即以功狀上聞擬授爵秩禎
具述君意以辭公又大喜曰使吾有義士如曠某數輩
吾豈憂紅巾哉明年嵗復大饑郡廩失儲下令勸糶君
竭其廩得八百石以輸而鄉民告饑無以為賑乃大發
帑幣問糴於他境比歸校其直毎石增鄉價為錢三百
文或請依鄉價以貸君曰若是則民食愈艱矣於是一
無所増民賴以活比秋稔止收元貸之數不求贏焉他
如盡歡以娯親隆師以訓子買田以祀先交友待下急
人之難罔不曲當方期俟河之清以佚其老而時與志
戾病且不起竟以某年某月某日終於家其生也以有
元某年某月某日享年幾十有幾娶同郡下派劉氏宋
進士桃源丞之後也子一人曰杞清修嗜學有識趣孫
男三人曰某某某君平時登里之某山徘徊顧瞻以指
畫地顧謂從者曰汝為吾識之吾身後當𦵏於此歸而
以屬諸杞杞不敢違乃以某年某月某日𦵏不敢失分
寸焉既𦵏而杞來求為銘持郷進士劉楚状以請方杞
之未生也君凜凜為宗祀憂常命方士祠而禱焉既而
夢神人謂已曰汝獲祐於大當賜汝子逮逾年而杞生
人以為仁厚之報予謂君力足以尚人而欿然未嘗恃
其力惠足以及人而泊然未嘗以為惠功足以縻好爵
而闇然不自有其功夫如是則君之所以獲祐於天而
埀裕於後者不其宜哉銘曰
宣溪之隈有篔谷溪水含珠石含玉連岡參差萬喬木
中有書聲動華屋髙陵為淵海為陸濟艱拯饑發貲粟
遏攘奸兇障郷曲抗辭達官恥干禄羣居岌然行之獨
青邱之墳乃親卜精魄所安神所福後人來升視其躅
　　　李維申墓誌銘
李氏族徧天下自唐迄今稱逺且蕃者必曰西平西平
氏族徧天下繇袁徙永新稱蕃且大者必曰浣溪浣溪
李氏多聞人在宋慶元間有為興化宰者曰文卿有中
咸淳辛未江西混試選補國監上舍者曰天定有領癸
酉吉州鄉貢者曰再芝皆表表著名至於今不泯君名
岳字維申申如其别字也父喜字淵翁號全心先生母
陳氏君生以某年自幼屹立如成人年十二全心辟地
鏡湖首延半村毛先生為之師未半嵗而師殁君為奉
柩行百里抵其家夜泊旅舍適盗至戕其舍主人執君
而詰其由義而釋之又從鼎夫毛先生庭翠胡先生學
皆有成及既冠應務剸劇不亟不徐鄉人稱賴之無異
辭壬寅八月望夕父舉觴娯親㑹賓友伐鼔飲方酣有
邏卒三人斃於盗尸陳於門外有司不能察悉逮捕同
飲者十八人窮極捶掠其十七人皆自誣服唯父嚙一
指瀝血自明然竟下獄君憤父枉越千里徒步白湖南
帥寝不行再訴於御史復不得白遂赴金陵行䑓白之
辭氣慷慨䑓公卿咸為君改容竟直父枉以歸己巳嵗
大祲鄉氓掘薇根食且盡君捐粟賑之粟竭割壤易粟
飯以濟日不啻千餘人不足則輟家飯繼之至稻熟乃
己庚辰夏郷有陳生者為安成富室所誣欲穽以死生
脫走求蔽於人坐匿亡破家者十數富購求益亟生益
困來詣門丐活君納諸館舍有受富金為來賄者君即
謬曰是貽人累多矣吾豈納之生由是得潛跡往訴於
憲富竟受罪而生竟免君之憤世疾惡見義勇為類如
此君兄弟凡七人皆同居生齒日繁乃改築於里之萬
石以申如扁其堂雪樓程公記之高簷大厦吏胥不敢
睨其庭尤篤敬文學士毎嵗必聘明師訓子姪先逹麟
洲龍先生營别墅力相其成嵗賓興士之貢春官者必
壮其行與客飲雖不自勝然勸客必盡醉頹然以為樂
暮年尤好古典籍焚香黙坐遺棄世慮雖時異事殊諸
弟相繼淪逝而老身昻然獨存年八十有五預營𦵏地
以詩自挽有淵明夷曠之風惟以生前求銘為不朽卒
之眀年其子某持前進士呉君師尹状來請銘泣且言
曰生前求銘吾父志也銘不及存孤之罪也先生倘賜
之銘則雖不能遂吾父之志於目前亦可以釋遺憾於
地下矣且孤之先曽大父溪南則雪樓程公題其墓孤
之叔祖瑞雲則須溪劉先生銘其墓若大父全心之墓
則曼碩掲先生為之銘而篆其額者圭齋歐陽先生也
夫如是則先生之為吾父銘宜無忝况吾父生平樂善
好施予居鄉為輿梁徒杠累累不厭惟不喜老佛二教
臨終痛以為戒而獨属意以求銘先生其毋庸辭予觀
吳君之状其述也詳聞其孤之言其辭也切故為之銘
君之子幾人女幾孫男幾孫女幾以某月某日𦵏於詹
山阿面五龍千秋諸峰浣溪來聚其下為龍骨潭承先
志所營地也銘曰
蒼山之阿有陵有坡白雲在天邱墳嵯峨英英若人夙
著休聞逢時險屯抗節思奮拔父於犴義聲載揚窮人
來歸惄如已傷嫉惡如讎從善如水斥彼異端尚我詩
禮遺訓在庭克遵克承人亦有言我銘是徴我銘伊何
慰彼泉下刻之堅珉尚告來者
　　　大嚴阡表
廬陵之郷有王氏其先自安成來安成王氏世為著姓
其來廬陵也亦為大家其所由來者逺矣君之大父曰
椿桂父曰仁山皆循謹善治産業致豐羡仁山有子三
人君其季也君自少知學涉獵羣書尤精於史傳及其
壮年有志樹立綜理家事益致衍裕恒推其餘以賑䘏
其鄉鄰鄉鄰有不給者周之有急難者赴之有争鬪紛
紏不能辨而來告者決之莫不應其所求而去平居好
親近賢士大夫禮接賓友以廣其見聞然猶以為未足
於是浮大江踰長淮絶黄河以至於京師日求翰林奎
章學士先生之廬而造請焉一時名輩咸折節遇君
至作為歌詩以為君光華而臨川虞先生獨為扁其所
居之堂曰槐所而為之記豫章掲先生復為之申其辭
以稱譽之夫以虞掲二公任天下文章之重其詩其文
宜若不易以予人者而於君不吝惜若此則君之為人
可知及其歸自京師也充然若有所得不復以市利縈
其心日徜徉清泉白石間引流種樹襍植花卉客至則
開尊列宴必盡歡乃止作覽翠樓以時登眺築金華壇
以栖羽人盖将徘徊乎丘山之阿浮㳺乎塵埃之外不
知世間復有何物可以易吾之樂也不意變起倉卒戎
馬驟興所至邑里騷然君獨傾財粟以給饋餉送往勞
來卒以無擾四隣咸嘉賴焉人方期藉君以自蔽而君
疾遂不可起竟以至正乙未之某月終以次年八月庚
申𦵏平安鄉之大嚴阡君生前至元辛卯享年六十有
五初娶李繼劉繼蕭子男四人長曰天鵬次曰天章天
昌天保女五人皆適士族君𦵏後十有三年其子乃克
請於前鄉貢進士王君禮來謂君之行有足稱者願為
辭以表其墓予觀君之行有可書者三世之善廢舉多
蓄聚者往往不自饜足日夜持牙籌以計贏餘曽不肯
費半菽拔一毛以濟人之窮而君能推其餘以賑䘏其
鄉鄰使鄉鄰有所倚賴此可書者一也人各有所好樂
而好樂各不同飾裘馬騁田獵貯妓妾歌舞比皆常情
所大願欲茍非力之不足以為則無不為者而君之志
乃獨属意於翰墨文字之間脩刺執贄於羣公之門得
其片辭不啻珠玉觀其所好尚去常情逺甚此可書者
二也當君在京師時朝廷急於用人廣開仕路以延攬
天下之俊乂或以才或以藝或以貲粟無不可以得官
爵者人謂君必将由一途以進取聲名以榮其身而耀
其鄉人而君乃漠然無所用其心獨以得翰林羣公詩
文為幸充然而歸悠然而處若将終其身而無悔焉此
可書者三也夫以一人之身而有三可書焉是可以表
其墓矣予既為之辭俾刻諸石而君之子復置田百畆
於阡之近以供祀事吾聞君平昔好延明師以訓迪其
子故其子皆賢觀其所為則其賢可知矣是又可表也
後之覽者其徴之
　　　故胡君澗月居士墓誌銘
吉之泰和有著姓曰胡氏胡氏自五季時繇長沙來分
為三其一居值夏至忠簡公以直節聞天下後世一居
南城有名衍者策進士第官至朝奉大夫其一居和溪
分徙黄漕有名箋者繇進士為南城丞此其班班最著
者君諱履輝字清翁其𣲖出和溪曽祖必舉字伯俊祖
士茂字國秀宋歸附初以豪俊靖邑里人稱為古澗先
生父元永字東隠有世徳君初生時其祖夢月堕掌中
故乳名月比長明敏練達遇事張弛合宜蚤自樹立用
能張大其家聲人謂東隠君為不死居常念東隠君僅
中夀弗克盡養事祖母劉尤竭其力母蕭氏先卒奉繼
母陳如實出已季弟履寧陳氏出也逰京師且乆以君
能左右奉養是以無離憂陳氏年踰九袠承國恩賜雙
帛君率昆弟子姪升堂奉觴為夀懽忻怡愉焜煌後先
人謂君能為子能為兄君胸次和易開朗不為崖㟁險
絶而人自信之恒以片言解紛難里有官掌巡徼毎有
事必咨君以是無敗事所居郭家渡橋先世所建君常
慮弗治以病涉者且以為前人羞故恒謹察視務葺理
使弗壞其他若佛祠道宇亦種種為祀先計中嵗以生
齒日蕃爰卜築溪東以居闢南齋延師訓子仍取誠齋
楊文節公福榮堂記煥章閣學士艮齋謝公儒林精舍
記及祖若父墓文諸碑刻列置於庭復緝文信公須溪
劉太史諸先輩與先世往復詞翰並刻諸梓晚别號澗
月因以名堂示不忘乃祖夢兆也一時館閣名公卿咸
為辭稱道之又作退舍於居側掲趙文敏蓬寓二字於
上日暢情琴書古畫将以樂其餘年而時殊事異有足
悲者遂属其子弟語之曰治亂相乗繇三代以下則然
方今承平百年泰運既極履霜堅冰其無可憂者乎吾
氏之居此土忠厚傳世殆非一日達而在上立乎人之
本朝則當抗言極論以忠簡公為法窮而在下遭逢亂
離則當保障郷曲以古澗公為法况吾里當義山遂水
之衝㝠頑之民斬木掲竿者相繼鄉黨姻族祖宗墳墓
之託其容可後乎散儲蓄聚丁壮絶奸惡滋蔓為官府
藩維正今日事汝曹其勉之殆君之殁而世道之變皆
如君言獨賴君之令子佩服遺訓屹然為郷閭所倚重
故人之思君言至今君娶樂氏宋進士衍之四世孫也
子男四人長志檝以軍功授巡檢次志安繼兄履坦後
次志道志徳繼弟履常履寧後女二人長適劉次適岳
孫男三人子瑛子璘子瑀君生至元乙未二月九日殁
以至正丁酉四月八日𦵏所居後兊山卯向前鄉貢士
廣東帥府照磨王禮状君行以來請銘且謂君不得禄
仕以行其志而攄其才以是為慊予知王君信士言不
誣故取其状悉書而銘之銘曰
士之生不幸不逢時有欝其澤曽不得一施人皆以為
戚而已獨不疑嗟哉乎君人孰與疵孝友之行無間乎
兄弟憂世之語如見乎蓍龜嗟哉乎天胡不愸遺胡俾
後人而勞逺思我思若人播為銘詩我詩我銘允公匪
私
　　　故江母趙氏墓誌銘
元統三年嵗在乙亥余行義山禾水間詢舊族姓氏聞
江君名安老以事母至孝著州里詳其先則世家㑹稽
因宦㳺永新遂居邑西之清塘上世祖檀仕宋以漕運
没九江事聞於朝追贈武翼大夫廟食焉予方考其世
系先後逺近以實所聞既而安老執其母趙氏郡主行
實以請曰孤不幸生三月而先君卒先大父文溪公尚
無恙越二年大父即世時際革命兵戈滿野同緦功者
且陷阱不可測吾母保抱顧復嘗以頃刻離膝下為憂
孤時尚稚未識其意也迨長毎事必教必戒常曰存心
宜厚無獲罪於天處世宜謙毋獲罪於人汝家繁衍盛
大乆矣今汝父惟汝一脉亂離鞠汝艱苦汝其念之孤
自是日夕奉承惟謹卒以不墜先業惟吾母是賴今吾
母已矣而淑行闕焉未述兹非罪歟幸鄉進士文君桂
發既状其行願先生嘉而惠之銘以示不朽予按文進
士状郡主諱嗣英其先宋趙氏太祖兄弟五人魏悼王
其第四弟也悼王十子第三子頴川郡王傳九世某知
吉州生永新通判某生某提宫娶鎦氏實生郡主歸於
江為晉軒公配公受宋恩誥稱郡駙馬生三十二而卒
有元至元戊寅也為之銘曰
憶昔大野紛羣龍戈鋋森森莽伏戎疇能奮興完厥宗
况復母也民之窮孤婺有子方倥侗啓迪教養由乃衷
一寸之忱天可通引水沃柩刳連筒鞠躬盡瘁懋乃功
揚厥祖孝聲渢渢中年怡愉明且聪既富而夀以令終
官山巋然茭水東勒石作字踰堅玒於昭後代將彌隆
　　　汪氏節婦傳
夫人姓俞氏世為新安婺源人主簿竒翁孫女也嫁同
邑汪惟徳汪新安大族唐越國公華之後傳二十六世
至元圭仕元至饒府治中元圭生良垕仕財賦都搃管
搃管之子拜布哈官提舉西京六盤山惟徳其嫡子也
性謹厚事其親孝遇宗族鄉黨以禮讀書學問日進祖
卒未幾母方氏病執喪毁瘠又躬進母湯藥侍起卧晝
夜不解帶寐父卒尤哀瘠踰禮求𦵏地不避風雨寒暑
因得疾居喪時夫人皆執禮無須臾怠一族咸嗟異以
為能盡婦道不可及更相勸語以夫人為法惟徳疾夫
人禱於神未已復號泣盟於天請身代割股肉助藥味
如是百計終不愈始任醫胡體仁不効繼進江東凱少
差强宗人力主體仁東凱技禁不用致困惟徳終夫人
曰吾不得為人矣尚圖茍生乎哉痛踊将絶母弟俞思
恭力救蘇時夫人年三十三子女三人皆幼夫人誓自
守鞠育羣稚理家業未嘗廢中外百口無間言常曰我
未亡人耳所以活者念諸孤幼失撫則死者不暝目地
下痛惟徳死由醫胡體仁令家僮王兆代聞官獄具强
宗人又營救免益恨恨二子少長延胡叔與為師繼延
王元度朝夕専訓導自列規於學舍使誦讀如法始𦵏
祖祖母舅姑四喪於龍山頭及古溪壬辰兵起家燬貲
畜散於兵挈家人竄匿閬山顛邑既復官中徴斂毛起
民不能皆應命夫人謂子照曰家不存天也汝有前
人遺禄可階勉之勿以吾為慮庶幾成立汝去左右吾
無所復憾汝無成立朝夕左右吾憾也乃因州守葉景
淵舉上之省授佐浙東帥府幕事尋奉檄徴兵屬郡便
道迎夫人養於衢州之開化明年衢陷夫人由間道歸
婺源曉庄後更歸閬山子照構隠居有水石林壑之美
奉養於中汪氏世有贍塋田及地産合三百餘畆世變
夫人慮他子孫不能乆守無以供祠祭将備價買入已
户嵗輸賦而租入不以私已更割田二百畆益之作永
思堂擇堪任使者掌守司春秋祠祭事經費外有餘以
延師訓族皆有成法子二人長即照次赫女適俞徳堅
贊曰予嘗佐守婺源知汪氏為詳又見其邑人咸稱夫人
節行因以考其為人則汪氏之先潘夫人李夫人皆早
年守節自誓實若相師承而夫人尤表著宜亟上聞以
旌節義興教化州長貳職當為而予失不舉媿負矣子
照讀書親賢士大夫不茍為人如夫人志夫人嘗召照
等語之曰吾蚤寡居涉憂患能自樹立以有今日吾慕
古人累世同居義汝兄弟幸成人不許分異同㸑而食
同㳺息出處毋聴婦人言同姓中懐姦意來惑者必拒
勿信隳倫誼敗家聲非吾望汝兄弟意也世守吾言無
易照等承順不違夫人為後世子孫計慮切切逺大如
此真不可及哉
　　　左氏節婦傳
節婦姓龍氏宋貢士揆道之孫梅溪長者某之女年十
九歸於左為左幼白妻幼白習舉子業著書積文鄉先
輩麟洲先生見而語之曰昔人為賦飄飄有凌雲氣今
子亦然故友朋又以凌雲稱之倜儻有志畧既再試於
有司不利乃以父承事翁䕃三轉而為江西行省廣濟
庫使至元丁丑廣冦竊發朝廷命江西左丞督三省軍
征之許自擇僚属以從由是得選司賞賚金帛朝夕盡
瘁卒於軍龍氏時年二十九聞訃即剪髮自誓勺水不
入口三日出資財託親黨隣里踰嶺往迎柩比返凡九
十餘日去家十里即徒跣號痛親挽舟以前觀者咸為
感動奉安哭奠五年不離几席州司備其事以曰於府
若憲憲府亷其能次第升聞朝廷朝廷循舊典以年未
五十命且寝州守貳亟欲舉龍氏節以勵風化擬取宋
節婦譚氏祠於學宫而以龍氏生配議者乂謂不敢先
事朝廷事又寝當其居喪時嘗折海榴一枝插瓶中寘
几上旬日視之則根枿萌達勃然有生意家人為移植
於庭遂日長茂適隣婦寡感慕即效節不嫁一時名公
卿士咸為嗟嘆賦詠翰林承㫖歐陽公復為榴萱二字
以表異焉龍氏素勤儉守禮法初為左氏婦時以不及
事姑為大恨春秋相其夫祭先必盡禮承事翁宦㳺客
京師居家日少毎歸則必躬㸑以養朝夕若不及遭亂
迎其父母隨豐約養之睦隣篤姻設義方以教宗族子
弟急人之患而周其乏子二人長曰善次曰詠皆力學
以紹其家善出續伯氏後鄉貢士王子讓為予言其事
頗詳贊曰
左氏為永新世族其先繇宋天聖擢科為殿中侍御史
其後躋顯仕者累累相属有出使金國終淮西提刑者
凛凛風節可尚有以景陵尉權知復州者死節三世廟
食岳陽左氏行義之著乆矣今又得龍氏為婦而左氏
之門行義益著或者謂曩時國家清明崇尚風化而龍
氏以年未及不獲蒙褒䘏之典及年應褒䘏而世變作
矣以此為龍氏䘏然人之所以能守節仗義者非必有
所為而為之盖以出於天理民彞之不能以自己者當
龍氏誓死不嫁時豈知以褒䘏之典為已榮哉天下有
道則清議在朝廷天下無道則清議在士君子龍氏固
可無憾龍氏有子與孫可以奉宗祀行年六十飲食起
處無恙天之福龍氏固自有權量哉
　　　劉綸劉琚傳
劉綸字子綸琚字子琚同父母昆弟也世為永新人能
早自樹立不茍同於人見義勇為無所囬撓至正壬辰
兵祸起淮甸蔓延江西山藪狂悖之氓率相誘脅為羣
盗綸琚合志恊力出貲粟募勇敢喻以逆順且悉駈其
家蒼頭與相雜伍給衣食備器械分屯要害以状白府
府檄綸同知本州事屯大沙琚以廬陵尹屯西江時承
平既乆民不識兵革安成冦數千猝至州城城中守備
單弱綸聞之亟領精鋭五百馳赴州冦時已突入城西
門望見綸旗幟兵仗精彩耀目即自駭亂城中兵遂競
起殺冦逐北積尸如山衆志乃定城由是得全大沙當
永新通衢一弗靖即上下阻絶郷氓周繼老首為亂綸
擒戮之屢殺獲以遏姦暴卒使水陸䟽達無壅西江據
安成廬陵之㑹尤慮奔突小烏坑温同一黨九人謀有
其主湯徳新産業盡室殺之惟餘孫一人曰恭者被創
而逃訴於州州虞有變不為理恭乃泣走詣琚琚拔刀
斫案大言明事㑹方來而奴殺其主此逆賊也其可縱
乎即捕獲梏其渠以獻於府梟諸市戮其八人者裂而
磔諸境上是時惡黨之羣聚者方視此為伸縮且将相
顧而起及聞九人者盡死遂惕息不敢動里中帖然明
年峒冦破永新城惡黨復乘勢騷動小烏坑蕭祖一怙
亂首殺傷左茂一刼其財琚復捕戮掲其尸以狥境内
復寧嵗甲午大饑民之有貲者囊金珠易斗粟不可得
貧者立就死琚悉發其廪以濟一無所惜雖妻孥交誚
不顧也大府檄分府官至境上捕賊募得賊者有賞革
山民龍惠真五人方治麥壠上邏卒忽捽縛赴府府既
予賞即命戮五人者琚憫其無罪亟詣府抗辭辨之五
人者遂得釋是時琚方以殺賊活民為己事既而江西
失守諸郡縣次第陷沒度勢不可為乃悉散其衆令人
自為謀綸徙居廬陵琚歸上麓山中督畊織以供衣食
絶口不預言時事而時事日益非惡黨益盤結生計謀
盡剷其主家以自便又綸琚領事時疾惡已甚大者誅
殺小者責怒搒箠羣不逞之徒蓄恧惴慄而不得肆日
夜思泄其憤乙已春有李罕者屠其主龍廷吾家逺近
相扇競起家僕蕭興糾結羣黨尅以正月七日黎明圍
上麓未合琚聞後嶺警鐘聲覺有異即攬衣提所佩刀
潛出綸時與俱在上麓遂得相繼遁去既渉江欲奔州
城有艤舟於岸者不知何許人一見即載之而上蕭興
等五十人退至江江水淺及膝蕭䓁攝衣而前将及舟
水忽湧起没胸洶歘幾仆遂顛頓而返及岸跪致辭舉
手謝而去舟遂上萬泉灘冦復以兩舟來追遇小舟自
上流而下語之曰彼登岸矣爾復何追乃相視錯愕解
散綸琚至州城琚語綸曰吾兄弟得幸免吾妻子必不
免矣未幾而二子來止稱綸一子一弟婦被害餘皆得
脫走小沙初羣冦謀圍上麓約山上舉紅旗為號旗三
颭地則畢力合圍至期天忽大霧昏塞咫尺不可辨由
是舉室皆得脫免人故謂此天助非人力也及冦追近
舟止丈餘水忽大湧人又謂此天助非人力不然則危
亦甚矣綸琚既得免日夜切齒以復讎為事乃訴於當
時之據有權位者殱尹姓十二人復訴於征討之帥殱
蕭姓二十五人又訴於守禦之帥殱劉姓六人又訴於
州之牧殱李罕與其黨八人皆渠惡也猶遺造謀手殺
肆毒之尤酷者曰劉駞仔逃匿他境凡一年捕不獲綸
琚方痛恨一旦忽自詣按察分司誣綸琚收受銀貨等
物分司官下其事於州辨於庭駝詞屈竟坐以殺人罪
下獄死於是向之惡黨盡矣予觀兹事始末若無一而
非天者夫圍合而霧興追近而水湧當是時人皆以為
天助是則固然向使駝詭跡潛影逺自竄伏雖設重購
未易得也駝未得則綸琚復讎之志終不得以盡遂而
猶未免有餘憾焉今而自投於官以就顯戮此豈人謀
所可及哉故予以謂駝之自投而就戮者亦天也天之
所以用意若此者所以成綸琚復讎之志也復讎之志
古今之通誼也喪亂十五六年之間冠履顛倒以小人
而害君子以奴𨽻而害主翁者淊淊皆是而天獨用意
於此者以復讎之事非綸琚不能也他人不能而綸琚
獨能之其必有以異乎尋常者矣
　
　
　
　
　
　
　雲陽集巻八
欽定四庫全書
　雲陽集巻九　　　　　　　元　李祁　撰
　　襍著
　　　訊蟹說
客有惡蟹者得而束之以蒲坐於庭而訊之曰爾之生
也微其為形也不類爾之臂雖長而攘不加奮足雖多
而走不加疾而徒欲恣睢睚眦蹩躄戾契以横行於世
爾果何恃而為此吾將加爾乎熾炭之上投爾乎鼎烹
之中刳爾形剖爾腹解而支體以償爾横行之罪爾有
說則可無說則死蟹於是怒目突瞳掣足露胸喘息既
定乃逡廵而有言曰噫子何昏惑眩瞀而昧於天地之
性乎子之於物也何見其外而不察其内乎子何深於
責物而不為人之責乎吾之生也微吾之形也不類吾
又長臂而多足凡吾之所以為此者天也吾任吾性則
吾行雖横亦何莫而非天哉吾任性而居吾循天而行
而子欲以是責我是不知天也又吾行雖横而吾實無
腸無腸則無藏無藏則於物無傷也今子徒見吾外而
不察乎吾之内是不知物也世之人固有外狠而中惡
者此其内外交暴又非若吾之悾悾乎中也子何不是
之責而唯我之求乎又有厚貌而深情者其容色君子
也辭氣君子也衣服趨進折旋唯諾皆君子也而其中
實嵌巖深幽不可窺測此又大可罪也而吾子之不之
責也何居且吾之生也微故吾之欲也易足吾嚼嚙藁
秸適可而止飽則偃休乎蛇蟺之穴而無營焉吾又何
求哉吾之行雖横不過延縁涉獵乎沙草之上於物無
損也於類無競也而吾又何罪哉吾任吾性吾循吾天
而子欲加我乎熾炭之上投我乎鼎烹之中是亦天而
已矣而吾又何辭焉客於是俛首失辭遽解其束而縱
之江余嘗讀易至離離為蟹故蟹之剛在外又離為火
火炎上故蟹之性躁而急此其得於天有不可變者人
為物之靈則雖頑嚚㓙辟無不可變彼不可變而不變
徒欲以横行之故猶足以取惡於人況乎可變而不變
則於肆行而不悛者其取惡於人也亦甚矣嗚呼人固
異於蟹也異於蟹而不自異焉又反有不蟹若者此豈
不深可愧也予嘗聞客訊蟹事又因讀易有感欲書之
未能適友人持三蟹圗来觀故為述其說如此觀是圗
者茍因予說而推之其亦少有警也夫
　　　三窮後語
予觀新安趙君汸所叙三窮之目其一曰楊伯睿一曰
楊蘭谷一曰費振逺是三君者同仕星源郡中皆能以
清苦自厲其甚者至擷野菜飯脫粟以自給人咸憂其
不堪而三君者不以為嗛故軍中呼為三窮一時好事
者率為歌詩以稱道之誠以為今之為仕者莫不欲􁐾
輕暖而飫肥甘以自取快足而三君者乃潔志厲操如
此是誠可稱道也然予嘗竊有疑於窮字之義盖竆與
貧異貧以財言窮以位言貧從分從貝貝分則貧也竆
從穴從躬凡從穴皆有屈伏抑鬱之義若士之處於巖
穴之下者皆是也孔子曰貧與賤是人之所惡也富與
貴是人之所欲也以貧與富對言所謂以財言者也孟
子曰窮則獨善其身達則兼善天下以窮與達對言所
謂以位言者也至李克為魏文侯卜相而其言曰富視
其所與貧視其所不取逹視其所舉窮視其所不為歴
舉而觀之則二字之義不可以一槩而施也明矣今三
君者既皆登陟仕路以見用於時而振逺名蹟尤著握
太守印章坐堂上走属吏於庭威足以懾奸豪惠足以
恤鰥寡四境之内莫不奔走服役以聽命於指顧之下
若是而猶謂之窮可乎吾故以為若三君者謂之居官
而能貧可也謂之㢘可也謂之清亦可也若謂之窮則
特出於軍中之號而一時之好事者遂從而歌誦之耳
予年七十有三羈寒羸困不能復為文詞以譽其厲操
之苦乃獨齗齗然較一字於分寸毫釐之末亦可見顛
躓之甚而不知其衰耄之已極也覽是巻者倘不以予
為好辯則予過鮮矣
　　　書郝氏紫芝亭巻後
讀張仲舉諸君紫芝亭巻而知郝氏之世有餘慶也不
有餘慶則紫芝之瑞曷從而致之予固知其必有餘慶
也巻中述其上三世作牧持憲有善績又謂湖州公存
心以仁利物以惠夫如是則郝氏之慶豈一日之積哉
其積之也久則薰為太和萃為芝草亦理之自然者耳
故予於此巻謂其有可稱道者三當羣兇攻逼杭城時
城外墳墓發掘無遺而湖州公之墓不失抔土此其可
稱道者一也紫芝之生適當墓之左莖色咸異衆芝此
其可稱道者二也凡芝之生固足以為異然茍不逢人
之知不為人所賞拔則與衆草木無甚相逺今思道之
於是芝也卒然相遇於丘墓之間驚喜感歎不啻若獲
至寳既名亭以彰之而又能走京師謁舘閣諸君請為
文以記之為歌詩以形容之使是芝煜然光耀非獨有
異於衆草木而且有異於衆芝焉此其可稱道者三也
雖然思道之於是芝也豈直以為休徵之應而取之以
為他時富貴之兆哉盖孝子之念其親也登其隴而望
則雖一草之莖一木之枝亦愛之而不敢輕毁折焉而
況乎芝之出乎其類者哉是宜思道之拳拳若是而不
能忘也巻中珠玉璀璨予不復敢贅一辭予獨因念錢
唐西湖之勝山水甲天下而思道家於是湖州公墓於
是不知近年人事風物視嚮時何如至正丁亥予忝司
江浙儒學仲舉奉朝廷命来鏤宋金二史於杭且命儒
司官佐董其事故予得與仲舉同硯席起處者半年後
三年予憂居姑蘓而仲舉再奉㫖祭神海上来唁予留
宿而别予既衰耄多病而仲舉年復過予八九歲今當
八十有二三矣作此記時不書年月不可考不知近年
食啖言笑比向時何似此皆予之所常介然於懐者恨
不及一見思道而問之故筆於此
　　　題宋孝宗賜楊誠齋雪圖巻
楊文節公誠齋先生以清白著聞歴事四朝終始一節
晚年力辭徵召退休南溪之上老屋一區僅庇風雨長
鬚赤脚纔三四人可謂與氷雪同操者也孝宗賜以此
圖其時之先後雖不可知無非欲以表其清節耳然則
公之清節固皎皎乎不可尚已而孝宗之賢亦於是而
見焉一時君臣相與之意不其盛哉
　　　題宋張叔端畫清明上河圖
周氏所藏清明上河圖乃故宋宣政年間名筆也筆意
精妙固自宜入神品觀者見其邑屋之繁舟車之盛商
賈財貨之充羨盈溢無不嗟賞歆慕恨不得親生其時
親目其事然宋祚自建隆至宣政間安養生息百有五
六十年太平之盛盖已極矣天下之勢未有極而不變
者此固君子之所寒心者也然則觀是圖者其將徒有
嗟賞歆慕之意而已乎抑將猶有憂勤惕厲之意乎噫
後之為人君為人臣者宜以此圖與無逸圖並觀之庶
乎其長守富貴也
　　　題僧雪窓畫蘭巻
予留姑蘓時雪窓翁住承天寺日與予相徃来當時逹
官要人往往求翁為寫蘭石翁恒苦之而予所得於翁
者凡數幅或時相過從焚香煑茶輙取雪色紙為予作
摘竒掇芳小幅尤極瀟灑可愛予常置齋閣中亂来蕩
失俱盡恒眷眷於懷近乃於呉君書室中見此幅位置
蕭逺真此老得意筆也感念之餘就題其後
　　　題周道士止一巻
天下之理必㑹於一故天下之事必歸於一一者造化
之本源道德之樞要也昔之言道者曰抱一曰守一說
金丹者又有所謂三五一萬事畢者至青霞髙士周君
乃復以止一為號盖學道而能止於一則非常道矣人
心萬變紛紜交錯而莫知其所止者總總也茍非知道
之深慕道之篤探其本源而執其樞要者其孰能知所
止哉又孰能止於一哉吾於是知所敬矣
　　　為馮永言送汪士章歸江東詩引
汪君士章從軍来禾川其始至也禾川之士相與言曰
是固新安巨室其祖父多貴顯金紫輿服照耀閭里其
子弟習熟聞見被紈綺而飫膏粱驕佚怠傲其能為我
軰友乎已而試日就其庭而升其堂耳其言目其色然
後知士章之賢乃有大過人者士章學有源委固已深
造乎道而猶慊然以為未足孜孜求之不厭處事明決
與人交坦然久而益信於是禾川之士咸願與士章為
友而士章以思省其親歸矣義有所不可留情有所不
能已爰相率賦詩歌以贈而使雲陽李祁序之
　　　三友贊
長松千尺生於崇岡躪躒百卉輿臺衆芳唯竹與梅同
我氣味徘徊顧瞻允也其類於焉有人是求是徵爰採
厥美以朂其身惟松之髙唯竹之勁惟梅之清亦罔不
競唯是三者其誰友之唯其友之是以似之
　　　翔龍琴贊
龍之矯兮髙翔天門洞開兮雲飛揚羣仙結珮參頡頏
天樂廣備陳清商清商流傳下土方美人意重雙明璫
蓬莱瀛洲路何長金徽玉絃在髙堂
　　　僧珠仲淵字說
禾川之秀有曰珠上人者其字仲淵予既為書二字而
復請予為一言予觀諸老師碩儒反覆推究曰珠曰淵
義無餘藴予又惡能復為仲淵賛一言哉然吾觀珠之
所以見寳於人者以其出而見於世故人得而寳之彼
夜光明月固為天下至寳向使其深藏而不之見焉則
人亦孰得而寳之此珠之所以貴乎見知於世也若釋
氏之說則不然釋氏往往以珠喻真如實性故欲其晦
而弗耀也隱而弗彰也深藏固守而不蘄人之知之也
此則珠之在淵者然也盖珠之出而見於世則寳之者
在人珠之隱而藏諸淵則所寳者在已釋氏之教務自
見性夫豈蘄人之知之哉仲淵善藏子珠毋使離於淵
可也
　　　題張天舉圖書巻
禾川張天舉書生也攻篆刻印章位置風格率不失古
意一時士大夫多愛用之間嘗為予作二印予語之曰
予老矣無復用意斯文恐負子印方今泰運漸回將見
氛翳開豁壁奎明耀文章翰墨宜有盛於曩時則子之
精藝其見愛用於當時之士大夫者亦將不啻今日矣
子姑待之
　　　黄河清劍銘
姜達泉以黄河清名其佩劍有問之者曰子之劍一器
爾於黄河乎何預達泉曰吾之所以名吾劍者夫豈拘
拘焉以器為哉吾將以著吾志焉耳吾之所以為吾劍
耆盖直以天地為爐以隂陽為炭鼔風雷為橐籥體日
月為光華窺之而莫知其形運之而莫名其妙此吾之
所以為劍也吾之用吾劍也盖將以割利慾絶恩愛馘
百邪滅萬恠使吾之耳目聰明神氣炳靈溟涬寥廓合
乎太清由吾身而達之天下無不可者且天下猶吾身
也黄河則吾之血氣周流乎吾身者也血氣和則吾身
寧黄河清則天下平吾之所以名吾劍者夫豈茍然而
已哉予聞姜君言始而疑之再而思之終而信之以其
言之近乎道而非徒以欺世而駭俗也故為之銘銘曰
黄河清天下平舉世溷濁滑滑勞其生疇能持寸鐵截
斷黄河清猗嗟乎姜君有此黄河清黄河清天下平
　
　
　
　
　
　
　
　
　
　
　
　
　
　雲陽集巻九
欽定四庫全書
　雲陽集巻十　　　　　　　元　李祁　撰
　　雜著
　　　題畫龍
委蛇蜿蜒與時周旋放之則彌亘乎六合巻之則深潛
乎九淵人知其然而不知其所以然
　　　蕭氏仁存堂賛并序
仁之為道大其為効也逺然茍非歴年之久遭世之變
則亦無以驗其効之逺近也廬陵曲山巖崖蕭先生繇
宋科目以仁人心賦入大學上舎凡數年遭值遷革歸
老於山中有元前戊子嘗創屋數間至延祐甲寅科目
興遂擬為鄉校方厓蕭御史為書其扁養吾劉先生為
紀其事至後戊子其孫壽春復拓而廣之又數年而兵
興江南北數百里之地悉為丘墟邑居里舎蕩然罕存
而先生之廬與所創之屋獨屹立煨燼草莽中若有隂
扶而黙相之者壽春於是葺之以為堂而以其事語予
余盖知其先世之澤其為効也逺乃以仁存名其堂且
辭以賛之
秩秩斯堂孰搆其始在昔咸淳有斐君子思深才雄蔚
為宗工擢秀藝圃蜚英辟雍國步伊阻爰復我土載經
載營式獲我所我經我營匪圖我私邑有来學我應受
之仁人之心君子之澤鬼神䕶呵罔有隳側孰纂乃績
有嘉聞孫載瞻斯堂匪仁曷存堂以仁存事繇志繼子
孫承之有永無替
　　　跋蕭如岡詩
詩貴真實不真實不足以言詩古人之詩雖縱横自恣
不事拘檢而皆實情實景是以千百載而下誦之者如
親見其人親目其事盖實情實景人心所同貫古今如
一日者也今觀蕭君如岡之詩務敦篤而去輕浮近質
素而逺綺靡雖以拙自命而有至巧者存豈非所謂實
情實景者哉況聞如岡平昔以意度自許好周人之急
成人之善凡義所當為者必力為之與人交必懇懇盡
其誠久而益信其為人如此故其詩如此余因論其詩
乃併論其人焉
　　　題楊清溪畫雪竹
竹以節名雪以潔稱非潔不足以表君子之操非節不
足以表君子之貞誰其為此清溪之清
　　　題羅朝陽詩巻
羈愁老病中得羅朝陽詩於枕上讀數篇至神岡山忽
推枕而起歎曰詩道之廢久矣能如是夫豈不可與言
詩哉由是再讀以至終巻無一不可稱誦者善哉朝陽
之為詩也朝陽信廬陵佳士而安成劉太史禾川吳明
府又廬陵之鄉先生也朝陽既得聞劉先生之指趣以
浚其源而䟽其流又得呉先生為之上下評議以助其
瀾而揚其波其於詩也允乎其有成矣予雖欲復為朝
陽贅一詞其可得哉姑述其略以附巻後
　　　題易子文詩巻
詩道之趨於古此世道之盛也古人不可復見而千載
之下誦其詩者猶足以想見其為人使人欣戴愛慕願
尚友於千載之上此無他人心無古今之異故也人心
無古今之異則夫性情之所感音響之所㑹其不相合
者寡矣奈何世之言詩者取足於目前習熟卑近自以
為是而詩之去古日逺可勝歎哉近讀易子文詩見其
格調聲韻夐與俗殊固已駸駸乎近古矣盖其性質不
凡而得於師友之見聞者皆有源委故能脫棄流俗而
欲追蹤古人此其所以為可尚也嗟乎世道之衰愈趨
愈下而子文之詩獨能上追古人此固可為子文喜而
亦可為世道歎也
　　　題刋陳所安文集
天馬驍騰早蜚聲於鄂渚鸞鳳伏竄竟殞命於殊鄉愛
其人者多得之悲歌慷慨之餘見其文者猶惜其斷簡
殘編之末此幸存而未泯尚或望其可傳必有當仁共
成勝事寫之琬琰冀千載而不磨報以瓊瑶庶九京之
可作
　　　題張天全所刻天君降筆後
張君天全以積誠累行持混元教濟度羣品幽明交通
神靈協賛至有託諸言語筆墨以顯於世非可誣也若
吉州錄事達嚕噶齊諾海所述天君降於上髙之左惟
能家其事尤著予觀其字體變化飛動盤鬱莫知端倪
有非拘拘焉執筆運肘之為者信乎其不誣也異哉賛
曰
於穆天君来於帝庭赫赫厥聲濯濯厥靈惟筠上髙厥
姓惟左受學於張靡敢或墮精神所貫天君是臨神光
奪目竒芬怵心委蛇蜿蜒恍忽恠詭電擊霆奔雲騰風
起惟神所書豈人之為惟人之行實神之依曰神曰人
是曰一理不愧於人乃感於彼張君之學黙契於天既
獲靈異道斯可傳傳之者人助之者神於萬斯年聿觀
厥成
　　　草堂書院藏書銘
秘閣嶣嶤麗於層霄羣公在天逺不可招聖賢之書有
圖有籍如山如淵浩不可覿矧兹蜀都阻於一隅去之
萬里孰云能徂惟兹逹可有惻斯念稽於版籍詢於文
獻北燕南越西陜東吳有刻則售有本則書僕輸肩頳
車逓牛汗厥數惟何廿有七萬載之以舟入於蜀江江
神䕶呵翼其帆檣爰至爰止邦人恱喜藏之石室以永
厥美昔無者有昔舊者新畀此士子懐君之仁朝承於
公夕副於室家有其傳維君之德在昔文翁肇兹戎功
建學立師惠於蜀邦維兹逹可宜世作配惠兹蜀邦罔
有内外嗟嗟士子尚其勉旃毋負於君惟千萬年
　　　修靈泉院䟽語
靈泉院山川蟠鬰卓鎮西安觀音堂氣象宏深恍如南
海既屢遭於兵燹盍更展於良規欲遂經營須憑喜捨
一彈指頃嘯呼梓匠輪輿萬刼灰中再現虚空樓閣福
田増廣香火彌隆
　　　跋風帆圗
余嘗繇姑蘓泛舟縁海岸掛帆入大江泝流而行一日
踔二三百里舟人偃息嘯歌於帆檣之下而無所用其
力此舟行之快也亂離顛沛逃竄山谷不復有江湖之
跡矣俛仰今昔慨然興懐近觀懋齋俞君所藏風帆圖
悠然有極目千里之勢而煙波雲樹茅屋滄洲歴歴皆
若向時所見令人益重懐感時殊事異安得復假風帆
之便浮游江湖以求向時一日之快哉
　　　題曠維寧思治藁
士君子懐抱材藝遭逢亂離顛沛困踣靡所底止固大
不幸然因是而拂其心挫其氣摧其英華而磨刮洗削
其㢘隅邊鄙之習卒之就其所已能而増益其所不能
此則不幸中之尤幸者余觀曠維寧詩清潤含蓄有憂
深思逺之情盖其詩多亂離以来所作其於人情之難
測世道之匪常草木之變衰山川之憔悴遇物興感觸
景增懐無不於是乎見故予雖惜其不幸不得遇太平
盛時無以發其舂容紆餘之思而猶幸其遭逢時變得
以増益其所不能况維寧齒髮方壯足以有待而治亂
之機無徃不復它時海宇乂安重見太平之盛於是化
王風之黍離為周雅之鳬鷖從容咏嘆而維寧之詩益
昌矣夫豈獨如今之日而已哉詩云兼葭蒼蒼白露為
霜又曰他山之石可以攻玉維寧其益勉之
　　　壽芝賛
凡草木之植勾焉而萌甲焉而拆秀焉而生叢焉蔚焉
而蔽虧乎山林綿絡乎原野其名與數雖神農氏不能
以盡知盡識而唯芝也獨與常産異不根以生不沃以
榮不蓐不櫛而蓬藋蕭艾不得以蔽其美盖以扶輿漭
泱之精蜿蜒清淑之氣蟠結勃鬰而為之故宜為和氣
之符為休徴之應為逹官貴人之所賞翫而自昔之翰
苑名流詞林佳士亦往往形之歌辭詠歎而不能自己
也惟是庚寅之嵗逺山公彌誕之辰客有以芝草獻者
一本而兩岐形狀秀特盖芝之生也既與常草木異而
是芝也又與常産之芝異由是衆客交口稱賛嘖嘖予
乃諗於衆曰嘗稽諸仙經雜傳凡芝有五色加以紫為
六芝皆瑞草也生則有雲氣禽獸之異青曰龍芝赤曰
丹芝黄曰金芝白曰玉芝黒曰𤣥芝紫曰木芝然則芝
非有定名也世之好事者恒取其竒秀詭特者而翫之
於是始有靈芝之名又其生時或有與吉事相符合其
先後者於是而又有瑞芝之名今是芝之来也實為逺
山公長年之慶尚無以名理有未惬冝命之曰壽芝可
乎於是衆客欣然舉酒更賀乃囑筆徴予文以賛之遂
為之辭曰
煜煜神芝靈氣所鍾含和毓粹衆芳靡同離羣而生拔
萃而長結英丹崖擢秀華壤矯矯特立亭亭其姱一本
茂美雙枝盤挐如雲之舒絢綵綺美如鸞之翔奮翼軒
翥惟芝之生是曰匪常遇物應兆先幾呈祥聿来於庭
作公壽考天實為之錫以難老既錫以壽亦昌其家玉
樹䓗蒨珊瑚交加升彼兕觥酌以春酒服此休嘉以介
眉壽
　　　跋主一先生慙稿
竊讀主一劉先生慙藁歎其浩博淵微敷暢精宻而聖
賢之心天人之學古今之變與夫人情物理委蛇曲折
千態萬狀罔不畢備為文為詩為雜筆累累凡數百篇
無不可讀無不可愛盖先生之學其資之也深其積之
也厚故其發揮著見如此盛矣哉先生之於文也嗟乎
自冦亂以来江湖數千里名藩大閫率為丘墟而吾茶
陵以孤壘獨存吾茶陵薦紳文物素著海内五六年間
彫謝淪落而先生以老成獨存此非先生之幸實斯文
之幸也先生年雖髙而耳目視聽不少􁁄其用力斯文
固未艾也況今之求先生者又有甚於昔之求先生者
歟先生多賢子若孫凡先生之文未編入者盍相與緝
之以示斯文於無竆焉
　　　譚君傳心字說
譚君繼先之號曰傳心夫心者人身之天而至理之所
寓也其體虚靈洞徹可以通天地而無間其用博大悠
逺可以貫古今而不窮而其微妙發越則止存乎日用
行事之間人惟肆欲妄行無所畏忌知有利而不知有
義知有已而不知有人由是昧於理而欺於天方寸之
間索無餘藴上無以繼承先志下無以啟廸後人何莫
非此心之所為哉繼先質厚而氣清學廣而行醇行乎
州閭施於鄉黨凛凛乎唯恐有一毫之未善焉此其心
固可以不違乎理不愧乎天矣吾聞繼先上世祖父多
行義君子以忠厚起家以詩禮名世而繼先復能以祖
父之心為心繼繼繩繩罔有隳墜其有光於上世也宜
矣苟由是而推之則傳之永世豈有竆哉吾見譚氏之
益昌也詩曰無念爾祖聿修厥德繼先既念之矣貽厥
孫謀以燕翼子繼先其勉之
　　　書烈女龍琇傳後
龍子元視余以其同年貢士劉雲章所撰烈女龍琇傳
盖其從子孟敬之女嫁為安成劉操婦遇賊李明之衆
義不汚而就溺者也嗚呼欲生惡死人情之常也所欲
有甚於生所惡有甚於死天性之正也全其正者為正
人徇其常者為常人士大夫之所講也然而一旦臨事
變決擇去就乃或不如閨門婦女之晣而確如雲章所
云可勝歎哉昔奉天竇氏女被俘不屈史氏榮而書之
今琇先事定計義不辱於俘卓然貞烈殆又過焉後之
秉筆者其尚有徴於斯文哉
　　　題唐子西與游使君帖後
故宋宗學博士唐子西先生與游使君手簡詞翰精潔
丞相周益公及諸老先軰題跋叙述審詳今歸周氏文
府余謂子西先生以文章名當時傳後世其大者固不
啻此此特其緒餘者爾然自熙豐至今上下二百餘年
風流文采猶於是而可見則亦豈尋常翰墨所可擬倫
哉是宜士君子之愛而藏之也
　　　跋怡虚清話
話者日用之常談晉人相尚清虚出入𤣥要而清談之
習遂為一時所宗流弊至逺可畏也盖其說雖髙而難
行其理雖勝而無實其㫖趣要歸雖灑然可聽而不可
以合聖賢之道談雖清何益哉查君某翁以其日用之
間得諸聞見者刋為一編既載其事又復䟽其理以示
訓戒鑿鑿乎無一語之不可行無一事之不可法無非
切於日用之常而不可闕於是而謂之清話其去晉人
之談逺矣翁之孫宗礪温厚純謹能守其訓持是編請
余一言故為述此語使世之覽者毋以查君之清話比
晉人之清談云
　　　伯昂字說
人之材質髙下有萬不齊而其志所趨向則不可以莫
之審也故茍得其趨則日進乎髙明茍失其趨則日究
乎汙下此理之必然無足疑者王氏之子弟曰髙而其
字曰伯昂字書謂昂從日昂者日之升也日之初升在
易為晉故其象曰明出地上晉君子以自昭明德伯昂
年未弱冠神朗而氣清其材質固信美矣而凡所以資
其材質之美者入而游乎庭則有賢父兄焉出而就乎
塾則有良師友焉由是而益志於學守先聖之格言慕
古人之大業毋茍同於俗毋私徇其情如是而益加勉
焉則其德之新也將有如日之方升而漸進乎髙明廣
大之域矣他日所就其可量乎雖然此理之有取於日
者然也而天下之物亦莫不皆然喬松聳壑而昂霄則
衆木之叢而附者不足稱也野鶴颺風而孤立則羣雞
之俛而啄者不足數也此又物理之出乎其類而拔乎
其萃者也伯昂而無志於此也則已如有志焉宜於是
乎勉之庶無負乎子之字
　　　海觀字說
海天下之大物也然人知海之為大而不知其所以為
大故善觀海者必觀其所以為大者焉今夫海測之而
莫知其深望之而莫知其廣舟之航之而莫知其所底
止是固可以為大矣觀者於是茍徒見其廣見其無所
厎止而曰海之大也如是是可以廣吾見矣吁若是者
豈為善觀海者哉天下之物小以受小大以受大小受
者受小名大受者受大名挟潢汙行潦之量而與之議
洞庭彭蠡夫且不可而况於海乎盖天下之能受者莫
如海物之大者莫如海知所受則可以知其大矣不然
則知其大而不知其所以大夫何取於海哉吾宗弟字
海觀銳氣而欲求天下之竒聞異見以廣其觀余甚期
之而猶恐其所觀之不得其術則徒知海之為大而不
切於已故復為之說焉今而欲盡夫觀之之術其必因
海之不擇細流也而知一言之微一行之小在已者不
可以不謹在人者不可以不容因海之含汙納穢也而
知禍福之来榮辱之至是非得失之交集乎吾前者不
可以不順受因海之汪洋浩汗而不自足也知義理之
無竆學問之無盡而吾之所以用吾力者不可以不孜
孜焉夫如是則觀海之術於是乎在而不為徒觀矣中
庸曰今夫水一勺之多及其不測黿鼉蛟龍魚鼈生焉
貨財殖焉非吾弟夫誰望哉
　　　重修靈泉院䟽語
靈泉寺僧將持䟽以謁諸檀那求重建佛舎僧房以復
其舊而請危行老人題其端老人謂今之人雖遭逢世
變然自州閭鄉黨無貴賤髙下咸有室廬以安其身以
庇其家人其大者則甍連棟接壯麗瑰偉無不如志乃
獨使佛菩薩無莊嚴供養之地諸比丘無優游栖息之
所於人心宜有所未安試持䟽以徃以吾言告之將見
次第圎成種種具備他時爐烟鐘鼔祝頌讃揚福田利
益豈可量哉
　　　跋賀元忠遺墨巻後
亂来顛頓轉徙幾不自聊然猶喜訪故家遺編斷簡庶
幾猶見一二舊時流風餘韻而每不可得近乃得故人
賀君元忠之仲子某所藏其先人手書一巻盖因離亂
散失再三購求而后得之者也余觀其字體精妙詩思
超軼反覆舒展慨焉興懐因念予平生宦游多在兩浙
而元忠亦然曩余在婺源時浙省請預貢試既出院乃
知元忠適在財賦都府歡㑹之情傾倒之意磊落豪宕
亦豈知有今日哉巻中詩凡二十首如信河如釣臺如
常山道中八里莊濟上之類皆余所嘗經行者如㑹稽
之蓬莱閣鏡湖亭京口之金山寺則亦余之所嘗登覽
而賞翫者也凡所至亦嘗間以小詩紀之今其稿皆無
一字存者而元忠此巻乃失而復得則以元忠之有子
也又巻中所書陳大卿文一篇全述張小山詞因記余
在浙省時領省檄督事崐山坐驛舎中張率數吏来謁
一見問姓名乃知其為小山也時年已七十餘匿其年
為崐山幕僚遂與坐談笑仍數數来驛中語數日乃别
别時復書其新詞十餘首来餞其詞稍雅正非近世所
傳妖滛艶麗之比故余亦頗惜之今此詞亦不復存感
念今昔忽忽如夢嗚呼元忠已矣而後死者猶靦焉以
視人果何為哉果何為哉雖然元忠已矣而此卷獨存
故家之流風餘韻猶幸可見賀氏子弟宜世寳之
　　　跋周益公譔王率齋墓銘後
余讀是誌銘而知富貴之不足道也夫居士以一布衣
而其文章學問能令當時諸先軰稱譽推重如此死又
得周文忠公銘可以不朽世之居公卿位震耀一時而
名與聲俱泯然與草木同腐視居士為何如哉
　　　洞淵靈壇后土玉主銘
洞淵閣靈跡顯著厥有年矣今又得宋道君所書后土
玉主於廬陵之王氏衆咸曰異哉是不可以無銘迺使
来請銘曰
崑山之英扶輿之精寳氣四逹絪緼孚尹在昔宣和躬
修靜黙煌煌后祗享祀蠲潔爰制斯玉以禳以祈藏之
名山以昭景釐山君䕶呵無敢不秘匪玉之竒維神之
賜迺啟靈貺托之於人再拜稽首来獻其珎邦人聚觀
踴躍驚喜宸翰飛揚雲騰霧起䍐聞自昔昉見於今是
曰帝祉疇敢不欽鎮之壇壝允也為貴𤣥教之祥宗風
其昌
　　　劉子行字箴
　　　　安成劉君仲賓之子文用字子行余既為書
　　　　二字復為辭以箴之其辭曰
君子之道實維其時用舎行藏隨其所之用之在人行
則由已勿悖於時勿違乎理藏之於身待用而行有藴
斯發有貞斯亨平平康莊無險無陂坦然由之無逺弗
至朂哉士子敬之慎之我言匪耄爾行勿疑
　　　王廣微字賛
天下之理有顯有微顯者易觀微者難推而凡於醫理
極深穾毫釐之差千里之謬惟兹王君洞析𤣥覽無闇
弗察有隱斯闡人之有疾是究是徵内觀脉理外察形
神投以匕劑効若神速行之州閭取信侯牧藝本於理
而況於醫惟醫之良在乎廣微微既充廣道乃昭朗君
子體之如指諸掌
　　　題范富二公手帖
右范富二公手帖通一巻巴西鄧先生舉石徂徕詩中
語題其後方徂徕作詩時范公適自陕西還朝道中得
詩撫股太息至有壊事之語其後范公為㕘政富公為
副樞范公主西事富公主北事二公方協心殫慮興太
平而飛語上聞羣姦得志於是二公皆以宣撫出矣原
其釁始實由此詩盖以䕫契比范富而以大姦斥夏英
公諸人宜其日夜腐心切齒思有以報凡可以中傷君
子者無不為之又況君子與小人共事則小人必勝而
君子必危盖君子務盡其在已者進退榮辱一歸之天
道不可行則引身而退若范富二公之辭位而出是也
彼小人貪位固祿躁進妄求不得志則不已此其所以
常勝也歟由是觀之則是詩也大則有以激當時之變
使范富二公不得以安其位小而不足以庇其身幾於
剖棺發塚則亦何所利哉雖然是詩之作使天下後世
知君子小人之分如白之於黒如渭之於涇如神龍之
於蝘蜓至今讀之猶竦然知所勸戒則亦未可茍訾也
因從范靜翁先生讀此巻故併論之以續鄧語後
　　　書陳氏家譜後
至正八年冬余以㕘政蘓公天爵命行淛水西訪求衣
冠世族公意盖欲萃為一書以著詩書悠久之澤甚盛
心也越明年春正月乃至呉門首得陳氏家譜閱之陳
氏之先繇呉興遷長樂凡十有三世而遷延平又八世
至尚書公而始大亦可謂逺也已矣後世擢髙科躋膴
仕者累累有人散居浙江纓簪相屬又可謂盛也已矣
若譜序所稱尚書之功蹟朝議之德政諫議之忠節又
陳氏之光顯絶特者諫議公平生攻斥奸黨如嚴霜烈
日不可干犯而於兄弟極為友愛伯氏早世撫其孤教
養嫁娶使皆有成初奏補恩澤舎已子而先伯父之子
噫君子之用心固如此也盖君子之心仁厚寛廣兄弟
之子視猶己子初無彼此之異今觀陳氏之譜自尚書
公而下愈分而愈盛愈久而愈彰詩書之澤纓簪之懿
至於今而未已則天之所以福陳氏者為何如耶尚書
之十世孫權字以巽諫議之八世從孫也聡敏篤學修
謹有文能世其家業不墜出所藏諫議奏藁及家譜示
余余既錄其譜以復蘇公且書此以荅以巽云
　　　題干氏封贈碑後
尚書干公登第時祁方勉强就學間嘗竊誦公之文而
歆慕之如是者既有年其後幸叨末第佐婺源而公已
去守矣凡公政令之施規橅之略雖獲竊窺一二而猶
以未及一見公為恨如是者又有年既而公主浙江文
衡祁亦列職簾外比出院乃得見公賔舘中氣䫉魁傑
言議谹讜稱其為文章政事者也於是向者歆慕之心
願見之意始得以少慰焉今年春祁以公事来吳門復
見公於私第乃得讀翰林歐陽公所為公贈封二代碑
銘又知公之晚年所以享優游盛大之福而子子孫孫
繩繩而未已者盖有非一日之積矣積之也厚則其發
之也必宏祁於公夫何羨哉竊獨羨夫巻中所題自歐
陽公而下若中書張公中丞許公祕監黄公凡四人與
公而為五昔延祐初科進士皆位通顯皆負天下重望
圭璋炳煥輝映後先可不謂之盛歟敬仰髙風邈如霄
漢噫安得後来科目之得人復有如延祐初元之盛如
此哉
　　　題方寸地說
余與段君篤脩相聞久矣及来姑蘇見其明爽暢達言
議偉然又有其子若孫皆雋秀敦雅足以繼其志而亢
其宗意其得於天者必有異乎常人也及得虞掲諸公
所為方寸地巻觀之然後知其所得於天者盖在乎此
人之所以為善與不善而子孫之賢否家業之盛衰繫
焉推其所由皆於此乎判今觀篤脩之所得於天者如
此其厚則其方寸之所存從可知矣由念之善而享豐
厚之福於其身又有以及其子若孫焉人亦何樂而不
為善哉
　
　
　
　
　
　雲陽集巻十
