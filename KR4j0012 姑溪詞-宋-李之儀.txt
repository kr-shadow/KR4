#+TITLE: 姑溪詞-宋-李之儀
#+DATE: 2018-05-12 10:21:29
#+SOURCE: github.com/kanripo/KR4j0012 master b71a16cf                
欽定四庫全書　　　　　集部十
　提要
　　姑溪詞　　　　　　　詞曲類一(詞集之屬/)
　　　　(臣/)等謹案姑溪詞一巻宋李之儀撰之儀有
　　　　姑溪集巳著録書録解題載之儀姑溪詞一
　　　　巻此本為毛晉所刋凡四十調共八十有八
　　　　闋之儀以尺牘擅名而其詞亦工小令尤清
　　　　婉峭蒨殆不減秦觀晉跋謂花菴詞選未經
　　　　採入有遺珠之嘆不知黄昇所録皆南渡以
　　　　後之人故曰中興以來絶妙詞之儀時代在
　　　　前晉殊未考至所稱鴛衾半擁空床月步懶
　　　　恰尋床卧看遊絲到地長時時浸手心頭熨
　　　　受盡無人知處凉諸句亦不足盡其所長也
　　　　其和陳瓘賀鑄黄庭堅諸詞皆列原作於前
　　　　而巳詞居後唱和並載蓋即謝眺集中附載
　　　　王融詩例使贈答之情彼此相應足以見措
　　　　詞運意之故較他集體倒為善所載庭堅好
　　　　事近後闋負十分蕉葉句今本山谷詞蕉葉
　　　　誤作金葉亦足以互資考證也
　　溪堂詞　　　　　　　詞曲類一(詞集之屬/)
　　　　(臣/)等謹案溪堂詞一巻宋謝逸撰宋史藝文
　　　　志載逸有集二十巻溪堂詩五巻今巳從永
　　　　樂大典中蒐輯著録馬端臨經籍考又載溪
　　　　堂詞一巻今刋本一巻末有毛晉跋稱既得
　　　　溪堂全集末載樂府一巻遂依其章次就梓
　　　　蓋其集明末尚未佚晉故得而見之也逸以
　　　　詩名宣政間然復齋漫録載其嘗過黄州杏
　　　　花村館題江神子一闋於驛壁過者必索筆
　　　　於驛卒卒苦之因以泥塗焉則其詞亦見重
　　　　一時矣是作今載集中語意清麗良非虚美
　　　　其他作亦極煅煉之工巻首有序署漫叟而
　　　　不名其所稱黛淺眉痕沁紅添酒面潮二句
　　　　乃菩薩蠻第一闋中句魚躍冰池飛玉尺雲
　　　　横石嶺拂鮫綃乃望江南第二闋中句然紅
　　　　潮登頰本蘇軾語魚躍練江抛玉尺乃王令
　　　　語皆剽竊舊文不為佳句乃獨摘以為極工
　　　　可謂舍長而取短殊非定論晉跋語又載花
　　　　心動一闋謂出近來呉門抄本疑是贋筆乃
　　　　沈天羽作續詞譜獨收此詞朱彛尊詞綜選
　　　　逸詞因亦首登是闋考宋人詞集如史達祖
　　　　周邦彦張元幹趙長卿髙觀國諸人皆有此
　　　　調其音律平仄如出一轍獨是詞隨意填凑
　　　　頗多失調措語尤鄙俚不文其為贋作蓋無
　　　　疑義晉刋此集削而不載特為有見今亦不
　　　　復補入庶免魚目之混焉乾隆四十六年九
　　　　月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　姑溪詞
　　　　　　　　　　　　宋　李之儀　撰
　　水龍吟(中/秋)
晩來輕拂逰雲盡捲霽色寒相射銀潢半掩秋毫欲數
分明不夜玉琯傳聲羽衣催舞此歡難借凛清輝但覺
圎光罩影氷壺瑩真無價　聞道水精宫殿蕙爐薫珠
簾髙挂瓊枝半倚瑤觴更勸鸎嬌燕姹目斷魂飛翠縈
紅遶空冷小砑想歸來醉裡鸞箆鳯朶倩何人卸
　　驀山溪(次韵徐/明叔)
神仙院宇記得春歸後蜂蝶不勝閒惹殘香縈紆深透
玉徽指穏别是一般情方永晝因誰痩都為天然秀
桐陰未減獨自攜芳酎再弄想前歡拊金樽何時似舊
憑誰設與潘鬢轉添霜飛隴首雲將皺應念相思乆
　　又(北觀避暑/次明叔韵)
金柔火老欲避幾無地誰借一簷風鎖幽香愔愔清邃
瑤階珠砌如膜遇金箆流水外落花前豈是人能致
擘麟泛玉笑語皆真類惆悵月邊人駕雲軿何方適意
么絃咽處空感舊時聲蘭易歇恨偏長魂斷成何事
　　又(采石/值雪)
蛾眉亭上今日交冬至已報一陽生更佳雪因時呈瑞
匀飛密舞都是㪚天花山不見水如山渾在氷壺裏
平生選勝到此非容易弄月與燃犀漫勞神徒能驚世
爭如此際天意巧相符須痛飲慶難逢莫訴厭厭醉
　　又
晚來寒甚密雪穿庭戶如在廣寒宫驚兩目瑤林瓊樹
佳人乘興應是得歡多泛新聲催金盞别有留心處
爭知這裡没箇人言語撥盡火邊灰攪愁腸飛花舞絮
憑誰子細說與此時情歡暫歇酒微醺還解相思否
　　滿庭芳(八月十六夜景修詠/東坡舊詞因韵成此)
一到江南三逢此夜舉頭羞見嬋娟黯然懷抱特地遣
誰寛分外清光潑眼迷滉漾無計抅攔天如洗星河盡
掩全勝異時看　佳人還憶否年時此際相見方難謾
紅綾偷寄孤被添寒何事佳期再覩翻悵望重叠關山
歸來呵休教獨自腸斷對團圓
　　又(有碾龍團為供求詩/者作長短句報之)
花陌千條珠簾十里夢中還是揚州月斜河漢曾記醉
歌樓誰賦紅綾小砑因飛絮天與風流春常在仙源路
隔空自泛漁舟　新秋初雨過龍團細碾雪乳浮甌問
慇懃何處特地相留應念長門賦罷消渇甚無物堪酧
情無盡金扉玉牓何日許重遊
　　玉蝴蝶(九月十日將登黄山遽為雨阻遂飲敝止/陳君俞獨不至已而以三闋見寄輒次其)
　　　(韵/)
坐久燈花開盡暗驚風葉初報霜寒冉冉年華催暮顏
色非丹攪囘腸蛩吟似織留恨意月彩如攤慘無歡篆
煙縈素空轉雕盤　何難别來幾日信沉魚鳥情滿闗
山耳邊依約常記巧語綿蠻聚愁窠蜂房未密傾淚眼
海水猶慳奄更闗漸移銀漢低泛簾顔
　　早梅芳
雪初晴寒將變已報梅梢㬉日邊霜外迤邐枝條自柔
軟嫩苞匀㸃綴緑萼輕裁剪隠深心(闕/)　未許清香散
　漸融和開欲遍密處疑無間天然標韵不與羣花鬬
深淺夕陽波似動曲水風猶嬾最銷魂弄影無人見
　　謝池春
殘寒銷盡疎雨過清明後花徑欵餘紅風沼縈新皺乳
燕穿庭户飛絮沾襟袖正佳時仍晩晝著人滋味真箇
濃如酒　頻移帶眼空只恁厭厭痩不見又思量見了
還依舊為問頻相見何似長相守天不老人未偶且將
此恨分付庭前栁
　　怨三三(登姑熟堂寄舊/遊用賀方囘韵)
清溪一𣲖瀉揉藍岸草毶毶記得黄鸝語畫簷喚狂裡
醉重三　春風不動垂簾似三五初圓素蟾鎮涙眼㢘
纖何時歌舞再和池南
　　春光好
霜壓曉月収陰斗寒深看盡燭花金鴨冷捲殘衾　卯
酒從誰細酌餘香無計重尋空把夜來相見夢冩文琴
　　千秋歲
深簾静晝綽約閨房秀鮮衣楚製非文繡凝脂膚理膩
削玉腰圍瘦閒舞袖囘身眤語凭肩乆　眉壓横波皺
歌斷靑靑栁釵遽擘壺頻叩鬢棲清鏡雪淚漲芳樽酒
難再偶沉沉夢峽雲歸後
　　又
柔腸寸折解袂留清血藍橋動是經年别掩門春絮亂
欹枕秋蛩咽檀篆滅鴛衾半擁空床月　妝鏡分來缺
塵汚菱花潔嘶騎逺鳴機歇密封書錦字巧綰香囊結
芳信絶東風半落梅梢雪
　　又
萬紅暄晝占盡人間秀怎生圖畫如何繡冝推蕭史伴
消得東陽瘦垂窄袖花前鎮憶相攜久　淚裛囘紋皺
好在章臺栁洞戶隔憑誰叩寄聲雖有雁㑹面難同酒
無計偶蕭蕭莫雨黄昬後
　　又
休嗟磨折看取羅巾血殷勤且話經年别庭花畨悵望
簷雨同嗚咽明半滅燈情夜夜多如月　無復傷離缺
共保氷霜潔不斷夢從今歇收囘書上絮解盡眉頭結
猶未絶金徽泛處應能雪
　　又
中秋才過又是重陽到露乍冷寒將報緑香摧渚芰黄
蜜攅庭草人未老藍橋謾促霜砧搗　照影蘭缸暈破
戶銀蟾小樽在眼從誰倒强鋪同處被想卸歡時帽須
信道狂心未歇情難老
　　又
深秋庭院殘暑全消退天幕迥雲容碎地偏人罕到風
慘寒㣲帶初睡起翩翩戲蝶飛成對　歎息誰能㑹猶
記逢傾葢情暫遣心常在沈沈音信斷冉冉光陰改紅
日晚仙山路隔空雲海
　　臨江仙
知有閬風花解語從來祗許傳聞光明休詠漢宫新擁
身疑有月襯歩恨無雲　莫把金樽容易勸坐來幾度
銷魂不知仙骨在何人好將千歲日占斷四時春
　　又
九十日春都過了尋常偶到江臯水容山態兩相饒草
平天一色風㬉燕雙髙　酒病猒猒何計卸飛紅(闕/)送
無聊鶯聲猶似耳邊嬌難囘巫峽夢空恨武陵桃
　　江城子
惱人天氣雪消時落梅飛日初遲小閣幽窗時節聴黄
鸝新洗頭來嬌困甚才試著夾羅衣　朩梨花拂淡燕
脂翠雲欹歛雙眉月淺星深天淡玉繩低不道有人腸
斷也渾不語醉如癡
　　又
今宵莫惜醉顔紅十分中且從容須信歡情囘首似旋
風流落天涯頭白也難得是再相逢　十年南北感征
鴻恨應同苦重重休把愁懷容易倒書空只有琴樽堪
寄老除此外盡蒿蓬
　　又
䦨干拍遍等新紅酒頻中恨匆匆投得花開還報夜來
風惆悵春光留不住又何似莫相逢　月窗何處想歸
鴻與誰同意千重婉思柔情一旦摠成空彷彿么絃猶
在耳應為我首如蓬
　　清平樂(橘/)
西江霜後萬㸃暄晴晝璀璨寄來光欲溜正值文君病
酒　畫屛斜倚窗紗睡㾗猶帶朝霞為問清香絶韵何
如解語梅花
　　又
蕭蕭風葉似與更聲接欲寄明璫非為怯夢斷蘭舟桂
楫　學書只寫鴛鴦却應無奈愁腸安得一雙飛去春
風芳草池塘
　　又(聴楊/妹琴)
殷懃仙友勸我千年酒一曲履霜誰與奏邂逅麻姑妙
手　坐來休歎塵勞相逢難似今朝不待親移玉指自
然癢處都消
　　又(再/和)
當時命友曾借鄰家酒舊曲不知何處奏夢斷空思纎
手　却應去路非遥今朝還有明朝謾道人能化石須
知石被人消
　　又
仙家庭院紅日看看晩一朶梅花挨枕畔玉指幾囘拈
看　擁衾不比尋常天涯無限思量看了又還重嗅分
明不為清香
　　浪淘沙(琴/)
霞捲與雲舒月淡星疎摩徽轉軫不曾虚彈到當時留
意處誰是相如　魂斷酒家壚路隔雲衢舞鸞鏡裏早
妝初擬學畫眉張内史略借工夫
　　卜算子
我住長江頭君住長江尾日日思君不見君共飲長江
水　此水幾時休此恨何時已只願君心似我心定不
負相思意
　　憶秦娥(用太/白韵)
清溪咽霜風洗出山頭月山頭月迎得雲歸還送雲别
　不知今是何時節凌歊望斷音塵絶音塵絶㠶來帆
去天際雙闕
　　蝶戀花
天淡雲閒晴晝永庭户深沉滿地梧桐影骨冷魂清如
夢醒夢囘猶是前時景　取次盃盤催酩酊醉帽頻欹
又被風吹正踏月歸來人已静恍疑身在蓬萊頂
　　又
玉骨氷肌天所賦似與神仙來作煙霞侣枕畔拈來親
手付書窗終日常相顧　幾度離披留不住依舊清香
只欠能言語再送神仙須愛䕶他時却待親來取
　　又
萬事都歸一夢了曾向邯鄲枕上教知道百歲年光誰
得到其間憂患知多少　無事且頻開口笑縱酒狂歌
銷遣閒煩惱金谷繁華春正好玉山一任樽前倒
　　又
為愛梅花如粉面天與工夫不似人間見幾度拈來親
比看工夫却是花枝賤　見得歸來臨儿硯盡日相看
黙黙情無限更不嗅時須百徧分明銷得人腸斷
　　浣溪沙(梅/)
剪水開頭碧玉條能令江漢客魂銷只應香信是春潮
　戴了又羞緣我老折來同嗅許誰招憑將此意問妖嬈
　　又(為楊/妹作)
玉室金堂不動塵林梢緑遍已無春清和佳思一番新
　道骨仙風雲外侶煙鬟霧鬢月邊人何妨沉醉到黄
昏
　　又(再/和)
依舊琅玕不染塵霜風吹斷笑時春一簮華髪為誰新
　白雪幽蘭猶有韵鵲橋星渚可無人金蓮移處任塵
昏
　　又
昨日霜風入絳帷曲房深院繡簾垂屏風幾曲畫生枝
　酒韵漸濃歡漸密羅衣初試漏初遲已涼天氣未寒
時
　　西江月(橘/)
昨夜十分霜重曉來千里書傳吳山秀處洞庭邊不夜
星(闕/)初徧　好事寄來禪侣多情將送琴仙為憐佳果
稱嬋娟一笑聊囘媚眼
　　又
醉透香濃斗帳燈深月淺囘廊當時背面兩倀倀何況
臨風懐想　舞栁經春秪瘦遊絲到地能長鴛鴦半調
已無腸忍把么絃再上
　　又
念念欲歸未得迢迢此去何求都緣一㸃在心頭忘了
霜朝雪後　要見有時有夢相思無處無愁小窗若得
再綢繆應記如今時候
　　鵲橋仙
風清月瑩天然標韵自是閨房之秀情多無那不能禁
常是為而今時候　緑雲低擺紅潮㣲上畫幕梅寒初
透一般偏更惱人深時更把睂兒輕皺
　　又
宿雲收盡纖塵不警萬里銀河低挂清㝠風露不勝寒
無計學雙鸞竝駕　玉徽聲斷寶釵香逺空賦紅綾小
砑瘦郎知有幾多愁怎奈向月明今夜
　　踏莎行
綠遍東山寒歸西渡分明認得香風處風輕雨細更愁
人高唐何在空朝暮　離恨相尋酒狂無素栁條又折
年時數一畨情味有誰知斷魂還送征帆去
　　又
還是歸來依前問渡好風引到經行處幾聲啼鳥又催
耕草長栁暗春將暮　潦倒無成疎慵有素且陪野老
酬天數多情惟有面前山不隨流水來還去
　　鷓鴣天
節是重陽却斗寒可堪風雨累尋懽雖辜早菊同髙栁
聊揖殘蕉共小欄　浮螘嫩炷煙盤恨無鶯唱舞催鸞
空驚絶韵天邊落不許韶顔夢裏看
　　又
濃麗妖妍不是妝十分風豔奪韶光牡丹開就應難比
繁富猶疑過海棠　須仔細更端相爛霞梳暈帶朝陽
千金未足酧真賞一度相看一斷腸
　　又
避暑佳人不著妝水晶冠子薄羅裳摩綿撲粉飛瓊屑
濾蜜調氷結絳霜　隨定我小蘭堂金盆盛水遶牙牀
時時浸手心頭熨受盡無人知處凉
　　又
収盡㣲風不見江分明天水共燈光由來好處輸閒地
堪嘆人生有底忙　心既逺味偏長須知粗布勝無裳
從今認得歸田樂何必桃源是故鄉
　　朝中措
臘窮天際傍危欄密雪舞初殘表裏江山如畫分明不
似人間　功名何在文章漫興空嘆流年獨恨歸來已
晚半生孤負漁竿
　　又
暮山環翠繞層欄時節歲將殘逺雁不傳家信空能嘹
唳雲間　客程無盡歸心易感誰與忘年早晚臨流凝
望幾帆催缷風竿
　　又
翰林豪放絶抅攔風月感彫殘一旦荆溪仙子筆頭喚
聚時間　錦袍如在雲山頓改宛似當年應笑溧陽衰
尉鮎魚依舊懸竿
　　阮郎歸
朱唇玉羽下蓬萊佳時近早梅惜花情味久安排枝頭
開未開　魂欲斷恨難裁香心休見猜果如何遜是仙
才何妨入夢來(朱唇玉羽湖湘間謂之倒挂子嶺/南謂之梅花使十二月半方出)
　　採桑子
相逢未幾還相别此恨難同細雨濛濛一片離愁醉眼
中　明朝去路雲霄外欲見無從滿袂仙風空託雙鳬
作信鴻
　　如夢令
囘首蕪城舊苑還是翠深紅淺春意已無多斜日滿簾
飛燕不見不見門掩落花庭院
　　臨江仙(金陵凌歊/臺感懐)
偶向凌歊臺上望春光已過三分江山重叠倍銷魂風
花飛有態煙絮墜無痕(闕/)　　　　　　　　　舊恨
仍存清愁滿眼共誰論却應臺下草不解憶王孫
　　又(景修席/上再賦)
難得今朝風日好春光佳思平分雖然公子暗招魂其
如擡眼看都是舊時痕　酒到强尋歡日路坐來誰為
温存落花流水不堪論何時絃上意重為拂桐孫
　　醜奴兒(謝人寄/蠟梅)
春風似有燈前約先報佳期㸃綴相宜天氣猶寒蝶未
知　嫩黄染就蜂鬚巧香壓團枝淡注仙衣方士臨門
未起時
　　青玉案(用賀方囘韵/有所禱而作)
小篷又泛曾行路這身世如何去去了還來知幾度多
情山色有情江水笑我歸無處　夕陽杳杳還催暮練
浄空吟謝郎句試禱波神應見許㠶開風轉事諧心遂
直到明年雨
　　更漏子(借陳君/俞韵)
暑方煩人似愠悵望林泉幽峻情㑹處景偏長心清聞
妙香　寶幢低金鏁碎竹影桐陰窗外新事舊舊愁新
空嗟不見人
　　漁家傲
洗盡秋容天似瑩星稀月淡人初静策杖縈紆尋逺徑
披昏瞑隄邊犢母閒相並　遙想去舟魂欲凝一番佳
思從誰詠顦顇歸來如獨醒知何境沉沉但覺煙村迥
　　南鄉子
春後雨餘天婭姹黄鸝勝品絃榴葉千燈初報暑階前
秪有茶甌味最便　身世幾蹁躚自覺年來更可憐欲
問此情何所似緣延看取窗間墜栁綿
　　又(夏日/作)
緑水滿池塘㸃水蜻蜓避燕忙杏子壓枝黄半熟隣墻
風送荷花幾陣香　角簟襯牙床汗透鮫鮹晝影長㸃
滴芭蕉疎雨過㣲凉畫角悠悠送夕陽
　　又
睡起繞囘塘不見衘泥燕子忙前圃花梢都綠遍西墻
猶有清風遞暗香　步嬾恰尋床卧看遊絲到地長自
恨無聊常病酒淒凉豈有才情似沈陽
　　又(端/午)
小雨溼黄昏重午佳辰獨掩門巢燕引雛渾去盡銷魂
空向梁間覓宿痕　客舍宛如村好事無人載一樽唯
有鸎聲知此恨殷勤恰似當時枕上聞
　　又
淚眼轉添昏去路迢迢隔院門角黍滿柈無意舉凝魂
不為當時澤畔痕　腸斷武陵村骨冷難同月下樽强
泛菖蒲酬令節空勤風葉蕭蕭不忍聞
　　驀山溪(少孫詠魯直長/沙舊詞因次韵)
青樓薄倖已分終難偶尋徧綺羅間誚無箇眼中翹秀
江南春曉花發亂鸎飛情漸透休辭痩果有人相候
醉鄉路穏常是身偏後誰謂正歡時把相思番成紅豆
千言萬語畢竟摠成虚章臺栁青青否魂夢空搔首
　　減字朩蘭花
亂魂無據黯黯只尋來處路燈盡花殘不覺長更又向
闌　幾回枕上那件不曾留夢想變盡星星一滴秋霖
是一莖
　　又
隄長春晚冉冉渾如雲外見欲語無門略許鸎聲隔岸
聞　錦屏繡幌猶待歸來留一餉何事遲遲直恐遊絲
惹住伊
　　又
　瑩中詞云世間拘礙人不堪時渠不改古有斯人千
　載誰能繼後塵　春風入手樂事自應隨處有與衆
　熈怡何似幽居獨樂時
觸塗是礙一任浮沉何必改有箇人人自說居塵不染
塵　謾誇千手千物執持都是有氣候融怡還取青天
白日時
　　又(次韵陳瑩中題/韋深道寄傲軒)
　瑩中詞云結廬人境萬事醉來都不醒鳥倦雲飛兩
　得無心摠是歸　古人逝矣舊日南窗何處是莫負
　靑春即是昇平寄傲人
莫非魔境强向中間我獨醒一葉纔飛便覺年華太半
歸　醉云可矣認著依前還不是虗過今春有媿斜川
得意人
　　又(得金陵報喜甚/從趙景修借酒)
揉花摧桞一夜陰風幾破牖平曉無雲依舊光明一片
春　掀衣起走欲助喜歡湏是酒惆悵空樽擬就王孫
借十分
　　天門謡(次韵賀方囘登/米石蛾眉亭)
　方囘詞云牛渚天門險限南北七雄豪占清霧歛與
　閒人登覧　待月上潮平波灧灧塞管輕吹新阿濫
　風滿檻歴歴數西州更㸃
天塹休論險盡遠目與天俱占山水歛稱霜晴披覽
正風静雲閒平㶑灧想見髙吟名不濫頻扣檻杳杳落
沙鷗數㸃
　　好事近(與黄魯直於當塗花園石洞聼楊/妹彈履霜操魯直有詞因次韵)
　魯直詞云一弄醒心絃情在兩山斜叠彈到古人愁
　處有眞珠承睫　使君來去本無心休淚界紅頰自
　恨老來憎酒負十分蕉葉
相見兩無言愁恨又還千叠别有惱人深處在懵騰雙
睫　七絃雖妙不湏彈惟願醉香頰只恐近來情緒似
風前秋葉
　　又
春到雨初晴正是小樓時節栁眼向人㣲笑傍闌干堪
折　暮山濃淡鎖煙霏梅杏半明滅玉斚莫辭沉醉(闕/)
歸時斜月
　　又(再/和)
上盡玉梯雲還見一番時節惆悵舊時行處把青青輕
折　倚闌人醉欲黄昏飛鳥望中滅天面碧琉璃上印
彎彎新月
　　浣溪沙(和人/喜雨)
龜坼溝塍草壓隄三農終日望雲霓一番甘雨報佳時
　聞道醉鄉新占斷更開詩社(闕/)排巇此時空恨隔雲
泥
　　又
雨暗軒窗晝易昏强欹纖手浴金盆却因凉思謝飛蚊
　酒量羡君如鵠舉寒鄉憐我似鴟蹲由來同是一乾
坤
　　又
聲名自昔猶時鳥日月何嘗避覆盆是非都付鬢邊蚊
　邂逅風雷終有用低囘囊檻要深蹲酒中聊復比乾
坤
　　菩薩蠻
五雲深處蓬山杳寒輕霧重銀蟾小枕上挹餘香春風
歸路長　雁來書不到人静重門悄一陣落花風雲山
千萬重
　　又
青梅又是花時節粉墻閒把青梅折玉鐙偶逢君春情
如亂雲　藕絲牽不斷誰信朱顔換莫厭十分斟酒深
情更深
　　雨中花令
休把身心撋就著便醉人如酒富貴功名雖有味畢竟
因誰守　看取刀頭切藕厚薄都隨他手趂取日中歸
去好莫待黄昏後
　　又(王德循東/亝瑞香花)
㸃綴葉間如繡開傍小春時候莫把幽蘭容易比都占
盡人間秀　信是眼前稀有消得千鍾美酒只有些兒
堪恨處管不似人長乆
　　留春令
夢斷難尋酒醒猶困那堪春暮香閤深沉紅窗翠暗莫
羡顛狂絮　綠滿當時攜手路嬾見同歡處何時却得
低幃眤枕盡訴情千縷
　　踏莎行
紫燕衘泥黄鸎喚友可人春色暄晴晝王孫一去杳無
音斷腸最是黄昏後　寶髻慵梳玉釵斜溜凭闌目斷
空囘首薄情可(闕/)
　姑溪詞
端叔趙郡人辟為中山幕府因代范忠宣作遺表得罪
編置當塗即家焉自號姑溪居士客春從玉峰得姑溪
詞一卷凡四十調共八十有八闋惜巻尾踏莎行為䑕
所損耳中多次韵小令更長於淡語景語情語如鴛衾
半擁空床月又如步嬾恰尋床卧看逰絲到地長又如
時時浸手心頭熨受盡無人知處涼即置之片玉漱玉
集中莫能伯仲至若我住長江頭君住長江尾日日思
君不見君共飲長江水直是古樂府俊語矣叔陽不列
之南渡諸家得無遺珠之恨耶古虞毛晉識
