#+TITLE: 玉山紀遊-元-顧英
#+DATE: 2016-06-11 12:26:07
#+SOURCE: github.com/kanripo/KR4h0087 master 794ce94b                
欽定四庫全書　　　　　集部八
　五山紀遊　　　　　　　總集類
　　提要
　　　　(臣/)等謹案玉山紀遊一巻元顧瑛紀遊倡和
　　　　之作明袁華為類次成帙者也所遊自崑山
　　　　以外如天平山靈巖山虎邱西湖呉江錫山
　　　　上方山觀音山或有在數百里外者總題曰
　　　　玉山游非一人而瑛為之主游非一地而往
　　　　來聚㑹悉歸玉山堂也每遊必有詩每詩必
　　　　有小序以志歳月所與遊者自華以外為㑹
　　　　稽楊維楨遂昌鄭元祐呉興郯韶沈明逺南
　　　　康于立天台陳基淮南張渥嘉典瞿智呉中
　　　　周砥釋良琦崑山陸仁皆一時風雅勝流又
　　　　有顧佐馮郁王濡之三人里貫事迹皆未詳
　　　　然以其儕偶推之定非俗士矣所收不及玉
　　　　山名勝集草堂雅集之富而山水清音琴樽
　　　　佳興一時文采風流千載下尚如將見之也
　　　　華已入明然其詩皆作於至正中華編是集
　　　　之時亦尚在至正中故不以編集之人為斷
　　　　而以作詩之人為斷仍列諸元代焉乾隆四
　　　　十三年三月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　玉山紀遊
　　　　　　　　　　　　　明　袁華　編
　　遊崑山聨句詩并序
至正八年春二月十有九日崑山顧君仲瑛以書來招
致余明日抵顧君所又明日命百華舫集賓客自余而
次凡六人朝發自界溪岀津義浦過九里菴轉金溪午
泊舟駟馬橋下换輿騎入慧聚寺寺主僧然叟出肅客
上神運殿見石甃壁其工天出然云此嚮禪師開山時
鬼所運也遂登玉山山首卬脊凹狀類馬鞍故俗名馬
鞍其卬之石幢然立與雙蘇塗相角者又號文筆云東
見滄海㵿㵿無岸水與天相㴠北海樹中見孤嶼隱起
蒼蒼然然云此虞山也泰伯之仲所居故名已而大風
􁑳石聲如大波濤衣㡌掀舞瘁然不可立然領客憩翠
㣲閣呼山丁作茗供觀嚮師虎化石山下讀唐孟郊張袩
宋王安石詩于東石壁然作合掌禮云地由玉峯勝玉
峯又由人而勝自孟張王詩後絶響久矣願吾子有繼
焉余諾之西廡僧應又招憩來青閣盛出佳楮墨求詩
余遂書玉峯詩云大風􁑳落日人立玉峯頭禪將風虎
伏鬼運石羊愁地平山北顧天斷海東流飇車在何處
我欲過滄洲諸客各和詩又復聨句用江字窄韻推余
首唱諸客以次分韻余又疊尾韻成若干句畢顧君録
詩請序且將剥磷石壁左方昔王逸少登烏山顧諸客
語曰百年後安知王逸少與諸卿至此乎吁此羊叔氏
峴山之感也今吾五六人俯仰之餘倘無紀述百年後
又安知玉峯之遊有吾五六人也遂叙客曰京兆姚文
奂淮海張渥呉興郯韶匡廬于立余會稽楊維禎也
二月廿二日樓船下婁江破浪擊長艣(維禎/)驚飈簸髙杠
海峯揺古色(文奂/)石樹鳴悲腔躡燈屐齒齒(渥/)登堂鼔
逄逄地險立孤柱(韶/)天垂開八窻烏升海光浴(立/)鳶騫
風力降番賦夾閩估(瑛/)越謡襍呉哤仙樵椎結崒(文奂/)
胡佛凹眉厖婆律噴獅鼎(維禎/)琉璃照龍釭曽軒坐疊
浪(韶/)落筆飛流淙愛此韞玉石(立/)豈曰取火矼文脈貫
琬琰(瑛/)宻韻含甖缸驅羊欲成萬(維禎/)種璧得無雙多
今文章伯(渥/)萃此禮義邦龍駒幸識陸(文奂/)鳳雛亦知
龎翠笄掉文舌(瑛/)茜衲折曼幢敏思抽連繭雄心闘孤
鏦句神躍冶劍才捷下水艭磬聲重寡和鼎力輕羣扛
昆渠詩已就誰誚隴頭瀧(維禎/)
　　遊天平山
天池去天平一舎而近山田髙下之間山多立石池之
上巨石森立如人如柱如旌幢大抵環池皆石也池方
廣可三畝餘紺碧澄瑩轎夫擊石皆清響投石池水謂
極深田老謂宋有國時朱祕監甞搆亭池傍亦呉中一
竒觀也今則皆為稻田矣至正庚寅八月二十有二日
呉僧琦元璞邀玉山顧仲瑛遊天平其同遊者番昜蕭
元泰呉興郯九成匡廬于彦成遂昌鄭元祐所至各賦
詩而元祐先賦天池詩云
　　天池　　　　　　　　　　　鄭元祐
立石如林不待鞭驅臨池水看青天下潛靈物役無地
㫄溉山蹊作有年刺水蒲苗霜後在舞風珠樹月中縣
太湖萬頃應凡濁閟此泓渟一勺泉
　　又　　　　　　　　　　　　顧瑛
縈紆白雲路窈窕青山聨秋風吹客衣逸興良翩翩捫
蘿度絶壁躡磴窮層巔厓傾石欲落樹斷雲復連兩峯
齦牙開中谷何廓然大山屹堂堂直欲摩青天小山亦
磊落飛來堕其前陰陰積古銕粲粲開青蓮神斧削翠
骨天沼涵靈泉玉龍抱寒鏡倒影清秋懸憶昔張貞居
寄我琳琅篇逝者不可作新詩徒為傳舉酒酹白日萬
壑生凄烟幽歡苦未足落景忽已遷羙人胡不來山水
空青妍
　　又　　　　　　　　　　　　釋良琦
蓮花峯頂一池開仙源直從天上來水光百尺涵坤軸
石骨千年化劫灰靈物有時移窟宅神龍當晝挟風雷
便須躡屩頻登眺日日臨流坐石苔
　　又　　　　　　　　　　　　郯韶
青山盤百折陰磴落秋風石壁何年鑿天池一水通蜿
蜒潛厚地星斗下遙空亦欲蘇民亢鞭雲出雨工
　　龍門　　　　　　　　　　　鄭元祐
龍門岝㟧倚天開㸃額神魚幾度來雲起樞中成五色
星從罅裏見三台更無銕檻嗤山鬼可有金鋪上石苔
李范黨同勲業異御車千古意悠哉
　　又　　　　　　　　　　　　顧瑛
手攀蘿磴躡雲根石鏡懸秋上可捫一勺清泉如沆􁭥
御風白日過龍門
　　又　　　　　　　　　　　　于立
何年玉斧斫靈鰲虎豹臨關鬼夜號雲㧞两崖來峡雨
風迴雙檢吼松濤已無銕鍵封神閟猶有金梯插漢髙
我欲凌風騎赤鯉手招龍伯奏雲璈
　　又　　　　　　　　　　　　郯韶
龍門陟天險峡束两崖傾陰壑奔霆拆洪濤殷地生谷
盤縈鳥道虎跡斷人行水積天池溢江揺石鏡平查流
南斗近日落五湖明好挽銀潢水清秋為濯纓
　　寒泉盤松　　　　　　　　　于立
侵晨出龍門翠竹雙肩輿雲磴險犖确石徑盤縈紆澷
山萬松樹翠氣涵碧虚查牙抱石古夭矯凌烟孤頎然
衆長身一如秦大夫就中偃蹇者獨有支離䟽脩枝傍
壑走百折半欲枯俯身實傴偻昻首仍蘧篨呀然怒獸
攖忽若羣龍趨輪囷水犀甲奮迅蒼龍須不為世所用
適與静者娯嗟予濩落人比爾良不如何時能復來便
結山中廬蒼涼白日暮欲去仍躊蹰
　　又　　　　　　　　　　　　顧瑛
寒山萬箇長松樹忽見支離隱者形根到重陰應百折
夢回空谷已千齡風來老鶴巢應稳雷起潛龍蟄未醒
我欲曲肱聴流水細看晴雪洒空青
　　又　　　　　　　　　　　　郯韶
青松百折如車盖嵗宴空岡卧白雲擁腫自全丘壑志
支離不待世人聞春雷未起龍蛇蟄霧雨猶含虎豹文
長遣山靈為呵䕶底須太華比封君
　　至正十年秋八月聞玉山隱君偕蕭元泰鄭明德
　　　丁彦成郯九成琦元璞遊天平時余留笠澤不
　　　得與此遊乃賦詩一首以寄　陳基
玉山仙人溪上來千樹芙蓉錦綉開每愛于郎偏好道
更憐郯掾最多才題詩有約龍門去載酒應從鄭谷囬
好事相傳作圖畫也須著我坐莓苔
　　次韻　　　　　　　　　　　顧瑛
江上清秋八月來江清照見芙蓉開逺公留客可無酒
于谷題詩最有才不教騎馬雲䑓去更待扁舟剡曲回
谷口子真能健步天池濯足坐蒼苔
　　次韻　　　　　　　　　　　郯韶
草閣花飛久不來故人忽見好懷開山中舊説盧鴻隐
鄴下新傳子建才空憶題詩九秋後只今載雪幾時回
行厨春酒甜於蜜日日思君坐石苔
　　與客遊靈巖山中雜詠詩并小序
至正庚寅八月廿二日余與顧君仲瑛訪龍門琦元璞
於天平翌日蕭君元泰鄭君明徳郯君九成復至三君
分岐徃觀天池余獨與仲瑛登靈巖因得山中雜詠書
之左方以紀嵗月云匡廬山人于立書
　　涵空閣　　　　　　　　　　于立
半空宫殿倚崔嵬玉鏡芙蓉紫翠開好似鑑湖三萬頃
青山繚繞越王䑓
　　響屧廊
山中老禪寂同坐説呉王時有風前葉錚然下屧廊
　　八角井
呉王䑓下井俯影浸秋月如見苧蘿魂恐是胭脂血
　　洗硯池
墨香涵潤氣風動碧漣開顧影不敢唾君王洗硯來
　　琴䑓
快覽層䑓上蒼厓倚半空誰將山水意日日寫松風
　　西施洞
國破青山在䲭夷去不回當時宫裏月時到洞前來
予與匡廬山人登㴠空閣眺逺寺僧某者延坐具茗少
頃行者携酒肴登閣欵留談詩而匡廬山人雜詠既成
僧復舉酒属予曰今日之遊匡廬與公耳公無詩後之
遊者豈知公至此耶予乃随口成詩用書于右但自知
予形穢也
　　涵空閣　　　　　　　　　　顧瑛
髙閣凌虗壓翠寒望中秋色上䦨干太湖極目青山小
只作呉王一沼看
　　響屧廊
日日深宫醉不醒羙人嬌步踏花行属鏤賜與忠臣後
葉落君王夢亦驚
　　八角井
山頭八角井㸃影十分圓故國嬋娟盡何人拾翠鈿
　　洗硯池
晝洗金壺墨波生翠縠紋東風連夜起吹散一池雲
　　琴䑓
日落呉王避暑歸西施扶醉下天梯多情只有琴䑓月
曽照棲烏夜夜啼
　　西施洞
陰洞閟白日寒雲䕶石門空餘苧蘿夢夜夜泣花魂
　　遊虎丘雜詠詩并序
至正十一年春正月七日余與呉興郯九成龍門琦元
璞匡廬陳惟允泛舟過虎丘時積雪彌旬旭日始出迺
登小呉軒馮髙眺逺儼然白銀宫闕在三山玉樹間興
不可已遂留宿賢上人松雨軒数日由是得歴覽山中
清勝迺賦小詩十首以紀斯遊陳匡廬且能一一寫圖
求諸作者題識余先書諸詩云
　　千頃雲　　　　　　　　　　顧瑛
觸石起膚寸悠然散千頃我來坐東軒妙趣心已領
　　小呉軒
雪沒羣山盡天垂落日懸馮虗俯城郭隱見一絲烟
　　劍池
地拆重淵積人亡寶劍藏千年斷崖月何處照龍光
　　試劍石
劍試一㾗秋崖傾水斷流如何百年後不斬趙髙頭
　　五䑓山
海湧如來室清凉即五䑓春風山頂雪飛度鴈門來
　　生公䑓
生公聚白石塵拂天花墜可憐塵中人不觧㸃頭意
　　塔影
塔倚髙標立樓深一竅虗海風吹幻影顛倒落方諸
　　致爽閣
髙閣對西山飛嵐落几間開襟致秋爽心與白雲閑
　　真娘墓
何處真娘墓雲霾斷石根夜深風雨急誰唤海棠魂
　　陸羽井
雪霽春泉碧苔侵石甃青如何陸鴻漸不入品茶經
　　翌日雪霽仲瑛偕予與陳惟允坐劍池上取水煎
　　　茶清興不巳惟允取筆寫劍池景呉興郯韶題
　　　詩云　　　　　　　　　　郯韶
殘雪落林度西嶺陰澗寒泉凝素綆兩僧倚樹聴㣲鐘
一鶴臨流照清影松間旭日暎山椒白雲英英如雨飄
何當為置王摩詰更添一樹紅芭蕉
　　次韻　　　　　　　　　　　顧瑛
飲澗長虹掛深嶺千尺轆轤縣斷綆夜寒月黒鬼賦詩
日白風清人寫影藤蘿陰陰蔓山椒長松落雪如花飄
煩君畫我掩書卧窻前更著青芭蕉
　　遊西湖分韻賦詩并序
至正辛夘夏五月余與顧君仲瑛留錢塘廿有八日仲
瑛具牲酒要會稽楊亷夫臨川葛元哲諸公致祭于故
張貞居外史墓下越明日泛舟湖上置酒張樂以娯山
水之勝髙荷古栁水風鬰如於是主賓樂甚酒数行仲
瑛以山色空濛雨亦竒分韻賦詩以紀斯集吁自伐木
詩廢交道久缺而况於今時哉仲瑛之於朋交死生交
情能盡其義可謂善與人交者也仲瑛得山字顧佐得
色字馮郁得空字張渥得濛字良琦得雨字袁華得
竒字詩成命良琦為之引云
　　顧瑛得山字
六橋五月全無暑多少樓䑓罨畫間雨過東坡堤上樹
水揺西子鏡中山綵舟載酒花為屋素袖凌風玉作環
取醉不辭歸去晚更須一到裏湖灣
　　顧佐得色字
泛舟西湖上清遊盡長日朝來踈雨過西子翠欲滴窈
窕素雲娘醉舞嬌無力瑶觴度纎手清歌倚瑶瑟人生
能幾何胡為苦勞役共此一尊酒悠然對山色興盡不
知歸月明藕花碧
　　馮郁得空字詩不成罰酒一觥
　　張渥得濛字
白漚波冷水精宫畵舫清遊入鏡中吹浪小魚工趁雨
出巢新燕巧迎風驚人佳句應難和罰客杯深不放空
好共紅粧泛明月荷花香霧晚濛濛
　　良琦得雨字
五月西湖湖上路雲薄天開霽初雨緑陰十里映朱橋
紅白荷花照清渚故人客裏忽相見呼船載酒携詩侣
銀筝調促金粟柱玉壺光動清絲縷開簾水面度飛燕
髙歌柁尾輕鷗舉一時雅思劇幽事半日閒情謝塵土
東南佳麗地空在前代衣冠在何許黄金買醉日紛紛
感古興懷有誰語人生行樂戒蚤返落日涼風吹白苧
他年有約與重來湖外青山可為主
　　袁華得竒字
連朝風雨不出戸今朝雨晴山色竒湧金門頭買畫舫
拂曉逕度湖之麋張君學道靈石磵藏書瘞劍荒山陲
丹成馭氣上天去長松落日風颸颸玉山草堂素有期
死生契濶良可悲買羊沽酒酹墓下俯仰千古令人思
君不見附子岡頭丞相墓秪今惟有草離離
　　是日湖中口占　　　　　　　顧瑛
栁㟁輕風度曉晴畫船置酒載娉婷生憎幾陣黄梅雨
滴在西湖不忍聴(右值雨/)
湖山堂上看荷花亂舞紅粧萬髻丫細雨霑衣涼似沐
畫船五月客思家(右湖山堂觀荷花/)
薄薄紅綃映雪膚玉纎時把髩鬟梳風流得似貞期子
添箇芭蕉畫作圖(右題叔厚描素雲小像/)
十九韋娘著絳紗金杯玉手載春霞清歌未了船頭去
咲買新粧茉莉花(右戯贈杜姬/)
　　次韻　　　　　　　　　　　袁華
三素雲開未是晴千金不惜買娉婷玉笙縹緲青鸞背
却向昆丘月下聴
乳燕初飛藕作花秋娘二八髻䨇了臂韝紅露珍珠絡
疑是錢塘舊内家
雪白中單紅玉膚髻鬟雲妥擁犀梳荒滛自昔能亡國
誰寫豳風七月圖
細雨㣲風透碧紗酒㾗撲面上朝霞君行不唱陽闗曲
聴取尊前陌上花
　　次韻　　　　　　　　　　　張渥
清曉移舟及蹔晴水花明媚照娉婷銀筝玉柱纎纎手
翻得新聲醉裏聴
水光承雨亂銀花栁外雙峯出翠了我欲便尋蓑笠去
斷橋灣裏是漁家
淺絳紗籠白玉膚髩雲䨇嚲暎犀梳尊前自有丹青手
描取崔徽入畫圖
舞衫歌袖巻紅紗一朶春雲帶晚霞盡日無人見纎手
小屏斜倚笑簮花
　　次韻　　　　　　　　　　　良琦
踈雨澹雲陰復晴荷花紅白自婷婷晚風忽引樓船過
一曲瑶笙隔水聴
鯉魚吹浪細生花船裏青山雙髻丫多少黄金買歌舞
秋風白髮不思家
風流公子岸烏紗醉立船頭看晚霞重約明朝遊佛國
桫欏陰裏拾天花
湖西日落散明綺湖上月生如玉梳行樂何如歸白社
君看三笑寫成圖
　　聞玉山留杭数日即返棹不及一見賦詩以寄旦
　　　夕當理舟過江以造玉山也　于立
聞住西湖十日還冷泉亭下好潺湲錢塘東去直到海
於越南來總是山情逐斷猿明月夜興随孤鳥白雲間
玉山池館花無数應待幽人一破顔
　　玉山如杭有懷奉寄兼簡楊亷夫
　　　　　　　　　　　　　　　陳基
栁洲寺下絲竹繁蘇小墓邊風日暄天開十里水如鏡
雨過六橋花欲言畫船夜聴孤山鶴銕笛曉驚西竺猿
歸來相遲桃源上為唱竹枝傾緑尊
　　過呉江紀行小序并詩　　　　顧瑛
至正十年十二月十九日呉興郯九成自平江載雪過
予玉山中時積雪始晴水木澄霽桐花道人呉國良者
攜洞箾自楊羨來乃相留雪巢数日日與匡廬山人于
彦成聽箾酌酒而國良先别二十八日忽以他故于山
人過越之行予亦有泛舟之興雪夜至楓橋己四鼔矣
十一年正月一日于山人買舟發呉下初三日予始過
寶帶橋初四日泊垂虹橋癡雨泥寒篷窻獨坐静思世
情真堕幻境更欲如雪巢之清㑹不可得也聊賦十二
韻以紀此行始末以留他日之觀匡山冄來則吾已在
婁上矣詩成就簡郯九成陳敬初瞿惠夫以紀云玉山
顧瑛書于舟中
孤舟觧䌫短長橋盡日凄風挟雨飄正好玉山同看雪
不知春水暗生潮探梅争忍和花摘煑豆應憐帶葉燒
交重陳雷傾意氣黨傳李范愈孤標竹林有負山公約
蓮社來從惠逺邀客裏風光正月到夢中歸路一身遥
雲䑓西望猶堪仰剡水東流不可招謾道世情能返覆
莫教人事轉蕭條題門問字元非鳳傾座行觴不厭鴞
無頼情懷詩可慰不平胸臆酒頻澆盤空獨鶴翩翩去
逐浪輕鷗箇箇漂却憶畵堂燒燭夜玉人相對聴吹箾
　　用韻上呈玉山徴君國衡茂異并呉下諸舊識
　　　　　　　　　　　　　　　于立
正月一日離呉下八尺蒲㠶雨外飄千里亂雲連越甸
萬山殘雪漲春潮獨憐歸興濃於酒頗覺離懷熱似燒
癡絶虎頭多感慨清新驥子好風標城中耆舊那能得
婁下才華不易邀隴月姢姢随地逺斷雲脈脈去人遥
故交相見頭皆白鷗鳥忘機手可招蘭發野香繁紫茁
栁吹晴色上青條千金市骨誰求駿六博當場貴得鴞
好把平生心獨省莫因時事俗同澆滿川烟草和天逺
三月風光逐水漂料想此時能跨鶴碧桃多處聴鸞箾
　　予讀玉山所寄詩不能無感遂倚韻書于雲巖之
　　　松雨軒明日與良貴來觀琦上人和章也
　　　　　　　　　　　　　　郯韶
驅車送子上河橋嵗宴長途朔雪飄作客正須愁旅鴈
掛㠶猶儗待春潮空江坐聴寒城漏深夜誰將華燭燒
總謂嗣宗多曠逹亦知𤣥度最風標閉門只謾抛書坐
䟦馬頻煩折簡邀雷澤影連孤嶼沒洞庭青入五湖遥
卜居好近東西瀼作賦休工大小招歸日苑花飛别渚
去時江栁折柔條華亭舊事空聞鶴賈傅當年亦厭鴞
千首新詩聊自寫百壺濁酒為誰澆樗材已比溝中斷
萍跡長憐水上漂極目淮南千里月思君何處聴吹箾
　　伏讀垂虹橋泊舟倡和七言十二韻玉山得其情
　　　雲䑓得其辭虚齋得其氣凡人情世故之發於
　　　言者皆有古風人之遺韻焉予不佞輙亦屬而
　　　和之非敢以方駕諸君子也聊以為玉山賓主
　　　異日一笑耳　　　　　　　陳基
何年伐石駕危橋鯨浪翻江白雨飄勢控三呉虹見影
氣吞七澤水通潮重淵有怪犀難照蔓草無名火不燒
伯國黄金聞鑄像王門白玉想為標功成海上身先退
膾熟江東興可邀嵗月幾何流水逝山川如舊古人遥
鴻飛矰繳何由暮鶴去樊籠不可招浩蕩扁舟歸鑑曲
寂寥方丈似中條越人尚以鷄為卜楚俗相傳鵩類鴞
自把文章論倚伏敢將交態較淳澆五湖烟景随時異
萬里風萍觸處漂却憶春暉樓上去為君裁取玉為箾
　　次韻玉山隱君懷匡廬先生　　瞿智
江頭新緑漲平橋江上行人思欲飄弱栁枝枝生霧雨
小桃豔豔上春潮彩舟南浦和愁别絳燭西園待夜燒
豐屋珊瑚相照耀雪巢珠玉闘清標阮瞻不倦弹琴約
支遁何煩折簡邀城闕烟華迷爛漫池䑓景物憶迢遥
荷鋤谷口聊為隱援桂淮南每見招曉日暉暉初散靄
暖風細細不嗚條學仙豈佀忘歸鶴嗜炙頻思入饌鴞
翠竹碧梧應尔賦霞觴雲液與誰澆空憐鴻鴈鶱翔逺
漫喜鳬鷖散亂漂重儗歸來償醉飲玉山佳處和鸞箾
　　泊垂虹橋　　　　　　　　　顧瑛
初六日舟渡呉江飛雪揚揚大風吹船如箭遥望洞庭
諸山隱隱在白浪間相與掀舞舟人鼔柁倐忽数十里
白鷗驚飛水雲無著使人清思颯然口占三絶以寫所
見云
三江之水太湖東浪激輕舟疾若風白鳥羣飛烟樹末
青山都在雪花中
垂虹橋下新水生白龍廟前雪未晴大風挟㠶過江去
驚得沙鷗嘎嘎鳴
江風吹颿倐數里野花笑人應獨行更須對雪開金􁐳
要聴隣船搊玉筝
　　次韻　　　　　　　　　　　郯韶
洞庭之西湖水東客行三日上江風行行塞鴈青天外
箇箇輕鷗白浪中
江上日日客愁生今朝春雪始放晴舟人捩拖㸔山影
驚起中流鵞鸛鳴
鸕鷀鸂䳵總多情蕩漾春江取次行日日沙頭候歸鴈
為郎弹得小秦筝
　　次韻　　　　　　　　　　　陳基
旭日初生積水東白頭波起鯉魚風洞庭西望平如掌
七十二峯圖畫中
無限客愁撩亂生春寒强半雨初晴烟波萬頃深無底
彷彿鮫人織杼鳴
誰是岑參兄弟情好竒長作渼陂行如今翻動江湖興
月滿樓船聴按筝
　　遊錫山紀行詩并序
至正辛邜八月二十有四日余避冗徃遊錫山謁倪徴
君時徴君留毘陵遂與客登惠麓適䝉泉鄭髙士將過
金陵邂逅泉上飲茗贈詩而别凡三宿回復纜舟閶闔
門外凡得紀行詩若干首録貽諸詩友因賡唱迭和遂
成巻軸今次叙之以識嵗月異日開卷撫事則今日山
水之適朋舊之勝如在眉目間不能不為之興感也顧
瑛書
　　發齊門　　　　　　　　　　顧瑛
東方晨星如月明舟人捩柁聴鷄鳴自憐不合輕為客
莫厭秋風攬樹聲
　　次韻　　　　　　　　　　　周砥
西風洲上荻花明秋水船頭落鴈鳴誰抱琵琶涼月裏
為君弹作斷膓聲
　　泊閶門　　　　　　　　　　顧瑛
楓葉蘆花暗畫船銀筝弹絶十三弦西風只在寒山寺
長送鐘聲攪客眠
　　次韻　　　　　　　　　　　于立
渌水秋風蕩槳船白蘋洲上月初弦清光半入紅窻裏
照見羇人夜不眠
　　發閶門　　　　　　　　　　顧瑛
閶門西去是陽關疊疊秋風疊疊山便是早春相别處
如今楊桞不堪攀(今春於此送于外史歸越上/)
　　次韻　　　　　　　　　　　陳基
擊析何人夜抱關大星未落月銜山離愁不似官河水
日日東流不可攀
　　許墅道中　　　　　　　　　顧瑛
西出閶門苐一程山青水白不勝情闗河渺渺音塵隔
風雨蕭蕭官馬鳴海上已聞天子詔軍中誰説亞夫名
秋光寂寞秋江冷秖為愁多白髮生(是日風雨中達實/司農馬上過此徃)
(海/上)
　　次韻　　　　　　　　　　　周砥
早發姑蘇不計程道聞王事亦關情秋風海上鯨鯢息
落日沙頭鵞鸛鳴磵水照人如有意山僧見面不知名
歸來縱飲篷窻底醉寫新詩寄友生
　　次韻　　　　　　　　　　　陳基
官壚羙酒勝烏程飲别呉門無限情數曲櫂歌何處發
一雙沙鳥背人鳴不從范曄論成敗且學陶朱變姓名
為問秦闗闗下吏如今誰是棄繻生
　　次韻　　　　　　　　　　　郯韶
駟驖騑騑向驛程逺傳優詔慰民情關河落木鴈初至
風雨渡江鷄亂鳴季札衣冠空有像梁鴻井臼尚遺名
黄花滿地秋堪把一夜思君白髪生
　　次韻　　　　　　　　　　　于立
曉風揚舲無十程題詩寄人多逺情清秋葉落鴻鴈至
隂洞水涸黿鼉鳴蘭陵溪山我所愛淮南草木誰知名
登髙作賦多感慨莫笑狂生太瘦生
　　次韻　　　　　　　　　　釋良琦
閶闔門西烟水程客行此日倍多情一封丹詔金鷄下
八月黄河銕騎嗚畫壁虎頭遺舊族悲秋宋玉擅時名
如子有才當世用定虚前席問蒼生
　　次韻　　　　　　　　　　　沈明逺
風雨瀟瀟滯客程陸梁羣盜若為情中原更覺人烟少
盡日不聞鷄犬鳴祖逖澄清空有志謝安髙卧竟虛名
只今前席誰籌䇿早晚南來召賈生
　　晚泊新安有懷九成　　　　　顧瑛
夜泊新安驛西風八月天人家溪樹裏晚飯柁樓前水
落星移石雲開月堕船遥思佩韋者癡坐不成眠
　　次韻　　　　　　　　　　　于立
過雨收殘暑西來水似天秋風生柁尾明月落樽前慘
澹依山寺欹斜下瀬船清歌不成調思爾枕書眠
　　次韻　　　　　　　　　　　郯韶
長林夕露下一鴈過青天月照風燈外星沈野水前羙
人隔烟渚清夢落江船孤坐聞城漏迢迢夜不眠
　　次韻　　　　　　　　　　　沈明逺
溪行仍水宿夜坐散秋天月出青楓裏烏啼古驛前間
關懷枉路汗漫問隣船想憶同心者裁詩不待眠
　　登惠山　　　　　　　　　　顧瑛
對郭依山千古寺穿雲路逕石崚嶒殿前樹落桫欏子
墻上花牽薜荔藤遺像儼存甞水廟長廊亦有注茶僧
荒苔舊刻無人打巖壑秋清盡日登
寺門深㩀白雲堆殿脚叅差見石䑓一水暗從原底出
九龍青入雨中廻䑕偷山果時時落黿觸池萍隊隊開
此日登臨絶惆悵雲林不見酒船來
　　次韻　　　　　　　　　　　于立
秋水放船來野寺寒巖古石路崚嶒鶴棲雲外三珠樹
猿掛烟中百尺藤古殿金銀黄面老小龕香火白頭僧
明朝城市多塵事何日重來一再登
前朝古寺倚崔嵬快挾松風上古䑓一勺靈泉通地逺
九峯龍氣抱天廻清暉娯人不少住黄土眯眼何當開
歸舟賸載煎茶水更帶新詩入郭來
　　次韻　　　　　　　　　　　陳基
欲叩沙門大小乗西風飛屩過崚嶒空山金玉鏘流水
絶壁龍蛇走亂藤一室香花同聴法百年雲水不如僧
何時更整山翁屐寶地相從不次登
霜落楓林葉作堆秋髙蕭寺客登䑓排空列嶂千重合
出谷流泉百折回澒洞烟濤塵海闊叅差楼閣化城開
獨憐萬里關河鴈不寄天涯一字來
　　次韻　　　　　　　　　　　陸仁
慧山秀㧞南蘭陵大雄宫殿開崚嶒登髙未試九節杖
攀險且攬萬年藤泉頭已無裹茗客峯頂或有巢雲僧
梁溪歸槳蕩落日杵聲何處響登登
棲神秋色清於水下馬長林坐石䑓山鷓忽鳴衝樹過
巖花欲落愛風廻松聲暗與泉聲荅龍氣朝随霧氣開
桑苧祠前無限思明年試茗擬重來
　　次韻　　　　　　　　　　釋良琦
九龍之山天外青寺門巖壑寒崚嶒水流秋澗渾疑雪
路轉陰廊或碍藤刻石定傳霞上叟具茶應喜竹間僧
却憐獨卧滄江者何日杖藜還共登
行盡踈林黄葉堆青蓮境界起樓䑓雨分山氣空中落
雷挟泉聲地底廻磬響驚人溪路隔香烟滿袖殿門開
誰知拂石題名處顧愷前身今再來
　　次韻　　　　　　　　　　沈明逺
舎櫂入林行犖确清秋到寺見崚嶒兩邊雲合惟髙竹
徧樹龍纒是古藤地近梁鴻傳野老泉因陸羽重山僧
兹遊不遂能同去興發終須着屐登
青山剪斷九龍堆翠盖團傾古佛䑓玉氣引泉流石出
天花着樹拂雲廻時聞清磬虚廊轉忽度微香别殿開
獨弔荒祠傾茗飲無人與我打碑來
　　送惠山泉　　　　　　　　　顧瑛
嗟我重遊已廿年寺門松桂緑依然歸來無物為相贈
只有山中苐二泉
　　次韻　　　　　　　　　　　周砥
梁朝古寺已千年去覔能詩僧皎然漠漠雲林人迹斷
鳥銜紅果落山泉
　　次韻　　　　　　　　　　　陳基
空山古寺不知年念子獨遊心惘然溪上歸來雲滿屋
願分一勺煑茶泉
　　次韻　　　　　　　　　　　于立
名落人間幾百年穿雲戛石更泠然東流無限官河水
不及山中一勺泉
　　次韻　　　　　　　　　　　陸仁
飛盖清遊憶徃年九龍髙起更巉然多情若觧相如渇
頻寄山中陸羽泉
　　次韻　　　　　　　　　　　沈明逺
憐君厭與酒為年褁茗清遊亦快然料得行舟無别物
玉壺多載惠山泉
　　舟中作　　　　　　　　　　顧瑛
自愛玉山書畫船西風百丈大江牽出門已是二十日
到家恰過重九天青山白水與君賞翠竹碧梧惟我憐
近聞海上鯨波静爛醉草堂松菊前
　　次韻　　　　　　　　　　　于立
落日清江好放船西風滿棹未須牽鯨鯢已靜波澄海
鴻鴈初來水接天過眼風光如隔夢近人月色也堪憐
歸來尚有黄花在暫醉佳人錦瑟前
　　次韻　　　　　　　　　　　周砥
中流揺蕩木蘭船沙鳥雙鳴荇帶牽斜日斷烟横野渡
西風踈栁落江天水邊白石明堪把座上玉笙清可憐
歸來我去同歡㑹醉題詩句草堂前
　　次韻　　　　　　　　　　　釋良琦
靜夜長虹起畫船順流東下不須牽卧聴白鶴遥度海
夢逐銀濤直上天共載故交髙義在迎門孫子得人憐
新歸生理未須問日日吟詩桂樹前
　　承聞仲瑛徴君有維揚之行中途興盡而返㑹稽
　　　外史亦至玉山喜而賦長律三首奉寄以寫所
　　　思之意云九月五日山澤臞者良琦頓首書於
　　　婁東蘭若　　　　　　　　釋良琦
一月不聞鴻鴈音東流江水憶君心已知塵事少經意
況與友生同放吟千秋觀中招道士九龍山裏問雲林
恰喜歸來酒初熟草堂日日對秋隂
飈車東下大江濆驚喜青山野鶴羣老眼仍看呉沼月
秋衣新剪鏡湖雲燈前軟語親知在酒罷狂歌里巷聞
想得西園無一事芭蕉花下對爐薰
秋藤雨竹掩衡門時事何當細與論政望中原通驛使
已傳南㓂拜天恩春迴公子瓊花夢月滿山人白酒盆
不把芙蓉寄相憶蘭舟早晚過西園
　　次韻　　　　　　　　　　　于立
竟日江頭望好音數竒誰復慰離心陶潛不入逺公社
杜老每懷支遁吟涼生桂樹香浮席月上滄洲光出林
薄暮題詩向何處芭蕉多在草堂陰
道士歸來溪上住寫經擬换白鵝羣清霜著樹紅翻日
野水涵天白勝雲箇箇歸鴉隨棹逺㝠㝠去鴈隔江聞
遥知出定題詩處堂下秋蘭生夕薰
十日秋陰只閉門此時幽思與誰論星躔自拱山河固
草木均沾雨露恩日下人來詩滿紙田間秫熟酒盈盆
湯休才思能清絶憶子髙居祗樹園
　　次韻　　　　　　　　　　　顧瑛
江頭日日聴挐音江水遥遥蕩客心蕙帳風髙聞鶴唳
楓皋月落有猿吟相逢謫僊賀袐監不見髙僧支道林
他日山中同結社白蓮池上坐秋陰
天上金鷄放玉音江頭白日縱閑心援毫自寫草堂集
對酒謾歌梁甫吟細雨燈花勞短夢涼風木葉下空林
知君憐我遥相憶望斷碧雲生暮陰
扁舟逺適越溪濆雙槳驚飛白鷺羣要趂秋江三尺水
去看山寺九峯雲西風網罟沿村集落日鐘魚隔墅聞
好對黄花同一醉故園晴色晚如薫
荻花楓葉暗江濆萬里西風鴈呌羣漫道羇情濃似酒
飽諳世事薄於雲九龍山色船頭看半夜鐘聲枕上聞
料得髙僧襌定處松窻栢子起濃薫
九龍山色似龍門題得新詩要細論風雨途中逢驛使
烟波海上拜君恩每懷蘭若繙經石更憶草堂盛酒盆
聞道南徐近乗勝邀君共醉辟疆園
故人不到竹間門此日幽懷孰與論露浥黄花如有意
霜凋碧樹似無恩清泉夜煑新茶竈渌酒秋香老瓦盆
莫怪深居倦來徃近因多病類文園
　　次韻　　　　　　　　　　　　王濡之
玉箾橋上聴餘音夜月長淮動客心杜牧風流俄返斾
湯休寂寞自髙吟石門雲冷龍藏鉢蕙帳霜清鸐在林
且盍迯禅共樽酒玉山池館尚梧陰
聞君别去在河濆莎草蘆花落鴈羣襌觀已知安止水
交情寕不賦停雲晴峯接翠清秋覽柔櫓鳴弦靜夜聞
還愛惠山泉味好自烹春茗發清薫
日日兒童喜候門歸來餘事復何論天家一騎新傳命
海國羣妖盡被恩築室臨溪真似舫鑿池當檻小於盆
橘林滿眼霜前熟何處人間有綺園
　　遊上方紀遊詩并序
玉山顧仲瑛甫由惠山還呉城適匡廬先生于虗齊來
自越而梁溪周履道與余皆在坐仲瑛以苐二泉煑日
鑄茶飲客時秋且暮仲瑛慨然有登山臨水之思乃相
與泛舟出閶闔門過百花洲轉横塘至石湖水光浮空新
月始生山光水色與明河倒景相滉漾樵歌水唱逺近
相荅於是飲酒甚歡遂艤舟新郭而宿焉旦日由行春
橋觀音巖歴楞伽山寶積寺肩輿而造上方霜降氣清
原墅澄曠丹霞翠靄出没有無而荒䑓廢苑隱隱呉宫
之舊有頃過横山登聚逺亭弔故人陸徴君墓讀金華
先生黄公所製碑假浴僧舎回寶積訪金上人不遇而
歸留連者二日徃返者數十里所至各賦詩總凡若干
首至正十一年九月五日潁川陳基序
　　過姑蘇䑓　　　　　　　　　顧瑛
上方秋色與山齊畫舫分詩小字題一帶姑蘇䑓下水
為誰流到越來溪
　　又
姑蘇䑓前楊栁黄百花洲上日蒼涼呉王飲酒不知醉
越女唱歌空斷腸蔓草寒烟走麋鹿芙蓉秋水浴鴛鴦
畫船蕩槳石湖去坐㸔青山到上方
　　又　　　　　　　　　　　　于立
清秋載酒暫銷閑莞爾開篷一解顔雲外孤峯如削茟
舟人説是上方山
　　又　　　　　　　　　　　　周砥
姑蘇䑓下路艤櫂問遺蹤草色令人愛山光如酒濃涼
風踈栁葉秋水澹芙蓉千古興亡意凄涼酒一鐘
　　横塘寺　　　　　　　　　　顧瑛
横塘橋下路黄葉寺門秋上畨題詩處今朝載酒遊天
光開列嶂塔影落中流未得回船去聊為半日留
　　又
侵晨下呉門又過横塘曲横塘雨初歇横塘水新渌㲹
汎雙鴛鴦娟娟戯秋水的皪芙蓉華照影清波裏舟中
遊冶郎回舟不能去湖上多青山莫向横塘住
　　又　　　　　　　　　　　　周砥
曲曲横塘水溶溶漾白沙霜明烏桕樹風亂木綿花地
僻秋偏靜山髙日易斜行吟知有興詩卷墨塗鴉
　　又　　　　　　　　　　　　陳基
窈窕横塘路蕭條古佛宫蝉鳴黄葉裏僧住白雲中落
日芙蓉渚秋風桂樹叢何當登寳塔極目送飛鴻
　　行春橋　　　　　　　　　　于立
姑蘇城中新雨凉姑蘇城外烟草黄輕舟載酒出城去
白蘋花開秋水香两㟁山光清可挹天落平湖烟翠濕
芙蓉照影獨多情的皪亂紅愁欲泣鯉魚風起生白波
船中把酒船頭歌請君莫問前朝寺相從不飲柰君何
　　次韻　　　　　　　　　　　顧瑛
白蘋花老西風涼呉宫葉落蕭蕭黄美人相攜遊上方
金壺渌酒蓮花香青山可望不可挹秋色浮空翠螺濕
好竒真似渼陂遊登臨莫作牛山泣石湖新水一尺波
湖邊女兒雙踏歌畫船日日湖上過今夜月明愁柰何
　　又　　　　　　　　　　　　陳基
掛席出長洲鼔枻石湖頭石湖滉漾玻璃浮青山白水
不知暮蘋葉蘆花都是秋我欲援北斗醉彼清淺流我
欲挽河漢一洗太古愁呉王䑓榭成荒丘至今惟有麋
鹿遊我不願千鍾禄亦不願萬戸侯百年三萬六千日
日飲一石醉即休日飲一石醉即休
　　又　　　　　　　　　　　　周砥
木落荷枯九月時眼中都是范公詩石柟樹下荒苔合
猶有當年舊賜碑
　　觀音巖　　　　　　　　　　顧瑛
擘破芙蓉三百尺觀音巖下白華秋綵虹斷影秋天上
冷浸靈泉凝不流
　　又　　　　　　　　　　　　于立
靈鼉出峽走風雨一夜芙蓉紫翠開月墮寒泉如見性
不須重過石橋來
　　又　　　　　　　　　　　　陳基
觀音巖在石湖傍絶壁寒潭霜葉黄水仙出波捧明月
野鳥銜花獻法王五色雲氣見寶積六時鐘聲來上方
分明小白山前路何用逺浮東海航
　　又　　　　　　　　　　　　周砥
白鸚鵡小穿雲幕碧海波澄浸石扉一片巖前秋月影
涼風吹上藕絲衣
　　石湖　　　　　　　　　　　周砥
烟中白鶴獨飛還相伴孤雲盡日閑落日放船湖水上
一簾秋色看青山
　　又　　　　　　　　　　　　顧瑛
檥棹中流好西風生暮寒湖光與山色憶得倚樓看
　　又　　　　　　　　　　　　陳基
日落上方山頂頭天光顛倒入中流浩歌濯足弄秋水
驚得魚龍皆出遊
　　次韻　　　　　　　　　　　顧瑛
落日西風船上頭濯足洞庭萬里流記得大蘇詩上語
亡人共作月中遊
　　又　　　　　　　　　　　　于立
石湖水清悠悠悠悠上接銀河流中天皓月懸清秋竟
遡南斗騎牽牛美人炯若珊瑚鈎彩舟載月浮中洲洲
中藕花不知數藕絲織綃薄於霧為君裁作五銖衣膩
玉明霞照輕素玉山子丹丘生我今為爾吹玉笙匡廬
仙人赤鳳翎流宫汎徴秋泠泠空明倒景黿鼉窟廻風
吹斷蛟龍腥鮫人停機不敢鳴㣲綃出水寒波明下視
名利塲不啻鴻毛輕勸君日飲真一酒一醉一醒三千
齡
　　新郭　　　　　　　　　　　陳基
扁舟夜泊新郭市石湖水深清且泚長嘯一聲天地秋
萬壑驚風泣山鬼匡廬生玉山子意氣相傾誓終始呼
童沽酒烹錦鯉醉入蘆花月如水周郎放歌踏船尾我
亦和之聲亹亹明月照我心秋水洗我耳富貴亦何為
人生行樂爾城中黄塵眼為眯安得置我丘壑裏
　　又　　　　　　　　　　　　周砥
汎舟越來溪水傍溪邊暮色何蒼蒼主人張筵揮羽觴
呉姬唱歌聲抑揚船尾挑燈大魚出船頭洗􁐳秋波涼
夜如何其夜未央萬壑不起星煌煌酒䦨客過别船去
木葉蕭蕭下如雨船中醉卧忘西東睡覺猶聞夢中語
此時月落天將曙隔屋鷄啼欲起舞西風滿天鴻鴈聲
瑟瑟菰蒲響秋渚
　　次韻　　　　　　　　　　　顧瑛
夜泊石湖湖水傍芙蓉露白蒹葭蒼畫船酒行飛急觴
美人羅袖隨風揚長檠翠幙髙髙張浩歌起坐秋夜涼
明月已在天中央大星小星光燁煌酒酣不記過船去
但聴秋聲響踈雨夢中化作蝴蝶飛飛入花間聴春語
隣鷄喔喔東方曙船尾浪花風起舞為君起和夢中詩
水氣如烟度秋渚
　　又　　　　　　　　　　　　于立
新郭市説是吴王舊城雉一從兵過越來溪麋鹿來遊
歌舞地我今移舟泊新郭黍梌人家帶墟落晴湖冷浸
秋月明暮山淨拂寒烟薄呉娃蕩槳船邊過周郎唱歌
陳郎和脆管哀弦生素愁急令飛觴傾白墮匡廬生忘
爾汝今古興亡一炊黍為挽天河洗君耳聴我今宵夢
中語
　　舟中聨句
行春橋下看山回(瑛/)翠幙紅簾面面開(基/)一夜水風吹
不斷(立/)蜻蜓飛入畫船來(砥/)
　　月下有懷郯九成　　　　　　陳基
畫船夜看初三月黄菊秋迎重九天佳節預須酬酩酊
良宵莫惜對婵娟銀燈影動黿鼉窟翠管聲留玳瑁筵
却憶雲䑓迂外史街頭騎馬日翩翩
　　就和　　　　　　　　　　　顧瑛
石湖萬頃秋如水影落銀河水底天燈下傳杯波灔灔
船頭吹笛月娟娟夜深翡翠迷華屋露冷蜻蜓入玳筵
明日上方晴色好錦韉銀鐙共聨翩
　　上方　　　　　　　　　　　顧瑛
呉王䑓下千年寺白日長廊僧閉門湖上人家收黍稌
嶺頭簫鼔賽鷄豚天㴠秋色山髙下風蕩烟光樹吐吞
香水晚涼新浴罷詠歸真待月黄昏
　　又　　　　　　　　　　　　于立
青錢買得木蘭舟滿載西風出郭遊萬壑松聲含宿雨
五湖天影浸清秋謝公着屐登山去博望乗槎入漢流
聖世青年且行樂長途泥滓使人愁
　　又　　　　　　　　　　　　周砥
迢迢上方山歴歴石湖樹輕舟艤湖曲肩輿入山路飛
蘿垂曉烟遥峯隱寒霧依㣲青蓮宇突兀最髙處山僧
掃苔石為我設茗具坐久意愈淡髙吟暢心素白雲生
我衣拂之不能去髙視六合間山河自囬互顧謂同行
者言歸勿匆遽人生鳥過目樂事豈能屡賦詩紀此遊
終日得成趣
　　又　　　　　　　　　　　　陳基
中呉之山上方最髙上摩青天之白日下浸石湖之素
濤髙秋飛屩凌九霄下視萬里一覽可以窮秋毫秋毫
為大泰山小我欲憑虗極幽討叢祠簫鼔亦何為下土
之人事祈禱天風西來鴻鴈鳴翩翩日向東南征呉宫
蕭蕭秋草生對此令人無限情
　　拜杞菊先生墓　　　　　　　顧瑛
華表西風鶴未歸白楊無數鳥聲悲我來再拜漫山塚
忍讀新安博士碑
　　又　　　　　　　　　　　　于立
一從鶴夢過遼東三尺孤墳宿草中無限長松與修竹
令人千載挹清風
　　又　　　　　　　　　　　　陳基
陸公原上瑞雲菴古屋殘僧見两三荒墳宿草泣秋露
大谷深山生晝嵐蕭條松梓迷神道寂寞香花奉佛龕
西風何以薦秋菊一勺寒泉清且甘
　　又　　　　　　　　　　　　周砥
杞菊先生鄉里賢秪今淪沒幾何年道傍松樹非新種
屋裏碑文是舊鐫落日荒丘封馬鬛西風掛劍躍龍淵
平生不識橋公面腹痛迴車亦偶然
　　觀音山紀遊詩并序　　　　　于立
至正辛夘秋九月八日玉山顧君仲瑛河南陸良貴與
予同舟出閶闔門登觀音山過小龍門坐支公放鶴亭
上于時髙秋氣肅慨古遐眺神與意適遂相與濯足寒
泉肩輿過山北觀盤松如春雷破蟄龍鬼變化不可端
倪因入楞伽寺寺僧昻天㟁出速客列坐大桂樹下摘
銀杏薦酒賦詩樂甚予緬思去秋之季與仲瑛及呉興
郯九成訪龍門上人琦元璞於天平山中薄暮至此暝
色既合不得覽山水之勝繼予徃㑹稽俯仰又復經嵗
顧惜流景不無慨然因書以識嵗月余則匡廬于立也
　　書昻上人房壁　　　　　　　顧瑛
與客看山日未斜長廊識得舊袈裟枝頭果摘銀杏子
酒面香浮丹桂花觧説道林當日事亦知靈運不如家
坐深白鶴歸來晚更汲寒泉為煑茶
　　次韻　　　　　　　　　　　于立
西山倚空秋日斜偶於松下逢袈裟視身自視苾蒭草
見子如見優曇花人生適意莫若酒客子看山如到家
老僧旋打銀杏子重汲山泉為煑茶
　　次韻　　　　　　　　　　　陸仁
犖确石林行徑斜楞伽寺裏見袈裟連崗霜葉薝蔔子
斷隴雪迷蕎麥花神駿嗟無支遁馬清遊欲宿賛公家
巖底寒泉清可掬明年還擬煑新茶
　　蟠松　　　　　　　　　　　陸仁
君不見㤗山五樹之夭矯徂徠千丈之特竒髙景山中
一傾盖磊砢偃蹇驚如斯銅柯銕葉秋雨洗深根直據
龍淵底木星何夕堕青霄一片寒雲眠不起我欲騎之
挽天河浄洗甲兵清海波醉呼六丁為鞭叱强項挺伏
纒蛟鼉山靈無情屼不􁑳白狐夜泣蒼䕫悚伐之莫試
太阿劍丘壑千年嗟擁腫太平天子開明堂為梁為棟
材孔良昻霄聳壑終有待為爾臨風謌慨慷
　　又　　　　　　　　　　　　于立
孤松出地不記年每以偃蹇為人憐蛟宮夜寒卧明月
龍女曉涼梳緑烟金繩銕索互盤屈霓旌翠羽齊飛騫
應有茯苓大如斗我欲服食求神仙
　　又　　　　　　　　　　　　顧瑛
崛强蟠拏百折松孤髙獨不受秦封長林大壑材無數
不識山中有卧龍
　　寒泉　　　　　　　　　　　顧瑛
九月上支硎寒泉亦有名流雲㣲有影落澗細無聲坐
石宜舒笑臨淵可濯纓杖藜雖屡到終不似秋清
　　又　　　　　　　　　　　　陸仁
石罅湛寒泉不受泥沙穢只向山中流不出山前去
　　又　　　　　　　　　　　　于立
為訪支公鶴重經洗馬池獨憐山畔月夜夜落寒漪
　　放鶴亭　　　　　　　　　　于立
欲將遺事訪支硎重上山中放鶴亭拄杖彭訇掃巖石
恐留前代未傳經
　　又　　　　　　　　　　　　顧瑛
雲滿南林䕶翠㣲支公亭子倚晴暉飛來不似遼東鶴
觧説前身是令威
　　又　　　　　　　　　　　　陸仁
胎禽無恙不亭中秋月明不随支公去却逐浮丘生
　　洗馬池　　　　　　　　　　顧瑛
秋草池頭秋水明一泓清淺與沙平道林只觧觀神駿
不洗人間萬古名
　　又　　　　　　　　　　　　陸仁
秋水清如此支郎洗馬池一從神駿化無復見權竒
　　又　　　　　　　　　　　　于立
巖下寒泉水秋波浴日紅無人愛神駿千載憶支公
　　飛龍闗　　　　　　　　　　于立
拄杖清秋登絶壁欲訪支公探遺迹雨巖㧞立一罅通
澒洞陰風雲霧積人言此地起飛龍半夜六丁轟霹靂
至今巖下一泓泉時有神光動寒璧
　　又　　　　　　　　　　　　陸仁
龍門通一罅石㧞兩闗開天險非神鑿長瞻雲氣來
　　又　　　　　　　　　　　　顧瑛
嶺上南峯寺禪闗石作扉已無龍出峽空有白雲飛
　　楞伽古桂　　　　　　　　　顧瑛
楞伽山中秋氣清廣庭桂枝相屈撑天香一夜落人世
三十六宫空月明
　　又　　　　　　　　　　　　陸仁
楞伽廣庭桂雲盖團輪囷載歌淮南辭念彼山中人
　　又　　　　　　　　　　　　于立
山中多白雲愛向山中住攀援叢桂枝令人不能去
　　石屋　　　　　　　　　　　于立
百年謾説千年調鬼笑癡人銕限門古佛本稱無量夀
從教石爛性常存
　　又　　　　　　　　　　　　顧瑛
千年古道塲巖屋石為梁月落摩尼影空山生定光
　　又　　　　　　　　　　　　陸仁
石屋不盈丈如穴復如龕大雄居其中時有白狐叅
　　觀音山　　　　　　　　　　陸仁
朝出闔閭城西望觀音山石林行犖确徑度飛龍闗飛
龍之闗神所鑿斷石中開雲欲落大峯一掌拆空青小
峯誰掇金蓮萼故人新自越中歸若耶雲門誇崛竒手
提如意銕作杖絶頂獨倚長松枝太湖水深鴻鴈翔三
江到海天蒼蒼功成却思越范蠡感古令人愁斷腸支
公放鶴自有亭石上細聴寒泉聲楞伽樷桂亦已落洗
馬池頭秋草青涼風吹衣日皜皜急喚金壺與傾倒登
髙明日又重陽崖根菊花為誰好玉山子匡廬仙兩君
氣誼真有合據石自説三生縁人生不如金石固忽忽
流光鳥飛度不見東山晉太傅髙風千載人争慕
　　次韻　　　　　　　　　　　于立
清秋與客登西山兩崖㧞地開天闗人言天闗神所鑿
大星小星天上落太初氣結渾沌璞巨靈削出青天萼
白雲無心去復歸㸃綴萬態生新竒乖龍化作蟠屈樹
老猨掛在夭矯枝東山入海如龍翔西山極天欝青蒼
我來躋攀不辭嶮百盤九折如羊膓觀音山何亭亭石
泉瀉作秋風聲據巖濯足騁遐觀海烟不隔三山青白
日行天秋皜皜對酒休辭玉山倒人生得意須盡歡况
復與子心相好絶頂凌風思欲仙美人如花晝如年丈
夫作事貴感激浮世謾説多因縁浮世因縁那可固但
恐流光鏡中度勸君莫惜少年遊白頭面皺空追慕
　　次韻　　　　　　　　　　　顧瑛
道林越上還卓鍚支硎山養鶴碧巖裏騎馬飛龍闗飛
龍髙鬼斧鑿一道銀河迸空落水積寒泉如鏡平清秋
倒浸芙蓉萼道林放鶴竟不歸我今逺來猶好竒翩翩
飛盖相追隨玉樹照耀珊瑚枝窮髙發長嘯興逐飛雲翔
呉王䑓榭渺何處七十二㸃烟蒼蒼俯挹太湖水洗我
氷炭膓觧衣盤礴秋滿亭落日下方鐘磬聲楞伽山中
霜露白髙景山前松樹青鴻飛㝠㝠秋皜皜渌酒深尊
與君倒山中九月銀杏熟庭下五株丹桂好陸機二十
才且賢山隂狂客真謫仙忘情不必説爾汝買山定結
山水縁論交不啻陳雷固幾見流年暗中度歸來援筆
紀兹遊丹丘雲䑓定相慕
　　今年三月廿日陳浩然招余與郯雲䑓琦龍門遊
　　　觀音山觀寒泉暮宴張氏樓時徐楚蘭佐酒楚
　　　蘭以琵琶度曲鳴于時雲䑓遂為之心醉予曽
　　　口占蝶戀花云春江暖漲桃花水畵舫朱簾載
　　　酒東風裏四面青山青佀洗白雲不斷山中起
　　　在眼韶華能有幾玉手佳人笑把琵琶理狂
　　　殺雲䑓標外史斷膓只合江州死酒散登舟則
　　　夜已過半矣明日歸玉山中卧病彌月不得與
　　　諸友朋㑹已半載八月之暮又以世路多岐厭
　　　入城府遂泊舟閶闔門之光霽齋而登山臨水
　　　之思未甞不興於懐適匡山人自越中陸河南
　　　自婁江來得同討幽勝九月七日復遊寒泉登
　　　南峯之髙有懷龍門留婁江雲䑓方長街走馬
　　　不能與此清㑹遂賦二律以寄意且欲邀匡山
　　　河南和寄云
春遊憶得到寒泉正值鶯花過禁烟楊栁樓中金錯落
琵琶船裏玉婵姢漫郎别去渾多病道士重來定有縁
今日登髙能作賦雲䑓不見使人憐
又向江頭載夕暉好懷每與世相違客中重九明朝是
眼底故人今日稀過雨黄花千蘂發未霜紫蟹兩螯肥
秋江更待澄如練擊楫中流緩緩歸
　　次韻　　　　　　　　　　　陸仁
支硎山上濯寒泉洗馬池頭草若烟石㧞兩闗開岞崿
雲迷萬竹秀聨姢下方鐘鼔長時發絶頂藤蘿且自緣
東去三江流不盡浮生如此也堪憐
飛龍闗口日暉暉放鶴亭前路不違謾説支郎林下少
未緣神駿眼中稀繁霜著樹榴房拆危石縣藤瓠子肥
㸔遍呉中好山色太湖明月櫂船歸
　　次韻　　　　　　　　　　　于立
一泓寒玉貯清泉晴暉滿林生紫烟白雲行空日皜皜
青山過雨秋姢姢放鶴亭中絶蕭爽飛龍闗下愁攀緣
支公去後少神駿一上髙峯一自憐
山色溪聲帶落暉好懷清賞莫相違醉忘爾汝紅顔笑
眼見交遊白髪稀雲沈菰米雨已熟江落鱸魚秋正肥
典却春衣作重九背巖折得菊花歸
　　次韻　　　　　　　　　　　周砥
美人開宴酒如泉滿目嵐光碧似烟半嶺暮雲猶掩冉
一林秋竹自㛹姢新詩每荷邀同賦短棹相將恨未緣
㑹面幾時還别去百年人事縂堪憐
秋波漠漠靜朝暉畫舫開筵興不違濁酒清歌香縹緲
青山黄葉路依稀夜涼金鴈筝聲細雪滑銀盤鱸膾肥
顧我暫為塵俗累不能同載月中歸
　　次韻　　　　　　　　　　　釋良琦
支硎山中秋日靜羨子杖藜凌翠烟長嘯荅空松瑟瑟
褰衣渉澗水姢姢生來固有雲霞癖老去休忘香火緣
鑿得蓮池便成社莫將白髪向人憐
青山攜酒㸔秋暉却笑山人志獨違自是海鷗機事少
不應林鶴夣魂稀露深仙圃黄精長霜落人家緑橘肥
慰我新詩㝡清絶便尋艇子雨中歸
　　壬辰二月初吉龍門釋良琦與豫章釋來復遊寒
　　　泉過支硎山寺憩昻上人房讀仲瑛徴君彦成
　　　鍊師良貴進士去秋遊山相懷之作遂相與聨
　　　句以荅三君子之意云
絶巘曽空外髙崖北斗邊巨靈開積谷(琦/)險竇落寒泉
迸石珠簾挂(復/)當風玉練縣霞明光粲爛(琦/)澗折勢洄
沿渇虎朝還飲(復/)饞龍夜不眠穿林聲决决(琦/)涵月浄
涓涓僧汲香凝盋(復/)人窺影堕囦中􁫕差可儗(琦/)康谷
孰能先牛乳元同味(復/)鮫珠得並圓道林甞卓錫(琦/)陸
羽盍留編昔者三髙士(復/)來遊八月天雨苔凌蠟屐(琦/)
秋竹繫溪船煑茗過松下(復/)哦詩繞桂前衣襟洒氷雪
(琦/)詞藻麗雲烟洗硯文魚動(復/)浮杯翠荇牽清童浣素
手(琦/)舞妓照金鈿(復/)相憶勞垂念因風辱寄牋歸期欲
西上盡興已東還(琦/)徃事成塵夢流光隔歲年(復/)君今
春滿屋我漸雪盈顛頼有同心侣(琦/)重臨勝境偏舊題
空翠濕(復/)大字老蛟纒貴比南金重(琦/)深期琬琰鐫翻
愁泣神鬼(復/)亦足鎮山川積雨晴初好(琦/)平原景正妍
埽花聊憩息(復/)倚樹漫遲延極眺匡廬逺囬膽玉阜連
華堂列賓客(琦/)綺席㑹神仙梧井應鳴鳯經帷或下鱣
(復/)繁梅欹坐榻細栁拂歌筵昭代多才彦㝠棲獨爾賢
(琦/)昌承野王裔髙拍赤松肩(復/)欲汎扁舟去還談一味
襌何顒名不忝(琦/)于鵠徳仍全空復臨流詠(復/)誰將此
意傳數聲亭上鶴落日在山巔(琦/)
　
　
　
　
　
　
　玉山紀遊
