#+TITLE: 藏海詩話-宋-吳可
#+DATE: 2018-05-12 10:21:26
#+SOURCE: github.com/kanripo/KR4i0019 master d4150b51                
欽定四庫全書　　　　　集部九
　提要
　　藏海詩話一巻　　　　詩文評類
　　　　(臣/)等謹案藏海詩話載于永樂大典中不著
　　　　撰名氏自明以來諸家亦不著録考永樂大
　　　　典載有宋呉可藏海居士集已裒輯成編别
　　　　著于録與此書名目相合又集中有為王詵
　　　　題春江圖詩又多與韓駒論詩之語所載宣
　　　　和政和年月及建炎初避兵南竄流轉楚粤
　　　　與此書巻末稱自元祐至今六十餘年者時
　　　　代亦復相合則是書其可所作歟其論詩毎
　　　　故作不了了語似禪家機鋒頗不免于習氣
　　　　他如引徐俯之説以杜甫天棘夢青絲句為
　　　　見栁而憶馬頗病支離訛渝隂為隂淪併訛
　　　　廣雅為爾雅亦小有舛誤然及見元祐舊人
　　　　學問有所授受所云詩以用意為主而附之
　　　　以華麗寧對不工不可使氣弱足以救西崑
　　　　穠艶之失又云凡看詩須是一篇立意乃有
　　　　歸宿處又云學詩當以杜為體以蘇黄為用
　　　　杜之妙處藏于内蘇黄之妙處發于外又云
　　　　絶句如小家事句中著大家事不得若山谷
　　　　蠏詩用虎爭及支觧字此家事大不當入詩
　　　　中又云七言律詩極難做盖易得俗所以山
　　　　谷别為一體皆深有所見所論有形之病無
　　　　形之病尤抉摘入㣲其他評論考證亦多可
　　　　取而胡仔苕溪漁隠叢説魏慶之詩人玉屑
　　　　網羅繁富俱未及採録則在宋代已不甚顯
　　　　固宜表而出之俾談藝者有考焉乾隆四十
　　　　六年九月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　藏海詩話　　　　　　　　宋　吴可　撰
眀不虧(案眀不虧姓名諸/書不載未詳何人)題畵山水扇詩云淋漓戱墨
堕毫端雨濕溪山作小寒家在嚴陵灘上住風烟不是
夢中㸔後二句騷雅
葉集之詩云層城髙樓飛鳥邉落日置酒清江前眀不
虧詩云故鄉村落落霞邉雁㫁魚沉二十年冩盡綵箋
無寄處洞庭湖水濶於天落霞邉不如飛鳥邉三字不
凡也
老杜詩云行歩欹危實怕春怕春之語乃是無合中有
合謂春字上不應用怕字今却用之故為竒耳
杜詩叙年譜得以考其辭力少而鋭壯而肆老而嚴非
妙於文章不足以至此如説華麗平淡此是造語也方
少則華麗年加長則漸入平淡也
五言詩不如四言詩四言詩古如七言又其次者不古
耳
便可披襟度欝蒸度字又曰掃不如掃字竒健蓋便可
二字少意思披襟與欝蒸是衆人語掃字是自家語自
家語最要下得稳當韓退之所謂六字尋常一字竒是
也
蘇州常熟縣破頭山有唐常建詩刻乃是一徑遇幽處
蓋唐人作拗句上句既拗下句亦拗所以對禪房花朩
深遇與花皆拗故也其詩刻近時人常見之(案歐陽修/詩話亦作)
(遇幽/處)
凡作文其間叙俗事多則難下語
唐末人詩雖格不髙而有衰陋之氣然造語成就今人
詩多造語不成
畵山水者有無形病有有形病有形病者易毉無形病
則不能毉詩家亦然凡可以指瑕鐫改者有形病也混
然不好不受鐫改者無形病而不可毉也
余題黄節夫所臨唐元度十體書巻末云游戯墨池傳
十體縱横筆陣掃千軍誰知氣壓唐元度一叚風流自
不羣當改游為漫改傳為追以縱横為真成便覺两句
有氣骨而又意脉聮貫
凡㸔詩須是一篇立意乃有歸宿處如童敏徳朩筆花
詩主意在筆之類是也
前人詩如竹影金𤨏碎竹日静暉暉又野林細錯黄金
日溪岸寛圍碧玉天此荆公詩也錯謂交錯之錯又山
月入松金破碎亦荆公詩此句造作所以不入七言體
格如栁子厚清風一披拂林影乆参差能形容出體態
而又省力
白樂天詩云紫藤花下怯黄昏荆公作苑中絶句其卒
章云海棠花下怯黄昏乃是用樂天語而易紫藤為海
棠便覺風韵超然人行秋色裏家在夕陽邉有唐人體
韓子蒼云未若村落田園静人家竹樹幽不用工夫自
然有佳處蓋此一聮頗近孟浩然體製
世傳酒債㝷常行處有人生七十古來稀以謂㝷常是
數所以對七十老杜詩亦不拘此説如四十明朝是飛
騰暮景斜又云覊棲愁裏見(案覊棲原本誤/作飢凄今改正)二十四回
明乃是以連綿字對連綿數也以此可見工部立意對
偶處
余題王晉卿畫春江圗累十數句事窮意盡輙續以一
對云寒煙烱白鷺暖風揺青蘋便覺意有餘
木蘭詩云磨刀霍霍向猪羊向字能回䕶屠殺之意而
又輕清
北邙不種田唯移松與柏松柏未生處留待市朝客又
貧女詩照水欲梳装揺揺波不定不敢怨春風自無臺
上鏡二詩格髙而又含不盡之意見於言外
老杜句語稳順而竒特至唐末人雖稳順而竒特處甚
少盖有衰陋之氣今人才平稳則多壓塌矣
和平常韻要竒特押之則不與衆人同如險韻當要稳
順押之方妙
秦少游詩十年逋欠僧房睡凖擬如今處處還又晏叔
原詞唱得紅梅字字香如處處還字字香下得巧
工部詩得造化之妙如李太白鸚鵡洲詩云字字欲飛
鳴杜牧之云髙摘屈宋艶濃薰班馬香如東坡云我擕
此石歸袖中有東海平生五千卷一字不救飢魯直茶
詩煎成車聲繞羊腸其因事用字造化中得其變者也
學詩當以杜為體以蘇黄為用拂拭之則自然波峻讀
之鏗鏘盖杜之妙處藏於内蘇黄之妙發於外用工夫
體學杜之妙處恐難到用功多而效少
凡装㸃者好在外初讀之似好再三讀之則無味要當
以意為主輔之以華麗則中邉皆甜也装㸃者外腴而
中枯故也或曰秀而不實晩唐詩失之太巧只務外華
而氣弱格卑流為詞體耳又子由叙陶詩外枯中膏質
而實綺癯而實腴乃是叙意在内者也
凡詩切對求工必氣弱寜對不工不可使氣弱凡文章
先華麗而後平淡如四時之序方春則華麗夏則茂盛
秋冬則收斂若外枯中膏者是也盖華麗茂盛已在其
中矣
孟郊詩云天色寒青蒼朔風吼枯桑厚氷無㫁文短日
有冷光此語古而老
老杜詩本賣文為活翻令室倒懸荆扉深蔓草土銼冷
踈烟此言貧不露筋骨如杜荀鶴時挑野菜和根煑旋
斫青柴帶葉燒盖不忌當頭直言窮愁之迹所以鄙陋
也切忌當頭要影落出
秋來䑕軰欺猫死窺瓮翻盆攪夜眠聞道狸奴將數子
買魚穿栁聘衘蟬聘字下得妙銜蟬穿栁四字尤好又
狸奴二字出釋書
春隂妨栁絮月黑見梨花登臨獨無語風栁自揺春鄭
谷詩此二聨無人拈出
椎床破靣棖觸人作無義語怒四鄰尊中歡伯見爾笑
我本和氣如三春前兩語本麄惡語能煆煉成詩語真
造化手所謂㸃鐵成金矣吹折江湖萬里心折字雙使
魯直飲酒九首公擇醉靣桃花紅焚香黙坐日生東一
絶其體效飲中八仙歌
東坡詩已有小舟來賣餅曽公巻已有小舟來賣魚學
者當試商畧㸔優劣如何
量大嫌甜酒才髙笑小詩卑枝低結子接葉暗巢鶯雙
聲字對
緑瓊洲渚青瑶嶂付與詩翁敢琢磨善用材料
風來震澤帆初飽雨入松江水漸肥又盧襄詩眼饞正
得㸔山飽梅痩聊須著雨肥善用飽肥二字
陳子髙詩云江頭栁樹一百尺二月三月花滿天裊雨
拖風莫無賴為我繫著使君船乃轉俗為雅似竹枝詞
大書文字隄防老剰買溪山准備閑隄防准備四字太
淺切
荆公詩云黄昏風雨打園林殘菊飄零滿地金擸得一
枝還好在可憐公子惜花心東坡云秋花不似春花落
寄語詩人子細㸔荆公云東坡不曽讀離騷離騷有云
朝飲木蘭之墜露夕餐秋菊之落英(案此事西清詩話/作歐陽修語髙齋)
(詩話則與此所紀同胡仔/漁隠叢話辨其皆出依託)
隠嵓古松云勁節端為百木長治朝無復五株封又和
上元云化國風光原有象春臺人物不知寒立意下語
好
細數落花因坐久緩尋芳草得歸遲細數落花緩尋芳
草其語輕清因坐久得歸遲則其語典重以輕清配典
重所以不堕唐末人句法中盖唐末人詩輕佻耳
㸔詩且以數家為率以杜為正經餘為兼經也如小杜
韋蘇州王維太白退之子厚坡谷四學士之類也如貫
穿出入諸家之詩與諸體俱化便自成一家而諸體俱
備若只守一家則無變態雖千百首皆只一體也
石曼卿詩云水活氷無日枝柔樹有春語活而巧
梅聖俞詩云逺鐘撞白雲無合有合
寒樹邀棲鳥晴天巻片雲邀巻二字竒妙(案杜詩作落/日邀雙鳥晴)
(天巻片雲吴若/本巻一作養)
李光逺觀潮詩云黙運乾坤不蹔停東西雲海焠陽精
連山髙浪俄兼涌赴壑奔流為逆行黙運乾坤四字重
濁不成詩語雖有出處亦不當用須㸃化成詩家材料
方可入用如詩家論翰墨氣骨頭重乃此類也如杜牧
之作李長吉詩序云絶去筆墨畦畛此得之矣又如焠
字亦非詩中字第二聨對句太麄生少煆鍊
白鷗沒浩蕩萬里誰能馴沒若作波字則失一篇之意
如鷗之出沒萬里浩蕩而去其氣可知又沒字當是一
篇暗關鍵也盖此詩只論浮沉爾今人詩不及古人處
惟是做不成(案此論出蘇軾志林盖論宋敏求/之輕改杜詩此引之而沒其姓氏)
野性終期老一村全勝白髪傍朱門使傍朱門則不類
若改白髪為微禄則稍近之矣
恥為家貧賣寳刀又云不為家貧賣寳刀恥字不如不
字
矯首朱門雪滿衣南來生理漫心期青衫愧我初無術
白眼逢人只自悲悲苦太過露風骨
北嶺山礬取次開清風正用此時來平生習氣難料理
愛著幽香未擬回山谷詩學者云自公退食入僧定心
與篆香俱寒灰小兒了不觧人意正用此時持事來韓
子蒼云全用此一句有甚意思不欲其此時來用得此
語甚妙故人相見眼偏明子蒼云當有律度豈容如此道
歐公云古詩時為一對則體格峭健
七言律詩極難做盖易得俗是以山谷别為一體
七言律一篇中必有剰語一句中必有剰字如草草杯
柈供笑語昏昏燈火話平生如此句無剰字東坡玉盤
盂一聨極似樂天又次韵李端叔謝送牛戩畫笑指塵
壁間此是老牛戩牛戩做不著此一句盖語意不足也
蔡天啟坐有客云東湖詩呌呼而壮蔡云詩貴不呌呼
而壮此語大妙劈開蒼玉巖椎破銅山鑄銅虎何故為
此語是欲為壮語耶弄風驕馬跑空去趂兔蒼鷹掠地
飛山谷社中人皆以為笑坡暮年極作語直如此作也
(案此處語意未/明當有脫悮)
杜牧之河湟詩云元載相公曽借筯憲宗皇帝亦留神
一聨甚陋唐人多如此或作云唯老杜詩不類如此格
僕云遷轉五州防禦使起居八座太夫人不免如小杜
子蒼云此語不佳杜律詩中雖有一聨驚人人不能到
亦有可到者僕云如蜀相詩第二聨人亦能到子蒼云
第三聨最佳四更山吐月殘夜水明樓此一聨後餘者
便到了又舉三峽星河影動揺一聨僕云下句勝上句
子蒼云如此者極多小杜河湟一篇第二聨旋見衣冠
就東市忽遺弓劍不西廵極佳為借筯一聨累爾
髙荷子勉五言律詩可傳後世勝如後來諸公栁詩風
驚夜來雨驚字甚竒琴聪云向詩中嘗用驚字坡舉古
人數驚字僕云東風和冷驚羅幙子蒼云此驚字不甚
好如栁詩月明揺淺瀨等語人豈易到
歐公稱身輕一鳥過子蒼云此非杜佳句僕云當時補
一字者又不知是何等人子蒼云極是
汪潜聖舊詩格不甚髙因從琴聪詩乃不凡如春水碧
泱泱羣魚戯𣺌茫誰知管城下自有一濠梁乃是見聪
後詩也
東坡詩不無精粗當汰之葉集之云不可於其不齊不
整中時見妙處為佳參寥細雨云細憐池上見清愛竹
間聞荆公改憐作宜又詩云暮雨邉秦少游曰公直做
到此也雨中雨傍皆不好只雨邉最妙又云流水聲中
弄扇行俞清老極愛之此老詩風流醖藉諸詩僧皆不
及子蒼云若㸔參詩則洪詩不堪㸔也
孫詩云鴈北還下還字最不好北歸北向皆妙獨還字
不佳
有大才作小詩輙不工退之是也子蒼然之劉禹錫栁
子厚小詩極妙子羙不甚留意絶句子蒼亦然之子蒼
云絶句如小家事句中著大家事不得若山谷詩蠏詩
用與虎争及支解字此家事大不當入詩中如虎争詩
語亦怒張乏風流醖藉之氣南忩讀書聲吾伊詩(案南/忩讀)
(書四字原脱據黄/庭堅本集補入)亦不佳皆不如羊詩醖籍也曾吉父
詩云金馬門深曾草制水精宮冷近題詩深冷二字不
閑道若言金馬門中水精宮裏則閑了中裏二字也此
詩全篇無病大勝與踈山詩筍根雉子無人見不當用
稚子字盖古樂府詩題有雉子班雉子鳬雛自是佳對
杜詩有鳯子亦對鳬雛(案鳯子字/出韓偓詩)此可以稽證也金陵
新刋杜詩注云稚子筍也此大謬古今未始有此説韓
子蒼云冷齋所説皆非初未嘗有此説
傾銀注瓦驚人眼韓子蒼云瓦當作玉盖前句中已有
老瓦盆此豈復更用瓦乎瓦與銀玉固有異其為醉則
一也
軒墀曽寵鶴當用軒車非軒墀河内尤宜借冦恂非河
内功曺非復漢蕭何不特見漢書注兼三國志云為功
曺當如蕭何也此說甚分明劉貢父云蕭何未嘗作功
曺劉極賅博何為不能記此出處也
何頡嘗見陳無已李廌嘗見東坡二公文字所以過人
若崔徳符陳叔易恐無師法也
師川云作詩要當無首無尾山谷亦云子蒼不然此說
東湖云春燈無復上暮雨不能晴昌黎云㢘纎晚雨不
能晴子蒼云暮不如晚昌黎云青蛙聖得知汪彥章云
燈花聖得知子蒼云蛙不聖所以言聖便覺有味燈花
本靈能預知事輙言聖得知殊少意味
璇題倪巨濟作謝御書表用之子蒼云乃椽頭非題榜
也
彈壓山川見淮南子彈出山川壓而止之僕㸔後漢黨
錮傳榮華邱壑正可為對新燒􂀦火(案􂀦字字/書不載)謂之煴
火見蘇武傳燒湯謂之燂湯見内則(案内則二字原/本脫今補入)竈
中燒火謂之煬竈見戰國策(案戰國策三字/原本脫今補入)曉天赤如
霞者謂之隂淪見爾雅(案爾雅無此文王逸楚辭注引/陵陽子明經曰淪隂者日沒已)
(後赤黄氣也又廣雅引之作渝隂此/盖誤廣雅為爾雅又舛亂其文耳)汗曰鹽汗浮漚曰
覆甌見淮南子
子由曰東坡黄州以後文章余遂不能追逐
蔡天啟云米元章詩有惡無凡孫仲益韓子蒼皆云子
蒼又云師川詩無惡而無凡不知初學何等詩致如此
無塵埃也
葉集之云韓退之陸渾山火詩浣花决不能作東坡盖
公堂記退之做不到碩儒巨公各有造極處不可比量
髙下元微之論杜詩以為李謫仙尚未歴其藩翰豈當
如此說異乎微之之論也此為知言
東坡豪山谷竒二者有餘而於淵明則為不足所以皆
慕之
山谷詩云淵明千載人東坡百世士出處故不同風味
要相似有以杜工部問東坡似何人坡云似司馬遷盖
詩中未有如杜者而史中亦未有如馬者又問茘枝似
何物似江瑶柱亦其理也
某人詩云男兒老大遂功名杜詩功名遂乃佳遂功名
則不成語矣
范元長云前軰言學詩當先㸔謝靈運詩東坡謝李公
擇恵詩帖云公擇遂做到人不愛處
陳子髙云工部杜䳌詩乃摹冩庾信杜䳌詩(案今本庾/信集無杜)
(鵑/詩)窮途俗眼還遭白便不如途窮返遭俗眼白(案此一/句又不)
(相属疑/有訛脱)
徐師川云工部有江蓮揺白羽天棘夢青絲之句於江
蓮而言揺白羽乃見蓮而思扇也盖古有以白羽為扇
者是詩之作以時考之乃夏日故也於天棘言夢青絲
乃見栁而思馬也盖古有以青絲絡馬者庾信栁枝詞
(按庾信集/作楊栁歌)云空餘白雪(按庾信集作/獨憶飛絮)鵝毛下無復青絲
馬尾垂又子美驄馬行云青絲絡頭為君老此詩後復
用支遁事則見栁思馬形於夢寐審矣東坡欲易夢為
弄恐未然也
蘇叔黨云東坡嘗語後軰作古詩當以老杜北征為法
老杜詩云一夜水髙二尺強數日不可更禁當南市津
頭有船賣無錢即買繫籬傍與竹枝詞相似盖即俗為
雅
張嘉父云長韻詩要韻成雙不當成隻鋪叙詩要說事
相稱却拂體前一句叙事後一句說景如惆悵無因見
范蠡参差烟樹五湖東又如我今身世兩相違西流白
日東流水
次韻伯氏寄贈盖郎中喜學老杜之作末句云獨抱遺
編校舛差(音/又)盖郎中恵詩云云次韻觧之末句云真成
句踐勝夫差(音/茶)兩差字不同音何故作同音押韻必有
來歴姑記之以俟知者詩見建本重編南昌文集巻第
四十一押韻夫差音义不音茶當以押韻為證
吴申李詩云潮頭髙捲岸雨脚半吞山然頭不能捲脚
不能吞當改捲作出字吞作欹字便覺意脉聨屬
凡作詩如參禪湏有悟門少從榮天和學嘗不解其詩
云多謝喧喧雀時來破寂寥一日於竹亭中坐忽有羣
雀飛鳴而下頓悟前語自爾看詩無不通者
㓜年聞北方有詩社一切人皆預焉屠兒為蜘蛛詩流
傳海内忘其全篇但記其一句云不知身在網羅中亦
足為佳句也
元祐間榮天和先生客金陵僦居清化市為學館質庫
王四十郎酒肆王念四郎貨角梳陳二叔皆在席下餘
人不復能記諸公多為平仄之學似乎北方詩社王念
四郎名荘字子温嘗有送客一絶云楊花撩亂繞烟衬
感觸離人更㫁魂江上歸來無好思滿庭風雨易黄昏
王四十郎名松字不凋僕寓京師從事禁中不凋寄示
長篇僅能記一聨云舊菊籬邉又開了故人天際未歸
來陳二叔忘其名金陵人號為陳角梳有石榴詩云金
刀劈破紫穰瓢撒下丹砂數百粒諸公篇章富有之皆
曽編集僕以擕家南奔避冦往來萬餘里所蔵書盡厄
於兵火今屈指當時社六十餘載諸公佳句可惜不傳
今僅能記其一二以遺寧川好事者欲為詩社可以效
此不亦善乎
　
　
　
　
　藏海詩話
藏海詩話考證
第一頁前三行　案明不虧不似人姓名夷堅志載南
　宋初有華亭普照寺僧惠明能詩疑不虧為明之字
　猶惠洪字覺範詩家即謂之洪覺範宋時於僧有此
　稱也謹附識於此
第一頁後七行　案五言不如四言七言又其靡也乃
　李白之語此用其説而没其名謹附識於此
第三頁前五行　案竹影句乃韓愈詩竹日句乃杜甫
　詩此不標其名而下接以此荆公詩云云殊未明晰
　謹附識於此
第五頁前六行　案此處語意不明以文義推之當作
　蘇黄之妙處可以用功夫體學杜之妙處恐難到用
　功多而效少疑舊本佚脱六字謹附識於此
第五頁後三行　案子由叙陶詩云云乃蘇軾之語謹
　附識於此
第六頁後六行　案䨇使以下有脱文無别本可以校
　補姑仍其舊謹附識於此
十二頁前二行　案参寥以下當自為一條原本誤
　合為一謹附識於此
十三頁前一行　案筍根以下文不相屬當别是一
　條盖辨惠洪冷齋夜話解杜詩之悞也謹附識於此
