#+TITLE: 松陵集-唐-皮日休
#+DATE: 2016-06-11 12:25:56
#+SOURCE: github.com/kanripo/KR4h0014 master 03998ebd                
欽定四庫全書　　　　　集部八
　松陵集　　　　　　　　總集類
　　提要
　　　　(臣/)等謹按松陵集十巻皆唐皮日休與陸龜
　　　　䝉等倡和之作考巻端日休之序則編而成
　　　　集者龜䝉題集名者日休也依韻倡和始於
　　　　北魏王肅夫婦至唐代盛於元白而極於皮
　　　　陸蓋其時崔璞以諫議大夫為蘇州刺史辟
　　　　日休為從事而龜蒙適以所業謁璞因得與
　　　　日休相贈答同時進士顔萱前廣文博士張
　　　　賁進士鄭璧司馬都浙東觀察推官李縠前
　　　　進士崔璐及處士魏朴羊昭業等亦相隨有
　　　　作裒為此集序稱共詩六百八十五首今攷
　　　　集中日休龜䝉各得往體詩九十三首今體
　　　　詩一百九十三首襍體詩三十八首又聨句
　　　　及答問十有八首外顔萱得詩三首張賁得
　　　　詩十四首鄭璧得詩四首司馬都得詩二首
　　　　李縠得詩三首崔璐魏朴羊昭業各得詩一
　　　　首崔璞亦得詩二首其他如清逺道士顔真
　　　　卿李德裕幽獨君等五首皆以追錄舊作不
　　　　在數内尚得詩六百九十八首與序中所列
　　　　之數不符豈序以傳寫誤歟明𢎞治壬戌呉
　　　　江知縣濟南劉濟民以舊本重刋都穆為之
　　　　跋尾嵗久漫漶毛晉又得宋槧本重校刋之
　　　　今所行者皆毛本唐人唱和裒為集者凡三
　　　　斷金集久佚王士禎記湖廣莫進士有漢上
　　　　題襟集求之不獲今亦未見傳本其存者惟
　　　　此一集録而存之尚可想見一時文雅之盛
　　　　也乾隆四十三年三月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
松陵集原序
詩有六義其一曰比比者定物之情狀也則必謂之
才才之備者於聖為六藝在賢為聲詩噫春秋之後
頌聲亡寢降及漢氏詩道若作然二雅之風委而不
興矣在詩有三言四言五言六言七言九言之作三
言者曰振振鷺鷺于飛是也五言者曰誰謂雀無角
何以穿我屋是也六言者曰我姑酌彼金罍是也七
言者曰交交黄鳥止于桑是也九言者曰泂酌彼行
潦挹彼注兹是也葢古詩率以四言為本而漢氏
方以五言七言為之也其句亦出於毛詩五言者
李陵曰攜手上河梁是也七言者漢武曰日月星
辰和四時是也爾後盛於建安建安以降江左君
臣得以浮艶之然詩之六義㣲矣逮及吾唐開元之
世易其體為律焉始切於儷偶拘於聲勢然詩云見
憫既多受侮不少其對也工矣堯典曰聲依永律
和聲其為律也甚矣由漢及唐詩之道盡矣吾又
不知千祀之後詩之道止於斯而已耶後有變而作者
余不得以知之夫才之備者猶天地之氣乎氣者止乎
一也分而為四時其為春則煦枯發枿如育如護百蘤
融冶酣人肌骨其為夏則赫曦朝升天地如窑草焦木
渇若燎毛髮其為秋則涼颸高瞥若露天骨景爽夕清
神不蔽形其為冬則霜陣一捷萬物昔率雲沮日慘若
憚天責夫如是豈拘於一哉亦變之而已人之有才者
不變則已苟變之豈異於是乎故才之用也廣之為滄
溟細之為溝竇高之為山嶽碎之為瓦礫美之為西子
惡之為敦治壯之為武賁弱之為處女大則八荒之外
不可窮小則一毫之末不可見苟其才如是復能善用
之則庖丁之牛慶之輪郢之斤不足謂其神解也意古
之士窮達必形於歌詠苟欲見乎志非文不能宣也於
是為其詞詞之作固不能獨善必須人以成之昔周公
為詩以貽成王吉甫作頌以贈申伯詩之酬贈其來尚
矣後每為詩必多以斯為事咸通七年今兵部令狐員
外在淮南今中書舎人𢎞農公守毗陵日休皆以詞獲
幸悉䝉以所製命之和各盈編軸亦有名其首者十年
大司諫清河公出牧於吳日休為部從事居一月有進
士陸龜䝉字魯望者以其業見造凡數編其才之變真
天地之氣也近代稱温飛卿李義山為之最俾陸生參
之未知其孰為之後先也太𤣥曰稽其門闢其戶眼其
鍵然後乃應況其不者乎余遂以詞誘之果復之不移
刻由是風雨晦㝠蓬蒿翳薈未甞不以其應而為事苟
其詞之來食則輟之而自飫寢則聞之而必驚凡一年
為往體各九十三首今體各一百九十三首雜體各三
十八首聮句問答十有八篇在其外合之凡六百五十
八首南陽廣文潤卿隴西侍御徳師或旅泊之際善其
所為皆以詞致師詞之不多去之速也大司諫清河公
有作或命之和亦著焉其餘則吳中名士又得三十首
除詩外有序十九首總録之得十通載詩六百八十五
首漢書曰古者諸侯卿大夫交以鄰國以㣲言相感當
揖讓之時必稱詩以喻其志葢以别賢不肖也余之與
生道義志氣窮達是非莫不見於是士君子或為之覽
賢不肖可不别乎哉噫古之將有交綏而退者今生之
於余豈是耶生既編其詞請於余曰爾有文當為我序
詩道兼十通以名之日休曰諾由是為之序松江吳之
望也别名曰松陵請目之曰松陵集皮日休撰
　
　
　
　
　
　
　
　
　
　松陵集原序
欽定四庫全書
　松陵集卷一
　往體詩一十二首
　　讀襄陽耆舊傳因作詩五百言寄皮襲美
　　　　　　　　　　　　　　　　陸龜䝉
漢臯古來雄山水天下秀髙當軫翼分化作英髦囿暴
秦之前人灰滅不可究自從宋生賢特立冠耆舊離騷
既日月九辯即列宿卓哉悲秋辭合在風雅右龎公樂
幽隠辟聘無所就秪愛鹿門泉泠泠倚巖漱孔明卧龍
者潛伏躬耕耨忽遭𤣥徳雲遂起麟角鬭三胡節皆峻
二習名亦茂其餘文武家相望如斥堠緬思齊梁降寂
寞寡清胄凝融為漪瀾復結作瑩琇不知粹和氣有得
方大授將生皮夫子上帝可其奏并包數公才用以殿
厥後嘗聞兒童歳嬉戲陳俎豆積漸開詞源一派分萬
溜先崇丘旦室大懼隳結構次補荀孟垣所貴亡罅漏
仰瞻三皇道蟣虱在宇宙却視五霸圖股掌弄孩幼或
能醢髖髀或與翼雛鷇或喜掉直舌或樂斬斜脰或耨
鉏翳薈或整理錯謬或如百千騎合沓原野狩又如曉
江平風死波不皺幽埋力須掘遺落貲必購乃於文學
中十倍猗頓富囊乏向咸鎬馬重遲步驟專場射策時
縛虎當羿彀歸來把通籍且作髙堂壽未足逞戈矛誰
云被文繡從知偶東下帆影拂呉岫物象悉摧藏精靈
畏雕鏤伊予抱沈疾顦顇守圭竇方推洪範疇更念太
𤣥首(去/聲)陳詩採風俗學古窮篆籀朝朝貰薪米往往逢
責詬既被鄰里輕亦為妻子陋持冠適甌越敢怨不得
售窘若曬沙魚悲如哭霜狖唯君枉車轍以逐海上臭
披襟兩相對半夜忽白晝執熱濯清風忘憂飲醇酎驅
為文翰侣駑皁參驥廏有時諧宫商自喜真邂逅道孤
情易苦語直詩還瘦藻匠如見詶終身致懷袖
　　陸魯望讀襄陽耆舊傳見贈五百言過褒庸材靡
　　　有稱是然襄陽曩事厯厯在目夫耆舊傳所未
　　　載者漢陽王則宗社元勲孟浩然則文章大匠
　　　予次而贊之因而寄荅亦詩人無言不詶之義
　　　也次韻　　　　　　　　　皮日休
漢水碧於天南荆廓然秀廬羅遵古俗鄢郢迷昔囿幽
竒無得狀巉絶不能究興替忽矣新山川悄然舊斑斑
生造士一一應𤣥宿巴庸乃嶮岨屈景實豪右是非既
自分涇渭不相就粤自靈均來清才若天漱偉哉洞上
隠卓爾隆中耨始將麋鹿狎遂與麒麟鬭萬乗不可謁
千鍾固非茂爰從景升死境上多兵堠檀溪試戈船峴
嶺屯貝胄寂寞數百年質唯包礫琇上𤣥賞唐徳生賢
命之授是為漢陽王帝曰俞爾奏巨徳聳神鬼宏才轢
前後勢端唯金莖質古乃玉豆行葉䕃大椿詞源吐洪
溜六成清廟音一柱明堂構在昔房陵遷圓穹正中漏
繄王掲然出上下拓宇宙俯視三事者騃騃若童幼低
摧䕶中興若鳳視其鷇遇險必伸足逢誅將引脰既正
北極尊遂治衆星謬重聞章陵幸再見岐陽狩日似新
刮膜天如重熨皺易政疾似欬求賢甚於購化之未朞
年民安而國富翼衞兩舜趨鈎陳十堯驟忽然遺相印
如羿卸其彀姦倖却乗釁播遷遂終壽遺廟屹峰崿功
名紛組繡開元文物盛孟子生荆岫斯文縱竒巧秦璽
新雕鏤甘窮卧牛衣受辱對狗竇思變如易爻才通似
𤣥首祕於龍宫室怪即天篆籀知者競欲戴嫉者或將
詬任達且百觚遂為當時陋既作才鬼終恐為仙籍售
予生二賢末得作升木狖兼濟與獨善俱敢懷其臭江
漢稱炳靈克明嗣清晝繼彼欲為三如醨和醇酎既見
陸夫子駑心却伏廏結彼世外交遇之於邂逅兩鶴思
競閒雙松格爭瘦唯恐别仙才漣漣涕襟袖
　　陸魯望昨以五百言見貽過有褒美内揣庸陋
　　　彌増愧悚因成一千言上述吾唐文物之盛
　　　次叙相得之懽亦迭和之㣲㫖也
　　　　　　　　　　　　　　　皮日休
三辰至精氣生自蒼頡前粤從有文字精氣銖於緜所
以楊墨後文詞縱横顛元狩富材術建安儼英賢厥祀
四百餘作者如排穿五馬渡江日羣魚食蒲年大風蕩
天地萬陣黄鬚羶縱有命世才不如一空弮後至陳隋
世得之拘且緛太浮如瀲灧太細如蚳蝝太亂如靡靡
太輕如芊芊流之為䣱醟變之為遊畋百足雖云衆不
救殺馬蚿君臣作降虜北走如㺦猭所以文字妖致其
國朝遷吾唐革其弊取士將科懸文星下為人洪秀密
於緶大開紫宸扉來者皆詳延日晏朝不罷龍姿懽􁜈
􁜈(音田吕氏春秋/云天子􁜈􁜈)於焉周道反繇是秦法悛射洪陳子
昂其聲亦喧闐惜哉不得時將奮猶拘攣玉壘李太白
銅隄孟浩然李寛包堪輿孟澹凝漪漣埋骨採石壙畱
神鹿門埏俾其羇旅死實覺天地孱猗歟子美思不盡
如轉輇(音/筌)縱為三十車一字不可捐既作風雅主遂司
歌詠權誰知耒陽土埋却真神仙當於李杜際名輩或
泝沿良御非異馬由弓非他弦其物無同異其人有媸
妍自開元至今宗匠紛如烟爽若沆瀣英高如崑崙巔
百家囂浮説諸子率寓篇築之為京觀解之為牲牷各
持天地維率意東西牽競抵元化首爭扼真宰咽或作
制誥藪或為宫體淵或堪被金石或可投花鈿或為輿
隸唱或被兒童憐烏壘虜亦寫雞林夷爭傳披猖覆載
樞捭闔神異鍵力掀尾閭立思軋大塊旋降氣或若虹
耀影或如□萬象瘡復痏百靈瘠且􁁜謂乎數十公筆
若明堂椽其中有擬者不絶當如綖齊驅不讓策竝駕
或爭駢所以吾唐風直將三代甄被此文物盛繇乎聲
詩宣採彼風人謠輶軒輕似鸇麗者固不捨鄙者亦為
銓其中有鑒戒一一堪雕鐫乙夜以觀之吾君無釋焉
遂命大司樂度之如星躔播於樂府中俾為萬代蠲吹
彼圓丘竹誦茲清廟絃不惟娛列祖兼可格上𤣥粤予
何為者生自江海堧騃騃自總角不甘耕一㙻諸昆指
倉庫謂我死道邊何為不力農稽古真可嘕遂與襏襫
著兼之籉笠全風吹蔓草花䬃䬃盈荒田老牛瞪不行
力弱誰能鞭乃將耒與耜竝換槧與鉛閲彼圖籍肆致
之千百編攜將入蘇嶺(鹿門/别名)不就無出縁堆書塞低屋
添硯涸小泉對燈任髻爇憑案從肘研苟無切玉刀難
除指上胼爾來五寒暑試藝稱精專昌黎道未著文教
如欲騫其中有聲病於我如􁗋􁗊(音天蟬語/不正貌)是敢驅頽
波歸之於大川其文如可用不敢佞與便明水在藁秸
大羮臨豆籩將來示時人猰㺄垂饞涎亦或尚華縟亦
曾為便嬛亦能制灝灝亦解攻翩翩惟思逢陣敵與彼
爭後先避兵入句吳窮悴秪自跧平原陸夫子投刺來
蹁躚開巻讀數行為之加敬虔忽窮一兩首反顧唯曲
拳始來遺巾幗乃敢排戈鋋或為拔幟走或遭劘壘還
不能收亂轍豈暇重為篿雖然未三北亦可輸千鐉(丑/專)
(反尚書云/贖罪千鐉)向來説文字爾汝名可聨聖人病没世不患
窮而蹎我未九品位君無一囊錢相逢得何事兩籠詶
唱牋無顔解媮合底事居冗員方知萬鍾禄不博五湖
船夷險但明月死生應白蓮吟餘凭几飲釣罷偎蓑眠
終抛峴山業相共此畱連
　　襲美先輩以龜䝉所獻五百言既䝉見和復示榮
　　　唱至於千字提奬之重蔑有稱實再抒鄙懷用
　　　伸詶謝　　　　　　　　　陸龜䝉
洪範分九疇轉成天下規河圖孕八卦煥作𤣥中竒先
開否臧源次築經緯基粤若魯聖出正當周徳衰越疆
必載質歴國將扶危諸侯恣崛强王室方陵遲歌鳳時
不偶獲麟心益悲始嗟吾道窮竟使空言垂首贊五十
易又刪三百詩遂令篇籍光可竝日月姿向非筆削功
未必無瑕疵迨至夫子没微言散如枝所宗既不同所
得亦異宜名法在深刻虚𤣥致希夷自從戰伐來一派
縱衡馳寒谷生豔木沸潭結流澌驚奔失壯士好惡隨
纖兒嬴氏并六合勢尊丞相斯加于挾書律盡取坑焚
之南勒㑹稽頌北恢胡亥阺猶懷徧巡狩不暇親維持
及漢文景後鴻生方釽摫簸揚堯舜風反作三代吹飄
颻四百載左右為藩籬鄴下曹父子獵賢甚熊羆發論
若霞駮(魏文帝著典論/有論文一篇)裁詩如錦摛徐王應劉輩頭角
咸相衰或有妙絶賞或為獨步推或許潤色美或嫌詆
訶癡倏以中利病且非混醇醨雅當乎魏文麗矣哉陳
思不肯少選妄恐貽後世嗤吾祖仗才力(士衡/文賦)革車蒙
虎皮手持一白旄直向文場麾輕(去/聲)若脱鉗釱豁如抽
扊扅精鋼不足利騕褭何勞追大可罩山岳微堪析毫
釐十體免負贅百家咸起痿爭入鬼神奥不容天地私
一篇邁華藻萬古無孑遺刻鵠尚未巳雕龍奮而為(劉/勰)
(有文心/雕龍)劉生吐英辯上下窮髙卑下臻宋與齊上指軒
從羲豈但標八索殆將包兩儀人謠洞野老騷怨明湘
纍立本以致詰驅宏來抵隵清如朔雪嚴緩若春烟羸
或欲開户牖或將飾纓緌雖非倚天劍亦是囊中錐皆
繇内史意致得東莞詞梁元竟降魏後主終歸隋哀音
但浮脆豈望分雄雌吾唐揖讓初陛列森咎䕫作頌嫓
吉甫直言過祖伊明皇踐中日墨客肩參差岳淨秀擢
削海寒光陸離皆能取穴鳯盡擬乗雲螭邇來二十祀
俊造相追隨予生落其下亦值文明時少小不好弄逡
巡奉弓箕雖然苦貧賤未省親嚅㖇秋倚抱風桂曉烹
承露葵窮年只敗袍積日無晨炊逺訪賣藥客閒尋捕
魚師歸來蠧編上得以含情窺抗韻吟比雅覃思念棿
㰚因知昭明前剖石呈清琪又嗟昭明後敗葉埋芳蕤
縱有月旦評未能天下知徒為强貔豹不免參狐狸誰
蹇行地足誰抽刺天鬐誰作河畔草誰為洞中芝誰若
靈囿鹿誰猶清廟犧誰輕如鴻毛誰密如凝脂誰比蜀
嚴靜誰方巴賨貲誰能釣抃鼇誰能灼神龜誰背如水
火誰同若塤箎誰可作梁棟誰敢驅谷蠡(音鹿/黎)用此常
不快無人動交鈹空銷病裏骨枉白愁中髭鹿門先生
才大小無不怡就彼六籍内説詩直解頥顧我迷未遠
開懷潰其疑初看鑿本源漸乃疏旁支邃古派汎濫皇
朝光赫曦揣摩是非際一一如襟期李杜氣不易孟陳
節難移信知君子言可竝神明蓍枯腐尚求律膏肓猶
謁醫况將太牢味見啗逋懸飢今來置家地正枕吳江
湄餌薄鈎不曲跫然守空坻黙坐無影響唯君欵茅茨
抽書亂籖帙酌茗煩甌㰕或伴補缺砌或偕詣荒祠孤
筇倚烟蔓細木横風漪觸雨妨屝屨臨流泥江蘺既狎
野人調甘為豪士嗤不敢負建鼔唯憂悼降旗希君念
餘勇挽袖登文陴
　　呉中苦雨因書一百韻寄魯望　皮日休
全吳臨巨溟百里到滬瀆海物競駢羅水怪爭滲漉狂
蜃吐其氣千尋勃然蹙一刷半天墨架為攲危屋怒鯨
瞪相向吹浪山轂轂倐忽腥杳㝠須臾坼崖谷帝命有
嚴程慈物敢潛伏嘘之為𤣥雲彌亘千萬幅直拔倚天
劍又建横海纛化之為暴雨潨潨射平陸如將月窟寫
似把天河撲著樹勝㦸支中人過箭鏃龍光倐閃照虬
角搊琤觸此時一千里平下天台瀑雷公恣其志殱磹
裂電目蹋破霹靂車折却三四輻雨工避罪者必在蚊
睫宿狂發鏗訇音不得懈怠僇頃刻勢稍止尚自傾蔌
蔌不敢履洿處恐蹋爛地軸自爾凡十日茫然晦林麓
只是遇滂沱少曾逢霡霂伊予之廨宇古製拙卜築頽
簷倒菌黄破砌頑莎緑只有方丈居其中蹐且跼朽處
或似醉漏時又如沃堦前平泛濫墻下起趢趚唯堪著
籉笠復可乗􁹪䑿雞犬竝淋漓兒童但咿噢勃勃生溼
氣人人牢於鋦鬚眉漬將斷肝膈蒸欲熟當庭死蘭芷
四垣盛薋菉解帙展斷書拂牀安壞櫝跳梁老蛙黽直
向牀前浴蹲前但相聒似把白丁辱空厨方欲炊漬米
未離䉛薪蒸溼不着白晝須燃燭汗萊既已濘買魚不
獲䱙竟未成麥饘安能得粱肉更有陸先生荒林抱窮
蹙壞宅四五舎病篠三兩束葢簷低碍首蘚地滑澾足
注欲透承塵溼難庇廚簏低摧在圭竇索漠抛偏裻手
指既已胼肌膚又將瘯一庖勢欲陊將撐乏寸木盡日
欠束薪經時無斗粟䗂蝓將入甑蟚蜞已臨鍑(音腹説/文云如)
(釡而/大口)嬌兒未十歳枵然自啼哭一錢買粔籹數里走病
僕破碎舊鶴籠狼藉晩蠶簇千巻素書外此外無餘蓄
着處紵衣裂戴次紗帽醭惡隂潛過午未及烹葵菽吳
中銅臭戶七萬沸如臛嗇止甘蟹䱬侈惟僭車服皆希
尉吏㫖盡怕里胥錄低眉事庸奴開顔納金玉唯到陸
先生不能分一斛先生之志氣薄漢如鴻鵠遇善必擎
跽見才輒馳逐亷不受一芥其餘安可黷如何鄉里輩
見之乃蝟縮粤予苦心者師仰但踖踧受易既可注請
𤣥又堪卜百家皆搜蕩六藝盡翻覆似餒見太牢如迷
遇華燭半年得詶唱一日屢往復三秀間稂莠九成雜
巴濮奔命既不暇乞降但相續吟詩口吻噅把筆指節
瘃君才既不窮吾道繇是篤所益諒𢎞多厥交過親族
相逢似丹漆相望如脁朒論業敢竝驅量分合繼躅相
違始兩日忡忡想華縟出門泥漫漶恨無直轅輂十錢
賃一輪篷上鳴斛觫赤脚枕書帙訪予穿詰曲入門且
抵掌大噱時碌碌滋淋既浹旬無乃害九穀予唯餓不
死得非道之福手中捉詩巻語快還共讀解帶似歸來
脫巾若沐浴疎如松間篁野甚麋對鹿行譚㺯書籖卧
話枕棊局呼童具盤飱擫衣換鷄鶩或蒸一升麻或煠
兩把菊用以閱幽竒豈能資口腹十分煎臯盧半榼挽
醽醁高談繄無盡晝漏何太促我公大司諫一切從民
欲梅潤侵束杖和氣生空獄而民當斯時不覺有煩溽
念澇為之災拜神再三告太隂霍然收天地一澄肅燔
炙既芬芬威儀乃毣毣(音/木)須權元化柄用拯中夏酷我
願薦先生左右輔司牧兹雨何足云唯思舉顔歜
　　奉詶襲美先輩呉中苦雨一百韻見寄
　　　　　　　　　　　　　　　陸龜蒙
微生參最靈天與意緒拙人皆機巧求百徑無一達家
為唐臣來奕世唯稷卨只垂清白風凛凛自貽厥(龜蒙/六代)
(祖五代祖皇/朝繼在台輔)猶殘賜書在編簡苦斷絶其間忠孝字萬
古光不滅孱孫誠瞢昧有志甞榾榾敢云嗣良弓但欲
終守節諠譁不入耳讒佞不挂舌仰詠堯舜言俯遵周
孔轍所貪既仁義豈暇理生活縱有舊田園抛來亦蕪
没因之成否塞十載真契濶凍骭一襜褕饑腸少糠籺
甘心付天壤委分任迴斡笠澤卧孤雲桐江釣明月盈
筐盛芡芰滿釡煮鱸鱖酒幟風外㩻茶槍露中擷(江南/謂茶)
(芽未展者曰槍/已展者曰旗也)歌謠非大雅捃摭為小説上可補熏莖
傍堪􁐃芽蘖(龜蒙甞著/稗説三巻)方當賣罾罩盡以易紙札蹤跡
尚吳門夢魂先魏闕尋聞天子詔赫怒誅叛卒宵旰憫
烝黎謨明問征伐王師雖繼下賊壘未即拔此時淮海
波半是生人血霜戈驅少壯敗屋棄羸耊踐蹋比塵埃
焚燒同藁秸吾皇自神聖執事皆間傑射策亦何為春
卿遂聊輟伊予將貢技未有耻可刷却問漁樵津重耕
烟雨墢諸侯急兵食冗賸方翦截不可把詞章巡門事
干謁歸來闔蓬楗壁立空裋褐煖手抱孤烟披書向殘
雪幽憂和憤懣忽忽自驚蹶文兮乏寸毫武也無尺鐡
平生所韜蓄到死不開豁念此令人悲翕然生内熱加
之被皸瘃况復久藜糲既為霜露侵一臥増百疾筋骸
將束縛腠理如箠撻初謂抵狂貙又疑當毒蝎江南多
事鬼巫覡連甌粤可口是妖訛恣情專賞罰良醫只備
位藥肆成虚設而我正萎痿安能致訶咄椒蘭任芳苾
糈粣從羅列醆斚既屢傾錢刀亦隨爇兼之瀆財賄不
止行諂竊天地如有知微妖豈逃殺其時心力憤益使
氣息惙永夜更呻吟空牀但皮骨君來贊賢牧野鶴聊
簪笏謂我同光塵心中有溟渤輪蹄相壓至問遺無虚
日直到春鴻濛猶殘病根茇看花雖眼暈見酒忘肺渇
隠几還自怡逢盧亦爭喝抽毫更唱和劍㦸相磨戛何
大不包羅何微不挑刮今來值霖雨晝夜無暫歇雜若
碎淵淪高如破轇轕何勞鼉吼岸詎要鸛鳴垤秪意江
海翻更愁山岳裂初驚蚩尤陣虎豹爭搏嚙又疑伍胥
濤蛟蜃相蹙拶千家濛瀑練忽似好披拂萬瓦垂玉繩
如堪取縈結况予居低下本是蛙蚓窟邇來增號呼得
以恣唐突先夸屋舍好又恃頭角凸厚地雖直方身能
徧穿穴常參莊辯裏亦造揚𤣥末偃仰縱無機形容且
相忽低頭増嘆詫到口復嗢咽沮洳漬琴書莓苔染巾
襪解衣換倉粟秕稗猶未脱飢鳥屢窺臨泥童苦舂䑔
或聞秋稼穡太半沈澎汃耕父蠧齊民農夫思旱魃吾
觀天之意未必洪水割且要虐飛龍又圖滋跛鼈三吳
明太守左右皆儒哲有力即扶危懷仁過救暍鹿門皮
夫子氣調真俊逸截海上雲鷹横天下韝鶻文壇如命
將可以持玉鉞不獨扆羲軒便當城老佛顧予為山者
所得才簣撮譬如飾箭材尚欠鏃與筈閒將歈兒唱强
倚帝子瑟幸得逺瀟湘不然嗤賈屈開緘窺寶肆璣貝
光比櫛朗詠衝樂懸陶匏響鏗擖古來愁霖賦不是不
清越非君頓挫才沴氣難摧折馳情扣虚寂力盡無所
掇不足謝徽音秪令彫鬢髮
　　初夏即事寄魯望　　　　　　皮日休
夏景恬且曠遠人疾初平黄鳥語方熟紫桐隂正清廨
宇有幽處私遊無定程歸來閉雙關亦忘枯與榮土室
作深谷蘚垣為干城􁀙杉突杝架迸笋支檐楹片石共
坐穏病鶴同喜晴癭木四五器筇杖一兩莖泉為葛天
味松作羲皇聲或看名畫徹或吟閒詩成忽枕素琴睡
時把仙書行自然寡儔侶莫説更紛爭具區包地髓震
澤含天英粤從三讓來俊造紛然生顧予客兹地薄我
皆為傖唯有陸夫子盡力提客卿各負出俗才俱懷超
世情駐我一棧車啜君數藜羮敲門若我訪倒屧欣逢
迎胡餅蒸甚熟貊盤舉尤輕茗脆不禁炙酒肥或難傾
掃除就藤下移榻尋虚明惟共陸夫子醉與天壤并
　　奉詶襲美先輩初夏見寄次韻　陸龜蒙
積雨晦臯圃門前烟水平蘋蘅増遙吹枕席分餘清村
斾詫酒美賖來滿鋞程未必減宣子何羨謝公榮借宅
去人逺敗墻連古城愁鴟占枯枿野鼠趨前楹昨日雲
破損晩林先覺晴幽篁倚㣲照碧粉含疎莖蠧簡有遺
字㾌琴無汎聲蠶寒蠒尚薄燕喜雛新成覽物正搖思
得君初夏行誠明復散誕化匠安能爭海浪刷三島天
風吹六英洪崖領玉節坐使虚音生吾祖傲洛客因言
幾為傖末裔實漁者敢懷干墨卿唯思釣璜老遂得持
竿情何須乞鵝炙豈在斟羊羮畦蔬與甕醁便可相攜
迎蟠木几甚曲筍皮冠且輕閒心放羈靮醉脚從攲傾
一逕有餘逺一窗有餘明秦皇苦不達天下何足并
　　二遊詩(有序/)　　　　　　　　皮日休
吳之士有恩王府參軍徐修矩者守世書萬巻優游自
適余假其書數千巻未一年悉償夙志酣飫經史或日
晏忘飲食次有前涇縣尉任晦者其居有深林曲沼危
亭幽砌余並次以見之或退公之暇必造以息焉林泉
隠事恣用研詠大凡遊於二君宅無浹旬之間因作詩
以畱贈目之曰二遊兼寄陸魯望
　　徐詩
東莞為著姓奕代皆雋喆強學取科第名聲盡孤掲自
為方州來清操稱凜冽唯寫墳籍多必云清俸絶宣毫
利若風剡紙光於月扎吏指欲胼萬通排未闋樓船若
夏屋欲載如垤㙞轉徙入吳都縱横礙門闑縹囊輕似
霧緗帙殷於血以此為基構將斯用貽厥重於通侯印
貴却全師節我愛參卿道承家能介潔潮田五萬步草
屋十數楶微宦不能去歸來坐如刖保兹萬巻書守慎
如羈紲念我曽苦心相逢無間别引之看祕寳任得窮
披閲軸閒翠鈿剥籖古紅牙折帙解帶芸香巻開和桂
屑枕兼石鋒刃榻共松瘡癤一卧寂無諠數編看盡徹
或攜歸廨宇或把穿林樾挈過太湖風抱宿支硎雪如
斯未星紀悉得分毫末翦除幽僻藪滌蕩𤣥微窟學海
正狂波予頭向中􁀙(烏没/反)聖人患不學垂誡尤為切苟
昧古與今何殊瘖共􁀙(五滑/反)昔之慕經史有以傭筆札
何况遇斯文借之不曽輟吾衣任縠纑吾食甘糠覈其
道苟可光斯文那自伐何竹青堪殺何蒲重好截如能
盈兼兩便足詶飢渇有此競苟榮聞之兼可噦東臯耨
烟雨南嶺提薇蕨何以謝徐君公車不聞設
　　任詩
任君恣高放斯道能寡合一宅閒林泉終身逺囂雜嘗
聞佐浩穰散性多儑􁀙(上五盍反下音/沓不著事貌)歘爾解其綬遺
之如棄靸歸來鄉黨内却與親朋洽開溪未讓丁列第
方稱甲入門約百步古木聲霎霎廣檻小山欹斜廊怪
石夾白蓮倚欄楯翠鳥縁簾押地勢似五㵼巖形若三
峽猿眠但腽肭鳬食時啑唼撥荇下文竿結藤縈桂檝
門留醫樹客壁倚栽花鍤度歳止褐衣經旬唯白㡊多
君方閉户顧我能倒屧請題在茅棟留坐於石榻魂從
清景遛衣任烟霞裛堦墀龜任上枕席鷗方狎沼似頗
黎鏡當中見魚眨杯杓悉杉瘤盤筵盡荷葉閒斟不置
罰閒奕無爭刼閒日不整冠閒風無用箑以斯為思慮
吾道寧疲苶衮衣競璀璨鼔吹爭鞺鞈欲者解擠排詬
者能詀讘權豪暫翻覆刑禍相填壓此時一圭竇不肯
饒閶闔有第可棲息有書可漁獵吾欲與任君終身以
斯愜
　　奉和二遊詩　　　　　　　　陸龜䝉
　　徐詩
甞聞四書曰經史子集焉苟非天禄中此事無繇全自
從秦火來歴代逢迍邅漢祖入關日蕭何為政年盡力
取圖籍遂持天下權中興延嘉時教化還相宣立石刻
五經置於太學前賊莽亂王室君臣如轉圜洛陽且煨
燼載籍宜為烟逮晉武革命生民纔息肩惠懷亟寡昧
戎羯俄腥羶已覺天地閉競為東南遷日既不暇給墳
索何繇專爾後國脆弱人多尚虚𤣥任學者得謗清言
者為賢直至沈范輩(沈約范雲皆/藏書數萬巻)始家藏簡編御府有
不足仍令就之傳梁元渚宫日盡取如蚳蝝兵威忽破
碎焚爇無遺篇近者隋後主搜羅勢駢闐寳函映玉軸
彩翠明霞鮮伊唐受命初載史聲連延砥柱不我助驚
波湧淪漣遂令因去書半在餘浮泉貞觀購亡逸蓬瀛
漸周旋炅然東壁光與月爭流天偉矣開元中王道真
平平八萬五千巻一一皆塗鉛(案開元麗正/殿書録云)人間盛傳
寫海内奔窮研目云西齋書有過東臯田吾聞徐氏子
奕世皆才賢因知遺孫謀不在黄金錢挿架幾萬軸森
森若戈鋋風吹籖牌聲滿室鏗鏘然佳哉鹿門子好問
如除㾓倐來參卿處遂得參卿憐開懷展厨簏唯在性
所便素業已千仞今為峻雲巔雄才舊百派相近浮日
川君苞王佐圖縱步凌陶甄他時若報徳誰在參卿先
　　任詩
吳之辟疆園在昔勝槩敵前聞富脩竹後説紛怪石(竟/陵)
(子陸羽玩月詩云辟疆/舊林園怪石紛相向)風烟慘無主載祀將六百草色
與行人誰能問遺迹不知清景在盡付任君宅却是五
湖光偷來傍簷隟出門向城路車馬聲轥轢入門望亭
隈水木氣岑寂犨牆繞曲岸勢似行無極十步一危梁
乍疑當絶壁池容澹而古樹意蒼然僻魚驚尾半紅鳥
下衣全碧斜來島嶼隠怳若瀟湘隔雨靜挂殘絲烟消
有餘脉朅來任公子擺落名利役雖將禄代耕頗愛巾
隨策秋籠支遁鶴夜榻戴顒客説史足為師譚禪差作
伯君多鹿門思到此情便適偶䕃桂堪帷縱吟苔可席
顧予真任誕雅遂中心獲但喜醉還醒豈知𤣥尚白甘
閒在雞口不貴封龍額即此自怡神何勞謝公屐
　
　
　
　松陵集巻一
欽定四庫全書
　松陵集巻二
　徃體詩二十八首
　　追和虎丘寺清逺道士詩序　　皮日休
聖人為春秋凡諸侯有告則書無告則不書葢所以懲
其偽而敦其實也夫怪之與神雖曰不言在傳則書之
者亦摭其實而為之也若然者神之與怪果安邪噫聖
賢有不得其志者則必垂之於言也大則為經誥小則
為歌詠葢不信於當時則取愬於後世抑鬼神有生不
得其志者死亦然邪若憑而宣之則石言乎晉物叫於
宋是也若夢而辯之則良夫有昆吾之歌聲伯有瓊瑰
之謡是也自兹已後人倫不修神藻益熾在君人者悟
之則為瑞逆之則為妖其㝠諷昧刺時出於世者則與
騷人狎客往往敵於忽微焉虎丘山有清逺道士詩一
首其所稱自殷周而歴秦漢迄於近代抑二千年末以
鬼神自謂亦神怪之甚者格之以清健飾之以俊麗一
句一字若奮若搏彼建安詞人儻在不得居其右矣顔
太師魯公愛之不暇遂刻於巖際并有繼作李太尉衛
公欽清逺之髙致慕魯公之素尚又次而和之顔之叙
事也典李之屬思也麗竝一時之寡和又幽獨君詩二
首亦甚竒愴予嗜古者觀而樂之因繼而為和答幽獨
君一篇不知孰氏之作其詞古而悲亦存於篇末太𤣥
曰大無方易無時然後為鬼神也噫清逺道士果鬼神
乎抑道家者流乎抑隠君子乎詞則已矣人則吾不知
也
　　同沈恭子遊虎丘寺有作　　　清逺道士
我本長殷周遭罹歴秦漢四瀆與五岳名山盡幽竄及
此寰區中始有近峯玩近峯何鬱鬱平湖𣺌瀰漫吟俛
川之隂步上山之岸山川共澄澈光彩交凌亂白雲蓊
欲歸青松忽消半客去川島靜人來山鳥散谷深中見
日崖幽曉非旦聞子盛遊遨風流足詞翰嘉兹好松石
一言常累歎勿謂予鬼神欣君共幽讚
　　刻清逺道士詩因而繼作　　　顔真卿
不到東西寺於今五十春朅來從舊賞林壑宛相親
吴子多藏日秦皇厭勝辰劒池穿萬仞盤石坐千人
金氣騰為虎琴臺化若神登壇仰生一捨宅歎珣珉
中嶺分雙樹迴巒絶四鄰窺臨江海接崇飾四時新
客有神仙者於兹雅麗陳名髙清逺峽文聚斗牛
津跡異心寧間聲同質豈均悠然千載後知我揖光
塵
　　追和太師魯公刻清逺道士詩　　李徳裕
茂苑有靈峯嗟予未遊觀藏山在平陸壞谷為髙岸岡
繞數仞墻巖潛千丈幹乃知造化意迴斡資竒玩鏐騰
昔虎踞劒沒甞龍煥潭黛入海底崟岑聳霄半層巒未
昇日哀狖寧知旦緑篠夏凝隂碧林秋不換㝠搜既窈
窕迥望何蕭散川曉嵐氣收江春雜英亂逸人綴清藻
前哲留篇翰共扣哀玉音皆舒文繡段難追彥回賞(褚/彥)
(回曰凡人所稱常過其實/唯見虎丘則逾其所聞)徒起興公歎一夕如再升含
毫星斗爛
　　追和清逺道士詩兼次本韻　　　皮日休
成道自衰周避世窮炎漢荆杞雖云梗烟霞尚容竄兹
岑信靈異吾懐愜流玩石澁古鐵鉎嵐重輕埃漫松膏
膩幽徑蘋沫著孤岸諸蘿幄幕暗衆鳥陶匏亂巖罅地
中心海光天一半𤣥猿行列歸白雲次第散蟾蜍生夕
景沆瀣餘清旦風日採幽什墨客學靈翰嗟予慕斯文
一詠復三歎顯晦雖不同兹吟粗堪讚
　　同前亦次本韻　　　　　　　　陸龜䝉
一代先後賢聲容劇河漢況兹邁古士復歴蒼崖竄辰
經㡬十萬邈與靈夀玩海嶽尚推移都鄙固蕪漫羸僧
下髙閣獨鳥沒逺岸嘯初風雨來吟餘鐘唄亂如何鍊
精魄萬祀忽欲半寧為斷臂憂肯作秋柏散吾聞酆宫
内日月自昏旦左右修文郎縱横灑篇翰斯人乆冥漠
得不垂慨歎庶或有神交相從重興讚
　　補沈恭子詩(并序/)　　　　　　陸龜䝉
按清逺道士詩題中有沈恭子同遊既為神怪之儔得
非姓氏諡為恭子乎(一作/若)趙宣子韓獻子之類邪恭子
美諡也而詩中有風流詞翰之稱豈獨唱而不和者歟
疑闕其文以為恭子之恨乃作一章存於編中亦補亡
之義也
靈質貫軒昊遐年越商周自然失逺裔安得怨寡儔我
亦小國𦙍易名慙見優雖非放曠懐雅奉逍遙遊攜手
桂枝下屬詞山之幽風雨一以過林麓颯然秋落日倚
石壁天寒登古丘荒泉已無夕敗葉翳不流亂翠缺月
隠衰紅清露愁覽物性未逸反為情所囚異才偶絶境
佳藻窮㝠搜虚傾寂寞音敢作雜珮詶
　　幽獨君詩(二首/)
幽明雖異路平昔忝工文欲知潛昧處山北兩孤墳
髙松多悲風蕭蕭清且哀南山接幽隴幽隴空崔嵬白
日徒昭昭不照長夜臺雖知生者樂魂魄安能迴況復
念所親慟哭心肝摧慟哭更何言哀哉復哀哉
　　答幽獨君
神仙不可學形化空遊魂白日非我朝青松為我門雖
復隔幽顯猶知念子孫何以遣悲惋萬物歸其根寄語
世上人莫厭臨芳樽莊生問枯骨三樂成虚言
　　追和幽獨君詩次韻　　　　　　皮日休
念爾風雅魄幽咽猶能文空令傷魂鳥啼破山邊墳
恨劇但埋土聲幽難放哀墳古春自晩愁緒空崔嵬白
楊老無花枯根侵夜臺天髙有時裂川去何時迴雙睫
不能濡六藏無可摧不聞搴蓬事何必深悲哉
　　同前次韻　　　　　　　　　　陸龜䝉
靈氣獨不死尚能成綺文如何孤窆裏猶自讀三墳
落日送萬古秋聲含七哀枯株不蕭瑟枝榦虚崔嵬伊
昔臨大道歌鍾醉髙臺臺今已平地秪有春風迴明月
白草死積隂荒隴摧聖賢亦如此慟絶真悠哉
　　讀黄帝隂符經寄鹿門子　　　　陸龜䝉
清晨整冠坐朗詠三百言備識天地意獻詞犯乾坤何
事不隠徳降靈生軒轅口銜造化斧鑿破機關門五賊
忽迸逸萬物爭崩奔虚施神仙要莫救華池源但學戰
勝術相髙甲兵屯龍蛇競起陸鬭血浮中原成湯與周
武反覆更為尊下及秦漢得黷弄兵亦煩姦强自林據
仁弱無枝蹲狂喉恣吞噬逆翼爭飛翻家家伺天發不
肯匡淫昏生民墜塗炭比屋為寃魂秪為讀此書大樸
難乆存微臣與軒轅亦是萬世孫未能窮意義豈敢求
瑕痕曽亦愛兩句可與賢達論生者死之根死者生之
根方寸了十字萬化皆胚渾身外更何事眼前徒自喧
黃河但東注不見歸崑崙晝短苦夜永勸君傾一樽
　　奉和讀隂符經見寄　　　　　皮日休
三百八十言出自伊祁氏上以生神仙次云立仁義𤣥
機一以發五賊紛然起結為日月精融作天地髓不測
似隂陽難名若神鬼得之昇髙天失之沈厚地具茨雲
木老大塊烟霞委自顓頊以降賊為聖人軌堯乃一庶
人得之賊帝摰摰見其徳尊脫身授其位舜惟一鰥民
冗冗作什器得之賊帝堯白丁作天子禹本刑人後以
功繼其嗣得之賊帝舜用以平洚水自禹及文武天機
􁀙然弛姬公樹其綱賊之為聖智聲詩川競大禮樂山
爭峙爰從幽厲餘宸極若孩稚九伯真犬彘諸侯實虎
兕五星合其耀白日下闕里繇是生聖人於焉當亂紀
黃帝之五賊拾之若青紫髙揮春秋筆不可刋一字賊
子虐甚斨姦臣痛於箠至今千餘年蚩蚩受其賜時代
更復改刑政崩且陊予將賊其道所動多訿毁叔孫與
臧倉賢聖多如此如何黃帝機吾得多坎躓縱失生前
禄亦多身後利我欲賊其名垂之千萬祀
　　初夏遊楞伽精舍　　　　　　　皮日休
越舼輕似萍漾漾出烟郭人聲漸疎曠天氣忽寥廓伊
予愜斯志有似劀□瘼遇勝即夷猶逢幽且淹泊俄然
棹深處虚無倚巖崿霜毫一道人引我登龍閣當中見
夀象欲禮光紛箔珠幡時相鏗恐是諸天樂樹杪見觚
稜林端逢赭堊千尋井猶在萬祀靈不涸下通蛟人道
水色黮而惡欲照六藏驚將窺百骸愕朅去山南嶺其
險如邛笮悠然放吾興欲把青天摸紫藤垂罽珥紅荔
縣纓絡蘚厚滑似漦峰尖利如鍔斯須到絶頂似愈漸
離㸌一片太湖光只驚天漢落梅風脫綸帽乳水透芒
屩嵐姿與波彩不動渾相著既不暇供應將何以酬酢
却來穿竹徑似入青油幕穴恐水君開龕如鬼工鑿窮
幽入兹院前楯臨巨壑遺畫龍奴獰殘香蟲篆薄褫魂
窺玉鏡澄慮聞金鐸雲態共縈留鳥言相許諾古木勢
如虺近之恐相蠚怒泉聲似激聞之意爭博時禽倐已
黙衆籟蕭然作遂令不羈性戀此如纏縛念彼上人者
將生付寂寞曾無膚撓事肯把心源度胡為儒家流沒
齒勤且恪沐猴本不冠未是謀生錯言行既異調棲遲
亦同託願力儻不遺請作華林鶴
　　奉和初夏遊楞伽精舍次韻　　　陸龜蒙
吳都涵汀洲碧液浸郡郭微雨蕩春醉上下一清廓竒
蹤欲探討靈物先瘵瘼飄然蘭葉舟旋倚烟霞泊吟談
亂篙㯭夢寐雜巘㟧纎情不可逃洪筆難暫閣豈知楞
伽㑹乃在山水箔金仙著書日世界名極樂薝蔔冠諸
香琉璃代華堊禽言經不輟象口川寧涸萬善峻為城
巉巉扞羣惡清晨欲登造安得無自愕險穴駭坤牢髙
蘿挂天笮池容澹相向蛟怪如可摸苔蔽石髓根蒲差
水心鍔嵐侵達摩髻日照狻猊絡仰首乍眩旋迴眸更
煇㸌簷端凝(去/聲)飛羽磴外浮碧落到迥解風襟臨幽濯
雲屩塵機性非便靜境心所著自取海鷗知何煩尸祝
酢峯圍震澤岸翠浪舞綃幕瀲灔豈堯遭㟞嵃非禹鑿
濳聽鍾梵處别有松桂壑靄重燈不光泉寒網猶薄僮
能躡孤刹鳥慣親摐鐸服道身可遺乞閒心已諾人間
亦何事萬態相毒蠚戰壘競髙深儒衣謾襃博宣尼名
位達未必春秋作管氏包伯圖須人解其縛伊予采樵
者蓬藋方索漠近得風雅情聊將聖賢度多君富遒采
識度兩清恪詎寵生滅詞肯教夷夏錯未為堯舜用且
向烟霞託我亦擺塵埃他年附鴻鶴
　　公齋四詠　　　　　　　　　　皮日休
　　小松
婆娑只三尺移來白雲徑亭亭向空意已解凌遼敻葉
健似虬鬚枝脆如鶴脛清音猶未成紺彩空不定隂圓
小芝葢鱗澁脩荷柄先愁被鷃搶預恐遭蝸病結根幸
得地且免離離映磥砢不難遇在保晩成性一日造明
堂為君當畢命
　　小桂
一子落天上生此青璧枝歘從山之幽斸斷雲根移勁
挺隠珪質盤珊緹油姿葉彩碧髓融花狀白毫蕤稜層
立翠節偃蹇樛青螭影澹雪霽後香汎風和時吾祖在
月竁孤貞能見怡願老君子地不敢辭喧卑
　　新竹
笠澤多異竹移之植後楹一架三百本緑沈森冥冥圓
𦂳珊瑚節釤利翡翠翎儼若青帝仗矗如紫姑屏槭槭
微風度漠漠輕靄生如神語鈞天似樂奏洞庭一玩九
藏冷再聞百骸醒有根可以執有􁩈(音福譜/云竹實)可以馨願
稟君子操不敢先凋零
　　鶴屛
三幅吹空縠孰冩仙禽狀䯔耳側似聽(相鶴經云䯓頬/䯔耳則聽響逺)
赤精曠如望(露眼赤精/則視逺)引吭㸔雲勢翹足臨池樣頗似
近蓐席還如入方丈盡日空不鳴窮年但相向未許子
晉乘難教道林放貌既合羽儀骨亦符法相願升君子
堂不必思崐閬
　　奉和公齋四詠次韻　　　　　陸龜蒙
　　小松
擢秀逋客巖遺根飛鳥徑因求飾清閟遂得辭危敻貞
同柏有心至若珠無脛枝形短未怪鬛數差難定(名山/記云)
(松有兩鬛三鬛七鬛者言/如馬鬛形也言粒者非)況密三天風方遵四時柄那
興培塿歎免答鄰里病微霜靜可分片月疎堪映竒當
虎頭筆韻叶通明性㑹拂陽烏胷掄材膺帝命
　　小桂
諷賦輕八植擅名方一枝才髙不滿意更自寒山移宛
宛别雲態蒼蒼出塵姿烟歸助華杪雪㸃迎芳蕤青條
坐可結白日如奔螭諒無􁠱(音/鶯)翦憂即是蕭森時洛浦
雖有䕃騷人聊自怡終為濟川擑豈在論髙卑
　　新竹
别塢破苔蘚嚴城樹軒楹恭聞稟璇璣化質離青㝠(竹/璇)
(璣玉精受氣/於𤣥軒之宿)色可定雞頸實堪招鳳翎立窺五嶺秀坐
對三都屏晴月窈窕入曙烟霏微生昔者尚借宅況來
處賓庭金罍縱傾倒碧露還鮮醒若非抱苦節何以偶
惟馨徐觀稚龍出更賦錦苞零
　　鶴屛
時人重花屏獨即胎化狀叢毛練分彩疎節筇相望(八/公)
(相鶴經云大毛落叢毛生其色/如雪又云髙脚疎節則多跛也)曾無氃氋態頗得連軒
樣勢擬搶髙尋身猶在函丈如憂雞鶩鬭似憶烟霞向
塵世任縱横霜襟自閒放空資明逺思不待浮丘相何
繇振玉衣一舉棲瀛閬
　　覽皮先輩盛製因作十韻以寄用伸歎仰
　　　　　　　　　　　　　　　　崔　璐
河嶽挺靈異星辰精氣殊在人為英哲與國作禎符襄
陽得竒士俊邁真龍駒勇果魯仲由文賦蜀相如渾浩
江海廣葩華桃李敷小言入無間大言塞空虚㡬人遊
赤水夫子得𤣥珠鬼神爭奥秘天地惜洪罏既有曾參
行仍兼君子儒吾知上帝意將使居黄樞好保千金體
須為萬姓謨
　　奉酬次韻　　　　　　　　　　皮日休
伊余幼且賤所稟自以殊弱嵗謬知道有心匡皇符意
超海上鷹運跼轅下駒縱性作古文所為皆自如但恐
才格劣敢誇詞彩敷句句考事實篇篇窮𤣥虚誰能變
羊質競不獲􁏿珠粤有造化手曾開天地罏文章鄴下
秀氣貌淹中儒展我此志業期君持中樞蒼生眼穿望
勿作磻溪謨
　　奉和因贈至一百四十言　　　　陸龜蒙
孔聖鑄顔事垂之千載餘其間王道乖化作荆榛墟天
必授賢哲為時攻翦除軻雄骨已朽百氏徒趦趄近者
韓文公首為開闢鋤夫子又繼起隂霾終廓如搜得萬
古遺裁成十編書南山盛雲雨東序堆瓊琚偶此真籍
客悠揚兩情攄清辭忽窈窕雅韻何虚徐唱既野芳坼
酬還天籟疎輕波掠翡翠曉露披芙蕖儷曲信寡和末
流難嗣初空持一竿餌有意䱷鯨魚
　
　
　
　
　
　
　
　
　松陵集巻二
欽定四庫全書
　松陵集巻三
　徃體詩二十首
　　太湖詩(有序/)　　　　　　　　　皮日休
余頃在江漢嘗耨鹿門䱷浻湖然而未能放形者抑志
於道也爾後以文事造請於是南浮至二别涉洞庭迴
觀敷淺源登廬阜濟九江繇天柱抵霍嶽又自箕潁轉
樊鄧陟商顔入藍關凡自江漢至于京師者十數侯繞
者二萬里道之不行者有困辱危殆志之可適者有山
水遊玩則休戚不孤矣咸通九年自京東遊復得宿太
華樂荆山賞女几度轘轅窮嵩髙入京索浮汴渠至揚
州又航天塹從北固至姑蘇噫江山幽絶見貴于地誌
者余之所到不翅于半則烟霞魚鳥林壑雲月可為屬
厭之具矣尚枵然於志者抑古聖人所謂獨行之性乎
逸民之流乎余真得而為也爾後聞震澤包山其中有
靈異學黄老徒樂之多不返益欲一觀豁平生之鬱鬱
焉十一年夏六月㑹大司諫清河公憂霖雨之為患乃
擇日休將公命禱于震澤祀事既畢神應如響於是太
湖之中所謂洞庭山者得以恣討凡所歴皆圖籍稱為
靈異者遂為詩二十章以志其事兼寄天隨子
　　初入太湖(從胥口入去/州五十里)
聞有太湖名十年未曾識今朝得遊汎大笑稱平昔一
舎行胥塘盡日到震澤三萬六千頃千頃頗黎色連空
淡無纇照野平絶隟好放青翰舟堪弄白玉笛疎岑七
十二􁭜􁭜露矛㦸悠然嘯傲去天上摇畫鷁西風乍獵
獵驚波罨涵碧倐忽雪陣吼須臾玉崖拆樹動為蜃尾
山浮似鼇脊落照射鴻溶清輝蕩抛􁝅雲輕似可染霞
爛如堪摘漸暝無處泊挽帆從所適枕下聞澎汃肌上
生瘮􁁜討異足邅迴尋幽多阻隔願風與良便吹入神
仙宅甘將一藴書永事嵩山伯
　　曉次神景宫
夜半幽夢中扁舟似鳧躍曉來到何許俄倚包山脚三
百六十丈攒空利如削遐瞻但徙倚欲上先矍鑠濃露
濕莎裳淺泉漸(音/尖)草屩行行未一里節境轉寂寞靜徑
侵泬寥仙扉傍巖㟧松聲正清絶海日方照灼歘臨幽
虚天萬想皆擺落壇靈有芝菌殿聖無鳥雀瓊幃自迴
旋錦旌空燦錯鼎氣為龍虎香烟混丹雘凝看出次雲
黙聽語時鶴緑書不可注雲笈應無鑰晴來鳥思喜􁬙
裏花光弱天籟如擊琴泉聲似摐鐸清齋洞前院敢負
𤣥科約空中悉羽章地上皆靈藥金醴可酣暢玉豉堪
咀嚼存心服燕胎叩齒讀龍蹻福地七十二兹焉堪永
託在獸乏虎貙於蟲不毒蠚嘗聞擇骨録仙誌非可作
緑腸既朱髓青肝復紫絡伊余乏此相天與形貌惡每
嗟原憲瘇常苦齊侯瘧終然合委頓剛亦慕寥廓三茅
亦嘗仕竟與珪組薄欲問包山神來賖少巖壑
　　入林屋洞
齋心已三日筋骨如烟輕腰下佩金獸手中持火鈴幽
塘四百里中有日月精連亘三十六各各為玉京自非
心至誠必被神物烹顧余慕大道不能惜微生遂招放
曠侣同作幽憂行其門纔函丈初若盤薄硎洞氣黑眣
□苔髪紅鬇鬡試足值坎窞低頭避崢嶸攀縁不知倦
怪異焉敢驚匍匐一百步稍稍策可横忽然白蝙蝠來
撲松炬明人語散澒洞石響髙玲玎脚底龍蛇氣頭上
波濤聲有時若服匿偪仄如見繃俄爾造平澹豁然逢
光晶金堂似鑄出玉座如琢成前有方丈沼凝碧融人
情雲漿湛不動矞露涵而馨漱之恐減算勺之必延齡
愁為三官責不敢攜一□昔云夏后氏於此藏真經刻
之以紫琳祕之以丹瓊期之以萬祀守之以百靈焉得
彼丈人竊之不加刑石篢一以出左神俄不扃禹書既
云得吳國繇是傾蘚縫纔半尺中有怪物腥欲去既嚄
唶將迴又伶俜却遵舊時道半日出杳𡨕屨泥(去/聲)惹石
髓衣濕沾雲英𤣥籙乏仙骨青文無絳名雖然入隂宫
不得朝上清對彼神仙窟自厭濁俗形却憎造物者遣
我騎文星
　　雨中遊包山精舎
松門亘五里彩碧髙下絢幽人共躋攀勝事頗清便翣
翣林上雨隠隠湖中電薜帶輕束腰荷笠低遮面濕屨
黏烟露穿衣落霜霰笑次度巖壑困中遇臺殿老僧三
四人梵字十數巻施稀無夏屋境僻乏朝膳散髮抵泉
流支頥數雲片坐石忽忘起捫蘿不知倦異蝶時似錦
幽禽或如鈿篥簩還戛刄栟櫚自摇扇俗態既斗藪野
情空眷戀道人摘芝菌為予備午饌渇與石榴羮饑愜
胡麻飯如何事于役兹遊急於傳却將塵土衣一任瀑
絲濺
　　遊毛公壇
却上南山路松行儼如廡松根礙幽徑孱顔不能斧擺
屨跨亂雲側巾蹲怪樹三休且半日始到毛公塢兩水
合一澗潨崖却為浦相敵百千㦸共攂十萬鼓噴散日
月精射破神仙府唯愁絶地脈又恐折天柱一窺耳目
眩再聽毛髮豎次到鍊丹井井幹翳宿莽下有蕋剛丹
勺之百疾愈凝於白獺髓湛似挏馬乳黄露醒齒牙碧
粘甘肺腑檜異松復怪枯疎互撑拄乾蛟一百丈髐然
半天舞下有毛公壇壇方不盈畝當時雲龍篆一片苔
蘚古(有劉先生鎮壇/符今存於堂)時時仙禽來忽忽祥烟聚我愛周
息元忽起應明主(周徵君名/曰息元)三諫却歸來迴頭唾珪組
伊余何不幸斯人不復覩如何大開口與世爭枯腐將
山待夸娥以肉投猰㺄歘坐侵桂隂不知已與午兹地
足靈境他年終結宇敢道萬石君輕於一絲縷
　　三宿神景宫
古觀岑且寂幽人情自怡一來包山下三宿湖之湄況
此深夏夕不逢清月姿玉泉浣衣後金殿添香時客省
髙且敞客牀蟠復竒石枕冷入腦笋席寒侵肌氣清寐
不着起坐臨堦墀松隂忽微照獨見螢火芝素鶴警微
露白蓮明暗池窻櫺帶乳蘚壁縫含雲蕤聞磬走魍魎
見燭奔羈雌沆瀣欲滴瀝芭蕉未離披五更山蟬響醒
發如吹篪杉風忽然起飄破步虚詞道客巾屨樣上清
朝禮儀明發作此事豈復甘趨馳
　　以毛公泉一缾獻上諫議因寄
劉根昔成道兹塢四百年毿毿被其體號為緑毛仙因
思清泠汲鑿彼岝􁯗巔五色既鍊矣一勺方鏗然既用
文武火俄窮雌雄篇赤鹽撲紅霧白花飛素烟服之生
羽翼倐爾沖𤣥天真隠尚有迹厥祀將近千我來討靈
勝到此期終焉滴苦破竇淨蘚深餘甃圓澄如玉髓潔
汎若金精鮮顔色半帶乳氣味全和鉛飲之融痞蹇濯
之伸拘攣有時玩者觸倏忽風雷顛素綆絲不短越􁂭
腹甚便汲時月液動擔處玉漿旋敢獻大司諫置之鈴
閣前清如介潔性滌比掃蕩權炙背野人興亦思侯伯
憐也知飲氷苦願受一缾泉
　　縹緲峰
頭戴華陽帽手拄大夏筇清晨陪道侶來上縹緲峰帶
露齅藥蔓和雲尋鹿蹤時驚􁠺䶃鼠飛上千丈松翠碧
内有室叩之虚䃔䃧(上戸冬反/下音隆)古穴下徹海視之寒鴻
濛遇歇有佳思緣危無倦容須臾到絶頂似鳥穿樊籠
恐足蹈海日疑身凌天風衆岫㸃巨浸四方接圓穹似
將青螺髻撒在明月中片白作越分孤嵐為吳宫一陣
靉靆氣隠隠生湖東激雷與波起狂電將日紅礊礊雨
㸃大金髇轟下空暴光隔雲閃髣髴亘天龍連拳百丈
尾下拔湖之洪捽為一雪山欲與昭回通移時却掘下
細碎衡與嵩神物諒不測絶景尤難窮杖策下返照漸
聞仙觀鍾烟波濆肌骨雲壑闐心胸竟死愛未足當生
且歡逢不然把天爵自拜太湖公
　　桃花塢
夤緣度南嶺盡日穿林樾窮深到兹塢逸興轉超忽塢
名雖然在不見桃花發恐是武陵溪自閉仙日月倚峰
小精舍當嶺殘耕垡將洞任迴環把雲恣披拂閒禽啼
叫窱險狖眠硉矹㣲風吹重嵐碧埃輕勃勃清隂減鶴
睡秀色治人渇敲竹鬬錚摐㺯泉爭咽嗢空齋蒸柏葉
野飯調石髮空羨塢中人終身無履韈
　　明月灣
曉景澹無際孤舟恣迴環試問最幽處號為明月灣半
巖翡翠巢望見不可攀栁弱下絲網藤深垂花鬘松癭
忽似狖石文或如虥釣壇兩三處苔老腥斒斑沙雨㡬
處霽水禽相向閒野人波濤上白屋幽深間曉培橘栽
去暮作魚梁還清泉出石砌好樹臨柴關對此老且死
不知憂與患好境無處住好處無境刪赧然不自適脈
脈當湖山
　　練瀆(吳王/所開)
吳王厭得國所玩終不足一上姑蘇臺猶自嫌局促艅
艎六宫鬧艨衝後軍肅一陣水麝風空中蕩平渌鳥困
避錦帆龍跧防鐵軸流蘇惹烟浪羽葆飄岩谷靈境太
蹂踐因兹塞林屋空濶嫌太湖﨑嶇開練瀆三尋齾石
齒數里穿山腹底靜似金膏礫碎如丹粟波殿鄭妲醉
蟾閣西施宿㡬轉含烟舟一唱來雲曲不知欄楯上夜
有越人鏃君王掩面死嬪御不敢哭艷魄逐波濤荒宫
養麋鹿國破溝亦淺代變草空緑白鳥都不知朝眠還
暮浴
　　投龍潭(在龜/山)
龜山下最深惡氣何洋溢涎木爆龍巢腥風巻蛟室曉
來林岑靜獰色如怒日氣涌撲炱煤波澄掃純漆下有
水君府貝闕光櫛比左右列介臣縱横守鱗卒月中珠
母見烟際楓人出生犀不敢燒水怪恐摧碎時有慕道
者作彼投龍術端嚴持碧簡齋戒揮紫筆兼以金蜿蜒
投之光焌律琴髙坐赤鯉何許縱仙逸我願與之遊兹
焉託靈質
　　孤園寺(梁散騎常/侍吳猛宅)
艇子小且兀縁湖蕩白芷縈紆泊一碕宛到孤園寺蘿
島凝清隂松門湛虚翠寒泉飛碧螭古木鬬蒼兕鐘梵
在水魄樓臺入雲肆岩邊足鳴􁝈樹杪多飛鸓香莎滿
院落風汎金靃靡靜鶴啄柏蠧閒猱㺯榲䗁小殿薰陸
香古經貝多紙老僧方暝坐見客還强起指兹正險絶
何以來到此先言洞壑數次話真如理磬韻醒閒心茶
香凝皓齒巾之刼貝布饌以旃檀餌數刻得清淨終身
欲倚止可憐陶侍讀身列丹臺位雅號曰勝力亦聞師
佛氏(陶隠居嘗夢見佛像謂已曰/爾當七地大王號曰勝力也)今日到孤園何妨稱
弟子
　　上真觀
徑盤在山肋繚繞窮雲端擿菌杖頭紫縁崖屐齒刓半
日到上真洞宫知造難雙戸啟真景齋心方可觀天鈞
鳴響亮天禄行蹣跚琪樹夾一徑萬條青琅玕兩松峙
庭際怪狀吁可歎大螾騰共結脩蛇飛相盤皮膚拆甲
胄枝節擒貙犴罅處似天裂朽中如井眢襹褷風聲㾌
跁跒地力痑(音/攤)根上露鉗釱空中狂波瀾合時若莽蒼
闢處如轘轅儼對無霸陣靜問嚴陵灘靈飛一以䕶山
都焉敢干兩廊潔寂歴中殿髙㠝岏靜架九色節閒懸
十絶幡㣲風時一吹百寳清闌珊昔有葉道士位當昇
靈官欲箋紫㣲志唯食虹景丹既逐隠龍去道風由此
殘猶聞絳目草往往生空壇羽客兩三人石上譚泥丸
謂我或龍胄粲然與之懽衣巾紫華冷食次白芝寒自
覺有真氣恐隨風力摶明朝若更住必擬隳儒冠
　　銷夏灣
太湖有曲處其門為兩崖當中數十頃别如一天池號
為銷夏灣此名無所私赤日莫斜照清風多遥吹沙嶼
掃粉墨松竹調塤篪山果紅靺鞨水苔青䯱髵木隂厚
若瓦岩磴滑如飴我來此遊息夏景方赫曦一坐盤石
上肅肅寒生肌小艖或可汎(方言云小/舸謂之艖)短策或可支行
驚翠羽起坐見白蓮披斂袖㺯輕浪解巾敵涼颸但有
水雲見更餘沙禽知京洛往來客暍死縁奔馳此中便
可老焉用名利為
　　包山祠
白雲最深處像設盈岩堂村祭足茗粣水奠多桃漿䇹
䉦突古砌薜荔繃頽墻爐灰寂不然風送杉桂香積雨
晦州里流波漂稻粱恭惟大司諫憫此如發狂命予傳
明禱祗事實不遑一奠若肹蠁再祝如激揚出廟未半
日隔雲逢澹光􁁉􁁉雨㸃少漸收羽林槍忽然山家犬
起吠白日傍公心與神志相向如𤣥黄我願作一疏奏
之於穹蒼留神千萬祀永福吳封疆
　　聖姑廟(在大姑山晉王彪二女/相繼沒有靈因而廟焉)
洛神有靈逸古廟臨空渚暴雨駁丹青荒蘿繞梁梠野
風旋芝葢飢烏銜椒糈寂寂落楓花時時鬭鼯鼠常云
三五夕盡㑹妍神侣月下留紫姑霜中召青女俄然響
環珮倏爾鳴機杼樂至有聞時香來無定處目瞪如有
待魂斷空無語雲雨竟不生留情在何處
　　太湖石(出黿/頭山)
兹山有石岸抵浪如受屠雪陣千萬戰蘚岩髙下刳乃
是天詭怪信非人功夫白丁一云取難甚網珊瑚厥狀
復若何鬼工不可圖或拳若虺蜴或蹲若虎貙連絡若
鉤鏁重叠如萼跗或若巨人骼或如太帝符胮肛篔簹
笋格磔琅玕株斷處露海眼移來和沙鬚求之煩耄倪
載之勞舳艫通侯一以眄貴却驪龍珠厚賜以賝賮逺
去窮京都五侯土山下要爾添嵒齬賞玩若稱意爵禄
行斯須苟有王佐士崛起於太湖試問欲西笑得如兹
石無
　　崦裏(傍龜山下有/良田二十頃)
􁬙裏何幽竒膏腴二十頃風吹稻花香直過龜山頂青
苗細膩卧白羽悠溶靜塍畔起鸊鵜田中通舴艋㡬家
傍潭洞孤戍當林嶺罷釣時煑菱停繰或焙茗峭然八
十老生計於此永苦力供征賦怡顔過朝暝洞庭取異
事包山極幽景念爾飽得知亦是遺民幸
　　石板(在石公/山前)
翠石數百步如板漂不流空疑水妃意浮出青玉洲中
若瑩龍劍外唯叠蛇矛狂波忽然死浩氣清且浮似將
翠黛色抹破太湖秋安得三五夕攜酒棹扁舟召取月
夫人嘯歌於上頭又恐霄景澗虚皇拜仙侯欲建九錫
碑當立十二樓瓊文忽然下石板誰能留此事少知者
唯應波上鷗
　　奉和太湖詩二十首　　　　　陸龜蒙
　　初入太湖
東南具區雄天水合為一髙帆大弓滿羿射爭箭疾時
當暑雨後氣象仍鬰宻乍如開彫笯(音奴/籠也)聳翅忽飛出
行將十洲近坐覺八極溢耳目駭鴻濛精神寒佶栗坑
來斗呀豁涌處驚嵳崒嶮異拔龍湫喧如破蛟室斯須
風妥帖若受命平秩㣲茫識端倪逺嶠疑格(音/閣)筆巉巉
見銅闕(湖中穹崇/山有銅闕)左右皆輔弼盤空儼相趨去勢猶横
逸嘗聞咸池氣下注作清質至今涵赤霄尚且浴白日
(太湖上稟咸池五車/之氣故一水五名也)又云構浮玉宛與崑閬匹肅為靈
官家此事難致詰(太湖乃仙家/浮玉之北堂)纔迎沙嶼好指顧俄已
失山川互蔽虧魚鳥空聱(語彪/反)耴(魚乙/反)何當授真檢得
召天吳術一一問朝宗方應可譚悉
　　曉次神景宫
曉帆逗碕岸髙步入神景灑灑襟袖清如臨蕋珠屛雖
然羣動息此地常寂靜翠鑷有寒鏘碧花無定影憑軒
羽人傲夾戸天獸猛稽首朝元君褰衣就虚省呀空雪
牙利漱水石齒冷香母未垂嬰芝田不論頃遥通河漢
口近撫松桂頂飯薦七白蔬杯釃九光杏人間附塵躅
固陋真鉗頸肯信抃鼇傾猶疑夏蟲永𤣥津蕩瓊壟紫
汞啼金鼎盡出冰霜書期君一披省
　　入林屋洞
知名十小天林屋當第九(人間三十六洞天知名者十/耳餘二十六天出九微志未)
(行於/世)題之為左神理之以天后(林屋洞為左神幽虚之/天即天后真君之便闕)
魁堆辟邪輩左右專備守自非方瞳人不敢窺洞口惟
君好竒士復嘯忘情友致傘在風林低冠入雲竇中深
劇苔井傍吹纔藥臼石角忽支頥藤根時束肘初為大
幽怖漸見微明誘屹若造靈封森如達仙藪嘗聞白芝
秀狀與琅花偶又坐紫泉光甘如酌天酒(白芝紫泉皆/此洞所出乃)
(神仙之飲餌非/常人所能得)何人能挹嚼餌以代漿糗却笑探五符
徒勞步雙斗真君不可見焚盥空遲久眷戀玉碣文行
行但迴首
　　雨中遊包山精舎
包山信神仙主者上真職及棲鐘梵侣又是清涼域乃
知烟霞地絶俗無不得岩開一徑分柏擁深殿黒僧閒
若圖畫像古非雕刻海客施明珠湘蕤料(平/聲)淨食有魚
皆玉尾有鳥盡金臆手攜鞞鐸佉(唐言/楊枝)若在中印國千
峯殘雨過萬籟清且極此時空寂心可以遺智識知君
戰未勝尚倚功名力却下聽經徒(生公有/聽經石)孤帆有行色
　　毛公壇
古有韓終道授之劉先生身如碧鳳凰羽翼披輕輕先
生盛驅役臣伏甲與丁勢可倒五岳不唯鞭羣靈飄颻
駕翔螭白日朝太清空遺古壇在稠叠烟蘿屏逺懐步
罡夕列宿森然明四角鎮露獸三層差羽嬰迴眸昐七
炁運足馳踈星象外真既感區中道俄成邇來向千祀
雲嶠空崢嶸石上璚花落石根瑶草青時時白鹿下此
外無人行我訪岑寂境自言齋戒精如今君安死(字君/安)
魂魄猶羶腥有笈皆緑字有芝皆紫莖相將望瀛島浩
蕩凌滄溟
　　三宿神景宫
靈蹤未遍尋不覺溪色暝迴頭問棲所稍下杉蘿徑岩
居更幽絶澗戸相隠映過此即神宫虚堂愜雲性四軒
盡踈達一榻何清零(去/聲)髣髴聞玉笙敲鏗動涼磬風凝
古松粒露壓脩荷柄萬籟既無聲澄明但心聽希㣲辨
真語若授虚皇命尺宅按來平華池漱餘淨頻窺宿羽
麗三吸晨霞盛豈獨冷衣襟便堪遺造請徒探物外趣
未脱塵中病舉手謝靈峯徜徉事歸榜
　　以毛公泉獻大司諫清河公
先生錬飛精羽化成翩翻荒壇與古甃隠軫清泠存四
面蹙山骨中心含月魂除非紫水脈即是金沙源香實
灑桂蕋甘唯漬雲根向來探幽人酌罷祛蒙昏况公珪
璋質近處諫諍垣又聞虚靜姿早挂冰雪痕君對瑤華
味重獻蘭薰言當應滌煩暑朗詠翬飛軒我願得一掬
攀天叫重閽霏霏散為雨用以移焦原
　　縹緲峰
左右皆跳岑孤峯挺然起因思縹緲稱乃在虚無裏清
晨躋磴道便是孱顔始據石即更歌遇泉還徙倚花竒
忽如薦樹曲渾成几樂靜烟靄知忘機猿狖喜頻攀峻
過斗末造平如砥舉首閡青㝠迴眸聊下眎髙帆大於
鳥廣墠(徒旦/反)纔類蟻就此㣲茫中爭先未嘗已葛洪話
剛氣去地四十里苟能乗之遊止若道路耳吾將自峯
頂便可朝帝扆盡欲活羣生不唯私一已超騎明月榦
復弄華星蕊却下蓬萊巔重窺清淺水身為大塊客自
號天隨子他日向華陽敲雲問名氏
　　桃花塢
行行問絶境貴與名相親空經桃花塢不見秦時人願
此為東風吹起枝上春願此作流水潛浮蕊中塵願此
為好鳥得棲花際鄰願此作幽蝶得隨花下賔朝為照
花日暮作涵花津試為探花士出作偷桃臣桃源不我
棄庶可全天真
　　明月灣
昔聞明月觀(在建業/故臺城)秪傷荒野基今逢明月灣不值三
五時擇此二明月洞庭看最竒連山忽中斷逺樹分亮
釐周迴二十里一片澄風漪見說秋半夜淨無雲物欺
兼之星斗藏獨有神仙期初聞鏘鐐銚(音/姚)積漸調參差
空中卓羽衛波上停龍螭縱舞玉烟節髙歌碧霜詞清
光悄不動萬象寒吚吚此㑹非俗致無繇得旁窺但當
乘扁舟酒甕仍相隨或徹三弄笛或成數聨詩自然瑩
心骨何用神仙為
　　練瀆(一云吳王/開以練兵)
越恃君子衆大將壓全吳(越有私卒君/子六千人)呉將派天澤以
練舟師徒一鏡止千里支流忽然迂蒼奩束洪波坐似
馮夷軀戰艦百萬輩浮宫三十餘平川盛丁寧絶島分
儲胥鳳押半鶴膝錦杠雜肥胡香烟與殺氣浩浩隨風
驅彈射盡髙鳥杯觥醉潛魚山靈恐見鞭水府愁為墟
兵利德日削反為讎國屠至今鈎鏃殘尚與泥沙俱照
此月倍苦來兹烟亦孤丁魂尚有淚合灑青楓枯
　　投龍潭
名山潭洞中自古多祕邃君將接神物聊用申祀事鎔
金象牙角尺木無不傋亦既奉真官因之徇前志持來
展明誥敬以投嘉瑞鱗光煥水容目色燒山翠吾皇病
秦漢豈獨探怪異所貴風雨時民皆受其賜良田為巨
浸汚澤成赤地掌職一不行精靈又何寄唯貪血食飽
但據驪珠睡何必費黄金年年授星使
　　孤園寺
浮屠從西來事者極梁武岩幽與水曲結構無遺土窮
山林榦盡竭海珠璣聚况即侍從臣敢愛烟波塢幡條
玉龍扣殿角金虬舞釋子厭樓臺主人露風雨今來四
百載像設藏雲浦輕鴿亂馴鷗鳴鍾和朝櫓庭蕉裂旗
旆野蔓差纓組石上解空人窗前聽經虎林虚葉如織
水淨沙堪數徧問得中天歸修釋迦譜
　　上真觀
嘗聞昇三清真有上中下官居乘佩服一一自相亞霄
裙或霞粲侍女忽玉姹坐進金碧腴去馳飈歘駕今來
上真觀怳若心靈訝秪恐暫神遊又疑新羽化風餘撼
朱草雲破生瑤榭望極覺波平行虚信烟藉閒開飛龜
帙靜倚宿鳳架俗狀既能遺塵冠聊以卸人間方大火
此境無朱夏松葢䕃日車泉紳拖天罅窮幽不知倦復
息芝園舍鏘珮引涼姿焚香禮遥夜無情走聲利有志
依閒暇何處好迎僧希將石樓借
　　銷夏灣
霞島焰難泊雲峯竒未收蕭條千里灣獨自清如秋古
岸過新雨髙蘿䕃横流遙風吹蒹葭折處鳴颼颼昔予
守圭竇過於回禄囚日為籧筁徒(渠曲二音/簟之異名)分作祗裯
讐(低刀二音/並單衣)願狎寒水怪不封朱轂侯豈知烟浪涯坐
可思重裘健若數尺鯉汎然雙白鷗不識號火井孰問
名焦丘我真魚鳥家盡室營扁舟遺名復避世消夏還
消憂
　　包山祠
靜境林麓好古祠烟靄濃自非通靈才敢陟羣仙峯百
里波浪沓中堂簫鼓重真君貝瓊轝髣髴來相從清露
濯巢鳥隂雲生畫龍風飄橘柚香日動幡葢容將命禮
且潔所祈年不凶終當以疏聞特用諸侯封
　　聖姑廟
渺𣺌洞庭水盈盈芳嶼神因知古佳麗不獨湘夫人流
蘇蕩遥吹斜嶺生輕塵蜀綵駮霞碎吳綃盤霧匀可憐
飛燕姿合是乘鸞賔坐想烟雨夕兼之花草春空登油
壁車窈窕誰相親好贈玉條脫堪攜紫綸巾殷勤撥香
池重薦汀洲蘋明朝動蘭檝不翅星河津
　　太湖石
他山豈無石厥狀皆可薦端然遇良工坐使天質變或
裁基棟宇礧砢成廣殿或剖出温瑜精光具華瑱或將
破仇敵百礮資苦戰或用鏡功名萬古如㑹面今之洞
庭者一以非此選槎牙真不材反作天下彦所竒者嵌
崆所尚者葱蒨旁穿參洞穴内竅均環釧刻削九琳窓
玲瓏五明扇新雕碧霞段旋剖秋天片無力置池塘臨
風只流眄
　　崦裏
山横路若絶轉檝逢平川川中水木幽髙下兼良田溝
塍墮㣲溜桑柘含踈烟處處倚蠶箔家家下魚筌騃犢
臥新􁁉野禽爭折蓮試招搔首翁共語殘陽邊今來九
州内未得皆恬然賊陣始吉語狂波又凶年吾翁欲何
道守此常安眠笑我掉頭去蘆中聞刺船余知隠地術
可以齊真仙終當從之遊庻復全於天
　　石板
一片倒山屏何時隳洞門屹然空濶中萬古波濤痕我
意上帝命持來壓泉源恐為庚辰宫囚怪力所掀又疑
廣袤次零落潛驚奔不然遭霹靂强半沉無垠如何造
化首便截秋雲根往事不足問竒蹤安可論吾今病煩
暑據簟常昏昏欲從石公乞(石板在石/公山前)瑩理平如璊前
後植桂檜東西置琴樽盡攜天壤徒浩唱羲皇言
　
　
　
　
　
　
　
　
　
　
　
　
　
　松陵集巻三
欽定四庫全書
　松陵集巻四
　徃體詩一百十二首
　　漁具詩(并序/)　　　　　　　　　陸龜蒙
天隨子䱷于海山之顔有年矣矢魚之具莫不窮極其
趣大凡結繩持網者總謂之網罟網罟之流曰罛曰罾
曰罺(側交/反)圓而縱捨曰罩挾而昇降曰􁡻(女減/反)緡而竿
者總謂之筌筌之流曰筒曰車横川曰梁承虚曰笱編
而沈之曰箄(音/卑)矛而卓之曰矠(音冊/矛也)棘而中之曰义鏃
而綸之曰射扣而騃之曰桹(以薄板置瓦器/上擊之以驅魚)置而守之
曰神(鯉魚滿三百六十嵗蛟龍輒率而飛/去置一神守之則不能去矣神龜也)列竹於海澨
曰滬(吳之滬/瀆是也)錯薪於水中曰􁌙(音/糝)所載之舟曰舴艋所
貯之器曰笭箵其他或術以招之或藥而盡之皆出于
詩書雜傳及今之聞見可考而騐之不誣也今擇其任
詠者作十五題以諷噫矢魚之具也如此予既歌之矣
矢民之具也如彼誰其嗣之鹿門子有髙灑之才必為
我同作
　　網
大罟綱目繁空江波浪黒沈沈到波底恰共波同色牽
時萬鬐入已有千鈞力尚悔不横流恐他人更得
　　罩
左手掲圓罛輕橈弄舟子不知潛鱗處但去籠烟水時
穿紫屏破忽值朱衣起(松江有/朱衣鮒)貴得不貴名敢論魴與
鯉(屏一/作萍)
　　􁡻
有意烹小鮮乘流駐孤棹雖然煩取舎未肯求津要多
為蝦蜆誤已分鵁鶄笑寄語龍伯人荒唐不同調
　　釣筒
短短截筠光悠悠卧江色蓬差㯭相應雨慢烟交織須
臾中芳餌迅疾如飛翼彼竭我還浮君看不爭得
　　釣車
溪上持隻輪溪邊指茅屋閒乘風水便敢議朱丹轂髙
多倚衡懼下有折軸速曷若載逍遥歸来卧雲族
　　魚梁
能編似雲薄横絶清川口缺處欲隨波波中先置笱投
身入籠檻自古難飛走盡日水濵吟殷勤謝漁叟
　　义魚
春溪正含緑良夜才參半持矛若羽輕列燭如星爛傷
鱗跳密藻碎首沈遥岸盡族染東流傍人作佳翫
　　射魚
彎弓注碧潯掉尾行凉沚青楓下晩照正在澄明裏抨
絃㫁荷扇濺血殷菱蘂若使禽荒聞移之暴烟水
　　鳴桹
水淺藻荇澁鈎罩無所及鏗如木鐸音勢若金鉦急敺
之就深處用以資俯拾搜羅爾甚㣲遁去將何入
　　滬(吳人今/謂之籪)
萬植禦洪波森然倒林薄千顱咽雲上過半隨潮落其
間風信背更值雷聲惡天道亦裒多吾將移海若
　　􁌙(吳人今/謂之叢)
斬木置水中枝條互相蔽寒魚遂家此自以為生計春
氷忽融冶盡取無遺裔所託成禍機臨川一凝睇
　　種魚
鑿池收赬鱗疎疎置雲嶼還同汗漫遊遂以江湖處如
非一神守潛被蛟龍主蛟龍若無道跛鼈亦可禦
　　藥魚
香餌綴金鈎日中懸者㡬盈川是毒流細大同時死不
唯空飼犬便可將貽蟻苟負竭澤心其他盡如此
　　舴艋
篷棹兩三事天然相與閒朝隨稚子去暮唱蔆歌還倚
石遲後侣徐橈供逺山君看萬斛載沈溺須臾間
　　笭箵
誰謂笭箵小我謂笭箵大盛魚自足飱寘璧能為害時
將刷蘋浪又取懸藤帶不及腰上金何勞問蓍蔡
　　奉和漁具十五詠　　　　　　　皮日休
　　網
晩挂溪上網映空如霧縠閒来發其機旋旋沈平緑下
處若烟雨牽時似崖谷必若遇鯤鮞從教通一目
　　罩
芒鞋下葑中步步沈輕罩既為蔆浪颭亦被蓮泥膠人
立獨無聲魚煩似相抄滿手搦霜鱗思歸舉輕棹
　　􁡻
烟雨晩来好東塘下􁡻去網小正星□舟輕欲騰翥誰
知荇深後恰值魚多處浦口更有人停橈一延竚
　　釣筒
籠籦截數尺標置能幽絶從浮笠澤烟任卧桐江月絲
隨碧潭漫餌逐清灘發好是趂筒時秋聲正清越
　　釣車
得樂湖海志不厭華輈小月中抛一聲驚起灘上鳥心
將潭底測手把波文裊何處覔奔車平波今渺渺
　　魚梁
波際挿翠筠離離似清籞遊鱗到溪口入此無逃所斜
臨楊柳津靜下鸕鷀侣編此欲何之終焉富春渚
　　义魚
列炬春溪口平潭如不流照見遊泳魚一一如清晝中
目碎瓊碧毀鱗殷組繡樂此何太荒居然愧川后
　　射魚
注矢寂不動澄潭晴轉烘下窺見魚樂恍若翔在空驚
羽決凝碧傷鱗浮殷紅堪將指杯術授與太湖公
　　鳴桹
盡日平湖上鳴桹仍動槳丁丁入波心登澈和清響鷺
聴獨寂寞魚驚昧来往盡水無所逃川中有鈎黨
　　滬
波中植甚固磔磔如蝦鬚濤頭倏爾過數頃跳鯆䱐(音/逋)
(夫/)不是細羅密自為朝夕驅空憐指魚命遣出海邊租
　　􁌙
伐彼槎蘖枝放於氷雪浦遊魚趂暖處忽爾来相聚徒
為棲託心不問庇庥主一旦懸鼎鑊禍機真自取
　　種魚
移土湖岸邊一半和魚子池中得春雨㸃㸃活如蟻一
月便翠鱗終年必赬尾借問兩綬人誰知種魚利
　　藥魚
吾無竭澤心何用藥魚藥見説放溪上㸃㸃波光惡食
時競夷猶死者爭紛泊何必重傷魚毒涇猶可作
　　舴艋
闊處只三尺翛然足吾事低蓬挂釣車枯蚌盛魚餌只
好攜橈坐惟堪蓋蓑睡若遣遂平生艅艎不如是
　　笭箵
朝空笭箵去暮實笭箵歸歸來倒却魚挂在幽窗扉但
聞蝦蜆氣欲生蘋藻衣十年佩此處烟雨苦霏霏
　　添漁具詩(并序/)　　　　　　　皮日休
天隨子為漁具詩十五首以遺余凡有䱷已來術之與
器莫不盡於是也噫古之人或有溺於漁者行其術而
不能言用其器而不能狀此與澤助之䱷者又何異哉
如吟魯望之詩想其致則江風海雨槭槭生齒牙間真
世外漁者之才也余昔之漁所在浻上則為菴以守之
居峴下則占磯以待之江漢間時候率多雨唯以籉笠
自庇每伺魚必多俯籉笠不能庇其上繇是織篷以障
之上抱而下仰字之曰背篷今觀魯望之十五篇未有
是作因次而詠之用以補其遺者漁家生具獲足於吾
屬之文也
　　漁菴
菴中只方丈恰稱幽人住枕上悉魚經門前空釣具束
竿將倚壁曬網還侵戸上浻有楊顒須留往来路
　　釣磯
盤灘一片石置我山居足窪處著筣笓(桂苑云/取蝦具)竅中維
􁹪䑿多逢沙鳥汚愛被潭雲觸狂奴卧此多所以踏帝
腹
　　蓑衣
一領蓑正新著来沙塢中隔溪遙望見疑是緑毛翁襟
色裛䐑(直葉/反)靄袖香䙰褷風前頭不施衮何以為三公
　　篛笠
圓似寫月魂輕如織烟翠涔涔向上雨不亂窺魚思攜
来沙日㣲挂處江風起縱戴二梁冠終身不忘爾
　　背篷
儂家背篷様似個大龜甲雨中跼蹐時一向聴霎霎甘
從魚不見亦任鷗相狎深擁竟無言空成睡齁䶎(上虚/溝反)
(下虚/甲反)
　　奉和添漁具五篇　　　　　　　陸龜蒙
　　漁菴
結茅次烟水用以資嘯傲豈謂釣家流忽同禪室號閒
憑山叟占晩有溪禽嫪華屋莫相非各隨吾所好
　　釣磯
揀得白雲根秋潮未曽沒坡陁坐鰲背散漫垂龍髮持
竿從掩霧置酒復待月即此放神情何勞適吳越
　　蓑衣
山前度㣲雨不廢小澗漁上有青襏襫下有新腒疎滴
瀝珠影泫離披嵐彩虚君看荷製者不得安吾廬
　　篛笠
朝攜下楓浦晩戴出烟艇冒雪或平簷聴泉時仄頂飇
移靄然色波亂危如影不識九衢塵終年居下浻
　　背篷
敏手劈江筠隨身織烟殻沙禽固不知釣伴猶初覺閒
從翠㣲拂靜唱滄浪濯見説萬山潭漁童盡能學
　　樵人十詠(并序/)　　　　　　　　陸龜蒙
環中先生謂天隨子曰子與鹿門子應和為漁具詩信
盡其道而美矣世言樵漁者必聨其命稱且常為隠君
子事詩之言錯薪禮之言負薪傳之言積薪史之言束
薪非樵者之實乎可不足以寄興詠獨缺其詞耶退作之
樵以補其闕漏寄鹿門子
　　樵谿
山髙谿且深蒼蒼但羣木抽條欲千尺衆亦疑樸樕一
朝蒙翦伐萬古辭林麓若遇燎𤣥穹㣲烟出雲族
　　樵家
草木黄落時比鄰見相喜門當清澗盡屋在寒雲裏山
棚日纔下野竈烟初起所謂順天民唐堯亦如此
　　樵叟
自小即胼胝至今凋鬢髮所圖山褐厚所愛山爐熱不
知冠蓋好但信烟霞活富貴如疾顛吾從老岩穴
　　樵子
生自蒼崖邊能諳白雲養(去聲山家謂/養柴地為養)纔穿逺林去已
在孤峯上薪和野花束步帶山詞唱日暮不歸來柴扉
有人望
　　樵徑
石脉青靄間行行自幽絶方愁山繞繚更值雲遮截爭
推好林浪共約歸時節不似名利途相期覆車轍
　　樵斧
淬礪秋水清攜持逺山曙丁丁在前澗杳杳無尋處巢
傾鳥猶在樹盡猿方去授鉞者何人吾方易其慮
　　樵擔
輕無斗儲價重則筋力絶欲下半巖時憂襟兩如結風
髙埶還却雪厚疑中折負荷誠獨難移之贈来哲
　　樵風
朝隨早潮去暮帶殘陽返向背得清飇相追無近逺採
山一何遲服道常苦蹇仙術信能為年華未將晩
　　樵火
積雪抱松塢蠧根然草堂深爐與逺燒此夜仍交光或
似坐竒獸或如焚異香堪嗟宦遊子凍死道路傍
　　樵歌
縱調為野吟徐徐下雲磴因知負樵樂不減援琴興出
林方自轉隔水猶相應但取天壤情何求郢人稱
　　奉和樵人十詠　　　　　　　　皮日休
　　樵谿
何時有此谿應便生幽木橡實養山禽藤花蒙澗鹿不
止産蒸薪願當歌棫樸君知天意無以此安吾族
　　樵家
空山最深處太古兩三家雲蘿共夙世猨鳥同生涯衣
服濯春泉盤飱烹野花居兹老復老不解歎年華
　　樵叟
不曾照青鏡豈解傷華髮至老未息肩至今無病骨家
風是林嶺世禄為薇蕨所以兩大夫天年為自伐
　　樵子
相約晩樵去跳踉上山路將花餌鹿麛以果投猿父束
薪白雲濕負擔春日暮何不壽童烏果為𤣥所誤
　　樵徑
蒙籠中一徑繞在千峯裏歇處遇松根危中值石齒花
穿枲衣落雲拂芒鞵起自古行此途不聞顛與墜
　　樵斧
腰間挿大柯直入深谿裏空林伐一聲幽鳥相呼起倒
樹去李父傾巢啼木魅不知仗鉞者除害誰如此
　　樵擔
不敢量樵重唯知益薪束軋軋下山時彎彎向身曲清
泉洗得潔翠靄侵来緑看取荷戈人誰能似吾屬
　　樵風
野船渡樵客来徃平波中縱横清飇吹旦暮歸期同蘋
光惹衣白蓮影涵薪紅吾當請封爾直作鏡湖公
　　樵火
山客地爐裏然薪如陽輝松膏作滫(思有/反)瀡杉子為珠
璣響誤擊刺閙焰疑孛彗飛傍邊暖白酒不覺瀑氷垂
　　樵歌
此曲太古音繇来無管奏多云採樵樂或説林泉候一
唱凝閒雲再謠悲顧獸若遇採詩人無辭收鄙陋
　　酒中十詠(并序/)　　　　　　　　皮日休
鹿門子性介而行獨於道無所全於才無所全於進無
所全於退無所全豈天民之惷者耶然進之與退天行
未覺於余也則有窮有厄有病有殆果安而受耶未若
全於酒也夫聖人之誡酒禍也大矣在書為沈湎在詩
為童羖在禮為豢豕在史為狂藥余飲至酣徒以為融
肌柔神消沮迷喪頽然無思以天地大順為隄封傲然
不持以洪荒至化為爵賞抑無懐氏之民乎葛天氏之
臣乎苟沈而亂狂而詬禍而族真蚩蚩之為也若余者
於物無所斥於性有所適真全於酒者也噫天之不全
余也多矣獨以麴蘖全之抑天猶幸於遺民焉太𤣥曰君
子在𤣥則正在福則沖在禍則反小人在𤣥則邪在福
則驕在禍則窮余之於酒得其樂人之於酒得其禍亦
若是而已矣於是徴其具悉為之詠用繼東臯子酒譜
之後夫酒之始名天有星地有泉人有鄉今總而詠之
者亦古人初終必全之義也天隨子深於酒道寄而請
之和
　　酒星
誰遣酒旗耀天文列其位彩㣲嘗似酣芒弱偏如醉唯
憂犯帝座只恐騎天駟若遇巻舌星讒君應墮地
　　酒泉
羲皇有𤣥酒滋味何太薄玉液是澆漓金沙乃糟粕春
從野鳥沽晝任閒猨酌我願葬兹泉醉魂似鳬躍
　　酒篘
翠篾初織来或如古魚器新從山下買靜向甔中試輕
可網金醅疎能容玉蟻自此好成功無貽我罍恥
　　酒牀
糟牀帶松節酒膩肥於羜滴滴連有聲空疑杜康語開
眉既壓後染指偷嘗處自此得公田不過渾種黍
　　酒罏
紅罏髙㡬尺頗稱幽人意火作縹醪香灰為冬醷氣有
鎗盡龍頭有主皆犢鼻倘得作杜根傭保何足愧
　　酒樓
鉤楯跨通衢喧閙當九市金罍瀲灔後玉斚紛綸起舞
蝶傍應酣啼鶯聞亦醉野客莫登臨相讐多失意
　　酒旗
青幟闊數尺懸於往来道多為風所颺時見酒名號拂
拂野橋幽翻翻江市好雙眸復何事終竟望君老
　　酒樽
犧樽一何古我抱期幽客少恐消醍醐滿疑烘琥珀猨
窺曾撲瀉鳥踏經欹仄度度醒来看皆如死生隔
　　酒城
萬仞峻為城沈酣浸其俗香侵井榦過味染濠波渌朝
傾踰百榼暮壓㡬千斛吾得𨽻此中但為閽者足
　　酒鄉
何人置此鄉杳在天皇外有事忘哀樂有時忘顯晦如
尋罔象歸似與希夷㑹從此共君遊無煩用冠帶
　　奉和酒中十詠　　　　　　　　陸龜蒙
　　酒星
萬古醇酎氣結而成晶熒降為嵇阮徒動與樽罍并不
獨祭天廟亦應邀客星何當八月槎載我遊青𡨕
　　酒泉
初懸碧崖口漸注青谿腹味既敵中山飲寧拘一斛春
疑浸花骨暮若酣雲族此地得封侯終身持美禄
　　酒篘
山齋醖方熟野童編近成持来歡伯内坐使賢人清不
待盎中滿旋供花下傾汪汪日可挹未羨黄金籝
　　酒牀
六尺樣何竒溪邊濯来潔糟深貯方半石重流還咽閒
移秋病可偶聴寒夢缺往往枕眠時自疑陶靖節
　　酒壚
錦里多佳人當壚自沽酒髙低過反坫大小隨圓瓿數
錢紅燭下滌器春江口若得奉君歡十千求一斗
　　酒樓
百尺江上起東風吹酒香行人落㠶上逺樹涵殘陽凝
睇復凝睇一觴還一觴須知凭欄客不醉難為腸
　　酒旗
搖搖倚青岸逺蕩遊人思風欹翠竹杠雨澹香醪字纔
来隔烟見已覺臨江遲大斾非不榮其如有王事
　　酒樽
黄金即為侈白石又太拙斵得竒樹根中如老蛟穴時
招山下叟共酌林間月盡醉兩忘言誰能作天舌
　　酒城
何代驅生靈築之為釀地殊無甲兵守但有糟漿氣雉
堞屹如狂女墻低似醉必若據而爭先登儀狄氏
　　酒鄉
誰知此中路暗出虚無際廣莫是鄰封華胥為附麗三
杯聞古樂伯雅逢遺裔自爾等榮枯何勞問𤣥弟
　　添酒中六詠(并序/)　　　　　　　陸龜蒙
鹿門子示予酒中十詠物古而詞麗㫖髙而性真可謂
窮天人之際矣予既和而且曰昔人之於酒有注為池
而飲之者象為龍而吐之者親盜甕間而卧者將實舟
中而浮者可為四荒矣徐景山有酒鎗嵇叔夜有酒杯
皆傳於後代可謂二髙矣四荒不得不刺二髙不得不
頌更作六章附於末云
　　酒池
萬斛輸曲沼千鍾未為多殘霞入醍齊逺岸澄白酇后
土亦沈醉姦臣空浩歌邇来荒淫君尚得乘餘波
　　酒龍
銅雀羽儀麗金龍光彩竒潛傾鄴宫酒忽似商庭漦若
怒鱗甲赤如酣頭角垂君臣坐相滅安用驕奢為
　　酒甕
候煖麴蘖調覆深苫蓋淨溢處每淋漓沈来還濎瀅嘗
聞清凉酎可養希夷性盜飲以為名得非君子病
　　酒船
昔人性何誕欲載無窮酒波上任浮身風来即開口荒
唐意難遂沈湎名不朽千古如比肩問君能繼不
　　酒鎗
景山實名士所玩垂清塵嘗作酒家語自言中聖人竒
器質含古挫糟味應醇唯懐魏公子即此飛觴頻
　　酒杯
叔夜傲天壤不將琴酒疎製為酒中物恐是琴之餘一
弄廣陵散又裁絶交書頽然擲林下身世俱何如
　　奉和酒中六詠　　　　　　　　皮日休
　　酒池
八齊競奔注不知深㡬丈竹葉島紆徐鳬花波蕩樣(鳬/花)
(酒名出梁/簡文帝集)醺應爛地軸浸可柔天壤以此獻吾君願銘
於几杖
　　酒龍
銅為蚴蟉鱗鑄作鱙􁀙角吐處百里雷瀉時千丈壑初
疑潛苑囿忽似拏寥廓遂使銅雀臺香消野花落
　　酒甕
堅淨不苦窳陶於醉封疆臨溪刷舊痕隔屋聞新香移
来近麴室倒處臨糟牀所嗟無比鄰余亦能偷嘗
　　酒船
剡桂復刳蘭陶陶任行樂但知涵泳好不計風濤惡嘗
行麴封内稍繫糟丘泊東海如可傾乘之就斟酌
　　酒鎗
象鼎格仍髙其中不烹飪唯將煑濁醪用以資酣飲偏
宜旋樵火稍近餘酲枕若得伴琴書吾將著閒品
　　酒杯
昔有嵇氏子龍章而鳯姿手揮五絃罷聊復一樽持但
取性澹泊不知味醇醨茲器不復見家家唯玉巵
　　茶中雜詠(并序/)　　　　　　　　皮日休
案周禮酒正之職辨四飲之物其三曰漿又漿人之職
共王之六飲水漿醴涼醫酏入于酒府鄭司農云以水
和酒也蓋當時人率以酒醴為飲謂乎六漿酒之醨者
也何得姬公製爾雅云檟苦茶即不擷而飲之豈聖人
純於用乎抑草木之濟人取捨有時也自周已降及于
國朝茶事竟陵子陸季疵言之詳矣然季疵以前稱茗
飲者必渾以烹之與夫瀹蔬而啜者無異也季疵之始
為經三巻繇是分其源制其具教其造設其器命其煑
俾飲之者除痟而去癘雖疾醫之不若也其為利也於
人豈小哉余始得季疵書以為備矣後又獲其顧渚山
記二篇其中多茶事後又太原溫從雲武威段磶之各
補茶事十數節並存於方冊茶之事繇周至于今竟無纖
遺矣昔晉杜育有荈賦季疵有茶歌余缺然於懐者謂
有其具而不形於詩亦季疵之餘恨也遂為十詠寄天
隨子
　　茶塢
閒尋堯氏山遂入深深塢種荈已成園栽葭寧記畝石
窪泉似掬岩罅雲如縷好是夏初時白花滿烟雨(茶經/云其)
(花白如/蔷薇)
　　茶人
生於顧渚山老在漫石塢語氣為茶荈衣香是烟霧庭
從􁭱子遮(女耿反其木如玉/色渚人以為杖)果任獳師虜日晩相笑歸
腰間佩輕簍
　　茶筍
褎然三五寸生必依岩洞寒恐結紅鉛暖疑銷紫汞圓
如玉軸光脆似瓊英凍每為遇之疎南山挂幽夢
　　茶籝
筤篣曉攜去驀個山桑塢開時送紫茗負處沾清露歇
把傍雲泉歸將挂烟樹滿此是生涯黄金何足數
　　茶舎
陽崖枕白屋㡬口嬉嬉活棚上汲紅泉焙前蒸紫蕨乃
翁研茗後中婦拍茶歇相向掩柴扉清香滿山月
　　茶竈
南山茶事動竈起岩根傍水煑石髮氣薪然杉脂香青
瓊蒸後凝緑髓炊来光如何重辛苦一一輸膏粱
　　茶焙
鑿彼碧岩下恰應深二尺泥易帶雲根燒難礙石脉初
能燥金餅漸見乾瓊液九里共杉林(皆焙/名)相望在山側
　　茶鼎
龍舒有良匠鑄此佳樣成立作菌蠢勢煎為潺湲聲草
堂暮雲隂松窓殘雪明此時勺複茗野語知逾清
　　茶甌
邢客與越人皆能造兹器圓似月魂墮輕如雲魄起棗
花勢旋眼蘋沫香沾齒松下時一看支公亦如此
　　煮茶
香泉一合乳煎作連珠沸時看蟹目濺乍見魚鱗起聲
疑帶松雨餑恐生烟翠儻把瀝中山必無千日醉
　　奉和茶具十詠　　　　　　　　陸龜蒙
　　茶塢
茗地曲隈囘野行多繚繞向陽就中宻背澗差還少遙
盤雲髻慢亂簇香篝小何處好幽期滿巖春露曉
　　茶人
天賦識靈草自然鍾野姿閒来北山下似與東風期雨
後探芳去雲間幽路危唯應報春鳥得共斯人知(顧渚/山有)
(報春/鳥)
　　茶筍
所孕和氣深時抽玉苕短輕烟漸結華嫩蘂初成管尋
来青靄曙欲去紅雲煖秀色自難逢傾筐不曾滿
　　茶籝
金刀劈翠筠織似波文斜製作自野老攜持伴山娃昨
日鬭烟粒今朝貯緑華爭歌調笑曲日暮方還家
　　茶舎
旋取山上材架為山下屋門因水勢斜壁任岩隈曲朝
隨鳥俱散暮與雲同宿不憚採掇勞祗憂官未足
　　茶竈(經云茶/竈無突)
無突抱輕嵐有烟映初旭盈鍋玉泉沸滿甑雲牙熟竒
香襲春桂嫩色凌秋菊煬者若吾徒年年看不足
　　茶焙
左右擣凝膏朝昏布烟縷方圓隨樣拍次第依層取山
謠縱髙下火候還文武見説焙前人時時炙花脯(紫花/焙人)
(以花/為脯)
　　茶鼎
新泉氣味良古鐡形狀醜那堪風雪夜更值烟霞友曽
過赬石下又住清溪口(赬石清溪皆/江南出茶處)且共薦臯盧(茶/名)何
勞傾斗酒
　　茶甌
昔人謝塸埞徒為妍詞飾(劉孝威集有/謝塸埞啓)豈如珪璧姿又
有烟嵐色光參筠席上韻雅金罍側直使于闐君從来
未嘗識
　　煮茶
閒来松間坐看煑松上雪時於浪花裏併下藍英末傾
餘精爽健忽似氛埃滅不合别觀書但宜窺玉札
　
　
　
　
　松陵集巻四
欽定四庫全書
　松陵集巻五
　今體五言詩六十八首
　　武丘寺殿前有古杉一本形狀醜怪圖之不盡況
　　　百卉競媚若妒若媢唯此杉死抱竒節髐然闖
　　　然不知雨露之可生也風霜之可瘁也乃造化
　　　者方外之材乎遂賦三百言以見志
　　　　　　　　　　　　　　　　皮日休
種日應逢晉枯来必自隋鰐狂將立處螭鬬未開時卓
犖擲槍榦义牙束㦸枝初驚蟉篆活復訝獝狂癡勁質
如堯瘦貞容學舜黴勢能擒土伯醜可駭山祗虎爪挐
岩穏虬身脱浪敧槎頭秃似刷枿觜利於錐突兀方相
脛鱗皴夏氏胝根應蔵鬼血柯欲漏龍漦抝似神荼怒
呀如猰㺄飢朽癰難可吮枯尰不堪治一炷𤣥雲拔三
尋黒矟奇狼頭㪍窣竪蠆尾掘攣垂目燥那逢爟心開
豈中鈹任苔為疥癬従蠧作瘡痍品格齊遼鶴年齡等
寳龜将懐縮地力欲負拔山姿未倒防風骨初僵負貳
屍漆書明古本鐵室抗全師碨礧還無極伶俜又莫持
堅應敵駿骨文定寫甝皮蟠屈愁凌刹騰驤恐攫池搶
烟寒嶱􁦟披蔦靜䙰褷威仰誠難識勾芒恐不知好燒
胡律看堪共達多期寡色諸芳笑無聲衆籟疑終添八柱
位未要一繩維盡日来唯我當春翫更誰他年如入用
直構太平基
　　奉和古杉三十韻　　　　　　　　陸龜䝉
衆木盡相遺孤杉獨任竒挿天形硉兀當殿勢㩻危恐
是夸娥怒教臨嶻嶭衰節穿開耳目根癭坐熊羆世只
論榮落人誰問等衰(初危/反)有巔従日上無葉與秋期虎
搏應難動鵰蹲不敢遲戰鋒新缺齾燒岸黑□黧鬬死
龍骸雜爭奔鹿角差胈銷洪水腦稜聳梵天眉磔索珊
瑚湧森嚴獬豸窺向空分犖指衝浪出鯨鬐楊僕船橦
在蚩尤陣纛隳下連金粟固髙用鐵蔆披挺若苻堅棰
浮於祖納椎崢嶸驚露鶴䟐趚閡雲螭傍宇將支壓撐
霄欲抵隵背交蟲臂挶相向鶻拳追格(音/閣)筆荖(初加/反)猶
立階干卓未麾鬼神應暗畫風雨恐潛移已覺寒松伏
偏宜后土疲好邀清嘯傲堪映古茅茨材大應容蝎年
深必孕䕫後雕依佛氏初植必僧彌(寺即東晉王家别/墅僧彌王珉小字)
擁腫煩荘辯槎牙費庾詞詠多靈府困搜苦化權卑類
既區中寡朋當物外推蟠桃標日域珠草侍仙墀真宰
誠求夢春工幸可醫若能嘘嶰竹猶足動華滋
　　四明山詩(并序/)
謝遺塵者有道之士也嘗隠於四明之南雷一旦訪予
来語不及世務且曰吾得於玉泉生知子性誕逸樂神
仙中書探海岳遺事以期方外之交雖銅牆鬼炊虎獄
劒餌無不窺也(已上八言謝語不知所/謂者何一云出隠中書)今為子語吾山
之竒者有峯最髙四穴在峯上每天地澄霽望之如牖
户相傳謂之石窗即四明之目也山中有雲不絶者二
十里民皆家雲之南北每相従謂之過雲有鹿亭有樊
榭有潺湲洞木實有青櫺子味極甘而堅不可卒破有
猿山家謂之鞠侯其他在圖籍不足道也凡此佳處各
為我賦詩予因作九題題四十字謝省之曰玉泉生真
不誣矣好事者為予傳之因呈襲美
　　石窗
石窗何處見萬仞倚晴虚積靄迷青璅殘霞動綺疏山
應列圓嶠宫便接方諸秖有三奔客時来教隠書
　　過雲
相訪一程雲雲深路僅分嘯臺隨日辨樵斧帶風聞曉
著衣全濕寒衝酒不醺㡬迴歸思靜髣髴見蘇君
　　雲南
雲南更有溪丹礫盡無泥藥有巴賨賣枝多越鳥啼夜
清先月午秋近少嵐迷若得山顔住芝􁏤手自攜
　　雲北
雲北是陽川人家洞壑連壇當星斗下樓拶翠㣲邉一
半遙峯雨三條古井烟金庭如有路應到左神天
　　鹿亭
鹿亭巖下置時領白麛過草細眠應久泉香飲自多認
聲来月塢尋跡到烟蘿早晩吞金液騎将上絳河
　　樊榭
樊榭何年築人應白日飛至今山客説時駕玉麟歸乳
蔕懸松嫩芝臺出石㣲憑欄虚目㫁不見羽華衣
　　潺湲洞
石淺洞門深潺潺萬古音似吹雙羽管如奏落霞琴倒
穴漂龍沫穿松濺鶴襟何人乗月弄應作上清吟
　　青櫺子
山實號青櫺環岡次第生外形堅緑殻中味敵璚英墮
石樵兒拾敲林宿鳥驚亦應仙吏守時取薦層城
　　鞠侯
何事鞠侯名先封在四明但為連臂飲不作㫁腸聲野
蔓垂纓細寒泉佩玉清滿林遊宦子誰為作君卿
　　奉和四明山九題　　　　　　　皮日休
　　石窗
窗開自真宰四達見蒼崖苔染渾成綺雲漫便當紗櫺
中空吐月扉際不扃霞未㑹通何處應連玉女家
　　過雲
粉洞二十里當中幽客行片時迷鹿跡寸步隔人聲以
杖探虚翠将襟惹薄明經時未過得恐是入層城
　　雲南
雲南背一川無鴈到峯前墟里生紅藥人家發白泉兒
童皆似古婚嫁盡如仙共作真官户無由税石田
　　雲北
雲北晝㝠㝠空疑背夀星犬能諳藥氣人解寫芝形野
歇遇松蓋醉書逢石屏焚香住此地應得入金庭
　　鹿亭
鹿羣多此住因構白雲楣待侶傍花久引麛穿竹遲經
時掊玉澗盡日嗅金芝為在石窗下成仙自不知
　　樊榭
主人成列仙故榭獨依然石洞鬨人笑松聲驚鹿眠井
香為大藥鶴語是靈篇欲買重棲隠雲峯不售錢
　　潺湲洞
隂宫何處源到此洞潺湲敲碎一輪月鎔銷半段天響
髙吹谷動勢急歕雲旋料得深秋夜臨流盡古仙
　　青櫺子
山風熟異果應是供真仙味似雲腴美形如玉腦圓銜
来多野鶴落處半靈泉必共𤣥都柰花開不記年
　　鞠侯
堪羨鞠侯國碧巖千萬重烟蘿為印綬雲壑是隄封泉
遣狙公䕶果教􁖧子供爾徒如不死應得躡𤣥蹤
　　五貺詩(并序/)　　　　　　　　　皮日休
毗陵處士魏君不琢氣真而志放居毗陵凡二紀閉門
窮學是乎里民不得以師之非乎里民不得以訾之用
之不難進利之被人也捨之不難退辱非及己也噫古
君子處乎進退而全者繇此道乎抑夷之隘恵之不恭
不能造于是也江南秋風時鱸肥而難釣菰脆而易挽
不過乗短䑧(方言曰船短而深/者謂之䑧音步)載一甔酒加以隠具繇
五瀉涇入震澤穿松陵抵杭越耳日休嘗聞道於不琢
敢不求雅物成雅思乎於是買釣船一脩二丈濶三尺
施篷以庇烟雨謂之五瀉舟天台杖一色黯而力遒謂
之華頂杖有龜頭山疊石硯一髙不二寸其仞數百謂
之太湖硯有桐廬養和一怪形拳跼坐若變去謂之烏
龍養和有南海鱟魚殻樽一澀鋒齾角内𤣥外黄謂之
訶陵樽皆寄于不琢行以資雲水之興止以益琴籍之
玩真古人之雅貺也因思乗韋之義不過於詞遂為五
篇目之曰五貺兼請魯望同作
　　五瀉舟
何事有青錢因人買釣船濶容兼餌坐深許共蓑眠短
好隨朱鷺輕堪倚白蓮自知無用處却寄五湖仙
　　華頂杖
金庭仙樹枝道客自攜持探洞求丹粟挑雲覔白芝量
泉将濯足闌鶴把支頥以此将為贈唯君盡得知
　　太湖硯
求於花石間怪状乃天然中瑩五寸劍外荖千疊蓮月
融還似洗雲溼便堪研寄與先生後應添内外篇
　　烏龍養和
夀木拳數尺天生形状幽把疑傷虺節用恐破蛇瘤置
合月觀内買須雲肆頭料君攜去處烟雨太湖舟
　　訶陵樽
一片鱟魚殻其中生翠波買須饒紫貝用合對紅螺盡
瀉判狂藥禁敲任浩歌明朝與君後爭那玉山何
　　奉和五貺詩　　　　　　　　　陸龜蒙
　　五瀉舟
樣自桐川得詞因隠地成好漁翁亦喜新白鳥還驚沙
際擁江沫渡頭横雨聲尚應嫌越相遺禍不遺名
　　華頂杖
萬古隂崖雪靈根不為枯瘦於霜鶴脛竒似黒龍鬚拄
訪譚𤣥客持看潑墨圖湖雲如有路兼可到仙都
　　太湖硯
誰截小秋灘閒窺四緒寛繞為千嶂逺深置一潭寒坐
久雲應出詩成墨未乾不知新博物何處擬重刋
　　烏龍養和
養和名字好偏寄道情深所以親逋客兼能助五禽倚
肩滄海望鉤膝白雲吟不是逍遙侣誰知世外心
　　訶陵樽
魚骼匠成樽猶殘海浪痕外堪欺玳瑁中可酌崑崙(酒/名)
水繞苔磯曲山當草閣門此中醒復醉何必問乾坤
　　早春病中書事寄魯望　　　　　皮日休
眼暈見雲母耳虚聞海濤惜春狂似蝶養病躁於猱桉
靜方書古堂空藥氣髙可憐真宰意偏解困吾曹
　　奉詶　　　　　　　　　　　　陸龜蒙
祇貪詩調苦不計病容生我亦休文瘦君能叔寳清藥
須勤一服春莫累多情欲入毘耶問無人敵淨名
　　又寄次前韻　　　　　　　　　皮日休
病根冬養得春到一時生眼暗憐晨慘心寒怯夜清妻
仍嫌酒癖醫又禁詩情應被髙人笑憂身不似名
　　又詶次韻　　　　　　　　　　陸龜蒙
従来多逺思尤向靜中生所以令心苦還應是骨清酒
香偏入夢花落又關情積此風流事爭無後世名
　　新秋言懐寄魯望三十韻　　　　皮日休
新秋入破宅疎澹若平郊户牖深如窟詩書亂似巢移
牀驚蟋蟀拂匣動蠨蛸靜把泉華掬閒拈乳管敲檜身
渾箇矮石面得能䫜小桂如拳葉新松似手梢鶴鳴轉
清角鶻下撲金􁫟合藥還慵服為文亦嬾抄煩心入夜
醒疾首帶涼抓杉葉尖於鏃藤絲靭似鞘僨田含紫芋
低蔓隠青匏老栢渾如疥隂苔忽似膠王餘落敗壍胡
孟入空庖度日忘冠帶經時憶酒肴有心同木偶無舌
並金鐃興欲添𤣥測狂将換易爻達人惟落落俗士自
譊譊底力将排難何顔用解嘲欲銷毁後骨空轉坐来
胞猶豫應難抱狐疑不易包等閒逢毒蠚容易遇咆哮
時事方千蝎公途正二崤名㣲甘世棄性拙任時抛白
日須投分青雲合定交仕應同五柳歸莫捨三茅澗鹿
従来去烟蘿任溷殽狙公鬧後戲雲母病來􁠤從此居
方丈終非競斗筲道窮應鬼遣性拙必天教無限疎慵
事憑君解一瓟
　　奉和新秋言懐三十韻次韻　　　陸龜蒙
身閒惟愛靜籬外是荒郊地僻憐同巷庭喧厭累巢岸
聲搖舴艋窗影辨蠨蛸徑秖溪禽下關唯野客敲竹岡
従古凸池縁本来䫜早藕擎霜節涼花束紫梢漁情隨
錘網獵興起鳴􁫟好夢經年説名方著處抄才疎惟自
補技癢欲誰抓窗靜常懸䕹鞭閒不正鞘山衣輕斧藻
天籟逸絃匏蕙展風前帶桃烘雨後膠蘚乾粘晩砌烟
濕動晨庖沈約便圖籍揚雄重酒肴目曽窺絶洞耳不
犯征鐃厯外窮飛朔蓍中記伏爻石林空寂歴雲肆肯
嘵譊松桂何妨蠧龜龍亦任嘲未能丹作髓誰相紫為
胞莫把榮枯異但(平/聲)和大小包由弓猿不捷梁圈虎忘
虓舊友懐三益關山阻二崤道隨書簏古時共釣輪抛
好作忘機士須為莫逆交看君馳諫草憐我卧衡茅出
處雖㝠黙薫蕕肯溷殽岸沙従鶴印崖蜜勸人􁁉白菌
盈枯枿黄精滿緑筲仙因隠居信禪是淨名教勿謂江
湖永終浮一大瓟
　　秋日遣懐十六韻寄道侣　　　　陸龜蒙
盡日臨風坐雄詞妙略兼共知時世薄寧恨嵗華淹且
把靈方試休慿吉夢占夜然燒汞火朝鍊洗金鹽有路
求真隠無媒舉孝亷自然成嘯傲不是學沈潛水恨同
心隔霜愁兩鬢霑鶴屏憐掩扇烏帽愛垂簷雅調宜觀
樂清才稱典籖冠㩻𤣥髮少書健紫毫尖故疾因秋召
塵容畏日黔壮圖須行行儒服謾襜襜片石聊當枕横
煙欲代簾蠧根延穴蟻疎葉漏庭蟾藥鼎髙低鑄雲菴
早晩苫胡麻如重寄従誚我無厭
　　奉和次韻　　　　　　　　　　皮日休
髙蹈為時背幽懐是事兼神仙君可致江海我能淹共
守庚辰夜同看乙巳占藥囊除紫蠧丹竈拂紅鹽與物
深無競於生亦太亷鴻災因足警魚禍為稀潛筆硯秋
光洗衣巾夏蘚霑酒甔香竹院魚籠挂茅簷琴忘因抛
譜詩存為致籖茶旗經雨展石笋帶雲尖鶴共心情慢
烏同面色黔向陽裁白帢終嵗憶貂襜取嶺為山障将
泉作水簾溪晴多晩鷺池廢足秋蟾破衲雖云補閒齋
未辦苫共君還有役竟夕得厭厭
　　江南書情二十韻寄秘閣韋校書貽之商洛宋先
　　　輩垂文二同年　　　　　　　皮日休
四載加前字今来未改銜君批鳯尾詔我住虎頭巖季
氏唯謀逐臧倉只擬讒時訛輕五羖俗淺重三緘瘦去
形如鶴憂来態似獑才非師趙壹直欲效陳咸孤竹寧
收笛黄琮未要瑊作羊寧免狠為兔即須毚掣釣隨心
動抽書任意杴茶教弩父摘酒遣僰僮監黙坐看山困清
齋飲水嚴蘚生天竺屐烟壊洞庭帆病久新烏帽閒多
著白衫藥苞陳雨匼詩草蠧雲函遣客呼林狖辭人寄
海􁔆室唯搜古器錢只買秋杉寡合無深契相期有至
諴他年如訪問烟蔦暗髟髟
　　奉和次韻　　　　　　　　　　陸龜䝉
我志如魚樂君詞稱鳯銜暫来従露冕何事買雲巖水
石應容病松篁未聴讒罐香松蠧膩山信藥苖緘愛鷺
敧危立思猨矍鑠獑謝才偏許眺阮放最憐咸大樂寧
忘缶奇工肯顧瑊客愁迷舊隠鷹健想秋毚硯缺猶慵
琢文繁却要芟雨餘幽沼淨霞散逺峰巉洗筆烟成段
培花土作杴訪僧還覔伴醫鶴自須監荒廟猶懐季清
灘㡬夢嚴背風開蠧簡衝浪試新帆悶憶年支酒閒裁
古樣衫釣家隨野舫仙藴逐雕函度嵗賖羸馬先春買
小􁔆共疏泉入竹同坐月過杉染翰窮髙致懐賢發至
諴不堪潘子鬢愁促易髟髟
　　憶洞庭觀步十韻　　　　　　　皮日休
前時登觀步暑雨正錚摐上戍看綿蕝登村度石矼􁬙
花時有蔟溪鳥不成雙逺樹㸃黒矟遙峰露碧幢巖根
瘦似殻杉腹破如腔䘨􁔕(絞了/二音)漁人服筕篖野店窗多
攜白木鍤愛買紫泉缸仙犬聲音古遺民意緒厖何文
堪緯地底䇿可經邦自此将妻子歸山不姓龐
　　奉和次韻　　　　　　　　　　陸龜蒙
聞君遊靜境雅具更摐摐竹傘遮雲徑藤鞋踏蘚矼杖
斑花不一樽大癭成雙水鳥行沙嶼山僧禮石幢已甘
三秀味誰念百牢腔逺棹投何處殘陽到㡬窗仙謠珠
樹曲村餉白醅缸地里方吳㑹人風似冉厖探幽非遯
世尋勝肯迷邦為讀江南傳何賢過二龐
　　秋晩留題魯望郊居二首　　　　皮日休
竹樹冷濩落入門神已清寒蛩傍枕響秋菜上牆生黄
犬病仍吠白驢飢不鳴唯将一杯酒盡日慰劉禎
冷卧空齋内餘酲夕未消秋花如有恨寒蝶似無憀簷
上落鬬雀籬根生晩潮若論羇旅事猶自勝臯橋
　　奉詶秋晩見題二首　　　　　　陸龜蒙
為愛晩窗明門前亦嬾行圖書看得熟隣里見還生鳥
啄琴材響僧傳藥味精緣君多古思攜手上空城
何事樂漁樵巾車或倚橈和詩盈古篋賖酒半寒瓢失
雨園蔬赤無風蚛葉彫清言一相遺吾道未全消
　　初冬章上人院　　　　　　　　皮日休
客到無妨睡僧吟不廢禪尚關經病鶴猶濾欲枯泉靜
桉貝多紙閒爐波律烟清譚兩三句相向自翛然
　　奉和次韻　　　　　　　　　　陸龜蒙
每伴来方丈還如到四禪菊承荒砌露茶待逺山泉畫
古全無跡林寒却有烟相看吟未竟金磬已泠然
　　臨頓(里/名)為吳中偏勝之地陸魯望居之不出郛郭
　　　曠若郊墅余每相訪欵然惜去因成五言十首
　　　奉題屋壁　　　　　　　　　皮日休
一方瀟灑地之子獨深居繞屋親栽竹堆牀手寫書髙
風翔砌鳥暴雨失池魚暗識歸山計村邉買鹿車
籬疎従緑槿簷亂任黄茅壓酒移溪石煎茶拾野巢靜
窗懸雨笠閒壁挂烟匏支遁今無骨誰為世外交
繭稀初上蔟醅盡未乾牀盡日留蠶母移時祭麴王趁
泉澆竹急候雨種蓮忙更葺園中景應為顧辟疆
靜僻無人到幽深每自知鶴来添口數琴到益家資壊
壍生魚沫頽簷落燕兒空将緑蕉葉来往寄閒詩
夏過無擔石日髙開板扉僧雖與筒簟人不典蕉衣鶴
靜共眠覺鷺馴同釣歸生公石上月何夕約譚㣲
經嵗岸烏紗讀書三十車水痕侵病竹蛛網上衰花詩
任傳漁客衣従逓酒家知君秋晩事白幘刈胡麻
寂歴秋懐動蕭條夏思殘久貧空酒庫多病束漁竿𤣥
想凝鶴扇清齋拂鹿冠夢魂無俗事夜夜到金壇
閉門無一事安穏卧涼天砌下翹飢鶴庭隂落病蟬倚
杉閒把易燒术靜論𤣥賴有包山客時時寄紫泉
病起扶靈夀翛然強到門與杉除敗葉為石整危根薜
蔓狂遮壁蓮莖卧枕盆明朝有忙事召客斲桐孫
緩頰稱無利低睂號不能世情都太薄俗意就中憎雲
態不知驟鶴情非㑹徵畫臣誰奉詔来此寫姜肱
　　襲美見題郊居十首因次韻詶之以伸榮謝
　　　　　　　　　　　　　　　　陸龜蒙
近来唯樂靜移傍故城居閒打修琴料時封謝藥書夜
停江上鳥晴曬篋中魚出亦圖何事無勞置棧車
倩人醫病樹看僕補衡茅散髮還同阮無心敢慕巢簡
便書露竹樽待破霜匏日好林間坐烟蘿僅欲交
倭僧留海紙山匠製雲牀嬾外應無敵貧中直是王池
平鷗思喜花盡蜨情忙欲問新秋計蔆絲一畝疆
故山空自擲當路竟誰知秖有經時䇿全無養拙資病
深憐炙客炊晩信樵兒謾欲陳風俗周官未採詩
福地能容壍𤣥關詎有扉靜思瓊版字閒洗鐵笻衣鳥
破涼烟下人衝暮雨歸故園秋草夢猶記緑㣲㣲
水影沈魚器鄰聲動緯車燕輕捎墜葉蜂嬾卧燋花説
史評諸例論兵到百家明時如不用歸去種桑麻
禹穴奇編缺雷平異境殘靜吟封籙檢歸興削帆竿白
石堪為飯青蘿好作冠㡬時當斗柄同上步罡壇
強起披衣坐徐行處暑天上階来鬬雀移樹去驚蟬莫
問鹽車駿誰看醤瓿𤣥黄金如可化相近買雲泉
野入青蕪巷陂侵白竹門風髙開栗刺沙淺露芹根迸
鼠緣藤桁飢烏立石盆東吳雖不改誰是武王孫
疎慵真有素時勢盡無能風月雖為敵林泉幸未憎酒
材經夏闕詩債待秋徵秖有君同癖閒来對曲肱
　
　
　
　
　
　
　
　
　
　松陵集巻五
欽定四庫全書
　松陵集巻六
　今體七言詩九十二首
　　寒夜同襲美訪北禪院寂上人　　陸龜蒙
月樓風殿靜沈沈披拂霜華訪道林鳥在寒枝棲影動
人依古堞坐禪深明時尚阻青雲步半夜猶追白石吟
自是海邉鷗伴侣不勞金偈更降心
　　奉和次韻　　　　　　　　　　皮日休
院寒青靄正沈沈霜棧乾鳴入古林數葉貝書松火暗
一聲金磬檜烟深陶潛見社無妨醉殷浩譚經不廢吟
何事欲攀塵外契除君皆有利名心
　　江南道中懐茅山廣文南陽博士三首
　　　　　　　　　　　　　　　　皮日休
寒嵐依約認華陽遙想髙人卧草堂半日始齋青䭀飯
移時空印白檀香鶴雛入夜歸雲屋乳管逢春落石牀
誰道夫君無伴侣不離窗下見羲皇
住在華陽第八天望君唯欲結良緣堂扄洞裏千秋燕
樹葢巖根數斗泉壇上古松疑度世觀中幽鳥恐成仙
不知何事迎新嵗烏衲裘中一覺眠(烏衲裘出/王筠集)
五色香烟惹内文(許逺遊燒/香五色烟)石飴初熟酒初醺將開丹
竈那防鶴欲算碁圖却望雲海氣半生當洞見瀑氷初
拆隔山聞如何世外無交者(許邁與王羲之父/子為世外之交)一卧金
壇只有君
　　奉和次韻　　　　　　　　　　陸龜蒙
一片輕帆背夕陽望三峰拜七真堂(三茅二許一陽/一郭是謂七真)天
寒夜漱雲牙淨雪壊晴梳石髮香自拂烟霞安筆格獨
開封檢試砂牀莫言洞府能招隠㑹輾飇輪見玉皇
壺中行坐可移天何況林間息萬緣組綬任垂三品石
珮環従落四公泉丹臺已運隂陽火碧簡須雕次第仙
(廣文三年/猶在場中)想得雷平春色動五芝烟甲又芊眠
良常應不動移文金醴従酸亦自醺(蓬莱公洛廣文以/金醴四升待主簿)
(主簿恨/其味酸)桂父舊歌飛絳雪桐孫新韻倚𤣥雲春臨栁谷
鶯先覺曙醮蕪香鶴共聞珍重雙雙玉條脱盡憑三島
寄羊君
　　早春雪中作吳體寄襲美　　　　陸龜䝉
迎春避臘不肻下欺花凍草還飄然光填馬窟葢塞外
勢壓鶴巢偏殿巔山爐癭節萬状火墨突乾衰孤穂烟
君披鶴􁐻獨自立何人解道真神仙
　　奉和　　　　　　　　　　　　皮日休
威仰噤死不敢語瓊花雲魄清珊珊溪光冷射觸􁭛鳿
栁帶凍脆攅䦨干竹根乍燒玉節快酒面新潑金膏寒
全吳縹瓦十萬户惟君與我如袁安
　　吳中言情寄魯望　　　　　　　皮日休
古来傖父愛吳鄉一上胥臺不可忘愛酒有情如手足
除詩無計似膏肓宴時不輟琅書味齋日難判玉鱠香
為説松江堪老處滿船烟月濕莎裳
　　奉和次韻　　　　　　　　　　陸龜蒙
菰烟蘆雪是儂鄉釣線隨身好坐忘徒愛右軍遺㸃畫
閒披左氏得膏肓無因月殿聞移屧祇有風汀去採香
莫問江邉漁艇子玉皇看賜羽衣裳
　　行次野梅　　　　　　　　　　皮日休
蔦拂蘿梢一樹梅玉妃無侣獨徘徊好臨王母瑤池發
合傍蕭家粉水開共月已為迷眼伴與春先作㫁腸媒
不堪便向多情道萬片霜華雨損来
　　奉和次韻　　　　　　　　　　陸龜蒙
飛棹參差拂早梅強欺寒色尚低徊風憐薄媚留香與
月㑹深情借艷開梁殿得非蕭帝瑞齊宫應是玉兒媒
不知謝客離腸醒臨水剛添萬恨来
　　揚州看辛夷花　　　　　　　　皮日休
臘前千朶亞芳叢細膩偏勝素柰功螓首不言披曉雪
麝臍無主任春風一枝拂地成瑤圃數樹參庭是蕋宫
應為當時天女服至今猶未放全紅
　　奉和次韻　　　　　　　　　　陸龜蒙
柳疎梅墮少春叢天遣花神别致功髙處朶稀難避日
動時枝弱易為風堪将亂蕋添雲肆若得千株便雪宫
不待羣芳應有意等閒桃杏即爭紅
　　暇日獨處寄魯望　　　　　　　皮日休
幽慵不覺耗年光犀柄金徽亂一牀野客共為賖酒計
家人同作借書忙園蔬預遣分僧料廩粟先教算鶴糧
無限髙情好風月不妨猶得事吾王
　　奉和　　　　　　　　　　　　陸龜蒙
謝府殷樓少暇時又抛清宴入書帷三千餘嵗上下古
八十一家文字竒(司馬遷書上下紀三千餘嵗/太𤣥有八十一家率多竒字)冷夢漢
臯懐鹿隠靜憐烟島覺鴻離知君滿篋前朝事鳯諾龍
奴借與窺
　　屣步訪魯望不遇　　　　　　　皮日休
雪晴墟里竹敧斜蠟屐徐吟到陸家荒徑掃稀堆栢子
破扉開澁染苔花壁閒定欲圖雙檜厨靜空如飯一麻
擬受太𤣥今不遇可憐遺恨似侯芭
　　奉和襲美見訪不遇　　　　　　陸龜蒙
為愁烟岸老塵囂扶病呼兒劚翠苕祇道府中持簡牘
不知林下訪漁樵花盤小墢晴初壓葉擁疎籬凍未燒
倚杖徧吟春照午一池冰段㡬多消
　　開元寺客省早景即事　　　　　皮日休
客省蕭條柿葉紅樓臺如畫倚霜空銅池數滴桂上雨
金鐸一聲松杪風鶴靜時来珠像側鴿馴多在寳幡中
如何塵外虚為契不得支公此㑹同
　　奉和次韻　　　　　　　　　　陸龜蒙
月上罘罳叠影紅一聲清梵萬緣空䙰褷滿地貝多雪
料峭入樓于闐風水榭初抽寥泬思竹窗猶掛夢魂中
靈香散盡禪家接誰共殷源小品同(辨正論亦有九流/一曰禪家者流殷)
(浩讀小品經下二百/籖疑義以問支道林)
　　獨夜有懐因作吳體寄襲美　　　陸龜蒙
人吟側景抱凍竹鶴夢缺月沈枯梧清澗無波鹿無魄
白雲有根虬有鬚雲虬澗鹿真逸調刀名錐利非良圖
不然快作燕市飲笑撫肉枅(音/磬)眠酒壚
　　奉和次韻　　　　　　　　　　皮日休
病鶴帶霜傍獨屋破巢含雪傾孤梧濯足将加漢光腹
抵掌欲將梁武鬚隠几清吟誰敢敵枕琴酣卧真堪圖
此時枉欠髙散物枏瘤作樽石作壚
　　病中有人恵海蠏轉寄魯望　　　皮日休
紺甲青筐染菭衣島夷初寄北人時離居定有石帆覺
失伴唯應海月知族類分明連璅􁫖(璅􁫖似小蚌有一/小蟹在腹中􁫖出)
(求食故淮海之/人呼為蟹奴)形容好箇似蟛蜞病中無用雙螯處寄
與夫君左手持
　　詶襲美見寄海蟹　　　　　　　陸龜蒙
藥杯應阻蟹螯香却乞江邉採捕郎自是揚雄知郭索
(太𤣥經云/蟹之郭索)且非何𦙍敢餦餭(何𦙍侈于食味稍欲去/其甚者猶有䱇腊糟蟹)骨
清猶似含春靄沫白還疑帶海霜強作南朝風雅客夜
来偷醉早梅傍
　　病中美景頗阻追遊因寄魯望　　皮日休
癭牀閒卧晝迢迢唯把真如慰寂寥南國不須收薏苡
百年終竟是芭蕉藥前美禄應難㫁枕上芳辰豈易銷
看取病来多少日早梅零落玉華焦
　　奉詶病中見寄　　　　　　　　陸龜蒙
逢花逢月便相招忽卧雲疏隔野橋春恨與誰同酩酊
𤣥言何處問逍遙題詩石上空迴筆拾蕙汀邉獨倚橈
早晩却還岩下電(襲美時/有眼疾)共尋芳徑結烟條
　　闔閭城北有賣花翁討春之士往往造焉因招襲
　　　美　　　　　　　　　　　　陸龜蒙
故城邉有賣花翁水曲舟輕去盡通十畝芳菲為舊業
一家烟雨是元功閒添藥品年年别笑指生涯樹樹紅
若要見春歸處所不過攜手問東風
　　魯望以花翁之什見招因次韻詶之
　　　　　　　　　　　　　　　　皮日休
九十攜鋤傴僂翁小園幽事盡能通劚烟栽藥為身計
負水澆花是世功婚嫁定期杉葉紫葢藏應待桂枝紅
不知家道能多少只在勾芒一夜風
　　病中庭際海石榴花盛發感而有寄
　　　　　　　　　　　　　　　　皮日休
一夜春工綻絳囊碧油枝上晝煌煌風勻祇似調紅露
日暖唯憂化赤霜火齊滿枝燒夜月金津含蕋滴朝陽
不知桂樹知情否無限同遊阻陸郎
　　奉和次韻　　　　　　　　　　陸龜蒙
紫府真人餉露囊猗蘭燈燭未熒煌丹華乞曙先侵日
金焰欺寒却照霜誰與佳名従海曲祇應芳裔出河陽
那堪謝氏庭前見一段清香染郄郎
　　早春以橘子寄魯望　　　　　　皮日休
箇箇和枝葉捧鮮彩凝猶帶洞庭煙不為韓嫣金九重
直是周王玉果圓剖似日魂初破後弄如星髓未銷前
知君多病仍中聖盡送寒苞向枕邉
　　襲美以春橘見恵兼之雅篇因次韻詶謝
　　　　　　　　　　　　　　　　陸龜蒙
到春猶作九秋鮮應是親封白帝煙良玉有漿須讓味
明珠無纇亦羞圓堪居漢苑霜梨上合在仙家火棗前
珍重更過三十子不堪分付野人邉(王僧辯嘗為荆南/得橘一蔕三十子)
(以獻梁/元帝)
　　病中書情寄上崔諫議(時眼疾/未平)　　皮日休
十日來來曠奉公閉門無事忌春風蟲絲度日縈琴薦
蛀粉經時落酒筒馬足歇従殘漏外魚須抛在亂書中
殷勤莫怪求醫切只為山櫻欲放紅
　　奉和次韻　　　　　　　　　　陸龜蒙
或偃虚齋或在公藹然林下昔賢風庭間有蝶爭烟蕋
簾外無人報水筒行藥不離深幌底(時患/眼疾)寄書多向逺
山中西園夜燭偏堪憶曽為題詩刻半紅
　　病孔雀　　　　　　　　　　　皮日休
烟花雖媚思沈㝠猶自擡頭䕶翠翎強聴紫簫如欲舞
困眠紅樹似依屏因思桂蠧傷肌骨為憶松鵝損性靈
盡日春風吹不起鈿毫金縷一星星
　　奉和　　　　　　　　　　　　陸龜蒙
懶移金翠傍簷楹斜倚芳叢舊態生唯奈瘴烟籠飲啄
可堪春雨滯飛鳴鴛鴦水畔迴頭羨荳蔲圖前舉眼驚
爭得鷓鴣来伴著不妨還校有心情
　　上元日道室焚修寄襲美　　　　陸龜蒙
三清今日聚靈官玉刺齊抽謁廣寒執葢冒花香寂歴
侍晨交珮響闌珊(執葢侍晨皆/仙之貴侶矣)将排鳯節分階易欲校
龍書下筆難唯有世塵中小兆夜来心拜七星壇
　　奉和次韻　　　　　　　　　　皮日休
明真臺上下仙官𤣥藻初吟萬籟寒飇御有聲時杳杳
寳衣無影自珊珊蕋書乞見齋心易玉籍求添拜首難
端簡不知清景暮靈蕪香燼落金壇
　　正月十五日惜春寄襲美　　　　陸龜蒙
六分春色一分休滿眼東波盡是愁花匠礙寒應束手
酒龍多病尚垂頭無窮懶惰齊中散有底機謀敵右侯
見織短篷裁小檝拏烟閒弄個漁舟
　　奉詶惜春見寄　　　　　　　　皮日休
十五日中春日好可憐沈痼冷如灰以前雖被愁将去
向後須教醉領来梅片盡飄輕粉靨栁芽初吐爛金醅
病中無限花畨次為約東風且住開
　　聞魯望遊顔家林園病中有寄　　皮日休
一夜韶姿著水光謝家春草滿池塘細挑泉眼尋新脈
輕把花枝嗅宿香蝶欲試飛猶䕶粉鶯初學囀尚羞簧
分明不得同君賞盡日傾心羨索郎
　　襲美病中見寄次韻詶之　　　　陸龜蒙
日華風蕙正交光羯末相攜藉草塘(羯謝𤣥小字/末謝川小字)佳酒
旋傾醽醁嫩短船閒弄木蘭香烟絲鳥拂来縈帶蕋㯼
人收去約簧今日好為聨句㑹不成剛為欠檀郎
　　春雨即事寄襲美　　　　　　　陸龜蒙
小謝輕埃日日飛(小謝詠雨詩有/散漫似輕埃句)城邉江上阻春暉雖
愁野岸花房凍還得山家藥笋肥雙屐著頻看齒折敗
裘披苦見毛稀比鄰釣叟無塵事灑笠鳴蓑夜半歸
　　奉和次韻　　　　　　　　　　皮日休
織恨凝愁映鳥飛半旬飄灑掩韶暉山容洗得如烟瘦
地脈流来似乳肥野客正閒移竹逺幽人多病探花稀
何年細濕華陽道兩乗巾車相並歸
　　魯望春日多尋野景日休抱疾杜門因有是寄
　　　　　　　　　　　　　　　　皮日休
野侶相逢不待期半緣幽事半緣詩烏紗任岸穿筋竹
白袷従披趁肉芝數巻蠧書碁處展㡬升菰米釣前炊
病中不用君相憶折取山櫻寄一枝
　　奉和次韻　　　　　　　　　　陸龜蒙
雖失春城醉上期下帷裁徧未裁詩因吟郢岸百畝蕙
欲采商崖三秀芝棲野鶴籠寛使織施山僧飯别教炊
但醫沈約重瞳健不怕江花不滿枝
　　偶掇野蔬寄襲美有作　　　　　陸龜蒙
野園煙裏自幽尋嫩甲香蕤引漸深行歇毎依鵶舅影
挑頻時見鼠姑心凌風藹彩初攜籠帶露虚疎或貯襟
欲助春盤還愛否不妨蕭灑似家林
　　魯望以躬掇野蔬兼示雅什用以詶謝
　　　　　　　　　　　　　　　　皮日休
杖擿春烟暖向陽煩君為我致盈筐深挑乍見牛脣液
(爾雅云藚牛/脣一名水蕮)細掐徐聞鼠耳香(本草云葉似鼠/耳莖赤可生食)紫甲采
従泉脈畔翠牙搜自石根傍彫胡飯熟􁀙餬軟不是髙
人不合嘗
　　卧疾感春寄魯望　　　　　　　皮日休
烏皮几上困騰騰玉柄清羸愧不能昨夜眠時稀似鶴
今朝餐數減於僧藥銷美禄應夭折醫過芳辰定鬼憎
任是雨多遊未得也須收在探花朋
　　奉和次韻　　　　　　　　　　陸龜蒙
共尋花思極飛騰病帶春寒去未能烟徑水涯多好鳥
竹牀蒲椅但髙僧須知日富為神授祇有家貧免盜憎
除却書函圖籍外更将何事結良朋
　　徐方平後聞赦因寄襲美　　　　陸龜蒙
新春旒扆御翬軒海内初傳渙汗恩秦獄已收為厲氣
瘴江初返未招魂英材盡作龍蛇蟄(時停/貢舉)戰地多成虎
豹村除却數般傷痛外不知何事及王孫
　　奉和次韻　　　　　　　　　　皮日休
金雞烟外上臨軒紫誥新垂作解恩涿鹿未銷初敗血
新安頓雪已坑魂空林葉盡蝗来郡腐骨花生戰後村
未遣蒲車問幽隠共君應老抱桐孫
　　襲美以魚牋見寄因謝成篇　　　陸龜蒙
𢷬成霜粒細鱗鱗知作愁吟幸見分向日乍驚新蠒色
臨風時辨白萍文(魚子曰/白萍)好將花下承金粉堪送天邉
詠碧雲見倚小窗親襞染盡圖春色寄夫君
　　奉詶見答魚牋之什　　　　　　皮日休
輕如隠起膩如飴除却鮫工解製稀欲寫恐成河北詔
試裁疑是水仙衣毫端白獺脂猶濕指下冰蠶子欲飛
若用莫将閒處去好題春思贈江妃
　　病後春思　　　　　　　　　　皮日休
連錢錦暗麝氛氲荆思多才詠鄂君孔雀鈿寒窺沼見
石榴紅重墮階聞牢愁有度應如月春夢無心祇似雲
應笑病来慙滿願花牋好作㫁腸文
　　奉和次韻　　　　　　　　　　陸龜䝉
氣和靈府漸氤氲酒有賢人藥有君七字篇章看月得
百勞言語傍花聞閒尋古寺銷晴日最憶深溪枕夜雲
早晩共搖孤艇去紫屏風外碧波文
　　襲美以公齋小宴見招因代書寄之
　　　　　　　　　　　　　　　　陸龜蒙
早雲纔破漏春陽野客晨興喜又忙自與酌量煎藥水
别教安置曬書牀依方釀酒愁遲去借樣裁巾怕索將
唯待數般幽事了不妨還入少年場
　　偶成小酌招魯望不至以詩為解因次韻詶之
　　　　　　　　　　　　　　　　皮日休
醉侶相邀愛早陽小筵催辦不勝忙衝深栁駐吳娃幰
倚短花排羯鼓牀金鳯欲為鶯引去鈿蟬疑被蝶勾將
如何共是忘形者不見漁陽摻一場
　　以紗巾寄魯望因而有作　　　　皮日休
周家新樣替三梁(頭巾起後/周武帝)裹髮偏宜白面郎掩斂乍
疑裁黒霧輕明渾似戴𤣥霜今朝定見看花吳明日應
聞漉酒香更有一般君未識虎文巾在絳霄房
　　襲美以紗巾見恵繼以雅音因次韻詶謝
　　　　　　　　　　　　　　　　陸龜蒙
薄如蟬翅背斜陽不稱春前贈􁡻(女減/反)郎初覺頂寒生
逺吹預憂頭白透新霜堪窺水檻澄波影好拂花牆亞
蕋香知有芙蓉留自戴(桐栢真人戴/芙蓉冠也)欲峩烟霧訪黄房
　　聞襲美有親迎之期因以寄賀　　陸龜蒙
梁鴻夫婦欲雙飛細雨輕寒拂雉衣初下雪窗應眷戀
次乗烟幰奈光輝參差扇影分華月㫁續簫聲落翠㣲
見説春風偏有賀露花千朶照庭闈
　　臨頓宅將有歸于之日魯望以詩見貺因抒懐詶
　　　之　　　　　　　　　　　　皮日休
共老林泉忍暫分此生應不識迴文㡬枚竹笥送徳曜
一乗柴車迎少君舉案品多緣澗藥承家事少為溪雲
居然自是幽人事輒莫教他孫夀聞
　　襲美以巨魚之半見分因以詶謝　陸龜蒙
誰與春江上信魚可憐霜刃截来初鱗隳似撤騷人屋
腹㫁疑傷逺客書避網㡬跳山影破逆風曽蹙浪花虚
今朝最是家童喜免泥荒畦掇野蔬
　　奉和　　　　　　　　　　　　皮日休
釣公来信自松江三尺春魚撥剌霜腹内舊鈎苔染澁
腮中新餌藻和香冷鱗中㫁榆錢破寒骨平分玉筯光
何事貺君偏得所祇緣同是越航郎
　　館娃宫懐古　　　　　　　　　皮日休
艷骨已成蘭麝土宫牆依舊壓層崖弩臺雨壊逢金鏃
香徑泥銷露玉釵硯沼秖留溪鳥浴屧廊空信野花埋
姑蘇麋鹿真閒事須為當時一愴懐
　　奉和次韻　　　　　　　　　　陸龜蒙
鏤楣消落濯春雨蒼翠無言空㫁崖草碧未能忘帝女
燕輕猶自識宫釵江山秖有愁容在劍珮應和愧色埋
賴有伍員騷思少吳王纔免似荆懐
　　襲美以紫石硯見贈以詩迎之　　陸龜蒙
霞骨堅来玉自愁琢成飛燕古釵頭澄沙脆弱聞應伏
青鐵沈埋見亦羞最稱風亭批碧簡好将雲竇漬寒流
君能把贈閒吟客徧寫江南物象酬
　　以紫石硯寄魯望兼詶見贈　　　皮日休
樣如金蹙小能輕㣲潤将融紫玉英石墨一研為鳯尾
寒泉半勺是龍睛騷人白芷傷心暗狎客紅筵奪眼明
兩地有期皆好用不須空把洗溪聲
　　同襲美遊北禪院(院即故司勲/陸郎中舊宅)　　陸龜蒙
連延花蔓映風廊岸幘披襟到竹房居士祇今開梵處
先生曽是草𤣥堂清樽林下看香印逺岫窗中挂鉢囊
今日有情消未得欲将名理問思光
　　奉和　　　　　　　　　　　　皮日休
戚歴杉隂入草堂老僧雖見似相忘吟多㡬轉蓮花漏
坐久重焚栢子香魚慣齋時分淨食鴿能閒處傍禪牀
雲林滿眼空羇滯欲對彌天却自傷
　　孫發百篇將遊天台請詩贈行因以送之
　　　　　　　　　　　　　　　　皮日休
孫子荆家思有餘元戎曽薦入公車百篇宫體喧金屋
一日官銜下玉除紫府近通齋後夢赤城新有寄来書
因逢二老如相問正滯江南為鮸魚
　　奉和　　　　　　　　　　　　陸龜蒙
直應天授與詩情百詠唯消一日成去把彩毫揮下國
歸參黄綬别春卿閒窺碧落懐烟霧暫向金庭隠姓名
珍重興公徒有賦石梁深處是君行
　　薔薇　　　　　　　　　　　　陸龜蒙
倚牆當户自横陳致得貧家似不貧外布芳菲雖笑日
中含芒刺欲傷人清香往往生遙吹狂蔓看看及四鄰
遇有客来堪玩處一端晴綺照烟新
　　奉和次韻　　　　　　　　　　皮日休
誰繡連延滿户陳暫應遮得陸郎貧紅芳掩斂将迷蝶
翠蔓飄颻欲挂人低拂地時如墮馬髙臨牆處似窺鄰
秖應是董雙成戲剪得神霞寸寸新
　　聞開元寺開笋園寄章上人　　　皮日休
園鏁開聲駭鹿羣滿林鮮籜水犀文森森競泫林梢雨
􁭜􁭜爭穿石上雲並出亦如鵝管合各生還似犬牙分
折烟束露如相遺何𦙍明朝不茹葷
　　奉和　　　　　　　　　　　　陸龜蒙
春龍爭地養檀欒況是雙林雨後看迸出似毫當垤㙞
孤生如恨倚欄干凌虚勢欲齊金刹折贈光宜照玉盤
更待錦苞零落後粉環髙下挶烟寒
　　春夕陪崔諫議櫻桃園宴　　　　皮日休
萬樹香飄水麝風蠟燻花雪盡成紅夜深歡態状不得
醉客圖開明月中(衛恊畫/醉客圖)
　　奉和　　　　　　　　　　　　陸龜蒙
佳人芳樹雜春蹊花外烟濛月漸低㡬度艷歌清欲轉
流鶯驚起不成棲
　　松江早春　　　　　　　　　　皮日休
松陵清淨雪消初見底新安恐未如穏凭船舷無一事
分明數得鱠殘魚
　　奉和　　　　　　　　　　　　陸龜蒙
栁下江飡待好風暫時還得狎漁翁一生無事烟波足
唯有沙邉水勃公
　　女墳湖(即吳王塟/女之所)　　　　　　　皮日休
萬貴千奢已寂寥可憐幽憤為誰嬌須知韓重相思骨
直在芙蓉向下消
　　奉和　　　　　　　　　　　　陸龜蒙
水平波淡繞迴塘鶴殉人沈萬古傷應是離魂雙不得
至今沙上少鴛鴦
　　泰伯廟　　　　　　　　　　　皮日休
一廟爭祠兩讓君㡬千年後轉清芬當時盡解稱髙義
誰敢教他□卓聞
　　奉和　　　　　　　　　　　　陸龜蒙
故國城荒徳未荒年年椒奠溼中堂邇来父子爭天下
不信人間有讓王
　　宿木蘭院　　　　　　　　　　皮日休
木蘭院裏雙棲鶴長被金鉦聒不眠今夜宿来還似爾
到明無計夢雲泉
　　奉和次韻　　　　　　　　　　陸龜蒙
苦吟清漏迢迢極月過花西尚未眠猶憶故山敧警枕
夜来嗚咽似流泉
　　重題薔薇　　　　　　　　　　皮日休
濃似猩猩初染素輕於燕燕欲凌空可憐細麗難勝日
照得深紅作淺紅
　　奉和次韻　　　　　　　　　　陸龜蒙
穠華自古不得久況是倚春春已空更被夜来風雨惡
滿堦狼藉沒多紅
　　春夕酒醒　　　　　　　　　　皮日休
四絃纔罷醉蠻奴酃醁餘香在翠爐夜半醒来紅蠟短
一枝寒淚作珊瑚
　　奉和　　　　　　　　　　　　陸龜蒙
㡬年無事傍江湖醉倒黄公舊酒爐覺後不知新月上
滿身花影倩人扶
　
　
　
　
　
　
　
　
　
　
　松陵集巻六
欽定四庫全書
　松陵集巻七
　今體七言詩九十首
　　開元寺佛鉢詩(并序/)　　　　　　皮日休
按釋法顯傳云佛鉢本在毗舍離今在乾陀衛竟若干
百年當復至西月支國若干百年至于闐國若干百年
當至屈茨國若干百年當復来漢地晉建興二年二聖
像浮海而至滬瀆僧尼輩取之以歸今存于開元寺後
建興八年漁者於滬瀆沙汭上獲之以為臼類乃葷而
用焉俄有佛像見於外漁者始為異意滬瀆二聖之遺
祥也乃以鉢供之迄今尚存余遂觀而為之詠因寄天
隨子
帝青石作綠冰姿(佛律云此鉢帝青玉/石也四天王所獻也)曽得金人手自
持拘律樹邉齋散後提羅花下洗来時乳糜味㫁中天
覺麥麨香消大刼知従此共君親頂戴斜風應不等閒
吹
　　奉和　　　　　　　　　　　　陸龜蒙
空王初受逞神功四鉢須臾見一重(至今鉢緣/有四重也)持次想
添香積飯覆時應帶步羅鍾光寒好照金毛鹿響靜堪
降白耳龍従此寳函香裏見不煩西去詣靈峰
　　夏首病愈因招魯望　　　　　　皮日休
曉入清和尚袷衣夏隂初合掩雙扉一聲撥穀桑柘晩
數㸃舂鋤烟雨㣲貧養仙禽能箇瘦病關芳草就中肥
明朝早起非無事買得蓴絲待陸機
　　奉詶次韻　　　　　　　　　　陸龜蒙
雨多青合是垣衣一幅蠻牋夜款扉蕙帶又聞寛沈約
茅齋猶自憶王㣲方靈祇在君臣正篆古須抛㸃畫肥
除却伴談秋水外野鷗何處更忘機
　　新夏東郊閒泛有懐襲美　　　　陸龜蒙
遲於春日好於秋野客相攜上釣舟經畧彴時冠暫亞
佩笭箵後帶頻搊蒹葭鷺起波搖笠村落蠶眠樹挂鉤
料得秖君能愛此不爭烟水似封侯
　　奉和次韻　　　　　　　　　　皮日休
水物輕明澹似秋多情才子倚蘭舟碧莎裳下攜詩草
黄篾樓中挂酒篘蓮葉蘸波初轉棹魚兒簇餌未諳鉤
共君莫問當時事一㸃沙禽勝五侯
　　四月十五日道室書事寄襲美　　陸龜蒙
烏飯新炊㲨臛香道家齋日以為常月苗杯舉存三洞
雲蘂函開叩九章一掬陽泉堪作雨數銖秋石欲成霜
可中直著雷平信為覔閒眠苦竹牀
　　奉和　　　　　　　　　　　　皮日休
望朝齋戒是尋常靜啟金根第㡬章竹葉飲為甘露色
蓮花鮓作肉芝香松膏背日凝雲磴丹粉經年染石牀
剰欲與君終此志頑仙唯恐鬂成霜
　　看壓新醅寄懐襲美　　　　　　陸龜蒙
曉壓糟牀漸有聲旋如荒澗野泉清身前古態燻應出
世上愁痕滴合平飲啄㫁年同鶴儉風波終日看人爭
樽中若使常能渌兩綬通侯總強名
　　奉和次韻　　　　　　　　　　皮日休
一簀松花細有聲旋將渠椀撇寒清秦吳只恐篘来近
劉項真應釀得平酒徳有神多客頌醉鄉無貨沒人爭
五湖烟水郎山月合向樽前問底名
　　登初陽樓寄懐北平郎中　　　　皮日休
危樓新製號初陽白粉青葌射沼光避酒㡬浮輕舴艋
下棊曽覺睡鴛鴦投鉤列坐圍華燭格簺分朋占靚妝
莫怪重登頻有恨二年曽侍舊吳王
　　奉和　　　　　　　　　　　　陸龜蒙
逺窗浮檻亦成年㡬伴楊公白晝筵日煖烟花曽撲地
氣和星象却歸天閒将水石侵軍壘醉引笙歌上釣船
無限恩波猶在目東風吹起細漪漣
　　夏初訪魯望偶題小齋　　　　　皮日休
半里芳隂到陸家藜牀相勸飯胡麻林間度宿抛棋局
壁上經旬挂釣車野客病時分竹米鄰翁齋日乞藤花
踟蹰未放閒人去半岸紗帩待月華
　　奉和次韻　　　　　　　　　　陸龜蒙
四鄰多是老農家百樹雞桑半頃麻盡趁晴明修網架
每和烟雨掉繰車啼鶯偶坐身蔵葉餉婦歸来鬂有花
不是對君吟復醉更將何事送年華
　　所居首夏水木尤清適然有作　　皮日休
病来無事草堂空晝永休聞十二筒桂靜似逢青眼客
松閒如見綠毛翁潮期暗動庭泉碧梅信㣲侵地障紅
盡日枕書慵起得被君猶自笑從公
　　奉和次韻　　　　　　　　　　陸龜蒙
柿隂成列藥花空却憶桐江下釣筒亦以魚蝦供熟鷺
近緣櫻笋識鄰翁閒分酒劑多還少自記書籖白間紅
更愛夜来風月好轉思𤣥度對支公
　　重𤣥寺元達年逾八十好種名藥凡所植者多至
　　　自天台四明包山句曲叢萃紛糅各可指名余
　　　竒而訪之因題二章　　　　　皮日休
雨蓧烟鋤傴僂齎紺牙紅甲兩三畦藥名却笑桐君少
年紀翻嫌竹祖低白石靜敲蒸术火清泉閒洗種花泥
怪来昨日休持鉢一尺彫胡似掌齊
香蔓蒙蘢覆昔邪檜烟杉露濕袈裟石盆換水撈松葉
竹徑遷牀避笋芽藜杖移時挑細藥銅缾盡日灌幽花
支公謾道憐神駿不及今朝種一麻
　　奉和題達上人藥圃二首　　　　陸龜蒙
藥味多從逺客齎旋添花譜旋成畦三椏舊種根應異
九節初移葉尚低山莢便和幽澗石水芝須帶本池泥
從今直到清秋日又有香苗㡬番齊
淨名無語示清羸藥草搜来喻更㣲一雨一風皆遂性
花開花落盡忘機教疏兔縷金絃亂(兔絲/别名)自擁龍芻紫
汞肥莫怪獨親幽圃坐病容銷盡欲依歸
　　懐華陽潤卿博士三首　　　　　皮日休
先生一向事虚皇天市壇西與世忘環堵養龜看氣訣
刀圭餌犬試仙方靜探石腦衣裾潤閒鍊松脂院落香
聞道徵賢須有詔不知何日到良常
㝠心唯事白英君不問人間爵與勲林下醉眠仙鹿見
洞中閒話隠芝聞石牀卧苦渾無蘚藤篋開稀恐有雲
料得虚皇新詔樣青瓊板上綠為文
鳳骨輕来稱瘦容華陽館主未成翁(陶隠居昔為/華陽館主)數行
玉札存心久一掬雲漿潄齒空白石煮多熏屋黑丹砂
埋久染泉紅他年欲事先生去十賚須加陸逸沖(逸沖/嘗事)
(隠居隠居錫名棲靜處/士十賚猶人間九錫也)
　　奉和三首　　　　　　　　　　陸龜蒙
㡬降真官授隠書洛公曽到夢中無眉間入靜三辰影
肘後通靈五岳圖北洞樹形如曲蓋東凹山色似薫爐
金墟福地能容否願作岡前蒋負芻
火景應難到洞宫蕭閒堂冷任天風談𤣥塵尾抛雲底
服散龍胎在酒中有路還將赤城接無泉不共紫河通
竒編早晩教傳授免以神仙問葛洪
終日焚香禮洞雲更思琪樹轉勞神曽尋下泊(宫/名)常經
月不到中峰又累春仙道最髙黄玉籙暑天偏稱白綸
巾清齋若見茅司命乞取朱兒十二斤
　　以竹夾膝寄贈襲美　　　　　　陸龜蒙
截得篔簹冷似龍翠光横在暑天中堪臨薤簟閒憑月
好向松忩卧跂風持贈敢齊青玉案醉吟偏稱碧荷筒
添君雅具教多著為著西齋譜一通
　　魯望以竹夾膝見寄因次韻詶謝　皮日休
圓於玉柱滑於龍来自衡陽彩翠中拂潤恐飛清夏雨
叩虚疑貯碧湘風大勝書客裁成簡頗賽溪翁截作筒
従此角巾因爾戴俗人相訪若為通
　　夏景無事因懐章来二上人　　　皮日休
澹景㣲隂正送梅幽人逃暑癭枏杯水花移得和魚子
山蕨收時帶竹胎嘯館大都偏見月醉鄉終竟不聞雷
更無一事唯留客却被髙僧怕不来
佳樹盤珊枕草堂此中隨分亦閒忙平鋪風簟尋琴譜
靜掃烟窗著藥方幽鳥見貧留好語白蓮知卧送清香
從今有計消閒日更為支公置一牀
　　奉和次韻　　　　　　　　　　陸龜蒙
簷外青陽有二梅折来堪下凍醪杯(離騷注云盛夏/以醇酒置冰上)髙
杉自欲生龍腦小弁誰能寄鹿胎麗事肯教饒沈謝談
㣲何必減宗雷還聞擬結東林社爭奈淵明醉不来
忽憶髙僧坐夏堂厭泉聲閙笑雲忙山重海澹懐中印
月冷風㣲宿上方病後書求嵩少藥定迴衣染貝多香
何時更問逍遙義(道林有逍/遙遊别義)五粒松隂半石牀
　　寄瓊州楊舍人　　　　　　　　皮日休
徳星芒彩瘴天涯酒樹堪消謫宦嗟行遇竹王因設奠
居逢木客又遷家清齋淨溲桄榔麵逺信閒封荳蔲花
清切㑹須歸有日莫貪句漏足丹砂
　　奉和　　　　　　　　　　　　陸龜蒙
明時非罪謫何偏鵩鳥巢南更數千酒滿椰杯消毒霧
風隨蕉扇下瀧船人多藥户行狂蠱吏有珠官出俸錢
秖以直誠天自信不勞詩句詠貪泉
　　魯望以輪鈎相示緬懐髙致因作三篇
　　　　　　　　　　　　　　　　皮日休
角柄孤輪細膩輕翠篷十載伴君行撚時解轉蟾蜍魄
抛處能啼絡緯聲七里灘波喧一舍五雲溪月靜三更
朱衣鮒足和蓑睡誰信人間有利名
一線飄然下碧塘溪翁無語逺相望蓑衣舊去烟披重
篛笠新来雨打香白鳥白蓮為夢寐清風清月是家鄉
明朝有物充君信㰂酒三缻寄夜航(㰂酒出/沈約集)
盡日悠然舴艋輕小輪聲細雨溟溟三尋絲帶桐江爛
一寸鉤含笠澤腥用近詹何傳釣法收和范蠡養魚經
孤篷半夜無餘事應被嚴灘聒酒醒
　　頃自相江得一釣車以襲美樂烟波之思因出以
　　　為玩俄辱三篇復抒酬答　　　陸龜蒙
旋屈金鉤劈翠筠手中盤作釣魚輪忘情不效孤醒客
有意閒窺百丈鱗雨似輕埃時一起雲如髙蓋強相親
任他華轂低頭笑此地終無覆敗人
曽招漁侶下清潯獨蠒初隨一錘深細輾烟華無轍跡
靜含風力有車音相呼野飯依芳草迭和山歌逗逺林
得失任渠但取樂不曽生個是非心
病来懸著脆緡絲獨喜髙情為我持數輻尚凝烟雨態
三篇能賦蕙蘭詞雲深石靜閒眠穏月上江平放溜遲
第一莫教諳此境倚天功業待君為
　　吳中書事寄漢南裴尚書　　　　皮日休
萬家無事鏁蘭橈鄉味腥多厭紫䖀(江文通集云/紫䖀石刼也)水似
棋文交度郭柳如行障儼遮橋青梅蔕重初迎雨白鳥
羣髙欲避潮唯望舊知憐此意得為傖鬼也逍遙
　　奉和　　　　　　　　　　　　陸龜蒙
風清地古帶前朝遺事紛紛未寂寥三泖涼波漁蕝動
(逺祖士衡對晉武帝/以三泖冬温夏涼)五茸春草雉媒嬌(五茸吳王獵/所草各有名)雲
藏野寺分金刹月在江樓倚玉簫不用懐歸忘此景吳
王看即奉弓招
　　夏景沖澹偶然作二首　　　　　皮日休
秖隈蒲褥岸烏紗味道澄懐景便斜紅印寄泉慚郡守
青筐與笋愧僧家茗爐盡日燒松子書桉經時剝瓦花
園吏暫棲君莫笑不妨猶更著南華
一室無喧事事幽還如貞白在髙樓天台畫得千迴看
湖目芳来百度遊(湖目蓮/子也)無限世機吟處息㡬多身計
釣前休他年謁帝言何事請贈劉伶作醉侯
　　奉和次韻　　　　　　　　　　陸龜蒙
蟬雀參差在扇紗竹襟輕利籜冠斜爐中有酒文園㑹
琴上無絃靖節家芝畹烟霞全覆穂橘洲風浪半浮花
閒思兩地忘名者不信人間髮解華
秖於池曲象山幽便是瀟湘浸石樓斜拂芡盤輕鶩下
細穿蔆線小鯢遊閒開茗焙嘗須徧醉撥書帷卧始休
莫道仙家無好爵方諸還拜碧琳侯
　　送李明府之任南海　　　　　　皮日休
五羊城在蜃樓邉墨綬垂腰正少年山靜不應聞屈鳥
草深從使翳貪泉蟹奴晴上臨潮檻燕婢秋隨過海船
一事與君消逺宦乳蕉花發訟庭前
　　奉和　　　　　　　　　　　　陸龜蒙
春盡之官直到秋嶺雲深處凭瀧樓居人愛近沈珠浦
候吏多来拾翠洲賨税盡應輸紫貝蠻童多學佩金鉤
知君不戀南枝久抛却經冬白罽裘
　　寄題羅浮軒轅先生所居　　　　皮日休
亂峰四百三十二(羅浮山/峰數)欲問徵君何處尋紅翠(山鳥/名)
數聲瑤室響(山有璇房瑤/室七十有二)真檀一炷石樓深山都遣負
沽来酒樵客容看化後金從此謁師知不逺求官先有
葛洪心
　　奉和　　　　　　　　　　　　陸龜蒙
鼎成仙馭入崆峒百世猶傳至道風暫應青詞為穴鳳
却思丹檄伴㝠鴻金公的的生爐際瓊刃時時到夢中
預恐浮山歸有日載將雲室十洲東
　　宿報恩寺水閣　　　　　　　　皮日休
寺鏁雙峰寂不開幽人中夜獨徘徊池文帶月鋪金簟
蓮朶含風動玉杯往往竹梢搖翡翠時時杉子擲莓苔
可憐此際誰曽見唯有支公盡看来
　　奉和　　　　　　　　　　　　陸龜蒙
峰抱池光曲岸平月臨虚檻夜何清僧穿小檜纔分影
魚擲髙荷漸有聲因憶故山吟易苦各横秋簟夢難成
周顒不用裁書勸自得涼天證道情
　　醉中偶作呈魯望　　　　　　　皮日休
谿雲澗鳥本吾儕剛為浮名事事乖十里尋山為思役
五更看月是情差分將吟詠華雙鬂力以壺觴固百骸
爭得草堂歸卧去共君同作太常齋
　　奉和次韻　　　　　　　　　　陸龜蒙
海鶴飄飄韻莫儕在公猶與俗情乖初呈酒務求専判
合禱山祠請自差永夜譚𤣥侵罔象一生交態忘形骸
憐君醉墨風流甚㡬度題詩小謝齋
　　寄滑州李副使員外　　　　　　皮日休
兵繞臨淮數十重鐵衣才子正從公軍前草奏旄頭下
城上封書箭簳中圍合只應聞曉雁血腥何處避春風
故人勲重金章貴猶在江湖積釣功
　　奉和　　　　　　　　　　　　陸龜蒙
洛生閒詠正抽毫忽傍旌旗著戰袍檄下連營皆破膽
劍離孤匣欲吹毛清秋月色臨軍壘半夜淮聲入賊壕
除却征南為上将平徐功業更誰髙
　　傷史拱山人　　　　　　　　　皮日休
一緘幽信自襄陽上報先生去嵗亡山客為醫翻貰藥
野僧因弔却焚香峰頭孤冢為雲穴松下靈筵是石牀
宗炳死来君又去終身不復到柴桑
　　奉和　　　　　　　　　　　　陸龜蒙
曽説山棲欲去尋豈知霜骨葬寒林常依靜住師冥目
兼事容成學算心(史學浮圖/兼善算術)逋客預齋還梵唱老猿窺
祭亦悲吟唯君獨在江雲外誰誄孤貞置峴岑
　　吳中言懐寄南海二同年　　　　皮日休
曲水分飛嵗已賖東南為客各天涯退公秖傍蘇勞竹
移宴多隨末利花銅鼓夜敲溪上月布帆晴照海邉霞
三年謾被鱸魚累不得横經侍絳紗
　　奉和　　　　　　　　　　　　陸龜蒙
曽見凌風上赤霄盡将華藻赴嘉招城連虎踞山圖麗
路入龍編海舶遙江客漁歌衝白荇野禽人語映紅蕉
庭中必有君遷樹莫向空臺望漢朝(交州記云有君遷/樹有朝臺尉陀望)
(漢所/築)
　　胥門閒汎　　　　　　　　　　皮日休
青翰虚徐夏思清愁烟漠漠荇花平醉来欲把田田葉
盡裹當時醒酒鯖
　　奉和　　　　　　　　　　　　陸龜蒙
細槳輕撶下白蘋故城花謝綠隂新豈無今日逃名士
試問南塘著屧人
　　木蘭後池三詠　　　　　　　　皮日休
　　重臺蓮花
敧紅婑媠力難任每葉頭邉半米金可得教他水妃見
兩重元是一重心
　　浮萍
嫩似金脂颺似烟多情渾欲擁紅蓮明朝擬附南風信
寄與湘妃作翠鈿
　　白蓮
但恐醍醐難並潔秖應薝蔔可齊香半垂金粉知何似
靜婉臨溪照額黄
　　奉和三詠　　　　　　　　　　陸龜蒙
　　重臺蓮花
水國烟鄉足芰荷就中芳瑞此難過風情為與吳王近
紅蕚常教一倍多
　　浮萍
晩来風約半池明重疊侵沙綠罽成不用臨池重相笑
最無根蔕是浮名
　　白蓮
素蘤多蒙别艷欺此花真合在瑤池還應有恨無人覺
月曉風清欲墮時
　　重題後池　　　　　　　　　　皮日休
細雨闌珊眠鷺覺鈿波悠漾並鴛嬌適来㑹得荆王意
秖為蓮莖重細腰
　　奉和　　　　　　　　　　　　陸龜蒙
曉烟清露暗相和浴雁浮鷗意緒多却是陳王詞賦錯
枉将心事託㣲波
　　襲美庭中初植松桂偶題　　　　陸龜蒙
軒隂冉冉移斜日寒韻泠泠入晩風烟格月姿曽不改
至今猶似在山中
　　奉和次韻　　　　　　　　　　皮日休
毿毿綠髮垂輕露獵獵丹華動細風恰似青童君欲㑹
儼然相向立庭中
　　戲題襲美書印囊　　　　　　　陸龜蒙
鵲銜龜顧妙無餘不愛封侯愛石渠應笑休文過萬巻
至今誰道沈家書
　　奉和次韻　　　　　　　　　　皮日休
金篆方圓一寸餘可憐銀艾未思渠不知夫子將心印
印破人間萬巻書
　　館娃宮懐古五絶　　　　　　　皮日休
綺閤飄香下太湖亂兵侵曉上姑蘇越王大有堪羞處
秖把西施賺得吳
鄭妲無言下玉墀夜来飛箭滿罘罳越王定指髙臺笑
却見當時金鏤楣
半夜娃宫作戰場血腥猶雜宴時香西施不及燒殘蠟
猶為君王泣數行
素襪雖遮未掩羞越兵猶怕伍員頭吳王恨魄今如在
秖合西施瀨上遊
響屧廊中金玉步采蘭山上綺羅身不知水葬今何處
溪月彎彎欲效顰
　　奉和五絶　　　　　　　　　　陸龜蒙
三千雖衣水犀珠半夜夫差國暗屠猶有八人皆二八
獨教西子占亡吳
一宫花渚漾漣漪俀墮鴉鬟出繭眉可料坐中歌舞袖
便将殘節拂降旗
㡬多雲榭倚青㝠越焰燒来一片平此地最應沾恨血
至今春草不匀生
江色分明練繞臺戰帆遙隔綺疏開波神自厭荒淫主
句踐樓船穏帖来
寳袜香綦碎曉塵亂兵誰惜似花人伯勞應是精靈使
猶向殘陽泣暮春
　　虎丘寺西小溪閒汎三絶　　　　皮日休
鼓子花明白石岸桃枝竹覆翠嵐溪分明似對天台洞
應厭頑仙不肯迷
絶壑秖憐白羽傲窮谿唯覺錦鱗癡更深尚有通樵處
或是秦人未可知
髙下不驚紅翡翠淺深還礙白薔薇船頭繫個松根上
欲待逢仙不擬歸
　　奉和三絶次韻　　　　　　　　陸龜蒙
樹號相思枝拂地鳥語提壺聲滿溪雲涯一里千萬曲
直是漁翁行也迷
荒柳卧波渾似困宿雲遮塢未全癡雲情栁意蕭蕭㑹
若問諸餘總不知
每逢孤嶼一倚檝便欲狂歌同採嶶任是烟蘿中待月
不妨敧枕扣舷歸
　
　
　
　
　
　
　
　
　
　松陵集巻七
欽定四庫全書
　松陵集巻八
　今體七言詩八十四首
　　白鷗詩(并序/)　　　　　　　　　陸龜蒙
樂安任君嘗為涇尉居吳城中地纔數畝而不佩俗物
有池池中有島嶼池之南西北邉合三亭修篁嘉木掩
隠隈奥處其一不見其二也君好竒樂異喜文學名理
之士所得皆清散凝瑩襲美知而偕詣既坐有白鷗翩
然馴於砌下因請浮而翫之主人曰池中之族老矣每
以豪健據有鷗之始浮輒逐而害之今畏不敢入吁昔
人之心蓄機事猶或舞而不下况害之哉且羽族麗於
水者多矣獨鷗為閒暇其致不髙邪一旦水有鯨鯢之
患陸有狐狸之憂儔侣不得命嘯塵埃不得澡刷雖蒙
人之流賞亦天地之窮鳥也感而為詩邀襲美同作
慣向溪頭漾淺沙薄烟微雨是生涯時時失伴沉山影
往往爭飛雜浪花晩樹清涼還􁭛瑦舊巢零落寄蒹葭
池塘信美應難戀針在魚脣劍在鰕
　　奉和　　　　　　　　　　　　皮日休
雪羽䙰褷半惹泥海雲深處舊巢迷池無飛浪爭教舞
洲少輕沙若遣棲烟外失羣慙鴈鶩波中得志羨鳬鷖
主人恩重真難遇莫為心孤憶舊溪
　　懐楊台文楊鼎文二秀才　　　　陸龜蒙
秋早相逢待得春崇蘭清露小山雲(崇蘭小山/郡中二堂)寒花獨
自愁中見曙角多同醒後聞釣具每隨輕舸去詩題閒
上小樓分重思醉墨縦横甚書破羊欣白練裙
　　奉和次韻　　　　　　　　　　皮日休
羊曇留我昔經春各以篇章鬬五雲賓草每容閒處見
擊琴多任醉中聞釣前青翰交加倚醉後紅魚取次分
為説風標曾入夢上仙初著翠霞裙
　　友人以人參見惠因以詩謝之　　皮日休
神草延年出道家(神草/别名)是誰披露記三椏開時的定涵
雲液斸後還應帶石花名士寄来消酒渴野人煎處撇
泉華従今湯劑如相續不要金山焙上茶
　　奉和　　　　　　　　　　　　陸龜蒙
五葉初成椵樹隂紫團峰外即鷄林名參鬼葢須難見
材似人形不可尋品第已聞升碧簡攜持應合重黄金
殷勤潤取相如肺封禪書成動帝心
　　傷進士嚴子重詩(并序/)　　　　　皮日休
余為童在鄉校時簡上抄杜舍人牧之集見有與進士
嚴惲詩後至吳一日有客曰嚴某余志其名久矣遽懐
文見造於是樂得禮而觀之其所為工於七字往往有
清便柔媚時可軼駭於常軌其佳者曰春光冉冉歸何
處更向花前把一杯盡日問花花不語為誰零落為誰
開余美之諷而未嘗怠生舉進士亦十餘計偕余方寃
之謂乎竟有得於時也未幾歸吳興後兩月(咸通十/一年也)霅
人至云生以疾亡於所居矣噫生徒以詞聞於士大夫
竟不名而逝豈止此而湮沒耶江湖間多美材士君子
苟樂退而有文者死無不為時惜可勝言耶於是哭而
為詩魯望生之友也當為我同作
十哭都門榜上塵葢棺終是五湖人生前有敵唯丹桂
沒後無家秪白蘋箬下斬新醒處月江南依舊詠来春
知君精爽應無盡必在酆都頌帝晨(梁成酆都官頌/紂絶標帝晨)
　　嚴子重以詩逰於名勝間舊矣余晩於江南相遇
　　　甚樂不幸且沒襲美作詩序而弔之其名真不
　　　朽矣又何戚其死哉余因息悲而為之和
　　　　　　　　　　　　　　　　陸龜蒙
每值江南日落春十年詩酒愛逢君芙蓉湖上吟船倚
翡翠岩前醉馬分秪有汀洲連舊業豈無章疏動遺文
猶憐未卜佳城處更斸要離冢畔雲
　　早秋吳體寄襲美　　　　　　　陸龜蒙
荒庭古樹只獨倚敗蟬殘蛩苦相仍雖然詩膽大於斗
争柰愁腸牽似繩短燭初添蕙幌影微風漸折蕉衣稜
安得彎弓似明月快箭拂下西飛鵬
　　奉和次韻　　　　　　　　　　皮日休
書淫傳癖窮欲死譊譊何必頻相仍日乾隂蘚厚堪剝
藤把敧松牢似繩𢷬藥香侵白袷袖穿雲潤破烏紗稜
安得瑶池飲殘酒半醉騎下垂天鵬
　　秋賦有期因寄襲美(時將主/試貢士)　　　陸龜蒙
雲似無心水似閒忽思名在貢書間烟霞鹿弁聊縣著
鄰里漁舠暫解還文草病来猶滿箧藥苗衰後即離山
廣寒宫樹枝多少風送髙低便可攀
　　奉和次韻　　　　　　　　　　皮日休
十載江南盡是閒客兒詩句滿人間郡侯聞譽親邀得
鄉老知名不放還應帶瓦花經汴水更攜雲實出包山
太微宫裏環岡樹無限瑶枝待爾攀
　　病中秋懐寄襲美　　　　　　　陸龜蒙
病容愁思苦相兼清鏡無情未我嫌貪廣異蔬行徑窄
故求偏藥出錢添同人散後休賖酒雙燕辭来始下簾
更有是非齊未得重憑詹尹拂龜占
　　奉和次韻　　　　　　　　　　皮日休
貧病於君亦太兼才髙應亦被天嫌因分鶴料家資减
為置僧餐口數添静裏改詩空凭几寒中注易不開簾
清詞一一侵真宰甘取窮愁不用占
　　新秋即事三首　　　　　　　　皮日休
癡號多於顧愷之更無餘事可従知酒坊吏到常先見
鶴料符来每探支(吳郡有/鶴料案)涼後每謀清月社晩来専赴
白蓮期共君無事堪相賀又到金虀玉鱠時
堪笑髙陽病酒徒幅巾蕭灑在東吳秋期浮掃雲根瘦
山信迴緘乳管麤白月半窻抄术序清泉一器授芝圖
乞求待得西風起盡(去/聲)挽烟帆入太湖
露槿風杉滿曲除髙秋無事似雲廬醉多已任家人厭
病久還甘吏道疎青桂巾箱時寄藥白綸卧具半抛書
君卿脣舌非吾事且向江南問鰒魚
　　奉和次韻　　　　　　　　　　陸龜蒙
心似孤雲任所之世塵中更有誰知愁尋冷落驚雙鬢
病得清涼減四支懐舊藥溪終獨往宿枯杉寺已頻期
兼須為月求髙處即是霜輪殺滿時
帆檝衣裳盡釣徒往来蹤跡徧三吳閒中展巻興亡小
醉後題詩㸃畫麤松島伴譚多道氣竹窻孤夢豈良圖
還須待致昇平了即任扁舟放五湖
聲利従来解破除秋灘唯憶下桐廬鸕鷀陣合殘陽少
蜻蛚吟髙冷雨疎辯伏南華論指指才非𤣥晏借書書
當時任使真堪笑波上三年學炙魚
　　南陽潤卿将歸雷平因而有贈　　皮日休
借問山中許道士此迴歸去復何如竹屏風扇抄遺事
柘步輿竿繫隠書綘樹實多分紫鹿丹沙泉淺種紅魚
東卿旄節看看至静啟茅齋慎掃除
　　奉和　　　　　　　　　　　　陸龜蒙
朝市山林隠一般却歸那減卧雲懽堕堦紅葉誰收得
半盎清醪客醉乾玉笈詩成吟處曉金沙泉落夢中寒
真仙若降如相問曾步星罡繞醮壇
　　訪寂上人不遇　　　　　　　　皮日休
何處尋雲暫廢禪客来還寄草堂眠桂寒自落翻經案
石冷空消洗鉢泉爐裏尚飄殘玉篆龕中仍鏁小金仙
須將二百籖迴去待得支公恐隔年
　　奉和　　　　　　　　　　　　陸龜蒙
芭蕉霜後石欄荒林下無人閉竹房經抄未成抛素几
錫環應撼過寒塘蒲團為拂浮埃散茶器空懐碧餑香
早晩却還宗炳社夜深風雪對禪牀
　　顧道士亡弟子乞銘於襲美既而奉以束帛因賦
　　　戲贈　　　　　　　　　　　陸龜蒙
童初真府召為郎君與抽毫刻便房亦謂神仙同許郭
不妨才力似班揚比於黄絹詞尤妙酬以霜縑價未當
唯我有文無賣處筆鋒銷盡墨池荒
　　奉和　　　　　　　　　　　　皮日休
師去東華却鍊形門人求我誌金庭大椿枯後新為記
仙鶴亡来始有銘(前朝文集未/有道士銘誌)瓊版欲刋知不朽冰紈
將受恐通靈君才莫歎無兹分合注神𤣥劍解經
　　秋夕文晏(得遥字/)　　　　　　　皮日休
啼螿衰葉共蕭蕭文晏無喧夜轉遥髙韻最宜題雪讚
逸才偏稱和雲謡風吹翠蠟應難刻月照清香太易消
無限𤣥言一盃酒可能容得葢寛饒
　　同前(得成字/)　　　　　　　　　陸龜蒙
筆陣初臨夜正清擊銅遥認小金鉦飛觥壯若逰燕市
覔句難於下趙城隔嶺故人因㑹憶傍簷棲鳥帶吟驚
梁王座上多詞客五韻甘心第七成(梁昭明嘗文晏賦/詩各五韻劉孝威)
(第七/方成)
　　南陽廣文欲於荆襄卜居因而有贈
　　　　　　　　　　　　　　　　皮日休
地脉従来是福鄉廣文髙致更無雙青精飯熟雲侵竈
白􁀙裘成雪濺窻度日竹書千萬字經冬术煎兩三缸
鱸魚自是君家味莫背松江憶漢江
　　代廣文先生詶次韻　　　　　　陸龜蒙
不知天隠在何鄉且欲烟霞跡暫雙鶴廟未能齊月馭
鹿門聊擬竝雲窻蘚銜荒磴移桑屐花浸春醪挹石缸
莫惜槎頭容釣伴也應東印有餘江
　　寄昆陵魏處士朴　　　　　　　皮日休
文籍先生不肯官絮巾衝雪把漁竿一堆方冊為侯印
三級幽巖是將壇醉少最因吟月冷瘦多偏為卧雲寒
兔皮衾煖篷舟穏欲共誰逰七里灘
　　奉和　　　　　　　　　　　　陸龜蒙
經苑初成墨沼開何人林下肯尋来若非宗測圖山後
即是韓康賣藥迴溪籟自吟朱鷺曲沙雲還作白鷗媒
唯應地主公田熟時送君家麯糵材
　　初冬偶作寄南陽潤卿　　　　　皮日休
寓居無事入清冬雖設樽罍酒半空白菊為霜翻帶紫
蒼苔因雨却成紅迎潮預遣収魚笱防雪先教葢鶴籠
唯待支硎最寒夜共君披氅訪林公
　　奉和次韻　　　　　　　　　　陸龜蒙
逐日生涯敢計冬可嗟寒事落然空牕憐反照緣書小
庭喜新霜為橘紅衰栁尚能和月動敗蘭猶擬倩烟籠
不知海上今清淺試與飛書問洛公
　　冬曉章上人院　　　　　　　　皮日休
山堂冬曉寂無聞一句清言憶領軍琥珀珠粘行處雪
椶櫚箒掃卧来雲松扉欲啟如鳴鶴石鼎初煎若聚蚊
不是戀師歸去晩陸機茸内足毛羣
　　奉和　　　　　　　　　　　　陸龜蒙
山寒偏是曉来多况值禪窻雪氣和病客功夫經未演
故人書信納新磨閒臨静案修茶品獨傍深溪記藥科
従此逍遥知有地更乗清月伴君過
　　寄題鏡巖周尊師所居詩(并序/)　　皮日休
處州仙都山山之半有洞口下望之如鑑目之曰鏡巖
下去地二百尺上者以竹梯為級中如方丈内有乳水
滳瀝嵌罅黄老徒周君景復居焉迨八十年不食乎粟
日唯焚降真香一炷讀靈寳度人經而已東牟段公柯
昔為州日聞其名梯其室以造之且曰君居此久矣乳
水之滳晝夜可知量乎周君曰某常揣之盡晝與夜一
斛加半焉公異而禮之後柯别十二年日休至吳處人
過説周君尚存吟想其道無繇以覩因寄題是詩云
八十餘年住鏡巖鹿皮巾下雪髟髟牀寒不奈雲縈枕
經潤何妨乳滴函飲澗猿迴窺絶洞緣梯人歇倚危杉
何如計吏窮於鳥欲望仙都舉一帆
　　奉和　　　　　　　　　　　　陸龜蒙
見説身輕鶴不如石房無侣共雲居清晨自削靈香柹
獨夜空吟碧落書十洞飛精應徧吸一簪秋髪未曾梳
知君便入懸珠㑹早晩東騎白鯉魚
　　寒夜文晏(得泉字/)　　　　　　　皮日休
分朋競擘七香牋玉朗風姿盡列仙盈箧共開華頂藥
滿缾同坼惠山泉蟹因霜重金膏溢橘為風多玉腦鮮
吟罷不知詩首數隔林明月過中天
　　同前(得驚字/)　　　　　　　　　陸龜蒙
各將寒調觸詩情旋見微漸入硯生霜月滿庭人暫起
汀洲半夜鴈初驚三清每為仙題想一日多因累句傾
千里建康衰草外含毫誰是憶昭明
　　庚寅嵗十一月新羅𢎞惠上人與本國同書請日
　　　休為靈鷲山周禪師碑將還以詩送之
　　　　　　　　　　　　　　　　皮日休
三十麻衣弄渚禽豈知名字徹鷄林勒銘雖即多遺草
越海還能抵萬金鯨鬛曉掀峯正燒鰲睛夜沒島還隂
二千餘字終天别東望辰韓淚灑襟
　　奉和　　　　　　　　　　　　陸龜䝉
一函迢逓過東瀛秪為先生處乞銘已得雄詞封静檢
却懐孤影在禪庭春過異國人應冩夜讀滄洲怪亦聴
遥想勒成新塔下盡望空碧禮文星
　　送潤卿博士還華陽　　　　　　皮日休
雪打篷舟離酒旗華陽居士半酣歸逍遥只恐逢雲將
恬澹真應降月妃仙市鹿胎如錦嫩隂宫燕肉似酥肥
公車草合蒲輪壊爭不教他白日飛
　　同前　　　　　　　　　　　　陸龜蒙
何事輕舟近臘迴茅家兄弟欲歸来(茅司命以三月十/八日十二月二日)
(㑹于華/陽天)封題玉洞虚無奏㸃檢霜壇沆瀣杯雲肆先生
分氣調山圖公子愛詞才殷勤為向東鄉薦灑掃含真
雪後臺
　　寒日書齋即事三首　　　　　　皮日休
參佐三間似草堂恬然無事可成忙移時寂歴燒松子
盡日殷勤拂乳牀將近道齋先衣褐欲清詩思更焚香
空庭好待中宵月獨禮星辰學步罡
不知何事有生涯皮褐親裁學道家深夜數甌唯栢葉
清晨一器是雲華(雲母/别名)盆池有鷺窺蘋沫石版無人掃
桂花江漢欲歸應未得夜来頻夢赤城霞
方朔家貧未有車肯従榮利捨樵漁従公未怪多侵酒
見客唯求轉借書暫聴松風生意足偶看溪月世情疎
如鉤得貴非吾事合向烟波為玉魚(松江有/玉魚)
　　奉和每篇各用一韻　　　　　　陸龜蒙
不必探幽上鬱岡公齋吟嘯亦何妨唯求薏苡供僧食
别著氍毹待客牀春近帶烟分短蕙曉来衝雪撼疎篁
餘杭山酒猶封在遥囑髙人未肯嘗
已上星津八月槎文通猶自學丹砂(江文通有丹/砂可學賦)仙經
寫得空三洞隠士招来别九華静對真圖呼緑齒偶開
神室問黄牙方諸更是憐才子錫賚於君合有差
名價皆酬百萬餘尚憐方丈講𤣥虚西都賓問曾成賦
東海人求近著書(襲美嘗作弔江都賦又/新羅僧請為太師碑銘)茅洞烟霞侵
寤寐檀溪風月挂樵漁清朝還要廷臣在兩地寧容便
結廬
　　臈後送内大徳従朂逰天台　　　皮日休
講散重雲下九天大君恩賜許隨緣霜中一鉢無辭乞
湖上孤舟不廢禪夢入瓊樓寒有月(天台山有金庭不/死之鄉及瓊樓玉)
(室/)行過石樹凍無烟(案消山有石樓樹吳大皇元年郡/吏伍曜于海際得之枝莖紫色有)
(光南越謂之/石連理也)他時𤓰鏡知何用吳越風光滿御筵
　　奉和　　　　　　　　　　　　陸龜蒙
應縁南國盡南宗欲訪靈溪路暗通(溪在天/台山下)歸思不離
雙闕下去程猶在四明東銅缾淨貯桃花雨金策閒摇
麥穗風(上人指期/國清過夏)若戀吾君先拜疏為論台岳未封公
　　寄題玉霄峰葉涵象尊師所居　　皮日休
青㝠向上玉霄峰元始先生戴紫蓉曉案瓊文光洞壑
夜壇香氣惹杉松閒迎仙客来為鶴静噀靈符去是龍
子細捫心無偃骨欲隨師去肯相容(偃骨在胸者/名入星骨)
　　奉和　　　　　　　　　　　　陸龜蒙
天台一萬八千文師在浮雲端掩扉永夜秪知星斗大
深秋猶見海山微風前幾降青毛節雪後應披白羽衣
南望烟霞空再拜欲將飛魄問靈威
　　南陽廣文博士還雷平後寄　　　陸龜蒙
微微春色染林塘親撥烟霞坐澗房隂洞雪膠知未入
濁醪風破的偷嘗芝臺曉用金鐺煮星度閒將玉鉿量
幾遍侍晨官欲降曙壇先起獨焚香
　　奉和次韻　　　　　　　　　　皮日休
春彩融融釋凍塘日精閒嚥坐巖房瓊函静啟従猿覻
金液初開與鶴嘗八㑹舊文多搭冩七真遺語剰思量
不知夢到為何處紅藥滿山烟月香
　　題支山南峯僧　　　　　　　　皮日休
雲侵壊衲重隈肩不下南峯不記年池裏羣魚曾受戒
林間孤鶴欲參禪鷄頭竹上開危徑鴨脚花中擿廢泉
無限吳都堪賞事何如来此看師眠
　　奉和次韻　　　　　　　　　　陸龜蒙
眉毫霜細欲垂肩自説初棲海嶽年萬壑烟霞秋後到
一林風雨夜深禪時翻貝葉添新藏閒挿松枝䕶小泉
好是清冬無外事匡牀齋罷向陽眠
　　送董少卿逰茅山　　　　　　　皮日休
名卿風度足杓斜一舸閒尋二許家天影曉通金井水
山靈深䕶玉門沙空壇禮後銷香母隂洞緣時觸乳花
盡待于公作廷尉(卿嘗為大理用/法有亷平之稱)不須従此便餐霞
　　同前　　　　　　　　　　　　陸龜蒙
威輦髙懸度世名至今仙裔作公卿將隨羽節朝珠闕
曾佩魚符管赤城(董嘗判/台州)雲凍尚含孤石色雪乾猶堕
古松聲應知四扇靈方在待取歸時緑髪生
　　襲美將以緑罽為贈因成四韻　　陸龜蒙
三徑風霜利若刀襜褕吹斷罥蓬蒿病中秪自悲龍具
世上何人識羽袍狐貉近懐珠履貴薜蘿遥羨白巾髙
陳王輕暖如相遺免製衰荷效廣騷
　　詶魯望見迎緑罽次韻　　　　　皮日休
輕裁鴨緑任金刀不怕西風㫁野蒿酬贈既無青玉案
纎華猶欠赤霜袍烟披怪石難同逸竹映仙禽未勝髙
成後料君無别事只應酣飲詠離騷
　　寄懐南陽潤卿　　　　　　　　皮日休
鹿門山下捕魚郎今向江南作渇羌無事只陪看藕様
有錢唯欲買湖光醉来渾忘移花處病起空聞焙藥香
何事對君猶有愧一篷衝雪返華陽
　　奉和　　　　　　　　　　　　陸龜蒙
髙抱相逢各絶塵水經山疏不離身才情未擬湯従事
𤣥解猶嫌竺道人霞染洞泉渾變紫雪披江樹半和春
誰憐故國無生計唯種南塘二畝芹
　　天竺寺八月十五日夜桂子　　　皮日休
玉顆珊珊下月輪殿前拾得露華新至今不㑹天中事
應是嫦娥擲與人
　　奉和　　　　　　　　　　　　陸龜蒙
霜實常聞秋半夜天台天竺堕雲岑(垂拱中天台桂子/落一百餘日方止)
如何兩地無人種却是湘灕是桂林
　　釣侣二章　　　　　　　　　　皮日休
趂眠無事避風濤一斗霜鱗換濁醪(吳中賣/魚論斗)驚怪兒童
呼不得盡衝烟雨漉車螯
嚴陵灘勢似雲崩釣具歸来放石層烟浪濺篷寒不睡
更將枯蚌㸃漁燈
　　奉和次韻　　　　　　　　　　陸龜蒙
一艇輕撶看晩濤接䍦抛下漉春醪相逢便倚蒹葭泊
更唱蔆歌擘蟹螯
雨後沙虚古岸崩魚梁移入亂雲層歸時月堕汀洲暗
認得妻兒結網燈
　　寄同年韋校書　　　　　　　　皮日休
二年疎放飽江潭水物山容盡足耽唯有故人憐未替
欲封乾鱠寄終南
　　奉和　　　　　　　　　　　　陸龜蒙
萬古風烟滿故都清才搜括妙無餘可中寄與芸香客
便是江南地里書
　　初冬偶作　　　　　　　　　　皮日休
豹皮茵下百餘錢劉堕閒沽盡醉眠酒病校来無一事
鶴亡松老似經年
　　奉和次韻　　　　　　　　　　陸龜蒙
桐下空堦叠綠錢貂裘初綻擁髙眠小爐低幌還遮掩
酒滴灰香似去年
　　醉中寄魯望一壺并一絶　　　　皮日休
門巷寥寥空紫苔先生應渇解酲杯醉中不得親相倚
故遣青州従事来
　　走筆次韻奉詶　　　　　　　　陸龜蒙
酒痕衣上雜莓苔猶憶紅螺一兩杯正被繞籬荒菊笑
日殘還有白衣来
　　更次来韻寄魯望　　　　　　　皮日休
蕭蕭紅葉擲蒼苔𤣥晏先生欠一杯従此問君還酒債
顔延之送幾錢来
　　又和次韻　　　　　　　　　　陸龜蒙
堦下飢禽啄嫩苔野人方倒病中杯寒蔬賣却還沽喫
可有金貂换得来
　　重𤣥寺雙矮檜　　　　　　　　皮日休
撲地枝回是翠鈿碧絲籠細不成煙應如天竺難陀寺
一對狻猊相枕眠
　　奉和　　　　　　　　　　　　陸龜蒙
可憐烟刺是青螺如到雙林誤禮多更憶早秋登北固
海門蒼翠出晴波
　　醉中戲贈襲美　　　　　　　　陸龜蒙
南北風流舊不同傖吴今日若相通病来猶伴金杯滿
欲得人呼小褚公
　　奉詶次韻　　　　　　　　　　皮日休
秦吴風俗昔難同唯有才情事事通剛戀水雲歸不得
前身應是太湖公
　　皐橋　　　　　　　　　　　　皮日休
皐橋依舊緑楊中閭里猶生隠士風唯我到来居上舘
不知何道勝梁鴻
　　奉和　　　　　　　　　　　　陸龜蒙
横截春流架㫁虹凭欄猶想五噫風今来未必非梁孟
却是無人繼伯通
　
　
　松陵集巻八
欽定四庫全書
　松陵集巻九
　今體五七言詩八十六首
　　過張祜處士丹陽故居(并序/)　　　顔　萱
萱與故張處士祜世家通舊尚憶孩稚之歳與伯氏嘗
承處士撫抱之仁目管輅為神童期孔融於偉器光隂
徂謝二紀于兹適經其故居已易他主訪遺孤之所止
則距故居之右二十餘步荆榛之下蓽門啟焉處士有
四男一女男曰椿兒桂兒椅兒杞兒問之三已物故唯
杞為遺孕與其女尚存欲揖杞與言則又求食於汝墳
矣但有霜鬢而黄冠者杖䇿迎門乃昔時愛姬崔氏也
與之話舊歴然可聽嗟乎葛帔練裙兼非所有琴書圖
籍盡屬他人又云横塘之西有故田數百畝力既貧窶
十年不耕唯嵗賦萬錢求免無所嗚呼昔為穆生置醴
鄭公立鄉者復何人哉因吟五十六字以聞好事者
憶昔為兒逐我兄曾抛竹馬拜先生書齋已换當時主
詩壁空題故友名豈是爭權留怨敵可憐當路盡公卿
柴扉草屋無人問猶向荒田責地征
　　和張處士詩(并序/)　　　　　　　陸龜蒙
張祜字承吉元和中作宫體小詩辭曲艷發當時輕薄
之流能其才合譟得譽及老大稍窺建安風格誦樂府
録知作者本意短章大篇往往間出諫諷怨譎時與六
義相左右善題目佳境言不可刋置别處此為才子之
最也繇是賢俊之士及髙位重名者多與之㳺謂有鵠
鷺之野孔翠之鮮竹柏之貞琴磬之韻或薦之於天子
書奏不下亦受辟諸侯府性狷介不容物輒自劾去以
曲阿地古澹有南朝之遺風遂築室種樹而家焉性嗜
水石常悉力致之從知南海間罷職載羅浮石笋還不
蓄善田利産為身後計死未二十年而故姬遺孕凍餒
不暇前所謂鵠鷺孔翠竹柏琴磬之家雖朱輪尚椉遺
編尚吟未嘗一省其孤而恤其窮也噫人假之為翫好
不根於道義耶懼其怨刺於神明耶天果不愛才没而
猶譴耶吾一不知之友人顔𢎞至行江南道中訪其廬
作詩弔而序之屬予應和予汩没者不足哀承吉之道
邀襲美同作庻乎承吉之孤倚其傳而有憐者
勝華通子共悲辛荒徑今為舊宅鄰一代交逰非不貴
五湖風月合教貧魂應絶地為才鬼名與遺編在史臣
聞道平生偏愛石至今猶泣洞庭人
　　魯望憫承吉之孤為詩序邀予屬和欲用予道振
　　　其孤而利之噫承吉之困身後乎魯望視予困
　　　與承吉生前孰若哉未有已困而能振人者然
　　　抑為之辭用塞良友之意　　　皮日休
先生清骨𦵏烟霞業破孤存孰為嗟幾箧詩編分貴位
一林石笋散豪家兒過舊宅啼楓影姬繞荒田泣稗花
唯我共君堪便戒莫將文譽作生涯
　　旅泊吴門呈一二同志　　　　　張　賁
一舸吴江晩堪憂病廣文鱸魚誰與伴鷗鳥自成羣反
照縦横水斜空㫁續雲異鄉無限思盡付酒醺醺
　　奉酬次韻　　　　　　　　　　陸龜蒙
髙秋能叩觸天籟忽成文苦調雖潜倚靈音自絶羣茅
峰曾醮斗笠澤久眠雲許伴山中躅三年任一醺
　　賁中間有吴門旅泊之什多垂見和更作一章以
　　　伸詶謝　　　　　　　　　　張　賁
偶發陶匏響皆蒙組繡文清秋將落帽子夏正離羣有
恨書燕雁無聊賦郢雲徧㸔心自醉不是酒能醺
　　更次韻奉詶　　　　　　　　　陸龜蒙
獨倚秋光岸風漪學簟文𤣥堪教鳯集書好换鵞羣葉
堕平臺月香消古徑雲強歌非白紵聊以送餘醺
　　魯望示廣文先生吴門二章情格髙散可醒俗態
　　　因追想山中風度次韻屬和存于詩編魯望之
　　　命也　　　　　　　　　　　皮日休
我見先生道休思鄭廣文鶴翻希作伴鷗却覔為羣逸
好冠清月髙宜著白雲朝廷未無事争任醉醺醺
能諳肉芝様解講隠書文終古神仙窟窮年麋鹿羣行
厨煑白石卧具拂青雲應在雷平上支頤復半醺
　　寄潤卿博士　　　　　　　　　皮日休
髙眠可為要𤣥纁鵲尾金爐一世焚(陶貞白有金/鵲尾香爐)塵外
鄉人為許掾山中地主是茅君將收芝菌唯防雪欲曬
圖書不奈雲若便華陽終卧去漢家封禪用誰文
　　詶襲美先輩見寄倒来韻　　　　張　賁
尋疑天意喪斯文故選茅峰寄白雲酒後只留滄海客
香前唯見紫陽君近年已絶詩書癖今日兼將筆硯焚
為有此身猶苦患不知何者是𤣥纁
　　奉和襲美寄廣文先生　　　　　陸龜蒙
忽辭明主事真君直取姜巴路入雲龍篆拜時輕誥命
霓襟披後小𤣥纁峰前北帝三元㑹石上東卿九錫文
應笑世間名利火等閒靈府剰先焚
　　軍事院霜菊盛開因書一絶寄上諫議
　　　　　　　　　　　　　　　　皮日休
金華千㸃曉霜凝獨對壺觴又不能已過重陽三十日
至今猶自待王𢎞
　　奉詶霜菊見贈之什　　　　　　崔　璞
菊花開晩過秋風聞道芳香正滿叢争奈病夫難強飲
應湏速自召車公
　　奉和諫議詶先輩霜菊　　　　　陸龜蒙
紫莖芳艷照西風秪怕霜華掠㫁叢雖伴應劉還強醉
路人終要識山公
　　幽居有白菊一叢因而成詠呈一二知已
　　　　　　　　　　　　　　　　陸龜蒙
還是延年一種材(菊之/别名)即將瑶朶冒霜開不如紅艷臨
歌扇欲伴黄英入酒盃陶令接䍦堪岸著梁王髙屋好
敧来(梁朝有白/紗髙屋帽)月中若有閒田地為勸嫦娥作意栽
　　奉和　　　　　　　　　　　　張　賁
雪彩氷姿號女華寄身多是地仙家有時南國和霜立
幾處東籬伴月斜謝客瓊枝空貯恨袁郎金鈿不成夸
自知終古清香在更出梅妝弄晩霞
　　奉和　　　　　　　　　　　　皮日休
已過重陽半月天琅華千㸃照寒烟蘂香亦似浮金靨
花様還如鏤玉錢翫影馮妃堪比艷鍊形蕭史好争妍
無繇摘向牙箱裏飛上方諸贈列仙
　　奉和　　　　　　　　　　　　鄭　璧
白艷輕明𢃄露痕始知佳色重難羣終朝凝笑梁王雪
盡日慵飛蜀帝雲燕雨似翻瑶渚浪鴈風疑巻玉綃紋
瓊妃若㑹寛裁翦堪作蟾宫夜舞裙
　　奉和　　　　　　　　　　　　司馬都
恥共金英一例開素芳須待早霜催遶籬㸔見成瑶圃
泛酒初迷傍玉盃映水好將蘋作伴犯寒疑與雪為媒
夫君每尚風流事應為徐妃致此栽
　　華亭鶴聞之舊矣及来吴中以錢半千得一隻養
　　　之始經嵗不幸為飲啄所誤經夕而卒悼之不
　　　已遂繼以詩南陽潤卿博士浙東徳師侍御毗
　　　陵魏不琢處士東吴陸魯望秀才及厚於余者
　　　悉寄之請垂見和　　　　　　皮日休
池上低摧病不行誰教仙魄反層城隂苔尚有前朝跡
皎月新無昨夜聲菰米正殘三日料筠籠休礙九霄程
不知此恨何時盡遇著雲泉即愴情
莫怪朝来淚滿衣墮毛猶傍水花飛遼東舊事今千古
却向人間𦵏令威
　　奉和襲美先輩悼鶴二首
　　　　前浙東觀察推官兼殿中侍御史李縠
才子襟期本上清陸雲家鶴伴閑情猶憐反顧五六里
何意忽歸十二城露滴誰聞髙葉墜月沉休藉半堦明
人間華表堪留語剰向秋風寄一聲
道林曾放雪翎飛應悔庭除閉羽衣料得王恭披鶴氅
倚吟猶待月中歸
　　奉和　　　　　　　　　　　　張　賁
池塘蕭索掩空籠玉樹同嗟一土中莎徑罷鳴唯泣露
松軒休舞但悲風丹臺舊氅難重緝紫府新書豈更通
雲減霧消無處問只留華髪與衰翁
渥頂鮮毛品格馴莎庭閑暇重難羣無端日暮東風起
飄散春空一片雲
　　奉和　　　　　　　　　　　　陸龜蒙
一夜圓吭絶不鳴八公虚道得千齡方添上客雲眠思
忽伴中仙劍解形但掩叢毛穿古堞永留寒影在空屏
君才幸自清如水更向芝田為刻銘
酆都香稻字重思遥想飛魂去未饑争奈野鴉無數徤
黄昬来占舊棲枝
　　奉和　　　　　　　　　　　　魏　朴
直欲裁詩問杳㝠豈教靈化亦浮生風林月動疑留魄
沙島烟愁似藴情雪骨夜封蒼蘚冷練衣寒在碧塘輕
人間飛去猶堪恨况是泉臺逺玉京
經秋宋玉已悲傷况報胎禽昨夜亡霜曉起来無問處
伴僧彈指繞荷塘
　　傷開元觀顧道士　　　　　　　皮日休
協晨宫上啟金扉詔使先生坐蜕歸鶴有一聲應是哭
丹無餘粒恐潜飛烟凄玉笥封雲篆月慘琪花𦵏羽衣
腸㫁雷平舊逰處五芝無影草微微
　　奉和　　　　　　　　　　　　張　賁
鳯麟膠盡夜如何共歎先生劍解多㡬度弔来唯白鶴
此時乗去必青騾圖中含景隨殘照琴裏流泉寄逝波
悵望真靈又空返玉書誰授紫微歌
　　奉和　　　　　　　　　　　　陸龜蒙
何事神超入杳㝠不騎孤鶴上三清多應白簡迎將去
即是朱陵鍊更生藥奠肯同椒醑味雲謡空替薤歌聲
武皇徒有飄飄思誰問山中宰相名
　　奉和　　　　　　　　　　　　鄭　璧
斜漢銀瀾一夜東飄飄何處五雲中空留華表千年約
纔畢丹爐九轉功形蜕逺山孤壙月影寒深院曉松風
門人不覩飛升去猶與浮生哭恨同
　　醉中即席贈潤卿博士　　　　　皮日休
適越逰吴一散仙銀缾玉柄兩翛然茅山頂上攜書簏
笠澤心中漾酒船桐木布温吟倦後桃花飯熟醉醒前
謝安四十餘方起猶自髙閒得數年
　　奉和次韻　　　　　　　　　　張　賁
桂枝新下月中仙學海詞鋒譽藹然文陣已推忠信甲
窮波猶認孝亷舩清標稱住羊車上俗韻慙居鶴氅前
共許逄蒙快弓箭再穿楊葉在明年
　　奉和次韻　　　　　　　　　　陸龜蒙
共是虚皇簡上仙清詞如羽若飄然登山凡著幾兩屐
破浪欲乗千里船逺夢只留丹井畔閒吟多在酒旗前
誰知海上無名者只記漁歌不記年
　　偶留羊振文先輩及一二文友小飲日休以眼病
　　　初平不敢飲酒遣侍宻歡因成四韻　皮日休
謝莊初起怯花晴强侍紅筵不避觥久㫁杯盂華葢喜
忽聞歌吹谷神驚䙰褷正重新開栁呫囁難通乍囀鸎
猶有僧䖍多蜜炬不辭相伴到天明
　　奉和襲美見留小讌次韻　　　　羊昭業
澤國春来少遇晴有花開日且飛觥王戎似電休推病
周顗纔醒衆却驚芳景漸濃偏屬酒暖風初暢欲調鸎
知君不肯燃官燭争得華筵徹夜明
　　襲美留振文小宴龜蒙抱病不赴猥示倡和因次
　　　韻仰詶　　　　　　　　　　陸龜蒙
綺席風開照露晴秪將茶荈代雲觥繁絃似玉紛紛碎
佳妓如鴻一一驚毫徤幾多飛藻客羽寒寥落映花鸎
幽人獨自西窻晩閒凭香檉反照明
　　醉中襲美先起因成戲贈　　　　李　縠
休文雖即逃瓊液阿騖還須掩玉閨月落金鷄一聲後
不知誰悔醉如泥
　　走筆奉詶次韻　　　　　　　　皮日休
麝烟苒苒生銀兔蠟淚漣漣滴繡閨舞袖莫欺先醉去
醒来還解騐金泥
　　奉和次韻　　　　　　　　　　張　賁
何事桃源路忽迷唯留雲雨怨空閨仙郎共許多情調
莫遣重歌濁水泥
　　奉和次韻　　　　　　　　　陸龜蒙
莫唱艷歌凝翠黛已通仙籍在金閨他時若寄相思淚
紅粉痕應伴紫泥
　　奉送浙東徳師侍御罷府西歸　　張　賁
孤雲獨鳥本無依江海重逢故舊稀楊栁漸疎蘆葦白
可堪斜日送君歸
　　同前　　　　　　　　　　　　陸龜蒙
王謝遺踪玉籍仙三年閒上卾君船詩懐白閣僧吟苦
俸買青田鶴價偏行次野楓臨逺水醉中衰菊卧涼烟
芙蓉散盡西歸去唯有山隂九萬牋
　　同前　　　　　　　　　　　　皮日休
建安才子太微仙暫上金臺許二年形影欲歸温室樹
夢魂猶傍越溪蓮空將海月為京信尚使樵風送酒船
従此受恩知有處免為傖鬼恨吴天
　　浙東罷府西歸道經吴中廣文張博士皮先輩陸
　　　秀才皆以雅篇相送不量荒詞亦用詶别
　　　　　　　　　　　　　　　　李　縠
豈有頭風筆下痊浪成蠻語向初筵蘭亭舊址雖曾見
柯笛遺音更不傳照曜文星吴分野留連花月晉名賢
相逢只恨相知晩一曲驪歌又幾年
　　送羊振文先輩往桂陽歸覲　　　陸龜蒙
風雅先生去一麾過庭才子趣歸期(時使君丈人自/毛詩博士出牧)讓
王門外開帆葉義帝城中望㦸枝郢路漸寒飄雪逺湘
波初暖漲雲遲靈均精魄如能問又得千年賈傅詞
　　同前　　　　　　　　　　　　皮日休
桂陽新命下彤墀彩服行當欲雪時登第已聞傳襧賦
問安猶聴講韓詩竹人臨水迎符節(曹昆湘中賦/篔簹實如人)風母
穿雲避信旗(桂陽山中有風母/獸擊殺向風輒活)無限湘中悼騷恨慿君
此去謝江蘺
　　同前　　　　　　　　　　　　顔　萱
髙挂吴帆喜動容問安歸去指湘峰懸魚庭内芝蘭秀
馭鶴門前薜荔封(蘇耽舊宅/在桂州)紅斾正憐棠影茂綵衣偏
𢃄桂香濃臨岐獨有霑襟戀南巷當年共化龍(先輩與/拾遺叔)
(父同/年也)
　　同前　　　　　　　　　　　　司馬都
此去懽榮冠士林離筵休限酒杯深雲梯萬仞初髙步
月桂餘香尚滿襟鳴棹曉衝蒼靄發落帆寒動白華吟
君家祖徳惟清苦却笑當時問絹心
　　褚家林亭　　　　　　　　　　皮日休
廣亭遥對舊娃宫竹島蘿溪委曲通茂苑樓臺低檻外
太湖魚鳥徹池中蕭疎桂影移茶具狼籍蘋花上釣筒
争得共君来此住便披鶴氅對清風
　　奉和　　　　　　　　　　　　張　賁
疎野林亭震澤西朗吟閒步喜相攜時時風折蘆花亂
處處霜摧稻穂低百本敗荷魚不動一枝寒菊蝶空迷
今朝偶得髙陽伴従放山翁醉似泥
　　奉和　　　　　　　　　　　　陸龜蒙
一陣西風起浪花遶欄干下散瑶華髙窻曲檻仙侯府
卧葦荒芹白鳥家孤島待寒凝片月逺山終日送餘霞
若知方外還如此不要乗秋上海槎
　　送圓載上人歸日本國　　　　　皮日休
講殿談餘著賜衣椰帆却返舊禪扉貝多紙上經文動
如意瓶中佛爪飛颶母影邉持戒宿波神宫裏受齋歸
家山到日將何入白象新秋十二圍
　　重送　　　　　　　　　　　　皮日休
雲濤萬里最東頭射馬臺深玉署秋(射馬臺即/今王城也)無限屬
城為躶國幾多分界是亶州(州在㑹稽海外/傳是徐福之裔)取經海底
開龍藏誦呪空中散蜃樓不奈此時貧且病乗桴直欲
伴師逰
　　同前　　　　　　　　　　　　陸龜蒙
老思東極舊巖扉却待秋風泛舶歸曉梵陽烏當石磬
夜禪隂火照田衣見翻經論多盈篋親植杉松大幾圍
遥想到時思魏闕秪應遥拜望斜暉
　　聞圓載上人挟儒家書洎釋典以行更作一絶以
　　　送　　　　　　　　　　　　陸龜蒙
九流三藏一時傾萬軸光凌渤澥聲従此遺編東去後
却應荒外有諸生
　　同前　　　　　　　　　　　　顔　萱
師来一世恣經行却汎滄波問去程心静已能防渇鹿
鼙喧時為駭長鯨(師云毎遇鯨舟人/必鳴鼓而恐之)禪林幾結金桃重
(日本有金桃/實重一斤)梵室重修鐵瓦輕(以鐵為瓦/輕于陶者)料得還鄉無
别利只應先見日華生
　　文讌招潤卿博士辭以道侣將至因書一絶寄之
　　　　　　　　　　　　　　　　陸龜蒙
仙客何時下鶴翎方瞳如水腦華清不過傳達楊君夢
従許人間小兆聽
　　奉和　　　　　　　　　　　　皮日休
癭木樽前地胏圖為君偏輟俗功夫靈真散盡光来此
莫戀安妃在後無
　　再招　　　　　　　　　　　　陸龜蒙
遥知道侣譚𤣥次又是文交麗事時雖是寒輕雲重日
也留花簟待徐摛
　　奉和　　　　　　　　　　　　皮日休
飇御已應歸杳眇博山猶自對氛氲不知入夜能来否
紅蠟先教刻五分
　　偶約道流終乖文㑹因成一絶用荅四篇
　　　　　　　　　　　　　　　　張　賁
仙侣無何訪蔡經兩煩韶濩出彤庭人間若有登樓望
應怪文星近客星
　　以青䭀飯分送襲美魯望因成一絶　張　賁
誰屑瓊瑶事青䭀舊傳名品出華陽應宜仙子胡麻拌
因送劉郎與阮郎
　　潤卿遺青䭀飯兼之一絶聊用荅謝
　　　　　　　　　　　　　　　　皮日休
傳得三元䭀飯名大宛聞説有仙卿(案西梁子文撰黄/錦素書十通其二)
(傳大宛北谷子/自號青精先生)分泉過屋舂青稻(此飯以青/龍稻為之)拂霧彯衣
折紫莖(南稻莖/微紫色)蒸處不教雙鶴見服来唯怕五雲生草
堂空坐無飢色時把金津漱一聲
　　同前　　　　　　　　　　　　陸龜蒙
舊聞香積金仙食今見青精玉斧餐自笑鏡中無骨録
可能飛上紫霞端
　　酒病偶作　　　　　　　　　　皮日休
鬱林步障晝遮明一炷濃香養病酲何事晩来還欲飲
隔墻聞賣蛤蜊聲
　　奉和　　　　　　　　　　　　陸龜蒙
柳疎桐下晩窻明秪有微風為析酲唯欠白綃籠解散
(解散王儉髻名/時人皆慕之也)洛生閒詠兩三聲
　　奉和次韻　　　　　　　　　　張　賁
白編椰席鏤氷明應助楊青解宿酲難繼二賢金玉倡
可憐空作㫁猿聲
　　潤卿魯望寒夜見訪各惜其志遂成一絶
　　　　　　　　　　　　　　　　皮日休
世外為交不是親醉吟俱岸白綸巾風清月白更三㸃
未放華陽鶴上人
　　奉和次韻　　　　　　　　　　張　賁
雲孤鶴獨且相親倣效従他折角巾不用吴江歎留滯
風姿俱是玉清人
　　奉和次韻　　　　　　　　　　陸龜蒙
醉韻飄飄不可親掉頭吟側華陽巾如能跂脚南窻下
便是羲皇世上人
　　翫金鸂鶒戲贈襲美　　　　　　陸龜蒙
曾向溪邉泊暮雲至今猶憶浪花羣不知鏤羽凝香霧
堪與鴛鴦覺後聞
　　奉和　　　　　　　　　　　　皮日休
鏤羽雕毛迥出羣温黁飄出麝臍薰夜来曾吐紅茵畔
猶似溪邉睡不聞
　　奉和　　　　　　　　　　　　張　賁
翠羽紅襟鏤彩雲雙飛常笑白鷗羣誰憐化作雕金質
従倩沈檀十里聞
　　友人許惠酒以詩徴之　　　　　皮日休
野客蕭然訪我家霜殘白菊兩三花子山病起無餘亊
只望蒲臺酒一車(庾信集云蒲州刺史中/山公許酒一車未送)
　　奉和　　　　　　　　　　　　鄭　璧
乗興閒来小謝家便裁詩句乞榴花邴原雖不無端醉
也要臨風従鹿車
　　奉和　　　　　　　　　　　　陸龜蒙
凍醪初漉嫩如春輕蟻漂漂雜蕋塵得伴方平同一醉
明朝應作蔡經身
　　寒夜文讌潤卿有期不至　　　　皮日休
草堂虚灑待髙真不意清齋避世塵料得焚香無别事
存心應降月夫人
　　奉和　　　　　　　　　　　　陸龜蒙
細雨輕觴玉漏終上清詞句落吟中松齋一夜懐貞白
霜外空聞五粒風
　　奉和　　　　　　　　　　　　鄭　璧
已知羽駕朝金闕不用燒蘭望玉京應是易遷明月好
玉皇留看舞雙成
　　蒙恩除替將還京洛偶敘所懐因成六韻呈軍事
　　　院諸公郡中一二秀才　　　　崔　璞
兩載求民瘼三春受代歸務繁多簿籍才短乏恩威共
理乖天奬分憂值歳饑遽蒙交郡印(到郡十二箇月/除替未及二年)安
敢整朝衣作牧慙為政思鄉念式微儻容還故里髙卧
掩柴扉
　　諫議以罷郡將歸以六韻賜示因佇詶獻
　　　　　　　　　　　　　　　　皮日休
欲下持衡詔先容解印歸露濃春後澤霜薄霽来威舊
化堪治疾餘恩可療饑隔花攀去棹穿栁挽行衣佐理
能無取酬知力甚微空將千感淚異日拜黄扉
　　謹和諫議罷郡敘懐六韻　　　　陸龜蒙
已報東吴政初捐左契歸天應酬苦節人不犯寒威江
上思重借朝端望載饑紫泥封夜詔金殿賜春衣對酒
情何逺裁詩思極微待升鎔造日江海問漁扉
　
　
　
　
　
　
　
　
　
　
　
　松陵集巻九
欽定四庫全書
　松陵集巻十
　雜體詩八十六首
　　雜體詩序　　　　　　　　　　皮日休
案舜典帝曰䕫命汝典樂教胄子詩言志歌永言在焉
周禮太師之職掌教六詩諷賦既興風雅互作雜體遂
生焉後繫之於樂府葢典樂之職也在漢代李延年為
協律造新聲雅道雖缺樂府乃盛鐃歌鼓吹拂舞予俞
因斯而興詞之體不得不因時而易也古樂書論之甚
詳今不能備載載其他見者案漢武集元封三年作栢
梁臺詔羣臣二千石有能為七言詩者乃得上坐帝曰
日月星辰和四時梁王曰驂駕駟馬従梁来繇是聫句
興焉孔融詩云漁父屈節水潜匿方作郡姓名字離合
也繇是離合興焉晉傅咸有迴文反覆詩二首云反覆
其文者以示憂心展轉也悠悠逺邁獨煢煢是也繇是
反覆興焉晉温嶠有迴文虚言詩云寧神静泊損有崇
亡繇是迴文興焉梁武帝云後牖有朽栁沈約云偏眠
船舷邉繇是叠韻興焉詩云螮蝀在東又曰鴛鴦在梁
繇是雙聲興焉詩云維南有箕不可以簸揚維北有斗
不可以挹酒漿近乎戲也古詩或為之葢風俗之言也
古有採詩官命之曰風人圍棊燒敗襖着子故依然繇
是風人之作興焉梁書云昭明善賦短韻吴均善壓强
韻今亦効而為之存于編中陸生與予各有是為凡八
十六首至如四聲詩三字離合全篇雙聲叠韻之作悉
陸生所為又足見其多能也案齊竟陵王郡縣詩曰追
芳承荔浦揖道信雲丘縣名繇是興焉案梁元藥名詩
曰戍客恒山下當思衣錦歸藥名繇是興焉陸與予亦
有是作至如鮑昭之建除沈炯之六甲十二屬梁簡文
之卦名陸惠曉之百姓梁元帝之鳥名龜兆蔡黄門之
口字古兩頭纎纎藁砧五雜組已降非不能也皆鄙而
不為噫繇古至律繇律至雜詩盡乎此也近代作雜體
唯劉賓客集中有迴文離合雙聲叠韻如聫句則莫若
孟東野與韓文公之多他集罕見足知為之之難也陸
與予竊慕其為人遂合已作為雜體一巻囑予序雜體
之始云
　　苦雨襍言寄魯望　　　　　　　皮日休
吴中十日涔涔雨歊蒸􁃠下豪家苦可憐臨頓陸先生
獨自翛然守環堵兒飢僕病漏空厨無人肯典破衣裾
􁁉蠃時時上几案鼃黽往往跳琴書桃花米斗半百錢
枯荒溼壊炊不然兩牀苮席一素几仰卧髙聲吟太𤣥
知君志氣如鐵石甌冶雖神銷不得乃知苦雨不復侵
枉費畢星無限力鹿門人作州従事周章似䑕唯知醉
府金廪粟虚請来憶著先生便知愧愧多饋少真徒然
相見唯知攜酒錢豪華滿眼語不信不如直上天公牋
天公牋方修次且榜鳴篷來一醉
　　奉詶苦雨見寄　　　　　　　　陸龜蒙
松篁交加午隂黑别是江南烟靄國頑雲猛雨更相欺
聲似虓號色如墨茅茨裛爛簷生衣夜夜化為螢火飛
螢飛漸多屋漸薄一注愁霖當面落愁霖愁霖爾何錯滅頂
於余奚所作既不能賦似陳思王又不能詩似謝康樂
(曹有愁霖賦/謝有愁霖詩)昔年嘗過杜子美亦得髙歌破印紙慣曾
掀攪大筆多為我才情也如此髙揖愁霖詞未已披文
忽自皮夫子哀絃怨柱合為吟㤞我窮棲蓬藋裏初悲
溼翼何繇起末欲箋天叩天耳其如玉女正投壺笑電
霏霏作天喜我本曾無一稜(去/聲)田平生嘯傲空漁船有
時赤脚弄明月踏破五湖光底天去嵗王師東下急輸
兵粟盡民相泣伊予不戰不耕人敢怨烝黎無糝粒不
然受性圓如規千姿萬熊分毫釐唾壺虎子盡能執䑛
痔折枝無所辭有頭強方心強直撑拄頽風不量力自
愛垂名野史中寧論抱困荒城側唯君浩歎非庸人分
衣輟飲来相親横眠木榻忘華薦對食露葵輕八珍欲
窮𤣥鳯未白欲懐仙鯨尚隔不如驅入醉鄉中只恐醉
鄉田地窄
　　齊梁怨别　　　　　　　　　　　陸龜蒙
寥寥缺月看將落簷外霜華染羅幕不知蘭棹到何山
應倚相思樹邉泊
　　奉和次韻　　　　　　　　　　皮日休
芙蓉泣恨紅鉛落一朶别時烟似幕鴛鴦剛解惱離心
夜夜飛来棹邉泊
　　曉起即事因成迴文寄襲美　　　陸龜蒙
平波落月吟閒景暗幌浮烟思起人清露曉垂花謝半
逺風微動蕙抽新城荒上處樵童小石蘚分来宿鷺馴
晴寺野尋同去好古碑苔字細書匀
　　奉和曉起迴文　　　　　　　　皮日休
孤烟曉起初原曲碎樹微分半浪中湖後釣筒移夜雨
竹傍眠几側晨風圖梅帯潤輕霑墨畫蘚經蒸半失紅
無事有杯持永日共君唯好隠墻東
　　夏日閒居作四聲詩寄襲美　　　陸龜蒙
　　平聲
荒池菰蒲深閒堦莓苔平江邉松篁多人家簾櫳清為
書凌遺編調絃夸新聲求懽雖殊途探幽聊怡情
　　平上聲
朝烟涵樓臺晩雨染島嶼漁童驚狂歌艇子喜野語山
容堪停杯栁影好隠暑年華如飛鴻斗酒幸且舉
　　平去聲
新開窻猶偏自種蕙未徧書籖風摇聞釣榭霧破見耕
耘閒之資嘯詠性最便希夷全天真詎要問貴賤
　　平入聲
端居愁無涯一夕髪欲白因為鸞章吟忽憶鶴骨客手
披丹臺文脚着赤玉舄如蒙清音詶若渇吸月液
　　奉詶夏日四聲四首　　　　　　皮日休
　　平聲
塘平芙蓉低庭閒梧桐髙清烟埋陽烏藍空含秋毫冠
傾慵移簮杯乾將餔糟翛然非隨時夫君真吾曹
　　平上聲
溝渠通疎荷浦嶼隠淺篠舟閒攅輕蘋槳動起静鳥隂
稀餘桑閒縷盡晩蠒小吾徒當斯時此道可以了
　　平去聲
怡神時髙吟快意乍四顧村深啼愁鵑浪霽醒睡鷺書
疲行終朝罩困卧至暮吁嗟當今交暫貴便異路
　　平入聲
先生何違時一室習寂歴松聲將飄堂岳色欲壓席彈
琴奔𤣥雲斸藥折白石如教題君詩若得札玉冊
　　苦雨中又作四聲詩寄魯望　　　皮日休
　　平聲
涔涔將經旬昏昏空迷天鸕鷀成羣嬉芙蓉相偎眠漁
通蓑衣城帆過菱花田秋収吾無望悲之真徒然
　　平上聲
河平州橋危壘晩水鳥上衝崖搜松根㸃沼冩芡響舟
輕通縈紆棧墮阻指掌携橈將尋君渚滿坐可往
　　平去聲
狂霖昏悲吟瘦桂對病卧簷虚能彯斜舍蠧易漏破宵
愁將琴攻晝悶用睡過堆書仍傾觴富貴未换箇
　　平入聲
羈棲愁霖中缺宅屋木惡荷傾還驚魚竹滴復觸鶴閒
僧千聲琴宿客一笈藥悠然思夫君忽憶蠟屐着
　　奉詶苦雨四聲重寄三十二句　　陸龜蒙
　　平聲
幽棲眠疎窻豪居憑髙樓浮漚驚跳丸寒聲思重裘牀
前垂文竿巢邉登輕舟雖無東皋田還生魚乎憂
　　平上聲
層雲愁天低久雨倚檻冷絲禽藏荷香錦鯉繞島影心
將時人乖道與隠者静桐隂無深泉所以逞短綆
　　平去聲
烏蟾俱沉光晝夜恨暗度何當乗雲螭面見上帝愬臣
言隂雲欺詔用利劍付迴車誅羣姦自散萬籟怒
　　平入聲
危簷仍空堦十日滴不歇青莎看成狂白菊即欲沒吴
王荒金樽越妾挟玉瑟當時雖愁霖亦若惜落月
　　叠韻雙聲二首　　　　　　　　陸龜蒙
　　叠韻山中吟
瓊英輕明生石脉滴瀝碧𤣥鉛仙偏憐白幘客亦惜
　　雙聲溪上思
溪空唯容雲木宻不隕雨迎漁隠映間安問謳鴉㯭
　　奉和叠韻雙聲二首　　　　　　皮日休
　　叠韻中山吟
穿烟泉潺湲觸竹犢觳轂荒篁香墻匡熟鹿伏屋曲
　　雙聲溪上思
疎杉低通灘冷鷺立亂浪草彩欲夷猶雲容空澹蕩
　　叠韻吴宫詞二首　　　　　　　陸龜蒙
虜愉吴都姝眷戀便殿晏逡巡新春人轉面見戰箭
紅櫳通東風翠珥醉易墜平明兵盈城棄置遂至地
　　奉和叠韻吴宮詞二首　　　　　皮日休
侵深尋嶔岑勢厲衛睥晲荒王將鄉亡細麗蔽袂逝
枍指替製曵康莊傷荒涼主虜部伍苦嬙亡房廊香
　　閒居雜題五首(以題十五/字離合)　　　　陸龜蒙
　　鳴蜩早
閒来倚杖柴門口鳥下深枝啄晩蟲周步一池銷半日
十年聽此鬢如蓬
　　野態真
君如有意耽田里予亦無機向藝能心跡所便唯是直
人間聞道最先憎
　　松間斟
子山園静憐幽木公幹詞清詠蓽門月上風微蕭灑甚
斗醪何惜置盈樽
　　飲巖泉
已甘茅洞三君食欠買桐江一朶山嚴子瀨髙秋浪白
水禽飛盡釣舟還
　　當軒鶴
自笑與人乖好尚田家山客共柴車干時未似棲廬雀
鳥道閒攜相爾書
　　奉和雜題五首(以題十五/字離合)　　　　皮日休
　　晩秋吟
東皋烟雨歸耕日免去𤣥冠手刈禾火滿酒爐詩在口
今人無計奈儂何
　　好詩景
青盤香露傾荷女子墨風流更不言寺寺雲蘿堪度日
京塵到死撲侯門
　　醒聞檜
解洗餘酲晨半酉星星仙吹起雲門耳根莫厭聴佳木
㑹盡山中寂静源
　　寺鍾暝
百緣斗藪無塵土寸地章煌欲布金重擊蒲牢唅山日
𡨕𡨕烟樹覩棲禽
　　砌思步
襹襹古薜綳危石切切隂螿應晩田心事萬端何處止
少夷峰下舊雲泉
　　藥名離合夏日即事三首　　　　陸龜蒙
乗屐着来幽砌滑石罌煎得逺泉甘草堂秪待新秋景
天色微涼酒半酣
避暑最須従朴野葛巾筠席更相當歸来又好乗涼釣
藤蔓隂隂著雨香
窻外曉簾還自巻栢烟蘭露思晴空青箱有意終須續
㫁簡遺編一半通
　　奉和　　　　　　　　　　　　皮日休
季春人病抛芳杜仲夏溪波繞壊垣衣典濁醪身倚桂
心中無事到雲昬
數曲急溪衝細竹葉舟来往盡能通草香石冷無辭逺
志在天台一遇中
桂葉似茸含露紫葛花如綬蘸溪黄連雲更入幽深地
骨錄閒攜相獵郎
　　懐錫山藥名離合二首　　　　　皮日休
暗竇養泉容决决明園䕶桂放亭亭歴山居處當天半
夏裏松風盡足聴
曉景半和山氣白薇香清淨雜纎雲實頭自是眠平石
腦側空林看鹿羣
　　奉和　　　　　　　　　　　　陸龜蒙
鶴伴前溪栽白杏人来隂洞冩枯松蘿深境静日欲落
石上未眠聞逺鍾
佳句成来誰不伏神丹偷去亦須防風前莫怪攜詩藁
本是吴吟盪槳郎
　　懐鹿門縣名離合二首　　　　　皮日休
山瘦更培秋後桂溪澄閒數晩来魚臺前過雁盈千百
泉石無情不寄書
十里松蘿隂亂石門前幽事雨来新野霜濃處憐殘菊
潭上花開不見人
　　奉和　　　　　　　　　　　　陸龜蒙
雲容覆枕無非白水色侵磯直是藍田種紫芝餐可夀
春来何亊戀江南
竹溪深處猿同宿松閣秋来客共登封徑古苔侵石鹿
城中誰解訪山僧
　　寒日古人名一絶　　　　　　　陸龜蒙
初寒朗詠裵回立欲謝𤣥闗早晩開昨日登樓望江色
魚梁鴻雁幾多来
　　奉和　　　　　　　　　　　　皮日休
北顧懽逰悲沈宋(梁武改/為北顧)南徐陵寢歎齊梁水邉韶景
無窮栁寒被江淹一半黄
　　胥口即事六言二首　　　　　　皮日休
波光杳杳不極霽景澹澹初斜黑蛱蝶粘蓮蕋紅蜻蜓
褭蔆花鴛鴦一處兩處舴艋三家五家㑹把酒船偎荻
共君作(去/)箇生涯
拂釣清風細麗飄蓑暑雨霏微湖雲欲散未散嶼鳥將
飛不飛换酒帩頭把看載蓮艇子撑歸斯人到死還樂
誰道剛須用機
　　奉和　　　　　　　　　　　　陸龜蒙
雨後山容若動天寒樹色如消目送迴汀隠隠心隨挂
鹿摇摇白蔣知秋露裛青楓欲暮烟饒莫問吳趨行樂
酒旗竿倚河橋
把釣絲隨浪逺采蓮衣染香濃緑倒紅飄欲盡風斜雨
細相逢㫁岸沈魚􁁉􁁉(約畧二音/魚網也)鄰村送客􁜝􁟯即是
清霜刮野乗閒莫厭来重
　　風人詩三首　　　　　　　　　陸龜蒙
十萬全師出遥知正憶君一心如瑞麥唯作兩岐分
破蘖共朝㸑須知是苦辛曉天窺落宿誰識獨醒人
聞道更新幟多應廢舊期征衣無伴𢷬獨處自然悲
　　奉和　　　　　　　　　　　　皮日休
刻石書離恨因成别後悲莫言春蠒薄猶有萬重絲
鏤出容刀餙親逢巧笑難日中騷客珮争奈即闌干
江上秋聲起従来浪得名逆風猶挂席苦不㑹帆情
　　寄題天台國清寺齊梁體　　　　皮日休
十里松門國清路飯猿臺上菩提樹怪来烟雨落晴天
元是海風吹瀑布
　　同前　　　　　　　　　　　　陸龜蒙
峰帯樓臺天外立明河色近罘罳溼松間石上定僧寒
半夜楢溪水聲急
　　寒夜聫句
静境揖神凝寒華射林缺(龜/蒙)清知思緒㫁爽覺心源澈
(日/休)髙唱戛金奏朗詠鏗玉節(龜/蒙)我思方泬寥君詞復凄
切(日/休)况聞風篁上擺落殘凍雪(龜/蒙)寂爾萬籟清皎然諸
靄滅(日/休)西窻客無夢南浦波應結(龜/蒙)河光正如劍月魄
方似玦(日/休)短燼不禁挑冷毫看欲折(龜/蒙)何夕重相期濁
醪還為設(日/休)
　　開元寺樓看雨聫句
海上風雨来掀轟雜飛電登樓一凭檻滿眼蛟龍戰(龜/蒙)
須㬰造化慘倐忽堪輿變萬户響戈鋌千家披組練(日/休)
羣飛抛輪石雜下攻城箭㸃急似摧胸行斜如中面(龜/蒙)
細灑魂空冷横飄目能眩垂簷珂珮喧㩧瓦珠璣濺(日/休)
無言九陔逺瞬息馳應徧宻處正垂縆微時又懸綫(龜/蒙)
冩作玉界破吹為羽林旋翻傷列缺勞却怕豐隆倦(日/休)
遥瞻山露色漸覺雲成片逺樹欲鳴蟬深簷尚藏燕(龜/蒙)
殘雷隠轔盡反照依微見天光潔似磨湖彩熟於練(日/休)
疎帆逗前渚晩磬分涼殿接思強揮毫窺詞幾焚硯(龜/蒙)
佶栗烏皮几輕明白羽扇畢景好疎吟餘凉可清晏(日/休)
君攜下髙磴僧引還深院駮蘚浄鋪筵低松溼垂鬋(龜/蒙)
齋明乍虚豁林霽逾葱蒨早晩重登臨欲去多離戀(日/休)
　　北禪院避暑聨句(院昔為戴顒宅後/司勲陸郎中居之)
歊蒸何處避来入戴顒宅逍遥脱單絞放曠抛輕䇿爬
搔林下風偃仰澗中石(日/休)殘蟬烟外響野鶴沙中跡到
此失煩襟蕭然揖禪伯藤懸叠霜蜕桂倚支雲錫(龜/蒙)清
隂豎毛髪爽氣舒䈥脈逐幽隨竹書選勝鋪苮席魚跳
上紫芡蝶化緣青璧(日/休)心是玉蓮徒耳為金磬敵吾宗
昔髙尚志在羲皇易豈獨㫁韋編幾將刓䥫擿(龜/蒙)天書
既屢降野抱難自適一入承明廬盱衡論今昔流光不
容寸斯道甘枉尺(日/休)既起謝儒𤣥亦翻商羽翼封章帷
幄徧夢寐江湖白擺落函谷塵髙欹華陽幘(龜/蒙)詔去雲
無信歸来鶴相識半病奪牛公全慵捕魚客少微光一
㸃落此芒磔索(日/休)釋子問池塘門人廢幽賾堪悲東序
寳忽變西方籍不見步兵詩空懐康樂屐(龜/蒙)髙名不可
效勝境徒堪惜墨沼轉疎蕪𤣥齋踰閴寂遲遲不能去
涼颸滿杉栢(日/休)日下洲島清烟生苾蒭碧俱懐出塵想
共有吟詩癖終與浄名逰還来雪山覓(龜/蒙)
　　獨在開元寺避暑頗懐魯望因飛筆聫句
煩暑雖難避僧家自有期泉甘於馬乳苔滑似龍漦(日/休)
任誕襟全散臨幽榻旋移松行將雅拜篁陣欲交麾(龜/蒙)
望塔青􁫟識登樓白鴿知石經森欲動珠像儼將怡筒
簟臨杉穂紗巾透雨絲静譚蟬噪少涼步鶴隨遲(日/休)烟
重廻蕉扇風輕拂桂帷對碑吴地説開巻梵天詞積水
魚梁壊殘花病枕欹懐君蕭灑處孤夢繞罘罳(龜/蒙)
　　寂上人院聫句
癭床空黙坐清景不知斜暗數菩提子閒看薜荔花(日/休)
有情唯墨客無語是禪家背日聊依桂嘗泉欲試茶(龜/蒙)
石形蹲玉虎池影閃金虵經笥安巖匼缾囊挂樹椏(日/休)
書傳滄海外龕寄白雲涯竹色寒凌箔燈光静隔紗(龜/蒙)
趂幽翻小品逐勝講南華莎彩融黄露蓮衣染素霞(日/休)
水堪傷聚沫風合落天葩若許傳心印何辭古堞賖(龜/蒙)
　　藥名聫句
為待防風餅須添薏苡杯(張/賁)香燃栢子後罇泛菊花来
(日/休)石耳泉能洗垣衣雨為裁(龜/蒙)従容犀局静斷續玉琴
哀(賁/)白芷寒猶採青箱醉尚開(日/休)馬銜衰草卧烏啄蠧
根迴(龜/蒙)雨過蘭芳好霜多桂末摧(賁/)朱兒應作粉雲母
詎成灰(日/休)藝可屠龍膽家曾近鷰胎(龜/蒙)墻髙牽薜荔障
軟撼玫瑰(賁/)鸓䑕啼書户蝸牛上硯臺(日/休)誰能將藁本
封與玉泉才(龜/蒙)
　　寒夜文晏聫句
文星今夜聚應在斗牛間(日/休)載石人方至乗槎客未還
(賁/)送觴繁露曲徴句白雲顔(龜/蒙)節奏唯聴竹従容只話
山(日/休)理窮傾祕藏論猛折𤣥闗(賁/)酃酒分中緑巴牋擘
處殷(龜/蒙)清言聞後醒強韻壓来艱(日/休)犀柄當風揖瓊枝
向月攀(賁/)松吟方㗫㗫泉夢憶潺潺(龜/蒙)一㑹文章草昭
明不可刪(日/休)
　　報恩寺南池聫句
古岸涵碧落(龜/蒙)虚軒明素波坐来魚陣變(日/休)吟久菊(闕/)
多秋草分杉露(嵩/起)危橋下竹坡逺峰青髻並(龜原闕/蒙)
髯和趙論寒仍講(日/休)支硎僻亦過齋心曾養鶴(嵩/起)揮翰
好邀鵝(南峰院即故相/國裴公書額)倚石收竒藥(龜/蒙)臨溪藉淺莎桂
花晴似拭(日/休)荷鏡曉如磨翠出牛頭聳(嵩/起)苔深馬跡跛
(石上有支/公馬跡)傘敧従野醉(龜/蒙)巾側任田歌跁跒松形矮(日/休)
般跚檜樾矬香飛僧印火(嵩/起)泉急使鑣珂蔆鈿真堪帖
(龜/蒙)蓴絲亦好拖幾時無一事(日/休)相伴著烟蘿(嵩/起)
　　夜㑹問荅十首
寒夜清(日休問/魯望)簾外迢迢星斗明况有蕭閒洞中客吟
為紫鳯呼皇聲(時華陽廣文/先生在焉)
癭木杯(龜蒙問/襲美)杉贅楠瘤刳得来莫怪家人畔邉笑渠
心祗愛黄金罍
落霞琴(日休問/潤卿)寥寥山水揚清音玉皇仙馭碧雲逺空
使松風終日吟
蓮花燭(賁問/襲美)亭亭嫩蕋生紅玉不知含淚怨何人欲問
無繇得心曲
金火障(日休問/魯望)紅獸飛光射羅幌夜来斜展掩深爐半
睡芙蓉香蕩漾
憶山月(龜蒙問/潤卿)前溪後溪清復絶看看又及桂花時空
寄子規啼處血
錦鯨薦(賁問/襲美)碧香紅膩承君晏幾度閒眠却覺来彩鱗
飛出雲濤面
懐溪雲(日休問/魯望)漠漠閒籠鷗鷺羣有時日暮碧將合還
被漁舟来觸分
霜中笛(龜蒙問/襲美)落梅一曲瑶華滴不知青女是何人三
奏未終頭已白
月下橋(日休問/魯望)風外拂殘衰栁條倚欄干處獨自立青
翰何人吹玉簫
　
　
　
　
　
　
　
　
　
　
　
　松陵集巻十
松陵集跋
古松陵即今之吴江予同年濟寕劉君濟民來為邑令
謂是集為其邑故物而人未之見授儒士盧雍挍勘捐
俸刻之予觀唐詩人多尚次韻至元白而益盛其萃而
成編則有漢上題襟斷金及是三集按皮氏自序謂一
歲之中詩凡六百五十八首其富如此則又題襟斷金
之所無者况其逰燕題詠類多吴中之作後之希賢懷
古者将扵是乎攷固吴人所當寳也劉君為政不减古
人其刻是集豈直私扵一邑盖将公之天下者也𢎞治
壬戌九月二日前進士吴都穆跋
