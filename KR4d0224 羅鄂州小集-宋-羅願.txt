#+TITLE: 羅鄂州小集-宋-羅願
#+DATE: 2018-05-12 10:19:27
#+SOURCE: github.com/kanripo/KR4d0224 master 0e94c9e7                
欽定四庫全書　　　　集部四
　鄂州小集　　　　　　　别集類三(宋/)
　　提要
　　　　(臣/)等謹案鄂州小集六巻附録二巻宋羅願
　　　　撰願有爾雅翼已著録淳熙甲辰願由知南
　　　　劍州改鄂州乙已卒于官州佐劉清之為刋
　　　　其遺稿名鄂州小集止六巻史稱十巻與原
　　　　集不合葢宋史多訛不足為據此本巻數雖
　　　　符然編次無法又以新安志中小序二篇入
　　　　之疑經後人掇拾而成亦非其舊也願父汝
　　　　楫助秦檜以害岳飛犯天下之公怒而願學
　　　　問該博文章高雅乃卓然有以自立不為父
　　　　惡之所掩其淳安社壇記朱子自謂不如其
　　　　爾雅翼後有方回跋曰回聞之先君子南渡
　　　　後文章有先秦西漢風惟羅鄂州一人甫七
　　　　嵗能為青草賦以夀其先尚書少長落筆萬
　　　　言既冠乃數月不妄下一語其精思如此又
　　　　曰小集僅文十之一劉公清之子澄所刋晦
　　　　庵謂其文有經緯當欲附名集後又謂羅端
　　　　良止此可惜葢年止四十餘使老夀進未艾
　　　　也鄭玉作是集序亦曰其陶令祠堂記張烈
　　　　女廟碑詞嚴理暢至于論成湯之慙徳則所
　　　　以著千古聖賢之心明萬世綱常之正云云
　　　　朱子當南宋初方回當宋末其推重如出一
　　　　轍知一代作者于願無異詞矣今所傳者雖
　　　　未必淳熙之原本實皆願之異本要足貴也
　　　　後二巻附願兄頌願弟頎願姪似臣之文末
　　　　又有明人月山録一巻冗雜鄙陋葢願之疎
　　　　族因刋是集而竄入之冀附以傳殊為疣贅
　　　　今存頌頎及似臣之文而所謂月山録者則
　　　　竟從刪汰焉乾隆四十六年正月恭校
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　羅鄂州小集巻一　　　　　宋　羅願　撰
　　頌
　　　帝統
紹興三十二年六月上以太上命恭履帝位臣願親覩
盛事又少學于史氏讀前世封禪典引正符之篇考其
時非有挺然絶德獨其臣子文力至到猶能開闔其詞
義傳以訓詁用震眩來世臣今作帝統一篇文雖不足
事則過之位下不敢僣陳敬藏于家其詞曰
於維民主參合天地乾坤始陳而震已出帝赫胥尊盧
其事蔑得而聞矣即封禪之家前哲所紀盖七十有二
孔纘遺典獨斷自陶唐氏以下豈不以脫屣九五引聖
自繼巍巍蕩蕩古無與二者哉然在位七十迫於大耄
環顧岳牧莫釋厥負師用以舜錫恊兹予聞猶使美典
揆事賔門納麓九男侍外二女侍内詢事考言越三十
餘載乃始稱天援歴俾陟元后不其遴歟迨重華再傳
率循堯志文命以降乃父子相繼雖有虞賔在位化率
群后之美歴世弗選亶推為上公奏咸舞章展其旂常
黄收純衣􁂍車白馬以備一代之祀明五德之叙而已
大物屢移不歸故統閲十歳者再姬顛嬴蹶前世建國
無在者劉氏以庶姓援旗仗劍為民請命自任厥力經
營五載以濟皇極議者猶尋繹氏姓推考荒絶上纂堯
帝數千載之遺緒雖天命循環盛德宜爾然人事報施
何其爽耶由斯而言帝者域中之顯號位者聖人之大
寳彼膺其號居其寳者莫不欲貽謀埀統世為太祖有
運極而弗捨孰功成而先去故曰重寄不反盛德不辭
威覆一世仁義從之是以帝者官天下施則不歸王者
家天下百世不衰創業之主覩茲成事亦且量時度力
踵襲近代孰能髙舉逺引蹈上世難行之軌况已施而
無報孰為勸哉我宋氏之履御承唐迄周當此之時豪
智並騖德不足以相有天文隔濶於上嶽瀆離絶於下
天将窮其否以啓聖哲使沙陀之種羞冕慚黻日夜踧
踖乎天以求真主而藝祖出焉因軍民之心合夷夏之
願順天革命市不易肆荆楚嶺蜀吳越江南奕世據土
圖王號覇之國順者禮遣負固力服然後三光四鎮復
通為一其受命宏矣其為烈大矣抑人有言親莫親於
父子故能則思教得則思與矧所階之貴所就之富收
五代八姓十有四君之墜緒合十分九裂之天下安榮
未盡享勞苦未盡息禀命哲母推功聖弟寥寥千載法
堯舜之事以埀式萬世功德信美矣列聖繼之乃卒伐
河東告成岱宗典禮隆乎三王生齒溢乎振古守位字
人以徯天命暨太上遭時之艱奮其威德以為祖宗復
故物弓矢纔戢爼豆畢陳中興三十六載未嘗一日暇
逸功既成矣時既至矣乃復推帝業所由援七世正統
春秋五十有五從容退處以觀聖嗣之明德命下之日
聞者莫不鼓舞咸知神聖之相與絶人萬億雖神器大
寳一朝可付十世必復付無吝情受無愧色留無嫌久
報無移德俾我太宗之志獲明于二百載之後偉哉一
代之德相為表裏蔑以加矣功成不居至隆也度德而
處至公也列聖待時至忠也復歸其統至信也明稱昭
穆至順也是以四海之内丕應徯志以推遜者尚其仁
以報復者尊其誼武者壮其决知者是其計一正君而
天下定矣於是丞相魯公以降稽首稱曰陛下至仁昭
事哲父以承太上之隆指今說尚書者皆言古無舜典
唯堯一典紀将遜之事謹徽克從之文乃踵嬪虞欽哉
之下巍巍百聖一堯首之明不可再矣惟宋受命之君
度越前古用天下遜已配堯帝兹太上又申之盖自堯
舜至藝祖至太上逺或數千載曠不一見近或再更百
歳而迭興推降聖之符者乃斷歳以五百亦不盡聖哲
之厯天人之際矣不勝太上之德于堯有光鴻名上夀
法皆應得宜撰日鏤册敬上尊號曰光堯夀聖以明示
千古無所與遜且詔侍臣能言者推考藝祖之洪烈書
以為一䇿即今見事又書以為一䇿與上世堯典為三
埀之無極天子曰俞哉既親上名號併論藝祖太宗之
德為宋二典又誦之曰
蕩蕩洪覆唯堯方之孰德如堯而又光之惟聖同天其
心不私其選不遲其予不疑曷戚曷䟽唯德之貽有宋
受命越自皇武力兼四方劬勞以不處乃智厥弟而舍
其子世甪伯考為宋世太祖列聖篤其慶天命是聽時
惟太上能圖天之命選世至七復遇厥聖還之于宸極
大統以正前聖授受豈報是圖後有作者同規共模有
施弗虛有忱弗愉祖孫繩繩不愆于初取物于寓有得
有否天下大矣託焉可久彼唐之堯或謂弗慈匪堯不
慈其施不歸世復有堯為堯之為嗟堯與堯世不兼有
光堯之舉百聖拱手猗歟休哉陛下今者惟當考舜世
故事務循堯道逹聰明守法度選遺俊戒面從欽隣敬
民畏天愛日成九功施九德平九州以綏受命咸宜之
福子孫千億與天無極天人之意将在今矣
　　辭
　　　寄逺辭
過黎陽而遂西兮煩嘉友之臨餞道躊躇而屢顧兮忽
背馳而不可挽幸介弟之勤我兮守權輿其益堅人情
豈其惡逸兮慮我脩塗之易倦粲髙原與平隰兮氷雪
凛其同踐山負石以當逕兮泥飛屐以相濺喜招招以
卬歩兮又風濤之交戰㡬四載之皆乘兮初不悟其已
逺亦既降乎廬阜兮縣尹告以舟辦謀不主於雲夢兮
果若大江之為限分渚陸之異遵兮弟亦曰予将返試
徃閱於千帆兮前車近其當鑒挾忠信以臨深兮猶一
覘而色變愛我者於是而委去兮吾然後知所恃之惟
天寧戒懼之遂忘兮託命於南公之雞犬捨親戚與墳
墓兮初豈以易芻豢抑甚珎其所懐兮每欲棄置而未
忍行四方以經營兮膂力猶幸其可勉荆又用武之國
兮庻幾少施乎吾辯至天性之燥濕兮盖終身陋巷而
不厭非将老無聞之為病兮且安徃而不樂其貧賤獨
夫人之信此兮跂予望之而不之見秋蘭何時其可致
兮聊以報乎足繭
　　賦
　　　鸚鵡洲賦
登黄鶴之髙樓兮欣徙倚而四顧何南望而獨愁兮有
正平之遺處指埀堂而示戒兮何足以知君子之度方
黨禁之既觧兮凛凛清議其尚存無罪而戮一介兮衆
必争起而譟讙士猶恃此而不恐兮時亦直情而徑行
寧知嗾夫妄庸兮使之魚肉而甘心稽建安之事勢兮
魏甚菀而漢枯每不忍其綴旒兮思忠憤之稍攄惟不
擇其所發兮遂至於顛沛而濶䟽當其觧衣而慢侮兮
坐皆驚悸而失箸吾謂死於漁陽之摻檛兮何預乎鸚
鵡之一賦使英雄初無殺心兮雖頗困苦而終赦惟此
客以授我兮宜相與尸祝之不暇兵在頸而追救兮奈
何以此欺天下萬一僥倖而脫身兮終亦無以自全北
海仗正而孥戮兮德祖以俊而銜寃三人者盖一體兮
必且唇亡而齒寒嗟繁城之佐命兮非不巧於自營挈
四百之基祚兮與一身孰為重輕來者滔滔如江水兮
方攘臂而議先生詆文華為浮薄兮至或以比乎盆成
茍吾言之獲信兮猶足以吐千古之不平
　　　鸚鵡洲後賦
乾道六年端規道鄂如荆既感鸚鵡洲之事遇有以禰
處士比盆成者遂慨然為賦願覽而繼之其詞曰日吾
送兄湓浦兮背長江而旋反覽弔禰之新詞兮惜吾行
之不逺漢數極而招盗兮睨龜鼎而欲移中不快而輙
殺兮羌甚果而不疑時猶有所畏縮兮懼天下之見議
嫁惡名於餘子兮盖自以為得計委孝章於孫氏兮曰
不能救猶有辭楊公並列而見收兮可退託於不知嘻
量人其何淺兮謂一世即此而可欺於正平尤不揜兮
盖顯然遺之以危方三州之傳客兮知欲免其良難念
譛人者之不然兮每投畀而獲安豺虎有所不噬兮有
北變其貪殘揆處士之所至兮寔覽輝之翔鸞縱不知
其亦已兮獨不可以少寛何所遇之一律兮争攘臂而
衝冠子猶不能得之於父兮忍絶其交㳺之極歡卒首
難而快敵兮嗟曾獨無肺肝均斗筲其何誅兮吾将申
詰夫曹瞞噫人固有一死兮庶沒世而遺榮生既輕棄
其身兮死又吝與之名諷路粹以奏孔兮併追詆其平
生絶天道蔑孔顏兮果誰咮為此鳴必隕滅其猶未厭
兮乃今知忮心之􁂋於五兵意良史為可恃兮畧浮謗
而存髙情攷終篇其何戾兮紛呼號裸罵而相并因繁
城臣子之所記兮又奚以異夫臺中之評儻遂信而弗
思兮毋怪夫列之盆成頼北海之緒言兮配史魚之亮
正捨斯人其誰信兮吾將按以為程嘉南州之博衍兮
萃終古之英豪賈不遇而賦鵩兮屈既逐而為騷風流
逺以莫嗣兮江漢日以滔滔迨先生之繼徃兮想驂駕
而逰遨精神烱然不沒兮起風雅而相髙方逍遥於寥
廓兮夫豈知俗議之徒勞
　　　鳯賦
有物於此窮髙處逺而眎聼在人舉動濶踈萬里若隣
汎覽天下察暴與仁威儀皇皇文采錯陳百姓延頸願
得以為賔天下無之則俗薄有之則化醇堯禹之功待
之而後信外臣不敏敢咨詢之公曰此夫彼衮載律以
自喜者歟形可繪而不可致者與閱歳千百不一當其
意者與凡類其形而聖人其智者與凌崑崙而不頓經
弱水而不溺處則一二動則萬億無道先去有道不匿
以正厯紀以名官職以調廟樂以書帝籍夫是之謂鳯
德
　　古詩
　　　送新安守陳郎中赴闕
淛水帶天邑於今如澗瀍言從發源處直到行闕前史
君儀曹郎省闈早周旋一行領輔郡奏課十郡先是時
新雨餘縱䌫驚號蟬長河無六月觧帯風中眠烏羽動
林莽馬門納雲烟村村老農出寒女一笑嫣共談兩歳
樂米糧不論錢今日見使君使君正當年還能持節來
莫作長棄捐再拜不可留鼓聲催發船嗟我寄枌社弟
兄辱知憐宦逰適四方從公倘非難農人寔懐土欲見
無由縁唯因足襦袴長說史君賢
　　　題賢女鋪(在南康縣南/)
許嫁女始字昔人良所欽此身有所屬安得強委禽嗟
哉乃翁愚棄盟欲重尋死生還復合世謂遂初心誰知
彼寒女義烈動芳襟頃來已一慙厚愧方在今正性不
負物臨流殞千金我來弔藂祠目眩寒潭深凄凉一川
上行客聞知音
　　　梁寺丞見示過嶺新作
凌晨登欝孤南走韶陽道封疆有申畫山川本懐抱公
行度塞嶺殘雪故未掃髙情無南北反謂兹山小頃來
我嘗㳺亦覺山媚好前賢困逺謫我輩得幽討兩崖瞻
欲眩數樹攀且繞想公哦新詩千騎轉林杪衙冠候顔
色約束軍聲悄韶陽古名郡四十專城早重華已千歳
蒼石在雲表魚龍舞幽壑遺韻盖可攷以兹供撫玩或
可薦夀考公餘亦時飲未用絶芳醥行行布恩惠正直
神所保
　　　送贑州守施司諫奉祠歸吳興
去國二千里叱馭良已勤到官一百日啜菽念所欣史
君豈常流早歳承華勛螭首有故歩天香帯餘熏時清
省諌紙符竹亦再分屬者冦雖除遺民尚驚塵公來鈐
江右喜氣感三軍下擔見施設果蘇彫瘵群天姿夙已
髙况復勇所聞屬縣但期約訟庭無放紛村團不識吏
處處飽羮芹生女戒勿怒减輸勸其耘惠術頗次第歸
心已鄉枌小子謬從師頗嘗侍朝曛從容進逄掖慘澹
立紅裙中坐要娛客所陳金石文行装遂如此何以充
棟棼人事與天意嗟予豈須云來擕諌坡雨去開崆山
雲多公能摧剛聖慮已䇿勲行藏吾有命所願不忘君
　　　送辛殿撰自江西提刑移京西漕
峨峨鬱孤臺下有十萬家喧呼隘城闕戀此明使車憶
公初來時狂狡嘯以譁主将失節度玉音為咨嗟一朝
出明郎繡衣對髙牙持斧自天下荒山走矛义光騰将
星魄枉矢失驚蛇氛霧果盡廓十州再桑麻恩令撰中
祕天筆有褒嘉辛氏世多賢一姓古所誇太史善箴闕
伊川知辭華誰歟立軍門杖節來要遮亦有救折檻叩
頭當殿衙英風雜文武公獨可肩差佩玦善斷割揮毫
絶紛葩時時有縱舍惠利亦巳遐京西故畿甸傍塞聞
悲笳明時資餽餫豈减漢褒斜勿云易使耳重地控荆
巴三節苹一握眷心良有加古來居此人愛國肯雄誇
羊祜保至信陶公戒其奢安邉有成畧此道未全賖公
今有才氣功名安可涯願低湖海豪磨礱益無瑕凌州
果何晩猶有髮如鴉
　　　和汪伯虞求酒
君不見菊潭之水飲可仙酒旗五星空在天此江縠紋
更奇絶投以麴米清如泉分甘正擬供低唱要築糟臺
須大匠詩人便欲醉千日歡伯僅堪陪一餉曰予此樂
未知之獨愛為瓶居井湄因君飲興亦浩蕩夢隨驂駕
觴瑶池昔賢酒盡孤長吸大似竹枯還欲瀝明朝秀句
傳滿城笑指空樽臥墻壁
　　　鹿鳴燕禮成貽觧元諸友并呈通判寺簿兄及
　　　　衆同官五首
天意欲為雨川雲出相望明時攬俊乂所立固無方少
小諷二南美此江漢鄉猥當興能職首闢較藝塲群儒
恱寛簡浩蕩出文章方觀縱壑魚忽作摶風翔此去升
禮闈旋當對殿廊忠言動明主家國有輝光
　　　二
鹿鳴首宵雅義取好賢深寥寥疑莫續工席有遺音詩
言君臣間不以位相臨如禽食苹水有酒方共斟從容
陳所好亦復有鳴琴庻使峩冠者洋洋動其心願言觧
子褐結綬貫華簪真心有相感千載豈殊今
　　　三
昔在馮當世起家冠倫魁天衢躍群龍轉見絶足才馳
譽塞四海致身近三台凄凉城東宅歳晩就蒿萊古來
用武地編簡委塵埃每見儒冠喜况逢賢路開祝君如
馮公决科亦崔嵬終身可師法正復在軻回
　　　四
任子衆所許一鳴居上頭王髙兩縣來選㧞皆其尤里
行張可貴月書蘇屢優向來丁與虞頗從别駕㳺嗟我
愛群才不間薪與槱既為得者喜豈㤀欲旁搜鼓篋五
百家要皆儒者流相期作鄒魯過是我何求
　　　五
士有未就駕郡守身勸之君觀漢詔中有此勤懇詞由
來賢俊人出處每委蛇譬彼未嫁女深閨秀容姿施衿
有所適婉孌終自持漢俗尚如此前世當可知勉哉䇿
名者不但好爵縻君臣有明義行矣方自兹惟當秉髙
節長副此心期
　　　酬任察推惠石耳之作(􁀙/)
班嗣不借書劉棻真好事慙君輟漢簡畀我充口耳胡
為有牽聮蒼石乃遭刵平生任公子百犗供釣餌坐令
天壤間厭此江海味君今効清癯我更覺軟美挾書擬
從游夢到沙頭市
　　　酬寺簿勸農追和淵明見貽
江漢之㑹中具五民見異而遷乃䘮厥真相彼樊山我
行所因有閒其壤問彼居人方時清明家自為稷其藪
其浸其動其植孰為使民有田不穡亦惟蒲魚恃此鮮
食歳運周囬景躔西陸帝籍重開天顏逾穆耕事将起
毋荒遊逐凡我農官戒民宜宿戒民伊何美成在久譬
彼射侯則求其耦驅率慵墮轉縁南畆數耘疾收在而
心手農亦有書匪藏金匱盍耕如莘盍饁如冀桑䕃清
好濁醪日至已勤而食則無所愧勿謂此州逺連邉鄙
我疆西北盡其四履風雨順時日星循軌屢豐作頌以
致歸美
　　　鄂州勸農
國有四民各分一職農次於士盖尊稼穡日出當作日
入乃息用天分地以足衣食菖葉初生於是始耕務限
既入農事轉急禾當播種乘雨接濕髙田大豆榆莢為
候三月區處油麻穄黍時當警竊圖葺墻宇蠶沙麥種
四月收貯開渠决竇以待暴雨月建在午秧苗入土女
工織作三伏炎暑七月芟草燒治荒田大麥小麥上戊
社前禾欲上塲九月塗倉緝績布縷十月多霜冬至埋
榖預試五種不宜者輕宜者則重臘月糞地治碓雕桑
脩治農器向春則忙四時之務展轉相尋既有常產當
有常心雞豚兼蓄棗栗成林我念此州土多冐占紛紛
剗請擾擾定驗雨澤空過失天之時生意不發失地之
脂身力不出枉墮四肢於私無益於官亦虧耕既不深
難行根脉耘既不勤衆草之宅糞若不施榖不精澤收
若不速風雨狼籍若能開墾處處良田若能灌溉歳歳
豐年古來開畎廣尺深尺長畎三條於中種植漸鋤隴
草爬土畎中苗根日深耐旱與風又有區種與畎不同
方深六寸種禾一藂七寸一區勻如碁局區收三升畎
號百斛用力既到所收亦多比之漫撒効驗如何凡苗
之長全在糞壌器欲巧便牛湏肥健其或無牛以人牽
犁彼此換工惟在心齊㳺手浮墮譏笑父祖一時之逸
終身之苦稍識文字莫弄官方暫然得理不可為常勸
爾保身孝謹無辱勸爾居家省儉常足兄弟同心勿營
私曲年豐感謝休厭米榖官租未送莫嘗酒肉不尋閒
事門戸清肅粗然不闕教子習讀漸入士類光庇宗族
歳時禮節親隣徃復孫曾濟濟所謂受福古有茅容雞
供母饌自将野菜與客同飯張氏九世同居相愛官家
親問寫忍以對郄公貧餒甥姪孤遺飯藏兩頰以活兩
兒王丹在鄉親行農野多載酒肴勸賞勤者前賢所為
可以為師美哉農者國之良民直道本業必養其親姦
未必富拙未必貧地道無窮天有冬春筋力在巳日用
日新俯仰求人莫如求身
　　近體詩
　　　望梅亭(南安軍未至庾嶺有亭名望/梅兄端翔權軍事時所作)
節物重陽後風烟庾嶺頭休論梅子雨纔度菊花秋翠
壁堪横絶幽亭勸小留謀生兄弟拙一一傍南州
　　　送邕州吳使君
題輿纔赴日邉程便擁油幢鎮列城地望素髙唐五管
人才今似漢三明時清市駿非無意歳晏逄花好寄聲
太學英名湖海氣此行持論要平平
　　　日渉園次韻五首
　　　虛静堂
華堂清曠隔喧卑戸外春殘緑滿枝好鳥窺簷時下啄
有人燕坐獨支頥
　　　息齋
世間誰號最閒忙强健收身意自凉春去掃花時汲井
客來剪韭旋炊粱
　　　丹桂軒
丹枝近歳出深宫合向嚴宸伴晩楓珍重幽軒無俗物
月中根墢日邉紅
　　　茶巖
巖下纔經昨夜雷風爐瓦鼎一時來便将槐火煎嵓溜
聽作松風萬壑廻
　　　木𤓰塢
山中果樹畧扶疎炎帝經中未盡書聞道木𤓰紅勝頰
露枝雲葉綴華琚
　　　奉寄交代通守王兄兼簡胡君二首
籍甚王文度同儕意自親方舟能送我别駕苦勞人屬
縣應如律山田向食新荷花開幾許老子舊凝神
　　　二
有客纔相識乖離又許時不愁蓬轉逺獨恨盖傾遲卑
薄江南地青㝠歳晩期宦逰妨意氣直恐負君詩
　　　題汪氏尊巳堂
華屋成來有㡬年名因耆舊里中傳未容極口論臧否
正欲虛心到聖賢室有圖書人自好門多車馬地還偏
邕州健筆人争誦姓字從今到日邉
　　　次韻楚覺先見贈
奏事何能補帝聰流年早已付天公舊聞雙劍淪波底
忽有三刀入夢中首出詩文為我賀多慚憂樂與人同
如君孝友天應報飛鶴那應久在籠
　　　聞寺簿燕客因以酒蟹送似有詩見及次韻
冠盖追隨寂寞濵絶甘寛我未閒身古來把酒持螯者
便作風流一世人
此物湖鄉價不論帯糟聊遣薦芳樽夢魂忽去浮清霅
喚撥漁舟傍馬門
　　　酬寺簿録示胡康侯戒明仲治郡遺訓
别駕㳺心到古初時将前軰警公餘異時治行傳青史
名字牽聮倘得書
　　　奉酬李叔勤知縣覔抹莉花栽長句
郫令風流太史家早知抹莉有奇葩生嫌衆色空塵滓
遍閱餘香見等差多謝珠璣來坐右好将根墢到天涯
蜀江紅紫紛披後初看東南第一花
　　　次韻酬通判劉兄岳陽樓見懐二首
蓄納深無際憑臨勢易髙青春闗氣象白日散風濤有
野張軒樂何人續楚騷古來川浸在閒却漢隂橰
　　　二
魚龍掀舞後渺莽記空庭地帯三苗濶山傳二女靈客
懐光水月詩筆妙丹青少作揚雄悔惟思草一經
　　　次韻和子澄春祠先聖律詩
質明帨洗動輕漪禮殿巍巍百世師伏几親瞻古人象
陪祠頗雜漢官儀詩書自可謀元帥爼豆何妨示小兒
春服詠歸千古意只今童冠可無詩
　　　春社禮成借用寺簿釋奠詩韻呈諸同官
素餐深覺愧漣漪后稷勾龍實吏師平土至今猶有頼
配天在昔盖多儀操豚底用勤巫祝餉黍行看媚婦兒
海内和平頌聲作登歌還有載芟詩
　　　福州趙侍郎開城西古湖以溉田既成冀得致
　　　　政丞相福公一臨於是有唱和之篇
湖邉飛盖欲誰同治行人思舊弱翁行樂未饒溱水女
詠歸應有舞雩童閩山影浸烟雲動滄海潮連浦溆空
欲識元侯䟽鑿意君王勤儉正卑宫
　　　二
南方春早凍先融荷臿趨時小異同要使齊民知水利
亦如前哲變文風四時鏡净登臨美萬頃雲埀灌溉通
嗟我一麾江漢上慨然歆嘆似南豐
　　歌
　　　水調歌頭中秋和施司諌
秋宇净如水月鏡不安臺欝孤髙處張樂語笑晩氛埃
簷外白毫千丈坐上銀河萬斛心鏡兩佳哉俯仰共清
絶底處着風雷問天公邀月殊愧凡才婆娑人世羞見
蓬鬢漾金罍來歳公歸何處照耀彩衣簮槖禁直且休
催一曲庾江上千古繼韶陔
　
　
　
　
　羅鄂州小集巻一
欽定四庫全書
　羅鄂州小集巻二　　　　　宋　羅願　撰
　　論
　　　湯論
聖人之用心有卓然至到常情所不能測者不惟天下
後世之所不知雖當世親炙與之共事者盖未必盡知
也成湯放桀于南巢惟有慚德曰予恐來世以台為口
實於是其臣仲虺乃為之道天曰民生欲必生聰明者
治之有夏昏德天乃錫湯以勇智而使之代夏次又道
商邦之在夏時如稂莠糠粃之見播除小大戰戰不能
以自安末又道成湯之德始於征葛伯東征西怨而民
之戴商已久嗚呼仲虺果以此曉天下後世耶亦将以
慰夫湯之心也若以曉夫天下後世則湯之舉以仁伐
不仁以義伐不義天下忻然戴之盖不容後世之議矣
若以慰夫湯則湯固非若言者之所慰也世之君子惟
其責輕而慮近幸人之不能議已斯以為足於其心而
已矣若夫聖人之舉措不患不能慰天下之心唯夫天
下恱之太深信之太篤不復寘疑於其間則聖人方且
以此為懼且夫湯之為此天下安有議之者哉然而不
釋然者豈以桀之罪雖足以致之而君臣長㓜名分之
間猶有可念者耶方其得一伊尹而進之此豈有意於
伐桀者哉然天地無全功聖人無全能盖君臣長㓜天
下之大順與夫除殘去賊天下之大利其勢有時而不
能兼古之聖人不幸而當之必得名世之士相與立同
異是非通彼我之情以更相發明然後於情義為盡鳴
條之事前此所未有使當世之士有若伯夷者一為天
下明君臣大義使少有所泄寧在我者無全德之名而
使彼得戴義之半則聖人猶有所安於其心今也不然
舉希世之事民情所宜駭者而天下方相與翕然安之
若出一口不復知有所擬議是當世無復可望者矣此
聖人之所懼也故以不戁不竦之資當功成事遂天下
萬世方相與向已之際一旦無故求自處於有愧之地
託於後世之将議己以為天下萬世受惡其心方且以
為舊君禮則其暴桀之昏德與民之戴已者適所以重
已之愧而不足以慰夫心至於道商邦之在夏懼于非
辜不能以自安則是慮患之至而謀先焉此尤不足以
得湯之心也湯之慙其不可以言慰亦明矣是以既徵
於色又發於言既發於言又形於樂盖大濩之作於周
末已千餘年而當時知音者聽之其慙猶不掩也此豈
嘗試言之而偽為之者耶忠信之篤仁義之厚也天下
後世惟聞其慙也則以湯之德為未至然後為湯者得
以安於其心嗚呼此豈常情之所能測哉盖嘗言之惟
聖人而後有大過惟樂天者而後有大憂以其一言一
動始為天下萬世利害之所繋故也孔子作春秋天下
尊之無異詞聖人乃以為後世将有罪我者焉後世亦
卒無罪聖人者若聖人之心特以春秋天子之事在我
假之為嫌懼天下後世特以已為聖人不復加擬議是
以躬設為罪我之比使天下君子得公相與議之此亦
厥祖成湯之心也聖人之無已一至於此故夫成湯之
慙仲虺所為作書者世以為能掩湯之慚而不知夫所
謂慙德最聖人用心至到之處季札觀舞曰聖人之𢎞
也而猶有慙德聖人之難也嗚呼世皆以備道全美為
聖人孰知夫所謂慙乃聖人之所難者歟
　　說
　　　願陛下與平昌侯樂昌侯平恩侯及有識詳議
充國等為國宿将欲啓邉隙相為丞相諫而止之職也
末乃勸其主與平昌樂昌平恩侯詳議此何為者哉夫
三侯者非通知古今有逺慮也又非素宦於外習邉事
也特人主左右親厚閨閤之臣云耳何見而議之身為
宰相見上意之不見聽也則引左右外戚以為助可乎
吾考之蘇武傳此三人者與相及丙吉號為皆敬重武
此其趨向盖亦偶有合者要之相有附之之迹不可以
為法盖相之始進因平恩以奏封事奪霍氏權因是以
相平恩侯入第盖司𨽻後至平恩盖不恱也司𨽻自以
我酒狂魏侯顧笑以為次公醒而狂盖以媚平恩也相
與嬉笑之云爾若乃其情則猶有憚於司𨽻者也必笑
而後敢言人情不相逺千載猶可見也此論朝廷大事
而必質於外戚與谷永所謂願陛下以示腹心大臣腹
心大臣以為非天意臣當伏妄言之誅者何異卒使許
史盛於元帝之世者未必非相啓之也
　　　仁人者正其誼不謀其利明其道不計其功
功利之說興千餘年矣使仁義之說不得行乎其間者
是說者為之蔽也人莫不狃於趨利而國莫不鋭於有
功功成求得而志足矣尚何以仁義為哉夫彼固未知
仁義之為何物也使世知有君君臣臣父父子子上下
内外各以其序強不凌弱衆不暴寡萬物各得其宜而
四民各致其用則彼之所趨而就者孰有過於此哉顧
世之王公大人不留意於學既不足以知之其小者則
懼為仁義而䘮吾之所求而其甚蔽者則又以為仁義
之不足預於此也盖數千年之間能辨其説者孟子與
董生二人吾嘗反覆伏讀而不忍捨也二者所從言異
若乃惠王困於屢敗之後其平居客氣沮䘮盡矣故少
屈聴於孟子之言而特恐不得其所欲故孟子以為仁
不遺親義不後君仁義得而功利隨之所以慰夫貪懦
者之心若董生則不然彼易王者帝之兄自其㓜時以
撃吳功賜天子旌旗驕奢好勇故以泄庸種蠡滅吳之
功而欲以為三仁盖以自比云爾彼挾其功利之說以
臨我而以吾儒之無所出乎此故仲舒以誼可貴併功
利而棄之使仁義之說明於世功利誠亦安足計哉故
仲舒之言為誠言非有激而言也故莫備於孟子之言
莫徑於董生之說有國者得二說而叅之亦庻幾矣
　　　夀王議周鼎
嗚呼人君之趣向可不審哉自始皇欲出周鼎而孝文
惑新垣平之詐亦以為周鼎當見皆見譏前世武帝適
得一鼎而當時又以為周之故物夀王獨知其非而明
之盖以其君為欲得事實也彼孝武者徒欲美其名不
樂其說而遽脅之以死於是夀王遽易其說為稱頌之
語以為上天報况鼎為漢出以此為非周鼎然後帝釋
然稱善又從而賜予之以此知甘言之所以進者皆其
主驅之使然不然猶有所畏而不敢也若夀王者一為
正論幾不免於死轉而為䛕褒賞從之天下趨利之士
烏得不勸哉
　　　孝文遺詔
先王之制䘮君三年夫非以自為也嗚呼無父烏生無
君烏以為生凡教之育之訓(原闕/)　　　　　　盖父
能生之而所以長飬覆芘司牧而整齊之使衣食得以
足而強弱不相犯者皆積於君上也然常人之情習見
於父子之親至於君民之相屬分勢隔逺其恩情常若
汎然而不相接故聖人以服父之義服之使人視其服
則知情義之所當施故曰百姓如䘮考妣三載四海遏
宻八音自帝堯以來未之有改也秦滅先王之禮特取
其尊君卑臣者則君臣之分已嚴而孝文又舉䘮禮而
廢之使其臣子於君上曽無朞月之恩夫分益嚴則踈
而短䘮則臣子之恩薄分益踈而恩薄則天下後世不
復知有君臣之情義而以為上下之所以相臨者特刼
於威刑服耳威所不及何以待之故凡後世䘮亂相踵
多於前世者以君臣之義不明於天下故也禮曰䘮祭
之禮廢則臣子之恩薄而倍死忘生者衆矣傳曰國不
恤䘮不忌君也君無慼容不顧親也國不忌君君不顧
親能無卑乎孝文行一時之惠而其弊如此此後世之
所宜革也
　　問
　　　内官問
或問禮記所載后夫人嬪婦女御之制其合於古乎曰
不然嬪婦女御則信有之若夫人則諸侯之妃不在王
宫何以明之吾稽之周禮九嬪實亞后而夫人不與焉
内宰曰以隂禮教六宫以隂禮教九嬪以婦職之法教
九御内小臣曰若有祭祀賔客䘮紀則擯詔后之禮事
相九嬪之禮事正内人之禮事此皆自后而下輙及九
嬪無所謂夫人者曰夫人坐論婦禮者也烏可以職求
曰坐論婦禮則其不見於禮事也可矣然内司服祭祀
共后之衣服及九嬪世婦凡命婦共其衣服追師掌王
后之首服為九嬪及外内命婦之首服則冠服亦不及
焉何也夫夫人之等視諸侯九嬪之等視卿天子以内
之卿代外之諸侯以内之嬪代外之夫人是或一道也
曰然則漿人之職何以云夫人致飲掌客之職何以云
夫人致禮曰漿人之致飲此職之在諸侯國中者耳王
后有酒正致飲侯國無之故以漿人周禮之所記有掌
侯國之事如環人訟敵國之類者多矣若夫掌客之職
亦諸侯相見之禮若諸侯朝天子皆於其湯沐之邑而
取具不以勤王人且致餼致享其禮隆甚皆非天子接
其臣之事考其職先言王合諸侯次言王廵守殷國次
言凡諸侯之禮次言凡諸侯之卿大夫士為國客則知
此言諸侯之禮者諸侯相為賔之禮也有同姓之國有
甥舅之國有夫人父母之國則夫人為之致禮若天子
之宫固有后在而夫人何至與諸侯行禮耶曰然則王
宫之無夫人審矣則嬪婦女御之分處六宫也奈何曰
六宫之處嬪不在焉古者六宫九室六宫以象王之六
寝王后之所治也世婦為后之屬實分掌之九室以象
卿之九列九嬪之所居也女御為九嬪之屬實分處焉
此禮所謂后立六宫又曰内有九室九嬪居之外有九
列九卿朝焉者也嬪各有室不在六宫或曰何以知世
婦屬后女御屬九嬪曰内宰上春詔王后率六宫之人
而生穜稑之種獻之於王而春官世婦每宫卿二人其
職曰世婦掌女宫之濯溉率六宫之人共粢盛則是世
婦屬后之驗也九嬪掌婦學之法以教九御各率其屬
以時御叙於王所而女御云掌御叙于王之燕寝則是
女御屬九嬪之驗也曰嬪次于后則嬪當以何人為之
曰嬪之義尊矣古直以嫁為嬪故書云釐降二女于溈
汭嬪于虞詩云摯仲氏任自彼殷商來嫁于周曰嬪于
京所謂九嬪者盖亦從后而嫁者也天子求后同姓之
國以娣姪媵之備官而行數至於九皆自彼而具不待
天子自擇此古所以有一娶九女之說也曰然則御叙
之法奈何曰先儒以王后以下分為十五夕其實不然
夫内寵無並后以王后之尊而下至與庻妾更進迭退
一月而再見其為降也甚矣古以貴賤為接見之疎數
故小星云肅肅宵征夙夜在公又云肅肅宵征抱衾與
裯夙夜在公貴者也故其接也數抱衾與裯賤者也故
其去也亟以禮言之天子之后每夕皆進于王所以正
内治故詩序云賢妃貞女夙夜警戒是也取於休沐之
義以五日一休一嬪與其御進又五日一休一嬪又與
其御進凡四十有五日而九嬪畢見凡一時而再見凡
一歳而八見此嬪御進見之大數也自諸侯大夫以下
其妾媵有多少然皆用五日之制内則曰妾雖老年未
滿五十必與五日之御是也曰然則世婦不進御與曰
否周禮九嬪掌以時御叙于王所女御掌御叙于王之
燕寝惟世婦不然掌䘮祭賔客之事而已月令仲春之
月后妃率九嬪御亦不及世婦世者代也婦又已嫁之
名盖先世女御之老而無子者為之故王制云國君不
名卿老世婦卿老亦致政而歸者則以先世之臣妾在
所當敬故也是以内宰於六宫九嬪九御皆教而獨無
教世婦之說以其素習於禮不待教也或曰諸侯之宫
何如曰諸侯之娶五人若三人左氏傳曰秦伯納女五
人哀姜之嫁亦有葛屨五緉之語則是并夫人為五也
公羊言諸侯娶一國則二國徃媵之以姪娣而陳有元
妃二妃下妃之目則是并夫人為三也至其宫則半天
子故禮曰卜三宫之夫人世婦之吉者此其降殺之序
也至其末也齊威公之夫人三内嬖如夫人者又六人
則是九人也晋文公以夫人禮逆懐嬴然猶曰班在九
人則是亦九人也而齊襄九妃之外又有六嬪皆有所
依放其僣侈甚矣不可以為法
　　　昏問
或問古嫁娶之年男必以三十女必以二十乎曰然聖
人為男女之節弱而後冠非以美其容也責其成焉壮
而後昬非以足其欲也責之代焉男至於三十則知慮
周可以率人女至於二十則言容備可以事人矣故取
是年以為之節也或曰家語之說以為二十三十者期
至於此而不可過耳曰不然古人之言固有大為之期
者若三十二十云者一定而不易之辭也夫少之時血
氣未定此其當戒之時然而從之豈特傷生伐性而已
将無以責其率人之智事人之道故記曰女子二十而
嫁有故二十三而嫁聖人知夫有故者人事之所不免
寧引而伸之至於二十有三終不先之於二十之前者
此有以知其為一定之辭也使是制而猶可進退宜曰
男二十巳上而娶毋過三十女十四已上而嫁毋過二
十豈不明哉曰若然必以是年則物有不備時有不暇
也奈何曰古者昬禮之費省矣幣止於緇帛五兩牲止
於魚祭而豚饋盖常人之家累歳計之皆足以預辦也
自秋成之後至於氷未泮之前凡百有五十日不為無
暇按其年而為之不難也曰然則聖人何為十九而娶
曰夫三十而娶吾所論者禮之常親在者之所為也若
孔子之娶則孤子當室者之事也且夫昬禮以代親故
重孤子雖未昬而固已代父矣室家不備則祭祀有所
闕又慮民生之不長則絶嗣亡世有不可悔所以許其
不待年而娶國君十五而生子亦為是也曰仲春之月
令會男女於是時也奔者不禁則又安可限以年曰此
正欲其及是年耳夫嘉事常在秋故荀子曰霜降逆女
氷泮殺止詩曰将子毋怒秋以為期又曰士如歸妻迨
氷未泮秋者歳之成農蠶之暇也故自秋以徃凡男女
之至於是年者各為之嫁娶至氷泮之前而止聖人又
懼夫民之不用令而使男女不得時少緩而至來年則
舉趾之後又不復可議故於來年仲春之月司察男女
之無夫家者官為㑹之使各從其所欲雖奔猶不禁盖
事迫而其年不及此者固不許其奔使之從禮也曰若
爾則不待其擇乎曰古者方田同井嫁娶不出其里又
多因於舊所以隆母黨安豐殺且不干非耦也若諸侯
之制周公魯公娶于薛孝惠娶于商自威以下娶于齊
一世娶焉則再世因之古者夫之父婦之父皆謂之舅
其母皆謂之姑而兩姓謂之兄弟者盖其尊者多已之
外親而其子多已之同儕故也此古之制也或曰六禮
孰為重曰莫重於納徴始則納采采者幣之色者也不
敢有所議特若常人然以幣交其尊者而已問名則求
其名将歸而卜之納吉者卜之於廟而吉反以告也納
徵則以幣質信焉示不易矣鴈者何也曰男女相見必
以摯摯者從所執也執玉之君聘以榖圭鴈大夫之摯
也古者無大夫冠禮而有其昬禮雉死物也雞鶩無常
匹故進而用之也御輪何也曰古者同乗必推其能者
御之昬二人共乘也故召南云王姬之車平王之孫齊
侯之子齊詩云有女同車婦人無自御之道必男子御
之将行調車者事之宜也
　
　
　
　
　
　
　
　
　
　
　
　
　
　
　
　羅鄂州小集巻二
欽定四庫全書
　羅鄂州小集巻三　　　　　宋　羅願　撰
　　序
　　　爾雅翼後序
惟宋十一世淳熈改元羅子次爾雅翼定著五萬餘言
乃論古初造化始耑萬彚芒芴並生其間民生如標枝
􁂬豕為群自以為一物不自貴珍有聖人者立桀出其
倫使同類相收異類區分正名百物毛羽介鱗圜首方
趾自别為民乃佃乃漁乃栞乃焚選百羞百榖以為常
珍味其辛毒俾相君臣靈智以為蓄猛虣服循異物著
之鼎别姦與神遂超萬物莫之與鄰號名三才與天地
均裁制萬品皆由於人物患既去其利畢陳智者用其
實因既以文有所著作假之而論故詩首闗雎春秋感
麟易八卦始畫仰天俯地窮鳥獸之文書契因之是生
典墳禮觀象作服䞇死生之物以明卑尊龡竹聴鳯為
樂本原魯論貴多識譏五榖不分聖有所不語亦有所
常言至王㑹紀逺物則多異聞離騒志潔惟掇其芳芬
不若爾雅博洽雅馴起於漢世學者自為專門欲輔成
詩道廣摭旁穿萬物異名始著為篇先師說之義多不
鮮由古學廢絶說者無所旁縁風土不同各据所偏江
南之產踰北而遷至於語音亦不相㳂鄭人命死䑕擬
於璵璠六書之相假鱓則為鱣物亦固有難識不可汎
觀惡莠亂苗豫章須七年非好古博雅身履藪澤孰能
究宣野人能别之不能見於傳至謂鴞女匠魚罟為荃
六駮以為馬不可駕牽謂芍藥無香說芳草者初不識
蕙與蘭羅子疾之乃探其源因爾雅為資畧其訓詁山
川星辰研䆒動植不為因循觀實於秋玩華於春俯瞰
淵魚仰察鳥雲山林臯壤遇物而欣有不觧者謀及芻
薪農圃以為師釣弋則親用相參伍必得其真此書之
成為雅羽翰其涵如海其負如山其稱物小義炳而寛
不強所不知義無不安宇中所有目撃而存指毛命獸
見末知根可用閎覽虞恱性情玩化無窮以觀我生率
是佐時人主以裁成通之于六籍疑義以明千世之下
與雅並行後有子雲君山之疇乃知其精雅道復顯功
亦宏矣
　　　古今長者録序
始願幼時暮從諸兄退自學先君取後漢書指馬援所
以戒兄子者使誦之益取卓茂劉寛等傳畧為觧其指
意歸輙習誦使夙知世有退讓長者之行渉事以來備
更險易雖或加已以横逆直自不屑者以先訓著於心
趣舍素定故也竊惟長者之名不顯於前世獨詳於戰
國秦漢之間起於世衰道微時論迫隘相與角長短較
險易各務近其所欲而推逺其所惡無復忠厚純固之
氣象其有識之士秉心不競又深知天下之理毀譽之
無定說而非一時口舌之所伸利害之無定端而趨利
者未必得避害者不必遽免是以已之所安人或睨之
則釋去而不辭加之以衆人所惡事之晻昩者則亦悠
然處之而不屑合於論語之犯而不校禮之不報無道
書之斷斷無他技而有容者譬之有人年長渉事處於
衆穉之間過而見陵則亦畜之而已耳必不與之屑屑
是雖非明君嚴父之所以教督成就人者要非衆稚之
所能盖超然有為人長之道故命之曰長者昔者漢武
帝初立首問天下長者而田叔引孟舒其後張釋之亦
稱絳侯東陽侯張相如之為人以止嗇夫之遷東陽以
太子傅免選可為傅者則用萬石君比景帝置相亦以
魏其為沾沾自喜而用建陵侯綰當是時人厭秦俗之
薄相與勉為渾厚而文帝資尤長者以此唱之一時朝
廷内外持論皆如此其流至於孝景數十年間人人自
重恥言人過禮譲興而刑罰省孰謂長者之論無益於
人之國耶故因先世所訓者為資益摭取前世所為若
此者摠之為若干巻命曰古今長者録詳夫古人之如
此非有意於聞也特其秉心不競以世俗為不可告語
寧以其身少忍而容之幸而其事適著則為人所稱歎
不幸而事不白於當世則亦已矣然要之天下之事捐
利以與人者利既去而名歸之受惡而不辭者毀譽久
而公論出焉是以昔之長者每務假人而常都天下之
顯號然其本心非有徼於此而為也如使其人可以告
語不待已之推利引惡雖在我無獲長者之名而可使
彼不䧟於不義則昔之人尤樂為之顧其勢有不能爾
夫長者之道其失使人無所懲予又懼夫或者不務原
昔人之心特樂其名而襲其迹姑務以德報怨引惡自
予躬自厚而使夫人者或無地以自處此非天下之通
道且非願之所謂也故極其說使覽者得擇焉
　　　送章德昂之於潜序
章德昂之官於潜常所徃來者相與送以詩願輯而讀
之曰美哉夫章子早以文蓻操行自植立以起其家以
吾州號多士率二百貢一人章子比再貢連為第一禮
部合天下論俊在十九人之列得官畿縣去家財百里
間一歳奉其父母徃官焉其名譽屢施於人其禄廪速
及其親其器業能大其官是可詩已雖然願将有以為
贈夫中都百司萃天下之才執政者或不能盡悉大率
温裕粹美者於進宜士之求速化者因以此相尚類謙
默自約敕而為好言於下流而至於府縣之吏至或放
之甚可憫也子其戒之子之職以消去賦籍為稱異時
居此者以其事淺近或不屑一遇貪暴吏将復按其籍
而索之使民有連歳再輸者甚可傷也子其勉之且子
獨無以處我乎
　　　張仲思字序
願前在贑州求客於郡之賢者安福尉李君君言其友
張生與之處久而不厭生名合字仲權以權為非進學
者之事請易於願字之曰仲思且為之言曰天下之理
無有縣隔思茍至焉其皆合也古者於天下之具未立
智者以意為之使金與木相附而飛傳心目之巧於百
歩之外患夫勞且逺也則以人之心諭馬意合十六號
截然如引繩而燕越縣於其轡疾痛不可知則又以數
取病者長短斜直望表而刺之其入如芒且死倔然以
生人謀之所窮則選取昆蟲草木之老有智者尊而命
之以通於不可測知之鬼神若是者皆不近也而卒如
人之求特於理之中有可以懸合者古今智者窺見其
然因積思以通之以為天下利其始也䟽其漸也必宻
終則悉如人之所欲為無毫髮不盡千世之下以為是
固然不知其始之用心至於此極也儒者之道去已之
私以盡其所受之分以施扵上下親踈之際此其更智
者益多彼作於前者因其心力之所成就固已思而睿
睿而聖矣其大經大法埀後世者皆具今之學者亦合
於彼而已合者從之其不合者則又思之蚤夜積而不
止視前之宻者日更以為疏則知所決擇矣夫心者易
寤者也巧便者也能從人者也善變化者也不可窮者
也惟其置而不用則沈著而不靈敗壊而無力終日竊
行而莫之覺也不然是昭昭者用之得其道彼将自能
巧變汰去浮游散越之念而日就親切忽不自知其合
也古所謂思之不得鬼神教之非鬼神之力也其精氣
之極也豈謂是歟論語曰未之思也夫何逺之有願将
窮此而未能仲思勉之
　　記
　　　程儀同廟記
壮士之出身用武以立功顯名於時者世常有之然能
使其鄉百世思之者鮮矣中古以來相矜以權利有齧
臂而去其親為間而焚其孥臨陳而欺其友茍取一切
不顧所厚其威則伸於敵矣而不見信於族黨其位則
列於朝矣而不見譽於州里激揚人主之前矜視同列
得志富貴矣而不可以見故鄉之父老先世之丘墓徃
徃隨宦留止不能復還使其子孫為覊人於四方數世
之後燕秦楚越矣而况能使其鄉百世思之者哉若吾
州程公則不然公諱靈洗始梁侯景之亂公以布衣起
義奉太守蕭隠以捍州里元帝因命以郡事以故此邦
之人得免於亂陳髙祖名號既著公晩而後屈猶及為
佐命上将當時論其功烈已定配髙祖之廟而鄉人追
思其義亦相與祠之不忘今距州三十里有地名黄墩
者墓與宅卜在焉宅既匯為湖其清可鑒時有巨魚出
游漁者莫敢取相傳天氣清晏徃徃見宫室其下云又
即其墓旁為壇而祀之如是古矣水旱必求求必應比
近所報常有八十餘社於是有方氏者以為古之祭用
壇降及後世肖象以棲神設牀以安象非棟宇無以拒
旁風仰雨之入故自郊社之外古百辟卿士在今者例
皆廟事矧神出三代後乃獨用古之壇無益於實若廟
而嚴之庻於時為稱乃以某年月為屋若干楹嗚呼吾
乃今知有功烈者之不忘也古之見祭於人者當時則
祀過則捨之梁陳氏之去今六百餘年矣其恩之及我
者耳與目不接矣不接則宜懈以廢然益相與崇奉以
壇為不足昉扵此乎立廟是非其道有可懐者乎由此
觀之雖百世可也於是方氏之進士曰必東因願所善
張師顔以請乃為之詩曰
士生立朝終始于鄉一有可稱沒而不忘有用其力勤
於衛上鍾銘魏氏以從大享有厚其黨而薄其躬燕齊
相率社彼欒公赳赳儀同義烈兩出節捍父邦功書帝
室於穆髙廟龍姿日容冠劍侑傍儼如在宫其在于鄉
壇壝是飭羔豚毋薄亦人之力偉哉如公神明之特優
游祀典進退血食載祀六百物有廢興慨思昔賢廟食
是矜古今異時器非豆豋虛設壇陛榛莽易陵隨時稱
物亦神所馮乃作新廟邦人所瞻物久則替我久益嚴
坎其撃鼓黄牢之下牲升于堂樂坐于廡以齊以宿以
拜以俯我公比隣公我父母追惟平生勿忘吾土時節
請帝以相風雨配食一代有汚暨隆不如鄉之人與其
始終始吾莫原終則未已銘詩于石維廟之始
　　　淳安縣社壇記
士有出於五帝之世而見祀於今禮有隆於三代之時
而不廢於後此不惟其人可尊其誼之所該者至深逺
矣盖自去古既邈五帝之臣其傳者無幾而髙陽氏之
土正有虞氏之稷官世獨相與社而稷之見於展禽史
墨之說其禮壇而不屋腥而不熟有爼豆而無杯器又
皆商周之舊典上下數千年嗣不敢有所變豈可以不
知其故哉先王之治本於誠惟能致知以通之故其遇
事無精觕表裏之異知土榖者民情之所重而社與稷
實司焉則自丘民以上隨其所在封而祀之天子以建
諸侯而諸侯以有其國君民之情如此其同也以其生
有平土植榖之能灼知其精神死不泯滅屬之以雨暘
寒燠之事無不得其所欲天人之際又如此其不異也
因其沐浴齋宿登降薦徹者有為人下之道則從而訓
民以為事君之法因其水旱有變置之說而諸侯之不
職者亦不得免焉則等而施之以為馭臣之法一歳之
間春以出火秋以卜稼冬以息老有屬民讀法之事有
用幣捄變之事其或不得已而用民於兵小則受肉而
行師大則釁主而出境有功獻于是有罪戮于是此如
家人父子之出告反面而從事扵其庭内非以是為希
濶之典而行之也重民之居而敬其食故其俗生厚而
不遷明命有功者而祀之故其民端慤而不鬼因物之
常而寓其教訓故令行禁止而風俗成民日見上之親
已而所施又無悖乎四時之序是以其上易為而其神
易福也嗚呼古之求於社與稷者其詳如此非固欲神
之而已盖知至意誠無精觕表裏之異則散於事者可
以知其政而寓於政者可以觀其禮此所以為不貳也
後世與民相接者至簡矣惟其治財聴訟施於官府者
然後以為政初非殽於社而降之若是者神固無與也
里中之社喧囂而醉飽惟其習儀蕆事存於有司者然
後以為禮雞鳴而行事未明而瘞若是者民亦不知也
且夫耳目之所不接而欲變化其心術已不可得况所
謂出火之早晩與來歳五種之宜否所息之物所捄之
變則其說既古矣兵農已分而師祭者遷矣是後世之
求於社與稷者甚畧也然㨿其存於今日者而尚論其
故則其人盖五帝之佐而其禮乃三代之舊生人之類
所以得相收至今者頼其力為多而前世祀禮之僅存
者此而已故猶相與守之而學者尤樂道之云爾長樂
陳君曄來為淳安縣方是時議者以州縣社稷壇壝多
不葺詔長吏脩築守䕶月檢察之君於是即縣西二里
故所謂社稷者并風雨雷師之壝更伐石治之且為屋
者三以待事築墻七百尺而外閉之淳熈七年二月中
戊既成而祭請記於願願為之言曰夫壇壝之費可能
也長吏始至親謁而視之使者行部察脩餙不如儀者
此又甲令之所有也令明著之而吏或不務何哉彼其
心私以為迂逺於事情况欲推古誼以合之民事以稱
國家命祀之意乎有以知其難也君之五世從祖樞宻
直學士以經行名當世始為仙居令過社稷孔子廟必
下而趨故君因上之命而知奔走其事願雖不識君然
聞其聴訟平恕脩學校治橋道溝渠又勸大戸出田為
義役類有意扵民者因為推攷古者社稷之誼以今之
良有司為将有取乎此也
　　　陶令祠堂記
淵明之為縣八十餘日爾然世稱陶彭澤用縣配其姓
以傳縣亦世世祀之味斯人風旨非假雕餙直取諸胷
臆便自宏逺語有之曰恭近禮儉近仁信近情生人相
與正在情實中三季以前共由斯道不知有心口表裏
之異故在已者無愧在人者不勞世逺道微俗既流遯
士亦不深得教意凡出真情者一皆掩抑覆䕶察其意
本欲求全乃更入於不情不知人情所宜有者飢食渇
飲勞憊欲息在於有形者均所不免倘直以此指表見
於外非必名教所禁而為此委曲者自吝心未遣耳易
之彖天地萬物皆以其情見而禮經大順之世然後人
不愛其情乃知真情之閟為日已久又自東漢之末矯
枉既過正始以來始尚通曠本欲稍反情實然以此相
矜末流之弊愈不勝其偽呌號裎袒便足欺世傾身障
簏猶為名士若淵明生百代之後獨頽然任實雖清風
髙節邈然難嗣而言論所表篇什所寄率書生之素業
或老農之常務仕不曰行志聊資三逕而已去不曰為
髙情在駿奔而已飢則乞食醉便遣客不藉琴以為雅
故無絃亦可不因酒以為達故把菊自足真風所播直
掃魏晉澆習嘗有詩云羲農去我久滿世少復真汲汲
魯中叟彌縫使其淳嗚呼自頃諸人祖莊生餘論皆言
淳漓朴散繄周孔禮訓使然孰知魯叟為此将以淳之
耶盖淵明之志及此則其處已已審矣在縣日淺事雖
不具見然初不以家累自隨送一力助其子而慈祥繾
綣之意與視儼等不殊只此一語便可祠之百世迹其
求邑雖指公田為酒之利然來去以秋冬仲月非播植
之時而傳遽有種秫之數又督郵小兒雖不束帯向之
固自未害不足遽用是日決去留也此為未深知淵明
者祠屋象設久益敝願兄端翔為縣始新之而命願為
記兄為人無機事其仕進常委分為淵明之縣心益向
慕之盖将希風昔人而未能也官今為奉議郎名頡字
端翔云
　　　小蓬萊記
江西之勝者有南安之小蓬萊焉其始自城外釃水為
渠分流以入守貳之舍蓄以為池非專為觀游也池既
足於水異時通守喜事者不知其何人即池中之隠起
者為亭環以嘉木巧石使畧相蔽虧望之欝然島勢成
就因取於道家所謂三神山者而為之名歳益久或負
其石以去亭亦捐棄不治今年承議郎鄱陽胡君惜其
虧於已成為之起廢願時從旁郡以事來相從於其上
而樂之君謂我盍記之聞三神山之傳在勃海中昔之
求者患不見其氣至則山反居水下臨之則風輙引去
故嘗使人三反太息獨知其迥臨大壑終古靈峙而為
長徃自好者之所宅其荒忽不可得而詳也南安故秦
横浦闗諸侯之起尉佗移檄絶道以自守至漢六世吕
嘉函封漢使者節置塞上即闗下之地是也其地於今
當庾嶺之北三十里逮樓船将軍伐越亦下横浦宋興
淳化初始割於䖍州使自為守遭世承平不見火盗之
警吏得以間日寓其勝槩故於秦漢故塞之地而有燕
齊海上恢詭之觀其軒牖凄潤宿雲之所出納簷宇煇
煥倒景之所浮動徒越漸車之水登降歩仭之上非有
風濤險逺隔絶之助而氣象清奥塵土不雜果若乘飛
車超弱水踏靈鼇而嬉也盖吏之患常患於失真而仙
之過過在離人不能以相通為通守者於其境内無所
不統誠并心以流化使官不過求而民安之令有休沐
上之所賜也時亦自縱於池島之間而託興於囂壒之
外有吏之治而無失真之患有仙之適而無離人之過
從容紳笏而願與游方之外者第其樂之廣狹豈必𣺌
然真相求於海瀕之寂寞者然後為快哉君於事無不
經意到官期月首撤其聴事而新之百年朽屋化為髙
明稱其為半刺史之居而餘力有及於此此其少時從
包山程公游諳吏事喜為詩山水之樂其有以知之矣
　　　徽州城陽院五輪藏記
佛氏之書載以五輪此役之巨麗者也以吾州人之勤
於力今歙縣南所謂城陽院者迺亦有之先是紹興中
里人余聦買其書號四大部寘院中歳益久主僧宗仁
謀所以藏之首得錢百萬於同里張應週而余實余端
誠繼之錢各五十萬又别累積凡為緡以三萬計一年
而藏室具又二年當乾道之九年而輪畢成凡其書亦
隨具斯亦難矣夫五天竺盖聮綴木葉右行而記之以
為文字及其寫以黄紙標以赤軸凾貯而尊閣之者皆
華人之為也然而未有輪也傅氏鑄銅以為式其植若
箸横為梁而中貫之列七佛焉觸之以指則轉而不窮
是輪而已矣其後因之為大輪八觚上象鈞天帝居下
為昆侖海水倣百物以為餙猶不盡其巧則又分而為
五當其無事不震不動大小樅然芬烟既作有聲砰然
起於地中則有軋軋者羣起而和中聴未及審而所觀
變於前恍然如入雷電之室隠轔揮霍而莫知所為如
五山之宫殿岌嶪無所着而隨物播徙如充庭之輅禮
畢而出鑾鳴轂動相切而争馳其上則為鳳為猊為天
人為龍蛇巨雀之神為旌盖為網鐸為金為碧為火與
日為草木華實散於五八四十面之中更見迭出而不
相蔽虧使玩常習故者視之震眩心目而不知其外曠
宇天髙地下八方奠位自若也彼相進以伎者一至於
此夫孰求其初要而言之此其意亦有所表又以人之
情恱於巨麗得佐其說以行患于多方其書五車荘周
偉之以終天下之道術東方生正書至用三千牘公車
令兩人共持僅能勝之人主欣然讀之二月迺盡皆以
言博而役巨傳之至今今是書踰五千巻藏之者又如
此獨不為偉乎宗仁御衆以律能使其徒皆樂事勸功
而智海尤堅忍至以醫道走四方用佐費所以能鼓舞
斯人而與之為其難者歟淳熈二年四月十五州人羅
願記并書
　
　
　
　羅鄂州小集巻三
欽定四庫全書
　羅鄂州小集巻四　　　　　宋　羅願　撰
　　行録
　　　劉豐國行録
故豐國劉君諱滁字全因其先自廬陵遷袁之新喻開
寳中式隨李氏歸京師歴工部員外郎判三司磨勘司
贈太保生立德秘書監贈太尉仍世見國史生斁官太
中大夫歴守淮陽池睦温始居揚州生武賢為承議郎
知盱眙縣生君于滁之全椒因以命之君早歳温雅盱
眙府君使主客客皆恱君弟淦不娶建炎南渡與母兄
謀散處避難三兄各欲将母以行母李夫人笑曰我隨
安兒牛兒隨我安兒者君小字牛兒淦也自此與淦扶
持轉徒昇洪吉䖍間者九年賊見者感其誠不加害或
指避兵之方從父亞夫官通顯沒有遺澤其子符選於
族曰君孝友以與之補将仕郎辟權幹辦廣南監司事
先是亂定後生計蕭然父故人諸公相與賑恤之至是
得禄慨然曰自今免煩人矣在官蚤作官事有未竟者
念之不置其為建州豐國監也嘗兼戸曹時廪中獨有
陳粟乃先以給官吏建安丞李衛攝官幕下得米怒馳
取君所請視之黙然慙已而賦羣卒皆無一言君和易
曠淡望表知裏有語輙盡不記人過已則甘寝達旦所
居人多言此官省事始磨勘陳夫人既寡聚書以教諸
子世號墨莊夫人及君既壮念先世所藏散亡乃請江
南徐兢錢唐吳說各以所善篆楷為作墨荘字在建安
買書五百䇿新安朱熹為之記君初娶長垣趙氏承議
郎忠恕女再娶雍丘裴氏河東提刑珪女兩男子靖之
清之三女曰信曰蕭曰郝趙夫人尤賢而有文夫婦手
寫經史以課兒女君既禮愛文儒在豫章友儀真郭景
仁居臨江善楊愿君雖貧少供饋而二君教其子靖之
不倦者以與君友善故也靖之每夕歸轉以教其弟清
之而景仁愿後皆以進士官陞朝為文人及靖之甫冠
君使幹門内事若不急於科第者然卒成名其後稍趣
清之就試謂人曰此子來年亦當得官靖之問君君曰
我以門戸料之耳已而果然君閒居不治田業當官所
得禄與兄弟共之兩兄洪沇既沒無嗣今唯兄沂諸孫
與君子孫處其嫁娶不問有無唯擇門戸及其人良者
濟北晁子綺廸功郎東平黄朋從成忠郎開封張謨其
壻也君生元符三年十月丁已以紹興二十九年二月
甲寅終嘗兩監潭州南嶽廟以監賞陞承直郎用致仕
得通直郎年六十一葬廬陵今贈承議郎君故世家以
儒學為門戸其勤身睦族皆父祖遺事故不顯其殊異
之行然艱難來衣冠子孫或墜失其緒君獨兢兢追誦
先世之意以詔其子使有聞二子又能自力及君沒後
靖之教授贑州嚴重有師道士頗興於行業不幸早世
清之仕於時以禮進退其於人諄誨不倦嘗入為太常
主簿今佐鄂州所植立當不泯於世君所就既如此矣
靖之字子和清之字子澄皆與予善新安羅願曰不誣
其親以傷天下之公議子澄有之不諛死恱生以求實
其言願将學焉述劉豐國行録
　　墓誌銘
　　　劉子信墓誌銘(代陳臯作/)
臯之六世祖姑宜春郡夫人陳氏是為判三司磨勘贈
太子太保新喻劉公諱式之配能聚書以教其子有墨
莊之名五子皆有行業俱賜第為卿監郎官鄉里稱為
五君而謂五君之母為墨莊夫人事見國史及安定胡
先生賢惠録故劉氏陳氏號世􁈯君諱肅字子信磨勘
公五世孫曾祖太中大夫斁祖承議郎武賢父沂字丈
因隠居不耀娶㑹稽人顧長官復經女生咸及君咸未
冠而卒及文因沒君獨躬艱勤以飬母自太中以來居
揚州文樓巷文因當建炎間避地居豫章之新吳叔父
監豐國監承議郎淦時亦轉居江西諸郡欲招君合居
不能遂乾道四年豐國之子靖之清之始歸君廬陵君
妻張氏生一女蚤世乃以其女丑季適臯之子崇儼而
君晩亦得男子子曰理季順季靖之為贑州教授以卒
及清之佐鄂州奉君之官所以娛侍者甚至君寡過易
足幼讀論孟毛氏詩頗成誦晩得子則躬訓導之不幸
嬰肺疾方有病時崇儼夫婦及君之姊子徐文達皆在
旁君曰若等環我我復何憾顧言曰叔父諱淦無後其以
順季為孫而令吾殤兄子之告于廟書於譜其可淳
熈十年八月甲午卒官舍享年六十二其年十月壬
寅歸塟廬陵縣儒行鄉曲石山豐國墳之西南繫曰
君中年覉艱族散而復合身老而更紹者以從弟競爽
故也既得兩男子即以其一後季父以及其兄益廣其
宗善夫
　　　宜人趙氏墓誌銘
朝請大夫知全州管公鑑之夫人太府少卿趙公汝誼
之姊也願守武昌而少卿使緫賦于是以所紀姊夫人
之狀與全州之書以來屬願銘始楚王元佐以太宗子
封五世而至夫人之曾祖考士顆贈安化軍節度使武
當侯生不迷贈右奉直大夫生善良歴朝請大夫知無
為軍贈太中大夫夫人同産七人已為長母令人孫氏
沒時年尚幼啼泣不絶聲聞者為隕涕祖母太恭人尹
氏嘗有疾晨夕扶持在床尹恭人憐其幼勉令自逸歛
容曰兒恨不以身代顧何心捨去管為臨汝大族夫人
承上拊下得其驩念全州生事未立每事必親量入節
已厚嫁夫之二妺及凡昏嫁各以時全州壮歳宰泰寧
或厲威嚴必從容諷解之至課諸子讀書未嘗假詞色
子湛嘗三以進士入貢夫人亦汎覽曉文義始太中之
䘮聞訃屢絶至是有年矣臨終猶以不見墳墓為言其
仁慈才智如此積封至宜人享年若干淳熈七年九月
丁丑終于家十二月壬寅𦵏於金谿縣歸德鄉烏石峰
之原子男三人長迪功郎澧州司理叅軍湛也次将仕
郎淇次洪女六人其一尚幼五壻忠翊郎趙彥逮将仕
郎吕浩進士㳺仲鈞國學進士張椿将仕郎趙崇儁銘
曰
夫人世貴系自太支姊弟有聞惟慶之貽既勤其夫又
淑其子宗則昭矣管亦世祀
　　碑
　　　鄂州張烈女祠堂碑
嘉祐三年春正月甲申有詔封江夏民妻張氏為旌德
縣君表其墓曰烈女勑州縣致奠且賜其家酒帛謹按
張氏鄂州江夏縣人嫁為民妻里中少年有謝師乞者
過其家欲通之脇以白刃張氏大罵曰庸奴我寧死豈
從汝耶師乞割其咽未即死猶捽師乞以告事聞有是
命後百餘年願來為州訪問故所表烈女處中更兵火
吏民無知者距城東十里有黄鶴山州人之葬者多在
焉歳時拜掃必至所謂勝縁僧舍者乃與通判劉君謀
立祠其中以稱明詔之遺意夫男女之際聖人嚴之尊
其冠昏而定其配偶限其内外而别其氏出粲然有倫
不相凌越斯人之所以别於禽獸中國之所以貴於夷
狄率是道也亂之生也起於逸居之小人誘於耳目不
勝血氣舍其良心而慢其遺體順則侵尋於非禮如夜
行之犯露有不能勝則易愛為忍至於殺人以求之譬
如當晝狂走抵株枿而蹈水火禮不能止法不能禁禍
多唱於陽而成於隂以失身䘮偶亂倫滅類者亦何可
勝數而其婦人女子乃有能明一定之分不背其夫不
辱其親身可危而志不可折者是豈不繋於其人也哉
夫殺身成仁舍生取義此學者之志而大丈夫之事也
顧家人女子乃能之用心如日月厲操如霜雪信如寒
暑之不遷堅如金石之不化故以匹婦之微而齒扵封
君之賞生百代之後而擬於上世之烈處窮閻之下而
揚於天子之庭其家有賜其位有奠其藏有表精神凛
凛人益可敬而彼一時狂子固已戮之有司滛昏之魄
泯漠不靈夷考其初則生相邇也死相踵也然或榮如
升於天或辱如墜於淵繋於念慮操舍之間耳雖然是
女者非特以一時能死為諒也彼其平居服從君上之
教而安受父母之訓動静專一中志定矣以故雖遇倉
卒之際而不亂夫鄂通達之州江漢㑹焉周之興也此
方之男女先被其化其詩曰南有喬木不可休息漢有
㳺女不可求思漢之廣矣不可泳思江之永矣不可方
思盖女雖閒暇而使人退聼不敢存覬欲之念男雖感
恱而隨即自克以能復思慮之正故繋之周南是女雖
不幸遭變然能自潔清不屈於強暴之辱又同出於風
詩江漢之域惜其不得如漢女之從容而徒為召南貞
信之頌是可歎也自頃歳以來五民僑處為吏者思擇
令典以示民深惟國家每三歳常詔有司崇古丘墓而
顯孝子順孫正婦此祠之設一動而二義附焉使方來
之人過而問其故察彼柔弱之質猶能以禮自終况為
男子何忍觸情從欲自棄於不義而其婦人女子觀而
化者思彼當事之變獨為其所難則凡平居脩飭毋失
身於茍賤乃事之易者皆可以自警云爾淳熈十一年
二月甲戌朝奉郎權發遣軍州事新安羅願端良文奉
議郎權通判軍州事臨江劉清之子澄書
　　箴
　　　贛州通判箴
大庾之隂廬陵以南地曠俗貧民有遁心罰不可屢興
粟不可妄敷流民勸歸曠土乃居歸者有徒彼姦孰覦
亂所由生吏無逺謨匪為民則恤而為盜乃圖扶持不
力亦佐之辜在帝仁祖惠我逺黎守以清獻而副以濓
溪同心于民民是以懐丞臣攝贛敢告司階
　　文
　　　愛蓮堂上梁文
兒郎偉古今相接風景要且不殊賢哲所臨草木便為
可敬况典刑之雖逺有嗜好之可求用寄襟懐不專㳺
觀濓溪先生早懐斯道來佐此州千古師資孰與洛中
之比一時賔主更陪清獻之游惜承平舊事之無傳此
有志後人之所歎通判奉議相望百載繼守一官春木
之芚固已不忘於夢甘棠所說猶將如見其人謂此荷
華乃今昌歜出汙濯㓗薫兮含水土之和歛暮開晨浩
然得風露之正即官池而創祖營便坐以遥臨豈無他
人慨獨希於徃轍後有作者将復感于斯堂方掲脩梁
可無善禱
抛梁東三月融和處處通要識春風行水底女錢無數
疊青銅
抛梁西看取新花出淤泥不但愛蓮兼愛水先生到處
即濓溪
抛梁南仰止遺蹤畧有三庾嶺曲江徽較逺請君來此
對紅酣
抛梁北郡圃相過如帶直遐想南臺歩屧來幾年同事
初相識
抛梁上太極光隂涵萬象卧聞好雨到髙簷新瓦小荷
聲一様
抛梁下勝日對花揮玉斚約束紅裙莫遣来此中但可
談風雅
伏願上梁之後萬家買犢十邑鳴弦農畆豐登胥樂大
江之右官曹整暇不殊嘉祐之前氣叶而山川屏沴化
行而庠序多賢
　　　祭郟知府文
嗚呼願年三十一第未收心非敢忘晼晩是憂龍飛之
年五千俊㳺我獨逢公乃決去留持示舍人品題則優
遂達帝聰世科以酬亦既見知復得我州遇我益親曠
絶輩儔文筆我持燕㦸我諏賔爼我陪樂而不流我當
作縣言眷松楸欲脫不可如鷹在韝㑹公觧紱将入告
猷言之諸公祠職是脩出處皆遂繄公之由每憶始春
山寺追遊或傳公沒涕泗沾裘後審吉音如痾得瘳追
維我公逺繼前脩歴官四十無宅與疇九男森然不暇
為謀諸甥孌兮嫁送則周抵掌之談足起懦偷一佩虎
符民瘼以求繭絲之奏淵感凝旒屬車星陳鶠閣雲浮
生卒不歴已焉長休我聞公䘮方假緹油緘書塞嶺逺
弔長洲饋奠不時公無我郵感今懐昔事隔明幽公愛
我文我心正愁浩蕩失次以為公羞一觴千里能領此
不
　　　祭張夢錫文
頃者州里俊造缺微士保所聞不相告語迨子之出溢
于文詞用禮春秋再先賔貢自兹秀異繼興者多抱其
藝能更取科第子名最早未着青衫頗欲出奇命輙不
偶平生讜論思對楓庭云何四十自絶昭代夜静琴冷
月明思清豈伊羽人與子徵逐追惟平日負才寡與於
願兄弟信為有情我來之官子出就舘惠我百紙先以
七言相期之心固在晩暮忽得鄉信清淚滿頰是夕夣
子過我如生城角悲鳴忽悟隔世天髙浪濶将子實來
豈吾神誠自為變眩嗚呼夢錫與子同里知相愛慕才
及十年俯仰之間便復一世延陵未反徐君先沒心雖
相許時不待人觧劍掛樹古人所咤臨風浩歎送此一
觴死者有知猶吾夢錫遂無知也豈不悲哉
　　　祭張彥仁文
嗚呼彦仁故父之客我曹執友始在冠歳介然有守其
事父母不顓節口勞辱在前安佚在後先君韙之以為
稱首晩寓醫肆湼不塵垢苦言強人或棄以走其清宜
貧其恬宜夀貧而有徵夀胡不耉存存之要庻其不朽
我歸自䖍旬朔易久今兩無人客位惟帚誰如此髯世
不多有狂言寄哀公亦聞否
　　　祭施司諫文
嗟人生之相與初豈論於故新挾誠意以相求亦安徃
而不親公早歳而駿發䇿髙足乎要津歴著廷與諫省
久聲名之在人我晩進而眎公盖爵齒之不論當龍飛
而對䇿公實奏乎嚴宸辱寅縁其有在眇會合以無因
後十載予佐州行中途之兟兟望貢川之猶邈知阻嶺
而帶閩謂師帥其孰宜公適降乎明倫奄十縣與三州
懔先聲之所震我雖昩乎平生公巳察其忱恂貢長牋
而寫臆乃數展而時呻過國都而夸示飽傳玩乎四隣
恨答者之未工迺自出其瑰珍曰子肱之三折求子助
而禔身逮既接於色辭近君子之光塵公有懐而必盡
願無見而不申朝發議於黄堂罄民瘼而同詢夕燕衎
乎相求粲藝文而雜陳閔棄孩之滅類惡倍粟之傷民
酌惠術以漸行庶逺氓之可均雖擿姦之似察抑為吏
之終循登欝孤而有慨念馨膳之及晨謇臨兮而不忍
意惻愴而傷神曰去此其何難惜吾佐之孔仁惟明時
之置守立副貳以同寅兩相得之罕逢或越肝而膽秦
公天資之峻峙氣髙世而益振晩託契於吾曹悲此意
之殊辛繼别佩於守符庻人事之屈伸方昕朝而入對
忽大夜以長窀願官滿而東歸厭江湖之漣淪撰秋杪
以造都俄旅食其經春恐贈弔之不時起攬涕而霑巾
假健歩以致哀悵我生之長貧寓千里於一桮記始别
如隔晨死生異兮長辭精爽在兮不泯
　　　祭勾芒文
青鳥司開土牛戒事昭聖時之令典祈先古之貴神髙
廪可期預報一年之喜綵鞭微動散為千里之和相帝
之功繄民是賴
　　　祭都統文
惟夫子之起家際當世之盛明負才氣之無雙果首冠
乎群英既詩書之敦閱亦韜畧之縱横待望實之具孚
信謀帥之不輕始州麾而小試旋使節以兼程進入扈
於殿岩屯羽衛其肅清出爰當於一靣儼萬里之長城
察奇龎與福艾宜勇功而智名方時平而有待将星殞
兮宵驚慘三軍之失色悵萬馬之無聲願被命於此州
實依倚於行營念軍民之一體每言話以通誠時樽爼
以相陪辱意氣之我傾悵數晨之永隔感在昔之餘情
躬菲奠以訴哀淚浪浪其沾纓咄凌烟之未盡慨莫遂
兮平生
　　題䟦
　　　書劉子和行狀後
始願佐贛州在學之士一見而退無數造吾之屏者間
攝州事無至吾之庭者願素聞教授劉君靖之之賢意
有以勸率之問之而信君孝友莊靖學有本原既使諸
生知有濓溪為之祠矣乃日為發明義理之學俾沉泳
乎聖哲之㣲言而踐履乎士君子之實地贛之士資禀
勁厲又無先入浮偽之說於其中獨為科第之習聞君
開示正大得心所同者有以用其力後進願學之士尤
歆羨者十餘人㑹君弟清之在母兄側諸生日承師訓
而間從君之弟優㳺厭飫之氣質漸易先是官書少君
買於旁郡及出篋中書諸生所未見者令傳寫師弟子
相見禮不備君假以數月俸為具冠帶守貳且至不出
迎者舊輸錢三百君終以眎事後三日旅見更以其罰
懲出者諸生之欲䞇見於大夫者與求於有司者必先
自言可已者已之即士受屈亦時為言月朔始盡陳諸
生之業於堂曰使守貳有意者可按而攷也君知要而
勤小物以故能令在學者率自重尚亷隅去茍且之習
他日廣坐有言慢㳺之好以恱衆者士聞皆恥之願到
官兩月君改秩當去間為願道所施次第與始為之之
難君去後士有經指授者議論證據必曰劉先生之言
如是繼自今有特立見於世者要自君發之君以教為
官即能美其俗以此知師道之不可不立而士之所以
異乎民也願既哭君之䘮惜君所學獨施於此官以歿
故書君之状後以相備且益勸贛之士子使勿㤀淳熈
五年六月戊辰新安羅願書
　　　書急就篇後
右急就篇漢黄門令史㳺作唐秘書監顏師古為之訓
觧此篇舊分三十二章前代能書者多以草書寫之今
唯有一本相傳是吳皇象寫比顏觧本無焦滅胡以下
六十三字纔三十一章而已國朝太宗皇帝嘗親書此
篇又於顏本外多齊國山陽兩章凡為章三十有四此
兩章盖起於東漢按急就篇末說長安中涇渭街術故
此篇亦言洛陽人物之盛以相當而鄗縣以世祖即位
之地升其名為髙邑與先漢所改真定常山並列此為
後漢人所續不疑又豫章黄太史手校本出於太和人
家亦有此兩章黄扵篇中時小小箋釋而顏觧本亦自
有詳略不同㑹戸部郎中揔六道賦天水趙公欲是正
傳廣之乃用禮部侍郎眉山李公所藏顏本校鄂州通
守臨江劉子澄本兼考諸本正文同異及附黄太史所
箋於其下見今顏本不分章則從而因之升注為大字
用便觀覽而列兩章於篇外可傳後古者學童六歳至
十歳教之數與方名及朔望六甲書計之事盖循末以
窮本因蓺以濟道濫觴乎小學之源而涵泳乎大學之
海終其身不厭至秦不然棄其道本而志其藝末丞相
李斯等雖頗作蒼頡爰歴博學篇然天下方專學法令
以吏為師詩書六藝之言棄不習學者進無所依退無
可玩自童幼鄙之以為書足記姓名而已又其篇雖名
祖蒼頡而實異史籕時益多事而徒𨽻之字方起漢興
稍開書禁兼崇字學吏民上書頗劾其不正者然古來
用字約少板䇿所書多者纔百名以上今漢代試為史
者一童所記至九千字烏覩古所謂正哉㳺當孝元時
去斯等已逺獨能取其篇中正字類而韻之以為此書
使操觚小童不隨俗迷誤是時元帝善史書而㳺為此
篇皆稍近古傳稱游勤心納忠有所補益豈此類耶自
東漢杜度張芝善藁法始用以寫此章號章草說者因
謂草書起於㳺盖不察作此書之意今篇中所摭蒼頡
正字其體雖不存而其讀具在因可以見漢世官府市
里之名物又得顏氏觧訓而益明可用虞覽然顏以慈
姓為祖於宣慈惠和之才子審姓為出於審曲靣勢者
名忠敬與愛君而必以為慕趙盾鬻拳觧距虚即蛩蛩
以檻車膠人之目謂老復丁為蠲其子孫之役亦不皆
是顧作者以録古文而觧者以著漢事雖非詩書論世
之學要主於好古存舊且其語亦微有勸不若後世俗
師俚童相教以嚚訟之書故因定著之以為前世小書
其偶存者猶如此學者因亦有啓焉淳熈十年十月望
日歙羅願記
　
　
　羅鄂州小集巻四
欽定四庫全書
　羅鄂州小集巻五　　　　　宋　羅願　撰
　　劄子
　　　南劍州上殿劄子(淳熈六年二月三日/)
臣聞自昔大有為之君必先務富其民民有蓄積是乃
國之所以為安富尊强也陛下仁聖天縱憂勞萬民臨
御之久未嘗一日不博謀羣臣講求治道監司郡守除
拜必引見以觀其能雨暘豐歉動闗宸慮形於詔㫖視
四方有賦役偏重若民所疾苦不以久近必下不世之
詔此誠天地父母之用心也然逺方之民蓄積猶未實
者意者吏不稱也臣請畧陳民所以貧富者數端惟陛
下赦其愚少留聴覽臣竊見比年官兵既冗而歸正養
老之人發下州郡者又多州郡係省錢大率不足以自
供上司每創有行下事件不言於何取費間有申審猶
只言於係省錢内支而獻言者又不深惟州郡之缺各
出所見務以稱明時立武之意添招増繕其說不一亦
有初不詳審旋知無益而公私勞費已廣臣願省部監
司與州郡為一體通其有無愛惜民力凡獻言欲於一
路一州有所興造者下有司斟量緩急不輕舉事此富
民之一端也今之為吏者相勉以辦財賦謂民事為不
甚急民知吏之厭事則武斷者得以并兼於下其外方
縣道去朝廷逺處遇有民訟又往往因而科罰如爭田
則以沃瘠認錢爭婚則以妍醜定價甚者得理之人亦
使納錢而去號為賀喜錢如此逺民安得有餘臣願戒
部使者長吏加意民訟而嚴戢科罰此亦富民之一端
也今大郡迎一帥守飾官舎戒舟乘庤器用及吏卒借
請費或萬緡送還亦如之卒有遷改又當别行營辦以
一郡而失萬緡幾如是財不困至於嗜進之吏耗公帑
以事交結又不在數中臣願精選其人使得滿任而無
數易此亦富民之一端也籍没之法古用以懲大姦慝
後世盖輕用之吏或專仰此為術日夜察民有財産者
傳致以罪而没入之以供無藝之費世亦因指以為能
吏一夫陷罪盡室流散甚不稱天子惠庶民之意臣願
且懲其尤者强盜窩藏及受財故出入死罪之吏與盜
官物罪至死者實為巨蠧自餘可且計贓責償毋一槩
籍没此亦富民之一端也田畆所輸嵗有定數則民易
知今外郡或將布帛丈尺綿麥多寡使吏胥得逐嵗改
更號為科撥大率嵗有増而無損至於受納米斛或選
任峻刻之吏又以薦牘及錢物誘其多取皆不應法臣
願察州郡有將稅數逐嵗更改者斟酌數嵗之中立為
定數務要便民益申嚴加耗之禁此亦富民之一端也
臣愚不習為吏惟陛下洞見民隱益選愛國恤民不欺
之吏使以類求之務廣上恩陛下方將襲堯舜之隆名
享天人之祐助亦何為而不成何欲而不得哉
　　　第二劄子
臣竊惟方今國家閒暇正是修明軍政之時軍政之要
在知士卒之情而撫以恩戢行伍之驕而訓以義葢士
卒之家有餘不足惟將知之國家俸賜有限故軍中别
蓄辦錢物如古軍市租私養錢之類視其人有疾病宜
軫死喪宜恤及口累重大不能自給者稍取以佐之又
軍中小小費用不欲煩有司者計亦於此取給逐軍即
有寛剰為主帥者謂宜捐之列將使上下優裕不見急
缺之態所以為天子撫養士卒得其歡心而用其死力
也前世為大將者猶出所賜金陳廊廡下軍吏過輒令
取為用况其非私財者乎正當深體上意輕財重士但
使士卒素飽樂戰即為稱職臣所謂知士卒之情而撫
以恩謂此也軍旅之設本以藩衛百姓而主帥或廢律
不用以負任屬之意昔春秋列國之臣猶能訓諸御知
義訓羣騶知禮是則舉兵者不但教之坐作進退乃當
以已忠義開導其心使尊君親上畏法而不敢犯又當
不忌不克視部曲中有方畧膽勇材藝可望者提挈長
養與共圖報國之効臣所謂戢行伍之驕而訓以義謂
此也天下賴陛下神武中外晏然深惟今日大體固不
待與隣國較細故以相夸又不可玩其燕安而忘備正
宜有常立事益廣文武之用葢漢武帝猶令郡國舉可
為將相者唐憲宗亦命裴度舉一節度使而中外相賀
將得其人士氣自百然後從容戒諭俾加意於撫養訓
戢毋得循習士卒感上之恩畏將之威庶幾緩急可以
倚仗一介小臣不勝惓惓憂國之心取進止
　　　第三劄子
臣恭惟陛下寤寐英傑慮内外薦舉改官或遺實才修
立薦式使開具事迹日月過一季不復收受將因事擇
人以起治功望於臣子厚甚小大之臣宜何以稱塞臣
愚輒有管見竊以為内外小吏職有繁簡舊來大吏察
其屬有奉法循理意趣向公愈於輩類者即當援引不
能一一皆有卓然可書之迹其有操履可嘉議論可採
器局可望者亦皆多方收羅以待上之選用誠以天下
至大職業繁夥所資才器不一而足此亦古者德進事
舉言揚之遺意今兹專取官業誠欲勸之趨事赴功第
恐奉行者迫於應令却不暇考其素行臣又見昨者推
行實迹以來大吏欲有所舉或不得其詞往往就委求
舉之人令自供具雖名實迹恐未能盡副上意今來雖
只要在任及差出事件假令本任偶有一事疑在可取
之域要須徐察其用心與此事久逺果利果害倘數人
皆有可録又當較短量長擇其尤者今立限既逼恐不
得詳盡其差出者或隔州隔路事畢還任各言功狀尤
難得實聞昔神宗皇帝時監司登對有問麥價而對稱
不知者帝以為麥價可撰而能闕所不知嘉其忠信他
日擇按察首用之前朝名士鄭俠見應舉不以實年者
俠戒之曰方謀入仕已有欺君之心可乎凡此皆懲便
文之為害也國家設改官之法拘以六考限以五員纎
毫不備有司得以難問葢已詳矣今舉官大吏内則六
部寺監之長貳外則監司帥守其貴而不在職者則前
宰相執政皆上所委信使其果賢必不私一小吏以欺
陛下不然亦何詞而不可飾臣願陛下特賜詳酌少寛
起發之限其有操履議論器局一長可取者於今薦式
之外稍斟酌舊法通許薦引以養臣子忠信誠慤之心
至於薦舉不當甚者自有謬舉之罰亦足以懲如此庶
幾抱一長者皆得自見於明時且不失今日責實之意
取進止
　　　擬進劄子
臣聞帝王之出必嚴扈從故有大駕法駕千乗萬騎煩
而不可省所以尊嚴致兢懼也陛下留心典禮出入有
節自郊祀孟享之外惟德壽宮温凊之奉一月屢出兩
宮相距不逺既不欲數蹕煩民往往駕興行者未止而
扈從之人積習生常恬然不戒至於已事還宮左右禁
旅喘汗而相見小黄門諠笑於馬上此何為者也天下
乂安君臣簡易不過於觀美為不足今北有强敵方窺
伺人誠不可以不戒又每春游豫與民同樂雖亦頗陳
禁旅然鑾輿不御以萬乗之尊幅巾匹馬雜於扈騎之
中繞出湖山數十里夾道觀者宻近天威臣子之心不
能不懼又毬馬之設雖以閑習武事然皆昧爽期入宮
掖奔突馳驟揮霍紛紜雖武將強兵素精此伎有如萬
分一馬不受鞚手不應節跬步之間何以相見願明詔
有司出入之際申嚴扈從奏其尤不肅者謹游豫之防
省毬馬之會陛下安則九廟安矣
　　　擬進劄子二
臣聞古者大有為之君必務愛惜日力以圖庶務夫繁
而難周者事也迅而易失者幾也往而不反者時也陛
下在位十七年於此矣歴時不為不久加之有志足以
大有為而功業未究於天下者是日力多有所棄也竊
見御史臺月以坐朝及百司入局告于有位號為月報
一月之中休假多者殆居其半少者亦十餘日夫國之
大事如四時孟享侍從以上有扈從之勞則為之休務
可也至如雙忌者不過行香一時之頃退而入局盖未
害也若夫立節之名自唐貞元以來始創有之國家全
盛之時上下燕安亦有天祺天貺之屬以文太平歴世
承平循而不敢廢自艱難以來臣民日思淬勵何暇相
從於娛樂之事而獨為休告於官府失其實矣又國家
法度在有司者闗報截會比前代為宻休假既多則逺
方之人常困於守待而事亦因循失時有不振之弊而
近者又明詔天下増中秋之節臣竊惑之或者以為李
德裕在會昌中休沐輒以令沛然如無事時此不當復
有所議臣以為不然徳裕之賢不能過絶於古古者聖
君賢臣有為於天下未嘗不自愛日始葢堯兢兢日行
其道舜一日二日萬幾禹重寸隂文王自朝至于日中
昃不遑暇食周公思事之不合者夜以繼日誠恐失事
幾也天下幸安陛下有志於治正是君臣同心叶力之
秋非有大故特狃於太平之文飾取日力而棄之豈不
惜哉願詔有司取承平以來一時以慶事名節者存其
名勿廢而使百司得治事如常日姑務恢崇祖宗之功
業其與奉虚名而妨實事者有間矣事功既建天下復
平然後復舉舊令為休假如承平時此所謂始於憂勤
終於逸樂明示得意而無後患若李德裕衒能於末世
又安足法哉惟明主裁擇
　　　鄂州到任五事劄子
臣伏覩近降指揮申嚴舊制守臣到任半年以上具民
間利病五件聞奏臣一介庸陋䝉恩易守謹條具五事
如後
　一臣所領鄂州地勢要重實荆襄之肘腋吳蜀之腰
　　膂淮南江西為其腹背四通五達古來用武之地
　　而本州城壁因循未立職在守土深以為憂夫鄂
　　州比之沿邉州軍雖稍近裏有大江之蔽然自州
　　向東數十里江之下流有地名陽羅洑者去光州
　　纔三百九十里皆平坦之地輕騎可一二日而至
　　臣以為此非内郡也而舊城從有堆阜蹊隧交於
　　其上説者但見禁旅所屯便謂直當以兵為險不
　　知禁旅之屯不專為此昨來邊境有事鄂州御前
　　諸軍例皆起發唯留水軍數千人其後復抽差以
　　往當此之時但使湖南江西或有逋㓂可為寒心
　　臣聞古之守禦者不間内外惟其戸口兵財所在
　　乃當保聚若有城而無民有民而無財有財而無
　　兵徒捐功費何補於事今鄂州在城内外生齒繁
　　盛六道財計之所㧾七萃營屯之所聚誠得而城
　　之不唯保此戸口兵財四面亦可恃以為固然勞
　　人費財論事者之所憚臣之愚以為向來每難於
　　興役者縁多先為期限興功倉卒官吏進則希賞
　　退則懼罪故功不堅緻虚費民力若稍賜其費嵗
　　築若干要以數年可以集事異時禁旅或有進發
　　前有專意之功退無反顧之慮人心既齊功力自
　　倍臣聞諸侯設險以蕃王室魯憂旱備先在修城
　　臣非好勞而惡逸顧親見利害非他郡比受恩深
　　厚冐而言之惟明主裁擇
　一臣聞導民之務莫如重穀在朝廷表而出之則人
　　情益勸竊見民間昨因闕食以田産從人貿易頗
　　得穀米以濟饑歉後來嵗事既復多訴稱元典賣
　　非見錢有司拘文往往便用准折之律奪田還之
　　臣以為在法有利債負准折價錢者謂累積虚利
　　折彼良田故為立禁若有實錢相貼猶應准數還
　　之其穀米雖非見錢然當嵗之艱或持錢不得穀
　　錢穀相權未知孰重稍值豐嵗一槩奪還臣恐從
　　今以往魯不復贖人矣願下有司酌立中制其因
　　歉嵗以産業貨易口食者得比見錢書其直于契
　　約而有司察其估之過甚者雖非經常之制庶幾
　　緩急有無相通濟人窘闕
　一臣竊惟鄂州當走集之地兵民錯居商旅輻凑以
　　臣愚見惟在鎮撫安靜而時發擿其尤無良者天
　　威所臨境内安帖惟是諸州配𨽻强盜兇惡貸命
　　之人來者猥多所宜留意契勘本州牢城指揮舊
　　以四百人為額臣到官之初已有六百餘人見今
　　諸州配來源源不巳又舊來遇有逃死上下相䝉
　　更不開落四方逋逃隨頂名字以此致得其來滋
　　長姦偽臣今逐時開落少損外來頂名之弊惟是
　　井邑浩穰既多有歸正又時發下過淮盜馬之人
　　前來拘管皆州郡所宜幾察臣欲乞下有司令且
　　戒敕諸郡住配前來候將來開落及元額四百人
　　之數從本州申明漸次配𨽻前來此亦稍省姦宄
　　綏靜邊鄙之一端也
　一臣竊以重湖之外舊多曠土非謂來者不願開耕
　　只縁舊請佃人包占過多既不能徧耕遇有剗請
　　輒稱已耕熟田不容請佃檢視定奪紛然不巳又
　　當官者各據所見或欲招徠新民或欲存恤舊戸
　　自非稍見地段難得整齊臣欲令民間因時之隙
　　各於自已田土標立界至嵗晚遣官檢眎連嵗不
　　耕即許剗請又所納官物皆仰於鈔書上明聲說
　　係納所佃某處稅物以相幾檢又在法有酬價交
　　佃之文其或因事到官者有司覺所占猥多斟量
　　價數減與來者磨以嵗月不擾而定庶使斯民共
　　盡地利
　一臣竊以古稱良賤灼然不同良者即是良民賤者
　　率皆罪𨽻今世所云奴婢一槩本出良家或迫饑
　　寒或遭誘畧因此終身為賤誠可矜憐臣昨來被
　　㫖權贑州日捕治土人往廣南盜牛者其間往往
　　併掠其小兒以來臣今假守鄂州又見民間所須
　　僮奴多籍江西販到其小者或纔十嵗左右既離
　　地頭無復幾察官吏不肖或乃計口收其税錢嵗
　　時竊來亹亹不已臣嘗窮正其罪選謹信人給與
　　路費牒元來州縣送還其家竊慮諸處似此者多
　　謂宜使民間有遭誘畧者皆因都保自言於官官
　　為籍記立賞追捕可使還齒平民復見父母在法
　　雇人為婢限止十年其限内轉雇者年限價錢各
　　應通計目今逓相循習皆隱落元雇之由徑作牙
　　家自賣别起年限多取價錢曠閉年深豈無愁嘆
　　謂宜自今轉雇者皆明書來歴于約庶年限價錢
　　可以通計有不如令牙人及買主坐之價錢没官
　　受雇者逐便庶使脫賤還良稍有期日及時婚嫁
　　不失人道於以廣上恩致和氣亦聖世所不宜忽
　　也
　　表
　　　鄂州謝到任表
奏事之官幸天威之宻邇承恩易守驚地望之過優徒
積感藏未知報稱中謝伏念臣早縁世緒叨奉官箴自
憐斷斷之愚第有惓惓之志兹輟行於雙劍䝉改畀於
一麾張敞漢世之能臣初淹閒郡西華孔門之高弟僅
願小邦深愧往賢驟當劇使眷荆州之内壤推鄂渚之
上流星萃使華雲屯禁旅武昌夏口傳誇三國之地形
漢廣江沱均被二南之風化矧皇明之所暨兼嵗事之
既升士馬飽騰稻魚豐賤惟是五方之雜錯或假并容
加以四野之平寛更宜勸相非夙懐於長慮曷少副於
鴻私恭惟皇帝陛下盛德日新至仁天覆不以内外重
輕而畧千里之寄不以國家閒暇而忘一日之虞益求
循茂之才同遵法度之治豈期綿薄亦與選除臣謹當
恭聴訓詞明宣德意遐不謂矣永堅愛上之忠心誠求
之當得字人之術
　　　謝淳熈十年厯日表
帝命於昭方衍萬年之筴王正既至又頒一嵗之書先
天不違率土咸賴中謝恭惟皇帝陛下禹疇錫叙舜厯
在躬察風雨霜露之代興固無非教即日月星辰之可
象于以授人國有彛章民歸大順某承流伊始拜貺為
榮竹管葭灰喜盡諧於時令杏花菖葉當首勸于春耕
　　　謝淳熈十一年厯日表
象謹昭埀考自占天之史禮嚴欽授頒於守土之臣凡
在承流敢忘思職中謝恭惟皇帝陛下化參溥博躬稟
清明察舒慘而見物情驗消長而知治道方更閏朔已
戒孟陬豈惟後天而奉天葢將先事而慮事臣敢不有
嚴省閱益廣布宣敬事使民毋犯四時之禁務農講武
迄成一嵗之功
　　　太上皇后慶壽七十賀太上皇帝表
聖壽齊高皇儀迭舉如天之福大慶萃於此時樂帝之
心廣愛形於率土中賀越若逢長之歴兹為考德之符
無逸御圖太戊先四人之哲允恭傳祚放勛超五帝之
年未如儷極之尊共享作朋之壽恭惟太上皇帝陛下
道隆三紀恩洽多方大度并包全南北生靈之命沖懷
高蹈光古今哲父之規偕坤元悠長以無疆豈太極光
隂之可計臣身叨郡寄世荷國恩授筴告休莫獲望九
賔之列循環稱賀又將崇八秩之儀
　　　賀太上皇后牋
象闕回春慈闈衍慶七同其數天立配以固然萬有斯
年帝與齡而未巳中賀竊以崇高既極壽考為先八千
上古之春秋其端巳兆四百老人之甲子所歴為多至
矣坤儀受兹神筴恭惟太上皇后殿下德齊上聖恩視
羣生化始宮庭夙應俔天之表計安海宇共成翼子之
謀宜三靈申錫之期豈一人專嚮其福臣靖惟凡陋獲
際休明列辟儀刑見天王事母之孝羣臣稱頌邁人君
偕老之詩
　　　賀皇帝表
帝孝具孚獲彼天人之助皇儀有序慶兹父母之年眷
惟七十者之稀能使千萬人之悦中賀於赫高穹之載
式觀明主之心因其有帝王不可及之誠報以亘古今
所未見之福恭惟皇帝陛下丕圖克紹慈訓是承樂每
寓於五絃發揚斯在禮或加於四豆尊事不忘肆瞻侍
膝之嚴俱衍在躬之厯臣欣聞盛典寅布殊恩坐喜羣
黎皆無凍餒之老行觀一世同為仁壽之民
　　　賀皇后牋
養極思齊仰年齡之方永情均燕喜盖福禄之所同縟
典舉行歡聲充塞中賀竊以宮闈之慶實闗宗社之休
宜家可訓於國人受福必于其王母恭惟皇后殿下道
隆内助德厚人倫日聞侍膳之安身奉含飴之樂非煙
非霧鳴鸞同出於九重如山如河被翟往稱於萬壽臣
禮嚴拜詔恩許馳箋歡洽皇悰同想玉巵之捧化形婦
順載光彤管之書
　　書
　　　上執政書
天下幸而無事邊鄙不聳年穀屢豐考之於古命曰國
家閒暇之時夫時之有閒暇天所贊也明君賢佐於此
得以周覽宻察長慮却顧度其所當然而益其所未至
以規恢逺大之業夫為之於閒暇者體胖心佚智慮審
而力有餘與夫卒迫而為之者則有間矣故閒暇者天
所贊也而修明治具惟明君賢佐然後能之然則謂之
閒暇者亦君子之所甚懼也其處之之策奈何將以修
之於閒暇則日力不可不惜也夫天道之運寒暑迭進
不見其迹而嵗功以成者以日數為之也捨之而不務
則日失一日大臣法天之運以治人之事身率之以自
强不息之誠百官有司孰敢不丕應徯志治道日興與
天同進而不止則大綱立而庶務以次畢起矣將以修
之於閒暇則民生不可不厚也夫國與民相恃而後立
民安則國不可搖民富則國不可屈故厚民者大臣代
天之事也非茍以富强其國而富强之實已黙寓於其
間矣譬之元氣實於中外邪客氣尚得而奸之乎將以
修之於閒暇則士節不可不養也夫士者有國之菁華
也常人樂富貴而士矜名節或曰名節非國之所急也
期使人至於樂事而勸功斯巳矣彼非知君臣之大誼
而能以其身樂事而勸功乎是誕者之說也故古之人
常因其自好者優而養之使中人向慕皆知尊君親上
則怯者可化而為勇汙者可化而為修﨣﨣之夫必可
以捍公侯濟濟之士必可以寧天子周所以獲多士之
用者賴此故知所以愛日力則與天同功矣知所以厚
民生則與地同富矣知所以養士節則與人同欲矣此
處閒暇之術也仰惟某官以閎傑之才起西南為天子
輔弼明目張膽有意於當世之務而開心見誠又士之
所附也以故君臣之間道同契合凡可以規恢逺大之
業者將此時乎為之願一介㣲賤早賴先世緒業以忝
薄官惟其才下不足以自見奔走州縣有年於此矣近
者丞郡于贑屬冦攘之後調守未至上之人不以其無
似有㫖攝事未幾復畀終滿審察之命願來自逺外方
且受察誠願有以自通於下執事然天下之事願不敢
驟言故畧陳其端因以為贄至於采酌士論度其才之
所宜而官使之此二三執政之任而非士之所當自言
也
　　啓
　　　上丞相啓
上賢居位曲全宰物之功支郡乏人遽假承流之寵荷
恩深厚撫已競慙伏念某樸遫無堪嶔崎可笑早賴先
人之緒繼陪多士之游仕本為貧敢過求於升斗思不
出位唯深畏於簡書豈别駕之能賢辱外臺之誤薦洊
䝉進擬頓有超踰君門九重喜姓名之屢達人生五馬
庶飽暖之有期此葢伏遇大丞相斡旋政幾主張公道
陶鈞所暨小大各遂其形衡石誠陳輕重不踰其分謂
少賤者或多能鄙事而姿鈍者可使牧小民特屈公言
俾膺共理袁安之除楚郡葢由三府之陳姚相之在唐
朝但嚴十道之選事光前載施及㣲軀願敢不宣布上
恩講求民瘼願與南州之俗共樂清時遙瞻東閣之塵
益伸美頌其為感佩曷敢敷宣
　　　謝辛大卿啓
受察公朝本由推轂疏恩列郡亦既懷章退省孱庸惟
深感荷伏念某頃為别駕得近行臺表於屬吏之中期
以古人之事萬乗之器乃取蟠木以為容千石之鐘豈
為寸莛而發響遂闗淵聴旋被明揚揆以生平知我莫
如於鮑子聞之道路逢人更說於項斯意朝廷諸公之
賢多門墻一日之雅倘非憑籍曷有超踰兹葢伏遇某
官文武兼資公忠自許胷次九流之不雜目中萬馬之
皆空見輒開心不假趦趄囁嚅之請稱之極口率皆沈
着痛快之詞褒衮甚榮夢刀既叶季布河東之召譽偶
出於一人袁安䠂郡之除選第因於三府至於羈迹全
賴公言慚非共理之良曷稱同升之義某敢不勤宣上
意毋負己知薦長史而稱宰相之才事無近比期國士
而用衆人之報人謂斯何抱此愚心要之晚節
　　　通揔領趙郎中啓
恩假一州濫綴銅符之末使連數道適當簜節之前不
勝夙夜之誠輒貢寒暄之問恭惟某官閎才拔俗雅量
鎮浮系胄出於神明被服同乎寒素頃以循良之選入
居華要之聨譽藹埀紳眷深負扆時方増於萬竈日當
費於千金不有重臣曷將隆指逖觀周制宗盟為異姓
之先載考魯經王人居諸侯之上凡欲憂家而憂國莫
如足食以足兵馬既驕騰士皆素飽公車多暇不聞飛
赤白之囊郎位雖高豈久處丹青之地即膺環召無待
席温歸清禁之崇班為聖朝之盛事願資慚斷斷論甚
平平㓜觀良史之文頗喜循吏之傳屬分偏壘庶撫小
民驟叨易地之恩全藉登車之庇朝氣雖鋭而晝氣則
墮在悠久以無愆日計不足而嵗計有餘葢始終之有
賴
　　　回通判劉寺簿啓
登門甚寵夙依君子之光儀得郡鼎來首見故人之姓
字況以一時之雅望攝行千里之化權方托交承預深
欣抃恭惟某官行無瑕玷學有本原表喬木於百年葢
尊故物器蟠根於萬乗非假先容頃前説於詩書遂入
司於禮樂兹屈題輿之寄不辭越俎之勞度今日之事
為力求其故既後來之善繼兆足以行倘非其人恐孤
此意願歴官何算執事所知屬恭對於天顔荷晉遷於
地望武昌夏口人知三國之戰爭漢廣江沱古有二南
之風化皆吾人之所誦與聖世之宜先幸嘗交伯仲之
間況共寄吏民之上方資警誨少效施為益招耒耜之
民庶當有補稍弛錐刀之利兹固無難嵗序崢嶸風威
栗烈析謹衛生之節即諧請益之私贊詠之悰敷宣罔
既
　　　回潼州劉檢法啓
都騎枉臨長箋出賜念西州之名士過此者多為南樓
之主人乃今幸甚恭惟某官英標玉立雅操氷清深知
闗市什一之征未能免俗唯載公車三千之牘大是不
凡而況四世巍科一門樂事不難蜀道正當紅橘之懷
時遥指都門欲向青藜之照處某專誠屬爾行斾鼎來
望米家書畫之船已開氣象瞻禹貢元纁之篚方助幾
何退食之餘占詞莫盡
　　　生日謝詩詞
僚友之誼休戚是同人子之心存没自異荷記憐於初
度乃辱貺於好音慨然五馬而二毛為之一唱而三歎
誦林鳥於雅什空羡飛鳴樂海鷃於韶箾惟増悲眩期
堅永好不廢珍藏
　　　又
四時迅速莫追喜懼之年三月舒遲尚記劬勞之日誤
辱見存之意過形善禱之詞況以後凋期之晚遇扈籬
與芷巳深初度之思匪莪伊蒿更増罔極之念至其藏
感何敢弭忘
　　語
　　　宴留尚書致語
虎頭城下久虛制帥之尊豹尾班中親輟從官之貴三
州改觀萬里騰謠眷惟此邦尤重今日下連洪井吳星
當劍氣之衝南阻庾陵漢節映梅花之外整整萬室盤
盤一都美箭勁於董蒲白紵纎於魯縞列雉可守提封
甚寛惟慈愛惠利為能綏逺黎惟文武方畧可以鎮大
事孰當隆委喜見重臣恭惟知府都鈐閣學尚書當代
羽儀清朝喉舌逢時遇主早深黄屋之知論道經邦尚
緩黒頭之拜出倡九州之牧入參六事之人會渤海盜
賊之巳清而淮陽吏民之未附帝咨可者卿往固諧民
曰樂哉公來則重雖教音之未布覺誠意之已孚櫪馬
無聲聴元戎之號令隴牛誰佩樂化國之耕耘權郡通
判奉議地屬為丞禮嚴事上迫於君命固嘗越尊俎而
代庖者之勤察彼民情惟知籍府庫以望将軍之至自
謂閱時之久行將已事而竣風月一歌庶幾勞者之事
酒肉百拜敢忘隔缺之恭某等猥以賤工欣逢盛事敢
陳口號用佐初筵
坐對崆峒帥府開尚書元是濟川材纔看劍履從天下
倐見旌旗照海來兵衛半年虛抱㦸公堂今日共銜杯
文昌暫照東南地巳覺光輝近上台
　　叙
　　　新安志叙義民
夫名之所謂君子者豈有常哉義之所在焉而已已誠
嚮義則人操名以從之一為不義則人操名以去之而
世之學士大夫得此名者常多以其講學明而趨操定
宜不陷於不義為足以當此然其間固有操名而去之
者甚可懼也至於閭閻之人先王之所以望之者有不
若學士大夫之詳然不敢忽也自霸者齊威之徒民猶
勉於為善與其為善於鄉不如為善於里與其為善於
里不如為善於家是以匹夫有善可得而選至漢氏猶
有孝弟力田之科而鄉縣三老率衆為善與縣令丞尉
以事相教後世為治益簡吏與民益疎凡吏之所施設
者皆非教民之具必待其刲肝股致祥異幸而吏又以
為意然後得與於表閭賜帛之寵至於謹身强力率妻
子治田桑以奉事其親聨其兄弟而睦其族䣊者上之
所望於下在此矣而有司以其無顯異不復言大率至
老死而無聞是所勸者不可常而可常者勸有所不及
也夫兔罝小星之人所以見録於二南萬世傳誦者特
以其施之中林無人之中而不忘敬則以為好德知賤
之服役於貴而不敢肆則以為知命如是而巳爾豈若
後世之云者哉然民生後世循性而動乃亦有自然過
絶於人者雖不必合中道要其心主於為義以此知十
室之邑必有忠信而人之性善可以為堯舜信矣誠令
世之長民者視人以三代之民而教之以三代之物察
之以三代之法其不以古之民自為者則寡矣自黄芮
以孝書唐史其後篤行之民因事偶見者僅數人類而
録之毋使其無傳焉
　　　新安志叙仙釋
學者多疑於鬼神然言有物又云世無仙特有隱君子
至漢劉向乃取古之隱者務光彭祖老耼楚狂接輿之
屬皆論以為列仙豈古之仙者不欲自異而特欲以出
處之迹衆所知者見於世邪君子之於仁固靜而壽其
靜者疑於隱其壽者世則以為仙特所從名之異爾要
以盡人之性則氣志昌大而神不散越有決不與萬物
俱冺没者此在吾術中矣考之前世傳此者皆祖黄帝
老子至秦猶以博士領其方而號其人為列仙之儒明
猶有所本非若後世夸者之傳也由漢以後又有浮屠
氏之說乃更以一死生為務其道要使人決擇以發明
其固有則死之與生惟其所遇而無益損乎其真是以
蕩然肆志無怵愓乎胸中又豈所謂朝聞道夕死可矣
者非邪自唐書始列神秀於傳至國朝景德中詔纂其
源流為景德中傳燈録此其人皆著見於世不可揜矣
若吾州許宣平之操真古所謂隱君子者人特以其後
裔為嘗有見之者而著之仙自餘二家學者併及毉卜
皆以次列之覽者擇焉而已矣
　
　
　
　
　
　
　
　
　
　
　羅鄂州小集巻五
欽定四庫全書
　羅鄂州小集巻六　　　　　宋　羅願　撰
　　傳
　　　唐孝子黄芮傳
黄孝子芮歙縣人事親以孝聞唐建中初繼母洪氏疾
病芮刲股饋羔而愈正元中父卒廬墓號泣晝夜不絶
聲遂終身不捨墓側産芝十四本木連理者四刺史盧
公上其事詔旌表門閭今縣西九里黄屯是其居處也
始因冦盜黄氏之先與其族人聚徒屯此故名黄屯芮
大和五年卒
　　　宋查待制道傳(從兄陶/)
查待制道字湛然與秘監陶同祖父元方以䕃歴殿中
侍御史道㓜沈嶷不羣罕言笑奉養以孝聞母嘗病思
鱖羔方冬苦寒市之不獲道泣禱於河鑿氷取之得鱖
尺許以饋母疾尋愈解褐館陶尉曹彬鎮徐州辟為從
事深被禮遇改興元觀察推官冦準薦其才授著作佐
郎淳化中蜀冦叛命通判遂州有使兩川者得道公正
清潔之狀以聞優詔嘉奬遷秘書丞徙知杲州時冦黨
尚有伏巖谷依險為栅者其酋何彦恵集其徒二百餘
止西充之大木槽彀弓露刄書招諭之未下咸請發兵
殄之道曰彼愚人也以懼罪欲延命須臾爾其黨豈無
詿誤邪遂㣲服單馬數僕不持尺刄間闗林壑百里許
直趨賊所初悉驚畏持滿外嚮道神色自若踞胡床而
坐諭以詔意或識之曰郡守也嘗問其仁是寧害我者
即相率投順羅拜請罪悉給劵歸農驛奏璽書褒諭咸
平四年代歸賜緋魚出知寧州令舉賢良方正李宗諤
以道名聞拜左正言直史館未幾出為西京轉運副使
六年入拜工部員外郎充度支副使賜金紫尋以本官
出知襄州大中祥苻元年歸直史館進右司郎中真宗退
朝召馮元講易便坐惟道與李虚已李惟簡預焉天禧元
年以耳聵表求外任知虢州秋蝗災出官米賑之全活萬
餘人二年五月卒道性淳厚務寛恕未嘗笞罰胥吏居京
師家甚貧多聚親族之惸獨者禄賜所得散施隨盡不
以屑意與人交情分切至廢棄孤露者待之愈厚多所
周給初赴舉貧不能上親族裒錢三萬遺之道出滑臺
過父友呂翁家翁喪貧窶無以葬其母兄將鬻女以襄
事道傾褚中錢與之且為其女擇壻别加資遣又故人
卒貧甚其女婢於人道為贖之嫁士族搢紳服其履行
平居多茹蔬或止一食黙坐終日服玩極於卑儉嘗夢
神人謂曰汝位至正郎壽五十七而享年六十四論者
以為積善所延也有集二十巻
陶字大鈞初事李煜以明法登科仕為常州録事參軍
歸朝太祖詔大理評事試以律學除本寺丞遷大理正
歴侍御史權判大理寺賜緋衣銀魚斷官仲禹錫訟陶
用法非當陶抗辨得雪遷工部郎中俄出知台州累遷
兵部咸平五年宋博為大理議趙文海罪不當宰相請
以陶代之真宗曰聞陶亦深文當加戒朂宰相言當今
習熟法令少如陶比者遂遷秘書少監判寺事時楊億
知審刑院陶累攻其失又命代之仍賜金紫景德三年
卒年七十子拱之淳化三年進士歴任都官郎中遷職
方陶卒時詔録其少子前崑山縣尉慶之為太常寺大
祝慶之終太子中舎
　　　凌待詔唐佐盧諫議臣忠傳
凌待詔唐佐字公弼休寧人登元符進士第授大名府
司戸帥梁子美甚器重之(闕/)差夏津縣令河北有疑獄
唐佐往決之得其情實囚感泣夏津是嵗旱比還雨隨
至時號縣令雨獄上進官二等召為勅令所詳定官遷
光禄宗丞歴京畿江東常平後知登聞檢院嘗語侵王
黼請祠得南京鴻慶宮翰林承㫖鄭三益薦其才堪大
用上曰非美髭髯閑於進止者乎即日除開封府司録
府尹罷連坐謫衡州酒稅後知嚴州號令不煩暇日與
諸生講學作易傳數萬言進之以部使者劾罷唐佐警
敏事親盡禮好周給親族建炎初起提㸃京畿刑獄時
道路方梗或勸緩進慷慨遂行進直徽猷閣京畿冦益
充斥與戰數十合殺傷過當三年除知應天府敵騎數
十萬圍城城中兵少糧乏外無援兵誓以死守及陷被
執敵欲降之指頸曰此可斷不可降也皆義之劉豫欲
汙以樞轄不從使留守應天繼得豫虛實宻以蠟書奏
朝廷事泄豫捕致大梁怒曰何為見賣唐佐曰國家何
負於爾而反面事讐一世皆欲殺爾何獨我也豫猶惜
其才繫累日度終不可屈遂引出害之臨死曰恨不見
梟劉豫羈其妻子於頴昌時紹興二年也明年諸將復
穎昌妻田氏以唐佐死狀聞詔贈待制已而頴昌復陷
不復知其家存亡又有盧諫議臣忠字信仲黟縣人登
政和中第建炎初由臨安府司理召累遷右正言上驟
欲用之命相者視之曰有膺而無背官不過此矣後扈
駕至建康敵騎有逼近御舟者臣忠叱之勢益迫溺水
中後數日上求臣忠所在左右記其處以對使没取之
拱立如生賜水銀以歛贈諫議大夫與兩子官
　　　宋詹孝子惠明傳
詹孝子惠明婺源人小名念一父直紹興中坐鬭殺隣
人妻阿姚惠明年二十二知父必死詣里正及縣求代
皆不受縣以獄上惠明隨至郡乃手為牒自言無以報
罔極之恩幸有二弟可以養母乞以身代父死齧指出
血詞甚哀至太守曽公開告以在法無有哭掩面而出
五訴不見省方盛夏坐府門外以火艾自灼其頂且數
十壯曽公自外禱雨還見而憐之使以狀來毋特自苦
明日至廷下公方閱狀忽割右耳擲㕔事上血淋漓左
右皆大驚公竟為奏八年五月報下詔減其父死而釋
惠明始惠明繫獄待報父見之罵曰吾年已老殺人償
命自其分爾有妻子不歸視來此何為惠明終無言至
是引出官吏紿以得請擁入市無悔色呼曰養子代老
積粟防饑代父償死萬世留名至市曹始宣恩㫖縱之
人皆伏其誠曽公又按令及赦文孝子順孫事狀著者
許以聞乃奏以為惠明事與漢緹縈相類願於本鄉錫
美名仍量賜粟帛庶幾使人知犯法者雖有罪而為善
者必加賞不以父之有罪而掩子之為善於以風示四
方在孝治之朝誠非小補事下禮部及太常檢照禮書
無故事唯國朝會要太平興國七年九月深州陸澤民
嚴昭男承留年十六詣闕進狀乞代父死雖有故事而
情犯不同禮部以太常所申難以引用乞下本州依赦
令常加存恤從之郡乃給賜錢三萬帛二匹米二石明
年縣改所居嘉福里為孝悌里板書其事掲之門後四
年父母相繼卒既葬乃委妻子出游更名惠明以修治
橋梁道路為事至今猶存
　　　謝諫議傳
謝諫議泌字宗源歙人自言晉太傅安二十七世孫少
好學有志操賈黄中一見竒之謂人曰此子才器不羣
異日當顯名於時登進士第知龍州青州綿州彰明縣
三遷殿中丞代還獻所著文二十篇古今類要三十巻
召試中書以本官直史館賜緋時言事者衆詔閤門非
渉僥望乃許受泌抗疏陳其不可又乞依唐分經史子
集為四庫人掌其一太宗嘉之遂以泌亷知集庫淳化
中王禹偁請羣官謁宰相須朝罷於政事堂樞宻使於
都堂皆同時接見以防請託泌以為若此是疑大臣以
私也夫以萬幾屬任輔臣非接見賔客何以究知外事
若止都堂候見而咨之曾無觧衣之暇古人云疑則勿
用用則勿疑設若杜公堂謁見之禮豈無私室塞相府
請託之漸豈無他徑上覽疏嘉歎從之仍以疏送史館
會修正殿泌以為不當施采繪亟命代以丹堊且奬其
忠藎拜左司諫賜金紫并賜錢三十萬嘗對便殿上稱
其狂直敢言泌奏曰陛下從諫如流故臣得以自謁昔
唐末有孟昌圖者朝上諫疏暮不知所在詩人鄭谷為
詩閔之前代如此安得不亂上動容久之後為虞部員
外郎兼侍御史知雜事上元觀燈特預召自是為例未
幾為三司鹽鐵副使時外舅魏羽為使以親嫌換度支
副使真宗即位改主客郎中知虢州在郡上疏以為致
太平無出姚崇所獻明皇十事臣記雍熈末年趙普嘗
以此獻先帝深以為然俄命普入相尋普病北人擾邊
未及施行今北邊已息繼遷請命正是行此十事就太
平之日至於省不急之務削煩苛之政不用小人不與
奔競之流以官爵開直言之路此皆致太平之術陛下
十行其八九矣又繼遷小有不恭不足深責平城之事
至弱也漢祖行之以安天下近代石晉用景延廣之言
以絶和致天下横流豈得為强聞敵所貪嗜者禽色利
欲漢祖明皇所用之計正可以弭其心又自古輔佐聖
明建萬世之基立不拔之䇿者未有不由宿舊大臣未
聞市井之徒塵走之吏能為之也願陛下察此則纎人
不敢萌心大賢得以畢力矣疏奏上頗嘉歎後知福州
代遷民刻石於所經之橋名曰去思泌名知人少許可
平生薦士曽不過數人後皆至卿相每欲發薦牘必設
几案置章其上望闕再拜曰老臣又為陛下得一人王
文正公旦即其所薦也知襄州日鄧城令張逸有善政
縣去州十餘里泌暇日小車從數史渡漢水至鄧城界
以觀風謠或載酒邀逸野飲吟嘯終日而去薦逸官至
樞宻直學士為時名臣西祀還授泌右諫議大夫判吏
部銓盥沐巾褐端坐而終身不欹側時年六十三歸葬
鄉里録其子衍為太常寺奉禮部郎衒為將作監主簿
　　　汪推官汲傳
汪宣德汲字子遷績溪人年二十嘉祐進士第嘗為慈
谿令德門鄉河塞數十年為疏導溉廢田數千頃民歌
且祠之以太平州推官鞫贊善大夫陳知規獄方暑繫
者百餘多病疾汲觧釋浣浴飲食之訊得其情知規復
官繫者出為佛齋以報性絜亷與物無忤而政稱彊明
卒於元豐中子奕字公偉時方復詞賦取士奕尚少試
太學即為其第三人與弟襄相繼登第友愛尤篤為東
流令有書生以妄言繫獄憲使欲寘之極典奕以為狂
疾奏上果貸死使者以書謝曰㣲君吾幾陷失入襄字
公弼少從兄游上庠商河常瓌號知名見之驚喜與定
交任為南陵主簿太守翟汝文引為兵曹薦其文史足
用詞有古風書遺朝士言不喜為宣城守而喜識汪主
簿始襄在太學有詔擇内舎生為使臣學教諭以教諸
小内侍大司成汪澥以襄名聞時梁師成為提領方貴
寵見襄頗禮憚會襄以内舎三試不中當退舎師成從
容言於上有㫖特免襄自陳願得退舎不可以襄故亂
學校法上使小内侍從襄學者押赴内舎竟不就及登
第後師成欲薦以為館職襄自言處學校久方欲試吏
州縣不願在册府師成覺其有嫌逺意寖怒語人曰彼
耆儒也詎敢凂之至是秩將滿有内侍為走馬承受過
縣劾不時賑濟令佐皆停官被鞫或言師成有力焉後
改宣教郎押白金詣北朝用金人權衡虧其半帥怒甚
同行皆股粟襄徐辨竟得直嘗作弔陶朱西子賦興寄
高逺而奕子安世襄子安行皆復登第安世資端厚教
後進有法宦不遂卒安行篤行義能官為金華宰
　　　胡待制舜陟傳
胡待制舜陟字汝明績溪人自㓜端重登大觀三年上
舎第調山隂簿歴會州秀州教授改宣教郎為睦親宅
宗子博士繇御史臺檢法官遷監察御史丁母憂免喪
遷故職當靖康初金人驟侵中外多事舜陟建議依祖
宗法許六察官言事於是極言軍國利病無所隱為上
所信嘗面諭曰有事盡言不得觀望自此五日一對率
漏下五刻嘗奏言今日威令未振是非糺紛强隣内侮
驕將跋扈大臣無同寅協恭之誼小吏有狥私背公之
風罪大者傳經典惡同者其罰異勞未見而賞驟至過
已著而任愈隆及言横恩有可奪茍賤有宜去及治道
先後緩急之序因勸上以乾剛獨斷上竦然曰斯言深
救朕失非卿忠直安得聞進殿中侍御史俄監秋試進
士或謂宰相吳敏方時多事正藉臺評何故令胡殿中
入試院敏曰且教汝明閉口一月拜侍御史面賜緋魚
又賜文犀帶王雲使北還欲假名號車服餌敵以求和
舜陟言敵氣方張使畏而欲觧一墮其計不可悔尋議
遣康王出使舜陟又言肅王出質不反當以為戒未幾
兵壓境上獨召舜陟問曰卿嘗以和議為不可信今果
然事將奈何舜陟對曰今日上䇿在於守河大臣之議
惟欲守城則為失計退陳備禦之術且言若宰執得人
則冦不足平章下三省宰執怒擬下遷光禄上不許金
人薄青城而軍舜陟言聞康王在河北人服其忠義乞
多遣蠟書以為元帥募武勇來援乃遣秦仔等八人以
大元帥命王敵所邀金帛億萬舜陟奉詔督索以言抗
之被鞭瀕死偽楚立病中貽以書勸速歸政元祐皇后
又請后留勤王兵邀還二聖其詞甚切仍乞降詔迎立
康王於是太上即位于南京以瘡痏丐去除秘閣修撰
知廬州方淮西盜賊充斥舜陟奏復帥府於廬州増築
東西水門紏合鄉民為巡社首招巨冦劉文舜高勝命
以官以其徒為部曲自是諸郡有警即檄之無不辦張
遇自濠州奄至梁縣舜陟使毁竹里橋伏兵河西遇半
濟伏弩發駭走孫琦來圍城索糧不答而時出兵繫其
鈔掠者琦嘗環城而觀怪寂無人聲及聞喏如雷且垂
燈照塹四壁如一驚嘆而遁丁進攻光州劉正彦討之
至廬而進已去舜陟止之于外正彦欲取廬卒以自益
又不與正彦不勝忿聞於朝舜陟亦劾其有異意明年
正彦果作亂其黨范瓊焚掠壽春遣五騎來責餉舜陟
叱斬其四留一還報且戒諸郡無給食隂發卒尾之瓊
巻甲南去率誅死是時淮西八州唯廬按堵邦人立祠
生事之積功再遷官加集英殿修撰居三嵗上疏言願
以所部將兵民兵合劉文舜兵無慮二萬及於本道招
惡少年亦二萬人將之以北當敵必爭之地望許臣躬
上方畧詔曰胡舜陟議論慷慨請兵禦冦以狥國家之
急除徽猷閣待制淮西制置使趣入覲舜陟見上抗言
方今搢紳皆謂國勢未易振故兵備弛而土宇侵自古
未聞有顓務退避而能立國者惟陛下堅意不屈效漢
高之必戰以起士心上嘉歎之㑹杜充以宰相宣撫淮
南而制置司罷徙舜陟提領水軍沿江措置使俄知建
康府兼措置水軍使充猶未去以殺人為威至遣將擅
入公帑取經制錢舜陟爭之不得自劾改兩浙宣撫司
參謀官周望以宣撫使守平江不修備舜陟議不見納
乃自為奏乞分兵前途控扼言者以爭進為罪降右文
殿修撰舜陟復説望移軍扼吳江敵過則以舟數千旁
擊之可以取勝不用及敵過江舜陟私遣禆將陳思恭
以小舟數百自太湖出抄之會有焚舟内應者所獲不
貲俄提舉江州太平觀擢知臨安府奏罷和買絹十萬
鐵三萬牛驢鹿皮二千新城豪徐權出力捕殺羣盜盜
有得逸者妄訴其殺平民幾償死舜陟一問得情誅盜
而釋豪闔府稱快未幾丁父憂紹興初詔奪服乗驛赴
行在以故職宣諭京淮湖北與時相議不合謝歸二年
起復知江州兼沿江安撫使時新經李成之禍止存空
壘舜陟修城訓兵他日劉忠至城下聞有偹去已而還
待制職為廬壽等州安撫使先是舜陟去後州遭殘破
守者武人責官逋在民者數萬甚急又託􁀙卒令市販
輸金至則蠲罷之招集流散官為築室貸種簡集鄉兵
威聲甚震偽齊豪帥王彦充遣其弟谷求欵附舜陟將
與之約併力取劉豫會議和乃止後知靜江府兼廣西
經畧聴訟率盡辰漏庭中肅然海冦周聰及東冦陳旺
相繼奔軼聰犯高化等三州旺軼入雷境舜陟以為難
與入海爭利命將嚴守津岸使不得登聰無水可飲而
食且盡轉泊南恩乞降於東路旺尋亦就縛自國家南
狩増市戰馬於横山諸蕃而馬政未立舜陟為定規畫
置官立務謹火印減役呼所買比常嵗贏四倍南丹州
猺莫公晟命知南丹桀黠不受敕結猺人入暴省地舜
陟掲榜諸洞募能擒斬者以其官爵貲産畀之又益以
錢鹽萬計猺人動心公晟屛跡時以為胡公一榜賢於
兵數萬尋奉祠歸後二年又起知靜江府宜章巨冦駱
科自稱鎮東王為湖廣之害者十五嵗詔舜陟節制三
路兵討之即日趨賀州檮李松科挺身降引兵揜其栅
所向披靡舜陟從江華出桂陽時他軍已散獨與本道
二千人俱而賊處處屯結舜陟拔郭振於囚𨽻使為先
鋒深躡臨武洞中五戰皆㨗降馘萬計振自是進用至
秉節鉞世以為知人舜陟卒年六十一州人為罷市醵
金致祭飾西山故生祠嵗時享之始舜陟既貴父尚在
嘗以當賜五品服回授焉弟舜申舜舉既仕乃與約悉
以租産畀弟之在家者曰舜俞雅好讀書多所論著晚
號三山老人有奏議文集論語義孔子編年詠古詩師
律陣圖藏於家舜申後歴官舒州通判舜舉登進士第
知建昌軍南劔州乾道中舜陟季子仰為太府丞輪對
以舜陟所論江淮事進呈上語仰曰豈非欽宗朝作臺
諫者乎朕觀實録惟卿父奏疏甚多仰今以直秘閣提
舉湖南常平云(方虛谷漁隱叢話攷苕溪漁隱叢話前/十六巻後四十巻吾州績溪胡仔元任)
(所著也仔父舜陟號三山老人仕至待制廣西帥死於/靜江府獄中實秦檜殺之也羅鄂州新安志畧不書回)
(嘗見其族孫示子家傳六大帙靖康圍城中奏議戰守/事甚多故詆郭京尤力後兩帥廬州文臣之善用兵者)
(也檜之殺之殆以此元任寓居霅上謂阮閱閎休詩總/成於宣和癸卯遺落元祐諸公乃増纂集自國風漢魏)
(六朝以至南渡之初最大家數特出其名餘入雜紀以/年代為後先回㓜好之學詩實自此始元任以閎休分)
(門為末然有湯岩赴者閎休鄉人著詩海遺藁又以元/任為不然回聞之吾州羅任臣毅卿所病者元任紀其)
(自作之詩不甚佳耳以其歴代詩人世次為先後於諸/家詩話有去有取間或斷以已意視皇朝類苑中槩取)
(而並書者豈不為優近回著名僧詩話實用元任條例/元任歴官事迹當俟續書○宋史本傳及家傳云舜陟)
(為廣西經畧以知邕州俞儋有贓為運副呂源所按事/連舜陟提舉太平觀先是舜陟與源有隙舜陟因討栁)
(賊劾源沮軍事源以書抵秦檜訟舜陟受金盜馬非訕/朝政檜素惡舜陟入其讒奏遣大理寺官袁柟燕仰之)
(往推劾居兩旬辭不服死獄中舜陟有惠愛邦人聞其/死為之哭妻汪氏訴於朝詔判德慶府洪元英究實元)
(英言舜陟受金盜馬事渉曖昧其得人心雖古循吏無/以過帝謂檜曰舜陟從官又罪不至死勘官不可不懲)
(遂送柟仰之吏部後舜陟贈少師子仔以䕃授迪功郎/兩浙轉運司幹辦公事六轉奉議郎知常州晉陵縣○)
(按羅鄂州新安於王黼之害王愈秦檜之殺舜陟皆畧/而不書非杏庭虚谷兩公一白之則其迹冺矣然則是)
(書精博雖未易及至其義類取舎之間/疑大有可議者焉姑記二事以諗觀者)
　　　魏太尉羽傳
大魏太尉羽字埀天婺源人唐鄭公之後(真宗名臣傳/云羽自言鄭)
(公十四世孫按陳無已作魏嘉州銘稱司徒謩之子别/居歙之婺源其後四世而至羽然則羽乃鄭公十世孫)
(耳/)初仕江南為昭文館校書郎出為雄逺軍判官今太
平州是也王師渡江道出城下羽歸欵轅門太祖聞而
嘉之特拜太子中舎命知興州尋知京兆府屬河間守
將以征賦𣙜酤之入盜為巳用遣羽覆實暮年得羡餘
以億計因言本州録事參軍郭震十年未代河間令崔
能前為即墨未滿嵗而移遷調之司頗未均一太宗以
其敢言詔加褒轉後為户部郎中上䟽願省三司職官
之半可以責成仍條利病二十事下有司議皆以為便
遷鹽鐵最上案判官立位為三司判官之首上以唐世
尚臺閣目卿監為冗官欲復古優其選擇諸曹正郎有
才望者並補少卿監以羽為秘書少監嘗請簿許王府
僚史之過乞依唐置封駁司命大臣領之事皆見從上
稱其有心計通明吏道真宗即位歴禮部侍郎卒年五
十八以其長子玠為奉禮郎玠卒羽妻自陳家貧無禄
録其子校書郎瓘為奉禮郎後贈羽太尉羽强力善處
繁劇在三司出入十八年習知財賦之事
　　　胡司業伸傳
胡司業伸字彦時㓜穎悟七嵗父課二兄偉伋為莊周
夢蝶詩伸亦隨作末云誰能分夢覺真妄兩悠悠紹異
之年十四隨兄游學杭州月試輒先出又數為之首教
官命移按就察之問所用事對如響蘓文忠公為太守
聞之遣鞍馬召與語甚見歎異登第試學官授潁州教
授部使者列薦崇寧初召為太學正進博士數嵗遷秘
書丞著作佐郎與修神宗日厯及禮書除右正言數月
以親嫌改符寶郎遷辟廱司業後二嵗責監杭州樓店
務繼知無為軍時巢縣猾民有訴令者率斂錢數百千
櫝藏寘列肆中伸察所訴不實物色之得櫝與簿書具
載所以餉吏者按致其罪慰謝令政尚慈恕民繪其像
在學校久於名士多所甄引遭喪亂遺稿存者尚二十
萬言從弟侃字彦和始名侔登進士乙科嘗仕為宰去
官尋得直竟不復出凡數十年自號栁湖居士恬靜好
書晚苦目疾猶使子孫誦而聴之將自為誌積官至大
夫(舊志云伸在太學與汪龍溪齊名時人為之/語曰江南二寶胡伸汪藻其為時所重如此)
　　(浮溪文粹後載鄂州遺文有此篇與此㣲有異同/今并録之文曰胡司業伸彦時㓜穎悟七嵗父課)
　　(二兄偉伋為夢蝶詩伸亦隨作末云誰能分覺夢/真妄兩悠悠年十四隨兄游學杭州月試輒先出)
　　(乂數為之首教官命徒按察之問所用事對如響/蘓文忠公時為守遣鞍馬召與語甚見歎異在太)
　　(學學中為之語曰江南二寶胡伸汪藻登第試學/官為教授部使者合薦崇寧初召為太學正累遷)
　　(著作佐郎與修神宗日厯及禮書除左正言以親/改符寳郎遷辟廱司業嘗坐謫已而知無為軍時)
　　(巢縣猾民有訴令者率斂錢百千櫝藏寘列肆中/伸察所訴不實物色之得其櫝與簿書具載所以)
　　(餉吏者按致其罪慰謝令政仁恕民繪像事之從/弟侃字彦和登第後嘗知樂清縣亷訪使令買甘)
　　(數甚廣收直六百侃不從以事見按繼知黄岡縣/亦以病自免後累調官不赴居數十年性好書晚)
　　(苦目病猶使子孫誦而聴之預自為墓/誌將終與醫叙訣醫岀門而絶羅願傳)
　　　王提刑汝舟傳
王提刑汝舟字公濟婺源人生三嵗而孤不好戱弄纔
冠登第性豁達以風節自喜所不合不肯降色詞知舒
城縣熈寧中嵗薦饑推行荒政甚悉所全活不可勝計
後知南劔州時沙縣獲强盜十三人巳殺其魁餘十二
人皆當死汝舟閱牘得捕盜官利賞増入其贓之狀三
日而決皆免死以治行第一除知建州後又知䖍州汝
舟才力明爽治無劇易以惠利為本摧伏豪强貧弱得
職以故所至人安之三州訟者好傅律為詞若不可破
汝舟徐以恩義曉譬皆意折而去哲宗擢為京東轉運
判官奏對言厚風俗莫先於教養願詔長吏每月臨視
學校教授當限年革少年新進及本貫人為之又吏貪
暴者殆出於天資今雖以此抵罪纔期即叙願永不令
為親民之官又言人戸典賣推割不即併歸一戸官司
失察遂為詭名久益難曉故賦稅積欠者多臣嘗三為
縣令每因造二税簿即比對五等丁税儻戸眼有多寡
不同者以所剰戸數令人戸自首并令鄉書手照對收
併一處供輸遂無挂欠亦省簿書之費願詔監司檢察
若簿書整齊則無積欠之弊有補國計又請立法委監
司視縣劇易令能否使易地因立法取願狀連書奏裁
監司涉私者以違制論自京東移河北韓忠彦由北京
入相汝舟欲漸還里託求江西忠彦至中書為言執政
皆以為下遷不可忠彦曰王某以退為進也朝㫖降様
市北珠奏言真宗時詔益州市錦六千匹知州趙稹止
市千匹至天聖中仁宗因稹奏對奬其恤民臣元符初
在京東淮省符市錦未幾移河北又抛買北一珠之直
至九十四千陛下即位之初聖政一新錦與珠如不可
罷猶願詔有司損其數以留難得之錢少助經費疏奏
即日罷之又言河北小鹽産深冀邢趙洺霸所出甚㣲
自元符二年令客人就所住州縣召保給據往買有往
復阻節之勞以故多私買而諸場停積不售願只令
就場召保又解池經水患未復請權以河北見積大
小鹽通入陜西賣之自江西徙夔州路提刑告老而歸
歴官十七任餘五十年未嘗有失閒居閱六嵗安卧而
逝年七十九汝舟内行修事祖父母孝繼祖母胡氏沒
季父持喪百日而卒汝舟時在南劔上言諸父無在者
臣以適孫乞觧官接服以終三年下禮官議詔特聴之
因著為令始筮仕南豐曽鞏贈以詩曰身役簿書雖擾
擾力窮文史尚桓桓李清臣嘗勸習大科不願晚號雲
溪翁有文百巻手所校書萬餘巻
　　　胡金部伋傳
胡金部伋字彦思婺源人父紹㓜力學嘉祐中林希為
州考試官紹首薦禮部尚書品天下魁文以紹為第一
晚為剡主簿州遣官分檢諸縣旱七縣訴所檢不實獨
紹所檢山隂無訴者守因盡委覆視之新昌尤多大族
而紹所蠲例下戸後分檢七人者皆衝替紹益知名伋
紹聖中與弟伸同登第累歴中外政和四年通判深州
𪠘有菜圃千六百餘畦嵗得錢踰二百萬伋以圃送公
使庫時州縣官頗營圃規利河北副將令禁卒賣菜虚
價錢者五十六人北平軍稻田務官以菜錢決債兵士
致斷腕會糴便使者沈積中以伋事聞詔奬之曰君子
不盡利以遺民不茍得以思義公儀休身相魯國怒拔
園葵孔奮為姑臧長不欲自潤舊史載之以為美談汝
久踐郎省出倅方州遵條詔之嚴挺潔亷之操能却園
利悉歸有司庶幾古人可勵流俗覆實來上朕用汝嘉
於是鞫二人者召伋赴朝終金部郎中
　　　唐吳御史少微傳
吳御史少㣲新安人第進士長安中累至晉陽尉與武
功富嘉謨同官友善先是天下文章以徐庾為宗氣調
益弱獨少㣲嘉謨屬詞本經學雄邁高雅時人慕之文
體一變稱為吳富體少㣲撰崇福寺鐘銘嘉謨作雙龍
泉及千燭谷頌尤為作者推重并州長史張仁亶待以
殊禮坐必同榻時魏郡谷倚為太原主簿亦以文詞著
名時號北京三傑中興初吏部侍郎韋嗣立薦少㣲嘉
謨同時為左右臺監察御史少㣲卧病聞嘉謨死慟哭
賦詩尋亦卒有文集各五巻谷倚後客死文章遺失少
㣲子鞏開元中為中書舎人(新舊唐書皆稱少㣲新安/人祥符圖經亦載於歙惟)
(其臺記缺/  望也)
　　　王校正希羽傳(孫明/)
王校正希羽歙縣人詞藝優博天復元年登第時年七
十餘先是昭宗新平内難聞放新進士詔知貢杜德祥
有孤貧屈人宜以名聞特敕授官故德祥以希羽曹松
劉象柯崇鄭希顔應詔各授校正其制云念爾登科之
際當予反正之年宜降異恩各膺寵命松舒州人學賈
司倉為詩此外無他長時號松唘事為送羊脚狀年亦
逾七十象京兆人崇希賢閩人皆以詩巻及第年六十
餘號五老牓(希羽孫明宋建隆初為郢陵令以亷律身/百姓訟五代故例行賕賂皆不受曰但為)
(我買薪蒭積某處久之如山因築堤備水患太祖聞之/擢知廣州歸日僅以衣囊自隨鄉人號其里曰榮歸)
　　　汪司空武傳
汪司空武者唐乾符中仕州為游奕使先是州遇羅芟
為弦高鎮將追冦於銅步以溺死四年遣武繼之武乃
於武口創鎮至中和二年又於㴗灘為營自武口徙判
婺源都鎮事戰守數月有功至龍紀初楊行宻録其功
有云昨者趙乾芝殘黨經過遽能出軍戰敵擒節級六
十餘輩殺凶徒二百餘人獲樊津之素書收熊泰之朱
記時行宻為寧國節度留後遂補為節度押衙光化三
年遙領汀滁二州刺史始武以私財買民地置縣城邑
以其税入已戸左右戰守凡數嵗遷縣入焉因以制置
二十餘年使其人不為外冦侵擾陶雅為歙州刺史暴
増民賦武不為屈以故迄武之世縣人賴之天祐三年
二月武死雅使衙内指揮朱環代之因制置巡轄四縣
後劉津為都制置使而縣人祠武號汪司空子衮天復
三年楊氏承制補佐押衙長劍都副指揮使檢校工部
尚書
　　　唐建安寺主智琚傳
智琚姓李氏其先居冀州趙郡典午世東遷遂為新安
人父禕仕梁為員外散騎侍郎琚年十九便自出塵聴
坦法師釋論未淹灰管頻聞精義坦即隋齊王􁕓之門
師也次聴雅公般若又聴譽公三論年二十七即就敷
講無礙辯才衆所知識說經待問亟動常倫口不言人
服無受色後三屈指逝於常州建安寺武德二年弟子
常衍為立碑西陽王記室曹憲為文(定莊禪師新安人/牛頭自法融禪師)
(傳三世旁出十二人莊其一也無機縁語句○茂源和/尚歙州人得法於吉州性空禪師平田來參源歎起身)
(平田把住曰開口即失閉口即喪去却任麽時請師道/源以手掩耳平田放日一步易兩步難源曰有什麽死)
(急平田曰若非此箇阿師不免諸方㸃檢○珠溪謙禪/師歙州人得法於雲居道膺饒州刺史為謙造大藏殿)
(謙與一僧同看次謙喚某甲僧應喏謙曰此殿着得多/少佛曰着即不無有人不肯謙曰我不問遮箇人曰若)
(此則某甲亦未曽祗對珍重謙後住兠率山而終○瀾/大德興唐寺僧名清瀾性孤高住叢林九華杜荀鶴贈)
(詩云祗恐為僧心不了為僧心了總輸僧瀾答詩云如/何即是僧心了了得何心是了僧世多傳之與婺州僧)
(貫休相善以詩文往還今精舎/往往有瀾所為碑塔在寺後)
　　　城陽山人許宣平傳
許宣平歙縣人唐景雲中隱於城陽山南塢絶粒不食
顔如四十許人行及奔馬時負薪入城賣之擔上桂花
瓢及曲竹杖醉歸獨吟曰負薪朝出賣沽酒日西歸借
問家何處穿雲入翠㣲每拯人艱危救其疾苦訪之多
不見惟壁有詩云隱居三十載築室南山巔靜夜翫明
月閒朝飲碧泉樵人歌壟上谷鳥戱巖前樂矣不知老
都忘甲子年好事者題之於洛陽同華傳舎間天寶中
李白自翰林出覧之曰此僊人詩也乃游新安渉谿登
山累訪不獲題其菴云我吟傳舎詩來訪真人居煙嶺
迷高迹雲林隔太虛窺庭但蕭索倚杖空躊躇應化遼
天鶴歸當千載餘是冬野火燎其菴不復知所在後百
餘嵗至咸通七年郡人許明奴家有嫗入樵南山有人
坐石上食桃甚大謂嫗曰我明奴祖也嫗言常聞仙翁
已得仙多年宣平言爾歸為我語明奴我常在此山中
與嫗一桃食之而美嫗自是増食顔童體輕中和後兵
荒相繼明奴徙家避難嫗入山不歸後人時有見之者
身衣藤葉行疾如飛逐之升林木而去
　　　聶真人師道傳(從孫紹元/)
聶師道字宗㣲歙縣人少入老子法中事道士于方外
後得内傳服松脂法乃與同志登績溪百丈山採之夜
半峯頂月明有天樂起東南紫雲中久之聲益近至石
金山少止兩山相距三十里然頂上相望纔咫尺少時
􁑲小鼔復通奏笙簫金石弦匏以拍節大鼔其音清揚
不類人世至雞鳴止山下居人是夕皆聞之同行者歎
曰方採靈藥而所聞如此此亦君得道之證也後泊南
岳招仙觀聞蔡真人舊隱去洞靈源不逺山中時有見
之者迺辟穀七日獨往日暮有樵者坐谿上告以蔡君
所居深逺不可到東有人家可宿樵者因凌水而渡師
道目送之東行見草舎籬落主人類農者年可三十許
問適見樵者否此蔡道者也因投宿啓黄甆合得茶飲
之絶佳明旦行有老父問所從來謂曰蔡君父子偕隱
此山昨夕所宿即其子也折草長尺餘形似薑苗師道
咀之而甘因使取水遂失所在自是益精徤還觀已月
餘日乃知彭真人亦嘗隱此山也後居鄉里每入山虎
豹遇之皆弭馴伏拊之乃起或以所採薪藥令負還以
故歙之近山頗有猛獸而不為害後將復往南岳聞漢
梅福梁蕭子雲皆隱玉笥山中乃三游郁木坑見丈夫
布衣烏㡌年若五十許人相問勞已謂曰子宿業已浄
應有名玉籍雖未即飛升當亦度世我謝修通也本居
南岳與彭蔡偕隱已三百餘年知子嘗遊洞靈源吾適
為東華君命主玉笥山地仙兼掌清空觀墳土祀今子
與吾宿有分故得相見然梅蕭日中為小有天王所召
恐未便還非可待也師道跪謝之同行數里忽有草舎
新潔命師道坐木馬上已坐白石鹿上俄有丱角以湯
飲師道神氣灑然修通指架上素書令抽取一巻曰習
之當得道我有弟子紫芝在九疑山往見之傳我語必
為子盡其㫖矣儻不見者第投書於毛女溪上洞中且
題石壁致吾意言訖忽不見師道巳在郁木坑外盖七
日矣素書西王母理化衆仙之要然不可盡觧遂至九
疑訪紫芝或言毛女溪有一隱者莫知其名人或見之
師道累求不獲乃投書題石後嘗夢神人稱紫芝教以
疑義嵗餘還山房田頵圍新安師道白太守裴樞夜縋
見頵頵為斂兵又為請陶雅為守楊氏據有江淮召至
廣陵建真元宮處之使為人祈福號問政先生一旦謂
弟子曰我為仙官所召言訖而逝比斂棺有聲視之若
蟬蛻然因就葬之數日有自豫章來者言見之於道以
一小童自隨云離南岳多年今當暫往耳所至多宿舊
遊宇觀半年後又有見之於衡陽者云歸洞源矣後二
十年問政故居之上數有雲鶴盤旋衆請於楊氏發所
藏衣冠歸葬自楊至歙千餘里其上常有雲氣兼鳴鶴
翔導至山三日而散楊氏加贈銀青光禄大夫鴻臚卿
從孫紹元
紹元字伯初母程氏始孕便畏葷夢天人指其腹曰此
子當證道果長好文史尤精𤣥學嘗詣金陵受戒籙是
夜夢入一城官府嚴肅中有朱衣者凭几謂紹元曰此
司禄之所也可自閲籍上圖形旁題云聶紹元十八而入
道二十授上清畢壇二十六往南岳遂掩巻而寤久而
還問政山築室號草堂事母勤瘁不交流俗自號無名
子世多以錬師稱之忽晨起沐浴戒家人以伯祖有訓
宜世勤修錬毋忘太上教俄有四鶴集于屋有光自空
而下逺望疑以為火至則無他而紹元已化矣先一夕
告母曰胡將軍至可備酒果至是若有就坐者詰旦僕
夫自外入云鍊師與三道士衣朱緑乗馬武士冠帶從
者數輩燁然南去錬師回首語之曰吾往南岳矣最後
一人云為語宅中謝貽我酒果嘗撰宗性論修真秘㫖
各一篇學士徐鉉及弟鍇稱之曰吳筠施肩吾不能過
也(黄山谷書問政先生誥後故淮浙宣歙管内道門威/儀逍遙大師問政先生新安聶師道宗㣲少則事道)
(士于方外發迹遊名山數見異人揚行宻開府于揚州/宗㣲實輔佐之葢為國師三十年楊氏之末解化而去)
(弟子葬之舉棺唯衣履存焉此贈告楊溥私號順義七/年也方外之兄德誨為新安太守乃於郡之東山築屋)
(以居方外號為問政山房問政之名或得於此誥中大/丞相守太師中書令東海王臣温徐温也特進守侍郎)
(尋楊公臣知誥李昪也問政先生/故翰林學士冠卿之五世祖也)
　　　雪山子道茂傳
雪山子道茂歙縣紀氏子少時每遇盛夏輒以昏暮伏
草莽中求以身施蚋者二十年始往休寕普滿院時郭
公三益為尉問數與語郭公由是好佛法後住通州白
狼山晚歸自號覺菴未嘗為人白推或問之答曰是第
一義者可輕以假人邪有妻死求出家者茂終不納曰
彼一時所激非為法求也此人再娶巳又買妾竟如所
料大觀中郡守使其鄉僧行月住天王院月自言雲門
下求與茂通法屬茂不答及茂去世月言彼非坐滅乃
其徒偽為之守使檢尸檢者踏其要股使伸伸巳隨結
焚之西闗渡頂骨諸根不壊煙所及雖水皆得舎利有
池陽百問行於世(寧道者婺源汪氏名道寧壯嵗以道/者游四方蔣山泉禪師許為法器還)
(家棄妻子祝髪參五袓演禪師誦金剛有悟演印可之/辭去游潭州天寧為第一座尋住報慈開福政和三年)
(十二月四日沐浴小參次日告衆曰南長至天地一陽/生萬物敷奥義生死與去來從來無忌諱華蔵門開主)
(伴俱備師子翻身象王游戱如今不究根源直到龍華/三㑹某甲作道人四十年為僧三十五夏始作道人時)
(曰誦金剛經二十巻在明州育王山燒浴誦至於此章/章句能生信心以此為實不覺脚在湯桶脚皴桶破當)
(體獲解脫道證本元常無奈彼處宗師闕頭印證自此/徧參明州諸尊宿雪竇老良禪師過天台參湧泉覺至)
(開先見心印到衢州參紫湖闕入廬山見羅漢英説禪/祖偈至圓通參法鏡禪師將住一年渡江到三祖見宗)
(禪師深入㫖趣得游戱三昧到太平見清禪師提趙州/狗子無佛性□師資方順透身便退回至白蓮峯下再)
(來菴前見一蓬頭老人提忠國師古佛浄缾話如削下/千斤重擔自此之後方脫去貼肉汗衫無奈業縁未盡)
(紹報慈開福道場某甲初七日與大衆相别脫去殻漏/子别有前程出家佛子徹髓徹皮三昧海中游戱自在)
(輪迴界内任意升騰所以俱尸城畔顯示雙趺熊耳峯/前新携隻履前人不了累及後來畫像起摹至于今日)
(又道吾紫磨金身今日即有明日即無若道吾入涅槃/非吾弟子道吾不入涅槃亦非吾弟子於此檢㸃得出)
(不唯穿却黄面老子鼻孔亦知報慈落處其或未然報/慈與麽來滿世無相識水月與空華誰堅復誰實住院)
(經五年都盧如頃刻瑞雲散盡春風生失却文殊遇彌/勒咄至初七日升座衆纔定即已逝矣得其法者月菴)
(道果而郡僧覺又嘗參之文歙縣楚氏子與兄道才皆/出家游方有聲道才參東林總住威勝軍天寧自號海)
(上横行才道者而文/嘗住蘓州穹隆山云)
　　　張承務擴傳
張擴字子充歙縣人少好醫從蘄水龎安時游時同學
六十人安時獨喜擴後聞蜀有王朴善脉又能以太素
知人貴賤禍福從之期年得衣領中所載素書盡其訣
乃辭去南陵有富人子傷寒不知人氣息僅屬擴視之
曰此嗜卧證也後三日當蘓蘓則欲飲欲飲與此藥必
熟睡覺當得汗也已而果然當塗郭祥正子患𠻳肌骨
如削醫多以為勞擴曰是不足憂就坐飲以藥忽大吐
使視涎沫中當有物視之得魚骨宿疾皆愈在建業有
婦人叩門求醫者擴不在其弟揮為診之及歸揮具言
其狀擴曰弟與藥如是且瘳矣此其脉當嫠居三年左
乳下有痣也驗之信然嘗有調官都下者擴診之謂曰
蝦游脉見不出七日當死後五日得通判齊州喜曰張
擴妄言耳我適得官何謂死哉又二日晨起進盥仆地
即死建中靖國初范忠宣公方召而疾作問曰吾此去
幾何擴曰公脉氣不出半年公曰使某得生至京師則
子之賜巳遂與偕行至京師奏補擴假承務郎未幾公
以不起聞董正封知歙州擴以太素切其脉曰承議今
嵗當奏子正封自以官不應格又非郊嵗以為疑適宛
陵有幕官至者與語及之客曰是不可信彼亦以此語
許吾州守矣㑹徽宗登極守臣子弟例以捧表得官崇寕
中擴謂曰大夫食禄不在淮西行且還朝矣然非今日
宰相所謂宰相者猶未起起則有詔命不滿嵗當三遷
又曰大夫不病而細君病憂在九月及蔡京當國誥被
召還嵗中自戸部吏部遷左司郎中而妻劉亦適以九
月卒尚書蹇序辰知應天府擴謂曰尚書無官脉旦夕
當有謫俄被㫖放歸田里復見之曰當得州果得杭州
汪丞相微時祁門宰陳孺使徧視在學諸生次至公曰
君位至宰相然南人得北脉名宦當繇北方起未幾登
第調北京大名主簿不出北京積官至中大夫中興遂
為上相謂胡殿院曰君當登第然脉未圓嵗在辛夘見
之曰不出此嵗矣明年果登第擴後以罪謫永州至洪
州晨起見帥曰擴今日時加午當死後事以累公帥曰
何至是擴曰吾察之血已入心矣退使人伺之及期卒
揮字子發傳兄業為人純孝有常士大夫多愛重之
　　　宗白頭嗣宗傳
宗白頭者名嗣宗歙縣陳氏受業水西寺試經得度年
二十游方參徑山睿深見器重去即龍門還道林勸江
浙廬皖荆楚湘漢之間凡菴居屏處禪林所稱者輒造而
問之聞洞下有覺首座在大洪山宗壽長七齡僧先一
夏服訓累年殆忘寢寐覺嘗問皓月當空時如何宗云
正是恁麽時節反覆酬答忽有省後從覺於泗州普照
覺去遂代之時建炎初也開堂云喝井菴畔以真似偽
斷足岩前乃精乃粹遂為覺拈一瓣以酬法乳諸方乃
知洞下一宗復有人矣尋住常州善權及明州翠岩雪
竇嘗示人曰大衆體究此事第一不得依様畫胡蘆第
二不得去古人背後义手第三不得守株待兔第四不
得無繩自縳何謂依様畫胡蘆如今學者不肯退步休
歇一向用心强作道理見古人立箇拳也立箇拳劃箇
圓相也劃箇圓相提起座具拂䄂便行及至窮究着黑
漫漫地何謂古人背後义手學者巳是不明日夜商量
古人公案這箇話又如何那箇問答又如何設或㑹得
祗是别人底被他言語攪縳得來不成腸肚豈不見道
若要提唱宗乗須是從自已胸襟流出何謂守株待兔
有種學者認得箇影響秪管泥在一處或良久或退後
認着不忘一生無動轉長沙道百尺竿頭坐底人雖然
得入未為真百尺竿頭須進步十方世界是全身何謂
無繩自縳學者在衆中不肯親近尊宿決擇此事但認
箇自家休歇一向癡坐從朝至暮秪管瞌睡所以道透
網金鱗猶滯水迴塗石馬出沙籠若是本分坐禪人孜
孜念念未嘗暫時與此事有絲毫隔行住坐卧常在其
中不見洞山在方丈坐有贊歎者云僧家好終日無事
山云莫如此説僧有僧事俗有俗事山僧在此無剪指
爪底工夫且道洞山在方丈中作箇什麽見得僧堂裏
亦不是閒坐處若不是恁麽見去盡是虛光隂直須念
念無間斷步步無間斷時時無間斷處處無間斷有僧
問曹山如何是無間斷底人山曰曹山今日傷盃僧曰
某甲不會山曰東西不辦即是倒這裏作麽生體悉久
參高士相證明後學初心各自努力將終書偈全心自
照無佛無人諸縁不共時至便行其全身建塔于雪竇
而翠岩取其大衣藏於無際菴閱世六十九坐夏五十
四宗貌清癯氣韻平淡慈忍無嗔恚徑山杲少所許可
嘗贊之曰太湖三萬六千頃之渺茫即師之口也洞庭
七十二峯之峭峻即師之舌也不動口不饒舌已說今
説當説也大竒也大竒此是吾家真白眉
　　　顯謨閣學士程邁傳
程邁字進道黟縣人程忠壯公靈洗之後登第為仁和
尉以捕盜改秩知西安縣政彊明競渡者持仗而譁官
兵不能禁守以語邁邁遣一吏持判示之曰不即散與
俱來衆驚曰此知縣判也即散去部使者督諸郡水旱
積欠郡因移文督税之倚閣逃絶者邁曰衢州數年無
水旱何積欠也守不能屈由是他邑畸零逃絶者皆免
考試處州回縣有大辟七事閱按釋其三無異議調知
鹽城縣宰相劉正夫押勑見其名詔與語曰往在大學
見君今為縣有美政薦之徽宗嘉其對除提舉江西常
平起家不十年乗使車過里里人榮之民有訟田者二
十年不決邁閱其牘問訟者年幾何曰六十六邁曰爾
所齎劵乃慶厯三年時方年七嵗安得妻財置産訟者
歎以為神曰早二十年遇之可以無訟嵗旱募流民浚
洪州東湖水患為息後入為戸部侍郎除提舉措置河北
路糴使以辦聞命再任繼除直秘閣中使李彦銜㫖宣
諭因語邁西城所田須農具邁送鐵農具一車彦大笑
尋褫職任太上即位南京召除左司員外郎後遷大府
卿提郊祀事務省什六七因編進命付史館㑹建州賊
葉濃㨿城稱兵以邁為福建運使直龍圖閣按舊給州
縣鹽就除集英殿修撰知福叛兵至白沙聞有備去建
州劇賊范為隂窺福州綂制李捧為所敗邁遣約降有
日會謝嚮等奉使募兵遣人誅賊欲自以為功於是復
叛而所在盜起率萬人建劔汀邵武皆盜區邁且招且
捕所向悉平惟范為未下乃遣新招降張毅使守古田
責以立功又謹守南劔界移制置使兵入屯三田范為
由是不敢窺興化漳泉邁度大將辛企宗謝嚮等終不
能平盜宻請王師航海十五日至福州庶一戰滅賊章
十上不報乃奏謝嚮連賊企宗玩冦且賊不可赦上感
悟命大臣由海道賊不虞王師至不一日平費不及民
及請録死事後給脅從無歸者粟及田廬掩露胔選循
吏撫養留廣東舶米五萬以寛民賦且乞量留大軍得
三千人進松溪反汀漳有冦賴以平紹興二年召進徽
猷閣待制知温州黥平陽吏四十人他縣猾以次遁去
上謂宰相曰程邁温州之政光絶前後今之吏師也丁
父憂後知信州會議復發運司以邁充使邁以為祖宗
時發運司事權甚重今屬官纔八員而無辟選之文則
任大重權大輕給緡錢二百萬欲一年有成效三年有
蓄積則利源太狹積效太速又今二百萬不能當昔時
百萬所糴固未廣而倉船稍脚之費皆未知所出若責
之州縣深懼擾民且謀不審則行不逺責太速則智者
不能善其後乃力辭上慰諭之且令増給糴本陛辭又
奏曰昔唐劉晏兼九使財賦悉歸一至國朝始分為三
然三司使居内而發運使居外猶相為表裏今天下則
益分租庸專於運使常平專提舉鹽鐵則有茶鹽司皷
鑄則有坑冶司平準則有市易司戸税既總之發運獨
存其名耳況今中外責此司甚重而視此司甚輕願詔
使明知興復之意而行之如祖宗時則臣不敢辭上曰
已詔三省除卿雜學士以増重使權會後省繳奏而止
乃置司平江府以秋成和糴各因其郡縣為價稍増之
糴四十餘萬而所費糴本幾半廷臣屢以為言上輒止
之尋權知府事又言今糴本尚二百餘萬緡可糴五六
十萬石而一司官吏與將來漕運所費比民間價又増
十四五則糴買終無補於國虛費用度乃罷就除知鎮
江兼沿江安撫使軍後興為一新官府陶瓦貸民因興
修學校鄱陽嵗饑多盜上憂之進徽猷閣直學士知饒
州奏蠲舟車征算増米價以招商賈不踰月米大至又
手條寛恤三十餘事掲於州門民以寧息徙温州至適
火後為營官舎千區開河渠立望樓結火保更為新學
多士趨勸詔書褒諭轉左中奉大夫進顯謨閣直學士
再知福州州有舊招安賊首某等二百餘人以使臣廩
羈縻之郡人常側目會戍兵還朝因盡遣歸樞宻院聴
差使尋罷奉祠紹興十五年正月卒年七十八有漫浪
編五巻奏議表啓三十巻詩二百餘篇孫叔達今宗正
少卿太子左庶子羅願傳(浮溪文粹載鄂州遺文二篇/乃程邁胡伸二傳也羅集舊)
(本止載胡傳今/并以程傳増入)
　
　
　羅鄂州小集巻六
欽定四庫全書
　羅鄂州小集附録
　　羅頌遺文
　　　淳安縣學齋堂六銘(原闕/三首)
　　　　謙光齋
實焉而若虚有焉而弗恃一謙四益光亦大矣若夫當
仁不避見義敢為則舎我其誰
　　　　待問堂
壮哉縣非十室選其英為士率荅問者教之一善誘人
亦多術
　　　　兊軒
肅羣賢之藹藹為從容之文㑹刮造化其鋪張包古今
其淘汰厭流俗之論卑喜吾儒之道大無軒冕而體胖
不鐘鼓而心泰幸朋友之相漸故説言乎澤兊悟天地
之兩間惟樂此之為最
　　　顔公山記
顔公山在休寧為著九域志及新安志皆云昔有顔公
嘗隱於此後乘風而去因是得名山有瀑泉流出山之
東西折而為溪故又謂之顔溪溪之畔居民多故又謂
之顔溪村山氣寒花晩而雪早視平地常較一月慿髙
以望可見黄山而其所延袤南接婺源界此其大槩也
舊云山在縣南九十里今纔去縣五十里地之逺非可
縮而近正使指故縣而言所増亦無㡬考之殊不合又
舊云上有池方圎五畝多鯉魚今山行十五里則為山
之半又稍前則四旁隆起而其窊處有平地無類五畝
許有龍池二在焉各不過尋丈竊意凡窊處舊皆蓄湖
水後人堙之而僅為二池其旁有餘地若欲留一菴基
以有所待盖此山多風自是而上愈髙愈凄緊故謀始
者不能捨是而他求也抑嘗考禮經所載凡山川出雲
雨見怪物皆曰神是山之亘髙天宜必有神矣特以顔
公棲跡人人敬愛之用忘其山之有神而但知有公遂
以至扵今公既灑然潔清故来逰者未嘗攜脯醢而有
禱於龍者義不擊鮮於山中牛奔馬走一稍不謹則相
驚以蛇虺之變其最異者龍本以行雨為職用力勞今
乃有不忍血食者凡諸鄉来請水先白公遇其請於外
池迎而置之其鄉則用牲如其常鄉之人飲食無間及
其請於内池迎而置之其鄉則以麵代牲人無敢茹葷
奉之之禮殊而皆以得雨計龍池嗜欲非公莫能知則
所以從事舊矣但當公之時人知其為鯉未知其為龍
後人既别之以二池故龍之意顯而公之道益尊又凡
田里之人或得子差暮輒夫婦黙禱公往往賜之兆朕
比其應則曰公實使然問之羣兒中以顔為小字者所
在有之公之博大而能泛應又如此山舊有公像建炎
庚戌嵗浮屠人慧圎来結菴則曰顔公云者猶言逺公
誌公尒非必指其姓於是塑其像如泗洲僧伽之像而
其稱謂亦如世之所以尊僧伽者道之所在誠無仙釋
之間而野史失其名或者終以為恨慧圎持律嚴甚金
部郎髙郵吴幵素重之為以全真名其菴歳在戊寅圎
坐脱如宗繼之衆人賞其質直凡殿及鐘樓皆其所為
今年過七十不少衰者圓之無恙也邑之士有吳師禮
者嘗寓其菴以肄業而登第數年来朱權寓焉亦登第
於是權之姪申及其從姪况傚其叔之為者申以丁未
歲入太學况以已酉秋預鹿鳴因相與稱公之徳予謂
數君既名族乃能安苦淡精思文字間山初不即人人
有志而後即此山也志立而事成公何預焉雖然藐姑
射之神人其陶鑄當世固有足大者士之權輿正在一
科第公果成就之何暇多方邪予既因權之請為作碑
且為詩以美公有龍之徳俾好事者歌之曰顔公至人
以天為宗有淵有湖豢此羣龍嗟龍之徳與公實同在
人能人在䖝能蟲上下八極從公西東公示厭世忽然
乘風龍則異池精神則通歲時逰戱作此年豐曰誰命
之必歸於公勉之學列匪其力農立志讀書即此山中
烝然而来尚其或逢
　　　古巖經藏記
古巖知名寺也予少而逰焉愛其僧房在石下有坡陀
嵌空之狀已而上經閤函列整整可以手探而意取念
方外之士肯以其餘間徜徉扵此因盡閲其經盖亦足
樂其後聞欲更為蔵予私以為是得已而不已者淳熙
十年冬住持慈悦遣守如来告曰經閣起扵紹興中惟
經實營之閤久而益壊慈悦與慈妙守暉等乞錢為蔵
於東偏方汝霖汝再首助之以迄于成且閤之於尊經
有所未至也今既大為之輪衍八面以為十置函其間
上為蓮花千葉比盧居之五十二大士縹緲扵孤雲之
上當其機緘一動果若山君海王擁而挾之以趨經不
既嚴矣乎敢請記予扵是知其有為而為之也嘗聞佛
之視斯人如慈母之於子丁寧訓敕惟恐其未喻而意
之所歸則有卓然而至當者故其書徧于天下而方以
為無法之可説自佛既滅其徒相與誦而講之不勝其
浩博而即心之義始出理事之相資空有之相宣語黙
之相捄几所以明此非真有所謂教外之傳也迨分而
為南北之宗又散而為五家之派號為㕘禪者皆患言
之障道而思造於忘言之域故顓認諸方語以為直截
之要其立意則善然其取捨决擇或至流而為戯論大
凡方便悟解則佛之説與其祖與師之説初不害其忘
言如或不然則二者均之為有言宜異乎此而泥乎彼
猶未免於有言也以言而求忘言去道亦逺矣盖昔嘗
有難佛者一示之以良久而迷雲頓開佛於是乎有鞭
影之喻然則施於棒喝實祖其故智也觀其書者亦必
有道矣如上人既嘗逰四方宜必有所聞而猶以雕鏤
塗飾旋斡震眩焉足以尊經又以予之文為足以表其
尊經之指而請焉何予謂玩華而忘實故晚未聞道方
願晦前所為抱周孔之書而熟味之以究夫性命之極
萬一有所自得而後考佛之書取其與吾儒合者眀著
焉以授之庶乎其有補恐其不能待也姑述舊聞十一
月朔日頌記
　　　小飛来記
歙之南八十有五里官道之右溪流清淺其外有山綿
亘雜木森立石趾隱見甚可愛也淳熙戊戌嵗里人洪
君元輔始為軒檻面山而臨流予弟端良為牓之曰小
飛来盖取其靈隱前也飛来峰在都城秀麗絶天下造
次那有其比然行役之君子自蜀甘溪来者聞前嶺造
天心方憚之其来自吳㑹者則又初脱險阻驟見山水
如此莫不據鞍轉盼揚鞭而指曰天下佳處也當是時
謂之似飛来誰以為過君既時節㑹親友又往往揖冠
盖而觴之不羨夫士女追隨緣樽烏樏選勝於烏猿之
左右也樵木嘯歌鵞鴨浮湛皆自有態度不羨夫冷泉
之上侣談僧而觀浴鶴也去家蛙步無它限隔暝色入
座繼以眀月不羨夫回舟九里松望城闉背夕陽而歸
也予喜君之營是為適得其處既有以自娱又以佳名
聳動觀聴其計得矣顧有巨麗者焉詩曰髙山仰止景
行行止君之父子誠有志於古深思而力體之毋謂若
飛来之可以偶然而似也
　　　江祈院記
浮屠氏之道即吾儒所謂一以貫之者後世既判為禪
律而僧之所居亦隨以别大抵恢一堂華一蔵峻一塔
輒能因人以暴著其事四方亦喜於傳誦之者必其寺
之属扵禪者也而律則不然雖焚脩之甚嚴輪奂之甚
備往往文獻缺焉殆不可攷豈惟常情重禪而輕律其
人亦自生退屈不敢與禪為比是使處扵禪者日益肆
處扵律者日益偷豈其義本然㢤吾郡江祁院起於楊
氏順義二年國朝因之宣和間火扵睦冦行滿稍為方
丈法堂以居繼又新其廊廡滿亡扵紹興丙辰今淨悟
師實佐淨慧主院事慧清脩梵行安於簡靜悟能強力
濟之盖自丙辰後三年得檀者洪羽成龔覺澄等而殿
成又四年得淨本而三門成又十有四年得元圭及鮑
氏女而鐘與樓成扵是悟始代慧慨然思以律自顯既
得銘扵將作丞汪公因請為院作記未及為而公即世
悟之齒益髙其欲得記亦愈甚公弟秘書丞許卒兄之
志乾道庚寅冬方具藁又不克某至其孤澄持悟之所
述泣以授某曰先君有治命當以記属公不可以辭即
遂取而收之然私以謂悟其少壮時不憚勤勞以能有
此棟宇方欲假大君子之文以為光寵盖始終扵兩公
之門者不知㡬年而竟得陸陸如某者為之事之不可
料如此矧尋尺之石亦有時而􁲣則所恃以不朽者其
微㢤誠使今之士大夫能如悟之用心内信所挾不以
法俗分别為輕重卓然有所立扵世則凡能言之士雖
不褰裳以求之誰不樂為書者其視悟用工之勞劮得
名之久近不可同日道也故因以廣之以為吾䣊之勸
云
　　羅頎遺文
　　　郢州太守墓誌
先兄姓羅氏諱頌字端規徽州歙縣人曽祖承吉祖諱
舉朝請大夫考諱彦濟吏部尚書龍圗閣大學士新安
開國侯累贈少師妣魯國夫人俞氏紹興二十二年以
先君任子恩補承務郎注臨安府餘杭縣浣坎鎮改潭
州南岳廟連丁考妣憂除䘮監鎮江府排岸擢監行在
左藏東庫未上省罷差湖北司主管機宜文字行在檢
㸃􁀙軍酒庫所幹辦公事通判鎮江府知郢州紹興二
年正月二十七日以疾卒于郡積官朝奉大夫其六月
䘮歸眀年正月二十九日葬于歙縣永豐鄉幹村之源
娶宋氏封安人子阜臣蚤卒女二人長適進士張㤗初
次未行孫榞當以致仕恩得官兄資超邁身長七尺眉
目聳異自少負志氣力學殆天性儕輩或少息終不休
過庭時毎出文一萹先君未嘗不稱善及長逮晩節讀
書著述如課程倦極徙倚提巻不釋手得異書喜甚若
他人好好色嗜甘毳然居䘮終制寢苫室絶葷茹如禮
性不諂使阿附得大官要職不肯為其在荆州帥葉公
衡自謂幕中得天下士丞相周益公必大在後省坐繳
奏武樞張説出復入及為翰林學士客皆往賀兄獨委
書勸公無恃一節髙衆為無愧名益髙則天下所望益
大欲其屛紛華事簡凡孟子所謂得志不為者皆當置
度外益公以此愈加敬季兄鄂州亦益公所重故毎以
二程期之其佐京口屢爭事今兵部侍郎耿公秉為郡
毎言為僚率雷同相取下助我特羅君守郢登對其一
乞申勅四方主帥修眀軍政禁私役其二欲如西漢武
宣璽書責厲州郡光武一札賜方國為聳動之具以勸
事功其三擇縣劇易以選能吏上問京口軍民情條對
甚悉到郡為政清靜庭無留辭京山民董小大有妹為
張復禮所奸因欲娶之不可則醉酒捶其父母小大與
其黨擊之致死皆謂罪在大辟兄獨以情輕奏部使者
不謂然使再勘公言復禮奸人女至辱其親小大醉后
至此情可念奏上果從杖貸未㡬悍卒吳順在娼舍踢
死民陳舍僧大吏庇之無敢言舍僧單獨或請執杖以
葬兄知之杖大吏捕順成其獄部使者怒以前後輕重
不類兄曰軍人殺平民能使大吏為覆護横甚後取㫖
竟絞郢盖馬綱道所自出食穀舊責之都保至是部悉
自任凡免役科擾十一事兄厯官可紀甚多而弗自言
其梗槩若此兄始為進士屢上春官不第其為詩文至
蔵藁數十筆力髙古時出竒詭跌宕識者以為有西漢
風平生抱負一時名士所推許而年位不永豈惟門户
之痛云弟朝散郎新權通判蘄州事賜緋頎誌
　　　記程叔清女死節事
始方臘来冦時歙縣人程叔清家避地於城南有女年
十七父母計曰我等處此不幸則死獨此女年色方盛
萬一辱扵賊何以見族黨乃呼謂曰吾州之俗尤以淫
為諱爾良家女也足未嘗出閨閫賊倘以兵脅爾當奈
何女曰兒豈從賊者必不可當以死拒之親族又從旁
審其語女因取所攜衣囊負以趨且為見執罵賊收父
母喜曰果如是真吾女也吾聞死扵兵者用道家説醮
九幽則能升濟魂魄爾勿慮女笑曰諾明日散處東塘
山中女適為賊所遇賊好謂曰吾以爾歸聖公毋憂不
富貴女曰爾輩欺天害人狗彘之不若何聖公也賊脅
以刃曰不從吾言必殺若女曰我知有官府不知有賊
賊先斷其髻益以好語誘之女且唾且罵賊知不可屈
刀亂下潰其尸乃去有二兒隱旁大石下備窺見本末
為其家言之皆悲喜因葬東塘山中
　　羅似臣遺文
　　　徽州新城記
徽扵江東為支郡而在唐已為大州顧今之封域皆唐
舊也其地接于杭睦宣饒四出無不通其州治即山為
城因谿為隍而谿山又為天下勝處中興實為輔郡四
朝涵育生齒日繁地利日闢人力日至而谿山日以益
勝獨城未加其舊過者陋之宣和中睦冦既平城遷于
谿北㑹盧公宗原為守因民弗便請還舊城而舊城已
不足恃有㫖予費更築朞年而後成甎文隱起凡百餘
言埀戒後人其慮深矣承平既乆人習扵無事積習生
玩雨摧潦齧補治不時蹊隧交横舊功湮圯失今不治
後計愈艱天台宋侯濟下車未㡬整飭綱條郡以無事
周視榛蕪起廢剔蠧莫此為急迺㑹羣計檢漏鏬節浮
費旬儲月積浸有端緒眀年鳩工聚材版築以興選扵
州得嘗𨽻軍中習知其事者二人命僚佐分督之始扵
嘉定庚辰之春二月成扵其秋九月為城五百三十丈
有竒疊石為址髙扵其舊其因山為險者無所改闢繕
飾前人之未備又八十餘文雉堞属連翬飛炳焕形勢
増重往来駭矚南逼谿地峻斗落一過霖漲馳波涌洌
歲受推櫅築隄杆固凡兩級聮亘脩堰踰扵舊城列填
桃桞木芙蓉春葩秋卉穠纎間發水光山色左右映帶
足以助邦人逰覽之娱城凡六門門有樓皆撤而新之
勞餞賓館加葺者四稱其為互輔之佳郡凡木石瓦甓
之材匠夫工食之費糜錢以緡計者四萬五千米以石
計者二千四百而役使不勤一民科歛不及六邑銖分
用度不以諉上斯亦難矣夫諸侯之扵天子有蕃翰屏
毗之義古者國無大小皆有城衛其民者固所以衛其
上也徽為内地而宻邇王室其民之休戚利害扵本根
所繫為不輕而城又非可一日而猝具則當間暇之時
為備豫不虞之計亦勢之不容已者役大則難興費重
則難繼規模前定經畫不勞以數月之間而復百年之
舊觀人樂其成誦勤賛美扵此役也可以觀政矣
　　附鄂州太守存齋羅公願傳　　　曹宏齋
故鄂州太守存齋先生羅公卒之百三十五年為至大
戊申嵗其曽孫壻黄仲宣山長以公之曽姪孫前容州
文學洪所具生年官歴卒葬之畧來視使潤飾成篇待
附家傳涇生晚不及識公然從鄉先生四方名鉅游槩
知之矣宋南渡後文字有先秦西漢風惟公一人乾淳
間朱文公周益公視為畏友淳安縣社壇記文公自謂
不如謂公文有經緯又謂公文止此可惜邇嵗湯東澗
公漢寶藏公小集每為文必讀數十百過方下筆客猝
至扄篋惟謹馬碧梧公廷鸞久在翰苑身至宰輔里居
之日講問公小集願見不可得至從某轉求之然則存
齋之所以不亾者有在矣羅氏之先在春秋為小國𨽻
襄之宜城徙荆之枝江因以為氏公之先五季時自豫
章避地來歙遂為徽州歙縣人七傳至尚書公為大家
尚書公公父也年十六上辟雍宋政和二年進士由大
諫中丞遷吏部尚書贈少師六男子公為第五人諱願
字端良存齋其自號也㓜凝重寡言資特穎異甫七嵗
能為青草賦以壽父少長落筆萬言既冠乃數月不妄
下一語紹興二十五年䕃補承務郎授臨安府新城縣
監稅連丁内外艱服闋監饒州景德鎮稅有能名乾道
元年監南嶽廟遂踵世科才望斗著授饒州鄱陽知縣
不樂往主台州崇道觀八年通判贑州遄攝州事冦攘
甫定壹以政清訟簡化美風俗為務教官劉靖之子和
官事之暇時至學宮不為倦煩縫掖生淑艾之功居多
詳刑使者剡聞于朝謂公宜在清要之選秩滿差知南
劍州陛對第一劄主於富民不為浮文切中積弊孝廟
大賞異曰卿磊落議論可采必副朕委任從臣亦交口
薦之以畀鄂州至郡上五事其一謂鄂為古來用武之
地城壁未立下流陽羅正係險要舊嘗築城僅存堆阜
宜併議築不可憚費其二謂民饑以田質穀後日乃為
准折非法至於奪田還主宜立中制其三謂所收諸州
配𨽻强盜貸命之人久不問落頂冐實多滋長奸宄乞
下有司戒敕諸郡少駐遣發且候問落申數其四謂重
湖曠土舊佃每行包占官行新佃又欠存恤宜令標立
界至官鈔明與指定庶得兩便其五謂民間所僱奴婢
只憑客人販到半是誘畧宜令遭誘畧者自言於官官
為立賞追捕凡皆論病識源切證用劑一本儒術如古
循良他所罷行可類推已貳車劉公清之子澄學行端
飭相與勸學劭農甚力所謂令脩庭戸之間而民自得
於湖山千里之外報政纔期而公不少延矣淳熙十一
年甲辰七月十三日也公生於紹興丙辰之三月得年
僅四十九新安續志謂值旱立日中精禱致疾志公之
猶子任臣毅臣所共訂也鄂人繪像靈竹寺孟宗泣竹
處劉貳車為刋小集于郡喪還夫人吳氏卒明年公兄
端規自鎮江請檄歸視窀穸隂陽家以西峰先壟之次
為擬族黨一辭謂公生而孝奉祖考其安樂之遂葬於
是吳夫人祔四月六日也所著春秋新安志爾雅翼鄂
州小集行世其與小集同類巳抄而未刋者尚十之八
九年逺事殊併為亡是太息而止雖然豹斑鼎臠不必
求盡姑從爾雅翼漫閱一則社壇記讀之百遍公胷次
所貯何可量數筆底之文又可以人力企勉也哉公曽
祖諱承吉贈承事郎祖諱舉贈朝議大夫父諱汝楫通
奉大夫龍圖閣大學士吏部尚書敕封新安開國侯累
贈少師妣呂氏魏國夫人王氏楚國夫人余氏魯國夫
人兄顥朝散郎籲承議郎俱通判福州頡奉議郎通判
夔州頌即端規朝奉大夫知郢州有猿菴集刋布郢鄂
二公齊名嘗聞家居講學時東西異忩鑚研各趣飯餘
酒隙已晚未燈説書交鋒讙如辯訟既定怡怡如初兹
未可與上車不落之輩同日語也弟頎朝散大夫通判
蘄州贈中散大夫子男四人縉臣孝臣欽臣皆早卒睦
臣承直郎南康軍録事參軍女三人其一適吳文肅公
之子坰文肅竹洲先生也孫一人樸已上㨿文學公所
具外從人旁搜足之來示於公官階所歴所止吳夫人
封秩為何孫曾實計若干俱欠登載不敢億度念昔昌
黎伯為樊宗師誌銘即能似其語陳師錫序五代史王
荆公顯譏之某何人敢操此筆無韓之似渉陳之庸血
指汗顔衆知之矣仲宣幸是正之仲宣名宣子自號中
山能詩為虚谷方公所稱屢攝紫陽山長事二丈夫子
世其家羅氏甥也某既自詭為傳亦併效顰為之讚曰
彼貴一品或壽期頤負乗幸免夸不償嗤官止分符五
十猶嗇公有不亡衆人不識逺而彌芬大也無垠存齋
之存其惟斯文
　
　
　
　
　
　
　
　羅鄂州小集附録
