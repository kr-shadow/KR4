#+TITLE: 草澤狂歌-明-王恭
#+DATE: 2018-05-12 10:19:58
#+SOURCE: github.com/kanripo/KR4e0046 master 5ac4ae26                
欽定四庫全書　　　　　集部六
　草澤狂歌　　　　　　　别集類五(明/)
　　提要
　　　　(臣/)等謹案草澤狂歌五巻明王恭撰按恭所
　　　　作三集鳯臺清嘯已不傳故千頃堂書目有
　　　　其名而闕其巻數范氏天一閣所藏僅存其
　　　　白雲樵唱而無此集此集出自秀水汪氏葢
　　　　㡬佚而僅存也大致與白雲樵唱相近而中
　　　　年所作情思較深靜志居詩話嘗摘舉其集
　　　　中佳句數聮然如渭水寒流秦塞晚灞陵殘
　　　　雨漢原秋椶櫚葉上驚新雨砧杵聲中憶故
　　　　園㡬處移家驚落葉一年歸夢在孤舟諸句
　　　　皆詩家常語至雲歸獨樹天邉小雪罷孤峯
　　　　鳥外青句則小字形容頗拙罷字節次未明
　　　　又鳥外明河秋一葉天涯凉月夜千峯句尤
　　　　為疵累夫畫見飛鳥不見明河夜見明河不
　　　　見飛鳥上四字自不相貫一葉落而知秋不
　　　　係乎明河天河夏月已明不係乎落葉下三
　　　　字亦不相屬葢興之所到偶然拈及不足以
　　　　盡其所長讀恭詩者毋執是以刻舟求劍可
　　　　矣乾隆四十二年八月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　草澤狂歌巻一
　　　　　　　　　　　　　明　王恭　撰
　　五言古
　　　方氏日趣軒
端居適清暇愛此林中屋晼晚田圃間優游㑹心目春
風始萌達秋草萋已緑𤣥蟬號樹枝嵗事已聞促始自
感物候終然媚幽獨物淡境自忘心閒意方足浮榮豈
不顧安命良無欲緬懐柴桑人臨風佇芳躅
　　　張良進履
嬴君震六合侯國日已隳區區相韓心忠憤不得施道
逢龎眉叟感激心内知屈體但長跪忍性能自卑丈夫
有遠畧小節寧顧之慇勤袖簡册可為王者師終然辟
榖去永與赤松期秪今圯橋道千載令人思
　　　紀夢
假寐登九疑遙遙見湘君文螭與赤豹颯沓何紛紛掩
瑟泣幽怨行招虞帝魂青楓洞庭氣白雨瀟湘昏鑾輿
覆華盖招揺爛埀雲我見未及跪六龍忽飛奔欲陳腹
中事哽咽不得言覺來北忩曙月落啼清猿
　　　逢楚上人
客有紫霞想行尋白雲峯自期名仙會適與髙人逢邂
逅展良晤優游企髙蹤絲桐屬清響石林聞霜鐘旬時
積隂靄海色浮空濛清旦麗初旭孤㠶别匆匆秋山緑
蘿月何日與君同
　　　稽山懐古
遥遙稽山雲淡淡鏡湖水雲水兩無心千秋亦相似憶
昔金門人黄冠此山裏恩榮(闕/)　　但得遂初志蘭亭
何岧嶤修竹猶深邃欲識斯人居寂寞山隂是我來弔
遺蹤臨風寫幽意惻愴更何言落日猿聲起
　　　賦得凌霄花寄友人
凌霄產朱夏因依鬱青蒼引蔓絓髙樹垂隂近中堂炎
風媚朝景暑雨濕紅芳容華難久恃採折空自傷欲寄
同心者道遠川無梁諒非松柏操佇立徒慨慷
　　　夏日過周六園林因有茶𤓰之會
盛夏日方永端居憶登臨同袍四五輩共愛嘉樹林一
徑入幽僻蒼蒼羣木隂脱巾坐石榻拂石絃五琴泠泠
澗泉水婉婉山鳥音葷酒亦易致茶𤓰非外尋以茲有
佳趣聊用忘歸心
　　　書雲山小景
岩壑昨夜雨千峯霽朝色白雲何方來相對澹孤寂人
烟帶長林僧宇隣蛟室落景天際㠶青山鳥邉宅思同
靜者論相期在蘿薜
　　　梅城小景
滄江湛回流荒城出花嶼海色明遠洲嵐光過新雨漁
家孤笛秋烟火踈林暮漠漠天際㠶蒼蒼鳥邉樹若人
靜者流持竿得真趣取樂非取魚日斜忘歸去
　　　春夜懐同袍友
春夜不能寐起坐彈吾琴泠泠七絃上感激懐知音微
雨半簾靜孤燈千里心故人不可見况此别來深幽期
詎可即夢裏能相尋
　　　送人中秋闈歸莆中
治世竟先達英材惟陸機秋闈况得意復憶家林歸落
日江上别涼風吹客衣壺山鬱葱倩莆水清漣漪為言
到家日未㡬登王畿無令得桂手虛負㸔花時談笑青
雲上誰念山中期
　　　樵父詞
生不適州縣采薪南山岑窮年事登陟辛苦力不任濯
足清澗水息肩垂蘿隂落日晚獨還微風動謳吟唯應
鹿門隱可以諧我心
　　　秋夜宿石門洞
勝寄越籌嶺霽心投翠微隂林見法侣盡夕留松扉石
門發天聲海月澄秋衣風泉有餘響倐爾清塵機願言
托香界信宿以忘歸
　　　新秋有懐
梧桐覆金井鏡水澄秋碧商颷忽来過一葉涼蕭索落
葉尚號蟬芳山復鳴鵙夕露生我衣天河夜深白惆悵
思遠人滄洲坐來隔
　　　與同志泛舟得練字
日夕山水佳揚舲劇歡燕雲光落妓釵露氣侵紈扇遂
結鮫人居仍窮水晶殿微月天際來澄波靜如練
　　　古鏡
妾有蟠龍鏡秦王在時見繡澁隱菱花蒼蒼蝕蟲篆浮
雲薄太清孤月沈秋練從此知妾心何由見君面
　　　蘭畹
蘭生被九畹葳蕤凌衆芳風泛紫英秀露滋雲葉涼蕺
之以為佩何必珩與璜常恐雪霰集將隨蕭艾荒相思
在元澧日夕空徬徨
　　　書靈山法堂
香臺隠鷲峯鐘聲雲蘿深半壁見燈影虛空聞梵音忍
草被幽石靈花曜陽林唯應虎溪水可以清塵心
　　　題東華觀壁
林館隱空青鳥外三花夕藥草半庭閑烟蘿數峯碧隂
林絶行蹤曠古多靈跡獨鶴天際還寒流月中白偶與
仙人期塵心坐来息
　　　越城聞笛
朝登清泠臺夜宿無諸郭羌笛何處來梅花夢中落悲
涼闗月寒凄斷秋山薄不是别離人聞爾亦蕭索
　　　南山塔晚眺
層標際飛翠落日懸孤嶂霜降羣山殘天秋百泉響夕
鳥澄遠心歸雲發遐想願言謝塵埃復此丘中賞
　　　言懐
拂鬱坐空宇蕭索鴻雁鳴涼霜襲飛幔北斗當前楹撫
劒中夜起空歌感平生聊持一樽酒獨酌懐吾貞古來
曠達者豈願身後名原陵久已沒此懐為誰傾
　　　山齋遣懐
雨後山意閑孤吟葛衣薄淑風散松香幽景變林壑飛
雲淡而歸宿鳥欣有托誰歟大夢間擾擾獨先覺仲尼
羈旅人伯陽遯西漠大聖古且然吾氓任蕭索黄金爾
何為適此悔吝作服食不願餘晨炊飽藜藿
　　　水墨山水
楓林翠微裏暝色川已澄巖芳晴冒雪澗緑淺流氷仙
賞澹舟處猿聲青葛藤永懐不可即雲月下清泠
　　　秋谷飛雲圖
仙賞夙所慕幽期行獨尋清耀在巾舄㣲聞丘中琴流
水澹孤興歸雲閑遠心從茲謝朝市永極烟蘿深
　　　贈何秀才
東海有佳士被服美且都厲節抗時貴法言驚世儒淵
𤣥五經㫖纚纚若貫珠管葛為之攝儀秦為之愚黄金
作髙臺可置七尺軀惜哉時不遇落拓如凡夫
　　　其二
涼颷革炎熾孤雲薄層隂油然起膚寸倐爾為甘霖志
士藴經濟優游樂山林時來適所遇泛若雲無心斯情
永在眷此道將誰任世復賤荆璞人猶貴黄金黔婁固
窮者千載無知音
　　　輓晉安何文學被役卒遼東
故鄉寧不死嗟爾沒邉州野水遼天遠寒山海樹秋芳
城書店悄殘日繐帷幽惆悵吞聲别誰堪久淚流
　　　哭亡友陳一
訃聞君欲死驚定淚沾衣梁獄書徒上秦臺鏡亦非恨
深淮草緑魂遠越山微從此無期會閑宵夢爾歸
　
　
　
　
　
　
　
　草澤狂歌巻一
欽定四庫全書
　草澤狂歌巻二
　　　　　　　　　　　　　明　王恭　撰
　　七言歌行
　　　汲井嘆
轆轤懸青絲芙蓉覆金井比君不照心似妾可憐影銅
壺墮水風捲花爲君中路改榮華人生百年有知己暫
時榮落何須嗟
　　　題琴合故衣巻
嶧陽古桐瓊樹枝吳絲作絃雲錦衣黄家舊物紫陽篆
彪炳文章光陸離亂離何事翻相失龍池鳳沼無春色
淪落天涯㡬百秋豈意人間今復得琴囊雖好人更清
相逢脱贈應有情君㸔昔日延陵對好是悠悠身後名
　　　漫歌行
君不聞豐山鐘古銅裂缺追蠡蟲霜華滿天激清響夜
夜龍鳴西頂中君不見豐城匣中三尺水凛凛神光射
眸子蜿蜒已沒秋海空落落寒星氣猶紫烈士英靈亦
如此黄金散盡遊下邳四海蕭條人竟欺男兒豈負報
國憤此心感激誰能知悲歌擊筑來燕市易水秦原㡬
千里鼓刀屠肆心可慿慷慨夷門為誰死青袍買酒上
林春衣上徒香京洛塵五侯賔從少知己羽林年少輕
才人山中布衣取卿相太后穰侯不相讓入門長揖隆
準公致身歘在青雲上狐裘柘弓那可期長楸走馬行
射麋何須白髪魯中叟轉數黄鬚塞上兒以茲却羡歸
來好驅車便發青門道青門栁枝三月春飛絮愁人不
肯掃石門山水青如苔與君閑來日㡬回寧無祿米二
千石莫棄黄罏三百盃
　　　鷓鴣啼懐林十二謫後
鷓鴣啼聲鉤輈空林積雨寒蕭索黄茅嶺上㡬人行緑
樹村南萬花落鷓鴣啼聲格磔誰使霸陵遊翻成夜郎
别惆悵偏傷行路心苦道行人行不得昨憶王門聞曙
鷄今朝愁聽鷓鴣啼驛樓宫樹曾不悟旅舍郵亭應始
知鷓鴣啼草凄凄長淮路去弗迷
　　　龍門行留别陳大因悼楊闗西
楓林野水龍門道海嶼青㝠秋浩浩沙頭昏曉落寒潮
渡口寒暄自芳草芳草萋萋春復秋來往行人應白頭
十年不醉龍門夜此復經過愁更愁緑江沈沈泛輕舸
旅舍蕭條獨行坐秋風颯颯吹雁来山葉飄飄向人墮
元龍髙樓誰復過子雲舊宅今如何年芳寂寞山花笑
往事凄凉野鳥歌此去傷心不能已嘆息人間秪如此
詞賦空留千萬言世人見如一盃水淪落天涯一遇君
龍門之下又離羣那知别後芳山裏叫月清猿誰忍聞
　　　霜天曉角
女垣啼烏天已霜玉龍一聲愁斷腸商聲凄凄羽聲切
畸士孤臣皆惋傷玊門斥堠連沙漠置酒軍中少歡樂
鐵面將軍慘不驕碧眼羌兒淚先落洛水蕭條渭水頭
隨風悲壯五陵秋可憐金粟驪山下誰識千秋萬古愁
自從棄置江淮久㡬處聞之應白首暝色摧殘隴上春
風光不度邉城栁今宵縱酒歌别離雪花著人寒不知
麗譙别後聞吹角與君同此長相思
　　　經甘蔗州贈朱山人
北風吹長林林下白日曉黄茅獠洞少人行萬磧千峯
絶飛鳥臘盡山中霜正繁長裾短䇿扣君門棕櫚巷裏
人烟僻蔗葉籬中鷄犬喧君家結搆連雲起樓上青山
下溪水溪水東流竟不回野花林路長蒼苔澗中落落
青石小谷口曨曨錦樹迴知君乆負青囊秘前代曾楊
共流輩山北山南得𦵏多白璧黄金買無地巾屨長留
懶出山姓名那得滿人間灤河易水不堪聽鍾阜龍盤
猶可觀
　　　羽林少年行
羽林少年任俠子自矜生小豪門裏傾財破產不顧貧
剖肝隳膽向知己壚頭少婦邯鄲姬燕歌一曲舞羅衣
飛觴勸盡蒲萄緑揮鞭擊碎珊瑚枝黄雲邏逤烟塵暮
轉戰千塲身不顧性命由来一羽輕得功讓與將軍去
歸來下馬洛陽城洛陽年少爭逢迎連營部落避旌節
大府官僚如弟兄一朝流落英雄盡獨立春風吹鬢影
長歌一劍江上行更問平原家遠近
　　　冶城遇集呈陳紳進士因觀故人陳則誠博士
　　　　書至
冠盖相懽冶城下王壺青系酒如瀉君是南宮第一流
予乃夷門最卑者别来看君毛骨奇美髯大顙仍赤眉
丈夫意氣有如此男兒性命那可知結交况復同鄉里
年少唯君最知己相看不忍問同袍十人㡬箇黄泉裏
生别故園長苦辛又愁親老更家貧三年古戍鄉心遠
四壁秋風山鬼隣桐邉校文近有書書中還道意何如
乃知别後相思苦未必青雲交態踈
　　　西林野老
西林野老頭皓白飲淚燈前對孤客昔年曾過君家門
君時有子仍有孫奔走星纒不停轂昔嘆人生如轉燭
掌中已失月明珠目下誰憐汗血駒少年風光那可想
西麓田疇日應往荒園種豆苗不生白首驅牛犁不行
日暮凉霜拂髙樹桂花門前隳如雨世事悠悠莫怨嗟
得錢還醉黄翁家
　　　閨中曲
妾家官道廣陵堤甲第朱門隨栁低豈期夫壻重游俠
走馬探丸仍鬭鷄朝歡田竇青油幙暮醉金張白接䍦
去年驅車洛陽北今年結客太行西不逢何處寄西雁
空數行人歸馬蹄簾前春色寒凄凄鉤輈飛鳥妾亦啼
機中雲錦看成涙門外飛花踏作泥愁時把鏡空自悲
消減容華誰得知東隣少年不相别嫁來原自娼家兒
　　　醉歌謡
君不見貧士裁衣白苧鮮暫著翻成惜於錦相逢正乏
杖頭錢脱買黄壚對君飲胡椒千斛金百斤誰能長醉
甕頭春但看越人城南松柏裏古墳蕪沒今墳新
　　　送人復雷陽軍
十月河水寒北風栁條折行人懐往事恨恨不能别男
兒慷慨重横行魚腸二尺角弓鳴時來㸔子請纓去玉
門何處烟塵生
　　　贈桃源陳處士
逢君滄海心脱畧當世事疎散義熙人風流建安氣文
章只掉三寸舌如瓶注水爭淋漓先秦遺收汲冢祕五
經發難無留疑桃源瀟洒衡門裏悠悠逸興東流水布
襪青鞋白苧衣角巾野服烏皮几去年著書梅隴山今
年濯足苔溪灣身隨幽鳥栖復遠心與孤雲閑復閑有
時山水窮登眺緑蘿嫋嫋聞猿嘯林霜澗雨不逢人手
掇松枝向誰笑有時中酒髙忩眠飄蕭素髪臨風前胸
中况是丘壑美身外能無纓冕牽君不見終南青青㡬
芳草行人只道長安道昨日青雲相識多五陵衣馬今
如何
　　　織苧篇
鳴機聲裏花如霰白日簾前那忍見嬌容無力十指纎
㡬日纔成一匹練年年輸税入官家姑老兒雛空嘆嗟
夫壻宦遊行不歸妾身長著嫁時衣
　　　寄宿田家
日暮寄宿在田家谷口南風生棗花田夫歸來繫牛牯
向前問客何鄉土厨頭喚婦具黄粱樹裏攜瓶沽酒漿
木綿作衾溪石枕青竹為燈照吟影田夫更語妻勿嗔
客子不是尋常人
　　　歌行重别海上陳文學
去年别君歸秋風吹人黄葉飛今年與君别栁條拖地
花如雪人生會合能㡬時問君結交何太遲得錢相逢
且沽酒擊劒何思悲路岐白雲海上連天闊湖山㣲茫
青一髪别思空隨海上波歸心已絆雲邉月君莫愛長
安道上金眀枝宻葉青青霜後移南山桂樹無凋期
　　　歌行贈李隱逸兼張林二學士
客行清溪上愛此溪中水時有溪上人心期亦如此溪
水東流清復深扁舟㡬宿到雲林垂蘿飛鳥引行步野
鳥閑雲知我心君家住處如盤谷四面青山霽人目五
月簾櫳鳥外閑千年松桂霜中緑溪南溪北幾人家
種田牧豕仍桑麻蓬萊仙洞只藥草武陵流水空桃花
曲堂置酒留清曙落雪飛花滿行路黄石山中辟榖時
呼猿洞裏㸔梅處日暮寒風吹轉蓬暫時相見未從容
待予謝却龍池客他日来從兎苑農
　　　梅花引為林逸人賦
北風吹霜百草折官舎人家梅盡發横枝放暖天為香
亂蕊凝寒雪逾潔今古何人解愛梅繁花空自雪中開
愁雲夜掩凌風觀蔓草秋生却月臺風流獨數巢居閣
門閉孤山老雙鶴不轉胡姬笛裏生寧隨漢女宫中落
君向林間住日長相逢花底未渠央最宜眀月照行斾
不憤飛花落酒觴酒邉花下堪留客回首東風拂行跡
眀月扁舟歸去來故園亦有凌霜栢
　　　海上贈别駕馬英
杜陵才人新豐客劒佩相逢舊鄉國縱酒狂歌梧桐秋
遠遊夢著邯鄲陌黄金髙臺無復過青雲失路古來多
諸侯貴門君不到五陵豪氣今如何只今家貧誰比數
黄葉秋風滿忩户半室閑棲嶺上雲一瓢獨飲山中樹
薄俗紛紛那可言暫時貧賤不須論君㸔舊日揚雄宅
寂寞蒼苔空閉門
　　　酬闗西故人
故人跡疎情尚爾新人面好心猶異當時唯恐結交稀
零落相知竟誰是昨日方開北海樽今朝又署翟公門
世情反覆徒為爾人生貴賤那可論自從落拓風塵乆
嵗月蹉跎世看醜羨君閉門但讀書知君得錢即沽酒
我亦辭君向白雲山中猿鶴可為羣秋來偏是凌霜栢
五粒松脂堪寄君
　　　荅林逸人兼柬劉大因憶滄洲野堂叟
小來攀俠遊脱身過伊闕白馬行㸔戚里花錦袍醉舞
娼樓月娼樓酒幔官道春孟嘗平原能愛賔報仇雪耻
感恩遇瀝膽隳肝寧顧身以茲意氣紅塵裏悠悠嵗月
東流水交態空輸杜宛兒致身不及南隣子常何新豐
識馬周蔡澤秦川尋應侯西京誰復念王粲間闗雨雪
來依劉劉君世胄前司馬徳業龍陽復瀟洒弱冠追隨
今白頭流落看同最親者邇来江漢與君逢章甫衣裳
多雅容看君自是龍池客斂跡寧甘兎苑農同心且道
相逢晚薄俗紛紛夢猶懶囊中乆閉龍唇琴世上終希
廣陵散大堤沙水白粼粼爲予歸訪滄洲人
　　　江國晚秋
澤國秋氣深微霜葛衣薄斜日川上寒孤峯鏡中落渺
渺粤人烟依依海山郭隣笛聲已凄遙砧晚猶作滄波
苦竹斷猿哀蔓草黄花與嘯臺前代風流亦如此如何
不飲杜陵盃
　　　鷄公壟
荒崗古墓鷄壟邉蔓草離離生野烟狐狸養子隱荆棘
烏鳶作巢銜紙錢石麟埋沈土花濕雕磚剥落樵人拾
天隂燹火暗復眀月下精靈語還泣此墳未必無子孫
夙昔傳聞皆宦門浮榮一去不復盛空餘古木啼清猿
誰家新塜高數尺又買西家墳頭石憶過秦中北邙路
喪車轔轔塜無數黄金買山𦵏死灰昨日官軍斫墳樹
崩塋斷壙碎苔痕髑髏無聲眠草根生前意氣動山岳
身後凄凉邈九原君不見羊公峴首石已刻季子延陵
碑尚存錦袍醉倒長安市誰招􁉤石江心䰟豈知百年
後身世兩俱沒貴賤終同草上塵昇沈且進盃中物笑
矣乎悲矣乎眼中之人今有無
　　　醉歌行留别張潛
中夜飲朱顔酡鬱金美酒金叵羅揚眉吐氣為君醉相
逢不飲當奈何思君隔長河會少離别多劇歡繼銀燭
婉孌出青娥江謳越吹空浩蕩郢中白雪揚清歌春風
無情吹桃李昨日花開今結子貴賤悠悠何足論古來
萬事東流水邙山之墳半無主馬鬛蓬科動離黍銅雀
歌鐘散晚烟茂林松栢凋寒雨酒闌莫唱丁都䕶空使
哀情慨今古青鏡頻看髪漸稀黄金一去交難固少年
心事誰共知結交誤結輕薄兒一朝貧賤忍相棄豈惜
浮沈應有時樓頭楊栁垂青絲樓上與君傷别離傷别
離長相思水流花謝兩相失雨散星離從此時明朝更
越千萬山再歌一曲行路難行路難摧心肝
　　　放歌行酬林逸人良箴
拂鬱促刺三十秋過眼光隂如水流黄金白璧果何物
世人見我如雲浮蹇衣太行屹巉絶瞿塘逆水無行舟
君山洞庭濯雙足石鏡香爐時一遊蒼梧隔雲叫虞舜
湘靈無聲風雨愁遙望金陵道葱葱鬱佳氣錦袍白馬
競時来翠華閣道連天起又向秦中登太華黄河一髪
天邊瀉三峯連綿不可攀中有長生解飛者結交廣成
子招邀洪崖翁口含眀月駐精魄身騎白鹿回颷風笑
誇蓬萊指絶頂更歴元始窺鴻濛羽人如雲集星宫三
十六帝俱雍容帝前玉狗聲唁唁帝旁侍女宫衣紅小
臣手擎緑字封拜諮元父隳丹衷願為下土招揚雄揚
雄才大人稀識窮巷蒼苔少行迹車馳馬走長安城揚
雄與人無世情明當攜手天門歸青霓為裳紫霞衣朝
飲天池暮沆瀣下視九土如塵微
　　　洗馬潭
苔髪毿毿古潭淨奫淪積水流如鏡昔人牧馬今不還
蔓草繁花自相映憶昔前朝全盛時驊騮叱撥人爭騎
風流一去夢相似陳迹空爲人所疑牧叟耕童閑來集
對此誰能感疇昔磯下從教鹿飲潭沙邉不管牛行迹
昨夜風雷繞太清青山彷彿聞龍鳴此中何代無英者
會見承平人洗馬
　　　送人至温陵
江城五月南風作榕葉初凉棗花落官爐酒貴人不賖
客路無錢少歡樂憐君倜儻能遠遊粤王潭頭繫小舟
經過不待平原席濩落寧悲季子裘自言家住桐隂下
雲榭臺中日瀟洒紫英花開香滿衣檳榔葉大寧論價
三十年來何愴哉凄凉人物與蒼苔眀珠象齒不復惜
海客番船何處回别來鄉縣還㡬旬况得延陵為主人
論交自是少知己薄俗誰能無棄貧嗟予飄轉紅塵裏
千載春衣厭泥滓醉後狂歌空有神交態看同一盃水
送君遠遊歸故園我亦還山依鹿門相思平遠臺頭月
忍聽清原洞口猿
　　　出門行留别城中友
出門將行復少住牽車巻䇿誰家去五侯池館少逢迎
行人不過新豐樹長安西上行路難壚頭酒貴金買官
漢庭諸君忌年少長沙遠謫何時還梁園賔客今何在
梁園種木聞已大梁園歌舞已浮雲空使行人想風采
此意臨岐難重陳相看盃酒淚沾巾紫菱葉大茘枝熟
莫愛風光忘却人
　　　觀滄洲二藳有作
古人名詩凡㡬家隂何徐庾皆清發遂使少陵謫仙軰
深得黄初建安骨爾來作者雖能鳴此翁吐詞多正聲
百年英氣結詞賦每日揮洒娛心情鏡湖流水澄孤月
太華蓮峯積飛雪千載黄鍾繡作花三嘆朱絃響疎越
滄洲二巻俱可人首首看來如有神始知先軰老風格
不逐餘子徒清新角巾野杖閑瀟洒緑水清池思堪寫
願得眀時入帝京閟宫清廟歌承平
　　　題建安朱氏杏林雲隱圖
君不見廬山岑董仙在時花滿林身騎白鹿忽飛去江
海寥寥千古心君今種杏知何所解向青山作茅苧雲
中澆酒祀岐黄林下還丹結龍虎羨君有道不羞貧賣
藥無錢常與人抱琴出谷迷行屐散帙臨流醉角巾武
陽山水多奇處金鼇蒼蒼但烟樹鷄犬長鳴石上苔漁
樵未識松邉路自是先賢六代孫布衣不到五侯門相
逢又欲還山去他日思君愁斷猿
　　　酬陳大見寄
北風海上來落日草根白長嘯登髙丘遠望無諸國劒
水東流霸氣寒臺江千樹葉聲乾英雄去後遺弓劒蔓
草芳陵那忍看我家正在平臺北十載迷䰟歸不得㡬
度逢人問故林碧池細栁今蕭索少年任俠無所憂奮
身欲向銅龍樓長安春物忽相棄終南灞水空悠悠青
雲迢遞誰將引况乃摧殘更多病緑髪從教變雪霜丹
心未必隨灰燼陳君倜儻無世情讀書千巻尚逃名一
門兄弟俱才俊百嵗嚴君更老成感君意氣空流俗貧
賤相看情轉熟客舎迎霜已贈衣山儲累月常分粟風
雨凄凄四月天孤村芳館度流年未投定逺傭書筆羞
逐君平賣卜錢
　　　答馬造士鐸
請君膝上弦泠泠拂商羽古調凄凉那可聞世情反覆
寧堪數擊劒狂歌浪自驚平生肝膽向誰傾梁王宫闕
隨草蔓緑池埜樹空蟬鳴五陵豪貴能相棄知己悠悠
竟誰是客舍鄉書醉懶題蒼苔落葉門還閉以茲感激
無所求閒卧茅齋四壁秋西風笛裏山陽淚半夜燈前
季子裘愛君長才世希有鄉縣黌宫坐未乆踏槐折桂
應早期白日青雲兩無負雁峯積翠髙連延喬木蒼蒼
㡬百年君家正在雁峯下此樹正對湖山前知君愛客
情偏重春酒槽頭百餘甕積雨閒宵醉共眠空林達曙
驚殘夢夢時曾向故園歸歸見鄉隣故舊稀傷心一二
同袍友問我飄零只布衣貧居斂跡甘自守豈料天涯
與君厚㡬日相思不見君令人獨坐空搔首
　　　奉寄鄭浮丘先輩兼簡龍門漫士
隂寒變微暄澤國東風後嚶嚶黄鳥語裊裊青絲栁滄
洲二月花正開滄洲堂上置酒盃登堂忽見浮丘面借
門行人何處來去年走馬朝京闕臈月都門正飛雪客
舍偏驚白下春歸心不醉秦淮月聞君昔時能遠遊飄
如黄鵠横九州掉頭不肻縛塵綬長嘯曾乗踏海舟風
流况是才名乆健筆雄詞世希有生事何須負郭田丈
章只在今人口擊筑邀歡喜盍簮青山落日孤猿吟三
更酒醒人散後惟見月白平湖深此時與君情轉熟客
裏相看不能别問我摧殘向㡬秋離心未忍從頭説相
隨相送雁峯頭雲散青天碧海流送君别來未㡬日落
花春暮令人愁人生萬事傷懐抱那似凄凉不堪道舊
友凋零半九泉故園索寞空秋草龍門髙士更清真傾
盖由來不棄貧看君共是青雲客應念悠悠失路人
　　　明老賦萬石崗
蒼山西來争駿奔衆峯獨有籌山尊連崗陂陲走(闕/)陸
參錯萬山如雲屯我疑秦人鞭石走平與人家作原阜
又疑仙子遣羊羣有形猛若猛獸蹲乃知元氣自凝結
異狀竒姿寒突兀(闕/)　不牣白雲根曉霧長迷𤣥豹穴
曾聞山下有髙墳彭城餘慶多子孫聲名能與崇崗並
他日當為萬石君
　　　樂府奉寄陳九梅江先軰
古鏡蟠龍野苔色赭顏欲改青鬚白三尺魚腸燭下看
玉壺擊碎心未寒悠悠漳水輪臺樹信陵平原渺何處
騎射紛紛杜宛兒驕嘶紫燕躍青驪銅駝陌上香風煖
田竇門前客應滿白頭執㦸不遷官盡日草𤣥門自閑
雪風蕭蕭面如割史雲桁上無全褐君不見羊腸九折
坂又不見瞿塘灧澦湍萬古千秋行路難
　　　歌行贈别友
湖中雪晴水始波湖上數峯閑緑蘿緑蘿飛烟數千丈
夜夜惟聞猿鳥多君家宛在青松際瀟洒山中無不至
風流誰識漢王孫文采猶存建安氣五侯門外賔如雲
羨君不過五侯門閑中慣識麋鹿性夢裏長親鷗鳥羣
閉門讀書寧自守未肯低頭縛塵綬應懐白璧重連城
要取黄金大如斗文章於我亦何有踠足夷猶萬夫後
飄流江海兩鬢蓬落拓風塵一盃酒别君此去春風回
天涯碧草令人哀乃知萬事徒為爾獨愛孤雲歸去来
　　　秋胡妻
妾家近叢臺生小邯鄲裏結髪事良人行當念終始自
從十五到君前容華初未得君憐春風秋月長羞見况
復行人去日邉昨憶送君往陳汝直謂君情暗相許何
事青雲得路時相逢却問桑間女君思妾貌棄黄金河
水東流知妾心寧將一死謝君去千古特爲節婦箴
　　　齋居喜故人陳希召見過仍贈别云
積雨巻幽幔閉門閑苔色病起離心正鬱陶出門喜見
同袍客行客遥從海上來春風兩袖無塵埃乍開深竹
沿花逕更掃閑雲坐石苔悠悠烟水芳村下也似蕭條
孟諸野㡬度空吟碧海秋一壺具醉西齋夜憐君幽隱
在瀛洲海嶼壺山愜勝遊籬下長栽陶令菊興來復上
謝公樓仙人峯上近何如此去逢人好寄書莫將夢入
青雲者忘却秋風揚子居
　　　行路難
飲君玉壺酒聽我擊劒歌孝王賔客乆寂寞梁園修竹
今如何五陵年少無知己膠漆陳雷更誰是昨日青雲
四五人棄我悠悠一盃水錦袍白馬何匆匆當街上馬
坐春風並轡朝回雙闕下看花醉倒五陵東他人逐勢
爭先後佇立道傍齊拜手君不見蘇秦未遇韓信貧流
落江湖聊寄身一朝恩寵賜顏色豈得長為飄泊人
　　　江上吟
閑雲悠悠水浩浩二月江頭看花早畫檝蘭舟去復留
玉甕銀瓶奈傾倒興來攜妓入中流急管青絲問楚謳
青青菱荇浮翠漵兩兩鴛鴦貼遠洲百年世事東流水
何似傾金長買醉梁苑歌鐘盡杳茫茂陵松柏空憔悴
酒酣山水忽忘形何必滄浪歌獨醒更吹横笛望空闊
江楓寂歴江山青茫茫仙島無行路清水黄塵不知處
欲向丹丘訪羽人身騎白鶴髙飛去
　　　送畫史林虛白歸嶼南
佳君本是林泉客花嶼閑居樂虚白㡬年畫裏識君心
此日尊前見顔色興來為寫輞川圖烟光潭影相糢糊
不羨南宫稱小米更從物外驚方壺看君精藝有如此
何乃鬱鬱栖窮途悠悠世事東流水欲向何門曳珠履
梁苑歌鐘乆不聞信陵賔客徒為爾白雲望望頻回首
説道家林别來乆斗酒臨岐且盡歡殷勤更問重來不
　　　聞友人尉吳門
泮林才子閩州彥抱得麟經過淮甸自從典教入王門
㡬度春風候玉輦今年作縣下吳門吳門烟月倍離䰟
豈知梅福為仙尉莫學陶潛縱酒樽吳門憶昔扁舟度
正是故人任官處丹楓江上碧天秋疎鐘聲外寒山暮
嗟予浪跡西復東年年道上隨飛蓬獻賦無因謁眀主
彈冠自笑空龍鍾長洲苑外多佳致山水閑時日應至
宦遊莫比在長沙聖主恩深漢文帝
　　　夢㳺天台
東海窺蓬萊弱水浩蕩隱映金銀臺青山瞰吳越烟霞
眀滅縹渺連天台天台岧嶤一萬八千丈盪摩日月青
雲上西傾泰華出蛾眉東拔嵩丘振雁蕩我昔傳聞心
亦驚一夜飛夢遊赤城赤城孤月照我影送我迢迢度
華頂華頂連天髙百越慿虛空兮見溟渤雲溟濛兮山
欲雨波洶湧兮石飛雪深林層崖隂晦忽熊咆龍吟悲
風發仙人其來兮紛紛揭華盖兮爛垂雲綽約兮金母
杳靄兮元君秘𤣥章兮緑字揮寳劒兮星文命廣成洗
髓洪崖濯髪五粒松花飽予肌骨忽抱雲璈飛上天俄
然一笑三千年又作石橋别遥遙見金仙龍象何蹴踏
天花雨翩翩遺予舎利子鏗然金石堅逍遙上兠率列
坐談空禪須㬰驚覺心亦碎秪疑枕席烟霞裏四壁蟲
聲夜正分一簾月色寒如水天眀走馬入紅塵忘却仙
遊夢時事
　　　題嶼南林遵性所贈墨竹
憶昨南遊花嶼頭問畊堂上㡬日留江雲渭樹無期别
雨散星離空復愁渭川逸節何瀟洒多公遠寄山中者
􁁊法偏凌與可前風流不在吳興下秋風野館閑蕭蕭
何以報之雙瓊瑤青山向夕捲幽幔明月入户窺參寥
知君本是金門客何乃栖遲在泉石見畫令人重憶君
秋風黄葉又紛紛
　　　送僧歸日本
法師東南秀成行獨清苦一錫行挑貝葉書孤帆笑别
扶桑樹茫茫海水無行路水月澄澄印禪悟經梵朝殘
五老雲鉢盂夜洗三山雨隨縁忽復東歸去萬里鯨波
一盃渡夜半龍吟丈室雲天邉鳥沒千峯曙塵縁未斷
那可攀别後知師向何處
　　　山中喜故人綉衣使者見過
谷口夜来雨閉門碧苔深單居絶儔侣鬱鬱愁我心臺
中故人舊相得别來不道青雲隔驄毛駿馬綉衣裳飄
飄來問山中客山中野人獨布衣十年分與故人稀薜
蘿深庭開花徑猿鳥聲中候竹扉西遊不問行來乆且
喜林間一攜手㡬度空看海上雲相逢好醉盃中酒酒
酣擊劒歌未終樽前别思又匆匆羡君大隱金門裏嗟
予還卧青山中山中寥寥日將夕芳草萋萋謾相憶滿
地殘花送馬蹄天涯目斷愁難極
　　　聞笛歌送人之塞上
横笛對離亭扁舟越江口月下何人最斷腸天涯怨别
吹楊栁楊栁繁音愁復愁梧桐蕭瑟江楓秋長林半夜
葉皆脱積水三江雲不流長夜漫漫聽未了變羽回宫
猶嫋嫋越海天邉鳥不飛閩闗月暗猿聲小須㬰一曲
更凄清零落梅花滿楚城楚城迢迢接沙磧邉客聞之
淚俱滴黄埃積雪暗長關絶域窮荒草根白此夜愁心
獨對君眀朝悵别又離羣單于城上吹羌管知爾相思
不忍聞
　　　筝人勸酒
新豐美人青樓姬綘裙玉腕嬌雙眉暫歇秦箏勸郎酒
西凉蒲萄金屈巵郎君但飲休辭醉百年悠悠醉中是
神血朝凝不復知日暮青山北邙裏迴身更整十三絃
金雁離離繞鈿蟬十二闌干月將墜錦筵紅燭浮青烟
人生歡樂那能乆豈悟星纒倐忽走妾顔未改君少年
日日樽前勸君酒
　　　書雲山小景
山蟬聨兮青青水潺湲兮浩浩樹叢叢兮遠人烟雲漫
漫兮飛鳥道嵐光晻曖兮霽人目黛色青蒼兮不堪掃
微鍾逺兮東林歸㠶邈兮仙島彼角巾兮逍遙誰同兮
笑傲予迷途兮既乆愧還山兮不早何雲松兮可巢感
吾生兮將老
　　　女耕田行
鳴鳩喔喔屋上啼東隣西舍把鋤犁兒家兄弟乆邉戍
數畝山田空草畦山田况是多磽确無人無牛廢耕作
母今年老女未笄門户蕭條轉衰薄掩面含羞學種田
道傍觀者盡垂憐去年潦旱妨秋稼盡鬻裙釵輸税錢
春來依舊愁辛苦竊向田頭拜田祖黄葛衣吹野草風
青蒲笠帶山花雨路逢邉使忽悲傷聞道兒兄死戰塲
欲收兄骨向何處女身不及東家郎
　　　孀婦吟
開篋見珠翠思君前日情只言恩愛長相顧豈悟音容
隔死生東流逝水何時返倐忽青天彩雲散銅鏡粧臺
不復窺羅襦綵被荒塵滿月眀蕙帳寒如水燈火熒熒
照虛位寂寞空簾鵲影閑蕭條窮巷蟲聲碎東隣車馬
如雲屯西隣歌舞日紛紛不羨他家夫婦好寧甘守節
在君門新墳峩峩倚林麓春去秋來草應緑夜半傷心
不忍啼天明獨抱孤兒哭
　　　代閨人答輕薄少年
繁花笑芳年蔓草對幽思妾本燕趙姿誤身任俠子長
安任俠矜少年五花白馬黄金鞭平眀馳逐新豐市日
晚吳姬壚上眠玉驄一别知何處可惜佳期夢中度笻
竹丁香起暮猿枕屛十二巫山雨落盡冬青猶未回轉
頭黄葉委蒼苔空簾盡日無人見寂寞黄昏月又來
　　　賦得劒津送浮丘鄭先生之江西考文
閩溪迢迢掛絶壁平津之水深千尺神物湮沈不復知
往往潭心飛霹靂銀河掩映流寒聲玻璃井上雙龍行
九華山色分照耀丹楓寂歴秋風鳴吾夫子浮丘生送
君㡬度持文衡扁舟觸熱那可度來往津頭須濯纓
　　　梅城小景
江城何人夜吹笛寒落梅花曉無跡仙嶠蒼茫隔海清
人烟寂歴連秋色何處征㠶天際歸夕陽楓樹鳥邉微
磯頭亦有垂綸者甘向滄浪老布衣
　　　雙燕
雙燕飛雙飛復雙栖瓊忩綵户九天上銜泥出入黄金
扉那知繁華盡一旦失栖托柏梁寂寞吳宫焚飛飛去
入誰家幕我心本憔悴顧汝兩傷悲何當化作比翼鳥
翩翩復上青雲飛
　　　還山吟
我所思兮商顔之峯首陽之岑烟霞眀滅傾洞不可極
但見迸泉颯颯飛雨愁深林中有𤣥猨叫月鳴鶴在隂
採芝行歌不復聽食薇遠引終難尋古來龍蠖皆有道
至人舒巻應無心吾不能學蔡澤取卿相又不能學季
子多黄金耦耕忘世志何潔楚狂歌鳳譏已深我欲還
山發哀吟天㝠㝠兮雲隂沈白石兮粼粼流泉兮涔涔
拂商羽兮絃素琴山之靈兮來賞音彼聾俗之顛倒兮
樂淫淫駸駸吾將捐其袂解其襟脱蒼龍之佩荆玉之
簮悵佳人於極浦涕淋浪而沾襟
　　　挽陳子賢
清猿血滴泉中夜山靈怨死薜蘿罅辛夷吹烟香徑斜
鬼燈明滅寒泉瀉玉樓帝遣迎仙魄劍挂殘星冷枝碧
落月衣寒地下秋海天夢斷桐花夕
　
　
　
　
　
　
　
　
　
　
　
　
　
　
　草澤狂歌巻二
欽定四庫全書
　草澤狂歌巻三
　　　　　　　　　　　　　明　王恭　撰
　　五言律詩
　　　九日
落葉滿秋山親朋杳靄間江村多雨外世難㡬人還白
髪偏能長黄花好是閒聊將一杯酒暫爾解離顔
　　　寄别陳大坐罪之京師
淚沾行子衣不得顧庭闈祖席君難醉朋簮我獨違風
波千里别淮海㡬人歸賸把鄉書寄新秋有雁飛
　　　偕陳處士宿桓山禪室次韵
探幽識靈境習靜愛古刹林風落曇花山翠濕衣葛心
空愜道腴神清悟禪悦髙興殊未窮殘鐘下微月
　　　遊桓山寺
水木通禪觀清遊却忘還風泉衣上落魚鳥鏡中閒緑
髪縱教變青雲未可攀超然人境外何必市朝間
　　　三溪似陳澄清
書幌連溪曲春流拂樹過野花雲際落山色鳥邉多薄
分違纓冕幽情變薜蘿欣逢魯中叟談笑復如何
　　　留别海上陳文學
瀛海東風後壺山夕鳥邉相逢花歴歴恨别草芊芊細
雨延春酌疎燈耿夜眠眀朝江浦上何處復懐賢
　　　又
客思已凄凄鉤輈雨外啼家林歸夢積村路獨行迷島
樹看成霧林花踏作泥辭君理行櫂萍水又東西
　　　送馮生被役荆蠻
迢遞荆蠻路君行亂我心楚山南去遠湘水北流深鄉
望秋中樹邉城雨外砧窮荒人少到音問抵南金
　　　送造士盧紀京貢
官栁拂行塵孤城帶遠人海天殘雪夜京樹入懐春白
髪相知少青山獨夢頻斯文應未冺行矣莫羞貧
　　　暮春贈别方陳二公遊泉城
惆悵又分襟江亭酒緩斟桐花衣上雨楊栁笛中音醉
憶平原劒閑銷季子金五陵鞍馬盡恐負少年心
　　　初秋露坐有感
夜蟬鳴露葉林館候初凉髪逐秋風變愁分漢水長一
身天地窄五口嵗時荒山魅無情極聞余應斷腸
　　　滄洲雜詠中賦得蟾蜍水滴
三足斂精耀置君書案頭願輸涓滴清助爾文墨優顧
兎未同羣(闕/)蛙非與儔無因反月窟千載從(一作/傍)滄洲
　　　題鄭氏家藏古畫
凉雨净氛壒孤雲結層隂飛流激芳澗嘉木澄幽林鳥
啼谷中趣人閒川上心誰為後來者當期此投簮
　　　夏日遊靈瑞寺
鶴石孤峯轉龍宫古道斜如何在人境别自有仙家流
水仙梯近歸雲覺路賖勝遊須永日何必在生涯
　　　二
蘭若當生處經過憶舊林樹迴青嶂合門掩白雲深野
烏啼禪榻清池浄客心終悲城市裏人事日相侵
　　　三
蕭王宫殿古髙構軼浮埃山遠人行少江空潮自來濕
雲沾野榻飛鳥上經臺自愧紅塵縛無因共酒盃
　　　四
古寺隣江島蒼茫紫翠間斷雲連野寺孤鳥沒空山酒
榼穿花入禪扉映竹闗幸陪巾舄醉日暮始言還
　　　古塞下曲
雲中今已平軍士凱歌聲天地邊塵没闗山漢月明洗
兵秋度磧牧馬夜歸營多少還家夢中原有弟兄
　　　二
十二羽林郎横弓事朔方陳雲遮塞月殺氣墮邊霜戰
苦隂山黑兵殘落日黄長驅射鵰手生繫左賢王
　　　三
㡬戰交河北天山暗雪花横戈辭漢月驅馬入陰沙窮
漠依深壘殘兵慘暮笳風塵殊未息鄉國慢咨嗟
　　　送人奉使日本
扶桑東海際望望水雲深曉月都門别秋風别使心魚
龍驚漢節獠蜑貢南琛且復勤王去歸朝早賜金
　　　過冶城尋芝山蘭若訪從兄闡上人
梵宇相逢處依依憶斷行佛香雲近榻禪寂鳥窺房粥
茗留清晝鐘魚出上方空門多割愛猶解惜蓮芳
　　　夏日喜故人見宿
林居清夜静喜與故人期巻幔凉先入深池影自移挑
燈閑對酒掃榻坐聫詩眀發天涯别重來是㡬時
　　　題前山過雨
灝氣集雲壑羣峯微雨晴商颷起蘋末木葉澄秋聲山
色依孤櫂天寒潮信平滄浪有清處可以濯吾纓
　　　題馬圖
龍種来何處流沙路不窮自矜千里駿曾取貳師功影
入天池月聲嘶御道風只今憐駿逸誰數玉花驄
　　　初夏寫懐
春歸南苑曙孤思倦登樓野樹青殘雨江雲白遠洲鳥
啼驚物換草緑伴人愁獨有龍泉劒光芒射斗牛
　　　西岩庵前小池
西岩春池小泠泠隠翠微虚圓窺色相恬淡印禪機雨
積龍泉古波澄鳥影稀塵纓從此濯相對欲忘歸
　　　擬唐髙適送鄭侍御謫閩
閩川今謫去惆悵復離羣别夢逢京雨愁心住楚雲猿
聲閩樹遠㠶影越江分聖主恩波重多才不棄君
　　　經冶城尋芝山蘭若訪從兄闡上人
蘭若三山下相逢慰所思支離驚落葉留戀惜連枝境
靜禪皆寂身空病不疑自憐塵土隔徒有鶺鴒悲
　　　寒山過雨圖
落葉塞鴻秋澄江湛不流數峯殘雨外獨樹斷雲頭暝
色浮僧磬寒光入釣舟向來濯纓處迢遞隔滄洲
　　　漁隱
自無簮組分結屋近苔磯夜月懸孤艇寒潮入半扉溪
山曾無趣魚鳥已忘機為問青雲者誰能忍布衣
　　　殘夏懐西岩舊隠
闗河暑漸收池館欲迎秋忽憶山中事偏懐靜者流焚
香依曉榻洗鉢動寒湫苦被紅塵縛何期到上頭
　　　送僧歸日本
滄波杳無際望望入扶桑杖錫遊何處歸途信一航龍
宫朝洗鉢鮫室夜焚香法侣遙相待松枝偃舊房
　　　遊靈瑞寺偶賦
白雲精舍近一路入迢遙古壁留殘靄微鐘送暮潮鳥
啼空翠晚花落斷香飄此地堪攜興何須度石橋
　　　經漂母墓
寂寞淮隂路荒城接楚原誰能懐漂母曾此飯王孫孤
塜今猶在千金不復論自慚非國士茲去向何門
　　　擬唐韋應物賦得暮雨送李胄
江城分手處夕雨更沈沈野樹含滋色層峯沒翠岑空
濛闗塞遠飄泊海門深送别情無限絲絲淚染襟
　　　經爐峯蘭若
迢遞孤峯裏空門偶獨行野雲隨杖屨古木帶簷楹月
出禪初定僧閑鳥自鳴興闌歸自晚鐘磬有餘聲
　　　山水圖
半幅生綃裏分眀見遠山斷橋分瀑溜古木隱岩巒野
色烟中沒孤雲鳥外還幽栖如此得何必市朝間
　　　二
山水無窮趣看圖憶勝遊葉藏雲外塔風穩(闕/)　舟岩
際隱遙月藤隂下碧流從茲得佳賞何日去瀛洲
　　　三
山水愜幽盟蕭蕭薜茘情天邉孤嶂遠鳥外白雲横野
衲聞猿坐山人伴鹿耕看圖應不厭疑是輞川行
　　　枯木
野木臨崖石年深土亦崩老根浮斷蘚飛幹接長藤性
朽空勞匠心灰也類僧春風㡬榮謝羨爾獨稜層
　　　贈别畫史林虚白歸嶼南
憐君心不羈水墨始清竒瀟洒南宫態空濛北苑姿壺
觴傾邂逅岐路惜分離後夜分遙憶猿啼海樹枝
　　　武夷山訪道
投簮尋羽客山水慢亭清九曲烟霞色數峯鐘磬聲還
丹飛九轉仙篋受長生寂寂藤蘿外惟聞鸞鶴鳴
　　　齋居喜故人陳希召過仍送别云
相思飛鳥外海樹共春雲岐路誰知己空齋獨見君故
情猶戀戀别思又紛紛相送無窮恨壺山向夕曛
　　　泊舟武昌
孤舟隨鳥沒漸至楚王城黄鶴乆飛去髙樓空復情岳
陽春樹歇漢口夏雲生鸚鵡芳洲近凄凉待月升
　　　題猿鹿圖
丹青翠㣲裏猿鹿共幽閑掛影寒潭外群遊落照間養
茸尋藥圃得樹入雲閒年少無游獵山林恣往還
　　　晚濟龍門渡因訪髙慢士
向夕龍門渡風潮半落霞暫停遊子棹得訪故人家浦
口魚罾近津頭酒幔斜踟蹰那忍去乗月涉江沙
　　　夜泛臺江
無諸古城外潮滿合沙洲賔從留驄馬壺觴度彩舟山
迴川夜月猿怨海雲秋寂寞屠龍事臺空江自流
　　　送客還薊丘
江南春草歇斗酒送歸程别路閩山色鄉園易水聲嶺
雲遊子恨邉栁故闗情握手自茲去空聞征雁鳴
　　　經故人墳
東城日將曙驅馬入寒雲無復平生友空餘數尺墳卧
麟行鳥跡斷碣積苔紋欲薦寒泉水臨風涕泗紛
　　　喜嶼南景霞子兄弟見過
林家好兄弟清潤比璠璵海嶼耕殘業天壇夢舊居相
逢三徑草清話一樓書莫遣明朝别思君恨有餘
　　　贈毉者
仙毉何處住賣藥到山城嵗月壺中度人烟醉裏行杏
林春樹曉橘井野泉清已飲上池水何論指下眀
　　　題靈瑞招提
連峯入翠微海色上行衣寺古殘僧少林空野鳥稀幽
花燃石洞芳草沒山扉盡醉壺中物長歌送夕暉
　　　誦道經
盥濯宴心坐焚香講道經青童開寳笈白髮對黄庭玉
佩飛鸞馭瑤笙載鶴軿天花撩亂處迢遞見仙靈(玉樞/經有)
(天花繽/紛語)
　　　送隣人𦵏
卜隣今㡬年此别間黄泉洒淚臨長道招䰟若箇邉夜
臺春寂寂蒿里樹芊芊歸路東城晚誰家思管絃
　　　四月東湖泛舟
落日東湖裏相攜著綵舟澄明憐水物浩蕩狎沙鷗載
妓從歌舞飛觴任去留緑荷深處月流影上滄洲
　　　山人入城
翠微行漸遠去去入城扉斷續人烟近荒凉故舊稀市
廛沾草屨官栁拂荷衣惟有空濛水東流無是非
　　　久雨後湖堤散步偕三同志
湖上雨新晴相將著屨行葛衣沾野色紈扇引波聲吟
響魚皆聽機忘鳥不驚隔林村路晚歸興月初明
　　　避暑
林幽行避暑藤葉晝隂隂地僻無行客山深獨抱琴白
雲時在屨流水始知音寄語塵中者同來共息心
　　　三山送客歸錢塘
分手螺江上青山驛路長嶺雲添别恨闗月照行裝浙
水金鱗活西湖白藕香羨君從此去調膳上髙堂
　　　遠浦帆歸
寂歴釣魚磯青山帶夕暉天邉飛鳥絶浦口一㠶歸花
嶼鴻聲小蓬忩月色微叩舷閑獨坐忘却白鷗機
　　　二
浦漵沿村曲孤㠶一片秋風移篷裏軸影拂水邉樓鼓
枻驚初雁鳴弦起夕鷗江湖波浪𦂳幸喜見安流
　　　夏夜聞笛
露坐空庭夕遥峯片月眀誰將楊栁調吹作鳳凰鳴思
繞坡仙夢聲隨嬴女情舊遊寧再得聞此轉悲生
　　　二
誰截湘南管晴樓午夜吹數聲孤月下獨客斷腸時零
落梅花片蕭條楊栁枝天明漢江上何處覓桓伊
　　　贈隱者赴召
鶴書天上去迢逓到山城獨賦驪駒别空懐薜茘情呉
中爭騎逺淮上一帆輕漸到金門下君應被寵榮
　　　二
習靜東山裏空林閉兩扉獨承丹陛詔暫解緑蘿衣猿
鹿誰同伴烟霞跡漸稀五雲霄漢上還有夢來期
　　　訪山人不值
迢遞過前峯林深爽氣濃也知行處盡猶未與君逢白
壁猿啼榻空潭樹翳鍾不知人代裏何日得相從
　　　二
山中尋舊侣何事掩荆扉樹宻藤花落籬深菜草稀蕭
條人不見寂寞鳥空歸葉上留名去孤雲與願違
　　　林塘夏夕有懐同志
風微池色定林靜藕花香深樹歸殘鳥青山斂夕陽同
心嗟逺道久别隔他鄉世事今如此何因共舉觴
　　　書雲山小景
遠樹緑依依澄江去棹㣲人烟連極浦僧舍對殘暉山
迥雲來白林深客到稀紅塵多少事即此可忘機
　　　夏夜舟中
暑氣夕仍熾澄江思夜遊孤舟乗楚月醉客發吳謳漁
浦鐘初斷楓林火漸收鷄鳴看海色城闕復堪愁
　　　送人下第歸桐城
如君寧乆㣲且復顧庭闈折桂暫無分飄蓬今獨歸壺
公當過道金粟待行衣遙想青燈下閑堂靜掩扉
　　　冶城馬上
䇿馬三山路經過似勝遊千門烟竈曉獨樹釣臺秋雁
塔天邉小孤㠶鳥外愁晚來燈火起鐘鼓鳳池頭
　　　山路見落花
野花垂嶺口無主亦芳菲色映林僧帽香隨木客衣凄
凉猿折去零落鳥銜歸日暮行人絶山風吹更飛
　　　漁樵清話
礪斧出幽林移竿野水深相逢休問姓偶坐便知心岩
桂香堪爨江鱗美易尋平生山水趣終不為朝簮
　　　登鳳山仙人梯
磴道蒼苔古縁雲上石梯依㣲殘雨雪迢遞拂雲霓乍
可臨仙路誰堪駐馬蹄回看煉丹處岩畔草萋萋
　　　二
鳳山東海際蒼翠白雲封峭壁懸梯近幽林挂瀑重虹
蜺侵絶澗星漢接危峯不見燒丹者空憐避世蹤
　　　贈别友人之長沙太守
聞説長沙郡湘南驛路微楚山猿亂叫湘水雁孤飛見
月鳴琴坐行春佩印歸憐君五馬貴自笑緑蘿衣
　　　織婦
草蟲鳴促織深夜動鳴機玉手挑燈暗羅衫染淚微常
懐筐篚貢又憶塞垣衣用盡閨中力天邉雁未歸
　　　王昭君
行旌入塞垣回首望君門漢月牽愁思邊塵慘淚痕琵
琶霜外曲𦍑笛夜中魂惆悵氊廬下空聞刺刺言
　　　經山中舊宅
行行林路遠此地復傷懐斷壁懸疎蔓閑門翳古苔隣
僧驚獨住野老候重來欲去仍回首猿聲處處哀
　　　贈講僧
吾師能演法往往落天花諦聽來何處筌蹄付作家三
(闕/)翻貝葉雙樹拂袈裟早晚離言説空潭有月華
　　　題王孫挾彈圖
金衣騎小駟迢遞茂陵山接鶻花邉過鳴鞭栁外還斷
猿驚羽箭過雁落金丸歸醉瓊樓夕天街雪正寒
　　　林下逢僧
林中見緇錫相問始知名對坐松聲晚澄心澗影清談
空歸妙法説有愧勞生月出從分别惟聞山鳥鳴
　　　山莊獨夜
獨坐空牕裏幽泉入户鳴山林甘寂寞風月共凄清夜
半猿聲斷空庭燭影眀蕭條松葉下纓冕不闗情
　　　夏月過周六園林因有茶𤓰之會
森爽鳳山裏林幽暑自移幸無塵外事應有靜中期鳥
觸牽風幔猿投宿露枝茶𤓰並異味隨興且淹遲
　　　獨酌言懐
行歌與醉吟誰識一生心白日蹉跎過青山感慨深酒
酣空擊筑愁極少知音且盡壺中物仙源何處尋
　　　山行聞樵歌
樵歌何處響迢遞白雲深嫋嫋潭邉起蕭蕭空外音何
須諧律吕即此是謳吟却厭青樓曲商音攄暮林
　　　過皇恩寺
上國僧遊去山門日自開紺園依緑草畫壁上蒼苔谷
暗猿初斷林空鶴又回惟餘舊童子笑問客何來
　　　燈下寫懐
獨坐山忩裏燈殘欲二更月中山葉墮階下草蟲鳴風
便遥鐘響霜寒獨自驚青雲猶未達徒此悵離情
　　　梅城雪夜
夜靜潮聲遠城髙月影寒梅花孤角斷燈火㡬家殘楓
葉愁中落鄉林夢裏看天眀倚霜樹雲水浩漫漫
　　　寒村隱者
谷口微霜度寒村獨見君西風見蕭瑟落葉不堪聞古
路無行客閑門有白雲為憐幽處好不忍更輕分
　　　秋江送行者
殘栁緑依依離樽對夕暉斷鴻隨去櫂落葉映行衣楚
國烟中盡淮山鳥外微宦遊終在客嵗晚早言歸
　　　秋中九日登南樓
海上登臨望荒城水亂流天邉孤嶂雨烟外㡬家秋近
郭寒砧響長沙落雁愁鄉心正無那回首仲宣樓
　　　秋日送僧還山中
西風殘葉下錫杖返東潯浮世空傷别孤雲不住心人
烟飛鳥絶山月斷猿深後夜相思處惟聞鐘磬音
　　　搗衣
獨抱清砧冷那堪搗夜闌淚飄雙杵落愁絶一燈殘烟
月閨中趣風霜塞上寒年年空寄遠相憶恨漫漫
　　　九日鳳山載酒
九日鳳山路登臨喜盍簮風飄烏帽落雲度菊盃深樹
色殘孤笛鴻聲帶遠砧醉來同藉草不覺夕陽沈
　　　秋江獨釣
蕭條驚葉墮孤坐子陵灘積水揺棕樹微風颺竹竿雁
催秋色晚霜降笛聲寒釣罷行来夕楓橋日又殘
　　　秋暮寄山中人
水國催寒早霜風㡬夜砧懐君隠居處落葉亂山深野
鳥無遺路孤雲不繫心懸知燈火夕閑坐聽猿吟
　　　秋山行旅
客路青山外蕭條盡白雲猿啼山寂寂霜降葉紛紛野
寺鳴烟磬空林帶夕曛望鄉心未巳殘笛不堪聞
　　　都門留别
都門霜葉赤車馬正紛紛祖帳黄花酒孤舟日暮雲龍
池初月上長樂曙鐘聞落羽悲紛去懐君鵷鷺羣
　　　初冬登南樓
樓隱青楓外南天葉未霜寒山低度鳥芳岸入斜陽復
嘆年光暮空憐鬢髮蒼故園三徑晚歸笑醉壺觴
　　　江城暮角
何處玉龍鳴寒江帶楚城梅花天外落客淚夜中傾思
苦胡霜入聲凄漢月眀湘南多謫宦誰是不闗情
　　　寒山送客
相送空林下千峯鳥外微寒風飛去斾野燒帶行衣谷
口遥鐘度天涯遠騎歸知君愁此别應念故人稀
　　　鳴砧寄友人
候館空垂幔荒城又搗砧寒聲霜外落愁思夜中深響
度銀燈暗清和玊漏音同袍嗟乆别因此惜驚心
　　　松林觀瀑圖
瀑布懸空青初陽互眀滅噴壁飛白虹穿林散晴雪淙
淙鶴夢清洒洒機心絶相顧濯塵纓滄波坐超越
　　　冶城客夜
鐘斷夜色寒孤吟客衣薄月色半城虛砧聲四隣作更
殘酒氣㣲坐乆燈花落乗興理歸㠶四望無諸郭
　　　送黄山翁還玉融
十載一相逢㡬日滄洲客祖道又傷離勞歌復愁積孤
雲赴岩阿獨鶴鳴川澤歸去黄山中希君醉時墨
　　　獨酌言懐
林居絶輪鞅獨酌形亦忘百年會衰朽一室任荒凉寤
寐友千古遊心見羲皇所以陶潛翁頽然卧柴桑
　　　秋塘曲
妾身在寒塘夫壻平原客白馬五陵遊空閨斷行跡憶
昨别君時蒲生栁條碧及此君不歸登艫感秋色
　　　寄上清王道人
閑齋澹無營忽念山中侣鶴馭杳難期瑤笙竟何處心
懐九轉丹夢繞三花樹矯首望孤雲飛聲寄𤣥圃
　　　書上清方壺醉墨山水
林下多白雲溪口繞水木長嘯鸞鶴群翛然在空谷悠
悠山色閑浩浩波光緑寄醉墨壺中惟應道機熟
　　　春登御風臺
寂歴芳臺古天空野望長雨晴閑樹出雪盡粤山蒼露
蘚凝寒翠烟花送斷香御風人不見徒此立斜陽
　　　二
雁峯晴翠裏臺古獨登臨沙阜人烟積山城海戍深野
雲飄杖舄林吹拂衣襟仙路無期達空驚弔古心
　　　閑居喜故人見過
幽獨空林下荒齋喜見君掃苔聊共坐剪韭更論文華
髪掃青鏡浮名寄白雲綈袍如有意慎勿又離羣
　　　二
寂寞卧空齋閑扉閉緑苔一簾幽夢斷千里故人来野
竹迷連騎空花送酒盃又愁分手去心事向誰裁
　　　送僧遊吳
遠師何處去迢遞别東林浙水人烟積吳門雨雪深寒
山孤燭影建業暮鐘音處處應留偈懸知不住心
　　　與醫者遇詩以贈之
長桑親受訣復飲上池清賣藥寧論價還山尚隱名杏
林春露積桔井野泉平見遇能醫國何辭纓冕榮
　　　經鄱陽舟中作
揚㠶渡彭蠡雲樹曉㝠㝠潮到潯陽白山連建業青乾
坤隨去鳥江海任流萍回首鄉林遠歸鴻不可聽
　　　登雁山望太常峯有懐所知
雁山青翠裏遥見太常峯勝槩無期到幽人何處逢仙
源雲縹緲秪苑樹䝉茸興盡獨歸去空林聞暮鐘
　　　贈道省親
獨鸐下三天吹笙度紫烟道心飛鳥外親舍白雲邉丹
脉調香飯霞衣拂夀筵更教人代裏何處覓神仙
　　　送邑令秩滿之天官
天南望帝畿迢遞入銓闈作縣三年别趨朝㡬日歸楚
江㠶漠漠淮岸馬騑騑想是龍池上香名是爾稀
　　　六平峯山送人之吳
斗酒臨長驛孤㠶半夕陽花催離思急栁引醉歌長楚
樹兼雲遠吳江到海蒼六平山下路何日更持觴
　　　田家喜晴
田家當惜雨積雨轉傷苗詰旦雲猶濕新晴潦漸消迅
雷潛地底初日映山椒預卜豐年兆何應荅聖朝
　　　送人使邉
漢節下青㝠邉人望使星繡衣辭鳳闕驄馬入龍亭雪
凈胡天緑春回塞草青須令月支長函表到王庭
　　　仲夏五日遊盤石
盤石臨湖面凉風薜茘清酒酣山鳥狎曲度水龍聽興
極飛蘭櫂神遊到玉瓶不知湘木上飄泊為誰醒
　　　二
盤石蒼山口懽游重盍簮酒醒荷氣瓊雲斷水容隂畫
楫浮空迥青娥隔雨深懐沙千古事誰是獨清心
　　　詠茘枝
憶昔開元日繁華御裏看玉環天上去無復到長安香
沁瓊漿冷紅垂火劑團九重思玉食馳貢未應難
　　　懐畫史林景時
故人何處住獨樹孟家隣水墨今誰重雲泉我共貧襟
期多古意交態任時人醉裏從揮洒無錢奉老親
　　　二
木墨人皆羡承平祗布衣雲山隨處寫鄉樹暫時歸兩
地愁看月孤村獨掩扉幽期應早計何事乆相違
　　　與同志泛舟得江字
浦口齊橈樂滄波泛玉缸雲歸山㸃㸃天碧鳥雙雙蚌
月凉生夜魚風響渡江興來須劇飲無使寸心降
　　　送友人伸䝉岩讀書
籌峯烟磬裏君去獨垂帷散帖林中晚懸燈雨外微書
聲連澗水人影落苔衣不獨伸䝉子辛勤似者稀
　　　送人赴秋闈
凉露滴宫槐黄花映古苔秋風芹泮别曙日棘闈開戰
勝應誰敵名香得意回知君經濟手不愧子雲才
　　　贈武夷僧
武夷山水好潭影空禪心掛袖雲生石翻經月照林履
行隨竹靜鉢洗向泉深九江仙源裏惟聞鐘磬音
　　　仲秋洪山經狂客墓
狂客今何在風流世共傳夜臺依宿草隴樹入新烟月
冷延陵劒湖空賀監船秋風正搖落回首獨澘然
　　　贈道人别
塵中那乆住飛佩入千山片石松邉住孤雲鶴上還苔
深丹竈緑葉墜紫宫閑後夜𤣥洲月相思杳藹間
　　　題美人吹簫圖
可憐嬴氏女粉繪若平生無復乗鸞偶空餘弄玉名隔
花疑解語横笛恍聞聲却憶秦樓月偏闗獨客情
　　　僧房秋夜
寂寂空門掩三花隱亂峯經殘僧入定林暝鶴歸松境
靜天香入簾疎月影重永懐禪榻夜無夢到塵蹤
　　　寄建上客
建水接閩闗連峯鳥外閑魚商墟市遠蝦菜野橋灣烟
火舟中飯鄉林夢裏還年年貪利渉不道解離顏
　　　月下聞琴
空林微月出花下一琴横忽聽宫商調而多山水情雲
邉孤雁斷秋外百泉鳴坐乆長河沒猶餘靈籟聲
　　　擬題古山寺
靈源飛鳥外崱頂翠䝉茸雪覆經春葉雲殘渡壑鐘逢
僧留半偈習靜愛中峯自笑紅塵裏誰能寄遠蹤
　　　和王摩詰山居即事韵
寥寥人境外閑坐愛晴暉谷轉猿聲迥林幽鳥影稀雨
深苔蘚壁潭映薜蘿衣日夕忘機處孤雲去復歸
　　　老將還鄉
百戰解重圍三邊受鉄衣蕭條闗塞别迢遞故鄉歸舊
業春苗發青山白髪稀獨憐閑夜夢猶遶羽林飛
　　　夜寒曲
霜葉冷颼颼鴉啼井上樓轆轤哀響斷蟋蟀夜深愁繡
被蘭香滅銀筝雁影流相思紅燭盡敲碎玉搔頭
　　　暮秋太常峯掃松楸
迢遞孤峯裏含情對古丘苔碑空鳥跡山葉帶猿愁野
燒泉門夕寒花隴樹秋臨風一澆酒回首淚雙流
　　　文石漁家
海國春鴻外人烟盡木鄉潮生孤嶼沒月出白沙凉夜
火鄰鮫室雲㠶拂蠣房從来少耕種辛苦坐滄浪
　　　題鷲峯廢寺
鷲嶺鬱蒼蒼香臺出上方苔花侵佛像茘葉滿僧房禪
榻餘殘靄鐘樓半夕陽空門無色相何必嘆凄凉
　　　送道士還山中
仙臺飛鳥外灌木隠琳宫歸路多瑤草還山盡錦峯浴
舟臨野水飛珮入寒松愧我紅塵裏空憐絶世蹤
　　　擬早朝
鐘鼓金門曙千官列雁行西山含落月北闕映初陽御
栁蓬萊色宫花太液香袖中有三䇿思欲上君王
　　　山中即事
習靜當幽處閑扉隱翠微林間聞鳥近雲際見人稀曲
洞留殘雪髙岩掛落暉遥知銅墨貴不羡薜蘿衣
　　　暮春餞别
官栁拂晴烟情多又别筵且傾寒食酒將贈繞朝鞭遠
樹青雲外孤㠶夕鳥邉明朝相憶處兩地聽啼鵑
　　　暮春羇懐
旅館春將盡鄉心醉不迷人烟隨去住萍梗任東西花
落吳山暮鴻歸楚樹低解鞍空佇立無那子規啼
　　　送僧省親
空門恩愛稀欲去省庭闈親舍無期别白雲長自飛浮
盃尋故里洗鉢見春暉莫遣紅塵裏人烟涴衲衣
　　　閑居寫興
幽棲青嶂下塵事少相侵亦有漁樵樂而無纓冕心竹
閑書幌凈花汎墨池深醉卧雲蘿下機忘鳥自吟
　　　山路聞鷓鴣
朝入翠㣲畔鉤輈雨外鳴聲聲行不得去去若為情苦
竹湘南驛黄茅嶺外程鄉心正無那聞爾淚沾纓
　　　擬唐賈島題李疑幽居仍次韵
愛爾幽棲處清凉水竹園遠山頻對酒芳草獨開門巻
幔通雲影横琴拂石根仙源只如此相對更何言
　　　山行逢故人墳
繫馬荒林下蕭條對古墳傷心逢斷碣揮淚讀遺文宿
草今誰泣清猿不可聞空餘三尺劒落日掛楸枌
　　　山寺讀書
贏糧尋翠巘負笈入琳林書映藤蘿色聲隨鐘梵音芸
香孤鳥外燈影斷猿深寂寂空門夜閑窺往聖心
　　　二
聲聲連梵音人影與禪心散帙維摩室懸燈支遁林靈
花開户落法雨下帷深洙泗東流去真源何處尋
　　　寄衣曲
孤月照庭闌相思剪合歡淚從燈燭下霜入(闕/)　寒絶
漠(闕/)　遠空閨錦帳殘慿君封裹裏誰為著時看
　　　夏夜寄宿僧房
薄暮中峯裏遙聞仙梵音獨尋鐘磬逺漸至薜蘿深月
色虛禪室泉聲到客簪誰知慧燈影于此照塵心
　　　寄馬秀才下第歸
鄉闈不得意秋巻自呈親共恨持衡手空憐泣玊人拂
衣楓葉冷歸櫂菊花新擢秀非難取長歌泮水春
　　　春隂
海國東風後千門積曙隂斷雲隨雨薄歸雁帶烟深栁
暗迷征騎花寒笑客簮翻憐勝遊地愁絶五陵心
　　　宫鶯
宫漏曉沈沈間闗百囀音聲隨天樂下色借御袍深栁
外窺殘黛花間識墮簮長門終日閉聞爾獨闗心
　　　暮春都門送客
四牡正騑騑承恩出帝畿五門宫漏斷千里布㠶飛烟
火吳山遠鶯花楚樹稀過門應暫住不乆換春衣
　　　新燕
烏衣何處别迢遞落春塘舊壘逢新主空簾見夕陽水
芹沾嘴活烟栁拂衣香何必吳宫樹秋風亦斷腸
　　　寒食登臨
山水空青處烟蘿鳥道邉千門初禁火獨樹已啼猿㳙
溜和清唱飛花拂綺筵回首古城下新塜草芊芊
　　　宫井
甃石長門裏虛圓一鑑清銀床苔蘚積絲綆轆轤鳴淡
泊如恩淺清泠似妾眀鉛華空自照惆悵若為情
　　　田家留客
爨突曙烟新蠶房絶四隣相逢江上路且醉甕頭春稚
子摘紅葉家人烹紫鱗感君情獨厚應不笑家貧
　　　送春
緑樹海邊樓年光逝水流向來攜手處誰是少年游池
草生還夢林花落更愁若為送春去吟髮又成秋
　　　贈故人陳孟敷牧安陸州
還鄉能㡬日五馬又騑騑闕下陳三䇿人間望一麾㠶
飛溳水闊路繞鳳山微送别無窮恨空慚獨布衣
　　　睡覺山中
林棲無外事心似野僧閑萬籟千峯起空簾午夢還松
香飄蕙帳苔色映柴闗獨鶴歸來晚遥鐘若箇山
　　　挽僧
雙樹經行處空懐結凈因松聲禪榻夜苔色影堂春如
意閑孤月袈裟積暗塵空門了生滅塵世獨沾巾
　　　夜泊楓橋懐所知
落日閶門外楓橋暫泊舟寒山初上月吳苑欲含秋别
夢千重遠殘鐘半夜愁天眀望鄉樹迢遞憶同遊
　　　送袖子西遊
遊方叅佛祖一錫别東林世路蛾眉外人烟劒閣深風
霜移戒臈水月印禪心早晚離言説還山思梵音
　　　暮秋登冶城平遠臺
山壓無諸野臺芳半夕暉連天孤樹遠滄海片鴻飛紺
苑皆黄落琳宫盡翠微回看南陌上四牡正騑騑
　　　海江送林中州歸
不羡魚羮飯寧甘苜蓿香小齋隣蠏舍曲儿近蛟房别
路分沙堰行衣受海霜到家看舊竹凉月滿横塘
　　　送人還建上
建水千峯外春城送獨歸雨花飄别酒津栁拂行衣劒
浦孤㠶逺閩天一雁飛到家應㡬日書信莫令稀
　　　宫燕
杳杳别烏衣還尋禁苑飛結巢依繡户識主近羅幃影
落宫潮小聲沈御栁微長門春寂寂猶憶海西歸
　　　春日登龍華觀
籌嵒青翠裏琳館是仙家徑轉龍峯逼林深鳥道斜白
雲隨杖舄金磬出烟霞幽覺塵心遠蒼藤落數花
　　　贈别陳孝廉赴京師
斗酒粤城闉千門栁色新孤㠶辭海月疋馬入京塵鳳
闕趨朝早龍池聽漏頻青雲從此去應念布衣貧
　　　上已邑中值雨
瀟瀟江上雨孤館獨留人山水愁中趣鶯花客裏身縣
樓寒樹合僧舍曙烟新遥憶蘭亭㑹凄凉㡬度春
　　　山人以春茗見寄賦以荅之
仙嶠多靈草紛披榖雨前色疑䝉頂霧香訝武夷泉林
屋人稀到山㕑手自煎愧無瓊玖報徒此寄雲箋
　　　題山水雪景
雙毫閑染處隱見雪花飛萬壑飄瓊樹千峯掩翠微灞
橋吟影度剡曲棹舟歸因憶陽春調而今和者稀
　　　送張道士歸山用唐人韵
烟霞寧乆别歸去禮元君養道看黄老將身寄白雲人
依松作伴身遠鶴同羣回首千峯暮瑶歌鳥外聞
　　　送邑長史
白面魯諸生寧知替畫榮一經諳治體百里見民情入
幕郎官喜揮毫案牘清一貧今似水處處見香名
　　　送僧住崇聖寺
青山崇聖寺方丈乆荒苔愛爾禪枝秀如今法宇開明
心超上乗真㫖悟西來振錫從茲去雲邉施食臺
　　　題道人幽居
學道居人境林扉晝亦闗燒丹傳妙訣采藥問名山醮
罷三花落經殘一鶴還黄精新釀熟常有好容顔
　　　伸䝉岩讀書
我愛伸䝉隠攜琴入翠微身閑隨鶴遠心靜見人稀散
帙時聞磬懸燈獨掩扉淵源那可測探賾日忘機
　　　贈林濟之江田送舅氏赴京選
宅相今誰是名家復見君同心看白水送别上青雲海
樹烟邉合江田鳥外分阜陽歌酒夜相對思紛紛
　　　題王晏碧梧山房
梧寺隠山房憐君若鳳凰一簾秋影靜半榻夜聲凉葉
露沾書帖烟花拂酒香行當中琴瑟清廟有輝光
　　　塞下
萬馬防秋急三邉殺氣昏鳴笳雙雁落伐鼓夜兵屯月
照黄沙磧風乾白草原空持三尺劒白首未承恩
　　　夜宿石門聞秋風
洞口微鍾夕隂林散夜聲孤燈殘月下千嶂斷猿鳴颯
沓驚禪定蕭條動客情巻幃清不寐松際月斜眀
　　　文石江村
獨樹斷猿頭天空水自流人家分島嶼魚艇半滄洲海
色將㠶莫潮聲入户秋為憐魚蠏美長醉酒家樓
　　　與同輩遊霍童山
白鶴今何在千秋共鶴林人烟山縣小魚鳥洞天深苔
色迷仙跡泉聲凈客心無因問丹訣天路杳難尋
　　　送滄洲出邑偶賦
白髪卧滄洲翻然憶舊遊醉尋陶令酒吟倚謝公樓砧
杵千門夕梨棠一縣秋去逢髙慢士應是乆淹留
　
　
　
　
　
　
　
　
　
　
　
　
　
　
　草澤狂歌巻三
欽定四庫全書
　草澤狂歌巻四
　　　　　　　　　　　　　明　王恭　撰
　　七言律詩
　　　送林大歸
嵗晏山空落葉深臨岐那忍重分衿扁舟不載同歸夢
片月空懸遠别心去住誰為悲客路東西總是失家林
為予歸去逢知已但道平安是好音
　　　用韵答林大
正爾交情似海深不堪離别涙沾衿㡬回見雁思鄉信
千里移家共客心新酒黄花連夜榻秋風寒夜響楓林
天涯共住同蕭索莫惜逢人寄遠音
　　　邢逸人寒夜見過
每憶家林結弟兄别來空感故鄉情天涯白首重相見
客裏殘觴且共傾積雪寒江楓盡落斷猿孤嶂月偏眀
十年滄海多離别豈必今宵淚滿纓
　　　答梅江陳以方
先生清隠謝浮名數畝山田也自耕家近鄰洲饒蠏舎
客留鄉館有魚羮寒山對酒同誰賞野寺尋鐘慣獨行
遥枉新詩問流俗相思一夜斷猿聲
　　　秋日留别劉大
十年分手隔山川乍見那堪又别筵白髪醉看青鏡裏
黄花飄近羽觴前雙湖積水啼孤雁獨樹髙原咽亂蟬
何事最闗離恨切月眀重語舊箏絃
　　　二
年少與君輕别離肯將清淚洒臨岐那堪短褐飄蓬後
不似寒牕剪韭時遥夜客心懸絡緯隔簾霜影動辛夷
十年此㑹仍分手何得雜尊復共持
　　　别劉山人
十年身世尚間闗客裏逢花好是閑連雁晚來何處下
孤舟江上㡬時還寒雲野寺愁中雨疊嶂青猿夢裏山
流浪未成歸隠計對君空有淚潺湲
　　　梅花城觀兵
宛馬蕭蕭鳴北風時平閑却射雕弓千家山郭潮聲裏
㡬曲營門栁影中道滿旌麾嚴虎帳廟喧簫鼓祀龍宫
玉門定遠遥堪羡白首爲儒感慨同
　　　梅城夜泊
澤國秋風旅雁飛海天愁思正依依孤城背嶺閑吹笛
白露横江又濕衣砧杵遠村寒事早市橋殘火夜漁歸
興來且醉梅江月遮莫鄉原落夢微
　　　梅江旅夕
澄江如練繞楓林仙嶠横江帶夕隂秋滿山城飛一雁
門臨潮水抵千金白雲㡬處懐親夢黄葉他鄉在客心
無那愁腸偏愛酒戍樓寒鼓又霜砧
　　　中秋對月
風笛樓前萬葉乾碧天如水浩漫漫鴻聲遠度黄姑小
兎影斜臨玉鏡寒塞北將軍空倚恨湘南遊子莫凭欄
異鄉今夜堪惆悵何處明年更獨看
　　　客中歌越調
遥村燈火絶人行一曲凄凉對月眀山葉下時孤雁冷
鄰雞啼斷百蟲鳴黄沙磧裏霜天夢白草邊頭日暮情
欲變商音誰感激滿天凉雨送餘聲
　　　經馮氏先塋
音容别後遠悠悠寥落他鄉土一坏野水寒禽空對客
夕陽紅樹更闗愁手披荒草孤墳在淚洒殘梅一笛秋
淮海十年多少恨㡬人歸𦵏故山頭
　　　行次海上
晚風吹酒動離顏别路蕭條草樹間積水亂流疑夢渚
一峯中斷似君山鷄鳴海曙寒潮小雁引秋聲落葉閑
行李飄飄又何往暮雲飛鳥也知還
　　　别林十一恭并馮生二女兒
逢君江上草萋萋乆客將歸路欲迷日暮孤舟空蕩漾
天涯斗酒又分攜青楓孤嶼潮聲小積雨芳洲蔗葉齊
親愛重逢更何日野雲流水隔東西
　　　行次淮安甘蔗因悼同門友被譴沒于京
傷心不見舊同遊離思蕭蕭醉未休暮雨門臨青蔗圃
夕陽潮到白沙洲㡬家烟火遺民在千里江陵去國愁
莫怪行人倍惆悵羊曇何事泣西州
　　　寄清江隱人
平遠臺中醉盍簮粤王臺上惜分襟單車映月經槐里
孤棹移家入桂林滄海到来無舊業白雲歸後更何心
豪華近付東流水誰笑閑門碧草深
　　　秋半山中
南北雲來孤嶼青島花苔葉露先零天涯月出人隨影
夜半幽林犬吠螢僧榻焚香留偈别軍城吹笛帶愁聽
遥憐舊好佳期在應買黄壚醉未醒
　　　宿陳八家樓
世上悠悠多棄貧惟君髙誼始相親昇沈獨恨長沙别
南北誰憐失路人吹笛闗山明月上到樓鐘鼓夢家頻
江湖風浪連城起何處飄飄托此身
　　　西林感舊
十年重過謝公樓千里離心感舊遊江上行人孤笛晚
路傍離黍㡬家秋浮雲世事如春夢流水年光易白頭
别後芳原那可問寒猿野鳥自堪愁
　　　懐劉君弟從京口軍
别離江上語依依黄葉原頭雪漸飛孤劒獨隨邉將遠
封書遥寄塞鴻歸蘭陵夜靜休聞笛北固天寒正搗衣
何處看雲倍惆悵野猿湖水舊山扉
　　　書懐簡劉大
客庭風雨似秋天轉憶浮生事渺然病髮到來同落葉
故園歸去是何年凄凉塵夢遥鐘外迢遞鄉心夕鳥邉
萍水不堪流浪遠此行偏動故人憐
　　　二
海上殘春積雨香旅懐誰爲落花傷未須對酒驚蓬鬢
且喜移家近草堂匹馬寒原香漸遠百蟲孤館夜偏長
太常峯頂閑宵月盡付離人照斷腸
　　　書林二宅洋江春曉圖
東風閒颺薜蘿衣水國蒼茫共掩扉砧杵曉聲寒外盡
闗河春色鳥邉歸叢蘭露下湘魂遠深樹雲來楚望微
惟羡長吟北牕裏風流寧減謝𤣥暉
　　　别朱大
木香花發是清眀杜宇聲來減客情遠道春深那忍别
一樽江上且同傾青塘白馬門空掩積雨寒山暮獨行
相識非君相慰藉亂離心事有誰平
　　　挽林隱逸
家住雙旌乆不回一瓢江上獨傾懐篝燈坐聽風林雨
繐帳閒荒藥徑苔西州别後羊曇泣楚澤春深宋玉哀
我欲持觴酹芳草夕陽何處是泉臺
　　　送友人流西源
鳳林闗路遠悠悠惆悵行人過陜州渭水寒流秦塞晚
灞亭殘雨漢原秋玉門壁壘行應遍白葦黄榆夢亦愁
江海同人今已盡南冠何事到君頭
　　　白雲菴
白雲深處舊岩扉苔蘚蒼蒼一徑微翠壁紅泉分鳥道
石林精舍掛僧衣三峯月出聞猿斷五粒松香見鶴飛
今日置身千仞表了然心地發清機
　　　贈劉友
仲蔚門深遠市塵隠居何用嘆清貧薄田嵗嵗聊供祀
先壠青青只近隣夜織燈前催婦早曉書簾下課兒頻
林泉茲事仍堪樂猶勝支離笑此身
　　　題墨梅烟月景
林下花香雪更繁蕭條苔徑共誰看空香半入閑僧定
霜影全侵夢鶴閒任逐隣歌江上發恐隨邉笛月中殘
故人天外遥相憶欲寄南枝愧獨難
　　　題歐陽明府江山草堂巻
(闕/)源山下草堂開竹杖黄冠日往迴雨帶新潮低捲幔
雲連孤島落銜盃閑棋每憶林間榻靜釣猶思石上苔
嘉政只今人共説未應陶令賦歸來
　　　送劉監生還京
官船一棹大江流才子還京賦遠遊㠶帶夕蕪依御苑
夢隨凉月到家樓長淮雁影催寒曙近郭砧聲報晚秋
此度金門應早達莫令鄉舍乆淹留
　　　寄劉三知已
客居風景似湖南長羡山中酒共酣歸夢㡬回梧葉雨
懐人多在菊花潭空林野雪閑相待魏闕青雲遠自慚
聞説茂陵仍卧病獨將心事問誰堪
　　　文筆山房為延平郡造士朱員賦
文筆山深隔翠微清暉迢遞映書闈門臨絶澗逢人少
簾捲孤峯見雁飛四壁泉聲喧午夢半簾藤影落秋衣
潭津自昔多才俊詞翰如君世所稀
　　　書番陽戴氏侍萱堂巻
樂平才子舊知名曾是清朝被寵榮萱草别来應有夢
白雲頻望不勝情闗河迢遞娛親舍銅綬淹留近海城
他日錦衣回首去故園鄱水有餘清
　　　題岳陽樓壁
凌空飛構欎嗟峩無那湘山逞樹柯雲夢曉烟隨鳥沒
洞庭秋色巻簾多靈妃鼓瑟聲猶遠仙侣題詩墨未磨
更借桓伊三弄笛倚闌聽斷暮鐘和
　　　山水圖
城隅山水共清暉城下居人半掩扉遠樹微鐘隨去棹
夕嵐殘雨到行衣潮來絶島天邉小日落孤雲鳥外歸
為問滄浪垂釣者白頭何事未忘機
　　　奉答陳滄州
朝來空館思依依回首闗河一葉飛滄海斷鴻看又到
故山明月㡬時歸蕭條短髮臨青鏡颯沓秋風度客衣
唯有滄州知已在未應尊酒頓相違
　　　春初憶故人
楊栁初青雁北歸海天愁思共依㣲青山悵别頻勞夢
野館逢人欲换衣花外看雲孤興遠溪邉對酒故人稀
相思更有前期在未必同心與願違
　　　齋居喜故人陳希召見過仍别去
勞君軒珮問荆扉客裏相逢思轉迷芳草斷雲驚别乆
青山明月舊遊非瀛洲迢遞愁中望海樹蒼茫鳥外微
别後思君何處是荒原殘日草依依
　　　竹下酌
遠攜壺榼上幽林竹裏行㕑共盍簮龍影亂浮瑶席潤
鳳毛低拂玉盃深潭心氣爽人難醉谷口風微鳥自吟
更約抱琴重載酒風流何啻到山隂
　　　江城夕眺
荒城百雉欎嵳峩城下風來湧漫波雲靜遥天飛鳥迥
潮平孤嶼夕陽多風㠶㸃㸃迷烟樹山磬迢迢度薜蘿
十二危闌都倚徧闗心無那月眀何
　　　夏日過周六園林因有茶𤓰之㑹
鳳崗峯下舊荆扉龍眼隂隂暑氣微海上雲山迢遞見
林間車馬往来稀風揺竹露沾紗帽鳥蹴藤花墮客衣
不爲茶能留永日主人談笑却忘歸
　　　三山送客歸錢塘
無諸城外樹依依乳酒山瓶送獨歸吳岳蒼茫天外出
浙河迢逓鳥邉微離心漠漠隨流水征馬蕭蕭向落暉
歸到故園明月夜候門童子笑牽衣
　　　夏日過琳宫
瓊館迢迢隱碧岑平時鐘磬出空林苔因暑氣侵仙帙
鶴伴閑雲對客簮小洞石泉香洗藥古壇松樹净横琴
欲談火棗交梨事愧殺紅塵一片心
　　　過爐峯寺緇錫京行廊廡蕭然徘徊而還
西風缾缽去依依寂寞空門客至稀花徑路苔行鳥跡
竹林空翠濕人衣翻經榻下餘殘葉施食臺中半夕暉
惆悵松枝猶未偃却令𤣥度獨行歸
　　　送邑造士貢京師
朝逢遊子拂征鞍花嶼江城解珮環供帳早鶯啼越岸
驛程春樹繞淮山金門燭影趨朝入璧水書生聽漏還
此後橋門應見月相思人在五雲間
　　　春過岩泉寺
遠公瀟洒在東林竹裏閑扉隠翠岑祗樹春來忘色相
曇花空裏見禪心白雲半嶺迷香界孤磬中峯出梵音
此地從來堪習隠浮生㡬度得相尋
　　　路傍栁
裊裊官亭黄栁枝乳鶯啼斷緑楊絲影留年少看花騎
色借隣姬賣酒旗閨裏豈堪牕外見天涯誰忍笛中吹
托根不合臨長道空與行人贈别離
　　　題故人山房壁
薜蘿深隠似仙家半畝荒園祗種茶澗口香泥行鳥跡
簾前春雨落松花遥鐘漠漠青林晚遠瀑淙淙白日斜
拂壁為君書此去明朝相憶隔烟霞
　　　擬題黄鶴樓
黄鶴山前黄鶴樓樓前江水古今流英雄寂寞餘芳草
鸚鵡凄凉但遠洲漢口月眀鴻影度武昌雲斷笛聲秋
行人更莫頻登覽銅輦時逢帝子遊
　　　送隣子為僧
朝捐初服製袈裟暮掃塵蹤便出家鉢洗維摩溪上月
心依支遁寺前霞林端引水時澆棗雨後燒山學種茶
待得蒲團成爛草少林枯樹也開花
　　　送人使琉球
扶桑無路但行舟才子今持漢節遊自是皇威均雨露
故將冠冕化琉球風波浩蕩蠻天曉島嶼空濛瘴海秋
早晚星槎歸上國殊方休起見京樓
　　　擬唐劉文房青谿口送人歸岳州
青谿栁色動離愁江水蒼茫送客舟兩岸斷烟看躑躅
半天微雨聽鉤輈洞庭月傍君山曉湘浦雲兼夢澤流
歸去故園如憶别秋風應倚岳陽樓
　　　送人之温陵牧
温陵出守君恩重五馬頻嘶悵别難斗酒不堪留客醉
一麾今去共誰讙刺桐見月横琴坐金粟行春露冕看
但使甘棠公訟簡香名應是到朝端
　　　次塘行人擢浙江憲副
一經曾采泮池芳况是天朝被寵光宫栁遠隨驄馬色
苑花遥惜繡衣香雲開浙水騰秋隼天入荆蠻涌曉霜
莫向錢塘追故事六和髙塔野烟凉
　　　遊鼓山天風海濤亭
髙亭上與翠微連漠漠風濤際海天吳越百城飛鳥外
琉球孤島斷雲邉靈源洞古人稀到青草池空鳳杳然
深愧遠公相問姓自非𤣥度亦逃禪
　　　夏初登西石蘭若懐洽公
蘭若春歸雨霽天凌空臺上獨聞蟬岩扉碧蘚凝僧榻
林逕孤雲宿梵筵祗樹隂隂啼野鳥斷鐘杳杳出人烟
洽公住處今陳迹日暮懸燈益惘然
　　　擬唐王摩詰積雨輞川莊上
石林迢逓輞川斜積雨烟空見棗花翠壁紅泉分鳥道
白雲芳草半人家木蘭柴口朝行藥白石灘邉暮浣紗
纓冕向來真外事欲從林叟問燒畬
　　　仲夏過靈瑞招提
夜半青山有梵音曉攜清興問珠林烟霞路轉禪扉靜
薜茘花香野殿深舊入影堂空嘆逝新来釋子未知心
應憐法社荒凉久祗苑何因復布金
　　　寄鄭助教兼似胄監諸友
斗酒東城送别時馬前楊栁緑烟絲橋門到日聞鶯早
鄉信逢秋寄雁遲璧水獨尋麟鳳去故人誰與薜蘿期
為言六館諸才俊好向春風折桂枝
　　　晚晴登沙阜望海嶼偶賦
夕蕪殘雨半沙丘沙口行吟獨布裘㡬處人烟分水國
數村魚鳥盡楓洲雲歸島嶼千峯白風逓江潮五月秋
榮辱升沈君莫問滄溟東逝更悠悠
　　　借龍華琳宫避暑
避暑林扉興不窮仙家遥借翠微峯雲間鷄犬稀人跡
石上莓苔見鶴蹤氷簟更尋花處月角巾閑掛鳥邉松
自從心境清凉後却笑塵中萬事慵
　　　送人遊武夷
閩州山水獨清暉九曲仙源世所稀劒浦夜天烟外小
幔亭溪樹鳥邉微胡僧共飯驪珠缽羽士相逢薜茘衣
玉女峰南孤磬裡知君今去欲忘歸
　　　送陳延用任潮州郡幕
潮陽賛畫新恩重斗酒臨岐且共懽落日亭亭將别櫂
垂楊裊裊拂征鞍蛇山斷草巒烟積鰐渚滄波瘴雨殘
案牘清時貧似水香名應是到朝端
　　　送陳二林糧長運軍儲之海城
搜粟當年曾作尉富民何事亦封侯却令大姓専輸餉
誰信軍儲借上籌千里㠶檣秔稻白百城烟水鼓鼙秋
仍聞部曲多窮卒此日遥分主將憂
　　　擬唐竇遺夏夜宿表兄宅話舊
茉莉花香暑露清芰荷髙館月微明傷心欲話他年舊
握手空驚此日情青鏡流年頭共白緑樽深夜酒同傾
預愁别路楓洲外千樹蟬聲送客行
　　　聞士仁兄擢廣東邑令
佐縣吳江獨冶繁曳裙無復在王門風霜不改平生節
雨露還沾此日恩馬首未應趨嶺徼鵲聲先爾到家園
白沙堤上如休騎須與連枝倒玉樽
　　　秋日旅懐
西風殘葉帶荒溝旅館誰堪宋玉愁岐路自傷孤客暮
雲山空見斷鴻秋家林舊業餘青草萍梗生涯任白頭
㡬度扁舟吹笛夜令人歸夢滿東流
　　　粤城懐古
無諸建國古蠻州城下長江水漫流野燒荒陵啼鳥外
青山遺廟暮雲頭西風木葉空湟曙落日人烟古壘秋
借問屠龍舊蹤跡斷磯寒草不勝愁
　　　題處士山房
數畝閑園一布衣薜蘿深處市聲稀酒醒别墅寒猿嘯
客散空林夜葉飛翠壁紅泉分藥徑清池白石映柴扉
長安道上多車馬何事丘園便息機
　　　中秋宴集分韵得清字
廣寒宫殿凉如水坐對清暉欲二更但使玉樽頻注酒
莫令銀甲少彈筝窓含野燒明還滅簾捲星河淺復清
塵襪不禁風露冷恍然身世在蓬瀛
　　　暮歸沙堤
十里黄沙海上頭數株榕葉半滄洲西風禾黍平侵户
落日雲山遠帶樓雁影蕭蕭孤笛暮砧聲杳杳㡬家秋
候門稚子牽衣笑不省㣲霜著敝裘
　　　送王董教歸沔陽
祖道黄花白露寒江亭澆酒悵離顏脊令共向沙頭别
鴻雁分飛雨外還夢渚雲開三峽水漢陽㠶帶五華山
泮林此後應相憶莫道王音滯楚闗
　　　灞陵衰栁
昨夜微霜落灞橋數行官栁正蕭蕭聽鶯坐處空殘葉
繫馬門前有舊條色借青娥雙晚黛聲隨急吹度寒蜩
秦山送别那堪折應把離情寄玉簫
　　　擬盧允言晚次鄂州
日夕卸㠶黄鶴浦三湘夜色帶霜天風鳴岸葉潮初落
月到船忩客未眠隣笛凄凉臨野水驛樓迢逓隠江烟
年年蹤跡猶萍梗腸斷孤雲若箇邉
　　　送人致政還吳中
朝辭印綬髮如霜匹馬東還路渺茫獨樹斷雲吳苑暮
孤城殘雨海天凉秋風祖帳人難别黄菊家林酒正香
早晚薜蘿花下醉白雲飛近遂初堂
　　　春日遊山寺
東林雨後樹蒼蒼巾舄乗閑到上方雙澗鳥鳴延語笑
半林花氣襲衣裳機閑寳地禪俱寂心寄空門累亦忘
自愧此身人代裏何因棲遁遠公房
　　　賦得牡丹因感舊遊同軰
洛陽城裏卸吟鞍㡬度侯門㸔牡丹色借阿環嬌上馬
香分弄玉醉乗鸞銅駝月色人何在金谷春歸夢又殘
惆悵舊遊今寂寞一枝濃艷共誰看
　　　送僧遊天台
雁蕩天台東路遥赤城霞色帶層標青山乞食林中晚
滄海浮盃夜半潮下界人烟分島嶼上方鐘梵出雲霄
塵蹤自愧迷津乆願得從師度石橋
　　　夏初登烏石蘭若懐洽公
宿雲臺下舊叢林憶昨從師聽梵音燈影夜窺猿鳥近
茶烟風颺薜蘿深蕭條香界栖禪處寥落空門嘆逝心
欲問影堂何處是桄榔孤樹一蟬吟
　　　贈老醫
賣藥囊中况有錢長桑親訣舊曾傳心知肘後岐黄秘
老向人間草木年杏滿香林澄夕露桔垂秋井漾寒泉
祗今黄髪青山裏無那看雲日醉眠
　　　與道人期不至
獨鶴孤雲無姤氛漫期飛斾到人群林間半榻虛晴翠
天外三花又夕曛塵世㡬回逢甲子青山何處訪茅君
想因醉倒麻姑酒辜負名香手自焚
　　　擬唐姚合贈王尊師
羽客吹笙何處去黄花古路薜蘿間寥寥鷄犬雲中室
渺渺烟霞海上山白鶴夜歸經欲盡黄粱秋熟夢初還
塵生未免縁浮累㡬度逢師每厚顔
　　　僧房燕别故人還山中
苔蘚蒼蒼野殿凉别離遥借賛公房雲間馴鴿窺瑶席
谷裏曇花泛羽觴對酒不將萍梗恨還山應製薜蘿香
江湖秋水多魚雁思爾封緘寄草堂
　　　舟次水驛寄闗外同志
㠶落秋風酒半醺驛樓津樹大溪濆夕陽鴻雁舟中見
眀月梅花笛裏聞獨客秪今猶浪迹故人何處更離群
盍簮尚有清宵夢只隔閩闗一片雲
　　　夢遊天台
赤城霞氣映秋山萬仞丹梯夢裏攀滄海猿啼風葉冷
石僑僧去暮雲閑泉飛紺苑三花夕天近瑶京一鶴還
何處微鐘霜外斷覺來眀月舊鄉闗
　　　送人赴衡州府推官
清獻曾聞尚節推料君應與故人期且傾緑酒留簮珮
莫對黄花促路岐衡岳雨晴飛鳥外瀟湘雲巻下簾時
懸知官下多鄉思回雁峰前好寄詩
　　　金陵客夜
官槐夾道暮鴉鳴匹馬那堪客帝京紅燭夜忩千里夢
青山明月異鄉情白門寺裏霜鐘斷金水橋頭曉漏清
陌上相逢空借問㡬人争識馬周名
　　　擬唐張文昌送汀州元使君
出臨汀守承恩重馹路遥遥㡬日程五馬不辭為郡遠
一麾應是到官清鄞江地古銅鹽富閩徼天寒瘴癘輕
但使政平公事少木樨花下日閑行
　　　霜後燕别
小堂紅燭吐烟清鐘漏微微出縣城賞地不堪人又别
離筵莫厭酒頻傾星河巻慢浮霜影砧杵誰家起夜聲
眀發空江分手去片㠶天外掛離情
　　　奉寄鄭助教
海國霜寒斷雁飛五門何處整朝衣鳳臺月色空中白
長樂鐘聲馬上微中嵗一官仍獨冷西膠三禮似應稀
杜陵别後襟期少誰共樽中醉落暉
　　　春暮山家
花落閑園杜宇飛半溪流水映柴扉茅簷寂寂雲來暝
苔徑蒼蒼客到稀洞口青猿啼近榻林間馴鹿息塵機
長安年少多纓冕不似山中薜茘衣
　　　孟夏山居
卜居曾費買山錢林下蕭條屋數椽絶澗垂蘿時見瀑
緑槐殘雨晝聞蟬潭邉鹿過疑盤谷嶺口人看似輞川
自是幽栖無外事閉門閑看養生篇
　　　送人入楚
斗酒官亭醉未休春江解纜倍離憂閩闗夜月舟中别
夢澤滄波馬上遊漠漠暮雲夔子國瀟瀟黄鶴漢陽樓
此行若聽王門漏莫作蘭臺宋玉愁
　　　送邑造士貢京師
栁嚲花嬌鶯復飛臨岐盃酒思依依沙頭解纜辭親舍
馬上看山入帝畿禁邸曙鐘驚别夢橋門新水映行衣
遥知闕下承恩重六館才名似爾稀
　　　訪僧不值
萬松隂裏隠禪扉一上中峰入翠微澗口緑蘿侵岸幘
林端祗樹拂行衣春城乞食何人到滄海浮盃更未歸
此度尋僧應不遇泉聲山影思依依
　　　送人遊温陵
送君南去栁條新匹馬蕭蕭滿路塵天近温陵常見日
潮歸滄海遠無津刺桐葉暗千門曙紫莢花開四座春
聞説此鄉多寳貝昔時全盛只今貧
　　　客舎清明
杜宇啼來欲暮春忽逢寒食倍沾巾萍蹤每恨天涯别
華髪空看鏡裏新故壠松楸應漸遠異鄉風景有誰親
經過㡬處堪惆悵渾是山陽笛裏人
　　　上已遊龍峰精舍
香臺迢逓隠中峰巾舄行尋避世蹤勝槩獨將孤鳥狎
幽期還與野僧逢薜蘿洞口雲沾袖躑躅溪邉雨翳鐘
回首下方塵土近落花芳草思重重
　　　題沙堤陳氏園林
佳君住處盡園林橘刺蘿梢維隠心雨過沙山侵座冷
春來池水映階深衣沾菜色霜前屐簾捲花香月下琴
自喜應無銅墨繫時時來往得幽尋
　　　暮春遊冶城鳥石山
子規啼斷欲春歸鳥石蒼茫入翠微鳥道隂隂人語絶
禪房寂寂磬聲稀桄榔葉覆經冬雪躑躅花殘未夕暉
回首驛程西上路明朝離别漫沾衣
　　　夏初籌巖
籌峰迢逓出髙林苔徑蒼蒼洞穴隂獨樹斷雲孤鳥下
亂山殘日一蟬吟雙溪鹿過泉應碧丈室僧歸月又深
㡬度欲攜招隠興緑蘿花處息塵心
　　　孟夏山中
回溪風泛落花深啼鵙聲中見緑隂半壁白雲浮几席
一簾晴翠襲衣簮幽棲也作懐人夢髙卧猶懸戀闕心
自笑淵眀偏愛酒山林寥落久無金
　　　送人遊鼓山
靈源洞口白雲飛君去凭髙入翠微閩越故城闗外小
琉球孤嶼鳥邉微天花寂寂逢僧宇林吹飄飄颺客衣
若對鳳凰池上月頓令心地亦忘機
　　　寄鄭助教兼似胄監諸友
奉詔西遊匹馬遲金陵山水帝王畿鄉書見雁休愁寄
官舍聞鶯曉夢歸白首橋頭聽夜漏青雲池館醉春衣
遥憐璧水多麟鳳天子臨雍世所稀
　　　送同志往寺讀書
一燈寒夜掩空門萬巻經書自討論身寄河沙離獨劫
心遊洙泗得真源天花細逐芸香落法雨㣲滋帶草寒
知爾逍遥鐘梵裏學成休負遠天恩
　　　天王寺避暑
溪口長藤半落花紺園開士具袈裟林端香度禪扉净
谷裏雲歸鳥道斜氷簟臨風開白榻玉盤貯水割甘𤓰
坐來心境微凉夕更喜山童解煮茶
　　　贈丘道士還龍虎山
吹徹瑶笙一鶴東只含明月噴芙蓉到來滄海樽前雨
歸去丹丘鳥外峰月洞夜凉蟾養魄露房秋早鹿生茸
仙裾玉珮悠悠去未擬人間㡬日逢
　　　秋夜飲
殘栁烟空泣露蟬夜堂紅燭照長筵門臨一葉秋聲裏
簾巻秋風夕鳥邉且縱芳樽吟緑水莫將青鏡嘆流年
興酣耳熱忘頭白不覺清宵刻漏傳
　　　秋宴御風臺
御風仙珮影沈沈草滿荒臺翳夕隂千里滄波天外合
七閩秋色雁邉深寒花委露沾歌席殘葉飄風墮客簮
但得玉壺頻有酒此身長健且登臨
　　　擬遊洞庭
微風孤櫂洞庭遊千里滄波一鏡秋連雁遠鐘雲夢澤
斷猿殘笛岳陽樓巴陵雨霽君山出蜀道氷消楚水流
欲弔重瞳何處是蒼梧瑶瑟不勝愁
　　　月夜有懐同志
誰家羌笛暗飛聲越海城頭片月眀隣杵不堪霜下聽
塞鴻偏向夜中鳴故人久近滄波遠明鏡愁看白髮生
㡬度相思孤枕夢滿庭風月不勝情
　　　聞王介軒偕諸公登伸䝉巖作
罵巢人去青山在白石巖扉薜茘隂絶澗未霜殘葉爛
半林微照斷雲深蕭條香界無僧迹寂歴寒花見客心
遥想罷官多樂事風流時有謝公吟
　　　送邑造士李良嵗貢之京
木落霜寒斷雁鳴六平峰下送君行孤㠶杳杳辭親舍
匹馬翩翩入帝京禁邸疎鐘朝珮影橋門孤燭夜書聲
遥憐得桂青霄上應愧山中獨隱名
　　　遊東觀
群山飛翠六平峰琳館依稀第㡬重心遠獨隨雲鶴去
機閑應共羽人逢三花影落壇邉樹五粒春飄石上松
借問仙源在何處白雲迷却往来蹤
　　　春城送客
江城春半栁依依客裏相逢又遠違谷口花深迷去騎
天涯草緑帶行衣雲開越水千峰出路繞閩闗一雁微
想是故園佳麗地候門童子喜君歸
　　　將入蜀留别同志
蜀道歌來誰共悲明朝還是拂征衣劒門積雪人行少
棧石連雲鳥度稀白帝陵邉春樹盡錦官城下夕陽微
舊遊謾有相思夢萬水千峰㡬日歸
　　　留别方丈友
萍蹤無定暫追攀又向烟蘿悵别顔習静豈知離思苦
勞生應愧道心閑疎鐘遠火舟中夜獨鶴孤雲夢裏山
此後相思何處是寸心遥在翠微間
　　　擬唐韓君平送長沙李少府入蜀
世路何如蜀道難臨岐誰不悵離顔湘潭騎影寒流外
巫峽猿啼夕照間夜火錦城江上驛暮雲劒閣鳥邉山
秋來應有相思夢莫惜音書寄往還
　　　寄博羅林董教
㡬年(闕/)　著儒衣兩度持衡坐棘闈嶺海路遥歸夢斷
蠻天雁少寄書稀時清豈嘆官如舊道在寧憂祿尚微
聞道故人多鶚薦紛紛環珮滿王畿
　　　寄寧徳林訓迪
憶君時復强登樓雲樹蒼茫悵别愁兩地情多孤夜月
十年官冷舊滄洲鶴林山色當盃緑鮫室潮聲到縣秋
早晚香名應更達泮池何事乆淹留
　　　賦得茘枝送人之燕薊
昔年髙品滿長安薊北空聞火劑團閩雨帶花飄别路
瘴雲和葉拂征鞍離盃醉擘丹砂顆纎手嬌傳碧玉盤
明發幽州千里外竹籠遥寄也應難
　　　遊廣陵
海門潮落見𤓰州雲樹蒼茫馬上遊千里河山歸禹貢
百重烟水入淮流蕪城積夢璚花月隋苑傷心碧草秋
二十四橋人静夜爲誰猶倚木蘭舟
　　　僧房宴别故人還山中
石林秪樹隱層阿却向空門别奈何殘燭夜深泉影盡
離筵賔散月眀多還山逸興休魚珮避世閑蹤卧女蘿
城郭雲林從此别曉鐘聲裏唱離歌
　　　題冶城開元寺
城裏青山聞梵音靈源髙閣影沈沈鳥邉祗樹人烟近
象外雲花野照深苔色滿廊行履迹月明空界印禪心
自憐人代多氛垢未得焚香禮遁林
　　　華石上人見過
久淪塵俗愧緇衣曾是三生石上違願得遠公留半偈
也令𤣥度發清機金沙堤曉香中别祗樹林深定裏歸
獨鶴孤雲無住著却令方外故交稀
　　　登冶城萬嵗塔
絶頂層標出半天千山宫宇翠微連雲飛百粤滄波外
鳥度千峰夕照邉平遠臺空秋珮冷毘盧閣静夜燈懸
屠龍射鱓今何在蔓草荒陵㡬度烟
　　　擬登金陵鳳凰臺
髙臺猶有鳳凰名臺下金河繞帝庭淮水漫流千古恨
鍾山還帶六朝青風檣積雨丹陽渡酒幔寒花白下亭
欲把一盃招李白海天霜雁晚㝠㝠
　　　擬遊君山寺
獨向巴陵上小舟君山迢逓鏡中浮猿啼古木雲邉迥
鳥度靈花象外幽烟磬夜寒雲夢月天香朝泛洞庭秋
更隨野衲㸔靈異惆悵皇英墓下遊
　　　秋過紫雲洞
仙源迢逓紫雲間逸興逢秋偶獨攀遼海鶴歸空夜月
瑶臺人去但荒山苔邉積水流天鏡鳥外遥峰㸃翠鬟
石竹房中孤磬晚此身那似野僧閑
　　　題吳漢津遠遊巻
獨銜君命出神州吳楚青山馬上遊千里闗河分禹貢
百城烟水入閩秋鏡湖鄉夢浮仙櫂鍾阜歸期憶鳳樓
聞道星軺明且别王程猶恐乆淹留
　　　送劉炷歸菊潭
春深花裏未成歡何事秋深惜别難沙堰醒来楓葉變
江潭歸去菊花寒魚風巻幔鳴琴坐蚌月臨牕對酒㸔
此後相思應不遠也須雙鯉報平安
　　　喜潘元潤至
金沙堤上見潘安自愧林居尚鶡冠明月青山應乆别
黄花緑酒又同歡空洲日暮孤鴻斷岐路霜飛遠樹寒
明到龍江重回首别離渾是夢中㸔
　　　題滄洲野堂巻
白沙門外水粼粼懶漫還宜漉酒巾華髮任隨風葉冷
逺心惟與海鷗馴秋經泉石偏多夢老向丘園有幾人
聞道壺觴仍愛客風流能待布衣貧
　　　二
大堤深樹繞髙原漁榜蒹葭接(一作野水/晴烟帶)逺村江上只
留三畆宅人間不記五侯門青林白鳥閑書幌細雨飛
花送酒樽那得相逢乘一醉故園山水也忘言
　
　
　
　
　
　
　
　
　
　
　
　草澤狂歌巻四
欽定四庫全書
　草澤狂歌巻五
　　　　　　　　　　　　　明　王恭　撰
　　七言絶句
　　　二喬圖
雙娥嬌掩為誰顰反被榮華誤却身回首東呉何事業
野煙寒水更愁人
　　　登西石巖不與口占
狂客登山逸興新欲同清興愧無因此身得似同林鳥
飛去飛来不屬人
　　　畫馬圖
淮泗雲空苜蓿齊圉人牽出踏青泥金輿不戀西池賞
虛負天寒十二蹄
　　　種黄精
手種黄精只半畦草根時見葉初齊不知門外殘春雨
多少飛花踏作泥
　　　海市晴雲圖
燕薊雲山王氣收行人猶自問登舟秪今海子橋西月
獨照灣河水尚流
　　　山水扇面
茅舎青山少四隣蕭條苔徑絶紅塵相逢試問山中事
老向林泉有㡬人
　　　二
鳥外埀陽覆石磯隔江晴翠晒行衣蒼苔野徑柴門盡
相對雲山共息機
　　　三
夕陽溪上掩荆闗漁浦風村杳靄間莫學林僧解㤀世
有錢莫買沃州山
　　　春山欲雨圖
寂歴青山静賞機野情那似宦情微抱琴欲渡湘江去
雲暗蒼梧雨欲飛
　　　韓信報金漂母
恩沾一飯尚知酬義重綱常豈負劉惆悵淮隂何事業
斷煙寒草不勝愁
　　　古木山禽圖
梁王池苑罷經過古木殘雲奈爾何莫放流音空嫋嫋
行人長少夕陽多
　　　雪灘鸂鶒
北風吹雪渡河闗家近瀟湘夢亦閑猶勝寒環舊時雀
孤飛正在紇干山
　　　秋水鴛鴦
宫瓦凌秋飛早霜繡衾遥夜度餘香自然影落空潭水
不管人間更斷腸
　　　雙美人吹簫
黛娥雙染為誰嬌長信深沉夜品簫一曲梁州相倚恨
露花如水上芭蕉
　　　宫人春思圖
君恩那似栁條輕門外金輿暗度聲獨立長門春又晚
一簾閑草上堦生
　　　早寒
客舎迎寒獨未歸白雲鄉樹逺依依西風黄葉如相識
故向山陽笛裏飛
　　　送人之薊丘
憐君迢遞薊門行匹馬閑嘶問去程瀘水燕山何日到
秋風吹雨濕金莖
　　　臺城送客之廣陵城
金陵樹裏送行舟二十四橋春水流腸斷瓊花天上去
更無歌管下揚州
　　　憶山中精舎
一從巾舄别林扃清梵香臺夢裏經遥想秋来風露冷
芭蕉抽葉㡬回青
　　　寄越城知已
郡樓寒夜響悲笳夢裏還鄉路益賖莫道故人消息近
越王潭水即長沙
　　　寓意
南苑花紅北苑稀美人樓上泣羅衣同時種樹應皆落
何事秋風却後飛
　　　客中夜雨
孤閣懸燈暗復明滿林凉雨落秋聲别来多少湘江水
盡向蒼梧葉上傾
　　　題墨菊蘭
霜落楓林秋氣髙霜黄煙翠積湘臯青林酒醒西風急
剩寫離情寄楚騷
　　　二
湘江閒唱九歌聲栗里應辭五斗榮誰謂風来秋物冷
露黄煙翠不闗情
　　　經懐安有感
岊河江水古今流送盡年光與客愁莫嘆寒門空草色
五陵佳氣散成秋
　　　水墨蒲萄
西塞秋風寒露飛草龍珠帳正依依不知五馬縁何事
轉羡凉州一斗微
　　　題猿圖
西風殘葉響秋江樹抄青猿挂影雙因憶孤舟經峽口
數聲隨雨落篷窗
　　　題小景山水
雲山迢遞樹蒼蒼春水微茫帶野航欲傍漁郎深隱去
武陵雖好是他鄉
　　　口占寄友
青草平湖白鷺飛石門煙樹半晴暉菊潭對酒閑埀愰
誰向籌峯共採薇
　　　彦魁題梅
霜花映水夜含虛畫角聲中片月孤一自羅浮清夢覺
又隨香影到西湖
　　　明老題梅
東閣髙人不見尋孤芳只合老山林知心尚有青天月
照見嵗寒氷雪心
　　　題茅齋霜月
猿斷霜空燭影微半林孤月掩荆扉五陵年少皆纓冕
何事寒山獨布衣
　　　野航風雨
楓樹蕭蕭野水西楚天雲雨正凄凄滄江欲暮風猶急
誰泛扁舟更出溪
　　　題木芙蓉
西風吹袖玉顔酡揺落秋襟奈爾何一自雁池清賞後
梁王賔客已無多
　　　林彦衡典教因山余以墨竹寄之因題于上
好是篔簹玉一枝露寒金薤影離離泮林官冷閑㸔畫
知爾家園落夢思
　　　白蓮圗為鄱陽戴處警賦
素襪凌波緑錦裳參差環珮夜微凉青芬已在瑶池上
况是承恩雨露香
　　　書雲山小景
野杖閑行日未曛商歌休使世人聞生平㝡是知心者
秪有青山共白雲
　　　胡人牧馬圖
海子橋邊卸馬鞍燕山秋草色漫漫百年王氣和煙散
徃事空從畫裏㸔
　　　暮春雨中作
簾前花落杜䳌鳴棕葉蕭蕭半雨聲迢遞故園歸未得
天涯芳草揔闗情
　　　登鳯凰山仙人梯
鶴山吹笙去不還空留梯石白雲間塵凡自愧無仙骨
獨對巖扉試一攀
　　　道邊松
驛畔長松㡬百秋行人到此也生愁最憐毎被官軍斫
滿地寒膠作淚流
　　　擬逰天台山
赤城霞氣映層標華頂遥臨見石橋更到謝公登覽處
泉聲山影晚蕭蕭
　　　送人歸蜀
蜀棧凌雲不見行劍門煙樹最闗情君家正在魚鳬國
出盡平川是錦城
　　　二
劍門西望蜀江流白帝城邊葉未秋歸到山林何事業
木棉花發杜鵑愁
　　　漁樵清話
樵歌日日出林扉贏得身閑坐釣磯莫向相逢笑貧薄
人生此樂也應稀
　　　摘蘭
寂寞深林野水濵可憐開落不逢人知音更有誰堪贈
持與湘南放逐臣
　　　夏夜舟中
碧潭遥夜小孤舟凉月清風揔是秋何事故人千里外
江楓漁火共闗愁
　　　碧筒歌
試折青筒當玉觴緑莖通處瀉瓊漿㡬回醉買西湖月
卧載蓮舟夢亦香
　　　題秋江待渡扇面
孤庭楓樹暮江頭何事匆匆逐去舟莫向瞿塘灘下過
兩崖明月斷猿愁
　　　山樓晚坐有懐同志
緑蘿煙暝夕陽收何處猿啼更倚樓京國故人分别久
楚雲湘水共闗愁
　　　山莊獨夜
草屋殘燈夜轉深竹邊螢火照孤吟青山歴歴猿啼斷
儲葉蕭蕭月滿林
　　　逺浦歸㠶
逺浦歸舟鳥外還棹歌迢遞過前灘丹楓樹裏㠶初落
多少青山夕照間
　　　秋山暮歸
桄榔枝上夕陽微寂歴秋風吹葛衣回首前溪燈火起
隂蟲聲裏扣荆扉
　　　二
白雲迢遞亂峯深谷口斜暉轉樹林歸到茅齋燈火夕
不堪黄葉與秋砧
　　　秋日逰皇恩寺
蓮宇經䑓花正香白雲深映竹邊房清逰惜共林僧别
行聽微鐘到學堂
　　　春江送客
江亭春樹曉蒼蒼樹裏鶯啼也斷腸三疊陽關須盡醉
東城門外是他鄉
　　　山居即事
門掩青峯野水間緑蘿花暝鳥飛還紛紛車馬紅塵裡
何似仙家半日閑
　　　古鏡
匣裡菱花重百金重重磨洗畏塵侵六宫只辨媸妍色
不照孤臣一片心
　　　送人從軍永寧
忍淚含凄别四隣温陵南去栁條新殷勤試問邊城卒
年少封侯有㡬人
　　　采桑
玉腕羅裙陌上桑南枝裊裊北枝長殷勤為謝青雲客
莫把黄金買路傍
　　　寄山中人
佳君住處在深山髙卧林扉日日閑借問松間雙白鶴
何時相問到人間
　　　暮春田家
鵓鳩低傍野田飛布穀聲中半掩扉不願五陵衣馬貴
但令州縣往来稀
　　　夜投山館
野館殘燈暗復明子規聲裡客愁生緑蘿洞口三更月
何限鄉山萬里情
　　　聽雨
中酒空齋醉不眠蕭蕭鳴雨暮春天自憐葉葉芭蕉裏
擬是呉山半夜船
　　　送人歸覲
天涯長望白雲飛此日憐君暫得歸好是鄉園春雨後
落花風裏舞斑衣
　　　暮春雨中作
湘簾巻盡思悠悠目斷遥天雨未收莫道故園無别恨
落花流水也闗愁
　　　送嶼南林虛白歸
情深那忍送君還海嶼南隅雨未乾歸見渭陽如借問
為言孫子寄平安
　　　梅城曉角
玉壺淋盡報殘更嗚咽營門㡬度聲明發不堪回首處
梅花零落滿江城
　　　二
城烏啼斷海東頭三弄梅花起戍樓誰向營門㸔月色
聲聲都是别離愁
　　　飲酒言懐
竹亭花徑小闌干緑酒新詩且共歡浮世相逢須盡醉
青雲都向命中㸔
　　　雨後登南樓
雨過晴樓獨上遲海雲江樹逺含滋繁華盡逐東流水
惟有前山似昔時
　　　折荼䕷
手挽長條刺拂衣淡黄疎白共芳菲五陵年少無拘繫
落盡殘香未肯歸
　　　贈釋子赴闕
逺隨飛錫過閩闗迢遞呉山共楚山遥想禁墀清梵曉
泠泠鐘磬五雲間
　　　王昭君
行辭女伴出深宫玉淚雙埀向白龍㡬度氊廬歌酒夜
胡王空惜舊時宫
　　　田家夜雨
山雨瀟瀟静掩門績燈影裏戱兒孫棕櫚葉上聲聲好
不似天涯斷客魂
　　　經山中舊宅
柴門空掩樹隂隂積雨荒苔路更深自是塵中那久往
白雲流水更闗心
　　　四月東湖泛舟
荇花風裊斷烟微共㸔蘭舟汎夕暉篷下美人歌白苧
緑荷深裏白鷗飛
　　　貧士
百金費盡不羞貧斂足衡門㡬度春昨日東風南陌上
㸔花多是五陵人
　　　野寺尼
情憶閨中悟已深空門纔到更澄心楞伽讀罷禪初定
野鳥林猿只共吟
　　　送人下第歸桐城
青雲失路欲沾巾陌上愁㸔得意人歸去青原山下路
野花啼鳥故園春
　　　江城夕眺
江頭獨樹起孤烟江上雲開雉堞連芳艸萋萋歸鳥没
望鄉猶在夕陽邊
　　　林塘夏夕有懐同志
野樹疎藤覆夕隂半池殘水夏凉深相思㡬度空惆悵
林下何時再盍簪
　　　釣溪
山下清溪月様灣狐衣孤坐一絲閑五陵年少誰家子
白馬翩翩自往還
　　　池館新秋
西風池館早凉歸梧樹蕭蕭一葉飛誰道秋来悲宋玉
江南逰子更沾衣
　　　田家新釀
數畝山田沉一秋釀成寧羡醉鄉侯興来獨共鄰翁酌
不問農家識字逰
　　　秋日郊行
獨扶殘醉出江城原野西風萬葉聲日暮闗河似秋水
蕭蕭鴻雁不勝情
　　　西園賞菊
秋風蕭瑟過重陽黄菊花開酒正香人世相逢須盡醉
牛山何必涕沾裳
　　　節後黄花
節去東籬花漸衰紛紛蜂蝶不須疑蕭條更有餘香在
不比梁園二月時
　　　暮秋喜友人自京回
秋風黄葉雁臨闗客路微霜感别顔莫嘆故園芳草積
西湖能有㡬人還
　　　秋山行旅
寂歴髙秋亂葉飛斷猿聲裏日初微自憐萬里長為客
猶向西風著布衣
　　　碧筒飲
翡翠盤深瀉緑波曲莖微渗藕香多寄言河朔流連飲
莫把黄金鑄線羅
　　　瘦馬圖
曽是瑶池弄影嘶病来無復錦障泥只今毛骨多消減
空對寒原百草齊
　　　山樓晚坐有懐同志
松下樓髙入翠微望中山水有晴暉空林月出溪聲冷
何事知心與願違
　　　新秋送别
故人此别隔關河况復新秋一雁過明日征㠶何處泊
斷蟬衰栁夕陽多
　　　送僧逰方
東林溪上暮雲飛寳地焚香送衲衣行處不須勞借問
野花山鳥即禪機
　　　聽雨
桄榔葉底夜聲寒鄉思無由夢裏㸔明發不堪江上望
蒼梧雲盡水漫漫
　　　送道士赴闕試經
仙逰何必悵離心楚水呉山鶴上吟更想清晨誦經處
蓬萊宫殿五雲深
　　　題水墨蘆雁
秋水黄蘆山月明同来兄弟最多情飛時莫近瀟湘浦
二十五絃腸斷聲
　　　暮秋送客之塞上
臨岐盃酒若為情楓葉蕭蕭獨雁鳴萬里闗河秋色裏
憐君何日到邊城
　　　寒齋留客
山中酒熟蠏初肥寂寞憐君問竹扉莫為家貧便分手
出門應是故人稀
　　　冶城送人之金陵
越王䑓下送離觴回首闗河路渺茫别後相思孤笛夜
鳯凰䑓下有微霜
　　　冬獵
揺落霜天百草空羽林年少灞陵東彎弓射殺平原鹿
笑入呉姬酒館中
　　　溪行逢霜
蕭條客路度微溪昨夜清霜印馬蹄楓葉梅花愁望斷
更堪林外野猿啼
　　　雨後秋山
遥天雨過亂山蒼千樹髙原葉盡黄惟有西風松栢裏
白雲深閉野僧房
　　　客中見新雁
西風初别塞垣秋迢遞分飛楚水頭客裏心驚那忍見
故園兄弟更闗愁
　　　秋日郊行
荒原蕭索葉皆稀海底孤城掛落暉時事滿懐吟不盡
西風吹冷薜蘿衣
　　　客中見孤雁有感
江燕逢秋去漸稀明朝回首是烏衣獨憐滄海人流落
猶向西風嘆未歸
　　　雨中秋思
西風微雨對空堂門栁蕭蕭葉盡黄江海親朋零落盡
寂寥燈下傍凄凉
　　　九月二日見菊蕋尚青偶賦
野杖閑行過短籬葉間青蕋尚開遲年年九日龍山㑹
恨殺黄花未滿枝
　　　鵓鴿
雲齊千里競髙飛風引鈴聲落翠微㡬度月明霜冷夜
飄零猶認主人歸
　　　木芙蓉
小池霜冷藕花空却有寒枝浥露紅莫恨芳容生獨晚
好隨黄菊傲西風
　　　秋暮喜友人自京還
黄花蕭索暮寒催千里憐君此日迴自説月明霜冷夜
相思曽倚鳯凰䑓
　　　秋窗睡覺
西風烏桕葉先零黄菊盃深酒未醒何處砧聲忽驚覺
露華明月滿中庭
　
　
　
　
　
　
　
　
　草澤狂歌巻五
