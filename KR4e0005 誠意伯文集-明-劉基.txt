#+TITLE: 誠意伯文集-明-劉基
#+DATE: 2016-06-11 12:25:18
#+SOURCE: github.com/kanripo/KR4e0005 master 22177923                
欽定四庫全書　　　　集部六
　誠意伯文集　　　　　　别集類五(明/)
　　提要
　　　　(臣/)等謹案誠意伯文集二十巻明劉基撰基
　　　　有國初禮賢錄已著錄其詩文襍著凡郁離
　　　　子四巻覆瓿集十巻冩情集二巻春秋明經
　　　　二巻犁眉集二巻本各自為書成化中浙江
　　　　察院重為刋板始合為一帙而冠以基孫廌
　　　　等所撰翊運錄葢以中載詔㫖制敇故列之
　　　　巻首然其書究屬廌作用以編入巻數使此
　　　　集標基之名而開巻乃他人之書殊乖體例
　　　　今移綴是錄於末簡以正其訛餘十九巻則
　　　　悉仍原次以存其舊基遭逢興運參預帷幄
　　　　秘計深謀多所禆贊世遂謬謂為前知凡讖
　　　　緯術數之說一切附會於基神怪謬妄無所
　　　　不至方技家遞相熒惑百無一真惟此一集
　　　　尚實出基手其詩沈鬱頓挫自成一家足與
　　　　髙啟相抗其文閎深肅括亦宋濓王禕之亞
　　　　楊守陳序謂子房之策不見詞章元齡之文
　　　　僅辦符檄未見樹開國之勲業而兼傳世之
　　　　文章可謂千古文豪斯言允矣大抵其學問
　　　　智略如耶律楚材劉秉忠而文章則非二人
　　　　所及也乾隆四十六年四月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　總　校　官　(臣/)　陸　費　墀
誠意伯文集序
國初誠意伯劉公伯温嘗著郁離子五巻覆瓿集并拾
遺二十巻犂眉公集五巻寫情集暨春秋明經各四巻
其孫廌集御書及狀序諸作曰翊運録皆鋟梓行世然
諸集渙而無統板畫久而寖湮學者病之巡浙御史戴
君用與其寀薛君謙楊君琅謀重鋟廼録善本次第諸
集而冠以翊運録俾杭郡守張君僖成之屬守陳序維
公以命世豪傑之才出佐我高皇剪羣雄混六合讜言
谹議牖道天𠂻偉略竒謀指授羣帥者鼎彞勒之汗青
書之四方尚能道之方其未遇也鬱積感憤發之文辭
若四嶽之出雲無窮若公輸之營衆宇各盡其制若孫
武子之師戈甲蔽野而不聞喑嗚叱咤之聲若大海浩
溔中畜虬螭䱎䲛􁖮􁖰之屬覩者眙􁂚而莫能名然皆
載道之航輪濟世之粱帛時已傳誦之及逹而施之朝
廟播之華夷埀之百世之下焯乎不可朽也三代之英
卓矣漢以降佐命元勲多崛起草莽甲兵間諳文墨者
殊鮮子房之䇿不見辭章元齡之文僅辦符檄未見樹
開國之勲業而兼傳世之文章如公者公可謂千古之
人豪矣而世或疑其仕元或獨稱其觀象者是猶訾伊
尹之五就知周公止於才藝而已不亦陋乎三御史之
重鋟兹集蓋高山景行之志也守陳之序居培塿而論
嵩岱持土苴而寘之夜光朝采之上可乎哉成化六年
夏六月四明楊守陳序
欽定四庫全書
　誠意伯文集巻一
　　　　　　　　　　　　　明　劉基　撰
　　覆瓿集一
　　古賦
　　　述志賦
鮮余生之𦕈眇兮荷后皇之深仁具五氣以成形兮受
明命而為人體乾坤之粹精兮晞日月之景光漱飛泉
之華滋兮浥灝露之醇英製杜蘅以為衣兮藉茝若之
菲菲佩琳璆之玲瓏兮帶文藻之葳蕤朝濯髪于蘭池
兮夕偃息乎瓊苑願馳騖以遠遊兮及白日之未晚駕
輕軺之將將兮服蒼虬之騑騑遵大路以周流兮曵虹
蜺之委蛇狹長離而椉鵷兮欵閶闔之九門豐隆為余
先導兮百靈為余駿奔前燭隂以啟途兮颺凱風使清
埃覲北斗于文昌兮朝玉皇于帝臺食𤣥圃之丹荑兮
澡天潢之芳津激微焱于桂枝兮輕波起而龍鱗清都
不可以久留兮忽乗雲而遐征浮江湖之浩溔兮陵山
嶽之崢嶸野莽蒼以多榛兮路險隘而紆曲猰㺄炰烋
而攫噬兮蝮蛇蜿蜒以當陸鬰忡忡以怵惕兮遹皇皇
以營營雨淫淫而不止兮霧黯黯以晝㝠烏鳶號以成
羣兮鳯孤棲而無所楚屈原之獨醒兮衆皆以之為咎
欲振迅以髙舉兮無六翮以奮飛將抑志以從俗兮非
余心之所怡長太息以増欷兮哀時世之異常棄韶夏
而非聽兮登僸佅于中堂芼軒于以和羮兮腌鮑魚而
實俎斮楩楠以給爨兮束荆棘而為柱施罾䍡于丘陵
兮怨魴鯉之弗獲虎兕送于山林兮循户庭以求索前
䝉瞍以指途兮彊揚子使操轅命侏儒令舉鼎兮刖都
盧使守閽嵗冉冉而將頹兮日曖曖以就昧松柏摧而
根死兮江河化而為澮秣余馬于不周兮整余轡於樊
桐無蓍龜以决疑兮迷不知余所從搏扶搖以為輿兮
攬列缺以為輈驂青鸞之苃苃兮超烟靄而上浮梁天
津以濟河兮睇紫微之神闕開明怒目而電視兮貔豹
吼而山裂進無人以為之先容兮欲自獻而不敢氣勃
鬱以憑中兮心惻惕以憯懔過少微而歴明堂兮就軒
轅而陳情雷霆砰其隠轔兮馬辟易而不行訪六符于
泰階兮求民極之所在咎繇不可以作兮競狂直以為
罪凌天街以徑度兮造旬始而瞻西清衆畏讒而巻舌
兮孰能白予之忠誠怊愮其無止兮然悄悄以狐疑要
傅説于箕尾兮命靈龜使占之曰有名必有實兮若形
影之相因想福極出自天兮又何尤乎世之人鼎胡跱
而不烹兮旗胡張而弗麾弧不可以射侯兮駟不可以
䇿而馳衆蠕蠕以朶頤兮若頹波之東趨謂翬翟為弗
章兮愛羸豕之負塗方不可刓而規兮白不可涅而黑
悲桂椒之芬芳兮與朝菌而偕落殷比干之剖心兮時
豈不知其為聖人魯仲尼之過化兮焉役役而無所容
其身由彊義而罹殃兮惠直道而彼黜子胥忠而殞命
兮伯夷清而不食將登山而迷路兮欲涉水而無航東
西南北安所之兮顧焉擇其所長神㝠㝠而不下兮龜
又厭而弗告思糺結而不抽兮意恍惚以震悼忽濫汜
以遐舉兮行遊目於大荒羲和不可扳而留兮恐年嵗
之弗將駕廣漠而南征兮呌重華于九疑山岑岑以蔽
天兮江淼淼而不可窺邅吾道夫西陲兮聽鳴鳯于岐
陽慨禾黍之離離兮梧桐摧而不生浮龍門以泝河兮
訪夏后之遺跡川瀆混而不分兮鯨鯢起而人立攬騑
轡而迴騖兮謁陶唐之舊京無衣裳以禦寒兮哀蟋蟀
之悲鳴心悢悢以増傷兮神夢夢其若醉淚洛洛以交
流兮憂湛湛而來㑹傅説之版築兮無武丁其誰舉夷
吾不逢夫鮑叔兮竟淪没于囹圄推竭心以服勤兮上
介山而立枯種霸越而滅吳兮終刎頸于屬鏤樂毅升
于金臺兮何遁逃而走趙周條侯之耿介兮卒含怨以
餓􁟕忠有蔽而不昭兮道有塞而不行名不可彊而立
兮功不可期而成李斯上書以相秦兮空自陷於罪尤
買臣顯而僇辱兮豈如負薪之無憂魚赴餌以中鈎兮
雉慕媒而膺鏑鳯凰翔于丹穴兮又何患乎矰弋返余
斾之旖旎兮還余車之轔轔采薇蕨于山阿兮擷芹藻
于水濵冽𤣥泉以瑩心兮坐素石以怡情聆嚶鳴之悦
豫兮翫卉木之敷榮挹清風之泠泠兮照秋月之娟娟
登髙丘以詠歌兮聊逍遥以永年
　　　弔諸葛武侯賦
天地閉塞兮聖賢隠淪大旱焦土兮龍無所用其神當
運命之厄窮兮堯舜且猶有極委厥軀以隨化兮亦哲
人之所戚彼狂猾之縱悖兮履羿莽以滔天亂倫汨典
兮流毒為淵夏少康之不作兮時又無湯與武蕨薇不
可以食兮焉睘睘而獨處睠三顧之疑悃兮蹠髙光之
所為鳯凰非梧桐不棲兮于嗟去此其安歸瞻星芒于
渭濵兮豈皇天之叛渙日昃不可使再中兮指桓靈而
慨歎昔尼父之不逢兮寓斧鉞于春秋誅姦邪於既死
兮開日月之昧幽般紛紛以攘奪兮世不以之為殃民
彛泯滅猶一髪兮微斯人其孰明覽出師之遺表兮涕
滛滛其如雨悲逝者之不回兮邈英風于萬古
　　　弔祖豫州賦
汙池汀濘兮蛙黽樂之大鵬天遊兮燕雀謂女奚為狐
狸冠裳兮梟獺堂宇支離節䟽兮側身無所嗚呼將軍
兮管葛之倫遭逢庸愚兮有志莫伸委棄九鼎兮烹餁
瓦釡截梁為杙兮束椽為柱偭背泰山兮依倚培塿圭
璋碔砆兮沙礫瓊玖山陵暴骨兮社稷黍離故臣酸嘶
兮行人涕洟卧薪嘗膽兮此維時矣宣光不作兮吁其
悲矣烏號之徹札兮無養由以操之驊騮不逢伯樂兮
與駑駘而並馳系曰龍噓而雲兮夫豈不能自翔鴻鵠
舉翮而千里兮又何必懐此鄉魚遊思故淵兮鳥棲思
故林吾固知將軍之不忍兮惜庸夫之無心日曖曖以
西傾兮時靡靡而就逝雁鶩羣而喋呷兮鸞鳯反為所
制世治亂之有數兮天亦無如之何也匪將軍之不能
兮惜不幸而逢此時也死有重於泰山兮繫生民之休
戚吾獨悲夫將軍兮仰𤣥穹而太息
　　　弔岳將軍賦
木之顛兮其根必傷人之將死兮俞扁以為不祥嗚呼
將軍夫何為哉天地易位兮江河倒流鳯凰夭殈兮豺
狼冕旒臣不知有其君兮子不知其有父嗚呼將軍兮
獨銜寃而懐苦讐何愛而可親兮忠何辜而可戮父兄
且猶不顧兮何忠良之能育臣竭心以為主兮又何可
以為仇也天之所廢不可植兮亦將軍之尤也烏傷弓
而欲殞兮羣啞啞而拊翼猿狖縻于機檻兮羇悲鳴而
不食相伊人之有心兮曾鳥獸之不如忘戴天之大恥
兮安峻宇而髙居信讒邪之矯枉兮委九廟于狐狸甘
卑辭以臣妾兮茍殘喘以娛嬉焚舟楫于洪流兮烹驊
騮于中路庸夫亦知其至愚兮羌獨迷而弗寤捐薄軀
以報主兮乃忠臣之素心縱狂瞽之弗思兮又何必以
之為禽屈原貞而見逐兮伍子忠而獲戾固將軍之不
辰兮哀中原之蕪穢弔孤墳于湖濵兮見思陵之牛羊
寄遥情于悲歌兮識忘親之不臧
　　　弔台布哈元帥賦
世有作忠以致怨兮曾不知其故然懐先生之耿介兮
遭時命之可憐上廱蔽而不昭兮下貪婪而不貞權不
能以自制兮謀不能以獨成進欲陳而無階兮退欲往
而無路忠沈沈而不白兮心搖搖而不固縶乗黄服鼓
車兮驂蹇驢以曵之罥猛虎于籠檻兮狐狸羣而制之
衆刻木之枉直兮信讒邪之流言倒裳以為衣兮涅素
以為𤣥前宕㝠令指途兮驅離婁使從之敎養由以彎
弧兮繫其肘而引之吁嗟先生兮何逢時之不辰生不
能遂其心兮死又抑而不伸姦何為而可長兮忠何為
而可尤尸比干而奬惡來兮白日為之昧幽重曰嗚呼
哀哉吾安歸乎猰㺄升堂兮騶虞以為妖殪鳯凰而斮
麒麟兮糜粱肉以養梟吠狗遭烹兮捕猫蒙醢雄鷄晨
鳴兮衆以為罪忠固不求人知兮於先生其何傷國有
忠而不知兮喟皇天之不祥亂曰莽莽崇丘閴無人兮
天髙聽遐疏不得親兮松柏摧折荆棘長兮軒于菉葹
充佩纕兮浮雲虹蜺紛縱横兮上下阻隔幽不能明兮
嗟苦先生卒罹殃兮姦邪矯枉歸罪愆兮咎繇不作誰
與平兮跖犬噬由理則然兮麒麟豺狼不同羣兮自古
有之吾又何嗟兮
　　　伐寄生賦(并序/)
余山居樹羣木嘉果駢植人事錯迕斤斧不修野鳥棲
息糞其上茁異類日夕滋長舊本就悴余覩而悲之乃
募趫捷腰斧鑿升其巔剜條剔根聚其遺而燔之於是
老榦挺立新荑濯如若瘡瘍脱身大姦去國斧鉞之時
用大矣哉作伐寄生賦
天生五材兮資土而成汝獨何為兮附麗以生疣贅蛭
嘬兮枝牽蔓縈瘠人以肥已兮偷以長榮狀似小人之
竊據兮謂城社之可憑觀其隂不庇物材匪中器華不
羞于几筵實不諧於五味來鳥烏之□聒集虫豸以刺
蚝果被之而實萎卉蒙之而本悴壇杏無所容芬芳甘
棠曷能成其蔽芾亶無庸而有害矧眶睫之可置爾乃
建修竿升木末運斤生風以翦以伐脱纒牽於喬竦落
纎蕤之騷屑剜蘚膚以除根斆去毒而刮骨於是巨蠧
既夷新荑載蕃迎春而碧葉雲潝望秋而碩果星繁信
知谷鉞之神用寧能裕蠱以生患也耶嗟夫農植嘉榖
惡草是芟物猶如此人何以堪獨不聞夫三桓競爽魯
君如寄田氏厚施姜陳易位大賈入秦柏翳以亡園謀
既售芈化為黄蠧憑木以槁木姦憑國以盗國鬼居盲
而人殞梟寄巢而母食堅氷戒乎履霜贏豕防其躅躑
諒前轍之昭昭何人心之自惑故曰非其種者鋤而去
之信斯言之可則
　騷
　　　九歎九首
秋風起兮夕露溥浮雲沉隂兮白日晝寒木葉落兮水
泉乾孤䧹鳴兮悽以酸攬余轡兮悵盤桓野蕭條兮行
路難豺狼驕兮狐兎頑蘭蕙死兮荆棘蕃我欲奮飛兮
無羽翰援雅琴兮發哀彈絃斷絶兮涕汍瀾
我髪種種兮颯如其稀我心倀倀兮忽若有遺過吾不
能改兮徳吾不能知往者不可悔兮來者不可期進無
益于世兮退將安歸嗚呼已矣兮吾寧不悲
天有田兮不可以耕山有龜兮不可以知咎徴剡蒿以
為梁兮削菌以居楹匠石却走兮工埀拊膺登髙望逺
兮觀四瀛水東流兮日西傾般紛紛兮各有營我獨展
轉兮從夜達明
風飄飄兮揚塵野寂寞兮無人舟何為兮山阿車何為
兮水濵北望楚兮東望秦倒江河兮亂星辰天門窈窕
兮重九闉願有言兮遠莫陳虎豹颬颬兮為喜為瞋横
流涕兮瞻蒼旻心馮噫兮不能伸麋有角兮龍有鱗空
山寥寥兮吾誰與鄰
江無舟兮河無梁隰有荆棘兮而無稻粱鷹化鳩兮雀
變隼狸為貙分龍為蚓睠長顧兮情紆軫九疑髙兮禹
穴幽梧桐枯兮鳯不留山木慘慘兮呌鵂鶹鴻鵠飛兮
無所投雲沓沓兮雨悠悠孰懐情兮知此愁
虎厭肉兮騶虞苦飢獺升堂兮麒麟受羈黄彛薦滫兮
章甫承綦箾韶屏棄兮絃筦兠離指玉以為石兮削方
以為規天不可問兮神不可咨繄彼之是兮而此之非
有樗在林兮有櫟在馗蓍龜孔昭兮勿逺余思
今夕何夕兮天宇清步逍遙兮仰觀列星河漢皎兮北
斗横悲風發兮候虫鳴林烏起兮沙鴇驚長夜寥寥兮
何人哭聲愴怳悢兮不忍聽回身入房兮淚沾纓蛟虬
偃蹇兮豺虎獰弧無弦兮車説其衡知不可慮兮誰女
令蹇淹留兮難為情
履霜思裘兮燠則棄之臨河號舟兮濟而置之不網胡
魚兮不弋胡鵠翦薙杞梓兮索灌莽以取木捕猫乳鼠
兮僉以為仁吠狗宵警兮行者怒瞋彃鸞養梟莫知其
咎斵氷以承宫兮曷云能久長太息兮有所思林木動
兮巢鳥悲山有藿兮園有葵心懐君兮君不知
秋天泬漻兮百草黄蟪蛄悲吟兮朝榮有芳屣履起兮
獨彷徨心悠悠兮懐故鄉原有粟兮隰有禾桂花紅兮
蘭紫芽涼風動兮松柏馨流潦落兮水泉清蔬可茹兮
秫可酒集鄉里兮會親友坐白日兮䕃蒼筠翫明月兮
思古人魚歸淵兮狐首丘終余生兮安所求
　　　秋日慘淡
秋日慘淡兮秋風其颸白露既下兮繁霜繼之蘖離其
根兮葉脱其枝丰者黝顔兮柔者就萎登髙望遠兮涕
泗滂沱松柏希少兮蒲栁何多露不盈條兮霜晨以晞
嵗晏𤣥氷兮知將奈何
　　　思歸引
山髙髙兮可以望四荒胡躋爾巔兮而不見我故鄉嵗
云莫兮無衣裳車罷馬羸兮僕夫頓僵水有蛟鰐兮陸
有虎狼于嗟奈何兮惟懐永傷
　　　松筠軒歌
彼松之髙兮矯吾以其操兮此竹之節兮耿吾以其潔
兮露溥溥兮宵明烟霏霏兮曉清風聲我琴兮鳴鸐我
笙□胡為兮我衣塵胡為兮我纓颼兮飀窈兮幽驂
青鸞兮服蒼虬吾與元氣兮升降與雲霞兮綢繆逍遙
兮相羊終吾生兮樂以忘憂
　　　漁父歌
江之水兮悠悠深有鰋鯉兮淺有鯊與鯈檜為楫兮松
為舟其釣伊緡兮人誰女尤江之水兮娟娟蒹葭吟風
兮楊栁含烟有鮪在穴兮有魴在淵其釣伊絲兮人誰
女愆江之水兮浪浪泳之沄沄兮浮之洋洋有魚與鰕
兮可釣以綱無遐爾思兮人誰女傷
　　　麥舟圖歌
我馬飽粟兮彼食不選秕糠我麥滿舟兮彼無以送其
死亡我忽見兮哀不能忘推以與之兮我心乃康我聞
在昔兮有虞夏商一夫百畝兮家有稻與粱生不餓殍
兮死有蔵嗚呼今不得見兮使我心傷
　　　山隂王景回友樵齋辭
稻粱離離兮稂莠驕驕麟不可以偶狼兮鳯不可以佀
梟求羊無人兮鍾子寂寥哀風觱發兮原野蕭條四顧
彷徨兮憂心且焦若有人兮在山椒攜糧負薪兮嘯歌
以遨黜陟無聞兮寵辱不搖嗚呼吾爾羣兮去無待子
招臨流泉兮倚逍遙無斤我松兮無使柏也凋
　　　栁橋漁唱二首為黄中立作
春風淡淡兮湖水波栁埀橋兮青烟滿莎扣予舷兮發
長歌靡白蘋兮亂鴐鵝前有蛟兮後有鼉予往予還兮
吁予奈何
彼湖有波兮此橋有栁我維我舟兮聊以搔我首放歌
逍遙兮哀莫予偶有籜在罾兮有沙在罶逝者滔滔兮
羌不可以久緑蘋兮菲菲落花兮㸃衣江無津兮海無
涯嗚呼寂寥兮吾誰與歸
　　　獲麟操
有獸維麟兮獵者獲之折肢毁膚兮曾不如鹿與麋嗚
呼哀哉兮爾何生于此時周公已矣兮吾能不悲
　　　在陳操
彼山有楊兮彼隰有栩彼路斯何兮孔棘且阻𤣥雲杳
㝠兮不日以雨重華寂寥兮誰與晤語茫茫九州兮孰
為予所龜蒙無人兮駕予歸處
　　　白雲歌為良上人作
用貞上人以白雲隠居名其舍葢取諸唐狄公之言以
寓其思親之意括蒼劉基為之歌曰
青山兮翠微白雲兮孤飛悵遊子兮逺于離不如雲兮
倐往而歸白雲兮容與青山兮欲雨懐予親兮在雲之
下雲兮雲兮歸予從女
　　　秋山圖歌
秋風起兮蕭蕭望青山兮寂寥水泠泠兮出石葉槭槭
兮辭條氣悽悽兮就寒夜耿耿兮不朝鳯凰兮安之梧
桐兮早凋思美人兮隔江河𤣥雲㝠兮天路遙託宵夢
兮逺徂征款扶桑兮倚消搖盼青鵻兮不來愴怳悢兮
魂屢飄願乘風兮絶浮雲要洪崖兮訪子喬髙無梯兮
深無航黿鼉陸梁兮虎豹驕歸來兮歸來紫芝有荑兮
黄精有苗
　　　梁孝子廬墓詞(并序/)
梁君天民思其父母而廬于墓將終身焉夫廬墓非古
禮也然人子之情有不能已而自我為之君子不非焉
或乃狀其景物而詠歌之則悖於禮而非孝子之本心
矣故為之作楚語使梁君聞之必愀然悲曰他人有心
予忖度之夫子之謂也不其庶乎其詞曰
陟彼岵兮望父陟彼屺兮望母若儀容兮在前恍音聲
兮在後陟彼屺兮望母陟彼岵兮望父惝怳惘兮無聞
心搖搖兮愁苦聞空廬兮山之巔朝松有嵐兮暮蘿有
烟其下維地兮其上維天食思寢思兮以日以年嗚呼
魂乎其有知兮矢相從於九泉
　　　送龍門子入仙華山辭
龍門先生既辭辟命將去入仙華山為道士而達官有
邀止之者予弱冠嬰疾習懶不能事嘗愛老氏清淨亦
欲作道士未遂聞先生之言則大喜因歌以速其行先
生行吾亦從此往矣他日道成為列仙無相忘也其辭
曰
青山崔嵬兮烟雲杳㝠回溪鬱紆兮巖谷晦明修篁雜
樹兮相蔽虧洞壑窈窕兮人不知清猿警夜兮鶴報晨
花開鳥啼兮長如春隰有芷兮陵有苕美人不來兮山
寂寥瓊芝兮玉華丹荑兮翠葩紫葛兮黄精礧碨兮鬖
髿蜚梁連蜷兮登降峛崺幽漻閴磟兮敞晃譎詭芳蘭
桂椒兮或紅或紫松風澗泉兮金石盈耳梧桐萋萋兮
竹實蕋蕋鳯凰翔鳴兮五色卉煒望美人兮翠微空山
寂寥兮遲爾來歸霓為衣兮霞為裳飲沆瀣兮食瑤漿
晞正陽兮澡淪隂精神完兮毛髪香握六符兮躡九靈被
矞雲兮歌洞章御扶搖兮欵天門詣北斗兮覲虛皇超
鴻濛兮軼希夷造無始兮逍遙娭召秦女兮吹簫使湘
娥兮彈絲洪崖嘯歌兮王母啟齒萬舞齊進兮襟佩颯
纚長離前驅兮鸞鳥為使蒼龍騑騑兮白虎豸豸雷公
磅硠兮列缺旭虺登明堂兮絶河津上閣道兮攀勾陳
過三危兮繞𤣥㝠出太微兮入西清憩牛渚兮泛靈槎
乗回飈兮以還家美人兮歸來山中兮其樂無涯
　　　王彦中哀辭
王氏二子者故宋給事中信之(闕/)世孫也長曰鍾字彦
中次曰錡字彦和是同母一乳而生二子焉及長俱好
學能文詞至正癸已其長以春秋經魁鄉貢次榜行省
銓授建徳路學録未幾以力學得疾至丁酉四月卒鄉
人咸痛惜之葢期其成而不意止于斯也其弟悲哭不
能自勝於是元帥石未公聞之為詩以弔且唁而劉基
為文以哀之其辭曰
朝出兮雁行暮歸兮相將聨綵服兮上髙堂棣華莽兮
親樂康忽秋霜兮夏零凄風發兮凋紫荆同氣兩身兮
一死一生車隻其輪兮嗟何以行窈窈兮愔愔想形容
兮不可尋飲泣兮吞聲恐慈親兮傷心俯重泉兮永隔
掩此哀兮何極盡禮事生兮恪恭子軄是謂孝友兮死
者瞑目
　古樂府
　　　艾如張
有菀者林衆鳥萃之我欲張羅榛楛翳之既礪我斧又
飭我徒孰是奥穢而不剪除爰升于虛以相乃麓有條
我綱載秩我目有鳥有鳥五采其章􁨩􁨩喈喈率彼髙
岡張之弗獲憂心且傷寤寐懐思曷云能忘有鳥五采
亦既來止昭其徳音以相君子君子豈弟其儀是若艾
而張矣云胡不樂
　　　芳樹
蔚彼芳樹生于蘭池景風晝拂榮泉夜滋煜如其光炫
于朱曦含華吐芬嚶鳴滿枝君子有酒以遨以嬉羽觴
交横吹竹彈絲相彼草木允惟厥時良辰易徂能不懐
思沛其邁矣其誰女悲
　　　上陵
零雨霏霏亦降于桑愴悢中懐念昔先皇惟昔先皇創
業孔艱寤寐興懐能不永歎精靈安所體魄焉依幽明
隔絶曷已其思堂堂梓宫在彼髙岡霜露是萃能不慨
傷禮起由情將情繄物溥斯索矣庶其罔闕郊社既䖍
宗廟孔威上陵是申式昭孝思
　　　將進酒
有酒湛湛亦盈于觴酌言進之思心洋洋亦有兄弟在
天一方安得致之樂以徜徉有酒在尊既旨且清何以
酌之有觩其觥豈不欲飲惜無友生愴悢傷懐曷云其
平兄弟之合如塤如篪朋友既比如岡如維死喪急難
是責是疵今日有酒如何勿思人亦有言解憂惟酒載
惛載呶亦孔之咎我觴維瓊我斚維玖以樂兄弟以宴
朋友
　　　上之回
上之回六龍矯揵光耀拂鷖鳥􁀙石關匝棠棃揚靈旗
縣月支天馬來宛居劙穆上𤣥釐穰穰坐明堂朝萬方
翕披離玉燭光於億年樂未央
　　　朱鷺
朱鷺來玉山巔赬翁引熛臆延朱鷺來赩流赮飲赤水
食丹砂朱鷺來炎徳加威昆明滇僰訛朱鷺來集太液
帝錫祐荒廣斥朱鷺來輝煌煌挾鷦鵬媒鳯凰朱鷺來
皇之輝神筴演無窮期
　　　巫山髙
巫山髙哉鬱崔嵬下有江漢浮天回深林日月照不到
洞谷闔闢生風雷危峯半出赤道上落日猿狖鳴聲哀
虎牙赤甲鬭雄壯風氣以之而隔閡楚王遺跡安在哉
但見麋鹿跳蒿萊當時忠臣放澤畔乃與靳尚相徘徊
山中妖狐老不死化作婦女蓮花腮潛形譎跡託夢寐
變幻涕泪成瓊瑰神靈震怒不可禱雲霧慘淡昏陽臺
猛風吹雨洗不盡假手秦炬歊飛灰精誠感應各以類
世間妖孽匪自來君不見商王夢中得良弼傅巖之美
本安匹巫山何事近楚宫終古怨恨流無窮
　　　戰城南
朝戰城南門暮戰城北郭殺氣髙衝白日昏劍光直射
旄頭落聖人以五服限夷夏射獵耕織各自安土風胡
為彼狂不自顧而與大國爭長雄髙帝定天下遺此平
城憂陛下宵旰不遑食擁旄仗鉞臣不羞登南城望北
土雲茫茫土膴膴蚩尤禡牙雷擊鼓舉長㦸揮天狼休
屠日逐渾邪王氊車尾尾連馬羊橐駞載金人照耀紅
日光逍遙而來歸帝鄉歸帝鄉樂熙熙際天所覆罔不
來小臣獻凱未央殿陛下埀拱安無為
　　　君馬黄
君馬黄我馬驪二馬八足爭驅馳回頭顧影雙驕嘶尾
端散作赬虹飛黄馬曜日黄金晶驪馬謂是𤣥天精眼
前好醜那能明吾聞良驥稱以徳不聞矜此驪黄色世
無伯樂識者誰有徳無色空自知
　　　思悲翁
弱齡輕日月邁景想神仙顧往諒無及待來徒自憐黄
金棄砂礫劬心鍊丹鉛鑿石不得水沈劍徒窺淵流光
不我與白髪盈華顛杖䇿出門去十步九不前歸來對
妻子塵竈午未烟干時乏計策退畊無園田霜蒲怨青
松逝矢恨驚弦已矣復何道吞聲赴黄泉
　　　聖人出
聖人出臨萬方赤若白日登扶桑隂靈韜精星滅芒羣
氛辟易歸大荒晻曖寒谷熙春陽枯根發茁暢幽蔵潛
魚躍波谷鳥翔花明草暖青天長青天長聖人夀北斗
軒轅調氣候北辰中居環列宿八風應律九歌奏圓方
交格神靈輳聖人出陽道開億萬年歌康哉
　　　釣竿
斫竹作釣竿抽蠒作釣絲滄洲日暖波漣漪緑蒲茸茸
栁葉埀鈎纎餌香魚不知石鱗激水溪毛動玉燕迴翔
竿尾重大魚入饌腮頰紅小魚却放淵沄中更祝小魚
知我意長逝深潭莫貪餌
　　　思美人
雨欲來風蕭蕭披桂枝拂陵苕繁英隕鮮葉飄揚烟埃
靡招搖激房帷發綺綃中髪膚惜寂寥思美人隔青霄
水渺茫山岧嶤雲中鳥何翛翛欲寄書天路遙東逝川
不可邀芳蘭花日夜凋掩瑤琴閑玉蕭魂睘睘心搖搖
望明月歌且謠聊逍遙永今宵
　　　關山月
關山月明風惻惻萬里黄雲雜沙礫夜深羌笛吹一聲
征人相看淚沾臆古人以綏服奮武衛耕戰守禦不外
求何人倡此戌邉策千載以貽中國憂關山月圓復缺
何忍年年照離别願得馳光照明主莫遣邊人望鄉苦
　　　楚妃歎
江漢揚波六千里上有巫山矗天起錦衾一夕夢行雲
萬戸千門冷如水聞道秦兵下武關君王留連猶未還
山深不見章臺殿汨羅寃淚空潺湲尚憶前王好馳逐
宫中美人不食肉回狂作哲須㬰間至今相業歸孫叔
楚宫無復如昔人況有神女如花新悲來恨新還憶故
誰能斷却巫山路
　　　王子喬
王子喬乃是髭王之子皇王之孫深宫洞房不稱意却
駕白鶴尋軒轅虹蜺為斾雲為旛飄然乗風上崑崙王
子喬去何之朝發暘谷暮崦嵫六龍九鳯相追隨穆王
西上不得王母訣胡為元氣獨爾私王子喬去不還后
稷功業委如山猶有九鼎知神姦王城日夕生茆菅爾
獨胡為白雲間王子喬空長歎
　　　走馬引
天㝠㝠雲濛濛當天白日中貫虹壯士拔劍出門去手
提仇頭擲草中擲草中血漉漉追兵夜至深谷伏精誠
感天天心哀太一乃遣天馬從天來揮霍雷電揚風埃
壯士呼天馬馳横行白晝吏不敢窺戴天之恥自古有
必報天地亦與相扶持夫差徒能不忘而報越棲於㑹
稽又縱之始知壯士獨無媿魯莊嵇紹何以為人為
　　　結交行
朋友以義合久要貴不忘結交或匪人騶虞化為狼君
不見市井人盃酒忽相得傾肝瀉膽無所惜一朝需求
不稱意口裏駏蛩心上蚝更聞背語觸疑心墻角車輪
亦生翅君不見耳與餘又不見田與竇當其得意時刎
頸以相就寧知嫌隙反掌成坐令袵席生戈兵古人重
結交晏子真其人伾文執誼羊豕之合死生棄置安足
陳
　　　梁甫吟
誰謂秋月明蔽之不必一尺雲誰謂江水清淆之不必
一斗泥人情旦暮有翻覆平地倐忽成山谿君不見桓
公相仲父竪刁終亂齊秦穆信逢孫遂違百里奚赤符
天子明見萬里外乃以薏苡為文犀停婚仆碑何震怒
青天白日生虹蜺明良際㑹有如此而況童角不辨粟
與稊外間皇父中豔妻馬角突兀連牝雞以聰為聾狂
作聖顛倒衣裳行蒺藜屈原懐沙子胥棄魑魅呌嘯風
凄凄梁甫吟悲以悽岐山竹實日稀少鳯皇憔悴將安
棲
　　　春日行
白日出東陸垂光曜中天大哉至陽徳蕩蕩無頗偏坐
令慘烈化滋潤頃刻枯槁回鮮妍聖人法天道神化參
𤣥微春朝著典禮上下同光暉埀衣向明物自育帝力
皥皥無人知春天和春日麗但願宇宙長如春聖明天
子千萬嵗
　　　墻上難為趨行
弱水不可以航石林不可以車人生貴守分墻上難為
趨茫茫八極内狹徑交通衢紛紛皆轍迹擾擾論錙銖
焦原詫齊踵龍頷夸探珠片言取卿相盃酒興剪屠機
事一朝露妻子化為魚林間有一士蓬蒿翳窮廬種稻
十數畝種桑八九株有酒且飲之無事即安居孰知五
鼎食聊保百年軀悠悠身後事汲汲復何如
　　　少年行
駿馬狐白裘玉勒黄金羈賔從如浮雲顧盼生光輝朝
驅紫陌塵暮醉青樓姬但見花月好寧知霜雪飛荏苒
世途異凄涼瑤草衰園田皆易主親友盡暌違學書時
既晚躬稼力已微嵗晏寒風生倚墻聽隣機逝水不可
挽枯蓬安所依佇立為爾歎感我涙沾衣
　　　獨漉篇
獨漉復獨漉月明江水濁水濁迷龍魚月明復何如楚
國皆濁屈原獨清行吟澤畔哀哉不平上山采荼下山
采蘗心在腹中何由可白豺狼在後虎豹在前四顧無
人魂飛上天珠玉委棄不如泥沙躡冠戴履萬古悲嗟
　　　懊憹歌
白惡養雛時夜夜啼達曙如何羽翼成各自東西去
昨夜霜風起入户復吹帷兒啼母心酸母愁兒不知
養兒徒養老無兒生煩惱臨老不見兒不如無兒好
食蘗苦在口食蓮苦在心苦心無人知苦口淚沾襟
男兒初生時蓬矢桑弧弓老大却思家懊惱無終窮
　　　王昭君
漢庭不賞徼功士昭君却向胡中死昭君辭漢入胡中
胡女悲愁漢嬪喜含情欲怨當語誰手彈琵琶涙沾衣
掖庭望幸從此絶巫山有路他生歸殷勤説與上林雁
好在明年再相見漢恩如海長自深妾自生來命如綫
賤妾一身何足惜可惜當年劉敬䇿遂令上䇿重和親
欲倚紅顔清塞塵只恐妾身先草露漢宫無復如花人
　　　塘上行
塘上何所有有蒲與荷花蒲花難開荷易落使我歎恨
長咨嗟鴛鴦戲我後鶬鴰翔我前四顧不見人淚下如
流泉浮萍違渌井寄身滄江渚滄江不應竭是妾命如
許朝淚灑玉臺夕淚沾羅衾采荷得見蓮中復懐苦心
廣筵列肴蔬好者即美味荼蓼有時甘菘葵有時棄嚴
風吹秋林蕙蘭化為草菸悒今可憎芳菲故嘗好行亦
私自憐坐亦私自憐願為天邉月流影玉堦前
　　　君子有所思
晨上龍首山徘徊望咸京交衢錯萬井甲第連公卿鞍
馬相照曜冠葢如雲行扈從金輿歸賜酒銀甕盈前庭
列騶騎後苑羅傾城寵極妬心起歡餘驕氣生田竇巧
相奪蕭韓互摧傾快意在一時報復延戈兵范雎掉柔
舌穰侯去彊嬴寧知幽燕客接踵夸雄鳴茫茫前車轍
遺跡猶未平胡為不自悟坐使憂患并二疏獨何人千
載埀令名
　　　上山采蘼蕪
上山采蘼蕪山峻路迢遞下山逢故夫悲風生羅袂憶
昔結髪時願得終百年變故不可期中道相棄捐蓮實
生水中石榴生路側未嘗掛齒牙中心豈能識上山采
蘼蕪羅袖生芳菲因君贈新人莫遣秋霜霏落葉辭故
枝不寄别條上白日無回光誰能不惆悵
　　　雙桐生空井
雙桐生空井井空桐葉稀葉稀不自蔽鳯鳥將安歸雙
桐生空井井泥泉不出桐根日夜枯何由伐琴瑟
　　　美女篇
南國有美女粲粲玉雪顔眉目豔華月色映清秋寒粉
黛不敢涴佩服惟幽蘭一朝備選擇得厠金宫班貞心
恥自衒望幸良獨難況蒙衆女妬倩笑誰為歡恒恐芳
桂枝寂寞零露溥素手發瑤琴泠泠奏孤鸞宫商合要
妙遺響風珊珊大音世罕識日暮空盤桓安得託宵夢
集君瑤臺端相思不可極躑躅起長歎
　　　玉階怨
長門燈下淚滴作玉階苔年年傍春雨一上苑墻來
　　　秋思
梧桐生碧砌密葉暗金井驚心昨夜月照見棲禽影
　　　長門怨
白露下玉除風清月如練坐看池上螢飛入昭陽殿
　　　宛轉歌
星稀月白河闌干飢蟲籲號莎草寒美人望月歌宛轉
瀟湘水碧蒼梧逺愁魂一夜不得歸化作斷雲天際飛
　　　長相思
長相思在沅湘九疑之山鬱蒼蒼青天蕩蕩林木暗落
日虎嘯風飛揚欲往從之水無航仲尼有徳而不用孟
軻竟死於齊梁松柏摧折桂生蠧但見荆棘如山長長
相思斷人腸
　　　雉子班
雉子班飛翛翛嗚鷕鷕踉蹡出没灌莽中衮裳煥爛赬
瞳瞭野人拄翳潛置媒和聲相應無驚猜黄間一發激
流電錦繡披裂委草萊林棲野啄本無累嗜欲沈溺禍
所胎君不見天池鳯凰食竹實逍遙至和永終日
　　　朗月行
朗月何朧朧照我綺牕中牕中美人不能寐起看玉宇
生秋風秋風飄颻吹木未纎雲巻盡懸明月明月隨風
出海來海水蕩漾龍鱗開寒光噴浸碧落外白浪湧作
金銀臺何處悲風怨羌管誰家舞榭笙簧暖長信宫中
漏水長昭陽殿裏更籌短漏長更短總含情開窻坐視
河漢傾廣寒宫在何處欲往從之𣺌烟霧青鵻汗漫不
可期桂華如雪東方曙
　　　大墻上蒿行
墻上蒿方春擢秀何芃芃炎天六月旱無雨枝葉枯死
隨飄風世情翻覆不可擬人生有身莫依倚君不見樊
將軍一朝函首西入秦又不見劉越石仰天長歌握中
璧三士自殘因二桃子胥終棄吳江濤世人見機苦不
蚤何不看取墻上蒿
　　　雞鳴曲
日將出雞先鳴千門萬户聽雞聲美人錦帳愁欲曙壯
士苦心煎百慮人間百年能幾日日日雞鳴催日出一
朝過了復一朝白髪蕭蕭此生畢齊妃播淑徳感彼蟲
薨薨周宣悟姜后功業光中興亦知國家共如此莫恠
雞鳴催早起
　　　邯鄲才人嫁為厮養卒婦
邯鄲有才人豔色如朝霞嫁作厮養婦雲鬢埋泥沙憶
昔趙王全盛日夜夜綺筵張寶瑟中山美酒盈羽觴一
笑黄金滿千鎰繁華過眼如轉蓬故宫禾黍秋芃芃明
珠白璧走函谷墜簪遺珥空悲風人生最苦是衰老白
首無歸向誰道蓽門夜永月光寒卧聼駑駘齕枯草
　　　出塞
居延風髙榆葉空狼烟夜照甘泉宫將軍授鉞虎士怒
蚩尤亘天旗尾紅麒麟前殿催賜酒已覺此身非已有
猛氣遙將日逐吞壯心肯落嫖姚後雁門城外沙如雪
玉帳霜濃鐵衣折長劍須披瀚海雲哀笳莫怨天邉月
北風烈烈刁斗鳴回看北斗南方明驚箭離弦車在坂
不勒燕然終不返
　　　入塞
狐裘䝉茸沙磧裏望見玉關驚且喜關門候吏記曾逢
白髪相看淚如水歸來放馬咸陽原舊遊今有幾人存
斜陽慘淡照籬落閒看鄰翁戲子孫
　　　孤兒行
蓬頭皸足誰家兒滿面塵埃雙淚埀爺娘棄我不待老
骨肉無人但兄嫂兩身一氣不相知陌路茫茫向誰道
清晨采薪日入歸殘羮冷飯難充飢欲言問兄兄不顧
嫂是他人更奚訴人生一世為弟兄同根自合同枯榮
爺孃在日曾眷戀願兄回看死人面
　　　病婦行
夫妻結髪期百年何言中路相棄捐小兒未識死别苦
啞啞向人猶索乳箱中探出黄金珥付與孤兒買􁉸餌
不辭瞑目歸黄泥泉下常聞兒夜啼低聲語郎情不了
願郎早娶憐兒小
　　　淮南王
淮南王好神仙澄心鍊炁守自然收拾真一歸中圓化
為五色黄金丸乗風駕景飛上天飛上天逍遙遊八鸞
捧轂龍翼輈虹蜺繽紛夾綵斿上窺九陽下六幽回頭
大笑武皇帝柏梁桂館空清秋
　　　蜀國弦
胡笳拍斷𤣥氷結湘靈曲終斑竹裂為君更奏蜀國弦
一彈一聲飛上天蜀國周遭五千里峨眉岧岧連玉壘
岷嶓出水作大江地砉天浮戒南紀舒為五色朝霞暉
慘為虎豹嘷隂霏翕為千嶂雲雨入嘘為百里雷霆飛
白鹽雪消春水滿谷鳥相呼錦城暖邑姬倚歌漢女和
楊栁壓橋花纂纂銅梁翠氣通青蛉碧雞啼落天上星
山都號風寡狐泣杜鵑嗚咽愁幽㝠商悲羽怒聽末了
窮猿三聲巫峽曉瞿塘噴浪翻九淵倒瀉流泉喧木杪
樓頭仲宣羇旅客故鄉𣺌𣺌音塵隔含悽更聽蜀國音
不待天明頭盡白
　　　昔昔鹽
楊栁正萋萋門前碧草齊别離如昨日白髪滿春閨飄
花兼淚落行雲逐望迷緑苔凝履跡粉汗浥書題夢到
龍沙北魂銷馬邑西巻簾雙燕入開鏡一鸎啼腸共吳
江繞眉將楚岫低攀枝憐並蒂窺沼妬雙棲躍水寧無
劍通天亦有犀那看明月夜登樓惑馬蹄
　　　東飛伯勞歌
南飛鷓鴣北飛鵠黄昏鳴雞白日燭珊瑚石上栽兎絲
鴛鴦獨宿枯桑枝永夜涼蟾入羅幕蟬翼不如秋鬢薄
寒塘露蓮千葉紅可憐零落空隨風
　　　雙燕離
雙燕營巢時雙飛復雙語輕盈栁陌風振迅芹塘雨巢
成近繡幃雙宿更雙飛為䝉主人愛不信有暌違四月
温風起榴花發紅蕊拾蟲還哺雛出入無停觜五月教
雛飛繞巢舞烏衣側避蛛絲過斜縈栁線歸六月雛翼
老分飛各相保脈脈傍珠簾依依集蘭橑世事有轉旋
陵谷一朝遷昆明延刼火甲第化歊烟帶睡驚飛出風
沙兩相失死生不得知嬿婉從兹畢回看舊主人粉黛
成灰塵天髙雲𣺌𣺌海闊波鱗鱗荏苒朝還暮惸惸向
何處毛凋半夜霜淚滴三春露露寒霜又濃憔悴不成
容同心諒難隔魂魄終相從
　　　烏棲曲
霜華着樹成秋蕊樹頭棲烏驚夜起起向幽閨啼數聲
閨中美人泣到明
吳宫烏啼夜已分宫中不聞人盡聞夜深風落茱茰子
沈沈漏斷啼烏死
　　　三洲曲
三洲洲上花栁春三洲浦裏多商人酒旗紅䄂明江閣
客船只望洲邉泊
八月風吹洲上樹樓船却向江西去紅粧送别各沾巾
驚動新來江北人
　　　武陵深行
武陵溪一何深水有射工射人影陸有丹蛇長百尋嗟
哉武谿不可臨溪之水深且闊鳥不敢飛龍不敢越海
氣連天日月昏芮露着人肌肉裂嗚呼丈夫寧能沙塲
百戰死有骨莫葬武谿水
　　　逺如期
遠如期近别尚云可逺期能不悲憶昔辭君出門去手
種庭前松柏樹樹今成器人未歸洞房白髪秋霏霏髙
原有梧隰有檟待君北邙山石下
　　　大提曲
大堤女兒顔如花大堤堤上無豪家東家女作西家婦
夫能棹船女沽酒春去秋來年復年生歌死哭長相守
君不見襄陽女兒嫁荆州撞鐘擊鼓烹肥牛樓船一去
無回日紅淚空隨江水流
　　　明月子
朱閣綺疏瓊作户明月照人秋獨苦桂花吹冷眠不成
誰家髙樓絃管聲倚樓空望别離處唯有清光自來去
月圓正好缺復催人生見月能幾回
　　　短歌行
來日苦短去日苦長日長不自覺日短令人傷君不見
望後月又不見霜中蕊清光縱好魄已虧芳心欲動根
先死少年不知老可悲衰老却憶少年時
　　　長安道
長安道送盡芳菲到枯槁人生衰盛苦不常何異長安
道傍草漢家將軍初拜官門前上客車班班一朝世衰
烟燄歇車輪無聲馬跡絶明年有詔封冠軍依舊車馬
來如雲
　　　隴頭水
隴頭水征夫淚征夫之淚滴隴頭化為水入秦川流水
流向秦川嗚咽鳴不已何因得天風吹入君王耳
　　　秋宵吟
𤣥蟬催秋入湘簟芙蓉露浴胭脂淡銅烏吻水添夜長
碧草歛愁歸寒螿羅帳無人五更雨梧桐驚啼白楊語
春光爛漫不得知霜露凄涼奈何汝
　　　車遙遙
車遙遙馬朅朅不知何人始作車長與人間載離别回
風吹起羅帳塵低頭恨殺作車人
　　　陽春歌
帝車東指淑景昭冶容冉冉生寒條枯根相顧一時起
陽春只在霜雪裏枝頭候禽鳴滑滑暖烟日夜催花發
蜂喧蝶競方及時風雨宿昔成離披人間但見陽春好
未識陽春有枯槁
　　　鳴雁行
雝雝鳴雁鳴達旦舉翼相連拂雲漢平原漠漠生野烟
雁飛只向江南天江南十月多禾黍一半輸官半供汝
明年二月歸養雛雛成又望江南去
　　　獨不見
暖烟漾春杯色紫膩雨摧紅出花蕊蝶飛撩亂燕飛輕
嚶鳴相應俱有情有人抱瑟上髙閣坐對粧臺彈别鶴
曲終顧影還徘徊東風自吹羅帳開
　　　梅花落
種梅長江邉嵗晚花始發東風為愛桃與李却使孤芳
坐銷歇美人髙樓深紫霞捲簾一見長嘆嗟世間有榮
即有悴君不見海中碧樹終無花
　　　折楊栁
去年送君楊栁青暖風晴日花㝠㝠今日思君瑣窻緑
栁條又綴黄金粟君心却似條上花隨風飄蕩不思家
妾心已作科上槁縱得春光為誰好折取長條寄遠人
人生四十無青春
　　　秋夜月
秋夜月黄金波照人哭照人歌人歌人哭月長好月缺
月圓人自老
　　　棗下何纂纂行
棗初作花時纂纂臨路岐八月棗成實纍纍曜朝日棗
花纂纂蜂蝶翻棗實纍纍人滿園嚴風蕭瑟枯葉飛蜂
蝶不來人亦稀
　　　白苧詞(二首/)
鏗華鐘伐靈鼓青娥彈絲白苧舞文竿迎風雉振羽長
袖奮迅若雲舉博山霧合春濛濛玉釭搖火生長虹翠
蕩紅翻如夢中
暖香結暝嬌青春翠釵珠壓光照人鳯簫十二烟霧匀
鴻驚燕嬌波龍鱗玉觴交飛酒如沼門外斜陽在林杪
宫中沉沉天未曉
　　　蛺蝶行
軟芳晞露春鮮妍上有蛺蝶飛翩翩暖風扶暝撲天起
翠重紅輕迷欲死東園無花留不住相隨又過西園去
沉沉斷夢失韓憑却抱霜華怨秋曙
　　　鈞天樂
君不見天穆之山二千仞天帝所以觴百靈三嬪不下
兩龍去九歌九辯歸杳㝠我忽乗雲夢輕舉身騎二虹
臂六羽指揮開明闢帝關環佩泠泠曵風雨明月照我
足倒影揺雲端參差紫鸞笙響震瑤臺寒我欲聽之未
敢前空中接引皆神仙烟揮霧霍不可測翠葩金葉光
相射鯨鐘虎簴鏗鴻濛撼昆崙兮殷崆峒揚天桴兮伐
河鼓咸池波兮析木風遂升泰階朝玉帝側身俯伏當
瓊陛訊曰太極拆裂為乾坤紛紛枝葉皆同根胡為妄
生水火金木土自使激搏相熬煎臣聞三皇前羣物咸
熙熙衆子戴一父皥皥無偏私忽然元氣自蕩潏變換
白黑分賢癡蚩尤與黄帝従此興戈矛流毒萬萬古爭
奪無時休骨肉自殘賊帝心至仁能不憂帝不答臣心
迷風師咆哮虎豹怒銀漢洶湧天雞啼飈輪撇捩三島
過海水盡是青玻璃神奔鬼恠惕驚起遺音渢渢猶在
耳夢耶遊耶不可知但見愁雲漠漠横九疑
　　　周小史
婉孌周小童冶容敵花紅鮮雲委緑髪明星烱雙瞳采
蘭澧水湄挾彈長陵東擲果閧春市巻衣嬌金宫流盼
溢華彩言笑生芳風常恐秋露零瑤草成衰蓬食桃坐
翻覆倩笑徒為工繁華豈不好不知身所終吾聞濟川
楫乃屬植鰭翁悠悠萬世下徳業光無窮
　　　結襪子
昔有信陵君乃在大梁城親為貴介弟位冠諸侯卿傾
家待國士倒屣延豪英詣門謁朱亥虛左上侯嬴袖椎
奪兵符救趙蜚英聲河外走蒙驁宗社賴扶傾於今不
可見寂寞傷人情
　　　㧞蒲三首
㧞蒲清川渚水淺蒲不長自非排風羽莫羡凌雲翔
㧞蒲江水湄終日不盈把嫌殺紫鴛鴦雙戲蒲葉下
㧞蒲復㧞蒲織作波紋簟無處寄相思秋風露蓮淡
　　　從軍五更轉
一更戌鼔鳴市上斷人聲風吹鴻雁過憶弟復思兄
二更月上城照見兜鍪光側身望山川淚落百千行
三更悲風起樹上烏鵲鳴枕戈不能眠荷戈繞城行
四更城上寒刁斗鳴不歇披衣出户視太白光如月
五更星斗稀霜葉光爛爛徤兒爭先起拂拭寶刀看
　　　前有尊酒行
前有尊酒芳以飴舉杯欲飲且置之丈夫有志可帥氣
胡為受此麴糵欺禹惡旨酒𤣥徳上達桀作酒池而南
巢是蔡商辛惡來以白日為夜糟丘肉林相枕藉瑤臺
倐忽成灰塵流毒猶且遷殷民夫差酗而納施楚國酣
而放屈姑蘇臺上麋鹿遊鄢郢宫中狐兎出灌夫罵坐
禍延魏其竹林稱賢神州蒺藜亡家破國有如此酒有
何好而嗜之前有尊酒醲以清酌之白日成晦㝠眼花
耳熱亂言語元氣耗斁肝膽傾乃知酒是䘮身物衛武
之戒所以埀休聲
　　　公無渡河
丈夫不愛死成仁心所安殞身茍無故哀哉徒自殘水
能殺人人共知公獨茫然狂以癡黄河𣺌𣺌無津涯乃
欲絶流而渡之公也溺死人誰悲世路如何險惡實多
平地倐忽滔天風波利淫欲餌孰知其佗不見不聞縱
横網羅固不必如公之癡可揕以魚中之鈹亦不必如
公之狂可禽以伏甲之觴眼前言笑百媚出寧知兵刃
羅心腸公無渡河河無津箜篌一曲愁殺人
　　　隔谷歌
戰鼓咽悲風弓折不可把弟兄隔谷不相聞咫尺人間
與泉下丈夫誓許國殺身非所憐兩心本一氣何能坐
相捐登埤四顧望慷慨肝膽裂不見救兵來但見繞城
鐵甲光如雪飛禽在羅罔尚或念其飢身為髙官馬食
粟忍見手足居重圍相彼鴻與雁亦各顧匹儔挽弓射
一猿羣猿拔箭聲啾啾鳥獸且有情人心獨何尤嗚呼
田家紫荆雖微木不忍聽君歌隔谷
　　　步虛詞(五首/)
太微啟靈宇紫殿含祥風圓光照無外梵炁來沖融仙
人魚鱗次羽葆朝當中離羅鬱蕭臺縹緲浮太䝉泰階
平六符文昌位三公北斗運元化軒轅成嵗功稽首玉
陛下逍遙樂無窮
鬱華開赤殿結鄰炫黄文葳蕤爛霄漢照曜下土墳東
華蹕嚴駕西崦泮昏氛神行肅亹亹象化陶醺醺景風
調坱圠玉燭煥烟熅㝠茫密芴間歘忽幽朗分萬靈仰
無私九真告成勲
重陽峩寶闕衆星拱髙垣寥寥大虚庭巍巍無極尊白
虎伏右騑青龍承左轅𤣥武後躨跜長離前騰騫黄靈
正常居萬有歸一元希微眇稊粟浩蕩彌乾坤髙卑各
奠位神化無窮源
步虛歸太一精心覲樞庭浮浮回極運湛湛規中清五
神謹訶衛六位肅敉寧東溟升陽曜西海生隂靈炎光
熺𤣥室湧醴液朱陵駸駸麤穢除綿綿淳粹凝妙用無
邉方攝身遊帝青
焚香禮𤣥梵肅駕朝紫宸游雲結華葢鮮飈翼飛輪披
烟上閣道佩月攀鉤陳服食丹霞漿嗽嚥甘露津琅琅
歌洞章寂感虛皇嚬飄颻廣莫風舒嘯青林春沆瀁六
合外永與無始隣
　　　氣出唱
今日不樂振筞遠遊東上泰山巍何修修道逢仙人要
我同仇蒸霞為糧烹玉為羞𤣥英素蕤光華蔓流日觀
菡萏葩華九州令我從之身輕若浮道以五鸞翼以兩
虬朝翔𤣥圃夕止蓬丘謁見王母雲眉月眸青娥三千
或舞或謳風吹琅玕聲如鳴球雜花並開莫知春秋洪
崖先生勸我此留自揣凡骨非仙者儔七情交煎一觸
百抽又病戇僻無藥可瘳崇崇清宫蕩無涯陬列仙如
沙不少一漚王母笑聽拜謝扣頭歸來山林曷標曷鉤
熙熙泰和長樂無憂
　　　班婕妤
昭陽秋清月如練笙歌嘈嘈夜開宴長信宫中辭輦人
獨倚西風詠紈扇傾城自古有褒妲紅顔失寵何須怨
泠泠玉漏掩重門一㸃金釭照書巻
　　　神絃曲
紫桂飄香九萬里三山地色如凝水水妃宵冷不能眠
金簪素指敲氷絃氷絃泠泠玉泉滴貝闕嫠鮫泣幽碧青瞳
小髻歌繁霜霜飛風起江低昻曈曨紫燄出海樹天清
月落空相望
　　　短歌行
涼風西來天氣清雲飛水落山崢嶸髪膚剥削稜骨生
鮮芳菸邑成枯莖百蟲哀號百竅鳴凡有形色皆不平
成之孔艱壊厥輕羇人含愁起夜行列星滿天河漢横
繁思攢心劇五兵天髙何由達其情歸來託夢通精誠
　　　長歌行
秋夜夜長月照軒夢見天神與我言曜靈循環周四垣
四時迭代成寒温枯榮生殺相為根我於萬物何怨恩
生丁其時命所存六淫洶湧無鍵閽由其弗約離其魂
春葩敷披夏實繁外美中瘁誰能捫風霜涸寒肅不騫
納華收真歸本元掃滌浮穢夫何寃我今與女開女昏
生生殺殺無窮源歛女㫖蓄守女門扶桑赫赫升朝暾
　　　燕歌行
霜飛動地燕草凋沙飛石走天蕭條江河倒影陵谷搖
白日慘淡晝為宵美人迢迢隔雲霄青㝠無梯海無橋
魚枯雁死星芒消沉沉思君不自憀愁如驚風鼓春潮
嵗云暮矣山寂寥梧桐葉落空乾條崑崙層城阻且遼
蒼梧九疑烟霧遙瓊田瑤草芟蒭蕘江蘺澤蘭成艾蕭
登髙望遠肝肺焦安得羽翼搏長飈
　　　江南弄七首
江南細水緗綺波江南綵女雛鳯歌凝嚬引睇紆青蛾
紆青蛾舒窈窕網軒繡户鎖嬌春不放杜鵑來木杪
雄龍呼雌江底鳴山搖谷殷江波驚餘音不斷隨風征
隨風征入湘竹截玉鑽星吹向天楚江六月無炎燠
湖波澄明日色鮮畫鷁相隨出采蓮嬌紅曼緑鬭春妍
鬭春妍倚徘徊今朝花盡且歸去明日更有新花開
河曲懸匏渭濵竹碧鮮削出藍田玉輕翎參差飛羽謖
飛羽謖幽簧含丹櫻瑤筍調清吹月明紫鳯來毶毶
采菱女子木蘭船翠裾紅袖青玉鈿搖光蕩影惜嬋娟
惜嬋娟愁夕暉㧞蒲歌斷鯉魚入歸去芰荷香滿衣
江草萋萋春𣺌𣺌江臯出遊多窈窕輕霞衣裳碧雲嫋
碧雲嫋紅日斜鴛鴦飛過緑渚去東風吹落菖蒲花
巫山岧嶤巫峽長瑤姬出舞朝雲翔翠葩腰嬝金支光
金支光丹葉赩寶雞為使鳯為驂去雨來風樂無極
　　　步出夏門行
步出夏門遙望滄海九河茫茫碣石安在魚龍瀺灂日
月晻藹三山何所弱水浼浼羲和曷往鼇極孰宰發鳩
之羽其心不改安期不死桃實可待悠哉沛乎歌以永
慨
　　　丹霞蔽日行
彤霞何煌煌蔽此白日色炎埃被九野照灼后土赤朱
陵開火府嬉爛相蕩射山蒸絳紅氣川瀉丹砂液穹𤣥
變光曜衆草相烜赫逈迷河林舊髙奪昆侖碧鬱華不
能神踆烏已化魄女媧在青天嵗莫還錬石
　　　烏生八九子
樹上烏一生八九子相呼鴉鴉聒人耳何不學銜泥燕
和鳴集桃李又不學鷹與隼奮翅髙飛碧雲裏胡為巢
此庭樹間啄腐吞腥饕吻紫少年挾彈如流星禍機潛
發不見形翅翎摧折身首磔螻螘傷殘誰女惜
　　　猛虎行
君不見昔者牛哀病七日化作猛虎形躨跜衣裳佩帯
換毛尾棄置袵席眠茅茨怒牙出吻目閃電頃刻不識
妻與兒昨日燈前相笑語豈意今朝化為虎嗚呼世上
茫茫化虎人秖應化心不化身
　　　行路難(二首/)
君不見水上澌往來倐忽隨波移又不見花上蜂東枝
飄落尋西枝世人食葵不食蘖莫倚結交心匪石君不
見避席武安人即是當年竇家客
君不見白石光不照幽草心又不見石上雲膚寸遂成
隂世間㑹合良難得況有巧言能爍金伏波槀葬魏碑
仆當時豈是非知音智謀啟疑忠逆耳平地反掌生﨑
嶔行路難愁最深
　　　野田黄雀行
野田雀觜啄啄朝食山下禾暮食山上粟千百為羣叢
薄裏忽然驚飛若蜂起飛飛却落稻田中衆口齊啄稻
為空農夫力田望秋至沐雨梳風盡勞瘁王租未了私
債多況復爾輩頻經過野田雀鷹隼髙翔不女擊農夫
田父愁何極
　　　何當行
念離莫悲歌悲歌慘於哭思鄉莫望逺望逺傷心目九
疑迢迢隔湘川空山落日啼杜鵑梧桐摧折鳯凰去蛟
蜃出没波滔天令我四顧心茫然淚如懸崖瀉流泉樊
桐有路到𤣥圃何當飛墮王母前
　　　射虎詞
長戈如林夾弓弩言向深山射猛虎獠兒䝉鶡走如風
所過犬羊皆為空紛紛散入人家宿丁男上山婦女哭
前行聞虎心先畏一虎當頭萬夫棄折弓墜刃委如土
却向人前作威武
　　　苦哉行
雞不可使守門狗不可使司晨驅車梁弱水日暮空悲
辛我欲乗風謁閶闔虹蜺彌天雲霧合九關虎豹森駭
人長跪陳辭閽不答錯石作璵璠鬼神驚見欺截梁為
欂櫨般垂拊膺淚交頤衝風結𤣥氷道惡不可履巫咸
上天去澤凍神蓍死我欲竟此曲此曲多苦聲鴻雁回
天北因之寄遐情
　　　起夜來
微月就没銀河爛城烏啞啞夜將半憂愁不寐攬衣起
仰看明星坐待旦威弧歴落連天狼兩旗欲動風不揚
槐根王侯夢未覺豈知雞聲堪斷腸
　　　長相思
長相思妾在天南君在北紅顔未必無人知葑菲不美
君玉食相思迢迢隔天河長夜不眠愁奈何欲憑魂夢
到君所君門九重虎豹多長相思向誰道涼風日夕吹
桂枝可惜馨香暗中老
　　　無愁果有愁曲
君不見陳家天子春茫茫後庭玉樹凝冷光樓船江上
走龍陣宫中只報平安信酒波灔灔蒸粉香暖翠烘烟
妬嬌鬢無愁老夫貂鼠裘降旗搖動臺城秋生綃束縛
檻車去始信人間果有愁
　　　妾安所居
憶昔嫁君時紅顔豔春華今與君别離明珠化為沙女
兒嫁夫願偕老何異青菘纒蔓草一枝一葉俱有心生
死長當兩縈抱誰言妾心君不知芳蘭委棄同蒺藜妾
欲有言君不見君車遙遙妾空戀君家大宅荒路隅可
怜棄妾安所居
　
　
　
　
　
　
　
　
　
　
　
　
　
　
　誠意伯文集巻一
欽定四庫全書
　誠意伯文集巻二
　　　　　　　　　　　　明　劉基　撰
　　覆瓿集二
　　古樂府
　　　放歌行
鴻鵠摶紫霄䳕鳩守苞桑豈惟異所志羽翼有短長𤣥
隂變白晝䦣虛侵太陽一鹿走中原熊虎競騰驤植竿
成壘壁舉袂為欃槍叱咤倒江河蹴蹋摧山岡犬牙據
險要𤓰瓣割土疆六竒誇曲逆三畧稱子房磨牙各有
伺裂觜遙相望龍蛇未分明智力正爭强孔明魚得水
毛遂錐脱囊霧晦豹始變海激鵬乃翔嗟爾獨何為抱
已自摧蔵
　　　雁門太守行
赤符復漢祚褒徳光侯封陽熺熖發鐩霜皠山鳴鐘馴
雉集中牟乳虎去𢎞農枹鼓夜無聲桑隂麥芃芃循良
一何多謠歌滿兒童賢哉洛陽令卓魯相繼蹤擿姦若
明神外猛中有容正獄除煩苛平賦寛畸窮黎民拜恩
惠吏卒服至公身殁徳不隳絃歌祠廟崇望美安陽亭
頑懦興亷風彼哉食雁者輿馬愧盲聾
　　　豔歌行
亭亭松柏樹結根幽澗隈髙標拂雲日直榦排風雷曾
經匠石頋謂是梁棟材明堂未搆架厚地深栽培熒星
入天闕武庫一朝災搜求到櫟樸谷赤山城垓般爾死
無人鉤繩付輿臺路阻莫自致棄之于草萊天寒斧斤
集嵗莫空摧頹三光無偏照四氣有還迴斵喪在須㬰
成長何艱哉孰知真宰意悵望使心哀
　　　門有車馬客行
門有車馬客云是故鄉人執手前借問鄉語知情真自
云别故鄉觀光京國塵經商涉代北薄宦往西秦繡鳯
錦鴛鴦金鞍紫騏驎結交貴公卿出入擁衆賔劇孟氣
方鋭郭解家不貧但見三春花寧思秋露晨斷蓬失其
根風沙歘漂淪前途塞虎狼故里荒荆榛昔為横海鯨
今為涸轍鱗話言未及竟涕淚各盈巾居家倚骨肉出
家倚交親何當在異縣見此舊里鄰園蔬如蜜甘市酒
若醴醇悲歡且棄置生死同苦辛短歌有深情情深難
具陳
　　　怨詩
屈原沈汨羅不忍棄其宗萇𢎞志存周寧為一已容申
生顧父愛殺身以為恭子車守明信殉死安所從之人
豈不賢揆道猶過中卞和獨奚為抱玉售瞽聾刖足實
自取怨泣情何鍾文貍處幽林無人識其蹤誰令貪雞
鶩以觸弋與罿縻身獻厥皮為人作妍容娟娟芳蘭花
託根千仞峯下有孤飛泉上有灌木叢嵗晏不改色霜
清香更濃韜光逺人禍委命安天窮道得復何怨老子
其猶龍
　　　飛龍引
軒轅黄帝上天時五龍埀髯下接之後宫綵女咸相隨
雲輕龍徤不可追綵女化作黄金芝千年一作花花光
五色明朝霞扶疎䕃映玉皇家沈精降液為丹砂錬丹
砂成水銀水銀流汞浴火輪火輪照曜十二辰黄龍歸
來天帝嗔
　　　煌煌京洛行
齊謳且輟唱呉趨亦停聲請君傾耳聽聽我歌洛京京
洛何煌煌卜宅自周王五服畫九州兹惟土中央用文
四戰地恃徳不恃强叔世道雖微靈源瀉流長漢祖殪
秦項定都由子房馬上得天下繼周焉敢當光武起白
水龍飛掃欃槍應天順民心戡暴安痍傷冕旒正宸極
圭組崇俊良功臣列爵土循吏勸畊桑詔書報臧馬玉
關閑西羌周嚴播髙風卓魯樹甘棠廷無乳虎伏邑有
馴雉翔涓涓醴泉液煜煜朱草芳繼體更能賢守成不
踰常南郊尊上帝宗祀親明堂辟雍養耆徳靈臺觀祲
祥南宫畫元勲東觀昭文章詩書母后訓淫侈蕃封防
百年天再闢四帝日重光傾昃自滿盈宴安生怠荒刑
官竊威柄義士死道旁釁積千里草禍成一星黄大命
始不摯餘暉尚悠揚典午亦有初言治稱大康用人混
哲否孽芽出蕭墻兄弟相啖食同氣成豺狼金庸豈不
固清談漫洋洋妖星入太極邊塵侵御床銅駞荆棘没
寢廟狐狸蔵落日照西城寒雲歸北邙轘轅無人行伊
洛廣且長衰榮若旦暮道徳信金湯殷勤京洛篇厥鑒
不可忘
　　　升天行
太儀轉神樞日月飛兩丸榮華如電火瞬息無留顔誰
能與蟪蛄爭鳴秋草間中夜集五靈步虛欵天關擺脱
塵土累廓落真境寛玉髓充晚食璚霞足晨餐妙合五
色光化為九轉丹洞朗照無極逍遙出人寰象載六蒼
虬翼以雙紫鸞濯足北河津弭節蓬萊山伶倫歌九韶
眉連舞七盤浮丘吹參差宓妃鳴佩環娛樂竟日夕還
歸玉宸班
　　　長安有狹邪行
大道坦蕩蕩狹路能摧車大道少人行狹路爭走趨狹
路險以捷大道平而迂所以狹路間疊足不憚劬嶒崚
磨為光窊㘭輾成渠峻滑無澁踵攀縁有牽裾騧驪踠
蹄踸僕從赬肩呼清霜晨入袂白露夜沾襦擾擾極追
奔營營競須㬰窮通乃定命得喪豈異途君子遵義路
詭御非吾驅滅趾禍難悔素履戒勿踰那能慟阮籍何
用泣楊朱長安有狹邪雖捷焉所如
　　　春思
憶昔東風入芳草栁緑花紅看總好今日風吹陌上塵
鸎啼燕語俱傷神憂來感人涙沾臆未必春光不如昔
　　　靜夜思
靜夜思一思腸百轉啼螿當户聽不聞明月在庭看不
見方將入海剸猛蛟復欲度嶺邀飛猱胸中倐忽亂憂
喜得喪紛紛竟何是靜夜思思無窮天雞一聲海日紅
滿頭白髪吹秋風
　　　華山畿
華山畿勞勞渚割棄父母恩相隨黄泉去男婚女嫁當
及時摽梅不見周南詩王風蕩蕩散荆棘帷簿日夕生
狂癡當歌悵然有所思華山畿何足悲
　　　冬暖行
孟冬十月暖桃李花盛開蝴蝶草間出飛上花枝來蝶
知愛花為花出不知冬暖無多日霜風一夕花作塵墜
粉飄黄愁殺人
　　　節婦吟
淒切復淒切緑萍初生池水竭蘭根壓霜芽不茁春風
泠泠逐秋月蓼蟲食苦甘如酒巻葹雖生心已朽揚州
青鏡蝕土花玉匣瓊臺復何有君不見人間日月如飛
梭地下相從應始多
　　　登髙丘而望逺海
登髙丘望遠海長風簸浪髙於山蓬萊宫闕無光采雲
霧翳陽谷羲和安所之鯨鯢作隊行鱗鬛如朱旗精衛
䘖石空有心口角流血天不知登髙丘望逺海弱水浩
蕩不可航一望令人𤣥髪改
　　　江上曲
江上風吹沙石走江中濤浪如牛吼鄂君繡被寒無香
江水不如殘夜長
　　　北風行
城外蕭蕭北風起城上徤兒吹落耳將軍玉悵貂鼠衣
手持酒盃看雪飛
　　　銅爵臺
髙臺突兀連蒼穹中有艷質如花紅君王已作西陵土
繐帷玉座空秋風向陵舞罷寒月白蒼狐夜啼松淚滴
冢中枯骨寧有知翠袖朱袍為誰色當其奮臂譙許間
手揮羣雄如刈菅横矛賦詩逞豪傑猛氣可以移南山
寧知暮年壯心死遺敎但聞令賣履唏嘘涕泣兒女態
遺臭至今猶未已君不見永安宫中顧命時天下英雄
人得知
　　　薤露歌
蜀琴且勿彈齊竽且莫吹四筵並寂聽聽我薤露詩昨
日七尺軀今日為死屍親戚空滿堂魂氣安所之金玉
素所愛棄捐篋笥中佩服素所愛淒涼掛悲風妻妾素
所愛灑淚空房櫳賔客素所愛分散各西東讐者自相
快親者自相悲有耳不復聞有目不復窺譬彼燭上火
一滅無光輝譬彼空中雲散去絶餘姿人生無百嵗百
嵗復如何誰能將兩手挽彼東逝波古來英雄士俱已
歸山阿有酒且盡歡聽我薤露歌
　　　沐浴子
沐髪不如清神浴身不如洗心仁義非外鑠冶容防内
淫登山望漢京樓觀蔚嶔岑軒車擁衡禹几杖尊雄歆
著書擬周孔吐論躋騫參青衿來濟濟白日去駸駸驅
車泗水曲攬轡長淮隂悠悠黄石畧杳杳天風吟盛時
不可再感歎為沾襟
　　　秋閨曲
天上傷心月秋來情更親那能照幽獨不照逺行人
　　　蓮塘曲
落日下蓮塘輕舟赴晚涼偶然花片落飛出兩鴛鴦
　　　蒿里曲三
澗草萋萋泉汨汨紫蘭香老棠梨發山中無人松栢寒
卧聽狐狸嘯明月
白楊樹頭風惻惻寡烏悲啼山月黑殯宫冷落清夜長
銀鴨金鳬不堪食
山花㝠㝠啼子規烏䘖紙錢掛花枝山中遊人莫相笑
君到此中當自知
　　　促織詞
草間小蟲名促織夜夜隔窻鳴不息小兒側足潛聽聲
雕籠銕柵閉爾形金錢縱鬭爭相妬得勝轉多扄轉固
髙秋九月嚴霜飛開籠却放枯蔓歸舊穴無蹤故帷去
生死淒涼向何處
　　　䘖泥燕
䘖泥燕尾涎涎䘖泥㸃汚几席間更捉飛蟲撲人面䘖
泥燕人言爾巢長滿尺主人倉廪多蓄積借爾華屋好
安居年年壘巢生爾雛
　　　秋思
蕙草芳已歇候蟲寒不鳴相知惟白髪日夜滿頭生
露出階苔光風生庭樹冷推窻掩明月不忍見孤影
　　　寒夜曲
蟾車軋露迷圓景金井轆轤僵素綆孤鸞呌破海天雲
嫦娥淚滴方諸冷十二樓開春醉醒千年斷石生曽青
林霏散漫紫府曙白莎黄葛空殘螢
　　　古鏡詞(并序/)
金陵武生於句曲野人得古墓中鏡李桓先生辨其欵
製燕石上有元康年字定其為漢時物今雖不能灼見
其非晉而漢然其來之不近則明矣
百錬青銅曾照膽千年土蝕萍花黶想得𤣥宫初閉時
金精夜哭黄鳥悲魚燈引魂開地府夜夜晶光射幽户
盤龍隠見自有神神物豈肯長湮淪願循蟾蜍騎入月
將與嫦娥照華髪
　　　琅琊王歌(四首/)
駿馬須好鞍彊弓須頸箭將軍不知兵徤兒空自徤
香羅金縷衣采花弄春暉花髙折不得空步緑莎歸
出門無情親大道行亦窄寄與遠遊人㞐貧勝為客
四通八達琅琊道快馬如龍踏烟草草淒淒烟漠漠陌
頭風起桃花落
　　　長相思(四首/)
長相思在瀛洲蓬萊之山忽沈浮弱水無風亦倒流鯨
魚一吸吞九牛投淵呀呷鳴其喉青鳥飛去天悠悠嗟
我欲往徒離憂
長相思在蒼梧九疑愁雲隔明都湘神淚滴湘水枯㝠
㝠霧雨啼短狐楓林沈隂天色晡鳯皇不食鴟鴞呼嗟
我欲往空長吁
長相思在昆侖黄河怒浪訇天門天開石裂龍駿奔羲
和縣車光未暾岷峨雲埋蜀帝魂流沙千仞沈轓轅嗟
我欲往難窮源
長相思在𤣥㝠寒門六月天雨氷天關凍折天柱傾女
媧錬石補未成石鱗迸落如流星龜蛇上訴愁帝青嗟
我欲往勞心形
　　　逺遊篇
三山六鼇背翠水扶桑東雞鳴上海日海面玻瓈紅仙
人騎鸞鳯呼我游雲中雲中有金闕謂是天帝宫明星
列兩藩琪樹光玲瓏太一坐端門白髪映青瞳授我玉
篆文赤蛇蟠九虹出入元化先夀命齊老童因逢青鳥
使遂造東王公素女如蓮華歌喉弦管同顧盼動環佩
振迅若輕鴻化為五色光倐然隨長風
　　　殘絲曲
玉樓十二春如綺日暖清池躍魴鯉空閨無處着柔情
夢逐殘絲撲天起天南河漢天西流豈知少年能白頭
便喚姮娥栽桂樹花時相約月中遊
　　　拜新月
月生花始開月圓花漸落花開人少年花落人可憐女
兒拜新月望圓不望缺未圓望不休既圓應更愁
　　　自君之出矣
自君之出矣雲鬢愁不綰思君如轆轤倐忽心百轉
　　　美人燒香詞
翡翠釵梁雲作葉膩紅深暈桃花頰玉奴纎手捲蝦鬚
繡羅襪小不勝扶低頭背人整裙帶神前獨自深深拜
翠袖輕迴香霧分細語悠悠聽不聞門外遊人空駐馬
㝠㝠白日西山下
　　　築城詞
君不見杭州無城賊直入台州有城賊不入重門擊柝
自古來而況四郊多警急愚民莫可與慮始見説築城
俱不喜一朝城成不可踰挈家却向城中居寄語築城
人城髙固自好更須足食仍足兵不然劍閣潼關且難
保獨不念至元延祐年天下無城亦不盜
　　　畦桑詞
編竹為籬更栽刺髙門大寫畦桑字縣官要備六事忙
村村巷巷催畦桑桑畦有增不可減准備上司來計㸃
新官上馬舊官行牌上却改新官名君不見古人樹桑
在墻下五十衣帛無凍者今日路傍桑滿畦茅屋苦寒
中夜啼
　　　買馬詞
驛亭官鼓鼕鼕打驛使星馳買官馬府官奔走羣吏趨
呵叱縣官如使奴一時立限限鄉役馬價頓增無處覔
賣田買馬來納官買時辛苦納時難縣官定價府官減
驊騮也作駑駘看歸來拊膺向隅泣門前索錢風火急
　　　神祠曲
路傍古廟壁半斜雨滴香案堆坭沙槎牙死樹當道卧
樹上紙錢猶未化春秋祭祀知幾時烏鴉得食號相隨
人人歡喜得好珓低昻拜跪山花飛寧知禍發在旦夕
空村無烟唯瓦礫廟傍烏鴉亦不來獨留土偶眠蒼苔
　　　雨雪曲
北風吹塵沙雨雪日夜深三足之烏毛氄飛不遠白晝
慘淡成幽隂青天㝠㝠不可覩水有罔象陸有虎平民
避亂入山谷編篷作屋無環堵回看故里盡荆榛野烏
爭食聲怒嗔盗賊官軍齊刼掠去住無所容其身嗚呼
彼蒼何日回春陽北風雨雪斷人腸
　　　苦寒行
去年苦寒猶自可今年苦寒愁殺我去年苦寒凍裂唇
猶有草茅堪蔽身今年苦寒凍入髓妻啼子哭空山裏
空山日夜望官軍燕頷虎頭聞不聞
　　　遠客歎雨
逺客暮年筋力寡入門無家出無馬冷風一夜雨瀟瀟
平明道上泥没腰竈下濕薪不生火敲氷取水指欲墮
僕夫怨怒呼不前終日忍飢掩關坐憂來傷心令髪白
人生百身莫為客
　　　久别離
久别離别時小兒未解語今日踉蹡庭下來向人問爺
淚如雨兒知有爺未曾識爺有母在愁何極明庭不奏
采薇詩久别離當語誰
　　　苦熱行(二首/)
南風吹雲不成澤朝霞暮霞山谷赤赤松羽人潛大荒
火府朱陵氣相射蜚亷翅跕不能奮蓱號眼枯口流液
逺客魂銷畏絺綌
憶昔伏波南伐時穿岸為宫避炎氣青草茫茫起瘴烟
吹蠱含沙總堪畏人生惜死非男兒但有馬革可裹屍
武陵之曲何傷悲
　　　梁甫吟送鄭希道入京
老翁生長平原里但見平原路如砥謂言路平無嶮巇
車輪不摧馬如飛今日驅車上梁甫囘頭却憶平原路
梁甫吟愁我心
　　　望逺行俟後舟不至作
望遠行日日望來腸欲斷數遍南風下水船愁中白日
偏難晚順風順水不易得欲去又愁來者逺望遠行一
望令人白髪生
　　　女兒割股詞為徐勉之作
女兒少小幽閨裏深掩重簾學針指施朱傅粉有母憐
一朝無母將焉恃青燈背壁月當戸峘山之禽夜啼苦
丹元訴天天為愁淚灑長河作飛雨嗟兒與母同為身
母子分離何苦辛抽刀割股股不血一念自感皇穹仁
吾聞孝慈出天性人心至誠天必聽兒股有肉母所育
母生兒死兒亦足
　　　巴陵女子行
巴陵女子天下竒石作心肝氷作脾生平見義不見已
抆淚恨殺襄陽兒臨終裂素寫怨語生氣猶能起風雨
君不見虎符繫頸東海檣令人愧死巴陵女
　　　秦女休行
秦家女兒美且都齒如編貝唇如朱有生不幸遭亂世
弱肉强食官無誅兄朝出門暮不返家人悵望空倚閭
女休聞之肝膽裂奮臂不惜千金軀援矛一擲白日撼
仇血上濺天糢糊市人驚譟塵土沸邏卒奔走馳金吾
有心殺人寧惜死顧謂女吏何其愚嫚法長姦誰所致
舎生得義吾何逋精誠通天天為惻赦書一夕來宸極
路旁觀者咸歎嗟女休出門無喜色君不見景升本初
之子空是男亡家破國今人慙
　　　蠻中歌(二首/)
小兒負薪早已歸大兒采螺夜不回海上檣竿齊入浦
山頭雲起颶風來
祝融廟前稻欲齊栁子如瓠壓枝低烏鴉亂呌祭鬼罷
桄榔樹裏鷓鴣啼
　　　閨詞(六首/)
戎馬關山隔空閨鬢髪華將何寄消息江樹總無花
昨夜三更夢分明見所思覺來驚枕席心跡兩相疑
塞雁南還北江潮西復東佳人不可見霜雪萬山空
剔却燈花蕊從敎汚翠鈿幾回虚報喜誤妾不成眠
小小雝渠鳥雙雙入畫樓樓中人怨别愛爾不知愁
欲寄音書去書成乏便郵持書上樓望淚灑鷫鸘裘
　　　烏啼曲
可恠烏鴉鳥鳴聲不喜人如何好彊聒故博主人嗔
　　　五雜俎
五雜俎原上翮往復還小販客不得已滹沱麥
五雜俎百衲衣往復還燕雙飛不得已賦式微
五雜俎市賣果往復還郵傳馬不得已死垓下
　　　(闕/)
　
　
　
　
　
　
　
　
　
　
　
　
　
食飽則止明則起暗則卧有力則往倦即回軒轅黄帝
與岐伯口嘗毒藥一日生死八九遍皮肉黑瘦生烟煤
老胡但見顔色差異即不喫牙齒牢硬無􁁉􁀙九天𤣥
女説兵法風雲鳥蛇掌上排教人鬬䦧逞雄傑致使阪
泉涿鹿之野它它藉藉撑枯骸爾時衆賢聖尾尾相繼
轟轤轠雕肝琢腎鏤心肺傾瀉精髓通脊脢攘攘擾擾
競神知虛名不朽身先隤惟有老胡混沌無孔竅不與
人世分仇儕堯舜相傳授四海玉燭無氛埃老胡隨衆
歌擊壤帝力於我何有哉湯武行放伐鷹化為雀駒為
騋龍逢被殺夷叔餓何如老胡終日暝坐山之隈五伯
與七國角力爭喧豗謀臣辨士神出而鬼没口乾舌㧞
眉眼□到頭畢竟成就者土墳三尺埋蒿萊老胡萬事
皆不理􁀙􁀙坐得四肢百骨如乾柴所以天地鬼神不
怪怒容得老胡永逺在世上時復一出歌笑呈詼諧況
遇天子聖徳澤浹九垓青雲應吕風應律遐方感化神
民懐老胡再拜稽首獻天子夀願天子與天地相似老
胡嵗嵗舞蹈玉墀下跪進玻璃杯
　　　春江曲
江上風帆日日歸獨自狂夫音信稀無因化作鵁鶄鳥
隨着郎船到處飛
　　　公子行
玉勒金鞍照地光駝裘珠帽繡文章平明上馬歸來醉
他日清朝作棟梁
　　　仙人詞(三首/)
玉府仙人氷雪姿生來即遣侍瑤池五雲隔斷塵凡路
説着人間總不知
上帝宸居儼肅森九關虎豹立崟崟羣龍自有三珠樹
不見扶桑水淺深
東海鯨鯢白晝游南溟風浪湧吞舟三山亦在滄波裏
自是神仙未解愁
　　　黄鵠曲
黄鵠雙飛中路分關山風雪隴頭雲雲深雪暗知何處
哀呌聲聲天上聞
　　　吳歌(十三首/)
儂做春花正少年郎做白日在青天白日在天光在地
百花誰不願郎憐
承郎顧盼感郎憐凖擬歡娛到百年明月比心花比面
花容美滿月團圓
便道逢春花合開誰知穠豔有人猜山雞不入家雞侣
野果難同園果栽
蛾眉二八不曾愁有色無媒郎不留月裏蟾蜍推落地
幾時再得廣寒遊
種花圖作看花人誰料花開不及春昨夜狂風今夜雨
為花落得兩眉顰
(闕/)
　
　
　
　
　
　
　
　
　
　
　
　
　
　
　
水珠蕩漾似郎心
十三女兒白似脂向人學得做嬌癡折得白蓮頭上挿
苧羅山下賽西施
十五女兒花正開隨羣逐伴采花回濃粧比似花嬌艷
引得黄蜂隊隊來
采得紅蓮愛白蓮雙橈快轉怕人先爭知要𦂳翻成慢
菱葉中間絆却船
芍藥爭春衒彩霞芙蓉秋盡却榮華有色有香兼有實
百花都不似蓮花
女伴相隨出芰荷並船比較采蓮多擡頭忽見遊人過
擢入菰蒲水拍坡
晚涼風定却回船望見新月在水邉放下荷花深深拜
翻身忙整翠花鈿
　　　竹枝歌(十二首/)
人間日月去如梭快活無多辛苦多欲識江南古來意
請君聽唱竹枝歌
相思無益莫相思贏得霜髯換黑髭明月自圓還自缺
蚌胎瘦減有誰知
陽臺雲雨漫荒唐巫峽啼猿枉斷腸莫向蒼梧山下去
九疑愁色滿瀟湘
瀟湘江水接天河第一傷心是汨羅班竹岡頭蘭蕙死
黄茅壠上艾蒿多
榮華未必是榮華園裏甜𤓰生苦𤓰記得水邉枯楠樹
也曾發葉吐鮮花
若要開花須䕶持花枝怕雨怕風吹抽條結蕊千辛苦
糝土埋苔一霎時
彎彎月子似簾鈎掛在梧桐樹上頭月裏姮娥知何處
人間離别未為愁
昨夜星光照濕泥五更依舊雨淒淒懊惱人心難測度
説道東方却在西
杜鵑花開不着忙石蓮花落却悽惶壚頭酒盡休懸望
裁衣無尺莫思量
莫見乾藤道是香莫見白石道是羊布帘賣酒齊誇好
甜辣須還到口嘗
黿鼉在水虎在山登山入水早防閑别有一般真叵耐
蝦蟇生在月中間
望帝無端化羽毛無朝無暮口嘈嘈見説天髙三萬里
吻乾舌出也徒勞
　　　江南曲(七首/)
江北埀楊未爆芽江南水緑萬重花北人盡道江南好
江南纔到便為家
金陵好是帝王州城下秦淮水北流惆悵江南舊花月
女兒盡作北歌謳
洞庭湖色碧於藍瀟湘日融花欲酣黄鶴樓中留醉客
懶人天氣是江南
錢唐勝地作南都紈綺如雲隘廣途想得燕山風雪夜
斷魂相語怨西湖
桃葉渡頭春水平莫敎城上嘵鸎聲中原無限英雄淚
併入江南送别情
無情白日去如梭有恨青春可奈何江北風沙人住少
江南秔稻雁來多
生長吳儂不記春鄉音旋改踏京塵了頭小妓相偎坐
衆裏矜誇是北人
　　　前溪曲
前溪送别溪水滿石楠花落蒲芽短春風無情看復秋
莫學落花隨水流
　　　長門怨
不學周南詠小星空悲玉殿鎖娉婷黄金漫買相如賦
猶勝無辜送掖庭
　　　山鷓鴣(六首/)
女兒未始㑹穿針將去髙麗學語音敎得新畨鷓鴣曲
一聲准擬直千金
鸚鵡能言有鳥驚鷓鴣呌噪阻人行珊瑚軟語呈嬌媚
不似班鳩得拙名
溪深不比海子深一物從來有一心野鳬趕魚溪上去
鷓鴣飛過野鳬沈
黄茅壠上雨和泥苦竹岡頭日色低自是行人行不得
莫敎空恨鷓鴣啼
鷓鴣元是嶺南音嶺北無人識此禽南人唱歌過嶺去
北人相向淚沾襟
山禽一處一般聲不是鄉音便動情多事江南子規鳥
天津橋上對人鳴
　　　浣紗女(二首/)
嫋嫋腰肢玉一圍妬紅嬌緑淡春暉莫敎名字傳宫掖
終遣詩人刺緑衣
卧薪終夜泣孤臣落月飛霜幾度春能使姑蘇聚麋鹿
誰知却是浣紗人
　　　雙帶子(四首/)
嫁時雙帶繡麒麟翠葉金花色色新寧敎塵匣䝉蛛網
不肯將來别贈人
結得同心欲寄郎還將雙帶刺鴛鴦殷勤祝付西歸燕
一紙書緘淚兩行
合歡雙帶繡蜻蜓一度看來一淚零雪裏芭蕉心長在
春來不改舊時青
莫言長夜便無明莫道離鸞不合并天上星辰能化石
黄河千嵗也還清
　　　雞鳴曲(二首/)
霜飛月落天崢嶸咿咿喔喔鄰雞鳴龍蛇雜遝寰海沸
誰知此聲非惡聲
莫厭晨雞相應啼中原千里絶晨雞一匡自是無管仲
坐談不用誇曾西
　　　塞姑(三首/)
苔没行蹤草没堤滿簾紅日一鸎啼天涯那得真消息
不敢逢人問磧西
腸斷龍沙信不通夢中長怕醒時空夜來忽得榆關報
却兾傳聞是夢中
滿篋衣裳手自裁寄君親付與郎開錦衾角枕期窀穸
遮莫無人莫寄回
　　　春曲(二首/)
春天不雨亦不晴楊花飄盡池萍生庭鳥雛成巢燕暝
惟有杜鵑啼到明
春晴野烟生緑塘春遊綵女鉛華光碧雲日暮去何處
紅荇白蘋他自香
　　　楊栁枝詞(九首/)
多事埀楊管送迎長條折盡短條生不知幾許東風裏
猶帶輕烟罥晚晴
漢將營中萬樹春朱旗曉色動星辰可憐烟雨章臺路
翠縷斜縈走馬塵
楊葉淒淒隠畫樓楊枝嫋嫋弄輕柔鳴鳩呌罷黄鸎語
肯信年華有素秋
憶昔春風白下亭桃紅李白栁青青繁華一夢今何在
露葉依稀似淚零
長干橋邉楊栁枝千條萬縷鬱金絲人來人去爭攀折
無復青青暎酒旗
淮水春晴碧簟紋楊花楊葉總成雲錦帆零落美人盡
枝上流鶯誰獨聞
三月埀楊緑葉齊無朝無暮子規啼飛花衮衮向東去
却被東風吹向西
枝上穠花吹漸稀樓前楊栁正依依春風解釋佳人恨
故巻繁隂放燕歸
長江春水去悠悠亂絮輕花取次休落日髙樓怨横笛
寒鴉飛盡暮蟬愁
　　　宫怨(二首/)
沈沈烟雨掩孤闈可恠東風到得遲今日晴明上樓望
不知花謝已多時
何處春風拂苑墻飛花片片入昭陽多情尚有池邉栁
留得啼鸎伴日長
　古詩
　　　秋懐(八首/)
涼夜悠悠華燈有輝淒風動林明月在帷山川迢迢游
子無衣瞻彼原隰零露溰溰靡草不凋無木不稀不覩
逝波焉知昨非亭亭南山有蕨有薇黄華晚蕊紫芝秋
肥嵗云暮矣胡寧不歸陟彼髙原望美中陵𤣥商夕振
白露宵零蔚彼茂草化為枯莛我有素琴玉軫朱繩彈
為陽春旭日滿庭愴恨興懐悲來填膺子期逝矣其誰
汝聽
喓喓草蟲慓慓其股嵗莫如何爾獨良苦瞻望日月綿
綿我愁如彼逝矢一往不留嗟爾小子時不再得匪緡
曷魚不藝胡稷蕭蕭草蟲烈烈其音嵗莫何為秖攪我
心
中庭有棗纍纍其實零露既降嵗事孔疾循彼階軒有
鳴蟋蟀豈其觱發而不栗烈南山崒嵂松柏蕭瑟彼蘭
斯蕕彼枳斯橘安得羽翼載飛載鴧汜濫八荒以終永
日
有爝者螢載飛載揚有倬雲漢載炳其章白日易徂𤣥
夜何長繁思交横浮念無方慨懐古人中心怛傷離婁
㝠行歴坎而僵循墻以趨雖古不倀猛虎雷咆班文在
床妖狐鬼潛毳裘黄黄悠悠多岐蕩蕩周行慎爾馳驅
天命有常
夕簟既清缾水既寒浩歌臨風憂來多端懸崖而棲瞽
以為安菅茅在門蒙以為蘭黍稷弗膳腐鮑是餐干將
掛壁敝履加冠宛其悲矣能不永歎
鬱彼晨烟亦曼于楚瑟彼枯楊䇿䇿其語良辰幾何亦
既徂暑溥彼郊原有禾有黍淒風夕興雁鶩如雨
今日何日嵗聿其秋候雁北來星火西流懐我故鄉道
阻且脩俯察淵潛仰晜天遊孰翺匪鳶孰躍匪虬瞻望
日月中心如抽豈無美酒焉得良儔矢詩不多聊以解
憂
　　　山有喬木一首贈王子章
山有喬木有條有柯人無兄弟云如之何寤寐懐思憂
心實多翩翩者鴻行彼幽草人有兄弟如城如堡
寤寐懐思戰兢以保惟彼兄弟一本而枝同氣殊心則
各有思造次弗念參商以離莫矜匪父莫哀匪母豈羔
之先孰羜之後憂飢悼疾中心如灸維此哲人秉心不
回夙夜寢興二人是懐如彼駏蛩死生以皆維彼愚人
弗念厥紹利火中焚讒兵外挑豆羮不平干戈是槁温
温恭人如桐如絲宫鳴角應羽振商隨翕翕雍雍融融
怡怡我尊既陳我俎有踐言念兄弟中心弗殄敬慎威儀以
謹嬿婉有鳥有鳥喈喈其音拂彼叢薄揚于中林宜爾
子孫式昭厥心
　　　有鳥一首贈袁尚志
有鳥有鳥薄言繳之君子至止何以樂之有酒湑湑亦
盈于觴明月照帷清風滿堂我酒既㫖我儀有秩言念
君子温如其日有鳥有鳥載好其音君子之洽如瑟如
琴有棐有翼有勸有飭古訓是式大猷是力有栗者壁
瑕則磨之有紑者絲色以訛之如彼織絍君子維經如
彼鋒刃君子為硎無為夸毗無為戚施伊我之僨亦子
之痍此令朋友交相為助匪中式孚俾好作惡有酒在
觴有琴在堂酌言鼓之心焉孔臧有鳥有鳥載翾載飛
豈弟君子式昭令儀業不厭修學不厭多既酌以酒復
相以歌
　　　擢彼喬松
擢彼喬松在彼丘阿嵗莫淒風颯為枯柯憂來傷心云
如之何瞻彼昊天曷其有宜天降淫徳鋪于下國稻粱
黍稷暨于螟􁀙不稼不穡冦攘以食哀此下民曷其有
極心之憂矣如烹如煎喪亂靡厎如淵如泉如彼奥草
孔蔓以延嗚呼昊天伊誰之愆有罻者量曷施于宇胡
罾于林覬彼魴鱮小人所憮君子所與弗詢弗猶曷其
有愈君子不畏亂日以熾君子不憂亂日以悠正言諤
諤諂言諾諾歡言孔怡喪亂所基邦家維車庶民維輿
庶僚維服大臣維御慎爾驅馳俾險作夷無然没没無
俾車僨無曰予知民各有思無曰予聖庶民孔競無競
維徳四方之則無為回遹以縱枉慝瞻彼髙原翳翳其
雲眄彼大水浩矣無津嗷嗷飛雁各念爾羣哀哉人斯
胡胥以淪莫髙匪天莫明匪日何纎勿冒何昩勿晰維
此聖人庶民是葵維彼愚人則各有謀原隰之瘁夫婦
云之閭巷之呻君子聞之弗聞弗惟則各有思式謗式
詈腑腸以離榖斯之秕農以為殃匪鷹匪隼曷云能翔
維天有船不可以航睠言顧之心焉惻傷相彼茂草飛
鳥依之淠彼深淵魴鯉歸之靡依靡歸胡能勿悲我有
隠憂人莫之知中途有棘庶民伐之執訊弗篤君子堲
之不瞶不聾孰填爾聰靡瞻靡顧自貽伊瞽如彼沸鼎
無增爾薪無從爾言以逖逺人邇人營營逺人兢兢弗
訛爾心曷其有懲嗟爾君子戒慎爾止靡謙不光靡盈
不毁維山有杞維澤有芷庶民所履維君子使陟彼髙
原維風飀飀靡草不凋無木不劉憂來傷心如焚如抽
瞻仰昊天曷其有瘳
　　　感懐(三十一首/)
閒夜坐中庭逍遙散煩襟素月出髙雲清風來逺林仰
觀河漢流俯聆鶗鴂吟佇立起長歌感歎一何深
驅車出門去四顧不見人迴風巻落葉颯颯帶沙塵平
原曠千里莽莽盡荆榛繁華能幾何憔悴及兹辰所以
芳桂枝不爭桃李春雲林耿幽獨霜雪空相親
誰云魯酒薄邯鄲被戈矛楚館困兩君乃為馬與裘舉
世共如此太息復何尤振衣箕山頂引領望許由終然
不可見涕淚交膺流
古人盜天地利源不可窮今人盜農夫嵗莫山澤空紛
紛九衢内連袖如長虹共笑沮溺鄙各事游冶雄悠悠
方自此衮衮何時終
啾啾草間雀日隨黄口飛爭先赴稻粱寧顧野人機便
便善柔子懐利近相依但慕春荑好不見秋霜霏驅車
逐走鹿中路忘所歸豈不愛其躬天命與心違古道今
已矣感寤空涕欷
柔桑生中園婀娜當陽春下滋靈泉液上承膏露津美
人望蠶月傾筐競明晨榮盛方及時采捋一何頻枯根
不盈拱何以禦霜辰復聞芻蕘子磨礪待為薪㝠觀成
感激躑躅含酸辛
無恤得尹鐸晉陽以為歸馮諼勸市義孟嘗能不危戰
國有如此況乃商周時漢武任桑羊朘剥盡膏脂向非
輪臺詔持斧空繡衣悠悠復何道咄咄令人悲
伏枕候明發夢遊滄海中中有萬斛船蕩漾隨天風舵
師兀昏睡環視立衆工波濤正洶湧欲往迷西東寤寐
惕驚起魂魄猶忡忡
蘇秦佩六印賓從何縱横當時機中婦倩笑逺相迎黄
金生意氣蠶蠋見人情豈無簞瓢士今為時所輕
種樹當中庭不識美與惡微隂未盈户枝葉猶荏弱一
朝根柢成延蔓蔽樓閣離披引刺蚝蒙昧喧鳥雀毁垣
施斧斤得喪亦相若萬事不早謀日暮徒駭愕
東園多桃李擢榦何交加春秋互遞代衰榮競相夸摵
摵去故物英英發新花花謝葉復作空令人歎嗟
翡翠翔江湖亡身為毛羽不如道傍李尚得滋味苦驅
車上太行還顧望梁甫髙岡多烈風茂林化為岵空餘
澗底藤蒙蘢蔓烟雨
浮萍不依山女蘿不移根草木非有心天道更何言如
何三春子磬折隨源温朝乗晉主車暮集韓魏門巧笑
發容輝馳騁矜愚昏誰見陶彭澤桑麻滿田園
上山采幽蘭盡日未盈手持贈故交人長喚不回首蘭
花豈不芬故情豈不厚投之非所好良意翻成醜
峩峩蓬萊山渺渺大瀛水神仙有窟宅亦在𤣥黄裏大
壑多驚風不辨龍與鯉吹沙乗波出洶若鯨鯢起陽侯
貫深淵海若汨泥滓馬銜恣饞食罔象潛譎詭誰能報
王母弱水不可履羲和近虞淵日暮空已矣
亭亭山上水蔚蔚石厎竹諒非懐隠憂胡為自局促振
衣陟崇岡髙下眺原陸鳯凰棲枯枝稻粱肥雁鶩春陽
悦衆目風雨愁比屋人生各有情豈若麋與鹿
射干生曾崖不識寒澗隂池魚貫安流寧知江海深殷
王相版築埀名耀來今後世重閥閲田野多呻吟
鰕魚湧姑射月暈滄海風鯨鯢吐髙浪白日寒曈曨神
仙下天闕左右翳玉虹金盤薦麟脯翠蕤擁青童酣歌
殷溟徼魚鼈相噞喁忽然乗雲去寥落寒江空
朝登㑹稽山逍遙望南訛禹穴已蕪没禹功長不磨惆
悵感往昔沈吟發新歌誰言專車骨冠弁髙嵯峩為虺
且復爾為蛇當奈何天門隔虎豹空悲涕滂沱
結髪事遠遊逍遙觀四方天地一何闊山川杳茫茫衆
鳥各自飛喬木空蒼涼登髙見萬里懐古使心傷佇立
望浮雲安得凌風翔
芳樹生丹崖緑葉如雲烟上枝蔽光景下根蟠九泉朝
涼聒衆鳥夕隂萃鳴蟬豈不盛容色及此陽春年西風
吹白露㸃綴庭堦前繁華坐銷歇枝葉空相捐世情多
反覆天道有推遷金屋擅嬌寵長門閉神仙獻賦亦已
晚徒悲淚如泉
我有緑綺琴其材出空桑金徽暎玉軫音韻􁰺琳琅上
絃感薫風下弦來鳯皇世耳不欲聞子期今則亡願持
獻重華路阻川無梁
孟軻去齊魏賈誼之長沙聖賢良已矣吾道空咨嗟徒
言青松枝不如桃李花太息安陵子知時為世誇
客有持六經翩翩西入秦衣冠獨異狀談舌空輪囷獻
納竟何補焚坑禍誰因昻昻採芝士矯矯蹈海人龍驤
九淵外豈復歎獲麟
白璧閟頑礦淪晦同泥沙朽壊生夜光見者咸驚嗟君
子分寂寞小人互矜誇枯瘁若秋蓬鮮艷如春華狂風
忽簸蕩飄落歸誰家
大道散草澤呻吟在康衢蔓葛自纒繞蘭蕙日蕭疎雞
鳴出門去薄暮還走趨進則蚊蟻萃退為失羣鳥君看
拜塵友逸氣凌東都淒涼白首歎千載為嗟吁
象以齒自伐馬以能受羈猛虎恃强力而不衛其皮世
人任巧智天道善盈虧不見瑤臺死永為天下嗤
槁葉寒摵摵羅帳秋風生淒淒候蟲鳴唳唳賓鴻驚美
人抱瑤瑟仰視河漢明絲桐豈殊音古調非今聲沈思
空幽寂嵗月已徂征
晨登吳山上四望長嘆嗟借問胡嘆嗟狹路險且邪子
胥竭忠諌抉目為夫差宰嚭善逢迎越刃復相加守正
累則多從人禍亦奢遭逢貴明良不爾俱泥沙
壺公天下闕聊以觀世紛賣藥汝南市時人俱不聞顧
此非我徒飄然乗白雲方駕雙虬龍被服九霞文但見
北邙阪岧嶤盡髙墳
種苗甫田中其葉何離離上天降膏澤溥博無偏私人
力茍不至不如茅與茨常恐嘉實晚坐傷零露滋徘徊
感節序太息秋風時
　　　詠史(二十一首/)
凱風扇朱夏草木生清涼卧疾澹幽曠白日悠且長散
帙觀古人喟焉想虞唐陽春能幾何隂氣多繁霜天道
諒悠悠人理亦茫茫詠歌寄深情歌罷增慨慷
神樞斡元化循環運隂陽善惡隨氣異禍福竟何常朱
均繼堯舜時事已搶攘至人妙轉移霾曀回晶光祥麟
踣大野君子徒慨慷黄星照中原天道遂披猖汗漫千
百年流潦浩滂滂否泰有傾覆霖雨見朝陽惜無風雨
敕乗時佐羲皇熙熙返大撲濟濟埀衣裳鼎湖去不復
歎息空哀傷
野馬不豢食彊受組與羈低頭衡軏下各自東西馳秦
人任法令斬艾尊君師六合始一家恩愛已乖離一旦
山東客揭竿以為旗呌呼驪山徒天下響應之素車拜
軹道誰復為嗟咨
周昌勇庭諍子房善竒謀王陵抗髙議平勃終安劉經
權兩不廢道立知亦周煌煌東都士節義明清秋孰知
讒佞巧舉足觸戈矛顧此悲世運泫然涕交流
食毒偶不死謂言堇可餐墮河偶不溺謂是天所完侈
心不自顧利欲紛多端百勝困一躓名滅軀軆殘君子
戒徼幸小人樂災患不見瑤與羽千載遺悲酸
燕昭志報復金臺求俊賢下齊如破竹大耻雪九泉六
王死灰人安可與比肩奈何驕氣盈妄想彼神仙安期
不可致即墨火已然煌煌召公業委棄如浮烟
天狗吠梁野七雄扇妖氛吳徒二十萬剽若狼虎羣鼔
行破棘壁長驅似輕雲漢將三十六朱旗燿天垠救梁
不奉詔太尉真將軍遂令千載下知人稱孝文哀哉潼
關戰百萬徒紛紜
平居觀羣物紛紛爭朶頤口舌不能勝兵戈遂相隨古
來豪傑士于今安所之大運一朝至孰分賢與蚩所以
四老人去采商山芝清風扇六合百世真吾師
景公返雀鷇晏子稱其仁鰥寡既有室長年不負薪焉
知子玉節遺禍逮天倫推恩限目見太息此君臣
田横不事漢刎頸送咸陽二客既穿冢島中皆自戕雖
非中庸道要亦有耿光英雄久淪没世俗但炎涼嗟嗟
翟廷尉慷慨令人傷
吾聞共工臺乃在崑崙北長蛇戴九頭利吻錯戈㦸呿
呀恣啖食抵厥成溪澤嗚呼三刃沮可以警貪得
四七續炎運漸臺殪狂新建侯首褒徳拳拳念生民富
春有遺老終竟不為臣遂令節義士視身若埃塵前車
屢折軸後駕無迴輪不有錮黨禁何由起黄巾為邦貴
知本明主宜書紳
建光悖祖徳封爵逮閹豎忠良坐荼毒隕涕盈道路南
廵既不返狡窟寧久固功成十九侯事已非細故況聞
用骨鯁乃以浮陽疏中官既世襲山陽更嬌妬時事亦
可知君子獨未寤美哉吳長史衡門掩秋露
當途亂天紀赤帝懸空名寧知辟掾日禍機已潛萌晉
主念私勞荀馮巧相迎撫床竟不寤骨肉成鯢鯨好還
實天道狙詐徒人情
香餌獲死魚重賞致死士自古以為訓世俗寧知此陳
湯困刀筆壯夫皆切齒如何中興主終竟惑薏苡
隋帝易廣勇天命以不長唐宗昧治恪本支竟摧戕聖
人有達節變通亦何常禹湯不同跡萬古皆明王
永嘉昔潰亂南渡馳五馬長江畫天塹九廟扇灰灺豈
無運甓人亦有誓江者眢池不揚波靈物棲曠野哀哀
黍離淚空向新亭灑
蓽門醫蓬蒿窮巷絶馬跡中有抱膝人疏糲不充食榮
華過浮埃敝服無愠色獻玉鄙卞和扣角羞甯戚天潢
不埀雲中夜起歎息
吾愛閔仲叔幽居翳茆茨應辟思濟世利禄豈其私進
當致堯舜退則老蒿藜焉能犬馬豢以為天下嗤
美人皎如玉挾瑟升髙堂泠泠向長風操作孤鳯凰曲
度未終竟𤣥雲蔽穹蒼走獸駭赴林飛鳥號且翔髙山
與流水日暮空淒涼
夫差卧薪日勾踐嘗膽時人生各有志況乃身踐之寧
知姑蘇鹿已與西施期空令千載下痛恨於鴟夷
　　　游仙(九首/)
日月如過翼瞬息春已秋何不學神仙縹緲凌虛游雷
霆以為輿虹蜺以為輈清晨登閬風薄暮宿不周長嘯
曾城巔濯足翠水流俯視八極内擾擾飛蜉蝣
今日何不樂振䇿登髙山深林仰無見藤蔓隂以繁鼪
鼯繞樹啼黄鵠空飛翻攬轡向西北思欲赴崑崙瓊樓
十二重豹虎夾陛閽青鳥去何之誰向王母言徘徊嵗
華晚感激生愁怨
岐陽隠孤鳯寰海騰蛟蛇不食松柏實而采日及花翩
翩柱下史望望之流沙麻姑何為者乃降蔡經家神龍
集洿澤取笑於魚蝦
費生市井兒未嘗識神仙偶然壺中去謂是别有天幻
化且不解真誥安能傳那將食色身妄弄刑賞權果然
失符後衆鬼不見憐
天髙河漢清露白秋宵永朝華炫紅芳蟪蛄弔馳景繁
思靡志師内疚積心梗涉江無方舟汲井悲短綆嵗莫
霜雪寒泣涕沾項領
秦皇煽虐燄烈烈燔九州平原曠如赭鴻鵠安所投所
以避世士慨想乗桴浮樓船載侲子去作汗漫游何必
蓬萊山遠人即瀛洲虎視徒逐逐竟死於沙丘
娟娟姮娥女灼灼芙蓉姿一入月宫去千秋閉蛾眉涼
風清玉除碧雲生桂枝鳯歌不可聽長夜有餘悲
晨登女床山西北望崑崙樓臺似霄漢金碧氣魂魂素
女三千人灼若扶桑暾鸞笙引鳯舞雲斾隨霓旛老童
發清歌昌容戲紫鵷神荼獻丹桃洪崖開玉尊蜚亷漫
崔嵬建章空千門
大道久已晦誰能識仙真如何賣藥翁恠語驚市人日
月空明照朝菌非大椿已矣復何道去去生愁辛
　　　感寓(六首/)
暑退生夕涼褰衣步微月風來竹隂動草暗螢光發佇
立忽懐人江河渺難越
庭前金鳯花向晚爭媚嫵但見白露滋豈知繁霜苦芳
時良可惜此物何足數
白露下木葉淒涼江海秋江皋有鳴㕍噭噭安所求稻
梁日蕭索風雨徒離憂
一日復一夕一夕復一朝青燈向暗壁光燄坐自消鞲
鷹鍜六翮絶意於雲霄
嚴霜隕奥草蛇虺去所依可惜蕙蘭花與之共頺萎顧
此悲世運泫然涕交頤
淒淒素秋霜苒苒髙原草運窮相值遇黝顔就枯槁浩
歎采薇歌慚愧商山老
　　　招隠
浮景無根株逝川不可留昨日䔄草春今朝蓬梗秋鼎
食豈不美酖毒潛戈矛華軒豈不貴長路能摧輈子胥
棄吳江屈原赴湘流韓彭竟菹醢蕭樊亦累囚何如張
子房脱屣萬户侯深韜黄石畧去從赤松游
秦皇火六籍黄綺之商山漢帝握乾符羊裘竟不還古
來遯世士㝠心丘壑間於時茍無用安事空摧顔石泉
清以芳白雲寒更閒春蔬雜甘辛秋果羅青殷濁酒晚
自酌柴扉晝恒關嘯歌陟崇岡濯足臨潺湲金馬我何
榮羊腸我何艱鴻鵠翔九霄邈然不可攀
豫章長千仞挺生崇崖隂布葉連青雲交柯蔽曾岑結
根豈不固斤斧將見尋有柏生石間屈曲叢灌林古根
齧飛溜電火焚中心大不中梁柱小不堪瑟琴風霜自
揺落偃蹇獨至今
流水千百折白雲三四峯上有噴壑泉下有凌霜松中
有一老人坐嘯巖間風素髮埀兩肩朱顔暎青瞳年紀
將百齡容貌如孩童長跪前致辭予非列仙翁笑謂汝
孺子語汝使心通我生不偶俗遺身在蒿蓬結廬白水
邉采藥青林中世語我不接世士我不逢簞瓢我不憂
軒葢我不崇自耕足我食自息安我躬㝠㝠絶思慮黙
黙全和沖持此攝吾生仰荷元化功何必插羽翰逺逐
浮丘公再拜受斯言廓然如發蒙投簪謝知己一去無
回蹤
有客欵我廬身披紫雲袍鳴騶列前後從者皆俊髦坐
我蓬蓽下向我談伊皋手斡北斗魁足踏東海鼇髙視
六合内泰山等毫毛揮袂起謝客且還飲我醪醉卧不
知曉衡門塞蓬蒿
　　　雜詩(四十一首/)
江籬生汀洲香氣何清婉欲采寄所思不憚道路逺疾
風吹塵沙山澤蛟蛇混誰復惜芳菲空悲嵗年晚
小魚頭如針大魚須如松小大各生育孰私天地功坤
靈發淫怒溟海簸驚風大魚食小魚陂池為之空陂空
水亦竭小大相噞喁但見灌莽間顱骨成崆巄殘膏飫
螻蟻孰辨鯨與鯼
饞婦厭貧夫常懐相棄心慨慕東家子年少多黄金輕
身改西託布被爛錦衾寧憶秋風起霜露淒繁林葉落
枝亦盡愁聞蜻蛚吟
雲月雖不明精魄固長在飛蛾亦何知乗時妬光彩天
髙多飄風烟霧中靉靆紛紛墮蒿棘終竟為何罪
人生如浮雲飄搖無根蔕昨暮青山阿今朝滄海澨風
波無定時淪躓難為計是中茍不爽曷問耿與翳申胥
存楚國仲連却秦帝此士雖則亡英名千萬世
渴人常夢飲飢人常夢餐中宵羇旅夢兩臂生羽翰騰
身入紫青吹面天風寒驚覺凛毛髪感我涕汎瀾
吾觀神龍變天地為晦㝠龍成宰元化嘉澤浹四溟出
山不飄風入水無震霆枯萎仰沾溉沃若生葱青豈比
蜧與蜦裂石摧巘陘俾民舉疾首抏神蹙眉聴
鷹本是鷙鳥爪利翮頸疾胡為化為鳩鈍拙無與匹棲
遲荆棘間粒啄營口實暮啼墻角雨朝啼屋頭日昔為
衆鳥畏今為衆鳥咥運命苦不常孰為金石質
愚公志移山精衛思填海山髙海茫茫心事金石在松
栢冒雪霜秀色終不改春陽熙幽林卓立有光彩
急雨漲潢潦溝池成五湖青蛙與秋黽得意鳴相呼自
謂樂無似至足不求餘蓬萊有𤣥鶴曾見東海枯清夜
唳長風哀音繞天衢使我起太息黒髯變霜鬚
空庭生夕隂髙閣留返照歸鴉集紛紛棲雀鳴噭噭冥
思觀羣物肆目展遐眺草樹蔚參差雲霞相輝耀慷慨
商山心想像蘇門嘯大鵬摶扶搖斥鷃翳蓬藋悠悠共
淪汨潰潰堪一笑
惟豺知祭獸獺亦知祭魚豺獺有報本人道當何如華
堂飫玉食盗賊塞中塗那能不自媿而以耀庸愚吁嗟
千載下枯骨空專車
雷蔵蟄蟲伏雷動蟄蟲起蟲雷不相期𡨕契非人使英
雄應有時何異羶致蟻神劍無風胡銅花蝕泥滓
種荷渌池中荷生葉猶紫掠萍逐蛙蟈恐畏傷荷蕊荷
心有露珠的皪無泥滓荷根有藕絲纒綿誰得似
隂崖有喬樹乾鵲巢其顛朝食葉上露暮食葉下蟬巢
成長衆雛鳴飛一何嬛但願本根固風雨得安眠如何
就揺落而不抱悁悁
蒼蠅眼晝明蚊蟲眼夜明明眼利口觜書夜無時停拍
死紛籍籍飛來更營營一旦霜風起稜威肅天刑飛者
不復飛鳴者不復鳴雖有太陽光不能煦其生乃知天
勝人智力徒鬬爭
豺狼食人肉蚊蝱食人血食肉死須臾食血死不輟哀
哀露筋女肉盡惟皮骨誰謂蚊蝱微積鏽能銷鐵
蟁母羽蟲孽與人無怨尤胡為含毒害吐蚊吼如牛紛
紛散草澤􁈅􁈅森戈矛無辜受螫蠚皮破腥血流覆巢
或有令未應後鵂鶹
黄鷹食鳥雀山雞食蟲豸蜂食花上蜜蝦食苔間滓兎
食茅草根鳯食梧桐子所嗜由性成易之則皆死㝠觀
付一笑誰與窮兹理
魯陽仰揮戈羲和為紆轡耿恭俯拜井湧液出荒地精
誠所感格髙厚靡不至人生亦良難如何殄其類蓬蒿
滿六合慚愧真宰意
在昔信陵君謙勞實𢎞度好士天下稀賓客逺傾慕救
趙奪兵符掃清邯鄲霧歸來存大梁秦甲讋東顧魏王
木偶人朽心自成蠧讒言一以入危石不可據日落西
河隂歌鍾怨零露
天鸙巢蒿草形軀纎且微不知懐何事直上聞天扉啾
啾終日鳴天聽不可希鎩羽口吻裂落日空悲歸
雉死為從雌鶡死為鬬力蜜蜂死洩憤鳲鳩死求食象
犀好齒角狨豹美毛色紛紛死相藉殺身奉華飾自取
夫豈過外至良可惻􁊬獍合族烹梟鵙宜卵殈山林久
穢薈誰復繼禹益
天風觸萬竅小大皆有聲律吕與懸匏嘈嘈同一鳴人
情有所鍾聲氣為之使無知而强聒則亦懸匏耳
殊俗甘朐䏰比之芻牛腴殷勤奉賔客自謂敬有餘鴟
嚇雖異貫赤惑誰能祛霾隂蔽𤣥象清渭混汙渠誰能
繼夏后再分龍與魚
大星出西方晱晱如明月兒童驚指示草木見毫髪夜
久斗柄迴人靜涼風發徙倚步中庭空烟散成雪
楚人將適蜀揚帆信江水江闊多西風帆逸行不止日
暮入海濤極目無涯涘鯨漁吹髙浪舵折檣竿圮頓足
空號呼烟波千萬里
沖霄難為羽泛海難為舟縛羊駕我輅猛志空悠悠農
時失耕耨何以望有秋决藩盗菽粟鷹隼不如鳩韶華
不我與去若川水流嵗莫獨彷徨凜凜懐百憂
爰居避風翔豈冀粢牲祀臧孫强自用取笑於君子拾
蟲養鳯凰將以為觀美徒令翬翟畏長逝深林裏
神仙不世出蟪蛄笑蜉蝣嘉禾曠膏澤稊稗矜有秋驅
馬將焉往荆棘滿崇丘𤣥隂結嚴冬芳意坐自遒鴻鵠
從何來哀鳴聲啾啾願欲適縣圃路阻迷所投況我孱
懦成引領空憂愁
桓温一老兵豈識捫蝨士擁衆臨上流竟作䟦扈鬼苻
堅氐羌豎何能作天子耽耽視中原為有景畧耳知人
聖難之求賢在虚已袁曹豈力敵生死一彈指惆悵後
來人慷慨前車軌
英英木槿花振振蜉蝣羽乗彼三秋露及此六月雨容
好能幾時生成亦良苦十年構阿房一日化為土染鬚
作童顔於身竟何補不如順天命保已良多祜
天地若大甕萬物生其腹人猶腹中蟲蠢蠢隨化育鑽
攻無時休臓腑為翻覆帝青調元氣豈不畏戎毒皤然
命滌蕩汗下兼湧衂蚩蚩自狂猘涫沸交殺戮何當瞑
眩定風止水歸瀆鑄鐵作鋤犁春耕待秋熟
二儀播元氣晝夜靡停機有生即有死化工亦何私彼
狂牽所欲𡨕行失康逵無航思利涉發此百禍機賊人
還自賊擾擾竟何為
郭南有窮夫黄髪對老妻見人抱兒女仰面看天啼郭
北有宕子鮮服明春閨累累倚門親疏茹乏鹽醯盛年
異欣戚薄暮空噬臍達生貴知命胡為苦悲悽咬咬水
中鳬谷谷墻下雞良無返哺望乳菢何棲棲㝠目思此
理惆悵中自迷
盗跖飫粱肉原思餒窮閭夷齊采薇蕨儀秦駟髙車祥
麟殪西狩尼父空嘆吁天道果福善彼蒼竟何如
老眼眯昏夜見螢以為燈燈螢何足辨所悲老且瞢瞢
老復何用甘心就無能逍遙麋鹿願所得良已𢎞
鬼神隂陽精變化無定迹如能禍福人豈向人求食而
況天地心怛怛甚正直祭祀本人情將以牲與稷居歆
豈在物馨香薦明徳葛伯信不臧虞公亦何益前王有
舊章敬之在無射
海鯨乗扶搖激水騰九旻退潮觸泥沙顱骨空嶙峋猛
虎掉尾行飲血不滿唇跳哮逞雄攫係首八尺緡賦命
雖在天成之亦由人嗟嗟燈上蛾亦豈厭其身
夷齊值明時餓死西山陽四老生亂世采芝以徜徉李
業遇公孫欲葢反受殃嚴陵辭故人萬古清名揚性也
實有命君子順其常漫漫雲間鳥𡨕𡨕隨風翔海宇豈
不寛六翮有短長浩歌向日月曲盡意茫茫
　
　
　
　
　
　
　
　
　誠意伯文集巻二
欽定四庫全書
　誠意伯文集巻三
　　　　　　　　　　　　明　劉基　撰
　　覆瓿集三
　　古詩
　　　種蘹香
蘹香體虚柔本自南土出毛芒散纎葉旖旎怯朝日芳菲
挺衆卉辛美更無匹况能已疝瘻兼理腸胃疾種之近庭
階離離看新茁驅童斬竹枝扶植待秋實常恐風雨惡摧
折傷弱質蒺藜生道傍延蔓何綿宻豈無荷鋤人夕薙旦
已出上天意何如感歎靡終畢松柏多斧斤山林日蕭瑟
　　　北上感懐
倦鳥思一枝櫪馬志千里營營勞生心出入靡定止伊
余朽鈍材嬾拙更無比才踈乏世用嗜僻惟書史雖非
濟時具頗識素餐恥既懷黎民憂妄意古人企寧知乖
圓方舉足輒傷趾塵埃百病侵貧窶萬感累艱難幸息
肩遲莫竊所喜明時登驥騄駑馬但埀耳自非冀北姿
莫羡追風駛便欲解衣冠躬耕向桑梓終懷葵藿戀不
慕沮溺詭潜陽動原隰白日曖蘭芷塒雞戒晨明客子
駕行李縈紆越巘崿浩蕩渉風水淹留具區北信宿滄
江汜維時連年歉道路多流徙官司職撫字黔首皆赤
子陳紅太倉米豐年所儲偫為民備乏困朝廷豈私此
推餘補不足兹實王政始臣子宜奉承天威不違咫奈
何簿書曺暴慢蔑至理茍云出納吝當閔觳觫死嗚呼
草莽露慘惻溝瀆委聞之猶鼻酸見者宜顙泚踰淮入
大河凄凉更難視黄沙渺茫茫白骨積荒藟哀哉耕食
塲盡作狐兔壘太平戢干戈景物未應爾意者斯人徒
縱欲擾天紀鬼神赫震怒咎戾良有以去年人食人不
識弟與姊至今盗賊軰嘯聚如蜂蟻長戈耀白雪健馬
突封豕豈惟横山澤已敢剽城市途行絶稀少空車但
牆倚身行須結集一寐四五起牧民豈無人司寇亦有
氏陣車不驅馳大田無耒耜邦家禄食恩豈為臣奉已
山東古要地燕趙猶唇齒况兹南北衝津梁通逺邇属
當全盛時四海同一軌廟堂多稷契振舉無遺弛勿云
疥癬㣲不足成瘡痏滔天起濫觴炎岡發星烜虞朝有
分北漢庭煩直指農夫植嘉榖所務誅稂秕耕耘茍失
時雨露空沾灑威懷豈異任守令職非庳端能慎黜陟
此軰何足弭故鄉隔山川前途塞荆枳青徐氣蕭索河
濟俱坭滓痛哭賈生狂長歎漆室悝何當天門開清問
逮下俚
　　　送普顔子壽赴廣西憲幕
離維荆衡南迆邐走蠻徼民風雖徭蜑地勢帶蒙詔迢
迢商周前風水絶纎竅後王務廣土懐柔倚攻剽羈縻
非本情疲痾復誰療大明侔日月幽裔靡不照化育之
所加欣榮及蓬藋憲府繩百司選擇自廊廟偏方異習
俗賦性實同調培養自殊途激揚貴知要凄凉溪上瀧
鯫魚因罾釣髙風吹霜鶻縹緲集海嶠願言崇令業以
繼南國召
　　　過東昌有感
夜發髙唐灣旦及東昌郭喬樹拂踈星霜飛月將落仰
觀天宇清平見原野廓白楊號悲風蔓草杳漠漠但見
荆棘樷白骨翳寒籜聖道縣日月斯人非虺蝁教養既
迷方欲熾性乃鑿展季骨已朽清風散藜藿絃歌滅遺
音繭絲盡籠絡鴟嘯魍魎慿螽鳴草蟲躍遂令一變姿
化為跖與蹻况聞太行東水旱荐為虐飢氓與暴客表
裏相倚著賑䘏付羣吏所務惟刻削征討乏良謀乃反
恣剽掠坐令參苓劑翻成毒腸藥今年秋租登行止稍
有託餘波尚披猖未敢開一噱但恐習俗成何由返初
昨藩宣有重寄胡不慎逺畧往者諒難追来者猶可作
歌詩附里謡大猷希聖莫
　　　南陵崔氏思梅詩
昔来梅花下綵服輝清尊今来不見人淚滴梅樹根梅
落風不回淚落化為石㝠㝠入幽泉一夜千萬尺
　　　晨詣祥符寺
上馬雞始鳴入寺鐘未歇草際起微風林端淡斜月僧
房湛幽寂假寐待明發松徑斷無人經聲在清樾
　　　送鄭希道行省掾滿之泉州録事
鄭君廊廟姿才識天下冠若華升朝霞可望不可翫胸
中富文史蔚蔚錦繡段公餘但好客髙論斡雲漢蓮風
散秋幕微露收夕案呉雲翼行輈閩嶠入竒觀撫字傒
深仁剸繁讓明斷嘉㑹復何時悠悠仰飛翰
　　　寄題偰世本東溪漁唱亭
落日去層巒清溪澹輕浪嘔啞戢柔櫓欸乃發孤唱初
隨飄風起復逐行雲颺月色照未闌灘聲雜逾壯恐有
濯纓人一聴一惆悵
　　　發安仁驛
雞鳴發山驛天黒路彌險烟樹出猿聲風枝落螢㸃江
秋氣轉炎嶂濕雲難歛佇立山雨来客愁紛冉冉
　　　發龍游
微飈獻輕凉客子中夜發秋原曠無際馬首掛髙月草
蟲自宫商葉露光可掇狹徑非我由周行直如髪揚鞭
望南天晴霞絢閩越
　　　早行衢州道中
草際生曙色林端收暝烟露花泫啼臉風葉彈鳴絃農
家喜銍艾行歌向東阡大道無狹邪平原多稻田客行
良不惡敢曰從事賢
　　　鉛山龍泉
兹山近南服勝迹冠朱方石骨入海眼地脉通混茫金
精孕清淑水德融嘉祥寒含六月冰潤浃九里長鯨顋
狎獵起虎口呿呀張發竇既窈窕流渠遂汪洋洞徹瑩
玉鑑鏘鳴合宫商靜含𤣥機妙動見大智藏養德君子
類膏物農夫望野僧向我言其功殊匪常飲之祛百邪
能使俗慮忘潄嚥入靈府喉舌生清香爽淅動毛髪飄
忽凌風翔何當揚湛冽盡洗貪濁腸
　　　初食㯽榔
㯽榔紅白文包以青扶留驛吏勸我食可已瘴癘憂初
驚刺生頰漸若㦸在喉紛紛花滿眼岑岑暈蒙頭將疑
誤腊毒復想致無由稍稍熱上面輕汗如珠流清凉徹
肺腑粗穢無纎留信知殷王語暝眩疾乃瘳三復増永
歎書之遺朋儔
　　　望武夷山作
飲馬九曲溪遥望武夷峯長林抱廻合丹崖造空濛浮
暉澹寒翠水木皆曼容薄遊限塵務促景尼竒蹤緬懷
紫陽子千載誰與同瓊佩邈烟霧石函閟遺封羇猿怨
幽澗飛蘿冒芳樷瑶琴空流泉桂枝徒秋風悵望佳期
阻纒綿憂思重殷勤尺素書願寄雲間鴻
　　　發白沙至水口
夜發白沙驛亭午至水口中流鬱風霧宻雨蔽原阜㝠
濛蛟龍過隠轔怒雷吼傾欹卧帆席馮翼惑前後畏途
生頃刻顛倒亂足手倉皇投山館喜懼劇紛紏攝身整
衣帶沾濕及肩肘平生歴道路艱險頗曽受未能外形
骸豈敢輕衰朽捐軀匪成仁埀堂不宜狃總轡登前領
煙雲尚昏黝經阻有妨虞姬文亦奔走
　　　早發建寧至興田驛
鷄鳴戒晨装上馬見初日露泫葉尚俯霧重山未出客
途得霽景緩步非縱佚矧兹歲有秋髙下俱頴栗牛羊
散原野鵝鴨滿阡術懷抱既夷曠神情自清謐寒花蔓
籬落候蟲響䝉宻霞標青楓林雪綻烏桕實幽覧雖云
遽佳趣領已悉我行固無期况乃塵事畢
　　　題武夷圖
崇山奠朱維實維羣山囿葱蘢薄光景隠顯變氣候百
泉縈虹蜺萬谷蒸饙餾深根入無底峻表切星宿嶒崚
削劍㦸窈窕錯錦繡騎雲擘髙掌竇石室隂嘼金雞鳴
未晨玉女来自逗琪樹縞𤣥宵瑶花落清晝美人遊不
還霜月怨猿􁀙凄凉駕壑槎蕪沒白玉柩蓬莱渺滄海
弱水浩浸溜良辰不可掩沉思令人瘦安得凌風翰飄
颻逐飛鷲尋源挹孤清搴林摘三秀逍遥觀物化俛仰
空宇宙真詮倘可求吾將解吾綬
　　　孔子充相送至鵝湖
憶昨過武夷欲往無與儔今兹逢故人遂得鵝湖逰輕
雲翼征葢翔風當鳴騶古塔揷蒼藹寺門啟平疇陟徑
既紆鬱馮軒亦樛流雲旗裊香霧金像明清秋昔賢論
道處松柏深且幽鴻飛渺滄海龍去空靈湫懷人已寂
寞對景空淹留興䦨成逺别馬首山悠悠
　　　自衢州至蘭溪
秋郊斂微雨霽色澄人心振䇿率廣路逍遥散煩襟踈
煙帶平原薄雲去髙岑湛湛水凝碧離離稻埀金薺麥
霜始秀𤣥蟬寒更吟幽懷耿虚寂好景自相尋心契清
川流目翫嘉樹林歌傳滄浪調曲繼白雪音仙山在咫
尺早晚期登臨
　　　九日舟行至桐廬
杪秋天氣佳九日更可喜衆人競登山而我獨泛水江
明野色来風淡汲鱗起蒼翠觀逺峯泬寥度清沚沙禽
泛悠颺岸竹揺蘿靡泝湍懐謝公臨瀬思嚴子紫茰空
俗佩黄菊漫妖蕊落帽非我達虛罍非我耻扣舷月娟
娟濯足石齒齒澄心以逍遥坻流任行止
　　　從軍詩五首送髙則誠南征
少小慕曽閔窮閻兀幽棲丘園賁嘉命通籍厠金閨握
筆事空言塊焉愧梁鵜不如属櫜鞬結束習鼔􁎅廟筭
出帷幄白日收虹蜺劒光帖滄溟旗尾縣鯨鯢振旅還
大藩歌舞安旄倪拂衣不受賞長揖歸蒿藜
江鄉積隂氣二月春風寒壯士縵胡纓伐鼓開洪瀾長
風翼萬軸撇若横海翰馬衘伏轅門翊衛森水官仗鉞
指天狼怒髪衝危冠
按節肅徒旅神劒宵有聲揮揮大旗動烈烈刁斗鳴仰
看太白髙俯視滄波平王師古無戰蟂獺安足烹
人言從軍惡我言從軍好用兵非聖意伐罪乃天討運
籌中堅内决勝千里道雷霆馘蛟鼉雨露澤枯稿懷柔
首惸獨延訪及黎老牧羊必除狼種榖當去草凱歌奏
大廷天子長夀考
清晨絶長江日夕次海濵北風吹斾旌軍動速若神令
嚴戎馬閑九陌無驚塵伐鼓震溟嶠揚帆役鮫人鯨鱗
京觀築鰐醢華筵陳喈喈布榖鳴祁祁農鳲春去子還
故鄉悲喜集里鄰荷鍤啟瓦礫再荷天地仁撫綏属有
望世世為堯民
　　　蛟谿詩
蛟乃龍之徒隠顯異凡質屈蟠深彎環靈變不可悉清
溪潨百湍潄滌見冽溧寒飊黯離晶隂電煬幽室超騰
雲雷徯訶禁鬼神謐應龍翔中天渙汗濕箕畢大江揚
濁瀾鼉蜃恣狂譎閉蔵當有待保養慎無失搜竒凜精
魄跼步迷故術谽巖生長風林木暮蕭瑟
　　　題林以仁平反詩巻
木伐豈再植壁毁寧復完議獄有緩死聖言埀不刋兩
造既偏聽無辜遘㓙殘况復使其孥流離播夷蠻司牧
盡瞠視佐使獨悲酸抗詞動鬼神潤澤生枯乾死者縱
不生魂魄亦獲安孤兒雖不天且得依故山聖人邁種
德惠及毛與翰云胡任民寄視之如草菅為君歌此曲
歌竟起長歎
　　　送偰世南參政分題得虎林
深林合蒙蘢仰視不見日中有白額虎哮吼恣狂獝怒
睛谷揺電掉尾原簸䫻牛羊困攫取樵牧萃憂恤相公
鎮方面化㨗影響疾百靈肅號令萬怪悚潜逸昔出書
需朋今行夜辭匹泰山絶悲啼牛哀返初質豈獨惠斯
邦四海望寧謐
　　　題山水小畫
谿上春始還㣲波動芳燠樹暖欲生烟山明初過雨美
人期不来桂檝怨蘭杜佇立忽懐愁漁歌起洲渚
　　　送田生歸鄉
少年客他鄉還鄉反如客莫驚新井里乃是舊阡陌歡
笑集姻親觴酌上班白老翁愛英俊慰問至日夕應憐
鄰舎兒魚龍兩懸隔
　　　題李伯時畫淵明歸来圖
江左昔潰亂桓盧逓相尋劉裕起寒微長驅掃氛祲秋
草雖未枯霜雪已駸駸陶公節義士素食豈其心我才
非管葛誰能起淪沉所以歌去来歸卧五栁隂悠悠多
感激愴悢寄謳吟哲人貴知㡬芳名留至今展圖三歎
息懷古一何深
　　　題朱孟章虞學士送别圖後
秋郊一盃酒握手念將離落日照野水凉風生樹枝今
朝重相憶青山如舊時鬢毛非松柏爭得不成絲
　　　題老翁騎馬圖
少年逺征役及歸鬢已霜戰甲零落盡空餘弓箭房老
馬同死生蹴踏沙磧長故鄉此何極仰看鴻雁行
　　　明齋詩為湖廣陳進士賦
客從于闐來遺我盈尺璧晶光射雲漢璀璨生五色置
之暗室中鬼魅皆辟易願持自照身不用持照人
　　　寄題江東蘭逸監司瑶芳亭
江蘺悲楚佩叢桂空秋霜兹花特秀絶得升君子堂豔
色非我貴皎潔有餘光仙人美良夜鳴玉来琳琅纎雲
淡華月色映青鳯凰飄颻白霓佩左右參翺翔衆卉不
敢傍瑶臺清且涼聞有千嵗實其味如瓊漿願持夀明
主天地同乆長
　　　題揭伯洪山居圖
黄埃晦城市赤日焮逵道榮華能幾何未若山居好啟
扉對平林闢徑入芳草丹崖翠蘿映青嶂白雲抱世事
幸見遺幽趣堪獨討新晴景物佳緩步隨野老倚巖聽
鳴弦息隂憩華葆蜂亂覺春暄鴻驚信秋早無榮謝馳
驅有酒任傾倒但願長兒童稼穡以為寳
　　　㑹稽張氏春暉堂
喬木生山阿碩實秋離離誰知茂育功乃在陽春時丈
夫佩玉玦壯氣東西馳列鼎未酬歡倚門已生悲君看
斷根草引蔓復何為逝波不可駐感激成吾詩
　　　張子英閒止齋
鳥飛止茂林魚游止深淵步止辭跲躓語止絶悔愆䗂
蝓升髙壁朽殻消腥涎夸父逐羲和渇死大道邊所以
知止者不為物所牽擺落塵網嬰寂寞守自然悠悠觀
羣動黙黙全吾年
閒居安所止自古有陶公柴門䕃髙栁左右来清風槿
籬宻復踈下有黄菊樷摘花泛濁醪嘯歌撫孤松駟馬
耀長衢視之如蒿蓬
築室在城市而無闤闠聲非闗逺人世慮滌境自清書
圖堆几案花竹當簷楹釀酒香滿甕賔至即共傾黜陟
吾不知寵辱吾不驚百歲聊復爾孰為身後名
　　　耕雲詩三首為堵無傲作
青山何逶迤白雲自悠悠數畝幸可耕此外更何求整
耨候時雨荷鋤適東疇凱風拂蘭蕙林薄鳴鳲鳩我麥
既菶菶我禾亦油油食力分所安但願歲有秋王租及
時足尊酒聊相酬
八月白露零九月築塲圃稻粱已映遂梨棗亦盈塢耕
耘幸就畢一飽諒可取斗酒烹黄雞殷勤㑹田父但願
守令賢邑里得按堵無事茍安居明朝復相聚
朝耕原上雲暮宿雲間屋雲来動丹霄雲去澄翠麓坐
看雲變化卧見雲起伏斯須不可期飄忽鳥過目濯足
臨寒泉息景䕃嘉木飯蔬勿云惡無憂勝粱肉長歌招
隠詩清風滿空谷
　　　壬辰歲八月自台州之永嘉度蒼嶺
昨暮辭赤城今朝度蒼嶺山峻路屈盤峽束迷晷景谽
谺出風門坎窞入天井冥行九地底髙闞羣木頂瀑泉
流其中豃若洩溟涬哀猿嘯無外去鳥飛更永僕夫怨
跋涉瘦馬悲項領盗賊逭天誅平人遘灾眚佇立盼嶔
岑心亂難為整
　　　夢草堂遣懷
即事在自得彊歌非正音所以春草句聲價重兼金若
人千載下遺響邈難尋凄凉一池塘頼爾得至今我来
當杪秋天凈潢潦沈枯荷有餘馨衰栁無殘隂鼓鼙響
未已山水意徒深感時念兄弟惻愴傷我心
　　　在永嘉作
髙屋集飛雨蕭條生早寒我来復幾時明月缺已團浮
雲蔽青天山川杳漫漫狐狸嘯悲風鯨鯢噴重瀾孤雁
號南飛音聲悽以酸顧瞻望桑梓慷慨起長歎願欲凌
風翔惜哉無羽翰中夜百感生展轉不遑安枯荷響西
池槁葉鳴林端寥寥天宇空冉冉時節闌舉俗愛文身
誰識章甫冠河流未到海平陸皆驚湍旗幟滿山澤嗚
呼行路難
　　　蟾室詩為台州棲霞觀道士作
蟾是蝦蟇精誰令居月宫凄其羈旅身竟作蝕月蟲我
心有靈丹光與日月同子能精鍊之可發天地矇照灼
六合外安事一室中哀哉爬沙軰局促棲樊籠
　　　癸巳正月在杭州作
春陽動萬物衆草皆已抽嚶鳴亦和悅我何獨懐憂鯨
鯢未葅醢豺狼滿山丘鳳凰竄荆棘烏鳶自相求浮雲
蔽蒼穹天路阻且修風沙日暮起鎩羽安所投悲来怛
中懐泣涕從横流
江城隂氣凝積雨春凄凉出門何所見但見瓦礫塲新
廬各有前店舎亦已張市人半荷戈使客盡戎装回首
舊遊地慘淡寒烟黄悵焉念所思惻愴心中傷
徘徊西湖上愴悢有所思所思不可見涕淚下沾衣死
生一瞬息逝者安可追狼曋信君子李陵非男兒
碫鐡當用椎析薪當用斧拔蓼而植荼去辛還得苦峨
峨九陽門衛以豹與虎微微螻蟻忱鬱鬱不得吐
　　　登卧龍山寫懷二十八韻
暮春時雨餘原野皆秀色流雲曖芳甸惠風暢輕翼清
吟苦低埀崇岡緬登陟山川糾紛錯疆畎互紆直凄凉
神禹穴偪仮勾踐國玉簡閟𤣥緘銅牛啟雄德霸氣浩
江河王風散荆棘感今情軫鬱懷古心愴惻東溟尚波
濤中原未耕織無能事蕭曹妄意追契稷蹇産魂屢遷
逶遲足猶側良辰復幾何白日忽中昃周流睨方圓俯
仰觀動植有水必趨東無星不供北宗社固神靈至尊
實恭黙殷王伐鬼方尚期三年克苗頑負險阻終竟膺
竄殛天戈向無前况乃誅鬼蜮竊聞海濵民决皆疾狂
慝荷殳思一奮所懼官未識朝廷鑒往轍中自誅貪愎
主將敦書詩志士願盡力諸公總英俊矯矯百夫特愚
生諒踈拙千慮冀一得農人奉壺漿遲爾殄蟊賊采薇
戒懐歸伐檀慚素食白雲在青天可望不可即浩歌梁
甫吟憂来憑胸臆
　　　立夏日有感
朝旦天宇清逍遥步庭除温風自逺至緑樹嘉有餘登
髙展遐眺萬象各以舒念此客行乆感彼時節徂退食
耻尸素進思愧庸駑仰視日月髙俯察川原紆願欲凌
風翔周流觀六虚天路修且阻惜無竒肱車倚松翫懸
蘿藉茅想連茹公叔實尚賢寗武不能愚何當脫塵鞅
歸卧園田居
　　　贈柯遂卿一首(并序/)
今年夏四月余至台聞柯遂卿抗言釋誣囚事甚異而
偉之夫天下之大豈無慷慨激烈之士見義而勇為之
者哉其作也非有私其進也非有求觸於其心形於其
言發於其言信於其事可不謂之大丈夫哉惜其晦而
弗彰也於是乎為之詩曰
雷霆蟄神威妖蜃躍海濵將軍戰敗死玉帳空無人腥
涎之所被蛭螾皆蛇鱗天弧不張弦民情曷由申縣(闕/)
亦令典奉行在明仁誰令姦宄徒並縁逞頑嚚俄然齒
髪軀化作豺狼身剽金既無畏况復枉平民壯哉柯夫
子義氣衝九旻曳裾公府門抗論回星辰坐令霜雪間
朽骨生陽春睨視夸毗兒精魂散飛塵我忽耳聞之肝
膽張輪囷安得似卿軰落落千百人出應休明時翊賛
臯陶臣旌别鸞與梟再使權衡均上天意茫茫感歎空
悲辛
　　　贈周宗道六十四韻
天弓撥其弦平地躍虎狼腥風扇九澤濁霧干太陽瑣
瑣蚊與蝱亦沸如蜩螗帝閽隔蓬莱弱水不可航螻蟻
有微忱抑塞無由揚遥遥草茅臣怒切忠憤腸披衣欸
軍門披腹陳否臧曰走居海隅詩書傳世芳感荷帝王
恩禄食厠朝行走身非已軀安得緘其肮走有目撃事
敢布之廟堂永嘉浙名郡有州曰平陽面海負山林實
維甌閩疆閩冦不到甌倚兹為保障官司職防虞當念
懷善良用民作手足愛撫勿害傷所以獲衆心即此是
仭墻奈何縱毒滛反肆其貪攘破廪取菽粟夷垣刼牛
羊朝出繫空槖暮歸荷豐囊丁男跳上山妻女不得將
稍或違所求便以賊見戕負屈無處訴哀號動穹蒼斬
木為戈矛染紅作巾裳鳴鑼撼巖谷聚衆守村鄉官司
大驚怕棄鼓撇旗鎗竄伏草莽間股慄而𤣥黄窺伺不
見人喘江走倀倀可中得火伴約束歸營場順途刼寡
弱又各夸身彊將吏悉有獻歡喜賜酒觴殺賊不計數
從横書薦章民情大不甘怨氣結腎腸遂令父子恩化
作蠆與蝗恨不斬官頭剔骨取肉嘗纍纍野田中拜泣
禱天皇願得賢宰相飛牋奏巖廊先封尚方劒按法誅
姦贓擇用忠藎臣俾之提紀綱彎弧落鴟梟薙棘出鳳
凰尚可存孑遺耕稼納官倉失今不早計如水决隄防
而後事堙築勞費何可當走聞疽初生灼艾最為良焮
成施剜割所憂動膏肓邉戎大重寄得人則金湯龔遂
到渤海盗賊還農桑張綱入廣陵健兒跪如羊茍能任
仁智勿使憸邪妨孟門雖險艱可使成康荘走非慕爵
賞自鬻求薦揚痛惜休明時消息無其方又不忍鄉里
鞠為狐兎塲陳詞未及終涕泣下滂滂旁觀髪上指側
聴心中傷天路阻且修不得羽翼翔可憐涸轍魚待汲
西江長况有蛟與虬磨牙塞川梁旄丘靡與同載馳徒
慨慷嚴冬積𤣥隂天色慘以凉衆鳥各自飛孤鸞獨徬
徨㝠㝠雁山雲木葉殷清霜子去慎所過我亦行歸藏
　　　遣懷
鴻鵠㑹髙風拂翼凌雲霓蛟龍不得水葺鱗困塗泥惟
昔望諸君一戰舉彊齊秦穆霸西戎能用百里奚傅說
築商巖太公釣磻溪韓信寄食飲孔明躬耕犁立賢茍
無方曷問鶩與鷖驅車上太行峻極不可躋重雲蔽層
岑流潦絶荒溪豺狼當我嘷魑魅向我啼顧瞻望九州
欲去惑東西嘉榖委蔓草良田養蒿藜乘黄避跛蹩狐
貉驕虎貔誰言縱壑魚竟為觸藩羝長夜起嘯歎邪氣
慿我臍夢登舜蒼梧遥望禹㑹稽援琴奏將歸日暮増
慘悽盲飈正滃勃孤鳯將安棲
　　　三月八日偕徐成中楊澄源李子庚呉漙泉董
　　　朝宗黄中立程邦民湯仲謀王文明逰南鎮得
　　　禽字
積雨霽芳甸凱風来逺林逍遥出郊郭徙倚散煩襟桂
棹蕩清漣長裾曳輕隂肆覧夏王陵流觀秦帝岑黄能
安所之荒楚自蕭森仰翫卉木榮俯聆泉石音洋洋潭
底魚喈喈枝上禽昭融見天德滉瀁怡人心况有文彦
友温恭比瑶琳獻酬禮不愆詠歌思彌深良辰豈易得
嘉㑹難屢尋願作膠與漆無為商與參殷勤属此章冀
以代兼金
　　　送馬生逰京師
東山夜雨急鑑湖春水深之子逺于邁祖帳清江潯白
日映蘭臯青烟起松岑豔舞激回風長歌裊哀音何以
慰離懐八珍盈釡鬵何以將素情贈言比瑶琳京畿佳
麗地多士紛如林構厦徯檀柟去疾須苓參殷勤治安
策悃欵大寳箴敷陳草茅情啟迪帝王心斯人邈永矣
繼之在於今忽羡蘇季子自侈多黄金
　　　别峯和尚方丈題唐子華山隂圖
連山走陂陀太谷入晻曖屋藏深樹中路出巨石背烟
雨時有無澗谷互顯晦輕盈曳飛綃縹緲沃浮黛雄梁
矯修鼉騂壁駮文瑇崢嶸紫霞髙屈曲白水匯隂森神
鬼宅奮迅龍馬隊風雲氣象寛日月光烟碎借問此何
鄉或有捐余佩荅云越山隂信美無與對自從永和来
燕逰推勝㮣佳人去不還盛集嗟未再唐令實好竒掇
拾歸畫繪上人逺公徒我亦淵明軰㑹晤属時艱觀覧
増感慨故園沒灌莽舉足蛇豕礙放歌自太息激烈驚
厚載
　　　送孔世川赴江西儒學提舉
鏡湖荷花發耶溪菱葉生送君何所之去作西江行西
江大藩地卓犖多豪英文能絢雲漢武能壯干城浩蕩
呉楚間頽波障東傾鳯凰不妄集梧桐匪空榮行行勿
憚逺亹亹崇令名
我辭西江歸倐忽十二秋毎望西江雲思心悵悠悠恨
無排風翼安能凌虚逰故人渺天末可夢不可求邂逅
送子行感我涕泗流登山有修蛇涉水有長虬逝者如
零雨一落誰能收
　　　為竺西和尚題谿山茅屋圖
青山十畝餘茅屋數間足髙樹結浮烟脩篁茂深緑孤
松無鄰舎生理不拘束開田種禾稻間以黍與粟中歲
幸西成青黄被谿曲鳬鷖與鴻雁亦各得所欲清秋霽
凉雨澗底石如玉野老時見過杯酒聊與属但願官長
㢘吏卒莫我毒耕稼納王租世世還相續
　　　春谷詩為竺西和尚賦
條風自東来雪消春谷暖荒畦碧草短清池細泉緩雜
花明錦繡時禽響絃筦道人閒無事習慣牛頭嬾過橋
禪杖落坐石袈裟袒日暮精舎歸燈龕白雲滿
　　　四月二十二日郊外游得水字
草根螻蟈鳴湖上蒹葭靡繁林溺深緑清池散圓紫離
居昧節序陶情賴佳士泛舟出郊甸緩步信所履壺觴
展倡酬及此晴日美嘯歌望山川慷慨集悲喜豺狼未
鼎鑊郊野尚多壘鐡衣掛儒冠好爵逮麻屣吾儕幸味
苦得似道傍李無思身外憂適意聊復爾歸雲入禹穴
返照射宛委鳥啼樹有風帆過煙生水興盡各言還月
明城角起
　　　題枯木圖
松以直而伐桂以芳而攻睠此屈曲形擁腫又空中身
為螻螘家根作蠐螬宫蠧皮化土壤朽腐不可烘輪囷
盤石間幾嵗經霜風明堂構羣材梯梁匝谾豅斧斤獨
不到凋落還芃芃知兵臏孫子善射殱有窮胥種伏短
劍韓彭歎良弓豈如蚩蚩氓負薪翳蒿蓬飢食渇則飲
不識王與公白髪死枕席無事傷其躬贈詩持畫還去
尋黄綺翁
　　　五月三日㑹王氏南樓得激字
蹇步属時艱暌違若多慼偶寄越城隅頗喜得幽寂炎
夏天象明羣山皎如滌况有文獻友同心不離逖雖無
鼎爼盛斗酒聊相覔登樓望禹穴慷慨生感激𤣥珠淪
赤水金簡不可覿崩騰六合内慘淡多羽檄天弧弛虚
彀封豕逃碪戚誰見野田中白骨雜瓦礫憂来歌一曲
客淚再三滴晚風吹晴霞海色映石壁展詩肆遐眺嚴
令困勍敵諸公俱鳯麟愧我獨樗櫟危途知驥騄勉㫋
樹功績無然學兒女愴恨山陽笛
　　　題西旅獻􁄶圖
鳴鳯啟至德鎬京作王家萬國戴元后懐柔無邇遐逖
矣裔夷人占風慕中華毳服耳金鐻拳毛眼窈窪獻􁄶
越重譯辛苦涉流沙歸仁自彼心務廣匪予夸謇謇大
廷臣忠告猶咨嗟卜年盈八百分得未為奢云何叔世
主黷武生諠譁枸醤毒南徼河源詫西槎哀哀萬夫命
驅以易驪騧暴蔑文祖訓大貽天下瑕畫圖漫寫形索
意良無涯太康焚雉頭宮闈茁妖芽開元灰組繡驪岫
荒淫哇夫豈不有初蕩心生百邪望美洛陽都赤符炳
流霞玉闗閉髙門軍賔絶相加鳩杖老貔貅虎落藹葉
麻煌煌中興業奕奕流芳葩謙光信受益知足復何差
感事重懷古因書戒矜誇
　　　題錢舜舉折枝山茶
嵗暮寒氣結百卉無遺榮懿此獨不凋方冬燦紅英有
似節義士特立不爽貞幽居屏紛雜丹鉛寄深情葱蘢
翠雲翹綴以流霞精𤣥霜避晨豔華月助宵明坐令桃
與李無言愧微生贈詩勿遐棄貴之比瑶瓊
　　　遣興六首
避地適他鄉息肩謝羈束生事未有涯暫止聊自足南
園實清曠可以永幽獨層樓面羣山俯見湖水緑雜英
被郊甸魚鳥得棲宿登臨且慰意未暇計逺躅聖賢有
遺訓知命夫何卜
積雨兼數旬天氣凉有餘青苔交户庭始覺人跡踈地
主多閒園可以種我蔬兒童四五人蔓草相與鋤既倦
則歸休卧閲牀上書無事且為樂何者為名譽
夏日苦太長夜景良可愛華月吐層岑遥天碧如黛披
衣更登樓稽山正相對澄湖晶空明浮雲去無礙遺榮
世何人賀老今不在凉風吹毛髪坐乆増感慨
溽暑百體倦曉凉正堪眠飛蚊何營營繞鬢鳴相煎拍
之不勝多揮去還復前世亂有骨肉逃生幸完全細㣲
何足較此意誰當傳
緑樹何隂隂良苖亦離離開忩招逺風赤鯉躍清池雲
日釀晴光芰荷有餘姿宴坐偶自得悠然遂忘飢富貴
不可求守分勿復疑
迂踈乏世用矯情非所安投簮謝時軰聊得心中寛回
首望故鄉枳棘日以繁譬彼水上萍隨流且盤桓樓頭
好山色晴雨皆可觀未知明朝事且盡今日歡
　　　久雨壞墻園蔬盡壓悵然成詩
晚嵗逼豺狼漂揺去鄉土囊橐罄留儲釜甑恒若窳開
畦種蔬菜撥借荷地主晨興率童稚樹藝躬傴僂瓠實
正纍離茄花亦争吐魚肉方絶交恃此當醢脯悲風吹
江干浩蕩十日雨幽泉湧隂竇髙墉圻修堵蒼蔓壓泥
沙朱苞埋宿莽凄凉紫芝英乃與朝菌腐數竒值時危
一飽不敢取天地有窮愁毎望貧家聚青苔滿頺墻日
暮空倚柱
　　　題鮮于伯機書杜工部詩後
少陵昔避亂買屋西枝村卜鄰得賛公聊可與晤言四
圓鬬豺虎煙塵塞乾坤中宵望北辰慘戚衰老魂我今
亦漂泊不得歸本根感此一太息欲語聲復吞
　　　次韻和脫因宗道感興三首
索居守貞素乆已忘世機晨興夕還寐不知時節違庭
前有芳樹宿昔容顔非巢鳥去安之寒蟬鳴亦稀居人
歌北風客子歎無衣浮雲結隂翳白日少光輝鴻雁號
南翔蟋蟀在中闈榮華如流水一徃何當歸
松栢守孤直不爭桃李色明星在青天有時化為石春
風車馬塵竟日翳紫陌寧知禾黍地舊是王侯宅蓬莱
有仙藥求之不可得霜風吹林木嵗暮徒愴惻
鉛刀方用世掛壁干將閒剪松養荆棘匠石空悲酸驅
車陟太行日暮多險艱𤣥氷膠大谷脫粟貴琅玕魑魅
攬人魂豺狼食人肝路逺無羽翼何由得飛還
　　　題春江送别圖
春江水悠悠行人上蘭舟春雲散江樹行人重回顧嘉
㑹未有期離心𣺌千里願作還山雲莫作東流水
　　　琴清堂詩
亭亭嶧陽桐斵為緑綺琴縆之朱絲絃彈我白雪音虚
堂夜迢迢華月耿踈林鳯凰天上来虬龍水中吟曲罷
起太息無人知此心
　　　田家
田家無所求所求在衣食丈夫事耕稼婦女攻紡績侵
晨荷鋤出暮夜不遑息飽暖匪天降頼爾筋與力租稅
所從来官府宜愛惜如何恣刻剥滲漉盡㳙滴怪當休
明時狼籍多盗賊豈無仁義子可以弭鋒鏑安得㢘循
吏與國共欣慽清心罷苞苴養民瘳國脉
　　　渡江遣懐
東風吹滄江白日照花栁山川半顯晦積雨晴未乆青
陽好氣候羣物競苞剖農夫荷鋤犂各自登隴畆鳲鳩
鳴相應陂水光瀏瀏天地起戈兵荆榛塞原阜兹邦特
按堵庶足憩奔走故鄉有園田委棄沒藜莠老母年八
十頭童齒牙朽癡兒始埀髫出入寡朋友衣衾雜絮毳
羮食乏菘韮儽然多病身全家倚餬口那令更逺去憂
念成疾首千金聘宿瘤顧謂西施醜監車摧太行驊騮
不如狗况我駑蹇質困踣畏培塿濟河須巨舫將焉用
罌缶朱絃絙琴瑟曷中洪鐘紐剡蒿射犀革空貽養由
咎巍巍神祖烈乾坤讓髙厚蠢兹蛇豕儔乗間恣哮吼
非無熊羆臣土産分左右更張吾豈能習慣彼已狃鹿
麋曽傷虎宵邁讋狸􁊘寤言亂心緒忽若醉醇酒踈賤
等蚍蜉捐軀復何有夷吾匪每生鞠育未宜負愴恨憶
松楸淚濕蓬鬢垢道途正艱阻進退維窊臼向風一陳
情何由逹南斗
　　　題山水圖
江上何所有髙低千萬峯結廬覆以茅取足聊自容緑
樹既蓊鬱清溪亦溶溶地僻無車馬猿鳥得相從日落
沙際明寒煙澹踈松蒼茫雲霞外隠見青芙蓉悠然一
舸還好景時獨逢歸来山月出古刹鳴昏鐘
　　　若耶溪杳郭深居精舎
上人好山居入山惟恐淺紆餘渉淵沄結構依㟞嵃岡
巒外挺拔水木終隠顯其前對鵝鼻突兀正冠冕其傍
聳木禾積翠森偃蹇後有獅子巖􁫺崒露齦齴春花炫
芳林秋草馥隂畎髙通雲雨過側見星斗轉桃源不逺
求箕潁安足踐我来三伏凉羇懐忽如展談經道心融
説法俗慮翦疎忩夜深啟孤月掛遥峴空濛白毫光閃
鑠動崖巘何當此卜隣永用辭淟湎
　　　大熱遣懷
盛夏火用事長日不可堪熱汗發我膚如泉溢穹嵁清
晨登樓望四野皆紅嵐坡坨㑹稽山縹緲浮鬱藍何由
作雨澤一洗暍與酣須臾玻瓈盤湧出琉璃潭雜氣若
絳旂飄颻散空㟏朱光熭九幽天色熇以䣻樹木首咸
俯鳥獸聲盡韽𤣥㝠將禺疆側身入埪龕淵蛇葺短鱗
山龜灼枯(龜/府)悍熊伏朝鼢困龍縮秋蠺焦根裂埴斷斃
鷸蚌脯含水井為湯池治容成病頷渡水翅帖帖守門
口舑舑蜩螗輕綃翼依隂萃楓柟沸渭泊靜寂噪聒亂
語談蒼蠅丹砂頭羣飛逐烹腤拍之適汙手驅之死仍
耽對食憚下肮引飲轍傾甔撫几炎欲燎披衣重猶函
慨彼征戍卒荷㦸忘寝􁡊棄絶骨肉愛不得同苦甘但
聞盗賊熾未見工師戡郊原擄掠遍餽餉那能覃况乃
隆暑節蒸鬱非所諳用兵貴拙速將帥當懷慙沈冥及
暮鼔兩目脂流泔拂袖招逺風衆星爛天南河漢上昭
回烟霞逺䰐鬖且喜辰極明願覩戎馬倓雲門連鏡湖
林壑清且涵豈惟隔埃壒庻足憩負擔惜無五畆宅偃
蹇投吾簮
　　　六月十八日自天章入城作
天净山氣凉溪渾夜来雨籃輿度踈翠初日照平楚髙
林半長烟好鳥時自語煩襟得蕭散似欲忘羇旅何當
盗賊息比屋豐禾黍逍遥丘壑間鹿麋以為伍
　　　晚同方舟上人登師子巖作
落日下前峯輕烟生逺林雲霞媚餘姿松柏澹清隂振
䇿縱幽步披榛陟層岑槿花籬上明莎雞草間吟凉風
自西来飀飀吹我襟榮華能㡬時揺落方自今逝川無
停波急絃有哀音顧瞻望四方悵焉愁思深
　　　七月四日自深谷之靈峯作
平旦出雪門亭午至靈峯山盤澗縈紆谷深巖錯重竹
露滴皎皎林霞散溶溶度石苔蘚滑披蘿烟霞濃頗喜
禾黍成可以慰老農野草各有花照水似衒容徐行恐
觸熱聊憩崖下松時聞幽鳥鳴亦足開心胸慨懷陶隠
居丹竈今無蹤干将與莫邪俱已化為龍空餘逺山色
菡蓞青芙蓉
　　　清修院良上人浸月軒
華池浸皓月髙下共清瑩炯如長明燈飛入大圓鏡又
疑鉛汞爐伏火發宵映曽軒開九秋萬象出昏暝月来
池色動月去池色定窺臨足遊適翫味見心性珍重無
生侣於焉託清凈宴坐六塵空百魔從律令
　　　普濟寺用恭行已上人韻
偶從靈峯来遂作雙峯逰雙峯何峨峨俯映耶溪流炎
天正埃鬱欲徃安所投喜見農事成秔稻滿中丘步入
古寺門信美無與儔渌池對徑路水木自深幽飛蘿冒
松柏上有猿與猴登樓散煩熱坐挹山綢繆更愛山下
泉泠泠洩隂溝青苔閟修竹竟日凉風留披軒眺西崖
煥若丹霞浮神劒去安之起望空斗牛沉思終永夜月
白銀潢秋
　　　題陸放翁晚興詩後
雄劒閟寳匣中夜蛟龍吼男兒抱志氣寧肯甘衰朽松
柟在深谷枝葉拂星斗雖無般匠顧勢自凌培塿昻昻
商山翁矯矯渭濵叟林泉不遐遺軒冕亦固有奈何劉
伶軰賤身若芻狗徒生天地間辜負髪與手三復詠斯
章千載吾尚友
　　　題商學士寒林圖
昔聞商學士水墨稱絶藝今覩寒林圖信美無與儷凄
凉霰雪餘簸掃悉輕脆𤣥水刮老骨衣被荷纎荔龍鬚
結瓔珞虎爪出鋒鋭鱗皴蝮蛇殻璀錯琅玕蔕下有不
死石藍汁沃鬒髢前有赴海湍漱濯沙土細青烟曼遥
渚白日淡荒裔蒼茫浮雲外縹緲惑盼睞梧桐早飄落
鳯鳥將焉逝四序若循環葳㽔在􁀙翳衰榮各有時至
道惟冥契
　　　題雜畫巻子
山川出雲霓谿谷蔵虎豹枯樹繒綾身怪石磈礨貌竹
枝如琅玕烟雨昏幕罩梅花雪中開的礫珠磊靤蘭獨
稱國香姱麗最可樂荑纎草堪藉傷覃棘能抓宋公學
元暉駭獸見騰䶂老班性嗜酒藻思發餘酵丹丘泣龍
髯零落江湖櫂顛王食敗筆得米動盈窖僧明本靜者
一藝起衆閙展巻見歴歴聊足解喧嗃裁詩慕韓豪瑣
細非所較
　　　題宋子章效米元暉山水圖
昔時米南宫父子同畫癖油然煙雨態千里入盈尺近
代宋尚書筆意妙欲逼置之几格間新舊莫辨識應是
前後身神㑹造化迹鴻濛迷日月澒洞飛霹靂蒼崖晦
中斷天闕杳髙隔洪濤漲無倪龍虎移窟宅農夫怨昬
墊樵牧絶行跡破屋兩三家揺撼已傾側得非杜少陵
無乃陶彭澤簷茅委泥濘籬菊没狼籍空江乏舟檝汗
漫安所適披圖瞻青㝠惆悵至終夕
　　　為賈性之賦松石
老松不構厦潜跡歸后土千年化為石詭怪驚地府酆
都壯輪奐翦截就梁柱嶙峋鋸鑿餘棄置人得取君家
赤玻瓈光采奪朝昫嶒崚鐡心堅璀璨霞色古何當呼
呉罡匠以修月斧持獻女媧皇天罅或可補
　　　有客来欵我
有客来欵我自謂儒者儔問我胡不除乃来此淹留我
笑而不答彼問方未休彼我異所志問答寧相投青山
屋外髙溝水山下流隠几書一巻寒簷雀啾啾
　　　題趙文敏公畫松
呉興昔王孫能畫世莫及觀其二松圖矯若龍出蟄蟠
根破坤輿拔萃滃原隰膠加各軒翥崱屴相倚立鼉鱗
撐空青豕鬛振颯飁髙蔵日月氣清滴雲霧汁埀釣者
何人短棹非妄集五湖多風濤蛟蜃頭角􁈅不如洿澤
間取足鰿與鰼倦眠松影下百竅清涼入慎勿驚松枝
天寒衣袂濕
　　　題三香圖
梅是玉堂花和羮有佳實水仙如淑女婉娩抱貞質山
礬直而勁野處似隠逸分類族雖三論德性乃一瓊䑓
耿清夜凉月白勝日霏霏芳氣交粲粲華采溢琪樹讓
晶熒瑶草愧私暱願言永其歡歳莫保終吉
　　　感時述事十首
天王有萬國撫治不能徧百僚分所司控制倚方面旬
宣貴浹洽付託属隆眷易置茍無恒勤怠朝夕變自非
㝅氏儔何官匪郵傳矧兹世多故軍府希閒宴戎機一
以失蟻穴僨臺殿公庭委舊事書牘呈新選来者且遲
遲在者同秋燕偷安待日至退託從私便姦貪遂乘隙
民病孰與唁大臣國柱石憂喜相連纒反躬既遺闕何
以率州縣寄與要津人有舌未宜嚥
十羊煩九牧自古貽笑嗤任賢茍不貳焉用多人為師
行仰供給州縣方告疲差徭逮所歴添官有權宜奈何
乗此勢爭先植其私百司並效尤貨賄從横飛列坐隘
公堂號令紛披離名稱到輿𨽻混雜無尊卑正官反差
出道路不停馳狥禄積日月官吏之所希此軰欲何求
朘剥圖身肥世皇一宇宙四海均惠慈盗賊乘間發咎
實由官司云胡未悔禍救焚用膏脂姻婭遂連茹公介
棄草茨農郊日増壘良民死無期天關深虎豹欲語當
因誰
先王制民産曷分兵與農三時事耕稼閲武在嚴冬亂
畧齊憤疾戰伐厥有庸那令異編籍自使殊心胸坐食
不知恩怙勢含威兇將官用世襲生長值時雍豈惟昧
韜畧且不習撃􁟫悍卒等驕子有令亦無從跳踉恣豪
横鼔氣陵愚惷所以䘮紀律安能當賊鋒崩騰去部曲
蟻合尋歸蹤時方務姑息枉法稱寛容寧知養豺虎反
噬中自鍾國家立制度恃此為垣墉積弊有根源終成
腸肺廱何由復古道一視均堯封
豢狗不噬禦星馳募民兵民兵盡烏合何以壯干城百
姓雖云庻教養素無行譬彼原上草自死還自生安知
狥大義捐命為父兄利財求應召早懷逃竄情出門即
剽掠所過沸如羮總戎無節制顛倒迷章程威權付便
嬖賞罰昧公平飢寒莫與恤銳挫怨乃萌見賊不須多
奔潰土瓦傾旌旗委曲野鳥雀噪空營將軍與左右相
顧目但瞠此事已習慣智巧莫能爭廟堂忽逺筭胸次
猜疑并豈乏計䇿士用之非至誠德威兩不立何以御
羣氓慷慨思古人惻愴淚沾纓
古人有戰伐誅暴以安民今人尚殺戮無問豺與麟濫
官舞國法致亂有其因何為昧自反一體含怒瞋斬艾
若草芥擄掠無涯津况乃多横歛殃禍動輙臻人情各
畏死誰能坐捐身所以生念慮嘯聚依荆榛暴寡憚强
梁官政惟因循將帥各有心邈若越與秦遷延相顧望
退託文移頻坐食挫戎機養虺交蛇鱗遂令耕桑子盡
化為頑嚚大權付非類重以貽笑顰䑕璞方取貴和璧
非所珍但恐胥及溺是用懷悲辛
五谿舊三苗蛇蚓相雜處其人近禽獸巢穴依險阻起
居任情欲鬬狠競爪距况乃識君臣且不顧子父所以
稱為㓙分北勞舜禹先朝慎羈縻罔俾来中土胡為倐
而至馳驟如風雨見賊但趦趄逢民輙俘擄腰纒皆金
銀衣被俱繡組所過惡少年改服投其伍農家刼掠盡
何人種禾黍盗賊有根源厥咎由官府任將匪能賢敗
衂乃自取竒材何代無推誠即心膂誰哉倡此計延寇
入堂宇割鼻救眼睛於身竟奚補浙西耕桑地百載安
生聚自從甲兵興徴歛空軸杼疲氓真可憐忍令飼豺
虎追憶至元年憂来傷肺腑
虞刑論小故夏誓殄渠魁好生雖大德縱惡非聖裁官
吏逞貪婪樹怨結禍胎法當究其源剪鋤去根荄䝉蘢
曲全宥駕患於後来濫觴不堙塞滔天谷陵頽總戎用
髙官沐猴戴毋頧玉帳飫酒肉士卒食菜薹未戰已離
心望風遂崩摧招安乃倡議和者聲如雷天髙豹闗逺
日月照不該俱曰賊有神討之則䝉災大臣恐及已相
視若銜枚阿䛕就姑息華紱被死灰姦穴爭效尤無風
自揚埃嘯聚逞强力謂是爵禄媒黎民亦何辜骨肉散
草莱傾家事守禦反以結嫌猜慟哭浮雲黒悲風為徘
徊赤子母不憐不如絶其胚養梟逐鳯凰此事天所哀
胡為尚靡定顛倒䏶與頦春秋戒肆眚念此良悠哉
八政首食貨錢幣通有無國朝幣用楮流行比金珠至
今垂百年轉布彌寰區此物豈足貴實由威令敷廟堂
喜新政躁議違老夫悠悠祖宗訓變之在朝晡瞿然駭
羣目疑怪仍揶揄至寳惟艱得韞櫝斯藏諸假令多若
土賤棄復誰沽錢幣相比較好醜天然殊譬彼絺與綌
長短價相如互市從所取孰肯要其觕此理實易解無
用論智愚矧兹四海内五載横戈殳赤子投枳棘不知
所歸途一口當萬喙唇縮舌亦瘏導水必尋源源逹流
乃䟽藝木必培根根固葉不枯慎勿庸邇言揚火自焚
軀尚克詰戎兵丕顯厥祖謨
惟民食為命王政之所先海鹺實天物厥利何可專貪
臣務聚財張羅宻於氊厲禁及魚鰕鹵水不得煎出門
即陷阱舉足遭纒牽炰烋用鞭箠寃痛聲相連髙牙開
怨府積貨重姦權分攤筭户口滲漉盡㣲涓官征勢既
迫私販理則然遂令無賴兒睚眦操戈鋋出没山谷裏
陸梁江海邉横行荷䉂籠方駕列船舷拒捕斥後懦爭
彊夸直前盗賊由此起狼藉成蔓延先王務廣德如川
出深淵外本而内末民俗随之遷自從甲兵興奄忽五
六年借籌計得䘮耗費倍萬千回憶至元初禁網踈且
平家家有衣食畏刑思保全後来法轉細百體皆拘攣
厚利入私家官府任其愆大哉乃祖訓典章尚流傳有
舉斯可復庻用康迍邅
秦皇縣九宇三代法乃變漢祖都咸陽一統制荒甸
豪雄既鏟削瘡痍獲休宴文皇繼鴻業埀拱未央殿累
嵗减田租頻年賜縑絹太倉積陳紅圜府朽貫線是時
江南粟未盡輸赤縣方今貢賦區兩際日月竁胡為倚
東呉轉餉給豐饍徑危冒不測勢與蛟龍戰遂令鯨與
鯢掉尾乗利便扼肮要國寵金紫被下賤忠良怒切齒
姦宄競攀援包羞屈政典尾大不可轉聖人别九州田
賦揚為殿中原一何膴所務非所先豳風重稼穡王業
丘山奠夫征厲末習孰敢事游燕哀哉罔稽古生齒徒
蕃羡一耕而十食何以奉征繕長歌寄愁思涕淚如流
霰
　　　漁樵問荅
樵問漁江湖風波惡何似采薪人無憂茹藜藿
漁問樵山中何所有未若擢扁舟得魚即沽酒
　　　丙申二月别紹興諸公
勞生屬時艱將老萃憂慼風塵隘九野何土為樂國兹
邦控呉越名勝聞自昔湖山競竒麗物産亦充斥交游
尚質儉而不事華飾况有良友朋時来慰岑寂全家免
寒餓幾欲忘旅客胡為復舎此僶俛就行役軒車逺追
送酒至淚輙滴還鄉人所樂我獨愁苦劇故山有松栢
摧折為荆棘豈無骨肉親大半生死隔此語不可聞此
景那堪覿愁情如波濤澒洞胸與臆佇立向穹蒼一歎
雙鬢白
　　　雨中雜詩四首
久晴思得雨既雨久復厭廣庭屯隂氣平陸就昏墊凄
風吹人寒朱火黯無燄水衣上髙墉泉溜發枯塹青泥
没逵道寸步不可覘慷慨成感傷纒綿積憂念
首夏凉風生朝樹結晚色濛濛細雨交慘慘原野黒衡
門長藜莠壞壁穿荆棘念彼征戍兒沾濕荷戈㦸囊槖
罄留貲藿菽難充食供輸既乏絶戰鬭何時息巢居者
誰子䑕竄延晷刻田疇沒蓬蒿無處勤爾力旻天髙寥
寥仰視不可極
多雨損萬物草爛麥生耳青苔獨得時延曼及堂戺晨
興視天宇滴瀝殊未已君子懼陸沉小人憂餓死凄凉
大將營鼔縵弧弓弛朝廷竟知否盗賊如流水
離居感時節寤寐不遑安青燈晦壁角簷溜如崩湍屈
指計日月殷憂集多端蛙黽爾何知叫噪喧草莞中夜
攬衾裯凄凄隂氣寒鳯凰鎩羽翼卑飛避鴟鳶撫几一
長歎聲出心已酸
　　　次胡元望郊行詩韻
誰言公館清晨氣晚未散豈乏樹䓗芊尚有花爛漫美
人隔巷陌可念不可喚温温夜光璧幽草潜璀璨鄙夫
競喧譁逹士善大觀世情如秋蓮零落風中瓣少年喜
紛紜談笑輕絳灌進取務出竒周慮非習慣逝水難重
廻芳時愁坐換元臣鎮方面邉戎仰成筭應憐四郊外
荆棘滿耕畔悽悽憂葵女惻惻撫牀瓘興懷増感傷展
轉過夜半起行視青天星河色凌亂安能作野馬脫畧
謝羈絆
　　　夏中病瘧戲作呈石末公
晚浴烝骨毛蹭蹬張萬孔不虞小人風堀堁觸埲塕長
驅毒暑氣熇若燎發㷓鑚膚入經絡鍵鑰砉衝捅蚩蚩
水帝子䑕伏伺腥䐥癡琚與狡瓆並出助推挏天君赫
斯怒六軍躬自董丹元將爽靈逆撃闞哮嗊主客相批
亢乾坤為揺動初交且辵辵再接遂咏咏翛翛螽股切
􁀙􁀙鵙翅翪蕭颼葉鳴颸轣轆車轉􁔧驚沙走窸窣落
雪旋蠛蠓凌競剥牀辨敲琢揺佩琫𤣥氷結太隂河海
溢銀汞俄然一陽復日脚舒暡曚㣲㣲細泉湧拂拂輕
煙□柔枝披妸娜弱葉散萋菶㸌如九烏燄熾烈昧窺
朡炎炎祝融火焮灼煬巃嵸龍奔歸大漠虎逐蟄空竉
赫惔熟金石閃爍歊螮蝀肆伐殄嚚嚚止齊安懵懵岑
頭釋戴壓雨汗渙流滃黒酆羣醜馘黄庭百神緫頗怪
天地氣去来何倥偬集如蟻赴羶散若蜂辭桶棄置且
勿思宵鼓聴謹謹
　　　秋夜感懷柬石末公申之
不寐知夜長起視天宇闊散漫草上風朦朧雲間月寒
禽鳴踈樹黄葉堕階闥俯仰觀羣物惆悵不敢發誰云
螻螘壤能使泰山􁅒蒼鷹鎩六翮狡兎營三窟何當威
弧正王旅得肆伐箘簵雖㣲材尚可施羽筈豈意風浪
舟心猶隔胡越士生非金玉有足難自逹周嫠不恤緯
楚放常懷闕平生葵藿情忍與霜露歇𤣥氷膠坤軸非
君孰能斡申章匪繁辭悲憤不可遏
　　　次韻和石末公用元望韻遣興見寄
鵓鳩勸春耕桴鼓帖宵邏拊循餘暇日珠玉生咳唾時
維青陽初天子在左个布德順木令萬國罔不和禄食
自紛紜撫字誰最課幅員若金甌絲髪無璺破涓溜可
摧山機禍不在大中夜登髙樓遥瞻太㣲座乾坤漭寥
落日月飛鳥過憤惋空有心盛時嗟已蹉
　　　以野狸餉石末公因侑以詩
野狸性狡猾夜動晝則潜縶之籠檻中耳弭口不呥當
其得意時足爪長且銛跳踉逞俊㨗攫噬靡有饜貧家
養一雞冀用易米鹽爾黠弗自食尋聲竊窺覘破柵舔
肉血淋漓汗毛髯老㓜起頓足心如刺刀鎌東鄰借筌
蹄西鄰呼􁀙獫繫餌翳叢灌設伏抽隂鈐彼機歘已發
此欲方未欦絲繩急纒繞四體如黐黏野人大喜慰不
敢私烹燖持来請科斷數罪施剜㔈(㔈七/亷切)使君鎮方面
殘賊職所殱械送致麾下束縛仍加箝腥膏忝汚鉞羶
胔或可醃芼芳和糟醬順賜警不亷黄雀利螳蜋碎首
泥塗霑烏鴉殉腐肉噴墨身受淹此物亦足戒申章匪
虚􁡍
　　　和石末公種棘用胡元望韻
力役困年侵種棘代遮邏豫防茍無失有地孰敢唾風
條曲抽乙雨葉細埀个是時春載陽土脉如膏和分疆
督藝植勤惰各有課揮鋤緑烟披轉石蒼蘚破稍看萌
蘖長漸覩根株大結䕃冒長堤開花映髙座猿公不敢
窺貉子那得過慨慕陶公言罔俾分隂蹉
　　　得令字
勾芒發陳根北斗轉東柄衆星各參差威弧何時正好
生雖聖心明刑亦王政哲人慎謀始斯焉獲終慶徒言
兩階舞可以懷逆命不見三危山萬里竄梟獍世德異
唐虞民情好爭競那無跗扁醫面有膏盲病波濤地軸
􁀜虎豹天闗夐雨露當春滋風霜及秋勁誰能奉明主
順天行號令
　　　正月廿三日得台州黄元徽書有感三首
世亂網恢恢斯人亦淪翳數竒當何如窮途難為計盲
風振喬木碩果失其蒂虎豹落機檻坐服輿皂制𤣥珠
迷罔象白日慘隂曀涉水水有蛟入山山有彘棄馬感
須無直道懷栁惠青㝠無羽翼悲来夜迢逓
結交無䟽戚艱難見平生金石茍不渝萬里如兩楹重
山非云逺邈若遼與荆嬿婉豈不懷蛇虺正驕獰手持
故人書心念故人情開書問故人淚下如雨傾
客從何鄉来遺我尺素書道路險且艱故人情有餘妖
氣晦斗極黄濁混龍魚何荃不為蕕何麟不為貙殷勤
故人心炯若明月珠投之千丈泥萬古光不渝安得致
閶闔以照君王車
　　　次韻和石末公春雨見寄
愁隂沴陽景孟春猶苦寒騰雲湧巖岫落雪蔽江干街
衢溢黄潦井谷生狂瀾誤疑蛙黽窟中有蛟龍蟠復憂
扶桑日坐為黄濁漫顧瞻望四郊側足不遑安却秦慕
魯連存齊想田單𤣥髪雖向改壯心終靡殚小人務茍
且君子慚素餐髙牙對多壘肉食徒王官周網雖云弛
一匡頼齊桓莫驚溝澮盈雨息當自乾
　　　次韻和石末公春日感懷
下澤潢潦集幽林光景遲羈禽有哀響槁葉無半姿梁
稊不同畆世事久當遺便欲駕扁舟泛彼湖上漪慨懷
祈招賦愴惻感遐思流水逐飄風去若六馬馳干戈尚
雜遝舉目多可悲步登西城樓還望東城陴近悼舂陵
吟逺傷鴻雁詩未能已怨怒矧暇防笑嗤頼有賢大夫
直道人不欺相期各努力共濟艱難時
　　　紫虚周道士還俗多年而貧老如故元帥石末
　　　公憐其無依復令歸觀就養
白鶴棲青松願與人世違松髙風露寒却向人間飛江
湖無稻粱嵗莫將疇依稽首浮丘公涕淚灑毛衣浮丘
憐老鶴解悟既徃非浴以丹池泉照以若木暉翛然骨
髓清還向青松歸松葉烟茸茸松華霧菲菲可棲復可
食其樂天下稀如何從雁鶩喋呷圖身肥
　　　偶興
勞人怨長途壯士悲老别那將望鄉心對此傷神月凄
凉寒風至惆悵芳草歇瑶琴無子期絲絃為君絶
　　　雜感
畸窮傷往事晚莫悔前非流光不相待逝川那可追佳
期隔河漢日夕千里思鴻雁西北来安能從之飛佇立
望明月天霜夜沾衣
　　　黄慎之自閩見訪夜坐對酌悵然有感
故人一為别七見秋夕月今日見故人故人鬚髪新世
情如鬚髮故人當識察車輪東北馳車轂終不移
倦暑伏菅蒯白汗如流瀉開門見故人謂是天上下新
人各自媚故人何為者斧斤入山林松柏化灰灺寄語
風胡子莫怪金躍冶
煌煌華燭輝扇扇飛蛾翼羲和倚扶桑恨無夸父力大
鵬雖有能萬里亦一息可憐千斤牛坐受鼷䑕食
故人髪猶黒故人心尚赤人生一世間幾見駒過隙南
山有喬松翠鷸鬬顔色般倕不收録野火恣焚炙枝枯
榦亦折雪霰交洒浙中心有流液入地化為石遺之五
百年猶堪補青天
　　　鄭同夫餞别圖詩
江上潮始白林端霞半紫㣲風颺歸㠶紅葉映行子芳
醪恥金樽清歌猶在耳馬鳴不見人愁来若流水
　
　
　
　
　
　
　
　
　誠意伯文集巻三
欽定四庫全書
　誠意伯文集巻四
　　　　　　　　　　　　明　劉基　撰
　　覆瓿集四
　　古詩
　　　為祝彦中題山水圖
髙軒玲瓏不受暑半幅輕綃宿烟雨白屋素壁生空明
似聞水聲繞庭宇松髯拂天藤蔓埀枯根瘦石相因依
寒濤不驚虎兕卧嵐翠欲與蛟虬飛空江悠悠一漁艇
渚白沙明萬魚靜武陵桃花何處尋落日微風片㠶影
　　　寄江西黄伯善兄弟
我思美人乃在洞庭之陽彭蠡之隂衝波亘天三百里
離恨比之應更深揚瀾咆哮左蠡怒白日慘慘𤣥猿吟
欲往從之憤余心黿鼉臲卼不可以駕風摐摐兮雨淫
淫望厭原之飛烟邈匡廬之髙岑霞標日觀矗南斗石
門雙闕撐崎嶔虹旌兮翠羽昌容兮鳯凰舞荍衣兮茝
襟玉笙吹兮紫鸞音望不見兮悲莫任江水湛湛愁楓
林西来文曾到海願寄筆札逾兼金
　　　題安仁余氏留餘堂
君不見石季倫對案方丈皆八珍珊瑚夜光視如土寧
知汨没同埃塵又不見李賛皇平生鼎食滿萬羊中厨
烟火宵未冷詔書趣使趨南荒金谷名園委蔓草平泉
荆棘無人掃榮華瞬息可奈何空令過者傷懷抱世人
積金貽子孫一朝金盡難復論古来天道有好還君看
漢代于公門
　　　送胡季瑊平江監倉
君不見棠谿沙中金又不見龍門山上桐衝波蕩汨入
坎窞石溜漱囓欹雷風梓人桃氏不見顧自分委棄蒿
櫟同一朝清廟作雅樂搜索絡繹奔垂工飛亷鼓鑄王
爾斸熾炭利鑿相治礲朱絃横縆筍簴立鎮圭衮冕齊
雍容世間物理有消息累土自可成穹隆司倉雖微君
莫棄君不見魯叟當年嘗委吏
　　弋陽方氏壽康堂詩
先生作堂依林臯繞屋杉松浮翠濤烏皮靈壽扶鶴髮
項有千嵗雙埀絛小孫踉蹡竹馬戲大孫綵衣花底翺
有耳不聆闤闠音有目不識簿領曹鸎啼燕語日髙起
羽觴沉沉浮春醪君不見非熊老人釣清渭九十鷹揚
亦勞瘁
　　　徐資深華山圖歌
華嶽挿天七千丈丹崖翠壁開仙掌壁間擘出黄河流
大禹以之分九州河流衮衮赴溟漲華岳拔出天河上
雲宫霧窟疑本無石室金臺儼相向玉泉髙通玉井津
中有蓮實如車輪世人肉食未羽化可望不得聊相親
髙堂晚晴圖畫展眼明一見心目逺世間塵土今紛紛
吾當拂衣卧山雲
　　　題仲山和尚羣魚圖
濠梁之樂誰能寫袁蟻死後無畫者上人安知身非魚
援毫貌出態更殊剡藤素拂秋雲冷眼前驚見滄江永
翠尾輕披水上萍玉鱗倒漾空中影前行十二相迴環
吹澇喣沬淵沄間最後羣趨儼成列皎若寒霄舞流雪
却思昨夜風雨来赤鯉已去隨奔雷鯫鱻不作霄漢夢
濳心泳暖何悠哉贈言還畫重太息芒鞋竹杖今何適
慎勿作海水洶湧龍崢嶸空令素壁凝塵生
　　　永康胡元鼎白雲樓
少年辭家徃京國蓬根一斷無消息有時長想白雲飛
江海茫茫淚霑臆歸来拜母悲且喜悔作他鄉逺遊子
却起髙樓對白雲綵服翩翩足甘㫖昔日望雲煎百慮
今日看雲美無度却憶天涯望雲日平生心事從此畢
　　　贈醫士黄元之
先生軒轅之子孫手提萬物生死根神功微妙不可狀
能使元氣回遊魂箧中汞芽抽粟粒丹光照耀三彭泣
銜珠不受修蛇報采藥常令白猿拾結廬幾嵗呉山阿
赤松𤣥俗時相過更向蓬萊下神水併與人世清煩痾
　　　為本大師題唐臨晉帖
乾符天子萬幾暇宫中扈從多儒冠玉堂開宴出晉帖
翠氣蕩揺山雪寒侍臣模寫各臻妙碧樹瓊柯相照耀
令孜嗟嘆至尊喜内官拜舞宫娥笑日斜宴罷歸内園
外門有事人不言君不見闗東夜飛赤白丸昭陵玉匣
秋風酸
　　　題老翁騎牛圖
白日上悠悠竹梢霧已收晴天不易得及時當放牛鄰
家放牛多兒童我家無兒只老翁寒衣在機織未就原
上烈烈多髙風勿言衰老筋力薄有牛可放殊不惡但
願天公不相惱牛背閒眠飢亦好
　　　題額森進德祖母徐氏節義傳後進德之祖以
　　　戰死時其祖母年尚少
凰乃鳯之匹麒乃麟之儔錦衾角枕期白髪誰知不得
同山丘丈夫殉節殞烽矢英靈在世何曾死兩龍未合
延平津白日無光天色紫君不見青松與兎絲引蔓相
纒縈松摧絲蔓斷結根猶作千歲苓洞房含風霜露早
孤兒啞啞在懷抱皇天可憐兒長成相見黄泉情亦好
　　　題鍾馗役鬼移家圖
髯夫當前黧婦後腊鬼作粮驅鬼負虹蜺可駕雷可車
胡為役鬼来肩輿乃知老馗未公正怙威植私干律令
𤣥雲沈隂鬼怪多馗乎馗乎奈爾何
　　　為杭州鄭善止題蓬萊山圖
君不見大瀛海中有神嶽如崑崙周遭四城五十里石
骨纏繞扶桑根琪華爛日珠炫夜翠樓玉殿虎守閽鍾
山燭龍在其北兩眼煜發如朝暾仙人東王公掌握天
紀弼帝尊長虹為轅龍作馬飄然乗風白日在下弱水
湯湯無力可負芥自從大禹刻石之後来者寡彼秦之
皇其貪如狼而漢之武其欲如虎樓船萬斛空巍巍欲
到不到風掣之徐市蜉蝣身乃欲邀安期文成五利小
豎子羊質彊使䝉貔皮神仙大笑起濤浪射魚海上夫
何為
　　　壽山福海圖歌
吾聞軒轅之國乃在大海之中央其不壽者八百歲壽
者乃與天地同乆長樓臺縹緲造雲漢赤日繞戸扶桑
涼玉泉之水清以香瑶草之味如瓊漿洪崖有時来環
佩聲琅琅鳯鳥自歌鸞自語青蜺連蜷白雲舞淋漓豹
髓浮縹觴璀錯金盤薦麟脯耳聞楚水泣皇英眼見商
郊𦵏彭祖琪華生樹宵有光東風入律春茫茫春茫茫
樂無極青鵻夜夜月中来廣寒姮娥寄消息
　　　為王輔卿郎中題雪灘寒鴈圖
雲茫茫水浪浪林木脫葉無稻粱烏啼鴈叫天蒼涼嵗
云莫矣江山長有竹有竹在髙岡三株凍折兩復僵小
禽悲飛不能揚蒼梧悠悠隔沅湘欲往從之川無梁願
披寒霄見朝陽勿令嗷嗷傷我腸
　　　題金谷園圖
君不見石家名園擬黄屋蜀錦作圍金作谷暖香烘日
浮紫霄氷紈火布鮫人綃燕釵十二歌白苧珊瑚玲瓏
緑珠舞月榭吹笙引鳯凰霧幄傳觴語鸚鵡㸑下蠟光
宵未歇樓上佳人碎瓊雪空將遺恨寄丹青留作千年
後車轍
　　　送人分題得鶴山
丁令威乃在崑崙之墟閬風之巔羽衣誤作塵土夣回
首人世三千年空中落日松栢冷苦霧慘慘含悲泉夢
隨囘飈訪瓊田紫雞青鴨還相憐丁令威將奈何野有
矰繳隰有網羅前飛烏鳶後鴐鵝啄腥爭腐聲嘍囉渺
予懷兮隔烟蘿杳冥冥兮倚長歌丁令威胡不歸槐江
之山連大騩玉樓金嶂中天開玲瓏碧樹鏘瓊瑰鳯凰
有閣鸞有臺君胡為兮獨蒿莱丁令威歸去来
　　　畫竹歌為道士詹明德賦
我所思兮在瀟湘蒼梧九疑渺無際但見緑竹參天長
上有寒烟凝不飛下有流水聲琅琅中有萬古不盡離
别淚化作五色丹霞漿穿崖貫石出厚地風吹露滌宵
有光我欲因之邀鳯凰天路脩阻川無梁孰知畫史解
人意能以造化歸毫芒虚堂無人白日靜使我顧盼增
慨慷𤣥霜慘烈歲將宴鼪啼鼯叫天悲凉我所思兮杳
茫茫山中紫筍春可茹歸来無使遥相望
　　　題蘭花圖
幽蘭花在空山美人愛之不可見裂素寫置明窓間幽
蘭花何菲菲世方被佩薋菉葹我欲紉之充佩褘睘睘
獨立衆所非幽蘭花為誰好露冷風清香自老
　　　送葛元哲歸江西
我昔筮仕筠陽初官事窘束清事踈風塵奔走僅五稔
滿懷荆棘無人鋤明堂大開壯梁棟散木不遺椽梲用
豫章江上一逢君矯矯雞羣一孤鳯城頭月出明星稀
開門望月露沾衣文章繡衣郎談屑天葩霏得句即髙
歌驚起鳥鵲穿林飛星流雲散隔呉楚有時夢君詩上
語坐中百谷含清暉牎外飄風度踈雨我住青山耕晚
霞君去蟾宫折桂華别来八見秋雁過忽然㑹合増長
嗟江南二月草未秀雪陣如濤衮清晝投壺命觴盡文
友此樂百年何日又一朝復一朝三歲如過電四牡彭
彭子獨賢江東山水應看遍看遍人間萬不齊我馬向
南君向西海門日照漁浦白驪歌欲斷呉雲低栝蒼山
臨川水相思迢迢一千里山髙髙兮水深深極望不見
愁人心應將魂夢化為鶴永夜月明懐好音
　　　夜聽張道士彈琴歌(道士字/君度)
白間含光月照席梅花入簷珠的皪蕋宫道士彈七絃
明星在樹霜滿天鏘如暗泉發幽竇悄若空山叫哀狖
霧雨寒吹松柏響波濤怒激蛟龍闘神奔鬼怪入杳冥
鸞孤鶴寡風泠泠湘娥宵攀竹枝泣紫鳯曉啄梧桐鳴
悽悽欲斷還復續啼鸎一聲春草緑砉然清商行素秋
落葉灑地蟲啾啾擁衾聽之消百慮夢逐行雲自来去
九疑連天洞庭逺海闊烟深不知處蕋宫道士聽我語
世無子期誰識女桑間濮上方施行白雪陽春棄如土
　　　辛夘仲冬雨中作二首
江城積隂愁𤣥冬千家萬家雲水中烏啼黄昏雁叫夜
鼓角慘澹愁悲風青燈無光掩闗坐飢䑕相衘啼過我
讀罷殘書有所思凍雨霏霏淚交墮
嵗云暮矣風蕭蕭木葉脫落惟空條雲濃雨細白日短
慘慘不辨昏與朝雨中行人足斛觫去與公家製戎服
中原豺虎正横戈天寒風急奈爾何
　　　悲杭城
觀音渡頭天狗落北闗門外塵沙惡健兒被髪走如風
女哭男啼撼城郭憶昔江南十五州錢塘富庻稱第一
髙門畫㦸擁雄藩豔舞清歌樂終日割膻進酒皆俊郎
呵叱閒人氣驕逸一朝奔迸各西東玉斚金杯散蓬蓽
清都太㣲天聴髙虎畧龍韜緘石室長夜風吹血腥入
呉山浙河慘蕭瑟城上陣雲凝不飛獨客無聲淚交溢
　　　夏夜台州城中作
江上火雲蒸熱風欲雨不雨天夢夢良田半作龜兆拆
秔稻日夕成蒿蓬去年海賊殺元師黎民星散刼火紅
耕牛剥皮作戰具鋤犂化盡刀劒鋒農夫有田不得種
白日慘淡衡茅空將軍虎毛深玉帳野哭不入轅門中
健兒鬭死烏自食何人幕下矜竒功今年大軍蕩淮甸
分命上宰麾元戎舞干再見有苗格山川鬼神當効忠
胡為旱魃還肆虐坐令毒沴傷和冲傳聞逆黨尚攻剽
所過丘壠皆成童閫司恐畏破和議斥堠悉罷雲邉烽
殺降共說有大禁無人更敢彎弧弓山中悲啼海中笑
蜃氣繞日生長虹古時東海辟孝婦草木枯瘁連三冬
六月降霜良有以天公未必長瘖聾只今幅貟廣無外
東至日出西太䝉一民一物吾肺腑仁者自是哀鰥恫
養梟殈鳯天所厭誰能抗䟽回宸衷夜凉木末掛河漢
海嶠月出光玲瓏仰視皇天轉北斗嗚呼愁歎何時終
　　　寳林同講師渇馬圖歌
天廐馬神龍姿目如明星耳如錐拳花鬉毛雲陸離揚
鬐掉尾頳虹飛天廐馬閑且驕縶以青絲勒以鑣渇不
得飲瑶池泉飢不得食瓊田苗豆粟不實中腸枵口不
能語足屢蹻天廐馬壯且武食主之食須報主莝秣失
時罪在牧圉無如宋牂怨不得嚼咀䘮厥元戎殄師旅
天廐馬爾不聞趙國亷將軍一飯斗米肉十斤被甲據
鞍走若雲北斬栗腹西拒秦負荆謝藺不為身至今天
下稱良臣又不聞漢季劉荆州有牛千斤角曲觩啖食
十倍於常牛負重不若一牝麀老瞞度江俘楚囚骨肉
解割庖刃游天廐馬飽爾食草間封狼逭誅殛威弧撥
刺矢不直嗟爾神駿須盡力他年定遇田子方櫪上優
游終主德
　　　題釋驂圖
闗中小兒勇而競玉帳貔貅三百乗焉知道上十二牛
皇天黙佑周同姓絳宫大厲吼如雷墨車載甲光照䋿
鷹騰二陵間劒鋒白皚皚壯士百戰腦塗地元帥東來
坐草莱俘囚有血堪釁鼓自分殘膏染齊斧萬死一生
直望外豈意片言由内主鴻雁曽傷弓尚為空弮愁犀
兕脫匣出聞呼肯回頭河邊解驂徒譾謀舟中稽首空
悠悠濟河封尸勿云晚此事終作晉國羞君不見夫差
違子胥空灑姑蘇泣丈夫深戒婦人仁養虎遺患悔莫
及
　　　中峰永先和尚醉墨圖歌
老先行脚遍天下五湖七澤胷中吞淋漓醉墨落人世
恍惚目擊瀟湘存蒼梧飛龍去不還洞庭赤沙流水渾
九疑竹枝餘淚痕澧蘭沅芷化蕭艾古木雨炫寒烟昏
雲㠶縹緲向何處波浪澒洞驕魚黿我生胡為羇旅間
感時覩物生愁怨還君此畫歌一曲悲風慘淡来崑崙
　　　題錢舜舉馬圖
呉興公子雅好竒欲把丹青競天巧花蜂柳鶯看已足
貌得驊騮圖更好浪花滿身蹄削□兩耳抽出春筍尖
風鬉欲拂九霄霧隅目似掛髙秋蟾昨者王良失鞿鞚
封狼咆哮蛇豕閧天閑乗黄越在野出車未見歌南仲
嗚呼安得此馬背負郭令公掃清四海歸奏明光宫
　　　題王元章梅花圖
道人紅顔映髭雪欲與梅花鬬清潔夢魂化作梅花神
貌得梅花最竒絶髙軒落筆當晴曦北風吹樹寒雲垂
九霄露洗珠玉蕋野水影動龍蛇枝勞生苦被煩熱惱
見此令人暢懐抱虚堂夜半明月入𤣥鶴一聲驚絶倒
西湖處士骨已槁湖上淡烟迷蔓草石壇日夜長蒼苔
紫脫瑶英為誰好羅浮山在何處聞道其間無散木只
有梅花三萬樹黄初平在金華山中白羊許借我與爾
並駕凌飛霞
　　　金碧山水圖歌
武陵桃源今有無展畫渾如夢中見青螺作山綃作雲
白日蒼茫曖芳甸雄梁跨壑矯修虹走瀑懸崕激飛電
紫鳯宵鳴梧樹枝青鵻曉啄桃花片鳥啼長是豔陽時
草色寧隨霜雪變衣冠尚存周典則租稅不輸秦郡縣
山中肉芝美堪食澗底石泉清可嚥安得此地結茅屋
寄書漫託雙飛燕
　　　題松下道士携琴圖
道士抱琴松下行松風入耳清凉生石梁苔滑不可上
潭水泠泠學琴響琴有意兮水無心水中有龍能聴琴
琴聲凄斷水流咽月滿空山落松雪
　　　題縣崖蘭花圖
洞庭一夜西風起沅湘美人隔秋水翠㽔玉佩冷不收
怨入蒼梧九千里蒼梧之山絶浮烟上與女媧所鍊之
石相牽連瘦根迸雲石為穿紫莖瓊蕋涓飛泉一開一
落三千年歲晏𤣥霜白日昃南山桂枝化為棘我欲采
之無羽翼月宫青鸞呼不来卧看月明空太息
　　　題雪汀圖
天迷迷地茫茫雲埀日白江水黄踆烏凍縮龍走藏雪
花如月開扶桑彼何人斯一葉航手持釣竿詠滄浪詠
滄浪倚逍遥天風吹入瑶池去素女素娥應見招
　　　為董楚芳題山水圖
金庭接四明㑹稽藏禹宂半嶺生白雲如濤湧溟渤我
住城南隔天鏡朝夕看山見山性是誰模寫作畫圖展
向髙堂色相暎天上寳書緘石室翠柏蒼筠曉蕭瑟有
蛟如龍身九屈林深嶂疊不見日龍氣吐為烟霧出何
處樓臺香靄中蓬莱只在雲門東陽崖不留建木影隂
澗自起樵人風賀知章今已矣湖邉酒船為誰艤赤城
霞標通宛委陡苕花開落松子蕙帶荷衣歸去来清泉
素石無泥滓
　　　寄陶中立郭秉心叙舊言懷
為别未五載恍如生死隔有時長想愁欲狂中夜感歎
無羽翼憶昔相逢俱壯年錢唐栁緑花含烟粉墻繚繞
子雲宅華燈照幙自草𤣥春城飛雪滿一月立馬敲門
馬蹄没銅壺驍箭三十六易坐更投鏃相扢仰天大笑
催命觴酒多雪急天茫茫論文握手到爾汝知有膠漆
無參商君行却向江東去我亦棲遲廣文署震澤風驚
白鴈秋玉山露落青楓暮井邑蕭條刼火餘行人何處
問緘書傳聞那得辨真假引領遥望空嗟吁今年飄泊
越城裏重見手書悲且喜舊游雖在舊人非獨立看雲
淚如水羡君絳帳開海濵綵衣堂上生陽春艱危大幸
適樂土况有主翁賢且仁嗟余數與時不偶畫虎不成
祗類狗家鄉蕩析身轉蓬棄置田園事奔走豺狼在郊
蛇在藪府縣官曹但餬口藩垣乆厭邉鄙報旄丘載馳
徒疾首郭公子今何如璞中之玉可照車委棄土壌慚
碔砆往事轉頭同過翼猿鶴蟲沙豈終極南山直榦劈
雷電般匠束手無顔色殷勤寄情素㑹面未有期願言
努力各自慰莫遣青鬢先成絲
　　　和呉以時秋夜長篇
秋夜長今日何日此何鄉流螢在砌苔在墻明星滿天
月照牀東西南北路渺茫車何為乎水中央秋夜長今
日何日此何鄉
　　　雪晴偶興因以成篇
𤣥雲四埀天黯黮大野蒼茫飛雪糝北風刮面利如刀
海氣昏昏迷逺覽若華東光封宻霧比屋無烟色悽慘
天姥沈隂禹宂閉扶胥海濤渾不撼愁埋朱鳯入杳㝠
局縮赤蛟深坎窞猿狖哀號咽巗谷鴻鴈驚啼亂葭菼
壯士金戈鋩鍔凌将軍玉帳旌旗黲師徒百萬盡熊羆
幕下從官皆燕頷馬蹄蹴蹋坤軸震夜半入蔡何人敢
空山野客拙且懶旅舎蕭條坐無毯頑童汲井十指直
稚子敲氷兩髦□今朝出日照梁棟樓外逺山皆菡蓞
初驚急溜瀉源泉漸看縣澌掛旒紞那無美酒洗胷臆
空有新詩吐肝膽先人敝廬松柏在墻角早梅應可􁂝
蝮蛇張鱗虎掉尾平地倐忽成窊埯藩閫官曹厚禄食
忍以黔黎為醢□天民曰望天愛憐破瓦頺垣最悲憯
農家齊仰二麥成且喜土膏滋九坎清晨樹上啼布榖
柳下碧波漪澹澹安見扁舟泛五湖莫使中心攅百感
　　　題陸放翁賣花叟詩後
君不見㑹稽山隂賣花叟賣花得錢即賣酒東方日出
照紫陌此叟已作醉鄉客破屋含星席作門温螢生竈
花滿園五更風顛雨聲惡不憂屋倒憂花落賣花叟但
願四海無塵沙有人賣酒仍賣花
　　　題柯敬仲墨竹花石
紅桃花夭天緑竹葉薿薿水邉石上相依倚恰似佳人
配君子奎章博士丹丘生寳書鑑盡芸閣清染朱涅翠
歸墨筆收入造化無逃形烟濃風暖春如醉竹有哀音
花有淚花枯竹死今幾年空留手跡令人憐
　　　包與直題太一真人圖
太一真人厖眉鬚不知所持何代書既不學昴星降精
下輔隆凖公又不學傅說請帝通夢寐左右商王陳範
謨𦕈然一葉蓮花荂清秋風吹落泥塗紅凋粉瘵不可
扶君何為乎以為桴蕩漾九河凌五湖夸耀水伯驚天
呉坐令文成五利之軰假借神聖欺庸愚靈旗風翻壯
荆符麞鹿無鬼夫何辜漢宫天禄連石渠金釭銜璧麗
綺疏青藜有燄如芙蕖何不分餉依光夜績之徐吾髙
堂眈眈縣畫圖作歌一笑駭里閭
　　　為戴起之題猿鳥圖(牧谿/畫)
巴東之山巫山髙連峰挿天關健牢中有懷陵簸谷之
波濤藤蘿杳㝠風怒號人跡不到神鬼逃但見野猿沙
鳥羣相嘈聱取百竅揺巖嶅此景可聞不可遭爾何為
乎貌以毫毛嗟哉用心無乃勞江盤峽束雷雨昏崩崖
死樹纒古根𤣥猿抱兒隨白猿長臂婹嫋相攀援舔睒
譎詭趠騰縣柯攫石墜且掀上有滿月如赬盆篔簹桃
枝寒自蕃嘉實不食鳯髙翻但見娥皇女英之淚痕勢
窮險盡原野闢落日烏鴉繞雲黒荻花茫茫蘆葉赤前
飛鴰鶬後鳬鷁瀟湘洞庭烟水碧騶虞鸑鷟無顔色還
君此畫長太息獨立看天淚沾臆
　　　題界畫金山圖
岷山導江入海長金山却在江中央下有地軸連扶桑
上有鳥道通九陽白波繞之如雪霜杳然浮空或低昻
但見危樓峻閣造牛斗似蓬莱之鏘鏘撞金伐革殷朝
廊葳蕤翠葩相焜煌巖崖洞谷蛟龍堂斑鱗錦紋頦頷
張隠嶙窈窕變暄凉虎蹄豹跡萬古不可到海若夜出
雲霞香摩尼之珠明月光目連持来自西方謂能驅遣
毒沴消災殃轉惡為善回妖祥嗟我欲往不能翔畫中
忽見心飛揚涉水有鼉野有狼武陵桃花今渺茫浩歌
一曲増慨慷
　　　題界畫卧龍山樓閣圖
巍巍乎大海之西浙河之東是曰㑹稽夏后所封吞雲
吐雨隔躔次闔闢光景調春冬地平天成五千載職貢
長與中華通洞天石室神仙宫香爐紫氣騰芙蓉禹穴
窈窕潜蛟龍玉書金簡今無踪但見蒼松翠柏晻曖閉
白日猿狖叫嘯生悲風卧龍何蜿蜒向之離立如孩童
上有朱薨碧瓦縹緲浮𤣥穹流星穿牎月掛戸下視水
木光玲瓏多年不見嘗膽處野花自落莓苔中緑蘋香
飄楊柳濃漁舟一葉波溶溶黄冠賀老已寂寞澹烟細
雨空青楓雁山狂客意匠工能以翰墨偷天功對此使
我心神融便欲築室依巃嵸短衣瘦䇿尋葛洪嚥服石
髓餐晴虹翩然逺逐浮丘公不須懷古意慘戚伯夷綺
季俱蒿蓬
　　　題羣龍圖
世間萬類皆可覩茫昧獨有鬼與龍此圖畫龍二十四
狀貌詭譎各不同得非物産有異種或曰神變無常蹤
一龍揵尾欲上水足爪猶在奫沄中一龍出穴飲澗底
頭上飛瀑㵼白虹前有一龍已在雲顧視厥子揚雙瞳
浪波魚鱗杳谾豅日車坱圠天無風中庭兩龍忽相逢
鬚眉葩髿如老翁便欲角觝爭雌雄西望積石接崆峒
白龍擘石窺流潨河伯逺遁虛其宫屈蟠睡者何龍鍾
老物用亢時當終峽外六龍獰以兇矜牙舞爪起戰攻
齩鱗嚼甲含劒鋒陷胸折尾波血紅之死弗悟人誰恫
一龍引肮將欲從迴環睢盱未敢通最後一龍藏于埪
睥睨勝敗非愚沖無乃有意收全功雲中㺯珠勞爾躬
不如卧沙之從容龍子學飛力未充母在下視心憧憧
何物一角額凖隆觩然出洞若蛇蟲有龍接之自巃嵸
恐是鞏穴王鮪公皮骨始蛻形猶䝉兩龍歸来倦不翀
癡龍攀石身已癃蚴蚪偃蹇歘騰衝蜿蟺攫躍鬐髪茸
呿呀奔拏曲如弓百態並作何紛厖是耶非耶孰能窮
畫師昔有僧繇工能令真龍下虛空安得伶倫截竹筒
吹之呼龍出石谼使我一見開昏瞢
　　　為丘彦良題牧谿和尚千鴈圖
往時惠崇畫蘆鴈對之如在江湖㳺只今此圖又精妙
中有千里瀟湘秋乃知浮屠性多巧意匠不與凡夫儔
呉松江長具區闊天目虎丘青一髪西風九月秔稻黄
朔鴈飛来翼相戛農夫苦飢鴈獨飽此意畫師應識察
近者分明辨羽毛逺者縹緲瞻秋毫或乗飄風入烟霄
或翳落日沉隍濠起如武侯布八陣集如萬舞囘旌旄
眠沙卧草鳴且翺喋呷藻荇亂蓬蒿未空穗盡却歸去
風寒漠漠春雲髙我家南山限蒼嶺鴈飛不到川路永
深林大谷蛇豕盛愁向他鄉撫虚景人言鴻鴈比弟兄
我有兄弟隔兩城題詩巻畫謝客去無使感愴傷中情
　　　雨中寄用章上人
月盈復魄已過五不見白日長見雨美人姢姢隔巷陌
㑹面不得徒延佇昔邪當門泉湧礎仲蔚蓬蒿塞環堵
隂風見人作秋氣芳草日夕成宿莽𤣥圭上天禹穴閉
倉水使者今何許玉京羣仙翳煙霧弱水西流隔𤣥圃
女夷鼓歌不自覺朱鳯翅濕那能舉自從干戈起淮甸
天下無處無豺虎徴歛頻煩轉輸急更有何鄉為樂土
翳桑餓人誰復數思家逺客空悽楚半生身世付浮雲
獨立看雲百憂聚晚来天南横絳虹雨勢未已愁雷公
井蛙谷鮒俱得意氾濫潢潦登穹隆方外文章誰最好
後有嬾公前笑老裁詩忽漫寄中情萬事茫茫聴蒼昊
　　　玉澗和尚西湖圖歌
大江之南風景殊杭州西湖天下無浮光吐景十里外
疊嶂湧出青芙蕖百年王氣散荆棘惟有歌舞留歡娯
重樓峻閣姑鉛黛媚栁嬌花使人愛老僧不善兒女情
故作觕豪見真態想其泚筆欲畫時髙視化工如小兒
千巖萬壑吾意匠夸娥巨靈吾指麾却憶往年秋雨夕
畫舫衝烟度空碧蒼茫不辨雲與山但覺㣲風響蘆荻
須臾冷月迸深霧時見松杉半昏黒開尊命客彈焦桐
扣舷大笑驚海童鮫人唱歌魚鼈應水底影動雙髙蜂
只今倐忽成老翁可憐此樂難再逢愁来看畫欲自適
誰知感生愁轉劇
　　　顧周道山水圖歌
憶昔晉時顧虎頭能畫聲名塞穹昊千載而下繼者誰
君之耳孫字周道江南山連滄海島水逺山長愁絶倒
興来走筆如有神濃抹淡妝無不好前峰倚天自太古
知是天台是天姥烟開浪波揺浦溆草滿汀洲樹如羽
山迴兩崖夾幽谷小橋俯暎菰蒲緑扁舟何處覔鱸魚
滄浪水寒空濯足柳邉碧石明素沙茅廬似是陶公家
衡門晝掩雞犬寂誰人共采黄金花我屋雙溪松柏裏
清泉皎潔無泥滓鳯皇不来鷹隼逝白日鴟鴞嘯桑梓
華表柱頭丁令威風塵澒洞何當歸感時對景重回首
不知人民今是非
　　　題米元暉瀟湘圖
米家父子皆好竒戲弄筆墨如小兒三百年来傳幾手
坐見銷鑠同春澌丹青馳譽士所恥勉强徇物寧非癡
蒼梧之山鬱崎嶬重華徃矣空寒颸猿啼鳳去竹迸淚白
日慘淡令人悲瀟湘洞庭連鄂渚江漢波濤動荆楚不見
軒轅張樂時水妃怨泣鮫人語問君此圖何處得中有逺
意衆莫識君不見岐陽石鼓字冺㓕千載猶為人愛惜
　　　題趙學士色竹圖
竹性本孤直磬折良可憐由来剛介有摧挫嵗寒然後
知真堅虚堂無人清氣㑹日滿髙林風影碎漆園胡蝶
去茫茫冷落瀟湘蒼玉佩我思美人淇水隈路永莫致
増悲懷雪霜紛糅嘉實晚不知鳯皇来不来
　　　題富好禮所畜村樂圖
我昔住在南山頭連山下帶清溪幽山巔出泉宜種稻繞
屋盡是良田疇家家種田恥商販有足懶踏縣與州西風
八月淋潦盡稻穗櫛比無蝗蟊黄雞長大白鴨重瓦甕琥
珀香新篘芋魁如拳栗殻赤獻罷地主還相酬東鄰西舎
迭賔主老㓜合坐意綢繆山花野葉挿巾帽竹筯漆椀兼
甆甌酒酣大笑雜語話跪拜交錯禮數稠或起頓足舞侏
儒或坐柏手歌甌簍傾盆倒榼混醯醤爛漫沾漬方未休
兒童跳躍助諠譟執遁逐走同俘囚出門不記舎前路顛
倒扶掖迷去留朝陽照屋且熟睡官府亦簡少所求寧知
宴安含酖毒耒耜一變成戈矛髙門大宅化灰燼蓬蒿瓦
礫塞道周春燕營巢在林木深山露宿隨猿猴三年避亂
客異縣側身天地如浮漚親朋阻隔童僕散䟽食水飲不
自謀有時惝怳夢閭里驚覺五内攅百憂君家畫圖稱絶
妙鍳别曽遇柯丹丘想應臨榻出秘府筆意精到世罕儔
村歌社舞自真率何用廣樂張公侯太平氣象忽在眼令
我感愴涕淚流近者鄉人来報喜今嵗髙下俱有秋豺狼
食飽卧窟穴軍師已運招安籌人情自古共懷土况乃霜
雨凄松楸神龜且被預且困予所弗念天我尤積薪厝火
非逺計誰能獻納陳嘉猷長江波浪接淮泗白日慘澹騰
蛟虬天下農夫總供給隴畝不得安耡耰市中食物貴百
倍一豕之價過於牛魚鹽菜菓悉賣米官幣束閣若贅瘤
朝餐僅了愁夕膳誰復有酒澆其喉循環天運往必復
邪氣蹔至不逺瘳此生此景須再覩引領悵望心悠悠
　　　題湘湖圖
君山洞庭隔江水彭蠡無風波浪起明牎曉晴圖畫開興入
湘湖三百里浙江兩岸山從横湘湖碧繞越王城越王城荒
陵谷在古樹落日長烟平㳺子天寒孤棹逺七十二谿飛
雪滿浩歌不見濯纓人沙鶴野猿相對晚湖東雲氣通蓬
莱我欲從之歸去来蛟鼉塞川陸有虎兩臂無翼令心哀
　　　為啟初門和尚題山水圖
天下名山隨處有畫圖流傳亦良乆祗園道人展横幅
觀者稱誇同一口蒼梧九疑髙挿天巻而懷之不盈手巨
靈驚呼盤古怒地軸坱圠昆侖剖太陽出海開杳㝠嶓
冢岷峨大如斗華軒無人清晝閒恍然置我匡廬間金輪
逈出牛女上逺近羅列千雲鬟江花野竹青錦斑嵌巖斷
石蛟鼉顔岡盤谷轉絶徑路但見湖水迴瓊環白沙洲暖
春風起南船掛㠶北船艤呉波不盡芳草外楚岫半入長
烟裏夜深小龍行雨歸宫亭月落彭郎磯旌陽步虚盧老
和雜佩散作虹蜺飛百年塵世真夢寐回首旌旗塞天
地舊游何處成渺茫一曲狂歌數行淚青丘弱水迷方
壺武陵桃源今有無瑶臺三島消息斷安得羽翼歸清都
　　　題趙學士松圖(白/塔)
趙公拈筆作古松平地躍出三青龍蜿蜒不上霄漢去
爽颯長留烟雨濃前朝美人鬬草處猶有當時數株樹
江亭六月凉如秋應與此圖相對愁
　　　題李陵見蘇武圖
中原無書羝不乳狐裘蒙茸奈何許老身漢節死生俱
地角天涯見明主金鞍駿馬空故人相看一笑増悲辛
悲来風沙吹上馬河水東流日西下(空一/作吾)
　　　陳彦德以畫見贈詩以酬之
君不見昔者米南宫又不見今時趙學士能將翰墨爭
鬼工天下流傳名父子栝蒼處士身姓陳小郎英俊尤
可人欲收大地入掌握筆意所到如有神曉携小幅来
贈我紅日滿牎花婀娜開軒展視心眼寛如在岳陽樓
上坐湖波吹烟入逺山君山乃在湖中間蒼梧九疑隔湘
浦孤雲日斷幽篁斑漁舟一葉来何處巫峽雨昏啼鴂
暮澤畔行人乆不歸沙上輕鷗自飛去陳公子聴我歌
深林大谷龍蛇多蓬莱三島可避世欲往其奈風濤何
　　　長平戈頭歌
長平戰骨烟塵飄嵗乆遺戈金不銷野人耕地初拾得
土花漬出珊瑚色邯鄲小兒强解事枉使泥沙埋利器
四十萬人非少弱勇怯賢愚一朝棄隂坑血今秋復春
朽壤食盡蒼蛇鱗湮淪長愧杜郵劒廢墜空憶樁喉人
故壘中宵鬼神入雲愁月暗戈應泣嗚呼當時豈無牧
與頗戈乎不遇可奈何
　　　錢王箭頭篇
鴟夷遺魂拗餘怒欲取呉山入江去雷霆劈地水羣飛海門
扶胥没氛霧英雄一怒天可回肯使赤子隨鮫鮐指揮五
丁發神弩鬼物辟易腥風開三百年来人事改濤落沙平箭
空在石梁飲羽未足誇蜀國三犀漫欺紿近聞黄河水亂流
青徐一半悲魚頭安得壯士斡地軸為拯斯民塗炭憂
　　　次韻和石末公七月十五夜月蝕詩
招揺指坤月望日大月如盤海中出不知妖怪從何来
惝恍初驚天眼昳兒童走報開戸看城角咿嗚聲未卒
蟾逃兎遁漠無踪璧隕珠沉一何疾丈夫愕視隘街巷
婦女喧呼動圭蓽輝輝稍辨河漢沬耿耿漸明荒冢漆
百官袍笏羣吏趨伐鼓撞鉦仍設韠赤水難令罔象求
澠池莫效相如叱升簷變閣到空曠􁦬掩氛侵殊靡畢
廣寒桂樹刼火燼借問嫦娥有何術今年下土困炎沴
草木焦枯野蕭瑟蓱號暍死龍甲焮赤熛當衢掛萍實
光芒照灼𤣥武爛誰復瑣瑣憐蚌鷸今夜慝作最差異
天道幽㣲孰能詰太隂配日宰臣象無乃常形多縱軼
近来營壘徧宇内羽林慘澹空鐡鑕荒郊廢市何所見
䕫罔蛟蛇兼蚤蝨此皆在地不在天未若蝦蟇狡而獝
黄文結鄰上訴帝賜以小戎驂牡騭剖蟇洗魄還月光
再起咎繇明典秩返蟾歸兎復纎阿萬古㳺塵避清蹕
　　　再用前韻
虞淵谽谺納歸日金樞吐月相承出初離積水看若飛
稍映㣲雲盼猶眣是時蓐收肇視政莎雞振羽鳴蜩卒
姮娥靚妝覲玉帝坎軻中途嬰禍疾旅人苦熱愛清凉
快覩光輝滿蓬蓽願開寳鑑照覆盆豈擬瘴塵昏㸃漆
隋珠慙固重革櫃和璧嗟䝉韎韋韠呉罡樹折不自謀
纎阿馬弱無人叱三足蟾驚入坎窪八竅兎走罹罝畢
圍灰破暈漫傳方屑玉補凹空著術雷公駭懼罷靈皷
湘女幽憂舎鳴瑟故老謂是蝦蟇精潜伏姦妖營口實
羲和尸位罔聞知可以人而不如鷸往嵗威弧弛其彀
蛇豕陸梁誰復詰髙牙大纛擁藩垣腸斷吞聲受陵軼
江淮洶湧湖淅沸骸骨成山連鬼鑕萬姓喁喁釜裏魚
百官蠢蠢褌中蝨黄牙白葦棄賢良赤紱𤣥裳寵獰獝
昊穹示變盍警畏惟德動天天自騭况今旱魃又為厲
東作西成不平秩安得緘辭伏閶闔聖主如聞應駐蹕
　　　涇縣柬宋二編修長歌
浙東行人過江左正值蕤賔之管吹輕葭隂氣黯黕天
地閉仰面不見扶桑鴉谷風哀鳴灌木應雨脚四埀如
亂麻崩湍湧溜汨奔㑹平地碾齧作臼窪使疑桑田變
滄海流汞熒眼無津涯菅茅披猖黄竹拜蛙黽狼籍助
喧譁滿路青泥雜隕􁁉局縮畏觸蛭與蛇破瓦荒畦舊
市井荆榛穢奥巢麏䴥翠眉蟬鬢轉蓬去頽墻缺甃刼
火煅善淫禍福不可料韶艷夭閼令人嗟叢祠佛殿總
銷歇但見木偶眠泥苴前度長洲絶短澗輿從沾濕水
没胯寒颸㾕瑟透衣袖雖有氊葢那能遮水邉老鸛學
人立鷺鷥侍傍如小婐廢田蔓草結旌斾農夫盡化為
蟲沙布榖不知時事異勸耕終日聲查查晚来雨歇到
涇縣只有蒿荻無人家縣官趨迎入公廨筋攣骨解肉
半麻蕭條破竈冷灰灺飢童凍口張唅呀滹沱麥飯那
能致新豐酒醪何處賖古稱悲歌可當哭莫怪笑謔同
兒哇夜深月出照庭樹鬼燐一似青蓮華驚魂遁魄稍
歸舎收入志慮無令邪愁愁曉霧子規叫起坐更昐羲
和車
　　　聴蛙
繞舎荒池底且□蟄蛙齊候鳴雷社已知地氣上如炊
更覺石泉流若瀉舉頭玉燭煥陽明􁀙足汙泥悲土苴
半夜條風入綺牎清晨細雨霏簷瓦梁間紫燕舞參差
枝上黄鸎語悲咤播形肖貌均有生感氣傷情孰瘖瘂
初聆衙衙雜更鼓漸聴嘈嘈成侈哆猶持堅白較同異
似坐狙丘談稷下村童叫噪聾學究悍婦勃磎喧娣姐
西域胡僧彈般若齊東老生矜炙輠逸㠶觸岸靡兼葭
醉客罵筵投盞斚呦咬誰辨驃兒哇虩砉乍開賔叟㗿
怒牙嚼齧悸羅吞寤言詰屈驚宜􁡪徒夸楚使能詈齊
未讓秦巫工詛芊兜離僸佅紛覼縷帝樂虚張洞庭野
虞䕫奚暇調笙磬周瞽曷由分鄭雅旅人懷憂實無寐
遭此彊聒胡為者得非作姦謀蝕月無奈聚訟騰讙􁡫
昔聞周公立典教蟈氏專司鞠灰灑常疑聖人茂育物
獨向㣲蟲少寛假乃今知其非瑣屑欲問官司乞餘地
鳯皇鸑鷟聲苦希白雪陽春和偏寡蚊蠅蚤蝨多扵沙
鑚咂喑嗚紛醜覩蝦蟇幸不含毒螫何苦呶號爭跁跒
烏鳶逐響蛇聴音寧顧入腹生㿂瘕賦詩却笑柳栁州
忍使腥臊辱葅鮓
　　　贈道士蔣玉壺長歌
先生清如玉壺氷神閒志一精粹凝𤣥黄健順六子承
和氣坱圠麄穢澄冲虚澹澹廓以𢎞冥茫沕穆恬無能
火烏入海隂液升鶉蛇受約不敢騰束縛龍虎如寒蠅
虚無黄堂帝所慿四方上下齊鈎繩北幽羅酆對朱陵
女夷鼓歌王母應瓊宫夜半張華燈金葩碧葉紅毾㲪
素霞鬱滃𤣥雲烝沆瀣厭浥淪泉興牽牛織女来相仍
用之不减亦不増地官錫福天官徴老蚌迸殻驪珠升
太一象輿驂八鵬翼以六蜺前五􁀙風輪蕭蕭生夏凌
參旗九斿茷緄縢二八青蛾美目􁀙翠蕤交翟翺翪□
属車九九如連繩最後雷軺子所乗流蘇勃窣埀鏤膺
斒斕駁馬騮駱驓蹴霞踏霧碎綺綾天津閣道轥輷輘
歸来瑶臺十二層月光照耀玻瓈棚下視瀛海波濤砅
龍宫蜃窟寒兢兢歸塘暘谷清可慿鱗甲鏡瑩鰐與鯪
湘妃鼓瑟氷絲縆摐金戛玉萬穴􁠽琅玕風吹殷崚嶒
琉璃雲母龜貝朋琳房壁甓珵階陞素鸞振迅霜女扔
璇題瑣牎肅蕄蕄洞晃曭朗眩遥瞪㾕肌砭髓魂欲殑
忽然浮空墮杳瞢飈馳電㸌羽脫肱天衢阻遐世網罾
昏昏日月敲炎蒸句曲之山崒硱磳楓杉檜栢櫧桂㭁
蘅蘭杜若蕙茝䔷縁岡被嶺羃磵塍大地浪井瀑練漰
萍瀕繡繪芙蓉蔆鼉虬蚴蚪千年藤纒絡薜荔縣鬅鬙
敷芳發馥菲芬艿獑猢􁖓蜼鵰蒼鷹攀援歘砉巖㟧崩
寒螀蟪蛄䗿犯􁊦嵐餐靄飲喧岌峘先生皮冠衣絳繒
桃枝七尺穿虺螣三茅真君共嗟稱星根絶頂時同登
黄斑黒虎陟降凭石罅甘漿溢若澠神芝吐燄如篔簦
食時動機保不薨驅斥琚瓆除瘕癥眸光照座生紫稜
舉觴引滿鯨喉㵗解后見之喜莫勝揚眉抵掌開蒙􁠼
人生嘉㑹安得恒靖恭正直天所興作詩持贈匪妄譝
　　　初夏即景
前日大熱釋我裘昨日一雨凉如秋寒暄倏忽反覆手
氷炭著體何由瘳今朝初晴又欲暖園中草芽軋復抽
嗚呼安得伶倫吹嶰竹四氣不愆同玉燭
　　近體詩
　　　丙戌嵗將赴京師途中送徐明德歸鎮江
疲馬懷空櫪征衣怯路塵那堪逺逰子復送欲歸人月
滿西津夜花明北固春論文應有日話别莫悲辛
　　　過南望時守閘不得行
客路三千里舟行二月餘壯顔隨日减衰鬢受風踈蔓
草須句國浮雲少昊墟愁心如汶水蕩漾遶青徐
　　　發景州
澹澹夕風作蕭蕭蘆葉鳴林間衆鳥息河上一舟行海
近雲常濕天虚月更清神京看漸近且緩望鄉情
　　　泛海詠霧
海上苦多霧北風吹更長纔交積水氣已翳太陽光淺
亂洲渚色深迷鴻雁行神姦馮出入君子慎周防
　　　黄州團湖董氏鏡心樓
團湖四面開明鏡中有髙樓接太清絳氣徃来蟾影入
碧光浮動日華生雲間威鳯孤飛下空裏逰魚作隊行
安得翠軿呼弄玉金銀臺上卧吹笙
　　　無題三首
一片浮雲萬里心海波無底未為深虞淵險迫羲和疾
空使傍人詫鄧林
玉樹沉沉結夜愁金陵蔓草沒荒丘誰言錦䌫江都去
不見金陵蔓草秋
黄鵠髙飛雲路遐野鳬謀食但泥沙山中樗櫟年年在
看盡西風木槿花
　　　題墨菊
粲粲金英美可餐九秋風露與清寒墨君莫妬天然色
終遣靈均怨子蘭
　　　題渉溪驛
澗水彎彎繞郡城老蟬鳴作車輪聲西風吹客上馬去
夕陽滿川紅葉明
　　　過閩闗九首
闗頭霧露白濛濛闗下斜陽照樹紅過了秋風渾未覺
滿山秔稻入閩中
峻嶺如弓驛路賖清溪一帶抱山斜髙秋八月崇安道
時見棠梨三兩花
建溪激箭向南流石齒如鋒鬬客舟篙子踏歌渾不畏
行人遥望替生愁
驛路髙低度嶺闗兜離人語雜夷蠻江花巧似駝茸白
山果渾如瑪瑙殷
飯淅香瓊酒㶑霞驛亭到處只如家征夫但恐咨詢闕
莫向天涯怨路賖
漠漠輕雲結晚隂依依斜日掛遥岑炊烟忽起桑榆上
散作鮫綃抹半林
道上黄埃撲馬鞍汗流如水透中單忽驚踈雨林梢過
急換羅衣更怯寒
劍水悠悠南去深黄茅苦竹自成林日烘溪霧生秋瘴
風攪山霏作晝隂
嶺上髙秋生火雲狂雷送雨忽紛紛鷓鴣更叫空山裏
縱是無愁亦厭聞
　　　錢塘懷古得呉字
澤國繁華地前朝舊此都青山彌百粤白水入三呉艮
嶽銷王氣坤靈肇帝圖兩宫千里恨九子一身孤設險
馮天塹偷安負海隅雲霞行殿起荆棘寝園蕪幣帛敦
和議弓刀抑武夫但聞當宁奏不見立庭呼鬼蜮昭華
衮忠良賜属鏤何勞問社稷且自作歡娱秔稻来呉㑹
魚黿出具區至尊巍北闕多士樂西湖鷁首馳文舫龍
鱗舞繡襦暖波揺襞積凉月浸氍毹紫桂秋風老紅蓮
曉露濡巨螯擎擁劍香飯漉雕胡蝸角乾坤大鼇頭氣
勢殊秦庭迷指鹿周室嘆瞻烏玉馬違京輦銅駝擲路
衢含容天地廣養育羽毛俱橘柚馳包貢塗泥賦土腴
斷犀埋越棘照乗走隋珠弔古江山在懷今歳月逾鯨
鯢空渤澥歌詠已唐虞鴟革愁何極羊裘釣不迂征鴻
暮南去回首憶蓴鱸
　　　題畫梅
夭桃能紫杏能紅滿面塵埃怯晚風爭似羅浮山磵底
一枝清冷月明中
　　　讀史有感
千古懷沙恨逐臣章臺遺事最酸辛可憐日暮髙唐夢
繞盡行雲不到秦
　　　分贓臺
突兀髙臺累土成人言暴客此分贏飲泉清節今寥落
可但梁山獨擅名
　　　漫成
階下青苔砌上莎春深烟雨自相和幽蘭生在空山裏
縱有清香奈爾何
　　　至婺州聞官軍自温處之江東所過皆空遂從
　　　間道還鄉
聞道人家總避軍我亦獨穿豺虎羣莫思身外路多棘
且喜雨晴山出雲林端石磴鶻自占澗底風松猿共聞
他年想象或夢到兩鬢白雪應紛紛
　　　稽句嶺
白日隠巖嶅千崖氣勢豪溪流婺女闊山入少㣲髙危
石天欹側長風谷怒號干戈方自此行役敢辭勞
　　　感興七首
昭代仁聲浹九夷野無矛㦸有鎡基誰言潢海操兵釁
却産宫庭制禮時廣路駪駪周四牡隂風肅肅漢靈旗
弔民伐罪元戎事旰食宵衣上聖思
清時不樂道干戈鼯䑕其如虎豹何淮海風雲連鼓角
湖山花木怨笙歌紫㣲畫省青烟入細柳空營白骨多
惆悵無人奏丹扆側身長望涕滂沱
衣冠共喜際雍熈豈意豺狼負盛時禮樂百年忘戰乆
風雲八陣得才遲神謀不是閭閻識廟筭誰聞黼扆思
慚愧鯫生懶無用江湖愁望鬢成絲
將軍意氣薄丹霄欲把孤航截海潮蘓武節来無忌死
岑彭營惡子陽驕鴟鴞詩奏忠誰白松柏歌成恨豈銷
悵望天涯一灑淚鯨鯢罔象雜三苗
落日悲風雲滿川家家閉戸少炊烟也知渤海無龔遂
漫憶邯鄲有魯連三尺青萍思出匣數莖白髪望歸田
請㸔如鏡南樓月此夜清光最可憐
天弧不解射封狼戰骨縱横滿路傍古戍有狐鳴夜月
髙岡無鳯集朝陽琱戈畫㦸空文物廢井頽垣自雪霜
漫說漢庭思李牧未聞郎署遣馮唐
天上九闗森虎豹人間七澤起龍蛇塵埃不辨風雲色
雨露全歸枳棘花秦國有人迷鹿馬周郊無土載蟲沙
淮濆何日歌常武腸斷嚴城戍鼓撾
　　　越山亭晚望
越絶孤城枕海湄越王亭下景遲遲雲埋夏后藏書穴
草沒秦皇頌德碑鑿齒未馴虞禮樂戈船猶駐漢旌旗
春風淡蕩吹楊栁笑看呉鈎有所思
　　　謁夏王廟有感
一片宫垣粉艧新前王陵廟在松筠玉書金簡歸天地
貝葉曇花詫鬼神滄海波濤紆職貢山川草木望時廵
苖頑未狎虞階舞空使忠良淚滿巾
　　　寒夜忽然有懷周紫巖先生遂成口號奉寄且
　　　以酬黄柑之惠
柱下先生住紫巖倚天愁嶺氣巉巉客来毎託青猿報
書寄還憑白鳯銜日上寒光生水石月明晴翠落松杉
旅人珍重黄柑贈愧乏瓊瑶荅素緘
　　　冬暖
今年南國天氣暖十月赤城桃有花江楓未肯換故色
汀草强欲抽新芽野畦落日舞殘蝶小池過雨喧鳴蛙
城上幾時罷擊柝愁見海雲蒸晚霞
　　　不寐
不寐月當戸起行風滿天山河青靄裏刁斗白雲邉避
世慙商綺匡時愧魯連徘徊懷徃事惻愴感衰年
　　　題梧桐折枝翎毛圖
瓊柯碧葉兩參差又是西風白露時鳯鳥不来嘉實晚
小禽銜上最髙枝
　　　題竹根小禽圖
竹露無聲墜碧柯小禽相對啄秋莎江湖雁鶩肥粱稻
繒繳連天霧雨多
　　　題畫猫
碧眼烏圓食有魚仰看胡蝶坐階除春風漾漾吹花影
一任東郊䑕化鴽
　　　漫成
春雨日日送愁来雨中百花渾未開青山不見神禹穴
碧草已滿越王臺魚兒㺯水浮還沒燕子尋巢去却回
頭白揚雄嬾獻賦衡門從此掩蒿莱
　　　夏日雜興七首
眼見青苔上短垣忽看碧草翳衡門西来急雨寒聲壯
東望扶桑曉氣昏征戍誅求三載外詩書禮樂幾家存
天涯地角風塵滿極目雲霄漫斷魂
愛此南園僻有餘依稀景物似郊居風軒自舞蒼筤竹
蓮沼雙遊赤鯉魚釀酒剰收元亮林換鵝時寫右軍書
人生縱意惟踈嬾莫遣門多長者車
聞道中原沸似糜倚楹長嘯不勝悲百年城郭連烽火
千里桑麻委蒺藜南國乆紆方叔斾東郊未返魯侯旗
五湖何處堪埀釣腸斷松楸入夢思
故里無書問逺逰他鄉萍梗漫淹留肓風怪雨蛟龍喜
荒楚寒蕪燕雀愁天上古今星北拱人間日夜水東流
誰能走報西王母乞與還丹駐黒頭
曽樓迢逓俯清郊天際羣山檻外交日暖水禽鳴哺子
風輕沙燕語尋巢緑荷雨洗藏龜葉翠竹烟寒集鳯梢
可歎仲宣歸未得苦吟終日倚衡茅
夏至隂生景漸催百年已半亦堪哀葺鱗不入龍彲夢
鎩羽何勞燕雀猜雨砌蟬花黏碧草風簷螢火出蒼苔
細觀景物宜消遣寥落兼無濁酒杯
菱葉荷花漸滿池紅榴緑篠正相宜天邉日出園葵覺
地底雲生柱礎知長夏未應炎暑過薄寒恰似晚秋時
朝来苦怪雙青鬢輙向風前學素絲
　　　夏日訪王友文留飲贈詩
長夏園林白畫閒髙軒留客雨漫山傾壺竹葉沉沉緑
落樹楊梅顆顆殷檻外新荷揺水佩簷前弱栁舞風鬟
醉来帶月浮舟去忘却塵埃世路艱
　　　題江村風雨圖
日落千山風雨来野昏林黒鳥飛迴風吹烟霧連天起
雨送雷霆入地囘龍母鮫綃雲半濕巫娥貝闕夜深開
暮寒燕子歸華屋愁絶餘花委碧苔
　　　次韻和岳季堅見寄
塵埃不見望諸君江海誰憐鄭廣文雪裏一笻穿虎出
竹間半榻與僧分無人問字朝眠穩有客論詩夜坐勤
豹褏羊裘等黄土金章紫綬漫浮雲
　　　題鑑湖送别圖
兩岸扁舟艤澄湖祖帳開雲生秦帝碣雨暎越王臺荷
氣清瑶席波光灧玉盃情深不忍别欲去更徘徊
　　　次韻和王文明雨中雜興四首
積雨纍十日平湖添半篙風連箕畢動雲傍斗牛髙水
鸛巢林木池魚上野蒿農人愁餓莩採擷到溪毛
白日迷隂陸濃雲沒大荒雨深筠簟潤雲逼葛衣凉虎
豹歸林濕魚龍赴壑長波濤渺清落悽惻解鳴璫
濕雲看欲薄隂氣未全收日月昏昏見黿鼉頟頟浮虚
簷騰肸蠁壞壁湧蜉蝣幽獨無人問含情漫上樓
青冥不可見朱夏已無多雲木光浮沒川原氣盪磨荒
蕪一將畧浩汗五湖波去去滄浪水君聴鼓枻歌
　　　次韻髙則誠雨中三首
短棹孤蓬訪昔遊冷風凄雨不勝愁江湖滿地蛟螭浪
秔稻連天䑕雀秋莫怪賈生偏善哭從来杞國最多憂
絶憐忩外如珪月只為離人照白頭
霖雨蕭蕭泥客途嵗華冉冉隙中徂不知燕趙車千乗
何似嵩邛飯一盂露冷芙蓉捐玉佩天寒薏苡結明珠
東鄰艇子如堪借去釣松江巨口魚
呉苑西風禾黍黄越鄉倦客葛衣凉楸梧夜冷鳥驚樹
霜露秋清蜂閉房天上出車無召虎人間賣卜有王郎
干戈滿目難回首夢到空山月滿堂
　　　次韻和謙上人秋興七首
一自中原萬馬奔江淮今有㡬州存龍韜豹畧癡兒戲
穠李夭桃猛士門廢壘秋風銷戰骨荒郊夜雨泣寃魂
江湖愁絶無家客佇立看天淚眼昏
東海波濤激迅飈西風氛霧虎狼驕髙牙畫㦸尊方伯
繡段黄封出内朝無客金戈摏鑿齒有人玉帳舞弓腰
武陵日暮桃花盡何處林泉可採樵
霜飛大野氣凄清日落荒村少客行投筆班超空食肉
登樓王粲獨傷情海壖雨翳旌旗影淮甸雲埋鼓角聲
中夜起瞻天北極鬢毛蕭颯憶神京
浙江流水繞東呉佳麗猶傳故國都紅錦漫山春雨後
黄雲壓樹曉霜餘嬌鶯逐暖歸牙帳征雁衝寒送羽書
惆悵南園釣舟子蒺藜滿地不勝鋤
繡幕香幃隠日華金鞍玉轡巧矜誇深山霧雨貙生虎
大海波濤虺作蛇樸樕有枝寒集鴇梧桐無葉夜啼鴉
凉風嫋嫋吹游子何處松楸是汝家
故鄉知己不曽逢滿目雲山恨百重斥堠霜清寒夜柝
樵樓風急曉城鐘此時遶樹憐烏鵲異縣携家想駏蛩
獨向晴簷問梅蘂數枝和雪為誰容
江上悲風起白波山中芳草奈愁何紫菱青荇鮫人舞
翠藟蒼藤木客歌曠野煙塵迷虎兕長亭泥濘没驪騧
濁河日夜東流去腸斷霓旌影馺娑
　　　次韻和天童良上人見寄
不辭塵匣掩青萍願見天邉隕盗星白日有時容黒子
紫㣲終古照𤣥㝠輕風瀹雪歸蘭汜細雨涵春入草亭
但得此身彊健在江山相見眼長青
　　　靈峰寺松風閣
靈峯寺閣倚松風風細松髙閣更空何處流泉生石上
有人鳴玉下雲中花飄霧露春香滿影動龍蛇曉日融
安得身如列禦宼翩翩髙舉出㝠鴻
　　　秋興
天淨山月出水寒沙鳥鳴孤燈秋後思短笛夜深情江
海空衰鬢乾坤未弭兵清都隔河漢訶禁有開明
　　　晚思
返照呉山外歸雲越水頭寧捐白羽扇却著黒貂裘草
暖鳬鷖渚波香杜若洲艱難愧生事汗漫想扁舟
　　　雲門寺作
若耶溪頭過新雨雲門寺前芳草長好將薜荔紉衣帶
更取辛夷結佩纕緑鬢朱顔非昔日茂林修竹是他鄉
東風且莫吹花盡逺客傷春易斷腸
　　　次韻和朱伯言自雲門之天衣途中作
即看梅蕋發江南漸見柔桑可浴蠶日鑄雨餘峯似髻
雲門煙合樹如藍青猿不避㳺人過碧澗能消宿酒酣
幸有山僧頗解事何妨聊駐使君驂
　　　法華山𢎞上人
可愛寒潭似鏡清清光寒氣襲軒楹草根流水泠泠出
石上潜魚箇箇横翠靄驚風和露滴白沙得雨照人明
故鄉近報猶豺虎愁對滄浪詠濯纓
　　　自天衣還城贈伯言
城上餘寒曉氣凝湖邉春樹緑層層一山獨表秦王望
衆水皆朝夏后陵白眼嗣宗終嗜酒青鞋子美漫尋僧
仙都石室烟霞裏早晚相携䇿瘦藤
　　　為黄元徽題畫松
黄子宅邉松十尋兩株相倚自成林半空鸞鳯翻清影
長日笙竽奏好音豈但茯苓能却老更有琥珀可安心
風塵澒洞還相憶寫掛髙軒恨最深
　　　題畫紅梅
水晶宫裏玉真妃宴罷瑶臺步月歸行到赤城天未曉
冷霞飛上六銖衣
　　　題扇面牡丹花
沉香亭畔月華流掌上孤鸞鏡裏愁舞罷春風却回首
六宮紅粉總包羞
　　　題扇面荷花
玉井芙蓉紅粉腮何人移向月中栽髙軒忽漫看圖畫
疑是昭陽曉鏡開
　
　
　
　
　
　
　
　
　誠意伯文集卷四
欽定四庫全書
　誠意伯文集巻五
　　　　　　　　　　　　　明　劉基　撰
　　覆瓿集五
　　近體詩
　　　寄題昇元觀緑筠軒
帶郭軒楹映緑筠八牕瀟灑總宜人風生密葉蛟龍舞
露下寒梢翡翠勻不待剪裁調律吕若為惆悵憶伶倫
五城雙闕煙塵隔且傍林巒寄此身
　　　送李子庚之金陵
舍下微波湧碧鱗湖邊草色可憐人也知使者徴書急
莫厭輕舟出郭頻春酒盈缸清似水時魚帶子白於銀
山桃野杏能紅紫醉眼相看意自真
　　　欣懐亭二首為脫因宗道賦
欣懐亭子湖山上山色湖光八面開恰似崑陵積石圃
湧出王母閬風臺驪龍夜静擎珠上神女天寒委佩來
何日扁舟一繫䌫高躋絶頂望蓬萊
愛子山亭湖水中雜花脩竹合䝉蘢三春錦繡花迎日
十里笙簫竹度風菰飯炊來勝雪白鯉魚釣得出波紅
浮生無事當為樂應許閒人一醉同
　　　送趙元舉之奉化州學正
東風吹雪作春波送客中流發棹歌酒至莫辭狼籍醉
情深無奈别離何天童山杳嵐光暝佛手江長海氣多
泮水紫芹香可攬倚看衿佩樂菁莪
　　　次韻追和音上人
絶頂浮雲𤨏石關曲途危磴阻躋攀他年甲楯孤臣泣
此日齋鐘老衲閒夜永星河低半樹天清猿鶴響空山
干戈未定歸無處擬結茅廬積翠間
　　　題王起宗御史江山烟靄圗
繡衣御史乘驄暇貌得江山烟靄圗日落風雲連紫極
天寒波浪隔蒼梧魚龍縱壑深無底猿鳥歸巢暝不呼
羈旅傷心縁百感可堪回首憶吾廬
　　　二月二日登樓作
薄寒疎雨集春愁愁極難禁獨上樓何處山中堪採藥
幾時湖上好乘舟銜泥客燕聊相傍泛水浮萍可自由
見說蘭亭依舊在於今王謝少風流
　　　次韻和王文明絶句漫興十八首
芙蓉湖上夕陽低楊栁枝頭一鳥棲獨倚闌干看山色
白雲飛過若耶溪
年華如水去堂堂何處無愁不斷腸天上羣仙風外雨
人間明月夜淒凉
解印淵明桞映門床頭酒盡卧空尊牕風吹破羲皇夢
閒看山雲起石根
竹根草葉垂書帶苔面蝸涎學篆文坐到愽山香燼歇
不知新月出微雲
眼見繁花開滿林即看嫩葉緑成隂杜鵑啼落西山月
一夜相思萬里心
澹澹輕風冷透衣㝠㝠細雨客思歸若為化得遼東鶴
逺逐浮雲汗漫飛
天邊雲氣來須女湖上輕雷起少男一陣微凉疎雨過
滿池蓮蕋緑如簪
風翻竹籜空林響雨縋蛛絲落蕋縣長日掩關無客到
一眉山色對嬋娟
江北江南幾驛亭可憐彊半草青青夜凉月白西湖水
坐看三台上將星
舊遊何處渺煙蘿幾度相思夢玉珂莫向天涯苦回首
野猿木客恣經過
東海鯨鯢倒百川西江波浪阻征舡誰能散髪空山裏
學取希夷石上眠
夢裏分明到廣寒夢回月落斗闌干碧桃吹盡無人覺
滿袖西風涕泗溥
曉晴何處一黄鸝飛上花枝欵欵啼獨坐小窻歌伐木
偶然懐古憶祈奚
釣得槎頭縮頸魚隔墻有酒貫錢酤近來酒價如珠玉
獨飲千錢不要扶
樓頭新月鬬弓彎樓外青山對客閒深夜忽然思往事
夢隨孤鶴遶雲間
一自江淮作戰場城池無處不金湯轅間須識黄公畧
莫與蕭娘競粉粧
草廬不枉達官車長日惟消滿架書睡足北牕清似水
數聲殘角起城烏
故鄉蛇豕滿柴荆異域風塵嘆此生至竟迂狂成濩落
可憐天地一浮萍
　　　發紹興至蕭山
落日牛羊下緑坡微風短檝拂晴莎窮愁白髮真相得
悲感青春最苦多水暖菰蒲沙鴇集月明洲渚榜人歌
此時忽漫思身世奈爾桃花滿眼何
　　　宿蠟燭菴俊上人房
城外春江動客愁江邊細草緑悠悠還將短髪臨岐路
畏向東風憶舊游斜日逺天歸雁急薄寒孤舘落花稠
青燈不放還鄉夢一夜腸回一萬周
　　　二月七日夜泊許村遇雨
漫喜晴天出北門還愁急雨送黄昏山風度水喧林麓
野樹翻雲動石根宿麥已隨江草爛新泉休共井泥渾
魚龍浩漫滄溟濶澤畔誰招楚客魂
　　　嘉興寄王昌言學正
去年相别雁來初今日相思桞拂渠對酒放歌難再得
登高作賦近何如黄華燁燁輕煙裏碧草油油小雨餘
欲棹扁舟尋逸少為愁妨寫換鵝書
　　　感懐二首
新晴楊桞散春絲長路行人有所思愁上容顔青鏡識
寒生亭館落花知高雲送雨來無定獨鳥驚風去自遲
悶對亭前紫荆樹同根那得却相離
不到西州又十年青山白水獨依然徒聞雞狗供輸盡
無那干戈迤邐延天上九霄空玉燭人間萬井共貪泉
草中攫取雲中送坐待連茹紫闥邊
　　　寄臺郎張質夫
春愁忽得故人書喜極成悲淚滿裾冀野駑駘虛伯樂
魯門鐘鼓駭鶢鶋全家蕩析飢寒切病骨支離志慮疎
敢以浮名誤知己緘辭寫意愧何如
　　　水西寺東樓曉起聞鶯
日上高城桞影齊風軒臨水看鶯啼初來木杪鳴相應
稍入花間聴却迷芳草自深句踐國行人猶隔禦兒溪
思家每恨無輕翼可對鸎華不憯悽
　　　茶園别朱伯言郭公葵
細水吹烟送客舟離情恰似水東流此時對酒難為樂
何處尋春可縱游去雨來雲天渺渺輕蜂亂蝶日悠悠
絶憐短髮無聊賴一夜如絲白滿頭
　　　二月二十三日自黄岡還杭途中作
日照江邊春樹林繁花亂葉感人心花間蛺蝶漫多事
葉底杜䳌非好音舉目山川成皓首側身天地一沾襟
解憂惟有尊中酒疾病年來已厭斟
　　　晚泊海寧州舟中作
春霧今宵氣稍清空江一舸客心驚東流濁浪衝山動
西望長庚似月明不有龔黄為郡縣徒令耒耜化戈兵
漙天何處非王土無地安身愧此生
　　　憂懐
羣盗從横半九州干戈滿目幾時休官曹各有營身計
將帥何曾為國謀猛虎封狼安薦食農夫田父困誅求
抑強扶弱須天討可怪無人借箸籌
　　　春興七首
栁暖花融草滿汀日酣烟淡麥青青枝間好鳥鳴求友
水底寒魚陟負萍異縣光隂空荏苒故鄉蛇豕尚羶腥
感時對景情何極悼徃悲來總涕零
忽聴屋角閙晨鳩起看園林緑漸稠小雨霏霏涵日過
新泉細細入河流殘花斷栁虚歸計逺水他山聚客愁
鴻雁南飛限蒼嶺傷心何處問松楸
於越山城控海壖春風回首忽經年憂時望月青宵逈
懐土登樓白髪鮮江上波濤來渺渺雲中鴻鵠去翩翩
暮寒細雨餘花落夢遶天涯到日邊
㑹稽南鎮夏王封蔽日騰空紫翠重隂洞烟霞輝草木
古祠風雨出蛟龍𤣥圭此日歸何處玉簡他年豈再逢
安得普天休戰伐不令竹箭困輸供
卧龍山奠越王都羣水南來入鏡湖苦怪桑田非舊跡
還驚雉堞是新圗白波翠靄浮天際緑樹青莎到海隅
便欲投身歸釣艇不知何處有蓴鱸
深春積雨感年芳暮館輕寒透客裳翠桞條柔先改色
紫蘭花冷不飄香山中虎豹人烟少海上樓臺蜃氣長
燕子新來畏沾濕一雙相對立空梁
憶昔江南未起兵呉山越水共知名蘋萍日暖遊魚出
桃李風和乳雁鳴紫陌塵埃嘶步景畫船歌管列傾城
于今征戍誅求盡翻對鸎花百感生
　　　雨中遣懐
青春苦寒雨太多野水極目似秋波湖上芳草生已遍
山中美人愁奈何思家無計鏟荆棘避地只恐觸蛟鼉
落花零亂晚風起坐看城頭烏尾訛
　　　送岳季堅入計籌山
陽羡先生故將孫拂衣高蹈入𤣥門甕盈五粒松花酒
食有千年枸杞根自得詩篇留客誦頻來猿鳥識人言
浮雲富貴非吾愿此意陶公可與論
　　　為賈性之題山水圗
不見唐朝王右丞世間畫史少知名何人貌得烟嵐意
静聴如聞風水聲逺岫帶雲纔隠約斜陽照樹却分明
青泉素石堪乘興欲買扁舟過此生
　　　題雪竹圗
雪壓江邊脩竹林沅湘晚色起愁隂川光蕩漾空清闊
山氣玲瓏太白深未得捎雲邀鳳宿可能映水學龍吟
無人谷裏吹春律直節虛中恐不禁
　　　題脩竹圗
九疑山下湘江畔多少篔簹覆碧湍自有清隂堪解慍
也能結實待棲鸞濛濛暖翠晨烟合顆顆明珠夕露溥
長日焚香對圖畫青冥風雨共凄寒
　　　題畫蒲萄巻子
西域蒲萄也自奇畫圗驚見墨淋漓迎風翠羽幡幡動
帶露𤣥珠纂纂垂此日散愁思醸酒幾回病渴想如飴
春牕隠几成幽夢應共張騫到郅支
　　　蕭山山行
積雨今朝天氣佳山亭曉色上林花未須汗漫思身世
且可逍遥翫物華偶值斷橋妨去路却隨脩竹到隣家
籬邊野鴨驚人過撥刺飛鳴落逺沙
　　　題明皇幸蜀圗
斜陽慘淡照霓旗石棧縈紆僕馬羸想得林間子規鳥
斷崖青壁亦相隨
裂帛聲中發禍機白華歌斷草菲菲可憐蜀道三軍恨
不記他年武惠妃
　　　題柯敬仲墨竹
蒼龍倒掛不入地回首却攀雲上天夜深雲散明月出
化作脩篁舞翠烟
　　　蕭山任氏山堂
新堂結構倚巖阿地僻無譁樂事多日上黄鸝鳴翠竹
雨餘紅鯉躍清波消除暑氣憑松柏舒巻煙嵐任薜蘿
珍重主人能愛客衰顔聊復為君酡
　　　以紈扇贈奎上人并寄以詩
新裁紈扇如圓月寄與靈峰奎上人不共青蒲争巧拙
好將白㲲伴清新薫心炎暑誰能敵應手凉風自有神
莫怨秋來蔵篋笥明年朱夏更相親
　　　靈峯寺棲雲樓
靈峯之中樓倚山山雲日夕棲其間九霄雨露隨高下
六月風雷送徃還青嶂曉光浮藻梲銀河夜氣濕松關
天台向上無多路鷲嶺烟霞此可攀
　　　題瑞上人山水圗
上人性僻躭山水應是王維第二身蘭渚流觴新到越
藍田别業舊通秦驅馳翰墨廻龍虎簸弄風雷感鬼神
羈旅相逢聊自慰莫思天地有煙塵
　　　普濟寺遣懐
江上西風一葉黄莎鷄絡緯滿樷篁物華乘興看都好
時序逢愁速不妨露下星河光㶑灧月明巖谷氣清凉
願聞四海銷兵甲早種梧桐待鳳凰
　　　崇福寺儔上人看山樓
為愛山中世事疎看山終日坐茅廬林花澗草香無際
翠壁丹崖錦不如禹穴風雷翻石鷂耶溪波浪動金魚
此時應悟幽棲樂底用凌雲獻子虚
　　　宗上人溪山亭
湖上清溪溪上山山亭結構俯人寰窗中樹色宜晴雨
門外灘聲自往還鍊藥井寒𤣥鶴逝采蓮舟去碧波閒
春蘭秋桂年年好憔悴風塵漫厚顔
　　　題水墨蓼花草蟲
為有江頭紅蓼花秋來獨作草蟲家尋香粉蝶應隨夢
採蜜黄蜂不趂衙絡緯語殘凉露滴蜻蜓立困晚風斜
畫圗水墨驚初見却似扁舟過赤沙
　　　題山水圗為寶林衍上人作
雨過秋山日欲暾白雲如雪擁山根高松浥露和烟冷
迸水穿沙出谷渾擬向蘿隂縁石徑却尋花片入桃源
畫圗應有通神處他日相從子細論
　　　次韻和新羅嚴上人秋日見寄二首
露冷風清木葉疎蓼花莎草沒階除子雲詞賦空投閣
仲蔚蓬蒿漫索居羣盗只今齊得意故鄉從此遂無書
鏡中短髪非松柏嵗晚看看不似初
愛汝精藍抱翠微青松緑竹共依依龜臺落日明霞綺
鰻井寒湖長石衣銀杏子成邊雁到木樨花發野鸎飛
鐘殘永夜禪心定一任秋蟲促杼機
　　　重用韻答嚴上人
坐見風霜百草疎却憐光景漸消除萍蓬飄蕩三年客
松菊荒凉五畝居陋巷蒼苔封蟻蛭空庭黄葉帶蟲書
江楓恰似知人意強學芳菲二月初
江水東流西日微閒身不繫獨何依塵埃爽颯枯蓬鬢
霜露凄凉破衲衣百粤雨餘山翠合三韓雲凈海青飛
滄溟自古通天漢夢繞黄姑織女機
　　　再用韻答嚴衍二上人
厚禄故人音問疎天官不擬介推除莫思浮世塵埃事
好共深山木石居月滿高樓留客話燈明寒榻課兒書
城頭鼓角沈沈夜腸斷鄉關入夢初
蔓草萋迷野色微嗷嗷鳴雁欲誰依殘花露淡胭脂靨
落木霜凋薜荔衣萬國舊聞車軌一九州今見刼塵飛
總戎安得英雄將不放龍蛇起殺機
　　　復用韻答嚴上人
閉門無事往來疎窗外從他草不除食肉已忘三月味
謀身欲去九夷居人情自古懐鄉土天下何時罷羽書
莫向西風苦惆悵白雲流水只如初
西風吹樹夕陽微斥鷃鷦鷯各有依幕府三千雙短鬢
鄉關千里一沾衣江淮渺渺人烟少梁楚茫茫鬼燐飛
誅暴保民黄石畧將軍莫自失戎機
　　　仍用韻酬衍上人
多愁祇覺世情疎愁極憑誰與破除江海烟塵羈客淚
雲山桑梓别人居高風斷雁惟將恨衰草殘螢不見書
世亂弓刀方有用休誇新句逼黄初
嵗莫天寒生意微空林鳥雀自相依有情霜葉欺花貌
無用風荷象客衣西塞鼓鞞山岳震東郊羽檄海波飛
傳聞有詔頒南服早晚陽和幹化機
　　　又用前韻
樹頭寒月影扶疎天上清霜下玉除紫塞風高鴻失路
碧梧枝冷鵲移居虎頭曠日縻倉粟牛腹中霄詫帛書
見説抱關堪避世稗官猶可學虞初
西風吹面雨霏微片片浮雲水上依鴻雁羣翔營口實
鳬鷖對立惜毛衣關河慘烈時將晚原野蕭條葉自飛
慚愧江湖一萍梗厭聴咿軋響隣機
　　　題寒林圗
揺落江邊秋樹林凄凉乆客二毛侵藤蘿嵗晚龍蛇死
樷薄天寒虎豹深流水斜陽人逺近青烟白草雁飛沈
桂花自在山中發悵望西風起夕隂
　　　題訪隠圗
忽憶山中陶隠居杖藜衝曉謁茅廬林花浥露紅無比
澗草含烟緑有餘金鼎丹光纒日月銀河流水到堦除
松間白鶴通人語長向瑶臺寄逺書
　　　題風中水仙花圗
癡妬封家十八姨不爭好惡故相欺沅湘日暮波濤起
翠蕩瑶翻欲渡遲
　　　題小景
江頭日日起西風江樹驚寒葉變紅天澹雲低何處雁
一行飛下荻花中
　　　題梅花小禽圗
三鳥翩翩海上來一雙飛去入瑶臺可憐鎩羽空山裏
獨立寒枝怨野梅
　　　題湖山烟雨圗
湖上青山烟雨寒湖中一棹欲歸難白蘋自老東風裏
腸斷黄昏獨倚闌
若耶溪上雨聲來秦望山前霧不開欲渡鏡湖尋禹穴
蒼藤翠木斷猿哀
　　　宿賈性之市隠
今年冬雨不作雪屋頭鳥聲渾似春絶憐草色緑鋪地
可愛梅花白照人時物已迎新嵗換交情空向異鄉親
忽思昨夜殘燈裏錯認還家夢是真
　　　題陸放翁湖上詩後
放浪江湖一老翁若耶溪上幾春風門前流水斜還直
籬外閒花白復紅甚欲賦詩追杜子也能縱酒學陶公
細看墨蹟成懐古歎息他鄉一斷蓬
　　　次韻和孟伯真感興四首
五載江淮百戰場乾坤舉目總堪傷已聞盗賊多於蟻
無奈官軍暴似狼緑水青山人寂寂長烟蔓草日荒荒
弟兄零落音書絶腸斷春風一雁行
無用文章豈療飢勞生筋骨已支離窮愁杜甫家何在
落魄陳平計未奇草澤狐狸三窟固江湖波浪一帆危
故園春色年年到緑葉紅花好為誰
平時盗賊起成雲厚禄能忘愧庶民樽俎自高廊廟策
經綸不用草茅人思家逺道風塵惡争食空山虎豹嗔
莫怪洛陽年少客持書痛哭向楓宸
多事繁花白映紅無愁細草緑浮空春秋迭代人先老
天地生成意不窮鳳鳥長辭西嶺樹鯨魚自起北溟風
幾時學得𤣥真子箬笠蓑衣一短篷
　　　次韻張德平見寄
漠漠長烟野色昏霏霏細雨濕衡門乾坤象緯尋常轉
江海波濤日夜翻賈誼奏書哀自哭屈原心事苦難論
近逢使者徴遺逸説道巖廊納讜言
　　　題承天觀
呉山頂上承天觀玉牒金符鎮地靈百尺樓臺依斗極
九霄風露出牕櫺江聲洶湧蛟龍闕雲氣虚無翡翠屏
見說蓬萊恰相對仙凡只在隔滄溟
　　　感興三首
病骨愁寒憶見春及觀春色却愁人轉添細草當門徑
不惜穠華委路塵去國杜鵑紅涙盡傷時庾信白頭新
風波滿地鸕鷀鳥相趂銜魚飽一身
二月江南雪片飛呉山寒色動征衣莫尋花徑防泥滑
且掩衡門待日晞弱栁先舒應自損蟄蟲已出更安歸
乾坤處處旌旗滿肉食何人問采薇
春院微風柏葉垂朝寒坐看雀爭枝娟娟墜雨抛蒼蘚
㸃㸃輕花赴緑池景物關情悲自老江山滿目惜時危
長生應有真仙訣漫把黄金駐黑髭
　　　有感
浪動江淮戰血紅羽書應不達宸聰紫薇門下逢宣使
新向湖州召畫工
　　　感歎
聞說蘇州破倉皇問故人死生俱可悼吾道一何屯北
去應無路南藩自此貧凄凉轉蓬客淚盡浙江濱
　　　題畫魚二首
為愛濠梁樂有餘故拈兔頴寫成圗秋風忽憶銀絲鱠
腸斷松江隔具區
九罭無人詠鱒魴河墳有客歎牂羊不知生意能多少
争得鯤鮞滿尺長
　　　可歎
風雨瀟瀟聴曉雞忽思世事一悲悽當時重禁蔵矛㦸
今日呼令學鼓鞞未見爭鋒曾奏㨗徒聞却走不先迷
刼灰日夜飛相逐隨處空林有燕棲
　　　柯橋靈秘寺即景貽基上人
盡日隂隂風墜花樓前溝水發芹芽青春院宇僧房好
白晝豺狼客路賖對坐蝦鬚廻舞燕出門䲭尾立飢鴉
相期握手何時再五月芙蓉隘若耶
　　　次韻和石末元帥見贈二首
雨過前溪曉色新山城草木靜埃塵殊方負固猶蝸角
此地偷安賴虎臣高閣緑蘿相對晚畫闌紅藥不勝春
誰憐衰病兼疎拙漂泊東西一旅人
元戎玉帳擁旌麾武畧文韜並出奇構厦可堪無大匠
安邦曾見活危棊此時山斗歸民望他日龍彲簡帝思
我輩迂狂乖世務趍風執御更何疑
　　　雨中寄季山甫二首
山雨隨風去復來南明晚色動樓臺猶憐仗節中郎在
不見乘槎使者廻感興詩成聊自遣忘憂花好為誰開
偏嫌近水多螻蟈永夜喧呼聒夢回
長夜雨多泥沒車白日閉門人跡疎階下水衣看上壁
庭前簷溜欲成渠閒花自發無勞種蔓草從生不遣鋤
想見幽棲張仲蔚蓬蒿如樹塞園廬
　　　陳此一作石室豫為𦵏地求詩作此贈之
仙都道士陳此一偷得蟾宫龍虎丹便開白石為金穴
坐待青天落玉棺馭氣九秋風引佩步虚五夜月當壇
他年欲訪朝真路綘節霓幢此地看
　　　五月二十九日喜雨奉賀石末元帥
使君設醮天皇格道士陳章玉女開遂遣赤松來作雨
更教𤣥武下乘雷凉颷細拂花間入潤色新從草際回
豈但農夫堪一飽野人亦有酒盈盃
　　　用前喜雨韻寄呈石末元帥時戍卒有不軌謀
　　　蓄而未發公治之以意卒遂返正故發之以言
　　　且并志祈雨有應也
將軍渡水流澌合太守彎弧巨石開但覺誠心通日月
不知生意在風雷思蓴未許歸張翰結草終當獲杜回
可怪疎狂謫仙子兼旬浪飲六千杯
　　　題畫山水
澹澹輕烟羃半林涓涓飛瀑瀉遥岑偶然坐石觀流水
不記還山路淺深
　　　題紫虚觀用周伯溫韻
少微山直太㣲宫山下樓臺起半空丹井石床纒地絡
瓊牕翠户出天風傳聞仙子常時到應是神霄有路通
㑹待九秋明月夜高吹鐵笛上清葱
　　　題紫虚道士晚翠樓
晚翠樓子好溪南溪山四圍開蔚藍微隂草色盡平地
落日木杪生浮嵐巖畔竹柏宻先暝池中芰荷香欲酣
聞說仙人徐泰定騎鸞到此每停驂
　　　葉叔安南溪草堂即事
溪上草堂盈十尋疎楊宻竹各成隂緑烟繞舍桑畦静
白水當門稻遂深過雨忽翻金碧影良蜩亂發管弦音
此時不省愁何在坐到鴉棲月滿林
　　　妙成觀用何逸林通判舊韻
我訪仙家溽暑前青楓緑栁暗晴川竹根露濕登山屐
沙際鷗迎渡水船雲氣長留虚白室丹光直上蔚藍天
純陽道士重來日為問蓬萊是那邊
　　　廢雲山堂有感(堂在府治聽事後/郡守退食之所)
雲山堂畔垂楊栁曾見新堂結構成一吏傳言奔里役
幾家掩淚輟農耕花明粉黛春開宴月照樓臺夜按筝
破瓦斷磚今滿地緑莎青草為誰生
　　　題米氏小景二首
日上春風紫翠重烟含汀樹淡還濃夜來水漲溪橋斷
應是雷霆起蟄龍
春霧昏昏雨散絲溪流拍岸小橋危猿啼鳥呌山鬼出
正是行人腸斷時
　　　題安石蒲葵圗
東山導騎出巖阿能使枯蒲貴綺羅却恨卞和無禄位
中宵抱玉淚成河
　　　題滄江獨釣圗
山繞滄江一釣船又隨斜日下長川小魚不食大魚去
風定逺林生白烟
　　　題二喬圗
江上桃花紅粉腮偶然吹入玉堂來東風日暮和烟雨
多少飄零委緑苔
　　　次韻和石末公七夕詩
天上傳聞㑹兩星清秋夜色湛𤣥冥蚌胎隠見銀蟾窟
鵲翼高低玉女軿一水經年纔解后七㐮終日豈神靈
勞生厭事惟思睡獨卧無心覲帝青
　　　再和倒用前韻
天官垂象煥空青㑹合徒聞帝子靈三武夜開千石簴
兩旗晨轙七香軿房帷瓜果紛祠祀霄漢雲霓恐晦㝠
惆悵多憂江海客登樓獨自看台星
　　　病足戱呈石末公
旻天容我作支離病瘧纔除足就羸跬歩不妨猶似鼈
踔行那得更憐䕫抱珍獻楚何堪再斫樹收龎亦未遲
塞叟于今知匪禍周雞從此免為犠
　　　遣悶呈石末公
公庭春樹秋重緑但見鳲鳩日日鳴不雨正當三伏熱
看雲無奈百憂生草間羣盗俱縻爵天下何人尚力耕
漢法幾時還再復白頭猶得詠昇平
　　　庭前萱草花落已乆至秋復開感而作詩柬石
　　　末公
露下蛩鳴寒氣催蒹葭葉響雁歸來鬢毛已為憂生白
蘐草何須晚更開嫋嫋悲風吹落木炎炎赤日走黄埃
干戈未了仍饑饉人事天時總可哀
　　　次韻和石末公閔雨詩
騰雲降雨指龍功况復山川祭秩隆豈意愆陽為沴氣
忽過炎夏到秋風祈年勞酒儀徒備登榖嘗新望已空
享祀未應無報侑可堪不殺待時豐
　　　再用韻
旱魃為妖殄嵗功田疇龜坼徧汙隆無多過雨纔鳴葉
不定行雲又遂風蔓草荒烟秋社逈黄沙白葦暮江空
愁來漫憶淳于祝却愧靈示享祀豐
　　　次韻和石末公閔雨詩
風悲槁葉落𤣥圭水涸焦根斷埴泥擊竹漫誇方外術
戞銅虛聴澤中嘶非關東嶽封猶濕自是西郊氣不躋
見說溪潭㝡深處有人徒涉只平臍
　　　旱天多雨意五首呈石末公
旱天多雨意雲日氣恒隂草木焦枯盡蛟龍伏匿深移
家愁地蹙經國恨年侵已矣商巖叟無人解作霖
旱天多雨意炎夏已清秋虚牝空蒸鬱高圓逈獨浮下
田應脯蚌深樹且鳴鳩向夕星河影稀疎恰近樓
旱天多雨意散漫起重隂漸變峯巒狀還摛錦繡文龍
應愁病暍烏亦念將焚碧落高無極人間呌不聞
旱天多雨意炎燎發洪爐事急徒號梗謀窮漫曝巫王
征愆節制民望失來蘇原籍看如赭哀今鹵掠無
旱天多雨意雲起旋隨風澤氣沈沙白山嵐過野紅乾
坤愁夢裏日月戰塵中漫說生生理如何亦有窮
　　　次韻和石末公旱天多雨意五首
旱天多雨意雲合又還晴苦熱連三伏微凉入五更青
山黄葉遍白水紫烟生旦夕霞標起依稀對赤城
旱天多雨意霞起衆山光日月躔陽道雷霆伏大荒躍
淵無黒蜧在牧有夷羊萬室俱如燬何人尚閔尫
旱天多雨意一望百憂侵海沸羲和日山蔵傅說霖南
河那可决北斗不能斟歎息還搔首清商已滿林
旱天多雨意悽惻望鈎陳哀籲何時達愁眉盡日顰乾
坤三島浪嵗月兩淮塵莫問和調事嗚呼畎畝人
早天多雨意隂電繞空湫暴客馮高壘良農死椉丘干
戈猶未息災沴復何尤軫望成衰疾那堪數倚樓
　　　題石末元帥扇上有陳太初畫松
老松根榦如鐵石般匠不知空谷深永夜高風吹萬竅
商聲滿地作龍吟
　　　題渭橋圗
百載平城憤未銷武皇赫怒屬天驕可憐陵樹秋風後
貂㡌駝裘拜渭橋
　　　皆春亭
草色青青日色黄暖烟烘露百花香曉窗夢入桃園去
驚覺啼鸎在緑楊
　　　移梅亭
貫石稍雲一樹梅誰教移向畫堂栽月凉夜色清如水
其那樓頭玉笛哀
　　　題趙仲穆畫眉圗
有美清揚婉且閒横雲吐月鬭彎環平生不識張京兆
却對粧臺寫逺山
含簧茹管細相和語困春風意更多驚起佳人應有恨
雙蛾蹙損不成歌
　　　以梨餉石末公侑之以詩
山人見餉含消實青紫相排箇箇圎共道解煩同絳雪
也知止渴勝甘泉種從漢武樊川得名並張公大谷傳
珍重使君方閔雨急須走送滌熬煎
　　　遣悶柬石末公
緑楊落盡白楊枯坐石徒令嵗月徂尚想藩臣知患盗
豈期驛使似投巫當時秔稻通遼海今日風濤隔具區
豺獺可堪專節鉞衣冠何以拔泥塗
　　　次韻和石末公中秋不見月詩
一年明月中秋好萬里長空此夜隂雨暈青燈昏逺思
蟲鳴黄葉亂鄉心見愁盗賊氛猶惡莫怪乾坤氣尚淫
便欲捫蘿上天柱九霄風露恐難禁
　　　次韻和林彦文在縉雲見寄
千年井邑化為墟滿眼荆榛塞路衢雞犬真成上天去
神仙不復好樓居風凋野樹無棲鳥水落池蓮有涸魚
欲訪軒轅問消息大微風雨隔清都
　　　題小畫
夕陽山下水鱗鱗一葉輕舟釣白蘋漫道江湖堪浪跡
荻花風雨更愁人
　　　惆悵二首
紫薇花樹小樓東日炙霞蒸似錦紅過了春風到秋露
可堪零落碧苔中
與君為别幾清秋鴻雁來時輒上樓今日倚樓無雁過
斷腸風水隔瀛洲
　　　妙成觀道士劉雲心挽詩
少微星下葬神仙白玉樓中迓翠軿弟子焚香𤣥鶴逝
天官肅駕紫鸞翩金丹縹緲空山月鐵笛凄凉逺樹烟
溪上故人如見問碧桃花裏過年年
　　　次韻和石末公聞海上使命之作因念西州愴
　　　然有感二首
巫閭析木天空濶桐柏終南水亂流邑里蕭條無吠狗
田疇蕪穢少耕牛萋萋蔓草隨人逺淡淡殘陽向客留
遲暮飄零偏感舊幾廻垂涙睇神州
大閫尋常棄鄭師役人休望及𤓰期豺狼封豕咸登用
城郭丘民委若遺曾見羌夷皆内地忍聞淮濟是邊陲
經綸事業君當念說道任囂髻已推
　　　再用前韻
常聞星宿能環拱未見江河解逆流無肉可供徐勉狗
有芻空啖景升牛梧桐冷落鸞先逝蘆荻蒼茫雁獨留
蘇息疲氓還有術那無一斗慱凉州
弟子輿尸漫有師圯橋誰共老人期龍魚並出應難識
樗櫟無庸幸見遺每上樓臺瞻北極願聞波浪帖南陲
呉山越水元相接莫更中流下鐵椎
　　　驛傳杭台消息石末公有詩見寄次韻奉和并
　　　寓悲感二首
被讒去國終思楚厚貌深情漫劇秦未識龎萌真老賊
妄期侯景作忠臣池魚幕燕依棲淺軒鶴冠猴寵渥新
何處荃蘭不蕭艾種蔬猶得養閒身
喪亂如川未有涯悲風滿地是蟲沙衰遲兩臂從生栁
疾病雙眸但隕花暗蟀寒蟬秋色老丹楓紫菊夕陽斜
頗聞四國思郇伯尚想詩人賦木𤓰
　　　再次韻二首
南州昔日稱三楚西國今聞又一秦有爵與縻亡命賊
無才深媿具官臣青㝠鸞鳳風塵隔畫省貔貅服色新
悵望令人憶李郭誰能匡濟想捐身
深秋蔓草接天涯極目飛鴻沒逺沙緑水青山長送日
汀蘭岸蓼各生花風來西塞雲隂合濤落東溟蜃氣斜
歎息笙歌舊亭館壊垣樷棘老王𤓰
　　　次韻和石末公感興見寄
使君學術似文翁弈世流芳緝武功赤芾青衿來燕喜
黄童白叟望車攻筆端波浪翻三峽旗尾龍蛇動八風
慚愧謭才多謬誤憂時獨有此心同
　　　次韻和石末公無題之作
秋風嫋嫋作商音落葉枯荄日夜深已為抵烏投白璧
徒勞㸃鐵冀黄金軒轅未必迷㐮野夸父終當死鄧林
笑撚東籬菊花蕋天寒嵗晚爾知心
　　　次韻和石末公九日見寄
去年見雁思鄉里今嵗還鄉雁不來此地凄凉逢九日
何時清切覩三台莞茅夜冷蛩螿急禾黍秋空鳥雀哀
避難無勞效桓景巢居隨處壓崔嵬
　　　陳太初充兵應㸃作詩戲之
無僕無臺一老儒數間茅屋近通衢忽聞巷長呼排甲
急換戎裝出荷殳就列敢辭長雨立隨羣獨作沒堦趨
西風鼔角秋宵永明月青髥是白鬚
　　　次韻和石末公開讀有感
百年萬國奉王正相業臺綱屬老成山海若時共職貢
郊原何處有戈兵廟謨可使歸權倖祖訓由來重變更
欲呌天關無羽翼拊心長嘆不勝情
　　　秋夕有感柬石末公
獨立西風聞暮蟬起看時物愴流年星臨野樹輝輝動
露出庭莎的的圎無奈素絲侵緑髪却嫌黄菊似金錢
烟塵滿眼難回首惆悵高堂坐細氊
　　　題小畫
庭前緑荷葉香氣濃於酒疎雨忽飛來的皪明珠走
　　　春晚
疎雨隨風過輕寒薄暮歸猶憐數花朶辛苦駐春輝
　　　遣興
於越三年客思家一百旬如何今夜月却憶鏡湖春
　　　次韻和石末公自訟之作
緑駬驊騮不服驂王良造父亦難堪羡君名重中台上
勲業終光北斗南露井凄風殘緑少霜林落日亂紅酣
侯封職在同藩屏班爵無勞阿伯男
　　　立冬日作
忽見桃花出小紅因驚十月起溫風嵗功不得歸顓頊
冬令何堪付祝融未有星辰能好雨轉添雲氣漫成虹
蝦蟇蛺蝶偏如意旦夕蜚鳴白露叢
　　　丙申嵗十月還鄉作
溪上寒山淡落暉溪邊風送客帆歸故家文物今何在
平世人民半已非華髪老翁啼進酒蓬頭稚子笑牽衣
自嗟薄質行衰朽未覩明廷賦采薇
風急霜飛天地寒草黄木落水泉乾千村亂後荒榛滿
孤客歸來抆淚看野宿狐狸鳴户外巢居烟火出雲端
黍苗處處思隂雨王粲詩成損肺肝
故園梅蕋依時發異縣歸人見却悲花自别來難獨立
人今老去復何之未能荷鍤除叢棘且可隨方著短籬
等待薫風暄暖後枝間看取實離離
手種庭前安石榴開花結子到深秋可憐枝葉從人折
尚有根株為客留枳枸悲風吹白日若華高影隔青丘
壊垣蟋蟀知離恨長夜凄凉弔獨愁
舍北草池寒已枯草中時復見菰蒲濫泉觱沸無留鮒
弱藻蒙茸不繫鳬緑葉紅花空代謝春蛙秋蚓任喧呼
窺臨最憶琴高鯉騰駕風雷定有無
小舟衝雨清溪上雨宻溪深宿霧昏游子到家無舊物
故人留客歎空尊荒畦蔓草纒蒿草落日青猿呌白猿
語罷不須還秉燭耳聞目見總銷魂
五載辭家未卜歸歸來如客鬢成絲親知過眼還成别
事勢傷心不可思且喜松楸仍舊日莫嗟閭井異前時
修文偃武君王意鑄甲銷戈㑹有期
　　　冬至日泊舟戈溪
日薄雲隂雪在山野寒溪靜客舟還乾坤簸蕩逾三載
風俗乖張似百蠻廢井衰蕪霜後白空村喬木曉餘殷
獨憐節序逢冬至不得安棲學閉關
　　　次韻和石末公紅樹詩
紅樹漫山駐嵗華𤣥冬驚見眼生花井陘旗幟軍容盛
汴水帆檣御氣賖春草凄迷金谷障夕陽照灼赤城霞
靡蓱丹木扶桑裏惆悵誰乘博望槎
　　　次韻和石末公元夜之作
八表流雲澄夜色九霄華月動春城條風細細吹旗影
香藹微微引漏聲河漢虹橋應斷絶滄溟鼇足漫峥嶸
愁來更聴漁陽操獨倚䦨干坐到明
　　　石末公再賦元夕見寄用韻酬之
東方月出魚龍窟北極雲開虎豹關渤澥青丘金作水
崑崙赤岸玉為山風光豈減常時好燈火嗟逢此夜慳
聴盡殘鐘成不寐那無飛羽入𤣥間
　　　次韻和石末公見寄五絶
楩楠割截為椽杙嵗暮搜材到柞薪悵望無因見夏后
再平水土叙彛倫
廟畧能回十萬夫詩書郤縠近來無何由入奏明光殿
指㸃山河一統圗
春滿郊原樂意融野花庭草競纎穠惟餘陵上青青柏
不向東風改舊容
越溪清水淬干將鬼魅驚啼畏夜光不共鉛刀争利鈍
何妨玉匣且深蔵
漢殿千門錦繡開不堪一夜柏梁災魯般骨朽蕭何死
腸斷無人為取材
　　　妙成觀北亭用何逸材韻
最愛雲山滿目前更憐亭榭俯清川草深林藹迷樵徑
花落巖霏㸃客船碧澗金芝新出地丹崖石穴舊通天
神仙應在樓頭上翠羽霓旌下日邊
　　　送鮑生之閩中
青青芳草夾長堤漠漠輕烟送馬蹄他日相思建溪上
棠梨花發鷓鴣啼
　　　為王彦和賦槐堂
晉公庭上三槐樹千載流傳是德符今日耳孫思繼述
昔年手澤歎荒蕪當窗欲看屯雲葉夾徑先栽帶雨株
㑹見枝頭金粟蕋秋風吹送上天衢
　　　社日偶成奉呈石末公
昔聞同社燕雞豚今見操戈競一飱松柏空壇飢䑕出
枌榆落日亂雅喧地連呉㑹嗟何蹙民是周餘不半存
疎嬾渾愁聞世事治聾有酒漫盈尊
　　　次韻和林彦文劉山驛作詩
青泥九折度危峯翠木千章集逺風欲為流離安堡障
寧辭辛苦涉蒿蓬梧桐葉落無棲鳳荆棘枝寒有怨鴻
旦夕升虚聊望楚何時重賦定方中
　　　次韻和余嘉賓御史見寄
二紀相思欲奮飛百年心事苦相違風塵跋涉容顔改
豺虎縱横信使稀忽枉緘書如見面不勝悲喜却沾衣
有懐欲語無由寫驄馬天涯幾日歸
　　　題美人書紅葉圗
紅葉隨波豈自由綵毫空復冩綢繆無人解識詩中意
天上塵間總是愁
　　　題烟波泛舟圗
舊遊憶鼔湘湖櫂日净風微江練平小艇曲穿花底出
遊魚相伴鏡中行别來漫想心徒切畫裏重看眼亦明
素石蒼松是何處願從巢父濯冠纓
　　　題陳太初畫扇
一道滄江隔戰塵白蘋風起浪鱗鱗新亭滿眼神州淚
未識中流擊楫人
泛湖浮海兩如何滿地悲風起白波争似乘槎隨博望
玉繩光裏看山河
水净沙明一葉船釣絲牽月過長川五湖何地冝生理
我欲從之問計然
　　　題太公釣渭圗
璇室群酣夜璜溪獨釣時浮雲看富貴流水澹鬚眉偶
應非熊兆尊為帝者師軒裳如固有千載起人思
　　　丁酉七月十四夜望月仍蝕且既而司天報亦
　　　不至因感去年作此寄石末公
山城望月中元夜天運循環四序周顧兔又從銀漢滅
磔蟇空抱玉川憂清臺視祲當箕尾仙使乘槎隔斗牛
安得寄書憑去燕為言桂樹不勝秋
　　　次韻和石末公月蝕見寄
凉氣開秋桂未花青天見月漫咨嗟玉毫撲朔此中兔
金背熒煌何處蟇百鍊精銅纔照膽連城白璧底生瑕
誰能鼓劔披氛祲莫遣東郊馬歕沙
　　　題畫菜戲呈石末公
列鼎羔羊厭腯肥園官菜把莫嫌微年來騎士工隳突
此物人間亦見稀
　　　即事有感呈石末公
葵藿傾心嚮大明參商瑣瑣只尋兵蛾眉欲擅三千寵
魚翼難通九萬程貝錦笙簧鴟鳥瑞明珠瑑玉泰山輕
兩階干羽聞來格分北猶勞聖主情
　　　次韻和石末公感懐之作
鳳去深林鶩在庭西風回首故山青杞人岌岌憂將殞
楚國茫茫醉不醒自覺艱虞多錯午誰憐耗斁祝寧丁
金芝玉蕨甘如蜜嵗晚吾從董五經
　　　聞盗過界首季君山甫亦䝉訪及以詩唁之
妖星何故犯奎躔鶴上雲霄鯉入淵冦退喜聞曽子反
書焚尚頼伏生傳虀酸併與青氊去𤓰苦空餘緑蔓牽
慚愧杜郊湯博士白鹽赤米數相憐
　　　次韻和石末公中秋翫月
一年二六團圎月此夜光輝獨耐看銀漢波濤三島接
玉京風露九霄寒方欣酷暑隨時去只恐清商促嵗闌
更上南樓瞻北極那無鴻雁報平安
　　　次韻和十六夜月
纔圎又缺中天月猶自寒光媚老蟾承露仙人珠落掌
别風樓觀雪生簷玉階桂影駸駸薄金井苔花漸漸添
坐乆城頭聞夜柝牢愁清興苦相兼
　　　再次韻
永夜凉風吹碧落深秋白露洗明蟾金波灧灔將流瓦
玉礫熒熒恰近簷貝闕寒生魚腦減龍宫氣潤蚌胎添
從軍不廢篇章事倚頼元侯智勇兼
　　　次韻和劉宗保秋懐二首
眼見賓鴻去復回可堪雲霧隔瑶臺黄花自在山中發
青鳥何由海上來墻角蟲號𤓰蔓索樹頭禽赫栗房開
凉蟾照幙還清夜慚愧千村野哭哀
蛩螿啼露作悲愁鵰鴞摶風樂素秋莫訝繫匏長不食
亦知神劒解相求翰林白髪三千丈吏部回腸一萬周
借門何如青白眼酣歌竟日為身謀
　　　次韻和石末公九日無菊詩
籬菊無花冷夕陽西風空送雁還鄉已妨少昊頒時令
更阻淵明泛酒觴生意循環深自識年華逝水去誰傷
愁來最愛霜中葉滿眼殷紅間淺黄
　　　野行偶見紅樹悵然有感呈石末公
紅樹傷心夕照前漫山映水為誰妍樹當揺落人尤惜
人自憂愁樹不憐九譯未通青鳥使四郊猶漲緑林烟
野夫病足思休息藉草棲橧擬晏眠
　　　次韻和石末公紅樹詩
岸栁江蒲總戚施桕林辛苦櫂金支虞人詫見炎官傘
侯騎訛傳漢將旗照水熒煌空衒貌因風飄落竟從誰
應慙若木生暘谷長駐踆烏燭崦嵫
　　　次韻和石末公悲紅樹二首
乾坤何處非王土稂莠誰令滿大田未掃緑林千嶂裏
還看紅樹九秋前呉宫露冷蟬何在漢苑風悲鶴自憐
却羡魯陽功德盛揮戈回日至今傳
霜與秋林作錦幃一朝霜重却全稀坐看絶艷成塵土
應悟浮華是禍機驚鵲月明難自定窮猿嵗暮欲何歸
猶憐有客期歡賞太息斯須志願違
　　　詔書到日喜雨呈石末公
將軍鐵馬高秋出使者摟船渤海來甘雨恰隨天詔下
陣雲應與地圗開枯黄背日紛紛落細緑迎春冉冉回
悵望山中多病客坐看烏鵲遶庭梅
　　　感事呈石末公
前飛鶬鴰後鴐鵝天濶風高奈汝何不羡焦頭居上客
空憐䑛痔得恩多深山虎豹來城市落日鼪鼯出薜蘿
雉尾可羮魚可膾白雲長自在巖阿
　　　贈西岩道元和尚
西岩寺裏雲巢子不到人間幾十年杖鍚野猿迎路側
談經山鬼拜燈前塵飛刼火青春夢雪滿長松白石眠
近得淵明入蓮社興來時復有詩篇
　　　題王伯衡縣尹桑隂圗
漁陽太守之官後種得桑隂比召棠麥隴風微雲委甸
茅簷日暖雪盈筐倉庚過去青枝動戴勝飛來紫椹香
千載先生同此意為君重賦兩岐章
　　　次韻和石末公漫興見寄二首
王侯古有興屠狗郎吏今無善牧羊青海風波騰罔象
紫霄氛祲翳揺光江寒逝水東流急天逺㝠鴻北去長
莫笑烏鳶惡毛羽翻飛齊得簉鵷行
濟世何人希管樂隠居無處覔求羊扶桑未換暘烏彩
腐草猶争爝火光百載承平戎馬佚七年戰伐艾菅長
長沙遷客能流涕一日須垂一萬行
　　　次韻和石末公二絶
槖裏金多嫂自迎殻中珠滿蚌能明文犀亦有通靈角
天上龍彲盡可攖
徒聞彈鋏怨無魚未見兼程貢蠟書四海城池總完璧
只今誰是藺相如
　　　聞鳩鳴有感呈石末公
郊原過雨東作始枝上鵓鳩鳴可憐此地巢居猶葺壘
他鄉去子望歸田匡時勢異民思漢憂國心隨雁到燕
逝水自流人自老倚楹長憶至元年
　　　戲和石末公催太初畫山水之作
春蠶吐絲作成蠒辛苦為人身上衣畫史等閒揮彩筆
女工顦顇倚空機高堂素壁峰巒出暮雨朝雲夢寐歸
可怪唐朝杜陵老瘦妻短褐有光輝
　　　和石末公冬暖
世亂干戈日夜尋可堪災沴又相侵烟霞出地皆成祲
雷電飛時肯作霖祝蜴漫勞遵故事問牛誰復軫憂心
小蟲未寤年光晚猶抱枯荄學苦吟
　　　雨中呈石末公
去年三冬暖不雨今年孟春寒有餘大雲垂垂壓宇宙
宻雪滚滚飄庭除安排白水與泛舸醖醸青泥容沒車
辛苦陌頭楊栁樹含顰等待太陽舒
　　　和石末公見示肓字韻
長想天涯皆内地忍看閫外即他鄉扶生可惜毉無緩
救死寧堪鬼在肓郡縣誅求應到骨乾坤戰伐徧成瘡
遼東華表雲間鶴相見相思總斷腸
　　　次李子庚韻
風落餘花春事非愁心烟雨共霏霏溪雲不作從龍起
山石何須學燕飛籬下舊存彭澤菊林間新長首陽薇
夜䦨忽漫聞啼鳥腸斷天涯信使稀
　　　早春遣懐
正月餘寒未放春漫空飛雪舞隨人新年對客情何限
濁酒於予意獨親澗底流泉渾似玉門前細草總成茵
鶴歸自愛山能静豹隠方知霧有神
　　　雨中遣悶
雨漬愁雲重不飛山蒸冷霧襲人衣亦知屏翳空多事
只恐羲和失所歸嵗晏波濤東逝急天寒鴻雁北來稀
殘燈永夜清無熖坐聴飢猿響翠微
　　　聞猿有感
猿響秋山夜向闌白雲如雪擁林端鍾儀楚奏難成調
蔡琰胡笳欲罷彈澤畔離騷餘怨恨巴東涕淚想汍瀾
唯應華表歸來鶴明月清風共嵗寒
　　　漫成二首
沈水香銷金博山月滿樓臺深夜寒瑶琴弦絶不可彈
葉落烏啼尋夢難
江水如天月如水落葉蕭蕭夜風起一寸愁心千萬里
不見行人應未已
　　　詠史
六雄糜沸擾天綱天下嗷嗷望禹湯多事秦皇能一統
却教人憶楚懐王
天與聰明作大君應天在實豈虛文重瞳若解行仁義
不枉芒碭五色雲
　　　題西江獨釣圗
秋風江上垂綸客知是嚴陵是太公細水浮嵐天與碧
斜陽炙面臉生紅形容想像丹青在嵗月荒凉草澤空
日暮忽然聞欵乃蓼花楓葉忘西東
　　　題墨竹
蒼梧山下無窮竹盡是湘妃淚種成烟雨不銷千古恨
佩環虛度九秋聲見愁牧豎乗時伐可待伶倫學鳳鳴
獨立凄凉對圗畫為君惆悵一沾纓
　　　絶句漫興七首
一嵗三春好景光紛紛紅紫競芬芳芙蓉亦有傾城色
不見東風却拒霜
風散螢光夜未分隔窓涼雨落紛紛秋衾不與還鄉夢
知雁南來獨自聞
顧兎凉生月欲流露蛩楓葉共啼秋城烏半夜驚飛起
應為離人白盡頭
多事池邊促織兒聲聲哀怨旅魂知干戈滿地無機杼
長夜辛勤說與誰
伐木丁丁谷響傳楩楠樸樕共成烟扶桑不是人間樹
幾見滄溟變稻田
愁極每將歌當哭歸來不覺咲成狂蓬山縹緲鯨鯢外
一夕相思九斷腸
永夜西風嫋嫋來露華如玉委蒼苔碧雞啼落山頭月
腸斷槐根夢不回
　　　送醫士賈思誠還浙東二首
西風嫋嫋水鱗鱗一曲離歌淚滿巾殘栁數枝鷗數㸃
夕陽江上送歸人
落木長亭獨客回蹇驢聊可當駑駘還山須種千枝杏
等待仙華道士來
　
　
　
　
　
　
　
　
　
　誠意伯文集巻五
欽定四庫全書
　誠意伯文集巻六
　　　　　　　　　　　　明　劉基　撰
　　覆瓿集六
　　近體詩
　　　憶昔二首
憶昔上林花發時黄蜂撩亂蝶參差如今花落枯枝在
付與秋蟲掛網絲
憶昔揚州看月華滿城絃管滿人家可憐今夜中秋月
獨照寒蛩泣細沙
　　　呼燈
溽暑蒸人百體柔中宵揮汗想清秋西風一夜吹庭樹
驚起呼燈問敝裘
　　　磨石岡作
磨石岡頭雲濕衣謝公墩上雨霏霏西風忽捲殘陽出
臨水登山忘却歸
　　　夜坐二首
露泣寒螿唁斷魂風驚簷鐸語黄昏羇愁悄悄成危坐
看盡空墻上月痕
蟲響莓苔葉響廊月光如雪露如霜銅壺管領催華髪
一夜應添百刻長
　　　送别
送别江頭日欲沉落潮風急鳥歸林秋雲恰似人情薄
秋水還同客恨深
　　　無寐
夜長無寐待鳴雞及至雞鳴夣却迷驚起朝陽斜照屋
一眉殘月在天西
　　　棲烏
歸雁將秋入楚天薄雲開月伴愁眠露寒葉動棲烏起
一呌千聲落枕邊
　　　羲和
斷梗枯莖付野蒿冷風凉雨剥征袍羲和只在嵎夷宿
自是金烏未伐毛
　　　紈扇
樹頭風露咽𤣥蟬錦褥新張竹簟捐紈扇團團霜雪色
好蔵篋笥待明年
　　　寒夜
月上前山夜寂寥江城鼔角殷寒宵魚龍水落滄溟靜
鴻雁聲来紫塞遥風物自應隨律轉霜髯爭得見春消
青釭冷暗愁眠怯樓外頻移北斗杓
　　　漫成
愁將短髪逢揺落漫把殘燈照寂寥兩地身心悲夜鵲
五更鐘鼓夢春潮驚寒栢葉埀埀靜向日霜華泫泫消
悵望烟塵滿長路紫芝空長故山苗
　　　梅花七絶句
風林凋盡碧琅玕的皪梅花好自看霜白月明殘雪夜
一枝危拂斗杓寒
羣山積雪慘晴曦石裂𤣥冰萬木披不是孤芳貞不撓
陽和爭得上枯枝
紫府仙人蕚綠華暫抛瓊苑到天涯斷魂應化為胡蝶
夜夜歸来阿母家
稀踈寒玉小樓東骨冷魂清五夜風惟有翠禽憐寂寞
一雙相倚月明中
蕋宫仙子媿雲鬟姑射神人薄鍊顔借問髙標誰得似
白頭蘇武在天山
瓊跗玉葉兩依依揺落空山物色微青女不知幽獨意
忍寒猶是妬芳菲
微陽穉緑未能還四海昆蟲總閉闗只有梅花見天意
先將春色到人間
　　　蔣山寺十月桃花
王母桃花此地栽風霜揺落為誰開琳宫玉座同黄土
綘蕋丹跗自綠苔度朔烟霞違夢想武陵雲水怨歸来
殘蜂剰蝶相逢淺黄菊芙蓉莫浪猜
　　　雪中三首
竈下孤烟鬱曉炊簷前寒鳥啄枯籬瓊瑶滿地無行跡
正是袁安獨卧時
一夜雪深一尺餘平明鳥雀噪堦除移床漫向明牕下
圖得清光好照書
漠漠隨風結逺埃輕輕糝地集枯荄春前有意呈三白
知是陽和次第来
　　　雪後遣興
朝寒布穀應時鳴起向回廊獨自行殘雪未消簷影寂
滿庭幽草看春生
　　　絶句二首立春夜聞蛙鳴作
鬼門竹琯動輕灰春色先從地底来月落江城聞畫角
五更殘夢一時回
輕輕細雪㸃枯池嫋嫋東風拂樹枝春到草根人未覺
夜来先有蟄蛙知
　　　憂懷
傷離驚歲宴引望起愁端落日烟中小孤雲雪外寒浮
生無限恨埀老異鄉看掩淚觀梅蕋中心分外酸
　　　雪中有懷章三益葉景淵
歲莫懷人雪滿天飢烏病客對凄然地爐無火同誰坐
石硯生氷盡日眠栗里何時歸白髪茅簷幾處起青烟
稻畦麥隴看春及土膏泉滋䜟有年
　　　白髪
白髪應同春草莖風吹一夜滿頭生欲收浮豔歸根柢
故遣芳菲定老成碧瓦曉霜憐變滅紙窓宵月妬分明
㩀鞍上馬非吾事賴爾粧嚴意不輕
　　　絶句九首
異鄉風景不知春滿地蒼苔一病身睡起無人問幽獨
杜鵑聲在緑楊津
花自飄零草自榮何須惆悵獨闗情髙軒日永成危坐
隔水風来聞鍜聲
雨餘烟柳約青絲風過芹塘澹碧漪正是愁来無着處
綠隂庭館暮寒時
一樹穠華半夜風平明枝上十分空黄蜂紫蝶紛紛去
留得蒼苔籍碎紅
槐葉隂隂覆短墻微風細雨麥秋凉如何一歲三春景
不及閒牕午夢長
淮水東邊舊六朝瓊樓翠館白雲銷于今只有埀楊柳
猶似當時舞細腰
花落江臯宿雨晴野烟消盡見蕪城鳳簫一去無回日
不及年年綠草生
天塹長江似海深江頭山鬼笑埋金東家醸酒西家醉
世上英雄各有心
暖風吹帳日光遲恰似清和四月時黄鳥不知人嬾起
未明啼上綠楊枝
　　　半山寺二首
王家廢寺舊聞名荆棘花開鳥自鳴深夜狐狸穿破塜
佛燈爭似鬼燈明
奸時變法事多端氣燄興妖膽自寒漫道謟諛堪媚佛
竟將佛作麽人看
　　　絶句漫興十一首
風光何故惱閒人我欲乘槎一問津滿地綠隂迷斷夢
五更啼鳥不勝春
兎葵燕麥舊人家曽唱南朝玉樹花寒暑又隨風日轉
東陵誰種邵平𤓰
莫道花開便是春莫言沙漲即成津南風過了東風起
愁殺江頭待渡人
新鸎枝上語如絲似與羇魂話所思不用登樓看草色
白蘋香散已多時
相思舉目萬重雲燕去鴻来杳不聞漫説黄金能得士
只今誰是望諸君
五湖風雨夜埀綸一葉扁舟一粟身至竟雲濤歸大壑
烟波還屬釣魚人
病客無錢試藥方出門聊復信行蔵爭知頭上蕭蕭髪
却與遊絲較短長
池面新荷貼小錢荷心㸃㸃露珠圓開花結子應堪待
亂荇空萍正可憐
嫋嫋江風轉白蘋輕花亂蕋看成塵誰能爇取生犀角
采石磯頭照水神
日落羣山返照餘槐隂夢覺夕陽初夜閒不畏更籌短
收取流螢映讀書
白鷺洲邊白鷺鷥一雙相對立䙰褷日斜隔水分明見
不分人間有别離
　　　漫成三首
八駿茫茫去不回白雲歌曲使人哀鯪魚雲起鯨鯢湧
青鳥何由海上来
瞿塘怒水激天風回首童顔變老翁落日長年鳴櫓過
白鷗飛出浪花中
微凉生袂一登樓落照歸鴉㸃㸃愁誰似孤雲獨無事
隨風直到海西頭
　　　不雨遣悶二首
朝霞不作黄昏雨暝靄徒為白晝風日上髙林啼布穀
聲聲只在短墻東
池上芹泥即漸乾梁間燕子拾蟲難緑牕無限傷春意
看盡斜陽更倚䦨
　　　雨餘
枯池得雨閙羣蛙蜿蟺含漿總有家為愛微凉宜曉夢
不知晴日滿庭沙
　　　無題絶句
花自飄零水自流無情有恨月如鈎十年一枕三更夢
贏得風烟滿地愁
後夜蛾眉約淺黄河邊猶翳玉繩光不知何處藤蘿上
全見姮娥一面粧
　　　春蠺
可笑春蠺獨苦辛為誰成繭却焚身不知無用蜘蛛網
網盡飛蟲不畏人
　　　晚興
腐草餘光滅又明微風不起夕凉生絶憐一餉池塘雨
只得青蛙半夜聲
　　　睡起
濃緑當軒日上遲病身只與睡相宜覺来却怪莊周蝶
繞盡殘枝過别枝
　　　喜雨寄夏允中五絶
好雨知時五月零豆苗𤓰蔓一時青老夫亦起中庭立
兩眼看天似醉醒
隱隠輕雷不起風濛濛宻雨遍長空枯根發秀新莖長
小草那知造化功
渙汗如蒸被體流日髙强起倦梳頭多情一夜千山雨
消盡人間萬斛愁
水鸛長嘷應九陵山雲處處上如蒸定知谷鮒從今後
不向西江乞斗升
江暗天低雨脚埀屋鳴簷㵼入枯池却憐似鏡新荷葉
不見魚跳鷺浴時
　　　無題
槐映髙樓柳映墀風来惟有鵲先知長應别殿黄昏後
記得金宫妬寵時
　　　漢世祖
白水龍飛紹赤精鴟梟盡入大官羮三驅只貸樊崇死
侯邙應慙不義名
　　　凉夜
瀟瀟凉雨瀉簷瀧聒聒鳴蛙似吠厖惟有露螢憐寂寞
却將光景到春牕
　　　五月十九日大雨
風驅急雨灑髙城雲壓輕雷殷地聲雨過不知龍去處
一池草色萬蛙鳴
　　　次韻和劉彦箕憶山中篇
句曲峯髙倚太陽不風巖谷自清凉四時嵐彩霏瓊雪
百道泉流湛玉霜雅稱采芝追綺季尤宜散髪學嵇康
龍鱗璀錯松當徑鳳尾䙰褷竹過墻月上海門蟾覺早
露寒天宇鶴先嘗仙人卓劍降魑魅道士書符禁獝狂
寶氣丹光生夜寂黄精白术引年長茅君虎卧瑶壇上
蕭史鸞棲碧殿旁桂樹寒山違謝客桃花流水憶劉郎
猿猱任占青蘿帳薜荔從生緑石床世難有身空自累
詩成無雁倩誰將欲慿錦瑟傳幽思才理朱絃意已忘
　　　殺氣
殺氣乾坤黑隂氛日月黄已成心曲亂不復鬢毛蒼夜
哭城笳裏朝烟野戍傍扶傾無郭李何地尚耕桑
　　　愁感代哭
燕鴻北去又南来斷壟荒岡幾刼灰慈母磯寒風落木
望夫石老雨添苔江流定與天河合客淚還經地底回
未必春光便銷歇白華猶發燒殘梅
　　　江行雜詩
采石江頭山揷天江泉激石鳴湘絃十年戰血汚江水
水中鬼神應醉眠
三生磯上星滿灘白烟如雪浮林端水妃夜解玉佩去
清淚滴成紅木難
馬當之山中江中其下乃是馮夷宫良宵月出江水底
行人喜甚天無風
九龍山西西日沉江雲壓地生層隂汀洲無人蘆葉響
咆虎一聲風滿林
皖口孤城江水傍城上猶有愁雲黄豺狼魑魅相食盡
忠魂白日長埀光
桑落洲邊春草生宜城九醖空傳名百年世事同醉夢
愁聽野猿啼到明
江盤峽束雷彭浪孤山如筆江中央坤靈不放厚地裂
應有朝汐通扶桑
長江水濁湖水清石鐘濤擊鯨魚鳴山頭出雲山下雨
揚瀾左蠡何時平
江州太守文儒宗罵賊就死真從容天翻地覆元氣在
斯人萬古其猶龍
　　　望孤山作
落日千山赤寒烟一島青羇心霜下草生態水中萍黄
屋迷襄野蒼梧隔洞庭空將埀老淚灑恨到滄溟
　　　青絲馬
蹀躞青絲馬艱難赤伏符窮隂歲欲暮落日鬼相呼見
雁愁心裂看天淚眼枯殷勤夜深月還照旅魂孤
　　　十二月一日
耿耿夜不寐源源憂思来歲餘三十日腸定九千回江
響風初發天昏月未開白頭真合得非是楚猿哀
　　　古戍
古戍連山火新城殷地笳九州猶虎豹四海未桑麻天
逈雲埀草江空雪覆沙野梅燒不盡時見兩三花
　　　寄黄仲美
二十年前别故人乾坤何處不風塵玉缸阻對簷花夕
素髪羞同野草春紫極星辰空有象青㝠波浪杳無津
歡華過眼成今昔苦憶元方淚滿巾
　　　春城
春盡江城不見花似知白髪畏韶華戰爭故習俱無頼
䘮亂餘生未有涯三島虹蜺昏日月二儀風雨化龍蛇
何年百谷歸滄海尋取河源泛客槎
　　　舟中
雨翳青燈靜客舟輕寒只戀敝貂裘漫山薄霧穿牕濕
潄石鳴泉拍枕流身在壺中天萬里夢驚華表鶴千秋
愁来滴淚都成血直到滄溟水盡頭
　　　彭澤阻風
風急雲飛江倒流請君聊且駐蘭舟浪翻彭蠡蛟螭横
雲壓匡廬虎豹幽懷古漫尋元亮菊望鄉空倚仲宣樓
五更歸夢三千里一日廽腸九萬周嘯侣山棲憐野鹿
伴人水宿感沙鷗中元都府神官㑹上界星辰積氣浮
地軸西南連少昊天闗東北鎮陽侯兩峯對擁青螺髻
孤月初生白玉鈎龍甲冷欺獰蜃市蚌胎光奪睡龍眸
舂撞急杵濤驚枕滴瀝真珠霰洒裯枯樹掛崖眠復起
老藤牽石墜還留宫商調合靈鐘夕鋩鍔稜髙峭壁秋
繡被焚香寒悄悄金環扣瑟夜悠悠竹枝寫恨傳巴女
木客長吟答楚囚不寐殘缸猶閃滅動情鳴櫓數啞謳
蒼梧鳳逐重華去赤水珠無罔象求大宅髙門荒町疃
頽垣敗塚閙鵂鶹塵埃漠漠城笳怨蘆荻蕭蕭戍鼓愁
鬼火碧穿燈火去狼烟黄入燒烟遒紫芝可茹林多蟒
紅鯉堪罾澤有虬萬國鋤犂俱劍㦸八陵松柏讓戈矛
哀哀野哭乾坤慘踽踽途行面目魗永憶盧敖翔汗漫
願隨慧逺學清修瑶臺青鳥歸何處𤣥圃琪華爛莫收
滄海未容精衛塞蓬莱定許偓佺遊故園梅蕋相將發
倚賴春陽慰白頭
　　　冬至
冬至微陽斡化機閉闗獨坐正相宜白楊風掃經霜葉
翠柏氷凝泫露枝日轉天南林影覺春生地底水泉知
物華過眼成今古愁絶看雲有所思
　　　鍾山作十二首
紫桂吹香媚小山月華的皪滿林間坐来凉氣生虚室
知是山雲作雨還
松露滴堦星在天草蟲相吊響如絃寶公塔上西風急
半夜林鴉不得眠
九月江南葉未黄空山松柏夜深凉𤣥蟬且莫催徂景
留取幽蘭作晚香
𤣥武湖中草自秋石頭城下水長流繁華過眼成今古
更與牛羊競一丘
春去秋来榮復衰花殘葉落總堪悲誰能句曲山中去
乞取茅君一虎騎
北斗闌干夜未央鐘殘虚牖出天香佛燈相對坐宵寂
墜露滿林生白光
一炷清香一巻經世間無事是山僧何須更卓飛空錫
長使時人恨不能
月落山空霧未開風生咆虎響如雷樹頭驚鵲相呼起
欲下還飛一百迴
白雁蕭蕭柿葉紅野花開盡六王宫空餘一道秦淮水
着意西流竟向東
策杖登山信早凉山花澗草總能香捫蘿抱水歸来倦
不掃蒼苔卧石床
嫋嫋西風散白蘋㝠㝠落日起黄塵青娥不分秋容寂
故染楓林似老人
槁葉含風彈夜絃蟪蛄凄唳答寒蟬雞鳴埭上繁華子
莫向秋霜惜盛年
　　　歲宴
歲宴悲風急空江白晝隂黄蘆與紅蓼無處不傷心
　　　遣興
白露如珠滴素秋啼螀絡緯寂然收烟開碧水浮天遠
月帶銀河入海流艶艶霜林張綺纈琤琤風葉落鳴球
此時旅客篝燈坐無奈黄昬一餉愁
　　　揺落
揺落江天氣慘凄野黄雲白惑東西可憐飢䑕當人立
無奈寒鴉向客啼杳杳夕陽葭浦闊茫茫秋水稻田低
銷魂何地歸衰疾觸處烟塵沸鼓鼙
　　　秋夕
柏葉蕭踈柳葉黄露華如玉綴空廊丹心欲共燈花結
白髪偏隨漏水長月色故園同窈窕蟲聲此夜獨凄凉
寒鴉莫更啼金井衰病能堪幾斷腸
　　　淳安舟中遇雨遣悶
一夜青山雨平明黄濁喧亂流翻地軸髙響落雲根鎩
羽投林鳥啼飢抱樹猿羇懷正愁絶感物重銷魂
溪雨細如霧北風長夏寒汙池不赴壑井谷自成湍蘭
茝馨香盡魚龍世界寛斜陽在林樹時復捲蓬看
　　　秋興二首
嫋嫋西風起白蘋妖紅媚緑看成塵九衢車馬如流水
盡是邯鄲夢裏人
梁間燕子去悠悠絡緯寒螿管領秋誰遣莊周化胡蝶
不勝憔悴為花愁
　　　題山水小畫二首
鄂渚輕舟未發瀟湘倦客多愁可恨一江春水無情日
夜東流
碧草桃源路斷紫芝商嶺雲深髙樹月明啼鴂一聲一
度傷心
　　　題畫竹
葉間重露猶滴林表寒烟未開想見沅湘江上月明環
佩歸来
　　銘頌箴賛
　　　梅頌(并序/)
呉興章仲文築室花谿之上環植梅焉命之曰梅花之
莊予與仲文交敬其好學而知德也知其有取於物不
徒矣乃效屈子頌橘之體而作頌曰
朱方之秀梅實碩兮含章而貞受命獨兮扶踈櫹森清
以直兮𤣥冰沍寒不撓其節兮玉之潔兮夷之特兮閉
而發兮芳郁烈兮黄中綘跗美而完兮麗而不滛物莫
能干兮冬榮夏實含隂陽兮青黄纍離以和羹兮文質
彬彬德之儀兮君子之象君子之宜兮
　　　尊聞堂銘
皇降恒德我儀受之情牽物交民鮮克有之卓彼聖哲
有開于先𢎞猷秩昭纘緒維賢凡有所聞恭敬奉持造
次必將屋漏勿欺洋洋鬼神􁀉􁀉震霆寢斯食斯或敢
弗承厥聞伊何闕疑擇善靡聖天只克念不逺人亦有
聞㒺知所擇楊墨仁義乃德之賊亦既擇止㒺知所尊
郭公善善國䘮身奔聞義必為聞過必徙能尊能行是
謂君子戴生有堂扁曰尊聞用宏厥理昭以銘文
　　　順齋箴為夏仲珍作
二儀茫茫繄理是牣判以兩途維逆與順理之所在漠
乎無形曷予求之即事以明利劍吹毛不柄之持北轅
適粤徒勞何為堯舜理物因利除惡鯀堙洪水彛倫攸
斁勢順則强氣順則舒天地順動百度弗渝待時而行
處順以守君子作箴敢告左右
　　　敬齋銘(并序/)
敬齋者篤列圖彥誠所以名其居室也彦誠以科第發
身其於敬字之義葢亦講之熟矣則舉其所知而行焉
可也又何必多求乎人之言哉乃勉而為之銘銘曰
荘其外而肅其内瓊裾玉佩無顯無昧惟鬼神是對肆
遏蹶弗憒以不越載以永無有悔
　　　守口如瓶箴
呉君以時書守口如瓶以自警徴予言為作箴曰
維人有口瓶亦有口瓶口弗守䘮厥受人口弗守速厥
咎口乎口乎其禍福之門而一身之樞紐乎人有瓶也
尚克固之胡然有口而不知度之維言如泉維口如隄
有出弗稽為河為谿激石揚泥追不可囬故曰好言自
口莠言自口又曰君子無易由言耳屬于垣守口如瓶
永矢勿諼
　　　奎上人耘杖銘
奎上人得古藤以為杖而置鋤焉將以兩其用也名之
曰耕杖而劉基為之銘曰
罾可以取魚而不可以縶鴽帶可以繫襦而不可以貫
珠孰眇其癯而多乃需既予老是扶又薉莽之除俾康
勿趄以弗迷厥塗杖乎杖乎歲月逝夫子也予俱
　　　敬齋箴(并序/)
䝉古氏宗道之先出自山西而以儒世其家故名其燕
居之室曰敬齋載世德也先正有言曰經禮三百曲禮
三千一言以蔽之曰毋不敬敬也者其萬事之根本與
故聖人之語君子惟曰修己以敬故禹湯以克敬而王
桀紂以不敬而亡自天子至于庶人豈有異哉故曰穆
穆文王於緝熈敬止又曰昊天曰明及爾出王昊天曰
旦及爾游衍敬也者不可須叟離也宗道勉乎哉克念
作聖而已矣作敬齋箴其詞曰
心敬則存而不敬則昏事敬則立而不敬則跲克臧自
我否臧自我如之何以可維謐維專式莊弗儇臧之淵
淵出之䖍䖍俾中不偏有握勿捐既悠既堅無不顯或
愆無息弗乾熟之者聖守之者賢故曰敬勝則吉怠勝
則滅敬而無失聰明睿智皆由此出事神治民舎是無
術是用作箴以謹燕昵
　　　朱伯言硯銘
䃜而容既澤既礱俾椎以為鋒克相予工厥惟爾庸予
所弗工維予之悾悾式蠠没以攻無貽爾懜
　　　紹興能仁寺鐘銘(并序/)
嬾翁禪師既住大能仁寺之明年新鑄大鐘成括蒼劉
基銘之曰
赤堇之金耶溪之銅弗鍔弗鋒而以為吾鐘摐之鍠鍠
靡幽不通以暢八風闔隂闢陽式賛化功於萬億年與
皇家相為無窮
　　　醒齋銘(并序/)
醒齋者蘧君德芳所以自名其居室也蘧君少嗜酒數
為酒所困一旦忽思古人之所以䘮其身覆其家者大
率多於酒遂絶㫖酒而以醒齋署其居用以朝夕警省
而杜其欲於將萌也括蒼劉基聞而喜其善修慝也故
為之銘使揭于楣且以堅其志云銘曰
禹䟽儀狄祗承虞帝湯儆酣歌用永厥世維衛武公初
筵有詩年踰九十令聞不隳在魯仲尼酒不及亂範模
萬古愈乆彌粲羲和湎滛𦙍后徂征楚國皆醉鄢郢榛
荆次公北闕仲儒東市狂談酗罵身戮家毁吾以是知
昭昭生于惺惺而憒憒出于㝠㝠劉曜受執孔融被刑
莫不因此以殘其形古稱覆轍後車勿蹈有縱弗防禍
生所好人孰無過弗改維咎知過而改何過之有維敬
與怠狂哲攸分敬醒則存不醒則昏于嗟蘧君以我諄
諄止爾醺醮有茁弗芸視此銘文
　　　靈峯寺植木賛
靈峯寺有松杏與樸並植焉劉子見而感之為作贊曰
杏葉葱芊有子可以實籩松枝扶踈有苓可以引年樸
狀如樗衆蠧所穿擁腫液瞞不可以䥴胡並植于庭混
厥醜妍明堂求材般趨爾先松戕杏割樸獨宛然嗚呼
樸乎孰女之憐維女之全抑棄於人乃獲乎天耶
　　　畫龍贊
觩其角蒼其鱗蚴蚪其身胡為乎而神至陽之精健與
天倫形而求之惡識其真于嗟龍兮
　　　官箴上
維天生民㒩㒩蚩蚩有欲㒺制廼豹廼螭爰立之君載
作之師式養式教毋汨秉彛嗟爾司牧代君撫綏君禄
我食君令我施邦本弗固庶事咸堕受寄匪輶敢不肅
祗治民奚先字之以慈有頑弗迪警之以威振惰奬勤
極艱息疲疾病顛連我扶我持禁暴戢姦損贏益虧如
農植苗蚤夜孜孜澇疏旱溉無容稗秕如良執輿順以
導之無俾旋濘彊策以馳慈匪予愛帝命漙時威匪予
憎國有恒䂓弱不可陵愚不可欺剛不可畏媚不可隨
無取我便寘人于危無避我謗見義不為天鑒孔昭民
各有思惠之斯懐推之乃離譽不可驕器惡滿欹謗不
可怒退省吾私人有恒言視民如兒無反厥好以暴予
知是用作箴敢告執羈
　　　官箴中
在昔隆古分封國都付之以民俾養勿瘏上下恊心各
保乃區明庶考績昭哉範模秦廢聖制代德以徂刀筆
之權始歸吏胥弄法舞文聾癡瞽愚流波至今一任簿
書行立公庭如雁如鳬我欲是求我利是趨摩揣官情
以逞覬覦官惟好貨我甘以苴官惟好名我逢以諛官
惟畏嫌我疑以汗官惟好惰我滛以娯官惟好猜惑以
多途官惟好威道以掊□語黙有為俯仰有須覘容察
辭助忿乘愉法度盈口奸邪滿軀蟲智迷昧欺庸䧟迂
俾好作惡以紫為朱未獲官心嫗嫗儒儒亦既獲止如
登天衢傲兀民士憑陵里閭惡積禍来官與之俱人有
恒言遇吏如奴堅防固隄猶恐或窬矧曰聴之百姓何
辜是用作箴敢告僕夫
　　　官箴下
無謂余明人莫能昧離婁善察不識其背無謂予能人
莫敢欺校人烹魚子産弗知立事惟公燭詐惟誠小節
勿固小慧勿行無矜我亷守所當為無沽我名以生衆
疑何以簡訟决之使通何以弭貪慎檢乃躬去讒斥佞
遠吏近民待人以寛律己以勤無咎人弗信忱至斯孚
無患人不聞惟德不孤德以進善威以挫姦德不可偏
威不可煩無謂彼富我必極之無謂彼貧我必直之持
心如衡以理為平無為避嫌以縱無情人有恒言為臣
不易是用作箴敢告有位
　　　王原實裕齋銘
㑹稽王厚實以裕名其齋括蒼劉基為之銘曰
寛而舒綽綽乎有餘佩裾與與有容弗据德人之閭過
者式諸
　　連珠
　　　擬連珠六十八首
葢聞空谷来風谷不與風期而風自至深山囿木山不
與木約而木自生是故福不可徼德盛則集功不可幸
人歸則成
葢聞志大業者必擇所任抱大器者必擇所投是以梁
江湖不取螬殘之木釣鯨鯢不適雨盈之溝
葢聞急雨之漲可以决山及其息也得坻則止怒馬之
奔可以超壑及其憊也歴坎而瘏是以長平之威報在
鉅鹿㑹稽之勝終于姑蘇
葢聞身無恒守勢窮則屈心無定主情急則親是以失
時之言毎多謙已堕井之呼不暇擇人
葢聞石不亂玉惟瑊功為能亂玉梟不混鳳惟鷫鷞為
能混鳳故妖聲冶色君子遠之必嚴偽行辯言聖人懲
之必痛
葢聞鑒能照物翳之以塵則不可照水能澣物淆之以
泥則不可澣故身明明斯可以使人明明政緩緩不可
以責人緩緩
葢聞神龍未雲沕淵淪而無悶凡魚得水罣㒺罟而莫
知是故聖哲識時以遠悔吝愚䝉競利以冒傾危
葢聞物無全材適用為可材無棄用擇可惟長故一目
之人可使視凖五毒之石可使潰瘍是以穰苴治師智
勇貪愚咸宜其任公輸搆厦棟梁枅梲各得其良
葢聞神龍可豢而不能使之去水飛黄可駕而不能使
之捕狸是故舎人之能而强之以其所不能則叛奪人
之好而遺之以其所不好則離
葢聞民情本質文過則偽人道本直慮佚則傾是故聖
人制禮因自然之序哲士用智利不息之貞
葢聞觀形于聲未必見形求實于名未必得實是故飄
風不可以調宫商巧婦不可以為家室
葢聞物有甘苦嘗之者識道有夷險履之者知是以宴
安日乆詰戎兵而聴者忽忽老成人䘮語典刑而聞者
嗤嗤
葢聞物無專美用之者貴人有異欲諧之者從故冠纓
不可以服鹿而鞿鞚不可以馭龍是以合抱之松無庸
於竫人之國若甕之繭見棄於躶體之邦
葢聞千斤之象不惴虎而惴䑕三寸之蝎不蠧棘而蠧
松是以制必取其所畏防必究其所容故能不震而威
于斧鉞不勞而固于垣墉
葢聞國不自富民足則富君不自彊士多則彊故娟嫉
之人庸則士隠而君獨掊克之吏進則民夷而國傷
葢聞春原之草㧞盡復生夏厨之蠅驅去還集故時未
至不可以彊爭勢方来不可以力戢是以善撲火者不
迎其烟善防水者不當其急
葢聞萬物並育不齊其用而各有用五氣迭運不同其
功而皆成功故良珠夜光不假燄于明燭秋華發彩不
爭榮於春風
葢聞魚無定止淵深則歸鳥無定棲林茂則赴故以道
養賢則四方之民聴聲而来以德養民則四方之賢望
風而慕
葢聞剔大蠧者木必鑿去大姦者國必傷是故剖腹澣
腸不如無病决蹯解腕不若豫防
葢聞日月勞其軀而寒暑成君相勞其心而天地位是
故宵衣旰食大舜所以致其憂手胼足胝神禹所以忘
其貴
葢聞仁暴殊途非暴無以為仁之啓怨恩異路非怨無
以為恩之資是以赤日流金嘉樹之隂穆若𤣥冰裂石
春陽之德煦如
葢聞制萬變者在乎專察萬微者在乎定故衆輻寄身
于一轂而衆物納形于一鏡是以人心無貳而鬼神不
違王言如綸而兆民悉聴
葢聞勢有所梏則小柔可以服大力形有所格則大猛
不能破小堅是故食人之虎不能吞一蝟牽羊之綆可
以御九犍
葢聞太陽未升爝火與流螢並照繁霜未降蕣花與小
草同妍是以蛟蜃之市不可以稱有國稊稗之秋不可
以言有年
葢聞冬華之木春不必實早慧之子年不必壽故良工
鑄金忌其踴冶智士懷材貴乎藏秀
葢聞植善傾惡天道之定好安惡危人性之常是以順
天之道則人歸而王逆人之性則天怒而亡故伐罪弔
民而周祚延于孫子興徭樹怨而秦禍發于蕭墻
葢聞拂雲之松生于一豆之實縱壑之魚穿于一絲之
溜是以忽小事者禍必盈輕小敵者亡必驟
葢聞善賈者不壅其貨善治者不壅其民故政壅則奸
生于國氣壅則瘍生于身是以山澤不壅而雨暘時若
天地不壅而人物皆春
葢間大明普照鼢鼠惡其眯目毒霧揚氛蜦蛇喜其得
時是以堯舜至仁而三苗不服桀紂極惡而多罪皆歸
葢聞執駭馬者不與並逐救危舟者不與同喧是故止
鬬而平其氣則爭可息聴訟而平其心則事不寃
葢聞剪紙為墻不可止暴摶沙為餅不可療飢故􁀙􁀙
之言終非實惠僕僕之拜徒爾多儀
葢聞時有未至非力所及情有未孚非言可親是以見
疑之璞三獻而取刖足不鳴之鳥三年而後驚人
葢聞人非大聖鮮有全材君欲任賢當如用器惟能避
短而庸長乃克奏功而濟事是故驊騮騄駬以之運磨
不若蹇驢之能干將莫耶以之刈草不若鈎鎌之利
葢聞俗有厚薄運有廢興故去偽就真者盛之兆捨實
徇華者衰之徴是以豔舞妖歌末世所好竒技滛巧先
王所懲
葢聞理亂絲者必凝其志治亂國者在定其趨是故三
軍一心劍閣可以攻㧞四馬齊足孟門可以長驅
葢聞能盈而不能謙者雖成必隳知進而不知止者雖
得必失是故附蠃以升髙而枯蝜蝂以任重而躓
盖聞百廛之市不畜噬犬八家之井不畜觝牛是故士
有悍婦則良友不至國有妬臣則賢士不留
盖聞蛭螾之藪神龍不棲蒿荻之區嘉穀不植故秦庭
虎視而芝歌逸響于商山周澤鶴鳴而紫氣流光于西
極
盖聞物有準則心為權衡非定静之有素必紛拏而起
争是故坐舟視星當察其曷轉執斗較斛當審其孰平
盖聞奔馬之輪拳石礙之而格迅川之水束草投之則
凝是以一星見變能使九服同災一脈爽和能使百體
俱病
盖聞淵之深者流必緩聲之大者響必悠是故政以漸
成則民不駭俗以漸變則功不偷
盖聞植嘉穀必以糞壤鑄洪鐘必以土型故物無必賤
而賤不可輕是以海納汚然後成其大君納衆然後保
其榮
盖聞大器非一人之私大事非獨力所建是故利不及
衆所以起天下之争爵不求賢所以萃天下之怨
盖聞心有所憂當儆於事事有所害當慎於為故愚人
畏病而常病智士防危而不危
盖聞驕者諂之招故諂集而賢路塞暴者貪之使故暴
用而怨府開是以榮夷操軸而若神之嚴棄社稷以如
莽来革秉權而如燬之室與珠玉以同灰
葢聞明鏡照膽不啓隴亷之顔長劍拄頥不稱佋僥之
服是以狂歌之士遺世若草莱茹芝之老比身如鴻鵠
葢聞嗜有所專則姦從而入長有所屬則惑由之生故
徇功利者不虞諂詐溺鬼神者獨覺形聲
葢聞暴於物者衆志之所誅妨於衆者輿情之所疾是
以虎狼堕穽仁者見之而不憐枳棘當道行者過之而
必詰
葢聞截牛之角而呼為豕則雖庸必駭染鷺之毛而指
為鴉則雖愚必疑故欺心之言秪足以招天下之怪掩
耳之噪適足以致天下之嗤
葢聞甘雨祈祈不起斷根之木長風烈烈難行折舵之
舟故渭濵星殞孔明力殫于興漢洛都鼎震萇𢎞志屈
于扶周
葢聞天不掩慝而神人之道不暌君不忌言則上下之
情無蔽是故周史陳詩而八百其年秦令禁語而一二
其世
葢聞天下有道則貴者勞而賤者佚天下無道則貴者
佚而賤者勞是以弼亮惟寅而萬姓恊睦姻婭膴仕而
四方繹騷
葢聞無輿馬者不恥徒步無魚肉者不厭菜羹故性為
欲汨則亂心為物動則爭是以絶外交則可以守淡泊
專内視則可以全淳精
葢聞虎之躍也必伏乃厲鵠之舉也必拊乃髙是故學
必潛心然後可以有得藝能時習然後不為徒勞
葢聞龍涎螺甲以臭為香苦鹵酸梅用爽作味是以五
氣交感善調則收駿功五材相成善用則獲羙利
葢聞穴蟻不知飄風巢鳥不知湧溜是故閥閲之子患
不識稼穡之艱難山林之士患不識禮法之去就
葢聞方石不可以為磨直木不可以為輪故至情有時
而當隠正論有時而不陳是以明夷利貞箕子以之處
已危行言孫尼父以之誨人
葢聞大亨不以有鼎鼐而棄釡鬵大祭不以有犠牲而
遺臡醢是故馬服將趙而破秦用許歴之言子房佐漢
而勝楚由董公之啓
葢聞蠖屈求伸非終於屈龍潛或躍匪固于潛是故勾
踐事呉乃成姑蘇之舉夷吾佐霸曷問檻車之嫌
葢聞隂陽之用道妙所慿剛柔之變鬼神所蟄故陽有
闔而隂有開剛可潰而柔可立是以𤣥冥凛冽而水結
成氷赤熛熺炎而金流為汁
葢聞以殺止殺聖人之不得已以暴易暴悍夫之無所
成故牧野倒戈而三軍之役不再隂陵失路而百戰之
功盡傾
葢聞知風莫過於老駝識路莫逾於老馬是以家有老
僕則故物不委諸途國有老臣則舊章不求之野
葢聞道有窮通非智可勝名有得䘮非力可成故無願
乎外不必其身之絶謗無求於物不必其言之果行
葢聞譎不可恃人覺則窮偽不可長情見而極是以剪
綵為葩不可以受風雨畫布為函不可以當戈㦸
葢聞侏㒧之舌可習而變矇瞍之目難滌而明故教可
行於質近而道難化乎性成是以御龍之智不能訓猿
以禮神農之聖不能服豕而耕
葢聞有形之器欲虚惟虚則可以納理無形之理欲實
惟實則可充器是故性無不誠然後能主一心心無不
明然後能應萬事
葢聞救天下之紛紛者不拘細故成天下之亹亹者不
矜小功是故剸爛肉不為利刃貫躶體不為良弓
葢聞積倉之家獨喜㐫歲舞法之吏不樂治朝故民由
此困而俗由此澆是以去奢尚儉明君所以弭邪侈澄
心省事哲王所以清煩囂
　　序
　　　王師魯尚書文集序
尚書王公師魯文集二十有八巻公卒之四年浙西亷
訪司僉事王君宗禮經歴王公威可訪而輯之版行于
世浙江行省參政趙郡蘇公命劉基為之序序曰言生
于心而發於氣氣之盛衰係乎時譬之於木由根本而
有華實也木之於氣也得其盛則葉茂而華實蕃得其
衰則葉萎而華實少至于連林之木係于一山谷之盛
衰觀其木可以知其山之氣文之於時猶是也三代之
文渾渾灝灝當是時也王澤一施於天下仁厚之氣鍾
于人而發為言安得不碩大而宏慱也哉三代而降君
天下之乆者莫如漢漢之政令南通夜郎卭𤏡西被宛
夏東盡𤣥菟樂浪北至隂山涵泳四百餘年至今稱文
之雄者莫如漢其氣之盛使然哉漢之後惟唐為彷彿
則亦以其正朔之所及者廣也宋之文盛於元豐元祐
時天下猶未分也南渡以來朱胡數公以理學倡羣士
其氣之所鍾乃在草野而不能不見排于朝廷其他萎
弱纎靡與晉宋齊梁無大相遠觀其文可以知其氣之
衰矣有元世祖皇帝至元之初天下猶未一也時則有
許劉諸公以黄鐘大吕之音振而起之天將昌其運其
氣必先至焉理固然矣混一以来七十餘年際天所覆
罔不同風中和之氣流動無間得之而發為言安得而
不雄且偉哉公生至元間自㓜好學為文仁宗皇帝首
開科舉公即以其年登第其涵濡漸漬非一日矣故其
為文有中和正大之音無纎巧萎靡之習舂容而紆餘
衍迆而宏肆不極于理不止粹乎其為言也後之覧者
得以考其時焉公之歴官行事自見國史故不著
　　　送髙生序
髙生以敬學科舉業將從師于閩過予請言以相其行
生年甫弱冠去鄉里違家室以求師于千里之外其志
可謂勤矣韓子曰業精於勤生既能之矣尚何待予言
以相之哉抑予之所以勉生者又有出于此之外也聖
人作經以明道非逞其文辭之美也非所以夸耀于後
世也學者誦其言求其義必有以見于行問之無不知
也言之無不通也驗之於事則偭焉而背馳揭揭焉不
周於宜則雖有班馬揚韓之文其於世之輕重何如耶
生燕南人也國朝興科目燕南人屢嘗為舉首矣安知
異日不在生乎故用是以為之規也
　　　雙清詩序
雙清軒者東山壽聖寺物外上人之所營也上人名崇
超物外其號也寺在杭州城東四十里其㑹曰湯鎮軒
所儲無他物有水一泓竹一林上人日與之為徒故遂
以名其軒也夫天下之清者莫如水有節而貞者莫如
竹伯夷以節立行而其清至于聖則物之清者又莫竹
若也夫人與物性情之相得者各從其類物之所處不
同則清者有時而汚非其情之本然也今之人達而用
于世則役於事窮則役于衣食無憂者莫如僧故能遂
其情而物之託焉者亦得以全其性也然則上人雖欲
自外於物而物不能外之也有詩一巻上人作而同聲
氣者和之也書而揭于軒者故翰林學士呉興趙公為
之序者括蒼劉基也
　　　送蘇參政除大都路總管序(并詩/)
至正九年冬江浙行省參知政事蘇公奉㫖入為大都
路總管浙士民咸歎惜願留而不可得夫浙於江南為
大藩租賦所入半四海内京師輦轂之下為治莫難焉
其尹亦必極天下之選朝廷之意固不必有所偏重矣
京城之内宻邇清光明試考績不待詢于岳牧京尹冠
冕守令逺近之所觀式得其人則由中達外四方將以
之而化不亦偉哉以公之宏才大德與其施之于一方
孰若達之于四海也然則惜公之去者其私情而樂公
之行者天下之公心也故相率為詩以餞公且以霖雨
思賢佐丹青憶老臣為韻所以思公之德而不忘願公
之澤及于天下也詩曰
鳳凰集梧桐和聲恊虞琴神蛟躍天池四海仰為霖聖
人握金鏡哲士儀朝簮輝光照中野聲價重南金昔佩
使者符獻納申官箴再參藩垣務清風凈氛祲煌煌京
城内連袵成春林剸劇徯長才天眷赫照臨王畿一以
正萬國罔不欽克符臯䕫業埀名耀来今
　　　郭子明詩集序
郭君文德字子明廣平人也讀書好為詩有交於前無
不形之於詩其憂愁抑鬱放曠憤發歡愉遊佚凡氣有
所不平皆於詩乎平之是故飲食非詩不甘坐卧非詩
不安應人接物非詩不能攄其中懷至於顛沛造次夢
寐想像莫不有詩思天下有一事一物不入吾詩若已
有所歉焉於是北眺燕代西踰岷峨南浮江湘東覧齊
岱困窮迫阨寒暑枯濕舉不足以揺其中而惟得乎詩
可以解憂其為詩也不尚險澀不求竒巧惟心所適因
言成章而其自得之妙則有人不能知而已獨知之者
葢孔子所謂好而樂之者歟余嘗歎世之人汲汲以趨
禄利有所好樂則决性命以赴之朝奔夕馳所在皆是
今子明乃違衆人之所務而獨好我之所好得之不足
以療飢寒而失之無傷扵其身彼之不顧而我則為之
葢有所感激而自異於人以為髙也是固非俗子所能
識也
　　　送别燈和尚還鄉序(并詩/)
有浮屠氏踵門而求見予方以事出不得見明日復来
問其鄉則世為括人與予為同州故其心尤惓惓焉將
歸求言以贈其行夫浮屠以離世絶俗為教父母兄弟
且不得為其親也而獨惓惓於鄉人焉何哉今之人同
里巷以居而有不相接者及其遇于他方不啻如見骨
肉所適愈逺則其情愈親是乃人心之所同非待乎矯
揉勉强為也浮屠氏割慈忍愛以為髙宜殊乎人而師
獨不然是葢有見於道者也則其為浮屠也豈果惑於
其術之説而為之哉世治不古為民者日困農疲于耕
而終歲不飽其食工疲于作而終身不得休息士不諳
於時而累累無所即追呼徭役之可憐誅求徵歛之無
厭皆足以累其身愁其心求全軀而茍安舎是其何之
乎若師者其迹於是而心則有所寓乎余既重其敏慧
又嘉其敦鄉人之誼故為之言且繼以詩師名復祖别
燈其號也詩曰
閒居寡塵務遂與嬾惰親扣門報有客喜見同里人相
知豈必素鄉語情自真北風吹大江寒水波龍鱗話别
一何速令我生苦辛故山到何時溪梅照新春親朋或
見問為道長清貧
　
　
　
　
　
　
　
　
　
　
　
　
　誠意伯文集卷六
欽定四庫全書
　誠意伯文集巻七
　　　　　　　　　　　　　明　劉基　撰
　　覆瓿集七
　　序
　　　贈奕棋相子先序
禮樂射御書數之藝君子逰焉博其理也其不在此科
者士弗尚吾獨於碁乎有取盖碁末伎也而有用兵之
道可以通人之智知緩急存亡進退取舍有乗機應變
攻守之法避實擊虚投間抵隙兼弱取亂之道無所不
備吾嘗讀孫子十三篇而知古人制敵之術意奕碁必
出於兵家教戰者所製非其他娛目悦耳者比其所以
不得附於六藝者以其為兵也夫兵君子慎言之而可
以教乎哉宜其在六者之外也自天下為戰國而司馬
穰苴孫武吳起之徒公然以兵為教於是學戰陣者不
必寓於物以求之而碁遂為娛樂之具而精其數者亦
日用而不知耳陶士衡以周物之智不違纎芥而不喜
人為碁當時僚佐實不知其可以達於兵而徒為費時
亂日使有知及此者以告士衡士衡當教人為之不必
投其具於江中矣儒者之道格物以致其知貴能推其
類也故觀水而知學觀耨田而知治國善推之而已矣
是故無用之伎也旁通之可以措大事吾於此而知智
者之不死也相生子先兄弟皆精於碁人無與敵焉吾
每惜其用心之専而懼其無益於用也故原夫制作之
本意以語之方今寇盜竊發武夫環視如林無或能出
一謀發一慮生能惎之策乎使不曠日糜粟以憂農民
不亦偉哉
　　　海寧州賈希賢義塾詩序
人有積貨財而不能散者君子謂之愚知散之而不要
諸道其為愚一也故有捐貲産以廣異端而徼非望之
福者非徒無益且受誑而甘心焉凡若此者盖不可一
二數也若海寧賈希賢者非卓然有異於人乎賈氏為
海寧大家而希賢益厚念邑之子弟多不知學或貧不
能自致師以學乃構宇買田招名儒以為師俾鄉里之
俊秀與閭巷之童兒莫不来學其食飲器用咸取給於
賈氏嗚呼可謂積而能散散而得其道者矣今天下學
校責在守令往往不暇顧而視為文具至考滿不能備
六事而阻其仕進者不少則今之官海寧者一何幸耶
得賈氏以為其民州之子弟得賈氏而皆振起於學彼
為守令者從而収其功則不惟有功於其州之人而為
之司牧者亦有賴焉其為利豈不博哉使人人效之而
不見三代之化吾不信也
　　　沙班子中興義塾詩序
至正十一年春三月十有五日沙班子中来言曰吾居
杭有年矣杭於江南視他郡為大民多而儒少豈教育
之未至乎吾嘗得隙地於慶逺安撫沙公願築室以為
義學招子弟以教而土木樹築之資無所出可若何余
聞而笑曰方今天下郡縣無不有學名山古蹟又有書
院咸設學官杭之城郡縣學及書院凡四處生徒蟻集
省憲臨焉又何俟於子之室乎子中曰噫是子不知余
也子以為予之學猶官之學與非也予請為子言學夫
學也者學為聖人之道也學成而以措諸用故師行而
弟子法之是故搜羅天人究極古今旁通物情達其智
也齊明盛服非禮勿動篤其敬也見惡則違見善則隨
敦其仁也存心養性樂道尊徳致其大也禮儀三百威
儀三千盡其細也忠信謹慤固其内也貌言容止閑其
外也詩書六藝昭其文也剛毅木訥培其質也親賢友
仁以輔徳也幼幼長長順天則也夫學智以周之敬以
一之仁以行之立乎大不遺乎細嚴乎内不弛乎外文
以藻之質以榦之於是乎徳成而不失其則今之學主
以文墨為教弟子上者華而鮮實下者習字畫以資刀
筆官司應酬廩粟之外無他用心其亦異乎予之所欲
為者乎夏之校殷之序周之庠吾不得而見之矣而有
志焉道之將行也夫吾室之成未可知道之不行矣夫
吾固將以盡吾心終吾年縱不能行於今庶其或埀於
後予聞而壯之書其言以為序予聞江浙之間多富而
好禮者有與子中同志尚能為子中成之
　　　送伊克紐爾明徳江浙府總官謝病去官序
余昔宦游髙安髙安與臨江鄰臨江故多虎狼之卒凡
居城郭者非素良家咸執鞭以為業根據蔓附累數百
千輩以鷹犬於府縣民有忤其一必中以竒禍官斥弗
任則羣構而排去之獄訟興滅悉自其喜怒有訴於官
非其徒為之所雖直必曲獲其助者反是百姓側足畏
避號曰笳鼓人莫解其意或曰謂其部黨衆而心力齊
也余每聞而切齒焉無能如之何也㑹朝議以䝉古色
目氏參佐簿書曺官於是江浙行省掾史伊克紐爾公獲
選為臨江路經歴下車訪民瘼按宿獄凡壅滯不决者
皆笳鼓之徒為之督所属逮捕窮其姦狀而上下夾為
覆冒公執正議愈奮曰吾誓不與鼠子俱立於此衆不
能沮於是事露者伏其辜餘黨悉歛迹退散農民入城
市相謂曰微經歴我與爾敢来此乎予聞甚喜且慶朝
廷之用得其人也後數嵗乃識公於京師公時奉使自
湖廣還民譽獨籍籍予又為大喜至正己丑公為江浙
財賦副總管因得相與為文字交公素有足疾辛夘六
月以病去薦紳之士咸祖送北門外酒酣有起而歌者
曰湛盧可以㫁犀而以之割雞隋珠可以照車而以之
弹烏吁嗟兮吾安所如客有和之曰松栢在山兮匠石
求之夜光在璞兮卞和識之物固有遇兮遇當有時因
相顧大笑賦詩為别而劉基序焉
　　　章秀才觀海集序
桐江章正則好學能詩文名其集曰觀海予覧而大其
志夫志道之正也立乎其大而小者不遺焉斯得之矣
是故天下惟海為大求其大而不於海非知大者也故
錡釜之型不鑄鼎鼐藿菽之實不生松栢無他先居乎
其小也是故知海斯知學矣今夫海之為物浮天地納
日月汗漫八極人見其大也曷致哉鯨龍鰕蟹無不有
也江河溝瀆無不収也動之不知其所為流之不知其
所歸變幻倐忽杳㝠莫測觀海者知海之所以大乎則
其造也不可量矣予既嘉章子之志故為序以勉之
　　　送海寧張知州滿任去官序
至正辛夘夏五月劉顯仁自海寧来致其友賈希賢之
言曰海寧瀕海為斥鹵地民勤而貧吏肆而嚚積有日
矣自我知州張侯来鄉不見吏卒易其業田疇屢豐旅
葆不札庭不宿訟囚無留獄租賦時集木索不用譁訐
之聲化為弦誦大民儒儒小民愉愉朝出暮歸謳歌滿
途三嵗之間洋洋乎里閭不知時節之我徂今且代去
欲留之不可得也請為言以餞之予聞而嘆曰美哉張
侯今之為人牧已代而使人思之者鮮矣哉居於位則
畏其威且滿則相視如途人甚則排而去之惟恐其弗
亟也間有欲之者非素所暱愛則為卒若吏於民無與
焉夫設官所以為民也官為父母民為子為父母而使
其子不我愛亦獨何哉故善為官者猶農夫之善為田
也嘉穀以為親稂莠以為讎是故獲乎吏卒者必不獲
乎民獲乎强暴者必不獲乎善人今張侯能使民惜其
去而希賢又為善士興義學以淑鄉里其所慕尤不茍
仲尼曰不如鄉人之善者好之張侯有焉予雅知劉君
其言必信而有徴也是為序
　　　槐隂讀書圗序
槐隂讀書圗者嘉興吳仲圭所為姑蘇王行道作也王
氏之先有植三槐於庭而期其後必為三公者後果如
其言為宋賢相今仲圭之作此也其將朂行道以力學
而履前人之發也乎夫盛徳大業有志者成之聖賢與
我皆人也企斯及之矣故與人交必常有所朂者朋友
之盛心也觀聼動息凡有所接必使可以有所警者進
脩之善道也然則斯圖豈玩好之云乎雖然吾願益有
以朂之夫王氏之先所以致位宰相者抑由乎槐耶非
與植柏於大别而兾似禹求南國之棠而憩焉曰吾以
繼召伯也可乎哉晉公之行事載在史官若三槐者蘇
子所謂徳之符也思其人象其徳今之槐猶昔之槐也
不然彼園之檀其下維穀而已矣吾子朂之使後人之
慕此圗如今人之慕三槐則偉矣於是乎言
　　　送海寧尹知州之官序
國家憐黔首之未寧乃大選守令以熈庶績非名實素
聞於上下者弗任且以六事考覈其殿最責至重也東
平尹希善由餘杭主簿江浙行省掾吏遂昌宣城縣尹
温台海道千户皆能其職故得舉為海寧知州將之官
相與交游者咸為詩以餞之而屬其序於予予惟今之
人類多喜䛕心竊非之夫求言於人而得䛕不如勿求
與人言而進以䛕是不以賢人君子待其人不恭莫大
焉故願獻其規而不以頌今天下乂安而盜賊姦宄竊
發不禁何哉為守令者非其人耳天子有民不能徧治
故托之守令故守令謂之民牧夫牧也者受人之牛羊
而牧之必為之豐其水草適其寢訛去其瘯蠡驅其豺
狼然後物生遂而牧之道得矣是故悍卒猾吏民虎狼
也苛征横斂民瘯蠡也虎狼不屏瘯蠡日生寢訛失時
水草乏絶則亦日就死亡而已矣惡在其為牧也夫好
安樂而惡憂患人情同之盜賊之刑自死而族人豈願
為之哉必有大不得已然後寧蹈不測以茍旦夕之命
誠能順而撫之吾未見其弗寧也海寧為瀕海邑民勞
而貧乆矣孟子曰飢者易為食渇者易為飲於今之時
抑亦可以謂之易而非難矣行矣尹侯國家之寄朋友
之祝百姓之望皆於是乎在他日恵政之碑又當為君
書也
　　　送柯上人逺㳺詩序
古之人有違其家而游四方者何哉孔孟志於道儀秦
志於利司馬子長志於文其所志不同而欲行其志也
則同墨子之道異乎聖人而走不黔突無亦欲以其所
得乎師者傳之於人與是皆有所為而為也浮屠柯上
人者予之同邑人也客游於净慈净慈之主者舉以任
其寺之事善焉於是羣寺之聞上人名者競舉以為其
住持上其名於宣政院㑹他僧有以賄求住持者事聞
院官院官怒併其餘悉罷之上人遂拂衣游金陵且泝
大江觀衡湘陵巴漢眄秦隴北覲天都至於五䑓略恒
碣而歸將行過余求言焉夫上人方外人也固不以利
役其身而為文又非所嗜好抑將學孔孟與則上人墨
氏徒也今浮屠之道大行於世金碧焜耀彌天下貝葉
之書家畜而人誦之不必走四方以施教則又異乎墨
子者矣予又何言以贈之哉予盖因是而重有所感矣
今之為士者欲游四方行李之往来豐則患於盜賊約
則患於資粮之乏裘馬之敝當何所取給哉獨浮屠以
其徒為一體所至則如歸焉窮山際海何往而不可也
然則上人之游維其時矣予學孔氏者也不能作浮屠
語故以是為贈云
　　　竹川上人集韻序
昔邵子以音聲窮天地事物之變莫能逃其情焉邵子
沒雖有書不得其傳故有能言而莫精其義者則於聲
之輕重清濁且不能辨尚何望其造前人之㣲妙也哉
余初来杭時識竹川上人於祥符戒壇寺見其為歌詩
清越有理致遂相與往来因語及聲音之學而出其所
為書則集凡天下之音聲比其開發収閉之類而各使
相従凡有聲而無字者咸切而註之審音以知字因母
以識子如指其掌也予問之曰師其精於邵子之術乎
則笑而不應余嘗思浮屠氏離世絶俗而自外乎人羣
以為髙也近世之業之者異焉以浮屠居其身而其營
營汲汲每生死利欲殆有甚於俗之人盖舉天下皆若
是矣今上人為浮屠而志於儒不泯於流俗而著書以
為樂年已老而愈不倦是豈可以常人目之哉自古有
避世之士非一途矣晨門荷蕢偶耕賣藥亦各隨其所
處以求其志若上人者其避世之徒與其書之藴予不
能知而其人則子深知之矣是為序
　　　送常山縣達嚕噶齊樂九成之官序
至正辛夘秋八月予臥病浙江之濵友人李宗表来言
曰樂君九成者䝉古人也舊學於胄監受業富珠哩子
翬先生其質粹而温其行果而毅其學博而知要彬彬
乎可象也弱冠以世胄入官監黄州之麻城縣有聲故
又以令舉監衢之常山縣僕忝以文學薦為教官需次
常山期且及矣而得若人焉與之俱其庶乎樂君今將
行請一言以贈之余聞而喜曰果若是常山其庶幾乎
古之人以政弼教教與政不相違而其效皆歸於化民
為善後之教主於教官而有司専乎政於是事不相資
功不以相及也儒與民為二各志其志各業其業雖使
契為學官其所及亦有數矣由是民無定嚮訟獄煩多
盜賊滋熾有司受其咎而教官為冗職則亦有由然焉
今天子始以六事責郡縣以興舉學校為之先務慮至
審也奈何政教之官不巧於相值而所謂能其職者大
抵不過絢土木備課講以應故事而已矣於化民何有
哉今宗表良教官也而得良有司焉同徳相符同心相
濟教者道之政者齊之教者培之政者翼之霜飛而鍾
應雲沛而雨集將見徳禮之化流動浹洽而逺近皆取
法矣嗚呼二君其俱朂哉吾當拭目以觀之也
　　　全嬰堂序
術有可以寓道者其醫乎夫濟人利物無位者不能焉
惟醫以救死扶生為功苟志於斯使惻隠之心恒存而
不死豈非為仁之機括耶故術之近道者莫如醫醫之
為功昭晰不昧故於術為難至於嬰兒之醫則難乎又
難矣是故古人語治天下曰如保赤子夫赤子無知疾
病痛痒飢飽寒煖一聼於人而不能告死生存亡無所
歸咎天下之難保者孰有甚於赤子哉故又曰心誠求
之雖不中不逺矣言不可以鹵莽虚偽為也嗚呼治天
下者果能存是心乎吾不得而知也得見善醫者亦可
以自慰矣武林忻生儒者也而工為醫以全嬰名其堂
先難也夫以儒為醫固當與常醫殊他日達而用於時
則又舉其為醫之心而措之豈曰小補云乎哉
　　　鄭士亨東游集序
余始與豫章鄭士亨遇於杭察其人玩其文遂與為忘
年交日相過談文章劇晝夜如不及有所得則各相自
慶慰呼酒共飲至醉近世之為文非達官貴人及善䛕
不諧於時士亨不能䛕又不仕故不敢以文示於人而
自以為賢於博奕書而藏之或獲傳於後世則亦可以
懲創感發不為無益而不悖乎古聖賢之意雖不望其
必傳而亦未嘗不欲其傳也其年冬十月有牛諒者見
鄭子之文大喜率其友聞正集而刻之於梓求予為序
予甚異之夫縣黎之處璞中雖不自售而不能閟其璟
謂卞和之不恒有可也而謂世之無卞和也可乎哉余
嘗謂鄭子之文獨予識之而不意復有二子彼二子者
好為文則不取諸時人之所趨而獨慕於居下位之鄭
子何耶予既喜鄭子之文獲傳於世而又喜有二子能
識世人之所不識而自拔於流俗以為之傳也於是乎
序
　　　照𤣥上人詩集序
予初来杭時求士于鄭希道先生先生為予言照𤣥上
人之為詩雄俊峭拔近世之以能詩名者莫之先也余
素知鄭君善鍳而言不過心常懷之及訪於杭人無能
言上人之能詩者心竊怪之及余徙居白塔之下而上
人乃住持萬松嶺之夀寧寺於是始得徧觀其所為詩
盖浩如奔濤森如武庫峭如蒼松之棲縣崖凛乎其不
可攀也而憂世感時之情則每見於言外嗚呼是宜不
以詩聞於杭之人矣夫詩何為而作也情發於中而形
于言國風二雅列于六經美刺風戒莫不有禆於世教
是故先王以之驗風俗察治忽以達窮而在下者之情
詞章云乎哉後世太師職廢於是夸毗戚施之徒悉以
詩將其䛕故溢美多而風刺少流而至於宋於是誹謗
之獄興焉然後風雅之道掃地而無遺矣今天下不聞
有禁言之律而目見耳聞之習未變故為詩者莫不以
哦風月弄花鳥為能事取則於達官貴人而不師古定
輕重於衆人而不辨其為玉為石惽惽怓怓此倡彼和
更相朋附轉相詆訾而詩之道無有能知者矣然則上
人之不以詩稱於今之人不亦宜哉嗚呼有伯樂而後
識馬有匠石而後識梧檟自古以及於今伯樂幾人匠
石幾人耶抱竒材而不遇以泯死者不少矣予既重上
人之詩而又悲夫人之不知鄭先生之為伯樂匠石也
故為序其端焉
　　　送熊文彦歸江西序
傳曰君子以友輔仁天下之大倫五友其一也是故聖
人論友必備道其損益之故友之為道豈易言哉近世
學者率不好聞己過未有善而欲人揚見勝己則諱見
不若己則肆藻於外不求於中詆異而黨同附勢而傳
聲靡靡揚揚柔柔如也而與之友能無損乎故論友之
益者曰直曰諒而又曰多聞焉夫直矣諒矣而所聞不
多則箴規奬勸未必盡合乎古而通于今吾未見其能
益也嗚呼友之為道豈易言哉予居杭三年而得江西
鄭士亨無何又因鄭子而得熊文彦焉觀其人理而温
又亮以莊恢乎其有容且年方壯氣方鋭學業方日新
識見方廣如泉之始出鴻之始發勾萌之方達也因命
曰交相為助於是方自慶其各有所益也比嵗暮予歸
浙東而二子亦相率歸于豫章廼命酒以别而為之言
曰古人之為學也未嘗自謂已至仲尼大聖也曰假我
數年卒以學易衛武公大賢也九十猶陳抑戒而况於
吾儕也乎嵗月如流時不再得耨之不勤其實不栗築
之不多其基不鞏詩不云乎婉兮孌兮緫角丱兮未幾
見兮突而弁兮幸相逢于未耄而學業俱若是焉朋友
之心遂矣至于東門之章遊子之吟則不必為君歌也
　　　悦茂堂詩序(并詩/)
悦茂堂者㑹稽旌教寺學庭上人之所居室也上人性
好菊故種菊環其居取菊譜之語名之曰悦茂或曰謂
其以菊之茂而為悦也或曰非也悦茂在菊不在人上
人將於是乎觀物焉豈惟菊哉凡物悦則茂得其性也
不悦則不茂不得其性也故悦者茂之藏茂者悦之著
譬之於人憂愁結於心而病生焉及其著也髪焦而齒
黄色黯而形枯其不茂也可知矣故翬翟天下之文禽
也朱冠而彩翰章章焉及其縶于籠中則惨然而不怡
泯泯然如死灰非涅而昏之也不得其性焉耳是故人
不得其性則痛鳥獸不得其性則瘏草木不得其性則
萎以枯故茂物有道悦之而已矣悦之有道使之得其
性而已矣敢問使之得其性有道乎曰有可得聞乎曰
上人之藝菊也其種也以時其溉也有節其愛之也如
慈母之於子也燥則滋之淤則清之瘠則肥之扤則培
之欹則扶之翳則䟽之暵則隂之誅其草茅戮其螬蝎
驅其雀鼠蛛絲蟻壤無所侵也於是乎春而萌夏而葉
秋而華濯濯蓁蓁蕤蕤英英見其生而榮而不知其所
以生如斯而已耳或以語於予予曰有是哉是道也后
稷之所以教民稼也上人其果有見於此耶而獨於此
物者何耶嗚呼使世之為人牧者懷其民如上人之懷
其菊也天下其永安哉因為之詩曰
治圃如治國養卉如養民羲農契此理立法詔後人五
帝暨三王繼世稱至仁聚欲去其惡不使傷和淳所以
覆載間物物熈陽春動植蜚走輩生長咸及辰周轅逝
東邁此意乆沉淪誅求與剥削浩蕩無涯津髙堂一笑
粲白屋千眉顰誰見田里間悲啼雜吟呻本根不自固
枝葉何由伸感来為爾歌哀音入蒼旻安得觀風者達
之於紫宸
　　　送張山長序
稽山書院山長張君用中受代將歸友生具酒肴祖送
越西門外酒半有執爵而言曰行者必以贐古之道也
故老子曰富貴者送人以財仁者送人以言是故詩有
崧髙烝民繾綣激切情意懇至是盖温如春陽馥如蘭
芷而重於南金夜光之遺贈也張君以茂才舉為文學
官居其職三年教行而道尊人無間言今以代去而所
與游者又莫非文學士而無言以送之庸非缺乎衆應
曰諾於是命楮筆各為歌詩俾余序焉余觀詩人之有
作也大抵主於風諭盖欲使聞者有所感動而以興其
懿徳非徒為誦美也故崇奬之言兾其有所勸而加勉
示事之告願其有所儆而加詳也然後言非空言而言
之者為直為諒為輔仁為交相助而有益而聞譽達於
天下而言與人相為不朽不亦偉哉今諸君之詩則皆
既肆好矣復何以尚之哉方今教學之官為職甚卑而
其出身為甚正非他岐比也由是而躋大官位宰輔者
非一人矣張君年方壯氣方盛學方進而業方隆也梢
雲之木起於勾芒冲天之翰發於遵渚由是而之焉仲
山甫申伯之地位不難造矣人之言曰誰謂華髙企其
齊而他日仲山甫申伯之徳業吾於張君深有望焉
　　　牡丹㑹詩序
甲午之春余避地㑹稽始識祝茂卿于吳君以時之所
三月既暮茂卿之牡丹大開因得與寓官郡士往觀焉
主人崇酒肴登客而侑之既洽主人奉花以請曰兹花
之植於某有年矣雖翫賞日至而未嘗有闔坐皆文章
大夫士如今日之集者盍各為歌詩以為他日之雅談
乎客曰唯唯乃取唐人羅鄴詩二句十四字為韻命探
丸信所得為詩不限以體製詩成屬余序余讓弗獲乃
為之序曰詩不云乎豈弟君子和樂且湛夫既曰君子
而又謂之豈弟則其為和也不流而為樂也不淫故湛
而無害於徳此詩人之所以賛而美之也余嘗見世俗
之為宴集大率以聲色為盛禮故女樂不具則主客莫
不黯然而無驩及夫觴酌既繁性情交蕩男女混雜謔
浪䙝侮百不一顧有向隅而不獲與羣則憤憤然見於
色形於辭故始之以笑傲而終之以鬪争以為有人之
心者無不知惡而絶之也而世方以是為能放曠豁達
以盡主客之情然則與禽獸奚異哉若今日之㑹則不
然矣其色則草木之秀其聲則風雅之餘其人則邦家
之彦也是故揖遜酬酢所以盡朋友之義凝志澄神所
以杜縱恣之門抑揚歌詠所以攄幽深之抱懽情既暢
藻思逸發莫不郁如椒蘭鏘如金石皎如月露躍如蛟
龍之出溟涬㨗如拔堅城而禽大酋以獻馘也曽子曰
君子以文㑹友今日之舉其庶幾乎雖然神蓍之莖靈
龜䕃之以之藉豕則茨蘝之不如矣蒼筤之實鳯皇食
之以之豢牛則菅稗之不若矣人固有異好惡其相出
豈不懸絶也哉易曰方以類聚物以羣分吾於是乎見
之故既為之詩復冠以序焉
　　　送道士張𤣥中歸桐栢觀詩序(并詩/)
别峰上人既住寳林十有七年道髙徳隆百廢咸理乃
重建槃翠之軒以㳺息四方之文學士於是叢林之望
益重而龜山之勝為於越冠華裾藻佩篇翰交錯濟濟
翼翼彬彬如也至正甲午予来㑹稽因得與羣士大夫
為寳林之遊而賦詩倡和無虚日焉夏四月癸丑有道
士張𤣥中来訪别峰上人告將歸桐栢觀適余與所遊
客皆在上人遂分韻為歌詩以送道士詩成屬予序予
嘗見世俗以儒與僧道為三教謂當各道其道各志其
志言不得同詞行不得同躅衣服不得同制度也今於
是乎相從遊而贈以詩何獨異乎人之言耶盖吾徒之
所以與上人遊者非欲求其道也上人能賦詩而樂賢
士寺之勝足以資吾遊道士又逺来見吾徒而欣慕焉
吾安得而拒之三王世逺天下之為民者不易矣懷才
抱志之士遺其身於方外以逺害而離尤豈得已哉予
既從上人之請而為之詩復為序焉詩曰(得㑹/字)
道士張𤣥中年少氣方鋭從師桐柏宫餌木啖松檜黄冠紫
芝衣赤舄青組帶翩翻辭故居汗漫游方外北窮燕幽
地南盡越吳㑹泛海超東溟尋河極西兊驚霆宵砰軋
濛霧晝晻􁀙凄凄風薄裳洩洩雲擁盖追龍入醫閭訪
鶴凌岱泰蟠桃花未實火棗葉始柭鼉梁沒溟涬鳯吹
杳茫昧波馳羲和輪電掣纎阿軑悠悠雀雉化渺渺蟬
蛇蛻愴怳寤往圖飄颻返旌斾振衣赤城岑潄齒白鶴
瀬餐赮錬精魂洗髓去埃壒晨朝玉宸髙夜醮金景􁀙
偓佺授寳訣列缺助禳禬采芝麋鹿引燒藥龍虎㑹扶
桑倒景長建木盤根大巖花春䝉茸澗草秋馣馤山輝
月姢姢瀑落石礚礚息心觀羣動清耳聞衆籟忩虚琪
樹明幕静鸞羽翽枸狗藤蔓潜松苓兔絲薈我欲往從
之逍遥解沉昧風塵正鬱□原野塞戈祋盜賊熾炎火
平人走狼狽湮淪海底珠黯淡日中沬憂深杞國天卜
瀆文仲蔡撫事生悲傷懷古增感慨上人曇彦孫龍象
雄梵貝道殊心靡它誼合情自最飛書邀應真擺落芻
槀廥凄凉念吾儕漂泊累䟽糲短草慙未工浪跡誰倚
頼髙歌向㝠漠安得躬畎澮
　　　贈醫學錄江仲謙序
或稱良醫之用藥猶良將之用兵其信然哉人之死生
倚於醫國之存亡倚於將反掌之間吉凶分焉不得其
良而用之是以人與國棄也故良將投其兵於敵而敵
失其所禦良醫投其藥於病而疾失其所聚兵可以殺
敵藥可以殺病人皆知之用之有舛則殺病之藥不於
病而於其人殺敵之兵不於敵而於其國可不慎哉故
人之將死而得良醫國之將亡而得良將天下之幸無
有大於此者而天下之功亦無有逾於此者以之並言
良非過矣紹興江仲謙以醫良於其郡甲午之歲余挈
家来紹興紹興地卑濕歲又寒暑易常度家人疾病相
連屬不絶延仲謙診之劑所投無不愈由是倚仲謙以
為安而信其以良稱不虚矣方余家人之疾也仲謙来
視曰某當某日愈某當變某疾疾作後幾日愈無不驗
有所餽謝則堅拒不受予嘗讀史見趙充國論邉事無
不如其先言魏公子救邯鄲於埀亡而却不受賞古今
所稱以為賢今以仲謙觀之良醫之與良將其用心真
有不期而脗合者良可駭也剡溪姚古道從師於越得
疾焉遇仲謙而愈仲謙又不取餽謝郡士之與古道交
者多賦詩以美仲謙而予又為知仲謙者故為序
　　　贈徐仲逺序
世之所謂禍福通塞者果由於命耶聖人罕言命命果
不足道耶孔子曰道之將行也與命也道之將廢也與
命也自古固有不仁而安榮守道而戮辱者庸非命乎
古之人以夀富康寧攸好徳考終命為福而不言貴今
之論命以官爵之大小品髙下豈古之所謂禍福與今
異耶好徳無踰於仲尼則厄窮而在下顔淵亞聖三十
以死曹孟徳司馬仲達位在人上而以夀終且及其子
與孫禍耶福耶所謂命者當何以㫁之哉易曰窮理盡
性以至於命孔子曰不知命無以為君子也今之言命
者其果有合於古人否乎天以隂陽五行生為人也隂
陽五行之精是為日月木火土金水之曜七曜運乎上
而萬形成於下人也者天地之分體而日月木火土金
水之分氣也理生氣氣生數由數以知氣由氣以知理
今之言命者之所由起也夫氣母也人子也母子相感
顯㣲相應天人之理也則亦何可廢哉日至而麈鹿解
月死而蠃硥􁀙温風動而薺麥死清霜降而豐鐘鳴物
理相通不可誣也天台徐仲逺以七曜四餘推人生禍
福無不驗予甚異之而贈以言若夫吉凶利害之所趨
避則吾聞之孟子矣
　　　王原章詩集序
余在杭時聞㑹稽王原章善為詩士大夫之工詩者多
稱道之恨不能識也至正甲午盜起甌括間予辟地之
㑹稽始得盡觀原章所為詩盖直而不絞質而不俚豪
而不誕奇而不怪博而不濫有忠君愛民之情去惡拔
邪之志懇懇悃悃見於詞意之表非徒作也因大敬焉
或語予曰詩貴自適而好為論刺無乃不可乎予應之
曰詩何為而作邪虞書曰詩言志卜予夏曰詩者志之
所之也上以風化下下以風刺上主文而譎諌言之者
無罪聞之者足以戒詩果何為而作耶周天子五年一
巡守命太師陳詩以觀國風使為詩者俱為清虚浮靡
以吟鸎花詠月露而無闗於世事王者當何所取以觀
之哉曰聖人惡居下而訕上者今王子在下位而挾其
詩以弄是非之權不幾於訕乎曰吁是何言哉詩三百
篇惟頌為宗廟樂章故有美而無刺二雅為公卿大夫
之言而國風多出於草茅閭巷賤夫怨女之口咸采錄
而不遺也變風變雅大抵多於論刺至有直指其事斥
其人而明言之者節南山十月之交之類是也使其有
訕上之嫌仲尼不當存之以為訓後世之論去取乃不
以聖人為軌範而自私以為好惡難可與言詩矣曰書
曰惟口起羞昔蘇公以謗詩速獄播斥海外不可以不
戒也曰孔子曰邦有道危言危行邦無道危行言孫故
堯有誹謗之木而秦有偶語之僇亂世之討治世之所
與也得言而不言是土瓦木石之徒也王子生聖明之
時而敢違孔子之訓而自比於土瓦木石也耶
　　　送余希賢歸江東序
有不必問其行而可以知其人則視其所交而已矣故
元禮之門惟林宗可登仲舉之榻非孺子不下夫一介
之士未必人人識而知其心也而二子之名以之聞於
天下者何耶當是時天下之想望二公不啻如麒麟鳯
凰而二公亦直以天下之模楷自任其明如鑒其直如
弦其平如衡其公如日月之照人莫不知之也故士之
中其知者如馬之逢伯樂如劍之遇薛燭如楩楠松柏
之得匠石其美不揚而自播其價不衒而自定矣别峰
上人為予言余君希賢以池陽府史從監郡九十子陽
公治戎江東子陽公甚敬重之有謀畫悉與計議多所
𢎞益及公還紹興希賢又送至浙江之東今將歸請為
言以餞之予居王氏南園時希賢嘗来訪余一識面不
能頻數接話言惟是子陽公之政事日下於民門庭無
私謁左右無私人則予所目見為有徵也子濯孺子曰
尹公之他端人也其取友必端矣人欲知希賢吾當以
此論之
　　　若上人文集序
世謂山水之佳有以助人之才發人之奇是故名山勝
地必有文人秀士出乎其間今天下之名山勝地大率
多浮屠居之固當獨獲其助以發其奇而又不能多見
者何哉桐江之顯以子陵彭澤之著以元亮黄溪西山
無栁子為之刺史吾知其冺沒而無聞矣抑山水之有
助於人乎將人有助於山水也雲門若耶以名勝聞天
下自道猷上人至於今且千載中間若智永恵欣之字
靈一靈徹之詩彰名於世僅數人焉抑山水之助盖自
有限而不能皆也耶皇元混一宇宙文物之盛追配隆
古於是㫁江浮休二上人相繼出焉文人秀士欲為雲
門之遊者多為二上人往上人或不在山則為遊者亦
鮮抑又何耶予於古人詩篇中聞雲門山水之美又於
學士大夫間聞二上人之名甚乆思一往弗得今年始
至其所而㫁江死矣浮休年近八十而神氣完固操筆
為文章益壯健與客談古今論道理終日歴歴不倦名
固不虚得哉上人有詩文若干巻弟子友奎所集而翰
林學士黄公為之序其於釋氏之學自得深造無容言
矣至其所為詩莫不古雅峻潔而有奇氣嗚呼上人於
雲門山水可謂有光而弗忝於前人矣於是乎序上人
名允若字季蘅浮休子者其自號也
　　　贈宣使王民則詩序
孔子稱使於四方不辱君命可謂士矣夫使者所以宣
徳敷令通壅迪滯以孚上下之心達逺近之情故有専
對而不失主意専行而不戾主命使人見其使而知其
主之善夫是之謂使乎今之宣使將省府之號令以旁
達於所屬雖具有文檄然必其事之重且急者乃命宣
使將之為其有斟酌權變文檄不能悉也故宣使之出
實代省官行事受言以往如省官之自行是故所屬莫
不敬畏奉承之不暇奈何才智不同則有因人之敬畏
奉承而逞以行其私者恃勢弄權無所不為徇毫毛之
利以賈山岳之怨使天下之人輕視藩閫歸咎大臣辱
莫大焉而尚可以言使乎哉近者冦盜蠭起大軍四出
進討凡弓矢兵甲之須多取給於江浙故令屬路分辦
而每路以宣使一人督之王君民則實来紹興悉鏟去
故習禁吏胥無得科斂日飲食依條格取給於館驛其
外毫髪無所需所造器物惟務中度其他事毫髪無所
與故如期畢事而民不擾人咸徳之且曰使受命於省
府以出者人人如王君大臣之膏澤其有不下於民者
哉天下之民其有含怒蓄憤於其有司者哉嗚呼王君
可謂不辱省府之命而得為使之道矣於是乎序
　　　送章三益之龍泉序
古之人有行則歌詩以送之其来逺矣故烝民所以餞
山甫崧髙所以贈申伯皆褒述其徳行以勉進其勲業
非若後世傷離悼别留連杯酒以抒其兒女子之情態
也括舊多賢士大夫今於章君之行必有所啟沃振勵
不為無益告矣是詩之編庸可忽哉章君佐石末公拯
臨海之窮民敉寧海之狂冦鎮守寳定招撫松陽遂昌
咸有成效功髙而不言心勞而不辭有徳行者固如是
哉今君又奉石末公檄之龍泉夫龍泉章君之桑梓里
也往歲石末公以孤軍破賊揚威福建章君實與有力
今此行也將見簞食壺漿之塞道左埀髫戴白之滿車
下章君將日不暇給而分府可以無西顧之憂矣章君
勉哉大丈夫生長草茅當平世不務進及遇變故則挺
身以為國寄一方赤子命不亦偉哉勉哉章君昔者王
司空温河陽皆自藩幕達於王朝埀名竹帛矧今天下
多故章君已試有效者哉吾見勲業自此升矣於是乎
言
　　　贈陳伯光詩序(并詩/)
陳君伯光以醫名於栝者也栝故多良醫而伯光為能
世其祖父業傳有之曰醫不三世不服其藥盖其傳之
也逺而試之也詳其可信而無惑也宜矣往歲伯光徵
予文予時迫戎事不克應所請今至栝伯光又来予乃
問之曰昔者神農肇嘗草木虫魚玉石酌其酸苦辛醎
以辨燥濕寒温披陳其性情表章其好惡定為君臣佐
使秩以九等命之曰藥黄帝岐伯著為經書難疑荅問
以闡神用醫之為教不亦大彰明矣乎岐伯既沒則有
若越人華佗淳于意張仲景孫思邈之流莫不能簸弄
化機竊用五材出沒鬼神造法立方轉移隂陽皆可以
血氣朽骨生色腐肉制人命於掌上何昔有而今無耶
伯光愀然歎曰君何莫之思也人亦有言情隨習遷事
與時殊昔之為術者早夜以謀道故道成而功日彰今
之為術者早夜以謀食故智昏而道與窮若是非一日
矣且夫三才一理治道無二天地將病祲祥豫形人身
將病氣色先徵病之將至其幾乃萌防㣲遏幾百病不
生幾動形見力倍功半知及此者其神人乎醫乎醫乎
堯舜之為天下亦不外矣乎宜其昔有而今亡也予甚
韙其言因序而繼以詩曰
岐跗不世出人病莫能治伊周不世出國病莫能醫豈
無龍宫方可以完支離桓侯彊自用扁鵲乃見疑去去
仙都山中有术與芝服食煉精魄海上從安期
　　　季山甫文集序
季君山甫文集若干巻體格嚴正文詞典雅真可以式
後學傳来世不可磨滅者也予與山甫生同郡自少相
友善山甫實長予九歲其學問才識非予所能及也而
予以年少忝科第山甫乃屢試不偶庸非時命也耶予
自丙子之歲宦游他方山甫亦出典文學外邑不相見
者埀二十年是時諸公方留意舉業未暇及古文也乃
今年復㑹於括而獲覩山甫所為詩文銘記論賛序説
莫不彬彬濟濟方駕古人下視場屋組綴之文不啻如
麒麟鳯凰之於鷃雀鼢鼠也盖其學問之功益勤而真
積之力愈乆如水有源而流長如木有根而枝蕃烏得
以淺近窺測之哉嗚呼嶧陽之桐泗濵之石排風霜而
齧濤浪不知其幾年矣然後縆之以絲繩度之以規矩
登之清廟則可以交于上下神祗天將成其材必先苦
之理則然也昔人有以木鑚穿石槃者晝夜不已卒得
丹以為僊今山甫年愈加而志愈謙學愈不倦宜其業
日隆而名日著也人之言曰誰謂華髙企其齊而後之
来者其尚以山甫為法焉
　　　項伯髙詩序
言生於心而發為聲詩則其聲之成章者也故世有治
亂而聲有哀樂相隨以變皆出乎自然非有能彊之者
是故春鳥之音悦以豫秋蟲之音悽以切物之無情者
然也而况於人乎予少時讀杜少陵詩頗怪其多憂愁
怨抑之氣而説者謂其遭時之亂而以其怨恨悲愁發
為言辭烏得而和且樂也然而聞見異情猶未能盡喻
焉比五六年来兵戈迭起民物凋耗傷心滿目每一形
言則不自覺其悽愴憤惋雖欲止之而不可然後知少
陵之發於性情真不得已而予所怪者不異夏蟲之疑
氷矣故今觀項君之集而深有感焉項君與予生同郡
而年少長觀其詩則冲澹而和平逍遥而閒暇似有樂
而無憂者何耶鳴呼當項君作詩時王澤旁流海岳奠
乂項君雖不用於世而得以放意林泉耕田釣水無所
維係於此時也發為言詞又烏得而不和且樂也夫以
項君之文學而不得揚歴䑓閣黼黻太平此人情之所
不足也而項君不然抱志處幽甘寂寞而無怨項君亦
賢矣哉賢者不獲用世而亦不果於忘世吾又不知項
君近日所作復能不悽愴憤惋而長為和平閒暇乎否
也感極而思故序而問之
　　　吕周臣詩集序
仲尼有言曰飽食終日無所用心難矣哉夫以人心之
出入無時茍不至於聖人不惑之地則不有以收係而
拘止之鮮不飄揺汗漫而無所不之矣故以博奕為賢
乎已厥㫖㣲哉吕君周臣由吏員累月日至九品家居
以待選則杜門而作詩有詠史一百首題詠雜花二百
有餘首皆意足而語到予嘗見今世之從事於公門者
進則慕權利以相夸退則交結勢要談官府是非勾引
俗事以致人之慕己以肥其家未有能兀兀獨處而留
心文墨若周臣者也周臣以通濟之才沉下僚而無怨
蓽門陋巷為詩歌以自適且不刻琢以求衒盖有得於
寡欲養心之道者予故喜而為之序焉
　　跋
　　　書蘇伯脩御史㫁獄記後
往歲朝廷慮天下㫁獄之未審用中書御史臺議遣官
審覆論報僕時居山間聞人言之山嶽震疊如雷雨之
將至隂風鳴條飛電爍目豪民猾吏竄伏如鼠俱自期
不能免而銜寃抱痛之民莫不伸眉引項若槁葉之待
滋潤及其至則風止雨霽望者如敗軍之歸而畏者如
鷹隼之脱絛而得扶揺也則怪而問於老成更事之人
咸曰㫁大獄必視成案茍無其隙不得而更焉因退自
太息曰茍如是烏用是審覆者為哉於是大信刀筆之
真能生死人矣既又聞諸人曰非朝廷意也奉命者之
不恪耳及觀國子博士黄先生所叙御史蘇公慮囚湖
北所平反事曷嘗拘於成案哉然後知賢人所為固與
衆人異矣夫以一湖北之地公一廵歴而所平反者八
事所擿豪右之持吏而尼法者又數事豈他道之無寃
民耶無蘇公而已矣僕往嘗觀於牧民之以簡訟名者
之其庭草生於階視其几塵積於牘徐而訪於其鄉察
其田里之間則彊梁横行怨聲盈路問其故曰官不受
詞無所訴受之而已矣大吏至則曰官能不生事民譁
非官罪也則皆扶出之訴者悉含詬去則轉以相告無
復来者由是卒獲簡訟之名嗚呼輿圖廣矣不皆得蘇
公彼上報於朝廷者又將獲備事之賞矣然後怨憤之
氣拗而為鬬殺激而為盜賊鬱而為災沴上應乎天誰
之咎哉嗚呼使人人如蘇公刑期於無刑不難矣明天
子在上庶其見之則求諸老成以為典刑舍是編其奚
適哉
　　　書劉禹疇行孝傳後
世之所謂浮屠者果何道而能使人信奉之若是哉人
情莫不好安樂而惡憂患故惴之必於其所恒懼誘之
必於其所恒願然後不待驅而自赴浮屠氏設為禍福
之説其亦巧於致人與夫四海之衆林林也而無不為
其所致何哉彼固非止惑愚昧而已也人情無不愛其
親親沒矣哀痛之情未置而謂㝠㝠之中欲加以罪孰
不惕然而動於其心哉間有疑焉則羣咻之若目見其
死者拘於囹圄受箠楚而望救者故中材之人莫不波
馳而蟻附雖有篤行守道之親則亦文致其罪以告哀
於土偶木俑之前彼固自以為孝而不知其為大不孝
豈不哀哉且彼謂戕物者必償其死故有牛馬羊豕蛇
虺之獄謂天下之蠢動者舉不可殺也今夫虎豹鷹鸇
搏撃蜚走以食日不知其幾何而獨無罪也哉人之殺
物有獄矣虎豹食人而無獄何其重禽獸而輕人也彼
又謂婦人之育子者必有大罪故兒女子尤篤信其説
以致恩於其母吾不知司是獄者誰與人必有母將舍
其母而獄人之母與將并與其母而獄之與獄其母不
孝舍其母而獄人之母不公不孝不公俱不可以令二
者必一居焉將見羣起而攻之矣雖有獄誰與治之宰
天地者帝也彼則謂有佛焉至論佛之所為呴呴嫗嫗
若老婦然有呼而求救不論是非雖窮凶極惡無不引
手援之使有罪者恒勿刑是以情破法也夫法出於帝
而佛破之是自獲罪於天也吾知其無是事也昭昭矣
以劉子之賢其不為所惑無足怪者吾獨悲夫天下之
為劉子者不多也故又為之言以悟夫知愛其親而不
知道者
　　　書善最堂巻後
武林陳舜中以善最名其堂介其友富君子明求予言
夫立言以明道而求言於人者將以正己之所學言可
以茍乎哉所謂善最者盖本於東漢東平王王之言天
下之格言也人以是而服膺焉聖賢之為道不外是矣
然善之云不過槩而言之求諸實踐必有其方不可徒
云云而已也今夫世俗之人類以善自名也觀其行而
不掩道之不明也久矣夫善未易擇也恭與諂相鄰訐
與直相似小諒賊信小慧賊智小剛賊勇小不忍賊仁
故有非禮之禮非義之義疑似之間禽跖分焉可不慎
哉是故擇焉而不得其中道焉而不知其窮古之人有
為之者楊墨是也知焉而不能蹈好焉而不能用取其
名不必其實古之人有為之者郭公是也若人之心未
嘗不自謂已能善也而卒於不善為善之名豈易當哉
且題扁之設起於何人乎盤之銘几杖之書朝夕警省
淬厲以成其徳非衒外以為觀也今之掲于軒標于楣
大書以示於人者其果有志於自警乎抑將従事於詠
歌以為娛也屈子曰善不由外来名不可以虚作也古
之人有衛武公者抑抑之戒陳于庭而睿聖之名埀于
後若是故詠歌乃有益也嗚呼詩不如抑人不如衛武
公則求者為徒求言者為妄言矣
　　　題醫者王養䝉詩巻後
李君一初序王養䝉之為醫且美其不屑為吏予獨謂
此無足怪者虎豹鷹鸇日殺物以養其軀至死不厭騶
虞視生草而不折見生蟲而不踐其嗜好不同出於天
性易之則兩死物理然也何獨疑於人哉故吏與醫為
二道活人以為功者醫之道也其心慈以恕而仁者好
之利己而無恤乎人者吏之道也其心忍以刻而不仁
者好之故以吏之心為醫者業必喪以醫之心為吏者
身必窮又何怪乎善醫者之不屑為吏也哉雖然今之
以醫道為吏者未見也而以吏道為醫則有矣然則養
蒙賢乎哉吾故發李君之言以附于孟氏論巫匠之末
　　　書為善堂巻後
大梁武子宣之父明徳君名其居之堂曰為善君卒子
宣奉其母夫人之命祠君于堂而服膺為善之訓乃作
法海蘭若于建城城南又奉母航海至于補陀落伽之
山以求所謂大士真儀者將以廣為善之路也故翰林
學士虞公為之記文獻之士為之言者不少而子宣之
求言於四方未已也吾固有以知其心矣夫人志於道
而未獲所向故願就有道而正焉是其好學篤行之誠
積于中而見乎外也正宜因其憤悱而啓發之惜無有
以聖人之道與之言而徒就其所已行者縷縷焉宜其
不足乎心而求之不置也孟子曰不直則道不見我且
直之昔宋人有好玉者得燕石焉以為玉而寳之革匱
十重緹巾什襲周客見而笑之夫好玉則誠好玉矣而未
為知玉也故不免為識者所笑堯舜禹湯文武周公之
道載在方冊其所言皆善言也其所行皆善行也天下
之善莫能外之矣舍是而他求焉惑也夫人之所食以
生者五穀也今有厭五榖而不食則必求夫爽口蜇吻
之味而食之則不戕其生者鮮矣故聖人之道五穀也
異端之道爽口蜇吻之味也聖人之道求諸日用之常
異端之道必索隠以行怪其勢不並立也是故欲求道
者必先定其所向如將適燕先舉轅而指北然後訪而
取途則無倒行之悔矣故孟子道性善必稱堯舜恐其
不知孰為善孰為不善也故以堯舜的之知所在矣又
必有至之之道是故顔淵問克己復禮必請其目如是
而後可以言為善矣擇之而不得其正為之而不知其
方心與事相違而徳與言不相類宜行而不問學者之
失也問焉而不告聼者之咎也人有所請不知則不必
言知則當盡言之不然則皆聖人之罪人矣予雖不識
子宣觀其求之廣而知其志之篤於是乎盡言之
　　　書紹興府達嚕噶齊九十子陽徳政詩後
㑹稽方外僧詩若干首美監郡子陽公也至正十四年
予自台之越居城之南陬近寳林教寺寺主者别峰師
有文行且喜接賢士由是得相従以遊其年秋七月用
章師又自浙西来住能仁禪寺二上人皆以文章馳名
而其屬寺之主者亦多能為詩乃九月遇于寳林因語
及郡太守子陽公之政交口賛美至有感泣者上人乃
分韻俾為歌詩以頌公徳而屬予為序其意予聞國風
雅頌詩之體也而美刺風戒則為作詩者之意故怨而
為碩䑕北風思而為黍苗甘棠美而為淇澳緇衣油油
然感生于中而形為言其謗也不可禁其歌也不待勸
故嚶嚶之音生於春而惻惻之音生於秋政之感人猶
氣之感物也是故先王陳列國之詩以驗風俗察治忽
公卿大夫之耳可聵而匹夫匹婦之口不可杜天下之
公論於是乎在吁可畏哉予以今年春始来越是時浙
東六郡皆警于盗惟越為無事故士大夫之避地者多
在越或有謂予曰越之從政者鄙又左右皆凶人恐不
能和其民萬一變生肘腋子將安之予方謀適他所忽
有言者曰子陽公且来歸公往在婺女有恵愛孚於民
予舊甞聞之則大喜黙為越人慶而又自慶其得賢地
主以為依而安處也至于今果諧所願望得不深可喜
耶於是乎序而以其詩附於淇奥緇衣之後焉
　　　題劉商觀奕圖
右昔人臨唐劉商觀奕圖其曰李伯時臨茅君彦羅索
先生識盖皆假設之云而其描寫模刻實俱妙絶不必
問其真作於何人也王生以采薪入山父母妻子待之
以食見奕者而躭觀之至于爛其斧柯豈所謂力本者
哉比歸而親戚鄉黨咸非其舊可悼也已一夫一婦不
獲自盡伊尹恥之以戲迷愚人使之老無所依其果有
是事耶神仙亦未仁矣
　　　書申屠子迪毁曹操廟像文後
孟子稱孔子成春秋而亂臣賊子懼孔子以王法誅既
死之姦回著之方冊萬世而下昭如日星舉而行之不
待教命志於惡者能無懼乎哉曹操挟主以令天下屠
戮忠良以及主母卒盗神器有王者作殺其人壊其室
汚其宫而瀦焉人紀立矣世衰道隠大義不明於人心
至有書伐賊之師為入㓂者嗟乎悲夫無乃與春秋之
㫖戾乎夷陵之祠悖理傷教歴千百年而無人為之明
焉抑其習之乆也申屠公斥而出之其可謂深知孔子
之用心者矣孟子曰言能距楊墨者聖人之徒也夫楊
墨之道其流至於無父無君聖賢且痛絶之而况於身
親為之者哉言空言也猶有大功而况於見諸行事之
毅然者哉嗚呼後世復有孟子而不曰申屠公聖人之
徒吾不信也
　　　題王右軍蘭亭帖
王右軍抱濟世之才而不用觀其與桓温戒謝萬之語
可以知其人矣放浪山水抑豈其本心哉臨文感痛良
有以也而獨以能書稱於後世悲夫
　誠意伯文集巻七
欽定四庫全書
　誠意伯文集巻八
　　　　　　　　　　　　　明　劉基　撰
　　覆瓿集八
　　説
　　　天説上
或曰天之降禍福於人也有諸曰否天烏能降禍福於
人哉好善而惡惡天之心也福善而禍惡天之道也為
善者不必福為惡者不必禍天之心違矣使天而能降
禍福於人也而豈自戾其心以窮其道哉天之不能降
禍福於人亦明矣曰然則禍福誰所為與曰氣也曰氣
也者孜孜焉為之與曰否氣有隂陽邪正分焉隂陽交
錯邪正互勝其行無方其至無常物之遭之禍福形焉
非氣有心於為之也是故朝菌得濕而生晞陽而死蘼
草得寒而生見暑而死非氣有心於生死之也生於其
所相得而死於其所不相得也是故正氣福善而禍惡
邪氣禍善而福惡善惡成於人而禍福従其所遇氣有
所偏勝人不能禦也曰然則天聴於氣乎曰否天之質
芒芒然氣也而理為其心渾渾乎惟善也善不能自行
載於氣以行氣生物而淫於物於是乎有邪焉非天之
所欲也人也者天之子也假於氣以生之則亦以理為
其心氣之邪也而理為其所勝於是乎有惡人焉非天
之欲生之也朱均之不肖而以為子非堯舜之所欲也
蟯蛔生於人腹而人受其害豈人之欲生此物哉曰然
則天果聴於氣矣曰否天之氣本正邪氣雖行於一時
必有復焉故氣之正者謂之元氣元氣未甞有息也故
其復也可期則生於邪者亦不能以自容焉秦始皇王莽
是已曰跖之夀操懿之得其志而子孫享之豈天之有
所私耶曰氣之復也有遲有速而人之生也不乆故為
惡之人或當其身而受罰或卒享福祿而無害當其身
而受罰者先逢其復者也享福祿而無害者始終乎其
氣者也以懿繼操以裕繼懿不於其身而於其後昆謂
天之有所私不可也故見禍福而謂之天降于人者非
也氣未復而以禍福責於天亦非也不怨天不尤人殀
夀不貳脩身以俟惟知天者能之
　　　天説下
或曰天灾流行隂陽舛訛天以之警於人與曰否天以
氣為質氣失其平則變是故風雨雷電晦明寒暑者天
之喘汗呼嘘動息啟閉收發也氣行而通則隂陽和律
吕正萬物並育五位時若天之得其常也氣行而壅壅
則激激則變變而後病生焉故吼而為暴風鬱而為虹
蜺不平之氣見也抑拗憤結迴薄切錯暴怒溢發冬雷
夏霜驟雨疾風折木漂山三光盪摩五精亂行晝昏夜
明瘴疫流行水旱愆殃天之病也霧濁星妖暈背祲氛
病將至而色先知也天病矣物受天之氣以生者也能
無病乎是故瘥癘夭札人之病也狂亂反常顛蹶披掲
中天之病氣而不知其所為也雖天亦無如之何也惟
(闕/)

　
　
　
　
　
古帝制刑以為天下均故執刑如執權因罪之輕重而
前知之又不敢専而聴於天曰天討也夫是之謂賛天
地之化育今曰天又自以震戮人罪吾不知天之所自
戮者以何等罪乎謂其積之極人不能勝而戮之耶則
天下之為人子而不孝為人臣而不忠為人長而不慈
為人幼而不孫為人友而不義為人妻而不順賊義而
戕仁縱私而滅公倚勢而行姦乗約而肆淫人言而獸
心隂懆而陽和磨牙吮血朘膏刮骨擅威作福殘害正
直而逭於司寇之誅者不為不多矣豈司雷者有所畏
乎乃不一有戮而庸天乎戮焉使彼有以覘天之意而
謂天之所怒在彼而所容在此也則恃以不忌是天以
震勸逆而濟禍也豈天道哉必不然矣曰然則雷何物
也曰雷者天氣之鬱而激而發也陽氣團於隂必迫迫
極而迸迸而聲為雷光為電猶火之出礮也而物之當
之者柔必穿剛必碎非天之主以此物擊人而人之死
者適逢之也不然雷所震者大率多於木石豈木石亦
有罪而震以威之耶
　　　雷説下
或曰雷有神焉有諸曰人曰有之曰然則雷神所為而
非氣矣曰否雷與神皆氣之所為也氣也者無所不能
為也忽而形倐而聲為雷為神或有或無不可測知人
見其忽而形也而謂之神夫神也者妙萬物而無形形
則物矣是故有形而有質者有形而無質者有暫者有
乆者莫非氣所為也氣形而神寓焉形滅而神復於氣
人物鬼神或常或變其歸一也曰既為神也而曰不能
戮人罪何耶曰神形而暫者也彼且不能以其形惡能
求罪人而戮之
　　　醫説贈馬復初
或稱醫藥出於上古聖人神農黄帝皆身為之其果然
乎儒者疑之懼世之以是小聖人也孟子稱堯舜憂民
而不暇耕夫耕后稷實親為之豈以是為非聖人之所
事哉天下之事不止於耕教之者有其官業之者有其
人則堯舜之憂不在耕而有大焉者此孟子之意也天
地闢而人生蠢蠢焉聖人出而後異於物於是埀衣裳
造書契作為舟車網罟弧矢杵臼之器載在易經不可
誣也凡可以前民用者聖人無不為之而况於醫乎辨
隂陽於毫毛决死生於分寸其用心之難又豈直舟車
網罟弧矢杵臼而已哉吾固有以知其作於神農黄帝
無疑也聖人之道包天地括萬物一體而毫分焉莫非
道也故天之大也分而為日月為星為雲為雨為雪為
霜為露莫非天也而後各形其形焉地之廣也結而為
山融而為川生而為草為木為石為玉為金銀銅鐵為
五穀莫非地也而後各形其形焉故見其形而不知其
出之原非知道者也是故知醫之不為以盡聖而不知
其為聖之事非知聖者也今有酌海于盃曰海也人皆
知其不可也而謂之非海出也可乎哉天下之術多矣
惟醫以救死扶生為功效故志之者可以存其不忍人
之心而於道為有益至於節嗜欲調隂陽時寒暑去邪
養正流通血脉其為道也引而伸之治天下不能外致
逺而不泥其斯而已矣紹興馬復初以醫藥従左丞特
哩特穆爾公招輯海㓂其為人也粹而温其於術也精
以造其劑之所投無宿疾也子甚敬之懼其日用而不
知也作醫説以贈之
　　　師子圖説
狻猊天下之猛獸也而人能擾之人亦靈矣哉世有人
而為獸所食者是不能靈其靈者也人不能靈其靈不
惟不能以擾獸而反食於獸雖為人不如獸矣吁靈不
如獸而欲以制獸則不為獸所食鮮矣哉
　　解
　　　拙逸解
建業冷繼先以拙逸自名徴予言作拙逸解以遺之其
詞曰
濩落先生蓬廬蓽門徑不通人庭不容車與人言如不
能發口食已則臥衣敝而不能補帶結而不能解人皆
笑之以為拙莫之與往来耀華公子過而問焉朱輪五
十乗驪駵騏駱困於枳枸之根登丘而呼先生方熟寐
矍然而起無能取於其塗窺垝墻而見客公子曰噫悲
哉拙乎夫人之生參天與地抱智含仁挺為物先出類
超羣厥維上聖飛龍九五為民立命大賢以下徳各有
倫乃棐乃翼以臣以鄰公侯伯子岳牧師長下逮百工
農商藝術巫師馬醫莫不有能以用於時吁嗟先生獨
何為乎齒髪其生而土石其歸乎先生不答公子趨翼
而前揖而言曰楚國有鳥三年不蜚蜚則冲天三年不
鳴鳴則驚人僕聞大巧若拙今夫先生無乃是耶僕也
不才五嵗誦詩七嵗誦書上貫三墳下通百家晨興習
禮宵坐肄樂射御星厯𨽻首所作方程勾股卜筮農圃
孫吳申韓扁鵲俞跗九流六藝靡不究極緫角而成弱
冠而升為公為卿躋于王庭是故出則駟馬髙車前後
塞途入則大屋華堂陳鼎擊鐘銀鞍金絡執鞭以候僕
者數百騎通門列肆待僕而食者數百家政令非僕不
行法度非僕不立禮樂非僕不作訟獄非僕不决軍旅
非僕不治庶民非僕不親賔客非僕不悦賢不肖非僕
不能進退君王之心非僕不能一日安於巖廊之上吾
願與先生言之先生俯而咍仰而歎睢盱却立而謝客
曰公子過矣吾聞鉛刀不可以割羊朽籜不可以樹墻
王良不强駑駘以驂服而匠石不責樸􁂶以棟梁公子
過矣萬物並育巧拙參焉巧者為之拙者随之天之道
也故諺有之巧者拙之奴也是故乾鵲拮据鳲鳩養雛
倉鷹搏鹿螻螘食血由此言之豈不信哉是故仲尼多
能坐不煖席墨却雲梯走不黔突豈有他哉巧害之也
是故神龜焦於先知渾沌死於鑿竅原伯魯不獲承祀
而沈竈産鼃之難亦不與焉巧之與拙何得而何失哉
故大禹治水手胼足胝而虞甸之氓皥皥熙熙文王即
功日不暇食而周野之䝉不知帝力亦獨何哉巧與拙
也今予無所知也而天下之慮無役於予心無所能也
而天下之務無加于予身起而食偃而臥順天之生而
無所矯揉焉予之逸也予之拙也予又何所求哉已矣
公子君子巧之小人拙之君子勞之小人逸之彼巧而
勞此拙而逸再拜謝客塞門不出
　　文
　　　送窮文
余夢有物兮龍首人身蓬頭䑕目兮其音若呻跳踉睒
冶兮若逺而親歘往砉来兮忽笑以顰覺而異之乃具
糗芳潔豆觴過老郭而問之曰是何祥也郭子褎然啟
櫝拂蓍宻沕而筮之遇困之兑其繇曰困于堬穴中有
狐舉趾躡胡毁踵及顱其泣嬰如恣睢䑏􁏌孔隙以窺
如垢如脂彳亍追隨求速得遲郭子釋䇿而笑曰是窮
鬼也其為物也入山山空入澤澤荒人而遭之窮不可
當載祓載禳遣之他方可以無殃余曰茍然矣遣之何
居郭子曰子第為之所我請為子逐之余曰唯唯乃致
詞曰嗟爾窮鬼兮無處我廬八牎洞朗睿以虚陟釐兔
頴有圖書虀葅糲食菽與蔬守分自足不求餘汝不可
留阻歩趨左有鬱壘右有荼葦索縛汝飼老烏嗟爾窮
鬼兮無泊我市九衢四達平若砥髙樓大屋鬱雲起冠
裳濟濟集俊士謀謨折衝格遐邇汝不可往耗儲偫山
川靈神歆穆祀孟徐司刑伐爾死嗟爾窮鬼兮無依我
城垣墉睥睨髙不可陵溝湟深浚栫以荆重門擊柝鐘
皷訇斥堠謹肅列旗旌汝不可往構妖獰健兒披甲眼
若星長戈勁箭穿爾形嗟爾窮鬼兮無適我野田疇井
井治而不苴禾蔴豆麥梧梓檟菶菶蔚蓊被窿䵦嵗時
禋祀達方社汝不可往原隰赭朱衣赤郭騎駮馬執汝
臠肉燔其躶嗟爾窮鬼兮無上天髙明行健覆八埏轉
旋日月照幽𤣥温凉嘘吹寒暑煎陶冶萬物成嵗年汝
不可往亂星躔黔羸憑怒施椎鞭破骸碎骨喪爾元嗟
爾窮鬼兮無下地博厚載物生育庶類江河順流山岳
峙融結蓄洩百寳出洪纎蠢頑各奠位汝不可往坤軸
臲黄示土伯咸震恚艾殄爾種灰厥骴嗟爾窮鬼兮無
潜于山巖嶅石核立鍵闗丘林陵麓産植蕃閡隔風氣
限夷蠻頷雲腹雨濡旱乾汝不可往鼓神姦渉􁁉泰逢
毛虎斑噬膚嚼肉流血殷嗟爾窮鬼兮無入于水大瀛
包納川瀆委䟽煩洩穢通脉理魚鹽蟹鰕奏鮮㫖蛟鼉
龜黿藏譎詭汝不可往陵谷圮天吳九頭挿九尾磨牙
吮血糜爛爾已大泊蕩蕩無涯垠青㝠杳茫不見人瞢
瞢漠漠混昏晨瀉之不虚壅之不堙不甘不苦淡以淳
汝往居之寂無鄰乗騎光景入絪緼保全爾軀絶詬嗔
汝不寤兮滅為塵急急如律令
　　言語對問
　　　賣柑者言
杭有賣果者善藏柑渉寒暑不潰出之煜然玉質而金
色置於市賈十倍人争鬻之予貿得其一剖之如有烟
撲口鼻視其中則乾若敗絮予怪而問之曰若所市於
人者將以實籩豆奉祭祀供賔客乎將衒外以惑愚瞽
也甚矣哉為欺也賣者笑曰吾業是有年矣吾頼是以
食吾軀吾售之人取之未嘗有言而獨不足子所乎世
之為欺者不寡矣而獨我也乎吾子未之思也今夫佩
虎符坐臯比者洸洸乎干城之具也果能授孫吳之略
耶峩大冠拖長紳者昂昻乎廟堂之器也果能建伊臯
之業耶盗起而不知禦民困而不知救吏姦而不知禁
法斁而不知理坐縻廪粟而不知恥觀其坐髙堂騎大
馬醉醇醲而飫肥鮮者孰不巍巍乎可畏赫赫乎可象
也又何往而不金玉其外敗絮其中也哉今子是之不
察而以察吾柑予黙然無以應退而思其言類東方生
滑稽之流豈其憤世疾邪者耶而托於柑以諷耶
　　　樵漁子對
樵漁之為業賤而且勞有嗜之若將終身者察其私非
頼是以生盖隠者也人有問之曰夫嵩岱之木不朽心
而液節者固將應棟梁之需也幽冀之馬不曳蹄而蹶
膝者固將駕瑶象之車也天地之間莫大乎人觀子之
容坦坦施施神氣盈宇又偉且竒方今聖明在上旁搜
俊賢纎芥之善畢舉寸尺之長不捐是故懐徳抱材之
士莫不龍躍九淵鳯翥髙雲傅巖無版築之老磻溪起
埀釣之民藏器待用者維其時矣方當豹變風雲接武
龍䕫施澤於民以措時宜不此之圖顧守汚卑翳薈山
澤没齒何為赬肩汗體跋履崖谷銛觚覃刺鑚膚如鏃
蹈蛇觸虎動貽荼毒清泠之川大魚不處鰌鱔瑣瑣雜
以蝦蜅窮日之力所獲幾許朱門晨啟歌鐘聒天先生
之竈冷而無烟銀鞍駿馬照映狐貉先生之袍長不蔽
足徒懷荃而佩茝長蕪沒于丘壑甚無謂也隠者笑曰
子不見夫炎洲之翡翠乎巢居絶島之中棲息乎陵苕
之上飲石底之流泉食葭下之纎鱗蔚羅不能加弓弩
不能及也一旦乗風逺逝汜濫乎江湖之間飽魚蝦而
飫稻粱洋洋焉不知其所歸虞人罔而撤其毛羽焉向
使守分而居孰得而致之哉故曰貴賤命也窮通時也
是以鷃雀不思霄漢之翔麋鹿不羡攀縁之能故能全
其身今子之云是欲剡蒿以射犀札植菰蔣于千仭之
崖而兾其實也且今之遇于世者何如耶附勢趨權病
於深谷之頳肩憂讒畏讟過於蛇虺之螫毒學古入官
試用有司責任何𢎞俸祿何㣲茍虚名之日著亦奚救
於寒飢若夫髙屋大厦百鬼所闞妖服賈禍先哲時鍳
是豈野人之所願欲哉来山林以食力釣清泠以自適
日髙而起日入而臥目不接市肆之塵耳不受長官之
罵俯石泉以瑩心搴芳蘭以為藉榮與辱其兩忘世與
身而相謝若是者吾庸多矣吾又何所求哉問者退而
言於予予惟其言近乎道故志之隠者居桐江不知其
名人謂之樵漁子云
　　　答鄭子享問齒
單閼之嵗招揺指于乾維鄭子與客過予速酒登肴踐
豆揚巵載爵載呞齦齶輷輘有聲砉然上通崑崙天旋
霧濛倐爍晝昏顛倒室廬衆賔愕眙憯不知其由有神
羅呑跼跳而前曰予神也實司子牙今予之居泐矣龜
兆拆矣予無所宅矣吁予厄矣子且何以處我予未及
應而鄭子代予為文浩浩湯湯噴雲披風予憊弗能答
也酒盡客去予呼老羅而誚之曰子為神乎含靈有牙
將子是司子擇予居予弗子辭相彼牧夫牛羊是守虎
狼搏噬伊誰之咎大木將顛本必先撥寤而築之庶其
不㪍子實司齒而不我扶不我夙告以俾我瘏鍵腐樞
摧閽何為乎子名為神而不保乃宅以亢乃身弗攘垢
以自訟而語余以云云子去矣子之醜莫大矣夜分就
寢老羅左執鞭右引葦索縛一小鬼其狀蝡蝡蜎蜎赤
首虺身頭若枳傷曰是所謂蟯蚑者也實蝕子牙請戮
之以釋我尤於是斧鑚既陳且訊以言曰来女蟯蚑人
齒女居弗齒曷依齒固女活齒潰女絶曷其弗察列鼎
之家熊蹯豹胹梅酢姜辛青蚨味醎桂蠧米蛆蜜唧蜂
蚳滲液腥涎蒼橘黄橙木𤓰作酸鑚堅磷剛砭剥女膚
知女所在桃女剔女鈎女摘女蜀椒鶴蝨浸漬攻刺索
女于室縻潰女質拔其枵殻投之瓦礫植以駞骨女悔
曷及今我之牙䟽芳潄清吐辭蘭馨乾胏弗噬腊肉弗
甞白鹽赤米虀汁泔淡含咀天和康女以居女實予依
予不女虞胡弗臧乃心以作慆淫用䃣析女家以離予
之輔車今當艾爾元殘爾軀劓殄滅爾種爾罪有餘蟯
蚑聞言蒲服頓伏脞首觸地仰而嘘天唹咿而言曰㣲
生罔知寄命先生匪牙曷居豈其弗思而自絶于居停
主人主人戮我以罪我弗敢避雖然願得一言而死死
且不朽先生獨不聞夫穆天子乎天子驂盗騮之駟服
翠黄之乗造父為御西遊瑶池觴王母于帝䑓靡靡娭
娭窮年嵗而忘歸天下睢睢如鳥失棲造父大諌天子
弗聴造父乃埋其輪而朽之以示天子天子始寤疾馳
而還則半四海之諸侯已委贄于鵠倉氏之庭矣是謂
僨車之轍故其知者以造父為忠不知者以為不恭由
今觀之是耶非耶今先生之生四十有一年矣心隨物
遷志與景赴日復日暮復暮泯泯然與草梗同腐而不
知隙駒之度朝華迎霜以為㝠靈蟪蛄吟秋以為神龜
外彊中乾奄為枯椔而猶不覺為我聞孔子大聖四十
不惑聲律身度永世作則孟子四十而不動心知言養
氣埀名至今今夫先生之心憒憒忳忳飄若浮烟言交
於前躁吉罔甄氣憑於中蓬勃熛夭激物動懷以滑而
魂者日不知其幾矣且夫四十無聞君子恥之先生閉
門而坐冊不離目筆不離手日著千言而不章於人口
傳之身後以覆醬瓿徒何為乎𤣥華衒容藻襮以夸丹
元㝠迷偷以為安羅公知之而不辰告㣲生獨不能忍
且恚且悼竊願有陳而閉錮堅確牢不可發乃鑚乃齧
掘坼以出不然其得見於先生耶且先生之齒三十有
四而未嘗以之嚌大肉截大胾芹藻葑菲柔脆輭美餂
之以舌可使成膏又惡用是三十二齒為哉吾今逺慕
造父近效史魚使先生因齒脱而知邁感齒剛而知戒
日乾乾乎彌厥愆乎以踵屬於聖賢乎則走也有功於
先生多矣乃不䝉賞而以為戮言未既劉子惕然大寤
酹而醮之書其言以自警
　　　愁鬼言
嵗次𤣥枵律中林鍾北山起雲南溟来風土潤溽暑蒸
靉靆而為虹岑峯先生獨處不懌筋嬾肉緩體倦志􁣏
形神枯瘁精氣消鑠頹乎岸塌湱爾氷泐口不能言心
意迷惑盿盿泯泯若有求而不得龍門子使賈生診之
賈生曰異哉乎先生之疾病也若陽非陽若隂非隂没
没淫淫倐浮忽況其来無蹤其去無迹吐之不出下之
不泄汗之不液針不能刺艾不能灼其在丹元之宫爽
靈之室乎龍門子怪而伺於其寢是夕也𤣥雲往来月
色黯□凄風吹衣隂氣肅穆颯颯率率恍若有物入自
壁隙閃閃魘魘唏唏㛍㛍肸肸歘歘若滅而没如有形
質龍門子使保兒招而問之曰女何祥也昊蒼賦形至
靈維人遊魂為變歸鬼伸神女其神耶將徳是憑廟貌
血食福善禍淫正直聰明享于克誠胡不召而自至蹈
穢䙝而爽徳馨其鬼也耶形氣殊途幽顯異致女身安
屬女神曷寄㝠乎漠乎非我族類胡為来哉吁可畏乎
憎於人也於是其物􁀙􁀙而前跮跮而却睢盱舔舕載
踸載蹻咿唹嚄唶而致詞曰我愁鬼也生於昧瞶之野
而長于鬱厄之鄉其出無朋其動無常其去無方飢無
以為食渇無以為漿風雨颯灑無以為居廬霜雪凌冽
無以為衣裳恒曀曀以儽儽忳愲愲其如傷或乃噫氣
成城嘘憂為陣當之者䝉䝉中之者暈暈巫陽見而哀
之為我請於上帝上帝惻然乃詔咎繇審厥愆申命巫
陽賜我六窮之符使遊人間帝命若曰惟鬼無依將人
是依王公大人積徳為基運亨福宏女不可窺猗頓陶
朱大屋髙垣徐儀守門女不可干逹人大觀知命不憂
與女異志女不可投赳赳武夫無所畏懼大膽如𤓰見
女必怒㿕㿕痁痁載柔載纎旖旎沾黏則不女嫌低首
下氣如膏如膩喑嗚涕泗則不女忌女往自擇無有差
迕既得女所順與之處我乃再拜稽首受命以還聿求
同志以為依歸乆矣未能得也聞嘗乘子之虚入子之
廬歴相羣公下逮僕夫莫不笑語嬉嬉歩履舒舒喜色
著于眉宇精神滿於身軀諦所尚之鑿䄲知不可以與
俱於是逡巡却立曳足欲逝㣲風入耳忽聞罄欬委靃
呷喢嘆緩憊帶迫而視之得一人焉華髪半秃發言遲
滯舉趾局促頹乎若將覆之墻瘨乎若不食之鵠面蹙
薫瓠膚凋槁木憂容不霽痗氣可掬伺而知其岑峯先
生也於是因彭矯以見先生於宵寐先生果憐而收我
舍我於靈府之中食我以丹田之瓊糜飲我以華池之
芳泉方期與我出處以終其天年龍門子大驚亟呼左
右挺劍擊之其鬼黯然而消乃命賈生發囊傾瓢作大
齊以投之岑峯先生汁然汗出妯然而知詰旦魂返魄
定歸神聚氣筋骨植立不知沉疴之去體也
　　記
　　　杭州富陽縣重修文廟學宫記
至正九年永嘉洪元誠典教富陽縣明年冬泰興丁君
良卿受命来尹兹土廟謁之明日集諸儒于講堂命之
曰學校以敷教化作興賢良必宏其䂓非欲以為夸也
譬之於人必正其衣冠端其容貌不如是不足以攝惰
慢敦鄙薄矣今者殿宇雖設棟楹欲傾櫩不蔽影户不
留風雀鼠穿突絃歌無聲此士氣之所以不振而教鐸
之所以不鳴也吾將為子新之何如衆喜曰諾而學田
嵗入鮮不足以具瓦木君遂及監縣各以其俸先之於
是邑士之好義者咸願致助明年六月百廢備舉廟有
新室學有新舍教官有㕔文昌有祠垣廊蕪門靡不中
度奕奕如也廼以狀達於劉基俾為之記夫教政之本
也知本斯知政矣可無述乎按富陽為杭屬縣縣學剏
始于唐歴宋三百有餘年興廢莫能悉國家混一海宇
二十有八年而學圮縣尹李君質作而新之歴十有九
年復圮而夏君賜繼作之又十有六年而圮至於今歴
年十有二其間凡五修卒大壞不可支君既新其廬遂
返故豪民所奪江隂里田一百有六畝及望仙里田八
十畝又益以新漲田百畝有竒由是嵗有恒産而學事
可無堕矣惟國家以武定九有而守以文故京有胄監
郡縣皆有學至於海隅日月之所出入罔不知尊孔子
之道皇皇剡剡照映天地亘古所未有也慎擇守令非
名實素加才徳兼美者不與在列學校興替居考績之
一為守令者可不夙夜欽承之哉夫為其事者必有其
功華其外者必實其中是故籩豆既具禮以將之鐘鼓
既備律以諧之必有事焉非徒設也詩曰豈弟君子令
徳来教言必有其實也是以率之以身教之道也人之
責也典教者之所職也今之食其食而能盡其職者天
下幾人哉吾聞富春之山嚴子所耕其髙風勁節播為
元氣東都節義之士莫非其餘波也必有能繼之者抑
豈隠而未光耶振而出之其在諸君子矣大學曰一家
仁一國興仁使教化之行由一邑而達于逺上以副朝
廷之委任而下以發髙賢之潜徳不亦偉哉
　　　杭州路重修府治記
國家撫有四海輿圖廣斥民物蕃廡猶慮政教有所未
被乃大選守令舉重臣之有才徳聞望者居其職以杭
為東南大郡故以中憲大夫福建憲副寳珂公為其總
管公受命来杭未及朞月威恵大行百廢咸舉吏民順
令如臂使指遂作新三皇孔子廟以尊聖道明教化既
底厥成乃集僚佐吏而謂之曰大江之南郡莫大於杭
行省所在他郡於是乎取則而郡治仍宋故物以至于
今榱桷朽腐瓦木將壓今因陋就簡以至頹仆而後役
民為之工用必倍是養患以貽民戚也吾欲理而新之
若何衆皆應曰諾惟公命於是出俸錢之餘以先之僚
佐以下皆致俸焉乃命知事丁鉞董其役曰堅者仍之
蠧者易之傾者植之頗者直之缺者完之隘者寛之卑
者塏之實其基址鮮其塗塈華勿過侈儉勿致陋工用
之需一自有司無以煩於民工興民亦相謂曰我公以
徳懷我滋我息我恐勞我力趨事赴功我之職也我乃
弗為而以憂我公他邦之人其謂我何皆踴躍請自効
不數月而工畢其視事之堂即其舊名曰宣化其偃息
之樓名之曰明新宣化者宣明天子之化布政之謂也
明新者明徳以新其民脩教之謂也政教並舉治民之
道備矣明年公以除去而府判劉克忠以其事言于基
請記焉夫頌前人之美將以為後人之式非徒作也公
之政不赫赫而使人有去後之思有古循吏之風焉来
者尚踵其發而思其意出則思善其政入則思善其教
使斯民觀感而化以不負斯堂而無忝乎名樓之義則
公之心益逺而無遺矣公字惟賢髙昌人至正壬辰春
正月日記
　　　尚友齋記
尚友齋者趙郡吳以時之所居室也尚友之云出自孟
子其義則習章句者能言之矣而以時之取以名其室
抑必有其故哉曽子曰君子以友輔仁天下之大倫五
友居其一人不可以無友也孔子曰毋友不如己者以
時抱英俊之才勤學而好問直諒而多聞天下之士如
以時者不多矣而又求友以自益其不如以時者以時
弗與友也則必求勝以時者而友之則不尚論古人而
徒求於今取諸我則善柔便佞可以甘人心而蠱予智
取諸人或得鄉原焉其為損也不少夫何為而不懼哉
凡物之相従必以類氣之所感不召而集故豐山之鐘
得霜而鳴陽燧之火見日而烜是故文王作而伯夷太
公歸闔閭起而子胥孫武至魏文侯為君而卜子夏田
子方段干木之徒出焉人而尚友天下之友以類来矣
猶以為未足則必尚論古之人古之人有顔淵者得一
善則服膺而弗失我則以之修吾徳有季路者人告之
以過則喜我則以之去吾慝有成湯者與人不求備檢
身若不及我則以之處已而接物也夫如是其庻幾哉
嗚呼天下未嘗無善士也孔子曰十室之邑必有忠信
而况於天下也哉一人之身未嘗無一善也屈子曰尺
有所短寸有所長而况於一鄉一國也哉詩曰他山之
石可以攻玉孔子曰三人行必有我師焉朂哉以時無
徒嘐嘐然曰古之人古之人也
　　　友梅軒記
星亭之山有隠者焉以友梅字其軒環其居皆梅也或
曰友者人倫之名也君子以友輔仁人求其友必於人
焉可也梅卉木也人得而友之乎生於世為人焉舍斯
人弗友而卉木乎取之斯人也不既怪矣乎劉子曰否
彼固有所激而云也夫彼所謂隠者也不周乎人而隠
彼固自絶於世之人而卉木之為徒也彼固以斯世為
不足乎已而隠以為髙彼固謂人不足與友而卉木良
我友也彼誠有所激哉世之如管鮑者希矣刺于谷風
嗟于桑柔臏于㳙賣于寄累于灌夫蠅營狗茍于拜塵
之人友之而不為損者鮮矣哉人不可以無友彼將何
所取哉梅卉木也有嵗寒之操焉取諸人弗得矣舍卉
木何取哉且此物非徒取也凌霜雪而獨秀守潔白而
不汚人而象之亦可以為人矣昔人有揖怒蛙而勇士
至氣類以感之直諒多聞之友不逺千里来矣然則斯
人也弗怪矣隠者聞之曰子知予請書之遂書以記于
軒隠者王其姓昶其名記之者栝蒼劉基也
　　　海寧應氏墓菴記
至正辛夘冬十有一月予既銘應君和卿之墓矣其子
元亨又以賈希賢之書来請曰元亨之先人隠居于鄉
不求聞于公卿先生不遺草莱而賜之銘今死者已即
安于土中謹築于其傍為間十有二買田以供祭祀為
畝十有九懼来者之弗獲承也心竊悼焉先生幸不遺
予願卒記之惟古建國民以族塟其域中之室墓大夫
守之自周為秦法廢乆矣室其墓而置守焉孝子之良
心也斯可以記遂為之詞曰維海寧以州𨽻杭面山負
山厥土廣斥塗泥民質以良有鄉長平里曰皇岡應氏
居之世載徳以昌弗競弗求惟田惟桑教子弟以書炳
炳琅琅肅肅蹌蹌以不愆于義方不詭其逢而守其常
乃耆乃康戴𤣥履黄七十有八年皥皥洋洋遊葛天而
泳陶唐有子克承既妥厥靈以固乃蔵繼斯述斯有躋
勿顛以䓇以揚其墓伊何樹之以楊其室伊何𤣥楹堊
墻象設有嚴訶禁不祥伐石鐫辭以識嵗年子子孫孫
以永不忘
　　　杭州實菴和尚福嚴寺記
杭州屬縣曰仁和縣北三十里有溪焉曰義谿故宋嘉
定中有姓陳氏名逈者廬于溪上好清浄不偶于流俗
遂捨身為浮屠名其廬曰福嚴有弟子二人曰如春明
皓江南既平之明年始賜院額既而逈與春俱卒卒後
皓為僧司都綱領教門事乃以其衣食之餘貿民田廣
其院皇慶二年冬朝廷賜額為福嚴寺命其徒以甲乙
相授受泰定乙丑皓始建佛閣閣成而皓卒皓有弟子
三人曰崇實崇志崇行實繼皓卒崇志始刻優曇花
於閣志卒崇行始新僧堂後至元庚辰乃建大雄寳殿
壬午構圓通殿甲申作庫院丙戌新作山門廊廡鐘樓
軒㕔丈室塔院期堂以及庖湢圊溷無不備具於是舡
有坊工有室松門石徑繚繞紆鬱丹堊金碧日閃月映
朗朗如也奕奕如也盖自逈師至行積勤纍勞五六傳
而始就可謂難矣非繼志者之得其人能如是乎至正
辛夘寺成將樹碑求文以誌其所自介杭人之識予者
以請予時臥病江滸介以逺弗逹而倩于人為文假予
名歸于師師覽其言詞太鄙陋弗稱心甚不懌而不知
其果為予作與否業已請不欲易也將勒石命褚奐書
之奐嘗從予校文棘闈中頗知予力辨其妄乃與師偕
詣予求真文予時已具舟將歸倉卒不克就㑹饒信告
急聲洶洶予狼狽上道遂不能記明年予以事至杭師
聞即来猶礲石待予言嗚呼予之言何足為世重輕至
有偽為之者而師之求必於予曠嵗月以俟之愈乆而
志愈固使余不幸死於道路又未知斯石樹耶否耶浮
屠氏之學予不及知而師之堅忍不二則於是乎見矣
師號實菴皓師號東巖記之者括蒼劉基而書之者武
林褚奐也
　　　飲泉亭記
昔司馬氏有亷臣焉曰吳君隠之出刺廣州過貪泉而
飲之賦詩曰古人云此水一㰱懷千金試使夷齊飲終
當不易心其後隠之卒以亷終其身而後世之稱亷者
亦必曰吳刺史焉有元憲副吳君為廣西時名其亭曰
飲泉慕刺史也而憲副之亷卒與刺史相先後至正十
四年憲副之孫以時以故徴士京兆杜君伯原所書飲
泉亭三字徴予言予舊見昔人論刺史飲泉事或病其
為矯心甚不以為然夫君子以身立教有可以植正道
遏邪説正人心揚公論皆當見而為之又何可病而譏
之哉人命之脩短繫乎天不可以力争也而行事之否
臧由乎已人心之貪與亷自我作之豈外物所能易哉
向使有泉焉曰飲之者死我乃奮其不畏之氣冒而飲
之死非我能奪也而容有死之理而彊飲焉是矯也是
無益而沽名也則君子病而不為之矣大丈夫之心仁
以充之禮以立之驅之以刀劍而不為不義屈臨之以
湯火而不為不義動夫豈一勺之水所能幻而移哉人
之好利與好名皆蠱於物者也有一焉則其守不固而
物得以移之矣若刺史吾知其决非矯以沽名者也惟
其知道明而自信篤也故飲之以示人使人知貪亷之
由乎内而不假乎外使外好名而内貪濁者不得以藉
口而分其罪夫是之謂植正道遏邪説正人心揚公論
真足以啟愚而立懦其功不在伯夷叔齊下矣番禺在
嶺嶠外去天子最逺故吏於其地者得以逞其貪貪貪
相承習為故實民無所歸咎而以泉當之怨而激者之
云也刺史此行非惟嶠外之民始獲沾天子之恵而泉
亦得以雪其寃夫民天民也泉天物也一刺史得其人
而民與物皆受其賜嗚呼偉哉以時尚氣節敢直言見貪
夫疾之如讎故凡有禄位者多不與相得予甚敬其有
祖風也是為記
　　　遊雲門記
語東南山水之美者莫不曰㑹稽豈其他無山水哉多
於山則深沉杳絶使人憯悽而寂寥多於水則曠漾浩
汗使人望洋而靡漫獨㑹稽為得其中雖有層巒複岡
而無梯磴攀陟之勞大湖長谿而無激衝漂覆之虞於
是適意遊賞者莫不樂往而忘疲焉曩余行江浙間聞
㑹稽有雲門若耶之勝思一遊不可得甲午之嵗始至
越以事弗克遊明年春天台朱伯言自浙西来乃與東
平李子庚㑹稽富好禮開元寺僧𤣥中皆往遊則知所
謂雲門若耶果不謬於所聞於是慨然有留連徘徊之
意而人事不偶不能如其願遂自廣孝寺度嶺至法華
山而歸至於普濟明覺諸寺名山古跡多不得一寓目
而余之興終未已也其年六月乃復與靈峰奎上人往
頗得觀所未歴而向時同遊之人俱不在焉予每怪古
人於歡㑹之際輙興悲感於此觀之良非過矣昔唐栁
先生謫居嶺外日與賔客為山水之遊凡其所至一丘
一壑莫不有記夫嶺外黄茆苦竹之地有一可取猶必
表而出之而况於雲門若耶以山水名於天下者哉惜
余之荒陋不足以發揚之也雖然嶺外之地各擅一竒
而不能皆譬之於人取其長不求其全故陳文子取其
清令尹子文取其忠臧武仲取其智尾生取其信務光
卞隨取其亷孟賁夏育取其力慶忌専諸北宫黝之徒
取其勇如斯而已矣若夫雲門若耶則又不可以與此
同條而共貫也故但記其足之所至目之所及聊以志嵗
月云若其昔遊之地則伯言已記之不重述也
　　　出越城至平水記
舟出越城東南入鏡湖四里許為賀監宅宅為今景福
寺又東南行二里許為夏后陵陵旁為南鎮祠又東可
二里入樵風徑東漢鄭巨君采薪之所也徑上有石㠶
山狀如張㠶又折而西南行二里為陽明洞天其中有
峯狀如傘名曰石傘之峯其東為石旗秦皇酒甕在焉
又南入若耶之溪循宛委玉笥泝流三里至昌源有故
宋廢陵盖理宗上皇之所塟也其上有山狀如香爐名
曰香爐之峯入南可四里曰鑄浦是為赤堇之山其東
山曰日鑄有鉛錫多美茶又南行六七里泊于雲峯之
下曰平水市即唐元㣲之所謂草市也其地居鏡湖上
游羣小水至此入湖於是始通舟檝故竹木薪炭凡貨
物之産於山者皆於是乎㑹以輸于城府故其市為甚
盛開元寺僧有菴在市中是為機上人祖故上人邀宿
其所菴側有小軒俯耶溪而上自秦望之陽分趨雲門
北下者至此而止其南自舜田陶山刺浮若耶東下者
則皆在其外歴歴可數諸簷楹間故雖居市中而不黷
首春水涸舟不得深入登岸行一里餘乃至坐乆覺清
爽機上人因請名其軒莫能定比至法華山伯言好禮
乃議其名曰溪麓以其在溪之上山之足也且俾予為
記乃明日入城府俗事又至思遂遏至于今今予来時
機上人為育王書記適自四明歸復送予至菴所時雨
新霽舟直抵橋下予出城前一日友人招飲大醉明日
入舟比登岸且醉不能醒乃臥溪麓軒中明日機上人
辭還育王予獨至靈峰尋奎上人時至正十五年六月
二十二日也機上人即開元寺僧圓中也
　　　活水源記
靈峰之山其上曰金雞之峰其草多竹其木多楓櫧多
松其烏多竹雞其狀如雞而小有文采善鳴寺居山中
山四面環之其前山曰陶山華陽外史𢎞景之所隠居
其東南山曰日鑄之峰歐冶子之所鑄劍也寺之後薄
崕石有閣曰松風閣奎上人居之有泉焉其始出石罅
涓涓然冬温而夏寒浸為小渠冬夏不枯乃溢而西南
流乃伏行沙土中旁出為四小池東至山麓瀦為大地
又東注于若耶之谿又東北入于湖其初為渠時深不
踰尺而澄澈可鍳俯視則崕上松竹華木皆在水底故
秘書卿白野公恒来游終日坐水傍名之曰活水源其
中有石蠏大如錢有小鰿魚色正黒居石空中有水䑕
常米食之其草多水松菖蒲有鳥大如鸜鵒黒色而赤
觜恒鳴其上其音如竹雞而滑有二脊令恒從竹中下
立石上浴飲畢鳴而去予早春来時方甚寒諸水族皆
隠不出至是悉出又有蟲四五枚皆大如小指狀如半
蓮子終日旋轉行水面日照其背色若紫水晶不知其
何蟲也予既愛兹水之清又愛其出之不窮而能使羣
動咸来依有君子之徳焉上人又曰屬嵗旱時水所出
能溉田數十畝則其澤又能及物宜乎白野公之深愛
者也
　　　自靈峰適深居過普濟寺清逺樓記
出靈峰徇溪而上至雲門近十里取道禾黍中二三界
為普濟寺外視甚峻絶若無所容陟石徑數十步忽平
廣而寺始見入其中則松柏幽茂徑路窈窅似不在人
間世問之則晉時鴻明禪師講經之所將軍何充常詣
聴講有何𦙍讀書之室故又謂之何山寺寺西廡有樓
焉其扁曰清逺昔剏之者雲峰和尚而今居之者砥上
人也客至上人邀客坐樓上日色方甚熾上人出茶𤓰
酒食延客開户左右眺則陶山刺浮柯公秦望紫霞諸
山皆在眼底有泉出竹根流入于樓下其聲琅琅然又
有白石岡在樓外其石色皆白如玉上人見客喜因請
為詩詩成又求叙清逺之義予笑曰樓之名予與之也
我安能知子意哉且盈目前皆山水也我不知其孰為
清孰為逺也今夫天清而望逺無逺之弗見也及其雲
雨晦㝠則所謂逺者安在哉請無求諸目而求諸心上
人不應既而躍然曰命之矣
　　　發普濟過明覺寺至深居記
是日未午已大熱砥上人固欲留客宿有来告曰浮休
公待于其深居且甚乆予曰浮休公老人也不可使乆
待雖熱必速往遂亟辭出上人持其酒追至寺門外亭
上臨池水坐更盡四五盃忽有雲自西方飛来翳日奎
上人拊掌曰可行矣乃登輿度何山嶺上刺浮至明覺
寺雲去因相視大笑時日方懸天中氣如爐炭乃皆坐
松下石上俯視澗水風出松水間淅淅作凉意少頃有
僧出揖客乃偕上後山麓謁千嵗和尚塔觀洗骨池於
東廡下盖當山之巔而有水能為池雖大旱不乾謂之
靈跡或可信也而予特愛其前三澗自三方来皆㑹石
壁下正與寺門對鹿頭龜鶴之山隔澗水若拜其下而
柯公陶山木禾鵞鼻諸峯咸外列如屏障故寺雖髙不
露人言天下名山水多為浮屠所佔豈虚語哉觀覧乆
之乃降自前嶺絶磵少憩道側雲復自巖中上冉冉欲
作雨趣行至深居道上凡三憩每行皆適當雲起時以
語浮休公浮休公亦大笑歴觀古人未有觸熱㳺者盖
自奎上人與予始云
　　　深居精舍記
深居精舍者雲門廣孝寺上人浮休公退居室也上人
名允若字季蘅以文行聞于時賢士大夫無不與交號
之曰若耶谿因其名而配以地也深居去雲門十里而
贏初入谿口有竒石拔起沙水中狀如折桂其下者如
伏獸其名曰釣䑓其石罅皆有樹自釣䑓泝谿入谿色
湛碧兩㟁皆秔稻風過之其香菲菲然有三山鼎足列
狀如三獅子九墩錯其間為九毬深居在三獅子中其
背山曰柯公之山山上有潭潭中云有白龜有龍恒出
作雲雨嵗旱禱輙應其右山曰化鹿之山亦曰鹿頭相
傳葛稚川既化為仙有木几亦化為鹿在此山其外山
曰秦望其左山曰木禾木禾視羣山為最髙其前山曰
鵞鼻之峰其髙與木禾等峰頂大石突起望之如鵞鼻
大海在鵞鼻東北其上云有秦時碑今亡之矣鵞鼻北
下小山曰望秦秦望在望秦北又北曰天柱曰玉笥又
東北為陽明之山是為禹宂其下維湖予既至深居與
浮休公語極相得又愛其有美木佳水石花竹且静僻
無妄人跡雖隆暑不汗因留八日出既出而心恒思之
　　　松風閣記
松風閣在金雞峰下活水源上予今春始至留再宿皆
值雨但聞波濤聲徹晝夜未盡閲其妙也至是往来止
閣上凡十餘日因得備悉其變態盖閣後之峰獨髙于
羣峰而松又在峰頂仰視如幢葆臨頭上當日正中時
有風拂其枝如龍鳯翔舞離褷蜿蜒轇轕徘徊影落簷
瓦間金碧相組繡觀之者目為之明有聲如吹塤篪如
過雨又如水激崕石或如鐵馬馳驟劍槊相磨戛忽又
作草蟲鳴切切乍大乍小若逺若近莫可名狀聴之者
耳為之聰予以問上人上人曰不知也我佛以清浄六
塵為明心之本凡耳目之入皆虚妄耳予曰然則上人
以是而名其閣何也上人笑曰偶然耳留閣上又三日
乃歸至正十五年七月二十三日記
　　　横碧樓記
天下之佳山水所在有之自有天地以迄于今地不改
作也或乆晦而始彰其有數乎抑亦繫於人也故蘭亭
顕于晉盤谷顯於唐乃與右軍之記昌黎之序相為不
朽物之遇也果有待於人哉㑹稽山隂之柯橋即古之
柯亭也有寺曰靈秘有上人曰守基愛其山水之佳無
讓於人所稱者而惜其不能與東山雲門並揚于時也
乃相其南偏作樓焉出羣室之上憑之而覿山之峙者
蒼然俯之而矚水之流者淵然或挺而隆或靡而馳如
龍如虎如蛟如蛇如烟如雲如藍如苔如帶如屏逺近
髙低縈紆蔽虧舉不逃於一覧於是其地遂為甲觀恨
未有髙世之人為發之也至正甲午用章師自浙西来
過而竒之以其兼山水之美也山與水皆以碧為色故
命其名曰横碧而俾予為之記師今世之髙人也予於
是乎喜斯樓之遇自此始也予又聞柯亭有美竹可為
笛風清月明登樓一吹可以来鳯凰驚蟄龍真竒事也
上人能之乎吾將往觀焉
　　　孝友堂記
堂曰孝友敦人倫也善父母為孝善兄弟曰友陶君忱
仲及其子凱俱有孝友之行於是臨川葛元哲請以孝
友名其堂按書言君陳惟孝友于兄弟詩言張仲孝友
是皆天子之大臣則不舉其事業而以孝友稱之盖以
脩身齊家為治國平天下之大本也故曰其為父子兄
弟足法而後民法之孝友也者所謂懿徳之首陶君者
台之臨海人也舊為巨室生八年而母卒繼母弗能愛
及長娶吳氏相與謹事母母終不能容君乃與妻出居
于外力勤苦織績以為食晨夕入定省弗曠而父與繼
母自治其産業不使君與聞乆之家日匱父又且老繼
母所生弟妹皆無以具婚嫁君乃迎父及繼母於己養
以其資為弟娶婦嫁其妹咸得所由是繼母大感悔君
益䖍門庭之内穆穆如也吳氏早䘮父其母沈無以養
君亦迎養之以夀終于陶氏凱讀書有文行為貧故恒
出外以經學教授弟子弟子自四方来從者甚衆故得
以其束脩之入佐父治䘮塟供祭祀悉如禮上世墓域
有奪于勢家者咸贖而表之凱無他兄弟惟一妹適顧
氏早卒凱為育其子及女以成人如己子故鄉黨之稱
孝友莫不曰陶氏父子而士大夫又皆為詩以歌詠之
於是括蒼劉基既叙其事復為之言曰詩不云乎天生
烝民有物有則民之秉彛好是懿徳夫孝友之在人心
不求諸外而民鮮能者欲昏之也世教既衰彛倫攸斁
於是有借耰鋤而徳色取箕帚而誶語如賈子之云者
况敢望其能奉不愛己之繼母於艱苦之餘哉又敢望
其施及於異産之弟妹哉若陶君者真可以當孝友之
名矣乎方其家之富也見棄于親甘逺身而不失於禮
及其貧也弟妹無所託又竭力自任而不貽父母憂鳴
呼難哉若陶君可謂能盡孝友之道矣抑亦可謂能處
人倫之變矣君陳張仲皆以孝友施于政而逹于天下
陶君無其位不得流其澤於民而獨行於家至其子又
克類大將昌陶氏乎子類父孫類子繩繩焉而不絶能
無昌乎善之有後天之道也凱字中立今之鄉貢乙科
為永豐縣教諭與余善是為記
　　　白雲山舍記
物之出于山惟雲為神靈而士有類焉其發也如縷浩
浩然盈天下士之達而用于世者類之歛其色宻其跡
忽然而生泯然而潜其形士之隠而不用于世者類之
是故悠然而風行滃然而晦㝠砉然而震霆蛟龍乗焉
鬼神憑焉人皆駭之洩洩潏潏清凉炎熱容容汁汁沛
為膏澤人皆仰之神矣哉人莫得而窺也或冒于石或
棲于木或起或伏揚蕤擢葉靡漫巖谷或隆或窪或舒
或葩布濩交加旖旎紛拏拂水浮沙上騰為赮㸌乎成
光蔚乎為章合散五色變化無極而士之文者類之夫
既類於人矣則人之好之宜也大章上人居天台之五
峰命其室曰白雲僧舎求予記夫天台南紀之名山也
山以出雲為神靈南紀之山以神靈稱者莫天台若也
雲之所發所聚千態萬狀無不備有則不取夫青黄赤
黒而獨取其白者何耶山之阿澗之濵洋洋漠漠惟意
之適雲之處而未出者也上人方外之士無役世之志
則惟澹而不華素而不雜者可以適吾情也今夫雲人
莫不見而鮮能知之惟日夕與處而於其動静有黙契
者斯知之矣故觸石而出膚寸而合不終朝而雨天下
者雲也其始也白而已矣然則上人其知雲哉不可以
不記也於是乎記
　　　怡怡山堂記
怡怡山堂者任君伯大兄弟别業之所也任君居越之
蕭山家世讀書父母具慶年過七十而伯大亦年五十
有餘矣乃以其二親之命預卜塟地于北幹山之陽去
郭四五里室其旁以為逰息之地所謂怡怡山堂是也
其為堂也背負崇岡左廻右環衆木扶疎脩篁来風前
迤平疇夏麥秋禾芁芁離離遥望越山矯若㳺龍帶以
長渠舟楫通焉滙以清池石泉洩焉聴之泠泠如筑如
琴赤鱗之魚氾濫藻荇憩之沉沉泳之熙熙景與心融
莫知其疲於是天清日明二老乃泛輕舟乗板輿從以
諸孫斑裳綵衣徜徉乎其中不知其忘昏晨而樂以終
永年也雖然此特其娛乎外者也人徒見伯大之以是
奉其親而親誠悦之謂悦親之道惟在是矣而不知伯
大之兄弟交愛篤于心無間于家人之言以能稱父母
之所願欲而父母無不悦矣又何俟於此哉伯大之子
元與予善邀予㳺而請以名其堂吾故究其本而以怡
怡山堂名之孔子曰兄弟怡怡詩曰兄弟既翕和樂且
湛宜爾室家樂爾妻孥孔子舉而賛之曰父母其順矣
乎宜兄宜弟事親之本也請以是而掲諸堂以示任氏
之子孫俾知其祖父家法之所自而則之效之以世其
徳於無窮庻其不為無益而有助矣
　　　棣萼軒記
至正十四年春二月予以事至蕭山過故人包與善留
舍于其棣萼之軒明日予還居越無何與善以書来言
曰大同之先舊為山隂人今徙家蕭山三世矣先人孑
身無兄弟而大同之兄弟五人先人因以棣萼名其軒
且卒遺命無負吾所以命名之意願先生為我記之按
棣萼之義出自小雅周公不幸遭管蔡之變故作棠棣
之詩極天下之人情以致儆於世之為兄弟者今包君
之命其軒不亦逺哉夫兄弟一氣之分也兄弟不親亂
之本也雖有家室將焉保之先王之教不行此義不明
於人心乆矣血氣之欲流為忿争簞食豆羮不能相讓
由是干戈尋於門庭鬪䦧作於户牖然後手足化為豺
狼而人道絶矣夫父母之生子無不願其人人昌且熾
也父母沒而兄與弟不相容死者之目其不瞑於地下
矣包氏兄弟能無忘其先人取詩人之㫖而服膺焉去
其所戒而敦其所勸使祖考慰於上而子孫法於下吾
見其世澤之未艾而方隆也昔者湯以日新銘其盤武
王以敬義書其几杖器用朝夕見之以啟其心迪其徳
學聖人者師焉然則兹軒之扁當無愧於古人矣吾子
朂哉
　　　魚樂軒記
至正癸巳番陽程邦民以進士授官判紹興之餘姚州
明年春奉府檄至郡理鈔法及賑濟事寓永福寺之東
軒東軒者上人善啟之所居也其廣不盈丈而清明不
煩有榻可息有花木竹石可翫軒之前甃瓦石為小池
有魚六七十頭皆長五六寸赤鱗錦章出入薀藻中悠
悠焉或泳或翔或吹而漚或施而漣與與焉不啻如處
江湖而乗秋濤也程君觀而悦之命其軒曰魚樂之軒
或難之曰詩不云乎魚在于沼亦匪克樂今此無乃又
迫于沼而非魚之所樂乎程君曰吁果然哉子見其一
而未見其二也夫惡憂患而樂無害凡物之同情也是
故性遷于習習貫而樂生焉豈惟魚哉野鳥之處籠中
其始至也憧憧焉聞聲而躍見動而惕如不能須㬰生
也及其乆而馴也則雖舉而之野縱之而不逸驅之而
不去徘徊盤旋恐違其所離之則悲以鳴狂頋而疾赴
焉於是籠其家而樂在是矣夫山野之優㳺豈不勝樊
籠之局促哉彼既習而躭之矣我局促而彼優㳺之矣
又烏得不樂哉今夫洿澤之間數罟不禁繒罔如雲鮫
人蜑夫鼓檝生風獱獺鶖鶬鶩鷺成羣利觜長骹沒淵
泉撇波濤無隠弗届鯤鮞登于庖厨鯫鱻殈于胎卵患
害日至而無所避優㳺云乎哉則又曷若處此之為樂
也難者無以應遂書以為記吾聞釋氏好生而戒殺雖
蚤蝨蚊蠍必思所以完之然則是魚之得上人以為依
宜其有樂而無憂矣
　　　養志齋記
事親莫大於養志孟子之言至矣華亭唐伯讓書而扁
諸室盖將以朝夕觀省而致孝於其父母屬予言以記
之夫孝百行之首也為人子而志於孝夫奚為而不淑
哉孔門弟子以孝稱於聖人而揚於天下後世者閔子
曽子而已㳺夏之徒則各有所虧缺而曽子亦不能以
是傳於子何耶甚哉孝之難也今世之養親者以飲食
供奉為至足而不知戚其戚欣其欣至於違其情而不
顧又烏知所謂養志之云乎唐氏東吳之巨室也華亭
在松江之濵勝地冠于浙右烏程之釀巨口細鱗之魚
秋菘春韭之菜芳菰精稻晨鳬露雞之臛所以適口充
腹者無不有矣其為室也東望三泖九峰之山西望具
區山光水色逺近輝映翠霞晨飛𤣥鶴宵警松篁衆本
花鳥靡曼所以娛耳悦目者無不備矣白髪坐於堂上
綵衣戲於庭下欲有與随所命欲有適僕夫版輿觀望
頥指不呼而集其斯所以稱夫養志之名矣雖然予之
所求於唐君則有大於此者夫父母之愛其子心無窮
也痛痒疾疢如己受之否泰榮辱憂喜鍾焉可不念哉
人知愛其身不愛其親為不孝而不知愛其親不愛其
身亦為不孝世固有盡心力以奉父母而不謹其身以
陷于刑辟者其於道又何如耶是故時言慎行由義履
禮使父母之心不以我而勞尊賢友仁脩慝辯惑使父
母之名不以我而汚和其兄弟親其姻族睦其隣里鄉
黨使父母之澤流于子孫而不墜所謂養志其庶幾乎
唐君勉之閔子曽子亦人也
　　　裕軒記
㑹稽王元實於其居之傍作小室名之曰裕軒予既為
銘之矣而元實復請記焉夫裕者寛廣之謂也今元實
之室大不盈丈髙不踰仭庭不容拱把之木徑不通一
馬之足櫛櫛宻宻藩籬逼塞不見孔隙而謂之裕可乎
盖人之裕在物而王子之裕在我人以物裕我也王子
知我裕而不知物之裕不裕於是我裕而物從以裕其
斯所以為裕乎今夫人憂思鍾乎情好樂牽乎心我欲
富也金谷珊瑚不為多西蜀銅山不為饒陶朱倚頓之
積不為豐我欲貴也通侯牧守不為尊大車駟馬不為
榮萬鍾五鼎不為屬厭我欲娛樂也食前方丈不為奢
歌舞靡曼不為淫弋獵馳騁不為荒珍禽竒獸充斥亭
館不為侈麗則必竭力以求之有所不獲則食不甘寢
不安若是雖履汗漫之野登穹窿之丘將無所容其身
而可謂之裕乎而王子則不然飯一盂而飽酒一升而
醉無求多於口腹而吾之心裕如也夏一絺而凉冬一
裘而温無求多於衣服而吾之心裕如也誦吾詩讀吾
書適吾情則㳺足則息倦則臥無求多於盤樂玩好而
吾之心裕如也足不踐訟獄之庭耳不接市肆之言目
不耽佳冶之容口不談官政之是非無求欲尚人而吾
之心裕如也一榻之小容身之外非吾庸一室之卑蔽
風雨之外非吾憂僮僕之愚子弟之癡任使令之外非
吾誅然則何往而不裕哉故軒之不裕而得裕名焉以
王子為之主也甲午之嵗予辟地於越主王氏知王子
之為人與之交而善於是乎為之記
　　　尚節亭記
古人植卉木而有取義焉者豈徒為玩好而已故蘭取
其芳諼草取其忘憂蓮取其出汚而不染不特卉木也
佩以玉環以象坐右之器以欹或以之比徳而自勵或
以之懲志而自警進徳脩業於是乎有裨焉㑹稽黄中
立好植竹取其節也故為亭竹間而名之曰尚節之亭
以為讀書游藝之所澹乎無營乎外之心也予觀而喜
之夫竹之為物柔體而虚中婉婉焉而不為風雨摧折
者以其有節也至於涉寒暑䝉霜雪而柯不改葉不易
色蒼蒼而不變有似乎臨大節而不可奪之君子信乎
有諸中形於外為能踐其形也然則以節言竹復何以
尚之哉世衰道㣲能以節立身者鮮矣中立抱材未用
而早以節立志是誠有大過人者吾又安得不喜之哉
夫節之時義大易備矣無庸外而求也草木之節實枝
葉之所生氣之所聚筋脉所凑故得其中和則暢茂條
達而為美植反之則為樠為液為癭腫為樛屈而以害
其生矣是故春夏秋冬之分至謂之節節者隂陽寒暑
轉移之機也人道有變其節乃見節也者人之所難處
也於是乎有中焉故讓國大節也在泰伯則是在季子
則非守死大節也在子思則宜在曽子則過必有義焉
不可膠也擇之不精處之不當則不為暢茂條達而為
滿液癭腫樛屈矣不亦逺哉傳曰事前定則不困平居
講之他日處之裕如也然則中立之取諸竹以名其亭
而又與吾徒游豈茍然哉
　　　前江淮都轉運鹽使宋公政績記
人有守正議而不阿䝉排斥而不撓知為國而不顧其
身者真可謂大丈夫哉故石可轉也而吾之志不可回
水可遏也而吾之氣不可沮盖其所見素明而所立素
定非若庸人匹夫偶有所知而發于一時之暫夫是之
謂不餒若前兩淮都轉運鹽使宋公是已謹按公名文
瓉字子璋其先彰徳人唐開元賢相廣平公之後也家
世業醫為金國御診號曰金紫醫官金亡竄處南陽有
諱全者贅壻于葉縣楊氏遂改籍裕州公之祖也生子
曰欽字敬之讀書遊京師受知于中書左丞崔公崔公
舉以為南陽府營田司提控按牘未幾崔公遷江淮行
省左丞道過南陽君往見焉時執政者與崔公有隙構
崔公隂事遂誣崔公過南陽時取君金逮捕君送刑部
搒掠殆死君終不屈乃以他事致崔公罪於是湖廣行
省阿爾哈雅平章髙君節義辟為掾從鎮南王伐交趾
君還自文趾又以事忤用事者遂遣君之廣西造海舶
石康還至靜江中瘴毒疾作卒于驛舍後以子恩追贈
嘉議大夫禮部尚書兼輕車都尉南陽郡侯子即運使
公也公少失父母稍長能讀書以儒生舉為吏轉湖北
道肅政亷訪司遷江南行御史䑓察院陞内䑓察院書
吏考滿授將仕郎池州路總管府知事未任改授宣政
院㫁事官知事甫三日御史䑓辟為掾轉中書省掾考
滿授從事郎浙西道肅政亷訪司經歴至治中民有吳
機孫者以賄交權貴謂故宋髙宗吳皇后為其族祖姑
有舊賜湯沐田在浙西願以獻于朝執政者為奏官幣
十二萬五千錠償其直而實分取之以所獻田付普慶
僧寺命宣政院官奉㫖馳驛至浙西疆其田則皆編户
恒産連數十萬户户有田皆當奪入官浙西大駭而使
者甚威猛上下畏讋奉命莫敢忤公奮白亷使多爾濟
班公收所獻田民按問得實狀追所誑取官幣一萬錠
付庫同僚皆愕不敢署公力賛亷使獨署名以達于御
史䑓官以聞而使者亦言公沮㫖執政大怒奏收公按
問内外驚駭公恬不為意㑹内御史䑓奏緩其事改調
公江浙行省都事後朝廷亦知其誑獻田者皆抵罪十
有二月除兵部貟外郎至京師未上除右司都事至治
四年従幸上都六月湖廣行省平章呼喇台咨言廣西
岑世雄及黄聖許之子謀叛據城邑諜知將以二月十
九日襲邕州請調兵四萬討之時中書參政馬來呼喇
台之姪也與參議王某同主允其請集議于中書政事
堂右丞相拜珠公曰是事屬右司宋都事首署案牘其
先言公即前曰某嘗為書吏湖北憲司與湖廣行省同
建衙武昌廣西為湖廣屬地故得悉知廣西事今忝與
計事列固當為竭愚言矧丞相有命某敢不言廣西蠻
夷之地自古王化所不及其地多蠱毒瘴癘不可觸其
俗尚狠鬪動輙相讎殺不可以禮義訓至元中朝廷嘗
命湖廣左丞劉二巴圖往征之則散入山谷敗而復集
迄無成功故因其還業授以名爵岑世雄土軍萬户黄
聖許禄州知州亦聊以羈縻之耳盖得其地無所益得
其人無所用故也然自是邉鄙賴以無事大徳中廣西
帥臣建言置征討樞宻院奏准發湖廣四川雲南兵四
萬𨽻院官進討時廣西亷訪僉事鄂通呼都克婁上言請
以家屬保其不叛朝廷從之即命鄂通呼都克婁行招諭
事至今又二十餘年不聞有變也今曰諜知將以二月
十九日襲邕州今已六月而邉報不至非虚言乎徼功
生事非國家之利也王某等猶争之公曰昔旺札勒達爾
罕丞相皆賢宰輔於廣西未嘗主征討之議豈務為姑
息哉防黷武也劉二巴圖先朝名將進討無功無地利
也今之為將者何人調兵四萬糧運之費不下數十百
萬騷動三省幸而有功得不償失不幸失利不得中止
兵連禍結塗炭平民耗損國用悔之何及丞相曰善乃
復以鄂通呼都克婁為同知副都元帥宣慰廣西廣西果
不反七月改左司都事八月英宗皇帝崩晉王即位除
監察御史未幾除左司員外郎出為江浙行省郎中又
入為大宗正府左右司郎中轉禮部侍郎天厯二年以
母老辭歸杭州覲省除儲政院同僉不赴遂改除杭州
路總管仁宗皇帝時西䑓御史中丞托歡以罪廢延祐
末皇太后有㫖命中書省復與除授時公為省掾白參
議閲舊案寢不除托歡由是大恨公為御史時又嘗劾
奏前太師右丞相特們徳爾擅權亂政及御史大夫特克
實殺逆其黨與皆不宜任用坐黜免者甚衆咸相與構
害公㑹托歡復為南䑓大夫其黨華善為亷訪使將之
官囑之曰宋總管吾讎也必為我報之華善許諾至則
召吏卒悉諭之意先是杭州養濟院凡十有六所孤老
為數萬五千有竒其實不滿六千人餘皆假名姓冒請
人甲首而府縣及大府官吏卒咸有恒餽遺以故互為
容匿不舉嵗冒破米二萬五十石鈔二萬餘錠公至擿
取冒籍者悉削去之由是上下多怨愠有富民沈氏兄
與弟争財母右其弟公曰兄不憐弟幼而争財是不友
也且有母在皆子也母所右官亦右之遂直其弟至是
華善令人脅其弟使誣公贓弗肯命羣卒拘繋之榜箠
鍜錬俾為之詞詞成召公以屬吏公被召不平即悶絶
吏懼獄不就罪且及已乃妄為公誣服詞取公座署以
為式代公署華善大喜竟繫公獄㑹母夫人以憂恚卒
公乃以例出持服乆之御史為辨其寃除紹興路總管
未及考除山東都轉運鹽使召為刑部尚書先是汴梁
盜殺省臣矯制除官發府兵多所詿誤盜敗有詔止坐
首惡脅従勿論至是復議治連三百餘人族斬刑竄有
差公不従曰已有詔而違之不可丞相髙昌王以罪死
又以他事論其弟棄市送刑部議公不肯曰獄情未具
於是復大忤用事者意改除大路都總管䑓官希意以
大興縣尹盜鹽草事連公劾奏坐免無何御史鄭彦章
等辨其誣除兩淮都轉運鹽使時海上冦起江淮間游
民羣聚販鹽因而刼商旅為盜公至督有司掩捕獲其
渠魁鞠問盡得其黨與㑹有為風憲官者被劾居無錫
與其徒相交結甚厚及是起為淮東亷訪副使至即為
番案悉出其囚按鹽司枉勘召吏抵罪公遂以老疾謝
事居紹興時年七十矣公為浙西經歴時嘗出遇卒牽
一囚見公至伏地呼枉公駐馬問囚囚曰我湖州農民
姓名為楊信方家居力農忽有卒云自浙東来以强賊
見捕遂受執不知其由公呼卒出所持牒察之疑有詐
召有司付之訊果得詐狀案上公曰此必有故命再讞
乃得豪僧沈明仁與楊信争田故構詐擒信轉致死地
使死狀流其僧於海南公為紹興有恵愛於民嘉禾生
於郡郡人歌之故以老處紹興而民愛敬之如慈父母
焉基年少時聞長老論説郡守政績必以宋總管為首
稱及来越始獲見公因訪于越士得公所行之大槩錄
以為後進式往年陳萬户逐鹽賊被殺海上其賊即公
所督捕而淮東亷訪司所反案出者今皆為大盜在江
隂莫能制云
　
　
　
　
　
　
　
　
　誠意伯文集巻八
欽定四庫全書
　誠意伯文集巻九
　　　　　　　　　　　　明　劉基　撰
　　覆瓿集九
　　記
　　　夀萱堂記
㑹稽山隂余邦用有堂名曰夀萱以奉母也按萱草名
也詩曰焉得諼草言樹之背諼與萱同音而諼之義為
忘故草名萱亦取其能忘憂北堂謂之背婦洗在北堂
見於昏禮之文而萱草忘憂出於嵇叔夜之論後世相
承以北堂喻母道而又有萱堂之稱葢不知其何所據
若唐人堂階萱草之詩乃謂母思其子有憂而無懽雖
有忘憂之草如不見焉非以萱比母也又按醫書萱草
一名宜男以萱諭母意或出此葢不可知然萱能忘憂
既夀矣又無憂焉人之所願欲遂矣子之奉母不過欲
其如是則夀萱之名不必其所有據亦可也夫人欲孝
而親不待或厄窮而無以為孝則皆抱終身之恨而不
平於天豈不大可憐哉余君豐於家而得夀母以養之
其所受於天者厚矣書稱五福夀富康寧居其目之三
康寧也者無憂之謂也五福四繫於天而一繫乎人攸
好徳也余君業儒而孝於其親又以善見推於其鄉人
斯可謂之能好徳己人知四者之係於天而不知天之
所佑者徳也書曰惠迪吉夀富康寧考終命惟攸好徳
者受之余君勉乎哉詩曰如切如磋如琢如磨夫積徳
如水愈浚而愈深否則有時而涸矣余君勉乎哉
　　　諸暨州重修州學記
學校以教民明人倫見於書傳肇自虞夏以逮於今莫
不以先代聖人為師聖人人倫之至也自太皞迄於孔
子聖人迭出莫不以道徳被於民物埀於後世孔子既
出而天下翕然師孔子自漢以來釋奠先師皆於孔子
至唐太宗遂詔州縣學悉立孔子廟至今因之無有間
議先孔子者得志行乎當時後世不獲見聞其言行之
詳也而欲學焉何從而入哉孔子獨無位於時而以淑
其弟子故論學至孔子而始備微孔子師不知所以教
弟子不知所以學往古之言行無所折衷而人不知軌
範故至孔子而後大中之論定亘古今彌天地不可易
也是故宰我子貢有若孔子之弟子也其論孔子或曰
賢於堯舜或曰自生民自來未之有也而後世不以之
為黨子思孔子之孫也其論孔子則曰譬如天地之無
不覆燾無不持載而後世不以之為私然則學校以孔
子為師誰得而議之哉國家仍先代舊制凡天下郡縣
莫不有學學皆有孔子廟立官設教以作成賢能至今
且百載人才之出不讓於古而王化之廣古莫及也承
平既久天下忘危於是盜賊竊發而有事於師旅為郡
縣者往往以戎事供給告疲且怠故學校多不舉奉議
大夫巴布哈侯來監紹興之諸暨州即注意治學事而
州學不修久墁瓦剥落梁木蠧腐且陊且壓侯大以為
憂亟謀修之㑹同知張君守正判官許君汝霖吕君誠
俱以進士受命來佐是州侯大喜曰吾事成矣乃與其
知州元侯協中同知張君友仁及山長包君瑛咸㑹於
治事之堂集吏民勸儒户之有田而羡於財者俾以力
髙下供役衆皆願聽命乃擇木代石命之曰必鞏必完
自殿堂以及廊廡齋居靈星之門先賢之祠罔不畢葺
於是廟益邃以清學益隆以嚴弦誦藹然士氣為之一
新經始於至正十五年五月告完於是年七月乃以其
事請記於劉基昔者冉有問於夫子曰既庶矣又何加
焉曰富之既富矣又何加焉曰教之國家自混一以來
以仁澤施於民涵濡養育蕃衍滋息可謂庶且富矣今
乃至相率而為盗庸非典教者失其職耶夫民之所以
敢犯法者以其不知人倫也聖人之教行則人倫明矣
人倫既明則為民者莫不知愛其親而不敢為不義以
自累為士者莫不知敬其君而不敢自私以僨國事盗
賊何由而生亦何由而滋蔓哉諸君子可謂能知治道
之本矣可無述乎於是乎為之記
　　　松風閣記
雨風露雷皆出於天雨露有形物待以滋雷無形而有
聲惟風亦然風不能自為聲附於物而有聲非若雷之
怒號訇磕於虛無之中也惟其附於物而為聲故其聲
一隨於物大小清濁可喜可愕悉隨其物之形而生焉
土石屭贔雖附之不能為聲谷虛而大其聲雄以厲水
蕩而柔其聲洶以豗皆不得其中和使人駭膽而驚心
故獨於草木為宜而草木之中葉之大者其聲窒葉之
槁者其聲悲葉之柔者其聲懦而不揚是故宜於風者
莫如松葢松之為物榦挺而枝樛葉細而條長離竒而
巃嵸瀟灑而扶疎鬖髿而玲瓏故風之過之不壅不激
疏通暢達有自然之音故聽之可以解煩黷滌昏穢曠
神怡情恬淡寂漻逍遙太空與造化遊宜乎適意山林
之士樂之而不能違也金雞之峯有三松焉不知其幾
百年矣微風拂之聲如暗泉颯颯走石瀨稍大則如奏
雅樂其大風至則如揚波濤又如振鼓隠隠有節奏方
舟上人為閣其下而名之曰松風之閣予嘗過而止之
洋洋乎若將留而忘歸焉葢雖在山林而去人不逺夏
不苦暑冬不酷寒觀於松可以適吾目聽於松可以適
吾耳偃蹇而優遊逍遙而相羊無外物以汨其心可以
喜樂可以永日又何必濯潁水而以為髙登首陽而以
為清也哉予四方之寓人也行止無所定而於是閣不
能忘情故將與上人别而書此以為之記時至正十五
年七月九日也
　　　紹興崇福寺記
越於江南為山水郡雲門若耶則以名勝聞於天下者
也平水去雲門十里當鏡湖上游有為雲門之遊者必
由是登陸故總謂之雲門雲門之山自秦望分而北東
行至平水而止故其地獨寛衍其水始通舟檝魚鹽竹
木商賈所㑹故號曰草市市有寺曰崇福故宋紹興間
志道法師所剏建也法師初受業雲門之淳化寺後遊
學無所不歴乃復歸雲門顧雲門為入山太深乃作精
藍水濱謂之觀音懴院弟子來從者日衆其業浸廣開
禧二年中始請於朝得賜額為崇福院至元十三年寺
㷐於兵越十有二年法師之孫法育浩觀可模法輝行
亷等相與買賈氏墓菴以廣寺置田山以給薪米増度
弟子定甲乙相次主寺事於是寺益蕃盛天厯之初仍
㷐於火而佛像皆存弗壊時可模住郡之圓通寺屬其
弟子景華似璘重建乃徙其址去舊址二百步寺本西
嚮又更而南向其徒善祚仁偉悦儔皆併力相事無敢
怠故大殿三門堂廡庫院以次告完垣墉階闥庖溷圊
湢靡不備具木石瓦甓丹堊塗塈視昔有加於是山水
之觀新若改作而遊觀之勝遂不後於羣寺矣至正乙
未予自若上人深居山舎靈峯其寺僧𤣥旨來邀予遊
因登其背山之樓眺於羣山悠然而懐古焉其西則為
秦望鵞鼻秦始皇帝東遊勒石自頌之所也其南為陶
山有華陽外史之遺跡其東為日鑄干將莫邪之所自
出其北則曰陽明之山帝軒轅之所館以候神曰禹穴
則夏后神禹之故陵也水則若耶之溪流入鏡湖日出
前峯没於其隂雲生太空濤落滄溟雨往風還烟慘霞
明凡可以悦目而怡心者莫不畢陳於軒檻之外真可
以遺人世超汚濁矣又何必深入虎豹之宫而乃以為
髙哉因留連久之比予還郡城而寺僧介靈峯奎上人
來道其累世營葺之勤且告曰寺自癸未嵗始以田租
服官役於是乎有民事焉寺之僧本出一祖今分為三
房均逸勞也三房以昭穆序兄弟子孫如族屬俾同力
一心以無墜先緒懼後人之安於成而弗此懐也故願
志其所自勒諸石使來者知有本原而不忍相遐遺也
不亦善乎敢請予既喜山水之美而又嘉其僧能承先
志以思永其傳也於是乎為之記
　　　賈性之市隠齋記
賈君性之居越之蕭山築室一區在闤闠中集古今圖
書以為燕遊接賓客之所不髙其垣而不覿車馬之塵
不深其宫而不聞閭閻之聲以其徑路宛轉户庭清謐
而不與鄙俗者接也王君子充過而命之曰市隠而賈
君俾予記夫隠以全身而逺害也市者商販所集爭利
錐刀之所也故士不樂居焉而古人乃有隠於是者以
其卑賤混濁足以自穢而冺其名也今賈君居於市而
不與市人同其行事得無異於古之隠於市者乎吾嘗
聞隠於孔子矣孔子曰隠居以求其志夫君子之有道
也遇則仕不遇則隠仕與隠雖兩途而豈二其志哉伊
尹傅説處於耕築一旦舉而寘諸相若固有之無動於
其中也故曰君子素其位而行不願乎其外知此則可
以語隠不必廢其身醜其名而後為隠者也是故傳徒
賣漿隠之俠者也放言非聖隠之狂者也辟兄離母隠
之賊者也㪺潁水以洗耳隠之矯者也蹲渭水以待聘
隠之偽者也上介山而立枯隠之怨者也沈湎於酒不
衣冠而處隠之亂者也是皆為驚世駭俗而有害於道
君子不忍為之是尚為能求其志也哉賢者遭時之不
然或辟世或辟地或耕或漁或居山林或處城市或抱
關而擊柝無所不可而其志則不以是有易焉栁下惠
之與伯夷跡若氷炭而同謂之逸民君子不非焉庸非
以其志乎賈君以孝友處乎家人以信義行乎里鄰有
學有文而口不言其志可知矣謂之隠者不亦宜乎雖
然夜光在深山人莫得而見也出而投之瓦礫之間則
庸人孺子皆識之矣今君居於市而不與市人同其行
吾懼其欲晦而愈彰也他日見王君請以斯言質之
　　　浙東處州分府元帥石未公徳政記
浙東道宣慰使司同知副都元帥石未公之鎮括以志
計銷頑梗以徳惠撫疲瘵理財足食完守固禦仁威並
行冦盗潜戢予既從父老請叙其繢而頌之矣其夏六
月己巳松陽縣民吳亨又介何君子安來請曰當盗發
松陽時亨以義兵從有司攻盗故羣盗皆與亨為仇家
無何盗有斬其酋詣帥府降者方論功受賞乃因勢訴
亨及同事四人謂與盗通公且信且疑之即檄召亨等
亨時出外四人者先至公訊得其情謂之曰女輩雖非
與盗通然頓兵玩冦以致蔓延不為無罪四人懼請輸
鈔各五百定以自贖亨獨後至公怒曰是重違吾令亨
大懼請贖公命築左渠城堤五十丈費且倍既而公察
知亨實無異心更助粟百斛鹽五引俾卒事亨自惟被
誣事昧惟公釋疑俾從輕亨來又後犯公令公亦不忍
施大罰俾降從贖典既又發補我勞亨實不共以戚公
其敢自蔵慝若垢在躬克滌其敢忘公恩思為公為祠
樹石以昭示於人人先生幸鑒其誠而賜之文俾我公
之功之徳永厎弗忘亨之願也非所敢望也予甚嘉之
曰善哉孟子曰以佚道使民雖勞不怨以生道殺民雖
死不怨殺者豈不信哉粤自草竊搆亂朝野多故紀綱
就弛官吏張口引頸幸民有事以資漁獵使亨不逢公
家必傾或激不得已鞠為匪人則其抱恨何如哉惟公
涖兹邦决庶政大小有民咸戴實徳不獨一吳氏子也
今亨不幸被誣而當公時亦幸矣哉嗚呼使亨不幸属
他人雖傾家奉吏且枉直終不分今輸力於官雖罰有
度矧乂獲為功於父母邦宜其喜而感也昔者諸葛武
侯之治蜀也政尚嚴明蜀人始畏而終懐之至於李平
廖立親遭廢斥而悔艾思念没身不置公道之服人固
若是哉豪傑之士相後千嵗而能使人感動奮發其機
如一故予於亨之請輒不辭而為之文若夫公之功績
在括者既别有碑不重著也
　　　浙東蕭政亷訪司處州分司題名記
題名所以識嵗月之久近行役之勞勤而寓感恩於其
中焉山川阻修行李跋涉或一嵗而屢至或歴年而一
過是固足以興人之感恩在而懐威在而憚義在而敬
虐在而怨若之何而不起人之思邪是又寓勸戒於其
中而切有禆於世教也自古及今相因不廢良有以哉
國家設肅政亷訪司以平官政舉衆務瘳民瘼執糾墨
以繩天下之曲揉不順道理者故録囚視牘嵗再出外
出必以隆寒盛暑之時其勤勞孰甚焉任重於百司而
政下於民者獨夥宜其起人之思尤甚也然則題名之
記其可缺乎粤自盗起以來憲府缺官分巡不及處州
且累嵗今年秋憲副張公始來决壅䟽塞剔蠧振墜大
明舉措以植軋山藪之惠迪從逆者於是七縣士庶咸
知畏懐冦盗爰戢郡境用寧乃暇日視分司題名缺記
命伐石樹壁下而俾基為之文惟公以通濟之才筮仕
於朝出任民寄以最績奏聞揚歴風紀老成更事所至
有徳澤加於民真足以起後人之畏慕昭軌範於將來
題名之石昉建於兹吾知其埀永久而不磨也昭昭矣
至正十七年冬十月記
　　　苦齋記
苦齋者章溢先生隠居之室也室十有二楹覆之以茆
在匡山之巔匡山在處之龍泉縣西南二百里劍溪之
水出焉山四面峭壁拔起巖㠋皆蒼石岸外而臼中其
下惟白雲其上多北風風從北來者大率不能甘而善
苦故植物中之其味皆苦而物性之苦者亦樂生焉於
是鮮支黄蘖苦楝側柏之木黄連苦杖亭歴苦參鉤夭
之草地黄游冬葴芑之菜櫧櫟草斗之實楛竹之笋莫
不族布而羅生焉野蜂巢其間采花髓作蜜味亦苦山
中方言謂之黄杜初食頗可難久則彌覺其甘能已積
熱除煩渴之疾其檟荼亦苦於常荼其洩水皆齧石出
其源沸沸汨汨瀄滵曲折注入大谷其中多斑文小魚
狀如吹沙味苦而微辛食之可以清酒山去人稍逺惟
先生樂遊而從者多艱其昏晨之往來故遂擇其窊而
室焉攜童兒數人啟隕籜以藝粟菽茹啖其草木之荑
實閒則躡屐登崖倚修木而嘯或降而臨清泠樵歌出
林則拊石而和之人莫知其樂也先生之言曰樂與苦
相為倚伏者也人知樂之為樂而不知苦之為樂人知
樂其樂而不知苦生於樂則樂與苦相去能幾何哉今
夫膏梁之子燕坐於華堂之上口不嘗荼蓼之味身不
歴農畝之勞寢必重褥食必珍美出入必輿𨽻是人之
所謂樂也一旦運窮福艾顛沛生於不測而不知醉醇
飫肥之腸不可以實疏糲藉柔覆温之軀不可以御蓬
藋雖欲效野夫賤𨽻跼跳竄伏偷性命於榛莽而不可
得庸非昔日之樂為今日之苦也耶故孟子曰天之將
降大任於是人也必先苦其心志勞其筋骨餓其體膚
趙子曰良藥苦口利於病忠言逆耳利於行彼之苦吾
之樂而彼之樂吾之苦也吾聞井以甘竭李以苦存夫
差以酣酒亡而勾踐以嘗膽興無亦猶是也夫劉子聞
而嘉之名其室曰苦齋作苦齋記
　碑銘
　　　杭州路重修三皇廟碑
世有大人與天地並立而相為無窮三皇是也天地開
而人物生蠢蠢焉三皇不出天地不位萬物不育是故
為之火食宫室衣服器用以蔽其體以資其生以代飲
血茹毛穴居野處於是人異乎獸而後禮義立焉人之
所以參天地者三皇為之也皇之徳不可名但見其皞
皥蕩蕩出乎庶類之表而以皇稱之後世聖人有作無
不迹皇之所為也帝王降而雜霸興知有皇之名而不
能行皇之道國家混一區宇乃命郡邑悉立三皇之廟
是葢天道循環而皇運之當復也杭於宋為故都以故
宋太醫院地為之廟貌宏肆瞻視惟恪其後再燬於燎
郡總管任處一即舊趾新作之未訖工而改職至正九
年總管寶珂來首謁於廟大懼弗䖍無以稱國家初意
命趣完之甃以瓴甓丹堊其垣墉甍棟朽腐傾側咸易
而新之於是邦人知公為能急先務也夫三皇之道徳
亘天地天地不壊三皇不死廟不廟不足為皇重輕而
人心之原始報本自不能已況世俗小民不習典籍將
不知有所謂三皇今見其廟聞其人必問其故而知人
之所以異於獸其有益於世敎不亦大哉遂作頌曰厥
初馮翼𤣥黄孰判三皇既出三才迺建㝠㝠在上膴膴
在下維皇贊之維聖之祖維天有典皇則勅之維天有
民皇則極之八卦五行人文以宣皇耶天耶孰惻其然
皇徳在世克舉維皇天運往復有晦必彰奕奕新廟奠
我南服仰之栗栗即之肅肅神居既安祀事孔威尚引
勿替勒此豐碑
　　　山隂縣孔子廟碑
生民以來集大成而聖者莫盛於孔子有天下之廣者
莫加於有元在内則立監胄在外則府州若縣莫不有
孔子廟而學宫附焉廟以崇孔子之祠學以施孔子之
敎孔子之道於是大行彌覆載而無間於戲盛哉古未
有也山隂為紹興屬縣舊有廟學興替靡常於是寖就
廢弛莫有能拯之者同知樂平州事鼎鼎以令選為山
隂縣達嚕噶齊君至則首謁廟詢學事大懼無以稱國
家意亟國治之適海冦迭發吏民方洶湧奔走供戎事
不暇衆咸以為難君曰學校所以明敎化教化不明彛
倫攸斁而後盗賊生焉豈無故哉吾聞植顛木者必築
其根人有疾病湯藥雖所急而不以廢食其可以艱棘
廢教化哉時教諭方缺員乃詢於衆舉儒士黄本攝學
官事出俸錢俾修飾其廟宇以及學舎自梁棟榱桷至
於瓦甓之毁弗式者咸易新之於是傾者立敧者正隘
者豁缺者完畢者塏危者固欄甍墻壁丹堊有輝帷幙
器用無不備具君曰吾特其觀美耳未及實效也乃以
豪右所佔田悉歸而徴其入以為弟子食擇老成以為
師俾鄉里之俊秀咸入學肄業月朔望拜謁禮畢集生
徒講經術論道理開陳孝弟忠信觀者莫不喜悦期教
化之有成於兹縣也縣之人相率來言於劉基請叙而
勒諸石基常歎今之從政者率多尚文具而學校為尤
甚能治其實者葢不多見也若鼎鼎君之令山隂獨知
所先務黄君又能相而成之是可嘉已故為述其事而
繼以詩鼎鼎君字君輔輝和爾氏黄君字中立紹興人詩
曰大哉孔子萬世之師明明學宫教化所基聖人御極
於皇緝熙大道之行允也其時人存政舉曷問隆卑一
邑忠信四方則之立政維君奉宣維臣教育既均靡擴
弗馴能知所先是曰賢令勒詞穹碑瞻者起敬
　　　北嶺將軍廟碑
諸暨東北百里為蕭山縣其山曰北幹之山浙水帶其
隂湘湖滙其陽東望㑹稽至於大海日之所出其上為
星紀婺女之辰故其神為甚靈能祛疫癘作雲雨人有
所祈必應故立廟於其山尊其神曰北嶺將軍嵗時祠
焉宋徽宗時方獵反睦州自睦入杭具舟將渡江吏民
大怖相率禱於神比冦至即有風逆其舟且見甲士列
岸上甚衆乃止不敢渡冦平知越州劉韐上其事於朝
賜額曰武佑廟後封顯應侯再封靈順顯應侯有元至
正十二年妖賊入江浙行省烽火通於蕭山百姓驚竄
市井皆空主簿趙君某至縣甫八日即自往西興募民
備禦而江上守兵甚寡弱無賴子競起為刼且應賊衆
洶懼君詣廟卜於神神許之吉衆心稍安君乃分遣人
捕無賴子為刼者悉誅之有自賊中來言賊欲遣兵攻
浙東見江岸列甲卒旗幟如睦冦欲渡時以故畏憚無
東心及賊退邑人皆徳趙君趙君曰吁兹惟神之功予
何庸焉明年夏大旱君往禱又輒得雨衆益信神之靈
而大敬趙君之能以誠感神也廟在山之岡嵗久朽壊
惟神所居室獨存君每至廟謁念無以報神貺乃以其
俸錢作新廟邑人亦大喜爭致助焉十有五年春廟成
為堂三間三門兩廊像設器用無所不備惟所獨存堂
仍其舊繚以垣墉甃以瓦石植以嘉木丹堊輝映吏民
趨走承祀益肅以䖍時三月壬寅予自杭還越過蕭山
而廟適成故趙君請予記按祭法有能禦大災捍大患
則祀之今神能降雨澤蘇枯槁又能隂力刼賊以能保
全其民物所謂禦災捍患孰有大於是哉廟而祀之誰
曰不宜趙君能愛其民故能以敬事神而獲其佑可尚
也矣予故喜而為序其事復為之歌俾祀神焉其詞曰
青山兮幽幽緑蘿含烟兮樹木稠望夫君兮悵悠悠巖
阿寂寥兮使我心愁雷為車兮雲為馬輕霞動兮江色
赭神之來兮風振野吹竹兮彈絲女巫舞兮紛陸離奠
芳醴兮薦潔粢留靈修兮卑純禧驅魃􁉃兮逐狼虎弭
毒沴兮時暘雨禾麻成兮息桴鼓物既備兮禮無愆和
熙洽兮洞淵𤣥為城為堡兮式恒且堅保佑我民兮樂
以永年
　　　台州路重建天妃廟碑
太極散為萬彚惟天為最大故其神謂之帝地次於天
其祇后也其次最大者莫如海而水又為隂類故海之
神降於后曰妃而加以天尊之也天妃之名古不見經
傳國家建都於燕始轉粟江南過黑水越東萊之罘成
山秦始皇帝之所射魚妖蜃之市悉帖妥如平地皆歸
功天妃故薄海州郡莫不有天妃廟嵗遣使致祭祀禮
極䖍而颿舶之往來咸寄命於神即有變怪風惡濤疾
呼神乞靈有若火見桅檣間其光輝輝然舟立自定由
是海邦之人莫不知尊天妃而天妃之神在百神之上
無或與京台州故有天妃祠在城東五里延佑中守土
者病其逺弗便於祀事乃徙置其神像於城南垣外(缺/)
　之樓故祠遂廢為墟今至正十有一年方國珍復亂
海上明年夏五月冦台州自中津橋直上登樓騎屋山
(缺/)薄臨城城中人方拒擊樓忽自壊登者盡壓死賊遂
縱火焚郭外民舎樓并燬又明年中書叅知政事特哩
特穆爾出為江浙行省左丞領征討事賊聞之因温州
守帥吳世顯納欵請降奏上有詔命左丞公與南臺侍
御史尊達納錫哩同往察便宜以行招討二公既受命
至台州遣使宣諭方氏兄弟大感寤悔罪悉歸所俘民
願嵗帥其徒防渭糧至直沽以自效於是海上既寧惟
天妃之神無所於棲遂召其父老謂之曰嗚呼古先哲
王所以致敬於神者非所以為民乎夫神無依惟人是
依人盡其禮而後神降之福今此邦之民士負盾槊衝
鋒鏑䝉荆棘披霜雨數嵗惟近在海濱之故海之神天
妃為靈今人既獲定而神未有居無乃於典祀有闕而
扎瘥夭厲之咎無所歸乎衆拜曰然公命吾欲也乃即
故祠之墟買民地以廣之命達嚕噶齊布延呼圖克治其
役乃十月己酉廟成後帶平原前拖長江環以羣山清
宫廻廊丹碧照耀髙門繚垣鏝瓦輝赫修篁美木列植
左右台人觀之無不樂神之有依而惠福是邦也於是
栝蒼劉基既叙其事復作迎享送神之章俾歌以祀神
其詞曰潔珍兮羞肥芳椒蘭兮菲菲盼靈舟兮注雲旗
神不來兮渺予思輕霞兮長烟風颼飀兮水漪漣神之
來兮翳九𤣥伐鼔兮鏗鐘吹羽笙兮舞霓幢焱迴旋兮
留六龍樂具奏兮齊肅雍鴻熙洽兮釐祝從江安流兮
海恬波伏蛟蛇兮偃黿鼉蔚桑麻兮穟麥禾有夀考兮
無夭瘥穆幽潛兮動天和於神功兮世不磨
　　　故鄞縣尹許君遺愛碑銘
至正十三年嵗在癸巳秋七月六日鄞縣尹許君卒於
官其配葉氏既以柩歸葬天台越明年乙未夏五月鄞
父老以董先生朝宗書致鄉貢進士楊君彛所為行狀
於劉基願立石紀尹遺愛請為之文基於許君相好最
甚欲有言輒悲不能勝其六月董君使來趣文且曰鄞
人知子知其尹且不喜阿其所私為可以傳信於人子
必速為之乃序其系以銘君諱廣大字具瞻世為天台
人曾祖徳著祖文的皆業儒父嗣贈文林郎江浙儒學
副提舉母張氏封宜人君少不喜弄惟好讀書稍長能
屬文年二十五登進士第授官將仕郎慶元路昌國州
判官辟行宣政院掾史再授文林郎婺州路武義縣尹
所至以亷能聞其為武義時嘗奉府檄攝尹金華金華
武義民爭尹訴憲府累月乃以君還武義未幾母宜人
卒君奉喪歸天台服闋如京師時盗起海上連嵗莫能
討國家深為民之陷於非辜咎在有司乃更嚴考課法
命大臣各舉可郡守縣令者驗殿最連及其賞罰於是
朝臣多以君薦以慶元為浙東劇郡且薄海與鄞最宻
邇乃奏君尹鄞君至則先平其差役與民約以鄉都大
小分次第較厚薄以均輕重量逺近以命程限罷吏卒
弗遣有事則親署於帖俾都役相傳遞令如約來民視
署緩急如署至同官或有為而君有故不及署則皆疑
弗至須尹署乃至民有訐訟無不聽必召使來前親與
辨折委曲反覆得其情然後行雖倦憊無所茍獄訟租
賦有下於鄉悉如前約羣吏皆旁睨束手立無敢容一
(缺/)大府亦無敢託以私者以故鄉人得咸安業無意外
費於是新縣學先聖廟復甬東書院延師教子弟月朔
望必親視廩膳課講業闡明倫理敦篤行義優禮耆徳
奬拔後進期以實效鄞士習為之一變其他如湖閘水
利農桑常平無不悉心以求合於民情土俗之宜故為
鄞五載而人愛敬之如一日㑹兵革四起郡邑承藩閫
命供軍實兵器使者項領相望慶元又樹柵捍江浚隍
築城百役並作君令人民均力從役毫髪不容有所私
事有所不可即挺身陳利害雖數忤上官意弗憚無何
遂得罪於分省左丞命君以軍資入海而不與之師及
諸軍遇賊潰散獨責君令償所失物欲致之死鄞老幼
皆號泣詣閫訴帥為解得稍緩比左丞以故去君乃復
署尹事癸巳夏旱君親詣天井潭禱即得大雨未越月
部使者至郡君前欲白事忽疾作頓於地舁歸卒年四
十有六上下咸痛惜之君有子男二人長曰孟浩次庶
出曰鄞生俱幼女三人君為人厚重寡嗜好飲食衣服
可而止故能以亷終其身且善剔煩冗故事至無大小
弗滯處患難人不見其憂為政惟務以信義動人使自
效不矯激立威名卒之日家無餘財元帥遣使吊其賻
自郡守以下及人士之好義者咸以幣賻乃克以柩歸
其鄉銘曰天子有民不能徧治爰命庶臣代之撫綏彼
頑弗忠矯誣以欺俾帝赤子鞠為癃疲令徇我欲羣情
乃離誅求實繁怨憤是滋民視官猶狼去之恐遲矧伊
死矣而弗殄厥思嗚呼人鑒孔昭嗟爾有司温温許君
弗矯弗隨因民所好順以導之禁其虺蛇鋤其棘茨俾
耕俾獲罔或失時諄諄誨言如父訓兒豈無鞭箠匪教
曷施肆不俯於疆而挺於羸用悠厥貞克完靡墮四明
之山猗於海湄昔尹在鄞鄞人熙熙今尹亡此胡能不
悲維山蒼蒼維水猗猗尹往莫追爰樹以碑比之甘棠
勿汙勿虧朂爾後來視我銘詩
　　　嘉興路重脩陸宣公書院碑銘
士有以一身任社稷之安危一言迴天下之趨嚮葢其
智足以識事機其誠足以動人心故能出入危邦扶持
庸君寵之而不阿違之而弗懲知有國而不知有其身
若是真可謂大臣哉孔子稱大臣以道事君不可則止
其或先䝉君之知而期盡心以報效知禍而不避知難
而不止若唐陸宣公者其去就雖殊而其揆一也孔子
曰篤信好學守死善道宣公以之吾嘗怪唐徳宗以猜
防小智行多欲之私信讒邪如心膂視貨賄為性命臨
患難則姑息一施處安佚則嫌疑百出以致藩臣叛命
士卒離心播遷困厄而卒不亡及觀唐史稱其出居艱
阻之時謀猷參决一出於公又稱奉天所下詔書雖武
夫悍卒無不流涕多公所為然後知其得人以扶持也
昔者隨有季良不滅於楚衛成公有甯武子不死於晉
無競維人不然殆哉況公之言徳宗不盡用也而僅用
其一二猶足以轉危為安易敗為功使其能舉國以聽
公周宣漢光不難繼矣惜乎其中信用羣小而棄公也
公殁而奏議行於天下今天下之言時務論政事者莫
不宗之然則公之志雖蹔屈於一時而終伸於萬世公
之言雖不能以寤時君而足以淑後人則亦可以無憾
矣夫公浙西之嘉興人嘉興郡學舊有公祠其詳見於
吕公祖謙之記而郡城之東鴛鴦湖上又有宣公書院
其地有橋曰宣公橋故老相傳宣公實生於此故於此
立祠以祀公至宋景定癸亥始以祠堂為書院丙子之
嵗書院延燎於兵而公像故存衆白郡迎置於太初堂
因以堂為書院大徳九年濟南趙魯為山長病其簡陋
始改作之其詳見於牟公巘之記自是城東故址遂廢
為墟泰定中有僧賄學官請佃而建庵焉後至元二年
庵災地復於書院是嵗六月其僧復賄有司剏庵如故
山長雖爭之弗能得也至正十四年宣徽院判海岱劉
公貞受命為嘉興路總管至則首治學校之闕顧書院
陋且朽欲新之而址隘弗稱乃用推官方君道□言命
所司督其僧撤庵歸地復建書院其中為先聖廟兩廡
儀門東西禮亭靈星之門具其西為宣公祠祠西為室
東鄉以祀郡之先賢其外為三門廟東為講堂其前軒
仍舊扁曰仁義之堂以蔵宣公奏議謂其言無非仁義
也西齋以延師教弟子又增買蕩地若干畝以益廩膳
庖厨倉溷各得其所將成而公改除海道萬户於是以
屬之方君方君力贊成之經始於至正十四月四月竣
事於十五年二月董其役者嘉興縣丞善慶路吏施淵
顧選及前山長王玭任奔走者直學張惟仁學吏沈雋
也既成使請記於劉基惟孔子明王道以教萬世宣公
學孔子者也故其術業一本王道昔人以宣公祠為書
院有以也夫劉公用方君言撤浮屠以復書院可謂能
排異端扶正道者有功於世教矣於是乎序而銘之曰
孔子大聖不遇於時既没之後為萬世師宣公大賢忠
而見疑降及異代人以為規有徳無位用無所施用而
弗信位禍之隨詭遇有獲君子弗為身黜道光雖止不
隳郡守孔良百廢咸支爰崇其宫义嚴乃祠俾民觀者
式是令儀勿替後人尚永無虧
　墓誌銘
　　　劉顯仁墓誌銘
至正八年予初寓臨安交友未盡識也求士於天台陶
中立得四明劉顯仁焉與之交侃侃如也時杭學教導
職廢不擇有學行輒介有權力者或以賄營為之既弗
稱皆惶懼自退郡因令教官選文學之士不奔競者具
禮往致聘顯仁與焉顯仁曰吾心實不樂為此今郡守
以禮招予予當為斯文一出然不能久也居數月竟以
父病辭去明年乃以詩經領鄉貢弗偶於春官歸侍父
館海寧州賈希賢之義塾明年七月得暍疾疾二十日
卒且卒無他言惟以父老弗克養為恨顯仁名子青家
世居四明之黄甘里曾祖諱三聘祖諱圖南仕宋為秘
書校勘官父名景元讀書作文為鄉先生母舒氏娶史
氏無子先顯仁五年卒顯仁既卒乃以鄉貢進士除書
院山長顯仁生於某年某月某日卒於某年某月某日
有詩文若于篇顯仁家甚貧而性耿介寡所與交其平
生之最相知者陶凱中立賈執中希賢及基是為銘銘
曰行成而不詭學成而不及仕猶有老父而無弱子嗚
呼其死自古有此命也匪咎
　　　海寧應和卿墓誌銘
四明劉顯仁病篤遺言於其叔父景儀以其友仁應和
卿之墓碑求銘於劉基曰先生知予心信予言且無妄
許可於人其為言必當埀於後應君長者生與予交没
予不得誌必屬之先生先生當不我遺以不朽我友我
其無憾矣夫明日顯仁卒景儀來致其言嗚呼以顯仁
之才之徳予方期其用於世以澤夫人乃弗克遂以死
庸何如哉尚忍銘其友之墓雖然不可辭也遂涕泣而
銘之謹按君姓應氏聞禮其銘而和卿其字也應與䢴
晉同本於周武王之穆後因國為氏有應璉者以文章
名於漢魏君之所自出也今杭之屬州曰海寧鄉曰長
平里曰黄岡君之所居也曾祖某祖某父某君之世也
鄔氏君之母也沈氏君之妻也曰元亨文彬元善君之
子也妙靖適郭某君之女也曰擇曰某某君之孫也幼
失母氏育於祖母周以成人君之命於天也勤於田儉
於家孝於親睦於鄰不角勢以陵人君之修於身也故
宋咸淳甲戌二月二十有二日君生之辰也有元至正
辛卯五月四日君卒之日也四百六十有五甲子君之
夀也海寧州長平里之草營岡君之墓也至正辛夘某
月某日葬之日也銘之者括蒼劉基也銘曰彼夸之頤
聲騰毁隨此逐之足視忽趾觸弗逐弗夸孰或予加不
夭其全夫復何嗟
　　　王文明墓誌銘
至正十四年秋八月癸丑㑹稽王文明卒明年三月十
二日其二兄以其柩葬於山隂温泉鄉何塔之原括蒼
劉基既誌其壙復銘其墓曰王麟字文明其上世為太
原人有自太原徙居廬州後從宋氏渡江因家於㑹稽
之山隂而世為宋顯官至將作監簿英孫而宋亡遂晦
其迹不求宦傳三世至麟麟生而敏慧年七嵗誦詩書
能曉其義王千户振鵬麟之母姨夫也以畫名於朝麟
嘗從之嬉故遂工繪畫李徴士龍光麟父之執友也以
文名於時麟嘗侍之起居故遂能詩由是聲譽聞吳越
間吳越之士大夫能文章者無不樂與之往來基自台
來越寓其家南樓居數月麟為詩益大進基每歎而異
之謂王氏有佳子弟必當復振矣麟喪父時年十九因
哭泣得嘔血疾疾愈後有所觸輒作至是忽大作作十
有五日竟卒且卒猶口占為詩左右急進筆已不能書
妻余氏遺腹子一人麟卒後二十七日迺生銘曰桃之
夭不如樗也喬萱之茁不如茨也栗孰為其生而不為
其成嗚呼奈何歸以永寧
　　　紫虛觀道士吳梅澗墓誌銘
括有髙士吳先生諱自福字梅澗舊為吳興人其先評
事公感因仕家於括其子孫遂為括人五世祖安國故
宋釋褐第二人歴官至太常少卿使金國不屈節髙祖
挺承節郎安撫使司將領復使金國曾祖嗣英迪功郎
祖有光武艮之皆不仕先生生而敏慧好清淨不從羣
兒嬉父母甚器異之謂其有仙風道骨稍長遂命入紫
虚觀從葉邦彦先生為道士讀道徳黄庭咸通其大㫖
及長徳行愈著自達官貴人以至於市里細民無不敬
愛天師正一真人聞其名授號崇徳清修凝妙法師𤣥
教宗師亦畀號教門髙士金闌紫衣主領觀事先是觀
燬於兵繼作極草率及先生領事乃重修三清殿建蔵
室新作山門既成復建通明寶閣以秪奉昊天上帝其
下為演法堂於是觀宇粲新山水為之增氣先生之力
也先生性孝友能愛人觀去其居半舎二親在時必日
親覲省奉甘㫖不匱親没喪葬皆如禮與其兄相遊處
每眷眷不忍舎二弟早死則撫育其孤周恤其空乏無
少間其兄之二子能讀書則蚤夜勉之曰吾家世簪纓
更值時變門户寢衰吾已委身方外不復能力學以續
先緒其責實在女女惟勿懈尚克遂吾願既而世昌中
乙亥鄉貢世徳中丁亥乙榜如先生志焉先生又自名
其室曰知止客至輒邀坐具酒食不極歡不已同門陳
樵隠老病先生躬為奉湯藥侍寢興數嵗猶一日及卒
為治喪葬曲盡其情凡其他所為大概類此故領袖教
門埀五十年大小咸敬服無間言至正十五年冬十月
丙申卒年七十有五弟子王君采先先生二年卒於是
君采之弟子梁惟適及惟適之弟子王有大相與奉柩
葬於觀之南岡是嵗十有一月丁亥日也基年未弱冠
時讀書括城中聞紫虛山水之嘉因從數朋友往遊之
先生先生郎束帶出與偕遊過一所必指曰此某所此
舊為某所今為某作於某人實某時無不誠且悉遊畢
登肴速觴主僕皆酣飫乃送至溪滸無毫忽怠慢意基
後每與客往先生輒相待如初葢是時鄉里之稱仁徳
長者莫不曰吳先生焉丙子之嵗基宦遊他方不獲復
見先生今年春歸括而先生已矣不亦傷哉於是葬已
七月而惟適持世昌狀來請銘基既䝉先生知弗敢辭
乃為之銘銘曰惟吳之先自周出弟兄來東開邑國支
分蔓延綿厥徙長沙保民有功續河南治平為第一前
有季英後處黙安棲蒿菜食氷蘖聲華章章在文籍賢
良代生莫具述豫章真人純孝徳以扇渡水神輔翼公
然飛升當白日於休先生發往蹟保合至真去汚濁收
蔵精神歸閴寂金蛇守門遘皇極二六一益靈降質龍
離於羊牝馬逸大衍之半返沖漠好溪南陵髙以蔚少
微四星光景接其上有松下有柏中有佳城錮以石地
久天長保𤣥宅
　　　吳孟思墓誌銘
至正十五年春三月濮陽吳孟思卒其冬十有一月翰
林待制致仕申屠公以子昭來泣拜於劉基已公乃代
之言曰昭之先人以文學出入縉紳間縉紳之士揚名
當世者無不與交遊先生所知也今死而家無貲不能
求名於大官請以屬先生基居杭時嘗與孟思遊而善
故不能讓而誌之曰君諱叡字孟思先世家濮陽譜亡
莫詳其系六世祖忠仕宋為殿前司統制官靖康之難
從髙宗南渡江始居杭州髙祖允昌宋左武大夫忠州
防禦使曾祖佐承信郎御前東庫使祖清成忠郎殿前
都指揮使父埴以京官子弟恩授迪功郎至元十三年
宋亡幼主歸命凡趙氏及其臣僚之子姪咸北覲京師
迪功與焉留十餘年復歸於杭配王氏生子三人孟思
其長也孟思少好學工翰墨尤精篆𨽻凡歴代古文欵
識度制無不考究得其要妙下筆初若不經意而動合
榘度識者謂吾子行先生趙文敏公不能過也故四方
來求書者日衆出輒為好事者邀止止或彌年月去則
隨所止肩足摩躡孟思悉應接不倦孟思事父母甚孝
母王氏先卒越二十有六年而父卒年八十有九家無
恒産而喪葬咸得盡禮二弟皆仰給孟思孟思又好賓
客樂周急故金帛日至而籯常無儲是嵗以疾卒於崑
山州之寓舎年五十有八歸葬於湖州武康縣之封禺
山從先域也配徐氏先二十有四年卒至是而合葬焉
子一人即昭也孟思為人外不與物忤而内甚剛介所
交多達官而畧無求薦進意自號曰雲濤散人所著述
有雲濤萃藁説文續釋集古印譜傳於世銘曰孰成其
名而不侈其齡維䝉弗㝠以鑠厥貞有悠曷徴昭以斯
銘
　　　王子明墓誌銘
君諱坦字子明姓王氏其先㑹稽人由㑹稽徙括之麗
水曰玉溪居焉故遂為括人曾祖森祖杞父傑皆隠不
仕守分務本以致蕃裕君貌峻整而心坦夷善居室州
閭族人無不敬信能與人交時賢大夫如胡公汲仲趙
公子昻李公仲賓皆相好讀書務知大義常曰士生不
獲罪於親戚鄉黨使得自娛於一丘一壑足矣寵榮權
利非吾願也至正十五年九月日以疾卒年五十有九
且卒命其子曰我家世儒者我死女當以時歛葬我毋
越禮毋用釋道士以違聖人教且誣辱我配劉氏先四
年卒年五十有七以某年某月日合葬於戴村先塋之
側子二人長曰珖其次曰瑾瑾早死君卒之明年君之
弟壎以珖來泣拜於劉基請銘其墓且曰吾兄有才學
宜用世澤物乃閟不顯斯為可憾基曰不然洪範稱人
之福有五民鮮能兼也今君年六十不滿一不為夭有
田宅以足衣食不為窮守己而不惡於人不為無徳世
治而生世亂而死生不見戈兵而死在正寢不為不幸
夫何憾乃為之銘曰生不勞其形而以善名死不離於
否克全弗毁誰如其祉以覃孫子
　　　處州路教授吳府君夫人梁氏墓誌銘
夫人姓梁氏處州麗水縣人也五世祖汝嘉宋建炎初
知常州武進縣髙宗南渡至常官吏皆散走公獨不去
由是見知升通判州事累遷户部侍郎言金人難與和
親及東京留守孟庾不可任因忤用事臣意進權户部
尚書而諷言者彈之未幾金果背約孟庾以東京降如
其言終寶文閣學士右通議大夫致仕追贈少師爵縉
雲郡公曾祖溱宋朝奉郎通判平江府事祖梓父榮國
好學有文值世變不仕母蔣氏宋文林郎常徳府龍陽
縣丞昕之女也夫人年二十八嫁為今將仕郎處州路
教授吳君虎孫妻吳君先卒卒後二十年是為至正九
年而夫人以其年九月壬戌卒年八十十月己酉祔葬
於教授君之墓墓在青田縣鳴鶴鄉之擇山子男二人
長士𢎞次士毅士毅早卒女二人長亦早卒次適葉詵
孫男三人支生本生棣生女二人夫人能讀書每暇日
必召子孫立堂下講經史大義亶亶不倦故其子若孫
皆讀書為儒者銘曰維梁之先因國為姓叔魚師孔侯
封千乗統守九江竦著七序政既可稱言亦有緒伯鸞
清節文貞純孝賢良代生可則可效侃侃夫人少師之
孫載其靜壹以配儒門儒門有秩淑人是宜兢兢婦道
肅肅母儀孝慈既備夀考以寧詩書之訓子孫是承擇
山之原其士孔阜以妥厥靈必大乃後
　　　陳處士墓誌銘
處士姓陳氏名莘字希尹世為處州麗水縣之來儀鄉
人曾祖某祖某父某皆守分樂善以繼承其家業故世
以徳稱於州里至處士而家益裕行益謹推餘濟急雖
數不吝邑舊有通濟堰溉四鄉民田幾二千頃遇旱澇
壅泄必先出已資倡事皇慶癸丑水壊堤數十丈鄉人
大戚處士竭力冒寒暑董役三年乃完葢未嘗矜其勞
焉至順庚午某月某日卒年六十有一其卒之月日又
其生之月日也娶葉氏後十有五年卒年七十有一至
正癸巳四月丙辰合葬於其鄉吳院之原子男四人女
一人孫男九人曾孫男十人可謂昌盛蕃衍有後也已
銘曰既贏既寧胡為乎公卿位不酬其履多而孫子克
世乃祉埀於萬祀
　　　陳司户墓誌銘
故宋平江府司户參軍陳公以有元至元三十一年三
月癸亥卒葬於麗水縣和樂鄉太平里曰浯溪大羕之
山至正十七年郡人季仁夀始摭其世系行事以為狀
而青田劉基為之誌及銘其誌曰陳氏上世居光州固
始縣唐兵部侍郎勲始遷福唐其子孫再世仕閩遂留
為閩人至宋有諱叙者幼以孝聞人稱之曰孝童及長
有學行累徴不起叙生岳州教授報報生湖南運使禾
累贈金紫光禄大夫位特進公髙祖也是始居龍泉為
處州人是生右儒林郎長沙縣丞煇長沙生左承節郎
江東總領所幹辨公事堉堉生鐩官左宣教郎兩浙西
路安撫使司主管書寫機宜文字公父也公諱浩一諱
汶字養浩少孤母夫人葉氏親課之讀書比長通易春
秋百家子史知天文厯數之學寶祐丙辰以祖澤補將
仕郎趙蔡馬光祖交薦授錢唐尉不就景定辛酉吕文
徳制置荆湖辟權鄂州司理咸淳辛未陳仲微薦除紹
興文學官俱不就後四年甲戌銓授迪功郎平江府司
户參軍時潛説友安撫浙西疆起之未幾以印氏殺人
事忤賈丞相遂解歸鄉里卒年五十有一夫人潘氏葉
夫人後司户十六年卒而夫人奉養克盡孝道子男四
人長椿從仕郎汀州路總管府知事次梓卿次相卿出
為叔父後次松卿早世女二人長適將仕郎廣東道肅
政亷訪司照磨潘弼孫男二人煚杭州路豐衍倉大使
燫處州路醫學録曾孫男四人女三人其銘曰昔周大
姫女胡公祀虞侯封於陳宛丘是都其後子孫為齊楚
大夫因國立氏實蕃實膚閲秦漢魏晉宋齊以祖勲庸
徳言代有不虛霸先開梁王於南隅涉隋唐宋支分蔓
敷有自光徙閩來宅括區踵屬班聨為卿為儒歴世滿
五是維司户未及成人而失所怙服膺母訓不憚勤苦
博貫經史蜚聲庠序而弗競弗求篤信好古䔍辟數不
就不違毋所參軍小試匪溺簪組不悖法以附勢權臣
是忤拂衣長辭歸卧鄉土遂自龍泉移家城府韜光履
素和樂詡詡鄰有赤子貧弗能舉我呼俾鞠之卒續厥
緒里有墓廬為强慕奪取我資俾直之爰復乃宇姻巨
室乏嗣請後勿與曰鬼不歆異姓敢餒而祖父惟殁先
厥母痛摧肝腑幸有子有孫克承克叙俾母夀以康如
子與處浯溪之旁其原膴膴其兆孔安其澤孔溥立石
鐫銘百世猶覩
　　　松陽周處士墓誌銘
基還自越之明年冬十一月前松陽縣明善書院山長
齊先生米言曰曩志冲以鄉貢進士下第於春官備員
教職且三年得善士焉姓周氏名繼祖與之交逺而不
忘近而不䙝久而敬猶一日也間嘗請於志冲曰周氏
居松陽縣之仁厚里自故宋時為名家紹定中鄉貢進
士諱梓字茂材者繼祖之曾祖也是生留道字一之至
元中嘗以家財募壯士從王師伐漳州叛冦授管軍千
户冦平而不願仕配潘氏是生繼祖之父諱鏗字希聲
配王氏生子男三人繼祖其長也繼祖之父自少力學
能詩通書數家有積而善散鄉里之死而無棺者遺之
术雨雪而突不烟者與之米寒者贈之衣被力能田而
　
　
　
　誠意伯文集巻九
欽定四庫全書
　誠意伯文集巻十
　　　　　　　　　　　　明　劉基　撰
　　覆瓿集十
　　古賦
　　　通天臺賦(并序/)
昔漢武帝元封二年作通天莖臺於雲陽亦一時之竒
觀也相如已死無能賦者乃擬而為之其詞曰惟漢五
世握乾統坤三十有二載文教赫乎有截威武振乎八
裔於是乎萬方來同四夷嚮風靡民不寧無神不宗天
子乃駕六龍椉輕雷訪王子於緱山邀安期於東萊泰
山封兮碣石開宣防塞兮萬福來乃立通天之莖臺延
列仙於太虛運巧思於孫卿發脫卒於温舒景雍土之
高明得軒轅之闤丘役六丁以孱功鑿坤輿以承趺下
刻峭以削成兮上辨華而紛敷屹屹兮似不周之天柱
挺挺兮若閬風之瑶圃矗鴻蒙以建標兮拖甘泉以為
袪日月縈繞於中央兮雷霆欝律而在下俯太微之連
珠兮見華嶽其如馬雲霧起於太空兮激倒景而成虹
攀帝車而陟三階兮平步閣道而入紫宫建畢昴以為
梁兮繚銀河以為帶覽九州於一目兮游氛却而清氣
㑹爾乃命方士集玉童脯文麟炙輕鴻揚太一之靈旗
撞碧玉之華鐘萬舞波動百神景從奏承雲兮發咸池
獻三嬪兮矯兩龍合六律兮齊八佾美要妙兮靈感通
樂具九奏神交五精紅光下垂煜如流星歘霍揮忽電
掣而焱集兮皓皜瞭皛天輝而日晶方象載之樛流兮
伏燭隂以承衡蜚陳寶使先驅兮曵旄頭以為旌纎阿
舒徐而按節兮飛亷游揚而不驚於是萬姓盱盱使者
肅肅竽籟戢音鳥獸跧伏風摐摐以扶輪兮雲霏霏而
蒙轂爾乃鏗蒲牢舉䄂爟聲砰隠於穹窿兮燎煙煴以
燭漢於是乗輿乃升竹宫展嚴禋老聃相禮后䕫正倫
張九光之華鐙列羽葆以行陳登降有數拜起有秩八
神雍穆而順序千官端儼其如一精誠交孚上下不二
祀事既䖍天瑞乃至泰山宵呼白雲晝媚露落仙掌芝
生洞房灑銅盤以如飴擢九莖而夜光蓬萊致如𤓰之
棗𤣥州獻不死之香神筴周而復始與天地同乆長於
是天子乃毣然而思湛然而疑曰予否徳曷致休徴將
天以民為子而王者代天以理茍能以天心為心天胡
為而不喜往者南征北伐東狩西巡雖曰順天以行道
能不動衆而勞民廼命謁者省四方賑貧窮察饑荒寒
者與之衣餒者周其糧六宫罷文繡之飾上林閒射獵
之場老羸無負戴之勞幼穉絶夭殈之傷亘天所覆莫
不熈熈皥皥戴帝徳於唐虞也遂作頌曰於玉臺兮赫
通天不日成之黔走先縹綿綿兮穆上𤣥太一貺兮輝
光員拜竹宫兮熈恪䖍蕃祉衍兮徳澤宣人神和兮皇
億年
　　古樂府
　　　女兒子
女兒二六月上弦嬌羞長在阿婆邊阿婆愛惜女兒子
女兒只愁阿婆死
　　古詩
　　　題蘭雀圖
有雀有雀亦集於棘無啄我蘭空林多風霜露其溥婉
彼孤芳克貞以完無俾荒蕪以永嵗寒有雀有雀亦集
於枳無啄我蕙空林多風雨雪有曀婉彼孤芳克貞弗
替無俾荒蕪以永終嵗
　　　感懷
昊天厭秦徳瑞氣生芒碭入闗封府庫約法唯三章英
雄不世出智勇安可當叔孫一豎儒綿蕞興朝綱遂令
漢禮樂逺媿周與商逝者如飄風盛時安得常寤寐増
永歎感慨心内傷
四月陽用事羣物咸長榮靡草雖就死王𤓰亦復生死
生誰所致時致莫能爭聖人洞神理守分無外營修身
俟天命萬古全其名
　　　自都囘至通州寄布達世理原理二首
旦辭文明門囘首望宫闕長雲擁蓬萊煙霧中滃欝此
去不崇朝杳若隔溟渤扁舟指吳雲離夢縈燕月雖懷
歸鄉歡復愴知已别裁詩寄悠悠感念深至骨
西風吹青㝠征鴻暮蕭蕭一辭都門去便覺京國遥輕
霜入秋鬢落英罄寒條念我同年友高誼薄九霄恨我
處遐逺不得陪晨朝綿綿乆要心萬里匪為遼鱣魴赴
清淵孔翠依蘭苕飛潜各有適分得無外徼佇立望閶
闔傾耳聆簫韶
　　　晚至草平驛
落日照阡陌秔稻生清香好風自西來吹我征衣裳但
惜景物佳不覺道路長幽禽韻蒙茸馬足響康莊驛吏
迎我前拜跪進酒漿要我入山館左右華鐙光解鞍待
升月星明樹蒼蒼
　　　送僧嘉努叅政赴河東宣慰使
晨登晉陽山西北望雲中大漠造瀚海重闗阻飛鴻昔
為征戍場今見車軌同相公奉明詔分符招元戎賦詩
睇行雲坐嘯生長風霜濃曙角清月出黄河空細草卧
牧馬虎服韜弧弓天子萬嵗壽垂拱明光宫
　　　發安谿至青田戎事急不得留有感
雞鳴戒晨裝掛席日尚早風亂沙上雲雨昬江中島士
生從王事薄質非所寶但懼筋力微任重躓逺道昔邁
園栁青今來江楓老豺狼互滅没憂虞何日了朝原思
脊令夜船夢萱草寸歩隔河山惄然傷懷抱
　　　天壽節同諸寓臣拜於寶林教寺禮畢登槃翠
　　　軒分韻得稽字
宿雨霽初節羣山緑如洗流霞絢琳宇旭日射丹棨鳴
鐘趨梵宫焚香望天陛遥遥蜂螘忱惓惓葵藿禮萬年
主壽長百拜臣首稽竣事陟華軒敦情屬芳醴大師祗
園英聰明寶神啓諸公俱俊髦文藻壓班禰肅雍周簠
簋古恠夏追蠡鹿鳴歌苹蒿魚麗詠魴鱧劍氣星有輝
珠光海無底嘉㑹非尋常令徳更豈弟澄心映空曠滌
慮俯清泚看竹風泠泠折花露泥泥紆徐睇溟瀛緬邈
想淮濟巍巍世皇業喬嶽深根柢螳蜋亢齊斧碎首堪
立徯農郊慶甘嵗已喜先抽薺層樓盼北極祥光應周
髀中山致麯糵東吳來秫米宴酺定有期玉缸浮盎醍
　　　題蘭花圖
亭亭石上竹嫋嫋竹下蘭嵗晚各自媚不知霜露寒欲
持贈君子路永江海寛空山日揺落佇立起長歎
　　　正月一日公宴分韻得恩字
青陽肇嘉嵗白日囘春温起視天宇間粲然生意存高
堂建華蓋北面朝至尊彤雲暎扶桑條風吹我幡鳴弦
在兩楹㫖酒盈金樽轅門號令肅主將詩書敦彬彬衆
多士矯矯鳯與鵷廟筭得其長豺狼安足吞揆予實碔
砆深慙厠璵璠敢矜鉛刀割所望安黎元恢復舊土疆
以酬生育恩
　　　題王元章梅花圖
㑹稽老王拙且癡能畫梅花稱絶竒春牕走筆生古恠
中有窈窕傾城姿人生得閒真是好得閒不閒惟此老
布袍闒茸髪不梳一生只被梅花惱天生梅實可和羮
爾梅有花結不成世間花實總尤物不如畫圖終古無
枯榮
　　　琴歌贈劉元明
龍門獨樹氷􁁉弦空林霜清鳴暗泉姮娥抱桂寒不眠
離鸞怨啼風滿天碧潭殷雷龍起蟄月落太隂山鬼泣
湘江秋水一劍明帝子歸來聞珮聲扶桑浪翻碣石改
東海魚飛入西海白雲去盡天茫茫十二玉樓深夜凉
　　　二鬼
憶昔盤古初開天地時以土為肉石為骨水為血脉天
為皮崑崙為頭顱江海為胃腸嵩岳為背膂其外四岳
為四肢四肢百軆咸定位乃以日月為兩眼循環照燭
三百六十骨節八萬四千毛竅勿使淫邪發洩生瘡痍
兩眼相逐走不歇天帝愍其勞逸不調生病患申命守
以兩鬼名曰結璘與欝儀欝儀手捉三足老鴉脚脚踏
火輪蟠九螭咀嚼五色若木英身上五色光陸離朝發
暘谷暮金樞清晨還上扶桑枝揚鞭驅龍抶海若蒸霞
沸浪煎魚龜煇煌焜燿啓幽暗燠煦草木生芳蕤結璘
坐在廣寒桂樹根漱嚥桂露芬香菲啖服白兎所擣之
靈藥跳上蟾蜍背脊騎搯光弄影蕩雲漢閃奎爍壁葩
花摛手摘桂樹子撒入大海中散與蚌蛤為珠璣或落
巖谷間化作珣玕琪人拾得喫者胸臆生明翬内外星
官各職職惟有兩鬼兩眼晝夜長相追有物來換之兩
鬼隨即揮刀鈹禁制蝦蟇與老鴉低頭屏氣服役使不
敢起意為奸欺天地憐兩鬼暫放兩鬼人間娭一鬼乘
白狗走向織女黄姑磯槌河鼓褰兩旗跳下黄初平牧
羊羣烹羊食肉口吻流膏脂却入天台山呼龍喚虎聽
指麾東巖鑿石取金夘西巖掘土求瓊葳巖訇洞砉石
梁折驚起五百羅漢半夜撥刺衝天飛一鬼乘白豕從
以青羊青兎赤䑕兒便從閣道出西清入少微浴咸池
身騎青田鶴去採青田芝仙都赤城三十六洞主騎鸞
醫鳯來陪隨神􁁜清唱毛女和長煙裊裊飄熊旂蜚亷
吹笙虎擊筑罔象出舞奔馮夷兩鬼自從天上别别後
道路阻隔不得相聞知忽聞韓山子往來說因依兩鬼
各借問始知相去近不逺何得不一相見叙情詞情詞
不得叙焉得不相思相思人間五十年未抵天上五十
炊忽然宇宙變差異六月落雪冰天逵黿鼉山上作窟
穴蛇頭生角角有岐鰐魚掉尾斫折巨鰲脚蓬萊宫倒
水没楣欃槍枉矢爭出逞妖恠或大如甕盎或長如蜲
虵光爍爍形躨躨叫鹿豕呼熊羆煽吳囘翔魌魑天帝
左右無扶持蚊蝱蚤蝨蠅蚋蜞噆膚咂血圖飽肥擾擾
不可揮筋節解折兩眼􁀙不辨妍與媸兩鬼大愓傷身
如受搒笞便欲相約討藥與天帝醫先去兩眼翳使識
青黄紅黑白便下天潢天一水洗滌盤古腸胃心腎肝
肺脾却取女媧所搏黄土塊改換耳眼口鼻牙舌睂然
後請軒轅邀伏羲風后力牧老龍告泰山稽命魯般詔
工倕使豐隆役黔羸礪斧鑿具鑪鎚取金蓐收伐材尾
箕修理南極北極樞斡運太隂太陽機檄召皇地示部
署岳瀆神受約天皇墀生鳥必鳯凰勿生梟與鴟生獸
必麒麟勿生豺與狸生鱗必龍鯉勿生虵與􁃄生甲必
龜具勿生蝓與蜞生木必松楠生草必薺葵勿生鉤吻
含毒斷人腸勿生枳棘懐利傷人肌螟蝗害禾稼必絶
其蝝蚳虎狼妨畜牧必遏其孕孳啟迪天下蠢蠢氓悉
蹈禮義尊父師奉事周文公魯仲尼曽子輿孔子思敬
習書易禮樂春秋詩履正直屏邪欹引頑嚚入規矩雍
雍熈熈不凍不饑避刑逺罪趨祥祺謀之不能行不意
天帝錯怪恚謂此是我所當為眇眇末兩鬼何敢越分
生思惟呶呶向瘖盲洩漏造化微急詔飛天神王與我
捉此兩鬼拘囚之勿使在人寰做出妖恠竒飛天神王
得天帝詔立召五百夜义帶金繩將鐵網尋踪逐跡莫
放兩鬼走逸入嶮巇五百夜义箇箇口吐火搜天刮地
走不疲吹風放火烈山谷不問杉栢樗櫟蘭艾蒿芷蘅
茅茨燔惔熨灼無餘遺搜到九萬九千九百九十九仞
幽谷底捉住兩鬼眼睛光活如琉璃養在銀絲鐵柵内
衣以文采食以麋莫教突出籠絡外踏折地軸傾天維
兩鬼亦自相顧咲但得不寒不餒長樂無憂悲自可等
待天帝息怒解猜惑依舊天上作伴同遊戲
　　　堅心石
我髪今已白我心今尚赤我有一雙翼墮地數千尺地
府不敢收化作堅心石
　　　題墨竹
風梢舞空煙露葉滴晴月折取寄情人感此嵗寒節
　　五言律詩
　　　四月十二日發揚州
幾見明月滿猶嗟行路難時平耻無用身賤敢偷安天
地江河濶風沙道路寒旅人元有淚不必雍門彈
　　　濟州太白樓
小逕迂行客危樓舍酒星河分洸水碧天倚嶧山青昭
代空文藻斯人竟斷萍登臨無賀老誰與共忘形
　　　送僧嘉努叅政赴河東宣慰使(二首/)
雲中形勝地闗塞接天長白草連沙漠黄河入晉陽老
臣持節鉞大閫壯金湯昭代思賢佐須公在廟堂
大閫諸藩上元戎朔漠間天低馬邑塞河入鴈門闗落
日旌旗靜高風保障閒旬宣推碩望喜色上龍顔
　　　送人赴徳清稅
鏡湖木葉落震澤水波生鳬鴈衝人起笙歌送客行鹽
津魚鼓集桑屋繭絲明王稅隨時足吟哦待太平
　　　題釣雪圖
雪暗洲渚白江清蒲栁寒悠揚雙短棹汗漫一漁竿忽
憶滄浪曲因悲行路難蛟鼉正驕恣還為爾長歎
　　　將曉
愁夢不更續寒天將欲明雪風吹海樹霜月凜江城衰
病丹心在艱虞素髪盈殷勤東注水渺渺若為情
　　五言絶句
　　　題梅屏二絶
樹杪過流星輕霜落半庭疎花與孤客相對一青燈
獨酌梅花下憐花與鬢同折花還挿鬢顛倒笑東風
　　七言絶句
　　　過閩闗
天上絲綸啓玉封歡聲雷動八州同閩江渺渺通炎海
添作恩波到日東
　　　題竹木石圖(二首/)
凌霜傲雪無人問拂水梢雲意自閒願就姮娥借明月
卧看鸞鳯舞空山
古木櫹森傍水隈鳯凰飛去不飛囘披煙細看蒼筤葉
知是湘君淚濕來
　　　題蟹(二首/)
殻鬬犀函手鬬兵沙堤潮落可横行稻根香軟蘆根美
未覺江山酒興生
擁劒横行氣象豪渾疑縑素是波濤能令吻角流饞沫
莫向牕前咤老饕
　　　題枯木圖
幹排風雨三千尺根老冰泉八百年不用江頭喚元緒
何妨湖上識神仙
　　　題陳太初畫扇
炎天玉爍水銀流琴上薫風可解憂不負吾皇麟趾意
只今誰是富民侯
　　　詠史
奸雄盗竊幸傾危只道㝠㝠便可欺想到民心思漢日
正當揚子劇秦時
　　　遣興
一炷清香一巻書此身安處是吾廬緑槐翠栢宜長日
門外何須長者車
　　七言律詩
　　　感興
赤城霞氣接天台上界仙宫此地開滄海有波容蜄鰐
石梁無路入莓苔當時玉帳躭羅綺今日絲綸到草萊
傳語疲氓聊忍待王師早晚日邊來
　　　發嵊縣至上虞道中作
磴滑泥深去馬遲雪殘青嶂不多時荒煙蔓草中郎宅
素石青谿烈婦祠日落風生臨水樹野寒雲濕渡江旂
宣光事業有書史北望凄凉有所思
　　　次韻和謙上人秋興一首
山雲滿地起秋濤凉葉驚風下九臯藥籠空聞收馬勃
弦歌豈復用牛刀草間孤兎營三窟天上龍彲昧六韜
周漢中興還有日載歌赤伏詠嵩高
　　　聞高郵納欵漫成口號
聞道高郵已撤圍却愁淮甸未全歸聖朝雅重懷柔䇿
諸將當知虜掠非堯帝封疆元蕩蕩世皇功業甚巍巍
忠臣義士同休戚縱欲尋安總禍機
　　　春興
近聞丹詔出天闈聖主鳴謙下土知豈意豺狼猶桀黠
未隨干羽格庭墀四郊多壘忠臣耻百戰無前壯士規
寄語總戎熊虎將莫教長媿伐檀詩
　　　再用韻答嚴衍二上人
負郭無田生事疎微官已謝不須除散愁漫入髙僧舍
乘興還過野老居草冷蟲聲悲杼軸霜餘蕉葉碎緘書
黄花素髪相將暮獨立凄凉憶往初
　　　六用韻答嚴上人
中夜登樓望紫微北辰不動衆星依由來赤日行黄道
多事𤣥雲變白衣雪下蓬萊三島隔濤翻滄海萬魚飛
聖君宵旰惟恭已早晚陽和斡化機
　　　次韻和孟伯真感興詩
避難移家適逺鄉憂時一夜百囘腸徒聞鐵甲連戎壘
未覩鈎車跨賊隍不共班超爭食肉欲尋木羽學休糧
磨崖可勒中興頌努力諸公佐有唐
　　　妙成觀用何逸林通判韻
我訪仙家溽暑前青楓緑栁暗晴川竹根露濕登山屐
沙際鷗迎渡水船雲氣長留虛白室丹光直上蔚藍天
純陽道士重來日為問蓬萊是那邊
　　　得胡仲淵書歡喜成詩奉呈舒穆嚕公兼簡三益
　　　　軍諮
故人忽寄一封書愁眼還明病亦無風滿高林歸猛虎
月凉古塜散妖狐大廷職貢當遄復戎馬資糧不再輸
更喜元侯契天意良苗得雨應時蘇
　　　次韻和舒穆嚕公秋日感懷見寄二首
郊原如赭已無揫况得干戈未肯休肉食不知田野事
布衣深為廟廊憂典章淪落悲芻狗餽餉倭遲想木牛
禮樂將軍今郤縠豺狼滿地待䖍劉
秋隂竟日似黄昏夏旱良苖不半存敢望魚雞充醓醢
尚期菘韮作饔飱煙塵慘澹黄公石雲氣蒼茫紫極垣
作檝濟川須傅說九闗虎豹向誰論
　　　重陽日使者持詔用韻柬舒穆嚕公
中元悲斷羲和報九日歡迎詔使來紫禁羽林分壘壁
清秋辰極照中台願從黄石明三略莫使詩人賦七哀
蟻垤牛涔休沸渭泰山喬嶽甚巍嵬
　　　夜坐有懷呈舒穆嚕公
凉風白露下清寥岸栁江蒲取次凋諸將旌麾非一統
大藩衣服變三苗雄豪竊據皆屠狗功業輿臺總續貂
棄馬獨知懷故櫪天涯涕淚北辰遥
　　　次韻答舒穆嚕公傷用三苗之作
周用羌髳功有赫唐通囘鶻禍無訾豳歌鄭曲非同調
楚服秦驂實背馳安得著鞭先祖逖趨陪前蹕學銚期
扶持聖主中興業整頓乾坤去詭隨
　　　舒穆嚕公家人自台州來以詩問之
委羽山前海水飛赤城霞色亂斜暉過庭且喜諸郎至
懷土休嗟舊業違李晟孤軍終獨㨗杜曽百戰竟安歸
丈夫事主心如石去殺勝殘自有機
　　　次韻嵗菊
風霜揺落與傷神黄菊於予意自親遲莫長存君子操
凄凉不厭主人貧天虛沆􁭥流清氣月過青㝠動細淪
此夜空庭耿相對春花夏葉總埃塵
　　　次韻和舒穆嚕公嵗除送窮之作
五夜雪霜清沴氣三陽玉燭照芳春願聞馴象來林邑
復覩封牛至罽賔川后山示爭效職淮夷海獠悉歸臣
君王垂拱明光殿聖敬如湯日日新
　　　次韻和舒穆嚕公春晴詩
幽禽嘖嘖語朝陽細緑駸駸入女桑天上深宫調玉燭
人間和氣應勾芒赤睂青犢終何在白馬黄巾莫漫狂
將帥如林須發縱太平功業望蕭張
　　　次韻舒穆嚕公題桃源巻
桃花逐水縈紆入不覺清溪路淺深執手問名驚見面
論新話舊各傷心壺漿餽餉飱加璧館榖温存贈有金
似此情懷良匪惡何嗟嵗月去駸尋
　　　再次韻時閏九月九日菊
秋來有菊即重陽曷問他鄉與故鄉愁見飛蓬垂雪領
笑搴落蕋入霞觴陶時莫訝逢餘閏遣興聊圖不永傷
嵗晚移根深記取勿令紅紫問中黄
　　　再用前韻頌菊
天遣幽花駐獨陽移根應自白雲鄉釀成甘谷千年液
滿泛瑶臺百寶觴人老容顔猶可返嵗寒霜雪復何傷
得時無用空妖冶愧死姚家宫様黄
　　　次韻和舒穆嚕公聞有詔使不至
祈招旦夕動遐心疾首西歸望好音鳯下丹霄雲杳杳
魚飛碧海霧沉沉徒言雨露無私潤誰謂陽和未溥臨
何日六師能電掃周原依舊載馳駸
　　　和舒穆嚕公冬暖
總謂浮雲解作霖豈期雲氣漫成隂何人奠璧頻瞻仰
有客悲歌歎毒淫頊帝權移天曷定神龍用亢海徒深
掩身未服先賢訓向日空懷寸草心
　　　望江亭
栁拂江亭舊畫欄望潮人去地應閒寢園寂寞秋風裏
行殿荒凉野草間白塔盡銷龍虎氣荒城空鎖鳯凰山
興亡莫問前朝事江水東流去不還
　　　白塔寺
物煥星移事已迷從來此地惑東西可憐如鏡中(一作/冲)
天月獨照城烏夜夜啼
　　序記
　　　送謝教授序
士有急於用世者非茍為利禄計也少而學壯而欲行
之不得一命則抱材而無所施古之人皇皇焉出疆必
載質夫豈茍而然哉今之由學校掌出内為儒官循次
待用至得一教授亦難矣教授名九品職而不得與民
事故謂之冷官繇是以逹於縣府然後得行其所志壯
日去而老及之矣如之何其不皇皇也謝君仲連教授
於杭期未及三年計餘月無所用即飛書趣代至則長
揖出門外若馳峻坂就平陸若蒼鷹脫鞲絛而乘長風
也夫以仲連之才固宜取科第以早施其用乃屢試而
不偶卒就學官以進抑天將多其所歴以大其成乎豈
人之行止各有其途而係乎數者然也譬之順流江河
以入海其行有遲早及其造則一耳天門洞開多士輻
輳有志於用世者維其時矣故於君之行序以壯之
　　　送三寶柱郎中之徐州兵馬指揮序
皇朝混一九有弢弓鞸劔七十有餘載近者河溢齊魯
饑氓聚為盗賊吏民生長宴安所至弗禦故盗日益多
數年之間乍伏乍動所司莫能制朝廷深惟黔首之情
乃立兵馬指揮於徐州選大臣之有謀徳威信者為之
辛酉進士江浙行省郎中三寶柱與焉命下衆皆歎服
公拜命就道江浙士庶且喜公之見知於朝廷而又戚
不得留公於行省也相與餞公於杭北門外咸依依不
忍别儒學副提舉劉基作而言曰夫感恩懷惠私情也
為國安民大事也山東為天下要害地盗不可使乆聚
公之化行於青徐青徐安天下皆安公之在彼不多於
在此乎衆悅又執爵而言曰夫民猶水也水性之就下
猶民之秉彛而好徳也激而躍壅而突縱之而不知其
所底非其情也抑亦有以致之哉方今天朝豈無貔貅
之士挽弓六鈞袖椎百二十斤者哉乃弗使而於進士
乎取吾君之意深且逺矣公其敬體之哉公曰諾遂酌
酒以為别至正辛夘二月日序
　　　送錢士能之建昌知州序
往時吾與錢君士能同日辟掾江西行省故其交為最
厚嵗時士能與幕官論事不合拂衣去未幾余亦以朽
鈍辭歸不得見者九年矣乃今年十月遇於杭予以從
仕郎為儒學副提舉又以疾謝事而士能以奉議大夫
為建昌知州方之官大夫士之工詞章者咸賦詩以為
餞俾予序焉夫士能與予同以職官充簿書役又同以
事辭其出處甚類而九年之間相去越五等何縣絶耶
今既見而喜喜而思語故舊則悽以悲又自慶其相逢
於未老而俱無恙也夫物之生患不得其所性射於菟
於曽崕而藏莨茂於陂池不以所不願易其所願今士
能以長才方為世用而余之朽且鈍愈加於昔日天將
全之俾各獲其志則一進而一止豈不俱洋洋也哉勉
哉士能知者勞之愚者安之予亦有賴於君矣
　　　送順師住持瑞巖寺序
予嘗聞浮屠氏言大穢跡金剛事云佛既湼槃西方西
方之鬼謂佛已寂滅天下不復有佛佛弟子無足畏因
悉起為􁆂佛之法且大壞佛遂化其身為金剛藍色鑿
齒出入無有中咋羣鬼食飲其肉血鬼乃大惕請命願
改過為佛弟子佛法由是不壞今其呪語猶存所謂大
穢跡金剛是也予舊聞人言佛以慈悲為道能開闇瞢
拔死苦轉惡為善聞見患難無不救今又聞佛能以武
猛服魔鬼聖人曰仁者必有勇豈不信哉辛夘之嵗盗
賊起四方明年予奉省檄佐戎浙東聞永嘉有横舟和
尚善用矛㦸弓弩刀劍戈槊撾挺通曲制官道主用之
法因禮致於台時天寧寺住持舜田方宣力扞城蚤夜
不忘滅賊見則大喜舉以主其仙居三學寺又明年方
氏納欵請降凡以兵事進者措勿用而有司敬和尚之
徳能復以其教舉為瑞巖寺長老瑞巖之僧徒聞和尚
名亦大喜將行請予言予懼世之惽者不知佛之有勇
而惑為佛法者之不當究武事故為道大穢跡金剛以
發其蒙焉
　　　喜雨詩序
同知副都元帥石末公再鎮括之明年威行惠敷姦暴
日鑠其夏五月禾黍既藝天乃不雨民大憂懼公遂致
齋沐禱於麗山之祠得雨未沛越翌日命道士設醮於
𤣥妙觀是日大雨明日又雨又明日乃大雨至夜分民
大喜皆拜公貺予時奉省檄在括目覩其事因喜而為
詩以歌大夫君子咸屬和焉季君山甫裒而集之又俾
予序其故惟公之功在括甚大而於此見公之心焉書
曰惟徳動天又曰至諴感神矧兹在苗戡亂致治兆在
是矣能無喜乎
　　　唱和集序
古人有言曰君子居廟堂則憂其民處江湖則憂其君
夫人之有心不能如土瓦木石之塊然也禹思天下有
溺者由已溺之稷思天下有饑者由已饑之伊尹思天
下有一夫之不獲則心愧恥若撻於市是皆以天下為
已憂而卒遂其志故見諸行事而不形於言若其發而
為歌詩流而為詠歎則必其有所沉埋抑挫欝不得展
故假是以攄其懷豈得已哉是故文王有拘幽之操孔
子有將歸之引聖人不能免也故曰在心為志發言為
詩先王採而陳之以觀民風逹下情其所繫者不小矣
故祭公謀父賦祈招以感穆王穆王早寤焉周室賴以
不壞詩之力也是故家父之誦寺人之章仲尼咸取焉
縱不能救當時之失而亦可以垂戒警於後世夫豈徒
哉故漆室一女子矣倚楹而歗憂動魯國而况於委質
為臣者哉予至正十六年以承省檄與元帥石末公謀
括㓂因為詩相往來凡有所感輙形諸篇雖不得逹諸
大廷以訛君子之心而亦豈敢以疏逺自外而忘君臣
之情義也哉昔者屈原去楚離騷乃作千載之下誦其
辭而不惻然者人不知其忠也覽者幸無誚焉萬一得
附瞽師之口以感上聽則亦豈為無補哉
　　　諭甌括父老文
告甌括父老皇朝以武徳一九有服而不殺燠休滋潤
罔罹荼毒至今八十餘年矣父老目不覩旌旗耳不聆
鉦鼓茹蔬飯稻哺孫育子早卧晏眠優優坦坦通無販
有登山渉水不覩不類誰之賜歟帝徳寛大務在休息
與百姓安樂太平故禁網漏而不修官缺其人偷惰潜
生致不能宣徳化達壅滯咎在有司非主上意也今父
老子弟不察其故懟暑嗟寒徙怨於天乘間造釁竊弄
戈兵睚眦跳踉曼及草木禽獸率遏厥生所過所止山
夷土赤甚亡謂也百姓無辜籲號於天驚動天心天子
乃受鉞左丞相曰其從便宜死之生之無倚無頗丞相
矜念小民謂不教而誅有辜帝仁詢於庶言知使者父
老鄉里姻親與父老故無惡為能奉揚朝廷仁恩以啟
迪父老心不逖傷是用發傳俾使者來諭父老兾父老
各體上意約束其子弟變極作福以活乃𦙍屬俾引勿
割惠至渥也今使者至郡且彌月矣布告已至而父老
子弟猶豫未决使者實愚朴不能測人意而嘗聞夫君
子之教曰惠迪從逆吉凶猶影響火生於木厥惟自灼
匹夫不可讎况敢觸天子丞相怒乎大命不僣大恩不
再怨可釋不可結亂可已不可長㝠行弗返厥途乃窮
易曰不逺復無祗悔元吉又曰迷復凶父老念哉語曰
因不失其親亦可宗也使者雖微丞相命也惟父老審
圖之無自失厥時以貽悔莫及
　　　慶元路新城碑
上嗣位之二十年詔浙東道肅政亷訪使納琳哈喇以
中奉大夫為浙東都元帥適海㓂再叛之明年浙東帥
府治慶元慶元與台州鄰寇發台之黄巖與慶元相密
邇守臣議治城以防不測衆口聒聒弗克定公至召屬
吏庭諭之曰重門擊柝以待暴客制也我國家以武徳
一九有弛城郭弗葺以示歸馬放牛之意至今七十有
餘年天下不見金革可謂安且乆矣吾聞窮則變變則
通易道也聖人作易以前民用愚者可以樂成而不可
與慮始平世之人溺於宴安鮮不以茍且從事平居論
是非嘵嘵風后力牧不能尚一旦變起倉卒則手足無
所措以至墮身名離骨肉而不自悟者不少矣夫以佚
道使民雖勞不怨吾將佚之怨何懵焉無躭邇言以速
咎也衆應曰諾乃命有司序民産高下以差其役輕重
先豪右大姓沙門道士以及於齊民斥監督吏勿用先
事者有賞後至則加勸勉無罰民大敬服無敢慢時故
城乆廢室其址者數百家公命悉徙處官地發廩粟以
助不給民忘其徙凡六月而城成周十有八里髙丈有
八尺上環列睥睨機弓弩􁀙石建楯㦸羅戈槊旁開六
門門有樓周廬百九十有二簡戍卒晝夜嚴警不怠西
南二方舊各有水門皆緻而新之東門去江遠則鑿其
外為隍北門因江為隍則築堤以扞之凡所設施罔不
中度未幾而江東浙西諸郡皆以無城郭失守衆咸賴
公之猷為莫不樂其佚而遺其勞於是郡之大夫士及
庶人俱請勒石頌公曰且曰公之惠不獨於吾身而施
及吾子若孫世世有所依倚迺以狀白於劉基俾為之
文基惟慶元為浙東大府六郡之榦也榦强則枝葉有
所附則斯城之完不獨可為鄞人賀而六郡咸嘉賴焉
公之功不大矣哉公蒙古沙卜珠台氏字惟仁自始仕至
於今政績之在民不可悉數兹獨誌其治城之事故述
鄞(一作/郡)人之情而系以詩曰於皇有元受命於天武定
文守以洽八埏八埏蕩蕩無此疆彼界仁池禮垣式廊
無外隂陽迴斡寒暑往來隨時之義亦曰大哉溥彼藩
邦猗於海壖蛟蛇罔象雨嘯風騫帝命有赫元臣是臨
用壯我戎公克協帝心鄞城未築黿鼉走陸鄞城孔完
梟化為鸞大府既雄侯甸以寧民曰嗚呼維公之成我
有家室公實全之我有毒螫公實捐之樹桑菶菶藝麻
滃滃濤波不洶宵寐不悚鄞人拜手公壽如山公拜稽
首天子萬年
　　　台州路新修城濠碑
皇元誕受天命際乾極坤罔不臣妾民蕃物豐兵刅銷
戢官吏守文人習於娭孽種竊茁蔓於草萊皇帝惠閔
下民乃熈徳禆政振乂庶官大簡守令以代撫懷維台
為州東南薄海海上之㓂實生自台廼延訪於一二大
臣擇可監是郡者以行宣政院判布延呼圗克前倅宻州
監中興鹽城二縣皆以亷能聞及守鄭州又奏績最天
子遂簡用焉君至奉宣上徳威惠大行吏民敬服盗賊
知畏明年中書叅知政事資善公受命為江浙行省左
丞領海右征討事寇聞兵且至即納欵行省乞降公遂
改受命與江南行臺侍御史資善公同察便宜招諭二
公既至寇乃卒降上於朝未報其年夏六月大雨水溢
城陊且半衆議謂築城以防寇今寇既滌為民城當且
勿修君乃躋其老於庭謂之曰來女衆我聞欲逸罔逸
惟不遺厥艱乃逸詩不云乎迨天之未隂雨徹彼桑土
綢繆牖户今女下民或敢侮予女往迫於艱惟厥城以
亢乃居弗阽草竊姦宄豈惟海隅女其監於饒徽杭常
無偷小康以大乃勞維女自底厥尤我之弗告維我罪
民未克喻君曰嗚呼慢藏誨盗藩决弗治虎窺其宫服
功不於時後舉維艱豫乃用後殄乃戚我不女女違兹
惟女居我其以女子孫安衆寤咸應曰諾君遂率其人
往視升自西門循北山降於東湖故雉堞皆錯朽壤其
旁涂又隘陿病走趨不得成列立命乃塞缺完垝闢橢
崇陋纍石埴土彌以蜄炭竣立而坦中慿髙而臨卑凡
周九百五十丈而與故城㑹於東湖之溽築二亭六樓
以休偃邏卒亭依城傍樓逈出城上秋八月城成乃浚
濠以洩水道湖自東門至於交孔橋南入於江堰其首
以遏潮汐凡長五百二十丈廣五尺深如廣而三倍焉
於是髙而􁀙下有防水至可㵸弗壅城益以堅邦人始
莫不大悅感使君之惠又敬使君之知為政也初君之
興是役也稱民産以均其功出官藏以助其寡縣賞以
勵其趨事豪右無所避吏胥無所私故不擾而集既竣
事父老請記其績乃叙其實而系以詩曰維台為城控
帶海湄地脊人儉俗敦書詩在昔太平維曰易治牧臣
迷貪貪以煩之刻木弄文化鳩為鴟激水之躍騰於目
睂毒播田野寃號滿逵將臣寡謀自棄其師俾虺作虵
存食以娭帝念庶黎簡賢於畸僉曰臣都有守有為昔
試邑州視民如兒繼僉臬司薙姦如茨庶其克承勿施
惠威帝曰女都往敬爾儀我民我子女懷女綏無怒維
教體予至慈都拜稽首敢不肅祗夕受詔命朝乘以馳
募兵調食如營家私誓清祲氛復命陛墀帝懷無辜恐
胥以罹誕命元臣轉殺為滋聖恩如天皥皥熈熈古帝
唐虞家稷人䕫重門待暴豈曰敢墮立政維艱即功維
機僨事迪姦咎由失時匪曰克斷孰宏永規屹屹崇墉
實鞏實基洛洛通渠載順有歸滔天知畏草竊何窺厥
榦既强式暢乃支惠此柔良以訛羣黎台人曰吁允矣
休兹使君之成我民之禧祝我使君壽考以祺揚於大
庭熈帝之釐昭哉勿忘勒此銘碑
　　　處州分元帥府同知副都元帥舒穆嚕公徳政碑
　　　　頌
至正十六年季春月九日予自杭歸至處處父老率其
子弟遮道言分元帥府同知副都元帥舒穆嚕公徳政曰
往微公吾聚已為墟今微公吾屬已為菹生我者天而
活我者公君其知乎予曰然如父老言夏五月豪酋既
來納欵父老又率其子弟造於庭言曰舒穆嚕公邦家之
干城庶民之父母也父母鞠子罔不殫厥誠厥子雖冥
亦鮮不念腹育恩亶由中惟公有大造於我州肆我民
誕軫恤於心曰曷以報公願繪公像於祠且勒石紀公
功用示於州人子子孫孫俾勿忘請為之文予謝勿能
父老進曰君以丞相命布宣天子徳威既協於逺人旌
庸録勲當不憚為舒穆嚕公惠安我民不伐不矜君實知
之鑒於庶言式克有徴達丞相心以勸後人時惟至公
予敢弗辭乃叙其實而繼以文謹按公姓舒穆嚕氏名(缺/)
舊為契丹人其先御史大夫以黒軍助太祖皇帝開國
㓕金為大勲臣有傳在史官四世祖昭毅大將軍事世
祖皇帝受命南伐克襄樊有功定爵三品為沿海萬户
佩虎符鎮處婺由是居江南好讀書工文章元統中襲
爵鎮守處州大得軍民心居數嵗以爵讓於弟而退處
天台山中至正十二年福建妖賊入處之龍泉處婺大
震憲司趨起公領征討事公至龍泉募鄉兵擊賊走之
未幾賊復入慶元公進屯查田使人購其徒為應賊遂
撓敗公乘勝掩擊俘斬千計遂復慶元進攻建寜之松
溪政和皆克之處州平公乃還歸天台十四年海賊復
叛行省憲司又以副元帥起公分府台州公辭不得已
乃命鄉民作保伍團結扼要害使賊不敢輙登岸乃聚
糧訓兵以圖進討其夏六月朝廷用舊議立海道巡防
所以討賊賊乃復請降帥其屬往衛漕運至京師而妖
人黄草堂復扇動黄巖民以報讎為名聚衆搆亂公以
計收其渠酋六人斬之餘黨皆散為民台州平行省又
檄公分府處州時處之屬縣皆有賊松陽遂昌在上游
去郡最近冬十月公帥師進討至寶定而黄壇賊大出
焚民居火照山谷公分兵守寶定自將麾下還城而賊
已薄河津欲渡先是沿海軍悉發往江東城中留者不
滿數百人又大半老弱公夜部分居民丁壯出拒戰斬
不用命者三人衆皆齊奮賊止不敢渡時沿海軍有自
江東逃歸者六十餘人公召謂曰女輩能破賊吾當原
女罪皆拜曰諾即遣渡水擊賊賊敗走明日退去處州
舊有城後廢不修遺址蕪没無捍蔽故百姓尤恟懼㑹
縉雲人又叛從賊焚婺之永康及台之仙居於是處州
四面戒嚴乃議浚湟築城而官倉庫盡空晝夜經畫勸
勉商賈大家和集其小民俾効力輸貲咸從無違審勢
相方商工度材公悉親之官吏左右無容私焉由是雖
勞而無怨者義兵部長吳成帥衆討縉雲賊中途不進
乃大掠民財以歸謀亂城中公測知其意即召與計事
縛斬之併捕其黨則皆授兵給號將作矣民大驚以為
神十有二月公所募義士合擊松陽賊大破之殺其酋
餘衆乞降松陽遂昌悉平今予以行省檄與公同議招
輯事比至而公處置已各得其當因悉遵公行於是七
縣豪酋相繼納欵公之力也人謂公生太平時與縉紳
為文墨交遊彬彬然儒者也及其臨遇事變則智勇奮
發􁑳不失機撫循士民則仁慈豈弟惠無不及可謂有
用之竒才矣觀其鎮一州未及期月而功效若是使得
制方略専且乆盗賊何足平哉予既敬公徳又重父老
請於是述輿情而頌之美既往以期將來也頌曰維木
在山愈乆彌長維徳在人愈逺彌光公載世勲來鎮有
方佩符桓桓出師洸洸謀先鬼神雷行電翔鋒旗所指
百怪走藏既剪我棘爰固我疆風雨我廬公樹之墻雪
霜我膚公被之裳晨昏起居婦拜兒蹡有聚弗暌公賜
溥將民愚而靈羣祝孔祥祝公於天錫公壽昌如川源
源如岳嶈嶈於千億年悠哉勿忘
　　　季氏湖山義塾記
青田之山其上四十里有泉滙而為潭繇潭入谷十有
五里是為高湖之源其上多竒峰絶巚大木之所盤蔚
獻竒納秀故士多俊彦室常殷阜季氏其一也有名謙
字伯益者好學尚義故其家日裕廼謂其人曰人孰不
愛其子孫而不知所以愛之者今有良田美宅綿亘阡
陌堆金積帛充斥梁棟自以為用之不竭享之無窮也
一旦光銷影鑠而且纎芥之留者何耶驕淫生於富溢
而縱欲敗度之子常由不寤前人成敗之跡而自視侈
然大也及其顛連困厄於垂老之際彷徨無所容其身
雖欲效織蒲補履以食其餘年且不可得若是者雖其
人之不肖抑亦其父兄處之不得其道也今予幸藉先
人餘業以自免於凍餒未嘗不惴惴於吾身况能保於
其子孫故願制産以建讀書之所延名儒為師以訓子
弟以及族婣之人咸知所學大則修身齊家以用於時
小亦不失為鄉里之善士不亦可乎廼築於其居之側
以為堂中設孔子像旁立齋舍翼以廊廡繚以周坦買
田若干畆以給師弟子之食萃其族之子弟悉入學者
於是襟佩衣裳肅肅有容弦誦之音藹藹旁達入其鄉
者莫不感歎而慕悅也嗚呼若季氏者真知愛其子孫
哉由是達於一鄉一邑以播於天下使人人聞而效其
所為則將見比屋皆為賢士大夫而愚不肖者寡矣邑
人洪應求道其事於予且請為之記予既樂鄉里之善
人而又嘉洪生之樂道人善也故喜而書之至正十年
庚寅夏五月記
　　　至順癸酉㑹試春秋義
　　荆人來聘時楚屈完來盟於師時楚使宜申來獻
　　㨗時楚使椒來聘
春秋時中國之安于陋者嘉其慕義而罪其猾夏所以
與人之為善而懲人之怙惡也夫荆楚中國之安于陋
者也我莊公之二十三年來聘而以人書者以其能慕
義而聘魯也僖公四年來盟於師而書其大夫者以其
能服義而從魯也是皆所以與之也自是而後楚日以
强至僖二十一年之獻㨗而稱人以使者非與之也惡
其恃强而猾夏也迨夫文九年之使椒來聘書其君之
爵其臣之名視夫二十三年之來聘均為與之而書法
有罪者則以其始見於經與夫寖强於後之不同也嗚
呼楚也僻處於荆山桃弧棘矢以共王事篳絡藍縷以
啟山林我莊公之十年始以敗蔡書十四年以入蔡書
十六年以代鄭書彼其懷封豕長蛇之心以荐食上國
者未有紀極也况敢望其敬共幣帛以修聘於秉禮之
邦乎又敢望其刑牲詔神以從惠於諸侯之㑹乎一旦
思善悔過向慕中華而來聘於我聖人以其禮義之交
好甚愈於干戈之相尋也於是進而人之與人為善之
徳宏矣及齊桓之伐楚而次於陘也屈完實來將服齊
而求盟也問昭王之不復則辭責包茅之不貢則諾徼
與同好則承以寡君之願語其戰攻則對以用力之難
於此見其有悔罪之心有服義之善春秋書曰楚屈完
來盟于師則與之者至矣天禍中國齊桓即世宋襄嗣
興不知安夏攘夷之義而求諸侯於楚盟鹿㑹盂開門
延盗遂使楚執宋公以伐宋為魯侯不從於伐宋也而
使宜申獻㨗以震恐魯國聖人安得而不深惡之乎是
故稱人以使抑其暴也甚矣書名著其强也不曰來獻
宋㨗為魯諱也盟宋以后楚使不通於魯者十又四年
至文九年之使椒來聘則楚人之再聘於魯也是役也
視夫來聘於莊者無以異較之獻㨗於僖者為不同於
是爵其君而名其臣遂與中國無以異則進之而又進
也噫春秋謹華夷之辨楚則中國之變於夷者故上不
使與諸華等下亦不使與夷狄均來則嘉其慕義而接
之以禮强則罪其猾夏而威之以刑聖人之情見矣抑
嘗反復而攷之荆自莊公十年始見於經繼是入蔡伐
鄭皆以號舉獨二十三年之來聘乃以人書故知春秋
之與之也二十八年之伐鄭復以號舉至僖元年伐鄭
則改書楚而稱人者非與之也所以著其寖强也明年
侵鄭又明年伐鄭次陘之師為是而起屈完來盟而稱
名氏則豈非以其能服義而從齊乎然而完不稱使是
其美獨在完而不在楚子此聖人之特筆也自是楚人
不敢窺中國者八年至僖十一年而始伐黄十二年㓕
黄十五年伐徐而敗婁林十九年之盟齊二十年之伐
隨二十一年之盟鹿上莫不黜而書人至二十一年之
秋㑹於盂而書子於陳蔡之上者非與之也所以著其
大張也宜申楚之大夫獻㨗而稱使是楚子使之也名
大夫而人其君故春秋之貶人也明年之戰泓二十三
年之伐陳二十五年之圍陳二十六年之伐宋二十七
年之圍宋二十八年之救衛而戰城濮以至文三年之
圍江九年之伐鄭皆以人書者即敗蔡入蔡之書荆也
狼淵起師而后有來聘之舉晉君少懦而不恤國事大
夫救鄭而不及楚師當是時也楚之强盛駸駸乎有不
可遏來聘而稱子雖以嘉楚人之慕義實所以傷中國
之衰微也歟嗟夫楚自莊公之時固已强矣猶幸齊桓
創伯有以張中國之勢而屈完來盟有以服荆蠻之心
也宜申獻㨗横逆莫甚使僖公雖請於天王而討之以
繼召陵之績不亦美乎奈何㑹盟於薄反求楚子以釋
宋公於是春秋望魯之心絶矣厥後城濮大戰雖有以
挫其鋒於一時而厥貉次師卒無以抑其暴於他日因
循至於宣成之時夷夏强弱由是大判盟宋之役晉楚
之從始交相見而玉帛之使反自曲阜達諸鄢郢之都
矣襄三十年薳罷來聘以報魯侯之朝回視向日越椒
之不書氏者又何如耶讀經至此太息而止
　　　至順癸酉㑹試龍虎臺賦
　　龍虎臺去京師相逺百里在居庸闗之南右接太
　　行之東地勢髙平如臺背山而面水每嵗車駕行
　　幸上都往還駐蹕之地以其有龍盤虎踞之形故
　　名耳
猗歟太行之山呀雲豁霧結元氣而左蟠於赫龍虎之
臺摩乾軋坤魁羣山而獨尊其背崔嵬突嵂森岡巒而
拱衛其勢則昆崙駊騀仰星辰之可捫白虎敦圉而踞
峙蒼龍蜿蜒而屈盤狀昻首以奮角恍飈興而雲屯其
北望則居庸􁀙􁖵烟光翠結攅峰列㦸斷崕之鐵踆烏
飛而不度古木樛以相掣其下視則漲海􁀙瀜飛波洗
空風㠶浪舶往來莫窮想瀛洲之宻邇睇三山之可通
彼呼雁戲馬適足彰其陋而眺蟾望屋曷足逞其雄豈
若兹臺之不事乎版築而靡(一作/縻)勞乎土功也想其嶔
岑䄎礒曼衍迄峙形髙勢平背山面水巨靈獻其幽秘
歸邪䕶其光晷何嵩華之足吞豈岱宗之可擬此所以
通光道於上都掲神宗之外壘匪松喬之敢登羌乘輿
之攸止也至若四黄既駕鹵簿既齊方玉車之萬乘蔚
翠華之萋萋載雲罕與九游光彩絢乎虹霓山祗執警
以廣道屏號洒雨以清埃朝發軔於清都夕駐蹕於斯
臺明四目以遐覽沛仁澤於九垓𦕈軒轅之梁甫屑神
禹之㑹稽雄千古之盛典又何數乎方壺與蓬萊慨愚
生之多幸際希世之聖明雖未獲覩斯臺之壯觀敢不
慕乎頌聲遂作頌曰傑彼神臺在京之郊金城内阻靈
闗外包上倚天倪下鎮地軸太行為臂滄海為腹崇臺
峩峩虎以踞之羣山巃嵸龍以翼之於鑠帝徳與臺無
窮於隆神臺與天斯同崇臺有偉鸞駕爰止天子萬年
以介遐祉
　　　靈棋經解序
昔者聖人作易以前民用靈棋象易而作也易道奥而
難知故作靈棋以象之靈棋之象雖不足以盡易之藴
然非精於易者又焉能為靈棋之辭也哉靈棋之式以
三為經四為緯三以上為天中為人下為地上為君中
為臣下為民四以上為少陽三為太陽二為少隂四為
老隂少陽與少隂為耦而太陽與太隂為敵得耦而悅
得敵而爭其常也或失其道而耦反為仇或得其形而
敵反為用其變也陽多則道同而相助隂多則志異而
相乖君子小人之分也隂陽迭用體有不同而名隨之
異變易之道也易之取象曰車曰馬曰桷曰矢曰鬼曰
狐之類推而達之天下之物無不該矣曰馬矣而又化
為龍曰水矣而又以為雲變易之義也非通天下之賾
者不識也故曰靈棋象易而作也非精於易者不能也
予每喜其占之騐而病解之者不識作者之㫖而以世
之卜師之語配之故為申其意而為之意若夫以為黄
石公之授張子房之受則傳無其人史無其實不敢從
而附㑹之也
　　　宋景濓學士文集序
太史公宋濓先生金華潜溪人也其字為景濓五嵗能
詩九嵗善屬文當時號為神童若經若史若子集無不
徧覽輙能記憶年未弱冠文名播於遐邇至正中詞林
羣公奏為國史編修力辭不起太祖定鼎建業丞相李
韓公以名聞即日遣使奉書幣聘致之俾提舉江南懦
學授皇太子經擢居記注之職㑹有詔纂修元史東南
名士一時皆集復命充總裁官書成入翰林為學士海
内求文者項背相望碑版之鐫照耀乎四方髙麗日本
安南之使每朝貢京師皆問安否且以重價購其潜溪
集以歸至有重刻以為楷式者儒林清議僉謂開國詞
臣當推為文章之首誠無間言也先生之著述多至百
餘卷雖入梓者已乆其門人劉剛復請基擷其精深别
成一編庶幾便於誦習且徴言序之昔者楚國大司徒
歐陽文公𤣥賛公之文曰先生天分至髙極天下之書
無不盡讀以其所藴大肆厥辭其氣韻沉雄如淮隂出
師百戰百勝志不少懾其神思飄逸如列子御風飄然
褰舉不沾塵土其詞調清雅如殷卣周彛龍紋漫滅古
意獨存其態度多變如晴躋終南衆皺前陳應接不暇
非才具衆長識邁千古安能與於此嗚呼文公之言至
矣盡矣設使基有所品評其能加毫末於是哉今用備
抄冠於篇端而并繫先生出處之大畧使讀者有所考
焉先生赴召時基與麗水葉公琛龍泉章君溢實同行
葉君出知南昌府以殁章君官至御史中丞亦以壽終
今幸存者惟基與先生耳然皆頺然日就衰朽尚可咈
剛之所請而不加之意乎雖然先生之文其傳世决矣
基亦何能與力於其間哉文粹十卷而詩居其一云
　誠意伯文集巻十
欽定四庫全書
　誠意伯文集巻十一
　　　　　　　　　　　　明　劉基　撰
　　寫情集一
　　　河傳(江上作/)
江上風過水生紋煙裏斜陽半曛雨聲不堪客耳聞紛
紛夢魂迷㫁雲　夢㫁天涯歸路杳天欲曉殘月窺牎
小木蘭舟蘆葦秋汀洲藕花相伴愁
　　　滿庭芳(詠荷花/)
楊栁煙銷梨花雲散瑤臺别是風光翠霞深處誰舞白
霓裳三十六宫向曉鳳綃擁紅粉成行珠簾外風翻瑞
葆驚起紫鴛鴦　含情空悵望衾寒鄂渚佩冷瀟湘怨
凌波塵襪不度銀潢只恐青娥嬌妬相將見葦白芹黄
凄凉也一天墜露明月在池塘
　　　玲瓏四犯(台州作/)
白露㸃珠明河生浪秋光看又一半翠衾知夜永夢冷
愁孤館南樓數聲過雁西池桂花零亂嵗序如何江山
若此贏得鬂霜滿　傷心漫回愁眼見蛩吟蔓草螢度
荒疃淚隨黄葉下事逐浮雲散滄波衮衮東流去問誰
是登樓王粲菊綻籬邉賦歸來恐晚
　　　江神子
霏霏輕雨弄秋光野煙蒼晚風揚征雁將愁分付與寒
螿窻外聲聲啼到曉人不寐夜何長　滄江波浪去茫
茫莫思量使心傷籬外黄花只作舊時香歌罷歸來深
對酒今古事總凄凉
　　　浪淘沙(秋感/)
江上晚來風烟藹濛濛白蘋吹盡到丹楓流水落霞衰
草外離恨無窮　極目楚雲東愁見歸鴻拒霜相倚夕
陽中露重月寒芳意歇知為誰紅
　　　浪淘沙(感事/)
天際草離離鴻雁南歸冷烟凝恨鎖斜暉蝴蝶不知身
是夢飛上寒枝　惆悵倚闌時總是傷悲絶憐紅葉似
芳菲清露自凋楓自落没箇人知
　　　淡黄栁(台城秋夜/)
江城夜寂何處吹羌笛城上月髙風淅淅翻動林梢敗
葉一片琅玕下空碧　倦遊客鄉關暮雲隔漫回首盼
歸翼想柴門流水依然在白髪叅軍青衫司馬休向天
涯淚滴
　　　調笑令四首
秋雨秋雨窻外白楊自語夢回月在空廊燈影朦朧夜
凉凉夜凉夜露冷芙蓉花謝
沙燕沙燕别去幾時重見汀洲芳草纎纎細雨微風捲
簾簾捲簾捲人與碧梧俱晚
白露白露㸃我庭前芳樹樹中有箇棲鴉啼到銀蟾影
斜斜影斜影照見羅幃夢冷
紅樹紅樹粧㸃天涯秋暮淡烟衰草黄昏露冷啼螿㫁
魂魂㫁魂㫁明日玉臺霜滿
　　　菩薩蠻(越城晚眺/)
西風吹散雲頭雨斜陽却照天邉樹樹色蕩湖波波光
豔綺羅　征鴻何處起㸃㸃殘赮裏月上海門山山河
莽蒼間
　　　漁家傲
江上秋來惟有雨江城九月猶炎暑泉湧中庭苔上桂
深閉戸莎雞露泣寒螿語　征戍誅求空軸杼千村萬
落無砧杵玉帳悠悠閒白羽愁正聚亂鴉啼破樓頭鼓
　　　小重山
城上髙樓接海赮疎林蔵不盡欲棲鴉回廊曲檻别人
家征鴻外風冷夕陽斜　燈暗鼓三撾望中煙隠樹月
籠沙白雲如夢繞天涯梧桐雨和淚滴寒莎
　　　虞美人(有感/)
秋來日日煙含雨不肯收殘暑小桃錯認是春回盡把
枝頭紅緑向人開　白雲流水青山逺門掩蒼苔晚草
間蜂蝶未須忙後夜雲英和月結成霜
　　　喜遷鶯(殘夜/)
畫角㫁篆香清斜月淡疎櫺露寒霜冷鵲頻驚歸夢不
曽成　湖上數聲沙鳥河漢漸低水杪起看北斗待天
明雲白日華生
　　　水龍吟(次韻和陳均從吹簫曲/)
秦臺人去無蹤空餘緑樹連天表瑤京路逺緱山夜永
離愁縈繞露咽𤣥蟬霜凄白鶴月寒煙裊想孤鸞舞罷
碧桃花盡長是怨多歡少　夢裏軿車過處見蒼梧九
峯青小脩篁染淚滄江流恨年年不了廣莫風悲昭華
玉冷聲沈雲杪又扶桑日上靡蓱光散蓬池春曉
　　　水龍吟
雞鳴風雨瀟瀟側身天地無劉表啼鵑迸淚落花飄恨
㫁魂飛繞月暗雲霄星沈煙水角聲清裊問登樓王粲
鏡中白髪今宵又添多少　極目郷關何處渺青山髻
螺低小幾回好夢隨風歸去被渠遮了寳瑟絃僵玉笙
簧冷㝠鴻天杪但侵階莎草滿庭緑樹不知昏曉
　　　浣溪沙(處州葉叔安溪南草堂/)
細草埀楊村巷幽白沙素石引溪流青苔磯上有扁舟
　門外好山開罨畫屋頭新月學簾鈎窻風一榻似清
秋
　　　長相思(晚興/)
晚風清晚雲輕雨意將成又不成㫁赮天際明　舊恨
盈新恨生立到樓頭河漢傾無人知此情
　　　踏莎行
瓶水知秋池荷怨晚有人樓上吹清管月明夜寂却堪
聽可憐剛被風驚㫁　楚澤吟悲槐根夢短江山處處
傷愁眼欲憑青鳥寄殷勤波濤無地蓬萊逺
　　　江神子
西風吹樹簟凉初露如珠月如梳鴻雁無情不帶半行
書漫倚闌干成小立人老也倩誰扶　中庭梧葉待霜
踈有棲烏夜相呼門外一池寒水落芙蕖為問閒愁還
幾許多似草不勝鋤
　　　青杏兒
獨自倚闌干西風起玉宇清寒夜深月轉長河曲疎螢
度竹啼螿依草凉露漙漙　莫把素琴彈氷弦上商冷
宫殘萬牛不挽東流水悠悠碧落茫茫雲海疊疊憂端
　　　摸魚兒(傷春/)
問春光尚餘幾許傷心前夜風雨夭桃豔杏都吹盡蘭
茝變成荒楚春欲去但渺渺青煙白水迷津渚多情杜
宇有恨血滋宵哀音破曉千呌一延佇　蓬萊路還是
鯨濤間阻神仙縹緲何處瓊樓玉殿深留景不見下方
塵土誰最苦暝色帶雙飛燕子歸無主那堪訴與又暗
壁殘燈重門轉漏嗚咽夢中語
　　　虞美人
桃花半折臙脂蕋鶯語東風裏坐來簷日轉牆隂時見
黄蜂帶粉出花心　長煙不散萋萋草人與春俱老知
人老去願春遲無奈滿庭風絮促春歸
　　　沁園春
白芷生香緑萍抽葉還是清明有殘絲絆雨危芳怯露
梨雲困蝶絮雪迷鶯髮短心長時殊事異覩物如何不
動情愁來也怕東風無頼鶗鴂先鳴　莫思身外虛名
綿上荒田草樹平任龍蛇歌怨桑榆煙盡山枯石死畢
竟何成富貴浮雲窮通定命守分安常百慮輕和誰説
又鴉棲髙栁月照層城
　　　惜分飛
蝶醉蜂迷鶯不語門掩一庭花雨春事無多許野雲江
樹誰為主　縱有埀楊千萬縷難綰教春莫去愁到傷
心處數聲杜宇青山暮
　　　沁園春(和鄭徳章暮春感懷呈石末元帥/)
萬里封侯八珍鼎食何如故郷奈狐狸夜嘯腥風滿地
蛟螭晝舞平陸成江中澤號鴻苞荆集鴇輭盡平生鐵
石腸凭闌看但雲霓明滅煙草蒼茫不須踽踽凉凉盖
世功名百戰塲笑揚䧺寂寞劉伶沈湎嵇生縱誕賀老
清狂江左夷吾關中宰相濟弱扶顛計甚長桑榆外有
輕隂乍起未是斜陽
　　　憶秦娥(次石末公韻/)
陽春月蜂喧蝶競芳菲節芳菲節風狂雨横魂消心折
　鳳凰臺上簫聲絶長洲苑裏光隂别光隂别有人愁
歎淚珠成血
　　　驀山溪(晚春/)
清明過了簾幙餘寒淺芳樹不勝風任流水飄紅去逺
煙昏雨暝天襯海雲低鸎意懶蝶魂銷花盡成秋苑
遊絲落絮特地相縈絆無計網春暉漫贏得遮人望眼
登髙凝睇欲寄一封書鴻路阻豹關深日暮空腸㫁
　　　憶秦娥
春雨歇庭花撩亂飄紅雪飄紅雪一川芳草數聲鶗鴂
　長煙渺渺青㝠闊江湖波浪行人絶行人絶雲山迢
遞夢魂飛越
　　　念奴嬌(詠蛙/)
池塘過雨有許多蛙黽為誰彊聒乍寂還喧如聚訟覼
縷宫商争發嘔啞蠻歌兜離鞮唱頰齒相敲齕可人幽
夢驚回天水空闊　最好白石清泉被渠翻倒作蹄涔
丘垤蚯蚓螻蛄無智識相趂草根嘈囋坐井持頥當車
怒目幾欲吞明月子陽安在至今莫辨優劣
　　　八聲甘州(詠蛙/)
問青蛙有底不平鳴真箇為公私向汚泥曵足蹄涔接
腋缺甃持頥㫁續儀同歌吹羮沸緑萍池鐘鼓難成響
而况塤篪　曽記江湖煙雨被枕邉讙噪刺耳如錐擁
輕衾孤坐愁到曉雞時道巴猨聲聲是淚細看來不似
此聲悲應知得灑灰著令千載無疑
　　　倦尋芳慢(詠雨/)
翠霞暎日柱礎生雲衣袂先冷石燕飛時天與亂山俱
暝稍見如絲隨風細漸看宻灑滄江逈倚闌干恁昏昏
過了清和光景　小樓外榴花間竹可恨紅英飄墜苔
徑霧罩陽臺悽惻夢魂難醒階下决明憂爛死草根得
意惟蛙黽正蕭條又沈沈戍鼓夜凉人静
　　　渡江雲(初夏即景/)
麥秋晨氣潤嫩凉院落細雨乍晴時定巢新燕子睡起
雕梁對立整烏衣庭空晝寂但盡日簾幙低埀歸去來
不堪重賦兩鬢漫成絲　傷悲斜陽難繫逝水無回想
佳期應未愁正濃如何消遣惟有心知瑤琴調苦弦先
絶任冷落玉軫金徽凝望處啼鴉飛上髙枝
　　　阮郎歸
曉寒楊栁緑如濡園林新雨餘紫苔成暈上階除日髙
庭院虛　官况懶世情疎㫁腸芳嵗徂暮雲不見北飛
魚路遥難寄書
　　　蘇幕遮(次韻和劉宗保/)
日斜時山盡處緑水朱霞隠映雲間樹鴻鵠㝠㝠烏鵲
暮海闊天髙翼短迷征路　路多岐情没緒想極生悲
欲語難成句忽憶登樓懐土賦愁著心頭淚落如零雨
　　　八六子(晚思/)
到黄昏悄無情緒凄凉又掩重門盼草際殘陽易盡雲
中征雁難憑漫勞夢魂　淵明三徑猶存白鶴不歸華
表烏鴉自滿荒村念過眼芳菲總埋泥土縱然回首可
堪凝睇傷心處處蓬蒿廢井時時煙雨啼猨更何言蒼
苔漸深淚痕
　　　攤破浣溪沙(次劉宗保韻/)
燕子巢成倦不飛緑隂鳴􁈵静頻嘶拄杖獨穿芳草徑
立多時　池面紫錢荷㸃㸃枝頭青彈杏離離更愛葵
花紅粉豔似崔徽
　　　江神子(同前/)
沅湘煙雨夏生寒怕江千有離魂蕙圃蘅蘭蕪穢有誰
看愁絶洞庭雙帝子風颯颯珮珊珊　鈞天虎豹守重
闗隔人間寄音難腸㫁春光正美却凋殘聞説桃源今
不見何處好把漁竿
　　　燭影揺紅(重五/)
筠粉初銷海榴花外絲絲雨青槐緑栁又新蟬凄咽黄
鸝語煙草蒼茫何處想當年三閭故楚蕙蘭蕭艾蘅茝
蓬蒿菉葹無數　細葛香羅有人衣袂隨風舉游梟不
作太官羮玉燕空雕虎永晝庭隂自午一時間愁情萬
緒寸腸柔脆未了傷今那堪懐古
　　　生查子
槐雲軃墜鬟栁露酣啼眼深院有佳人坐惜芳菲晚素
手理瑤琴曲罷空長歎佇立望青霄愁永青霄短
　　　長相思
山悠悠水悠悠水逺山長處處愁那堪獨倚樓　憶歸
休怎歸休細雨微風冷似秋緑隂啼栗留
　　　驀山溪(詠螢/)
晚晴池館月淡煙籠水草際却熺微漸游揚隨風四起
拂雲穿霧揺亂玉繩光髙又下滅還明㸃綴林梢蘂
漢宫遥夜鐙影深羅綺莫近繡簾飛滿階苔無人有淚
蓬窻凄冷留取照韋編天禄閣校書時藜杖清暉似
　　　滿江紅(次韻和石末元帥/)
華表孤雲還應是當初相識回望處煙塵滿地燕鴻南
北過眼浮榮蝴蝶夢縈身薄宦猩猩屐笑村童不認主
人翁呼為客　鯨鯢起滄溟拆藩籬外生仇敵悵髙門
廣厦鹿塲麋跡大澤猶纒蛇豕氣暘烏未放乾坤白細
看來還自有青山長如昔
　　　阮郎歸(題畫扇/)
白蘋風起夕陽微小舟衝浪歸江潮却落釣魚磯天寒
紅葉飛　彭澤菊首陽薇不知今是非山林朝市事相
違紫芝彊肉肥
　　　怨王孫
漏悄人静星稀雲淡煙栁成眠露蓮半頷何處月色飛
來滿樓臺　微風入袂仍吹領愁都醒好箇清凉境紅
塵日逈河漢應有仙槎待還家
　　　鷓鴣天(題梅花圖/)
玉骨氷肌蕚緑華騎龍飛下太清家衣飄碧落星芒動
珮拂𤣥㝠月影斜　江水闊嶺雲奢香魂散作嵗寒葩
畫圖驚見春風面陡覺精神冷不邪
　　　醉花隂(夏日/)
溽暑炊人肌骨軟夢繞南柯逺驚起却依然碧樹連天
風雨溪山晚　人閒已自成疎懶事徃誰能挽去去紫
芝翁白石清泉日夜青苔滿
　　　滿庭芳(二月十一日夀石末公/)
嶽氣鍾嵩星精􁊾昴五雲光暎麟書緑明紅媚風暖日
長初金翿斜開洞府羣仙擁翠佩瓊裾收拾盡乾坤清
淑為瑞在扶輿　文韜兼武畧南陽諸葛東海穰苴有
貔虎龍蛇深䕶儲胥制勝不妨談笑鶯聲裏旗影徐徐
行看取非熊應兆沙路輾髙車
　　　醉花隂
樓外斜陽低半樹雖好難留住樹裏有鳴蟬似訴中情
哽咽風前語　碧雲不見蓬萊路青鳥今何處莫更倚
闌干愁上心頭無計推他去
　　　如夢令(題畫/)
草際斜陽紅委林表晴嵐緑靡何許一漁舟揺動半江
秋水風起風起擢入白蘋花裏
　　　南鄉子(八詠樓作/)
鳴雨過庭除病骨崚嶒不自扶强倚闌干成小立蕭疎
立困依然作宰予　驚覺失華胥樓外青山落照餘誰
似莊周能化蝶蘧蘧心上閒愁一㸃無
　　　踏莎行
冷雨籠晨凄風催晚杜鵑哀怨黄鶯懶蛛絲栁絮總輕
狂可憐春去無人管　碧草連天青山遮眼側身四望
腸千㫁愁如溪水暫時平雨聲一夜依然滿
　　　摸魚兒(金陵秋夜/)
正凄凉月明孤館那堪征雁嘹唳不知衰鬂能多少還
共栁絲同膬朱戸閉有瑟瑟蕭蕭落葉鳴莎砌㫁魂不
繫又何必殷勤啼螿絡緯相伴夜迢遞　樵漁事天也
和人較計虛名枉誤身世流年衮衮長江逝回首碧雲
無際空引睇但滿眼芙蓉黄菊傷心麗風吹露洗寂寞
舊南朝憑闌懐古零淚在衣袂
　　　㸃綘唇
雲淡秋霄夜寒月過軒窻冏雁聲相應人語長廊静
欲寄離情夢短天涯永休臨鏡舞鸞孤影怕見菱花冷
　　　眼兒媚
烟草萋萋小樓西雲壓雁聲低兩行疎栁一絲殘照數
㸃鴉棲　春山碧樹秋重緑人在武陵溪無情明月有
情歸夢同到幽閨
　　　更漏子(詠雁/)
塞門雲湘浦樹畢竟故鄉何處楓葉渚蓼花磯水深矰
繳稀　蓬萊闕扶桑島極目茫茫烟草蘆荻老稻粱空
月明江上風
　　　怨王孫
翠被夜冷碧梧風勁蛩語將闌鴉棲不定開戸月在枝
頭恰如鉤　煙波縹緲瑤臺路人何處黄葉連天雨夢
魂此際繞盡越水吳山白雲間
　　　謁金門
風嫋嫋吹緑一庭秋草天際夕陽無限好㫁腸芳樹老
　塵世茫茫難料有酒便須傾倒落葉滿階從不掃醒
來新月皎
　　　鷓鴣天
窻外羣蛙久不鳴夜來忽聽滿池聲客心且喜逢冬暖
天意猶當放晚晴　塵勞事莫關情清風皓月共忘形
夭桃應妬芙蓉色故發鮮花照眼明
　　　驀山溪
簷鈴風過昵昵閨中語月上海東峰冷光浸澄清玉宇
幽人此際輕歩繞回廊蛙鳴沼鴉翻樹露滴松梢雨
蘆花漸老也學楊花絮衮衮趂流塵半沾泥半飄陌路
不須看覷且自買芳尊巴覦曲婆娑舞醉飲朝還暮
　　　長相思
霜華清月華清清逼衾禂冷似氷那堪砧杵聲　雞已
鳴鐘又鳴天意憐人還有情如何不肯明
　　　長相思
雁南歸人未歸寒信先來家信遲容顔只鏡知　曉風
微曉星稀正是愁闌欲睡時隣雞莫要啼
　　　臨江仙
　　予在江西時與李爟以莊善以莊嘗賦詩有曰淚
　　如霜後葉摵摵下庭柯鄭君希道深愛賞之今鄭
　　君已卒以莊與予别亦二十年夢中相見道舊好
　　覺而憶其人不知今存與亡因記其詩屬為詞以
　　寫其悲焉
街鼓無聲更漏咽不知殘夜如何玉繩歴落耿銀河鵲
驚穿暗樹露墜滴寒莎　夢裏相逢還共説五湖烟水
漁蓑鏡中緑髮漸無多淚如霜後葉摵摵下庭柯
　　　憶秦娥
風淅淅月明何處吹長笛吹長笛拂雲來雁連天蘆荻
　繁華過眼成今昔滄波浩渺空潮汐空潮汐淡烟衰
草六朝陳迹
　　　蘇幕遮
白雲山紅葉樹閲盡興亡一似朝還暮多事夕陽芳草
渡潮落潮生還送人來去　阮公途楊子路九折羊腸
曽把車輪誤記得寒蕪嘶馬處翠管銀筝夜夜歌樓曙
　　　蝶戀花(蔣山寺十月桃花/)
度朔移來天上種絳蕋丹趺王母親曽弄青女素娥為
侍從嬋娟獨擅三千寵　回首歡娛誰與共荒草殘烟
冷落秦源洞閬苑風髙迷彩鳳㫁魂飛入韓憑夢
　　　過秦樓
暖日蒸紅濃煙烘黛又過一年春半鸞啼鏡掩桂老蟾
孤芳草為誰如剪何處燕子飛來入幕穿簾似曽相見
問前朝王謝風流安在雪消氷泮　還記得翠幄籠花
瓊闌搭栁鳴佩響和清管圓光易缺急景難追回首夢
迷天逺緑蔣青薠是他玉樹亭臺金蓮宫苑且髙歌對
酒趂取韶華未晚
　　　踏莎行
雨過山明煙生川媚佳人初把羅衫試玉驄嘶入栁隂
中濛濛淡日蒸花氣　簾幕低埀闌干獨倚一池春浪
魚鱗起暮寒寂寞掩重門怕人問道歸期未
　　　隔浦蓮
朱簾不捲晝雨弱栁愁千縷事與孤鴻去空相憶同誰
語雲水迷翠羽人何許玉佩沈湘浦悄凝竚　春風到
處白蘋香滿洲渚淚篁自老目盡野田平楚未用天涯
悵間阻回顧斜陽猶在髙樹
　　　生查子(惜花/)
東風為愛花著意吹原野穠豔正堪憐何忍輕吹謝悶
損玉樓人獨立花枝下微睇歛雙蛾紅淚和花灑
　　　江神子
春晴楊栁欝金絲有黄鸝在髙枝正是佳人無語倚闌
時不理雲鬟尋㫁夢消瘦損雪膚肌　海棠飄玉燕交
飛草芳菲水淪漪怕見輕蜂小尾撲香歸滿鏡容顔憑
酒染還慘淡對斜暉
　　　滿江紅
風淡寒輕又還是清明時節幾處處莓苔鋪繡碎紅堆
纈滿樹緑隂堪止渴漫山黄霧松花發背畫闌獨立檢
韶華聞啼鴂　懐徃事空凄切思不㫁腸千結想繁華
一瞬夕陽明滅𤣥武湖邉楊栁月雞鳴埭上棠梨雪到
如今何處覔遺蹤泉聲咽
　　　江神子
絲絲纎雨織黄昏掩衡門黯消魂贏得滿頭華髮照乾
坤天上神仙三島外空虎豹守重閽　河林落日隠崑
崙望中原杳漫漫白葦青蒿無處著啼猨鳳去不來簫
管咽心裏事共誰論
　　　長相思
桃花開李花開小白長紅越女腮春風巧剪裁　蜂徘
徊蝶徘徊飲遍清香未肯回莫教飄緑苔
　　　憶王孫十二首(集句/)
花明栁暗繞天愁趙女乘春上畫樓樓上黄昏欲望休
月如鉤檻外長江空自流
亂山凝黛色髙低江雨霏霏江草齊三戸無人自鳥啼
緑楊堤笑殺山翁醉似泥
逺書歸夢兩悠悠閒倚南窻盡日愁手捲蝦須上玉鉤
淚難收紅葉相隨何處流
盧家少婦欝金堂日日春光鬭日光勾引花枝笑凭牆
暎埀楊不是愁人亦㫁腸
當時我醉美人家肯信流年鬢有華海燕西飛白日斜
對殘花莫怨春風當自嗟
情愁無意整花鈿萬事傷心在目前錦瑟無端五十絃
月明天繡被焚香獨自眠
濕雲如夢雨如塵客舍青青栁色新一片花飛減却春
勸行人莫向天涯金繞身
郎心如妾妾如郎一度相思一㫁腸塵滿金爐不炷香
向斜陽離恨空隨江水長
為誰零落為誰開小白長紅越女腮漸老逢春能幾廻
看花回一日須傾三百杯
水紋如縠燕差池斜日悠揚在栁絲故國平居有所思
倚闌時却是同袍不得知
欝金蘇合及都梁不是金爐舊日香懶對菱花暈曉粧
細思量欲話因縁恐㫁腸
滿庭芳草易黄昏摘索花枝料峭寒坐見新池落舊痕
憶王孫深院無人獨倚門
　　　浣溪沙(集句/)
花壓闌干春晝長碧樓紅樹倚斜陽入門惟覺一庭香
　絶壁過雲開錦繡冰絲彈月夢清凉鸞歌鳳舞㫁人
腸
　　　浣溪沙(集句/)
沙渚煙銷翠羽空楚歌重疊怨蘭叢樹頭樹底覔殘紅
　三百年間同曉夢幾家臺榭鳳城東露桃猶自笑春
風
　　　青玉案(春思/)
昨朝出日今朝雨望不見愁來路徑滑泥深妨縱步美
人何處花謝誰為主　離絃不繫鳴筝柱但滿眼相思
淚如縷關塞迢迢音信阻千重雲水萬重煙樹心逐征
鴻去
　　　長相思
煙茫茫草茫茫人去人來來去忙滄江空夕陽　鳬飛
翔雁飛翔天路㝠㝠川路長月明蘆葦凉
　　　生查子(集句/)
他鄉别故人拭淚攀楊栁此物最相思皎皎當牕牖留
取作秋香出入君懐袖萬里故園心天地同長久
　　　生查子(集句/)
青山欲暮時暝色生寒樹不那客愁多復送王孫去澗
戸寂無人暗谷疑風雨耿耿夜何長月落聞津鼓
　　　生查子(集句/)
開簾滿地花風起春城暮悲妾似花身暫向花間語落
葉不歸林驚鳥從横去獨立傍銀床㸃㸃回塘雨
　　　生查子(集句/)
春風能幾時栁色看猶淺蝴蝶夢中飛跡與孤雲逺明
月照花枝入夜愁難遣形影自相憐不及銜泥燕
　　　生查子(集句/)
新年舊燕歸似與羇魂語不見帳中人空見相思樹水
上覔紅雲片片隨風去薄暮欲如何背泣西窻雨
　　　生查子(集句/)
思君君未歸向夕千愁起雨淚忽成行滴滴空階裏垂
栁覆金堤蕙草生閒地少壯莫輕年白日如流水
　　　生查子(集句/)
愁多夢不成坐對銀釭曉輕袖拂花粧驚起雙棲鳥出
戸獨彷徨煙裏看鴻小日下四山隂轉轉傷懐抱
　　　浣溪沙(即景/)
語燕鳴鳩白晝長黄蜂紫蝶草花香滄江依舊繞斜陽
　泛水浮萍隨處滿舞風輕絮霎時狂清和院宇麥秋
凉
　　　青門引(晚春/)
數㸃松梢雨還被晚風吹住兔葵燕麥幾家春殘花㫁
栁難記舊游處　斜陽滿目空凝竚鬢影三千縷是他
枝上蜂蝶紛紛帶取韶華去
　　　漁父詞五首
采石磯頭煑酒香長干橋畔栁隂凉歌欵乃濯滄浪來
徃煙波送夕陽
白鷺洲邉好月明賞心亭下暮潮平紅米飯紫蓴羮自
是無愁過一生
江花江草兩悠悠隨意東西懶即休黄犬恨緑珠愁定
應不上釣魚舟
釣得鯿魚不賣錢甆甌引滿看青天芳樹下夕陽邉睡
覺蘆花雪滿船
朝辭蓼渚暮蘆汀自有沙鷗伴醉醒塵世裏一浮萍不
著羊裘動客星
　　　賀新郎(愁思/)
碧秀天涯草怨王孫雕輪去逺玉驄嘶老風雨餘春無
尋處絮亂花飛夢杳㫁魂與行雲縈繞赤水珠沈迷象
罔暗塵深不見長安道今夜月為誰好　他鄉事事傷
懐抱更那堪荒煙暝靄晚虹斜照千里關山勞回首苔
徑殘紅未掃又恐怕梧桐秋早王母宫中青鳥使想歸
來已近蓬萊島竹葉酒且傾倒
　　　如夢令
鶯啄垂圓黄透蜂抱碎芳紅皺睡起北窻風濃緑滿庭
如酒回首回首想見那人消瘦
　　　眼兒媚
芳草簾櫳夕陽紅鶯語緑隂中王孫何處碧雲千里青
鳥無蹤　玉笙吹落天邉月離恨滿西風忍將清淚化
為零雨滴在蘭叢
　　　虞美人
紅榴花下宜男草色與人俱好佳人重色愛新花只恐
東風漸急夕陽斜　豈知浮豔難長久看見花枝瘦𤨏
窻晨啓怨花空不覺玉顔憔悴減春紅
　　　玉漏遲(初夏/)
海榴花似火看看又見麥秋時候枝上鳴蜩㫁續一庭
金奏翠紹風漪未定看葉底明珠圓溜苔徑黝蝦須掛
處有人消瘦　緬想那日歡娛是鴻雁來初芙蓉開後
蔓草青蕪但覺暗愁依舊欲把相思寄與霧煙慘不堪
回首凝望久寒鴉自啼疎栁
　　　踏莎行
破暖輕風做寒細雨㝠㝠飛過空江去客中無物可消
愁緑隂滿院黄鶯語　琴㫁朱絃香銷翠縷連天碧草
人何處欲乘斜日望長安傷心煙浪迷南浦
　　　菩薩蠻七首(集句/)
洞房昨夜秋風起江清露白芙蓉死豈是逺行時與君
生别離　千山鳥飛絶隆想彌年月思婦夜鳴砧君聽
空外音
東風吹緑灜洲草去年人到今年老老去願春遲凋傷
感所思　攀枝長太息倚樹疑無力正是憶山時愁容
鏡獨知
文窻繡戸垂羅幙江南緑水通朱閣花髻玉瓏璁單衫
杏子紅　髙樓悲獨守日色濃於酒不敢怨春風屏幃
向月空
珠簾暮捲西山雨離魂不散煙郊樹暝色赴春愁行藏
獨倚樓　玉繩迴㫁絶卧見雲間月悄悄夜寒生月髙
風滿城
東流江水西飛燕黄姑織女時相見見少别離多浮生
能幾何　梧桐相待老常恐秋風早萬恨在蛾眉傍人
那得知
東邉日出西邉雨孤帆夜發瀟湘渚雨浪細無聲烟斜
月轉明　清猿不可聽楓落吳江冷更欲向芳洲水深
難急流
孤雲目㫁蒼梧野無邉落木蕭蕭下兹嵗已蹉跎其如
芳草何　玉階生白露病骨傷幽素夢好更尋難相思
錦帳寒
　　　浣溪沙(即景/)
雲壓斜暉照樹黄風生水榭緑隂凉渴蛙得雨閙池塘
　紅熖射人榴火炫青絲窣地栁條長捲簾明月滿迴
廊
　　　菩薩蠻(集句贈野人/)
林中獨酌鄰家酒門前學種先生栁灌木自悲吟風泉
清道心　獨行潭底影蟬噪林逾静渡口欲黄昏殘陽
歸掩門
　　　浣溪沙
布谷催耕最可憐聲聲只在緑楊邉夕陽江上雨餘天
　滿地蓬蒿無舊陌幾家桑柘有新煙戰塲開盡是何
年
　　　卜算子
春去蝶先知花落蜂難綴草緑庭空不見人愁共天無
際　鑿沼種荷看水淺荷錢細惟有青苔最可憐欲上
人衣袂
　　　金錢子(五月五日作/)
雲淡風微江雨欲來還去倚闌干鬂霜千縷白水青蕪
是征鴻歸處望盡天涯夕陽猶在深深樹　艾葉榴花
又上阿誰門戸悄空梁燕雛自語王謝亭臺杳不知何
許獨立蒼茫亂鴉啼滿城鐘鼓
　　　梁州令
雨過羣山翠楊栁含烟如醉畫簷雙燕引雛飛風動榴
花㸃㸃猩紅碎　對花莫抱闌干倚心亂難為理夕陽
江上滿眼清波總是愁人淚
　　　最髙樓
今宵月還照别離愁愁上最髙樓九霄無路青㝠闊玉
京風露冷於秋寶刀裁不㫁水東流　誰知道黄粱炊
未熟早過了洞天三十六塵土事幾時休廣寒桂樹清
香好圓光恰滿又成鉤笑階前萱草浪語忘憂
　　　花犯(秋夜/)
夜何其星移漏轉凉蟾照無睡寶筝絃㫁金雁與青釭
相對憔悴塞鴻過盡人千里餘香怨繡被但滿眼碧雲
紅樹闌干空自倚　階前暗蛩最殷勤悽悽似向我説
他情意莎露冷相將到曉霜開蕋惟應有素娥未老曽
幾見桑田成海水任浪語愁來堪遣君看明鏡裏
　　　西江月
紅葉無風自落黄花過雨猶香床頭塵甕恥空觴添了
愁城萬丈　閱世身如萍梗懐人夢遶瀟湘應知此恨
不尋常豈在眉間目上
　　　卜算子(詠雨/)
摵摵度蓮池漠漠昏松隴却過西園拂紫塵栁媚花矜
寵　泥潤燕衣沾粉膩蜂須重極目滄江不見人波浪
兼天湧
　　　蝶戀花
春夢岑岑呼不起草緑庭空日抱嬌鶯睡暖吹飄香三
萬里殘絲罥㫁天沈水　寶瑟絃僵誰復理梅子青青
苦在心兒裏滿徑蒼苔花慘地杜鵑口血閨中淚
　誠意伯文集巻十一
欽定四庫全書
　誠意伯文集巻十二
　　　　　　　　　　　　　明　劉基　撰
　　寫情集二
　　　摸魚兒(晚春/)
悄寒生沉沉院宇不知春在何處逢春漸老能多少惟
有暗愁無數春又暮但碧草和煙緑葉漫飛絮畫梁燕
語還是舊音聲烏衣巷陌轉盼幾今古　天涯路流水
青山如故離魂長在郊樹夜深月暗蒼梧逺化作杜鵑
歸去人不見桃花自落空階上東風未許吹夢過藍橋
關河滿目波浪渺南浦
　　　玉樓春
春來觸處花成綺春去可憐花委地催耕布穀彊知時
去國杜鵑空有淚　雙魚不見人千里落絮牽愁和夢
起芭蕉多事惹東風故作雨聲驚客耳
　　　惜餘春慢(詠子規/)
隴水沈沙巴猿咽雨淚盡瀟湘竹死多情怨魄何處飛
來聲在萬重雲裏腸㫁行吟放臣去國佳人地遥天邇
悄空山月冷風清惟見野棠如綺　記向日瓊戸珠簾
櫻唇簧舌吹商呵徴朱顔尚在十二闌干回首不堪重
倚滄海桑田有時海若未枯愁應無已到明朝贏得浮
花滿樹錦殷霞碎
　　　金人捧露盤
水如藍山如黛草如絲正去年雙燕來時衡門晝掩日
長惟有睡相宜午風吹破北窻夢簷影參差　李花開
梅花謝榴花放杏花稀枉教人兩鬂霜垂馮闌竚立空
將愁眼盼斜暉㫁雲迢遞趁征鴈直到天涯
　　　水調歌頭
雨過百花盡緑葉自成帷翛然驚破殘夢何許一黄鸝
獨上髙樓凝望不見陽春去處惟見草離離且喜畫梁
燕還傍舊巢歸　理紈扇清竹簟試單衣莫思身外閒
事有酒便須揮螻蟻王侯同盡何用名標竹帛留與後
人疑坐久暮天碧月在緑楊枝
　　　玉樓春
江城雨熟黄梅後樓閣清髙虗永晝階前夕露寶珠呈
葉底夜蟬金石奏　蒼苔不受殘紅覆市徑沿牆欺組
綬老來於物總忘情漫為青山開北牖
　　　歸朝歡
紫燕成雛辭舊宇紅日滿庭鷄唱午披襟起遡北窻風
緑楊葉底聞鶯語故人音信阻白蘋吹盡滄江雨倚闌
干悠然獨笑暝色下平楚　浮生百嵗真羇旅富貴繁
華萍梗聚重瞳隆凖等丘墟紫髯桑盖俱塵土坐來天
欲暮鳥鴉立遍城頭樹看雲頭金盤湧出身在廣寒府
　　　傳言玉女(詠蝶/)
為問韓憑何事化為蝴蝶妬風羞雨一身輕似葉園苑
書永麗日晴烟相接舞囬栁眼拍翻花頰　殢粉迷香
困酣猶自未愜錦雲深處更愁濃露浥何况素秋枝上
曉霜披鬛秪應無奈翠銷紅厭
　　　好事近
雨過却斜楊虹外逺山猶濕獨據槁梧髙坐待北窻風
入　可人嘉樹有清隂蟬噪一何急倦暑盼秋來又恐
芳時輕戢
　　　虞美人
東風過了南風起節去如流水日長門掩燕交加可惜
紅葵落盡雨中花　人閒只願花長好花謝人催老老
來空有愛花心無奈斜陽不為駐光隂
　　　訴衷情
相思日日上髙樓還是去年秋無情梁上雙燕棄我忽
如讐　蟲嘖嘖葉颼颼夜悠悠闌干漫倚塞北江南何
地無愁
　　　御街行(秋夕/)
梧桐滴露鳴金井夜耿耿如年永月明棲鳥數移柯有
似佳期不定華年迅速碧霄迢遞别恨空心領　青鸞
怕見單棲影任網遍盤龍鏡盈盈一水隔雙星腸㫁羽
迷鱗暝消愁憑酒惟應無奈酒與愁同醒
　　　浣溪沙(槿花/)
可恠西園木槿花强將孤豔鬬輕霞不知門外夕陽斜
　應有㫁魂隨蛺蝶豈無悠恨寄寒鴉那堪横被緑苔
遮
　　　玉漏遲(詠鴈/)
渺長空萬里西風動地鴈來無數早發榆關暮入楚江
烟雨逝水浮花去逺但滿眼黄蘆飛絮腸㫁處雲深夢
澤月寒湘浦　樓上有個佳人悶倚遍闌干翠眉雙聚
淚濕鴉鬟化成素絲千縷一望一囬惆悵又燈暗網蟲
垂戸天路阻誰知此情愁苦
　　　滿庭芳(重九/)
雨歇凉生天髙氣爽又是一嵗重陽鴈聲來處雲白草
茫茫黄菊知人無酒也不惜椷死幽芳龍山上西風暝
靄落日下牛羊　登樓何限興一齊分付絡緯寒螿把
古今閒事莫更思量坐到銀河案户城角盡月轉空牆
凝眸久驚烏蜚起零露濕衣裳
　　　花心動
牆下紅葵向斜陽猶開那時顔色半捲繡簾獨倚雕闌
淚眼為誰長滴九疑煙霧連蓬島蜚魚去渾無蹤跡舊
游處空餘滿地緑苔堆積　百嵗真如過客待落蕋重
榮不知何夕鏡掩素塵香歇羅衣此恨怎生消得夜凉
月轉梧桐影青燈共疎螢寥寂正憔悴飢蟲又啼暗壁
　　　小重山(詠月/)
始暎西軒似玉鈎想應容不得一些愁娟娟斜倚鳯凰
樓窺朱户應自半含羞　今夜正悠悠玉池金岸總是
瀛洲人間天上一般秋銀潢水何事獨西流
　　　一剪梅
機杼無聲絡緯多天净雲收月在銀河相思迢遞隔關
山雁短人遥可奈何　身世悠悠似逝波夢裏嗟咨鏡
裏婆娑欲回西日掛扶桑惆悵陽公不解揮戈
　　　南柯子(詠蓼花/)
汀荇青絲盡江蓮白羽空翠蕤丹粟炫芳叢總把秋光
管領屬西風　豔敵秦川錦鮮欺楚岸楓鯉魚却下水
仙宫肯放斜陽更向若華東
　　　如夢令
昨夜五更風雨吹盡一汀紅樹曠野寂無人漠漠淡烟
荒楚日暮日暮誰與暝鴉為主
　　　六么令(詠露/)
淡雲收盡月在蒼龍角霏霏似烟非霧空裏無聲落漢
殿仙人掌冷桂影篩髙閣𤣥蟬皓鶴相呼相喚𠻳嚥華
滋笑丹藥　寒螿不分命薄永夜驚離索絡緯也共莎
鷄吟盡傷心曲只恐韶年易晚辜負蓬萊約秋容寂寞
憑君著意染取楓林賽紅蕚
　　　憶舊遊(詠燈花/)
正良宵過雨玉漏傳聲羅幌無風夢覺青釭裏有金葩
璀璨瓊蕋瓏璁翠翹隠暎丹鳳揺曵碧雲中似瑞靄含
星輕霞暈月霽景摛虹　離人最多感况四壁蕭條惟
有吟蟲想像長門殿怨佳期氷泮芳意煙空强將片影
相對清淚濕鉛紅但暗自灰心朱顔判却成老翁
　　　聲聲慢(詠愁/)
無蹤無跡難語難言依依只在心曲雨冷雲昏日暮海
涯天角輕衾夢回酒醒夜悠悠蟲響燈緑事去也縱相
憐不是那時金屋　鏡裏清揚婉娩凭朱檻知他為誰
顰蹙鳳老桐枯慘淡九峯青矗湘江淚㾗未盡有哀猿
相伴幽獨向此際更那堪懐古送目
　　　念奴嬌(紅樹/)
霜風弄巧把秋林一夜吹成春苑炎帝騎龍來絳闕紫
鳳三千乘輦電幟揮雲火旗爇雨赮佩隨瓊幰碧山流
水窅然迷却劉阮　堪笑舊日隋園綺羅虗剪蝶與蜂
俱怨對此令人心耿耿如在欝華宫殿若木重暉靡蓱
四照日漾驪珠暖憑髙凝睇赤城相去不逺
　　　採桑子
雁來不帶天邉信莫上髙樓新月如鈎一度看來一度
愁　人間無恨傷心事覆水難收風葉颼颼只是商量
㫁送秋
　　　夜飛鵲
中天舊時月還照元宵山疊疊水遥遥碧雲日暮去無
際玉人何處吹簫東風尚憐故苑儘鶯含脆管栁舞纎
腰憑髙望㫁旋添清淚作春潮　欲問廣寒音信鯨浪
湧魚蜚不到層霄芳徑蒼苔漸滿瓊軒珠綴空掩蠨蛸
幾時再得海棠花底候鳴鑣但長煙緑樹青蕪暝靄相
對魂消
　　　賣花聲
門外緑楊堤有個鶯啼聲聲傳恨入幽閨閨裏佳人驚
睡起淚濕眉低　莫把此情題天也悲悽滄江東下夕
陽西華髮不知人别苦隨意萋萋
　　　阮郎歸(怨情/)
河梁携手愴離分悲嘶聲入雲長門疎雨滴黄昏昭陽
歌吹聞　懐故國呌愁魂淚花紅欲焚蒼梧苦霧壓湘
筠猿啼不見君
　　　搗練子
烟漠漠日隂隂山色蒼茫草色深客裏不知春又半倚
闌無語聽鳴禽
　　　阮郎歸
寥寥庭館暮寒時四簷鳴雨垂博山沉水吐遊絲玉釭
花燼微　蟾影淺漏聲遲愁多成夢稀客行雖好不如
歸有懐當語誰
　　　賣花聲
樓上倚闌干月在雲端輕烟蜚盡碧綃寒腸㫁夕陽芳
草外山海漫漫　栁嫩不堪攀欲寄應難盤龍塵匣怨
孤鸞可惜嬋娟今夜月好共誰看
　　　長相思
風颼颼雨颼颼風雨凄寒似九秋釀成千斛愁　花事
休春事休漫把花枝挿滿頭勸春須少留
　　　玉樓春
東風白下橋邉道不見百花惟見草隂雲結暝燕來難
宿雨留寒春去早　渚蒲汀荇無煩惱舞葉吹香隨處
好相思一夜楚江空滿地緑苔蜂蝶老
　　　醉落魄
東風太惡夜來盡把花吹落餘寒燕子烏衣薄對語空
梁似歎人離索　江山滿眼今非昨無情芳草年年緑
霧雲不見遼東鶴野鳥聲聲只呌思歸樂
　　　解語花(詠栁/)
依依旎旎嫋嫋娟娟生態真無比細腰宫裏和烟重組
繪滿園桃李佳人睡起畫未了横雲嫵媚輕步還憐掌
中身不自勝紈綺　長想渭城雨後恨繁絲難綰陌上
征騎陽關歌罷香塵逺枉把翠柔折寄鴉啼向晚羅幕
掩數行清淚一任他花作浮萍漂蕩隨流水
　　　驀山溪(詠簷鐸/)
夜闌人静鳴玉傳聲小歴歴透紗窻悄空閨衾寒夢杳
凄凄切切如共旅魂言流水咽過雲停一日腸千繞
金莖月轉烏尾訛將曉欲㫁又還連渺烟霄羇鴻相吊
憑誰細寫此意入朱絲呼郢客招湘靈添作江南調
　　　梅花引
晚雲凝晚烟横烟草茫茫雲樹平杜鵑聲不堪聽别淚
暗傾良宵空月明　氷蠶絲㫁琅玕折湘妃竹死青㝠
裂短長亭幾十程歸計未成愁隨江水生
　　　浣溪沙(愁思/)
細雨斜風拂面來草黄雲白雁聲哀滄江東去幾時回
　楓葉有霜纔可愛菊花無酒不須開百年多病莫登
臺
　　　憶舊逰(聞砧/)
掩重門夜静庭戸幽幽驀地聞砧杳不知何處是雲間
過響空外傳音故鄉未卜歸棲日薄愧飛沈漫對月興
懐臨風起歎惻愴傷心　登髙盼來雁想此際孤幃幾
度停針想帶圍寛减向誰人借問無計追尋但將數㸃
清淚滴在紫羅襟更倚遍朱闌滿頭素絲應自今
　　　浪淘沙(閨怨/)
白日墮林端庭宇生寒黄蘆風急雁來難階下露珠眉
下淚相賽汍瀾　寂寞掩重關坐到更䦨月華雖好不
堪看舊恨新愁都有幾地窄天寛
　　　望江南
黄昏雨滴瀝四簷聲陡為衾禂添宿潤都來肺腑作愁
城惟覺寐難成　單棲鳥幾度繞枝鳴金獸有烟飛不
起玉蟲無燄翳還明誰識此時情
　　　搗練子
人寂寂夜沈沈風滿中庭月滿林欲挽銀河湔淚眼銀
河清淺淚㾗深
　　　臨江仙(閨怨/)
織女機邉如鏡月夜深長照空幃玉笙簧冷鳳孤飛苔
階行遍霜露剥裳衣　華表柱頭雙白鶴不知何日來
歸故山今在故人稀沈思似夢垂涕掩朱扉
　　　尉遲盃(水仙花/)
凌波步怨赤鯉不與傳椷素空將淚滴珠璣脈脈含情
無語瑤臺路永環佩冷江皋荻花雨把清魂化作孤英
滿懐幽恨誰訴　長夜送月迎風多應被彤闈紫殿人
妬三島鯨濤迷天地歡㑹處都成間阻凄凉對氷壺玉
井又還怕祁寒凋翠羽盼瀟湘鳳杳篁枯賞心惟有青
女
　　　滿路花
山烟掠草低江月披雲濕柝聲宵未了鐘聲急寒鴉何
事獨在枝頭立老來諸病集客裏光隂駛如馳馬難縶
　懐新思故記一長遺十頽墉圍廢宇憑誰葺階前冷
露似向離人泣嵗暮蛟龍蟄干將掛壁任他苔鏽生澀
　　　喜遷鶯(梅花/)
凍雲初啓看的皪梅花俯窺清泚膏澤無加鉛華不御
應與素娥争麗艶浥蘂宫露冷香引瑤池風細夜耿耿
想飛瓊欲下縞衣揺曵　驚慨猶記得月榭春宵錦障
開芳砌倚樹聨詩擷英浮酒左右翠翹珠帨今日故人
何在腸㫁白波東逝向此際但含情獨立為伊凝睇
　　　水龍吟(夜聞銅鉼湯響作/)
玉釭開盡丹葩畫簷深宿蟾蜍影門掩清宵聲來何處
堂空人静如竹梳風如荷過雨如泉發井向羅幃細細
如歌如語還如暗蟲相命　繡被沈薫正暖夢雲車紫
鵷雙並洞庭曠野九韶齊奏殷天笙磬别有蛾眉鼓琴
彈瑟江鳴山應待翛然睡覺爐存餘灺鷄啼窻冏
　　　雨中花
月入疎松光的皪淡烟𤨏江城夜寂問何處無愁人間
今古莫作他鄉客　月裏青鸞空有翼杳不見姮娥消
息但北斗從横銀河清淺重露成涓滴
　　　菩薩蠻
氷澌著樹成雲朶林梢白月欹將墮月下有啼烏如悲
良夜徂　蘭芳銷翠被凄惻驚眠起起坐待天明飛霜
入鬂清
　　　怨王孫
鱗羽路阻佳人何處木落山寒江空嵗暮明鏡飛上青
天照無眠　海風裂地鯨魚死三萬里水擊蓬萊徙不
禁清淚暗裏灑向孤燈結成冰
　　　錦堂春
牆角含霜樹静樓頭作雪雲垂鈎簾鵲噪空庭􁀙坐看
月來時　異域書迷雁足幽閨鏡掩蟲絲一宵兩地腸
千轉惟有夢魂知
　　　浣溪沙
烟慘雲黄天雨沙葉疎枝冷呌棲鴉峭風凝霧作琪花
　灃浦空捐遊子佩河源不返客星槎夜吟坐聽鼓三
撾
　　　玉燭新(夢歸/)
羇魂悲别久但悶曉憂昏感新懐舊任他萬壑千峰阻
徑度不勞回首樓臺側畔記向日新栽花栁斜照裏一
帶青山山前翠浮瓊溜　佳人倩笑來迎有野舞村歌
齓童鮐叟故池半甃風葉動攪亂數升科斗周章未了
早畫角吹殘更漏翻惹起無限愁端中心自受
　　　臨江僊
樓外西風將雨過重門又掩黄昏金鳬香息被無温繁
思牽宿恨愕夢愴離魂　徃事都隨流水去傷心欲共
誰論故家耆舊幾人存相思芳嵗盡霜雪滿乾坤
　　　清平樂
春風欲到小草先知道黄入新荑顔色好圖遣王孫歸
早　興來䇿杖㣲行枝間布穀初鳴喜見兒童相報牆
根薺菜先生
　　　錦堂春
鵲噪輕隂乍霽鳩鳴吟雨還來不知春到多時了渾未
見花開　老景夕陽有限華年逝水無回相思一夜蘭
膏歇清淚滴瓊瑰
　　　蘇幕遮
雨瀟瀟風嫋嫋柔夢相牽不覺春牎曉雁到衡陽回去
了鏡裏離鸞獨對琴臺老　楚天長秦樹杳山蹙愁眉
江學回腸繞滿地蒼烟連碧草弱水三千人隔蓬萊島
　　　蝶戀花
白水茫茫烟渺渺原野髙低觸處生芳草草緑花紅人
自老有情争似無情好　喪亂餘身歡意少腸㫁江山
不肯留殘照門掩黄昏寒料峭角聲吹起雙棲鳥
　　　洞仙歌(春夢/)
濛濛漠漠杳不知根蒂蕩漾春光去無際盼神仙縹緲
烟藹蒼茫身到處惟有天風引袂　故人千萬里驀地
相逢忘了關山路迢遞聚散未分明雨眩雲酣空回首
已迷塵世但擁被追尋恍如遺憯不覺雞鳴若華東啓
　　　風入松
一天烟靄醖愁隂庭宇沈沈晝梁燕子來何晚薄寒猶
戀羅衾但道青春未謝不知芳徑苔深　少年歡笑夢
中尋落得傷心蒼梧鳳去幽篁死㫁絃空繫瑤琴莫更
登髙望逺杜鵑聲在雲林
　　　祝英臺近
問青青河畔草能得幾時好春去難留鏡掩鸞空老凄
凉深院黄昏新愁陳恨趂風雨一齊來到　霧雲杳漫
有千丈遊絲那堪繫殘照羅幙寒生哽咽子規呌㫁腸
只是縁愁柔腸數寸怎禁得許多煩惱
　　　摸魚兒
㫁腸花已隨流水青苔空鎻深院知人不似花重好莫
恠為花留戀花不管任啼鳩悲鳴霞錦成霜霰水遥山
逺淚滴翠綃寒滿天風雨寂寞送書雁　傷心事縱是
生來見慣那堪芳嵗先晚孤雲目盡蒼梧野留得竹枝
歌怨簾莫捲斜照裏荒烟白草愁何限情長意短蟲響
又黄昏沈沈夜永惟有月華滿
　　　小重山
月滿江城秋夜長西風吹不㫁桂花香碧天如水露華
凉人不見有淚在羅裳　何許雁南翔堪憐一片影落
孤房百年浮世事難量空回首天闊海茫茫
　　　㸃絳唇
昨夜三更井梧葉上聞鳴雨夢魂空去不到思量處　為
問燈花底向愁人吐花無語星河滿樹白髮三千縷
　　　菩薩蠻
月華泛灩秋塘草羇蟲露泣芙蓉老空館夜聞砧難為
客子心　故郷何處在雲白天黏海天海共蒼茫何時
還故郷
　　　一蕚紅(送别/)
白蘋洲有蘆花似雪人在木蘭舟祖帳方開驪歌未闋
斜照半入江樓話不了纒綿意緒早歸鴻相喚落沙頭
紅蓼丹楓青烟碧草總為供愁　此去幾時重見悵穠
華易謝零雨難收洛浦波空渭城栁盡欲飲還又回眸
恨只恨無情海水趁歸風輒向西流畢竟難留一宵長
似三秋
　　　生查子
蜘蛛網畫簷一日絲千轉紅燼落寒釭心死無由見湖
上采蓮歸苦意知何限引領望佳期征斾天邉逺
　　　霜葉飛
簟凉宵永紗窻外琅玕飄墜金井欲眠深恐寐難成彊
起㸔星影悄不覺天回斗柄封狼弧矢相輝暎對此黙
消魂又露落青㝠漸漸濕透衣領　河漢有客乘槎清
都非逺可惜魚羽無定桂華吹散廣寒風兔老蟾蜍冷
但唧唧飢蟲啼暝中心撩亂誰能整坐待䧺雞三唱颯
颯霜髭怕臨青鏡
　　　浣溪沙
半畝荒園自看鋤雨中時復擷新蔬不須彈鋏歎無魚
　早息機心勞役少懶聞世事徃來疎清風明月總贏
餘
　　　擣練子
雲淡淡月娟娟雲月朦朧照不眠寧是不眠休作夢夢
時歡喜覺時憐
　　　擣練子
吳苑樹楚江楓一様秋光兩不同莫道衰榮長定在落
花終古怨東風
　　　江神子
城頭吹角夜沈沈有棲禽出疎林衝落滿庭珠露滴衣
襟身在吳江家在越南北事兩關心　人生莫遣二毛
侵病相尋老駸駸漫好青山緑水懶登臨千古鍾期今
已矣空慘愴對瑤琴
　　　南柯子(送别/)
送别滄江水傷心落日曛寶筝絃㫁雁離羣最苦愁濃
酒淡不成醮　黄葉凄凉月丹楓索漠雲重來此地却
思君但覺驪歌猶在耳中聞
　　　桃源憶故人
淵明籬下黄金蕋還共空尊憔悴今古這般滋味想得
都相似　牛山落日悲風起回首舊歡無幾長夜清凉
如水獨立星河裏
　　　六么令
杪秋遥夜人卧羣喧息明河漸低庭戸戸有蠨蛸織何
許飛來雁陣衝入寒烟碧相思何極悲來空自目㫁雲
霄羨歸翼　青鐙獨照暗壁脈脈羈魂寂堪恨冷夢難
長欲見無由得年少不知過了老去徒嗟惜追尋疇昔
愁如流水渺渺茫茫趂潮汐
　　　一剪梅
征雁來時木葉紅淡淡秋光嫋嫋西風江南江北短長
亭烟草低迷落照中　浮世生涯一轉蓬今日韶顔明
日衰翁五丁難挽逝川回千古英雄此恨都同
　　　蝶戀花
冷雨凄風昏白晝庭院幽幽秋草沿牆秀何處無愁仍
有酒可憐彭澤門前栁　老去情懐難似舊貌異言殊
轉使人看醜漫摘黄金花在手寒烟滿眼空回首
　　　浣溪沙(詠雞冠花/)
絳幘雞人紫綺裘彤墀欲報五更籌不勝嬌冶立清秋
　日影却穿雲氣入虹光猶帶露華流三千紅粉總凝
眸
　　　風流子(詠草/)
雪盡水平津萋萋處風景最愁人想金勒未歸繡幃深
閉玉顔自老芳意徒新送日挽烟千萬里迤邐際蒼旻
蜀魄呌迷楚魂思殢碧雲如夢眉黛空顰　凄凉長門
殿飛花與清淚共滴華茵惟有亂螢時來夕砌相親恨
此身不化柔條弱蔓暗隨靈雨得到楓宸窻掩黄昏一
生幾度青春
　　　蘭陵王
問明月何苦纔圓便缺青㝠裏風慘露凄長向人間照
離别𤣥隂凋暮節瑤井冰凘暗結闌干外河漢漸低星
影輝輝動城闕　重裘冷如鐵看頭上春雲都作飛雪
銀缸花落銅壺咽傷懐已無奈暝鴉多事啼遍寒枝未
肯歇寸心自摧折　忉怛望天末恨正抵滄江烟浪空
闊文魚翼短沈書札淚滴在衣袂盡成清血羇愁恰似
庭草枯了又更茁
　　　踏莎行(詠遊絲/)
弱不勝烟嬌難著雨如何綰得春光住甫能振迅入雲
霄又還旖旎隨風去　髙拂樓臺低黏花絮如狂似醉
無歸處黄蜂粉蝶漫輕盈也應未敢窺芳樹
　　　青門引
采采黄金蘂遥見晚山横翠重門深掩一庭風沽來淡
酒能得幾回醉　草黄雲白鴻千里落日寒烟起相憐
自有明月照人肺腑清如水
　　　浣溪沙
不寐凄寒剥瘦肌聞鐘驚起攬裳衣恰如久戍得歸時
　斜漢隔山牽月落小禽出樹掠霜飛濛濛輕藹暈朝
暉
　　　浪淘沙
門外幾多春特地愁人紅英都作馬蹄塵只有青青河
畔草一似相親　極目楚江濱流水無津野猿山鳥怨
芳辰呌雨呼雲昏復曉天也傷神
　　　疎影(分韻詠荷花得實字/)
琴薫應律有細烟冒雨濃露晞日洛浦波生湘渚風交
霓裳水􁀙争出姮娥欲共青鸞舞颺錦幕香霏紈質喚
海童齊捧驪珠豔色蕩揺鮫室　遥想麻姑壇上翠霞
與縞袂相伴蕭瑟妖冶珊瑚柔媚昌宗敢汚天然清謐
西峰玉井秋河近看葉底蜂房成蜜為君摘向金尊壓
倒楚江萍實
　　　花心動
烟雨池塘盼花枝埀埀向人如泣燕子乍歸簾幕餘寒
語困畫梁雙立曉光揺帳驚眠起鶯簧猶澁㫁腸處絲
繁絮亂子䂓聲急　只恐芳時易戢便不待秋風粉銷
香浥半掩綺窓深鎻重門天静月華將入素琴彈盡離
鳳調凄風與愁雲交集夜迢遞羅襟舊痕又濕
　　　卜算子
白日下層岑青靄生寒水水逺山長不見人月上風微
起　何許一孤鴻飛去瀟湘沚欲採蘋花寄所思無處
尋雙鯉
　　　瑞龍吟
秋光好無奈錦帳香銷綉幃寒早鈎簾人立西風送書
過雁依然又到　故鄉杳空把淚隨江水夢縈池草何
時賦得歸來倚松對栁開尊醉倒　衰鬢不堪臨鏡鏡
中愁見蓬飛絲繞門外逺山青青長帶斜照石泉澗月
辜負夜猿嘯傷心處楓凋露渚荷枯烟沼燕去𤣥蟬老
滿天細雨鳴羇鳥花蔓當簷裊庭院静遥聞清砧聲擣
擁衾背壁一燈紅小
　　　渡江雲
西風吹楚甸四山净緑萬籟起秋聲捲簾當晚霽倚遍
闌干慘惻望鄉情紫桑舊菊為誰猶擢金英愁對他一
江流水衮衮向東傾　凄清天邉孤雁甚處飛來到中
庭落影雲路遥歸程難計離恨空縈斜陽冉冉低喬木
但暝色揺動簷楹還又見花間露滴瑤瓊
　　　帝臺春
凉雨新沐秋花遍牆角門對逺山山帶斜陽蔥蘢相屬
明月今宵已自滿又争奈素娥幽獨向天涯望月興懐
愁多如簇　年嵗促歡去速意易足事難續鏡掩懶重
開縱春風也不鮮染黄成緑隴首孤雲去無際草上露
華白如玉且深下紅簾倒金樽醽醁
　　　浣溪沙
嫋嫋西風吹草黄踈踈零雨泫花粧驚寒鸚鵡喚人忙
　雁影兩行衝月落蟲聲一部和更長博山煙冷思茫
茫
　　　千秋嵗(送别/)
淡烟平楚又送王孫去花有淚鸎無語芭蕉心一寸楊
栁絲千縷今夜雨定應化作相思樹　憶昔歡游處觸
目成前古良㑹知何許一盃桑落酒三疊陽關句情未
了月明潮上迷津渚
　　　驀山溪
三更鳴雨濕透桃花臉珠箔未登鈎早飄落猩紅數㸃
碧雲如夢人去已無蹤金泥鳳玉蟠龍寂寞蛛絲檢
𤣥華柔軟總被秋霜染夜擁寒衾耿青鐙膏凝暈閃銅
壺漏水應是接天河一聲去一聲來空把重門掩
　　　長相思(嘉興道中/)
草青青麥青青草穗髙低麥穗平黄花相間明　山禽
鳴水禽鳴禽鳥與人同有情不堪聞此聲
　　　浣溪沙
春半江城不見花也無楊栁可藏鴉青煙碧草到天涯
　過雨郊原啼布穀始雷池沼出鳴蛙清明寒食客思
家
　　　摸魚兒
洒軒窻數聲踈雨霎時驅退殘暑碧江風過龍鱗起天
際白雲如絮人老去但説道秋來先自傷心緒故郷何
處望不見淵明菊荒三徑盡日漫凝佇　新凉夜兔影
澄清漢渚寥寥鴻雁飛度莎雞絡緯閒相妬催得鬢絲
千縷芳草渡還又是蒼烟緑水連紅樹榮名幾許隨分
莫求多五湖有路波浪未應阻
　　　祝英臺近
翠烟收珠露下星漢共瀟洒桂影徘徊白雪粲簷瓦故
鄉渺渺青山茫茫緑水又争奈流年如瀉　嫩凉夜尚
有萱草餘花芳菲臺榭銅篆香殘絳蠟散輕灺漫説花
解忘憂憂多花少更不分被風吹謝
　　　怨王孫
兔魄又滿天長雁短露槿驚寒夜蟬怨晚知有多少閒
愁在心頭　白雲飛盡秋無際花滿砌鐘鼓重門閉前
年舊事轉盼已逐東流水悠悠
　　　二郎神
捲簾邀月漸夜永凉生珍簟看露出青莎煙凝碧樹的
皪殘螢數㸃老景逢秋兼多病怎免得長懐短念辜負
却故園千山松桂一池菱芡　門掩寂寥滿地餘花紅
糝睠翠被香收玉觴塵涴背壁蘭缸自閃馬角不生烏
頭難素心佀風旌長颭休怪他敗葉寒螿相應替人悽
慘
　　　霜葉飛(七夕/)
鯉魚風起津梁㫁盈盈一水難渡藕花相向自成蓮誰
道中心苦又不覺明星在戸鵲橋横跨黄姑渚怕喜極
悲生似那日匆匆再把歡笑辜負　堪恨桂闕姮娥乘
雲驂霧便踏龍尾先去碧雞啼罷鳳樓寒早漏聲催鼓
盼油壁香車駕了踟蹰欲上頻回顧但暗滴真珠教向
人間散成飛雨
　　　少年遊
清風收雨輕雲滿月凉氣入幽窻亂葉吟朝飢蟲啼夜
各自奏新腔　孤鴻又向天邉落歸夢阻滄江百結愁
腸兩行絲鬢寂寞對清缸
　　　小重山
説道多憂解瘦人眼中雙别淚怕沾巾白蘋紅蓼滿江
濱空搔首何處是歸津　感舊却怜新情懐都不似少
年春野花園栁共埃塵盈尊酒取醉莫辭頻
　　　漁歌子(為趙徳懐賦/)
麥秀蔪蔪野雉飛沙頭新栁葉如眉風澹蕩水漣漪正
是溪魚上釣時
二月桃花紫錦香一聲啼鴂萬蜂忙歌欵乃濯滄浪有
酒無愁醉不妨
烟雨樓前溪水生少微山下雜花明楊栁岸小舟横緑
隂如幄聽啼鶯
漠漠風花撲面飛萋萋烟草送人歸彭澤菊首陽薇白
酒蒼苔獨掩扉
雨聲一夜水漫沙垤鸛長鳴蟻出窠汀荇葉石榴花隨
意漂流擁釣槎
蒼嶺松花結子成南明山色翠相迎游客思故人情不
是陽關墮淚聲
三寸時魚碧玉鱗滿汀芳草緑羅茵楓葉渚荻花津笑
殺黄埃馬上人
　　　滿庭芳(清明/)
積雨沈春昏烟酣晝不知還又清明榆錢栁絮相逐鬭
輕盈芳徑莓苔漸滿青蘋與白芷俱生疎籬畔海棠間
竹有箇鵓鳩鳴　寛心應是酒酒衝愁陣彊似竒兵愛
星星白髮知我生平底用登樓看鏡誤身世只是虛名
空凝佇落花如雪雲霧鎖髙城
　
　
　
　
　
　
　
　
　
　
　
　誠意伯文集巻十二
欽定四庫全書
　誠意伯文集卷十三
　　　　　　　　　　　　　明　劉基　撰
　　春秋明經上
　　　公朝于王所仲孫羯㑹晉韓不信云云城成周
春秋與諸侯之覲王而惜王所之非其地與大夫之勤
王而傷王城之同于列國夫趨事赴工者臣子之所當
為至於天子之守則有先王之遺法焉襄王下臨僖公
有王所之朝春秋書公而成其為朝謂天子在是諸侯
不可以不朝也然不言明堂而曰王所則所非其地異
乎先王方嶽之禮矣敬王命城王都而諸大夫有成周
之城春秋列書大夫之名氏謂天子有命諸侯不可以
不從也然不言京師而曰成周則同于列國而異乎先
王作京之意矣然則流水之朝宗葵藿之向日固臣子
之至情也而下堂以見諸侯與城郭溝池以為固者又
豈天子之盛事哉嗚呼此聖人之所以不責諸侯大夫
而深不滿于王室之意與是故至于岱宗肆覲東后天
子巡諸侯之守者然也未聞下勞諸侯而臨於非所之
地也王命仲山甫城及東方天子撤諸侯之封者然也
未聞請於諸侯以城其所都之邑也平轍既東周綱解
紐歸祊邑易許田而朝覲之禮委諸草莽賦黍離歌束
楚而二雅之音變為國風於是霸圗興而王道絶矣推
原其由豈非天王自失其道而致之哉觀春秋之所書
然後正本澄源之意可得而知矣且蠻夷猾夏寇賊姦
宄惟是大侯小伯所當攘斥非異人任則夫城濮之勲
因其獻俘而錫命之賜之弓矢以旌其勞可也何至屈
萬乗之尊親舉玉趾以勞晉侯于踐土乎縱自輕也奈
宗廟何成康之時廵冝不如是春秋安得不以為貶哉
然而君雖失禮臣不可以不盡其敬是故諸侯就朝雖
無為龍為光之盛而冠冕佩玉覲天威于咫尺猶足以
明水木本源之義謂非東遷以後之美事不可也是故
我公書朝以成其禮故曰春秋與諸侯之覲王而惜王
所之非其地也嬖子匹嫡亂生不夷惟是二三大臣相
與僇力以不隕墜則夫定位之後所當夙夜夤畏任賢
脩政以圗轉危而為安也何至以四海之廣請城其都
以為固乎徳則不競城郭何為周公之作洛宜不如是
春秋又安得而不譏之乎然而上雖失政下不可以不
奉其令是故大夫㑹城雖有弗躬弗親之責然版築雉
堞服王事而靡盬亦足以存宗邦翰屏之典謂非王室
亂以後之美事不可也是故諸大夫書名以達其義故
曰春秋與大夫之勤王而傷王城之同於列國也夫春
秋天子之事也故其自治嚴而待人恕惟其自治之嚴
故周之不振為可貶惟其待人之恕故或成其朝或與
城而無責焉雖然二百四十二年之間書公之朝者有
二而皆于王所則言外之意可見矣書大夫城成周而
無諸侯則屬辭之法又可見矣然則二役也謂之免於
貶可也而或者謂為美之則豈聖人之意哉故嘗攷之
周室在襄王則有子帶之難在敬王則有子朝之難子
帶之難惟書天王居鄭至晉文納王則不書盖以是為
臣子之常也子朝之難始末皆書而以城成周終之是
果足以為美哉嗚呼齊桓首止之盛不可及已得如晉
文亦庻㡬矣至于晉侯午者又文公之罪人也
　　　築郿大無麥禾臧孫辰吿糴于齊新延廏
諸侯興不急之役以空其國而取給于人猶不戒焉春
秋比事而書之以示饑也夫國以民為本而民以食為
本可不相時而輕用其力也哉莊公妄興築郿之役而
不計國儲之虚實至于麥禾皆無而當國之大夫親徃
告糴于齊其事急矣而明年之春又新延廏何其輕慢
國本至于此極乎春秋比而書之而魯之君臣無務農
重糓之實而有傷財害民之政可見矣云云古之為國
者必時視民之所勤民勤于力則工築罕民勤于食則
百事廢未聞以凶年而興不急之役也三年耕必餘一
年之食九年耕則餘三年之食未聞在位二十八年而
無一年之積也魯之莊公則不然矣以峻宇雕牆為無
損以節用時使為無益也是故築郿之工未畢而倉廪
已空告糴之跡猶新而延廏復作曾謂君國子民之道
而若是乎宜其見譏於君子矣且築者剏作邑也城邑
所以禦暴非時與制不敢興也况於無故而築邑乎莊
公不視嵗之豐凶而有築郿之役不知其何為也若曰
禦暴保民則魯國無故茍無令德太行孟門且不可恃
而况於郿乎若曰虞山林藪澤之利則非君人之心矣
未㡬而倉廪盡竭麥禾俱無無而曰大顆粒不存之詞
也然後皇皇焉無所措其手足而臧孫辰奔吿于齊以
請糴焉以千乗之國仰給于他人以活其民可不懼乎
不曰如齊告糴而曰告糴於齊見其情之急也急病讓
夷何足為功適以昭其治名不治實之罪焉耳魯之君
臣盍亦因此而加省矣則又愈不知戒以求於人之餘
而新延廏夫延廏者法廏也養馬之所也凶年飢嵗民
食不給而馬廏是新推此心也不至于率獸而食人乎
故書新延廏于告糴之後所謂時詘舉贏知其用民力
為已悉矣然則莊公之為國也可知矣不然春秋書築
者七而公有其四書興作者九而公有其三書無麥苖
無麥禾而皆見于莊公之世何耶魯十二公䑓苑池囿
之役莫多于莊公而水旱螟蜮多麋有蜚之災皆備于
莊公天人感應之理不誣矣而公終不寤也身死而妻
子不保幾亡其國嗚呼豈他人之咎哉
　　　初稅畝蝝生饑大有年
困民以致災者理之常悖道而獲福者理之變夫天人
感應之理春秋之所深謹也是故螽蝝饑饉國之灾也
魯之宣公廢助法而用稅虐民也虐民而天降之灾宜
矣故初稅畝之年蝝生而饑斯非理之常乎百糓順成
國之福也魯之宣公奪世嫡以有國悖道也悖道而天
降之福異矣故即位之十有六年而大有年斯非理之
變乎在他人以饑蝝為變在宣公則為常在他人以有
年為常在宣公則為變春秋誅亂臣討賊子之法嚴矣
哉商書曰惟吉凶不僣在人惟天降灾祥在徳夫凶人
為不善而致譴焉天道之當然也其或反之者庸非異
乎是故螽蝝之害法所當書而他公皆記有年之瑞法
不當書而獨志于桓宣之冊聖人之㫖淵乎㣲矣且饑
者五糓皆歉之謂也宣公以不義得國懼討于人而竭
力以事齊水旱螽蝝相繼而起於是國用不足而稅畝
之法興焉初者事之始也稅畝者公田之外又履其餘
畝而取之是為什而取二矣以諸侯而擅改先王之法
以國君而行虐民之政由是怨懟之聲上聞于天而戻
氣應之秋蟲未息冬蝝又生蝝者螽之子也螽蝝相繼
于二時嘉穀其有孑遺乎故遂至于饑饉而無以振業
貧乏春秋書蝝生與饑繼于初稅畝之後則是灾也實
稅畝之應而宣公得之非過矣故曰困民以致灾者理
之常也若夫有年者五榖皆熟之謂也宣公以庻孽之
子簒正嫡之位使惡視二子殞于非辜而過市之哭哀
動魯國是上不有王法而下不有宗廟王朝不能施殘
執之刑鄰國不聞有沐浴之請而魯國又無石碏之臣
矣則惟天能誅之耳其乖氣所感兩螽而一旱一水而
兩饑宜也至于是嵗而大有年焉有年而曰大則禾麻
菽麥黍稷穜稑實穎實栗無所不有是果何以致之哉
春秋書大有年於蝝生饑之明年則是福也非凶人之
所當有而宣公得之為反常矣故曰悖道而獲福者理
之變也然則天道僣乎曰非也宣公在位十有八年而
獨是年為有年他年之歉可知矣越明年而宣公死矣
獲罪於天者宣公也魯國之民不可盡絶而周公不可
摧也稅畝矣饑矣而不畀之以有年則周餘黎民何罪
乎天非為宣公而有年也夫豈僣耶或曰春秋之法當
事不書惟變則書之桓宣之有年志變也則桓宣之水
旱螟螽乃為常矣何以亦書之乎曰春秋天子之事也
天人相與之理懼灾思患之意治惡人矜小民之道無
所不備是故觀凶灾之迭見于二公則知天道之不僣
而為惡者知所警觀有年之獨見于二公則知惡人之
不可容於世而操刑賞之柄者可以知所主矣嗚呼至
哉故曰孔子成春秋而亂臣賊子懼
　　　晉郤缺帥師伐蔡戊申入蔡諸侯盟于扈
伯主能以力治貳國而不能以義討罪人春秋比書而
自見也夫諸侯從夷固伯者之所當問而弑逆之惡又
烏可舍而不討也哉晉靈之時蔡從楚以次厥貉罪也
故郤缺帥師伐蔡而入其國力有餘矣夫何齊有商人
之亂則諸侯為㑹于扈而受其賂何不以所治蔡者治
齊乎春秋書伐蔡入蔡于前而不序諸侯於盟扈之役
知晉之所以力爭諸侯者不過求逞其私耳豈其知有
義哉嘗謂天下之事有重有輕故伯者之治有緩有急
是故不能三年而緦小功之察謂之不知務失肩背而
養一指則為狼疾人矣今也商人弑君告於諸侯已及
朞矣伯主無致討之令而大夫無沐浴之請何其乆也
必有以也一旦上卿授鉞韅靷鞅靽出自絳都意其事
之在齊也既而義旗不指于營丘之邦馬首乃瞻于淮
西之境諸侯不無惑矣師及于蔡蔡人未服而以戊申
之日鼓而入其國都以百里之侯邦倚荆蠻之勢援未
易破也今以孤軍攻之而城郭失其守甲兵失其衛使
蔡侯泥首受罪以為城下之盟謂晉師不強而若此乎
茍以此衆聲齊之罪師直而壯若舉江河以沃炎火商
人之血何足以汙斧鉞耶奈何諸侯之㑹于扈名為討
齊實以取貨謂其力之不足乎則八國諸侯非直一郤
缺之師也惟其不以賊為賊而甘與賊為徒也是故于
扈未盟天下猶有所望而齊猶有懼也及夫于扈既盟
然後天下絶望而商人成為齊侯於是變討罪之師為
成亂之㑹是舉諸侯而為夷狄之行矣不亦甚哉春秋
於伐蔡而書帥師書伐書入則其力之有餘可知盟扈
畧諸侯而不序則其義之不足可見而後討賊之功不
足以盖其縱賊之罪矣嗚呼中國之所恃以制夷狄者
禮義而已有賊不討禮義亡矣雖得百蔡何益哉厥後
遂習為常至于陳夏氏之亂方以㑹狄為務而楚莊遂
為辰陵之盟晉卒無以為伯其来非一日矣今觀入蔡
之役不足以離蔡于楚而盟扈之役反足以使魯從齊
則晉人見利忘義之效也向使晉靈能移伐蔡之師于
齊而冀缺能推不可以怠之心以納忠于盟扈之際則
晉之世伯視文襄有光矣豈其有邲之敗哉噫
　　　考仲子之宮初獻六羽繼獻六律又以郜鼎納
　　　　于太廟
正樂用于别宫而非禮陳于祖廟聖人據事書之所以
傷魯之衰也夫禮樂者國家之本不可一日紊也隠公
立宫以祀仲子而樂舞之數用六用六雖正而獻于妾
母之宫則非其所矣桓公奬亂以立宋督而取郜大鼎
之賂求賂立賊而納于先君之廟豈不為己甚乎夫君
子之事其親也造次必以其禮然則魯人之待周公魯
仲子之不若矣嗚呼悖哉夫媵妾不可以為夫人未聞
違禮立宫以祀之也宗廟禮法之所在未聞昭違亂之
賂於其中也魯於春秋號為秉禮而若是乎此聖人之
所為懼而春秋之所以深謹也盖仲子者惠公之妾也
惠公元妃孟子既入於廟則仲子無祭享之所矣若以
庻子為君為其母築宫而使公子主祭之典言之則仲
子非隠之母安得為立宫乎至其歌舞之數則於别宫
不敢同於羣廟而降用六羽自當時言之盖以為得禮
矣以王制論之則諸侯用六奚取於仲子之宫哉今也
六羽獻於妾母之前而羣公之廟用八自若曾是以為
禮乎春秋因其始成而祀書曰考仲子之宫既正名其
為非禮矣獻羽而書初者以見前此未嘗有六佾之舞
所謂因事以明用八之僣也若夫太廟者周公廟也曾
謂周公而享非禮之祀乎猶有鬼神而以不義之物陳
于公前公其無所依矣不孝孰大焉桓既簒兄而立而又
推其惡以及於人於是偕齊鄭之徒成宋督之亂而取
其賂器置于周公之廟是死周公也不惟䙝祖宗之靈
而又以教其百官習為亂倫逆理之行亂臣賊子得志
而無忌憚至于此極哉春秋書取郜大鼎于宋取者得
非其有之稱又書納于太廟納者不受而彊致之謂日
以戊申深謹之也夫六羽者當用之樂也而在仲子之
宫郜鼎者違亂之器也而在周公之廟四方之人將於
魯乎觀禮而魯之禮若是哉此春秋之所為懼也因循
至于僖公而有禘太廟致夫人之舉文公而有大事太
廟躋僖公之事仲子猶别立宫而成風則直致之于太
廟仲子猶降用六羽而成風則直用天子之大禘禮樂
之紊既不可言而亂倫逆理之事紛紛然於周公之前
陳焉何周公之不幸至於此哉周家之禮公所制也而
公之子孫若是他國復何望哉嗚呼此春秋之所以假
魯史而作也夫
　　　公㑹齊侯伐莱公至自伐莱大旱
人君以不義勞民為可危故天應之災為可懼甚矣乖
氣之能致異也魯之宣公以簒得國故屈已以事齊今
又勞民以㑹齊而伐莱夫何義乎公既告至而國内大
旱庸非嗟怨之氣上感于天而致之乎春秋書伐書至
於上以著宣公之罪繼書大旱於下以見天道之應不
可誣也云云嘗謂善惡之事作于下而災祥之應見于
上此天人相與之至理也是故僖公以務農重榖為事
而三時之不雨不足以為其害莊公以峻宇雕牆為務
而一時之不雨即可以為之憂天之於人各以類應其
可忽哉今宣公之得國既獲罪于天矣况於即位以来
煩其兵役凟其交際虚内事外而不恤其民乎則天降
之灾宜矣齊為不道狡焉思啟封疆故為伐莱之舉其
所以召兵于魯者恃其有援立之私恩也宣自㑹于平
州以後奴役于齊非一日矣今又動魯國之衆徃為之
役以伐無罪之莱外結釁于逺人内賈怨于百姓則是
行也寧不危哉幸而得歸反行飲至以告于先君之廟
甚哉其怙惡也軍旅之後必有凶年盖其愁嘆之罪怨
憤之氣上徹于天而戾氣為之應乎是故伐莱方至旱
暵已作旱而曰大必至於滌滌山川而不可沮非直僖
文不雨之兆也春秋以大旱書者抑旱而不雩耶是無
憂國恤民之心也雩而不雨耶是見棄于天矣宣公造
惡不悛而流毒於其國若是哉聖人比而書之所以哀
魯國之民也雖然宣之虐用其民不特此也伐莒取向
伐邾取繹改助法而用稅非一事矣天之示變亦不特
此也螽之見經者三饑之見經者二至於大水蝝生亦
非一端矣春秋備書于經然則為君而不仁不義者亦
可警矣故曰天灾流行必不於有道之國豈不信哉
　　　鄭伐許鄭伯伐許
諸侯之陵虐小國春秋狄之于前而爵之于後皆以著
其惡也夫春秋之法有加貶而後見其罪者有直書而
罪自見者惟明乎屬詞比事之意斯得之矣鄭人為許
之小弱也每肆暴以伐之皆罪矣故我成公之三年書
鄭伐許以其一嵗而再動干戈為惡已甚故稱國以狄
之所謂加貶以見其罪者也及其明年襄卒而悼立矣
䘮未踰年而復伐許其惡非不甚也然自鄭伯而不貶
所謂直書而罪自見燕之書爵又見其釋服從戎有忘
親之罪焉由此觀之春秋之法可知矣嗚呼王澤竭伯
功淺小國之廹于大國春秋深傷之也許以太岳之𦙍
密邇于鄭鄭莊怙其詐力託為鬼神不逞之詞入其國
而披其地其所以不遂殄其宗祀者東遷之初尚以滅
國為重事故未敢䝉首惡之名然而竄逐其君置許叔
于東偏而公孫獲處其西制其死生之命雖有存許之
名亦何異于滅乎其後許叔因亂竊入未㡬而齊伯興
故得保其遺祀以俟他日鄭人盖以許為俘邑久矣特
畏大國而未得逞其志耳以義言之許者先王所封之
國鄭安得而虐之哉今鄭襄既背中國而事楚遂藉強
夷之勢肆虎狼之心一嵗之間再加兵於許國不思已
之見陵于晉楚者亦惟國小而弱之故可不自反而以
是施于蕞爾之男邦乎是與夷狄之所行無以異矣春
秋狄之所以誅其不仁之心也襄公既沒悼公所宜改
惡從善以自新也奈何父䘮甫葬遂以吉禮從金革之
事以肆其毒于許夫許之與鄭非有不共戴天之讎何
至伐之若是亟哉忘䘮非禮陵弱不仁干大國之怒不
智卒之交訟楚庭以中國之君而聼于夷狄之大夫然
則鄭伯之自伐亦甚矣春秋於襄之伐許雖書之于公
子去疾帥師伐許之後而其惡未著故必貶之而後見
若夫悼之伐許則上書葬鄭襄公而繼之以鄭伯伐許
則其罪已明不必貶矣故曰惟明于屬詞比事之義斯
得之矣大抵春秋之法既貶則多從同是故晉之伐鮮
虞也既于昭公之十二年狄之矣至于十有五年荀吴
之伐則直書之盖與鄭伐許鄭伯伐許之書法同矣雖
然許獨無可議者乎茍能修徳行仁以保其國何畏乎
一鄭而乃恃楚以為安他日楚有亡郢之禍而鄭遂有
滅許之師而葉夷白羽容城之遷俱無益焉嗚呼觀逺
臣以其所主棄中華之禮義而附夷以為安夫何社禝
之能守哉
　　　陳侯使袁僑如㑹陳人圍頓陳侯逃歸
貳國背夷以即夏乃不量力而陵小國又不守義而叛
伯主此春秋之所惜也夫為國以禮其可不慎而輕舉
哉陳之成公背楚從晉而使袁僑聽命于鷄澤之㑹可
謂知所嚮矣至于哀公乃興圍頓之師以挑楚人之怒
及夫于鄬有㑹諸侯方急于陳而又效匹夫之事脫身
以逃則其舉不中禮甚矣是故書陳侯使袁僑如㑹見
其背楚而從晉也陳人圍頓見其無故而怒楚也陳侯
逃歸則又背晉而從楚矣五嵗之間一来一徃君子盖
有取于成而深不滿于哀焉是故袁僑如㑹而稱陳侯
之使致其志也圍頓而稱人貶也逃義曰逃逃者匹夫
之事也由此觀之予奪見矣嗚呼陳以有虞之裔列在
三恪雖其國邇于楚然春秋之初楚患已及蔡鄭猶未
至于陳也齊桓之伯陳無事于四鄰故獨倚齊以為安
桓公即世穆公首生厲階以倡于齊之㰱則延盗入室
職陳之由由是而取焦夷由是而圍宛丘則陳實自取
之耳尚賴晉文之興而踐土如㑹得以自㧞于蠻夷之
汙不幸而有靈公之禍中國無伯而陳遂專屬于楚亦
可哀已今也晉悼復文襄之業實中國之大幸矣陳侯
厭楚之暴而憣然改轍雖不能躬来聽命于壇坫之間
而袁僑之使亦足以見其向華之實以二十餘年服楚
之國一旦不召而来春秋能不與其出幽谷而遷喬木
乎彼楚也怒陳背己未敢聲兵来伐而姑使頓間陳者
何耶侵欲之暴其曲在已故未有詞以加陳也為陳計
者脩明徳政堅事伯主而睦四鄰蕞爾之頓亦何以伺
其隙哉不知自反而肆其兵威以圍頓不思頓小于陳
而陳小于楚頓固非我敵也而我豈楚敵哉昔在穆公
嘗以頓故受得臣之圍矣今而圍頓無乃履其覆轍乎
遂使楚人得以有詞于我而陳國從此不遑寧處伐而
繼之以圍陳雖噬臍亦知無及然當是時晉君方明諸
侯聽命始之以戍而繼之以救未嘗頃刻而忘陳也今
又合諸侯于鄬亦惟陳故之以茍能完守以老楚伏信
以待晉猶可為也奈何以千乗之君效匹夫之舉背先
君之成徳棄儀衛而逃奔是下喬木而入幽谷其父析
薪其子弗克荷負春秋至是不得而不責之矣盖嘗論
之春秋之時陳與蔡鄭皆困于楚之國也而其受患之
故多在於不量力以召侮是故鄭之見伐始于侵蔡而
蔡之被圍由于滅沈不思小國之見陵於我亦猶我之
見陵于楚也惟不能推已及人以至於此是故陳人圍
頓獨加貶焉盖圍國非將卑師少所能辦而書人焉其
貶明矣雖然晉之與楚争者陳與鄭也自于鄬以後而
陳遂終于從楚悼公之志盖自以得鄭為足矣晉人曰
有陳非吾事也無之而後可魯人曰陳不服於楚必亡
論而至此則陳之不能自㧞為可矜而不能㧞陳于楚
則亦伯者之罪也
　　　城費叔弓帥師圍費
大夫役民以強私家而無以制倍臣之横可見其出乎
爾者之反乎爾也甚矣上行下效之㨗于影響也季孫
宿為政于魯無故役民以城費不過欲強其私邑以弱
公室也豈意至于意如而南蒯據之以叛叔弓帥師圍
之有如敵國其效豈不深切著明矣乎君子曰所惡於
下毋以事上所惡于上毋以使下觀季孫之所為亦可
為不能事君者之戒矣夫先王之制大都不過參國之
一中五之一小九之一所以示強幹弱枝之道而魯亂
之所由生也昔者季友受費于僖公至是九十年矣未
嘗有疆塲之虞也無故役民以城之且當農事方殷之
月何其急耶是季孫宿之欲斵䘮公室惟恐其弗及也
是故乗叔孫之媢已而興版築之功君且不顧於民何
有哉一旦百雉之城溥彼東土而龜䝉之境如兩國焉
由是而三分公室有其一由是而四分公室有其二惟
其所欲而為之夫孰得而制之哉而不思南氏之世為
費宰亦猶季氏之世為魯卿也彼南蒯之欲出季孫亦
猶季孫之欲僣其君也叔弓以國卿動魯國之衆環而
攻之則向日之溝池雉堞反為他人之守亦獨何哉出
乎已者之反乎已不可誣也春秋書城費于襄公之時
而又書圍費于昭公之世所謂屬詞比事原始可以知
其終矣故曰禄之去公室五世矣政逮于大夫四世矣
故夫三桓之于孫㣲矣夫三桓實分公室而子孫以㣲
何耶下陵上替雖令不從此其效也或曰春秋不登叛
人南蒯以費叛而不正其罪何也曰謂春秋法不書内
叛但書圍則叛可知此胡氏之說其或有未盡歟按左
氏南蒯謂子仲吾出季氏而歸其邑于公子更其位我
以費為公臣則蒯之叛叛季氏也非叛公也季氏無君
之人安得以叛名蒯春秋亦安得以叛討夫謀去意如
者哉不然公山弗狃以費叛召孔子而子欲徃何耶
　　　公至自晉晉侯使士匄來聘杞伯来朝邾子来
　　　朝築郎囿
交情睦於外而逸樂肆于内觀春秋比事之書可以知
望國之所以衰矣夫國家閒暇乃脩明政刑之時而勞
民以自奉則豈君人之道哉成公之末年至自朝晉而
晉侯即使士匄来聘大國睦矣既而杞伯邾子相繼来
朝小國睦矣四鄰和睦國家無故不於此時立政立事
以新其國乃役民以築鹿囿夫何為哉君子以是知成
公之終于不振而已矣嘗觀成公在位十有八年之間
國内多故甚矣方其即位之未㡬也赤棘有盟而東虐
于齊戰鞌幸勝而南辱於楚比年朝晉而汶陽之田終
失于韓穿之言僕僕從役而沙隨之㑹又中於僑如之
讚㑹葬而見止来聘而及盟其所以困心衡慮者亦云
至矣何獨無憤悱自強之心乎幸而晉悼新立矯厲公
之虐政復文襄之故業推親親之心以仁我是以公之
如晉至不暖席而士匄之聘踵及魯庭以伯主之尊報
禮於魯惟恐或後晉之待魯非復昔日比矣于是杞伯
邾子之朝項領相望自吴伐郯之歲曹伯来朝之後諸
侯不至魯庭者十年謂魯之不見重于大國也今而驟
来庸非為晉重魯之故與大國来聘而小國來朝公之
困辱至此可少殺乎則當居安思危鑒已徃之不逮圗
將來之日新明徳脩政懐保小民維其時矣不此之圗
而槃樂傲怠如恐不及當農事之方殷役丘民以築囿
囿曰鹿囿者養鹿之所也虞山藪之利以奉耳目之娱
而不知國政已落三家之手雖有臺池苑囿其能獨樂
之哉春秋比而書之義自見矣厥後昭公之即位也魯
亦未有事也七年而公如楚八年而叔弓如晉九年而
仲孫貜如齊大國睦矣而郎囿築焉無乃效成公之尤
乎詩曰且以喜樂且以永日宛其死矣他人入室築囿
未㡬而周公之魯為季孫之魯矣他日定公亦築蛇淵
之囿於墮三都之日卒使聖人去魯而一變至道之國
終分崩離柝而不能守叔孫有言曰無囿猶可無民何
為而魯之諸君不悟也哀哉
　　　蔡侯鄭伯㑹于鄧公及戎盟於唐公至自唐
徳不脩而懼外患者為可鄙身不正而結外交者為可
危夫天下莫大于理莫強于義也曾何㑹盟之足恃哉
蔡鄭與鄧為楚彊而懼則相與為㑹于鄧而不自省其
徳之不脩也不亦鄙乎魯之桓公簒其兄而立則徃與
戎盟于唐而不自念其身之不正也不亦危乎是故于
鄧之㑹特書於經而于唐之盟謹書其至聖人之意見
矣嗚呼方叔元老克壯其猶吾聞荆蠻之来威矣未聞
私為㑹聚而懼之也元戎十乗以先啟行吾聞戎狄之
是膺矣未聞刑牲㰱血以要之也而况於時㑹發禁行
人掌其事非列國之所得專司盟之法太史藏其約非
諸侯之所宜用也哉今也蔡鄭之為㑹于鄧不過謂我
之封境密邇荆蠻而篳路籃縷之衆實蕃有徒惟我有
邦所當協比以為輔車相依之勢自常情觀之其策未
為失也君子則曰惟徳可以自強茍有令政則湯以七
十里無敵于天下矣何不師之而安其所以危乎事醜
德齊莫能相尚而徒以㑹聚為能事陋矣哉三國之所
為也春秋直書其事雖無貶詞而鄙之之意自見于言
外矣若夫魯桓之及戎盟于唐得無謂已得國本以不
義而狼子野心之種實處東郊我位新定所當脩睦以
市繼好息民之譽自常人言之以為不足責也君子則
曰夷狄之有君不如諸夏之亡也彼諸侯之甘心同惡
者無可望矣安知禍之不在此乎要言既畢反行飲至
以告先君之廟幸矣哉桓公之此行也春秋先書及以
志其欲在魯終書至以志其幸而得歸而危之之意見
矣觀之諸侯已不能自強矣觀之望國又有甚焉則夷
夏盛衰之勢判矣嗚呼濫觴不塞必致于滔天之憂履
霜不謹無惑乎堅氷之至他日盟于齊而戰於泓次厥
貉而盟辰陵甚而至於問鼎於周室則楚之勢愈盛向
使蔡鄭之徒能思所以自強吾固知其不在此也異日
侵濟西而為魯患阻燕貢而逐曹君極而至于敗劉康
公之師則戎之抗莫遏向使中國無間可乗吾又知其
未至此也詩曰枝葉未有害本實先撥憂國者盍亦以
禮義為尚不然何華夷之足辨哉
　　　鄭人侵宋宋人齊人衛人伐鄭荆伐鄭㑹齊侯
　　　宋公云云同盟于幽
貳國背好以啓華夷之交争外夷猾夏而速諸侯之從
伯此世道之所以變也夫夷狄之陵中國豈無其故而
列國之成為伯亦豈無其由哉故我莊公之時鄭人棄
二鄄之好而聞齊以侵宋於是諸侯有伐鄭之舉未㡬
而荆亦伐鄭則華夷之争鄭非由鄭人侵宋以啓之歟
荆既伐鄭而後于幽之盟出於諸侯之所同欲而齊伯
成矣然則来齊楚之爭者鄭也而成齊桓之伯者荆也
比事以觀豈不信哉古人有言國必自伐而後人伐之
也其鄭之謂乎又曰為淵驅魚者獺也為叢驅爵者
鸇也其楚之謂乎我莊公之十年齊宋實始為郎之次
其年荆亦敗蔡于莘儼然有與君並興之勢矣越四年而
荆入蔡於是乎有二鄄之㑹諸侯之心盖已凛凛畏楚
而思倚齊以為安矣鄭何為者玉帛之好方殷而干戈
之念又起間諸侯之有事于郳而侵宋潜師以掠人之
境何名也是時宋方睦于齊師而加宋齊必救之鄭豈
不知此哉而侵宋焉是謂自作孽以動天下之兵也未
㡬而諸侯之師至矣以一旅之侵易三國之伐鄭之為
謀疏矣不思既暌于齊而又取輕于楚遂使荆尸乗廣
之卒鳴鐘撃鼓公然問其緩告之罪而滎陽京櫟之間
自是多故向使鄭人能守二鄄之好則唇齒之勢方固
楚安得而輕犯之哉故曰貳國背好而啓華夷之交争
也若夫齊之圗伯固未能卒有諸侯也北杏之㑹宋人
旋叛二鄄之役鄭又貳心屢㑹而不敢為盟知人心未
可以強一也及夫荆患至鄭則天下諸侯皆有無厭及
我之慮矣於是大國若宋衛小國若滑滕逺國若陳許
望國若魯無不皆来而鄭伯亦不敢不親至矣於是相
與為盟且謂之同而無不從齊之國矣向使楚患未至
于鄭則桓公之伯烏得而遽成哉故曰外夷猾夏以速
諸侯之從伯也春秋書曰鄭人侵宋責之也三國伐鄭
而書人將卑師少也荆伐鄭狄之也盟於幽而書同同
欲也諸侯書爵與之也不書我公諱失信也聖人予奪
之意見矣嗚呼以列國而主天下之政豈春秋之所欲
哉不得已也則世道之變可勝言哉雖然吾於齊桓伐
鄭之事不能無憾也鄭突以簒而有國當討也使桓公
能請于王而正其罪不亦美乎而公之志止於得鄭而
已耳伐鄭以討其侵宋執鄭詹以問其不朝於天下之
大義無與也論者謂召陵之役不問楚之僣王而問包
茅之不入盖伯者之茍且大抵類此不然九合諸侯一
匡天下其功盛矣何仲尼之門羞稱之哉
　　　齊仲孫来齊髙子來盟
外臣之来望國其受命同而所行異春秋因其得失而
予奪之矣夫以道事君者忠之大也仲孫髙子皆齊大
夫仲孫之来名為省難髙子之来名曰謀魯其受命而
来也皆非有定難安危一定之辭也春秋略其君臣之
常詞而不稱使無以異也然仲孫不勸其君急于討賊
而俟其自斃髙子至則平魯難而定僖公使魯國賴之
以安是仲孫不能匡君以義而髙子則能權而合宜故
春秋一則直書曰来而不言其故一則美而稱子且曰
来盟則二子之得失可見矣仲尼曰君使臣以禮臣事
君以忠謂之以禮則不可為私也謂之以忠則不以趨
走承順為恭而以責難陳善為敬也然則仲孫髙子之
得失豈不昭昭矣乎夫齊之與魯親則甥舅且鄰國也
魯國有難齊可以坐視之乎而况于盟幽之役齊既以
伯主自任昭大神要言焉於是乎授之諸侯將何為耶
天禍魯國莊公即世而嗣子弗終無所歸咎魯之臣子
方將有討而力不足則大國是望而已矣桓公不脩乃
職而有乗亂取國之心乃使仲叔来魯陽以省難為名
而隂行窺覘之計伯主之義豈若是哉仲孫之言曰不
去慶父魯難未巳則既知罪人之所在矣則勸其君共
行天討不可後也乃曰難不已將自斃固將坐而待之乎
雖有務寧魯難而親之之言不足以盖其幸灾養患
之罪矣卒使巨姦稔惡無所忌憚而武闈之禍再作向
使仲孫能勸桓公早為之所豈至是耶春秋不言其故
而止曰来則其來之無名可知矣閔公無禄魯國無君
桓公又使髙子將南陽之甲至魯而謀其國其所以命
髙子者想不異於仲孫矣而髙子則不然君之命我雖
無一定之言而我之事君豈可不引之以當道哉與其
取魯以失天下之心孰若安魯以昭吾君之令徳哉於
是制其閫外之命魯未有君我是以定公子申之位魯
難未巳我是以有鹿門吏門之城魯民未安我是以和
其不協而為之盟使周公之社禝賴以不墜而齊侯獲
存亡繼絶之名於天下嗚呼事君若髙子真所謂大臣
哉若仲孫者可謂具臣而已矣故春秋特褒之而稱子
且曰来盟見其權在髙子而髙子又能行權以合乎善
非若仲孫之比矣或曰仲孫以省難来安知其隂行窺
覘之計乎曰觀桓公之問曰魯可取乎則知之矣曰然
則仲孫何以稱字而不貶乎曰仲孫雖不能勸君以討
賊而亦未嘗納君於惡也故曰君其待之非也而曰君
其務寧魯難而親之則是矣故以仲孫方之髙子則不
足若加貶焉則有勸桓公乗時以取魯者又將何以罪
之哉此又輕重之權衡也故曰春秋非聖人莫能脩之
夫豈可以茍言哉
　　　晉人執虞公
諸侯徇利以失國乃其自取之也夫有國家而以利為
利未有不失之矣其虞公之謂乎虞公貪璧馬之賂而
從晉以滅虢虢亡而虞亦隨之春秋書曰晉人執虞公
言以衆人執獨夫也夫以千乗之國爵為上公而晉人
執之如一夫然非虞公自取之乎觀聖人之所書可以為貪
利者之戒矣夫虞太王之昭也晉于是乎滅虞矣則不
言滅而止言晉人執虞公何耶盖滅者亡國之善詞上
下之同力也上無明王下無方伯諸侯而有壤地褊小
困于強暴力不足而失其國非其有以致之則書滅以
見滅之者之罪如譚遂弦黄之類是也若夫虞公則異
于是矣以堂堂上公之尊君百里之地夫孰得而犯之
哉今也重貨財而輕兄弟信邪說而違忠言璧馬既入
而滅虢之師遂起不思下陽滅而虢不能為虢虢滅而
虞不能以為虞輔車相依唇亡齒寒宫之竒言之矣而
不聼是愛社禝不如埀棘之璧而視同姓之親不如屈
産之乗也不仁不智無禮無義非獨夫而何哉以千乗
之君而身為獨夫其亡也非不幸矣春秋不書晉人滅
虞而曰晉人執虞公若曰虞地之蘊于晉久矣虞公之
死命制于晉而已矣故左氏曰罪虞且言易也榖梁曰
其曰公者猶下執之之詞也嗚呼利之能亡人國若是
哉人亦有言家必自毁而後人毁之國必自伐而後人
伐之其如虞公矣或曰晉之於虞同姓也衛侯燬滅邢
而生名之虞固有罪而晉得從末减何耶曰滅人之國其
罪易見而貪利以失國其罪難明下陽邑也而以虞晉
滅之為文晉之罪已見矣今又執虞公焉虞公天子之
上公而晉人擅執之是無王也而得為無罪乎春秋不
以梁亡之法書之則亦不以恕晉矣若夫滅同姓之惡
復何待於貶耶
　　　莒人伐我東鄙圍台季孫宿帥師救台遂入鄆
伐國而圍人之邑與救患而入人之邑者皆王法之所
不容也夫兵春秋之所惡至于乗勢以為利尤有所不
當為者矣我襄公之十有二年莒人伐我東鄙而圍台
書伐書圍是罪之在莒也季孫宿受命以救台不受命
而遂入鄆書救而遂入是罪之在季孫矣莒固不義而
魯亦豈為義哉春秋比而書之所以著二國阻兵脩怨
之罪也凡書伐者皆惡其擅兵以為暴也伐而圍人之
邑則又甚矣凡書救者皆善其恤患而解紛也救而遂
入人邑則救不足言而入為罪矣是故蕞爾莒國敢伐
我而圍邑患自外至者也君子固為魯憂之季氏強臣
因救邑而生事患自内作者也魯國之憂至是始大矣
嗚呼龍旂承祀奄有龜䝉魯周公之裔胄春秋之時惟
齊倚其舅甥之故而轉為仇敵其他若宋若衛若晉若
蔡皆不敢以一矢相向者畏周公故也今以僻陋在夷
之莒乃敢執干戈與魯周旋庸非魯人自取之乎于酈
之役季友敗其師而俘其卿莒人不敢報也僖公屈千
乗之尊嫁女于其大夫而自主之又降班失列下與之
盟封境之間雖得無事而辱國亦甚矣宣公以不正之
君貪功徇利以啟爭端莒猶未敢致報畏魯之有齊援
也襄公不務徳政而屬鄫以為私卒致莒人滅鄫而侏
儒有狐紿之敗由是魯之不能為人所料而莒始敢稱
兵伐我矣至于今而圍台乃莒人伐我之三役也間諸
侯之有事背盟好而興戈矛今又伐我而圍其邑莒之
罪不可勝誅矣季孫受命以救台台者我之封邑受諸
先王有民人焉不可以不救也師至而莒圍解振旅以
歸復命可矣乃乗時而遂入鄆無乃怒蹊田而奪之牛
乎尤而效之其罪與莒同矣而擅權生事不有其君非
細故也其患豈止伐我東鄙而已哉春秋書莒人伐我
東鄙圍台所以著莒人之罪繼書季孫宿帥師救台遂
入鄆帥師救台可也而遂入鄆不可也遂者專事之詞
入者不順之意則季孫之罪不可逃矣故嘗論之莒魯
之爭每不利於公而利于季孫厥後乗亂取鄆者季孫
也而叔孫當其討伐莒而取鄆者又季孫也而昭公受
其辱其事盖權輿于救台入鄆之舉矣故曰莒患不足
為憂也而大夫之患深可為魯憂也詎不信哉
　　　衛人立晉
為臣而擅置其君為子而專有其國則皆得罪於王法
矣夫春秋為正名分而作也衛有州吁之亂賊既討矣
其國人不請于天王而立晉是擅置其君也晉雖諸侯
之子無王命而遂立焉是專有其國也春秋書曰衛人
立晉則衛人與晉之罪皆無所逃矣古者諸侯繼世襲
封則内必有所承爵位土田受之天子則上必有所禀
必承國于先君者所以重父子之親必禀命于天子者
所以正君臣之義天下之大倫於是乎在而可以私亂
之乎衛州吁以嬖人之子弑其君而自立諸侯連兵欲
定其位而衛人不以為君凡經八月而殺之于濮謂衛
國之無人焉不可也奈何知其一而不知其二乎此聖
人之所深惜而特起衛人立晉之文也與吾嘗觀衛人
之殺州吁而知春秋之初人心之天理猶明也及觀衛
人之立晉而傷春秋之時人心天理之壤亦自此始也
何也撃鼓其鏜踴躍用兵介先君之寵握百里之權弑
其君而虐用其民有宋魯陳蔡以為之黨其勢未易取
也然而敢即圗之使一徃而陳人遂執以請涖以一告
老之大夫主其謀而國人無不從諸侯無敢沮非人心
天理之猶明而若是乎奈之何討賊之後遽爾相率
自置其君而不使一介行李先於天子視周室如無人
焉則不顧先王之典而陷其君於無王之罪矣彼晉者
宣公也縱不足責而石子賢人也亦不念水木之有本
源乎無他狃於見聞之習而遂以為常也賢者而若是
矣人心天理之壞可勝救乎觀衛人立晉之文繼于衛
人殺州吁於濮之後其為深惜之可知矣是故衛人書立
立者不宜立也所以著擅置其君之罪也於晉絶其公
子言其内無所承也所以明專有其國之非也晉也既
立卒於不令以亂衛國大抵不正其始者必不能善其
終盖亦必然之理矣或曰春秋書立君者二此年衛人
立晉及昭二十三年尹氏立王子朝是矣彼則指其立之
之人而此則言衛人何也盖立子朝者尹氏之私意也
朝不當立而獨尹氏立之也晉雖不當專有其國而實
當立故衛人之立晉特不請于王為可罪而非若尹氏
之私于子朝也此又輕重之權衡也吁聖人之筆嚴矣哉
　　　三月癸酉大雨震電庚辰大雨雪
春秋紀隂陽之失節所以示人君不可忽天道也夫春
秋常事不書惟異而後書之震電雨雪常有之物而以
為異何耶盖周之三月乃夏時之正月陽氣未大發也而
大雨震電陽失節矣震電既發則雨雪不當復降越八
日而又大雨雪是陽穉而隂復肆也隂陽之交失若是
安得不以為異乎天人一理有感則必有其應觀春秋
之所書而隠公之失政可知云云愚嘗求之洪範庻徴
之論矣君人者所以建皇極而納民于福者也是故雨
暘燠寒風之若否由之而應於是乎有恒寒恒燠之罰
焉人君知之則遇灾而懼雖有其象而無其應不然則
應復為感而灾咎之来必矣是故震電者陽精之發而
雨雪者隂氣之凝震電則發于燠雨雪則凝于寒不可
並行也隠公即位九年于兹不聞令政而多凉徳以諸
侯而不事天子以國君而不撫庻民軍旅數興政權下
替君道之失久矣今以建寅之月未當啓蟄之時而大
雨震電陽氣之動已過于早矣雷電既發于癸酉之辰
而雨雪復作於庚辰之日陽不順令而動非其時故不
能勝隂之兆見矣故震電而曰大雨震電雨雪而又曰
大雨雪則皆非小變矣為隠公者盍亦反躬而自省矣
徳不脩歟政不舉歟讒邪之未去歟善人之弗用歟抑
小民之失其所而祭祀之不共歟何上天降鑒之若是
也我其夙夜畏天之威而思所以自新庻其免于戾矣
公則藐乎無所警也方且伐宋取邑㑹鄭入許揚揚然
自以為功而鍾巫之難作矣春秋所書雖然不言其應
而事應之符昭然不昧故曰非深明夫天人之理者不
可以言春秋也抑嘗攷之於經凡書雨雪者三而兩在
冬若以夏時言之則雨雪冬所當有春秋法不當書而况
二百四十二年之間豈止兩雨雪耶故知春秋之以
周正紀事而書冬之為建酉戌亥之月無疑也此夏時
之正月則以震電雨雪兼作為異且又大而過常則皆
為不時矣嗚呼讀春秋者不以全經貫之而欲因一句
以求義安能得聖人之㣲意哉
　　　公子結媵陳人之婦于鄄遂及齊侯宋公盟
大夫輕身以親賤事而專命以抗公侯春秋書之所以
責其重以失已而又輕以失人也夫禮莫大於正名分
過與不及皆罪矣而况於一出而兩失之乎今公子結
以國卿之尊而下媵陳人之婦是以所重臨乎禮之輕
既失已矣既而以大夫之卑而專事以及齊侯宋公盟
是以所輕干乎禮之重又失人焉然則結之不知禮也
甚矣春秋能不深惡之哉云云吾聞之易曰君子以裒
多益寡稱物平施故以㣲者而視大夫猶以大夫而視
公侯也其體之不敵猶堂陛之有級截然不可犯矣今
公子結以諸侯之子為當國之卿固將任出謀發慮之
寄以匡社禝庇民人也今乃縱一已之私情視媵婦之
賤事是謂以尊臨卑而失上下之等威矣至于齊侯者
太師之𦙍東州之方伯也宋公者先代之後天子之上
公也夫豈列國大夫所可敵哉乃不自揣而敢上要之
盟無乃以卑抗尊而紊君臣之名分乎故以公子而媵
微者之婦是以冠而薦屨也以大夫而盟齊宋之君則
舉足而加首矣不特此也人臣非君命不越境鄄衛地
也以私事而出不可也大夫無遂事盟者有國之大權
不禀於君而專之不可也然則此行也豈特失已失人
而已哉并有不臣之罪矣春秋據事而直書之結之罪
其可逃乎是故牲盤之好方講於秋至冬而三國之師
至于西鄙故曰國必自伐而後人伐之其公子結之謂
乎雖然魯則失矣齊亦未為得也彼結之求盟其從其
否固在我也何至以二國之君而輙從其所欲哉既盟
而後伐之非矣厥後季孫行父㑹齊侯於陽穀求盟而
齊侯弗及之盟夫以商人之不義且能却行父之請而
况於堂堂伯主之尊乎嗚呼結不足責也吾獨深為齊
桓惜之
　　　公㑹齊侯云云盟于牡丘宋人伐曹楚人敗徐
　　　于婁林
伯謀不協而與國貳此外夷之所以得肆其志也甚矣
齊桓之伯有始而無終也牡丘之役將以救徐而先為
盟固可見其不協矣誓言方新而宋人有伐曹之舉大
功未立而自擕貳將何以禦外患耶遂使楚人得志而敗
徐于婁林中國之勢於是乎衰矣由此觀之非桓公不
能敦不息之誠而至於斯歟云云嘗謂齊内以治外者
善謀也慎終以承始者善道也故外夷之進退未嘗不
視諸華之彊弱而諸侯之向背又豈不由伯者之思斁
哉是故桓公之始伯也鄭侵宋則合宋衛以致討荆伐
鄭則率魯宋而徃救分災討貳諸侯無闕故能壯中國
之勢以服四夷召陵之功蔚為五伯之盛誠可嘉也使
其常存是心不亦善乎奈何葵丘既㑹震矜遂生由是
楚伐黄而不救恃次陘犄角之助反貽隊命亡氏之悲
則桓公之不足以終主諸侯人知之矣不然以密邇山
東之徐楚人何敢踰越險阻以伐之耶今楚而敢伐徐
則以不救黄而覘桓公之不能矣公能於此而振旅焉
猶可及也奈何八國諸侯萃於牡丘則不鼓行直指淮
泗之間以拯徐人於焚溺而方且刑牡㰱血以詔鬼神
諸侯君實有之何辱盟焉則伯謀之不協可知矣使敵
人得以忖度其情而淹留不退誰之咎耶大夫之救不
聞有功而伐厲之師徒為黷武未㡬而無役不從之宋
遂敢致怨于伐厲從齊之曹雖曰弱曹不顧齊矣不知
牡丘之盟何為耶外憂未弭内志已暌俾好惡同之之
國剪為仇讐而不能禁兄弟䦧於牆外禦其侮今不然
矣中國之虚實在楚之目中矣於是荆尸乗廣之旅蠭
合豕突以敗徐于婁林則向日為齊取舒之民今亦無
以庇其民矣使三十餘年之功業一旦掃地豈不哀哉
嘗因是而論之齊桓之伯業有係于宋不小也方其始
也宋公推戴以為盟主而伯業以成及其終也宋人背
之以伐曹遂卒無以制楚昔者湯以七十里文王以百
里曷嘗倚人以為勢哉譬之於水有本者其出無窮若
夫蹄涔溝澮得雨而盈霽則涸矣嗚呼此伯者之功烈
所以如彼其卑而君子不願為之也夫
　　　齊侯襲莒
大國用兵以掩人之不備春秋特書以著其罪也夫兵
以禦暴非所以為暴也而况以詭詐行之者乎齊為不
道乗莒人之不備而潜師以襲之不仁甚矣春秋特起襲
莒之文而專目齊侯則其包藏禍心之惡何所逭哉云
云先王用三驅而不掩羣君子釣而不綱弋不射宿待
物且爾况於人乎凡春秋書用兵皆在所惡然亦有聲
罪伐人而駐兵不戰以服之者矣未聞有以襲書也彼
小國恃大國之安靖已無故而加之兵已有凌弱犯寡
之罪况以隂謀閟計出其不意而掩取之乎此春秋之
所必誅而不赦者也齊莊背澶淵之㑹盟而助叛臣以
伐盟主不義甚矣入孟門取朝歌無損于晉也動而無
所以生悖心於是襲莒之念興焉銜枚卧鼓出莒人之
不意自謂一舉可以得莒矣而不虞其謀之不遂也且
于之門傷股而退蒲侯之遇杞梁授首亦何益哉人亦
有言抑君似䑕晝伏而夜動其齊侯光之謂矣春秋二
百四十二年之編此為特筆盖用兵之中其罪為尤甚
者也而齊獨有焉他日宋皇瑗帥師取鄭師于雍丘而
鄭罕逹亦帥師取宋師于嵒潜蹤密跡伺人之間以相
傾覆流而至于戰國殘民以逞若艾草菅然始作俑者
其無後乎今年未能得志明年再興伐莒之師構怨未
已而不知禍盈惡積變起蕭牆未㡬何時崔氏之難作
矣故曰阻兵無衆安忍無親衆叛親離難以濟矣嗚呼
若齊莊公者尚誰懟哉抑嘗考之于經凡特筆以著其
暴者多在于齊故在襄公則有遷紀郱鄑郚之舉在桓
公則有降鄣遷陽之文不特此也春秋未嘗書滅國也
而滅國亦自齊始發揚蹈厲之志以成從簡尚功之俗
盖其流風之未冺歟
　
　
　
　
　
　
　
　
　
　
　
　
　
　
　
　誠意伯文集巻十三
欽定四庫全書
　誠意伯文集卷十四
　　　　　　　　　　　　明　劉基　撰
　　春秋明經下
　　　築臺于郎築臺于薛築臺於秦冬不雨
力役薦興而力困故天降之異為可憂夫固國莫大于
保民而保民莫切於備患也魯之莊公不知務本而節
用故即位之三十一年春而築臺于郎矣至夏而再築
䑓于薛其秋又築䑓于秦三時而築三䑓是謂妄興力
役無故以勞民也其冬而有不雨之異夫民力困矣而
重之以天災寧不深可憂乎是故一嵗築䑓而至于三
則莊公之虐其民者可見一時不雨而書則聖人之憂民
者可知矣云云吾嘗觀于莊公之經矣公之二十八年
一興築郿之役而遂至于大無麥禾則其不能務本節
用而無豫灾之備可知矣築郿之嵗未嘗聞有水旱蝗
螟之災也而至于倉廪皆竭况乎連築三臺而重以不
雨之變乎嗚呼此春秋為之深憂而謹書之也古者天
子有靈䑓以候天地諸侯有時䑓以候四時夫豈以為
觀游之所哉今莊公去國築䑓于逺則是為耳目之娱
而勞民矣勞民以自樂使百姓見其車馬羽旄皆疾首
蹙頞而相告其何以為國乎故當卒嵗于耜之時既已
築䑓于郎矣至舉趾條桑之月又築䑓于薛焉侈心一
肆遂不可遏又役烹葵及菽之民而築䑓于秦何至若
是數數而不憚煩也哉財盡則怨力盡則懟怨懟之氣
積于下而隂陽之氣沴于上是以不雨之應遂見于此
年之冬嗚呼天之愛民甚矣豈使一人肆于民上而滛
從其欲哉今兹之警良可懼矣是故一時不雨非大災
也春秋猶謹書焉所以寓憂民之深意也抑嘗論之魯
於春秋以周公之故而為天下諸侯之宗莊公值齊桓
之伯宴安無事茍能立政立事以保乂其民周公之業
可復振也今也不然及此時盤樂怠傲不亦深可惜哉
三築䑓而不雨矣明年之春又城小糓是以民力為不
足惜而惟其所欲為矣身雖終于正寢而嗣子卒斃于
亂臣之手其國㡬亡嗚呼使天假之年吾恐莊公之憂
不在其子孫而在其身矣
　　　齊侯衛侯鄭伯来戰于郎齊人衛人鄭人盟于
　　　惡曹
諸侯連兵以搆怨又結言以固黨春秋所以直書于前
而貶之於後也夫征伐㑹盟已非諸侯之所得為而况
以不道行之者乎鄭憾魯之後已而挟齊衛之君為郎
之戰是謂連兵以搆怨非義甚矣既戰而為惡曹之盟
又結言以固黨夫何義乎春秋存其爵于戰所以見其
實貶其爵于盟所以正其罪聖人之筆削嚴矣哉嗚呼
九伐之法職在司馬王者所以討不庭盟載之法掌於
司盟聖人所以待衰世有天子在夫豈諸侯所得而私
用哉彼齊者太師之𦙍衛者康叔之後而鄭者宣王之
懿親也我周東遷子孫日失其序惟是一二伯父叔舅
所當戮力以為藩屏豈如弁髦而因以敝之今也不然
先王先公而私相樹黨以侵敗王略使宗周之卑日益
滋甚其何罪大焉嗚呼此春秋之所必誅而不以聼也
且郎之戰何為耶魯桓天下之大惡人人所得而討也
彼鄭伯既首盟于越以定其位齊侯則繼㑹于稷以濟
其奸衛亦坐視而不問也則皆與之為徒矣今乃以周
班後鄭之故合三國之君親將戎卒壓周公之封境以
快心于一戰尚為知類也夫是故春秋列序三國之爵
而曰来戰于郎若曰三國之志為此戰也則其動衆無
名殘民不道之罪可見矣鄭伯主兵而先齊者所以治
惡黨猶衛州吁主兵而先宋也惡曹之盟又何為耶方
其来戰也既曰同心以從事于兵革矣復何嫌隙而結
盟哉盖其合也不以義則其中不無疑矣於是刑牲㰱
血質之以鬼神矢之以約誓將以固其黨與而求其所
大欲而不知信之不由中盟何益哉徒足以長亂耳春
秋於此貶其爵而稱人賤之也若曰無道之君不足以
當王爵也則其慢鬼神犯刑政之罪可見矣是故始不
書爵則不知其為三國之君後不書人則不足以癉三
國之惡故前書爵而以来戰著罪後書其盟而以奪爵
示貶屬詞比事之教不亦深切著明矣哉厥後不出三
年鄭伯果合紀魯而戰齊衛明年齊衛又聼宋人之言
而伐鄭誓言果足恃乎卒之連兵結黨惟利之從今日
取賂而納突明日納朔而歸俘使兄弟之倫君臣之義
委諸草莽而不存也然後王綱凘盡而天下變為伯矣
吁春秋深貶惡曹之盟其有以也夫
　　　季孫宿㑹晉士匄宋華閱衛孫林父云云于戚
　　　晉人執衛行人石買
黨大惡而治小罪此晉伯不競之所由也夫伯主之所
以能宗諸侯者以能明天下之大義也今衛孫林父逐
君而立不正大惡也晉人乃合諸大夫于戚以列其罪
人于㑹矣至于石買之伐曹較之林父非小罪乎晉人
則因其来使而執之無乃不能三年而緦小功之察乎
觀春秋書于戚之㑹於前而書執衛行人石買於後則
晉之所以為伯主者可知矣云云昔者桓王不討宋魯
而伐鄭以致繻葛之敗王綱始大不振而春秋譏其不
天為其不知輕重之倫也今有以臣遂君以弟簒兄
則相與為謀以成其亂而欲以威力禁與國之爭吾知
其無益矣故曰放飯流歠而問無齒决是之謂不知務
其斯之謂與是故孫林父衛之強臣也昔也不能事君
而出奔晉又介於大國以歸其國非定公之所欲也其
於先君且然矣於嗣君乎何有丘宫之盟殺三公子尹
佗之追直欲以一矢加之君臣不帥職而增滛發洩罪
孰大焉晉悼惑師曠之邪言及中行偃之妄議不能共
行天罰而反為之合七大夫于戚以定其所立之人其
何以為訓乎遂使亂臣賊子得有所恃以縱其惡而無
所忌憚也不亦甚哉若夫石買之伐曹非無罪也然而
毁瓶之怒起于孫蒯當是時也衛侯在外未入而潜竊
之剽猶立于位也使晉平因曹人之愬治其舊惡告于
諸侯復衎廢剽執孫林父而戮之不亦善乎今也舍此
弗問而執石買徒以伐曹之故伯討宜不如是矣春秋
先書于戚之㑹既出林父之名而繼于衛侯出奔之後
後書晉執石買而貶稱人且曰執衛行人則晉人黨大
惡而治小罪之失可見矣嗚呼買可討也舎林父而討
買則不可也於是乎可以知春秋之權衡矣故以悼公
之賢而伯止于蕭魚至平公而遂有溴梁大夫之縱則
皆黨孫氏之效也諸侯之貳豈必假羽旄之事哉向使
晉人以㑹戚之大夫而討逐君之罪以執石買之怒移
于孫氏則晉之伯業未可量也而不能焉惜哉他日欒
盈入于曲沃而趙鞅入于晉陽荀寅士吉射入于朝歌
大夫相繼而起其患不减于林父三家競爽而靖公廢
為家人其禍不止于衛侯故曰出乎爾者反乎爾者也
又曰始作俑者其無後乎推原其由則于戚之㑹可勝
憾哉
　　　吉禘于莊公作僖公主
禮失于亟而復失于緩春秋所以病望國也夫䘮祭之
禮各有其時緩與亟之失均也何謂亟莊公䘮制未終
三年而閔公遂行吉禘之祭母乃太早乎何謂緩僖公
即世十有五月而文公始作練祭之主則又太慢矣先
王制禮以節人情亟與緩同為不敬魯為秉禮之國而
若是焉可嘆也夫云云古者三年之䘮畢致新死之主
于廟廟之逺主當遷入祧於是大祭于太廟以審定昭
穆之序其禮有常期也諸侯既葬則及虞虞主用桑期
年而練祭練主用栗故特祀之於寢而不同于宗廟以
昭其孝思之誠其日有定數也今閔公既失之於亟而
文公又失之於緩一緩一亟皆以已意行之先王之制
紊矣聖人愛禮甚矣寧不為周公之魯惜哉自今觀之
吉禘于莊公在閔公二年之五月莊公之薨至是二十
三月則三年之䘮未畢矣䘮未畢也而可以行吉禘之
禮乎禘非魯所當用姑置未論今先君方祀于寢而非
宫廟遂用盛樂而行吉禮三年之愛忘矣為子而忘三
年之愛是不有其父也是事也一舉而三失禮也故春
秋禘祭不書因其亟而書曰吉禘見其用吉之早也曰
于莊公明其于寢也而閔公之失不可掩矣作僖公主
在文公二年之二月則僖公之薨十有五月巳過乎期
三月矣過期而猶未作主可乎生事死祭禮之大節以
先君練祭之主而作不及時以為㣲而忽之慎終之意
蔑矣事父而蔑慎終之意不可以為子也是事也積惡
之原也春秋于他公作主不書以其緩而書之且謹志
其日焉而先公之失不可盖矣送死人道之大變而不
謹其禮履霜堅氷之漸也其可以為小失乎嗟夫禘者
天子之祭也魯僣天子以為常不可勝書也作主者事
亡之常禮也不必書也今皆見于春秋之經矣為國以
禮而祭祀又禮之大者而至于如此此時之魯尚可為
周公伯禽之魯乎又其甚者禘太廟以致妾母縱逆祀
以亂昭穆魯之禮不可言矣周家之禮周公所制以周
公之子孫而壞周公之法度吾于他國又何望焉嗚呼
周公其衰矣
　　　曹公孫㑹自鄸出奔宋
賢者之後能不失其去國之禮春秋所以著其美也夫
聖人不以常事過褒於人臣其有所褒者必其有以取之
矣是故大夫去國待放而後出奔常禮也曹公孫㑹能
行之于春秋之世則既賢于當時之人矣而况又為子
臧之後乎春秋特因其出奔而書曰曹公孫㑹自鄸出
奔宋鄸者其食邑也自鄸而出奔者待放也曹大夫鮮
有以名氏書者其曰公孫賢也而又賢者之後也一人
而二美具焉可不書乎古者大夫有罪待放于其竟三
年君賜之環則復賜之玦則去是臣子之常禮也時入
春秋君臣道䘮久矣故臣子能專其邑者無不叛其國
能使其衆者無不要其君以臧武仲之智而據防以求
後况其他乎今有人焉語其世則賢人之子孫也觀其
所行又有異乎當時之人則君子又烏得而不録之哉
若曹之公孫㑹是已夫公孫㑹者公子喜時之後也喜
時者何所謂子臧是也子臧者曹宣公之庻子宣公伐
秦而卒于師曹人使公子負芻守而使喜時逆曹伯之
䘮負芻乃殺太子而自立子臧將亡負芻懼而告罪乃
反致其邑焉及晉侯之執負芻也將見子臧于王而立
之子臧辭弗克而奔宋曹人所謂社禝之鎮公子也今
㑹之出亡也雖不可知其故然當衰亂之世獨能行古
人之禮故其去也不即走于他邦而居于鄸則非有大
罪也明矣居鄸而君不賜之環矣然後徐徐焉自鄸出
奔宋其進退之間雍容不亂隠然有子臧之遺風焉可
謂不墜其世徳矣觀于子臧已如彼而子臧之後又如
此子臧其不冺乎春秋之義善善也長而惡惡也短惡
惡止其身而善善及其子孫安得不特書以著其美也
哉故奔未有書自者而書自鄸則知其為待放也曹無
大夫惟公子首以鞌之戰特書以示貶此則特書公孫
則知其與之也不書其入于鄸則非叛也自鄸出奔而
不以鄸繋之曹則與宋華亥向寧華定自宋南里出奔
楚者不同也由此觀之聖人之情見矣抑嘗論之國之
衰也未嘗不由親小人而逺賢臣也是故維鵜在梁刺
于詩人乗軒三百數于伯主其来久矣故子臧賢公子
也致邑與卿而不出公孫㑹好禮者也去國而入於宋
然後白雁来而公孫彊出矣且不得以亡國之善詞書
于經嗚呼悲夫觀魯論記太師以下踰河蹈海而知魯
觀春秋書子哀来奔而知宋吾于公孫㑹之去也而又
有以知曹矣
　　　秦伐晉狄侵宋楚子蔡侯次于厥貉
強國並起而伯勢分春秋所以深為世道慮也世至文
公中國衰而外夷強矣是故秦有伐晉之師而狄亦為
侵宋之舉二強並起遂使楚子得以乗間而挟蔡侯次
于厥貉以與晉爭伯春秋狄秦于前而爵楚于後然則
成楚之強者秦與狄也觀伐晉侵宋而次厥貉書于一
年之間諸侯之無伯害哉嘗考春秋之時倚方漢之險
以馮陵諸夏者楚也據崤函之固以抗衡伯國者秦也
恃豺狼之爪牙以逞其貪婪者狄也桓文不作伯業不
振無嵗不有秦狄之師無國不有荆楚之患春秋不以秦
狄之患為憂而以秦狄黨楚為憂者何哉盖當時天下
之所倚賴者一晉而已今荆既盛于南而秦又起于西
狄又跳踉于北三強競爽不弱一个焉晉之世伯不易
守矣是故秦人伐晉而楚遂滅江秦晉戰于令狐而狄
遂侵我西鄙楚師至于狼淵而狄又有侵齊之告何其
不約而同耶南夷與北夷交中國不絶如綫可不懼哉
况于晉君冲㓜不在諸侯於是起范山之邪謀生蠻荆
之禍心救鄭不及楚人遂有以覘其不能聘魯而傲楚
人遂敢以試其倔強而北方之圗堅不可破矣彼秦者
晉之姻親也令狐之役晉不謝秦固不直矣而秦納不
正豈為無罪康猶不悛不顧義理之是非而惟以報復
為事興兵伐晉以取北徴當楚狄交亂之際而乗時肆
暴陵轢諸侯之盟主是以夏而為夷之行春秋以狄待
秦者晉之失伯秦為之也由是狄患遂肆而三恪之宋
首被其侵雖曰潜師以為侵掠而豺狼之毒寖不可遏
是役也非特為宋患也將天下之患自此始矣於是楚
人知中國之多故而乗勢以興厥貉之次以臨宋也臨
宋所以圗北方也而宋果以狄難不能禦遂道以田孟
諸夫以覆載不容之罪人儼然雄長諸侯之上驅諸侯
而奴役之天下之變有大於此者乎故楚從此遂得書
子同于中國以其強之成自此始矣春秋狄秦于前而
進楚于後豈無意哉觀楚秦相與㓕庸相與盟于蜀而
他日吕相絶秦之言亦謂穆公即楚謀我則秦之黨楚
可知矣自是以後楚伐麋而狄侵齊楚圍巢而秦戰河
曲新城之盟僅僅收拾而齊又叛晉人置不敢問不欲
更生一敵以為東顧之憂也而不知文襄之業堂堂然
去矣嗚呼狄不足責也楚亦汚于荆蠻久矣秦之先死
于王事有功于周室者也穆公以于崤之敗出悔過之
誓言聖人録之使其由是而進于善則其伯豈止西戎
而已哉奈何連兵數嵗不能成尺寸之功而徒以成楚
人之暴抗嗚呼春秋狄秦而至于再其有以也夫
　　　宋人衛人入鄭宋人蔡人衛人伐戴鄭伯伐取
　　　之
諸侯連兵以為暴而敵國又乗其後春秋所以交責之
也夫兵聖人之所惡而况以詭詐相報復乎宋衛間鄭
師之在外而乗虚以入其國既入鄭矣又召蔡人以伐
戴則其阻兵肆暴未有若此之甚者也而不虞鄭伯之
起乗其弊伐而兼取其師焉夫宋衛固不義矣而鄭亦
豈得為義哉春秋書入書伐又書伐取則為交責之也
可知矣云云周官九伐之法大司馬掌焉列國而非王
命不敢擅動其兵也東遷以来王綱不振諸侯各自為
黨以奸詐為仁義視殺戮為尋常侵奪紛紛莫之能禁
其罪可勝誅哉今鄭師以伐宋出宋人知其國之無守
也於是挟衛人以擣其虚所謂攻其無備出其不意之
謀也果然造鄭國都如入無人之境是宋衛之得志於
鄭矣二國既入鄭而驕故以伐戴召蔡借曰鄭有舊怨
戴何罪乎不過乗時徼利以凌弱犯寡焉耳則其阻兵
安忍之惡極矣而不知鄭莊之計又巧也方二國之入
鄭也鄭師已在郊矣不還師以自救而委國與之避其
銳也及其既伐戴而圗之撃其惰也是故駐師于郊多
方以誤之彼宋衛狃于入鄭之役謂已實無敵矣而不
虞鄭伯之亦掩其不備鄭攻其外戴應其内一舉而一
國之師盡沒亦可為好兵毒衆者之戒矣嗚呼宋衛以
是施之於鄭而鄭又以此反之其民何罪而魚肉之若
是耶然則宋衛蔡鄭皆不可逃王者之刑也春秋比書
其事而四國之惡彰矣抑嘗考之春秋之初以詐用兵
莫甚于宋鄭也前此宋人伐鄭圍其長葛鄭則輸平于
魯而不之救長葛見取於宋猶不顧也宋人自謂無能
為矣不知宋魯之黨既離而郜防之取繼至則宋已墮
鄭之術中而不寤也至此又蹈其前輙焉卒於民不堪
命禍發蕭牆嗚呼若宋之殤公所謂自取之也夫
　　　齊人鄭人入郕蔡人衛人陳人從王伐鄭
假王命以逞其私忿抗王威而肆其不臣甚矣鄭莊公
之不道也夫諸侯而不知有王惡之大者也鄭伯憾郕
之不㑹伐宋於是託于王命而挟齊人以入其國入者
不順之詞也則其假王命以逞私忿者可見矣既而以
不朝得罪于王王帥諸侯以討其罪乃敢用兵交戰于
繻葛王非諸侯之敵也抗王威以肆其不臣其罪又何
如哉春秋于入郕書人書入以著齊鄭之罪於伐鄭不
言戰敗所以存天下之防也嗚呼鄭者宣王之懿親我
周之東遷晉鄭焉依則鄭實王室之藩屏也奈何寤生
以小人之雄連諸侯而逞其不義東遷之初實為無主
之首是故伐衛而專征伐之權盟石門而亂司盟之法
温麥周禾君臣道䘮取邑易田滅紀廢典則其不知有
王也久矣至是以兵入郕果欲尊王室哉觀繻葛之一
戰可以究其姦雄不道之心矣夫郕者文之昭也當魯
之九年鄭人伐宋召郕而郕不與非郕罪也鄭莊以其
嘗為王之卿士而託于王命以敗諸侯於是合齊人以
虐郕而誣以違命之罪干戈戎馬造其國都而王臣不
行王師不出則其矯假之罪已明而猶未也一旦王奪
其政遂懐忿而不朝以致天王奮怒躬率三國以伐之
此舉雖非天討而鄭之見伐于王尤足信其入郕之為
矯矣不然鄭方糾逖王慝何至自受王師之伐也哉王
師既至乃不俯首請命而敢執干戈與天子周旋繻葛
之役至以一矢加之乗輿逆理悖道而有若此者乎春
秋不言其戰與敗所以為王諱而存天下之大防也雖
然鄭之所以敢抗王者未始不由入郕之役致之也易
曰履霜堅氷至矯制入郕而王不問然後大假王命以
制諸侯于是而入許于是而納馮志得意滿遂有繻葛
之舉矣自繻葛以後而王命不行伯圗遂啟故夫東周
之不振皆寤生之所為也論而至此鄭莊之罪不容誅
矣而齊以太公之苖裔賜履之命非不重也乃不能以
義制鄭而從其所欲然則禄父者亦寤生之徒與
　　　杞子来朝公子遂帥師入杞
事人而失其禮者固可責責人之失禮而加以兵者尤
可罪夫惟智者為能以小事大而仁者為能以大事小
也若杞者可謂不知而魯亦可謂之不仁也與夫杞不
朝王而朝魯非禮矣况以中華而用夷俗以夷變夏杞
之罪容可免乎魯之于杞有婚姻之好焉誨之以文告
加之以誨辭抑豈不可而公子遂帥師入其國則太甚
矣春秋交著其罪故杞本伯爵而貶稱子狄之也公子
遂帥師言其用大衆也入者不順之詞也而二國之罪
皆無所逃矣云云昔者太王之事昆夷以小事大者也
其詩曰肆不殄厥愠亦不隕厥問曷嘗自外于禮乎湯
之事葛以大事小者也其書曰乃葛伯仇餉初征自葛
曷嘗以失禮而遽伐之乎春秋之時人心斁壞天理不
明故小國安于僻陋而無自強之志大國矜其威力而
無仁愛之心於是併吞並起弱肉彊食然後禮義衰而
干戈横行中國微而夷狄暴横莫之能禦夫豈無故而
然哉且杞者先伐之後先王以之備三恪而作賔者也
今而棄命廢職忘先君之所事守不能守其封爵亦可
鄙矣縱以㣲弱之故欲恃大國以鎮撫其社禝則有先
公之遺法在何至以夏后之子孫用東夷之習俗投章
甫而襲左袵變禮樂而言侏離已則無禮以汙大禹之
明德其何罪大焉春秋因其来朝之用夷禮遂從而夷
之以見杞之自絶于中國也由此觀之杞則誠有罪矣
奈何魯以周公之𦙍周禮所在彼小國不能自振而倚
我大國以為援其情亦可矜也而况于伯姬在祀甥舅
之好庸可棄乎彼之来朝豈不有慕于我而為是僕僕
也乎威儀文詞之不類進退揖讓之或愆胥教胥誨以
引以翼以繼武王周公興㓕舉廢之心可也今也不然
旁朝之車甫旋而上卿授鉞直造東樓之國舍曰有罪
何至於此彼以其卑我以吾暴嘉善而矜不能之意果
安在乎春秋書公子遂帥師入杞繼于杞子来朝之後
則杞之失禮可罪也而魯之不道不亦甚乎抑嘗考之
桓之二年杞嘗朝魯未㡬而魯亦入杞則杞每以朝魯
而受其兵何哉桓不足責也僖公號稱賢君而亦若是
耶禘太廟致夫人而嫡妾之分失愛李姬遇鄫子而閨
門之防亂况又從楚盟齊乞師于楚使天下淪于塗炭
魯之為魯庸愈于杞乎不省已而以責人嗚呼㣲春秋
不仁者皆得以文其惡矣
　　　及晉處父盟公孫敖㑹宋公云云晉士縠盟于
　　　埀隴
受人之非禮而效其尤者罪在望國待人以非禮而貳
其過者罪在伯主夫大夫不可以抗諸侯禮之大節也今
也文公朝晉而及晉處父盟是晉以非禮加魯而魯受
其辱矣奈何埀隴之盟宋陳鄭之君在焉而我以公孫
敖㑹之晉又以士縠主之晉既貳過魯亦效尤遂使君
臣之分從此大紊於天下誰之咎耶春秋于處父之盟
沒公不書而處父去氏于埀隴之盟則據事直書而罪
自見矣夫司盟之法已非列國之所當專况於以大夫
而與諸侯盟乎周道衰㣲王綱解狃及邾盟蔑隠公實
肇其端至于浮来之㰱降尊從卑于折之盟以下援上
則亂常失序皆自我魯為之寧不重可歎乎齊桓剙伯
而以公子結抗盟為討于防之㰱魯又不祥直至後幽
之盟齊伯大定二十餘年綱紀粗立抑何幸與晉文以
譎主諸侯而翟泉之役首為厲階王臣且不顧矣况與
國乎襄公當國家多難之時不知以禮信屬諸侯而以
不朝来討文之伯也未能改物何遽至此我文公不能
以周禮自守而畏大國之威奔走聽命辱莫大焉晉侯
不念同姓之懿而暴蔑周公之裔胄以宣示其侈處
父大夫也敢盟天子之公侯乎㓕紀廢典以干先王之
法度其何罪如之春秋沒公以為魯諱魯人取之君子
亦恥之也至于埀隴之㑹宋以三恪之賔陳以虞帝之
後鄭以宣王之懿親咸與在列而晉又使士縠主其盟
是晉襄之待諸侯皆以大夫當之矣一之已甚其可再
乎晉不足責也魯亦可以省矣人以大夫盟我我之辱
也敖也何人而使上敵三國之君辱於人不戒而亦此
辱人夫效尤禍也不知政權下逮自此始矣是故有處
父之盟而後有埀隴之盟晉有處父士縠而魯有公孫
敖相視而起相觀而化三家六卿之禍萌矣春秋嚴謹
始之法故深貶處父而埀隴之役遂列二子之名氏非
但直書以從同而已也若曰大夫之交政于天下自此
始也由是而大夫皆得以名氏書于經矣仲尼曰始作
俑者其無後乎由是晉有趙盾魯有仲遂紛紛迭起而
桃園之事過市之笑繼見嗚呼濫觴之不塞孰滔天之
可遏履霜之不謹知堅氷之必至他日昭公逐哀公走
靖公廢乃其效與然後知春秋正名辨分必謹于始為
後世慮至深逺矣
　　　楚人伐鄭公子遂㑹晉人云云救鄭楚子使椒
　　　来聘
外夷猾夏而中國失禦侮之道故外夷遂強而用中國
之禮焉此夷夏盛衰之大機也夫外夷之所以強皆由
中國不振而已矣當我文公之時晉靈少懦不在諸侯
楚人師于狼淵以伐鄭是以此嘗晉之能否也晉大夫
以五國之師救鄭而緩不及事春秋貶大夫而人之以
見中國之不振自此始歟由是楚勢遂張而使椒聘魯
乃以爵書而君臣並見然後華夷無復辨矣可不為之
寒心哉嘗謂夷狄猾夏未足憂而中國之衰為可憂何
哉當齊桓創伯之時荆始入蔡而伐鄭其勢張矣桓公
同盟于幽之後荆始来聘其進不過書人而國號且未
改也既聘之後屢駕伐鄭而改稱楚不駸駸乎強大而
將不可遏與然而次陘之伐振旅于前而城濮之戰獻
㨗于後終桓文之世不得以爵見經以中國之有人也
城濮以来楚人不敢北嚮者十有五年今而忽起伐鄭
之師寧不謂中國無人而可以逞其願乎是役也實華
夷盛衰之大機也晉之執事不思折衝禦侮以消外患
雖起救鄭之師而逡巡畏縮不即赴敵遂令鄭國失三
大夫不得已而及楚平誰之咎耶春秋於伐鄭之楚猶
以人書向使晉能遏之於此亦何致遂成其強哉惟晉
人不識事勢而坐失其機然後强夷得遂其志而越
椒来聘公然以中華之禮行乎望國觀其以玉帛而来
固異乎執干戈以從事推原其心豈誠知義而為之者
哉不過借此以為窺覘之計耳春秋於救鄭之後貶諸
大夫而稱人以中國之失策自此始也至于来聘之役
遂進楚而稱子以蠻荆之得與齊晉並肩自此始也由
是而次厥貉由是而侵陳遂侵宋無乃濫觴于伐鄭而
滔天于聘魯也與甚而至于辰陵之盟于邲之戰首足
遂倒懸焉然則晉靈趙盾長亂之罪無所逃矣或曰来
聘之舉傳謂與之今子之云得無異乎曰君臣並書固
與之也而寖強之意見焉不然何以從此而凡役得書
爵耶愚請為之説曰滕子来朝自是而皆稱子若曰滕之
淪于夷狄自朝桓始也楚子使椒来聘自是而得稱子
曰楚之進于中國自聘魯始也吁聖人之㫖㣲矣哉
　　　齊侯使其弟年来聘有年
禮施于不當施之人者人事之失瑞降于不當降之國
者天道之變也夫時聘結好常禮也而以為非何哉魯
桓以不義得國王法所當討也今齊侯以其弟年来聘
兹非人事之失乎百穀順成嘉瑞也而以為異何哉魯
桓以不義得國天理所不容也今五榖皆熟以有年兹
非天道之變乎在他君以聘問為禮而施于桓公則非
在他君以有年為常而降于桓公則異聖人之㫖㣲矣
哉嘗謂春秋之作無非為存天理正人倫計也人事舛
則倫不正天道僣則理不明聖人上奉天時下立人紀
故有賞刑之庸而有爕理之道焉春秋天子之事也安
得不于天人之際交致其謹也哉是故魯桓簒隠而奪
其位人倫之大變也執之者無罪殺之者無禁暴明其
惡恭行天罰宜也魯之臣子義不戴天而莫能討則鄰
國之所當舉法也况于太公實受賜履之命齊可以不
問乎奈何不脩方伯之職乃使其貴介弟將玉帛以脩
好人事之反其常未有甚于此者矣春秋書曰齊侯使
其弟年來聘所謂禮施于不當施之人也桓簒隠而有其
國天理之大變也不有人禍必有天殃旱乾水溢疾疫
饑饉宜也天下諸侯視以為常而莫能討則惟天能誅
之耳况于豐年之瑞當應于有道之國魯何以致此乎
奈何不有凶災之譴當其即位之三年乃獲五穀皆熟
之慶天道之反其常未有甚于此者矣春秋特書曰有
年是瑞降于不當降之國也春秋深明天人之理安得
不以為非常之事而謹書之哉厥後宣公之惡猶桓也
元年齊侯與之㑹于平州以定公位則亦釐公修聘之
類也十六年而大有年則亦桓公有年之類也人事之
失天道之變春秋特于二公備之聖人誅亂討賊之法
嚴矣哉雖然弟年来聘齊之罪也而有年之瑞天亦僣
乎以桓公在位十有八年大水螽灾每見于經而僅一
有年則他嵗之歉可知矣桓公之罪可誅而周公之遺
民不可殄也天為民而有年豈桓公有以致之哉不然
彭生之禍亦不異於蒍氏之禍何耶故曰天定亦能勝
人不可誣矣
　　　考仲子之宫築王姬之館于外
望國以非禮為禮春秋書之所以正其失也夫知其不
當為而為之者天下之大罪矣故仲子惠公之妾也不
當祀以夫人之禮而隠公成其父之邪志為别立宫以
祀之盖自以為得禮而不知其非禮也齊者魯之仇也
不當為之主婚而莊公忘其父之讎為築王姬之館於
外亦自以為得禮而不知其悖禮也由此言之豈非故
為其所不當為者乎此春秋所以深惡之也古者庻子
在父母之室為其母不禫所以厭于尊慈母與妾母不
世祭所以降于嫡此禮之當辨者也况以妾母而敢
立宫以尊之乎父母之讎不共戴天兄弟之讎不與同
國九族之讎不同鄉黨此義之當行者也况以父讎而
敢築館以主其婚乎今隠公紊嫡庻之分而莊公忘父
子之親天理絶而人倫亡矣春秋安得不深責之哉且
仲子者桓公之妾母也隠公成先君之邪而讓非所當
讓將立其子而先尊其母特以孟子既入惠公之廟則
仲子不得與之並享則非不知仲子之為妾矣故特奉
之以别宫自常情言之則不敢致諸太廟而别立宫焉
疑若稱也由君子觀之則謂公雖不敢祔仲子於太廟
而立宫之禮亦非故春秋因其始祀而書曰考仲子之
宫考者始成而祀也不曰夫人而曰仲子正其名也而
隠公之以非禮為禮可知矣莊公之于齊不共戴天之
讐也天王嫁女于齊而使魯為之主害義甚矣為莊公
者泣血以請辭焉而勿從之可也奈何藐然不顧而遂
受命焉然不館之于國内則非不知其不當為也故特
築王姬之館于外自常情言之則築館于外不失居䘮
之禮疑若可也以大義言之則公也方當寢苫枕戈之
時而與仇人主婚姻之禮不亦悖乎故春秋特書築王
姬之館于外則莊公之以非禮為禮又可見矣夫考宫
常事也其得為者不書而考仲子之宫則書以其亂夫
婦之倫也考宫書于上而繼之以初獻六羽六羽尤非
仲子所當用則隠公之罪不可逃矣魯主王姬久矣其
得為者不書而莊公之主齊婚則書以其忘父子之倫
也築館書于上而繼之王姬歸于齊歸齊則非魯所當
主而莊公之罪不可逭矣斯二者三綱之所繋也春秋
安得不深謹之哉嗚呼魯之禮若是耶而曰猶秉周禮
也然則當時諸侯之於禮可知矣
　　　㑹于蕭魚秦人伐晉莒人伐我東鄙圍台
伯主既服貳國而不能制外患此春秋之所惜也夫功
不在大而患不在小也惟不慮患于功成之後則未有
不失之者矣晉悼公疊三駕之勞以得鄭于蕭魚之㑹
此中國莫大之功也奈何秦人繼之以伐晉借曰秦晉
仇也蕞爾莒乃敢伐我東鄙而圍台彼固有以覘晉之
怠矣而當悼公之世有是焉寧不深可惜哉故自蕭魚
而晉伯衰矣云云吾嘗觀于齊桓公矣方其伯之盛也攘
夷狄恤與國糾逖王慝如恐弗逮何其勤耶至于葵丘
既盟怠心遽肆由是楚狄交熾公不能抑君子傷之以
為有始而無終也然而縁陵之城救徐之役功雖不及
猶有事焉而未至如晉悼之遽自畫于服鄭也人徒知
葵丘為桓公盛衰之㑹又孰知夫蕭魚為悼公勤怠之
機耶何也悼公之入國也逐不臣七人以治内圍宋彭
城以治外而復伯之權輿已在此矣由是而睦諸侯和戎
狄三分四軍以待来者其勤為何如耶故鄭人之未服
也申之以五㑹震之以三駕屢盟而屢叛屢叛而屢伐
公亦知服人以威之未盡善矣於是乎肆𤯝圍鄭聊以張吾
三軍而納斥堠禁侵掠旋繼于行成之後講好㑹而却
誓盟推至誠以待鄭使反覆之人不惟面革而并有以
服其心庻幾乎王者之氣象矣奈何服鄭之後遂有縱
弛秦虎狼也黨楚而来謀我盍亦預為之防乎今也徒
知一鄭之服為可喜而不知外侮之至為可憂蜂蠆有
毒况敵國乎秦人来伐乃使士魴以孤軍禦之卒易秦
而不設備于櫟之戰不敢以告諸侯亦可恥矣比及明
年僻陋在夷之莒亦敢興師伐晉而圍其邑夫魯晉之
同姓事晉最謹而莒敢陵之豈徒弱魯而已知晉之怠
而不畏也觀春秋書蕭魚之㑹而繼書秦人伐晉明年
又書莒人伐我東鄙圍台無乃與盟于葵丘而繼書狄
滅溫楚人伐黄之事類乎雖然蕭魚之㑹晉悼之終也
諸侯賴之稍獲息肩當衰亂之世亦可謂之小康然以
聖人之王道律之則不然矣悼公以清明之資而止于
此寧不深可惜哉悼公沒晉伯替矣推原其由悼公之
政大抵以大夫分之當其盛也有荀罃魏絳之良及其
衰也伐秦制于欒黶而㑹戚惑于荀偃師曠然後駸駸
不振而溴梁之兆見矣無競維人豈虚語哉
　　　宋皇瑗帥師取鄭師于雍丘鄭罕達帥師取宋
　　　師于嵒
列國互用詐以相覆春秋比書之亦可見出乎己者之
反乎己也夫兵聖人之所惡也而况於以詐謀相交傾
覆者乎我哀公之九年宋皇瑗帥師取鄭師于雍丘越
五年而鄭罕達又帥師取宋師于嵒夫取者悉虜而俘
之也成師以出而使敵人得盡取之則敗者必有不備
不虞之失而勝者必有出其不意之計詐謀並作仁義
塗炭寧不重可憐哉觀春秋書宋鄭互相取師之文可
以有所感矣先王用三驅而不掩羣君子釣而不綱弋
不射宿待物且爾而况人乎時入春秋諸侯放恣干戈
相尋靡有寧嵗用詐逞竒紛紛而莫之禁以奸宄為仁
義以殺戮為尋常在王法不可勝誅矣今鄭大夫欲外
取邑以與嬖人於是乎有圍宋雍丘之舉其罪豈不大
哉春秋乃舍鄭人之圍邑而專著宋人取師之罪何也
夫敵加于己自反而有禮焉則脩文告以却之不得則
告于天子請于方伯必有能伸之者今也不然則圍鄭
師于雍丘日遷舍以合壘是宋人之志在于盡劉其衆
而異于解罔祝禽者矣則不仁孰大焉故春秋不書鄭
之伐宋而但曰宋皇瑗帥師取鄭師于雍丘言取則無
一人得脱可知而鄭之懸軍深入自取敗亡之罪亦
見矣佳兵不祥之器出乎爾者必反乎爾矣不越五載
而鄭罕達又以取宋師書于經夫向巢欲盡平元之族
而圍嵓亦猶鄭人之圍雍丘也鄭罕達救嵒而圍宋師
亦猶皇瑗之救雍丘而圍鄭師也則鄭人之志亦在於
報宋必欲悉虜而俘之矣彼以不道施諸我而我又以
不道報之以怨易怨當何時而已乎春秋亦不書宋人
之伐鄭而但書曰鄭罕達帥師取宋師于嵓則用詐之罪
在鄭而宋之不備不虞以取䘮師之罪又可知矣夫國
以民為本君子之愛民也如保赤子不時且不敢使况
以私忿小怨驅而納諸陷阱之中使其肝腦塗地骨肉
離析至此極哉有伯者作且不可容律以春秋之王法
皆當服上刑矣抑嘗考之春秋之初書曰宋人衛人入
鄭而繼之曰宋人蔡人衛人伐戴鄭伯伐取之是二國
之以詐謀相掩非一日矣桓文迭起而取師之文不見
于經至是乃兩見焉而又出于宋鄭宋以先代之後作
賔王家而鄭以母弟懿親蕃屏王室而壞法亂紀至于
如此可勝誅哉嗚呼觀宋殤鄭莊于春秋之始而知天
下之無王觀宋皇瑗鄭罕達于春秋之終而知天下之
無伯始而諸侯終而大夫又可以言世變矣
　　　仲孫羯㑹晉荀盈云云城杞晉侯使士鞅来聘
　　　杞子来盟
伯主以天下私其親故命使施禮為可鄙而屈身要信
為可賤也夫惟義可以率人茍以其私則無以令與國
矣今晉之平公以杞出之故合十二大夫而城杞役諸
侯以私其母家罪莫大焉是故既城之後而使士鞅来
聘来聘所以拜城杞也未㡬而杞子又以来盟至魯来
盟所以拜杞田也比事以觀則其以不義動人而有不
慊于心者可知矣然則晉之失伯不亦宜哉云云夫伯
者所以合諸侯而匡天下也茍以徳命誰敢不從是故
齊桓公以諸侯之師城邢封衛天下翕然以存亡繼絶
之美歸齊不聞桓公之遣使以謝諸侯而亦不聞邢侯
衛侯之親徃結盟于諸侯也而邢遷如歸衛國忘亡其
功為何如哉惟其心在于公義而非為私也今晉侯以
奕世之伯號令諸侯非弱于齊也而城杞之後僕僕焉
来聘来盟之不暇寧不可鄙賤哉何以言之晉平之母
杞女也杞于是時非有外患如邢衛之在齊桓時也徳
則不競而介于大國以勞諸侯夫諸侯者天子之諸侯
也非晉國之役也昔者平王不撫其民而戍母家詩人
有束薪蒲楚之刺君子傷之而况于晉乎今曾臣彪不
恤周宗之闕而夏肄是屏于是乎合十二國之大夫勤
版築于東樓之杞文之伯也未至改物何以有此棄同
即異不仁役人以私不義不義不仁何以為伯主當時
魯鄭大夫有甚乎之嘆而不敢違也則天下皆知其不
當為而晉亦自知其不可矣城杞之役甫旋而士鞅之
聘踵至謂區區禮文之未可以盖其愆而収諸姬之心
乎則其鄙也不待貶而自見矣既城其國又治其田使
晉命之出于公魯何敢不盡歸乎不瘠魯以肥杞乃以
卿大夫相繼于朝府無虚月之故則晉之所以令諸侯
者利而已矣来盟以固歸田而以國君親其事且不守
中華之禮而用夷俗焉夫以土田之故親辱于人是狥
利也以先代之後而變于夷是棄禮也禮虧利勝其能
國乎嗚呼晉以城杞之故而来聘杞以得地之故而来
盟則伯主之所以為伯主杞子之所以為諸侯皆可知
矣春秋于城杞則列序十二大夫以著其動衆之罪而
繼之以晉侯使士鞅来聘又繼之以杞子来盟杞稱子
賤之也盖嘗攷於斯時天下甚多故也吴楚交政于中
國此何時耶平公舉七世之伯業一朝付之於楚自謂
可以奠枕而居矣不知于虢之㑹再讀舊書于申之役
楚主中夏他日將通少習之言一出而執戎蠻于赤歸
于楚如事天子然誰生厲階至今為梗蠻夷侮其外而
大臣叛其内晉國卒剖而為三則皆平公之功矣城杞
之役可勝歎哉
　　　楚人伐黄楚人伐徐公至自㑹
外患自逺而至近春秋危望國以見伯業之衰也夫華
夷之勢不兩立伯業衰則夷狄強矣當齊桓之暮年楚
人伐黄而公不救然後楚復伐徐夫黄逺國而徐在山
東與齊為鄰非外患自逺而至近乎是以牡丘之盟春
秋始書公至自㑹而桓徳之衰與國皆有可危之勢於
是因魯以見其餘也云云楚之為中國患久矣東遷以
来僣號稱王憑陵上國尚賴齊桓剏伯以攘夷安夏為
己任是以有次陘之役而中華之勢復振抑何幸也奈
何葵丘既㑹震矜遂生一念之怠前功遽廢使強夷得
以忖度其心而前日相與周旋之國悉䝉其患自逺以
及于近豈不駸駸乎剥床以膚也哉觀春秋危公之意
亦可懼矣且夫黄自貫澤受盟于齊於是有陽榖之㑹
相為掎角以牽制楚人之肘腋用能致屈完之来盟則
黄實有功于齊也今楚人敢興兵以伐黄無乃討其前
日從齊之故與黄以從齊見伐于楚則楚師之起乃所
以嘗齊也齊既視黄而不救然後浸滛而及徐鳴鐘撃
鼓將問徐以何罪不過為其附齊而取舒也借曰黄逺
國也雖鞭之長不及馬腹徐在齊之宇下可不被髮纓
冠而徃救之乎始之伐黄則置而不恤繼之伐徐則救
而不亟則桓公之不競不足以庇與國可知矣是故春
秋凡桓公之㑹盟皆不書至安之也至于牡丘之盟始
書公至自㑹夫楚之患自黄而及徐矣徐之去魯不逺
也輔車相依唇亡齒寒寧不有無厭及我之患乎嗚呼
豈獨魯也天下之從齊者莫不岌岌乎殆矣春秋魯史
故至公以著其危而他國從可知焉商書曰靡不有初鮮
克有終吾于桓公見之矣厥後公卒未㡬而楚遂至其
國都以盟魯鄭陳蔡越八年而以師伐齊取穀至是則
盟貫取舒進次于陘之憾悉報無遺嗚呼向使桓公
敦不息之誠當楚人伐黄而振旅焉天下事豈至此也
或者謂桓公初致江黄之時管敬仲嘗有言矣桓公不
從而卒貽禍于二國吁仲之言是也而未知道也使其
能引公以正心脩身而行王道則豈無自彼氐羌莫敢
不来享莫敢不来王之遺事乎而仲不能也使小國賢
君欲自援于蠻夷之汙而不克遂其志君子盖深傷之
不然仲之器不小矣
　　　吴入郢於越入吴公㑹晉侯及吴子于黄池於
　　　越入吴
強國每逞力于外而不虞敵人之乗其後觀春秋書吴
之事亦可以為戒矣方吴之敗楚而入郢也師猶在楚
而於越乗虚以入吴亦可警矣至于黄池之㑹方與晉
侯争長何不虞於越之又入其國耶春秋始書於越入吴
于吴入郢之後再書於越入吴于公㑹晉侯及吴子于
黄池之後則其虚内事外阻兵安忍之效豈不深切著
明也哉嘗謂以力勝人者人亦以力勝之此理之必然
者也春秋之季吴國天下莫強焉長岸雞父之戰㓕巣
㓕徐之文經不絶書猶曰以蠻夷而攻蠻夷也及其勝
楚則遂及齊而及魯及晉若火之燎于原不可嚮邇自
以為莫能敵已不知禍亂相尋罔有紀極東南又生一
越為其腹心之患一之已甚而至于再姑蘓之棲兆矣
豈不可為陵人而不顧己者之大戒哉自今觀之吴乗
楚之得罪于中國而伐之雖曰因以復怨猶有名也至
于五戰而造其國都系累其人民鞭撻其冡墓君居其
君之寢大夫處其大夫之室棄約肆滛恣行無忌暴横
未有甚於此矣方且揚揚然自以為得志也不思國内空
虚而於越之兵𢷬其不備入其巢穴如造無人之境無
乃出乎己者之反乎己也乎春秋書吴入郢而繼之以
於越入吴比事以觀可謂深切著明矣吾意吴人為是
恐懼而警省也豈意夫勝齊伐魯之後復駕晉而爭伯
黄池有㑹方將逞其梟雄以長上國不知勾踐之又躡
其後也死灰然于㑹稽而太子斃于姑蔑所得㡬何不
足以償所䘮春秋書公㑹晉侯及吴子于黄池而又繼
之以於越入吴何其䝉患于前而又不戒于後也嗚呼
吴以力勝楚而越又以力勝之吴以強陵晉而越又以
強陵之天道好還豈不信哉闔閭之時猶曰不備不虞
而已矣若夫差何其愚耶春秋因事而比書之埀戒之
意逺矣是故觀入郢而㑹黄池宜吴之盛也而於越入
吴敗亦隨之譬之蛇豕躑躅卒以自僨不亦可哀也哉
雖然吴不足論也吾于此而為中國諸侯悲也當入郢
之時特以晉不救蔡而吴得假之以為功吴興而晉遂
失伯雋李一敗北嚮之圗稍輟而諸侯莫之省也齊衛
方助叛臣以撓晉魯方有事于邾而晉則惟納蒯聵伐
鮮虞之是務也而皆不以吴為憂遂使伐陳㑹魯勢熖
復熾而齊晉大國俱受其患庸非自致之耶然後吴越
争衡而春秋終矣其可歎也夫
　　　公子結媵陳人之婦于鄄遂及齊侯宋公盟齊
　　　人宋人陳人伐我西鄙
大夫越禮以生事而貽患于其國春秋據事直書而自
見矣夫失己失人冦之招也今公子結以國卿下媵陳
人之婦已失已矣媵婦之後遂專事以及齊侯宋公盟
公侯豈大夫之敢敵乎是以牲㰱徒陳而反以致三國
之伐然後生事病國之禍見矣結可責也而齊侯宋公
亦不得免焉云云古者夫人之出疆也受命而不受詞
有可以安社禝利民人者專之可也未聞專命而非禮
以致患者也夫人必自侮而後人侮之國必自伐而後
人伐之皆由己以致之况于己為大夫固當使其君安
富尊榮而民無侵陵之患也今一舉而害及其國其罪
豈不大哉是故公子結者魯之卿也媵婦賤事非大臣
所當親今乃縱其私情去國踰境以媵微者之婦則以
尊而臨卑紊上下之分矣彼齊侯者太師之𦙍尊為東
州之方伯宋公者先代之後爵為天子之上公夫豈列
國大夫所可敵哉今結也因媵婦之行遂及二君為盟
焉夫盟者有國之大事也乃不禀命于君而專之外有
以卑抗尊之罪而内有以臣專君之惡一舉而二罪倂
焉其可乎哉他日西鄙之伐辱國殄民果誰之所致乎
則結之罪不可逃矣是故媵婦賤事不當書而春秋特
書曰公子結媵陳人之婦于鄄陳人㣲者既見其重以
失已矣而繼之曰遂及齊侯宋公盟遂者專詞及者所
欲又見其輕以失人也至于西鄙之師而書曰伐見三
國之有詞于伐也然則三國義乎曰魯則失矣三國亦
豈義哉夫以伯主之嚴上公之重誰得而犯之蕞爾大
夫而求盟其從其否誠在我也訓之以禮義道之以名
分不與之盟可也執而治之可也何至以二大國之君
俛首與之共㰱既㰱之後而以兵刃臨之夫抗尊求盟
者公子結也西鄙之民何罪慢鬼神而食話言虐無辜
以黷威武不義甚矣吾嘗觀乎文公之經有曰季孫行
父㑹齊侯于陽穀齊侯弗及盟夫以商人之不義且能
却大夫之請何桓公乃不能慎之于始而悔之於終乎
然則結也不足責也齊為伯主於是乎有慙徳矣
　　　公圍成公至自圍成築蛇淵囿
君令不行于陪臣而勞臣以自樂甚矣魯之不競也夫
佚㳺從欲己非人君之當為而况作於患難之時乎是
故成魯邑也而強臣據焉定公欲墮其城而親帥師徒
以圍之卒不能克而返是正恐懼警省之時也奈何告
至之後乃役民以築蛇淵之囿尚可謂知務乎春秋書
公圍成公至自圍成于十有二年之冬而書築蛇淵囿
于十有三年之夏則定公之失君道可知矣嗚呼魯自
宣公受國于東門氏而禄去公室矣成公失政而政逮
于大夫丘甲之作費邑之城三軍之作中軍之舎不絶
于經三家競爽不弱一个焉孰知陪臣之又專制其後
哉至于孔子攝相然後費郈繼墮公室可為之兆已見
于此使其終用聖人魯可以為政于天下矣雖百成何
能為哉今定公不知二邑之墮出于仲尼之化而以為
己功也於是親帥其師以圍成而不知公歛處父之徒
無君之人也於公何難哉是以無成是無孟氏之言一
動強臣之心而深溝髙壘堅守弗下以封内之邑而用
師圍之有如敵國已見魯之失政矣况以堂堂國君之
尊伐一陪臣而不能勝卷甲而歸亦可危矣吾意定公
因是而懼改前轍以自新委國聖人之不暇也奈何恬
不知畏告至之後反自肆于驕樂當舉趾條桑之月役
農作之民以築囿焉夫築者創始之詞而囿者育鳥獸
之所也當閒暇之時且不可為也而况于蕭墻之冦未
弭此何時耶而自放于盤樂怠傲無乃安危利菑而樂
其所以亡乎置民人社禝于度外而以奉己為重顛倒
錯亂未有甚于此者矣春秋先書公圍成而繼之以公
至自圍成危之之意已見至明年之夏而有築蛇淵囿
之書則定公之不足與有為也明矣卒之女樂至庭而
聖人以燔肉去遂使一變至道之國日淪于㣲弱而大
野之麟卒虚其應悲夫吾嘗觀于春秋書築䑓及囿凡
六見莊公一年而築三䑓當齊桓方伯四鄰和睦國家
無事可以有為而不為也故魯自是始弱及莊公告終
而遂大亂國㡬亡成公之時内政歸于強臣而外屢辱
于大國末年晉悼復伯稍獲見重而遂築鹿囿昭公墮
於季孫之術中而築郎囿卒以客死今定公不以先君
為鑒而又履其轍焉嗚呼無囿猶可無民何為邦分崩
離析而不能守是誰之咎哉
　　　取汶陽田公㑹楚公子嬰齊于蜀
藉勢以復地其利國也為甚㣲致賂以從夷其辱國也
為甚大夫為國而不知以義為利未有不受其咎者矣
魯之成公恃晉之勢一戰勝齊以取汶陽之田以亂而
易亂也其利國不亦㣲乎遂使楚人以此藉口而為陽
橋之役公也乃屈千乗之尊㑹其大夫于蜀致賂納質
以求免焉則其辱國大矣觀春秋書取汶陽田于前而
書公㑹楚公子嬰齊于後則魯之所獲不如所䘮為國
而不以禮其效豈不深切著明矣哉嘗謂天下莫大于
禮莫強于義是故諸侯脩睦以事天子不敢失也而後
蠻夷順令以事中國不敢違也今也友邦冡君不能和
協而使外夷得以借此以為猾夏之階不亦甚哉觀成
公之所以勝齊而辱於楚者抑亦可以為戒矣且夫汶
陽魯故田也而見奪于強大之齊攷于建邦土地之圗
若在封域之中則先王所錫先祖所受不敢失墜所當
告于天王以正疆界不當擅兵以取之也不然侵小得
之則固有興滅繼絶之義齊固不得而有亦豈魯之所
當有哉今魯之戰齊也以大夫之一怒而介于大國幸
以獲勝則藉郤克之言以取汶陽而不使一介告諸天
子是惟強力之恃而於君臣之義蔑矣雖取故邑與奪
人之有何異哉而不知我以強力陵人人亦以強力而
陵我矣未㡬楚人遂有侵衛侵我之師以問伐齊之故
甥舅之國剪為仇讎而使蠻夷得以為詞亦已傎矣而
又不能親賢脩政保固疆圉乃以國君之尊親㑹公子
嬰齊于蜀而薦賄焉以周公之裔千乗之君降班失列
以聼于夷狄之大夫豈不哀哉惟其不能以禮為國以
及此憂也故曰藉勢以復地其利國也為甚㣲致賂以
從夷其辱國也為甚大也季孫行父為國上卿固當上
使其君保安冨尊榮之位而下庇其民使無辛苦墊隘
之禍也而乃不忍一朝之忿殘民以逞其私汶田之歸
揚揚然自以為功而辱逮君父不顧也方將立武宫以
宣示其侈而不知他日韓穿一言復束手以歸諸齊而
所得者為虚文不足以償所䘮然後知不以義為利而
以利為利乃有國家者之大患而春秋譏取汶陽田之
意逺矣
　
　
　
　
　
　
　
　
　
　
　
　
　
　
　
　誠意伯文集卷十四
欽定四庫全書
　誠意伯文集巻十五
　　　　　　　　　　　　明　劉基　撰
　　犁眉公集上
　　文
　　　少微山眉巖神仙宅記
神仙果有宅乎超無為以至清與太初而為隣又烏有
所謂宅也神仙果無宅乎左帶瑤池右環翠水繚以赤城
玉樓十二其傳非一惜乎吾不得而見之也世之人由
不能見遂并神仙以為無有嗚呼是非知造化之情狀
者也夫造化之神妙豈夫人之所能窮哉天地生物各
稟氣以成形人亦物之一也物能化人奚為不能化故
雀化為蛤鼠化為鴽麥化為蛾蟞化為蟬蠋化為蝶魚
與蛇化為龍吳之桑晉之石楚之枯木冥頑無靈去人
甚逺乃或化而為人或忽然而人言焉由是觀之天下
之物無不能變化也審矣何獨於最靈之人而疑之哉
縉雲之山桐溪出焉東南流入於好溪其南曰少微之
山是為括蒼洞天有觀曰紫虗紫虗之山水清奇幽邃
甌括之間無與為比自唐宋以來神仙鍾離先生吕洞
賓皆嘗來遊而章思亷徐泰定即其觀之道士也皆以
羽化去其事蹟顯著人能言之不可蓋也履其地思其
人寧不飄然有凌雲之志哉觀之南有山曰眉巖章先
生羽化之後塟其冠舄之所也今道士梁惟適及其弟
子王有大每至其所必裴囘興感嗟先生之緒不續故
於巖傍作室以邀先生歲時致享祀而以神仙宅名之
夫先生神遊八表雷霆為輿風雨為駕躡光景超㓕没
亦安事夫宅哉其或鑒二子之誠心而為之一來不可
知也故為述其事而繼以歌惟適字安宅基祖母永嘉
郡夫人之姪孫基之外姪也有大字處謙皆括蒼人歌
曰
幽華兮春菲明月兮秋輝仙人去兮何時歸空山寂寥
兮使我心悲檀為梁兮楠為柱白石承楹兮青蘿為宇
攀桂枝兮延佇髙𤣥無梯兮淚零如雨瑤壁兮丹崖鶴
晨鳴兮猿夜哀愴怳悢兮倚長懷望夫君兮來不來挹
寒泉兮薦芳芷長烟徘徊兮清風四起洞谷豁谺兮笙
竽盈耳松篁戛摩兮毛髪颯灑采瓊英兮琅玕將以遺
兮飛鸞盼肹蠁兮杳冥聆環佩兮雲端逍遙兮夷猶傷
心兮離憂拜稽首兮陳情冀神君兮長留
　　　送宋仲珩還金華序
易不云乎有子考無咎庚子之歳予與金華宋先生俱
来京師時上渡江未久浙東方歸附先生與予及予同
鄉葉景淵章三益同居孔子廟學惟日相與談咲雖俱
不念家而予三人者亦皆不能無芥于心惟先生泰然
耳日與文彦士相從游不倦人咸異焉時先生有子二
人長曰瓉字仲圭次曰璲字仲珩皆克家蓋夙以家事
付二子久矣故先生得以優游授道于浦江鄭氏之義
門至今又十有五年矣去年秋七月予自家重赴京先
生時為翰林侍講學士執手相盼睞喜溢眉目先生長
予一歳予須髪已白過大半齒落什三四左手頑不掉
耳聵足踸踔不能趨而先生鬢須黝黒唇齒朱貝顔渥
丹步履坦坦不落朝班後晨起戴星入國史館握筆冩
細字如青蠅頭日數千且僕僕走承召命暮歸作詩文
四五少不下二三先生素儒家無贏僮僕在京寓舊城
去公館彌十有五里惟次子璲偕一騶者従夫人又病
在寓璲來往省視父母且奉母粥藥不遑朝夕今年春
長子瓉遣二孫自金華來夫人病亦愈於是先生以事
命璲暫還故里而在朝羣公大夫士咸賦詩餞璲望其
即還則璲之能善事其父執善交其朋友者可見嗚呼
若先生可謂有子旡咎者矣宜其老而愈康且樂也璲
又工楷篆隸草書賦詩屬文皆足以纉承家業故於其
行序以送之且繼以詩曰
條風東來靈雨從之之子于邁何以送之　靈雨濛濛
沾彼原隰送子于郊為子佇立　有鳴者鳩在彼苞桑
習習其風載吹我裳　維桐之華亦炫于野悠悠行子
亦駐其馬　維水東流維日西馳眷言顧之靡靡其思
　維日西馳載昏載朝維水東流以汐以潮　芃芃者麥維
其黄矣心之思矣維其長矣　贈子以詩酌子以酒晤
言何其伊邇匪允
　　　清齋記
室以齋名取其潔也齋以清名清者潔之華也惟潔也
而后清生焉浮屠氏離世絶俗以潔為其道故剪須薙
髪割情斷愛所以潔其身也疏茹糲食屏斥魚肉所以
潔其口也趺坐面壁收神内觀所以潔其目也晨鍾暮
皷梵音海潮所以潔其耳也焚檀焫沈氤氲桂薫所以
潔其鼻也幽漻閴黙惟寂惟寞所以潔其心也五情既
治百魔不生潔不汚而后天下之清歸焉天台朱伯賢
為予言義中上人之居中天竺也有室曰清齋環以羣
山縈以碧水其在錢塘時蓋嘗屢游而玩心者其為名
也實稱故太虗澄朗烟空霧豁日月光華原野昭曠而
天地為之清焉丹葩發鮮緑隂永晝涼飈撤暑銀漢掛
户而節物為之清焉時雨新濯竹樹生色猨鳥不呼松
栢帖妥而巖壑為之清焉遙望西湖如大圓鏡翠赮埀
映波瀾錦章而是室之下白石玉皎暗泉金奏足音無
聞谷響相答至于今使人思不能忘請為文以記之予
惟乾坤睢刺以來人世之無此境久矣今聆朱先生言
意敞怳如夢寐幸而聖明應運宇宙載造太平景象于
今復見則所謂清齋者尚或得而游也年月日記
　　　玉兔泉銘(并序/)
自古有以勢軋天下箝人口使和己者鮮不由細微以
及大此姦人之素能也故髙之馬莽之祥瑞惟其言而
莫之違然後大詐行而大欲得矣秦檜之事宋髙宗也
以岳將軍之武之忠且排搆之殺其身以及其子反以
為功而宋之君臣莫不従其指則亦何求而不得哉玉
兔之泉以清美為建業城中第一豈昔顯而今堙者檜
實知之耶或有善察土脈工穿井之術者密以語檜而
神之以白兔耶則皆不可知也夫檜之罔民設詐豈下
於髙莽哉白兔之是非無闗天下之大事是故賢人君
子忽之而莫與較於是乎鄙夫謟子遂探其意而夸之
以為佞是蓋不足辯也金華張孟兼憫泉之芳潔為姦
人所汚而銘以雪其寃愛物之良心也予亦悲之為之
作後玉兔泉銘銘曰
嗚呼泉乎夫何辜為檜所汚世無吳隠之孰昭其誣嗚
呼泉乎尼父大聖猶言其主瘠環與癰疽白兔之傳夫
何傷於爾歟檜死為蛆泉潔自如我作銘詩衆惑斯祛嗚
呼泉乎終古弗渝
　　　送黄叔暘歸金華覲省序(并詩/)
孟子言君子有三樂以父母俱存兄弟無故為樂之大
豈不以是為係乎天人人之所願欲而不可得者哉夫
孝子之欲顯父母心無窮也顯父母之道無過乎立身
揚名而鮮有能及其父母之目見是故君子之急於仕
者良有由也且父母之鞠子亦孰不望其能立功立事
超乎羣倫之上以光大其祖宗之門户也哉故於其初
生也桑弧蓬矢以射四方不呴呴乎為老婦之慈以嬌
之於膝下也天下之為父母者亦孰無是心哉而當其
生存之時獲見其顯者蓋十百之中不能二三信乎其
係乎天而不由乎人也為人子而知愛其父母則其中
心為何如哉是故孳孳汲汲不遑自已仰馳光而興慕
俯逝水而長懐當此之時將奚為而可哉金華黄生以
明經舉於鄉就試浙江行省貢於春官時年二十有二
是嵗上閱天下貢士率多年少慮其未熟於世故例廪
之于國學使習聞朝廷律令練逹治政然後授之職俾
勿置以殖天下之良才於是生亦與焉其明年翰林學
士宋公濂奉命纂脩實録生以工書服勞史館又善於
所事事竣受命伴讀齊府其年冬十有一月給假還金
華覲省父母基與生俱浙東人故翰林羣大夫士賦詩
送其行而屬其序於基夫生曷啻於父母俱存兄弟無
故而已哉且又有祖母在學日進以充其身又際盛代
事聖主受命侍従哲王出入禁闥此人人之所瞻望而
不敢覬者生於是乎兼之其為樂不亦大哉基既為之
序而繼以詩且有深望於生惟冀其服膺乎不愧不怍
之訓以接跡於古昔聖賢而后已也嗚呼生其勉乎哉
詩曰
潛陽囘地底暗泉發枯荄澤雉雊鷕鷕乳鷄鳴喈喈游
子畏祁寒掩闗坐如齋濕薪熸無熖四壁生涼颸青鐙
翳其光月華照階苔及此送歸人豈不動我懷贈詩慰
繾綣俛仰空徘徊學古務成已入官期顯親髙風吹秋
木誰能不傷神皇恩重丘山有願俾克伸北風送歸舟
江水清漪淪堂上綵衣舞堂前諼草春羽觴澄芳醴鶴
髪映丹脣服膺移忠訓布武追古人脩名著青簡山岳
同嶙峋
　　　獨冷先生傳
客有遺棄世事不求利逹者結屋于巾山之下居焉樹
以柔木有泉一泓躋髙岡而景焉坐於桐梓之隂歌曰
衆皆喧我獨靜衆皆熱我獨冷朝作暮息兮我日獨永牧
人聆之歸而語其老其老曰隠者哉明日欵其廬問其
姓名曰忘之久矣因目其居曰獨冷謂其人曰獨冷先
生客出先生寢夢遊乎蒼芒之鄉覲玉帝于璿臺帝賜
之遊于廣寒之宫飲之以𤣥雲之漿四顧無人凄風滿
空星月坱北於是愀然而思悠然而歌歌曰風蕭蕭兮
吹我衣髙寥泬漻兮逝將安歸又歌曰風蕭蕭兮吹我
裳吁何為乎踽踽涼涼覺而異之訪于鬼谷子卜之遇
井之巽其繇曰井天飛吝其頥獲于南埀熇而焚而沃
其鮮而利貞鬼谷子曰木上有水井井上出者也飛而
上于天人莫得而食也南夏方也暍之所由生也如熇
如焚可勿沃乎巽東南之方也其象為風泉以冽之風以清
之鮮可知矣利貞者秋冬之徳也秋冬徳之收藏者也宜乎
其踽踽涼涼也吾聞天台之山南望赤城有逸人焉謂
之獨冷先生其子也夫或曰先生姓張氏蓋子房之系
胄先生不言人亦不知其果然否也
　　　菜􁮬説(并序/)
菜􁮬者宗姪彬之所以名其居室也彬字宗文少好學
有識而未用其居在處州府城之東門每求予為文而
恒弗得暇今年予來京師而彬亦以儒士貢為工部主
事因戲作菜􁮬説且以勉而進之云爾
犁眉公謂東門子贆曰子之居東門也井地十畆既夷
既壤俯壕為溝倚城為墉藩以枳林緯以蘗塲是蓋比
如束鍼錟若攅鎗蛇蜴不能求其縫罅蚍蜉不能為之
穴隙也何不墾之以種樹乎又何不耕之以蓻稷黍乎
不然何不大為之池分北山之泉流以養鱉與魚乎何
為乎徒築陋室于其中墼糞土以為壁茨以腐茅蟦蝎
是宅藉以瓦礫羊蹄豕跡與鼢䑕為主客平明出門不
馬不車不驘不驢以造他人之廬呼朋命徒左蹌右趨
談無用之空言强相名而曰儒坐視殷賑之腴索為蓬
藋之區不亦悲乎吾聞燕秦棗栗穰橙鄧橘李梨薁鬱
秦杏周漆柿桃柰楔琬容琰質椅桐栝栢堅緽有瑟桂
椒茰榝吐芳馞馝木𤓰榅桲藷藇葛芴叢蔓􁀙轕彼揫
此茁或庸其材或以其實或黄如金或赤如日翹蕭逺
條可蜂以蜜克勤厥營茍獲其一富擬封君受天之秩
范子所至穿池種魚史傳貨殖盛稱陶朱八口之家五
畆之宅墻下栽桑足以衣帛今子不士不農不商不工
綴籍州庠口體不充人皆子嗤子曷不懜東門子贆聽
之愀然思之杳然瞿然而作再拜而怍立而言曰公有
言吾獲矣而吾亦有知焉請以復於公吾將以藝稷黍
乎則古人一夫受田百畆而給今將以五畆為宅矣則
所羨不過二十之一不能以不飢也抑將以種樹乎則
近者非四三年不成不知逺者又幾年乎不可以懸吾
釡而俟爨也抑且為池以畜魚乎則我身畸耳貸力於
人何日成乎不可以暵吾肮而待汲也今當種菜而鬻
焉尚庶幾哉可也夫夫菜也者采也君子之所采也或
謂之蔬焉蔬也者疏也食粱肉者之所疏也君子所采
而食粱肉者疏之庶幾或者可以裕我矣乎乃往訪于
溪南之圃人得膏土沃泉之術蒐四鄙之菜類其族而
種之買牛牯一牸二鏺其萊蕪芟去奥蔑拔其荄杜阜
翳籜而灺之穿井於其四隅建桔槔焉潴水有池洩水
有渠或培或滋或叢或竒灌溉攸宜或耘或耔疎稠比
稀慈穉舉肥根莖實荑各隨其時羅之離離㩜之菲菲
未浹旬月而東門氏之童色澤如也貌懌如也窺其園
則鬰鬰芊芊入其門則盎然春温有酒盈尊他日犁眉
公過焉東門子贆御諸門犁眉公咲曰子亦足於斯而
已乎東門子贆再拜謝曰吾願見公而有陳焉久矣請
坐於吾廬而為公言之可乎公曰吾願也東門子贆曰
公能悉識吾菜乎公曰未也請之園而言焉曰始吾之
不營是園也漠乎其無思也今吾之既營是園也惟其
所以壯吾址而厚吾生則非一日也天地久其道而萬
物生聖人久其徳而庶功成士農工商久其業而百務
貞故植韭以為之君韭者久也所以久吾生也致久必
慎其撥故植之以葵葵者揆也揆得其道則視明而聽
聰故植之以葱聰逹則得筭多故植之以蒜蒜筭也筭不
失家必豐故植之以蘴豐則彊矣故植之以薑薑强也
物大彊則過剛剛過則折君子戒焉故植之以芥芥者
戒也戒事者思必苦思苦則毒故植之以荼荼毒罹于
中而用力勤故植之以芹勤極則病故植之以蒲蒲痡
也病之劇也病劇必弱故植之以荏荏柔而弱也弱則
薇矣故植之以薇微骭瘍也骭微則羸其行故植之以
蔞蔞者僂也愈病必以藥故植之以芍藥藥攻病不可
失其養故植之以鞠鞠養也得其養而後蘇故植之以
蘇蘇則起矣故植之以芑起必慎以保其後故植之以
瓠瓠者䕶也䕶不違乎道則難舒而福生焉故植之以
芷芷者祉也引祉莫大乎育德故植之以蓄蓄必有濟
故植之以薺薺者濟也濟自近而之逺自卑而底髙也
故植之以菘菘者髙也髙極必窮故植之以芎窮慮窮
者必早計故植之以薊薊者計也吾朝而游焉觀其菶
菶菁菁可以悦吾目而暢吾情夕而游焉擷其芳而茹
其英可以㫖吾腹而曼吾齡又可以究吾知而通物理
安得不悠然而永懐怡然而自喜哉夫吾廬􁮬也不足
以延長者而長者肯臨焉不可以不志請名之曰菜􁮬
願公為吾誌之犁眉公大悦遂旅其菜酌其酒書其言
而去
　　　大勇齋記(為張生作/)
勇天下之逹徳也而聖人有時乎弗德夫人之於道知
足以知之而行弗逮者無勇也弗能擇乎中庸而冥行
焉者鮮有不惑於其近似而淪於六蔽君子實深病之
故勇者仁知之卒徒也仁知帥乎中堅挺乎其不囘於
是選鋒勁騎聽指麾而疾馳如雷如霆不可遏也夫是
之謂勇蓋仁知不能自行而駕勇以行及其成功則勇
亦得叅乎仁知同為逹德茍不周於仁知昧乎不辨其
是非茫乎不計其公私惟其情之所狥而果行焉曰吾
天下之勇也知有勇而不知有其身而不知其違乎仁
既違乎仁不得謂之知遂則為專諸聶政不遂則為荆
軻要離獲書於春秋而名曰盗豈不害哉故德之蔽惟
勇為多故六言之中曰直曰剛皆勇之屬也故曰勇天
下之逹徳而聖人有時乎弗徳擇理而不精必害故徳
之害惟勇為大卞莊子之刺虎也伺其鬭而傷且死然
後舉而兼取之可謂知矣虎毒人之獸也以是施之可
也而概以加諸人則恐其未仁也是故夫子語成人取
其勇矣而必曰文之以禮樂則卞莊子之勇亦未得為
無蔽擇勇之難也如是哉廬陵張生名其室曰大勇大
勇之云蓋出自孟子其一則對齊宣王之問而勸之以
周文王武王之事蓋當是時周徳衰矣周命替矣天下
之民困於虐政極矣齊以萬乗之國七九有之一茍有
志於斯民則文武之事反掌可為勇之時義豈不大哉
然非所以為衆人言也其一則引曽子謂子襄之言曰
自反而不直雖褐寛博吾不惴焉自反而直雖千萬人
吾往矣其意惟在論北宫黝孟施舍之勇非聖人之徒
之勇而已使曽子而有此言必亦有為而非教子襄之
恒訓也不然則曽子之學務在成己何切切於褐寛博
之不惴與千萬人之不畏哉曽子傳孔子之道者也孔
子論行三軍曰暴虎馮河死而無悔者吾不與也必也
臨事而懼好謀而成者也則必不怙恃其直而以一身
當千萬人也必矣且直不直在我於人乎何與雖千萬
人吾往矣抑亦何所用其直哉曽子之雅言稱吾友犯
而不校子思之作中庸得之於曽子也及其語勇則引
孔子告子路之言曰袵金革死而不厭北方之强也而
强者居之寛柔以教不報無道南方之强也而君子居
之則子路之勇孔子未之取也曽子亦未之取也然則
如之何曰顔淵問仁子曰克己復禮為仁克己人人之
所難而顔子躍然任之君子之大勇蓋如是曽子曰仁
以為己任不亦重乎死而後已不亦逺乎又曰可以託
六尺之孤可以寄百里之命臨大節而不可奪也君子
人與君子人也曽子之大勇蓋如是生也好勇盍求諸
孔子之訓而服膺乎顔子之事曽子之言則其為勇也
庶幾乎無蔽矣於是乎言
　　　蘇平仲文集序
文以理為主而氣以攄之理不明為虗文氣不足則理
無所駕文之盛衰實闗時之泰否是故先王以詩觀民
風而知其國之興廢豈茍然哉文與詩同生於人心體
製雖殊而其造意出辭規矩繩墨固無異也唐虞三代
之文誠於中而形為言不矯揉以為工不虗聲而强聒
也故理明而氣昌玩其辭想其人蓋莫非聖賢之徒知
德而聞道者也而况又經孔子之刪定乎漢興一掃衰
周之文敝而返諸樸豐沛之歌雄偉不飾移風易尚之
機實肇於此而髙祖文帝制詔天下咸用簡直於是儀
泰鞅斯縣河之口至此幾杜是故賈疏董䇿韋傳之詩
皆妥帖不詭語不驚人而意自至由其理明而氣足以
攄之也周之下享國延祚漢為最久蓋可識矣武帝英
雄之才氣蓋宇宙而司馬相如又以夸逞之文侈之以
啓其夜郎卭筰通天桂館泰山梁甫之役與秦始皇帝
無異致勤持斧之使封富民之侯下輪臺之詔然後僅
克有終文不主理之害一至於斯不亦甚哉相如既没
人猶尚之故揚子雲用是見知成帝然而漢家樸厚之
尚已成其根未嘗拔也故趙充國将也有屯田之奏劉
更生宗室子也有封事之言往復開陳周旋辨析誠意
懇至理明辭逹氣暢而舒非汲汲以鴻生碩儒爭名當
代者所能及也豈非習尚有源而得之於自然乎嗚呼
此西漢之文所以為盛國祚絶而復續如元氣之不壊
而乾坤不死也後之人論不及此而以相如子雲為稱
首不亦悲哉東漢班孟堅之外雖無超世之文要亦不
改故尚故亦不失西京舊物下逮魏晉降及于隋駁雜
不一而其大槩惟日趨于綺靡而已是故非惟國祚不
長而聲教所被亦不能薄四海觀國風者盍於是乎求
之哉繼漢而有九有享國延祚最久者唐也故其詩文
有陳子昻而繼以李杜有韓退之而和以栁於是唐不
讓漢則此數公之力也繼唐者宋而有歐蘇曽王出焉
其文與詩追漢唐矣而周程張氏之徒又大闡明道理
于是髙者上窺三代而漢唐若有歉焉故以宋之威武
較之漢唐弗侔也而七帝相承治化不减漢唐者抑亦
天運之使然與是故氣昌而國昌由文以見之也元承
宋統子孫相傳僅逾百載而有劉許姚吳虞黄范掲之
儔有詩有文皆可埀後者由其土宇之最廣也今我國
家之興土宇之大上軼漢唐與宋而盡有元之幅員夫
何髙文宏辭未之多見良由混一之未逺也金華蘇平
仲起國子學録遷翰林編脩以其所為詩文示予予得
以諦觀之見其辭逹而義粹識不凡而意不詭蓋明於
理而昌於氣者也與之游知其勤而敏不自足其所已
能且年方將而未艾也知其他日必以文名於盛代耀
於前而光於後也故為之叙而舉昔人之大以期之年
月日叙
　　　雜解(八篇/)
言之中於人也慘於兵故其為身害也甚於殺人夫言
之傷人未至於殺也而志在是焉則人之防之烏得而
不嚴書曰惟口出好興戎君子之所以慎其言也畏其
興戎也
非所馮而馮焉昧也非所篤而篤焉悔也昧而悔禍其
至矣雖憂何及哉詩曰肅肅鴇翼集于苞棘傷之而已
矣君子之所以守其身者禮與樂也禮不及則失其威
其敝也侮樂不及則失其惠其敝也殘侮則人陵之殘
則人疾之詩曰終南何有有紀有堂君徳也
人各有所能也物各有所庸也非所任而任之事必蹶
非所施而施之功必圮是故有天下未嘗無人也有人
未嘗無用也用得其當謂之得人用失其當謂之失人
詩曰椅桐梓漆爰伐琴瑟古之人所以立而不頓者不
失人而已矣
禁民之為不善善也非善之善者也化不善使之為善
善也善之善者也非人之所及也天下無不可化之民
也政不至於化不可謂之善也中庸曰夫政也者蒲盧
也蒲盧也者蜾蠃是也詩曰螟蛉有子蜾蠃負之教誨
爾子式穀似之喻民之無不可化也
人有不交而求者必其有所謀也有不約而至者必其
有所為也故惟禮可以沮暴惟誠可以破詐易曰有不
速之客三人來敬之終吉君子之所以不自失者豫定
而不躁也
人之為觀美者將奚事乎哉型土以為器而髹之知不
可以利吾用及其敗也秪足以委吾盛而猶有樂為之
者何也蜉蝣之羽衣裳楚楚鄙之也
虎之在山也隠隠然微振其頰頷人與獸莫不駭也縶
而檻之雖咆莫之畏矣易曰困亨有言不信夫既困矣
雖黙猶恐其及也而有言焉人雖聽之秪重其疑而已
矣
　　　衛公子夀
予讀春秋傳衛公子夀與其兄爭死之事及詩載馳河
廣之篇而深有感焉夫以衛宣公與姜氏之行而生夀
及宋桓許穆夫人豈習其家法然哉而制行過人如是
民之秉彛不可冺也抑又何多耶以文王太姒之聖而
有管蔡霍叔昔人之所謂胎教者非矣宋有雀生鷇殷
杞以亡物生非其類人以為妖也人之生不以類若是
者其又何耶
　　　夏后氏之郊
祭法曰夏后氏禘黄帝而郊鯀鯀固夏后之父也夏后
之天下受於舜非受於鯀也禹不得以天下私其父夫
鯀以治水績用弗成而舜殛之羽山天下咸服則鯀天
下之罪人也故舜之刑非私刑也天刑也以天刑討天
下之罪人天下之至公也禹既受舜禪而升其罪人以
配天是舜之殛鯀非也夫鯀之殛獲罪于天天殛之也
非舜殛之也奉天討也而以鯀配天是天之殛鯀亦非
也一私其父而逆于舜又逆于天天其弗享夏后氏之
郊矣禹聖人也而敢為是哉祭法之言非也然則禹之
於鯀也如之何曰廟以祭之而已矣
　　　君子非有㳟敬則不齊
祭統曰君子非有大事也非有恭敬也則不齊是非所
以語君子也夫君子之所以為徳者恭敬而已矣㳟敬也
者不可須㬰離也故孔子之語仲弓曰出門如見大賓
使民如承大祭大雅之述文王曰於緝熈敬止又曰不
顯亦臨無射亦保聖人無一息之不恭且敬何待乎齊
齊所以篤其㳟敬猶恐其有未至而致之聖人不自滿
假之心也謂之非有大故不齊猶可也謂之非有恭敬
則不齊大不可也信斯言也是不齊之時不㳟敬矣豈
所以語君子哉其悖也甚矣或曰然則所謂不齊則於
物無防也嗜欲無止也如之何曰其疵同也猶可謂之
泛論泛論非言君子猶可説也不若非有恭敬則不齊
之陷而不可舉也大抵漢儒記禮之言多駮往往流于
文而失于理取其長而去其短可也
　　古樂府
　　　上清詞
王子晉好吹笙吹得神仙下玉京一朝羽化隨風去囘
首故宫芳草生
天上月影悠悠似鏡㸔㸔又似鈎自是嫦娥甘寂寞桂
華相對度千秋
河漢水九秋清涼月滿空聞鴈聲鴈聲不到夢先到白
露濕衣天未明
　　　漢宫曲
小雨如烟晝掩扉捲簾思見燕雙飛不知春色能多少
得向昭陽栁上歸
　　　江上曲(八首/)
數樹埀楊緑水邉問郎何不繫蘭船浦沙新漲青山逺
半夜月明無杜鵑
曽記樓船夜泊時家家絃管鬬腰肢于今絃管歸何處
綰束枯蒲當酒旗
昨夜月明天似水今晨月落水如天天長水逺人何處
蘆葦蕭蕭一抺烟
紫桂香銷五夜霜碧雲收盡玉蟾光琅玕不是人間樹
何處朝陽有鳯凰
月出前山青黛寒鴈聲遙下碧雲端草根錯認驪珠吐
自是西風白露團
賓鴈來時月滿洲于今鴈去月如鈎鴈來鴈去何時了
月照離人又白頭
憶見埀楊縋緑絲陡㸔秋菊映疎籬栁花竹絮隨風去
菊綻金葩欲似誰
紅蓼丹楓一色秋楚雲吳水共悠悠人間萬事西風過
惟有滄江日夜流
　　　寒夜謡(二首/)
良夜悠悠星河滿天風吹窻櫺聲如管絃無酒可飲寒
不能眠枯腸飢鳴百慮交煎人生一世不滿百年寤寐
懐思曷維其然内省不疚有愧聖賢
今夕何夕歳聿其徂草木彫落山川縈紆瞻彼鴻鴈拂
翼天衢雝雝和鳴載悠載徐雖無羽翰心與之俱華月
出雲青鐙在隅歌以寫懐云何其吁
　　　夜夜曲
冬夜恒苦長夏夜恒苦短短長相蔽虧殷勤望推挽紉
茅作繩繩易㫁汲水作池池易旱故鏡塵昏難逺照故
衣絮敝無新暖西風嫋嫋吹桂枝白露㸃苔黄葉滿
　　　秋夜曲
木落霜露繁鳥啼夜方永起行望明月西風吹鴈影鴈
飛一何急鳥啼安所集徘徊不能寐望月空佇立佇立
河漢傾誰家砧杵聲關山𣺌千里何處不傷情
　　　長歌續短歌
短歌調促情苦悲長歌引愁無絶期短聲欲盡長聲續
似是荆山人泣玉悲哉荆山泣玉人但知貴玉不貴身
縱令哭盡歌堪聽何異春花委路塵古稱悲歌可當哭
傷心如中金石鏃更不必聼蔡琰笳又不必聽漸離筑
長歌飄揚徹九天短歌嗚咽入九泉徒言歌哭兩情異
誰知歌聲尤可憐
　　　墻頭花
墻頭花紅錦妬美人抱琴倚髙樓只恐花飛逐風去熒
熒絳蠟送殘宵燕語鶯啼斜日暮
　　　望行人
朝聽乾鵲鳴暮見燈花結鵲鳴燈結無定期鏡裏青雲
看成雪人生百嵗難長保天上孤鸞海中老滔滔逝水
不囘西灼灼秋花幾時好一朝復一朝一夕復一夕只
恐君心念妾時妾身已作山頭石
　　　長松梢
長松梢青拂天歳暮商飈急寒苦令人憐隂崖有樸樕
生在荆棘下霜凋荆棘葉網綴如簷瓦春風破冰凍勁
綠不曽赭禍福相倚伏豈不在所招寧為樸􁂶莖莫作
長松梢
　　　折楊栁
東風二月春如酒不見百花惟見栁栁絲綰烟留暝鴉
栁花蕩漾迷羲和美人捲簾㸔不足栁色萋萋妬娥綠
夜來微雨清郊圻鶯簧相應鳴塤篪欲寄柔條無信使
空將淚染囘文字
　　詩
　　　客路
客路秋風裏扁舟夕照時渚鴻魚復陣江樹井陘旗衰
朽嗟誰與愚䝉荷帝慈山中牧羊子歳暮爾相期
　　　逢熊文彦(二首/)
相離已隔世相㑹豈忘情識面非觀貌知心只記名夕
陽荒野闊秋水大江平往事無勞問空令萬感生
憶昔相逢處湖山錦繡春筦絃喧夾巷花栁隘通津離
别人非故推移物自新愁來重囘首涕淚下霑巾
　　　寄宋景濂(四首/)
我思美人乃在仙華之山山前夜半掛河漢天津兩旗
俯可攀我欲從之阻河闗初平不來白羊死瘦骨蝕盡
莓苔頑風沙蕭蕭隔人間𤣥霜日夕凋玉顔有鳥有鳥
丁令威側身下上空孤飛女媧石墜鼇脚折海水散作
雲霏霏山中有竒樹一華一千秋美人何不折寄我使
我歎恨長凝眸深沈洞谷山鬼集隂氣六月冰霜留嗟
哉美人誰與儔明年定約赤松子與爾羣峯頂上遊
有美一人兮美且仁自我不見兮不知幾春仰𤣥穹兮
睇參辰為合為離兮孰測其因青冥無階兮江海無津
風雨茫茫兮蛟龍怒瞋安得羽翼兮致我與隣
有美一人兮美且都青霞為衣兮白雲為裾被秋蘭兮
佩珣玗泰和與游兮中黄與居瞻望弗及兮芳歳其徂
山髙水深兮道阻且紆安得羽翼兮致我與俱
有美一人兮在山中蒼眉黒鬚兮玉雪其容飲沆瀣兮
食紫虹澡石泉兮灑清風邀初平兮從赤松超逍遙兮
樂無窮安得羽翼兮致我與同
　　　旅興(五十首/)
初秋積雨過衆綠光如濡莎雞啼髙樹蟋蟀鳴堦除時
物已改故芳年從此徂榮名非我願守分敢求餘登樓
眺逺郊肆目望天衢明月出雲中照我華髪疎還歸掩
闗卧夢到園田居
憶年二三十咲人不能勤誦書歘萬言落筆飛烟雲有
朋自逺来講論窮朝曛一藝恥不知髙蹈躐前聞寧知
有衰老耳聾目如熏身世且未保况敢言功勲
老不與懶期身老懶自至懶不與傲期力憊難强事茫
茫視天宇忽忽心如醉勞生諒何庸顧為形所累弱水
隔蓬萊安得生兩翅
秋風肅萬物百蟲競號鳴蟪蛄最可憐切切悲其生屣
履步庭除素月圓且明翫之不可擬𣺌焉忽西傾囘身
掩房闥愴怳煩慮盈太息以終宵展轉難為情
儌福非所希避禍敢不慎富貴實禍樞寡欲自鮮吝蔬
食可以飽肥甘乃鋒刃探珠入龍堂生死在一瞬何如
坐蓬蓽黙黙觀大運
紫燕來我簷營巢養其雛拾蟲撲我衣銜泥汚我書雛
成復生子風雨同安居一旦捨我去瞻之起長吁
人生百嵗間苦樂相牽攀念生復念死何時一開顔登髙
望八荒目睠飛鳥還有願不克遂淚下空潺湲
秋氣雖可悲秋色亦可悦寥寥天宇曠皎皎縣象晰鴈
來山葉紅龍卧江潭潔彼美黄金花含英耀窮節佳人
不可期明月圓復缺空庭夕隂盡露草白如雪佇立望
四方彌使憂念結
窮巷屏人跡開門見青山青山似故鄉客子何當還蟪
蛄日夜鳴緑樹亦已殷白日駛西征浮雲不可攀安得
生羽翼奮飛出𤣥間
雨來羣山暗雨過羣山明山明猨鳥喜山暗猨鳥驚歳
暮隂風起白日西南傾寒蟬枝上號阜螽草間鳴人生
非草木能無感中情
赤霞變𤣥雲風起烟霧塞颼颼木葉響曀曀原野黒青
泥没委巷闗塞生咫尺水深蛟龍恣山濕鳥獸寂留滯
荷戈人艱難去鄉客翹首望太陽憂思萃朝夕
望舒乘罕車潛蜦躍重淵二儀烟霧交九澤風雲連丘
陵冒潢潦溝澮成通川鸛鶴失其巢窮猨鳴可憐蛙黽
一何樂喧呼聒宵眠
西岑掛朝隮東嶺埀日脚唳唳垤鸛鳴矯矯淵蜦躍凄
風拂喬樹密雨翳林薄煌煌籬下花粲粲黄金萼含英
不自衒守分甘寂寞願持獻美人恐貽觀者愕
昃景無還暉霜露凄已繁松栢坐椔翳桃李更何言旦
夕悲風起黄沙蔽平原萬物盡凋落芳華誰獨存我願
化為鶴不願化為猨鶴鳴聲聞天猨鳴烟雨昏空林夜
寥寂躑躅傷精魂
西風吹碩果草茅思索綯槭槭卉木零唧唧寒蟲號百
川日夜流泰山何其髙沈浮自有定汲汲無乃勞
久雨得晚霽豁然如醉醒幽花衒餘紅逺峰出孤青獨
坐無與娯蜻蛚吟空庭良辰能幾何逝者忽如傾歗歌
欲自慰歌竟還傷情
微風振簷鐸瑲如環珮響登髙㸔秋色俯見明月上木
落天地寛雲散川原廣來者不可期逝者日已徃離居
豈無懐惻愴縈逺想
日暮登髙臺流目盼雲間雲間有明月窈窕芙蓉顔光
輝被四表萬古一往還惜無騰化術仰之不能攀
江上秋風急天寒鴈南歸客子睠長途中心一何悲顧
瞻望四方有懐當告誰霜露日夜零百卉厭其枝衰謝
不待期榮盛安可追太息復太息愴悢涕沾衣
薄雲歛微雨返照涵空烟黄葵間紅蓼爛若濯錦鮮老
病苦無歡坐為憂所纒自恨非松喬不能還少年援琴
冩此曲曲盡心茫然
少别無慘容老别有苦心筋力已非故憂思諒難任春
風吹郊原雜英滿園林物生無巨細各以類相尋含情
曷能忘矧乃衆病侵勿言愁可量滄溟未為深
翔鵾摶扶摇九萬一奮翅驊騮驟康莊瞬息千里至谷
鮒穴坎窞鷦鷯集蓬蔚偪仄豈不憐飲啄亦何忌夸父
空有勇精衛良無智翼折海未枯身債杖徒棄何如抱
區區保已遺世事
倦鳥冀安巢風林無靜柯路長羽翼短日暮當如何登
高望四方但見山與河寧知天上雨去為滄海波慷慨
對長風坐感𤣥髪皤弱水不可航曾城岌嵳峨凄涼華
表鶴太息成悲歌
病身如朽木螬蟻羣萃之生意已無多雨露空其滋晨
興步庭除足弱幾不持論年未應爾胡為遽如斯大塊
播萬形一軀非我私暫假終必還但有速與遲居易以
俟命聖言豈吾欺
上古人一心生榮死同哀未世自為心骨肉多嫌猜沈
沈十日雨漫漫百畝苔苔深車輪没平路生蒿萊嗚呼
張仲蔚衡門何由開
疎庸厭人事疲病畏交游得閒願已愜敢有分外求開
門對鍾山山翠盈我眸日中市聲逺草緑空庭幽登臨
觀萬象𤣥理足可捜誰能走逐逐自使生悔尤
别離多苦懐三年當百載來者非所知往者今安在浮
雲旦夕起白日埋光彩天地亦有形豈能長不改去去
東園公紫芝猶可采
晨興梳短髪庭樹生秋風萬物有容色與故各不同碩
實屬老成夭柔怨童蒙英英黄金花旎旎清露叢嵗暮
等淪落何異蒿與蓬
庭前草華發夜涼螢火流有懐不能寐起望女與牛那
無一葦航繁念空悠悠淚如宵露零散漫不可收
四月陽用事羣物咸長榮靡草雖就死王𤓰亦復生死
生誰所致時至莫能爭逹人洞神理守分絶外營脩身
俟天命萬古全其名
忡忡坐虗室曖曖日向暮空烟歛曾岑暝色半髙樹緬
邈起遐思逍遙散輕步嬋娟天上月的皪草間露物情
豈異昔人事殊非故芳歳不可淹衰年况多慮諒無彭
鏗術頹齡那能駐
夭夭芙蓉花向晚猶媚嫵娟娟明月輝粲粲當庭户寒
衾耿長夜夢寐空自語勞生遘六極老病在羇旅將思
訴穹𤣥恨無摶風羽
大火没西南晝短宵已長志士欝慷慨老年怨凄涼瀟
瀟草虫鳴肅肅蒼隼揚物情各有定人意苦不常信步
陟崇丘流目睇康莊寧為欵段駑勿作騏驥良欵段駕
鼓車道里有限量騏驥被重甲力盡百戰場死骨賣千
金雖貴亦何償
人生如浮雲聚散無定期驚風一飄蕩各自東西之粲
粲陵苕花凄凄寒露時浮雲不可駐顧盼空齎咨
青青瀟湘竹猗猗被寒水遊子如飛蓬佳人曠千里登
髙左右望但見黄塵起鳯凰翔不下梧桐化為枳傷懐
不可道憂念何時已
吾觀穹壞間萬變皆有窮何如順天道原始以知終清
晨攬衣起絺綌生秋風雝雝鳴雁來灼灼酸棗紅悵焉
念所思悲感集予衷佳期在何許瑤草成枯蓬佇立望
日月勞心極􁊿􁊿
小年不信老恠聞老人言怱怱老到眼却憶少年愆逝
川莫囘流烏兔日夜奔憂思集方寸欝氣如雲屯試為
少年道聽之亦茫然顧為少年子聆我爾汝篇爾未及
我耄我曾猶爾妍勸爾無我厭勿令人爾憐
今日復明日明日能幾何壯心蕭索盡思念恒苦多引
領望故鄉川路猶且長巢燕已北飛賓鴻亦南翔我獨
無羽翼慷慨中自傷
烏嗚朝啞啞鵲鳴暮啾啾聞鵲既不喜聞烏復何憂世
人務茍得君子絶外求滄浪迅風波無風即安流胡為
自氷炭以貽逹者羞
嚴風萃羣有蠅蚊亦無多所憎雖去眼若此歳晏何中
夜攬衣裳起視星與河出雲未還山落葉旱辭柯沈思
不成寐大息繼以歌
寒燈耿幽幕蟲鳴清夜闌起行望清天明月在雲端美
人隔千里山河杳漫漫𤣥雲翳崇岡白露凋芳蘭願以
綠綺琴寫作行路難憂來無和聲絃絶空長歎
秋山青如烟秋月白如水登高俯空曠咫尺見千里悠
悠孤雲行嫋嫋涼風起涼風吹客衣客心隨風飛願作
滄海潮朝來莫還歸
泊舟嚴子瀬遙望仙華山中有騎羊人皓齒頳玉顔餐
霞飲沆􁭥坐石濯潺湲長嘯起天風落日為之還悠悠
隔雲雨杳杳不可扳
日落天氣涼逍遙步庭墀蟋蟀已在宇鴻雁來何遲少
壯輕逺游衰老傷别離念我親與友各在天一涯音容
兩契闊悲歡絶相知鎩羽懐舊林葺鱗思故池百年能
幾何逝者旡還期俛仰増感歎有懐當語誰殷勤託宵
夢聊用慰所思
久旱草不生一雨青滿地新荑與舊枿好醜各自媚喈
喈黄鶯吟習習𤣥鳥至閒庭人跡稀白日澹清氣平生
孟公綽庶足無妄覬但願長若斯撥置身外事
江城夜來雨雷音亦何平今晨視郊原草木皆發榮雙
雙布穀兒來我墻上鳴園蔬猶可藝無忘及時耕倦翮
得安巢感荷天地生
浮雲西北起飛雨東南去微微若輕烟靄靄如薄霧卧
疾少出門不知春已暮芳年復幾何冉冉征鳥度花落
有再開水流無囘注坐念入杳㝠明月在髙樹
秋髙潦水涸旻天亦凄清枯籜響悲音羇蟲振餘聲曀
曀落日暉慘慘游子情風林無定枝馳車鮮安旌自愧
匪賢逹黙黙嗟其生
山鬼處幽篁自分不見天寧知無私照及此暗井泉倦
鳥思故林窮魚思故淵感荷實難忘庶其保終年
鎩羽畏髙風疲馬厭長道𤣥隂促暮節何物能不老自
非松栢質敢冀出衆草登山臨流水及此晴日好春芳
藹蘭蕙秋實栗秔稻黄精肥可食石泉清可澡榮名何
足言息心以為寳
　　　過蘇州(九首/)
姑蘇臺下埀楊栁曾為張王䕶禁城今日淡烟芳草裏
暮蟬猶作管絃聲
姑蘇臺下埀楊栁落葉蕭蕭日暮風天地山河有真主
迎來送往總成空
憶昔吳官無事時滿城楊栁舞西施如今栁盡西施死
恨殺當年陌上兒
陌上清歌最可聽誰知此是㫁腸聲就中更有楊枝曲
恨殺昏雅及曉鶯
虎丘山下月朦朧閶闔門前動地風子夜一聲琴一闋
杜鵑聲在碧雲中
燈映前牕紙不鳴四隣無語犬號聲南陽已起為霖了
何用人間更得名
滿地寒風滿面塵荒烟白草舊通津宴安酖毒俱亡國
可但西施解悞人
成敗有天衆所知烏江㧞劍更何疑誰言碧海剸蛟手
也學臨春井底兒
小雨如膏漬陌塵一溝寒碧曉生鱗餘年已自無多子
更向途中見早春
　　　途中見去雁
昔與鴈同歸今來鴈北飛殷勤祝過鴈來往莫相違
　　　漫成
春曉正堪睡嫌他牕上明無端雙楚雀又向屋頭鳴
明月圓復缺春風去不來淚隨花雨落㸃㸃在蒼苔
昨夜三更裏還鄉夢却成朦朧半驚覺連喚小兒名
日暮庭隂合斜陽復照簷不禁風絮亂寂寞掩重簾
病身勞應接長日掩雙扉燕子來何晚春歸寒未歸
炎赫迎新節綈袍洗未乾那知一夜雨更作九秋寒
萱草花空發丁香子又生浮雲無處所孤月不須明
淚為㸔花落愁因對酒多良辰不再得衰莫欲如何
望帝千年魄聲聲是淚流空庭無竹樹省得一春愁
　　　老病歎
我身衰朽百病加年未六十眼已花筋牽肉顫骨髓竭
膚腠剥錯瘡與瘕人皆愛我饋我藥暫止信宿還萌芽
肺肝上氣若潮湧舊劑再歠猶淋沙有眼不視非我目
有齒不齧非我牙三黄苦心徒自瘵五毒浣胃空矛戈
因思造物生我日脩短已定無舛差琚瓆不能使之少
盧秦焉能使之加攻犀鹽朽各有分鳬悲鶴悼何繆耶
不如閉户謝客去有酒且飲辭諠譁
　　　漫成
老去知心更有誰愁將短髮對花枝花殘更發新春葉
髮白空埀滿面絲縦酒放歌憐往日倚闌聽鴈立多時
若為化得摶風翮汗漫東西信所之
　　　感興
百年强半已無能愁入膏肓病自増千里江山雙白鬂
五更風雨一青燈䌓弦急管誰家宅廢圃荒窑昔代陵
不寐坐聽鷄唱盡素光穿牖日華升
　　　夜坐
殘釭背壁翳還明坐擁衾裯閱五更雲捲星河埀永夜
霜飛鼓角靜嚴城飄搖莫計餘生事老病都非舊日情
想像故園馮夢到愁來轉使夢難成
　　　有感
物換星移事已迷重來舊處惑東西可憐如鏡天邉月
獨照棲烏半夜啼
焚書千古訝嬴秦逃難茫茫走縉紳尚憶商人近京洛
白頭容得採芝人
甲楯孤棲死不疑那將宗社換西施想應嘗膽秋風夜
恰似無忘檇李時
鴻鴈來時月滿天客途僮僕自相憐荒村觸眼惟茅屋
榆栁蕭疎起暮烟
黍穗髙低菊有華㕓居恰似野人家夕陽日向西墻過
只為微生換鬢華
魚鹽充牣稻粱肥誰寤繁華是禍機日暮無人唁亡國
寒鴉猶帶夕陽飛
漫漫陽春不見秋人生得意總忘愁茱萸謝盡芙蓉發
清夜吹笙月滿樓
　　　遣興(二首/)
白日下西岑空庭生夕隂郊原過雨色鐘梵隔墻音有
感憂思積無能老病深露従河漢落不覺滿衣襟
月是今宵滿花従昨夜開看花憐寂寞對月且徘徊白
髮添無數青春去不囘莫思人隔世聊樂酒盈盃
　　　古歌
紅葵髙花髙以妍清晨方開夕就蔫美人迢迢隔山水
可望不見心茫然花開花落日復夜惟覺新年非故年
人生百歳花一度何不作樂令人憐
舊花欲落新花好新人少年舊人老佳人見此心相憐
舉觴勸我學神仙我聞神仙亦有死但我與子不見耳
秪言老彭夀最多八百歳後還如何
雙燕雙飛入我堂銜泥養雛何太忙養得雛成却飛去
雙燕雙飛復如故東園桃李春萋萋日華烘露生紫霓
一朝實熟付人採葉枯枝折空成蹊
　　　七月七日
百年佳㑹幾今宵脈脈相㸔一水遙漫道天孫解專巧
却教烏鵲為成橋
　　　夜泊桐江驛
伯夷清節太公功出處非邪豈必同不是雲臺興帝業
桐江無用一絲風
　　　節景
江城五月冷脩脩細雨微風拂面愁汀蓼不知猶是夏
競開丹粟滿枝頭
薄寒輕雨細如絲風滿長川棹去遲漠漠野田將暝色
纎纎汀草欲青時
　　　松葉酒歌寄梁安宅
道人贈我松葉酒味似瓊漿色瓊玖嚥之骨爽神魂清
令我夀同金石久我生疎嬾無所能痩皮黏骨危崚嶒
病來啖藥猶啖水夢寐恍惚風中燈常聞徂徠有嘉木
𤣥醴滌濯黄露沐上有兔絲揚翠旍下有茯苓蹲白鹿
咀華嚼葉嚥以津歳久定化腸為筋便従偓佺覲黄帝
身騎肉角青騏驎我欲求之百憂集滿眼蚊蠅隨出入
踆烏箭逝纎阿急日暮空瞻鄧林泣道人此酒還有方
我欲與子同徜佯世上神仙亦何限留侯辟穀應未晚
　　　條風(六首/)
正月載陽二月條風纈彼郊原載青載紅維麥菶菶維
桑芃芃倉庚戾止有晥其容　二月條風吹彼平林翹
翹雜英如盭如綅維麥離離維桑隂隂倉庚戾止喈喈
其音　三月鳴鳩爰拂其羽𤣥鳥于翔載庭載宇有縹
者萍亦被于渚睠睠懐人䌓念斯聚　維淵有魚悠悠
其逝維隰有葦其葉淠淠睠睠懐人心焉如瘵瞻言則
懷惓言則睇　維麥離離宜其食矣惟桑隂隂捋其摵
矣翧彼鶗鴂如笙如簧澤雉于雊繡衣錦章　殷殷其
雷霏霏其雨睠睠懐人曷其有與霏霏其雨殷殷其雷
于以永言于以冩懐
　
　
　
　
　
　
　誠意伯文集巻十五
欽定四庫全書
　誠意伯文集巻十六
　　犁眉公集下　　　　　　明　劉基　撰
　　詩
　　　侍宴鍾山應制
清和天氣雨晴時翠麥黄花夾路歧萬里玉闗馳露布
九霄奎闕絢雲旗龍文騕褭驂鸞輅馬乳蒲萄入羽巵
衰老自慚無補報叨陪儀鳯侍瑶池
　　　御栁(二首/)
御栁青青䕃緑池迎春擢秀不違時皇恩天地同生育
雨露無私爾最知
漫漫春風入舜韶緑楊舒葉乳鶯調君王不為娛聲色
無用辛勤學舞腰
　　　秋懐(八首/)
東風吹晨霞初日埀白足濕烟屯簷棟飛雨鳴樸樕厭
厭葉就黄萋萋草還緑索居謝喧囂庭絶車馬躅念來
多所懐追往不可復嬾隨老共至病與年相促省躬慚
寡尤守分無望福駑駘立皁櫪敢慕騏驥逐
秋熱喜稍退秋雨又成霖涓涓屋溜㵼汨汨街泥深清
寒中筋骨濕氣薄衣襟晤言靡與同孤坐難為心俯視
青苔積仰睇𤣥雲陰弱質昧聞道乃為憂所侵㝠㝠至
終夕悄悄成孤吟
空堦走穴蟻荒垤唳巢鸛陰氛方騰達密雨已彌漫沉
沉翳光景昧昧感昏旦林鴉濕休飛簷雀饑相喚跬步
隔闗河四望空慨歎悽悽衣裳單戚戚嵗年宴微生如
不火徒勞暫時煥永寤爛柯人萬事一夢幻
清晨啓扉坐微風動游龍離離墻上花切切砌下蛩喓
喓自成音灼灼各有容四序迭推移衰病情所鍾身羸
足已弱有願不得從愧負天地生愴悢填心胷
蟋蟀已在宇鴻鴈方來賓天秋風露寒陰谷何時春欲
為商聲歌恐驚梁上塵衡門掩仲蔚庶用存吾真
飽食無一事一日復一夕倚門望圓穹白雲在空碧來
鴻與去燕歳晚各有適英英黄金花粲粲好顔色采擷
貴及時霜露已盈積掩門還獨坐浩然懐往昔惟有故
鄉夢可以慰岑寂
雨息殘暑退涼氣何凄而羇人倦遙夜明月光在帷展
轉不成寐披衣步前墀春芳不再穠夕露空華滋泯黙
對青燈悵焉心自思
薄雲㪚髙風天色青如染盈庭露輝輝當窻星燄燄寒
來愛蘭釭暑往却筠簟憂思浩無際起坐數更㸃晦明
相代謝避盈乃無歉未嘗陟孟門誰識行路險賈害豈
無因戒之在懐琰冥豫何可長用之以自檢
　　　秋感(二首/)
老病偏多感宵長晝亦長衣冠方謝暑枕席已驚涼往
事鑴心在新知過眼忘籬邊舊栽菊歳晚為誰黄
日白天青木葉凋雲山漫漫故鄉遙石床墜雨珠光動
碧砌幽花玉色銷十載故人俱土壤五更歸夢負漁樵
懐來憶往成惆悵蔓草羇蟲對寂寥
　　　悼廢圃殘菊
舊菊將蕪尚有根髙秋相顧耿無言芳心不共青莎死
生態猶欺白露繁要待靈均餐落蕋従教元亮恥空尊
何人解識凄涼意分付寒螿仔細論
　　　雜詩
趙女工妙舞秦娥善清聲同入楚王宫各擅傾城名宵
陪綺席宴夙侍金輿行常恐他人至得寵分恩榮涕泣
奉顔色冶態隨風生願為松栢枝莫作日及英開花不
結實坐傷秋露零
白露出草根顆顆如明珠黄華炫金錢亦復盈堦除閒
居無尤物翫之聊可娛衡門不必扄此非衆所須但恐
成薏苡千載令人吁
服力徇穡事矻矻望有秋凌晨荷鋤出日入且未休中
夜看星辰旱潦切所憂西成告豐歳珠璣滿田疇飽食
幸可期喜色欲盈眸寧知霜雪早零落不得收荒畦委
滯穗槿籬掛空篝斜陽照白髮短褐還飯牛天命固如
此汲汲復何求
季世罕上夀百歳為長年軒皇不可見顔冉復誰憐安
期乘彩虹羨門駕紫烟朝游蓬萊島夕宿曽城巔常恐
聲風枝摧折滄海田徒令驪山客想望稱神仙
月明棲鳥動月暗棲鳥定茅䲭潜枳枸大眼掛宵鏡皇
天生萬物一物畀一性遂令盖壤間擾擾事爭競喧呶
窮日夕豈不慁天聽化工雖云巧為法秪自病沉思令
人嗟欲問誰與應
蒼蒼山上松濯濯庭前栁亭亭彩雲起矯矯含風久佳
人皎如玉曠世難為偶長歌繼以歎去鳥盡囘首昔為
瑤草華今為蠧餘杻棄置勿復道華容不如醜
速成非良器驟得難久好桃李望春舒亦復迎秋稿蕣
英耀朝日未夕委蔓草飢農種稙禾自慶得食早歳莫
寒凜冽衡門凈如掃瀛洲對方壺弱水為池沼不有千
年花安得如𤓰棗徐市駕樓船輕帆迅如鳥仙人倘可
見常恐三光老寄書附文鰩碧雲空縹緲
　　　舊在杭時為冷起敬賦泉石歌亂後失之今起
　　　敬為協律郎邀予寫舊作已忘而記其起三句
　　　因更足之
君不見吳山削成三百尺上有流泉發蒼石冷卿以之
調七絃龍出太陰風動天初聞涓涓響林渚悄若𤣥宵
鬼神語玲然穿崖逹幽谷竽籟颼颼振喬木永懐帝子
來瀟湘瑶環瓊珮千鳴璫女夷鼓歌交甫舞月上九疑
啼鳯凰還思媧皇補穹碧排抉銀河通積石咸池㵼浪
入重溟玉井冰澌相戛撃三門既鑿龍池髙三十六鱗
騰夜濤豐隆咆哮震威怒鯨魚揵尾驚蒲牢倐然神怪
歸寂寞殷殷餘音在寥廓鮫人淵客起相顧江白山青
烟漠漠伯牙骨朽今幾年叔夜廣陵無續絃絶倫之藝
不常有得心應手非人傳憶昔識子時西州正䌓華箏
笛沸晨暮兠離僸佅爭矜誇子獨徜徉泉石裏長日松
陰凈書几取琴為我彈一曲似掬滄浪洗塵耳否往泰
來逢聖明有虞製作超莖英和聲協律子能事罔俾䕫
摯專其名
　　　雪鶴篇贈詹同文
有鶴有鶴丁令威碧玉為骨𤣥霜衣曽城十二身所依
千年伐毛一度歸洗髓織女黄姑磯瑶臺雪花大十圍
食之神爽肉不肥乘風振羽芳菲菲丹砂結頂煜有輝
咳唾璀錯生珠璣朝遊明星夕大騩騰光躡景超巍巍
滕六驂乘虹蜺騑蕋宫仙娥頊帝妃鎔雲鍊雨成瓊葳
眩晃晝奪扶桑輝離眸閃爍不可睇囘猋摐摐翼稿旗
白虎觳􁁥艮厥排鸞鵷鳥鴻鶉鵠翬鷺鶚鸛鵲鷢與鵗
局促縮朒潜崿崎惟有皓鶴従之飛竦翮夜過東皇畿
玲瓏琪樹戛金徽砉然長鳴驚海圻海波噴作煙霧霏
馬銜罔象蹲若鞿鯤鯨夭矯相噓唏銀河腹堅膠蜄豨
王母桃花湅不緋五色石裂女媧譩祝融上訴開九扉
帝命養之青鎖闈賜以流瀣憐其饑朝朝暮暮朝太微
翅翎披拂天香馡北斗粲爛星依稀翠赮抱日露未晞
圓肮脩趾逸且頎蹌蹌蹈舞霍以揮㪚仙引領空相希
嗟哉清峻天下稀勿歎遼東城郭非桂華窅窪甘露溰
味美逺勝商山薇擷英為羞堪咀嘰比之琅玕亦庶幾
盤空硬語去脂韋歌以贈君君莫譏
　　　秋夜聽冷協律彈琴分韻得夜字
秋清衆籟寂華月耿遙夜玉琴奏瑶席逸響發髙榭微
微風入林稍稍泉出罅闗闗黄鳥春嘒嘒𤣥蟬夏幽憂
北酆語赫怒西楚吒初疑廣寒府和鑾起仙駕忽驚龍
騰霄雷電劈太華凄涼漢宫女萬里異國嫁逍遙商山
老芝歌意閒暇斯須變暄涼要妙奪造化終焉返淳樸
瑚璉在繅藉鄭衛失其滛儀秦失其詐虎狼失其擢鳥
鳶失其嚇太音信希聲餘美甘如蔗持此滌塵心永與
箏笛謝
　　　青羅山房歌寄宋景濓
若有人兮乃在大江之南淛河之東連山掎拔瀛海上
上與河鼓天津通憶昔四女下天來遺鬟墮髢根龎鴻
仙華傑出㝡恠異望之如雲浮太空嶔崟峛崺齾齧不
可上薈蔚雜樹昏朣朧虎龍咆號猿鶴呌山鬼呵歘生
悲風嗟哉若人兮胡為乎其中梁檀柟兮柱桂楓結青
蘿兮以帡幪不翦不伐兮不鑿以攻晨嵐暮藹滴晴雨
烟條霧葉相䝉蘢縿縿兮纚纚菶菶兮蓬蓬繚糾要紹
兮若蒼龍埀胡降𤣥穹棽麗披離兮若翠鸞振迅飛氋
氃鸝黄和鳴桑扈應髣髴牙曠之絲桐幽泉發竇鏘玲
瓏六月赤日收藴隆陽凌隂蓄春始融巖花澗草紛白紅
有時皇初平清夜騎羊朝帝君瓊蕤羽蓋冰玉珮華月
閃爍光成虹松吹笙兮竹舞翿影斾斾兮聲渢渢娛目
悦耳兮樂不可言世間塵土何夢夢山有芝隰有蘴石
鑿鑿兮水漴漴猗若人兮美且充飢食倦息兮可以保
我躬逍遙兮棲遲又何必訪廣成于崆峒
　　　為韓克銘題畫石鼎聯句圖
軒轅道士軒轅孫昔隨飛龍陟崐崘乘騎六氣遨乾坤
上窮混沌無涯門下抉若木扶桑根旋雷舞電訛晨昏
批蹴虎豹號帝閽搥撃河鼓牛騰騫摛虹織煇絢澤原
三足老烏不敢暾迷離缺兔駭且奔羲和籲號訴至尊
謫降下土營丘樊結喉長頸古貌存如鶴如鵠如龍蛇
詰屈不作人間言涕唾落地生蘭蓀驅叱碣石歸河源
蜚廉屏翳雙挾轓彆捩象齒愁育賁山𤣥水蒼琮琥璊
離羅璀錯輝煓燉笙鏞琴瑟篪與壎五音翕繹珠㵼盆
吹為栗烈呵為暄撲抶罔象笞鼉黿饞鰐辟易徙厥屯
束縛㺑魃魈魖魂秉畀赤郭充朝飱妙用歘忽無留痕
嗟哉二子爾曷寃如井谷鮒當化鯤喓喓草蟲呼阜蠜
欲與蟪蛄語涼温不知風霆掣墻藩江騰海躍喬嶽翻
鬼物喘汗相濡歕爽靈漂搖失所蹲敞􁛝夢寐精魄惛
低頭拜伏讋再論陽春二月花滿園掩闗獨坐辭誶諠
按圖索意聊滌煩羨君軒轅之後昆浩歌一曲期勿諼
　　　送姚伯淵之清溪河泊所任
清溪之水通秋浦石白水清魚可數鰷鱨鯩鰱魴與鱮
小魚如鍼大如杵侵晨漁艇浮空來千夫撒網雲烟囘
鳴榔擊楫聲如雷水怪駾啄珠宫開課魚使者矢魚急
馮夷嘘唏龍母泣琴髙赤鯉縱有神何暇超騰作人立
吾觀大江之中有壯魚名曰海豨頭如猪羣行九十其
朋徒歕沫成雨倐歘盲風俱旌陽仙人上天去已乆平
池波濤随處有春淵潜鱗陟負冰時哉罔俾虞人後小
魚瑣碎獺所捐大魚多膏秪自煎君不見振振鷺白如
玉沙頭見魚飢不啄一朝飛上瑶華池紫鵷黄鵠相追
隨俯視秃鶴埀六羽還共野鳶争腐鼠
　　　旅夜(四首/)
月光天上來入户清如水游子忽思家披衣中夜起徙
倚步回廊烏啼夜未央欲飛無羽翼零淚濕衣裳
昨夜起觀星月在楊枝上今宵不見月星影空摇漾羽
蟲飛拂户燈吐孤火壯佇立掩衡門愁来獨惆悵
客愁常突兀今夜燈花生雖知無喜報愁亦暫時平解
襟成獨寢留燈待天明喜固不可求客心恒畏愁
六街馬憧憧鐘響聲暫歇兩星光灼爍中有如眉月既
見月如眉還看月如鏡月光自有恒人心長不定
　　　有柏一章為呉太常作(太常從善七世祖諱安國宣和中/以少卿使金被拘七年不屈莭)
有柏有柏霜露灌之柏葉不萎霜露何其有柏有柏
維葉㝠㝠嵗暮堅冰不渝其貞莽彼北林維榛維棘
𤣥雲四湧白日晝匿有狼有狐有鵙有烏長彘睢盱
湩腦飯膚有䫻其風鰲揵于溟五精相磢江河倒行
蛭矯于雲龍羸于沙哀此下民亦孔之嗟赤堇之金
鑄為干將不刜犀兕孰知其良沙棠之舟泛于廣津
不遇陽侯孰知其神踧彼周行君子蹟之猗彼菉竹
君子植之顯允君子邦家之紀克崇厥覆施于孫子
嚴嚴君子穆穆其猶載其令徳貽厥孫謀
　　　黄華一首送葉師仁省兄還括蒼
睆彼黄華有灼其輝驪駒在路送子于歸蔚彼柔桑
猗其條矣心之怊矣維其遼矣翩翩者鳦亦習其羽
悠悠者途孔脩且阻執子之手酌子以酒言念言懷
勞心如糾子有兄弟維胷維臆嗟我之懷曷云能極
瞻彼崇阿維雲茫茫之子之往多我慨傷鴻鴈于征載
號載飛兄弟之逺胡寧不悲山川遐邈日月逾邁送
子于歸俾我心瘵
　　　道士周𤣥初鶴林行
鶴林道士軒轅徒以飈為輪雷為輿開山養鶴作騏驥
上下二儀周六虛雛成洗髓扶桑窟縞練羽毛鏐鐵骨
聲飄碧落玉清揚影拂太微雲滅没永夜月明風滿林
竹栢戛擊笙簫音云是旌陽許縣令躡蹻佩劍來相尋
靡蓱西技搖倒景借去林間兩丹頂伐蛟北海奠𤣥㝠
斬蜃南訛封浪井上窮列缺旁九圍却過度朔山中歸
歸來贈我桃樹枝朱衣赤郭手所持令我鞭龍扶虓虎
攝縛臊魃如奴虜授我堯時松子訣轉睛出電噓成雨
鍾山秀色連冶城百花繞屋風泠泠焚香獨坐誦真誥
墜露㸃滴流華星土伯駿奔從號令鶴鳴聞天空谷應
寥陽寳殿歌步虚河漢當窻囘斗柄嗟子衰朽雜病攻
盈顛素髪吹秋蓬空餘硬骨如瘦鶴因子致意浮丘公
　　　為詹同文題浙江月夜觀潮圖
君不見四時平分成歲功以秋繼夏獨不同炎官挾長
握天柄七月赤日熺𤣥穹蓐收抱鉞蹲白水野氣赫赫
攄赬虹陽侯喘汗河伯暍少昊上訴愁天公㑹須萬物
長養遂期以仲月虛宵中此夜姮娥魄正滿命駕四蟾
驂兩駥指揮禺强出𤣥渚蕩滌塵熇清霾䝉河漢發源
牛斗下曲江上與天津通初看一髪起溟徼如曳絙練
來於東漸聞殷驎鼉鼓發倐忽萬雷聲撼風天吳掉尾
出溟涬馬銜揚鬐招海童霓旌縞帳􁁉羽幬瑤臺十二
浮空濛蘂珠仙人乘玉輅騰駕鶴鵠飛氋氃長庚歘霍
閃光耀電母抶龍嗥戛銅宓妃起舞素女從瓊珮綷縩
雲帡幪冰綃霧縠紛颯纚霜旗雪旛髙翳空鯨魚呀呷
鮫鰐遁蒲牢哮吼馮夷宫瞿唐巫峽起平地灔澦若象
鏖囘潨先驅已過赤亭嶂後従始發龕山谼商聲爽浙
合羣籟澤國凜凓寒欲凍先生翫月坐樓上夜氣澄寂
神和沖慿闌快覩煩暑退呼兒命酒澆喉嚨自舞自歌
歌自作月照白髮三千緫歌聲迆颺林􁒅應竹樹戛撃
絲與桐淵魚躍波棲鳥作紫桂繞屋清香融君歌曲終
響未終我歌激烈留征鴻瞠眸相視俱老矣况有衆病
來交攻聖明天子御宇宙威惠與天相比隆首丘倘許
謝鞿絆猶有古月光朣朧行當唱和三百首永與潮汐
流無窮
　　　送張孟兼之山西按察司僉事任
平明集冠蓋祖帳清江濆天縣赫曦日山湧崔嵬雲大
舶發中流碧水龍鱗紋宿雨霽初伏川原無垢氛脩楊
蓊深緑禾黍氣如饙蘆荻響微風鸛鶴鳴相聞市酒雖
云薄情至心自醺贈詩雖不多芳意同蘭薫丈夫樹逺
業兒女徒紛紛農夫務去草稊稗職所耘蒼鷹司鷙擊
梟鸞慎其分利劍斷犀兕不數雀與鼢籌邊有廟算樽
俎茂奇勲巍巍太行山蒼翠浮絪緼萬古戒華戎峻極
通天文老羆當道卧氣讋狼虎羣引領望征斾迢迢隔
河汾營平曜前烈定逺揚後芬制勝在兩楹豈必疲三
軍功成早歸來華衮昭𤣥纁
　　　病眼作
君不見昔日方相氏黄金為四目精光倐昱奪長庚導
者超風觀者肅一朝竣事歸有司委棄塵埃同朽木我
生兩眼粗能視要探天根窺地軸論價未止連城璧傳
聲共推天下獨寧知用譽貴含章鬼物由來闞髙屋三
彭上誶三盧聞乘時作釁何其速吳囘熾炭煎赤汗灌
注清揚發炎燠赫如巨鱒出淵淪絅若錦衣䝉綺縠淚
漬紅桃唈露開眵昏丹雀披烟宿鷓鴣呼雨茘支埀布
榖啼山蓬虆熟雪深太白眯碧鷄霧苦瑤臺落黄鵠自
分衰年已無幾齊力卒單筋脈縮春榮秋悴兩茫茫栁
綠花紅非所逐天公若復可憐生乞與寸光分粟菽無
勞指㸃某在斯不用南陽潭土菊
　　　秋日即事(十五首/)
秋風吹雨冷脩脩堦下金錢爛漫愁鴻鴈不來巢燕去
草蟲辛苦獨知秋
楊栁新栽半出籬夜深烏鵲自驚枝露涼月淡空烟暝
啼到金鷄報曉時
九月東風露不寒蟪蛄相慶語簷端野人便擬開荒徑
剩種忘憂與合歡
搖落江皋草滿煙秋光何處不堪憐夜涼銀漢低城闕
卧聽蛩聲似筦絃
春華秋草兩悠悠素髮多情却滿頭落葉自隨流水去
逺山空帯夕陽愁
埀埀密雨軃脩楊㸃㸃青苔繪短墻不是鴈聲天畔過
爭知今日是重陽
秋氣蕭條宋玉悲西風唯有鴈相宜秦淮岸上青青草
想見䌓霜未落時
寒星無數月如鈎槁葉呼風入敝裘人世可憐唯有老
鏡中憔悴夢中愁
掛壁青釭照不眠相看到此亦堪憐露寒霜重殘螢盡
腸斷秋風憶往年
病眼昏昏四顧迷獨行渾似雪中鷄花開葉落真成夢
愁聽門前過馬蹄
槿華數樹夕陽時收拾秋光在短籬自紫自紅還自碧
祗應獨有暮蟬知
滿天星月一庭煙坐掩衡門思悄然漫想明珠成薏苡
却嫌黄菊似金錢
疎雨鳴簷月在雲馬蹄初歇夜將分鴈行却向城頭過
何處砧聲隠隠聞
江上秋高暑未歸照書猶有數螢飛東風可是憐游子
不遣看天憶授衣
北風吹鴈過蕭蕭旅館青燈共寂寥蓬鬢一時成白雪
老來禁得幾秋宵
　　　戯為雪鷄篇寄詹同文
我為先生歌雪鶴逸興翩翩入寥廓先生為我詠雪鷄
扶桑晝景寒凄迷雪鶴排雲舒六翮長鳴逺逐浮丘伯
𤣥洲巨君張兩耳竫人踉蹡走如蟻雪鷄欲上蟠桃枝
白光爍眼流瓊黐騰身蹋折琅玕樹片片琪華振鷗鷺
鶴飛撥刺向遼東海鯨揚波雪半空縞衣䙰褷丹項素
九皋月黑猿嗥風鷄啼喔咿夜方永驚起踆烏怨金井
羣仙環珮響玲瓏十二玉樓烟霧冷憶昔康囘觸折天
柱時女媧扶天立天維坤維太白作天骨萬古至今長
積雪上有雪蛆大轂長如轅水蛇雪䑕相蜷蜿味如餦
餭色如乳入口清涼生肺腑炎埃蕩滌邪穢除幽精爽
雪游六虛鶴也莫與烏鴉爭腐䑕鷄也莫向溝塍拾禾
黍雪寒可畏清可欲洗髓伐毛天所玉雪可嚥兮氷可
餐誰其作友三青鸞
　　　苕溪皇甫秀才幽居(二首/)
𤣥宴先生一草廬萬竿脩竹五車書日髙無客來驚夢
自謂公侯總不如
天目山前苕水流野華啼鳥自春秋滄浪清濁吾何預
坐聽松風咲許由
　　　贈杜安道
憶昔天兵伐荆楚舳艫蔽江齊萬櫓讙聲激烈似雷霆
猛氣炰烋震貔虎拔柵皖城猶俯拾探穴九江無險阻
明年大戰康郎下日月坱圠相吞吐馮夷蹋浪羣水飛
巨鰲掉首三山舞雲隨太乙擁鋒旗鼉為豐隆作靈鼓
將軍金甲箭攅蝟戰士鐵衣汗流雨火龍熺燄降天衢
燧象豗煙煎地府鯨鯢既翦欃槍落草木熈陽魚出谷
當時從臣皆俊良近侍共推徐與杜或操陳子之刀鑷
或負伊公之鼎俎艱難出入矢石下鞠躬盡力無摧阻
夙興夜寐事一人小心不貳帝臨女只今四海同車軌
葑菲罔遺遵往古瓊琚赤芾簉鵷行鞍馬祿食光門户
天鷄一聲金闕啓龍顔有喜常先覩顧我愚疎憂患集
病骨崚嶒蒸溽暑興來懷舊倚長歌星星兩鬢絲千縷
　　　連江陳子晟師古齋詩(三首/)
祥麟踣魯藪王道遂湮淪秦坑扇灰灺六籍失其真茫
茫穹壤間談舌紛輪囷鵋䳢指為鸞杞梓斯為薪所以
尚志士慷慨思古人造行擬淵騫吐辭追孟荀不羡季
氏富而甘原憲貧不榮桃李容而效西施顰臨川翫清
瀾味道劇淳珍誰云㤗岱髙布武期必臻誰謂江漢永
利涉由通津有為亦若是此語非徒申
衛武陳抑戒睿聖埀芳名吕公著丹書君臣同顯榮伯
玉願寡過使者知其情栁惠志直道身匱徳乃盈古人
如良金百煉彌剛貞悠悠萬載下日月同昭明聖人有
遺訓可畏在後生服膺慎勿替竊比於老彭
西風振枯柯涼月澹光景門前馬蹄歇室虛心獨靜焚
香對六籍耆味知雋永懷人若在眼酌潦何必泂尼父
訓九思子輿明三省康莊無他岐車馬日馳騁捷徑善
摧輪此意當黙領
　　　贈欽天監夏官章季明(季明衢州龍游人所居/地名東觀)
靈峯勝跡不可求東觀後人知九疇神仙上天風自送
樵子下山龍出游渾天玉局木客䕶太乙寶書金匱收
巫咸杳㝠何處問早晚泛槎窺斗牛
　　　題水墨海棠鸚鵡
隴山鸚鵡白霓衣欲語誰聽只自知漫漫東風吹不起
海棠花上立多時
　　　寄贈懐渭上人
老僧懐渭字清逺胷蟠文史三千巻雪晴太白玉為峯
月出藍田金作巘少年挾策走四方要看蓬萊水清淺
燕山帝京龍象㑹璿臺寶林發闗鍵横空鵰鶚撇髙秋
縦轡驊騮逸長畈龎眉老宿皆震驚觀者解頥陪者赧
奎章學士虞卲菴唶唶稱誇枯舌本連床咲語到晨鷄
走筆贈言何欵悃轉頭霜雪四十年萬事茫茫不堪忖
江湖簸浪客舟寒地爐宿火僧房煖我來邂逅一見之
憶曽相識嗟成諼世上如公良所希方外只今還有限
我如野馬貫藪澤絡以羈鞿知必踠老來耗耄百事違
况俾三盧宅愁眼甚欲歸依白蓮宇其奈素餐非力墾
寄言聊復寫中懐白石清泉猶未晚
　　　為張生題趙仲穆畫馬
天廏之馬髙且肥王孫貌出真權奇杜陵寒儒恒苦飢
枉使韓幹遭誚嗤渥洼天馬龍象力朝發太䝉暮西極
豆芻五石充一食力由食生非外得地黄苜蓿美如飴
嚥以甘泉清肺脾神完氣定吪止時素餐立仗馬恥之
高風吹鴈酸棗紅狼烟夜半通囘中為君長鳴起子公
斬取郅支歸獻明光宫
　　　題李息齋墨竹
李侯貌出蒼筤竹葉上湘妃淚未乾烟雨晝迷丹鸑鷟
霜風秋勁碧琅玕脩莖擬截伶倫管和氣潛驅嶰谷寒
此意秪令誰賞識髙堂素壁靜時看
　　　送陳子晟省親歸連江
連江此去三千里綵服趨庭及早春閩嶺白雲迎馬首
建溪碧水渙龍鱗題橋兔穎留南徼戀闕丹心照北辰
鶴髮正須三釜養鳯城雨露四時新
　　　送黄生莅祀福建
九重發政懐川嶽使者承宣下紫宸玉瓚黄流敷帝澤
碧鷄金馬出坤珍風清五嶺烟霞肅春到三山雨露匀
歸路武夷溪九曲棠梨花映緑楊津
　　　春夜一首
春夜迢迢微風不興六合無氛銀河欲氷月流素波星
囘玉繩孤坐不寐憂思相仍壯年已謝昔非莫懲如彼
老馬心念超騰道路崎嶇勱不可能俯撥紅爐仰剔青
燈欲與晤語誰其我應
　　　青陽一首
青陽俶載白日孔昭草生于野華發于條隨氣成形或
蘂或翹睠睠興懐中心飄搖麥有雉雊藻有魚跳嚶鳴
在樹磬管簫韶駕言出游以猶以陶皤不可髫籜不可
夭自非松栢不能後彫來者弗畏往者其消
　　　乙夘歳首早朝奉天殿柬翰林大本堂諸友
枝上鳴嚶報早春御溝波澹碧龍鱗旗常影動千官肅
環珮聲來萬國賓若乳露従霄漢落非烟雲抱翠華新
従臣才俊俱揚馬白首無能媿老身
　　　元夜
玉漏遲遲出苑牆星河疎淡月輝煌送寒梅蘂清香細
報喜燈花紫燄光金闕曉霞來若木瑤池春色滿長楊
君王注意防驕佚萬嵗千秋樂未央
　　　送李叔允脩撰致仕歸鈞州
憶昔西京祖二疏都門供帳羅長衢金張許史集軒蓋
彈琴鼓瑟吹笙竽頩顔鶴髪映霄漢蒼松翠栢紅珊瑚
道傍觀者皆慨歎此士足為天下模先生胷蟠五車書
雍客進退安且徐披香朝侍紫宸案珥筆晝入承明廬
引經論奏動天聽天語親授非臚句老年謝事歸里閭
召見特許兒童扶臨軒賜膳侑金幣尚食供奉黄門
趨夜来微雨清郊墟緗黄漚栁鶯相呼風吹暖烟逗
白日露濕芳草留驪駒雖無㫖酒嘉殽蔬短歌一曲
聊踟躇浮雲流水無根蔕人生何者為驩虞嵩髙少
室衆美奥素石如玉泉如酥時清四野樂耕稼雉鳴
麥秀千華敷親朋㑹合各慰意况有令子知勞劬揮
金買酒泳聖澤怡情之外吾何須西飛鴻鴈東飛魚
相思迢迢天一隅贈言有盡意不盡弩力善保千金
軀
　　　春日一首送呉浩叔大之饒州府通判任
春日載陽鳥鳴于桑與子為别思心洋洋人生幾何
憂念苦多仰睇浮雲俯觀逝波有殽在籩有酒在觴
無日不腆物鮮意長翾翾者鶴飛鳴戾天企賢則善
企聖斯賢古人有言立事惟勤克敬勿懈何適不臻
古人有言顧畏民碞綫溜摧山患生不監駕彼四牡
言陟太行羊腸不僨儆在康莊感以情生憂由愛甚
有酒在尊云胡不飲春日熈熈芳草菲菲與子為别
胡寜不悲歡言悦耳是謂疾疢君子虞之如矢如刃
忠言諤諤是謂藥石君子好之如金如璧相彼川水
孔淵其澄風以撓之黄濁山騰有蘭有蘭在彼幽畎
無日不顯其芳維逺春日遲遲鳥鳴喈喈與子為别
胡寜不懐
　　　送陳庭學之成都衛照磨任
君不見岷山導江戒南紀噴雨嘘雲九千里瞿唐劍閣
鍵重闗錦城花繞成都市雄藩作屏鎮羌夷列郡五十
爪牙之長夏雪山連太白𤣥冬熱海蒸坤維聖皇握符
御宸極烟塵不起鯨波息鳯凰麒麟在郊藪川后嶽靈
俱效職籌邊樓上羅俊良况子敏學年方將將軍幕府
曽試用驊騮熟路宜騰驤大艑揚帆泝江水東風漫漫
吹蘭芷綵衣鶴髪對晨昏有酒盈尊甘且旨吾聞崌崍
上與井絡通風氣隔閡華與戎九夷八蠻濡帝澤廟堂
已得攻心策
　　　題李太白觀瀑圖
憶昔李謫仙泛舟彭湖東遂登廬山頂直上香爐峯遙
望瀑布水自天埀白虹大聲囘九地浮光散虛空萬木
震辟易千崖殷鐘鏞清涼入肌骨如歸廣寒宫賦詩留
人間至今響渢渢丹青極摹冩欲弋𤣥造功逸駕不可
追舉頭睇飛鴻倚歌無人和引袖乘長風
　　　劉宗文菜窩遣興
歳暮寒氣冽今晨頗和緩登高眺原陸陡覺生意滿日
色照地黄墻影㸔漸短草抽識土膏魚出知泉暖吾生
亦天物安得不樂衎且復擷其蔬獨酌慰衰晚
　　　新春
昨夜東風來吹我庭前栁栁芽黄未全草根青已有鵓
鳩屋上鳴勸我嘗春酒我髪日已白我顔日已醜開樽
聊怡情誰能計身後
　　　送季徳大之文登税務官任
有客有客駕言逺行天路脩廣鴻鴈㝠㝠凄風吹衣白
日滿庭有酒在樽可以怡情云胡不飲使我心惸歌以
侑之百祿具并
芃芃者麥在彼原隰悠悠行人既舟既檝海邦孔遐雲
霧厭浥勿謂政難克敬則立勿謂俗殊克誠則輯贈言
不多聖企斯及
　　　送醫戴原禮歸金華
岧岧金華山上屬匏𤓰星紆餘帶江海窈窕儲仙靈隂
谷泉夏冽陽崖草冬榮帝女降清夜龍鸞夾雲軿旭昱
五色光天葩播芳馨初平剽元氣騎羊遊玉京宗公秉
節鉞稜威憺邉庭吕子傳聖學出辭樊六經陳生挾英
才雄辯摧五兵至今文彦士綿綿若連城子兮抱奇術為
人駐危齡運鍼號二竪煮齊泣三彭歳晚趣歸装日照
千山明澗阿多石芝玉色味如餳可以實肌腸化骨為
瑤瓊或可分餉否相従翱紫清
　　　松陽周處士氷壺歌(并序/)
氷壺者括蒼周處士之所以自號也夫氷太隂寒水之
凝而壺者器也水凝為氷至柔而變為剛天下之剛莫
尚焉壺之貴者以玉為之雖栗而氷孚其腹僕切畏之
於是乎歌以誶焉歌曰
隂風吹空寒凜冽玉壺夜半𤣥氷結十二樓中鎖翠鸞
太微宫裏縣明月明月流光照玉壺珠飛上天滄海枯
青女鍊霜封貝闕燧人焫犀龍泣血銀河凌澌膠北斗
五色石裂媧皇走相㸔一笑天茫然囘首人間三萬年
　　　鷄嗚一首贈宗文姪
鷄鳴朝暉草露未晞巢鳥其歸鷄鳴夕隂草露淋淫鳥
歸于林鷄鳴匪司時鳥舉匪有期氓之蚩蚩盖亦何思
朝露白如玉我不敢躅恐濕我足夕露光如珠我不敢
踰恐濕我裾誰謂河弗廣可航可蕩風波無期不如勿
往誰謂林弗幽可遨可游豺虎無虞不如勿由中田有
禾園有樹麻發石有泉可以為家中田有麥園有樹核
采山有蔬可以為宅
　　　送金華何生還鄉覲省
金華山色翠亭亭曽駐仙人白玉軿羨汝結廬松栢裏
卧㸔鸞鶴下青㝠
尚想髙人向北山談經論道此山間故家文物依然在
似汝須歸玉筍班
漫漫東風吹緑蘩行人江上發歸軒想應今夜春山月
華髪蕭蕭正倚門
樓外桃花紅錦披當花把酒映花枝慈親飲酒㸔兒咲
記摘桃花洗面時
送兒出去望兒歸㸔盡雛鴉弄夕暉清曉開門兒却到
蟰蛸飛上老萊衣
　　　正月十五夜燈花大開作歌
燈花如營紅且綠燈花有意憐幽獨夜寒衾冷漏聲遲
卧㸔瓊枝綻金粟涼蟾入户四壁空地爐宿火天無風
祥煙抱日麗碧落驪龍吐珠歊紫虹人言此花專報喜
勞生短髮絲埀耳无望之福非所希無事惱懐吾足矣
呼童添油引良夜九衢燈月光相射漫沽濁酒餉離魂
豈必忘憂惟樹萱
　　　送胡生之定逺教諭任(為陶中立參政作/)
青陽獻嘉歳萬物生華姿柔桑荑綠英新栁揚黄蕤祖
帳送行人大舶艤江湄管絃發清音甘醴溢瓊巵歡情
既已暢繾綣申以詩丈夫生世間出身事明時有材
必有用譬彼桐與椅縆之朱絲絃彈以格神祗一奏獸
率舞再奏鳯來儀校官職敷敎位小任匪卑棟梁自句
芒翀霄起陂池仕學猶兩翅對舉不可遺努力慎保愛
勲名以為期
　　　送駱起原之新城知縣任
憶在越王城與子共翱翔子實才俊士舉止安且詳温
如春雪消日照璆琳琅一别二十年塵沙翳𤣥黄凄風
拉梧桐霜露摧篔簹浮雲變白黒各在天一方邂逅忽
相逢悲喜交肺腸故情豈不懐王事不敢遑倐歘復
為别安得不慨慷西江富文彥其俗淳以良念我别來
久愴悢増感傷英英江梅花皎皎晞晴暘折以贈子行
侑之以短章萱草亦已生鶴髮在髙堂征鴻漸于逵擢
翮陵八荒行將儀大廷鵷鳯參頡頏陟遐必自邇永矢
莫相忘
　　　維澤有蒲一首(并序/)
維澤有蒲為陳生思禮作也陳生生七歳而父没母石
氏教育之甫成人而母又没生哀痛不能勝輙發狂欲
自盡者四五家人守救之獲免翰林學士金華宋先生
為叙其事予聞而深悼焉因賦詩代言其情雖不足以
附蓼莪之後亦聊以見天理之在人心昭昭乎不泯也
嗚呼悲夫
維澤有蒲其葉濡濡誰無父母恫我獨孤旻天不矜鮮
民卒痡我罪實訏父母何辜人有父母如日如月煦
之照之弗隕弗越人有父母如𤣥如黄覆之載之不遐
有傷陟彼崇丘言采其葛望父不見憂心如割陟彼
重阜于以望母不見母兮憂心如灸相彼虎蜼亦各
有従矧伊人矣罹此鞠㓙啼彼中林爰有哺烏恫我人
斯云何其瘏父兮見兒孩咲咿咿晨興未炊早念其
飢母兮見兒孩咲歡歡草蟲宵鳴早念其寒既髫既
髧綵衣有菼父攜母將如琬如琰出則睹之入則撫之
行有陧杌式趨負之中園有橘離離其實人無父母
曷其有卒中園有梨其實離離人無父母生也何為
川水東流蒼天悠悠恫我鮮民不知其尤空山㝠㝠離
禽夜鳴恫我鮮民曷為其生
　　　遣興
春至日色好白水生青烟江梅已堪折園栁亦可憐鳥
鳴山芳菲魚躍波漪漣人生覆載間與物共推遷守分
絶外求何者為憂煎但願有酒飲無事驚晝眠即此是
至樂安用松喬年
　　　春雨三絶句
春雨和風細細來園林取次發枯荄古墻芳草無生處
一滴還成一㸃苔
翠麥黄花爛漫春蒼顔皓首别離人相㸔一咲渾成夢
又見汀洲白老蘋
一雨如膏五日泥長烟不散草萋萋殷勤分付墻邉栁
為挽流鶯自在啼
　　　潛溪圖歌為宋景濓賦
金華山水天下希潛溪龍門尤絶奇羣峯峻極河漢上
一峯獨立芙蓉陂先生結廬在其下文追班揚兼賈馬
遂令此山増壯觀野有樸􁂶皆梧檟上清道士方方壺
乘興為作潛溪圖丹崖翠麓神仙居東望日出樹如蘇
溪流穿林還度谷十里一逹五里伏龍湫吐景生白虹
藤蘿振雨松呼風却憶往時清夜月帝女乘雲下天室
鐘鏞鏗鍧簫鼓發霓裳羽衣飄滅没初平騎羊前啟行
長髯鬖髿飛玉霜秦娥吹笙𤣥鶴舞牽牛河鼓凝寒芒
相思迢迢頻入夢夢駕兩鸞從一鳯覺來毛髪猶爽淅
目送征鴻度空碧山有蔬水有魚幽澗有泉清可㪺何
時上疏乞骸骨寄聲先遣雙飛鳬
　　　將曉
月落牕餘白練光滿天清露結為霜東風可是無情思
吹出新楊一樹黄
　　　有泉在山一首
有泉在山爰注為􁒅膏火自煎一室之燭蔚彼茂林有
檀有松有梓有桐可以為車可以為宫有泉在山爰
注為淵膏火之燭維以自煎蔚彼茂林有柞有棫有樗
有櫟可以為薪可以為杙
　　　東園之栁一首
東園之栁萋其黄矣瞻彼白日煥其陽矣睠睠懐思曷
其長矣東園之栁萋其青矣瞻彼白日煥其明矣睠
睠懐思曷其平矣東園之栁冉冉其華悠悠行人𤣥
髪卒華瞻彼白日維懐永嗟黄鶯于飛喈喈其音惸
惸行人悠悠其心瞻彼白日維懐永吟
　　　雙鯉堂詩為唐侍儀賦
君不見魯陽揮戈囘白日又不見耿恭拜井飛泉出精
誠自古格皇天如響應聲非異術長江鯉魚龍伯臣三
十六鱗紅錦匀枕丁尾丙宫淵淪乘駕潮汐扶桑津天
憐孝子孝不匱特勑水官宣徳意𤣥氷躍出雙赤鯶
頂刻寒谷生春温之子髙堂髮如絮每懐古人心是慕
中庭鑿池專種魚魚行圉圉随陶朱晨昏膳羞不逺索
翠韭金橙鱠肥白中婦奉飱少婦進大兒登歌小兒拍
合歡花開庭草芳忘憂花開池水光凌晨上馬出門去
彩袖披拂金爐香薄暮言歸拜堂戺何况有魚甘且㫖
忠孝由來同一軌努力揚名煥青史
　　　春日雜興(八首/)
采石磯頭春水平長干橋下暮潮生誰能載酒尋芳草
楊栁隄邉信馬行
過雨柔桑綟綬新涵風細麥碧波匀鳴鳩語燕聲相應
又是人間一度春
春霧㝠㝠木葉稠蒼鴈拂羽化為鳩莫將松桂夸桃李
柱下先生早白頭
日自西馳水自東落花飛絮總隨風舊巢燕子今何處
烟雨庭臺似夢中
花競嬌嬈草競芳從横只是為春忙夭桃穠李先飄落
不及薔薇與海棠
細雨冥冥晝掩扉更無芳草有垣衣人生一世邯鄲夢
老病無眠夢亦稀
雨隠滄江霧隠山鄉闗迢逓寄書難病來只盼春風到
不擬春風曉更寒
日出江空曉氣柔白蘋風起渚烟收夜來一餉三更雨
送盡飛花入海流
　　　送黄巖林生伯雲還鄉覲省
生兒須男不須女二十辭家事明主由來卿相出白屋
志士寧甘守環堵天上黌宫古庠序濟濟衣冠鵷鷺羽
學業須兼文與武濟川期舟旱期雨懸髻㸔書困不眠
劬心問道飢忘咀朝來忽覩林間鴉雛飛哺母聲啞啞
慨想髙堂缺温凊稽首天閽動天聽春烟蒼茫春樹緑
水煖芹芽白如玉扁舟蕩漾駛歸風綵服飄揚炫晴旭
盈門弱栁鵞黄絲鶯鳴如絃花滿枝開門見兒喜不定
問言執手仍牽衣牽衣上堂拜嘉慶籩豆既具殽且時
兒前勸酒還蹈舞親戚滿筵讙咲語朱顔婉娩映青松
鶴髮嬋娟照芳醑為子歌一曲送子江之湄到家早來
旋勿為兒女慈人生有親樂莫樂况乃君恩重山岳讀
書不可迂檢身不可疎勸子慎勿學世儒顧言恥行名
為愚君不見良金鑄為器鼎鼒亨飪干將利才全徳備
稱大賢報國榮親兩無愧
　　　感春
種桃望食實種栁期成隂春風應時至雜英滿園林黄
鳥多嘉聲鳲鳩亦好音勿言荏苒質不如松與梫托根
信永固豈乏歲寒心
孤坐不自適興言出行游凱風吹衣袂白日光悠悠來
牟秀彌野荷芰葉已抽行游豈不好顧盼無與儔囘身
掩門坐隠几聞鳴鳩
日暮東風起滄江水微波水深不可涉路逺將奈何蘼
蕪葉已齊故郷隔山河盛年難再得芳意其蹉跎
朝采山上蕨暮采澗底薇雖無粱肉味聊可以御飢羔
羊薦美酒飽食同豢犧𤣥廬茍未閉彼此誰是非
春風既和柔春日更皎潔夭桃紅如錦繁李白勝雪黄
蜂與紫蝶亦各競時節人生有憂樂譬彼天上月願言
艮其背無使心自熱
人生多憂患死去百患消但恨不便得無由脱鞿鑣浮
榮衆所貴何異掠草焱一生與一死一夕復一朝周器
忌盈滿老子戒矜驕園林無恒芳江海有囘潮委心從
大化庶幾永逍遙
　　　枯樹圖歌
道傍古樹身半枯白蟻穴根蟲穴膚風摧雨撼霜雪凍
斷石臲卼無人扶憶昔勾芒肇初政百卉騰逹隨呵噓
新柯荏苒舊柯壯霧露膏沐光如濡黄鸝翡翠語嬌滑
桒扈戴勝鳴相呼白鶴來巢鹿止䕃匠石愕晲爭歎譽
寧知憂患生旦夕野火倐忽起不虞燎原烈熖難嚮邇
孰問柞櫟杉與櫧枝燔葉焮根半赤朽腐瞞液非時須
山林搖落歳方宴聊以薜荔為衣袽嗚呼廣厦棟梁具
委棄草莽同新蒭皇天未必替生意更盼玉燭囘暘
烏
　　　遣興
萋萋芳草掩重門幾樹斜陽照斷魂坐愛微風起蘋末
月明簷鐸語黄昏
　　　即事
春半餘寒似暮秋掩門髙坐日悠悠樹頭獨立知風鵲
屋角雙鳴喚雨鳩芳意自隨流水逝華年不為老人留
浮花冶葉休相咲自古英賢總一漚
　　　遣興
江上潮來風捲沙城頭畢逋烏尾訛燕泥半濕昨夜雨
蛛網忽黏何處花孤坐日月自閒暇出門歧路空交加
漫將白髮對芳草目送去鴻天一涯
　
　
　
　
　
　
　
　
　誠意伯文集巻十六
欽定四庫全書
　誠意伯文集巻十七
　　　　　　　　　　　　　明　劉基　撰
　　郁離子一
　　　千里馬第一
郁離子之馬孳得駃騠焉人曰是千里馬也必致諸内
廏郁離子悦從之至京師天子使太僕閲方貢曰馬則
良矣然非兾産也寘之於外牧南宫子朝謂郁離子曰
熹華之山實維帝之明都爰有紺羽之䧿菢而弗朋惟
天下之鳥惟鳯為能徙其形於是道鳯之道志鳯之志
思以鳯之鳴鳴天下爽鳩見而謂之曰子亦知夫木主
之與土偶乎上古聖人以木主事神後世乃易以土偶
非先王之念慮不周於今之人也茍求諸心誠不以貌
肖而今反之矣今子又以古反之弗鳴則已鳴必有戾
卒鳴之咬然而成音拂梧桐之枝入於青雲激空穴而
殷巖㟅松杉栢楓莫不振柯而和之横體豎目之聽之
者亦莫不蠢蠢焉熈熈焉鷔聞而大愓畏其挻已也使
鷚讒之於王母之使曰是䧿而音其音不祥使䲰日逐
之進幽昌焉䧿委羽於海濱鶝鶔遇而射之中脰幾死
今天下之不内吾子之不為幽昌而為䧿也我知之矣
郁離子憂湏麋進曰道之不行命也夫子何憂乎郁離
子曰非為是也吾憂夫航滄溟者之無舵工也夫滄溟
波濤之所積也風雨之所出也鯨鯢蛟蜃於是乎集夫
其負鋒鋋而含鋩鍔者孰不有所俟今弗慮也旦夕有
動予将安所適乎湏麋曰昔者太𡨕主不周河洩於其
岫且􁪈老童過而惴之謂太𡨕曰山且􁪈太𡨕怒以為
妖言老童退又以語其臣其臣亦怒曰山豈有􁪈乎有
天地則有吾山天地􁪈山乃􁪈耳欲兵之老童愕而走
無幾康囘過焉弗肅又弗防也康囘怒以頭觸其山山
之骨皆冰裂土隤於淵沮焉太𡨕逃客死於崑崙之墟
其臣皆亡厥家今吾子之憂老童也其若之何戚之次
且謂郁離子曰子何為其埀埀也與子非有願欲於今
之人也何為其然也郁離子仰天歎曰小子焉知予哉
戚之次且曰昔周之婭冶子早喪其父政屬於家僮沸
用賄於是家日迫将改父之舊其父之老不可僮羣訽
而出之其母禁之僮曰老人不知死而弗自靖也夫以
其父之老與其母之言且不聽也而况於䟽遠之人乎
憂之何補秪自痗也郁離子曰吾聞天之將雨也穴蟻
知之野之将霜也草蟲知之知之於将萌而避之於未
至故或徙焉或蟄焉不虗其知也今天下無可徙之地
可蟄之土矣是為人而不如蟲也詩不云乎匪鶉匪鳶
翰飛戾天匪鱣匪鮪潜逃於淵言其無所往也吾何為
而不憂哉戚之次且曰昔者孔子以天縱之聖而不得
行其道㒹沛窮厄無所不至然亦無往而不自得不為
無益之憂以毁其性也是故君子之生於世也為其所
可為不為其所不可為而已若夫吉㓙禍福天實司之
吾何為而自蘗哉
郁離子謂執政曰今之用人也徒以具數與抑亦以為
良而倚以圖治與執政者曰亦取其良而用之耳郁離
子曰若是則相國之政與相國之言不相似矣執政者
曰何謂也郁離子曰僕聞農夫之為田也不以羊負􁋙
賈子之治車也不以豕驂服知其不可以集事恐為其
所敗也是故三代之取士也必學而後入官必試之事
而能然後用之不問其系族惟其賢不鄙其側陋今風
紀之司耳目所寄非常之選也儀服云乎哉言語云乎
哉乃不公天下之賢而悉取諸世胄昵近之都那豎為
之是愛國家不如農夫之田賈子之車也執政者許其
言而心忤之
工之僑得良桐焉斷而為琴弦而鼓之金聲而玉應自
以為天下之美也獻之太常使國工視之曰弗古還之
工之僑以歸謀諸漆工作斷紋焉又謀諸篆工作古窽
焉匣而埋諸土期年出之抱以適市貴人過而見之易
之以百金獻諸朝樂官傳視皆曰希世之珍也工之僑
聞之歎曰悲哉世也豈獨一琴哉莫不然矣而不早圖
之其與亡矣遂去入於宕𠖇之山不知其所終
王孫濡謂郁離子曰子知荆巫之鬼乎荆人尚鬼而崇
祠巫與鬼爭神則隠而卧其偶鬼弗知其誰為之也乃
􁆂於其郷鄊之老往祠見其偶之卧醮而起焉鬼見以
為是卧我者也歐之踣而死今天下之卧弗可起矣而
不避焉無益秖取尤耳
郁離子曰一指之寒弗燠則及於其手足一手足之寒
弗燠則周於其四體氣脈之相貫也忽於㣲而至大故
疾病之中人也始於一腠理之不知或知而忽之也遂
至於不可救以死不亦悲夫天下之大亡一邑不足以
為損是人之常言也一邑之病不救以及一州由一州
以及一郡及其甚也然後傾天下之力以救之無及於
病而天下之筯骨䟽矣是故天下一身也一身之肌肉
腠理血脈之所至舉不可遺也必不得已而去則爪甲
而已矣窮荒絶徼聖人以爪甲視之雖無所不愛而損
之可也非若手足指之不可遺而視其受病以及於身
也故治天下者惟能知其孰為身孰為爪甲孰為手足
指而不逆施之則庶幾乎弗悖矣
楚太子以梧桐之實養梟而兾其鳯鳴焉春申君曰是
梟也生而殊性不可易也食何與焉朱英聞之謂春申
君曰君知梟之不可以食易其性而為鳯矣而君之門
下無非狗偷鼠竊亡賴之人也而君寵榮之食之以玉
食薦之以珠履将望之以國士之報以臣觀之亦何異
乎以梧桐之實養梟而兾其鳯鳴也春申君不寤卒為
李園所殺而門下之士無一人能報者
周厲王使芮伯帥師伐戎得良馬焉將以獻於王芮季
曰不如捐之王欲無厭而多信人之言今以師歸而獻
馬焉王之左右必以子獲為不止一馬而皆求於子子
無以應之則将嘵於王王必信之是賈禍也弗聽卒獻
之榮夷公果使有求焉弗得遂譛諸王曰伯也隠王怒
逐芮伯君子謂芮伯亦有罪焉爾知王之瀆貨而啓之
芮伯之罪也
燕王好烏庭有木皆巢烏人無敢觸之者為其能知吉
凶而司禍福也故凢國有事惟烏鳴之聽烏得寵而矜
客至則羣呀之百鳥皆不敢集也於是大夫國人咸事
烏烏攫腐以食腥於庭王厭之左右曰先王之所好也
一夕有鴟止焉烏羣睨而附之如其類䲭入謼於宫王
使射之鴟死烏乃呀而啄之人皆醜之
穆天子得八駿以造王母歸而伐徐偃王㓕之乃立天
閑内外之廏八駿居天閑食粟日石其次乘居内廏食
粟日八斗又次居外廏食粟日六斗其不企是選者為
散馬散馬日食粟五斗又下者為民馬弗齒於官牧以
造父為司馬故天下之馬無遺良而上下其食者莫不
甘心焉穆王崩造父卒八駿死馬之良駑莫能差然後
以産區焉故冀之北土純色者為上乘居天閑以駕王
之乘輿其龎為中乘居内廏以備乘輿之閑戎事用之
兾及濟河以北居外廏諸侯及王之公卿大夫及使於
四方者用之江淮以南為散馬以遞傳服百役大事弗
任也其士食亦視馬高下如造父之舊及夷王之季年
盜起内廏之馬當服戎事則皆飽而驕聞鉦鼓而辟易
望斾而走乃參以外廏二廏之士不相能内廏曰我乘
輿之驂服也外廏曰爾食多而用寡其奚以先我爭而
聞於王王及大臣皆右内廏既而與盜遇外廏先盜北
内廏又先上以為功於是外廏之士馬俱懈盜乘而攻
之内廏先奔外廏視而弗捄亦奔馬之高足驤首者盡
没王大懼乃命出天閑之馬天閑之馬實素習吉行乃
言於王而召散馬散馬之士曰戎事尚力食充則力彊
今食之倍者且不克荷吾儕力少而恒勞懼弗肩也王
内省而慙慰而遣之且命與天閑同其食而廩粟不繼
虗名而已於是四馬之足交於野望粟而取農不得植
其老羸皆殍而其壮皆逸入於盜馬如之王無馬不能
師天下蕭然
蜀賈三人皆賣藥於市其一人專取良計入以為出不
虗賈亦不過取贏一人良不良皆取焉其賈之賤貴惟
買者之欲而隨以其良不良應之一人不取良惟其多
賣則賤其賈請益則益之不較於是争趨之其門之限
月一易嵗餘而大富其兼取者趨稍緩再期亦富其專
取良者肆日中如宵旦食而昬不足郁離子見而歎曰
今之為士者亦若是夫昔楚鄙三縣之尹三其一廉而
不獲於上官其去也無以就舟人皆咲以為癡其一擇
可而取之人不尤其取而稱其能賢其一無所不取以
交於上官子吏卒而賓富民則不待三年舉而任諸綱
紀之司雖百姓亦稱其善不亦恠哉
北郭氏之老卒僮僕爭政室壊不修且壓乃召工謀之
請粟曰未間女姑自食役人告飢涖事者弗白而求賄
弗與卒不白於是衆工皆憊恚執斧鑿而坐㑹天大雨
霖步廊之桂折兩廡既圮次及於其堂乃用其人之言
出粟具饔餼以集工曰惟所欲而與弗靳工人至視其
室不可支則皆辭其一曰向也吾饑請粟而弗得今吾
飽矣其一曰子之饔餲矣弗可食矣其三曰子之室腐
矣吾無所用其力矣則相率而逝室遂不葺以圮郁離
子曰北郭氏之先以信義得人力致富甲天下至其後
世一室不保何其忽也家政不脩權歸下𨽻賄賂公行
以失人心非不幸矣
閼逢敦牂之嵗戎事大舉有薦瓠里子宓於外閫者曰
瓠里先生實知兵可将也聘至瓠里子過郁離子辤且
請言焉郁離子仰天歎曰嗟乎悲哉是舉也忠矣而獨
不為先生計哉瓠里子曰何謂也郁離子曰昔者秦始
皇帝東巡使徐市入海求三神蓬萊之山請舶弗予予
之葦筏辭曰弗任秦皇帝使謁者讓之曰人言先生之
有道也寡人聽之而必求舶也則不惟人皆可往也寡
人亦能往矣而焉事先生為哉徐市無以應退而私具
舟載其童男女三千人宅海島而國焉秦皇帝留連海濱
待徐市不至不得三神山而歸殂於沙丘今之用事者皆
肉食吾恐先生之請舶而得葦茷也既而果不用瓠里
子
郁離子曰治天下者其猶醫乎醫切脈以知證審證以
為方證有隂陽虗實脈有浮沉細大而方有汗下補瀉
針灼湯齊之法參苓薑桂麻黄芒硝之藥隨其人之病
而施焉當則生不當則死矣是故知證知脈而不善為
方非醫也雖有扁鵲之識徒嘵嘵而無用不知證不知
脈道聽塗說以為方而語人曰我能醫是賊天下者也
故治亂證也紀綱脈也道德政刑方與法也人才藥也
夏之政尚忠殷承其敝而救之以質殷之政尚質周承
其敝而救之以文秦用酷刑苛法以箝天下天下苦之
而漢承之以寛大守之以寧壹其方與證對其用藥也
無舛天下之病有不瘳者鮮矣
郁離子以言忤於時為用事者所惡欲殺之大臣有薦
其賢者惡之者畏其用颺言毁諸庭庭立者多和之或
問和之者曰若識其人乎曰弗識而皆聞之矣或以告
郁離子郁離子笑曰女几之山乾鵲所巢有虎出於樸
蔌鵲集而噪之鴝鵒聞之亦集而噪鵯鶋見而問之曰
虎行地者也其如子何哉而噪之也鵲曰是嘯而生風
吾畏其顛吾巢故噪而去之問於鴝鵒鴝鵒無以對鵯
鶋笑曰鵲之巢木末也畏風故忌虎爾穴居者也何以
噪為
郁離子曰民猶沙也有天下者惟能摶而聚之耳堯舜
之民猶以漆搏沙無時而解故堯崩百姓如喪考妣三
載四海遏宻八音非威驅而令肅之也三代之民猶以
膠摶沙雖有時而融不釋然離也故以子孫傳數百年
必有無道之君而後衰又繼而得賢焉則復興必有大
無道如桀與紂而人有賢聖諸侯如商湯周武王者間
之而後亡其無道未如桀紂者不亡無道如桀紂而無
賢聖諸侯適丁其時而間之者亦不亡霸世之民猶以
水搏沙其合也若不可開聚於一握然一旦消釋則渙
然離矣其下者以力聚之猶以手搏沙拳則合放則散
不求其聚之之道而以貴於民曰是頑而好叛嗚呼何
其不思之甚也
平原君患盜誅之不能禁或曰更賞之足則戢矣虞卿
曰不可先王立賞罰以勸懲善惡衰世之政也雖微猶
足以激其趨故賞禁僣罰禁濫縣衡以稱之猶懼其不
平也而况敢逆施之乎夫民之輕禁以逞欲如水之决
必有所自求而塞之斯可矣今此之不索而力遏其流
至於不能制乃不省其闕而欲矯以逆先王之法度是
猶欲止水而去其防也其庸有瘳乎夫民有欲而無厭
者也節以制之猶或踰焉盜而獲賞利莫大矣利之所
在民必趨焉趨而禁之是貳政也趨而不禁人盡盜矣
是鼓亂也不臧孰甚焉平原君豁然而寤起再拜受教
盡散其私財以濟貧乏申明舊章而重購以賞獲盜者
於是趙盜皆走之燕道不拾遺虞卿之教也
州之庸問於郁離子曰雲山出也而山以之靈煙火出
也而火以之畜不亦異哉郁離子曰善哉問夫人之用
智者亦猶是也夫智人出也善用之猶山之出雲也不
善用之猶火之出煙也韓非囚秦鼂錯死漢煙出火也
　　　魯般第二
郁離子之市見壊宅而哭之慟或曰是猶可葺與郁離
子曰有魯般王爾則可也而今亡矣夫誰與謀之吾聞
宅壊而棟不撓者可葺今其棟與梁皆杇且折矣舉之
則覆不可觸已不如姑仍之則甍桷之未解者猶有所
附以待能者茍振而摧之将歸咎於葺者弗可當也况
葺宅必新其林間其蠧腐其外完而中潰者悉屏之不
束椽以為楹不斵柱以為椽其取材也惟其良不問其
所産楓柟松栝杉櫧柞檀無所不收大者為棟為梁小
者為杙為栭曲者為枅直者為楹長者為榱短者為梲
非空中而液身者無所不用今醫閭之大木竭矣䂓矩
無恒工失其度斧鋸刀鑿不知所裁桂樟柟櫨剪為槱
薪雖有魯般王爾不能輕施其巧而况於無之乎吾何
為而不悲也
青江之山九尾之狐居焉将作妖求髑髏而戴之以拜
北斗而徼福於上帝遂往造共工之臺以臨九丘九丘
十藪之狐畢集登羽山而人舞焉有老狽見而謂之曰
若之所戴者死人之髑髏也人死肉腐而為泥枯骨存
焉是為髑髏髑髏之無知與瓦礫無異而其腥穢瓦礫
之所不有不可戴也吾聞鬼神好馨香而悦明徳腥臊
穢惡不可聞也而况敢以瀆上帝帝怒不可犯也弗悔
若必受烈禍行未㡬閼伯之虚獵人邀而伐之攅弩以
射其戴髑髏者九尾之狐死聚羣狐而焚之沮三百仞
三年而臰乃熄
漢愍帝之季年東都大旱野草皆焦昆明之池竭洛巫
謂其父老曰南山之湫有靈物可起也父老曰是故也
弗可用也雖得雨必有後憂衆曰今旱極矣人如坐爐
炭朝不謀夕其暇計後憂乎乃召洛巫與如湫禱而起
之酒未畢三奠蛟蜿蜒出有風隨之颼颼然山谷皆殷
有頃雷雨大至木盡拔彌三日不止伊洛瀍澗皆溢東
都大困始悔不用其父老之言
郁離子曰螢之為明㣲㣲也昬夜得之可以炤物取而
寘諸燭下則黝然亡矣燭亦明矣哉而不能不晦於月
也太陽出矣月之明又安在哉故狗制狐豹制狗虎制
豹狻猊制虎魏呉晉宋齊梁陳隋之君惟其不當漢祖
之時也使其在漢祖之時不敢與布越伍而况能南靣
哉是故湯武不作而後有桓文桓文不作而後有秦秦
之王適逢六國之皆庸君故有賢人弗能用而秦之間
得行嗚呼豈秦之能哉
或問勝天下之道曰在德何以勝德曰大德勝小德小
德勝無德大德勝大力小德敵大力力生敵德生力力
生於德天下無敵故力者勝一時者也德愈乆而愈勝者
也夫力非吾力也人各力其力也惟大德為能得羣力
是故德不可窮而力可困人言五伯之假仁義也或曰
是何足道哉郁離子曰是非仁人之言也五伯之時天
下之亂極矣稱諸侯之德無以加焉雖假而愈於不能
故聖人有取也故曰誠勝假假勝無天下之至誠吾不
得見矣得見假之者亦可矣
郁離子曰甚矣仁義之莫彊於天下也五伯假之而猶
足以維天下而獲天下之顯名而况於出之以忠行之
以信者哉今人談仁義以口間取其一二無閡於其欲
者時行焉將以賈譽也及其弗獲則舉仁義以為迂而
舍之至於死弗寤哀哉
齊湣王既取燕㓕宋遂伐趙侵魏南惡楚西絶秦交示
威諸侯以求為帝平原君問於魯仲連曰齊其成乎魯
仲連笑曰成哉臣竊悲其為象虎也平原君曰何謂也
魯仲連曰臣聞楚人有患狐者多方以捕之弗獲或教
之曰虎山獸之雄也天下之獸見之咸讋而亡其神伏
而俟命乃使作象虎取虎皮蒙之出於牗下狐入遇焉
啼而踣他日豕暴於其田乃使伏象虎而使其子以戈
掎諸衢田者呼豕逸於莽遇象虎而反奔衢獲焉楚人
大喜以象虎為可以皆服天下之獸矣於是野有如馬
被象虎以趨之人或止之曰是駮也眞虎且不能當往
且敗弗聽馬雷呴而前攫而噬之顱磔而死今齊實象
虎而燕與宋狐與豕也弗戒諸侯其無駮乎明年望諸
君以諸侯之師入齊湣王為淖齒所殺
蟾蜍㳺於泱瀼之澤蚵蚾以其族見喜其類已也欲與
俱入月使鼁􁉮呼之問曰彼何食曰彼宅於月中身棲
桂樹之隂餐泰和之淳精吸風露之華滋他無所食也
蚵蚾曰若是則予不能從矣予處泱瀼之中一日而三
飽予焉能從彼單棲於泬漻枵其胃腸而吸飲風露乎
問其食不對鼁􁉮復命使返而窺之則方據溷而食其
蛆鹽糞汁而飲之滿腹然後出肭肭然鼁􁉮返曰彼之
食溷蛆與糞汁也一日不可無也而焉能從子蟾蜍蹙
額而咍曰嗚呼予何罪乎而生與此物類也
郁離子曰豺之智其出於庶獸者乎嗚呼豈獨獸哉人
之無知也亦不如之矣故豺之力非虎敵也而獨見焉
則避及其朋之來也則相與掎角之盡虎之力得一豺
焉未暇顧其後也而掎之者至矣虎雖猛其奚以當之
長平之役以四十萬之衆投戈甲而受死惟其智之不
如豺而已
　　　𤣥豹第三
石羊先生謂郁離子曰嗚呼世有欲盖而彰欲抑而揚
欲揜其明而播其聲者不亦異乎郁離子喟然歎曰子
不見夫南山之𤣥豹乎其始也䵳䵳耳人莫之知也霧
雨七日不下食以澤其毛而成其文文成矣而復欲隠
何其蚩也是故縣黎之玉處頑石之中而潛於幽谷之
㡳其夀可以與天地俱也無故而舒其光使人矚而駭
之於是乎椎鑿來而扄鐍發矣桂樹之輪囷詰樛與栲
櫪奚異而斧斤尋之不憚阻逺者何也以其香之逹也
故曰欲人之不見莫若昒其明欲人之不知莫若瘖其
聲是故鸚鵡縶於能言蜩蠠獲於善鳴樗以惡而免割
􁈘以苦而不烹何如翳子之煜煜而返子之㝠㝠乎石
羊先生悵然乆之曰惜乎予聞之晚
南山之隈有大木羣蟻萃焉穿其中而積土其外於是
木朽而蟻日蕃則分處其南北之柯蟻之垤瘯如也一
日野火至其處南者走而北處北者走而南不能走者
漸而遷於火所未至已而俱爇無遺者
東南之美有荆山之麝臍焉荆人有逐麝者麝急則抉
其臍投諸莽逐者趨焉麝因得以逸令尹子文聞之曰
是獸也而人有弗如之者以賄亡其身以及其家何其
智之不如麝耶
子㳺為武城宰郭門之垤有鸛遷其巢於墓門之表墓
門之老以告曰鸛知天将雨之鳥也而驟遷其巢邑其
有大水乎子㳺曰諾命邑人悉具舟以俟居數日水果
大至郭門之垤没而雨不止水且及於墓門之表鸛之
巢翹翹然徘徊長唳莫知其所處也子㳺曰悲哉是亦
有知矣惜乎其未遠也
西郭子僑與公孫詭隨涉虚俱為㣲行昬夜踰其鄰人
之垣鄰人惡之坎其往來之涂而置溷焉一夕又往子
僑先墮於溷弗言而招詭隨詭隨從之墮欲呼子僑掩
其口曰勿言俄而涉虚至亦墮子僑乃言曰我欲其無
相咥也君子謂西郭子僑非人也已則不慎自取汚辱
而包藏禍心以陷其友其不仁甚矣
倉筤之山溪水合流入於江有道士築於其上以事佛
甚謹一夕山水大出漂室廬塞溪而下人騎木乘屋號
呼求救者聲相連也道士具大舟躬蓑笠立水滸督善
水者絶以俟人至即投水索引之所存活甚衆平旦有
獸身没波濤中而浮其首左右盼若求救者道士曰是
亦有生必速救之舟者應言往以木接上之乃虎也始
則矇矇然坐而䑛其毛比及岸則瞠目眡道士躍而攫
之仆地舟人奔救道士得不死而重傷焉郁離子曰哀
哉是亦道士之過也知其非人而救之非道士之過乎
雖然孔子曰觀過斯知仁矣道士有焉
豢龍先生采藥於山有老父坐石上揖之不起豢龍先
生拱而立頃之老父仰而嘘俯而凝其神王如也頷而
笑曰子欲采藥乎余亦采藥者也今子雖采藥而未知
藥也知藥莫若我豢龍先生跪曰願受教老父曰坐吾
語子中黄之山有藥焉龍鱗而鳯葩玉質而金英宵納
月彩晨晞日精宅厚坤以為家澡沆􁭥之流榮其味不
苦不酸其性不熱不寒淡如也淳如也其名曰芝得而
服之夀考以康百病不生皡皡熈熈躋於泰寧而五百
年一遇之太行之山有草焉丹荑而紫蕤根如伏龍葉
如翠翹葱葱萋萋蔚茂以齊其名曰參得而服之老者
少少者夀病者已尫者起而三百年一遇之南條之山
有草焉性温而和味芳以辛馥馥芬芬香氣襲人其名曰
术得而服之養精益神救死扶生去疾除根瘴癘莫干
寢興以安而百年一遇之岣嶁之山有木焉碧幹而瓊
枝緑葉菁菁上拂穹青下臨層崖霜雪灑之而不凝赤
日過之而不炎其馨菲菲其味如飴鬼魅畏之避不敢
窺其名曰桂煑而服之可以祛百邪消毒滛扶陽抑隂
歛眞歸元岷山之隂有草焉葉如翠眊根如團金味如
人膽稟性酷烈不能容物名曰黄良煑而服之推去百
惡破㿂解結無穢不滌煩痾毒熱一掃無迹如司冦之
殛殘賊之二物也有病乃服無病者不服也故有弗用
用必中隂谷有草狀如黄精背陽而生入口口裂着肉
肉溳名曰鉤吻雲夢之隰有草其狀如葵葉露滴人身
流為瘡痍刻骨絶筋名曰㫁腸之草之二草者但有殺
人之能而無愈疾之功吾子其慎擇之哉無求美弗得
而為形似者所誤豢龍先生愀然而悲顧求老人已不
知其所之矣
梓謂棘曰爾何為乎脩脩而不揚櫹櫹而無所容幽樛
於灌莽之中翳朽籜而不見太陽不已痗乎吾幹竦穹
崖梢拂九陽根入九隂日月過而留其暉風雨㑹而流
其滋鵷雛翠鸞朝夕和鳴暖靄晴嵐山蒸澤烘結為祥
雲五色備象八音成聲絢為文章抱日浮光蔚兮若濯
錦出蜀江粲兮若春葩曜都房是以匠石見而愛之期
以為明堂之棟梁言既棘倚風而嘯振條而吟曰美矣
哉吾聞之冶容色者侮之招䴡服飾者盜之招多才能
者忌之招今子之美冠羣超倫名彰於時泰運未開構
厦無人吾憂子之不得為明堂之棟梁而剪為黄腸與
腐肉同歸於㝠㝠之鄉雖欲見太陽其可得乎吾長不
盈尋大不踰指扶踈屈律不文不理天不畀之以材而
賜之以刺使人不敢樵禽不敢萃故雖無子之美而亦
無子之憂則吾之所得多矣吾又安所求哉
宋王欲使熊蟄父為司馬熊蟄父辤宋王謂杞離曰薄
諸乎吾将以為太宰杞離曰臣請試之旦日之熊蟄父
氏不遇遇其僕於逵為道王之意其僕曰小人不能知
也然嘗聞之南海之島人食蛇北㳺於中國腊蛇以為
糧之齊齊人館之厚客喜侑主人以文镻之脩主人吐
舌而走客弗喻為其薄也戒皂臣求王虺以致之今
王與大夫無亦猶是與杞離慚而退
郁離子學道於藐乾羅子𠖇授化鐵為金之術遂往入
九折之山得躍治之鋼而錬之以左目取火於太陽右
目取水於太隂驅役雷風收拾鬼神以集於黄中渾渾
胚胚如珠在胎焜焜熒熒如日将升仙人皆仰之矣山
鬼窺而慄焉嘯其徒謀之曰有怪女知之乎若不早圖
而待其成悔無及矣乃使□與魃撓之百端不能破乃
羣號而訴諸帝曰天生物而賦之形與性夀夭貴賤司
命掌之弗可移也夫是謂之天常今彼将以智奪之以
竊天權弗可假也帝怒命方伯宵鼓之以狵鞟之鞴鐵
躍弗可止遂不能成金
石羊先生謂郁離子曰子不知予之憂乎郁離子曰何
為其不知也曰何以知之曰周人有好姣服者有不足
於其心則忸怩而不置必易而後慊一日有所之袂涅
而弗知也揚揚而趨樂甚其友半途而指之涅則惋而
嗟攝而搔之涅去而跡在其心妯妯然五步而六視不
成行而復鄭子陽好其妻其妻美而額靨蔽之以翟三
年未之見一夕而禠其翟見焉則怏然不樂申旦而不
寐其妻雖以翟蔽之終不好矣故隂谷之木生於嵌巖
之下終年不見日月之光而不怨者不知天之有日月
也梧丘之野人種稻以為食嵗儲舊而待新新未嘗不
敢竭其舊旦日之畝視其禾皆穎而且栗喜而歸曰新
可期矣則皆發其舊與其人飽之舊且盡而新未熟不
勝其觖望與其子及妻更往而迭視蹊其畝而禾愈青
是非禾之返青也望之者切也荆人有走虎而捐其子
者以為虎已食之矣弗求矣人有見而告之曰爾子在
盍速求之弗信從薪者以歸子之他日遇而争之其子
弗識矣趙王之太子病召醫緩醫緩至曰病革矣非萬
金之藥弗可問之曰是必得代之赭荆之玉岣嶁之沙
禺同青蛉之空曽青崑崙之紫白英合浦之珠蜀之犀
三韓之寶龜毉無閭之珣玕琪合求鉛而錬之一年而
和二年而成三年而金粟生則取而埋諸土中又三年
而服之斯可以起矣淳于公聞而笑之曰誠哉所謂醫
緩矣荘子之齊見餓人而哀之餓者從而求食荘子曰
吾已不食七日矣餓者吁曰吾見過我者多矣莫我哀
也哀我者惟夫子向使夫子不不食其能哀我乎豢龍
先生謂石羊子曰往子泝於江十日而風恒從西來及
還而沿又十日而風恒從東來從者恚而泣予唏之曰
天有風主為予汝乎何為泣也
　　　靈丘丈人第四
靈丘之丈人善養蜂嵗収蜜數百斛蠟稱之於是其富
比封君焉丈人卒其子繼之未期月蜂有舉族去者弗
恤也嵗餘去且半又嵗餘盡去其家遂貧陶朱公之齊
過而問焉曰是何昔者之熇熇而今日之凉凉也其鄰
之叟對曰以蠭請問其故對曰昔者丈人之養􁑌也園
有廬廬有守刳木以為􁑌之宫不鏬不􁁜其置也䟽宻
有行新舊有次坐有方牖有鄉五五為伍一人司之視
其生息調其暄寒鞏其構架時其墐發蕃則從之析之
寡則與之裒之不使有二王也去其􁀙蟊蚍蜉彌其土
蜂蠅豹夏不烈日冬不凝凘飄風吹而不搖淋雨沃而
不漬其取蜜也分其贏而已矣不竭其力也於是故者
安新者息丈人不出戸而收其利今其子則不然矣園
廬不葺汙穢不治燥濕不調啓閉無節居處臲卼出入
障礙而蜂不樂其居矣及其久也蛄蟖同其房而不知
螻螘鑽其室而不禁鷯鳭掠之於白日狐狸竊之於昏
夜莫之察也取蜜而已又焉得不凉凉也哉陶朱公曰
噫二三子識之為國有民者可以鍳矣
郁離子曰刑威令也其法至於殺而生人之道存焉赦
德令也其意在乎生而殺人之道存焉書曰刑期于無
刑又曰眚災肆赦此先王之心也是故制刑期於使民
畏刑有必行民知犯之之必死也則死者鮮矣赦者所
以矜惷愚宥過誤知罪不避而輙原焉是啓僥倖之心
而教人犯也至於禍稔惡積不得已而誅之是以恩為
穽也然則赦令卒不可行與曰法有二有古今之通禁
有一代之私禁古今之通禁惡逆也殺人傷人及盜之
類也而釋勿治是代之為則也一代之私禁茶鹽錢幣
之類也民無以為生而官不能恤於是乎有犯雖難以
為常原情而貸之可也
濟隂之賈人渡河而亡其舟棲於浮苴之上號焉有漁
者以舟往救之未至賈人急號曰我濟上之巨室也能
救我予爾百金漁者載而升諸陸則予十金漁者曰向
許百金而今予十金無乃不可乎賈人勃然作色曰若
漁者也一日之獲幾何而驟得十金猶為不足乎漁者
黯然而退他日賈人浮吕梁而下舟薄於石又覆而漁
者在焉人曰盍救諸漁者曰是許金而不酬者也艤而
觀之遂没郁離子曰或稱賈人重財而輕命始吾不信
而今知有之矣張子房謂漢王曰秦将賈人子可啗也
抑所謂習與性成者與此陶朱公之長子所以死其弟
也孟子曰故術不可不慎也信哉
衛懿公好禽見觝牛而恱之禄其牧人如中士甯子諌
曰不可牛之用在耕不在觝觝其牛耕必廢耕國之本
也其可廢乎臣聞之君人者不以欲妨民弗聽於是衞
牛之觝者賈十倍於耕牛牧牛者皆釋耕而教觝農官
弗能禁邶有馬生駒不能走而善鳴公又恱而納諸廏
甯子曰是妖也君不寤國必亡夫馬齊力者也鳴非其
事也邦君為天牧民設官分職以任其事廢事失職厥
有常刑故非事之事君不舉焉杜其源也妖之興也人
實召之自今以往衛國必多不耕之夫不織之婦矣君
必悔之又弗聽明年狄伐衛衛侯将登車而御失其轡
将戰士皆不能執弓矢遂敗於榮澤㓕懿公
髬耏問於赤羽雕曰盜日殺而日多何也赤羽雕曰未
也而今方多耳髬耏曰何若是甚也赤羽雕曰乘子之
車楯子之軌天下之生将盡為盜髬耏曰請聞之赤羽
雕曰昔者蠪蚔暴於岷嶓之間蜀王使相回帥師伐之
畏弗進作土門而壁焉其士卒日食於民民瘵弗堪於
是五丁鑿山以出於江之源擒蠪蚔殺之相回聞蠪蚔
之死也毁壁而出取其尸以為功曰我之徒兵實殺之
五丁怒殺相回排天彭而壅之江江水逆流覆王宫王
升木而號化為杜䳌今天下之治盜者皆相回也民不
甘餧肉於蠪蚔也能無洩五丁之怒者乎
晉靈公好狗築狗圈於曲沃衣之繡嬖人屠岸賈因公
之好也則夸狗以恱公公益尚狗一夕狐入於絳宫驚
襄夫人襄夫人怒公使狗搏狐弗勝屠㟁賈命虞人取
他狐以獻曰狗實獲狐公大喜食狗以大夫之俎下令
國人曰有犯吾狗者刖之於是國人皆畏狗狗入市取
羊豕以食飽則曵以歸屠㟁賈氏屠㟁賈大獲大夫有
欲言事者不因屠㟁賈則狗羣噬之趙宣子将諫狗逆
而拒諸門弗克入他日狗入並食公羊屠㟁賈欺曰趙
盾之狗也公怒使殺趙盾國人救之宣子出奔秦趙穿
因衆怒攻屠㟁賈殺之遂弑靈公於桃園狗散走國中
國人悉禽而烹之君子曰甚矣屠㟁賈之為小人也譝
狗以蠱君卒亡其身以及其君寵安足恃哉人之言曰
蠧蟲食木木盡則蟲死其如晉靈公之狗矣
瓠里子自呉歸粤相國使人送之曰使自擇官舟以渡
送者未至於是舟泊於滸者以千數瓠里子欲擇之而
不能識送者至問之曰舟若是多也惡乎擇對曰甚易
也但視其敝篷折櫓而破颿者即官舟也從而得之瓠
里子仰天歎曰今之治政其亦以民為官民與則愛之
者鮮矣宜其敝也
楚王好安陵君安陵君用事景睢激江乙使言于安陵
君曰楚國多貧民請以雲夢之田貸之耕以食無使失
所安陵君言於王而許之他日見景子問其人之數景
子曰無之安陵君愕曰吾以子為利於王而言焉乃以
與人而為恩乎景睢失色而退語其人曰國危矣志利
而忘民危之道也
衛靈公怒彌子瑕扶出之瑕懼三日不敢入朝公謂祝
鮀曰瑕也懟乎子魚對曰無之公曰何謂無之子魚曰
君不觀夫狗乎夫狗依人以食者也主人怒而抶之嘷
而逝及其欲食也葸葸然復來忘其抶矣今瑕君狗也
仰於君以食者也一朝不得於君則一日之食曠焉其
何敢懟乎公曰然哉
　　　瞽聵第五
郁離子曰自瞽者樂言己之長自聵者樂言人之短樂
言己之長者不知己樂言人之短者不知人不知己者
無所見不知人者無所聞無見者謂之瞽無聞者謂之
聵人有耳目而見聞有所不及恒思所以聦明之猶懼
其蔽塞也而况於自瞽自聵乎瞽且聵而以欺人曰予
知且能然而不喪者蔑之有也
郁離子曰諱者欺之媒乎矜者諂之宅乎媒以招之宅
以納之姦其不至乎故舟必漏也而後水入焉土必濕
也而後苔生焉姦人伺隙以圖進其身奚暇為人國家
計哉故因其矜也而施之諂因其諱也而投以欺然後
昭然知其為諂與欺而弗之拒也由是而貫貫而後寵
生焉寵生慕慕生效夫姦人之得志於人國家也一旦
不能堪也而况於慕效之相承乎腐肉之致蠅非特盡
其肉而已也蠅生蛆而蛆復為蠅蠅蛆相生而不窮夫
何以當之是故君子之脩慝辨惑如良醫之治疾也鍼
其膏肓絶其根源然後邪淫不生茍知諂與欺之能喪
人心亡人國也屏其媒壊其宅姦者熄矣
瓠里子之艾謂其大夫曰日君之左服病獸人曰得生
馬之血以飲之可起也君之圉人使求僕之驂僕難未
與也大夫曰殺馬以活馬非人情也夫何敢瓠里子曰
僕亦竊有疑焉雖然亦既知君之心矣願因而有所請
僕聞有國者必以農耕而兵戰也農與兵孰非君之民
哉故兵不足則農無以為衛農不足則兵無以為食兵
之與農猶足與手不可以獨無也今君之兵暴於農而
君不禁農與兵有訟則農必左耕者困矣是見手而不
見足也今君之圉人見君之不可無服而不見僕之不
可無驂也昔者陳胡公之元妃太姬好舞於是宛丘之
人皆㧞其桑而植栁僕竊為君畏之
宋王偃惡楚威王好言楚之非旦日視朝必詆楚以為
笑且曰楚之不能若是甚矣吾其得楚乎羣臣和之如
出一口於是行旅之自楚適宋者必搆楚短以為容國
人大夫傳以達於朝狃而揚遂以楚為果不如宋而先
為其言者亦惑焉於是謀伐楚大夫華犨諫曰宋之非
楚敵也舊矣猶犪牛之於鼢鼠也使誠如王言楚之力
猶足以十宋宋一楚十十勝不足以直一敗其可以國
試乎弗聽遂起兵敗楚師於潁上王益逞華犨復諫曰
臣聞小之勝大也幸其不吾虞也幸不可常勝不可恃
兵不可玩敵不可侮侮小人且不可况大國乎今楚懼
矣而王益盈大懼小盈祻甚至矣王怒華犨出奔齊明
年宋復伐楚楚人伐敗之遂滅宋
越王燕羣臣而言呉王夫差之亡也以殺子胥故羣臣
未應大夫子餘起而言曰臣嘗之東海矣東海之若㳺
於青渚禺彊㑹焉介鱗之從者以班見䕫出鼈延頸而
笑䕫曰爾何笑鼈曰吾笑爾之蹻躍而憂爾之踣也䕫
曰我之蹻躍不猶爾之䟤跛乎且我之用一而爾用四
四猶不爾恃也而笑我乎故跂之則贏其肝曵之則毁
其腹終日匍匐所行幾許爾胡不自憂而憂我也今王
殺大夫種而走范蠡四方之士掉首不敢南顧越無人
矣臣恐諸侯之笑王者在後也王黙然
即且與蝁遇於疃蝁褰首而逝即且追之蹁旋焉繞之
蝁迷其所如則呀以待即且攝其首身弧屈而矢發入
其吭食其心齧其䏿出其尻蝁死不知也他日行於煁
見蛞蝓欲取之蚿謂之曰是小而毒不可觸也即且怒
曰甚矣爾之欺予也夫天下之至毒莫如蛇而蛇之毒
者又莫如蝁蝁噬木則木翳齧人獸則人獸斃其烈猶
火也而吾入其肮食其心葅鮓其腹腸醉其血而飽其
膋三日而醒融融然夫何有於一寸之蜿蝡乎跂其足
而凌之蛞蝓舒舒焉曲直其角喣其沫以俟之即且黏
而顚欲走則足與須盡解解䏰䏰而卧為螘所食
楚有養狙以為生者楚人謂之狙公旦日必部分衆狙
於庭使老狙率以之山中求草木之實賦什一以自奉
或不給則加鞭箠焉羣狙皆畏苦之弗敢違也一日有
小狙謂衆狙曰山之果公所樹與曰否也天生也曰非
公不得而取與曰否也皆得而取也曰然則吾何假於
彼而為之役乎言未既衆狙皆寤其夕相與伺狙公之
寢破柵毁柙取其積相携而入於林中不復歸狙公卒
餒而死郁離子曰世有以術使民而無道揆者其如狙
公乎惟其昏而未覺也一旦有開之其術窮矣
䝉人衣狻猊之皮以適壙虎見之而走謂虎為畏己也
返而矜有大志明日服狐裘而往復與虎遇虎立而睨
之怒其不走也叱之為虎所食邾婁子泛於河中流而
溺水渦喣而出之得壺以濟岸以為天祐已也歸而不
事魯又不事齊魯人伐而分其國齊弗救君子曰無畏
者禍之本乎惟有徳可以受天祥祥不妄集聖人實有
之猶内省而懼畏其不能勝也而况敢自祥乎非祥而
以為祥喪其心矣其能免乎
郁離子謂姬獻曰吾嘗㳺汝泗之間見叢祠焉其中為
天仙其左右為鬼伯天仙之祠香燭之外無物而鬼伯
之祠擊鐘烹羶明膏火窮晝夜今子之庭無雨暘寒暑
皆如市鵝羊鴨鷄之聲啞嚄嘈囋不得聞人語吾隠子
之不能為天仙而為鬼伯也明年而敗於匏瓜之墟姬
獻死焉
有獻陵鯉於商陵君者以為龍焉商陵君大悅問其食
曰螘商陵君使豢而擾之或曰是陵鯉也非龍也商陵
君怒抶之於是左右皆懼莫敢言非龍者遂從而神之
商陵君觀龍龍巻屈如丸倐而伸左右皆佯驚稱龍之
神商陵君又大悦徙居之宫中夜穴甓而逝左右走報
曰龍用壯今果穿石去矣商陵君視其跡則悼惜不已
乃養螘以伺兾其復來也無何天大雨震電真龍出焉
商陵君謂為豢龍來矢螘以邀之龍怒震其宫商陵君
死君子曰甚矣商陵君之愚也非龍而以為龍及其見
真龍也則以陵鯉之食待之卒震以死自取之也
𡨕谷之人畏日恒穴土而居隂有蛇焉能作霧謹事之
出入慿焉於是其國晝夜霧巫紿之曰吾神已食日矣
日亡矣遂信以為天無日也乃盡廢其穴之居而處塏
羲和氏之子之崦過焉謂之曰日不亡也今子之所翳
者霧也霧之氛可以晦日景而焉能亡日日與天同其
久者也惡乎亡吾聞之隂不勝陽妖不勝正蛇隂妖也
鬼神之所詰雷霆之所射也今乘天之用否而逞其姦
又因人之譌以憑其妖妖其能久乎夫穴子之常居也
今以譌致妖而棄其常居蛇死霧必散日之赫其可當
乎國人謀諸巫巫恐洩其紿遂沮之未期月雷殺其蛇
蛇死而霧散冥谷之人相呴而槁
粤人有采山而得􁑚其大盈箱其葉九成其色如金其
光四照以歸謂其妻子曰此所謂神芝者也食之者仙
吾聞仙必有分天不妄與也人求弗能得而吾得之吾
其仙矣乃沐浴齊三日而烹食之入嚥而死其子視之
曰吾聞得仙者必蜕其骸人為骸所累故不得仙今吾
父蜕其骸矣非死也乃食其餘又死於是同室之人皆
食之而死郁離子曰今之求生而得死者皆是之類乎
故張罔以逐禽使無所逃而獲非不知而不避者也設
食而機之則其獲也皆非知之而不避者也南方有鳥
五采而象鳯名曰昭明其性好亂故出則天下起兵西
方有獸斑文而象虎名曰騶虞其性好仁故出則天下
偃兵其不知者莫不以為鳯與虎也今天下之人孰不
曰予有知也由此觀之遠矣
　
　
　
　
　
　
　
　
　
　
　
　
　誠意伯文集巻十七
欽定四庫全書
　誠意伯文集巻十八
　　　　　　　　　　　　　明　劉基　撰
　　郁離子二
　　　枸櫞第六
梁王嗜果使使者求諸呉呉人予之橘王食之美他日
又求焉予之柑王食之尤美則意其猶有美者未予也
惎使者聘於呉而密訪焉禦兒之鄙人有植枸櫞於庭
者其實大如𤓰使者見而愕之曰美哉煌煌乎柑不如
矣求之弗予歸言於梁王梁王曰吾固知呉人之靳也
命使者以幣請之朝而進之薦而後嘗之未畢一瓣王
舌縮而不能嚥齒柔而不能咀􁡘鼻顣頞以讓使者使
者以誚呉人呉人曰吾國果之美者橘與柑也既皆以
應王求無以尚矣而王之求弗置使者又不詢而觀諸
其外美宜乎所得之不稱所求也夫木産於土有土斯
有木於是乎果實生焉果之所産不惟呉王不徧索而
獨求之呉吾恐枸櫞之日至而終無適王口者也
公儀子為政於魏魏人淳于獝以才智自薦公儀子試
而知其弗任也退之淳于獝之西河西河守使人道而
入諸趙趙人以為将西河守謂公儀子曰是必疚趙矣
趙疚魏國之利也公儀子愀然不悦曰如大夫言是魏
國之耻也昔者由余戎人也由余入秦秦穆公用之由
余賢秦人不敢輕戎吾懼趙人之由是輕魏也
泗水之濱多美石孟嘗君為薛公使使者求之以幣泗
濱之人問曰君用是奚為哉使者對曰吾君封於薛將
崇宗廟之祀製雅樂焉㣲君之石無以為之磬使𨽻人
敬請於下執事惟君圖之泗濱人大喜告於其父老齋
戒肅使者以車十乘致石於孟嘗君孟嘗君館泗濱人
而置石於外朝他日下宫之磶闕孟嘗君命以其石為
之泗濱人辭諸孟嘗君曰下邑之石天生而地成之昔
者禹平水土命后䕫取而薦之郊廟以諧八音衆聲依
之任土作貢定為方物要之明神不敢䙝也君命使者
來求於下邑曰以崇宗廟之祀下邑之人畏君之威不
敢不供齋戒肅使者致於君君以置諸外朝未有定命
不敢以請今聞諸館人曰将以為下宫之磶臣實不敢
聞弗謝而走諸侯之客聞之皆去於是秦與楚合謀伐
齊孟嘗君大恐命駕趣謝客親御泗濱人迎石登諸廟
以為磬諸侯之客聞之皆來秦楚之兵亦解君子曰國
君之舉不可以不慎也如是哉孟嘗君失信於一石天
下之人疾之而况得罪於賢士哉雖然孟嘗君亦能補
過者也齊國復彊不亦冝乎
越王使其大夫子餘造舟舟成有賈人求掌為工子餘
弗用賈人去之呉因王孫率以見呉王且言越大夫之
不能用人也他日王孫率與之觀於江颶作江中之舟
擾則枚指以示王孫率曰某且覆某不覆無不如其言
王孫率大奇之舉於呉王以為舟正越人聞之尤子餘
子餘曰吾非不知也吾嘗與之處矣是好夸而謂越國
之人無已若者吾聞好夸者恒是已以來多諛謂人莫
若已者必精於察人而闇自察也今呉用之僨其事者
必是夫矣越人未之信未幾呉伐楚王使操餘皇浮五
湖而出三江迫於扶胥之口没焉越人乃服子餘之明
且曰使斯人弗試而死則大夫受遺才之謗雖咎繇不
能直之矣
越人寇不韋避兵而走剡貧無以治舍徘徊於天姥之
下得大木而庥焉安一夕将斧其根以為薪其妻止之
曰吾無廬而託是以庇身也自吾之止於是也驕陽赫
而不吾灼寒露零而不吾凄飄風揚而不吾凓雷雨晦
𠖇而不吾震撼誰之力耶吾當保之如赤子仰之如慈
母愛之如身體猶懼其不蕃且殖也而况敢毁傷之乎
吾聞之水泉縮而潛魚驚霜鍾鳴而巢鳥悲畏夫川之
竭林之落也魚鳥且然而况於人乎郁離子聞之曰哀
哉是夫也而其知不如一婦人也嗚呼豈獨不如一婦
人哉則亦鳥魚之不若矣
東甌之人謂火為虎其稱火與虎無别也其國無陶冶
而覆屋以茅故多火災國人咸苦之海隅之賈人適晉
聞晉國有馮婦善搏虎馮婦所在則其邑無虎歸以語
東甌君東甌君大喜以馬十駟玉二㲄文錦十純命賈
人為行人求馮婦於晉馮婦至東甌君命駕虛左迎之
於國門外共載而入館於國中為上客明日市有火國
人奔告馮婦馮婦攘臂從國人出求虎弗得火迫於宫
肆國人擁馮婦以趨火灼而死於是賈人以妄得罪而
馮婦死弗寤
燕文公之路馬死或告之曰卑耳氏之馬良請求之辭
曰野馬也不足以充君駟公使彊之逃蘇代之徒欲以
其馬售公弗取巫閭大夫入言曰君求馬將以駕乘輿
也何必近舍其所欲售而遠取其不欲售者乎公曰吾
惡夫自衒者對曰昔中行伯求婦於齊高鮑氏皆許之
謀諸叔向叔向曰娶婦所以承宗祧奉祭祀不可茍也
惟其賢而已今君之求馬亦惟其良而已可也昔者堯
讓天下於許由許由逃堯弗彊也而卒得舜甯戚飯牛
以自售於齊桓公桓公用之而卒得管仲使堯不聽許
由何以得舜桓公不用甯子何以得管仲君何固焉
晉獻公㓕虞寘其俘於下陽使士蒍監焉其大夫多逃
士蒍弗禁公聞之怒召士蒍讓之士蒍對曰君以是為
可以充吾國之用也夫夫彼虞公之臣也皆嘗任虞公
之事矣食虞公之禄而立虞公之朝聞虞公之政虞亡
不能救虞公執而身隨之君将焉用是為哉公曰吾懼
其鄰國之之也士蒍笑曰若是則臣滋惑矣公曰何哉
士蒍曰往嵗臣之里有厲卜之曰叢為祟於是集里之
老㓜召巫覡具舟車奉牲幣羞桃茢男女以班舉叢而
寘諸衢東里之人利其器物而收之因得厲焉死者且
過半故廢社之土不可以塗宫室棄出之婦不可以主
中饋鬼神之所遺也今虞之賢臣曰宫之竒百里奚而
已矣宫之竒先虞公之亡而以其族去百里奚與於俘
則君既入之秦矣其他奚取焉而必欲置之曰無使適
鄰國君實欲善鄰則曰愛厥苖無遺莠可也今君坐不
安食不甘繕甲兵以睨四封無嵗不征豈有他哉求吾
欲也敵釁未生無所用謀如其弗欲猶将納之矧自往
焉如其用諸適吾願也君何怒為公曰善
郁離子曰鳥獸之與人非類也人能擾而馴之人亦何
所不可為哉鳥獸以山藪為家而豢養於樊籠之中非
其情也而卒能馴之者使之得其所嗜好而無違也今
有養鳥獸而不能使之馴則不食之以其心之所欲處
之以其性之所安而加矯迫焉則有死耳烏乎其能馴
之也人與人為同類其情為易通非若烏獸之無知也
而欲奪其所好遺之以其所不好絶其所欲彊之以其
所不欲迫之而使從其果心悦而誠服耶其亦有所顧
畏而不得已耶若曰非心悦誠服而出不得已乃欲使
之治吾國徇吾事則堯舜亦不能矣
孫子自梁之齊田忌郊迎之而師事焉飲食必親啟寢
興必親問孫子所喜田忌亦喜之孫子所不欲田忌亦
不欲也鄒奭謂孫子曰子知蛩蛩駏虚之與蟨乎蛩蛩
駏虚負蟨以走為其能齧甘草以食已也非憂其将為
人獲而負之也今子為蟨而田子蛩蛩駏虛也子其識
之孫子曰諾
或問致人之道郁離子曰道致賢食致民淵致魚藪致
獸林致鳥臭致蠅利致賈故善致物者各以其所好致
之則天下無不可致者矣是故不患其有所不致而患
其有所不安能致而不能安不如不致之亡傷也粤人
有學致鬼者三年得其術於是壇其室之北隅以集鬼
鬼至而多無以食則相帥以為妖聲聞於外一夕其人
死而爇其室鄰里莫不笑之
韓垣之齊以策干齊王王不用韓垣怒出誹言王聞而
拘諸司冦将殺之田無吾見王以語之田無吾曰臣聞
娵萌學擾象而工北之義渠以擾象之術干義渠君義
渠君不答退而誹諸館館人曰非吾君之不聽子也顧
無所得象也娵萌赧而歸醫胡之魏見魏太子之神馳
而氣不屬也謂之曰太子病矣不疾治且不可救太子
怒以為謗已也使人刺醫胡醫胡死魏太子亦病以死
夫以䇿干人不合而怨者非也人有言不察恚而讐之
亦非也臣聞之江海不與坎井争其清雷霆不與蛙蚓
闘其聲䃘䃘之夫何足殺哉王乃釋韓垣
楚王問於陳軫曰寡人之待士也盡心矣而四方之賢
者不貺寡人何也陳子曰臣少嘗游燕假館於燕市左
右皆列肆惟東家甲焉帳卧起居飲食器用無不備有
而客之之者日不過一二或終日無一焉問其故則家
有猛狗聞人聲而出噬非有左右之先容則莫敢躡其
庭今王之門無亦有噬狗乎此士所以艱其來也
秦楚交惡楚左尹郤惡奔秦極言楚國之非秦王喜欲
以為五大夫陳軫曰臣之里有出妻而再嫁者日與其
後夫言前夫之非意甚相得也一日又失愛於其後夫
而嫁於郭南之寓人又言其後夫如昔者其人為其後
夫言之後夫笑曰是所以語子者猶前日之語我也今
左尹自楚來而極言楚國之非若他日又得罪於王而
之他國則将移其所以訾楚者訾王矣秦王由是不用
郤惡
杞離謂熊蟄父曰子亦知有烏蜂乎黄蜂殫其力以為
蜜烏蜂不能為蜜而惟食蜜故将墐戸其王使視蓄而
計課必盡逐其烏蜂其不去者衆嚌而殺之今居於朝
者無小大無不胝手瘃足以任王事皆有益於楚國者
也而子獨遨以食先星而卧見日而未起是無益於楚
國者也旦夕且計課吾憂子之為烏蜂也熊蟄父曰子
不觀夫人之靣乎目與鼻口皆日用之急獨眉無所事
若可去也然人皆有眉而子獨無眉其可觀乎以楚國
之大而不能容一遨以食之士吾恐其為無眉之人以
貽觀者笑也楚王聞之益厚待熊蟄父
漢八年高皇帝崩吕太后臨朝聽政大臣患匈奴之强
将與為和親議使者太后惡宦者中行説欲去之故使
往焉欒布諫曰陛下之所以使中行説者不過以匈奴
驕恣必不能善待漢使或留之則非我所惜從而棄之
耳臣獨以為不便夫使所以達主命釋仇講好決疑解
紛卑不可以屈國體高不可以激敵恚察變應機以制
事權國之榮辱已之休戚非素所愛信而知其忠且亮
者不可遣也今中行説刑臣也名不齒於國士又陛下
之所素惡夫素惡於君則不重其君名不齒於國士則
不重其身臣懼其泄國情而開敵釁也弗聽欒布退謂
辟陽侯曰子不力諌北邉自此弗寧矣昔鄭伯惡其大
夫高克弗能去而使帥師以禦狄次於河上久而不召
衆潰高克奔陳春秋書曰鄭棄其師病鄭伯也今使說
也如匈奴無乃棄説以及其介幣乎昔晉之敗於邲也
先縠實往楚師楚之敗於鄢陵也苖賁皇實在晉此古
人之僨車轍也上必悔之
楚王患其令尹蒍吕臣之不能欲去之訪於宜申宜申
曰未可王曰何故宜申曰令尹楚相也國之大事莫大
乎置相弗可輕也今王欲去其相必先擇夫間之者有
乃可耳王蹙然曰令尹之不足以相楚國不惟諸大夫
及國人知之鬼神亦實知之大夫獨以為未可寡人惑
焉宜申曰不然臣之里有巨室梁蠧且壓将易之召匠
爾匠爾曰梁實蠧不可以不易然必先得材焉不則未
可也其人不能堪乃召他匠束羣小木以易之其年冬
十有一月大雨雪梁折而屋圮今令尹雖不能而承其
祖父之餘國人與之素矣而楚國之新臣弱未有間者
此臣之所以曰未可也
趙人患鼠乞猫於中山中山人予之猫善捕鼠及雞月
餘鼠盡而其雞亦盡其子患之告其父曰盍去諸其父
曰是非若所知也吾之患在鼠不在乎無雞夫有鼠則
竊吾食毁吾衣穿吾垣墉壊傷吾器用吾将飢寒焉不
病於無雞乎無雞者弗食雞則已耳去飢寒猶遠若之
何而去夫猫也
客有短呉起於魏武侯者曰呉起貪不可用也武侯踈
呉起公子成入見曰君奚為踈呉起也武侯曰人言起
貪寡人是以不樂焉公子成曰君過矣夫起之能天下
之士莫先焉惟其貪也是以來事君不然君豈能臣之
哉且君自以為與殷湯周武王孰賢務光伯夷天下之
不貪者也湯不能臣務光武王不能臣伯夷今有不貪
如二人者其肯為君臣乎今君之國東距齊南距楚北
距韓趙西有虎狼之秦君獨以四戰之地處其中而彼
五國頓兵坐視不敢窺魏者何哉以魏國有呉起以為
将也周詩有之曰赳赳武夫公侯干城呉起是也君若
念社稷惟起所願好而予之使起足其欲而無他求坐
威魏國之師所失甚小所得甚大乃欲使之飯糲茹蔬
被短褐步走以供使令起必去之起去而天下之如起
者却行不入大梁君之國空矣臣竊為君憂之武侯曰
善復進呉起
郁離子疾病氣菀痰結將㱿之或曰痰榮也是養人者
也人無榮則中乾中乾則死弗可㱿也郁離子曰吁吾
子過哉吾聞夫養人者津也醫家者所謂榮也今而化
為痰是榮賊也則非養人者也夫天之生人參地而為
三為其能贊化育也一朝而化為賊其能贊天地之化
育乎是故俞跗扁鵲之為醫也浣胃滌腸絶去病根而
阽死者生舜禹成湯周文王之為君也誅四凶戮防風
勦昆吾放夏桀戡黎伐崇而天下之亂載寧其将容諸
乎容之無益以戕人也故蟲果生也蟲成而果潰自我
而離焉非我已其能養我乎弗去是殖賊以待我也從
子之教吾其不遠潰矣
　　　螇螰第七
智伯圍趙襄子於晉陽使人謂其守曰若能以城降吾
當使若子及孫世世保之守者對曰昔者中牟之郭圮
有螇螰墮於河沬擁之以旋其翅拍拍􁁉見而憐之游
而負之及陸謂􁁉曰吾與子百年無相忘也􁁉振羽大
笑曰若冬春之不知也而能百年無忘我乎今晉國惟
無人而壅女以天盈盈而恃之是壅禍也壅禍恃盈以
蠆尾於人天實厭之晉陽朝亡女必夕死予死不寒猶
及見之其何有於子及孫是夕智伯為韓魏所殺
郁離子曰人之度量相越也其猶江海之於瀐泉乎瀐
泉之㣲積而至於海無以尚之矣而海亦不自知其大
也惟其不自知其大也故其納不已而天下之大莫加
焉聖人之為德亦若是而已矣是故汧泉納瀐泉池納
汧泉溝納池澮納溝谿納澮川納谿澤納川江河納澤
而歸諸海故天子海也公侯卿大夫江河也川澤也庶
官谿澮之類而萬民皆瀐泉也瀐泉之於海其相去也
不亦大縣絶矣乎而其勢必趋焉其志之感情之達如
氣至而蟲鳴也如雨來而礎潤也君人者惟德與量俱
而後天下莫不歸焉德以收之量以容之德不廣不能
使人來量不𢎞不能使人安故量小而思納大者禍也
汋谷之鱦不可以陵洪濤蒿樊之鴽不可以御飄風大
不如海而欲以納江河難哉
介葛盧髽白狄辮皆朝於魯遇於沈猶氏之衢相睨而
失笑從者歸而語諸館交訾焉魯人使執渠畧與蛣蜣
以示之弗喻公山弗狃欲伐季氏問於冉有冉有曰盍
召仲尼公山弗狃使召仲尼或謂其人曰子之從夫子
也粲衣而鑿食今将恒其故而豐其新矣而召仲尼焉
至必授之政將繩子以纆子其悔哉乃隂嗾使者易其
禮仲尼不至將起師冉有曰盍聞諸公乎弗聽遂以費
人攻季氏問昭公焉師入驚公宫季桓子挾公以登臺
使行人辭諸費人曰先君之事先大夫有之雖然盟主
實有命今斯之事君惟謹君惠優渥蔑有二命二三子
不念魯國不謀於君而怫臨以兵其若君與社稷何且
吾聞之鳶不嚇烏袒裼不責夷踞惟二三子圖之費人
曵戈而走公山弗狃出奔齊君子曰子山之伐季氏也
其猶介葛盧之咻狄乎雖欲召仲尼卒䝉於其人而弗
果其無成也宜哉
齊人伐燕取其財而俘其民王朝而受俘喜見於色謂
其大夫曰寡人之伐燕不戮一人焉雖湯武亦若是而
已矣大夫皆頓首賀已而燕人畔王怒曰吾之於燕民
盡心焉一朝而畔寡人德不足為與淳于髠仰天大笑
王怪而問之對曰臣鄰之富叟疾使巫禱於神神告之
曰若能活物萬吾當為若請於帝去爾疾錫爾夀富叟
曰諾乃使人蒐於山羅於林罾於澤得羽毛鱗介之生
者萬言於神而放之罔罟所及鎩翅而滅足者嘈嘈聒
聒蔽野揜谷明日而富叟死其子往泣於巫曰神亦有
迋乎問之以實對巫笑曰有是哉是女實自迋非神迋
女也今燕之君臣相為不道而民無故也君伐而取其
財遷其居寃號之聲訇殷天地鬼神無所依歸帝怒不
可解矣而曰不戮一人焉夫人飢則死凍則死不必皆
以鋒刃而後謂之殺之也周詩曰樹怨以為德君實有
焉而以尤燕民非臣之所知也
郁離子曰嗚呼天下之亂也天亦無如之何矣夫天下
之物動者植者足者翼者毛者保者􁣙􁣙如也沸如也
菶如也森如也出出而不窮連連而不絶莫非天之生
也則天之好生亦盡其力矣盡其力以生之又盡其力以
殱之不亦勞且病哉其生也非一朝而其殱也在頃刻
天若能如之何而為之則亦不誠甚矣
楚令尹病内結區霿得秦醫而愈乃言於王令國人有
疾不得之他醫無何楚大疫凡疾之之秦醫者皆死於
是國人悉往齊求醫令尹怒将執之子良曰不可夫人
之病而服藥也為其能救已也是故辛螫澀苦之齊碱砭
熨灼之毒莫不忍而受之為其苦短而樂長也今秦醫
之為方也不師古人而以臆謂岐伯俞跗為不足法謂
素問難經為不足究也故其所用無非搜洩酷毒之物
鉤吻㦸喉之草葷心暈腦入口如鋒胷腸刮割彌日達
夕肝膽决裂故病去而身從之不如死之速也吾聞之
擇禍莫若輕人之情也今令尹不求諸草茅之言而圖
利其所愛其若天道何吾得死於楚國幸也
郁離子曰膏粱可以易豆羮狐貉可以奪緼絮民情之
常也是故膏粱不足豆羮可也狐貉不足緼絮可也野
鳥繫於籠中而馴者以食也籠中之不如山藪入其寵
者知之有童子側木檠而設食以誘鼠多獲鼠一夕逸
其一遂不復獲鼠今使持槲葉之衣麥麫之餅而招於
市曰捨爾室捐而服而來與我共此則雖其子亦走而
避矣是故不情之事大人不為之
楚王好祥有獻白烏白鸜鵒木連理者羣臣皆賀荀卿
不來王召而謂之曰寡人不佞幸賴先君之遺徳羣臣
輯睦四鄙無事鬼神鍳格而降之祥大夫獨不喜焉願
聞其故荀卿對曰臣少嘗受教於師矣王之所謂祥者
非臣之所謂祥也臣聞王者之祥有三聖人為上豐年
次之鳯凰麒麟為下而可以為祥可以為妖者不與焉
故凢物之殊形詭色而無益於民用者皆可以謂之祥
可以謂之妖者也是故先王之思治其國也見一物之
非常必省其政以為祥與則必自省曰吾何徳以來之
若果有之則益勉其未至無則反躬自勵畏其僣也畏
其易福而為禍也以為妖與則必自省曰吾何戾以致
之若果有之不待旦而改之無則夙夜祗惕檢視聽之
所不及畏其蔽也畏其有隠慝而人莫之知也夫如是
故祥不空來而妖虛其應今三閭大夫放死於湘鄢郢
夷陵皆舉於秦耕夫牧子莫不荷戈以拒秦老弱餽餉
水旱相仍饑饉無蓄雖有鳯凰麒麟日集於郊無補楚
國之罅漏而况於易色之鳥亂常之木乎王如不省楚
國危矣王不寤茍卿乃退處蘭陵楚遂不振以亡
齊伐燕用田子之謀通往來禁侵掠釋其俘而弔其民
燕人皆爭歸之矣燕王患之蘇厲曰齊王非能行仁義
者必有人教之也臣知齊王急近功而多猜不能安受
教其将士又皆貪不能長受禁請以計中之乃隂使人
道齊師要降者於途掠其婦人而奪其財於是降者皆
畏弗敢進乃使間招亡民亡民首鼠齊将士乆欲掠而
憚禁則因民之首鼠而言於王曰燕人叛齊王見降者
之弗來也果大信之下令盡收拘降民之家田子諫不
聽將士因而縱掠燕人遂不復思降齊
都離子曰善疑人者人亦疑之善防人者人亦防之善
疑人者必不足於信善防人者必不足於智知人之疑
已而弗舍者必其有所存也知人之防已而不避者必
其有所倚也夫天下之人焉得盡疑而盡防之哉智不
足以知賢否信不足以弭欺詐然後睢睢焉惟恐人以
我之所以處人者處我也於是不任人而專任已於是
謀者隠識者避哲者愚巧者拙廉者匿而圓曲頑鄙之
士來矣圓曲頑鄙之士盈於前而疑與防愈急至於術
窮而身憤愈悔其防與疑之不足不亦痛哉
郁離子曰嗚呼吾今而後知以訐為直者之為天下後
世害不少也夫天之生人不恒得堯舜禹湯文王以為
之君然後及其次焉豈得已哉如漢之高祖唐之太宗
所謂間世之英不易得也皆傳數百年天下之生賴之
以安民物蕃昌蠻夷嚮風文物典章可觀其功不細乃
必搜其失而斥之以自夸大使後世之人舉以為詞曰
若是者亦足以受天命一九有則不師其長而效其短
是豈非以訐為直者之流害哉或曰史直筆也有其事
則直書之天下之公也夫奚訐郁離子曰是儒生之常
言而非孔子之訓也孔子作春秋為賢者諱故齊桓晉
文皆錄其功非私之也以其功足以使人慕錄其功而
不揚其罪慮人之疑之立教之道也故詩書皆孔子所
刪其於商周之盛王存其頌美而已矣
　　　天地之盜第八
郁離子曰人天地之盜也天地善生盜之者無禁惟聖
人為能知盜執其權用其力攘其功而歸諸已非徒發
其藏取其物而已也庶人不知焉不能執其權用其力
而遏其機逆其氣暴夭其生息使天地無所施其功則
其出也匱而盜斯窮矣故上古之善盜者莫伏羲神農
氏若也惇其典庸其禮操天地之心以作之君則既奪
其權而執之矣於是教民以盜其力以為吾用春而種
秋而收逐其時而利其生高而宫卑而池水而舟風而
㠶曲取之無遺焉而天地之生愈滋庶民之用愈足故
曰惟聖人為能知盜執其權用其力非徒取其物發其
藏而已也惟天地之善生而後能容焉非聖人之善盜
而各以其所欲取之則物盡而藏竭天地亦無如之何
矣是故天地之盜息而人之盜起不極不止也然則何
以制之曰遏其人盜而通其為天地之盜斯可矣
公儀子謂魯穆公曰君知圃人之為圃乎沃其壤平其
畦通其風日䟽其水潦而施藝植焉窊隆乾濕各隨其
物産之冝時而樹之無有違也蔬成而後擷之相其豐
瘠取其多而培其寡不傷其根擷已而溉蔬忘其擷於
是庖日充而圃不匱今君之有司取諸民不度知取而
不知培之其生幾何而入於官者倍焉君之圃匱也已
臣竊為君憂之
楚使芈叔為尹課上最楚王大悦譝諸朝孫叔敖仰天
大笑三噎而三頓楚王不懌曰令尹有不足於寡人與
盍教之而廷恥寡人竊為令君不取也孫叔敖對曰臣
之里人有洿池以為利者呉行人過楚見其魚鼈之牣
也謂之曰我善漁臣之里人喜為之具罔罟舟檝資其
行則趨而之其池曰我於是乎漁臣之里人蹙然曰吾
惟子能取江湖之魚以益我也若是則吾固有之矣而
焉用子為哉今楚國之民莫非王民矣芈叔之尹申也
不聞有令政以來鄰國之民而多取諸王之固有以最
其課是剜王之股以啗王也則王之左右皆能之矣不
惟是夫也今王朝羣臣而譝之羣臣不佞由是而度王
心則相率而慕效之以為敵國驅是社稷之憂也楚王
曰善哉乃黜芈叔下令國中曰下邑之大夫有效芈叔
剥吾民以最課者服上刑楚人大悦三年而伯諸侯
艾大夫曰民不可使佚也民佚則不可使也故曰有事
以勤之則易治矣郁離子曰是術也非先王之道也先
王之使民也義而公時而度同其欲不隠其情故民之
從之也如手足之從心而奚恃於術乎今子之民知畏
而不知慕知免而不知競而子之所用者無非掊克之
吏所行者無非朝四暮三之術也子以為人不知之而
不知人皆知之也故子以是施諸民民亦以是應諸子
上下之情交隠矣子徒見其貎之合而不知其中之離
也見其外而不察其心者也故自喜以是為得計而不
思惡勞欲逸人志所同是故先王之養民也聚其所欲
而勿施其所惡今子反之庸非罔乎上罔下則不親下
罔上則不孫不孫不親亂之藴也詩云彼其之子邦之
司直子為司直乃不循先王之舊章而以罔教僕實不
敢與聞大夫雖慙弗能改也
郁離子謂艾大夫曰子以為以力毒人而人不言怨者
其畏威也乎懐徳也乎大夫曰亦畏威而已矣郁離子
曰吾始以為夫子莫之知也而今而後知夫子非莫之
知也夫子以鉤距擿民隠羅其財以供公非得已也夫
子之心人知之也而夫子之所任則非能以夫子之心
為心者也是以民免而弗子懐也詩云小東大東杼軸
其空又曰東人之子職勞不來西人之子粲粲衣服舟
人之子熊羆是裘私人之子百僚是試今兹備矣而民
不言是怨不在口而在腹也詩云中心藏之何日忘之
若藥之在礟未有火以發之也夫子而今知之矣能無
虞乎
韓非子為政於韓且十年韓貴人死於法者無完家於
是韓多曠官王謂公叔曰寡人欲用人而韓之羣臣舉
無足官者若之何哉公叔對曰王知夫種樹乎臣家國
東郊世業種樹樹之材者松柟栝栢可以為棟梁種之
必三五十年而後成其下者為檉栁樸樕種之則生不
過為薪故以日計之則棟梁之利緩而薪之利速以嵗
計之則薪之利一而棟梁之利百臣俱種之世享其利
是以富甲於韓國臣鄰之窶叟急慕而思効之植松栝
不能三年不待其成而輙伐之以為常僅足以朝夕食
無餘也今君之用人也不待其老成至於不克負荷而
輙以法戕之棟梁之材竭矣一朝而屋壊臣恐束薪不
足以支之也
郁離子曰虎之力於人不啻倍也虎利其爪牙而人無
之又倍其力焉則人之食於虎也無怪矣然虎之食人
不恒見而虎之皮人常寢處之何哉虎用力人用智虎
自用其爪牙而人用物故力之用一而智之用百爪牙
之用各一而物之用百以一敵百雖猛不必勝故人之
為虎食者有智與物而不能用者也是故天下之用力
而不用智與自用而不用人者皆虎之類也其為人獲
而寢處其皮也何足怪哉
　　　省敵第九
郁離子曰善戰者省敵不善戰者益敵省敵者昌益敵
者亡夫欲取人之國則彼國之人皆我敵也故善省敵
者不使人我敵湯武之所以無敵者以我之敵敵敵也
惟天下至仁為能以我之敵敵敵是故敵不敵而天下
服
郁離子曰水赴壑鳥赴林蠅赴臭不驅而自至者也而
奚以召之哉利者衆之所逐名者衆之所争而德者衆
之所歸也是皆足以聚天下者也故聚天下者其猶的
乎夫的也者衆矢之所射衆志之所集也堯舜以仁義
為的而天下之善聚焉收天下之所爭逐者為之均之
不使其爭逐也及其至也九州來同四夷鄉風穆穆雍
雍以入於其的之中桀紂以淫欲為的而天下之不善
聚焉收天下之所爭逐者私諸其人及其窮也諸侯百
姓相與操弓注矢的其躬而射之是故不能仁義而為
天下的者禍也故秦之未帝也天下莫彊焉及其吞六
國而一位號不過再世匹夫呼而與之爭天下並起和
之莫不以秦為辤者的所在也陳涉先起而先亡以其
先自王以為秦兵之的也故曰不為事先動而輙隨者
不為的而已矣昔者秦攻韓上黨上黨之守馮亭以上
黨歸于趙趙人受之是以有長平之敗趙國幾亡夫秦
之所欲取者上黨也兵之所加不選其韓與趙也惟上
黨之所在耳介山之草木何罪而焚乎子推之所在也
是故辭禍有道辭其的而已矣
秦惡楚而善於齊王翦帥師伐楚田璆謂齊王曰盍救
諸齊王曰秦王與吾交善而救楚是絶秦也鄒克曰楚
非秦敵也必亡不如起師以助秦猶可以為德而固其
交田璆曰不然秦虎狼也天下之彊國六秦已取其四
所存者齊與楚耳譬如摘果先近而後遠其所未取者
力未至也其能終留之乎今秦豈誠惡楚而愛齊也齊
楚若合猶足以敵秦以地言之則楚近而齊遠遠交而
近攻秦之宿計也故將伐楚先善齊以絶其援然後專
其力於楚楚亡齊其能獨存乎諺有之曰攅矢而折之
不若分而折之之易也此秦之已效計也楚國朝亡齊
必夕亡秦果滅楚而遂伐齊滅之
孽揺之虚有鳥焉一身而九頭得食則八頭皆爭呀然
而相銜􁤤血飛毛食不得入咽而九頭皆傷海鳬觀而
笑之曰而胡不思九口之食同歸於一腹乎而奚其爭
也晉平公作琴大絃與小絃同使師曠調之終日而不
能成聲公恠之師曠曰夫琴大絃為君小絃為臣大小
異能合而成聲無相奪倫隂陽乃和今君同之失其統
矣夫豈瞽師所能調哉無支祈與河伯闘以天呉為元
帥相抑氏副之江疑乘雲列缺御雷泰逢起風薄號行
雨蛟鼉鰐鯪激波濤而前驅者三百朋遂北至于碣石東
及吕梁河伯大駭欲走靈姑胥止之曰不如且戰不勝而
走未晚也乃謀元帥靈姑胥曰贔屭可河伯曰天吳八首
八足而相抑氏九頭實佐之雷風雨雲之神各專其能以
衛中堅蛟鼉鰐鯪莫不尾劍口鑿鱗鋒鬛鍔掉首摧山揵
鬐倒淵而豈贔屭所敢當哉靈姑胥曰此臣之所以舉贔
屭也夫將以一身統三軍者也三軍之耳目齊於一人故耳齊
則聰目齊則明心齊則一萬夫一力天下無敵今天吳之頭八
而副之者又九其頭臣聞人心之神聚於耳目目多則視惑
耳多則聼惑今以二将之心而御其耳目六十有八則已
不能無惑矣加以雲雷風雨之師各負其能而畢欲逞焉
其孰能一之故惟贔屭為足以當之贔屭之㝠㝠不可以
智誘威脅而謀激也而其志有必至破之必矣乃使贔屭
帥九䕫以伐之大捷故曰衆志之多疑不如一心之獨決
也常羊學射於屠龍子朱屠龍子朱曰若欲聞射道乎楚
王田於雲夢使虞人起禽而射之禽發鹿出於王左麋交
於王右王引弓欲射有鵠拂王旃而過翼若埀雲王注
矢於弓不知其所射養叔進曰臣之射也置一葉於百
步之外而射之十發而十中如使置十葉焉則中不中
非臣所能必矣
郁離子曰多能者鮮精多慮者鮮决故志不一則厖厖
則散散則潰潰然罔知其所定是故明生於一禽鳥之
無知而能知人之所不知者一也人為物之靈而多欲
以昬之反禽鳥之不如養其枝而枯其根者也嗚呼人
能一其心何不如之有哉
粤工善為舟粤王用之良命廪人給上食粤之治舟者
宗之嵗餘言於粤王曰臣不惟能造舟而又能操舟王
信之檇李之役風於五湖溺焉越人皆憐之郁離子曰
是畫蛇而為之足者之類也人無問智愚惟知止則功
完而不毁故以子胥之賢而不免焉夫子胥之入呉也
圖報其父兄之讐而已矣及其入郢而鞭平王足矣夫
復何求哉乃不去而沈其身不知止也
郁離子曰水鴞翔而大風作穴蟻徙而隂雨零豈其知
之獨覺哉惟其所願欲莫切於飽與安也故孜孜以候
之氣將來而必知惟其心之專也是故知暵潦者莫如
農知水草者莫如馬知寒暑者莫如蟲故以刖守閽以
瞽聽樂取其專也魯人有善言易者百家之訓詁䟽義
無不誦而記之命之卜則不中呉有醫與之談脈證必
析而請其治疾無不愈者故曰誠則明矣水鴞之知風
穴蟻之知雨誠也
屠龍子與都黎奕都黎數敗館人憐而助之又敗觀者
皆愕胥助焉從者請已曰吾聞寡不敵衆彼方鳩羣知
吾憂子之不勝以圮前勞也屠龍子弗應坐而奕如故
都黎乃大敗不能支助者相顧皆失色執子以詬使復
之俱弗敢矣從者喜曰神矣哉夫子之奕也屠龍子曰
未也子不觀夫闘獸乎夫獸虎為猛今以虎闘虎則獨
虎之不勝多虎也明矣以狐闘虎則雖千狐其能勝一
虎哉多愈見其自亂也昔者六國合從以擯秦辯士之
為秦者以連衡喻之六國果不勝如辯士言今者之奕
猶是也吾嘗行於野見兩頭之蛇其首一東而一西二
首相掣終日不能離其處吾觀而悲焉故為巨室者工
雖多必有大匠焉非其畫不敢裁也操巨舟者人雖多
必有舵師焉非其指不敢行也故視聽專而事不僨是
故四海之民聽於一君則定百萬之師聽於一將則勝
易曰長子帥師弟子輿尸凶詩曰如彼築室於道謀是
用不潰於成雖使奕秋為之猶當敗也而况非奕秋者
乎吾何惴焉
　　　虞孚第十
虞孚問治生於計然先生得種漆之術三年樹成而割
之得漆數百斛將載而鬻諸呉其妻之兄謂之曰吾常
於呉商知呉人尚飾多漆工漆於呉為上貨吾見賣漆
者煑漆葉之膏以和漆其利倍而人弗知也虞孚聞之
喜如其言取漆葉煑為膏亦數百甕與其漆俱載以入
於呉時呉與越惡越賈不通呉人方艱漆呉儈聞有漆
喜而逆諸郊道以入呉國勞而舍諸私館視其漆甚良
也約旦夕以金幣來取漆虞孚大喜夜取漆葉之膏和
其漆以俟及期呉儈至視漆之封識新疑之謂虞孚請
改約期二十日至則其漆皆敗矣虞孚不能歸遂丐而
死於呉
若石隠於冥山之隂有虎恒蹲以窺其藩若石帥其人
書夜警日出而殷鉦日入而燎煇宵則振鐸以望植棘
樹墉坎山谷以守卒嵗虎不能有獲一日而虎死若石
大喜自以為虎死無毒已者矣於是弛其機撤其備垣
壊而不修藩决而不理無何有貙逐麋來止其室之隈
聞其牛羊豕之聲而入食焉若石不知其為貙也叱之
不走投之以塊貙人立而爪之斃君子謂若石知一而
不知二冝其及也
郁離子居山夜有狸取其鷄追之弗及明日從者擭其
入之所以鷄狸來而縶焉身縲而口足猶在鷄且掠且
奪之至死弗肯舍也郁離子歎曰人之死貨利者其亦
猶是也夫宋人有為邑而以賂致訟者士師鞫之隠弗
承掠焉隠如故吏謂之曰承則罪有數不承則掠死胡
不擇其輕終弗承以死且死呼其子私之曰善保若貨
是吾以死易之者人皆笑之則亦與狸奚異焉
蹷叔好自信而喜違人言田於龜隂取其原為稻而隰
為粱其友謂之曰粱喜亢稻喜隰而子反之失其性矣
其何以能獲弗聽積十稔而倉無儲乃視於其友之田
莫不如所言以獲乃拜曰予知悔矣既而商於汶上必
相貨之急於時者趨之無所往而不與人爭比得而趨
者畢至輙不獲市其友又謂之曰善賈者收人所不争
時來利必倍此白圭之所以富也弗聽又十年而大困
復思其言而拜曰予今而後不敢不悔矣他日以舶入
於海要其友與偕則汜濫而東臨於巨淵其友曰是歸
塘也往且不可復又弗聽則入於大壑之中九年得化
鯤之濤嘘之以還比還而髮盡白形如枯腊人無識之
者乃再拜稽首以謝其友仰天而矢之曰予所弗悔者
有如日其友笑曰悔則悔矣夫何及乎人謂蹷叔三悔
以没齒不如不悔之無憂也
齊人有好詬食者毎食必詬其僕至壊器投匕箸無空
日館人厭之忍弗言将行贈之以狗曰是能逐禽不腆
以贈子行二十里而食食而召狗與之食狗嘷而後食
且食而且嘷主人詬於上而狗嘷於下毎食必如之一
日其僕失笑然後覺郁離子曰夫人必自侮而後人侮
之又曰飲食之人則人賤之斯人之謂矣
黔中仕于齊以好賄黜而困謂豢龍先生曰小人今而
痛懲於賄矣惟先生憐而進之又黜豢龍先生曰昔者
𤣥石好酒為酒困五藏熏灼肌骨蒸煑如裂百藥不能
救三日而後釋謂其人曰吾今而後知酒可以喪人也
吾不敢復飲矣居不能閲月同飲至曰試嘗之始而三
爵止明日而五之又明日十之又明日而大釂忘其飲
死矣故猫不能無食魚雞不能無食蟲犬不能無食臭
性之所躭不能絶也
句章之野人翳其藩以草聞唶唶之聲發之而得雉則
又翳之兾其重獲也明日往聆焉唶唶之聲如初發之
而得蛇傷其手以斃郁離子曰是事之小而可以為大
戒者也天下有非望之福亦有非望之禍小人不知禍
福之相倚伏也則儌幸以為常是故失意之事恒生於
其所得意惟其見利而不見害知存而不知亡也
犂冥之梁父之山得碼碯焉以為美玉而售之人曰是
碼碯也石之似玉者也若以玉價售徒貽人笑且卒不
克售胡不實之雖不足爾欲售矣弗信則抱而入海將
之燕適海有怪濤舟師大怖徧索於舟之人曰是必舟
有寶而龍欲之耳有則亟獻之無惜惜胥没矣犂冥拊
膺而哭問其故曰予實有重寶今将獻之不能不悲耳
索而視之碼碯也舟師啞然忘其怖而笑曰龍宫無子
不能識此寶也
姑蘇之城圍呉王使太宰伯嚭發民以戰民詬曰王日
飲而不虞寇使我至於此乃弗自省而驅予戰戰而死
父母妻子皆無所託幸而勝敵又不云予功其奚以戰
太宰嚭以告王請行賞王恡不發請許以大夫之秩王
顧有難色王孫䧺曰姑許之寇退與不與在我王乃使
太宰嚭布令或曰王好詐必誑我國人亦曰姑許之寇
至戰不戰在我於是王乗城鴟夷子皮虎躍而鼓之薄
諸闔閭之門呉人不戰太宰嚭帥左右扶王以登臺請
成弗許王伏劔泰伯之國遂亡
鄭之鄙人學為盖三年藝成而大旱盖無所用乃棄而
為桔橰又三年藝成而大雨桔橰無所用則又還為盖
焉未幾而盜起民盡改戎服鮮有用盖者欲學為兵則
老矣郁離子見而嗟之曰是殆類漢之老郎與然老與
少非人之所能為也天也藝事由已之學雖失時在命
而不可盡謂非已也故粤有善農者鑿田以種稻三年
皆傷於澇人謂之冝洩水以樹黍弗對而仍其舊其年
乃大旱連三嵗計其獲則償所歉而贏焉故曰旱斯具
舟熱斯具裘天下之名言也
狐丘之野人世農農田之入儉恒思易其業而未有加
於農者其舅之子騶於邑大夫歸而華其衣見而企焉
遂棄農而往為騶其主曰汝自欲耳余弗女逐也三年
而不返則汝之田與廬吾當使他人營之無悔也跽而
辭曰唯越三年而其所事者物故欲復歸而田與廬皆
易人矣故主憐而召之而其同里皆疾其亡故而違常
也遂恧不敢復而塗殍焉或以語郁離子郁離子曰古
稱良農不為水旱輟耕良賈不以折閲廢市正謂此也
吳人有養猿於籠十年憐而放之信宿而輙歸曰未遠
乎舁而舍諸大谷猿乆籠而忘其習遂無所得食鳴而
死是以古人慎失業也
郁離子曰多疑之人不可與共事儌倖之人不可與定
國多疑之人其心離其敗也以擾儌倖之人其心汰其
敗也以忽夫惟其多疑也而後逢迎之夫集焉惟其儌
倖也而後亡忌憚之夫集焉逢迎之夫道其猜而揜其
明亡忌憚之夫盈其欺而屬其暴然後益疑其所不當
疑而决其所不當决敗而後悔奚及哉
　　　天道第十一
盜子問於郁離子曰天道好善而惡惡然乎曰然曰然
則天下之生善者宜多而惡者宜少矣今天下之飛者
烏鳶多而鳯凰少豈鳯凰惡而烏鳶善乎天下之走者
豺狼多而麒麟少豈麒麟惡而豺狼善乎天下之植者
荆棘多而稻粱少豈稻粱惡而荆棘善乎天下之火食
而竪立者姦宄多而仁義少豈仁義惡而姦宄善乎将
人之所謂惡者天以為善乎人之所謂善者天以為惡
乎抑天不能制物之命而聼從其自善惡乎将善者可
欺惡者可畏而天亦有所吐茹乎自古至今亂日常多
而治日常少君子與小人爭則小人之勝常多而君子
之勝常少何天道之好善惡惡而若是戾乎郁離子不
對盜子退謂其徒曰甚矣君子之私於天也而今也辭
窮於予矣
郁離子曰蠶吐絲而為繭以自衛也卒以烹其身而其
所以賈禍者乃其所自作以自衛之物也蠶亦愚矣哉
蠶不能自育而託於人以育也託人以育其生則竭其
力戕其身以為人用也弗過人奪物之所自衛者為已
用又戕其生而弗恤甚矣而曰天生物以養人人何厚
物何薄也人能財成天地之道輔相天地之宜以育天
下之物則其奪諸物以自用也亦弗過不能財成天地
之道輔相天地之宜蚩蚩焉與物同行而曰天地之生
物以養我也則其獲罪於天地也大矣
東陵侯既廢過司馬季主而卜焉季主曰君侯何卜也
東陵侯曰乆卧者思起乆蟄者思啟乆懣者思嚏吾聞
之畜極則洩閟極則逹熱極則風壅極則通一冬一春
靡屈不伸一起一伏無往不復僕竊有疑願受教焉季
主曰若是則君侯已喻之矣又何卜為東陵侯曰僕未
究其奥也願先生卒教之季主乃言曰嗚呼天道何親
惟徳之親鬼神何靈因人而靈夫蓍枯草也龜枯骨也
物也人靈於物者也何不自聴而聼於物乎且君侯何
不思昔者也有昔者必有今日是故碎瓦頺垣昔日之
歌樓舞館也荒榛㫁梗昔日之瓊蕤王樹也露蛬風蟬
昔日之鳯笙龍笛也鬼燐螢火昔日之金釭華燭也秋
荼春薺昔日之象白駝峯也丹楓白荻昔日之蜀錦齊
紈也昔日之所無今日有之不為過昔日之所有今日
無之不為不足是故一晝一夜華開者謝一秋一春物
故者新激湍之下必有深潭高丘之下必有浚谷君侯
亦知之矣何以卜為
郁離子曰氣者道之毒藥也情者性之鋒刃也知其為
毒藥鋒刃而憑之以行者欲使之也嗚呼天與人神靈
者也而皆不能不為欲所使使氣與情得以逞其能而
性與道反隨其所如往造化至此亦幾乎窮矣
郁離子見披枯荷而履雪者惻然而悲涓然而泣之沾
其䄂從者曰夫子奚悲也郁離子曰吾悲若人之阽死
而莫能恤也從者曰夫子之志則大矣然非夫子之任
也夫子何悲焉夫子過矣郁離子曰若不聞伊尹乎伊
尹者古之聖人也思天下有一夫不被其澤則其心愧
耻若撻於市彼人我亦人也彼能而我不能寧無悲乎
從者曰若是則夫子誠過矣伊尹得湯而相之湯以七
十里之國為政於天下有人民焉有兵甲焉而用之執
征伐之權以為天下君而伊尹為之師故得志而弗為
伊尹耻之今夫子羇旅也伊尹之事非夫子之任也夫
子何為而悲哉且吾聞之民天之赤子也死生休戚天
實司之譬人之有牛羊心誠愛之則必為之求善牧矣
今天下之牧無能善者夫子雖知牧天弗使牧也夫子
雖悲之若之何哉退而歌曰彼岡有桐兮此澤有荷葉
不庇其根兮嗟嗟奈何郁離子歸絶口不談世事
楚南公問於蕭寥子雲曰天有極乎極之外又何物也
天無極乎凢有形必有極理也勢也蕭寥子雲曰六合
之外聖人不言楚南公笑曰是聖人所不能知耳而奚
以不言也故天之行聖人以歴紀之天之象聖人以器
驗之天之數聖人以筭窮之天之理聖人以易究之凢
耳之所可聴目之所可視心思之所可及者聖人搜之
不使有毫忽之藏而天之所閟人無術以知之者惟此
今又不曰不知而曰不言是何好勝之甚也
　
　
　
　
　
　
　
　
　
　
　
　
　誠意伯文集巻十八
欽定四庫全書
　誠意伯文集巻十九
　　　　　　　　　　　　明　劉基　撰
　　郁離子三
　　　牧豭第十二
項羽既自立為西楚霸王都彭城狙丘先生自齊之楚
牧豭請見曰先生曷之往先生曰我將見楚王牧豭曰
先生布衣也而見楚王亦有説乎先生曰楚王起草萊
為天下除暴秦分封諸侯而為盟主我將勸之以仁義
之道帝皇之事牧豭曰善哉先生之盛心也其若楚國
之勲舊何狙丘先生不悦曰小人亦有知乎是非若所
及也牧豭曰臣牧豭者也家貧無豭而為人牧豭豭蕃
則主人喜而厚其傭不則反之故臣之牧豭也舒舒焉
詰朝而放之使其蹢躅於叢灌之中鼻糞壤而食腥穢
籍朽翳薈負塗以游則皆由由然不苦牧而獲主人之
驩以不後臣之傭臣西家之子慕利而求其術臣靳欲
專之弗以告也西家子不能蕃其豭主人怪之恒不足
其傭於是為豭作寢處焉髙其垣潔其橧旦而出之日
未入而收之擇草以食之不使啖穢臭豭弗得逸則皆
亡之野主人怒而逐之今楚國之休戚臣皆豭也豭得
其志則王喜不得其志則王不喜矣遑恤乎其他而先
生欲使之易其心以行子之道幸而弗聽先生之福也
其或聽焉而不待其終則先生之策未效而先亡王豭
王必怒昔者衛鞅以帝王之道説秦孝公終日不入耳
及以伯術語之曽未移時不覺其膝之前何哉被功利
之君鮮不務近而忽逺故非堯禹不可與言道徳非湯
武不可與謀仁義今楚王何如人哉其所與立功業計
政事者非適戍之刑徒則殺人之亡命也攘攘其心而
炎炎其欲者也而欲與之論道徳行仁義是何異於被
鹿麋以冠裳而使與人同飲食哉而王非此不可也無
乃抏先生之神而無益於道乎且先生之徳不如仲尼
猶霄壤也仲尼歴聘諸侯卒棲棲而無合然後危於匡
困於宋餓於陳蔡之間幾不免焉今楚王之威非直孔
子之時諸侯大夫比也先生之行臣竊惑焉君子謂狙
丘先生有救時之心而不如牧豭之識事勢也
夷門之癭人頭没于脾而癭代為之元口目鼻耳俱不
能為用郢封人憐而為之割之人曰癭不可割也弗聽
卒割之信宿而死國人尤焉辭曰吾知去其害耳今雖
死癭亦亡矣國人掩口而退他日有惡春申君之專者
欲言于楚王使殺之荀卿聞之曰是不亦割癭之類乎
春申君之用楚非一日矣楚國之人知有春申君而已
春申君去則楚隨之是子又欲教王以割癭也
郁離子曰烏鳴之不必有凶鵲鳴之不必有慶是人之
所識也今而有烏焉日集人之廬以鳴則其人雖恒喜
亦莫不惡之也有鵲焉日集人之廬以鳴則其人雖恒
憂亦莫不悦之也豈惟常人哉雖哲士亦不能免矣何
哉寧非以其聲與是故直言人皆知其為忠而不能卒
不厭諛言人皆知其為邪而不能卒不惑故知直言之
為藥石而有益於已然後果於能聽知諛言之為疢疾
而有害於已然後果於能不聽是皆怵於其身之利害
而然也是故善為忠者必因其利害而道之善為邪者
亦必因其利害而欺之惟能灼見利害之實者為能辨
人言之忠與邪也人欲求其心之惑當於其聞烏鵲之
鳴也識之
郁離子與客汛於彭蠡之澤風雲不興白日朗照平湖
若砥魚蝦之出殁皆見皛如也豁如也左之右之無不
可者客曰有是哉汛之樂也吾得託此以終其身焉足
矣已而山之雲出如縷不頃刻而翳日風歘然薄石而
偃木鼓穹嵁而雷九淵輪旋而箕簸焉客踸不能立俯
而噦伏而不敢仰視神逝魄奪如死曰吾往矣吾終身
不敢復來矣郁離子曰世事亦若見也夫千乘之君坐
朝而臨羣臣受言接詞鮮不温温然一朝而怒莫敢攖
其鋒其何以異於水乎天下之久安也人恬不知患謂
之儆不信而死亡於夢寐者亡限也無亦知汛之樂而
不知風之可畏乎慎兢觀於吕梁見其觸石而喣洙也
曵足而走曰吾何為冒是哉没齒而不涉君子以為知
畏其賢於海賈逺矣故三峽之驚湍望而知其能覆舟
也而蹈之以死者不有其生者也知汛之樂而不知風
之可畏者未嘗夫險者也故曰暴虎馮河死而無悔者
聖人不與也言其知禍而弗避也
司城子之圉人之子食鯸鮐而死弗哭司城子問之曰
父與子有愛乎曰何為其無愛也司城子曰然則爾之
子死而弗哭何也對曰臣聞之死生有命知命者不茍
死鯸鮐毒魚也食之者死夫人莫不知也而必食以死
是為口腹而輕其生非人子也是以弗哭司城子愀然
歎曰好賄之毒其猶食鯸鮐乎今之役役者無非口腹
之徒也而不知圉人之弗子也甚矣
瑕丘子既説秦王歸而有矜色謂慎子曰人皆謂秦王
如虎不可觸也今僕已摩其須拍其肩矣慎子曰善哉
先生天下之獨步也然吾嘗聞赤城之山有石梁五仭
徑尺而龜背其下維千丈之谷縣泉沃之濕蘚被焉無
藤蘿以為援也有野人負薪而越之不留趾而達觀者
皆唶唶或謂之曰是石梁也人不能越惟若能越之得
匪有仙骨乎使還而復之其人立而睨之則足揺而不
能舉目運而不敢矚今子之説秦王是未覩夫石梁之
險者也是故過瞿唐而不慄者未嘗驚於水者也視狴
犴而不惴者未嘗中於法者也使先生而再三之則亦
無餘以教僕矣
芻甿之市見市子之騎而都也慕之顧無所得馬歸而
惋形於色一夕乃夢騎樂甚寤而與其友言之其友憐
而與俱適市僦馬與之騎以如陌馬見青而風嘶而馳
駜然而驤䠥然而若鳬芻甿抱鞍而號旋於馬腹之下
馬躍而過之頭入於泥尺有咫其友馳救之免歸而謂
其子曰知命者有大戒惟慎無乘馬而已
郁離子曰石激水山激風法激姦吏激民言激戎直激
暴天下之紛紛生於激是故小人之作亂也由其操之
急抑之甚而使之東西南北無所容也故進則死退則
死進退無所逃也則安得不避其急而趨其緩也哉夫
人之有欲如嬰兒之欲乳也吾力不足以遏之而又不
能舒徐以開之委曲以道之乃欲以一介之微挫其鋒
於頃刻是何異乎以唾㓕火以瓠捍刃也哉聖人知其
無益也故曰人而不仁疾之已甚亂也及其見陽虎也
則應之曰諾吾將仕矣而不與之争也陳恒弑其君告
夫三子不可則曰以吾從大夫之後不敢不告也而不
與之辯也夫如是何激之有哉是故鯀堙洪水禹乃導
而䟽之然後地平天成之功不在鯀而在禹何也激不
激之謂也
楚俗尚鬼鬼實弗神也而其巫謀神之乃隂搆於邑俠
請以其利共邑俠以其情通於國俠故得悉聞有司之
事與訟獄之勝負驗如響有不用巫言則事之已右者
必左已左者必右於是楚人之奉巫過於奉王令寧違
王禁而不敢違巫言王聞之怒命司馬戮巫而焚其祠
國人大譟相與為譌言於是楚旱民皆以咎王羣小巫
並起為讙遍國中皆稱鬼王與令尹謀盡殺巫以問熊
蟄父熊蟄父曰是激也未可夫民愚而溺於禍福彼方
興用鬼而吾驟遏之未竟其所望而謂吾怫其情必怨
夫怨起於微而積者也十家之邑一日不能戸無事而
况楚國乎有事莫不諉諸鬼則莫不倚鬼以尤王其奚
以禦之不如因而亢之小人能禱禍而不避亢亢而後
昭其詐則不戸說而喻然後明正其法蔑敢違矣乃命
羣巫推一大巫以主鬼而復其祠國有事亦請焉而大
選縣公平庶獄寛征役絶請謁黜貪墨國邑之俠皆屏
跡巫言多不中民始懈㑹鄙有西師王集其國老以祈
巫巫不得先聞而失其辭王以詰國老國老愕弗能對
乃尸巫而爇鬼無一人敢復言鬼
　　　公孫無人第十三
栁下惠之弟跖盜於魯魯人患之公孫無人謂展季曰
舜父瞽䏂而弟象舜克諧以孝烝烝又不格姦有諸展
季惻然無以應明日而之盜跖盜跖環甲兵以自衛揖
其兄以入還而坐揚揚然問曰聖人之聚人有道乎展
季曰有請問之曰太上以徳其次以政其下以財徳乆
則懐政弛則散財盡則離故徳者主也政者佐也財者
使也致君子莫如徳致小人莫如財可以君子可以小
人則道之以政引其善而遏其惡聖人兼此三者而弗
顛其本末則天下之民無不聚矣盜跖怫然曰我之聚
人也異於是驅之以白刃漬之以赤血從我者與之其
不從我者屠之焚燒其室廬芟翦其妻孥蕪其土田割
其愛恩斷絶其顧念使之不奪不食舍我奚適吾將以
是横行於天下而非若長者之迂也展季啞然而返曰
始吾謂人無不肖皆異於禽獸由今觀之殆不若矣遂
隠於栁下而别其族曰栁下氏
僰人養猴衣之衣而教之舞規旋矩折應律合節巴童
觀而妬之恥已之不如也思所以敗之乃袖芧栗以往
筵張而猴出衆賓凝佇左右皆蹈節巴童佁然揮袖而
出其芧栗擲之地猴禠衣而争之翻壺而倒案僰人呵
之不能禁大沮郁離子曰今之以不制之師戰者蠢然
而蟻集見物則争趨之其何異於猴哉
郁離子曰人莫不親其父母也而弗思他人之亦各親
其父母也莫不愛其子也而弗思他人之亦各愛其子
也故有殺人之父母與子而不顧者及其父母與子之
死則不堪其悲是其良心之未亡猶可道而之善也人
有不能孝於父母而鍾愛其子者不思父母之於已亦
猶已之於子也是其良心雖亡而猶有存者亦未至于
不可道而之善也是故聖人立教因其善端而道之使
之引而伸之觸類而長之侯以明之撻以記之格則承
之庸之否則威之生之者天地父母而成之者君師也
不然名雖曰人與禽獸何别焉
熊蟄父謂子離曰今有病渇而刺漆汁以飲之可乎曰
不可育魚於池而患獺則毒其水可乎曰不可曰然則
子之王亦未之思也甚矣王患民賦之不均也而用司
馬發司馬發極人力之所至務盡收以為功見利而不
見民民入不足以為出老弱餓殍田野荒虚而王未之
聞也王患敵冦之未弭也而用樂和樂和悦士卒以剽
掠見兵而不見民民視之猶虎狼所過妻孥不保而王
未之知也是何異乎刺漆汁以止渇毒池水以禁獺哉
王如不寤吾恐民非王民而國非王國矣
石羊先生倚楹而歎曰嗚呼予何為其生乎人皆娭娭
我獨離離人皆養養我獨罔罔謂天之棄之乎則比人
為有知謂天之顧之乎則何為使予生於此時時乎命
乎我獨於罹東乎西乎南乎北乎吾安所歸獨不如魚
與鼈乎濳居於坻又不如鴻與鴈乎挿羽而飛何不使
之為土為石乎而彊生以四肢又何不使之㝠㝠木木
不知痛痒以保其真乎而予之以致冦之貨䧟之以不
測之機於是悲風振天四野凄凉浮雲不行霰雪交零
日月為之無光七日
郁離子曰小人其猶膏乎觀其皎而澤瑩而媚若可親
也忽然染之則膩不可濯矣故小人之未得志也尾尾
焉一朝而得志也岸岸焉尾尾以求之岸岸以居之見
乎聲形於色欲人之知也如弗及是故君子疾夫足尾
者
㞶山之鷹既化為鳩羽毛爪觜皆鳩矣飛翔於林木之
間見羣羽族之翪然集也趯然忘其身之為鳩也虺然
而鷹鳴焉羣鳥皆翕伏乆之有烏翳薄而闚之見其爪
觜羽毛皆鳩而非鷹也則出而噪之鳩倉皇無所措欲
鬭則爪與觜皆無用乃竦身入於灌烏呼其朋而逐之
大困郁離子曰鷹天下之鷙也而化為鳩則既失所恃
矣又鳴以取困是以哲士安受命而大含忍也
莒比離公城莒視絳都正輿大夫諌曰晉天下之大國
也而作絳都三年然後成民猶弗堪而况於莒乎蕞爾
國於晉不百一以一企百何異乎以羔服象乘乎且城
成而與守者民也悉莒國之人不直晉一邑而矧敢視
絳茍有事焉民集於一隅三則否矣乃損而參之盡役
其老㓜五年而不畢楚師伐之民不戰而潰君子謂莒
比離公之智不如螘螘計其徒之多寡以作室有戒則
徙徙各執其事有蚳者負其蚳無相以也今為國而不
量其力不喪何待
郁離子曰食主於療飢其功在飽而甘㫖不與焉衣主
於御寒其功在煖而華飾不與焉飽煖主也甘㫖華飾
客也言文而不信行詭而不實是專事為客而亡其主
也是猶構九成之樓而以竹柱也嗚呼人之於事也能
辨識其何者為主何者為客而不失其權度則亦庶絶
乎尤悔矣夫
屠龍子失馬而治廏人曰晚矣屠龍子曰折肱而學醫
未晚也昔者齊桓晉文公皆先喪其國而後歸為五伯
越王句踐棲於㑹稽而後滅夫差作諸侯長知武子囚
于楚而後歸相晉侯光復先君之業孫子刖足而後為
大國師破軍斬將威動天下伍子胥喪家出奔而後入
郢復其父兄之讐范雎折脅拉齒棄於簀中而後相秦
斬魏齊此三君四大夫者方其逃奔困厄之際孰不謂
其當與枯荄落葉同腐土壤而一旦光輝煥赫使人仰
之如日星之在上向使其甘於危亡而自暴也則亦已
矣如七月之旱禾不生矣猶可芟而望其穭若以為晚
而遂棄之田卒荒矣數月而馬歸人服其識
齊宣王與盼子㳺於囿出鳥獸魚鼈而觀之見其馴狎
而不驚也洋洋然有喜色盼子問曰王何以能使之若
是哉王曰吾惟其性之欲而弗逆焉耳盼子曰王必以
山林處其狐狸猴猿沼處其魚鼈而澤處其鴻雁乎王
曰然昐子曰王必以肉飽其虎豹果飽其猴猿稻粱飽
其鴻雁鷄鶩飽其狐狸乎王曰固然盼子曰使虎豹一
日無肉猴猿一日無果鴻雁一日無稻粱狐狸一日無
鷄鶩則王能安之乎王曰不能也今欲以澤沼處虎豹
狐狸猴猿而山林處鴻雁魚鼈則王能馴之乎王曰不
能也曰然則王之所以處鳥獸魚鼈無不得其所矣彼
必感王之徳而知所以報王矣今濟與洸闘河濟洸泗
同溢民庻流離無人以拯之臣請舉豹三晉合兵伐我
侵車東至阿無人以治之臣請舉虎瀛博之間海溢水
冒於城郭無人以䟽之臣請舉鼈四郊多壘烽火不絶
狗偷鼠竊乘時而興無人以治之臣請舉狐戎卒相持
千里餽餉禾黍不登倉廩空竭無人以理之臣請舉鴈
禮典違闕紀法失守敵國使至無人以應之臣請舉猴
忠信不孚民隠其情斷獄多辟無人以明之臣請舉猨
力本無貲草萊滋蔓田野荒蕪無人以闢之臣請舉
狸而王可以坐鎮齊國矣王勃然色變聁子曰王無怪
也臣以為王不惜桑麻之地以為山林沼澤不惜人食
以養禽獸者為其足以承王之任使也今皆不可則必
於人乎取之而王之待士未見有惟其性之欲而弗逆
者也未見有處之必以其處而食之必以其食者也則
王之所重輕人知之矣而又欲繩之以王之徽纆範之以
王之榘度彊之以其所不能迫之以其所不願則任王
之事者非圖餔􁸟則有所不得已焉耳而欲望其悉心
竭力與王共治齊國是何異乎築枯籜以防水鑚朽木
以取火哉於是宣王豁然大寤投案而起下令放禽獸
開沼澤與民共之禮四方之賢士立聁子以為相齊國
大彊秦楚致伯聁子之力也
　　　蛇蝎第十四
楚人有見蛇蝎而必殺之者又有曲為之容而惟恐人
之傷之者或曰斯二者孰是郁離子曰其亦殺之者是
而容之者非耳或曰人有害於人傷成而受罪律也今
蛇與蝎未嘗傷人而輙殺之不已甚乎郁離子曰是非
若所及也夫人與物之輕重較然殊矣蟲蛇之無知而
欲以待人者待之不亦惑乎昔者周公命庭氏射妖鳥
以救日之弓救月之矢又命硩簇氏掌覆妖鳥之巢著
為典訓故孫叔敖見兩頭之蛇殺而埋之其母以為隂
徳君子不非焉况毒人之蟲中之者不死則痍而曰必
待其傷成而後可殺是以人命同於蟲蛇其失輕重之
倫不亦甚哉近世之為異端者以殺物為有罪報而大
小善惡無所别故見惡物而曲為之容私於其身為之
而不顧其為人之害其操心之不仁可見吾故曰是非
若所及也
呉王夫差與羣臣夜飲有鵋䳢鳴於庭王惡使弹之子
胥曰是好音也弗可弹也王怪而問之子胥曰王何為
而惡是也夫有口則有鳴物之常也王何惡焉王曰是
妖鳥也鳴則不祥是以惡之子胥曰王果以為不祥而
惡之與則有口而為不祥之鳴者非直一鳥矣王之左
右皆能鳴者也故王有過則鳴以文之王有欲則鳴以
道之王有事則鳴以持之王有聞則鳴以蔽之王臣之
順已者則鳴以譽之其不順已者則鳴以毁之凡有鳴
必有為故其鳴也能使王喜能使王怒能使王聽之而
不疑是故王國之吉凶惟其鳴王弗知也則其不祥孰
大焉王胡不此之虞而鳥鳴是虞夫吉凶在人禽鳥何
知若以為不祥則慮而先為之防求吾闕而補焉所益
多矣臣故曰是好音也
屈子謂楚襄王曰王之所以愛靳尚者謂其善任使令
與夫國王國民王民也靳子有事焉非王言不獲是楚
人之聽於靳子也以王故然則靳子無王不可也而王
亦何賴於靳子哉今王委國靳子食不由靳子則不甘
於口衣不由靳子則不安於體出號令不由靳子則王
心惘然以為不足臣竊惑焉昔商王受之任蜚廉惡來
革也惟王之所欲而奉之揣王之心度王之意多方以
迎合自以為大忠於王而不知為王集天下之怒牧野
之聚王亡而身與之俱亦何益哉今靳子不鍳往轍而
王蠱是裕王忱有德令則靳子收其恩曰余實為之民
弗堪命則曰余將若王何利䆒於下而怨歸於上臣恐
楚國之非王國也襄王大怒放屈子於湘江之源屈子
去楚楚乃大弱於秦
熊蟄父居楚有見聞必言不待王之問也及其之宋宋
王雖問之弗言或曰宋王之待先生不薄於楚王而先
生或言焉或不言焉無乃異乎熊蟄父曰子亦嘗學樂
乎鼓鐘縣矣和之以琴瑟間之以笙磬合止柷敔然後
八音諧而簫韶成矣今有陳筝筑笛缶間以鐃鈸和以
羯鼓雖有鳴球磬筦其可以雜奏乎是故雷不鳴於啟
蟄而鳴於日至則天道變鷄不鳴於鄉晨而鳴於宵中
則人聽惑
郁離子曰勸天下之作亂者其招安之説乎非士師而
殺人謂之賊非其財而取諸人謂之盜盜賊之誅於法
無宥秦以苛政罔民漢王入關盡除之而約三章焉殺
人傷人及盜而已秦民果大悦歸漢漢卒有天下由是
觀之豈非他禁可除而惟此三者不可除乎天生民不
能自治於是乎立之君付之以生殺之權使之禁暴誅
亂抑頑惡而扶弱善也暴不禁亂不誅頑惡者不抑善
者日弱以消愚者化而從之亦已甚矣而又崇之以爵
禄華之以寵命假之以大權使無辜之民不可與共戴
天者釋其讐而服事焉是誠何道哉遂使天下之義士
喪氣勇士裂眥貪夫悍客攘臂慕效以要利禄故曰勸
天下之作亂者招安之説而世主弗寤也悲夫或曰然
則舞干羽而苖格非與曰甚哉俗儒之梏於文以誤天
下也舜典曰竄三苖於三危又曰分北三苖夫竄與分
北皆非撫納降附之詞也則豈因其來格而遂為之哉
非人情也聖人豈為之必也以兵臨之而後分北其來
格者安之頑不悛者竄之耳又况干羽非特文舞則非
曰誕敷文徳而遂㢮其伐苖之謀明矣臯陶曰苖頑弗
即工帝念哉念兹在兹則有虞之君臣不頃刻而忘苖
可想而見豈若後世衰微偷惰之君臣以姑息為幸而
以勸賢之爵禄勸天下之大憝哉
盜犨以如芒之鉤係八尺之絲鉤牛舌而牽之宵夜而
牛隨之行莫之違也故世之善盜牛者稱犨焉郁離子
曰是所謂盜道也中其肻扼其害橾其機而運之蔑不
從矣石羊先生曰此古人制盜之道也今人弗能也盜
用之矣
罔與勿析土而農耨不勝其草罔併薙以焚之禾㓕而
草生如初勿兩存焉粟則化而為稂稻化為稗胥顧以
餒乃俱訴於后稷曰穀之種非良問而言其故后稷曰
是女罪也夫穀由人而生成者也不自植也故水泉動
而治其畆靈兩降而播其種蜩螗鳴而芸其草糞壤以
肥之泉流以滋之其耨也刪其非類不使傷其根其植
也相其土宜不使失其性潦䟽暵溉舉不違時然後可
以望有秋今女不師諸先民而率由乃心以遏天生乃
弗懲爾躬而歸咎於種之非良其庸有愈乎
汪罔之國人長其脛骨過丈捕獸以為食獸伏則不能
俯而取恒飢焉僬僥之國人短其足三寸捕蜩以為食
蜩飛則不能仰而取亦恒飢焉皆訴於帝媧帝媧曰吾
之分大塊以造女也雖形有巨細而耳鼻口目頭腹手
足心肝腑腸毛孔骨節無彼此之多寡也長則用其長
短則用其短不可損也亦不可益也若核之有仁么乎
其微而根榦枝葉莫不具矣若卵之有殻塊乎其冥而
羽毛觜爪無不該矣今女欲為核之仁乎卵之殻乎是
在女矣非吾所能與也
　　　神仙第十五
虺韋問於羅離子竒曰或稱神仙有諸曰有之曰何以
知之曰以物請問之曰狐獸也老楓木也而皆能怪變
人物之靈夫奚為不能恠變故神仙人之變恠者也恠
可有不可常是故天下希焉曰神仙不死乎曰死曰何
以知之曰天以其氣分而為物人其一物也天下之物
異形則所受殊矣脩短厚薄各從其形生則定矣惟神
仙為能有其受而焉能加之故物之大者一天而無二
天者衆物之共父也神仙人也亦子之一也能超乎其
羣而不能超其父也夫如是而後元氣得以長為之主
不然則非天矣
郁離子曰貪與廉相反而貪為惡徳貪果可有乎匹夫
貪以亡其身卿大夫貪以亡其家邦君貪以亡其國與
天下是皆不知貪者也知貪者其惟聖人乎聖人之於
仁義道徳猶小人之於貨財金玉也小人之於貨財金
玉無時而足聖人之於仁義道徳亦無時而足是故文
王周公孔子皆大聖人也文王視民如傷自朝至於日
中昃不遑暇食周公思兼三王以施四事以夜繼日坐
而待旦孔子曰吾有知乎哉無知也聖人之貪於仁義
道徳若是哉故以其貪貨財金玉之心而貪仁義道徳
則昬可明狂可哲而人弗能也故於貨財金玉則貪而
於仁義道徳則廉遂使天下之人專名貪為惡徳而惡
之則小人之罪也
管豹問曰人死而為鬼有諸郁離子曰是不可以一定
言之也夫天地之生物也有生則必有死自天地開闢
以至於今幾千萬年生生無窮而六合不加廣也若使
有生而無死則盡天地之間不足以容人矣故人不可
以不死者勢也既死矣而又皆為鬼則盡天地之間不
足以容鬼矣故曰人死而皆為鬼者罔也然而二氣之
變不測萬一亦有䰟離其魄而未遂散者則亦暫焉而
不能乆也夫人之得氣以生其身猶火之着木然䰟其
燄體其炭也人死之䰟復歸於氣猶火之滅也其燄安
往哉故人之受氣以為形也猶酌海於盃也及其死而
復於氣也猶傾其盃水而歸諸海也惡得而恒專之以
為鬼哉曰然則人子之祀其祖父也虚乎曰是則同氣
相感之妙也是故方諸向月可以得水夫遂向日可以
得火此理之可見者也虞琴彈而薫風生䕫樂奏而鳯
皇來聲氣之應不虚也故鬼可以有可以無者也子孝
而致其誠則其鬼由感而生否則虛矣故廟則人鬼享
孝誠之所致也不然先王繼絶世以復明祀豈其鬼長
存而餒乃至此而復食耶
江淮之俗以斗指寅申亥為天地水三官按罪錫福之
月而致齋以邀祥焉滿三年計之多不得祥而得禍人
曰若是乎鬼神之𣺌茫也郁離子曰果若是則鬼神不
渺茫矣夫神聰明而正直者也惟其聰明也故無蔽焉
惟其正直也故無私焉無蔽無私不可欺也則亦不可
媚也今擇其按罪錫福之辰而致齋焉是欺之也焚香
焫燭朝夕稽叩拜跪是媚之也人之稍有知識者不受
欺與媚而况於聰明正直之鬼神乎今之致齋者非濫
官汚吏姦胥悍卒即市井豪儈及巨商大賈之為富而
不仁者使鬼神果有按罪錫福之典則斯人也降之祥
乎降之禍乎故曰若是則鬼神不渺茫矣
郁離子觀於嶽祠悵然嘆曰悲哉先王之道隠而鬼神
亦受人之誣也而况於人乎管豹問曰何也郁離子曰
若不聞聖人之言曰曾謂泰山不如林放乎言泰山不
享非禮之祭也今也又從而為之祠形其神而配以妃
不亦誣且䙝乎夫人之生死有天命焉福善禍滛天之
道也使誠有鬼司之猶當奉若帝命其敢受非禮之祈
而滛縱其禍福於其所不當得者乎而祠以私之是以
濁世之鄙夫待鬼神也其不敬孰大焉
海島之夷人好鯹得蝦蠏螺蛤皆生食之以食客不食
則咻焉裸壤之國不衣見冠裳則駭反而走以避五谿
之蠻羞蜜唧而珍桂蠧貢以為方物不受則疑以逖郁
離子曰世之抱一隅之聞見者何莫非是哉是故衆醉
惡醒衆貪惡廉衆滛惡貞衆汚惡潔衆枉惡直衆惰惡
勤衆佞惡忠衆私惡公衆嫚惡禮猶鴟鴞之見人而嚇
也故中國以四裔為冦而四裔亦以中國之師為冦必
有能辨之者是以天下貴大同也
　　　麋虎第十六
虎逐麋麋奔而闞於崖躍焉虎亦躍而從之俱墜以死
郁離子曰麋之躍於崖也不得已也前有崖而後有虎
進退死也故退而得虎則有死而無生之兾進而躍焉
雖必墜萬一有無望之生亦愈於坐而食於虎者也若
虎則進與退皆在我無不得已也而隨以俱墜何哉麋
雖死而與虎俱亡使不躍於崖則不能致虎之俱亡也
雖虎之冥亦麋之計得哉嗚呼若虎可以為貪而暴者
之永鍳矣
晉鄭之間有躁人焉射不中則碎其鵠奕不勝則齧其
子人曰是非鵠與子之罪也盍亦反而思之乎弗喻卒
病躁而死郁離子曰是亦可以為鍳矣夫民猶鵠也射
之者我也射得其道則中矣兵猶子也行之者我也行
得其道則勝矣致之無藝用之無法至於不若人而不
勝其憤恚非所當恚烏得而不死
郁離子曰今有人焉坐高堂之上指使臧獲則不得其
心者十恒七八不得其心而怒叱左右惎之色與聲並
厲左右承顔而接言懼其怒之将已遷也而亦以厲出
之受指使者不知吾怒之所在則倉惶而愈亂愈不得
於吾心則吾之怒愈加出愈厲承顔而接言者亦不知
吾怒之所在以意度意愈惎而愈吾違故小怒則小違
大怒則大違雖以劔梃臨之不能使之得吾心也是故
君子之使人也量能以任之揣力而勞之用其長而避
其缺振其怠而提其蹶教其所不知而不以我之所知
責之引其所不能而不以我之所能尤之誨之循循出
之申申不震不暴匪怒伊教夫如是然後懲之而不敢
懟刑之而不敢怨詩曰豈弟君子民之父母如是斯可
以為民之父母矣
秦起兵欲攻周國人皆不與應侯謂秦昭王曰臣之里
公孫弗忌弱其鄰之老而謀食飲之裒其徒謂之曰彼
予鄰之叟也富而嗇吾将與若往食飲之其徒曰彼雖
富而甚嗇其奚以食飲之曰我且盜之其徒皆愀然明
日又欲往其徒曰子之謀鄙盍更諸曰我将脅而取之
其不從者半弗果往他日又曰請以貨先為之市具禮
召主人而醻酢之多取物而日稽其直且速其子弟以
為常不數嵗吾將竭其藏何如其徒皆欣然從之夫三
言者其以不道取諸人均也而有從不從焉者避其名
也今周天下之共主也無桀紂之惡無辭而攻之誰甘
受其名臣固知國人之不與也
郁離子曰樹天下之怨者惟其重已而輕人也所重在
此所輕在彼故常自處其利而遺人以不利高其智以
下人之能而不顧夫重已輕人人情之所同也我欲然
彼亦欲然求其欲弗得則争故争之弗能而甘心以上
人者勢有所不至力有所不足也非夫人之本心也勢
至力足而有所不為然後為盛徳之人雖不求重於人
而天下之人莫得而輕之是謂不求而自至今人有悻
悻自任者矜其能以驕有不自已出則不問是非皆以
為未當發言盈庭則畏之者唯唯外之者黙黙焉然後
揚揚乎自以為得而不知以其身為怨海亦奚益哉昔
者智伯之亡也惟其以五賢陵人也人知笑智伯而不
知檢其身使亡國敗家接踵相繼亦獨何哉
唐䝉與薜荔俱生於松樸之下相與謀所麗唐䝉曰樸
不材木也薈而翳松根石膸而生茯苓是惟百藥之君
神農之雨師食之以僊其膏入土是為琥珀爰與水玉
琅玕同為重寶其幹聳壑而干霄其枝樛流其葉扶踈
爰有百樂絃筦之音吾舍是無以麗矣薜荔曰信美然
由僕觀之不如樸矣夫美之所在則人之所趨也故山
有金則鑿石有玉則劚澤有魚則竭藪有禽則薙今以
百尺捎雲之木不生於窮崖絶谷人跡不到之地而挺
然於衆覿而又曰有茯苓焉有琥珀焉吾知其戕不乆
矣乃裊而附於樸鑽蠋蟃之穴以入其條纒其心而出
焉於是樸之葉不生而柯枚條榦悉屬於薜荔中虚而
外皮索籜如也嵗餘齊王使匠石取其松以為雪宫之
梁唐䝉死而薜荔與樸如故
荆人有畏鬼者聞稿葉之落與蛇鼠之行莫不以為鬼
也盜知之於是宵窺其垣作鬼音惴弗敢睨也若是者
四五然後入其室空其藏焉或侜之曰鬼實取之也中
心惑而隂然之無何其宅果有鬼由是物出於盜所終
以為鬼竊而與之弗信其人盜也郁離子曰昔者趙高
之譛䝉将軍也因二世之畏而微動之二世之心疑矣
乃遏其請以怒恬又煽其憤以激帝知李斯之有諌也
則揣其志而先宣之反覆無不中於是君臣之猜不可
解雖謂之曰高實為之弗信也故曰䜛不自來因疑而
来間不自入乘隙而入由其明之先蔽也
郁離子與艾大夫偕謀盜士有俘盜以請賞者予之金
不願而請爵大夫不可郁離子請予之大夫曰爵王章
也弗可濫也郁離子曰大夫之言是也然吾嘗觀於圃
人矣果實之未摘雖其家人不敢求嘗焉及其既摘而
餘則蚊蚋皆聚而咂之矣漢曲之處女色若朝虹觀者
慕之不敢求也一旦歸於倡家則儇子佻夫庸奴賤皂
之有金者皆得而覬之今朝廷之尊爵大盜得之士之
有恥者弗欲仕矣而猶有願之者未之思也矧敢靳乎
北鄙之獠人以肉豢狗而怒其子之竊食其膋於是室
家離心子必悔之
或問於郁離子曰井田可復乎郁離子曰可曰何如其
可也曰以大徳戡大亂則可也夫民情乆佚則思亂亂
極而後願定欲謀治者必因民之願定而為之制然後
彊無梗猾無間故令不疚而行請問之曰天下之宴安
也人不嘗苦辛不知亂之無所容其身而易於怨上故
一拂其欲則憤激而思變有從而倡之亂斯作矣是故
老成之人慎紛更焉非為茍也畏未得其利而先覩其
害也故民猶馬也廏牧以安之豆粟以飫之旦而放之
莫不振鬛而奔風牝鳴而牡應嘶馳踶突惟意所如不
可逐而馽也及其負鹽車歴羊膓流汗踠足饑不得秣
倦不得息踰數百千里而歸望皂櫪如弗及見圉人而
欨沬則雖鞭之使逸否矣及此而調之其有不服者乎
是故聖人與時偕行時未至而為之謂之躁時至而不
為之謂之陋今民風不淳而古道之廢興欲不欲者各
半故以大徳戡大亂則井田亦可復也
客有好佛者毎與人論道理必以其説駕之欣欣然自
以為有獨得焉郁離子謂之曰昔者魯人不能為酒惟
中山之人善釀千日之酒魯人求其方弗得有仕於中
山者主酒家取其糟歸以魯酒漬之謂人曰中山之酒
也魯人飲之皆以為中山之酒也一日酒家之主者來
聞有酒索而飲之吐而笑曰是予之糟液也今子以佛
夸予可也吾恐眞佛之笑子竊其糟也
郁離子曰天地之呼吸吾於潮汐見之禍福之素定吾
於夢寐之先兆見之同聲之相應吾於琴之弦見之同
氣之相求吾於鐡與磁石見之鬼神之變化吾於雷電
見之隂陽五行之消息人命繫其吉凶吾於介鱗之於
月見之祭祀之非虚文吾於豺獺見之天樞之中吾於
子午之針見之巫祝之理不無吾於吹蠱見之三辰六
氣之變有占而必驗吾於人之脈色見之觀其著以知
㣲察其顯而見隠此格物致知之要道也不研其情不
索其故梏於耳目而止非知天人者矣
郁離子謂執政者曰物之所貴於天下者以其少有而
難得也如使明珠如沙黄金如土則人皆得而有之其
何以能貴乎故服有章爵有等使人不可以妄覬然後
王命尊而榮辱行此鼓舞天下之竒貨也昔者趙王得
于闐之玉以為爵曰以飲有功者邯鄲之圍解王跪而
執爵進酒為魏公子夀公子拜嘉焉故鄗南之役王無
以為賞乃以其爵飲將士將士飲之皆喜於是趙人之
得爵飲重於得十乘之禄及其後王遷以爵飲嬖人之
䑛痔者於是秦伐趙李牧擊却之王取爵以飲將士將
士皆不飲而怒故同是爵也施之一不當則反好以為
惡不知寶其所寶而已矣
或曰傳曰天裂陽不足地動隂有餘然乎郁離子曰天
道幽㣲非可億也然以吾觀之天裂陽不足是也地動
隂有餘未必然也夫天渾渾然氣也地包於其中氣行
不息地以之奠今而動焉豈地之自動乎觀乎地之動
也盖象夫震掉顫惕而不為跳躍奮舞之狀也夫既不
為跳躍奮舞則豈地之自動乎其必有以使之然矣然
則地之動也非其自動也由其所麗者有所不恒而使
之然也猶舟之在水其動也由乎水非舟之自動也吾
固曰天裂陽不足是也地動亦陽不足而非隂有餘也
　　　羮藿第十七
鄭子叔逃冦于野野人羮藿以食之甘歸而思焉采而
茹之弗甘矣郁離子曰是豈藿之味異乎人情而已故
有富而棄其妻貴而遺其族者由此而之之也昔楚昭
王出奔而亡其屨使人求之以百金曰吾不忘其相從
於患難之中也故論功而未及者皆不怨非術也誠之
感也郁離子曰人有智而能愚者天下鮮哉夫天下鮮
不自智之人也而不知我能人亦能也人用智而偶獲
遂以為我獨於是乎無所不用及其乆也雖實以誠行
之人亦以為用智也能無窮乎故智而能愚則天下之
智莫加焉鬼神之所以神於人者以其不常也惟不常
故不形不形故不可測人有作為不可測者自以為不
可測而不知其為人所測故智不自智而後人莫與争
智辭其名受其實天下之大智哉
安期生得道於之罘之山持赤刀以役虎左右指使進
退如役小兒東海黄公見而慕之謂其神靈之在刀焉
竊而佩之行遇虎於路出刀以格之弗勝為虎所食郁
離子曰今之若是者衆矣蔡人漁於淮得符文之玉自
以為天授之命乃往入大澤集衆以圖大事事不成而
赤其族亦此類也
或問於郁離子曰幣之不行而欲通之有道乎郁離子
曰在治本何謂治本曰幣非有用之物也而能使之流
行者法也行法有道本之以徳政輔之以威刑使天下
信畏然後無用之物可使之有用今盜起而不討民不
知畏信法不行矣有用之物且無用矣而况於幣乎如
之何其通之也
郁離子曰天下之重禁惟不在衣食之數者可也故鑄
錢造弊雖民用之所切而飢不可食寒不可衣必藉主
權以行世故其禁雖至死而人弗怨知其罪之在己也
若鹽則海水也海水天物也煑之則可食不必假主權
以行世而私之以為己是與民争食也故禁愈切而犯
者愈盛曲不在民矣或曰若是則數罟不入洿池斧斤
以時入山林先王之禁亦過與曰先王之禁非奄其利
而私之也将育而蕃之以足民用也其情異矣矧百畝
之田無家不受而不飢不寒乎
或問於郁離子曰在律婦有七出聖人之言也曰是後
世薄夫之所云非聖人意也夫婦人從夫者也淫也妬
也不孝也多言也盜也五者天下之惡徳也婦而有焉
出之宜也惡疾之與無子豈人之所欲哉非所欲而得
之其不幸也大矣而出之忍矣哉夫婦人倫之一也婦
以夫為天不矜其不幸而遂棄之豈天理哉而以是為
典訓是教不仁以賊人道也仲尼没而邪辭作懼人之
不信而駕聖人以逞其説鳴呼聖人之不幸而受誣也
乆矣哉
　　　九難第十八
郁離子冥跡山林友木石而侣猿猱茅徑不開草屋蕭
然隨陽公子過焉坐定公子作而言曰僕不佞竊聞先
生乆矣今幸得頫玉色趨下風僕聞有道之士不遺芻
蕘之言願有陳焉先生肯聴之乎郁離子曰唯唯願奉
教
公子曰夏屋耽耽繚以周垣廣庭砥平翼以飛樓突室
留春清館含秋高櫩椙䡾以翬騫曽甍□㳫以雲浮虹
芳檀以承衡獸蒼珉以負楹浮柱錯落以星羅碧瓦流
離而水波天華卉暐而冬敷秀木脩森以夏凉流景入
而成霞濳籟動以生風晃兮如閶闔之開忽兮若筦弦
之音於是乎曼目蛾眉窈窕成行曵結煙之翠綃鳴鏘
泉之玉璫衆樂張華筵啟肆金尊澄芳醴炮羔擊牛烹
􁊔燖鹿臇玉珧臛比目膾躍湍之魴炙拂雲之鵠羮月
窟之兎肺胹霧谷之豹胎和以麟髓之酥芼以赬桂之
荑果則碧華之蓮紫英之梨霜柑盎蜜丹荔凝脂曼倩
之桃若壺安期之棗如瓜羶肥既飫清膬乃薦踐笙簫
行組練迅翔鵾矯輕燕熺金虹與綺燭激粧豔以過電
良宵欲終娛樂未足鷄膠憀以呌晨留嘉賓以終曲吾
願與先生同之郁離子曰夏書曰酣酒嗜音峻宇雕墻
有一於此未或不亡僕不願也
公子曰百頃之園樹以美木繁華環以曲沼清池黒石
白沙黝黝𡨕𡨕岧岧亭亭密密堂堂畜隂洩陽木則女
貞石楠合歡椶櫚桐栢楓櫨椒桂杉榆葉如車輪實若
埀珠春禽嚶鳴而相求夏蟲鼓腋以呼秋朝陽發旭以
攄虹夕嵐凝暉而欲流草則鼠姑玫瑰芎蘭茝衡茭蔣
蒲菰蘋萍浮生丹苕抱木以垂翹薜荔縁崖以舒榮蔚
披離以棽纚激迅颷以揚馨鳥則白􁀙黄鶯翠鷸錦鷄
敷羽翰摛文章韡韡煌煌若彤霞之間矞雲魚則赤鯉
白鰷鱖鯽鯈鯊斑鱗紫鰭吹瀾生華於是乎翠蓋飄揺
文鷁委蛇嘉朋逺至冠佩追隨憇芳亭酌瓊巵携佳人
泛漣漪擾鳬鷖發棹謳釣㳺鯖弋潜龜奏豔歌賦新詩
邀姮娥於洞房累日夕而忘歸吾願與先生共之郁離
子曰仲尼曰樂佚逰樂燕樂損矣僕不願也
公子曰五都之市列肆千區三川之衢大車千輛二江
之津舳艫千艘家僮萬人分方逐利西極岷隴河源康
居大宛出馬渥洼流玉崑崙東窮日本扶桑𤣥莬樂浪
海岱青徐三韓扶餘南盡百粤七閩䝉詔傜氓穿胷交
趾鮫室蜃市北陟無閭代恒隂山北庭卑耳孤竹萬里
沙漠掇天琛拾坤珍山藏谷韞之英蜚潜動植之精莫
不悉致而畢陳爰有吉量驒騱蒼兕文犀足躡電而追
風角納象以成形火齊玫瑰瓊瑶璆琳琪樹琅玕王母
所栽備五色含八音璀璨瓏璁睒閃虎睛獓􁘀旄牛師
類之毛鬖髿披蓑以纛以纓珊瑚海栢若木非木若玉
非玉蕭森攃索葩椏籜落其采有赩沈檀羅縠腦麝之
香郁烈芬芳苾茀􁀙馧螺甲龍涎腥極返馨鍾乳丹沙
金芽石英錬而服之變為神仙水晶玻瓈辟暑清塵琉
璃木難的皪暉光豆冦胡椒蓽撥丁香殺惡誅臊易牙
所珍甘蕉木綿香葛兠羅柔暖輕凉寒暑攸宜翡翠鷫
鷞綵羽繡翰玳瑁之龜蠟質漆章鼠毛之布焚之炎炎
振之如霜丹蝦之湏勁若抽虹煥爛晶熒望之欲流撫
之不濡𤣥象之牙厥大盈舟狼虎熊羆青貂白狐文狨
青狸赤豹之皮獑猢蜂􁸠修毛髬􁁉媕姌䝉茸洵羙且
温馳毳羔絨細若逰絲輭若春綿丹參紫芝地膽天麻
靈藥千名神農所嘗起死回生旋隂幹陽蜀錦戎氊越
紙齊紈跨海踰山轉致流通自北自東自西自南所至
成市所止成廛於是乎鑱山出金煑海收鹽千鍤穿崕
聲飜九幽萬竈歊煙結為蒼雲蜑艇蠻舠出没風濤罔
鰅鰫曵鯉鰱舉赤鱬絡氐人鉤􁖬鼊繒鰝鰕止水母鑿
蠣蠔擒化鯤縶翔鰩簎鮪䍡鱺牽鮦罣鱸繫鱘引鰉掣
鰐連鮫枕丁膠乙兼取並積鍭骨皮箙磨鱗刮甲齒牙
鋒鍔以函以㦸甕鮓乗鱐其利什百其重寶則有徑寸
之珠方尺之璧騰光吐璟閃日爍月匣不能閟土不能
蝕可以易旤回祥傾城奪國吾願與先生致之郁離子
曰傳曰象有齒以焚其身賄也僕不願也
公子曰九成之堂十畝之庭俯闤闠以當中岌重門之
崢嶸甃以礱石植以栝栢牗以魚鱗洞朗八櫺左右蜂
房奕奕翼翼冬暄夏清與馬達於陛除鳴騶導以升階
高坐華裀尊嚴若神卒列貔貅吏排鴈行肅肅蹌蹌秩
秩如也聼欬傳聲神撝鬼訶發號施令理訴决訟出言
而侍者辟易指顧而瞻者跼蹐千人離立跂望顔色其
喜也温若春日之熈其怒也凜若秋霜之飛雷霆起於
頰舌而死生判於筆下吾願與先生謀之郁離子曰孔
子曰富與貴是人之所欲也不以其道得之不處也僕
不願也
公子曰欵段之馬黒貂之裘囊無百錢槖無贏金慷慨
辭家踴躍逺㳺曵裾而入公門掉舌以動王侯一語之
合不覺前席更僕秉燭熏心酣骨執鞭為之駭汗虎士
為之吐舌於是出辭成法建畫為律條九章以富國發
六竒以制敵陽謀隂間神授鬼伏指揮而白虹貫日顧
盼而長庚入月蓋樗里不能測其機孟賁不能當其决
也是以一言貴於千金一諾重於千鈞吹則猛虎竪毛
嘘則寒谷生春謦欬折五兵談笑却三軍氣使燕趙之
豪威讋齊楚之君吾願與先生論之郁離子曰孔子曰
暴虎馮河死而無悔者吾不與也僕不願也
公子曰戎卒十萬虎賁三千犀革之車駕以駃騠服以
騊駼造父御戎烏獲為右士如熊羆馬如騰龍豁闞包
烋殷谷訇丘掛以重鎧被以鮫函炫燿冬氷燭煜晨星
純鉤太阿縵理龜鱗雄㦸揚虹厹矛掣蛇舒光發輝上
纒斗杓乃有角端之弓魚牙之矢控弦而滿月在手覆
彇而蹲甲吞羽黄間谿子時力距黍九牛引挽發若雷
吼於是乎白羽如茶赤羽如葒大斾鏠旗植以𤣥戈建
九斿之霓旗蔚雲旋而猋廻山陵為之低昻太陽為之
寢光乃布天衡乃列地衝風雲鳥蛇龍虎翕張屹兮如
山儼兮若城渾渾沌沌莫窺其形吾願與先生将之郁
離子曰孔子曰俎豆之事則嘗聞之軍旅之事未之學
也僕不願也
公子曰西方之域有真人焉廣大神通浩浩無涯其力
可以斡造化回天地其功可以拯墊溺㧞罪苦起死扶
生剖頑燭㝠窈窈愔愔蕩掃六淫寂寂黙黙滌除百惑
如翦草萊不遺一荄如龍用壯莫我能當不震不揺障
翳自消不悚不難百怪自散如鏡去塵其光粲新如蓮
出水净無泥滓以能不㓕不生長存至精不形不體無
往不在放之無外收之無内幽静恬漠永享至樂吾願
與先生求之郁離子曰孔子曰攻乎異端斯害也已僕
不願也
公子曰太極渾渾分為乾坤乾坤翕闢結為日月日月
代明播為五精二五媾真形而為人𤣥黄兩間獨為物
靈得天全也是故軒轅黄帝訪於廣成子而受訣焉其
訣曰穆清漻兮沕杳𡨕洞晃朗兮觀吾庭掃氛埃兮驅
蟲蛇部署衆神兮集予家時風雨兮若晦𡨕䟽不壅兮
待其生調其行兮和厥止保其受兮為孝子收六區兮
歸一握仁靈芽兮苴乃核乘應龍兮入寥郭吾願與先
生追之郁離子曰語曰死生有命僕不願也
公子曰願聞先生之志郁離子愀然曰公子三王既没
孔子道塞九流楊墨百家並出滛辭横説從横反覆惨
害隂毒恫疑恐惑變幻白黒如猋之發可使晦日如水
之激可使漂石縈紆迴遹以蟊以賊此其章章者也其
矯者則謂天地為蘧廬黔首為蟲蛆文章禮樂皆不足
為以耀以夸使人染之如膏吞之如鉤虚浮譎詭誑生
罔死舍形索影慢棄倫理此皆迷生之曲蹊蠧世之巨
蝎也方今成弧絶弦枉矢交流旬始欃槍降魄流精為
貙為豺為蛟為蛇犬失其主化為封狼奮爪張牙飲血
茹肉淫淫灂灂沈膏膩窮淵積骸連太陵無人以救之天
道幾乎熄矣而欲以富貴為樂娭逰為適不亦悲乎僕
願與公子講堯禹之道論湯武之事憲伊吕師周召稽
考先王之典商度救時之政明法度肄禮樂以待王者
之興若夫旁涂捷岐狙詐詭隨鳴貪鼓愚儌倖一時者
皆不願也於是公子赧然頥頰發赤目眊舌彊再拜受
教曰鄙人不學乃今日始聞先生之言如垢得滌願為
弟子幸甚至哉服膺無斁
　
　
　
　
　誠意伯文集巻十九
欽定四庫全書
　誠意伯文集巻二十
　　　　　　　　　　　　　明　劉廌　撰
　　翊運録
　　御書
　　　御製慰書
今日聞知老先生尊堂辭世去矣夀八十餘嵗人生在
世能有㡬箇如此先生聞知莫不思歸否先生既來助
我事業未成若果思歸必當且寛於禮我正當不合解
先生休去為何此一小城中我掌綱常正宜教人忠孝
却不當擋先生歸去昔日徐庻助劉先主母被曹操
將去庶云方寸亂矣乞放我歸先主容去致使子母團
圓然此先生之母若生而他處以徐庶論之必當似徐
庶之去今日先生老母任逍遥之路踏更生之境有何
不可先生當以寛容加餐以養懐才抱道之體助我成
功那時必當遣官與先生一同鄉里薦母之劬勞豈不
美哉
　　　御名書
頓首奉書伯温老先生閤下愚與先生自江西别後屢
有不祥皆應先生前教之言幸獲殄滅奸黨疆域少安
收兵避暑遣人專詣先生前䖍求一來望先生發蹤指
示耳日夜懸懸六月二十二日尅期囘得教墨諭以六
月七月間舉兵用事不利先動當候土木順行金星出
見則可使愚一見教音身心踴躍足不敢前如此者何
葢以先生一二年間以天道發愚所向無敵今不敢違
教然擇在七月二十一日甲子未得吉時是以再差人
星夜詣前望先生以生民為念徳教為心早賜來臨是
所願也如或未可即來可將年月吉日時辰方向門户
擇定宻封發來實為眷顧惟先生亮察不備
　　　又帖
郎中胡深轉奉到先生喻以守備之書知人情之見山
中豪傑可否盡在其書愚觀先生之誠又何言也似先
生有此䕶顧之心括城可使愚髙枕無憂矣
　　　又御名書
頓首奉書伯温老先生閤下去嵗先生行曽言湖廣之
事一去便得然得不得直候正月盡間二月内可得果
然初至湖廣賊人詐降後又堅壁不出至今未下實應
先生之言矣兹者再行差人賫書詣前專望先生早為
起程前來萬幸希亮察不具
　　　御寳詔書
朕聞同患難異心者末輔前太史令御史中丞劉基世
居括蒼懐先聖道天下初亂聞朕親將金華旋師建業
爾曽别閭里忘丘壠棄妻子從朕於羣雄未定之秋居
則毎匡治道動則仰觀乾象察列宿之經緯驗日月之
何光發蹤指示三軍徃無不克曩者攻皖城拔九江撫
饒郡降洪都取武昌平處城之内變爾多輔焉至於彭
蠡之鏖戰砲聲擊裂猶天雷之臨首諸軍納喊雖鬼神
也悲號自旦日暮如是者凡四爾亦在舟豈不同患難
也哉今年夏告鏡妝失胭粉之容遺子㓜冲暫囘祀教
速赴京師去乆未歸朕心有欠今天下一家爾當疾至
同盟勲册庻不負昔者之多難言非儒造實已誠之意
但著鞭一來朕心恱矣洪武元年十一月十八日賜臣
基
　　　皇帝手書
皇帝手書付誠意伯劉基近西蜀悉平稱名者盡俘於
京師我之疆宇比之中國前王所統之地不少也奈何
元代以寛而失朕収平中國非猛不可然歹人惡嚴法
喜寛容謗罵國家扇惑是非莫能治即今天象疊見且
天鳴已及八載日中黒子又見三年今秋天鳴震動日
中黒子或二或三或一日日有之更不知災禍自何年
月日至卿山中或有深知厯數者知休咎者與之共論
封來前者舍人捧表至京忙忘問卿安否今差尅期徃
卿住所為天象事卿年髙家處萬峰之中必有真樂使
者徃而囘勿賫以物菜飯發還洪武四年八月十三日
午時書
　　　御製平西蜀文
洪武四年九月三十日朕親紀征蜀二道總兵官功之
低昻以旌忠勇有智之將又張無謀鈍兵之徒爾基再
作平蜀頌一章為傅將軍廖將軍千萬年不朽之功朕
聞雲從龍風從虎聖人作而萬物覩此葢上古聖君臨
御恩及海内故賢者讃揚若非聖君安敢受此美稱善
揚者也朕本淮民因元失政豪傑忿爭吾承人後偶獲
多兵訓練為我調用有時命將四出有時親征一方不
五六年間羣雄歛跡惟西蜀一隅限山阻險是有戴夀
者假明之童孩負固不伏隂生詭計説誘諸洞蠻夷為
我邉民患於是發兵二道命將分行三年冬平章楊璟
徳慶侯廖永忠率舟師抵衢塘戴夀以合蜀軍民與之
决戰平章楊璟兵敗収兵僅能與之對壘當年冬潁川
侯傅友徳將兵由西畨道經階文逾月而抵綿漢蜀兵
莫敢當鋒其戴夀者恃衢塘之險選老弱守之盡拔堅
關之兵西行與潁川侯戰道逢潁川侯一戰戴夀披靡
再戰困逼成都其攻衢關舟師總兵者尚未盡知將軍
潁川侯木牌書其戰勝次第順川江而放流徳慶侯獲
之連壘而進乗機破關搗虚而至偽京師㓜主明昇銜
璧率文臣請降戴夀為傅將軍生擒於成都於是中國
清寜論將之功傅一廖次低昻是焉
　　天佑我邦　師出以律　將忿揚揚　馬嘶蹄踏
　　畫角聲張　惟我潁侯　智勇難量　羌人稽首
　　壺漿道傍　勞我軍行　綿漢是降　蠢爾戴夀
　　率衆來當　一戰披靡　拒城且藏　旬日困逼
　　詣軍請降　傅將功就　再歌衢塘　天生廖將
　　與傅成雙　江風浩浩　起我旌幢　泊舟連壘
　　直破衢關　生俘偽主　市肆無干　遣使飛㨗
　　一刻數關　天産名將　兵出農間　非朕有能
　　實由天鍳　有臣在南　家居括蒼　生而能文
　　舉筆何難　謂我採擇　黼之班班
　　誥詔祭文
　　　御史中丞誥
奉天承運皇帝聖㫖太史公之職天下欣聞中執法之
官臺端清望惟親信之既乆斯倚注之方隆前太史令
兼太子率更令劉基學貫天人資兼文武其氣剛正其
才宏博議論之頃馳騁乎千古擾攘之際控馭乎一方
慷慨見予首陳逺略經邦綱目用兵後先卿能言之朕
能審而用之式克至於今日凡所建明悉有成效且括
蒼為卿鄉里地壤幽遐山溪深僻承平之世民猶據險
方當兵起乗時紛紜原其投戈嚮化帖然寜謐使朕無
南顧之憂者乃卿之嘉謨也若夫觀象眡祲特其餘事
天官之署借重老成以至讞獄審刑罰之中議禮新國
朝之制運籌决勝功實茂焉乃者肇開烏府丞輔需賢
斷自朕衷居以崇秩清要得人於斯為盛於戲紀綱振
肅立標凖於百司耳目清明為範模於諸道永綏福履
光佐丕圖可資善大夫御史中丞兼太子賛善大夫宜
令劉基准此洪武元年三月日
　　　𢎞文館學士誥
奉天承運皇帝聖㫖朕稽唐典其𢎞文館之設報勲舊
而崇文學以舊言之非勲著於國家猶未至此以儒者
言之非才徳俱優安得而崇爾資善大夫御史中丞劉
基朕親臨浙右之初爾基慕義及朕歸京師即親來赴
當是時括蒼之民尚未深信爾老卿一至山越清寜節
次随朕征行毎於閒暇數以孔子之言開導我心故頗
知古意及將臨敵境爾乃晝夜仰觀乾象慎候風雲使
三軍避凶趨吉數有貞利於戲蒼顔皓首之年當撫兒
女於家門何方寸之過赤眷戀不捨與朕同逰後老甚
而歸朕何時而忘也可御史中丞兼𢎞文館學士散官
如前宜令劉基准此洪武三年七月日
　　　誠意伯誥
奉天承運皇帝制曰咨爾前資善大夫御史中丞兼太
子贊善大夫劉基朕觀徃古俊傑之士能識主於未發
之先願効勞於多難之際終於成功可謂賢智者也如
諸葛亮王猛獨能當之朕提師江左兵至括蒼爾基挺
身來謁於金陵歸謂人曰天星數驗真可附也願委身
事之於是鄉里順化基累從征伐覩列曜埀象毎言有
凖多効勞力人稱忠潔朕資廣聞今天下已定爾應有
封爵特加爾為開國翊運守正文臣資善大夫護軍誠
意伯食禄二百四十石以給終身子孫以世襲於戲爾
能識朕於初年秉心堅貞懐才助朕屢獻忠謀驅馳多
難其先見之明比之古人不過如此尚其敷爾勤勞忠
志訓爾子孫以光永世宜令劉基准此洪武三年十一
月日
　　　祖永嘉郡公誥
奉天承運皇帝聖㫖天眷我邦生英才而翊運世濟其美
立功業以承家是以得賢為用而必推其本焉資善大夫
御史中丞兼太子贊善大夫劉基祖父劉庭槐志樂詩書
義孚鄉里積善餘慶發於孫枝今朕褒賞功臣煥揚禮典
追榮頒寵爵及先世此祖徳之明效而國家之至恩也
松楸有耀益厚來昆可中奉大夫中書㕘知政事䕶軍
追封永嘉郡公宜令准此洪武元年十一月日
　　　祖母永嘉郡夫人梁氏誥
奉天承運皇帝聖㫖國有壽俊為善治之資家有賢孫
乃重闈之慶顧兹盛事是用推恩資善大夫御史中承
兼太子贊善大夫劉基祖母梁氏出自髙華著其賢淑
積徳埀範以開後人遂能作朕名臣卓為腹心耳目之
寄故追封之典及其大母亦以體孝孫之心也領兹嘉
命𤣥壤其光可追封永嘉郡夫人宜令准此洪武元年
十一月日
　　　父永嘉郡公誥
奉天承運皇帝聖㫖士有厚徳而享報雖不在其身必
有賢嗣而得時足以大其後資善大夫御史中丞兼太
子贊善大夫劉基父劉爚世為右族人服令名藴設施
之才而無求於時貽文學之傳而能善其子是以其子
行義方於古人謀猷著於日用朝廷所賴士民所瞻皆
遺訓之功力善之徵也錫命表一門之盛列爵居五等
之尊大郡疏封𤣥堂永賁可贈資善大夫御史中丞上
䕶軍追封永嘉郡公宜令准此洪武元年十一月日
　　　母永嘉郡夫人富氏誥
奉天承運皇帝聖㫖母氏劬勞為人子者思報㒺極之
恩惟立身揚名以顯其親斯亦可為孝矣資善大夫御
史中丞兼太子賛善大夫劉基母富氏貞資婉範嫓徳
生賢孟軻成大儒王珪為名輔致兹樹立葢有其原爵
禄優榮不逮於養然母之貴每因其子功庸既昭霈恩
宜厚劬勞之報庶遂其心可追封永嘉郡夫人宜令准
此洪武元年十一月日
　　　妻永嘉郡夫人富氏誥
奉天承運皇帝聖㫖淑女配君子致内治之有成人主
得賢臣霈封恩而並及資善大夫御史中丞兼太子賛
善大夫劉基妻富氏徳功端茂閨閫嚴明佐此名卿嘉
哉儀範中饋盡其愛敬家道至於和平爵秩従夫禮文
合古錫以金花之誥爰疏郡境之封祇服榮光茂膺多
福可封永嘉郡夫人宜令富氏准此洪武元年十一月
日
　　　御賜歸老青田詔書
朕聞古人有云君子絶交惡言不出忠臣去國不潔其
名爾劉基括蒼之士少有英名海内聞之及元末羣雄
鼎峙熟辨真偽者誰歳在戊戌天下正當擾亂之秋朕
親帥六軍下雙溪而有浙左獨爾括蒼未附惟知爾名
耳吾將謂白面書生不識時務不乆而括蒼附朕已還
京何期仰觀俯察獨斷無疑千里之餘兼程而至謁朕
陳情百無不當至如用征四方摧堅撫順爾亦助焉不
數年間天下一統當定功行賞之時朕不忘爾從未定
之秋是用加以顯爵特使垂名於千萬年之不朽勅歸
老於桑梓以盡天年何期禍生於有隙致是不安若明
以憲章則輕重有不可恕若論相従之始則國有八議
故不奪其名而奪其禄此國之大體也然若愚蠢之徒
必不克己將謂己是而國非卿善為忠者所以不辨而
趨朝一則釋他人之餘論況親君之心甚切此可謂不
潔其名者歟惡言不出者歟卿今年邁居京數載近聞
老病日侵不以筋力自强朕甚憫之於戲禽鳥生於叢
木翎翅乾而颺去戀巢之情時時而復顧禽鳥如是况
人者乎若商不亡於道官終老於家世人之萬幸也今
也老病未篤可速往括蒼共語兒孫以盡考終之道豈
不君臣兩盡者歟
　　　襲封誠意伯誥券
維洪武二十三年嵗次庚午十月己未朔越二十七日
乙酉皇帝制曰昔者皇元運末豪雄鼎峙海内𤓰分當
是時士夫之衆數莫知其幾然而泛泛從人者亦何量
哉所以曩古賢智之人務必擇人而樹以善天下奠安
萬民士豈易従人而輕滅姓氏者耶所以當不可従之
時雖死士節亦必不移何為若是噫是雖死也名彰矣
朕曩與羣雄並驅數年之間異聲教而擅烝民者不可
勝數熟辨真偽者誰爾劉廌祖父誠意伯劉基乃括蒼
之士居勁敵之郵邇山賊之寨間道兼程星馳来附陳
朕厯數之有在議戡定之機措安黎庻之道其為人也
士氣凛然奸邪莫可犯所以父子相繼殁於奸臣紊政
之秋此果不移節也歟初授伯爵以終身因節弗移今
特以前爵授爾廌為誠意伯増禄二百六十石共食禄
五百石子孫世襲朕與爾誓若有非為除謀逆不宥其
餘雜犯死罪免爾一死以報爾祖父之功爾其敬哉
　　　資善大夫都察院左都御史兼吏部尚書臣詹
　　　徽宣奉贈諡太師文成誥
奉天承運皇帝制曰増秩彰功進穹階於一等飭名顯
徳加美號於百年禮在褒崇事關勸教爾故開國翊運
守正文臣資善大夫䕶軍誠意伯劉基慷慨有志剛毅
多謀學為帝師才稱王佐屬聖祖之聿興乃明良之載
遇孔明之遇豈間人言敬輿之謀不負所學遂覃精誠
之慮益酬神武之知占事考祥明有徵驗運籌畫計動
中機宜葢始見異雲而識王氣復仰指乾象以示天心
逮應聘栝蒼陳時務于建業即従征彭蠡定大事於中
原渡江䇿士無雙開國文臣第一受爵能讓懷辭金蹈
海之風成功不居従辟穀封留之請可謂明哲允矣清
貞參前代之名臣休聲罔替稽累朝之報禮恩典尚遺
今特贈爾為太師諡文成於戲青田薄賦已為鄉里之
美談寶冊易名益重華夷之永譽正徳九年十月十九
日
　　　欽降祭文
維正徳(闕/)年歳次(闕/)　　月(闕/)　朔(闕/)　日浙江處州
府青田縣知縣某欽承上命致祭于開國翊運守正文
臣誠意伯贈太師諡文成劉公曰惟公學本帝師才具
王佐相我聖祖迅掃寰區乾坤載清綱常復正古稱名
世何以過之惟皇念功特伸卹典文成之諡光于留侯
歲祀之儀比于魏國兹惟仲(春/秋)式當明薦老成雖逺風
烈固存秩祀有常永昭崇報尚饗
　　頌表
　　　瑞麥頌(并序/)　　　𢎞文館學士劉基撰
天厭元徳九州麋沸羣猾並作黎民惶惶奔走無路皇
帝提三尺劒奮起草萊指顧之間豪傑景附矛鋒所向
戰克攻取皇帝心知天意之有在爰舉有衆以與萬姓
請命一征而取荆襄再征而清江浙三征而閩海率從
四征而席巻全齊五征而定周及梁遂取秦晉舉燕趙
南交北貊東夷西羌海外之邦莫不望風遣使奉朔稱
臣拜伏闕庭於是民獲所歸上下神祇咸有依託慶雲
甘露洊奏禎祥帝心謙抑毎讓弗居洪武三年五月陜
西寳雞縣進瑞麥一莖五穗者一本三穗者三本兩穗
者十有餘本葢自兵興以來王保保據周宋李思齊張
思道據秦晉燕趙齊梁之間大豪小猾或慿城郭或聚
山寨皆假元為名分割境土擅兵相攻於是燕晉周秦
之地彌數千里連嵗無雨百穀不生民相殺食且盡今
年夏四月王師奏㨗于蘭州朔漠掃清關隴底定天乃
大降甘雨滋為嘉瑞和氣致祥不亦昭哉周頌有曰綏
萬邦屢豐年天命匪懈傳者謂商之季年比嵗旱荒至
周武王克紂受命而天下遂獲豐年由今觀之信非誣
矣漢謡以麥穗兩岐歌其太守之美政則是兩岐之麥
世所希有而况於三岐以至五岐者哉頌聲之作弗可
闕也頌曰神雀赤烏其羽不可以為儀紫芝甘露其實
不可以療飢豈若五榖之為瑞可以厚民之生豐國之
資者哉元失其鹿天下共逐擾擾紛紛強食弱肉皇天
震怒誕命真主肅將天威以靖區宇騎士如雲猛將如
龍發蹤指示悉出帝衷既平南東遂定西北民居攸奠
品物咸殖爰有嘉麥一本五岐布葉萋萋結實離離既
齊既平先百糓成擢頴揚芒金支翠英溥彼原田滃若
雲烟望之油油即之芊芊其種伊何降自穹昊其瑞伊
何豐年之兆豐年穰穰頌聲洋洋其始自今奕世無疆
　　　祀方丘頌(并序/)　　𢎞文舘學士劉基撰
維洪武三年五月二十日戊申日北至皇帝將祀地示
于方丘乃先期九日潔齋于舊宫詔百僚集射西苑命
之曰古人有言惟徳動天惟誠感神故射以觀徳誠於
中者必形於外不可掩也惟爾庶官各一乃心以致其
誠毋替朕命羣臣自左丞相宣國公以下至於有司百
執事皆拜手稽首曰敢不敬承天子之明命維大江之
南土毎夏四五月多霖雨少霽是嵗雨作連日至十有
七日己巳皇帝御法駕率百僚告于太廟遂居于齋宫
雨勢未己至丁未日夜三鼓有風徐來淋潦頓収㣲月
出雲氛霧廓清皇帝被衮冕登壇萬籟無聲華燭有輝
雅樂瀏亮燎煙不揺百禮既洽千官肅雍洋洋乎神明
臨之在上誠意懇至升降秩秩濟濟翼翼穆穆如也比
明竣事薰風應節和氣交暢小大咸喜知誠徳之感格
若合符契大命所集皇天后土信不忒也於是𢎞文舘
學士臣基謹獻頌曰濬哲惟帝父天母地維孝維誠斯
承其意孝誠既備物以將之神鑒在徳匪惟其儀聖不
世出禮失莫求弗澄其源曷清其流末流之極禮儀并
廢豈無牛羊而不以祭穹祗赫怒監觀萬方式昭大命
命我聖皇維我聖皇克孝克誠提三尺劒由一旅興奮
于長淮長淮具宗濟于大江大江攸同漢沔既朝閩浙
率從施及廣海化外之邦望風占雲獻其琛賨稽首龍
墀蹈舞從容乃命虎臣越濟踰河雲斾霓旌鐡馬金戈
蹴踏泰岱慿陵華嵩鋤秦定燕掃貊滌戎莫亢我前莫
膺我鋒斬逆懐降允協天衷自西自東自南自北㒺不
懌懌戴天子徳天子之徳格于上下既禋于郊又敬于
社人懐其仁神錫之嘏圓方所包無不服者超黄邁唐
越商踰夏小臣作詩以繼大雅
　　　平西蜀頌(并序/)　　　　誠意伯劉基撰
臣聞天命真主混一六合必先有以為之驅除然後収
拾以歸其籠自古及今同一揆矣是故冬寒之極必有
陽春激湍之下必有深潭大亂之後必有大治理則然
也元徳既衰九土糜沸鴟張狼顧之豪彌滿山澤萬姓
喁喁無所籲告天乃命我皇帝肅將武威代伐不道故
一伐而定荆湖再伐而舉全呉三伐而海甸廓清四伐
而東粤南閩悉歸版圖於是肆伐中原拾宋掇秦掣趙
拔燕兵鋒未至聲聞先及神讋鬼慄匍匐俯伏𤣥莵青
海崑崙大漠交阯鐻耳之國㒺不獻琛奉表稽首闕下
無敢後者獨明昇竊據巴蜀雖遣使奉貢而不去偽號
大臣皆請討之皇帝憐其父沒子㓜數遣使招之不至
乃命將帥師伐之洪武四年大軍破瞿唐殺其將某郡
邑鎮戌望風送欵昇乃率其官屬奉璽印詣軍門請降
葢自建國至是凡五年而天下一統何其易耶固知天
命有在而羣雄並起為之驅除也臣基受恩深厚無能
補報遥聞㨗音歡喜踴躍不能自已謹撰平西蜀頌一
首雖不足以贊揚聖徳萬一亦聊以寓葵藿向日之忱
云爾其辭曰惟彼蜀國開自蠺叢山川隔閡與華不通
金牛啓道厥竅斯鑿岷峨岧嶤始連井絡秦以之霸漢
以之王諸葛用之震驚北方劒閣倚天瞿唐折地仰不
可攀俯不可視蠢兹羌戎慿其險阻罔知天命大邦是
距洸洸虎臣受命于征出師桓桓如雷如霆如雷如霆
天子之威廟筭先定鬼神莫違靈旗揮揮指山山摧羌
人失魂恧若死灰爰將其臣奉其版籍泥首軍門面縛
銜璧六軍奏凱聲動𤣥黄黧童白叟蹈舞康莊四海㑹
同豐年穰穰慶雲甘露自天降祥臣拜稽首受天之佑
受天之佑天子萬夀
　　　甘露頌(并序/)　　　　　誠意伯劉基撰
欽惟皇帝順天應人奄有九土武功既成文治大洽恪
恭天地孝敬祖宗山川鬼神莫不祇肅是以億兆歸心
遐邇嚮化羌夷蠻貊無有弗庭皇帝愈加謙慎深惟上
天付畀之重夙夜兢業思舉羣臣庶民咸躋雍熈以承
天眷教誨戒飭諄諄切切日不厭勤於是乎天不愛道
地不愛寳醇和至精悉發悉逹禾麥呈瑞年糓屢登倉
廪之積如岡如坻民用紓矣邦本固矣乃洪武四年十
月甘露降于鍾山沾潤草木瑩若凝脂美猶醍醐五年
十有一月又降今年仍降如初臣聞瑞應圖曰王者徳
至于天則甘露降鍾山京國之鎮帝業所基而甘露每
降于兹則天之所以彰我皇帝之徳而引國祚於悠乆
之意豈不顯顯矣乎昔者軒轅黄帝得瑪瑙之甕甘露
降之滿盈黄帝食之而夀今甘露連年屢降則天之所
以夀我皇帝於千萬嵗之意又豈不昭昭矣乎於是羣
臣莫不欣懌百姓莫不蹈舞舉手相慶而在廷之臣或
為詩歌或為賦頌以詠盛事於是臣基謹再拜稽首而
獻頌曰古帝軒轅徳協于天天降甘露俾服延年明明
我皇統坤握乾芟翦豪猾樹徳佑賢命將出師廓清四
邉滄溟帖濤嶺嶠収煙宏功茂烈烜赫八埏郊社宗廟
享祀豐蠲日月星辰嶽鎮海川敬㒺不至誠㒺不宣寅
畏天命翼翼䖍䖍匡直臣庻亹亹惓惓惟恐弗及惟恐
或愆皇天后土睠顧式堅瑰祥信禎來集連連膏露流
滋如瑶如璿味奪醴齊光粲珠蠙髙映斗極深浹重淵
被之竹栢竹栢鮮鮮被之鶴鵠鶴鵠姢姢璧月宵炯銀
河曉旋天乳耀芒燭于穹圎霏霏其霧泥泥其泉㫖㫖
其飴馥馥其荃瑞我聖皇神恬氣全萬姓率徳七曜順
躔皇夀如山如黄如𤣥超三軼五煥後輝前小臣作頌
願附史編
　　　謝恩表　　　　　　誠意伯劉基撰
伏以出草萊而遇真主受榮寵而歸故鄉此人人之所
願欲而不可得者也中謝欽惟皇帝陛下以神聖文武
之資提一旅之衆龍興淮甸掃除羣雄不數年間遂定
中原奄有四海神謨廟斷悉出聖衷舜禹以來未之有
也臣基一介愚庸生長南裔踈拙無似其能識主於未
發之先者亦猶巢鵲之知太嵗園葵之企太陽以管窺
天偶見于此非臣之知有以過於人也至於仰觀乾象
言或有驗者是乃天以大命授之陛下若有鬼神隂誘
臣衷開導使言非臣念慮所能及也聖徳廣大不遺葑
菲逺法唐虞功疑惟重之典錫臣以封爵賜臣以禄食
俾臣回還故鄉受榮寵以終其天年臣竊自揆何脩而
膺此犬馬微忱惟増愧懼已於洪武四年二月初四日
到家謹遣長男臣璉捧表詣闕拜謝聖恩臣基無任激
切屏營之至謹奉表稱謝以聞
　　雜録
　　　故誠意伯劉公行狀
祖庭槐字尚徳追封永嘉郡公祖妣梁氏追封永嘉郡
夫人父爚字如晦追封永嘉郡公母富氏追封永嘉郡
夫人公諱基字伯温世為括蒼人年十四入郡庠從師
受春秋經人未嘗見其執經讀誦而黙識無遺習舉業
為文有竒氣决疑義皆出人意表凡天文兵法諸書過
目洞識其要講理性於復初鄭先生聞濓洛心法即得
其㫖歸先生大器之乃謂公父曰吾將以天道無報於
善人此子必髙公之門矣後應進士舉授江西髙安縣
丞揭文安公曼碩見公謂人曰此魏徴之流而英特過
之將來濟時器也公在燕京時間閱書肆有天文書一
帙因閲之翊日即背誦如流其人大驚欲以書授公公
曰已在吾胸中矣無事於書也之官以亷節著名發姦
擿伏不避強禦為政嚴而有惠愛小民自以為得慈父
而豪右數欲陷之時上下咸知其亷平卒莫能害也新
昌州有人命獄府委公覆檢案覈得其故殺狀初檢官
得罷職罪其家衆倚䝉古根脚欲害公以復讐江西行
省大臣素知公遂辟為職官掾史以讜直聞後與幕官
議事不合遂投劾去隠居力學至是而道益明後為江
浙儒學副提舉為行省考試官頃之建言監察御史失
職事為臺憲所沮遂移文决去嘗逰西湖有異雲起西
北光映湖水中時魯道原宇文公諒諸同逰者皆以為
慶雲將分韻賦詩公獨縱飲不顧乃大言曰此天子氣
也應在金陵十年後有王者起其下我當輔之時杭城
猶全盛諸老大駭以為狂且曰欲累我族滅乎悉去之
公獨呼門人沈與京置酒亭上放歌極醉而罷時無能
知者惟西蜀趙天澤知公才器以為諸葛孔明之流嘗
作文以期之方國珍起海上省憲復舉公為浙東元帥
府都事公即與元帥納琳哈喇謀築慶元等城賊不敢
犯及特哩特穆爾左丞招諭方冦復辟公為行省都事
議収復公建議招捕以為方氏首亂掠平民殺官吏是
兄弟宜捕而斬之餘黨脅從詿誤宜從招安議方氏兄
弟聞之懼請重賂公公悉却不受執前議益堅特哩特
穆爾左丞使其兄省都鎮撫以公所議請于朝方氏乃
悉其賄使人浮海至燕京省院臺俱納之准招安授國
珍以官乃駁公所議以為傷朝廷好生之仁且擅作威
福罷特哩特穆爾左丞軰羈管公于紹興公發忿慟哭
嘔血數升欲自殺家人葉性等力沮之門人穆爾薩曰
今是非混淆豈公自經於溝瀆之時耶且太夫人在堂
將何依乎遂抱持公得不死因有痰氣疾是後方氏遂
横莫能制山宂皆從亂如歸公在紹興放浪山水以詩
文自娱時與好事者遊雲門諸山皆有記行省復以都
事起公招安山冦呉成七等使自募義兵賊拒命不服
者輙擒誅之畧定其地復以為行樞宻院經歴與行院
判石末宜孫守處州安集本郡後授行省郎中經畧使
李國鳯廵撫江南諸道採守臣功績奏于朝時執政者
皆右方氏遂置公軍功不録由儒學副提舉格授公處州
路總管府判諸將聞是命下率皆解體勅書至公於中庭
設香案拜曰我不敢負世祖皇帝今朝廷以此見授無所
宣力矣乃棄官歸田里時義從者俱畏方氏殘虐遂從
公居青田山中乃著郁離子客或説公曰今天下擾擾
以公才畧據括蒼併金華明越可折簡而定方氏將浮
海避公矣因畫江守之此勾踐之業也舍此不為欲悠
悠安之乎公笑曰吾平生忿方國珍張士誠軰所為今
用子計與彼何殊耶且天命將有歸子姑待之㑹帝下
金華定括蒼公乃大置酒指乾象謂所親曰此天命也
豈人力能之耶客聞之遂亡去公决計趨金陵衆疑未
决母夫人富氏曰自古衰亂之世不輔真主詎能獲萬
全計哉衆乃定或請以兵從公曰天下之事在吾與所
輔者爾奚以衆為乃悉以衆付其弟陞俾家人葉性朱
佑等參掌之且曰善守境士毋為方氏所得也勿憂我
適總制官孫炎以帝命遣使來聘公遂由間道詣金陵
陳時務䇿一十八欵帝從之㑹陳氏入冦獻計者或謀
以城降或以鍾山有王氣欲奔據之或欲决死一戰不
勝而走未晚也公獨張目不言帝召公入内公奮曰先
斬主降議及奔鍾山者乃可破賊爾帝曰先生計將安
出公曰如臣之計莫若傾府庫開至誠以固士心且天
道後舉者勝宜伏兵伺隙擊之取威制敵以成王業者
在此時也帝遂用公策乘東風發伏擊之斬獲凡若干
萬帝以克敵之賞賞公公悉辭不受中書省設御座將
奉小明王以正月朔旦行慶賀禮公大怒罵曰彼牧豎
爾奉之何為遂不拜適帝召公公遂陳天命所在帝大
感悟乃定征伐之計遂攻皖城自昏逹旦不拔公以為
宜逕拔江州帝遂悉軍西上陳氏率其屬走湖廣江州
平帝使都督馮勝將兵攻某城命公授方畧公書紙授
之使夜半出兵云至某所見某方青雲起即伏兵頃有
黒雲起者是賊伏也慎勿妄動日中後黒雲漸薄囘與
青雲接者此賊歸也即銜枚躡其後擊之可盡擒也衆
初莫肯信至夜半詣所指地果有雲起如公言衆以為
神莫敢違竟拔城擒賊而還王漢一以饒信降帝命公
撫之陳氏洪都守將胡均美使其子約降請禁止若干
事帝初有難色公自後踢所坐胡牀帝意悟許之均美
遂以城降初公聞母富氏䘮悲慟欲即歸帝以書慰留
之期以成功公不得已遂從征伐至是辭歸帝遣禮官
伴送累使弔祭恩禮甚厚時苖軍反金華括蒼殺守將
胡大海耿某孫炎等衢州或謀翻城應之守將夏毅懼
無所措㑹公至即迎入城一夕定之公即發書金處屬
縣諭以固守所部遂同邵平章諸軍克復處城擒苖帥
賀某李某處州平公至家營葬事時語所親以帝必當
有天下之狀於是鄉里及隣附郡縣翕然心服方氏雖
據温台明三郡其士大夫皆仰公如景星慶雲其小民
亦未嘗不懐公之舊徳也方氏素畏公名時遣人致書
奉禮公不敢受使人白于帝帝因令公與通問公因宣
國家威徳方氏遂納土入貢帝時使人以書訪軍國事
公即條答悉合機宜某年月日公赴京道經建徳今嚴
州也適張氏入冦時曺國公守建徳欲奮擊之公乃使
勿擊曰不出三日賊當自走追而擊之此成擒也比三
日黧明公登城望之曰賊走矣衆見其壁壘旗幟皆如
故且聞嚴鼓聲疑莫敢輕動公趣使疾進兵至則皆空
壘擊皷者乃所掠老弱耳遂窮追賊迸走至東陽悉擒
之以還公遂至京時陳友諒據湖廣張士誠據浙西皆
未下衆以為蘇湖地肥饒欲先取之公曰張士誠自守
虜耳陳友諒居上流且名號不正宜先伐之陳氏既滅
取張氏如囊中物耳㑹陳氏復攻洪都帝遂伐陳氏因
大戰於彭蠡湖勝負未决公宻言于帝移軍湖口期以
金木相犯日决勝帝皆從之陳氏遂平帝還京定計取
張士誠因定中原拓土西北公宻謀居多帝或時至公
所屏人語移時乃去雖至親宻莫知其由以公為太史
令一日公見日中有黒子奏曰東南當失一大將時參
軍胡㻧伐福建果敗沒他日公見帝帝方欲刑人公曰
何為帝語公以所夢公曰是衆字頭帝有血以土傅之
得土得衆之象應在得夢時三日當有報至帝遂留所
欲刑之人以待之三日後海寜以城降果如公言㨗至
帝大喜悉以所留人俾公縱之某年月日熒惑守心羣
臣皆震懼公宻奏帝宜罪己以回天意次日帝臨朝即
以公語諭羣臣衆心始安後大旱帝命公諗滯獄凡平
反出若干人天應時雨帝大喜公因奏請宜立法定制
帝從之張士誠平後張昶欲亂政乃使人上書稱頌功
徳勸帝宜及時為娱樂帝以示公公曰是欲為趙髙也
帝頷之昶色動知公得其情也乃使齊翼巖等伺察公
隂事欲陷之未及發而昶先事受誅及司天臺災翼巖
因為書言之於帝其事多公平日宻聞於帝或帝使為
之者翼巖未之知也書奏帝切責翼巖斬之遂治黨與
盡得其與昶通謀狀帝適以事責丞相李善長憲使凌
恱因彈之公為帝言李公舊勲且能輯和諸將帝曰是
數欲害汝汝乃為之地耶汝之忠勲足以任此公叩頭
曰是如易柱必須得大木然後可若束小木為之將速
顛覆以天下之廣宜求大才勝彼者如臣駑鈍尤不可
爾帝怒遂解洪武元年正月帝登大寳于南郊公宻奏
立軍衛法外人無知者拜御史臺中丞適中丞章公溢
奏定處州七縣稅粮比宋制畝悉加五合帝特命青田
縣粮止五合起科餘准所擬且曰使劉伯温鄉里子孫
世世為美談也或言有殺運三十年公慨然曰使我任
其責者掃除弊俗一二年後寛政可復也帝幸鳯陽使
公居守公志在澄清天下乃言於帝曰宋元以來寛縱
日乆當使紀綱振肅而後惠政可施也乃命憲司糾察
諸道彈劾無所避公案劾中書省都事李彬侮法等事
罪當死丞相李善長素愛彬乃請緩其事公不聽遣官
賫奏詣行在帝從公議處彬死刑公承㫖即斬之由是
與李公大忤比帝回京李公愬之公乃求退帝命歸鄉
里公奏曰鳯陽雖帝鄉然非置都之地王保保雖可取
然未易輕也願聖明留意焉遂辭歸後定西失利王保
保竟走沙漠帝手詔叙公勲伐且召公赴京師同盟勲
冊公至京師帝賫賜甚厚追贈公祖父爵皆永嘉郡公
累欲進公爵公曰陛下乃天授臣何敢貪天之功聖恩
深厚榮顯先人足矣遂固辭不敢當帝知其至誠不强
也帝欲相楊憲公與憲素厚以為不可帝怪之公曰憲
有相才無相器夫宰相者持心如水以義理為權衡而
已無與焉者也今憲不然能無敗乎帝曰汪廣洋何如
公曰此褊淺觀其人可知曰胡惟庸何如公曰此小犢
將僨轅而破犁矣帝曰吾之相無逾於先生公曰臣非
不自知但臣疾惡大深又不耐繁劇為之且孤大恩天
下何患無才願明主悉心求之如目前諸人臣誠未見
其可也三年七月授𢎞文館學士十一月進封誠意伯
四年正月賜歸老鄉里二月至家遣長子璉捧表詣闕
謝恩某年某月復遣璉進賀平西蜀表頌帝仍以文荅
之八月帝使尅期以手書問天象事公悉條答其大意
以為霜雪之後必有陽春今國威已立自宜少濟以寛
書奏帝悉以付史館其書藁并已前奏請諸藁公皆焚
之莫能得其詳也初公言於帝甌括間有隙地曰談洋
及抵福建界曰三魁元末頑民負販私鹽因挾方寇以
致亂累年民受其害遺俗猶未革宜設廵檢司守之帝
從之及設司頑民以其地係私産且屬温州界抗拒不
服適茗洋逃軍周廣三反温處舊吏持府縣事匿不以
聞公令長子璉赴京奏其事逕詣帝前而不先白中書
省時胡惟庸為左丞掌省事因挾舊忿欲構陷公乃使
刑部尚書呉雲訹老吏訐公乃謀以公欲求談洋為墓
地民弗與則建立司之䇿以逐其家庻㡬可動帝聼遂
為成案以奏頼帝素知公置不問省部又欲逮公長子
獄帝時已勅璉歸及奏帝曰既歸矣免之公入朝惟引
咎自責而已先是楊憲敗後汪廣洋為丞相未㡬而貶
廣東乃相惟庸公乃大慼嘗謂人曰使吾言不驗蒼生
之福也言而驗者其如蒼生何遂憂憤而舊疾愈増洪
武八年正月胡丞相以醫來視疾飲其藥二服有物積
腹中如拳石公遂白于帝帝亦未之省也自是疾遂篤
三月帝以公乆不出遣使問之知其不能起也特御製
為文一通遣使馳驛送公還鄉里居家一月而薨公生
於至大辛亥六月十五日薨於洪武乙夘四月十六日
享年六十五嵗公之子璉仲璟以是年六月某日葬公
於其鄉夏山之原禮也遺文郁離子十巻覆瓿集二十
四巻寫情集四巻長子璉又集所遺文藁五巻名曰犁
眉公集娶富氏封永嘉郡夫人繼室陳氏章氏子男二
人長璉由考功監丞任江西參政卒于官次仲璟皆陳
氏出也女二人長適呉彪次適沈安皆章氏出也孫男
三人廌虒貊孫女三人㓜未適也公未薨前數日乃以
天文書授璉使伺服闋進且戒之曰勿令後人習也復
命次子仲璟曰胡惟庸必敗我欲奉遺表無益也日後
帝必思我待有問當宻為我奏其畧以為修徳省刑祈
天永命且為政寛猛如循環耳諸形勝要害之地宜與
京師聲勢連絡幸聖主留意公生平剛毅慷慨有大節
毎論天下安危則義形于色然與人交㳺開心見誠坦
然無間阻至於義所不直無少假借雖親之者以此而
忌之者亦以此惟帝察其至誠任以心膂公亦以為不
世之遇知無不言毎遇急難勇氣奮發計畫立就外人
莫能測其機累贊帝成大功帝嘗臨朝稱之公輙逡廵
不敢當家居惟飲酒奕棋未嘗自言其功毎天象有大
變則累日不樂凡公以天下蒼生休戚為憂喜者即此
可知矣帝天威嚴重惟公抗言直議不以利害怵其中
帝亦甚禮公常稱為老先生而不名又曰吾子房也廷
臣或有過失得譴者公宻為救解而免其人或知而詣
公謝者則拒不納其人不知亦未嘗為人言也其居鄉
里守禮義尚節儉多隂徳不以富貴驕人公初與同郡
葉公景淵胡公仲淵章公三益金華宋公景濓同出處
有通家之好至於居官任政則各行其志俱以功名顯
於世而公與宋公又以文章為當代首稱云伯生辱在
同郡預諸生列與公子璉仲璟相知最深今公薨而璉
没仲璟與璉之子廌請録公遺事因輯平昔所聞大畧
為行狀至於皇上知人之明倚注之重公之遭遇感激
以天下公議輔人主者觀綸綍之文考成效之績可見
矣其籌䇿帷幄有不能盡詳者亦不敢强質也洪武癸
亥孟春將仕郎秦府紀善同郡諸生黄伯生狀
　　　敕建誠意伯劉公祠堂記
帝復大寳之明年故開國翊運守正文臣資善大夫御
史中丞兼𢎞文舘學士太子賛善大夫護軍誠意伯劉
先生七世孫翰林五經博士禄自括蒼來朝且言曰先
臣基没垂八十年于兹故有祠堂燬弗克稱者乆之神
無棲止祀㒺攸享臣禄荷國厚恩叨守宗祧敢以為請
詔可其奏下禮部移所在有司營建祠堂如制於是浙
江布政司右布政使白圭處州府知府萬安青田縣縣
丞郭仲禮咸奉行唯謹僉謂舊祠幽僻用徙髙亢於神
為宜乃度地於宅之東南維吉方將有以規所需邑父
老聞之奔走相告曰先生嘗有大造於吾民也欣然相
與計田聚財輸于官得若干萬緡乃㳙吉辰徵工簡材
首隆寢堂翼以兩廡屏以三門齊戒有室庖湢有舎而
又飾以黝堊繚以周垣制度宏深規模軒敞神主攸奠
煥然光輝猗歟休哉告成於天順元年十二月之朔禄
詣闕謝恩畢退而屬䕫為之記竊惟先生之謨謀功業
載在國史著之翊運録昭若日星人皆知之無所庸喙
獨出處之節或者以嘗仕元為疑則不可不為先生白
其心也先生負豪傑之才當元之季以春秋之學登進
士第累仕累發其竒輙不合而去則先生非無意於用
世而世不能用遂歸隠括蒼山中以耕食為樂葢元氏
一遺民耳及王師下浙西搜羅人才先生堅卧不出亦
豈無所見耶既而呉漢角立東南中原割據如蜂蟻然
天下非元有矣先生之心誠不忍天下之棼棼也矧髙
皇帝握真符而定金陵先生固預占於十年之前矣於
是慨然以天下為己任束帛朝臨而夕起一見之頃首
陳天命有在髙皇帝敬而信之自謂吾之子房謀無不
用用無不效卒成天下大業厥功偉哉夫元運去矣為
元氏遺民猶遲遲不肯輕於他就及不得已必擇真主
自輔運籌决䇿取天下於羣雄之手非取於元氏也先
生於此葢亦審之熟矣昔伊尹五就桀不用退而耕於
有莘之野及遇成湯翻然起而成佐商之功聖賢所以
汲汲於斯世者豈有他哉誠以畏天命悲人窮不得已
而然也先生之心其即伊尹之心歟伊尹無愧於桀先
生無愧於元氏無愧於元氏則無愧於出處之節夫何
疑哉嗟夫自元失其鹿天下羣起而逐之民不聊生者
盖匪伊朝夕矣我髙皇帝一旦出而廓清之使天下復
見二帝三王之治真有功於天地萬世者也抑先生之
心殆有見於是哉由是言之比之伊尹功或過矣嗚呼
如先生者雖百世祀可也况祠堂乎是宜我皇上特埀
意於斯豈惟昭崇徳報功之禮又將興起其子孫俾得
以賢其賢而親其親可謂仁之至義之盡也歟䕫生也
晚忝與先生同浙水而髙山仰止之心為日乆矣敢書
此于麗牲之石以白先生之心後世欲知先生者尚有
考於斯資善大夫正治上卿禮部尚書嚴郡姚䕫譔
　　　勅賜翊運祀碑記
有曠世所無之大變則必有曠世所不可無之大功否
極而泰剥極而復此理也亦勢也世至元末而世變極
矣秦隋五代之暴且亂盖不若是甚也此我聖祖再
造乾坤之功所以跨唐軼宋逼漢髙而過之宰我曰以
予觀於夫子賢於堯舜逺矣若我聖祖之功豈非曠
萬古之所未見而天下後世所不可一日而無者哉
然天將降是亂於世必預為之生能弭是亂之人於
其先故伊摯不生於商而生於夏子房不生於漢而
生於韓皆亡國之英出而為興王之佐也用是在泰
則有上下之交在復則有朋來之助孔子稱管仲曰如
其仁如其仁夫管仲相桓所攘者不過一楚而已吾夫
子猶動色稱之况其有功於乾坤再造之世而親被其
賜者亦烏可得而忘之哉我聖祖之創興大業雖藉膂
力爪牙之士而謨謀帷幄指授羣帥則皆誠意伯劉公
之功葢天實授之而非偶然也是宜百世廟祀以享天
下之報夫何歴世既乆寖逺而堙至景泰間始有博士
之命為之立廟以祀𢎞治中尋以吏科給事中呉仕偉
之言録其九世孫瑜為處州衛世襲指揮使葢先是郡
人鄭以璋嘗有立廟之請詔下所司廵按分守等官實
奉行之至是瑜還監察御史邢公纓兵備副使林公廷
選張公賔首謁公廟復通道立坊扁曰翊運元勲之坊
於是廟制煥然一新乃命公八世孫養以鄭御史宣之
言來屬予記予惟公之豐功偉績實與天地相為始終
使生民之類不至糜爛泯沒而綱常倫理為之一振是
誠不可以異代而論也旗常金石在所必載信史正人
在所必録亦豈區區所得而賛之哉因繫之詞曰天生
至人兮輔我皇明天實假手兮亡國之英桀五就而不
售兮國用以傾故將大有為兮待文王而後興風塵閧
動兮六合靡寧乾旋坤轉兮四海廓清公神不死兮百
世如生在帝左右兮熏蒿愴悽於穆廟祀兮崇階兩楹
灑酒麗牲兮苾芬其馨仰瞻再拜兮我民之情神其不
爽兮來止來寧正徳改元春三月朔賜進士出身通議
大夫禮部右侍郎掌國子監事兼經筵通鑑纂要官前
南京國子祭酒翰林院侍講同修國史黄巖謝鐸撰
　　　祭誠意伯文　　　　　　呉公願撰
維洪武九年嵗次丙辰九月壬午朔越十六日丁酉承
事郎前工部員外郎劉彬承事郎水部主事兼呉相府
録事呉公願從仕郎前常州府武進縣丞趙嗣泰等謹
以牲醴致祭于故開國翊運守正文臣資善大夫前御
史中丞䕶軍誠意伯劉先生之靈曰維元政之失馭兮
豪傑奮其並興驅齊民使荷戈兮銷鋤犁以為兵勝負
迭其相乘兮弱之肉而強是食競侵略以僣竊兮紛盗
據乎南北塵滃滃而眯目兮燄炎炎而漲天計剽殺為
功庸兮孰黔首之汝憐翳穹蒼之念亂兮實挺生夫聖
明擐仁義為甲胄兮嬰忠信以為城江淮翕其景從兮
顧瞻金陵而是都豈有君而無臣兮疇啓予之雄圖惟
先生之壯志兮夙藴皇王之學鄙管樂而陋彧猛兮謂
伊吕之可作神諒兆於㡬先兮吾將察夫璿璣覩王氣
之攸屬兮知帝命之所歸虎嘯谷以生風兮雲出岫而
隨龍鬱子衷之耿耿兮舎聖人其焉從應聘命以効忠
兮驩契合於諾唯神籌祕計不可以言喻兮恒决勝於
千里彼偽漢之搶攘兮舳艫肆其横江陳我師於彭蠡
兮殪封豕於莊浪長驅直抵其巢穴兮循豫章而東之
蘄黄與鄂岳兮固風靡而無遺先聲讋兹兩浙兮復禽
張而繫方操破竹之形勢兮七閩惴其敢當聞西北鄙
之人兮曰奚為而後我征不庭而撫順兮不再鼓而俱
下雖天道之助佑兮亦將軍之用力也發蹤跡以指示
兮允先生之成績也皇錫爵以酬勞兮位次亞夫公侯
效子房之勇退兮願從赤松以遨逰胡二䜿之構患兮
動宸衷之憫惻帝曰卿其遄歸兮畀優㳺於禄食賜絲
綸以褒美兮示睿眷之不忘駕蒲輪以言旋兮桑梓賁
其寵光仁者必得其夀兮諒理數之可推謂隂隲之獲
報兮宜愈享於期頥泰山頽而梁木壊兮忽溘焉其云
亡不憖遺於一老兮使斯文之遽䘮古之人圖夫不朽
兮惟立功與立言建茂勲於開國兮况著述之必傳秉
二美而並載兮流芳藹於青史永鴻名於無斁兮亘萬
古其猶不死嗟鯫生之多幸兮望餘光之有年曩叨班
於朝著兮沐教載之嘉言承恩例以聮歸兮敢景行於
先哲佇同心之友朋兮敬瓣香之是爇登瘠牲于几爼
兮崇清酤之盈觴匪飲食之足尚兮庻至誠之馨香菊
采采而埀華兮露冷冷而凄其靈惝怳之不昧兮魂髣
髴而來思尚饗
　　　御製慰書賛(并序/)
我髙皇帝宸翰賜誠意伯劉公基者也公薨後十六年
仲子璟出以示臣伯衡竊惟公丁太夫人憂帝聞公欲
奔䘮於是作此慰留之葢不以一節之孝望公而望公
自任以天下之重也公忍不以天下之重自任顧處一
節之孝哉被㫖聳然不敢求去宜矣夫公負命世之材
本之以皇王之畧輔之以天人之學在勝國也年甫弱
冠已擢巍科然而低徊散地逾三十載及東南多故稍
見任用竟莫能行其志焉我皇龍興肇基帝業遂以耉
老為腹心之臣天也生元聖而遺之作配也方是時俊
乂如雲布列帷幄眷倚之重則屬之公豈偶然哉若公
所謂不可一日無者也而可使一日去左右哉公感激
遭遇殚其智慧矢其䇿畫上賛廟謨神筭曽不十年濟
一統之功成萬世之業固不負特逹之知帝登大寳論
其功班爵位次公侯傑然為開國宗臣推恩二代而太
夫人追封永嘉郡夫人報功之典抑亦至矣於戲豈非
千載之盛者乎敬拜手稽首賛曰煥乎雲漢之章藹如
天語之温略尊卑之分而形迹之不存篤上下之交而
元首股肱之為親䝉異眷而感厚恩且不難於殺身而
䘮元况於鞠躬竭慮附翼攀鱗建大業而集大勲乎於
皇聖神所以駕馭英雄而再造乾坤者雖非草茅所敢
與聞由此觀之亦惟虚已盡下以心感人而已矣一札
之頒見於劉氏之門求諸同時莫比倫可以勸羣臣可
以華子孫方之鏤金為劵詞林代言假手儒紳不猶玉
之於瑉然則敕書誠為希代之珍於戲休哉洪武二十
三年嵗次庚午夏四月戊戌將仕佐郎處州府儒學教
授臣眉山蘇伯衡謹賛
　　　送儒學副提舉劉公序
古之大有為於天下其抱負設施非庸流所能識也磻
溪之兆有莘之聘惟有道者盡之既而同心協徳應天
順人克造丕業是皆有以關世運係安危豈偶然而已
故有是君則有是臣有是臣則輔是君君不知是臣臣
終不為是君用也方其未用處木石友猿鶴猶擁腫一
夫耳既用之而功烈巍然為後世師法無他其抱負有
素而設施自異葢驗之於成蹟人猶未至察之於未形
誠不易知故知人自古所難今以器識斗筲而求之於
未形益難矣江浙儒學副提舉劉公伯温人知其賢而
未為盡知也抽經抉史作為文章考藝棘圍得人為盛
為士者知尊儒宗矣在江西政事沛然擿奸若神在薇
垣按律不移賛助為多為仕者知讓亷明矣在儒司恥
道不行移文决去勇退者知芥視軒冕矣是皆得之於
事為之末又烏足以知公之藴哉余遁跡林下無用於
世公不以卑鄙愛之重之毎頌少陵之詩謂余曰用為
羲和天道平用為水土地為厚孰能當之政夫子自道
也間嘗侍行省大臣左右僚屬咸在因論江左人物余
正色首以公對衆愕然既信且疑嗚呼使貪婪闒葺者
聞之未必不指為朋黨過稱而竊笑之矣雖然有卞氏
而知荆山之寳有九方臯而知千里之才天機所到不
獨湯文之識伊吕也蕭何拔韓信於諸將中劉豫州師
孔明於草廬何世之人曾蕭劉之不若也向非信之篤
而用之專則泜水之竒八伍之圖何由照耀後人况抱
負非止於二子者耶知不知用不用天也世運安危之
所關係也噫是固非庸流所能識也矣是固非庸流所
能識也矣至正十二年春三月望日西蜀趙天澤再拜贈
　
　
　
　
　
　
　
　
　
　
　
　
　誠意伯文集巻二十
