#+TITLE: 獨醉亭集-明-史謹
#+DATE: 2018-05-12 10:19:58
#+SOURCE: github.com/kanripo/KR4e0062 master de1311be                
欽定四庫全書　　　　集部六
　獨醉亭集　　　　　　别集類五(明/)
　　提要
　　　　(臣/)等謹案獨醉亭集三卷明史謹撰謹字公
　　　　謹崑山人洪武初以事謫居雲南後用薦為
　　　　應天府推官降補湘隂縣丞尋罷歸僑居金
　　　　陵以終是集盖謹所自編但以體分不題巻
　　　　數自武當八景以下九十三首則題曰遺稿
　　　　疑謹沒以後其後人掇拾晚年所作附於集
　　　　末然中有經人鮓甕詩謁黔寧王廟詩則皆
　　　　在謫雲南時又有雪酒為金粟公賦詩金粟
　　　　道人為顧阿瑛别號則元末明初之作亦在
　　　　其中殆襍採佚篇不復甄别觀所載題畫之
　　　　詩特多必丹青手跡一一録入矣今以原本
　　　　所有亦併存之與謹所自定諸詩共釐為三
　　　　巻其詩不涉元季縟靡之習亦不涉宋季酸
　　　　腐之調平正通達而神采自然髙秀在明初
　　　　可自為一家偶桓選乾坤清氣集號為精鑒
　　　　其論詩多否少可而此集有送桓詩及題桓
　　　　家攬勝樓詩二人契分頗深則謹之詩格可
　　　　見矣乾隆四十三年九月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　獨醉亭集巻上
　　　　　　　　　　　　　明　史謹　撰
　　五言古詩
　　　遊吳氏耕樂軒
延陵有一士卜壤螺山陬松蘿䕃層軒桑麻被崇邱忻
然遂棲息焉用營莵裘朝耕隴頭雲暮飯欄中牛心曠
市朝逺地偏松菊幽良時恒見招探玩成久留我非荷
蓧羣子焉沮溺流青雲一蹭蹬虞坂淹驊騮眷兹以爲
托所貴良無憂
　　　登仲宣樓
我來自東吳萬里赴西蜀道經江陵縣故舊延我宿置
酒城南樓慇懃慰飄泊仲宣不可招景昇恒寂寞憑髙
啟煩襟原野聊縱目前程既修阻後㑹安可卜少長各
盡歡盃行敢辭速彼此曠達士焉能受羈束浩歌發清
商涼飊振林木矯首望中原青雲猶漠漠安得羽翼齊
飛翔接鴻鵠
　　　遊郭氏隱居
結廬面青山藩籬帯林莽悠然逺塵境吟玩恣心賞嘉
樹䕃芳池𤣥蟬發清響遂兹平生懐豈在軒楹敞榴紅
映扉吐苔緑縁堦上嗟我行路人適來解塵鞅取君鳴
琴彈聊慰烟霞想
　　　髙唐驛
久客厭舟居衝寒步沙磧披榛得微路偶值髙唐驛忩
前十二峰峨峨倚天碧其左連荆衡其右控梁益宋玉
不可招陽臺渺無迹驛樓枕其下𢎞敞冠斯邑驛宰吾
故人相逢話疇昔􁬸我向茅茨問我今何適慷慨具殽
酒侯鯖雜梨栗情真覺易醉出門衆山夕猿鳥互哀鳴
松風亦蕭瑟雖云志四方還洒楊朱泣
　　　摩尼嶺
昔聞摩尼嶺今次摩尼驛自分天地來險障西南域山
高日色冷悲風慘松栢人烟渺何處我心恒戚戚空畏
豺虎飱行人自相食吁嗟㣲命存苦被瘴癘襲生者含
瘡痍死者委荆棘骨肉不相保棄擲如瓦礫眷兹飄零
際沈痛迫胸臆去家日已逺前程杳難極蔽體無完衣
充腸但梨栗徘徊秋風前倚劒三歎息
　　　下馬坡
危峰戴孤驛㣲路掛絶頂蕭蕭林影交慘慘日色㝠經
過必下馬同行不堪並雖云有騏驥徤步何由騁俯首
視平川落落深如穽顧兹間闗際豈不念鄉井少憩嘉
木隂神魂覺蘇醒松風蕭瑟來吹我衣裳冷緬想青雲
衢黙黙徒延哽
　　　夏日睡起
清夏晝方永齋居寡紛縈髙樹落圓隂好鳥流逺聲對
此孰云遣睡恬惬中情非效宰予寢自得莊周靈適與
幽獨㑹栩栩夢友生正叙契濶言覺來邈無憑處世固
如此慎勿勞吾形
　　　過黒松塹
盤盤萬松塹山勢如井陘連峰枕其外險阻由天成層
隂蔽長空日影寒易傾悲風四邊起猿鳥相哀鳴我從
中國來至此心魂驚骨肉雖在眼相看共吞聲慚爲阮
生慟努力趣前程西南露天光喜若辭幽冥穿雲摘橡
栗逺趂狙公行辛酸不忍棄所賴全吾生俯首視大荒
山要值郵亭隔林見酒家百錢沽一升價髙亦不辭吾
將慰飄零
　　七言古詩
　　　宿山家
落葉飄紅覆茅屋嘵步層岡縱吟目前山後山相倚伏
東村西塢皆樵牧童穉長閑税粮足身無羈絆如野鹿
白頭老翁過淳朴邀我松隂具醽醁盤中之殽但黄獨
自云僻處非城郭勸我加飱當粱肉物雖傷廉情匪薄
醉來欲卧無茵褥夢繞烟蘿枕雲宿
　　　九江周廣文松隱軒
濂溪雲孫號松隱平生愛松不愛窘一軒深構萬松間
掌管林泉事幽屏常嗔稚子問生涯每接山翁醉吟詠
老鶴梳翎立故巢閑雲不雨棲髙頂昔年約我爲比隣
青袍尚被烟霞身今日經過縱談笑坐我石磴如巢雲濤
響應疑九江濶勢高不見廬山尊乃知梁棟在郊藪未入
廊廟隨荆榛忽辱髙情慰懷抱日暮開筵面芳草東風
吹雨過林梢一片徂徠碧雲繞
　　　卧遊軒爲曽日章賦
先生足迹半天下行髙翻覺交逰寡萬里相逢滇海濱
華髮蕭蕭不盈把築室螺峰遍卧遊眼㡳榮枯塞翁馬
長松夾道青摩空松下偃息羲皇同一時復起(原闕/)
　　　雲南
城南雙塔髙嵯峨城北千山如湧波隔斷中原萬餘里
耳邊無處聞絃歌我來正值兵戈後厭聽邊聲出刁斗
壯士沈雄細栁營豈效棘門空赳赳金戈鐵馬擁雲霧
顧爾羣兇如培塿軍中大將漢武侯氣吐虹霓横素秋
七擒七縱平其酋殺氣慘淡空中收羣氓趂虛出方物
蒟醬莋馬隨氂牛蠻語侏離若禽鳥笑聽華言不諳曉
縱横跋扈無尊卑翻覺王臣眼中小囘首令人憶中國
拔劍髙歌倚天立碧雞蒼蒼元氣濕梁王宫殿爲荆棘
鷓鴣朝鳴狐夜集金滿床頭總何益不如一醉杏花村
濯足昆明看山色
　　　觀出獵
滇陽地濶平如掌銀漢無雲氣清朗五陵公子獵秋風
快馬踏沙蹄不響三千徤兒意氣同手撚羽箭腰懸弓
殺聲日暮動南極逺近一過山林空良犬争馳疾於電
狡兔嗚呼命如線蒼鷹脫鞲雲際來擊落鴐鵝翅爲劍
旌旗翩翩晚明滅黄塵漲天笳鼔咽青兕𤣥熊馬上䭾
争還喜似成功捷山河混一昇平乆此樂何須印如斗
視我區區草莽臣壯心不在諸公後
　　　搗衣曲
西風落梧桐涼透紗忩裏無限玉闗情暗逐風聲起梧
桐落盡芙蓉衰含愁强整邊城衣妾心如絲爲君理頭
緒雖多終自持篋笥紛紛出素帛染紫翻紅費顔色雙
杵搗砧空外鳴聲聲盡是閨中力火燃金斗熨貼平紉
針補綴對短檠自把腰身試寛窄恐君不稱平生情妾
心用盡君應識願君著時須愛惜
　　　畫馬歌
房公平生愛揮洒醉掃驊騮動朝野致使無心入神妙
聲名不在韓曹下復爲何人冩此圖意態深穩皆良駒
奚官森列不敢騎仗退畏脱黄金羈青騘衮塵赤驃嘶
落花繽紛滿大堤後來八疋亦殊相可與八駿争驅馳
天上人間遺筆迹華山之陽若雲集鳳膺龍眷總相似
苜蓿連天暮雲碧
　　　送張子宜赴京
樂圃先生我鄉里天外相逢官濟濟闕下公卿半老儒
朝朝待漏金門裏君獨胡爲入瘴烟王事賢勞同一體
渥洼神駒暫挫辱蒿萊槁死終爲恥孔明固棄南陽居
謝傅亦作東山起馮唐仕漢經兩朝有才不用空老矣
人生濟遇自有時莫歎沈淪百僚底今朝重著祖生鞭
直上鵬程萬餘里匹馬寒嘶劍閣風斷雲時送巫山雨
豈無詞賦擬髙唐長劍還須向天倚東望蓬萊縹緲間
龍樓鳳閣參差峙翰林耆舊皆名公相見論心盡終始
此時問我煩致申毋惜安緘寄雙鯉
　　　東郊行
君不見昆明池東一片土半是桑麻半陵墓華屋山邱
今古人長夜漫漫終不寤殘魂零落無所依白草黄沙
共朝暮鄉闗近者憑誰訴逺者多年未聞訃可憐白骨
陷重泉親老兒單豈能顧隂風慘慘集烏鳶落日蕭蕭
走狐兔斷碑無文牛礪角野燒穿林烟結霧應笑人生
不識察黄金愈多心愈慕百年到底將如何貴賤皆爲
草頭露
　　　遊清涼寺分得已字韻
梵王樓閣西山裏滿目嵐光翠如洗一塵不動晝冥冥
萬壑松聲座中起逺公方丈居上頭仲舒先生邀我遊
置酒張筵縱談笑聽得河漢西南流醉倚䦨干望南北
風景晴來自春色蓬萊蒼蒼元氣濕五色雲髙蔽南極
王母桃花雲際開看花亦有𤣥都客予今忝作烟霞侣
一卧林泉幾寒暑今朝㑹合須盡歡有酒重傾醉當止
屈平不飲徒爲耳李白劉伶在何許但見長江天際來
萬古茫茫流不已
　　　聽琴
髙堂流月明萬籟不到耳座中有客元龍孫爲我焚香
彈緑綺初調春鳥鳴宛轉似得春風情再弄秋風起離
鴻聲斷衡陽渚師孔雖云亡君今得其㫖須臾忽變風
雨來飛湍急瀨争喧豗又變文姬胡笳拍中語離車出
闗聲繞指移宫換羽恨綿綿盡在君臣數絃裏猗蘭久
不操大雅乆不聞請君爲我拂拭彈南薫使我一聽清
心魂落花飛絮春紛紛
　　　江雨軒
江雲慘淡江樹黒殷殷雷聲震蛟室老龍怒挾風雨來
恍若驪珠散空碧已知涼氣入桃笙不覺秋聲起蘆荻
漁艇縱横木葉飛雪山巃嵸銀濤立黿鼉出没吼烟霧
鴻雁離披立沙磧軒中美人驚夢囘畫思詩情滿胸臆
欲賦陽臺朝暮情當用子美春秋筆須㬰風定雨乍息
自倚闌干觀八極江南江北若混沌金山焦山如水黒
米老難移書畫船志和不㺯烟波笛我尋酒伴扣柴門
落紅滿地無行迹
　　　雲潛
君不見金華山中牧羊子踪迹何曽到城市一身深隱
萬重雲天地爲家任生死朝飱九節蒲暮採五粒松或
招安期生乗雲訪壺公道逢赤松子翩翩來九峰醉拂
松花卧松影白雲爲衾石爲枕恍疑身在水晶宫夢斷
瑶臺不知冷結廬白雲裏逍遥白雲中嚥漱元氣呼吸
清風與道翺翔變化無窮吁嗟黄公不可從鍾鼎山林
各天性我欲獻賦蓬萊宫
　　　白帝城
孤城嶄巖枕魚復四面皆山少平陸白鹽赤甲近相峙
下控荆蠻上巴蜀赤符天子中興時乃是公孫子陽築
躍馬成都僭稱帝隗囂雖附非心服囘首英雄草頭露
城下瞿塘險如故孔明八陣尚依然千載猶疑鬼神䕶
經過半是南遷客躡磴捫蘿覽陳迹不知何處是陽䑓
一片寒烟鎖荆棘落日空聞野猿嘯況乃無家百憂集
速宜沽酒向城沽醉倚江樓看山色
　　　登岳陽樓
翼翼飛樓枕沙磧倒影滄波壓蛟室百尺雕闌接斗牛
倚闌人在空中立隔岸君山翠如洗軒皇舊迹空蘭芷
古木長含謝豹聲斷雲時送陽臺雨樓前風景渾如昔
兔走烏飛換朝夕欲倩城南老樹精喚起囘仙吹鐵笛
百年過眼如蜉蝣不用長懐天下憂呼童沽酒下船去
明日再登黄鶴樓
　　　鸚鵡洲阻風
南風乍休北風起船頭浪花洒船尾夢斷瑶䑓雪滿衾
不知身在黄蘆渚自起推篷望南北波浪蹴天雲墨色
汀鷺沙鷗四散飛飢腸何處求鮮食却怪扁舟兩漁叟
輕忽風波重餬口身委蛟龍悔已遲得魚竟不思囘首
洲上人家晝掩扄老樹怒挾秋濤聲禰生之骨已化土
千載空遺鸚鵡名
　　　林岫軒(為張賓睗賦/)
泖湖之南季鷹宅林際參差數峰碧一塵不到晝冥冥
萬壑松聲洒虛壁座中賓客多老蒼談笑怒詈皆文章
興來脫帽如羲皇緑酒倒㵼崐崙觴聽君髙歌爲君飲
不管烏兔空中忙醉捲湘簾對山坐落葉無聲滿身墮
囘看天際鶴雙歸衝散松頭雲數朶君今自是仙中人
緑玉拄杖蓮花巾朝遊蒼梧暮雲門以神爲馬尻爲輪
歸來攜書謁紫宸命掌國賦安黎民誰知邂逅長安道
我貌君容各衰老何年問字來軒中共拂烟霞拾瑶
草
　　　松雪軒
九龍山髙倚天碧萬箇長松各千尺蔣詡巢雲居上頭
我來須用登山屐長鑱卧苔劚苓罷北風怒號雲墨色
頃刻瑶花捲地來敝裘不禁寒氣襲松間琢白聲摩空
彷彿置我瓊林中虬枝難辨䕶巢鶴鳩杖或遇尋梅翁
知君從此號松雪興趣頗類吳興公呼童禦寒列尊俎
松雪交輝映忩户笑談渾在水晶宫賦詠惟誇少陵父
醉折松枝掃松雪石鼎烹茶待明月松風忽起雪凌亂
畫思詩情總竒絶爲君冩作雙清圖掛向髙堂奪炎熱
　　　陪景章諸公遊城南蘭若
鍾山之南山上頭蘭若倚空金碧浮一丈斑簾捲秋色
白雲似水簷前流座中之人五雲吏醉賦登樓立雲際
筆驚風雨落蠻箋字走龍蛇出天意聲名自此輕元白
賦罷髙歌鬼神泣落葉無聲捲地來石䦨干外西風急
　　　王孟端古木圖
九龍山人畫枯木老氣峥嶸壓山岳囘枝屈鐵苔蘚交
白日清風動林壑老夫愛此凌雲勢豈獨堪為廟廊具
秋來用汝作靈槎我欲乗之上天去
　　　題花下乳犬圖
一犬吠一犬黙項帶金鈴背花立宋㹱韓盧世難得二
犬英姿亦無匹他年見汝獵平原狡兔妖狐定無迹
　　　題栁塘雙鷺圖
緑楊堤畔寒塘側雙鷺窺魚水邊立爾心在魚魚未知
爾網潛張爾焉識蘆葦蕭蕭葉半枯此身還若在江湖
如何只作鳬鷖伴不向三山覔鳳雛
　　　金粟軒(佛書金粟如來即維摩詰也/)
三槐公子蘭亭族宅近青山帶林麓賸栽仙桂入雲髙
中構層軒扁金粟四面繁隂若環堵光風何異清虚府
天香時傍石闌飄老鶴常爲素鸞舞涼飊出樹秋滿身
金粟雨地鋪文茵已知香色總虚幻造化所致非由人
客來自把湘簾捲香露滴衣覺寒淺半世雖同蝶夢醒
一枝終占鼇頭選醉向花前玩明月月色天香兩竒絶
不識人間一㸃愁前身恐是維摩詰
　　　題雪山圖
憶昔登樓玩飛雪不在匡廬定吳越今年復上鳳凰臺
一色梨花遍岩穴興來不受仙人呼對此雪意親臨摹
半幅生綃不盈尺俄出萬里江山圖瓊林際天雲墨色
林下茅茨斷人跡渡口長閒訪戴舟隴頭不見尋梅客
寒泉落澗流無聲東山西山横素屏中有仙都接圓嶠
瓊樓玉宇髙峥嶸石徑縈迴帶瑶草(原闕/)
　　　　楓橋夜月行送友人張逢吉自金陵歸吳
　　　　省墓
石頭城西白鷺洲樓船朝發江雨收汀花岸草競春色
山鳥處處鳴鈎輈把酒看山下吳㑹東風吹花拂旌斾
長洲苑外見楓橋彷彿滄溟露鼇背夜倚䦨干玩明月
二十年來幾圓缺今夕重過一惘然月還如舊形容别
橋邊蕭蕭數株栁月掛梢頭夜方乆當時張繼已無聞
惟有華鯨月中吼東望先塋片雲隔九峰如劍參差碧
君今祭掃向雲深清夢還臨鳳池側
　　五言律詩
　　　遊清涼寺
冥色䕶樓臺隂雲晝未開始聞圓澤去復遇逺公來古
徑依山轉清猿向晚哀一塵無處著花雨遍蒼苔
　　　遊王羽士山房
落日半樓明琳宫事事清山横萬古色鶴帶九臯聲易
作神仙侣難忘父子情道人因識我未肯説長生
　　　九日吳羽士招飲
列坐古松根莓苔作錦茵共傾黄菊酒半是白頭人野
巴輕籠霧秋光不染塵興來同一醉何必正烏巾
　　　至武昌
幾年江海客一命寄孤舟乍到燃犀渚思登玩月樓山
川非故國風景入中秋安得如椽筆飄然賦逺遊
　　　荆州闗帝廟
華夏無雙士存亡鎮此州未涓龎德恨已中吕公謀古
徑松隂合雄刀殺氣收我來増感慨日暮更遲留
　　　西山精舍為文先生賦
憶造烟霞境如登吏隱亭捲簾千樹碧拄笏萬峰青磵
户蜂留蜜松巢鶴堕翎今朝銀漢上清夢繞柴扃
　　　雪山闗
樹杪路千盤山深白晝寒人行飛鳥上猿嘯暮雲端漸
覺吳門逺方知蜀道難瘦妻翻顧我一歩一長歎
　　　七星闗
萬里投南徼層闗度七星嶺雲和瘴黒木葉向冬青路
逺家難問愁多酒易醒相逢但樵牧何以慰飄零
　　　次趣上人病中韻
卧病維摩室驚聞兩月過故人方外少鄉思枕邊多古
竈燃松竹香烟出薜蘿興來聊賦詠清婉逼隂何
　　　飲陳氏幽居
落葉下蕭蕭幽居逺市朝偶成投轄飲不待致書招塞
雁衝寒過山雲傍檻飄此身何所似天地一漁樵
　　　題畫
風景似東吳山川過雨初人家多傍水稚子盡諳漁雁
唳白蘋渚帆開青草湖異鄉今見畫歸興起蓴鱸
　　　客中寒食
天地一身在頭顱五十過流年消壯志舊業寄烟波春
色花邊盡鶯聲栁外多無家拜先壠空有泪成河
　　　張飛廟
威名埀萬古勇力冠當時義釋巴東守身傾帳下兒荒
祠臨澗壑髙樹擁旌旗囘首三分國何人賦黍離
　　　黃牛廟
怪石欹髙岸荒祠接斷厓人烟兼鳥獸舟楫控江淮古
木如幢列羣峰似劍排雖云飄泊際還可試青鞋
　　　出巫峽
厯險下中流非同雪夜舟灘聲兩岸石楓葉萬家秋雲
雨襄王夢江山宋玉愁一時經數驛幾日到神州
　　　宿鼎湖
萬里東歸客今宵宿鼎湖野禽鳴渴旦隣境接蒼梧多
病閒詩侣長醒厭酒徒囘看天際月同我寸心孤
　　　遊山分得淵明杜甫次韻
吾思陶靖節寵辱未嘗驚有酒遂斟酌無心校死生歸
來三徑在老去一身輕囘首風塵際秋光似宦情
　　　又
少陵湖海士詩就鬼神驚去國同王粲憂時過賈生才
名山嶽重富貴羽毛輕此際無由見空含萬古情
　　　次袁外史病中韻
金門袁外史一病近如何藥裹闗心久霜華㸃鬢多喜
眠身尚怯斷飲氣傷和松下時行樂逢人强笑歌
　　　又
金門袁外史詩句逼隂何性癖交遊少心閒制作多硯
池分雨露丹鼎駐羲和稍待身無恙還來聽醉歌
　　　自述次文鼎韻
養拙住山林霜華兩鬢深已無軒冕志長抱歲寒心子
藉醫爲業予憑賦賣金近來無别事老病日侵尋
　　　渡江
解纜過江南呼童莫掛帆山花紅簇錦堤栁碧拖藍風
景雖堪畫吾曹也不凡投鞭與擊楫何必此時談
　　　送偶武孟(軒名江雨/)
昔向三山去今從二水過白頭爲客久青眼閲人多夜
月思江雨春衫製越羅相逢仍告别髙興在烟波
　　　挽沈大年
在世誰無死惟公實可憐兩喪猶未舉一疾竟長捐禍
福元相倚存亡亦付天新阡淮海北舊隱石城邊淚洒
延陵劍心摧子敬氊雲山含爽氣野樹黯秋烟壯筆遺
鸚鵡衷情托杜鵑丹房塵漠漠華表月娟娟幙府哀劉
表詞林失仲宣愁看行樂處芳草日芊芊
　
　
　
　
　
　
　
　
　
　
　獨醉亭集巻上
欽定四庫全書
　獨醉亭集巻中
　　　　　　　　　　　　明　史謹　撰
　　七言律詩
　　　蜀山道中
塞上秋光向晚多無邊勝槩入吟哦太行舊畏羊腸險
驛路今從鳥道過眼底故人無鮑叔軍中諸將有㢘頗
羇愁忽共雲烟集幾處猿聲出薜蘿
　　　宿洞庭廟
山勢如龍入洞庭仙人樓閣倚青冥鐘聲縹緲連三界
雲氣蒼茫護六丁蝴蝶夢囘山月曉鯉魚風起浪花腥
無因得受還丹術自把長鑱採茯苓
　　　寄題平仲微松雨軒
繞屋長松數里深樓船載雨憶登臨錢塘水濶吞鯨海
天目山髙冠虎林草色簾櫳烟淡淡秋聲樓閣翠沉沉
欲期剪韭思重到三十年來負此心
　　　冶城山對月
松露埀珠滴紫苔長空萬里絶纎埃未聞蕭史吹笙過
先見嫦娥送月來老鶴夢隨天籟醒野猿聲入楚雲哀
此時得會陶𢎞景共馭飊輪出九垓
　　　送陳光逺還清平
雁帶秋聲出寒雲荻花吹雪暗江濱去沽白下橋邊酒
來送清平衛裏人五兩風髙催畫鷁九溪山險入蒼旻
誰知腰下龍泉劍曽逐文淵洗瘴塵
　　　送布政李昌祺之廣西
逺别金臺向百蠻路經五嶺更千山要陪馬援題銅柱
肯學班超厭玉闗荔子枝頭鸚鵡緑桄榔葉底鷓鴣斑
定知此去爲霖雨清夢猶聨玉笋班
　　　覽勝樓為偶武孟賦
聞説君家青海頭山川勝處起層樓地連南極通三島
簾捲西風見十洲仙侣賦詩秋興濶鯨魚鼓鬛浪花浮
何時立我髙寒外醉拂銀河摘斗牛
　　　送屠先生
雲際重登檇李船紛紛離思滿山川十年為客雙蓬鬂
千里還家一舊氊南浦斜陽芳草色東風啼鳥落花天
烟霞故舊如相見毋惜登臨費酒錢
　　　送程原道
一劍東還舊路㣲寸心遥逐五雲飛只縁霄漢沾恩久
轉覺烟霞入夢稀蜀道猿聲隨去騎闗河秋色上征衣
懸知别後懐君處吟倚層樓送夕暉
　　　過揚州
長空開霽晚霞明篷底淮山隔岸青鴉散黒雲為陣勢
楓飄紅雨作秋聲蕃釐玉樹應無種東閣官梅尚有名
惆悵牧之招不得與誰同醉竹西亭
　　　禪舫為順上人賦
一室為舟絶五隂白雲如水繞䦨深暗超彼岸元非楫
静載真空即是心鉢吐龍光疑蜃氣風傳梵唄作潮音
我來只擬曺溪路笑指青山問寳林
　　　壽蔵為顧静趣賦
預尋一穴近西州松梓蒼蒼接素秋舉世有誰曽不死
此身於我復何憂穿林每設生前祭與客當從醉裏遊
多少學仙頭白士至今無處覔瀛洲
　　　瞻日軒
太乙扶輪碾碧空羲和隨駕馭蒼龍寸心永向同葵萼
一念難忘在聖躬暖射卿雲成五色髙升暘谷眩雙瞳
猶思侍立鵷行内花壓宫袍影萬重
　　　日晷為布政張紞賦
刻石為盤㫖趣深循環消息系分隂一彈指内成朝暮
十二時中換古今静遞青春囘禁栁暗移白髪上朝簪
陽城舊制今零落誰識周公苦用心
　　　題朱淑真斷腸集
兔絲引蔓倚蓬蒿縱得春風只共髙一旦死生雖有托
百年懐抱竟無聊新詩釋悶腸堪斷香骨埋泉恨未消
若比采鸞才更逸此身終得遇文簫
　　　萬松軒為楊宗彛賦
萬箇長松繞屋青倚䦨如在草𤣥亭秋聲出樹曉無迹
雲氣入簾風滿庭花脫故枝堪釀酒鶴眠髙頂自梳翎
他年許我相鄰住同把長鑱採茯苓
　　　過曲靖
曲靖猶傳漢古城城頭畫角帶邊聲夜郎東據山排㦸
蜀道西連樹擁旌射利邊氓誰畏死荷戈戍卒盡知耕
不堪下馬添惆悵落日烽烟幾處生
　　　題滕王閣圖
峥嶸飛閣枕江流每説重登已白頭萬里山河連上國
三王文賦動南州春風花影迷蝴蝶夜月龍光燭斗牛
憶上雕闌最髙處浦雲山雨不勝愁
　　　九日
萬里飄零十二秋不堪頻倚夕陽樓壯懐空擲班超筆
乆客誰憐季子裘瘴雨蠻烟朝暮景平蕪蔓草古今愁
酒酣欲盡登髙興强折黄花挿滿頭
　　　笻竹寺看山茶
老僧邀我看山茶葉底枝頭盡著花雪後園林張繡幄
雨餘顔色醉丹砂芙蓉寂寞空成恨芍藥風流豈足誇
來歳未知誰共賞金尊無酒更宜賖
　　　九日遊雲南太華寺
滇陽十載過重陽忘却登髙在異鄉紅葉山川多勝槩
金仙樓閣自凄涼逢僧盡是能詩客邀我同登選佛場
囘首故園天萬里劍峰處處割愁腸
　　　問湛上人病
一住烟霞歲月深老來無柰病魔侵不聞弟子傳三咒
自對維摩戲五禽天地為棺終有分死生如夢不闗心
扶藜强出禪房去欲掃松花力未禁
　　　煮雪軒為陶别駕賦
自掃氷花煮月團恨無佳客駐雕鞍香浮石鼎瓊瑶化
春入詩懐宇宙寛學士謾誇風味别將軍不放酒杯乾
庭前一白休烹盡宜與詩人醉後看
　　　蜀山圖為寗緫制畫并題
峭壁懸厓翠入天蠶叢開國已茫然錦江東去龍門險
劍閣西來鳥道懸丞相陣圖沙磧裏少陵詩興草堂前
分明舊日經行處似覺猿聲到耳邊
　　　武林秋色圖
憶曽駐馬立斜曛滿目清愁逺近分蔓草平蕪和靖宅
淡烟踈栁岳王墳湖光縹緲涵飛雁畫思蒼茫接斷雲
囘首君家天目下滿山紅葉正紛紛
　　　山居和茅山張外史韻
長松隂處蘚斑斑松下柴門晝不闗一片山光來鳥背
數聲漁唱隔溪灣洞天不雨雲常濕閬苑無書鶴自閒
憶訪茅君騎虎去紫簫吹月過前山
　　　贈吳羽士
風月情懐槁木形飄然無碍亦無生暫辭洞府來為客
不道丹臺已著名松下剪雲縫鶴氅花間滴露寫鵝經
夜深毎陟天壇去獨禮虚皇候五更
　　　題古木囘岩樓
踏遍諸方已倦遊螺峰佳處結層樓蒼厓翠壁相回互
野鶴孤雲自去留一枕松聲都作雨半簾山色正宜秋
我來頓悟三生夢不用尋師問石頭
　　　挽黄仲量
一冬卧病楚江邊忽跨青騾入紫烟舉世有誰曽不死
先生於我獨堪憐魂歸故國三千里身寄儒林五十年
今日吞聲向蘿屋不知清淚落寒氊
　　　到任席間呈府中僚友
六品初除入應天府中僚友盡英賢循良總出龔黄右
契合應居管鮑前愧我不才霑聖澤感君留意錫長筵
誰知萬里青田鶴得與鵷鸞會日邊
　　　御栁
暝接長門鎖鳳池青青總是向陽枝花飛閣道春雲度
隂轉宫廊淑景移黛色參差凝雨露翠條揺曵拂旌旗
一生只被東風惱不與人間贈别離
　　　早朝
迢迢紫陌動鳴珂不斷香風透越羅龍虎山川分曙早
鳳凰樓閣受春多鐘聲逺度青冥濶雲影髙移采仗過
自笑白蘋洲畔客偶陪鵷鷺浴恩波
　　　送鄒庶子使安南
曉承仙詔出龍墀萬里安南入馬蹄氣捲風雲隨使節
檄傳威信服雕題桄榔樹底蠻烟合銅鼓聲中越鳥啼
來歲還家惟劍在怕將薏苡作文犀
　　　奉天殿早朝
隔花初扣景陽鐘濟濟千官謁漢宫香動椒蘭浮仗外
身隨鵷鷺入班中采霞漸出瀛洲曙玉珮齊鳴上苑風
同祝君王千萬壽聲囘嵩祝接層空
　　　駕幸朝天宫次韻
鶴駕逺臨三島地從臣車馬動浮空衣沾花雨香猶濕
樂奏雲和日正中虎士豈無班定逺禮官還有叔孫通
白髪廣成蒙顧問幾時乗驥入崆峒
　　　送術士徐牧
書祕青囊㫖趣㣲偶從天外識丰儀命推大撓占星後
卦起羲皇立極時禍福由來相倚伏江湖何必歎驅馳
今朝復起東歸興别我山房乞贈詩
　　　送郭揮使之青州
西風獵獵捲雙旌路入青徐接杳㝠落日斷猿南北堠
淡烟踈栁短長亭匣中劍氣横秋白馬首山光接寒青
聞説先翁仙去逺至今聲譽重邊廷
　　　登醉仙樓
百尺䦨干接斷崖登臨忘却在天涯交情老去年年别
秋色晴來處處佳松鼔翠濤驚燕雀歌飄金縷落秦淮
座中有客多才思賦就登樓一悵懐
　　　送御史周叔冶重使西蜀
繡斧皇皇下九天循行重過錦城邊江流㵼碧龍門險
驛路横空鳥道懸頓使春光囘草木信知風力動山川
郡中此日豺狼盡騘馬還朝又隔年
　　　送立恒中上人
隻履初從日本來遊方逺到鳳凰臺誰知就裏三千界
不著人間半㸃埃白馬䭾經隨杖錫蒼龍卧鉢起風雷
今朝又謁諸天去花雨隨身出九垓
　　　和御醫張逢吉韻
霄漢程途任去留故山誰伴赤松遊百年行李雙龍劍
一代文章五鳯樓扈駕慣騎天廏馬在官難狎海門鷗
長安道上春風裏邂逅相看盡白頭
　　　題城南草堂
婁水茫茫帶逺郊水邊茅屋枕山㘭花隂鹿過苔留迹
谷口松寒鶴䕶巢白酒但謀同輩飲青雲應絶故人交
幾畨約我來看竹徑造柴門不用敲
　　　送月滄海之天界寺
手䇿笻枝出故鄉寳花隨處落天香老夫未奉徴賢詔
開士先登選佛場兩岸蟬聲紅葉樹半盂山菓赤松粮
懸知到日還思我吟倚層樓送夕陽
　　　朝散登樓
日髙齊散紫宸班鵷鷺成行栁下還邀我速過雙鳳闕
登樓同看六朝山勢蟠龍虎雲初浄樹飽風霜葉自殷
應笑白頭王記室每憑䦨檻憶鄉闗
　　　渡江
曉發龍江第一程諸公同濟似登瀛海門日上千峰出
桃葉波平一棹輕横鎖已沈王濬筏投鞭難阻謝𤣥兵
片時喜得東風便囘首鍾山隔鳳城
　　　送袁徐二真人之京次韻
並趨金馬出林臯鶴背參差逐鳳翺每遇安期同食棗
不知方朔慣偷桃簫聲夜度青㝠濶雲氣晨開紫殿髙
囘首故園歌舞地百年生死一鴻毛
　　　黄陵廟
寂寂荒祠俯洞庭隂隂黄竹鷓鴣聲重華不返千年駕
二女空含萬里情苔色蝸涎虚畫壁騷人遷客遍題名
無端注目蒼梧野落日愁雲幾處生
　　　屈原廟
江邊遺廟掩松筠簷際雲霞互吐吞地接武闗龍去逺
梟臨阿閣鳯難存湘蘭日老春風珮楚些誰招月夜魂
留得生前諸制作千年光焰燭乾坤
　　　九月一日過長沙
去歲今朝入大梁今秋今夕渡瀟湘乾坤萬里雙蓬鬂
烟雨孤舟一醉鄉子鵩賦成悲賈誼霜筠泪在憶娥皇
未知九日經何處贏得江湖説漫郎
　　　題長沙李芾廟
新築祠堂湘水邊春風臨眺總堪憐公身就死非徒耳
我輩題詩是偶然骨肉盡隨烟燼滅聲名猶共斗牛懸
宋家不是無良將自古興亡夲在天
　　　寓意
微雲斂雨天氣清松聲出樹秋泠泠牕户長含薜蘿色
溪流或帶蛟龍腥一官到手不可避萬事投我徒勞形
飄然曳杖出門去無數好山江上青
　　　秋日述懐次韻
萬木驚秋葉漸稀静探造化見𤣥機邵雍寳悟先天理
伯玉元知舊日非樹擁秣陵千障合雲閒蕭寺一僧歸
漢廷累下徴賢詔未許嚴陵老釣磯
　　　畣王賓旭縣宰次韻
我著烟簔釣海濱子還花縣謁慈親盈虧有數應同月
聚散無憑却類塵丹鳳樓前辭采仗紫騮馬上看青春
逢人莫問蘭亭事俛仰之間跡已陳
　　　澂江府(蛙上樹杪而鳴/)
山勢如屏四面遮人烟寥落静無譁草中罝兔暗埋網
船上打魚惟用义蠻女負薪花壓鬂瘴雲欲雨樹鳴蛙
府中官長皆耆舊幾度登臨並八車
　　　遊清涼寺次曹文彛韻
步入烟霞數里深路之絶頂到禪林天連蜀道山横翠
日射虞淵浪湧金心逺不聞花外鳥風來自響壁間琴
白頭子建詩先就坐向三生石上吟
　　　遊王羽士山房
句曲山中外史家清幽聊可試芒鞋爐燒翠竹烹春茗
槃飣黄精作午齋老鶴如童當户立羣峰似劍隔江排
此中自有長生路不學劉伶死便埋
　　　至潁州
逺自長沙至潁州山川寥落倦登樓將軍昔慕馮陽夏
(音/賈)太守今逢郭細侯雁陣低空梁苑暮荻花飛雪野塘
秋明朝行李河南去弔古先從艮嶽遊
　　　挽鄭母崔氏
身寄閨房七十年偶嬰斯疾竟長捐羅幃空掩梧桐月
泉室寒封薜荔烟黄鵠有歌傳死後采鸞窺鏡憶生前
束芻未及升堂置目斷湖山一惘然
　　　江上阻風
雪浪排空接海門孤舟三日阻龍津曹瞞曽堕周郎計
王𨗳難遮庾亮塵鷗散白雲沈逺浦花飛紅雨送殘春
篙師整纜候明發仍謁荒祠問鬼神
　　　題蘭軒舊隱
軒以蘭名趣自髙光風九畹在庭臯結鄰蕭艾傷尼父
紉佩沅湘憶楚騷三逕有花司晚節一生無夢妒凡桃
憑䦨每挹清芬處還想先翁結構勞
　　　送瓚上人住草堂寺
一片烟霞鎖萬松周顒故宅此山中鄉時冠蓋俱陳迹
今日樓臺是梵宫鍾阜過雲生濕翠寳花飛雨落晴空
白頭開士今來住盡喜名山得逺公
　　　峽中和裴日英韻
酒酣聊復岸烏紗影堕船忩見落花雪浪堆中經萬里
野猿聲裏過三巴相劉諸葛非凡器帝蜀公孫是井蛙
我向百蠻君入楚片時分手各天涯
　　　送鄭雍言歸越省墓
親𦵏寧波隔片雲君居白下近金門死生異路同天壤
詩禮傳家有子孫歸鶴自鳴華表月穹碑半蝕紫苔痕
今朝去設墦間祭宿草平蕪一斷魂
　　　題迎慈堂巻
家住鄞城近海陬忽驚風雨命如漚母投淮甸三千里
子落蠻烟二十秋别後死生無處問心中哀痛幾時休
今朝喜遇鍾山下塵暗荆釵雪滿頭
　　　過沈大年故居
茅齋寂寂鎖寒烟今日經過一惘然霜葉飄丹侵甕牖
雨苔添緑上堦磚遊鳴江左詞林内身葬淮南桂樹邊
轉首百年成夢幻謫仙宜向酒家眠
　　　題覽翠樓
竹裏髙軒對冶城望中渾似醉翁亭雲連松檜參差碧
山接秦淮逺近青野菓餉猿還抱子渚蒲留鶴自梳翎
客來每共鈎簾坐滿目嵐光酒半醒
　　　重遊清涼寺
十年不到此禪林乗興重遊雪滿簪路上翠微知日近
鳥啼烟樹覺春深逺公偏愛能詩客陶令元無結社心
醉倚闌干縱吟目不知清氣滿胸襟
　　　秋日冩懐次韻
黄鶴磯頭放棹歸野人送酒蠏初肥坐臨白鳥宜髙酌
夢斷青雲已倦飛橘柚山林秋色老江湖耆舊曉星稀
此時最憶平松雨何處長吟送夕暉
一春為客向秋歸紫蟹黄柑處處肥野水難容鷗獨占
長空不礙鶴髙飛樹頭嵐氣晴猶滴郭外人烟逺更稀
囘首澄江浄如練至今猶憶謝𤣥暉
　　　送行上人住寒山寺
曉帯慈雲下九天寒山寺裏去談𤣥㸃頭或悟岩前石
咒水還開鉢底蓮滿目江山非故國隨身宫殿隔人烟
經過未必無張繼吟聽鐘聲落夜船
　　　壽述夫次韻
置身岩壑養修齡大器終須待晚成學繼紫陽傳二子
席懸綘帳坐三經螺杯獻酒逢華誕鶴髪同筵叙舊情
歌罷鹿鳴微醉後碧桃花外月初生
石比心腸鶴比齡内丹養就外丹成三偷桃子憐方朔
重識麻姑許蔡經細雨落花寒食節平蕪蔓草異鄉情
明年此日重相慶只恐青雲足下生
　　　寄袁外史
黄金散盡鬂雙皤醉倚東風强笑歌詩酒光隂應有限
江湖耆舊已無多春囘藥草庭交翠暝入窗紗竹滿坡
此際深懐袁外史青牛何日到烟蘿
　　　獨步
鶴髪埀肩懶著巾晚涼獨步楚江濱一帆暝色鷗邊雨
數尺笻枝物外身習巧未逢醫拙手聞歌先識採蓮人
笑看斥鷃飛翔去樂處蒿萊别有春
　　　遊天界寺
行隨山色向招提林壑清幽待賦詩地暖漸生眠鹿草
松枯欲折挂猨枝學飛乳燕還巢速趺坐髙僧出定遲
笑我白頭車馬客座中無酒却攢眉
　　　寄静學蔣院判次韻
白髪相如興欲飄毫端才氣接神飊丹心捧日朝臨殿
玉珮穿花午散朝為伴但知龍劍在看山未惜馬蹄遥
醉來或坐溪邊石喚取東坡貯月瓢
紅葉紛紛檻外飄忽驚庭樹起商飊貂裘季子懐鄉國
鶴髪文翁老漢朝衣帶卿雲三島近夢囘賓館一身遥
何時拂袖南歸日共醉安期海上瓢
　　　寄滁州陳太守
名重江湖厯事多醉翁亭下駐鳴珂一書不負兒童約
五袴重聞父老歌目斷華山頻入夢心同淮水浄無波
他年報政趨金馬驛路争看皂蓋過
　　　題滁州袁先生清輝堂
高堂迢遞水雲邊夢斷繁華覺地偏烟草一川飛白鷺
溪山萬疊擁青蓮嵐光翠滴林梢雨爽氣晴添石竇泉
我欲登臨來借榻為君重賦卜居篇
　　　暮春述懐次韻
為客金陵二十年愁來況近落花天隂雲帶雨連山脊
濕氣成嵐滴樹顛鄰屋有聲敲石火野禽無語避茶烟
此時若遇孫陽顧雖服鹽車不受鞭
未到飛熊應兆年身無根蔕摠由天陶潛為設生前祭
張旭何妨醉後顛明月梅花千樹雪東風楊栁萬條烟
近嬰疴癢何曽説恐犯麻姑袖裏鞭
老去行春憶少年落花門巷子規天髙陽有路尋山簡
蘭若無人識大顛敝服懸鶉存舊賜御香盈袖隱爐烟
歸來借得支公馬瘦骨如山不忍鞭
　　　過胡汝器墓
新營廬墓近西州下馬來為半日留雙鵲有靈巢棟宇
九泉無路絶交游溪流緑漲桃花雨山色青含謝豹愁
惆悵英魂招不得白頭清淚洒松楸
　　　題逺歸圖
疋馬嘶寒曉渡江無邊秋色樹蒼蒼三千歸路雁為伴
七十餘年親在堂行李但懸歐冶劍征衣猶帶薊門霜
雖經險阻何曽説男子從來志四方
　　　謝郭舍人贈斑竹杖
感君贈我碧琅玕尺度齊眉諒不慳鄉日曽沾妃子淚
至今猶帶鷓鴣斑清晨琢句花邊倚瘦影拖雲月下還
從此不憂歧路險天台廬阜任躋攀
　　　謝郭舍人贈蠟梅
郭相名園近上林蠟梅開遍搃如金花含正氣氷霜怯
色占中央雨露深枝上逺疑黄蝶綴鬂邊惟稱玉人簮
折來為乏瓊琚報聊托微言表寸心
　　　遊清涼寺
翠微深處梵王宫四壁嵐光雨後濃陶令無官宜入社
鳥窠有道愛巢松天花時著庭前檜雲氣長隨鉢底龍
倚遍闌干歸路晚隔花聞扣蔣陵鐘
　　　寄助教史九韶(宋孝宗書丹桂堂三字賜史洁/)
君卧湘江已十年我今猶住五雲邊溧陽分泒元同譜
行李隨身各舊氊松下長留看院鶴客邊誰送買山錢
隆興宸翰須珍重夜夜奎光燭九天
老氣如雲不受羈挈家遥向五湖西青蒲尚憶先翁諫
丹桂難忘御手題海國音書無雁寄烟蘿門巷有猿啼
明朝理棹來相訪應把瀟湘作剡溪
　　　寄王東白次韻
東望三茅歸興濃羅衣元不受霜風放歌空谷長騎虎
濯足秋潭不避龍爐裏有丹雙鬂緑日邊栽杏萬株紅
幾畨採藥雲深去白鶴看家似玉童
　　　韓信廟
長空鳥盡將軍死無復中原入馬蹄身向九泉還屬漢
功超諸將合封齊荒涼古廟惟松栢咫尺長陵又鹿麋
此日深憐蕭相國竟無一語到金閨
　　　人日過石頭城
今歳喜逢人日晴老夫乗興出郊行孤雲作伴隨藜杖
一路看山到石城烟草暗埋周顗恨荒村猶負莫愁名
蜀州刺史今何在無復題詩慰客情
　　　送范生歸吳兼柬張以道
江頭楊栁翠如烟逺客歸登栁下船桃葉波平千嶂曉
鯉魚風起一㠶懸鄉闗近海皆名郡禾黍盈疇盡義田
聞説秋來鱸正美白頭張翰許同筵
　　　耕讀為朱坦翁賦
隴上開雲學治生桑麻繞屋帶書聲漢廷已自聞諸葛
遼海無人識管寧牛背雨晴山萬疊螢忩月冷夜三更
今朝得意趨金馬萬里雲霄緩轡行
　　　題雲軒
一室蕭然近翠微白雲為伴日相怡無心舒巻常依榻
有客登臨合賦詩冷䕶青松迷鶴夢輕隨白鳥渡鵝池
春來每􁦵䦨干立落盡楊花總不知
　　　答殷尚質次韻
聞説先生事廣成相逢猶未解塵纓平蕪蔓草天涯路
流水行雲物外情鳩杖待看他日賜雞壇不負舊時盟
顧余亦是瀛洲客命落人間一羽輕
　　　題松石軒
青松為友石為鄰石上哦詩不厭頻避雨昔曽來帝子
化羊何處覔仙人一林雲氣藏龍虎四壁風聲走鬼神
採得茯苓還共煮肯教雙鬢白如銀
　　　贈相士
雙瞳為鑑鬢蕭蕭朝野尋常閲俊髦已許唐生知蔡澤
却慚延賞慢韋臯夢依苕霅東吳近名動江湖北斗髙
前日到山䝉下顧喜余垂老脱青袍
　　　述懷次金文鼎韻
鶴髪無多懶著冠松間倚杖立春寒花飄金粉香猶濕
露滴蘿衣翠不乾鄉信有時重疊寄古方因病再三看
近來屢㑹髙陽客盡説山翁酒量寛
昔年曽著進賢冠燕寢凝香畫㦸寒新製朝衫雲錦合
舊題歌扇墨花乾上林日暖聽鶯轉建業山髙立馬看
却羨侯門老賔客一生懐抱五湖寛
　　　曉出金陵懐朝中諸友
曉出金門下九霄路經桃葉向三苗雲拖雁影沉江樹
馬帶雞聲過野橋離思暗生紅蓼岸故人多在紫宸朝
此行又是三年别誰念風霜襲敝貂
　　　覽秀樓
百尺飛樓萬仞山吟邊終日捲簾看殘霞擁樹作秋色
空翠襲衣生暮寒况遇茅君為地主合教𢎞景掛朝冠
何時動我登臨興來倚西風十二闌
　　　青溪道中
路接秦淮燕尾分落花飛絮晝紛紛麗華妖血埋春草
卞相忠魂貫夜雲塔聳長干當馬見鳥鳴摶黍隔溪聞
還經謝傅歌遊地古木蕭蕭掛夕曛
　　　過岳州
昔年為客住山阿今日之官馬上過一路香風飄桂子
半湖落日送漁歌擘藏老樹純陽識胸伏竒兵小范多
囘首忽思鶴鳳侣松聲蕭瑟響鳴珂
　　　登樓晚眺次韻
並馬登臨望九畿層樓髙處與天齊六朝勝槩遺江左
三峽雲山接瀼西縱飲緑醅寒力勁醉歌金縷夕陽低
明朝何處重攜手黄四娘家花滿蹊
層樓髙處望京畿異服殊音職貢齊白象來經銅柱北
紫駞生係玉闗西花含露萼知春淺雲度風林覺樹低
囘首謝安歌舞地空遺蔓草接荒蹊
　　　謝郭公子送桂花佳茗
鳳團髙潔桂香清逺辱深情寄野亭螢案晝分金粟影
竹爐夜響翠濤聲小山有賦縁招隱陸羽無官合著經
多少紅塵遊冶客結鄰蕭艾日沉㝠
　　　送金文鼎
秦淮江上石城西愁見征帆掛夕暉君向金臺應有托
我居白下欲誰依山囘古色雲初浄樹攪離情葉半稀
同是青田未歸鶴豈知今日又分飛
　　　挽景文偉
絶域歸來幾萬程偶嬰斯疾卧延平青騾忽報蓉城去
白鶴空依蕙帳鳴驛路斷雲隨旅櫬闗河落日照銘旌
今朝歸葬吳山側淚洒雞壇憶舊盟
　　　題包節婦巻
夫𦵏泉臺繼舅姑淚珠流石眼應枯心存節孝鬼神識
月照簾幃形影孤罷舞青鸞長掩鏡停歌黄鵠為聞烏
詩成使我添惆悵颯颯悲風響翠梧
　　　送朱生囘廣陵(分得僧字韻/)
路出金陵向廣陵北風吹鬢曉寒増江山自慣供吟眺
鷗鷺何曽管廢興汀畔繫舟紅葉樹水邊歸寺白頭僧
到家未欲歌招隱應待虞廷玉帛徴
　　　戱贈劉公子
我掛朝冠事逺遊君居建業近瀛洲朱顔不作麒麟楦
白日都消燕子樓雲鎖澗松迷鶴睡雨添春水帶花流
今朝已息天台念仙籍無人肯見收
　　　題滄浪清玩亭
滄浪亭子萬松西路繞汀沙接翠微向屬巢由為地主
至今泉石有光輝公餘拄笏聞猿嘯日暮鈎簾看鶴歸
多少白頭名利客經過猶未解征衣
　　　送魏御史
北上金臺去路遥車輪齊動馬蕭蕭霜飛豹尾威嚴肅
山接烏桓影動揺執簡夜看青塞月入班朝侍紫宸朝
想囘江左觀風處攬轡重過白下橋
　　　賦氷中㙮影
帝堯仁德被江湖氷結禎祥似畫圖雲母屏中藏世界
水晶宫裏見浮屠黄金作範終難鑄白璧如山孰敢沽
多少蒼生共瞻仰聲囘銀漢動山呼
　　　冬至
異鄉冬至又今朝囘首家山入夢遥漸喜一陽從地復
却憐羣沴逐氷消梅含露蕊知迎臘栁拂宫袍憶俟朝
多少故人承宴賞五雲堆裏聽簫韶
　　　送友分得采石夜月
蛾眉亭外月初髙采石江頭夜泬寥萬頃金波迷宿鷺
數聲鐵笛舞潛蛟仙人跨鯉應難捉使客乗槎或可招
君去定知重玩賞不愁霜露襲征袍
　　　挽蔣静學院判
郭隗臺邊海子濆丹房寂寂鎖秋雲報君未遂生前志
歸𦵏重承死後恩墓夾松楸深雨露名因賦頌滿乾坤
尚遺三徑鍾山下忍聽仙禽唳夕曛
　　　别陸伯瞻
吕公磯畔漢江東偶值雲間陸士龍海上幾年推獨步
天涯今日又相逢江楓換色秋容老山雨催詩别興濃
我向淮南君適楚夕陽囘首隔千峰
　　　題王羽士山房壁
夾道松隂曉正濃松間倚杖立東風静觀天地元無我
不怕羲和善御龍萬壑暗雲芝草緑一簾春雨杏花紅
與君就覔陶𢎞景知在三茅第幾峰
　　　送楊參政之廣東
身辭玉仗下青霄逺赴羊城不憚勞囊受賜金輕陸賈
文鳴當世法儀曹驛藏楊栁蠻烟合路入梅花庾嶺髙
多少蒼生霑化雨南溟從此息波濤
　　　送陳進士
匹馬嘶寒出萬山冶城北上翠孱顔烟霞故舊無多外
落日猿聲萬木間白帝祠荒迷塞草金牛路逺接秦闗
誰知驢背能詩客獻賦曽趨玉笋班
　　　蠟梅
蹤跡平生逺市朝暗香時動鬱金袍夢囘羌管風光别
身近羅浮地位髙不見翠禽啼月下却疑黄蝶綴林梢
知名雖有孤山客未肯相過結淡交
　　　月蝕
出海銀蟾一鑑圓天狼俄擾失嬋娟耳交鐘鼓心尤切
輪缺山河影漸偏玉兔無聲閒杵臼素娥潛迹渺雲烟
掃除喜遇飛亷至依舊清光萬古懸
　　　送鄧道録致仕還鄉
逺辭玉仗下青霄千里還家豈憚勞暗叱風雷隨劍起
舊栽松桂入雲髙榴皮畫鶴猶能舞羽扇為舟不用操
却笑紅塵來往客百年生死一鴻毛
　　　謝克一蔣院判送菊
團團月朶間鵝黄嫰蕊踈葩次第芳逺辱髙情憐白首
平分秋色過丹房花前暫舞嗟寒蝶林下相依有拒霜
幾度醉扶藜杖看只疑門徑是柴桑
　　　題昌陽書舍
繞舍新栽九節蒲涼隂覆幔雨晴初引年不用松喬術
明目宜精孔孟書葉長鳳毛深雨露根蟠虬脊重璠璵
我來笑指庭交翠疑是濂溪舊隱居
　　　歸田
拂袖歸來夢始安貂裘敝盡雪盈冠一林柿葉供書翰
兩部蛙聲不屬官佳境漸從閒處入老懐應比舊時寛
山房釀得松花酒長供漁樵作淡歡
　　　送金御史
九載烏臺著豸冠忽看報政上長安鵬程逺奮三千里
驥足終歸十二閑自有風霜隨繡斧豈無禮樂對金鑾
到家想近黄花節登遍秦淮醉裏山
　　　石城霽雪送李進士
春意初囘季子裘又攜行李上神州羣雞唱曉辭官舍
疋馬嘶寒過石頭雲散白衣迷粉堞山排玉劍隱譙樓
城邊不見青青栁聊贈梅花慰别愁
　　　送陳叔振之安南
路入三湘過五溪逺陪上將伐雕題旌旗蔽野三軍肅
鼓角連營萬馬嘶洗滌河山歸大統宣揚威信服羣黎
明年奏凱東還日處處春風越鳥啼
　　　竹雪軒
一塵不動晝㝠㝠萬竹堆瓊繞四横恍若梨雲迷嶰谷
還疑栁絮暗柯亭月明不見青鸞影風起微聞玉珮聲
何日杖藜容直造六花堆裏扣柴扃
　　　元日寓意
試捲湘簾雪已晴北風猶作怒濤聲池冰映日鋪雲母
簷溜乗寒結水精歸老已無霄漢志擇交因見死生情
扶笻起傍梅花立數萼含香尚未傾
　　　題松忩聽雪巻
六出隨風散紫㝠庭前俄失萬松青踈簾堕影覺微響
落葉有聲無此清萬慮已空心似水一塵不染色鋪瓊
晚來聽罷呼童掃要把長鑱取茯苓
　　　送徐先生
一幅征帆掛栁隂客邊送客忍分襟鳳孤暫失三山侣
驥老終存萬里心汀卧白鷗知浪静花飛紅雨覺春深
别來使我添惆悵落日哀猿幾處吟
　　　送金生喪母還鄉
千里家山抱恨還落梅如雪㸃征鞍慈親異世音容逺
孤子何時淚血乾鯉躍冰花思澤凍烏啼宰木慘霜寒
想應去設墦間祭石上新銘不忍看
　　　省庵
髙堂搆在赤城西誰識先生獨坐時一念不欺天地合
八忩長静薜蘿埀閒中光景知難駐就裏工夫莫放遲
此意了然應自得笑看庭草翠離離
　　　宴甘氏梅雪軒
朝來領鶴訪林逋六出飛瓊滿徑鋪玉樹有花春寂寞
碧忩無影畫糢糊眼中頓覺添竒觀席上還堪著老夫
元是水晶宫裏客置身今夕在冰壺
　　　渡湘江
逺乗一舸渡江鄉風景蕭蕭帶夕陽古樹有巢鳩借宿
野花無主蝶偷香驚心忽見山排戟留客時聞燕語檣
惆悵騷魂招不得空依蘆葦望三湘
　　　題晚翠堂(排律/)
髙堂迢遞萬松間鬱鬱虬枝繞畫䦨要與林泉留勝概
不隨蒲柳共凋殘雲歸自鎖巢間鶴竹近常聞月下鸞
盡日濤聲來樹杪無邊詩思入毫端花飄金粉香猶濕
葉墮蒼髯露未乾掃徑毎遲佳客至劚苓常寄老夫餐
羅浮仙子應同操句曲真人擬掛冠更愛冰霜揺落後
獨留黛色倚髙寒
　獨醉亭集巻中
欽定四庫全書
　獨醉亭集巻下
　　　　　　　　　　　　明　史謹　撰
　　五言絶句
　　　蘭竹圖
采采石上蘭蕭蕭水邊竹各抱夷齊心清風激流俗
　　　題竹
忩户晝蕭森空堦凝緑隂不縁冰雪裏焉識歲寒心
　　　題畫
樹擁溪邊閣山浮雨後嵐白頭歸未得畫裏看江南
　　　題玩月仕女
獨立長門裏徘徊無所親可憐前殿月不照後宫人
　　　觀花有感
澗畔花無數榮枯各有時先開復先謝莫羨向陽枝
　　　題雪景
寒樹老空山雲根碧蘚斑野船纔近岸疑向剡溪邊
　　　題畫
古樹雲烟合遥山紫翠浮白頭林下客應伴赤松游
　　　鴛鴦圖
頭白兩文禽和鳴多好音韓朋墳上樹雙宿到如今
　　　題畫
林壑晝冥冥松蘿覆野亭一塵飛不到門外數峰青
　　七言絶句
　　　春山行樂圖
四海無波六合清諸公乗暇樂昇平杏花村外東風裏
醉拂吟鞭並轡行
　　　奉天殿朝囘
春風淡蕩御烟微玉珮成行栁下歸共浴恩波還共散
紫薇花下換朝衣
　　　直房聞桂香
松隂池館晝偏涼何處飄來桂子香起傍雕闌看秋色
廣寒宫殿近昭陽
　　　曉望鍾山
勢蟠龍虎翠髙低樹色蒼蒼接鳳池宿霧漸消雲散盡
金烏飛上萬年枝
　　　過虎踞闗
闗路盤盤繞翠微巗花澗草競春輝晚來醉拂吟鞭過
山氣濛濛欲染衣
　　　題捕魚圖
罷釣歸來日已昏荻花吹雪暗江村此生不是甘貧賤
留得清風遺子孫
　　　送鄧太守
典郡曽為百里侯中心元只慕伊周今朝五馬西南去
重使三苗識鄧攸
　　　立春日試筆
蒼蒼初日照樓臺元氣淋漓遍九垓不是梅花露消息
人間何處識春來
　　　蜀山道中
盤盤鳥道接峨眉劍閣横空北斗低羇思不堪過半夜
萬山深處一猿啼
　　　過瀼西
天涯春盡强提攜百丈牽江過瀼西誰識少陵憂國恨
東風處處杜鵑啼
　　　過巫山
一劍長懸萬里身偶經巫峽又逢春路傍多少娉婷女
誰是襄王夢裏人
　　　白帝城晚眺
城郭荒涼秋氣深江山如畫一登臨中原自有劉文叔
應笑公孫錯用心
　　　題墨葡萄
誰冩秋風月下枝摩挲醉墨尚淋漓白頭常侍心中事
只有涼州刺史知
　　　中秋夜對月
一池樹影壓青天萬籟無聲月正圓多少詞臣争折桂
不知誰在郤詵先
　　　宣和金桃鸚鵡圖
葉底金桃似彈懸隴禽雙啄味初全披圖自識宣和筆
流落人間幾百年
　　　竹枝便面
廣寒宫裏碧琅玕葉葉清風起暮寒自有凌霜髙節在
敲門未許俗人看
　　　得家書
萬里來從青海頭開封未讀涙先流書中不盡心中事
只恐看時我更愁
　　　題南楚才妻寫容寄夫圖
欲整雲鬟意轉慵却調花露冩芳容慇懃寄與天涯客
休作陽臺夢裏逢
　　　題琅邪山圖
緑樹隂隂石徑斜諸峰羅立帶琅邪雲深亭觀知多少
誰是廬陵太守家
　　　題馬圖
猛氣如雲不受羈時清放牧華山西自憐今日無人顧
空向奚奴振鬛嘶
　　　送陳士常
蕭蕭行李出邊城曙色初分栁外亭今日送君翻愧我
劍鋒磨盡尚飄零
　　　客夜
雁呌寒空月滿江無邊鄉思正難降西風不待人驅遣
又送秋聲入夜忩
　　　題畫
平湖雨過水雲腥暑氣全消(原闕/)亭野老放船何處去
不知山色上衣青
　　　桃葉渡
重經古渡立斜曛愁見桃花兩岸春欲向東風唱桃葉
江邊怕有别離人
　　　九日
烏帽籠頭髪似銀厭騎羸馬踏紅塵今朝又醉秦淮酒
共挿黄花少故人
　　　湘江夜泊
扁舟載月下三湘露渚風來杜若香一片秋聲無處著
和愁散入水雲鄉
　　　湘潭縣
石田茅屋路東西乗興還堪一杖藜雲氣忽來山不見
滿林春雨鷓鴣啼
　　　黄陵廟阻風
黄沙捲霧暗前灘風吼雷聲控百蠻此處波濤原自異
祖龍何必赭其山
　　　九日
病骨秋來似凍蠅好山空憶去年登今朝對景成惆悵
勉上西樓第一層
碧䦨干外楚江濱一片秋光雨後新多少登髙林下客
不知誰是去年人
　　　題碧桃錦鳩圖
一枝和露倚琅玕髣髴𤣥都雪後看何處飛來雙野鳥
花間喚雨立春寒
　　　曉過洞庭湖
渺渺湖光接素秋雁聲嘹嚦滿汀洲孤舟喚醒還家夢
楓葉蘆花一片愁
　　　午日瞿塘觀競渡
龍舟一葉戯蒼茫畫楫齊操忽怒瀧俄頃翻身𦵏魚腹
醉魂慙訴汨羅江
　　　聞猿
幾處空山嘯月明不堪聞過兩三聲誰知萬里南遷客
一夜孤舟夢不成
　　　聞子規
聲聲何苦勸人歸不管行人聽轉悲十二峰前雲樹裏
幾畨啼到月明時
　　　題畫
數株烟栁緑毿毿兩岸青山起暮嵐多少天涯未歸客
却從畫裏看江南
　　　王真人雪中惠鵝
雪滿千山却負期只縁塵事苦相羈扣門忽辱羲禽贈
來自山隂洗墨池
　　　小孤山
江漢東來第一闗孤髙如劍許猿攀雲深知有仙娥廟
落日鐘聲出半山
　　　陽臺
南控衡廬北劍闗千年遺跡後人攀不知夢裏人何處
為雨為雲過别山
　　　䕫府
險過咸陽百二闗捫蘿猶憶舊時攀却憐井底公孫述
虚築層城據此山
　　　雪山闗
羸驂憶度雪山闗鳥道穿雲次第攀莫怪阮生曽慟哭
前程猶有萬重山
　　　題明妃出塞圖
琵琶聲斷雪紛紛三月龍沙不見春囘首漢宫雲一片
承恩今日是何人
　　　題太真吹笛圖
日色斜明五鳳樓阿環吹笛按涼州餘音杳逐行雲去
散作開元天下愁
　　　題秋林讀書圖
不隨麟鳳謁虞廷獨坐林間味六經風葉向秋俱落盡
隔江遥見數峯青
　　　題桃源圖
仙境縈逥一水通人家住處絶塵蹤漁郎忽到驚相問
猶説當年避祖龍
　　　江樓晚眺
一汀紅蓼亂飛鷗兩岸蘆花覆釣舟此景合教誰管領
水邊人在夕陽樓
　　　九日次周縣宰韻
映水芙蓉簇絳霞水邊開宴坐臨花秋娘老去風流盡
繫臂猶懸一縷紗
　　　題虎圖
目光如電氣如雲獨踞松隂嘯夕曛莫道横行為己任
漢家自有李將軍
　　　題馬圖
沙場百戰已成功萬里歸來汗血空莫道邦家無惠養
滿川苜蓿雁來紅
　　　題鶺鴒圖
止則同原飛則鳴野花芳草共怡情幽禽尚有相親意
何況人間弟與兄
　　　口號次韻
萬壑烟嵐晝未乾半空和翠滴衣寒老夫至此還吟眺
繫馬松隂暫卸鞍
　　　掬月軒
闌外芳塘半畆寛波心月上湧金盤酒醒盥潄天光裏
捧得銀蟾掌上看
　　梁臺六詠
　　　赤峰晴雪
峰頭雲散日初昇色露微霞雲尚凝囘首謝安髙卧處
石床蘿磴玉層層
　　　太湖落雁
粼粼淺碧露漚沙兩岸楓林接斷霞數㸃征鴻雲際落
暗傳秋信入蘆花
　　　天印夕陽
山形如印閣晴空翠壓秦淮秀所鍾幾度登臨斜日裏
白雲紅樹影重重
　　　古城曉景
草暗頺垣似斷峰孤村遥帶夕陽春無邊烟樹重重合
多少人家紫翠中
　　　野渡横舟
漠漠江流際碧天烟村漁屋斷堤連孤舟盡日無人渡
長繫蘆花淺水邊
　　　秦淮漁笛
一堤烟栁集昬鴉兩兩漁舟渡淺沙短笛自吹無調曲
暗驚栖雁入蘆花
　　龍潭八景
　　　三江觀潮
一痕忽起勢崔嵬直上三江吼怒雷紅蓼灘頭斜日裏
恍疑鼇戴雪山來
　　　七星禮斗
七星山色翠㝠㝠玉宇瓊樓護六丁夜半天壇明月上
道人獨自禮寒星
　　　華麓尋真
兩峰蒼翠接三茅路入雲深去轉遥惆悵茅君不可見
却從樵子問王喬
　　　栁灣待渡
篙師倚棹傍寒蘆力倦操持不受呼多少行人將有適
不知誰是仲尼徒
　　　官橋送别
百尺飛梁接大堤栁隂常見駐輪蹄香塵忽起行人去
水自東流日自西
　　　水驛維舟
一堤烟栁翠沈沈畫鷁如雲繋栁隂白髪篙師閒理棹
就中還有濟川心
　　　花洞埀綸
巗際雲霞仕巻舒水邊洲渚自縈紆誰知數尺苔磯上
介甫曾來學釣魚
　　　旗山散牧
苜蓿連天萬馬肥望中如在華山西龍媒應歎無人識
頻向奚奴振鬛嘶
　　　端午
鶴髪埀肩尺許長離家三十五端陽兒童見説渾驚訝
却問何方是故鄉
　　　題畫魚
鰣魚赤鯶動成羣戲月波間集藻根時節到來留不住
盡隨雷雨過龍門
　　　送吳克全
渡頭一舸發金陵東望雲間幾日程莫倚身閒頻唱和
杜紅蘅碧總離情
　　　端午有感
憶昔彤庭預宴時千官行到近天威今朝寂寞林泉下
不忍重看舊賜衣
　　題瀟湘八景
　　　洞庭秋月
波光萬頃浸長空桂子香飄逺近風一夜馮夷眠不稳
廣寒移在水晶宫
　　　烟寺晚鐘
山含暝色䕶招提隱隱踈鐘隔翠微一百八聲鳴樹杪
銀蟾初上鵲驚飛
　　　江天暮雪
一色彤雲控百蠻江村漁火有無間扁舟逺泊黄蘆岸
疑是山隂訪戴還
　　　瀟湘夜雨
黿鼉出沒吼烟濤墨色江雲不斷飄喬口橘州何處是
滿汀蘆荻夜蕭蕭
　　　平沙落雁
逺落汀洲陣勢分風嘹月唳不堪聞扁舟多少天涯客
腸斷鄉闗又夕曛
　　　逺浦歸帆
洞庭湖上岳陽樓闌外波光接素秋數㸃征帆天際落
不知誰是五湖舟
　　　山市晴嵐
緑隂夾道樹重重人雜漁樵逺近通囘望酒家山色裏
青帘斜颺落花風
　　　漁村夕照
鷓鴣聲斷雨初晴渡口風來水氣腥村北村南齊晒網
釣舟閒在夕陽汀
　　　題抱琴圖
童子攜琴過野橋松隂夾路草蕭蕭知君不是花奴手
未必侯門肯見招
　　　耕樂圖
瘠田數畆九峰間暮耔朝耘不放閒雲滿緑簔微醉後
自騎黄犢看青山
　　　墨梅
渴龍夜飲鵝池水噴落孤山雪後枝不是清香暗浮動
黄昬庭院有誰知
　　　次郭公子韻
曽經紫塞射鴐鵝臂挽雕弓膂力多日暮據鞍南望處
碧天無際海無波
憶向龍池看鬭鵝無邊春色上衣多歸來醉坐三山頂
笑指銀蟾浴海波
洗硯池頭帖換鵝翠雲軒外晚山多座中知有金門客
聲譽應齊馬伏波
　　　寄郭揮使
君到金臺已暮秋鵷鸞同集鳳池頭不知野老含情處
日落秦淮獨倚樓
　　　題海棠白頭
日落華清王氣收海棠妖艶不知秋花梢一夜西風急
啼得山禽也白頭
　　　題淵明圖
堤邊楊栁舞秋風籬下黄花發露叢莫笑歸來巾漉酒
風光不是義熈中
　　　題雪景
山排玉劍倚髙寒路遶瓊臺萬木攢一白不分天逺近
却從何處望長安
　　　題畫
隔岸青山擁翠螺野禽啼處夕陽多漢庭累下徴賢詔
未許先生老釣蓑
　　　送袁太常省墓
鄱陽湖上豫章城萬壑千厓列翠屏白髪太常歸祭掃
西風烟樹幾長亭
　　　題畫
十年羸馬厭西東髀肉全消鬢若蓬幸得棲身魚鳥畔
酒酣濯足聽松風
　　　題宣和風竹圖
塵迷艮嶽淡無輝尚捲珠簾冩竹枝三百年餘重玩賞
孤梢還帶北風吹
　　　寄徐德器
石頭城下楚江邊有客言囘鄂渚船寄語故人徐孺子
白頭相見在何年
君居鄂渚我秦淮每辱魚牋慰客懐何日相逢重握手
山南山北試青鞋
　　　水邊芙蓉
不隨桃李競春光開向西風壓衆芳恰似湘娥初睡醒
强臨秋水照紅粧
　　　廢宅梅花
門徑蕭然遍草萊寒梅一樹倚風開可憐香影無人顧
只有山禽自往來
　　　題黄葵花
玉顔憔悴鬢鬅鬆自有傾陽一段忠來向野人庭院裏
道家粧扮立薫風
　　　扇上梅花
月滿長空夜氣寒暗香微度碧闌干翠禽喚醒羅浮夢
折得南枝掌上看
　　武當八景(以下遺稿不分體/)
　　　天柱凌雲
諸峯羅立翠蓮開天柱當中冠五臺勢挿銀河逾萬仞
頂摩黄鵠倚三台丹光夜向琳宫出雲氣朝從華嶽來
我憶憑髙望鄉國一盃滄海隔蓬萊
　　　玉虚環翠
寳殿珠宫䕶六丁一塵不染晝㝠㝠樹環松檜千層碧
山立芙蓉四面青落日風聲隨虎豹虚簷雲氣走雷霆
道人不管人間事自拂烟霞採茯苓
　　　五龍披霧
萬壑千厓曉霧消琳宫𢎞敞映仙桃路通絶頂青㝠濶
鳳噦朝陽紫殿髙林下每看羊化石松間時見鶴歸巢
我今欲借登山屐來訪安期不憚勞
　　　九渡鳴泉
深谷藏源逺近通下連諸澗盡朝宗飛空自響鈞天樂
震地偏驚啓蟄龍濶處倒涵山嶽影渡邊多見鹿麋蹤
幾畨過雨扶笻聽髣髴濤聲起萬松
　　　南岩削壁
岩前流水帶龍腥石上靈芝到處生絶壁倚空非禹鑿
髙蘿懸幄自天成嵐飛翠雨林梢滴鶴載瑶笙月下鳴
知有仙宫烟霧裏樵歌長答歩虚聲
　　　紫霄層巒
山繞琳宫列畫圖天然形勢一仙都翠嵐忩户藏丁甲
白晝風雲忽有無羽客夜歸騎一虎仙禽曉過引雙雛
何時得造烟蘿徑石上同尋九節蒲
　　　雷洞發春
古洞深沈萬木遮洞中初轉阿香車已知太乙行時令
不覺春光動物華甘雨頓青原上草仙桃漸吐日邊花
明朝擬欲尋芳去先向新宫覔少霞
　　　璚臺霽曉
層臺屹立楚天西曙色遥分石徑危玉兔已沈千仞壁
金烏飛上萬年枝露凝仙掌雲猶濕花覆天壇影漸移
中有長生餐玉者徃來不許世人知
　　　元夕宴史廣文宅
五十年餘鶴髪翁喜逢今夕宴黌宫雕闌月轉三更後
火樹花開一氣中歌吹暗驚幽鳥夢爐烟輕度落梅風
座中俱是天涯客安得明年此㑹同
　　　雪霽登龍潭驛樓
飛樓百尺倚青㝠與客憑闌雪已晴山繞華陽銀作樹
雲開鐵甕玉為城寒禽向日渾無語暗谷流泉覺有聲
一舸明朝又西去還陪鵷鷺入蓬瀛
　　　飲中賦
歲月渾如東逝波醉鄉深處喜頻過手中不荷劉伶鍤
耳畔常聞薤露歌天地有情終寂寞功名無分欲如何
却憐皓首求仙客終日惺惺錬紫河
　　　經人鮓瓮(灘名/)
逺承仙詔出烏蠻春色相隨萬里還一舸又經人鮓瓮
全家如過鬼門闗舟師捩柁倉皇際魚腹埋身頃刻間
到岸不須談徃事且宜攜酒看青山
　　　謁黔寧王廟(廟有塑像/)
冠冕遵王制祠堂枕野池喜令蠻父老復覩漢威儀傑
棟星河近虚簷薜荔埀亂峰排劍㦸髙樹擁旌旗奕葉
承恩重平生出計竒功勲齊馬援德量並韓琦天意深
留眷秋聲逺送悲故山依日月新冢卧熊罷猿鶴雖無
主鷦鷯各有枝峩峩光萬丈千古照邊陲
　　　浮休室為頴上人賦
自悟身同不繋舟借棲禪室扁浮休眼中生死輕如葉
世上榮枯信若漚金谷已聞樵牧唱蘇臺終見鹿麋遊
幾畨醉坐三生石天地為棺總不憂
　　　騶虞行
逺帶仁風出郊藪素質𤣥文世希有形雖似虎德如麟
肯讓狻猊出其右將軍乗暇獵秋風唾手擒來亦天授
天生異物表禎祥一見終當入靈囿聖徳浩蕩侔西周
將軍勇氣横九秋所至不用興戈矛桑麻遍野民
無憂況逢此獸應時出光被四表聞歌謳昔年見
畫誰能識今見真形世無匹雙睛閃電氣成虹一尾
横空勢如㦸雖云四足疾於鳥不使驊騮共槽櫪卞
莊馮婦皆歎息逺視傍觀股應栗却從昭代致昇平
龍馬還當負圖出
　　　題畫
雨餘山色翠如苔樹杪寒烟濕未開童子無端掃紅葉
隔林知有故人來
　　　題畫
竹樹蕭蕭帶夕陽無邊秋意滿瀟湘雁聲忽起黄蘆岸
多少征人憶故鄉
　　　碧嶂歸雲送友之江西
萬仞匡廬倚碧空無邊雲氣盡隨龍晝還忽鎖千厓翠
夕散仍栖五老松冷䕶石泉微有影亂迷巢鶴竟無蹤
君今復向雲深去屏跡當居第一峰
　　　題畫
亂峰如劍挿天青颯颯涼飊樹底生一鳥不鳴雲散盡
無人收拾萬松聲
　　　贈日夲㢘上人
一别扶桑路俄驚二十秋暫逢皆白首相顧各青眸就
裏諸天近行邊一念休出山應掃迹渡海不須舟雨過
龍歸鉢經殘月滿樓尚期他世㑹聊共此生浮猿鳥陪
吟眺乾坤任去留堂堂天竺境都在汝心頭
　　　謝歐陽御史送筆
蒙恬製作久塵埃今日勞君逺寄來毫帶風霜分玉兔
管含光彩出烏臺題詩忽有驚人句草檄慚無倚馬才
還與墨卿同篋貯奎光夜夜燭三台
　　　懐郭揮使
池上芙蓉盡著花樹頭霜葉半成霞此時遥想金臺客
日倚闌干望翠華
　　　長淮道中
獨騎官馬過長淮滿目青山日又斜人在故鄉終是客
鳥歸深樹却為家牧童渡水還乗犢蘆葉吟風不當笳
行遍殊方今白首未知何處是天涯
　　　環清樓
勢接星河帶逺村曲闌髙棟浄無氛地隣瀛海三吳盡
水合玻璃四面分鵷侣賦詩雲際立鳳笙吹月座中聞
有時不欲鈎簾坐厭聽漁歌唱夕曛
　　　水雲深處
一室如舟住水雲四邊蘆葦接蒼旻渾無田産供王賦
只有漁郎作故人蘋汎晴光鷗卧雪波涵秋影雁來賓
明朝去約乗槎叟醉過柴門莫厭頻
　　　送蔣院判隨駕赴京
出門馬上氣如雲笑拂征袍雨露新家住龍潭連漢苑
身隨鶴駕謁楓宸羽林十萬無虗士驛路五千有故人
遥想朝囘多暇日黄金臺上醉青春
　　　雪酒為金粟公賦
碧落無聲散玉塵片時盈尺擁籬根掃歸銀甕渾同色
釀出璚漿不見痕陶榖謾勞烹活火杜康未許恃專門
豈知祥瑞成狂藥偏稱吾家老瓦盆
　　　挽鄱陽屈孺人
鶴髪蕭蕭雪滿肩偶嬰斯疾竟長捐塵迷寳鏡鸞無影
夣斷瑶池骨已仙薜荔簾櫳添暝色梧桐院落冷秋烟
老來愧我長為客何日生芻置墓前
　　　題鵪鶉圖
飽食秋菰已倦飛羽毛映日錦䙰褷一生自信無常處
枸杞叢邊却暫棲
　　　過東塘
兩岸菰蒲長翠苗一溪春水緑迢迢曉來流出殘紅去
知是吳山雪盡消
　　　耕訓堂
買田築室傍清溪夜誦朝耕不厭疲耒耜方閒還就館
子孫受業恐違時居非陋巷心同樂生作堯民志不移
醉後復乗黄犢去滿身山色自吟詩
　　　友耕堂
屏迹西疇逺避名眼中世事羽毛輕犂鋤作伴無榮辱
仁義為途絶送迎萬疊好山牛背看一蓑春雨隴頭耕
有人荷钁來相訪不是嚴光即管寧
　　　慈樂堂
庭前萱草翠離離堂上慈親鶴髪垂花覆板輿春宴後
鶴迎苔砌晚逰時兩行玉樹冰霜潔萬朶蟠桃日月遲
見説飛仙來獻壽鳳笙龍管隔雲吹
　　　題畫
兩岸雲山列素屏倚闌吟眺雪初晴自知不應飛熊兆
野飯魚羮過一生
　　　題蘇李泣别圖
君持漢節晨登路致使孤臣心獨苦愁雲結恨晦天山
淚眼相看别河滸共陷邊塵十九年君獨南歸享茅土
邊風蕭蕭征馬鳴飛沙暝遏哀笳聲此去誰知是死别
臣心有恨終難明徒憐埋骨塞雲裏不得隨君歸漢庭
　　　題雪景
憶承仙詔出雲林馬踏瑶花尺許深螘酒頻從官舍飲
貂裘不畏苦寒侵千章玉樹為幢列萬里彤雲接地隂
今卧衡門無一事雪山相對雪盈簮
　　　題桂花鴝鵒
金粟吹香萬木秋露華凝葉翠雲稠家童不敢私攀折
知有寒臯在樹頭
　　　題水仙花
冰為肌骨玉為容時有天香散逺風欲就馮夷飱石髓
鳴璫聲度月明中
　　　凝翠軒為丁子剛作
曲曲雕闌鎖翠雲湘簾髙捲四無鄰緑隂到座日當午
蒼雪堕衣秋滿身風響珮環驚宿鳳地深苔蘚絶香輪
老來袁粲思吟賞直造何曽問主人
　　　壽萱堂為陳公鼐賦
聞君裔出元龍後家住毗陵歲云久新築髙堂扁壽萱
種萱無數開當牖花間獻壽列璚筵日照斑衣錦雲覆
翡翠盤行阿母桃水晶盃汎麻姑酒慈顔有喜風生席
一片萱花共春色試聽諸孫祝眉壽笑看薊子摩銅狄
吳山對面天與髙越女停歌鶴同立君家孝悌人間識
共保慈顔比金石年年獻壽向花間囘首椿庭淚沾臆
　　　題栁塘雙燕
楊栁隂隂水漫陂栁花吹雪㸃烏衣日長畫棟營巢倦
故逐東風上下飛
　　　題梅竹聚禽圖
成湯至德同天壤復向郊原祝羅網頓令禽鳥樂幽棲
嶰谷羅浮任來徃林梢雪霽層隂開衆鳥忽送春聲來
雲霄萬里絶鷹隼随意飲啄無驚猜君不見隴山鸚鵡
居深麓悞入虞羅見羈束雖向雕籠置此身丹荔金桃
勝粱肉不如爾輩花間宿
　　金陵八景
　　　鍾阜朝雲
山形髙立翠芙蓉岩際晴雲萬朶封起映朝陽成五色
化為霖雨鎖千峰飛揚或亂松間鶴舒巻長隨洞底龍
欲訪招提無處覔數聲惟聽隔林鐘
　　　石城霽雪
石露苔㾗雪漸晞晨光相映晃朝衣千章璚樹為幢列
一路彤雲映日飛陣影度壕鴉散墨女牆開凍玉生輝
忽乗瘦蹇尋梅過多少人家尚掩扉
　　　龍江夜雨
黒雲拖雨過長汀恍若驪珠散紫清聲到枕邊驚蝶夢
風回蓬底帶龍腥漁燈隱隱孤村暗蘆葉蕭蕭兩岸鳴
已覺夜深還淅瀝滿懷羇思不堪聽
　　　鳳臺秋月
萬里無雲月正中倚闌人在廣寒宫數行雁落天邊影
一曲笙傳鶴背風香拂几筵飄桂子露含光彩滴梧桐
夜深轉覺清無寐卧看氷輪碾碧空
　　　天印樵歌
夾路青山擁翠螺每聞樵唱隔烟蘿暗驚鶴夢穿雲杪
細答松聲出澗阿幾度半酣扶杖聽有時一曲傍林過
晚來弛擔長松下復和岩前扣角歌
　　　秦淮漁笛
一汀紅蓼綴殘霞兩兩漁舟泊淺沙横笛共吹無調曲
隔林驚散並棲鴉聲囘野岸沈蛟室響拂江風起浪花
多少天涯未歸客夜深聽罷却思家
　　　烏衣夕照
深巷迢迢接九垓巷南巷北盡樓臺簾櫳自放斜陽入
王謝難隨燕子來花鬭春光雲錦簇山含暮景畫圖開
幾畨醉拂吟鞭過樹影重重壓翠苔
　　　白鷺春波
一江晴緑漾微波頃刻平堤雨夜過暖汎桃花隨畫鷁
倒涵樹影拂銀河羣鷗卧藻堆殘雪雙鷺窺魚立細莎
何日繫舟楊栁岸酒酣濯足聽漁歌
　　　題范蠡歸湖圖
吳山嵳峩翠如洗吳王宫殿空中起鳳管鸞笙到處聞
共説繁華世無比前溪一夜越兵來衘枚競入姑蘇臺
西子含啼出宫掖吳王抱恨埋蒿萊一代竒勲歸范蠡
片時雪盡夫椒恥位重名髙不受封入湖自號䲭夷子
只縁烏喙難容物致使將軍就髙潔兩岸青山畫裏看
數行白鷺烟中没洞庭笠澤隨所之慣聽漁笛鷗邊吹
却憐文種不料事烏喙之心終見疑
　　　題宣和竹上班鳩
憶傍龍樓喚雨時羽毛映日錦䙰褷忽驚艮岳烽烟起
來向淇園自在棲
　　　南浦漁舟
縱横如葉傍汀沙誰識張騫海上槎白鷺行邊長作市
黄蘆深處即為家雲迷短棹穿荷葉笛弄西風起浪花
幾度雨晴歸晒網鴛鴦浦口夕陽斜
　　　題史婦鄒氏貞節巻
逺逐良人出塞門忽驚風雨暗乾坤身加劍㦸心彌壯
名重邱山死亦存烈氣曉衝青塞日貞魂夜貫紫臺雲
我今撫巻題詩處深愧明妃負漢恩
　　　山房獨坐次韻
一身苦無蒂兩鬢霜華侵大藥雖可餌筋力終難任因
之倦遨逰斷此來去心危坐見鍾山烟蘿鬱沈沈草堂
雖已矣勝槩猶至今對景沽濁醪自酌還自斟既非髙
陽徒肯效莊舄吟野菊散幽香清風滌煩襟日暮興已
闌脱巾掛松隂雲端見飛鳥東西各投林微物尚有托
歸途邈難尋黙然忽自怡耳畔聞跫音
　　　病起寓懐
藥裹方抛雪滿簮山房獨坐晝沈沈試嘗臘蟻心先怯
欲掃松花力未禁倚樹閒看蝴蝶舞思鄉因聽鷓鴣吟
興來偶訪隣翁去桃李園林半緑隂
瘦骨如松喜遇春短笻扶我步苔茵蓬門瀟洒多車轍
義路荒蕪少故人樹帶烟霞添暝色天留猿鶴伴閒身
臨風自讀囚山賦非媿儀曹作外臣
　　　送羽士陸大年住院
華髪蕭蕭物外身南來住院不憂貧池邊呪劍伏龍虎
月下高歌泣鬼神鳩杖獨行山路逺氅衣初製鶴翎新
東鄰喜有王摩詰醉過琳宫不厭頻
　　　冩懷
四十餘年多病身厭騎駑馬踏紅塵明朝欲掛朝冠去
神武門前未許人
　　　題湖山佳處巻
斯跋先生水心裔宅近青山傍湖水無邊勝槩自天成
一覽渾如畫屏裏澗畔松留野鶴棲座中人看孤雲起
或逢鄰叟來同席聊共逍遥不拘禮就吹長笛和樵歌
復釣游鱗換春蟻閑來自倚闌干立山簇芙蓉繞湖碧
虎嘯猿吟隔薜蘿漁村野店依蘆荻我憶曽來借鳬舄
水北山南恣遊歴白鷺和鷗渚上飛翠嵐帶雨林梢滴
莫謂桃源可避秦此中便有仙凡隔
　　　栁莊為朱德辰賦
數株婀娜拂雲青一室蕭然逺利名人物儼如陶令宅
風光不是亞夫營暖烟夾道清明近香雪飛空穀雨晴
何日杖藜容直造為君沽酒聽新鶯
　　　送朱廣文之京
花落江堤燕子還又攜行李上長安闗藏楊栁聞雞度
山簇芙蓉立馬看已有清風留絳帳豈無長榮對金鑾
他年恐應三鱣兆不向黌宫老一官
　　　送主事張聲伯之京
離歌唱罷上吳船行李蕭蕭只舊氊已拜秋官經十載
復登雲路逺三千鶯啼御苑花迎珮馬度深河栁拂鞭
遥想朝囘無事日壯懷應賦逺遊篇
　　　題江湖勝覽圖
終身未肯老莬裘逺挾長才歴九州行李獨攜歐冶劍
壯懐應作馬遷遊南經禹穴凌天姥北上邯鄲入帝丘
勝水名山俱覽畢白頭慈母望歸舟
　　　寄思闇吳相公
氣吐虹霓兩鬢皤逺臨鍾阜駐鳴珂霜飛綉斧豺狼息
天近烏䑓雨露多自有丹心扶日月已無清夢入烟蘿
幾畨山岳曽揺動因向都亭攬轡過
　　　題畫
空山雲濕有龍氣絶壁春深無鳥啼採藥欲尋劉阮去
桃花風度白沙溪
　　　山齋寓意
幽軒俯碧澗瀟灑異風俗門巷絶輪鞅庭除帶松菊雖
云世慮逺委棄同草木臘社㑹髙年晨昏課童僕謬䝉
朝士薦被此微名縛自慚樗散才束帶事簡牘一朝念
歸旋揮手謝鴻鵠萬事忽若遺忻然恣逰矚烟霞不改
色流水清可濯貴賤只如此長歌候樵牧
　　　題雪景
六出深封行路難朝來人迹斷空山野船纔到寒汀下
疑是前溪訪戴還
　　　狂叟
或談勢利或談𤣥一串摩尼領上懸口不茹葷縁信佛
心多懷詐黙欺天市㕓自負居三世論孟何曽讀半篇
翻笑二疏無見識去辭官祿守林泉
　　　送陳公子之蜀省墓
君今祭掃向岷峨萬里還從鳥道過墓入松楸微有路
人逢故舊已無多東風草色迷翁仲落日猿聲出薜蘿
應念椿庭垂白久錦城雖好莫蹉跎
　　　暮春述懷
老來筋力怕逢迎閒倚東風玩物情十載虚名蝴蝶夢
一春客况子規聲周遊自信神為馬養拙何妨筆代耕
却笑揚雄甘寂寞校書天祿勉偷生
　　　早春登樓次金文鼎韻
厯盡﨑嶇鬢已斑夕陽樓上倚層闌闗心尚怯瞿唐險
出路休歌蜀道難竹本龍鍾猶傲雪栁能媚嫵不禁寒
只今四海昇平日何待區區上治安
　　四景爲主事司叔端賦
　　　黌舍窮經
身寄黌宫歲月深六經奥㫖足搜尋曽聞太乙燃藜夜
因識先生苦用心耳目漸知霄漢近頭顱未受雪霜侵
明年擬謁金鑾去仙桂飄香滿上林
　　　蟾宫折桂
十載寒窗業已成逺攜書劍入蓬瀛一枝丹桂鼇頭折
萬里青雲足下生壯志不隨秋色老恩袍遥映日華明
郄詵去後無消息君復當居第一名
　　　銀臺觀政
夜親燈火究遺經朝列臺端近上卿豈惜勤勞觀異政
要成功業化蒼生聲名漸覺如山重懷抱從來似水清
他日定隨鵷鷺去五雲深處沐恩榮
　　　粉署含章
男子從來志四方胸含至德已成章昔年曽覽銀臺政
今日應爲粉署郎劍在豐城終變化珠藏合浦自輝光
一朝養就凌霄翮佇看飛騰入廟廊
　　　送蘇秀才還吳
萬木霜餘葉盡殷敝裘季子又思還長亭草色東西堠
落日猿聲逺近山琴瑟舊曽居爨下驊騮終見入天閑
到家已覺春闈近黄巻青燈莫放閒
　　　梅月軒
軒前種梅梅已髙花下玩月枝相交瘦蛟擎珠出海底
寒蝶倦舞棲林梢誰邀姑射下蓬島我跨蟾蜍吹鳳匏
醉吟香影不成寐老鶴一聲鳴九臯
　　　題朱德辰蔗境東還巻
匹馬嘶寒出鳯池好山處處碧相隨暮年喜遇還鄉日
佳境渾同啖蔗時已應虎頭千載語安愁鶴髪滿肩垂
望中漸覺先塋近行李無端莫放遲
　　　宴王將軍宅
甲第俯南郊將軍屢見招地連吳分野人似漢嫖姚嶺
樹紅相合庭松翠不凋興來移席飲踏月夜吹簫
　　　春暉堂
暘谷雲關曙色濃蒼蒼初日映簾櫳暖昇寥廓春無際
花壓闌干影萬重喜奉慈幃榮暮景還憑大藥駐衰容
登堂此日來稱壽願比虞山第一峰
　　　遊翠微寺
身老難拘束間過祇樹林鹿當春草卧猿抱夕陽吟雲
氣生禪榻松風遏梵音一僧纔坐定門外落花深
　　　和謝同知九日陪鐵史宴湖亭
㑹稽鐵史謫仙才共宴湖亭菊正開逺水接天飛白雁
好山倒影落金杯已同謝朓題詩畢不見王𢎞送酒來
猶憶去年沈醉後鉄龍吹上越王臺
　　　松石軒
知君舊是山林友新搆層軒傍鍾阜一徑縈逥入萬松
黛色參天蔽星斗松根白石卧如羊忽過雲來勢如走
平生愛松仍愛石節操同堅諒難易設拜當時笑米公
哦詩幾度聞斯立採得茯苓還共煮老駐童顔即仙侣
誰從勾漏問丹砂幸遇陶公爲地主同來坐石聽松風
赤日行天不知暑
　　　寄叔端司相公
憶乗巨浪出雲津竟逐風雷過禹門身帶卿雲登粉署
座留仙客醉金樽夜深不作烟霞夢天近常沾雨露恩
感激髙情遥念我幾畨騎馬到孤村
　　　竹窩爲司叔端賦
以竹名窩竹爲瓦先生樂道居其下清風一枕傲羲皇
眼底榮枯總虚假座中趣味如安樂我亦曽來共盤礴
無邊清氣貯心胸琴響松風雨鳴瀑黄州竹樓今已無
杜陵茅屋埋烟蕪二老仙遊去不返至今清譽聞江湖
先生之窩可相繼地位清髙逺華麗時聞松桂起秋聲
一片笙竽繞簷際
　　　覽翠軒為周經厯賦
濂溪有餘裔卜壤依林泉長松落圓隂逺岫排青蓮公
餘拄笏坐逈絶塵慮牽嵐光遍軒楹草色逺郊原覽之
日成趣不覺時序遷欲招陶淵明共賦歸來篇
　　　送屈給事歸省鄱陽
郎官歸省詔初頒玉珮鏘鏘曉出闗日下暫辭金馬署
夢中猶憶紫宸班孤帆破浪飛晴雪五老横空擁翠鬟
喜奉雙親榮暮景塤箎迭奏舞衣斑
　　　環翠軒爲江文初題
文初先生住天目種竹千竿繞茅屋髙者昂然拂霄漢
低者森然䕶簾幙座中渾無塵俗氣深處自有鸞鳯宿
先生曵杖時吟眺蒼雪無聲落烏帽百年世事了無聞
三伏炎光豈能到醉坐石磴如巢雲襟懐不異長庚老
嶰谷篔簹眼中小
　　　黃河
朝爲川暮成堤發源逺自崑崙西濁流揚波聲慘悽走
沙埋船命斯須下有神龍䕶明珠隂火夜映青玻瓈無
人爲招翟乾祐平夫此險安羣黎
　　　謝江文初惠筆
有客清晨來扣門長揖贈我中書君數枝彤管截寒玉
凛凛霜氣凌秋雲小試銀牋價應倍𤣥霜漬毫凝石髓
未經草檄動朝端猶記題詩泣山鬼感君之德安敢忘
速令收貯歸文房明朝更寫換鵝帖字體不用遵鍾王
　　　焦湖烟樹送友還江西
湖上風光過雨初路分燕尾入平蕪烟中野樹晴猶合
渡口人家望欲無隱見白鷗沈逺浦微分青斾隔寒蘆
君今至此重臨眺似玩王維水墨圖
　　　復古堂爲江文初賦
司諫雲孫鬢已斑徃來湖海不辭難新居搆近三天竺
故國遥臨七里灘别後幾畨勞夢寐歸時還欲製綸竿
一生自有松篁操合向林泉老歲寒
　　　贈楊彦常
我家吳門枕江浙君住錢唐近南越長安道上忽相逢
手握青藜鬂如雪雖云蹤迹類浮雲不向人間附炎熱
蓬閬羣仙久相待醉後常期浴東海手攀若木㺯金烏
却把珊瑚作薪採歸來自卧三天竺静守𤣥闗處幽獨
白雲爲衾石爲枕五粒松脂勝粱肉却憐吾輩繋樊籠
未暇栖身向麋鹿
　
　　獨醉亭集巻下
