#+TITLE: 迪功集-明-徐禎卿
#+DATE: 2018-05-12 10:20:09
#+SOURCE: github.com/kanripo/KR4e0166 master 81cac0c2                
欽定四庫全書　　　　集部六
　迪功集　　　　　　　　别集類五(明/)
　　提要
　　　　(臣/)等謹案迪功集六巻附談藝錄一巻明徐
　　　　禎卿撰禎卿字昌穀吳縣人𢎞治乙丑進士
　　　　官大理寺左寺副坐失囚降國子監博士卒
　　　　年三十三平生論詩宗㫖見於談藝錄及與
　　　　李夢陽第一書如云古詩三百可以博其源
　　　　遺篇十九可以約其趣樂府雄髙可以厲其
　　　　氣離騷深永可以禆其思然後法經而植㫖
　　　　繩古以崇辭或未盡臻其奥吾亦罕見其失
　　　　也又云繩漢之武其流也猶至於魏宗晉之
　　　　體其弊也不可以悉據其所談仍北地摹古
　　　　之門逕特夢陽才雄而氣猛故枵張其詞禎
　　　　卿慮澹而思深故密運以意當時不能與夢
　　　　陽爭先日久論定亦不與夢陽俱廢葢以此
　　　　也王士禎稱黄庭堅自定其詩為精華錄僅
　　　　三百首禎卿自定迪功集亦三百首此本凡
　　　　樂府四十四首贈答詩十六首遊覽詩二十
　　　　五首送别詩四十首寄憶詩二十一首詠懷
　　　　詩十二首題詠詩二十一首哀挽詩三首共
　　　　一百八十二首不足三百之數而五巻以下
　　　　則為雜文二十四篇題正德庚辰刋前有李
　　　　夢陽所作序亦稱六巻當是原本不知何以
　　　　與士禎所言不符豈士禎所見别有一本歟
　　　　乾隆四十六年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
迪功集原序
徐迪功集六巻并談藝録子容寄我豫章予即豫章刋
焉印傳同好意表迪功文云初迪功亡京師也予在梁
子容訃予曰昌榖遺言子序其遺文於是手其文歔欷
久之曰嗟乎予忍序吾友文耶麟鳳芝寶世所希遘見
遘見之而遽夭滅亡也天生之故奪之邪抑生不生生
而脩或短非天所諳哉迪功以文賦起吳中十數年間鷟
翔而虎變彬彬乎出人士前矣然竟轗軻夭滅亡也凡
此天果弗諳之邪乃予觀李唐人李杜轗軻勃賀則天
未始不憐才流涕也然猶異代足寛解孰謂親遘見之
如迪功者云客曰氣積久斯漓三代以後聖人罕生孔
子以周末故不得位觀其大可占其細若是則魏徴將
為鬼魅之説非邪客曰羣體迪功奚以之也予曰談藝
録備矣夫追古者未有不先其體者也然守而未化故
蹊徑存焉雖然辭榮而躭寂浮雲富貴慷慨俯仰迪功
所造詣予莫之竟究矣今詳其文温雅以發情㣲婉以
諷事爽暢以達其氣比興以則其義蒼古以蓄其詞議
擬以一其格悲鳴以泄不平參伍以錯其變該物理人
道之懿闡幽剔奥紀記名實即有蹊徑厥儷鮮已修短
細大又曷論焉不載迪功履厯以别有志述北郡李夢
陽序
欽定四庫全書
　　迪功集巻一　　　　　明　徐禎卿　撰
　　樂府五十首
　　　槃舞歌辭
靈芝華華洞房鳳凰儀儀九章生逢盛世聖祚長陛下
承基人悦康鼓𤣥瑟吹鳳簧八音翕合而鏘鏘坐者忘
疲聽者哀以傷且為樂壽萬年何用怵惕懷虞殃主獻
前致辭賓酬跪奉觴命如晨風葉倏忽聚散允無常及
時秉燭逰日月不我將鷄號旦旦鶴鳴瀼瀼諸君慎勿
離席而東西具我粗飰進糝羮日團圞升扶桑次衡陽
倒君衣服君裳考鐘擊鼓㑹明堂日之方中朝既昌蠻
夷率舞鳥獸攸行陛下黄耉福履無疆
　　　閶闔行
閶闔開道顯通今時當太平鷄鳴狗吠相聞於國中民
生苦不樂朝作暮不舂生何以樂時哉雍豪右不貸法
郡縣吏愛農徭賦壹稼穡穠兵訟以息民無夭㓙黄河
水清出龜龍願我皇帝壽與天侔無終窮
　　　逰俠篇
四牡服朱軒俠氣何翩翩夕騖邯鄲道朝馳函谷關千
金飾冠劒寶服芳且鮮徒御若雲浮周道直如弦堂中
養死士被服皆珠紈櫪馬厭粱肉貝甲委如山片言傾
五嶽萬乘慕其賢諸侯奉白璧為壽巵酒前合從連趙
魏駕轂出齊燕仗劎歸質子矯節奪兵權皦皦日中議
㰱血重一言鷄鳴脱虎口狗盜乃獲全天地相盪蝕四
海如沸淵憑軾一抵掌解紛談笑間縱横負竒節逸氣
蓋八埏慨慷功名㑹何言七尺捐䇿勲山河溢流光竹
帛鐫何為坎壈士撫劎獨長歎
　　　猛虎行
上山晨採樵下山逢猛虎深林叢薄不可度熊貔巉巖
兮向我怒虎欲食我低頭據地而長號使我心悲淚如
雨舍中無人言父與妻爨下又無食使我孤兒啼拔劒
前致詞爾胡不仁至此為稜牙鋸齒食人之肝拒骨而
撑屍膏血布川谷鳥銜其肉倒挂東南枝惻惻草野中
行哭聲正悲嬌女行採桑道逢野虎搏食之倉浪之天
更不慈猛虎瞑目若揺思便復舍我置道傍我欲東歸
河無梁綿綿邈邈思我故鄉嗟爾行路人猛虎當闗慎
莫行思我父母多苦辛吁嗟猛虎白額貍斑而黑文何
不渡河而去從彼豺狼羣城中咆哮竟夕聞吾將訴汝
於泰山君猛虎行且莫歌泰山之君奈若何
　　　苦寒行
凜凜朔風運悠悠𤣥象馳北鄙何蕭條漠野恒凄其崇
霜依岫結峨冰憑岸滋飛沙塞門黄代馬厲長悲漂漂
宻雪興靉靉繁雲垂窮獸啼原澤飢烏號樹枝無衣嘆
秦風卒歲咏豳詩伊余炎荒士飄颻寄邉陲風土有本
性狐貉非所宜飲漿豈執熱懷纊猶抱絺處燥常畏瘍
思涼誠惡痺寄謝父與母游子難久居
　　　榆臺行(按榆臺戰在/𢎞治乙丑年)
榆臺高以臨匈奴匈奴之罪當夷戰不利師被圍師被
圍士無糧渴無漿拔劎仰天訣壯士餓死亡棄尸不保
蹂藉道傍嗟爾從軍之人行不來歸奈之何心傷悲
　　　白紵歌四首
三星爍爍花滿堂素腕盈盈出洞房垂羅映縠耀明妝
皦若雲中開月光流情盼君君莫忘停歌節舞進玊觴
願君安坐夜未央
中庭桃枝連理傾瓊巵含霞玉醴盈歌舞君前流目成
絲桐順耳感人情持觴把袂君不違願作梁間雙燕飛
㫖酒千壺列東廂美人如花嬌北堂齊歌合舞聖世昌
願得歡娛永未央脂車秣馬且踟蹰百年之㑹忽須臾
東流之水西飛烏今我不樂何為乎
炰瓊膏擊素鮮金弁峩峩賔四筵趙瑟高張調蜀絃長
袖翩翩陵七盤華歌妙舞及春妍蘭苕參差桃欲然上
天明明降醴泉皇帝陛下壽萬年
　　　步出夏門行
逺㳺躡泰嶠高舉凌雲門白日駐華葢丹霞耀飛軒螣
蛇載霧興𤣥鶴憑飇鶱玉女從白鹿青龍挾兩轅左顧
叔卿笑右接洪崖言長松䕃列坐六博遡芳樽嫋嫋祥
風被郁郁華芝黁沐余逝咸池晞髮乘崑崙輕身倣鴻舉
長嘯若雲翻下視塵世徒鼠腐寧足論
　　　鷂雀行
白鷂捉黄雀斜盤下九天豈知南山側復有虞人弦一
發中雙翼忽斃青雲端行人皆撫掌仰視落飛翰弓矢
懸馬頭少年坐雕鞍將歸咸陽市百鳥爭聚觀美酒白
玉缸肉腊黄金槃樂哉今日宴四座俱萬年
　　　元㑹曲
蒼木肇皇紀朱光熈泰元明堂八軌湊洛邑四方尊河
山週武衛表裏殿師藩鏞鼓天上合冠葢日中屯玉帳
雲龍㑹南山椒栢樽穆清乾極拱優渥奉華恩慚非白
獸客虛承象魏言
　　　將進酒
將進酒乘大白硨磲為罌錦作羃燕京杜康字琥珀朱
緡三千酒一石君呼六博我當擲盤中好采顔如花鴛
鴦分翅真可誇壺邊小姬拔漢幟壯士失色從喧譁拉
君髯勸君酒人間得失那復有男兒運命未亨嘉張良
空槌博浪沙秦皇按劒搜草澤竪子來為下邳客一朝
崛起佐沛公身騎蒼龍被赤舄滅秦蹙項在掌間始知
橋邊老人是黄石狂風吹沙黒漲天天山雪片落酒筵
錦屏繡幙不覺煖齊謳趙舞繞膝前人生遇酒且快飲
當塲為樂須少年何用窘束坐自煎陽春豈發斷蓬草
白日不照黄壚泉君不見劉伶好酒無日醒幕天席地
身㝠㝠其妻勸止之舉觴向天白婦人之言不足聽又
不見漢朝公孫稱鉅公脱粟不舂為固窮規行矩步自
衒世不若為蝨處褌中丈夫所貴豈窮苦千載倜儻流
英風人言徐卿是痴兒袖中吳鈎何用為長安市上歌
擊筑坐客知誰高漸離我醉且倒黄金罍世人笑我餔
糟而揚醨吁嗟屈原何清漁父何卑魯連乃蹈東海死
梅福脱帽青門枝明朝走馬報讎去襄子橋邊人豈知
　　　江南樂八首代内作
生長在江南不愛江北住家在閶門西門垂雙栁樹
陽春二月時桃李花參差寄言諸姊妹莫遣惡風吹
還鄉信自樂望近轉於邑阿母見兒歸定自持儂泣
野鳬生雛時乃在河沚中可憐生羽翼各自戀菰叢
橘生江上洲過江化為枳情性本非殊風土不相似
人言江南薄江南信自樂采桑作蠶絲羅綺任儂著
與郎計水程三月定到家庭中赤芍藥爛漫齊作花
江南道里長荆襄在何處聞郎昨夜語五月瀟湘去
　　　隴頭流水歌三疊代内作
隴水嗚咽流各自東西下生男不下堂生女棄中野
下隴磨剪刀刀澁指爪柔將刀斷割水那用東西流
隴水鳴不止似聞阿兒語出門不見人肝膓斷絶汝
　　　王昭君
金裝嬌玉驄結束事和戎獨去白龍道遥將黄鵠同紫
臺留漢月青塚落邊風萬里琵琶曲流悲入漢宫
　　　從軍行五首
獵火照燕然匈奴寇朔邊昨夜飛符至將軍出酒泉魚
麗天陣合狐塞伏兵連一鼓旄頭落長驅捉左賢横行
黑山外凱入武威川萬古清沙漠常令無塞烟
貳師將軍初出師横行十萬羽林兒隔河追斬呼韓將
烏壘高懸太白旗
五壘神兵下玉門倒傾西海蹴崑崙輕車夜渡交河水
斬首先傳吐谷渾
調笑名王坐玉鞍蛇矛丈八奮如湍天子戎衣遥按劎
將軍直為斬樓蘭
青天磧路挂金㣲明月洮河樹影稀白鴈哀鳴飛不度
黄雲戍卒㡬時歸
　　　結客少年場行
驪馬窣青絲閭里争耀馳朝游吳姬肆暮入屠沽兒袖
中挾匕首跨下黄金鎚然諾杯酒間泰山心不移東市
殺怨吏西市仆讎尸裂眦白日變英風拉如摧突過銅
龍門電影忽如遺司𨽻徒斂手行人莫敢窺横行三輔
間法令不得施壯義冠千古雄聲流四垂
　　　少年行
生長在邊城騎射有聲名召募河源去長屯都護營登
山望敵氣間道出奇兵十決推雄戰連呼拔虎旌雲中
息刁斗天上掃欃槍坐㺯胡笳月梅花隴水清
　　　平陵東行
共工觸天補女媧后羿射之摧九烏君不見泰山之高
屹天柱有時東崩海水枯秦人築長城西笞羌戎北匃
奴開闔地户天下樞九關虎豹下食人髑髏飛血昏風
塵四海望之威天神亦有荆軻起報讎裂眦向天天為
愁拔劎一呼走萬乘快哉壯士誰與儔儒生抗眉論堯
舜斂手待烹良可羞上卿執珪古所侈魯生棄之若敝
屣鴻毛輕死為二桃笑殺田疆與冶子龍蛇消息各有
時白石落落人豈知季布髠為奴范雎乃是糞下兒一
朝雲雷起屯厄揮刃脱縛揚高眉我今傴僂困螻蟻吹
沙吸呷若鮒鯉牛涔蠕蠕豈足活河伯向我誇秋水夜
夢憑雲忽上天傾山倒海作龍淵天門中開繞赤電霓
旌雷車導我前空山颯颯走霹靂草木摧拉飛炎烟丈
夫未足哀困窮仰嘆白日回英風不能鼔行青海上亦
當擊劎於咸陽之市中寧學鉏麑觸槐死羞言投閣仕
莽公吾悲夫二子之死也誠如寒蚓之與秋蓬
　　　長安曲
玊館瓊臺接紫㣲長安甲第有光輝夜夜錦燈車馬散
平陽歌舞月中歸
　　　燕京四時歌
　　　　春
天栁垂絲拂建章銀冰千片落金塘烟花萬國行人度
遙指蓬萊春日光
　　　　夏
暑殿金泉枕碧山清凉樓閣五臺間赤日不行葱嶺北
雪花長繞玊門關
　　　　秋
薊門桑葉落滹沱代北浮雲鴻鴈多莫向雲中傳尺素
空將明月對嚬蛾
　　　　冬
葡萄新酒潑流霞十月燕山雪作花天子後庭誇玊樹
昭君紫塞拂琵琶
　　　擬古宫詞七首
君王無事日臨戎韎韐親調白玉弓千騎紅袍齊扈蹕
臂鷹遥出建章宫
千塲搏戲未言回魚鑰重重向暮開遙聽雲中催羯皷
君王何處打毬來
劒舞戎歌樂未休煌煌芝火五城樓班姬獨卧昭陽殿
卻捲珠簾望女牛
十五承恩侍衮旒宫中初拜大長秋見説上林陪羽獵
君王同著紫雲裘
興慶池頭漏未闌棃園弟子曲將殘花前更進凉州伎
無那西宫月色寒
馳道毿毿御桞垂春風挾彈羽林兒武皇親御長楊殿
勅與龍駒控鬛騎
狗監離宫承宴歡掖庭通晩不迴鑾那能夜夜長門裏
銀燭薫衣待漏殘
　　　雜謡四首(按此皆紀正德五/年八月之變也)
夫為虜妻為囚少婦出門走道逢爺孃不敢収東市街
西市街黄符下使者來狗觫觫鷄鳴飛上屋風吹門前
草肅肅
壞我民居田樹子桐與檟桐檟何青青素車不得下
狐彭彭兎逐逐反顧奔以北彎弓來彎弓來
沼我乎逵兮築子之棲兮木槿隕落巢安歸兮
　
　
　
　迪功集巻一
欽定四庫全書
　迪功集巻二　　　　　　明　徐禎卿　撰
　　贈答一十八首
　　　學謝靈運賦華子崗詩贈趙建昌
朱巒蔚靈奥雲海互盤旋隂霞絢石室夾篠蔽清漣翠
羽紛啁哳瓊蘂合芬妍桂嶺屯蒼靄桃蹊迷紫烟朝登
郡樓望佳氣鬱葱芊挹景企嘉客臨風懷羽仙㝠賞非
偶愜神理豈虛傳建德寡民務山水發清絃順性奚矯
迹知道在忘筌非君秉淵尚兹理誰為宣
　　　詶贈方周二子
弱㺯寄觚翰中歲慕沈𤣥浮章粲華囿精理宻真詮
𢎞述允大道忘言亦自然常恐良時暮蘭苕豈久鮮游
情倦素藝委志脱𤣥蟬流觀宇宙内尚友羲皇前方生
振文綺周子攬𡨕筌清論澂秋水温藻發春泉跂予慕
二美猗子企前賢乃愜同棲志忽枉瑤華篇氣感聲必
合跡異理無愆永保日新願均期善自全
　　　寄壽前冢宰王公三十韻
乾化昭於穆炎明浹世仁涵濡存一德覆載表英臣伊
昔稱專柄公才獨邁倫沛霖孚碩望柱石秉鴻鈞補衮
山明火為賢甫及申真能壽元氣何啻觸龍鱗苦節深
盤錯孤心契靖寅蒼生多起涸時俊總依塵利澤江河
運威靈泰華峋台衡惟直道社稷一㣲身歲序成功去
林泉此志伸人心思几杖吾道巻經綸皓首歌淇澳青
雲絶渭濵中軍傳午子緑野䕃霜筠繫國安危舊逢時
繼易新培生賴天地属望在庭宸存問王言渥𤣥纁禮
數頻高星臨寵使窮谷播陽春慶舞狂童穉詞章湧縉
紳優游不知耄弧矢忽兹辰箕子推洪範莊周記大椿
形骸全矍鑠學術愈精純梁木咸傾仗元龜識泰屯已
能回眷注還擬下蒲輪愚也東南士叨為髫齔民甘棠
徒自倚品藻託無因諫草占心赤丹青得貌真山中煉
金石霞外隱麒麟漢相久辟穀應侯長謝秦悠哉瞻佇
迥北斗挂天津
　　　古意二首贈劉子
空為郢中客不見郢中吟美人高堂上自奏山水音帝
子𦵏何處瀟湘雲正深寂寥誰共賞江上獨傷心
楚妃一失寵獨宿楚江陰雖念容華落終憐繾綣心聞
説章臺畔畋游歡自淫今日宫中事不言䜛妬深
　　　贈錢元抑
錢郎毛髮鬈且䰄秀骨揷鬢蒼厓開驊騮黯黯有竒
氣一蹴萬里空長埃今之畫工不可數畫馬無過曹韓
武吳生落魄筆有神不求貌馬求貌人英物由來豈殊
相麟鳯聖賢俱絶倫却恨丹青損真趣獨事𤣥毫拂紈
素生象蠕蠕指間出大巧無乃遭神怒故人三歲不相
見開圖忽訝錢郎面小兒八歲快目睛問之咥然呼姓
名嗚呼畫馬雖工只畫形風雲道路俱冥冥豈知錢郎
貌如此馮馮大腹儲滄溟高蹄昔蹶未可輕今日近前
凡馬驚吳江之湄浙之涘我行於南從此始掉頭不見
眼中人寂寞行歌向湘水
　　　贈張注先生
蚤得投簮理緬欽遺俗情丘園白日静眉宇紫芝明上
德綏多祉賢孫復令名道全身愈泰慮澹物俱輕壽酒
山人勸柴車縣尹迎坐臨沖逸境於此學無生
　　　靈隱寺贈靜公
聞有千年寺長松信許深沖虛半樓閣落日更登臨舟
檝窗中小藤蘿天際陰江流明暮靄石澗響空林蟠據
雄都㑹風烟異古今幽真余有慕詩義爾能尋雲翼無
言健淵魚本自沈終期白蓮社來就玉山岑
　　　答沈休翁所問因成贈章
六齡識姓字十歲㺯歌章十二失慈母嬉戲道路傍十
七學干禄跅􁀪空徬徨幸逢黄河清昭映白日光聖心
勤草萊猋逐雲羅翔謬以跌宕資寘之枳棘塲雖有魯
連節濩落無所將揣摩笑蘇秦况乃章句行不見樊籠
羽冥心在八荒飄颻碧雲緒夢寐嵩山陽飲水心自足
懷哉桂樹芳朅來荆巫渚傲然稱楚狂夫子挺喬嶽時
人呼鳯凰一隱不世見鄰父徒窺牆而我愛逸調談笑
登其堂永符金龜契豁以歲年忘予今入衡山訪道躡
飛梁倘遇洪崖子遥傳紫汞方與君變白髮攜手共徜
徉
　　　王敬止御史始竄海南繼移永嘉令自燕中迎
　　　　養
珠厓昔長竄連州始量移借問東甌土何如南海湄霞
標建台嶽桃源帯武夷鴈山榮桂樹象浦合珠漪玉羶
非一族海錯被珍竒金盤湛碧露(酒/名)黄柑滿緑枝歡此
三春日復愜暮秋時鳴琴坐高館撫景臨華池迎輿侍
潘令進酒舞萊兒頋以今時笑還瞻昔朝離豐澤亨雷
雨瑶草變芳蕤永嘉多懋宰建德易絃絲昔慕文翁化
(文宗儒昔宰/永嘉有聲)今䝉葉尹慈長沙非舊謫宣室契前思光
華冀一接胡越詎能追河東欲有獻及此汾陰祠
　　　對雪贈客
雜絮下璚霙飛滿洛陽城仙人深雪裏獨戴鹿皮行高
卧思安道攜琴就阮生竹林陪素蟻兔苑玩流英誰言
剡水棹今日在瑶京
　　　酬邊太常於燕山見憶之作
故人惠思我百里寄瑶音獨在山中宿松齋清道心霜
鐘流夜壑曲澗入幽深寂寞悲千古橋陵梓橡深
　　　石川子歌
石川子隱於魯門之西長牽青牛飲素溪有時駕之驂
文貍驂丈貍乃至岱宗之巔弱水之湄石門迢迢上通
天玉京金闕光陸離過謁太山君道逢赤松師授以長
生説鍊氣服食除三尸青泥丹鼎子善治玉柈他日如
相贈共爾商山歌紫芝
　　　贈王淵之(并序/)
　　淵之故㳺濩落廿年頃來京師將從卑宦霜霰被
　　鬢風塵改容飲以巵酒并為歌以贈之
君不見十月狂風吹白雪長安城中地欲裂朱門酒爐
紅炙天空裏瓊花旋消滅由來都國盛繁華青雲絡繹
滿仙車浪説黄金賜寒士爭言白璧謁侯家驕矜意氣
遥相羨片善朝推䝉夕薦待詔虚沈金馬門傳宣直上麒
麟殿王郎濩落爾何求千里乘驢被黑裘空論作賦稱
才子未肯低眉事貴游知君不得逢楊意終愧明時老
督郵
　　　答顧郎中華玉
昔居長安西今居長安北蓬門卧病秋潦繁十日不出
生荆棘牽泥匍匐入學宫馬瘦翻愁足無力慵踈頗被
諸生譏虛名何用時人識京師賣文賤於土飢腸不救
齏鹽食去年作吏在法曹月俸送官空署職牀頭一甕
不滿儲嚢裏無錢作沽直歸來困頓不得醉兒女荒凉
婦嘆息今年調官去懊惱苦笑先生禄太嗇釡中粟少
作糜薄白碗盛來映膚色丈夫但免溝壑辱日飲藜羮
勝羊肉平生富貴亦何有羸軀幸自弛耕牧但願時豐
民物安官府清亷盜賊伏人歌鼓腹厭梁菽先生雖病
甘苜蓿一朝雷雨濯亨衢坐見諸公執中軸先生翛然
巻懷退茆齋歸向南山卜
　　　各賦隱士得魏仲先贈金陵顧徵士
何處蓬山宅汾陰傍漢宫㝠棲紫芝客長嘯緑雲中忽
佇甘泉駕遥尋河上公𤣥風那可掇大道本難窮夫子
金陵隱心將靜者同瓊枝無以獻歌此寄喬嵩
　　　答獻吉
花發平章宅鶯啼省樹春殷勤花鳥意愁殺獨㳺人
　　　王員外不解叅同契但索一詩許以遺我率爾
　　　　戲之
王烈持洞章茫然不能讀石氣銷紫煙十年秘空簏從
來楚史識三墳阮籍焉能辨赤文一自華陽窺妙訣緱
山夜夜鶴相聞
　　㳺覽二十五首
　　　入沛
落日徧草色㳺子入沛鄉如何緬兹土能令心慨慷道
逢守津吏問客來何方一為陳風俗三歎久傍徨前者
貳尹家㑹客具酒漿遣吏出市物吏私入已嚢尹訊卑
以紆吏言伉以張回身赴入河尹懾親扶將矯矯鷙悍
風重忿復輕亡由來英雄氣儻盪出芒碭余聽此言立
側想大風章撫劎一為歌春宇無精光原野厲長飇飛
鳥不遑翔瞿瞿蟋蟀歎悽惻感陶唐
　　　謁嚴子陵祠
言訪羊裘隱荒臺迹宛然巖崖祠屋綴天漢客星懸伊
昔風雲感丘園束帛戔神龍不可係造化獨深全去矣
孤蹤邈懷哉大澤偏釣竿何嫋嫋石瀨故濺濺郡以高
名著山依汗簡傳餘風猶激懦聖代更招賢圭組誰憐
辱襟期本尚𤣥終焉赴空谷寤寐白駒篇
　　　彭蠡
茫茫彭蠡口隱隱鄱陽岑地湧三辰動江連九派深揚
舲武昌客興發豫章吟不見垂綸叟煙波空我心
　　　與江夏尹餞于舍人于黄鶴樓
未有干戈地能令棟宇全乾坤餘壯觀荆楚鬱山川鶴
唳寥天迥江深禹廟前舟檣控南北節鎮此旬宣令尹
乘時暇使君同祖筵炎蒸飄不到虛爽境何偏乃繼登
臨迹空懷作者賢風煙一回首今古共凄然握手將安
適經秋未擬旋迢迢沙際月遥憶桂陽船
　　　在武昌作
洞庭木葉下瀟湘秋欲生高齋今夜雨獨卧武昌城重
以桑梓念凄其江漢情不知天外鴈何事樂南征
　　　廬山
豫章山水郡廬嶽此深蟠吳楚開雄鎮東南表巨觀中
天浮黛色百里曖晴巒漸近雲消豁俄驚勢鬱盤錦屏
圍合沓玉笋屢叢攅詰曲群形變登臨萬象寛風高六
月雹氣慄九江寒石鏡明花外香爐出霧端劍芒遥矗
矗龍脈故丸丸瑶草幽難掇青蓮秀可餐赤城虛瀑布
彭蠡更波瀾禹跡於兹盛崇功振古刋壯懷凌絶頂倦
鳥息飛翰霄漢心何有沈㝠性所歡將脩梵門術欲上
羽人壇净社花垂白名巖竈覆丹昔賢非不達於道自
相安愛勝真忘返遺榮亦未難聊須偃松竹遂可掛纓
冠祗為懷佳侶淹留獨寤歎
　　　江上逢許員外
杖䇿下天門揚帆楚江水長風吹客心倏忽堕千里千
里何青青離家㡬日春忽逢天上使云是故鄉人褰帷
一共笑宛爾平生親聞子金陵來衣滿厯陽塵握手起
情慰依依多所陳君家石橋下與我十室鄰海内各分
散白頭常若新葉散根株連諧合固有因由來吾黨士
多作帝鄉臣况爾發靈裔吳山傳秀神感此不見遺肯
與凢礫倫邂逅一草草馳驅還苦辛君發李陽河予留
貴池口脈脈兩情遥胡寧棄我後昨日到同安青山待
余久解我碧雲裘長松掛虛牖雙童進草飯遇我情彌
厚庭中好鳥聲嚶嚶自求友春風吹緑楊十日蹔分手
予今發武昌早晩下瀟湘仙人黄鶴樓待子洗壺觴君
乘山公馬訪俗過蘄陽還呼黄鶴仙醉舞雙徊翔八月
涼風發君言及豫章三春煙景暮余定達吳閶男兒衣
錦貴那不歸故鄉為君邀族人出郭具壺漿徑須愁痛
飲别後莫相忘
　　　曉下廬山
下山鼯鼠啼藤竹使人迷多謝東林月殷勤過虎溪
　　　登支硎山樓遲㳺侶
谷寺憐幽宻茲樓表麗觀煙雲塞壑動竹樹入門寒獨
往迷前徑憑高遲所歡時聞有清磬遥出暮林端
　　　登半塘寺閣
夙有山水慕苦為形役拘澹兹夏日永聊得狎浮圖攀
雲凌廣閣靄靄見吳都諸川散林上平野鬱芬敷法花
垂縹緲晴采動虛無煙火下方雜昬明時態殊境超自
生樂疲心忽重蘇因傷人世子擾擾即長途
　　　曉思
月落晨渚前鷄舞春檣側榜人起蓬垢折薪候炊食踈
樹發東光熠熠汎水色關吏始通津起柁指鄉域攬衾
渺余望垂鬢深不測浩歌忽以仰夷猶羨雙翼
　　　吳舍人園亭
新年風景地休沐竹林人魚藻含泉動楊園聽鳥新夕
陰連九陌喬木俯千鄰虛負高陽興多慚酩酊身
　　　長陵西望泰陵二首
新宫猶藹藹白露已蒼蒼詎識神靈逺徒悲劎舄藏陰
風振大漠落日照漁陽稽首攀松栢雲天灑淚長
昔送宫車出長悲西雍門今來寒食節獨望灞陵園杳
杳仙城閉萋萋封樹繁當時侍從客慟哭㡬人存
　　　九日逰眺三絶句
頻年揺落寄邊州無賴今晨强出逰從教烏帽欺人髮
不耐黄花亂客愁
北來隴野太蕭條旅客登臨思易消天入燕關真自迥
雲開碣石未為遥
西門沙丘頽欲崩思望芒山强自登正愁隴樹糢糊甚
更著浮雲蔽泰陵
　　　秋日過故尚書吳公池館二首
平泉舊時里秋日永亭開苑樹澗陰合魚梁山照來野
人臨逸釣公子進新醅興盡何須謝垂鞭醉即回
不見尚書履階陰空緑苔菊荒三徑在棗熟衆禽來跡
為憐幽駐圖因好事開秋風懸劍處落日首重回
　　　晩過獻吉齋所
端居聞子肅清修吏散鴉啼省署幽芳草不知人獨往
空山何意鳥相求開軒厯厯明星夕隱几蕭蕭古木秋
自昔風塵堪吏隱浮生莫遣有離憂
　　　嘉禾道中
檇李城何在蕭條草樹存未醒吳苑酒已動越鄉魂問
水來天目看桑過石門愁聞鶺鴒語寧聽楚山猨
　　　浙江驛下作
自嘆南浮客﨑嶇驛嶺遥川途澹斜日鉦鼓逺揚橈水
勢含滄海山形折落潮夷墟不可問徒使旅心揺
　　　舟懷
天曠多樹林日赤溪路永我行一何勞窈窕泝川嶺湍
流好石鬭沙礫與舟鯁行行指前栖望望不得逞火雲
漸曖滅蟬鳥空山靜奄忽青松間了了掛圓景一與幽
賞遇遂使煩慮屏先書謝廬僧為掃香爐頂
　　　過梨雲精舍
逺師躭宴寂趺坐石牀深留客開香積談𤣥就竹林煙
藤結暝翠雲磬下空音净現青蓮色懸知出世心
　　　漢陽逢故人
銀鞍白馬渡江來江上相逢一笑回若􁁜漢江無咫尺
思心何事日悠哉
　
　
　
　
　
　
　迪功集巻二
欽定四庫全書
　迪功集巻三　　　　　　明　徐禎卿　撰
　　送别四十首
　　　送友二首
𤓰生葛薪下縁蔓義相因人生交結故婉孌自諧親交
義諒不逺戚若同株根勿采棘下𤓰棘傷多苦辛不惜
傷者苦但恐株荄分念當與子别惻惻傷我神
靡靡客行役曖曖歲云晏問子豈不勞言適故鄉縣送
子不得逺我悲一以惋借問何所悲桑梓不可見褰裳
陟高隴白日忽已暝飛鳥東西翔我思一以亂低頭念
父母涕下忽如霰
　　　留别邊子
我車駕言邁將子城之隅豈無他人親婘㜻心自知握
手一為嘆忽忽從此辭驅車何迢迢迢迢復遲遲匪我
車輪遲行子有所思登高望河水河水何瀰瀰褰裳欲
涉之俛首以踟蹰孤楊生河干嫋嫋何差差民生失儔
匹惻爾令心悲
　　　留别都城諸同志二首
對酒忽不樂悵然懷别離别離結中勞眷彼長路岐苒
苒郊河樹曖曖關門祠佇望瀟湘水先與秋風期鴻鴈
雲中來噭噭使人悲懷哉爾方集悵矣予當辭
客有悽悽者三年歌式㣲朅來事原隰經返舊園扉昔
往被冬裘今還服春衣撫景雖云愜中歡憯以違出門
見芳草念子忽如饑
　　　送邊子出刺衛輝五首
平生歡愛日履坦昧前艱及爾嚴霜集方知末路難疇
昔同棲翮毛羽各摧殘顧影惟爾我慽慽傷心肝
心肝義所均離索一何深雖厯同朝寺雲路邈飛沈君
處承明陽我居湖水隂淹闊嬰多痗日夕遲爾音
爾音良不違胡為繫我思何况當乖絶飄颻各異枝欵
曲杯酒言果諧符守期努力茂時猷聊以慰我私
我私何悠悠薄送遵坰丘翔野曠無人樹木鳴颼颼登
高望衛邑思見漕衛流前景奄忽匿浮雲蔽行輈
行輈道已緜下車歲聿遷藹藹朝歌邑閭里翳人煙慷
慨猗昔風緩疾在更絃寄謝當途子成朞庶來還
　　　送士選侍御
壯士樂長征門前邊馬鳴春風三月栁吹暗大同城盧
溝橋下東流水故人一樽情未己遥天飛盡隴頭雲唯
見居庸暮山紫羨君鞍馬速流星予亦孤帆下洞庭塞
北荆南心萬里佩刀長揖向都亭
　　　送范静之遷威州五首
吾憐范巨卿悃愊不邀名作吏竹林下清風訟獄平與
君同得罪獨竄夜郎城萬里巴江水相思猿狖鳴
聞上巴江峽黄牛峽最遲君聽流水意何似隴頭悲
爾向巫山日瞿塘春可憐栁絲嬌緑水白雪媚陽天
玉壘為糟蘖巴川即酒泉乘舟捉明月直到女牛邊
爾作南遷客余同北地囚酣歌易水動舞劍白虹流
　　　送徐生之金陵
為慕金門來竊窺三年執㦸力云疲著書每憶東山好
蘿月㝠㝠空紫芝吾宗羯子清狂甚笑拂扁舟向我辭
清夜誰同牛渚泛早時聞詠女郎詩天外涼風吹不絶
餘音長繞鳯凰池
　　　送許補之還丹徒
憐君揮手去匹馬向南天旅病青山外鄉心落日懸燕
關變積雪淮栁動新烟驛路重雲裏相思易隔年
　　　送王誕敷之官長沙
美人南往雲陽墟我欲從之道鬱紆晝夢衡峯半空紫
覺來失卻巴陵湖對君把酒心茫然七十二峯猶眼前
𤣥猿攀蘿石壁仄黄鶴空洲芳草連春寒風多太陰黒
瀟湘淋漓濕雲色楚宫花木啼杜鵑舟子商人淚横臆
君欲去兮可奈何側知王事難蹉跎離心不惜瑶華贈
聊為湘纍誦九歌
　　　送蕭若愚
送君南下巴渝深予亦迢迢湘水心前路不知何地别
千山萬壑暮猿吟
　　　送周夢良令臨朐
官橋一壺酒來送穆陵人去住同為客風煙各損神征
途殘臘盡到日栁條新要自酬知己寸心寧復陳
　　　送耿晦之守湖州
逺下吳江向霅川高秋風物倍澄鮮鵁鶄菰葉翠相亂
錦石㳺鱗清可憐郵渚撾頻津吏鼔漁歌唱近使君船
吳興峴山足勝事漢水㐮陽空昔賢
　　　青門歌送吳郎
吳郎醉嗜長安酒落魄自言為客久走馬頻看上苑花
回鞭幾折青門栁青門曈曈魚鑰開乳燕㳺絲相逐來
栁下雕鞍留别袂花間酒盞覆蒼苔浮雲去去辭城闕
芳草連天那可歇野店春風聽早鶯關河曉樹懸新月
干里淮流雙畫橈廣陵驛前逢暮潮落日帆歸揚子渡
青山家對伯通橋吾家流水元非隔宛轉胥臺通巷陌
草長難尋仲蔚居林深不見陶潛宅清溪屋下可垂綸
復有蓴羮足獻親君歸倘食冰絲鱠為念覉棲塞北人
　　　贈别獻吉
爾放金鷄别帝鄉何如李白在潯陽日暮經過燕趙客
解裘同醉酒罏傍徘徊桂樹涼飈發仰視明河秋夜長
此去梁園逢雨雪知予遥度赤城梁
　　　送友人還吳
陽月隨陽鴈遥從塞上來北人江北望不見隴頭梅坐
下楊朱淚吟為莊舄哀聊傳數行札千里送君回
　　　送蕭少府
矯矯雙鳬塞隴分武夷殘雪半春雲玉洞只愁仙隱去
洛陽花下不逢君
　　　送唐季和謫糓城
襄陽千里道念爾一杯辭上馬山公醉瞢騰倒接䍦回
風漂朔野飛雪繞征旗及此下車日黄河冰泮時江喧
神女館花發峴山祠莫謂長沙謫風流良在兹
　　　送顧馬湖孔昭四首
巴東明月巴西歌兩岸梅花羌笛多一曲停橈雙淚落
猿聲三峽若為過
西上江陵北客哀遥看巴路碧崔嵬樹繞黄牛瞿峽轉
天横劎閣蜀門開
錦水由來勝若耶蘭橈三月汎桃花巴兒見客能歌舞
蜀女明妝笑浣紗
成都酒樓高插天烏帽來游太白仙他日燕州何處覔
星槎遥挂彩雲邊
　　　送廬陵楊二尹
何卑執㦸謝京華却愛河陽縣裏花不為逺師招白社
擬從勾令覔丹砂青天挂席浮明月螺水迴舟勝若耶
莫學南昌隱君子離羣獨拂五雲車
　　　送友
平原蒼蒼孟冬月行子辭燕指吳越淮水橋邊賣酒家
停車㡬處梅花發羨爾侯門早拂衣柴桑舊里角巾歸
白酒山中新芋熟青楓江上蟹螯肥閉門松竹依然在
一曲參差醉落暉
　　　安南歌四首送沈使君
借問炎交路若何片帆南指廣州過知君怕見桄榔樹
近嶺猿聲日漸多
漢關行盡忽桃源竹樹蕭蕭鷄狗喧銅鐶椎髻來迎榼
蠻國王孫出領旙
烏蠻灘上煙水聲伏波廟前秋月明夜半津人挽舟上
夷歌偏動望鄉情
皇穹覆載本無私聖主恩波詎有涯炎荒喜沐堯年雨
黎人重拜漢官儀
　　　送方山人
嚴子灘頭花落時水清雲碧净漣漪孤舟相逐飛花去
一日看山到武夷
　　　送盛斯徵赴長沙
昔愁越巂千峯仄轉入巴渝萬里賖豈料聖恩憐賈誼
猶煩佐郡出長沙蠻中瘴逺三湘水江畔春逢十月花
遥聽岳陽樓上笛可能迴首憶京華
　　　貽吳叟
鬱彼丘園叟居然松竹姿生涯隔城郭流水到茒茨乃
識堯仁大誰言静者私中山多法酒高㑹及良時歲月
老將至耕桑樂在兹鹿門姻婭地從此接龎眉
　　寄憶一十九首
　　　九日期登大慈恩寺閣不果寄獻吉
悵憶青蓮宇今朝黄菊開遥知逺公笑不見白衣來窈
窕人天閣峥嶸日月迴山川紛楚望城闕動秋哀峴首
羊公石淮陰戲馬臺風烟那可即逸興杳難裁强負登
樓作虛傳落帽才此時遥獨酌念爾重悠哉
　　　唐生將卜築桃花之塢謀家無貲貽書見譲寄
　　　　此解嘲
余昔攀白日虹蜺干紫庭浮沈帝座側無人知歲星側
侍公車無所歡聊騎天馬出長安南下蒼江浮七澤還
攜謝客㺯波瀾青倪中開秀廬嶽瀑布灑入千峯寒㝠
㝠仙氣貫南斗直欲凌身燒大丹迴裾西拂巫山浦浩
蕩歡心間雲雨歸來欲奏楚王書漢主上林方好武黄
金不遇心自吁白璧無媒翻見侮昨日結交燕少年酣
歌擊筑市中眠正逢天子失顔色奪俸經時無酒錢入
門百結鷫鸘盡笑立文君明鏡前却思舊日高陽侣黄
公酒壚何處邊天下綈袍誰不憐郄卿未具山中槖何
人為買剡溪田唐伯虎真俠客十年與爾青雲交傾心
置腹無所惜擊我劎拂君纓請歌鸚鵡篇為奏朱絲繩
胡為擾擾蒼蠅之惡聲我今蹭蹬尚如此嗟爾悠悠世
上名
　　　寄華玉
去歲君為薊門客燕山雪暗秦雲白馬上相逢脱紫貂
朝回沽酒城南陌燕山此日雪雰雰祗見秦雲不見君
高天白鴈南飛盡千里相思那得聞
　　　駕出南郊退簡邊喬二太常
齋殿鑾輿下郊宫鳳野開霜戈迎日動芝葢拂雲來輦
道前旌直鈎陳翼騎迴甘泉枚朔侍詞賦接仙才
　　　人日柬李員外出陪郊祀
咫尺東曺彦相思隔暮雲仙源懷獨往青鳥信難聞齋
館逢人日天行望羽軍聖朝郊禮秘應待長卿文
　　　秋日懷李郎中及邊熊二君子五首
秋興因高賦雄才憶省郎山川思不極雲樹莽蒼蒼對
酒知時變看花恨别長如何霜後鴈猶未達瀟湘
借問關中友新詩近轉多風煙興難盡揺落意如何熊
子元相得邊丞定數過誰能念離索樽酒邈山河
昨日逢京使聞渠再轉郎未妨文字癖祗益簿書忙退
食遲宫旭鳴鐘候省堂祗應騎瘦馬緩轡漫成章
每憶邊庭實才清官更閒齋心禋祀裏覃思藝林間名
致諸公早詩卑大厯還曹劉塵未逺任爾好躋攀
熊子今何在秋應奉使還威侵蕃部落旌遶漢闗山沛
澤從天降三軍動地歡思君問邊略何日接清班(是時/士選)
(犒軍居庸關事/載士選墓志)
　　　於武昌懷獻吉五十韻
豈是乘桴客棲棲鄂水陽故人多放斥吾道轉凄涼寵
辱今如此沈憂不可忘隋珠元按劎荆璞自離殃似爾
青雲器誰言世網傷王風紛墜地冥契獨升堂逸擬曹
劉駕清聫沈謝行列星分漢署白雪映仙郎能使尚書
重深揚國士光在公勤夙夜於古凖羔羊側席遭仁聖
求言渴禹湯靡躬懷骨鯁有䟽削豺狼那信黄金鑠萋
然貝錦張孤誠迴日月萬死出風霜直道焉辭辱庸夫
或笑狂始知天德廣曲納海流長賈誼猶投楚鄒生故
泣梁如何捐虎口忽已訝雲翔我識從偕計觀風美大
唐謬通仙籍末賜對玉墀傍食粟真為竊河清詎有常
寧論供黼黻祗爾奉趨蹌乃遘同心彦陪游古藝場夜
間堪秉燭日旰尚含香莫逆談恒劇從容寢不遑允求
諧比興端可發宫商䟽越宜宗廟華蟲傍衮裳淵衷深
禮樂文化蔚巖廊豈謂奄徂落還應厭治康雙傾泰陵
淚俱斷杞人膓赤子居猶喘蒼天意叵量河山開紫氣
符瑞轉宏綱漸厯輿圖逺欣瞻帝座昌聲靈掃烏合英
德邁龍驤姬旦匡周室相如侍武皇俄看霾霧鬱半覺
老成亡鱗逆攖須斃乾行斷自剛内林鴟啄吻丹闕彗
浮芒逐客無寧跡窮途不裹糧厲堦生枳棘芬餌挂鸞
凰西去仍秦苑南歸定汴鄉驚飛憐帯繳欲往嘆迷方
憶向青門别重凋季月芳㡬時申契闊繇此卜行藏太
潔為身累虛名與世妨悲歌空骯髒中路惜彷徨潜伺
亨陽復終焉履善祥達人聊麴蘖隱士且庚桑鴻鴈紆
闗塞江流極楚湘遥知懷逐侣一為奠椒漿
　　　寄子容
芳月高堂宴辭君楚水游那知臨歲晩猶此對滄洲津
煖空雲度江明霽雪浮新詩仍自惜何以慰離憂
　　　寄獻吉
昔聞已卜扶溝廬為復還從河上居嵩雲洛日迥在眼
鼉沬蛟渦愁故墟一掬那傳少陵淚經年不見茂先書
荒村豺虎眠難穩好共滄江學釣魚
　　　閒居懷泰公
閒居習禪觀虚獨長心苗萬境一澂澈諸天何寂寥香
飄桂子月齋近菊花朝坐憶東林老從誰過虎橋
　　　過喬侍郎省中因懷獻吉
東掖當年署長廊故栁斜久辭陳子榻重謁謝公衙㕔
事垂蛛網高簷噪晩鴉風烟那可憶飄泊惜瑶華
　　　庭實久約攜酒見訪不至貽詩嘲之
九月秋風吹破廬長安城中愁索居籬邊未見陶潜菊
門外空傳長者車黄塵鬱鬱倦為客肺病時時强著書
聞道白衣將送酒荒蕪庭徑擬親除
　　　感興懷獻吉
客舍秋風動客哀殘花秋日伴殘杯虛名久愧為身累
白眼那能免物猜落魄京華空老大旅魂江漢好歸來
山川矯首浮雲迥倚杖遥登何處臺
　　　聞庭實上計不與悵然有懷
軺車十月四方來奈爾辭天獨未回逺在荆南淹蜀盜
祇從極北望燕臺子山涕淚秋難盡杜甫干戈老更催
牢落梅花江閣迥肯拚碁局負深杯
　　　寄杭東卿
西湖十月烟水平梅花參差千樹明越王城畔氣應早
林逋宅邊江更清驛使章臺空寄别霜天玉笛暗沾纓
故人若有揚州興為聽春鴻白雪聲
　
　
　
　
　
　
　
　
　
　迪功集巻三
欽定四庫全書
　迪功集巻四　　　　　　明　徐禎卿　撰
　　詠懷一十三首
　　　太宰召補職被疾不赴齋中作
阮生嬰組緤陶子去東皋簡性輕物務牽役使心忉緬
余沈中疚偃息悦蓬蒿嘉薦忝章句虛劣愧時髦雖釋
負擔勤所患職司勞案牘殊停滯觚管間時操昨者銓
衡召辭謝未云遭緜薄懼遺諐繩憲安可逃履貴常近
辱執要思戒撓古人亦何求抱闗竊所饕申誡周任言
寫心輸素毫将貽沮溺哂無為謝徂薅
　　　懷往二首
昔我逢休景結交共雲翔秦客穆脩矩魯生蔚令章同
聲展言笑四座發芬芳北牖湛清酒明月出西方廣署
滅流塵蘭燈揚朱光極意連篇翰良夜殊未央歡宴豐
時豫千秋焉可忘流光一朝絶撫膺増慨慷
穴蟲測序改客鳥知時晏嚴風振中野凝霜薄飛觀褰
裳啓東户河星出有燦耿耿不遑寐沈思汨回亂何以
終遥夕明燈且濡翰自我違之子菀藻絶流玩郢斤不
存目流俗恥堊墁塊處空堂中誰為發言粲感嘅申㣲
詞佇立倚長嘆
　　　雜述
緬求先民迹體德異通𤣥自非孔聃志所造孰無諐伊
余實闇劣秉算昧㡬先言念恭人徳惴惴戒重淵徒隆
守已樸罔達濟時權順正不尤物任道故樂天務光以
潔湛梅生智自全箕子狂為奴何必屈父賢未周羣物
情且復徇已偏人命㡬何時金石忽以遷永言保貞素
庶明松栢堅眷念攜手益用嗣北風篇
　　　雨霽庭藥芬郁
炎曦代暮節溽景布萋陰迎風抗高館䟽牖匝重林百
卉熈嘉月洽土重豐霖中庭始及霽芳蕤忽以森即事
寡喧垢投足類幽深朝藝植余杖時還散我襟處世常
希寂委順故怡心何必東山下考築始投簮
　　　庚午歲九日始見二毛
常年揺落不知悲九日今年感鬢絲緑醑滿眼竊自壽
黄花插頭從帽敧孤心久寄風霜外生意長含日月私
已息塵機甘退斥猶將筆硯愧支離
　　　歲除貽廷實太常子容同年
歲寢物務寧時昏羣化伏勞人嘅寤歌旅者懷出宿倚
徙窮陰沍屏居夜氣肅㳺星迴素郊嚴霜下庭木𤣥黰
忽變節衰株遂臨復徂生苦鮮歡運往悲志促前軌修
已侵後塗諒當卜嗟爾同行子及此荃蕙馥
　　　中秋夜不見月兼邀儲太僕不至
今夜中秋月雲端空復情人間同寂寞天外獨分明桂
子飄何處邉鴻度有聲他鄉對家醖愁絶為誰傾
　　　五月五日
怡悦經故園芳菲值良節風俗猶自存念我久離别葵
榴綴時穠蒲荷散幽洌莫謂暄景滋湘江坐鳴鴂
　　　對月有懷
夜氣泛虛爽灘聲來自遲繫舟南斗下翫月西江湄對
酒忽不御茫然空爾思
　　　調太學博士
弱齡釋負擔浮沈游國都久知意不愜眷言返田區無
為好爵縻衣錦享我芻顧非騂栗資何用辱鼎酺天羅
汰迃散移署厠文儒攝齊升孔堂慚非由也徒藹藹青
衿子鬱鬱含華珠上理羲皇文下則述唐虞暮春西水
涯温藻穆敷愉童冠從我游詠歌聊以娛辟雝何崇崇
崇崇䴡天樞周王亮有造賢者濟𢎞圖小子發斯謡聊
與擊壌俱
　　　與太學諸僚宴集
藝苑開三徑閒僚散竹林絃歌一以暇春服共相尋薄
采漪皇澤臨風欵道襟高梧無雜蔓呦鹿有佳音藉草
時傾酒披衣或鼓琴何妨慚㸃也吾醉獨狂吟
　　題詠二十二首
　　　偶述二絶句
聖人嘉禮在元年内使新從十道還欲遣鸞儀迎月姊
禁中宣勑㑹金錢
雙馬黄韉白玉羈蕃王遥貢立彤墀聖恩俄許歸天廏
内使牽來不敢騎
　　　觀田魏二廷尉射歌
魏子手挽高麗弓氣滿兩石開青虹田郎亦自號猛手
談笑彎弓自裹肘秋風繫馬古原下合耦翩翩習步射
眼中何有百步的彊幹慣使千年柘共驚二子手法利
突如流星中如樹側身仰視秋雲開飛鳥顧之不敢度
壯哉二子氣如虹左揮右霍真兩雄燕山秋高太白動
寒日獵獵吹邊風前時出軍大同壘紅纓白馬多乳子
柔絲斗弩不解持吹竽之濫誠可嗤彼乳子者何足道
可惜王師直為老吁嗟田魏二子真雄才高壇大纛何
有哉
　　　月
故園今夜月迢逓向人明只自懸清漢那知隔鳳城氣
兼風露發光逼曙烏驚何事江山外能催白髮生
　　　酬李員外贈古鏡歌
闗西故人惜我别贈我古鏡光如雪感君意氣特相許
爰披肝膽照清徹盪日摩空恍虛暎奥室青瞳閃宵晣
妙質精凝水土深丹煙碧霧生華纈圜銘髣髴不可讀
蚓屈蟲蠕細糾結腰間錦嚢故所佩請脱繩絲置扄鐍
當令明月入我懷精光夜夜隨虹霓故人卓犖信才傑
蒼鋩炯炯豈相劣嗟予蓬穢何所似對此不覺心内熱
湘江溟洞入無滓衡嶽凌空鬱岑嶻山行應使魈魅逃
水宿能令蛟怪滅古物由來孕神秀靈光不譲三尺鐵
憐君至寶不自惜何以報之嗟菲蔑護藏但使鏡莫缺
與君交情世不絶
　　　月
落日桃源口迢迢望楚邦煙霏靜夜色棹響繞空江看
月生西浦穿雲度北窗高樓有羈羽照影不成雙
　　　江夏題王守城南精舍
林步不覺逺溪流隨興長悠然深竹裏獨往緑蘿莊山
色佳南郭平疇連北堂野人來荷鋤蠶月百草芳寤愜
白雲賞載謡叢桂章垂楊足池鯉閒牖有壺觴念此牽
情性何勞緇素裳
　　　日蝕
王春啓元祚陽德麗方升光華奄薄蝕陰厲故相乘精
祲信交盪貞悔邈何徵千官祗對越聖席𦕈虚憑周詩
舊陳戒麟編薄示懲昭象蓍龜合殷憂茲日承㣲臣限
江漢延佇意何勝
　　　觀鴛鴦贈客
網羅豈孤避志命願雙沈唯應合歡被為刺白頭吟
　　　女晬日
去年生汝日吾病始人扶風俗傳針縷家貧亦履襦避
寒猶在襁愛母未能呼女性從遲鈍無教勝丈夫
　　　觀唐生寄贈子容洞庭山圖因求作廬山障子
丹巒氤氲拂空起素練平鋪洞庭水迴谿笑指毛公家
忘却滄江㡬千里我隔廬峯夢紫煙嘗騎白鹿上青天
煩君貌出仙人障西寄長安向日邊
　　　沅溪潘進士在長安逆旅中見庭下山丹花詰
　　　　其主云是沅中移来感而賦詩命予嗣響
故苑花空發他鄉鶯自啼主人孤館裏斜日楚雲西
　　　曹别駕畫山鷄歌
東昌曹侯擅丹青天機觸手隨風雲戲貌山鷄􁱎出草
錦毛霞翅回繽紛蹩距昻頭勢欲移似猜羅網立還遲
家鷄突見甘一決對此凝然仍自疑
　　　題潘進士贈謝昌邑雪山圖
誰謂咫尺勢宛如觀九疑狂風吹白雪片片落天池雲
氣遶半壁煙光昏四維髣髴湘君廟如聞猿狖悲颯沓
凌冬樹㸃綴有餘姿楚客善毫素游燕人未知北窗遇
陶令大醉雪寒時凍灑丹青筆長歌歸去詞它日看圖
畫難忘剡水思
　　　寄題瀘州韓道人霞外山居
霞嶺新刋處由來古洞天仙人煉金液蜕此百餘年其
事竟莫述丹書空秘𤣥忽有飛霞子誅茅卧紫烟虛府
澂物滓靈根歸自然蒼龍守神室白虎伏階前逰心碧
海外高詠閬風巔孤流振往𣲖絶理悟真詮余讀相如
賦飄飄竊慕焉欲跨青牛去思飡金屑泉至道豈虛想
銘心非薄縁瑶池應有㑹瓊笈願相傳
　　　題唐氏園池
堂上琴書暇名園愜宴㳺緑陰交樹石白水散田疇林
步常驚鳥沙眠且狎鷗開軒桑柘接當徑草花幽野老
時相過村醪擬共酬陶然菊松下乗興足淹留
　　　鳳凰山園雜詠
　　　　鳳鳴亭
鳳鳥期不來瑶華㡬銷歇唯有山中人吹簫㺯明月
　　　　月軒
石室月已滿青林人未眠向月步溪水白雲遥在天
　　　　香圃
露華散平林月明在寥廓時有天風來泠然桂花落
　　　　奕臺
仙人好博奕時下緑雲中一片蒼苔石落花長自紅
　　　　彩雲巖
出巖初嫋嫋映日乍暉暉倏若陽臺女隨風化雨飛
　　　十六夜月
乍滿虧俄及縁明晦易侵不愁妨玉兔常恐近浮陰白
露丹楓急清光紫闥深如何鴻鴈意噭噭有驚音
　　哀挽三首
　　　瞻文温州畫像
浮生此世隔過位恍然疑直訝風雲動俄驚泰華隳巖
廊不可起英爽儼如遺白首通羣略雄才沮一麾徒教
涕泗闊共惜羽毛遲堂几蕭蕭在丹青漠漠垂典刑歸
此老江海寄餘思有忝吹噓力無忘沃酹辭風煙久揺
落魂氣復何之躑躅庭除下伸衷托短詩
　　　挽劉大夫瀚
耆舊日云瘁斯人今則亡高門自喬木清望惜吾徒久
厭揮金譽遥傳奉使圖勤勞中外洽醇介始終孚厯軄
參廷尉紆金列大夫俄聞去秦隴早已憶江鱸自恥為
名累非闗索杖扶角巾聊宴樂園徑忽榛蕪令子中朝
貴青雲奮翼俱蒼茫㓙問逺浩蕩國恩殊紫璽加封舊
黄金賜葬逾死生三品遇伉儷百年須走送連童穉飛
旌出市衢夜臺渾寂寞霜雪正膏塗永與交親隔何言
歲月徂野風吹客淚腸斷更踟蹰
　　　亡女旅櫬南泉寺
月滿花宫不見人殤魂獨宿網流塵那因得借金輪力
白玉光中現爾身
　
　
　
　
　迪功集巻四
欽定四庫全書
　迪功集巻五　　　　　　明　徐禎卿　撰
　　賦頌賛文
　　　反反騷賦(并序/)
昔揚雄作反騷論者多過之余閔原之含忠隕鬱且復
獲謗遂援筆慷慨賦反反騷詞曰稽卬氏之攸肇兮纍
楚均之遐瓞侯帝頊之流𦙍兮承靈澤之汪澈夙陳力
於皇軌兮歆仁朗之所廬仄仰吾均之潔脩兮羌引軀
以伏義播昌烈之赫煜兮雧衆芳之菲菲憤遭世之眊
濁兮雜紛揚於江之汜在炎漢之㣲季兮孰臨岷而悼
均投束藻之欲麗兮何理屈而誹深冤志而抑道兮冀
披誦而有明唯帝監之孔嚴兮敢黨族而誣貞爰均幼
志於粹清兮乃中情之獨與謇厲節以植身兮憙浩蕩
之脩譽進亹亹於中行兮恐日月之凋邁凖前脩以共
蹈兮遑先時而逆敗約性行以赴榘兮經五常以綴佩
靈脩謂其允淑兮目成歡而叶妃夫均既沐其昵澤兮
又信言之噲噲羌中路而遷好兮寧余心之有介汎光
華之的皪兮衆睊睊而妬之何有懼䜛與招慝兮排蛾眉
而錯之颺蕙服之芬郁兮遭紛媢而幽毁寧遭幽以迸
斥兮敢詭汙而合穢鳳凰翔林而挂網兮龍行陸而困
蟻為鳳凰龍豈無知兮亦處身之多虞所貴賢者之韞
玉兮不迷邦而遐舉哀宗社之不長兮比干皇皇而不
忍去世蔑復以相明兮心耿耿以無從涉湘波以南遡
兮昭均心之確忠俗叢蕭而鄣蘭兮實重華之所醜効
精白以殞軀兮自先聖之所厚奉靈氛之𤣥筮兮申以
巫咸之嘉告覽九州以求匹兮寧閨容之有淑測神占
其未然兮豈均曾好此詭疑諗從人以辱義兮不如赴
身於淤泥餐秀芬以介齒兮竟河清之難俟違茍生以
保譽兮夫何悔於九死泛浮雲之翳翳兮晦沈茫其曷
排陽陵㣲而渝度兮晨北風又雨霾精徘徊而不去兮
憑拙誠其未爽人情重於捐故兮冀白日之回光懐薜
蘺與杜蘅兮時不與其有芳雜緄拉以颺波兮馥烈烈
其彌章精氣通於至清兮神髣髴以憑虛駕玉虬與雲
驂兮訪太素之舊廬聞至道其可承兮欽均誠之匪懈
舍佚㳺以自湛兮夫何以誅其好怪昔貞士之䝉佞兮
憤伏斃而靡悔務光沈於淵瀨兮將惡浮埃之霏䨴忠
賢忉切以苦身兮葢有隱於墮祚韙三仁之所裁兮見
嘆譽於孔父獨耿耿而覯侮兮曾吾均之所尤曰卬愬
之惟詖兮駢執正於陽侯
　　　放言賦
徵堪輿之盈數兮覽四序之消息紛庶形之總總兮孰
有生而罔極朝向榮而夕殞兮零雨驟而不日濦濦者
易竭兮皦皦易滅何庸愚之長勤兮懷千歲之虞惕植
高門與厚利兮為禍怨之胚蘖聖哲高舉以超俗兮憙
身脩而名立高明鬼所瞰兮每遭忌而毁集老氏乃貴
乎無為兮却嗜慾而枯瘠徒澹泊以自苦兮孰神僊之
能執出郭門而遥望兮何丘墳之厯厯嗟聖愚之奚别
兮曷仙舉之寥寂信死生之必然兮恨脩短之多忒願
放志以自娛兮窮生人之玩溺永逍遥以徜徉兮俟天
命之我畢系歌曰對酒歌嗚嗚天道欲如何出門纍纍
墳墓多死人白骨相捱摩素裳臨穴重踟蹰望彼友朋
泣如頽逝往無還歲迫除超遥乘化㑹斯須懷憂去去
汨精離䇿馬遨行聊自娛
　　　弔故宫賦
陟墟原兮望陁靡倚國門荒衍寥廓宫闕燒殘墉雉㠎
嶫垝土蔓延馳道傾沛鞠為陌阡秀麥含榮麻菽芊芊
雜草䝉歙叢葛幡幡菲兮散兮鬱鬱連連鳴雉于飛竹
樹蓊蕃烏燕黄雀羣飛翾翾疾風揚塵泱曖蔽天四望
鬱兮愴可憐也念彼壯夫亦可嘆也蕃華狼籍不可還
也失任滅知嗟何怨也百歲之後又誰為冤也
　　　𤣥思賦
静潜思以濡翰假暇逸以優游馳墳史之秘區獵道德
之皇流咨洪纎於淵悉厯上下而旁搜降百氏之藩囿
陟鉅匠之崇丘思窮入於無象氣横沛於九州然後合
組繪而綜緯攄英藻而外彪總天地之綱維極人事之
顯幽昭三五之明烈贊王國之徽猷仰雲門而振步馮
英聲而上浮依陽景之末耀軼世路而獨游
　　　醜女賦
伊何賦形獲此醜疾厲陰乘陽女奪男質眉闊豐吭突
頞仰鼻多言舌濁連引齁䶋形如死豕勇憨多力槁髮
短禿面目黧黒脂不能赭粉不能白三十不嫁守信閨
閾供勞杵臼蚤夜弗息鷄鳴入機没晷下織復有巧慧
刺繡縁飾世無梁鴻孰求子匹東家有女窈窕麗色絶
世無雙嬌媚輕側越户闚牆靡識刀尺觀者稱豔競欲
求得世降道涼好色賤德新臺廢恥谷風見黜周嬖妲
己靡吝喪國晉愛驪姬宗子銷骨冶容作厲實猶鬼蜮
敢告世人敬監明則
　　　濟淮賦
惟神淮之巨體兮緯后土而紆流遡遐睇以究源兮指
桐栢之靈丘求禹甸之鴻跡兮引襟抱於揚州樹南國
之險限兮輔皇畿之壯猷放洪波而東注兮徂日夜之
滔滔沛汾汾以騰衍兮凌震怒於陽侯川風馮馮而卒
奏兮雲景曖而上浮龜魚翔而汎踊兮鳴重淵之卧虯
榜人戒舟以並濟兮奮羣檝而泝游乗中流而極望兮
驚長湍之不遒
　　　述征賦
歲大吕之季律余戒行於上都遡北風之憭慄掩霏雪
以遐徂愁長路之不極詠役車於周詩聊騁目以宣憂
愴懷玉而興思厯維揚之故域背大江之皇波悲窮野
之寥闃憩淮陰之城隅訪王孫之遺蹟謁漂母於空祠
哀智傑之有窮亶民生之多罹惟往昔而顧念心揺揺
而夕悲逮明發而振檝遂慷慨以遐辭
　　　懷歸賦
永濡跡於都邑厯壯覽以徘徊仰桂殿之宏麗峙天闕
之崔嵬配辰樞以作極扼喉襟之要樞臨飛閣之杳眇
倚曲檻而躊躇望靡靡而無畔廓千里而丘夷懷句吳
之下邑嗟隔越之可悲心愴愴以増戀䰟營營而外馳
豈兹土之匪樂哀故鄉之日違望浮雲之南翔慕征鳥
之東蜚嘆余窮之棲旅長淹留以何須大風鬱其夕興
振四野之黄埃天慘惻而沈晦失南北之輿陔樹木悽
其號唳鳥索羣而鳴哀愁塞耳而頽望掩愁思之彌彌
夜展側而不寐步客庭而踟蹰戒膏秣以至旦逝言返
乎舊廬
　　　申祇賦
何先后之靈澤兮蒙覆鞠之資成際皇祇之清吉兮仰
階符之鴻明託纎質之昭淑兮竊自懼於登盈每夙夜
而震惕兮惟恐忝乎所生念先烈之警敏兮或逢迍而
阽瘉嗟卬躬之緜穉兮敢不申戒而栗祗撫手足而敬
恤兮慕曽氏之昌矩臨淵冰而戰兢兮乃恭人之攸武
遵先民以踐則兮奉徽猷以作程承世烈之緌屬兮敢
取尤而怠傾嫉剛勁之召菑兮懿明哲之保身欽禴嘗
之在兹兮勉守軀以共禋惡狷夫之執一兮崇尚權之
得鈞涉詬患而莫濟兮徒毁己而傷親希練達之完命
兮若愚闇之寳名究至道之所届兮何得喪之紛紜道
廣博其莫周兮攬要約其可棲天葢高而矇視兮靡脩
正而福偕夫命固各有所受兮知者謝福而靡灾先聖
經夫大易兮葢將示乎後載奉神筮以推用兮玩㓙占
以懲事靖審處以逺辱兮庶不愧乎宗祀
　　　喜雨賦
奄重雲之斐合沛甘㴻之祁祁逐烈曦之藴虐釋金石
之銷糜草木遂其蕃郁禾黍生而依依游魚悦於淵伏
飛鳥樂於深枝於是行人休足而解暍農夫負笠而于
菑洽王澤於四國詠豐年於周詩
　　　皇帝即位頌
於赫允烈在明八葉飭堪輿淬日月陛下握元命之符
御六龍而爰發旉淵性之神孝稟后祖之閎法朅宣告
於皇祇洽七廟而周謁嗣適統以正祚信大厯之攸協
歲盛德之次離實蕤賔之紀節日維寅而肇貞辰舍宵
而未晣奏鏞鼓以於倫運玉輿而啓闥踐太㣲之法座
暢九𤣥之閶闔令德偹矣穆穆皇皇吉儀具戒既勑既
匡肅肅法衛烈烈燎揚天軍奉翼雲旌抗張於是百僚
儼以趨進盛珮服之鏘鏘咸稽首以共臣荷大禮以肅
將登宗伯以錫詔覃濊澤於萬邦滌宿汙而布化俗更
始以向方將廣𦙍述之丕志凖熈皞於陶唐煥嘉釐之
日貺隆萬壽以無疆猗兮休兮聖道明昌小臣含慶聲
流頌章
　　　出師頌
於鑠維明功躪振古清明諸夏威靖邊土英英我皇天
授壯武肇初嗣國思光烈祜六月載暑爰命王膂宣我
大猷靖兹小侮交交者旟予幟具舉作愾有容牡轂式
序崇原仡仡全野鬱鬱洸洸元旅莫震莫詘聲以先摧
畫以決克渠魁牽綏稽首服殛既夷既安四隩來極弓
戚言韜永矢文德
　　　楊隱君贊(并序/)
𢎞治十一年歲格於敦䍧𢎞農楊君恬退樂道棲於支
硎之陽東海徐生造謁其廬敦仰高軌乃為贊云辭曰
有斐楊君秉文敦古精思塞淵宏通藝理由鄉升朝學
優則仕歎詠羔羊儉潔行己幡然改念言慕田里年未
及强棄穀自遂遐躅皜皜懸之日月在昔靡聞君擅其
烈有巗支硎維石嶫嶫林木嘉懋泉澤有冽刋鑿考楹
不假藻纈於焉棲遲甘茹𤣥潔永昭令音奕世稱哲
　　　硯贊
相國王公得古硯二枚以示客圓中合制則天體也尾
足異象效物用也蓄之水土類有俟也收之哲人時而
出也沛而行之其澤博矣某不佞輙為之贊云大匠作
器體合𤣥穆曳則璋尾峙維鼎足吐膩納清刳脣規腹
螺漆載華豐狐受沐乃布綸絲式金式玉君子宜之受
天百禄
　　　告譴文
曰天肆大熯陰陽忒度赫曦蒸炎虐氣糾聚蓬蓬作雲
屯恤膏露温風揚埃愁嘆道路田夫灼額扶耒仰愬旱
魃不仁云誰之故稽昔推徵亦有時數商德不違桑林
身籲宋景一言卒召甘澍况我皇上聖德廣淵民神受
祉大惠昭宣歆格后皇承享吉蠲靡有僭忒何辜于天
今兹告災束身警惕矜此下民匪稼莫食憂心如湯奉
德翼翼虛約自謝損膳清室天降厥咎豈伊我辟實維
我人凡此在位敢不靖寅宅心允潔夷秉國鈞好此蹇
蹇毋湎胥淪天鑒不逺明威孔神贊我皇祐元釐日新
　
　
　
　
　
　
　
　迪功集巻五
欽定四庫全書
　迪功集巻六　　　　　　明　徐禎卿　撰
　　書論序記碑誄
　　　與李獻吉論文書
足下奉書幸甚尋已口復卒卒猶不既愚臆也僕少喜
聲詩麄通於六藝之學觀時人近世之辭悉詭於是唯
漢氏不逺逾古遺風流韻猶未艾而郊廟閭巷之歌多
可誦者僕以為如是猶可不叛於古乃攄其性情之愚
竊比於作者之義今時人喜趨下率不信古與之言不
盡解故久不輸其説恐為伯牙所笑乃一日遇足下而
獨有取焉何也足下又謂僕閑於賦頌之文夫賦頌者
誠文章之瑰偉余心之所希艶也始吾誦屈平之文以
為時之變也然麗而不淫哀而不怨葢無惡焉及誦司
馬長卿之言靡麗浩蕩不可窮矣雖絶特之觀非盛世
之所見也雄於長卿何所樂羨乃蹈襲名其文而原何
戾忒又作賦以反之此余所未喻者故反之以附於原
之意此足下之所見也藝家之風好相誇嫉後世之文
不逮馬揚而好嗤之自護其醜若趙人之持其璧而不
肯下也豈不重可笑哉今足下責僕以相麗益此古之
道也今何復見之僕愚戇何敢自愛恐不足以承教傷
知人之明為足下羞也若反覆相示更互詳定或大有
疵謬輙抵毁去不猶愈於後人之詆笑乎且文辭之貴
賤存乎其人雒邑之鼎諸侯爭之非鼎之貴周貴其鼎
也若徒務琱切之華而不責其實則恐為揚雄之𤣥徒
取病於後世耳楩楠豫章之材所用於世者貴其實也
僕雖駑德竊嘗志於是其必本道德之衷遵作者之度
以繅繭襚衣生物而已豈蟬口之所鼓譟乎居之而不
疑想足下與吾共之也曩申贈章祗俟來答詩曰無言
不酬此之謂也
　　　答獻吉書
禎卿再拜獻吉足下省報無恙及所示詩備綢繆之㫖
發忞忞之懷轉詠㣲音若扣哀玉即日與羊何宣之莫
不欷歔相對辛楚惟昔與子聫蟬裾玉周旋朝寺良時
出逰則並橜而趨清宵燕寢則共衾而寐謂歡㑹其可
常凋瘁抑何由至何圖人事不齊物情難豫三年之内
親友零落各寄一方臨北風而依依望大梁而嘆息室
邇人遐我懷如何又暌絶之後僅收所答濟上禮自輈
張相背中間書問曠絶又復不審洛中人士可悉動靜
靜言思之益用增勞忽奉情曲曠然開慰葢逃虛傾耳
於足音季長快心於手跡昔人之情豈戾於今也哉嗟
乎獻吉子之云違我復何恨君子居易窮且樂天小人
僥倖以身殉禍聞子西歸藜藿不惡其口家人不見其
色既退處原野抱杖行歌沐耳清渠之濵晞髮茂陰之
下而枕以六經潄以羣籍撫景則悠然賦詩臨流則引
觴獨酌斯亦達士之所希生人之極歡也揆之此懷何
必上同三閭下減殷中軍耶河清難俟人壽㡬何願子
朂之而已來命又要以佳期申以古誼夫具茨之野黄
帝之所逰焉南山伊闕大禹之所鑿焉固樂道者之所
棲壯士之所慕也而翼不我假天路無縁既違命駕之
歡徒興失路之嘆長佩金玉以結我心若神感有徵則
延平之劎必合良辰弗遘則少原之簮永遺矣書不盡
言不勝於邑時因風翮努力相聞禎卿再拜
　　　重與獻吉書
僕以攝提格之歲仲春南徂出齊魯之郊經淮沛之墟
直視平原蕭條千里於時雉雊於野麥秀油油瞻日月
之勤感東山之嘆雖窅眇傷神未足以振心而惕慮也
既而道指東吳徬徨故都棲棲焉若仲尼之去魯也乃
遵錢唐薄眺㑹稽控湖山以為郭環江海以為池昔日
神宫嶢闕椒房綺榭之餘或巋然於魯甸徒髣髴於丘
夷顧瞻周道不能不為之興哀也傍引桐江之谿遡洄
富春之渚豈惟望風而思其人抑可以樂焉而終其身
矣又西南行渡縠水陟常山越餘干沿弋陽山谿澗沚
之濵玉水澂澈則有參差之毛丹碧之石游鯈翔泳白
鳥棲止可以瑩神而悦心也横涉彭蠡仰瞻廬嶽其波
濤則騰涌奔伏噴薄日月其峰崿則盤迴峭絶亘接霄
漢香爐五老之形瀑布青峽之觀特為卓詭靈芝異草
彌山布谷金符玉冊窮幽極𤣥信赤霄之神都老氏之
𤣥宫也又西遡九江南望全楚夫其扼巴蜀之喉舌據
吳㑹之上流通五嶺之門户接雍梁之要樞此其大勢
也若乃鎮以衡陽之阜表以武當之山五峯森拔三門
凌啓雲霞絢繪紫氣燭耀其中四候蚤暮七曜運行往
往與人間殊别爰有黄金之堂白玉之所琉璃為鋪檀
桂為柱制侔天居勢轢海嶽目所希見窈窕難説又有
江漢之波沅湘之流洞庭之湖雲夢之澤千條萬派混
原同塗縱貫脈理經帶其間極望浩漫際天薄海陽春
獻而百草芳涼風至而蒹葭落猿子噭嘯鴻鴈成羣魚
龍倐忽暘晦互分可以觀天地之變化驗時序之榮悴
也故徵水族之饒萃材木之珍論舟檝之利及畋漁之
樂九州之内未有踰於此者也然其民俗苦瘠尚利薄
義户無囷廩之食人無相固之心雜以山夷輕躁易動
非久安長治之國也乂其山川包絡四要固用武之塲
聚爭之地故東望樊口則慕周瑜之雄西顧峴山則感
叔子之惠載觀荆門則悲昭烈之績極眺中原則痛武
穆之忠山河昔是人物己非心傷嘆矣悽其漣如嗟乎
死生命也理亂時也命有涘而志無涯時可遘而身不
逮此屈原所以流亡於江夏賈誼所以憂傷於長沙者
也所賴豪賢發憤映帶礪以垂名章逢樂道假竹帛以
昭志生人之業庶為不朽耳僕自惟無卓犖之材寡礪
鍔之用進不能揚眉於天下退不能甘心於丘壑徒放
情於江海之間抗志於宇宙之表將以搜竒獵秘咀華
納靈則水土而函藴法景曜以摛文聊希子長之風庶
㡬虞卿之志乃知于役之云豫兹遊之豈徒哉惟是足
下與吾同懷遭時齟齬良圖弗遂抱膝空林之中棲神
窮跡之境雖搶榆之為樂固知大鵬之逍遥也故聊述
其略以當扺掌方有簿牒不盡所言
　　　崇化論
夫治興有兆亂生有徵本末消息皆有漸焉知者之所
卜愚者之所忽也曷言之天下將治其象清明天下將
亡其象穢濁清明者何吉士並進其道尚貞陽剛以舒
泰之光也穢濁者何小人在上其俗尚羣陰惡糾障否
之祲也故唐虞之世百辟維寅幽厲之世其臣好佞此
治亂之所由異也故君子立人之朝以嚴正為本以忠
慤為節以亷直為限以羞惡為心故道義顯明風俗歸
正此詩人所以嘆咏於羔裘者也若乃亷恥道喪國維
殄絶于忮交門邪曲黨媚詩曰如鬼如魅則不可測鬼
魅並作國胡不亡故嚴正忠慤亷直羞惡此八者賢士
所恃以守身明君所藉以立國者也執其本推其用則
咸熈之治太平之祥可立致也方今世遭末季大道既
隱俗尚貪利而惡貧苦喜趨競而惡守𤣥阿附成風固
禄吝寵依敝仍陋莫敢正色直士肆言則曰狂穉亷夫
秉慤則曰茸材毁蠧擿疵則曰昧體發奸正否則曰機
擯賂䑕竇者有顯譽伐炎門者有幽黜巧容黙者有高
爵善甘奉者有最考剥民脂者有肥蔭沽軍功者有上
賞問豪贓者有疾禍禁私利者有深詬豺狼載道狐䑕
成羣樗櫟雜用瓦石同鳴教化隳頓仁義不明賢直發
怒閭庶呻吟此皆國政之大蠧時俗之深痛也夫明者
覩患於無形智者參慮於未萌易曰履霜堅冰至豈曰
無愆此衰遲之漸也夫時世消息非天地之所生實在
位之咎也詩曰赫赫師尹民具爾瞻可不慎哉且衰者
盛之本也困者復之漸也天地之機生生不息而况於
人乎若能補過反德滌穢布新砥礪道德之樸以𢎞教
化之門熏貪鄙之穴隳彊右之垣崇鯁直之節斥同比
之媒則大化流通四方為極雖有稂莠良田之所不容
雖有駑駟羣驥之所必踶尚何賞而不勸何摧而不伏
何決而不行何塞而不止則伊旦之功不足準三五之
化不足為也夫天生烝民有物有則堯舜之世不皆賢
桀紂之世不皆愚禹皐用而天下之不仁者化矣崇侯
婦寺進而天下之不仁者效矣故置醢則蚋生施飼則
魚聚質染則化蟲祝則似此物類相感之機也又何疑
焉吾居下位非敢好訕而禍在位也誠知夫邪正之機
乃治亂之原不敢以不辨也
　　　東魯韓氏世譜序
韓氏瀘人也曰東魯者系於始也夫韓始於桓叔之後
也何謂魯乎桓叔逺也系韓於魯斷自其所徵始也昔
先王賜姓命氏所以昭祖考係宗屬别嫌疑定親踈而
人道於此繇焉故夫絶者不敢以冒續也疑者不敢以
强附也是謂慎之至也夫自帝王以降姓氏之變合本
末之同異難可以勝言也然而導水者知其源辨塗者
循其脈皆可易知也故上古之世民無亂族而禮有定
宗故仁睦行而民不悖也季世澆喪夷夏胥亂民多流
亡故世牒隳而氏族淆錯抑已甚矣故有宗人相夷若
秦人視越人而不知恤者何也譜族湮而仁義之道塞
也今天下晏謐百有餘年縉紳之家頗尚彛禮緝譜牒
以厚人倫然往往由祖考等之槩莫之聞焉豈非喪亂
之禍哉韓自魯散燕入蜀鼎樹者七世猗其盛矣夫本
盛則末繁枝披則葉散滋蔓永久則糾􁀙紛紜而不可
緒焉此訛亂之道也故述者因宗紀究旁屬崇本以定
始叙疏邇以别親親所以防其流也其聞見之未徵載
記之所缺則斷而刋之慎其本也詩曰緜緜𤓰瓞此言
循其本也將使來者尋始之末合異反同雖服盡而澤
未夷則厥初之念興角弓之怨釋此述譜之志也其餘
發凡雖繁而其要有五一曰紀實以昭德也二曰專爵
以貴功也三曰考終以崇祀也四曰象服以永思也五
曰述規以示守也此又譜之變例也返其源參其變而
後子姓之道備矣或曰譜何始乎史也史以述往故革
命而史作譜以明祖考故自我不書失乃謂之子姓之
道乎曰聖哲作易以明天道非為天道設也所以示乎
人也述史以章往非以為繩往也所以戒乎今也夫使
宗属紊滅禮教廢子姓不勤祖廟無食墳墓穢而不脩
此皆孝子仁人之所隱也故凖史以述譜所以明乎人
倫也人倫叙則孝弟興孝弟興則禮樂作古昔明王所
以崇姓氏而謹昭穆者也傳曰明乎禘嘗之義其如示
諸斯乎其此之謂也
　　　𤣥溟子記
𤣥溟子居海之濵觀於鴻蒙泱漭之墟察天地日月星
辰之運潮汐盈虛之度於是仰而遊頽其以憙芴乎其
若喪已而于于乎熈熈乎若將有執焉者也居四十年
學既通始為仕仕為州司為州司必僂而趨鞅而籧篨
𤣥溟子不以為戚戚也廷辱而大詬出於汚瀆之中不
以為辱也或譽之不以我為能也被以不祥之名不以
為不肖也屈而不縮和而清出而不怨汪乎其自肆也
其斯為賢矣乎徐先生曰大矣哉𤣥溟子之觀也夫道
惡乎在惡乎已今夫冠方而衣縁羣居而誦聖人之言
仁義之故索稿簡析句讀窮年而呻哦以樂道也此無
異求形於木俑人也詩人之詞曰鳶飛戾天魚躍于淵
子思曰言其上下察也仲尼亟稱於水曰水哉水哉逝
者如斯夫不舍晝夜伏羲作八卦以通神明之德亦以
觀諸鳥獸之文與天地之宜夫道者載天地而不為大
入毫芒而不為細淵乎希形寥乎希聲邈乎無涯涘
故夫道者烏乎不在也唯善觀者為能大之循流而達
順壑而趨不為戚戚不為忻忻也是故體道之要在乎
大觀𤣥溟子其庶矣乎夫物窮而後見𤣥溟子之觀不窮
則不能知其大也君子謂𤣥溟子得水之藴執水之用
𤣥溟子既擯世將隱不欲著姓名故不書系曰維昔莊
生放言自清託乎北溟齊物達變混芒以藏其真達者
貴之作𤣥溟子記
　　　謝氏世睦記
昔仲尼論次聖賢之德稱泰伯之德至矣余生吳中去
泰伯二千餘年登仲雍之丘望泰伯之鄉愾然猶見其
人又降觀於俗其人美而遜説而文巽而不毅泱泱與
其有泰伯之遺風乎又尚考諸記傳得季札伯通之徒
曰非泰伯其何以及此又退訪於忠信仁譲之士得世
睦之族二曰范氏謝氏范氏希文之後也顯於志余故
不表表其㣲焉謝氏者其先陽夏人也唐末徙吳越始
祖崇禮為中吳節度推官子濤嗣入宋為太子賔客濤
子絳嗣為知制誥絳子景初嗣為大理評事景温寶文
閣直學士景平秘書丞大理評事景初子載補太廟齋
郎載子蕃蕃子昭昭嗣子寛次實實子東由崇禮至東
凡九世更吳越涉宋厯元而世不衰由東而來凡八世
世居於吳樂安里中無高門重奥聚子姓婦女以居竈
不易薪帑不異財鷄犬不異食庭無間言驩如也然吳
人稍稍知之不為大章暴於世君子曰甚矣俗之衰也
今人朝税褐纓冠夕達於閭邑誦於天下嫠婦死志仁
人死孝蓬艾隕而弗明此誰為重輕者哉自文武没而
大道隱人人慕功利而薄節義恥仁譲一尺之帛兄弟
或毆而褫乃敢謂共室家井臼於世世邪或有誦詩書
秉節尚聞先王之風而興者此其人不足尚哉曰彼哉
矯飾情耳其何為勸乎余憂乎文武之道其豗豗乎將
不可振也於是次其世之賢者著於篇以俟乎後之人
祐字佑之逸士有道風文彦字彦達母老有末疾每抱
持以行事兄甚恭平生未嘗異服食源字以澄兄没事
嫂有禮臨終著遺令言甚長厚㑹字惟貞兩試進士不
第有文與弟朴甚友譲並早世二婦盧陳皆不二操昺
字明仲以孝友稱
　　　故瑞州府知府贈中憲大夫李公碑文
李大夫既卒其仲子憲為天子守上林苑典蕃育既而
不樂進慨然歎曰昔我先大夫遺有休澤俾予緒之乃
今徒為天子司苑囿牧圉罔有奮揚以紹於先人之休
吾其己矣乃上書謝病罷退掃於野奴涇之阡望其堂
隧叢莽寥闃悲不能止乃躬薙草萊完宇除壁爰懼徳
烈久而弗揚遂伐石為文以表之曰李大夫諱良字堯
臣為人魁彦羨而軼性孝弱冠遭母喪擗踊傷五内血
上嘔逆痼遂抱病終身焉少好學純皇帝時舉進士第
除南京刑部主事尋擢員外郎郎中治獄不設詐善窮
人情明廓簡易民以不冤大司冦重可之凢諸曹疑牒
輙移決焉牒就李大夫決無不人人當意願死者歲甲
辰擢知瑞州府州民故輕訟好飾姦李大夫既長法令
刑理又善窮人情決獄不宿於是郡治清而豪狡屏迹
矣丙午歲祲民大飢李大夫善為長短補貸之法以捄
之全活甚衆民有掘地得大窖中錢若干緡走𨽻欲私
李大夫李大夫曰此天以活吾民耳召父老㑹而散之
民大悦其政體約而安惠而不費務為宏博不要近聲
古稱不煩庶其近之矣李大夫讀書善推指故弱冠即
為弟子師及為郎時退省中輙為學者講説循循不倦
其守郡益表學宫繕垣宇進諸生必親為問難宣暢疑
滯析若解觿諸生皆自以為莫及也母喪去官尋遭父
憂泣血毁性竟以疾終是為𢎞治三年某月日年五十
有六任重道逺惜乎其未究也李大夫之先本是縣真
如鎮人也顯考綱封郎中母鄒繼朱並為太宜人娶於
黄渡徐氏亦為宜人有令德淑慎其身李大夫宜之後
十有二年而没乃即故兆啓而合焉側室凌氏子二人
縉憲憲貴加贈考中憲大夫妣恭人李大夫生有爵死
有贈可謂高朗令終也已所著歌詩記叙若干巻藏於
家文曰於惟李大夫之德若堂若彞率禮以教其民師
師相厥罰惟察惟法而民用弗虐罔有干於天之威以
罹其懟泣血而終曷維其罪式祚孝子寵命不匱後有
觀於斯文尚敬毋毁哉
　　　文温州誄
故温州府君文侯景範幽𤣥日以緜邁國隕貞幹士喪
德程於戲奈何門生服義號慕忉惻追而誄之辭曰於
昭府君軌行峻潔約迹無雙優明典術行宦逺方甌魯
小邑法度顯明彊右拘攣惠化滂暢羣息咸植公朝旌
嘉疏爵大廏澤及蕃畜騋牝三千服憂致疾去官歸田
詔命督辟再領郡符朱輪入温男女擁車道不得行視
政未朞仁渥威宣舉直致賢姦伏杜萌狙諼格化盜不
闚城平直市價繇賦稽程貪漁斷割流冗徠恩務强教
誨懸書告邑男樂處業女乏淫佚睦族斷訟圜扉虛寂
户不舉女連坐罪慝淵德覃波諸有喘息山海醜類翹
翹首義解獷自訟公來何莫仁格后皇榖穎岐穗潔心
端操不懈於位風聲騰躍布散海内宜居台鼎為世作
式其十有二年寢疾奄喪招徠弗獲士民騰號鄰寀奔
弔淚啜河注攀悲市道田野空耜山谷震悼回犢南駕
州里悵訝不寤府君奄忽而謝故舊隕涕彦哲傷慕而
相嘆曰昔漢表蜀郡魏振江夏府君繼武名跡不亞司
命無良天年不假千秋億世芳名難化嗚呼哀哉辭曰
恭騫小署聲問羾兮黄朱申命德彌洞兮謨猶謇謇負
皇棟兮南陽樹阡式士頌兮乾坤悠永杞億萬兮
　
　
　
　
　迪功集巻六
欽定四庫全書
　談藝録　　　　　　　　明　徐禎卿　撰
詩理宏淵談何容易究其妙用可略而言卿雲江水開
雅頌之源烝民麥秀建國風之始覽其事迹興廢如存
占彼民情困舒在目則知詩者所以宣𤣥鬱之思光神
妙之化者也先王協之於宫徵被之於簧絃奏之於郊
社頌之於宗廟歌之於燕㑹諷之於房中葢以之可以
格天地感鬼神暢風教通庶情此古詩之大約也漢祚
鴻朗文章作新安世楚聲温純厚雅孝武樂府壯麗宏
竒縉紳先生咸從附作雖規迹古風各懷剞􁸥美哉歌
詠漢德雍揚可為雅頌之嗣也及夫興懷觸感民各有
情賢人逸士呻吟於下里棄妻思婦嘆詠於中閨皷吹
奏乎軍曲童謡發於閭巷亦十五國風之次也東京繼
軌大演五言而歌詩之聲㣲矣至於含氣布詞質而不
采七情雜遣並自悠圓或間有㣲疵終難毁玉兩京詩
法譬之伯仲塤篪所以相成其音調也魏氏文學獨専
其盛然國運風移古朴易解曹王數子才氣慷慨不詭
風人而持立之功卒亦未至故時與之闇化矣嗚呼世
代推移理有必爾風斯偃矣何足論才故特標極界以
俟君子取焉
夫任用無方故情文異尚譬如錢體為圓鈎形為曲箸
則尚直屏則成方大匠之家器飾雜出要其格度不過
總心機之妙應假刀銛以成功耳至於衆工小技擅巧
分門亦自力限有涯不可强也姑陳其目第而為言郊
廟之詞莊以嚴戎兵之詞壯以肅朝㑹之詞大以雝公
讌之詞樂而則夫其大義固如斯已深瑕重絫可得而
言崇功盛德易夸而乏雅華疏彩㑹易淫而去質干戈
車革易勇而亡警靈節韶光易采而成靡葢觀於大者
神越而心游中無植幹鮮不眩移此宏詞之極軌也若
夫欵欵贈言盡平生之篤好執手送逺慰此戀戀之情
朂勵規箴婉而不直臨喪挽死痛㫖深長雜懷因感以
詠言覽古隨方而結論行旅超遥苦辛各異遨逰晤賞
哀樂難常孤孽怨思達人齊物忠臣幽憤貧士鬱伊此
詩家之錯變而規格之縱横也然思或朽腐而未精情
或零落而未備詞或罅缺而未博氣或柔獷而未調格
或莠亂而未叶咸為病焉故知驅縱靡常城門一軌揮
斤堊鼻能者得之若乃訪之於逺不下帶袵索之以近
則在千里此詩之所以未易言也
情者心之精也情無定位觸感而興既動于中必形於
聲故喜則為笑啞憂則為吁歔怒則為叱咤然引而成
音氣實為佐引音成詞文實與功盖因情以發氣因氣
以成聲因聲而繪詞因詞而定韻此詩之源也然情實
眑渺必因思以窮其奥氣有麄弱必因力以奪其偏詞
難妥帖必因才以致其極才易飄揚必因質以禦其侈
此詩之流也繇是而觀則知詩者乃精神之浮英造化
之秘思也若夫妙騁心機隨方合節或約㫖以植義或
宏文以叙心或緩發如朱絃或急張如躍楛或始迅以
中留或既優而後促或慷慨以任壯或悲悽以引泣或
因拙以得工或發竒而佀易此輪匠之超悟不可得而
詳也易曰書不盡言言不盡意若乃因言求意其亦庶
乎有得與
魏詩門户也漢詩堂奥也入户升堂固其機也而晉氏
之風本之魏焉然而判迹於魏者何也故知門户非定
程也陸生之論文曰非知之難行之難也夫既知行之
難又安得云知之非難哉又曰詩縁情而綺靡則陸生
之所知固魏詩之查穢耳嗟夫文勝質衰本同末異此
聖哲所以感歎翟朱所以興哀者也夫欲拯質必務削
文欲反本必資去末是固曰然然非通論也玊韞於石
豈曰無文淵珠露采亦匪無質由質開文古詩所以擅
巧由文求質晉格所以為衰若乃文質雜興本末並用
此魏之失也故繩漢之武其流也猶至於魏宗晉之體
其敝也不可以悉矣
夫情能動物故詩足以感人荆軻變徵壯士瞋目延年
婉歌漢武慕嘆凢厥含生情本一貫所以同憂相瘁同
樂相傾者也故詩者風也風之所至草必偃焉聖人定
經列國為風固有以也若乃歔欷無涕行路必不為之
興哀愬難不膚聞者必不為之變色故夫直戅之詞譬
之無音之絃耳何所取聞於人哉至於陳采以眩目裁
虛以蕩心抑又末矣
詩家名號區别種種原其大義固自同歸歌聲雜而無
方行體疏而不滯吟以呻其鬱曲以導其㣲引以抽其
臆詩以言其情故名因昭象合是而觀則情之體備矣
夫情既異其形故辭當因其勢譬如寫物繪色倩盼各
以其狀隨規逐矩圓方巧獲其則此乃因情立格持守
圍環之大畧也若夫神工哲匠顛倒經樞思若連絲應
之杼軸文如鑄冶逐手而遷從衡參互恒度自若此心
之伏機不可强能也
朦朧萌拆情之來也汪洋漫衍情之沛也連翩絡屬情
之一也馳軼步驟氣之達也簡練揣摩思之約也頡頏
纍貫韻之齊也混純貞粹質之檢也明雋清圓詞之藻
也高才閒擬濡筆求工發㫖立意雖旁出多門未有不
由斯户者也至於垓下之歌出自流離煑豆之詩成於
草卒命辭慷慨並自竒工此則深情素氣激而成言詩
之權例也傳曰疾行無善迹乃藝家之恒論也昔桓譚
學賦於揚雄雄令讀千首賦葢所以廣其資亦得以參
其變也詩賦麤精譬之絺綌而不深探研之力宏識誦
之功何能益也故古詩三百可以博其源遺篇十九可
以約其趣樂府雄高可以厲其氣離騷深永可以禆其
思然後法經而植㫖繩古以崇辭雖或未盡臻其奥吾
亦罕見其失也嗚呼雕繢滿目並已稱工芙蓉始發尤
能擅麗後世之惑宜益滋焉夫未覩鈞天之美則北里
為工不詠闗雎之亂則桑中為雋故匪師涓難為語也
夫詞士輕偷詩人忠厚下訪漢魏古意猶存也蘇子之
戒愛景光少卿之厲崇明德規善之辭也魏武之悲東
山王粲之感鳴鸛子恤之辭也甄后致頌於延年劉妻
取譬於唾井繾綣之辭也子建言恩何必衾枕文君怨
嫁願得白頭勸諷之辭也究其㣲㫖何殊經術作者蹈
古轍之嘉粹刋佻靡之非經豈直精詩亦可以養德也
鹿鳴頍弁之宴好黍離有蓷之哀傷氓蚩晨風之悔嘆
蟋蟀山樞之感嘅栢舟終風之憤懣杕杜葛藟之憫恤
葛屨祈父之譏訕黄鳥二子之痛悼小弁何人斯之怨
誹小宛鷄鳴之戒惕大東何草不黄之困疵巷伯鶉奔
之惡惡綢繆車牽之歡慶木𤓰采葛之情念雄雉伯兮
之思懷北山陟岵之行役伐檀七月之勤敏常棣蓼莪
之大義皆曲盡情思婉孌氣詞哲匠縱横畢由斯閾也
詩之辭氣雖由政教然支分條布略有徑庭良由人士
品殊藝隨遷易故宗工鉅匠辭淳氣平豪賢碩俠辭
雄氣武遷臣孽子辭厲氣促逸民遺老辭𤣥氣沈賢良
文學辭雅氣俊輔臣弼士辭尊氣嚴閹僮壼女辭弱氣
柔媚夫倖士辭靡氣蕩荒才嬌麗辭淫氣傷
七言沿起咸曰栢梁然寗戚扣牛已肇南山之篇矣其
為則也聲長字縱易以成文故藴氣琱辭與五言略異
要而論之滄浪擅其竒栢梁𢎞其質四愁墜其雋燕歌
開其靡他或雜見於樂篇或援格於賦系妍醜之間可
以類推矣
詩貴先合度而後工拙縱横格軌各具風雅繁欽定情
本之鄭衛生年不滿百出自唐風王粲從軍得之二雅
張衡同聲亦合闗雎諸詩固自有工醜然而並驅者託
之軌度也
夫哲匠鴻才固繇内穎中人承學必自迹求大抵詩之
妙軌情若重淵奥不可測辭如繁露貫而不雜氣如良
駟馳而不軼由是而求可以冥㑹矣
樂府往往叙事故與詩殊葢叙事辭緩則宂不精翩翩
堂前燕疊字極促乃佳阮瑀駕出北郭門視孤兒行大
緩弱不逮矣
詩不能受瑕工拙之間相去無幾頓自絶殊如塘上行
云莫以豪賢故棄捐素所愛莫以魚肉賤棄捐葱與薤
莫以麻枲賤棄捐菅與蒯浮萍篇則曰茱萸自有芳不
若桂與蘭新人雖可愛無若故所歡本自倫語然佳不
如塘上行
古詩句格自質然大入工唐風山有樞云何不日鼓瑟
鐃歌辭曰臨高臺以軒可以當之又江有香草目以蘭
黄鵠高飛離哉飜絶工美可為七言宗也
氣本尚壯亦忌鋭逸魏祖云老驥伏櫪志在千里烈士
暮年壯心不已猶曖曖也思王野田黄雀行譬如錐出
嚢中大索露矣
樂府中有妃呼豨伊何那諸語本自亡義但補樂中之
音亦有疊本語如曰賤妾與君共餔糜共餔糜之類也
生年不滿百四語西門行亦掇之古人不諱重襲若相
援耳覽西門終篇固咸自鑠古詩然首尾語精美可二
也
温裕純雅古詩得之遒深勁絶不若漢鐃歌樂府詞
樂府烏生八九子東門行等篇如淮南小山之賦氣韻
絶峻下可與孟德道之王劉文學曹當内手耳
韋仲班傳輩四言詩僒縛不蕩曺公短歌行子建來日
大難工堪為則矣白狼槃木詩三章亦佳縁不受雅頌
困耳
漢魏之交文人特茂然衰世叔運終鮮粹才孔融懿名
高列諸子視臨終詩大類銘箴語耳應瑒巧思逶迤失
之靡靡休璉百一㣲能自振然傷媚焉仲宣流客慷慨
有懷西京之餘鮮可誦者陳琳意氣鏗鏗非風人度也
阮生優緩有餘劉楨錐角重陗割曳綴懸並可稱也曹
丕資近美媛逺不逮植然植之才不堪整栗亦有憾焉
若夫重熈鴻化蒸育叢材金玊其相綽哉有斐求之斯
病殆寡已夫
古詩降魏辭人所遺雖蕭統簡輯過宂而不精劉勰緒
論亦略而未備况夫人懷敝帚自過千金灋言懿則遂
見委廢至於篇句零落雖深猶幸有存者可足徵也故
著此篇以標凖的粗方大義誠不越兹後之君子庶可
以考已
客論曰傳云王者之迹熄而詩亡葢傷之也降自桓靈
廢而禮樂崩晉宋王而新聲作古風沈滯葢已甚焉述
者上縁聖則下擿儒𤣥廣教化之源崇文雅之致削浮
華之風敦古樸之習誠可尚已恐學士狎耳目之翫譏
瑣尾之文故序而系之俾知所究
　
　
　
　
　
　
　
　
　
　
　談藝録
