#+TITLE: 梅苑-宋-黃大與
#+DATE: 2018-05-12 10:21:30
#+SOURCE: github.com/kanripo/KR4j0064 master dd77adca                
欽定四庫全書　　　　集部十
　梅苑　　　　　　　　詞曲類二(詞選之屬/)
　　提要
　　　　(臣/)等謹案梅苑十巻宋黄大輿編大輿字載
　　　　萬錢曽讀書敏求記引王灼之語云字載方
　　　　殆書萬為万又訛万為方如蕭方等之轉為
　　　　萬等歟其爵里未詳厲鶚宋詩紀事稱為蜀
　　　　人亦以原序自署岷山耦耕及成都文類載
　　　　其詩以意推之耳無確證也王灼稱大輿歌
　　　　辭與唐名輩相角其樂府號廣變風有賦梅
　　　　花數曲亦自奇特然樂府今不傳惟此集僅
　　　　存所録皆詠梅之辭起于唐代止于南北宋
　　　　間自序稱已酉之冬抱疾山陽三徑埽迹所
　　　　居齋前更植梅一株晦朔未周畧已粲然於
　　　　是録唐以來才士之作以為齋居之玩命之
　　　　曰梅苑考已酉為建炎二年正髙宗航海之
　　　　嵗山陽又戰伐之衝不知大輿何以獨得蕭
　　　　閒編輯是集殆已酉字有誤乎昔屈宋徧陳
　　　　香艸獨不及梅六代及唐篇什亦寥寥可數
　　　　自宋人始絶重此花人人吟詠方囘撰瀛奎
　　　　律髓於著題之外别出梅花一類不使溷於
　　　　羣芳大輿此集亦是志也雖一題裒至數百
　　　　闋或不免窠臼相因而刻畫形容亦往往各
　　　　出新意固倚聲者之所採擇也集中兼采蠟
　　　　梅蓋二花别種同時義可附見至九巻兼及
　　　　楊梅則務博之失不自知其泛濫矣乾隆四
　　　　十六年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
梅苑序
自瓊林琪樹瑶華綠蕚之異不列於人間目所常翫如
予東園之梅可以首衆芳矣若夫呈妍月夕奪霜雪之
鮮吐嗅風晨聚椒蘭之酷情涯殆絶鑒賞斯在莫不抽
毫遣滯劈綵舒聚召楚雲以興歌命燕玉以按節然則
妝臺之篇賔筵之章可得而述焉已酉之冬予抱疾山
陽三徑掃迹所居齋前更植梅一株晦朔未逾略巳粲
然於是録唐以來詞人才士之作以為齋居之翫目之
曰梅苑者詩人之義託物取興屈原製騷盛列芳草今
之所録蓋同一揆聊書巻目以貽好事云岷山藕耕黄
大輿載萬序
欽定四庫全書
　梅苑巻一
　　　　　　　　　　　　宋　黄大輿　編
　　勝勝慢　　　　　　　　　　　(闕/)
欺寒衝暖占早争先江南又報南枝暗香踈影偏宜映
月臨池天然素肌瑩骨笑等閒紅紫芳菲勞夢想正玉
人嬌困弄粉妝遲　長恐行歌聲斷尤堪恨無情塞管
輕吹寄逺丁寧折贈隴首相思前村夜來雪裏滯東君
須索饒伊爛漫也算百花猶自不知
　　又
嚴凝天氣近臘時節寒梅暗綻踈枝素豔瓊苞盈盈掩
映亭池雪中欺寒探暖替東君先報芳菲暗香逺把荒
林幽圃景致妝遲　别是一般風韻超羣卉不待淡蕩
風吹雅態儀容特地惹起相思折來畫堂宴賞向尊前
吟咏憐伊漸開盡算閒花野草怎知
　　又
寒應消盡麗日添長百花未敢先折冷豔幽香分過溪
南春色調酥旋成素蘂向碧瓊枝頭勻滴愁腸斷怕韶
華三弄雪映溪側　應是酒䦨人静香散處惟見玉肌
氷格細細踈風清態爲誰脈脈芳心向人似語也相憐
風流詞客待宴賞伴嬌娥和月共摘
　　漢宮春　　　　　　　　　　　李漢老
瀟灑江梅向竹梢踈處横兩三枝東君也不愛惜雪壓
霜欺無情燕子怕春寒輕失花朝却是有年年塞鴈歸
來曽見開時　清淺小溪如練問玉堂何似茆舎踈籬
傷心故人去後冷落新詩微雲淡月對江天分付他誰
空自憶清香未減風流不在人知
　　又
梅蕚知春見南枝向暖一朶初芳冰清玉麗自然賦得
幽香煙庭水榭更無花争染春光休謾説桃夭杏冶年
年蝶閙蜂忙　立馬竚凝情久念美人自别鱗羽茫茫
臨岐記伊尚帶宿酒殘妝雲踈雨闊怎知他千里思量
除是託多情驛使殷勤折寄仙鄕
　　又
雪打風摧正籬枯壁盡却有寒梅衰柳敗蒲礙眼喜見
芳蕾江村路曲問青帘與酌餘醅須慿取東君爲我一
枝先寄春來　寂寞槿門牛巷有清香自倚不怕低回
終須㑹逄賞目健歩移栽孤芳素豔敢煩他蜂蝶相陪
偏愛有春風靳惜同時不放花開
　　又
㸃㸃江梅對寒威强出一卉新竒零珠碎玉爲誰宻上
南枝幽香冷豔縱孤高却遣誰知惟只有江頭驛畔征
鞍獨爲遲遲　聊撚粉香重閣問春來甚日春去何時
移將院落算應未肯頭低無人共折傍溪橋雪壓霜欺
君不見長安陌上只誇桃李芳菲
　　又(蠟梅/)　　　　　　　　　　　張子野
紅粉苔牆透新春消息梅粉先芳竒葩異卉漢家宮額
塗黄何人鬭巧運紫檀翦出蜂房應爲是中央正色東
君别與清香　仙姿自稱霓裳更孤標俊格非雪凌霜
黄昏院落爲誰宻解羅囊銀瓶注水浸數枝小閣幽窗
春睡起纖條在手厭厭宿酒殘妝
　　江梅引　　　　　　　　　　　柳耆卿
年年江上見寒梅㡬枝開暗香來疑是月宮仙子下瑶
臺冷豔一枝雖在手故人逺相思切寄與誰　怨極恨
極嗅玉蘂念此情家萬里暮霞散綺楚天外㡬片斜飛
爲我多情特地㸃征衣我巳飄零君又老正心碎那堪
聞塞管吹
　　水龍吟
夜來深雪前村路應是早梅初綻故人贈我江南春信
南枝向暖踈影横斜暗香浮動月明清淺向亭邊驛畔
行人立馬頻回首空腸斷　别有玉溪仙館壽陽人初
勻粉面天教占了百花頭上和羮未晩最是傷情處高
樓上一聲羌管仗誰人説與東君留取倚䦨干看
　　又
雪霏冰結霜凝是誰透得春工意南枝向暖江邊嶺上
獨先衆卉閒態幽姿綠窗紅蔕粉英金蘂念氷膚秀骨
人間要見除非是真仙子　羌管且休横吹待佳人新
妝初試鸞臺曉鑑人花相對何須更比踈影横斜暗香
浮動月低風細又豈知漸結枝頭翠玉有和羮美
　　又　　　　　　　　　　　　　孔方平
歲窮風雪飄零望迷萬里雲垂凍紅綃碎翦凝酥繁綴
煙深霜重踈影沉波暗香和月横斜浮動悵别來欲把
芳菲逺寄還羌笛吹三弄　寂寞玉人睡起汚殘妝不
勝嬌鳯盈盈山館紛紛客路相思誰共才與風流賦稱
清艶多情惟宋算襄王枉被梨花瘦損又成春夢
　　又
去年今日關山路踈雨斷魂天氣據鞍驚見梅花的皪
籬邊水際一枝折得雪妍氷麗風梳雨洗正水村山館
倚䦨愁寄有多少春情意　好是孤芳莫比自不分歌
梁舞地砌香庭影高禪文友清談相對琴韻初調茗甌
催㵸爐薫欲試向此時一段風流付與晉人標致
　　又　　　　　　　　　　　　　孔處度
數枝凌雪乘氷嫩英半吐瓊酥㸃南州故苑何郎遺詠
風臺月觀踈影横斜暗香浮動水寒雲晚笑浮花浪蘂
嬌春萬里空零落愁鶯燕　遊子寂寞暮景向天邊㡬
回相見玉人纖手殷勤攀贈欲待微盼越使歸來漢宫
妝罷昭華流怨念湘江夢杳窗前疑是此情何限
　　又
淡煙池館霜飇乍𦂳又是年華暮黄花老盡丹楓舞困
江梅初吐㸃綴南枝暗傳春信玉苞微露凭危䦨空斷
誰家素臉遥山逺空凝竚　昨夜一枝開處正前村雪
深幽曙看來只恐瑤臺雲散玉京人去庾嶺寒餘漢宮
妝曉飛堆行雨仗誰人借取孤芳雅致作春光主
　　念奴嬌　　　　　　　　　　　李久善
東君試手向南枝著意争先時節縱有丹青誰便忍輕
㸃肌膚氷雪色借瓊瑰香分蘭麝先自標孤潔衝寒獨
秀悞他多少蜂蝶　縞練不染緇塵算來只合是廣寒
宮闕未問陽和先占取前村一溪風月留取清芬主張
眞態驛使休輕折梢頭青子異時風味甚别
　　义　　　　　　　　　　　　　朱希眞
見梅驚喚問經年何處收香藏白似語如愁還笑我何
苦紅塵久客觀裏栽桃仙家種杏總是成踈隔千林無
伴淡然獨傲霜雪　且與管押春回孤標争肯逐雄蜂
雌蝶豈是無情知受了多少凄凉風月寄隴程遥和羮
心在忍使芳菲歇溪邊寂寞可憐誰爲攀折
　　又
雨肥紅綻把芳心輕吐香噴清絶日暮天寒獨自倚修
竹氷清玉潔待得春來百花若見掩面應羞殺當風抵
雨犯寒則怕吹霎　瀟灑愛出牆東途中遥望巳慰人
心渴鬭壓䦨干人面共花面難分優劣嚼蘂㝷香凌波
微歩雪沁呉綾襪玉纖折了殢人須要斜插
　　又　　　　　　　　　　　　　曾公衮
片帆暮落正前村梅蘂愁人如雪南陌西溪長記得踈
影横斜時節六出氷姿玉人微歩笑裏輕輕折蘭房沉
醉暗香曽共私竊　回首萬水千山一枝重見處離腸
千結料想臨鸞消瘦損時把啼痕紅浥怎得伊來許多
幽恨共撚青梢説如今千里斷魂空對明月
　　又　　　　　　　　　　　　　蘇仲及
問梅何事對巖東微笑暗中輕馥韻絶姿高直下視紅
紫端如童僕遶樹千回臨風三嗅待與論心曲何人還
解爲伊特地青目　瀟灑些箇精神誰憐孤瘦正無語
幽獨不許春知應自負一生風月心足傲雪難陪欺霜
無伴耿耿横修竹紛紛桃李看時不覺都俗
　　又　　　　　　　　　　　　　邵公濟
天然瀟灑盡人間無物堪齊標格只與嫦娥爲伴侶方
顯一家顔色好是多情一年一度首作東君客竹籬茆
舎典型别是清白　惆悵玉杵無慿藍橋人去空鎻神
仙宅今日天涯憑馬上忽見輕盈氷魄恰似當年温柔
鄉裏曉看新妝額臨風三嗅挽條不忍空摘
　　又
歲華漸杪又還是春也難禁愁寂欲探踈梅獨自個㝷
訪山村水驛路轉斜谿竹低墻短應是瑶姬宅玉蕤不動
月輪寒浸國色　回首故國風光只因清好重作江南
客堪笑廣平争解我羈旅芳心脈脈不借鉛華枝頭雪
霽愈見香肌白高樓且住恁渠一弄𦍑篴
　　又
蘭枯蕙死向竹齋深處誰傳消息霜雪藂中渾似箇縹
緲呉人標格絳蕚微深瓊苞不露自與塵凡隔黄昏遥
見一枝煙淡籠白　曽記霧閣雲窗飛香結篆佳句應難
得道韞能文終未勝瀟灑風流姿質待到春來滿城桃
李相竝無顔色殷勤祝付畫樓休品長笛
　　花心動
偏憶江梅有塵表丰儀世外標格低傍小橋斜出踈籬
似向隴頭曽識暗香孤韻氷霜裏初不怕春寒要勒問
桃李盈門乍生向前争得　省共蕭娘去摘纎玉映瓊
枝照人一色淡粉暈酥多少工夫到得壽陽宮額再三
留待東君管都􁱷醉别花不惜但只恐高樓又三弄笛
　　又(蠟梅/)
春欲來時看雪裏新梅品流珍絶氣韻楚江顔色中央
數朶巧鎔香蠟嫩苞珠涙圓金燭嬌腮潤蜂房微缺畫
欄悄佳人道妝醉吟風月　淡白輕紅謾説算何事東
君用心偏别賦與異姿添與清香何堪苦寒時節但教
開後金尊滿休惆悵落時歌闋斷腸也繁枝爲誰贈折
　　賞南枝　　　　　　　　　　曽子固
暮冬天地閉正木凍折瑞雪飄飛對景見(闕/)南嶺梅露
㡬㸃清雅容姿丹染蕚玉綴枝又豈是一陽有私大抵
是化工獨許占却先時　霜威莫苦凌持此花根性想
羣卉争知貴用在和羮三春裏不管綠是紅非攀賞處
宜酒巵醉撚嗅幽香更竒倚䦨干何人去囑𦍑管休吹
　　洞庭春色
絳蕚欺寒暗傳春信一枝乍芳向籬邊竹外前村雪裏
青梢猶瘦踈影溪傍惹露和煙凝酥豔似瀟灑玉人初
試妝江南路有多情竚立迴盡柔腸　倚樓最難忘處
正皓月千里流光縱廣平心勁難思麗句少陵詩興猶
愛清香休怪東君先留意問他日和羮誰又强還輕許
笑凌空檜影松蔭交相
　　孤鴈兒(并序/)　　　　　　　　　李易安
　世人作梅詞下筆便俗予試作一篇乃知前言不妄
　耳
藤牀紙帳朝眠起説不盡無佳思沈香斷續玉罏寒伴
我情懐如水笛聲三弄梅心驚破多少春情意　小風
踈雨蕭蕭地又催下千行淚吹簫人去玉樓空腸斷與
誰同倚一枝折得人間天上沒箇人堪寄
　　沁園春
山驛蕭踈水亭清楚仙姿太幽望一枝穎脫寒流林外
爲傳春信風定香浮斷送光陰還同昨夜葉落從知天
下秋憑䦨處對氷肌玉骨姑射來遊　無端品笛悠悠
似怨感長門人淚流奈微酸已寄青青杪助當年太液
調鼎和饈樵嶺漁橋依稀精彩又何藉紛紛俗士求孤
標在想繁紅閙紫應與包羞
　　眞珠髻(紅梅/)
重重山外苒苒流光又是殘冬時節小園幽徑池邊樓
畔翠木嫩條春别纖蘂輕苞粉蕚染猩猩鮮血乍㡬日
好景和風次第一齊催發　天然香豔殊絶比雙成皎
皎倍増芳潔去年因遇東歸使指逺恨意曽攀折豈謂
浮雲終不放滿枝明月但歎息時飲金鍾更遶叢叢繁
雪
　　逺朝歸
金谷先春見乍開江梅晶明玉膩珠簾院落人静雨踈
煙細横斜帶月又别是一般風味金尊裏任遺英亂㸃
殘粉低墜　惆悵杜隴當年念水逺天長故人難寄山
城倦眼無緒更看桃李當時醉魄算依舊裵回花底斜
陽外謾回首畫樓十二
　　又
新律纔交早舊梢南枝朱汚粉膩煙籠淡妝恰值雨膏
初細而今看了記他日酸甜滋味多應是伴玉簪鳯釵
低亞斜墜　迤邐對酒當歌眷戀得芳心竟日何際春
光付與尤是見欺桃李叮嚀寄語且莫負尊前花底拚
沈醉儘銅壺漏傳三二
　　撃梧桐
雪葉紅凋煙林翠減獨有寒梅難並瑞雪香肌碎玉竒
姿逈得佳人風韻清標暗折芳心又是輕洩江南春信
最好山前水畔幽閒自有横斜踈影　盡日凭䦨㝷思
無語可惜飄瓊飛粉但悵望王孫未賞空使清香成陣
怎得移根帝苑開時不許衆芳近免教向深巖暗谷結
成千萬恨
　　泛蘭舟
霜月亭亭時節野溪開氷灼故人信付江南歸也仗誰
托寒影低横輕香暗度踈籬幽院何在秦樓朱閣稱簾
幙　攜酒共看依依承醉更堪作雅淡一種天然如雪
綴煙薄腸斷相逢手撚嫩枝追思渾似那人淺妝梳掠
　　十月梅
千林凋盡一陽未報巳綻南枝獨對霜天冐寒先占花
期清香映月浮動臨淺水疎影斜欹孤標不似綠李夭
桃取次成蹊　縱壽陽妝臉偏宜應未笑天然雅態氷
肌寄語高樓凭欄𦍑管休吹東君自是爲主調鼎鼐終
付他時從今㸃綴百草千花須待春歸
　
　
　
　
　
　
　梅苑巻一
欽定四庫全書
　梅苑巻二
　　　　　　　　　　　　宋　黄大輿　編
　　驀山溪　　　　　　　　　　　曹元寵
洗妝眞態不在鉛華御竹外一枝斜想佳人天寒日暮
黄昏小院無處著清香風細細雪垂垂何况江頭路
月邊疎影夢到消魂處結子欲黄時又須作亷纖微雨
孤芳一世供斷有情愁消瘦却東陽也試問花知否
　　又
氷肌玉骨不與凢花數一㸃破清香這心情更誰爲主
愁春歸晩時被雨亷纖瓊枝上淚淋浪似恨孤芳處
幽姿標格獨向江頭路擬待使君來把芳心丁寧分付
疎籬茆舎回首試輕辭争望逺嫁東風對玉堂同處
　　又
梅傳春信又報年華晩昨夜半開時似雪到梢頭未遍
凝酥綴粉綽約玉肌膚香黯淡月朦朧誰是黄昏伴
故園深處想見孤根暖千里未歸人向此際只回淚眼
憑誰爲我折寄一枝來凝睇久俯層樓忍更聞𦍑管
　　又
清江平淡踈雨和煙染春在廣寒宮付江梅先開素豔
年年第一相見越溪東雲體態雪精神不把年華占
山亭水榭别恨多銷黯又是主人來更不負香心一㸃
題詩才思清似玉壺氷輕回顧落尊前桃杏聲華減
　　又
素苞淡注自是東君試占斷隴頭光正雪裏前村獨歩
一枝竹外日暮怯輕寒山色逺水聲長寂寞江頭路
小橋斜渡人静銷魂處淡月破黄昏疎影浮清香暗度
竹籬茅舎斜倚爲誰愁應有恨負幽情惟恐風姨妒
　　又
沙塘水淺又一番春信玉體不知寒襯修篁㡬苞隐映
幽香荏苒不譲灑薔薇彎月冷漫漣漪雲斷清香影
朱扉深處謝絶塵埃境百草未開花霜雪裏教伊孤另
東風世態只戀碧桃枝曲玉管且休吹免使成遺恨
　　又
前村昨夜先報春消息庾嶺一枝開見行人頻頻顧惜
東君布巧妝蘂似裁成疎竹外小溪邊雪裏藏春色
朔風吹綻不假和風折根暖獨亨嘉向百花頭先占得
髙樓𦍑笛且勸莫悽然協帝夢起商巖須盡調羮力
　　又
氷肌玉骨未假鉛黄借豈是占年芳又只恐嫌春不嫁
十分清痩可􁷠有閒愁沙路晚雪村晴半幅江南畫
林間繋馬曽憶關山夜醉袖惹香歸悞㡬回燈前嬌雅
如今老矣無計奈春何人去後獨來時風月閒亭榭
　　又
前村雪裏度一枝春信况自占年芳淡妝梳常嫌脂粉
櫻唇輕捧何似鶴頭紅香陣陣迴輿認摘有金巵醖
佳人嗅處微把香塵噴懊惱故無言使人見重重再問
它年寄與惟有隴頭人春未困香尤嫩好與添風韻
　　又
郊居牢落一水流清淺憶得去年冬數枝梅低臨水畔
今朝重見把酒祝東風和雪看整凝眸宛若江南岸
浮生瞥爾勸汝休嗟嘆不覺失芳心柳腰軟纖纖仍換
一朝光景休恁作渾閒春不逺且追遊又辦㝷芳宴
　　又
重黎黙運可意縈人處清楚玉蕤仙獨幽棲村溪月塢
氷腮露鬢佳致在西湖月出早雪消遲立馬紅牆序
寒梢微蕚㸃㸃蠅頭許欲露小檀心似生怕施朱紅紫
返魂香細堪弔獨醒人臨澤國襲清風且咏離騷句
　　又
前村雪裏漏洩春光早似待故人來束芳心幽香未老
溪邊昨夜雨過却參横雲旖旎玉玲瓏不遣纖塵到
無情有意寂寞誰知道幽夢覺來時淡無言風清月暸
何郎去後憔悴少新詩空悵望倚樓人玉笛霜天曉
　　又
竹籬茆舎底是藏春處玉菩鎖檀心帶黄昏輕煙細雨
神清骨瑩端似雪堂仙臨歲晚傲寒威寂寞江村住
瓊林閬苑有信終啼去冷暖笑凡情辨南枝北枝㡬許
靈芳絶豔知肯爲誰容東閣裏西湖畔總與花爲主
　　又
歲寒遼邈望斷江南信牆外一枝斜對蘭堂綺羅隱映
水清月淡疑是壽陽妝煙浪急小橋横㸃㸃疎清影
天姿瀟灑不減瑶臺韻占斷玉樓春被松筠笑他孤冷
幽人何在無處覔餘寒疎雨過淚㾗深枉了衷腸恨
　　又(翦綵/梅花)
危欄獨倚往事思量遍回首掩朱扉歛雲鬟閒拈針線
輕羅碎翦縫箇小梅花燈閃閃夜沉沉玉指輕輕撚
寒苞素豔渾似枝頭見半折與初開誰贏得江南手段
玉冠斜插惟恨欠清香風動處月明時不怕吹𦍑管
　　又(墨梅荆楚間/鴛鴦梅賦此)　　　　　　　　周忘機
江南春信望斷人千里魂夢入花枝染相思同心並蒂
鴛鴦名字嬴得一雙雙無限意凝煙水念逺教誰寄
毫端寫興莫把丹青擬墨客要卿卿想臨池等閒抗洗
香衣黯淡元不浣細塵憐縞袂東風裏只恐于飛起
　　又(畫梅/)
孤村冬杪有景眞堪畫茆舎遶疎籬見一枝寒梅瀟灑
欲將詩句擬待説包容辭未盡意悠悠難把精神寫
臨溪疎影都是前人話此外更何如更須索良工描下
明窗浄几長做小圖看高樓笛儘放吹不怕隨聲謝
　　又(蠟梅/)
黄苞初綻誰向江頭寄天賦與清香笑紅顔呈顔逞媚
低垂花面不與衆争妍尚向未先羣卉獨禀中央氣
何須施巧㸃綴芳叢裏只恐暗㝷香誤蜂兒歸來故壘
玉纖折處金鍾邑相宜朔風寒空雪墜痛賞休辭醉
　　又(蠟梅/)
梅梢破蕚巳見春心了别有淡容儀又不與嫣然同笑
東風翦蠟簇作閙蛾兒氷未泮水猶寒散在千林表
輕衫小㡌行盡荒山道一點麝臍香惱看人多多少少
月斜門掩消損怕黄昏清影亂翠幃深且喜歸來早
　　又(蠟梅/)
小山蒼翠竹影横窗畔青縷斷薫爐覺身居風臺月觀
清香招近誰爲值幽叢金作蓓蕾成花尚帶鵞黄淺
漢宫半額未許人間見不比嶺前梅問無因天高水逺
宜煙宜雨淡淡一枝春蘂好與綴新詩只恐氷生硯
　　又(蠟梅/)
江南春信巳過長安路柳眼尚貪眠又争知先傳春去
東風漏洩休更殢垂楊深雪裏一枝開誰占先春處
當時馬上回首曽凝顧水淺月黄昏倚瓊枝誰家亭户
一聲𦍑管遺恨到如今憑欄處賞花時莫使花輕負
　　又(野梅/)
當時曽見上苑東風暖今歲却相逄向煙村亭邊驛畔
垂鞭立馬一晌黯無言江南信壽陽人悵望成腸斷
瓊妝雪綴滿野空零亂誰是倚䦨干更那堪鳴笳吹管
疎枝殘蘂猶嬾不嬌春水清淺月黄昏冷淡從來慣
　　梅花引　　　　　　　　　　　劉均國
千里月千山雪梅花正落寒時節一枝昻一枝藏清香
冷豔天賦與孤光孤光似被珠簾隔風度煙遮好顔色
粉垂垂玉纍纍先春挺秀不管百花知　似霜結與霜
别莫使幽人容易折短牆邊矮窗前横斜峭影重疊鬬
嬋姢黄昏慣聽樓頭角只恐聽時零亂落醉來看縈絆
麗人瀟灑倚䦨干
　　又
園林静蕭索景寒梅漏泄東君信探春回探春回四時
却被伊家苦相催夭桃紅杏誇顔色争似情懐雪中折
綻芬芳噴清香壽陽宫裏愛學靚梳妝　江村畔開爛
漫看看又近年光晚冐嚴寒冐嚴寒遊蜂戯蝶莫作等
閒看故人别後知何處春色嶺頭逢驛使贈新詩折高
枝樓上一聲𦍑管不須吹
　　緑頭鴨
歛同雲破臘雪霽前村占陽和孤根先暖數枝巳報新
春如青女謾同素質笑姑射難竝天眞疎影横斜澄波
清淺暗香浮動月黄昏山驛畔行人立馬回首㡬銷魂
江南逺隴使趂程踏盡氷㾗　有箇人人玉肌偏似移
我索對金尊撚纖枝鬢邊斜戴嗅芳蘂眉暈潛分素臉
籠霞香心噴日壽陽妝罷酒初醒待調鼎須貪結子忍
見落紛紛宿天曉愁聞畫角聲斷譙門
　　花犯　　　　　　　　　　　　周美成
粉牆低梅花照眼依然舊風味露㾗輕綴凝浄洗鉛華
無限清麗去年勝賞曽孤倚氷盤同讌喜更可惜雪中
高樹香篝薫素被　今年對花最忽忽相逄似有恨依
依愁悴凝望久青苔一簇春飛墜相將見脆圓薦酒人
正在空江煙浪裏但夢想一枝瀟灑黄昏斜照水
　　金盞倒垂蓮
依約疎林見盈盈春意㡬㸃霜蕤應是東君試手作芳
菲粉面倚天風微笑是日暖雪巳晴時人静么鳯翩翩
踏碎殘枝　幽香渾無著處甚一般雨露獨占清竒淡
月疎雲何處不相宜陌上報春來也但緑晴青子離離
桃香應仗先容次第追隨
　　梅香慢
高閣寒輕映萬朶芳梅亂堆香雪未待江南早冠百花
先占一陽佳節翦綵凝酥無處學天然竒絶便壽陽妝
工夫費盡豔姿終别　風裏弄輕盈掩珠英明瑩待臘
飄烈莫放芳菲歇剰永宵歡賞酒酣吟折倒玉何妨且
聽取尊前新闋怕笛聲長行雲散盡謾悲風月
　　罥馬索
曉窗明庭外寒梅向殘月呉溪庾嶺一枝偷把陽和洩
氷姿素豔自然天賦品格眞香殊常别奈北人不識南
枝喚作臘前杏先發　竒絶照溪臨水素禽飛下玉羽
瓊芳聞清潔懊恨春來何晚傷心鄰婦争先折多情立
馬待得黄昏疎影好似微酸結恨馬融一聲𦍑笛起處
紛紛落如雪
　　甘露歌　　　　　　　　　　　王介甫
折得一枝香在手人間應未有疑是經春雪未消今日
是何朝盡日含毫難比興都無色可竝萬里晴天何處
來眞是屑瓊瑰天寒日暮山谷裏的皪愁成水地上漸
多枝上稀唯有故人知
　　六么令　　　　　　　　　　　晏同叔
雪殘風信悠颺春消息天涯倚樓新恨楊柳㡬絲碧還
是南雲鴈少錦字無端的寶釵瑶席香溢歌聲拚作尊
前未歸客　遥想疎梅此際月底香英白别後誰遶前
溪手揀繁枝摘莫道傷高恨逺付與臨風笛儘堪愁寂
花時往來更有多情箇人憶
　　定風波慢
漏新春消息前村數枝楚梅輕綻(闕/)雪豔精神冰膚淡
紵姑射依稀見冷香凝金蘂淺青女饒伊妒無限堪羡
似壽陽妝閣初勻粉靣　纖條緑染異羣葩不似和風
扇向深冬免使遊蜂舞蝶撩撥春心亂水亭邊山驛畔
立馬行人暗腸斷吟戀又忍隨𦍑管飄零千片
　　慶春澤
曉風嚴正蕭然兔園薄霧微罩梅漸弄白聳危苞勻勝
胭脂半㸃瓊瑰小望江南信息何杳縱壽陽妍姿學就
新妝暗香須少　幽豔滿寒梢更遊蜂舞蝶渾無飛遶
天賦品格借東皇施巧孤根占得春前俊笑雪霜謾欺
容貎况此花高强終待和羮肯饒芳草
　　風流子　　　　　　　　　　　李坦然
東君雖不語年華事今歲恰如期向寒雨望中曉霜清
處領些春意開兩三枝又不是山桃紅錦爛溪柳緑揺
絲别是一般孤高風韻終裁纖蕚冰翦芳蕤　清香逺
有意輕飄度勾引㡬句新詩須是放懐追賞莫恁輕離
更嫦娥爲愛寒光滿地故移踈影來伴南枝誰道壽陽
妝淺偏入時宜
　　尉遲杯
歲云暮歎光陰苒苒能㡬許江梅尚怯餘寒長安信音
猶阻春風無據凭䦨久欲去還凝竚憶溪邊月下裵回
暗香疎影庭户　朝來凍解霜消南枝上香英數點微
露把酒看花無言有淚還是那時情緒花依舊辰妝何
處謾嬴得花前愁千縷儘高樓畫角頻吹任教紛紛飛
絮
　　木蘭花慢
望陽生漸布見梅蕚暖初回向雪裏一枝纔苞素豔巳
占春臺煙籠半含粉靣透清香暗觸滿襟懐可惜前村
望斷魏林庾嶺栽培　皚皚嫩蘂清光凝笑也恁風猥
但折取行人途中對酒不用尊罍分芳正當歲暮謾休
誇桃李苦相催早報明年律應又還依舊先開
　　又
飽經霜古樹怕春寒趂臘引青枝逗一點陽和隔年信
息逺報佳期淒葩未容易吐但凝酥半靣㸃胭脂山路
相逄駐馬暗香微染征衣　風前裊裊含情雖不語引
長思似怨感芳姿山高水逺折贈何遲分明爲傳驛使
寄一枝春色寫新詞寄語市橋官柳此先占了芳菲
　　最高樓
梅花好千萬君須愛比杏兼桃猶百倍分明學得嫦娥
様不施朱粉天然態蟾宮裏銀河畔風霜耐　嶺上故
人千里外寄去一枝君要㑹表江南信相思㬠清香素
豔應難對滿頭宜向尊前戴歲寒心春消息年年在
　　尾犯
輕風淅淅正園林蕭索未回暖律嶺頭昨夜寒梅初發
一枝消息香苞漸折天不許雪霜欺得望東呉驛使西
來爲誰折贈春色　玉瑩氷清容質逈不同羣花品格
如曉妝勻罷壽陽香膾徐妃粉額好把瓊英摘頻醉賞
舞筵歌席休待聽嗚咽臨風數聲月下吹笛
　　望逺行
重陰未解又旱是年時梅花争綻暗香浮動疎影横斜
月淡水清亭院好是前村雪裏一枝開處昨夜東風布
曖動行人多少離愁腸斷凝戀　天賦自然雅態似壽
陽初勻粉靣故人折贈欣逄驛使只恐隴頭春晚寄與
高樓休學龍吟三弄留取瓊花爛漫正有人同倚䦨干
争看
　　寶鼎現
東君著意化工恩被灼灼妖豔褭嫩梢輕善縈風惹露
偏早香英綻似向人故矜誇標致倚欄全如顧盼尚困
怯餘寒柔情弱態天眞無限　斷橋壓柳時非淺先百
花風光獨占當送臘初歸迎春欲至芳姿偏婉㜻料碎
翦就繒紈輝麗更把胭脂重染自賦得一般容冶宛勝
神仙妝臉　折送小閣幽窗酷愛處令親几硯儘孜孜
觀賞不枉人稱妙選待宻付如膏雨澤淡淡仍妝點任
擾擾百卉千花掩迹一時羞見
　　望梅花　　　　　　　　　　　蒲傳正
一陽初起暖力未勝寒氣堪賞素華長獨秀不竝開紅
抽紫青帝只應憐潔白不使雷同衆卉　淡然難比粉
蝶豈知芳蘂半夜捲簾如乍失只在銀蟾影裏殘雪枝
頭君認取自有清香旖旎
　　又
寒梅堪羡堪羡輕苞初展被天人製巧妝素豔羣芳皆
賤碎翦月華千萬片綴向瓊枝欲遍　小庭幽院雪月
相交無辨影玲瓏何處臨溪見謝家新宴别有清香風
際轉縹緲著人頭面
　
　
　
　
　
　
　
　
　
　梅苑巻二
欽定四庫全書
　梅苑巻三
　　　　　　　　　　　　宋　黄大輿　編
　　喜遷鶯　　　　　　　　　(闕/)
南枝向暖乍秀出庾嶺梅英初吐玉頰輕勻瓊腮淡抹
姑射冰容相許㡬回立馬凝竚影映寒光霜妒春盡占
在百花頭上嚴冬獨歩　芳華春意早昨夜一番雪裏
開無數萬蘂千梢鈆堆粉汚總是化工偏賦月明暗香
浮動休使龍吟聲苦且留取待時時頻倚䦨干重顧
　　又
臘殘春未正後館梅開牆陰雪裏冷豔凝寒孤根回暖
昨夜一枝春至素苞暗香浮動别有風流標致謝池月
最相宜疎影横斜臨水　誰爲傳驛歎隴上故人不見今
千里寄與東君徒教知人别後歲寒清意亂山萬疊何
在但有飛雲天際故園好早歸來休戀繁桃穠李
　　又　　　　　　　　　　　　　　趙温之
瓊姿氷體料瑩光乍傳廣寒宮裏北陸寒深南園春裏
此後萬花方起翦霞鬭蕚裁蘂自然天與高致大瀟灑
最宜雪宜月宜亭宜水　好是天涯庾嶺上萬株浮動
香千里幈寫横斜鬟插垂裊占盡秀骨清意醉魂易醒
吟興信來佳思無際爲傳語向東風甘使無言桃李
　　又
霜凝雪沍正斗標臨丑三陽將近萬木凋零羣芳消歇
某苑有梅初盛異香似薰沈水素色端如玉瑩人盡道
第一番天遣先占春信　標韻尤耿耿月觀水亭誰解
憐踈影何遜揚州拾遺東閣一見便生清興望林止渇
功就不數夭桃繁杏歲寒意看結成秀子歸調商鼎
　　又
一陽初起漸庾嶺梅雪才苞香蘂品格清髙姿容閒雅
别愛化工深意放開獨占嚴景不使混同凡卉微雨霽
似玉容寂寞無言有淚　難比凝素態不共豔陽桃杏
争妍麗疑是佳人巧撚香酥枝上玉纎輕綴前村可惜
無賞好近天庭堦砌成實後有調和鼎鼐一般滋味
　　折紅梅(梅花館/小鬟)　　　　　　　　吴　感
喜氷澌初泮微和漸入東郊時節春消息夜來頓覺寒
梅數枝争發玉溪仙館不是個㝷常標格化工别與一
種風情似勻㸃胭脂染成香雪　重吟細閲比繁杏夭
桃品格眞别只愁共綵雲易散冷落謝池風月慿誰向
説三弄處龍吟休咽大家留取時倚䦨干聞有花堪折
勸君須折
　　又
隴上消殘雪曲水流斷淑氣潛通羣花冷未吐夜來梅
蕚數枝繁紅先奪化工發豔色不染東風信凭曉風難
壓精神占青春未上别是標容　天香漸杳似蓬闕玉
妃酒困嫣慵只愁恐上陽愛惜和種移向瑶宫西歸驛
使折贈處庾嶺溪東又須寄與多感多情道此花開早
未識遊蜂
　　又
倚花欄清曉裵回探得南枝初綻通春意漏巧鬬竒東
君首先回暖盈盈素靣剛强㸃胭脂深淺是他自有標
格清香恣千種妖嬈萬般閒雅　移時細看算濃雪嚴
霜怎生拘管也擬是小桃未蘂依約杏添清伴笛聲休
怨怕恐使羣芳零亂待須把酒守著花枝願期與花枝
久長相見
　　又
憶笙歌筵上忽見了(闕/)　相别紅爐暖畫簾繡閣曽共
鬢邊斜插南枝向暖此檻裏春風猶怯也應别後不減
芳菲念咫尺䦨干甚時重折　清風間發如天與濃香
粉勻檀頰紗窗影故人凝處吟落暮天殘雪一軒明月
悵望花争清切便教儘放都不思量也須有驀然上心
時節
　　又
覩翔南征鴈踈林敗葉凋霜零亂獨紅梅自守嵗寒天
教最後開綻盈盈水畔疎影蘸横斜清淺化工似把深
色胭脂怪姑射氷姿剰與紅間　誰人寵眷待金鎖不
開凭䦨先看曾飛落壽陽粉額妝成漢宫傳滿江南風
暖春信喜一枝清逺對酒便好折取竒苞撚清香重嗅
舉杯重勸
　　梅花曲(以介父三/詩度曲)　　　　　　　劉伯壽
漢宫中侍女嬌額半塗黄盈盈粉苞凌時寒玉體先透
薄裝好借月魂來娉婷畫燭旁惟恐隨陽春好夢去所
思飛揚　宜向風亭把盞酬孤豔醉永夕何妨雪逕蘂
眞凝宻降回輿認暗香不為藉我作和羮肯放結手花
狂向上林留此占年芳
　　又
結子非貪有香不俗宜當鼎鼐嘗偶先紅紫度韶華玉
笛占年芳衆花雜色滿上林未能教臘雪埋藏却怕春
風漏洩一一盡天香不須更御鉛黄知骨色禀自天真
殊常紙裁雲縷奈芳滑玉體想仙裝少陵為爾東閣美
豔激詩腸當巳陰未雨容光無心賦海棠
　　又
淺淺池塘深深庭院復出短短垣牆年年為爾若九眞
廵㑹寶惜流芳向人自有綿𦕈無言深意深藏傾國傾
城天教與抵死芳香裊鬢金色輕危欲壓綽約冠中央
蒂團紅蠟蘭肌粉豔巧能妝嬋娟一種風流如雪如氷
衣霓裳永日依倚春風笑海棠
　　滿庭芳　　　　　　　　　　　李西美
白玉肌膚清氷神彩仙妃何事煙村自然標韻羞入百
花羣不意盈盈痩質犯寒臘獨作春温溪橋外斜枝半
吐行客一銷魂　清香無處著雪中暗認月下空聞算
誰許幽人相伴芳尊莫放高樓弄笛忍教看雪落紛紛
堪調鼎濛濛煙雨滋養待和羮
　　又
一種江梅偷傳春信夜來先綻南枝嫩苞寒蕚妝㸃綴
胭脂雪裏渾迷素質明月下惟有香肌山村路人家舎
窄低亞水邊籬　偏宜壽陽女新妝淡淡粉靣曽施更
悲笳急管塞曲争吹陌上行人暫聽香風暗都入愁眉
音書杳天涯望斷折寄擬慿誰
　　又　　　　　　　　　　　　　李易安
小閣藏春閒窗鎖晝畫堂無限深幽篆香燒盡日影下
簾鉤手種江梅更好又何必臨水登樓無人到寂寥渾
似何遜在揚州　從來知韻勝難堪雨藉不耐風柔更
誰家横笛吹動儂愁莫恨香銷雪減須信道掃迹情留
難言處良宵淡月踈影尚風流
　　又(墨梅/)　　　　　　　　　　　周忘機
脂澤休施鉛華不御自然林下眞風欲窺餘韻何處問
仙踪路壓横橋夜雪看暗淡殘月朦朧無言處丹青莫
擬誰寄染毫工　遥通塵外信寒生墨暈依約形容似
疎疎斜影蘸水揺空収入雲窗霧箔春不老芳意無窮
梨花雨飄零盡也難入夢魂中
　　又(蠟梅/)
園林蕭索亭臺寂静萬木杳凍凋傷曉來初見一品蠟
梅芳疑是黄酥㸃綴超羣卉獨占中央堪閒翫檀心紫
蘂清雅噴幽香　華堂歡㑹處陶陶共醉相勸瑶觴逞
風流開早不畏嚴霜才子佳人屬意搜新句吟咏詩章
歌筵罷醺醺歸去蟾影照廻廊
　　黄鶯兒　　　　　　　　　　　王晉卿
多情春意憶時節北圃人來傳道江梅依稀芳姿數枝
新發誇嫩臉著胭脂膩滑凝香雪問伊還記年時正好
相看因甚輕别　情切往事散浮雲舊恨成華髪早知
空對綺檻雕欄孜孜望人攀折愁未見苦思量待見重
端疊願與永倣高唐雲雨芳菲月
　　又
香梢勻蘂先回暖㸃㸃胭脂輕襯紅芭隱映疎篁紅翠
相間方瑞雪乍晴時愛日初添線五雲樓上遥看似覩
溪邊仙子妝靣　堪羡影轉玉枝斜豔拂朝霞淺就中
妖嬈獨得芬芳偏教容易瓊苑開又報一陽時不似鶯
聲喚肯與梅臉争春靚笑羣芳晩
　　錦堂春(雪梅/)
臘雪初晴氷銷凝泮㝷幽閒賞名園時向長亭登眺倚
遍朱䦨拂靣嚴風凍薄滿堦前霜葉聲乾見小臺深處
數㸃江梅漏泄春權　百花休恨開晩奈韶華瞬息常
放教先非是東君私語和煦恩偏欲寄江南音耗念故
人隔闊雲煙一枝贈春色待把金刀翦倩人傳
　　瑶臺月
嚴風凛冽萬木凍園林肅静如洗寒梅占早争先暗吐
香蘂逞素容探暖欺寒遍妝㸃亭臺佳致通一氣超羣
卉值臘後雪清麗開筵共賞南枝宴㑹　好折贈東君
驛使把嶺頭信息逺寄遇詩朋酒侣尊前吟綴且優㳺
對景歡娱更莫厭陶陶沈醉𦍑管怨瓊花綴結子用調
鼎餌將軍止渇思得此味
　　玉梅香慢
寒色猶高春力尚怯微律光催梅折曉日輕烘清風額
觸疑散數枝殘雪嫩英妒粉嗟素艶有蜂蝶全似人人
向我依然頓成離缺　裵回寸腸萬結又因花暗成凝
咽撚蘂憐香不禁恨深難絶若是芳心解語應共把此
情細細説淚滿䦨干無言强折
　　雙頭蓮
觸目庭臺當嵗晚凋殘恁時方見瓊英細蘂似美玉碾
就輕氷裁翦暗想蜂蝶不知有清香爲援深疑是傅粉
酡顔何殊壽陽妝面　惟恐易落難留仗何人巧把名
詞褒羡狂風横雨枉墜落細蘂紛紛千片異日結實成
陰託稱殊非淺調鼎鼐試作和羮佳名方顯
　　夏雲峰
瓊結苞酥凝蘂粉心輕㸃胭脂疑是素娥妝罷玉翠低
垂化工深意巧付與别箇標儀怎奈向風寒景裏獨是
開時　縁何不與春期此花又豈肯争競芳菲疑雨恨
煙忍見嶺畔江湄冷煙幽豔曽不許霜雪相欺只恐向
笛聲怨處吹落殘枝
　　慶清朝
北陸嚴凝東郊料峭化工争付歸期前村夜來雪裏先
見纎枝想像靚妝淡竚釵頭翡翠蠒蛾兒氷壺瑩坐間
静對姑射仙姿　瀟灑處非豔冶最竒是名賦處士新
詩尊前坐曲忍聽𦍑管頻吹試問占先衆卉微笑不奈
苦寒欺何須問定應未羡桃李芳菲
　　燭影揺紅
㸃㸃飛香見梅知道春心透怕寒不捲玉樓簾羞與花
同瘦手撚青枝頻嗅誚冷落薔薇金斗翻驚緑鬢不似
芳姿年年依舊　纔被凝酥滿園桃李看看又江南幽
夢了無㾗啼暈殘襟袖鴛被有誰温繡初怎敢更十分
殢酒伴君獨自㡬個黄昏月明時候
　　鳯凰臺上憶吹簫　　　　　　　權無染
水國雲鄉氷魂雪魄朝來新領春還便未怕天暄蜂蝶
笛轉羌蠻一樹垂雲似畫香暗暗白淺紅班東風外清
新雪月瀟灑溪山　應是飛瓊弄玉天不管年年謫向
人間占芳事鉛華一洗紅葉俱殘多少煙愁雨恨空脈
脈意逺情閒無人見翠袖倚竹天寒
　　又
紅菩珠圓素蕤玉浄南荒巳報春還便迤邐雲開五嶺
雪霽羣蠻喜見東君信息應不管潘鬢新班慿誰寄心
縈秋水目斷春山　長記小橋斜度瀟灑處葦籬茅舎
三間肯伴我風光賞遍月影疑殘好爲調羮結子玉鉉
冷金鼎空閒北枝畔誰念嶰律猶寒
　　東風第一枝
臘雪猶凝東風遞暖江南梅早先折一枝經曉芬芳㡬
處漏春信息孤根寒豔料化工别施恩力迥不與桃李
争妍自稱壽陽妝飾　雪爛漫怨蝶未知嗟燕孤畫樓
綺陌暗香空寫銀箋素豔謾傳妙茟王孫輕顧便好與
移栽京國更免逐𦍑管凋零冷落暮山寒驛
　　又
溪側風回前村霧散寒梅一枝初綻雪豔凝酥冰肌瑩
玉嫩條細軟歌臺舞榭似萬斛珠璣飄散異衆芳獨占
東風第一㸃裝瓊苑　青蕚㸃絳脣疎影瀟灑噴紫檀
龍麝也知青女嬌羞壽陽嬾勻粉面江梅臘盡武陵人
應知春晚最苦是皎月臨風畫樓一聲𦍑管
　　晝夜樂
一陽生後風光好百花瘁羣木槁南枝探暖欺寒嘉卉
争先占早曉來風送清香杳映園林報春來到素豔自
超羣似姑射容貎　畫堂開宴邀朋友賞瓊英同歡笑
隴頭寄信丁寧樓上新妝鬭巧對景乗興傾芳酒拚沈
醉玉山頻倒結實用和羮是眞竒國寶
　　落梅風(按花草粹編共/二闋此失一)　　　　　王晉卿
壽陽妝晩慵勻素臉經宵醉㾗堪惜前村雪裏㡬枝初
綻出氷姿仙格忍被東風亂飄滿地殘英堆積可堪江
上起離愁慿誰説寄腸斷未歸客　流恨聲傳𦍑笛感
行人水亭山驛越溪信阻仙鄉路杳但風流塵跡香豔
濃時東君吟賞巳成輕擲願身長健且凭䦨明年還放
春消息
　　玉燭新　　　　　　　　　　　李易安
溪源新臘後見㡬朶江梅裁翦初就暈酥砌玉芳英嫩
故把春心輕漏前村昨夜想弄月黄昏時候孤㟁悄疎
影横斜濃香暗沾襟袖　尊前賦與多才問嶺外風光
故人知否壽陽謾鬭終不似照水一枝清瘦風嬌雨秀
好插繁華盈首須信羗笛無情看看又奏
　　憶黄梅　　　　　　　　　　　王逐客
枝上葉兒未展已有墜紅千片春意怎生防怎不怨被
我安排遍牙牀斗帳和嬌豔移在花叢裏靣　請君看
惹清香偎媚暖愛香爱暖金杯滿問春怎管大家拚便
做東風總吹交零亂猶肯自輸我鴛鴦一半
　　柳初新
千林凋謝嚴凝日青帝許梅花折孤根回暖前村雪裏
昨夜一枝凝白天匠與雕瓊鏤玉淡然非人間標格
别有神仙第宅繡簾垂碧紗窗隔月明風送清香苒苒
著摸美人詞客向曉來芳苞乍摘對菱花倍添姿色
　
　
　
　
　
　
　
　
　
　
　
　
　
　
　
　梅苑巻三
欽定四庫全書
　梅苑卷四
　　　　　　　　　　　　宋　黄大輿　編
　　蠟梅香　　　　　　　　　　　呉師孟
錦里陽和看萬木凋時早梅獨秀珍館瓊樓時正絳跗
初吐穠華將茂國豔天葩真澹竚雪肌清瘦似廣寒宫
鉛華未御自然妝就　凝睇倚朱䦨噴清香暗度易襲
襟袖好與花爲主宜秉燭頻觀汎湘酎莫待南枝随樂
府新聲吹後對賞心人良辰好景須信難偶
　　又　　　　　　　　　　　　　喻仲明
晚日初長正錦里輕陰小寒天氣未報春消息喜痩梅
先發淺苞纖蘂揾玉勻香天賦與風流標致問隴頭人
音容萬里待憑誰寄　一様晚妝新倚朱樓凝盼素英
如墜映月臨風處度㡬聲羌管惹愁思電轉光陰須信
道飄零容易且頻歡賞柔芳正好滿簪同醉
　　又
愛日初長正園林纔見萬木凋黄檻外朝來巳見數枝
復欲掩映廽廊賜與東皇付芳信妝㸃江鄉想玉樓中
誰家艶質試學新妝　桃杏苦㝷芳縱成蹊豈能似恁
清香素艶妖嬈應是盡夜曽與明月風光瑞雪氷霜渾
疑是粉蝶輕狂待􁱷吟賞休聽畫樓横管悲傷
　　滿江紅
春欲來時正是與梅花有約又還是竹溪深處一枝開
却對酒漸知身老大看花應念人離索但十分沉醉囑
東君長如昨　荒草渡孤山泊山歛黛天垂幕黯銷魂
無奈暮雲殘角便好折來和雪戴莫教酒醒隨風落待
殷勤留取寄相思誰堪託
　　又
林外溪邉深深見一林寒雪惟覺有襲人襟袖暗香不
絶天與風流標格在肯同桃李開時節也須煩玉手折
將來和明月　調鼎事君休説龍笛韻空悲咽將何助
清賞待傳佳闋君不見廣平詞賦麗揮毫弄翰心如鐵
便直饒何遜在揚州成虛設
　　選冠子
憔悴江山淒涼古道寒日澹煙殘雪行人立馬手折江
梅紅蕚素英初發月下瑶臺弄玉飛瓊不老年年春色
被東君喚遣嬈紅高韻且饒清白　因動感野水溪橋
竹籬茅舎倚似玉堂金闕天教占了苐一枝春何處不
宜風月休問庾嶺止渴金鼎調羮有誰如得傲氷霜雅
態清香花裏自稱三絶
　　又
庾嶺煙光江南風景冷落嵗寒庭院疎枝凍折孤根獨
犯曉霜回暖蕚㸃胭脂粉凝芳葉依稀㡬枝初綻上層
樓月夜凭䦨風送暗香清逺　嗟往昔漢妃臨鸞新妝
才飾艶絶人間金鈿東君信息造化工夫却笑衆葩開
晚若是芳菲迅速終與和羮鳯池仙館願樓頭羌笛休
吹免使爲花腸斷
　　落梅慢
帯煙和雪繁枝澹竚誰將粉融酥滴疎枝冷蘂壓羣芳
年年常占春色江路溪橋謾倒褭褭風中無力香浮動
氷姿明月裏想無花比高格　争奈光陰瞬息動幽怨
潛生羌笛新花鬭巧有天然閒態倚䦨堪惜零亂殘英
片片飛上舞筵歌席斷腸忍淚念前期經嵗還有芳容
隔
　　早梅春
北帝收威又探得旱梅漏春消息粉蘂瓊苞擬將胭脂
輕染顔色素質盈盈終不許雪霜欺得奈化工(闕/)偏宜
賦與壽陽妝飾　獨自逞氷姿比夭桃繁杏殊别爲報
山翁逄此有花樽前且須攀折醉賞吟戀莫辜負好天
風月恐笛聲悲紛紛便似亂飛香雪
　　馬家春慢
珠箔風輕繡簾浪捲乍入人間蓬島鬭玉䦨干漸庭館
簾櫳春曉天許竒葩貴品異繁杏夭桃輕巧命化工傾
國風流付與一枝纎妙　樽前五陵年少縱丹青異格
難别顔貎悲露凝煙困紅嬌額微顰低笑須信濃香易
歇更莫惜醉攀吟遶待舞蝶遊蜂細把芳心都告
　　望梅　　　　　　　　　　　　王聖與
畫欄人寂喜輕盈照水犯寒先拆裊芳枝雲縷鮫綃露
淺淺塗黄漢宫嬌額翦玉裁氷巳占斷江南春色恨風
前素艶雪裏晴香偶成抛擲　如今眼穿故園待拈花
嗅蘂時話思憶想隴頭依約飄零甚千里芳心杳無消
息粉怯珠愁又只恐吹殘𦍑笛正斜飛半窓曉月夢回
隴驛
　　又
小寒時節正同雲暮慘勁風朝烈信早梅偏占陽和向
日暖臨溪一枝先發時有香來望明艶瑤枝非雪想玲
瓏嫩蘂綽約横斜旖旎清絶　仙姿更誰並列有幽香
映水疎影籠月且大家留倚䦨干對緑醑飛觥錦箋吟
閱桃李繁華奈比此芬芳俱别等和羮大用休把翠條
謾折
　　永遇樂(梅贈/客)　　　　　　　　南山居士
滿眼寒姿桂蟾勻素霜女同瑩野屋噴香池波弄影髣
髴鸞窺鏡一枝堪寄天涯逺信惆悵塞鴻難倩這情懐
厭厭怎向無人伴我孤另　風凄露冷仙郎此夜若許
枕衾相並解吐芳心綢繆共約學取雙交頸好天難遇
從今一去荏苒後期無定把柔腸千縈萬斷爲伊薄倖
　　又(客答/梅)
玉骨氷肌野牆山徑烟雨蕭索公子豪華貪紅戀紫誰
分憐孤蕚想應窺見潘毛相似故把素懐相託豈知人
年來悶損苦被名利拘縛　當歌對酒如癡如夢欲笑啼
㾗先落二十年前歡娯一醉不忍思量著衾寒枕冷不
教孤另不是自家情薄枉將心千尤萬殢筭應殢著
　　洞仙歌
年年青眼爲江梅腸斷一句新詩思無限向碧瓊枝上
白玉葩中春猶淺一㸃龍涎清逺　誰抛傾國艶昨夜
前村都怨東皇未曽見正紅杏倚雲時覺香銷驚何許
飄零千片待氷雪叢中看竒姿解一笑春姸盡回仙苑
　　又
蓬萊宫殿去人間三萬玉體仙娥有誰見彼月明雪友
邀下瓊樓溪橋畔相對寒光淺淺　一般天上格獨帶
真香氷麝猶嫌未清逺似太真望幸一餉銷凝愁未慣
消痩難禁素練又只恐東風破寒來伴神女同歸閬峰
仙苑
　　又
摧殘萬物不忍臨軒檻待得春來是早晚向紛紛雪裏
開一枝兒清香滿漏泄東君先綻　暗香浮動踈影横
斜只這些兒意不淺怎禁他澹澹地勻粉彈紅争些兒
羞殺桃腮杏臉爲傳語東風共垂楊奈辛苦千絲葛絲
撩亂
　　又
斷雲踈雨冷落空山道匹馬駸駸又重到望孤村兩三
間茅屋踈籬溪水畔一簇蘆花晚照　㝷思行樂地事
去無㾗回首湘波與天杳歎人生㡬度能醉金釵青鏡
裏贏得朱顔未老入枝頭一㸃破黄昏問客路春風爲
誰開早
　　又
梳風洗雨蘭蕙摧殘後玉蘂檀芳做霜曉板橋平溪岸
小月下歸來乗露冷贏得清香滿抱　一枝春在手細
嗅重有風味人間自然少擬欲問東君妙語難㝷搜索
盡池塘春草想不是詩人賞幽姿縱竹外横斜是誰知
道
　　又
廣寒曉駕姑射㝷仙侶偷被霜華送將去過越嶺棲息
南枝勻妝靣凝酥輕聚愛横管孤吹隴頭聲盡拚得幽
香爲君分付　水亭山驛衰草斜陽無限行人斷腸處
盡爲我留得多情何須待春風相顧任倒斷深思向梨
花也無奈寒食㡬畨春雨
　　摸魚兒
嵗華向晚遥天布同雲霰雪輕飛前村昨夜漏春光楚
梅先放南枝嘆東君運巧思裁瓊鏤玉妝繁蘂花中偏
異解向嚴冬逞芳菲免使遊蜂粉蝶戲　梁臺上漢宫
裏殷勤仗高樓𦍑管休吹何妨留取憑䦨干大家吟翫
歡醉待明年念芳草王孫萬里歸未得仙源應是又被
花開向天涯淚灑東風對桃李
　　春雪間早梅
梅將雪共春彩豔灼灼不相因逐吹霏霏能争宻排枝
碎碎巧妝新誰令香來滿座獨使浄歛無塵芳意饒呈
瑞寒光助照人玲瓏次第開巳遍㸃綴坐來頻　那是
俱懐疑似須知造化兩各逼天真熒煌艷開初亂眼浩
蕩逸氣忽迷神未許瓊花觀裏從將玉樹相親先期迎
獻嵗更同歌酒占兹辰六華蠟蔕相輝映輕盈敢自珍
　　萬年歡　　　　　　　　　　　王和父
雅出羣芳占春前信息臘後風光野岸郵亭繁似萬㸃
輕霜清淺溪流倒影更黯澹月色籠香渾疑是姑射氷
姿壽陽粉靣初妝　多情對景易感况淮天庾嶺迢逓
相望愁聽清吟悽絶畫角悲凉念昔因誰醉賞向此際
空惱危腸終須待結實和羮恁時佳味堪嘗
　　又
北陸風回頓園林凋盡庭院岑寂瀟灑寒梅偷報艶陽
消息素澹英姿粹質天賦與出倫標格一枝向雪裏初
開見説清香㝷得　神仙乍離姑射更瓊妝翠佩氷瑩
肌骨髣髴華清浴罷懶勻脂澤隴上休轟怨笛且留取
纍纍成實終須待金鼎調羮偏與羣芳春色
　　又　　　　　　　　　　　　　晁無咎
心憶春歸似佳人未來香逕無跡雪裏江梅因甚早知
春色百卉羣芳正寂夜不寐幽姿脈脈圖清曉先作宫
妝似防人見偷摘　真香媚動清魂算當時壽陽無比
標格應記揚州何郎舊曽相識花似何郎鬢白恐花笑
逄花羞摘那堪愁𦍑笛鶯心也隨繁杏抛擲
　　又
天氣嚴凝乍寒梅數枝嶺上開拆傅粉凝脂疑是素娥
妝飾先報陽和信息更雪月交光一色因追念徃日歡
逰共君㩦手同摘　别來又經嵗隔奈高樓夢斷無計
㝷覔冷豔寒容啼雨恨烟愁濕似向人前淚滴怎不使
伊家思憶惟只恐寂寞空枝又隨昨夜𦍑笛
　　上林春慢　　　　　　　　　　曽公衮
東苑梅繁尊酒行樂醉倒花前狂客靚妝微歩攀條弄
粉凌波遍㝷青陌暗香墮靨更飄近霧鬟蟬額倒金荷
念流光易失幽姿堪惜　惜花心未甘鬢白南枝上又
見㝷芳消息舊游回首前歡如夢誰知等閒抛擲稠紅
亂蘂漫開遍楚江南北獨消魂念誰寄故園春色
　　雨中花
夢破江南春信漸入江梅暗香初發乞與横斜疎影爲
憐清絶梁苑相如平生有賦未甘華髪便廣寒争遣韶
華驚怨詎妨輕折　揚州二十四橋歌吹不道畫樓聲
歇生怕有江邉一樹要堆輕雪老去苦無歡事凌波空
有纎襪恨無好語何郎風味定教誰説
　　早梅芳
氷唯清玉唯潤清潤無風韻此花風韻自然清潤傳香
粉故應春意别不使凡英恨到春前臘後長是寄芳信
　此情閒此意逺一㸃縈方寸風亭水館解與行人破離
恨廣寒宫未有姑射仙曽認向雪中月下吟未盡
　　婆羅門引
江南地暖數枝先得嶺頭春分付似翦玉裁氷素質偏
憐勻澹羞殺壽陽人算多情留意偏在東君　暗香旋
生對澹月與黄昏寂寞誰家院宇斜掩重門牆頭半開
却望雕鞍無故人斷腸處容易飄零
　　江神子　　　　　　　　　　　晁無咎
去年初見早梅芳一春忙短紅牆馬上不禁花惱只顛
狂蘇晋長齋猶好事時喚我舉離觴　今年春事更茫
茫淺宫妝斷人腸一㸃多情無與國中香頼有飛鳧賢
令尹同我過小横塘
　　又　　　　　　　　　　　　　郭仲宣
臘寒猶重見年芳爲花忙傍雕牆凖擬廵簷一笑但清
狂冷蘂踈枝渾不奈憑折取泛清觴　揚州春夢雨微
茫記娥妝耿氷腸春信全通何用玉奩香誰見月斜人
去後踈影亂蘸寒塘
　　踏青遊　　　　　　　　　　　趙温之
竹外溪邉一枝破寒衝臘瑩素肌玉雕氷刻賦閒標足
餘韻豈同常格最流風生來處處盡好别得造化工力
　踈影幽情意思迥然殊絶算不枉詩人分别凍雲深
凉月皎愈増清冽大瀟灑尤得静中雅趣不許鶯棲燕
歇
　　又
嶺上梅殘堤畔栁眠嬌小綻數枝横煙臨沼既大雅且
穠麗繁而不擾冒寒來遊蜂戯蝶尚阻年年占得春早
　澹白輕紅清香乍迎芳道更情與碧天如掃魏臺妝呉
姬袖妖妍多少爲傳語無言分付桃李不比閒花浪
草
　　連理枝　　　　　　　　　　　邵叔齊
澹泊踈籬隔寂寞官橋側緑萼青枝風塵外别是一般
姿質念天涯憔悴各飄零記初曽相識　雪裏清寒逼
月下幽香襲不似薄情無憑凖一去音書難得看年年
時候不踰期報陽和消息
　　撲蝴蝶　　　　　　　　　　　邵叔齊
蘭摧蕙折霜重曉風惡長安何處孤根謾自托水寒斷
續溪橋月破黄昏簾幙相逄儼然瘦削　最蕭索星星
蓬鬢杳杳家山路正邈攀枝喚蘂露暗清淚閣已無蝶
使蜂媒不共鶯期燕約甘心伴人澹泊
　　絳都春
東君運巧向枝頭㸃綴瓊英雖小全是一般風味花中
最輕妙横斜踈影當池沼似弄粉初臨鸞照衆芳皆有
深紅淺白豈能争早　莫厭金樽頻倒把芳酒賞花追
陪歡笑有願告天願天多情休教老竒花也願休殘了
免樂事離多歡少易老難叙𠂻腸算天怎表
　　雪梅香
嵗將暮雲㠶風捲正凄凉見梅花呈瑞素英澹薄含芳
千片逞姿向江國一枝無力倚鄰牆凝眸望昨夜前村
雅態難忘　争强鬭鮮潔皓彩寒輝冷豔清香姑射真
人更兼粉傅容光梁苑竒才動佳句漢宫嬌態學嚴妝
無憀恨獨對光輝别岸垂楊
　　又
凍雲深瑶花六出滿長空漸飄來呈瑞皚皚萬里皆同
荒野枯枝竦欲折小亭寒蕋吐輕紅暗香清疎影横斜照
水溶溶　臨風傳芳信驛使來自庾嶺南峰占早争先
縂無粉蝶遊踪妝㸃鮮妍漢殿裏笛吹嗚咽畫樓東賞
南枝倚䦨凝望時見征鴻
　
　
　梅苑巻四
欽定四庫全書
　梅苑巻五
　　　　　　　　　　　　宋　黄大輿　編
　　惜黄花　　　　　　　　　　　許冲元
鴈聲曉斷寒霄雲捲正一枝開風前看月下見花占千
花上香笑千香淺化工與最争先裁翦　誰把瑶林閒
抛江㟁恁素英濃芳心細意何限不恨宫妝色不怨吹
𦍑管恨天逺恨春來晩
　　梅花令　　　　　　　　　　　孫光憲
數枝開與短牆平見雪蕚紅跗相映引起離人邉塞情
　簾外欲三更吹斷離愁月正明空聽隔江聲
　　望梅花(同前/格)　　　　　　　　歐陽永叔
春草全無消息臘雪猶餘蹤跡越嶺寒枝香自折冷艶
竒芳堪惜何事壽陽無處覔吹入誰家羌笛
　　千秋嵗
臘殘春近江上梅開粉一枝漏泄東君信壽陽妝面靚
姑射氷姿瑩似淺杏清香試與分明認　只恐霜侵破
又怕風吹損待折取還不忍莫將花上貎來㸃多情鬢
凝睇久行人立馬成遺恨
　　眼兒媚　　　　　　　　　　　李德載
雪兒魂在水雲鄉猶憶學梅妝玻瓈枝上體薫山麝色
帶飛霜　水邊竹外愁多少不斷俗人腸如何伴我黄
昏擕手歩月斜廊
　　又　　　　　　　　　　　　　王望之
凌寒低亞出牆枝孤瘦雪霜姿嵗華巳晚暗香幽艶自
與時違　化工放出江頭路沙水冷相宜東風自此别
開紅紫是處芳菲
　　又
前時同醉曲江濱初様小梅春花殘人逺㡬經風雨結
子青青　誰知别後無腸斷行盡水雲程修峰萬仞郵
亭息鞚獨對黄昏
　　相見歡
月明疎影林間水潺潺一㸃濃香十里渡闗山　且莫
負好分付冷無眠只怕笛聲嗚咽到愁邊
　　擣練子(八梅/)
擣練子賦梅枝暖借東風次第吹自是百花留不住讓
教先發放春歸
擣練子賦梅芳柳緑桃紅謾㸃妝試問仙標横竹外敢
同高節伴氷霜
擣練子賦梅紅玉體凝酥半醉中詩酒興來須要早忍
看紅雨落西東
擣練子賦梅香蕙魄蘭魂人再陽只爲人間無着處借
他龍笛返仙鄉
擣練子賦梅英枝上商量細細生不是根株貪結子被
吹𦍑笛兩三聲
擣練子賦梅妝鏡裏佳人傅粉忙額子畫成終未是更
須插向鬢雲傍
擣練子賦梅音雲底江南樹樹深悵望故人千里逺故
將春色寄芳心
擣練子賦梅青休共檀梨取次争葉底青青如豆小巳
知金鼎待和羮
　
　
　
　
　
　
　
　
　
　
　
　
　梅苑巻五
欽定四庫全書
　梅苑巻六
　　　　　　　　　　　　宋　黄大輿　編
　　减字木蘭花(十首/有序)　　　　　　　李子正
　竊以花雖多品梅最先春始因暖律之潛催正值氷
　澌之初泮前村雪裏巳見一枝山上驛邊亂飄千片
　寄江南之春信與隴上之故人玉臉娉婷如壽陽之
　傅粉氷肌瑩徹逞姑射之仙姿不同桃李之繁枝自
　有雪霜之素質香欺青女冷耐霜娥月淺溪明動詩
　人之清興日斜烟暝感行客之幽懐偏宜淺蘂輕枝
　最好暗香疎影况是非常之標格别有一種之風情
　劇憐好景難抛那更綵雲易散凭䦨賞處巳遍南枝
　兼北枝秉燭看時休問今日與昨日且輟龍吟之三
　弄更停畫角之數聲庾嶺將軍久思止渴傅巖元老
　専待和羮豈如凡卉之嬌春長頼化工而結實又况
　風姿雨質曉色暮雲日邊月下之妖嬈雪裏霜中之
　豔冶初開微綻欲落驚飛取次芬芳無非竒絶錦囊
　佳句但能髣髴芳姿皓齒清歌未盡形容雅態追惜
　花之餘恨舒樂事之餘情試綴蕪詞編成短闋曲盡
　一時之景聊資四座之歡女伴近前鼓子祇候
　　　總題
梅梢香嫩雪裏開時春粉潤雨蘂風枝暗與黄昏取次
宜　日邊月下休問初開兼欲謝却最妖嬈不似羣花
春正嬌
　　　風
東風吹暖輕動枝頭嬌豔顫片片驚飛不似城南畫角
吹　香英飄處定向壽陽妝閣去莫損柔柯今日清香
逺更多
　　　雨
瀟瀟細雨雨歇芳菲猶淡竚宻灑輕籠濕徧柔枝香更
濃　瓊腮微膩疑是凝酥初㸃綴冷豔相宜不似梨花
帯雨時
　　　雪
六花飛素飄入枝頭無覔處宻綴輕堆只似香苞次第
開　欄邊欲墜姑射山頭人半醉牆外低垂窺送佳人
粉再吹
　　　月
寒蟾初滿正是枝頭開爛漫素質籠明多少風姿無限
情　暗香踈影氷麝蕭蕭山驛静淺蘂輕枝酒醒更䦨
夢斷時
　　　日
騰騰初照半折瓊苞還似笑莫近柔條只恐凝酥暖欲
消　三竿巳上㸃綴胭脂紅蕩漾剛道宜寒不似前村
雪裏看
　　　曉
急催銀漏漸漸紗窓明欲透㸃綴花枝曉笛吹時㡬片
飛　淡煙初破髣髴夜來飛㡬朶淺粉餘香晨起佳人
帯曉妝
　　　晚
天寒欲暮别有一般姿媚處半墜斜陽寶鑑微開試晚
妝　淡煙輕處漸近黄昏香暗度休怕春寒秉燭重來
仔細看
　　　早
陽和初布入蕚春紅纔半露暖律潛催與占百花頭上
開　香英微吐折贈一枝人巳去楊柳貪眠不道春風
巳暗傳
　　　殘
香苞漸少滿地殘英寒不掃傳語東君分付南枝桃李
春　東風吹暖南北枝頭開爛漫一任飄吹巳占東風
第一枝
　　鷓鴣天
借問枝頭昨夜春巳傳消息到柴門頻看秀色無多豔
拖得清香不見㾗　山矗矗水潾潾村南村北冷銷魂
人間不識春風面羞見瑶臺破月明
　　又
冷落人間晝掩門泠泠殘粉縠成紋幾枝踈影溪邊見
一拂清香馬上聞　氷作質月爲魂蕭蕭細雨入黄昏
人間暫識東風信夢遶江南雲水村
　　又
誰折南枝傍小叢佳人丰色與梅同有花無葉真瀟灑
不問胭脂借淡紅　應未許嫁春風天教雪月伴玲瓏
池塘踈影傷幽獨何似横斜酒盞中
　　又
夢草池塘春意回巧傳消息是寒梅北枝休羡南枝暖
憑仗東風次第開　酥㸃蕚粉勻腮未攀巳得好香來
西鄰且莫吹𦍑笛留待行春把酒杯
　　又
不怕微霜㸃玉肌恨無流水照氷姿與君着意從頭看
初見今年第一枝　人醉後雪晴時江南春色寄來遅
使君本是花前客莫怪殷勤爲賦詩
　　又
雪屋氷牀深閉門縞衣應笑織成紋雨中清淚無人見
月下幽香只自聞　長在眼逺銷魂玉奴那忍負東昏
偶然摘墜行雲去不入春風花柳村
　　又
小檻冬深未破梅孤枝清痩耐風埃月中寂寞無人管
雪裏蕭踈近水栽　微雨過早春回陽和消息自天來
託根多謝東君力瓊蘂苞紅一夜開
　　又
春入江梅破晩寒凍枝驚鵲語聲乾離愁滿抱人誰問
病耳初聞心也寛　風細細露珊珊可堪驛使道漫漫
斜梢待得人來後簮向烏雲仔細看
　　又　　　　　　　　　　　　　孔處度
却月凌風度雪情何郎高詠照花明一枝弄碧傳幽信
半額塗黄拾晩榮　春思淡暗香輕江南雨冷若爲情
猶勝逺隔瀟湘水忽到窓前夢不成
　　又(蠟梅/)
别得東皇造化恩黛消鉛褪自天真耻隨庾嶺花争白
疑是東籬菊返魂　風淡淡月盈盈麝煤沈馥動孤根
寒蟬冷蝶知何處惟有蜂房不待春
　　又(蠟梅/)　　　　　　　　　　　邵叔齊
不比江梅粉作花天香肯作俗香誇高懸蠟蓓蜂房宻
徧掛金鐘鴈字斜　侵月影上窓紗中央顔色自仙家
玉人插向烏雲畔渾似靈犀正透芽
　　浣溪紗　　　　　　　　　　　王輔道
雪裏東風未過江隴頭先折一枝芳如今踈影照溪塘
　北客乍驚無緑葉東君應笑不紅妝玉真愛著淡衣
裳
　　又　　　　　　　　　　　　　毛澤民
月様嬋娟雪様清索强先占百花春于中形外好精神
　多病肌膚元自瘦半妝殘粉不忺勻十分渾似那人
人
　　又
水浄煙閒不染塵小山斜卧㡬枝春夜寒香惹一溪雲
　粉淡朱輕妝未了十分孤迥好精神爲伊清痩却愁
人
　　又　　　　　　　　　　　　　孫仲益
弱骨輕肌不耐春一枝江路玉梅新廵簷索笑爲何人
　素影裵回波上月醉香揺蕩竹間雲酒醒人散夢仙
村
　　又(尉困/觀梅)　　　　　　　　　　　毛澤民
曽向瑶臺月下逄爲誰回首矮牆東春風吹酒褪腮紅
　庾嶺殷勤通逺信梅家瀟灑有仙風晚香都在酒杯
中
　　又
苒苒飛雲横畫䦨黄昏煙雨滿江干小梅香淺不禁寒
　樓上風輕簾不巻酒紅銷盡晝妝殘玉人斜撚一枝
看
　　又
十月開花是子真小春分付與精神折來含露曉妝新
　暖意便從窓下見粉容何待鑑中勻宛然長似玉華
清
　　又
梅粉初嬌擬嫩腮一枝春信臘前開玉英珠顆傍妝臺
　明月泛將疎影去暗香疑是那人來銷魂獨自立空
堦
　　又(初春泛舟時北山積雪/盈尺而水南梅盛開)　　　　毛澤民
水北煙寒雪似梅水南梅閙雪千堆月明南北兩瑶臺
　雲近恰如天上座魂清疑向北邊來梅花多處載春
回
　　又(茶梅/)
翦碎紅孃舞舊衣漢宫妝粉滿瓊枝東風來晚未曽知
　顔色不同香小異瑶臺春近宴回時寶燈相引素娥
歸
　　又(蠟梅/)
梅與爲名蠟與容寒枝徧綴小金鐘插時只恐鬢邊鎔
　疑是佳人燻麝月起來風味入懐濃暗香依舊月朦
朧
　　又(蠟梅/)
梅與稱名蠟與黄枝無裊娜色無光掩檀欺麝冠羣芳
　結處定縁蜂力就開時微帯蜜脾香風標不減壽陽
妝
　　太常引
行雲蹤迹杳無期梅梢上又春歸不道久别離這一度
清香爲誰　多情囑付庾樓𦍑管憑仗且休吹留取両
三枝待和淚封將寄伊
　　又
江梅開似蘂珠宮報桃李又春風驀地看前峰待摘取
横斜盞中　魏林楚嶺素妝清絶不與衆芳同和月映
簾櫳羡幾㸃施朱太紅
　　小重山
竹裏清香簾影門一枝照水弄精神樓頭横管罷龍吟
休三弄留爲與調羮　紫陌與青門溪邊浮動處絶纎
塵等閒休付壽陽人瀟灑處月淡又黄昏
　　又
不是蛾兒不是酥化工應道也難摹花兒清痩影兒孤
多情處時有暗香浮　試問玉肌膚夜來雪霜重怕寒
無一枝欲寄洞庭姝可惜許只有鴈銜蘆
　　又
天際春來都爲君依稀丹蕚動波雲惱人天氣近黄昏
霜月底山麝鬭微薫　標格自天真壽陽仙骨瘦玉無
紋芳容臨鑑洗餘醺雙蛾稳花面兩難分
　　西地錦
不與羣花相續獨占春光速幽香逺逺散西東惟竹籬
茅屋　𦍑管誰調一曲送月夜猶芬馥忍君折取向玉
堂只這些清福
　　又
嶺上初消殘雪有梅花先折東君造化多成翠巧風韻
竒絶　小院黄昏時節暗香浮疎影横斜寄取和羮未
晚却免教攀折
　　踏歌
帯雪向南枝一朶紅梅折許多時甚處収香白占千葩
百卉先春色凝瑩潔正廣寒宮殿人窺隔銷魂處畫角
數聲徹　暗香浮動黄昏月最瀟灑處最竒絶孤標迥
不與羣芳列吟賞竟連宵痛飲無休歇輸有心牧童偷
折
　　感皇恩
翦玉蹙花苞臘寒時候間竹横溪自清痩黄昏浮動拂
拂暗香微透壽陽妝面恨眉頻鬭　堪賞占斷三春先
手不是東君意偏有百花羞盡故教孤芳獨秀只愁明
月夜笛聲奏
　　枕屏兒
江國春來留得素英肯住月籠香風弄粉詩人盡許酥
蘂嫩檀心小不禁風雨須東君與他做主　繁杏夭桃
顔色淺深難駐奈芳容全不稱氷姿伴侣水亭邊山驛
畔一枝風措十分似那人淡竚
　　憶秦娥　　　　　　　　　　　房舜卿
與君别相思一夜梅花發梅花發淒凉南浦斷橋斜月
　盈盈微歩凌波襪東風笑倚天涯闊天涯闊一聲𦍑
管暮雲愁絶
　　又
瑶臺月寒光零亂䝉香雪䝉香雪横枝踈影動人清徹
　分明姑射神仙骨氷姿雪裏難埋沒難埋沒百花頭
上爲春先發
　　望江南
梅花好滿樹錦江邊不似武陵曽見日清香冷豔撲尊
前銷得醉留連　憑造化分付與花權巳共雪光争臘
早且將春信爲君傳桃李莫誇先
　　又
梅花好依約透春光記得佳人初睡起巧臨鸞鑑試新
妝粉面鬭瓊芳　江亭上遶樹嗅清香擬把一枝傳信
去不知何處是蘭房獨自暗淒凉
　　品令
山重雲起斷橋外池塘水曉來風定竹枝相亞殘陽影
裏多少風流都在冷香踈蘂　江南千里問折得誰能
寄幾番歸去酒醒月滿䦨干十二且隐深溪免笑等閒
桃李
　　又
一陽生暖見庾嶺梅初綻瓊枝玉樹渾如傅粉壽陽妝
面疎影横斜隐隐月溪清淺　前村雪裏向雪裏真難
辨倩誰説與高樓人道休吹𦍑管且與從容來嵗和羮
未晩
　　又
雪花飛墜有人報江南意博山爐畔硯屏風裏銅盤寒
水賦得幽香踈淡數枝相倚　絳膚黄蘂令一種高標
致笛中芳信嶺頭春色不傳紅紫寂寞閒亭月下夜䦨
影碎
　　相思引
笑盈盈香噴噴姑射仙人風韻天與肌膚常素嫩玉面
猶嫌粉　斜倚小樓凝逺信多少往來人恨只恐乗雲
春雨因迤邐嬌容損
　　又
半苞紅微露粉瀟灑早梅猶嫩香入夢魂殘酒醒芳意
相牽引　不畏曉霜侵手冷欲折一枝芳信折得却無
人寄問争信相思損
　　好女兒(戎州/賞梅)　　　　　　　　山谷道人
小院一枝梅衝破曉寒開偶到張園游戯霑袖帯香回
　玉酒覆銀杯盡歸去猶待重來東鄰何事驚吹怨笛
雪片成堆
　　慶金枝
新春入舊年綻梅蕚一枝先隴頭人待信音傳算楚岸
未香殘　小枕風雪凭䦨干下簾幙護輕寒年華永占
入芳筵付尊前漸成歡
　
　
　
　
　
　
　
　
　
　
　
　
　梅苑巻六
欽定四庫全書
　梅苑巻七
　　　　　　　　　　　　宋　黄大輿　編
　　菩薩蠻　　　　　　　　　　　晁次膺
百花未報芳菲信一枝探得春風近只與雪争光更無
花比香　孤標天付與冷豔誰能顧庭院好深藏莫教
開路傍
　　又
天威亂糝瓊蕤密一光吞盡千山碧梅與雪争妍孤香
風暗傳　玉骨從來痩不奈春僝僽𦍑管一聲殘水鄉
生暮寒
　　又
黄昏月暗清溪色簾垂小閣霜華白一色玉玲瓏横斜
水月中　小行孤影動生怕驚花夣半夜得春歸屏山
人未歸
　　又(空定寺/賞梅)　　　　　　　　　　毛澤民
含章簷下眉如月融酥和粉描疎雪桃杏莫争春凌風
臺畔人　如今千萬樹零落孤村雨和淚滴瑶觴歸時
肌肉香
　　又(回文/)
嶠南江淺紅梅小小梅紅淺江南嶠窺我向疎籬籬疎
向我窺　老人行即到到即行人老離别惜殘枝枝殘
惜别離
　　又(雙松菴月/下賞梅)　　　　　　　　　李方叔
城陰猶有松間雪松間暗淡城頭月月下㡬枝梅爲誰
今夜開　尊前簪素髪自擁繁枝折疑是在瑶臺寶燈
攜手來
　　又
江南未雪梅先白憶梅人是江南客猶記舊相逄淡煙
微月中　春風長有信消息歸來近懐逺上樓時晩雲
和鴈低
　　又
霜天不管青山痩輕雲淺拂修眉皺煙樹隔瀟湘隔㠶
吹異香　影殘春恨小淡墨欹斜倒無處著消愁笛寒
人倚樓
　　又(題梅/扇)　　　　　　　　　　　周忘機
梅花韻似才人面爲伊寫在春風扇人面似花妍花應
不解言　在手微風動勾引相思夢莫用插酴醿酴醿
羞見伊
　　又(蠟梅/)　　　　　　　　　　　李士舉
薫沈刻蠟工夫巧蜜脾鎖碎金鐘小别是一般香解教
人斷腸　氷霜相與痩清在江梅否念我忍寒來憐君
特地開
　　木蘭花(十梅/未開)　　　　　　　　　莫少虚
一枝和露珍珠貫月下回來㝷幾遍今朝忽見數枝開
未有十分如待伴　新妝不比徐妃面雪豔氷姿寒欲
顫外邊多少掃春人春信莫教容易斷
　　晨景
梅邊曉景清無比林下詩人呵凍指玉龍留住麝臍煙
銀漏滴殘龍腦水　晨光漸漸収寒氣昨夜遺簪猶在
地好生折贈鏡中人只恐緑窓慵未起
　　雪裏
清姿自是生寒痩更在春前并臘後誰教六出巧遮藏
争似一番先透漏　謝娘莫把翻衣袖無限瓊英飄玉
逗開時朶朶見天真可奈碧溪和粉溜
　　晴天
寒梢雨裏愁無那林下開時宜數過夕陽恰似過清溪
一樹横斜疎影卧　朱唇莫比桃花破鬢裊黄金花欲
墮賸看春雪滿空來觸處是花㝷那箇
　　風前
㝷梅莫背東風路路在花前知去處真香破鼻驀然聞
試問幽事知㡬歩　多情更被無寒助萬物枯時神物
護一枝和雪倚䦨干昨夜初開春信度
　　月下
暗香浮動黄昏後更是月明如白晝看來都坐玉壺氷
折贈徐妃丹桂手　賞酬風景無過酒對影成三誰左
右勸君携取董妖嬈拱得醉翁香滿袖
　　雨中
花時人道多風雨梅蘂都來無㡬許何須飄灑濕芳心
粉面琳琅如淚注　家童莫掃花陰土留浥瓊林枝上
露若教燕子早銜泥徑裏餘香應滿户
　　欲謝
眼前欲盡情何限風外南枝無一半東君何事莫教開
及至如今都不管　高樓三弄休吹趲一片驚人腸欲
斷杏花開後莫嫌衰如豆青時君細看
　　望梅
少陵長被花爲惱况是梅花非草草臨岐争奈不吟詩
此度詩人宜可老　詩成莫惜尊罍倒不醉花前花解
笑醒時分付両三枝酒後憶君清夢到
　　南鄉子　　　　　　　　　　大卿榮諲
江上野梅芳粉色盈盈照路傍閒折一枝和雪嗅思量
似箇人人玉體香　特地起愁腸此恨誰人與寄將山
館寂寥天欲暮凄凉人轉迢迢路轉長
　　又
梅蘂露鮮妍雪態氷姿巧耐寒南北枝頭香不斷堪觀
露浥瓊苞粉未乾　盡手寫應難横管休吹恐易殘留
得佳人臨曉際凭欄試把新妝比竝看
　　又
把酒對江梅箇是花中第一枝氷雪肌膚瀟灑態須知
姑射仙人正似伊　東閣賦新詩慙愧當年杜拾遺月
裏何人横玉笛休吹正是芳梢著子時
　　又　　　　　　　　　　　　　蘇東坡
寒雀滿踈籬争抱寒柯看玉蕤忽見客來花下坐驚飛
踏散芳英落酒巵　痛飲又能詩坐客無氊醉不知花
謝酒䦨春到也離離一㸃微酸巳著枝
　　又
莫作俗花看珠有清香雪太寒擬把千鍾酬國豔林間
醉倒猶嫌酒量慳　欲去更重攀送盡斜陽未忍還争
得重城休上鏁留連借取氷輪照玉顔
　　又
醉撚一枝春此意誰人㑹得君嫩白輕紅纔入手盈盈
一似前時酒半醺　心眼兩相親絶代風流惱殺人粉
蝶霜禽休悵望叮嚀只要揚州作主盟
　　又
欄檻對幽堂翠葉枝頭萬朶霜檀口乍開龍麝噴非常
體勝佳人異骨香　花與月争光偏引蜂兒戲遶牆不
與羣英争豔麗芬芳奚落東君只淡妝
　　又
凛冽苦寒時萬木凋枯力漸衰昨夜前村深雪裏春回
庾嶺南枝綻早梅　映月與清輝驛使加鞭喜探迴風
送馨香來小院芳時料想羣花尚未知
　　又(催梅/)
把酒祝江梅春到南枝早早開人在隴頭凝望久裵回
驛使如今尚未來　寄語莫相催直待東風細翦裁只
恐未能傳信息妝臺先要飛來襯粉腮
　　握金釵
梅蘂破初寒春來何太早輕傅粉向人先笑比竝年時
較些少愁底事十分清痩了　影静野塘空香寒霜月
曉風韻減酒醒花老可殺多情要人道疎竹外一枝斜
更好
　　人月圓
園林巳有春消息㝷待嶺頭梅一枝清淡疎疎帯雪昨
夜初開　芳心㡬㸃東風多少先爲傳來不随紅紫紛
紛閙閙蝶妒蜂猜
　　一斛珠
寒氷初泮嶺頭一朶香苞綻菡蓞如畫真堪羡休逞随
風柳絮垂金線　月宫毎嫖開較曉壽陽又喜勻妝面
更聞何處鳴𦍑管一曲一聲惹起神撩亂
　　解珮令(或作許/冲元)
蕙蘭無韻桃李堪埽都不數凡花閒草對月臨風長是
伊故來相惱和魂夢披他香到　江頭隴畔争先占早
一枝枝看來縂好似恁風標待發願春前祈禱祝東君
放教不老
　　醉花陰(趙女/獻梅)　　　　　　　　　舒信道
月愰風簾香一陣正千山雪盡冷對酒尊傍無語含情
别是江南信　壽陽妝罷人微困更玉釵斜襯插一枝
歸只恐風流羞上潘郎鬢
　　又
粉妝一捻和香聚教露華休妒今日在尊前只爲情多
脈脈都無語　西湖雪過留難住指廣寒歸去去後又
明年人在江南夢到花開處
　　又
霓裳淺豔來何處不是閒雲雨雪苑舊精神燕席吟窓
昨夜生輕素　闌珊豈是東風妒惜暗香分付香在玉
清宫不惹年華只帯春寒去
　　掃地舞
酥㸃蕚玉碾蕚㸃時碾時香雪薄才折得春方弱半掩
朱扉垂繡幕怕吹落　撚一餉嗅一餉撚時嗅時宿酒
忘春争上不忍放待對菱花斜插向寶釵上
　　玉樓人
去年㝷處曽持酒還是向南枝見後宜霜宜雪精神沒
些兒風味減舊　先春似與羣芳鬭暗度香不待頻嗅
有人笑折歸來玉纎長儘露羅䄂
　　燕歸梁
月裏雲裝冷豔裁獨秀在巖隈雪中昨夜一枝開探春
色嵗前來　清香折得多情寄與人向隴頭回憑君移
取近瑶臺伴桃李日邊栽
　　憶人人
密傳春信微妝曉景淡竚香苞欲綻臨風雖未吐芳心
奈暗露盈盈粉面　何人月下一聲長笛即是飛英凌
亂憑䦨無惜賞芳姿更莫待傾筐巳滿
　　又
前村深雪難㝷幽豔無奈清香漏綻煙梢霜蕚出牆時
似暗妒壽陽妝面　幽香浮動無縁攀賞但只心勞魂
亂不辭他日醉瓊姿又只恐陰成子滿
　　採桑子
花中獨占春風早長愛江梅香豔清杯芳意先愁調角
催　㝷香巳落閒人後此恨難裁更曉須來却恐初開
勝未開
　　又　　　　　　　　　　　　　何文縝
百花叢裏花君子取信東君取信東君名䇿花中第一
勛　結成寶鼎和羮味多謝東君多謝東君香遍還應
號令春
　　又
陽和欲報春來也先上南枝桃李休疑折徧香梢人未
知　黄昏小院誰攀折疎影斜欹半掩朱扉旋嗅清香
月下歸
　　又
江南春信梅先賦休道春遅映竹開時姑射仙人雪作
肌　青樓且莫吹𦍑管留勸金巵折取高枝香滿名園
蝶未知
　　又
南枝淡竚無妖豔蠟蘂羞黄争似紅妝不假施朱弄曉
光　雪融日暖瓊肌膩酒暈生香桃臉相當尤笑桃花
混衆芳
　　又
幽芳瑩白前村裏豈藉春工勝盡羣紅瓊撚凝酥向不
同　一聲𦍑管愁人處片片西東覩此遺踪不怨狂風
怨馬融
　　又
肌膚綽約真仙子來伴氷霜洗盡鉛黄浄面初無一㸃
妝裏㝷花不用吹銀燭暗裏聞香零落池塘分付餘妍
與壽陽
　　又
東君有意觀羣卉故放争先帯露含煙對月偏宜映水
邊　瓊苞素蘂胭脂淡雪後風前堪賞堪憐曽與歌樓
佐管絃
　　又
羣芳盡老園林燼獨有寒梅探得春回昨夜前村一朶
開　輕盈雪裏孤根秀膩臉香腮𦍑管休催留取瓊葩
佐酒杯
　　又
霜風漏泄春消息折破孤芳野興傍徨姑射神仙觸處
藏　新妝不假施朱粉雪月交光欲贈東皇冷淡龍涎
㸃㸃香
　　又
煙籠淡月寒宵永悄悄簾櫳微度香風㡬㸃梅開小院
中　擁衾欹枕難成寐蕭寺初鐘鴈響遥空家在青山
千萬重
　　又(再雪/中)
飛瓊欲赴瑶臺宴先具威儀雲駕霓衣從者皆騎白鳯
飛　人間盡變爲銀海此景偏竒姑射氷姿昨夜前村
見一枝
　　又(蠟梅/)
鎔金脫得花鈿小㸃綴瓊枝月淡風微露浥香肌自是
竒　玉人呵手昻頭翦纎鬢邊垂似簇蜂兒春入芳容
不肯飛
　　㝷梅
今年早覺花信蹉想芳心未應悞我一日小徑㡬回過
始朝來㝷見雪㾗微破　眼前大抵情無那好景色只
消些箇春風爛漫都且可是而今枝上一朶兩朶
　　又
幽香淺淺濕未透認雪底思來始有翦裁尚覺瓊瑶皺
苦寒中越恁骨清肌痩　東風氣象園林舊又今年而
今時候急宜小摘當尊酒選一枝且付玉人纎手
　　鞓紅
粉香尤嫩霜寒可慣怎奈向春心巳轉玉容别是一般
閒婉悄不管桃紅杏淺　月影玲瓏金隄波面漸細細
香風滿院一枝折寄故人雖逺莫輒使江南信斷
　　武陵春
昨夜前村深雪裏春信爲誰傳風送清香滿座間不用
熱沈檀　竹外一枝斜更好偏稱玉人攀休放遊蜂去
又還嫌怕損芳顔
　　菩薩蠻　　　　　　　　　　　趙德麟
春風試手梅先蘂氷姿冷豔明沙水不受衆芽知端須
月與期　清香閒自逺先向釵頭見雪後宴瑶池人間
第一枝
　
　
　梅苑巻七
欽定四庫全書
　梅苑巻八
　　　　　　　　　　　　宋　黄大輿　編
　　瑞鷓鴣　　　　　　　　　(闕/)
臨鸞常恁整妝梅枝枝仙豔月中開可殺天心故與多
端麗那更羅衣峭窄裁　㡬回瞻覻魂消黯芙蕖勻透
雙腮好將心事都分付與時暫到小庭來玉砌紅芳㸃
緑苔
　　又　　　　　　　　　　　　　柳耆卿
天將竒豔與寒梅乍驚繁香臘前開暗想花神巧作江
南信解染胭脂細翦裁　壽陽妝罷無端飲凌晨酒入
香腮恨聽煙鴻深中誰恁吹𦍑管逐風來瑞雪紛紛落
翠苔
　　又　　　　　　　　　　　　　晏同叔
江南殘臘欲歸時有梅紅亞雪中枝一夜前村聞道瑶
英拆端的千花冷未知　丹青改様勻朱粉雕梁欲畫
猶疑何妨與向冬深密種秦人路夾仙溪不待夭桃客
自迷
　　又
越娥紅淚染朝雲越梅從此學妖頻臘月初開庾嶺繁
開後時染妍華贈世人　前村昨夜深深雪朱顔不及
天真何時驛使西來寄與相思客一枝新報道江南别
様春
　　又　　　　　　　　　　　　林逋詩句
衆芳揺落獨鮮妍占盡風情向小園疎影横斜水清淺
暗香浮動月黄昏　寒禽欲下先偷眼粉蝶如知合㫁
魂幸有微吟可相狎不須檀板共金尊
　　又(岸梅/)　　　　　　　　　　崔魯詩句
含情含態一枝枝斜壓漁家短短籬惹袖尚餘香半日
向人如訴雨多時　初開偏稱雕梁畫未落先愁玉笛
吹行客見時無意去解帆煙浦爲題詩
　　又　　　　　　　　　　　　　周忘機
一㾗月色掛簾櫳梅影斜斜小院中狂醉有心窺粉面
夢魂無處避香風　愁來夢楚三千里人在巫山十二
重咫尺藍橋無處問玉簫聲斷楚山空
　　又(蠟梅/)
漢宫鉛粉浄無㾗蠟㸃寒梢水畔村愁犯氷霜欺竹柏
肯同雲月弔蘭蓀　騷人詠去清詩健驛使傳來舊興
存病眼渾疑春思早一枝聊洗畫圖昏
　　又(蠟㸃/梅花)
柳未回青蘭未芽誰知此物在君家緑窓借得先春手
黄蠟吹成耐凍花　衣麝暗薫香髣髴山蜂誤認影横
斜憑君説與徐熈道翰墨從今不足誇
　　一落索
臘後東風微透越梅時候一枝芳信到江南來報先春
秀　宿醉頻拈輕嗅堪醒殘酒笛聲容易莫相催留待
纖纖手
　　鬢邊華
小梅香細豔淺過楚岸尊前偶見憂閒淡天與精神掠
青鬢開人醉眼　如今抛擲經春恨不見芳枝寄逺向
心上誰解相思頼長對妝樓粉面
　　御堦行
平生有箇風流願願長與梅爲伴問伊因甚破寒來只
恐百花先綻比蘭比麝比酥比玉休恁閒撩亂瑶臺
月下分明見依舊殘妝淺不知分得㡬多香一片清如
一片直須遮斷恐人眼毒不解輕輕看
　　西江月　　　　　　　　　　　蘇東坡
玉骨那愁瘴霧氷肌自有仙風海仙時遣探芳叢倒掛
緑毛么鳯　素靣常嫌粉汚洗妝不褪脣紅高情巳墜
曉雲空不與梨花同夢
　　又(紅梅/)　　　　　　　　　　　王介甫
梅好惟嫌淡竚天教薄與胭脂真妃初出華清池酒入
瓊姬半醉　東閣詩情易動高樓玉管休吹北人渾作
杏花疑惟有青枝不似
　　又　　　　　　　　　　　　　杜安道
曉鏡初妝玉粉輕風暗遞幽香閒隨月影到寒塘忘却
人間天上　雪意空驚春意孤芳巳斷年芳從教驛使
爲伊忙乞箇壽陽宫様
　　又
北嶺天饒瑞雪南枝地殷紅苞朦朧霽月映寒梢誰把
玉人紗罩　香勝爐薫龍麝竒過庭擁瓊瑶一杯清酒
願相招慰我茅堂清痩
　　又(墨梅/)　　　　　　　　　　　洪覺範
入骨風流國色透塵往往真香爲誰風鬢涴啼妝半樹
水村春漾雪壓枝低籬落月高影動池塘高情數筆
寄微茫小寢初開霧帳
　　又
翡翠枝頭晩蕚嬋娟月裏飄香春蘭秋蕙作㝷常不與
夭桃朋黨　笑見深紅淺白從教蝶舞蜂忙風流標致
道家妝瀟灑得來别様
　　又(蠟梅/)
黄蠟誰將㸃綴紅膏不許施妝孤根來自水雲鄉風味
天然醖醸　看取玉奴呵手摘來珠露霑裳翠鬟斜挿
一枝香似簇蜂兒頭上
　　又
萬木經霜凍折孤根獨報春來前村雪裏一枝開將緩
月華光彩　一㸃脣紅不褪妝如傅粉皚皚和羮端的
禀天才終入庖人鼎鼐
　　蝶戀花　　　　　　　　　　　晏同叔
千葉梅花誇百媚笑面凌寒内様妝先試月臉氷肌香
細膩風前偏稱東君意　一捻年光春有味江北江南
更有誰相似横玉聲中吹滿地好枝長恨無人寄
　　又(别席/探題)　　　　　　　　　　　舒信道
雪後江城紅日晩暖入香梢漸覺玲瓏滿髣髴臨風
妝半面水簾斜捲誰庭院　折向樽前仔細看便是江
南寄我人還逺手把北枝多少怨小樓横笛休腸斷
　　又(寒秀亭/觀梅)　　　　　　　　　　毛澤民
想見江南情不少爾許多時怪得無消耗淡日暖雲勾
引到䦨干寂寞憐春小　宫面可忺勻畫了粉痩酥寒
一段天真好喚起玉兒嬌睡覺半窓殘月南枝曉
　　又　　　　　　　　　　　　　石耆翁
半夜六龍飛海嶠滉漾鼇波露出珊瑚小玉粉枝頭春
意早東風未緑瀛州草　姑射仙人真窈窕浄練明妝
如伴商巖老夢入水雲閒縹緲一樓明月千山曉
　　又
暖發黄宫和氣軟雪裏精神巧惜東君翦嫩蘂商量春
色淺青枝疑是香酥濺　誰道和羮芳信逺㸃㸃微酸
巳向枝頭見休待玉英飛四散且移疎影横金盞
　　又
青玉枝頭紅蕾吐粉頰愁寒濃與胭脂傅辨杏猜桃早
莫誤夭姿不到風流處　雲破月來花上住要共佳人
弄影參差舞只有暗香穿繡户韶華一曲驚飛去
　　又(蠟梅/)　　　　　　　　　　　王履道
翦蠟成梅無著意黄色濃濃對蕚勻妝綴百和薫肌香
旖旎仙裳應灑薔薇水　雪徑相逄人半醉手折低枝
擁結雲争翠道韞撚枝無限思玉真未灑梨花淚
　　又(墨梅/)
碧瓦籠晴香霧遶呵手西偏小駐聞啼鳥風度女牆吹
語笑南枝破臘應開了　道骨不凡瘴江曉春色通靈
醫得花重少抱暖醸寒春杳杳一聲畫角光殘照
　　桃源憶故人
園林萬木凋零盡惟是寒梅香噴不許雪霜欺損逈有
天然性　南枝漸吐紅苞嫩冠絶夭桃繁杏不記故人
音信對景成離恨
　　又　　　　　　　　　　　　　王逸民
劉郎自是桃花主不許春風困度春色易隨風去片片
傷春暮　返魂不用清香炷却有玉梅淡竚從此鎮長
相顧不怨飄殘雨
　　又
江天雪意雲飛重却倚䦨干初凍回傍小樓獨擁盡日
無人共　牆梅未落春先縱欲寄一枝誰送月夜暗香
浮動佀作離人夢
　　又(蠟梅/)
南枝向暖清香噴誰付騷人詞詠一種隴頭春信不借
胭脂暈　梢頭誰把輕黄揾渾似不忺施粉疑是壽陽
孤冷染得相思病
　　又
寒苞初吐黄金瑩色染薔薇猶嫩枝上紫檀香噴灑落
饒風韻　南枝一種同春信何事不忺朱粉自稱霓裳
孤冷怨感宫腰恨
　　攤破浣溪紗(白梅/)
雪態氷姿好似伊料應嘗笑水仙遲驛使初傳芳信早
賞佳期　暗想花神多巧妙黏酥綴玉壓纖枝粉靣臨
鸞宜月殿整妝時
　　又(紅梅/)
誰染深林酥綴來意濃含笑笑顔開誤認浣溪人飲罷
上香腮　辨杏疑桃稱好句名園色異占多才折得一
枝斜插鬢墜金釵
　　又(重心/)
取次勻妝玉有㾗參差玉軟淡精神姑射重綃風捲亂
喜相迎　蝶戲飛層雙趐重清中冨貴最多情全似壽
陽當日事㸃殘英
　　又(蠟梅/)
蜜室蜂房别有香臘前偏㑹洩春光凝竚清容何所似
笑姚黄　蠟注金鐘誠得意風飄氣味壓羣芳不似壽
陽誇粉面道家妝
　　憶王孫　　　　　　　　　　　莫少虚
絳唇初㸃粉紅新鳯鏡臨妝巳逼真苒苒釵頭香趂人
惜芳晨玉骨氷姿别是春
　　又　　　　　　　　　　　　　史逺道
牆頭梅蘂一枝新宋玉東鄰算未真折與氷姿綽約人
怯霜晨桃李紛紛不當春
　　玉交枝
膽様瓶兒㡬㸃春翦來猶帯水雲㾗且移孤冷相伴最
深尊　毎爲惜花無曉夜教人甚䖏不銷魂爲君惆悵
獨自倚黄昏
　　又　　　　　　　　　　　　　房舜卿
蕙死蘭枯待返魂暗香梅上又重聞粉妝額子多少畫
難真　竹外氷清斜倒影江頭雪裏暗藏春千鍾玉酒
休更待飄零
　　又(蠟梅/)
蕙子蘭孫小様兒化工簇就寄南枝笑他蘭蕙雖韻帶
輕肥　香靄紫檀和霧重色攢黄蠟界金徽有人瀟灑
挿向鬢邊宜
　　又
誰道花房採蜜脾翦成黄蠟小花兒惡嫌朱粉不肯肖
青枝　檀吐暗香蘭許韻月移芳影雪生肌不妨花蘂
𦍑笛儘教吹
　　玉樓春(空定寺/賞梅)　　　　　　　　毛澤民
蘂珠宫裏三千女摘粉爲春塵不住月華冷處欲迎人
七里香風先滿路　一枝誰寄南安去想得韶光能㡬
許醉翁滿眼玉玲瓏直到煙空雲盡處
　　又
迢遞前村深雪裏望斷行雲香細細笛中宮裏慕芳姿
怨曲啼妝長見淚　不㑹同心榮落易冷豔翻隨分嶺
水有誰曽念隴頭人逺寄江南春日意
　　又
靚妝才學春無價腮粉額黄宫様畫妖嬈閒倚曲䦨邊
孤浄不勝微月下　牽情羣蘂臨風亞惜恐蒼苔和雨
借何如相傍玉樓人芳酒繡筵紅燭夜
　　又
蕭蕭海上風長起也有梅花開玉蘂愛君風措瑩如冰
伴我情懐清似水　詩人縱復工難擬莫把閒花容易
比濃香吹盡不須愁細雨微風催結子
　　又　　　　　　　　　　　　　李易安
紅酥肯放瓊苞碎探著南枝開遍未不知藴藉㡬多香
但見包藏無限意　道人憔悴春窗底悶損䦨干愁不
倚要來小酌便來休未必明朝風不起
　　又(蠟梅/)
臘前先報東君信清似龍涎香得潤黄輕不肯整齊開
比著紅梅仍舊韻　纖枝痩緑天生嫩可惜輕寒摧挫
損劉郎只解悞桃花悵恨今年春又盡
　　小桃紅(今見珠/玉詞)
後園春早殘臘朦煙草數樹寒梅欲綻香英小妹無端
折盡釵頭朶滿把金尊細細傾　憶得往年同伴沈吟
無限情懊惱東風莫便吹零落惜取芳菲眼下明
　　搗練子
欺萬木怯寒時倚欄初認月宫姬拭新妝披素衣孤標
韻暗香奇氷容玉豔綴瓊枝借陽和天付伊
　　喜團圓
輕攢碎玉玲瓏竹外脫去繁華殢東君先㸃破壓羣花
　瘦影生香黄昏月館清淺溪沙仙標淡竚偏宜么鳯
肯帶棲鴉
　　楊柳枝　　　　　　　　　　　晁無咎
素色清薰出俗華臘前花軒前愛日掃雲遮㡬枝斜
月淡紗窗香暗透白於紗幽人獨酌對芳葩興無涯
　　愁倚欄
氷肌玉骨精神不風塵昨夜窗前都折盡忽疑君　清
淚拂拂沾巾誰相念折贈芳春𦍑管休吹别塞曲有人
聽
　
　
　
　梅苑巻八
欽定四庫全書
　梅苑巻九
　　　　　　　　　　　　宋　黄大輿　編
　　減字木蘭花　　　　　　　　歐陽永叔
去年殘臘曽折梅花相對插人面而今空有花開無處
㝷　夭夭不逺把酒拈花須發願願得和伊偎雪眠香
似舊時
　　又
庭梅初綻風遞幽香清更逺别有孤根不待陽和一㸃
恩　雪中風韻皓質氷姿真瑩静月下精神來到窗前
疑是君
　　又
前村夜半毎爲江梅腸欲斷淺紫深紅惟信漫天雪裏
逄　醉頭扶起宿酒䦨干猶困倚便莫催殘明日東風
爲掃看
　　又
踈梅風韻不許遊蜂飛蝶近要識芳容除向瑶臺月下
逄　尊前一見換盡平生桃李眼却笑襄王楚夢無蹤
空斷腸
　　又
山城驛近又報寒梅傳驛信逺水孤村月下何人與斷
魂　幽芳在手花木無情那得痩似此天真好贈東陽
姓沈人
　　又　　　　　　　　　　　　　張文潛
箇人風味只有江梅些子似毎到開時滿眼清愁只自
知　霞裾仙珮姑射神仙風露態蜂蝶休忙不與春風
一㸃香
　　又
香肌清痩淚濕輕紅踈雨後笑靨微開宿雨微醺越女
腮　多情無奈玉管休吹簾影外薄晩池臺惆悵繁華
夢裏來
　　又
東君有待留得一枝香雪在晚日融融只恐輕酥暖漸
鎔　歌催管送芳酒一尊誰與共寂寞牆東瀟灑黄昏
滿院風
　　又(蠟梅/)
鵞黄初吐無數蜂兒飛不去别有香風不與南枝鬭淺
紅　憑誰折取擬把玉人分付與碧玉搔頭淡淡霓裳
人倚樓
　　又
園林衰槁一品梅花開太早紫蘂檀心獨占中央色似
金　幽香清逺對景開尊同賞翫雅稱仙姿莫是多情
染相思
　　臨江仙　　　　　　　　　　曽夫人(子宣/妻)
庭院深深深㡬許雲窗霧閣春遲爲誰憔悴損芳姿夜
來清夢好應是發南枝　玉痩檀輕無限恨南樓𦍑管
休吹儂香吹盡有誰知暖風遲日也别到杏花肥
　　又
漏出春光三四朶氷肌玉骨偏宜乍開應笑百花遲將
軍曽止渇畫角巳先知　素豔不容蜂蝶採清香自有
人知而今雖被雪霜欺和羮終待手金鼎自逄時
　　又
隴首雲収天色暮寒光射月初開崑荆山玉莫疑猜琳
琅疑此地仙子不紅腮　麗質霜裾真性雅餘香暗送
人來亂将碎玉綴枝排雪中㝷不見青蕚辨竒才
　　又　　　　　　　　　　　　　葉少藴
聞道今年春信旱梅花不怕餘寒憑君先向近南看香
苞開也未莫待北枝殘　腸斷隴頭他日恨江南㡬驛
征鞍一杯聊與盡餘歡風情何似有老去未應閒
　　又
不與羣芳争絶豔化工自許寒梅一枝臨晚照歌臺眼
明渾未見弦管莫驚催　記取劉郎歸去路他年應話
天台酒䦨不惜更重陪夜寒衣袂薄猶有暗香回
　　又(成都/西園)　　　　　　　　　　　范夢龍
試問前村深雪裏小梅未放雲英陽和先到錦官城南
枝初破粉東閣有餘清　人在高樓横怨管寄將隴客
新聲西園下晚看飛瓊春風催結子金鼎待調羮
　　又
昨夜新陽回候館芳菲正滿霜林此時珍重重千金誰
知紅粉豔還有嵗寒心　風動霞衣香散漫酒醺丹臉
深沈妖嬈偏稱美人簪一枝無處贈折得自孤吟
　　又
愛日新添春一線化工先到寒梅不隨桃李傍熈臺前
村深雪裏昨夜一枝開　姑射仙人標格韻凝妝粉謝
香腮數家清弄笛聲哀愁人不怨聽自向枕邊來
　　又
玉貎香腮天賦與清姿不假鉛華素芳㝷在五陵家欲
知春信息庾嶺一枝斜　别有玲瓏瀟灑處月梢淡影
籠遮休教𦍑笛一聲嗟宮妝猶未似留取意無涯
　　踏莎行　　　　　　　　　　張尚書(子功/)
陽復寒根氣回枯桿前村昨夜梅初綻誰言造化沒偏
頗半開何獨南枝暖　素豔幽輕清香逺散雪中豈恨
和羮晚不知何處誤東君至今不使春拘管
　　又
映竹幽妍臨池娟靚芳苞先暖香初娠南枝微弄雪精
神東君早寄春音信　奔月仙標乗煙逺韻玉臺粉㸃
和酥凝從來清痩可禁寒爲誰早把霞衣損
　　又(正月十五/日觀梅)
景伴氷簷情回瑶草甫能定得春來到管曽獨自索春
憐而今覷著東風笑　粉凝酥寒雲房睡覺胭脂也不
添些少天真要與此花争是伊占得春光早
　　又
枝緑初勻蕚紅猶淺化工妝㸃年華晚暗香踈影水亭
邊黄昏月下依稀見　十二危樓誰人倚遍只愁𦍑笛
聲幽怨少留情意待春來東君准擬長拘管
　　又
蕚破前村枝横江路鐵心應也頻凝竚怕愁惟恐不禁
愁寕教雪月相分付　不測春來難追香去無人知我
心先誤多情縂道是東君東君也有無情處
　　又
㸃㸃瓊酥初寒乍結看來未忍輕輕折園林正告久蕭
條春工著意饒先發　眼底不凡枝頭自别也知徹苦
宜霜雪這般風味恁馨香怎教桃李能同節
　　又
王母池邊曽記舊識玉京仙苑新移得素娥青女好精
神比看終是無顔色　傳入漢宫偷擬妝飾壽陽空恁
勞心力寒香都不爲春來莫將逺寄春消息
　　又　　　　　　　　　　　　　趙温之
妖豔相偎清香交噴花王尤喜來親迎有如二女事唐
虞羣芳休更誇相竝　小雨資嬌輕風借潤天應知我
憐孤韻莫驚嵗嵗有雙葩儀真自古風流郡
　　又(蠟梅/)　　　　　　　　　　　毛澤民
粟玉玲瓏甕酥浮動芳跗染得胭脂重風前蘭麝作香
寒枝頭煙雪和春凍　蜂翅初開蜜房香弄佳人寒睡
愁如夢鵞黄衫子茜羅裙風流不與紅梅共
　　漁家傲
蕙死蘭枯籬菊槁返魂香入江南早竹外一枝斜更好
誰解道只今惟有東坡老　去嵗花前人醉倒酒醒花
落嫌人掃人去不來春又到愁滿抱青山一帯連芳草
　　又　　　　　　　　　　　　　李易安
雪裏巳知春信至寒梅㸃綴瓊枝膩香臉半開嬌旖旎
當庭際玉人浴出新妝洗　造化可能偏有意故教明
月玲瓏地共賞金尊沈緑蟻莫辭醉此花不與羣花比
　　又　　　　　　　　　　　　　毛澤氏
恰到小菴貪睡著不知風撼梅花落一㸃兒春吹去却
香約略黄蜂猶抱紅酥蕚　遶徧寒枝添寂寞却穿行
逕隨孤鶴守定微官真箇錯從今莫從今莫負雲山約
　　又
雪㸃江梅纔可可梅心暗弄纖纖朶疑是月娥庭下過
仙翹嚲雲衫密綴真珠顆　玉斚金甌連臂坐芳辰莫
把離魂挫一曲繡筵嬌婀娜情無那陽闗聲裏櫻桃破
　　又(梅影/)　　　　　　　　　　　薛幾聖
雪月照梅溪畔路幽姿背立無言語冷浸瘦枝清淺處
香時度妝成處士横斜句　渾似玉人常淡竚菱花相
對成清楚誰解小圖先畫取天欲曙恐隨月色雲間去
　　胡擣練
小春花信雪中來隴上小梅先拆今嵗東君消息還自
南枝得　素衣洗盡九天香玉酒添成國色一自故園
疎隔腸斷長相憶
　　又
小亭初破一枝梅惹起江南歸興遥想玉溪風景水漾
横斜影　異香直到醉鄉中醉後還因香醒好是玉容
相竝人與花争瑩
　　又
夜來江上見寒梅自逞芳姸標格爲甚東風先拆分付
春消息　美人釵上玉尊前朶朶濃香堪惜誰把彩毫
描得免恁輕抛擲
　　定風波
好睡慵開莫厭遲自憐氷臉不宜時偶作小紅桃杏色
閒雅尚餘孤瘦雪霜姿　休把閒心隨物態何事酒生
微暈沁瑶肌詩老不知梅格在吟咏更看緑葉與青枝
　　又
又是春歸煙雨村一枝香雪度黄昏竹外雲低疎影亞
瀟灑水清沙淺見天真　瘦玉欺寒香不暖堪羡氷姿
照夜月無㾗樓上笛聲休取取說與江南人逺易銷魂
　　又
一樹寒梅傍小溪夜來陡覺綻南枝冷豔氷姿金蘂淺
堪羡凝明因與雪霜欺　折贈美人臨寶鑑雲臉鬢邊
斜插最相宜憑仗高樓頻祝付說與馬融𦍑管且停吹
　　鵲踏枝
南國寒輕山自碧庭際梅花先報春消息綺蕚玉英何
忽摘真堪樹下陳瑶席　旋嗅清香消酒力翦採無功
粉筆争描得一曲新歡須共惜等閒零落隨𦍑笛
　　又
斜日平山寒巳薄雪過松梢猶有殘英落晚色際天天
似幕一尊先與東風約　邀得紅梅同宴樂酒面融春
春滿纖纖蕚客意爲伊渾忘却歸船且傍花陰泊
　　又
故里山遥春靄碧爲想繁枝清夣何曽息縲帶霜英人
不摘紛紛日暮飄茵席　休抱離腸憑酒力只有輕紈
依約應傳得白髪未歸空自惜柔腸寄盡平陽笛
　　清平樂　　　　　　　　　　　李易安
年年雪裏常揷梅花醉挼盡梅花無好意贏得滿衣清
淚　今年海角天涯蕭蕭両鬢生華看取晚來風勢故
應難看梅花
　　又
寒溪過雪梅蘂春前發照影弄姿香苒苒臨水一枝風
月　夢遊髣髴仙鄉緑窓曽見幽芳事往無人共說愁
聞玉笛聲長
　　春光好
看看臘盡春回消息到江南早梅昨夜前村深雪裏一
朶花開　盈盈玉蘂如裁更風細清香暗來空使行人
腸欲斷駐馬裵回
　　殢人嬌(後亭梅花/開有感)
玉瘦香濃檀深雪散今年恨探梅較晚江樓楚館雲閒
水逺清晝永凭䦨翠簾低捲　坐上客來尊中酒滿歌聲
共水流雲斷南枝可插便須頻翦莫直待西樓數聲𦍑
管
　　二色宮桃
鏤玉香苞酥㸃蕚正萬木園林蕭索惟有一枝雪裏開
江南有信憑誰托　前年記賞登高閣歎年來舊歡如
昨聽取樂天一句云花開處且須行樂
　　河傳
香苞素質天賦與傾城標格應是曉來暗傳東君消息
把孤芳回暖律　壽陽粉面増妝飾說與高樓休更吹
𦍑笛花下醉賞留取時倚䦨干鬭清香添酒力
　　七孃子
清香浮動到黄昏向水邊疎影梅開盡溪邊畔清蘂有
如淺杏一枝喜得東君信　風吹只怕霜侵損更新來
插向多情鬢壽陽妝鑑雪肌玉瑩嶺頭别微添粉
　　憶少年
疎疎整整斜斜淡淡盈盈脈脈徒憐暗香句笑梨花顔
色　羈馬蕭蕭行又急空回首水寒沙白天涯倦牢落
忍一聲𦍑笛
　　烏夜啼　　　　　　　　　　　權無染
洗浄鉛華汚玉顔自發輕紅無言雪月黄昏後别是箇
丰容　骨瘦難禁消瘦香䝉不竝芳穠與君高却花眼
紅紫謾春風
　　浪淘沙
春色入横塘變盡淒凉青梢弄粉雪溪傍疑是化工偏
著意欲試新妝　玉蓓鎖春藏占斷寒芳他時鼎鼐不
須忙洩漏清香方有思别是春光
　　又
雪裏暗香濃乍吐瓊英横斜踈影月明中學傅胭脂桃
與杏虛廢春工　素豔有誰同不竝夭紅應如褒姒笑
時容絶勝梨花春帶雨旖旎春風
　　又
村左小溪傍粉黛宜芳寒添瀟灑冷添霜清瘦㡬枝堪
入畫竹映苔牆　疎影浸横塘月暗浮香當時㑹伴壽
陽妝不似東君先倚檻洩漏春光
　　又(楊梅/)　　　　　　　　　　　王逐客
素手水晶盤壘起仙丸紅綃翦碎却成團逗得安排金
粟遍何似雞冠　味勝玉漿寒只被宜酸莫將荔子一
般看色淡香消僝僽損才到長安
　
　
　
　
　
　
　
　
　
　
　
　
　
　
　
　梅苑巻九
欽定四庫全書
　梅苑巻十
　　　　　　　　　　　　宋　黄大輿　編
　　㸃絳脣　　　　　　　　　　　洪覺範
流水泠泠斷橋斜路梅枝亞雪花初下渾似江南畫
白璧青錢欲買應無價歸來也風吹平野一㸃香隨馬
　　又
破蕚江梅逈然標格氷肌瑩暗香疎影月漲銀塘静
折取一枝與插多情鬢臨鸞鏡粉容相並試問誰端正
　　又
煙淡黄昏小移疎影横斜去暗香微度㸃綴梢頭雨
玉管休吹更要留春住人何處對花無語望斷江南路
　　又
㸃㸃江梅向疎籬處香風逗未容春透花亦知人瘦
姑射山頭誰伴黄昏後君知否自然孤秀横玉休三奏
　　又(題雪/中梅)　　　　　　　　　　　寶　月
春遇瑶池長空飛下殘英片素光圍練寒透笙歌院
莫把壽陽妝信傳書箭掩香靣漢宫㝷遍月裏還相見
　　又
雪裏芳叢嶺頭還報東君信壽陽妝靚姑射氷肌瑩
曲㟁横斜清淺波相應風不定暗香疎影占斷花中韻
　　又
萬木凋殘早梅獨占孤根暖前村雪滿昨夜南枝綻
堪恨倚欄容易吹𦍑管飄瓊片翠蛾争選貼向桃花靣
　　又
昨夜寒梅一枝雪裏多風措幽香無數不與羣花語
最是凝情月夜交光處誰爲主待須折取𦍑管休輕舉
　　又
春日芳心暗香偏向黄昏逗玉肌寒透抵死添清瘦
影落横塘月淡人歸後君知否一枝先秀應向東君奏
　　又
賦雪歸來緑窗一夜霜風𦂳也知春信消息南枝近
隐映斜陽玉暖香成陣西湖景繁英有恨只向東風盡
　　虞美人
清江一曲君應見昨夜潮頭淺不争落落鬭竒竒看取
水邊寒蘂雪邊枝　日斜疎影還欹倒沙上鵁鶄老只
今何處有新詩好在小春十月醉翁辭
　　醉落魄
瓊搓粉滴南枝只報江南拆横斜疎影溪邊窄翦碎白
雲分付隴頭客　氷肌綽約疑姑射鉛華消盡見真色
不隨桃李開紅白我爲東君來報春消息
　　又(賞梅/)
梅花似雪賞花記得同懽悦更䦨猶自貪攀折不怯春
寒酒要待明月　如今月上花争發疎枝冷蘂對離缺
人心只道花争别不道人心不似舊時節
　　更漏子
寶香缾桐葉巻蕩水㾗微還逺思鄉信覺春遲野梅初
見時　上潮風臨晩渡人欲過西江去吹塞管隴雲低
　江南花未知
　　又
絳紗籠金葉盖向曉燈花猶在氷未結小琉璃隴梅香
滿枝　雪無香花有意不是江南新寄霜月浄碧天寒
　玉樓人倚䦨
　　落梅風
宮煙如水温芳晨梅似雪相親數枝春惹香塵　壽陽
嬌面偏憐惜妝成一面花新鏡中重把玉纖勻酒初醺
　　如夢令
　一枕懨懨春困記得小梅風韻何處最闗情嫩蘂初傳
芳信堪恨堪恨誰傍横斜疎影
　　又
臘半雪梅初綻玉屑瓊英碎翦素豔與清香别有風流
堪羡苞嫩蘂嫩羞破壽陽人面
　　又
疑是水晶宫殿雲女天仙寶宴吟賞欲黄昏風送一聲
𦍑管煙淡霜淡月在畫樓西畔
　　少年遊　　　　　　　　　　　李景先
江國陸郎封寄後獨自冠羣芳折時雪裏帶時燈下香
面訝争光　而今不怕吹𦍑管一任更繁霜玳筵賞處
玉纖整後猶勝嶺頭香
　　又　　　　　　　　　　　　　楊大年
江南節物水昏雲淡飛雪滿前村千㝷翠嶺一枝芳豔
迢遞寄歸人　壽陽妝罷氷姿玉態的的寫天真等閒
風雨又紛紛更忍向笛中聞
　　生查子
青帝曉來風偏傍梅梢緊未放玉肌開巳覺龍香噴
此意比佳人争奈非朱粉惟有許飛瓊風味依稀近
　　又
朔風吹凍雲雲破天容碧新月過溪來隐見横雲色
天與水争妍花與月争白一倩管城君寄此春消息
　梅苑巻十
