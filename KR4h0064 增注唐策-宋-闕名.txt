#+TITLE: 增注唐策-宋-闕名
#+DATE: 2018-05-12 10:20:49
#+SOURCE: github.com/kanripo/KR4h0064 master 29c96687                
欽定四庫全書　　　　　集部八
　增注唐䇿　　　　　　　總集類
　　提要
　　　　(臣/)等謹案增注唐䇿十巻不著編輯者名氏
　　　　前有明正徳丁丑新安汪燦序惟言舊刋唐
　　　　䇿不知誰集考書中避宋諱與古文集成相同
　　　　則亦宋人所編輯也其中所録兼有唐人䇿
　　　　論書狀表奏之文而獨以唐䇿為名者蓋輯
　　　　以備答䇿之用從所重耳中間注語有崇曰
　　　　張曰李曰竇曰董曰諸目崇曰一處作王崇
　　　　則是其名而餘又皆題其姓均莫詳其所自
　　　　亦不知諸人為誰殆當時盛行其本互相訓
　　　　釋而書賈合刋之者也所注雖簡畧而所録
　　　　皆唐人名作持擇頗審非明代坊選冗濫無
　　　　緒者可比以其舊本存備採擇焉乾隆四十
　　　　六年三月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
增注唐䇿序
舊刋有唐䇿行於世不知集於誰氏一日黄司空蕨山
先生出以眎燦曰子讀之乎燦曰未也先生曰是集所
載䇿疏表議狀論書畧其體雖殊要之皆為國家畫竒
吐良之逺謀可讀也然其製之純駁則在善擇耳燦唯
唯即歸而讀之歎曰集者其有心哉有味哉先生惠我
多矣先生聞之喜復命以授其子㠏㠏亦有得新其梓
以授天下燦遂以是為之序云正徳十有二年嵗在丁
丑二月新安晴雲生汪燦序
欽定四庫全書
　増注唐策巻一
　　䇿
　　　裴垍賢良䇿(字𢎞中德宗貞元制/舉賢良垍為第一)
　皇帝若曰朕獲承天序欽若明訓嚴恭寅畏十有六
　年而大化未流太樸未復五刑未措(崇曰書舜典五/刑有服孔安國)
　(注墨劓剕/宫大辟也)五教未敷(崇曰敬敷五教在寛注布五常/之教父義母慈兄友弟恭子孝)
　(是/也)是用申詔羣公卿士詳延讜議子大夫發所藴畜
　宜悉心以對昔先王之經國也修戎備戒不虞(崇曰/易萃)
　(卦君子以除/戎器戒不虞)故靖亂以師止戈為武(崇曰左宣十二/年楚子曰夫文)
　(止戈/為武)用輔文教(崇曰前刑法志威/武者文徳之輔助)臻乎治安當今方
　夏甫寜甲兵僅戢朕深念黎庶久從征役尚多軍旅
　之勤未復農桑之務思與休息致于康寜俾安其居
　咸樂其業敦本以足食厚生以豐財明禮義之節興
　亷讓之道廣忠利之教銷征伐之源使王澤洽乎人
　心和風暢於四海内備本末當舉而行至若執禁御
　人在申法令因時而用損益不同國家所定科條皆
　參古制著為常憲頗積嵗年或輕重之宜於今乖當
　或宥贖之典循舊難行思酌其中佇聞沿革致治成
　俗必由於教求賢審官務得其實今春卿選士未抑
　浮華吏曹擇人先取資序國庠雖設冠屨或濫蓺文
　頗行雅頌猶闕將何以革選用之法明道徳之宗陳
　詩而辨其風考言而知其行必敷㫖要用正源流柔
　遠之道安邊之略歴代以來議者非一賈生五餌以
　何為得(崇曰本賛誼欲試屬國施五餌三表以係單/于賈誼新書謂愛人之狀好人之技仁道也)
　(信為大操常義也愛好有實已諾可期十死一生彼/將必至此三表也賜之盛服車乘以壞其目賜之盛)
　(食珍味以壞其口賜之音樂婦人以壞其耳賜之高/堂䆳宇倉庫奴婢以壞其腹於來降者上以召幸之)
　(相娱樂親酌而手食之/以壞其心此五餌也)嚴尤三䇿以何為上(崇曰唐/突厥傳)
　(序劉貺以為嚴尤辯而未詳班固詳而未盡權其至/當周得上䇿秦得其中漢無䇿惠此中夏以綏四方)
　(周之道也故曰上䇿秦築長城限中外/故曰中䇿漢以宗女嫁單于故曰無䇿)鼂錯之論守
　塞詳述所宜(崇曰錯言守邊備塞勸農力本當世急/務二事陛下幸憂邊境遣將吏發卒以)
　(治塞然令遠方之卒守塞二嵗而更不知胡人之能/不如選常居者復為一城先為室屋具田器迺募辠)
　(人及免徒復作令居之不足迺募民之欲往者皆賜/高爵復其家此與東方之戍卒不習地勢而心畏胡)
　(者功相/萬也)充國之議靖邊舉明其要(崇曰充國擊先零/羌度其必壞欲罷)
　(騎兵屯田以待其敝條不出兵留田便宜十二事因田/致榖一也以成羌虜相畔之漸二也居民不失農業三)
　(也罷騎兵以省大費四也至春漕榖以眎羌虜五也/閒暇伐材繕治郵亭六也坐得必勝之道七也亡經)
　(阻遠追死傷之害八也内不損威武之重外不令虜/得乘間之勢九也又亡驚大小开使生它變十也治)
　(湟陿中道橋令可至鮮水以制西域十一也大/費既省繇役豫息十二也留屯田得十二便)施於
　事實當擇可從舊章有非便於今時典或不師於古
　弛張之道咸著于篇無隠所誠朕將親覽
對曰臣聞天道下濟而光明地道卑謙而上行(崇曰易/謙卦彖)
(辭/云)則天之經故雖盛王必詢事於下法地之義故雖狂
夫必進言于上伏惟陛下統馭萬國十有六年炤之榮
光幽昧无不明(炤與/照同)昌以和氣獷驁无不懷溟波永收
物性常遂猶慮國事多缺皇猷未熙降綸㫖以徴賢肅
宸嚴而問政周易乾乾之義臣何敢知(崇曰乾卦君/子終日乾乾)臣
之經術不足以討論臣之智能不足以圖議安可以塞
陛下之高問而奉承之罄其微淺昧死而對制策曰朕
獲承天序宜悉心以對臣聞君子所貴乎道者貴其不
已(崇曰記哀公問哀公曰敢問君子何貴乎天道也孔/子對曰貴其不已如日月東西相從而不已也是天)
(道/也)聖人酌天道而行者也亦貴其不已中道而易廢則
无成功夫為數始於一二其不已也萬物之多可以計
焉夫為度始於分寸其不已也八表之廣可以揆焉故
含垢著誠有時而化貴徳賤財有時而朴以明慎用獄
有時而措刑以孝慈訓人有時而知教行之不至而又
行之則無不至矣伏惟陛下建中之風凌邁古始肅若
秋令照如春陽邦君諸侯率囘心而向道公卿大夫咸
克已而復禮是皆成康文景所不能也伏願陛下執之
如始又不能禁禁之之道不在於彼在於此此先王所
以臨之以敬使之以和懼其未也故選建明徳以為師
長人於是乎可任使也而不為姦兇不為姦兇則不用刑
法是以成康之際囹圄空虚四十餘年(崇曰武帝策仲/舒制成康不試)
(四十餘年天下/不犯囹圄空虚)其此之謂乎至漢文及我太宗皇帝皆
不以寶位自矜不以洪業自恣率身以政御物以仁仁
風和氣何往不化化治政成即人人無不歸心無不禀
令故漢文決獄纔及四百(崇曰前刑法志選張釋之為/廷尉至於㫁獄四百有刑錯)
(之/風)太宗斷刑不滿三十(崇曰唐紀貞觀四年天/下斷死罪者二十九人)仁之至
也詩曰民之質矣日用飲食(崇曰天/保詩云)言治定而無為也
然則今法令立貞觀之法令也其間損益曽無㡬事乎
在昔設之而姦改今用之而姦生將俗偽風醨未臻於
丕變豈或沿或革未得其中道者也然臣所怪者刑部
大理共執繁文御史臺官又持常憲以肅僚吏以齊蒸
庶蒸庶已上皆自避其法令貴其苟免莫見承其教化
至於知恥臣小人也所聞所覩亦惟法司憲府而已未
識教化之所由也伏惟陛下使科條不獨用禮樂以相
成則宥贖之等差輕重之宜適事更八聖義冠千古臣
豈敢議其沿革者乎如或議沿革黷聰明者是皆狂生
瞽説欲示陛下已成之業而虚為此紛紛以求進也伏
惟陛下勿庸之事則不備禮樂不承教化繁其刑是多
其網羅欲人之不入也省其刑是卑其墻垣欲人之不
踰也故曰繁與省不足道者爾制䇿曰春卿選士未抑
浮華吏曹擇人先取資序國庠雖設冠屨或濫藝文頗
行雅頌猶闕將何以革選用之法明道徳之宗者臣聞五
帝三王之光宅天下保乂黔首俾八表之俗並禀於淳
和萬姓之生畢臻於仁壽非耳目之所能視聽非手足
之所能挈提蓋率衆賢而共致之也然則選賢之術自
古為難大抵使鈎黨不興僭濫不作人知其舉賢者必
賞蔽賢者必罰則人汲汲於求賢矣人知其為善者必
進為不善者必退則人孜孜於行善矣如是立教化之
源豈選舉之道而已今陛下以禮部所貢本於文字而
行業不彰矣吏部所集繼於資序而俊乂不至矣然行
之已久改之未可但願陛下精求主者委以擇焉令窮
經者必能通聖人之志輔明主之治然後選之䇿對者
必能察百姓之安危陳一時之利害然後舉之則翫空
言者無因而至飾辯藝者無得而升矣使天下之士皆
知不可致之以他物自然求之於厥躬斯迺殄趨競之
風勵生徒之志子衿之什不作(崇曰詩子衿刺學校廢/也亂世則學校不修焉)
棫樸之詠有聞(崇曰詩棫樸文/王能官人也)其不曰至公乎如或不
本於此但勤於彼雖鄉校日益國學嵗貢臣謂之難矣
若吏部者格文寖宻踰濫滋衆足以擾多士不足以防
姦人伏願陛下疎其條目簡其簿書使有司得自施其
藻鑑然後責其能否斯救弊之一端也然臣終以此為
常事耳足以求常人未足以輔陛下之烈光今若令百
司及州府長吏各擇其羣官庶事之尤異者嵗貢之一
曰徳行二曰政事三曰文學四曰武略是四科者有一
於人則可以舉薦於陛下陛下稱是而任用之觀其行
事騐其成績則賢與不肖斷可識矣舉得其人増秩賜
金以賞之失其人左官黜賞以罰之重賞罰於得失驗
遠效於他時則不復謬舉於人而連累於已也此所謂
相責以求賢相保以從政謹關梁而息浮偽也如此足
使長吏用心以祈寵錫多士進徳以求聞達上無虚授
而下無素餐矣陛下令長吏考之於鄉黨采之於州縣
優而柔之使自求之斯所謂以萬人之耳目達一人之
聰明也其在職者未經三載寓居者未及三年並不在
此選何則未究其作事之始終行已之情偽也又所舉
四科必以仁亷孝悌為之質素然後旌别蓺能為之科
第耳此炎漢選士之通方也如是則庶乎官得其人官
得其人則事得其理事得其理則人安其業人安其業
則天下之務成矣天下之心定矣務成則不擾心定則
不争不擾不争而太平不洽未之聞也道徳之興雅頌
之作或由於斯制䇿曰賈生五餌以何為得嚴尤三䇿
以何為上鼂錯之論守塞詳述所宜充國之議靖邊舉
明其要臣聞夷狄之為患久矣故猾夏載於虞書(崇曰/書舜)
(典蠻夷猾夏/冦賊姦宄)鬼方播於周雅(崇曰蕩詩内奰于/中國覃及鬼方)降及秦
漢迄于聖朝攻守之略是非之論雖動萬變然卒歸兩
科何者中國積實下人康樂嵗犯亭障未足為虞中國
困乏下人愁苦日獻琛寶未足為慶故春秋内中國而
外諸侯内諸侯而外夷狄非王者之法不一乎天下言
致理之道自近者始也賈誼五餌俱未得也匈奴之心
腹耳目雖則壞矣諸夏之人財物力穡誠耗矣此帝王偷
安之計非持久之道也嚴尤三䇿人以為一可采也侵
偪則驅而遠之遁逃則守而備之此帝王御戎之要經
靖邊之大略也鼂錯之論欲塞上之人輕去故鄉欲之
新邑此誠大計可以遵行充國之議欲令塞上之卒不
煩國用不乏軍粮此實深思謂之嘉畫(崇曰以上並/見䇿問注)則
陛下之及此問也豈不以西戎未平乎若西戎者臣伏
見陛下境土之兵衆矣邊塞之將多矣但令有所統一
無所闕遺則凱樂之期可依而望也然臣之慮以為節
制之臣不思大勲患失重任始熖熖也不齊心以撲滅
及赫赫焉即離心以顧望此一患也又城池高濬矣器
械精多矣卒有出攻入守之便恐無芻茭糗粮之積此
二患也二患既除則制遠之術盪寇之方盡在於聖朝
矣制䇿曰舊章有非便於今時典或未師於古弛張之
道咸著于篇臣伏惟皇家之舊章無不便於時者但陛
下未舉而行之矣陛下今典無不合於古者但四方之
臣未勤而守之矣臣願陛下行貞觀之故事則至治必
化嘉言必聞矣四方之臣守陛下建中之明詔則制度
有常風教不敗矣
　　　牛僧孺賢良䇿(憲宗元/和初)
　皇帝若曰蓋聞昔之令王體上聖之資御太寜之時
　猶懼治之未至也求賢以致用猶懼動之不中也咨
　諫以聞過矧惟寡昧膺受多福思負荷之重警風波
　之虞求賢咨諫豈敢怠忽至若窮神知化以盛其徳
　(崇曰易繫窮神/知化徳之盛也)經文緯武以大其業考古㑹極通教
　化之源明目達聰用視聽之表(崇曰書舜典明/四目達四聰)斯夙
　夜之所志也子大夫將何以自建而致之乎自中代
　以還求治者繼作皆意甚砥礪而效難章明莫不欲
　還朴厚而澆風常扇莫不欲遵儉約而侈物常貴莫
　不欲遠小人而巧諛常進莫不欲近壯士而忠直常
　疎莫不欲勉人於義而亷隅常不修莫不欲禁人為
　非而抵冒常不息其所繆盭豈無根源爰自近嵗仍
　敷大澤霜露所墜沾濡必同滌瑕穢以導人心省徭役
　以豐物力蠲田税以厚農室葺國學以振儒風督廢
　職以補維綱備衆官以序賢俊庶繼先志臻乎治平
　而改行者未聞(行下/孟切)輸勞者未乂農者無以免艱食
　學者無以通微言立事之績未紀於庶工乏材之歎
　未輟於終食蠧於法者無不去而法未修明切於政
　者無不行而政未光大豈不變其俗道廣而難濟乎豈
　不得其門事繁而愈失乎佇聞嘉言無或隠諱周之受
　田有經制(崇曰孟滕文公上方里而井井九百畝其/中為公田八家皆私百畝同養公田公事)
　(畢然後敢/治私事)漢之名田有常數(崇曰前食貨志武帝時/民皆去本董仲舒説上)
　(曰秦用商鞅之法除井田民得賣買富者田連阡陌/貧者亡立錐之地漢興循而未改古井田法雖難卒)
　(行宜少近古限民名田/以贍不足塞兼并之路)今疆畛相接半為豪家流傭
　無依率是編户本於交易焉得奪富以補貧將欲
　因循豈可損多而益少酌於中道其術何如取人唯
　其行不必文采(行下/孟切)命官惟其才不必資考然則行
　非造次而備察才非錯綜而徧知不必文采為重輕
　而事可進退不必資考為程凖而吏有條貫適變矯
　枉渇於良規何方可以序六氣來百祥何施可以壽
　羣生仁衆性徵於前訓而有據設於當代而易從勿
　猥勿并以稱朕意(崇曰武䇿董曰科/别其條勿猥勿并)
對曰臣聞帝王有大功所以興治亂昔夏禹治水土救
滔天之災功成而憂勤徳冠於三代此由功而治也(崇/曰)
(書舜典帝曰咨禹汝平水土益稷篇禹曰洪水滔天浩/浩懷山襄陵下民昬墊予乘四載隨山刋木決九川距)
(四海濬畎/澮距川)晉武帝躬儉于初有平吳之勲功成而驕狃
逆生於胡羯此由功而亂也(崇曰咸寜四年羊祜病求/入朝面陳伐吳之訃帝善)
(之以病遣張華就問籌策祜曰成吾志者子也帝欲使/祜臥䕶諸將祜曰取呉不必臣行但既平之後當勞聖)
(慮耳太康元年吳平二年詔選孫晧宫人五千人入宫/帝既平吳頗事游晏怠於政事掖庭殆將萬人常乘羊)
(車恣其所之至便晏寢宫人競以竹葉挿户鹽汁灑地/以引帝車制曰武帝承基創化導民絶縑繒之貢失彫)
(琢之飾聿修武用思啓土疆通上代之不通服前王之/未服雖登封之禮讓而不為而驕泰之心因斯以起元)
(海可除卒令擾亂善始/於初而忘令終於术)今陛下御天下四年矣天威霆
震封豕梟戮海内服陛下之功矣然忠智仁勇者咸攘
臂自奮以觀治於陛下賜臣之䇿乃懼治之之不至動
之之不中下以警風波之虞上以思負荷之重此誠大
禹憂勤之同志也微臣敢不再拜而稱萬嵗至於贊文
武之業通教化之原窮神於天人之際達聰於視聽之
表此微臣之志也制䇿曰自中代以還求治者繼作皆
意甚砥礪而效難章明莫不欲還淳朴而澆風常扇莫
不欲遵儉約而侈物常貴莫不欲遠小人而巧諛常進
莫不欲近壯士而忠直常疎莫不欲勉人於義而亷隅
常不修莫不欲禁人為非而抵冒常不息其所繆盭豈無
根源者臣聞風俗之厚薄天下之侈儉雅正之進退法禁
之弛張總其根源在君上之所措耳大凡天下之事未
有不行於上而行於朝廷未有不行於朝廷而行於天
下者臣聞中代已前卑宫室以教天下故天下穴居而
不羞菲食以教天下故天下菽食不怨(崇曰語禹吾無/間然矣菲飲食)
(而致孝乎鬼神卑宫/室而盡力乎溝洫)中代以降則不然土木之工畫繪
之巧雕墀鏤砌洞達於千門之間珊瑚琳珉晶熒於百
柱之内而掘土畏不濬築臺畏不高苑囿畏不奢狗馬
畏不足教於人則曰還朴反古朴古其可復乎哉則曰
遵儉守約儉約其可行乎哉此所以澆風扇而侈物貴
者有由然乎臣又聞中代以前以不専之徳御臣下故
佞邪退而忠直進夫不専之徳豈造次而已乎所謂堅
甲勁兵不令専任詢諮應對不令専權夕處朝遊不令
専侍俾無専任則輕重得以相臨俾無専權則輕重得
以相制俾無専侍則賢良得以相叅此所以佞邪無所
入忠直無所退中代以降又有甚於此謂之宰輔不見
於渉旬謂之公卿不見於越月處之諫列不見於經時
目之侍臣不見於終嵗若然者雖有小人安知而遠之
雖有壯士安知而近之此所以巧諛無所退忠直無所
進者有由然乎抑臣又聞中代以前進亷恥而必用故
不義者懼斥非違而必禁故抵冒者稀中代以降則不
然寵諸侯之位未嘗因功故彊臣憎狃矣接百司之情
未嘗盡材故幸臣専命矣待工巧之徒或過於縉紳故
竒技争先矣黜諫臣之官或因乎獻言故忠賢盡黜
矣若然者盡其不義矣義者何從而進乎縱其為非矣
非者何從而息乎此所以亷隅不修而抵冒不息者有
由然乎嗟乎六者為政之本者也陛下循中古之上其
化由乎前循中古之下其化由乎後綜其源而正於繆
者唯聖人乎制䇿曰爰自近嵗仍敷大澤霜露所墜沾
濡必同滌瑕穢以導人心省徭役以豐物力蠲田租以
厚農室葺國學以振儒風督廢職以補維綱備衆官以
序賢俊庶繼先志臻乎治平而改行者未聞輸勞者未
乂農者無以免艱食學者無以通微言立事之績未紀
於庶工乏才之歎未輟於終食蠧於法者無不去而其
法未修明切於政者無不行而其政未光大豈不變其
俗道廣而難濟乎豈不得其門事繁而愈失乎佇聞嘉
言無或隠諱者臣聞大夫之心可形於一家千乘之心
可形於一國萬乘之心可形於天下又安有明天子在
上而有難濟之道愈失之事也臣意者法令未必行詔
令未必信耳臣請舉一者以明之臣伏見陛下三年之
中兩下赦命豈不有交易改殊之禁乎是欲同天下之
風也豈不有𣙜酤停止之令乎是欲蘇天下之人也豈
不有雕墻峻宇之憂乎黄冠緇衣之慮乎是欲抑浮墮
之人省無端之費也今者自晉而東厥錢用青金自河
而北厥錢用黒金是殊異之禁不行矣涉淮而南浮浙
而西復𣙜筦斡厚利是恤人之令不行矣舉京師之坊
近百數坊有寺僧土木之工無已丹雘之飾不息有司
准制條格一無可觀徒使髠髪賊夫腹非于我是省費
止姦之令不行矣夫同異之禁不行則陛下之令出于
彼而止于此雖謂日敷大澤改行者焉得而聞乎恤人
之令不行則陛下之恩布於此而止於彼雖謂省徭役
臣不知徭役之必省乎雖謂蠲田租臣不知田租之必
復乎則勞者未乂農者未厚又其宜矣省費止姦之令
不行則陛下教勸於此而革於彼也夫人饑寒於中則
姦詐興於外姦詐興於外則鞭笞梏拲之不暇(拲居/勇切)又
安有思於學者耶此所謂未富而教陛下謹於出令
出令而必行則法令修明於上又何有庶工之績不
立乎言信於下則天下之才叙遷而必至又何有乏
才之憂於終食乎又况陛下勤求之意如是其至則
俗之丕變豈其難耶又在陛下今日之言必復之耳
制策曰周之受田有經制漢之名田有常数令疆畛相
接半為豪家流傭無依率是編户本於交易焉得奪
富以禆貧將欲因循豈可損多而益少酌於中道其
術如何臣伏見受田之制方今之急弊也昔周人井
田之制遠而不可復漢氏名田之數疎而未可行陛
下索臣以酌中之道臣請原其弊而詳其術臣聞古
者聖人不出户而知天下(崇曰老子四十七章不出/户知天下不窺牗見天道)
(是以聖人/不行而知)蓋以人不游墯而籍書通也今國家版籍
不懸遷徙無制牧人者以急就其稅役克副於公限
而成績立矣故鄉有孔跖皆生終身而亦不可知也况
於游墯之人哉版籍不懸則墯庸不復墯庸不復則田
萊荒榛田萊荒榛則富者得以専其利貧者不能専其
業於是編户逸為游墯良田併於豪家今陛下誠能詔
天下里胥市吏隨人所在皆備黄籍來者根其從去者
審其方居者詳其業疾者籌其數時貢籍于縣嵗貢籍
于州州與縣相聞以困其游者而廪其窮者貢其業者學
者優其食也志不業而食則盜論而司敗督察之若是
一人游墯一鄉棄之則守業者不得不固游心者不得
不懲然後頒限田之科重兼并之律使公侯卿士方伯
連帥下及於豪商大賈不得廣併吞以専厚利困小澤
以富貧人若然則均田之方寓其間矣又何必奪此而
與彼然後為損益乎制䇿曰取士惟其行不必文采命
官惟其才不必資考然則行非造次而備察才非錯綜
而徧知不以文采為重輕而士可進退不以資考為程
凖而吏有條貫適變矯枉渇於良規者臣聞仲尼取士
之科其目有四徳行言語政事文學(崇曰語先進徳行/顔淵閔子騫冉伯)
(牛仲弓言語宰我子貢政事/冉有季路文學子游子夏)固以用之不同科變之不
同道耳今陛下取士之㫖故不宜必以文采為輕重也
可而進否而黜一日而九遷沒齒而不用又豈以
資考之為程凖耶然則不察其行何以命官不覈其學
何以考績臣伏見比年御史轉郎官拾遺遷補闕由文
學入仕者升本朝皆常典也然未聞命官之日天下有
以知其由至於繡衣持斧不聞擒其姦決其獄而得者
(崇曰前武帝天漢三年羣盜徐勃等阻山攻城道路/不通遣直指使者暴勝之等衣繡衣杖斧分部逐捕)既
得而遷又如是拾遺司諫不聞著其狀獻其言而得者
亦如是二端登賢之象也若然陛下於此不察其行何
以察之不覈其才何以覈之若陛下命一官遷一職必
使天下之人聚族相示曰由某善而得舍某善而失則
人勵於躬而悚於行矣臨事不惑居官必聞謂之非才
臣未見其非才也若然則才與行由考績而見矣黜與
遷由事而至矣苟不然則圜首方足者一呼而千一唱
而萬其何以察之哉陛下又責臣以適變之術則不若
别命天官冢宰與岳牧府寺訊以徳行吏治别為二科
嵗與文學同臻于㑹府摭其事實有用舍舉之當否有
賞罰内以備四科之選以叙九品之才則吏之條貫亦
於是乎在然此羣言皆及矣故臣不敢詳究而論之何
方可以序六氣來百祥何施可以壽羣生仁衆性徵於
前徃而有據設於當代而易從勿猥勿并以稱朕意臣
聞修人事以序天道皇王之大典今陛下幸以六氣百
祥之為問微臣敢不遽數以終之昔者一婦之寃其感
於天也有三年之旱(于定國為縣獄吏決獄平羅文法/者于公所決皆不恨郡中為之生)
(立祠號曰于公祠東海有孝婦少寡亡子養姑甚謹姑/欲嫁之終不肯姑謂鄰人曰孝婦事我勤苦哀其亡子)
(守寡我老久纍丁壯奈何其後自經死姑女告云婦殺/我母吏捕孝婦孝婦辭不殺吏驗治孝婦自誣服具獄)
(上府于公以為此婦養姑十餘年以孝聞必不殺也太/守不聽于公争之弗能得乃抱其具獄哭於府上因辭)
(疾去太守竟論殺孝婦郡中枮旱三年後太守至卜筮/其故于公曰孝婦不當死前太守妄斷之咎倘在乎是)
(於是太守殺牛自祭孝婦冡因表其墓/天立大雨嵗熟郡中以此大敬重于公)一夫之怨其感
於天也有六月之霜(崇曰鄒衍事燕惠王左右譖之被/繫於獄仰天而哭盛夏天為之降)
(霜/)而况於一方之人陰愁慘怛而未之恤乎此則害六
氣却百祥者亦云至矣臣請指明而述之且臣聞古者
天子之女下降於諸侯蓋特行家人之禮煒彤管之美
(崇曰静女詩静女其孌貽我/彤管彤管有煒悦懌女美)非徒誇侈靡風俗而已也
及後有土之臣不能曉上意以由禮於是聚徒以輟耕
鳩女以罷織雕鏤金銀紐緝紈罽烹羊宰牛血流如河
獻琛奉餼一費巨萬於是方城千室之甿亦不曉上意
以為㛰禮然也吾君意也天門沉沉邈不敢詆乃低徊
以淚流於是暴臣得以肆其威於下國窮人無以號其
怨於上天弊成因縁為日曠久抑臣又聞陰怨之氣豈
徒然乎聚為宻雲洩為大水極則鬬變則旱故宰天地
者導隂陽之氣牧黎元者合男女之時臣願陛下念貴
主之笄年則憂三等之親有怨曠之女覩㛰儀之納幣
則憂一方之内被刳剥之虞夫然則陰怨之氣銷而六
氣序天地之運和而百祥出絪緼交薄光煥圖牒者可
勝言哉至於生生之理無長短也得其死而為壽也无
故而兵之則力死无故而刑之則獄死男不得耕女不
得織則餒死寒死少无所長老无所養則孤老耄死舍
是而生死長短者皆壽也苟陛下寤寐造次必於是則
仁壽之化洽羣生而福衆性者盡斯而已乎徵之前言
既具於上設之當代顧陛下行之之意何如耳安有所
從之難易哉臣以帝王之難不在此夫難者一則持盈
二則定傾所以九廟有不遷之宗表定傾之難也賓陛
有二王之後表持盈之難也今陛下定傾之功掲日月
矣持盈之道頗有誠難夫富於春秋誡在黷武果於英
斷誡在尚刑深居無事誡在好逸遊宇内清平誡在侵
邊鄙戒之不倦政之不違乃至於隂陽交和父不哭子
帝王之功臻是而至矣若臣者隴西一男子其生甚微
其死甚易然而其志甚壯頗有憂天下之心常懼有心
不得言有言不得達今幸遭遇陛下策臣於赤墀之下
又賜臣之䇿曰勿猥勿并以稱朕意若然者是臣心得
言言得達之秋夫天子聖而下臣直今陛下固當宥臣
之罪而納臣之忠但不曉有司之選識天心乎伏惟陛
下深察之此治亂安危之大計也
　　　元稹賢良策(本傳元和元年應制舉才識兼茂/明於體用科登第十八人稹第一)
　皇帝若曰朕觀古之王者受命君人兢兢業業(崇曰書/臯陶謨)
　(無教逸欲有邦兢兢業業一日二/日萬幾無曠庶官天工人其代之)承天順地靡不思
　賢能以濟其治求讜直以聞其過故禹拜昌言而嘉
　猷罔伏(書大禹謨苗民逆命益贊于禹曰惟徳動天/無遠弗届禹拜昌言曰俞班師振旅舞干羽)
　(于兩階七/旬有苗格)漢徵極諫而文學稍進(崇曰前文帝紀二/年詔舉賢良方正)
　(直言極諫者鼂錯傳詔有司選賢良文學士錯在選/中時賈誼死對䇿者百餘人唯錯為高第武帝紀元)
　(光元年詔賢良云云於是/董仲舒公孫𢎞等出焉)匡時濟俗罔不率繇厥後
　相循有名無實而又設以科條求茂異舍斥已之至
　論用無用之虚文指切著明罕稱於代朕所以歎息
　鬰悼思索其真是用發懇惻之誠咨體用之要庶乎
　計之可行行之不倦上獲其益下輸其情君臣之間
　驩然相與子大夫得不勉思朕言而茂明之我國家
　光宅四海年將二百十聖𢎞化萬方懷仁三王之禮
　靡不講六代之樂㒺不舉浸澤于下升中于天周漢
　以還莫斯為盛自禍階漏壤兵宿中原生人困竭耗
　其太半農戰非古衣食罕儲念彼疲甿遠乖富庶督
　耕食之業人無戀本之心峻𣙜酤之科下有重斂之
　困舉何才而可以復其盛用何道而可以濟其艱既
　往之失何者宜懲將來之虞何者當戒昔主父偃懲
　患於鼂錯而請推恩(崇曰偃説武帝曰古者諸侯地/不過百里强弱之形易制今諸)
　(侯或連城數十地方千里緩則驕奢易為淫亂急則/阻其彊而合從以逆京師今以法割削則逆節萌起)
　(前日鼂錯是也今諸侯子弟或十數而適嗣代立餘/雖骨肉無尺地之封願陛下令諸侯推恩分子弟以)
　(地侯之彼人人喜得所願上以徳施/實分其國必稍自銷弱上從其計)夷吾致霸於齊
　桓而行寓令(崇曰前刑法志齊桓公用管仲公問行/伯用師之道仲曰公欲定卒伍修甲兵)
　(大國亦將修之而小國設備則難以速得志矣於是/迺作内政而寓軍令焉故卒伍定虖里而軍政成虖)
　(郊外攘夷狄内尊/天子以安諸夏)精求古人之意啟迪來者之懷眷
　兹洽聞固所詳究又執契之道垂衣不言委之於下
　則人用其私専之於上則下無其效漢元優游於儒
　術盛業竟衰(崇曰本贊徵用儒生委之以政而牽/制文義優游不斷孝宣之業衰焉)光
　武責課於公卿峻政非美(崇曰朱祐等薦賈復宜為/宰相帝方以吏事責三公)
　(故功臣/並不用)二途取舍未獲所從余心浩然益所疑惑子
　大夫熟究其㫖屬之於篇興自朕躬無悼後害
對曰臣方病近古之䇿不行而陛下言及之是天下人
之福也微臣其敢忍意而不言乎且臣聞之古者以言
試納(崇曰書舜典敷奏以言/明試以功車服以庸)豈虚美哉蓋用其言也是
以益贊禹而班師(見策/問注)説復王而作命(崇曰書説命上/王言惟作命不)
(言臣下罔/攸禀令)斯皆用言之大略也洎漢文帝之徳不若堯
舜始以策求士乃天下郡國有賢良之貢入焉塞詔者
晁錯而已至武帝時董仲舒出(見策/問注)然而率不能選列
條對施於天下夫用其策不棄其人以其利於時也得
其人而棄其䇿又何為哉若此則徒説試言之科不得
用言之實矣降及魏晉朝成暮敗之不暇又安足言其
䇿哉我唐列聖君臨䇿天下之士者多矣異時莫不光
揚其名聲寵綏其爵秩然而曽不聞天下之人曰某日
天子降某䇿問某事得某䇿濟某功抑不知直言之詔
屢下直言之士不出耶抑不知直言之士屢出而直言
之䇿不行耶陛下肇臨海内務切黎元求斥已之正言
責著明之確論斯命説代言之盛意也微臣何足以奉
之微臣所上愚對皆指病陳術而為要典不以舉凡體
論而飾辭事苟便人雖繁必獻言苟詣理雖鄙必書固
不足以副陛下懇惻之誠庶可以盡微臣之獻替耳伏
願陛下以臣此䇿委之有司苟或可觀施之天下使天
下之人曰惜哉漢文雖以策求士迨我明天子然後能
以策濟人則臣終始之願畢矣如或言不適用䇿不便
時則臣有瞽聖欺天之罪將寘典刑陛下固不得而宥
之矣所甘心焉臣伏讀聖策乃見陛下念禮樂之久寖
恤黎人之重困責復盛濟難之術酌推恩寓令之宜皆
當今急病也臣敢不别白而書之昔我高祖撥去禍亂
文皇鞬櫜干戈被之以仁風潤之以膏露戢天下之役
而天下之人安省天下之刑而天下之人壽通天下之
志而天下之氣和總天下之衆而天下之人治故敬讓
之節著而勸愛之化行是以革三王之所因兼六代之
至徳稱至徳者舉文皇以代堯舜豈異事哉有誠信以
將之也明皇即位實號中興方其任姚宋而右賢能也
雖禹湯文武之俗不能進焉(崇曰初帝即位用姚崇為/相崇老薦宋璟自代二人)
(號為中興賢相崇以開元九年薨璟/罷政事十七年復為尚書右丞相)四十年間刑罰不試
人用滋殖四海大和(崇曰姚宋相繼為相崇善應變以/成天下之務璟善守文以持天下)
(之正二人志操不同然恊心輔佐使賦役寛平刑罰清/省百姓富庶唐世賢相前稱房杜後稱姚宋它人莫比)
於是奉升中告禪之儀則封泰山而秩嵩華舉巡守之
典則宅咸鎬而朝洛陽(崇曰開元十三年車駕發東都/十一月備法駕至泰山足御馬)
(登山留從官於谷口獨與宰相及祠官俱登上祀昊天/上帝於山上羣臣祀五帝百神於山下之壇其餘依乾)
(封故/事)禮既畢行物亦隨耗天寶之後徭戍聿興氣盛而
微理固然也曩時之乳哺而有之者一朝為兵殱之兵
興以來至今為梗兵興則户減户減則地荒地荒則賦
重賦重則人貧人貧則適役逃征之罪多而𣙜筦權宜
之法用矣今陛下躬親本務首問羣儒念禮樂之不興
歎昇平之未復斯誠天下之人將絶復完之日也微臣
何幸而對敭之微臣以為將興禮樂必先息兵革息兵
革之術臣請兩言之所謂銷兵革者非謂幅裂其旗章
銷鑠其鋒刃而已也蓋誠信著於上則忠孝行於下敬
讓立則争奪之志銷争奪之志銷則和順之心作而禮
樂之道興矣此先王修政戢兵興禮樂富黎人之大略
也陛下不必欲責臣以詳究之術臣又請指事以明之
夫食力之不充雖神農教天下不能無餒殍之人矣是
故古之不農而食者四而已矣吏有斷獄之明則食之
軍有臨難之勇則食之工有便人之巧則食之商有通
物之智則食之是其四者率皆明者勇者巧者智者之
事也有天下之人無一二焉苟不能於此者不耕則不
得食不織則不得衣人之情衣食迫於中則作業興於
外是以游食者常寡而賤貨者常多豈彊之哉彼易圖
而此難及也今之事則不然卒伍廢簡稽之責百貨極
淫巧之功列肆盡并兼之賈加以依浮圖者無去華絶
俗之正而有抗役逃刑之寵假戎服者無超乘挽彊之
勇有横擊詬吏之驕是以十天下之人而九游食惷朴
愚鈍不能自遷者而後依於農此乃非彼逸而易安此
勞而難處也是以游墯之户轉増耕桑之賦愈重曩時
之十室共耕而猶不給者今且數家一夫矣雖有慈惠
之長仁隠之吏尚不能行若憯斷擊搏之則轉移於溝
壑矣今之課吏者以賦斂無逋負則為上第以臣觀之
足陛下賦者誠害陛下之人耳若此則農桑之稅既如
是墯游之衆又如此農桑困則戀本之心薄墯游衆則
富庶之道廢此必然之理也今陛下誠能明試課之法
減冗食之徒絶雕鐫之工罷商賈兼并之業絜浮圖之
行峻簡稽之書薄農桑之征興戰耕之術則游墯之人
盡歸而戀本之心固矣富庶之道興矣而貞觀開元之
盛復若其悠悠既徃之失由前將來之虞由後安在陛下
懲之誡之慎之而已乎至於主父偃乘七國并呑之後
謀分裂而請推恩管夷吾當諸侯争奪之時先詐力而
行寓令皆時之權術也(並見䇿/問注)豈可謂明白四達與日
月而明於聖朝哉臣雖淺庸尚不敢言禹湯於皇帝之
日况權術乎此臣之所甚羞也故不遑詳及而言之臣
伏讀聖䇿又見陛下執契則羣下用情任下則庶官無
當以漢元尚儒學而衰盛業謂光武課吏職而昧通方
以臣思之皆不然也夫委之於下而用情蓋考績之科
廢而清濁之流濫也尚儒術而衰盛業蓋章句之學興
而經緯之道喪課吏職而昧通方蓋苛察之法行而㑹
計之期速也臣請條列而言之夫神農斵耒耜教闢耨
(崇曰易繫神農氏作斵木為耜/揉木為耒耒耨之利以教天下)所以墾良田而殖嘉穀
也然而不能遏稂莠之滋焉其所以遏之者芟夷錢鎛
之而已唐堯之闢朝廷宅百揆(崇曰書周官唐虞稽古/建官惟百内有百揆四)
(岳/)亦所以植舜禹而種臯陶也又不能辨共工驩兠之
逆焉其所辨之者放棄戕戮之而已神農不以稂莠滋
而廢耒耜之用故能盡足用之方唐堯不以四罪進而
奪舜禹之任故能終任賢之道若此則陛下知所任顧
行之如何耳是何為任之必不可也至於考績之科廢
章句之學興經緯之道喪㑹計之期速皆當今之極弊
也幸陛下問及漢元光武之事臣請據數而終之今國
家所謂興儒術者豈不有通經文字之科乎其所謂通
經者又不出於覆射數字明義者纔至辨析章條是以
中第者嵗盈百數通經之士蔑聞以是為通經通經固
若是乎哉其有工文自試者又不過於雕辭鏤句之才
搜摘絶離之學苟或出於此者則公卿可坐致郎署可
俯求崇樹風聲不由殿最連科者進速累取者位高虚
嘿因循者為清流行法莅官者為俗吏以是為儒術儒
術又若是乎哉其所謂課吏職者不以朝廷有遷次進
拔之用乎臣竊觀今之朝選而不由文字者百無一二
焉夫施衆網以加一禽尚不能得况張一目以羅萬品
而望其飛者走者大者小者盡出乎其間可得乎哉以
此察羣吏又可察乎哉苟或不可察又可任之而絶其
私乎哉此所以陛下將執契而難用情念垂衣而懼不
治蓋臣所謂課察之道不明也陛下誠能使禮部以兩
科求士凡自唐禮六典律令凡國家制度之書者用至
於九經歴代史書能専一者悉得謂之學士以環貫大
義與道合符者為上第口習文理者次之其詩賦判論
以文自試者皆得謂之文士以經緯今古理中是非者
為上第藻思清麗者次之凡自布衣達於未𨽻於朝者
悉得以兩科求士禮部第其高下歸之吏部而寵利之若
此則儒術之道興而經緯之文盛矣吏部罷書判言之
選設三式以任人一曰校能之式每歲以朝右崇重者
一人與吏部郎校天下羣吏之治最在第一至第三者
校定日據其功狀而登進之牧宰字人之官籍之為治
者則上賞行焉若此則遷次之道明而遲速之分定矣
二曰任賢之式每嵗内自僕射至羣有司之正長至於
廉問節制者各舉備朝選一人外自牧守内至百執事
之立於朝者各舉備吏郡縣者一人因其所舉而授任
之辨其考績而賞罰之不舉賢為不察舉不賢為不精
不精與不察之罪同若此則保任之法行而賢不肖之
位殊矣三曰叙常之式其有業不通於學才不屬於文
政不登於最行不加於人限以停年課資之格而役任
之若此則式用之叙常而尺寸之才無所棄矣兩科立
則羣材遂三式行則庶官當陛下執左契以御之握樞
極以正之委庶官如心目之運支體是支體之無效於
心目乎察羣材如用明鏡之形美惡是美惡無逃隠於
明鏡乎然陛下闢四門使可言之路通明四目以貢士
之目視達四聰以明賢之耳聽以冕旒自蔽而秋毫必
察以黈纊塞耳而芥動必聞則使漢元章句之儒光武
督責之術又烏足繁為陛下言之哉且臣聞之聖人在
上人不夭札若臣者生未及壯戴陛下為君仁壽歡康
未始有極何忽自苦隳肝膽而言天下之事乎誠以國
家兵興已來天下之人憯怛悲愁五十年矣自陛下即
位之後戴白之老莫不泣血而話開元之政典焉此臣
之所以汲汲於私心也陛下能不憐察其意乎
　
　
　増注唐䇿巻一
欽定四庫全書
　增注唐䇿巻二
　　䇿
　　　白居易賢良䇿(本傳元和元年對制䇿一等調/盩厔尉為集賢校理二年召入)
　　　　(為翰林/學士)
對臣聞漢文帝時賈誼上疏云可以痛哭者一可以流
涕者二可以長太息者三是時漢興四十餘載萬方大
治四海大和而賈誼非不見之所以至言者以為辭不
切志不激則不能迴君聽感君心而發憤於至治也是
以雖盛時也賈誼過言而無愧雖至言也文帝容之而
不非故臣不失忠君不失聖書之史䇿以為美談然臣
觀魏晉已來天下之治曾未有髣髴於賈誼疏者豈非
君之明聖不侔於文帝乎臣之忠讜不迨於賈誼乎不
然何衰亂之時愈多而切直之言愈少也今陛下思禹
之昌言而稱之念漢之極諫而問之病虚文之无用
者奬至言之斥已者詢臣以可行之䇿諭臣以不倦之
意懇惻欝悼發於至誠此真聖王思至治求至言之明
㫖也斯則陛下之道已𢎞於前代微臣之才試效於古
人輙欲至言以禆陛下明治萬分之一也禆之者非敢
謂言必可行也體用之必可明也且欲後代知陛下踐
阼之後有樸直敢言之臣出焉无俾文帝賈誼專美於
漢代然後退而俯伏以待罪戾臣誠所甘心也謹以過
言昧死上對伏䝉陛下賜臣之䇿有思興禮樂之道念
救疲甿之方辨既徃將來之宜審推恩寓令之要至矣
哉陛下之念及此寔萬世之福也豈惟一代之人受其
賜而已矣臣聞疲病之作有因縁焉救療之方有次第
焉臣請為陛下究因縁而言之臣聞太宗以神武之姿
撥平天下之亂𤣥宗以聖聞之徳致天下之肥(崇曰韓/休傳帝)
(常引鑑黙不樂左右曰自韓休入朝陛下旡一日/歡何自戚戚不逐去之帝曰吾雖瘠天下肥矣)當二
宗之時利無不興弊无不革逺无不親近无不和貞觀
之效既成而大樂作焉雖六代之盡美无不舉也開元
之治既定而盛禮興焉(見前元/稹䇿注)雖三王之明備无不講
也禮行在上上下輯睦樂達在下中外和平所以兵
偃而萬邦懷仁刑清而兆人自化動植之類煦嫗而自
遂焉雖成康文景之治无以出於此矣暨天寳以降政
教寖㣲寇既發興兵亦繼起兵以遏寇寇生於兵兵寇
相仍迨五十載財征由是而重人力由是而廢甿无安
心雖日督農桑之課而生業不固上无定費雖日峻𣙜税
之法而國用不充日削日駮以至於耗竭至半矣此臣
所謂疲病之因縁也是不然乎由是觀之蓋人疲由乎
稅重稅重由乎軍興軍興由乎冦生寇生由乎政缺然
則未修政教而望宼盜之銷未銷宼戎而望兵革之息
雖太宗不能也何則事有所必然雖常人足以致勢有
所不可雖聖人不能為伏惟陛下期欲安黎元先念省
征徭期欲息征徭先念息兵革期欲息兵革先念銷寇
戎期欲銷寇戎先念修政教何者若政修則下无詐偽
暴逆之心而寇戎所由銷矣寇戎銷則境无興廢攻守
之役而兵革所由息矣兵革息則國无饋運飛輓之役
而征徭所由省矣征徭省則人无流亡轉徙之憂而黎庶所
以安矣臣竊見今之寇戎難以盡銷伏願陛下不以難
行而自疑无自怠之心則政教日肅无自疑之意則誠
信日明政教肅則暴亂革心誠信明則獷驁歸咎革心
則天下逆節之寇不遏而自銷歸咎則天下已整之兵
不散而自全然後重稅日可減黎甿日可安富庶日可
滋困竭日可補日安則和恱之氣積日富則亷讓之風
形因其亷讓之風行而示之以禮則禮易行矣乘其
和恱之氣致之以樂則樂易達矣舉其方而可以復其
盛用斯道而可以濟其艱懲既徃之失莫先於戒戒不
明而政不修戒將來之虞莫大於寇寇不銷而兵不息
此臣所謂救療之失次第者也豈不然乎至於齊行寓
令之法以霸諸侯漢用推恩之謀以弱七國施之今日
臣恐非宜今且萬人一統四海一家無鄰國可傾非夷
吾用權之秋也雖欲寓令令明何所寓耶今除國建郡置
守罷侯无爵土可䟽非主父矯弊之日也雖欲推恩何
所推也但陛下嗣貞觀之政𢎞開元之治必先明二宗
而施萬葉何區區以齊漢之法而足為陛下所慕哉精
究之說或備於此又䝉陛下賜臣之問有執契埀衣之
道委下專上之宜敦儒學而業衰責課吏而政失者此
皆政化之所急古今所共疑陛下幸念之令臣究其㫖
天下之治興矣夫執契之道垂衣不言者蓋言已成之
化非謀之始也委之於下者言王者之治庀其司分其
務而已非謂政无小大悉委之於下也專之於上者言
王者之道秉其樞執其要而已非謂事无巨細悉專之
於上也漢元優游於儒學而盛業竟衰者非儒學之過
也學之不得其道也光武督責於公卿而峻政非美者
非考課之累也責之不得其要也臣請重為陛下别白
而明之夫埀衣不言者豈不謂无為之道乎臣聞无為
之道而治者其舜也歟(李曰論語云夫何為哉/恭已正南面而已矣)舜之治
道臣粗知之矣始則懋於修已(李曰語修已以安百/姓堯舜其猶病諸)勞
於求賢(李曰左文十八年舜舉八愷使主后土/以揆百事舉八元使布五教于四方)明察其
刑(李曰書大禹謨帝曰臯陶汝作士明于/五刑以弼五教期于予治刑期于無刑)明慎其賞(李/曰)
(賞延于世功/疑惟重同上)外敘百揆(李曰舜典納于/百揆百揆時敘)内勤萬幾(李曰/臯陶)
(謨兢兢業業一/日二日萬㡬)旰食宵衣念其不息之道夫如是豈非
大有為者乎終則委於恭已逸則得賢刑明至於无刑
(見上/注)賞明至於无賞(李曰前公孫𢎞䇿不/貴爵賞而民勸善)百職不戒而
舉萬事不勞而成端拱凝旒立於无為之地夫如是豈不
真无為者乎㣲臣以為无為者非无所為也必先有為
而後至於无為也老子曰无為而无不為蓋是謂矣夫
委下而用私專上而无效者此由非所宜專而專之也
臣請以君臣之道明之臣聞上下異宜君臣殊道大者
簡者君道也小者繁者臣道也臣道者纎小而衆事細
而繁非人君一聰一明所能周覽而遍察也故人君之
道但擇其人而任之舉其要而執之而已矣昔九臣各
掌其事而唐虞垂其衣以治天下(崇曰禹作司空棄后/稷契作司徒臯陶作)
(士垂共工益作虞夷典禮䕫典樂龍納/言易繫垂衣裳而天下治蓋取諸乾坤)十亂各效其能
而周武總其治以王天下(崇曰語武王有亂臣十人馬/注亂治也治周者十人謂周)
(公旦召公奭太公望畢公榮/公太顛閎夭散宜生南宫适)三傑各宣其力而漢髙兼
其用以取天下(崇曰運籌帷幄之中决勝千里之外吾/不如子房鎮國家撫百姓給餉餽不絶)
(糧道吾不如蕭何連百萬之衆戰必勝攻必取吾不/如韓信三者皆人傑吾能用之此吾所以取天下也)三
君子者不能為一焉但執要任人而已亦猶心之於四
支九竅百骸也不能為一焉然後寢食起居言語視聼
皆以心為主也故臣以為君得君之道也雖專於上而
下自有以展其效矣臣得臣之道也雖委於下人亦无
所閉其私矣由此而言光武督責而政未甚美者非他
昩君臣之道於小大繁簡之際也元帝優㳺而業以寖
衰者非他昧无為之道於始終勞逸之間也二途俱失
較而可知陛下但舉中而行則无所惑失矣臣伏以聖
䇿首章曰思賢能以濟其治求讜直以聞其過又曰上
獲其益下輸其情末章曰興自朕躬无悼後害此誠陛
下思酌下言樂聞上失勤勤懇懇慮臣輩有所隠情者
也臣敢不再竭狂直以副天心之萬一焉臣聞古先聖
王之治也制欲於未萌除害於未兆故静无敗事動有
成功自非聖王則昧於是莫不欲逞其始悔追其終政
失於前功補於後利害之反可略而言且如軍暴而後
戢之兵亂而後遏之善則善矣不若防其微杜其漸使
不暴亂也官邪而後責之吏姦而後誅之懋則懋矣不
若審其才得其人使不至於姦邪也人凍而後衣之人
餒而後食之惠則惠矣不若輕其徭薄其稅使不至於
凍餒也舉一知十不其然乎今陛下初嗣祖宗新臨蒸
庶承多虞之運當鼎盛之年此誠制欲於未萌除害於
未兆之時也伏惟陛下敬惜其時重慎於事既徃者且
追救於弊後將來者宜早防於事先然則保邦常在於
未危恭已常居於无過三五之道夫豈逺哉臣生也幸
得為唐人當陛下臨御之時觀陛下昇平之治斯則臣
朝聞而夕死足矣(李曰語朝聞/道夕死可矣)而况充才識之貢承體
用之問乎今所以極千慮昧萬死當盛時獻至言者此
誠臣朝聞道夕死之志也不然何輕肆狂瞽不避斧鑕
若此之容易伏惟少埀意而覽之則臣生死幸甚
　　　劉蕡賢良䇿(字去華幽州昌平人文宗即位舉百/賢良方正能直言極諌者引諸儒)
　　　　(餘人蕡/對䇿云)
　䇿曰朕聞古先哲王之治也𤣥黙无為端拱思道陶
　甿心以居簡凝日月而不宰厚下以立本推誠而建
　中繇是天人通隂陽和俗躋仁夀物无疵癘噫盛徳
　之所臻敻乎其不可及也三代令王質文迭究百偽
　滋熾風流寖㣲自漢而降足徴蓋寡朕顧惟昧道祗
　荷丕構奉若謨訓不敢怠荒任賢惕厲宵衣旰食詎
　追三五之遐軌庶紹祖宗之鴻緒而心有未達行有
　未孚由中及外闕政斯廣是以人不率化氣或堙厄
　災害竟嵗播植愆時國廪罕蓄乏九年之儲吏道多
　端㣲三載之績京師諸夏之本也將以觀治而豪猾
　踰檢太學明教之源也期於變風而生徒墮業列郡
　在乎頒條而干禁或未絶百工在乎按度而淫巧或
　未衰俗恬風靡積訛成蠧其擇官濟治也聽人以言
　則枝葉難辨御下以法則恥格不形(崇曰語道之以/政齊之以刑民)
　(免而无耻導之以徳/齊之以禮有耻且格)其阜財發號也生之寡而食之
　衆(崇曰記大學篇生財有大道生之者衆食/之者寡為之者疾用之者舒則財恒足矣)煩於令
　而鮮於理思所以究此繆盭致之治平兹心浩然若
　渉淵水故前詔有司博延羣彦佇啓宿懵冀臻時雍
　子大夫識古達今明於康濟造廷待問副朕虚懐必
　當箴主之闕辨政之疵明綱條之致紊稽富庶之所
　急何施斯革於前弊何澤斯惠乎下土何修而古治
　可近何道而和氣克充推之本原著於條對至於夷
　吾輕重之權孰臻於理(崇曰史齊世家桓公得管仲/條閎政連五家之兵設輕重)
　(魚鹽之利以贍貧窮禄賢能齊人皆説太史公曰桓/公用管仲之謀通輕重之權徼山海之業以朝諸侯)
　(用區區之齊/顯成霸名)嚴尤底定之䇿孰叶於時(崇曰唐突厥/傳序劉貺以)
　(為嚴尤辯而未詳班固詳而未盡權其至當周得上䇿/秦得其中漢无䇿惠此中夏以綏四方周之道也故曰)
　(上䇿秦築長城限中外故曰中䇿漢武帝靡耗華夏/連兵積年故曰无䇿嚴尤謂古无上䇿謂不能臣妾)
　(之也誠能之而不用耳秦无䇿謂攘狄而亡國也秦/亡非攘狄也漢得下策謂伐胡而人病人既病矣又)
　(役人而奉/之无䇿也)元凱之考課何先(崇曰晉杜預字元凱泰/始中受詔為黜陟之課)
　(略曰昔漢之刺史亦嵗終奏事不制筭課而清濁粗/舉魏氏考課即京房之遺意其文至宻然由於苛細)
　(以違本體故歴代不能通豈/若申唐堯之舊去宻就簡)叔子之克平何務(崇曰/羊祜)
　(字叔子秦始五年帝有滅吳之志以尚書左傼射羊/祜都督荆州諸軍事鎮襄陽祜綏懐逺近甚得江漢)
　(之心與吳人開布大信降者欲去皆聼之咸寜四年/祜病未入朝既至面陳伐吳之計帝善之尋卒二嵗)
　(而吳平帝曰此/羊太傳之功也)推此龜鑑擇乎中庸斯在洽聞朕將
　親覽焉
對曰臣誠不佞有匡國致君之術无位而不得行有犯
顔敢諌之心无路而不得進懷憤欝抑思有時而發常
欲與庶人議於道商旅謗於市得通上聽一悟主心雖
被妖言之罪无所悔焉况逢陛下以至徳嗣興以大明
埀照詢求過闕咨訪謨猷制詔中外舉直言極諌者臣
既辱斯舉專承大問敢不悉意以言至於上之所忌時
之所禁權幸之所諱惡有司之所與奪臣愚不識伏惟
陛下少加優容不使聖朝有讜直而受戮者乃天下之
幸也謹昧死以對伏惟聖䇿有思古先之治念𤣥黙之
化將欲通天地以濟俗和隂陽以煦物見陛下慕道之
深也臣以為哲王之理其則不逺惟陛下致之之道何
如耳伏惟聖䇿有祗荷丕構而不敢荒寜奉若謨訓而
罔有怠忽見陛下憂勞之至也若夫任賢惕厲宵衣旰
食宜黜左右之纎佞進股肱之大臣若夫追蹤三五紹
復祖宗宜鑒前古之興亡明當時之成敗心有未達以
下情塞而不得上通行有未孚以上澤壅而不得下浹
欲人之化也在修已以先之欲氣之和也在遂性以導
之救災患在致乎精誠廣播植在視乎食力國廪罕蓄
本乎冗食尚繁吏道多端本乎選用失當豪猾踰檢由
中外之法殊生徒墮業由學校之官廢列郡干禁由授
任非人百工淫巧由制度不立伏惟聖䇿有擇官濟治
之心阜財發號之歎見陛下教化之本也且進人以行
則枝葉安有難别乎防下以禮則恥格安有不形乎念
生寡而食衆可罷斥惰游念令煩而理鮮要察其行否
博延羣彦願陛下必納其言造廷待問則小臣安敢愛
死伏惟聖䇿有求言箴闕之言審政辨疵之令見陛下
咨訪之勤也逐小臣屏姦豪之志則弊革於前守陛下
念康濟之心則惠敷于下邪正之道分則古治可近禮
樂之方著而和氣克充至若夷吾之法非皇王之權嚴
尤所陳无最上之䇿(並見䇿/問注)元凱之所先不若唐虞之
考績(崇曰書舜典三載考/績三考黜陟幽明)叔子之所務不若重華之舞
干(崇曰大禹謨帝乃誕敷文徳/舞干羽于兩階七旬有苗格)俱非大徳之中庸未為
上聖之龜鑑何足以為陛下道之哉或有以繫安危之
機兆存亡之變者臣請披瀝肝膽為陛下别白而重言
之臣前所謂哲王之理其則不逺者在陛下慎思之力
行之終始不懈而已臣謹案春秋元者氣之始也春者
嵗之始也春秋以元加於嵗以春加於王明下者當奉
若天道以謹其始也又舉時以終嵗舉月以終時春秋
雖无事必首書月以存時明王者當奉若天道以謹其
終也(崇曰經隠元年春王正月公羊傳元年者何君之/始年也春者何嵗之始也何休註變一為元者氣)
(也無形以起有形天地之始也王者繼天奉元/飬成萬物榖梁傳雖无事必舉正月舉始也)王者動
作終始必法於天者以其運行不息也陛下既能謹
其始又能謹其終懋而修之勤而行之則可以執契
而居簡無為而不宰廣立本之大業崇建中之盛徳矣
又安有三代循環之弊而為百世滋熾之漸乎(崇曰史/太史公)
(曰夏之政忠忠之敝小人以野故殷人承之以敬敬之/敝小人以鬼故周人承之以文文之敝小人以僿故救)
(僿莫若以忠三王之/道若循環終而復始)臣故曰惟陛下致之之道何如爾臣
前謂若夫任賢惕厲宵衣旰食宜黜左右之纎佞進股
肱之大臣者寔以陛下憂勞之至也臣聞不宜憂而憂
者國必衰宜憂而不憂者國必危今陛下不以國家存
亡之事社稷安危之策而降於清問臣未知陛下以布
衣之人不足以定大計耶或萬幾之勤而聖慮有所未
至耶不然何宜憂而不憂者乎臣以為陛下所宜先憂
者宮闈將變社稷將危天下將傾海内將亂此四者國
家已然之兆故臣謂聖慮宜先及之夫帝業既艱難而
成之故不可容易而守之昔太祖肇其基髙祖勤其績
太宗定其業𤣥宗繼其明至于陛下二百有餘載矣其
間明聖相因擾亂繼作未有不委用賢士親近正人而
能紹興其徽烈者也或一日不念則顛覆大器宗廟之
耻萬古為恨臣謹案春秋人君之道在體元以居正者
昔董仲舒為漢武帝言之略矣(崇曰經隠元年注凡人/君即位欲其體元以居)
(正故不言一年一月也仲舒䇿謹案春秋謂一元之意/一者萬物之所從始也元者辭之所謂大也謂一為元)
(者視大始而欲正本也春秋深探其本而反自貴者始/故為人君者正心以正朝廷正朝廷以正百官正百官)
(以正萬民正萬民以正四方/四方正逺近莫敢不壹於正)其所未盡者臣得為陛下
備而論之夫繼故必書即位所以正其始也終必書所
終之地所以正其終也故為君者所發必正言所履必
正道所居必正位所近必正人臣又按春秋閽弑吳子
餘祭不書其君春秋譏其踈逺賢士昵近刑人有不君
之道矣(崇曰襄二十九年閽殺吳子餘祭榖梁傳閽門/者也寺人也不稱名姓閽不得齊於人不稱其)
(君閽不得君其君也禮君不使无恥不近刑人不狎敝/不邇怨賤人非所貴也貴人非所刑也刑人非所近也)
(舉至賤而加吳子吳子近刑/人也閽弑吳子餘祭仇之也)伏惟陛下思祖宗開國之
勤念春秋繼故之誡將明法度之端則發正言而履正
道將杜簒弑之漸則居正位而近正人逺刀鋸之賤親
骨鯁之直輔相得以專其任庶職得以守其官奈何以
䙝近五六人總天下大政外專陛下之命内竊陛下之
權威懾朝廷勢傾海内羣臣莫敢指其狀天子不得制
其心禍稔蕭墻(崇曰語注疏蕭之言肅也墙謂屏也君/臣相見之禮至屏而加肅敬焉是以謂)
(之蕭/墙)姦生帷幄臣恐曹節侯覽復生於今日(崇曰後宦/者傳節桓)
(帝時遷中常侍䇿立靈帝封長安鄉侯與黄門令王甫/將兵誅竇武陳蕃等覽桓帝初為中常侍以誅梁冀功)
(封髙鄉侯後誣/㓕李膺林宗等)此宮闈將變也臣謹按春秋定公元年
春王不言正月者春秋以其先君不得正其終故後君
不得正其始故曰定無正也(崇曰榖梁傳元年春上不/言正月者无正月也定之)
(无正月何也昭公之終非正終也定之始非正始也昭/无正終定无正始不言即位喪在外也先君无正終則)
(後君无/正始也)今忠賢無腹心之寄閽寺恃廢立之權陷先君
不得正其終致陛下不得正其始况皇儲未建郊祀未
修將相之職不歸名分之宜不定此社稷之所以將危
也臣謹按春秋王子札殺召伯毛伯春秋之義兩下相
殺不書而此書者重其専王命也(崇曰宣十五年王札/子殺召伯毛伯杜預)
(注稱殺者兩下相殺之辭兩下相殺則殺者有罪王札/子王子札也蓋經文倒札字榖梁傳王札子者當上之)
(辭也殺召伯毛伯不言其何也兩下相殺也兩下相殺/不志乎春秋此其志何也矯王命以殺之非忿怒相殺)
(也故曰以王命殺也以王命殺何志焉為天下王者天/也紀天者君也君之所存者命也為人臣而侵其君之)
(命而用之是不臣也為人君而失其命是/不君也君不君臣不臣此天下所以傾也)且天之所授
者在君君之所授者在命操其命而失之者是不君也
侵其命而專之者是不臣也君不君臣不臣此天下所
以將傾也臣謹按春秋晉趙鞅以晉陽之兵叛入于晉
書其歸者以其能逐君側之惡人以安其君故春秋善
之(崇曰定十三年秋晉趙鞅入于晉陽以叛冬晉荀寅/及士吉射入于朝歌以叛晉趙鞅歸于晉公羊傳晉)
(趙鞅歸于晉此叛也其言歸何以地正國也其以地正/國奈何晉趙鞅取晉陽之甲以逐荀寅與士吉射荀寅)
(與士吉射者曷為者也君側之惡人也此/逐君側之惡人曷為以叛言之无君命也)今威柄陵夷
藩臣䟦扈或有不達人臣大莭而首亂者以安君為名
不究春秋之㣲稱兵者以逐惡為義則政刑不由乎天
子征伐必自於諸侯此海内之所以將亂也故樊噲排
闥而雪涕(崇曰髙帝嘗病惡見人臥禁中詔户者无得/入羣臣絳灌等莫敢入噲乃排闥直入大臣)
(随之上獨抌一䆠者樊噲等見上流涕曰始陛下與臣/等起豐沛定天下何其壯也今天下已定又何憊也且)
(陛下病甚大臣震恐不見臣等計事顧獨與一宦/者絶乎且陛下獨不見趙髙之事乎帝笑而起)爰盎
當車以抗詞(崇曰文帝朝東宮趙談驂乘盎伏車前曰/陛下奈何與刀鋸之餘共載上笑下趙)
京房發憤以殞身(崇曰前房傳時石顯専權顯友人五/鹿充宗為尚書令與房同經論議相)
(非二人用事房嘗宴見上曰今為亂者誰哉房指石顯月餘/顯充宗皆疾房欲逺之言宜試以郡乃以為魏郡太守)
(竟徴下/獄棄市)竇武不顧而畢命(崇曰後武傳靈帝時輔政常/有誅翦宦官志陳蕃亦素有)
(謀事敗/武自殺)此皆陛下明知之矣臣謹按春秋晉狐射姑殺
陽處父書襄公殺之者以其上漏言也襄公不能固隂
重之戒處父所以召戕賊之禍春秋非之夫上漏其情
則下不敢盡意上泄其事則下不敢盡言傳有造膝詭
辭之文(崇曰榖梁文六年晉殺其大夫陽處父稱國以/殺罪累上也襄公已葬其所累上之辭言之何)
(也君漏言也上泄則下閽下闇則上聾聾且闇無以相/通夜姑殺者也夜姑之殺奈何曰晉將與復戰使狐夜)
(姑為將軍趙盾佐之陽處父曰不可古者君之使臣也/使仁者佐賢者不使賢者佐仁者今趙盾賢夜姑仁其)
(不可乎襄公曰諾謂夜姑曰吾使盾佐女今女佐盾矣/夜姑曰敬諾襄公死處父主竟上之事夜姑使人殺之)
(君漏言也故士造辟而言詭辭而出用我則可不用我/則无亂其徳晉狐夜姑出奔狄選傅季友表忠規宻謨)
(潜慮帷幕造膝/詭辭莫見其際)易有失身害成之戒(崇曰易繫亂之所/生也則言語以為)
(階君不密則失臣臣不密則失身㡬事/不密則害成是以君子慎密而不出也)今公卿大臣非
不能為陛下言之慮陛下必不能用之陛下既忽之而
不用必泄其言臣下既言之而不行必嬰其禍適足以
鉗直臣之口重姦臣之威是以欲盡其言則起失身之
懼欲盡其意則有害成之憂故徘徊欝塞以俟陛下感
悟然後盡其啓沃耳陛下何不以聽朝之餘時御便殿
召當時賢相與舊徳老臣訪持變扶危之謀求定傾救
亂之術塞隂邪之路屏䙝狎之臣制侵凌迫脅之心復
門户掃除之役戒其所宜戒憂其所宜憂既不能治於
前當治於後既不能正其始當正其終則可以䖍奉典
謨克承丕構終任賢之效无旰食之憂矣臣前所謂若
夫追蹤三五紹復祖宗宜鑒前古之興亡明當時之成
敗臣聞堯舜之為君而天下之大治者以其能任九官
四岳十二牧(崇曰書舜典咨十有二牧咨四岳/咨禹棄契臯陶埀益伯夷䕫龍)不失其
舉不二其業不侵其職居官惟其能左右惟其賢元凱
在下雖㣲必舉四凶在朝雖彊必誅(崇曰左文十八年/昔髙陽氏有才子)
(八人天下謂之八愷髙辛氏有才子八人天下謂之八/元堯不能舉舜臣堯舉八愷使主后上舉八元使布五)
(教子四方帝鴻氏有不才子天下謂之渾敦少皥氏有/不才子天下謂之窮竒顓頊氏有不才子天下謂之檮)
(杌縉雲氏有不才子天下謂之饕餮舜臣堯流四/凶故天下同心戴舜以其舉十六相去四㓙也)考其
安危明其取捨至秦之二世(崇曰史始皇紀二世元年/趙髙為郎中任用事髙欲)
(為亂二世使使責讓髙以盗賊事髙懼乃隂/與其壻聞樂弟趙成謀殺二世二世自殺)漢之元成
(崇曰前佞幸傳石顯𢎞恭少坐腐刑選為中尚書元帝/即位數年恭死顯代為中書令帝委以政事貴幸傾朝)
(成帝即位遷為長信/中太傼秧中二千石)咸欲措國如唐虞致身如堯舜而
終敗亡者以其不見安危之機不知取捨之道不任大
臣不辨奸人不親忠良不逺䜛佞伏惟陛下察唐虞之
所以興而景行於前鑒秦漢之所以亡而戒懼於後陛
下無謂廟堂無賢相庶官無賢士今紀綱未絶典刑猶
在人誰不欲致身為王臣致時為太平陛下何忽而不
用之耶又有居官非其能左右非其賢其惡如四凶其
詐如趙髙其姦如恭顯(並見/上注)陛下又何憚而不去之耶
神器固有歸天命固有分祖廟固有靈忠臣固有心陛
下其念之哉昔秦之亡也失於彊暴漢之亡也失於㣲
弱彊暴則賊臣死傷而害上微弱則姦臣竊權而震主
伏見敬宗皇帝不虞亡秦之禍不翦其萌伏惟陛下深
軫亡漢之憂以杜其漸則祖宗之鴻業可紹三五之遐
軌可追矣臣前所謂陛下心有所未達以下情塞而不
得上通行有所未孚以上澤壅而不得下浹者且百姓
有塗炭之苦陛下無由而知則陛下有子育之心百姓
無由而信臣謹按春秋書梁亡不書取者梁自亡也以
其思慮昬而耳目塞上出惡政人為冦盜皆不知其所
以終自取其滅亡也(崇曰榖梁傳僖十九年梁亡梁自/亡也湎於酒滛於色心昬耳目塞)
(上无正長之治大臣背叛民為冦盗梁/亡梁自亡也如加力役焉湎不足道也)臣聞國君之所
以尊者重其社稷也社稷之所以重者存其百姓也苟
百姓之不存則社稷不得固其重苟社稷之不重則國
君不得保其尊故治天下不可不知百姓之情夫百姓
者陛下之赤子也陛下宜令仁慈者親育之如母之乳
哺焉如師之教導焉故人信於上也敬之如神明愛之
如父母今或不然陛下親其貴倖分曹連署補除卒吏
召致賔客因其貨賄假其氣勢大者統藩方小者為牧
守居上無清惠之政而有饕餮之害居下無忠誠之節
而有姦欺之罪故人之於上也畏之如豺狼惡之如讎
敵令海内困窮處處流散飢者不得食寒者不得衣鰥
寡孤獨者不得存老幼疾病者不得養加以國之權柄
專在左右貪臣聚斂以固寵姦吏因縁而弄法寃痛之
聲上達于九天下流于九泉鬼神怨怒隂陽錯愆君門
萬里而不得告訴士人無所歸化百姓無所歸命官亂
人貧盜賊並起土崩之勢憂在旦夕即不幸因之以疾
癘繼之以凶荒臣恐陳勝吳廣不獨起於秦(崇曰秦二/世元年秋)
(發閭左戍漁陽勝廣為屯長行至靳大澤鄉㑹大雨道/不通度失期法斬勝廣謀曰天下苦秦久矣今誠以吾)
(旅為天下倡宜多應者并/弑兩尉召令徒属稱大楚)赤眉黄巾不獨起於漢(崇曰/後樊)
(崇起兵恐其衆與莽兵亂乃皆赤其眉以相識别號曰/赤眉張角有三十六萬衆諸方俱起皆著黄巾以為標)
(幟時人謂/之黄中賊)故臣所以為陛下發憤扼腕痛心泣血爾如
此則百姓有塗炭之苦陛下何由而知之陛下有子惠
之心百姓安得而信之乎致使陛下行有所未孚心有
所未達者固其然也臣聞昔漢元帝即位之初更制七
十餘事其心甚誠其稱甚美然而紀綱日紊國祚日衰
姦宄日彊黎元日困者以其不能擇賢明而任之失其
操柄也(見上/注)自陛下御宇憂勤兆庶屢降徳音四海之
内莫不抗首而長思自喜復生於死亡之中也伏惟陛
下慎終如始以塞萬方之望誠能掲國權以歸其相持
兵柄以歸其將去貪臣聚斂之政除姦吏因縁之害唯
忠賢是近唯正直是用内寵便嬖無所聽焉選清慎之
官擇仁惠之長敏之以利煦之以和教之以孝慈導之
以徳義去耳目之塞通上下之情俾萬國歡康兆民蘓
息則心無不達行無不孚矣臣前所謂欲人之化也在
修已以先之者臣聞徳以修已教以導人修以徳則人
不勸而自至導以教則人敦行而率從是以君子欲政
之必行也故以身先之欲人之從化也故以道御之今
陛下先之以身而政未必行御之以道而人未從化豈
不以立教之㫖未盡其方耶夫立教之方在乎君以明
制之臣以忠行之君以知人為明臣以匡時為忠知人
則任賢而去邪匡時則固本而守法賢不任則重賞不
足以勸善邪不去則嚴刑不足以禁非本不固則民流
法不守則政散而欲教之使必至化之使必行不可得
也陛下能斥姦邪不私其左右舉賢正不遺其踈逺則
化浹於朝廷矣愛人以敦本分職而奉法修其身以及
其人始於中而成於外則化行於天下矣臣前所謂欲
氣之和也在遂其性以導之者當納人於仁夀也欲人
之仁夀在乎立制度修教化制度立則財用省財用省
則賦斂輕賦斂輕則人富矣教化修則争競息争競息
則刑罰清刑罰清則人安矣既富矣則仁義興焉既安
矣則夀考至焉仁義之心感於下和平之氣應於上故
災害不作休祥薦臻四方底寜萬物咸遂矣臣前所謂
救災害在致乎精誠者臣謹按春秋僖公一年之中三
書不雨者以其人君有恤人之志也(崇曰穀梁傳二年冬/十月不雨不雨者勤)
(雨也三年春正月不雨不雨者勤雨也夏四月不雨一/時言不雨者閔雨也閔雨者有志乎民者也六月雨雨)
(云者喜雨也喜雨/者有志乎民者也)文公三年之中一書不雨者以其君
無憫人之心也(崇曰十年自正月不雨至于秋七月歴/時而言不雨文不閔雨也不閔雨者無)
(志乎民/也同上)故僖公致精誠而旱不害物文公無䘏憫而旱
則成災陛下誠能有䘏人之心則無成災之變矣臣前
所謂廣播植在視乎食力者臣謹按春秋君人者必時
視人之所勤人勤於力則功築罕人勤於財則貢賦少
人勤於食則百事廢今財食與人力皆勤矣願陛下廢
百事之勞廣三時之務則播植不愆矣臣前所謂國廪
罕蓄本乎冗食尚繁者臣謹按春秋臧孫辰告糴于齊
春秋譏其國無九年之蓄一年不登而百姓飢(崇曰穀/梁傳莊)
(二十年冬大无麥禾大者有顧之辭也於无禾及无麥/也臧孫辰告糴于齊國兀三年之蓄曰國非其國也一)
(年不升告糴諸侯告請也糴糴也不足故舉臧孫辰以/為私行也國无九年之蓄曰不足无六年之蓄曰急无)
(三年之蓄曰國非其國也諸侯无粟諸侯相歸粟正/也臧孫辰告糴于齊告然後與之言内之无外交也)臣
願斥游墮之人以篤其耕植省不急之費以贍其黎元
則廪蓄不乏矣臣前所謂吏道多端本乎選用失當者
由國家取人不盡其材任人不明其要故也今陛下之
用人也求其聲而不得其寔故人之趨進也務其末而
不務其本臣願覈考課之寔定選序之制則多端之吏
息矣臣前所謂豪猾踰檢由中外之法殊者以其官禁
不一也臣謹按春秋齊桓公盟諸侯不以日而葵丘之
盟特以日者美其能宣明天子之禁率奉王官之法故
春秋備而書之(崇曰穀梁傳僖九年九月戊辰諸侯盟/于葵丘桓盟不日此何以日美之也為)
(見天子之/禁備之也)夫官者五帝三王之所建也法者髙祖太宗
之所制也法宜畫一官宜正名今又分外官中官之員
立南司北司之局或犯禁於南則亡命于北或正刑於
外則破律於中法出多門人無所措寔由兵農勢異而
中外法殊也臣聞古者因井田而制軍賦間農事而修
武備提封約卒乘之數命將在公卿之列故兵農一致
而文武同方可以保乂邦家式遏禍亂暨太宗皇帝肇
建邦典亦置府兵臺省軍衛文武叅掌居閒嵗則櫜弓
力穡將有事則釋耒荷戈(崇曰唐兵志太宗貞觀十年/凡天下十道置府六百三十)
(四皆有名號而關内二百六十有一皆以𨽻諸衛初府/兵之置居无事時耕於野其畨上者宿衛京師而己若)
(有事則命將以出事解輙罷兵㪚於府將/歸于朝故士不失業而將帥無握兵之重)所以修復古
制不廢舊物今則不然夏官不知兵籍止於奉朝請六
軍不主兵事止於養勲階軍容合中官之政戎律附内
臣之職首一戴武弁嫉文吏如仇讎足一蹈軍門視農
夫如草芥謀不足以翦除兇逆而詐足以抑揚威福勇
不足以鎮衛社稷而暴足以侵軼里閭羇絏藩臣干凌
宰輔隳裂王度汨亂朝經張武夫之威上以制君父假
天子之命下以御英豪有藏姦觀釁之心無伏節死難
之義豈先王經文緯武之㫖耶臣願陛下貫文武之道
均兵農之功正貴賤之名一中外之法還軍衛之職修
省署之官近崇貞觀之規逺復成周之制自邦畿以刑
下國始天子以達諸侯則可以制豪猾之彊無踰檢之
患也臣前所謂生徒墮業由學校之官廢者蓋以國家
貴其禄而賤其能先其身而後其行故庶官乏通經之
學諸生無修業之心矣臣前所謂列郡干禁由授任非
其人者臣以為刺史之任理亂之根本繫焉朝廷之法
制在焉權可以抑豪猾恩可以惠孤寡彊可以禦奸寇
政可以移風俗其將校有曾經戰陣及功臣子弟各請
隨宜酬賞如無治人之術者不當任此官則絶干禁之
患矣臣前所謂百工淫巧由制度不立者臣請以官位
禄秩制其器用車服禁人金銀珠玉錦繡彫鏤不蓄於
私室則無蕩心之巧矣臣前所謂辨枝葉者由考言以
詢行也(崇曰書舜典詢事/考言乃言底可績)臣前所謂形于恥格者由導
徳而齊禮也臣前所謂念生寡而食衆可罷斥惰遊者
(並見策/間注)巳備之於前矣臣前所謂令煩而理鮮要察其
行否者臣聞號令者乃理國之具也君審而出之臣奉
而行之或虧上㫖罪在不赦今陛下令煩而理鮮得非
持之者有所蔽欺乎臣前所謂博延羣彦願陛下必納
其言造廷待問則小臣不敢愛死者臣聞鼂錯為漢畫
削諸侯之䇿非不知禍之將至也(崇曰景帝即位謫諸/侯之非過削其支郡)
(吳楚七國俱反以錯/誅錯為名帝遂斬)忠臣之心壯夫之節苟利社稷死无
悔焉今臣非不知言發而禍應計行而身戮蓋所以痛
社稷之危哀生人之困豈忍姑息時忌竊陛下一命之
寵哉昔龍逢死而起殷(崇曰桀恃威陵轄諸侯以及兆/民闗龍逢引黄圖進諌立而不)
(去桀焚黄圖殺龍/逢衆庶莫敢直言)比干死而起周(崇曰史殷紀紂亂不/止比干强諌紂怒曰)
(吾聞聖人心有七/竅剖比干觀其心)韓非死而起漢(崇曰史非傳秦王見/孤憤五蠧之書曰嗟)
(乎寡人得見此人與之㳺死不恨矣李斯曰此韓非之/所著也秦因急攻韓韓王始不用非及急迺遣非使秦)
(秦王恱之李斯姚賈害之毁曰韓非韓之公子今王不/用久留而歸此自遺患也不如以過法誅之秦王下吏)
(治非李斯使人/遺非藥使自殺)陳蕃死而起魏(蕃志誅中官㑹竇武有/謀蕃上䟽云云願出臣)
(章宣示左右并令天下諸姦知臣疾之因與竇武/謀事泄曹節等矯詔誅武等遂執蕃送獄害之)今臣
之來也有司或不敢薦臣之言陛下又无以察臣之心
退必受戮於權臣之手臣幸得從四子遊於地下固臣
之願也所不知殺臣者臣死之後將孰為啓之哉至於
人主之闕政之疵革前之弊臣既言之矣若乃流下土
之惠修近古之理而致其和平者在陛下行之而已然
臣之所陳者寔以臣親奉聖問敢不條對雖臣之愚以
為未極教化之大端皇王之要道伏惟陛下事天地以
教人敬奉宗廟以教人孝飬髙年以教人弟長字百姓
以教人慈㓜調元氣以煦育扇太和以仁夀可以逍遥
无為埀拱成化至若念陶鈞之道在擇宰相而任之使
權造化之柄念保定之功在擇將帥而任之使修閫外
之寄念百度之未貞在擇庶官而任之使專職業之守
念百姓之怨痛在擇長吏而任之使明惠養之術自然
言足以為天下教行足以為天下法仁足以勸善義足
以禁非又何必宵衣旰食勞神惕慮然後以致其理哉
　
　
　
　
　
　
　
　
　
　
　
　
　増注唐䇿巻二
欽定四庫全書
　増注唐策巻三
　　論
　　　李百藥封建論(本傳貞觀二年朝廷議將封建/諸侯乃建論諌之此篇新史不)
　　　　(載今按舊/史附入)
臣聞經國庇民王者之常制尊主安上人情之大方然
命厯有賖促之殊邦家有治亂之異遐觀載籍論之詳
矣咸云周過其數秦不及期(漢諸侯王表注應劭曰武/王克啇卜世三十卜年八)
(百今乃三十六世八百六十七載此謂過其厯者也秦/以諡法少恐後世相襲自稱始皇子曰二世欲以二迄)
(萬今至子而亡此之謂秦不及期也左傳/成王定鼎於郟鄏卜世三十卜年七百)存亡之理在
於郡國周氏以鑒夏殷之長久遵黄唐之並建維城磐
石深根固本雖王綱弛廢而枝榦相持故使逆節不生
宗祀不絶秦氏背師古之訓棄先王之道踐華恃險罷
侯置守子弟無尺土之邑兆庶罕共理之憂故一夫號
澤七廟隳祀(崇曰始皇紀丞相綰等言諸侯初破燕齊/荆地逺不置王毋以鎮之請立諸子始皇)
(下其議於羣臣廷尉李斯曰周文武所封子弟同姓甚/衆後屬疏逺更相誅伐今海内皆為郡縣諸子功臣重)
(賞賜之甚足易制置諸侯不便始皇從其議分天下為/三十六郡李斯又曰今諸生不師今而學古以非當世)
(臣請史官非秦記皆燒之敢有藏詩書百家語者悉雜/燒之偶語詩書棄市制可又營作朝宫渭南上林苑中)
(先作前殿阿房東西五百歩南北五十丈表南山之顛/以為闕自阿房渡渭屬之咸陽賈誼過秦曰踐葉為城)
(因河為津天下以定自以關中之固金城千里子孫帝/王萬世之業也秦王沒山東豪傑並起而亡秦一夫作)
(難而七廟隳身死/人手為天下笑)然則得失成敗各有由焉而著述之
家多守常轍莫不情忘今古理蔽澆淳欲以百王之季行
三代之法天下五服之内盡封諸侯王畿千里之間俱為
采地是以結繩之化行虞夏之朝(崇曰易繫上古結繩/而治後世聖人易之)
(以書契書序疏結繩為約/大事大其繩小事小其繩)用象刑之典治劉曹之末(崇/曰)
(書舜典象以典刑白虎通云畫象者其衣服象五刑也/犯墨者蒙巾犯劓者以赭著其衣犯髕者以墨蒙其髕)
(象而畫之犯宫者屝/犯大辟者布衣無領)鍥船求劒未見其可(崇曰吕氏春/秋楚人有)
(渉江者其劒自舟中墜於水遽鍥其舟曰是吾劒/所從墜也舟已行而劒不行若此求劒不亦惑乎)徒知
問鼎請隧有懼霸王之師(崇曰左宣三年楚子觀兵於/周疆定王使王孫滿勞楚子)
(楚子問鼎之大小輕重對曰在徳不在鼎僖二十五年/晉侯朝王王享醴命之宥請隧弗許曰王章也未有代)
(徳而有二王亦/叔父之所惡也)白馬素車(史記秦紀沛公至灞上子嬰/係頸以組白馬素車奉天子)
(璽符降於/軹道旁)無復藩籬之援不悟望夷之釁(史記秦紀二/世三年丞相)
(趙高殺二世/於望夷宫)未甚羿浞之灾(崇曰左襄四年魏絳曰昔/有夏之方衰也后羿自鉏)
(遷於窮石因夏民以代夏政恃其射也不修民事而淫/於原獸棄武羅而用寒浞浞行媚於内而施賂於外愚)
(弄其民而娱羿於田取其國/家羿歸自田家衆殺而烹之)乃欽明昏亂自革安危固
非守宰公侯以成興廢陛下握紀御天膺期啓聖救億
兆之焚溺掃氛祲於寰區創業垂統配二儀以立徳發
號施令妙萬物而為言獨照宸衷永懐前古將復五等
而修舊制建萬國以親諸侯愛敬蒸蒸勞而不倦大舜
之孝也(崇曰書舜典克諧以/孝蒸蒸乂不格姦)訪安内䜿親嘗御膳文王
之徳也(崇曰記文王世子篇文王之為世子朝於王季/日三雞初鳴而衣服至於寢門外問内豎之御)
(者曰今日安否何如内豎曰安文王乃喜及日中又至/亦如之及莫又至亦如之食上必在視寒煖之節食下)
(問所/膳)每憲司讞罪尚書奏獄大小必察枉直減申舉斷
趾之法易大辟之刑仁心隠惻貫徹幽顯大禹之泣辜
也(崇曰劉向説苑禹見/罪人下車泣而問之)正色直言虚心受納不簡鄙訥
無棄芻蕘堯之求諌也(崇曰書大禹謨稽/于衆舍巳從人)𢎞奬名教勸
勵學徒既擢明經於青紫將升碩儒於卿相聖人之善
誘也(崇曰語夫子循/循然善誘人)每旦視朝聴受無倦智用於萬物
道濟於天下罷朝之後引進名臣討論是非備盡肝膈
唯及政事更無異辭纔及日昃命才學之士賜以清閒
髙談典籍雜以文詠間以𤣥言乙夜忘疲終宵不寐此
之四道獨邁往初斯實生民以來一人而已𢎞兹風化
昭示四方信可以朞月之間彌綸天壤而淳粹尚阻浮
詭未移此由習之永乆難以卒變請待斵雕成朴以質
代文刑措之教一行登封之禮云畢然後定疆理之制
議山河之賞未為晚焉(太宗竟/從其議)
　　　徐彦伯樞機論(本傳武后時王公卿士多以言/語不慎密為酷吏所陷乃著論)
　　　　(曰/)
言語者君子之樞機也樞機發則物應物應則得失之見
也(王崇曰易繫云言行君子之/樞機樞機之發榮辱之主也)得之者江海比隣失之者
肝膽楚越然後知否泰榮辱繫於言乎夫言者徳之柄
也行之主也志之端也身之文也既可以濟身亦可以
覆身故中庸鏤其心(楊曰記中庸云庸言之謹言顧行/行顧言又曰君子言而世為天下)
(則君子不/言而信)右階銘其背(崇曰家語云孔子入后稷之廟/其堂右階之前有金人焉三緘)
(其口而銘其背曰古之慎言人也戒之哉無多言/多言多敗無多事多事多患安樂必戒無行所悔)南容
復於白圭(楊曰南容三復白圭詩云白圭之/玷尚可磨也斯言之玷不可為也)箕子疇於
洪範(楊曰二五事二曰/言言曰從從曰乂)良有以也孔子曰予欲無言又
言終身為善一言敗之是也老子云多言數窮又云聰
明深察而近於死者議人者也何聖人之深思積慮杜
漸防萌之至乎夫不可言而言者曰狂可言而不言者
曰隠鉗口拱黙曷通彼此之懐結囊而處孰啓謨明之
訓則上言者下聴也下言者上用也睿喆之言猶天地
也人覆幬而生焉大雅之言猶鐘鼔也人考撃而樂焉
作以龜鑑周公之言也(楊曰周公作無逸篇曰王其監/於兹唐宋璟常手寫無逸一篇)
(繪之以獻崔植曰望/陛下以無逸為元龜)立而不朽臧孫之言也(崇曰左襄/二十四年)
(穆叔如晉范宣子逆之問曰古人有言曰死而不朽何/謂也穆叔曰魯有先大夫曰臧文仲既沒其言立雖久)
(不廢此之/謂不朽)是謂徳音諧我宗極滿于天下貽厥後昆但
懋探大猷克念丕訓審思而應精慮而動謀其心以後
發擇其交以後談不蹙趨於非黨不屏營於詭遇非先
王之至徳不敢行非先王之法言不敢道剪其諜諜之
緒撲其炎炎之勢自然介爾景福錫兹純嘏則悔吝何
由而生怨惡何由而至哉孔子曰終日行不遺巳患終
日言不遺巳憂此迺可以言戒之哉戒之哉
　　　盧藏用析滯論(本傳神龍中以俗多違忌有/乖至理乃著論以暢其事云)
客曰天道𤣥微神理幽化聖人所以法象衆庶由其運
行是故大撓造甲子容成著律厯(崇曰後律厯志記稱/大撓作甲子注吕氏)
(春秋曰黄帝師大撓博物記曰容成氏造厯黄帝臣也/月令章句大撓探五行之情占斗罡所建於是始作甲)
(乙以名日謂之榦作子丑以名/日謂之枝枝榦相配以成六旬)黄公裁變𤣥女啓謨從
之者則兵强國富違之者則輔弱朝危有同影響若合
符契先生亦嘗聞之乎主人曰子所謂曲學偏方之説
易曰先天不違(崇曰乾卦先/天而天弗違)傳稱人神之主(崇曰左桓/六年季梁)
(曰民神之主也是以聖王/先成民而後致力於神)範圍不過三才所以虚中(崇/曰)
(易繫範圍天地/之化而不過)進退非邪百王所以無外(崇曰乾卦上下/无常非為邪也)
(進退无恒/非離羣也)故曰國之將興聴於人將亡聴於神(崇曰左/莊三十)
(二年有神降於莘虢公使祝應宗區史嚚享焉神賜之/土田史嚚曰虢其亡乎吾聞之國將興聴於民將亡聴)
(於神神聰明正直而一者也依人/而行虢多凉徳其何土之能得)又曰禍福無門唯
人所召(崇曰左襄二十三/年閔子馬云云)人無釁焉妖不自作由是言
之得喪興亡並闗人事吉凶悔吝無渉天時且皇天無
親惟徳是輔(崇曰書蔡仲/之命篇云)為不善者天降之殃(崇曰書/伊訓惟)
(上帝不常作善降之百/祥作不善降之百殃)髙宗修徳桑榖以變(崇曰史殷/紀太戊立)
(伊陟為相毫有祥桑穀共生於朝一暮大拱懼問伊陟/陟曰妖不勝徳帝之政其有闕與帝其修徳從之而祥)
(桑枯/死)宋君引過法星退舍(崇曰史宋世家景公時焚惑/守心子韋曰可移於相公曰)
(相吾股肱曰可移於民公曰君者代民曰可移於嵗公/曰嵗饑民困子韋曰君有君人之言三熒惑宜有動果)
(徙三/度)此天道所以從人者也古之為政者刑獄不濫則
人夀賦斂蠲省則人富法令有常則國静賞罰得中則
兵强所以禮者士之所歸賞者士之所死禮賞不倦則
士争先苟違此途雖卜時行刑擇日出令必無成功矣
自叔代遷訛俗多徼倖競稱怪力争誦詭言屈政教而
就孤虚棄信賞而從推步附㑹前史變易舊經依託空
文以為徴據覆軍敗將者則隠秘無聞偶同幸中者則
共相文飾豈惟徳之増惑亦乃學人自是嗚呼習俗訛
謬一至此焉昔者甲子興師非成功之日(崇曰書武成/甲子昧爽受)
(率其旅若林㑹於牧野㒺有敵於我師前徒倒/戈攻於後以北血流漂杵一戎衣天下大定)往亡用
事異制勝之辰(鄭曰唐李愬將攻呉房諸將曰今日往/亡愬曰吾兵少不足戰且出其不意彼)
(以往亡不吾虞正可擊也遂/往克其外城斬首千餘級)人事苟修何徃不濟故曰
任賢使能則不時日而事利明法審令故不卜筮而事
吉養勞貴功則不禱祠而得福此謂天時不如地利地
利不如人和若以並資厭勝不事良圖則長平盡坑固
須恒濟(崇曰史白起遷為武安君秦攻趙趙使趙括將/兵擊秦秦軍射殺括括軍敗卒四十萬人降武)
(安君盡/坑殺之)襄城無噍亦可常保(崇曰前髙祖紀項羽嘗攻/襄城襄城無噍類如淳注)
(噍祚笑反無復有活而噍食者/也青州俗呼無孑遺為無噍類)是知拘而多忌終喪大
功百姓與能必遺小數仁逺乎哉詎宜滯執客乃蹙然
避席曰鄙人困䝉不階至道請事斯語歸於正途而今
而後方焚蓍龜毁律厯廢六合斥五行浩然清慮則將
奚若荅曰此所謂過猶不及也夫甲子所以配日月律
厯所以通嵗時金木所以備法象蓍龜所以筮吉凶聖
人以此神明徳行輔助謀猷存之則恊賛成功執之則
疑滯於物消息之義其在兹乎客於是循墻匍匐帖然
無氣口怯心醉不知所以荅矣
　　　劉禹錫學校論(本傳憲宗元和中嘗嘆天/下學校廢乃奏記宰相云)
言者謂天下少士而不知養材之道欝堙不揚非天不
生材也是不耕而歎廪庾之無餘可乎貞觀時學舍千
二百區生徒三千餘外遣子弟入附者五國(崇曰儒學/傳廣學舍)
(千二百區三學益生員並置書筭二學皆有博士大抵/諸生員至三千二百自𤣥武屯營飛騎皆給博士受經)
(能通一經者聴入貢限新羅髙昌百濟吐蕃髙麗/羣酋長並遣子弟入學鼔筍踵堂者凡八千餘人)今室
廬圯廢生徒衰少非學官不振病無貲以給也凡學官
春秋釋奠於先師斯止辟雍頖宫非及天下今州縣咸
以春秋上丁有事孔子廟其禮不應古甚非孔子意漢
初羣臣起屠販故孝恵髙后間署原廟於郡國逮元帝
時韋𤣥成遂議罷之(崇曰𤣥成傳初髙祖時令諸侯王/都皆立太上皇廟至恵帝尊髙帝)
(廟為太祖廟景帝尊孝文廟為太宗廟行所嘗幸郡國/各立太祖太宗廟至宣帝本始二年復尊孝武廟為世)
(宗廟行所巡狩亦立焉至元帝時貢禹奏言宜毁/専景廟天子是其議禹卒𤣥成等請罷郡國廟)夫子
孫尚不敢違禮饗其祖况後學師先聖道而欲違之傳
曰祭不欲數(崇曰記/祭義云)又曰祭神如神在(崇曰語云祭如/在祭神如神在)
(曰吾不與/祭如不祭)與其煩於薦饗孰若行其教令教頽靡而以
非禮之祀媚之儒者所宜疾今䕫四縣嵗釋奠費十六
萬舉天下州縣嵗凡費四千萬適資三獻官飾衣裳飴
妻子於學無補也請下禮官博士議罷天下州縣牲牢
衣幣春秋祭如開元時藉其資半畀所𨽻州使増學校
營學室具器用豐𧃊食(董曰𧃊土巻反/飲食也亦作饌)増掌故儒官各
加稍食(稱所/教反)州縣進士皆立程督則貞觀之風粲然可
復
　　議
　　　元結時議(本傳開寳中舉進士㑹天下亂浮沈/人才肅宗時蘇源明薦其可用上時)
　　　　(議三/篇云)
一曰議者問陛下徃年逆賊狼扈在四方者幾百萬當
時之禍可謂劇而人心危矣天子獨以匹馬至靈武合
弱旅鎮彊寇曽不踰時摧銳攘凶復兩京收河南州縣
何其易邪乃今河北姦逆數犯州縣百姓轉徙不絶將
士臨敵而奔賢人君子遁逃不出陛下往在靈武鳳翔
無今日勝兵而能殺敵無今日檢禁而無亡命無今日
威令而盜賊不作無今日財用而百姓不流無今日爵
賞而士不散無今日朝廷而賢者思仕何哉將天子能
以危為安而忍以未安忘危邪對曰前日天子恨愧陵
廟為羯逆傷汙憤悵上皇南幸巴蜀隠悼宗戚見誅側
身勤勞不憚親撫士卒與人權位信而不疑渇聞忠直
過弗諱改此以弱制强以危取安之繇也今天子重城
深宫燕和而居凝冕大昕(董曰許斤/切明也)纓佩而朝太官具
味視時而獻太常備樂和聲以薦國機軍務參籌乃敢
進百姓疾苦時有不聞廐芻良馬宫籍美女輿服禮物
休符瑞牒日月充備朝廷歌頌盛徳大業聴而不厭四
方貢賦争上尤異諧臣顐官怡愉天顔(史炤曰顐五/困切弄言也)文
武大臣至於庶官皆權賞踰望此所以不能以彊制弱
以未安忘危若陛下視今日之安能如靈武時何寇盜
彊弱可言哉二曰議者曰吾聞士人共自謀昔我奉天
子拒凶逆勝則家國兩全不勝則兩亡故生死決於戰
是非極於諌今吾名位重財貨足爵賞厚外無仇讎害
我内無窮賤迫我何苦當鋒刃以近死忤人主以近禍
乎又聞吾州里有病父老母孤兄寡婦皆力役乞丐凍
餒不足況於死者人誰哀之又聞曰天下殘破蒼生危
窘受賦與役者皆寡弱貧獨流亡死徙悲憂道路蓋亦
極矣天下安我等豈無畎畂自處若不安我不復以忠
義仁信方直死矣對曰國家非欲其然蓋失於太明太
信耳太明則見其内情將藏内情則㒺惑生下能令必
信信可必矣而太信之中至姦尤惡之如此遂使朝廷
亡公直天下失忠信蒼生益寃結將欲治之能無端由
吾等議於野又何所及三曰議者曰陛下思安蒼生滅
姦逆圖太平勞心悉精於今四年說者異之何哉對曰
如天子所思説者所異非不知之凡有詔令丁寜事皆
不行空言一再頗類諧戯今有仁卹之令憂勤之誥人
皆族立黨語指而議之天子不知其然以為言雖不行
猶足以勸彼但勸在乎明審均當而必行也天子能行
巳言之令必將來之法雜徭弊制拘忌煩令一切蠲蕩
任賢士斥小人推仁信威令謹行不惑此帝王常道何
為不及(書上帝恱曰/卿能破朕憂)
　　　杜佑省官議(本傳徳宗建中初河朔兵戰民困/賦無所出佑以為救弊莫若省用)
　　　　(省用莫若省官乃/上云議入不省)
漢光武建武中廢縣四百吏率十署一魏太和時分遣
使者省吏員(北史後魏/孝文帝)正始時并郡縣(宣武/帝)晉太元省
官七百(東晉/武帝)隋開皇廢郡五百(文/帝)貞觀初省内官六百
員(太/宗)設官之本以治衆庻故古者計人置吏不肯虚設
自漢至唐征戰艱難以省吏員者誠救弊之切也昔咎
繇作士今刑部尚書大理寺卿則二咎繇也垂作共工
今工部尚書將作監則二垂也契作司徒今司徒户部
尚書則二契也伯夷為秩宗今禮部尚書禮儀使則二
伯夷也伯益為虞今虞部郎中都水使者則二伯益也
伯冏為太僕今太僕卿駕部郎中尚輦奉御閑廐使
則四伯冏也古天子有六軍漢前後左右將軍四人今
十二衛神策八軍凡將軍六十員舊名不廢新資日加
且漢置别駕隨刺史巡察猶今觀察使之有副也參軍
者參其府軍事猶今節度判官也官名職務直遷易不
同爾詎有事實哉誠宜斟酌繁省欲致治者先正名神
龍中(中/宗)官紀蕩然有司大集選者既無闕員則置員外
官二千人自是以為常當開元天寶中(並𤣥/宗)四方無虞
編户九百餘萬帑藏豐溢雖有浮費不足為憂今黎苖
凋瘵天下户百三十萬陛下詔使者按比纔得三百萬
比天寳三分之一就中浮寄又五之二出賦者已耗而
食之者如舊安可不革議者以天下尚有跋扈不廷一
省官吏被罷者皆往託焉此常情之說類非至論且才
者薦用不才者何患其亡又況顧姻戚家産哉建武時
公孫述隗囂未滅太和正始太元時吳蜀鼎立開皇時
陳尚割據皆羅取俊乂猶不慮失人以資敵今田恱輩
繁刑暴賦惟軍是卹遇士人如奴固無范雎業秦賈季
彊狄之患若以習久不可以遽改且應權省别駕參軍
司馬州縣額内官約户置尉當罷者有行義在所以聞
不如状舉者當坐不為人舉者任參常調亦何患哉如
魏置柱國當時宿徳盛業者居之貴寵第一周隋間授
受巳多國家以為勲級纔得地三十頃耳又開府儀同
三司光禄大夫亦官名以其太多囘作階級隨時立制
遇弊則變何必因循憚改作邪
　　書
　　　于志寧諌承乾太子書(本傳貞觀三年太子以/農時造曲室累月不止)
　　　　(又音樂過度志寧諌之云太子不/納此篇新史頗略今附入舊史)
克儉節用實𢎞道之原崇侈恣情乃敗徳之本是以峻
宇雕牆夏書以之作誡(崇曰書五子之歌其二曰訓有/之甘酒嗜音峻宇雕牆有一於)
(此未或/不亡)今所居東宫隋日營建覩之者尚譏其侈見之
者猶歎其華財帛日費土木不停窮斤斧之工極磨礱
之妙且丁匠官奴入内比者曽無復監此等或兄犯國
章或弟罹正法往來御苑出入禁闥鉗鑿縁其身槌杵
在其手監門本防非慮宿衛以備不虞直長既自不知
千牛又復不見爪牙在外厮役在内一不可也陛下向平
東都曽觀廣殿皆撤毁之天下翕然一口頌歌豈初惡侈
靡而後好雕麗哉二不可也陛下每言巡幸者不急之
務徒焉虚費今國儲無兼年又興别都之役以産怨讟
三不可也百姓承亂離之後財賦殫空雖蒙更生意未
完定奈何營未幸之都重耗其力四不可也漢祖將都
洛陽婁敬一言即日西駕非不知地土中道里所均但
形勝不及闗内弗敢康也(崇曰前髙祖五年婁敬説上/曰陛下取天下與周異而都)
(雒陽不便不如入關據秦之固上以問/張良良因勸上是日車駕西都長安)伏惟陛下化凋
弊之俗為日尚淺詎可東巡以揺人心五不可也臣嘗
見隋家造殿伐木於豫章二千人挽一材以鐵為轂行
不數里轂輙壊别數百人賫轂自隨終日行不三十里
一材之費巳數十萬工揆其餘可知己昔阿房成秦人
散(崇曰史本紀三十五年營作朝宫渭南上林苑中先/作前殿阿房東西五百步南北五十丈周馳為閣道)
(自殿下直/抵南山)章華就楚衆離(崇曰史楚世家靈王七年内/就章華臺下令内亡人實之)
乾陽畢工隋人解體(楊億曰本紀大業/四年夏起乾陽殿)今民力未及隋
日而役殘創之人襲亡國弊臣恐陛下之過甚於煬帝
　　　張𤣥素諌承乾太子書(本傳太宗時以數財正/太子擢銀青光禄大夫)
　　　　(行左庶子既而太子醜徳日聞𤣥/素不能巳上書云云書入太子怒)
周武帝平山東庳官陋食以安海内(崇曰北史本紀建/徳元年冬幸道㑹)
(苑以上善殿壯麗遂焚之四年秋召大將軍曰/自親覽萬幾便圖東討惡衣菲食繕甲練兵)而太子
贇有穢徳烏丸軌以聞帝慈仁不忍廢及踐阼狂暴日
熾宗祀以亡隋文所代是也(崇曰本紀宣皇帝諱贇武/帝長子也武帝崩太子嗣)
(位奢欲在殯曽無戚容即通亂先帝宫人嗣位之/初彌復驕奢帝每杖人以百三十為度名曰天杖)文帝
因周襄藉女資(崇曰本紀襲爵隋國公周武/帝聘其長女為皇太子妃)雖無大功
於人然布徳行恵上下安賴勇為太子驕肆敗度今宫
中山池殿下所親見者也當是時自謂有泰山之安詎
知壬臣敢進其說哉向使動静有常進止有度親君子
踈小人黜浮華守恭儉雖有離間烏能致慈父之隙哉
蓋積徳弗純令問不著一遭讒遂成其禍(崇曰李綱傳/綱事隋為太)
(子洗馬太子勇宴宫臣左庶子唐令則奏琵琶又歌娬/媚娘曲綱曰令則官調䕶乃自比倡優進淫聲惑視聴)
(誠使上聞之豈不為殿下累乎臣請正其罪勇曰置之/我欲為樂耳後勇廢文帝切讓官屬無敢對綱曰陛下)
(不素教故/太子至此)今上以殿下父子親故所資用不為限節然
未六旬而用踰七萬驕奢亡藝孰有過此龍樓望苑為
工匠之肆既闕侍膳問安之宜又無恱學好道之實上
違君父慈訓之方下有因縁戮辱之罪所施與者不游
手雜色則圖畫雕鏤之人外所瞻仰此失己暴内隠宻
者尚可勝計哉右庶子趙𢎞智經明行修臣謂宜數進
召以廣徽美今反猜嫌謂妄相推引從善若流尚恐不
逮飾非拒諫禍可既乎
　
　
　
　
　
　
　
　増注唐䇿巻三
欽定四庫全書
　増注唐策巻四
　　書
　　　韋承慶諫太子書(本傳髙宗儀鳳中詔太子監/國太子稍嗜聲色興土功上)
　　　　(疏極陳其端云云此篇新/史不載今以舊史附入)
太子者君之貳國之本也所以承宗廟之重繫億兆之
心萬國以貞四海屬望殿下以仁孝之徳明睿之姿岳
峙泉渟(竇曰音亭/止水也)金貞玉裕天皇升殿下以儲副寄殿
下以監撫欲使照無不及恩無不覃百寮仰重曜之輝
(崇曰崔豹古今注漢明帝作太子樂人歌賛其徳一/曰日重光二曰月重輪三曰星重曜四曰海重潤)萬
姓聞洊雷之響(崇曰易震卦洊雷/震注洊重也音荐)夫君非民無以保其
位人非食無以全其生自頃年來頻有水旱菽粟不稔
今夏亢陽米價騰踊貧窶之室無以自資天皇所以垂
衣北極殿下所以守器東宫為天下之所尊得天下之
所利者豈唯上𤣥之幽贊亦百姓之力也百姓危則社
稷不得獨安百姓亂則帝王不能獨理故古之明君飽
而知人饑温而知人寒毎以天下為憂不以四海為樂
今闗隴之外兇冦慿陵西土編甿凋喪將盡干戈日用
烽柝洊興千里有勞於饋糧三農不遑於稼穡殿下為
臣為子乃國乃家為臣存於竭忠為子明於盡孝在家
不可以自逸在國不可以自康一物有虧聖上毎留神
念三邊或梗殿下豈不兢懷況當養徳之秋非是任情
之日伏承北門之内造作不常翫好所營或有煩費倡
優雜伎不息於前鼔吹繁聲亟聞於外既喧聽覽且黷
宫闈兼之僕𨽻小人縁此得親左右亦既奉承顔色能
不恃託恩光作福作威莫不由此不加防慎必有愆非
儻使微累徳音於後悔之何及殿下有少陽之位有天
挺之姿片善而天下必聞小能而天下咸服豈可不為
盡善盡美之道以取可大可久之名哉(太子頗/嘉納)
　　　陳子昻諌襲吐蕃書(傳武后謀開蜀山由雅州/道剪生羌以襲吐蕃子昻)
　　　　(上書諌止/之云云)
亂生必由怨起雅州羌(崇曰舊史此下云/自國朝有事以來)未嘗一日為
盜今無罪蒙戮怨必甚怨甚則蜂駭而邊邑連兵守備
蜀之禍搆矣東漢喪敗亂始諸羌一驗也(崇曰舊史云/此一事也)
吐蕃黠獪(董曰古外/反狡也)抗天誅者二十餘年前日薛仁貴
郭待封以十萬衆敗大非川一甲不返李敬𤣥劉審禮
舉十八萬衆困青海身執賊庭(崇曰舊史云/身囚虜廷)闗隴為空
今迺欲建李處一為上將驅疲兵襲不可幸之吐蕃舉
為賊笑二驗也(崇曰舊史云駈顦顇之兵將/襲吐蕃為虜所笑此二事也)夫事有求
利而得害者蜀昔時不通中國秦以金牛美女啖蜀侯
侯使五丁力士棧褒斜鑿通谷迎秦之饋秦隨以兵而
地入中州三驗也(崇曰舊史云/此三事也)蜀侯誅吐蕃愛蜀之富
思盜之矣徒以障隧隘絶頓餓啄不得噬今撤山羌開
阪險使賊得收奔亡以攻邊是除道待賊舉蜀以遺之
四驗也(崇曰舊史云/此四事也)蜀為西南一都㑹國之寳庫又人
富粟多浮江而下可濟中國今圖僥倖之利悉以事西
羌得羌地不足耕得羌財不足富是過殺無辜之衆以
傷陛下之仁五驗也(崇曰舊史云/此五事也)蜀所恃有險也蜀所
安無役也今開蜀險役蜀人險開則便冦人役則傷財
臣恐未見羌而姦盜在其中矣異時益州長史李崇貞
託言吐蕃冦松州天子為盛軍師輒轉餉以備之不三
年巴蜀大困不見一賊而崇貞姦贓巳巨萬得非有姦
臣圖利復以生羌為資六驗也(崇曰舊史云/此六事也)蜀士尫孱
不知兵一虜持矛百人不敢當若西戎不即破滅臣見
蜀之邊垂且不守而為羌夷所暴七驗也(崇曰舊史云/此七事也)
國家近廢安北拔單于棄龜兹放疏勒(崇曰舊史此下/云天下翕然謂)
(之盛/徳)天下以為務仁不務廣務養不務殺行太古三皇
事(崇曰舊史云將以此見邊鄙伏/甲兵行乎三皇五帝之事者也)今徇貪夫之議誅無
罪之羌遺全蜀患此臣所未諭方山東饑闗隴弊生人
流亡誠陛下寧静思和天人之時安可動甲兵興大役
以自生亂又西軍失守北屯不利邊人駭情今復驅輿
師投不測小人徒知議邊境之利非帝王至徳也為天
下者計大而不計小務徳而不務刑據安念危值利思
害願陛下審計之(崇曰舊史/審作熟)
　　　袁楚客規魏元忠書(本傳中宗拜中書令無所/建明天下傾望乃規之云)
　　　　(云/)
安天下者先正其本本正則天下固太子天下本譬之
大樹無本則枝葉零悴國無太子朝野不安儲君有次
及之勢故師保教以君人之道用藴崇其徳所以重天
下也今皇子既長未定嫡嗣是天下無本天下無本猶
樹而亡根枝葉何以存乎願君侯以清宴之間言於上
(間音/閑)擇賢而立之此安天下之道曠而不置此朝廷一
失也女有内則男有外傅豈相濫哉幕府者丈夫之
職今公主並開府置吏以女處男職所謂長陰抑陽而
望陰陽不愆風雨時若得乎此朝廷二失也今緇衣半
道不本行業專以重寳附權門昔之賣官錢入公府今
之賣度錢入私家以兹入道徒為游食此朝廷三失也
今倡優之輩遂授以官輕朝廷亂正法人君無私怒
害物私賞費財況私人以官乎此朝廷四失也賢者邦
國之光任之致治有司選士非賄即勢上失天心下違
人望非為官擇吏乃為人擇官此朝廷五失也閹豎者
給宫掖掃除事古以奴𨽻畜之中古以來大道乖喪疏
賢哲親近習乃委之以事授之以權故豎刁亂齊(崇曰/史齊)
(世家桓公問誰可相者管仲曰知臣莫若君公曰易牙/開方豎刀何如皆對曰不可仲死桓公不用管仲言卒)
(用三子三子專權桓公卒易牙與豎刀因内寵殺羣吏/而立公子無詭太子昭奔宋五公子各樹黨爭立相攻)
君側之人衆所畏懼所謂鷹頭之蠅廟壇之鼠今閹豎
綰青紫耗府藏此朝廷六失也今公主所賞傾庫府所
造皆官供夫為君所以養人非以害人今外戚不助養
而反害之此朝廷七失也先王欲人治必選材欲人安
必省事人有樂君共之君有樂人慶之如此則上下無
間而均一體也今天下困窮州牧縣宰非以選進割剥
自私是下有憂而上不恤也而更員外置官夫人情自
以員外吏恐下不已畏也必峻法懼之恐財不巳奉也
必枉道達之欲不亂可得哉古語有之十羊九牧羊既
不得食人亦不得息此朝廷八失也政出多門大亂之
漸近封數夫人而令出入禁掖弄君之法縱而不禁此
朝廷九失也不以道事其君者所以危天下也危天下
之臣不可不逐安天下之臣不可不任今有引鬼神執
左道以惑主者而據非才之地食非徳之禄此朝廷十
失也君侯不正誰與正之
　　　李嶠咎時書(本傳中宗神龍二年為中書令陰/欲籍時望復宰相乃置員外官數)
　　　　(千既吏衆府庫虚耗/乃上書歸咎于時)
元首之尊居有重門擊柝之衞出有清警戒道之禁所
以備非常息異望誠不可易舉動慢防閑也陛下厭崇
䆳輕尊嚴微服浮游閱㕓過市行路私議朝廷驚懼如
禍産意外縱不自惜奈宗廟蒼生何又分職建官不可
以濫傳曰官不必備惟其人(崇曰書周官兹惟三/公論道經邦云云)自帝
室中興以不慎爵賞為忠冒級躐階朝陞夕改正闕不
給加以員外内則府庫為殫外則黎庶䝉害非求賢助
治之道也願愛恡班榮息匪服之議今文武六十以上
而天造含容皆矜恤之老病者巳解還授員外者既遣
復留恐非所以消敝救時也請敕有司料其可用進不
可用退又逺方夷人不堪治事國家向務撫納而官之
非立功酋長類糜俸禄願商度非要者一切放還又易
稱何以守位曰仁何以聚人曰財(崇曰易/繫云)今百姓空窶
不安居處不可以守位倉儲蕩耗財力傾殫不足以聚
人山東病水潦江左困輸轉國匱於上人窮於下如令
邊埸少竦恐逋亡遂多盜賊羣行何財召募何衆閉遏
乎又崇作寺觀功費浩廣今山東歳饑糟糠不厭而投
艱阸之㑹收庸調之半用吁嗟之物以營土木恐怨結
三靈謗蒙四海又比縁征戍巧詐百情破役隠身規脱
税賦今道人私度者㡬數十萬其中髙户多丁黠商大
賈詭作臺符羼名偽度(董曰羼初限反/説文羊相廁)且國計軍防並
仰丁口今丁皆出家兵悉入道征行租賦何以備之又
重賂貴近補府若史移没籍産以少縣甲等更為下戸
當道城鎮至無捉驛者往逮小弱即破其家願許十道
使訪察括取使姦猾不得而隠又太常樂戸巳多復求
訪散樂獨持大鼓者已貳萬員願量留之餘勒還籍以
杜妄費
　　　姚班諫節愍太子書(本傳中宗時遷太子詹事/兼左庶子時節愍太子稍)
　　　　(失道凡四/上書云)
其一曰賈誼稱選天下端士使與太子居處出入故太
子見正事聞正言行正道左右前後皆正人也夫習與
正人居不能無正習與不正人居不能無不正教得而
左右正則太子正太子正天下定矣(崇曰云云/見誼本傳)伏見内
置作坊諸工伎得入宫闈之内禁衞之所或言語内出
或事狀外通小人無知因為詐偽有玷盛徳臣望悉出
宫内造作付所司其二曰漢文帝身弋綈足革舄(崇曰/前東)
(方朔傳云身衣/弋綈足履革舄)齊髙帝闌檻用銅皆易以鐵經侯帶玉
具劒環佩以過魏太子太子不視經侯曰魏國亦有寳
乎太子曰主信臣忠魏之寳也經侯委劒佩去杜門不
出夫聖賢以簡素為貴皇王以菲薄為徳惟殿下恭儉
損省玩好以訓天下其三曰前世東宫門閤往來皆有
簿籍殿下時有所須唯門司宣令姦偽乗之因縁増損
近吕昇之乃代署宣勅賴殿下糾發其姦以後墨令及
覆事並請内印畫署冀免詐繆其四曰聖人不專其徳
賢智必有所師今司經無學士供奉無侍讀宜侍膳時
奏請其人俾奉講勸夫經所以立行修身史所以諳識
成敗斯急務也
　　　宋務光大水上書(本傳中宗神龍五年大水詔/文武官直言極諌務光上書)
　　　　(云云/不省)
后王樂聞過㒺不興拒諫㒺不亂樂聞過則下情通下
情通則政無缺此所以興也拒諫則羣議壅羣議壅則
上孤立此所以亂也臣嘗觀天人相與之際有感必應
其間甚宻是以教失於此變生於彼易曰天垂象見吉
凶聖人象之竊見自夏以來水氣勃戾天下多罹其灾
洛水暴張漂損百姓傳曰簡宗廟廢祠祀則水不潤下
(崇曰前五行志云云説曰水北方終藏萬物者也其於/人道命終而形藏精神放越聖人為之宗廟以收魂氣)
(春秋祭祀以終孝道王者即位必郊祀天地禱祈神祇/望秩山川懐柔百神亡不宗事積其齋戒致其嚴敬鬼)
(神歆饗多獲福助此聖王/所以順事陰氣和神人也)夫王者即位必郊祀天地嚴
配祖宗自陛下御極郊廟山川不時薦見(賢遍/反)夫水者
陰類臣妾之道氣盛則水泉溢頃虹蜺紛錯暑雨滯䨙
陰勝之沴也(董曰沴郎計反水不利○崇曰五行/志氣相傷謂之沴沴猶臨莅不和意)後廷
近習或有離中饋之職以干外政願深思天變杜絶其
萌又自春及夏牛多病死疫氣浸淫傳曰思之不睿時
則有牛禍(崇曰五行志思之不睿是謂不聖厥咎霿厥/罰恒風厥極凶短折時則有時夜之妖時則)
(有華孽時/則有牛禍)意者萬幾之事陛下未躬親乎鼂錯曰五帝
其臣不及則自親之(賢良/策云)今朝廷賢佐雖多然莫能仰
陛下清光願勤思法官凝就大化以萬方為念不以聲
色為娛以百姓為憂不以犬馬為樂三五之君不能免
淫亢顧備禦存乎人耳灾興細微安之不恠及禍變己
成駭而圖之猶水決治防病困求藥雖復僶俛(僶駟/盡反)尚
何救哉夫塞變應天實繫人事今霖雨即閉坊門豈一
坊一市能感發天道哉必不然矣故里人呼坊門為宰
相謂能節宣風雨(崇曰天后延載初揚再思居相時水/沴閉坊門以禳再思入朝有車陷于)
(濘七牛不前恚曰癡宰相不能和隂陽而閉坊門遣/我艱于行再思遣吏謂曰汝牛自弱不得獨責宰相)天
工人代乃為虚設又數年以來公私覂竭(覂方/勇反)户口減
耗家無接新之儲國乏俟荒之蓄陛下近觀朝市則以
為既庶且富試踐閭陌則百姓衣馬牛之衣食犬彘之
食十室而九丁壯盡於邊塞孀孤轉於溝壑(竇曰孀色/莊反寡婦)
猛吏奮毒急政破資馬困斯佚人窮斯詐起為姦盜從
而刑之良可歎也今人貧而奢不息法設而偽不止長
吏貪冒選舉以私稼穡之人少商旅之人衆願坦然更
化以身先之凋殘之後緩其力役久弊之極訓以敦龎
十年之外生聚方足臣聞太子者君之貳國之本所以
守器承祧養民賛業願擇賢能早建儲副安社稷慰黎
元姻戚之間謗議所集積疑成患慿寵生灾愛之適以
害之也如武三思等誠不宜任以機要國家利器庸可
久假於人秘監鄭普恩祭酒葉静能挾小道淺術列朱
紫取銀黄虧國經悖天道書曰制治於未亂保邦於未
危此誠治亂安危之秋也願陛下逺佞人親有徳乳保
之母妃主之家以時接見無令媟黷
　　　韓琬論政書(本傳睿宗時拜監察御史景/雲初上言云云書入不報)
國安危在於政政以法暫安焉必危以徳始不便焉終
治夫法者智也徳者道也智權宜也道可以久大也故
以智治國國之賊不以智治國國之福(崇曰老子四/十六章云)貞
觀永徽中(貞觀太宗/永徽髙宗)農不勸而耕者衆法不施而犯者
寡俗不偷薄器不汙窳(董曰以主切器空中亦病也○/崇曰史舜紀河濱器皆不苦窳)
吏貪者士恥同列忠正清白者比肩而立罰雖輕而不
犯賞雖薄而勸位尊不倨家富不奢學校不厲而勤道
佛不懲而戒土木質厚禆販弗蚩其故柰何雜以王道
也自兹以來任巧智斥謇諤趨勢者進守道者退諧附
者無黜剥之憂正直者有後時之歎人趨家競風俗淪
替其故柰何行以霸道也貞觀永徽之天下亦今日天
下淳薄相反由治則然夫巧者知忠孝為立身之階仁
義為百行之本託以求進口是而心非言同而意乖貪
冒者謂能清貞者謂孤浮沈者為黠剛正者為愚位下
而驕家貧而奢歳月漸漬不救其弊何由變浮之淳哉
不務省事而務捉搦(捉則角反/搦服格反)夫捉搦者法也法設而
滋章滋章則盜賊多矣比法令數改或行未見益止未
知損譬奕者一棊為善而復之者愈善故曰設法不如
息事事息則巧不生聖人防亂未然天下何繇不治哉
往者學生佐史里正每一員闕擬者十人今當選者亡
匿以免往選司從容有禮今如仇敵賈販往官將代儲
什物俟其至今交罷執符紛競校在亡往商賈出入萬
里今市井至失業往家藏鏹積穀相夸今匿貲示羸以
相尚往外國欵闕今軍屯積年往召募人賈其勇今差
勒闔宗逃亡往倉儲盈衍今所在空虚夫流亡之人非
愛羇旅忘桑梓也斂重役亟家産已空鄰伍牽連遂為
游人窮詐而犯禁救死而抵刑夫亂繩已結急引之則
不可解今刻薄吏能結者也舉劾吏能引者也則解者
不見其人願取竒材卓行者量能授官人見仕路太廣
故棄農啇而趨之一夫耕一婦蠶衣食百人欲儲蓄有
餘安可得乎
　　　栁澤言事書(本傳睿宗景雲中入調㑹有詔選/者得言事上書云云睿宗善之)
頃者韋氏蠱亂姦臣同惡政以賄成官以寵進言正者
獲戾行殊者見疑海内寒心人用不保陛下神聖勇智
安宗社於已危振黎苗之將溺乃令蠲煩省徭法明徳
舉萬邦愷樂室家胥歡詩曰靡不有初鮮克有終惟陛
下慎厥終惟其初書曰惟徳㒺小萬邦惟慶惟不徳㒺
大墜厥宗甚可懼也夫驕奢起於親貴綱紀亂於寵倖
禁之於親貴則天下從制之於寵倖則天下畏親貴偽
而不禁寵倖撓而不制故政不常令不一則姦詐起而
暴亂生焉雖朝施暮戮而法不行矣陛下欲親與愛莫
若安之福之夫寵禄之過罪之階也謂安之邪驕奢之
淫危之梯也謂福之邪前事不忘後之師也陛下敷求
俊哲使朝夕納誨其有逆于耳謬于心者無速罰姑求
之道順于耳便于身者無急賞姑求之非道(崇曰書太/甲云有言)
(逆于汝心必求諸道有言/遜于汝志必求諸非道)羞淫巧者拒之則淫巧息進
忠讜者賞之則忠讜進臣聞生於富者驕生於貴者傲
書曰㒺淫於逸㒺遊於樂今儲宫肇建王府初啟願采
温良博聞恭儉忠鯁者為之僚友仍請東宫置拾遺補
闕使朝夕講論出入侍從授以訓誥交修不逮又聞馳
騁畋獵令人發狂今貴戚打毬擊鼔飛鷹走犬狎比宵
人(楊億曰/小人也)盤游藪澤惟陛下誕降謀訓勸以學業示之
以好惡陳之以成敗則長享福禄矣臣聞富不與驕期
而驕自至驕不與罪期而罪自至罪不與死期而死自
至頃韋庶人安樂公主武延秀等可謂貴且寵矣權侔
人主威震天下然怙侈滅徳神怒人棄豈不以愛之太
極富之太多乎殷鑒不逺在夏后之世今陛下何勸其
皇祖謀訓之則乎陛下何懲其孝和寵任之失乎故愛
而知其惡憎而知其善(崇曰記/曲禮云)夫寵愛之心未有能免
要去其太甚閑之以禮則可矣諸王公主駙馬陛下之
所親愛也矯狂鑒戒宜在厥初使居寵思危觀過務善
惟陛下黜侈僣驕怠進樸素行業以朂其非心不作無
益不啟私門不差刑不濫賞則惟徳是輔惟人之懷天
禄永終矣
　　　孔璋救李邕書(本傳𤣥宗初㑹仇人告邕贓貸/枉法下獄當死許昌男子上書)
　　　　(曰/)
明主舉能而捨過取才而棄行烈士抗節勇者不避死
故晉用林父不以過(崇曰左宣十二年秋晉師歸桓子/請死晉侯欲許之士貞子諫曰今)
(天或者大警晉也而又殺林父以重楚勝其無乃久不/競乎林父之事君也進思盡忠退思補過社稷之衞也)
(若之何殺之夫其敗也如日月之食焉何損於明晉/侯使復其位十五年六月晉荀林父敗赤狄於曲梁)漢
任陳平不以行(崇曰平亡羽降漢因魏無知求見漢王/或讒平曰平雖美丈夫其中未必有聞)
(居家時盜其嫂大王令䕶軍平使諸將金多者得善處/少者得惡處反覆亂臣也漢王讓無知對曰臣之所言)
(者能也陛下所問者行也今有尾生孝巳之行而無益/於成敗之數何暇用之乎漢王召平迺拜為中尉後立)
(功封曲/逆侯)向若林父誅陳平死是晉無赤狄之土漢無天
子之尊矣(崇曰舊史天/子作皇極)伏見陳州刺史邕(崇曰舊史此/下云舉成師)
(範文堪/經國)剛毅忠烈難不苟免往者折二張之角挫韋氏
之鋒雖身受謫屈終而奸謀沮解即邕有功於國且邕
所能者振孤恤窮救乏賙惠積家無私聚今聞坐贓下
吏死在旦夕臣聞無益於國者不若殺身以明賢臣願
六尺之軀膏鈇鉞以代邕死(崇曰舊史此下云臣之死/所謂落一毛邕之生有足)
(照千/里)臣與邕生平不欵曲臣知有邕邕不知有臣臣不
逮邕明矣夫知賢而舉仁也任人之患義也獲二善以
死固又何求伏惟陛下寛邕之生使率徳改行興林父
曲逆之功臣得瞑目黄泉臣之大願畢矣若以陽和方
始重行大戮則臣請伏劒不敢煩有司皇天后土實聞
臣言(崇曰舊史云/實鑒臣心)昔吳楚反漢得劇孟則不憂(崇曰前/㳺俠傳)
(吳楚反時條侯至河南得劇孟喜曰吳楚舉大事而不/求劇孟吳楚其無能為巳天下騷動大將軍得之若一)
(敵國/云)夫以一賢而敵七國之衆伏惟敷含垢之道存棄
瑕之義逺思劇孟近取於邕(崇曰舊史此下云豈惟成/愷悌之澤實亦歸天下之)
(望/)況告成岱宗天地更新赦而復論臣聞士為知已者
死臣不為死者所知而甘之死者非特惜邕賢亦以成
陛下矜能之慈惟明主圖之(疏奏/減死)
　　　髙郢諫營章敬寺書(本傳衞州人及進士第代/宗為太后營章敬寺郢以)
　　　　(白衣上/書諌曰)
陛下大孝因心與天㒺極烝烝之思要無以加臣謂悉
力追孝誠為有益妨時勦人不得無損捨人就寺何福
之為昔魯莊公丹桓公廟楹而刻其桷春秋書之為非
禮(崇曰經二十三年秋/丹桓宫楹注柱也)孝惠孝景孝宣令郡國諸侯立
髙祖文武廟至元帝與博士議郎斟酌古禮一罷之(崇/曰)
(前韋𤣥成傳初髙祖時令諸侯王都皆立太上皇廟至/惠帝尊髙帝廟為太祖廟景帝尊孝文廟為太宗廟行)
(所嘗幸郡國各立太祖太宗廟至宣帝本始二年復尊/孝武廟為世宗廟行所巡狩亦立焉至元帝用貢禹奏)
(言古者天子七廟今孝惠孝景廟皆親盡宜毁及郡國/廟不應古禮宜正定天子是其議未施行而禹卒永光)
(四年下詔議罷祖廟之在郡國者與將軍列/侯中二千石二千石諸大夫博士等議罷之)夫廟猶不
越禮而立況寺非宗社所安神靈所宅乎殫萬人之力
邀一切之報其為不可亦明矣間者昆吾孔熾薦食生
人百姓懔懔無日不惕遣將攘却亡尺寸功隴外壤地
委諸豺狼太宗囏難之業傳之陛下一夫不獲尺土見
侵告成之時猶恐有闕況用武以來十三年傷者不救
死者不收繕卒補乗于今未己夫興師十萬日費千金
計十三年舉百萬之衆資糧屝屨取足於人勞罷宛轉
十不一存父子兄弟相視無聊延頸嗷嗷以役王命縦
未能出禁財贍鰥寡猶當稍息勞弊以噢咻之(噢於/六反)柰
何戎虜未平侵地未復金革未戢疲人未撫太倉無終
歳之儲大農有𣙜酤之弊欲以此時興力役哉比八月
雨不潤下菽麥失時黔首狼顧憂在艱食若遂不給將
何以捄之無寺猶可無人其可乎然土木之勤功用之
費不虚府庫將焉取之府庫既竭則又誅求若人不堪
命盜賊將延而興戎狄乗間以為風塵得不為陛下深
憂乎臣聞聖人受命於天以人為主苟功濟於天天人
同和則宗廟受福子孫蒙慶傳曰徳教加於百姓刑於
四海天子之孝也又曰無念爾祖聿修厥徳既受帝祉
施于孫子是知王者之孝在於承順天地嚴配宗考恭
慎徳教以臨兆民俾四海之内懽心助祭延福流祚永
永無窮未聞崇樹梵宫彫琢金玉之為孝者夏禹卑宫
室盡力溝洫人到于今稱之梁武帝窮土木飾塔廟人
無稱焉(崇曰南史本紀大通元年創同/泰寺天監十二年新作太廟)陛下若節用愛
人當與夏后齊美何必勞人動衆踵梁武遺風乎又制
作之初支費尚淺人貴量力不貴必成事貴相時不貴
必遂陛下若回思慮從人心則聖徳孝思格于天地千
福萬禄先后受之曽是一寺較功徳邪
　　　元稹論輔導太子書(元和中王叔文等蒙幸太/子而撓國政稹謂宜選正)
　　　　(人輔導因/獻書曰)
賈誼有言三代之君仁且久者教之然也周成王本中
才近管蔡則讒入任周召則善聞(崇曰舊史任/作親善作義)豈天聰
明哉然而克終于道者教也始為太子也太公為師周
公為傳召公為保伯禽唐叔與游(崇曰舊史此下云/禮樂詩書為之習)目
不閲淫豔耳不聞優笑居不近庸邪玩不備珍異(崇曰/舊史)
(此下云口不得習操斷擊搏之/書游不得縱追禽逐獸之樂)及為君也血氣既定游
習既成雖有放心(崇曰舊史此下云快/巳之事日陳于前)不能奪已成之
性(崇曰舊史/性作習)則彼道徳之言固吾所習聞陳之者易諭
焉回佞庸違固吾所積懼諂之者易辨焉人之情莫不
耀所能黨所近苟得志必快其所藴物性亦然故魚得
水而遊(崇曰舊史此下/云馬逸駕而走)鳥乗風而翔火得薪而熾(崇曰/舊史)
(此下云此皆物/之快其所藴也)夫成王所藴道徳也所近聖賢也快其
藴則興禮樂朝諸侯措刑罰教之至也秦則不然滅先
王之學黜師保之位胡亥之生也詩書不得聞聖賢不
得近彼趙髙刑餘之人傅以殘忍戕賊之術恣睢天下
之人人未盡愚而胡亥不能分馬鹿矣趙髙之威懾天
下而胡亥自幽深宫矣(崇曰史始皇紀二世遵用趙髙/申法令誅大臣及諸公子髙欲)
(為亂恐羣臣不聽先設驗持鹿獻二世曰馬也二世笑/曰丞相誤邪謂鹿為馬問左右左右或黙或言馬以阿)
(順髙或言鹿者/高因陰中以法)若秦亡有以致之也(崇曰賈誼策云夏/有天下十餘世而)
(殷受之殷有天下二十餘世而周受之周為天子三十/餘世而秦受之秦為天子二世而亡何三代之君有道)
(之長而秦無道之暴其故可知也昔成王幼在襁褓之/中召公為太保周公為太傅太公為太師此三公之職)
(也於是為置三少皆上大夫是太子宴者也故孩提有/識三公三少明孝仁禮義以道習之選天下端士孝弟)
(博聞有道術者以衞翼之使與太子居處出入故生而/見正義聞正言行正道左右前後皆正人故習與智長)
(化與心成則三代之所以長久者以其輔翼太子有此/具也及秦不然非貴辭讓所上者告訐不貴禮義所上)
(者刑罰使趙髙傅胡亥而教/之獄其視殺人若艾草菅然)太宗為太子選知道徳者
十八人與之游即位後雖閒宴飲食十八人者皆在上
之失無不言下之情無不達不四三年而名髙盛古斯
游習之致也(崇曰禇亮傳武徳四年太宗為天策上將/軍㓂亂稍平乃鄉儒宫城西作文學館收)
(聘賢才以杜如晦房𤣥齡于志寧蘇世長薛收禇亮姚/思亷陸徳明孔穎達李𤣥道李守素虞世南蔡允恭顔)
(相時許敬宗薛元敬葢文達蘇朂並以本官為學士選/宿閤下暇日訪以政事討論墳籍𣙜畧前代命閻立本)
(圖象使亮為之賛題名字爵里號十八學士藏之/書府是時在選中者天下所慕向謂之登瀛洲)貞觀
以來師傅皆宰相兼領餘官亦時重選故馬周恨位不
髙不得為司議即其驗也母后臨朝翦棄王室中睿為
太子雖有骨鯁敢言之士不得在調䕶保安之職剖腹為
證豈不哀哉(崇曰忠義傳安金藏在太常工籍睿宗為/皇嗣有誣異謀者武后詔來俊臣問狀左)
(右畏其楚欲引服金藏大呼曰公不信我言請剖心以/明皇嗣不反也引佩刀自刺腹中腸出被地眩而仆后)
(臨視曰吾有子不能自明/不如卿之忠也即詔停獄)比來兹弊尤甚師資保傅不
疾廢眊瞶(崇曰上莫報反目少/睛下五恠反聾也)即休戎罷帥者處之又
以僻滯華首之儒備侍直侍讀越月踰時不得召夫以
匹士之愛其子猶求明哲慈惠之師(崇曰舊史此下云/以教之直諌多聞)
(之友以/成之)豈天下元良而反不及乎臣以為髙祖至陛下
十一聖(崇曰舊史此下云臣以為積此弊者豈不以皇/天眷祐祚我唐徳以舜繼堯傳陛下十一聖矣)
生而神明長而仁聖以是為屑屑者故不之省設萬世
之後有成周中才生於深宫(崇曰舊史云脫/或萬代之後)無保助之
教則將不能知喜怒哀樂所自況稼穯艱難乎(崇曰舊/史此下)
(云願陛下思成王訓導之功念文皇游習之漸選重師/保慎擇官寮皆用博厚𢎞深之儒而又以達㡬務者為)
(之更相進見/日就月將)願令王子洎諸王齒冑講業行嚴師問道
之禮輟禽色之娛資游習之善豈不美哉(崇曰舊史此/下云至徳要)
(道以成之徹膳記過以警之血氣未定則去禽色之娛/以就學聖質已備則資游習之善以𢎞徳此所謂一人)
(元良萬方以貞之化也豈直修/廢學選司成而足倫匹其盛哉)
　
　
　
　
　
　
　
　
　増注唐策巻四
欽定四庫全書
　増注唐策巻五
　　疏
　　　馬周上疏(本傳貞觀五年詔百官言得失常何/武人不學周為修二十餘事太宗問)
　　　　(何何具對帝即召之後奉使稱㫖賜帛三/百匹周上疏云云帝善其言除侍御史)
臣每讀前史見賢者忠孝事臣未嘗不廢巻長想思履
其迹臣不幸早失父母犬馬之養巳無所施顧來事可
為者唯忠義而已是以徒步二千里歸于陛下陛下擢
臣不次自惟論報輒竭區區伏見大安宫在宫城右牆
宇門闕方紫極為卑小東宫皇太子居之而在内大安
乃至尊居之反在外太上皇雖志清儉陛下不敢違(崇/曰)
(舊史云遊心道素志存清儉陛/下不敢重違慈㫖愛惜民力)而蕃夷朝見四方觀聽
(崇曰舊史/聽作者)有不足焉臣願營築雉堞門觀務從髙顯以
稱萬方之望則大孝昭矣(崇曰舊史作/昭乎天下矣)臣伏讀明詔以
二月幸九成宫竊惟太上皇春秋髙陛下宜朝夕視膳
今所幸宫去京三百里非能旦發暮至也萬一太上皇
思感欲即見陛下何以逮之(崇曰舊史/逮作赴)今兹本為避暑
行也太上皇留熱處而陛下走凉處温清之道臣所未
安然詔書既下業不中止願示還期以開衆惑臣伏見
詔今宗室功臣悉就藩國遂貽子孫世守其政竊惟陛
下之意誠愛之重之欲其裔緒承守與國無疆也臣謂
必如詔書者陛下宜思所以安存之富貴之何必使世
官也且堯舜之父有朱均之子若令有不肖子襲封嗣
職兆庶被殃國家䝉患臣謂宜賦以茅土疇以户邑必
有材行隨器而授則雖翰翮非彊亦可以免累漢光武
不任功臣以吏事所以終全其世者良得其術也(崇曰/本紀)
(曰退功臣而進文吏二十八將論光武鑒前事之違存/矯枉之志雖冦鄧之髙勲耿弇之鴻烈分土不過大縣)
(數四所加特/進朝請而已)願陛下深思其事使得奉大恩而子孫終
其福禄也臣聞聖人之化天下莫不以孝為本(崇曰舊/史本作)
(基/)故孝莫大於嚴父嚴父莫大於配天國之大事在祀
與戎孔子亦言吾不與祭如不祭是聖人之重祭祀也
自陛下踐阼宗廟之享未嘗親事竊惟聖情以乗輿一
出所費無藝(崇曰舊史云/勞費稍多)故忍孝思以便百姓而一代
史官不書皇帝入廟將何以貽厥孫謀示來葉邪(崇曰/舊史)
(云垂則/來葉)臣知大孝誠不在俎豆之間然聖人訓人必以
巳先之示不忘本也臣聞致化之道在求賢審官(崇曰/舊史)
(此下云立政之源/必在揚清激濁)孔子曰唯名與器不可以假人(崇曰/左成)
(公二年新築人仲叔于奚救孫桓子桓子是以免既衞/人賞之以邑辭請曲縣繁纓以朝許之仲尼聞之曰惜)
(也不如多與之邑唯器與名/不可以假人君之所司也)是言慎舉之為重也臣伏
見王長通白明達本自樂工輿皂雜類韋槃提斛斯正
無他材獨解調馬雖術踰等夷(崇曰舊史云縦使術/逾儕輩能有可取)可
厚賜金帛以富其家今超授髙爵遂與外廷朝㑹趣豎
倡子鳴玉曳履臣竊恥之若朝命不可追改尚宜不使
在列與士大夫為伍
　　　馬周又疏(貞觀十一年又上/疏云云太宗稱善)
臣歴觀夏殷周漢之有天下傳祚相繼多者八百餘年
(崇曰皇甫謐云周凡三/十七主八百六十七年)少者猶四五百年(崇曰汲冡紀/年云従禹至)
(桀十七君十四世有王與亡王用嵗四百七/十一年譙周云殷凡三十一世六百餘年)皆積徳累
業結恩於人心豈無辟王賴前哲以免自魏晉逮周隋
多者不過五六十年少者三二十年而亡(崇曰魏五主/四十八年西)
(晉四主五十四年東晉十一主一百四年/後周五主二十五年隋三主三十八年)良由創業之
君不務仁化(崇曰舊史仁/化作廣恩)當時僅能自守後無遺徳可
思故傳嗣之主其政少衰一夫大呼(火故/反)天下土崩矣
(崇曰前徐樂書天下之患在土/崩何謂土崩秦之末世是也)今陛下雖以大功定天
下而積徳日淺固當隆禹湯文武之道(崇曰舊史此下/云廣施徳化)
使恩有餘地為子孫立萬世之基豈特當年而已然自
古明王聖主雖因人設教(崇曰舊史此下/云寛猛隨時)而大要節儉
於身恩加於人故其下愛之如父母仰之如日月畏之
如雷霆卜祚延長而禍亂不作也今百姓承䘮亂之後
比於隋時纔十分而一徭役相望兄去弟還逺者往來五
六千里春秋冬夏略無休時陛下雖詔減省而有司不
得廢作徒行文書役之如故四五年來百姓頗嗟怨以
為陛下不存養之堯之茅茨土階(崇曰司馬談云堯舜/堂髙三尺土階三等)
(茅茨不翦舊史/堯之作唐虞)夏禹之惡衣菲食(崇曰語菲飲食而致/孝乎鬼神惡衣服而)
(致美乎/黻冕)臣知不可復行於今漢文帝惜百金之費而罷
露臺(崇曰前本賛嘗欲作露臺召匠計之直百金上曰/百金中人十家之産也吾奉先帝宫室常恐羞之)
(何以臺為身衣弋綈所/幸慎夫人衣不曳地)集上書囊以為殿帷(東方朔/傳云)所
幸慎夫人衣不曳地景帝亦以錦綉纂組妨害女功特
詔除之(崇曰本紀詔雕文刻鏤傷農事者也/錦繡纂組害女紅者也注紅讀曰功)所以百姓
安樂至武帝雖窮奢極侈而承文景遺徳故人心不搖
向使髙祖之後即值武帝天下必不能全今荆州及益
州諸處營造供奉器物并諸王妃主服飾皆過靡麗臣
聞昧旦丕顯後世猶怠作法於治其弊猶亂陛下少處
人間知百姓辛苦前代成敗目所親見尚猶如此而皇
太子生長深宫不更外事即萬歳後聖慮之所當憂也
臣竊尋自古黎庶怨叛聚為盜賊其國無不即滅人主
雖悔未有重能安全者凡修政教當修於可修之時若
事變一起而後悔之無益者也故人主每見前代之亡
則知其政教之所由喪而不知其身之失故紂笑桀之
亡而幽厲笑紂之亡隋煬帝又笑齊魏之失國也今之
視煬帝猶煬帝之視齊魏也(崇曰舊史此下云京房謂/元帝臣恐後之視今猶今)
(之視古此言/不可不信也)往貞觀初率土霜儉一匹絹纔易米斗而
天下帖然者百姓知陛下憂憐之故人人自安曽無
謗讟也(竇曰讟徒谷/反謗毁也)五六年來頻歳豐稔一匹絹易
粟十餘斛(崇曰舊史/斛作石)而百姓咸怨以為陛下不憂憐
之何則今營為者多不急之務故也自古以來國之
興亡不由積蓄多少在百姓苦樂也且以近事驗之
隋貯洛口倉而李宻因之積布帛東都而王世充據
之西京府庫亦為國家之用向使洛口東都無粟帛
王世充李宻未能必聚大衆但貯積者固有國之常
要當人有餘力而後收之豈人勞而强斂之以資寇
邪夫儉以息人貞觀初陛下已躬為之今行之不難
也為之一日則天下知之式歌且舞矣若人既勞而
用之不息萬一中國水旱而邊方有風塵之警狂狡竊
發非徒旰食晏寢而已古語云動人以行不以言應天
以實不以文以陛下之明誠欲厲精為政不煩逺采上
古但及貞觀初則天下幸甚昔賈誼謂漢文帝云可痛
哭及長歎息者言當韓信王楚彭越王梁英布王淮南
之時使文帝即天子位必不能安又言賴諸王年少傅
相制之長大之後必生禍亂後世皆以誼言為是臣竊
觀今諸將功臣陛下所與定天下無威略震主如韓彭
者而諸王年竝幼少縱其長大陛下之日必無他心然
則萬代之後不可不慮漢晉以來亂天下者何嘗不在
諸王皆由樹置失宜不預為節制以至滅亡人主豈不
知其然溺於私愛爾故使前車既覆而後車不改轍也
今天下百姓尚少而諸王已多其寵遇之恩過厚者臣
愚慮之不特恃恩驕矜也昔魏武帝寵陳思王文帝即
位防守禁閉同獄囚焉何則先帝加恩太多故嗣王疑
而畏之也此適所以苦之也且帝子身食大國何患不
富而歳别優賜曽無限極里語曰貧不學儉富不學奢
言自然也今大聖創業豈唯處置見子弟而已當制長
久之法使萬代奉行臣聞臨天下者以人為本必使百
姓安樂在刺史縣令爾縣令既衆不必皆賢但州得良
刺史可矣天下刺史得人陛下端拱巖廊之上夫復何
為古者郡守縣令皆選賢徳欲有所用必先試以臨人
或由二千石髙第入為宰相今獨重内官縣令刺史頗
輕其選又刺史多武夫勲人或京官不稱職始出補外
折衝果毅身力强者先入為中郎將其次乃補邊州而
以徳行才術擢者十不能一所以百姓未安殆在于此
　　　魏徵陳時政得失疏四首(本傳字𤣥成魏州曲/成人太宗時拜特進)
　　　　(仍知門下事/時上疏不納)
　　　刑賞䟽
書稱明徳慎罰(崇曰康誥克明徳/慎罰舊史稱作曰)惟刑之恤(崇曰舜典/欽哉欽哉)
(惟刑之恤哉舊/史作惟刑恤哉)禮曰為上易事為下易知則刑不煩(崇/曰)
(記緇衣篇子言之曰為上易事也為下易/知也則刑不煩矣舊史煩字下亦有矣字)上多疑則百
姓惑下難知則君長勞(崇曰子曰上人疑則百姓惑下/難知則君長勞同上舊史勞字)
(下有/矣字)夫上易事下易知君長不勞百姓不惑故君有一
徳臣無二心(崇曰舊史此下云上播忠厚之誠下竭股/肱之力然後太平之基不墜康哉之詠斯)
(起當今道被華夷功髙宇宙無思不服無逺不臻/然言尚於簡大志在於明察刑賞之用有所未盡)夫刑
賞之本在乎勸善而懲惡帝王所與天下畫一不以親
疎貴賤而輕重者也(崇曰舊史作帝王之/所以與天下為畫一)今之刑賞或
由喜怒或出好惡(崇曰舊史云今之刑賞未必盡善/或申屈在乎好惡輕重由乎喜怒)喜
則矜刑於法中怒則求罪於律外好則鑚皮出羽惡則
洗垢索瘢(薄官反崇曰舊史云遇喜則矜其刑於法中/逢怒則求其罪於事外所好則鑚皮出其毛)
(羽所惡則洗垢求其瘢痕瘢㾗可求/則刑斯濫矣毛羽可出則賞固謬矣)刑濫則小人道長
賞謬則君子道消小人之惡不懲君子之善不勸而望
治安刑措非所聞也且暇豫而言皆敦尚孔老至於威
怒則專法申韓故道徳之㫖未𢎞而鍥薄之風先搖(董/曰)
(鍥口結反刻也○崇曰舊史云暇豫清談皆敦尚於孔/老威怒所至則取法於申韓直道而行非無三黜危亡)
(自安葢亦多矣故道徳之㫖未𢎞刻薄之風已扇夫上/風既扇則下生百端人競趨時則憲章不一稽之王度)
(實虧/君道)昔州犂上下其手而楚法以敝張湯輕重其心而
漢刑以謬況人君而自髙下乎(崇曰左僖二十六年伯/州犂上下其手以道囚)
(意前湯傳所治即上意所欲辠予監吏深刻者即上意/所欲釋予監吏輕平者所治即豪必舞文巧詆即下户)
(羸弱舊史云州犂上下其手楚國之法遂差張湯輕重/其心漢朝之刑以弊人臣之頗僻猶莫能申其欺罔況)
(人君之髙下將/何措其手足乎)頃者罰人或以供帳不贍或不能從欲
皆非致治之急也夫貴不與驕期而驕自至富不與奢
期而奢自至非徒語也且我之所代實在有隋以隋府
藏况今之資儲以隋甲兵況今之士馬以隋之户口況今
之百姓挈長度大(度達/各反)曽何等級焉然隋以富彊而喪
動之也我以貧寡而安靜之也(崇曰舊史云隋氏亂亡之源聖/明之所臨照以隋氏之)
(甲兵況當今之士馬以隋之府藏譬今日之資儲以隋/氏之户口校今時之百姓度長計大曽何等級然隋氏)
(之富强而喪敗動之也我/以貧寡而安寜静之也)静之則安動之則亂人皆知
之非隠而難見微而難察也不蹈平易之塗而遵覆車
之轍何哉安不思危治不念亂存不慮亡也方隋未亂
自謂必無亂未亡自謂必不亡所以甲兵屢動徭役不
息以至戮辱而不悟滅亡之所由也豈不哀哉夫鑒形
之美惡必就止水鑒政之安危必取亡國詩曰殷鑒不
逺在夏后之世臣願當今之動静思隋氏以為鑒則存
亡治亂可得而知思所以危則安矣思所以亂則治矣
思所以亡則存矣(崇曰舊史思字/下皆有其字)存亡之所在在節嗜
慾省遊畋息靡麗罷不急慎偏聽近忠厚逺便佞而巳
(崇曰舊史此下云杜悦耳之邪説聽苦口之忠言去易/進之人賤難得之貨採堯舜之誹謗追禹湯之罪已惜)
(十家之産順百姓之心近取諸身恕以待物思勞謙以/受益不自滿以招損有動則庶類以和出言而千里斯)
(應超上徳於前載樹風聲於後昆此聖哲之/宏模帝王之盛業能事斯畢在乎慎守而巳)夫守之則
易得之實難既得其所難豈不能保其所易保之不固
驕奢淫佚有以動之也(崇曰舊史此下云慎終如始可/不勉歟易云君子安不忘危存)
(不忘亡治不忘亂是以身安而國家可保誠哉斯言不/可以不深察也伏惟陛下欲善之志不減於昔時聞過)
(必改少虧於曩日若能以當今之無事行/疇昔之恭儉則盡美盡善固無得而稱焉)
　　　諫作飛山宫疏
隋有天下三十餘年(崇曰舊史云隋統一寰/宇甲兵强盛四十餘年)風行萬里
威憺殊俗(董曰憺杜覽反安也/○崇曰舊史憺作動)一旦舉而棄之彼煬帝
者豈惡治安喜滅亡哉恃其富强不虞後患也驅天下
役萬物以自奉養子女玉帛是求宫宇臺榭是飾徭役
無時干戈不休外示威重内行險忌讒邪者進忠正者
退上下相䝉人不堪命以致殞匹夫之手為天下笑聖
哲乗機拯其危溺今宫觀臺榭盡居之矣竒珍異物盡
收之矣姬姜淑媛盡侍於側矣四海九州盡為臣妾矣
若能鑒彼所以亡念我所以得焚寳衣毁廣殿安處卑
宫徳之上也若成功不廢即仍其舊除其不急徳之次
也不惟王業之艱難謂天命可恃因基増舊甘心侈靡
使人不見徳而勞役是聞斯為下矣
　　　陳事疏
臣聞為國基於徳禮保於誠信國之大綱不可斯須廢
也傳曰君使臣以禮臣事君以忠自古皆有死人無信不
立不信之言不誠之令君子弗為也自王道休明緜十餘
載倉廩愈積土地益廣然而道徳不日博仁義不日厚何
哉由待下之情未盡誠信雖有善始之勤而無克終之美
故便佞之徒得肆其巧謂同心為朋黨告訐為至公彊直
為擅權忠讜為誹謗謂之朋黨雖忠信可疑謂之至公雖
矯偽無咎彊直者畏擅權而不得盡忠讜者慮誹謗而不
敢與之爭熒惑視聽鬱於大道妨化損徳無斯甚者今將
致治則委之君子得失或訪諸小人(崇曰舊史此下云其/待君子也則敬而踈)
(遇小人也必輕而狎狎則/言無不盡踈則情或不通)是譽毁常在小人而督責常加
君子也(崇曰舊史云刑/罰加于君子)夫中智之人豈無小慧然慮不及
逺雖使竭力盡誠猶未免傾敗況内懷姦利承顔順㫖乎
故孔子曰君子而不仁者有矣未有小人而仁者然則君
子不能無小惡惡不積無害於正(崇曰舊史云/無妨於正道)小人時有
小善善不積不足以忠今謂之善人矣復慮其不信何異
立直木而疑其景之曲乎故上不信則無以使下下不信
則無以事上信之為義大矣哉昔齊桓公問管仲曰吾欲
使酒腐於爵肉腐於俎得無害霸乎管仲曰此固非其善
者然無害霸也公曰何如而害霸曰不能知人害霸也知
而不能用害霸也用而不能任害霸也任而不能信害霸
也既信而又使小人參之害霸也晉中行穆伯攻鼓經年
而不能下醜間倫曰鼓之嗇夫間倫知之請無疲士大夫
而鼓可得穆伯不應左右曰不折一㦸不傷一卒而鼓可
得君奚為不取穆伯曰間倫之為人也佞而不仁若使間
倫下之吾不可以不賞若賞之是賞佞人也佞人得志
是使晉國捨仁而為佞雖得鼓安用之夫穆伯列國大夫
管仲霸者之佐猶慎於信任逺避佞人(崇曰舊史此下云況/乎為四海之大君應)
(千齡之上聖而使巍巍之/盛徳復將有所問然乎)況陛下之上聖乎故欲君子小
人是非不雜必懷之以徳待之以信厲之以義節之以禮
然後善善而惡惡審罰而明賞(崇曰舊史此下云則小人/絶其佞邪君子自强不息)
無為之化何逺之有善善而不能進惡惡而不能去罰
不及有罪賞不加有功則危亡之期或未可保
　　　十漸疏
臣侍帷幄十餘年陛下許臣以仁義之道守而不失儉
約朴素終始弗渝徳音在耳不敢忘也頃年以來(崇曰/司馬)
(光通鑑/頃作比)寖不克終陛下貞觀初清浄寡欲化被荒外今
萬里遣使市索駿馬(崇曰通鑑/無索字)并訪恠珍(崇曰通鑑/無并字)昔
漢文帝却千里馬(崇曰前賈捐之傳文帝時有/獻千里馬詔還馬與道里費)晉武帝
焚雉頭裘(崇曰本紀咸寜四年十二月辛巳大醫司馬/程據獻雉頭裘帝以竒技異服典禮所禁焚)
(之于/殿前)陛下居常論議逺希堯舜今所為更欲處漢文晉
武下乎此不克終一漸也子貢問治人孔子曰懔乎若
朽索之馭六馬子貢曰何畏哉對曰不以道導之則吾
讎也若何不畏(楊億曰事見/家語弟子解)陛下貞觀初護民之勞喣
之若子(董曰喣以/羽反吹也)不輕營為頃既奢肆思用人力乃曰
百姓無事則易驕勞役則易使自古未有百姓逸樂而
致傾敗者何有逆畏其驕而為勞役哉此不克終二漸
也陛下貞觀初役已以利物比來縱欲以勞人雖憂人
之言不絶於口而樂身之事實切諸心無慮營構輒曰
弗為此不便我身推之人情誰敢復爭此不克終三漸
也貞觀初親君子斥小人比來輕䙝小人禮重君子重
君子也恭而逺之(逺于/萬反)輕小人也狎而近之近之莫見
其非逺之莫見其是莫見其是則不待間而疏(間居/莧反)莫
見其非則有時而昵(竇曰昵女/乙反近也)昵小人疏君子而欲致
治非所聞也此不克終四漸也貞觀初不貴異物不作
無益而今難得之貨雜然並進玩好之作無時而息上
奢靡而望下樸素力役廣而冀農業興不可得已此不
克終五漸也貞觀初求士如渴賢者所舉即信而任之
取其所長常恐不及比來由心好惡以衆賢舉而用以
一人毁而棄雖積年任而信或一朝疑而斥夫行有素
履(行下/孟反)事有成迹一人之毁未必可信積年之行不應
頓虧陛下不察其原以為臧否使讒佞得行守道疏間
(居莧/反)此不克終六漸也貞觀初髙居深拱無田獵畢弋
之好數年之後志不克固鷹犬之貢逺及四夷晨出夕
返馳騁為樂變起不測其及救乎此不克終七漸也貞
觀初遇下有禮羣情上達今外官奏事顔色不接間因
所短詰其細過雖有忠欵而不得申此不克終八漸也
貞觀初孜孜治道常若不足比恃功業之大負聖智之
明長慠縱欲(長丁丈反/慠魚到反)無事興兵問罪逺裔親狎者阿
㫖不肯諫踈逺者畏威不敢言積而不已所損非細此
不克終九漸也貞觀初頻年霜旱畿内户口並就闗外
攜老扶幼來往數年卒無一户亡去此由陛下矜育撫
寧故死不攜二也比者疲於徭役闗中之人勞弊尤甚
雜匠當下顧而不遣正兵畨上復别驅任市物襁属於
㕓(董曰襁居/兩反錢貫)遞子背望於道脱有一穀不收百姓之心
恐不能如前日之帖泰(竇坤曰帖託/協反静也)此不克終十漸也
夫禍福無門惟人所召(崇曰左襄公/二十三年)人無釁焉妖不妄
作今旱熯之灾逺被郡國凶醜之孽起於轂下此上天
所戒乃陛下恐懼憂勤之日也千載休期時難再得明
主可為而不為臣所以鬱結長歎者也
　　　魏徴十思九徳疏(新史本傳不載/今將舊史附入)
求木之長者必固其根本欲流之逺者必浚其泉源思
國之安者必積其徳義源不深而望流之逺根不固而
求木之長徳不厚而思國之治雖在下愚知其不可而
況於明哲者乎人君當神器之重居域中之大將崇極
天之峻永保無疆之休不念於居安思危戒貪以儉徳
不處其厚情不勝其欲斯亦伐根以求木茂塞源而欲
流長者也凡百元首承天景命莫不殷憂而道著功成
而徳厚有善始者實繁能克終者蓋寡豈不取之易而
守之難乎昔取之而有餘今守之而不足何也夫在殷
憂必竭誠以待下既得志則縱情以傲物竭誠則胡越
為一體傲物則骨肉為行路雖董之以嚴刑終苟免而
不懷仁怨不在大可畏惟人載舟覆舟所宜深慎(崇曰/荀王)
(制云君者舟也庶人者水/也水則載舟水則覆舟)奔車朽索其可忽乎(崇曰書/五子之)
(歌云予臨兆民懔乎若朽索之/御六馬為人上者奈何不敬)有君人者誠能見可欲
則思知足以自戒將有所作則思知止以安人念髙危
則思謙沖而自牧懼滿溢則思江海而下百川樂盤遊
則思三驅以為度恐懈怠則思慎始而敬終慮壅蔽則
思虚心以納下想讒邪則思正身以黜惡恩所加則思
無因喜以謬賞罰所及則思無因怒而濫刑總是十思
𢎞兹九徳簡能而任之擇善而從之則智者盡其謀勇
者竭其力仁者播其惠信者效其忠文武爭馳君臣無
事可以盡豫遊之樂可以養松喬之壽(崇曰前王吉曰/體有喬松之壽)
(顔注喬松仙人伯/喬及赤松子也)鳴琴垂拱不言而化何必勞神苦思
代下司職役聰明之耳目虧無為之大道哉
　増注唐策巻五
欽定四庫全書
　增注唐䇿卷六
　　疏
　　　魏𤣥同選舉疏(本傳髙宗時擢進士遷吏部侍/郎永淳元年上疏言選舉法弊)
　　　　(云云/不納)
方今人不加富盜賊未衰獄訟未清禮義寖薄者(王崇/曰舊)
(史寖薄/作猶闕)下吏不稱職庶官非其才取人之道有所未盡
也(崇曰舊史此下云秦并天下罷侯置守漢氏因之有/沿有革諸侯得自置吏四百石以下其傅相大官則)
(漢為置之州郡掾吏督郵従事悉任之於牧守爰自魏/晉始歸吏部逓相祖襲以迄於今用刀筆以量才按簿)
(書而察行法令之弊其來日久盖君子重因循而憚改/作有不得巳者亦當運獨見之明定卓然之議如今選)
(司所行者非上皇之令典乃近代之權道所宜遷革實/為至要夫尺丈之量所及者盖短鍾庾之器所積者寧)
(多非其所及焉能度之非其所受何以容之况天下之/大士人之衆而可委之數人之手乎假使平如權衡明)
(如水鏡力有所極照有所窮銓綜既多紊失斯廣又以/比居地任時有非人豈直媿彼清通昧於甄索亦將竭)
(其庸妄糅彼茅絲情故既行何所不至贓私一啓以及/萬端至乃為人擇官為身懌利顧親疎而下筆看勢要)
(而措情悠悠風塵此焉奔競擾擾遊宦同乎市井加以/厚貌深衷險如溪壑擇言觀行猶懼不周今使百行九)
(能折之於一面羣僚庶品専斷於一司不亦難矣且魏/人應運所據者乃三分晉氏播遷所臨者非一統迨乎)
(齊朱以及周隋戰爭之日多安泰之時少𤓰分瓦裂各/任一方隋氏平陳十餘年耳接以兵禍繼以饑饉既徳)
(業之不逮或時事所未/遑非謂是今非古也)武德貞觀庶事草創人物固乏
天祚大聖享國永年異人間出諸色入流嵗以千計官
有常員人無定限選集猥至十不收一(崇曰舊史云選/集之始霧集雲)
(屯擢叙於終十不收一淄澠雜混/玉石難分用舍去留得失相半)取舎淆紊夏殷已前
制度多闕至周煥然可觀諸侯之臣不皆命於天子王
朝庶官亦不專一職穆王以伯煚為大僕正(煚問字/古永切)命
曰慎簡乃僚此乃自擇下吏之言也太僕正特中大夫
耳尚以僚屬委之則三公九卿亦當然也故太宰内史
並掌爵祿廢置司徒司馬别掌興賢詔事是分任羣司
而統以數職王命其大者而自擇其小者(崇曰舊史此/下云裴子野)
(曰官人之難先王言之尚矣居家視其孝友鄉黨服其/誠信出入觀其志義憂難取其智謀賴之以事以觀其)
(能臨之以利以察其㢘周禮始於學校論之州里吿諸/六事而後貢之王庭其在漢家尚猶然矣州郡積其功)
(能然後為五府所辟五府舉其掾屬而升于朝三公叅/得除署尚書奏之天子一人之身所闗者衆一士之進)
(其謀也詳故官得其人鮮有/敗事魏晉反是所失𢎞多)漢制諸侯自置吏四百石
以下其傅相大臣則漢為置之州郡掾史督郵従事悉
任之牧守魏晉以後始歸吏部以刀筆量才薄書察行
法與世弊其來久矣尺丈之量鍾庾之器非所及則不
能度非所受則无以容况天下士類之衆可委數人手
乎又尸厥任者間非其選至為人擇官為身擇利下筆
繫親疏措情觀勢要悠悠風塵此焉奔競使百行折之
一面九能㫁之數言不亦難乎臣聞在官者不可无學
今貴戚子弟一皆早仕程較既淺技能亦薄而門閥有
素資望自髙所謂胄子者必裁諸學少則受業長而入
官然後移家事國謂之徳進夫少仕則不務學輕試則
無才又勲官三衞流外之屬不待州縣之舉直取書判
非先徳後言之誼臣聞國之用人如人用財貧者止糟
糠富者餘粱肉衰弊乏才則磨策巧鈍以馭之太平多
士則遴柬髦俊而使之今選者猥多宜以簡練為急竊
見詔書三品至九品並得薦士此誠側席旁求意也但
褒貶不明故上不憂黜責下不盡搜揚且惟賢知賢聖
人篤論臯陶既舉不仁者逺身苟濫進庸及知人不擇
舉者之賢而責所舉之濫不可得已願少遵周漢之規
以分吏部選即所用詳所失鮮矣
　　　劉祥道選舉六事疏(本傳髙宗顯慶中遷吏部/黄門侍郎知選事既世職)
　　　　(乃釐補敝闕/上疏云云)
一曰今取士多且濫入流嵗千四百多也雜色入流未
始銓汰濫也故共務者善人少惡人多臣謂應雜色進
者切責有司試判為四等第一付吏部二付兵部三付
主爵四付司勲若坐負當責雖經赦仍配三司不者還
本貫則官不雜矣二曰内外官一品至九品萬三千四
百六十五員大抵三十而仕六十而退取其中數不三
十年存者略盡若嵗入流五百人則三十年自相充補
况三十年外在官猶多不慮其少今入流嵗千四百其
倍兩之又停選六七千人復年别新加其類寖廣殆非
經乆之制古者為官擇人不聞取人多而官少也三曰
永徽以來年髙者或以善政擢論事者或以單言進而
庠序諸生未聞甄異是奬勸之道未周也四曰唐有天
下四十年未有舉秀才者請自六品以下至草野審加
搜訪无令赫赫之辰斯學遂絶五曰唐虞三載考績黜
陟幽明(崇曰書舜典三載考/績三考黜陟幽明)二漢用人亦乆其職(崇曰/前食)
(貨志為吏者長子孫居官者以為姓後朱浮疏大漢之/興亦累功效吏皆積乆而間者守宰數見换易迎新相)
(代疲勞道/路帝然之)今任官率四考罷官知秩滿則懷去就民知
遷徙則苟且以去就之官臨苟且之民欲移風而振俗
烏可得乎請四考進階八考聴選以息迎新送故之弊
六曰三省都事主事主書比選補皆取流外有刀筆者
雖欲參用士流率以儔類為恥前後相沿遂成故事且
掖省崇峻王言秘宻尚書政本人物所歸專責曹史理
有未盡宜稍革之以清其選
　　　陳子昻勸興明堂太學疏(本傳武后垂拱初詔/問羣臣調元氣當以)
　　　　(何道乃/上言云)
聞之師曰元氣天地之始萬物之祖王政之大端也天
地莫大於隂陽萬物莫靈於人王政莫先於安人故人安則
隂陽和隂陽和則天地平天地平則元氣正先王以人
之通於天也於是養成羣生順若天徳使人樂其業甘其
食美其服然後天瑞降地符升風雨時草木茂遂故顓
頊唐虞不敢荒寧其書曰百姓昭明協和萬邦黎民於
變時雍乃命羲和欽若昊天厯象日月星辰敬授人時
和之得也夏商之衰桀紂昏暴隂陽乖行天地震怒山
川鬼神發妖見災疾疫大興終以滅亡和之失也迨周
文武創業誠信忠厚加于百姓(崇曰詩行葦忠厚也周/家忠厚仁及草木故能)
(親睦九族外尊事黄耉養/老乞言以成其福祿焉)故成康刑措四十餘年(崇曰/史周)
(紀成康之際天下安寧/刑措四十餘年不用)天人方和而幽厲亂常苛慝暴
虐詬黷天地川冡沸崩人用愁怨(崇曰十月之交詩燁/燁震電不寧不令百)
(川沸騰山冡崒崩髙岸為谷深/谷為陵哀今之人胡憯莫懲)其詩曰昊天不惠降此
大戾(節南山/詩云)不先不後為虐為瘵顧不哀哉近煬帝恃
四海之富鑿渠決河自伊洛屬之揚州疲生人之力洩
天地之藏中國之難起(崇曰大業元年命尚書右丞皇/甫議發河南淮北諸郡民前後)
(百餘萬開通濟渠自西苑引導洛水達于河復自涿郡/引河歴滎澤入汴又自大梁之陳引汴水入泗達于淮)
(又遣淮南民十餘萬開邗溝自山陽至揚/子入江渠廣四十步旁皆築御道樹以柳)故身死人手
宗廟為墟(崇曰帝為太上皇恭帝義寧二年/三月帝在江都為宇文化及所弑)逆元氣之
理也臣觀禍亂之動天人之際先師之訓昭然著明不
可欺也陛下含天地之徳日月之明眇然逺思欲求太
和此伏羲氏所以為三王首也昔者天皇大帝攬元符
東封泰山(崇曰髙宗乾封元年正月戊辰封于泰山庚/午禪于社首上元元年八月壬辰皇帝稱天)
(皇皇后/稱天后)然未建明堂享上帝使萬世鴻業闕而不昭殆
留此盛德以發揮陛下哉臣謂和元氣睦人倫捨此則
无以為也昔黄帝合宫有虞緫章堯衢室(崇曰文中子/問易篇黄帝)
(有合宫之聴堯有衢室之問/舜有總章之訪皆明堂也)夏世室(崇曰禮冬官匠人/云夏后氏世室殷)
(人重屋周/人明堂)皆所以調元氣治隂陽也臣聞明堂有天地
之制隂陽之統二十四氣八風十二月四時五行二十
八宿莫不率備(崇曰後禮儀志注新論云天稱明命故/曰明堂上員法天下方法地八窻法八)
(風四達法四時九室法九州十二坐法十二月三十六於/户法三十六雨七十二牖法七十二風又二十八柱列)
(四方亦七/宿之象也)王者政失則災政順則祥臣願陛下為唐恢
萬世之業相國南郊建明堂與天下更始按周禮月令
而成之乃月孟春乘鸞輅駕蒼龍朝三公九卿大夫於
青陽左个負斧扆馮玉几聴天下之政躬藉田親蠶以
勸農桑(崇曰記孟春之月天子居青陽左个乗鸞輅駕/蒼龍載青旂乃擇元辰天子親載耒耜帥三公)
(九卿諸侯大/夫躬耕帝耤)養三老五更以教孝悌明訟恤獄以息淫
刑修文德以止干戈察孝㢘以除貪吏後宫非妃嬪御
女者出之珠玉錦繡雕琢伎巧无益者棄之巫鬼淫祀
熒惑於人者禁之臣謂不數朞且見太平又言陛下方
興大化而太學乆廢堂皇埃蕪詩書不聞明詔尚未及
之愚臣所以私恨也太學者政敎之地也君臣上下之
取則也俎豆揖讓之所興也天子于此得賢臣焉今委
而不論雖欲睦人倫興治綱失之本而求之末不可得
也君子三年不為禮禮必壞三年不為樂樂必崩奈何
為天下而輕禮樂哉願引胄子使歸太學國家大務不
可廢己
　　　薛登選舉疏(本傳武后天授中遷登補/闕時選舉濫甚上疏云)
古之取士考素行之原詢鄉邑之譽崇禮讓明節義以
敦朴為先雕文為後故人崇勸讓士去輕浮以計貢䝨
愚為州之榮辱昔李陵降而隴西慙(崇曰前李陵降匈/奴上於是族陵家)
(母弟妻子皆伏誅隴西/士大夫以李氏為愧)干木隠而西河美(崇曰孟滕文/公下古者不)
(為臣不見段干木踰垣而辟之火魏世/家文侯禮干木過其門未嘗不軾也)名勝於利則偷
競日銷利勝於名則貪暴滋煽冀缺以禮讓升而晉人
知禮(崇曰左僖三十三年臼季使過冀見冀缺耨其妻/饁之敬相待如賓與之歸言諸文公曰敬德之聚)
(也能敬必有徳徳以治民君請/用之文公以為下軍大夫)文翁以經術敎而蜀士
多儒(崇曰前循吏傳文翁為蜀郡守見蜀地辟陋有蠻/夷風乃修起學宫於成都市中繇是大化蜀地學)
(於京師者/比齊魯焉)漢世求士必觀其行故士有自修為閭里推
舉然後府寺交辟魏取放達晉先門閥梁陳薦士特尚
詞賦隋文納李諤之言詔禁浮詞(崇曰諤以屬文之家/體尚輕薄流實忘反)
(上書曰魏之三祖更尚文詞江左齊梁其敝彌/甚大隋受命聖道聿興屏黜輕浮遏止華偽)煬帝始
置進士等科後生馳競赴速取時緝綴小文名曰策
學不指實為本而以浮虚為貴方今舉士尤乖其本
明詔方下驅馳府寺之廷出入公王之第陳篇希恩
奏記誓報故俗號舉人皆稱覓舉覓者自求也非彼
知之義是以耿介之士羞於自拔循常之人棄疎取
附願陛下降明制頒峻科斷無當之游言收實用之
良策文試效官武閲守禦昔呉起將戰左右進劍呉
子辭之諸葛亮臨陣不親戎服盖不取弓劒之用也
漢武帝聞司馬相如之文恨不與同時及其至也終
不處以公卿之位非所任故也漢法所舉之主終身
保任楊雄之坐田儀成子之得魏相賞罰之令行則
請謁之心絶退讓之義著則貪競之路銷請寛年限
以容簡汰不實免官得人加賞自然見賢不隠貪禄
不専矣
　　　蘇安恒救魏元忠疏(本傳武后末元忠為二張/所構獄方急安恒疏申救)
　　　　(曰/)
王者有容天下之量故濟其心能進天下之善故除其
惡不然則鬼神慿怒隂陽紛舛陛下始革命勤秉政樞
博採謀猷天下以為明主暮年厭怠讒佞熾結水火相
災百姓不親五品不遜天下以為暗君邪正糅進(竇曰/糅女)
(救切雜/飯也)獄訟寃劇何昔是而今非邪居安忘危之失也
竊見元忠㢘直有名位宰相履忠正邪佞之徒嫉之若
讎易之兄弟無功無徳但以馮附不閲數朞位勢隆極
指馬獻蒲先害善良自元忠下獄人人耦語謂易之交
亂且及四國烈士撫髀忠臣鉗口懼易之之權恐先諫
受戮虚死無名况虜賊方彊賦斂重困而自縱讒慝搖
變遐邇臣恐四夷低目窺覘為邊鄙患百姓託義以清
君側逐鹿之人叩門而至陛衞左右從中以應爭鋒朱
雀之門問鼎大明之宫陛下何以謝之臣今計者莫若
收雷電之威解恢恢之網復爵還位君臣如初則天下
幸甚陛下縱不能斬佞臣塞人望且當抑奪榮寵翦其
羽翼無使驕横為社稷之憂(疏奏易之等大怒遺刺客/殺之桓彦範營解乃免)
　　　盧懷慎時政疏(本傳中宗景德中遷右御史臺/中丞上疏陳時政云云疏奏不)
　　　　(報其原不塞/為蠧斯甚)
善人為邦百年可以勝殘去殺(崇曰舊史此/上云其一曰)又曰苟有
用我者朞月而己三年有成故書云三載考績三考黜
陟幽明(崇曰舊史考績/下云校其功也)昔子産相鄭更法令布刑書一
年人怨思殺之三年人德而歌之子産賢者也其為政
尚累年而後成况常材乎(崇曰左襄三十年子産為政/使都鄙有章上下有服田有)
(封洫廬井有伍大人之忠儉者從而與之泰侈者因而/斃之從政三年輿人誦之曰取我衣冠而禇之取我田)
(疇而伍之孰殺子産吾其與之及三年又誦之曰我有/子弟子産誨之我有田疇子産殖之子産而死誰其嗣)
(之/)比州牧上佐兩畿令或一二嵗或三五月即遷曽不
論以課最使未遷者傾耳以聴企踵以望冐進亡廉亦
何暇為陛下宣風恤人哉(崇曰舊史云下車布政罕終/四考在任多者一二年少者)
(三五月遽即遷除不論殊最或有歴時未改便傾耳而/聴企踵而望爭求陞進不惜廉恥亦何暇而為下宣風)
(布化求瘼/恤人哉)禮義不能興户口益以流散倉庫愈匱百姓
日敝職為此耳人知吏之不乆則不従其敎吏知遷之
不遙則不究其力(崇曰舊史/究作盡)偷處爵位以養資望(崇曰舊/史云偷)
(安爵祿但/養資望)雖明主有勤天下之志然僥倖路啟上下相
蒙(崇曰舊史此下云/共為苟且而巳)寧盡至公乎此國病也賈誼所謂
􁀰盭乃小小者耳(崇曰治安策云天下之勢方病夫瘇/一脛之大㡬如腰一指之大幾如股)
(平居不可屈信一二指搐身慮亡聊失今不治必為錮/疾後雖有扁鵲不能為巳病非徒瘇也又苦􁀰盭古注)
(􁀰古蹠字足下曰蹠/今所謂掌脚是也)此而不革臣恐雖和緩將不能為
(崇曰舊史云臣恐為膏肓雖/和緩不能療豈􁀰盭而己哉)漢宣帝綜覈名實(崇曰本賛/覈作移)
興理致化黄霸良二千石也加秩賜金就旌其能終不
肯遷故古之為吏至長子孫(崇曰舊史云古之為吏者/長子孫倉氏庾氏即其後)
(也前食貨志為吏者長子孫居官者以/為姓號如淳注貨殖傳倉氏庾氏是也)臣請都督刺史
上佐畿令任未四考不得遷若治有尤異或加賜車裘
祿秩降使臨問璽書慰勉須公卿闕則擢之以勵能者
其下職或貪暴免歸田里以明聖朝賞罰之倍(崇曰舊/史此係)
(第一/篇)昔唐虞稽古建官惟百(崇曰舊史此/下云其二曰)夏商官倍亦
克用乂(崇曰上文並/書周官篇云)此省官也故曰官不必備惟其人
無曠庶官天工人其代之此擇人也(崇曰舊史云此為/官擇人之義也)
今京諸司員外官數十倍近古未有謂不必備則為有
餘求其代工多不理務而奉廩之費嵗巨億萬徒竭府
藏豈致治意哉今民力敝極河渭廣漕不給京師公私
耗損邊隅未靜(崇曰舊史云今倉庫空虚百姓凋弊河/渭漕輓不給京師公私損耗不可勝紀)
(况邊隅未静兵革猶興節用愛人/正在今日増官廣費豈曰其時)儻炎暵成沴租賦減
入(崇曰舊史此下云水衡無貫/朽之蓄京庾闕流衍之儲)疆埸有守賑救無年何
以濟之毋輕人事惟難毋安厥位惟危此慎微也原員
外之官(崇曰舊史此下云或簪裾雅望或臺/閣舊人或明習憲章或諳閑政要)皆一時良
幹擢以才不申其用尊以名不任其力自昔用人豈其
然歟臣請才堪牧宰上佐並以遷授使宣力四方責以
治狀有老病若不任職者一廢省之使賢不肖確然殊
貫此切務也(崇曰舊史云此濟時/之務也係第二篇)夫冐于寵賂侮于鰥
寡為政之蠧也(崇曰舊史此/上云其三曰)竊見内外官有賕餉狼籍
劓剥蒸人雖坐流黜俄而遷復還為牧宰任以江淮嶺
磧粗示懲貶内懐自棄徇貨掊貲訖無悛心(崇曰舊史/此下云而)
(徇財黷貨罕能悛革/委以共理俟河之清)明主於萬物平分而無偏施以罪
吏牧遐方是謂惠姦而遺逺逺州陬邑何負聖化而獨
受其惡政乎(崇曰舊史此下云昔孟嘗廉明方臨合浦/隠之清潔乃值番禺郅都之鎮靜朔方耿)
(恭之緝寧疎勒地則遐僻必擇賢/良務以寧濟為懐豈以遐荒見隔)邊徼之地夷夏雜處
憑險恃逺易擾而難安官非其才則黎庶流亡起為盜
賊由此言之不可用凡材况猾吏乎臣請以贓論廢者
削迹不數十年不賜收齒(崇曰舊史云/不許齒錄)書曰旌别淑慝
即其誼也(崇曰舊史此下云若不循此道去邪有疑善/政能官甄奬或未之徧擔賦負賄僥倖或即)
(蒙升則賞罰無章沮勸安寄浮/競之風轉扇廉恥之行奚責)
　　　韋嗣立諫營寺建官疏(本傳中宗景龍中拜兵/部尚書時崇飾寺觀恩)
　　　　(倖食邑者衆/嗣立言云)
伏見營造寺觀累年不絶鴻侈繁麗務相矜勝大扺費常
千萬以上(崇曰舊史云其數極多皆務取宏博競崇瓌麗/大則廢三十萬小尚用三五萬餘略計都用資)
(財動至千/萬以上)轉運木石廢功害農地藏開發蟄蟲傷露上
聖仁慈理必不然準之道法則乖質之生人則損陛下
豈不是思又食邑之家日月猥衆凡用户部丁六十萬
人課二絹則固一百二十萬臣見太府嵗調絹纔百萬
匹少則十之三有所貸免曾不半在比諸封家所入已
寡國初功臣其定天下食封不三十家今横䝉特賜家
至百四十以上天下租賦在公不足而私有餘又封家
徵求各遣奴皁凌突侵漁百姓怨嘆或貿易斷道誅責
紛紜曾無少息下民窶乏何以堪命臣願以下課一送
太府封家詣左藏仰給禁止自徵以息重困(崇曰舊史/云且𤣥理)
(微妙歸於空寂苟非調心定慧諸法皆涉有為至如瓦/木彫刻等務唯是殫竭人力但覺相誇壯麗豈聞降伏)
(身心且凡所與功皆自掘鑿蟄虫種類實多毎月殺傷/動即萬計連年如此損害可知聖人慈悲為心豈有須)
(行此事不然之理皎在目前在俗衆僧未通其㫖不慮/府庫空竭不思聖人憂勞謂廣樹福田即是増修法慧)
(儻水旱為災人至饑餒邊境作變兵無資糧陛下雖有/龍象如伽藍豈能使之理萬分之一救元元之苦哉於)
(道法既已有乖在生人極以/為損陛下豈可不深思之)臣聞設官建吏本於治人
而務安之也(崇曰舊史/治作理)明官得其人而天下治(崇曰舊/史云而)
(上下自/理矣)古者取士先鄉曲之譽然後辟於州州己試然
後辟五府五府著聞乃升諸朝得不謂所擇悉而所歴
深乎今之取之未試而遽遷務進徼倖比肩係踵故文
者治官則回邪贓汙武者治軍則庸懦怯弱補授亡限
員外置官吏困供承官竭資奉國家大事豈甚於此(崇/曰)
(舊史云夫趨競者人之常情僥倖者人之所趍而今務/進不避僥倖者接踵比肩布於文武之列有文者用理)
(内外則有囘邪贓汙上下敗亂之憂有武者用將軍戎/則有庸懦怯弱師旅喪亡之患補受無限員闕不供遂)
(至員外置官數倍正闕曹署典史/困於祗承府庫倉儲竭於資奉)古者設爵待士才者
有之不才者進則有才之路塞賢人據正逺僥倖之門
僥倖開則賢者隠矣賢者隠則人不安人不安國將危
矣刺史縣令治人之首比年不加簡擇京官坐負及聲
稱下者乃典州吏部年髙不善刀筆者乃擬縣朝輕用
人何以治國願下有司精加汰擇凡諸曹侍郎兩省三
臺及五品以上清望官當先選用刺史縣令所冀守宰
稱職以興太平
　　　辛替否論濫爵營寺疏(本傳中宗時置公主府/官屬安樂府補授尤濫)
　　　　(盛興佛寺替否上/疏云云帝不省)
古之建官不必備九卿有位而闕其選(王崇曰書周官/立太師太傳太)
(保兹推三公論道經邦燮理隂陽官不必備惟其人少/師少傅少保曰三孤冢宰司􁁎宗伯司馬司寇司空六)
(卿分職各/率其屬)故賞不僣官不濫士有完行家有廉節朝廷
餘奉(扶用/切)百姓餘食下忠於上上禮於下夫事有惕耳
目動心慮作不師古以行於今臣得言之陛下倍百行
賞倍十増官金銀不供於印束帛不充於錫何所愧於
無用之臣無力之士哉且公王陛下愛子也選賢嫁之
設官輔之傾府庫以賜之壯第觀以居之廣池籞以嬉
之(籞偶/許切)然用不合古義行不根人心將變愛成憎轉福
為禍何者竭人之力費人之財奪人之家怨也愛一女
取三怨使邊疆士不盡力朝廷士不盡忠愛何所恃臣
聞君以人為本本固則邦寧今疆埸危駭倉廩空虚卒
輸不充士賞不及而大建寺宇廣造第宅伐木空山不
給棟梁運土塞路不充牆壁(崇曰舊史此下云論古耀/今逾章越制百寮鉗口四)
(海傷心夫釋敎者以清淨為本慈悲為主故常體道以/濟物不為私欲以損人故恒去已以全真不為榮身以)
(害/敎)所謂佛者清淨慈悲體道以濟物不欲利以損人不
榮身以害敎今三時之月掘山穿地損命也殫府虛帑
損人也廣殿長廊榮身也損命則不慈悲損人則不濟
物榮身則不清淨寧佛者之心乎(崇曰舊史云豈大/聖大神之心乎)夏
二十餘世而商受之商二十餘世而受之周三十餘世
而漢受之由漢而後歴代可知己咸有道之長無道之
短豈窮金玉修塔廟享久長之祚乎(崇曰舊史此下云/臣以為非佛意違)
(人心自象王西下佛敎東傳青騾不入於周前曰馬方/行於漢後風流雨散干帝百王飾彌盛而國彌空保彌)
(重而禍彌大覆車繼軌曽不改途晉臣以佞佛取嗤梁/王以舍身搆隙若以造寺必為其理體養人不足以經)
(邦則殷周己往皆暗亂漢魏己降皆聖/明殷周己往為不長漢魏己降為不短)臣以為减彫琢
之費以賑不足(崇曰舊史/作貧人)是有佛之徳息穿掘之苦以
全昆蟲是有佛之仁(崇曰舊史佛/皆作如來字)罷營構之直以給邊
陲是有湯武之功囘不急之祿以購廉清是有唐虞之
治陛下緩其所急急其所緩親未來而疎見在失真實
冀虚無重俗人之所為輕天子之業臣竊痛之今出財
依勢避役亡命類度為沙門其未窮者窮民善人耳(崇/曰)
(舊史此下云以為出家者捨塵俗離/朋黨無私愛今殖貨營生非捨塵俗)拔親樹知豈離朋
黨畜妻養孥非無私愛是致人毁道非廣道求人也陛
下尚欲填池壍損苑囿以賑貧人今天下之寺無數一
寺當陛下一宫壯麗用度尚或過之十分天下之財而
佛有七八陛下何有之矣雖役不食之人不衣之士猶
尚不給况必待天生地養風動雨潤而後得之乎今計
倉廩度府庫百寮共給萬事用度臣恐不能卒嵗假如
兵旱則沙門不能擐甲胄寺塔不足穰饑饉矣
　　　辛替否論斜封營觀疏(本傳睿宗立罷斜封官/職詔復之方營金遷玉)
　　　　(真觀上疏云/云帝不能納)
古之用度不時爵賞不當國破家亡者口説不若身逢
耳聞不若目見臣請以有唐治道得失陛下所及見者
言之太宗陛下之祖撥亂立極得至治之體省官清吏
舉天下職司無虚授用天下財帛無枉費賞必待功官
必得才為無不成征無不服不多寺觀而福祿至不度
僧尼而咎殃滅隂陽不愆五穀遂成粟腐帛爛萬里貢
賦百蠻歸款享國久長多歴年所陛下何憚而不法之
中宗陛下之兄居先帝之業忽先帝之化不聴賢臣之
言而悦子女之意虛食祿者數千人妄食土者百餘戸
造寺蠧財數百億度人免租庸數千萬是故國家所出
日加所入日减倉乏半嵗之儲庫無一時之帛所惡者
逐逐必忠良所愛者賞賞皆讒慝朋佞喋喋交相傾動
奪百姓之食以養殘凶剝萬人之衣以塗土木人怨神
怒親忿衆離水旱疾疫六年之間二禍為變享國不永
受終於凶婦取譏萬代貽笑四夷陛下所見也若法太
宗治國太宗之安可致也法中宗治國累卵之危亦可
致也頃淫雨不解穀荒于壠麥爛于場入秋亢旱霜損
蟲暴草木枯黄下人咨嗟未知所措而營造寺觀日繼
于時道路流言計用緡錢百餘萬陛下知倉有㡬嵗儲
庫有㡬嵗帛百姓何所活三邊何所輸民散兵亂職此
由也而以百萬構無用之觀受天下之怨陛下忍棄太
宗之治本不忍棄中宗之亂階忍棄太宗久長之謀(鄭/厚)
(曰太宗貞觀/盡二十三年)不忍棄中宗短促之計(鄭曰中宗神龍/三年景龍四年)何
以繼祖宗觀萬國耶陛下在韋氏時切齒羣凶今貴為
天子不改其事恐復有切齒於陛下者往見明勅一用
貞觀故事且貞觀有營寺觀加浮屠黄老無益之官行
不急之務者乎惟陛下停二觀以須豐年以所費之財
給貧窮填府庫則公主福無窮矣
　
　
　
　増注唐策巻六
欽定四庫全書
　增注唐策巻七
　　疏
　　　呉兢勸聴諫疏(本傳𤣥宗初立收還權網羣臣/畏伏兢慮果而不及精乃上疏)
　　　　(云/云)
自古人臣不諫則國危諫則身危臣愚食陛下祿不敢
避身危之禍比見上封事者言有可采但賜束帛而巳
未嘗蒙召見被拔擢其忤旨則明堂決杖傳送本州或
死於流貶由是臣下不敢進諫古者設誹謗木欲聞
己過今封事謗木比也(崇曰前文帝詔古之治天下朝/有進善之旌誹謗之木所以通)
(治道而來諫者/也注謂堯也)使所言是有益於國使所言非無累於
朝陛下何遽加斥逐以杜塞直言道路流傳相視怪愕
夫漢髙帝赦周昌桀紂之對(崇曰周昌嘗燕入奏事帝/方擁戚姬昌還走帝逐得)
(騎昌項問曰我如何主昌仰曰/陛下即桀紂之主也上笑之)晉武帝受劉毅桓靈之
譏(崇曰帝嘗問毅曰卿以朕方漢何帝對曰可方桓靈/帝曰吾雖徳不及古人尤克巳為政又平呉㑹混一)
(天下方之桓靈其己甚乎對曰栢靈賣官錢入官庫/陛下賣官錢入私門以此言之殆不如也帝大笑)
况陛下豁達大度不能容此忠直耶夫人主居尊極之
位專生殺之權其為威嚴峻矣開情抱納諫諍下猶懼
不敢盡奈何以為罪且上有所失下必知之故鄭人毁
鄉校而子産不聴也(崇曰左襄三十一年鄭人遊于鄉/校以論執政然明謂子産曰毁鄉)
(校如何子産曰夫人朝夕退而游焉以議執政/之善否善者吾則行之惡者改之是吾師也)陛下初
即位猶有褚無量張廷珪韓思復辛替否柳澤袁楚客
等數上疏爭時政得失自頃上封事往往得罪諫者頓
少是鵲巢覆而鳳不至理之然也臣誠恐天下骨鯁士
以讜言為戒撓直就曲斵方為刓(董曰刓五丸/切員削也)偷合苟
容不復能盡節忘身納君於道矣夫帝王之徳莫盛於
納諫故曰木從繩則正后從諫則聖(崇曰書説/命篇云)又曰朝
有諷諫猶髪之有梳猛虎在山林藜藿為之不采(崇曰/前鄭)
(昌訟盖寛饒曰山有猛獸藜藿為/之不采國有忠臣姦邪為之不起)忠諫之有益如此自
古上聖之君恐不聞己過故堯設諫鼓(崇曰後張晧疏/堯舜立敢諫之)
(鼔樹誹/謗之木)禹拜昌言(崇曰書大禹謨篇益賛于/禹曰云云禹拜昌言曰俞)不肖之主
自謂聖智拒諫害忠桀殺闗龍逢而滅於湯(崇曰桀迷/惑妹喜不)
(撫其民民心積怨龍逢引黄圖進諫曰古之人君躬行/禮義愛民節用故國安而身夀今君用財若無窮殺人)
(若恐弗勝天殃必降而誅必至立/而不去桀於是焚黄圖殺龍逢)紂殺王子比干而滅
於周(崇曰史殷紀紂亂不止比干迺强誎紂紂/怒曰吾聞聖人心有七竅剖比干觀其心)此其驗
也夫與治同道㒺不興與亂同道罔不亡(崇曰書/太甲下)人將
疾必先不甘魚肉之味國將亡必先不甘忠諫之説嗚
呼惟陛下深監于兹哉隋煬帝驕矜自負以為堯舜莫
已若而諱亡憎諫乃曰有諫我者當時不殺後必殺之
大臣蘇威欲開一言不敢發因五月五日獻古文尚書
帝以為訕己即除名蕭瑀諫無伐遼出為河西郡守董
純諫無幸江都就獄賜死自是蹇諤之士去而不顧外
雖有變朝臣鉗口帝不知也身死人手子孫勦絶為天
下笑太宗皇帝好悦至言時有魏徵王珪虞世南李大
亮岑文本劉洎馬周禇遂良杜正倫髙季輔咸以切諫
引居要職嘗謂宰相曰自知者為難如文人巧工自謂
己長若使達者大匠詆訶商略則蕪辭拙跡見矣天下
萬幾一人聴斷雖甚憂勞不能盡善今魏徵隨事諫正多
中朕失如明鑑照形美惡畢見當是時有上書益於政
者皆黏寢殿之壁坐望臥觀雖狂瞽逆意終不以為忤
故外事必聞刑戮㡬措禮義大行陛下何不遵此道與
聖祖繼美乎夫以一人之意綜萬方之政明有所不燭
智有所不周上心未諭於下下情未達於上伏惟以虚
受人博覽兼聴使深者不隠逺者不塞所謂闢四門明
四目也其能直言正諫不避死亡之誅者特加寵榮待
以不次則失之東隅冀得之桑榆矣(崇曰後馮異傳光/武璽書勞曰可謂)
(失之束隅收/之桑榆矣)
　　　張廷珪大旱疏(本傳開元初大旱闕中/饑詔求直言珪上疏言)
古者多難興國殷憂啓聖盖事危則志鋭情苦則慮深
故能轉禍為福也景龍先天間(景龍中宗/先天睿宗)凶黨搆亂陛
下神武汎掃氛垢日月所燭無不濡澤明明上帝宜錫
介福頃隂陽愆候九穀失稔闗輔尤劇臣思天意殆以
陛下春秋鼎盛不崇朝有大功輕堯舜而不法思秦漢
以自髙故昭見咎異(見賢/遍反)欲日慎一日永保慶和是皇
天於陛下睠顧深矣陛下得不奉若休旨而寅畏哉誠
願約心削志考前王之書敦素樸之道登端士放佞人
屏後宫減外廏場無蹴鞠之玩野絶從禽之樂促逺境
罷縣戍矜惠惸獨蠲薄徭賦去淫巧捐珠璧不見可
欲使心不亂(張曰老/子書)或謂天戒不足畏而上帝馮怒風
雨違錯荒饉日甚則無以濟下矣或謂人窮不足恤而
億兆攜離愁苦昬墊則無以奉上矣斯安危所繫禍福
之源奈何不察今受命伊始華夷百姓傾耳以聴刮目
以視冀有聞見何遽孤其望哉
　　　于休烈論金城公主請文籍疏(本傳開元十八/年公主請文籍)
　　　　(四種詔秘書/冩賜上疏曰)
戎狄國之寇也經籍國之典也戎之生心不可以無備
(崇曰舊史此下云典有恒制不可以假人傳曰/裔不謀夏夷不亂華革其非心在乎有備無患)昔東平
王入朝求史記諸子漢不與之以史記多兵謀諸子雜
詭術也東平漢之懿戚尚不示征戰之書今西戎國之
寇讎安可貽以經典且吐蕃之性慓悍果決(崇曰舊史/此下云敏)
(情持/鋭)善學不囘若達於書則知戰深於詩則知武夫有
師干之試(崇曰采芑詩其車/三千師干之試)深於禮則知月令有廢興
之兵(崇曰記月令孟春之月不可以稱兵稱兵必天殃/兵戎不起不可従我始孟秋之月天子乃命將帥)
(選士厲兵簡練桀俊專任有功/以征不義詰誅暴慢以明好惡)深於春秋則知用師多
詭詐之計深於文則知往來有書檄之制(崇曰舊史云/深於文選)
此何異假寇兵資盜糧也臣聞魯秉周禮齊不加兵(崇/曰)
(左閔元年齊仲孫湫來省難仲孫歸公曰魯可取乎對/曰不可猶秉周禮周禮所以本也魯不棄周禮未可動)
(也/)呉獲乘車楚屢奔命(崇曰史呉世家王夀夢二年楚/之上大夫申公巫臣怨楚將子)
(反而奔晉自晉使呉敎呉用兵乗車令其/子為呉行人呉於是始通於中國呉伐楚)喪法亂邦(崇/曰)
(舊史云一以守典存/國一以喪法危邦)可取鑒也公主下嫁異國當用夷
禮(崇曰舊史云/合務夷禮)而反求良書恐非主本意殆有姦人勸導
其中(崇曰舊史此下云慮有/奔比之類勸敎於中)若陛下慮失其情(崇曰舊/史此下)
(云以備/國信)必不得己請去春秋夫春秋當周徳既衰諸侯
盛彊征伐競興情偽於是乎生變詐於是乎起有以臣
召君之事取威定霸之事(李清臣曰左僖四年齊侯伐/楚楚子使與師言曰君處北)
(海寡君處南海唯是風馬牛不相及也不虞君之涉吾/地也何故管仲對曰昔召康公命我先君太公曰五侯)
(九伯女實征之以夾輔周室賜我先君履東至于海西/至于河南至于穆陵北至于無棣爾貢包茅不入王祭)
(不共無以縮酒寡人是徵昭王南征不復寡人是問對/曰貢之不入寡君之罪也敢不共給昭王之不復君其)
(問諸水濵春秋僖二十八年天王狩于河陽左曰是㑹/也晉侯召王以諸侯見且使王狩仲尼曰以臣召君不)
(可以訓故書曰天王狩于河/陽言非其地也且明徳也)誠與之國之患也狄固貪
婪貴貨易上正可錫以錦綵厚以金玉無足所求以智
其智(裴光庭遂言曰休烈但見情偽/變詐不知忠信節義在遂與之)
　　　張九齡重守令疏(本傳𤣥宗時張/九齡上言云云)
乖政之氣發為水旱天道雖逺其應甚邇昔東海枉殺
孝婦天旱乆之(崇曰前于定國父于公決獄平東海有/孝婦少寡亡子養姑甚謹姑欲嫁之終)
(不肯姑謂鄰人曰孝婦事我勤苦哀其亡子守寡我老/乆絫丁壯其後自經死姑女告吏婦殺我母吏捕孝婦)
(孝婦辭不殺吏驗治孝婦自誣服具獄上府于公以此/婦養姑以孝聞必不殺也太守不聽竟論殺郡中枯旱)
(三年後太守至卜自祭孝婦/冡因表其墓天立大雨嵗熟)一吏不明匹婦非命則天
昭其寃况六合元元之衆縣命於縣令宅生於刺史陛
下所與共治尤親於人者乎若非其任水旱之繇豈唯
一婦而己今刺史京輔雄望之郡猶少擇之江淮隴蜀
三河大府之外稍非其人繇京官出者或身有累或政
無狀用牧守之任為斥逐之地或因附㑹以叅髙位及
勢衰謂之不稱京職出以為州武夫流外積資而得不
計於才刺史乃爾縣令尚可言哉甿庶國家之本務本
之職乃為好進者所輕承弊之民遭不肖所擾聖化従
此銷鬱繇不選親人以成其敝也古者刺史入為三公
郎官出宰百里(崇曰前黄霸為揚州刺史又為頴川太/守䄮比二千石後代丙吉為丞相後明)
(帝時館陶公主為子求郎不許而賜錢十萬謂羣臣曰/郎官上應列宿出宰百里有非其人則民受其殃是以)
(難/之)今朝廷士入而不出其於計私甚自得也京師衣冠
所聚身名所出從容附㑹不勤而成是大利在於内而
不在於外也智能之士欲利之心安肯復出為刺史縣
令哉國家賴智能以治而常無親人者陛下不革以法
故也臣愚謂欲治之本莫若重守令守令既重則能者
可行宜遂科定其資凡不歴都督刺史雖有髙第不得
任侍郎列卿不歴縣令雖有善政不得任臺郎給舍都
督守令雖逺者使無十年任外如不為此而救其失恐
天下猶未治也
　　　張九齡又言選士疏
古之選士惟取稱職是以士脩素行而不為徼幸姦偽
自止流品不雜今天下不必治於上古而事務日倍於
前誠以不正其本而設巧於末也所謂末者吏部條章
舉贏千百刀筆之人溺於文墨(崇曰前蕭曹賛何參/皆起秦刀筆吏顔注)
(刀所以削書也古者用簡/牒故吏皆以刀筆自隨也)巧吏猾徒緣姦而奮臣以為
始造簿書備遺忘耳今反求精於案牘而忽於人才是
所謂遺劒中流鍥舟以記者也凡稱吏部能者則曰自
尉與主簿繇主簿與丞此執文而知官次者也乃不論
其賢不肖豈不謬哉夫吏部尚書侍郎以賢而授者也
豈不能知人如知之難拔十得五斯可矣今膠以格條
據資配職為官擇人初無此意故時人有平配之誚官
曹無得賢之實臣謂選部之法敝於不變今若守令精
覈其人則管内嵗當選者使考才行可入流品然後送
臺又加擇焉以所用衆寡為州縣殿最則州縣慎所舉
可官之才多吏部因其成無庸人之繁矣今嵗選乃萬
計京師米物為耗豈多士哉盖冐濫抵此爾方以一詩
一判官其是非適使賢人遺逸此明代之闕政也天下
雖廣朝廷雖衆必使毁譽相亂聴受不明事則已矣如
知其賢能各有品第毎一官缺不以次用之豈不可乎
如諸司要官以下等叨進是議無髙卑唯得與不爾故
清議不立而名節不修善士守志而後時中人進求而
易操也朝廷能以令名進人士亦以修名獲利利之出
衆之趨也不如此則小者得於苟求一變而至阿私大
者許以分義再變而成朋黨矣故於用人不可不第其
髙下髙下有次則不可以妄干天下之士必刻意脩飾
而刑政自清此興衰之大端也
　　　柳澤言復斜封官疏(本傳初姚宋知政事奏停/斜封官太平公主盡奏復)
　　　　(之詣闕/上疏云)
藥不毒不可以蠲疾詞不切不可以補過是以習甘旨
者非攝養之方邇諛佞者非治安之宜(崇曰舊史云/即危治之本)臣
竊見神龍以來中宗綱紀大壞内寵專命外嬖制權(崇/曰)
(舊史制/作擅)因貴憑寵賣官粥爵(崇曰舊史此下云朱紫之/榮出於僕妾之口賞罰之)
(命乖於章/程之典)妃主之門同商賈舉選之署若闤闠(董曰闤/胡官切)
(市垣也闠胡/對切市門也)屠販者由邪忝官廢黜者因姦冐進天下
溷亂(竇曰溷胡/困切亂也)㡬危社稷賴陛下聰明神武拯溺舉墜
耳目所親豈可忘鑒誡哉(崇曰舊史此下云作法於理/猶恐其亂作法於亂誰能救)
(之/)且斜封官者皆僕妾私謁迷謬先帝豈盡先帝意邪
陛下即位之初用姚元崇等計悉以停廢今又收用之
若斜封之人不可棄邪韋月將燕欽融不應褒贈李多
祚鄭克義不容盪雪也陛下何不能忍於此而能忍於
彼使善惡混并反覆相攻(崇曰舊史此下云為邪/者獲利為正者衘寃)道人
以非勸人以僻(崇曰舊史此下云將何以/懲風俗將何以正姦邪)今天下咸稱
太平公主與胡僧慧範以此誤陛下故語曰姚宋為相
邪不如正太平用事正不如邪臣恐流近致逺積小為
大累微起髙勿謂無傷其禍將長勿謂無害其禍將大
(崇曰舊史此下云又賞罰之典紀綱不謬天秩有/禮君爵有功不可因怒以妄誅不可因喜以妄賞)又
言尚毉奉御彭君慶以巫覡小伎(董曰覡刑狄/切男巫也)超授三
品奈何輕用名器加非其人臣聞賞一人而千萬人悦
者賞之罰一人而千萬人勸者罰之惟陛下裁察
　　　獨孤及陳政疏(本傳代宗時以左拾/遺召既至上疏言曰)
陛下屢發徳音使左右侍臣得直言極諫壬辰詔書召
裴冕等十有三人集賢殿待制以備詢問此五帝盛徳
也然頃者陛下雖容其直而不錄其言所上封皆寢不
報有容下之名無聴諫之實遂使諫者稍稍自鉗口飽
食相招為祿仕此忠鯁之人所以竊嘆而臣亦恥之十
室之邑必有忠信况朝廷之大卿大夫之衆陛下選授
之精與假令不能如文王之多士其中豈不有温故知
新可懋陳政要而億則屢中者陛下議政之際曾不採
其一説堯之疇咨禹之昌言豈若是耶堯設謗木於五
達之衢(崇曰前漢文帝紀詔古人之治天下朝有進善/之旌誹謗之木應劭注旌旗也堯設之五達之)
(道令民進善也木謂橋梁梁/邊板所以書政治之愆失也)孔子曰以能問於不能以
多問於寡然則多聞闕疑不恥下問聖人之心也願陛
下以堯孔心為心日降清問其不可者罷之可者議於
朝與執事者共之使知之必言言之必行行之必公則
君臣無私論朝廷無私政陛下以此辨可否於獻替而
建太平之階可也師興不息十年矣人之生産空於杼
軸擁兵者第館亘街陌奴婢厭酒肉而貧人羸餓就役
剝膚及髓長安城中白晝椎剽吏不敢詰官亂職廢將
墮卒暴百揆隳刺如沸粥紛麻民不敢訴於有司有司
不敢聞陛下茹毒飲痛窮而無告今其心顒顒獨恃於
麥麥不登則易子齩骨矣(董曰齩五/巧切齧也)陛下不以此時勵
精更始思所以救之之術忍令宗廟有累卵之危萬姓
悼心失圖臣實懼焉去年十一月丁已夜星隕如雨昨
清明降霜三月苦熱錯繆顛倒沴莫大焉(竇曰沴郎計/切水不利)
此下陵上替怨讟之氣取之也天意丁寧譴戒以警陛
下宜反躬罪已旁求賢良者而師友之黜貪佞不肖者
下哀痛之詔去天下疾苦廢無用之官罷不急之費禁
止暴兵節用愛人兢兢乾乾以徼福于上下必能使天
感神應反妖災為和氣矣又言減江淮山南諸道兵以
贍國用陛下初不以臣言為愚然許即施行及今未有
沛然之詔臣竊遲之今天下唯朔方隴西有吐蕃僕固
之虞邠涇鳳翔兵足以當之矣自此而往東洎海南至
畨禺(董曰畨普安/切南海縣名)西盡巴蜀無鼠竊之盜而兵不為解
傾天下之貨竭天下之穀以給不用之軍為無端之費
臣不知其故假令居安思危以備不虞自可阨害之地
俾置屯禦悉休其餘以糧儲屝屨之資充疲人貢賦嵗
可以減國租半陛下豈遲疑於改作逡巡於舊貫使大
議有所壅而率土之患日甚一日是益其弊而厚其疾
也夫療癰者必決之使潰今兵之為患猶癰也不以漸
戢之其害滋大大而圖之必力倍而功寡豈易不俟終
日之義耶
　　　陸䞇請釐革賦税弊疏
一曰國家賦役之法曰租調庸其取法逺其斂財均其
域人固有田則有租有家則有調有身則有庸天下法
制均壹雖轉徙莫容其姦故人無容心天寳之季海内
波蕩版圖隳於避地賦法壤於奉軍賦役舊法行之百
年人以為便兵興供億不常誅求隳制此時弊非法弊
也時有弊而未理法無弊而己更兩税新制竭耗編甿
日月滋甚陛下初即位宜損上益下嗇用節財而摘郡
邑驗簿書州取大厯中一年科率多者為兩税定法此
總無名之暴賦而立常規也願詔有司與宰相量年支
有不急者罷之廣費者節之軍興加税諸道權宜所増
皆可停税物估價宜視月平至京與色樣符者不得虚
稱折估有濫惡罪官吏勿督百姓毎道以知兩税判官
一人與度支參計户數量上地沃瘠物産多少為二等
州率下者配錢少髙者配錢多不變法而逋逃漸息矣
二曰播殖非力不成故先王定賦以布麻繒纊百穀勉
人功也又懼物失貴賤之平交易難凖乃定貨泉以節
輕重盖為國之利權守之在官不以任下然則穀帛人
所為也錢貨官所為也人所為者租税取焉官所為者
賦斂捨焉國朝著令税出穀庸出絹調出繒纊布麻曷
嘗禁人鑄錢而以錢為賦今兩税效筭緡之末法估資
産為差以錢穀定税折供雜物嵗目頗殊所供非所業
所業非所供増價以市所無減價以貨所有耕織之力
有限而物價貴賤無常初定兩税萬錢為絹三匹價貴
而數不多及給軍裝計數不計價此税少國用不充也
近者萬錢為絹六匹價賤而數加計之蠶織不殊而所
輸殊此供税多人力不給也宜令有司覆初定兩税之
嵗絹布定估為布帛之數復庸調舊制隨土所宜各修
家技物甚賤所出不加物甚貴所入不減且經費所資
在錢者獨月俸資課以錢數多少給布廣鑄而禁用銅
器則錢不乏有糴鹽以入直𣙜酒以納資何慮無所給
哉三曰㢘使奏吏之能者有四科曰户口増加田野墾
闢税錢長數徵辦先期夫貴户口増加詭情以誘姦浮
苛法以析親族所誘者将議薄征則遽散所析者不勝
重税而亡有州縣破傷之病貴田野墾闢率民殖荒田
限年免租新畝雖闢舊畬蕪矣人以免租年滿復為汚
萊有稼穡不増之病貴税錢長數重困疲羸捶骨濯髓
苟媚聚斂之司有不恤人之病貴徵辦先期作威殘人
絲不容織粟不暇舂貧者奔迸有不恕物之病四病繇
考覈不切事情之過宜命有司詳考課績州税有定徭
役有等覆實然後報户部若人益阜實税額有餘據户
均減十三為上課減二次之減一又次之若流亡多加
税見户者殿亦如之民納租以去嵗輸數為常罷據額
所徵者増闢勿益租廢耕不降數定户之際視雜産以
校之田既有常租則不宜復入兩税如此不督課而人
人樂耕矣四曰明君不厚所資而害所養故先人事而
借其暇力家給然後斂餘財今督收迫促蠶事方興而
輸縑農功未艾而斂穀有者急賣而耗半直無者求假
費倍定兩税之初期約未詳屬征役多故率先限以收
宜定税期隨風俗時候務於紓人五曰頃師旅亟興官
司所儲唯給軍食凶荒不遑賑救人小乏則取息利大
乏則鬻田廬斂穫始畢執契行貸饑嵗室家相棄乞為
奴僕猶莫之售或縊死道途天災流行四方代有税茶
錢積户部者宜計諸道户口均之穀麥熟則平糴亦以
義倉為名主以巡院時稔傷農則優價廣糴穀貴而止
小歉則借貸循環斂散使聚穀幸災者無以牟大利六
曰古者百畝地號一夫盖一夫授田不得過百畝欲使
人不廢業田無曠耕今富者萬畝貧者無容足之居依
託彊家為其私屬終嵗服勞常患不充有田之家坐食
租税京畿田畝税五升而私家收租畝一石官取一私
取十穡者安得足食宜為占田條限裁租價損有餘優
不足此安富恤窮之善經不可捨也
　　　杜佑論討蕃疏(本傳憲宗時吐蕃為亂諸將邀功/請討之乃上疏云云帝嘉納之)
昔周宣中興獫狁為害追之太原及境而止(崇曰六月/詩薄伐玁)
(狁至于/太原)不欲敝中國怒逺夷也秦恃兵力北拒匈奴西
逐諸羌(崇曰史始皇紀三十二年始皇巡北邊盧生奏/錄圖書曰亡秦者胡也始皇乃使蒙恬北擊胡)
(畧取河南地三十三年畧取百粤地為桂林象郡南海/適遣戍西北斥逐匈奴自榆中並河以東屬之隂山以)
(為三十四縣/城河上為塞)結怨階亂實生謫戍(崇曰二世元年七月/戍卒陳勝等反故荆)
(地為張楚勝自立為楚王居/陳遣諸將徇地山東同上)盖聖王之治天下惟欲綏
静生人西被于流沙東漸于海至北與南止存聲敎(崇/曰)
(書禹貢東漸于海西被/于流沙朔南暨聲敎)豈疲内而事外耶昔馮奉世矯
詔發兵斬莎車王傳首京師威震西域宣帝議加爵土
蕭望之獨謂矯制違命雖有功不可為法恐後奉使者
為國家生事夷狄(崇曰前本傳莎車遣使言北道諸國/巳屬匈奴従鄯善以西皆絶不通奉)
(世計以為不亟擊之則莎車日彊其勢難制必危西域/遂以節諭告諸國因發其兵進擊莎車攻拔其城莎車)
(王自殺傳其首詣長安諸國悉平威震西域宣帝甚説/下議封奉世丞相將軍皆曰宜加爵土之賞少府蕭望)
(之獨以奉世雖有功不可為後法即封奉世開後使者/利争逐發兵要功萬里之外為國生事於夷狄漸不可)
(長不宜受封上善望之/議以奉世為光祿大夫)比突厥黙啜冦害中國開元初
郝靈佺捕斬之自謂功莫與二宋璟慮邊臣由此邀功
但授郎將而己(崇曰宋璟傳突厥黙啜負其彊數窺邊/侵九姓拔曳固負勝輕出為其徂擊斬)
(之入蕃使郝靈佺傳其首京師靈佺自謂還必厚見賞/璟顧天子方少恐後于寵蹈利者夸威武為國生事故)
(抑之踰年纔授右武/衛郎將靈佺恚憤死)繇是訖開元之盛不復議邊中國
遂安此成敗鑒戒之不逺也党項小蕃與中國雜處間
者邊將侵刻利其善馬子女徵斂徭役遂致叛亡與北
狄西戎相誘盜邊傳曰逺人不服則修文徳以來之管
仲有言國家無使勇猛者為邊境此誠聖哲識微知著
之畧也今戎醜方强邊備未實誠宜慎擇良守使之完
輯禁絶誅求示以信誠來則懲禦去則謹備彼當懷柔
革其姦謀何必亟興師役坐取勞費哉
　　　元稹諫諍疏(元和中自以職諌不/得數召見上疏云)
治亂之始各有萌象容直言廣視聴躬勤庶務委信大
臣使左右近習不得蔽疏逺之人此治象也大臣不親
直言不進抵忌諱者殺犯左右者刑與一二近習決事
深宫中羣臣莫得與此亂萌也人君始即位萌象未見
必有狂直敢言者上或激而進之則天下君子望風曰
彼狂而容於上其欲來天下士乎吾之道可以行矣其
小人則竦利曰彼之直得幸於上吾將直言以徼利乎
由是天下賢不肖各以所忠貢於上上下之志霈然而
通合天下之智治萬物之心人人樂得其所戴其上如
赤子之親慈母也雖欲誘之為亂可得乎及夫進計者
入而直言者戮則天下君子内謀曰與其言不用而身
為戮吾寧危行言遜以得其終乎其小人則擇利曰吾
君所惡者拂心逆耳吾將苟順是非以事之由是進見者
革而不内言事者寢而不聞若此則十步之事不得見
况天下四方之逺乎故曰聾瞽之君非無耳目左右前
後者屏蔽之不使視聴欲不亂可得哉太宗初即位天
下莫有言者孫伏伽以小事特諫厚賜以勉之(崇曰魏/徵傳陛)
(下初即位論元律師死孫伏伽諌以為法不當死陛下/賜以蘭陵公主園直百萬或曰賞太厚答曰朕即位未)
(有諌者所以賞之/此導人使諫也)自是論事者唯懼言不直諫不極不
能邀上之盛意曽不以忌諱為虞於是房杜王魏議可
否於前(崇曰房杜賛王魏善/諫而房杜讓其直)四方言得失於外數年大
治(崇曰魏徵傳帝即位四年嵗㫁死二十九㡬至刑措/米斗三錢帝謂羣臣曰此徵勸我行仁義既效矣)
豈文皇獨運聰明於上哉盖下盡其言以宣揚發暢之
也夫樂生全惡戮辱古今情一也豈獨貞觀之人輕犯忌
諱而好戮辱哉盖上激而進之也喜順從怒謇犯亦古
今情一也豈獨文皇甘逆耳怒從心哉盖以順従之利
輕而危亡之禍大思為子孫建永安之計也為後嗣者
其可順一朝意而蔑文皇之天下乎陛下即位己一嵗
百辟卿士天下四方之人曽未有獻一計進一言而受
賞者左右前後拾遺補闕亦未有奏封執諫而蒙勸者
設諫鼓置匭函曽未聞雪寃決滯事明察幽之意者以陛
下睿博洪深勵精求治豈言而不用哉盖下不能有所
發者耳承顧問者獨一二執政對不及斯須而罷豈暇陳
治安議教化哉它有司或時召見僅能奉簿書計錢穀
登降耳以陛下之政視貞觀何如哉貞觀時尚有房杜
王魏輔翊之智日有獻可替否者今陛下當致治之初
而言事進計者嵗無一人豈非羣下因循竊位之罪乎
輙昧死條上十事一敎太子正邦本二封諸王固磐石
三出宫人四嫁宗女五時召宰相講庶政六次對羣臣
廣聰明七復正衙奏事八許方幅糾彈九禁非時貢獻
十省出畋游
　増注唐策巻七
欽定四庫全書
　増注唐策巻八
　　表
　　　房𤣥齡諫伐髙麗表(本傳太宗伐遼上意巳決/羣臣莫敢諫遂上疏云云)
　　　　(帝得疏曰是已危惙/尚能憂吾國事乎)
上古所不臣者陛下皆臣之所不制者陛下皆制之矣
(崇曰舊史云兵惡不戢武貴止戈當今聖化所覃无逺/不届洎上古所不臣者陛下皆能臣之所不制者皆能)
(制/之)為中國患無如突厥(崇曰舊史此下云遂能/坐運神策不下殿堂)而大小
可汗相次束手弛辮握刀分典禁衞(竇曰辮傳/泫切交也)延陀鐵
勒披致州縣高昌吐渾偏師掃除惟髙麗歴代逋命莫
克窮討陛下責其弑逆身自將六軍征荒裔不旬日拔
遼東虜獲數十萬(崇曰舊史此下云分配諸州無處不/滿雪往代之宿恥掩崤陵之枯骨比)
(功校徳萬倍前王陛下仁風被於率土孝徳彰於配天/覩醜類之將亡則指期數嵗授將帥之節度則決機萬)
(里屈指而候塵視景而望書符應若神算無遺策擢將/於行伍之中取士於凡庸之末箭穿七札弓貫六鈞加)
(以留情墳典屬意篇什筆邁鍾張詞窮班馬文鋒既振/則管磬自諧輕翰蹔飛則花􁀙競發撫萬姓以慈遇羣)
(臣以禮褒秋毫之善解吞舟之網逆耳之誎必聴膚受/之訴斯絶好生之徳禁障塞於江湖惡殺之仁息鼔刀)
(於屠肆鳬鶴荷稻糧之恵犬馬蒙惟盖之恩降乘吮思/摩之瘡登堂臨魏徵之柩哭戰亡之卒則哀動六軍負)
(填道之薪則精感天地重黔黎之大命時盡心於/庶獄兼衆美而有之為陛下惜之重之愛之寳之)易曰
知進退存亡而不失其正者其唯聖人乎(乾卦/云)盖進
有退之義存有亡之機得有喪之理為陛下惜者此
也傳曰知足不辱知止不殆(老子/云)陛下威名功德既
云足矣拓地開疆亦可止矣邊夷醜種不足待以仁
義責以常禮古者以禽魚畜之必絶其類恐獸窮則
搏苟救其命且陛下毎決死罪必三覆五奏進疏食
停音樂以人命之重為感動也(崇曰舊史云盖以人/命所重感動聖慈也)
今士無一罪驅之行陣之間委之鋒鏑之下使肝腦
塗地老父孤子寡妻慈母望轊車(竇曰轊于/劌切小棺)抱枯骨
椎心掩泣(崇曰舊史云望轊車而/掩泣抱枯骨而椎心)其所以變動隂陽
害傷和氣實天下之痛也使髙麗違失臣節誅之可
也侵擾百姓滅之可也能為後世患夷之可也無是
三者而坐敝中國為舊王雪恥新羅報讐非所存小
所損大乎臣願下沛然之詔(崇曰舊史云願陛下發/沛然之恩降寛大之詔)
(順陽春/以布澤)許髙麗以自新焚陵波之船罷應募之衆即臣
死且不朽
　　　敬暉請降諸武封爵表(武后時以誅二張功進/封齊國長安二年表請)
　　　　(諸武王者宜悉降封○此篇/新史不載今將舊史附入)
神器者天下之至公必歸乎有徳皇極者域中之大寳
必順乎天命歴考前古詳觀帝業皆不並興莫不更王
故三皇氏没而五帝氏興夏殷氏衰而周漢氏作何則
帝王之厯數必應乎五行水盛則火衰木衰則金盛天
地之運也(崇曰前律厯志太昊首徳始於木曰包犧氏/炎帝以火承木曰神農氏黄帝火生土為土)
(徳曰軒轅氏少昊土生金為金徳曰金天民顓頊金生/水為水徳曰髙陽氏帝嚳水生木為木徳曰髙辛氏)
(唐帝木生火為火徳曰陶唐氏虞帝火生土為土徳曰/有虞氏禹土生金為金德曰夏后氏湯金生水為水德)
(曰商武王水生木為木徳曰周漢/髙帝繼周木生火為火徳曰漢)必合乎四時春往則
夏來暑退則寒集則知五行之數帝王不可違之違之
則宗社不安人生不理四時之序天地不能變變之則
霜露不均水旱交錯自有隋失御海内崩離天厯之重
歸于唐室萬方樂業荷撥亂之功三聖重光布生成之
德可謂有功於四海有德於蒸人自𢎞道遏密生靈降
禍百姓哀號如喪考妣則天皇帝臨御帝圖(崇曰髙宗/上元元年)
(稱天皇后/稱天后)明目達聰躬親庶績則有讒邪凶孽誣惑睿
徳搆害宗枝誅夷殆盡英藩賢戚百不一存餘類在者
投竄荒裔寃酷人神感傷天地忠臣義士實所痛心自
天授之際僣稱改革武家子姪咸樹封建十餘年間實
亦榮極時唐室藩屏豈得並封故知事有升降時使然
也今則天皇帝猒倦萬務神器大寳重歸陛下百姓謳
歌欣復唐業上至卿士下及蒼生黄髮之倫童兒之輩
莫不歡欣舞抃(竇曰音卞/推手也)有如見父母豈不以唐家恩
徳感幽祇之心陛下仁明順天下之望令皇業重構聖
祚中興神祇之道有助于先德矣黎人之誠無負於陛
下矣又聞業不兩盛事不兩大故天無二日土無二王
前聖之格言先哲之明誡(崇曰坊記天無二日土無二/王家無二主尊無二上示民)
(有君臣/之别也)自皇明反正天命惟新武家諸王封建依舊生
者既加茅土死者仍追賦邑萬姓失望卿士寒心何則
開闢巳來罕有斯理帝王之道實無此法陛下縦欲開
恩以行私惠豈可違五行厯數乎乖四時寒暑乎又海
内衆情朝廷竊議為武氏諸王身計適將有損何則處
之未得其所居之實恐不安陛下雖欲罷之翻乃陷之
不遵古典故也且唐厯有歸周命已去(崇曰武后紀天/授元年改國號)
(周長安五年張柬之等率兵討/亂皇帝復位徙天后于上陽宫)爵重則難保祿薄則易
全又則天帝親政之時武氏諸王亦分外職今並居京
輦不降舊封天下之心竊將不可陛下縱欲崇外戚曲
流恩貸奈宗廟社稷之計何奈卿士黎人之議何伏願
陛下為社稷之逺圖割私情之小愛内崇經邦之要外
順遐邇之心豈不固宗社之本允神靈之願則陛下巍
巍之業貫三光而洞九泉親親之義上有倫而下有序
　　　韓愈佛骨表(本傳憲宗時遷刑部侍郎遣使者/往鳳翔迎佛骨入禁中愈上表云)
佛者夷狄之一法耳自後漢時流入中國(孝祥曰唐史/作始入中國)
(洪曰表云自後漢時流入中國又詩云佛法入中國邇/來六百年按後漢西域傳云明帝時入中國而梁劉孝)
(標注世説新語引劉向列仙傳序曰歴觀百家之中以/相檢驗得仙者百四十六人其七十四人己在佛經即)
(如此説則漢成哀之間已有經矣漢武故事曰昆邪王/殺休屠以其衆來降得其國人之神上遣之甘泉宫人)
(身皆長丈餘其祭不用牛羊唯燒香禮拜上使依其國/俗祀之此神全類於佛盖當漢武時其經未行於中土)
(直以神明事之耳又開皇歴代三寳記文平帝世劉向/稱余覽典籍往見有經將知周時乆流釋典秦雖爇除)
(漢興復出也又漢武作昆明掘地得黑灰東方朔云可/問西域道人西域道人佛之徒也又真誥云裴真人有)
(三十四人弟子十八人學佛道餘者學禪道陶隠居謂/長安中已乆已有佛裴君即是其事以此言之中國之)
(有佛尚矣退之/所云據正史也)上古未嘗有也昔者黄帝在位一百年
年一百十嵗少昊在位八十年年一百嵗顓頊在位七
十九年年九十八嵗帝嚳(竇評曰音酷髙辛氏禮記禘/黄帝而郊嚳史記高辛氏立)
(為帝/嚳)在位七十年年一百五嵗帝堯在位九十八年年
一百一十八嵗帝舜及禹年皆百嵗此時天下太平百
姓安樂夀考然而此時中國未有佛也其後殷湯亦年
百嵗湯孫大戊在位七十五年武丁在位五十九年書
史不言其年夀所極盖亦俱年不減百嵗周文王年九
十七嵗武王年九十嵗穆王在位百年此時佛法亦
未至中國非因事佛而致然也漢明帝時始有佛法明
帝在位纔十八年耳其後亂亡相繼運祚不長宋齊梁
陳元魏已下事佛漸謹年代尤促惟梁武帝在位四十
九(唐史/作八)年前後三度捨身施佛宗廟之祭不用牲牢晝
日一食止於菜果其後竟為侯景所逼餓死臺城國亦
尋滅事佛求福反更得禍由此觀之佛不足信事亦可
知矣髙祖始受隋禪則議除之當時羣臣材識見不逺
不能深知先王之道古今之宜推闡明聖以救斯弊其
事遂止臣常恨焉伏惟睿聖文武皇帝陛下神聖英武
數千百年已來未有倫比即位之初不許度人為僧尼
道士又不許創立寺觀臣常以為髙祖之志必行於陛
下之手今縱未能即行豈可恣之轉令盛也今聞陛下
令羣僧迎佛骨於鳯翔御樓以觀舁入大内(舁音/輿)又令
諸寺遞迎供養臣雖至愚必知陛下不惑於佛作此崇
奉以祈福祥也直以年豐人樂徇人之心為京都士庶
設詭異之觀戲翫之具耳安有聖明若此而肯信此等
事哉然百姓愚㝠易惑難曉苟見陛下如此將謂真心
事佛皆云天子大聖猶一心敬信百姓何人豈宜更惜身
命以至焚頂燒指十百為羣解衣散錢自朝至暮轉相
倣效惟恐後時老少奔波棄其業次若不即加禁遏更
歴諸寺必有斷臂臠身(臠力/兖切)以為供養者傷風敗俗傳
笑四方非細事也夫佛本夷狄之人與中國言語不通
衣服殊製口不言先王之法言身不服先王之法服不
知君臣之義父子之情假如其身至今尚在奉其國命
來朝京師陛下容而接之不過宣政一見賔禮一設賜
衣一襲衞而出境不令惑衆也况其身死已久枯朽之
骨凶穢之餘豈宜令入宫禁孔子曰敬鬼神而逺之
古之諸侯行弔於其國尚令巫祝先以桃茢(胡瑗曰音/列禮記君)
(臨臣喪以巫祝桃茢執戈惡之也注桃鬼所惡茢/韋苕可掃不祥左氏乃使巫以桃列先袚殯後同)祓除
不祥然後進弔今無故取朽穢之物親臨視之巫祝不
先桃茢不用羣臣不言其非御史不舉其失臣實恥之
乞以此骨付有司投之水火永絶根本斷天下之疑絶
後代之惑使天下之人知大聖人之所作為出於尋常
萬萬也豈不盛哉豈不快哉佛如有靈能作禍祟凡有
災咎宜加臣身上天鑒臨臣不怨悔無任感激懇悃之
至(表入帝大怒將抵以死裴度曰愈言/内懷至忠願少寛假乃貶潮州刺史)
　　　韓愈潮州謝表(本傳被貶既至/潮州以表謝曰)
臣某以今月二十五日到州上訖與官吏百姓等相見
具言朝廷治平天子神聖威武慈仁子養億兆人庶無
百親疎逺邇雖在萬里之外嶺南之陬視之一如畿甸
之間輦轂之下有善必聞有惡必見早朝晚罷兢兢業
業惟恐四海之内天地之中一物不得其所故遣刺史
面(一作/親)問百姓疾苦苟有不便得以上陳國家憲章完
具為治日乆守令承奉詔條違犯者鮮雖在蠻夷無不
安泰聞臣所稱聖徳惟知鼓舞讙呼不勞施為坐以無
事臣某誠惶誠恐頓首頓首臣所領州在廣府極東界
其去廣府雖云纔二千里來往動皆經月過海口下惡
水濤瀧壯猛(瀧問/江切)難計程期颶風鱷魚(颶其魚切/鱷五各切)患禍
不測州南近界(一作州/之南境)漲海連天毒霧瘴氛(敷文/切)日夕
發作臣少多病年纔五十髪白齒落理不乆長加以罪
犯至重所處又極逺惡憂惶慙悸(其季/切)死亡無日單立
一身朝無親黨居蠻夷之地與魑魅為羣(魑抽知切/魅明祕切)苟
非陛下哀而念之誰肯為臣言者臣受性愚陋人事多
所不通惟酷好學問文章未嘗一日暫廢實為時輩所
見推表(一作/許)臣於當時之文亦未有過人者至於論述
陛下功德與詩書相表裏作為歌詩薦之郊廟祀泰山
之封鏤白玉之牒(鏤音/漏)鋪張對天之閎休揚厲無前之
偉績編之乎詩書之策而無愧措之乎天地之間而無
虧縱使古人復生臣亦未肯多讓伏以大唐受命有天
下四海之内莫不臣妾南北東西地各萬里自天寳之
後政治少懈文致未優武尅不剛嬖(一作/倖)臣姦隷蠧居
棊處淫毒自防外順内悖父死子代以祖以(一作/繼)孫如
古諸侯自擅其地不貢不朝六七十年四聖傳序以至
陛下陛下即位以來躬親聴斷旋乾轉坤闗機闔開雷
厲風飛日月所照天戈所麾莫不寧順大宇之下生息
理極髙祖創制天下其功大矣而治未太平也太宗太
平矣而大功所立咸在髙祖之代非如陛下承天寳之
後接因循之餘六七十年之外赫然興起南面指麾而
致此巍巍之功治(一作/治功)也宜定樂章以告神明巡泰山
奏功皇天具著顯庸明示得意使永永年代(一作/萬年)服我
威烈當此之時所謂千載一時萬(一作/不)可逢之嘉㑹(帝/得)
(表頗感悔欲復用之皇甫/鎛素忌愈改袁州刺史)
　　狀
　　　陸䞇闗中事宜狀(本傳德宗時以書判拔萃補/南陽尉時上言云云帝不納)
　　　　(○此篇新史頗/略今載舊史)
夫君人之柄在明其德威立國之權在審其輕重徳與
威不可偏廢也輕與重不可倒持也蓄威以昭徳偏廢
則危居重以馭輕倒持則悖恃威則德喪於身取敗
之道也失重則輕移諸已啟禍之門也陛下天賜勇智
志期削平忿兹昏迷整旅奮伐海内震疊莫敢寧居此
誠英主撥亂拯物不得已而用之然威武四加非謂蓄
美所可兢兢保惜慎守而不失者唯居重馭輕之權耳
陛下又果於成務急於應機竭國以奉軍傾中以資外
倒持之勢今又似焉臣聞國家之立也本大而末小是
以能固理天下者若身之使臂臂之使指則小大適稱
而不悖焉身所以能使臂者身大於臂故也臂所以能
使指者臂大於指故也王畿者四方之本也京邑者又
王畿之本也其勢當令京邑如身王畿如臂四方如指
故用即不悖處則不危斯乃居重馭輕天子之大權也
非獨為御諸夏而已抑又有鎮撫戎狄之術焉是以前
代之制轉天下租税委之京師徙郡縣豪傑處之陵邑
選四方壯勇實之邊城其賦役則輕近而重逺也其惠
化則悦近以來逺也太宗既定大業萬方底乂猶務戎
備不忘慮危列置府兵分𨽻禁衞大凡諸府八百餘所
而在闗中者殆五百焉(崇曰新史兵志太宗貞觀十年/更號諸府總曰折衝府凡天下)
(十道置府六百三十四皆有名號而/闗中二百六十有一皆以𨽻諸衞)舉天下不敵闗中
則居重馭輕之意明矣承平漸乆武備浸微雖府衞具
存而卒乗罕習故祿山竊倒持之柄乗外重之資一舉
滔天兩京不守尚賴經制頗存典刑彊本之意則忘緣
邊之備猶在加以諸牧有馬每州有糧故肅宗得以為
資中復興運乾元之後大憝初夷繼有外虞悉師東討
邊備既弛禁戍亦空吐蕃乗虚深入為冦故先皇帝莫
與為禦避之東遊是皆失居重馭輕之權忘深根固柢
之慮(崇曰兵志𤣥宗開元六年詔折衝府兵六嵗一簡/自髙宗武后時天下久不用兵府兵之法浸壞畨)
(役更代多不以時衛士稍稍亡匿至是益耗散宿衞不/能給宰相張説請募士宿衞明年更號曰彍騎自是諸)
(府士益多不補天寳以後彍騎之法又稍變廢士皆失/拊循八載折衝諸府至無兵可校而六宫宿衞皆市人)
(祿山反皆不能受甲矣天下之兵弱不能抗遂陷兩京/肅宗起靈武而諸鎮之兵共起誅賊號九節度大盜既)
(滅而武士戰卒以功皆除節度使由是方鎮相望於内/地父死子代徼命於朝天子力不能禁則忍恥含垢因)
(而撫之謂之/姑息之政)陛下追想及此豈不為之寒心哉尚賴宗
社威靈先皇仁聖攘却醜類再安宸居城邑具全宗廟
無霣(為閔/切)足以見天意之於皇家保佑深矣故示大儆
將𢎞永圖陛下誠宜上副𤣥心下察時變逺考前代成
敗近鑒國朝盛衰垂無疆之休建不拔之業今則勢可
危慮又甚於前先皇帝還自陜郛懲艾往事稍益禁衞
漸修邊防是時闗中有朔方涇原隴右三帥以扞西戎
河東有太原全軍以控北敵此四軍者皆聲勢雄盛士
馬精彊又徵諸道戍兵毎嵗乗秋備塞尚不能保固封
守遏其奔衝京師戒嚴比比而有陛下嗣膺寳位威攝
殊鄰蠢兹昆夷猶肆毒蠚(黑各/切)舉國來冦志吞岷梁貪
冐既深覆亡㡬盡遂求通好少息交侵盖緣馬喪兵疲
務以計謀相緩固殊畏威懷德必欲守信結和所以歴
年優柔竟未堅定要約息兵稍久育馬漸蕃必假小事
忿爭因復大肆侵掠借如吐蕃實和囘紇無憾戎狄貪
詐乃其常情苟有便利可窺豈肯端然自守今朔方太
原之衆逺在山東神策六軍之兵繼出闗外儻有賊臣
啗祋(丁外/切)黠虜覷邊伺隙乗虚微犯亭障未審陛下何
以禦之側聞伐叛之初議者多易其事僉謂有征無戰
役不逾時計兵未甚多度費未甚廣於事為無擾於人
為不勞曾不料兵連禍挐變故難測曰引月長漸乖始圖
故前志以兵為凶器戰為危事至戒至慎不敢輕用之
者盖為此也(崇曰前主父偃傳怒者逆徳也兵者凶器/也戰者末節也古之人君一怒必伏尸流)
(血故聖王/重行之)當勝而反敗當安而倒危變亡而為存化小
而成大在覆掌之間耳何可不畏而重之乎往嵗為天
下所患咸謂除之則可致昇平者李正已李寳臣梁崇
義田悦是也往嵗為國家所信咸謂任之則可除禍亂
者朱滔李希烈是也既而正已死李納繼之寳臣死惟
岳繼之崇義卒希烈叛惟岳戮朱滔攜然則往嵗之所
患者四去而三矣而患竟不衰往嵗之所信者今則自
叛矣而又難保是知立國之安危在勢任事之濟否在
人勢苟安則異類同心也勢苟危則舟中敵國也陛下
豈可不追鑒往事惟新令圖循偏廢之柄以靖人復倒
持之權以固國而乃孜孜汲汲極思勞神徇無已之求
望難必之效其於為人除害之意則已至矣其為宗社
自重之計恐未至焉自頃將帥徂征久未盡敵苟以藉
口則請濟師陛下乃為之輟邊軍缺環衞虚内廏之馬
竭武庫之兵占將家之子以益師賦私養之畜以増騎
猶且未戰則曰乏財陛下又為之算室廬貸商賈傾司
府之幣設請𣙜之科(崇曰食貨志趙贊言諸道律㑹置/吏閲啇賈錢毎緡税二十竹木茶)
(漆税十之一徳宗納其策贊復/請税間深算除陌而民益愁怨)闗輔之間徵發已甚宫
苑之内備衞不全萬一有如朱滔希烈負固邊壘竊發
郊畿敢犯城闕復何以備之且今之闗中即古者邦畿
千里之地也王業根本于是在焉豪勇之在闗中者與
籍於營衞不殊(崇曰新史豪/勇作豪傑)車乗之在闗中者與列於
廏牧不殊財用之在闗中者與貯於帑藏不殊有急而
須一朝可取今執事者先拔其本棄重取輕所謂倒持
太阿授人以柄議制置則彊幹弱枝之術反語綏懷則
悦近來逺之道乖陛下幸聴愚計使芃援東洛懷光救
襄城希烈必退遣神䇿及將家子東行應援者悉可追
還其京城及畿縣所税間架𣙜酒抽貫貸商㸃召之令
一切停之則端本整棼之術也
　　　陸贄論叙遷幸之由(贄從狩奉天徳宗倉卒變/故毎自刻責䞇曰陛下引)
　　　　(咎堯舜意也然致冦者乃羣臣罪贄意指盧/杞等帝䕶杞因曰卿不忍歸過朕有是言哉)
　　　　(然自古興衰其亦有/天命陸贄乃上書云)
自安史之亂朝廷因循涵養(崇曰奏議云乆務容養/事多僣越禮闕㑹朝)陛
下將一區宇乃命將興師以討四方一人征行十室資
奉居者疲饋轉行者苦鋒鏑(崇曰奏議云居者有餽送/之苦行者有鋒刃之憂)
去留騷然而閭里不寧矣聚兵日衆供費曰博常賦不給
乃議促限而加斂焉加斂既殫乃别配之别配不足於是𣙜
算之科設率貸之法興禁防滋章吏不堪命(崇曰奏議/此下云人)
(不助/命)農桑廢于追呼膏血竭于笞捶兆庶嗷然而郡邑
不寧矣邊陲之戍以保封疆禁衞之旅以備巡警邦之
大防也陛下悉而東征邊備空屈又搜私牧責將家以
出兵籍馬夫私牧者元勲貴戚之門也將家者統帥岳
牧之後也其復除征徭舊矣今奪其畜牧事其子孫丐
假以給資裝破産以營卒乗(崇曰奏議此下云道/路悽憫部曲感傷)元臣
貴位孰不解體方且税侯王之廬算禆販之緡(崇曰奏/議云加)
(以聚斂之法轂下尤嚴邸第侯王/咸輸屋税禆販夫婦畢算絹錢)貴不見優近不見異
羣情嚻然而闗畿不寧矣陛下又謂百度弛廢則持義
以掩恩任法以成理斷失於太速察傷於太精㫁速則
寡恕于人而疑似不容辨也察精則多猜于物而億度
未必然也寡恕而不懼禍故反側之釁生多猜而不防
嫌故苟且之患作由是叛亂繼生忿讟並興非常之虞
惟人主獨不聞兇鼓卒行白晝犯闕重門無結草之禦
環衛無誰何之人陛下雖有股肱之臣耳目之佐(崇曰/奏議)
(此下云有諫諍之/列有備衛之司)見危不能竭誠臨難不能效死是則
羣臣之罪也陛下方以興衰諉之天命亦過矣書曰天
視自我人視天聴自我人聴(崇曰泰誓篇/人並作民)則天所視聴
皆因于人非人事外自有天命也(崇曰奏議云非於人/事之外别有天命也)
紂之辭曰我生不有命在天(崇曰書西伯/戡黎篇云)此捨人事推
天命必不可之理也易曰自天祐之仲尼以為祐者助
也天之所助者順也人之所助者信也履信思乎順是
以祐之易論天人祐助之際必先履行而吉凶之報象
焉此天命在人盖昭昭矣人事治而天降亂未之有也
人事亂而天降康亦未之有也尚恐有可疑者請以近
事信之自比丘興物力竭耗人心驚疑如風濤然洶洶
靡定族黨聚議謂必有變則京師之人固非悉通占術
曉天命也則致冦之由豈運當然夫治或生亂亂或資
治也無難而失者忽萬㡬之重而忘憂畏也多難而興
者涉庶事之艱而知敕慎也今生亂失守之事及資治
興邦之業在刻勵而謹修之當至危之機得其道則興
失則廢其間不容復有所悔也惟勤思而熟計之捨已
以従衆違欲以從道逺憸佞親忠直推至誠去逆詐(崇/曰)
(奏議此下云杜讒沮之路廣諫諍之門焉去求利之法/務息人之術焉錄片善片能以盡羣材焉忘小瑕少怨)
(俾無棄/物焉)斯道甚易知甚易行不耗神不劬力第約之於
心耳(崇曰奏議此下云斯道夕誓之於心則可以感神/明動天地朝施之於事則可以服庶類懷萬方)
何憂乎亂人何畏乎厄運何患乎不寧哉(崇曰奏議此/下云願悔前)
(禍以合天戒新聖化以承天休勿謂時踵厄運而自疑/勿謂事不由人而自解勤力不息足致升平豈止盪滌)
(祅氛旋復/宫闕而已)
　
　增注唐策巻八
欽定四庫全書
　増注唐策巻九
　　策
　　　陸贄請對羣臣論事狀(本傳徳宗問贄事切於/今者贄勸羣臣參日極)
　　　　(言得失聴納無/倦因是極諫言)
竊謂天子之道與天同方天不以地有惡木而廢發生
天子不以時有小人而廢聴納帝王之盛莫盛於堯雖
四凶在朝而僉議靡輟故曰惟天為大惟堯則之是知
人有邪直賢愚在處之各得其所而已必不可以忠良
者少而闕於詢謀獻納之道也(崇曰以上/並奏議文)昔人有因噎
而廢食者(竇曰噎一/結切食窒)又有懼溺而自沈者其為防患不
亦過哉(崇曰奏議云其為矯枉/防患之慮豈不過哉)願陛下鑒之毋以小虞
而妨大道也臣聞人之所助在信信之所本在誠(崇曰奏/議此下)
(云循誠於中然後俾衆無惑/存信於已可以教人不欺)一不誠心莫之保一不信
言莫之行故聖人重焉傳曰誠者物之終始不誠無物
(崇曰記/中庸云)物者事也言不誠則無所事矣匹夫不誠無復
有事況王者賴人之誠以自固而可不誠於人乎陛下
所謂誠信以致害者臣竊非之孔子曰可與言而不與
之言失人不可與言而與之言失言智者不失人亦不
失言陛下可審其言而不可不信可慎其所與而不可
不誠(崇曰奏議此下云海禽至微猶/識情偽含靈之類固必難誣)所謂民者至愚而
神夫蚩蚩之倫或昬或鄙此似於愚也然上之得失靡
不辨好惡靡不知所祕靡不傳所為靡不效馭以智則
詐示以疑則偷接不以禮則其徇義輕撫不以恩則其
效忠薄上行之則下從之上施之則下報之若影附形
若響應聲故曰唯天下至誠為能盡其性能盡其性則
能盡人之性(崇曰記/中庸云)不盡於已而責盡於人不誠於前
而望誠於後必疑而不信矣今方鎮有不誠於國者陛
下興師伐之臣有不信於上者陛下下令誅之有司奉
命而不敢赦者以陛下所有責彼所無也(崇曰奏議此/下云向若陛)
(下不誠於物不信於人/人將有辭何以致討)故誠與信不可斯須去已願陛
下慎守而力行之恐非所以為悔也傳曰人誰無過過
而能改善莫大焉(張曰左襄/二十年云)仲虺歌成湯之徳曰改過
不吝吉甫美宣王之功曰衮職有闕仲山甫補之(張曰/烝民)
(詩/云)夫成湯聖君也仲虺聖輔也以聖人賛聖君不稱其
無過而稱其改過周宣中興賢王也吉甫文武賢臣也
歌誦其主不美其無闕而美其補闕則聖賢之意較然
著明葢過差者上智下愚所不免惟智者能改而之善
愚者恥惡而之非也中古以降(崇曰奏議此下/云淳風浸微)其臣尚諛
其君自聖掩盛徳行小道乃有入則造膝出則詭辭姦
由此滋善由此沮天子意由此惑争臣罪由此生媚道
行而害斯甚矣太宗有文武仁義之徳治致太平之功
可謂盛矣(崇曰奏議云挺秀千古清明在躬再恢聖謨/一變流弊以虚受為理本以直言為國華有)
(面折廷争者必為霽雷霆之威而明言奬納有上封獻/議者必為黜心意之欲而手勅褒揚故得有過必知知)
(而必改存致雍熈之化没齊堯舜之名向若太宗徇中/主之常情滯習俗之凡見聞過則羞已之短納諫又畏)
(人之知雖有求理之心必無濟理之效雖有悔過之意/必無從諌之名此則聴納之實不殊隠見之情小異其)
(於損益之際已有若此相懸又況不及中才師心自用/肆于人上以遂非拒諫孰有不危者乎且以太宗有經)
(緯天地之文有底定禍亂之武有躬行仁義之徳/有斬致太平之功其為休烈耿光可謂盛極矣)然而
人到于今以從諫改過為稱首是知諫而能從過而能
改帝王之大烈也(崇曰奏議云帝王/之美莫大於斯)陛下謂諫官論事
引善自予歸過於上者信非其美然盛徳未有虧焉納
而不違傳之適足増美拒而違之又安能禁之勿傳(崇/曰)
(奏議此下云願以貞觀故事為/揩模使太宗風烈重光於聖代)不宜以此梗塞進言之
路也(崇曰奏議此下云虞舜察邇言故能成聖化晉文/聴輿誦故能恢霸功是則聖賢為理務詢衆心)
聖人不忽細微不侮鰥寡奓言無驗不必用(董曰奓陟/加切張也)
(崇曰奏議/奓作侈)質言當理不必違遜於志者不必然逆於心
者不必否異於人者不必是同於衆者不必非辭拙而
效迂者不必愚言甘而利重者不必智考之以實唯善
所在則可以盡天下之心矣夫人情蔽於所信阻於所
疑忽於所輕溺於所欲信偏則聴言不盡其實故有過
當之言疑甚則雖實不聴其言故有失實之聴輕其人
則遺可重之事欲其事則存可棄之人苟縱所私不考
其實則是失天下之心矣故恒情之所輕聖人之所重
不必慕髙而好異也陛下又以雷同道説加質則窮臣
謂陛下雖窮其辭而未窮其理能服其口而未服其心
且下之情莫不願達於上上之情莫不求知於下然而
下恒苦上之難達上恒苦下之難知若是者何九弊不
去也所謂九弊者上有六下有三好勝人恥聞過騁辨
給衒聰明厲威嚴恣彊愎上之弊也諂諛顧望畏愞下
之弊也好勝而耻過必甘佞辭忌直言則諂諛者進而
忠實之語不聞矣騁辨而眩明必折人以言虞人以詐
則下顧望者自便而切磨之益不盡矣厲威恣愎必不
能降情接物引咎在已則畏愞者至而情理之説不申
矣(崇曰奏議此下云以區域之廣大生靈之衆多宫闕/之重深髙卑之限隔自黎獻而上獲覩至尊之光景)
(者踰億兆而無一焉就獲覩之中得接言議者又千萬/不一幸而得接者猶有九弊居其間則上下之情所通)
(鮮矣昔龍逢誅而夏亡比干剖而殷滅宫竒去而虞敗/屈原放而楚衰臣謂夏殷虞楚之君若知四子之盡忠)
(必不勦棄若知四子之可用必不拒違所以至於忍害/而捨絶者葢謂其言不足行心不足保故也四子既去)
(四君亦危然則言之固難聴亦不易趙武呐呐而為晉/賢臣絳侯木訥而為漢元輔公孫𢎞上書論事帝使難)
(𢎞以十策𢎞不得其一及為宰相卒有能名周昌進諫/其君病吃不能對詔乃曰臣口雖不能言心知其不可)
(然則口給者事或非/信辭屈者理或未窮)人之難知堯舜所病胡可以一酬
一詰而謂盡其能哉(崇曰奏議此下云天生烝人合以/為國人之有口不能無言人之有)
(心不能無欲言不宣於上則怨讟於下欲不歸於善則/湊集於邪聖人知衆之不可以力制也故植謗木陳諌)
(皷列争臣之位置采詩之官以宣其言尊禮義安誠信/厚賢能之賞廣功利之途以歸其欲使上不至於亢下)
(不至於窮則人心安得而離亂兆何從而起古之無為/而理者其率用此與苟有理之之意而不知其方苟知)
(其方而心守不一則得失相半天下之理亂未可知也/其又違道以師心棄人而任已謂欲可逞謂衆可誣謂)
(專㫁無傷謂詢謀無益謂諛悦為忠順謂獻替為妄愚/謂進善為比周謂嫉惡為嫌忌謂多疑為御下之術謂)
(深察為照物之明理道全/乖國家之顛危可立待也)夫欲治天下而不務得人心
則固不治矣務得人心而不勤接下則心固不得矣務
勤接下而不辨君子小人則下固不可接矣務辨君子
小人而惡直嗜諛則君子小人固不可辨矣趣和求媚
人之甚利存焉犯顔冐禍人之甚害存焉居上者易其
言而以美利利之猶懼忠告之不暨況踈隔而諱忌者
乎
　　　陸贄論尊號狀(本傳徳宗議益大號贄謂今乘/輿播越大憝未去不宜益美名)
　　　　(以累謙徳帝曰卿言固善要小有變/革為朕計之新史頗畧今並載奏議)
徳合天者謂之皇徳合地者謂之帝徳合人者謂之
王父天母地以養人理物各得其宜者謂之天子是
皆至尊之殊號極美之大名雖欲變更無踰於此故
伏羲神農黄帝堯舜自生人已來君徳之最神聖者
天下尊之美之亦已至矣而其指以為號者或曰皇
或曰帝唯自一字且猶不兼禹湯繼興莫非大聖尚
自菲薄降號為王嬴秦徳衰於殷周而名切於羲皡
兼皇與帝始總稱之流及後代昏僻之君乃有聖劉
天元之號(崇曰前哀帝紀建平二年夏詔漢興二百/載歴數開元皇天降非材之佑漢國再獲)
(受命之符朕曷敢不通夫基事之元命必與天下/自新以建平二年為太初元年號曰陳聖劉太平)
(皇/帝)是知人主輕重不在名稱崇其號無補於徽猷
損其名不傷於徳美然而損之有謙光稽古之善
崇之獲矜能納諂之譏得失不侔居然可辨況今
時遭屯否事屬艱難尤宜懼思以自貶抑必以俯
稽術數須有變更與其増美稱而失人心不若黜
舊號以祗天戒天時人事理必相扶人既好謙天
亦助順陛下誠能斷自宸鑒渙發徳音引咎降名
深自刻責惟謙與順一舉而二美從之外可以收
物情内可以應𤣥運上可以髙徳於夐古外可以
垂法於無窮興廢典矯舊失至明也損虚飾收美
利至智也前聖之所以永保鴻名常為稱首者達
於兹義而已矣陛下何恡而不革反欲加冗號以
受其實患哉(從/之)
　　　陸贄論赦書亊條狀(本傳興元赦令方具帝以/藁付䞇使商其詳贄知帝)
　　　　(執徳不固欲激之即建言云/云新史頗畧今附入奏議)
履非常之危者不可以常道安解非常之紛者不可以
常語諭自陛下嗣承大寳志壹中區窮用甲兵竭取財
賦甿庶未達於暫勞之㫖而怨咨已深昊穹不假以悔
過之期而患難繼起復以刑謫太峻禁防傷嚴上下不
親情志多壅乃至變生都輦盜據宫闈九廟鞠陷於匪
人六師出次於郊邑奔逼憂厄言之痛心自古禍亂所
鍾罕有若此之暴今重圍雖解逋寇尚存裂土假王者
四凶滔天僭帝者二豎其它顧瞻懐貳不可悉數皇輿
未復國柄未歸勞者未獲休功者未及賞困窮者未暇
恤滯抑者未克申將欲紓多難而收羣心唯在赦令而
已動人以言所感已淺言又不切人誰肯懐故誠不至
者物不感損不極者益不臻今兹徳音亦類於是悔過
之意不得不深引咎之辭不得不盡招延不可不廣潤
澤不可不𢎞宣暢鬱堙不可不洞開襟抱洗刷疵垢不
可不盪去瘢痕使天下聞之廓然一變若披重昬而覩
朗曜人人得其所欲則何有不從者乎其須改革科條
已别封上竊以知過非難改之為難言善非難行之為
難易曰聖人感人心而天下和平(崇曰易/咸卦云)夫感者誠發
於心而形於事事或未諭故宣之於言言必顧心心必
副亊三者相合乃可求感惟陛下先斷厥志以施其辭
度可行者而宣之不可者措之無苟於言以重取悔
　　　陸贄請罷瓊林大盈二庫狀(本傳徳宗時貢奉/稍至二庫别盛貢)
　　　　(物贄諌以為/於古無傳)
示人以義其患猶私示人以私患必難弭故聖人之立
教也賤貨而尊讓逺利而尚㢘天子不問有無諸侯不
言多少百乘之室不畜聚斂之臣夫豈皆忘其欲賄之
心哉誠懼賄之生人心而開禍端傷風教而亂邦家耳
是以務鳩斂而厚其帑櫝之積者匹夫之富也務散發
而收其兆庶之心者天子之富也天子所作與天同方
生之長之而不恃其為成之收之而不私其有付物以
道混然忘情取之不為貪散之不為費以言乎體則博
大以言乎術則精微亦何必撓廢公方崇聚私貨降至
尊而代有司之守辱萬乘以效匹夫之藏哉(崇曰以上/並奏議文)
今之瓊林大盈於古無傳舊老皆言開元時貴臣飾巧
以求媚建言郡邑税賦當委有司以制經用其貢獻悉
歸私有之蕩心侈欲亦終以弭寇今師旅方殷創痛呻
吟之聲未息(崇曰奏議此下云忠敬/職守之效賞賚未行)遽以珍貢私别庫
恐羣下有所觖望(崇曰以上參/入新史文)頃者六師初降百物無
儲外扞兇徒内防危堞今者攻圍已解衣食已豐而謡
讟方興軍情稍阻豈不以勇夫恒性嗜貨矜功其患難
既與之同憂而好樂不與之同利苟異恬黙能無怨咨
此理之常固不足怪夫國家作事以公共為心者人必
樂而從之以私奉為心者人必咈而叛之今兹二庫珍
弊所歸不領度支是行私也不給經費非宣利也物情
離怨不亦宜乎智者因危而建安明者矯失而成得陛
下誠能近想重圍之殷憂追戒平居之専欲器用取給
不在過豐衣食所安必以分下凡在二庫貨賄盡令出
賜有功坦然布懐與衆同欲是後納貢必歸有司毎獲
珍華先給軍賞瓌異纎麗一無上供推赤心於其腹中
降殊恩於其望外將卒慕陛下必信之賞人思建功兆
庶悦陛下改過之誠孰不歸徳如此則亂必靖賊必平
(崇曰以上/並奏議文)是乃散小儲成大儲損小寳固大寳也(崇曰/以上)
(參入新/史文)
　　　陸贄論進𤓰果人擬官狀
信賞必罰霸王之資也輕爵䙝刑衰亂之漸也非功而
獲爵則輕非罪而肆刑則䙝(崇曰奏議此下云爵賞刑/罰國之大綱一綱或棼萬)
(目皆/弛)天寳之季嬖倖傾國爵以情授賞以寵加紀綱始
壊矣羯胡乘之遂亂中夏(崇曰奏議此下云遣/戍嵗増策勲日廣)財賦不
足以供賜而職官之賞興焉職員不足以容功而散試
之號行焉(崇曰奏議此下云青朱雜沓/於胥徒金紫普施於輿皁)當今所病者在
爵輕也設法貴之猶恐不重若又自棄將何勸焉陛下
謂試官為虚名豈思之未熟邪夫立國惟義與權誘人
惟名與利(崇曰奏議云立國之道惟義/與權誘人之方惟名與利)名近虛於教為
重利近實於徳為輕凡所以裁是非立法制則存乎其
義參虚實揣輕重(崇曰奏議此下云並行而不傷迭用/而不悖因衆之欲度時之宜消息盈)
(虚使人/不倦者)則存乎權専實利而不濟之以虚則物有匱耗
而不給矣専虚名而不副之以實則情有誕謾而不趨
矣故錫貨財列廩秩以彰實也差品列異服章以飾虚
也居上者(崇曰奏議此下/云必明其義)達其變相須以為表裏(崇曰/奏議)
(此下云使人/日用而不知)則為國之權得矣按甲令有職事官有
散官有勲官有爵號其賦事受奉者唯職事一官以序
才能以位勲徳所謂施實利而寓虚名者也勲散爵號
止於服色資䕃以馭崇貴以甄功勞所謂假虚名佐實
利者也(崇曰奏議此下云虚實交相養故人/不瀆賞輕重互相制故國不廢權)今員外試
官與勲散爵號同然而突銛鋒排禍難者以是酬之其
為用也可為重矣今獻𤓰一器果一盛則受之彼忘軀
命者有以相謂矣曰吾之軀命乃同於𤓰果𤓰果草木
也若草木然人何勸哉(崇曰奏議此下云且員外試/官無俸祿之資無攝官之柄)
(無見敬之貴無免役之優唯假空名以籠浮俗所以/若存若亡而未甚厭棄者徒以上之所惜耳今陛下)
(若又輕用之以為便捷於事人晤斯旨復何賴焉後/之立功曷用為賞陛下若欲賞之以職事則官員有)
(限而勲伐無窮固不勝其用矣陛下若欲賞之以貨財/則人力已殫而帑藏皆匱固不充其費矣既不本實利)
(以敦勸又不重虚名而濫/施人無藉焉何以為國)夫田父野人必欲得其懽心
厚賜之可也
　　　陸贄論賜渾瑊詔書取散失内人等狀
大難始平(崇曰奏議此下/云法駕將返)而百役疲瘵之甿重傷殘廢
之卒皆忍死扶病(崇曰奏議此下/云傾耳竦肩)想聞徳音(崇曰奏議/此下云翹)
(望聖澤陛下固當感上天降福之眷荷烈祖垂裕之休/念將士鋒刃之殃愍黎元塗炭之酷損之又損艱之惟)
(艱所以荅慶賴之/心副惟新之望也)蓋事有先後義有輕重重者宜先輕
者宜後昔武王克殷有未及下車而為之者有下車而
為之者(崇曰書武成惟一月癸已王朝步自周于征伐/商底商之罪告于皇天后土所過名山大川惟)
(爾有神尚克相予以濟兆民戊午師逾孟津癸亥陳于/商郊甲子昧爽受率其旅若林㑹于牧野罔有敵于我)
(師前徒倒戈攻于後以北一戎衣天下大定釋箕子囚/封比干墓式商容閭散鹿臺之財發鉅橋之粟大賚于)
(四海而萬姓悦服厥四月哉生明王來自商至于豐乃/偃武修文反商政政由舊列爵惟五分土惟三建官惟)
(賢位事惟能重民五教惟食䘮祭惇/信明義崇徳報功垂拱而天下治)當今所務謂宜以
大臣馳傳迎復神主修飭郊丘展禋享之禮申告謝之
意弔死義犒有功崇進忠直優問耆耄安反側寛脅從
官失職復廢業是皆宜先不可後也葺宫室治服玩耳
目之娯巾櫛之侍是皆宜後不可先也且内人當離潰
之後或為將士所私昔人掩絶纓飲盜馬者豈忘其愛
邪知為君之體然也天下固多䙝人何必獨此(崇曰奏/議此下)
(云昔衞獻出奔久而復國大夫迎於境者執其手而與/之言迎於門頷之而已言其驕怠之易生也齊桓將圖)
(伯功管仲戒之以無忘在莒懼其情志之易變也今臣在/亦願陛下企思危固國如不及懲亡亂喪國如探湯以)
(莒為書紳之規以衰衞為覆車之鑒則徳為帝範理/致時雍與夫貪逸欲而踐禍機其利害亦云逺矣)
　　　陸贄請許臺省長官薦屬吏狀
昔周以伯冏為太僕命之曰慎簡乃僚國朝之制庶官
五品已上制勅命之六品已下則並㫖授制勅所命者
葢宰相商議奏可而除拜之也㫖授者葢吏部銓材署
職然後上言詔㫖但畫聞以從之而不可否者也開元
中吏部注擬選人奏置循資格限自起居遺補及御史
等官猶並列於選曹銓綜之例著在格令至今不刋未
聞常參之官悉委宰臣選擇此近亊之明驗也其後舊
典失序倖臣専朝捨僉議而重已權廢公舉而行私惠
是使周行庶品苟不出時宰之意者則莫致焉(崇曰以/上係奏)
(議/文)昔齊桓公問管仲害霸對曰得賢不能任害霸也任
賢不能固害霸也固始而不終害霸也與賢人謀事而
小人議之害霸也所謂小人者非悉懐險詖以覆邦家
也葢趣向狹促以沮議為出衆自異為不羣趨近利昧
逺圖效小信傷大道爾所謂臺省長官僕射尚書丞郎
御史大夫中丞是也陛下擇輔相多亦出其中(崇曰奏/議云今)
(之宰相則往日臺省長官也今之臺/省長官乃將來之宰臣也職各暫異)行舉不能頓殊也
今乃謂不能舉一二屬吏豈後位宰相則可擇天下材
乎夫求才者貴廣考課者貴精(崇曰奏議云求不廣則/下位罕進用常乏人考)
(不精則能否無/别砥礪漸衰)往武后收人心務拔擢非徒人得薦士
亦許自舉其才豈不易哉然而課責嚴進退速(崇曰奏/議云不)
(肖者旋黜才/能者驟升)故當世稱知人之明累朝賴多士之用陛
下好賢之心有踰前哲而得人之盛未逮往時葢由賞
鑒獨任難於公舉有登延之路無練覈之方武后以易
得人陛下以精失士(崇曰奏云是知雖易於求材而不/易於苟容則所易者適足廣得人)
(之資不為害也不精於法制而務精/於選才則所精者適足梗進賢之途)今擇宰相以重於
庶品選長官以逾於下流及宰相獻言長吏薦士則又
納横議廢始謀是任以重者輕其言待以輕者重其事
也
　　　陸贄論緣邊守備事宜狀
自禄山搆亂肅宗始撤邊備以靖中邦借外威寜内難
於是吐蕃乘釁回紇矜功中國不振四十餘年率傷耗
之民竭力以事西輸賄贈北償馬資尚不足滿其意於
是調斂四方以屯疆陲又不能遏其侵故小入則驅略
深入則戒嚴于時議安邊者皆務所難忽所易勉所短
略所長行之而要不精圖之而功靡就夫勢有難易事
有先後力大而敵脆則先所難是謂奪人之心也力寡而
敵堅則先所易是謂觀釁而動也今財匱於中人勞未
瘳而欲發師徒以犯獵寇境復其侵疆攻其堅城前有
勝負未必之虞後有餽運不繼之患萬一撓敗適所以
啟戎心挫國威也以此安邊可謂不量勢而務所難矣
天之授有分地之産有宜是以五方之俗長短各殊勉
所短而敵長者殆用所長而乘短者彊且以水草為居
射獵為生便於馳突不恥敗亡此戎狄所長中國之短
也而欲益兵蒐乘争驅角力交鋒原野之上決命尋常
之間以此禦冦可謂勉所短而校其長矣務所難勉所
短勞費百倍終無成功雖果成之不挫則廢誠以越天
授違地産虧時勢以反物宜者也胡不守所易用所長
乎若乃擇將吏脩紀律訓齊師徒耀徳以佐威能邇以
示遐禁侵暴以彰吾信抑攻取以昭吾仁彼求和則善
之而勿與盟彼為寇則備之而不報復此當今所易也賤
力貴智好生惡殺輕利重人忍小全大安其居而動俟
其時後行脩封疆守要害蹊塹隧列屯營謹禁防明斥
候務農足食非萬全不謀非百克不鬬寇小至則遏其
入寇大至則邀其歸據險以乘之多方以誤之使其勇
無所加衆無所用掠則靡獲攻則不能進有腹背支敵
之虞退有首尾不相救之患是謂乘其弊不戰而屈人
兵此中國之長也我之所長戎狄之短也我之所易戎
狄之難也以長制短則用力寡而見功多以易敵難則
財不匱而事速成捨此不務而反為所乘斯謂倒持戈
矛以鐏授寇者也今皆務之矣尚且守封未固寇戎未
懲者何邪病在謀無定用衆無適從任者不必才才者
不必任聞不必實實不必聞所信不必誠所誠不必信
行不必當當不必行又有六失焉措置乖方一失也課
責虧度二失也財匱於兵衆三失也力分於將多四失
也怨生於不均五失也機失於遥制六失也臣愚謂宜
罷四方之防秋者以其數析而三之其一責本道節度
募壯士願屯邊者徙焉其一則第以本道衣廩責闗内
河東募用蕃夏子弟願傳軍者給焉其一以所輸資糧
給應募者以安其業既息調發之煩又無幸免之弊出
則人自為戰處則家自為耕與夫暫屯遽罷豈同日論
哉然後建文武大臣一人為隴右元帥自涇隴鳯翔薄
長武城盡山南西道凡節度府之兵皆屬焉又詔一人
為朔方元帥由鄜坊邠寧通靈夏凡節度府之兵屬焉各
以臨邊要州為治所所部州若府遴東良吏為刺史外
奉軍興内課農桑慎守中國所長謹行當今所易則八
利可致六失可去矣
　　奏
　　　陳子昻奏八科(本傳武后時召見使對為政之/要適時不便者子昻乃奏八科)
一措刑二官人三知賢四去疑五招諫六勸賞七息兵八
安宗子其大指謂今百度已備但刑急網密非為政之
要凡大人初制天下必有凶亂叛逆之人為我驅除以
明天誅凶叛已滅則順人情赦過宥罪盖刑以禁亂亂静
而刑息不為承平設也太平之人樂徳而惡刑刑之所
加人必慘怛故聖人貴措刑也比大赦澡蕩羣罪天下
蒙慶咸得自新近日詔獄稍滋鉤捕支黨株蔓推窮葢
獄吏不識天意以抵慘刻宜廣愷悌之道勅法慎罰省
白誣寃此太平安人之務也官人惟賢政所以治也然
君子小人各尚其類若陛下好賢而不任任而不能信
信而不能終終而不賞雖有賢人終不肯至又不肯勸
反是則天下之賢集矣議者乃云賢不可知人不易識
臣以為固易知固易識夫尚徳行者無凶險務公正者
無邪朋廉者憎貪信者疾偽智不為愚者謀勇不為怯
者死猶鸞隼不接翼薫蕕不共器其理自然何者以徳
並凶勢不相入以正攻佞勢不相利以廉勸貪勢不相
售以信質偽勢不相和智者尚謀愚者所不聴勇者徇
死怯者所不從此趣向之反也賢人未嘗不思效用顧
無其類則難進是以湮汨于時誠能信任俊良知左右
有灼然賢行者賜之尊爵厚禄使以類相舉則天下之
理得矣陛下知得賢須任今未能者葢以常信任者不
效如裴炎劉禕之周思茂騫味道固蒙用矣皆孤恩前
死以是陛下疑於信賢臣固不然昔人有以噎得病乃
絶食不知食絶而身殞賢人於國猶食在人人不可以
一噎而止飱國不可以謬一賢而逺正士此神鑒所知
也聖人大徳在能納諫太宗徳參三王而能容魏徵之
直今誠有敢諫骨鯁之臣陛下廣延順納以新盛徳則
萬世有述臣聞勞臣不賞不可勸功死士不賞不可勸
勇今或勤勞死難名爵不及偷榮尸禄寵秩妄加甚非
所以表庸勵行者也願表顯徇節勵勉百僚古之賞一
人千萬人悦者葢云當也今事之最大者患兵甲嵗
興賦役不省興師十萬則百萬之家不得安業自有事
北邊于今十年不聞中國之勝以庸將御冗兵徭役日
廣兵甲日敝願審量損益計利害勢有不可毋虚出兵
則人安矣虺賊干紀自取屠滅罪止魁逆無復緣坐宗
室子弟皆得更生然臣願陛下重曉慰之使明知天子
慈仁下得自安臣聞人情不能自明則疑疑則懼懼則
罪生惟賜愷悌之徳使居無過之地
　　對
　　　陳子昻對三事(本傳武后時召見賜筆札中書/省令條上利害子昻對三事云)
其一言九道出大使巡按天下申黜陟求人瘼臣謂計
有未盡也且陛下發使必欲使百姓知天子夙夜憂勤
之也羣臣知考績而任之也姦暴不逞知將除之也則
莫如擇仁可以恤孤與可以振滯剛不避彊禦智足以
照姦者然後以為使故輶軒未動(董曰輶夷周/切輕車也)而天下
翹然待之矣今使且未出道路之人皆已指笑欲望進
賢下不肖豈可得邪宰相奉詔書有遣使之名無任賢
之實使愈出天下愈弊徒令百姓治道路送迎往來不
見其益也臣願陛下更選有威重風㮣為衆推者因御
前殿以使者之禮禮之諄諄戒勅所以出使之意乃授
以節自京師及州縣登拔才良求人瘼宣布上意令若
家見而户曉昔堯舜不下席而化天下葢黜陟幽明能
折衷者(崇曰書舜典三載考/績三考黜陟幽明)陛下知難得人則不如少
出使彼煩數而無益於化是烹小鮮而數撓之矣(崇曰/老子)
(大國章治大/國若烹小鮮)其二言刺史縣令政教之首陛下布徳澤
下詔書必待刺史縣令謹而奉行之不得其人則委棄
有司掛牆屋耳百姓安得知之一州得才刺史十萬戸
賴其福得不才刺史十萬戸受其困國家興衰在此職
也今吏部調縣令如補一尉但計資考不求賢良有如
不次用人則天下囂然相謗矣狃于常而不變也故庸
人皆任縣令教化之陵遲顧不甚哉其三言天下有危
機禍福因之而生機静則有福動則有禍百姓安則樂
生不安則輕生者是也今軍旅之弊夫妻不得安父子
不相養五六年來自劒南盡河隴山東由青徐曹汴河
北舉滄瀛趙魏或困水旱或頓兵役叛亡流離略盡尚
賴陛下憫其失職凡兵戍調發一切罷之使人得妻子
相見父兄相保可謂能静其機也然臣恐將相有貪邊
境利以廣地彊武説陛下者欲動其機機動則禍構宜
脩文徳去刑罰勸農桑以息疲民蠻夷知中國有聖王
必累譯至矣(崇曰賈誼云累數/譯而不能相通)
　　諫
　　　朱敬則羅織獄諫(本傳武后稱制開告宻羅織/之路興大獄誅將相大臣故)
　　　　(諫云云后/善其言)
李斯之相秦也行申商之法重刑名之家杜私門張公
室棄無用之費損不急之官惜日愛功亟戰疾耕既富
而庶遂屠諸侯此救弊之術也(崇曰史斯上書云孝公/用商鞅之法國以富强)
(諸侯親服又昭王得范雎廢穣侯逐華陽强公室杜私/門蠶食諸侯使秦成帝業秦卒用其計以斯為丞相)
故曰刻薄可施於進趨變詐可陳於攻戰天下已平故
可易之以寛簡潤之以淳和秦乃不然淫虐滋甚往而
不反卒至土崩此不知變之禍也(崇曰史始皇紀始皇/為人天性剛戾自用)
(以刑殺為威天下畏罪持禄莫敢盡忠前徐樂上書云/陳涉起窮巷奮棘矜偏袒大呼天下從風其故何也由)
(民困而上不恤下怨而上不知俗已亂而政不/修此三者陳涉之所以為資也此之謂土崩)陸賈叔
孫通事漢祖當滎陽成臯間糧餉窮智勇困未甞敢開
一説效一竒唯進豪猾貪暴之人(崇曰通降漢從弟子/百十人然無所進專)
(言諸故羣盜壯士進之弟子曰事先生數年今不進臣/等專言大猾何也通曰漢王方蒙矢石争天下諸生寜)
(能鬬乎故先言斬將搴旗之士諸生且待我我不忘矣/漢王拜通為博士帝悉去秦儀法為簡易羣臣飲争功)
(醉或妄呼按劒擊柱通曰儒者難與進取可與守成願/徵魯諸生與臣弟子共起朝儀上曰試為之於是與弟)
(子百餘人為緜/蕞野外習之)及區宇適定乃陳詩書説禮樂開王道
髙帝忿然曰吾以馬上得之安事詩書對曰馬上得之
可馬上治之乎帝黙然於是賈著新語通定禮儀此知
變之善也(崇曰漢書帝謂賈曰試為我著秦所以失天/下吾所以得之者及古成敗之國賈凡著十)
(二篇毎奏一篇帝未嘗/不稱善稱其書曰新語)若髙帝斥二子置詩書重攻戰
尊首級則復道争功拔劔擊柱晷漏之不保何十二帝
二百年乎(崇曰西漢十二帝紀髙祖元年乙未盡/王莽地皇四年癸未合二百二十九年)故曰
仁義者聖人之蘧廬(崇曰莊天運篇仁義先王之蘧蘆/也止可以一宿而不可以乆處注)
(蘧廬猶/傳舍也)禮者先王之陳迹祠祝畢芻狗捐(崇曰夫芻狗/之未陳也盛)
(以篋衍巾以文繡尸祝齋戒以將之及其已陳也行者/踐其首脊蘇者取而爨之而已將復取而盛以篋衍巾)
(以文繡遊居寢于其下使/不得夢必且數昧焉同上)淳精流糟粕棄仁義尚爾況
其輕乎國家自文明以來(武后/初)天地草昧内則流言外
則構難故不設鈎距無以順人(崇曰前趙廣漢善為鈎/距以得事情鈎距者設)
(欲知馬賈則先問狗已問羊又問牛然後及馬/參任其賈以類相擬則知馬之貴賤不失實矣)不切刑
罰無以息暴於是置神器開告端故能不出房闈而天
下晏然易主矣臣聞急趨者無善迹促柱者無和聲拯
溺不規行療饑不鼎食即向時祕策今之芻狗也願鑒
秦漢之失考時事之宜毁蘧廬遺糟粕下寛大之令流
曠蕩之澤去萋斐之角牙(崇曰詩巷伯刺幽王也寺人/傷於讒故作是詩也萋兮斐)
(兮成是貝錦彼譛/人者亦已太甚)頓姦險之芒刄塞羅織之妄源掃朋
黨之險迹曠然使天下更始豈不樂哉
　　　薛登諫絶四夷質子(本傳武后時四夷質子多/在京師見中國法度還並)
　　　　(為邊害乃諫云/云武后不納)
戎夏不雜古所戒也故斥居塞外有時朝謁已事則歸
三王之法也漢魏以來革襲衣冠築室京師不令歸國
較其利害三王是而漢魏非拒邊長而質子短昔晉郭
欽江統以邊人處中夏必為變武帝不納卒有永嘉之
亂(崇曰漢魏以來羌胡鮮卑降者多處塞内諸郡其後/漸為民害郭欽上䟽曰戎狄彊獷歴古為患今雖服)
(從若百年之後有風塵之警北地西河太原馮翊安定/上郡盡為邊庭矣宜漸徙内郡雜胡於逺地峻四夷出)
(入之防此萬世之長策也帝不聴時闗隴屢為氐羌所/擾統深惟四夷亂華宜杜其萌乃作徙戎論云云文多)
(不載帝不能用未及十年而五戎亂華時服其深識懐/帝永嘉五年帝蒙塵於平陽劉聰以帝為㑹稽公七年)
(春正月聰大㑹使帝著青衣行酒/侍中庾珉號哭聰惡之帝遇弑)伏見突厥吐蕃契丹
往因入侍並被奬遇官戎秩步黌門服改氊罽語習楚
夏窺圖史成敗熟山川險易國家雖有冠帶之名而狼
子孤恩患必在後昔申公奔晉使子狐庸為呉行人教
呉戰陣使之叛楚(崇曰史呉世家王夀夢二年楚之亡/大夫申公巫臣怨楚將子反奔晉自)
(晉使呉教呉用兵乗車令其子/為呉行人呉於是始通於中國)漢遷五部匈奴於汾晉卒
以劉石作難(崇曰晉載記序云漢宣帝初納呼韓居之/亭鄣委以候望始寛戎狄光武亦以南庭)
(數萬徙入西河後亦轉至五原連延七郡董卓之亂則/汾晉之郊蕭然矣郭欽騰牋於武帝江統獻策於惠皇)
(皆以為魏處戎夷緝居都鄙請移涉塞之表定一殷周/之服統則憂諸并部欽則慮在盟津言猶自口元海已)
(至元海以惠帝永興元年據離石稱漢後九年石勒據/㐮國稱趙龍旌帝服建社開邦或篡通都之鄉或擁數)
(州之地其為戰國者一百三/十六載抑元海為之禍首云)竊計秦并天下及劉項用
兵人士凋散以冒頓之盛乘中國之虚而髙祖困危平
城(崇曰髙祖紀七年冬上自將擊韓王信於銅鞮信亡/走匈奴與匃奴共拒漢上至平城為匃奴所圍七日)
匃奴卒不入中國者以其生長磧漠謂穹廬賢於城郭
氊罽美於章紱既安所習是以無窺中國心不樂漢故
也元海五部散亡之餘而能自振者少居内地明習漢
法鄙單于之陋竊帝王之稱使其未嘗内徙不過刼邊
人繒綵麴糵歸隂山而已(見上/注)今皇風所覃含識革面
方由余效忠(崇曰史秦紀繆公三十四年戎王使由余/入秦繆公曰由余賢寡人之害内史廖曰)
(留而莫遣以失其期戎王必疑君臣有間乃可虜也/繆公曰善乃歸由余繆公使人間要由余由余降秦)日
磾盡節(崇曰前金日磾本匈奴休屠王太子也降漢漢/封為列侯武帝疾屬霍光以輔少主光讓日磾)
(日磾遂為光副賛曰日磾以忠/信自著世名忠孝七世内侍)然臣慮備豫不謹則戎
狄稱兵不在方外非貽謀之道臣謂願充侍子可一切
禁絶先在國者不使歸蕃則夷人保疆邊邑無事
　
　
　
　增注唐策巻九
欽定四庫全書
　増注唐策巻十
　　言
　　　髙郢復上言(前書奏未報/復上言云)
王者將有為也將有行也必稽于衆而順于人則自然
之福不求而至未然之禍不除而絶臣聞神人無功者
不為有功之功聖人無名者不為可名之名不為有功
之功故功莫大不為可名之名故名莫厚古之明王積
善以致福不費財以求福脩徳以消禍不勞人以攘禍
陛下之營作若以為功則天覆地載隂施陽化未曾有
為也若以為名則至徳要道以順天下未曽有待也若
以致福則通于神明光于四海不在費財(崇曰孝經應/感章孝弟之)
(至通於神明光於/四海無所不通)若以攘禍則方務厥徳罔有天災不
在勞人(崇曰書伊訓古有夏先后方懋厥/徳罔有天災山川鬼神亦莫不寜)今興造趣急
人徒竭作土木並起日課萬工不遑食息搒笞愁痛盈
於道路以此望福臣恐不然陛下戢定多難勵精思治
務行寛仁以幸天下今固違羣情狥左右過計臣竊為
陛下惜之皆不納
　　　杜牧罪言(長慶以來措置亡術復失山東鉅封/劇鎮所以繫天下輕重不得承襲輕)
　　　　(授皆國家大事嫌不當位而/言實有罪故作罪言其辭曰)
生人常病兵兵祖於山東羨於天下不得山東兵不可
死山東之地禹畫九土一曰冀州舜以其分太大離為
幽州為并州程其水土與河南等常重十三故其人沈鷙
多材力重許可能辛苦魏晉以下工機纎雜意態百出
俗益卑懦人益脆弱唯山東敦五種本兵其他不能蕩
而自若也産健馬下者日馳二百里所以兵當天下冀
州以其恃强不循理冀其必破弱雖已破冀其復强大
也并州力足以并吞也幽州幽隂慘殺也聖人因以為
名黄帝時蚩尤為兵階自後帝王多居其地周劣齊霸
不一世晉大常傭役諸侯至秦萃鋭三晉經六世乃能
得韓遂折天下脊復得趙因拾取諸國韓信聫齊有之
故蒯通知漢楚輕重在信光武始於上谷成於鄗魏武
舉官渡三分天下有其二晉亂胡作至宋武號英雄得
蜀得闗中盡有河南地十分天下之八然不能使一人
渡河以窺胡至髙齊荒蕩宇文取之隋文因以滅陳五
百年間天下乃一家隋文非宋武敵也是宋不得山東
隋得山東故隋為王宋為霸由此言之山東王者不得
不為王霸者不得不為霸猾賊得之足以致天下不安
天寳末燕盜起出入城臯函潼間若涉無人地郭李輩
兵五十萬不能過鄴自爾百餘城天下力盡不得尺寸
人望之若囘鶻吐蕃義無敢窺者國家因之畦河修障
戍塞其街蹊齊魯梁蔡被其風流因亦為寇以裏拓表
以表撑裏混澒回轉顛倒横邪未嘗五年間不戰生人
日頓委四夷日昌熾天子因之幸陜幸漢中焦焦然七
十餘年運遭孝武澣衣一肉不畋不樂自卑冗中拔取
將相凡十三年乃能盡得河南山西地洗削更革罔不
能適唯山東不服亦再攻之皆不利豈天使生人未至
於帖泰邪豈人謀未至邪何其艱哉今日天子聖明超
出古昔志於平治若欲悉使生人無事其要先去兵不
得山東兵不可去今者上策莫如自治何者當貞元時
山東有燕趙魏叛河南有齊蔡叛梁徐陳汝白馬津盟
津襄鄧安黄夀春皆戍厚兵十餘所纔足自䕶治所實
不輟一人以他使遂使我力解勢弛熟視不軌者無可奈
何階此蜀亦叛呉亦叛其他未叛者迎時上下不可保
信自元和初至今二十九年間得蜀得吴得蔡得齊收
郡縣二百餘城所未能得唯山東百城耳土地人户財
物甲兵較之往年豈不綽綽乎亦足自以為治也法令
制度品式條章果自治乎賢才姦惡搜選置捨果自治
乎障戍鎮守干戈車馬果自治乎井閭阡陌倉廩財賦
果自治乎如不果自治是助虜為虐環土數千里植根
七十年復有天下隂為之助則安可以取故曰上策莫
如自治中策莫如取魏魏於山東最重於河南亦最重
魏在山東以其能遮趙也既不可越魏以取趙固不可
越趙以取燕是燕趙常取重於魏魏常操燕趙之命故
魏在山東最重黎陽距白馬津三十里新鄉距盟津一
百五十里陴壘相望朝駕暮戰是二津虜能潰一則馳
入成臯不數日間故魏於河南亦最重元和中舉天下
兵誅蔡誅齊頓之五年無山東憂者以能得魏也昨日
誅滄頓之三年無山東憂亦以能得魏也長慶初誅趙
一日五諸侯兵四出潰解以失魏也昨日誅趙罷如長
慶時亦以失魏也故河南山東之輕重在魏非魏强大
地形使然也故曰取魏為中策最下策為浪戰不計地
勢不審攻守是也兵多粟多敺人使戰者便於守兵少
粟少人不敺自戰者便於戰故我常失於戰虜常困於
守山東叛且三五世後生所見言語舉止無非叛也以
為事理正當如此沈酣入骨髓無以為非者至有圍急
食盡啖尸以戰以此為俗豈可以決一勝一負哉自十
餘年凡三收趙食盡且下郗士美敗趙復振杜叔良敗趙
復振李聴敗趙復振故曰不計地勢不審攻守為浪戰
最下策也
　　封事
　　　魏元忠命將用兵封事(髙宗儀鳯中吐蕃數盜/邉上封事言命將用兵)
　　　　(之要/云)
天下之柄有二文武而已至制勝御人其道一也今言
武者先騎射不稽之權略言文者首篇章不取之經綸
養由基射能穿札不止鄢陵之奔(崇曰經成十六年晉/侯及楚子鄭伯戰于)
(鄢陵楚子鄭師敗績傳曰潘尫之黨與養由基蹲甲而/射之徹七札焉以示王曰君有二臣如此何憂於戰王)
(怒曰大辱國詰朝爾射死藝及戰射共王中目王召/養由基與之兩矢使射吕錡中項伏弢以一矢復命)陸
機識能辨亡無救河橋之敗(崇曰晉陸機以孫氏在呉/而祖父世為將相欲述其)
(功業作辨亡論二篇云云大安初成都王穎與河間王/顒起兵討長沙王又假機後將軍河北大都督列軍自)
(朝歌至于河橋皷聲聞數百里長沙王又與機/戰於鹿苑機軍大敗赴七里澗而死者如積焉)才生於
世世實須才何世而不生才何才而不資世故物有不
求未有無物之嵗士有不用未有無士之時志士在富
貴與賤貧皆思立功名以傳于後然知已難而所遇罕
士之懐琬琰就煨塵抱棟幹困溝壑者悠悠之人覩士
貧賤安知其方略哉故漢拜韓信舉軍驚笑(崇曰漢王/欲拜信為)
(大將擇日設壇場具禮諸將皆喜人人各/自以為得大將至拜迺信也一軍皆驚)蜀用魏延羣
臣觖望(崇曰先主遷治成都當得重將鎮漢川衆論以逺/為必在張飛飛亦以心自許先主乃拔延為鎮)
(將軍領漢中太/守一軍盡驚)此富貴者易為善貧賤者難為功也漢
文帝不知魏尚賢而囚之(崇曰馮唐趙人也文帝輦過/問唐曰髙袪數為我言趙將)
(李齊之賢戰於鉅鹿吾毎飲食意未嘗不在鉅鹿也唐/曰齊尚不如廉頗李牧之為將也上既聞廉頗李牧為)
(人良説乃拊髀曰嗟乎吾獨不得頗牧為將豈憂匈奴/哉唐曰陛下雖有頗牧不能用也上怒起良久召唐曰)
(公何言吾不能用頗牧對曰聞魏尚為雲中守匈奴逺/避不敢近塞虜嘗一入帥車騎擊之所殺甚衆上功幕)
(府差六級陛下下之吏削其爵/繇此言之雖得頗牧不能用也)知李廣才而不用乃歎
其生不逢時夫以廣之才為天下無雙時方嵗事匈奴
而卒不任(崇曰廣數從射獵格猛獸文帝曰惜廣/不逢時令當髙祖世萬户侯豈足道哉)故近
不知尚廣之賢而逺想廉頗李牧馮唐是以知其有而不
能用也此身為時主所知不得盡其才也晉羊祜謀舉
呉賈充荀朂沮之祜歎曰天下事不如意十常七八(崇/曰)
(晉羊祜伐呉晉秦涼屢敗祜表曰呉平則胡自/定但當速濟大功耳而議者多不同祜歎曰云)以二人
不同終不大舉此據立功之地而不獲展其志也布衣
之人懐竒抱策而望朝奏夕召豈易得哉臣願歴訪文
武五品以上得無有智如羊祜武如李廣而不得騁其
才者乎使各言其志毋令久失職又言人無常俗政有
治亂軍無常勝將有能否兵為王者大事存亡繫焉將
非其任則沴人敗國齊段孝𤣥有言持大兵如擎盤水
一致蹉跎求止可得哉周亞夫堅壁以挫呉楚(崇曰亞/夫擊呉)
(楚呉方攻梁梁急請救亞夫堅/壁不出而使輕騎絶呉楚兵後)司馬懿閉營而困諸葛
亮(崇曰亮據武功五丈原與司馬宣王對於渭南分/兵屯田為久駐之基相持百餘日其年八月亮卒)此
皆全軍制勝不戰而卻敵是知大將臨戎以智為本今
之用人類將家子或死事孤兒進非幹略雖竭力盡誠
不免於傾敗若之何用之且建功者言其所濟不言所
來言其所能不言所藉若陳湯吕蒙馬隆孟觀悉出貧
賤而勲伐甚髙不聞其家世將帥也(崇曰前陳湯家貧/匄貸無節不為州)
(國所稱後賜爵闗内侯呉吕蒙就學不倦魯肅過蒙言/議常欲受屈拊蒙背曰吾謂大弟但有武略今者學識)
(英博非復吴下後封孱陵侯晉馬隆少而智勇以武吏/後封奉髙縣侯孟觀少好讀書解天文後為安南將軍)
故隂陽不和揠士為相蠻貊不廷擢校為將今以四海
之廣億兆之衆豈無卓越之士臣恐未之思乎賞者禮
之基罰者刑之本禮崇則謀夫竭其能賞厚則義士輕
其死刑正則君子勗其心罰重則小人懲其過賞罰者
軍國之綱紀政教之藥石吐蕃本非彊敵而薛仁貴郭
待封至棄甲喪師罪止削除網漏吞舟何以過此雖陛
下願收後效然朝廷所少豈此一二人乎夫賞不勸謂
之止善罰不懲謂之縱惡故國無賞罰雖堯舜不能為
今罰既不行賞復難信議者皆謂比日征行虚賞格而
無其實且黔首雖微不可以欺安有寓不信之令設虚賞
之格乎神州化首文昌政本治亂攸在臣故冒死而言
夫明鑑所以照形往事所以知今請借近以為諭太宗
征髙麗總管張君乂不進擊賊斬之旗下慈父多敗子
嚴家無格虜人主病不廣大人臣病不節儉臣恐陛下
病之於不廣大過在於慈父斯日月一蝕也今吐蕃之
望中國猶孤星之對太陽有自然之大小不疑之明暗
向使將能殺敵則此虜望塵卻走自仁貴等覆師喪氣
故虜得跳梁山谷又師行必藉馬力不數十萬不足與
虜争臣請天下自王公及齊人挂籍之口人税百錢又
弛天下馬禁使民得乘大馬不為數限官籍其凡勿使
得隠不三年人間畜馬可五十萬即詔州縣以所税口
錢市之若王師大舉一朝可用且虜以騎為善若市其
良以益中國使漸耗虜兵之盛國家之利也
　　略
　　　李翺條復太平大略(憲宗時中進士第/元和中上言云)
陛下即位以來懐不廷臣誅畔賊刷五聖憤恥自古中
興之盛無以加臣見徳所不可及者若淄青生口夏侯
澄等四十七人為賊逼脅質其父母妻子而驅之戰陛
下俘之赦不誅詔田𢎞正隨材授職欲歸者縱之澄等
得生歸轉以相謂賊衆莫不懐盛徳無肯拒戰劉悟所
以能一夕斬師道以三軍皆苦賊而暱就陛下故不淹
日成大功一也今嵗闗中麥不收陛下哀民之窮下明
詔蠲賦十萬石羣臣動色百姓歌樂遍畎畮二也昔齊
遺魯以女樂季桓子受之君臣共觀三日不朝孔子行
(崇曰語齊人歸女樂季桓子受之三日不朝孔子行孔/注桓子使定公受齊之女樂君臣相與觀之廢朝禮三)
(日/)今韓𢎞獻女樂陛下不受遂以歸之三也又出李宗
奭妻女於掖庭以田宅賜沈遒師聖明寛恕億兆欣感
臣愚不能盡識若它詔令一皆類此武徳貞觀不難及太
平可覆掌而致臣聞定禍亂者武功也復制度興太平
者文徳也今陛下既以武功定海内若遂革弊事復髙
祖太宗舊制用忠正而不疑屏邪佞而不邇改税法不
督錢而納布帛絶進獻寛百姓租賦厚邊兵以制蕃戎
侵盜數引見待制官問以時事通壅蔽之路此六者政之
根本太平所以興陛下既已能行其難若何而不為其
易者乎以陛下資上聖如不惑近習容悦之辭任骨鯁
正直與之脩故事以興大化可不勞而成也若一日不
事臣恐大功之後逸樂易生進言者必曰天下既平矣
陛下可以髙枕自安逸如是則髙祖太宗之制度不可
以復制度不復則太平未可以致臣竊惜陛下當可興
之時而謙譲未為也
　　箴
　　　張藴古大寳箴(太宗初即位上箴云此篇/新史不載係將舊史纂入)
詞曰今來古往(王崇曰選潘安仁西征/賦古往今來邈矣悠哉)俯察仰觀(崇曰/易繫)
(仰以觀于天文/俯以察于地理)惟辟作福(崇曰書洪範篇/云惟辟作威)為君實難(崇/曰)
(語云為/君難)宅普天之下(崇曰詩云普天/之下莫非王土)處王公之上(崇曰/漢文)
(帝詔朕以微𦕈之身/託于士民君王之上)任土貢其所求(崇曰書禹貢/云任土作貢)具僚
和其所唱是故兢懼之心日弛邪僻之情轉放豈知事
起乎所忽禍生乎無妄固以聖人受命拯溺亨屯歸罪
於已推恩於民大明無偏照至公無私親故以一人治天
下不以天下奉一人禮以禁其奢樂以防其佚左言而右
事出警而入蹕四時調其慘舒(崇曰選張衡西/京賦陽舒隂慘)三光同其
得失故身為之度而聲為之律(崇曰史夏禹紀/聲為律身為度)勿謂無知
居髙聴卑勿謂何害積小成大樂不可極極樂生哀欲不
可縱縱欲成災(崇曰記云敖不可長/欲不可縱樂不可極)壯九重於内(崇曰/選宋)
(玉九辨君之/門以九重)所居不過容膝(崇曰陶潜歸去來/辭審容膝之易安)彼昏不
知(崇曰/詩云)瑶其臺而瓊其室(崇曰汲冡古文曰夏桀作瓊/宫瑶臺殫百姓之財商紂作)
(瓊室立/玉門也)羅八品於前所食不過適口惟狂罔念(崇曰書/云唯聖)
(罔念作狂惟/狂克念作聖)丘其糟而池其酒(崇曰史紂/以酒為池)勿内荒於色
勿外荒於禽(崇曰書云内作/色荒外作禽荒)勿貴難得之貨(崇曰老子/云不貴難)
(得之/貨)勿聴亡國之音(崇曰詩大序亡/國之音哀以思)内荒伐人性外荒
蕩人心難得之物侈亡國之音淫勿謂我尊而傲賢侮
士勿謂我智而拒諫矜已(崇曰史紂智/足以拒諫)聞之夏王據饋
頻起(崇曰淮南子紀論/訓禹一饋而十起)亦有魏帝牽裾不止(崇曰魏文/帝欲徙冀)
(州士家十萬户實河南辛毗以為不可帝/不荅起入内毗隨而引其裾帝遂徙其半)安彼反側如
春陽秋露巍巍蕩蕩恢漢髙大度(崇曰本紀/常有大度)撫兹庶事
如履薄臨深戰戰慄慄(崇曰詩云戰戰兢兢/如臨深淵如履薄冰)用周文小
心(崇曰文王詩翼翼/小心昭事上帝也)詩云不識不知書曰無偏無黨一
彼此於胷臆思好惡於心想衆棄而後加刑衆悦而後
命賞弱其彊而治其亂申其屈而直其枉故曰如衡如
石不定物以數物之縣者輕重自著如水如鏡不示物
以形物之鑒者妍蚩自生勿渾渾而濁勿皎皎而清勿
汶汶而暗勿察察而明雖冕旒蔽目而觀於未形雖黈
纊塞耳而聴於無聲(崇曰黈火苟切前東方朔云冕而/前旒所以蔽明黈纊充耳所以塞)
(聰/)縱心乎湛然之域遊神於至道之精扣之者應洪纎
而效響酌之者隨深淺而皆盈故曰天之清地之寜王
之貞(崇曰老子云天得一以清地得/一以寜王侯得一為天下貞)四時不言而代序
萬物無為而受成豈知帝有其力而天下和平吾皇撥
亂戡以智力民懼其威未懐其徳我皇撫運扇以淳風
民懐其始未保其終爰述金鏡窮神盡性使人以心應
言以行一日二日念兹在兹(崇曰書云念兹在兹釋兹/在兹又曰兢兢業業一日)
(二日/萬幾)唯人所召(崇曰左㐮二十三年閔子/馬曰禍福無門唯人所召)自天祐之(崇/曰)
(易大有卦云/云吉无不利)
　　　李義府承華箴(髙宗時晉王升為皇太子/義府為太子舍人上箴云)
遂初㝠昧元氣氤氲(崇曰前律厯志太/極元氣函三為一)二儀開闢(崇曰/易繫)
(辭易有太極/是生兩儀)三才既分(崇曰有天道焉有地道焉有/人道焉兼三才而兩之同上)司
乾立宰出震為君(崇曰易説卦乾以/君之帝出乎震)化昭素朴道映典
墳(崇曰書序伏羲神農黄帝之書謂之三墳言大道/也少昊顓頊髙辛唐虞之書謂之五典言常道也)功
成揖讓(崇曰史伯夷傳堯將遜位譲于虞舜大禹謨帝曰/格汝禹朕宅帝位三十有三載耄期倦于勤汝)
(惟不怠/總朕師)事極華勛(崇曰書堯典放勲注言放上世之/功化舜典重華注華謂文徳言其)
(光文重合於/堯俱聖明)肇興夏啓(崇曰孟萬章上啓道/賢能敬承繼禹之)降及周文(崇/曰)
(記文王世子文王之為世子朝於王季日三雞初鳴而/衣服至於寢門外問内豎之御者曰今曰安否何如内)
(豎曰安文王乃喜及日中再/至亦如之及莫又至亦如之)咸資繼徳永樹髙芬百代
沿襲千齡奉聖粤若我后丕承寳命允穆三階爰齊七
政時雍化洽風俗移盛載崇國本式延家慶震維縹徳
離宫體正(崇曰離卦㒸曰重明麗正以化成天下/又象曰明兩作離大人以繼明照四方)寄切
宗祧事崇監撫思皇茂則敬詢端輔九載崇儒三朝問
豎(見上/注)歴選儲儀遺文在斯望誡登俎髙諭喬枝俯若
思順非禮無施前修盛業來哲通規飭躬是蹈則叡問
風馳立志或爽則𤣥猷日虧無恃尊極脩塗難測無恃
親賢失徳靡全勿輕小而名自闡勿輕微而行彌光佞
諛有類邪巧多方其萌不絶其害必彰監言斯屏儲業
攸昌竊惟令嗣有殊前事雖以貴以賢而非長非次皇
明睠徳超倫作貳匪懋聲華莫酬恩異匪宗徽烈莫符
天志勉旃繼明光兹守器下臣司箴敢告近侍
　　通類
　　　孫伏伽上三事(貝州人初仕隋髙/祖武徳初上言)
其一臣聞天子有争臣雖無道不失其天下(王崇曰孝/經十五章)
(云/)隋失天下者何不聞其過也自謂功徳盛五帝邁三
王窮侈極欲(崇曰煬帝大業元年築西苑周二百里其/内為海周十餘里為方丈蓬萊瀛州諸山)
(髙出水百餘尺臺觀宫殿羅絡山上向皆如神海北/有龍鱗渠縈紆注海内緣渠作十六院門皆臨渠毎)
(院以四品夫人主之堂殿樓觀窮極華麗宫樹秋冬彫/落則剪綵為華葉綴於枝條色渝則易於新者常如陽)
(春沼内亦翦綵為荷芰菱芡乗輿遊幸則去水而布之/十六院競以殽羞精麗相髙求市㤙寵上好以月夜)
(從宫女數千騎遊西苑作/清夜遊曲於馬上奏之)使天下士肝腦塗地户口殫
耗盜賊日滋(崇曰大業十年帝以户口迯亡盜賊繁多/詔民悉城居田隨近給郡縣鄉亭村塢皆)
(築城十二年内史侍郎虞世基以帝惡聞賊盜諸將及/郡縣有告敗求救者世基皆抑損表狀不以實聞但云)
(䑕竊狗盜郡縣捕逐行當殄盡願陛下勿以干懐帝良/以為然或杖其使者以為妄言由是盜賊徧海内陷没)
(郡縣帝皆/弗之知也)當時非無直言之臣卒不開悟者君不受諫
而臣不敢告之也向使開不諱之路官賢授能賞罰時
當人人樂業誰能揺亂乎(崇曰大業九年帝謂祕書郎/虞世南曰我性不喜人諫若)
(位望通顯而諫以求名者彌所不耐至於卑賤之士雖/少寛假然卒不置之地上女其知之十年詔百僚議伐)
(髙麗數日/無敢言者)陛下舉晉陽天下響應計不旋跬(董衝釋音/曰夫絫切)
(半/步)大業以成勿以得天下之易而忘隋失之不難也天
子動則左史書之言則右史書之(崇曰記玉藻篇𤣥端/而居動則左史書之)
(言則右/史書之)凡蒐狩當順四時不可妄動(崇曰左隐五年臧/僖伯曰春蒐夏苗)
(秋獮冬狩皆於/農隙以講事也)且陛下即位之明日有獻鷂者不卻而
受(鷂代/笑切)盧牟子獻琵琶張安道獻弓矢並被賚賞以率
土之富何索不致豈少此物哉其二百戲散樂本非正
聲隋末始見崇用此謂淫風不得不變(崇曰大業二年太/常少卿裴藴表括)
(天下周齊梁陳樂家子弟皆為樂户其六品以下至庶/人有善音樂者皆直太常帝從之於是四方散樂大集)
(東京技人皆衣錦綉繒綵舞者鳴環佩綴花/髦課京兆河南製其衣兩京錦綵為之空竭)近太常假
民裙襦五百稱以衣妓工(竇玶音訓曰襦人朱/切説文云短衣也)待𤣥武
門游戲非詒子孫之傳今散妓者匪韶匪夏(崇曰前禮/樂志舜作)
(韶禹作夏湯作濩夏大/承二帝也韶繼堯也)請並廢之以復邪正其三臣聞
性相近習相逺(崇曰語/陽貨篇)今皇太子諸王左右執事不可
不擇大抵不義無賴及馳騁射獵歌舞聲色慢游之人
止可悦耳目備驅馳至拾遺補闕決不能也汎觀前世
子姓不克孝兄弟不克友莫不由左右亂之願選賢才澄
僚友之選(崇曰司馬光通鑑此一節云善惡之習朝夕/漸染易以移人皇太子諸王參僚左右宜謹)
(擇其人其有門風不能雍睦為人素無行義専好奢靡乖/以聲色遊獵為事者皆不可以親近也自古及今骨肉)
(離以至敗國亡家未有/不由左右雜間而然也)
　　　髙馮上五事(字季輔貞觀間累轉中/書舍人列上五事云)
今天下大定而刑未措何哉葢謀猷之臣臺閣之吏不
崇簡易而昧經逺故執憲者以深刻為奉公當官者以
侵下為益國如尚書八坐人王所責成者宜擇温厚脩
潔者任之敦朴素革浮偽使家識慈孝人知廉恥過行
者被嗤於鄉不昵者蒙擯於親(董曰昵尼/乙切近也)自然禮節近
矣陛下身帥節儉而營繕未息丁匠不給驅使又和雇
以重勞費人主所欲何求而不得願愛其財毋使殫惜
其力毋使弊畿内數州京師之本土狹人庶儲蓄少而
科役多冝蒙優貸令得休息彊本弱支之義也江南河
北人頗舒閒宜為差等均量勞逸公侯勲親之家邑入
俸稍(所教/切)足以奉養而貸息出舉争求什一下民化之
競為錐刀宜加懲革今外官卑品皆未得禄故饑寒之
切夷惠不能全其行為政之道期於易從不恤其匱而
須其廉正恐處察嵗出輶軒繼軌而侵漁不息也(竇曰/輶夷)
(周切輕車也○崇曰/隋髙祖紀輶軒出使)宜及戸口之繁倉庾且實稍加稟
賜使得事父母養妻子然後督責其效則官人畢力矣
密王元曉等俱陛下懿親當正其禮比見帝子拜諸叔
諸叔答拜爵封既同當明昭穆願垂訓正以為儀法(書/奏)
(太宗/稱善)
　
　
　
　
　
　
　
　増注唐䇿巻十
