#+TITLE: 震澤集-明-王鏊
#+DATE: 2016-06-11 12:25:29
#+SOURCE: github.com/kanripo/KR4e0133 master cdb63e6f                
欽定四庫全書　　　　　集部六
　震澤集　　　　　　　　别集類五(明/)
　　提要
　　　　(臣/)等謹案震澤集三十六巻明王鏊撰鏊有史
　　　　餘已著録鏊以制義名一代雖鄉塾童稚纔
　　　　能誦讀八比即無不知有王守溪者然其古
　　　　文亦湛深經術典雅遒潔有唐宋遺風蓋有
　　　　明盛時雖為時文者亦必研索六籍汎覽百
　　　　氏以培其根柢而窮其波瀾鏊困頓名場老
　　　　乃得遇其澤于古者已深故時文工而古文
　　　　亦工也明史鏊本傳稱鏊上言欲仿前代制
　　　　科如博學宏詞之類以收異才六年一舉尤
　　　　異者授以清要之職有官者加秩數年之後
　　　　士類濯磨必以通經學古為高脱去謏聞之
　　　　陋時不能用又稱鏊取士尚經術險詭者一
　　　　切屏去𢎞正間文體為一變則鏊之所學可
　　　　知矣集中尊號議昭穆對大㫖與張璁桂蕚
　　　　相合故霍韜為其集序極相推挹至比於孔
　　　　門之游夏未免明黨之私然其謂鏊早學於
　　　　蘇晩學於韓折衷於程朱則固公論也其河
　　　　源考一篇能不信篤什所言似為有見而襍
　　　　引佛典道書以駁崑崙之説則考証殊為踈
　　　　舛此由明代幅員至嘉峪關而止軺車不到
　　　　之地徒執故籍以揣摩之其影響糢糊固亦
　　　　不足怪矣乾隆四十六年四月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
震澤集序
文之傳三人品一也學力二也才格三也以人品者人
為世重者也以學力者學為世師者也以才格者文由
才竒者也世之文由才傳者吾見之矣合才與學者我
未之見也合才與學盖有之矣合人品與學與才我殆
未之見也故曰文之傳也人品也學力也才格也三者
具焉上也二具焉次也一焉又次也守谿先生早年詞
氣如風檣駕濤如逸驥馳野如銀河注溟如長虹横漢
如列缺劃雲如駛颶之嘯六合可謂雄矣晩年脱枝落
英尚淡崇質大羮不和大烹不割𤣥酒不麯大音不弦
古鐘石磬俚耳不諧盖雄而古者也故曰公文可傳也
才格也一也先生早學於蘇晩學於韓折衷於程朱是
故觀怒懼箴知公於心學力矣觀慈湖記知公於異端
辯矣觀昭穆對觀尊親議知公於天倫明矣觀教太子
知公慎天下大本矣觀講學觀親政觀邊事議知公康
濟之懐矣觀厯代官制知公考古矣通之識矣觀諸序
記觀諸柬書觀諸碑銘觀諸詩歌知公黜浮崇古之大
畧矣是可傳矣故曰公文可傳也學力也二也公於夀
寧侯舊也夀寧侯戚密椒官大臣無恥者趨焉公自夀
寧顯後不通字姓君子曰公之介也武皇帝時瑾權横
赫無恥者趨焉公決去人曰去則忤瑾或怒不測公曰
吾不得吾職則去禍福奚虞焉天下乃知有大臣之烈
故公之出也人曰瑞麟威鳯之㳺也公仕也人曰景星
卿雲之見也公歸也人曰雪冬柏松之秀也公沒也人
曰夏鼎周彛之藏也公也無忝名臣也已故曰公文可
傳也人品也三也又曰才格也學力也人品也胥賴以
成者也三善有一焉猶可名世況於公具焉或曰公在
孔門如何謂厓子曰公若及孔門宜列㳺夏之間性善
之對則式孟氏人心道心之論宜式程朱南海霍韜渭
先書
欽定四庫全書
　震澤集巻一　　　　　　　明　王鏊　撰
　　賦
　　　弔闔廬賦
昔闔廬之覇呉兮卒託體乎兹丘慨往跡之日湮兮曽
不可乎復求峯巒紛以環合兮浮屠臺殿鬱以相繆(叶/)
忽平岡之坼裂兮劔池􁠕淪而深黒俯莫測其所竆兮
仰不見乎白日兩崖嶔崟而鬭囓兮又巉巖而斗絶信
天造之險巇兮為神怪之窟穴將舉首而闖其淺深兮
先魂驚而瘮栗彼秦始之雄哮兮力驅石而填海將破
山而求之兮藐不知其所在宜元之之不信兮謂徃牒
之我紿嵗正徳之協洽兮劔池忽焉其枯涸何昔日之
􁠕淪兮今山徑之嶢崅伊水旱之常數兮非予心之所
度石谽谺而雙敞兮類墓門之頽駮試徃造乎其間兮
將舉武而旋却始沮洳以忽明兮諒欲退而不可儼湊
題之可捫兮森怪石之欲堕豈漆鐙之將滅兮若有俟
乎王果唉呉王之物化兮求彷彿其不見想澒池之既
塵兮何有玊鳬與金雁彼槃郢與扁諸兮疑此語之為
幻何千年之神閟兮忽一朝而呈露也旋黯然而復閉
兮殆神物之呵䕶也前驪山之強項兮後㑹稽之妖珈
錮南山其猶有隙兮信多藏之為害獨空空兮以保全
兮因兹丘而増慨
　　　雙松賦寄同年謝少傅
鬱雙松之並峙兮一不知其封殖之嵗年幹輪囷而磊
砢兮文章錯而斑斒蒼虬拏空以騰上兮驚螭钁地以
屈蟠萬木凌冬而僵死兮獨青青其不刋似端人義士
之立朝兮正色儼然曽不可乎犯干彼幽人之何知兮
日坐對而盤桓朝予儀其挺直兮夕予挹其清寒固非
藍田之棄丞兮抑豈華陽之真官願千秋以相保兮歴
氷霜於嵗殘使明堂大厦之棄遺兮非予心之所患
　　　去思賦(并序/)
三山林侯利瞻知呉郡甫二年擢分省滇南闔郡之民
咸戚嗟若謂侯甚宜于民而遽敓以去予謂循吏之難
久矣自頃權奸柄政政以賄成一時在位者因競為掊
克以入私門不惟國法有不及雖士之清議亦不復行
曰彼以緩禍也而莫之罪焉於是相師成風雖平日稍
知慕義者亦且肆行而莫顧曰吾以緩禍也於戲綱紀
其壊乎廉恥其堕乎于斯時也有能潔然自守終始不
洿者幾人此林侯之政所以尤難而重呉民之思也予
乃推願㽞者之意為之詞
猗嗟林侯兮胡不為我少㽞世方競以貪惏兮侯獨端
靖而好脩莅呉民曽㡬時兮惠政日以旁流念徃嵗之
大祲兮分轉死于溝渠賴我侯之敷政兮不競絿而于
于哺我兮被我育我民兮如母我耕于野兮我出我途
宼偷無戒兮吏靜不苛仰有旄兮俯有稚非侯之仁兮
誰使皇鍳孔明兮明且不頗嗟滇之人兮其獨謂何攬
侯裾兮縶侯馬願侯重來兮不聊此暇
　　　槃谷賦
夫何太湖之淼茫兮峙雙玉於西東蔚澱紫之巉巖兮
峯巒抱而中空渡渚汪洋而交貫兮仍島嶼之無窮稻
畦鱗次以櫛比兮美西崦之寛宏亭臺儼其髙下兮閭
巷互而相通嗟夫人之好脩兮乃行義於其中握瑾瑜
而不耀兮甘自混於凡傭朝出耕而暮讀兮澹浮名之
夕空非夫人之獨善兮慨斯世之不庸不吾庸其亦巳
兮信横目之為恫仰觀山之峩峩兮俯翫水之溶溶俯
仰山水中以自得兮將有言兮是從將無言兮是從
　　　待隱園賦
冢宰楊公作園于京口曰待隱謂將歸老乎此也而遭
際明時願莫之遂予為作賦以明其初志云詞曰
我滇于家兮邈雲山之阻艱慨嵗暮予安歸兮聊税駕
乎江干稍葺茅以為宇兮又繚石以為垣羌藝蕙之百
本兮忽覩竹之干竿初予與予心約兮逝將於此乎盤
桓何皇恩之翕赫兮雖百身其猶未閒既授鉞於閫外
兮節制通乎三邊旋持衡於廟堂兮坐進退乎百官誓
捐軀而不悔兮顧初心其猶自憐悵松筠之無主兮恐
猿鶴之多怨彼出處之難定兮伊自古而則然迨國恩
之既酬兮將不日而來旋
　　　呉子城賦
予毎過呉故墟未嘗不慨想其盛而悼其衰也故為之
賦
泰伯遺墟干將故里臺閣翬飛冠蓋鱗次喟彼荒郊羌
何為乎城之裏但見愁煙鬱而四積悲風惨而時起頺
墉突阜剰水殘濠野雉朝雊鵂鶹夜號沉矛折㦸堕珥
遺翹漸漸惟麥之秀離離彼稷之苖父老告予曰此呉
王之遺宮也方呉盛時志大功髙入楚柏舉敗越夫椒
城規方於八卦門僣擬於三朝跨長洲之茂苑館苧羅
之豔妖帶以錦帆之涇壓以金母之橋爰有凉臺温室
鏤楣繡栭風亭月榭碝璧椒塗飾以璆琳琅玕間以木
難珊瑚鳴珮鳬簉髙冠鵠趨自謂百世君之豈意至於
是耶呉禄既更歴代崇飾春申夏桃秦皇刻石危亭岌
夷雕欄紆直齊雲之樓凝香之室木蘭之堂交映翕赫
疊石則嶻嶪嶕嶢鑿沼則囦潾澄碧蘭芷羅生乎其間
竹松駢列於其側羅綺争春而妖冶歌鐘入夜而嘈雜
韋白耽於唫玩皮陸侈於酬答迨宋迄元更為治所雙
蓮四照池光春雨嵗時觀游麗無踰者而何至於是耶
蓋自元政隳羣雄騖白駒鹺酋乗間竊據挟嘉湖杭以
自雄擢黄蔡葉而為輔盛稷下之文儒忽太湖之飛渡
煬戀迷樓卓矜郿塢倐天兵四面以重圍金城百雉而
莫固技殫九攻蒼黄一炬歴代繁華可憐焦土遂使燕
巢再燬麋鹿重游竭南國之脂膏坐受其困激東溟之
波浪莫洗其羞且夫傾宫阿房非不麗也鉅橋瓊林非
不富也崤函鞏洛非不固也自古如斯曷之故也豈仁
義不脩燕安之可畏耶將氣運靡常盈虛之有數耶惟
是呉墟殷鍳斯在前既顛隮後仍荒殆登茲城以裵徊
寄千古之一慨
　　　洞庭兩山賦
楚之湖曰洞庭呉之山亦曰洞庭其以相埓邪將地脈
有相通者邪郭景純曰包山洞庭巴陵地道潛逹傍通
是未可知也而吾洞庭實兼湖山之勝始山特為幽人
韻士之所棲靈仙佛子之所宅至國朝名臣徹爵徃徃
出焉豈湖山之秀磅礴鬱積至是而後泄於人邪東岡
子曰山川之秀實生人才人才之出益顯山川顯之維
何蓋莫過於文兩山者秘於古而顯於今其實有待子
無用辭予曰然乃為之賦其詞曰
呉越之墟有巨浸焉三萬六千頃浩浩湯湯如滄溟澥
渤之茫洋中有山焉七十有二眇眇忽忽如蓬壺方丈
之彷彿日月之所升沉魚龍之所變化百川攸歸三州
為界所謂吞雲夢八九於胷中曽不蔕芥者也客曰試
為我賦之夫太始沕穆一氣推遷融而為湖結而為山
爰有羣峯散見疊出於波濤之間或現或隠或浮或沉
或吐或吞或如人立或如鳥鶱或如黿鼉之曝或如虎
豹之蹲忽起二峯東西雄據有若巨君彈壓臣庻又若
大軍之出千乗萬騎旌幢葆蓋繚繞奔赴東山起自莫
釐或騰或倚若飛雲旋飇不知幾千百折至長圻蜿蜒
而西逝西山起自縹緲或起或伏若驚鴻翥鳯不知㡬
千萬落至渡渚廻翔而北折試嘗與子登髙騁望近則
重岡複嶺喊呀庨豁縈洲枉渚䖤蟺緬邈逺則煙蕪渺
瀰天水一碧帆影見而忽無飛鳥出而復没靈巖則返
照孤稜弁山則輕煙一抹此亦天下之至竒也若乃長
風駕浪歕山欱野足使人魂驚而汗駭及其風日晴熈
縠紋漣漪又使人心曠而神怡至於瑶海上月流光萬
頃星河倒懸盪漾山影又一竒也遥山霽雪凝華萬疊
玉鑑冰壺上下相合又一竒也風雨晦明頃刻異候煙
雲變滅只尺殊狀雖有至巧莫能為像試嘗與子弔古
㝷幽則有廻巖􁛿壑䆗窱相通琳宫梵宇暮鼓晨鐘夀
藤靈藥美箭長松金庭玉枉石函寳書靈威丈人之所
闚也貝闕珠宫繡縠鳴璫栁毅書生之所嫓也翠峰杜
圻范蠡之所止息黄村甪頭綺皓之所從逝也而闔廬
夫差之跡尤多存者翫月之渚消夏之灣牧馬之城圈
虎之山練兵之凟射鶚之巒出金鐸於淺瀬逸梅梁於
驚湍他若毛公燒丹之井蔡經煉藥之墩聖姑絶雉之
塘雪竇降龍之淵其石則岌嶭嶙峋瘦漏嵌空牛竒章
有甲乙之品宋艮嶽有永固之封其泉則囦淪觱沸甘
寒澄碧墨佐君表無礙之名天衣禪㽞悟道之跡斯地
也孫尚書欲下居而不能范文穆思再至而不果豈如
吾人生長茲土依巖架棟占野分圃散為村墟凑為闤
闠桑麻交䕃鷄犬鳴吠里無郭觧劇孟之俠市無桑間
濮上之音婚姻相通若朱陳之族理亂不識若武陵之
源佛狸之馬跡不到周顒之俗駕自旋星應五車地絶
三斑盧橘夏熟楊梅日殷園收銀杏家種黄甘梅多庾
嶺梨美張谷雨前芽茗蟄餘萌竹水族則時裏之白鱠
殘之銀魴鱸鮒鮆自昔所珍吾且與子摘山之毳掇野
之茸割湖之鮮釀湖之醲泛白少傅月夜管絃之舟和
天随子太古滄浪之歌弔呉王之離宫扣隔凡之靈窩
凌三萬頃之瓊瑶覧七十二之嵯峨其亦足樂乎彼岳
陽彭蠡非不廣且大也而乏巍峩之氣天台武夷非不
髙且麗也而無浩渺之容蓋物不兩大美有獨鍾茲謂
人間之福地物外之靈峰是固極游觀之美而未知造
化之工且夫天地之間東南為下非是湖為之尾閭洩
之瀦之則汎濫横溢江左之民其為魚乎懐襄之世湖
波震盪非是山為之砥柱鎮之繞之則奔激暴囓湖東
之地其為沼乎唯夫天作之寛以納以容地設之隘以
襟以帶禹順其流分䟽别𣲖三江既入萬世允頼而後
吾人乃得優游於此蓋至是而後知造化之意深神禹
之功大誶曰
吾何歸乎吾將歸乎湖上之青山世與我而相遺超獨
邁其逾逺海山兜率不可以驟到非茲峰之洵美兮吾
誰與寄此髙蹇
　　詩
　　　迎駕
象輦犇騰馬輦馳後來人輦獨逶迤緋袍夾道千官立
銀甲分行萬國随太液風微旗盡斾蓬萊雲近仗潛移
太平二十年天子正是文章極盛時
　　　春日應制
奉天朝罷曉曈曨勅使傳宣籞苑東好雨晴時三月裏
鑾輿遥過百花中東皇黙運無言化南國新收不戰功
歸坐明堂還布徳豫遊分與萬方同
宫闕沉沉晝漏長歩從黄道坐青陽六龍整馭天行健
萬象含暉地道灮雨足漸臺楊栁色風廻合殿杏花香
太平有象羣方樂宵旰雖勤也不妨
　　　夏日應制
水晶宫殿晝沉沉别院春歸碧樹深南陸迎長欽馭日
東臯旱乆望為霖厯中星火脩堯令絃上薫風識舜心
幾務了時多暇日試開黄巻一披尋
峥嶸日脚火雲紅竹館荷亭坐晩風天下誰為無暑地
月中寜有廣寒宫氷頒玊井恩施溥露憶金莖渇思空
多少蒼生方病暍為霖須仗傅巖翁
　　　雨後長安街忽成巨浸
大雨西來勢壓山長衢浩浩起波瀾始知滄海桑田變
只在隂晴反覆間
　　　雨錢
　　　　(成化丁酉六月九日京師大雨/雨中徃徃得錢錢皆側倚瓦際)
蒼天似憫斯人困故向雲中撒與錢錢若了時民又困
何如只賜與豐年
　　　舟次張秋冒雨上讀徐武功治水碑
長堤十里隠如虹來徃行人説武功洚水突來無兖濟
鐡牛屼立尚西東淇園竹下人初駭鄭國渠成運自通
讀罷穹碑人不見北來凍雨洗寒空
　　　金山
大江中峙小崑崙勢遏洪濤㡬欲奔萬古乾坤限南壮
一方鐘鼔自晨昏雲低北固山争出潮落東洋海半吞
汲得中泠自煎試月團新賜出詞垣
　　　自都下還呉寄翰林劉景元謝于喬二同年
大通橋下水送我到蘇州君心與之同淊淊日夜東南
流千山萬山隔不斷天南天北長悠悠燕南車塵髙十
丈回首湖山㡬興望楓橋忽聼寒山鐘却望燕南在天
上白玊堂黄金闕君在京華我呉越鴈飛木落洞庭波
鷄鳴海色長安月
　　　静觀樓成衆山忽見
山居盡日不見山樓上山来自何處中峰獨立羣峰
隨頭角森森出林樹澄湖萬頃從中来浪捲三山欲
飛去得非奮迅從地出無乃飛騰自天下我来樓上
何所為長日觀山與山語東風吹醉還吹醒山自為
賓我為主
　　　登樓諸山忽不見盖為雲霧所隐
蜃嘘臺閣倐然生鼇背蓬壺流不住我家樓子豈亦然
㸃㸃遥峰天際露朝来一望忽失之極目蒼蒼但煙霧
當時何處忽飛来夜半何人偷負去
　　　風琴
天風泛絃絃自鳴案間雲影波紋驚非韶非濩非咸英
依然誰唱還誰賡不為音節音節成乃知自有無聲聲
一洗世上琵琶筝
　　　青山
青山上有一片石我醉欲眠此其席舉眼望天天黒色
世間何處有此適歌聲不斷雲自飛天風飄飄吹我衣
山雨欲來還不歸
　　　登西馬塢
一上髙山望五湖雲飛盡處是姑蘇人家隐隐煙中有
帆影依依天際無俯仰兩間雙短鬢徃來千古一蘧廬
仲淹自是多憂者廊廟江湖恐未殊
　　　雲山圖二首
逺山隐隐半欲没近山巍巍髙獨出近山逺山出没間
霧斂煙霏兩明滅山南山北殷其雷天雨欲來還不來
餘輝倒映半巖赤靈籟中含萬壑哀縈廻鳥道梯空去
忽有人家傍山住懸崖一道玉泉飛小橋歴歴行人度
愁心三疊江上山世無燕許誰能賦
天將雨山出雲平原草樹杳莫分須臾雲吐近山出逺
岫婪酣吞欲入映空明滅疑有無先後髙低殊戢戢想
當畫史欲畫時磅礴含章幾回立忽然紙上𤣥雲翻雨
脚旋來風勢急至今蔚薈吹不散白晝髙堂空翠濕雷
聲虺虺天冥冥山前不見行人行鷓鴣啼斷山雨歇石
橋小瀬湔湔鳴叢林屋角参差倚落紅滿庭人未起慿
誰説與顧虎頭寫置幼輿巖石裏
　　　棄婦怨
妾命薄妾命薄妾命自薄君不惡玉顔自昔誤主恩得
奉餘灮侍帷幄兔絲横倒附青松豈謂青松久難托前
時糟與糠妾與君同怡今日粱與肉知君惟對誰君如
大江水妾如水底石江水日夜流不回石抵狂瀾終不
易哭城城亦圮灑竹竹亦斑土木猶可感君心終不還
終不還妾命薄妾命自薄君不惡
　　　相城謡
　　　　(通判邵侠福莅呉之三年相城民有/以曲防告者侯為鉏去之民甚快焉)
東南地下衆水赴之厥有大海維水之歸誰為曲防水
失其性犇軼横流為厥民病原田毎毎隰乃湯湯咫尺
之間有豐有㐫邵侯下車咨我民瘼首議除之衆議乃
格衆言洶洶侯為不聞怨斯我任惠歸爾民防之未决
水不由正一郡之憂百夫則幸防之既决水逝其沛百
夫之咨一郡斯快頻年呉下歳乃大豐嵗乃大豐郡侯
之功相城鼓舞白茆企而白茆相城利害百之維行不
疑維功不隳邵侯去矣誰其嗣之
　　　聼人彈琴
薰風長日庭院深有人危坐絃鳴琴悽其始作履霜操
劃然忽造崩山音大絃春温小廉折大小廉温無間歇
月斜窓戸鴻飛髙秋入園林蟬語咽撫絃按指忽變之
嫋嫋餘音如欲絶欲絶不絶還丁丁幽谷幽禽飢啄雪
黄昏風雨勢振天天青雨歇山娟娟衣冠相對坐終日日
與文王孔子相周旋煩君試作南薫調去和虞韶向廊廟
　　　望海行
日沒處天盡頭尾閭東注何時休蓬壺閬苑在何處聞
有金銀宫闕五城十二之瓊樓我欲徃從之但見洪濤
巨浪従我今誰由何當挟飛仙汗漫同遨遊弱流萬里
等閒度遍覽三山與十洲
　　　卧病
一鐙孤館夜寥寥八月文園病未消動覺此身成附贅
静觀物理自逍遥長纓頓驥悲千里尺瀆旋鱗困一朝
之子不來秋欲晩空庭風葉雨瀟瀟
　　　陪夏憲副正夫游石湖
東風湖上試春衫樹杪飛橋破石巖廢宅草深悲徃事
斷碑苔没認餘劖上方雲影層層塔震澤波灮隐隐帆
弔古登髙興無限歸途西日在松杉
　　　檜軒
　　　　(武山之西為積金有隐士曰呉君思復思德/余弱冠歸自京師咸以國士見待後余及第)
　　　　(歸過其廬而二君已即世/其弟思政乞余作檜軒詩)
虎山鳩峯兩岞崿西金亭亭宛如鑿問誰居者兩吳君結髪
清修老彌恪當年何人送檜栽栽向庭前小芸閣時時兄弟
坐兩偏偏袒吟哦雙露脚我行十載還過之翠壁蒼崖人去
邈庭中老檜參天長昔拱今來十圍弱古苔駁落文章隠蒼
玉拳竒根節錯半空時戰風雨聲平地恐作蛟龍躍萬牛回
首亦不動遮莫千秋卧雲壑木强取柱柔取束社櫟自全終
自怍樊侯種漆巳闊疎魏王貽瓠還濩落何如種樹還種徳
徳樹同榮掃寥廓為君封殖表雙高他日山人過必作
　　　立春
空山月上雪未消土牛擊碎城東郊報道春來春不見
朝來試看梅花梢
　　　三十五初度
人生七十古來少嗟我如今已半之來日更添如許久
餘生能得幾多時功名似鷁長遭退學問如船逆上遲
萬事悠悠只如此青山能負白雲期
　　　遼城懐古二首
並馬尋凉過逺郊偶從野叟問前朝雨摧故壘逢遺鏃
月暗荒臺夢堕翹千古河山還王氣一時人事憶金遼
如何宋紀年三百獨讓周師過瓦橋
小橋㶁㶁空流水往事悠悠秖斷垣冠盖六州皆石晉
河山百戰又金源黍離不盡行人恨木葉空歸杜宇魂
千古登臨成一慨幽燕今日是中原
　　　送陸汝昭通守東昌
羡君拔擢之官去愧我蹉跎出餞遲門外不知車幾兩
城邊空復立多時文章自小曽推陸畫諾於今合付資
他日東昌為過客風謡誰采道傍詩
　　　送戚時望僉憲之湖廣
逢君未久送君行十載同年幾日情平獄舊推于定國
按刑新過漢陽城鴈回千里書須寄春到三湘草自生
收拾楚材歸藥籠湖南賔客總知名
　　　送吳汝器下第歸吳江
羊家裙上墨如新兄弟才名自昔均(其兄汝礪/新第進士)二鳥出
為南國瑞一枝回羡曲江春戰塲有作還推子當局多
迷莫笑人笠澤湖邊平望里且將書巻伴絲綸
　　　李承芳承箕下第以詩投贈酬之
青藜入夜晃秋毫兩意相求苦不遭神駿並為千里足
驪黄真誤九方臯亡弓亦得君誠逹當局還迷我亦勞
把酒題詩成一笑楚天空闊鴈行高
　　　試院贈外簾吕推官(卣/)
棘垣深鎖夜厭厭每聽鐘聲識外簾咫尺相看成不語
兩心對越幸無嫌青鐙晃晃官曹接白戰沉沉號令嚴
一月春光人不見歸來庭草落紅纖
　　　送曽侍讀士美之南京
十年左掖共追趨春殿曽傳第一臚梁顥成名誰謂晩
匡衡抗疏未為迂從來杞梓多從楚近日衣冠總向吳
(時翰林三人/同往南京)最愛金陵好山水他年玉署肯容無
　　　送楊侍讀維立之南京
二月南宫看栁條知君巳上秣陵橈楊家製作多傳後
蘇子文章合在朝夢草池邊歌郢雪雨花臺上望江潮
誰知東上門前路此後行來分外遥(時予與維立/同在内書館)
　　　葉文莊公夫人夀詞
文莊老去吾猶及夢想依稀記尚真挟䇿未能為弟子
升堂還得拜夫人中吳文獻家聲逺少宰丹青貌像親
一曲南飛憑去鶴西風江上采蘩蘋
　　　送彭閣老還江西
白麻新拜内尚書黄閣沉沉仰步趨四海謝安何日起
一年司馬要人扶相門北闕存衣鉢祖帳東門入畫圖
知有寸心猶捧日不殊廊廟與江湖
　　　送楊尚絅楊名甫毛貞甫陸全卿四進士歸省
朱書華燭夜縱横忽見篇章眼獨明暗裏投珠人莫顧
空中懸鑑我何情相逢一笑平生友此去重來幾日程
路指婁江東下急夷亭斜日暮潮生(右尚/絅)
南宫筆勢見翩翩固也平生意豈然不伐子甘為孟後
虚名吾自愧盧前杏花燕市春随馬楓葉錢塘夜泊船
舊日和凝今老矣登庸衣鉢尚須傳(右名/甫)
接官長傍驛邊河來往君家較獨多巳向交情知鮑叔
豈因筆勢誤東坡還鄉未覺關河逺感舊無如嵗月何
南望吳門君獨去西風落木洞庭波(右貞/甫)
文章一見一回妍玉樹分明在眼前記得陸機年二十
親看賈誼䇿三千杏花燕月人俱逺楓葉吳霜思獨懸
南去河流乾欲斷關津先放彩衣船(右全/卿)
　　　贈琴士楊凌
家藏無長物猶有一張琴獨抱中空節能含太古音老
來唯信手妙處不傳心歸去北山北秦筝世所欽
　　　咏並蒂蓮三首
隂隂夏木草堂幽不盡閒情獨倚樓風捲緑衣初却暑
露垂紅粉解迎秋午眠隔岸鴛鴦稳晩浴澄波翡翠羞
遥憶故人池上樂新涼鼓棹重淹留
林塘雨過納涼時箕踞平臺手一巵影故相依心最苦
絲仍不斷意俱遲新妝雙照梧桐月鬬艷低垂楊栁枝
城上烏啼人未睡憑䦨欲寄美人思
疎竹蕭蕭風乍涼看花賔客滿華堂六郎醉後誇新寵
二妺朝囘鬬晩妝草種宜男應減色花開多子不聞香
主人只恐朱英老遮莫題詩戀夕陽
　　　喜雨
五月亢陽驕原枯澤欲焦朝恩推蕩蕩暮雨聼蕭蕭造
化功何有蒼生望已翹倚䦨㸔不厭詩和野人謡
　　　送趙栗夫歸省呉江
秋入呉江一葉飛歸來游子著朝衣鄉人始識文章貴
仕路休嫌定省稀寳帶橋邊舟汎汎白雲司裏樹依依
路經震澤人應問太史周南胡不歸
　　　送僧歸洞庭
好古多游寺懐山喜見僧此來成北道好去問南能施
飯逢溪濾函經被雨騰誰同西崦裏竹屋夜深鐙
　　　題夏正夫游石湖虎丘詩巻
石湖煙水虎丘雨上國還從巻裏㸔髙人過作十日飲
故事畱與他年觀亦知南國有西子誰謂東山無謝安
更欲相從尋勝處髙崖磨認墨痕殘
　　　雨窓詩意
對牀一夜彭城雨流落千秋伯仲情鐙火五更雙夢短
江湖萬里一身輕呉雲未薄燕鴻冷薊樹初殘越鳥驚
我亦緬懐終鮮恨西堂獨夜正愁生
　　　寄嚴守邵文敬
一麾出守還為郡我欲畱君愧未能空使思南歌召父
定從江上謁嚴陵呉山越水多相入政事文章合並稱
若到郡齋逢北鴈為拈秃筆掃溪藤(文敬善草書/曽知思南)
　　　送楊琴士
秋月城頭夜𢷬衣客心如鴈只南飛築宫燕市人何在
鼔瑟齊門事竟違古調不傳空有譜我琴雖在巳無徽
贈行剰有名公句莫道知音世所稀
　　　獨坐
世事紛紛總未真閉門聊㸔静中身郢人巳去誰為斲
野老從知只愛芹前度劉郎非舊日後來掦子定何人
悠悠今古無窮事歸釣呉山楚水濵
　　　送同年范以貞還任寜國
不見范侯來已乆忽聞髙論尚孱顔牓中漸覺同年少
席上難逢半日閒到任秪嘗寜國水題詩時對敬亭山
謝公遺刻煩收拾多在荒煙野草間
　　　謁文丞相祠
義氣横天白日隂巍然遺像學宫深千秋不化萇𢎞血
百折難廻豫讓心自昔奸䛕誰不死如今元社亦銷沉
黄昏柴市風沙惨回首行人淚不禁
　　　姚少師像
下馬摩挲讀古碑欲詢徃事沒人知獨畱滿月龕中像
便是凌煙閣上姿頬隐三毛還可識功髙六出本無竒
一朝社稷歸真主還是臞然老衲師
　　　游華嚴寺(寺在京城/之西山)
椚蘿陟巘路登登人在山房喚不譍犬吠林間知有客
鳥啼洞口若無僧危䦨一覧總堪了絶頂重來殊未曽
古洞深温誰氏子儼然趺坐對南能
　　　元耶律丞相墓和匏菴韻
西山幾度只空還好事懐賢厚我顔䝉古有公方用夏
居庸從此不為闗猶聞窣地三髯委自笑登髙兩足頑
今日幽燕歸聖代可憐埋骨尚荒山
　　　狄梁公祠次匏菴韻
歌中嫵媚亦誠豪覆體何人脱御袍鍊石有方天可補
檿弧無驗鬼空號参苓入籠還為用稂莠當堦不受薅
南望河陽如在眼青山無限白雲髙
　　　昌平劉諫議祠
荒灣野木古城隅何處昌平是舊廬氣帶幽并多感慨
䇿如晁董亦迂踈同時下第誰云屈此外求言總是虚
不盡懐賢千古意執鞭無路欲何如
　　　戊申歳
百二昌期見戊申神孫聖祖兩王春撫綏無外乾坤舊
洗濯重灮日月新一代謳歌還屬啟百年禮樂定先秦
明良千古今朝事大老何當起海濵
　　　恭送孝穆皇太后梓宫遷祔茂陵
露宿千官繞風悲萬木號配天同浩蕩啟聖亦劬勞紅
日低黄屋青山映白袍誰云金口逺還接茂陵髙
　　　雪
二月燕南煖未歸晩風吹雪弄霏霏乗春且作豐年瑞
和月還為午夜輝重壓竹枝低欲折輕兼栁絮濕還飛
小臣欲擬陽春曲燮理何人秉化機
　　　送劉侍講景元使交南
莫辭旌斾拂炎蒸專對還推賜也能石過鬱林真可載
山髙銅柱更須登中朝正朔行無外絶徼殊妝覩未曾
别後玉堂長見夢富良江上夜深鐙
　　　送吕丕文給事使交南
乾徳初升九五爻使臣頒朔到南交尚方瑞獸新裁服
炎海人魚定入庖歲貢包茅仍陸續春歸行李亦寥梢
還朝借我南游錄土俗民風要一鈔
　　　送蔡進之還洞庭
夢魂長遶太湖邉折栁官亭又一年家世西來峯縹緲
客心東去水潺湲林間詩社誰為長呉下鄉音我亦便
撩亂煙花過寒食東風胥口喚行船
　　　送姪寵
逺别憂不㤀病别憂其那病也在汝身痛也仍在我道
途歴﨑嶇風濤恣軒簸欲畱諒不能欲去夫豈可起居
飲食間安得盡帖妥出入戒垂堂旦暮親藥裹安心是
良方坡老語非左我生本衰遲我命亦轗軻子行從此
歸我去幾時果霜天笠澤帆夜月楓橋火故鄉風土宜
見此病亦頗到家平安書早寄北來舸
　　　海蝦圗
茫茫大海浮穹壤日月升沉鼇背上其間物怪何所無
海馬天呉大如象有魚如屋鱟如帆蝦最細微猶十丈
鬇鬡怒氣須如㦸力戰洪濤欲飛出江湖魚蠏總蜉蝣
畜眼平生未曽識畫工何處寫汝真夢中曽到長須國
黒風吹海浪如山魚龍變化須㬰間從龍願作先驅去
去上青天生羽翰
　　　寄福建戴方伯(戴以御史董學政/於東南特承奨拔)
東南士子説先生風裁森嚴鑒賞精再顧市中煩伯樂
一言堂下識鬷明臺中自後人難繼呉下於今俗頓更
東望三山雲萬里春風朔雪不勝情
　　　送刑部員外郎王存敬省祖(其祖/百歲)
風飄飄綬若若游子東歸樂復樂桃花流水思天台季
父有書夜到來我今不去胡為哉世上何人年百歲天
厚吾人豈無意從今百歲又幾何來日苦少去日多假
令就有黄金百巳去光隂誰買得百嵗千金買不廻一
日三公換應直白玉為漿麟作脯子拜父前父拜祖鄰
人擁滿墻頭看何用長安為好官
　　　送袁進士翺纂修
杏花才見曲江春珥筆還看被命新江上故人唯有子
周南外史豈無人多方采問勞行李當局編摩愧後薪
莫向雲間久畱滯過家張翰不緣蓴
　　　送石邦彦知汜水
春雨南宫夜雙珠得並收科名夸大宋茂宰説中孚亦
縣前朝事清河近日謳折腰君莫厭鳬舄豈淹畱
　　　謝尚書挽詞(一夔/)
長嘯乾坤内如公復幾人科名皆自鄶文字本先秦海
内瞻丰采朝端惜老臣履聲依北斗廟貌填南閩髪為
憂民種家從入仕貧人方起安石帝欲畀衡鈞國計訏
前箸工虞鄙筭緡忽為箕尾客昔忝鹿鳴賔傳授曽期
質襃掦却愧詵平生懐舊淚不敢汚車茵
　　　送李士欽祭淮瀆
相門餘舊業使命屬明禋典禮書三望文章覩一新拜
回桐栢暮行處杏花春歸路恩光滿南陽有近親(士欽/文逹)
(子南/陽人)
　　　雨中對梨花四首
一年花事又䦨珊自笑閒官不得閒小巷梨花三日雨
一枝猶得舉杯看
誰道園中少物華桃花開盡到梨花霏㣲小雨添顔色
不用人家錦障遮
空庭香雪夜生輝除却梅花見總非一種風情還自别
始知西子勝楊妃
佳人黙黙立春寒細雨輕風縞袂單玉質似嫌脂粉涴
殘妝净洗覔人看
　　　始預經筵次匏菴韻
錦函初展御前題劔佩分行再拜齊鶴咮無聲香案側
馬蹏分賜掖垣西文章正仰周家盛𤣥黙仍看漢道躋
聖主崇儒方此始不才真復愧提携
　　　匏菴約山行以秉之弟初至不赴
西山嘗向夢中登騎馬相從却未能春日山行應更好
新詩莫惜借人謄
　　　次日匏亦以雨阻以詩來紀舊約
方冬海市見文登常怪坡翁自託能風雨十年曾有約
一翻詩案要重謄
　　　送徐季止還南雍(仲山/弟)
悠哉復悠哉客眉鬱鬱今日開兩家兄弟各千里同日
報道從南來憶我行年十八九來徃君家最云久君家
兄弟世所稀文采風流仍孝友吾家兄弟顓且䝉氣味
頗與君家同夜鐙對照南國雨春服同行沂上風今夕
何夕忽相見髙樓夜月頻開燕人生㑹合那可常忽忽
城東又追餞吾家子由亦欲旋治任約共楓橋船勸君
為我還少住别後離愁分四處
　
　
　
　
　震澤集巻一
欽定四庫全書
　震澤集巻二　　　　　　　明　王鏊　撰
　　詩
　　　送秉之還吳
不見倐七年相見只三月不知三月後又作幾時别别
離苦多㑹苦少風雨蕭蕭竹忩曉自笑閒官日日忙夜
短情長談未了我生迂僻寡朋儔坡云海内一子由只
今子由又欲去何以慰我平生愁子今去矣我何有為
買湖濵田十畝下栽禾黍上木奴菱芡荷花繞前後讀
書稍暇來朝班我却歸卧湖山間
　　　對月有懐秉之
當時月出東海頭我居燕南子蘇州燕吳萬里同見月
兩人不見心悠悠豈知今宵月如舊照我兩人同舉酒
今照兩人喜昔照兩人悲臨風舉酒還問月悲喜唯應
有月知月明三五圓又缺遂使人間有離别碣石南頭
震澤西兩地愁心還望月欲知乃兄别後何所為月下
桮酒長獨持
　　　吳禹疇副使使便還吳江覲省
重明瞻麗正𢎞治建初元聖作羣方覩星流使節奔費
䝉頒道里便喜過家門書日方三接寒暄豈一言趨庭
嘗獨立加飯為平反王事真無暇親恩亦未諼銀魚羞
笠澤彩鷁動湘沅石建裙方滌王延被未温法冠驚豸
立官誥訝鸞鶱鄉里恩光滿人生樂事繁蓴香莫留戀
廐吏候行軒
　　　陳給事玉汝羞鼈見邀雨不克赴以鼈見饋作
　　　詩謝之
虚負詩人折簡招滿城風雨晩蕭蕭眼前世事猶難料
巷口人家且不遥鼎謝繆公仍饋肉蠏憐畢卓獨持螯
雨晴明日還相過磊塊胷中要一澆
　　　蘭竹
猗蘭漠漠幽人操修竹娟娟君子心空谷日斜人不到
可憐荆棘漫同林
　　　送陳匯之正郎出知曹州
粉署才華藉甚稱一朝白璧㸃蒼蠅邑中牛去真無妄
梁上刀懸夢豈曽冷暖世情還自笑浮沉宦海本無慿
斯行却有曹人喜製錦從來是所能
　　　送韓勛(都憲/孫)
先公老去吾猶及鐡面長身碧眼稜海内安危真可佩
軍中韓范復誰能精忠巳見回枯竹竒事曽聞斷大藤
昭代象賢多不薄獨無雨露到雲仍
　　　送王允常僉事之廣東
栁葉桄榔五嶺南使君曽此駐帷襜法冠直指新峨廌
包匭生黎舊貢蚺不信鰐魚還作惡只應泉水便名亷
殊方風土湏珍重莫為溪山乆滯淹
　　　送周院判原已還任南京得杲字
前年送君城東亭今年送君城南道年年長作送行人
毎見君歸被君惱君生何好只好詩稇載東歸揔詩草
玉延半舫最留連共月菴前亦傾倒醉中勸我不如歸
只説金陵山水好人生出處誰得知世路東西難自保
難自保雲冥冥日杲杲
　　　即事
忽而晴忽而雨細雨霏霏洗殘暑天意隂晴兩不期人
事炎凉遽如許遽如許黄葉秋林蟬獨語
　　　半舫齋種竹(玉汝/齋名)
誰分碧玉兩三枝愛䕶先教槿作籬我欲醉移須有日
客從逕造却無時未分嶰谷隂陽管先和淇園瑟僴詩
多少世間凡草木嵗寒時節始應知
　　　送劉御史還蜀(規/)
浮世功名何有哉茅齋元住少城隈逢人老去腰難折
念母秋來首重回古栢祠前傷草色浣花溪上覔榿栽
臨邛父老如相過不似當時負弩來
　　　送温生亷還江西(傅學士/子壻)
温生穎邁仍好修問事不休賈長頭負墻請十不酬一
使我愧爾東家叟詩家不比春秋學三傳猶聞束髙閣
夫何箋註鬭紛然混沌那堪七日鑿子今去矣我一言
為問乃翁然不然古人亦讀三百篇政也可達使可專
只今屈首窮心力郢書燕説滋紛惑鏤氷刻棘巧何為
名成至比敲門石不知清廟有遺音諷誦要於言外得
兹行不用感别離歸而求之有餘師
　　　中秋夜超勝樓翫月
良宵歌管在髙樓萬里青天一鍳流絳闕珠宫真不夜
氷蟾玉兎揔宜秋興來且據胡牀坐醉後還驚大地浮
天柱峯頭何似此恍疑身到月宫逰
　　　早起
紙窓斜漏白暗室未全明庭樹鳥争噪鄰家鷄獨鳴四
墻猶鼾睡壯志獨濳驚萬古一昏曉淹留何所成
　　　耳鳴
耳内真何有年來解作聲磬乎時殷殷蠅也只營營稍
向喧中息知從甚處生天應憐寂寞將爾當簫笙
　　　顧氏三辰堂
顧野王家學有傳一經休説漢韋賢風雲慣得從龍便
嶺嶠争誇覩鳳先天上星躔真有數吳中䜟語不其然
髙堂要見三為四屈指從今又㡬年
　　　奉和匏菴謝橘三首
買地還湏共一都已留墨妙付官奴主人正似天随子
家住烟波萬頃湖
何湏千樹説𤣥都桃李從來是僕奴讀罷坡翁春色賦
坐令春酒變成湖
青李來禽亦甚都木奴應未肯為奴他年若論封侯事
乞取東山一曲湖
　　　和玉汝謝橘
休説枇杷與荔奴楊家風味揔輸吾封侯且得依林屋
投老何湏乞鑑湖江上秋風吹短髩天涯嵗暮走長鬚
唾餘有子煩收寄一掬他年可百株
　　　贈何醫士
中年多病稍相侵委巷衝寒屢見尋愧我且非當路客
因君真見古人心玉池洗藥流香逺金匱儲書燭理深
自笑貧家無以報只将詩句當南金
　　　送僧歸西山
月明曽借上方眠竹几蒲團對夜禪落日故園心萬里
一雲飛處是吳天
　　　史館嵗暮述懐次匏韻
東觀才華説孟堅相随無補漫窮年謹嚴敢意春秋筆
詮次惟將嵗月編文案塵髙傷病劣大官日給愧肥鮮
太平有象湏君寫莫把三長讓子𤣥
　　　除夜三首
明朝成四十今夜復斯湏天末幾年住山中三徑蕪無
聞良巳矣漸老欲何如未免王融笑甘為武子愚
明朝成四十學道得蹉跎世事只如此流光奈爾何髮
從前日短愁向此時多獨飲屠蘇酒臨風一浩歌
明朝成四十萬事付因循乍見少而老相随病與貧年
年仍故我得得且随人鮑叔能知已王融莫笑人
　　　送楊潤卿給事按貴州邉儲
翩翩文彩映珊瑚炯炯丰標玉不如才入瑣門司諌草
又從荒服按邉儲魚由丙穴應持酒雁到衡陽好寄書
回首前程雲萬里此行真是發硎初
　　　送馮原孝知揚州
東南佳麗隔江分我昔登臨倚半醺𤓰歩帆檣天末見
竹西鼓吹月中聞髙名自昔推揚一健足他年失冀羣
父老要知新太守聰明慈愛漢馮君
　　　送林教授致政閩中
烏石岡頭碧水濱十年不見髮如銀特從嶺嶠辭天子
乞與林泉作主人九牧衣冠還獨盛七閩風月未全貧
都門曉望車塵逺慙愧當年老郄詵(秋試時林為同考/得予文比之郄林)
(一枝/云)
　　　送陳進士恪知宿松
春風江上動牙檣鳬舄南來面若霜皖水繞城横宛宛
灊山當縣正蒼蒼才名小試新磨劍筆勢曾驚古戰塲
他日宿松還愛我鄰封咫尺是桐鄉
　　　哭原已次匏韻
思穿溟涬刮幽荒郊賀由來命不長菊本無田寕當俸
杏雖有子搃成殤(原巳號菊/田無子)封題未了新詩債餘惠猶
存舊藥方昨日曝書開故篋忍看春蚓一行行
　　　哭張修撰亨父次謝祭酒韻
清詩萬首敵千鍾身世飄然一短蓬早死賈生非不遇
後來揚子亦難逢豈知冀北空無馬湏信人中亦有龍
珍重平生謝安石吳中不負若堂封
　　　喜雨
翠華拂曙幸齋宫閔雨何煩紀魯公晝氣混濛無殿閣
夜聲淅瀝有梧桐一時朝野歡皆洽三日天人感已通
祭罷雲開還出日太虚神聖本無功
　　　次韻楊維立初入史舘
東角門前十舘開史家自昔總難才病容野客随行入
逺喜諸公取次來氣合每聫朝食坐事多長後午朝回
揚雄識字今誰及疑義湏煩一一裁
　　　李學士釋服諸公有詩趣入史舘因次
東觀含毫有所思公輸旁睨巳多時汗青頭白非無日
齒録牙緋豈所期書到商家真灝灝心同魯國去遲遲
集賢諸老心如渇早雨公田及我私
　　　次韻亷伯庶子晝寢
世情不合獨醒然午思騰騰只欲眠有約周公多邂逅
無情莊叟漫聫牽梨花院落春雲裏芳草池塘夕照邉
世事從來俱是夢北忩風月不湏錢
　　　贈河南廵撫楊貫之
熯災横被十三州百萬蒼生手撫柔憲府乍臨新邑洛
宣房已復舊河流衣冠南渡仍餘宋瀍澗東來尚自周
列郡分明望丰采安危湏共主分憂
　　　送髙良新知歸州
江上青山識秭歸江邉弔古駐巖騑夢中馬耳先曾到
行處人烟亦巳稀屈子宅空江渺渺昭君村在雨霏霏
使君撫字知多術夔府如今正阻饑
　　　鄭氏鍾秀樓
隐居還谷口擇勝向峯頭天近星堪摘湖平地若浮雲
嵐生几席日月在簾鈎何日同登覽超然消我憂
　　　送僧如海還金澤
紫衣不掛白雲身闕下多年作外臣欲與髙閑誇草聖
豈知賈島坐詩貧禪心定乆元無著世事諳多總不嗔
他日吳中訪金澤對酬誰作許家詢
　　　送建徳尹蔣文廣致政還光福
京塵衮衮鬢毛斑朝捧除書暮乞還三徑已嫌陶令晩
一丘長伴謝公閒仍知建徳非吾土免使移文自北山
光福楊梅今正熟冰盤歸薦鶴頭丹
　　　朱天成寄酒味變
橘林細𢷬洞庭霜風味清甘早自將小甕紅泥緘逺意
􁧠船玉粒饐餘香督郵有郡還能至宰相何知合備嘗
猶勝先生號烏有車輪夜夜轉枯腸
　　　九月晦日玉延亭看菊
秋盡燕南菊有華品題猶自待詩家酒澆屈子醒魂杳
燈晃西施醉影斜九日風光今已負百年世事亦無涯
升堂細碎還堪擷杜老無庸晩見嗟
　　　題竹贈陳御史瑞卿
玉立娟娟不受塵崑山慣與竹傳神氷霜髙節知難並
捲贈烏臺鐡面人
　　　送林方伯還閩(蘇學教授/智之子)
安定蘇湖教獨行無能還愧老門生幾年濶别無消息
四海相逢是弟兄荀氏八龍俱騕褭唐家九牧世簪纓
燕山嵗暮征車發把酒城東萬里情
　　　朱天昭始第進士主余家至明年移居西鄰
兩年不厭草堂低頗愛晨昏出入齊長日經過無主客
祗今相見有東西濁醪尚可墻頭過歸院那愁栁下迷
廐馬似知人意思臨岐回首再三嘶
　　　天昭子希周失解
前修未逺力湏追中道無縁忽自疑名似甘羅殊未蚤
器如馬援不妨遲卑髙在手誰能定冷暖於人只自知
莫怪羲之羨懐祖瑶環重映碧梧枝
　　　送汝行敏知南安
五馬南來百姓懽文章太守屬南安郡中召父歌堪續
壁上張顛字未漫庾嶺梅華春信早吳江楓葉暮吟寒
到時境内人皆足每食無魚不用歎(聞南安魚/頗難得)
　　　贈全卿
年來老眼旋生花學道無成似煮沙事業看君初發軔
文章笑我自成家懷嵇命駕殊忘逺説項逢人每似誇
鄉里衣冠今不乏且容老子誦南華
　　　送顧承之還吉安省覲
秋風不用嘆差池利鈍仍知亦有時似我從前猶眊矂
看君自小巳瑰竒楚弓一任他人得和璞惟應識者知
歸到安成春正好過庭還問幾篇詩
　　　方巖書院次謝祭酒韻二首(祭酒季父寳/慶守所營也)
謝家亭舘盛當時絃誦俄聞發舊基鹿洞未能來賜額
莵裘兼可便吾私雨添書帯庭前草風動琅玕砌畔枝
自昔竹林誇放逸未應文彩似今奇
方山絶頂白雲銜問道來從九四咸幾處人煙分海嶼
此公圖像合嵌巖訂訛無復遺魚豕擇術先湏辨矢函
誰共舞雩沂上樂願随童冠著春衫
　　　送傳中舎曰㑹分封魯府
龍節葳蕤寳册光手函青土向東方曾聞賜履開無棣
又見歸田自汶陽聼詔山東扶父老揮毫池上侍君王
别來好在西堂夢雨過池塘草正芳(曰㑹兄時/為學士)
　　　沽頭行三首贈陳水部(宣/)
上沽頭與下沽頭上下沽頭慣覆舟昨日使君臨堰上
沽頭上下是安流
沽頭落日沒人行白草茫茫一望平今日東西闤闠起
月明兩岸讀書聲
使君一日去沽頭父老兒啼婦女愁依舊沽頭成白草
荒煙古樹挂獼猴
　　　送劉以初下第還常熟
三年京邸不窺園落筆翩翩動萬言頗訝坡翁遺李豸
不同栁子賀參元暗中得失真難定夢裏輸贏未足論
月窟依然仙桂在秋風獨鶴看横鶱
　　　送陳員外于章分司蕪湖
東風吹浪碧粼粼君去分司正值春聞説為關非舊日
却思省試是比鄰官曹正對蕪湖好飲興初嘗采石醇
若遇經過煩借問行船多有洞庭人
　　　寄汀漳守備西指揮(嘗守吳之/金山衛)
幾年作鎮過龍溪記得將軍舊姓西威洗沙尤烽盡滅
政平海國貢初齊金山别後多成望玉洞閒來且自躋
緩帯臨戎無一事花驄時向北風嘶
　　　送陳堯弼知㑹稽(舊知/吳江)
漢庭治逺無循吏千載吳江尚見之備識民間多利病
不知身上有安危來時叔度常嫌暮去後何公每見思
今日會稽真奪取臨岐還作贈行詩
　　　送張時學知遂安任叔順知定海
五色依然過眼迷常時文彩映玻瓈誰能滅沒空驪牡
又是連蜷賦彩霓七里灘揺江月冷四明山壓海天低
自慙未得為知已臨别新詩亦漫題
　　　送白廷臣知崇仁
暗裏朱衣未足憑夜牕老眼霧層層長才自信工穿葉
短棹還思過採菱(廷臣家/採菱港)百里封疆看小試十年鄉榜
憶同登司徒事業君家事繼美無言尚未能
　　　送周民則同知袁州
匡鼎談詩總不如春風下第獨慙吾誰云伯樂能知馬
可是齊王只好竽建業當時同折桂宜陽此日獨分符
人生得失應難料一命誰當是大夫
　　　送吳大章還宜興(編修充/温父)
試罷彤廷便乞還不教名字落人間小團龍鳳春前雨
罨畫樓䑓水面山文彩傳來多似舅功名老去只如閒
洞庭東望無多路楚頌亭成有舊顔
　　　送錢正術還姑蘇
西舘橋邉竹隐居昔年曾受異人書不知官爵能來子
可是塵埃早識予忽地相逢還宛若再煩推看定何如
韓蘇總被虚名誤試問三星是也無
　　　送僧
當時六祖有傳衣萬法元來是一機若問一歸何處去
本來無一亦無歸
　　　奉和謝氏三亭之韻
　　　　望海亭
方巖缺處著幽亭岌嶪多應負巨靈弱水蓬萊真可到
天台雁宕亦分停鱟為帆起當牕見潮作風來吹酒醒
我欲更從髙處望齊州九㸃霧中青
　　　　仰髙亭
亭上悠然坐見山東西廻合隐如環懸崕有路神先徃
樷桂無言手自攀理到静中應自得事於身外不相關
金堂玉室分明在何事髙人去不還
　　　　采藻亭
池邉小立駐幽芳異品真疑是樂浪(朝鮮紫/芹甚美)沙鳥自鳴
還自歇野人相見旋相忘擷來淺瀬和雲煮歸去傾筐
帯月湘欲獻吾皇還自媿蓼花蘋葉委秋霜
　　　送謝祭酒之任南雝
峻節髙懐自可親兩年史舘况為鄰乆甘静退元非病
稇載詩篇亦未貧台右人才多近古當今師道復何人
看詳學制伊川在士子東南要一新
　　　玉汝看葵見寄
朝退歸來不坐衙門當委巷尚嫌譁不知半舫齋前竹
何似平廷院裏花清愛雨聲時起聼蔫愁日色每教遮
小軒清䕃都非舊説與西人却似誇
　　　古愚
我自古愚人還作古愚詩古賢不可作古愚亦難而舉
世皆尚同子獨不知時舉世誇疾走子行獨遲遲信口
所欲言信意所欲之衣不識寒燠路不識險夷喧然衆
知人指我為頑癡子知邈難及我愚恒若兹
　　　寄題明秀樓
湖上危樓勢不崩北人欲上怯初登檐前月寫澄波影
天末雲留碧嶂層山水吳中誇獨勝觀㳺昔日記吾曽
弱流不隔蓬萊路欲去誰言病未能
　　　送周進士炯還常熟覲省(同年近/仁子)
南宫此日謬持衡一見髙文眼為明正喜故人能有子
忽聞逺别得無情名因實起何妨蚤理㑹心傳不厭精
此去海虞誰復見讀書長日掩柴荆
　　　玉汝作東眺軒不忘在東諸君子也次其韻
長日過從興有餘官曹乖隔欲何如有時隐几全忘我
幾度敲門不是予磔磔林間鳴好鳥斑斑花外度輕車
城東有暇還相過賔席年來左特虚
　　　諸葛武侯
漢家鹿走奔羣豪中原獨峙當塗髙江東割據紫髯叟
大耳惶惶何所逃南陽南去隆中里草屋數間而巳矣
悠然梁甫日長吟忍作卧龍終不起平生伊吕伯仲間
自比管樂真謙耳将軍三訪何太堅不臣不見禮則然
幡然一日起驅策海宇三分指顧間永安宫中翠華逝
王業偏安豈天意闗張顛蹶趙雲亡漢阼終衰枉經濟
前出師後出師孤臣瀝血書肝脾渭濵敵退大星墜千
古英雄空淚垂
　　　徐詹端夀詞
神祉儲南嶽文昌麗北辰貞元符聖世間氣出賢人燕
市先招駿徐家舊産麟官曹憐我並徳業許誰親自惜
無雙士同為不二臣性嫌長孺戅文許仲舒純幾共承
前席常容接後塵交情今鮑叔家世古楊椿已謂才無
敵仍知徳有鄰看君心不展誨我語尤諄醉自忘公瑾
風如坐伯淳犀通雞自駭魚目俗空珍故業荆溪上新
恩少海垠良金真有價白璧豈無因毎愧齊東士常叨
席上賔吳歌非子夜魯史又王春已自忘窮達何曽見
喜嗔幾枝仙桂茁六葉墮蓂勻大火西流近長庚下降
頻經綸當聖世孤矢屬秋旻寵渥今如是勲名定絶倫
莫歌昌熾頌座客製詞新
　　　贈顧鏞(鏞顧仲英之孫仲英元季崑山巨家與/楊鐵厓等為詩社有玉山草堂集仲英)
　　　　(子元巨國初/徙籍鳳陽)
玉山人去草堂存及見濠梁幾世孫傾盖塗中成舊識
僑居淮上是清門前朝舊事猶能記南國遺風且莫論
莫怪題詩多感慨曽於名勝集中翻
　　　太平鳥
有鳥有鳥名太平太平時節方來鳴當今天子神且聖
怪爾日夕無停聲人言此鳥亦如鳳不向梧桐愛萋菶
上林何樹可相依萬年枝上春風動
　　　送表兄葉志通
客從逺方來過我陋巷口十年積相思舉此一桮酒少
時同嬉戲今已成皓首行雲游四方寒郊折衰栁中年
常送别不似此分手昔時㤗康公見舅如見母今我復
何為見兄如見舅
　　　小適園桃花忽開
春來未識東風面忽在吾家小圃中斜凭䦨干成獨笑
東西相映兩株紅
花開猶未報人知花下行吟漫自思花若能言應笑我
年年無酒只題詩
朝陵欲去更遲遲還向花前舉一巵説與東風莫吹落
我行三日是歸期
　　　花落又作
報道花開方自喜忽聞花落更成傷東風太是無情物
故作春來一日狂
昨日日髙猶爛漫今朝風動漸稀踈我行三日歸來看
只恐枝頭一片無
魚鱗滿地雪斑斑蝶怨蜂愁鶴慘顔只有道人心似水
花開花落總如閒
　　　朝陵行
山行自好况清明朝陵偶作東門行(此日予獨行/出安定門)青山
百里恣竒覽怪哉風伯何無情怒木驚沙鳴不息四野
無人日無色垂頭闔眼信馬行咫尺有山看不得昌平
少憇朝躋登眵眼一洗猶瞢騰夜深星斗光若動黒雲
膚寸從東升歸程復指昌平郭萬竅號呼止還作曽聞
飄風不終朝我行三日三日惡平生萬事多乖違感爾
風伯能追隨前日相迎今日送眷戀豈要賡前題(舊有/大風)
(聫/句)還家頮面坐未定天日融和風寂静
　　　遊京城西山三首
賞心多與宦情違三載來逰一日歸樹下杯行殊草草
水邉人去更依依郊原却畧青驄度天水蒼茫白鳥飛
回首青山應笑我漫將塵土涴苔衣
三年渇思玉山泉濯足盤陀一爽然寒潄石根鳴決決
光揺雲影静姢姢諸賢好作山隂㑹老子仍工水底眠
汲得一瓢城裏去霈為甘雨灑炎烟
出郊風物兩閒間眼底江南頓覺還金闕五雲浮王氣
玉亭千古識龍顔地除揚子應無水天盡中原合有山
何事宋家三百載只披圖志望㠝岏
　　　匏菴惠鶴
鴛鴦困雕籠鸚鵡桎金索人情雖甚憐物性終不樂不
如鶴性閒近人殊不愕雪中立伶俜風前歩畧却或俛
啄蒼苔或側睨㝠漠翛然物外情自得彼此各所以亦
樂園一名為一鶴歸來睇小園欠此殊寂寞清晨坐茅
齋蘇帖宛如昨人從玉延亭致此小岝㟧應憐我家園
草樹頗荒落青泥黄葉間此物殊可著風清月夜時相
應如唯諾鶴貌自孤髙公意尤不薄便當掃園亭小池
為汝鑿鶴鶴來我前今日與汝約汝本九臯禽非人可
籠絡既為詩家玩又受主翁托有木從汝棲有泉從汝
瀹雖無乗軒貴止此亦不惡切勿隘吾園不足恣飛躍
一朝凌天風萬里向寥廓
　　　代簡速仲山(仲山将/使河南)
漸覺交游少常嫌公務忙印初辭省内節未向河陽天
遣閒多日君常醉幾塲貧猶能釀酒病不廢詩章竹巻
題堪續茅齋興甚長可能醒過日况是語同鄉道里東
西近情懐爾汝忘比來閒可得别後望徒傷坐只匏分
席香餘菊佐觴便來同一醉鄭驛不治装
　　　匏菴和樂天五十八歸來因同賦
五十八歸來於我似差速其如迂懶性世事昧五六多
病况早衰湏髩失舊緑辭家今幾年但看庭前木寸根
手自移今已如立竹從公歸去來家住湖山足
　　　送陳郎中一夔録囚
西曹社友多分散獨有夫君又别離雨露九天踈滯獄
闗河千里赴襟期篇章自愛陳無已經義多推雋不疑
他日歸朝敷奏罷解装還有幾篇詩
　　　匏菴臂疾予問之偶遲有詩見貽次其韻
偶因請告得閒身子墨依然日見親湯媪曽聞能作祟
(匏有湯/媪傳)竹奴何事亦欺人(疾以竹/簟致)堂前客至惟長揖池
上詩成一欠伸自笑東鄰來問疾如何翻後陸徐陳
　　　送張學士廷祥之南京
除書一紙墨淋漓同向彤廷舞蹈時實録兩朝無字愧
髙名四海是人知東山強為君恩起南國多因母老移
門對鍾峯無一事日髙睡起好題詩
　　　郊祀齋宫次仲山韻
爐烟起處望行宫狹陛登呼拜舞同九色繡旗斜晃日
兩行銀甲儼趨風圜丘絶壑飛橋過傑閣凌虚複道通
獲覩明禋誇盛事不才深愧後諸公
　　　贈梁都憲廵撫四川
赤甲白鹽雄作鎮鐡冠繡斧凛先聲雪山已為來時重
黒水應聞去後清殿上位虚中執法邉頭人散小團營
憑誰説與蘇明允畵像無煩記姓名
　
　
　
　震澤集巻二
欽定四庫全書
　震澤集巻三　　　　　　　明　王鏊　撰
　　詩
　　　壬子校文南畿得詩十二首
　　　　楊栁青舟中見月
楊栁青前楊栁殘南人北望思漫漫從來共月菴前月
今夜蓬牕獨自看
　　　　淮口値風舟幾覆
柁折檣傾舟晏如風濤淮口戒心初跛行豈頼婁丞相
魚腹幾從楚大夫平地人於看處愕隂功神定暗中扶
道人無懼還無喜斜日船頭自曬書
　　　　過揚子江
燕南倦客江東去一見澄江眼為開紅日逺疑從地起
青山近欲傍人來中流撃楫空懐志南國持衡獨愧才
漸覺故鄉風物近十年一到思悠哉
　　　　宿龍潭驛(驛舊濵江危/甚今移向内)
崩崖百丈俯驚湍未到先憂到却安夜枕江聲宜客夢
午忩山色任人看欲尋往事空題壁不廢公程且觧鞍
眼底桑田與滄海人間得失浩漫漫
　　　　舟發龍潭驛
王氣東南日夜浮畵船十隻向神州山當好處如曽識
江到平時只似游兩岸人家從北固六朝事業付東流
天風莫送征帆急景物詩家要細收
　　　　觀音山
大江東畔小蓬山山下時魚近可扳蒼玉千年浮浩渺
白銀萬頃漱孱顔諸天眼見虚無裏一葉身驚出沒間
不是舟人無次第要將竒觀與人看
　　　　至金陵
白下秋風擢桂枝桂枝今日豈吾司鍾山宛宛行來見
淮水悠悠别後思平市烟花應我識前朝陵寝沒人知
道傍不用争先覩便是當初赴試時
　　　　塲中初九夜有感
複閣周垣深復深重門魚鑰夜沉沉海潮忽涌囂聲動
山雨横來筆陣侵鏡出秦樓憐我沗馬空冀野定誰任
悠悠淮水東邉月十九年前此夜心
　　　　中秋夜
未謂中秋今夕是外簾𤓰果特多儀月侵屋入窺文巻
席趂簷斜閣酒巵豔魄不辭忙裏看新寒先報客中知
燕山海月同誰賞北望詩成有所思
　　　　鹿鳴宴
京城人馬簇如烟秋榜何人看獨先折桂也應懐此日
揷花那復似當年網羅麟鳯東南盡坐應奎星上下聮
記得畵堂東畔席和家衣鉢定誰傳
　　　　朝孝陵
碧城睥睨斵山根山勢東來聳獨尊天上龍文成五彩
地中乾象應三垣平成萬世功思禹冠帯於今制改元
聖烈神謨三百册小臣瞻拜復何言
　　　　陳朝舊城
江東天險天削成長江為塹山為城南朝天子慎封守
城外築城随地形盤盤青山出復沒築城宻補青山缺
龍潭起至金川門百里綿延城不絶青山四繞城四周
雁飛不過神鬼愁北兵縱健無羽翼禮樂兵刑何用修
益州樓船夜飛渡雖有金湯沒人戍
　　　歸省過太湖
十年塵土面一洗向清流山與人相見天將水共浮落
霞漁浦晩斜日橘林秋信美仍吾土如何不少留
　　　歸自西洞庭阻風登黿山絶頂
親朋挽衣留不住逆風舟向平灘駐灘頭寂寞誰與言
青鞵飛縱顛厓歩黿頭戴山山不崩東望東海西吳興
羣峯羅列七十二如拱如立如奔騰我行天下亦多矣
所至有山或無水其間有水却無山何處能兼山水美
蒼茫萬頃浮孱顔惟有海上三神山杳然可望不可到
不如此地日夕隨我徃與還胡為十年纔一到風乎爾
知吾所好
　　　將發阻風
晩發西山舟欲北天風吹我復還家十年一到非容易
獨立平原看稻花
　　　將發阻雨
前日風相欵今朝雨特留平生故鄉意欲去更悠悠
　　　秉之送至京口别去有詩和之
隔江相送望蕪城四海悠悠見汝情事觸悲歡心易醉
别牽南北夢先驚日邉莫負看花約湖上還尋種橘盟
惆悵金山一回首秋風獨作薊門行
　　　又
相送不知逺直到江頭住遥遥一片心随我江北去子
心在江北我心在江南身心不相謀日夕長酣酣
　　　過長江
㣲風細浪平如席金山焦山纔咫尺羣山簇簇天際浮
㸃染長江好顔色
　　　宿遷别安隐兄
年年積相思兄南弟在北一朝兄北來弟作南歸客弟
北兄復南草草途中見見時未交言船開激如箭
　　　興濟阻風速沈方伯時暘飲
徹夜隂風河欲凍扁舟牢碇古河濵南飛坐羨帆歸疾
北上惟将夢去頻客路寒暄同是客人生行止豈由人
蓬牕孤悶憑誰破賴有江南麯米春
　　　舟次直沽别沈方伯次其韻
好水好山吾已瀆況值秋風橘林緑南來十日謀北轅
不語岑岑怨林木使人行處何所為廪人繼粟庖人肉
蓬牕閴寂却成愁恰似蘇子居無竹其間文史豈不翻
無味紛紛成故牘家山回首頻入夢欲去未能慙薄禄
徳州城下斜月昏萬里河來失平陸舟中夜静聞吳音
驚問誰歟曰南牧心期乃是夙所親倒屣過從忘僕僕
聫舟㑹晤迭主賔百里風帆岸相逐自移畵省大江西
愷悌民間歌旱麓公餘亦不廢吟哦歴歴詩書載其腹
髙詞往徃逼古人义手而成如構宿往年贈我石蘭篇
毎向荆溪望林屋謂言他日片帆過便風徑訪愚公谷
世情多厭屈原醒宦路尤欺魏其秃多君佳句屢見投
過望平生非所卜天津橋下水留人去住人生有遲速
回思聫艦那可再食野呦呦怨鳴鹿夕陽沽水丁字流
白草茫茫人去獨
　　　寄題拱北樓
紫㣲華盖擁宸居拱北樓成勢有餘沽水繞城斜作字
人家濵海半為漁草間狐䑕收妖氣天上風雲賀寵除
記得泊舟衰草岸月明槐樹影踈踈
　　　恭毅章公挽詞
六騑北狩塵不䝉秋槐深閉南城東瑶䑓有月蝕螮蝀
沂國典册移青宫中山誰復歌晨風桓桓章公血淚紅
一章獨上驚盲聾何言周昌叔孫通直欲下從龍逢翁
皇天后土昭至忠風雷激電隂霾濛當時直節誰並雄
前有廖莊後鍾同一朝海内日再中䟽傳萬口聞天聰
擢少宗伯不為崇南邦宿留遂以終當時定䇿還自功
依然廊廟稱孤公
　　　送薛金下第還江隂
河東三鳯不湏竒又見瑶林玊樹枝桂子秋風真有種
杏花春雨豈無時陸家莊好應誇我和氏衣存欲付誰
江上幽亭人不到青山相對了殘詩
　　　送華㫤下第歸無錫
一語曽看決壅川十年文思涌如泉科名髙訝居王後
鞭䇿加應在祖先安定蘇湖吾偶爾河汾房杜子其然
鵞湖風月誰收管知抱遺經夜未眠
　　　寄河南顧參議崇善二首
黄河萬里拍天來列郡仍聞水旱災今日漳濵誰史起
稻粱千頃變汚萊
曾子何曾解殺人市中有虎未為真清時正是功名會
莫為吳山早乞身
　　　苦熱
鬱蒸昔憎南愷爽近便北今年旱太甚萬里雲天赩展
簟趂樹隂短氣不能息渇鳥妄投林向人若求食吁嗟
六合内誰是清凉域唯當希静勝庻以永今夕
　　　喜雨
病身牕下兀然蘇屋溜幢幢勢若驅坐喜炎埃隨洗濯
立看生意上焦枯論功合有人調鼎受賜還同天雨珠
孤負明時無好䇿漫将詩句和童雩(時以乆/旱求言)
　　　又
無才甘遐遺因以静自適長衢去馬踈深巷來轍隔雨
餘草木長樹杪梨欲坼煩襟忽然醒如饗九鼎食新凉
不嫌貧於我亦有獲屏書去不觀兀坐面東壁水深䵷
欲鳴日入鳥還息為謝揚子雲無𤣥安取白
　　　送盛進士應期歸娶吳中
終生文彩棄繻辰建業秋風擢桂新闕下杏花還屬子
召南桃葉正宜人上章許得天顔笑奠雁光生故里春
大小登科俱入手髙堂况有黒頭親
　　　送歐陽子履董廣東學政(其兄亦以副/使董學政)
六一風流殊未逺一門雙璧價能齊超升同日司文柄
洗濯多年出字溪鳳沼揮毫奎宿逼羊城按節瘴雲低
朔南此去應漸被聲教行看到四黎
　　　送人之南豐
文章星斗南豐在縣説南豐意嚮之千里聞君當教邑
後生文體更誰師
　　　送吳編修克温歸省宜興
玉堂退直幾相從茗盌薫鑪坐晏舂逺别芳洲生杜若
清詞秋水出芙蓉交情淡愛周公瑾宦况輕懐邴曼容
問罷起居還就道渭陽雲樹思重重
　　　送同年俞副使濬之四川兵備
控帯西南坐上游安危湏共主分憂蜀人到老懐張詠
邉計從前仗武侯地逺烏蠻耕更早天髙白帝鎮横秋
雪山不見南來雁書寄同年幾日收
　　　送夏璪下第還江隂
家聲戚里流傳乆才氣科塲挺出殊自昔崑山誇片玉
一朝滄海得雙珠(其弟同/登郷薦)市中定價誰高下暗裏朱衣
信有無歸去江頭養神駿春風歴塊看過都
　　　送白進士金歸省
才思瀾翻涌若潮青年頭角見嶣嶤一門袍笏還追李
八葉箕裘正嫓蕭發軔早收仙桂籍過家還下采菱橋
榮歸况是江南樂不用臨岐贈栁條
　　　送陳瑞卿之臨清兵備
北來作鎮重才猷齊魯權兼坐上游官職朝廷猶耳目
地形中國是咽喉搴帷尚記來時面借箸應煩席上籌
春入四郊狐兎滅月明還上庾公樓
　　　送張叔亨御史按雲南
平生髙義想穹窿京邸年來會面重清論坐中消客氣
威稜行處懾妖蹤瀧江行李來時路僰道音書到日封
烏府深嚴公事少日長誰與坐從容
　　　送李文選唯誠册封岷府
使節南行振玉珂湘江木落洞庭波漢朝赤土分封逺
楚國菁茆入貢多夢渚草長歸眺望蕪湖家近好經過
却嫌選歩仍虚席不得淹留奈爾何
　　　送仲山之任廣東參政
十年送盡南歸人今日誰知還送君歸來寂寂掩闗卧
無語目睇南飛雲與君相從亦云乆對語真如飲醇酒
朱絃䟽越音有餘明水著鹽味多有君才於我真得師
簿書堆裏還題詩詩詞鬱硉古鼎器字法秀勁枯藤枝
嶺南此去無多路目極燕山天盡處青山杳杳不見人
秋雁飛來復飛去政成幾時召還闕相對共月菴前月
　　　我生
我生抱幽憂有癖結中抱當喜常咨咨居常殊悄悄一
朝逢至人如夢忽呼覺至言何湏煩胷中殊浩浩古今
等蘧廬生死一浮泡委順齊寵辱㝠懷無醜好得之亦
不驚失之曽不懊一身自悠悠此外何足道長揖謝至
人聞此苦不早
　　　奉和匏菴讀白集二首
覔句年來無一長日擕白集嗅餘香一篇自可讀幾過
諸格今仍得未嘗當日秦吟能伏李後來崑體漫稱楊
平生却怪韓員外只識張家奉禮郎
此老生年七十六何曽一日沒詩章風流轉覺堪師我
政事傳聞尚在杭生世莫嫌殊已晩題詩不害稍相方
所嗟得見年差晩旋讀前頭已旋忘
　　　和􁀙秫飯
平生翰苑詩書腹此日野人藜莧腸金谷萍虀殊可厭
蕪亭麥飯畧相當煎湯未用呼鶯粟貯廪惟堪與鶴粮
若説菜根風味好小園多有不湏行(吳人謂轉/買為行)
　　　匏菴因菜根之句復次前韻和之
齲齒生憎玊蔗漿短虀真稱腐儒腸若論滋味風皆下
便説酸寒理亦當千里逺陪吳下豉多年何用禹餘糧
康侯去後誰為賞耕織還湏問當行
　　　鸚鵡二首
正坐多知巧言語終年覊絏在華堂不如尺鷃藩籬畔
髙下枋榆自在翔
我欲開籠縱汝飛隴山雖逺尚堪歸歸時莫更多言語
浪説人間是與非
　　　白髭歎
我年三十九白髭有一莖當時初見之妻子殊為驚今
年四十二白者日益多朝來明鏡中對之不復嗟人生
天地間老去㑹不免猶勝嚴終軰終身不得見
　　　送白主事輔之還任南京
採菱江上憶曽經百里人傳聚徳星報政三年還過闕
聞詩一月正趨庭馬家羣從眉多白豸府中丞髩尚青
他日同朝橋梓並應煩聖主賜雲屏
　　　送嚴太守永濬知西安
五馬初分竹使符西安風物尚西都三秦子弟為編户
四塞河山入版圖楚國梓材元自有周家風化未全蕪
旱災已息流移復為訪當年鄭白渠
　　　贈畢生昭(同年嘉/㑹之子)
少年落筆便蒼然三禮君家信有傳我覺後生真可畏
子於同輩復誰先一枝仙桂花相付百歩垂楊葉慣穿
他日山東看小録程文還有幾多篇
　　　海月菴觀燈
蓮花深屋賞來曽蔗盌寒漿渇飲氷月好自尋燈作伴
雪寒惟許酒為朋興同老子復不淺年與先生自此升
東壁餘光願終照夜深羸馬慣能乗
　　　送孫廷憲訓導之夏邑
好在孫明復臯比夏邑臨春歸孟瀦野雲散碭山隂梁
宋詩書古江淮控帯今睢陽雙廟在為我一追尋
　　　二月雪
一冬天氣暖如春雪到春來見却頻令敓東皇増料峭
凍含西嶽獻嶙峋郊原潤洽晴為雨牕户虚明夜向晨
三白豐年稱上瑞如何宫栁漫含顰
　　　贈楊君謙(時君謙/有歸志)
夙懐抱悁獨行與世多忤京華二十年壯志遂遲暮悠
悠深巷中盡日斷來屨楊子獨何為逝言逺相顧移家
濁溝上破屋終不去人問何以然無乃以我故朝過講
道𤣥暮過話情素君慕哀駘他我思黄叔度相見各欣
然誰能詰其故我欲永從君君且為我住無為忽去兹
雲山恣髙翥蓬蒿張蔚宅依然還塊處
　　　送茹鑾知唐縣
南省曽看驅筆陣中山坐見播風謡萬家赤縣仍為冀
千古青山尚記堯蟀蟋詩中懐舊俗桑麻影裏布新條
國朝循吏今誰是青史無令乆寂寥
　　　送張汝勉知祁州
祁州今日為京輔一命還乗太守車塲屋偶然窺制作
崐山信矣富璠璵源流共詫家聲逺縁飾從知吏事餘
若到滹沱煩少駐投文水底弔當初
　　　哭同年劉景元諭徳三首
迂癖平生不受鍼兩迂相合作同襟傷哉賈氏清時淚
皭若楊公莫夜心郢質既亡誰為斵伯牙雖在罷彈琴
髙坡門巷西州路短笛斜陽落葉深
落日船頭見素帷夢中昨夜哭君時交游四海今誰在
心事平生我最知博失鄭僑疑莫問直懐叔向淚空垂
臨終老眼猶能視免得區區諌用尸
壯氣胸中屼不平九原埋骨尚峥嶸抗章未請朱雲劍
屬纊仍全子路纓坐上直言常駭俗暗中清節不求名
奸諛未死君先化史鉞何年地下成(君嘗恨近代史不/公欲出己見作一)
(書名/史鉞)
　　　宿樊都尉翠㣲山莊
攅峯缺處望亭䑓石室金堂為客開坐見野雲從地起
卧聞山雨到牕來秋聲颯沓驚濤洶瞑色巃嵸逺壑哀
自笑詩人能好事連宵抱被宿崔嵬
　　　病間偶成
悲風急景窮隂日布帳匡牀卧病身豈謂光隂還屬我
如何造物亦欺人往來禮斷翻為適寵辱心忘不厭貧
聞説伯恭還進學病中真可養心神
　　　紀夢
有菀者樹其石惟磐有二道士對坐儼然而我何為亦
參其坐有一道士顧而貽我非藥非石錯落璀瑳或從
取之我食其一覺而甘香我病如失仰睇道士雲山邈
然安得從之終身周旋
　　　讀白集
朝事不預聞人事不復理家事不復闗身事不復治翛
然卧榻上乃至無一事長日誰與言太原白居易
　　　懐山
我年四十四鬚髪已見白况復秋冬來尫然抱羸疾強
顔班行中公私有何益既不能随時又不任陳力獨無
百畝田獨無五畝宅一朝辭禄養何以謀代食欲留諒
不能欲去且未得公私兩乖違轉展復反側行藏去住
間賢者逝不惑若非太阿鋒割斷利名索一朝復一朝
到老終役役古人邈已逺近事堪法式不見毛貞甫四
十挂朝幘
　　　病起
青青園中樹鬱鬱墻根草灼灼籬間花霜前並妍好我
行忽抱病兩月迹如掃今日下庭除樹衰草亦稿籬菊
云耐寒亦復不自保嗟嗟物皆然人生得無老
　　　哭遜之振之兄三首
吾生終鮮甚尚賴兩三君故國多時别凶音隔嵗聞天
涯相顧影日暮獨懐羣南望無窮淚青山空白雲
餞送望亭驛棲遲震澤堧廻思如昨日少别遂終天轉
覺人生隘空滋客淚懸小樓風雨夜不忍讀殘篇
少小嬉逰熟中年隔絶多兄今長已矣吾此復如何書
至猶疑信悲來欲嘯歌惟餘寸心在嵗晩諒無他
　　　和秉之再到京口有懐别時之作
長江不斷流今古客子重逰感嵗時白髪催人來有信
(予年四十五/始見白髪)青山笑我去無期城邉燈火孤舟夢天末
樓䑓逺道思風物依然人不見月明雙雁起前陂
　　　送僧方册歸善權寺
荆溪東望夢崚嶒欲訪坡翁惜未能今日上人飛錫去
西風誰與攝衣登洞沿玉帯隨仙李泉落銅棺潄古藤
他日三生堂外見山人應訝我來曽
　　　抱子猿
莊周亦有言虎狼仁獨至今觀王孫猿其性復如是胡
為吾人中乃有樂羊輩
　　　長嘯猿
蒼崕洶若崩古樹吹欲折峡江萬里來黒風夏飛雪哀
猿啼一聲行人若為别
　　　過南夫内翰於玊延亭
雨過池面魚應樂秋入林間鳥不驚亭上主人何處去
我來門徑覺全生
　　　冢宰三原王公夀詞
勲名金匱得全收剛度人間八十秋洛社温公甘獨樂
江湖范老足先憂何年更為蒼生起此日聊從黄石游
杜衍去來多内降六箴誰與獻宸旒
　　　和周少宰伯常得孫
賀緘雲錦織天孫慶與徐卿異日論眼底詩書先付托
膝前啼笑賴温存名駒汗血元無價麗水生金信有源
四世五公看盛事于家何必更為門
　　　宜興張氏雙桂堂
曽聞天上桂華孤不似君家有兩株千里燕吳還接葉
一門金玉本連跗隂功信有栽培力學海寕忘灌溉劬
從此郗林誰復羨荆溪金紫有先圩
　　　送李茂卿大理還嘉魚
嗟哉何物名與利奔走海内無窮已紛紛之中誰獨超
嘉魚兩卿伯仲李仲卿見道何太先三十不復舉進士
徒行萬里訪白沙欲挽南溟供洗耳伯卿少貶來京師
三年大理何曽理支頥終日望西山眼近薄書如著眯
有時開口恣雌黄上到周公下朱子瑰詞異論駭傍人
造謗興訛殊未止我生與世百無合門報君來僮僕喜
小齋欵語每終日儀部君謙昔參此君謙去矣君尚留
君今復去吾何以家居苦貧仍嵗惡徃徃人家半扉水
午烟未起朝爨清且趂官家五升米謂予不爾弟書來
黄公山下臺成矣從來一士係興衰胡為閒此兩兄弟
未論救敗與扶顛激懦亷頑功不細送君極目洞庭波
木落瀟湘風暮起
　　　宜晩軒
旋鉏荒穢彊名園小結茅茨便作軒行處藤枝還自倚
吟餘貝葉亦時翻閒居未擬潘生賦知足先師老氏言
長者有車時見過願聞何處是真源
　　　八月十六夜匏菴携酒過宜晩軒
新開竹徑貯秋多擕酒煩公每見過月出未髙公已去
夜深其奈月明何
月夕花朝送酒頻朱周李趙陸徐陳十年亦是湏臾事
對月今宵只二人
　　　贈朱相之分司蕪湖
蕪湖小院駐皇華江上青山正對衙此地知君非乆住
庭前石竹為誰花
　　　和楊侍讀介夫得子
生男自好况憐才杏子生仁菜有䑓阿大喜多猶未老
之無識遍尚云孩科名十二看重拾家帙三千取次開
説與眉山諸草木蘇家秀氣數應回
　　　程李二學士承命教庻吉士
列宿曽聞数應天詞垣師授選惟賢玉牕雲霧朝生研
絳闕星河夜動椽沂上舞雩多樂事洛中心印有真傳
從來程李東西近桃李新隂在講筵
　　　送吳禹疇之任廣東兼柬仲山
曲江看花三百俱誰其厚者吳與徐豈惟鄉邦語音合
亦似道義心情孚流光轉盼一十九反覆中間無不有
京師再到是姻家嶺嶠同行作寮友君才俊發不可當
利刀切玉如切肪聲名朝到暮騰發依然遲爾雙來翔
　　　避暑傅氏山莊次陸學士亷伯韻二首
偶然擕酒作郊行纔出塵中眼校明嵗月幾何新景象
河山百二舊神京初涼道上行人影斜日村中打麥聲
一片渇心何處寫轆轤金井上銀瓶
北來燕趙舊山川平野蒼茫海色連客子行遊非素約
野人墟落自成㕓尋涼有馬能知路弔古無碑可問年
九日忙時閒一日新詩莫惜被人傳
　　　和莫曰良早朝之作
澹河殘月影層樓玉樹初驚一葉秋閶闔洞開天語近
觚稜斜轉日華浮仕途一任王融笑清世空懐賈傅憂
誤矣腐儒無寸補終年簮筆傍螭頭
　　　陸鳳刲股愈母疾
病居母痛在兒兒生無母生曷為千方百禱總無驗精
誠一㸃天或知夢非夢覺非覺若有神人黙相告由來
母子本一人母如可贖寜百身槃水加刀刀自躍一片
紅綃如玉落遺羹未似潁封人宿瘕潜癥如水沃人言
孝行真難作以禮律之無乃過君不見世間吳起輩紛
紛母病在牀如不聞
　　　送周駙馬祭告孝陵
三日風雷偶示愆駿奔千里屬親賢天心仁愛乃如是
聖徳馨香豈此然北固江山龍虎壯南州人物鳳麟先
歸來宣室承清問應為蒼生席屢前
　　　次韻馬少卿經筵紀盛
紫閣黄扉敞肅清曉雞聲裏候天明腐儒挾策趨朝署
天子垂衣坐邇英齋已敢忘程正叔䟽家多笑鄭康成
從來端本澄源地淺學無禆愧此生
　　　寄陳一䕫(予北上陳自刑曹外/補相值于南旺湖)
雲昏月黒雨涔涔不見來船識語音深夜張燈仍喚酒
未明捩柁又分襟浮生聚散鴻留迹過眼功名鐡作心
南旺湖邉分手處懐君回首一髙吟
　　　送王懋倫僉事之蜀(懋倫成化末自翰林/外謫今召擢憲僉)
君不見唐永貞宋熈寕國權盜㺯威恣行扶姦黨穢擯
異己蠻荒瘴徼多公卿又不見唐元和宋元祐天開公
道明如晝海濵淪落皆來歸羣小倉皇侣虵狖人生行
止豈偶然宵人紛紛空作奸當時只詫鬼謀秘今日那
知天道還送君此語君應笑劍閣峨眉好登眺
　　　天昭御史家藏王朋梅畵屢失而得
烟雲過眼真何有每為征東轉覺親劍化延平應有數
珠還合浦亦縁人棘猴技短心良苦寒具年多迹未塵
記取長公菩薩記不煩呵䕶借靈神
　　　内閣賞芍藥四首
玉殿東頭紫閣隂仙葩香煖五雲深栽培尚荷宣皇力
開落聊觀造化心香蘤受風紅婑墮柔條上雨緑侵尋
謝公詩好難為和繞砌空階盡日吟
養花天氣半晴隂紫艷看看逐日深南國浪夸金作歩
廣平曽是鐡為心芙蓉江上色堪並桂子月中香莫尋
回首揚州那可到凭䦨休作越人吟
東皇倩汝送將歸小雨花間宻復稀色映鳳池分曉潤
香薫芸閣擷春菲金盤露滴九重逈玉盌風欹一尺圍
不似江南三月見蕭蕭籬落野人扉
紫泥封後未言歸半下朱簾晝漏稀鄭國由來歌芍藥
衛人何用采葑菲(韓詩/叶平)開齊似剪霞添色盛極惟愁月
減圍聞説花時多勝集閣門向晩尚留扉
　　　沈石田寄太湖圖
逺寄蕭蕭十幅圖霞明霧暗雨糢糊眼中覺我無雲夢
胸次知君有太湖溪壑懐人如有待烟雲入手若為逋
黄金萬樹秋風裏撥棹西來莫滯濡
　　　弔文山遺墨(錢世恒憲副/家藏被火)
柴市悲風晝作隂遺言一字抵千金青泥不化萇𢎞血
白日還昭豫讓心千古乾坤留突兀六丁雷電下搜尋
貽書好為參元賀免使英雄淚滿襟
　　　贈彭都指揮督饟南還
横槊臨江氣亦豪風流文彩映戎韜尊前暫借留侯箸
家世曽傳吕氏刀白下看花懐契義湟中積榖仗賢勞
前人名在凌烟閣颯爽猶懷鄂與襃
　　　延喆初就外傅(匏菴西/塾也)
宫墻數仭豈云低童子何知亦許躋問學不殊山進止
吾伊只在巷東西詩書老去還堪付頭角年來欲漸齊
勝事要留為世講庾郎非是厭家鷄
　　　題手植樹
城南乞得野人栽小墢和雲手自培半尺垂垂今十丈
主人猶自未歸來
　　　送表兄葉存仁還洞庭
少小真如同隊魚相逢又見白髭鬚細詢親舊今誰健
聞説田園半已蕪勤儉起家還仗子文章鳴世獨慙吾
何年吳下相從去烟月茫茫渺太湖
　　　送鍾欽禮還會稽
會稽山人其姓鍾丹青之外詩仍工若耶溪上弄雲水
誰將姓氏徹九重文華殿前見天子受釐三日居齋宫
東廂落筆風雨疾指盼屢得廻重瞳重瞳一一分甲乙
御筆親書為第一峯巒慘淡李營丘烟雲滅沒王摩詰
詔令内府賜麟蹏又向邉城落戎籍山人拜舞前致詞
草茅何幸逢明時金坡玉瑣天上見惜臣老矣無能為
鑑湖一曲臣所好細草幽花夢中到勅賜烏紗作外臣
白石清泉恣游釣雲浩浩江悠悠山人去矣誰為留人
生雖云故鄉樂大隐金門亦不惡不見東方朔
　　　長安新堤成
新築沙堤鏡面光五更行處月如霜爬沙稳襯青驄軟
繚繞斜依玉署長正喜將軍能了事(李錦衣/所築)敢云丞相
獨相當回頭笑指成河處六月霖霪也不妨(徃時長安/道中霪雨)
(多成/河)
　　　經筵次林祭酒韻
　　國朝經筵之開月三三旬之二是也然孟夏朔有
　　事太廟次日輙從免𢎞治十年四月太廟饗罷有
　　㫖改是月之三日至日雨又改四日盖聖學之勤
　　不以事而輟也是日鏊與大司成林亨大同講林
　　有詩因次韻
從來王所賴居州對越方勤合少休雨脚壞期仍改日
天心納諌信如流重瞳屢矚情無厭精義敷陳語不浮
海内人人誇盛事大書誰合秉春秋
　　　送史進士巽仲歸省溧陽(史溧陽故家出/自漢史丹云)
行人猶指故侯廬喬木森然是漢餘一見丰容欽閥閱
再驚文彩得璠璵瀨陽江上應聞笛顯惠祠前好下車
將子秋來期莫負西風南望正愁予
　　　忠節祠
　　吳有雲宜興人洪武初雲南未下上曰卿能為朕
　　作陸賈乎雲頓首請行卒死之成化中守土官以
　　聞詔贈尚書諡忠節作廟滇南與王忠文並祀焉
　　忠節之死事具國史
真人起元運隳滇南由蘖鴟張何為武臣請師殄勿遺
皇仁如天兼覆之曰汝雲蘖且平汝能與朕為陸生一
使功賢十萬兵滇蘖猘圖反噬刼我使臣改椎結使臣
指心向天誓頭可斫臂可斷服不可異中郎旄侍中血
前有忠文後忠節滇南澶漫雙像設千秋萬古廟食不
歇
　　　延喆冠
生男喜見髪毿㲚元服雖榮未敢誇道自魯人期一變
冠依周制重三加鳴珂逺近賔皆至綿蕝東西位不斜
願得成人從此始禮行免使外庭譁
　
　
　
　
　
　
　
　
　
　
　震澤集巻三
欽定四庫全書
　震澤集巻四　　　　　　　明　王鏊撰
　　詩
　　　内閣賞芍藥二首
藥䦨正對禁城幽詔使先春特地修便覺恩光生葉底
旋添顔色上枝頭僊姿不負持杯賞勝景還湏著句搜
花下幾人今日醉日斜欲去更遲留
張席堦前對鳳池天香還發去年枝春歸禁地偏應早
花到今年分外竒錦幔不收風力軟玉盤頻昃露華滋
揚州勝事何湏説黄閣今成幾巻詩
　　　贈曹銘(銘吳人其父尚襄/陵郡主因家山西)
氷崖雪壑想崟嵜别後時從夢見之鄴郡清門今尚在
襄陵遺澤亦堪思主家留客琅玕舊震器驚人鸑鷟竒
八景分明似吳下(家有/八景)南音何必效鍾儀
　　　送王參政還河南(參政有八子其二為翰林/庶吉士故冢宰李公甥也)
山東富才賢諸王名乆擅詩禮相君家氷玉天官倩宅
相今有徵珮刀誰所薦八鳳羽毛竒雙珠光彩眩美濟
虞廷元數比周家孿聫中甲科名兩入詞垣選秘學付
青箱習書空白練隂功積已多逺近稱殆徧高明用柔
克吏事以文縁花縣春陽仁白簡風霜面治棼力有餘
催科政甘殿至今吳興郡苕霅為君變轉漕再臨燕分
省南還汴依依北扉語草草東城餞去矣那能忘斯文
有深眷
　　　送同年何汝玉知贑州府
瓊林宴罷嵗頻更世事悠悠亦可驚黄草峽西哦月上
白蘋洲畔看潮生直言自許能扶國循吏仍知不近名
章貢今朝人盡喜亷泉先已為君清
　　　贈陳御醫公尚(陳之術傳/自孟氏)
暑雨祁寒過我頻感君父子有深仁外家秘訣多傳孟
今日盧醫不在秦樹近廬山唯種徳人來燕谷亦生春
吳人自昔誇錢乙豈謂文中本姓陳
　　　送蘇伯誠編修僉江西憲司提學
嚴生乆厭承明直楊億俄成乞外書庭内九臯傷局趣
駕前千里範馳驅潤身豈必文章事妙悟多從㸃化初
榱桷棟梁他日事長安索米却慙予
　　　贈少傅徐公挽詞(文靖/父)
徳公住襄陽梅福逃吳市往迹乆復湮髙風在天地徐
公本南州閥閱自前世黄琬器夙成黔婁孝天至三年
詔獄寃萬里儋州淚破浪鯨不奔開山虎旋逝由也能
盡思參乎真養志孝哉閭里稱逺近辭不二推財見薛
包起廢慙鄭吏却曲變周行奫淪免深濟荆溪隐在漁
把釣本無意山風與海月灑落見胸次連城䝉在璞廊
廟登主器台斗司具瞻霖雨望皆慰郊原沐渙汗石獸
瞻贔屭我生苦太晩不及仰光霽宰樹封已勤生芻奠
靡致東望瑞雲山懐人涕空泗
　　　徐太夫人挽詞(文靖/母)
自昔勲名地其來豈偶然天將開爾後地必頼乎前夑
理歸元宰丹青憶象賢封君今不作内則古誰肩玉潤
光韜璞珠輝朗在淵梅僊隐當市冀缺饁歸田桃李隂
方茂蘋蘩薦孔虔業貧春務早勸讀夜鐙懸豹隐文常
炳鷄鳴戒獨先壁經曽口授奥義有心傳方績朝文伯
遺文泣馬遷國風詩第一曲禮目三千振迅當雲路胚
胎自木天兩朝資亮弼四海入陶甄籯豈湏金貽㕔惟
可馬旋義田文正在學舎孟家聫内閣流新寵南陽表
舊阡構材存樸斵口澤在桮棬圖像青冥裏佳城罨畫
邉獨山愁寂寂百瀆恨濺濺已覩封如斧誰當筆似椽
他年青史上康子合同編
　　　招姚存道
子閒終不來我病能數徃翛然共月菴清約坐成爽一
雨終夜鳴殘暑歸洗盪孤懐苦鬱陶世事多鹵莽當時
隔燕吳晤語成坐想如何咫尺間還復勞企仰小園亦
何有一味凉可賞閒庭風葉鳴虚室雲月朗觴豆非茍
然形聲要重講
　　　送存道
平生鮑叔更何人才喜相逢袂又分詩眼年來常起我
交情嵗晩獨懐君禁中伴直難呼孟榜上題名乆愧蕡
落木蕭蕭秋萬里江東回首見停雲
　　　送楊應寜副使還秦中
闗西夫子今誰是楊億才華少小多欲試盤根聊爾耳
未收梁棟欲如何金鑾殿畔頻年别鐡甕城邉幾日過
已向鄰封期晩嵗不湏重唱渭城歌
　　　送同年袁徳宏還任漢中
使君五馬西南去棧道縈紆過劍門雲起褒斜當露冕
鳥啼子午識文軒政成六載書仍最節制三秦勢孔尊
多少同年霄漢上臨邛父老莫攀轅
　　　送倪尚書之南京
暫擕堂印過江東冢宰權分位望同留守地當分陜重
為宫誰在故鄉中家傳舊有尚書履保副新加太子宫
半世趨朝今少憇鍾山閒對黒頭公
　　　送玉汝使長沙
李官新許著緋袍仗節東行命豈叨共月吟盟頻嵗冷
長沙歸軸幾時膏萬言書在還思賈五字詩成好和陶
南北江山歸眺覽周南太史愧如匏
　　　種竹
小軒側畔無多地手種琅玕一兩枝相對翛然心自足
渭川千頃復何為
　　　和馬少卿見慰獨居之韻
空齋脉脉坐黄昏讀罷韋編自掩門小憇花隂成獨歩
滿庭月色共誰論老來轉覺塵心逺夢覺惟知夜氣存
騎馬故人如見過小奚呼酒尚能温
　　　偶成二首
獨歩園林日幾周閒花脉脉對人愁翠禽並立鳴深樹
粉蝶相随過小樓
掃地園心坐月明粉墻踈影幾枝横何當擕却兒和女
還向桃花樹底行
　　　聞蛩
一聲促織破秋鳴逺客無端意自驚憶著年年兒女戲
彫盆相對鬭輸贏
　　　己未嵗南歸至徳州口占
舟發河西氷塞川敗林枯葉總蕭然徳州楊栁青青在
南北端疑有二天
　　　過西洞庭徐氏
早從胥口望巃嵸舟入青溪曲曲通一片湖山歸手内
萬家煙火隔雲中范公憂莫闗廊廟楚客音還愛土風
林屋有田吾欲老豈因一水限西東
　　　飲徐氏新樓
家住西峰第幾坳青山重疊水周遭朝來爽氣歸吟筆
嵗暮輕寒著緼袍地勢欲憑湖面闊天闚空訝月輪高
十年塵土京華夢爛醉君家玉色醪
　　　登縹緲峯
仄徑盤空艱復艱快哉七十二孱顔星辰可摘九天上
吳粤平分一水間日轉林梢看鳥背烟横谷口辨人寰
居然自可小天下誰道吳中無泰山
　　　林屋洞次傅水部韻
隔凡深處禹書存尚有神靈為守門穴底玉泉流作汞
巖前璧月過留痕燕飛尚驗晴為雨龍戰猶疑數在坤
聞説遥遥天漢接胸中雲夢幾湏吞
　　　自西山歸東洞庭
西來暝色一帆孤纔見青山忽又無白借天光猶澒洞
黒添雲氣轉糢糊人家遥指諳來舊塵眼頻揩見却初
述作惜無摩詰句五湖烟景若為圖
　　　逰吳城西諸山
　　　　天平
春風撩我作山行畵舫西來半日程怪石揷天欹欲墮
冷泉和月滴無聲登臨不盡吳中勝憂樂誰闗范老情
晩立龍門最髙處始知身世與天平
　　　　南峯
石罅巾間度板輿南峯來叩故人居(君謙嘗/居此)髙齋閴閉
松雲外絶棧危分鳥道餘豈謂山僧成泄栁却疑野老
是長沮明朝地主如相問但看芭蕉葉上書
　　　　一雲
亂石槎枒幾折旋畏途歴盡是平川髙林細㸃催詩雨
深屋方塘悟道泉僧為知名如舊識地疑曽到豈前縁
萬竿修竹蒼烟外欲借琅玕紀嵗年
　　　　金山
石徑纔窮忽又通重重臺閣半浮空一林蒼翠瀟湘雨
萬頃青黄䆉稏風鈴語上方雲氣白詩題壊壁蘚痕紅
未留玉帯空歸去慙愧山僧問長公
　　　登萬夀寺佛閣
吳城第一好山川半醉來登意豁然天際雲開雙塔影
城頭日出萬家烟宋朝故老空遺宅吳下樷林不記年
今日雙鳬同眺望分明身現宰官前
　　　望陽山
青谿欲盡轉逶迤卧對陽山舟自移聞有髙人何處在
白雲紅葉影離離
　　　焦山
昔年覽勝金山頂今日焦山試一躋四望雲峯如此好
平生詩句若為題烟中逺樹長江北天際孤帆落日西
聞道魚龍多窟宅夜船歸去莫燃犀
　　　甘露寺
曽聞甘露前朝寺北固西來體勢成山湧金銀孤嶼出
地蟠吳楚大江横帆檣兩岸𤓰州渡煙火千家鐡甕城
安得更憑髙處望無邉詩思一時生(舊有多景/樓今亡)
　　　金山
借得仙人九節藤半酣飛上最髙層乾坤納納容人看
嵗月悠悠憶我曽潮送夜聲來鐵甕山浮王氣入金陵
凭闌欲待中天月足踏神鼇恐不勝
　　　飲雲龍山放鶴亭
把酒髙亭遲日晴青山無限赴彭城地横西楚英雄氣
水瀉南徐感慨聲燕子樓前春草合虎牢闗外暮雲生
不知放鶴人何在遼海茫茫萬里情
　　　飲徳州鄭主事分司園亭
緑隂深處著幽亭檐下流泉詰屈經暑雨炎風空作勢
倦途塵思豁然醒蜀中妖鳥何年至(是日始/聞杜䳌)吳下征帆
半日停見説雲州烽未熄誰能舉矢射狼星
　　　送徐司空致仕(貫/)
病來宦海早抽身七里灘頭理釣綸䟽鑿蘇湖功獨偉
旬宣齊魯政猶新懸車光已生東粤曳履聲猶繞北辰
贈别都門多感慨廟堂漸減老成人
　　　送王尚書之南京户部
重瞳回處識顔卿計相元知屬老成執法乆推于定國
工詩還許謝宣城掖門曉色常參語祖道秋風忽餞行
財賦東南今竭矣送君回首不勝情
　　　韓亞卿貫道見示屠冢宰諸公倡和之作
零落諸公幾束金紛然抱示惬初心風流自可懐前軰
倥偬何曽得寸隂餘韻已髙那可跂舊盟雖冷尚堪尋
蕭蕭風葉廂房晩索莫空為擁鼻吟
　　　寄蕭給事文明
髙榆葉落漢闗秋獨抱經綸老一丘海内至今誇草聖
燕南從此減詩郵瑣闈多䟽懐遺直虎阜扁舟憶舊㳺
七十古稀今正健黄花應復揷盈頭
　　　庚申長至有事於東陵倪冢宰吳韓兩少宰俱
　　　　有詩贈行和之
古木荒城諌議祠舊遊猶認壁間詩河山氣槩宸㳺後
星月光芒祼獻時鐙火穿林人散亂氷霜横道馬差池
寒郊風物那湏問夜下襜帷信所之
　　　調韓侍郎(韓時鰥居/十年餘矣)
空齋不用辟寒金一任浮雲結瞑隂楊秉一生三不惑
魯山千古兩同心風摇徑竹鴻孤夢雪凍江梅蝶敢尋
海上歸來持節使黎渦何事動㣲吟
　　　次韻匏菴謝橘
髙林霜落萬星攅論品先應薦太官不是詩家評素定
閩南合讓荔枝丹
筠籠輸寫入金槃錯落珊瑚間木難本色未除君莫笑
調羮滋味也湏酸
　　　匏謂木奴與鴨脚子同至不宜見遺仍次前韻
霜林結子碧攅攅苞貢何勞也入官隻眼向人休作白
寸心為主亦應丹
江南鴨脚少登槃價貴殊方為到難終與木奴風味别
㸃茶聊稱腐儒酸
　　　次韻玉汝謝橘
洞庭自是君家果霜落晴洲色漸深收子未儲千顆玉
封侯寜抵萬株金不移淮北生生意相餽燕南嵗嵗心
莫怪野人芹自美江陵千樹不同林
　　　雪後有懐小適園三首
小圃今何在鍋腔路已苔竹摧攙栁徑石重壓花臺不
見羊羔飲聊將榾柮煨擁門三尺雪乗興有誰來
小圃今何似還成歩歩瑶興如行灞岸愁似泊楓橋飢
啅鳥啼栁迷尋鹿覆蕉懸知連日雪小徑沒人腰
小圃今何有猶聞白雪歌未論金作谷聊詫玉為柯問
字人來少窺檐鳥下多雪中吾欲去興盡奈渠何
　　　銅罏
陶鼎輕明怯逺行竹罏體製尚彭觥江南新様今如此
㕑下饞童作麽生鼎湧翠濤知火候几消紅雪沸湯鯖
彌明正自多言語好在劉侯莫浪争
　　　郊祀齋居次韻倪冢宰
幸接天曹玉筍班南郊祼獻復追攀清談得奉齋三日
道院平分屋半間殘雪土膏春意透夕陽庭樹鳥飛還
玉盤試手青絲菜又為東風一破顔
　　　慶成宴二首
萬舞葳蕤逺綴班天魔十八杳難攀聲騰夷夏驩呼裏
氣合君臣際㑹間袍染罏烟當扆拜帽欹墀日戴花還
年來自媿階頻進坐捧瑶觴却厚顔
曈曨曙色自東方玉殿分行坐兩旁百辟趨蹌同虎拜
九重肅穆儼龍光卿雲近日偏流彩積雪先春早應祥
大祀禮成歌既醉年年正月紀春王
　　　賀李諭徳子陽五十得子
一顆名珠入掌中世間萬事總堪空啼聲慣試非凡種
瑞氣先占隐若虹梁灝科名猶可紹竇家世澤未應窮
莫嫌五十為人父比似堯夫尚可同
　　　次韻玉汝春寒有感
世事惟將冷眼看病身藥物不離丸七年尚及三年艾
一日其如十日寒却老有方湏指授覓心無處倩誰安
春來是物争新巧古井依然不作瀾
　　　海月菴觀鐙(鐙滇南/新製也)
新様驚看出洱河九華光彩未云多時開王月春猶淺
會在公家嵗獨多雲母障開星亂㸃天機文斷水㣲波
九衢車馬人人樂不飲其如此夜何
　　　韓侍郎庭中芍藥盛開
露浥紅香濕未乾緑隂深静䕶彫䦨頻來未許重門掩
色重誰將碎錦攅翦伐無心還比召(花本周司/徒手種)帯圍有
兆亦同韓道人自是忘情者莫作當年侍史看
　　　送馬良佐學士還南京(馬有二子一為驗封/主事一為廬江太守)
白門栁色罷啼鸎歸擁金蓮院吏驚北地主人供案立
廬江太守傍車行家傳易學無箋註驛逓詩筒有課程
瀟灑玉亭誰復到竹間為認舊題名
　　　孟秋夜陪饗太廟值雨禮成趨出門且閉歸途
　　　　水幾沒膝是夜惟予與謝亞卿同之
金門放鑰夜朣朧虎旅當闗路僅通雨脚森森祗對越
鐙光閃閃儼歌雍立殊陛楯人誰代出後函闗客正窮
他日廟廊端委立泥塗莫忘兩人同
　　　送全卿赴淛江憲副
春城折栁贈南還兩淛由來一水間將母得歸君自喜
見賢不舉我何顔道傍明月投誰顧江上清風去莫扳
此去功名初發軔未湏拄笏望西山
　　　中元朝陵值雨已而開霽次倪韓二長官韻
世途難料是隂晴自昔朝陵怯此行(中元日/多雨也)山指白浮
惟鳥去寺逢黄土有僧迎豈知平陸江湖在借問輿梁
嵗月成(昌平有/橋乆圮)北望昌平無十里看山猶自未分明
木魚聲裏報新晴睡稳僧房未辦行鐙底夜深愁欲滴
馬頭山色喜先迎三千世界隂霾浄百二神京體勢成
凉月紛紛如白日歸途鐙火若為明
　　　追次三原王公謁陵之韻
居庸百二真形勝只為看山也合來牧地車行平似毯
渡河船動小於杯斷碑卧雨無人打小店侵星為客開
凉月昏昏還有意照人西去照人回
　　　贈郭揮使宏守備永平
北來誰復是長城作鎮煩君向永平寄重將門元有種
令嚴刁斗寂無聲髙榆霜落秋臨塞細栁風㣲月滿營
莫道汾陽封未復燕然有石待君銘
　　　匏菴作板屋詩以落之
竹樓頗髙寒茆亭復卑下卑髙兩適宜無如板屋者制
樸體勢牢費省工力寡雖然立四柱乃不施片瓦無堦
安礝磩有壁謝堊赭方可横二弓低莫旋疋馬石几淺
作臺蒲團小為坐有如卧車廂又似泛船舸深温最宜
冬爽塏仍便夏可以舒簡編可以陳盞斚誰能善丹青
為予備模寫寫示五侯家相校何如也
　　　再次
世從有巢來其變日以下髙棟夸連雲瑣瑣何為者西
戎聞有之中古已甚寡既横木為門復以板代瓦還愁
雨如麻最喜日色赭主人乆登瀛門外施行馬不煩十
家産恰受兩人坐制豈倣僧寮材乃取市舸椎結礙彌
明小冠宜子夏名豈虚鐡壚價已踰玉斚每於公暇來
便覺素心寫問誰來最多恐莫如予也
　　　三次
陶潜傲羲皇一卧北牕下豈知負朝暄又若差勝者月
菴豈不佳得日乃較寡南牆有隙地顧安所得瓦客來
傳新様草木頗遭赭何云不日成其待可倚馬荆墩與
蒲團趂日每此坐問屋何所名頗似六一舸問制何所
師卑宫聞自夏問公何所為席間但塵斚有琴亦不彈
有帖亦不寫不樂亦不憂居常晏如也
　　　次韻板屋二適
　　　　負暄
茅檐有冬日可愛乃易落為公獨遲遲憐渠能灼灼退
朝坐蒲團嗒然傚南郭時維春冬交正值隂陽搏屋頭
上陽烏籬邉鳴凍雀方知黄綿襖絶勝青綾幙暖入支
體舒嬾任傍人謔及晨卯酒酣正晝蜂衙作𤣥㝠頓無
威陽春真有脚一室不願餘四大殊能著自諳此中趣
經書亦可閣持欲獻吾君未許專此樂
　　　　看雪
吾聞老農言一冬見三白來年定有年無煩問諸易寒
日翳翳明暮雪漼漼積時聞灑牕欞兼恐摧屋脊平鋪
瓦溝滿低壓牆簷側纎纎誰所裁逐逐若相逼庭空印
鶴趾裘弊欺狐腋况當板屋看稍若朱簾隔栁弱不勝
扶藤重那能擲旋掃入茶壚復取映書册緘詩忽何來
凍手呵自拆惟嫌獨醒醒羊羔誰與適
　　　尹冢宰夀詞二首
天夀還平格名園獨樂中朝廷湏㓂老啓事憶山公白
日懸名在浮雲過眼空定知青史上人物首山東
飽翫人間世蒼松晩不彫經綸閒國手華岳想風標洛
下耆英㑹齊東子午橋懐賢仍感徳不盡野人謡
　　　顧都憲竹間書屋
淮之水去悠悠君家正住淮水頭宅邉不種凡草木修
竹森森如立玉年深春雨長兒孫遂使長淮比淇澳竹
間有屋小如舟積書之多如鄴侯手開三徑誰許到只
有二仲時從逰我生好竹仍好書何年歸去山中居俯
看書仰看竹家無一錢心亦足
　　　贈戴大賔(大賔閩人年十三/舉鄉試第二人)
頭髪毿毿頟半過十四尚少十二多鄉書已中異等科
胸中經史誰告詔下筆波濤翻浩浩老儒縮手稱難到
天之所假信已竒便與古人争先馳慎勿蹉跎若我為
　　　送劉都憲廷式廵撫寜夏
北來烽火達甘泉勃勃城髙氣勢全且喜大夫重授閫
懸知子弟總雄邉漢家舊占河南地魏國猶屯許下田
但使折衝樽爼上竒功何必勒燕然
　　　贈劉司馬時雍
紛紛末路競先馳安石東山起獨遲聲望在人真不偶
功名到手可終辭虚襟且願收羣䇿憊力仍煩治亂絲
中國於今相司馬邊陲得似去年時
　　　送韓亞卿謁陵
短日寒無輝隂雲黯將雪夫君欲何之燕山路超忽至
日詔分官禋祀綴前列亦知非逺行始作三日别三日
豈云多我心如慘戚北風振髙岡僕子膚欲裂狐帽紫
貂裘檐肩鳴軋軋薄暮始下車野寺投暫歇村肴與市
沽亦足慰疲薾歸途雪正晴峯巒互明滅瓊林玉樹枝
乃若為詩設山行亦誠勞髙興滋逸發到家解行裝贈
我有長札
　　　奉和屠侍郎元勲謁陵
鬱葱佳氣繞諸陵玉室金堂見始曽倦足行驚氷棧滑
瘦肩吟對晩山嶒月斜殿角東西磬星散林間逺近鐙
抱膝何人發長嘯石門吾欲訪孫登
　　　贈寫真賈誌
短髪今如許煩君為寫真人言能似我我對儼如賔裴
令惟嫌陋僧繇信有神勲名在何處還仗畵麒麟
　　　三忠祠(諸葛武侯岳/武穆文丞相)
力挽中原志可吞悲哉星霣渭濵屯郾城詔下黄龍逺
燕獄詩成白日昏義氣懸知千古合綱常都仗數公存
如今混一歸真主尚慰孤臣地下魂
　　　和劉司馬失子二首
公退朝房獨掩門寒燈無燄月昏昏手書雖在難重讀
家事從前得細論客枕有懐眠少著老人無淚恨常吞
漆園傲吏能齊物妙語聞之洛誦孫
死生難得似東門淚眼逢春轉覺昏頓悟要從迷處得
浮生湏著夢中論雪迎熾炭愁方却月近頑雲勢易吞
嬴博有封那復記庭前苦竹已生孫
　　　壬戌九月
季秋甫強半霜降纔應律頑隂十日間陡覺寒慘慄填
然忽驚雷百蟲破新蟄雷聲甫爾收雪勢陡然急霏㣲
曉方晴淅瀝暮仍宻吾聞隂陽交寒暑不相入如何冬
夏令并在秋之日得非人事乖無乃化工忒巫咸去已
逺那辨凶與吉
　　　秋日齋居值雨已而大雪呈韓亞卿二首
𤣥㝠敓秋令窮隂黯如積廂房三日齋正值霖霪廹誰
將千萬愁化作日夜滴晨厨無炊烟晝枕多警席簷花
添霏㣲庭草恣狼籍亦知官曹尊咫尺千里隔仍聞窮
檐下無復四壁立人事豈偶然天意亦難識惟應佇髙
談庶用破愁寂
愁霖何富晴怪雪忽已積狂飛九月晦無乃太急廹寜
當大庭賀終作虚簷滴不知堆為鹽但未大於席為祥
或為災衆口紛籍籍已聞半月前何論一日隔愁吟欲
附火塊坐惟面壁得無袁安僵除是張華識飽食亦已
多敢恨齋房寂
　　　韓見和復次韻
官曹苦鮮悰簿領紛然積不有同心人窘然坐拘廹泠
泠朱絲弦韻寫秋泉滴早朝行連裾暮衙語對席新詩
每見投古淡似張籍推誠兩相予心肺無間隔君如千
丈松獨立萬仭壁而我獨何為一旦為舊識尚有少堪
疑揚雄太岑寂(韓時/鰥居)
　　　次韻玉汝五老㑹
三三兩兩坐成行忘却燕南是異鄉福徳正臨吳分野
風流殊異晋髙陽丹心舊詩同憂國清話時聞一哄堂
儼若廬山山上見不才深媿接餘芳
　　　送沈世隆
　　沈度沈粲以工書永樂中官至學士孝宗特愛
　　度書宫中嘗習焉問度亦有後乎物色得世隆授
　　中書舍人
文思殿上奎章麗尚愛先朝舊草麻世俗總傳元祐脚
詔書親訪隐侯家魏公老去猶傳笏(先朝賜/笏尚存)石慶歸來
少駐車起草明光人所羡鳳池三世一行斜
　　　癸亥嵗二月八日看牲(是嵗看/牲凡三)
元戎小隊夜分曹漠漠輕寒上繡袍十里火城人散亂
一天風月鬢蕭騷琳宫轉覺行來熟繭栗如從看後髙
中使留門更漏滴我行雖數敢辭勞
　　　逰功徳寺
河畔南轅忽改西人家兩兩傍山低雲歸逺岫昏初斂
春入平原緑未齊鐘動招提迎老衲紙飛荒塚哭孤嫠
憑誰乞與龍亭水化作東郊雨一犂
　　　香山
百二河山勢自西芙蓉朶朶揷天齊九重日上黄金闕
十里人行白玉堤政改遼金元殆盡氣凌韓趙魏皆低
要當盡覧全燕勝絶頂同君一一躋
　　　登毘盧閣(在京/城西)
忙身抽得且閒遊天上回瞻十二樓百戰昔悲燕趙地
萬年今作帝王州天花散漫金光爛野樹蒼茫水墨稠
指㸃雲間吳會近扁舟湖上幾時浮
　　　贈郭孟丘(其先曽遇異人留藥方于牡丹花/上自宋時賜姓趙至今家傳秘方)
牡丹花上數行書乞與刀圭病便除始信神仙方有異
却嫌和緩術猶踈汾陽自合流芳逺天水仍聞賜姓餘
自粤到吳三百里瓊瑶難報欲何如
　　　橘荒歎
我行洞庭野萬木皆葳蕤就中柑與橘立死無孑遺借
問何以然野老為予説前年與今年山中天大雪自冬
徂新春氷凍太湖徹洞庭苦無田種橘充田租霜餘樹
樹金寄此萬木奴悠悠彼蒼天三白望為瑞如何為橘
災斬伐如劍利飣餖索賔筵貢篚缺王事曽聞后皇樹
不過淮之郊他處豈獨無洞庭號珍苞衢州徒菌蠢湘
潭亦寥梢地氣信有偏天災曷仍遭物貴固難成難成
復易槁遂令洞庭人為計恨不早從今原隰間只種桑
與棗
　　　次韻秉之詠走馬鐙
夜深銀燭晃屏帷鐡騎森森儼欲飛勇若昆陽富大敵
疾如垓下潰重圍達觀一笑真兒戲黙運誰能識氣機
安得兒曹三百萬隂山直唱凱歌歸
　　　次韻秉之蓮花鐙
炯然暗室有光輝緑水荷花一尺圍晴日破山晨欲上
落霞映渚暝將歸舟浮太乙來蓬島炬賜仙郎入瑣闈
憶向慶成筵上見珠簾玉鎮世應稀
　　　與秉之登郡城樓
城上髙樓偶共過吳王國裏舊山河一春風雨行遊少
千古興亡感慨多逺近人家烟欲暝東西樹影水㣲波
滄浪一曲人歸去落日牛羊上淺坡
　　　碧桃花
夭夭嫩葉麗春輝道是梅花却又非香露乍勻紅玉臉
輕雲新染素羅衣日斜盆底開何晩風動枝頭落漸稀
再到劉郎應未識紅塵紫陌思依依
　　　和秉之得子
庭前騎竹便為羊左右峩峩會奉璋浩蕩春波先有兆
鬱葱佳氣豈無祥八蕭事業還追禹五鳳文章早賦梁
我有佩刀先解贈青雲他日看參翔
　　　遊太湖
茫然不省是人間却有人家住近灣一處便湏終日坐
百年能得幾時閒將開復合雨餘雨乍有忽無山外山
安得扁舟如范蠡徧尋七十二孱顔
　　　贈横山人王清
與子同家湖上山烟波浩𣺌東西間長江萬里每獨徃
落日孤雲時共還澧蘭折得湏我遺湘竹種成誰與刪
不湏更作招隐賦石上桂樹樷生斑
　　　洞庭新居成
歸來築室洞庭原十二峯巒正繞門五畝漸成投老計
三台誰信野人言郊原便自為鄰里水木猶知向本源
莫笑吾廬吾自愛簷間燕雀日喧喧
　　　和秉之塘橋郊居自適之韻
山人本自愛山居南望家山咫尺如香玉滿塲收晩稻
銀絲繞筯薦溪魚水東父老還為主城裏交親好寄書
適意且潜潜且起人生何必問其餘
　　　蘭竹石
巻石兮崟崟幽蘭兮猗猗新篁兮樷生同心兮不違彼
三君子兮逝言相好嵗寒相依兮永以終老嗟彼棘薪
亦生其間爾獨何為爾將曷依
　　　對山
晨光破暝入簷間雀乳鳩鳴意自閒曉睡起來無一事
捲簾獨坐對青山
緑隂庭院鳥間間堕絮游絲意自閒午睡覺來無一事
捲簾獨坐對青山
蒼茫暝色逺林間倦鳥歸雲意自閒晩酌罷來無一事
捲簾獨坐對青山
　　　倪同知加冠服致仕
行春露冕未湏竒章服還加去郡時漢吏不求名赫赫
閩山猶怪去遲遲十年佐政心如水七縣生靈口似碑
我欲留君猶未得江邉父老亦奚為
　　　孝宗皇帝輓章二首
寛仁延二紀兵甲偃三垂問膳長秋數求衣昧爽遲懋
昭湯不邇端拱舜無為莫繪乾坤象誰為太史辭
宫車仍蹕路陵寢却因山天意悲風慘皇圖化日閒聖
神三代上禮樂百年間北望飛龍逺髯弓動莫攀
　　　鳳雛行贈毛錫朋
鳳兮鳳兮何覩之艱一出於虞廷再鳴於岐山邇來三
四千年間寂寥兮不聞不見徒聞凡鳥聲間間梧桐兮
萋萋竹實兮離離遲爾之來兮覽徳輝而下之一鳴兮
使我朝廷清法度貞三台明潤無攙槍再鳴兮使我四
海平禮俗成百蠻朝貢無甲兵鳥中之鳳人中豪河東
之薛隆中龎謝家池上名俱髙毛翁之鳴當雲霄有雛
丹穴文九苞龍文燕頷誰可曹毛生毛生真鳳毛一鳴
兮再鳴兮吾將側耳聽爾於明盛之朝
　
　
　
　
　
　
　
　
　
　
　
　震澤集巻四
欽定四庫全書
　震澤集巻五　　　　　　　　明　王鏊撰
　　詩
　　　過故状元施宗銘墳
後生何敢望餘芬斗酒還過董相墳行指岡巒低偃月
(公𦵏偃/月岡)坐疑文彩上成雲兩山已雪將軍恥(郡誌舊傳/東西洞庭)
(皆将軍始居之/故両山無文士)四海猶傳制䇿文賈誼天年人莫恨孔
光張禹亦徒云
　　　山行三首
　　　　天平
濯纓重向白雲泉曲磴幽林詰屈穿駁落殘碑猶可讀
坡陀巨石自堪眠俯臨塵世三千界仰見龍門尺五天
此地頻來殊有意肯教憂樂負前賢
　　　　靈巖玩月
浮雲過盡碧天髙把酒層峯氣倍豪明月一年當此夜
曠懐千古屬吾曹瓊樓玉宇身親到香徑琴臺首獨搔
天柱峯頭那似此淋漓醉墨涴宫袍
　　　　靈巖懐古
夫差覇業今何在香徑琴臺鹿自游天際青山還故國
夜深明月有荒丘濤聲不盡英雄恨草色猶含粉黛羞
莫為吳宫多悵望今來古徃總悠悠
　　　秉之作且適園有詩和之
萬頃烟波蒼玉峙畵船摇曳夜仍宜白公逰處吾今住
惜也坡翁不到斯
新築茆堂扁逺喧席門猶得枉髙軒誰知君實匡時䇿
盡在東都五畝園
廻洲枉渚間沙汀正見東山一帶青鬱鬱松楸長在目
好於此地著幽亭
雨前山寺移新竹雨後新稍透屋長却憶燕南兩樷篠
便名醫俗可能當
越鳥巢林愛向南霜餘况有洞庭柑求田問舎君休笑
名利從來頗不貪
西舎東鄰送橘栽小園五畝手新開昔人獨樂吾同樂
兄弟招要日往回
新栁踈篁繞我廬門前清浸映芙蕖人間萬慮俱消盡
不盡除非是讀書
麥壠𤓰畦桑棗墟晩菘早韭翦春餘人言市逺無兼味
城裏時新恐不如
村鼔鼕鼕喚買魚柈飡雖有惜難儲何當也鑿方塘様
取辦賔筵不願餘
曽聞范老堂前柏千載吳中澤尚存我種庭槐髙百尺
三公當必付諸孫
　　　修書舘秋晩白蓮一朶忽開
埋盆若個便為池玉蘤亭亭有一枝不以格髙知者少
幸因開晩謝還遲庭前曉日自相媚江上秋風空爾為
我欲舉杯同此賞天髙露下月明時
　　　呉文定公挽詞
四海文章伯三朝侍從臣世方遲至理天遽奪斯人沖
漠髙難問煩寃臆少伸道從元末敝文向國初純東里
淵源近天全授受真正音驚鸑鷟恢網漏麒麟絫躓名
逾起先登氣益振聲華當翰苑徳義重儒紳格律唯沖
澹言詞自雅馴時流皆自邶古制或先秦書法顔公逼
詩篇杜老鄰綸音騰渙汗碑板照嶙峋講向東朝切規
從後殿諄從容天仄聽仁義日前陳内外同瞻嶽賢愚
但飲醇汪洋從撓濁堅白謝緇磷自不驚榮辱何縁覩
喜嗔吳山從此重燕谷鎮常春在古無蘇子於今有伯
淳閒情多落寞要路每逡巡見説年頻引俄嗟歳在辰
九重恩絶等八座望殊倫尚未酬公議寧須秉國均公
身今可贖我分昔尤親先後官曹接卑髙契誼匀上陵
行並馬待漏坐聮茵倡和辭盈帙招邀醉洽旬看花常
入夜玩月或浸晨送我清風埭期公震澤濵疏聞心獨
苦書至澤猶新豈謂終天别空含兩地辛玉亭盟已散
板屋迹俱塵盛徳難為繪髙風不可泯儒林誰作傳誰
刻壠頭珉
　　　遊虎丘二首
年來偪仄縁何事咫尺谿山到未能郭外清遊還送客
林間軟語忽逢僧空庭石在頭寜㸃溪壑龍亡氣尚騰
不必懸厓留姓字古苔埋沒幾人曾
出城便愛小嵯峨濯足還來碧澗阿飛磴未躋先瘮瘭
斷碑欲認更摩挲溪山有待登臨乆今古無窮感慨多
我比樂天官更適十年一到意如何
　　　送唐子畏之九仙山祈夢
人生出處天難問聞有靈山試扣之三月裹糧真不易
一生如夢復何疑天台雁蕩歸時路秋月春風别後思
我亦有疑煩致問蒼生帖息定何時
　　　歌風䑓
鑾輿翠盖始東廵隆凖依然泗上身父老已非豐沛舊
塵埃誰識帝王真八千子弟空歌楚百二河山竟去秦
莫道四方湏猛士商山閒殺采芝人
　　　海塘謡(為充道父賦父為温州/嘗作塘捍海其民賴之)
田於何所靳公之塘公今何在我田我耕昔公未來潮
囓我堤浩浩洪流浸我稻畦公之來兮志何壯稽天之
浸身以障楗以木填以壤隠然長虹横海上潮安流田
有秋温人飽飯臥且收靳公靳公胡不留稽山摧潮水
歇靳公之名乃可滅
　　　燕巢歎(為充道母/夫人賦)
燕燕兮于飛深深兮重闈朝捲簾兮放燕出暮捲簾兮
待燕歸朝朝暮暮兮燕無我違胡然兮一旦燕驚飛而
不下悵巢是而人非萬里兮烏衣去此兮疇依豈無連
雲畫棟兮誠不忍其故棲松楸鬱鬱兮京口之壠逝將
銜泥兮相孝子而營塜
　　　五月七日陪祀泰陵二首
星樓月殿夜沈沈燭影爐烟儼若臨北極紫㣲尊自在
西清黄繖夢難尋蒼梧天逺孤臣淚玉帛星馳萬國心
(是日天下王/府俱來祭)十九年中遊幸絶仰思王度式如金
萬方争覩勵精辰便殿從容召對頻慿几似聞宣末命
屬車無復望清塵志存二帝三王上恨掩青山碧澗漘
天地有形誰畵得空然二紀厠朝紳
　　　入閣次仲山見寄之韻
雲牕霧閣隐樓臺夢裏依稀似到來異數極知䝉帝力
凡軀深訝住天台承明召數晨先入閶闔歸遲晩特開
正是商家調燮地鹽梅獨媿傅巖材
　　　恩賜玉帶麒麟服
寳月團團甫琢成老臣何徳比瓊英蟠驚夜室流虹影
行眩天街積雪明芍藥獻圍曾有兆蒹葭倚坐若為榮
皇恩錫處如山重肯換秦家十五城
錦袍錯落繡輪困天上恩光借近臣一角獲憐西畤陋
九章製愛尚方新文明有象昭皇化報稱無能媿病身
拜賜歸來人盡羨好將勲業畵麒麟
　　　十一月廿七日被詔有事景陵歸途作
嚴程西指日邊霞平野蒼茫集晩鵶湖色破寒猶慘澹
山容得雪若矜誇誰當游衍還承詔可惜風光不近家
坐啜玉泉懐六一漫將名器許浮槎
　　　玉泉亭
燕山自西來連峰劃中絶有泉出其間終古流不歇石
縫潄潺湲螭頭瀉幽咽羅注粲成簾激射噴為雪怒聲
亦砰鍧静性終昭晣肺腸藉洗湔毛髪歸瑩澈珠體碎
復圓玉流方以折緬懐六龍來坐覺萬象别天光借澄
明日影増蕩潏幡幢亂山椒貔貅遍林樾誰知百年後
尚睹孤亭臲悠悠彼漁竿盈盈者仙襪不忍向唾洟胡
能斯厲掲虎跑真浪傳趵突差可啜醉破劉伶醒病失
相如渇衛公逓莫通陸子評乆缺何當擕一罌歸洗人
間熱
　　　己巳正月十三日夜分獻星辰二壇作
鐘聲忽斷燎烟升玉履西來甲士層驀地靈風生綵斾
滿天凉月浸華燈夜䦨仙樂聞三奏老去崇階試再登
願得繁禧均海㝢老臣何以助靈承
　　　十四日慶成宴上作
列席分依黼座前坐中幾度聼傳宣花枝半妥杯廵洽
雉羽低廻舞隊旋總為台司當近地每疑廣樂奏鈞天
好風晴日新正後盛事誰書已已年
　　　次謝少傅韻
七里灘頭把釣綸匡時誰是舊元臣廟廊正爾懐多故
世事那堪又一新國手就閒仍此際拙工當局更何人
片帆出沒烟波裏回羨仙舟早渡津
　　　春波書屋為屠司㓂賦
平湖𣺌𣺌春波緑榆栁低垂洲渚曲洲旁茅屋是誰家
言是屠公舊書屋屠公致身廊廟裏猶有讀書心未已
牙籖縹軸置兩頭充棟多還比鄴侯湖水平春日晴船
頭置書蓬底讀一和滄浪曲
　　　題畫牛
牛背蒲韉稳若舟吾伊聲裏觸前騶當時項羽成何事
能使郎君讀未休(李宻/)
背臥斜陽齓短芻箭鋒猶帶血糢糊家人不用驚相報
且讀牀頭一巻書(牛𢎞/)
問喘軒車駐道周不因羣鬬少遲留若言燮理成虚語
試問齊王觳觫牛(丙吉/)
軛牛觧去旋來歸慙負富軒罪莫違楚國有弓誰得失
驪黄寜辨是耶非(劉寛/)
　　　題五同㑹詩後
閒情未逐雲歸岫佳㑹初逢日在奎但許兼謨居席末
還如無已在江西鄉邦自昔誰同㑹人事從來苦不齊
南北故交風雨散我來詩句若為題
　　　宣廟畵猫歌
禁栁踈踈還宻宻狸奴稳臥堦前日日長睡起鳴一聲
掉尾欲行還不行先皇為愛馴且異呼之即來麾即逝
偶然㸃綴為寫生􁁜毸毛衣獅子形絳羅垂垂鈴索索
目光耽耽透簾箔縱然未解起捕䑕䑕輩見之應膽落
　　　已已五月東歸三首
莫把功名更問天一朝闕下賦歸田迂踈自缺匡時䇿
衰病多䝉主上憐便製荷衣随野叟永將雲路讓時賢
太湖波浪如天濶不碍鴟夷一釣船
家住東山歸去來十年波浪與塵埃頭顱今日已如許
勲業古人安在哉滄海巨帆晴望濟長途疲馬早思回
閒非閒是俱抛却濯足滄浪坐釣臺
浮世紛紛總未真古今誰者是閒人黄扉紫閣辭三事
白石清泉作四鄰得失往時俱屬夢是非從此不闗身
致君堯舜臯夔在且許巢由作外臣
　　　贈廵河王郎中(溱/)
五月青齊熯若焦全憑風力送歸橈十年省署官曹舊
千里河山節制遥顧我病宜還緑野似君才合佐清朝
九重旦夕如徵召乞取商霖灑四郊(時山東/旱甚)
　　　得雨贈王郎中
天末炎雲涌怒濤夜牕欹枕聼蕭騷懽騰兩岸聞邪許
潤洽平原臥桔橰酷烈頓祛苛吏勢推移真費長年勞
陽春有脚随車到餘惠深慙過客叨
　　　至徐州口占四絶
日日拖舟茫蒼間荒郊四顧但榛菅朝來雨歇蓬牕外
正見徐州一帶山
人説兹行恰似遊棹歌聲裏下徐州朝來獨坐蓬牕底
兩岸青山送去舟
五月舟行齊魯間黄塵能富水能慳朝行汴泗交流處
巨浸家家過屋山
放歌曾是昔年遊濯足看山坐浪頭今日重來人不見
滿天風雨過徐州
　　　偶成
懶雲無意復為霖早向中天結㝠隂去晝尚餘三宿戀
濟時真負百年心孫登不作蘇門嘯諸葛聊為梁甫吟
若問先生何處住湖光渺渺樹深深
　　　次韻秉之
三十休誇陸氏莊菜園滋味晩尤長致君素許孤忠赤
渉世空餘兩鬢蒼懶性尚於登覽健晏眠無復趂朝忙
焚香日日觀心坐便是人間不老方
　　　晩渡白洋灣
扁舟深夜尚孤征兀坐蓬牕看月明兩岸秋蟲互相應
不知端復為誰鳴
　　　宿堯峯寺
堯峯自在諸天上半醉來登不用扶思入湖天同浩蕩
望窮雲樹轉糢糊五更客夢侵雲冷一片禪心對月孤
自是世縁猶未了幾時同此結跏趺
　　　行次相城有感
幾年約兹遊為訪石田叟石田今已亡不使此言負相
知三四人拏舟過湖口行行抵相城自卯將及酉四顧
何茫然天水合為藪茆屋幾人家荒蒲與衰栁本來魚
鼈宫自合鷗鷺有始田者為誰餒也非自取有司事征
求亡者逾八九念此為徬徨獨立延佇乆作詩當風謡
以告民父母
　　　宿華嚴寺
歸來每向招提宿心若閒雲著處安已到家山無去住
偶聞塵世有悲懽烟霞自可通禪觀草木還應識宰官
少小來遊今白髪幾廻欲去更槃桓
　　　贈勤上人
兜率宫中一老禪霜眉過眼耳垂肩手開生地為精舎
口誦華嚴作涌泉峭壁危峯同戒行長松古檜是因縁
雖然看盡人間世還住人間一百年
　　　次韻蔡九逵投贈
埜色巖霏上翠裾皇恩猶賁及郊墟舊嫌樊子學為圃
近識莊生樂在魚稍向林間營别墅每從竹外度輕車
日長庭院閒無事抄得東家種樹書
　　　再遊林屋洞
蓬山有路那能到林屋無扄可數來寳笈石函難復見
金庭玉柱為誰開秪愁黯黮渾無地又恐砰鍧忽有雷
不是隔凡凡自隔重門欲叩更徘徊
　　　宿法華寺
法華我曽來懸厓縱飛歩長松髙攙天修竹亂無數北
岡瞰空濶風帆在其下隂横紹干山歴歴皆可覩蓬萊
亦咫尺神仙在何處安得乗長風飄然從此渡
　　　坐法華寺後石上望横山人家歴歴可數寄王
　　　　元徳
午烟孤起碧山崖屋瓦參差影日斜只隔盈盈衣帶水
不知何處是君家
　　　訪元徳
樓臺疊疊路重重家住横山第幾峯半壑夕陽垂橘柚
五湖烟水浸芙蓉神仙未覺三山逺榮貴甘辭萬户封
返棹匆匆重回首白雲天際杳難從
　　　寄隐者
隐君家居何所有繞屋二百青琅玕香烟一炷坐清曉
讀罷黄庭秪内觀
　　　越來溪懐古
吳國江山亦壯哉一朝誰信越兵來旌旗尚動春波影
歌舞翻成子夜哀往事悠悠餘敗壘傷心脉脉一登臺
姑蘇麋鹿何湏恨聞道阿房也刧灰
　　　宿盧氏芝秀堂留别師邵師陳二首
越來溪上思悠悠斜日門前一繋舟水若有情随我去
山雖無語為君留梅花紅褪墻頭雪麥葉青回壠上秋
一曲滄浪人去逺平湖萬頃接天流
清溪一曲浸山根溪上人家兩兩分乆要正逢徐孺子
同聲兼枉沈休文(時徐都憲沈/方伯在坐)興非剡上嗟空返談比
廬山得未聞醉卧不知乗夜發畵船揺破一川雲
　　　過黄墅沈氏阻風望洞庭甚近而不能至
茒堂宛在碧山腰山下行人不受招梁作虹蜺應可渡
水如衣帯却成遥清風入夜生蘋末細雨扶春上栁條
不是休文能醉我平生磊塊仗誰澆
　　　酒熟志喜
常年送酒媿諸鄰斗覺今年富十分水法特教擔栁毅
(特汲栁/毅井泉)麴材先已謝桐君(麯不/用藥)牀頭夜滴晴堦雨甕靣
香浮暖閣雲莫笑陶公巾自漉年來正䇿醉鄉勲
　　　荆溪雜興
　　　　惠山至永定
解䌫惠山下問道荆溪程荆溪百里遥蘭槳蕩空明沿
湖好青山宛轉送我行惠山甫見辭陽山復來迎東西
夾畵船依依亦多情忽然互廻合隐若百雉城西南豁
中斷太湖𣺌然平范蠡辭越相此口云所經懐賢不可
見臨流濯長纓
畵船簫鼔蕩春晴一路青山送我行分付舟人行莫急
看山猶自未分明
　　　　沈亞卿時暘約遊張公洞途中風雨大作舟
　　　　人云不如先往善權為便口占一詩贈亞卿
孤村徹夜雨浪浪思入荆溪轉渺茫湖㳇無縁仍返棹
善權有路且鳴榔特因赴約反成爽豈謂尋閒竟得忙
寄語休文莫相訝好風晴日㑹湏償
　　　　罨畵溪
兩岸青山随畵船清溪十里中洄沿侍郎橋畔栁窣地
任昉臺邉花滿川南國勝境有如此東坡卜居豈徒然
誰云罨畵畵不得恐有仙源莫浪傳
　　　　張公洞
萬山環合中獨虚世傳内有神明墟側身俯視驚怪吁
老眼不辨雲糢糊巉巖漸下勢漸舒石壇坡陀席可鋪
恍如身入佛老廬四壁洶涌青紅殊天吳紫鳳坼海圖
黿鼉䁑睒虎豹狙罘罳梁柱相拄扶靈官岌嶪髙冠裾
神媪相將行歩徐七寳炫耀穹浮屠石牀横陳丹竈孤
𤣥門有路忽若無蘚磴登降我僕痡通明有穴尋歸途
不知造化開闢初誰此鐫刻誰剜刳頗聞孫氏紀赤烏
霹靂下劈山之隅人間始得窺仙都又聞有路通太湖
金庭玉柱嚴禹書自慙骨凡氣濯觕欲往不得將何如
欲往不得將何如
　　　　善權洞
湖㳇有洞名張公天造偉麗非人功善權氣勢更若雄
奔流下瞰如驚虹洞門有地平且豐孤石湧起何巃􁁉
髙厓絶壁青復紅恍如身入天帝宫幡幢寳盖陳西東
虺隤巨象披䝉茸狻猊張吻吞豹熊亭亭玉柱立當中
銀山對峙如屏風鹽堆突兀米廪崇􁅯􁅯畎畝水所鍾
石梁交貫空復空人言此去路莫窮東至扶桑西崆峒
我疑二洞俱仙蹤地下有路應潜通前堂後宇相始終
不然氣象胡乃同靈山福地神所封嗟我欲往將焉從
嗟我欲往將焉從
　　　　善權寺
兹山信有神靈䕶棟宇傳聞自太和雷篆天書猶可辨
星壇月館逓相過顛崖檜偃蒼龍蛻壊藏經翻白馬䭾
應笑重來王相國不將玉帯繫山阿
　　　和錢元抑投贈
虞人雅自重齊旌小奏由來止一成蕙帳乆孤黄鶴怨
蓼灘先赴白鷗盟春山乞竹眠思䕃曉井擔泉吸愛清
舊日著書今亦嬾且從静處看浮生
　　　貞甫大參立二石於庭邀予賦之
　　　　垂雲
有峯巍然嵑􁬃連蜷蒼翠著人靄如縣雲始孰為之殆
二氣之絪緼絪緼來兮知幾年至今瑞氣仍油然霧非
霧烟非烟莫教一日忽飛去散在人間作霖雨
　　　　漏雪
有巍一峯屼峍嵌空晶光眩日瑩若立雪始孰為之殆
元氣之融結融結來兮知幾時至今雪色猶褵褷爍不
化涅不緇莫教一日俄騰騫散在人間作有年
　　　謝人送楊梅
髙林乍摘楊家果風葉翛翛玉露寒染指忽驚猩血紫
飣筵争愛鶴頭丹誰將物産修為譜多謝山翁餽滿槃
却憶退朝門下賜美芹思獻自知難
　　　苦雨二首(庚午/嵗)
南方春夏交正是揷秧候望望惜雨乾事乃胡大繆霖
霪已彌旬雨意猶未透山頭争出雲不斷如饙餾滑滑
深路泥幢幢瀉檐溜只愁地將浮又恐天果漏乖氣亂
暄寒重隂錯昏晝竈硎産鮒魚庭樹號飢鼬梁柱亦何
為尚可充燎槱嗟嗟彼蒼生其命固難救洪範學不傳
將誰執其咎
吾聞老子言驟雨不終日天道信有常如何亦難必方
春常苦雨入夏勢轉疾滂沱每徹晨滴瀝又連夕幸爾
暫開明俄然復奔軼田疇浩湯湯浸與太湖一吁嗟生
民居化作黿鼉窟旦夕不自謀卒嵗豈遑恤嵗行况在
午(史記嵗在/午當旱)月宿乃離畢挽日當誰能補天恨無術安
得萬里風吹使雨脚絶青天浄無雲紅輪皎然出
　　　病中五適
　　　　蒲墩
纎蒲織温柔朝夕置左右坐以支吾頥眠以閣吾肘墩
今乃屬予臨川爾何有
　　　　竹夫人
湘筠翦瓏璁横陳在君牀雖然缺嫵媚亦可藉清凉病
餘偶此適非敢效專房
　　　　曲几
乆眠即不能乆坐仍未得半眠半坐間唯爾我為適寄
語栁儀曹何傷此為直
　　　　絺幃
朝蠅不勝祛暮蚊不勝拍仗爾為驅除安然睡通昔寄
謝石季倫錦歩復何益
　　　　布被
青綾非所便蘆花亦已寒木棉足輕柔病寢夢自安幸
非公孫氏客至當何言
　　　王應爵侍御過訪將發阻風復留
落霞湖上晩山稠迂叟經年守一丘驄馬忽傳今雨至
蘭橈多謝好風留病從此日如輕健詩續前題更唱酬
早晩豸冠霄漢立林間誰與共清遊
　　　過子畏别業
十月心齋戒未開偷閒先訪戴逵來清溪詰曲頻廻棹
矮屋虚明淺送杯生計城東三畝菜吟懐墻角一株梅
棟梁榱桷俱收盡此地何縁有佚材
　　　王唯顒欵鶴軒
小築園亭淺布沙十年為爾養丹砂飛鳴飲啄皆随意
莫羨乗軒富貴家
鶴鶴來前聼我言知君六翮快騰翻雲霄縱得天風便
惠養能忘舊主恩
　　　次韻賀憲副澤民會老詩
洛社耆英赴夙期乞身俱及聖明時經霜松栢姿彌勁
争道驊騮力已疲幸許兼謨為後輩不妨盖叟是吾師
年年共約林間醉世上升沉摠不知
　　　盛汝弼得孫(在洞庭東/山聞報)
老蚌生珠亦未遲庭槐又報長孫枝平生隂徳人傳滿
少小啼聲我識竒文肅尚應留棨㦸箕裘况復自軒岐
他年元歎成名日還報東山老傅知
　　　春日山行三首
風軟波平一鑑開湖山重疊見樓䑓萬株晴雪懸厓裏
只為梅花也合來
勝事春來日日忙梅花纔褪杏花香莫愁此後芳菲少
又報東風到海棠
竹杖芒鞵觸處輕煖風遲日近清明天公似識遊人意
特借春來幾日晴
　　　謝賀憲副澤民示攝生書
一編授我未為遲火候抽添信有時爐内若能留戊已
市中端可遇安期本來面目吾忘我過去光隂彼是誰
歌罷青天雲萬里還丹應有月明知
　　　過范氏近竹園
昔聞臨頓里近在古城東甫里先生宅龍圖老子宫幽
亭花外逺曲徑栁邉通五月無煩暑琅玕滿院風
　　　送李給事貫使占城
海外誰云更九州明時還比古諸侯麒麟賜錦王人出
孔翠包茆職貢脩鼉鼓八更驚永夜鯨波萬頃變安流
舉頭南斗分明近竒絶平生是此遊(故吳參政惠使占/城詩云夜聞銅鼔)
(八更/天)
　　　恭題宣廟畵馬
天馬西來自月氐先皇親寫乗黄姿百年遺墨人間見
玉陛東頭立仗時
　　　䑕須筆
顧兔猩猩兩秃翁時來䑕輩亦成功臨池脫穎偏宜我
憑社為妖且貫戎覔伴好依居黙氏(石虚中/字居黙)册勲應作
管城公太倉縱是無憂地争似流芳汗簡中
　　　送尤宗陽進士之京
南宫昔日謬持衡(叶/)筆勢曽驚古戰場今日林間還送
别九霄一鶚看髙翔
吳中世徳紀延之喜見春風入彀時莫怪崔公多自詫
美莊三百在于斯
　　　贈石湖盧隐君伯常
吳山青越溪碧吳越興亡兩安適千年事往那復知溪
上人家自如織人家兩岸青粉墻其間特起是為盧家
芝秀之髙堂昔年芝秀産溪上顧非盧家此瑞誰能當
盧家有翁不求仕年可六十鬚眉蒼朝繙經暮翻史不
使聲華出閭里生兒唯願充耘耔自比唐家玉川子人
言筆港如筆長二兒自小工文章大兒文采珊瑚耀泥
金帖子前宵到小兒筆勢仍翩翩他日科名美豈專從
此溪山兩增重乃翁無事日讀逍遥篇溪可湘山可採
千古溪山鎮長在願翁之夀如溪山長不改
　　　飲横山吳氏醒酣亭
孤雲落日魚龍界横山又在孤雲外一朝坐我横山中
回顧反覺人寰隘就中最愛吳家亭浪花堆裏一㸃青
干山在南紹山北亭山正直中間停天風飄飄吹我袂
自覺蓬瀛不難至安得劉伶李白共此舉瑶觴百川吸
盡無由醉
　　　自横山歸洞庭
漠漠輕風不滿帆小船載酒舳艫銜陶朱事業今安在
皮陸才情兩不凡白鳥斜飛驚鼔吹青山倒影動松杉
却憐范老江湖上猶自憂譏與畏讒
　　　贈寫真
玉帯束麟袍簮笏光射映我服豈不華我徳自難稱委
蛇廊廟姿蕭散泉石性爾筆信有神貌此韻獨勝種髪
嵗華催泰宇天光定應如巖壑間蒼松老彌勁
　　　偶成
南國新寒九月時青綾半臂向晨披月明桂子香初噴
露重芭蕉葉未知拄杖随行聊當僕殘編重展恍逢師
清時自昔多遺士坐背斜陽理髩絲
　　　洞庭新建㕔事柱下獲一甕中有錢曰太平喜
　　　　而口占
一錢清白承先哲八柱高明應宰司天賜不多良自賀
國家重建太平基
　　　重到宜興
三日蘭舟只任風洮湖過盡隔湖逢谿山處處還依舊
却是人心自不同
　　　宿毗陵驛
扁舟夜宿毗陵驛城上烏棲霜月白客懐轉展自無眠
何處人家復吹笛
　
　
　
　
　
　
　
　
　
　
　
　震澤集巻五
欽定四庫全書
　震澤集巻六　　　　　　　明　王鏊　撰
　　詩
　　　次韻林都憲待用蜀中行師二首
草檄軍前立馬鞍寄當分閫肯辭難城髙白帝休番戍
路繞烏蠻費折盤妖祲潜消邊日煖陣雲低壓瘴江寒
何當奏凱歸朝署還整當年舊豸冠
單騎曾先萬馬羣綠林諸盗伏斜曛要令孟獲懷諸葛
又見曹軍怯趙雲千里仁風行若偃三年炎毒坐如焚
平生丰采傾朝野蠢爾羌夷豈不聞
　　　飲陳以嚴頷孫堂
雲母屏深燭影斜徳星還聚太丘家庭前玉樹森森立
池上超宗敢漫誇
　　　夜過西虹橋
破楚橋邉歩偶停夜船燈火㪚如星館娃歌舞今何處
留得吳歌與客聽
　　　賀師邵初授御史次師陳韻
越溪芝秀麗春晴瑞應人傳豸府名一日文章驚豹變
百年風節愛氷清大廷糾劾當宸立秘殿傳宣傍輦行
聞説馬周工獻替九重還補舜聰明
　　　題舊寫真
莫言故我非今我只恐前身異後身自是壺丘生不定
丹青雖妙若為真
　　　贈僧還杭州
徧游鴈蕩與天台少室靈巖到五臺自是此身無係著
信於何處見如來髙閒作字元非幻靈徹題詩漫倚才
慙媿韓公長擾擾窮年學道只空廻
　　　訪徐季止於𤓰涇
太湖東轉碧溪斜來訪南州孺子家舊學不嫌樊氏稼
閒情兼種邵平𤓰畫船載酒人如玉醉筆題詩墨似鴉
好約年年為此㑹前村蹋雪看梅花
　　　襟帶江湖樓為仲山都憲作
三江東去五湖西特起髙樓枕碧溪桐里波光天外小
洞庭山色雨中迷人懷范蠡舟難及地壓滕王閣盡低
猶有仲淹憂不忘倚䦨無語到烏棲
　　　題秉之塘橋新樓
惠連特地起髙樓准擬常時上相游林屋兩峰從海湧
太湖萬頃接天流日陳六藝兼諸史勢壓三山與十洲
無限風光無限思賦才須是仲宣優
　　　登陽山大石
陽山從西來勇氣正咆勃聨峰劃中斷散作石突兀不
知開闢初誰剗造化窟偶來陟其椒未歩先欲蹶儼如
大廷朝冠冕森萬笏又如羽林軍戈劍羅勁卒抉開混
沌竅截斷防風骨谽谺唇吻張璀璨鼻眼突嘗疑地生
痏又恐天墜孛嵌巖亦通透軒敞且崷崒梯空路不窮
補缺屋将杌沮洳滴玲瓏豐茸眠􁀙貀縫生蘚駁斑罅
卧松彊倔手摩畏猙獰足履愁臲卼靈湫瞰潜虬危巢
俯棲鶻佳處誠悠悠怪事良咄咄錬疑媧皇遺墮恐共
工揬神禹鑿難平夸娥推欲沒太湖桮汀瀅絶頂箭恍
惚作詩繼前游歸興殊忽忽
　　　游天池和仲山韻
小輿詰屈穿雲岑愛此巃嵸萬石林廻溪倒挂松樹老
絶嶂半染蓮花深尋幽偶值此日暇訪古正惬平生心
天池小立戒歸去夜來風雨聞龍吟
　　　徴明飲怡老園有詩次其韻
吳王銷夏有殘闉特起幽亭據要津剩水繞時傷往事
短牆缺處見行人綠楊動影魚吹日紅藥留香蝶䕶春
為問午橋閒相國自非劉白更誰親
　　　偶成三首
墟落斜陽欲暮時烏紗醉岸髪如絲山東未報收羣盗
為問來鴻知不知
漠漠斜暉轉樹腰花前栁下歩逍遥忽思右掖門前侣
隱几無言候早朝
習習東風皺水紋花前栁下歩逡廵忽思左順門前侣
屈首無言向内人
　　　登龍門次師陳韻
飛歩凌虚碧嶂腰雙扶贔屭逼層霄嵌中秪恐蜿蜒蟄
缺處猶存霹靂焦擘訝巨靈雄氣力峙瞻元禮峻風標
知君頭角嶄然乆只候秋風八月潮
　　　靈巖山
天末遥瞻塔影層今朝携酒試同登吳中信是佳山水
人世依然感廢興草滿琴臺微有字鳥啼禪院寂無僧
懸崖斧鑿紛如雪何處題詩記我曾
　　　栲栳墩
栲栳墩前酒一桮良辰勝友好徘徊綠迴埜色疄疄繞
翠罨湖光面面開墩姓祗今應我屬風光自昔有誰來
懸崖擬欲題名字千古行人首重囘
　　　游湖
游徧南湖又北湖畫船隨處宿菰蒲青深著雨山如染
綠淨無風水似鋪玉帶蟒衣爭快覩鳳笙龍管醉相扶
輕橈又轉東湖去何似當年范蠡圖
　　　韓文公藍關圖(為陳以/嚴賦)
韓公不信佛肯信世有仙牡丹花上誰所賦一朝雪擁
藍田關阿湘幻化有如此神仙灼灼在眼前使公一語
稍低屈携手同行良非難胡為騎馬浪自苦祗令收骨
江之邊乃知此公胸中屼峍有壯氣抵死不肯從湘言
當時果州有謝女白晝居室生雲烟須臾上升衆所見
公謂魑魅物怪其逢旃後來儒者頗好異遂令末世坎
離龍虎紛紛傳乃知韓公不可及泰山北斗不獨文章
然
　　　送吳縣簿董仁之任鄞丞
自頃權奸偷國柄一時在位貪相競剥民膏血輸權門
亷恥掃地寜復存誰知小官之中乃有吳縣簿守法亷
平獨如故三年佐縣民愛深視金如土民如金每言吳
人窮到骨吾此朘削吾何心吳縣簿真難得我欲言之
顧非職一朝擢官向寜波於乎奈此吳民何
　　　予伏林下覩閭閻之疾苦憫征求之繁多傷循
　　　　吏之難值也每以為歎癸酉六月客有過予
　　　　談海虞胡令之政者為賦詩
有客談胡尹炎歊座上清吳儂偏感徳漢吏不求名正
自催科拙無如折獄平懷哉不可借送子若為情
　　　留别王濬之和文定公韻
小隱何年荻扁來陽城湖畔草堂開團蒲曲几凝香寝
町疃芳畦癭石臺雪滿山隂王子至日斜滁上醉翁廻
銅瓶早漏春消息欲取寒香入酒桮
　　　鄒道士聽雨堂
虚白堂深夜寂寥初聞淅淅轉瀟瀟先聲似到梧桐葉
餘潤旋添杜若苖信有雷霆驅律令不須蜥蜴助喧呶
束先生去無人㑹空使巫尫得爛焦
　　　贈仲山
東風漠漠動江籬夾浦橋邊二月時花外小車來每早
竹西髙閣臥偏遲山横爽氣閒支笏座按新腔自補詞
聞有還丹須乞與市中誰者是安期
　　　癸酉春雪
南國春寒著敝裘夜牕㣲霰聼颼飂夢迴虚室驚先曉
瑞應新年望有秋老樹滿庭森棨㦸小奚當户擁貔貅
一朝頓咤貧家富捧玉擔銀入茗甌
　　　王應爵侍御家園八景
　　　　愛山樓(懐親/也)
凭䦨看青山欲去仍戀戀青山恒在兹而人不可見
　　　　静觀軒
夫物各芸芸過眼摠超忽静中何所觀静觀本無物
　　　　栖巖亭
嵌巖何所有終年此棲遲世事正紛紛問渠渠不知
　　　　友石亭
巖巖太湖石與結終身契勿學市道交風波起平地
　　　　水月軒
明月墮流水流光終不定寒潭徹底清乃見本來性
　　　　慕濂亭
花中有君子濂翁後誰愛勿與流俗言牡丹時所貴
　　　　後樂亭
鳥鳴㟁栁垂魚跳渚花落曳履渉芳園吾亦樂吾樂
　　　　味菜園
抱甕灌荒畦採掇恒在手何相莫予欺予膎動三九
　　　與嚴太守道卿同登莫釐峰
微雨發春妍東風花外軟艮朋約佳遊遥指莫釐巘平
生山水心老脚肯辭繭壺觴紛提携曲磴屢廻轉小憇
山之腰秘境漸披蕆紫翠盖幢翻青黄繡裀展須臾造
其顛四顧目盡眩太湖小汀瀅風帆時隱見吳門俯可
掇越嶠杳堪辨摩挲舊題名班駁半苔蘚日斜下山椒
窅爾迷近遠問途值樵夫失脚悔已晩懸厓颭伶俜絶
壑窺淟涊熹微認前村山寺吠鳴犬觧衣得槃礴仰視
坐猶喘韓公鐫華嶽正自恐不免登髙弗知厭持用戒
軒冕
　　　與道卿鳴陽軰同遊法海寺循平嶺渉楊家塢
　　　　還飲偃月岡
忽忽春歸不可攀且乘髙興看湖山廻旋翠壑丹厓裏
小憇青松白石間為愛韶華連日醉歴觀宦海幾人還
風塵楚蜀干戈地舉酒何緣一破顔
　　　雲間曹憲副時中夢予抱病作詩見及有可惜
　　　　中興天下計獨留忠鯁老東吳之句因酬之
五湖三泖夢相通知是平生氣味同抱病不應如獻可
觧嘲那復似揚雄自慙杞國憂天計誰辦咸池捧日功
多謝青山不吾負朝朝長對白頭翁
　　　再遊南湖
漾舟出深港舟人問安之我行無定在信彼天風吹東
西與北南遠近齊所宜連朝風雨顛晴明喜今兹鳴笳
發湖口蘭橈蕩輕漪紅鱗潑剌驚鷗鷺相與飛扣舷激
吳歌續彼滄浪詞風雲忽變色前山雨将來勸君趣廻
棹無為逮崦嵫
　　　送陳指揮蕃遷淛江都司
朝廷又起故將軍淛水吳山閫外分禹穴千年通御氣
狼山比日熄妖氛驃姚方略今誰敵郤縠詩書舊有聞
楚蜀干戈猶未定早看幕府䇿竒勲
　　　湖心亭
莫釐下瞰湖波水周垣忽向湖心起茫然萬頃銀濤中
幻出樓臺信竒偉坐疑閬苑與蓬萊飛墮君家亭子裏
長堤花栁青復紅曲䦨直檻東西通龜跳魚泳鷗鷺集
相忘如在江湖中石梁倒影卧水底無乃下占馮夷宮
桑田滄海須臾變高下帆檣墻外見鴟夷一去那復來
五湖風月誰家擅我今無事身自由良辰佳節長來遊
觀魚為謝臧僖伯看竹時同王子猷長風蕭蕭起天末
浪捲平湖半湖雪歸來還約中秋時把酒青天看眀月
　　　戸部正郎無錫錢世恩乞歸養母作樓曰受日
　　　　予為賦詩
日兮日兮咸池自出稽首向日兮其出遲遲願羲與和
兮無駛其馳日兮日兮虞淵自沒稽首向日兮其沒舒
舒願羲與和兮無疾其驅日之遲遲兮為我親以常好
日之舒舒兮願吾親以難老
　　　贈錢元抑
詩裏休誇五字城一生文字學西京馬蹄蹀躞東風裏
蹋遍燕南幾十程
　　　過鄧尉山題天真上人新開禪院
手斸嵌巖鄧尉濆五湖風月自平分鐘聲夜扣林間雨
蜃氣朝横嶺上雲慧眼又傳新法嗣幔幢曾折古魔君
我來亦是尋常事信息誰教野鹿聞
　　　有約登天平絶頂者行至龍門力憊而止
峭峰突起萬㠝岏聞有仙扄惜未觀勝事有懷行獨往
懸厓無路坐長歎龍門已覺吳天隘劍閣誰云蜀道難
安得我身生兩翼凌風直上謝蹣跚
　　　天平范氏墳
衰年不減登臨興福地靈山搜欲罄城西諸峰吾所嘉
就中尤愛天平勝亭亭一蓋倚蒼㝠儼若端人人自敬
獅山奔伏象山廻支硎秦臺皆退聼横山當面横作屏
背擁蓮華互相映林林萬石相拄撐倚揷半天欹不定
蹲如虎豹奮攫噬鶱如鵬鯨恣豪横勇如武士力贔屭
秀如女子色娟靚我來敬拜太師墳松栢隂森趨一徑
忽瞻萬笏森向天直氣噴薄凛猶勁乃思范公立朝時
正色危言拄邪佞兹山固合生兹人崧嶽降賢尼孕聖
吳山第一稱天平宋家第一稱文正髙風千古允作合
仰止巖巖續前詠
　　　遊治平寺登吳王郊臺
朝發石湖濆暮抵太湖岸青山亦多情供我船中玩船
行山亦行一路青不㫁白雲渺渺山重重不知何處昔
是吳王宮越來溪邊越城在夫差受困云在兹山中今
朝扣禪關訪古尋幽踪僧言事往那能識鐘鼓聲中度
朝夕郊臺漠漠麋鹿游茶磨團團蔓荆棘不須弔古傷
懷抱且欲慿髙縱吾眺人家歴歴新郭里川瀆沄沄胥
口道吳江塔影崑山城一覧因之發長嘯天風萬里天
際來吳王郊祀昔日登斯臺千乗萬騎湖上下祗今安
在唯見山崔嵬船來船去湖西畔青山無言人自換來
來去去世無窮莫學牛山獨興歎
　　　金澤僧辨如海年八十九矣手製蓴菜併詩見
　　　　貽因和之
玉盤急足送蓴絲風味鮮辛慰所思金澤老禪三昧手
當時張翰未曾知
　　　送蕭尹九成
吳楓葉落洞庭波之子還朝整珮珂千古湖山添保障
三年邑里減征科游從摠為斯文在瞻戀其如父老何
白首林間睇霄漢青春事業莫蹉跎
　　　次韻徴眀失觧兼柬九逵
野渡空横盡日舟蒹葭生滿白蘋洲毛嬙自倚能傾國
稊稗寜知賸有秋學就屠龍誰與試技同操瑟不相謀
人間得失無窮事笑折黄花揷滿頭
　　　碧螺峰
儼雙峰兮亭亭忽霧繞兮雲横岡巒紛兮離合澗壑黯
兮崢嶸望夫人兮不遠路杳杳兮難征
　　　甲戍春偶成
正好春光二月天梅花如雪栁如烟那堪日日風和雨
辜負穠華又一年
　　　二月十二日雪
正徳九載春開嵗始十日青天忽聞雷遠近驚辟易雷
聲甫云收大雪忽盈尺連隂二月中節候過驚蟄春分
晴復雨雨後雪仍積栁條壓将摧梅萼凍全坼園林諸
草樹勾萌吐仍鬱頗聞春秋書又覽月令説從來天人
際茫昧固難詰寄語傅巖翁誰歟秉調燮
　　　苦雨和施鳴陽
十日愁霖一日晴晴時旋聼屋檐鳴摧頺楊栁春無奈
狼藉梅花夢自驚觸石𤣥雲隨處起中天紅日㡬時眀
唯君不為衝泥怯一慰閒居索莫情
　　　與宜興邵天錫小飲象鼻嶺
漠漠輕隂雨復晴晴時還不廢郊行困依石几嵐侵座
醉吸湖波灧入觥小圃荒畦春事動落霞孤鶩暮山横
何如罨畫溪邊路共坐蘭舟蕩月明
　　　至太倉欲觀海不遂
我欲乗桴從魯叟一觀出日恨無由扶桑只在船牕外
悵望婁江日夜流
　　　舟中望崑山
雲外孤峰影墮江船頭風浪共低昻廿年舊事空回首
山自閒時人自忙
　　　還至維亭
早潮時去晩潮回陸市巴城邐迤來咫尺維亭看又過
人生行止信悠哉
　　　同年湯侍御用之自壽春來訪予于吳中流連
　　　　乆之時同年在者惟仲山世熈兩中丞因邀
　　　　為石湖之游日云莫矣直至上方而還因賦
　　　　詩為别二首
遲日溪山好放舟同人同作石湖游曲江雲侶嗟誰在
宦海風帆喜並收駕命淮南真繼呂堂開潁上獨慚修
莫言筋力非强健昏黒還須到上頭
勾曲歸來訪故鄉姑蘇臺上看斜陽影同月下三人飲
目斷雲中一鳥翔往事悠悠餘雪髩交情欵欵只霞觴
嵗寒尚有籬邊菊欲伴韓公晩節香
　　　六月十九日避暑偃月岡
酷暑人間無處避短輿侵曉過東岡方塘曲磵清泉激
翠竹蒼松白日涼苔色便教鋪枕席藤枝聊可挂冠裳
渇心兩月今朝寫玉斗無煩勸蔗漿
　　　東山圗寄同年謝少傅
謝公昔隠東山阿其如海内蒼生何謝公今隐東山上
海内其若蒼生望東山何在雲悠悠乃在㑹稽東海之
東頭朝攀扶桑枝夕飲嚴灘流謝公昔日登臨處今日
公來還釣㳺林間世事閲來乆自信忠貞能不朽蜃嘘
樓閣倐當空世上浮名亦何有嗟予壮嵗每從公公之
心事吾能通嘉謨動得明主顧勁氣直犯奸邪鋒奸邪
作奸今亦已中外望公猶未起老松眠壑無萬牛大材
為用真難耳平生不識五侯鯖屈鐵為鈎非所能讒煙
謗燄乆自熄不煩桓伊仍撫筝
　　　九月二日登髙
重陽未到便登髙萬里天風觸錦袍山色湖光兼雨暝
詩懐酒思入秋豪丹砂漫貯千年藥白雪先嘗九月糕
北鴈聫翩音信杳懷人無語首頻搔
　　　與謝憲副徳温游陽山箭缺至半山寺而止
箭缺攙天知㡬重半山聊復憇吾慵孤臣何處埋幽憤
(夫差殺公/孫勝於此)髙閣閒來坐晏舂深院潺湲鳴剖竹懸崖矹
硉偃長松廻船又過楓橋去卧聼寒山寺裏鐘
　　　奉次楊靳二閣老見夀之韻
只今廊廟有居州野渡宜横一葉舟月上東山成獨飲
花明西苑共誰游杜陵卧病傷今雨宋玉懐人感暮秋
多謝新詩寄林下夀筵無地獻觥籌
　　　陳以鈞得子二首
半舫齋前種玉時森森纔見出墻枝如今又見孫枝透
鳳尾翛翛轉更竒
年踰耳順髪鬖髿其奈諸孫未見何獨愛君家有英物
嶢嶢頂玉㡬摩挲
　　　将游毛公壇宿包山寺明日雨不克往
毛公已去有仙壇眼見亭臺欲到難翠壑蒼厓增惝恍
玉芝瑤草長䦨干洞無金鑰誰能闖井有靈砂尚可飡
傳語仙翁莫終棄當時雞犬從劉安
　　　次師陳西干草堂韻
晏子家居不厭囂年來市賈識偏饒忩禽曉下窺書案
門栁時來繫釣橈剰水尚紆吳子國小山寜受越人招
紅䦨緑浪姑蘇境寳帶西來第㡬橋
　　　乙亥新正十日過陳湖二絶
漠漠湖光隱磧沙陳湖東畔是君家春來十日無人見
一樹寒梅已著花
年來身世摠悠悠漫作陳湖兩日游東望煙波雲萬里
逝将吾道付滄洲
　　　二月真適園梅花盛開四首
萬株香雪立東風背倚斜陽暈酒紅把酒花間花莫笑
風光還屬白頭翁
花間小坐夕陽遲香雪千枝與萬枝自入春來無好句
杖藜到此忽成詩
香雪千山煖不消我行處處踏瓊瑤絶勝破帽騎驢客
風雪尋詩過㶚橋
春來何處能竒絶金谷梁園俱漫説誰信吾家五畝園
觧貯千株萬株雪
　　　三月六日庭前柏樹有露如脂其味如飴或曰
　　　　甘露或曰非也作詩紀之
一樹瓏璁凍欲流碎攅紅玉上枝頭香分醽醁春誰釀
光映珊瑚夜未收端謝仙人雲外掌思霑暍者道傍喉
不知造化真何意獨凭䦨干翫未休
　　　和九逵見招山行
閒居無送亦無迎唯是看山尚有情那更亞夫懷怏怏
却憐定逺䇿平平登髙眺逺眸方豁度塹穿林脚尚輕
消夏灣前兩眀月我船終日畫中行
　　　消夏灣
四山環列抱中虚一碧玻瓈十頃餘不獨清凉可消夏
秋來翫月定何如
畫船棹破水晶盤面面芙蓉正好看信是人間無暑地
我來消夏又消閒
　　　明月灣石板
巨石陂陀板様平三山當面看雲生何當子夜重來此
濯足滄浪對月明
　　　石公山石洞
石公之景殊不惡巨石懸空欹不落爭知不是補陀山
中有仙人儼纓絡
　　　石公山試劍石
懸崖峭壁立千尺有洞虚明忽中坼吳王寳劍烏能然
恐是巨靈神斧劈
　　　石公山
石公幽處無來跡亦有人家散阡陌我船欲開還不開
愛此孱顔蒼雪色
　　　林屋洞口古井
聞有紫隱泉(真誥云包山有白芝又有隐泉之水正紫/色華陽雷平山有田公泉飲之除腹中之)
(蟲與隠泉水同味云是玉砂之流/津也用以浣衣不用灰此為異矣)閟在靈仙境金庭不
可扣且此汲寒井
洞口有深井雲漿湛虚空我來携一甖㑹與仙源通
　　　徐氏薜荔園
花木年深錦作圍日髙澱紫滴成霏鴈聲晩過横山逺
帆影春歸渡渚稀木末芙蓉風盡落墻頭薜荔雨多違
却嫌舊日園林主鳳沼承恩乆未歸
　　　五月十三日過東岡看新竹時楊梅正熟紅緑
　　　　掩暎甚可觀也詩因及之
新竹姢姢舊竹斑東西儼立萬琅玕彊鞭迸占青松地
清䕃濃添白石壇羽扇動揺香粉墮楊梅㸃綴絳星攅
我來避暑年年事錦籜無煩為製冠
　　　慰秉之
功名不用嘆差池利鈍人生固有之襄野迷途廻未逺
邯鄲榮夢覺多時尚平易足君應爾蘧瑗知非我所師
芥蔕胸中都掃盡兄酬弟勸復何疑
　　　酬鳴陽苦熱韻
皇天分四時夏也獨可畏北陸迎炎曦當午勢逾熾衰
年苦侵凌袒跣時露臂絺幃可屋張竹牀聊假寐溽暑
亦多情不飲乃似醉黄昏稍露坐噆暗蚊莫避緬懷東
岡翁本自彊人意翛然松竹林清凉異人世錦籜許裁
冠惠我有新制廣厦幾時成帡幪頼餘庇
　　　喜𤣥敬少卿致仕
似我歸來亦未遲夫君得謝又先之清朝况是懸髙位
白社多緣赴夙期到處谿山同載酒故園風物儘裁詩
一塲好夢今朝覺却任傍人道是癡
　
　
　
　
　
　
　
　
　
　
　
　
　
　震澤集巻六
欽定四庫全書
　震澤集巻七　　　　　　　明　王鏊　撰
　　詩
　　　追思慈愛堂為武定侯郭勛賦
蒼梧雲黯燕雲濕北堂燕山空掩泣江湖漠漠山重重
髙堂人遠何嗟及憶昔前人佐真主金戈百戰開茒土
山河帶礪誓始終奸蠧潜萌中齟齬牀前學語藐諸孤
抱向閶闔聞呱呱天門九重不可問十年泣血紛漣如
飲冰囓蘗老益堅中宵抱恨常悁悁金石可移心不改
茹苦銜哀重籲天精誠動天天為顧茆土還加舊名數
金書鐵劵古元勲櫜兜㦸纛新開府聖恩重處慈恩深
玉帶腰懸自循撫古云死易立孤難程嬰杵臼猶摧殘
誰知女婦伸大義坐令荀息生厚顔昊天有極恩㒺極
廻望燕雲長太息
　　　四月九日與弟秉之進之過通安橋顧氏因偕
　　　　𤣥敬登陽山絶頂次日過虎山橋七寳泉至
　　　　靈巖山而還得詩三首
陽山髙哉㡬千丈箭缺遥瞻在天上一朝置我箭缺傍
坐覺諸山皆退讓太湖汀瀅平於杯夫椒包山近相並
山腰鳥道何盤盤十歩九折行且歎昌黎正逢衡嶽霽
太白休歌蜀道難夫差悔悟苦不早公孫白骨纒荒草
子胥伯嚭兩丘墟天地茫茫人易老劃然長嘯來悲風
一杯敬酧浮丘公何時借我緑玉杖從此拄過扶桑東
詩成西日下山去囘視山椒但煙霧
　　　虎山橋
湖上仙山翠巘重畫䦨面面對芙蓉人家斜日東西崦
野寺浮嵐逺近鐘我欲濯纓來此處誰能築室傍前峯
放舟又過溪橋去恐有桃源惜未逢
　　　七寳泉
嵌巖滴玲瓏七寳甃完月幽亭泉上頭暗道曲通穴剖
竹走長蛇晝夜鳴潏潏煎無三昧手渇有七盌啜寒能
醒心神澄可鑑毛髪桑苧行不到品第誰為别埋沒向
空山惻此行道暍
　　　和林都憲見素侍用見寄之韻三首
止足平生不願餘肯將道義負心初詩傳元白郵應困
門引鄒枚席尚虚甲第又承三世學皂囊曾草萬言書
交游海内知多少尺牘何人問隱居
俯仰乾坤思有餘民風漸降已非初東都氣節真堪重
西晉風流好是虚慷慨有懷公攬轡殘生無用我耽書
七閩風月誰收管多在雲莊一畮居
夔蚿誰欠復誰餘門掩青山過雨初獨樹春歸花意閙
九天雲盡月輪虚懷人不見頥空拄得句無言手自書
寂寂荒村斷來屨洞天真作野人居
　　　八月四日送子延喆北上八日至鎮江游甘露
　　　　寺看狠石泛舟登焦山至絶頂順風揚帆直
　　　　抵金山壯哉游乎得詩四首
　　　　甘露寺
頗憶登臨勝拏舟復此過嬴劖傷斷壠(北固山後始皇/謂有王氣鑿斷)
(之至今殘岡斷壠庭有二鐡/鑊甚巨刻云梁天監中鑄)梁刻認餘波海霧晴嘘蜃
江風夜吼鼉孫劉何處問狠石臥荒坡
　　　　焦山
還將雙髩白來看一峰青江海交流處乾坤著此亭山
形雄虎勢雨氣挟龍腥尚記燒丹井難尋瘞鶴銘
　　　　金山
快得天風便輕帆破浪花江山曾有約人世亦無涯㟁
壓潜鼉窟潮侵落鴈沙未須留玉帶且欲訪靈槎
　　　　鶴林寺
鶴林自是前朝寺落日荒郊有一僧安得道人殷七七
杜䳌花似舊時能
　　　懐泉
泉之流兮湯湯我之懐矣與泉偕逝而無忘泉之鳴兮
泠泠我之懐矣與泉偕滴而無聲山下出泉兮于彼幽
谷我種我橘兮于山之麓泉橘相依兮其隂日繁以沃
橘之香兮泉之冽病者飲之兮浣彼肝肺泉之甘兮橘
之香病者飲之兮盪彼胃腸疫癘消亡兮神明内融濟
人利物兮前人之功吾雖不及前之人兮心與前人之
心同我願橘香兮不絶泉兮不竭我心亦然前與兹泉
終古而不歇
　　　野航
野航誰謂小恰受野人身載我欲何向五湖煙水濵
　　　庭前牡丹盛開
一年花事垂垂盡忽見庭前錦繡層粉臉薄侵紅玉暈
芳心斜倒紫檀稜春雲不動隂常覆曉露微霑媚轉增
造化無私還有意石䦨干畔㡬廻凭
　　　送蕭九成
聞道為關日舟船正好行依然經賦足頗覺筭緡輕牢
落江湖夢遲廻故舊情致身霄漢上林下望昇平
　　　入仙獻夀圖
今日何日春晝長祥雲五色如蓋幢𤣥元儼在雲中央
羣仙雜遝進壽觴鳳麟為脯瓊為漿彈八琅璈舞霓裳
𤣥元既醉恱且康授以長生不老之藥方我公之夀三
千霜
　　　飛仙圖
若有人兮來自天雲為冠帔星為鈿九霞袂帶霓輜軿
幡幢繚繞笙簫闐雙成擁後飛瓊前綽約似是瑶池仙
玉山之南半山主主人已去有賢姥氷霜之操節獨苦
精誠動天天應許有桃如斗棗如瓜紛天仙兮以媵女
九還七返仙家丹坐令白髪回朱顔賢姥之壽齊南山
　　　得孫喜而有作
七十年來孫始見啼聲一聽便開眉家藏萬巻真堪托
庭植三槐夙所期膝上乆拚文若坐目前先慰右軍思
三朝袍笏吾無用付汝他年佐盛時
　　　廣成子壽圖
青山重重白石齒齒長松隂隂濯濯清泚中有至人綠
髪方瞳似廣成子降于崆峒羣仙何來蓬萊之島酌彼
瓊漿後天難老願分餘瀝及此下民吳門之隱僖敏之
孫七十年間隂功在人翺翔藝苑及今白首何以祝之
岡陵山阜
　　　韓文公勘書圖
墟落新凉對勘書士龍臨此意何如江南亦有韓熈載
到處人傳夜讌圖
　　　贈況山人
姑蘇入國朝守也誰第一況侯江右來經緯氣鬱硉薙
頑境界清減税惸嫠殖所以吳下人至今感至骨空山
掩闗臥有士叩蓬蓽云是況家孫兼邃青烏術洞庭白
沙間為我卜窀穸茫茫彼雲山莫此云最吉侯政自堪
思生意尤欵宻胡能終偃蹇命車還一出我生本悠悠
世事仍咄咄生前且莫料身後誰能詰青松白石間與
子坐終日勿言身後事且盡杯中物
　　　覽黄省曾明水集
勉之生也少所負良﨑嶔雖從諸生游而懷物外心賦
詩何所師泠泠秋磵琴鍾生去我乆誰復賞此音不見
昭代士麗藻映詞林元間與大呂一鳴喙皆瘖青紫俯
首拾為國希世琛
　　　東岡隱士築亭於松竹之間名曰欵相意以為
　　　　予予不敢當而有也為易曰來賢八月二十
　　　　四日初㑹亭上口占一律
竹間新築小亭低草色花香醉不迷安樂窩中人略似
逍遥公後世誰齊莫因徐孺懸陳榻時許王猷過剡溪
願得時和邊燧息賦詩携酒日同躋
　　　八月十五夜再得孫復次前韻
一嵗中間孫再見馬家誰數白為眉氷輪滿正中秋夜
光嶽完當丙子期書巻家傳吾欲付麒麟抱送夢堪思
從今好學汾陽頷尚見箕裘克紹時
　　　送吳文之㑹試
湖上輕帆彍去飈燕雲漠漠快鴻毛洛陽賈誼年猶少
蜀郡揚雄賦最髙歴塊始知千里駿當場誰是九方臯
洞庭自昔鍾靈秀不用夷亭俟海濤
　　　次韻東岡十詠
五畮幽棲地謀生不願餘門淹戸牖轍架秩鄴侯書富
貴慿蕉鹿文章辨魯魚尚餘驕吝在且欲倩君鉏
洞天連福地閉戸養吾真世降民風古春歸景象新雞
豚同作社魚鳥自相親借問誰相似羲皇以上人
蒼雪餘千梃清風幾百竿葡萄羞晩酌苜蓿媚春盤理
亂誰能係升沉已厭觀鹿門真得筭獨遺予孫安
階穿新迸笋屋破暫牽蘿欄養能言鴨池馴博字鵞處
喧長得静取足不求多獨對青山飲時時一浩歌
誰謂市㕓逺時新薦亦嘉庾郎春末韭陸叟雨前茶架
護新秧橘瓶翻自灌花山人殊未識道是魯東家
先民遺訓在種徳莫如滋盧橘接成樹楊梅低壓枝夀
應能比櫟智豈不如葵沮溺耕相耦都忘抱甕疲
未能齊出處猶幸得齊年郭泰舟同載陳蕃榻借眠溪
山朝上日墟落晩生烟村徑相過近詩成幾百篇
剰得幽居趣懸車却悔遲欵山低作檻畎水曲通池歩
月相携處觀雲獨坐時悠然沂上樂㸃後少人知
黄閣歸來日伊誰共嵗年巷中顔氏樂谷口子真賢小
閣調鸚語閒牕對鶴眠平生出處意把酒問青天
耕桑時有暇風物亦登臨自是逃虚子誰同擊壤吟簡
編中對古冠服外随今一勺源頭水泠然洗我心
　　　杏林
陸家園裏千株杏處處花開不待春種樹由來還種徳
枝頭顆顆摠含仁
　　　三月三日庭前白牡丹一枝獨開
紅紫休誇錦作堆瑤華一朶占先開似從姑射山頭見
不減唐昌觀裏栽綽約每憐天與態瓏璁應藉雪為胎
風情一種無由見携酒誰當月下來
　　　董諭徳文玉歸省其父太守德初詩以寄之德
　　　　初余同年進士也
瓊林三百英雄軰海北天南復幾人獨喜長庚陪曉月
更誇威鳳應昌辰詞垣正印斯文遠曲水浮觴禊事新
萬木青松何足羡與君同閲八千椿
　　　秉之齒落有詩且羡予齒之牢和其韻以慰之
　　　　且自慰云耳
兄弟一氣耳誰强誰獨衰弟齒􁁉更落予髪白且蓰朝
來覽明鏡鬅鬙亂如茨咄哉此二疾自古誰能醫太公
口含兩張蒼一無之年皆過百嵗天豈云獨私人生真
大夢世事如奕棋社櫟散乃壽自全本支離兄弟幸在
告為樂當今兹湖山共追逐杖藜未須支頭童與齒豁
韓公浪云悲西山朝氣爽不妨拄空頥
　　　姪延學作亭湖上甚壮欲予詩以落之率成
　　　　二首
幾醉池亭雪色醪近聞亭子勢尤髙白鷗不避新翻曲
黄鳥時窺舊賜袍波影半簾雲滉瀁山形四面畫周遭
我來壁上題詩句秃盡山中顧兔毫
風風雨雨過端陽畫扇朱絲邈建章佳節乆拚連日醉
故山空負一春忙胸中漫貯匡時略肘後新傳卻老方
聞道湖州圍未解坐令胥口作瞿塘
　　　讀擊壤集效其體
林下老人何所求求非拜相非封侯所求海内民生遂
所願朝廷聖德修工鯀人人崇禮讓羌夷永永罷戈矛
熈然萬載雍熈治林下老人何所求
二氣隂陽相盪摩不知真宰意云何三王二帝時節少
五季六朝喪亂多倉琅又見歌赤燕翠釡還聞羞紫駝
近事天髙何處問牛女今宵方渡河
我愛東岡一老人百年長作太平民無憂無喜亦無媿
有酒有詩兼有賔接樹灌花為活計游山玩水摠天真
我生亦是悠悠者願得東西永作鄰
　　　水仙花
藐姑射之神人携漢濵之二女儼仙袂之飄颻渉滄波
而齊歩悵交甫以莫從攀桂枝兮延佇
　　　丁丑八月二十日與弟姪軰泛太湖將遊石蛇
　　　　山舟發微雨既而雨大作抵消夏灣蔡九逵
　　　　舍宿眀日雨又作游興索然乗便風而還至
　　　　家則日出皎然矣為之一笑賦詩紀之
載酒張帆信所如青山含雨轉糢糊虵丘咫尺翻成遠
夏渚消揺可作踈世事無端還自笑秋隂有像若為圖
始知白傅真堪羡五宿澄波皓月湖
　　　庭梧七首
庭梧曾手植忽已逼蒼穹清夜長聞雨晴朝慣惹風旌
幢驚對峙琴瑟訝中空鳳鳥何年至吾生尚爾逢
春朝起常遲欲覺還偃仰隔牕幽鳥聲日照梧桐上
暑夜卧常遲揺揺動輕箑仰嘯取天風風在梧桐葉
秋夜忽已涼風葉何蕭騷露坐不知乆月挂梧桐梢
長夜夢初回月上山之厓何由知月上梧桐影横斜
長夜夢初回雨來山之北何由知雨來梧桐聲淅瀝
冬夜不成眠寒燈聽騷屑天眀驚皚皚梧桐枝上雪
　　　和秉之送菊菊有楊妃西施之號
先春罨土槿編籬同對年來亦好竒自笑老夫心力懶
黄華隨意著高枝
爛醉都忘倒接䍦髙堂四菊十分竒西施未醒楊妃醉
白髪樽前恐未宜
年來黄菊也隨時鬬出金盤與玉巵獨有嵗寒心尚在
落英重作楚人詞
　　　瑞柑詩(有序/)
　　洞庭柑橘名天下𢎞治正徳之交江東頻嵗大寒
　　其樹盡槁民間復種又稿包貢則市諸江西福建
　　謂柑橘自此絶矣予圃漫栽數株丁丑秋樹有五
　　千餘顆皆珍柑也其餘纔盈二尺許亦結五千餘
　　顆山人争謂之瑞喜而賦之
洞庭千樹綠化逐鶴林仙寂寞荒園裏纍垂寳顆駢揚
州傷錫貢合浦詫珠還瑞應凴誰紀靈根自此傳
　　　素履詩
考祥元視履厥初慎元咎紛華非所忻貞靖自吾守遂
止諒不能欲進夫豈茍黼黻煥彰施白賁乃其舊
　　　東菑詩
君豈東菑人而事東菑役帶經和雨鉏抱硯臨溪滌非
菑安有畬不耕固無穫他年看秋成千鍾豈謀食
　　　西湖
我愛西湖好何時此一行六橋明月夜花底畫船横
　　　丁丑十一月得宣府報
土木垂殷鑒俄傳北狩音淚纒寰宇痛坐厭法宮深洛
汭歌鈞石祈招度式金誰扶鼇極正持慰杞人心
　　　再次曹定菴憲副見寄之韻
九十未及八十餘惓惓憂國心如初臨池草聖水通墨
隱几心齋室自虚海内浪傳平子賦濟南誰授伏生書
煩公重有東山望懶性今從水竹居
　　　丁丑季冬二十三日過永定邵氏舟次荆溪和
　　　　杜子美客夜韻時杜允勝陳宗讓同行
荆溪舟獨進兩岸雪山明風破孤帆力氷劖壞檝聲山
隂懷舊侶洛下詠諸生漸覺銅棺近悽然傷我情
　　　夜泊方橋
天暝去程遠扁舟宿鴈沙風烟漁浦樹汀水野人家不
識剡溪路空懷博望槎鄰邦猶蹇澁況欲走天涯
　　　河橋舟發歸途作
伐鼓侵星發吳門此日還斷澌溪漲濶融雪隴痕斑劍
井來寒樹銅棺失暮山衰年仍事役翻羡白鷗閒
　　　宿毘陵驛
孤舟城下宿城漏滴寒更往事無人問幽懷忽自驚春
星垂野動村火隔江明北鴈無來耗蓬牕夢不成
　　　黄勉之明水草堂
虎阜峭奔入天平秀特分軒牕通映水几席欲生雲讀
易已忘易攻文不倚文閉門方習靜非是故離羣
　　　送李尹經述職之京
吳下徴輸嵗轉多瘡痍方仗使君摩銓曹又上三年最
里下曾聞五袴歌茂苑雪消鳬舄遠彤庭日永豸冠峩
春風十里楓橋路挽鄧無由奈爾何
　　　苔石幽篁圖
湖嵌一巻多瀟碧數竿足愛此亦何為正也受命獨
　　　偶成
生世七十年廻看如一日中間事萬變或喜或憂戚得
失與升沉其事固非一杳然如夢中無復留彷彿前者
既已爾後來亦當必所貴寸心虚翛然不留物俯仰天
地間無媿亦無慄
　　　秉之六十初度
昔我與子兮弟南兄北看雲望月兮思其有極每懷一晤
語兮路遠而不得兹余乞告來歸兮子亦辭此郡章大
衾與長枕兮日夕聚此一堂胡為乎限一衣帶之水兮
欲濟而無梁一年不十㑹兮悵中心以皇皇喜獻嵗之
發春兮將上元節閙花燈髙燒兮絃管噭噪嗟耳順之
華年兮亦人生之難到子春秋逴逴以日髙余豈能乎
無眊羌世上之浮名兮曾不可以與謀彼器溢而餗覆
兮樂曾不免乎憂謀人國而不善兮寜顛蹶之愆尤進
陽阿之妙舞兮發南國之新謳歌舞洋洋而迭進兮曾
不知嵗月之遒年年嵗嵗樂復樂兮與子同夀乎千秋
　　　雙湖詩為僉憲謝廷柱作
嵳峩靈峰嶺蒼茫寓國山兩湖分映東西間兩湖相去
無十里龜龍天池相對起朝游長林暮小沚蕩舟欲行
行且止君非渭川叟公侯封已晩又非鴟夷子烟波去
不返要知釣徒非釣徒勅賜散仙在江湖
　　　偶成三首
飯飽亦何事繞池看魚行凭䦨秋雨歇倚杖暮山横忽
忽吾将老紛紛物自營百年天地内事業竟何成
睡起亦何事支筇獨看山浮雲世事改白日此心閒鼎
鼎嵗華晩提提倦鳥還雖居人世内人世了無關
黄閣三台輔青山一病翁伊周曾有志房杜本無功閲
世人頻異謀生室屢空行藏那可問雲外送飛鴻
　　　題四皓圖
蒲輪應召出商顔漢嗣瀕危即日安若使四翁終羽翼
肯教雌雉變凰鸞
　　　謝安圍棊圖
朝野皇皇意獨閒依然草樹八公山誰知秦晉興亡事
祗在先生一著間
　　　秉之惠巾製甚竒似東坡而小異老夫之所宜
　　　　戴也賦詩謝之
幞頭岝㟧帽尖纎雅俗無如此様兼墊似林宗微展角
髙如蘇子不為簷将籠白髪真相稱若對青蛾未免嫌
我是越人猶愛著肯教漉酒似陶潛
　　　四月八日飲陸長卿園亭
連峰忽地起㠝岏倒影亭臺漾碧湍寶障傍人雲錦暖
玉甆留客蔗漿寒梅酸正入調羮用花好還宜秉燭看
魚鳥浮沉滿池上我來終日倚䦨干
　　　三月望日飲張延徳園亭
髙栁隂隂影入池落花飛絮蕩遊絲輕風送酒催雙槳
活火煎茶試一旗郤縠詩書傳有種習家亭館醉無期
獨憐漆室何為者北望長吟有所思
　　　延喆使歸自福建得衢州錦川石立於庭前戲
　　　　作
錦川束錦化為石道遠懸知不易來千嵗僵松鱗駁落
一株寒玉骨崔嵬庭除有地煩相伴梁柱無能莫見猜
賴是前人清節在鎮船元藉鬱林材
　　　玉林
藍田曾種玉嵗乆長琅玕琪樹東西映瓊枝遠近攢每
羞何氏獻聊試偓生飡况復人如玉兼葭欲倚難
　　　東湖書院為吳獻臣都憲賦(獻臣先家湖湘有/東湖後徙廣西亦)
　　　(作東湖書院/不忘先也)
東湖烟水空復空乃在武昌之西嘉魚之東氣呑長江
捲七澤聞有至人昔年隱居漁釣於其中邇來一百四
十載九疑聯綿竟誰在豈知蒼梧萬里雲山中亦有東
湖儼相待潯江灕江左右流落霞孤䳱長悠悠閒來朅
登大雲嶺霜露鬱鬱愁松楸主人自是身許國到此誰
能忘首丘此亦一東湖彼亦一東湖乾坤萬里雲飛孤
願君慷慨終許國致君堯舜始作范蠡扁舟圖
　　　虎丘
誰云虎丘小我覺虎丘大嘗疑海上峰湧起自天外忽
墜平野中萬刼翠不壞夫差昔覇王猛氣亦已􁀙神斧
鑿巉巖泂勺銀河派雙崖削未平呀呷勢将嘬靈湫湛
寒碧劍氣溢光怪銀海鴈飛沉氷巖松倒挂前朝百戰
爭今為梵王界吳儂得游觀時節紛綷䌨我老猶愛山
興至時獨邁聿登浮屠顛坐覺三吳隘雲夢如可呑八
九無蔕芥千人石上眠把酒向天酹不知開闢來曾見
幾興敗天風忽然生萬竅同一噫滿山松竹吟破浪恣
砰湃平生磊塊胸至此殊一快升沉世上名瑣屑真癬
疥我生本優游幸脱軒冕械甘為愚公愚不受蔡叔蔡
願言從樂天一年十二届
　　　送李端彜端行昆仲還嘉魚(二子故評事承芳/之姪自楚至吳來)
　　　(為其父/乞墓銘)
二李髙風挽不回巫山衡嶽漫崔嵬慿将一掬懷人淚
灑向黄公舊釣臺
自楚來吳幾千里五湖風月得同遊片帆明日人何處
悵望長江日夜流
烏林有鳥不安巢聞有攙天赤壁髙我欲因之訪遺跡
側身南望首頻搔
武昌西去是嘉魚縱有魚來不寄書林屋天髙無去鴈
他年何處問何如
　　　野人獻菊碧色每叢作雙鳥並立名鴛鴦菊為
　　　　之賦詩
開與黄花不並時翛然天與碧鮮姿多應㓜玉同韓重
化作人間連理枝
枝頭兩兩立東西知是鴛鴦不獨棲一種貞心誰得似
廬江小吏仲卿妻
不向東籬嗅落英相呼相唤本同聲不知草木緣何事
也作人間兒女情
　　　再至天王寺有感
深鎖禪扉暫一開竹間那復舊池臺嵗寒只有庭前柏
五十年前見我來
舊日沙彌今老禪白頭我亦異當年見恒河性依然在
莫為浮生一惘然
　　　慰東岡失子
生子秀而文燦然瓊樹枝豈獨立門戸且欲承裘箕一
朝忽摧折天也真難期縱使鐵石腸誰能不哀斯哀之
倘可生哀也理亦宜號天天不聞扣地地不知肝腸為
爾裂齒髪為爾衰死者竟不返生者空自隳兩傷復何
益不悟真成癡我有一藥方授之竺乾師能治迷罔疾
願君試服之茫茫大化中萬物皆寄而賢愚與貴賤趨
死同一岐雖有壽與夭同盡無等衰彭耼安在哉孔孟
亦若兹况區區所立畢竟何足施譬如空中華妄作喜
與悲倐然還變滅豈足仍追惟所以東門吳無兒如有
兒衆生纒愛賊有如雀黏黐卓哉古逹人棄去如唾洟
愛河茍不乾苦海終無涯天道有翻覆人事多參差自
古每如此吁嗟奈何其顔淵仁且夭不聞路也羸子夏
泣䘮眀但為後人嗤追亡建負鼓嗟哉空爾為勸君急
返棹收淚舉一巵
　　　挽施仁德(東岡/子)
又是山陽聼笛時状元門第舊弓箕鳳池乍長丹山羽
瑶圃俄摧玉樹枝載酒常時過問字趨庭此日罷聞詩
悠悠真宰如何意誰與乘槎一問之
　　　已夘開嵗連雪有作
江南開嵗逢三白隂乍晴時晴復隂瑞葉得風狂作勢
梅花和月冷難禁漁蓑未愛江頭好龍馭惟憂塞上深
我是袁安方閉户地爐火暖獨愁吟(是嵗年/儉民飢)
　　　戲題羊皮燈
刳腸何罪有誰憐化作光明照綺筵百里粥從春市裏
五星明聚夜堂前兔輪避滿哉生魄魚枕潜輝宿解懸
只恐左慈工幻化故來東壁弄清妍
　　　已夘開嵗九日弟鏐宅觀燈次秉之韻
燦燦紅蓮映綠池看燈又是去年時銀毬雪色懸珠箔
畫帶波文綰鐵絲閃鑠最宜初月映飃䬙無藉好風吹
因思二十年前㑹鳳閣傳宣趨進詞
　　　詠魚枕燈
火樹千枝摠不如瑩然光彩透氷壺共言魚枕春裁玉
忽訝龍涎夜吐珠雲母屏開雲影動水晶簾展水紋鋪
香羅萬眼誇吳市瑣細空勞詠石湖(萬眼燈以碎羅紅/白砌成工夫妙天)
(下見石湖集/詠吳下節物)
　　　朱半山輓詞
晩從秦晉結葭莩紹也他年可不孤回首玉山人去遠
夷亭斜日雨踈踈
㡬廻折簡荷招要八月西風看弄潮今日稽山無賀老
畫船空指半山橋
　　　次邵侍郎國賢見夀之韻
杖藜曉上清風閣北望雲山渺雲壑懷公不見誦公詩
清廟朱絃為誰作晨星落落今數公平生出處将無同
我生與世早多忤乞身歸卧湖山中伻來逺致兩罌水
風致年來那有此品題未擬桑苧翁煎法曾傅玉川子
力田自好任逢年隴雲寄我山中篇漢庭共詫大人賦
那知山澤非臞仙與公周旋亦云乆不飲每酣公瑾酒
子牟魏闕本江湖公也那能忘黔首我心古井終不波
杞人之憂憂豈過緘詩遠寄惠山下問公究竟其如何
　　　三月二十三日賞牡丹秉之不至有詩來次其
　　　　韻
老去那能復種花姚黄魏紫亦誠嘉豈知洛下平章宅
還到吳中埜老家粉艷紛披晴墮雪紅香繚繞晩生霞
揚州芍藥何如此空色於人豈有涯
　　　次林見素中丞見寄之韻
山林滋味老尤長肯羡裴家碎錦坊却羡雲荘千顆玉
炎風五月擘紅香
酒熟無人可共嘗老年唯以醉為鄉那能命駕輕千里
重作歐公㑹老堂
　　　閏中秋觀月仍兩度生辰喜而有作
一年最好中秋月豈謂今年兩見之玉宇洗空如有待
氷輪出海本無期堯階影展新蓂葉蟾窟光添古桂枝
舉酒向天還酹月年年初度得如斯
　　　木石居士為葉文節賦
山頭一片石石畔幾株樹下有幽居人結廬與同住木
石不觧語亦復何所知相看兩不厭終嵗還自怡石吾
甚愛之千古無緇磷木有嵗寒心氷霜見蒼潤二物豈
吾徒對之德堪進方今構明堂傍求柱礎材夫君乆居
此乃獨胡為哉
　　　閏八月中秋夕再至靈巖
靈巖髙處尚堪梯佳節重來路不迷日落湖山天逺近
雲移臺殿月東西千年杜宇還悲蜀一舸鴟夷竟去齊
往事凄凉那可問懸崕荒蘚沒前題
　　　重改靈巖玩月詩
浮雲捲盡碧天髙坐見氷輪出海濤秋色十分當此夜
風光千古屬吾曹璚樓不鑰身親到香徑無人首獨搔
天柱峰頭那似此莫嫌醉墨涴宫袍
　　　憫松(有序/)
　　翠峯洞庭古刹也自寺門至官道皆雙松夾峙大
　　可數圍如葆盖如虬龍每風動聲聞數里盖宋元
　　故物也予甚愛焉每至輒坐其下移日今年夏至
　　則無復孑遺予甚愕焉召其僧尤之僧曰縣官征
　　徭急身之不存松於何有盖粥之以充徭費也吾
　　聞釋氏為出世法謂世網不能加也徭且不免焉
　　非獨人之加而翦伐及於兹松千年故物且不能
　　逃於乎苛政之害如是哉是嵗正徳十五年也
洞庭古寺名翠峰山門夾道皆長松蒼皮鱗皴根詰屈
風動十里聞笙鏞團欒下䕃翠羽葆夭矯上聳蒼髯龍
不知當年誰手植云是宋家三百年前之舊物每當赤
日坐其下時有清風吹鬂髮因思古人不可見重是甘
棠無翦伐兹來忽見怪且驚倒卧道路縱復横可憐堂
堂十八公盡與官家充踐更神咷鬼趡競遮䕶崕摧壑
陷難支撐我傷嘉樹因乆立封殖有懷何所及顛僵力
與風雷爭昏暗如聞龍象泣龍象泣何所為縣官催租
如火急伊昔秦皇法最苛猶有封爵來山阿如何今日
值刼數大斧長鋸交撝呵深山更深無處避豈若社櫟
長婆娑年來征税摠類此誰采野老民風歌
　　　七月三日大風
去年七月颶風作駕海驅山勢何惡沿江濵海萬人家
一半漂流餧蛟鱷今年七月仍颶風驅山駕海勢略同
人家有備幸多免禾偃木拔嵗則凶我聞有道唐虞世
風不鳴條雨霑塊休徴五事來應時百榖用成民用乂
當今公道如天開金縢旣啓羣公來賔賢養老天子聖
風伯爾獨胡為哉
　　　送顔檝檝同年水部澄之之子也
當年同看杏園花聚散升沉事可嗟之子此來知有意
年家情分是通家
前人遺墨尚縱横落落詩篇更老成此去好施醫國手
官家藥籠要葠苓
　　　次石田松石圖
長松落落白石鑿鑿根株聮蜷皮駁犖懸厓倒挂蛟龍
僵干雲直上雷風作仲圭死石田生後先意匠同經營
想拈秃筆快一掃勢與碣石爭崢嶸堂堂十八公氷霜
閲雄俊巍巍石丈人不緇亦不磷兩翁抱竒節結交亦
相近我非米南宫每見思拜之我非陶隱居聼此心自
怡方今大厦連雲起柱礎明堂獨須此紛紛匠石正求
材胡為棄置深山裏胡為棄置深山裏
　　　題任月山飲飼圖
韓生畫馬不畫骨月山七馬何峍􁀙世俗紛紛方舉肥
誰收兾北空羣物連錢鑿蹄黄金覊圉人飲飼勤莫辭
一朝拂拭横門道逐電追風君始知
　　　米南宮苕溪春曉圖
春雲黯黮雨糢糊草樹熹微半有無夢入苕溪天欲曉
不知元是米家圖
　　　杜允勝偕陸子潜兄弟携酒至園亭
尋山何用過城西屋後巉巖且共躋髙栁暖風初罷絮
曲䦨踈雨不成泥洛中雅自推三嘏王所端寜止一齊
獨樂有圍今共樂不妨詩酒日相携
　　　諸友飲怡老園分韻得春字
題詩昨日送殘春桃李隂隂入夏新風動漸驚紅落莫
雨餘猶愛碧嶙峋敢期事業同夔卨且可壺觴引白申
獨有江湖憂未歇北來消息苦難真
　
　
　
　
　
　震澤集巻七
欽定四庫全書
　震澤集巻八　　　　　　　明　王鏊　撰
　　詩
　　　至樂樓詩為大學士費公賦
横林特地起髙樓樓上書多擬鄴侯日與聖賢相對語
身於天地復何求三峰有意當牕見一水無聲繞檻流
試問主人何所樂本來無樂亦無憂
　　　重賦弔文丞相祠
漢朝冠盖盡臣元窮海纍臣抱獨寃請劍便湏遊下地
結纓何處是中原青泥不化萇𢎞血白浪空歸伍相魂
斜日悲風柴市裏行人千古掩啼痕
　　　盧侍御師邵來謁予於山中時酷暑與約為山
　　　　寺之游未明舟乃潜發有詩來次其韻
炎蒸一室困塵編坐憶山房滴暗泉古寺晨㳺聊復爾
清溪夜發豈其然一天涼雨懷逋客半壁殘燈對老禪
清旦坐謡還至夕空餘隴月向人圓
　　　次韻施東岡喜雨
酷暑今年直破秋固應宋玉厭荷稠一朝雨勢翻天至
兩月炎威掠地收陋巷誰知顔氏樂清時空抱杞人憂
漳濱好在劉公幹何日青山爛漫游
　　　費倫同七十少同硯席者也
少小相隨同隊魚年來白髪映鄉閭追思徃事都如夢
閒看浮生好是虚某水某丘㳺釣處一觴一詠笑談餘
與君再結丹丘伴還見蟠桃結子初
　　　次韻沈方伯良臣為余七十之夀沈與余同生
　　　　庚午又同在郡膠今同致仕
黄髪歸來共理田食貧終不羡逢年泮宮燈火憐相並
李郃科名媿獨先紅藥花翻分陜路白鷗沙占太湖邊
年來南極當吳分莫怪鄉人擬二仙
　　　贈葉廵按忠
鄱陽漏網觸奔鯨南國烽烟徹夜明江上貔貅雄逺戍
浙西士女賴長城鑄山乆訝吳王濞斷靷誰憐郭子横
見説臺端峻風采草間狐兎不湏驚
　　　陸長卿為三山甚偉因賦
曾聞海上有三山飛墜君家苑囿間乘興偶來觀縹緲
扶衰且欲上孱顔参差臺榭雲霞氣出沒巖巒虎豹斑
老我年來無長物舉杯相對亦忘還
　　　延素藏李嵩畫因題其上
吾聞湏彌之西興林國中有仙山人未識頻伽獻果龍
象參有女跏趺常面壁終年面壁何所翫山月松風為
我伴湛然大定本來空要證菩提登彼㟁當年生長本
王宮錦袍錯落真珠紅生身在慾不染欲濁水秀出青
芙蓉姻親眷屬棄如土璚樓玉宇皆苓通一朝棄喧思
習静白雀叢林去修性至人有念天不違孽火雖狂中
自定鏌邪干將段段壊身縱淪亡性常在豈知千古屍
多林天遣重生在人界從今不渉生死關六通四智正
覺還摩尼珠露靈光發優鉢花開本性圓九重藥王須
眼手眼手於吾復何有乃知忍辱有仙人手眼不嗔隨
所取兩手去千手生兩眼亡千眼現世人不識驚皆眩
千葉金蓮繞坐生億丈豪光放皆徧吁嗟流浪閻浮人
慾海曾無觧脱因李嵩妙蹟傳千古稽首空悲蟣蝨臣
　　　送王守㑹試
雙珠出南國光曜珊瑚枝一入天府選一嗟滄海遺連
城摠無價韞匵亦有時鴈行先後耳去去勿復疑
　　　五色菊(嘉定童以遜用水/草接菊五色具有)
前身那復是江蘺白白紅紅忽滿枝恐是韓郎工幻化
賺教陶令醉東籬
年來黄菊也隨時闘出金盤與玉巵姑射惶惶西子醉
嵗寒心在許誰知
　　　松石齋
蒼松落落偃虬龍片石谽谺聳碧峰石倚松根添瘦漏
松穿石罅轉丰穠嵗寒永結三生契茅土曾加萬户封
聖代祗今湏柱石大山長谷可能容
　　　送賀志同少㕘之官廣東
越王臺上栁毿毿使節行行五嶺南豸斧氷霜瞻舊吏
薇垣風月待新參㯽榔蔞葉還隨俗包匭菁茒好貢柑
自是隱之風節在石門泉水不名貪
　　　瓦屋山歌
　　瓦屋山在雅州之滎經其地絶勝長洲尹高君第
　　聞之曰吾將老焉余悲其長往而不來也以吳人
　　之意招之
瓦屋山瓦屋山乃在邛崍九折平羌間上有攙天壁立
之孤峰下有奔流赴壑之驚湍神光夜現普賢相紫氣
晝滿𤣥元闗娑羅花開錦繡斑蒙芽紫竹長琅玕誰云
風俗混髳蠻世途險巇乃獨安武陵桃源在人間丹厓
萬丈誰能攀君今此去何當還長洲父老翹首日西望
願君少住慰我吳下之覊鰥
　　　白巖歌為喬希大司馬賦(白巖在太原之平樂/南京兵部尚書喬公)
　　　(希大家焉吳門周臣/寫其圖余為題其上)
太行西來勢如翔兩崖忽斷紛開張中間沃衍散耕牧
至今風俗餘陶唐白巖嶕嶢森立玉疑貯白雲千萬斛
又疑天山雪不消六月懸崖挂飛瀑長松矹硉偃虬龍
磐石坐送孤飛鴻朝看白巖横暮看白巖縱幅巾芒屨
長松下白巖處處長相逢一朝還為蒼生起坐鎮留都
惟隱几江東烟樹晩重重回首白巖雲萬里苻堅入寇
不須驚隱然人倚如長城圍棋似是謝安石斷靷誰為
郭子横只將忠赤佐天子不管白璧來青蠅青蠅青蠅
何為哉我思白巖歸去來
　　　和林見素次蘇子卿見寄之韻四首
向晩心不怡中庭立徘徊羣雅競鳴噪孤鴻獨無依無
依亦何恨禀氣與時乖物情逐時好志士多苦懷咄哉
賈太傅厝薪胡獨悲黄竹有遺歌至今令人哀籠鳥望
雲端自傷翅翎摧海濵有大老何時當來歸知音茍不
存五絃徒自揮悵望武夷雲我身安得飛
夜光忽暗投按劍知無因傾葢茍如舊異世為同人昔
君向逺謫可贖人百身紛紛燕蝠軰相爭錯晨昏對面
不相見肥瘠越與秦所願崇明徳皓首期日新物理有
相感波間躍蕤賔嗟嗟皇甫規豈是中州人誰云閩吳
遠眄睞心所親
驅車逺行邁中道忽自疑章甫資之越無乃非所宜凉
颸撼庭柯絺綌已凄其歸來洞庭野茹糗勿復辭椒蘭
亦已變稂莠能無滋四時紛代謝彼此各一時獨卧茅
檐下無為浪多思
昔我游藝苑吸露潄竒芳及今志乃呑敢望作者堂一
編誰所授來自閩之鄉讀之增壯氣字挾風與霜忽然
造冲澹蘇李同翺翔借問何能爾上池飲竒方鳬鶴各
有分誰復計短長蒹葭望伊人宛見水中央秘之在篋
笥時時吐晶光
　　　聞尚書泉山林公訃
俯仰天地間我生殊已晩古人不及見前軰亦漸逺昔
年忝朝列三五齊手板入㕘議帷幄出翺翔藝苑兩心
無猜疑終始共推輓豈知一朝異分散東西征羣才飛
刺天林立盈彤庭三五各天涯相映如晨星嚄唶時所
背空負海内名有如林泉公宿德衆尤向詞林三十年
縝宻見涵養操履氷玉清文章臺閣様榮名勢利途衆
競獨退讓臯比坐成均六館無孟浪道傍推大宅寒士
俱挾纊保釐向南都百僚同倚仗平生事藏宻臨事何
慨忼大奸弄朝權士氣紛沮䘮羣蟻赴腥膻正色䟽獨
抗浩然賦歸來髙卧青山雲𢎞開緑野堂賔客引白申
廣徳車尚懸䟽傅金不貧行年八十餘龍馬富精神人
言天所留復起承華勛方期㑹老堂杯酒道情素訃音
忽然聞風前淚如注安得延陵劍挂向閩山樹
　　　懷恃巻為歸仁賦
人皆有母而我獨無嗟我之生曾不如彼慈烏慈烏有
母能反哺我養不逮獨飲泣以躊躇人皆有子而母獨
亡嗟母之生曾不如彼空桑空桑有子能返顧母年不
待獨飲泣以彷徨
　　　荆山小景為王維綱兵侍賦
小築雲巖寄此身軒牕長對碧嶙峋龜䝉鳬嶧連天起
祗與荆山作主人
　　　觀福建内臣進花鳥賦
𤣥猿呈藝宛如人孔雀鵷雛貌摠真怪石鉛松曾入貢
名花異卉摠横陳藩方故事修應舊聖主當陽徳正新
一路光榮人莫羨已聞千里罷還民
　　　贈黄道士
海上仙槎去莫親青谿騎鶴更何人㕘同契得心傳妙
太乙爐存火候真白日山中號鬼魅黒雲壇上撥星辰
年來黄髪衰遲甚乞與明牕一縷塵
　　　送髙徳元還越
觧䌫錢塘過五湖童䝉求為指迷途方池墨暈春波淨
别館書聲夜月孤十載交情如一日九師精義重三餘
願君莫作飄然計正講濓溪太極圖
　　　寄韓尚書貫道
河東夫子近何如北鴈聯翩不得書一片丹心終許國
半生華髪只鰥居尋盟莫放山隂棹挾䇿誰從白下驢
我有愁懷何處寫首陽雲盡月痕孤
　　　奉和東岡嵗暮有懷見寄之韻
嵗暮相望思渺然幾廻欲去更遲延舟辭震澤無多日
厯改王春又一年澗壑未須悲濩落閣門誰正候傳宣
人生得䘮應難定社櫟無能却自全
　　　次韻文徴眀見贈之作
十年穏卧碧山阿姓字無緣落諫坡江上野鳬元自佚
日邊威鳳況云多正逢聖理方更化豈謂溫綸亦漫波
幾度懷恩思自効蹇疲難進欲如何
　　　和謝少傅晩歩見寄之韻
疲薾懸知進歩難十年學道得鯢桓晉家謀國三為衆
䝉叟巢林一已安獨上髙丘時縱眺偶携稚子亦成懽
願公早為蒼生起林下還霑聖澤寛
　　　憶秉之
嵗嵗重陽送異葩楊妃西子鬭横斜今朝獨到東籬下
含淚無言對菊花
嵗嵗元宵興倍增羊皮魚枕各分眀繚絲新出滇南様
獨惜伊人見未曾
嵗嵗春山得共游藍輿軋軋兩夷猶如今不用登臨去
花落花開獨自愁
常時見月倍相思海北天南㑹有期今日舉杯還向月
不知何日是歸時
月下花前每舉觴分題押韻兩相當如今風物依然好
不見來書細作行
敗葦蕭蕭古㟁頭垂楊兩㟁送行舟夕陽衰草荒郊外
争使行人不淚流
每到塘橋月色昏兩燈扶㓜自應門如今怕向西州路
舟過楊林淚暗呑
　　　乆旱喜雨
五月炎熇熾若焚西來一夜雨翻盆欲知遠近懽多少
白滿陂塘緑滿村
　　　唐子畏臨李成羣峰霽雪圖
吾聞西域之西雪山髙六月積雪猶不消今之盡圖無
乃是是何山勢洶湧如波濤大山崔嵬小山聳萬壑千
巖光欲動營丘化去五百年遺踪一見人皆竦六如胸
次蟠輪囷戲梭碎玉散作千嶙峋一重一掩分向背營
丘似是君前身隆樓傑閣争相向美人正醉銷金帳豈
知洛陽城中僵卧者門外無人雪一丈
　　　毛都憲七十邵二泉以前韻為寄復次之
紛紛才俊登臺閣誰伴幽人住巖壑龍驤萬斛横巨川
商家欲濟須渠作當今人物有如公胸蟠經濟誰能同
世人重腊不重玉居然棄置中吳中臣門如市心如水
崇也當年亦如此平生意氣小楊修碌碌誰能數餘子
力田終不羨逢年熟讀㕘同内外篇七十年來髯似漆
人言真是地行仙籛彭八百不為乆壺中自製長生酒
金華玉液分劑停鶴髪飲之成黒首世途宦海足風波
鍾吕日乆相經過黄芽白雪行已熟日月跳丸奈爾何
　　　嘉靖元年二月卄九日與林司空見素同登上
　　　　方俯視雲水千頃青黄絢斕見素曰此一片
　　　　錦也賦詩紀之
晩扶殘醉上岹嶢雲水空眀映碧寥雨歇花畦紅冉冉
春歸麥隴綠迢迢幾畨游鹿還堪弔一去冥鴻不受招
遠客登臨思無限手摩蒼蘚認前朝
　　　送毛百朋之北京應舉
幾年白下避車塵此去争誇脱穎新桂子已傳蟾府種
杏花還醉曲江春題名早覺光生里捧檄懸知喜為親
八月南來鴻雁便音書寄我莫嫌頻
　　　送大行人柯君使畢還閩中省覲余竊伏草野
　　　　無復當世之望忽承九重遣使銜命下賁丘
　　　　園此三代養老引年之盛禮也斯禮也不見
　　　　於天下乆矣顧余何人而際其盛君使既竣
　　　　便道歸拜太夫人于堂感激之餘無以為報
　　　　因賦詩贈之
天王出震萬方新草莽還能念老臣誥錫紫泥銜鳳嘴
服裁文綺損鮫鱗未嫌五馬歸朝趣且喜雙魚入饌頻
衰病自憐無補報寸忠還仗逹楓宸
　　　林見素自吳過二泉二泉有作次其韻
旟旐翩翩動復延幾廻翹首太湖天一生面㑹知何日
千里神交積有年載酒未過揚子宅抱衾同上鄂君船
知音自昔稱難遇第二泉頭撥五絃
千尋磥砢慧巖松歴盡氷霜有好容二叟共談泉上石
孤㠶三宿海邊峰淵然叔度難為挹老矣馮唐豈願逢
盛世臯夔方並入巢由自可遂踈慵
　　　傷庭梧
　　嘉靖改元七月廿五日颶風大作庭前雙梧其一
　　忽顛賦詩傷之
庭前兩梧桐膚寸手所掇嵗月曾幾何直上殊挺拔峩
峩雙幡幢雲漢相摩戛謂言召南棠百嵗辭剪伐獨嫌
清秋夜障我中天月星辰互蔽虧胸次不得豁意欲稍
去之惜此方薆鬱颶風忽西來勢倒滄海竭屋瓦盡飛
揚行道多顛蹶挺然與風争倔强蛟龍跋終然不自持
劃若崩山坼杜陵惜楠樹我意亦恍惚信哉昌黎言木
髙風必折勿言勢崔嵬螻蟻中潜穴似聞崇明沙濵江
馬陀窟萬室隨江流老少多漂沒公胡乆彷徨為此良
咄咄翻惜堂搆初不種松與栢
　　　金氏亭上賞菊昔曾於此看牡丹
牡丹亭上昔同看又見黄花感嵗闌西子韶華常帶醉
東籬晩節頗禁寒坡翁莫恨居無竹楚客空嘲澧有蘭
秋月春風興無限為君終日倚䦨干
　　　癸未春予送女至京口至之明日為上元節是夜
　　　　宴邃菴楊少傅第少傅懸燈于山燦爛竒甚
良辰勝事古難齊此夕鼇峰喜共躋遠岫流煇星上下
曲池倒影月東西臨風玉樹遥歕雪出水青蓮不染泥
鐡甕城髙如白日歸途馬上聼晨雞
　　　遊招隱等寺
春寒漠漠上宫袍雨後山光湧翠濤洞口雲埋龍尚蟄
壠頭泉迸虎曾跑每因懷古還興歎豈謂尋幽反得勞
明發丹陽重回首長江天遠甕城髙
　　　茅山
大峰小峰連中峰當天削出青芙蓉一朝忽立九霄迥
百丈已度千巖重思昔颷輪同駕鶴祗今雲氣猶成龍
遥遥長史復何在華陽洞裏應相逢
　　　茅山巧石亭
太湖有竒峰倚揷半天裏風雷忽失之何年飛墮此
　　　孟子河孫氏樓
江上青山山上樓凭闌俯瞰大江流海門烟樹熹微見
云是三山與十洲
　　　張旭春草帖予聞其竒乆矣今年至京口始得
　　　　觀于少傅楊公之第天下竒蹟也公欲予題
　　　　其後以詩來云敝墨殘毫一尺餘老來猶得
　　　　伴幽居宋元好事題将徧當代名公可缺書
　　　　余謝不敢當次其詩云
種髪蕭蕭七十餘問竒還過子雲居幾廻欲繼元和脚
阿買從來不觧書
　　　禽言
　　吳中蠶熟時有鳥日夜鳴其聲云摘笆看火相傳
　　昔有婦摘笆棲蠶火發笆上焚死化為鳥余憫其
　　志為賦二首
摘笆看火摘笆看火星星早不滅炎炎熾其那吳宫已
成灰阿房亦焦土摘笆看火
摘笆看火摘笆看火汝身不自全更管人間火李斯佐
秦亡林甫熾唐禍摘笆看火
　　　次木齋閣老見寄之韻
行年七十又加三俯仰乾坤幸免慚世有籛鏗方我老
坐無鮑叔共誰談夕陽溪壑翠尤蒨曉雨園林綠正覃
還擬西湖為勝集已拚沽酒典朝衫
纔説迎春又送春紛紛紅紫幾畨新誰云海内無知已
且喜尊中有聖人瘦似維摩還示病樂如原憲不妨貧
山人自合山中老出處無煩問大鈞
　　　知樂亭
深巷逶迤接遠汀小園花竹閉幽亭春池水漫魚遊樂
午院風微鶴夢醒有榻可能分我坐無絃元不要人聽
日長讀罷㕘同契正對前山一㸃青
　　　六月苦熱壬子日得雨喜甚
幢幢淅淅又蕭蕭兩月炎威一夕消酷似甑山揚火幟
快如銀漢瀉天瓢乖龍乆鬱蒼生望淑氣潜回赤土焦
林下老人忘帝力有年還聽路傍謡
　　　送盛斯徴都憲廵撫江西
鴻都兵後望來蘇江左來旬此大夫入夜災星方退舍
訖朝甘雨又隨車風輘舊仰搴帷外河潤新傳視篆初
文肅家聲真不負尚能把筆為君書
　　　題畵
杏花如雪滿長安起視星河夜未闌為惜穠華宛相似
臨風先折一枝看
坐看氷輪碾玉池夜深欲去更遲遲廣寒宮裏誰為伴
特為姮娥住少時
　　　和東岡憎蠅
炎宵擾擾困蚉䖟稍喜新凉奈爾蠅每向杯槃傷沒溺
故於眉睫惱瞢騰居然能變白為黒忽地飜令愛作憎
勸爾營營休自得西風昨夜報嚴凝
　　　謝郭長洲惠橘
琱柈紅玉寫纍纍四月江南見亦稀只訝蠭房輸與蜜
誰將猩血染為衣飣來客座驚三絶種向家園待十圍
他日洞庭修橘譜便應書作郭公緋(朱/橘)
誰從天竺到閩南移得秪園别様柑灌頂醍醐雖少液
兜羅綿色尚餘甘一拳不減商顔趣十指分明佛手纎
歌利不須矜節解最無嗔恨是瞿曇(佛手/柑)
　　　丹陽孫思和訪余于洞庭詩以送之
曾訪南徐孟子灣七峰髙處恣躋攀何當再約孫眀復
徧覽長江兩岸山
玉柱金庭未易尋飽看七十二瑤岑太湖多少閒風月
歸對金焦盡日吟
　　　重陽前二日東岡人來約登髙之處詩以報之
風風雨雨重陽近肯向東籬漫舉杯闕下每叨黄紙問
林間還喜白衣來五湖烟月容兼管百嵗風光許獨陪
老眼欲舒何處好與君携酒上崔嵬
　　　東岡有只愁風雨似今朝之句走筆次韻荅之
太湖髙處望夫椒佳節登臨不憚遥折簡故人先有約
定知風雨不崇朝
　　　九日登象鼻諸嶺
秋來日日風和雨猶喜重陽一日晴携酒登髙髙興發
徧摩石壁與題名
　　　重陽後復雨速東岡
蕭蕭風雨送重陽索莫園林夜有霜咫尺故人期不至
黄花端復為誰香
　　　和見素尚書得謝之韻二首
把袂楓橋憶去年旋聞廷論幾扶顛尚方甫聽尚書履
春水忙歸野渡船冠盖便應傾洛社經筵不道少伊川
從今烏石岡頭巘付與希夷自在眠
雲補衣裳竹補亭亭中髙卧一人醒匣涵温室金泥紫
飯煮仙家玉籸青自信逆鱗無忌諱亦緣磨蝎有神靈
何當萬仞浯溪石魯國顔公與刻銘
　　　重陽後五日延陵奉菊為夀五色皆具而紫菊
　　　　特竒因賦
舊種寒花五色齊年來紫菊出闗西楊妃醉醒暈猶在
順聖名髙價盡低㸃綴不煩丹竈永封培應藉武都泥
姚黄魏紫元相嫓説與詩家漫品題
　　　金碧山水為丹陽孫思和賦
碧水丹山碎錦茸樓臺疊疊樹重重恍然坐我江南岸
相對君家七秀峰
　　　胡太守孝思奉詔存問過太湖有作次其韻
東南巨浸茫無外吳越交爭向此中漠漠鴈飛愁欲墮
㝠㝠帆遠若乘空樓臺倒影星河動花木交隂島嶼通
倘沐皇恩分一曲他年請爵太湖公
林屋峰前受一廛渚鳬汀鷺住相連乆塵殿閣三台地
歸占東南一洞天詔下屢沾新雨露林間還與舊雲烟
自從白傅來游後直到君侯兩似仙
　　　毛給事玉髙祖母劉曾祖母魏雙節詩
姑孀居婦孀居姑誓不負夫婦誓不負姑艱危顛踣交
相扶兩心炯炯氷玉如寒燈照影相映孤牀頭遺息聲
呱呱喣濡抱負夜辟纑迄今有立非所圖山南崔家大
且都天道耿耿良不誣天道耿耿良不誣
　　　胡太守再次前韻復荅之
太湖三萬六千頃七十二峰烟雨中萬壑奔流秋野濶
孤松倒挂寒潭空恍疑靈境與凡隔豈謂人寰有路通
畫船五宿澄波裏千古風流始屬公
洞庭東西雙玉峙物外地脉相勾連雨後人耕隴上陌
月明犬吠洞中天紅蒸逺岫上朝日暝入孤村生暮烟
漁郎再到忽迷路錯比桃源道是仙
　　　嵗暮有懷木齋閣老因寄
東山謝傅近何如尚憶同游玉署初嵗月閲人雙短髩
功名過眼一蘧廬剡舟有興空回棹塞鴈無緣得寄書
聞道西湖好風日幾廻命駕復躊躇
　　　胡太守冬季存問謝之
退傅閒居正穩眠忽聞優詔下林泉𤣥纁束帛皇恩重
駟馬旌旄太守䖍三代引年聞有禮閒身報國媿無緣
獨憐葵藿心猶在願得迴光徧海堧
　　　復生
萬生擾擾咸歸盡盡處還延世盡驚揮環且非羊叔子
折矢乃若徐佐卿庭畔枯株有由枿雲間晦月哉生明
相知相見莫相訝昔時子政今更生
　　　盧師召侍御新建范文穆祠於石湖傍有詩次
　　　　其韻
萬木隂森䕃畫梁淳熈奎畫尚流光一丘占盡吳山勝
二水分縈越壘長枯坐老禪依竹影時來估客薦蘋香
雪坡天境依稀在莫把名園比洛陽
　　　重遊一雲寺
　　一雲在天平之西余𢎞治間曽一至焉留詩而去
　　正徳辛巳復至其地俯仰二十餘年矣感歎之餘
　　漫賦一絶
為愛禪房好竹林不辭迢逓度遥岑山僧認得曾來客
祗是鬅鬙雪滿簮
　　　游穹窿山
　　與鐵柯輩泛舟至胥口潘氏日已西遂宿明日雨
　　將午少霽至穹窿寺寺在山腰飲法雨亭而還不
　　能窮絶頂之勝也
十年林下無覊絆吳水吳山飽探翫穹窿至近髙且險
欲至靡由輙興歎喜聞地主有嘉招春服初成雜童冠
畫船載酒出胥口略綽湖稍旋抵㟁民淳地僻客至稀
老少相扶出門看吳王種香涇尚存嵗嵗采香多女伴
我聞且欲登香山雨脚忽來行渙㪚明朝雨勢止復作
世路隂晴那可筭文侯豈失虞人期勇往前行賴明斷
籃輿旋濘那復辭邐迤青山開四畔前山雲接後山雲
似是山靈顯竒觀嶔﨑犖确路登登山腹盤廻轉危棧
諸峰一望皆下風始信陽山纔抵半買臣駁落讀書臺
曾是樵夫終佐漢丈夫出處㑹有時不記當年愚婦訕
清泉一脉甘且寒肝肺塵埃得湔浣山頭咫尺不得升
甘被同行譏老愞兹行雖勝興未厭斜日歸途幾留盼
回頭一笑謝地主他日重來殊未晏
　　　和邵二泉申詔許終養韻
青門幸有種𤓰田出處無煩更問天自是皇恩深眷戀
非闗臣賦有竒偏情同令伯陳情表志在髙平樂志篇
願得王陽長在位且教貢禹過年年
　　　月夜與客飲千人石
千人石上來多矣豈知月夜尤竒偉纎塵不動萬籟寂
冷然一片瀟湘水平鋪寳簟光瑩滑脚踏白雲飛不起
又如藍田種玉生未齊璆琳琅玕髙復低樓臺林影互
虧蔽恍如龍象如狻猊衆賔興起歌且舞持杯互勸行
相携歌聲上遏行雲斷舞袖翩躚影凌亂僧房有客竊
睨之疑是羣仙降霄漢生公説法今安在巨石低頭向
人拜一方明月還可庭空色元來本無壞舉杯問月月
不言劍池龍化石依然吳王已去那復管付與吾人一
醉眠
　　　余斷送迎乆矣内翰嚴維中奉使三湘還過吳
　　　　治具邀余過虎丘余不能辭也賦詩一笑
看徧蒼梧山外山吳中仍愛小孱顔如何地主翻為客
多少榮途未得閒張席坐隈新竹粉題詩劖破古苔斑
夕陽共下山門去處處停橈未擬還
　　　邵二泉㸃易亭右得泉有詩次其韻
酷憐螭吻瀉寒泉百里曾煩乞剰涓繞舍雙魚驚㟁躍
調符單馬罷郵傅不愁海若卑秋水㑹見宣尼嘆逝川
大易無言原有象定應天一在亭前
　　　錢汝礪院使八十
當年醫國更何人閶闔傳宣入對頻何事帝心多簡在
家傳佐使與君臣
　　　辛已新春有感
山林朝市本無干怪事驚心欲遣難金谷多藏還作祟
鹿門計拙却為安始知晏子辭弼殿豈是王晞愛冷官
天與百年雙老眼可堪看徧世途艱
　　　十三絶句
白草茫茫走亂沙邊風獵獵動悲笳燕山臺殿雖然好
宣府元來是我家
少年天子重邊功烏帽戎衣手角弓行徧漁陽并上谷
並無彍騎到雲中
安化跳梁即日平中原羣盗敢縱横鴻都造亂誰堪使
除是君王自領兵
彭蠡風颿一箭收九江安慶是安流説與藩王徐送欵
親臣無數要封侯
天子臨江渡六軍長江無浪天無雲笑殺當年魏文帝
武夫空復有千羣
縛得名王氣轉雄凱歌聲裏擁元戎發蹤不用蕭丞相
合與官家第一功
燕雲漠漠鎖重樓八駿驅馳正未休莫道十旬猶不返
金陵原是帝王州
二水三山入豫游八方無事更何憂秦淮流水悠悠在
好與官家造酒樓
相國移家江水湄金山望幸已多時太平金鏡無由進
願得廻鑾一顧之
三顧頻繁亦未閒金陵東下是金山分明鐵甕頭邊路
載得賢人與共還
趙普元為社稷臣君臣魚水更何人難虚雪夜相逢意
海錯猶堪佐酒廵
北固山前駐翠華殷勤來訪相臣家太湖怪石慙多倖
也得相隨載後車
賡歌千載盛明良宸翰如今更煒煌漫衍魚龍看未了
梨園新部出西廂
　　　題西湖春景
吳山下瞰西湖水山外青山相對起前朝遺跡何處尋
髙下亭臺花霧裏又聞西域靈鷲峰飛墮西湖東㟁東
穿花映栁隐復見游人如在錦綉之叢中上天竺下天
竺三十六峰如立玉錢塘潮湧雪山來海門巨浪髙如
屋我生山水夙所好咫尺錢塘未曾到未曾到神先游
畫裏見山如舊識前身已似到杭州何當一日命小舟
載我西湖湖上頭徧覽東風十二樓
　　　寄韓司徒
我昔㳺京華賢豪並馳騁所睎稷契軰肯顧絳灌等一
朝事勢異雲散江湖逈翛然卧一丘百念付灰冷死生
離合間我志乆已㝠有如河東公在念獨耿耿公如𤣥
酒樽澹泊中雋永世途亦堪憐汲短廢脩綆憶忝剡薦
初對判尚書省我言公弗猜公意我先領公如劍就硎
我若弓受㯳退食多賡酬官居無造請雜篇束碎金欲
和輙羞郢豈徒滅坎窞固已絶畦町深情獨先飫苦節
衆尤警從宦四十年一室每懸罄中年已鰥居不惑先
楊秉曾無菅蒯從况乃粉黛靚吏人抱衾裯一燈照孤
影朝飣具三韭夕設或脯脡魯山與陽城異世可同境
啜醨彼何人衆醉嘲獨醒謙謙君子心當事尤骨鯁率
衆叩天閽羣邪期盡屏傍觀何脉脉獨立殊挺挺嗟天
獨奚為事變在俄頃逆閹據津要威福恣所逞平生相
許志一旦成畫餅亟褫乃所甘酷罰獨何𤯝我時忝樞
近太息莫能拯俸資或潜輸譬割舂鉏脛歸卧汾晉間
甘心混鼃黽卻掃絶梁碭清風播箕潁公既遯蒿萊我
旋謝台鼎吳晉兩閒人萬里星河炯茫茫天地間挂此
東西景蛩蛩失蚷􁀙佇望勞我頸靡由探興居况復承
欬謦欲命淮南駕或放山隂艇出門若有礙大道坐成
梗何時睹至治四國仰嘉靖二鳥復相逢雲天恣游泳
　　　王成憲府博自崐山來為予七十壽成憲時年
　　　　七十八矣追數京師詩社中人惟予兩人在
　　　　者感劉禹錫詩因成四首
當年闕下㑹羣才日日賡歌把酒杯四十年間誰復在
白頭相對有鄒枚
鄴下陳思乆已亡應劉徐阮摠堪傷誰知獨有安陽客
還到吳門舉一觴(成憲安陽/都尉門客)
題詩倚醉字横斜不忍重看感嵗華白髪年來心尚在
手持紈扇索驚蛇
欲唱凉州調未真米嘉榮後更何人只今才俊休相笑
曾是文莊席上珍
　　　偶成
一日日已去一年年復來來者如黄河之源滔滔而不竭
去者如長江之水滚滚而不回人生百年復何有來
者去者摧相仍麒麟閣上幾時畫蓬萊頂上何時登我
聞九州之外有九州又聞天上五城十二樓安得挾彼
安期羡門鍾吕軰乘風馭氣同遨遊下視人世如浮漚
　　　志喜和秉之韻
周邦雖舊命維新歴盡氷霜快值春天上真人方出震
海濵大老定來臣奸回巳報都從殛風俗何憂未盡淳
但使遺才收拾盡不妨垂老太湖濵
天書夜下罷游田斗覺薫風入舜絃郢邸一朝潛忽現
蒼生四海負皆蠲大横己協重離兆厄運行辭百六年
從此寰區無一事朝廷尤望任惟賢
　　　故順庵駱先生挽詞
泮水從游處重來尚宛然古臺猶有柏壞沼己無蓮講
授春風地絃歌夜雨天四方多弟子深媿表新阡
　　　石田學蒙泉閣老畫蒲萄
虬髯詰屈幹鱗皴二老含亳闘出新試看山亭秋雨裏
不知若箇得渠真
　　　虎丘陸羽泉埋沒荒翳乆矣髙君尹長洲始命
　　　　疏濬且作亭其上以表之予賀兹泉之遭也
　　　　賦詩紀之
翠壑無聲湧碧鮮品題誰許惠山先沈埋斷礎頺垣裏
搜剔松根石罅邊雪乳一杯分沆瀣天光千丈落虚圓
向來棄置行多惻好謝東山悟道泉(洞庭有悟道泉甘/寒清洌而不與桑)
(苧翁/之品)
　
　
　
　
　
　
　
　
　
　
　震澤集巻八
欽定四庫全書
　震澤集巻九　　　　　　　明　王鏊　撰
　　聨句
　　　昌平道中大風聨句
夜聞海潮聲(寛/)大地洶若動敗葉俄填坑(鏊/)頑雲總歸
洞噌吰萬竅呼(寛/)凛列百泉凍野曠鳴枯桑(鏊/)原低偃
長葑隂霾接混茫(寛/)噫氣來倥倊冷助𤣥㝠威(鏊/)狂招
韓愈訟雷轟號令嚴天轉機軸空易水仍蕭蕭(寛/)燕山
殊瞢瞢不知怒何爲(鏊/)所喜散堪用倐往捕亦難逆來
受須共(寛/)有時稍紆徐忽地還放縱再作疑催詩(鏊/)横
犇驚失鞚卑飛爭墮鳶彎卧早藏蝀(寛/)沙漠號狐狸岐
山噤鸞鳯披襟誰敢當(鏊/)落帽衆相哄㸃也妨詠歸盧
其憂病中(寛/)逺應經土囊細或入石縫眯目塵簸糠(鏊/)
拂鬚氷織綜迸裂沙成河盤旋城抵甕(寛/)星好怪維箕
鷁飛書乃宋拔木周籥緘(鏊/)揚波越裳貢漢歌懷沛臺
楚賦想雲夢(寛/)廬舍遭傾摧陵園起哀慟前瞻巧趨蹌
(鏊/)後逐遙餞送歴塊勢尤顛下坡力如壅(寛/)八極御可
游五湖桴莫從先登賁育雄(鏊/)鏖戰鄒魯閧胡馬依北
嘶鯤魚徙南羾天工無乃勞(寛/)吾意因爾諷愧乏吉甫
才穆如難繼頌(鏊/)
　　　陽山大石聯句
峻極惟崧高嘗聞吉甫誦(寅/)石今者何爲勢若與之共
偶來試春衣暫爾解塵鞚(鏊/)登原路屢廻入門樹爭滃
(寅/)疊處譬爲山呀然忽成洞(鏊/)横陳類涅槃分峙譬翁
仲(寅/)啾啾猿度悲貼貼鳥飛恐(鏊/)躍治祥金流黝堊聖
鐵凍(寅/)化工孰燃爐氣機潜理綜(鏊/)一整還一欹誰迎
復誰送(寅/)陽山劃中開虎阜凛旁從(鏊/)靈壁豈同儕岐
陽真異種(寅/)仰窺天闕低側壓坤維重(鏊/)蹲猊怒將囓
奔馬猛難控(寅/)有並若肩隨或分如鬬訟(鏊/)龍象整法
筵鼪鼯失家衖(寅/)鑿須神禹功煉待媧皇用巖巖挹孟
軻侃侃立子貢洲邊樓碎槌江上城卧甕(鏊/)憑焉或言
晉砰爾倐霄宋(寅/)五丁安能驅百神互相奉(鏊/)負戴賴
鯤鯨㸃化謝鉛汞(寅/)支傾力己疲任大材堪中(鏊/)攫拏
鬼亦驚秀傑天所縱(寅/)好事來重尋佳句時一諷(鏊/)寧
能辭脚繭且得愈頭痛(寅/)秦禪偶遺吳漢封當始雍(鏊/)
扛非九鼎雄富比八珍供(鏊/)咄叱起老羝搏拊來儀鳯
(寅/)太湖隱見㣲逺山朝挹衆沈船露危檣敗屋横折棟
苔古積成衣藤枯倒穿縫贔屭下倒懸嵌空旁或擁凌
兢步難移瑟縮心屢動幔亭危冠顛梵宇巧補空舉酒
欲浩歌援琴時一弄雲生殿閣浮風發鐘磬䃔上帝關
九重下界市一閧目中無全吳胷次有雲夢便當結幽
廬採擷當月俸(鏊/)
　　　石湖阻氷聯句
西首戀松楸扁舟乗曉發行行抵斯湖(銓/)望望指巨缺
曾水塞長河流澌截輕筏(鏊/)大塊噫餘威𤣥冥令仍冽
㠶集比魚鱗㟁妥蜕龍骨(銓/)人斷越城橋鴈杳堯峰齾
(鏊/)嵯峨峙玉山璀璨恍銀闕或碎若彫鎪(銓/)或銛如斧
鉞或垂如玉釵或拄若象笏(鏊/)鼇足欹莫支鵬背負如
閼(銓/)造煩魯遽工解倩師襄掣夏蟲語應疑(鏊/)宵狐渉
還歇戒自履霜初(銓/)藏豈凌隂節山腰助谽谺澤腹增
嵽嵲(鏊/)上下眩坤乾東西混吳粤王祥鯉莫持(銓/)孟宗
笋堪掘國忠信難倚靈均未須淈(鏊/)進如狼跋胡行乃
車無軏舟子立招招(銓/)行人憂忽忽一葦那能航五丁
未渠伐鏊飛渡諒斯難來歸怪時咄況當陽生辰正值
春王月誰乗浮海桴(鏊/)莫借凌波韈行止豈偶然聊歌
記顛蹶(銓/)
　　　除夕喜雪聯句
忽忽歲云除紛紛雪仍積(鏊/)玉樓凍鱗皴紅爐灮歘赫
(銓/)瀟瀟瀉竹聲燦燦映空色(鏊/)勢欲減鐙明威能消酒
力(銓/)纔看擁庭除斗覺摧屋脊(鏊/)林風助飄颻簷溜増
淅瀝(銓/)戰陳驚六花農家驗三白(鏊/)已見散成杯還憂
大如席(鏊/)帳憶黨家斟履存東郭跡撒鹽我何才授簡
君誰敵(銓/)端木夜仍飛靈蓂晦全易遥思大廷賀誰問
窮簷唶(鏊/)把酒待新春題詩永今夕銓
　　　石湖聯句(與師/召)
兹地屢經行孤亭坐寥闊今來悚具瞻畫棟映轇轕乆
聞玉川史新表石湖嶭緬懷文穆公弗翦越城茇穹廬
受書爭勁氣凛莫敓岷峨開府議高標藐誰剟阜陵借
襃賁益國推挺拔天鏡閣澄泓玉雪坡逹枿甫辭狼胡
㚄尚說虎須捋因人地逾重懷古心尤渇歲事薦蘋蘩
登庸紹衣鉢鄉里重衣冠邦君事袒割君功己奏成我
冗敢辭撥方愁積潦深忽見隂霾豁天公如有待我興
其可閼舟借花邊維道屏松下喝未獲從駿奔猶幸瞻
屨􁀙山僧具袈娑田笠雜緇撮展席俯清泠開園擷芳
辣野坐厠漁樵樷談㕘毳褐呦鹿杳不聞游鯈瀅堪掇
盟與沙鷗親吟免山禪聒陳跡俯頺垣流芳仰先逹五
湖勝全供三峽恐始脫㠶影逺若凝波灮澹如醊石梁
卧湖心浮屠見林末高歌和滄浪清夢渺黄闥倡酬忘
詮次今古藉囊括歸㠶指西日天際雲一抹
　　　第三泉亭聯句
鑿開孤嶂一痕青(濟之/)洞勺還來潄玉亭(秉之/)霜落丹楓秋
欲老(𤣥敬/)池涵寳劍氣如腥(濟之/)煎從桑苧傳三昧飲對
離騷喜獨醒却怪又新多浪語(濟之/)獨於揚子詫中泠(𤣥敬/)
　　　　夀徐少傅
今日是何日六日中元過未乆人言此際每生賢萊公
在前公在後不知麒麟天上有種無抱送千年還姓徐
天生賢俊固有意風骨自與凡人殊宛如明月出海底
側射萬頃澄波湖木天瀛海人莫到十年讀盡中秘書
朝承密㫖暮賜宴一時恩寵誰能如經筵手持五色線
要補山龍華蟲黼黻之華裾今日芻蕘有語煩聽取願
公一日登台輔漢丙魏唐房杜宋司馬歐韓范富願公
事業與此數公者争先驅然後歸作睢陽五老圖
　　詞
　　　　夀徐少傅
自昔君臣信際㑹風雲有數看聖節纔過又值生申初
度金鼎調元親手付十年海内歸陶鑄聽童謠好個太
平朝賢宰輔　量韓琦身裴度勲丙魏謀房杜稱蟒衣
玉帶日承恩注特免常朝朝罷入平章軍國中書務看
行年七十轉精神無求去(滿江/紅)
　　　六十初度自夀四首
　　正徳己已八月十七日予六十初度之辰時歸自
　　内閣醉填四詞
今日是生時滿座親知都来上夀把金巵百嵗人生今
過半好共開眉　玉帶挂花枝醉墨淋漓世間名利不
闗伊況復功成名遂了不樂何為(浪淘/沙)
行年六十鬢斕斒皇恩特放還髙堂設席對青山秋来
正未閒　隂忽霽暑新寒笙歌夜未闌傍人莫笑老嗤
頑人生到此難(阮郎/歸)
寳月天邊光未缺昨宵纔過中秋節大官酒饌年年設
今年别夀筵開處依林樾　碧水丹山常夢説如今摠
在門前列舞妙詞新聲激烈歌一闋金樽滿泛清秋月
(漁家/傲)
紫閣黄扉蟒衣玉帶功名至此人人愛挂冠一日賦歸
來閒情又在功名外　明月逍遙白雲自在别是人間閒
世界起來把酒酹青山年年與汝常相㑹(踏莎/行)
　　　賀林冢宰二首
盗弄朝權羣佞爭趨走欲顛蠅蟻紛紛何所慕腥羶一
疏真能障百川　宇宙名懸晩節完歸更覺賢過眼浮華
何所似雲煙青史他時好細編(南鄉/子)
天運終還皇圖孔厚一朝公道明如晝氷山忽倒倩誰
扶誅流竄殛嗟何咎　公秩仍遷公名逾茂閩山閩水増
清秀吳儂稽首向邦君一樽遙上南山壽(踏莎/行)
　　　六十三初度君謙以詞爲壽和之
懸弧又誕朝六十三年鹿覆蕉勳名紫閣高起何遲歸
獨早玉堂近日無宣召　且是山中卧得牢治如虞聖如
堯洗耳還容由與巢(一封/書)
且作山中宰相依然玉帶蟒繡為袍扁舟范蠡去迢
迢五湖煙景無人要　金庭玉柱傲彼伊臯清風明月
卑他管蕭洞天福地誰曾到(皂羅/袍)
鎮日逍遥過去韶華不可招幸有還丹大藥絶勝鹽
梅金鼎和調　百年過半總勞勞奔名逐利何時了慨
彼時豪東門黄犬徒增煩惱(駐馬/聴)
古來富貴誰長保早是抽身好裴相午橋莊疏傅
都門道到如今尚瞻髙節操(清江/引)
　　　吴惟謙同年夀詞
投簮前日懸弧今旦節值中秋剛半玉山囘首升沈眼
見多般幸有丹崖翠壑明月清風天與吾人管　任他
榮貴也髙眠無喜無憂便是僊攀桂侣曲江宴看英雄
三百紛消散年七十幾人健(梁州/序)
　　　過太湖
東山如畵西山如黛七十峯巒映帶白銀堆裏分明湧
出樓臺最喜微風不起明月髙懸萬頃玻璃碎　始知
世上也有蓬萊濯足船頭好快哉笳鼔閙管絃沸看畵
船揺曵人初醉千載後定誰繼(梁州/序)
　　　賀秉之授經府
　　秉之弟積學力行而困於數竒正徳十年六月蒙
　　恩特授古杭經府之銜有其榮而無其勞予因填
　　近詞一闋為賀
山林岑寂官曹喧閙吏隠中間最妙聖恩隆重天書一
紙親教管領西湖風月南國煙霞儘與舒吟嘯清朝鵷
鷺似總賢勞輸與伊人一著髙蓮幕俊玊堂老宴髙樓日
日笙歌繞塵世夢幾人覺(梁州/序)
　
　
　
　
　
　
　
　　震澤集巻九
欽定四庫全書
　震澤集巻十　　　　　　　明　王鏊　撰
　　序
　　　東原詩集序
東原先生杜氏諱瓊字用嘉家吳城之樂圃里孝友退
讓爲鄉人表率於時同志則有陳先生孟賢二人皆好
為詩孟賢詩清婉有風致先生特沈著高古間喜畵山
水人物故其詩於評畵尤深詩多他散佚不傳其子長
垣尹啓獨得八册以授予予爲選定仍附雜著若干篇
于後序之曰先生其隱者與昔之隱者姓名邑里影響
昧昩惟恐聞於人若詩則有不能自已者而陸魯望魏
野林逋尤喜爲詩其於世之興衰理亂毁譽得失榮辱
進退一切抺殺而獨翫志於煙雲泉石之間其詞冲澹
幽深而其名特焜燿在人者蓋世方卓行之爲賢而夫
人者高摽掲已以警動流俗萬乗詣而不見千金召而
不屈其蹟竒其聲烜赫而流於人人世謂今之世無隱
士是果然與蓋有之矣而世惟科目是崇是長外是有
人皆擯不用言竒者得疑行異者來誇雖有隱者不得
而知則遂曰無亦宜也其果然哉予猶及見先生及孟
賢深衣幅巾曳杖履革所至人望之若綺皓郡將縣大
夫延禮賓致恐後縉紳之行過吳下者必造請其廬二
先生死吳中耆舊亦益衰世之知者益鮮知之者顧猶
以其詩也而東原之詩亦復止此然平生大畧具焉讀
其詞考其世得其所以爲人於戲豈非所謂遯世無悶
之君子與樂圃里在吳城西其東有原焉故世稱東原
先生先生好著鹿皮冠故又稱鹿冠道人
　　　送劉世熈任四川僉憲序
𢎞治二年蜀中旱饑廵撫右僉都御史丘鼎言蜀以富
饒稱前代迄今地非異也蓋人事未脩焉耳竊見成都
有都江大堰鑿自秦守李冰所漑郫灌温江崇寧雙流
崇慶新津新都眉州彭山沃野數千萬頃其後豪家稍
規小利堰流曲坊水失故道蜀人始病於旱臣嘗按行
地勢自非高山皆可治陂塘堤堰旱則灌澇則泄爲蜀
人無窮之利今山東淛江南直𨽻皆設官治水利蓋任
之專則宜有成功於是詔刑部員外郎姑蘇劉君世熈
陞按察僉事以徃吾於君之行獨有感也往時關中大
饑人相食於是陸輦荆襄水漕汴渭百方拯之而秦人
死者過半矣夫秦天下彊國也秦時豈必無旱旱而無
救天下且起而攻之則秦之亡乆矣蓋當時井田雖廢
溝洫尚存而鄭國渠秦所賴以富彊其後鄭當時兒寛
白公皆嘗爲渠至於今廢乆矣其遺跡亦徃往有存焉
因而浚之其功宜易而議者輒以爲不可復也往年予
居吳吳有白茆港者三吳之水由以入海海潮日至淤
爲沃壤民遂占爲田或廬其上於是吳中多水患議者
以白茆一濬三州均利迄今百年未聞有任其事蓋有
任其事者而浮議輒興行且復止夫欲享其利則安得
辭其勞欲有其功則安得辭其謗於戲天下之事其率
類此乎此吾之所感也請以爲君贈
　　　贈毛給事序
貞甫拜南京給事問於翰林王鏊曰珵是行也衆皆華
之而私心有不然今天下生民之利害休戚百官之賢
佞功過乗輿之舉措賞罰職皆得言而或有不容盡言
言之有不能盡行吾其若之何患其不可行而不言則
矌不顧其不可行而言人將以爲近名子親且舊其有
以語我來鏊起謝曰語有之庖人雖不治庖尸祝不越
樽俎而代之鏊也何敢及是然嘗聞之爲人臣者患不
能諫不患諫之不從自昔人君之受諌必曰唐太宗夫
豈獨太宗亦魏徴之善諫有以啓之也然則諫而獲譴
豈必其君之過哉夫諫有體有宜有文有信理有廻護
無損乎其大之謂體審緩急先後見可而言之謂宜言
足以發其意之所至之謂文文不浮乎其事之實之謂
信諫有體有宜有文有信而存乎己者有直是諫之成
也夫事有不期理有相感鄰翁以築牆見疑去婦以束
緼自復趙太后之遣質子羣臣諫之而怒觸龍諫之而
喜秦皇之遷母后七十人諫之而怒茅焦諫之而喜楚
王之築層臺七十二人諫之而怒諸御已諫之而喜漢
高之易儲叔孫通諸人爭之不能得予房不爭而意己
回矣然則諫之道其亦可知也巳易曰遇主于巷又曰
納約自牗請以是贈或曰古之君臣周旋乎一堂之上
從容風議言所未及而意己移者有之矣後世異是而
南京又在千里之外若之何其以是告曰今之爲文也
猶昔之爲言也
　　　送廣東㕘政徐君序
始吾蘇之仕於京者有文字㑹翰林則今少詹吳學士
海虞李學士及鏊爲三人其外則有若陳給事玉汝周
御醫原已徐武選仲山而時至出入者則有若趙刑部
栗夫孫進士希説朱天昭氏楊君謙氏毛貞甫氏陸全
卿氏少詹有園曰一鶴亭曰玉延菴曰海月李有禄隱
園陳有半舫齋周有傳菊軒武選有超勝樓予家有小
適園花時月夕公退輒相過從燕集賦詩或聨句或分
題詠物有倡斯和角麗􁆱竒往往聯爲大巻傳播中外
風流文雅他邦鮮儷予數人者未嘗不喜其合侈其盛
而獨意其難乆也頃之栗夫徙家城西蹟稍隔希説除
刑部原己擢院判貞甫工科給事前後之南京而原己
希説相繼物故君謙旋以病去其後玉汝擢大理丞全
卿爲御史亦徙而西天昭以御史出按廣東獨予三人
者如故俄而李學士拜南京祭酒亦去今年春陳與陸
一日去今兹君又去焉自壬寅歲予再至京師迄今十
有二年耳何人事之好乖仕途之多虞也豈物理聚散
夫固如是耶其亦有可慨者也君與予同年進士在武
選能舉其職學亦不廢爲人慎密有守兹行衆咸賀廣
藩得人而吾黨獨惜其去也吾黨交游則固相扳以義
相觀以學相許以事功而相期以終始也其志甚壯顧
獨區區燕游聚散之間哉君行矣見吾黨之士其以是
語之雖然亦烏知其終不有合也
　　　應天府鄉試録序
𢎞治五年七月戊寅上命右諭德臣鏊洗馬臣傑考應
天府鄉試壬午陛辭八月癸卯抵府治乙已燕府治遂
入鎖院時士之就試者二千三百餘人三試之如故事
而加嚴别去取差高下手披目閲口誦心惟晝夜罔懈
自乙已迄丙寅凢二十二日掲牓得士凢一百三十五
人第其姓名及文之可録者為一編以獻臣鏊謹序其
首曰人才盛衰係乎時者也禹貢揚州田維下下周禮
東南不在五服列春秋之初不見於經晉宋以來東南
人物始見於載籍百年來地與時升運隨世轉東南財
賦遂甲天下而人才隨之蓋自唐中葉則然至我太祖
遂起南服以混一海内東南諸郡進爲畿甸天地氣化
之潜儲聖神治化之首被往往稱雄於天下者不獨財
賦而巳也治道之升降觀於人才知之人才之盛衰觀
於文章知之三代之文見於經者至矣漢之文盛於武
宣之世唐盛於元和宋盛於嘉祐治平間蓋皆立國百
年海㝢寧謐人興於文則有若董仲舒司馬遷相如韓
愈栁宗元歐陽修蘇軾曾鞏異人間出雖不能無高下
純駁而能各成一家之言聳一代之盛今天下承平百
二十五年干戈韜戢禮樂洽敷易所謂聖人乆於其道
而天下化成兹其時乎宜亦有異才焉出於其間顧臣
淺陋恐不能盡識惴惴焉無以稱明詔委任是懼然所
謂公無私者臣不佞竊以爲近之塲屋提調則府尹臣
瑩府丞臣綺同考試則敎授臣珙臣詠臣寧學正臣緯
臣章教諭臣思忠訓導臣傑監試則監察御史臣鸞臣
立之
　　　送毛檢討歸省序
方今仁聖在御側身思治求言舉才宵旰汲汲百官庶
僚犇走祗命劬躬瘁職夙夜無敢怠遑翰林日侍宥密
地親秩高自紀載備顧問外廼若無事其職甚重也而
若緩也甚繁也而若適也國朝之制凡仕於朝者三年
得歸省其後十年廼得歸近例六年得歸蓋所以憫其
私息其勞酌其中而教之孝也敎之孝所以勸之忠也
東萊毛君維之少發解山東第一登丁未進士改翰林
庶吉士授檢討至是維之與其父母别六年餘矣乞告
來寧有詔賜可維之之職蓋所謂甚重也而若緩也者
甚繁也而若適也者君知其重且繁也則定省之隙其
得乆徜徉於東海之濱乎館閣元老而下咸賦詩以華
其行鏊序之
　　　送劉學諭之魯山序
天下治亂繫人才之高下人才高下學校實為之學校
之興廢又在儒師之得人與不得人則儒師之重明也
而世之人徃徃莫知其爲重惟當道者思風化本原必
欲得才賢而任之而士終莫之信當道者曰此朝廷之
所重也爲士者曰此世俗之所輕也當道者固以爲重
而士固以為輕當道者必欲授為士者必不肯受豈當道
之所重顧不若世俗之所重耶無亦當道者有重之名
重之實未至耶今夫聞有知一縣而良者焉則召入矣
有教一縣一州而良者焉則吾未之聞也豈其才果必
不如彼耶則何怪士之有所輕重耶前數十年蓋有
自是為御史者矣祖宗之世有自是為翰林者矣
而近世名臣有若楊文貞有若魏文靖有若年尚書
多出其間而謂今之世無其人耶故曰重之實未至
也安成劉君錫玉登已酉鄉薦今年㑹試在乙牓儕
軰汲汲求脱君獨不然得河南魯山縣學諭怡然以
徃是豈為世俗所輕重者耶今朝廷開再試之科立
顯陟之條所謂重之實安知不自今始也而魯山民
俗樸茂以君之才賢模範而陶鑄之必有顯蹟視偶
得甲科而終無猷為者孰多乎又況有兼得者耶君
行矣
　　　送陳宗理知永定序
今之為縣而良者固多進士而上之人亦固異之有善
焉旌之擢之有過焉揜覆之曰彼其進士也有善焉以
為是固然有過焉從而糺摘之或去之矣曰彼非進士
也進士而重固也有人焉其才進士也其行進士也其
名非也若是者其亦重否耶宗理吾友也相知誠深矣
其爲人吾能言之其經學有師法其臨事開敏潔然不
茍者也吾官京師乆若吾宗理者乎雖進士蓋鮮也定
小邑也其爲之殆易易焉耳顧今之當道有知而異之
者乎無也或曰定小邑也地絶荒逺椎埋剽敓之奸往
往而聚急之則亂緩之則滋蔓顧曰易易焉何也語云
雖蠻貊之邦行矣定雖逺固猶中夏哉奚其不可行也
民之爲亂上驅之也使刑獄平賦稅節約束明信義立
欲爲亂乎誰與者反是則齊魯之人獨得保其不爲盗
也定之連亂也亦其民之不幸也已而不值有司之良
君之行吾故爲一言以慶定之人自是其有瘳乎又以
告閩之當道庶知所部有若人焉非科目所可概而四
海之大當復不止吾宗理而已也
　　　送姜太守改任寧波序
姜侯恒頫初守河南上䟽曰臣母老矣願乞江淛間一
郡自効且以便臣之私不報㑹述職至京復上曰臣母
老矣願乞近郡以便養時寧波缺守詔以畀之於是朝
之士夫莫不侈上之仁嘉侯之孝侯喜得侍其太夫人
寧波喜得賢守而河南之人迺獨惜其去也於是寧波
之仕于朝者求予言爲贈噫守令之難也頃予還南歴
數十郡縣入其疆其六事舉者蓋少也獨得三四人焉
耳三四人外蓋有環數城而不聞善政者何其難也三
四人者其政赫然有聞刑獄減賦税集斯已矣其誠心
撫字如古之循吏蓋無有也闔郡之所利一人以爲難
焉憚而不行者有矣闔郡之所害一人以爲難焉憚而
不去者有矣故曰如古之循吏蓋無有也又況先王之
世所以治之教之者哉姜侯純孝人也廉平豈弟固已
飫於河南其知寧波也無亦自是而推之乎使一郡之
老者無失其爲老也幼者無失其爲幼也是所謂循吏
也乎是孝之大者矣孟子曰老吾老以及人之老幼吾
幼以及人之幼請以是贈
　　　鄉試同年㑹序
出處得失存亡聚散之際君子不能無感乎爾也成化
甲午南畿鄉試同上者一百三十五人今年爲𢎞治甲
寅官京師者六人焉三人者至自外九人而巳何其少
也可謂難也己時序清和王事多間鏊則諗於衆曰自
唐宋以來有所謂同年交今之世尤重之居相狎也仕
相援也今鄉牓非同年歟顧曷爲遺之衆曰然始謀爲
鄉同年㑹庚辰㑹午城之西垣六人者爲主甲申㑹玉
河之西堤三人者爲主契誼參合形蹟俱忘六博投壺
浮白相屬和不至䙝醉不至亂衆謂是㑹不可不誌遂
分韻爲詩而屬予序於乎歲月易邁人事難齊良㑹不
偶予不能無感乎其初而有懷乎其後也遂相與訂盟
焉歲一爲㑹而自兹㑹者始六人者雲間顧惟庸時爲
大理司務錫山莫曰良駕部員外郎吳江葉文粹中書
舍人宜興宗廷威户部郎中雲間朱汝承工部員外郎
鏊右春坊諭德三人者崑山張濟民同知南昌海虞周
民則同知袁州以考績至歙縣洪克毅知交河以御史
徴方爲之
　　　王氏家譜序
王於姓最蕃而其出不同(姓苑有姒姓之王姬姓/之王又有蕃姓之王)自舜
後封陳王齊齊滅世號王家此吾王姓之始其後遷於
瑯邪望於太原蔓於山隂而家於震澤之洞庭山則自
宋南渡徙焉亦莫詳其所始於戲宗法廢天下無昭穆
矣其猶有譜牒焉譜牒廢人忘其先矣人忘其先而天
下無孝矣今夫開先受姓其來逺矣世之人有能知其
所自者乎今委巷之人三世以前希不懵焉耳夫士也
十世以前希不懵焉耳夫爲人之子孫而不知其祖爲
人之祖而不知於其子孫非大不幸耶則譜之作其可
緩哉夫譜何爲者也物莫不有所始有所分自吾而遡
之為考爲祖爲曾為高以至於無窮其始也始者常患
於湮而難稽自吾而推之爲期爲緦爲袒免爲無服其
分也分者常患於散而無綂君子由是而泝之泝之而
上必有本也故尊祖尊祖教民孝也由是而推之推之
而逺必有分也故合族合族教民睦也譜其爲是作乎
王自受姓顯者實多晉宋尤盛不書紀信也始百八尊
所出也䟽以五支小宗之遺意也於戲王爲巨姓自百
八以來雖未聞有甚顯焉者而世以忠厚相承山人指
爲忠厚王家識者謂其後將大也其果然乎吾庶幾見
之而忠厚一脉綿綿延延則王氏相傳之心法也要不
可泯焉吾子孫其尚世守之
　　　送都水員外郎傅君序
人之才其各有宜也精神折衝文詞華國則於儒宜攟
摭廋遯㑹較贏縮則於吏宜夫孔子非儒乎曰㑹計當
而已矣牛羊遂而已矣而周禮一書理財且居其半易
曰理財正辭禁民爲非曰義義非儒者事乎而諉之不
預也顧有所輕重焉耳然則曷爲重重國乎則傷民重
民乎則國用不足二者宜之難非儒者其孰能知之水
部員外郎傅君曰㑹將視竹木政於荆門州君爲今春
官少宗伯先生弟詩詞之清峻字畫之遒美人皆曰稱
其爲春官之弟也而使之當商資筭緡之間然君優爲
之曰孰非儒者事也而避之所謂輕重贏縮之間君其
知之矣予聞古之君予將有爲於天下也則於近者小
者焉不敢忽故陳獻侯之相業肇於社肉韓魏公之器
度見於筦庫陶士衡之綜理見於竹頭木屑之間君往
哉吾將以是覘君矣
　
　
　
　
　
　
　
　
　
　震澤集巻十
欽定四庫全書
　震澤集巻十一　　　　　　明　王鏊　撰
　　序
　　　㑹試録後序(丙辰/)
㑹試録者録㑹試之程文士之中式洎百執事之姓名
登諸天府傳之天下者也國家取士鄉簡其秀儲之學
三歳大比則兩畿十三省之士各萃於所司所司者三
試之又簡其秀以上禮部禮部以聞合兩畿十三省前
後所貢三試之又簡其秀以獻天子臨軒親䇿之定其
髙下則謂之進士進士之選今日之所甚重焉者也歴
代用人有明經賢良孝亷博學宏辭諸科而進士爲重
至我朝又加重焉館閣之選於是焉取之臺省寺院於
是焉取之方岳郡縣於是焉取之不由是者不謂之正
途百餘年來名臣碩輔端貞鯁亮聲蹟蔚然昭焯中外
者必進士也即非焉十百之一耳其頑頓選耎以欲縱
敗官者必非進士也即有焉亦十百之一耳國家得人
於斯爲盛士一登是録則進而累為公卿大夫者徃徃
有之可不謂重乎然君子之所重不在於是君子之學
其施為本末先後有定見矣其仕也以是措之云耳故
曰幼而學之壯而欲行之若曰旣登進士矣棄所學如
弁髦是豈今日取士之意而亦安在其為重也世稱人
才必曰虞周虞周尚矣自有科第以來唐以韓愈牓爲
盛宋以寇準牓得人爲多至今傳之以為美談今日所
取其亦有若人者乎夫文章如愈勲業如準可謂盛矣
而又進焉豈非主司之所望哉臣承乏試事大懼無以
稱塞明詔敬以是爲諸士勸是亦臣之所以自礪而未
能者也
　　　送長蘆運使宗君序
今之仕秩卑而衆欲為者有之矣科道是也秩高而衆
不欲爲者有之矣運司是也秩高則曷為其不欲爲也
財利之塲權勢蟠據動則關格且飛言醜語易為汙衊
積蠧宿尤非一人一日所能掃刷官雖尊而無臨莅之
分則令或不行且一居是官雖有善政當道者不復訾
省衆之不欲爲以是哉君子之所患患不稱乎使吾有
不撓之節何懼乎權豪有不磷之操何畏乎汙衊有必
為之志何憂乎積弊有安分之心何患乎權之輕官之
不遷也不觀之耿清惠乎人以是沮公以是進是不在
人乎此近事之效也烏在其不遷哉同年宗君廷威以
進士爲户部郎中𢎞治八年三月出為滄州長蘆運使
朝之士夫咸以為不宜唯君其亦有不自得者乎吾故
以清惠之事告之雖然是官之重未必不自今始也
　　　丙辰進士同年㑹序
𢎞治丙辰進士三百人首陳瀾殿唐欽南省有司所上
之次也首朱希周殿童品臚傳恩榮之次也首童品殿
王朝卿諸同年私㑹朝天宮以齒坐列之次也是科廷
試以三月十五日旣而傳臚錫宴釋奠咸如故事禮成
洛陽劉東諗於衆曰前此得失不可知後此聚散不可
期盍及此以訂同年之交乎擇地得朝天宮之齋堂庭
宇靚深諏日得四月之甲子天日清美禮儀夙戒惠然
來集坐以東為上西向坐者若干人南北向者若干人
離坐有罰喧譁有罰教坊奏樂少者以次行酒雍雍秩
秩日暮乃退僉謂茲㑹之不可常也列名鋟梓將使世
講之予謂同年之㑹自唐以來則有之劉禹錫之言曰
古人以偕受學為同門友今人以偕升名為同年友禮
重始進以四海九州之人而筮仕同則終身為同是故
同朝則加親同事則加宻進則相援退則相拯宴㑹則
相徴召得人焉一牓為之榮非人焉一牓為之恥自前
世則然而未有非之者也然予聞之易曰同人於野亨
又曰同人於宗吝則古人所謂同者其亦可知已諸君
自是有服在官在内則同心匡輔在外則同心宣力在
上則同心汲引在下則同心劘切不幸有事則同心以
報國他日有得斯録者將曰是科得人之盛如此是科
主司之明如此是科同年不為茍同如此豈不偉哉不
然進相援也退相拯也宴集相召也亦非所謂同矣予
於諸君有一日之舊故以是告
　　　送王都憲序
方今海内晏然惟西北二邊時有烽燧之警昔人論匈
奴不過漢一大縣夫以天下舉一縣勢若甚易而鰓鰓
然猶未得高枕者非以吾邊僃有未脩乎邊僃未脩者
三無財也無兵也無將也此世之所共患也而愚以爲
皆有之無足患者天水隴西其民驍鷙材武以恩結之
使自衛其室家墳墓則人樂於效用較之客兵勇怯百
倍則兵未嘗無也洮河蘭鄯皆故漢郡所謂湟中浩亹
土地肥美且耕且戰穫一鍾可省餽餉十鍾之費則財
未嘗無也行伍之中或知勇過人累立戰功者不次用
之行間之呂蒙胯下之韓信何世無之則將未嘗無也
三者皆有之而不得用則有由矣權分於將多患生於
掣肘兵固在也或從而朘削之則誰肯戰田固在也或
從而牟敓之則誰肯耕將固在也或從而顛倒之才者
不用用者不必才功者不賞賞者不必功罪者不罰罰
者不必罪則誰肯效死行邊大臣亦或慨然思欲整齊
之而謗議且紛然以起前懲後戒莫之敢發於是視卒
之困不能䘏視田野之蕪不能闢視才之可用不能舉
而不才者不能去也蓋其弊生於因成於積未有知其
所由來者也非得文武長才剛毅不屈風采可畏愛者
爲之則其弊固未易猝改乎𢎞治九年同年王君邦鎮
自大理少卿擢都察院副都御史廵撫延綏若君豈吾
所謂不屈而可畏愛者乎他日沿邊利害以次罷行隠
然為西北邊長城者非吾邦鎮也夫
　　　贈王升之序
升之年十五舉鄉試高等以南昌張學士書贄見於予
儼然立庭下朗潤淵穆予望而異之扣其學出經入傳
廀詞隠義横縱莫難爲文下筆立就芒彩爛然然不出
所謂舉業予廼開之以新義惶然若驚幡然若悔超然
若悟故聞宿習火熾雪融疾契妙領刃迎頴脱年十九
遂登進士第上䟽乞歸娶於鄉京師士大夫多作詩夸
道之蓋今世之所榮者進士而人情所樂者新婚風詠
東山雅歌韓奕桃夭束薪屨形歌詠世比之大小登科
焉然而每患其難兼也升之獨兼得之可謂難矣然升
之嘗學聖賢之道世人之所夸予不為升之足也然則
升之其亦求吾儒之所謂榮吾道之所謂樂可也予於
升之有一日之長故以是贈
　　　贈少傅徐公序
𢎞治十年少傅兼太子太傅禮部尚書謹身殿大學士
徐公以年至乞致仕上曰朕方倚卿有為豈可言去寒
暑風雨其免朝且召至文華殿有玉帶緋袍之賜於是
中外皆知公有勇退急流之節皇上有體貌元老之誠
君臣之間可謂兩得之也初公自吏部侍郎入内閣筦
機務彌縫輔相十年間海内晏然近年災異或見旋復
消滅北邊雖或有警旋亦晏然百揆時叙天人和同則
公之相業其亦可知巳國家有天下百三十年名臣稱
三楊至公始克纉其美文貞之文文敏之識文定之操
於公未知所先後而休休之量獨邁前人言不必出於
已也惟其是用人不必其所知也惟其才且賢見人一
藝汲汲然引用之不自知其賢也其好賢樂善不知古
大臣何如耳立朝四十餘年不矜不撓人薰然望其容
飲其和而莫測其量之所至所謂泰山喬嶽不見運動
養天下和平之福培殖國家之元氣其功豈小哉七月
庚申實維初度凡門下士咸賦詩為壽予謂天將昌人
國家必錫之耆艾之臣書曰天壽平格詩曰壽胥與試
在唐有若李靖郭子儀裴度在宋有若富弼文彦博皆
歴相累朝人視其去就為天下重輕若公非所謂其人
乎天將培國家億萬年丕丕之基則公之壽其未艾也
　　　送洗馬梁君使交南序
昔在宣宗始命安南自為國而安南奉正朔益䖍間歳
則貢繼世則請國家威徳所及薄海内外自吐蕃于闐
占城渤泥暹羅𤓰哇三佛齊滿剌加蘇門答剌蘇禄彭
亨古里之屬莫不歳時入貢而朝鮮安南獨近且親號
文而有禮故朝廷禮數視他國獨優𢎞治十一年安南
遣陪臣來請封於是司經局洗馬梁君叔厚進兼翰林
院侍講持節徃賜之册君以學行簡侍經筵又侍皇太
子於文華講讀史館纂述㑹典皆綴以行𢎞治初董庶
子尚矩使朝鮮劉侍讀景元使安南庶子嘗為予言入
其疆王則衮冕出迎道左陪臣鵠立老稚填巷溢衢爇
香陳樂設百戲于道階轉軒縣嵩呼拜舞及燕門廡殿
庭皆被地衣諸臣以次上食王輒離席為敬景元之言
亦然其諸所謂有禮者乎昔天王使單襄公聘宋過陳
候不在疆膳宰不致餼司里不授館君子是以知陳之
不終若二國乎世為外臣以藩屏國家于無窮也其亦
宜矣君之行門下士相率來求予言書此為贈
　　　贈陳希承序
所謂經與權者豈唯吾儒用之唯醫亦然儒而不知權
則無以濟事變醫而不知權則無以收竒功希承為太
醫院判公尚之仲子妙得家學之傳𢎞治十一年夏京
師痘疾盛行予徐氏甥甫周歳熱不二日而見苖衆謂
難治希承數視之愈旣而得泄衆謂痘後泄不可為也
希承視之加數焉復愈家人失調泄復大作日夜數十
行衆醫愕眙曰無可為者希承曰事急矣藥非附子不
可一投少間再投旋止視之又加數焉遂愈今世之所
謂醫者率祖李明之氏朱彥脩氏其處劑率不出參术
之類所謂醫之王道也信知本者也然病出於變非參
术輩所能效者則藥亦不得不變而或者不知變則坐
以待亡變而失之毫釐則反以促焉者多矣是其敢輕
用乎非見之的用之有法其能自信乎故曰可與立未
可與權藥而能權可謂妙矣元之彥脩未嘗廢權也世
醫師其常不師其變非用權之難乎况用之小兒哉其
又難也今夫用人者必曰老成非為其經歴多聞見博
思慮審乎希承年甫三十而出竒制變有老成所不敢
而試之必效事果在於年哉信其得於家學者深矣抑
有不傳之妙者乎予方患世醫膠固襲常以失病機特
為著之以傳而因以告夫醫國者
　　　贈徐子容序
兩洞庭山並峙太湖中諺稱東貴而西富蓋自國初迄
今高科顯仕皆東之出西無聞焉西之人未嘗不學也
非無才且秀也於是人皆曰其地則為之倡一和萬以
為是固無疑者父兄以是絶其子弟不復使學子弟以
是絕其身不復學有徐氏以同者山之世家獨不然其
子縉依予學者五年矣其質秀而文可與進者也始予
開以讀書之法而惶然繼予授以修詞之法而悚然而
豁然而沛然縉非昔日之縉矣戊午順天解試名在高
等人皆曰西山之天荒至是破矣夫昔之荒也果天乎
人耶今之破也果天乎人耶事難在先蜀之陋也相如
先之閩之陋也歐陽詹先之遂各以文顯兩洞庭並峙
競秀西特寛衍有山泉禽魚之樂橘苞竹箭之饒金庭
玉柱為東南福地扶輿蜿蟺悶於古始發於今其發也
必大獨一第也乎哉其亦自一第者始也天下有大荒
焉非科第之謂也其不穫乆矣漢有仲舒焉始一破唐
有退之焉始一破宋有濓溪諸公焉又一破餘未之覩
也子有意乎升堂拜親北轅言邁無或遲遲而來也
　　　送劉祭酒之南京序
予取友於翰林得二人焉其一人曰故諭德劉先生景
元其為人也剛介峻整人有善能揚之有不善能斥之
其自守也潔然不可以非義犯者也其一人曰今南京
祭酒劉先生道亨其為人也剛正博大人有善能取之
有不善能規之其自守也潔然不可以非義犯者也二
人者其設心制行人知之予知之特深富貴在前一言
之詘可以取二人者寧不取也貧賤在後一言之詘可
以免二人者寧不免也二人者其地同其官同其性行
又同故時稱兩劉先生予於是得而友之儼乎其若有
畏也藹乎其若有得也其為益盖多矣昔江右號多人
才其節操有若錢文肅公有若劉文介公有若李文毅
公二人者其猶有前輩之風乎雖當道者亦云然終不
用也故景元止一諭德而先生有南雝之行雖然天之
生斯民必使治之教之治之者宰相也教之者祭酒也
其亦尊矣孟子所謂得天下之英才而教育之其亦足
樂乎若是南北奚擇焉先生之行工部侍郎彭公請予
言為贈若先生者雖無請焉予固將與之况重以工部
之請乎固不得而黙也
　　　送修撰劉君歸省序
國家簡文學之士聚之翰林朝之百職小大承序日不
暇給而翰林獨若無事焉百職者掄材計考或不次拔
居通顯而翰林獨漠然其若不任也固將有大者遠者
焉其以任之也將任以大者焉而安得不優之以閒將
任以遠焉者而安得不湏之以乆故士居其閒無羡乎
其要安其乆無羡乎其速其殆有所養也養之者非曰
養其尊重焉耳又非曰脩其詞藻焉耳養其器充然其
有容也養其操潔然其不緇也養其識粹然其足以辨
也三者君子之所以養也一旦而授之大者遠者焉則
無不任也是國家之意也劉君仁仲少發解四川第一
廷試為天下第二授翰林編修進修撰旋侍經筵歳之
初吉歸省於蜀蜀之同官於朝者乞予言為贈君予所
知文學之邃德器之醇而退然其若不足也其有所養
者也所謂遠者大者而授之焉其有日矣將無不勝也
予固無能者行以告焉庶偕進是道也
　　　送福建按察副使劉君序
國家學校之設徧天下且百三十年而人才風俗未能
復古豈學校之設固無益於世耶抑有教之具教之實
未盡如古耶無亦董學政者未盡得人耶甚哉其職之
難居也是故非才識之老成則莫宜非文學之深醇則
莫宜非踐履之方正則莫宜𢎞治戊午劉君文煥自監
察御史擢福建按察副使董學政文煥家學邃於春秋
以進士入翰林讀中秘書為御史出按滇南曁吳中不
事苛察而嚴時號得體夫今日之任有憲體焉則猶御
史也有學政焉則猶翰林也文煥前於二者旣優為之
於今其有弗宜乎然吾聞閩之地闢自漢至唐有常衮
者倡之則文章始盛宋有楊時者倡之則道學始盛然
則事不在於倡乎予不知今之閩其尚猶昔耶抑有異
於昔者乎亦在君倡之而已則國家學校之設將必獲
效於此矣
　
　
　
　
　
　
　
　
　
　
　震澤集巻十一
欽定四庫全書
　震澤集巻十二　　　　　　明　王鏊　撰
　　序
　　　贈御史王君序
中外之官最榮且近者莫如御史而職之難稱亦莫如
御史其於今蓋尤難也夫内焉有獻納之責將必匡之
不然則隨外焉有按行之典將必糾之不然則隳而事
有不能盡如吾意者吾又安敢泛然以責人乎是其為
難也乆矣有人焉不期利鈍成敗奮然自信快於一舉
中外屬目駭聽是果有益於國家乎有益於生民乎則
信美矣信高矣不然則亦激而已矣激非道之中也無
隨也無隳也無激也是其為難也久矣王君和初以進
士知館陶金壇及為御史出廵雪寃起滯弼違逹隠中
外稱之及持憲於廷尤號明慎知大體無隨也無隳也
無激也其斯以為稱乎充君之志積而上之其至於高
爵也無難矣無隨也無隳也無激也其勿渝今日之所
守乎
　　　送翁希曾知浮梁序
浮梁於江西爲大縣縣大夫職親民境内張弛行罷皆
得專之凡進士作縣上官殊禮示優政成召入為御史
逹官徃徃有之若是焉其猶不能無介然者予請為君
説之夫縣之難為非直今之世也今之世為甚此固未
易言也獨今世所重者進士自一甲外銓部隨闕注選
二甲内主事外州牧三甲内評事行人博士外縣令皆
據一時名氏後先為差而給事御史則簡拔用之其簡
拔非必盡以行義文學知識也獨察之貌言之間其所
謂先後亦無大異今日之所謂先則前日所謂後也今
日之所謂後則他日所謂先也近例出使還者又以名
氏旁近為定旁近内焉則内外焉則外内焉者號為京
職秩崇務簡循月日可坐至方面其州若縣雖政續卓
然異等然且必五六秊七八秊然後及乎其初授矣其
政聲不甚著聞者不得預著聞而不善事上官者不得
預所謂京職者或莅其境州若縣則郊迎庭參䖍若弟
子之事師甚者又從而刻轢之屈辱之其初蓋皆進士
也其亦何能無介然者邪噫灋固然邪奚乆而不更也
然吾聞官無尊卑得行其學而無愧焉為逹今世仕而
逹不得行其志者多矣乃若得一縣焉為之仆者植亂
者理䝉者化鰥寡廢疾者有養獨得無愧乎其職也所
學亦無負矣是逹也奚挈挈於内外之間邪
　　　贈伍方伯序
方今天下所最急者安在哉當宁之所旁求大臣之所
論薦㒺不在于人才然欲治兵則患無人欲理財則患
無人欲美敎化興禮樂則患無人甚者咨嗟嘆息以為
天若不生才於今之世而予以為有之矣顧獨未得用
之也自古衰亂之世四分五裂之國猶未嘗乏才今天
下全盛列聖涵養百二十年故予以為有之矣夫有之
而不知與無同也知之而不用與無同也用之而不當
其分不盡其才與無同也當今之所謂無者無乃是之
謂乎予於廣西方伯伍公之事益知天下之才有遺焉
固亦多矣公初以進士自刑部副郎至廣西布政使方
在刑部一時疑獄皆歸焉凡經公手訊鞫者自以不寃
其在廣東事有不能處者必公處則無遺憾盗賊解散
妖怪滅熄學校橋梁倉庾百廢具新而民不以為勞若
此可不謂才乎在内内治在外外治非才能之乎然在
内則以一青出在外又復遂其恬退而放于林下盖十
有五年矣以公推之天下無乃復有若此者乎方治明
堂總章梗楠豫章磥砢之材横棄道路顧而曰才難才
難其信然乎吾不能無感於是也公之子朝信出守寧
波便道過家故予具書之俾持歸為壽而併識所感以
爲當路者諗焉
　　　孫可之集序
凡為文必有灋揚子云斷木為棊梡革為鞠亦皆有灋
焉况文乎哉近世文章家要以昌黎公為聖其灋所從
授蓋未有知其所始者意其自得之於經而得之鄒孟
氏尤深同時自柳州外鮮克知者昌黎授之皇甫持正
持正授之來無擇無擇授之可之故可之每自詫得吏
部為文真訣可之卒其灋中絕其後歐蘇崛起百年之
後各以所長振動一世其天才卓絶顧於是有若未暇
數數然者而亦多脗合焉其時臨川荆公得之獨深考
其儲思注詞無一弗合顧視韓差狹耳而後之為文者
隨其成心無所師承予竊病之少讀唐文粹得持正可
之文則往返三復惜不得其全觀之後獲内閣秘本手
録以歸自謂古人立言之㫖始有絲髪之見且欲痛剗
舊習澡濯新思而齒髮向衰才思凋落欲進復卻不能
追古作者以足平生之志讀二子書未嘗不撫巻太息
喜其逢而惜其晩也遂梓刻以傳庶昌黎公不傳之秘
或有因是而得者
　　　古單方序
予讀大觀本草見漢晉以來神醫名方往往具在間取
試之應手而騐乃知藥忌羣隊信單方之為神也而世
不及見窮鄉下邑獨以海上方為良不知古方固猶在
乎而散見雜出倉卒之際未易討尋予在翰林日多暇
手自抄寫為一編對病撿方較若畫一不敢自秘因梓
刻以傳於乎羣隊之忌非獨醫藥也用人用兵蓋莫不
然有能得是方而治之其可己少瘳乎
　　　壯節録後序
𢎞治庚申四月詔作廟於香山之陽以祀故崇安侯譚
公公諱淵滁人也從太宗文皇帝靖難先登䧟陣勇冠
諸將夾河大戰馳敵師死之太宗即位贈奉天靖難推
誠宣力武臣特進榮禄大夫柱國追封崇安侯諡壯節
其葬在都城西五十里香山之原百有餘年矣級夷垣
陊饗祀不時至是始命有司歳以春秋具少牢享詞曰
順天府某官某欽奉朝命致祭其嚴如是其孫今少傅
兼太子太傅新寧伯祐祗承恩命增蒔松栢立碑表又
得縉紳大夫歌詩若干篇鋟梓以示其後屬予序予嘗
讀國史見公之從克祁縣也與壯士伏水中伺敵師過
即起據橋遂擒其將楊某潘某又與長興侯耿炳文戰
於真定敗之又敗曹國公李景隆之師於鄭村壩連破
其營又戰於白溝河敗都指揮平安之師又累與景隆
戰屢敗之功亦偉矣夾河之戰死亦壯矣當太宗之起
佐命皆一時之儁有若榮國張公金鄉侯王公及公尤
所謂傑然者而榮國死東昌金鄉死淝河三人者其功
同其死節又同及洪熈初二人皆加封進諡配享太廟
而公不預焉蓋有司之失也至今以為缺典書曰兹予
大享於先王爾祖其從與享之公之功如是其死節又
卓卓如是固宜預於是而不及此議者所以追悼而太
息焉者也漢白馬之盟淮隂不預雲臺之像新息見遺
公亦何恨焉然去之百年乃能特軫宸衷廟貌聿新禋
祀有加公之功雖少抑於前而亦大伸於今日矣公其
可以無憾唯公後人世服忠義立膚公以報國家吾見
封爵之傳將永永無極亦安知不復有進於是者乎
　　　贈知六安州馬大夫序
上之十五年以鈞陽馬公為吏部尚書其子某時知六
安州即上䟽乞致仕以去於是朝之士皆曰若冢宰可
謂公矣不私於其子大夫可謂恬退矣不以私望其親
人或曰公為國家元老以天下之重為已任而進退人
才冢宰職也蓋自卿大夫下至委吏乘田有非人焉冢
宰恥之果才且賢乎進之進之雖其仇可也親可也果
非才且賢乎擯之擯之雖其仇可也親可也蓋唯知報
國焉爾而毁譽得失有不知得人焉爾而遠邇親踈有
不問是大臣之義也大夫之治行何如哉舉予之事古
有之矣謝安舉其姪𤣥曹彬舉其子瑋此非所謂公無
私者乎公獨曷為遺之雖然公之志吾能言之公遭際
聖明位冢宰日思董正百工而士風未盡淳其寡廉鮮
恥奔競以求進者未盡無也唯思得廉靖恬退之人以
率之率之之道當自身始而不得去則所以率之唯當
自子始庶四方之士聞之有難進易退之人士風或少
變乎此公之志而大夫善承之也予日從公後知公之
意為深故以為大夫贈且以告夫有位者
　　　送南京吏部尚書林先生序
三山林先生初在翰林鏊猶及與之同事及為國子祭
酒又與之同在經筵今自吏侍擢冢宰之南京鏊實繼
踐其任鏊自視於先生無能為役何幸事與之同而今
兹南北乖隔又何不幸不得終與之同也國家兩京諸
司並建勢均體敵又安有輕重而地則有遠近是故才
者宜近賢者宜近老成者宜近世非無才也才者恒放
而少檢故才難非無賢也賢者多泥而於事情闊焉故
賢難老成者有之矣熟於世故閑於事體或持重而觀
望故老成難况三者兼焉可多得乎得之可不重耶先
生立朝三十餘年平居言動抑畏若無能焉臨大事勇
不可囘其豈有所縱者乎其豈有所泥而觀望者乎今
諸賢在朝若先生者宜在左右而聽其逺去何也予不
能無望焉詩云仲山甫徂齊式遄其歸韓子云無疾其
驅天子有詔
　　　式齋稿序
始吾蘇之官于京者最名多文學之士其在崑山則有
若翰林修撰張君亨甫太常少卿兼翰林侍讀陸君鼎
彛浙江左㕘政陸君文量三人皆能文而尤工於詩亨
甫頗以才自喜其詩翩翩如濁世佳公子竒氣溢出最
為時所膾炙鼎彛志尤高不肯茍出出必竒奥簡古讀
之或不能句商盤周鼎識者賞之而世好之差少文量
不為險峻竒怪意盡則止如行雲流水自中灋律亨甫
鼎彛皆官翰林文量獨官兵部頗以政妨世知之益少
而三人最號相得杯酒倡酬無集不偕意氣所至不知
古人何如耳久之亨甫卒鼎彛以病告歸亦卒文量出
㕘淛藩罹讒口歸林下挾所有不一試又遭屈抑以去
意不能無少望疽發背亦卒嗟乎予未耄老三人者乃
及見其盛衰顧其著述有終不可湮没而鼎彛之集不
少概見亨甫有滄洲集十不及二三己未春予乞告歸
省舟且發文量之子伸裒其父之遺稿為六袠作書且
萬言貽予予閲之則平生倡和之作咸在又得其文讀
之多予所未見者敷腴鬯逹如其詩而奏議尤有經世
之志焉亦其所以見嫉於時者乃知前謂君特工於詩
亦未為知君者也予與君交且二十年于其文猶未盡
知又况深於文者乎予方悲君之不幸遽喜伸之能子
也於父之書無少散佚故序伸早占應天鄉試篤志古
學人謂陸氏有子於乎君可以少慰矣
　　　上海志序
盧龍郭君經為上海之三年百廢具興而誌書獨缺乆
之曰唐進士絅邑人也而文盍屬諸絅乃為稽故籍詢
遺老摉隠摭遐彰善黜衺彚次得八巻予嘉郭君之知
所先也唐君之善志也推其意序之今天下大郡稱蘇
松松之屬邑二曰華亭曰上海上海故華亭之東維耳
至元割為縣土壤始分非獨人之為也天之分野地之
形勢民之習俗亦若有殊焉况其沿革有可言者不可
不誌也故首之以疆域疆域之中其大者有二峙為山
流為川松之勝有九峯三泖而在上海山則有若簳福
川有若青龍黄浦而大海在其東斯觀之大者也故次
之以山川有土斯有貢松一郡耳歳賦京師至三十萬
其在上海至十六萬有竒重以土産之饒海錯之異木
綿文綾衣被天下可謂富矣故次之以田賦事有若緩
而急者祭祀是也祠廟壇壝載在祀典或祀典不及有
其舉之亦不廢也故次之以祠祀若夫學校以造士也
公署以聽斷也津梁堰埭以通利樓臺亭榭以觀遊也
亦不可廢故次之以建設又次之以古蹟設官分職所
以為民官上海者自元迄今其政往往有可書而亦不
能盡書其不書者非故遺之也亦勸戒存焉故次之以
官守國無小有人焉則重上海僻在海隅而名獨聞非
財賦之謂也賢才軰興實蕐斯邑故以人品終焉
　　　小學集註大全序
小學集註大全凡十巻集解作於海虞吳公訥正誤作
於吳郡陳公祚增註作於天台陳公選蓋古小學之教
後世不及睹矣而其書復亾子朱子采摭曲禮少儀内
則弟子職及諸子史類輯為書授童蒙讀之庻存小學
之教而其間多先秦之文其詞古其義深且奥學者讀
之至不能句况鄉村學究乎蓋往往病焉呉公字詁章
釋初學甚有賴而其間亦或不能無誤且亦有未僃者
故又不能無待於兩陳必合三君子之作而後小學之
義明且僃若子朱子可謂有功於後學三君子可謂有
功於朱子也訥字敏德少上書代父罪力學尚義名聞
江東仁廟監國命敎功臣子弟仕至南京左副都御史
時稱敬慎廉直有前賢之風祚字永錫初以河南㕘議
言事謫均州起為監察御史言益激切繫詔獄五年乃
出出復論藩府不灋械至京幾死其剛直之氣百挫不
折近古之遺直仕至福建僉事選字士賢以御史抗䟽
言事直聲動中外董南畿學政以身為敎動則古人仕
至廣東布政使為奸臣誣去若三君子可謂無負於小
學矣不獨其言也故著之使初學者知所嚮往
　　　姑蘇志序
姑蘇志六十巻紀載郡之封域山川戸口物産人才風
俗以至城池廨宇井邑先賢之遺迹下至佛老之廬皆
次焉姑蘇東南大郡其風土亦己畧見於禹貢周職方
爾雅諸書其後如予貢之越絶趙曄之春秋張勃陸廣
㣲之記録羅處約朱文長之圖經龔明之軰紀聞紀事
則僃矣彚而成書則有范成大盧熊二志由今而觀范
志峻而整盧志詳而贍而其間亦不能無得失焉者況
國家百三十年人物文章制度因革損益尚皆缺焉識者
病之成化間番陽丘侯霽守蘇有志修述時則有若劉
㕘政昌李中舍應禎陳訓導頎各應聘修纂㑹丘罷去
遂己𢎞治中河南史侯簡曹侯鳯又皆繼為之時則有
若張僉事習都進士穆而裁決於呉文定公寛久之二
侯相繼去文定不禄書竟不就然文定之惓惓是書也
雖病在告未嘗釋手淡墨細書積滿箱案廣東林侯世
逺之守蘇也宿弊盡剗文事聿興一日抱文定遺稿屬
予曰敢以溷子予謝非其人侯曰文定之志不可以不
就也予不得辭侯乃延聘文學得同志者七人相與討
論蒐輯合盧范二志㕘以諸家禆以近事閲八月而成
發凡舉例一依文定之舊蒐亡闡隐芟繁訂譌則諸君
子之功居多予何能焉其亦㑹其要校其成者也獨念
是志之續歴三十餘年更六七郡守而卒成于侯予乃
適值其時獲玷名其間惜予學殖荒落於呉事尤多懵
焉又以趨召事嚴不及磨礪佔畢以足私心之所志以
副林侯之望此予之所自愧而嗟也續而正之能無望
於後之君子乎姑蘇山名在城西南昔以名郡故今以
名其志
　　　送太子太保兵部尚書劉公致仕序
上之元年兵部尚書華容劉公以年至乞致仕鏊言於
公曰公於禮可以去於義未可以去君臣不相接久矣
先帝晩年益明習國家事屢御便殿延訪大臣而尤喜
見公一時所言天下傳以為盛事蓋近世君臣所未見
今龍馭上賔意在天之神猶不能無惓惓於公也而可
去乎今上春秋鼎盛亦唯三四老成耆艾置在左右况
今事勢未能無可憂天之災異未盡滅息民之凋瘵未
盡甦惰兵驕將未盡蒐練邊鄙未盡妥府庫未盡充此
皆公受知先帝而當報之今上者也而可去乎惟上亦
重公之賢憫勞以煩加太子太保家居不絶其禄觀公
所以自處上之所以處公何其盛也而自朝著以至閭
巷咸齎咨嘆息以為不當聽其去區區之愚亦不能不
重為天下惜也公行有日公卿大夫傾朝出餞於是相
與賦詩為别所以嘆其賢侈其逢惜其去而不能不望
其復來也詩凡若干首
　　　㑹試録序(戊辰/)
正德戊辰二月㑹試天下士於時知貢舉則禮部尚書
臣機侍郎臣澯考試則大學士臣鏊學士臣儲同考試
則修撰臣海編修臣一鵬臣俊臣仁和臣時臣霄臣瑭
臣銑臣若水都給事中臣承裕給事中臣潮署郎中事
員外郎臣庭㭿主事臣子熈臣中道監試則御史臣鑑
臣玉天下士抱藝就試者三千八百八十餘人三試之
遵制詔預選者凡三百五十人刻其文之粹者以傳凡
二十篇名之曰㑹試録臣鏊謹序其首曰惟天生民不
能自治故立之君君者所以代天為治君有萬國不能
獨理故任之臣臣者所以代君分治而皆以為民也國
朝取士率三歳一舉非曰遵行故事焉耳固必望得真
才焉授之職以敉寧乎斯民士之日夜淬礪學成求試
非曰茍慕榮禄焉耳固亦望及盛時焉抒所學以康濟
乎斯世是士之志也有志焉而不獲伸蓋多有之皇上
出震當陽聿新庻政兹唯龍飛取士之始諸士乃幸於
是見録且將服在庻僚平日所學不於是而施之乎則
失時矣故於今日以事君之道為諸士告蓋事君之道
先其實而後其名怯於利而勇於義所謂先其實者位
有崇卑居之必求無忝乎其職事有難易行之必求無
負乎其心所謂後其名者時然後言言取其當而已矣
非務以為竒當官而行行取其方而已矣非茍以為異
所謂怯於利者所當得歟則寡取之無以盈溢踰其分
非當得歟則峻絶之無以闇昧傷其潔所謂勇於義者
見義惟允立志斯定勿以毁譽得失夷險二其心渝其
操是事君之道也古之碩輔名賢厥所樹立㒺不由是
諸士平日之所學將非是之務乎鏊不佞獲預掄材之
任科之得人與否預有功罪焉故以是告
　
　
　
　
　
　
　
　
　震澤集巻十二
欽定四庫全書
　震澤集巻十三　　　　　　明　王鏊　撰
　　序
　　　匏菴家藏集序
文章不難於竒麗難於醇難於典則雖然醇與則可能
也醇而不俚則而能暢殆有非力所至而至者焉其必
由養乎是難能也故禮部尚書兼翰林院學士文定呉
公官禁近前後三十餘年文章傳播中外公既卒其子
中書舍人奭刻其所謂家藏集者授予請序予嘗竊評
公之文矣擺脱尖新力追古作豐之千言不見其有餘
約之數語不見其不足為詩興寄閒遠不為浮豔之語
用事精切不見斧鑿之痕自謂得公之深也兹復何言
乎獨念公生頗好蘇學其於長公每若數數然者及其
自著乃獨異焉紆餘有歐之態老成有韓之格信其學
力之至自得者深乎其所養可知己明興作者代起獨
楊文貞公為第一為其醇且則也公之文視文貞吾未
知所先後使獲當路於時其功業豈少哉議者至今惜
焉而公所以自託於不朽者固自有在又何待於彼者
與予獲從公久每以道義相劘切其於序有不得辭公
所著自當信今傳後云家藏者謙也詩諸體凡三十巻
序記碑銘雜著四十巻
　　　贈南京兵部尚書林公復官序
昔之識者常以一人之進退占天下之治忽方逆瑾柄
朝濁亂海内泉山公以直道不容去及逆瑾伏法公道
大明泉山公以論薦復舊銜然則公之進退非可以占
吾道之隆替乎公子利瞻來守呉郡郡之士夫皆作歌
詩為公賀予以為公今日之進固可賀不若前日之退
可賀尤大何也方瑾勢盛士之頑頓無恥者或望塵乞
哀或媚竈祈進或脂韋其間以求容甚者藉其勢以中
傷善類揚揚自以為得也不三四年則誅則殛則流則
削向之赫奕者今皆安在而公之官則已復矣然則貪
榮嗜進者將以何為而作奸害正者亦復何益公獨先
事去之瑾不得而榮辱也故曰可賀尤大夫君子之自
守一於義一於義進亦榮退亦榮退而榮者何也中無
所媿焉耳小人則不然進亦辱退亦辱進而辱者何也
中有所媿焉耳公於進退之間色無愠喜而吳人必欲
一賀者賀吾道之泰也予與公同在翰林有同官之雅
在吏部有交承之分于今郡公又有邦人之義又安能
無言耶
　　　蘇郡學志序
國家學校之設徧於海隅而蘇學獨名天下於是吾友
蔡君惟中始爲之誌惟中之言曰蘇學剏自宋景祐魏
國文正范公割地爲之而安定胡先生實為之師今去
二公五百餘年高風遺烈猶一日也且其地故為吳越
廣陵王元璙之南園特幽且勝由今觀之大成之殿明
倫之堂尊經之閣高壯巨麗固已雄視他郡其間方池
旋浸突阜錯峙幽亭曲榭穹碑古刻原隰鱗次松檜森
鬱又他郡所無也况自宋以來科第徃徃取先天下名
臣碩輔亦多發蹟于斯則其盛豈獨地哉夫物盛則必
傳盛而不傳蓋有之矣則以無紀籍故也昔四代之學
見於戴記魯之泮水詠於詩蜀之學官紀于史今吾學
之盛於四代雖未敢望於魯於蜀豈遽出其下哉而紀
籍獨闕昻誠不佞少游於兹窮搜細勘得其顛末彚為
四巻間以示予予蓋與君同游于學者也嘉其志之勤
且郡之文獻有足徴者故為序諸首惟繼是而司敎有
若安定者人才之出有若文正者吾且老矣尚當嗣君
書之
　　　重刋左傳詳節序
春秋左傳詳節三十五巻宋魯齋朱申周翰注釋今董
南畿學政黄侍御希武翻刻以示後學者也侍御以近
世學者莫不為文而未知文之有法故刻示之予叙之
曰文非道之所貴也而聖賢有不廢故冉牛閔子顏淵
善言德行子夏子㳺以文學名孔子亦曰言之無文行
而不遠而善鄭國之為詞命也則文豈可少哉學者不
為文則已如為文而無法法而不取諸古殆未可也左
氏疏春秋於聖人之㫖未盡得也而載二百四十二年
列國諸侯征伐㑹盟朝聘宴饗名卿大夫徃來詞命則
具焉其文蓋爛然矣於時若臧僖伯哀伯晏子子産叔
向叔孫豹之流尤所謂能言而可法者下是雖疆場之
臣亦善言焉有若展喜呂飴甥賓媚人解揚奮揚蹶由
方伎之賤亦善言焉有若史蘇梓慎禆竈蔡墨醫和緩
祝鮀師曠夷裔之遠亦善言焉有若郯子駒支季札聲
子沈無戍薳啓疆閨門之懿亦善言焉有若鄧曼穆姜
定姜僖負羈之妻叔向之母於戲其猶有先王之風乎
其詞婉而暢直而不肆深而不晦鍊而不煩繩削有若
剰焉而非贅也若遺焉而非欠也後之以文名家者孰
能遺之而為史者尤多法焉嘗竊論之遷得其竒固得
其雅韓得其富歐得其婉而皆赫然名于後世則左氏
之於文可知也已而世每病其誣蓋神怪妖祥夢卜䜟
兆誠有類於誣者其亦沿舊史之失乎雖然古今不相
及又安知其果盡無也然予以獲麟而後文頗不類若
非左氏之筆焉豈後人續之邪未可知也若是者今多
從削蓋幾于醇且粹矣學者因是而求之為文之法盡
在是矣若夫究聖人筆削之㫖以寓一王之法自當求
其全以進於經
　　　瓜涇集序
瓜涇集者集通議大夫都察院右副都御史長洲徐公
之文也公與予同年進士而齒先於予時同年三百人
予獨善公且相約為古文詞志甚鋭務追古作者為徒
相與劘切倡和徃來然公詞出予每詘焉自以為弗及
也未幾公以水部分司山東之寧陽地辟務簡益肆力
於學及官武選時吴文定公在翰林呉中名士皆集倡
和益富而公出補外藩于淛于嶺南于湖襄最後以御
史中丞廵撫齊魯所至不獨以政事稱而尤以文學著
聞蓋著述滋富矣然予自是與公闊焉乆不聞問𢎞治
末公上䟽謝政事予亦旋自内閣告歸廼復聚首吳中
追思徃時之㑹蓋三十餘年矣當時社友幾其存者其
存而復㑹於兹獨公與予也亦且老矣寧復徃時意氣
之盛然公遇事感觸必有作作必以示予顧予學殖荒
落不復能一一追和與之上下其議論也而以為恨近
世士爭治文詞以干科第既得第則遂棄去如弁髦盖
以時之進退升絀不在是焉耳公雖老矣而好學不倦
彌篤其出於天性者哉固宜其所得之深且邃也而何
可使其無傳焉故公之門下士與弟季止裒類其詩若
文得若干巻刻之而予爲之序公名源字仲山瓜涇其
所家處也
　　　贈謝封君序
昔元自沙漠入有中夏一時義士多不願為之臣若文
山疊山二公精忠大節百挫不回尤炳燿於兩間予少
讀二公集偉其詞壯其節思識其子孫然自元百年間
於謝獨未有見焉頗聞謝之先家弋陽深山長谷風氣
完固有山泉禽魚之樂橘包竹箭之饒自足而不願乎
外邪將猶抱前人之志義不帝秦者邪明興百餘年至
今封君始欲自試於時然七舉不第晩判桂陽仕亦不
逹子琛始擢甲科拜監察御史卓然能舉其職於是桂
陽進封監察御史琛旋進淛江副按察使持節吳中水
利諸軍事謝氏至是始顯矣大凡物之晦也久其發也
必光木悴於秋華於春水涸於冬溢於夏謝自晉太傅
獻武康樂高標雅韻輝映江左渉五季而晦至宋則又
顯渉元而晦至我朝則又顯出處之際蓋合矣封君始
判桂陽實有遺愛於民憲副來位南服勤於吏事而庶
政具脩嚴於風裁而貪猾斂避傳云公侯之子孫必復
其始吾見謝氏之光昭前人又將自今始矣
　　　重刋唐六典序
昔在孝宗詔修㑹典臣鏊與有職競焉竊伏自念蒐一
代之制著之簡冊以為後法固非謭薄之所堪任思得
古之作者師焉庶體裁有則而本末不紊三代之制莫
盛於周周禮聖人作也未敢遽議周之後莫善於唐唐
有六典竊不自揆或可追而倣之而世無刻本間於中
秘得其書伏讀玩繹手録以歸而議中格亦㑹遷官以
去乃藏之箧笥攷於今殆無所用之淛江按察使潼川
席君同文不知何自得之而意獨嘉焉捐俸命工刻之
蘇郡未竟陞任去繼其任者為嘉魚李君立卿實成之
且以序屬鏊曰六典自公而傳非公則誰序者鏊曰國
家官制則象周官於唐制固若未暇而亦未嘗遺之盖
唐以中書門下尚書三省㕘領天下之務今六部雖分
顧猶尚書省之舊而内閣則隐然中書通政給事則門
下之遺也其餘寺監府院以分衆職品爵勲階以叙羣
材尚多唐舊則居其官攷其職謂無所用於今可乎且
非獨唐也唐虞而下損益沿革咸具焉昔宋祁論唐制
精密簡要曾鞏謂六典得建官制理之方丈不煩而實
僃盖開元中張九齡軰為之其書何可以不傳則未知
後有作者亦將有取於斯乎而二君子惓惓翻刻意亦
有在於斯乎
　　　游名山記引
吾少也有四方之志思欲如司馬子長縱游天下以大
吾觀及官侍從地近職親雖燕南諸山未獲數至焉今
兹告歸謂可如志而耄及之雖吳中諸山未及徧游焉
静言思之盖未嘗不以為嘆𤣥敬乃能以使事聘四方
翫月終南之顛過首陽挹夷齊之高風登華山弔希夷
蜕函登嵩山憇少林寺濯驪山温泉入王屋扣司馬子
㣲之扃三門砥柱龍門伊闕皆極天下壯觀近如兩京
畿甸諸山皆遐探邃討搜竒抉怪而又能以文字發之
讀名山記雖不識其地若身至其地者可謂善游而能
言者矣然吾與𤣥敬約如天之福假我以年吾方與子
北􁆑長江觀廬山瀑布浮沅湘上岳陽樓望衡岳窺瞿
塘三峽歴劒閣岷峨入關中覧秦漢故都還登泰岱慨
想七十二君之遺封南出武林觀淛江潮上㑹稽探禹
穴佇子陵釣臺歴天台雁蕩至武夷欵羅浮上韶石望
蒼梧九疑而還子肯從吾游乎雖然太湖有山焉是為
洞天福地願子先之
　　　春秋詞命引
予讀左傳愛其文而尤愛其詞命當春秋時諸侯大夫
朝聘宴饗征伐㑹盟類以微言相感觸其詞命徃來亦
皆婉而切(若魯羽父請薛侯晉隂飴甥/對秦穆公知罃對楚共王)簡而莊(若臧文/仲對王)
(使周景王責/晉人爭閻田)巽而直(若鄭人告楚將服于晉子産對晉/問入陳對士文伯壞垣游吉對楚)
(使/)雖或發于感憤然猶壯而不激(若晉狐突對懷公解/揚對楚子太叔儀對)
(衛獻/公)屈而不撓(若展喜對齊侯吳蹶由/對楚子齊國佐對晉)詞窮矣然且文
焉遁而餙(若王子伯駢告晉王子/朝告諸侯晉韓簡請戰)偽而恭(若鮑叔告魯/請管仲伯州)
(犂對鄭子羽楚/薳越請宋華向)誣而近正(若晉吕相絶秦/叔魚歸季孫)於戲何其善
於詞也其猶有先王之遺風乎予生謇訥甚思所以變
其氣質而無由因彚稡其詞而日諷焉庶有益乎孔子
曰不學詩無以言讀此編者亦可以有言矣
　
　
　震澤集巻十三
欽定四庫全書
　震澤集巻十四　　　　　　明　王鏊　撰
　　序　說(附/)
　　　贈鴻臚卿毛公序
貞甫將之南京鴻臚卿之任人或曰吾聞君子出有爲
出處有爲處正德初元朝埜敉寧環齊魯之疆無狗吠
之警公於時未見有不合也而毅然以歸今之時似非
昔之時也自逆瑾構亂大盜起齊楚趙魏間蔓延呉楚
蜀與江西相煽繼作邊兵亦乗時入雲中甘涼自是公
私殫屈中外蕭然疲敝此范文子之所深憂賈誼之所
太息者也而幡然以往出處之際固如是乎誠世之所
未喻也而予獨知之臧文仲之言曰賢者急病而讓夷
夫君子抱負所有亦欲少試以自見於天下豈忍泯泯
没没自同於木石哉顧時方無事衆皆競進寧退而就
閒時或多虞世復我以又安敢以自佚公素負濟時之
略縮手傍觀鬱而不得施者乆矣當今急才之際用人
者安能遺之公亦安能晏然終堅卧不起耶公行矣懋
建勲業以佐明時無若深源之負素望也其必若謝安
石乎若予則甘老林下矣
　　　嘉善志序
設官分治古也略而今也詳吳粤於秦漢皆㑹稽郡已
乃别爲吳郡已又析爲嘉興爲松江而嘉興近又析爲
嘉善設官分治斯不亦日以詳乎夫山川土田古今非
有異也而風氣日開戸口日滋貢稅日増人才日盛則
其建置不得不日詳以密建置日密則其有離合損益
升降盛衰亦安可無紀無紀則後世曷以考乎此倪君
公在嘉善縣志所以作也君登戊辰進士給事門下華
且要矣俄左遷而爲丞兹邑適振武張君煥知縣事推
誠相與乃共立法更化嚴保甲之法厲魚鹽之禁毁淫
祠設義冢立社學又立清風院以崇往哲又以其間成
斯志昔之爲丞者嫌不可否文書行漫不知何事君以
諫官左遷不少挫抑乃更奮勵勇於自立異乎古之丞
而張君又能同心相任以成其美予於斯志旣有感乎
古今設官之異又嘉二君之為也因附書之
　　　金山衛志序
國家武備之設西北最重東南若無事焉然而海島諸
國乗潮出没瀕海之民時被毒螫國初蓋常患之因命
安慶侯即華亭之篠舘築城置戍城成隱然與海中金
山相直故名金山衛相傳昔周康王東遊築城鎮海其
後宋武帝吳越王鏐皆嘗城之其地西抵浙之海寜北
抵吳淞江東南際大海而襟帶淮南諸郡朝命揚州等
處備倭摠兵每駐節焉自宣德至今百餘年間島夷晏
然雖巨盜間作旋亦授首非以守禦得人故耶正徳某
年張君文光以都指揮僉事來莅其任乆之政平盜息
乃曰今郡縣各有誌衛乃獨無兹衛東南巨障事多可
書而世無聞焉使後世有杞宋無徴之歎吾恥之乃咨
詢故老蒐輯異聞得遺事若干彚為六巻予得而閲之
則古今沿革升降與夫城池之卑髙塲堡之遠近烽堠
之踈宻儲峙之盈虧行伍之贏縮操閲之勤惰屯田之
蕪墾將校之賢愚勇怯皆可考而知則斯誌也謂為無
益可乎後世葢將有徴焉文光武臣而能以亷自將且
汲汲於文事可謂知所重矣予故為序諸首
　　　容春堂文集序
文之製大率有二典重而嚴敷腴而暢文如韓栁可謂
嚴矣其末也流而為晦甚則艱蹇鈎棘聱牙而難入文
至歐蘇可謂暢矣其末也流而為弱甚則熟爛萎薾冗
長而不足觀葢非四子者過學之者過也學之患不得
其法得其法則開闔操縱惟意所之嚴而不晦也暢而
不浮也文而至是是可以入作者之室矣董南畿學政
侍御張君手一編授予曰是為戸部侍郎無錫邵公之
文鼇山葢嘗師焉將梓刻以傳唯先生序之初予承乏
翰林北上公時始得解過余舟中出所著示予固以超
然脱去凡近其後予官于朝公亦敭歴中外恨不能即
而友之亦未克沃而忘之也今兹予告歸公亦歸卧無
錫地孔邇而亦不能朝夕數數獨時得詩讀之體裁簡
重興寄閒遠未嘗不改容欽歎而患不可多致今乃得
其全觀之知公之用力於斯也乆其志直欲追古人而
並之不爲近世之詞而已也是足以傳矣或問公文焉
師曰是非予所及知雖然公葢師韓而不暇及乎其他
者也其古歌詩葢有晉魏之風焉而亦有不似者何師
其意不師其詞此固韓公語也師韓而不必似韓此善
學韓者也所謂嚴而不晦者也公年未及懸車當朝廷
渴賢之日公將復起大見功業不徒托之文章而文章
之出將日富以深又非予所能涯者姑以是題其首併
復侍御君何如也
　　　重刋王逸註楚詞序
楚詞十七巻漢中壘校尉劉向編集校書郎王逸章句
其書本吳郡文學黄勉之所蓄長洲尹左綿高君公次
見而異之相與校正梓刻以傳自考亭之註行世不復
知有是書矣余間於文選窺見一二思覩其全未得也
何幸一旦得而讀之人或曰六經之學至朱子而大明
漢唐註䟽爲之盡廢復何以是編爲哉余嘗即二書而
參閱之逸之註訓詁爲詳朱子始䟽以詩之六義援據
博義理精誠有非逸之所及者然予之懵也若天問招
䰟譎怪竒澁讀之多所未解及得是編恍然若有開於
予心則逸也豈可謂無一日之長哉章决句斷事事可
曉亦逸之所自許也予因思之朱子之註此詞豈盡朱
子說哉無亦因逸之說參訂而折衷之逸之註亦豈盡
逸之說哉無亦因諸家之說㑹粹而成之葢自淮南王
安班固賈逵之屬轉相傳授其來遠矣則註䟽之學亦
何可盡廢哉若乃隨世所尚猥以不誦絶之此自拘儒
曲士之所爲非所望於博雅君子也其七諫九懷九歎
九思雖詞有高下以其古也因亦不廢雖然古道之洇
没于今獨是編也乎哉孰能追而存之
　　　申鑒註序
申鑒五巻漢荀恱著恱仕獻帝朝辟曹操府與孔融及
弟彧同侍講禁中恱每懷獻替而意有未盡此申鑒所
爲作葢有志於經世者也然當時政體顧有大於緫攬
機務使權不下移者乎而曾無一言及之厥後融以論
建漸廣彧以不阿九錫皆不得其死恱獨優游以夀終
其亦善處濁世者矣其論政體無賈誼之經制而近於
醇無劉向之憤激而長於諷其雜言等篇頗似揚雄法
言雄不免曲意美新而恱無一言及於操視雄爲優矣
或言恱書似徐榦王符考其歸兹若人之儔乎吾未知
所先後也而三品之說昌黎公有取焉其書世有罕見
吾蘇黃勉之好蓄異書又爲之訓釋搜討磔裂出入經
史春秋内外傳老莊淮南素問天官地志博洽精密多
得恱㫖雖然恱之書其有所感而爲之乎勉之之註豈
亦有所感而爲之乎勉之春秋方富行將以其學出而
效用當炳焉赫焉流聲於明時尚何恱之慕哉
　　　皇甫持正集序
昔孫可之自稱爲文得昌黎心法而其傳實出皇甫持
正今觀持正可之集皆自鑄偉詞槎牙突兀或不能句
其快語若天心月脇鯨鏗春麗至是歸工抉經執聖皆
前人所不能道後人所不能至也亦竒甚矣昌黎嘗言
惟古於詞必已出又論文貴自樹立不蹈襲前人不取
恱今世此固持正之所從授與他日乃謂李翺張籍從
余學文頗有得從吾㳺者李翺張籍其尤也而不及持
正何歟余謂昌黎爲文變化不可端倪持正得其竒翺
與籍得其正而翺又得其態合三子一之庶幾其具體
乎則持正可之之文亦豈可少哉予旣刻可之文而持
正未遑今世庸乃能嗣吾志而梓之予嘉其仕優而不
忘學又不忘其世裔之所從出也爲序其端
　　　送袁山人序
有爲靑烏之學者袁子來自宣城爲余卜壽藏於洞庭
之隂行三日得之圖以示余曰是爲氣之來氣之止是
爲開闔是爲衛護是爲蜂腰鶴膝爲蟬翼爲蝦鬚爲旗
鼓爲印爲金魚袋葢全氣之地也余曰一氣磅礴流行
兩間子獨何以得之曰氣無形因形以見勢之所起氣
随而始勢之所終氣随而鍾吾原其起乘其止審其廢
擇其相避其害非有天星地卦之說也曰吾聞尋龍易
定穴難子獨何以定之曰余以倒杖之法定之何以爲
倒杖也曰公劉之詩不云既景乃岡又曰景山與京周禮
匠人樹八尺之𣙗度日出日入之景以定東西又㕘日
中之景以正南北此吾倒杖法之所從出也夫氣之來
也有俯仰正仄緩急强弱逆順吾以杖法迎之逆取其
順順取其逆聚取其散散取其就急取其緩緩取其急
浮沉呑吐加減饒借依法裁之毫髪不爽此杖法之妙
也昔者楊筠松有七十二杖法廖禹有四例八杖劉氏
有十二杖予為天綱後人得家傳之秘遂合三家之法
而一之識者觀之卦例之說可遂廢矣乎故曰旣明倒
杖之法方知卦例之非予曰人生受命于天乎受命于
地乎受命于天卦例之說非也子之法豈能遂易之曰
非所知也奪神功改天命吾聞之郭景純而景純亦莫
之逃也語云穴本天成福由心造則又存乎其人君名
德字宗善號松月云
　　　送工部正郎蔣君掄材還朝序
正德九年正月乾清宫災皇帝若曰於乎惟天全付所
覆於皇明衍祉承慶在予一人兹予未知獲戾於上下
天降之災怵惕惟厲思免厥愆唯是先皇内朝所以基
宥密者予安敢不祗復乃命官采材於四方於蜀於黔
於湖湘命大臣往統之於閩於粤於江右又命官分理
惟巨材之生多遐荒絶徼梯巖凌壑無翼而至董是役
者緩之則怠急之則怨不怠不怨材克用集而民忘其
勞若蔣君舜臣之于閩浙其庶乎君且還朝嚴州通守
薛君昻逺走使求予言爲贈昻余故人也不能辭余聞
之天有三垣天子象之外朝象天市也治朝象太㣲也
内朝象紫微也其亦重矣今天心仁愛薄示厥儆上下
協力遂克奏成而蔣君預有其功斯亦偉夫余因是有
感矣楩楠豫章礧砢千尋之名材老於大山長谷其亦
何心於世用也一旦遭時之需遂起爲清廟明堂之用
輪囷金碧奐赫無窮不知人之遇乎材耶材之遇乎人
耶雖然大山長谷之中有所謂賢才者焉厥材礧砢可
以柱明堂梁清廟者多矣將誰使収之余因薛君之請
遂書以爲使歸之獻
　　　東萊滕氏族譜序
人之生也必有所始不可不知也而世次漫衍支分派
别亦不可得而盡知也於乎昔之不紀今無以據今之
不紀後將奚傳吾恐後之不知今亦如今之不知古也
此譜之所以不可無也子夏曰禽獸知母而不知父野
人曰父母何算焉都邑之士則知尊禰矣大夫學士則
知尊祖矣夫所貴乎學士大夫者非以其能知所自出
乎不然與禽庶奚擇焉知鎮江府東萊滕侯謐出其族
譜二冊授予曰吾家本汴人宋靖康間始祖以武功大
夫佐定海因家焉後又徙東萊載其聲光世有聞人今
自十五世合爲一圖葢大宗之法也又五世各爲一圖
小宗之遺也願公序之以示我之後人使無霣隊謐之
望也滕之光也自周衰而宗法廢尊祖合族之義不行
矣唐亡而譜牒廢尊祖合族之義不明矣金元以來文
獻蕩然無遺人貿貿焉莫知身之所自出於斯時也有
能紀載先世而不迷其所自出若滕氏乎固君子之所
深嘉而屢歎者也吾又安能已于言哉然吾聞滕之世
遠有代緒文王之子叔繡始封於滕所謂郜雍曹滕者
也漢明帝朝有九江都尉撫三國時有丹陽太守𦙍宋
有中正元發宗諒皆名臣宗諒范文正公所爲誌其墓
者也誌稱宗諒河南人非與東萊同所出乎而可遺耶
又有諱茂實者靖康之變縶於金首可斬冠不可易有
諱膺者方臘之亂身可殺城不可破其精忠大節耿然
天地間若是者所宜大書特書爲兹譜重而侯爲政京
口政聲流聞亦當嗣書之後之人有善焉亦當嗣書之
將不一書而已也然則中原文獻之傳其不在兹乎不
在兹乎
　　　雲水詩集序
雲在天水在淵其相去不知幾千萬里也雲在天曾無
意於水水在淵曾無意於雲而雲水之相遭也溶溶沄
沄粼粼囷囷浩盪推移升降浮沉或合或分或吐或呑
吾不知雲之爲水耶水之爲雲耶雲與水爲一耶爲二
耶無錫華某生而好道清癯鮮潔凢世人之名塲利苑
愛河慾海皆不能染焉棄其妻子來林屋山中獨居三
十餘年往來興福寺博㕘内典人疑其爲僧而非僧也
酷嗜參同契悟真篇黙坐内視求長生不死之法人疑
其爲仙而非仙也時亦不能忘情作爲歌詩葢無意於
言不能不言而自成其言人疑其爲詩人而非詩人也
雖予亦疑之曰其殆匡章之流乎間嘗與之游乆之出
一編以示余曰雲水集余讀之數過曰其雲水道人耶
然吾有問焉雲與水相忘而相合者也心者其水耶水
静則明物者其雲耶雲過則空空生明耶明生空耶參
同契之言曰原本隠明内照形軀三光陸沈溫養子珠
髣髴大淵乍沉乍浮若是者其亦雲水相遇之謂耶雲
水道人必能爲我言之詩凢若干首
　　　愧知說
古之君子其於人患不知也知之患不在其位也茍知
其人在其位則不患不能行矣故鮑叔用則舉管仲王
陽用則舉貢禹龔勝用則舉龔舍葢唯其賢而已人不
曰其友也以爲疑已不曰吾友也以爲嫌甚者其姪其
子亦無不可舉當是時豈真無法耶後世道衰人不能
自信上之人亦不信人而信法操縱闔闢要皆如法而
止是故見賢焉有不得舉見不賢焉有不得去舉於禮
部者探策而求選於吏部者貫魚而進或於法外焉稍
出意見則人且議之而夫人者亦自以爲嫌而不敢出
其意見有一日之長焉雖知其不肖不得而遺也有一
日之拙焉雖知其才且賢不得而取也曰法也非我也
於戲豈不過甚矣哉所謂法者豈不欲得人乎而若是
焉何哉吳君鳴翰少與予同學其詩篇字畫有晉唐之
風其文非近世之所謂時文也予謂空冀北之羣非君
耶壬子秋予主試應天殫心竭力於時之才自以無失
也揭榜而君名不預於戲永叔之於劉暉子瞻之於李
豸去取之間果有非人力所及者其將謂之何哉然君
不以是辠予其意曰有法焉非子之過予之所以自解
者亦曰有法焉非予過也而平日所謂知者何如哉君
之才固非久湮於下將必有識者焉揠而拔之而予於
此莫知所以爲贈也獨自識其愧如此
　　　鐵柯說
都察院右僉都御史劉公與清初爲御史或贈之古印
章曰鐵柯公因以自號人皆呼爲鐵柯而莫知其義也
予葢知之因爲之說鐵柯者何御史中丞劉公所以自
況也曷爲以鐵柯自況王者遣將親授之斧御史出廵
衣繡持斧斧以斬伐柯其柄也詩云伐柯伐柯其則不
遠柯木爲之云鐵柯者何爲其勁也斧以斬伐利莫加
焉柯鐵爲之勁莫加焉利與勁合殆純乎剛者也公葢
於此比德焉君子依乎中庸不爲已甚何賢乎剛而取
之剛爲陽爲明爲正爲果决柔爲隂爲闇爲佞爲退縮
剛柔雖並用世之柔者比肩剛者不一見也則剛其難
乎故獨取於剛也言不剛則囁嚅行不剛則縮朒氣不
剛則萎薾亦何以當大任任大事哉故曰剛毅木訥近
仁又曰吾未見剛者然則公之所以比德者何公葢以
風裁自持希古所謂剛者焉故以是贈之也而吾所以
贈之者異於是吾所以贈之者何曰高明柔克沉濳剛
克
　　　王良貴字說
崑山王君用䖍名其子曰良貴予爲字曰邦譽告之曰
今夫舉世之所以汲汲於求貴者何哉貴誠有異焉耳
簪纓冠冕飾於首者異也帶裳黼黻飾於躬者異也府
寺臺閣其居第異也輿從呵護其儀衛異也怒刑喜賞
其權力異也若夫所謂良貴者則何異哉是故舉世營
營唯貴之爭而亦有孰知有艮貴者乎乃翁獨以良貴
名若所思有非夷者矣雖然若亦知良貴之有異乎仁
義足乎心發乎言語溢於顔面逹於肩背手足而聲譽
施於人粹如也蔚如也如斯而已其亦有異乎無異乎
顧人弗察焉耳有察焉其能以此而易彼乎是所謂以
道充爲貴也於世所謂貴其將有弗願矣乎而亦有不
得辭者孟子曰修天爵則人爵從之
　　　吳奭字嗣盛說
天官少宰吳公名其冢子曰奭字書奭盛也詩曰路車
有奭又曰韎韐有奭予因告之曰物莫不期於盛而盛
者每難乎其繼雖然亦存乎其人焉世之所謂盛者非
禄位勲業之謂乎漢之時有若韋氏平氏俱父子宰相
楊氏袁氏桓氏或四世五公或四世太尉或父子兄弟
代爲帝師唐蕭氏宋韓氏吕氏皆以相業世其家何其
盛且能繼也將必有道乎故曰存乎其人焉少宰以文
章德行重一時可謂盛矣奭温然緼藉遜志敏學其殆
能繼乎予不能無望也昌黎公云莫爲之前雖美弗彰
莫爲之後雖盛弗傳故因其名稱其材重其望字之曰
嗣盛
　　　樂全說
王子歸自内閣日消搖乎洞庭之野名山福地無弗登
也澄波激湍無弗泳也懸崕怪石無弗題也有進而問
者曰子何樂於是與始子之居廊廟也翺翔乎紫微陟
降乎文陛一人毗之百僚師之四海睎之而子慼慼乎
其若憂今之歸也窮山荒野木石之與隣鹿豕之與侣
而子超超焉其若有樂也子何樂於是歟王子曰若欲
知吾之樂乎吾之樂吾不能知若又安能知之吾不能
自言又安能爲若言之雖然試語其概莊周氏之言曰
樂全之謂得志所謂全者孰全哉全天乎全人乎全人
者有所樂而樂之者也全天者無所樂而樂之者也全
人者得則喜失則悲全天者不然貧亦樂富亦樂出亦
樂處亦樂無入而不自得焉無入而不自樂也是故觀
於天見日月星辰煙雲風雨霜露之變山嶽之峨江湖
之流樂也觀於人見衣冠宫室城池庠序獻酬登降絃
誦歌詠樂也觀於物見草木之榮悴開謝鳥獸之鳴嘷
魚龍之飛泳樂也然其樂果在是乎簞瓢陋巷顔子之
樂也有不在簞瓢陋巷者浴沂舞雩曾晳之樂也有不
在浴沂舞雩者然則顔曾之樂可得而言乎吾不得而
言也非唯吾不得而言雖顔曾亦不得而言也夫是之
謂至樂而豈外物之謂哉故曰古之所謂得志者非軒
冕之謂也自夫人者以軒冕爲樂夫以軒冕爲樂則必
以軒冕爲憂而又何樂乎吾之樂雖未及乎顔曾則非
軒冕之謂也又非山水非風月花鳥之謂也日洋洋焉
踽踽焉俯仰乎宇宙之内不知天地之有我我之有身
也身之有心也不知果樂歟非樂歟果全歟非全歟問
者曰是非吾所及知也試問諸顔曾氏
　　　森甥字說
予妹歸南濠葉元在氏有子甫二歳問名於予予爲名
曰森何以謂之森也子不見夫種樹者乎其始生也閑
以重藩培以沃壤漬以甘泉則其木森然長茂矣予欲
爾子之長茂也故名及予乞告復歸自翰林森則頎然
玉立且將冠矣問字於予予爲字曰君玉何以謂之玉
也子不見夫種樹者乎其旣盛也鼓之以雨風飽之以
霜雪磨之以歳月則挺然剛勁矣吾欲爾子之剛且勁
也故字森乎吾願爾以仁培之以禮閑之以詩書漬之
鼓之以聲華飽之以世故磨之以事業厚其積以希其
光大其器以充其受則明堂廣厦之構將不能舍子而
他求矣
　　　澹菴說
歙之濳川有人焉春秋八十而有童孺之色人異之曰
翁其有道者耶翁曰吾野人也何道之有雖然有一焉
語云非澹泊無以明志故吾於澹未嘗一日忘焉今吾
之夀也亦唯於澹焉得之子亦知人之有心乎心者神
明之舍中不容物而夫人者醲於滋味醲於聲色醲於
貨利與名於是乎得也失也是也非也利也害也紛焉
自外以入於是乎憂也喜也怒也懼也愛也惡也紛焉
由中以出出入爲構日與心鬭而心憧焉悴焉而弗寧
夫心猶水也撓之則沸沸則神去汨之則濁濁則明去
神明去而身從之吾於是一切澹焉交物於前而不留
是故吾視之若無視也聽之若無聽也事之若無事也
吾日與物接而吾心湛焉不動不動則清清則明明則
乆而不衰是故能夀也吾又何道之有君子曰翁其善
飬心者耶故爲說而傳之翁汪姓相其名
　
　
　
　
　
　
　
　震澤集巻十四
欽定四庫全書
　震澤集巻十五　　　　　　　明　王鏊　撰
　　記
　　　五湖記
吳郡之西南有巨浸焉廣三萬六千頃中有山七十二
襟帶三州(蘇湖/常也)東南諸水皆歸焉其最大者二一自寧
國建康等處入溧陽迤邐至長塘湖并潤州金壇延陵
丹陽諸水㑹於宜興以入(今寧國建康之/水不由此矣)一自宣歙天目
諸山下杭之臨安餘杭湖之安吉武康長興以入而皆
由吳江分流以入海一名震澤書所謂震澤底定是也
一名具區周禮職方揚州之藪曰具區山海經浮玉之
山北望具區是也一名笠澤左傳越伐吳吳子禦之笠
澤是也一名五湖范蠡乘舟出五湖口太史公登姑蘇
望五湖是也五湖者張勃吳録云周行五百里故名虞
仲翔云太湖東通長洲松江南通烏程霅溪西通義興
荆溪北通晉陵滆湖東連嘉興韭溪水凢五道故謂之
五湖陸魯望云太湖上禀咸池五車之氣故一水五名
然今湖中亦自有五湖曰菱湖莫湖㳺湖貢湖胥湖莫
釐之東周三十餘里曰菱湖其西北周五十里曰莫湖
長山之東周五十里曰㳺湖沿無錫老岸周一百九十
里曰貢湖胥山之西南周六十里曰胥湖五湖之外又
有三小湖夫椒山東曰梅梁湖杜圻之西魚查之東曰
金鼎湖林屋之東曰東臯里湖而吳人稱謂則惟曰太
湖云
　　　七十二峯記
太湖之山發自天目邐迤至宜興入太湖融爲諸山湖
之西北爲山十有四馬跡最大又東爲山四十有一西
洞庭最大又東爲山十有七東洞庭最大馬跡兩洞庭
望之渺然如世外卽之茂林平野閭巷井舍仙宫梵宇
星布棊列馬跡之北津里夫椒爲大夫差敗越處也西
洞庭之東北渡渚黿山横山隂山葉余長沙山爲大長
沙之西衝山漫山爲大東洞庭之東武山北則餘山西
南三山厥山澤山爲大此其上亦有居人數百家或數
十家馬跡兩洞庭分峙湖中其餘諸山或遠或近若浮
若沉隱見出没於波濤之間馬跡之西北有若積錢者
曰錢堆稍東曰大㞦小㞦與錫山若連而斷舟行其中
曰獨山有若二鳬相向者曰東鴨西鴨中爲三峯稍南
大墮小墮與夫椒相對而差小爲小椒爲杜圻范蠡所
嘗止也西洞庭之北貢湖中有兩山相近曰大貢小貢
有若五星聚曰五石浮曰茆浮曰思夫山有若兩鳥飛
且止者曰南烏北烏其西兩山南北相對而不相見見
即有風雷之異曰大雷小雷横山之東曰干山紹山曰
疃浮曰東獄西獄世傳吳王於此置男女二獄也其前
爲粥山云吳王飼囚者也有若琴者曰琴山若杵杵山
曰大竹小竹與衝山近若物浮水面可見者曰長浮癩
頭浮殿前浮與黿山相對而差小者爲龜山有二女姢
好相對曰謝姑有若立柱嶻嶭玉柱稍却金庭其南爲
峐山爲歴耳中高而旁下者筆格驤首若逝者石蛇有
若老人立石公石虵石公石最竒與黿山龜山南北相
對曰鼉山旁曰小鼉若螺者青浮二鼉之間若隱若見
曰驚籃東洞庭之南首銳而末岐者曰箭浮若屋欹者
曰王舎浮苧浮又南爲白浮澤厥之間有若笠浮水面
者曰蒻帽有逸於前後追而及之者曰猫鼠有若碑碣
横者曰石牌是爲七十二然其最大而名者兩洞庭也
　　　登莫釐峯記
兩洞庭分峙太湖中其峯之最高者西曰縹緲東曰莫
釐皆斗起層波矗逼霄漢可望而不可即成化戊戌予
歸自翰林文吳縣天爵過予於山中相與窮溪山之勝
行至法海仰見異峯寺僧進曰是所謂莫釐者也文振
衣以升衆皆繼之或後或先或喘或顛至乎絶頂而休
焉天若爲之寛地若爲之闢西望吳興渺瀰一白有若
雲焉隱見天末或曰卞山也北望姑蘇横金一帶人家
歴歴可數有浮屠亭亭曰靈巖上方也東望吳江雲水
明麗㠶影出没若有若無葢七十二峯之麗三萬六千
頃之竒皆一覽而在曰大哉觀乎相與席地行觴踞石
賦詩乆之暝色四合微月破林湖光澒洞崖壑黯黮迺
相與循舊路而歸焉語有之不登高山者不知天之高
也不臨深溪不知地之厚也莫釐猶爾况所謂泰岱恒
華者哉予以是知學之無窮也故記之
　　　静觀樓記
太湖之山七十二其最大者兩洞庭兩洞庭分峙湖心
望之渺渺忽忽與波升降若道家所謂方壺員嶠者湖
山之勝於是爲最樓在山之下湖之上又盡得湖山之
勝焉山自莫釐起伏邐迤有若巨象奔逸驤首還顧遂
分爲二一轉而南爲寒山鬱然深秀樓枕其坳一轉而
北復起雙峯亭亭如葢末如長虵夭矯蜿蜒西逝西洞
庭偃然如屏障列其前湖中諸山或遠或近出没於波
濤之間烟霏開合頃刻萬狀登斯樓也亦可謂天下之
竒矣自昔臨觀之美莫若滕王閣岳陽樓以彭蠡岳陽
之廣也然二湖所見廬山五阜而已君山一峯而已若
夫三萬六千頃之波濤七十二峯之蒼翠有若是之勝
者乎有若是樓之兼得者乎語有之知者樂水仁者樂
山吾雖未及乎仁知而於山水則若有宿契焉心誠樂
之而患其難值也迺於是樓焉得之又幸其不界于通
都要津適值予故土予得專而有之豈天設地造特以
為拙者之適静中之觀乎故名其樓曰靜觀而為之記
　　　黄公山釣臺記
𢎞治壬子嘉魚李世卿考室乎黄山之隂廣東陳白沙
先生題之曰黄公山釣臺有詣世卿而問焉曰何哉君
所釣者果在魚乎昔太公釣而得文王子陵釣而得光
武子之釣豈類是乎世卿曰吾所釣者非緡非竿非鮪
非鱣終日釣焉無所釣也是吾之釣也餌且不設而何
有於魚魚且不存而何有於名與利於是其伯氏茂卿
方爲大理寺副曰盍歸乎吾將釣乎黄公之山遂解官
去天下之士聞而高之頃年白沙以德義文學警動海
内天子虛已召焉至則授以侍從中外動色以觀其所
爲而白沙終去不顧世卿徒歩萬里徃從之㳺不復肯
舉進士茂卿舉進士官大理甫三嵗竟去豈白沙之門
則必以不仕爲高乎賢者出處固非世俗之所能知哉
予又安能言之予獨患世之紛紛奔利死名莫知還返
而夫人獨超然物外揚子云鴻飛㝠㝠弋者何慕焉賈
子云鳳縹縹而高逝兮夫固自引而遠去於戲吾安得
從斯人者㳺乎姑爲記於臺上
　　　黄陵岡水神祠記
中國之水河最大其汎濫潰溢所至郊隧園田官亭民
舎盡爲洪流所去則洪流復爲平陸若有神焉司之故
諺謂之神水漢人亦云江河之決皆天事非由人力昔
禹治水不成過衡山夢滄水使者授金簡玉字之書過
㑹稽夢人衣𤣥纁告以石函之文其事頗不經然書云
天迺錫禹洪範九疇易曰河出圖洛出書葢聖人之誠
上通於天天迺祐之其動乎思慮發乎夢寐固若有相
之者歟其亦有神爲之邪而可謂之誣哉𢎞治二年河
決張秋漕道幾壞華容劉公大夏以都察院右副都御
史奉命治之公往來兖豫問相厥源委謂黄陵岡爲張
秋上流而滎澤之孫家渡又爲黄陵岡上流迺檄張僉
事鼐朱㕘政瑄發卒治之時張秋再決水勢稽天上下
皇皇莫知所出公方有事黄陵岡夜夢婦人冠珮黙坐
跣其一足明日語諸屬鼐曰水神見像役其成矣公曰
果然者當立廟以祀已而上命御馬監太監李興平江
伯陳銳同來莅事興治張秋銳治黄陵岡大夏治孫家
渡鼐與都指揮僉事劉勝治荆隆口俱以八年正月始
事上奮下勵浃旬諸口悉合河復故道漕運無虞上下晏
然河平之月日有詔建祠于安平鎮祀龍王於黄陵岡
而鼐等復以水神見像報不可忘迺復以餘財建祠若
干楹肖夢中之像以祀以答神休以卒公志而來請記
予以諸君朞月之間成此偉功國家大得天人之助有
不可誣者故撰次其槩使歸鑱諸石
　　　　吏部驗封司題名記
國家政務分理之任爲部有六曰吏曰戸曰禮曰兵曰
刑曰工吏部分理之任爲司有四曰文選曰驗封曰稽
勲曰考功驗封郎中一人員外郎一人主事一人其所
專理一曰王府將軍郡主駙馬儀賓之誥二曰畨僧國
師禪師之誥三曰内外文職褒封之等四曰公侯伯贈
官之等五曰兩京堂上贈官之等六曰散官給授之等
七曰土官承襲之等八曰掾史出身之等國初莅是職
者凡若干人永樂後遷都於兹則南北並設居是職者
又若干人姓名雖在日遠日湮於是山東劉君約爲郎
中始謀刻之石而請予記葢國朝以周六典建官而亦
或因秦漢之舊秦有三署郎以其侍衛居中故曰郎中
漢選三署郎初入尚書臺者稱郎中宋百官階次有員
外郎隋開皇六年尚書二十四司各置員外郎謂曹郎
本員之外復置郎也漢光禄勲有南北廬主事後魏諸
曹各量事置掌故主事隋初諸臺並置主事令史然吏
部郎於時選特妙其諸曹郎功高者始遷焉則其重也
乆矣夫司之有碑所以載姓名紀事實崇往哲聳後觀
而官之顛末沿革亦所當知也故具列焉若夫賢否勸
懲法戒之意則覽者當自得之
　　　保義堂記
少師兼太子太師吏部尚書華葢殿大學士徐公置義
田於陽羡之郊以贍徐宗祭有祠學有塾䘮葬婚嫁有
仰公喟然言曰於乎遠哉唯予宗日滋勢日以邈未之
克合唯先府君實始有慕於范文正公不肖孤奉以周
旋四十餘年遭際聖明致位臺閣遂濟登兹唯皇恩之
隆先志之懿何敢忘焉然吾聞難合而易離者人難成
而易敗者事吾創之吾安能保之後之人不有墮吾約
者乎於是言於上闗約部曹籍數郡邑使鄰無敢侵族
無敢訟主者無吝出分者無過取曰庻保吾義於無窮
故名其堂曰保義命鏊記之以示後公之慮則周矣遠
矣然法者其以治愚乎不肖乎若公之後其必多賢乎
而何待於法哉其亦告之以義焉耳夫田以義名豈獨
贍其口體固將教之以義也今夫世之人自一命之爵
百金之産則必欲其子孫世守之曰前人之貽也至於
義不思所以保之保之何如亦唯心公之心焉耳公之
心吾能言之文正之言曰吾吳中宗族甚衆於吾固有
親踈然吾祖宗視之則無親踈也公之心文正之心乎
使傳之一世二世亦然曰均吾徐氏也十世百世亦然
曰均吾徐氏也如是雖傳至無窮其可乎而安有親與
踈親踈且無侵與訟安從生是足以保兹義於無窮矣
公曰然遂刻之壁眎後昆其有勸也
　　　貴州鎮守公署記
𢎞治戊午冬十月貴州鎮守公署成初署直子城之西
南隅負山瀕河河流湍激奔注屢築而圮旣費且勞嵗
丙辰某來鎮兹土始至庭除湫隘垣頺級夷則爲唶曰
凡吾之來以安人也身之不容人於何有爰覽境内得
隙地曰東園剗阜爲夷端景相方或因或創經營未幾
顯構嶷然前爲鎮邊之㕔以出令也中爲萬年之閣以
祝釐也後爲退食之堂以即安也馮高據顯山川獻妍
體勢巖巖頓改舊觀而人莫知費之所出予惟貴州古
荒服入國朝置同藩臬壤交夷夏戸錯軍氓莅兹土者
率以其民荒遠肆爲誅求莫知紀極名曰鎮之其實撓
之名曰撫之其實殘之故每每大亂則豈獨民之罪哉
某乃能以家貨佽公役遂去卑卽高去圮卽安推是志
也以從諸政民其有弗靖者乎故碑之以䂓來者
　　　安隱記
其跡仕也其心仕也安仕者也其跡隱也其心隱也安
隱者也一斯專專斯樂樂斯安安斯乆乆斯不變有人
焉居廟堂而有江湖之志棲山林而有魏闕之思是其
能安乎能乆且不變乎否也伯氏警之抱淳履素不樂
進取自稱安隱居士伯氏之言曰古之人胡爲而有隱
哉古之人抱負所有不屑自試或欲自試而時不我以
或時見用而獨於幾㣲有不合焉知時之不可爲也而
去之其下則飾竒眩俗身退志進是故有所負焉則隱
有所不合焉則隱有所希焉則隱若是者高矣竒矣其
亦有不足於心者乎而吾舉無焉太湖之濆洞庭之麓
有田數畮吾肆力而耕於是鑿其中以爲池䟽其傍以
爲堤除其高以爲園園吾藝之橘池吾畜之魚堤吾種
之梅竹花栁吾誠於是安焉樂焉以終吾身吾於世非
有負也非有所希也非有所不合也譬吾之於隱也若
魚之在水不知其爲水鳥之在山林而忘其爲山林也
子以爲何如鏊曰兄之志高矣美矣弟又安能移之顧
弟渉世久思一息肩焉而未得他日將從兄而隱兄其
許之乎
　　　吳縣學射圃記
鄺侯璠治吳之三年聿新學宫闢隘抗卑直囘正衺門
堂庭廡煥改舊觀而射圃仍在學之西偏湫隘偪仄下
無以周歩武上無以崇揖讓侯甚病之一日謁文廟顧
瞻其東厥有町疃問之曰某氏之棄地也倍直償焉爰
始經營有操書致者曰吾長洲之氓某也而有地焉鄰
吳學宫敢因下執事獻諸歸之直不受於是得地衡五
十弓縱百歩乃始作亭曰觀射賓主有階抗侯設豐洗
水篚縣莫不有所於是學諭李仁等來請記其事學之
有射圃非曰不忘武備也葢亦學焉而其禮廢乆矣其
儀雖具於儀禮顧未有舉行之者往時天台陳公選以
御史董學政於吳始命兩生習之大江之西得其儀以
還俾諸生歳時肄之鏊於是實備衆耦之末預觀周旋
揖讓之盛于于翼翼似勞也而甚適也似迂也而甚莊
也問學之餘於是游焉息焉揖讓焉獨非學乎即有敖
慢怠惰之氣奚自入焉葢非唯可以觀德也又可以飬
德焉故曰仁者如射又曰射有似乎君子今陳公去吳
乆鏊亦竊官於朝且三十秊不知吳下諸校其射儀尚
猶昔乎抑不能無異於昔者耶是亦人材風化之所由
升降也故因射圃之成爲記於石而因以諗之
　　　昭恩堂記
監察御史王君鼎莅官之三年有制父佐如子官母高
贈孺人君乃作堂於閩山之陽曰昭恩請予記其事以
示後予唯憲臣朝廷之耳目朝廷之重之也不唯其順
唯其咈憲臣之許國也不於其小於其大褒封之典非
其受之難也受而無愧是爲難矣若君其可謂無愧也
何以知其無愧也往者火臣有以罪罷復媚竈媒進者
物議譁然謂邪正之所由進退國家之所由安危而無
敢當先論列者獨君奮然草䟽數千言率同列上之其
命遂寢君子謂是舉也國是揺而復定直道屈而復信
君之功居多然中外猶有爲君危者及讀制詞乃知皇
上之受盡言君之善進諫何其盛也君臣之難也直如
朱雲不能去一張禹得君如陸贄不能沮一裴延齡故
鏊有歎於今日之盛夫有施於下當其才之謂恩不然
則濫有受於上稱其情之謂榮不然則倖若君之舉其
足以昭恩命矣乎是所謂於其大者也是爲記
　　　寳坻縣新城記
唯寳坻作固京畿控遏要衝縣故有城歳久而圮雉堞
就阤盗賊無禁𢎞治戊午武進莊侯襗以進士來知是
邑間行故壘喟曰殆非所以戒不虞示偉觀也於是始
謀重作之詢于邑人邑人僉同上于憲府憲府以俞侯
乃相方視阯程材蕆工又勸民納粟冠帶得材若干旣
而巨室之寓是邑者咸願輸其財僚佐亦各分地受功
探石於山陶甓於野法嚴令一衆手競勸經始於𢎞治
庚申之四月迄辛酉夏孟而城立矣城之周若干里池
繞之而環貫乎城中城之門四門之上爲樓四隅爲角
樓作石堰於水以節流作浮梁於河以利渉城高而堅
池廣而深闔闢以時宵柝無警居者樂保其家行者樂
出其途於是邑之父老欣欣相告曰吾坻無所保障民
臥不帖席者凢幾世矣前宰是邑者固亦屢嘗謀爲之
而績用弗成今頼我侯一旦睹其成而不預其勞功在
吾人其何可忘於是相率來京請予文其事於碑予謂
城之設以備患也然患而備不若無患而備之愈也先
王之世民相安於仁義禮樂之中而不識兵戈戰鬭之
事則何患之備乎然無患矣不以無患焉而遂莫之備
也故城謝城朔方詠於詩城邢城楚丘書於春秋則城
之作其可少乎而莊侯寳坻之役何可以不紀也憲府
實唯廵撫順天右副都御史洪公鍾巨室則英國公某
慶雲侯某
　
　
　
　
　
　
　
　
　
　
　震澤集巻十五
欽定四庫全書
　震澤集巻十六　　　　　　明　王鏊　撰
　　記
　　　亳州營建記
亳故湯都今城東北一里而近有湯陵三十里而遙爲
桑林之野桐宫糓熟往往而在其地春秋時爲譙邑秦
漢而降或爲縣爲州爲郡爲軍爲國國初復爲縣𨽻河
南之歸德洪武六年改𨽻鳯陽之潁州迄今百三十餘
年矣境大貨穰將强卒武非尊官無以鎮之𢎞治丁已
廵撫都察院左副都御史當塗李公以聞詔陞亳爲州
時東魯王侯沂實来知州事始至喟曰兹維殷故都明
詔所陞進而規橅庳陋弗飾其何以稱乃鳩工聚材以
興壞起廢爲任先事學宫重新大成殿飾孔子及諸賢
像建明倫堂闢射圃繕黌舍已乃築郡厲壇于城之北
社稷壇于城之西風雲雷雨壇于城之南又作城隍廟
東西二十四司又以分司不足以貯使節乃建緫司于
分司之東府舘于州治之左又作預備倉若干連官廳
公廨各一然後曰吾亦有所休乎乃改作州治前堂後
寢左庫右㕔東西吏舍又作二庫樓重門固鐍用戒不
虞經始丁巳之冬迄辛酉而落成焉斆學有次亨獻有
所賓至有歸食有高廪貨有深藏聼斷承委各有寧宇
其所建又皆高廣壯麗入其境巍然煥然亳非舊日之
亳矣其用人之力木石瓦甓之費至百千萬役亦大矣
而治之有法故財雖費莫知所從出行之有漸故力雖
勤莫知其勞也侯於是可謂有功矣昔者孔子善子路
治蒲而孟子譏子産不知爲政則邦之改作亦有不得
已者乎得已而不已者侈不得已而已者怠怠非也侈
非也若侯之作其宜乎可謂知爲政者也於是州之人
來求予文刻之石著侯之功使來世尚有考也
　　　吳縣修和豐倉記
近世爲政者率重改作雖然政有堕壞將坐視其墜乎
有垢弊將坐視其棼乎固有所不能也不能則將起其
墜理其棼改其舊而新是圖圖之道有二一曰因天二
曰因人因天莫善乎循其跡因人莫善乎順其心今天
下財賦大半出於東南蘇郡居十之七八吳爲縣居郡
之二三焉其嵗貢京師者爲石至八萬四百留縣者一
萬六百轉輸淮揚鳳及兊軍者又三萬九千三百夏稅
三千四百有竒又有所謂加耗者不在是數而皆於和
豐焉是儲倉剏於正統己巳廵撫周文襄公之爲也迄
今葢五十六年矣𢎞治壬戌遼陽孫侯伯堅來知縣事
政治敷宣姧宄屏息侯憫吳民之憊也顧未嘗有所興
作甲子二月和豐之月字厫災民未遽怪也三月張字
厫又災五月視事之堂又災人情大駭侯獨晏然曰吾
知之天其欲吾之重新焉耳乃命撤汚扶傾鳩工庀材
二厫重新堂寢具完非侈非陋經始於五月日至十月
日僝功焉非所謂因天而循其跡者乎問材焉取不戒
是懲問工焉出不毛是罰非所謂因人而順其心者乎
因天之跡則民不怨因民之心則役不勞孫侯可謂善
爲政也於是吳民相率求予記其成以彰侯之美葢是
堂之作有三民財之歛也於斯其散也於斯其訟之聼
也於斯歛之貴平無徒取其贏也散之貴周無徒取其
嗇也聽之貴公且明無徒取其速也是政之大者也吾
故爲記之壁以規于來者
　　　思忍堂記
大凢物衆相聚則心不能皆同不同則不能無私私則
戾戾則忿忿則争争則渙然而散故前世之累世同居
者亦以爲異若宋江州陳氏近世浦江鄭氏而張公藝
氏最著歙方氏逺有承緒有儲仙翁者顯於漢𤣥英先
生以詩鳴唐宋有諱豐者始遷婺源以輔之大父諱功
復兄弟四人奉母撫孤一門敦睦至以輔又欲自三世
四世傳之百世而恐子孫之不能同也大書忍字於堂
使子孫睹而思之葢取諸公藝之言凢人之忿争起於
相責望責望起於是已而非人已果是也人果非也忍
之斯已使兄弟之間有所責望思之曰如吾先人何則
相與忍之娣姒之間有所責望思之曰如乃先人何亦
相與忍之推之尊卑長幼皆然則心一一則無忿無忿
則爭安從生故曰必有忍乃其有濟小不忍則亂大謀
雖然家之有忍以有忿且爭也無忿無爭則何事于忍
古之君子化行於家家庭之間雍如也敦睦之效木有
連理者矣猫有相乳者矣犬有一牢食者矣况人乎哉
如是則亦何事于忍是故心之同而無所事忍上也有
所忿而能忍之次也有所忿而不能忍斯下矣方氏子
孫尚以是思之
　　　興福寺山居記
浮圖氏之道有合乎吾儒之所謂静何也逹摩西來傳
佛語心心或撓焉則安得而寂或淆焉則安得而清或
翳焉則安得而明是故亦有資乎静也静斯定矣慧矣
然後惟其所之静亦静也動亦静也洞庭有湖山之勝
而恒患於偪獨所謂俞塢者窈然而深坦然而夷長松
攙天嘉花異果紛峙羅列而興福寺又據其勝占其幽
勤上人又擇其巉絶之處作山居焉旦莫焚修終年蔬
食年且九十而貌如少壯者非有得于静耶若吾人之
所治者何静而安而慮而得其素講也顧擾擾焉日馳
乎外非名而利有若勤之静且專乎是不能無媿於彼
也然吾有問焉勤之静也惺惺然專一之中其有所主
乎其無所主乎有所主則倚無所主則蕩則所謂静而
定者其亦難乎故因其居之成爲記諸壁而因以問之
　　　高真堂記
東洞庭之隂有峰端正姢秀曰嵩夏嵩之麓呀然下飲
太湖如鳥之張喙曰梁家瀬前爲太湖其襟抱虧疎浪
石鬭囓自宋時則有高真堂以鎮其衝元季兵燬光怪
時見行者相戒莫敢出於其途成化間里人上其事於
縣作祠肖𤣥武像以鎮之於是光怪滅息人和嵗豐相
率請予記其事謹案文耀鉤云北宫黑帝其精𤣥武北
方之神也真誥則云昔軒轅子昌意娶蜀山之女生陽
德號顓頊仗萬靈以信順監衆神以導物役御百氣召
致乎雷雨於是謀夫獻畫丁壯用命改築河流避危趨
易又䟽諸泉以壯其源増諸堰以節其流漕道斯通公
私利之葢百三十年于兹然每當春夏旱熯爲虐河流
如帶漕艘鱗次待濟者千萬又况中外臣工朝正獻新
啇貨番琛四靣駢集爭先覷便敓攘噭嘑欲疾而遲欲
通而窒惟分司得人䟽濬有法則旱乾爲水溢啟閉有
程則鬭爭爲退讓舳艫千里魚貫而至後不敢先先不
敢亂則維仲錫無沗斯任河流湯湯千艘萬檣武夫洸
洸不譁不爭粤惟都水君之令皇都翼翼京庾維億陳
陳其積旣安旣足是維都水君之績仲錫曰前人之功
其何可泯用鑱諸石以無忘其始
　　　醒酣亭記
横山在西洞庭之西望之甚小而峯巒秀潤亭臺高下
里巷交錯雞犬鳴吠殆物外之竒境也予自内閣乞歸
有山人邀予至其境觴予于湖心亭上是日秋高風静
而濤聲自湧自東望之干山在其南紹山在其北亭山
宛然如葢適當其中餘若隂長葉餘諸山出没晻靉殆
不可狀予素不能飲酒是日飲至十觴亦不醉因扁其
亭曰醒酣是嵗正徳四年也
　　　吳興閔氏重修先塋記
前人有作慎而承之爲孝玩而墮之爲怠且荒世所知
也况夫生而營焉心力之所萃死而安焉體魄之所藏
乎其尤重也正德丁卯光禄大夫柱國太子太保刑部
尚書閔公致仕歸吳興瞻拜先塋喟焉興歎旣而來言
于鏊曰惟吾始祖將仕府君自汴扈宋來歸吳興遂于
晟溪家焉凢十有一世矣元延祐至治間歸安教諭府
君實始墳于兹享祀有堂合族有室延賓有舘供祀有
田中爲神祠外爲僧舍下至寢庫庖湢罔不備具所以
覆芘我後人者至矣元季兵興塋乃毁焉國朝正統間
先中和府君治之始復于舊世遠支分樵牧無禁塋又
毁焉不肖孫䝉先人之休克有禄位歴事四朝封及三
世階一品位八座恩光下賁侈矣而丘隴不治予用是
懼早夜孜孜乃鳩工庀財完舊益新越二年始克有成
緒祀先合族旣復其初繚以周垣嚴以重門華長碑碣
石獸翁仲咸如令式雖然前人之作不能不廢于今今
之作又安知不廢于後乎惟執事爲記于碑詔我後人
俾勿壞予乃復于公曰凢物無常惟德無毁故爲久逺
慮者莫若培之以德惟閔之先世有令德遂濟登兹前
人之所貽逺矣惟公厚德高標蔚爲名臣作鎮南荒洞
獠率服持法西臺庻獄克慎蘇公之長王國公殆有焉
公之所以培于後者深矣逺矣先墓所在過者必式况
公後人其獨忘諸乎公又何慮焉其必能繼繼承承嗣
公之志而無怠也用是碑諸隧以告墓在吳興城東北
之勅字圍
　　　東丘㑹老記
凡歸于鄉者嵗時有㑹所以敦契誼崇齒德暢湮鬱而
示鄉人以禮也示鄉人以禮者所以接之於道作敬讓
而遠于鬬辨也其猶古鄉飲之遺乎自鄉飲酒之禮廢
而後有香山之㑹洛陽之㑹睢陽之㑹以為希闊之舉
而侈談焉斯亦㑹之近古者也正德己巳宜興之仕而
歸者十一人城東有周孝侯祠祠有崇丘茂林深池廣
陂可以遊而樂也前山東副使邵君用之始經營之面
丘作堂堂之後有閣閣之西有樓以為燕饗之所良辰
美景諸老咸萃坐不叙爵尚年也品物有數而不及豐
尚儉也爵行無算而不過醉尚敬也主不勸賓不辭尚
真率也獻酬旣備奕者釣者吟者登高者各適其適而
無禁焉予過宜興覽而歎曰鄉飲之禮古也香山諸㑹
之後繼者無聞焉豈非難哉今夫一鄉之中登仕版者
幾人仕而保終吉以歸者幾人歸而康且同志合義者
又幾人故曰難諸老生同鄉仕同朝歸同榮又同志也
於古人之所難得者其咸得之矣况夫尊讓潔敬而接
鄉人于道斯君子之所重也非特燕游之樂而已予故
為記之十一人者為某某咸繪像于壁使後之人得企
而瞻焉
　　　東望樓記
人情隨所處而異處其曠則坦然以夷處其高則逈然
以爽處其深則闃然以幽𢎞治壬戌吾弟秉之始去洞
庭築室乎太湖之堧其西南湖波渺瀰雲帆掩映其東
北平田際天禾黍被埜望之不見其端可謂曠矣靜矣
乃獨闕其高予曰是宜爲樓焉以瞰乎遠據乎勝弟曰
諾召工相方不浹旬而樓成他日謁予登之忽焉若飄
騰以超乎埃壒遠山偕來顯設天際北望則横山靈巗
若犇雲停霧西望則􁛿嶐長沙隐現出没若與波升降
東望則洞庭一峰秀整娟靜松楸鬱鬱若可掇而有也
或郊原霽雨草樹有暉或墟落斜陽烟雲變態於是弟
勸兄酬舉酒相屬曰樂哉游乎是樓於勝無所不領於
望無所不宜而獨曰東望者惓惓故土水木本源之義
也其詩曰朝望兮東山夕望兮東山東山宛其在目兮
欲濟而艱莫釐崔嵬兮西金晻靄我家何在兮限湖波
之如帯鬱鬱松楸瞻企斯勤朝徃莫來曾不如彼白雲
雲升于天水返于壑我行四方不日其復
　　　慈湖書屋記
有自淛東來者曰走也作室於慈溪之慈湖湖先正楊
文元公之遺也吾居濱焉吸清漱芳挹其高風餘韻於
斯道庶有聞乎唯執事記之以朂其成吾聞之也慈湖
之學蓋出陸子靜氏子靜之學與朱子異而當時號稱
簡要越人為其學者尤衆至列屋澄坐内觀吾不知其
所觀者果何事哉予靜之言曰心之神明是謂聖故其
敎人必求諸心抑子靜之所謂内觀與朱子之所謂涵
養異乎不異乎今朱子之學海内宗之子靜之學殆絶
矣世無復知者顧其頴脱超詣有非言之可傳而遂泯
然無傳焉可不惜乎慈湖初見子静謂於言下有悟澂
然清明應用無方其感動悟入如此今越中豈無傳其
學者乎子歸而求之予也願預聞焉
　　　且適園記
太湖之東有閒田焉南望包山數里而近北望吳城百
里而遥吾弟秉之行得之喜曰吾其憇於是乎包山信
美矣有風濤之恐吳城信美矣有市㕓之喧兹土也得
道里之中適喧静之宜其田美而羡其俗淳而和吾其
憇於是乎廼構屋買田且畊且讀旣又闢其後為園雜
蒔花木以爲觀㳺之所橘洞庭所宜也作亭曰楚頌作
軒臨田曰觀稼作亭瞰池曰觀魚餘若格筆峰浣花泉
理絲臺歸帆涇菱港蔬畦柏亭桂屏蓮池竹徑㕘峙彚
列又作樓曰東望示不忘本源也予往來必憇焉與吾
弟觀游而樂之因名其園曰且適予於世無所好獨觀
山水園林花竹魚鳥予樂也昔官京師作園焉曰小適今
自内閣告歸又作園焉曰真適葢至是始足吾好焉耳
若吾弟則豈真適乎是哉其亦暫寓乎此者也吾弟少
與予相從學相若也行相若也所負所飬相若也而顯
晦不同然予第不懟不變不沮曰天其果遂窮予乎予
且適于斯以竢之無戚戚者天其或有時而逹予乎予
且適于斯以竢之無汲汲者窮達進退遲速一委諸天
而不以概于中是其所以爲適者也雖然有一焉吾聞
古之人重去其鄉包山故土也弟其能遽忘諸乎弟曰
諾吾將歸矣
　
　
　
　
　
　
　
　
　
　
　
　
　震澤集巻十六
欽定四庫全書
　震澤集巻十七　　　　　　明　王鏊　撰
　　記
　　　天趣園記
延平多佳山水而蕭君九成之園特占其勝九成之言
曰凡觀游勝槩以人力為之則費且勞因其故焉則省
且佚吾之有是園也吾無作焉其景有十皆因其故為
之園東抵髙山山之麓青壁數仞蒼翠巉絶有巖巖之
氣象是為石壁石壁之下巨石坡陀平衍可坐數人曰
盤石泉出山下自南流入旱澇不見盈涸曰源泉源泉
㶁㶁西北詰屈流導為流觴曰曲水曲水流數十歩瀦
以大池廣可數畝曰方池水自池下流日夜不息作碓
其傍其機自動不煩人力曰水碓水抵北復南折為大
溪有石臨之曰釣磯石壁之左有窟如屋相傳昔人煉
丹於此曰丹穴曲水分支西流有軒瞰其上曰漱清縁
溪作亭溪外諸山隱隱可見曰仰髙山之松竹杉桂四
時蒼翠鬱然名花彙列怪石駢峙皆可以供游觀者他
日吾将老焉其言如此予以為今之事游觀者絶磵壑
隳丘壠披灌莽疲極人力甚者如李衞公平泉之為其
亦勞且費矣然求如兹園之天趣不可得也語云為髙
必因丘陵為下必因川澤九成之為園如此則其為政
于呉江可知也已無亦因其俗以成其治乎予乃為記
于壁庶後之人觀其園以考其政也
　　　通州重建狼山廟門記
狼山之顛有廟焉以祀泗州大聖而今始新之曷為新
之報功也自頃奸臣擅朝盗賊紛然起北方所過屠掠
流血成川城市為墟久之上廼改命都御史陸完彭澤
節制山東河南諸軍且調沿邊健卒屢與賊戰賊始北
犇潰賊酋劉七尤號桀黠俄南犯鎮江江隂已廼棲狼
山狼山當海之衝江之委賊假息兹山志窺呉㑹於時
東南騷動人莫自保一日賊忽泝江而去去未幾又蔽
江而下上下倐忽莫敢攖其鋒都御史完統将士自山
東奄至澤與咸寧伯仇鉞都督時源繼至分據江口賊
懼復保狼山忽海風大作賊舟糜碎完密遣總兵劉暉
郤永星行襲之賊據廟門矢下如雨官軍不能入因縱
火焚廟門久之不然暉黙禱如破賊當葺廟如舊火廼
隨熾賊惶駭四竄官軍乗勢追斬賊衆殱焉東南大安
議者謂王師之㨗雖将士出竒賈勇非颶風助順囘禄
効靈則賊未易殄滅東南葢岋岋矣今城市村墟鬱然
無虞父子室家安然相保果誰之功乎㨗聞完等及将
士皆進爵有差而暉永念神之功不可㤀廼捐賜金改
作廟門經始正徳壬申十月癸酉三月告成求紀其事
於碑以彰神異大聖之名莫知所始聞之内典則觀音
大士之化身也屢顯異蹟若降龜山之魔卻少林之兵
退宣和汴京之水世多侈談而儒者無傳焉今兹復擁
䕶王師保障東南福祉在人耿耿不誣揆之祀典非所
謂興雲雨捍大災禦大患者乎固宜世世廟食兹土以
保艾我民於無疆也銘曰
維海有門大江自入江海之交有山屼立大聖廟兹窣
堵其嶷鎮遏鯨波龍宮蜃窟辛未之春爰有大懟剽焚
北方僵屍横被天兵其來則維斯兊南保兹山隂覬呉
㑹維神祐民維天厭盗實作大風乾旋坤掉鬱攸從之
盗始大駭我師奮揚賊遂奔敗赤壁之戰烈風其靈淮
肥之㨗草木為兵愍彼齊魯冀河南北全呉萬家晏然
誰徳誰䕶誰安維神之功翼翼廟門舊觀斯𢎞以薦黍
稷永永無射
　　　堯峯山佛殿記
呉横山之西南有峯名堯莫知其所始或曰堯時民於
此避水也(蘇子美詩西南登堯峯俗云堯/所基洪水不能沒上有萬衆棲)唐末慧禪師
者始建精舍曰免水院宋改曰夀聖寺有寳雲禪師繼
居之㑹學去來恒數百人元渉國初久茀不治𢎞治初
有雲谷禪師諱茝始謀居之與其徒文通披藂剔薈支
傾葺頽嵗餘人漸知之雲谷軌行峻特通亦戒律清修
逺近參謁者日衆始相與立山門繚以石垣觀音龍王
之殿寳雲碧玉之沼東齋西隐以次修復而大雄殿費
鉅未遽議也久之雲谷示寂通矢卒先志乞諸檀越一
時鉅公名士亦多禮焉於是富者施財貧者施力豫章
瓴甓無脛而自至不召而雲集大雄之殿倐還舊觀矣
初予自内閣告歸間一造焉峭壁梯空側足而上及至
其顛曠然平夷林壑巖洞之縈紆池沼泉石之麗秀卻
而望之太湖萬頃浩蕩在前而呉興雲間諸峯亦隠隠
可見信地之髙且勝者也則洪荒之世民聚居以免懷
襄之患亦或然歟地雖勝而其蕪也久得人焉居之則
蕪者治頽者起事之興廢其不在人乎今天下之事廢
而不舉者亦多矣彼獨何修有若易易然者乎予誠嘉
焉為記其事嵌諸壁
　　　吳江城記
大盗南窺三呉騷動鯨奔狶突人莫自保而城居者獨
晏然恃以無恐時蘇之屬縣無城者四崑山嘉定常熟
呉江初以撫廵移文皆欲築城為保障而凋弊之餘公
私罄縣相視莫敢發呉江尹蕭君九成獨曰吾其試為
之呉江故有城始自吳越王鏐而拓於張士誠國朝承
平百五十年民不見兵革城日就圮君召匠計之費以
萬計君曰吾其試行之時城之西北殘堞頽壠尚存十
之一二而東南已為民廬君諭之一旦遷去君且行且
度丈絜尋計手摩心畫卑髙廣狹各有度程已而裁減
均徭節省冗費勸奨巨室共得六千餘金曰是亦足矣
廼量田賦民量民賦役民各受分僝則歸之圮則坐之
於是民競勸無敢怠工必堅無敢窳始事於正徳癸酉
二月至九月壬午而城成矣城周五里有竒四向為門
門之上有鼓樓以警昏曉有戍舍以扞宼偷傍有水門
以通舟楫髙廣皆如其舊而壯麗過之於是吳江父老
請予紀其事夫城以衞民也而築之為費且勞則反以
厲民且因以興謗况當久困之餘乎此有司所以相視
而不敢發也君獨能自信奮然不顧為之為之績果有
成財不費民不擾人知樂其成而亦孰知其始也君葢
深於愛民勇於興事其籌之也審故廀慝無自而作其
持之也堅故浮言無得而揺其履之也親又公且均焉
故民樂趨事而㤀其勞也夫天下事固有大於一城者
矣能推是而行之尚何事之不舉乎城之役春秋屢書
之予安得而無紀也佽是役者為縣丞趙源清
　　　太倉州新建城樓記
𢎞治十年詔建州治於太倉初太倉與鎮海為衞並治
一城戎伍編氓錯峙紛糅至是始以州大夫臨之且割
崑山嘉定常熟旁近地隸焉文武並建軍民遂安太倉
故無城偽呉張士誠始城之周十四里有竒城髙而堅
池廣而深識者謂雖立於僣偽而實為無窮之保障予
嘗登其城樓以眺則萬屋鱗次帆檣雲集海天遼廓雲
濤滉漾壯哉其為州也而西北之樓獨缺正徳十年監
察御史邵陽唐君鳯儀按其地則命建之莆田黄君廷
宣適知州事鳩工庀材不期月而樓成其餘城樓亦皆
修敕嶷然為一州顯觀間屬予記予於兹樓之建竊獨
嘆夫地之盛衰興廢信有時乎夫太倉古婁縣之惠安
鄉耳至元朱清張瑄創海運於此而諸蕃輳集為市國
初由此而漕定遼由此而使西洋遂為東南巨州豈非
以其時哉然地盡東海海宼出沒昔方國珍嘗由海道
入宼故元有水軍萬戸府之設而士誠亦因此而城徃
時盗劉通施天泰宼海上三呉騷然發動至劇賊劉七
據狼山睥睨全呉賴重兵宿其地扼其吭掩其不備而
莫肆其螫不然葢岌岌矣則城之設豈可以承平無事
而莫之勅乎予故備書之以警動在位而二君兹樓之
建未為無意也
　　　壑舟記
仲兄滌之既倦游築室洞庭之野穹焉如舟因曰是宜
名壑舟屬弟鏊記之壑舟之義葢取諸莊周周之言予
不能悉也而舟之為用則知之易曰舟車以濟不通書
曰若濟巨川用汝作舟楫舟固為水設也而置之壑舟
也寘之壑則車也吾将寘之水鼎也以柱車梁麗以窒
穴臼以炊釜以舂裘以禦夏葛以禦冬其亦可乎夫不
可違者理也不可廢者用也若之何其紊之無已則物
将各復其分車也復於陸舟也復於水則之秦之楚之
呉之越無不如吾意者孰與塊然守一壑哉兄曰壑舟
固不祈於用也不祈於用者祈於安昔者吾嘗泛舟渉
江湖傲然枕席之上一日千里固自以為適也不幸怪
雲欻起颶風陡作魚龍出沒波濤如山而吾方寄一葉
以為命茫然不知所歸幸而獲濟猶心悸神𢥠而不能
已故曰水以載舟亦以覆舟今老矣尚安能以不貲之
軀試不測之險乎故予有取於壑也子不見武夷之山
乎其厓有舟焉雖世變屢遷舟自若也吾舟葢庻幾似
之其視江海之舟不差安乎雖有力者又安能竊諸鏊
曰兄之見逺矣遂為記於舟上
　　　陽山草堂記
陽山在吳城之乾位葢衆山所從始顧君仁效結廬其
下仁效年少耳則棄去舉子業獨好吟咏性偏解音律
兼工繪事每風晨月夕閉閣垂簾賔客不到坐對陽山
拄頰搜句日不厭或起作山水人物或鼓琴一二行或
横笛三五弄悠然自得人無知者知之者其陽山乎因
扁其居曰陽山草堂余間造而問焉曰子於是焉日對
陽山其亦有得乎無也雖然有一焉吾觀兹山峰巒巉
巗得出沒髙下險夷之象觀其石得谽谺呑吐之象觀
其雲烟得開闔晦明巻舒之象觀其草木得葳蕤靃靡
榮悴之象觀其鳥獸虵蟲得蟉虬蠉飛跳躍之象以是
發諸詩形諸丹青播諸絲竹自視若有異焉而不知其
果異乎無異乎有得乎無得乎曰然子之學其将日進
而未巳也雖然盍亦求其本乎遂書其室以為記
　　　虎丘復第三泉記
虎丘第三泉其始葢出於陸鴻漸品定或云張又新或
云劉伯芻所傳不一而其來則逺矣今中泠惠山名天
下虎丘之泉無聞焉顧閉於頽垣荒翳之間雖呉人鮮
或至焉長洲尹左緜髙君行縣至其地曰可使至美蔽
而弗彰乃命撤墻屋夷荆棘䟽沮洳荒翳既除厥美斯
露爰有巨石巍峙横陳可數十丈泉觱沸漱其根而出
曰兹所謂山下出泉䝉宜其甘寒清冽非他泉比也遂
作亭其上且表之曰第三泉呉中士夫多為賦詩而予
紀其事所以賀兹泉之遭也雖然天下之美蔽而不彰
者獨兹泉也乎哉因書其後以識詩曰
巖巖虎丘巉巉絶壁歩光湛盧厥侵斯蝕有支别流實
冽且甘昔人第之其品維三嵗久而蕪射鮒且泯其誰
發之左緜髙尹寒流㳙㳙漱於石根中泠惠山異美同
論百年之蔽一朝而褫伐石髙崖以記其始
　　　提調學校御史㕔壁記
凡御史所涖則重在内内重在外外重而尤莫重於董
學政是惟人才風化所自出其揖遜進退士以為式其
取舍好惡士以為趨向有師道焉教之之謂也有君道
焉治之之謂也故曰尤重也重則稱之尤難緩斯玩急
斯怨必學識髙明則品藻不爽持守堅定則勢利不揺
徳望凝逺則人望之而意已消寛而非弛也嚴而非刻
也斯其稱乎其可謂難也已國家學校之設徧天下視
古為重而人材風化未逮古昔何哉豈知教之而不知
治之乎故正統初始設憲臣以董之而兩畿則以御史
治與教兼焉正徳十四年林君有孚以御史來董南畿
學政乃追考前任姓名至已得十有九人題名于署俾
後來者續書之予為紀其職之重且難如此於乎是十
九人者其皆無忝於斯乎我不敢知抑或有不能無忝
於斯乎我不敢知賢否髙下輿論攸在特以年次列其
姓名俾來者有考焉且有警也
　　　范文穆公祠堂記
昔在有宋吾蘇入参大政者有兩范公文正公當仁宗
朝開天章閣求治更張庶政将大有為未一年以小人
不恱罷文穆當孝宗朝在政府兩月未及有為以言者
罷前宋之治莫盛仁宗南渡後莫盛孝宗皆銳意太平
二公皆以身許國可謂千載之遇而皆不能少試其志
於乎道之難行其已久矣忠良不可容於時自昔然矣
孔子孟子沮於晏嬰毁於臧倉終身周流不遇以死獨
二公乎哉文正子孫今在呉中最盛所謂嵗寒堂者有
司春秋饗祀不絶而文穆之後無聞焉文正為宋人物
第一流文穆其流亞歟觀其使金争受書之儀舉朝皆
悚有蘇子卿囓雪之操繳還閣門張說詞頭有陽城裂
麻之忠奏罷明州海物之獻葢與孔戡之政同其在成
都演武修文奨用名節間與陸務觀諸人賡倡流風餘
韻漸被岷峨而呉中民風土俗人情物態纎悉備見其
詩讀其集知其用世之具素講於胸中固将有以也而
時莫之用非其君之不用而小人則尼之於乎其可惜
矣呉城西南十里許有浸曰石湖山曰呉山湖山之間
廢壘隠然即所謂越城也文穆之别墅在焉其境最勝
周益公謂天閟絶景以須其人而數世之後求其彷彿
不可復得所謂天鏡閣玉雪坡之類皆已淪於荒烟野
草之中過者傷之而孝宗宸翰碑石巋焉獨存若有神
物䕶持者焉監察御史盧君雍家越來溪上少時數過
其地與其弟襄約曰他日且将俎豆文穆於斯及為御
史始克如志正徳庚辰某月廟成肖公像于中移孝宗
宸翰䧟置壁間以避風日有司嵗時饗祀如儀間屬予
紀其事於麗牲予聞之禮法施於民則祀之以勞定國
則祀之而所謂鄉先生者歿則有祭若文穆所以施於
民効于國表于鄉者卓卓如是而其祀忽諸豈先王制
禮之意乎侍御君之舉其於禮意協矣既以是刻於廟
中又從而歌之曰
湖之山兮嶢嶢嗟公之節與山兮俱髙湖之水兮瀺瀺
嗟公之徳與水兮俱逺呉臺越壘兮既毁且阤行春之
圮兮新廟儼而湖山如舊兮公行安之千秋顧享兮慰
我呉人之思
　　　從適園記
静觀樓之景勝矣去樓百歩故皆湖波也姪學始堰而
涸之乃釃乃畚乃築乃耨期年遂成沃壤而規以為園
即湖波溔淼之中得亭榭觀遊之美却而望之諸山隨
歩増異所謂莫釐者亦隠然露於天末嵩峰者昔巍而
踞今厰而夷雙峰者昔研而倚今聳而秀寒山蒼翠變
而為几席長圻蜿蜒分而為襟帶而西山若列屏障益
近而髙且麗葢山即樓之諸山而其景加異有若増而
顯之者湖山既勝又益以花木樹藝秋冬之交黄柑緑
橘逺近交映如懸珠如綴玉翛然而清寒者為竹林窈
然而深邃者為松徑穹然而隆者為栢亭其餘為桑園
為藥畦為魚沼而諸景之勝咸納於清風之亭亭髙而
明敞而逈栁子厚所謂尤於觀月為宜者也予園名真
適學葢知予之樂而有意從之者也故名之曰從適而
為之記
　　　董南畿學政御史㕔壁記
昔者先王之世所以教育成就天下之人才者何其周
且至也葢其教始于家于黨于術以及于國同其徳則
以智仁聖義中和差其行則以孝友睦姻任恤博其藝
則以禮樂射御書數而又有鄉射鄉飲春秋合樂養老
尊賢考藝選言之政下至受成獻馘訊囚亦無不在而
又中年考校九年始及于大成教之成則又賔興其賢
者能者出為國家之用當時之人莫不欣然樂而從之
故其詩曰菁菁者莪在彼中阿既見君子樂且有儀言
君子能長育人材菁菁然盛則天下樂而美之也人才
既成又隨其器而用之分列庶位故其詩曰芃芃棫樸
薪之槱之言人才分列庶位如棫樸之盛而皆得其用
也其或有過與不及亦且曲成之而不遺故其言曰不
協于極不罹于咎皇則受之而康而色言不輕棄也如
是而猶不變則擯之逺方而不齒葢其教之治之之法
其詳如此周衰先王之迹熄中間千有餘年未有能興
之者宋慶厯間始詔天下立學而其制未備葢至我朝
然後國都以至海隅莫不有學三代以還未有也行之
百年人才風俗宜其曠然一變遂同於三代跡其所至
而猶不能無愧於古何歟豈學校雖在其所以教之之
法未盡如古歟豈知教之而不知所以治之歟正統以
來始以憲臣董之京畿則以御史南畿根本風化之首
所統五州十三郡地大齒繁人才徃徃為天下最涖其
任者必皆文學徳義有聞于天下乃克為之夫以天下
之選臨首善之地作養醇明朴茂之才雖今之學政未
能盡如三代之法然由今之法以漸進乎古所以作成
一時之人才徃徃出而為天下國家之用者亦多矣其
可泯哉自正統迄于今涖是任者得二十人前莆田林
君有孚懼其久而或湮始謀劖之石以示久逺俄以憂
去山隂蕭君來繼其任始克成之仍屬余記余惟載名
于兹者其文學徳義皆所謂天下之選其成就一時之
人才為天下國家之用皆已焯然有聞而不可泯然後
之君子即其名論其世夷考其行則人品之髙下學政
之張弛興廢得失亦有不能齊焉而非余之所敢知也
姑以嵗月先後次其名嵌之署壁仍虚左方以俟來者
　　　芝秀堂記
呉越來溪之隂盧氏家焉天順癸未有芝生于庭人皆
曰盧氏之瑞也而莫知其所為出或曰昔伯常甫祖母
王少而孀居誓死不貳冰蘖之操映照閭里芝其為是
出乎以旌義也或曰伯常甫養其母惸惸堂承志色養
五十餘年菽水之懽有踰五鼎芝其為是出乎以旌孝
也或曰盧氏家溪上蓄徳儲祥嵗月彌久伯常二子伯
雍舉進士為柱下史仲襄一舉鄉貢進士其名位赫然
将日顯而未艾也芝其為是出乎以有後也伯常甫進
曰某何敢當聞之古瑞命記曰王者慈仁則芝生又曰
王者敬事耆老不失故舊則芝生又曰山川雲雨四時
五行隂陽晝夜之精以生五色神芝某何敢當是葢聖
世之瑞非閭里之祥也然芝之生不於他而盧焉是出
是國家之瑞也盧氏預焉盧之子孫其将有出而為國
家之瑞者乎僉曰然遂記之
　　　蘇州府重修學記
蘇學於天下為第一有深廣鉅麗之稱而近年乃若弛
而弗治予間過之則頽垣欹榭圮墄眢沼而所謂尊經
閣者殆将壓焉過者睨而不敢上甚者飼馬于軒樵蘇
於圃日以就廢壞惡覩所謂鉅者哉守土者非不知學
校之為重顧以時方殫耗費浩以繁何敢議此嵗時視
學則為弗知也者過之諉曰時不可為也㑹安成張君
鼇山奉詔董南畿學政至則喟曰昔聞蘇學之盛而今
若此不即不圖予則有愆文登孫君樂時以御史按吳
中亦曰是惟風化所出敢有弗䖍百凡之費我其任之
金華徐侯讃適知府事遴選厥使經畫指授必慎必精
未數月也予復過之則其垣圬以峻其途甓以夷其池
甃以渫凡大成殿尊經閣明倫毓賢堂先賢祠皆巍然
嶷然餘若杏壇射圃㑹膳之舍游息之所道山嘉㑹諸
亭門廊橋梁罔不煥然圭潔復于舊觀矣諸士欣欣和
㑹相率來言曰昔魯僖公修泮宫詩頌其美漢文翁興
蜀學史載其績今兹學之廢一旦起而新之人不知費
士樂其成則向所謂時不可為者其然乎不有紀載奚
示來世予惟斯學之廢三君子既起而新之學政之廢
其亦将新之以復古乎古之所謂教與學其可知矣患
在知之不能由由必自近始故曰學莫便乎近其人兹
學之建創自宋范文正而胡安定實始教焉其流風餘
韻尚有存者繼是教於斯者其必曰安定之遺也吾敢
曠厥職學於斯者其必曰文正之遺也吾敢惰厥學則
風化丕變人才蝟興他日出而為國家用稽古愛民有
若安定者乎先憂後樂有若文正者乎斯無負於國家
作興之意矣敢述以告是嵗皇明正徳之十二年也
　　　　雲南省城廟學記
孔子之道如天罔不覆幬而亦或有不及世謂瞿曇之
書能行諸夏宣尼之道不及跋提以西日月麗天隂崖
猶晦非物有障之者耶闢而闡之則惟其時惟其人雲
省古西南外徼邛筰冉駹僰鳩咀咩之域至漢始通中
國唐宋且復失之其人不知有孔子顧祀王逸少為先
師元始有學宫立文宣廟其制庳陋俗亦莫之變也葢
至我朝分藩作鎮建學設科俗始丕變滇士彬彬而出
纓冠束帶願立于朝與中州争先非以其時耶正徳乙
亥廵撫雲南都御史何公孟春廵按監察御史陳君察
始至視學堂殿門廡梁棟圮腐聖賢像設䵝昧剥落相
顧咨嗟謂兹土雖逺京師聖化漸被比於中州而風化
所出蕪穢不治何以仰稱朝廷作人化逺之意乃節冗
費募閒民遷尊經閣於後大成殿則因其舊而廣之前
越通衢端麗靚深像設儼煥又拓地展學伐石為門樹
以綽楔黌舍旁列周垣外繚巍然煥然大改舊觀始事
於乙亥十一月明年十月訖工卉裳椎結逺近來觀咸
有思樂采芹之願且請紀成績以示後余惟道之在天
下無古今逺邇昔之障之也道果捐乎今之闡之也道
果益乎而二君成績不可無紀故為記之庶後世知政
教之被于滇自我朝始而興學崇化滇人益勵又自二
君始
　　　石莊記
烏石山在莆城之陽大行人柯君奇徴讀書其下間行
其地得異境焉闢其翳以為圃𨗳其流以為池據其巖
以為亭亭成前後左右皆竒石也蹲者立者仰者俯者
奔者翔者啄者攫者皆若來效竒於前因名曰石莊而
屬予記予未獲至君之莊而聞其勝君顧不取而獨以
石名莊豈其有愛于石乎昔之愛石者莫如牛竒章李
賛皇類皆殫一生之力獵天下之竒聚之一丘故言石
之竒莫能與校今君不出故都據一巻之崷崪以為勝
其谽呀嵌空有若太湖者乎粼皴駮犖有若錦州者乎
雲霞黯黮有若大理者乎扣之其聲清越以長有若靈
壁者乎無也然則君曷為好君曰吾聞之君子有觀物
者有翫物者彼牛李皆翫物而不知反窮萬夫之力以
供耳目之玩巖摉藪剔車刓艦沉壞橋梁毁屋閭而後
至自以為恒有之也易世之后雲散鳥逝或為豪强所
奪或取為柱礎為𢷬碪為堦磩為碑碣或淪於荒煙野
草之中求其彷彿而不可得豈若吾莊不勞一夫不破
寸壤不為豪右所嗜而常為吾有乎且夫石之可取者
何也易曰介于石詩曰他山之石可以攻玉易言其徳
也詩言其功也此石之可取者也吾以是觀焉故嶄巖
嶔崟吾愛其特立陂陀案衍吾愛其有容峭厲刻削吾
愛其有不可犯之色歴千萬年而不毁不泐吾愛其有
不可拔之操而又有晦翁之遺刻在焉此尤吾平生之
所向徃也以是觀物其可乎予起而謝之乃知君之愛
石其所取者大也為之記
　
　
　
　
　
　
　
　震澤集巻十七
欽定四庫全書
　震澤集巻十八　　　　　　明　王鏊　撰
　　内制
　　　伏羌伯毛鋭加封太子太保誥文
朕惟自昔人臣能為國家宣力於内外者必有殊恩異
歎以示報禮之隆昭等威之重伏羌伯毛鋭乃考忠事
我憲廟分鎮西陲将師固原捐軀狥國爰受伯爵以貽
後昆爾鋭早嫺韜畧綽有父風朕用授之齊斧徃甸南
服蠢兹蠻夷宼攘草竊爾乃身先士卒抵觸瘴霧深入
炎荒多所斬獲盪定逋宼朕嘉乃功是用進爾為太子
太保爾尚一乃心靖乃守紹乃先烈俾嶺海之間逺近
乂安乃至林蠻洞蜑罔不率服朕永無南顧之慮時乃
之休
　　　封張真人彦頨誥文
朕紹膺休命誕布皇猷惟儒宗是頼而隂翊王度則𤣥
教攸存惟爾之先靈異有聞肇自炎漢迄於宋元我太
祖之興既仁義以為治亦清净以寧民爰有真人之封
以為道教之祖爾彦頨裔出神明門髙福地特命為正
一嗣教端虚沖静承先𢎞道真人爾尚靖爾守體爾虚
無忝爾先人以翊我王化永保景命敷錫下民欽哉故
勅
　　　贈太子少保南京禮部尚書謝綬誥文
制曰生而匪懈乃臣子自盡其心歿且有聞在朝廷則
殊其數爰疇終始用勵忠嘉爾故南京禮部尚書謝綬
奮自甲科翔於郎署累遷藩臬旋都風紀之司歴佐刑
工遂正春卿之位實司留務夙著勤勞清慎勿渝淪謝
奄及昔我皇考每圖任于老成惟予一人用深嘉於休
烈兹特贈爾為太子少保於戲保釐南土既聫八座之
尊進秩東朝復次三孤之列尚期幽穸服此榮名
　　　贈太子太保都察院左都御史史琳誥文
制曰生而効職固臣子之當為歿有加封乃朝廷之異
數爰敦終始用勵賢能故具官某擢自甲科翔於諫苑
累更任使多著勤勞况博識乎古今仍兼資乎韜畧比
更新化圖任老成惠文彈治乎臺端爾猷具在齊斧寄
分于閫外我武惟揚顧不戰以屈人兵乃無妄而來物
議方資夾輔遽爾淪亡贈典已行朕懐未慊兹復贈爾
太子太保於戲賞以功酬未盡生前之報秩由恩進益
増歿後之光
　　　封慶陽伯夏儒誥劵文
制曰恩以親覃實重軒龍之選號隨爵異式依帶礪之
盟自先朝而已然豈今日之可緩爾中軍都督府都督
同知夏儒裔出徳門學成藝苑性資淵懿早秀發乎京
畿世澤深長乃篤生乎碩媛發祥有俶率履無虧爰作
配乎朕躬遂母儀乎天下兹特封爾為推誠宣力武臣
榮禄大夫柱國慶陽伯食禄一千石子孫世襲於戲親
親以仁非禄秩莫昭其數繼繼在徳惟恭儉可孚於休
服此殊恩永言無斁
　　　慶陽伯夫人葉氏誥文
制曰乾以坤承允合無疆之徳母因子貴爰加不次之
封既開祚之有先豈貤封之可後爾夫人葉氏柔静之
操足儀閨門荘肅之容能承饋祀篤生令女上應軒龍
正位中宫纉徳方嘉於渭涘推恩外戚泝源實自乎塗
山兹特加封為伯夫人於戲儀盛六珈禮不㤀其自出
爵依五等恩尚流於無窮永沐寵光益綿夀祉
　　　勅工部郎中郝海畢昭
國家漕運皆由㑹通河而通州至京師四十餘里則陸
輓以進甚費且勞深秋淫雨泥潦為患寸歩千里民甚
病之成化中嘗命官疏濬功竟不成近獻言者多言舊
河雖未能遽復郭守敬之跡但能隨其地形多為之堰
以時瀦水令舟可泊轉般交兊事逸且省今特命爾海
爾昭㑹同參将某等及春和氷泮疾速整理自大通橋
至張家灣一帶相其髙下或疏或導堤岸堰閘因舊増
新増卑培薄毋緩以廢事毋急以厲人惟調度得宜河
道通而陸輓廢民一勞而有永逸之期國暫費而獲經
久之利庻不負朕委任欽哉
　　　勅遼東巡撫都御史鄧璋
中國備邊之策服之以威不若綏之以徳朶顔等三衞
世為東北藩籬聞其長穆爾們奎屯諾海近頗桀驁潜引
逺去隂蓄異謀爾等示以恩威利害乃幡然悔悟遂率
部落一萬餘人入市交易輸情納欵願世為朝廷宣力
朕甚嘉之自今邊氓其少安矣然逺人之情叛服靡常
古稱無恃其不來恃吾有以待之爾等須識此意無怠
無忽故諭
　　　勅秦府永興王府鎮國中尉椴
皇祖有訓凡宗室行動出入具有成憲罔敢踰越陜西
鎮守等官奏爾私出府第與順徳郡君女陳氏飲酒事
皆有跡不誣爾為朝廷宗室蔑棄禮義法當究問但念
親親姑降勅切責薄示懲戒自今以後宜反身修徳以
葢徃愆如或不悛國法具在朕不爾私故勅
　　　禮部尚書張昇進太子太保致仕勅文
惟卿早以掄魁致位宗伯皇考圖惟舊學特所委任前
後十餘年肆朕即位無改於舊而累疏引疾乞解政務
朕惜夫老成之去而憫勞以職務之煩特加太子太保
給驛以歸有司月給米三石輿𨽻四人於戲生遇明時
致位八座固為士之極榮而早歸故里身名俱完尤士
所難得尚隆夀祉以率鄉人卿有止足之義朕亦有優
老之名故勅
　　　勅司禮監左監丞張温
先該隰川王府鎮國将軍仕􁀙事多不法朕不忍置之
於理革爵為庶人命徃守先王墳園使反躬思咎而仕
􁀙抗勅阻撓誓死不徃朕猶不忍仍命爾温會同山西
鎮廵等官宣諭朕意仕􁀙仍執迷狠愎尤甚朕以親親
之故下廷臣議僉言先年代府武邑王革爵移置太原
府城今其居尚在宜遷仕􁀙居之聼晉王嚴加約束如
此則恩法兩盡仕􁀙倘能因此悔過朕尚有恩命如又
不悛則當依鳯陽髙墻事例於戲朕之待仕􁀙恩義亦
至矣宣定王及該府鎮國輔國等将軍儀賔教授等官
其徃諭之朕意俾自擇去就
　　　景皇后尊諡勅
昔景皇帝踐阼汪氏實正位中宫既乃自懐謙冲譲軒
龍於有子英廟復辟景皇退就王封而汪氏復為郕王
妃居之外府憲祖之十一年念景皇康濟之功上尊號
曰恭仁康定景皇帝而妃號獨未及改汪居外府三十
餘年含貞體順夀考令終兹已陪葬景陵夫禮取其稱
也康定既正大號而園陵配享未復褘翟之號於禮殊
為未稱且憲祖追崇之志葢将有待朕不敢廢爾禮部
其會羣臣仍上皇后尊諡葢𦵏以妃祭以后實酌禮之
宜而處其中者也爾其如勅奉行故勅
　　　代禮部上景皇后尊號議
臣聞孝以繼志為大禮以正名為先自昔后妃輔佐人
主其生也爰有淑徳懿行讓其美而弗居其歿也必有
顯號徽稱表其實而不朽伏惟景皇后汪氏出自勲閥
嬪於王家久侍養乎宫中旋母儀乎天下行無缺失志
尚謙沖懼茀禄之太盈讓軒龍而弗處故英皇復辟獨
以貞順而不預其愆憲祖追崇猶以遜避而未正其號
含章不耀體素無渝泯任姒之徽音託黄老之清浄守
專一徳人或不知其名身歴五朝天乃偏錫之夀倐僊
遊之遂逺顧神劒以相從配享巳隆徽號未復幸宸衷
之有感渙大號以特頒葢晦於前必顯於後讓其實斯
得其名恭惟皇上慎終追逺用惇叙乎本支考實定名
遂誕孚於有衆臣等謹徴諸古義考以諡法先皇后汪
氏尊號宜天錫之曰孝敬愼恵皇后臣等拜手稽首謹
識
　　　遣祭景皇后文
惟靈早膺茂選事我景陵中更艱虞徳義無爽屏居外
府既夀且康訃音忽聞哀傷何已爰追先志恩數特加
靈其有知尚克歆服
　　　祭宜黄郡主文
惟靈宗室懿親𦵏有殊等盗為不道侵毁爾墳所司奏
聞良用憫惻爰命改葬用妥爾靈靈其有知返此新室
既固既安永無後害
　　　諭祭駙馬都尉樊凱父南城兵馬副指揮文
昔在皇姑禮成釐降惟爾子凱副車克尚歴事先皇宿
衞帶刀爰及朕躬弗懈益勞伊子之賢惟爾之教世徳
所種宜食其報英靈雖逺簡在朕心命官諭祭尚克居
歆
　　　諭祭樊凱母文
自昔親賢恩數有秩惟爾子凱館于貳室承明宿衞歴
事先朝以及朕躬弗懈弗驕娠徳育賢尚延所自五福
具兼八十餘逝命官治葬故里是營諭祭有光尚克歆
承
　　　諭祭禮部右侍郎掌通政司事贈尚書沈禄文
惟爾奮自賢科重以國戚先帝嘉之銀臺屢陟敷奏詳
雅操履不頗歴年滋久勞勩實多訃音忽聞良用悼惜
爰念徃勞贈大宗伯遣官治𦵏祭品式陳服兹寵命賁
爾後人
　　　諭祭南京都察院左副都御史陳璚文
惟爾甲第蜚英詞林績學諫垣獻納補益𢎞多棘寺讞
刑尤號平允晉陟南臺舟師克練方隆委任遽爾乞閒
訃音上聞良用悼惜爰念徃勞賜祭與葬爾靈不昧尚
克歆承
　
　
　
　
　
　
　
　
　震澤集巻十八
欽定四庫全書
　震澤集巻十九　　　　　　明　王鏊　撰
　　奏疏
　　　上邊議八事
臣比奉詔㫖令廷臣再㑹議備邊方畧者竊見會議之
際言人人殊心之所見口或不能盡言言之所陳疏或
不能備載且軍國大務豈立談之頃所能盡耶臣故㤀
其愚陋上稽典籍下採羣言條陳八事以當會議唯陛
下采擇其可者行之
一曰定廟算所謂定廟算者何也臣竊見北兵日盛屢
擾邊陲陛下為之宵旰不寧命将出師而沿邊諸将狃
於久安聞有兵警即嬰城自守無有一人敢當其鋒時
大同之勢危於倒懸幸而天誘其衷使自解去故大同
之民得以息肩正宜乗此機會日夜選将練兵而中外
泰然便若無事古之帝王無事則深憂有事則不懼夫
無事而憂者所以為有事之不懼也今北邊一動則中
外憂惶以為患在不測一旦稍緩則泰然以為無事無
乃與古之帝王異乎臣觀和碩雖號强大然比古之冒
頓元昊之流猶不足方其萬一但以中國久安武備漸
弛故使北兵得以日臨於邊境使吾之将帥嚴士卒練
又何畏於彼哉今日之可畏者在中國不在邊庭故和
碩小王子不足畏而嬖倖亂政功賞不明深可畏也委
任不專法令不行将不用命深可畏也邊圉空虚民不
見徳深可畏也夫在彼者或非中國所能為在中國者
陛下一轉移之間耳其何憚而不為耶然自北鄙交兵
陛下勞於求将固已久矣而武臣之中素著勲畧可當
閫外之寄者誰歟非唯陛下求之不得雖臣等在下百
方訪之亦不可得也豈以天下之大而遂無一人乎亦
或不善用之耳夫將兵者将帥之事也将将者天子之
事也古之帝王如漢武帝唐太宗有意武畧則一時謀
臣猛将無不入其駕馭臣不敢逺諭即如我太祖起於
淮甸南征北伐則有若中山武寧王徐達開平忠武王
常遇春寧河武順王鄧愈東甌襄武王湯和越國公胡
大海取雲南則有黔寧昭靖王沐英沐英養子耳取四
川則有潁國公傅友徳友徳降囚耳諸将之中最少者
又有李文忠總兵北伐窮追絶漠俘其名王而還文忠
帝甥也然則上能駕馭之則貴介可将降囚可将厮養
可将豈今天下之大而遂無人乎顧所以駕馭之者何
如耳駕馭之術無他賞罰而已賞一人而人人皆勸然
賞不為勸而反為沮者有矣賞不當功也罰一人而人
人皆懼然罰不為懼而反為怨者有矣罰不當罪也賞
罰如此雖有名将亦安得而用之比年邊臣冒報功次
皆得陞賞而敗軍失律者徃徃使之戴罪自効此人心
之所以日懈邊備之所以日弛近者詔擢張俊起為主
将則人知勸矣馬昇秦恭等擬斬罪則人知懼矣然擁
兵不進有如副總兵姚信者又得以逃其罪罪同罰異
此人心之所以不平士氣之所以不振也伏望陛下赫
然大奮乾綱廟謨既定時召大臣咨詢邊事邊将之中
某為勇某為怯某為可用某為不可用皆洞然於聖心
有罪必罰不以近倖而免有功必賞不以疏逺而遺如
此則将帥協力不患無人士卒生氣不患不克而邊警
不足憂矣
二曰重主将所謂重主将者何也臣聞将權貴專将位
貴殊位不殊則混而無統權不專則散而不一今邊方
之重者曰大同曰宣府曰延綏榆林其在邊将之任内
臣則有太監武臣則有總兵文臣則有都御史都御史
欲調兵總兵不可而止者有矣總兵欲出兵太監不可
而止者有矣大同有急欲調宣府之兵而不能延綏有
急欲調大同之兵而不可權分於將多威奪於位埒欲
望成功難矣故廷議之際僉以立總制為急而難其人
聞致仕南京戸部尚書秦紘諳練兵務素有威望又嘗
廵撫前項地方邊人至今思之雖老尚可用也陛下如
不以為然即請下廷議如以為可乞依祖宗時用王翺
馬昻故事起取本官加以總制之名沿邊諸将悉聼節
制庶事權歸一無或沮撓命出則出命止則止大同有
急宣府不得不援延綏有急大同不得不赴號令嚴肅
聲勢増重隐然有萬里長城之勢矣然議者以為今提
督既有右都御史史琳復立總制似為重複臣以為勢
有緩急權有分合今邊務不可無人而京軍未可輕出
史琳且宜坐鎮京營遥為聲援一切邊務先委總制措
置俟邊事有緒北兵不至大舉深入則京軍亦可以無
出矣
三曰嚴法令所謂嚴法令者何也臣聞君不賞罰其将
與無将同将不賞罰其兵與無兵同戰鬭之際生死在
前不有死焉以驅之于後孰肻向前而趨死哉故進則
有死退則有生士無不退者矣進則或生退則必死士
無不進者矣昔者穰苴斬莊賈則晉師自遁狄青斬陳
曙則儂智髙旋平李光弼河陽之戰郝廷玉稍退命左
右取其首懐恩稍退又命取其首二人殊死力戰遂能
大敗思明再造唐室此豈非重將權之明驗歟臣以為
既立總制閫外之權悉以付之平時不用命臨陣退縮
者即斬首以徇臣非敢賛朝廷以殺人也殺一人而生
者億千萬人矣
四曰恤邊民所謂恤邊民者何也馭軍之法法以齊之
恩以結之法以驅之於戰陣恩以結之於平時古之名
将如李牧在邊日椎牛享士士皆踴躍求戰今沿邊之
民終年守障辛苦萬狀而上之人又百方誅求雖有屯
田而子粒不得入其口雖有月糧而升斗不得入其家
上雖有賞賜而或不得給戰雖有首級而不得為已功
今者又遭北兵殘破父不得保其子夫不得保其妻兄
不得保其弟肝腦塗於郊原哭聲徧於城市為将者尚
不知恤又從而朘削之其心安得而不離乎故聞邊人
頗有苦所司之誅求思邊外之佚樂者其心如此尚望
其效死而趨戰乎况逺近驚疑人心搖動非細故也臣
愚以為當此之時陛下當以内帑之金命官載之大同
等處驗死事之家一一撫慰量為給賞録其子孫其被
兵之地亦宜放免稅役一二年庶人無内顧之憂家有
望外之喜曉然知朝廷不㤀邊人如此然後可用議者
以為方今府庫且不足安得為此無名之賞臣以為今
朝廷中外無功食禄者無限近者徒以造一冠服傳奉
陞官者六十餘人此等比之邊人其事孰勞其功孰大
而獨吝於此乎臣以為宜輟傳奉之禄以禄邊将節無
名之費以賞邊軍邊人得賞賜之恩國人保安平之樂
以此相易未為非計也
五曰廣召募所謂廣召募者何也臣聞當今所患者無
兵也無将也臣以為二者皆有之行伍之中有知勇過
人者不次而拔之則不患無将矣邊人之壯勇者召募
而善撫之不患於無兵矣葢土兵生長邊方驍勇騎射
徃徃絶人山川險易其素所諳風寒氷雪其素所耐於
外有父子兄弟之讐於内有室家廬墓之戀驅之使戰
人自䕶其家家自報其讐若夫京軍山川非所諳也寒
暑非所習也未見敵則先去以為民望人有功則攘奪
以為已有其弊豈唯無益固亦有所擾也古人云徴兵
滿萬不如召募數千近者聞邊方召募亦已稍集但恐
為将者不加撫御則不肯効力其餘亦不肯應募臣愚
以為宜給之兵械豐其糧餉厚其賞賜其官舍應募有
功即加以官且許其併功論賞事已兵休許以復業還
農不著其名於籍則應募者必衆先加之恩而後齊之
以法則人人皆勝兵矣
六曰用間所謂用間者何也臣聞上兵伐謀其次伐交
聞和碩本小王子部曲素本不協今一旦偕來外雖相
合内實相忌此其有間之可乗者也中國不知用之則
已過矣今宜榜於邊曰有能得和碩之首者賞千金爵
至某官小王子舊嘗入貢宜遣通事責以大義若與通
好然者如此則使之互相嫌隙然聞廷臣亦嘗有建此
䇿者衆笑以為迂臣以為非迂也三軍之事莫重於間
漢購項羽之首千金豈亦迂也葢縱未能得其首亦可
使之相疑相忌而携其黨矣
七曰分兵所謂分兵者何也古人云匈奴之衆不過漢
一大縣夫以天下之大而加一縣宜無不破者特其雲
散烏集備西則擊東備東則擊西彼之所攻者一而我
之所備者衆此我兵之所以常見其寡也善用兵者以
多為少今邊軍與召募可得數萬選其勇敢分而為三
或分為五日加練習彼或深入則以一軍當其前一軍
出其後又以一軍衝其中堅又以一軍襲其老家如此
則我之所攻者專彼之所備者衆不患其不勝矣宋韓
琦在邊嘗用此術而蘇軾亦言之固非臣區區一人之
私言也
八曰出竒所謂出竒者何也臣聞兵法以正合以竒勝
自古用兵未有不用奇兵而能勝者也况於北兵尤難
以力較只可以計破國朝名将如楊洪之在大同常以
刼營取勝近者王越之於紅鹽池亦用此術而議者以
為兵出非正徃徃黜其功夫兵者詭道也况今邊人摧
破之餘望風驚疑無有固志但能痛殺一陣則可以生
中國之氣壯邊人之膽尚安論其正不正哉古謂戰勝
在竒竒在速速在果今者敵營已在河套謂宜召募
敢死之士萬人令勇将如馬儀劉寧者分将之俟彼來擾
邊邊軍固守勿戰密令此軍銜枚星行掩襲則我兵可
以大勝即不能勝彼亦當懲艾有内顧之憂不敢肆行
侵擾矣且我師屢挫彼謂我不能師此正所謂出其不
意攻其無備者也臣之所陳如此然數事者皆可委之
邊将陛下特運廟謨於上考其功罪賞罰之而已矣豈
不甚簡而便歟今邊人之困如在水火謂宜濡手足焦
毛髪急徃救之猶懼不及而上下方牽於文法有所見
而或不敢言有所言而或不肻行觀望遲疑虚度日月
則邊民之困日以急侵擾之患日以深事勢如此其亦
深可憂者也其亦深可懼者也臣本書生不知兵然古
今治亂頗識一二許國之忠不覺妄發唯赦其狂愚之
罪而采擇之社稷之幸臣預有焉
　　　　時事疏
臣伏見國家自太祖遭元末之亂創造海宇及今百四
十年海内晏然正承平極盛之時也陛下即位其亦有
樂於此乎臣愚竊以為可憂未可以為樂也盛衰治亂
自古相尋於無窮况今天下名為治平而實有可憂者
即如徃者恒星晝見太白經天近日風雷之變拔木折
闗正在郊壇之内皇城之間此災異之可憂者也所在
府庫空虚公私掃地赤立一有水旱不免人民流離盗
賊敓攘意外之變何以支梧此民情之可憂者也元裔
尚存今雖潜遁而睥睨徃來恐其志不止擄掠邊方兵
備單弱将帥之中未見隠然有能為國長城者此外患
之可憂者也上無核實之政下多朋比之風有功不必
賞賞者不必有功甚者一人之身或以為賢或以為佞
或以為功或以為罪此國是之可憂者也臣故曰可以
為憂未可以為樂也比奉詔㫖仰見陛下恐懼修省之
心矣然臣愚以為有恐懼修省之心必有恐懼修省之
實所謂實者有四焉一曰急講學之為務二曰急延下
之為務三曰急用人之為務四曰急節用之為務陛下
昔在青宫臣幸以經學入侍竊見聖質髙明於凡經書
讀不三四即皆上口此天假陛下聖明之資也自登大
寳萬幾日繁舊學得無少輟乎昔傅說之告髙宗曰學
于古訓乃有獲事不師古以克永世非說攸聞或謂貴
為天子矣尚何事於學殊不知庶人之學與不學係一
家之興廢人主之學與不學係天下之安危夫天人性
命之理古今治亂是非得失成敗皆具于書未有不讀
而能知者自古聖帝明王未有不由學者也堯學於君
疇禹學於西王國湯學於伊尹髙宗學於甘盤文王學
於吕望况後世乎陛下春秋之間每月三御經筵大臣
儼然侍列講官依文解義頃刻而退上下太嚴情義莫
洽唯日講最為親切上可以賜問下可以獻忠而寒暑
之間又皆罷歇一年之内唯春秋數月一月之内召見
不過數日一日之内進對不過片時所謂一日暴之十
日寒之一人植之十人拔之欲學之成得乎竊見仁宗
皇帝時别建𢎞文閣於思善門之右召文學之士日直
其中仁宗時至閣中講論古今經史臣愚願倣𢎞文閣
故事命侍從文學之臣更畨入直或召天下名能文學
恬退者一二人如先朝用陳繼王進故事陛下聼政之
暇游息之間時至閣中畧去威嚴從容訪問或講經書
或論古今成敗有暇則至不必拘其時有疑則問不必
嚴其禮如是則聖學緝熈義理純熟凡百玩好自不暇
及而所召必皆一時之聞人則亦可以收拾天下之遺
才聳動天下之視聼知陛下之好學有如此者此最當
今之所急也君臣不相接久矣先皇帝在御日久明習
國家事或於午門親决訟獄或於便殿召見大臣如劉
大夏戴珊皆得時時召見延訪政事當時天下竦然争
相傳誦以為近世君臣所未有也古者君臣一體如家
人父子唯諾于一堂之上降至後世堂陛尊嚴而君臣
之分隔禮節繁多而上下之情疎䜛說殄行始得行乎
其間在易上下交為泰不交為否治亂之迹昭然可觀
臣願陛下繼先帝故事朝退之時每于便殿延召内閣
與六部大臣問以時政得失或左右獻替之臣或廵撫
方岳之屬皆可因事而見詢訪四方之風俗生民之休
戚則人情世故可以周知而人才之髙下亦因是可察
此亦當今之所急也國家以經學取士其名最正其途
最專徃徃名臣皆出其中得人之效不可誣矣然天下
之才自非一途之所能盡故前代用人其科不一其途
似雜而網羅豪傑不至遺漏天下固有瓌奇超卓之才
不能事科舉之學者徃徃遺之故以天下之大每有乏
才之歎或坐此也臣愚欲於科貢之外畧倣前代制科
或博學宏詞之類以待非常之士或旁通五經或博極
子史或善詩賦兼工書札不問有官無官皆得投進每
六年一舉所取不過十餘人其翹然出類者儲之翰林
或以簉庶吉士之選次以備科次以備道又次以備部
屬中書等官先有官者視所宜而加其秩庶可以網羅
遺才數年之後天下學者必将争自磨洗以通經學古
為髙脫去謏聞之陋矣武臣亦然或驍勇絶人或騎射
出衆或謀畧著聞皆選置邊将幕下待其有功不次拔
擢庶緩急之際不至乏才而或者以為此非祖宗故事
臣愚以為是故事也太祖用人固非一途太宗之時常
因考滿官到部召試之拔其優者不次量用如胡儼以
桐城令召試稱㫖擢在翰林位至太子賔客呉訥起於
醫士位至都御史此亦當今之所急也臣聞天下之大
不患無財也以天下之大而患無財則必有耗之者矣
今置漏巵于此雖竭江湖不能滿也用財而無節亦何
異于漏巵者乎宜乎天下之大猶以為不足也近者詔
集廷臣議足國之長䇿臣思之踰月卒未有得葢今天
下取民之法盡矣至矣山林闗市靡不有征竹木茶鹽
靡不有稅雖使𢎞羊輩復生亦何以加故臣之愚以為
取財之路不可復廣唯有節用是為長䇿今中外冗官
既去旋留不急之作無名之賞所費不貲此亦何異於
漏巵乎昔漢文帝欲作露臺惜百金而中止韓昭侯有
弊袴藏之以待有功史臣書之以為美談臣願陛下一
意惜財将有興作則思文帝露臺之言将有賞賜則思
昭侯弊袴之事并勅左右近習同心憂國凡不急之役
無名之賞一切罷去中外冗官復有由倖途求進者痛
懲治之仍命戸部考天下一嵗所入幾何所出幾何大
約務令所出寡於所入積以為羡餘如一年而儲十萬
則十年可知也二十年四五十年又可知也何患國用
之不充乎何必酷取以傷民心損國家之元氣哉此亦
當今之所急也今天下之事可言者多矣而斯四者為
重能行斯四者其餘可以次而理矣今陛下春秋鼎盛
宜及此時日親道徳文學之臣薫陶涵養以成國家億
萬年之治而乃獨從左右馳射為娯恐天下聞之為之
解體也然以馳射諫者多矣諫者不休陛下不止豈以
勇者聖人之所不廢且三邊時有風塵之警亦不㤀武
備之一事也夫勇固聖人所不廢然獨無以孟軻氏所
謂大勇告陛下者乎一怒而安天下此文王之勇也武
王之勇也夫豈區區于馳射之間哉故臣願陛下急于
自治益務講學務延下則身心日修天變可弭國是可
定矣務求賢務節用則綱紀畢張民事可理國用可充
矣如是而蕞爾小邦猶或不恭陛下赫然震怒選将出
師有功必賞有罪必誅威信既行誰不用命當是時也
眞可端拱而制四夷之命矣此所謂天下之大勇也唯
陛下留神先其大者焉
　　　辭免内閣一
伏奉今月十七日詔㫖命臣兼翰林院學士著同李東
陽内閣辦事者渙汗自天震兢無地中謝竊念内閣為
深嚴宥密之地學士乃清要貴重之官其代王言以熈
帝載治忽攸繫逺近具瞻自非經濟之才曷稱變調之
任况當陛下勵精圖治之始亦唯海内改觀易聼之時
宜敷求於哲人以上隆乎治化如臣者學不足以造古
人之㣲識不足以通當世之務久官翰苑莫稱三長近
佐銓曹曾無寸補方畏譴呵之及忽聞寵命之加使帶
銓衡進陪國論職親地近方傾向日之心任重力㣲尤
切履氷之懼自唯不可僉議謂何倘冐昩而濫居恐顛
隮以無及伏望聖明改求儒碩協濟鴻猷庶㣲臣免非
據之愆物論有允諧之美臣無任
　　　二
臣昨貢封章辭免恩命未䝉俞允曲賜褒嘉唯天地之
恩敢為自外而淵冰之懼尤切于中重任難於虚居明
主可以理奪再陳私義伏冀矜從抑臣又聞之天下之
事成於同而敗於異聖賢之學精於勤而荒於嬉故伊
尹唯以一徳歸美於商湯而姚崇亦以十事要說於唐
帝君臣相儆今古皆然兹當聞命之初敢効責難之義
唯聖主堅二主之心無替于始庶㣲臣效兩臣之職克
饗其終不然所有恩命臣實未敢祗受取進止
　　　辭免户部尚書兼文淵閣大學士
伏奉月日勅陞臣户部尚書兼文淵閣大學士皇恩隆
重有天髙地厚之施私義戰兢如深淵薄氷之懼中謝
伏念臣出自衡茅偶登科第志唯自守每絶意於榮名
才不逮人祗窮年於佔畢誤䝉先帝有正人端本之求
俾侍聖明隨東朝進講之列旋由詞苑遂次詹端日就
月将獻納曽無一字之補朝嬰夕側睽離乃有三年之
多仰龍飛以當天甘蠖屈於逺地恭唯皇帝陛下政務
聿新人唯求舊簮履雖弊不忍棄遺犬馬之勞尚䝉紀
録置之密勿使贊便章曾無建明愧深負於素學曲為
裨補思勉逐乎時宜姑徐徐以有為方自附見可而進
之義久碌碌以無補且欲從不能者止之言顧舊職之
未供敢新恩之祗受伏望聖明收還成命使秩由功序
無羡乎一嵗九遷之榮志以分安亦免乎終朝三褫之
議臣無任
　　　䕃子入監
國家舊制京官三品以上三年考滿者許一子入監讀
書臣先待罪吏部侍郎三年考滿引奏復職當是時既
巳當預恩例恐懼因循未敢聞奏旋䝉皇上不以臣愚
不肖不次擢任内閣兼翰林院學士未幾又進戸部尚
書兼文淵閣大學士未幾又賜玉帶麒麟織金服恩命
稠疊為媿為悚日夜惕若圖欲報稱而恨才力之未及
也自唯忝竊過分圖報末由凡乞恩之事不唯不敢出
諸口而亦不敢萌之心及今且餘一年間伏自思念太
學之設三代之時所以待公卿大夫元士之子故謂之
國子唐六典國子博士掌教三品以上子孫及曾孫則
録舊勞作人才自古然矣臣何敢獨為異以虧盛制况
太學賢士之所闗使幼學預觀焉禮樂文章之美人物
衣冠之懿于以廣其見聞發其心志而非以為圖進之
階也臣有長子延喆見為呉縣學生員次子延素今年
十有七嵗亦曾有志於學伏望聖恩俯賜昭鑒使得預
朝廷作成養育之化臣無任
　　　辭免少傅兼太子太傅
臣伏䝉今月十四日手勅陞臣少傅兼太子太傅武英
殿大學士尚書仍舊者燮調之任實重三孤爵號之隆
無踰一品儲宫峻秩秘殿隆名葢必授乎才賢素有出
人之望亦或假以嵗月久著積功之勞具是二者尚或
難之曾無一焉何以堪此恭惟皇帝陛下繼離明而溥
照推乾施以無偏擢臣近司預聞機務力小任重方切
憂虞義重恩深實難報稱行将自劾豈意超遷况一年
之間恩數荐至而三公之亞豈可叨居曾無嵗月之勞
又非才徳之選自惟且知其不可人言孰以為當然恐
小器之易盈致疾走之多躓伏望收還成命俾安分于
斯時仰佐隆平或收功于異日臣無任
　　　乞歸一
臣以菲薄受知聖明始自銓曹拔置内閣荐䝉寵命階
至一品旋被玉帶蟒衣之賜人臣遭際可謂至矣是以
受命以來捫心自誓雖捐軀命無所顧惜庶幾圖報萬
分之一此臣之志也豈意命與心違才難力彊縁臣禀
受素薄少而多病老益就衰加以力小任重福薄寵逾
自去年冬痰喘屢作迄今頭眩腰疼腿膝麻木舉歩之
際疲曳不前立班之時顛眩幾及屢欲冒昧陳乞少養
衰殘顧念隆恩末由報稱是以扶衰䇿憊彊自支撐冀
或少愈而日月滋久病勢浸加以致精力衰㣲意氣昏
惰雖欲黽勉從事勢不復能况當朝廷綜核名實中外
庶官必皆稱職臣獨以衰病之質玷崇髙之班朽腐之
材居樞要之地豈惟久妨賢者之路亦恐深負聖明之
知伏望察臣懇悃特賜矜從俾就安閒少延殘喘如其
終不獲痊猶且感恩地下萬一未填溝壑尚當於畎畝
之中歌頌聖徳播之於無窮臣無任
　　　二
臣比縁衰病疏乞休致伏䝉温詔委加褒飾未賜俞允
臣慚悚之至無以自容而懇欵之誠終期上達是以敢
復冒昩言之臣聞因能授任者君之明陳力就列者臣
之義臣禀既薄劣性復顓䝉其於古訓之畧雖嘗討尋
至於當世之務多不通曉是以待罪内閣二年有餘而
於國家大政毫髪無補方此循名責實譴己難逃倘復
歴嵗踰時罪将彌積使臣之才識果有益於國家雖捐
此軀復何所惜但識之昏愚既不可彊而病之疲薾殆
難復支故敢乞其不肖之身将以避夫賢者之路况今
中外人才濟濟相望但加拔擢悉愈於臣伏願聖明念
政本之為重憫疲薾之巳衰特賜矜從俾安田里則於
物情有允亦且私義獲安臣無任
　　　三
臣比縁衰病伏䝉皇上兩次遣官至第賜以尚方之藥
餌重以大官之珍羞慙悚彌深凌兢莫措夫天地之恩
至大報豈能㤀而犬馬之疾巳疲力難復彊敢干睿聴
罄悉愚衷以臣凡庸理合屏黜然而詔㫖勉留恩賜稠
疊豈以臣雖無賛理之功嘗玷鈞衡之地故崇優渥之
數以全體貌之誠然體貎者君人之禮責實者朝廷之
政自古明君用人上焉者必其才識超卓足以戡定謀
議下焉者亦且膂力彊敏足以趨赴事功若咸無焉将
安用此此臣所以日夜思欲補報而不能者也今臣之肝
膈巳披露矣朝廷之體貌巳曲全矣才者進而孱者廢
壯者用而病者休亦理勢之自然也伏望俯加昭察特
賜矜從将臣之職改授時賢則朝有得人之美臣免曠
職之愆臣無任
　　　謝准乞歸
臣近以疾病不能供職輙上章求休致皇上不加譴責
温詔褒嘉仍賜之誥勅給驛以歸月米人夫超越常數
此天地之恩希濶之遇非臣殞首所能報也即欲詣闕
謝恩而所苦手足之疾有妨拜起或致傾跌失容祗為
不敬臣特於私家北向稽首以祝聖夀伏念臣以謭薄
之質荷聖明之知擢在内閣疊加異數此自昔人臣之
所難遇也而臣特以才識短淺不能裨贊謀猷又以疾
病纒綿不能奉事朝請有孤任使自絶生成以此疚心
每若芒刺然捐軀殞命既莫効於生前結草銜環尚圖
報於身後臣無任
　　　　辭朝
臣近以衰病陳情乞解職務復䝉聖恩特賜俞允仍命
給驛還鄉臣今逺去闕庭不勝犬馬之戀禮合匍匐陛
辭庶幾一望天顔以為平生之幸而前疾未痊拜起之
際恐有失容滋為不敬伏望聖慈特加矜宥不究切之
臣歸田里歌詠聖徳生當銜環死當結草臣不勝感戴
天恩之至臣無任
　　　謝賜銀幣鞍馬
今月二十一日監修總裁英國公張懋等上孝宗皇帝
實録皇情恱豫自懋以下頒賞有差以臣曾忝預總裁
之列亦賜銀五十兩紵絲羅六表裏鞍馬一疋副臣巳
於私家稽首登受縁臣先以犬馬之疾當進呈實録之
時不獲隨諸臣之後方懼譴呵之及而例加蕃錫又不
能稽首闕下以謝恩寵受賞無功面顔有靦拜賜不及
罪戾滋多臣無任慙汗戰兢激切屏營之至
　　　論保國公朱暉功次
今日䝉發下朱暉所奏臣等看得爵賞國家大事賞
當功則人勸賞不當功則人且議之朱暉所上功次紀
功御史既以為茫昩難考覆勘官兵科兵部皆以為無
顯跡而朝之輿論皆謂其功不實此而陞授後之人皆
将效尤姦偽日滋孰肯復捐軀赴敵為國家立功哉古
稱惜名器以待有功願陛下惜此名器俟後日邊臣有
真能為國立功者然後與之臣等與暉同為王臣亦有
交契然朝廷爵賞不敢徇私情而㤀公義也取進止
　　　論言官得罪
近者言官不識大體進言失次致陛下震怒相隨下獄
朝臣悚懼莫知所為臣等新受恩命職在輔導不敢不
言自古聖帝明王必優容言官以開言路所以通上下
之情防壅塞之禍葢言之善而納之未見聖度之大言
不善而優容之乃為聖徳之光今言官既知罪矣唯少
霽天威曲加寛宥使中外人情帖然安妥天下後世共
知聖度如天不以言語之故而罪人也其於聖徳豈不
有光哉
　
　
　
　
　
　
　
　
　
　
　
　
　
　
　
　震澤集巻十九
欽定四庫全書
　震澤集卷二十　　　　　　明　王鏊　撰
　　奏疏
　　　謝存問疏
嘉靖元年二月初四日致仕少傅兼太子太傅戸部尚
書武英殿大學士臣王鏊謹奏為謝恩事伏䝉聖恩特
降勅諭遣行人柯維熊存問併示優眷者臣久伏草莽
忽聞詔使臨門有若自天而降光生巖壑歡溢里閭莊
誦璽書誨諭微悉閔臣以直道難容嘉臣以勞勩曾效
臣之寸衷特荷九重之知雖殞百身何能為萬一之報
乎隨欲赴闕陳謝而衰病侵尋恐顛越於道路乃敢具
疏以聞臣本樗材遭際聖朝亦嘗承乏内閣預聞國論
適值逆瑾盗政播弄威福臣力既不能沮抑性又不善
詭隨不得巳乞身而退處于野十有三年無復當世之
望矣恭遇陛下龍飛九五庶政一新海隅蒼生欣欣相
告復覩太平之治而草葬之臣又不意獲沾優老之典
臣不自揆嘗著講學親政二篇志欲效野人食芹之獻
而無由今幸天恩下逮何敢復自疑外而以出位為嫌
哉竊念古之聖君賢相共成至治之隆者葢起於上下
之交而近世之弊多起於上下間隔所以為上下之交
其道有二一曰講學二曰親政陛下即阼以來時御經
筵聖學勤矣臣愚猶過憂工夫或間斷而不洽所望清
燕之間廣厦細旃之上時召文學侍從之臣從容講論
凡帝王為治之大經大法日陳于前萬幾之暇惟是觀
書觀書之暇静以養心則自内及外無非進學之地殷
髙宗所以惟學遜志務時敏道積於厥躬者此也陛下
昩爽視朝聖政勤矣臣愚猶過憂堂陛大懸絶而不親
所望視朝之暇時御便殿公卿大臣侍從臺諫逐日輪
對從容咨訪生民疾苦政事得失使得日陳於前揔攬
乾綱不治微細接引忠賢不隔疎逺則自朝至暮無非
修政之時周宣王所以早朝晏罷卒成中興之名者此
也講學則聖心日明親政則聖政日修君臣上下日周
旋於一堂之上又安有間隔之患哉二帝三王之治可
復見於今日矣聞古人雖在畎畝義不㤀君故敢輙效
其愚誠不自知其言之可用與否其義則臣子事君盡
心之道也惟陛下少留乙夜之觀如有可采采而行之
則臣雖即寘溝壑無復恨矣其講學親政二篇附奏以
聞臣不勝感恩激切屏營之至
　　　講學篇
國家經筵之設其盛矣乎天子自正朝輦御文華公侯
九卿大臣盛服侍列羽林之士亦皆環列以聼經筵一
開天下欣欣焉傳之以為希濶之典故曰其盛矣乎然
一嵗之間寒暑皆歇春秋月分日不過三三日之間風
雨則免政事有妨則免講之日夙具講章至期講訖綸
音賜宴儼然而退上下之情未見其親且密也至於日
講可謂親矣然體分猶過於嚴上有疑焉未嘗問也下
有見焉未嘗獻也昔傅説之告髙宗曰學于古訓乃有
獲惟學遜志務時敏厥修乃來遜者遜其志如有所不
能敏者敏於學如有所不逮成王訪落于羣臣曰學有
緝熈於光明弼時仔肩緝熈者繼續而光明之示我顯
徳行者冀羣臣有以開示之也商周之君其學如此之
切夫人主一日萬幾固不暇如儒生學士日夜孜孜然
而帝王精一之傳治天下之大經大法古今治亂之迹
天人精祲之際自非遜敏緝熈亦安望其有得而今也
濶畧如是暴之之日少寒之之日多傅之之人寡咻之
之人多未見其能得也且不獨商宗周成為然也漢光
武雖在軍中投戈講藝息馬論道至夜分乃罷唐太宗
延四方文學之士房杜褚薛輩十八人分畨直宿討論
經籍或至夜分今貞觀政要與魏徴所論亦可見矣宋
世賢主宫中消日惟是觀書居常禁中亦有日課翰林
侍從日寓直禁中以備顧問我太祖髙皇帝甫得天下
開禮賢舘與宋濓劉基章溢輩日相講論其後聖學髙
明詔誥天下皆出御製睿翰如飛羣臣拱視今御製文
集是也仁宗皇帝臨御建𢎞文館於思善門之右文學
之臣數人入直時至館中講論孝宗皇帝經筵之外每
觀永樂大典又嘗索太極圖西銘等書於宫中玩之尤
嗜故學士沈度之書日臨數過夫自古帝王之學如此
祖宗之學如此陛下睿哲自天春秋鼎盛講明聖學正
其時也臣愚特望於便殿之側修復𢎞文舘故事妙選
天下文學行藝著聞者七八人更畨入直内閣大臣一
人領之如先朝楊溥故事陛下萬幾有暇時造館中屏
去法從特霽天威從容訪問或講經或讀史傳或論古
今成敗或論民間疾苦閒則游戲翰墨雖詩文之類亦
惟所好而不禁葢亦日講之義而加親焉大略如家人
父子上有疑則必問下有見則必陳日改月化有不知
其然而然者時御經筵所以昭國家之盛典日造𢎞文
所以崇聖學之實功如是不巳則聖徳日新又新髙宗
成王不得專美於前矣
　　　親政篇
易之泰曰上下交而其志同其否曰上下不交而天下
無邦葢上之情達於下下之情達於上上下一體所以
為泰上之情壅閼而不得下達下之情壅閼而不得上
聞上下間隔雖有國如無國矣所以為否也交則泰不
交則否自古皆然而不交之弊未有如近世之甚者君
臣相見止於視朝數刻上下之間章奏批答相闗接刑
名法度相維持而巳非獨沿襲故事亦其地勢使然何
也國家常朝於奉天門未嘗一日廢可謂勤矣然堂陛
懸絶威儀赫奕御史糾儀鴻臚舉不如法通政司引奏
上特是之謝恩見辭惴惴而退上何嘗問一事下何嘗
進一言哉此無他地勢懸絶所謂堂上逺於萬里雖欲
言無由言也愚以為欲上下之交莫若復古内朝之法
葢周之時有三朝庫門之外為外朝詢大事在焉路門
之外為治朝日視朝在焉路門之内曰内朝亦曰燕朝
玉藻云君日出而視朝退適路寝聼政葢視朝而見羣
臣所以正上下之分聼政而適路寝所以通逺近之情
漢制大司馬左右前後将軍侍中散騎常侍散騎諸吏
為中朝丞相以下至六百石為外朝唐皇城之北南三
門曰承天元正冬至受萬國之朝貢則御焉葢古之外
朝也其北曰太極門其内曰太極殿朔望則坐而視朝
葢古之正朝也又北曰兩儀門其内曰兩儀殿常日聼
朝而視事葢古之内朝也宋時常朝則文徳殿五日一
起居則垂拱殿正旦冬至聖節稱賀則大慶殿賜宴則
紫宸殿或集英殿試進士則崇政殿侍從以下五日一
員上殿謂之輪對則必入時政利害内殿引見亦或賜
坐或免穿靴葢亦三朝之遺意焉葢天有三垣天子象
之正朝象太㣲也外朝象天市也内朝象紫㣲也自古
然矣國朝聖節正旦冬至大朝會則奉天殿即古之正
朝也常朝則奉天門即古之外朝也而内朝獨缺然非
缺也華葢謹身武英等殿豈非内朝之遺制乎洪武中
如宋濓劉基永樂以來如楊士竒楊榮等日侍左右大
臣蹇義夏原吉等常奏對便殿于斯時也豈有壅隔之
患哉今内朝罕復臨御常朝之後人臣無復進見三殿
髙閟鮮或窺焉故上下之情壅而不通天下之弊由是
而積孝宗晩年深有慨於斯屢召大臣於便殿講論天
下事将大有為而民之無禄不及覩至治之美天下至
今以為恨矣惟陛下逺法聖祖近法孝宗盡剗近世壅
隔之弊常朝之外即文華武英倣古内朝之意大臣三
日或五日一次起居侍從臺諫各一員上殿輪對諸司
有事咨决上據所見决之有難决者與大臣面議之不
時引見羣臣凡謝恩辭見之類皆得上殿陳奏虚心而
問之和顔色而道之如此人人得以自盡陛下雖身居
九重而天下之事燦然畢陳于前外朝所以正上下之
分内朝所以通逺近之情如此豈有近世壅隔之弊哉
唐虞之世明目達聰嘉言罔伏野無遺賢亦不過是而
巳
　　　辭免恩䕃疏
臣以衰病待盡山林值陛下龍飛聿新庶政雖草莽之
臣不見遐遺特遣使存問此三王養老引年之盛典三
代以後所罕見也具本謝恩又䝉温㫖褒嘉仍䕃一子
為中書舍人臣聞命之日且驚且媿伏念臣歴事累朝以
纂修講讀為職業曾無論思獻納之功及居鼎鉉志匡救
而未能遽引分而自退此固聖世之所宜棄也豈其垂
盡之日荐被稠疊之恩自揣餘生無階上報况䕃子之
典朝廷所以待有功臣之譾陋亦預兹典則叨冒滋多
罪戾愈積揆之私情且所不穏天下公議其将謂何臣
所以聞命而驚受恩而愧者也况臣長男延喆先朝䝉
受中書舍人因病不能供職次男延素見任南京中府
都事每以才不勝任欲自引退未敢季子方在幼學遽
使入官則是未學而使之仕於臣有叨冒之罪於男有
鰥曠之憂伏望聖慈察臣􁃶悃追寢誤恩以允公議臣
無任感激天恩之至
　
　
　震澤集卷二十
欽定四庫全書
　震澤集卷二十一　　　　　明　王鏊　撰
　　碑
　　　　伍相廟碑
呉之先介在蠻夷不與中國通者十九世自巫臣來歸
而後知射御季札出聘而后得觀周樂及子胥來犇以
闔廬覇拔舒伐越滅徐入郢之舉楚國幾墟黄池之㑹
遂冠帶以主夏盟吳之進也非公則誰使之世皆咎夫
差不能用公予獨歎闔廬知公而不能用也柏舉之戰
春秋許其與中國之憂而責隨必以周室為請其所仗
可知矣使禁兵輯民挈全楚歸之周則是役也秦必不
敢救楚可滅呉可彊于天下惜乎籍舘返夷春秋復夷
之此則闔廬羣臣之罪非公意也夫豈獨非公意将必
力諍而莫之聼也然呉自此遂通上國至于今禮樂財
賦甲天下非公則誰啓之是故自春秋言之則以夷干
夏自今日論之則以夏變夷其有功於呉大矣論者又
謂公於楚仇不當報於呉諫不必死不知公葢間世之
豪英邁之氣自信不惑志在親則親重親重故可以死
可死不死以有待也志在君則君重君重故可以無死
而死死之以即安也此豈世之齪齪者所及知哉公之
廟食於呉也久成化庚子盤門廟災髙唐劉君士元以
御史按呉命新之予以公忠孝大節昭焯古今而功在
呉尤大也故碑于廟銘曰
烈烈英豪楚材呉用茹怨銜辛遵晦時動一舉入荆我
仇斯復賊噽為奸呉亦旋覆越兵之來有材墓檟公雖
云亡有不亡者曷不觀之素車白馬出沒潮頭升降于
天廟食于呉彌千萬年
　　　伊王神道碑
太祖髙皇帝第二十四子厲王封於伊傳四世而至於
王王諱某字某初封郟城成化九年進今封王生好學
崇禮造次被服必於儒者事母妃日侍膳三居喪過哀
忌日哭泣不食終日嵗時祀先王致齋于外陳簠簋牲
醴裳衣宗器必勅郡王鎮國非慶賀不䙝見事必啓而
後行作樓貯璽書與萬嵗牌朝夕祝延嵗時令節躬奉
至殿拜起如在上前送迎詔勅表箋雖大寒暑或小疾
必親躬望闕則北首過廟則趨值水旱日徒跣詣諸壇
祈禱遇災異或聞邊警憂形於色民間有髙年耆宿必
禮下之搢紳士夫東西行過是都者必虚心延見理國
事三十餘年未嘗疏乞恩澤宫室圮壞新之其費一不
煩有司妃沈氏長子封伊世子次濟源王女二長阜城
郡主次崇陽郡主下嫁儀賔王良臣韓應璧王以正徳
三年月日薨以某月日𦵏某處銘曰
唯伊有國肇自髙皇載世延延以及於王唯王好修動
依古昔約已裕人宗藩之則漢有河間東平之賢最其
功徳孰與後先皇命琢詞昭兹萬年
　　　重修顔子廟碑
孔子之道與天地並唯顔氏曾氏得其傳其後則有子
思孟子而顔氏深且粹矣三子者得之皆有著述以垂
世立教今大學中庸暨七篇之作與六經論語並傳萬
世所以續徃聖之絶開來學之迷厥功大矣顔氏在聖
門獨稱好學而終日黙黙如愚又不幸蚤死不及立言
以垂世其所得則信粹矣深矣而立教之功世靡得而
稱焉雖然孔子之言曰天何言哉四時行焉百物生焉
謂聖人之道不在於言乎則幾於晦果在於言乎則幾
於淺以言為教又不若無言之教之深且粹也故曰發
聖人之藴教萬世無窮者顔子也又况不遷怒貳過博
文約禮以至卓爾之地示萬世為學之則而四代禮樂
立萬世為治之大法則其功孰加焉曲阜故有廟其地
即所謂陋巷者嵗久圮壞過者興嗟𢎞治十五年五十
代孫博士公鋐奏乞修治詔可之正徳二年告成前為
復聖殿後為杞國公殿又為顔樂亭陋巷井亭門堂寢
廡罔不繕治公鋐復乞紀其事以示久逺上以命臣鏊
廼拜手稽首為之詞曰
周衰道墜聖唯孔作有睿唯顔乃見其卓陋巷簞瓢以
樂其樂終日之愚萬世之覺於皇孝皇嚌嚅道真既崇
闕里陋巷亦新宫墻禮樂籩豆斯陳顔雖云夭其存者
長薦之清廟斯道之光
　　　無錫縣太伯廟碑
太伯文王皆以至徳稱於孔子皆可為而不為文王當
殷命既訖紂惡日稔人心歸周如水赴壑猶率之以事
紂是謂可為不為若夫太王逃熏鬻之難於岐焉作周
計其世猶當廪辛庚丁之際是時商道猶盛太王安得
遽有翦商之志有之則何以異後世狡焉思啓封疆之
為豈太伯不從而王季則從之耶孟子曰天下歸殷久
矣久則難變也太伯雖聖商業未衰亦安能遽朝諸侯
有天下耶予意文王之生夙有聖徳太王知周家之業
於是焉興故欲傳國及之太伯知之遂與弟逃去其後
周之有天下在文武之世而王跡之基實在太王之時
所謂以天下讓者其以是哉初吳之先文身斷髪混於
龍虵太伯之來端委治之始去夷即華至於今人文財
賦為天下甲葢所從來逺矣無錫之板村有丘隆焉相
傳曰太伯之墓也按漢劉昭云無錫縣東皇山有太伯
塚皇覽云太伯之𦵏在梅里之平墟則非山明矣今板
村正居呉縣之北去梅村不二里而近敗屋頽垣芻牧
不禁予嘗過而傷之𢎞治十三年南昌姜侯文魁來知
無錫予曰邑有聖人之墓而蕪焉令之恥也姜曰諾甫
下車則議復之且捐俸倡民於是富者輸財壯者効力
期年廟成殿寢門堂圭潔靚深石表對峩過者瞻悚姜
侯請予文於碑以示後世銘曰
蠢兹句呉俗本文身始孰居之爰有至人至人謂誰有
周太伯讓國而來卒以有國於戲孰知世教日隤兄弟
争立父子相夷我思至人生也孔晩無得而稱其稱則
逺藐藐新廟姜侯所作億萬斯年過者必式
　　　鄠縣明道先生廟碑
聖賢道被天下萬世而尤深於過化之地鄠為縣介京
兆西南宋嘉祐間明道先生嘗辱主其簿其南山髙冠
谷長嘯巖凌宵峰皆登覽題詠遺刻徃徃猶在庭有巨
槐相傳為先生手植其辨藏錢止佛怪興水利諸政赫
赫尚在鄠人耳目自今而言先生之道在萬世不獨行
於鄠自當時而言先生之道不行於天下猶幸行於鄠
鄠固先生過化之地哉自南宋以來從祀之典徧天下
而其流風遺惠在鄠尤深至於今五百餘年鄠之一草
樹一泉石猶能使人起敬詩云蔽芾甘棠勿翦勿伐而
廟無專祀人奚以慰𢎞治二年沁水李君瀚以監察御
史按陜行縣至鄠則命所司營之八年復涖顧瞻廟宇
庳隘觕樸弗稱初意時巴陵楊君一清以憲副董學政
於陜議以克合命知鄠縣事房嵩撤文昌祠以其址作
祠重門繚垣靚深髙廣來京請予紀其事葢自孟子歿
而先王之道熄先生兄弟起千四百年之後獨得不傳
之妙至於今雖遐荒絶徼咸知誦程氏之書而先生所
得則有不在於言語者矣世孰得而知之鏊又安能言
之獨二君協心表尚正學激揚頽俗使鄠之人穆然復
睹卿雲霽月之輝被和風甘雨之澤其可謂知所重矣
銘曰
有嚴學宫祀事孔時新廟再登伊鄠之思思昔夫子涖
我鄠人辨奸折獄唯誠與仁孔孟既亡道墜孰起天續
斯文生兩夫子嗟嗟夫子道被遐方豈伊鄠人俾也可
㤀南山巖巖白雲在天於乎逺矣曷日來還
　　　武昌忠孝廟碑
武昌城東有廟曰忠孝祠呉司空孟孝感宋少保岳武
穆二王者也孝感江夏人仕呉位至三公嘗以母嗜筍
泣竹而筍冬生雖庸夫稚子皆知其為孝也武穆仕髙
宗朝志恢復中原屢敗金人功垂成而死奸檜之手其
忠憤之氣至今炳燿兩間而鄂其駐節之地破曹成滅
楊么皆在湖湘間功尤烈矣固宜廟食於兹武昌故有
孝感廟庫陋湫隘海陵冒侯政來守是邦始謀徙今地
𢎞治戊午姚江王君恩西蜀牟君道俱以御史按武昌
間謁祠下謂孝感有廟宜也而忠如武穆功在鄂人乃
獨遺之夫忠孝一道也宋乾道中詔建武穆廟於鄂鄂
固嘗有廟矣合而祀之於禮其可冒侯曰諾乃分龕置
主更其額曰忠孝露臺中拓帛亭分峙餘無加於舊焉
君子謂三君子之舉也儉而禮走使京師求紀其事於
石予謂二王之祀孟以孝岳以忠孟之事㣲矣遂能動
乎天岳之寃酷矣而不能回髙宗之惑岳蹈其變其功
烈孟修其隐其名完且其生也相去千餘年而人心崇
嚮如一日豈非忠孝大節帝衷民彛不以今古逺近
常變隠顯而有二乎孟軻氏謂易地則皆然韓愈氏謂
曠世而相感者並饗廟祀於禮合矣其地於鄂為白鶴
山錫之者楚府相其成者徐長史仁王長史綖銘曰
枕江維鄂清廟莫莫廟有二王嵗時合食王生異世千
有百年歿而同祀忠孝則然孝能動天忠唯死國維忠
與孝異功同徳坎其擊鼓鶴山之下百爾有生誰其無
父誰其無父其有無君千秋右享昭我彛倫
　　　安平鎮治水功完之碑(代人/作)
皇明建都燕薊嵗漕東南以給都下㑹通河實國家氣
脈而張秋又南北之喉咽景泰四年河决張秋故武功
伯徐有貞治之旋復故道𢎞治二年河勢北徙六年夏
遂决黄陵岡潰張秋堤奪汶水以入海張秋上下渺瀰
際天東昌臨清河流幾絶前後遣官治之績用弗成上
乃命右副都御史劉大夏徃蒞時訛言沸騰謂河不可
治治之祇勞且費或謂河不必治宜復前元海運或謂
陸輓雖勞無虞上復命太監李興平江伯陳鋭同徃蒞
之時夏且半漕集張秋帆檣鱗次財貨山委决口奔猛
戒莫敢越或賈勇先發至則戰掉失度人船滅沒銳等
聚謀始於上流開月河長可三里軼决口屬之河於是
舳艫相銜順流畢發懽聲載道事聞璽書奨勵乃始議
築黄陵岡之缺初大梁之北為沁河東南流入徐西為
黄河東流入淮其後黄河忽溢入沁合流以北遂次黄
陵岡以及張秋銳等議不治上流則决口不可塞於是
浚河自孫家渡七十餘里由陳潁以入於淮又浚河自
中牟扶溝陳潁二十餘里由宿遷以達於淮又浚賈魯
舊河四十餘里由曹以出於徐於時向冬水且落槽乃
於張秋兩㟁東西築臺立表貫索網聨巨艦穴而窒
之實以土牛至决口去窒艦沉壓以大埽合且復决隨
决隨築吏戒丁勵畚揷如雲連晝夜不息水乃由月
河以北决既塞繚以石堤隠然如虹輔以滉柱森然如
星又於上流作減水壩又濬南旺湖諸泉源又堤河三百
餘里漕道復通役始於六年之夏其冬告成用軍民凡
四萬餘人鐵為斤一萬九千有竒竹木二萬七千薪為
束六十三萬芻二百二十萬佽其役者通政使張縉山
東按察副使廖中都指揮丁全同知劉福通判王文臣
興臣銳臣大夏以其事聞上遣使慰勞令作廟鎮其上
賜額曰顯惠神祠鎮曰安平鎮命臣某紀其事臣某拜
手稽首而獻詩曰
翼翼皇都殿此上游灌輸東南艨艟來浮黄河奔溢勢
如萬馬遂嚙黄岡溢於鉅野帝咨於朝疇予治者咨汝
大夏汝銳汝興協謨合力績乃用登三臣受命單車來
屬廼相廼廵廼釃廼鑿既堤黄岡張秋廼築維天與時
維人効力神謀鬼趡(音醮出/揚雄賦)隤林菑石昔事之始訛言
震驚不震不奪由天子明維明天子維慎厥使殷其如
山功成有偉塗人歌矣居人和矣舟之方之維其多矣
屼屼安平新廟孔䖍四方攸同于萬斯年
　　　通州馬神祠碑
國家大祀郊祭外則社稷國之大事在戎戎政之大在
馬馬之生養蕃息在人而有人力所不及者則馬神祠
祀固宜居社稷之次天文房為天駟辰為馬詩云既伯
既禱周禮春祭馬祖夏先牧秋馬社冬馬歩皇明建都
燕冀馬之所生而通州為地髙寒平逺泉甘草豐世傳
太宗靖難與敵戰於此若有神相焉者因詔作馬神祠
於其地且令天下州縣皆立焉祠在今州治之北地曰
壩上鄉曰安鄉旁為御馬苑凡二十所春秋二仲則太
僕少卿徃涖祀事其辭曰皇帝命某官某致祭徃必陛
辭竣必廷復其嚴如是歴嵗滋久藩級䠞夷沮洳薈翳
人畜不禁行禮至結茅以䕃巳乃撤去風露旁侵星月
仰見心䖍跡䙝相顧增歎𢎞治八年始以改作事聞詔
可乃屬役於順天財因嵗登力因農隙湧殿穹堂長廊
邃廡齋廬庖湢完舊增新繚垣重門過者祗肅役始九
年三月成以十年之某月中歴三太僕卿剏之者安成
彭君禮繼之者錢唐錢君鉞成之者隴西宋君禮而寺
丞楊珪實敦其事御馬監太監黎春等實佽其費古者
王畿千里出車萬乗國初賦地於民而牧之國與民咸
利焉今其地固在也而法非其舊取之於民則為擾牧
之於民則又擾國與民俱病焉固有志者之所隐也三
君既協力以崇神祀則馬政之廢者其将次第而修復
乎銘曰
兟兟國馬于甸之野渙焉如雲萃焉如雨有廟嚴嚴在
潞之陽始誰作之自我文皇敢有不䖍天駟煌煌瞻彼
河漢造父王良有崇其圮二三君子神斯降祥人維致
喜昔在衞文亦有魯僖心維塞淵思亦無期二三君子
實肖實似刻碑示後尚紹無隊
　　　蘇州府重修城隍廟碑
呉故有城隍祠在子城之西南陬莫詳其所始唐天寳
中採訪使趙居貞改作廟宇梁貞明五年刺史錢傅璙
加宏飾焉至趙宋時有勅封忠安王嘉泰三年加號順
應嘉定九年又加號威顯寳祐三年又加號英濟國朝
則惟稱蘇州府城隍之神洪武三年以舊祠庳陋乃徙
雍熈寺故基在今呉城之乾位葢百三十年於兹矣𢎞
治十三年住持戈原廣言於郡守曹侯鳯謂廟祀載在
令甲凡守土官始涖事及朔望必躬謁祠下其嚴如是
而嵗久就壊棟腐桷摧牆頽磩圮肖像䵝昩不稱瞻仰
曹侯曰唯神與予分理呉郡予理其明神理其幽呉下
頻年風雨調順稻麥豐登㓂攘帖息疫癘不作兹神之
賜予其敢㤀乃下令境中願新神廟者聼又命義官某
等董其役於是貧富争施厥財恐後掄材程役完舊勅
新明年春正月始事至九月僝工殿宇峻整廊序逶邃
門牆顯赫過者悚恱㑹曹侯遷去東廣林侯世逺繼之
求予紀其事城隍之祀不見禮經葢起隋唐之際呉越
之間今京畿至郡縣遐方絶徼罔不嚴事且山川林谷
丘陵表畷防庸古皆有祭况夫作鎮一方司啓閉捍㓂
偷婦子安畜牧遂非所謂有功則祀之者耶固可以義
起也况時有所尚敬有所偏今自朝廷及於閭閻祈靈
丐祥罔有晝夜水旱蝗蝻則禱之疫癘夭札則禱之凡
有求則禱之有疑則禱之而神又能昭答隂祐儼乎如
臨其上至其家可謂靈也巳予故文之碑以彰神之
威靈詞曰
於赫明靈作鎮南服上帝嘉之寄是威福浩浩三呉
罰賞在予孰越厥志嚚頑効尤雲車風馬四覽幽遐雪
劒星矛誅斬妖魔妖魔卒斬良愿屏植祓戾煽祥雨暘
斯若老稚熈熈閭門夜開維神之賜其可誣哉清廟有
嚴曹侯所飭林侯紹之邦典維秩疈牲椒糈嵗事孔修
福我邦人億千萬秋
　　　陳氏祠堂碑
𢎞治已酉姑蘇陳氏治第於郡城之臥龍街始作祠於
正寢之左越三月祠成於是太學生恱率其宗人得是
月丁夘祗薦祀事大小和㑹逺近來觀巳迺具書走
京師求其友翰林王鏊紀其事以示來裔俾知所以作
者唯陳氏於呉中為巨姓然自故福建僉事公始益顯
公永樂中以進士為河南參議與分廵官交章言事編
置均州太和山且十年宣徳中起為御史復上疏勸講
大學衍義或指其語渉譏訕闔門繫詔獄五年出復發
遼府不法事又下獄出又劾法司亂成法其忠義之心
剛大之氣踣而復奮幾死而不悔天下想望其風采其
後府學生王養浩等數十人相率言於部使者郡學故
有先賢祠祀唐賢陸中允而下國朝若周文襄公故提
學御史孫公陳公及公或深仁粹徳延被呉人或孤忠
勁節警動海内而廟祀未及後人曷勸於是有司奉公
入鄉賢祠今上即位有詔修名臣墳墓公墓在呉山桃
花塢葬故有闕所司祗奉詔㫖相與治碑碣華表石羊
虎如制且禁人無得樵牧而復其為後者一人使専
䕶守於是其孫恱退而歎曰唯先公忠義聞天下墓有
封祀有祠而家顧無專祀嵗時饋獻仍陋就簡不肖不
孝罰其可辭迺作祠如禮室為四龕西以祀髙祖府君
次曾祖府君次即公次考教授府君祠之飭悉如五品之
制且設巨龕於寢以奉公像曰是将親盡不遷為陳氏
始祖云詞曰
國有正氣眎時屈伸在屈而振展也維人公在河南以
言得罪十載太和若終把耒帝思良臣起為御史公拜
上言言固臣事臣有一編請置之陛朝夕勸講四海其
乂或從間之詔獄是縈闔門縲絏百死而生詔恩朝赦
暮巳抗章擿藩府隐帝聞為驚初驚後繹維帝之明古
有汲黯拾遺為志亦有魏徴勸行仁義較其所處孰難
孰易堂堂陳公今復有之廟祀嚴嚴邦人之思邦人之
思况其孫子作廟于家爰及其自同堂異置籩豆載登
春秋饋獻百世其承
　　　榮禄大夫南京兵部尚書薛公神道碑
薛故家廬之無為州國初大司空相從髙皇帝起淮甸
入臺城攻安慶下江西復廬州戰番陽克淛江拔姑蘇
下中原累著功勩機務必預嘗遣督軍餉帝曰卿功巳
應世爵兹行為朕蕭何可也還進大司空頗以怨言聞
下獄死子靖安瓊州安置永樂甲午十月生公於瓊公
諱逺字繼逺少頴脱竒秀宣徳壬戌登進士第授戸部
雲南司主事景泰中以薦遷郎中嘗以部檄核實南直
𨽻逋稅得其羡餘若干萬歸之公又同御史倪敬按大
同邊儲搜抉遯隐邊人賴焉天順改元以公使交南
還進本部右侍郎尋丁母夫人憂時河决河南詔起
復公以工部侍郎徃塞之至則集丁壮三萬分工授任
決口遂塞又自揚州鑿河四十里以泄積潦蠲災賑饑
伐材為屋以居流民比還民遮道留之成化初兵討兩廣叛
獠公以戸部侍郎徃調兵食諭其衆能破賊者即有其
輜重人人奮勇師至大藤峽躬冒矢石賊平陞左侍郎
二品俸三年進尚書總督京儲六年夏江南運不至命
公徃視至則滌泉源濬河流漕以克濟十三年乞致仕
許之十五年詔起公南京兵部尚書參贊軍務是年冬
以疾辭不允明年正月詔許致仕𢎞治五年三月進榮
禄大夫八年某月日卒年八十有三公於禮樂兵刑天
官律厯無不渉獵尤熟國朝典故在户部最久文移奏
劄悉出公手改定户部事例芟繁正訛均節委積内外
逺近多寡輕重莫不法式會校出納吏胥拱手時中外
競陳利害始一人以為可行而行又一人以為可罷而
罷公一切弗聼同僚有惡囑託者輙怒色以待公曰事
可行而行不可而止何怒為論馭吏則曰嚴刑以懲不
若先事而發善革弊不如無弊可革也居官四十年家
無長物食無兼味室無媵妾曰少吾事親恒不足今安
忍有餘子中書舍人丕将奉柩歸葬無為之某原求予
言刻隧首於乎公以孤童起海外奮身進士致位八
座名顯天下其可謂一時名臣矣公嘗謂人户部多積
弊使吾久於任一釐正之國可富邊可實民可安也惜
未及行而其志則可知矣銘曰
朅朅司空興運首遭文經武畧為時蕭曹山河之誓宜
及而閼宿祉儲祥及公乃發遂登計相進大司馬出入
勲名孰與齊者既老而休濡須之丘焯徳昭終掲於道
周
　　　嘉議大夫南京兵部右侍郎黎公神道碑
黎故山西望族趙宋時有為西川制議使者諱某制議
生樂平尹辰值宋亂不得歸因家縣之薛塘遂為樂平
人樂平生元餘姚同知漢卿餘姚生元哲世稱愚浦先
生愚浦生偉偉生士雅是為公之考二世皆以公貴累
贈通議大夫都察院右副都御史公少以進士授監察
御史數疏天下利病有人所難言者出按真定黜贓吏
二十餘輩革宿弊蠧民者數十事有戚里豪占民田更
數御史莫敢辯公奏一歸之民及按四川湔洗寃獄十
八人得減死有劇盗出沒汝寧重慶間勢頗張督官擒
之有白金文綺寳鏹之賜㑹當道有不快者出知鎮江
至則以教化為首務月朔召見耆老語以敦禮善俗暇
則蒞學為諸生講說義理民以事至郡者教以孝弟詞
意肫切聞者感動鎮江當南北衝民困於驛遞供億貪
吏又侵漁之公始命視糧收直貯之府以時出納日書
而嵗考之其弊遂絶初民户養馬嵗課駒駒復課駒轉
展無巳民破産而馬滋耗公乃差戸為上中下上牧牝
中牧駒下則悉蠲之牝一駒三為小羣羣有首牝十駒
三十為大羣羣有長或有物故各以類朋償之馬政舉
而民力省至今以為法中貴人汪直威振天下所至有
司望塵趨拜公聞其将至也則去行屬縣汪銜之及牟
都御史被逮因并逮公詔獄時呉指揮綬在鎮撫曰吾
聞黎太守好官一無所問已而改知襄陽又改知寧國
寧國素聞公鎮江之政奸吏豪家望風迎戢初廵撫都
御史王公克復每患寧國多訟及是入境無一訟者大
異之亟草奏薦公擢雲南左參政未幾進廣東右布政
使轉左遂召為都察院右副都御史撫治鄖陽三省流
民動以萬計號易亂難安公鎮之以静罷文武之不職
才不當任者易置之總其要而責其成坐以無事徴拜
南京兵部右侍郎三月以疾不良于行詔許致仕乗驛
以歸𢎞治某年月日卒於家春秋六十有七公天性亷
靖不求赫赫聲事至必盡其心力所至有惠政而在鎮
江獨久其澤最深後朝覲徃來民相率羅拜至不能行
以某年月日𦵏某處其子某至京謀刻其先徳碑於墓
而以屬予詞曰
黎望山西奕世無霣江右來家自樂平尹渉元國朝無
甚顯者委祉歸成生少司馬維少司馬發跡言官其儀
禔禔其節桓桓或從尼之出守京口于襄于宣克振克
守作藩于滇洎廣東西政聲流傳如京口時持憲于鄖
彼紛莫定何以殿之曰唯以静召佐兵政戾此留都上
方用公疾遽云徂用雖不究勲則多矣琢詞隧首以示
無止
　
　
　
　
　
　
　
　
　
　
　
　
　
　震澤集卷二十一
欽定四庫全書
　震澤集巻二十二　　　　　明　王鏊　撰
　　碑
　　　資善大夫禮部尚書兼翰林院學士贈太子太
　　　　保諡文定呉公神道碑
𢎞治乙丑冬十一月丙申葬我文定公於呉之花園山
友人王鏊刻其隧首之碑曰於戲公其遽至是耶當宁
之所倚海内之所望斯文之所屬其遂虚耶於戲公諱
寛字原博世為蘇之長洲人祖諱夀宗考諱孟融皆贈
吏部右侍郎公生有異質未冠入郡庠輩流方務舉業
公獨博覽羣籍為古文詞下筆巳有老成風格屢試應
天不利以嵗資貢入太學東海張汝弼見之曰天下亦
有如此貢士也哉江隂卞郎中華伯有低頭拜東野之
句武功伯徐公髙邁少可折節與交曰舘閣器也公以
屢舉不利絶意仕進不肯復應舉天台陳公士賢時以
御史董學南畿以禮敦遣公不得巳入試名在第三成
化壬辰會試第一入試大廷又第一授翰林修譔旋被
選侍先皇帝於東宫九年進太子右諭徳先帝即位以
舊學進春坊左庶子預修憲宗實録成進詹事府少詹
事兼侍講學士擢吏部右侍郎久之轉左尋兼翰林院
學士入内閣掌制誥仍侍今上於東宫充㑹典副總裁
㑹典成進禮部尚書兼學士修歴代通鑑纂要仍充副
總裁公素有古學及入翰林凡有作輙傳播中外位益
髙望益重學者稱為匏菴先生而不敢字每東朝進講
閒雅詳明意存諷諫至理亂邪正之際未嘗不反覆
為上誦之今上在東宮學少間率僚屬上疏曰竊唯東宫
講學自寒暑風雨朔望令節外一嵗之中不過數月一
日之内不過數刻况其間又多間歇人生八嵗出就外
傅居宿於外誠欲離近習親正人也庶民且然况有天
下者乎借曰習讀於内終不若出就外傅親近儒臣講
明治道所得為多也建議者謂元儒呉澄出處不正不
宜從祀孔子詔廷議之公言從祀亦觀其有益於經傳
否耳茍有裨經傳則揚雄馬融昔皆不廢今獨得廢澄
耶太皇太后将祔廟詔議其禮公曰昔周祀后稷姜嫄
祭於别廟詩謂之閟宫魯桓公之母仲子不得祔廟春
秋書考仲子之宫至宋始有兩后並祔之說然豈後世
所宜法哉詔從之公年甫七十數引疾求退屢詔懇留
有學行聞望輿論攸歸之褒載閲月卒𢎞治甲子七月
十日也訃聞先帝震悼命有司治葬諭祭者四給驛舟
遣官䕶還特贈太子太保長子奭授中書舍人次子奐
補國學生皆異數云公好古力學至老不倦於權勢榮
利則退避如畏然在翰林時於所居之東治園亭雜蒔
花木退朝執一卷日哦其中每良辰佳節為具召客分
題聫句為樂若不知有官者被選宫僚人動色相賀公
獨蹙然曰我何以當此任哉我何以堪此勞哉及日講
内殿尤世所榮而公辭之至再至三當道見其誠不彊
也及掌制誥久衆望公柄用當道忌之邅徊不進意公
亦不能無少望公曰吾初望不及此吾處此甚宜之甚
安之衆議為之氷釋及吏部尚書位缺中外皆屬公公
又固辭之公端靖淵穆不溷溷為同不嶢嶢為異士無
賢愚見者靡不歸心公亦保合兼容不見畛域平生不
聞有毁譽之言亦不見喜愠之色其古所謂大雅君子
者乎公為文不事追琢獨嚴體裁藴藉簡淡理致悠長
為詩用事渾然天成不見痕跡沉著髙壯一洗近世尖
新之習作書姿潤中時出竒倔雖規模於蘇而多所自
得於戲公由侍從致位八座其聲望隆矣爵位崇矣朝
廷恩數不為不加矣年至七十不為不夀矣而逺近齎
咨若有未滿非以其未嘗一日秉鈞持軸以行其志耶
夫公之所自立足以不朽雖位卑無年未為不貴且夀
也况其兼得之耶其又奚慊乎予與公生同鄉仕同朝
相知最深且久故以是表諸墓哀而不怨亦公之志也
　　　嘉議大夫吏部左侍郎兼翰林院學士張公神
　　　　道碑
公江西南昌人生而靈異五嵗出語驚人寧靖王聞其
名召見之命為韻語響應無窮有心定萬事定之語王
倔然驚曰異哉斯童他日必為國家偉器考松亭翁携
以入閩閩人所在聚觀丐其詩文少長還為弟子員都
御史韓公雍竒之初寧靖王書元徴二字貽公因以名
至是韓公為易之曰元禎字廷祥謂當為國家祥瑞也
天順巳夘占江西鄉試明年擢進士入翰林為庶吉士
文名歘起久之授編修㑹憲宗初即位上疏勸行三年
喪又上疏言治道大本大原曰講學曰定治曰用人曰
厚風化行此四者則庶政畢舉未幾與時宰議不合廼
乞歸家居二十餘年益潜心性理之學名益髙廷臣疏
薦者甚衆有謂氣節恬退當今鮮倫至或有學貫天人
之許當是時天下士大夫日望其起而公意確然如不
復有意於斯世也𢎞治初召同修憲宗實録公惠然而
起至則進春坊左贊善又上疏勸行王道反復幾萬言
實錄成陞南京翰林侍講學士既又乞歸養母家居又
九年當是時天下士夫猶日望其起也修大明㑹典召
為副總裁至則陞翰林學士侍經筵日講時孝宗雅意向
公特為低几就聼之旋以母憂去服闋擢南京太常寺
卿修歴代通鑑纂要又召為副總裁至則改太常寺卿
兼翰林院學士仍侍經筵日講并侍東宫講讀未幾命
掌詹事府事筦誥勅上疏勸經筵宜講太極圖西銘東
宫兼講孝經小學孝宗欣然嘉納亟索太極圖以觀曰
天生斯人以開朕也且将大用之不果今上即位進吏
部左侍郎仍充實録副總裁未及上而公以疾不起矣
正徳元年十二月晦也明年九月其子采始克奉其柩
以歸以某年月日𦵏邑之某山詔命工部治𦵏事遣官
諭祭公癯然纎弱而崖㟁孤削剛毅之氣不可犯人有
過面折之為文必欲作不經人道語晩迺削異為同黜
奇為平所交若陳布政士賢羅修譔應魁陳檢討公甫
皆以道學自許者云張之先有諱仲芳者宋季來知隆
興府因家南昌之隆阜􁀙大父諱孟初考諱仲實封翰
林院編修松亭翁也先夫人程氏繼黄氏子男二采栗
女一孫男四女一公入翰林未幾即歸卧林下名髙一
時天下士想望其風采晩年始起立華要駸駸大用同
列忌而毁焉昩者弗察紛然和之亦不究其中之何如
也一公之身胡前譽之多後尼之深耶然公之名在天
下則不可得而毁也銘曰
噫嘻東白學求其内世方疾馳我挹而退元間大吕厥
聲渾鍠薦之清廟一世震驚始誰起之卒誰尼之道之
廢行孔亦云命彼其譊譊於我奚病刻詞隧首以鴻厥
慶
　　　鄖陽府知府贈中議大夫贊治尹俞公墓碑
中議大夫贊治尹前知鄖陽府事俞公𦵏在桐廬之黄
蒋山正徳七年少傅王鏊刻其墓碑曰公諱藎字廷臣
成化中以進士拜監察御史出按真定等府中貴人傅
恭家豪敓民田前御史率脂韋兩端莫敢辨公毅然割
其田還于民且劾奏恭不法獲其黨惡者數人治之時
恭方幸于上衆莫不為公危事且不測竟獲免出按江
西九江外戚王氏萬氏勢方烜赫其下恣横境中吏莫
敢問公執而械之貴戚歛避吉安知府許聰以剛愎凌
上與臬司相訐奏事下公時權貴必欲置聰死公持平
不阿忤權貴意謫判澧州至則檢閒田數十頃以業貧
建義倉貯榖以賑饑大築堰陂溉田可萬頃環百里無
旱憂廵撫上其績擢知茶陵又知安陸州時流民嘯聚
于鄖急之則變緩之則為後憂諸重臣合奏湏才識如
公者廼濟又擢公知鄖陽博詢民隐寛猛並施學校城
池祠壇廨宇方秩然修舉而公忽遘疾乞致仕歸矣行
至武林卒成化甲辰七月四日也𦵏以次年正月一日
春秋五十有五公所至喜興除利害疏滌寃獄吳橋民
趙綱家屠于盗莫跡其所由起公以御史至其地綱見
夢于公厥明捕盗六人下獄人以為神平生博學工詩
尤工書人以為得晦翁筆法公卒之十四年仲子諫以
進士拜南京監察御史進公階中議大夫贊治尹兹以
御史中丞治水利呉中間詣予泣曰先公以直道齟齬
于時仕不達而惠政在人不可泯𦵏且二十七年而墓
碑未刻其實有待廼序而銘曰
桐江之濵誰樹誰封有明中議大夫鄖公鄖公之庸奮
自豸史孰為佞邪惠文則指正或見醜忽殞而顛于澧
于茶于郢于鄖地唯荒逺所至則發萎膏暍蘇去其苞
枿公惠多矣禄廼不贏施及後人爰有中丞中丞之來
維天子使宜于民人實肖實嗣既侈其號復永厥聲實
求予詩刻在麗牲
　　　盛氏先塋之碑
盛故餘杭聞家然自宋丞相文肅公始大其徙呉中則
自判平江府君諱岫始其𦵏黄山自寓翁府君始黄山
在呉縣西南數里而近望之隐然如舟葢呉山之小者
而山水環合草木鬱然青烏家謂其秀當有所屬而盛
氏墓在其㢲隅寓翁曾孫俌言于鏊曰先墓在吳中者
凡九而黄山巋焉獨存水木本源之義在焉何可㤀也
葢自元季兵興所謂凡九者多蕪沒而莫尋則無表識
故也先大夫葢嘗恨之他日世益逺人益衆族益散則
又安能保斯之不蕪沒也乎俌用是懼爰用増蒔松栢
立饗臺樹華表大書盛氏之阡示後人以不㤀也唯執
事賜之言以昭世徳以詔來裔于無窮使盛之子孫繼
繼承承永有徴焉孝敬其無衰乎予唯盛氏在呉中占
科第登仕籍者累累有焉其餘又各以醫名家通籍于
朝官于鄉累世而不絶也何其盛哉信其先之積累深
且長乎固不獨青烏家所謂山水之秀而山水之秀亦
或不可誣水木本源之義則自不可㤀也予故為著之
葢塋域之延袤凡若干畝中為繚垣垣之正中為俌曾
祖寓翁諱似祖府君之兆其西為伯祖諱賢府君之兆
又西為伯考諱宣伯府君之兆其東為祖考諱棣府君
之兆又東為御醫諱寅府君之兆又東為太醫院士諱
儼暨醫學正科諱侃府君之兆髙祖諱宗仁髙伯祖諱
忠二兆遷自齊門今在垣之外北上諸殤穴在垣之外
東西坡下其西南隅為翰林待詔李先生貞臣之兆先
生揚州人寓翁故人也老於呉中無所歸遂以𦵏焉春
秋祔饗之其諸世系行歴刻之碑隂
　　　廬州府馬侯遺愛碑
馬侯汝礪初以秋官員外郎謫判廬江久之進同知遂
知府事上之元年擢參貴藩去之日廬江父老遮道挽
留不得則相率作祠城東肖其貌以事迄于今民愛戴
如初不替合肥諸生丁子奇走呉求紀其事廬為郡當
江淮間地多荒逺侯至則劬躬撫循流民來歸者給以
閒田俾肆力以耕而免其徭役濬治三堰陂壋溝塘水
利流通於是戸口增田野闢節縮羡贏歛散必式積糧
至五十餘萬石嵗旱民飢令驗口受糧仍散處寺觀作
糜以飼屬縣久之所全活一萬八千餘人廬故有城而
承平玩愒日以就惡侯市材陶甓增築三千丈有奇樓
櫓守禦之備莫不繕理霍六之間盗賊出沒設官守隘
廵警以時於是民不知饑盗賊屏息又立社學于諸鄉
録其稚髦為學官弟子大修宣聖廟建尊經閣購經史
子集萬卷于中以待學者之求呉将軍周瑜宋包孝肅
拯馬少保亮劉學士筠墓在境内皆祗謁修治禁民無
得樵牧宣聖裔孫寓舒程端中裔寓英山蘇文定裔寓
霍山皆召恤之復其家又立余忠宣公祠三蘇祠設祭
田俾其後守之於是士皆翕然嚮方奮於節義餘若使
館府治橋梁驛傳倉庾罔不以次秩舉而民不知其勞
且費比其去郡粟餘于倉財餘于庫旁郡嵗饑徃徃就
告糴焉而無不給侯醇懿清明勤於吏事而又飾以文
學風以節義去廬久矣而寄惠在廬食有髙廪學有次
舍野無懸耜濟無病渉老稚嗟咨相與尸而祝之伐石
紀美庶無㤀於世世侯名金汝勵字蜀之西充人今為
淛江左布政使其詞曰
嘻嗟馬侯言治于廬彼廬之人有奠其居老稚熈熈不
怨以尤侯今邁矣侯徳在氓原田每每我畬我耕崇墉
言言我寢斯寧我倉既盈我梁我逝挾册來游頖水淠
淠傒侯復來籲閽則逺侯來何遲去乃莫挽肖像在堂
世尚無諼
　　　江淮平亂碑
明受天命君萬邦九聖相傳海涵天覆休養生息百五
十年絶漠遐荒罔不率服而近甸小醜蠢兹弗靖皇上
赫怒興師越二年始討平之先是正徳初有逆豎盗㺯
朝枋以淫刑苛政毒海内海内靡然發動逆豎伏誅羣
盗遂作五年覇州人劉陸與弟㭍齊彦明相煽起合他
盗楊虎横行齊魯趙魏徐沛間所至張旗葢鳴金鼓屠
城破邑發庾潰獄殺戮燔燒奸淫慘毒僵屍被野千里
蕭然甚者竊名號執王臣截漕舸攻宗藩上初命惠安
伯張偉都御史馬中錫討之師久無功乃逮偉中錫還
而兵部左侍陸公完毅然以討賊自任乃命兼都御史
節制諸軍且調沿邊驍将健卒以行公以六年八月至
涿州中外洶洶言陸㭍彦明将以其衆入宼宜還師以
衞京師公曰吾受命至此有進死無退生乃率兵直前
遇賊於覇州之平口遣許副總泰卻游擊永與戰克之
又進戰破賊於阜城於景州而楊虎復擁與任璽戰山
北永戰山南咸戴盾跽行奪其險賊墜巖下死者無算
㭍乗小舟将遁溺海死彦明為宣府游兵所殺楊虎之
南下也官軍扼之河上虎渡河官軍亂石擊之溺焉至
是羣盗盪平中外又安議者咸曰盗縱横南北所至創
殘辠稔惡盈肆皇天震怒動威以殄滅之予以為唯天
祐民唯人順天唯節制公殫忠許國運籌料敵指付必
堪諸大夫戮力抒忠勢成犄角諸将士推鋒摩壘勇賈
先登相與成此膚功葢天人協應之効最是役大戰十
二小戰數十斬首一萬五千五百有竒降散者不可勝
紀七月甲午班師誅餘賊於市劫脅者悉縱歸之㨗聞
自節制而下褒賞進爵有差詔建江海祠於狼山相與
伐石紀勲以示永久詞曰
赫赫皇明坐朝萬方克享於天錫祚無疆運鍾百六奸
豎亂朝實生厲階逺近驛騷盗賊挺起千萬為羣血人
呀呀虎噬虵吞城市坵墟邑里蕩空有事招徠日奏罔
功帝曰來完汝惟予度其徃視師總我戎務桓桓虎臣
雄邊健兒授爾節鉞惟爾指撝公至㑹師誓清大憝受
命徂征無或撓退王師並奮孰我敢遏曾是螳臂而當
車轍載扼其吭載斬其枿盗始犇駭顛踣北南飛走計
窮海山之嶔狐妖憑丘鹿挺走隂天厭盗虐海作颶風
我師乗之遂殱羣兇王路載夷黔黎相慶江淮克全兹
惟天幸始盗之萌豎也當國迄盗誅夷授任必式治亂
之萌昭哉不忒鐫詞海崖昭勲懲亂後誰效尤視此京
觀
　　　蘇州府建文丞相廟碑
忠義之在天下未嘗亡而宋世以身徇國能信大義於
天下者視前代為獨盛而文丞相之死尤偉且顯其許
國之志屢躓而奮百挫不囘至於今愚夫稚子皆知其
為烈也夫死一也有重於泰山或輕於鴻毛則所處者
異耳是故非死之難處死為難若公可謂善處死也自
古死國者非一然皆居其官死其事職也方元兵渡江
詔徴天下勤王無一人至者公於時出知逺州非有天
下之責乃獨慨然奨率三軍毁其家以徇國其氣固巳
凛然葢天下及挺身出使被執而逸流離間闗山棲海
竄卒達行在當是時宋盖亡矣猶號召義旅克復州縣
軍敗身執志在必死祈死不死卒致之燕雖元之君臣
亦皆咨歎其賢必欲生之不得卒得死柴市從容南向
有若平時葢成仁取義公志素定於中非若倉卒履變
慷慨殺身之為此公之死所以獨異而其節尤偉且顯
者讀其傳誦其詩悲其志想見其人於乎雖與日月争
光可也公之起則知平江常州受圍公遣兵援之㑹詔
趣入衛公去而平江旋送欵矣使公不去平江必能與
常犄角常猶戰不屈公其有不能乎二州戮力勢或可
支即不能支亦當背城死戰元兵不敢長驅臨安得徐
為之備不至倉卒銜璧一旦猝亡其國也其後公過呉
門感念悽愴遺民聞公至無不垂涕者於此見公之惓
惓於呉呉人之不能㤀公也公既死燕京廬陵皆有祠
而呉獨缺太僕少卿文君森其先自廬陵徙衡山自衡
來呉葢公之裔胄也子斗願以其地作廟世守其祀廵
按監察御史謝君琛以聞詔可賜其廟曰忠烈有司春
秋饗祀如禮正徳十年月日廟成斗來請予紀其事於
麗牲以詔來裔銘曰
嘻呉故墟有巍新宫宫祀為誰丞相信公元兵南下渾
一中夏飲馬長江巳無宋社公獨奮然率兵勤王吾伸
吾義焉知存亡﨑嶇嶺海百死無二卒死於燕卓哉正
氣公身可殺公志莫敓千萬斯年其氣烈烈撐拄乾坤
昭掲日月唯忠唯義率土嚮之况兹呉門公所素治公
治于呉不能百日公惠在呉終古不沒公𦙍公遺後復
呉居作廟掲䖍帝命所俞綱常民彛弗渝弗隊饗祀千
秋為世臣礪
　　　杭州重脩岳武穆廟碑
宋少保鄂國岳武穆王祠墓在錢塘棲霞嶺之陽有司
以朝命嵗時饗祀廟號宏麗而後廹於山麓湫隘沮洳
日以頽圮正徳某年月某官某承上命鎮杭首謁祠下
顧瞻咨嗟乃捐貲鳩工刳巖巒芟荆棘得地之夷直者
若干丈闢為寝廟延以廊廡巍然翼然逺近瞻悚仍謁
余文紀其事夫武穆之死迄今且四百年人過其祠下
猶為痛憤欷歔欲籲天而無由於檜之奸則裂眥切齒
思食其肉而不厭何哉宋以忠厚立國百五十年未有
大惡於民女真長驅入其國毁其宗廟社稷二帝䝉塵
后妃嬪主繋纍而北是天下之大仇也大耻也武穆奮
起行間挺身為國復仇驅烏合之衆摧方張之敵震驚
旃裘不敢飲江南牧是天下之大功也大忠也當是時
使其君能專任之乗破竹之勢入穹廬之境二帝可還
中原可復宗社之恥可雪一旦金牌十二急召還之大
功垂成而不就又使奸臣舞文鍜鍊父子駢死獄中是
天下之大寃也大恨也縱奸檜以和誤國忍害忠良為
髙宗者獨忍棄其宗社使大功不成大仇不報大恥不
雪貽萬世之恨乎至于今所以憤檜之奸痛王之寃而
重歎髙宗之昏惑也夫以武穆之忠檜之姦今之孺子
皆能知之而髙宗獨甘心焉而任之而殺之何哉物有
蔽之也髙宗之孱也覩靖康之禍褫魄久矣惴惴焉自
保江東不啻已足無復中原之志檜窺見其隐首倡和
議以中其欲武穆忠義激烈以恢復自任然非其志也
而有功髙不賞之嫌一時羣小又從而譸張熒惑其間
遂使是非倒置大不忠者為忠忠者為大不忠也可不
哀耶自昔人君莫不欲奨忠賢而忠賢每至擯棄故子
胥沈韓彭醢檀道濟殺豈獨髙宗哉髙宗其甚者也余
故表而出之以為萬世戒使後之人君得永鑒焉所謂
無使後人而復哀後人也銘曰
噫嘻武穆今且安之其果亡乎其忠勇憤烈之氣将猶
有不亡者乎将為星辰以照臨下土乎為雷霆以泄其
憤怒乎将彍風叱雲上下于天為帝督姦乎将復為忠
臣義士以輔佐國家降生人間乎姦檜今已臭腐完顔
久已丘墟中原之境盡歸國家前日之憤亦可舒乎相
彼塚樹枝皆南指則其精誠惓惓于南也其尚猶生時
乎呉山峩峩兮巖曰棲霞寢成孔安兮惟王之家王今
安之兮忍獨去此故邦儲祥祛癘兮庇我氓於茫茫潔
吾觴兮精吾糈於萬斯年兮俾我氓以不㤀
　
　
　
　
　
　
　
　
　
　
　
　震澤集卷二十二
欽定四庫全書
　震澤集巻二十三　　　　　明　王鏊　撰
　　碑
　　　通議大夫都察院右副都御史白公神道碑
白氏逺有代緒宋季有諱繼昇者自洛陽來家毘陵後
復徙采菱港然至康敏公始大康敏事茂陵泰陵位至
大司寇太子太保立朝四十餘年為國元老公為之子
趾美前人致位中執法後先相望可謂盛矣公諱圻字
輔之年十八占應天鄉試明年登進士授南京户部主
事進刑部員外郎郎中改户部督漕運以憂去改都水
郎中陞浙江㕘議時逆瑾柄政有承風旨開處州銀穴
者公曰不可目前之利小意外之變大乃以贖金充内
帑事得已鄞有少年為日本館甥已乃隨使入貢鄞人
執之以聞從人大噪公曰日本不可以中國之治治少
年者予之無損治體奪之或起釁端縱之逸長興有田
嚙於水凡八十頃而糧固在民甚病之公為奏免轉福
建㕘政汀漳盜起公輿疾率兵至大田驛相拒二十餘
日會鎮東官軍至合擊之賊乃解散進山東左布政使
遷尹應天遂擢都察院右副都御史提督南京糧儲應
天康敏舊治也大興學校招復流移修舉康敏舊定義
役上便宜七事皆切時宜時京儲嵗入一百二十七萬
所出乃一百五十餘萬石公奏南京根本重地儲蓄減
耗所出多於所入何以持久請革冗費冗食劾武臣逋
負不法坐辜者若干人時太夫人蔣春秋髙公屢欲乞
歸養不得平居憂戚滿容及聞訃奔䘮歸旋得疾卒毁
也事聞賜𦵏祭命有司營𦵏春秋五十有二公性明爽
樂於興事而議論每依於忠厚於故人子弟及貧弱調
䕶周至葢有康敏之風焉至案致樂清徐總紀之罪平
反安吉知縣廖紀之寃窮竟泉倅于茂之贓而雪副使
張罍之洿衊寬恤山東流賊殘破州縣檢奏守志不汚
者表章之所在賑饑恤災尤為人稱道以年月日𦵏於
烏龍山之原配何氏累封淑人子男二説太學生誼庠
生銘曰
噫嘻康敏佐佑茂陵及我孝考八座俱升式敬由獄國
祚用登餘祉綿綿公繼其閥保釐留都秉國之法人曰
甚似康敏之子平恕清明所至有紀唯宋魏公乃有懿
敏克對前人令緒無霣采菱之濆流風斯在唯爾後人
尚繼無怠
　　　明故中奉大夫河南等處承宣布政使司右布
　　　　政使沈公碑文
沈故汴人其先以醫扈宋南渡來家蘇之長洲思陵嘗
書良惠二大字賜之故吳中稱良惠沈家元有醫學提
領諱瑛提領生彦才平江路醫學録學録生徳輝淛江
行省醫學提舉提舉生日彰日彰生潛皇御醫博學工
詩歴事仁宣二朝考守以公貴封奉直大夫歸徳州知
州妣楊氏封宜人公生而多病十嵗始入小學學賦詩
鼓琴繪畫篆刻曽無仕進意年二十始鋭意經史學大
進成化庚子遂占應天鄉試甲辰第進士出知河南歸
徳州州當黄河衝隨塞隨决公至相度源流地形髙下
乃於城外五里許築長堤捍水樹以榆栁又開白栁等
河河水由之入淮睢民始免墊溺饑嵗民流作粥以飼
老弱少壯給之行糧使歸耕且給之子粒牛具户口日
増鄰封有訟久不决公立决之兩皆意滿而去部使者
上其績賜之誥命入為右軍都督府經歴出知廣東南
雄府以憂不赴改授浙江衢州府衢多水田雨則溢晴
則暵公大興水利濬陂池築堤堰修復魁星等閘民田
得灌溉而城中無漂溢之患又倣常平倉例嵗饑減價
以糶收成増價以糴豐凶有賴倉無紅腐初宣聖有嫡
孫在衢儕於齊民公始命復其家疏於朝得世襲五經
博士又奏起樊尚書塋崇飾先賢趙清獻祠為政知所
重類此事聞進階中憲大夫尋擢山西左參政又進河
南右布政使河南民曰是故歸徳君耶懽迎未幾歸守
制吳中屬逆瑾亂政坐罰米三千六百石官有不快於
公者因疏公老疾不事事公不辨諉曰言官言是吾老
矣遂臥不起居呉下十年年七十一卒正徳庚辰六月
十三日也十二月某日祔葬吳縣竺山之先塋娶龔氏
封宜人子男三基本府醫學正科堅太學生垕始就學
女一贅歸樟先卒孫男二鎰鉉沈世以醫名吳下至公
始以文學登科第致仕方伯敡歴中外二十餘年弟燾
入翰林位至春坊諭徳譙鄉貢進士吳人華之公體貌
癯赴義則勇所至興除利害汲汲若不足山西不當事
河南任未久故政不大聞其在歸徳衢州興滯起廢膏
枯沃痍遺愛實多至今民思之亦可謂不負所學矣余
故撮其大者表之墓上後之人尚有考也
　　　資善大夫户部尚書贈太子太保顧公神道碑
　　　　文
顧之先本吳人國初徙民實臨淮公曽祖彦華在徙中
遂為臨淮人今鳯陽也祖瑛累贈左副都御史考震順
天府治中贈左副都御史公諱佐字良弼登成化乙丑
進士授刑部主事歴貟外郎郎中時錦衣衛都指揮牛
循嘗怙勢殺人鎮守宣府太監顧䧺分守紫荆關監丞
鍾欽事多不法公按致其罪識者謂公有守矣出知河
間府府畿甸也貴戚莊田棊峙境内聞公至皆戒其下
不敢乘勢轥轢先是定徭役悉委吏胥多寡髙下一出
其手驛當孔道老奸宿蠧蟠結其中公㑹校出入據籍
履畮定為程式其弊遂絶郡有瑞蓮秀麥之謠政聲流
聞進四川按察副使整勅建昌兵備越雋山崩地震民
震駭蕩析公憊心力撫循増修屯堡哨戍民以安堵徵
拜大理少卿尋進左僉都御史巡撫山西提督鴈門諸
關改南京都察院提督巡江進右副都御史户部右侍
郎久之陜西三邉告饑孝宗命公兼僉都御史往涖之
召至御榻前詢問慰勞賜以白金文綺有如朕親行之
語且顧近侍紀之公至條陳便宜多方區畫始有三年
之積矣正徳初户部尚書韓公文率百官伏闕上疏得
罪去公實代其位旋有玉帶麒麟服之賜時逆瑾盜政
威權日熾士夫見者多為䛕詞諂貌公自若也瑾諷諸
司各進羨餘以入私藏公曰吾部無羨餘者瑾銜之未
發也瑾憾韓公不已捃摭百方無所得㑹部有故冊逸
弗得瑾欲以為韓罪嗾公上其事公持不行因奪俸三
月公曰可以去矣遂引疾乞歸疏再上得允即行瑾令
邏人日詗其過無得意未慊時命官按三邉儲儲有紅
腐則以為公罪公時去邉三年餘矣詔罰輸米八百石
於邉遼東邉糧以菽易米𢎞治中有㫖准行又以為公
罪罰輸三百石户部有缺失又以為公罪罰輸百五十
石公素貧殫家資以輸不足稱貸益之人皆寃之公無
懟色正徳丙子十一月七日卒于家春秋七十有四以
戊寅年某月某日葬城西朱家之原公貌温氣和内守
堅定立朝四十餘年當財利紛華無所漸染權奸歘赩
無所跛倚其可謂難也已初夀寜張公發自河間公為
河間守嘗有徳焉比當路毎輸欵於公公謝之方其為
大理也或以為夀寜之援也及夀寜有召朝士坌集而
公獨不往時王端毅為冢宰亟稱公始知所自焉逆瑾
伏法公事益明至是訃聞詔賜太子太保命有司治塋
域遣官諭祭如故事夫人黄氏繼張氏子男五伯謙名
能文學占應天鄉試卒次仲諧太學生次叔詣季識季
詵孫六承芳承恩承徳承勳承忠承志比葬仲諧自臨
淮奔至蘇泣曰公與先公同朝嘗以文銘賢公卿今其
可辭予曰然吾知乃公者遂為表于墓道仍系之曰士
抱負所有患不得位以行得位矣患不逢時以抒其志
若顧公奮自一經致位八座遭值權奸擯斥以去其藴
有不能盡施者耶然顛頓挫撼不沮不屈亦可自表見
於世矣後世其有知之者乎其無知之者乎於乎傷哉
　　　邵尚書母過氏太淑人貞節之碑
凡忠貞之節有二當國家多艱捐軀蹈難臣之忠也任
匡弼之計擁殖委裘社稷危而復安忠之大也以身殉
死婦之貞也礪冰蘖之操拊嫗襁抱宗祧絶而復續貞
之大也故曰死易立孤難南京禮部尚書無錫邵公之
母太淑人過氏宋宗室徐王郡馬孟玉之裔適贈通議
大夫副都御史純和府君尚書生三嵗而大夫蚤世太
淑人方盛年族人欲奪之節太淑人嶷然自持誓不復
貳及家析産金帛泉貨一無所取獨取先守一府君手
校遺書千餘巻曰將與吾兒讀之且育且誨備履艱辛
遂見尚書取科第知方州歴户曹郎按察副按察使布
政使御史中丞督漕鎮淮安皆至官食其禄及尚書以
守正忤逆閹斥旋改貴州有户部亞卿之召太淑人時
年七十一矣病不復能之官尚書因乞終養于家不許
再疏三疏至五疏始許之家居八年進今官又固辭不
報今上即阼起之復辭疏前後凡七上有云臣無兄無
弟無子以代養兩世一身更相為命聞者悲之雖朝廷
不能奪也遣有司以禮存問時太淑人八十有一矣君
子曰太淑人至貞也撫二嵗之孤位登八座為時名臣
邵宗以光尚書純孝也不以八座之貴易一日之養屢
抗明詔必得所請語云死者復生生者不媿太淑人有
焉聞以善養不聞以禄養尚書有焉而國家以孝治天
下曲成臣子之節何其至也初尚書為中丞詔褒之曰
矧予風紀之臣上有貞節之母及是又被恩典作而言
曰兩朝希世之恩臣寳何徳以承之乃作貞節之碑以
表太淑人之操以揚天子之休命于無疆鏊嘗執筆𨽻
太史屬之銘銘曰
聖有謨訓託孤寄命忠貞不渝家國斯競噫昔邵宗天
降之割綿綿宗祀千鈞一髪惟太淑人不震不奪敎育
遺孤再髙門閥惟皇嘉之進有封號犀首錦櫜五花之
誥爰命爾子八座是參典朕三禮保釐于南於赫渙汗
臣敢言私臣有苦心天其鑒兹惟皇之仁曲成不遺至
誠動天乃允厥辭母子相保鶴髪䝉茸一堂之上洩洩
融融菽水之歡孰與三公孝莫與夷貞莫與尚孰克成
之綸音在上百爾有位尚是則象
　　　通議大夫南京兵部右侍郎王公神道碑
王氏裔出瑯琊晉光禄大夫覽覽孫鎮東司馬導渡江
為元臣周顯徳中明州衙推仁鎬始居分水宋漕貢進
士宗成來家崑山之湖川湖川近分屬太倉故今為太
倉州人公諱倬字用檢曽祖琬祖琳考輅俱以公貴贈
通議大夫南京兵部右侍郎妣皆贈淑人公自幼頴敏
年二十始從師授周易往往發師㫖所未發二十五占
應天鄉試成化戊戌登進士出知山隂縣以憂去改餘
干又改蘭谿於山隂興滯補弊革額外科取之弊政聲
赫然為八縣首餘干有張李二姓爭田積三十年不决
援據至千人公行視田指一大樹曰以此為界二家俱
厭服凡疑獄刃迎縷解未朞月囹圄為空贑盜殺信豐
尹公督兵討之賊據山為險擂石雨下莫敢進公夜縱
白羊千頭於山下鼓噪從之賊亂投木石比曉畧盡進
兵大破之生擒三百餘人斬首千級遂平其地撫巡交
薦蘭谿以積逋糧里長繫盈獄公至一訊釋之在赦前
者皆與蠲除餘為立限以次輸足旬日獲盜十餘輩夜
户無警素舞文者皆斂跡復以政最奏起𢎞治乙卯擢
南京山西道監察御史首劾文選貪汚郎中貢欽罷之
又劾免尚書不職者五人方面二十七人楊太監者倚
寵横甚至箠撃進士又劾罷之時北邉大警詔以平江
伯陳銳充總兵公言鋭素非統御才必僨事已而果無
功旋進貴州兵備副使承米魯福祐亂後荒夷出沒為
患公乃修城堡宣朝廷威徳漢夷畏愛土官阿偉素桀
驁不受約束公召之即至俛首讋服正徳丁卯以例裁
革改廣東瓊州兵備時新脱符南虵之亂生黎為梗公
巡視多所俘獲贖還男女若干人崖州千家村尤猖獗
公屢聲言討之而師不出忽乘其無備襲其巢穴大破
之明日大戰又敗之斬獲甚衆分三大村為小村以弱
其勢奏建守禦千户所自是黎人不復反論者以為竒
功公不以聞進雲南按察使又進廣東右布政使㑹征
臨賀砦克之餘賊匿山谷衆欲乘勢殱之公不可以禍
福諭其長悉來降事聞有白金文綺之賜改四川左布
政使首革錢榖出内稽留之弊時盜起蜀中逼成都鎮
守議焚附郭民居以絶賊公曰是益賊勢也乃勒軍列
營以待洞開四門賊不敢逼時列郡羣疲於饋運在途
多遇擄掠癘疫死者相屬公皆罷之出庫銀糴米貯各
倉量逺近給之民免轉輸軍無缺乏總制彭都御史令
具馬三萬緩則以軍法從事州縣猝無所出公命各鄉
馬俱入城避賊擄掠不數日馬具足又需熟糧四千石
明日日中至公督各市行分運至軍中日猶未午彭公
大竒之旋進都察院右副都御史整勅薊州兵備兼巡
撫順天等府時屬縣大饑人相食公奏請通州米十萬
石賑之以轉輸比至民且為溝中瘠乃許在邉官軍俸
粮預支兩月益以僦直而以官軍所在俸粮散給飢氓
軍民兩利焉全活以萬計時北兵射死參將陳乾總兵太
監合軍討之屯馬蘭峪公曰敵知吾兵屯西必且東入
乃命指揮葉鳯率兵伏山下敵果毁東墻入伏發斬獲
六十餘級馬一百五十匹奪回男女千餘事聞有勅奬
勵有白金文綺之賜御史劾指揮十七人臨陣退縮當
斬公曰未經督委何謂退縮十七人皆得免乙亥進南
京兵部右侍郎旋以七十懇乞致仕不允得贈祖考皆
如公官䕃孫世徳為國子生及年七十二三上疏乞歸
上不得已許之給驛以歸仍令有司以禮存問葢異數
云歸三年卒正徳辛巳三月九日也嘉靖二年十二月
𦵏某處春秋七十有五初娶陳氏贈淑人繼陳氏封孺
人再繼陳氏封淑人子男二愔忬愔國子生女三長適
大名府推官葉夢麟次適盛有成次適國子生史贇孫
男二世徳世(闕/)孫女三公癯然儒者而胸中富有經濟
善因事為功不為矯激之名亦無詭隨之行故所至有
聞所去人思之在餘干額外積粮六萬石廣東覈庫藏
出内復在官銀八十餘萬兩薊州修築邉墻四百里嘗
道出彭蠡有漁者數輩趨而前曰吾故餘干父母也爭
獻魚酒公為各少受之之官四川過臨賀餘寇多在人
為公危之至境諸蠻相率迎拜道左曰生我者公也䕶
送出境貴與崖州各立生祠以祀居鄉以孝義稱親病
躬視湯藥不解帶居䘮三日水漿不入口比御而不入
與兄析烟念其子女多讓以已田半創立家廟具祭器
割田千畆為義荘授宗子世掌之立條約族人婚䘮吉
凶之費頒給有差吳中苦粮役往往破家人爭規避公
獨曰吾家多受國恩敢辭公役乃㑹族人粮多寡割田
千畆分畨應役公無負租族無縲繫其餘故舊僚友師
資下至戍卒役氓飢凍患難有吿者必獲所濟逆瑾擅
政兇燄熾灼或勸公為自全計公曰死生禍福天也使
我因是毁其平生雖生奚為其自立又如此銘曰
士有徇名隨世俯仰或泥古陳當用而爽嗟嗟王公乃
異於斯自為小官厥問四馳于臬于藩民去而思或試
于邉出竒不窮孰謂儒生屢奏膚公利害交前厥守彌
定留都來歸其用未竟惸惸孤嫠恃公為命賑貧贍族
是亦為政胡不百年表正鄉邦刻詞隧首昭視茫茫
　　　吳郡治水之碑
今天下財賦多仰東南東南財賦多出吳郡而吳郡於
東南地最下最多水患南方夏秋之間最苦多雨蘇湖
渺然輒成巨浸故官多逋負民多流殍於是在廷之臣
爭言水利而以吳淞白茆港為首請設官専治時巡撫
應天等處都察院左副都御史西蜀李公方著名績詔
即委之進太子少保工部尚書得便宜從事公奏是非
臣一人所能獨理詔復以工部都水郎中林君文沛顔
君如壊往佐之公奉詔感激思奮欲為國家建東南無
疆之利博訪羣䇿相度源委謂東南諸水咸匯太湖太
湖由三江入海而三江久失故道東江不可復尋獨婁
江尚在吳淞江雖在而多湮其别出一支分從常熟白
茆港入海最大且駛而海沙閼塞久成平陸民且屋廬
墳墓其上自成化以來每議開之輒畏其難而止𢎞治
中徐侍郎貫濬之不能深廣旋開復塞以大勢論之太
湖吞納衆流猶人之腹白茆吳淞則尾閭也陽城昆承
華亭諸處猶脉絡也尾閭不泄腹且䐜脹為病四支百
脉無不病者將事之初横議紛起或謂水旱天數非人
力可治或謂治之復塞徒費且勞或謂濵海地勢髙卬
鑿之復引水入内為患公皆不聽曰我知奉詔行事耳
民固可與樂成不可與慮始乃駐節湖上且行且度度
地賦功量功賦役仞淺深計逺邇力多賦諸近財分取
諸逺而蘇獨任財力之半廬舍有次樵㸑有所分授以
責成時犒以行賞天時晴和法令明一衆心競勸率未
明興作入夜未巳河上燈攅如星臿奮如雨讙呼之聲
數里不絶不數月功告成矣初白茆自北達於江河形
詰屈不可復通乃改就東南挑平陸直注諸海自雙廟
至東倉通一萬七千三百九十二丈其深一丈五尺濶
三十三丈白茆上流又開尚湖昆承陽城湖各隘為塘
為洪為港為涇為漊者凡十有九又於宜興濬百瀆武
進無錫濬桃花港龍蕩九曲城墅河江隂申港利港横
市河皆文沛所理也吳淞江上流頗通利自夏駕浦至
舊江口僅如衣帶不復容舟因其舊形廣之深之自夏
駕浦至龍王廟江口凡六千三百三十六丈其深一丈
二尺闊十八丈又於湖州濬大錢小梅七十二漊吳江
濬長橋一帶引湖水散澱山等湖崑山濬趙屯太盈道
褐等浦其為浦為港為涇為浜尤多皆如瓌所理也白
茆港口海潮日至沙泥易閼則為石閘一陽承湖水至
斜堰分流七浦塘則可少殺白茆之流又為堰一夏駕
浦新洋江吳淞之交横引江水斜趨婁江則吳淞勢弱
不能蕩激易淀且閼又為石閘一葢疏宜興湖州諸閼
水歸太湖無礙則常之宜興武進湖之烏程歸安松之
華亭可無水患濬吳淞白茆之閼太湖之水入江海無
礙則蘇之長洲常熟崑山可無水患而吳淞白茆之役
最大功費尤多始事於正徳十六年十月嘉靖元年四
月訖工是役也為工凡四十一萬二千五十三銀為兩
若干米為石若干費亦大矣雖然天下之事成之難隳
之易故曰功者難成而易壊者也東南之水古人治之
多矣至國初則又壊故夏忠靖治之正統間則又壊故
周文襄治之景泰中則又壊故李侍郎敏治之𢎞治中
則又壊徐侍郎貫治之則今日之功又安保後日之無
壊乎保而勿壊則在後之人焉勿廢疏瀹勿惰啓閉勿
縱豪強勿規小利所以保之也予家於吳嘉公之績之
有成又欲其久而不壊也刻碑河上以示後之人銘曰
清濁肇奠勢東南傾萬流趨之赴于滄溟厥趨未至太
湖是匯三江分流朝宗斯沛神禹之績萬世攸賴三江
既湮水乃潰溢大浸稽天傷我稼穡當宁患之命我令
公許以便宜為朕司空公來湖上詢民之瘼白茆吳淞
三江故蹟故蹟久閼湖則為虐乃經乃謀乃疏乃鑿萬
夫子來其集如雲勞民以佚勞乃不勤三閼既疏百川
來同吳民讙呼司空之功公曰何功奉詔之㫖古亦有
言行所無事無事之事民乃奠安刻碑河上以眎不刋
　
　
　
　
　震澤集巻二十三
欽定四庫全書
　震澤集巻二十四　　　　　明　王鏊　撰
　　傳
　　　愧齋先生傳
愧齋先生陳姓音名字師召福建莆田人為人古貌古
心於世故細碎米鹽筐篋殊若無所幅尺遇人無貴賤
賢愚輒傾盡小事無可不可輒曰也罷人戲稱為也罷
先生又稱愧齋先生居官三十餘年頽然而已胸中是
非輕重涇渭甚辨與人交際錙銖不爽遇大事有不可
必如其志自羅倫王徽等貶斥中外結舌以言為諱先
生為編修上疏曰竊見近年災異屢見雨暘愆期翰林
論思之地也臣敢不竭其愚臣觀春秋二時陛下雖間
御經筵以講聖學然勢分尊嚴上有所疑未嘗問下有
所見不敢陳願於退朝之暇擇一二儒臣有學行者引
對便殿少霽天威有疑輒問務使聖心渙然而止方今
人才日降言路日塞異端日熾宜召還致仕吏部尚書
李秉修撰羅倫編修張元禎評事章懋給事中王徽新
會舉人陳憲章置之臺諫革去法王佛子真人位號禁
止創建寺觀則正人用言路開妖妄息不報司禮監黄
賜母死省寺監院無弗弔祭翰林獨未之詣也一日徐
侍講瓊言於衆曰時且如此獨得不往乎衆或應或黙
先生忽奮然大怒作而言曰堂堂翰林相率而拜内臣
之門天下其謂何斯文其謂何詞氣憤激聲淚俱下於
是言者大沮事遂已汪直之在西厰也氣燄烜赫出沒
如鬼神一日有校士突入兵部郎楊仕偉家收縛仕偉
拷掠及其妻屬衆駭莫敢闖焉先生其鄰也登墉呵之
曰爾何人敢爾不畏國法其人曰爾何人敢爾不畏西
厰先生曰爾欲知我乎我翰林侍講陳某也聞者為之
縮頸劉文穆之起復也先生自南京與書止之文穆不
悅其後當路有缺吏部擬先生文穆輒沮之曰某腐儒
也不可用先生由進士為庶吉士授編修進侍講擢南
京太常寺少卿九年乃進卿云先生為文典實有理致
尤邃於經學四方舉子質經者填門塞坐得一語人人
各厭其意中外顯仕多出門下者
太史公曰語有之仁者必有勇勇者不必有仁信哉觀
愧齋先生平居恂恂語若不出口至其疏時事叱邏卒
排衆議何其壯也於乎其所謂篤行君子者乎
　　　張養正傳
張頥字養正醫名擅吳下中年以瞽廢而氣岸峭直不
衰周文襄公巡撫吳中賔禮之議論侃侃不屈也其醫
大槩以保䕶元氣為主處劑多用參术而每著竒效能
預刻年月日决人生死往往竒中予昔館其家尚及見
焉故得傳其事崔御史某按吳病痰氣氣短不能息養
正曰此之謂支飲法當汗汗之愈知長洲王汝器病傷
寒衆醫以為熱症養正曰是極寒當用附子用附子果
愈髙都御史尚達久患咳或以為外感或以癰結於肺
養正曰胃氣傷正氣損似外感而非也卒用補劑而差
王孟南母節婦患足疾不能轉動内外醫莫知其症養
正曰此風也用祛風湯差李百户慶患嘔血吳下醫皆
在養正後至曰諸公以為何如咸曰未死也養正曰吾
去矣諸君治之去數十步慶死謝揮使病謂其家曰亟
來與訣頃之不能言矣其家未信頃之果然北客有計
姓者患痰火自詫善飯養正曰是不可為也計大怒曰
我何病哉半月計卒無錫華氏數延養正昆仲三人縱
言及年夀養正曰弟思濟當先逝曰幾何時曰一年許
其家特未信明年思濟疽發于背養正曰是矣不可治
也乃謁他醫治之少間華使人紿曰君言不可治今愈
矣養正曰有是乎歸語汝主視便中當有若絮者至某
日死矣視之果然及某日死葉文莊有悸疾養正治之
輒愈問之曰吾醫無過人者但病有淺深治有緩急扶
持元氣取自然之效耳文莊大以為然
太史公曰近世言醫者率祖東垣丹溪謂醫中王道信
然然病者每遲之及養正用之數著竒效可謂善用其
術者矣吳父老為予言教諭聞恭遘羸疾吳醫治之率
用三白湯不效謁養正亦用三白湯家人曰前用之矣
養正曰子勿言投之果愈衆莫知其故豈别有巧妙乎
葢吳下言醫之良者必曰養正云
　　　東岡髙士傳
予與世寡諧人亦鮮與諧者立朝幾四十年日接天下
士而所與友者財四五輩皆海内名流也晩歸洞庭得
一人焉曰東岡髙士作東岡髙士傳髙士名鳯字鳴陽
其先本出自吳有華二府君者元李館于施遂姓施氏
其伯父修撰公正統乙未舉進士為天下第一入翰林
為修撰未二年卒天下至今惜之髙士少有志紹修撰
之烈隨大父貿遷淮隂晝執烹飪夜勤誦讀或行道中
黙誦所肄觸人莫覺也嘗經孟子河與儕輩閱道傍碑
一過曰吾能識之矣歸而書之不失一字時倪文僖公
為南京禮書文僖修撰同年也以所業往見文僖驚焉
為介於陳御史直夫直夫理學淵邃得之甚喜曰從吾
游者多矣好古不同流俗惟鳴陽一人嘗語之曰科第
易得成一君子為難於是益潜心理學所得深矣既歸
吳中時浮梁戴公董南畿學政遣縣丞敦遣入試君以
病辭固召之又辭葢君勤學過苦因得眩疾自是不復
事舉業雲間錢學士亦修撰同年也以經明行修薦諸
部使者或者因以牟利君曰以利媒進吾不為也自是
不復事進取先壠荒穢綽楔傾圮君傷之而力不及有
言於當道者有司為之葺理君因廬於墓所開門授徒
闢園鑿池養魚種樹君性度寬和而有思致種蒔必謹
察天時物土之宜淺深踈密髙卑向背盡草木之性故
所植皆蕃茂多實久之枇杷楊梅甘橘葡萄茶笋㒺不
畢具松千挺竹千竿樹皆合抱成林君食貧礪行非其
義不取有不足亦不以干人疏食饘粥案惟三九敝袴
破帷十年不易亦不垢汚敦行孝友恭慎遜讓家人輩
皆化之僮僕皆循循慤謹初鄉有狂悖數犯君君不校
益厚之其人則自悔改自是鄉人無敢犯者有盜為暴
君使人備之盜曰歸語汝主安眠吾不爾犯也山人多
淫祀君一切革去戒其家勿得事浮屠道士四時享祀
一依古禮少苦羸病晩乃輕安登山步履如飛燈下能
讀蠅頭細字壯者或病焉其真有所養者耶晩構一亭
於松竹之間客至相與宴飲怡然終日人未嘗見其有
戚戚容有貴者過而問焉曰君何所得而樂若是曰吾
無得也吾所欲易足耳貴者惘然自失曰吾足而不足
君不足而足然則君其富耶吾其貧耶
太史公曰甚哉世人之奔利日夜營營日増而日不足
也是何耶近聞貴者享權倖千金以為具權貴享之百
金以為犒其費也無紀極則其務得也亦無紀極孰若
髙士終年無所費無所取而常自足耶吾是以傳之使
後世有鑒焉
　　　貞烈熊氏女傳
貞烈熊氏女者衡府引禮舍人慶澤之女故四川布政
使祐之孫也母曰孔氏宣聖二十代孫熊故家青齊而
來家於吳女生而端潔明慧能通孝經小學列女傳諸
書㓜則許聘無錫秦漢漢暴死女聞哭泣不食一日忽
謂侍婢曰吾死屍當歸秦婢訝其言而未以為意也婢
出即闔門自縊婢驚還救得不死他日有媒嫗至其家
與其母語久之問婢曰彼嫗何為者婢曰不知也似聞
聘禮姑納外家女曰是爲我也故以事遣婢出又自縊
家人奔救復免自是不敢復議然郡人以其賢父母亦
以其少也終不能釋有馬謙叔者亦為其子求婚女聞
即不食欲自縊不得遂引刀斷髪截其右耳未殊流血
滂然仆地即死父母驚救適有百金良藥傅之久之乃
甦所親或諭之曰適人之道一與之醮終身不改今汝
未預執笄未成婦也未醮而孀禮所無也汝得無過乎
女曰吾雖未嫁心已許之矣吾自㓜所知者秦氏不之
秦復何面目適他氏之門且吾終身侍父母之側亦何
不可而必欲吾嫁乎諭者曰汝富於春秋守之實難父
母在父母是依他日父母即有不諱汝復何依是時貧
寠寒餓汝得無恨乎女曰吾今日惟死是求死且不畏
何畏於貧且吾志已定豈以死生貧富二其心乎諭者
歎曰貞烈女也不復敢言及漢且𦵏女謂其父母曰吾
不獲事其生欲送其死遂衰服至秦氏姑亦已卒女哭
之成禮又拊漢柩哭之哀時漢止一穴女以堊畫其傍
為一穴曰吾終歸於是秦氏許之至家屛去華飾素服
以居雖至親莫或見其面姑蘇太守扁其堂曰貞烈月
致薪米且欲上聞而未及也詩曰其儀一兮心如結兮
又曰之死矢靡他熊氏女有焉
太史公曰熊氏女之行竒矣偉矣自昔守節不貳春秋
書宋共姬詩美衞共姜史稱陳孝婦其最焯著然皆已
嫁者也未嫁不二未之聞焉按昏禮既納聘有吉日婿
之父母死致命女氏曰某之子有父母之䘮不得嗣為
兄弟使某致命女氏許諾而弗改嫁壻免䘮女之父母
使人往請壻弗取而后嫁之禮也葢雖聖人不以所難
律人也夫不以所難律人亦不以所難沮人熊氏女可
謂能行人之難行誠古今希絶之行也可以激頽風廉
頑而立懦可不謂賢乎賢若是可無旌乎吾故為傳之
使觀民風者采焉
　　　夏忠靖公傳
公諱原吉字維詰其先會稽紹興人父時敏洪武間以
布衣召見授湘隂教諭遂占籍焉公領鄉薦入太學被
選禁廡書誥太祖見而異之賜衣一襲又遣人詗諸生
諸生笑傲讙譁獨公端坐儼然事竣當署上曰夏某端
厚君子也實授户部主事尚書郁新與語奇之曰夏某
才器老夫不及也諸曹事難處者悉與裁之同官質疑
日環左右劉郎中某者恥以事質多為新所詰責深銜
之嵗正大朝劾諸司怠事者上曰宥之新請罪之者再
三上怒曰是誰教汝以要勤耶新免冠謝得已旦率諸
曹入謝劉出奏曰聖明洞見尚書果人教之意欲中公
上問新為誰對曰堂後書算生實教臣臣愚過聽抵此
乃下書算生於獄劉嗾生盍引公衆不肯劉他日復奏
曰夏某專尚書柄前事實某教之上曰聞原吉甚有裨
於尚書汝欲陷之耶劉與書算生皆棄市三十一年陞
户部右侍郎未幾充採訪使巡福建公明寬大時楊文
敏公榮為邑庠生公器之贈之詩有莫使祥麟後馬牛
之句榮遂冠秋試太宗入公時鎮蘄州有執公以獻者
上曰夏某奉公守法轉户部左侍郎或譛之曰彼建文
用事人不宜大用上曰夏某太祖之臣也彼忠於太祖
故忠於建文又豈不忠於朕哉旋進尚書凡貢賦役制
悉命詳定兩浙大水命公往治且命都御史俞某齎水
利集賜之徧詢故老水之源委時役兵民數萬撫恤之
人人盡力布衣徒步晝夜經畫目為之赤盛暑或持葢
至曰衆皆赤體暴日中吾何忍求涼決壅滯修堤浦濬
溝洫治橋梁導水入海水不為患又奏發粟萬餘石以
賑饑給牛具種子與貧民吳人懷之姚廣孝還自浙西
上首詢公廣孝曰夏某古之遺愛也召還掌部事請裁
冗食平賦役均出入勿使勢要種鹽以妨商賈勿使富
貴専錢以沮貨易禁包攬侵欺之弊清倉場廣屯種皆
立定規凡倉庾府帑户下田賦盈縮之數各書小帖於
袖時一閲之一日上問天下糧數公對某處幾何某處
幾何毫髪不爽益親信之時陞賞靖難功臣又大封親
藩征討西夷創宫殿増置武衛添設百司費億萬計皆
取辦於公初建北京宫殿採木運餉者命公出巡視給
以錦衣官校四十人律治怠事者公登車即諭官吏軍
民各處乃事吾將出巡葢恐犯者衆也人人感悦而事
集秋八月召還時上將北巡命掌行在户禮二部都察
院事扈駕至北京又命兼掌刑部八年親征北邊命輔
導皇孫留守北京兼掌行在六部都察院大理寺事諭
之曰朕以房𤣥齡委卿卿其盡心輔導時京邑諸司草
創公每旦入朝獨近扆前㕘决機務退至政事堂郎官
御史抱案盈庭公口應手判不動聲色北奏行在南啟
東宫京師肅然七月駕還北宫公見便殿曰卿輔皇孫
居守事妥民安㕘决機務咸當朕心公曰陛下之訓皇
太孫遵行之臣何功之有翌日上諭羣臣曰夏某輔導
皇孫今之周公也十一月扈駕還南京仍掌户部事尋
命輔導皇太孫周行鄉落見鄉老令一一陳其風俗疾
苦或賜之帛給之糜至一村店取虀黍進曰願殿下味
此以知民艱皇太孫為嘗之有一人犯駕欲罪之公言
上命所至無擾罪之非上意也既又輔皇太孫閲武於
郊九載奏績上親宴之便殿諭廷臣曰夏某髙皇養成
賢徳欲觀古名臣此其人矣遂命與姚廣孝監修國史
十一年扈駕巡北京與皇太孫同居上營之後日親啟
沃十四年九月皇太孫自北還南京公輔行所至必陳
山川險易民生休戚風俗美惡太孫甚重之稱為先生
而不名所過兵民晏然十五年扈從幸北京十八年北
京宫殿成命公召皇太子太孫于南京且諭以授受之
意十月公先馳奏上復命公迎之且曰東宫其緩行公
至鳯陽迎見道上㫖東宫曰雖有㫖吾敢緩乎因手書
付公與楊士竒詢訪沿途軍民利病政事得失以備顧
問及至上問東宫來何速對曰陛下慈注之深東宫孝
思不得不切也上善其對十九年三殿災公言愛民所
以敬天也乞蠲逋負及芻糧採辦金銀課程優恤流移
以囘天意從之詔求直言言者多云建都北京不便主
事蕭儀言之尤峻上怒誅之時科道亦多云不當輕去
金陵上曰方遷都時吾與大臣密議數月而行言者因
劾大臣上命言官與大臣俱跪午門前對辯都御史陳
英言科道皆白面書生不知大計上命左右至午門問
衆皆啐罵言官公獨奏曰御史給事職當言路且應詔
陳言臣等備員大臣不能協贊大議臣等之罪也上悦
兩宥之時公雖居户部實兼九卿之事凡軍國要務必
與公面議召見便殿或闕門語移時左右莫知所言公
退則恂恂若無所預者交趾平上問公陞賞孰便公對
賞費於一時有限陞費於後日無窮乃陞尤功餘皆班
賚西域法王來朝上將親勞之公曰彼慕化而來宜示
以君臣之禮且上如是下必有甚焉禮義從此大壊上
曰爾欲效韓愈耶他日法王見便殿上命公拜公曰王
臣雖㣲加于諸侯之上況夷狄乎臣恐一屈膝有辱天
子大臣死不敢奉詔上笑曰卿過侍郎楊勉之拜獮猴
逺矣山東妖人唐賽兒黨三千餘人至公入奏曰諸所
俘俱平人悉原之衆遮道呼公生我公叱曰朝廷之恩
我何與焉谷庶人逆謀既彰上疑長沙有通謀者公曰
謀出於彼居人何與臣敢以百口保之上元節觀燈臣
民同樂公奉太夫人往觀及晩宴燈山上顧公問曰聞
爾母來觀燈公對曰歸矣因徹御案賜之弟原啓至京
召見賜酒饌歸又遣人送之舟中行李蕭然異日上顧
問曰聞卿弟行槖甚空公對曰臣俸資先已寄歸適無
所贈上曰何不告朕因賜異布數疋十九年議親征北
邊羣臣無敢諫者公曰我受國厚恩不可不死諍約尚
書方賔同諫曰公但來吾自言之入叩頭言頻年師出
無功軍馬儲積十䘮八九況今災眚屢作内外俱疲聖
體少安逺涉風沙誠未便上怒乃命公整邊儲於口北
賔懼自縊遂併籍公家命錦衣官立取囘至則方啟厫
理儲錦衣促之公曰姑俟畢此不然恐有侵盜死吾安
之不以累公及至上問親征得失公對如初歴言自古
不勤逺略之意命繫於内官監皇太孫屢請赦之上命
中使覘之因問曰上待公厚今繫之暴亦有怨乎公曰
風雨霜露無非教也何敢怨上意頗解猶繫之駕至榆
木川不豫顧左右曰夏原吉愛我八月訃至仁宗時為
皇太子親臨繫所公趨出皇太子立中庭泣曰楊榮報
父皇已賔天公伏地哭不能起上命起曰卿可出視事
公曰先帝罪人未聞遺詔何敢出駕囘命賜御厨饌咨
以國事公言方今民力竭於東南戎伍疲於漕運宜幸
南京少蘇民困上曰朕意亦然復以詔條事宜訪公公
請賑饑寬負省賦役罷西洋寳船雲南交趾採辦金寳
香料各處閘辦金銀課程上即位復公户部尚書賜冠
帶衣服靴襪被褥帷帳器用公以母䘮不受上御西角
門朝顧問左右何不見夏尚書蹇義對曰母䘮乞歸守制
上曰卿可勉留之公至便殿乞守制上曰卿國之老臣
正頼共濟艱難卿云有䘮我無䘮乎如卿辭職朕亦不
當在此退上十餘疏終不允皇太子正位東宫命兼太
子太傅時吕震為太子少師位在公右上諭鴻臚命引
震列公下即進公太子少保兼太子少傅尚書如故三
俸兼支公固辭不已許辭太子少傅俸袁忠澈以風鑒
得幸太宗上以其言常不遜首欲誅之公曰忠澈固當
罪然禮父母所愛待之終身不衰今山陵未畢刑近侍
之臣不可乃罷忠澈官每朝罷必呼公等二三大臣近
御扆前或隨至便殿面議政務凡内諸司所進章疏命
擬㫖公擬㫖多云某部知道或以問公公曰予奪之柄
非臣下所敢専故付之六部定其可否而復取上裁則
事有所分而權不下移也洪熙元年欲下寬恤之詔公
請廪貧民増官吏之俸以勸廉弛山林湖海之利以與
民寬逋負以安流徙積榖養將士禁差占屯田之卒以
妨農務皆採行之冬久無雪上作憂民吟命公和之兼
賜玉帶翰林進呈誥詞上親増二語曰勿畏崇髙而難入
勿謂有所從違而或怠又召公至扆前賜繩愆糾繆銀
印一諭曰聞皇考賔天時嘆卿忠愛自今朕有過舉但
具奏以此封識進來朕不憚改手勅欲除臠割鞭背連
坐妖言誹謗之刑公與二三大臣密議以聞從之命兼
禮部事特賜正直牙印押以便處分且以旌公之正直
也時山東淮徐諸郡累嵗旱澇公以為言即免夏税及
秋糧之半一切科派悉罷之未幾勅公曰古者斧斤以
時入山林今山西樵採者根株悉拔宜斬之以徇公言
伐薪過當罪止不應請從律上曰吾過矣賜田五頃八
里莊建第二所於兩京李時勉廷諍過激諭公等曰李
時勉當朝辱朕言已天顔大變公進曰時勉小臣豈能
傷損聖徳願少霽天威下法司議罪之未晩仁宗賔天
皇太子監國於南京中外洶洶有漢庶人之憂太后命
軍國事悉依公裁處公密謀急迎駕駕將至羣臣出迎
太后留公佐襄王監國上見輔臣首問夏某安在蹇義
等莫對上不悦至京慰曰見太后方知所以留卿之意
卿輔朕有年朕倚卿非他人比卿當以事皇祖者事朕
加賜寳帶表裏公同蹇三楊同心輔政時與公等面議
久坐賜茶或命退殿廡少休復至扆前論議退朝之暇
時獨召公密問或袖出小帖付公公亦有所白於上漢
庶人反檄輔臣奸邪亂政以公為首上夜召公等入議
公免冠頓首曰臣罪當死上曰彼借卿為兵端耳命分
坐屏左右密議楊榮首勸上親征上難之顧公公曰往
事可鑒機不可失也臣昨見所命將語臣而泣其臨事
可知兵貴神速巻甲趨之所謂先人有奪人之心也楊
榮言是上意乃决躬率六師兼程而往師臨城庶人欲
降猶令人繞城罵公罪人既得大被恩賞賜閽者三掖
朝㕘公固辭曰舊制非勲臣不敢用上曰卿輔導非勲
而何十月交趾請降廷議疑其詐也更欲興兵討之公
曰兵疲矣譬如癰伏於身未潰則憂不測已潰則宜進
平和之劑俟血氣調和自愈若惟毒之攻心腹内虚復
生他患莫若因其請降許以復國自新二楊議亦同遂
偃兵息民天下頼之十一月皇太子生赦天下公與蹇
奏對便殿上悦命留侍宴上顧公醉笑曰卿能復飲乎
公頓首曰臣飽沃天恩醉矣顧蹇猶醒親酌三巨觥飲
之將退上顧公有欲言之色問曰卿有言乎因近扆前
密請早建皇儲為宗社之本上曰然當奏太后行之二
月以議國本功便殿奨諭賜範金銀印八曰含𢎞貞靖
謙謙齊曰後天下樂尋加翠罏銀罋玉餉玉帶三月命
游西苑𨽻人問曰龍衣而髯非至尊乎上囘顧公下馬
謝曰不能檢下臣之罪也上曰樸哉斯𨽻賜之鈔命登
舟游太液池上顧曰以操以御羣卿之力上射鳬獲之
烹以啖二三臣又親酌玉觥以飲公曰卿啟沃良多今
老矣可不盡懽苑多竒石諭内臣吳城惟所欲與之公
取小者一二秋八月復侍游東苑上指草舍一區曰此
朕致齋之所師古人剪茅之義公曰陛下言及此天下
蒼生之福也九月扈駕巡邉賜寳刀上取公槖糗嘗之
笑曰卿亦食此粗糲公曰臣食此足矣隨行將士尚多
餒者命取上供賜公將士俱加犒還京上念公等四人
年髙且師保之重以寅亮為職勿煩庶務特勅輟部院
務俾専論道左右隠然拜相之意未幾扈駕閲武郊外
至兔兒山上怒諸將之不䖍也命褫其衣公言將帥國
之爪牙倘寒凍至斃是以㣲罪而殺重臣上起入帳内
公隨之上曰卿且休矣公曰陛下憐臣至矣諸將瀕於
死獨不少念之乎上曰為卿釋之日數召公使者數十
輩交道廐有賜馬甚靈召命將至馬必蹄囓閽者以報
而使者至矣嘗張燈宴羣臣悦甚指公等曰此朕擎天
柱也賜紫瑛硯象牙翠花筆龍香墨水精鎮帋玉筆格
為條旨用公誕辰親繪夀星圖詩有獨生申甫扶鴻運
之句又親繪秋香梅竹二圖文禽非熊春霽魚遊春水
圗賜焉服食器用銀幣無虚日嘗命尚方取一翠甌賜
公既乃笑曰卿夫人得無競乎加賜一焉又製束髪玉
冠二上用其一一以賜公曰使後世知吾君臣一體也
五年春兩朝實録成上賜宴賚旦入謝暮歸得末疾卒
上臨朝聞訃遂輟朝流涕還宫議加封公爵楊士竒曰
文官不許封公侯此例不可開也乃贈特進光禄大夫
太師諡忠靖公識量寬𢎞人莫能測僚屬有善采納不
遺有小失必掩䕶每曰人才難得一加譴責則自沮矣
有郎汚精㣲批懼甚公入奏曰臣之罪也詔與易之過
淮隂馬逸從者逐之公寄聲過客客不應而詈之從者
執以詣公笑而釋之𨽻有盜銀杯者獲不治仍與一杯
以去有進士戲坐公車或以告公曰有志吕震為子乞
官上問公公曰震有守城功可與震嘗詆公柔奸者也
平江伯靖難時欲害公公後薦總漕運二人心服焉或
問量可學乎公曰某幼時有犯未嘗不怒始忍於色中
忍於心久則無可忍矣又曰處有事如無事處大事如
小事尤樂薦引士類不使人知仁皇欲用李衡為兵侍
吏部不知詔問公始知由公之薦周文襄為長史有薦
為郡守者公曰郡守不足以展其才尋致大用襄城伯
李隆守備南京黄忠宣贊理漕運皆所薦也金尚書以
疾在告赴蹇忠定飲上聞之不樂曰以疾不朝而宴於
私可乎命繫之公曰大臣可殺不可辱金某老矣而繫
之非刑不上大夫之意也或短楊文貞於上者公力為
之辨故誥詞有推賢盡誠之語每朝廷行善政則曰天
子之明羣公之力吾何與焉凡奏草皆焚之曰毋彰吾
直也
贊曰國朝名臣皆稱三楊蹇夏今觀忠靖歴事四朝列
聖之推誠于公公之竭忠藎于上何其盛也何司冦喬
新云公初巡福建所至問民疾苦吏治得失其瑣屑悉
付之有司嘗出漳州北門見舊塚將頽問左右曰元達
嚕噶齊徳哷穆蘇之墓守死不降故𦵏此公曰忠臣也
命整其墳樹碑表之他日至福寜見道傍一草菴問之
曰元福寜尹王巴延與其子相子婦潘死節於此公曰
一門忠孝無愧卞壼命遷其主於室其少也若有神焉
戴大笠出入恒道之閩有明逺樓多妖宿者必死公獨
宿竟夜晏然豈神明有䕶持之耶其在吳中治水利至
于今稱之
　　　容菴葛君家傳
世之用人者臨事每以乏才為歎而才之伏於下者又
以不得用為難兩相求而不相值何哉古者用人其途
非一耕釣漁鹽版築飯牛皆起為輔弼而芻牧賈豎奴
僕降卒亦皆得為世用我太祖太宗之世亦時時意外
用人若郁新嚴震直之流皆以人才至尚書取之非一
途故才之大小紛紛皆得效用於時降及後世一唯科
目是尚夫科目誠可尚也豈科目之外更無一人乎有
人焉不獨不為人知即舉世知之而不見用非不欲用
不敢用也一或用焉則羣起而咻之用者亦且自退縮
前後相戒謹守資格甚便且安是故下多遺才朝多曠
事任法之過端至是哉觀廣陵葛君之事益知天下之
不能無遺才也故予為之傳君諱欽字敬之别號容菴
其先下邳人後籍鳯陽商於廣陵遂定居焉君長身美
髯博學多通自天官風水音律醫卜禄命之書無不涉
獵每稠人廣坐論古今是非得失事後當成敗纚纚不
竭聽者常聳其於鹽筴利害沿革廢置尤所諳悉嘗言
於轉運使畢公曰往時揚州邊輸鹽引嵗止五十萬自
海至揚州轉受赴儀真批驗往來不出月餘近邉符下
轉運動百萬引兩淮船相銜百里不絶河道填隘經嵗
不能赴掣所船賈踴貴盜賊乘時剽掠商人亦因之為
奸大其捆増其直弊孔百出莫若即河東西度曠地為
官㕔分為四厰厰可屯二十萬引商鹽至白塔河先以
數上運司編船户為甲定其雇直更番受載不得攙越
仍令白塔河巡檢防䕶則鹽包入厰者大小莫欺赴掣
者先後不亂而諸弊可革又論運河之宜曰吳城䢴溝
漢通江淮渠唐始置堰宋易以壩況我朝建都於北財
仰給東南尤為要害今灣頭以東止一河而通泰如臯
海門四州縣二守禦千户所富安等二十四鹽塲船皆
輻凑每患壅閼不通王端毅巡撫時建通江大同朝宗
上下牐水不走泄今皆廢弛商船多滯官運亦稽莫若
修舉端毅故蹟約束司水官吏勤惰為便畢大稱賞舉
行之癸亥嵗饑上救荒三事復陳資國便商區别利害
甚悉江西總制都御史桐廬俞公聞君有機畧招致麾
下以功當得官時錢寜盜政奸人中以危法下詔獄幾
不免費以萬計始得歸君嘗自推其生辰日月曰嵗行
至寅當死正徳戊寅無病而卒君雖業魚鹽内行修也
居家孝友治䘮不用浮屠閨門雍肅不置媵妾燕賔不
用聲伎至於還遺金焚債券同舍盜其金知而不問諸
義事具載楊少傅靳文僖公文嘉靖癸未余至京口君
之子澗抱其遺行詣余求傳其事余謂若父懿行二公
載之詳矣余又何言余獨患近世鹽筴大壊商賈受害
而國家失其利思欲得人焉稍更張約束使上下通融
公私俱利未得也不意有如君者在焉使當時舉而用
之鹺政之弊其有瘳乎惜乎抱負所有鬱鬱不獲一試
以死予於是不能無歎而世之抱才困不獲試者亦不
獨一敬之而已也吾是以載之昌黎云無亦使其無傳
焉
　　　先世事畧
王氏之先自汴扈宋南渡世家太湖之東洞庭山至今
人名其處曰王巷事見家譜鏊曽祖諱彦祥字伯英當
元季比巷陸子敬者賈淮西不返有女以賢聞遂館甥
於陸生五丈夫子皆壊偉絶人乃謝陸氏去家巷之西
與諸子戮力治生家以日昌府君以元至正某年生卒
於永樂十三年四月九日始𦵏蔣塢之北隰今贈光禄
大夫柱國少傅太子太傅戸部尚書武英殿大學士曽
祖妣陸贈一品夫人先祖府君諱逵字惟道寬厚長者
有器識初洞庭人不知學問聞有為弟子員者恐懼逃
匿府君獨好學重禮得朱子小學四書誦讀不去手浦
江鄭氏最名有家法即倣其家規行之居喪寢枕苫塊
動必以禮嘗長鄉稅不督賦而事集山之人至今歸其
仁府君生洪武二十三年閏四月十日以景泰四年二
月二日卒春秋六十有四初贈通議大夫吏部左侍郎
加贈資徳大夫正治上卿又贈户部尚書文淵閣大學
士又贈光禄大夫柱國少傅太子太傅戸部尚書武英
殿大學士祖妣葉繼祖妣周初贈淑人加贈夫人又贈
一品夫人先考諱琬字朝用後以字行年二十三始入
邑庠自以質魯學後時發憤徹夜誦讀至咯血不止累
舉應天鄉試不利以貢入太學久之知湖廣之光化縣
光化自劉石之亂流民散處山澤間處所而是上官慮
其生變也火其廬一切驅出境府君不忍獨招安之民
獲安堵而上官不悅選俊秀為弟子員月自考較又募
民壯教之射上官滋不悅以為迂也時鏊已及第入翰
林乃遂告歸吳大抵先考立心制行一以誠為本有不
聞聞之必行行之必篤嘗謂學不貴博貴乎精授書甫
訖則溫之溫訖又溫之循環不已故其書終身不忘嘗
因病悟攝生之法在調氣不在藥石故早嵗病羸晚而
康强遇人子弟諄諄然以讀書之法誨之若誨其子弟
也遇病者諄諄然以攝生之法語之若病之在其體也
於戲其心厚於仁者耶先妣葉尤慈祥愛人生平無疾
言遽色年甫六十以成化戊戌十一月二十七日卒先
考生以永樂十七年己亥七月十日𢎞治十六年二月
三日卒春秋八十有五初進階文林郎加封奉直大夫
右春坊諭徳又加中憲大夫詹事府少詹事兼翰林院
侍讀學士初贈通議大夫吏部左侍郎加贈資徳大夫
正治上卿又贈戸部尚書文淵閣大學士又贈光禄大
夫柱國少傅太子太傅兼戸部尚書武英殿大學士先
妣葉始封孺人贈宜人加贈恭人又加淑人夫人至一
品夫人王氏家洞庭世以忠厚相承葢十有一世矣而
未有顯者乃今發於不肖孫位躋一品封及三代綸音
下賁光及泉壤鏊之不肖何以及此今老矣懼終無以
報因具列褒封之等於麗牲以識其榮且遇又以著聖
恩所及皆先徳之遺而非不肖之所能致也
　
　震澤集巻二十四
欽定四庫全書
　震澤集巻二十五　　　　　明　王鏊　撰
　　行狀
　　　故太子少保吏部尚書贈榮禄大夫少保諡文
　　　毅倪公行狀
　　　　曾祖諱徳潤贈資善大夫南京禮部尚書曾
　　　　祖妣孫氏贈夫人
　　　　祖諱子安贈資善大夫南京禮部尚書祖妣
　　　　屠氏贈夫人
　　　　考諱謙南京禮部尚書贈太子少保諡文僖
　　　　妣姚氏繼妣郭氏贈夫人
倪世家淛之錢塘國初以閭右徙京師故今為應天上
元人公之考文僖公在翰林久未有子被命祀北岳因
禱焉母姚夫人夢神人緋袍幞頭入寢驚寤生公因名
岳字舜咨壯而瓌偉身長七尺神采瑩然玉立山峙見
者異之天順甲申登進士入翰林為庶吉士授編修預
修英廟實録秩滿遷侍讀選充經筵講官被命編緝文
華大訓時翰林預者三四人而已書成進翰林院學士
選侍皇太子講讀遂拜禮部右侍郎仍充經筵講官憲
宗賔天充山陵使𢎞治初將升祔憲宗孝穆太后將祔
享詔廷臣議其禮言人人殊公言國朝徳祖以上無可
復推則徳祖視周之后稷太祖太宗視周文武百世不
祧懿祖而下以次迭遷今憲考升祔則懿祖神主當祧
宜於太廟寢殿之後畧彷夾室之制别建一殿殿九室
以藏祧主每嵗暮時享則奉祧主仍居舊位以應古祫
祭之制又周禮春官大司樂歌中吕舞大濩以享先妣
謂姜嫄也帝嚳之妃后稷之母故特立廟以祀而宋元
徳懿徳二太后俱有别廟章獻章懿俱建奉慈殿孝穆
神主宜於奉先殿旁别為一廟嵗時祭享悉如奉先殿
之儀從之上初即位言者坌集皆下禮部議擬多出公
手遂釐正京師諸神祠淫名侈費裁革殆盡時議者又
欲改定孔廷從祀諸賢公言馬融王弼之徒其立身不
無可貶然秦漢以來六經出於煨燼賴諸子抱遺經專
門講授經以復存自唐之註疏多祖其言今之經傳引
用尚多其說則何可盡廢七十子名字自馬遷以來相
沿已久今生千百年後何可臆定於是咸仍舊時以災
異求言公陳八事大意謂當今財日匱民日貧宜務節
儉以為天下先又言天下之土地有定而宗室之封日
以増加更數百年又將若何又設官分職所以為民近
嵗喜事者率以添官為經濟司銓者以添官為疏通故
額外設官甚多民安得不困宜以時裁約又言減齋醮
省供應罷營繕上嘉納焉宗室冗官二議雖格識者韙
之進禮部尚書時年始五十會京師大雨雹公言雨雹
之作天所以告陛下宜深求致災之由以囘天意又勸
上勵精以勤聖學推誠以開言路止無功之賞停不急
之役黜奸貪進忠直時有㫖召畨僧領占竹公言占竹
僣侈為異端首先賜罷黜中外稱聖今一旦召復之豈
不為聖政之累時西域畨人從海道進獅子公言獅者
外夷之獸真偽不可知使真非中國所宜畜非真豈不
為外夷所笑且海道亦非西域常貢之路有㫖還之先
是四方奏報災異禮部率類其凡嵗終一復以為故事
公乃以日月先後彚分條析末復援經史懇懇為上言
之知𢎞治九年貢舉公凡三知貢舉防範嚴宻如帖圗
編號每因舊法出新意後遂不可易改南京吏部尚書
太子少保時議謂不宜處之散地㑹考覈在京諸司公
於南畿所黜凡若干人衆稱明允改兵部尚書㕘贊守
備修舉兵政廋弊盡剗召拜吏部尚書公性善知人凡
用人之際劑量均停雖不破資格而於資格之外每有
贏縮弛張必各當其才滿其量大要則以抑僥倖褒恬
退振滯淹為主故除目一下中外噭號稱快以為數十
年來未有也中貴人送真武像於武當山道路騷然公
復倡諸大臣抗䟽諫止以𢎞治十四年十月九日終於
京師之官舍春秋五十有八訃聞上賜寳鏹萬緡為治
斂具贈榮禄大夫少保諡文毅諭祭者四遣官營葬給
舟車傳送還其鄉先夫人盧氏繼夫人袁氏皆無子以
弟子霦後公自在翰林則留心世務中外利害㒺不諳
悉每大廷集議衆相視莫發公氣貌髙岸衆多唯唯以
從時鈞陽馬公嘗卧病上言今天下財力大耗臣日夜
思之計無所出獨蘇松折糧銀賈輕今稍増之民不病
而國用足詔下廷議公曰馬公國家元老其言誰敢違
之然事有大難今東南民力竭矣又復重之因而生變
誰其任之乃不果増雲南思疊梗化守臣議欲用兵馬
公䟽今中外民疲財困災異疊見何以用兵且欲遣京
朝官往諭之公言用兵之法不足示之有餘今公之言
得毋示弱於天下乎使思疊聞之或輕中國矣且京朝
官諭之諭之不從則䇿窮矣不如姑遣藩臣有威望者
以往彼當無不服不服再議之用兵未晚也於是衆皆
從之公每為文援筆立就吏抱案前運筆如飛殊不經
意視之則宿構者不能及而法家老吏亦不能増損也
鏊與公同在翰林猶未知公及承乏吏部同事頗久見
其識之開敏氣之超邁自恨知公之晩也因其弟郎中
阜之請銓次治行之大者為狀上於國史氏
　　　禮部尚書贈太子太保諡文穆傅公行狀
　　　　曾祖諱原顯妣黎氏
　　　　祖諱汝器贈通議大夫禮部右侍郎妣劉氏
　　　　贈淑人
　　　　考諱邦本累贈通議大夫禮部右侍郎妣簡
　　　　氏贈淑人
傅之先系出湘潭唐廣明之亂始徙清江之石頭宋紹
興間有為經量隅官者諱彦升又徙新喻之黄塘又四
世諱某遷里之小水自量隅至公葢十四世矣公諱瀚
字曰川少穎秀拔異讀書過目成誦始就外傅則往往
推究奥義人多竒之癸未㑹試科塲災寢疾幾殆忽神
人見夢曰勿憂也公前程逺大疾今愈矣其年八月中
會試甲申賜同進士出身改庶吉士除翰林院檢討憲
宗一日於内得古帖斷爛不可讀命中使持至内館適
公在直次為韻語須臾授中使以復上大悦有珍饌法
醖之賜九載進修撰兼司經局校書日侍今上于春宫
遷左諭徳兼檢討充經筵講官及東宫講讀官今上嗣
位以舊學恩進太常少卿兼侍讀仍充經筵講官兼日
講每進講誠意懇切敷陳詳婉而進止雍容上每注聽
焉憲廟實錄成進太常卿兼侍講學士久之遷禮部右
侍郎會南都缺㕘賛僉舉尚書倪公公言倪之才何可
置之南或謂倪往公不當次進乎公曰吾知為國遑恤
其他初祠部給度十年一舉時僧道集京師以萬計權
貴多為之請公力言此輩蠧耗天下宜痛加禁革縱未
能如祖宗朝之制亦當稍賜裁抑遂改十年給度之例
時以龜山楊時從祀孔子廟廷言者因謂羅從愿李侗
亦當從祀公言二子著述視尹焞游酢謝良佐未知所
先後二子從祀則三人似不可遺道學所在其可濫乎
乃止知已未貢舉周宻詳慎宿弊頓清俄以本官兼翰
林學士掌詹事府事仍兼日講官會典副總裁庚申進
禮部尚書會京師地震雨雹四方日奏災異公因疏言
方今賦重役繁民窮財盡宜躬行節儉以先天下庶民
困苦可蘇時陜西地震異甚復率諸公卿條奏三十一
事如敬天勤民法祖修徳汰冗官罷工役減齋醮省上
供尤拳拳焉奏留中公復言民心易感在結之以恩天
意可回在應之以實屬者所陳謂當如拯溺救災猶恐
不及而側聽彌月未賜宸斷何以回天意哉䟽上報可
陜西守臣得玉璽來獻乞頒示天下以為傳國之寳復
出也公言以史傳諸書考之形制篆刻皆不類其為贗
作無疑即使非贗人主受命在徳不在璽自前世以秦
璽為寳得之者君臣動色相慶我太祖以聖徳受命製
一代之璽傳之聖子神孫夀昌之福萬世無極何藉於
彼哉上乃以其璽屬庫吏以足疾在告上數遣醫來視
而乞致仕不允公雖在吿日理部事不息或勸少輟公
務頥養心神公曰吾受上知遇辭禄不可辭位不可職
事在吾其敢自佚一日謂子元曰吾其歸乎夜夢祖妣
來視吾疾壬戌二月二十日殁于京師之館舍上賜寳
鏹為治斂具贈太子太保諡文穆諭祭者三給舟車遣
官䕶行為營葬事公好學力行老而彌篤平生著述粹
然一本乎理書法遒麗有晉人風韻弟潮亦工書法時
稱一家二妙公性縝宻有矩度事必思而後行平生涉
歴聞見隨手籍記人有遺忘者公必歴歴指陳其在上
前雖舉步後先髙卑輕重疾徐毫髪皆可較勘金谿徐
公在部事一仰於公司屬案呈必目問曰傅先生以為
如何聞人有善汲引如不及故人邑子館之如歸有客
死者賙給斂葬務令得所嘗曰應事接物以身體之則
無不當故自號體齋云春秋六十有八先娶李氏繼胡
氏子男二長元以䕃補國子生中順天鄉試予公所取
士也辱公知最深且久而亦自謂頗知公一二故敢僣
為之狀上于太史氏
　　　光禄大夫柱國太子太傅刑部尚書謚康敏白
　　　公行狀
公諱昻字廷儀姓白氏白之先有諱繼昇者宋季自洛
陽來徙常州之晉陵國朝洪武初復徙邑之採菱港曾
祖諱均禮贈光禄大夫柱國太子太保刑部尚書祖諱
思恭考諱河累贈光禄大夫柱國太子太保刑部尚書
曾祖妣某氏母某氏累贈一品夫人公天順丁丑進士
授南京禮科給事中改刑科給事中成化戊子轉左旋
陞都給事中歴陞應天府丞南京大理寺少卿南京都
察院左僉都御史南京兵部右侍郎户部刑部左侍郎
署掌都察院事右副都御史刑部尚書加太子太保東
宫出閣進光禄大夫柱國太子太保初公為給事中劾
户部尚書張鳯不法自南京逮至詔獄已而釋焉成化
初邉警屢至經筵少輟公言帝堯不以洪水之災而輟
明峻徳太王不以昆夷之侵而殞厥問聖徳修則邉患
息矣時有黄霧之災公上言六事大畧謂陛下即位嘗
詔罷貢獻矣而貢獻不絶嘗罷織造矣而織造自如嘗
禁權豪不得種鹽矣不得求地矣京城内外不得創寺
觀矣而皆不為衰止願守大信勿以親倖而易其度其
餘亦皆當世要務會監察御史謝文祥得辠公率僚屬
言文祥雖涉狂妄然其心則無他因而竄逐則忠良喪
氣直士杜口恐非社稷之福也丞應天興學校抑彊植
弱所定義役至今以為法會劇寇劉通出沒海上東南
騷然公以都御史調士卒逺近皆會截其要路賊大窘
公乃宣布威信通挺身納欵公於太倉學宫受之諭以
禍福出於至誠通感泣乃縱之歸歸率其餘衆以降執
通送京師餘縱不問東南晏然復奏沿江要害守備等
官互相應援又請闗防以便行事遂為定式鳯陽皇陵
并白塔壽春墳圮公以兵部右侍郎與平江伯陳鋭等
治之時東南嵗歉而興大役民以為憂始賦工者計費
當若干萬期以七年公二年而竣且以餘財賑濟民忘
其歉河决金龍口將潰運道公以河故道入渦者今不
可復尋迺自陽武封丘祥符蘭陽儀封築長堤以防張
秋之决又自中牟决口至尉氏縣下潁州經塗山仍歸
鳯陽合淮入海築汴堤髙卑廣狹樹之萬栁以固堤又
命郎中婁性於宿州濬古睢河入運河以分徐州之勢
主事謝緝築蕭縣徐集等口以殺汴徐之勢又堤運河
自魚臺至徳州自徳州至吳橋復修古河堤東平至興
濟作減水河一十二道大清河及古黄河以入海每河
口作石堰盈則泄縮則瀦以濟運河由是河漸復故道
漕運無虞髙郵湖善覆舟公議開複湖於東㟁以避其
患亘四十餘里時議者多不便公執之堅至於今舟行
往來免風濤之患人名曰白公堤其在都察院以為朝
廷之耳目凡御史出巡必令詢訪所屬廉汚勤惰才鄙
狀以報因以所報真偽為御史升黜又言方今天下衛
所士卒十去其五所司侵牟弊孔百出宜預覈尺籍定
數使較然畫一俾清戎御史案籍搜考庶絶詰擾欺遯
之弊又言天下奏報災荒多不實或以荒為稔以稔為
荒其弊實多宜令御史劾實天下田數髙下之則藏之
官旱則蠲髙水則蠲低庶其弊可絶咸見納焉其在刑
部一以矜恤為心嘗自誦曰君子之心公而恕又曰秋
霜之肅何如春陽之温故凡情可矜疑者多得平反御
史李興以酷暴處死無敢言者公曰不可使朝廷有殺
諫官之名迺率衆大臣上言興固可辠然所致死皆有
辠興而處死則故勘故殺者又將何以加之興得免死
公嘗患條例繁多吏得下上為奸迺芟複離厖定為若
干條奏頒之内外官司守以為法於是法令始一矣公
立朝不為激切之行議論每依於忠厚善裒髙益卑因
事為功平居恂恂若無能臨事决機應變無所凝滯不
為崖岸表襮上自王公貴人下至輿皁無不得其讙心
每五更趨朝退食公所治事晚罷衙應接賔客髙卑逺
近纎巨各當其分終無倦色居官四十餘年未嘗嫉怨
於人人亦無怨之者已未以病在告屢乞致仕不允疏
屢上上察其情懇迺允之進太子太傅贈璽書有身名
俱全始終無憾之語仍令馳驛以歸給月俸輿皁以優
老公歸不問時事園亭賔客極一時之盛繪圗賦詩以
傳癸亥七月以疾卒春秋六十有九夫人蔣氏公雖位
極公孤而左右無媵妾白髪相對儼然如賔子三長埈
例授淛江都指揮同知次圻户部郎中季坊鄉貢進士
公於孝友尤篤少時繼母王氏夫人有疾每夕稽顙北
辰既而果差念弟昇蚤世恤其二孤訓迪備至以潔充
書算垣為太學生近制三品以上得遣一子入太學公
舍其子而與姪人尤難之在兵部時則推范文正之遺
意置田若干畆以贍其族貧者或給之耕具立義學二
一集族之稚為正字畫句讀一集其秀者授之舉業又
立祭田若干嵗時三祭自始祖以下咸預畢讌長幼因
而合族又設藥局儲善藥鄉之疾病者多歸焉白氏自
公之王考卒官教諭伯父瑜禮科給事中兄玢南京尚
寳卿弟晟南京太僕寺丞姪坦南京刑部貟外郎金户
部貟外郎家世之盛近世未有鏊自童子則受知於公
立朝二十餘年公待之如友頃過常州相見舟次自若也
未幾而其子圻奔訃于吳且求為狀鏊方銜哀墓次日
理窀穸言安能文而公之知不可負也為撰次族出歴
官行治為狀立言君子尚有取焉
　　表碣
　　　都察院右副都御史唐公墓表
都察院右副都御史唐公諱瑜字達美其先晉陽人相
傳為宋御史中丞子方之後髙祖諱英洪武初官松江
上海之烏泥涇税局因占籍為上海人大父諱以忠考
諱昭以公貴累封中議大夫贊治尹衢州知府公姿貌
瓌偉有竒氣為詩文操筆立就登景泰辛未進士授南
京禮科給事中知淛江衢州府九年擢湖廣布政使司
左㕘政遷山西布政使改雲南布政使未幾轉左擢都
察院右副都御史巡撫甘肅公之守衢也詢民間利病
以次行罷衢人大悦㑹嵗久旱且疫公還自朝覲即抵
城隍祠宿為文以禱三日雷雨大作其後凡值旱公禱
輒應吏民相與勒石於周宣靈王廟碑孔氏祭田奪於
民公以俸贖還之俾孔氏世供祀衢號健訟公决斷如
神數辯疑獄遂無敢欺者去衢人為立生祠以祀在湖
廣築京山堤襄陽河若干里置廣儲倉饑嵗民不流甘
肅兵政久弛至則陳時政四兵備五罷㕘將田廣奏起
故將許寜李璵邉人皆竦㑹中貴人以事諷公不從廣
等從而媒蘖之竟坐是劾去𢎞治五年詔復公故官致
仕七年八月十八日卒於家春秋七十有二公娶尹氏
封恭人某月日𦵏其鄉周涇之陽衢之父老及孔氏子
孫拏舟千里來哭公為政所至見紀唯不能順隨不克
究其施然其愛在民其功在邉公論在士夫是其不可
泯者乎吾故為表之以示唐之子孫且以示後之人
　　　贈孺人李氏墓表
於戲人子之至痛有之矣往而不返者是也事親之謂
也於戲人子之至願有之矣死而不亡者是也顯親之
謂也自孔子論孝以繼志述事立身行道為大而記禮
者以幸哉有子使人稱之為難則後之所謂孝其亦可
知已葢往而不返者既無如之何死而不亡者則猶可
致力焉亦人子所恃以自慰焉者也户科左給事胡君
易自狀其母李孺人之行於翰林王某曰胡與李皆寜
都巨姓先給事恕齋府君少孤煢煢無倚先孺人年十
九來歸或勤耕讀於外或務織絍於内茹辛飲澹銖積
寸纍先孺人約其身則簮珥之飾不敢聚而有也竭其
力則烹餁之勞不敢委而辭也積二十年未嘗有誶語
之聞遽色之見家以日裕漸買田築室以居而先孺人
下世矣先孺人孝於事姑則甘毳之奉有必嘗嚴於教
子則夏楚之威有不假蒸嘗之饋必潔以䖍賔客之奉
必精以腆推其孝姒娣姑妹待之皆得其歡心推其嚴
僮僕媵妾使之皆有法式先孺人之賢何如也賢如是
夀止三十有八而已先孺人之存無以養今幸有官有
俸而無所於養皋魚之泣仲由之傷其何能忘予聞其
言而悲之易任給事之三年朝廷以為能舉其職詔寵
嘉之龍章錦櫜賁及泉壤若是乎其可謂不亡者矣其
亦可以稍慰焉者矣易𢎞治庚戌進士授禮科給事中
改吏科遷户科左給事中廷論侃侃屢入詔獄不懟不
沮予觀朝廷褒嘉之典眎其子職之卑崇易之自立有
不變焉則它日褒榮其親將必有加乎所以顯其親者
將必在是矣乎孺人之卒以成化乙酉十二月六日其
𦵏以卒之明年某月日墓在寜都迴田逕之原
　　　江西提刑按察司僉事楊君墓表
楊世家麻城有諱徳言者仕元為百户領軍涖蜀因家
忠州之酆都至君五世矣君諱大榮字崇仁登景泰庚
午四川鄉試天順丁丑進士酆都故無舉進士者士子
誦習舊文而已君始自出一家機軸作為文章聫收科
第酆人始知嚮學君以進士授大理寺右評事讞獄明
允廬陵王恭毅長大理所屬無當其意者顧獨才君成
化初詔大臣各舉所知恭毅以君名上遂擢江西按察
僉事會寜縣羅萬珪等殺將吏將䧟城邑衆愕眙無所
出君督甲士擒萬珪等七十人餘孽出沒南昌君戒其
下宻捕獲五十二人又擒盜顧原一等三十五人脅從
者一無所問南昌有盜入權貴家弗得執平民數十人
在獄君悉驅出之曰無以民命事權勢衆不謂然未幾
盜得衆乃服九江指揮李貴嗛百户田春嗾盜染春御
史鍛成之春自誣服君知其寃狀固爭之御史曰案成
矣君為疏其寃狀於朝春等十七人皆得釋江西俗健
訟所至牒盈庭君據案剖决各厭其意而去同列有忌
之者媒蘖於當道君因自劾去吏民數千遮道乞留當
道方思還之君曰尚可仕也乎哉竟去不顧𢎞治甲寅
八月日卒年七十有三君博學能文喜為詩吏事尤所
長也顧以剛直不能興世俯仰坐是齟齬官不甚遂其
平生才志有不盡施者乎治天下者常患無才而士之
抱才者常患於不用用矣復不盡此世之所同惜也君
之子孫多且賢孟瑛以進士為刑部主事文學政事逈
出輩類於戲君可謂有後矣其所未施者將亦有時而
行乎君之世家行歴吏部侍郎吳公已誌之予獨書其
大者掲之墓上昭示蜀之人墓在酆都龍亭山之原𦵏
之日為𢎞治八年月日
　　　劉驛丞墓表
於戲士果弗係於地乎其有養焉不必縫掖也其有施
焉不必徹官也予於赤城丞劉君之事有感焉故為表
其墓劉氏其先興國永興人五世祖珉一徙家蜀巴縣
之得義鄉祖昇丹陽丞君宣徳中侍丹陽於官邸日閉
門讀書還蜀隠居教授會邑大夫田春以君能書請為
掾非其好也然以文無害田深器之久之得丞台州之
赤城驛君雖為小官而以清白自將遇事開敏無滯兵
部侍郎阮公勤時守台每屬縣闕必以委君嘗署臨海
嚴不苛寬不縱一時縉紳咸為詩歌之曰垂裕集謂君
當必垂裕於後也子規幼則遣從名士游間得古今文
字之美者必手錄以示曰為文當如是及規登進士知
餘姚仍以愛民理刑防奸事上涖下興革利害條析為
書曰為官當如是及規為政有聞君曰吾可以止矣遂
乞致仕歸君固能官又喜賦詩詩往往有出人語故名
人無弗與交抵家未幾甲午六月卒春秋五十有九𦵏
邑之栁市里配楊氏丙辰九月二十四日卒春秋八十
有二規以進士知餘姚改麻城官至御史孫男四相春
台耆嵗丙午春四川發解第一及第入翰林己酉台發
解又第一丙辰復登進士予竊偉之曰劉之先其有積
徳乎及聞御史君以直道不容去曰固宜有之乃今又
得赤城之事溷而能潔卑而能施於戲是其垂裕於後
者乎而亦豈止是哉傳有之徳逺而後興故予書其事
俾歸碣諸墓以闡君之幽且示蜀人俾有勸焉
　　　蕃育署尹君母丁氏墓碣
上林苑監蕃育典署澄江尹逵為前太子少保兵部尚
書兼翰林院學士公之長子母曰丁氏公之元配曰曽
夫人夫人久未有子嘗至平原聞丁氏之女則賢也為
公納焉秀朗明慧姑太夫人繼姑劉夫人性不同而皆
能順適其志能以禮下曽夫人夫人安焉遂以家政委
之知其能任也事公凡四十餘年遇姻族奉賔祭教子
姓咸中矩度子男三逵達通孫男十二𢎞治丁巳十月
一日卒於逢原里時劉夫人方卧病聞因欷歔而逝君
子以是知丁之能婦也是嵗十二月六日𦵏三顧山峰
之原逵將奔䘮歸泣曰逵非敢表於墓也然子之心有
不釋焉唯執事哀之為書族里子姓生卒年月於石可
不可乎予曰孟子曰不孝有三無後為大葢承祀之重
也尹氏族望澄江世有令聞至公遂登三事贊元經體
可謂盛矣其承祀不尤重乎今三子競爽孫曽玉立尹
之益大將在是乎而皆丁焉自出其亦有功於尹矣傳
曰母以子貴非是之類歟況其行有足書者乎固不得
而沒也
　　　奉政大夫兵部武選清吏司郎中陳君墓表
上之十二年詔大臣各舉其屬才行卓絶者將不次用
之於是兵部尚書鈞陽馬公舉其屬武選郎中陳君愷
可備方岳之任既又謂若君者不宜置之外故所舉率
多遷擢君獨遲遲焉葢有待也而君一旦暴疾以卒君
諱愷字企元蘇之太倉人成化戊子占應天鄉試會試
累不第至甲辰始登進士𢎞治戊申授武選主事歴員
外郎郎中前後十四年不離武選武選固劇司怨業勢
軋君一意奉公杜門自守時議謂武爵以世坐耗天下
宜以漸消之若為法曰凡繼絶者不得以旁支犯奸盜
褫職者不得襲則漸消之術也君謂支庶繼絶所從來
久一旦革之物情將大駭且後人罹法如前之功何哉
於是白之馬公㑹校情法詳酌其中凡同宗出自立功
者襲餘則否作奸褫職者本支則坐屬從降二者謂得
調停之宜他如徼寵濫功一切繩以文法例或齟齬終
不假借君守既定物情迎戢葢其任也久久則精而廋
弊盡絶其守也堅堅故一而私謁不行一時武選稱得
人大司馬特信之任之舉之謂其必將逺到也而忽焉
以實於乎其可哀巳君無子遺言以從弟𦙍之子􁈙後
某年月日𦵏於州西門姚涇之原君年六十不可謂夭
也位至大夫不可謂不遇也得人焉為之嗣不可謂無
後也而縉紳士猶為之齎咨悼惜雖君之心其亦有不
自得者乎予固悼惜君者既不能使君顯於時特撰次
其行表諸墓道以慰君於幽庶不泯於後乎
　　　石田楊君墓表
予預考丁未㑹試得一巻燁然有煇慈谿楊子器名甫
也予竒焉後名甫知崑山籍甚有聲知常熟又有聲道
路至傳其政以為美談且以為古循吏復出也予滋竒
焉他日以問名甫名甫曰不肖何能爾不肖之至於斯
也先府君石田之教也時石田之卒𦵏且十年矣名甫
遂言曰先君孝友天植接人和持身嚴遇利便輒推與
人人犯之卒不校於經子史要語畧皆成誦上口教授
於鄉務以勤苦自勵故號曰石田耕叟教其二子曰吾
楊氏世清白相傳吾無以貽爾唯成爾器致爾用因以
製二子名及迎養於崑稍致㫖甘則推去之曰吾聞以
善養不聞以富養居二年不妄接一人一物不茍取縣
門外未嘗有行跡焉及疾革戒子孫勿哭以亂吾正性
衣衾棺槨勿求過美勿泥風水求𦵏地其始終之際如
此於乎其幾於有養者乎先府君之教不肖固曰成爾
器致爾用亦冀有一日之顯也觀今之仕宦者往往得
褒封之典榮其親而不肖獨莫之及也先府君莫之待
也不獲顯於今又將冺沒於後不肖重有罪焉墓上有
石得一言以表之庶潜徳之卒有聞也敢以累於執事
矣予曰諾然吾聞古人之顯親有無待乎外者子之親
當自知之又何有不足者乎且善無隠而弗彰吾知子
之親終必顯也乃為論次其世裔碣諸墓上君諱禄字
履翁其𦵏為某年月日
　　　黄和仲墓表
士或負才行名一時而終身不獲遇焉者有之矣其可
惜也予所知者三人焉洞庭吳鳴翰長洲皇甫成之與
黄君和仲三人者吳工詩皇甫工書君深於經學而篤
於行三人者葢非特一方一郡難之以予所見求之天
下亦未多得焉而舉於鄉每上輒北偃蹇庠序幾二十
年吳與皇甫皆不及貢以卒黄君者以貢上太學待次
銓部又十餘年且有官矣至於京被病還至徳州卒於
乎其豈非命耶君諱篪和仲字世家吳閶門之南濠父
祖以來皆不仕君少游郡庠治蔡氏書從今閣學吳公
游號入室弟子為文詞沖澹有理致事繼母以孝聞雖
見詆呵而孝益敦以父命析煙悉讓産業之美者予其
兄與人交坦坦然傾倒底裏葢未嘗見其有喜愠之色
於乎以君之才且賢也而不獲一第不沾一命以卒雖士
之所以自立者有不在是而天之報於人者何若是耶
夫士固有抑於一時而伸於後世者則一時之榮觀不
足言矣彼二君者或以書或以詩後世當有自是而知
焉若君養於中弗彰乎外富於己未施於人後世其亦
有知之乎其無有知之乎予故為表于墓庶以永君之
揚
　
　震澤集巻二十五
欽定四庫全書
　震澤集巻二十六　　　　　明　王鏊　撰
　　墓表
　　　知永年縣致仕尤君墓表
孟子曰人有不為也而後可以有為予觀公厚平居恂
恂非禮弗踐呐呐然言不出諸口至其居官所至輒聞
年未至一旦毅然去之世所謂勇者或未能焉於乎可
不謂賢乎予以是知孟子之言不誣也君諱淳公厚字
尤之先自汴扈宋來家於蘇三傳為良器仕宋提刑司
㸃檢曽祖諱義皇湖廣布政司經歴祖安禮貴州布政
司左㕘政考忠君以景泰癸酉占南畿鄉試會試名在
乙榜授浙之平陽縣學教諭以憂去改任濟之霑化考
最擢知廣信之鉛山又以憂去改知廣平之永年在平
陽以身為教隆冬盛暑冠服坐堂上召諸生講授親為
筆削經義夜則巡行各舍聞書聲或見燈燭光則召加
奬勞惰者斥之於是諸生奮勵人才輩興平陽法食浙
鹽而民資閩鹽以生不禁則戾法禁之則生亂君於是
濶畧苛峻視鹽多寡令輸粟於官為凶嵗備又請漕他
郡粟以實倉庾於是官儲充民用足嵗旱出禱三日雨
闔縣霑足而隣境旱如故民歌謠之永年民無宿偫值
水旱輒携妻子去其鄉所遺田税則里甲代輸故去住
俱困君榜招歸之約蠲其力役若干年禁里胥不得侵
牟流者復歸不歸者計其田分𨽻土著民兩便之年五
十有七慨然曰吾其歸哉遂移病不治事當道不許再
疏於朝乃得可歸吳闔門自守居守者莫或睹其面年
七十有八得疾則却藥不御盥櫛賦詩而逝實𢎞治己
未七月日也以庚申正月日𦵏吳縣薦福山之原配鄭
氏子男四㮤檏樾楠樾鄉貢進士孫八人君色温氣莊
不為矯詐巉絶之行取予進退之際尤不茍雖致政歸
猶為學者指授經義婚䘮冠祭必依古昔於乎其可謂
篤行君子矣乎而世莫之知也予少辱公知且知公為
深故為碣于墓上以示鄉之人
　　　趙處士墓表
吳有竒士趙姓諱同魯字與哲年八十有一𢎞治十六
年九月九日卒某年月日𦵏長洲縣趙墓先塋予表其
墓曰宋熙陵第八子恭肅王元儼之後有南陽侯仲曠
與其子武節大夫處州兵馬鈐轄士翮隨宋南渡家于
睦武節之子義郎不玷監浦江税因家浦江元季有諱
良仁者朱彦修髙第弟子所著有天人交氣圗張士誠
召之始來居長洲之金莊良仁生友泰友泰生季敕季
敕生處士自元至今趙氏為庶而業儒攻文不衰處士
偉軀幹志氣髙邁自六經諸子至天文地理黄帝岐伯
神仙養生之説靡不涉獵為文下筆數千言滔滔莫禦
身居田里而喜論當世事見人之屈抑與民間利害時
政缺失憤然若迫於身有裘巡檢者誣民為盜處士諭
之百方不聽乃曰若解盜將安之于縣于府于院我必
隨之裘乃止有王御史者理軍籍吳下鍛鍊齊民以足
其數處士爭之曰軍以衛民也今誣民為軍軍足民亡
何益王為霽威每遇饑嵗則預陳拯濟方於郡邑大夫
辛丑大饑以郡邑無足語者乃為書詣金陵上巡撫三
原王公大要言宋元時蘇郡嵗入苗為斛者止三十四
萬九千至國朝乃至二百六十二萬五千九百地昔之
地也何加多若是況今年積雨為害吳幾為沼而徵科
不止民其若之何王公讀之甚賞其文而無意於蠲税
書至再上三上不得已許減税銀若干且欲薦于上亦
不果近嵗論東南水患起於常熟之白茆港開白茆則
水患衰堤崑山之沙湖則盜賊息而處士已言於數十
年之前矣於乎處士固未嘗有一命之寄也論及世事
感激奮發使其食君之禄立乎人之朝其所建白豈止
是乎尚肯脂韋突梯觀望上下若世之患得患失者乎
惜乎其不遇也吾故表之以告夫有位者
　　　錢隠君墓表
君諱腴字時用年六十有八病且殆則命遷卧于正寢
戒婦女勿得跡左右治喪不得用浮屠人謂君能以禮
正終焉夫所謂正終者非必曰終之以禮也終而以禮
則所存將無非禮矣此聖賢之所慎也此隠君之行所
以為可表也錢氏相傳出吳越武肅王鏐宋時有端問
者以寳文閣學士知平江因家長洲之漕湖君生博物
洽聞敦行孝友景泰中嵗饑而甘㫖之奉日腆考友竹
春秋髙矣不知嵗之歉也侍繼母朱疾日以温言慰藉
朱安之不知疾之在其體也伯兄時澤卒字其孤有加
事寡嫂如事兄與室人陸氏相待如賔焉君為學特長
於史尤喜為詩所交多一時聞人邪妄之説未嘗出諸
口客有談鬼神幽怪者則正色曰世豈無明者可言長
子賢授以詩次子貴授以經學貴占應天戊午鄉試知
名於時君晚居一室扁曰勤軒葢以學自勵也予觀近
世之學率以取科名科名既得則曰吾無事於此矣君
於學非有所求也至老而不厭於禮也濵死而弗忘可
不謂賢乎予故為表于其墓上君卒以𢎞治甲子三月
十有八日其𦵏以十一月十六日
　　　大理寺副李君墓表
天下之所共是吾獨得不是雖然于心有不安焉亦不
得而是也天下之所共非吾獨得不非雖然于心有不
安焉亦不得而非也心之所安者何安于理而已矣理
有懵於衆之所同而發於一人之獨見天下後世翕然
從之者有之矣又可謂今之世無其人耶雖其所至不
能無髙下淺深要亦自信其心而非茍然者若吾茂卿
者可不謂難乎茂卿諱承芳李姓世為湖廣嘉魚人舉
進士官大理寺評事三年進右寺副君負髙志在大理
不甚事事獨以講學明道為務敢為危言激論嘗謂當
今壊天下者莫如學校科舉甚者儒先註疏欲一切廢
棄抹摋直探孔子孟軻之奥聞者駭其詞莫察其意羣
咻衆訕指以為狂為惑而茂卿傲然不顧不惑不沮也
久之遂謝病去與其弟世卿講道于黄公山疏食屢空
兄弟相顧自得也若君非所謂負獨知之見者耶能自
信其心卓然自立不顧流俗之非笑者耶求合乎義不
求合乎人求信于後不求信于今者耶君歸八年𢎞治
十六年五月卒某年月日𦵏蒲圻烏石湖之旁世卿少
亦同舉于鄉後徒步萬里從白沙陳先生游不復舉進
士兄弟之間自相師友云至是世卿命其徒蕭生自楚
之燕自燕之吳求予文碣諸墓既又遣其二子教整自
楚來速於戲君之自立髙矣竒矣予望之邈然莫能窺
其所至又安以予文為雖然後千百年復有李茂卿者
出焉將必能知之故表
　　　貞孝先生墓表
貞孝先生吳氏諱凱字相虞卒𦵏崑山之興賢里且四
十年鄉之父老皆曰先生仕不遂而行甚髙謀所以易
名者初先生在娠而孤太安人銜哀茹辛且撫且教卒
以有立及太安人春秋髙懇疏乞歸養遂不復仕因相
與諡曰貞孝而祀于學之鄉賢祠於是子愈歴官至河
南㕘政亦且致仕矣來言于鏊曰先公義行載于郡志
祀於學宫傳於鄉士大夫之口而隧首之文猶闕其不
孝之責乎非公則誰屬焉按志先生生而頴異其少也
里胥役之不受功而獨自奮於學間言於縣令令異之
問以經義響應無窮立免其役而命為邑庠弟子貟時
修永樂大典以工書被選還以貢上中順天府鄉試宣
徳五年授刑部廣東司主事既而改行在雲南司又改
禮部主客司遂歸優游林下三十餘年成化七年七月
十四日卒𦵏以十月二十八日壽八十有五先生風儀
髙朗操守堅定曹州李公以都御史巡邉上奏曰崑山
吳某抱才居散地宜不次召用不報其巡撫江南諸子
出見撫之曰若父治獄隂徳在人固宜有後乎葉文莊
公最慎許可至銘先生曰偉人也嘗言鄉里仕宦當以
公為法其重之如此先生世家吳之崑山祖諱才不仕
考公式贈行在刑部主事先生娶沈氏繼陳氏子三恩
承事郎次徳季愈即㕘政孫男六曽孫男五初先生在
刑部易上劇盜二人一瘐死一病且殆而誣引者六人
公念二盜死六人者終無以自脱乃哺而療之久之果
獲真盜六人得釋此曹州所謂隂徳者也銘曰
噫嘻先生抱行孑孑少試而歸弗緇弗涅弗諧于時而
契于義列祀易名惟後之礪
　　　漢陽府推官致仕劉府君墓表
吏而廉也其政循循則民之所䝉有不勝其惠者吏而
貪也其政苛苛則民之所䝉有不勝其害者是故人情
莫不愛㢘而惡貪旌㢘而黜貪而世之貪者何其多㢘
何其少也㢘吏葢自古艱之而於今為甚故予於漢陽
推官劉君用涵之辛特表之以為世勸君諱海用涵字
少為郡諸生則已小心抑畏動循矩彠與其弟潮咸篤
志力學學皆精思深造輩類推服舉於鄉數不利以貢
入太學成化戊子始占南畿鄉薦試禮部復不利以銓
次授湖廣漢陽府推官君性固畏慎及有官益以公勤
清白自勵漢陽凡嵗時令節屬縣輒餽儀物以為禮公
府日用百須赤皆縣屬斂於民以供其來已久君一切
峻絶公衙屋壊不忍煩民自以俸資葺之嘗督運至陜
先時督運者因而侵牟復稱貸以取於民君獨歸其贏
六百金於官事仍克濟有惡少武斷為民厲上官欲生
之君執不可乃賂以金玉器君盡以其器置之官庫竟
按於法人甚快之按察使楊繼宗以風節聞天下君候
之楊曰若非不愛錢劉推官乎褒奬備至及以母䘮去
官服除遂不肯起居吳日闔門卻掃人罕覿其面林太
守庭㭿知郡日其族兄堪與書曰郡中有趙清獻亦嘗
見之否乎堪葢知漢川知君為深也劉之先有仕宋為
黄州統領南渡時自汴徙建康統領生和甫元平江路
搉茶提領始家於吳提領生長卿長卿生徳讓皇沛縣
教諭沛縣生中書舍人孟功中書生宗明君之考也吳
下宦家簮纓世不絶者獨稱劉氏君娶欽氏子男三來
隠槩女二來有學行而蚤死君哭之慟不數日亦卒正
徳辛未五月廿六日也年七十有四以明年十二月二
日𦵏郡城西武丘之先塋予為之表曰㢘吏漢陽推官
劉君之墓
　　　華封君墓表
維華氏系出南齊孝子寳至南宋時自汴還家無錫其
後遷於隆亭衍於堠陽望於鵞湖而今益振於塗林封
君所徙也封君諱莊字守莊考諱宗曨妣鄒氏生子五
人封君最季其所出曰朱氏㣲也故封君自幼行動不
敢與諸兄齒别居塗林屋廬弊陋田園毁頓於鵞湖諸
宗不敢望焉而旦夕省二親益以勤諸兄或陵之終不
較唯以力田勤家為務善自節縮衣食為儉約家以日
饒民有負其租不時納益緩之或值水旱盡捐之民戴
其惠輸之無後者遣其子㫤從名師游㫤力學有聞遂
擢進士選入翰林授户科給事中未幾詔以㫤官官其
父母楊氏封孺人㫤以戅直忤時出為南太僕簿後稍
遷知韶州府封君每戒以潔己愛民㫤修政有聞擢貴
州布政司左㕘政初楊孺人有賢行與封君同心起家
卒時年八十二後三月封君卒年八十三實正徳辛未
十一月九日子男二昺義官次即㫤女二孫男七球琳
瓉琨琢環瑫女二曽孫男四𤣥祐𤣥慶𤣥壽𤣥祚女一
以卒之明年壬申九月十五日合𦵏塗林之西原於戲
封君奮自孤孽起家埒於素封子致位三品夫婦身被
褒榮偕登耋耄孫曽滿前備享福履天之報施於人何
如也人欲憑其勢轢其宗兼其有者何也予故表諸墓
以眎邑之人
　　　樂丘阡表
無錫鄒君孚伯卒二子承式謀卜吉壤久之未得也忽
兄弟聚謀曰於此有園焉去吾第不百步而近昔吾祖
林泉翁嘗曰樂哉斯丘將建書院以祀始祖忠公不果
吾父亦曰樂哉斯丘闢而廣之鑿池為山經度書院亦
未果夫生之所營死之所安也吾祖樂於是吾父樂於
是又將奚之謀者曰然卜者曰吉乃因其地易其向山
増而髙池濬而廣山之下為阡域前為饗祀之堂左為
書院以祀忠公列樹碑表松檜鬱然成林嵗時烝嘗擷
新網鱻於是乎在或題之曰樂丘之阡而屬余紀其事
余聞之禮易墓非古也昔公叔文子有樂於瑕丘蘧伯
玉非之國子髙曰𦵏者藏也欲人之不得見也反壤樹
之哉成子髙曰吾死則擇不食之地而𦵏焉而崇之而
飾之何居古之祭者漸而之逺其祭益稀故大夫士於
祫及其髙祖而始之是隆何居客有釋之者曰古之𦵏
者畧矣後世聖人特嚴慎終之禮周官冢人用爵等為
丘封之度與其樹數以遺後世子孫之識非以為觀美
也孔子於防封之崇四尺而其𦵏也周披殷崇夏旐備
焉得之為有財鄒孟子猶用之今其獨不然乎顔子曰
去國則哭於墓而後行反則展墓而入自漢以來人情
尤重墓祭人情所安禮雖未有可以義起也徳厚者流
光若忠公非歟鄉先生歿則祭於社葢邦人所同也邦
人猶祀之況其子若孫而曰不可乎余起而謝曰有是
哉乃知鄒氏之阡仁人孝子之所不廢也孚伯諱觀别
號顒齋其行歴見謝少傅邵尚書所撰碑文
　　　誥封淑人劉氏墓表
淑人劉氏諱安貞世家金陵祖懋禮部祠祭郎中父俊
中書舍人母韓氏為故都御史襄毅公之女弟生淑人
甫三嵗而中舍君即世母子煢煢無依襄毅公因挈以
歸撫為己子淑人幼莫之知也至六嵗忽問其母父今
安在母始吐實曰汝父死久矣即悲號啜泣幾不欲生
稍長肖父像於室中旦暮上食又以父𦵏逺方衣不綺
食不肉者十年讀孝經諸書頗涉大義時襄毅公鎮兩
廣威名重海内嘗語人曰吾有一女當得佳婿不以與
凡子時無敢委禽焉者今右都御史顧君逢源時方以
明經領鄉薦而䘮其室媒者曰若是何如襄毅公曰可
矣吾固素器之他日名位畧與吾等淑人入門人以為
襄毅公之子也曽不以貴驕人事其舅教授府君姑淑
人尹能盡婦道後公舉進士第歴刑部主事員外郎郎
中湖廣按察副使河南按察使布政使至右副都御史
巡撫雲南所至焯著聲蹟初封安人進宜人又進淑人
命服在躬儉約不改于初乙亥九月十四日淑人以疾
卒丁丑三月三日𦵏某處春秋六十有四女二壻湯倫
張希范公無子以兄之子椿後娶陸氏今太子太保吏
部尚書公之女淑人幼而孤能不忘其所自出相其夫
以功名顯於時累受封號饗有多福四十餘年不矜不
怠如是亦可以為賢矣余故表其墓以示其後人
　　　陳封君墓表
陳氏世墓胥山之青銅塢正徳丁丑正月戊寅孤霽等
奉其先封君文林郎編修之柩合妣先孺人徐之𦵏去
先塋東南二百武封君諱輿字朝庸其先扈宋南渡至
蘇之吳苑鄉家焉歴元世以貲雄而中葉稍㣲及封君
始復起其家吳人多逐什一之利君獨課僮僕力耕稼
久之收入滋多開闢浸廣腴田沃壤彌跨湖堧又積書
延師教子及見中子霽登甲科入翰林授編修歴贊善
南京翰林院學士君亦饗有封號鄉人侈其盛吾於是
知君有締造之勤予嘗過其家見其棟宇聨延而無丹
雘之飾池館清幽而無聲妓之奉入其内鰥居一室傍
無媵侍嵗祲輒出榖賑濟吾於是知君有施舍之分初
霽在内館邂逅逆瑾瑾方持詭辨以中傷人無敢與忤
霽獨正議折之不少屈瑾銜之未發也及竊政遂勒停
家居意猶未慊數遣邏卒至吳仇家希指誣奏事下御
史即訊舉家憂惶君獨自若㑹瑾敗事得已君素善飲
嘗持杯酒語人曰吾遭逆瑾之禍而不隕穫者非獨中
有主也亦有賴於是物焉吾於是知君有堅定之力夫
其締造若是取舍若是堅定若是是足以表於墓矣封
君以正徳甲戌九月癸未卒春秋七十有二徐亦天平
世家孺人以勤儉佐封君造家封君素嚴重每從容諷
以長厚訓諸子以忠孝誠實先封君十年卒子男五震
義官次即霽次雲迪功郎次雷庠生次霳出贅陸氏孫
男七女三曾孫男一女二
　　　大厓李先生墓表
楚之嘉魚有兩李先生伯承芳字茂卿人稱東嶠先生
仲承箕字世卿人稱大厓先生二人皆清修苦節好古
力行鬱鬱抱竒氣不屑與世俛仰學皆不治章句必欲
直探孔孟遺㫖成化間為庠生已厭科舉之學所司廹
蹙不得已就試嵗丙午同占湖藩鄉書庚戌茂卿登進
士授官大理世卿不肯㑹試時五嶺之南有陳公甫者
號白沙先生以道學名重天下白沙之學不立文字教
人端坐澄心優游停涵久之渣滓消融神明内朗其學
號簡易直捷一時學者翕然趨向然亦或訾且議之大
厓心獨喜其説往見白沙大喜曰吾與子神交久矣自
嘉魚至新㑹涉江浮海水陸幾萬里君往見者四白沙
與之登臨弔古賦詩染翰投壺飲酒終不及為學之方
久之世卿曰箕得之矣凡學以言傳非真傳也其有目
擊而道存者乎遂歸初世卿讀書山中作亭瞰水扁曰
洗耳固已超然有混濁寰宇之意及歸自白沙日端坐
一室洗滌身心不涉階級徑造本真或勸之著述曰近
世箋註繁蕪郢書燕説鼎沸絲棼方欲一剗去之而更
推波助瀾耶顧猶喜吟咏客至相與劇飲賦詩醉起書
之劄草濡墨斜斜整整無不如意及為文章刮濯陳垢
無起無止莫可端倪如山川出雲雷雨交至倐然雨霽
天日清朗亦可謂竒偉傑特者矣久之茂卿自大理得
謝歸二人日聚黄公之臺更倡迭酬伯仲之間自相師
友家徒壁立罄縣家人告不足二人相視而笑曰吾道
非耶壬戌五月茂卿卒己丑二月二十日君亦無疾而
終春秋五十有四天下惜其學之不及顯也李之先自
江西武寜來居嘉魚宋慶厯間有宗儀宗儒開義學於
湖西之濵曽祖煥鹽課大使祖善珙縣學教諭考阜封
大理評事配任氏亦甘貧苦節子男六教嚴整䖍改放
整鄉貢進士女一歸鄉進士胡堯愷孫男八以正徳丁
卯正月八日祔𦵏何公崙之原昔茂卿之𦵏君命教整
自楚來吳屬予表其墓及是整與放復來請豈以余嘗
窺其造詣之一二耶且二子逺來之意不可虚辱則為
之表於墓曰人或曰白沙之學不事著述大厓之見於
文與詩抑何多耶豈以是為非著述乎余曰道去言耶
去行耶聞昔之君子有終日言而未嘗言者余何足以
知之大厓之銘白沙曰虚以立本動而能神凝而涵之
天飛淵淪於乎其殆以自見也夫其殆以自見也夫
　　　周煦菴墓表
周之先本金陵君逺祖湛宋戎州通守亢國子學正泰
當宋季䝉古兵入臨安所在奔潰泰糾衆抗之不克而
志益奮名其子曰思岳思李思文謂武穆忠節信國也
其矯厲風節如此思文於君為五世祖與思李始徙家
晉陵思文既又徙居無錫君大父諱惟慶考濟廣所謂
月牎者也月牎始以醫名成化中徵至京師京師醫得
時名者林立月牎後至一旦殷然名出其上然他醫皆
得官尚藥奉御月牎無近侍推挽年老告歸猶尚布衣
也而名益髙初月牎自以醫非家傳則必由師傳乃從
甘露金孟昭學又徧參諸家凡瘍瘡帶下顱䪿専門者
輒師之故能兼衆長而君亦兼得父之所長君諱敷字
時榮别號煦菴初習進士業經史皆涉大義既而改業
醫患近世醫家止於局方遐觀賾探自炎黄岐雷越人
淳于長沙河間諸書無不披閲卒㑹於東垣丹溪氏於
藥性必辨其州土時節物宜炮炙咀㕮必盡其材性以
之治病十愈八九逺近求治者舟檝騎從恒滿户外君
應之無惓色愠語又不責其報人以為有月牎之風闗
西一戍卒過吳道病病且侵君舍之郊墅設牀褥饘粥
藥餌時一往診之以増減其藥半嵗許安仍資道里費
以歸甚似羅大無之治病僧山隂王司寇巡撫鄖陽時
夫人久臥病諸醫㒺效君自武當歸過鄖謁君治夫人
見其藥品精潔鮮香蹶然起曰吾病已去二三不數劑
遂愈又似錢仲陽之療不得瞑者其他尚多竒效不書
書其最者君為人慈孝恭讓歳時祀先必以禮撫孤睦
族延師賔接游士至園池亭館尊彜圖史皆翛然有髙
尚意一時名人韻士樂與之游及病却藥弗御曰先君
子有言矣病不能死生藥不能生死正徳丙子二月六
日卒春秋七十有四己卯二月甲申𦵏邑九里之先塋
配華氏子騋能傳家學孫興岐其𦵏也余為表其墓曰
是為名醫周煦菴之墓來者尚勿毁也
　　　中議大夫江西知南安府張公墓表
公諱弼字汝弼讀書不治章句獨慕古竒節偉行慨然
思與之齊視世之齪齪無足動其意而世亦莫之用也
其瓌竒卓犖之氣無所洩則時發之於文發之於詩發
之於草書而發之事業殆不能十之一二而亦足以名
世矣公少為弟子員己博覽無不觀既長始中南畿鄉
薦成化丙戌登進士授兵部武選主事改武庫進車駕
員外郎出守南安六年以病乞歸卒公天分髙朗出語
不凡其發於文則病近世萎靡腐爛之習痛掃去之自
立一家言顧嘗自許得古人矩度而世莫之知也為詩
每寓感時憂國抑邪與正之意翰林修撰羅應奎上疏
劾時宰得貶人無敢送者公作詩贈之慷慨激烈膾炙
人口送章徳懋黄仲昭莊孔易外調之作警句往往為
人傳誦而亦不免忌者之嫉也其草書尤多自得酒酣
興發頃刻數十紙疾如風雨矯如龍蛇欹如墮石瘦如
枯藤狂書醉墨流落人間雖海外之國皆購求其跡世
以為顛張復出也其在南安拆毁淫祠以百數表章先
賢作唐張文獻祠宋李丞相亭立鐡漢樓而人仰凜然
不改之操作吟風弄月臺而人挹悠然自得之趣鑿梅
嶺之嵌巖行者願出於其途梁横浦之崩湍濟者無病
涉定中途博換之例而南雄南安之爭端永息及去之
日民為生祠以祀其政事有如此者使公得竟其施其
樹立豈止是哉公仕京師時方尚交謁每正嵗投刺紛
然人馬交道公一切謝絶有嘉召必赴嘗自言曰嬾於
投謁勤於赴宴後府䕶月邏人行不如法人皆辟易公
舉牙牌示之曰若欲知我乎我武庫張某也又數以直
言忤司馬當道者積不能堪故出之南安而公自得也
曰吾學可以試矣公以成化丁未六月某日卒其年冬
十一月廿五日𦵏郡城北之鳯凰山安人王氏有賢行
子男六𢎞正𢎞宜𢎞至𢎞圭𢎞玉𢎞金女二孫男四𢎞
宜以進士官至副使𢎞至以進士官户科都給事中至
是𢎞宜亦已卒𢎞至與弟収拾遺文得若干巻刻之又
求予表其墓於乎後世有欲知公者尚考於兹文
　　　封奉直大夫禮部員外郎吳府君墓表
宜興有逸人焉氏吳綸諱大本字風神散朗操履修潔
皭然自踈濯於世之滋垢非其人雖貴弗與也非其義
雖貧弗取也非公事未嘗一入城府值好風日或雨新
霽肩輿行溪山間蒼鹿一白鶴一夾輿馴繞不驚不逸
鄉人遙望之輒曰吳隠君來也扁舟往來吳越間必載
鶴鹿自隨至樷林窮壑修篁灌木輒憇終日相羊吟哦
不令主人知或知之輒奮絶驚去終不言姓名人亦不
知其為誰人曰其古韓伯休之流耶創别墅二於溪山
間南曰樵隠西曰漁樂逍遙乎其間自號心逺居士意
以靖節自擬也偏嗜茗飲其出必陽羨顧渚非其地者
輒能辨之其掇之必晴藏之必温烹之必法有茶經所
不載其爐竈融鬲灰承炭檛火筴之屬亦皆精絶古雅
甚自貴重坐客四五人勺少許沫餑紛馥三四啜已罄
必啜者有餘思始復進終亦不令飫也人又曰其古陸
鴻漸之流耶喜作書雖老矣得書法名蹟必日臨數過
其書往往為鄉人取去藏之間閲古方書製藥餌為人
治療亦多竒效家産不踰中人至義事爭先為之嵗饑
富家多閉糴以牟利君獨開廪肆糴以賑饑或稱貸數
負之又數給之不吝人犯之亦不校邑有蜀山蘇文忠
公嘗居焉君與沈司空輩拓地築室春秋饗祀至於今
故太僕少卿李貞伯有卜居陽羨之意君分田宅招之
至蘇必過沈石田流連浹旬乃去餘無所詣子仕登甲
戌進士官户部主事正徳丁丑得封如仕官仕進禮部
員外郎又以詔例加封命下而卒嘉靖壬午十月九日
也春秋八十有三明年月日𦵏某山之原君晩年病忘
若宋陽里華子者一旦忽爽然悟平生履歴了了臨終
區畫後事細碎不遺已乃瞑目余昔過宜興與君邂逅
荆溪間同余游善巻還過其家余歸吳貽予茶爐茶竈
已又貽馴鹿一豈以余同隠逸之志耶君雖有封號之
榮而其履歴風致則古隠君子之流也故余撮其隠行
以表其墓上後之過者其以為隠耶其亦吏隠之間也
　　　崇明醫學訓科杜府君令人吳氏墓表
正徳庚午五月十六日崇明醫學訓科恒菴杜府君卒
𦵏吳縣太平鄉魏珠山之先塋春秋八十有二又六年
乙亥十二月二十三日配令人吳氏卒祔府君兆春秋
八十有八府君三子璧琮皆先卒其庶子璠力舉䘮事
且涉太湖踵余門拜且泣曰先訓科之𦵏既辱執事銘
兹令人𦵏仍冀哀而表之庶名永長存不肖孤有所覆
葢而子孫百世所共嘉戴敢敬以請余曰子來宜也顧
令人之生也余不及升堂瞻拜懿範於何考徳而表之
余觀世之為母者莫不厚其所生非所生而撫之踰於
所生是賢也為子者莫不崇其所出非所出而崇之踰
其所出是孝也吾於是不能無言焉按狀令人諱寜字
素寜世家吳之雁蕩村其先有櫟堂先生者仕宋稱名
儒後多為顯官髙祖子清元山隂令曽祖可安皇同知
鳯翔府後贈户科給事中祖經太醫院醫士考潚以學
行隠於鄉令人幼則顓靜有禮頗涉孝經女誡諸書特
工紉製縷結之事既歸府君旋有崇明之任伯氏又以
學諭宦遊彰徳舅姑年髙性嚴令人承顔候色卑髙短
長㒺有乖忤時新未及饋獻不以入口性婉嫕温柔而
治家内外井井佛老巫祝之類不一至門細而調胹烹
飪薪槱之宜外之苞苴簞食之間咸有節適二老人安
焉不知其子之逺去也璠生四嵗䘮其所生令人懐抱
推燥居濕不異已生痘證危甚且潰爛不可嚮邇所親
皆欲棄之醫亦以為不治令人日夜撫摩調䕶己乃得
生年未六十豫治棺衾斂具及疾革璠稽顙禱於北辰
令人曰安用禱為吾年幾九十死乃為歸仍召諸孤誡
之曰吾無以遺若曹若曹各自勉旃讀書業醫無隳前
人之業𦵏當從薄勿事美觀為吾累也𦵏之日為丁丑
九月十一日璧太倉醫學典科琮郡學生季即璠女四
咸有歸孫男七山嶽崑錞銶鎔鈁山嘉定醫學訓科女
四曾孫男女十三璠非獨能世其醫也又能感勵奮學
以古文行義重於時璠可謂能子矣若令人亦可謂不
失所養矣吾故表諸墓以為世之法
　　　贈監察御史陳府君配太孺人譚氏墓表
監察御史陳君察與弟檢討寰纍然衰絰詣余泣曰余
先人亦嘗有志於用世也孤苦艱屯自悼其志之弗遂
又自知其年之弗永也自營𦵏地於虞山之隂謂察等
曰嵗行至甲吾當死不及見汝之有立也吾死汝𦵏我
必於虞山之隂若等幸有一命當以告我使我知汝之
有立也及期卒吾母課不肖等益嚴學少懈則曰而忘
而父之訓耶不肖輩感泣奮勵嵗壬戌察忝進士承乏
監察御史辛未寰亦忝進士承乏翰林檢討吾父弗及
見也正徳中贈吾父如察官母封太孺人可以為榮矣
今吾母亦已棄養不肖輩痛吾父之不及養也吾母雖
逮養而不及含斂與襚也是終天之恨也所以發幽潛
表著以見於後世少逭不孝之罪者敢以累於執事幸
許之也余聞其語而悲之為表於墓曰府君諱稷字允
才世為蘇之常熟人祖諱某考諱某號清隠府君甫成
童清隠與母尤相繼淪謝孑立無倚里人侮之弗與校
且耕且讀不復事進取喜為詩工於書法閉門謝塵事
日哦詩弄翰所往還者惟縉紳逢掖髙僧羽流以自娛
雖居城市而翛然有出塵之思閲載籍有得輒識其處
曰他日以示吾子二子學業之成葢有賴焉太孺人譚
姓昆湖右族力勤儉以起家初不知字書佐府君課諸
子時聞古訓至自能作書及二子咸有祿仕孺人之志
存乎報國二子之志存乎色養故寰出仕察則歸養寰
歸侍察乃勉出出巡滇南歸過家一宿而去嘉靖初元
史館肇開移文趣寰寰不行太孺人曰汝史官也史自
爾職不行何為于時察亦有巡蜀之命太孺人曰若等
第行吾氣體固健在無以我為念二子行而太孺人以
是年九月廿九日終於家享年七十有六府君之卒為
𢎞治甲寅十一月三十日春秋四十有七二子以某年
月日祔𦵏太孺人於府君之兆察當武宗朝屢抗疏言
時事及南狩又力諫雖忤㫖不沮不撓出巡西南獨持
風裁人無敢干以私寰文學蔚有聲望二人服官久服
食居室如寒素持䘮動依禮則清修苦節近世鮮倫王
子曰夫為人子者不獨養親為難而以顯親為大顯者
非爵祿之謂能自樹立不茍同於流俗使其親為賢人
之親顯之大者也若二子可謂能顯其親矣府君太孺
人可謂有子不死矣余故為表於墓上
　
　
　
　
　
　
　震澤集巻二十六
欽定四庫全書
　震澤集巻二十七　　　　　明　王鏊　撰
　　誌銘
　　　右春坊諭德劉君墓誌銘
𢎞治五年八月二十日右春坊右諭德劉君景元卒於
京師子棨應舉江西孺人胡氏與二孫曉暕以其喪歸
江西之安成明年正月七日葬廬陵之梅華塢年五十
有八劉故安成鉅族君祖東匯父丕嚴贈翰林編修母
趙氏封太孺人君諱戬景元字生頴脱超邁日記數千
言年二十一占江西鄉試㑹試屢不第入太學為文章
宏深瑰絶聲華振起名士景附每一下第物論稱屈主
試者每以不得君為歉年四十始與予同登乙未㑹試
廷試第二人及第授翰林院編修九年進侍講預修憲
廟實録成進今官上之初即位也例遣近臣使外國時
安南吞占城侵緬甸外恭内驁衆謂非剛方才辯者不
任是行君時以侍講為正使先是使外國者多治巨艦
載重貨浮海與其國為市轂接艫銜或與陪臣賡和誇
竒角捷以為才君考地志陸道南寧逕甚無虞乃乗肩
輿從兩僮忽抵其界夷人傾駭郊迎館候視舊䖍甚陪
臣拜跪立受之不與交一語至之日頒詔明日讌讌畢
遂行國主恐竦至曰一國生靈命懸天使金珠犀象餽
貽錯落一不顧王復遣人追授諸途不與語獨書其入
闗詩與之曰歸裝有一南物者闗神其殛諸其後安南
遣使入謝表有廷臣清白之語出使時賜麒麟服實録
成又有白金文綺之賜君博學無不闚多識本朝典故
嫉邪守正氣豪論卓遇事直前意見捷出喜面斥人短
長旁聞縮恧君色自若尤精人倫識鑒見表洞裏分劑
參停十不失一權門勢家庭無行跡髙亢特立與世寡
合而獨與予善也予出則詣君君出則詣予見則相與
劇談兩相忘而罷及病革予往省之氣犇上僅屬予為
悽惋君曰自古有不死者乎吾已後顔子矣病間復語
國事㑹劉文穆罷夀寜侯卒君時不能言矣忻然索筆
為詩有天留老眼待三月之句命其弟戡曰乞濟之銘
予還自南畿考試至臨清遇其喪哭之以詩於戲若君
非古所謂直諒多聞之益友乎予方頼焉振吾過䇿吾
昬以終吾身庶有益乎而君棄予死矣銘曰
剛吾未見聖所歎去之千載兹唯艱安成水激山孱顔
是生夫子勇且仁口持公議立詞垣别白白黒不肖賢
誰云不用用未殫直辭一吐十虯蟠世方疾走行獨跚
辭喧得靜非所患嶢嶢齾齾驚髦蠻謂方耄耋胡不延
後懷遺直表兹阡
　　　陸處士墓誌銘
處士陸姓諱俊字伯良古貌古心古衣冠治家居鄉出
詞行事世多迂之而予特愛其近古也年八十有四以
𢎞治五年二月十二日癸丑卒十一月甲申祔葬蔣塢
之先塋處士予叔祖行也幼特受知焉今還不及見也
為文祭之且志其墓陸氏為馬甲處士悉馬甲之害也
將疏以聞大意以北人習馬南人習船南人為馬甲太
宗權時之制耳今宜南北各復其舊便又言吳下官田
稅十民田稅一均之則國用不虧民不困又言錢久不
鑄且竭宜復五銖備一代制又言州縣官剋下宜多設
官相監制又言鹽法急盗滋多弛其禁盗將自息其書
凡數千言其草數謄易無問寒暑晝夜行坐寢飯得一
字輒起易之欣欣告人意以為必可行也始以干當道
當道若不聞已乃不問貴賤賢愚遇人輒授之又牓於
道路市肆曰庶有見而行之者積三十餘年費紙筆如
山人或信或笑或以黏壁淨几處士終不廢也予間謂
曰何為紛紛翁家所苦者馬役吾能言於官而免之處
士曰吾豈為我設哉吾以為天下也吾家固自宜役其
志公其念深其自信篤於戲使世之在位者皆有是心
國事其有隳乎吾又以悲處士之不遇也處士類寛厚
而治家甚嚴嘗曰壞人家者臧獲也故陸氏雖富有傭
無奴私鹽升合不得入戸年八十以詔恩授冠帶然家
常罕御曰吾自宜山林之服也此固世之所謂迂者乎
豈所謂古者多近於迂乎其平生精力具馬役書故特
詳焉配周氏與處士合德卒亦年八十四子男二長均
顯蚤死次均昻克世其家孫男二曰豸曰彖豸為郡庠
生銘曰
孰謂丘壑國憂是瘁飽食優游媿爾有位
　　　靜菴處士墓誌銘
西洞庭處士徐君諱震字德重年七十則作夀藏於山
之富子岡曰吾將歸矣又八年為𢎞治三年九月二十
四日卒六年月日乃克葬焉徐為洞庭鉅族而家世好
文處士生長湖山神清抱潔少從陳太史嗣初學詩太
史亟稱之既又與其兄德彰日相劘切學益進有弔項
羽廟睢陽懷古輓岳武穆諸詩傳播人口久之謝賓客
歸山中日焚香垂簾雖鄰里無行跡而詩終不廢也先
娶鄒氏再娶顧氏子男四淮濙濂潮孫男八數十年來
詩法稍變類以雄渾沉實為髙晩生初學摸擬竄竊割
裂飣餖以為竒而處士日藏深山賦詩止以自娛往往
世不復知有處士矣然唐人髙風絶塵其復可見乎若
處士其猶近也孫縉王氏壻故予為銘銘曰
通世營營匪利伊名學追時好與世角争洵美徐君遐
鶱髙揭孰知我吟谿雲山月湖山崟崟湖水瀰瀰我懷
其人不在於詩
　　　封奉直大夫右春坊右諭德謝公墓誌銘
謝世家淛之臨海其先有諱長者始徙餘姚汝湖之四
門四門之徙葢當宋元之際長生明明生回一於公為
髙祖曾祖諱某祖諱某世載令德厥有休問考諱瑩鯁
直自將不阿權貴為光禄署丞斥為福建布政司都事
又斥持其直終不變公諱某字某英睿夙成童丱比辭
屬對響應無窮及長藻思逸發以禮舉於鄉屢上不中
淛之士曰科目果不足以得人乎如某乃黜天順初知
嘉定縣事錢塘蔣忠舉公經明行修㑹御史巡按蘇州
者沮格不行或謂有闗節可得則長揖去之曰如此得
仕非吾願也還舉於鄉年四十餘卒不第而其子遷德
器日開則束其經以授之曰吾已矣其爾乎成吾志也
遷發解淛江第一廷試天下第一歴陞詹事府少詹事
兼翰林院侍讀學士直亮方嚴隠然有公輔之望於天
下公以子貴初封翰林院修撰進封諭德配鄒氏由恭
人進封宜人公素負經濟及受封則絶意世故日以詩
酒自適於山雲海月之間無事不入城部使者過門談
論今古某為利某為害衮衮不竭聽者常聳如其言興
除民輒稱便公瑰偉軒豁不為崖岸城府遇人輒盡或
曰無乃太簡乎因自稱簡菴老人𢎞治四年鄒宜人卒
詔有司治墳於縣之牛嶴喪且免而公以六年四月二
十六日卒於家夀六十三上又遣官祭以𢎞治七年某
月日啟壙合葬宜人龍圖閣待制忠公浩之裔純德至
行人無間言子男四長遷也次選迪遺女適上虞韓練
孫男二正丕女二曾孫男女各一唯公宜試而窒祉萃
後人恩命敷賁終始哀榮可謂盛矣後禄之至方日富
而未艾也於戲則亦何必身自為之銘曰
謝始申伯厥後孔碩相安將𤣥派别支聮中葉或微望
於臨海餘姚來家繇公始祖儲祥絫仁幾三百年其後
將昌故晦其先俁俁封君華實有煒仕我徂求舉歩可
跂屢上不試天固尼之孰云尼之實將啟之紫閣言言
在帝左右啟沃敷陳維公有子孰積不施孰耕無穫錫
命追榮其報斯食其食不贏不諧其盛瑑幽眎昭皇有
後命
　　　安人姚氏壙銘
安人姚氏少師榮國恭靖公祖也尚寶少卿諱繼父也
昭信校尉蘇州衛百戸史君宗廣其歸也生永樂辛夘
𢎞治辛亥夀八十有二矣一日顧其子鑑曰吾老矣其
為吾治壙於某山之隂吾將從先公而休焉禮壙石有
志其即陳御醫公賢圖焉吾且欲見之公賢其子壻也
以銘屬予初少師以方外士佐太宗靖難竒謨秘畫載
在金匱配饗太宗為時宗臣不娶以繼後繼太宗賜名
也命侍東宫學仁宗即位即拜尚寶少卿少師嘗不願
其家恩數過盛故位止此安人時侍京師年十七八矣
靖難遺事尚能道之始宗廣善畫嗜飲每畫必大醉自
以為樂然安人每非之曰是乃公事耶後宗廣卒安人
持家教子率有矩度銘曰
赫赫榮公翊戴真主淩煙畫像配唐房杜翼翼符卿侍
學文華帷幄寵數擬漢陽都吳山之陽有髙者墳後千
百年孰知其人符卿之子少師之孫
　　　知將樂縣陳君墓誌銘
於戲古所謂循吏者其殆不可復見乎以吾所聞故將
樂陳君其近之也予故誌其墓以告後之人初君以進
士選知將樂大書㕔事曰勤以補拙儉以助廉民有嚴
甲者前後持吏短長吏不敢動君至則執之庾死獄中
訟為頓減將樂嵗漕以給莆戍莆又漕以給將樂風濤
湍悍覆溺相望君校其數相埒因各留餉其境民兩便
之其因事為功類此時勸課均徭役抑豪强廣儲蓄已
乃興學校修城池驛傳倉厫道路至或捐俸為之龜山
先生墓茀不治君為闢路若干置祭田十餘畝唐汀州
刺史穆公溺死見神於邑人君為迎衣冠葬之春秋祀
不絶邑有巨峽民橋其上列屋櫛比淫雨暴漲民居且
浸橋亦危君為禱於神水立退嵗大旱君禱之又立雨
邑人以為神部使者行縣睹其治曰樂邑其有賢人乎
雖隣封有事輙以屬君光澤有疑獄歴數年不能決君
至一訊立得其情比歸光澤民遮道求識其面拜於馬
首而去城沙縣也績久弗成君為物土賦庸民不知勞
使者上其績旌異之命下而君卒年四十有四君諱大
經字正之姓陳氏陳世家江西之德興宋南渡始家上
虞髙祖某隠九峯山累辟不起曾祖倞祖敬輿通諸家
書考世英通尚書史記善楷法君生祖異之曰他日必
志經綸因名比長敦慎温文初習禮已而旁通諸經以
詩占淛江解試登庚戌進士娶張氏某府太守嚴之女
以某月日葬上虞某處弟南京大理評事大紀來請銘
銘曰
長吏庇氓或為螣螟豈無異政非威伊名樂人熈熈君
我父母鄰邦曰嘻我乃無有三年之政百年之思顯刻
幽宫維後之貽
　　　湖廣按察司副使蕭君墓誌銘
蕭世家蜀之巴縣君髙祖諱某洪武中司永平府獄因
家焉今為永平人祖諱本立考諱鳳君諱謙字有終由
進士授大理左寺評事進寺正擢山西按察僉事董屯
田諸務以憂去改淛江按察司副使督銀塲諸務改湖
廣整飭辰沅兵備三年考績行至楊村卒𢎞治乙夘八
月二十日也夀五十七以某月日葬某處娶李氏後君
五日卒子男三淮武略將軍某副千戸漢國子生女三
長適千戸解璋次鄉貢進士張秉次千戸朱陞君居官
動遵三尺其在大理號能辯疑獄然求其出不求其入
理屯田屬邊多務出竒應猝軍以克濟建寜時有盗張
甚君躬詣其地梟其首亂者餘悉解縱遂平之鎮巡大
臣以聞詔兼分巡建寜道即其地立分司鎮之大軍之
討都勻也君統畨漢軍䇿應事平䝉璽書鏹幣之錫是
役也君冒藂箐觸炎瘴遂得疾君性仁孝在官聞父母
病即哀號不事事聞喪三日行官屬有不知者姪江與
漢年相差㛰娶必先江而後漢采幣之禮眎漢有加焉
間同疾眎之亦必先江而後漢漢居京乞銘於其鄰王
鏊銘曰
噫有終甫北方之傑理刑治兵所至則發仁孝温温吾
得諸鄰刻此銘章維以示信
　　　恭人李氏墓誌銘
河南布政司左㕘政王君名珣之妻故太子少保吏部
尚書諱秉之女尚書致仕歸曹髙標峻節海内仰之癸
丑嵗㕘政君之子崇文以進士選入翰林為庶吉士今
年春次子崇獻又以進士被選間嘗詢焉則皆尚書之
甥也予以是知家學之淵源宅相之徴兆有不誣者久
之崇文崇獻衰絰泣詣予曰先恭人葬曹之水谷迄今
二十有二年今以繼母恭人黄之喪將祔而先恭人墓
未有刻先恭人之卒不肖兄弟幼其遺德不及知雖然
間則聞之先外祖母聞之伯叔母而先祖贈湖州府君
嘗稱以礪諸婦矣敢次為狀以請予不得辭恭人髙朗
淑慧言動有法其幼也尚書教諸子書恭人從傍聽之
即能了大義及歸王氏事湖州克孝克敬滫瀡之奉捐
妝奩為之㕘政在官時節饋獻踵道湖州之歿衣衾棺
槨皆恭人經紀之參政歸無憾焉育孤睦鄰賓接内外
禮意曲盡其卒也里有孤女以母之喪喪焉至於今諸
姑伯姊有㑹則曰恭人之賢也或至泣下者恭人生正
統庚寅以成化乙未正月二十六日卒年止三十有六
先封孺人繼封恭人㕘政子男八恭人出者四崇孺鄉
貢進士崇仁庠生崇文戸部主事崇獻庶吉士餘曰崇
儉崇讓崇有崇素恭人卒靈爽多異過祠不肅則恍若
見焉㕘政為御史以事被逮曹人未之知也其主忽自
仆於地家人驚駭識之則被逮之日也豈其生而賢明
故死而有不亡者邪銘曰
在曹之陽其涘維谷誰墓於兹有拱者木冢宰其考夫
維岳伯八子宦學其儀濯濯維年不待迄於休成於赫
皇命象服是榮孰云不夀厥靈孔章納銘於幽以告不
亡
　　　太醫院判陳君墓誌銘
陳之先自鳳陽來家於吳始祖良炳元同知太醫院事
髙祖新齊郡醫學正曾祖本道世以醫學相傳吳有孟
景暘者精小兒醫本道館甥景暘所併得其傳祖彦斌
考仲和始皆專小兒醫君生七嵗而孤少長發憤讀先
世書有聲吳下成化中詔取名醫郡以君名上君以太
孺人陸春秋髙一詣院即乞歸久之太醫院言治小方
脈者少復起之君至甫一月被選入御藥房旋拜御醫
出入禁中調䕶諸王累奏竒效遂進院判今上即位以
例仍為御醫三年進廸功郎入視東宫疾效加俸一級
丁巳嵗上章乞歸上曰如陳某者何可使去左右而請
益堅上察其誠遂進院判致仕歸𢎞治庚申五月十三
日卒春秋六十有八君為人不事表襮或侮之卒不較
少嘗誦學喫虧詩以自警直禁垣十有四年恭慎周密
累有白金之賜其為醫究切脉理力䕶本原不求近效
不肯乗危射利貧者或反給之故其名籍甚而尤重於
士夫初名慶字公賢後以字行而更字公尚初娶仰氏
大理寺丞瞻之孫繼娶史氏蘇州衛百戸浩之女子三
憲寵宥皆世其業寵入御藥房亦有名京師孫男五女
一初君為夀藏於黄山之隂予預為之記比歸日經營
之未合也而君卒遂以明年月日葬焉銘曰
醫維仁術或益之疾孰唯其良乃及於國噫嘻公尚和
緩是同皇裔詵詵厥維其功黄山之原生所治止既曰
治止尚安歸止
　　　兵部武庫郎中吳君墓誌銘
𢎞治已未兵部武庫司郎中吳君汝礪以病告歸吳江
行至德州卒其弟鎣扶匶歸以庚申某月日葬大興圩
之先塋來乞銘君諱鋆汝礪字為人好學攻文而尤有
詩才其為詩苦思㝠搜句妥字帖喜學唐人而時出新
意與人交不立崖岸當官勤慎而無隳事是以人愛重
焉意其必將逺到也汝礪占南畿解試三試禮部不中
冡宰三原王公巡撫江南間召與語因極陳民間諸弊
傳以經史指掌畫地衮衮不休王公驚焉贈之詩期其
大用君復以詩諷公公益竒之及登進士授兵部武選
主事進員外郎又進武庫郎中武選武庫皆劇司君自
儒者好從容嘯咏而終日抑首據案鈎考簿牘意不能
無少望又質弱多病醫者不審妄投之藥遂至不起嗚
呼豈亦其命然耶嘗以進士治大臣葬道聞母訃遂委
事逕歸當道者難之君曰安有舎親之喪而勤人之喪
者乎祖諱某考某封奉直大夫兵部武選司貟外郎母
李氏贈宜人娶汝氏知南安府行敏之女封宜人子一
人曰重陽聘監察御史陸全卿女重陽方二嵗㷀㷀可
念全卿曰吾與乃父有言矣遂許委禽焉銘曰
孔翠之文鵰鶚之鷙才也孰賢亦維其地嗟嗟汝礪夀
復不遐有文不耀有銜不抒埋鬱隂幽噫嘻奈何
　　　承事郎徐君墓誌銘
徐裔出金華有三竒府君者當南宋時命一子留金華
一居舒之望江一居吳邑太湖之西洞庭山洞庭有原
隰陂池田園之利徐氏世擅其富世讀書好禮而不求
仕入國朝子孫滋盛散居山中世以東南西北宅别之
君所謂南宅者也其世系詳見故陳太史嗣初所譔先
世墓文考諱震生子四人君於倫次最季而最愛於父
雖不治舉業而好學不倦作七字詩往往可誦書有楷
法兄弟既分煙君獨不忍去依其父以居終身焉父志
所未至能先意承之及父母相繼歿寢苫柩側旦夕承
事如生食必祭飲必奠朝設洗沐莫拂茵枕未嘗替於
初娶沈氏生二女子二曰縉曰紳王氏出西洞庭入國
朝未有登第者君日夜督其子學縉果登順天鄉薦山
人榮之君以𢎞治辛酉六月二十二日卒享年五十有
二以某月日葬金鐸之原君體貌瓌碩襟宇夷曠意其
必夀而止是縉方嚮用於時恩封有日矣而君不待於
戲傷哉縉予子壻也為之銘
昔之日俟我兮湖之麋今之日送我兮江之涯風神猶
在兮訃豈非有封不待兮可奈何嗟嗟命兮可奈何
　
　
　
　
　
　
　
　
　
　
　
　震澤集巻二十七
欽定四庫全書
　震澤集巻二十八　　　　　明　王鏊　撰
　　誌銘
　　　貴州按察司副使陳公墓誌銘
𢎞治十七年六月二日前貴州按察副使陳公卒十月
四日辛酉葬吳山之上金原夀六十有六初公按江西
有李都御史者與民争水利積數年無敢决者公曰吾
請决之盡以其地歸諸民李嗛之未發也久之公遷貴
州李時為吏部考察見公名曰是陳某耶即泚筆抹去
之物論譁然宣慰使宋然率軍民抗疏留之不報公罷
歸吳中家具蕭然至粥書自給有司援天順詔例嵗給
米五石日與學者講解經義有感觸輒發於詩佔畢呻
吟病咯血吟猶不止竟卒君諱琦字粹之大父諱某考
諱茂封奉政大夫江西按察司僉事陳之先本吳人以
醫辟居京師公少占順天鄉試成化丙戍登進士授南
京大理寺副歴寺正江西按察僉事貴州按察副使公
在官累辨疑獄廬陵有儒生夜過里人胡甲被殺官執
胡胡自誣服公曰豈有殺人而自置於門者訊之則儒
生有仇知其夜適胡也殺之胡得釋劇盗數十人為曹
白晝摽掠無禁公出令獲一人者賞若干縱其酋厚遇
之乃得悉其巢穴掩捕立盡清戎御史大煽酷虐蔓引
平民公争之不得乃出理所分道民悉自首實御史誣
執二百餘家悉縱歸農比御史去民手瓦石胥擊之而
為歌謡以頌公公所至興學奬士見韋素有文行折節
下之負權勢者視之如無竟以是罷娶吳氏繼邢氏子
豸年始十二女適烏程縣學生嚴統銘曰
噫嘻冷菴唯義之耽惠文峉峉孔允且直官詘名振孰
云我貧我貧我安講道以哦於戲逝矣傷如之何
　　　福建布政使左㕘政姜公墓誌銘
公姜姓諱昻字恒頫生而端重介特不茍言笑數嵗刻
礪讀書成化辛酉占應天鄉試明年登進士第出知棗
强一意愛民凡所決遣皆自以不寃門無呵卒獄無滯
囚三年召試監察御史時方士李孜省得幸公率同列
疏論之命杖於午門外以親老乞改南京河南道出理
福建戎籍擢知河南府值嵗大旱公至則雨隨之洛人
抃舞每晨吏白事退終日閉閤觀書鞭箠懸不用時母
夫人年八十以懷土屬疾疏乞近郡便養不許疏復再
上三上至乞降府佐或教授它日除邊逺自効乃改知
寜波寜波聞公至同官皆減去輿馬華飾俳優雜劇不
一陳於前日本入貢過郡望公迎戢六年復以母老歸
養進福建布政司左㕘政不起且上疏乞終養母卒服
闋部使者奏起之而公以某年月日卒某年月日葬郡
城之官山公於取予尤不茍在官日買肉少許奉母自
食蔬菜子弟學書不得用官紙筆非嵗首未嘗燕客不
受人餽貽亦未嘗餽貽於人權要請託一切報罷以是
人多不恱而亦不能毁也姜故汴人扈宋南渡家崇明
之西沙元時徙崑山之惠安鄉今為太倉州人髙祖諱
仲和元海運千戸曾祖諱源祖諱篪考諱敏贈文林郎
南京河南道監察御史母曹氏封太孺人子男二長龍
中應天甲子鄉試次淮女三孫男一女二銘曰
抑抑姜侯維行之揭皭然不緇為彼玉雪皇假近郡汝
其予守色養以終萬鍾奚有東海洋洋終卧不起於戲
姜侯可謂君子
　　　通議大夫工部右侍郎談公墓誌銘
公談姓諱倫字本彛其先有仕宋為博士博士生宗遂
宗遂自開封扈宋南渡家吳興復遷上海族日蕃大曾
祖諱季芳始以族大為懼痛自抑損散財積書人謂之
癡國初諸巨族皆謫戍人始服其識祖諱節考諱景瞻
皆贈通議大夫工部右侍郎公長身豐頥瑩然玉立景
泰丁丑登進士觀政吏部時鹽山王忠肅為冢宰風岸
孤峭意輕南士見公瞿然曰南方有此人耶因授驗封
主事甫一年擢員外又擢郎中公性開朗又善承忠肅
意忠肅愛之英廟每召見忠肅輒以公隨上問之忠肅
以公名對曰臣老矣於聖諭恐有遺忘此郎代臣志之
且其人可信也上因欲大用之忠肅謂公年少資淺他
日用之未晩久之丁母淑人憂服闋至京則濟南尹公
為冢宰補虞衡司三載擢應天府丞鳳陽大水尹京者
不敢以聞公自署其奏是嵗詔免秋糧數萬進尹應天
改順天㑹軍興横索民車以千數公許以百兩不可倍
之不可再倍之又不可乃具以聞詔以百兩與之自是
軍士無敢横進工部右侍郎筦易州薪政搜逋抉隠剗
削奸蠧嵗得羡餘若干萬㑹南昌人李孜省以左道倖
尹公子龍被逮尹公以是去公亦隨之初公受知忠肅
忠肅之病也日侍湯藥於左右忠肅臨終以公託崔尹
兩亞卿兩亞卿亦自才之故公往來三家如家人父子
時萬文康在内閣有憾於尹因孜省媒蘖醖釀以成其
獄士出尹公門及山東者盡逐之朝班為空尹公之門
無敢闖焉公於尹最厚其行也又往餞之故及今上登
極公道昭宣孜省伏誅謫逐者多召還而公竟不起𢎞
治甲子某月日也年七十五明年乙丑九月𦵏先塋之
東淑人王氏張氏祔公無子以弟之子田後初公家居
嵗遣人起居尹公於山東忠肅之卒也祀之别室崔公
殁亦如之尹公亦如之蓋其篤於所事如此嗚呼公之
才識固逺到器也不幸屢為當道諸公所知或推或輓
卒以顛殞是獨何哉其亦可慨也已銘曰
九輓莫前一擠而顛其曷為然退處而年迨天之施公
尚何怨
　　　廣東按察使趙君墓誌銘
成化辛丑春禮部㑹試天下士吳江趙君栗夫名在第
一刻其程文傳播中外名聲大起時年甫二十餘尋登
進士上第授刑部主事歴員外郎郎中淛江按察司副
使進廣東按察使莅任甫越月卒年四十有九君諱寛
栗夫字生而白晳纎弱若不勝衣而警敏絶人自少讀
書五行俱下其於舉業若不經意下筆即超邁老輩皆
推服之及有官益肆力學問自經史以及諸子百家無
不淹貫為文雄渾秀整行草亦清潤時刑曹同官華亭
陳一䕫崑山秦廷贄天台王存敬皆能詩四人相得驩
甚更相唱和時吳文定公在翰林良辰佳節四人輒相
過從予時亦往來公所多相賡和君才尤贍下筆數百
言衆皆驚其捷服其工吏事初非所長在刑曹久律例
通究曉析訟至立解獄無寃滯及董淛江學政能推所
學以變其習士無謏聞狹見之陋凡經指授為文皆有
程度不以權勢動揺有所軒輊髙下遇人坦率不事表
襮人以是愛而重之曽祖諱銘黄巖典史祖諱瑛湖州
梅溪局大使考賜累封刑部郎中母沈氏封宜人梅溪
善星數君之幼也以為必貴特愛之南京國子學正莫
君亦竒之歸以其女子男二禧邑庠生餘幼禧卜以正
德元年葬君於吳横山靈石峯之麓莫宜人祔銘曰
孔翠祥鵷其文既鶱騏驎服轅中道忽踠始誰啓之卒
誰尼之已乎栗夫愛莫起之
　　　雲南按察使進階中奉大夫張公墓誌銘
雲南按察司按察使張公諱翥字汝振世為蘇之長洲
人曽祖諱進淛江諸暨知縣祖諱滄國初以人才徴未
用卒考諱樞贈奉政大夫南京刑部郎中妣陸氏封太
宜人公登順天丁丑進士授工部都水司主事改虞衡
司又改南京刑部山東司歴員外郎郎中出知江西南
昌府進河南布政司治㕘政雲南按察使致仕以子約
貴進階正議大夫勲資治尹今上登極以詔恩進中奉
大夫正德丙寅冬十月二十九日卒於家春秋七十有
七明年五月己未葬邑之金芝嶺配吳氏累封淑人子
男二長約工部營繕司郎中次䝉貞女三壻為南京太
常寺典簿郭忱鄉貢進士顔栐府學生傅義孫男女各
四公清慎守法臞然若不自持而見義卓然不惑始至
南昌即理寃獄出之民大恱髙安有毛姓世豪於鄉縱
火殺人亡命吏不敢問公發之竟置重典民又大悚有
中貴乗傳搜括民間竒玩勢張甚郡縣望風迎拜且以
鹽抑配於民而以庫銀給之至南昌公曰民吾民也庫
朝廷之庫也誰敢干之吾將以聞於上中貴見公不可
奪乃稍自戢時所至民被其擾獨南昌晏然雲南諸夷
争襲賄賂公行公一切禁絶年甫六十以母老懇乞致
仕以歸公天性簡儉家固富且貴矣而自奉有人所不
能堪歸吳掃軌閉門客至則清話終日澹如也居官所
至能舉其職而南昌之政尤偉故予特詳焉銘曰
張公朅朅所至則發昔在南昌或猘而猖肆螫吾民乃
以身當位方日融倐解而旋有子而才有孫有年寵秩
有加亦又何嗟
　　　通議大夫南京都察院左副都御史陳公墓誌
　　　　銘
𢎞治乙丑冬南京都察院左副都御史陳公致仕歸吳
明年正德元年九月十日卒於家又明年其子鎡來京
因請予誌其墓於戲往年吳文定公不禄今兹公又逝
平生交遊存者其幾其尚忍銘之耶其尚忍不銘耶公
諱璚字玉汝世家長洲之陳湖大父諱子富考諱孟善
皆贈通議大夫南京都察院左副都御史祖妣吳氏母
錢氏累贈淑人公積官自翰林庶吉士授兵科給事中
歴刑科左給事中大理寺左右寺丞左右少卿南京都
察院左僉都御史左副都御史階通議大夫嘗以給事
閱實湖貴邊儲以少卿出按湖藩刑獄以都御史撿周
府莊田又按吉府獄事前後董舟師於江上享年六十
有七墓在隆池山之原葬之日為丁夘嵗十二月三日
配嚴氏封淑人子男四鎡鑰鍵鍭女二孫八濤淳津汸
漢泓洵汭曽孫四公體貌修整不類吳産少入郡庠已
頎然出其輩類成化戊子占應天解額戊戌今少卿李
公同考㑹試得其文知其為竒士也置之髙等遂被選
為庶吉士時文定公在翰林聲稱藉甚公初與同席硯
遂屈已師之相與劘切為古文詞公質若重遲而思致
獨逺不肯為尋常熟爛語始務竒倔卒造平澹時輩推
之為言官隨事獻納務持大體不沽激訐名妖僧繼曉
事覺法司當以常刑公言先王之制為竒技滛巧以蕩
上心者殺法司當非是於是曉竟坐棄市尚書何喬新
等皆被詰責待罪有中官搏近臣於殿陛間公劾之兩
皆坐黜又劾寜陽侯陳輔諸不法事卒奪其爵在大理
以儒術飾吏事平反唯允初周府莊田與民田相淆累
嵗争不決時河南諸當道意在民也公往履畝具實以
聞詔歸之府於是始忤當道意其董舟師也適劇賊施
天泰出沒海上大肆摽掠東南騷動公引兵㑹魏都御
史紳於海口賊已敓氣仍諭以朝廷威信向背禍福賊
遂挺身來歸東南晏然衆方多其功久之海上餘孽復
相煽動言者乃咎公與魏不當受其降㑹今上初言路
大開言者紛然猶尚以當道故也公不辯遂引疾乞致
仕詔許馳傳以歸明年即其家賜緋袍白金以平賊功
云於戲公之撿田也所持者衷其受降也所存者信而
每不為議者所與夫衷與信非所獲罪也公又何慊乎
其亦命而已矣於人何尤焉銘曰
誰謂吳逺而多文學公在諌垣其儀濯濯乃平邦刑乃
持邦憲出入踐更吏以儒縁世方疾驅吾獨委蛇吾自
吾信嘵嘵則那退處而休孰怨以尤琢詞𤣥石以昭於
幽
　　　封孺人徐氏墓誌銘
孺人徐姓裔出吳之天平山成化中長鄉之稅邑大夫
禮焉一邑之事多倚以集諱燁者其考也水東之陳封
文林郎翰林院編修名輿者其歸也登丙辰進士被選
入翰林為庶吉士授編修侍今上經筵為講官修先皇
帝實録充纂修曰霽入粟於官授冠帶曰震授八品散
官曰雲為邑庠生曰雷其子也適逺述遂其孫也正統
壬戌八月四日其生正德三年五月八日其卒之日也
胥臺山之青銅塢其葬之地戊辰十月葬之日也天性
貞静而明慧讀書通大義知楷法事舅姑以恪慎凡烹
調紉綴澣濯率躬為之不以委人歸陳值家中微尺累
寸積遂大其家甲於一方課諸子以學口授孝經唐詩
指解字義敷說故事使知所慕法霽入翰林之三年則
拜孺人封號冠帔朱袍居常罕御蓋以布素終身焉其
行也是其可書者矣霽方以文學嚮用於時所以襃顯
其親將又有異等焉銘曰
詩詠葛覃服乃無斁鳲鳩均平唯内之則于嗟孺人天
平之華來嬪湖汭亦大其家勤而後安母有多子象服
在躬承祀有煒胡不百年享此繁祉刻銘幽宫以永厥
終
　
　
　
　
　
　
　
　
　
　震澤集巻二十八
欽定四庫全書
　震澤集巻二十九　　　　　明　王鏊　撰
　　誌銘
　　　太子太保吏部尚書贈特進光禄大夫左柱國
　　　　太師諡端毅王公墓誌銘
國家有宿德重望之臣曰王公諱恕字宗貫仕至太子
太保吏部尚書年七十八致仕今上即位遣行人即其
家存問而公卒於家年九十有四上為輟視朝一日諭
祭者九仍命工部治葬事贈特進光禄大夫左柱國太
師諡端毅朝之公卿罔不嗟悼已又羡焉謂公禄位名
夀終始具全近古所未有也公可謂一代偉人矣王世
家陜西三原縣公生而魁偉髙岸音吐如鐘見者異之
正統戊辰登進士選入翰林為庶吉士授大理評事歴
左寺副出知揚州府擢江西右布政使轉河南左布政
使成化初進都察院右副都御史撫南陽荆襄流民丁
内艱㑹荆襄盗起特起復公征𠞰遂勅巡撫河南進左
副都御史改南京刑部左侍郎巡視河防又改南京戸
部左侍郎所至有異政然猶未甚為人知也㑹雲南夷
獠為梗改公都察院左副都御史巡視其地時鎮守内
臣私市外夷誅求無厭人莫敢問公劾之其下郭英懼
而自盡沒其寶石於官并械送其下數人於京且勸上
不寶異物凡花木禽獸寶玩宜一切拒絶有駕帖下郎
中鍾蕃所公言舊例駕帖下諸司司禮監印刑科號皇
門諸司關防今皆無之何以為信設駕帖有賜死者其
人將何如死之恐孤臣節不死恐違君命又言昔交阯
鎮守非人致一方䧟沒騰衝啓釁致麓賊叛逆今日之
事殆又甚焉在雲南九閱月疏二十上由是直聲動天
下進都察院右都御史又改南京都察院參贊守備機
務提督巡江進兵部尚書仍參贊同事者忌之改巡撫
南直𨽻公以近年貢獻太多所在騷擾因言古之明王
有投珠抵璧卻千里馬焚雉頭裘者非不知珍玩之可
愛也恐因而妨政害事所以投之抵之焚之卻之以固
結人心為宗社計也乞崇恭儉為天下先凡織造官一
切取廻珍玩竒貨令四方無來獻中官王敬乗傳東南
搜索竒玩所至驚懼公言當此㐫嵗謂宜遣使賑濟而
乃横求玩好昔唐太宗遣使涼州諷李大亮獻名鷹明
皇令益州織半臂背子捍撥鏤牙大亮與蘇頲不奉詔
臣敢不效之又具言其失人心損國體傷和氣而召災
沴上乃詔戒敬久之敬等俱收捕下獄同惡王臣斬於
市中外稱快謂公有回天之力仍轉南京兵部尚書參
贊機務刑部員外郎林俊以諌建永昌寺下獄經歴張
黻救之亦下獄公言二人志在盡忠而得罪恐人自此
以言為諱設有奸邪誤國誰復為朝廷言者俄有㫖令
致仕公怡然就道孝宗在東宫則聞公名即位召為吏
部尚書旋加太子太保公在吏部裁抑僥倖襃奬名節
甄拔淹滯中貴無敢以私干劉文穆在内閣每有所軒
輊公亦不屈守備蔣琮與南京科道相訐奏科道多得
貶黜琮自如公言宫中府中俱為一體陟罰臧否不宜
異同知州劉槩御史李興以忤文穆下獄公力辯之得
減死内㫖以通政司經歴髙禄為本司參議公言禄出
自科目自可逺到而越次超陞恐非所以愛之也唯以
天下之官待天下之士勿以親戚妨公議事乃止時有
建白多謂業已行矣公言天下事設未得其當雖十易
之不為害若謂已行無及則古之納諌如流者豈皆未
行乎公遇事輒言有不合即引疾求退上每温詔留之
執政有不恱謂其好名者太醫院判劉文泰因誣奏公
公疏辨下文泰獄鞫問事遂白而公求去益力詔允之
命乗傳以歸有司給月米既歸日優游園林讀書著述
不輟言者每欲起公不果以正德三年四月二十日卒
明年月日葬某原公在揚州屢折疑獄嵗饑且疫發倉
廩給醫藥全活不可勝紀襄陽賊平首帥欲縱兵搜山
因公言而止東南大水士庶咸望公奏蠲嵗額公獨持
其議以軍國之計重也然所免各郡亦且數十萬而人
莫之知舊例應天鎮江太平寜國廣德官田減半徴而
民田全免久之民田多歸豪家官田多歸下戸公乃為
之損益官田量減其耗民田稍増之公私便焉公曾祖
諱彦成祖唯真考仲智皆贈光禄大夫柱國太子太保
吏部尚書曾祖妣某氏祖妣張氏妣周氏累贈一品夫
人公先娶蓋氏繼張氏俱累贈一品夫人文氏封一品
夫人子男五承祜都督府經歴承禄義官承祥順天府
通判承禋義官承裕吏科給事中女二孫男十三紞綬
基埜節簡潛璿璟輅輶輦輿女九曾孫男四安邦安民
安世安國女二公所著有石渠意見四巻拾遺二巻玩
易意見一巻詩文十巻歴代諫議録一百二十巻漕河
通志二十巻奏議若干巻銘曰
國有正氣曰唯忠義忠義斯存國勢乃尊侃侃王公奮
自三原歴事五朝正色危言其言維何别邪與正邪正
既分國是斯定逆鱗屢犯犯且弗傷唯公之誠唯先皇
之明帝曰老臣國之耆耉䘏典榮名有加於舊公如汲
黯逆亂寢謀公如裴度邪佞所仇公雖亡矣神豈云邈
上騎箕尾下壯河嶽刻碑詔後唯昧之覺
　　　封太安人楊氏墓誌銘
太安人楊氏世為崑山農家故封翰林院修撰顧公諱
某之側室實生今翰林院侍講承直郎鼎臣𢎞治十八
年秋天子上兩宫徽號推恩近臣因進封太安人正德
四年十月二日以疾卒明年九月七日葬吳縣潭山之
新阡年七十有四初修撰春秋髙正室吳安人相之性
嚴少可太安人承事唯恭唯慎奉上撫下調䕶左右䕃
庇内外罔有違言者或非意所干一切含忍引分推誠
終不見忿厲之色生鼎臣甚愛之意常逺之人不知其
為愛也及鼎臣舉進士賜第一甲第一人及第未幾遂
受封命逺近稱慶以為殊遇太安人獨愀然若不懌蓋
念吳之弗獲是典而已獨被其榮也子男一即鼎臣孫
男一履方孫女二說者謂春秋之義母以子貴夫豈獨
以貴又以之賢焉蓋觀其子之立可以知其能教也若
太安人者有子如此可不謂賢乎銘曰
邈矣丹山孰云其髙有雛生焉其文九苞彼其峛崺孰
之敢擬有如不信徴諸魯史
　　　伯兄警之墓誌銘
伯兄諱銘字警之贈光禄大夫柱國少傅兼太子太傅
戸部尚書武英殿大學士諱伯英實曽祖初贈資善大
夫戸部尚書文淵閣大學士繼贈光禄大夫柱國少傅
兼太子太傅武英殿大學士諱逵實祖前知光化縣累
贈光禄大夫柱國少傅兼太子太傅戸部尚書武英殿
大學士諱朝用實考兄生而修長瓌碩沈黙端厚雖在
卒遽言貌紓徐無異平日少嘗隨仕光化相道後先人
謂先少傅之宜於光人非獨内徳茂也抑其子有助焉
年未艾歸卧湖山間滅跡城市鏊立朝三十年州縣不
知其有兄也及鏊在内閣人或曰弟當要路不可因是
媒進耶兄曰吾嘗勸吾弟唯公唯正茍以吾故撓其節
雖貴不願也近時貴家多以勢持州縣短長侵牟齊民
以廣其田園髙其第宅或勸可傚之兄曰吾嘗勸吾弟
唯廉唯慎茍以吾故傷其潔雖富不願也其於聲色玩
好博奕游戲一無所留意王氏自宋家太湖之包山世
以忠厚相承而近世亦不能無少變也兄蓋有前人之
風焉而今不可見矣悲夫生正統癸亥九月二十三日
以正德五年五月十七日卒年六十有八初娶鄭氏繼
孟氏子男四寵宰蚤卒延質延學皆工舉業孫四有周
有勻有方有親以六年十二月二十六日葬蔣塢先塋
之側銘曰
兄其曷歸從先少傅暨先夫人尚安其故
　　　中憲大夫雲南按察副使致仕朱公墓誌銘
朱之先系出唐孝友先生仁軌宋有兵部郎中貫與丞
相杜祁公游所謂睢陽五老者也五傳至直祕閣子榮
稚年遭亂南奔始家吳之常熟直閣生實録院修撰大
有徙家吳城又三世為征東儒學提舉德潤有盛名於
元是為公之髙祖曾祖吉皇戸科給事中以直言被旌
遷湖廣按察司僉事召為中書舍人始徙崑山祖永安
考夏皆隠居教授考以公貴贈監察御史公諱文字天
昭自幼超穎逈出軰流游郡庠部使者程校藝業輒為
首冠舉於鄉輒不利成化丁酉年三十有二始占南畿
鄉試甲辰登進士第公初治詩已乃改治春秋又改治
易治易未三年遂登第士流服其敏𢎞治庚戍授雲南
道監察御史出按兩廣戎籍凡理戎籍例以搜括隠慝
多寡為殿最莅其任者率以酷烈為名公在兩廣獨持
平不苛而稽審有法民一言出口洞燭顛末雖斷歸戎
籍退無怨言巡按福建風裁整肅衆謂得御史體魏都
御史富林副使俊移疾家居咸奏起之時公私殫屈國
計無所出而鎮守死者貨財鉅萬輙既于羣小㑹福建
鎮守陳道死公乃籍其數以聞冀可佐公帑之乏詔不
從是後鎮守死御史不得復預權貴者始忌之屯田故
有額而隠占于奸氓嵗久漫不可考公至湖廣則許民
自首不究切之或得業已久則輸稅而不奪其業民見
公明信率詣官首實公為政雖若嚴峻而每出于平恕
閩有吳甲治海船商乙以市外蕃咸坐死公曰甲造舟
而未嘗市蕃乙市蕃而舟非所製得減死其他寃獄尤
多所平反政聲流聞法當遷秩上官有不恱者署其考
為才力不及久之改雲南公曰尚可仕乎遂上疏乞致
仕時國法方峻人為公危之公不顧卒得㫖允居官幾
三十年公私無纎毫過差權門要路雖舊與連未嘗一
言自通人有德公者寓書當道薦進公知之即還其書
不逹曰吾豈可自售也尤善論古今成敗能以辯博濟
其議往往屈人于廣坐之中予與交幾四十年偉其博
重其廉且守而獨疑其過於警拔不虞乃以不及沮于
時銓鑒者其獨謂何物論所以至今不厭者也公以正
徳六年三月二十八日卒春秋六十有八七年二月二
十一日葬吳縣陽抱山之先塋恭人王氏祔恭人工部
右侍郎贈尚書永和之孫大理評事汝賢之女賢明貞
淑鄉邦稱之大理無子館公於家子男六長希周恭人
出賜第一甲第一人及第今為翰林侍讀以學行聞於
時次希召希韓希富希吕希馮女四孫男二女三公所
著有宋石稿渉覽比事臆見雜録若干巻藏於家銘曰
不溷其明不刓其方持其頏頏不與時當屏居優游不
怨以尤嗟允君子胡不少留何以傳之刻在卑猶
　　　通議大夫都察院右副都御史林公墓誌銘
正德戊辰三月九日巡撫雲南都察院右副都御史林
公卒於家嵗辛未其子有孚始以進士言於朝曰唯國
家於大臣之終具有恤典載在令甲近逆瑾柄國實隳
大典先臣之殁且三年尚在淺土今朝廷事復舊章臣
敢以聞有㫖命有司治塋域仍命官諭祭如故事於是
有孚乞歸以壬申十二月六日葬公於邑之紫帽山先
塋之右過吳乞銘於予予於公同年友也知公特深公
諱普長字元甫後以字行而更字秉仁成化甲午占福
建鄉薦明年賜同進士出身時尹恭簡為冢宰識而異
之曰雅粹端重宜居侍從之列奏授工科給事中先是
言官有以言得罪者中外以言為諱臺諫徒取充位公
獨以獻替為志乃言今進士科限三甲恐不能盡天下
才宜如宋制増置五甲其四甲五甲皆授以學校之職
庶人才不遺而師儒之職可重疏上忤㫖時已詔公冊
封占城乃罷不遣而遣他使後他使有海禍或以罪戍
邊人謂公有神明之助焉久之有㫖召恭簡至内曰蕭
顯等六人皆外叙公名預焉以母憂獨免服闋改南京
禮科以憂去𢎞治中仍署本科未幾擢都給事中時儲
貳尚虚公言宜早建以定國本土魯蕃以獅子來獻公
言宜卻之以明明主不貴逺物時議且復用汪直王越
公言二人投之尚未逺可復用耶餘若抑倖進慎選舉
恤災患節財用溥恩宥優畿民皆累累為上言之癸丑
擢山東布政司左㕘政時齊魯旱甚所司方於嵗額外
多歛以備賑濟公曰與其多取以濟民孰若寡取之為
濟廣且均也㑹營德府妃葬大治塋域公不可王令承
奉長史諭之又令諸藩臬諭之又面諭之終不可乃易
人董之擢雲南右布政使未浹月轉陜西左布政使時
方饑饉重以師旅公轉餉維時師以克濟擢都察院右
副都御史巡撫四川值寇作公嚴督將領平之有襲衣
白金之賜蜀嵗轉餉松潘路出蕃中蕃人劫掠邀利官
吏又縁以侵牟蜀人病之公設方畧禁貪緝横其弊幾
絶而議者顧不便焉甲子改命巡撫貴州旋又改雲南
以積勞賜誥進通議大夫推封三代且録子有恒為胄
學生公時已病痿在告疏三上始得㫖給驛以歸逾二
年卒春秋六十有四公長身美髯眉目朗秀襟度冲粹
不見畛域而執守堅定不以利揺勢奪家居敦行孝友
置九牧祭田輯譜牒復孝義堂居官潔廉明慎所至人
懷之凡汲引人才人未嘗知寮友嘗被誣以身家保之
竟亦不使之知也林世家閩之莆田世稱九牧林氏公
為邵州藴之後奕世有聞祖諱宏泰贈通議大夫都察
院右副都御史祖妣李氏贈淑人考諱良弼封徴仕郎
工科給事中贈通議大夫都察院右副都御史妣黄氏
贈淑人公娶陳氏督府經歴圭之女贈淑人繼孔氏宣
聖五十八代孫封淑人子男三有恒有章有孚女三孫
男五大魁大選大道大嚴大遂銘曰
端粹温温可望而親其仁不爽持義蹇蹇不隨以貶乃
全其方皇恩於赫賁于窀穸維後之慶
　　　光禄大夫柱國少保兼太子太保刑部尚書閔
　　　　公墓誌銘
昔在孝宗朝其大司寇曰閔公諱珪字朝瑛其先有仕
宋為將仕郎自汴來家湖州之烏程晟舎里六世祖徳
淵歸安教諭曽祖諱性祖諱緩考諱節皆以公貴累贈
光禄大夫柱國太子太保刑部尚書曽祖妣袁氏祖妣
謝氏朱氏妣嚴氏皆贈一品夫人嚴夫人為國初工部
尚書諱震直之孫尚書醇徳懿行簡在髙皇公之生也
人以為有外祖之風焉天順甲申登進士選授山東道
監察御史屢劾大臣之不法者罷之成化六年擢江西
按察副使已而改廣東進按察使庾嶺介南雄南安間
二境争田不决公方㑹勘衆忽噭呼為變人勸公少辟
公不動徐為處決令下兩境胥恱散去新㑹民嘯聚山
谷為亂公出諭以大義貰其逋負遂安堵如故二十一
年江西南贑盗起擢公都察院右僉都御史巡撫江西
至則舉廉黜貪勸分薄賦且疏盗賊之作皆巨室是由
欲連坐之仍革豪右横取之弊京官由是多不恱㑹妖
人李孜省得倖因言公不勝任左遷廣西按察使𢎞治
初復公都御史巡撫畿甸經理儲備修濬城濠尋進刑
部侍郎四年以都御史總督兩廣軍務番禺瀧水栁慶
平樂猺獞相繼為亂督其下討平之其討古田也都督
馬俊及叅政馬鉉敗死時以致敗自俊公引咎自劾時
議又欲濟師公謂罪止首惡乃設重購緝之已而賊果
自縛以歸公又歸功於下安南使臣奏入貢道憑祥龍
州輙為所梗詔下公處分公曰是亦各有罪焉乃行安
南毋得挾私貨行憑祥無得阻貢物二夷争遂息公在
兩廣通行鹽之地而軍儲以濟立定順長官司而蠻人
不為變八年進南京刑部尚書尋改左都御史掌都察
院事加太子少保十三年遷刑部尚書公前後在法司
屢治大獄皆㑹切情法加以仁恕樂工袁林以罪瘐死
獄中邏人以刑部郎中丁哲濫致之死也事連御史陳
玉下廷議時以事出中貴相顧莫敢發公獨擬如律及
吏徐珪以死辨哲寃幷下獄深治公又執如初竟俱從
末減遼東都指揮張天祥襲殺敵為功大理少卿吳一
貫當其罪死㑹天祥死於獄孝宗大怒親鞫於廷欲置
一貫重辟公與都御史戴珊進曰一貫推按不實罪當
徒上怒不解公力諍曰法如是足也一貫罪止貶官宣
撫逮妖人李道明蔓延百餘人巡撫者欲張大以為功
公讞罪止道明餘悉縱免正徳初逆瑾用事公遂請老
詔允仍加少保乗驛以歸輿皂禄米有加焉猶以公徳
厚故也辛未十月十五日以疾卒以某年月日葬横山
之原夀八十有二夫人王氏累受封誥秩階一品先二
嵗卒子二誾聞女一孫男八宜勤宜勛宜勵宜勅宜助
宜勣宜効宜勤督府都事勛勵國子生女四曾孫男六
女三公少讀書於廂房之東楹偶徙而西忽驟雨震霆
破其楹及出巡徑深山甫及岸而梁䧟殆若有神相之
者公少則以韓魏公自期其後敭歴中外焯著勲烈雍
容廊廟不見運動而天下隂受其賜信魏公之流亞歟
及功成身退夀考榮名孫曽滿前福履之盛又近世所
鮮儷也予與公同朝久知公行為詳其葬也聞以墓銘
來請銘曰
於皇九葉時明之隆間于兩社有若閔公閔公之庸奮
自南服内外省臺出入南北帝曰俞哉汝作予士明于
五刑以弼予治唯帝好生唯公慎德滲漉薫蒸以長王
國上方耆之有孽其間辭榮來歸烏程之山人亦有言
刑官罔後昔也咎陶不與三后公持邦刑有嵗有年福
履優游名德具完雲曾繩繩考終大耄太史刻銘維後
之詔
　　　石田先生墓誌銘
有吳隠君子沈姓諱周啓南字而世稱之唯曰石田先
生先生世家長洲之相城里曾大父良琛始闢田以大
其家大父孟淵考恒吉皆不仕而以文雅稱先生風骼
潔修眉目媚秀外標朗潤内藴精明書過目即能黙識
凡經傳子史百家山經地志醫方卜筮稗官傳竒下至
浮屠老子亦皆渉其要掇其英華發為詩雄深辨博開
闔變化神怪疊出讀者傾耳駭目其體裁初規白傅忽
變眉山或兼放翁而先生所得要自有不凡近者書法
涪翁遒勁竒倔間作繪事峯巒煙雲波濤花卉鳥獸蟲
魚莫不各極其態或草草㸃綴而意已足成輙自題其
上時稱二絶一時名人皆折節内交自部使者郡縣大
夫皆見賓禮搢紳東西行過吳及後學好事者日造其
廬而請焉相城居長洲之東偏其别業名有竹居每黎
明門未闢舟已塞乎其港矣先生固喜客至則相與讌
笑咏歌出古圖書器物摸撫品題酬對終日不厭間以
事入城必擇地之僻隩者潛焉好事者已物色之比至
則屨滿乎其戸外矣先生髙致絶人而和易近物販夫
牧豎持紙來索不見難色或為贗作求題以售亦樂然
應之數年來近自京師逺至閩浙川廣無不購求其蹟
以為珍玩風流文翰照映一時其亦盛矣先生自景泰
間已有重名汪郡守滸欲舉應賢良不果王端毅公巡
撫南畿尤重之延問得失而先生終不及時政曰吾野
人也於時事何知焉然每聞時政得失則憂喜形於顔
面人以是知先生非忘世者初先生事親色養無違母
張夫人以髙夀終先生已八十而孺慕毁瘠杖而後興
弟病瘵終年與同卧起館嫠妹撫孤姪皆有恩義尤喜
奬掖後進有當其意者為延譽不已先生娶於陳生子
曰雲鴻官崑山縣隂陽訓術早卒庶子復孫履皆郡學
生先生以正德四年八月二日卒夀八十有三復與履
治喪以壬申十二月二十一日葬相城西牒字圩之原
所著有石田稿石田文抄石田詠史補忘客坐新聞沈
氏交游録若干巻獨其詩已大行於時文徴明曰石田
之名世莫不知知之深者誰乎宜莫如吳文定公及公
闡其潛而掩諸幽則唯公在予諾焉銘曰
或隆之位而慳其受或敓之秩而侈其有較是二者吾
其奚取嗟嗟石翁掇衆遺棄發為渾鍠震驚一世彼榮
而庸磨滅皆是相城之墟湖水沄沄於戲邈矣我懷其
人
　　　亡妹故葉元在室人墓誌銘
先少傅所生子女六人而先夫人出者四伯銘仲鏊叔
銓與歸南濠葉氏妹也王氏世家太湖之東洞庭先少
傅嘗知襄之光化累贈光禄大夫柱國少傅兼太子太
傅戸部尚書武英殿大學士先夫人始封孺人累贈一
品夫人鏊承乏内閣預聞政事葉之先以居積富元在
之祖諱嘉善考諱文實皆隠吳之市門而有行義實始
起其家葉之先亦家洞庭而元在之幼以頴敏聞故妹
歸於葉生子一人曰森孫男二女一予妹嘗侍先少傅
於光化及予歸自朝嵗時來寜愉愉如也人謂吾妹生
長紈綺不見其驕葉氏故富南濠尤以華麗相矜吾妹
居之不見其侈而賑䘏單寒不見其嗇居家事父母敬
也推之事舅姑著肅雝之美處兄弟和也推之待姻族
成婣睦之行性又開敏解事治内御外罔不稱宜故一
時大家多中衰而森獨能持其家不替焉吾妹素無疾
意其夀也而一病遽不起實正德辛未五月十七日於
戲衰門多釁哀酷繼纒前年哭元在今吾妹又繼之且
年皆五十而止其可哀也夫其亦命也夫森以癸酉三
月二十八日奉其柩葬横山西倉塢祔元在兆銘曰
温柔端嫕妹之良兮嬪于葉宗佐蒸嘗兮内外歸賢宜
夀康兮倐焉霣謝吁其傷兮
　　　鄉貢進士吳文之母萬氏墓誌銘
正德丙子春三月丁酉孝子文之奉其母萬氏之柩葬
洞庭西金山之陳嶺萬諱齡祖金考文皆不仕子一即
文之女二壻陸完卜金孫絳其生為景泰甲戌卒以正
德癸酉七月四日春秋六十比葬某志其墓詞曰
東洞庭之東有峯小而娟秀曰西金吳氏世家焉為山
之鉅姓有諱侃者萬所歸也能戮力同心以勤家萬性
婉娩而曉逹世務力持門戸吉㐫慶弔賓祭豐儉必式
下至米鹽細碎雞豚蒔藝亦罔不宜性慈愛而恕為禮
或不酬曰無乃吾有未至者乎市物恒過予之曰無乃
有不得其直者乎嘗折劵以業貧買棺以瘞死人以是
歸其仁能通孝經大義又能推之以孝其姑葛葛每稱
之於人母周孀居五十餘年以夀終哭之過哀酒肉不
御子諫之不聽竟以毁卒人以是歸其孝於戲其必將
有後乎文之才性絶人年二十擢應天解試髙等聲振
逺邇功名可俯拾忽以疾沮疾愈且北上又以服沮天
固遲之以充其受大其發乎㑹將赫焉名於天下有恩
自天賁於兹阡嗟山之人毋或壞旃
　
　
　
　震澤集巻二十九
欽定四庫全書
　震澤集巻三十　　　　　　明　王鏊　撰
　　誌銘
　　　皇甫成之墓誌銘
鄱陽丘公之知吾蘇也嘗妙選吳下文士得四人與其
弟霖游四人者長洲皇甫成之崑山朱天昭吳門徐廷
芸洞庭王鏊濟之也丘公好文學知人下士四人者亦
樂其相得日相游從講說相觀相勵明年乙未鏊及第
入翰林其後天昭登進士授監察御史廷芸亦薦於鄉
獨君八試應天皆不第𢎞治戊申有司貢入太學則病
不能行矣明年四月二十四日卒於家又明年十二月
十三日祔葬於邑之尹山鄉其子録訃於鏊發書哭之
慟已乃曰吾知君者固宜録則為誌其墓曰君諱信字
成之皇甫姓少負竒氣議論偉然為文章援筆數千言
立就作詩有警語尤工書法工拙肥瘦能隨人意鏊嘗
作詩未得書君代書之他日示鏊鏊不能辨也行師趙
文敏楷師張即之以上逼於顔魯公瓌偉峭勁求者日
填戸吳中公府學校齋坊多出其手鏊嘗評其書云竒
峯矗起枯松倒生嘗患卞急以問於鏊鏊為二語答之
曰静以勝躁理以勝忿君曰我知之矣扁其室曰韋庵
自是含垢以忍其從善如此雖屢困塲屋而氣不衰與
朋友交劇飲歌呼不見厓岸赴義如嗜欲治生教子皆
有程度父病徹夜侍湯藥不懈居喪哀毁甚言及輙流
涕終喪亦然終其身無不然皇甫氏世家真定自宋南
渡來居長洲之孔聖里曾祖諱均祖諱璵考諱通其世
系詳見鏊所撰其先處士墓誌配彭氏子三金録銍孫
三淞浤沖録為郡庠生未冠已負才名人謂君有後矣
君年十三則為巡按御史眉山歐君所竒今冢宰三原
王公之巡撫吾蘇也日召與語亟對衆稱其才前廣信
太守淮陽金君見其文曰珠璣金玉莫可城量故兩廣
巡撫右都御史韓公亦曰皇甫子卿雲甘雨也卒時年
四十六銘曰
八戰於蓻輒北以躓千里之足嗟不一試躓且復起君
寔有子君墓吾銘以是慰耳
　　　南京刑部郎中應天府丞中憲大夫張君墓誌
　　　銘
昔宋之南遷也南軒張先生敬夫有子留松之上海上
海之張其稱葢久元世有諱楷者仕為總督海運提舉
提舉生達之仍督海運生二子詢國初舉賢良知貴溪
縣諤仕至陜西僉事生復古通左氏春秋海寜教諭教
諭生述亦通春秋攻古文詞是生南京刑部郎中詔寔
惟君之考君諱黼字(闕/)　少承家學嵗甲午占應天鄉
試丁未登進士授南京刑部主事進員外郎又進郎中
𢎞治十一年上疏乞致仕上嘉其恬退進應天府丞致
仕居林下值今上上兩宫徽號進階三品子鳴鳳以御
史考最加中憲大夫年七十(闕/)　以(闕/)　年(闕/)月(闕/)日
卒君始為刑曹恂恂儒者也一旦舍所業而事城旦書
人且謂將不勝而君若素習然雖老法家無以過之民
有里嫗訟其子不孝者君引其子責曰是非汝所由生
耶語其母曰是非汝所生耶胡為乃爾反覆開譬以人
倫之義皆感悔泣去龍江張謙武斷豪猾持吏短長吏
莫敢問君寘之法龍江人驩譁相慶嵗丙辰鳴鳳登進
士君喜曰人言刑官無後吾嘗懼焉訊鞫每以恕求之
曰庶免乎此其徴矣及鳴鳳官南臺旦暮定省樂也君
一日出郊鳴鳳自郊歸值之遽下馬立道周輩類御史
疾馳去君乃嘆曰吾老矣安得復與兒子輩爭衡哉自
是有去志未幾逆瑾柄國孥戮天下士君獨超然不預
人尤髙之君性澹泊敦厚不事表襮處兄弟宗族朋友
罔不以義下至臧獲亦得其懽心然人有過則面折之
人知其非茍然者未第時嘗夢人語之曰汝名先狀元
覺而思曰吾其殆乎第豈有登狀元先者及㑹試榜出
名在十五而鉛山費宏十六是年宏廷試第一始大神
之其幼也嘗夢神示府丞字莫測及致仕而有府丞之
命人生得喪其果有前定者耶娶尹氏封恭人繼瞿氏
封恭人子男二鳴鳳尹出鳴鶴瞿出鳴鳳於逆瑾時以
言獲譴罷歸五年瑾敗始遷湖廣按察僉事又進沅辰
兵備副使以丁丑十二月葬某處予考丁未㑹試得君
丙辰又得鳴鳳鳴鳳因是逺渉太湖來請銘銘曰
誰謂刑官而多無後惟允惟明福流斯厚世方競趨獨
屏幽居不贏其祉施于孫子
　　　故河南監察御史程君墓誌銘
孝宗皇帝御天下憂憫元元體貎大臣而於臺諫尤所
優假於是言官多得盡言而言之得體剴切而可憚婉
曲而可思明白而可以感動人主者亦無幾人若休寜
程君良用其所謂得進言之體者也君諱材初以進士
授閩之汀州府推官汀俗故號頑獷君至方毅明察一
時獄訟不之守而之推守以是嗛之巡按御史胡華入
守言每含怒以待有因法當流胡欲寘之死君據法以
諍胡曰我不知法耶胡怒益甚君辨不已久之胡忽自
悟曰推官言是也不然幾誤殺一人後有大獄必召君
議巡郡必挾君以往文事武備悉以委之且舉君為八
閩循吏之首召授河南道監察御史即上疏劾大臣貪
耄者二人時長憲者謂試御史不得遽言事不與實授
君亦不顧曰試御史獨非言官耶㑹考京職給事中吳
蕣王葢被黜二人葢嘗劾冡宰馬公者君遂上疏言大
臣天子之腹心言官天子之耳目任腹心而廢耳目可
乎願留蕣葢黜臣等之緘黙者未幾又疏九庫出納之
弊蠧政為剗甲子秋始實授御史往福建清戎伍至天
津值中貴進時鮮者暴横不法上疏劾之因請上節貢
賦以安民生至淮安又上宏大綱舉萬目以隆治體任
將帥以重邊防謹謚議以昭公道累數千言今上初政
又上十事一曰君心萬事之本聖學進修之本朝廷四
方之本部院諸司之本衣食生民之本禮樂教化之本
賢才致治之本聽納求諌之本將帥攻守之本内治外
攘之本所歴地方災傷又上奏曰陛下登極之初災異
數見願反身修徳信用忠賢自宫闈以及百執事皆禁
絶奢侈與逸遊戲玩之具與夫不正之人無益之事可
緩之賦一切罷去皆人所難言者又嘗薦人才如王綸
可尚御藥許進宜本兵柄陸完之勤廉林俊之養素自
重陳茂烈張詡夏鍭潘府之恬退後多為名士君自以
裔出於程而生於新安故一意程朱之學嘗曰今世人
才之不逮古者科目害之也朝廷設科以取士士由科
目以進身豈利禄之謂哉所至輒引諸生以講明性理
之學雖簿書樷遝而手不釋巻居大父母喪不用僧尼
道士至今家以為法時巡按缺員君兼領其事又兼查
理文巻軍器諸務填委君殫精竭慮遂以憂勞成疾疾
革召所屬語之曰吾為言官不能舉其職死有餘媿死
之日其勿歛賻賵以重吾罪古者冠帶不送死其為吾
易深衣以殮時有族叔在浙西求一訣君曰為謝吾叔
察院豈私見所耶叔大哭而去時正德丙寅九月十七
日也年止四十有一以某年某月某日葬某處君娶方
氏子男二曰黙曰然程之先出自周伯休父世望廣平
而新安有程自元譚公始公七世祖元三公自槐塘出
繼大呈材五世祖誠公由大呈定居岑山今為岑山人
大父示瑞考祚君修髯偉儀觀抱負落落不凡與張芝
戴銑為友砥礪以名節必欲追古人及之不肯隨世碌
碌以就功名官内臺一年所上十餘疏疏皆當今急務
非掇拾細故以塞責亦不為矯訐以求名惜中道忽踠
然跡其所樹立亦足襮白於天下雖不至公卿未為不
遇也假而位至卿相終老黙黙以去視今所得何如哉
君之葬十有(闕/)年其子然舉應天鄉試髙等始以狀來
泣請銘曰先君累不第公考應天則在選癸丑復不第
公考㑹試則又在選豈生能知之死不能表之乎冡宰
陸公又以書來曰程君屬纊忍死以囑完曰必得公銘
此言不可忘也余不能辭銘曰
我思古人伊漢之誼筞懐治安志實經濟遇君之明卒
乃不試唯光與禹三事周旋為國耆耉一辭莫宜校是
二者孰夭孰延於乎良用可以無怨
　　　明故通議大夫都察院右副都御史徐公墓誌
　　　銘
正德乙亥正月二十九日都察院右副都御史徐公卒
於家訃聞上命有司治葬事丁丑三月某日葬堯峯山
之先塋友人大學士王某刻其碑曰公諱源字仲山世
家吳長洲尹山之𤓰涇祖孝質贈通議大夫都察院右
副都御史考諒初封工部都水主事贈武選郎中加贈
通議大夫都察院右副都御史公少則好學工文有名
吳下成化乙酉占南畿鄉薦乙未登進士第授工部都
水主事理徂徠等處泉源改兵部武庫司主事歴職方
員外郎武選郎中廣東布政司左叅政浙江右布政湖
廣左布政都察院右副都御史巡撫山東初武選最號
劇司公至洗心自誓一意奉公權貴請囑戒門者一切
勿通而籍其姓名若將行罰者囑賄遂絶時天下武功
爵幾二十萬坐耗天下絶嗣者以疎逺襲公奏宗派許
襲傍支者一切罷之大革冗濫舊例以罪亡者落職公
謂罪有輕重以笞杖而革其職不已甚乎人又樂其寛
大司馬馬公甚委重之廣東𠞰雲桂猺獞公督粮水陸
並進觸瘴癘深入師以克濟山東嵗饑公與刑部何侍
郎分行賑濟割臨清倉米八萬有竒以補嵗漕之數明
年徴償公奏民頼拯給稍蘇而又遽征之何殊弗給詔
免與民涇王就封於沂以水涸將由陸之國民為騷動
公檄所司姑緩之亟發卒濬河水旋至坦然之國公私
無擾公凡三蒞塲屋浙藩拆巻多儒士御史意欲有所
前却公曰科塲所取者文即通榜儒士何傷山東歛銀
將於鹿鳴宴贐士公曰方筮仕而示以利非為政之體
乃已嘗代祀岳鎮東海齋之夕應時澍雨闕里文廟成
有白金文綺之賜累疏乞致仕詔馳驛以歸公温粹寛
仁人稱長者而臨事執守堅定雖當官蒞政未嘗一日
去書不觀文章博雅尤喜為詩力去近世尖新之習書
有米家父子風配朱氏封安人贈宜人加贈淑人子男
三栥例授蘇州衛指揮同知先卒棠國子生㰍郡庠生
女三孫男三勲烈熊曽孫一余與公交四十餘年公弟
南昌經府澄狀公行來請銘銘曰
端粹温文以富厥有施于有政亦既克守毁或求全非
我所取銘于山阿噫奈公何
　　　嘉議大夫南京工部右侍郎沈公墓誌銘
宜興沈氏其先蓋出梁隠侯約之後世家吳興曽祖源
澤元季避仇來居宜興之黄瀆洪武中舉遺才拜代州
同知祖徳榮考養以公貴贈通議大夫公天順已卯占
應天鄉薦庚辰登進士第授南京户部主事歴員外郎
郎中陜西布政司㕘議福建㕘議㕘政廣西江西左右
布政使都察院右副都御史遂進南京工部右侍郎乞
致仕家居十餘年年七十一卒𦵏大潮山公在陜分守
商洛流逋新歸者詔復三年而有司征役如故公劾其
罪募工甓其城免屢築之患福建銀鑛所司有額外之
賦公案之落職御史欲翻案出之公執不可御史卒從
之廣西鎮守刻戍粮衆聚羣噪扣官署燔民舎撫之不
聽公命土兵擒殺十餘人乃定當是時微公幾為亂琉
球使入貢竊尚方禁工縱淫媟夷人易變所過莫敢問
涉江西境公曰若縱之歸得無為外夷笑乎以計擒之
鄖陽七府諸司皆創建吏緣為奸公至則黜贓吏三四
輩民無田者聽開墾荒埜仍復其租三年得熟田數千
頃訪校官有學行者令諸生相從講學教軍士採材木
陶瓴甓甓其城十二里闢城南教塲悉樹以柳以時演
武其間至今萬柳成隂鄖人飲於江以故多癭疾公始
命鑿十井於城中且造浮橋以通樊城免風濤之患以
均州泰和宫觀香銀糴榖賑饑有司至今遵行之其在
湖廣奏定各藩府嵗祿又驗丁粮多寡定徭役輕重長
沙武岳諸郡逋負至二百餘萬有司征求百方民終不
能輸公奏宜命官檢實有所解縱庶民得沾恩而官事
亦辦詔即委公蠲民五十餘萬折徵餘萬官民兩利焉
湖南宣撫宣慰諸司交惡或請兵𠞰之公言蠻夷相攻
不可以疲中國其後諸夷亦自解兵平漢鎮逺地邊貴
州而懸屬湖廣所司奏欲割屬貴州為便公言犬牙相
制自祖宗深意豈可輕變唯征調詞訟則屬之貴南京
嵗治宫室城池戰船上供器用動以萬計大氐奸人乾
沒其間費鉅而工窳公性善㑹計躬自物色品節多寡
日月省試又謹倉庫出納之數諸小無所容其奸興訛
造謗公知事不可為遂求去矣初公為員外監倉監税
亦以嚴察羣小不便侍郎章綸入浮議因考察劾公物
議紛然時葉文莊公為吏侍上命與都給事毛宏同蒞
之乃白公之直前任怨自小官則然矣公孝弟清修好
學予嘗評其詩有魏晉風楷書得魯公筆意往年至宜
興公約予遊張公善巻二洞又至太潮山則已自塋冡
壙營域饗祀堂室池沼橋梁碑亭綽楔秩然嚴整余曰
跡公治行即不諱朝廷當命官治何預為公曰生無功
於國死敢煩官家即是亦可知其賢矣初娶某氏繼某
氏皆封(闕/)人子男二某某銘曰
抑抑沈侯潤澤而㮚自為郎官所至則發四臨大藩御
史中丞南少司空名位俱登古亦有言清而容物吾豈
不容恥是呫囁超然出之道不我欺峩峩太潮公手所
治千秋萬年尚安在兹
　　　故中憲大夫知温州府事文公繼室吳安人墓
　　　誌銘
𢎞治(闕/)　年中憲大夫知浙江溫州府事文公卒於官
返𦵏吳縣梅村之原安人祁氏祔後二十(闕/)年為正徳
己卯九月某日繼室安人吳氏卒其年十二月十有三
日祔𦵏祁安人之右初大夫之𦵏安人曰其為我穿穴
冡傍吾且從公於兹時未四十也至是竟如其志吳世
吳人安人考諱清仕終永康縣學教諭母顧獨以二女
居大夫時知永嘉喪其配祁安人聞永康之季則賢也
乃委禽焉安人通孝經小學􁋯於禮度時大夫諸子皆
幼安人煦濡抱負察其燠寒饑飽癢疴有若所生雖諸
子亦不知其非所生也隨官博平丞南太僕總持内政
賔客祭祀之奉下至米鹽筐篋巨細罔有遺漏而内外
之限尤嚴大夫以是無内顧憂乃官溫州單舸之任比
疾始迎安人以往未幾大夫不祿諸子在吳含斂殯奠
皆合儀法已則闔廨舍約臧獲輩無敢䦨出入悉籍圖
史及官府簿書扃鐍以須其子之至郡人歸賵甚腆子
却之安人曰是無忝乃父矣歸官即謝膏沐屏處一室
雖姻親罕覿其面大夫之子三曰徵靜徵明祁出也以
文學世其家徵明雖未第名已徹海内每秋試主司以
不得徵明為歉而徵明未嘗以不第為懟也庻子室孫
男八女三嗚呼近世風俗之壞俗有不堪説者予甚傷
焉若安人者獨居十年冰蘗之操不磷不緇可不謂賢
乎君子以是知大夫之教行於家也銘曰
詩詠柏舟志矢弗他鳴鳩飼子其愛無頗我懷伊人寜
復有之洵美安人維其似之梅原之封於今有耀噫嘻
末俗尚克是俲
　　　亞中大夫雲南按察司副使賀公墓誌銘
雲南按察副使賀公諱元忠字澤民其先自宋南渡來
家吳包山之陽曽祖孟安祖文昌世有隠徳考廉以易
學魁應天解試歴官(闕/)江學訓福建按察知事以剛直
不能隨時告歸授徒吳中今吳中易學最盛其淵源蓋
有自云公得家學之秘成化辛酉占解試高等壬辰登
進士授行人司行人擢江西道監察御史巡視漕河河
道為通出按廣西風裁澟然剔奸振滯黜汚崇良名聲
大振當道者多才之而亦有不悦者乃除河南按察司
僉事以憂去改僉雲南按察司撫夷勦宼茂著勲績鎮
守黔國公巡撫巡按僉舉公資望不當尚滯卑官遂進
按察副使兵備金齒騰衝時木邦孟養舉兵相攻累嵗
不解公躬冒嵐瘴諭以威徳事且就緒而固以疾乞歸
矣帳下千人以金贐不受夷人為作卻金亭以旌其廉
云公歸林下凡二十四年嵗乙丑詔進亞中大夫正徳
丙子八月十日以疾卒春秋七十有八其年十二月廿
有六日𦵏山之西塢配鄒㳟人祔子男六泰以進士歴
官御史直言被謫敘遷南京刑部郎晉郡庠生艮漸巽
孚孫男二安節安世公為人操執堅定面目嚴冷在道
時獨持憲紀輩類御史抑首娖娖不敢出一語親舊或
有囑則厲聲曰吾知有國法不知有他他曰有言言事
當有跡則又厲聲曰御史以風聞言事必竢發而後舉
則焉用御史為家居久矣雖子弟不敢媟見泰以御史
按閩中還侍立左右惴惴如也近世仕者多崇第宅廣
田園以侈相高公少能以其家富迄老所居狹隘卑陋
終不肯覆一瓦増一廛曰無為子孫累也冠服敝舊飲
饌菲薄能甘之雖宴享賔客亦不肯隨俗奢靡值伎樂
必望望然去之出入坐一小航人不知其嘗有官也於
乎其可謂篤於自信不為流俗所變者耶銘曰
去古逾逺侈日滋滔滔末俗止者誰嗟允夫子矜獨持
毅然不惑行不隨後有考者在于斯
　　　光禄大夫柱國太子太保户部尚書武英殿大
　　　學士贈太傅文僖靳公墓誌銘
正徳庚辰八月七日太子太保户部尚書武英殿大學
士靳公卒未𦵏武宗南巡還師過鎮江幸其第親臨其
喪撫柩嗟悼者久之今上入繼大統訃聞為輟朝一日
諭祭者九贈太傅諡文僖遣進士朱紈治𦵏事其子懋
仁卜以嘉靖元年二月二十五日葬公于其邑長山之
原某於公為寮友又姻家也知公為深故為之銘公諱
某字某靳之先世家廬州元季避亂徙鎮江之丹陽曽
祖諱某祖諱榮不仕考諱瑜溫州府經歴有遺愛在温
皆以公貴贈光祿大夫柱國太子太保户部尚書武英
殿大學士曽祖妣姜祖妣吳妣范皆贈一品夫人始溫
州年踰五十無子范夫人憂之隂為置媵於側室溫州
見之驚曰是何為者吾老矣何可復累人亟遣歸其家
俄而范夫人就館以天順甲申十二月二十日生公於
溫州之官舍少長頴悟捷出時廣東副憲丁玉夫號深
理學公從之游又從今致仕少傅楊公游其學益邃以
博𢎞治已酉舉應天鄉試第一庚戌㑹試第二廷試第
一甲第三及第授翰林院編修𢎞治丙辰皇太子將出
閣講詔選正人以端國本其選特慎翰林舊學多不預
户部尚書佀公以公名上遂兼司經局校書未數日也
宫僚還侍皇太子獨指公問左右曰非靳先生耶固巳
目屬之孝廟幸講所尤加奬異有文綺玳帶之賜又進
春坊中允㑹典成進春坊左諭徳翰林院侍講公每侍
講筵敷奏雍容儀觀修偉重瞳屢回武宗登極公以舊
學進太常寺少卿翰林院侍講充日講是嵗范夫人卒
京邸給驛歸治𦵏服闋還職尋掌翰林院事進禮部侍
郎時逆瑾盜政常因事諷公密書京官殿最以進公不
從銜之時翰林多外遷公亦左遷為光祿卿巳乃復舊
改吏部又進兼翰林院學士管誥勑掌詹事府事仍充
日講官又進禮部尚書甲戌遂進文淵閣大學士㕘預
機務巳又進太子太保户部尚書武英殿大學士公在
内閣屬時多事居常色憂不滿容與少傅楊公等同心
輔政時上講武禁中視朝稀晩相與上言謹視朝之節
以示勤政嚴宫闈之禁以備不虞儲嗣未定海内寒心
中外無敢言者又相與勸上擇宗藩之近且賢者置之
京師以係海内人心竢皇子誕育仍歸藩邸皆人所難
言者丁丑上以郊祀畢將遂田南海子公時卧病即上
疏言方今國本未定中外危疑饑饉荐臻四方多警鑾
輿豈可輕動遂乞告詔遣御醫視疾中使存問又上疏
乞致仕不許時禮部以㑹試請考試官詔以屬公公曰
吾儕所以報國者在此力疾以往事竣復三上疏乞去
上以公忠勤體國方切倚毗屢詔慰留公詞益切乃許
之賜勑給驛以歸有司月給祿米輿皂且䕃子懋仁為
中書舎人公雖得謝而憂世之心不釋居常邑邑不解
顔人莫測其所以越二年疽發背卒壽五十有七在翰
林時同考㑹試主考順天鄉試者一考㑹試者再授庶
吉士者再造就為多西夏賊平賜賀功牌一尋又賜麒
麟斗牛服玉帶罪人家屬蟒衣三襲及歸又賜襲衣白
金楮幣公豐夷溫粹可望而親平居端黙臨事則侃侃
無所避為文根極理要病世之學者多趨華靡教人必
先經學嘗曰涵養須用敬進學則在致知此虞廷相傳
心法也嘗典試崇雅黜浮力變士習家居斥去紈綺侈
麗之物作師儉堂以示子孫事親色養無違居喪致毁
而動遵儀禮自袒括至祥禫皆有儀注以為後式晚以
故第遜其族兄作室城南建祠堂於正寢之東置祭田
祭器作惇敘堂以合族革去近世焚楮之弊其好古力
行如此夫人某氏故雲南左布政使某之女繼夫人夏
氏金氏子男一即懋仁女六長適故禮部侍郎費公之
子太學生街次聘江隂夏載次聘某次聘宜興少師徐
文靖公之曽孫坤次聘鎮江衛指揮使陳可貞之子次
幼於乎公生平力學不懈學必以濂洛為宗不可謂不
純且正也際遇兩朝致位政府不可謂不遇也用未久
而歸歸未久而卒其所蘊有未能盡試者乎天下顧不
能無惜焉銘曰
翼翼文僖奮自南服翔于詞林秀動睿目遭際泰陵睠
焉顧只不難正朕而況朕子遂加校書隨侍春宫朝經
暮史風議雍容儲宫南面從龍以登秘閣巖巖心膂股
肱惟是師臣海内承式乃匪其榮而憂而惕丹扆之箴
祈招之愔甲觀之虚實縈臣心得告來歸爰弛其憂憂
之不釋疾遂不瘳鑾輿東臨茀茢弗祓上錄舊臣恩命
稠疊用雖不究禮數則崇刻詞幽墟以賁初終
　　　勤上人塔銘
釋迦最上一乘正法眼藏吾不得而知也而知其必由
戒以入戒生定定生慧不由戒而求佛如煑砂作糜無
有是義顧今之學佛者從其道而好違其戒故吾於勤
上人有取焉而友之其歿也其徒道全方端來求銘吾
曰吾心許之久矣上人諱智勤本沈氏子而幼養於陸
伯良氏既冠陸將室之咈然弃去山之法海樷林也從
師復薙髪焉苦行精修慨然有忘身求道之志遂渡浙
江登壇受戒具遊天台過石梁者三至普陀然其一指
觀音現象焉禮育王塔求見舎利陟天目禮高峯塔又
然其一指塔為放光遊武當禮𤣥武至五臺禮文殊方
其篤於所詣杖錫重研炎風漲海蛟龍變怪不知其為
毒也冰崖雪磴繩橋懸渡不知其為阨也神遊鬼墟蟲
虵獅象不知其為害也既而曰即心是佛何逺之求乃
歸俞塢初塢有寺曰興福久茀不治里人迎復與上人
居焉檀越爭施遂芟榛翳刳巖巒山門佛殿齋廊庖庾
罔不鼎親與法海抗矣後乃孫其居與其徒自營退居
安坐其間日誦法華積成一藏夫以阿難之趨悟也猶
有登伽之惑上人少空色相戒體無毁杯渡之神怪也
不廢無礙之肉上人老味禪悦戒行罔缺年八十餘顔
色精瑩步履如飛人曰其真有得耶正徳八年五月忽
示疾辟榖者五十日儼然而化春秋八十有九僧臘六
十有八命其徒曰留此四大勿用茶毗其年九月十七
日𦵏俞塢之岡去寺百武銘曰
像教西來被于震旦南宗北宗始合而散末乃益離或
縱而誕棄其巨筏祈登彼岸於勤上人獨精戒律徧禮
名山誓往兜率斷指忘身歸命文佛苦行精專八十九
年隻履西歸悲動人天林屋之東有俞惟塢層搆莊嚴
師所營者千載皈依尚來歸也
　　　延質壙銘
吾兄安隠四子伯寵秀文不幸短命死仲宰繼死所恃
者質與學皆能成立亦且有子矣延質年三十有六正
徳六年十二月二十日又忽死於乎吾兄之賢而夭其
嗣吾姪之才而不克永其年天可問耶初質年十七八
穎異拔出輩類落筆動千言翩翩有乃叔之風吾心以
為是子也脫穎三千之塲摶扶九萬之海蓋無難者巳
而屢試南畿不利久之乃稍斂其英華余怪之方欲振
起之則未也㑹安隠不祿𦵏有日質適病不能興質以
父𦵏不能親堋心殊迫甚期愈近心愈迫病愈加或貽
之成藥冀速巳服之暴下不止卒於乎其命耶其可哀
也巳妻葉氏子有周有方女二初寵妻張氏早寡無子
㷀㷀守志不渝葉憐之有無共之相守如姊妹十年十
月廿四日張死今年六月廿六日葉亦死三喪並以丁
丑閏十二月十一日𦵏蔣塢祖塋之東偏其重可哀也
巳銘曰
汝之不幸耶吾宗之不競耶汝之才耶而止斯耶
　
　
　
　
　
　
　
　
　
　
　
　
　震澤集巻三十
欽定四庫全書
　震澤集巻三十一　　　　　明　王鏊　撰
　　誌銘
　　　明故嘉議大夫都察院右副都御史巡撫山東
　　　沈公墓誌銘
公諱林字材美沈氏世為蘇之長洲人曾大父謐大父
洪考傑封奉直大夫晉州知州母張氏封宜人公少好
學成化甲午占應天鄉試辛丑進士第時方重内輕外
或謂公有倖門可得内除公不從出知晉州州人惰而
窳公教之樹藝教之蓄積修城垣興學校民間利害以
次罷行州之人皆欣然曰小沈吾父母也時年未三十
故云𢎞治己酉進南京刑部貟外郎中出知四川順慶
府始至庭叅鎮守鎮守驕蹇不為禮公一拜而起鎮守
怒曰一拜禮乎公曰若不以禮自處安能以禮責人不
顧而出巡行二州八邑之間覽觀風土詢求民瘼俗喜
告訐株聮蔓引動至百人公一見立决無所牽引人甚
便之郡學湫隘文廟列堂之右撤而遷之建御書樓増
置黌舎齋廬庖庫祭器又増樂舞生教以聲容舞蹈之
節暇則親臨程試講解懇懇無倦士子皆奮文獻遂為
諸郡甲郡故無城郭乃鑿西山之石仞溝洫物土方度
髙卑厚薄俄遷雲南叅政後守成之及蜀冦藍廖輩倡
亂所過殘破屢至順慶不能入逺近來依保障民益思
之至雲南交人忽耀兵境上逺近恇攘公曰吾在此無
恐吾請以身當之已而訖無事正德丁夘入賀聖節時
逆瑾盗政内外官守罔不叅謁公固不往瑾嗛之銓曹
屢上公政不報最後擬山西布政命甫下瑾已遣邏卒
詗公公行遇之途抗手而過至摭拾無所得獨以沿途
乗傳白瑾有石文義者適在傍曰沈良吏也文義葢未
嘗識公而聞公名瑾為免逮繫下巡按御史問狀家人
懼禍不測規以賄免御史亦故緩其獄使得為計公曰
無庸隳官禄與隳名節孰重竟落職為民罰米輸大同
又輸沿途傭直怡然以歸逆瑾伏誅言者奏起公為廣
西左布政使單車就道一如雲南之治近世有所謂公
堂錢者多出賦稅之羡名曰公堂盡歸私篋雖號良有
司亦然公一無所染凡修葺廨宇立坊牌則取之又以
其餘鎔範琖斚之屬為公府宴饗用時撫巡交章剡薦
遂進都察院右副都御史巡撫貴州兼理軍務時鎮筸
銅仁烏羅等苗屢出刼掠為患前撫臣率以化外覊縻
不究切之公曰是不一揃刈且滋蔓蔓難圖也率勵將
士為深入計預給旗牌招徠安緝諸寨皆歸附天生厓
囤恃險攻之藺石毒矢交下人莫敢嚮邇公調兵先截
其餉道賊已困火鎗飛礮繼之賊大窘奔竄俘其衆千
餘牛羊器械無筭陳家孟溪九十七寨相率來歸給以
流官悉𨽻貴前二衛庶革土官貪殘積弊自是内境晏
然初藍廖二寇横行蜀中數年朝廷大發兵剪之公愳
奔迸隣境為患分兵守諸要害蜀冦平盪有掎角之助
焉癸酉聞奉直公訃乞歸守制朝廷遣官諭祭比服闋
詔起巡撫山東公在貴用兵勞勩成疾繼以哀毁在途
病加劇遂固乞致仕詔命馳驛以歸歸四年辛已十月
四日卒春秋六十有九嘉靖元年九月十八日葬吳江
羅字圩之新塋公娶計氏封宜人子男二知剛知柔皆
國子生女二適引禮舎人史相國子生張秉仁孫男四
大謨大諄大雅大中大謨䕃國子生孫女二公生而端
靖在衆中嘿然若不能言而㮚然穆然之色人望而知
其為君子也筮仕之初吳文定公亟稱為處子之秀今
少師楊公每言昔在大學為同舎生見公終日手一巻
諸生喧閧其旁若罔聞也順慶之治有遺愛於蜀蜀人
至今思之不忘初順慶民相率立公生祠憲副楊錦至
郡以書來曰公何修而得此於蜀人盧御史師召行縣
父老請公祠在學宫出入為艱請遷便近許之他日復
至則巳奭然輪奐盧訝其成之速知其得民之深也題
詩歎息而去及家居日焚香端坐不以事經心事二親
依依不忍去左右雖燕處未嘗敢南向坐初歸自蜀弟
麓已别居公亟過之出涕曰吾寡兄弟忍分異耶待族
屬鄉黨皆有恩義於乎其可謂篤行君子矣銘曰
聖貴訥言曰焉用佞嗇夫捷給君子攸病萬石一家醇
謹篤行恂恂沈公實惟似之于晉于蜀所至則治政聲
發聞既去而思苗夷獷頑分北荒服自昔相沿簡節疎
目公不謂然孰非王土躬率偏師罙入其阻林蠻洞蜒
無敢違者昔所未有公行不疑仁者之勇乃見於斯公
功既成公力斯憊齊魯翹懸不尚有愒勒石山崖爰告
來禩
　　　南雄府推官魏府君墓誌銘
魏故吳著姓宋季家蘇之胥臺鄉後徙閶門之南濠府
君諱志寜字以道大父諱勤考諱文盛君生有異質成
化間進賢樊公瑾尹吳賢而好文因推擇為吳郡弟子
貟余時在郡膠見君於衆中粹如也君篤志於學其學
䆳於經而尤䆳於毛詩御史督學者考屢占首選試科
塲凡十上皆不利久之以嵗貢上可以得仕矣不屑卒
業南雝入試科塲復不利時逺近從遊者多去取科第
嵗庚午仲子應召亦占南畿鄉試人或曰可以已矣子
已登第學復何為君曰吾不自取科第非夫也仍日夜
淬礪誦讀不輟掇萃程文之善者幾萬篇皆手自抄録
熟復之然入試終不利戊寅不得已就試名在優等授
廣東南雄府推官君立心仁恕又以儒術縁吏事訟者
多自輸其情有偷兒入民家獲自誣與其主婦姧鄰嫗
證之婦不能自明但涕泣求死君察其色得其寃狀使
人詗之果誣也婦得不寃死民有與富家訟者瘐死獄
中其子訟之又以誣坐死君閱其案曰父以是死子又
死焉其忍乎命富室以葬埋費給其子他多類是雄治
嶺南蕃貨輻輳視篆者以是得厚利藩臬屢檄君攝府
事輒推去之嘗攝始興縣出淹禁罷冗費又攝保昌有
某鄉者頑獷不受令聞君至即往曰侯信人也其不枉
我訟於藩臬者必曰願下魏侯及病篤民奔走羣望禱
之家居孝友持父喪已五十餘哭泣幾喪明娶袁氏子
男二應龍次即應召以文學名女二皆有歸孫男三學
忠學孝學詩君以正德某年某月某日卒以嘉靖元年
九月二十七日葬鴈宕村之先塋銘曰
良維善御曾不一獲沫也勇聞戰乃三北噫嘻魏子屢
上而踣晩得一官于嶺之下政方發聞忽已物故命也
則那以告來者
　　　亡弟杭州府經歴中隠君墓誌銘
於乎吾弟今竟安之儀容謦咳彷彿猶在而遂不可見
後余而來先余而往能不深邵子之悲敦今世之好結
來生之因能無蘇子之望乎於乎已矣吾尚忍言之而
平生所存非余又孰能言之故抆淚而書之吾弟諱銓
字秉之贈光禄大夫柱國少傅兼太子太傅戸部尚書
武英殿大學士諱彦祥曾祖也初贈資善大夫戸部尚
書文淵閣大學士繼贈光禄大夫柱國少傅兼太子太
傅戸部尚書武英殿大學士諱逵祖也前知光化縣絫
贈光禄大夫諱朝用考也吾弟少多病資亦不甚敏而
志甚篤從先少傅於光化猶未甚知學乙未春予入翰
林自光化馳省予於京邸自以學後時發憤淬勵日夜
不輟每余起朝猶於窓間聞吾伊聲余每戒勿使過苦
而不能從也及歸矣居先太夫人喪哀毁之餘學亦不
廢兄弟自相師友余時年壯亦銳於學余每覺有進弟
輒巳追及之若與余争先焉者時人因有二蘇之目及
余還朝余弟入郡膠學行為一時冠部使者皆推重至
科塲輒不利最後以年例貢入京值逆瑾盗政歎曰此
豈求仕時耶遂入告太學久之乃授廸功郎杭州府經
歴空名告身亦不之官時余亦自内閣歸日從余相羊
山水間扁其堂曰遂髙更號曰中隠每佳山勝地花朝
月夕有㑹必從有倡必和然余性嬾而弟好吟故弟唱
余和者十九若夢草集所載是矣今則吟無倡也㑹無
從也獨行而無徒也余其何以為心也余性寡諧而與
弟獨氣合以天倫之親而加以契我弟以余為師余以
弟為友非但世之兄弟而已也今其忍獨舎予而去耶
吾弟雖無官守恒以國家生民為念每聞朝廷用一正
人行一善政欣欣見於色或形於詩不然則戚然以憂
若切於身者吾嘗論天理人事相符世固未有不耕而
穫亦未有耕而不穫者隨所積之厚薄而輙有報焉若
吾弟者勤一生於學曾不獲一日之用蠣一生之行曾
不獲一命之沾而又不得其夀以殁天可問耶吾弟生
天順已夘正月十二日以正德十六年八月初四日卒
以嘉靖元年十月二十五日葬洞庭東山曹塢之原春
秋六十有三娶鄭氏賢淑知禮子男二延望延覲女二
望學已有聞覲亦志於學天之報之其在是乎銘曰
是為杭州府經歴中隠君之墓生不逢時死或有知之
者百千萬年尚勿毁也
　　　封翰林院編修徐君室太孺人沈氏墓誌銘
徐與沈同望洞庭其先同自金華來徙世締姻好天順
成化間徐宗孔殷羣從競秀而封君尤傑出封君諱潮
字以同瓌顔秀幹詩章字畫逈出流軰姻以復聮太孺
人生淑慎柔嘉來歸于徐孝敬婣睦逺近稱賢而再育
皆女顧惟宗祧之重數言於封君請納貳室得江隂王
氏王與太孺人同心力勤起家而明敏達事體太孺人
自以為弗及也遂以家政讓焉辭不果及王生二子皆
有立又以家政授焉内外出納鉅細不復闗白專心一
意撫恤二子王事之彌謹及縉入翰林得貤封及親父
贈翰林編修王不敢受封而太孺人珠冠霞帔饗其榮
觀十餘年君子曰昔有衛宗二順者劉向謂二女相讓
亦誠君子乃今復見於斯乎嘉靖元年七月十有六日
孺人以疾卒二年四月廿六日祔葬金鐸山合封君之
兆春秋七十有五子男二縉紳縉擢進士入翰林侍今
上於講幄日承顧問誦說指陳從容詳雅啟沃之功懋
焉徐宗將日起而大人謂繄太孺人之功女三長適行
人司行人蔣詔次鄉貢進士朱伸次馬叔雍孫男四𤣥
度𤣥慶𤣥成𤣥齡曾孫女一予長女昔歸縉侍太孺人
久知其詳也法宜銘銘曰
推賢讓能惟士之艱况也閨門能無有愆徐門日髙伊
誰使者我銘其幽以詔來許
　　　陸冡宰母太夫人華氏墓誌銘
初贈監察御史累贈光禄大夫柱國太子太保吏部尚
書諱宗愽之夫人贈光禄大夫柱國太子太保吏部尚
書諱子敬之子婦前天官冡宰完之母也曰華氏華之
先裔出南齊孝子寶自無錫來徙長洲之下雉瀆稱累
世名家太夫人歸于陸生子三長冡宰次宜次宇女二
孫男七伷价仕侔修係倬宇例授蘇州衛指揮使伷价
仕國子生侔庠生修中書舍人孫女十曾孫男女十三
𢎞治某年封孺人進淑人又進一品太夫人正德辛已
四月二十五日卒嘉靖元年二月十九日葬邑仰天山
之阡啟柱國君之柩焉春秋八十有七陸故吳下世家
最名有家法太夫人性賢明事姑相夫教子罔不宜撫
接内外卑尊疎戚皆有法冡宰初以進士為才御史按
察副按察使以廉明稱入為都御史兵部侍郎屬羣盗
起北方攻城破邑中原雲擾王師久無功即毅然請帥
師討之賊屢敗北奔潰追賊酋於海隅而戮之中外又
安功亦偉矣正位冡宰進退百官縉紳士夫多出門下
升堂拜太夫人為夀州縣守土官嵗時候問起居於時
天下莫不榮焉一忤權奸中以竒禍所坐曖昧功過相
准猶宜從八議之當争進者從而媒蘖之聽者不察又
從而下石焉乃至官校籍其家家人或驚竄太夫人怡
然就道至京出詔獄卒於長安之官舍於時天下莫不
傷焉初太夫人與子書曰物忌太盛盍歸乎冡宰亦屢
疏乞歸不允旋䧟大譴大呵之域頼今上明聖竟從輕
比而太夫人之見逺矣君子謂履盛而懼蹈難而安太
夫人有焉可不謂賢乎太夫人之幼也庭有積水一兒
溺焉女伴曵之愈沈太夫人奪而縱之兒遂起識者謂
有司馬公之智矣銘曰
榮觀屯艱其事好旋天曷為然夀且歸全亦復奚怨
　　　南京禮部尚書邵公母太淑人過氏墓誌銘
太淑人過氏宋宗室徐王郡馬孟玉十世孫時明翁之
女皇贈通議大夫都察院右副都御史純和府君邵公
諱溥之配今南京禮部尚書寶之母也尚書於正德間
以都御史鎮淮上忤逆瑾勒致仕旋進戸部侍郎不赴
以母老固乞終養於家八年詔以南京禮部尚書起之
又以母老辭今上即祚復起之又以母老辭惟上知其
孝不强也命有司以禮存問太淑人時已屬疾命至不
能興命服拖諸身稽首以謝明年冬十二月二日終于
適寢癸未十月丁酉葬慧山繡嶺之原去大夫墓數百
歩而近大夫之葬五十九年矣不敢議遷乃製衣冠而
合葬焉春秋八十有二子男一尚書也孫男二殤其後
者曰𤣥孫女三壻為華珉吳汝憲館於家者曰秦汶初
大夫之卒太淑人年未三十保育遺孤堅守一節族人
欲敓其志不改不二其節偉矣予嘗書於貞節之碑至
是尚書復屬予銘其墓辭不獲則為按狀書其勤家勸
學官居守法之事以見尚書德學之成勲名之著其來
有自初家人析産太淑人獨取其先世遺書祕藏之以
竢其子之長及尚書就外傅每夜績以相其勤而又恐
其過於勤也每於警惰之中致節勞之戒所以撫摩保
䕶周悉備至遂見其子登甲辰進士出知許州歴戸部
貟外郎郎中江西提學按察副使浙江按察使右布政
使湖廣左布政使都察院左副都御史總漕運鎮淮安
皆至官食其禄及戸部侍郎之召則病不復能之官終
養於家其在官所每因省定之餘輒以公勤為戒官府
之事若無所聞在許州時毁滛祠寺觀人莫能阻人或
曰是公孝惟母命或可已之因間以請太淑人曰此詔
㫖也吾兒安敢廢格吾亦安可有言其知大體類是州
官每閔雨齋居太淑人亦蔬食以齋曰在官者憂民吾
獨得不憂前官有喪不能舉尚書輟俸資以償而患不
足太淑人曰此義事也第行之吾嘗省穡家用以禆汝
州官母生辰輒納女賓為夀太淑人曰此謁階也不許
在江西長壻來逆婦俗皆用樂或言察院密邇盍省之
太淑人曰省之曷若撤之命樂皆出每尚書行縣闔戸
終日自鮭菜外無敢䦨出入者及病命啟篋笥分諸女
孫衆意在官久當有珍竒綺繡及啟舊衣數襲見者憮
然而心服其廉其卒也鄉之人皆曰非是母莫能育是
子非是子莫能報其母是宜銘銘曰
慈恒遺教教斯宦學孰拊藐孤迄成名德仕多違養養
斯利禄孰辭金紫而侍朝夕於太淑人秉心不二撫成
尚書為國重器令伯陳詞誠徹於帝八十年來定省不
廢教既遂矣養亦至矣茀禄榮名維其備矣刻石幽墟
垂無艾矣
　　　亡女翰林院侍讀徐子容妻墓誌銘
於乎天降割於我躬何其酷耶朞年之間二女接夭長
女儀又繼之耶長女之生吾始筮仕而吳夫人不禄呱
呱在襁褓余時尚未有子戚之甚愛之甚閔閔焉日望
其長也余在翰林日多暇長女之㓜也日侍余學繙閱
濡染不離一室因是漸識經史大義且通知時事得失
人才髙下及歸徐氏委子容於學從臾之淬礪之以底
於成余自内閣告歸相子容居京有警戒相成之道子
𤣥度稍長日與坐一室講習𤣥度學有成緒而吾女之
學亦益進間習為五字詩輙自書之有楷法意義集曰
芸閤然未嘗聞於人人亦無由知也歸子容二十餘年
及見其占鄉薦登甲第入翰林由庶吉士兼侍讀今子
容名位且日顯而余女亡矣子容官考三年例得封典
以姑未及不敢先焉竟不及封而卒年僅四十有二子
男二𤣥度𤣥成成化丙申十月十二其生之日正德丁
丑三月二十四卒之日已夘三月廿八葬之日墓在陽
山華鹿之原以地卑濕嘉靖二年十二月十八日改葬
光福鳳凰山之陽銘曰
子之嫕兮又賢且慧兮歸值其良兮而年不長兮於乎
孰知余之傷兮去華鹿而之鳳山福爾後其安且昌兮
　　哀詞
　　　臨海陳公哀詞(并序/)
成化丙午五月廣東左布政使陳公卒南昌公卿相
與唁於朝士庶相與唁於野呉中士子則相率作主
祀之先賢祠時年五十八云初公之為御史也屢抗
疏言事天下想望其丰采董學政於南畿鏊時為弟
子員一時官吏動色相戒曰是非糾劾百僚不避權
倖者耶何可犯也御史大夫韓公時居喪呉中戒其
下悉屏儀衛去之曰陳御史至矣而公之至也言稱
古昔動必以禮先頒冠祭射儀於學宫嵗時肄習至
是徐行締視周旋磬折絃管豆登洋洋翼翼遂居宿
學宫士子競勵兩廡鐙燭如晝吾伊之聲相應時以
二鐙前道巡行學舍事當上聞屏居齋沐引使於庭
再拜乃遣升降東西堦舉足後先造次不爽教人為
學必本於小學灑掃應對以達於六經以及通書西
銘皇極經世太極圖盖在呉前後三年變色之語不
見於章縫折箠之笞不加於輿皂而人畏之如神明
既去而思之有加於戲非賢而能若是乎及官河南
率是道不變在廣東亦然廣東有中官厲民者公摧
抑不少假數以事撼公不為動竟以是被逮民之遮
道號呼者以萬數吏張聚者嘗以事得譴亦上疏訟
公寃云公臨海人也居官三十年故居不増一椽所
至行李蕭然晩聞母喪質明就道官屬有不及知者
其之官廣東也中途無馬遂賃一驢騎去夫自周道
衰士之宦學大抵多逐時好雖世所謂賢者固不免
焉與時俯仰而公毅然必以聖賢為法所謂古之人
乎固猶難之當成化間聞望重天下者三人焉三原
王公莆田彭公及公是也二人俱及今上之初繼登
三事而公不幸死矣鏊自得侍公而後知學之大者
非獨以其言也觀望之間固為多矣及承乏翰林公
又以韓范司馬諸公及道學傳見授予何以副公之
知乎其卒也作詞以抒余哀
我思古人兮我生孔遲世降日卑兮孰其返而洵美
夫子兮尚及見之冠仁服義兮忠信履綦衆方狺狺
兮獨與道謀特立不阿兮讒邪所仇行顛以殞兮不
惑不憂猗嗟斯人兮不預其施夫時則然兮吾以何
尤越山岑岑兮越水瀰瀰懐公不見兮孰知我悲
　　　楊文懿公哀詞(并序/)
故吏部侍郎文懿楊公以髙文博識名海内夫人能
知之公嘗著諸經私鈔多先儒所未發者人或未及
知也予間得其一二公曰固不待後世而有揚子雲
矣其卒也為詞以明公志詞曰
聖亡經在異説紛兮阨秦造漢離多門兮商詩瞿易
授受親兮黨同矜異轉失真兮遺言奥㫖不尚存兮
唐有啖趙宋孫石兮抱經剗傳挺見特兮逮乎伊洛
義轉精兮紫陽承之集厥成兮設科置學為世程兮
父傳師授莫知其端兮雖有異説誰敢干兮於文懿
公生已後兮周漢唐宋得通究兮聖經浩浩如天淵
兮家鑽人淬庶或全兮瑰辭㣲義日星陳兮蹈常翫
故駭厥新兮章甫資越衆排斥而不信兮不信何傷
益自珍兮嗟我何知乃得師兮謂公自信當勿疑兮
太羮元酒所貴希兮豈不或過志亦竒兮後千萬年
來者誰兮
　　　陸詹事哀詞(并序/)
𢎞治八年春正月宫詹晉陵陸先生卒昔成化初先
生發解南京第一廷試第三於時才名傾動中外某
時遊學京師間得見之魁岸開爽映發左右後十年
承乏翰林始習焉議論之髙竒識見之偉特座之人
往往屈焉衆方歸以公輔雖先生自負亦固有然者
於戲孰謂一旦奄然而逝乎予與先生學同門官同
署居同巷悼先生之抱器而不試也又嘗豔其盛而
憫其衰也作詞哀之
芒乎窈􁅌曷之憑兮胡然熻赩欻摧崩兮誰者為之
曷勸懲兮有美夫子奮毗陵兮巉巖秀骨頭角稜
兮匡詩張論有師承兮天才俊發迅雲鵬兮横江
鱣鯨脱韝鷹兮祥開劒井光怪騰兮木天學海浩
淵澄兮嚌嚅沉浸日烝烝兮威儀禔禔富才能兮辯
若懸河衆目瞪兮太阿在匣矢在氷兮史館秉筆直
若兢兮經筵講説三昧稱兮汝予舊學得若矜兮如
金就範木就繩兮宫端翰學望峻嶒兮衆謂夫子自
此升兮秉鈞宥宻輔弼丞兮調元熙載㒺不勝兮
方當雲騫折右肱兮千里就駕中道輘兮纍纍喪
車丹旐乗兮妻宫並殯女喪仍兮榮名過目若風鐙
兮盛衰糾纒豈其恒兮嗟藐承學若齊滕兮官曹私
署近得朋兮齋廬朝轡憶並曽兮於戲邈矣涕在膺
兮
　　祭文
　　　祭太常鄭少卿(環/)
於戲世道交喪舉世其隨突梯脂韋自許隨時噫嘻
先生守維清慎白璧貞松弗渝弗粼少入詞林文望孔蔚
國史是非董狐之筆繼遷容臺位次俱升磬室獨懸黔
婁之清年方四十伉儷則逝鰥居以終曾參之義士方
宦學不殞其操及其得志惟時之傚嶷嶷先生世孰及
之未秉國均天乃奪之某等少蒙鶚薦有位于兹出入
門下遽失其依吾道之慟豈獨其私
　　　祭陳太常(音/)
聖賢大道經則備之如懸日星有目共而孰知其間奥
㫖微詞有深如淵有棼如絲先生蒞止一語輙領微析
秋毫動中棨肯髙卑淺深各滿其腹匡衡觧頥朱雲折
角作為文章醇粹精良無味之味其味則長瑣屑不理
人曰憒憒人知其晦莫知其睿商畧陽秋蓍龜涇渭崖
岸不修人曰匑匑人知其怯莫知其勇利害死生不震
不竦世方逐熱我獨求閑一官于南九載斯遷其畸者
人位也宜後其偶者天云胡弗夀某等少侍門牆忝有
祿位聞訃莫奔南望殞涕心喪之誠一巵遥酹
　　　同年祭張希載侍御
昔在成化乙未之春同登甲科三百其人二十餘年聚
散生死其仕於京九人而已維九人者契義實惇謂當
白首終無間然豈謂君也又棄而先君為御史士有先
覺風紀不隳輔以文學吏事孔閑德器維宏任重逺到
將無不勝中道而踠天不可測有呱者兒有㷀者室萬
里滇南見者興惻況于八人感舊則多酹此一尊傷如
之何
　　　祭彭文思公
於戲天之生才其不無意胡與之才又畀之地又畀之
時而不一試噫嘻思公相門之裔學専春秋志在匡濟
弱冠春闈名先多士翰林廿年恣觀中祕日侍經帷周
旋風議晩登黄閣台揆之寄方期有為以展厥志俄被
之疾遂謝時事林下盤桓竟以訃至驊騄方騰中道而
躓梁棟方隆風雨忽萃於戲思公天實難既設奠緘詞
尚其來塈
　　　祭吳文定公
我生雖晩從公則舊科第官階交手授受公為之前我
躡其後乙未之春朝班間簉玉署相隨金匱更紬已亥
還南斬焉在疚公來視之具區之藪至今湖山傑句増
秀壬寅至京夙願忻副各事園亭對開戸牖雪月之宵
花栁之晝有倡斯和有集斯湊詩筒酒籌間道互走有
出必偕並鏕聮袖陵道驅馳郊壇宿畱最後同直文華
䆳宥經幄敷陳公左予右迹以事同分隨年厚叔度之
陂公瑾之酎莫知髙深實忘固陋晩有弱息許奉箕帚
通家往還不間子婦人事好乖我馬東首送我於郊欲
别且復我言北來㑹合斯又稍聞微痾引年屢奏手札
頻承墨色如黝宜夀而臧事乃大謬鄉亡典刑國喪耆
耉如公德器天胡不佑胡不三事胡不遐夀我登公堂
不我云覯不與我言有襜斯匶平生此别情曷云究公
其聞乎薄薦觴豆
　　　祭錢世恩文
疇昔之夕惠而過我信宿惓惓欲去不果去不三日忽
以訃聞俯仰之間遂成古今乃知前來葢以永訣始終
之義子也罔缺念昔詞垣從游諸彦一朝來歸雨消雲
散嵗時寒暄子獨不變哭之寢門吾感實多逺致薄奠
傷如之何
　　　祭白都憲文
嗟予鮮合而交於公父子之間自始及終伊昔康敏視
我忘年我於中丞義且復然四十年間中外周旋豈知
盛衰事有不期康敏徂謝公復繼之俯仰今昔有涕漣
洏衰病偶存靡由執紼薄奠一觴以告永訣
　　　祭靳文僖公文
昔我與公同游翰林鄉邦氣合道義寔惇旦夕相從討
論典墳有倡斯和和如瑟琴我躋内閣公謂猶已王陽
在位貢公斯喜豈知拙直不能乃止及公繼登我心遥
賀司馬在朝景仁安卧謂方簡在遽已得謝不能媕阿
與時髙下直道難行先後一轍秦晉之好由斯而結蘇
及南徐遄往斯復歐趙命駕匪朝伊夕公不少留吾道
滋獨非天不遺民之無禄逺日有期匍匐是宜綸音下
問輶軒逮而緘詞代往非我之思終天之恨寓此一巵
　　　祭靳夫人文
輔佐相國調元祕閣入朝兩宫冠帔若若公倦鈞衡乞
告歸鄉方共優游遽爾云亡我有弱息聘歸令子教養
鞠育終身之倚訃音忽聞使我驚呼子失慈母婦失賢
姑誰撫誰育教者誰歟窀穸有期義當匍匐道逺莫致
莫預執紼薄奠生芻以告罔極
　
　
　
　
　
　
　
　
　
　
　震澤集巻三十一
欽定四庫全書
　震澤集巻三十二　　　　　明　王鏊　撰
　　頌贊
　　　御賜禁方頌(𢎞治/間賜)
今上皇帝讀永樂大典命錄其禁方賜御藥房諸臣工
臣寵得其二焉臣鏊間獲見之因拜手稽首而獻頌曰
維天惠民維辟奉天極天所覆孰非我身昔在文皇永
清海内爰定大典以熙帝載廣蓄兼收如山如海於皇
我皇萬幾既勤重瞳攸矚乃惻于仁粤若神農逮于軒
岐先皇之志我維行之帝曰來寵錫爾禁方寵拜稽首
邦家之光皇仁如天豈需一勺尚効涓涓以裨海嶽皇
仁宏敷郵及海宇唯皇萬年永作民主
　　　恩覃三世頌
唯戴氏自晉始來家建業其後遷於剡望於歙發於浮
梁今大司寇公昆弟四人相繼敭歴中外今兹遂大發
於公位躋八座恩覃三葉於乎其盛矣予忝公門下士
敢再拜為之頌
猗宋戴公儲祥單厚自晉來家金陵彌劭于剡于歙于
江之右作之述之其艱其劬延延百載發於尚書噫嘻
尚書勲績多有董學東南多士丕起臬藩閩越枯蘇棼
理來旬于鄖大憝攸馘佐秋官卿明刑教弼帝曰予治
唯乃之休乃祖乃父厥訓克昭帝有恩言進少司寇冠
裳朱翟竝有封號於赫皇帝三葉是承作廟浮梁禮秩
具登非先曷隆非後曷繼太史作頌敭于世世
　　　孝廟御書贊
於穆孝皇深明廣厚一十八年物蒙在宥徳唯日新藝
乃天授奮毫落紙思入混茫氣吞顔柳勢壓鍾王淵停
嶽峙玉質金相噫嘻近臣奎章侍立登牀或緣抱弓莫
及石室金縢藏之十襲
　　　御書祕方贊
今上皇帝萬幾之暇留心翰墨間閲永樂大典得金匱
祕方外人所未睹者乃親御宸翰識以御寳賜太醫院
使臣玉葢欲推之以福海内也昔唐文皇飛白賜羣臣
宋太宗書賜蘇易簡當時以為盛事然豈若臣玉之被
是賜也奎章照耀又以寓濟物之仁焉臣鏊預觀稽首
而作贊曰
聖仁御極萬幾日殷乙夜孜孜古今縱觀大典洋洋有
方中秘有觸聖心欣然如契曰唯四海豈無一人夭閼
札瘥舉切予身乃紬秘方乃御宸翰玉版霞舒天機雲
爛噫嘻爾玉職内藥房尚推予仁嘉惠萬方玉拜稽首
受言藏之唯皇之仁儼其將之昔有神農始嘗醫藥亦
有羲皇肇開卦畫藥以起死畫以昭矇二者合一孰知
其功唐宋兩宗賜侈飛白豈如我皇懐民之瘼巋焉新
樓御書在焉何以知之虹光燭天
　　　王著作寄顔贊
程學之傳孰得其親載之而南龜山是因著作及門視
楊則後徳器之成乃㕘其舊著作閩産而家於吳淵源
一脉鄉邦所模遺像儼然挹彼先哲座上之風門前之
雪
　　　丹陛糾儀圖贊(為御史劉/廷瓚作)
宫城巖巖九重啟曈曨曙色天顔咫東文西武袍笏次
對立者誰唯御史曰予耳目予聽視有愆爾繩姧爾指
屈軼嶢嶢豸𡻭㠑權姧惴慄耎媚恥外雖嚴稜中豈弟
古稱良臣無乃是
　　　少傅馬公像贊
望之巖巖乎如山之峻即之藹藹乎如春之温襟宇瀞
深茫茫乎千頃之浸政體諳熟耿耿乎百鍊之金卓卓
乎挫而不囘者匡時之䇿蹇蹇乎老而彌篤者憂世之
心衮衣玉帶弼亮四朝位應三台禮絶百僚於乎若公
者志必將使臯夔稷禼事功復見於今奚止若唐之姚
宋漢之蕭曹者耶
　　　楊侍郎維立像贊
退兮其似怯乎臨事則甚勇也鈍兮其似拙乎思致則
甚工也苶兮其似癯乎所養則甚充也淵兮其若虚乎
所出乃不窮也昔䘮鏡川有懐其人今見碧川如睹其
真翰林天曹儷美偕榮文章之贍議論之精古所謂難
為弟難為兄者歟
　　　東坡笠屐圖贊
長公天僊謫墮人界人界不容公氣逾邁斥之杭州吾
因以遊投之赤壁吾因以適瓊厓儋耳鯨波汗漫乘桴
之遊平生竒觀金蓮玉帶曰維東坡戴笠著屐亦維東
坡出入諸黎負瓢行歌十惇百卞其如予何其如予何
　　　吳文定公畵像贊
噫嘻文定其可復作淵然之度粹然之學舉世競趨避
之如疾舉世棄遺服之無斁非意相干不見其愠喜終
身與處莫測其淺深但見文章之昭囘於天下燦然五
星之正色澹然清廟之遺音所以賁飾渙汗啟沃密勿
雖憸人小夫皆知重其為人而賢人君子亦自以為不
可及衆方仰之為當代之斗山上且用之為久旱之霖
雨而公不待翛然遐舉嗟斯民之不祿悵吾徒之無侣
載瞻遺像有淚如湑
　　　東峯吳鳴翰像贊
於乎東峯天之生才將必有為有才如君卒以不試君
之為詩髙視寰中天與之豪神助之工瘦逾賈島險擬
盧仝狂書細札或整或斜細入蚊睫勇拔鯨牙流落人
間吁其怪耶誰云屢試不聞一遭一目之網𡨕鴻飛髙
衡鑑之責吾徒所叨於乎東峯今其亡矣吾疑猶在鬱
硉之氣理而不壞廬山竹林自許生前於乎東峯然乎
不然忽覧遺像淚若迸泉
　　　先少傅昆弟行樂像贊
先少傅昆弟三人伯諱璋仲諱瑮先少傅為季伯頎而
長仲豐而碩季潤而秀徳各稱其貌焉鏊童時見海虞
朱孟誠實傳兹像時天順已卯至今正徳庚午葢五十
餘年鏊亦且老矣覩兹像如諸父之復生未嘗不肅然
恭躍然喜欷然繼以泣也因為之贊曰
前人邈矣厥像在兹或言或笑或行或隨念昔為兒膝
前環繞孟誠筆之曰維其肖日月徂遷年更五十風木
之哀思養何及忽睹兹像儼然猶生生而不作有淚縱
横我懐前人亦懐其徳其徳伊何忠厚一脉嗟嗟後人
尚繼無射
　　　自贊
噫嘻先生何如其人窮年劬書結髪礪行白首於道茫
然無聞者乎爵厠公孤官居臺閣志懐抒忠幾昧納約
卒無以致君澤民者乎貴戚赫炎不能附麗權璫狂猘
不能媕阿一有違言超然去之不辱其身者乎遇事直
前不知顧忌見利思後不知規畫歸卧空山家徒立壁
晏然居之以忘其貧者乎斯人也其量則隘其才則庸
曽無裨補於世所幸自潔其躬跡其所至葢知慕首陽
之拙而不知柱下之工知希止足之疏傅而不能為應
變之姚崇者乎
　　　王惟顒像贊
瑩若氷壺矯如玉樹跡寓軒岐志敦儒素淵源有自尚
沿伊洛之餘文獻足徵不霣宋唐之故身棲委巷名在
薦紳望之者謂其簡伉而難近即之者悅其和粹之可
親若夫功奏十全信無媿醫中之王道命辭屢辟殆將
為吳下之逸民也乎
　　　巡檢李禎像贊
正徳五年吳下大水饑莩載途有司奉命檢災賑饑而
往往旁緣以為利予伏林下竊傷之竊恨之甪頭巡司
李禎領檄散財于鰥寡甚均而公且有憂民之言予甚
多之乃因其像贊之曰
勿謂位卑其才乃充勿謂惠小其心乃公屏盜之迹時
乃之職拯民之恫時乃之功葢一命之士存心于愛物
則九重之仁不隔于困窮噫彼貪濁位都顯融受若直
怠若事瘠其民肥其躬雖曰侈然蒞其上得不赧爾媿
于其中耶
　　　伯兄安隠像贊
先少傅子四人安隠其長也髯而長身沉靜簡黙其弟
鏊位至内閣而兄安處一丘以終身焉無外望也可謂
安分者乎故號曰安隠鏊為之贊曰
彼夸者子得勢而驕輿馬宫室華侈相髙兄獨澹然安
厥故守倭倭佗佗不動不有包山之麓太湖之濆敝廬
脱粟樂之終身我思古人誰與儔者有漢新息馬少游
也
　　　林知府利瞻像贊
玉為之潤氷為之潔春為之温政也㒺缺剖皇之符來
牧于吳厥膏不屯厥守不洿不振不譁吳民其孚忽遷
于滇分省之左吳民懐之欲留其可獨傳畵像慰此去
思朝夕在堂以瞻以儀以瞻以儀藐在南荒誰其繼之
俾也可忘
　　　施鳴陽畫像贊
退然而怯者外之癯盎然而足者内之腴氣質孕洞庭
之秀文學承殿撰之餘幅巾深衣緩帶履絇志謝塵坌
樂存舞雩古所謂隠不違親貞不絶俗者其斯人之徒
歟
　　　謝安石像贊
有晉太傅或傳其真去之千載如睹其人噫斯像也其
當東山寄傲之時乎新城出鎮之時乎將盜温問鼎秦
兵壓境之時乎是何襟宇之沖夷風神之超邁隘視區
寰翛然物外世方多故敓攘紛紜誰能起公坐清烽塵
　　　謝靈運像贊
襟懐曠逸才氣桀驁鞭䇿曹劉凌轢顔鮑坦腹垂胡露
頂脱帽欲知其詩盍視其貌
　　　謝疊山先生像贊
噫古帝王自立中國宋廢元興奄有九域臣民效順各
供其職時維信國洎我疊山奮不顧身障彼狂瀾公身
可殺公義莫敓至今耿耿光耀日月視彼奸佞靦顔穹
廬與公所得孰少孰多袍笏履絇神物呵守公應不亡
公其有後
　　　疊山夫人李氏像贊
公信大義昭掲天地有婉淑姬節與之齊茹辛履險左
挈右提噫公實宋忠臣夫人也無媿於為忠臣妻者乎
　　　汪玉川像贊
貌雖癯而氣則偉眼雖暗而鑒則精决事之休咎斷人
之死生如由基之射矢無虚發如秦皇之鏡照無遯形
誠生明耶明生誠耶請以問蜀之嚴君平
　　　孫真人像贊
噫嘻先生跨隋歴唐超然𤣥覽如商老彭咆哮虎猛伏
如牛羊問胡以然惟誠是蹈乃知至人神明内葆金石
無硋鳥獸咸擾海山蒼蒼先生在焉何當從之以終吾
年
　　　王光菴像贊
其博洽似陸魯望其孤亢似元魯山其逃名似韓伯休
其遁世似申屠蟠敬瞻遺像翛然丰神曳杖逍遙不襪
不巾是為光菴先生其人
　　　尹侍御倫像贊(崑山尹/嗣忠父)
漢有范滂風裁獨持扼於奸璫誓死不囘皇有尹君獨
持風紀扼於奸璫憤激至死死雖不同同歸於義及今
凛凛猶有生氣遺像堂堂如山如河誰謂君夭其壽孔
多曹蜍李志其生謂何
　　　錢孟溥像贊
我懐伊人嶔崟岝㟧誰云林居直氣噴薄觀其挫權璫
之猘折妖痂之角使其立乎人之朝儋乎人之爵必能
舉其職業蹇蹇諤諤尚肯脂韋依阿首鼠前却我懐伊
人忽焉緬邈遺像在堂過者必作
　　　王真愚教諭像贊
京國蚤游從建安七子之列鄉邦晩佚入睢陽五老之
圖貌若呐而心則辨韻若散而才不疎人皆愛其藴藉
己獨抱乎冲虚之人也其果真愚也耶其非真愚也耶
　　箴銘
　　　主一齋箴(為徐都憲/公肅作)
神明之舎空不容物湛然之中孰為之一心兮本虚撓
之則亂維二則㕘維三則散百千擾擾與物徂遷主則
為客何日來旋允毅徐公主一無怠無曰不顯惺惺斯
在吾一既定彼萬莫干昭哉瑩徹神明内完維貴維貨
維是維非維利與害吾維不知有至斯應應巳斯寂往
者如亡來者如失湛然中虚永保吾一
　　　遜敏齋箴
聖徂道逺正學日湮學其誰則我思古人人亦有言才
焉用學譬如殖焉不殖將落人亦有言不尚有年以嵗
以月其老忽焉嗟嗟夫君學古為準説告髙宗惟遜與
敏其遜惟何莫如虚中人曰可矣我唯空空其敏惟何
曰維不及人曰可矣我惟汲汲遜不自滿敏則有功孜
孜二者終身勿忘
　　　二箴
頃予讀近思錄得二言焉治懼為難治怒為難明理可
以治懼克己可以治怒作二箴
　　　　治怒箴
有若撞搪或干吾意盛氣赫炎如火斯熾熾不傷物乃
先自燔既愆於事亦災於身方其怒時爾盍自思彼其
是耶我怒奚為彼且非耶怒之則巳怒而不怒弗留於
已譬彼熾火沃以清泉沃之沃之火乃不然明鏡在懸
其中湛若是謂不遷顔氏之學
　　　　治懼箴
有赫在上或臨在旁中乃潰亂有沸如湯沸莫自知倉
皇眩瞀心既靡定身且奚措方其懼時爾盍自定在吾
唯理在天唯命理之正矣守且勿他命之定矣雖死而
何譬彼寒泉㸃于沸湯㸃之㸃之沸乃不揚刀鋸在前
不震不竦是謂不動孟軻之勇
　　　慎疾齋箴
已丑之秋予得疾殆甚辛丑嵗則病癸丑則病而皆起
於㣲因作慎疾箴以警於後或曰嵗行在丑則病或者
非人乎雖然吾知慎吾事而已
爾生多病維爾之羸羸也則那維其慎而其慎斯何曰
維未病病而慎之瘉惟其幸凡病諸苦爾則備嘗氷寒
火熱歐吐䐜脹凡人在病亦克自創及其瘉矣忽焉若
忘病不在小亦不在大無曰不害其禍斯在無曰何益
其病斯釋昔者弗慎今悔莫追悔而不慎後悔何為
　　　壯節祠銘
猗城之陌石麟頟頟清廟斯勅廟食誰歟劍履兜鍪譚
公崇侯昔在文皇奮於北方多士髙驤譚公克壯萬夫
之望執戈來將九門既克懐來雄莫潘楊就縛大戰白
溝濟南滄州東昌是道夾河之難甲胄躬擐被創獨殿
義重輕身殲我良臣有嘉者駰還骸於岡公身則亡其
神堂堂雲旗風馬于天上下翊我皇旅大業遂成惻愴
聖情帶礪是盟䖍䖍孝孫襲祉揆原哀扣帝閽惟皇有
詔賁于新廟尊嚴有耀萬祀千秋椒糈時羞邦人之休
　　　大雅堂銘(布政胡/韶之祖)
振卿之死偉矣其妻趙氏間闗兵戈卒能全其節以保
其孤殆亦未易也或曰蒙古恃其強據有中夏中夏之
人亦何必為之死乎曰守其土服其官食其禄安得不
死其事詩云舎命不渝振卿以之之死矢靡他趙氏有
焉堂堂忠義乃萃一門題曰大雅宜矣銘曰
有元政頽内訌外軋盜起蘄黄鯨奔豨突來宼洪都連
城風靡烈烈振卿挺戈崛起塊焉孤城復還于理事有
不虞嵗躔丙申大游之原殲我良臣身之殲矣其義則
伸有妻􁉑􁉑纍纍稚子涉履棘荆豈無一死死亦何裨
立孤難耳青鐙辟纑孰緯之恤藐矣胡宗繩繩秩秩惟
臣之忠惟婦之義一死一生孰難孰易大節琅琅二人
同蹈我銘于堂惟後之詔
　　　古硯銘
或耕洞庭之野得巨硯焉正黑而光如大圓鏡友人蔣
伯宣以貽予予寳用之銘其隂
古月完完淪於九地犂鉏出之有食之既王夫子見乃
驚石膚鐵色玉質金聲胡為來哉胡為來哉吾與汝相
攜而同歸儒林詞苑逝終老而無違
　　　敦敘堂銘
少保太子太保兼戸部尚書武英殿大學士京口靳公
作先廟于第之東春秋饗祠如禮巳又作敦敘堂于祠
之前以為利成亨餕合族之地而屬予銘於戲民之散
久矣士於族屬一從二從尚知近而親焉三從則逺矣
五從則漠焉如途人況又其逺乎非獨莫之親亦莫之
知也故士有端委廟堂而其族混於馬醫夏畦之間葢
非獨士之辠也世愈久則生愈蕃生愈蕃則族愈散散
則逺逺則踈踈則憂不弔喜不慶亦其勢然也先王知
勢之必至於是也於是乎有道焉聫之使不散則宗法
是矣古者自天子達於官師莫不有廟而宗法於是立
焉有百世不遷之宗有五世則遷之宗百世不遷者所
以統其同五世則遷者所以别其異故世雖彌逺而系
出昭穆秩焉其不亂也士之有志者非不欲復古而其
勢未能葢後世士無世禄廟且不能立而宗法惡乎行
此俗之所以益壊而莫之拯也公於流俗頽弛之餘獨
能奮然自信惇行古禮上及祖禰下及子孫旁及昆弟
而母族亦覃及焉所謂尊祖故敬宗敬宗故收族者公
其有焉雖未能盡如古宗法而於宗法亦何大相逺乎
靳之先自漢信武侯歙始大唐有孝謨宋有裁之守申
其世次莫可考而來居丹徒則自諱某始至温州府君
有遺愛於民累徳儲祥是生少保毗輔天子顯有令聞
而燮理之暇又能以禮率其宗人可銘也巳銘曰
維昔天子因生賜姓命之以氏厥宗攸定唯生有宗唯
死有廟享祀烝嘗各致其孝世雖云逺宗乃不移秩秩
繩繩百世可知其後世衰宗法隨圮遷徙東西仕多崛
起數祖而忘族焉能理於乎邈矣孰克治之有美靳宗
徳將在斯噫靳之顯始漢肅侯來居江左發自温州及
于少保徳義之優相今天子治進數增作廟於家合族
再登駿奔執籩灌瓚是承燕毛旅酧享獻蒸蒸凡此靳
宗有踈有戚緬懐本源其出維一異體同心唯孝唯義
唯徳之歸引之勿替
　　　瑞芝園銘
水部正郎上虞朱君朝章作園于五癸峯下正徳丙子
冬鄉人來告曰園有異植若草非草若石非石有赭如
丹有黒如漆吾不知為何物園丁不識鋤而去之明年
春復有一本生於故處其丹其黒宛然如故人始異之
君時受水部之命以歸視之曰芝也胡為來哉吾不知
古意者其祥乎遂援筆而識之好事者詠歌焉余為
之銘銘曰
維卉維木殖之弗長煜煜紫芝不種而生維木維卉藩
之或悴煜煜紫芝無根而遂有葢如丹有莖如漆不殖
不勤豈伊人力麟出非時獲之而斃芝出維時斬之而
肄人不易物兹維休祥嶷嶷其標煜煜其光君家其昌
　　　端硯銘
温潤而澤直方以大坦其中以有容峰其外以不敗以
貽爾昭守之勿怠日磨日礪日漸日漬而時袚之而時
出之
　　　井井亭銘為吳南夫太常作
有冽者井天平之􁕽一脈遐通白雲之泉不涸不盈奫
淪甘寒始誰鑿之以資汲者藝者耘者東西行者其汲
纍纍其來溶溶不費不窮封君之功
　　　鈐山堂銘
我族諸家世蕃以昌爰始爰詢學宫之傍有鈐者山奔
騰來赴靚麗端嚴屹若相顧唯堂何有有圖有書亦有
豆籩親賔之於有斐嚴子陟降惟斯坐對鈐山乃自得
師其師伊何黙以成徳不震不騫惟是之則
　　　歙硯銘
質橢以園色紺而黝皤其腹像巨公之容嫵其眉若佳
人之秀歙溪千年孕此瓊玖胡不從予於玉堂黄閣之
間而獨相隨於荒巖窮谷之囿之人也其殆所謂金相
玉質磨不磷涅不緇而為吾嵗寒三益之友者歟
　
　震澤集巻三十二
欽定四庫全書
　震澤集巻三十三　　　　　明　王鏊　撰
　　雜著
　　　􁴯母傳
􁴯母者蜀之魚鳬人也不知其世次所自出相傳黄帝
時有神自天降女身馬首人以其狀􁴯􁴯然也號曰􁴯
母母為人柔婉有婦道以其醜也嫁久不售母雖婦人
而有經綸之志嘗曰使吾得志可大庇天下寒士俱懽
顔也自比管葛時人莫之許㑹黄帝時西陵氏位長秋
後宫之屬未備母以布衣進於帝曰妾願以其不才之
身充下陳執筐筥帝曰汝何有對曰妾無有也使一旦
得備箕箒顧願捐吾軀刳吾腸以報方今黒帝起北方
為嚴刑以肅殺天下陛下用妾經營之可不戰而退三
年之後變隆冬為陽和如妾之愚且欲為陛下定禮樂
上衣下裳山龍華蟲宗彝藻米以黼黻皇猷使天下覩
文明之治可乎帝大悦遂以屬后曰是所謂王臣蹇蹇
非躬之故者也母有巧思而拙於自防后寵日甚而後
宫皆妬之曰是所謂蛾眉不肯讓人者耶母日侍后三
俯三起帝憫其勞也封為長桑君母嘗請於后曰妾侍
巾櫛食恩多矣後當吐而還之居無何其種滋殖后視
之如已出親為之浴上賜洗兒錢既而卜三宫世婦之
吉者飼之密室既成厥家世婦以見於后肌肉玉雪衣
裳縞然后竦然改視為副褘禮之既而有譖之者曰母
小人也避涼附炎且其性殘虐㧻物多矣后怒請帝加
炮烙之刑帝曰吾聞惡不善如探湯請以試之母怡然
受之不變徐曰吾固願刳吾腸以報雖就鼎鑊其甘如
飴后愈怒於是聚其族抽其筋以頒賜天下既而悔曰
不可使母無嗣乃留其子子遂飛去自相夫婦其類益
蕃至周文王時求其子得之蜀封以五畝之宅使食邑
焉至以其功配后稷曰此二人者不可一日無者也其
後歴代帝王莫不崇尚而后與夫人嘗禮之以為天下
先及尹鐸為晉陽欲遵以為治簡子不可乃止其後秦
用之卒滅六國
太史公曰自古人臣立功者多矣未有婦人立功作為
文章制度以衣被天下如母者也可謂偉矣然母始以
功見寵後卒䝉戮古稱多才為累功髙不賞諒哉
　　　短解
有國於海之西者曰龍伯東曰竫人二國相去葢日所
出沒也竫人者間竝海而西數月倐然遇龍伯焉足如
植木體如峙山企足望之不見其顛攘臂仍之不及其
脛於是龍伯睅然顧曰汝何為者竫人進曰我東海之
大人也龍伯曰吾首抵乎不周足跨乎西海摩子放踵
曽不滿搤措之眉睫不為有無吞之胸臆曽不蔕芥而
何以為大竫人囅然笑曰請與子度長絜大可乎龍伯
曰吾指揮則千里辟易叱咤則四海震盪立乎廟廊國
威為強坐乎邊陲敵膽為驚竫人曰爾大止是乎汝獨
未睹於大乎今夫天仰而望之穹穹窿窿不知其終旁
而視之冺冺汶汶不見其盡盡天之覆不知凡幾海以
有此海盡海之大不知凡幾國以有爾國盡爾國之衆
不知凡幾人以有爾身較爾身之處乎兩間譬如蠛蠓
翔於四野夸我以長幾其餘者今夫大化鴻濛旁流幬
載沕穆而凝蜿蟺而代倐然而生孰歉孰泰泰山毫芒
九州一芥鯤運於海蟻休於垤龍徂乎方蝸潜於殻各
適其適孰餘不足且吾不得巳而寓於形形不得巳而
寓於世假耳以聞假目以視假足以行假心以思盈尺
而足何羨于餘且汝未覩大之害也半畝之廬吾居而
餘而子無以容其軀一尺之練吾衣而羨而子無以葢
其骭升斗之粟吾飽而食而子無以滿其腹且若以爾
形足以鎮國而威敵乎聚一丘之土樹數丈之木被之
以文繡繪之以眉目趨走其旁且震以肅而誰歟身横
九畝戮於㑹稽腰大十圍昆陽死綏眉見於軾叔孫是
獲且爾未知也若有長吾亦有長龍伯曰汝獨何長哉
曰吾之長異於子吾之長攝之毫釐不見其圭放之宇
宙不見其大可進可退可弛可張以理天文星宿為光
以平地理海波不揚為齊相國為韓司徒為晉主簿為
魏中書且爾未知也君處西海吾處東海各形其形各
美其美使若而入我國乎必驚以為魑魅魍魎羣吠不
祥而子以自張無長惡短無短惡長子居子國孰知其
長我處我國孰知其短自我視子則子為長自長視子
則子為短自子視我則我為短自我視我則我為長兩
全其天孰知其然吾明告子人之寓於形猶水之寓於
氷倐融而解何有於氷形之寓於世猶月之寓於水歘
墮而晦何有於水是故壽如聃彭聖如羲黄雄如秦項
智如陳張同歸乎黄壤是時也子試較之孰促孰延孰
媸孰妍至人乎乘天地之輿駕隂陽之馬息無何之鄉
遊無極之野僊僊乎超無有而上征吾竊慕之方將駕
鴻濛超六合後天不老視世之萬有如蜂蟻蚊蚋瞥然
過目而子乃以夸我乎於是龍伯窅然若遺其身沮然
若忘其矜曰吾過矣吾過矣吾且北面而師子
　　　雞鳴夜解
王子夜讀有雞正鳴於庭家人犇告曰必殺之是不祥
王子曰雞其無知乎彼鳴自鳴吾何為驚彼止自止吾
何為喜雞其有知乎彼以告我是為忠告不以吿我是
為容黙又可殺乎且彼為不祥者誰乎雞乎抑别有物
乎雞也彼區區者是何能為别有物乎則雞可殺而彼
物者可得殺乎夫鳴雞職也特非其時耳非其時而鳴
不免於死非其時而言得免於罪乎雖然寜鳴而死不
黙而生爾當與靈烏而並名
　　　人心道心論
或曰舜命禹曰人心惟危道心惟㣲人之心果有二乎
曰心者神明之舎湛然虚而巳矣瑩然明而巳矣虚明
之外無物也安得有二哉然則舜之言云何説者謂原
於性命之正為道心生於形氣之私為人心二者雜於
方寸之間而所以為知覺者不同則心果有二矣曰非
也心者主於一而應於萬者也譬之懸鏡於此惟物所
照照之以妍則妍應以媸則媸應謂鏡有二可乎心本
虚也本明也而為形氣所蔽感之以欲則危而易縱感
之以理則㣲而易冺心一也而有危㣲之異則所感者
異也夫豈有二乎哉曷不反觀之吾心嗔時則無喜喜
時則無嗔將謂嗔喜為二可乎哀時則無樂樂時則無
哀又謂哀樂為四可乎然則所謂惟精惟一者何也曰
此隨其心之發而言耳隨其心之所發而審之理耶則
存之人耶則去之是所謂精也存之之久守而勿失是
所謂一也是所謂中也是堯舜相傳之本㫖也
　　　相論
近世有為宋人之言者曰南人不可為相有諸曰有之
然竊以為過矣昔者舜生於東夷禹生於西羌如以其
羌且夷也將舜禹亦不可為相耶湯之立賢曰無方周
官之命三公曰唯其人三孤曰唯其人不聞曰唯其地
也春秋時楚與吳越未能通於上國然是時楚之相有
若令尹子文孫叔敖皆能以其國霸其餘若子胥往吳
蠡種往越而仕晉者尤多故曰唯楚有材晉實用之於
時吳亦有若季札公孫聖越有若計然亦能以其君顯
彼數君者豈嘗借才於上國耶自漢以來其名相有若
蕭何曹參(沛/人)唐有若張九齡(曲江/人)陸贄(嘉興/人)宋有若范
仲淹范純仁范成大(蘇州/人)歐陽修周必大(廬陵/人)杜衍(杭/州)
(人/)若此者為賢耶為不賢耶相得若人焉其亦可矣文
章事業亦有可觀者矣以其南也將盡廢之耶當晉宋
之季偏安江左亦安得北人而相之然晉有謝安謝𤣥
吳有陸遜陸抗宋有宗澤李綱文天祥之數人者可以
將可以相假而生今之世將用之乎將以其南而不用
乎夫物之産於南者多矣錦綺羅紈南金珠璣象犀孔
翠楩楠豫章餘若橘包竹箭山之珍海之錯稇載而北
人皆悦之賞之至於人才何獨不然為北者留為南者
去可乎不可也議者又曰天下將治地氣自北而南將
亂自南而北故南人不可用也予又非之南北對立於
天下南主生北主殺故人君向明而治孔子曰南者生
育之鄉北者幽隂之地南何以為亂乎邵子之言可信
然則孔子非歟議者又曰宋用丁謂王欽若王安石卒
以亡宋是三人者皆南産也予又非之亡宋者果三人
乎果三人也辠止三人可也今夫一家之中有賢有不
肖又安得以三人而概一方自漢以來竊國之盜無若
王莽曹操司馬懿楊堅朱温誤國之姦無若孔光盧杞
李林甫韓侂胄之數人者出於南乎北乎北也亦將以
其人而廢其地乎大抵天地之開也有漸氣之盛也無
常三代以上南東未盡闢也故周之人才盛於西漢以
來盛於北晉唐以後漸轉而南至宋南渡則中原文獻
皆在南矣故國朝之興奮自南服一時元勲皆出濠定
之間其後名臣碩輔如三楊蹇夏近世名臣出於南者
不可縷數由是觀之南人亦何負於天下乎而必欲廢
之耶昔六朝分裂南以北為索虜北以南為島夷今天
下一家同為王臣奚不相悦如是哉亦見其不廣也然
則宋祖曷為而有是言曰宋祖之言果可為萬世法乎
然嘗聞宋祖之言曰宰相須用讀書人不聞其曰須用
北人也是時南北相詆則斯言也安知非北人者偽為
之而謬傳之耶議者曰如子之言則南人皆可用乎曰
非然也惟賢與佞何地無之南賢用南北賢用北亦在
人君者審擇之而巳然則如之何而擇之曰在至公
　　　擬辠言
王子曰言路開治之象也言路塞亂之萌也世所知也
於戲孰知其開也所以為塞乎昔者孝宗在御恭仁禮
下言者過為激切皆見優容其或甚忤不過貶斥旋召
還之養成直言之氣至今上之初言者遂紛紛爭肆詆
觸其所是非雖曰公義所在而時以私好惡雜乎其間
或暗承權奸風㫖而有所舉劾朝廷從之以為公義之
所在也黜之以為公議之所貶也亦孰知其出於權臣
之私哉且或一人舉之一人劾之一人譽之一人詆之
一人之身乍賢乍佞莫知適從上亦以初即大位過為
涵受言者不察以為得志大臣進退皆在其口當時識
者巳憂處士横議非治世之事矣至逆瑾一出首治言
官禍及縉紳毒流天下當時中人相指謂曰今日言官
曷為其不言乎而以為笑則夫今日之塞也非前日之
開為之乎曰然則言路不可開乎曰非也古者諌無官
以天下之公議寄之天下之人使天下之人言之此其
為盛也其後也雖設諫院然必求天下之望天下之所
共賢者斯任之如范仲淹司馬光之流其識公而明其
言切而不泛今也循序而授之授之初不知其賢也姑
以試之焉耳不次而擢之擢之未必以為賢也姑以崇
之焉耳一除目至一二十人何仲淹光之多也曰百世
一賢猶以為數又安得仲淹光而用之曰間世之賢固
難逢也一時之賢何世無之惟在用人者之公且明耳
按唐六典尚書左右丞執奏御史糾劾之不當者夫以
天下之是非付之言官以言官之功過付之銓曹三年
之間其言果忠歟直歟則進之崇之私歟佞歟則黜之
抑之其庸庸者以常調處之葢言官主糾劾而又有糾
之者所以防其私而制其肆也曰銓曹不職則奈何吾
故曰以天下之公議付之天下之人斯其盛也
王子曰孔子沒天下不復有經矣班固死天下不復有
史矣古之所謂史者皆世守之往往以身死職不負其
意如齊南史晉董狐至漢班馬猶父子相繼人主所至
執筆隨之其言其動皆親見而親書之故後世讀之若
親覩其事如遷固載灌夫之使酒霍光之廢立儼然如
在其時他如張湯之陽驚張禹之屢顧豈獨紀事而巳
并其情偽得之此所謂信史也後世史官雖具員而無
定職人主動靜邈不相及一時政事行罷不及預聞惟
易世之後則紬前後奏疏而分曹書之且以宰臣監領
奏疏之語果皆實乎分曹之人果皆才乎宰臣之意果
皆公且正乎且生于數十年之後追書數十年之前其
曲直是非皆茫然無聞或得之傳聞巳非其實縱得其
實而亦莫能照其情偽或奪於衆不得書或廹於勢不
敢書或局於才識不能書故一時君相謀議勲業皆汨
沒不傳而奸憸情態亦無有能發其㣲以為世戒而監
領者又往往以私好惡雜乎其間故曰不復有史矣夫
士之不得志於時猶恃有後世之公論也今一時之陞
黜既未必公而後世之褒貶又未必實則為善者亦何
所恃哉於戲為史如此其亦小人之幸也巳其亦君子
之不幸也已
王子曰國家設科取士之法其可謂正矣密矣先之經
義以觀其窮理之學次之論表以觀其博古之學終之
䇿問以觀其時務之學士誠窮理也博古也識時務也
尚何求哉其可謂良法矣然行之百五十年宜其得人
超軼前代卒未聞有如古之豪傑者出於其間而文詞
終有媿於古雖人才髙下係於時然亦科目之制為之
也夫科目之設天下之士羣趨而奔向之上意所向風
俗隨之人才之髙下士風之醇漓率由是出三代取士
之法吾未暇論唐宋以來科有明經有進士明經即今
經義之謂也進士則兼以詩賦當時二科並行而進士
得人為盛名臣將相皆是焉出明經雖近正而士之拙
者則為之謂之學究詩賦雖近於浮豔而士之髙明者
多向之謂之進士詩賦雖浮豔然必博觀泛取出入經
史百家葢非詩賦之得人而博古之為益於治也至宋
王安石為相黜詩賦崇經學科塲以經義論䇿取士可
謂一掃歴代之陋也然士専一經白首莫究其餘經史
付之度外謂非已事其學誠専其識日陋其才日下葢
不過當時明經一科耳後安石言初意驅學究為進士
不意驅進士為學究葢安石亦自悔之矣今科塲雖兼
䇿論而百年之間主司所重惟在經義士子所習亦惟
經義以為經既通則䇿論可無竢乎習矣近年頗重䇿
論而士習既成亦難猝變夫古之通經者通其義焉耳
今也割裂裝綴穿鑿支離以希合主司之求窮年畢力
莫有底止偶得科目棄如弁髦始欲從事於學而精力
竭矣不復能有進矣人才之不如古其實由此也然則
進士之科可無易乎曰科不竢易也經義取士其學正
矣其義精矣所恨者其途稍狹不能盡天下之才耳愚
欲於進士之外别立一科如前代制科之類必兼通諸
經博洽子史詞賦乃得預焉有官無官皆得應之其甲
授翰林次科次道次部屬而有官者則遞陞焉如此天
下之士皆將爭奮於學雖有官者亦翹翹然有興起之
心無復専經之陋矣或曰今士子一經且不能精如餘
經何曰制科以待非常之士耳以科目收天下之士以
制科收非常之才如此而後天下無遺才故曰科不竢
易也
國朝馬政散牧於民不以煩官三年兩駒駒又生駒駒
生無窮馬孳無算此法之善者也豈知民心不一視馬
肥瘠漠然不關於已食之不以其時乘之不以其法牧
之不以其地而馬日以斃矣況望於駒乎及官嵗課隨
之以刑往往買駒以償於是乎民有粥産者矣有粥子
者矣粥之不足流亡轉徙南北之民皆困矣及太僕印
駒亦不以煩官則散牧之於近甸一旦有事取之為近
恐一家不能獨任使數家朋牧之此亦法之善者也然
今日牧於甲明日牧於乙又明日牧於丙牧無恒主姦
弊百出馬死甲曰非我也乙也乙曰非我也丙也馬病
則官相而免其罪於是有故病其馬以規免而官刑日
滋則近甸之民又困矣民有養馬之苦官無得馬之利
於戲其法亦可少變巳乎夫馬人畜也牧之得人則蕃
非人則耗蕃於専而耗於散者也自昔考牧者皆擇其
人而専任之如秦非子唐王毛仲張景順故有雲錦成
羣之效不然十羊九牧亦安所責成哉今陜西秦隴地
髙寒而善水草馬之所生也國初牧地往往故在如分
其地而牧之擇其人而理之委之以専任之以重假之
以嵗月吾見民無養馬之勞而雲錦成羣之效可坐而
致也某嘗廷議及此而議者輒沮之卒以無成詩云秉
心塞淵騋牝三千又云思無疆思馬斯臧此固非淺中
狹見之可與共議也
　　　職官考
　　　　余嘗患古今官制紛紜漫無統紀讀温公集
　　　　其沿革似可考而知也因著其說使後之人
　　　　有考焉
三代官制見於周官簡易易知也秦漢而下何其紛紛
乎葢西漢以丞相總百官而九卿分治天下之事光武
中興身親庶務事歸臺閣尚書始重而西漢公卿稍已
失職矣魏武佐漢初建魏國置秘書令典尚書奏事文
帝受禪改秘書為中書有令有監而亦不廢尚書然中
書親近而尚書疎外矣東晉以後天子以侍中常在左
右多與議政事於是又有門下而中書權始分矣唐初
始合三省中書主出命門下省主封駁尚書省主奉行
其後合中書門下為一故有同中書門下三品同中書
門下平章事其後又置政事堂蓋以中書出詔令門下
封駁日有爭論紛紜不决故使兩省先於政事堂議定
然後奏聞開元中張説改政事為中書門下自是至宋
莫之能改唐末諸司使皆内臣領之樞密參預朝政始
與宰相分權矣及五代即用士人樞密使皆天子腹心
之臣日議軍國大事其權重於宰相宋太祖乃以宰相
主文事樞密使専掌武事謂之二府
唐初職事官有六省一臺九寺三監十六衛十率府之
屬其外又有勲官散官以賞戰士散官以褒勤舊故必
折馘執俘然後賜勲積資累階然後進階以其不可妄
得故當時以為榮髙宗東封武后預政求媚於衆始有
泛階肅宗以後財力屈竭勲官不足以勸武功府庫不
足以募戰士遂併職事官通用為賞將帥出征者皆給
空名吿身自開府至郎將聽臨事注名有至異姓王者
於是金帛重而官爵輕或以大將軍告身止易一醉五
代等衰益紊三公端揆施於軍校衣紫執象被於胥吏
名器之濫無此為甚宋承五代之弊不能釐正故臺省
寺監衛率之官止以辨班列之崇卑制廩禄之厚薄多
無職業其所謂官乃古之爵也所謂差遣乃古之官也
所謂職者乃古之官也自餘功臣檢校官散官階勲爵
邑徒為煩文人不復貴所以鼓舞羣倫曰官曰差遣曰
職而巳又遷徙去來常無虚日
秦不師古太尉主五兵丞相總百官及置御史大夫以
貳於相漢因之
通志云秦時少府遣吏四人在殿中主發書故謂之尚
書尚主也漢承秦置及武帝遊宴後庭始用宦者主中
書以司馬遷為之遂罷尚書為中書之職成帝罷中書
宦者置尚書五人四人分四曹常侍曹主公卿二千石
曹主郡國二千石民曹主吏民上書客曹主外國夷狄
復又置三公曹主斷獄其一人為僕射通掌圖書章奏
之事其任尤輕至後漢則為優重
光武廢丞相與御史大夫而以三司綜理庶務叔世事
歸臺閣論道之官備員而巳
漢凡諸即皆掌執㦸宿衛以侍衛之故通謂之侍郎東
方朔官不過於侍郎位不過執㦸是也後漢尚書侍郎
三十六人隋初尚書有六曹二十四司凡領三十六侍
郎煬帝以尚書六曹各置侍郎一人以貳尚書改諸司
侍郎但曰郎則今郎中之職
　　　讀宋史
於乎小人之流毒國家何其酷哉宋自建隆至慶厯人
主以恭恕為心而宰輔以寬厚稱上意海内和平國家
無事其間或有一二小人國勢奠安自若也然宋制多
沿五代亦有當更化而不更化者韓琦范仲淹為相稍
欲更之朝議紛然二公遂請行邊不果建立神宗慨然
狹小宋家制度將大有為而王安石素有矯世變俗之
志君臣相得自謂千載一時凡祖宗之制一切掃去中
外攻之愈急安石持之益固海内騷然棼極遂基一代
之亂然其志亦欲為國建制非私也元祐初召用司馬
光因民之不便於凡新法一切掃去然亦順天下之心
除天下之害非私也而其黨遂分夫法無新舊唯其便
人無疎戚唯其賢天下之事當以天下之心處之而宋
人不然主元祐者以熙寜為小人主熙寜者以元祐為
邪黨互相攻擊有如水火紹聖間章惇蔡卞得志志存
報復取元祐之政又一切掃去以還熙寜之舊奪司馬
光吕公著贈諡凡元祐諸臣或貶或竄徧滿嶺海甚者
欲斵棺以僇其屍錮其子孫終身焉蔡京繼之謂當改
紀而覆出為惡復追奪司馬光等官元祐元符諸人貶
竄死徙畧盡倡豐亨豫大之説務以侈靡蠱惑君心遂
致中原皆屬於金二帝䝉塵五國城自昔小人之禍未
有若是其烈也髙宗間關九死竊保一隅前日之禍可
以鑒矣於時諸將競奮強敵氣奪中國之勢日振如岳
飛者専任之中原可復而乃溺於秦檜之奸忘君父之
大恥甘心事仇殺戮忠良放黜勲舊跡其所為又一章
蔡也為之後者可以鑒矣寜宗因間得立侂胄何功顧
徳其立已而倚任之汝愚忠賢竄死逺州立偽學之名
以次斥逐諸賢而其門客厮養如蘇師旦陳自強之流
布列要位晩開邊釁卒之函首求成䘮師辱國其所為
又一秦檜也為之後者可以鑒矣史彌逺誅侂胄遂據
其位權勢赫奕廢君立君比跡伊霍知公論不與専任
憸壬以居臺諫一時君子貶斥殆盡其所為又一侂胄
也為之後者可以鑒矣而理宗方以賈后之弟奸惡似
道為相懐奸㒺上稱臣敵國始解鄂圍而妄奏大捷以
為再造之功䝉古遣使幽之真州以啟兵端襄樊吿急
勢若倒懸安坐不救日以去位邀君其君至涕泣以留
之稱之曰師臣而不名卒之䝉古深入如蹈無人之境
播越海島而宋社屋矣似道罪惡又浮於諸人於乎宋
自紹聖而後中間惟孝宗隆熙之政差强人意而史浩
湯思退猶且厠居其間自餘一奸殞一奸升率皆馮髙
肆毒濁亂國家為之君者曽不一聽其紛紛醖禍宿亂
以至此極猶為國有君乎抑柳子厚所謂周之䘮久矣
徒建空名於其上者乎且哲宗之世非無范純仁韓忠
彦之賢也不用而用章蔡其意以章蔡為忠且賢也南
渡之時非無李綱趙鼎張浚諸賢也不用而用奸檜其
意以檜為忠且賢也其後非無真徳秀魏了翁文天祥
諸賢也不用而用侂胄彌逺似道其意以侂胄彌逺似
道為忠且賢也由今觀之何如哉宋世權奸誤國覆轍
相尋以至於亡我朝不立宰相豈非以宋為鑒乎雖然
非相之罪也任相者之罪也語曰臨亂之君各賢其臣
而顛倒錯亂未有如宋之甚者余故表而出之以為世
戒
　　　教太子
人君之學與不學係天下之治亂太子之學與不學係
後日之治亂其重可知也賈誼曰天下之命懸於太子
太子之善在於早諭教慎選左右今夫庶民之家有子
焉則必擇保姆以保䕶之擇良師傅以教道之而況神
器所屬係宗社之安危民生之休戚者乎昔者成王幼
在襁褓召公為太保周公為太傅太公為太師所以保
其身體傅之徳義道之敎訓此三公之職也又置三少
曰少保少傅少師與太子宴者也又選天下端正孝弟
博聞有道術者以翼衛之所與居處出入者也逐去邪
人不使見惡行故太子生而見正事聞正言行正道前
後左右皆正人也其身有不正者乎古之敎太子者其
制如此今國家東宫之官師保而下有庶子諭徳洗馬
校書等官亦既備矣然官以序進未必皆天下之選學
之日晨而授書授畢而退日中進講講畢而退凡祈寒
暑雨學皆間歇間歇之日所與宴遊者誰歟所與居處
出入者誰歟不可得而知也又近世之弊患在上下不
交然為太子亦且未同於君而今也則已儼然端黙有
言且不敢進又況為君之日乎求上下交而徳業成胡
可得也昔者三王之教世子必齒於學國人觀之曰將
君我而與我齒讓何也曰有父在則禮然然而衆知父
子之道矣其二曰將君我而與我齒讓何也曰有君在
則禮然然而衆知君臣之義矣其三曰將君我而與我
齒讓何也曰長長也然而衆知長幼之節矣此所以學
為父子君臣長幼之道而與人同如此下至漢唐此意
冺矣然明帝受尚書於桓榮及為天子矣執醬而饋執
爵而酳唐劉洎岑文本馬周遞日往東宫談論治道李
泌與肅宗為布衣交出則聨轡寢則對榻國朝洪武初
建大本堂取古今圖書充牣其中延四方名儒以教太
子親王分畨夜直又選才俊之士以充伴讀時時賜宴
賦詩商確古今評論文學無虚日仁宗於潛邸臣嘗伏
覩其教令長至燕勞東宫之臣如家人父子又從學詩
學為表至有以暗逐明之喻則本朝之初亦未嘗如今
制也英宗幼冲當時大臣無深識逺慮阿時所好務為
尊君卑臣非祖宗之法本然也今雖未能如古之制亦
宜稍畧君臣之儀敦師友之分使宫僚日侍左右從容
講讀講讀之暇宴飲出入居處皆得周旋其間至暮乃
退或有剪桐之戲隨事諫止游戲翰墨惟其所嗜宫僚
有不法從三師糾正之甚者斥逐不使邪人得預其間
如此所謂一人元良萬邦以貞三代所以久長者用此
道也
漢宣帝時欲使外家許氏監䕶太子家疏廣以為太子
師友必於天下英俊不宜獨親外家太子官屬已備復
使舜監䕶視陋非所以廣太子徳於天下也
貞觀中撰太子接三師之儀出殿門迎太子先拜三師答
拜每門讓三師坐與三師書前名惶恐後名惶恐再拜
宋天禧二年庶子張士遜等言臣等日詣資善堂㕘見
皇太子雖令升階列坐然後跪受望令皇太子坐受㕘
見詔不許至道元年皇太子每見賔客必先拜迎送常
降階及門
乾道七年討論東宫開講并慶賀辭謝禮儀宫僚講讀
當依倣講筵稍殺其禮詹事以下至講讀官上堂並用
賓禮㕘見依官職序坐皇太子正席講讀官迭起如儀
延英講罷復位節朔不受宫僚㕘賀元旦冬至詹事以
下箋賀謝辭初以常見之禮後離位致詞復位就坐茶
湯罷詹事初上㕘見拜皇太子答拜庶子等初上㕘見
皇太子受拜庶子諭徳及講讀雖有坐受之禮止是五
禮定三師朝賀東宫儀上以東宫師傅皆勲舊大臣當
待以殊禮朝賀難同庶僚乃命考定其儀曰唐制羣臣
朝賀東宫行四拜禮皇太子答後二拜三公朝賀前後
俱答拜近代答拜之禮不行而三師之禮不可不重今
擬凡大朝會前期設太子坐於大本堂設答拜褥位于
堂中三師賓客諭徳拜位于堂前至日太子常服陞座
三師賓客常服入就位北向立皇太子起立南向贊四
拜太子受前二拜答後二拜乃退
　　　尊號議
今上自親藩入繼大統興獻王王妃上所生父母也未
知所以尊崇之有以問於鏊曰如之何鏊曰禮有所屈
有所伸屈者承其重於大統則降其服降之者義也伸
者推其愛於私親則隆其名隆之者仁也仁與義固並
行而不悖也曰宋司馬光曰為人後者為之子不得顧
其私親葢恭愛之心分於彼則不得専於此而曰隆之
何也曰聖人制禮必兩全而無偏廢以大統而降其私
親可也以大統而遂廢其私親可乎所後親也義莫重
焉所生親也恩莫重焉恭愛之心加於所後於所生也
遂能不恭乎不愛乎人子之心恐不若是恝也孟子曰
孝子之至莫大乎尊親為天子父尊之至也孟子稱舜
之大孝曰宗廟饗之舜承堯統而瞽瞍為天子父享宗
廟之祀禹承舜統而祀鯀於郊瞽鯀且然而曰不顧其
私親何也所謂不得顧其私親者乃魏明帝很愎之私
心而可為萬世法乎曰宋英宗議尊濮王歐陽創為尊
親之議當時譁然攻之以為邪説至於今皆非之而子
敢是之乎曰稱親非也稱伯獨為是乎按儀禮疏衰為
所生父母報不曰不於其父母報也修謂服可降而父
母之名不可沒此言未可非也而光以為立文不得不
然茍如光言欲沒父母之名則立文曰所後父母三年
所生者疏衰亦何不可乎光之議以漢宣為昭帝後終
不加尊號於戾太子史皇孫光武自以元帝後亦不敢
加號於鉅鹿都尉南頓君不知戾太子得罪武帝故無
可爵之義若史皇孫亦稱悼皇考悼園置邑三百家光
武起自民間欲上附元帝故所生不敢同於七廟而南
頓亦稱皇考況光武所謂不父其父而禰其祖亦未可
為後世法也先儒謂稱親固非稱伯亦未安要當别立
殊稱而殊稱有未易定者若曰某國太王則固已為王
矣又何以為尊稱乎今王之上惟有皇妃之上惟有后
后皇之稱遂同大統不可以為法也然則稱親不可稱
考不可稱皇稱后皆不可則亦何以為稱乎予嘗反覆
思之事有兩難而可以兩全者考之漢書師丹傳哀帝
初尊定陶共王為定陶恭皇母為恭皇太后皆引藩國
之名以冠大號漢廷未有以為非而師丹以為合於禮
其後董宏建議欲立官置吏車服與太皇太后並而去
定陶藩國之名丹始爭之以為非禮然則隆其名而冠
以藩國之號此禮之得者也其獨不可行乎宋髙宗傳
位於秀王偁之子時侍郎汪應辰定其稱曰太子本生
之親内批曰皇太子所生父朱子在當時未聞以為非
也今士一命以上皆欲褒封其親顧尊為天子富有四
海而於所生漠然不顧豈人情乎曰追崇之禮有矣而
子無爵父之義如之何曰亦從其尊而已矣今㕘儀禮
之文酌古今之宜定諡曰興獻皇興獻后而以太皇太
后之旨行之則於大統無干犯之嫌所生亦極尊崇之
義其亦庶乎其兩全矣
　　　昭穆對
有問於王子曰宗廟之禮所以序昭穆父為昭子為穆
三昭三穆以次而遷禮也其或兄弟相代世數參差禮
之變也有不得如其常者如之何曰亦順其常而已矣
昭常為昭穆常為穆次當昭乎同為昭可也次當穆乎
同為穆可也而何參差之有曰是則猶為兄弟也曰然
然則春秋躋僖公何以譏左傳曰子雖齊聖不先父食
公羊傳曰譏其先禰而後祖則是以兄弟為父子矣榖
梁傳曰逆祀是無昭穆則是兄弟異昭穆矣胡文定公
因之謂僖公父視閔公父死子繼兄亡弟及名號不同
其世一也曰不然父子兄弟天屬也人惡得而亂之而
君臣所在乃或從而變焉兄為君弟為臣弟可以臣兄
未聞父乎兄也弟為君兄為臣兄可以臣弟未聞子乎
弟也閔公弟也僖公兄也而僖嘗臣於閔則君臣之分
定而兄弟之倫易矣大事於太廟而躋僖於閔之上是
以臣而加君故春秋書躋以譏之而非父子昭穆之謂
也故范甯曰以昭穆父祖為喻孔頴達曰閔僖不得為
父子同為穆耳今升僖先閔是位次之逆非昭穆亂也
今謂閔祖而僖父是以兄而父乎弟也以兄父弟途人
且知其不可而謂春秋為之乎且文定於此既以為真
父子矣及仲嬰齊後歸父則引何休以為亂昭穆之序
抑又何邪曰為人後者為之子既為之後則不得復言
兄弟也曰禮兄弟不相為後弟不為兄後子不為父孫
禮之正也然而或為之則亦不得已焉亦循其次兄終
弟及而已倫不易也何以知其然也曰兄弟一體無父
子之道昭與昭齒穆與穆齒天秩之次也商人多兄弟
相代陽甲至小乙兄弟相承者四世如各為一世而祧
則小乙之祀不及其父矣唐之穆宗宣宗皆憲宗之子
敬宗文宗武宗又皆穆宗之子各為一世而祧則懿宗
之祭不及髙祖矣吾以是知其决不然也晉賀循之議
曰殷之盤庚不敘陽甲漢之光武不繼成帝昭穆父子
位也若兄弟滿輒毁上祖則祖位空懸世數不足何取
於三昭三穆與太祖之廟而七哉温嶠亦曰凡言兄弟
不相入廟曽非禮文若一帝自為一世則禰有不祭是
庶人之不若也故晉唐以來兄終弟及其禮皆然宋太
祖太宗擬文武世室猶同為一世其後徽哲為一世髙
欽為一世太廟九世十二室其倫皆不易也亦可見人
心之所安天倫之不可紊矣曰兄弟一世則聞命矣其
祭也猶同一室乎各自為室乎各自為室則武丁之世
當為五穆懿宗之世當為四昭其地將無以容煩擾偏
枯誠有如馬端臨所譏者曰亦同一廟而已禮兄弟共
食則雖四世三世一廟可也何必創造為此紛紛乎同
位異坐前代皆然曰同位異坐其次也如之何曰是有
君臣之先後焉而年之長幼有不得論若世之同堂異
室以西為上者其亦庶乎其可也
　
　
　
　
　
　
　
　
　
　
　
　
　
　
　震澤集巻三十三
欽定四庫全書
　震澤集巻三十四　　　　　明　王鏊　撰
　　雜著
　　　春王正月辯
春秋書春王正月左氏曰周正月也建子非春而以為
春為胡安國之學者曰以夏時冠周正書王正者存周
之正冠以春示行夏之時之義也是為改月不改時夫
改月不改時時則夏也月則周也上下不相值寒暑不
相䝉下之所系將安從從夏乎從周乎聖人書法不當
如是之悖戾也為蔡九峯之學者曰商周所謂正朔者
以是月為嵗首朝㑹聘問頒厯授時於是始焉耳時不
改月亦無改也詩言七月流火六月徂暑周禮正月始
和呂覽月令中星皆與夏正合前乎商之建丑也其書
即位曰元祀十有二月後乎秦之建亥也其書始建國
曰元年冬十月曷嘗改乎是説也於經史合矣其如春
秋之所書何桓八年冬十月雨雪僖十年冬大雨雪桓
十四年春正月無冰成元年二月無冰莊七年秋無麥
苗定元年冬十月隕霜殺菽則何以為異而書之左傳
僖五年正月日南至禮記孟獻子曰正月日至可以有
事於上帝七月日至可以有事於祖又將何以通之且
時月既不改矣孔子告顔淵何必曰行夏之時賈誼於
文帝時何必請改正朔乎為孔安國鄭康成之學者曰
商周之正朔非獨改月時亦改也後漢陳寵傳冬至陽
氣始萌天以為正周以為春十二月陽氣上通地以為
正殷以為春十三月陽氣已至人以為正夏以為春三
㣲成著以成三統是説也於春秋所書合矣其如諸經
有不合且天時人事有不便乎曰惟其不便故孔子不
取不然何獨取於夏時哉是其説之不一儒者苦之以
為千古不决之論愚嘗反覆求之而得其説夫商周有
天下改正朔易服色殊徽號以新天下之耳目也安有
不改月可改時獨不可改乎夫春夏秋冬之名安始哉
亦聖人始名之建子之月一陽所始獨不可為春乎午
未之月隂氣所始獨不可為秋乎冬夏亦然商周既以
是新天下之耳目而天下習於夏正已久且天時人事
為順故行之官府則從時王之制民間所行猶多從夏
春秋所書朝廷之正也諸經所載或因民間之舊乎汲
冡周書云亦越我周王致伐于商改械以垂三統至於
敬授民時巡狩烝享猶自夏焉且周禮有正月又有正
嵗周時二正實兼行之矣何獨民間哉曰是義也曷從
受之曰受之孔子春王正月孔子之所書行夏之時孔
子所以吿顔子也
　　　獲麟說
春秋何以終於獲麟杜預之言曰感麟而作因以為終
也予以為不然孟子曰王者之迹熄而詩亡詩亡然後
春秋作又曰世道衰微孔子懼作春秋孔子傷當世之
亂為萬世法戒而作春秋也豈獨為一麟哉假而麟不
至春秋將不作耶鄭衆賈逵服䖍謂孔子自衞反魯修
經已成麟感而至胡安國亦曰簫韶作而鳯凰儀春秋
成而麒麟至余又以為不然孔子嘗曰鳯鳥不至河不
出圖吾已矣夫傷不得致此瑞也孔子刪詩定書繫易
正禮樂功亦至矣不聞有所謂瑞獨春秋成而麟至乎
假而麟不至春秋將何所終耶且既為瑞矣又見獲於
鉏商何哉然則春秋曷為以是終吾以為紀異也春秋
書災不書瑞麟者聖王之瑞也時至春秋亂臣賊子接
跡于天下日食星殞地震山崩水旱霜雹六鷁退飛鸜
鵒來巢多麋有􁉃史不絶書斯時也麟曷為至哉不當
至而至焉兹瑞也所以為異也有年大有年祥也非所
有而有焉則為異麟祥也非所至而至焉則為異楚狂
之歌曰鳯兮鳯兮何徳之衰兹其麟之衰乎雖然麟為
聖人出也為己出而傷焉孔子其有感乎吾道其終不
行乎所謂吾已矣夫者故以是終焉
　　　河源辯
客有問河源者王子曰是非余所及履也雖然予以為
必出於崑崙曰子何以知之曰予以理知之山與水同
原天下之山起于崑崙天下之水出于崑崙無疑也曰
子不聞乎昔元世祖欲窮河源遣使行四五千里至吐
畨朶甘思西部有曰鄂端諾爾者華言星宿海也有水
百泓望之如列星此河源也踰崑崙二十餘日矣予曰
西域之跡發自張騫騫所歴諸國甚久且逺東漢之世
大秦條支安息至于海濱四萬里外重譯貢獻班超遣
掾甘英窮臨西海而還皆未覩所謂崑崙也何元使得
之易乎禹本紀言河出崑崙去嵩髙五萬里外國圖云
從大晉西七萬里得崑崙之墟今元使行不及五千里
云已踰之何崑崙之近乎自昔言崑崙者皆在西北元
使所圖乃在西南何也然則元使所謂崑崙者果崑崙
乎所謂星宿海者果河源乎未可知也爾雅云河出崑
崙虚色白并千七百川色黄山海經云崑崙之丘河水
出焉東南流注于汜天之水洋水出焉西南流注于醜
塗之水黒水出焉西流注于大杆淮南子云崑崙之墟
河水出其東北陬赤水出其東南陬洋水出其西北陬
雪山髙五百由旬山頂有阿耨達池池東有恒伽河從
象口出共五百河流入東海南有新穎河從牛口出共
五百河流入南海西有博义河從馬口出共五百河流
入西海北有斯陁河從獅子口出共五百河流入北海
康泰扶南傳曰恒水之源出崑崙有五大源分流為諸
水洛書曰河自崑崙出於重野逕積石為中國之河張
騫云于寘之西水皆西流注西海其東水東流注鹽澤
鹽澤潛行地下其南則河源出焉古書所紀先後一轍
豈皆不可信而元使獨可信乎曰為其得之親見也曰
古之至人夫獨非親見鑿空以欺後世乎釋氏生於天
竺穆王宴於瑤池夫獨非親見乎而疑之也然則元使
其誣乎曰吾嘗考之河有兩源一出于寘一出崑崙之
墟且漢使亦嘗窮河源矣謂出于寘其山多玉石采來
天子案古圖書名其山為崑崙然非古所謂崑崙也元
使所見其殆是乎若崑崙之墟彼固未之覩也且天竺
諸國有身熱頭痛之坂縣度之阨熱風夏雪毒龍惡鬼
猛虎獅子之害元使亦嘗歴此乎禹本紀言河出崑崙
崑崙其髙二千五百餘里日月所相避隠為光明也其
上有醴泉瑤池淮南子載崑崙之上有木禾珠樹玉樹
懸圃閬風十洲記謂弱水繞之上有金臺玉闕之類元
使亦嘗覩此乎雖其神怪恍惚不可盡信而河源之出
於是不可誣也近有佛圖調者謂鍾山西六百里有崑
崙郭璞謂别自有小崑崙也則崑崙固非一乎曰崑崙
之逺近不一然則河源惡乎定曰水經云崑崙在西北
河水出其東北陬東南流入渤海其一源出于寘之南
山北流與葱嶺合東注蒲昌海郭璞云河出崑崙潜行
地下至于寘國復分流岐出合而東注鹽澤復行積石
為中國河此定論也予見近世之論河源者每以一夫
之目廢千古之論故為之辯
　　　性善對
秉之問於拙叟曰自昔言性者多矣至孟子而定至程
子朱子而明後世言性者不能易也子亦有異聞乎曰
無以異也子思子曰天命之謂性記曰人生而靜天之
性也易曰繼之者善也成之者性也是皆性善之謂也
吾又何言乎曰性吾知其善也其所以善吾不知也子
其有以喻之曰而欲知而之性之善乎盍反而内觀乎
寂然不動之中而有至虚至靈者存焉湛兮其非有也
窅兮其非無也不墮於中邊不雜於聲臭當是時也善
且未形而惡有所謂惡者哉惡有所謂善惡混者哉惡
有所謂三品者哉曰性惟虚也惟靈也所謂仁義禮智
者安從生曰性其猶鑑乎鑑者善應而不留物來則應
物去則空鑑何有焉鑑無有而能有其有者也曰性惟
虚也惟靈也則惟其善者也而惡安從生曰其生於蔽
乎氣質者性之所寓也亦性之所由蔽也氣質異而性
隨之譬之珠焉䃍於澄淵則明䃍於濁水則昬䃍於汚
穢則穢䃍於澄淵上智是也䃍於濁水凡庶是也䃍於
汚穢下愚是也故曰氣質異而性隨之曰朱子曰氣以
成形理亦賦焉天果物物而付之耶曰天地間偪塞充
滿皆氣也氣之靈則性也人得氣以生而靈隨之譬之
月在天物各隨其分而受之江湖淮海此月也池沼此
月也溝渠此月也坑塹亦此月也豈必物物而授之亦
隨其所受而不同曰所謂虚靈者果性乎是心也非性
也曰子以心性為二乎心者月之魄也性者月之光華
也情者光華之發於物者也非有異也曰子之言性也
與諸儒同而亦有不同焉者將非韓愈氏所謂雜佛老
而言之者乎曰非也孔子曰心之神明是謂性
　　　讀墨
始吾讀孟子而知楊墨之害楊氏為我是無君也墨氏
兼愛是無父也無父無君是禽獸也而拒之甚嚴已而
讀韓昌黎集有曰儒與墨同是堯舜同非桀紂孔子必
用墨子墨子必用孔子則曰韓子排佛老者也胡進墨
如是而以為疑及今得墨子讀之有所謂上賢明鬼兼
愛非樂節用其詞循循然若與吾儒不異且動以大禹
為准然後知韓之取之不為無據而頗疑孟子為過既
而思之古之所謂異端者非皆抗然與吾道為敵而自
外於吾儒也其始葢亦竊吾道之似以文其説特其用
意過當有毫釐之差韓子葢濶畧其毫釐之失而取之
取之于以見韓之大孟子辨析毫釐之際而闢之闢之
于以見孟之正二者皆不為無見而孟氏嚴矣然墨子
又有所謂非儒者則抗然與儒為敵而自外於正則疑
非墨之本文也葢墨之徒相里勤五侯之屬為之莊子
所謂俱誦墨經而倍譎不同者乎不然韓子安得取之
然其始不絶其流必至于汎濫墨之後有所謂佛氏者
出焉熾然駕其説謂與孔子並且將舉天下而從之所
謂涓涓不絶必為江河於乎吾于是而後知孟氏之慮
之逺也
　　　書皮日休集後
予觀襲美與魯望倡和跌宕怪偉真所謂兩雄力相當
者及讀其集所謂文藪者亦多感慨激昂六箴有檢身
勅己之志反招逐癘有抑邪扶正之志鹿門隠書有閔
時病俗之志七愛三羞有傷今懐古之志文中子碑配
享昌黎請孟子為學科又幾于知道者及讀唐書則曰
黄巢入關以為翰林學士朱子綱目亦書之驚曰襲美
乃至是耶讀其文未嘗不悲其志壯其詞惜其遭時之
不幸也守之不固也而以為恨曽不得與王維鄭䖍為
伍一日覽陸務觀渭南集曰襲美晚遯吳越死焉有子
光業為吳越相四世孫公弼在慶厯間名士也方吳越
時中原隔絶乃有妄人造謗謂襲美隳節巢賊宋景文
喜取小説入正史公弼書欲辯之于朝不及而卒尹師
魯皮子良墓志亦云曾祖日休避廣明之難徙籍㑹稽
及錢氏王其地遂依之官太常博士贈禮部尚書則其
事益信矣於乎襲美千載之寃至是始雪矣不獨雪襲
美之寃亦以雪吾儒之恥也曰南部新書亦載巢令日
休作䜟語有裹頭三屈律之語遂為所害何耶此亦傳
聞之語也然亦可見其不屈於賊矣曰後之為史則何
如曰所聞異詞所傳聞異詞信以傳信疑以傳疑此春
秋之法也
　　　答問
或問十二辰所肖何謂也曰是非吾儒之所講也雖然
嘗聞之於人二十八宿分布周天以直十二辰每辰二
宿子午卯酉則三而各有所象女土蝠虚日鼠危月燕
子也室火猪璧水㺄亥也奎木狼婁金狗戌也胃土雉
昴日雞畢月烏酉也觜火猴參水猨申也井木犴鬼金
羊未也柳土獐星日馬張月鹿午也翼火蛇軫水蚓巳
也角木蛟亢金龍辰也氐土貉房日兔心月狐卯也尾
火虎箕水豹寅也斗木獬牛金牛丑也天禽地曜分直
于天以紀十二辰而以七曜統之此十二肖之所始也
敢問納音何謂也曰天干地支互相臨遇則無専一之
統故立納音之法猶律吕旋相為宫一音之中納五音
焉十二辰納六十音猶宫商角徵羽旋相為宫而成六
十音也律吕之法同類娶妻隔八生子甲子亦然甲子
娶乙丑而生壬申壬申又娶癸酉而生庚辰庚辰又娶
辛巳而無所生者三元之義備天地之道於是乎止也
相比而異其隂陽故稱妻相異而同其納音故稱子敢
問納甲何謂也曰朱子曰是惟京房之法㕘同契以之
寓行持進退之候離為日坎為月坎離日月之正體也
月離於日而有弦望自望至晦循環出沒為八干之納
甲以卦之隂陽消長為晦明陽而明隂而晦每月初三
變坤為震昏時月出庚故庚歸震初八上弦變震為兑
昏時月在丁上故丁居兊十五變兊為乾昏時月在甲
上故月盈壬甲而壬甲從乾望後月生魄變乾為巽旦
時月在辛上故辛歸巽二十三日下弦變巽為艮旦時月
在丙上故丙歸艮二十八後變艮為坤旦時月在乙上
故月沒乙癸而乙癸向坤也所謂納甲者此之謂也
　　　謫解
王子解内閣機務屏居洞庭之野客有自燕來者儼然
造焉俯而賀仰而弔曰葢聞士之生也皆欲有為以自
見而患無其位有其位患無其具有其具患無其時大
夫致身黄閣秩躋一品位列三孤為百辟之具瞻與天
子相唯諾有其位矣射䇿甲科養髙中秘翺翔乎詩書
之苑嚌嚅乎道義之原探隠頥則入於渺茫致廣大則
窮乎灝噩有其具矣遭時承平奸璫盜政惡熟罪盈乘
射隼之勢收豶豕之功有其時矣斯時也不聞有所建
明用勱相我國家一旦括囊巻而懐之自遯荒野上負
九重之知下孤四海之望意者其有遺行乎竊為大夫
不取也王子起而謝曰唯然誠有之凡子之所以謫我
者皆是也我又何辭焉雖然子之所覩者時也所昧者
勢也龍驤萬斛之舟得風焉朝三江暮五湖石尤為逆
咫尺不能自致白羲緑駬之得康莊也過都越國追風
逐電縶之於庭跛龞先之干將莫邪之遇佽飛也决浮
雲絶地紀藏之篋笥則與寸鐵無異且夫強弱勢也難
易時也為可為於可為之時易為可為於不可為之時
難方天下有事也法制未立人人自便耕釣版築之賢
販繒屠狗之徒皆得以自奮故曰易及其無事也民心
一矣奸雄息矣法制定矣社稷固矣中外相安循習故
事用一賢不見其為益用一不賢不見其為損俗漸敝
而不知法漸隳而不恤外有治平之名内有不測之憂
故曰難於乎上下之不交也久矣以明主在上人思效
忠使得賜清宴之間承寬和之色發憤懣抒胸臆圖安
危於掌上列是非於階前上以安社稷下以庇蒼生誰
獨無志乎而動則關格狐憑城以獻妖蛇當道而肆螫
君之求治甚急也有障焉莫通於下臣之納忠甚切也
有障焉莫達於上一齊之傅不勝衆楚之咻一日之暴
不勝十日之寒一人植之十人拔之如之何其可也是
故以宇文黑獺之中才輔以區區之蘇綽猶能建制立
法以垂後賈誼之經制范仲淹之才略值漢宋之盛不
能更化以成一代之制豈才之不如彼哉勢則然也客
曰吾聞之道無常體與時委蛇知者能因時以為勢隨
勢以為功因時為勢則難者易隨勢為功則弱者強子
産之相鄭也焚載書賂伯石卒以鄭安王猛之相秦也
斬樊世逐仇滕乃以秦霸小人在位吾力能去乎則乘
傾否之勢如王猛之於秦不能去乎姑示包荒之量如
子産之於鄭則亦何能為哉四凶在朝不害唐堯之治
三豎在側不廢管仲之功王子曰不然吾聞之也薰蕕
不可以同藏忠邪不容以兩立易之泰曰内君子外小
人君子在内則君子重君子重則小人道消世所以泰
也否曰内小人外君子小人在内則小人重小人重則
君子道消世所以否也安危消長内外輕重孰從生哉
顧人君所以置之置之安則安置之危則危置之重則
重置之輕則輕昔者申屠安坐而鄧通泥首宋璟庭立
而昌宗匍匐吕端鎖閣而繼恩徬徨韓琦出檄而守忠
黜貶重也權之所在也王嘉發憤不能去一佞倖楊震
連疏不能去一乳媪蕭望之以師傅之舊困於石顯趙
汝愚以貴戚之重阨於侂胄輕也權之所去也不識今
之所謂重者安在哉在内乎在外乎在彼乎在此乎勢
所不在而責其有為猶縶驥於庭而責其千里之步緤
鷹於韝而責其九霄之翔推舟於陸而責其濟川之功
也而可乎且夫患得患失老而不止者貪夫之為也知
止知足超然去之者志士之事也易貴見幾而作詩歌
永矢弗諼故士有淵潜而避萬乘灌園而卻三公顔闔
鑿坯而遁𢎞景掛冠而歸韓伯休隠名於藥肆申屠蟠
滅跡於樹屋梅福潜踪於吳市管寜投老於遼東裴相
開平泉之莊白傅結香山之社此皆哲人不得已之為
也吾將竊取之以為名若夫孔光肅容於迎謁胡廣飾
志於朝章陳咸乞靈於子公楊興假譽於君房子雲浮
湛於莽賢執誼脂韋於伾文段熲事阿保以自通齊丘
樹朋黨以自固吾誠不能與數子者並故黙黙甘守乎
丘園
　　　擬蕩平羣盜露布
天啟昌期薄示無虞之警神資睿算旋成不戰之功氛
祲廓清華夷寜謐恭惟皇帝陛下嗣登天位獨奮乾剛
掃一時怠玩之風振累世因循之習蠢兹羣盜敢爾逆
天安禄山之反相莫逃子壽先知管叔鮮之流言尚賴
成王不惑鴟鴞成性莫懐好音犬馬怙恩忽成反噬陛
下怒形文武之赫斯恩施乾坤之曠蕩網開一面計出
六竒置赤心于腹中推洪恩于望外故旌旗所指反側
歸心金鼓纔開元惡授首兵車既勅徒勞六月之師干
羽載陳奚俟七旬之格遂使燕齊趙魏四郊之狐兎都
無江漢淮沂萬里之波濤咸息此皆徳符𤣥造謀協神
人羣䇿畢收愚罔遺於一得神謨黙運道乃出於萬全
四門還穆穆之風萬姓覩平平之政臣職居下列目覩
膚公殄螗螂以當轍車築鯨鯢以為京觀武歌七徳遂
完保大之名夀祝萬年願進持盈之戒臣無任
　　　重修善巻寺募緣疏
靈山福地有邦之偉觀斷刻殘碑前人之遺蹟如其就
毁自合興修竊見善巻一寺剏自南齊國山有封禪之
碑離墨顯象獅之相柱存天篆礎紀唐年三李丞相之
所經營橋横玉帶諸佛如來之所示現山接銅官雖靈
光巋爾而獨存顧遺像黯然而日䵝鐘樓將壓佛閣半
欹俾往蹟之漸湮乃行道之所隠伏冀仁人義士扶其
顛而持其危庶幾剩水殘山圖其新而復其舊為一時
之勝事種將來之福田其諸檀越具列如左來者續焉
　　　賀平孝豐賊文
湖之孝豐丘壑巉巖草樹藂薈爰有劇寇二姓曰湯許
者據之謂天討之莫及敢王税之靡供多納亡命潜懐
異圖殺掠齊民燔燒官舍妖狐負城以跳踉脩蛇當道
而吞噬守土莫敢誰何當宁赫斯震怒遂勅巡撫蘇松
等處都御史張公督師討之公乃檄浙江三司長貳各
簡精鋭分路進討又命廣徳窒其後門太湖遏其前路
東西部署逺近邀遮飛鳥翕翼而莫過奔鯨觸網而先
覺已乃躬率大軍直壓賊境甫陳燕樂遂奪崑崙之關
大建鼔旗徑出井陘之口賊始惶駭欲戰不敵欲竄不
能旋伏道傍延頸受縛崛強心在四郊之横草都無飛
走計窮一片之降幡斯樹公乃入其境撫其人赭其垣
瀦其室不遺寸鏃掃盪百年之氛不戮一人大開三面
之網錢塘江上市肆不移天目山前謳歌如故朝馳露
布夕降天書某等叨聯官次幸睹膚公昔者同其憂今
也共其慶敢無詞以賀乎
　
　
　
　
　
　
　
　
　
　
　
　震澤集巻三十四
欽定四庫全書
　震澤集巻三十五　　　　　明　王鏊　撰
　　題跋
　　　恭題仁廟監國令㫖
仁宗皇帝監國時長至燕勞東朝之臣之令㫖此其賜
贊善臣汝玉者其孫某以示臣鏊拜手稽首以觀或傳
近例皇太子于宫僚無問訊燕勞之禮葢天子在上不
敢外交今觀仁宗在潜邸與其臣下起居燕勞煦濡諄
切如家人父子之唯諾所謂朝嬰夕側禮固然邪於戲
是獨非近例乎
　　　又
嘗讀東里集謂汝玉於東宫専講詩法似非輔導之義
今觀仁宗徳音曰政治之方曰善政之音至有如暗逐
明之喻其於聖心必大有開發者邪當時帷幄啟沃之
言可以懸想獨詩法乎哉
　　　恭題何都御史巡撫南直隸勅
右刑部侍郎臣鑑為副都御史巡撫江南時所被勅也
間録一通以示臣鏊臣鏊稽首再拜題其後曰今天下
財賦仰給東南故朝廷特命重臣理之夫財生於地成
於天而理之存乎人理之有法則以不足為有餘無法
則以有餘為不足其張弛贏縮豈不存其人乎若文襄
周公忱真所謂其人哉故綸音每舉以為巡撫之法昔
者江南諸郡數苦大水公私罄縣比嵗豐稔相仍粒米
狼戾亦嘗究其故乎此人事非天時也當臣鑑巡撫之
時江南大饑上救荒十二䇿得兊軍留州禄米軍儲諸
費八十餘萬於是江南諸府在在充牣時朝議濬呉松
白茅等河衆方持其議以費無所出也鑑乃請以兊軍
諸費充焉其事始濟又議治其地即役其地之人分地
程功分功賦糧官賴民之力故用米至二十八萬而不
為費民賴上之濟故用人至五萬而不為勞此役成而
東南無水患矣則嵗之豐凶率歸之天時可乎不可也
所謂以不足為有餘者非是之謂歟使得久於職則忱
之功尚可繼乎惜乎不久以憂去矣詩曰肅肅王命仲
山甫將之臣鑑有焉
　　　邢麗文家藏洪武三年定户口勘合帖
嘗竊伏讀皇祖實録見其芟刈羣雄經畫海宇莫非出
自神謨臣下仰成焉耳今觀户口勘合亦其一事百姓
葢日用而不知也橋山之弓曲阜之履邢氏獨能存之
謹再拜而題其後
　　　讀曾子
曽子十章今見大戴禮其言醇粹肫切不離修身力學
言行而於孝尤諄諄焉藹乎孔子之家法也然則是皆
出於曽氏之手乎未可知也夫曽子之言見於魯論見
於大學見於孝經禮記今以是擬之殆亦有若之似孔
子自孝經禮記已不能無疑況下此者乎然自前世荀
卿董仲舒劉向至近世朱子小學多引用其説未有異
焉雖未必盡出於曽葢亦孔門之餘裔先秦之古文也
可不重乎昔人謂論語為曽子門人公明儀樂正子春
之徒為之吾於是亦云
　　　讀孔叢子
孔叢子七巻先儒以為偽書以今考之乃孔氏之裔譜
焉耳前六巻論集孔子子思子上子髙子順子魚之事
葢子魚為之名曰孔叢子後一巻則漢太常孔臧以迄
子立子元子建子豐子和季彦之事謂之連叢皆孔氏
子孫追述前人之懿故多推尊之詞其述孔子子思或
得之家傳或聞之於人不能純一所以近於偽也而亦
有至言存焉若戰國秦漢之間史所不傳者頗賴有聞
其言語文章自其本色夫何偽之有
　　　讀晏子春秋
予讀左傳所載晏子事與詞稱甚偉之信所謂以其君
顯而馬遷願為執鞭者乎及今讀其所著春秋則傳所
載咸在葢丘明掇取其詞為之而不及載者尤多又以
歎景公之信其臣晏子之得其君亦云盛矣而不免卒
於亂何哉至其使楚問答雖甚敏給頗類於俳乃若東
方朔之流二桃裹棗抑又甚焉其稱孔子至齊不見晏
子謂其事三君得順為有三心此豈孔子之言哉頗疑
或者偽為之非晏子本文也然則尼谿之沮謂儒者滑
稽倨傲疑亦非晏子之語晏號稱知禮彼豈自外於儒
乎最後讀孔鮒詰墨有孔晏交相譽之語乃為釋然葢
墨子實為之或者不察而竄其語于其間墨非孔崇晏
故至此不知崇之乃所以卑之也然則後之論晏子者
要以左傳為正
　　　跋葉文莊公手書
成化初鏊以童子游學京師時文莊公為禮侍陸㕘政
文量初第進士簡中所稱用光者張姓為太學生亟稱
鏊於文莊所間以所業見於禮部之廂房公奬勵備至
有將來忠肅之許葢以鏊與王忠肅同嫌名故云成化
十一年鏊始登第則文莊已下世㕘政時為兵部郎往
來相好也𢎞治壬子嵗予校文南畿㕘政子伸名在選
中未幾㕘政亦故今年為𢎞治十二年伸來會試禮部
出其父所得文莊手書一巻覽之慨念今昔為之泫然
敬書其後歸之
　　　書直道編後
初鏊讀鄉先正陳公直道編至諸學士伸救公語心獨
偉之而不知其主名頃入史館得竊覽本朝實錄至大
學士陳循傳備載救公語與此脗合乃知學士者循也
循於時尚未入閣當時君臣之間如此
　　　題元人書
予嘗評古今詩唐以格髙宋以學勝至元乃頗出入二
者之間其實似宋其韻似唐而世變之髙下則有不可
彊者矣唯書亦然
　　　跋真西山墨蹟
西山先生書似草草作諦觀之乃非草草者雖不全用
晉人筆法而亦不出於法之外豈胸次髙故落筆便自
不同邪然南渡諸公如魏鶴山李心傳兄弟書亦往往
相似豈亦習尚然耶蓋蘇黄筆法至是又一變云
　　　跋蘇子美臨懐素自敘帖
懐素自敘帖憶嘗見之吏部侍郎吳公座上天下竒蹟
也今不知所在忽覩此巻爽然神明復還舊觀其為滄
浪翁之作無疑或云此巻末題云舜欽親装殆非子美
作乎而予終以為子美者亦以其用筆超妙不涉畦徑
縱而法勁而潤古而奇其他予所不知也
　　　題文丞相墨蹟後
自昔士之死節者多矣唯顔平原兄弟張睢陽文丞相
事至今耿然昭灼天地間而信國尤從容夫死一耳處
之不同則或輕或重或難或易而人異觀焉故曰非死
之難也處死為難若公可謂能處死矣間關流離出入
禺死不死而卒從容就義於柴市故曰能處死也嘗讀
文山集每為欷歔而不可禁吾友錢君世恒間出其與
弟妹妾女相訣并六歌手蹟宛然不知涕之無從也夫
信國之死自處者義焉耳而其詞一歸之天命何哉未
知人倫焉知天道此固睢陽語也識者當自知之
　　　跋李西臺書
西臺書今存者少匏菴出示此帖清麗圓熟姿態横生
可謂深得二王筆法者而或者猶病其稍肥吾以為不
然東坡云短長肥瘦各有態玉環飛燕誰敢憎
　　　跋王􁋏書
昔人論荆公多澹墨疾書類忙時作今觀元澤書亦然
葢㸃畫轉折意到而已未嘗有法而亦不可謂之無法
也其得於家傳者耶議者又謂公書類王濛又謂類楊
凝式又謂蕭散之趣公所自得非有所本也不知元澤
亦尚進於是耶
　　　跋羲之墨蹟
自晉迄今葢千有餘年其間世故凡㡬變滅而片紙宛
然獨完信神物有呵䕶者耶
　　　跋獻之墨蹟
平生愛臨子敬書然皆石刻耳良度少卿出示此帖恍
然若值相識而風神骨格迥異舊觀乃知子敬妙處不
可學也(二帖皆趙光禄/卿良度家藏)
　　　題宋進士王伯虎授建州㕘軍勅
唐宋制中書主宣署制勅中書行門下門下行尚書省
其文移體式於此亦見其概仁宗嘉祐四年三月賜進
士劉輝等二百三十人及第則伯虎其輝榜進士乎時
韓富二公為相范蜀公罷知諫院同修起居注胡文公
自兩淛轉運使召修起居注並知制誥嘻其盛矣此勅
蜀公所行即其手製無疑獨韓富署名闕焉豈偶不當
直耶抑以尊故闕之耶其餘所署猶可考見贄為韓贄
齊州人仕至吏部侍郎繪為楊繪綿竹人仕至天章閣
待制疇為王疇仕至樞宻副使見錢公輔傳
　　　書孫可之集後
予既刻可之集授學者人或曰君以昌黎公為作者之
聖欲學者法之顧令讀可之集何也曰昌黎海也不可
以徒涉涉必用巨筏焉則可之是也書有之若升髙必
自下若陟遐必自邇
　　　題古本列子
翰林庶吉士陳子雨家藏列子三冊其隂有公案存焉
曰乾道三年葢宋公府故紙之為也上有題勘不知為
何人書予於是得三善焉行移之舊也刻畫之精也題
勘之審也視近刻之訛謬昏闕為之一慨雖然今人作
事不如古寜獨是哉
　　　跋吳文定公與沈石田手札
聞之王秋澗云字畫亦可以觀人之壽夭文定以甲子
七月十日奄逝此札作於是月之六日相去四日耳㸃
畫法度具在言辭温潤諄切與平日無異也秋澗之言
豈欺我哉昔曽子臨終所以告孟敬子者尤謹於容貌
顔色辭氣之間文定此札久要之誠恬退之節葢畧見
焉其所養可知矣公於石田最厚往來簡牘尤多而此
札則若與永訣然者故尤重之寳之装潢成巻俾予書
其後於戲公之筆於是乎絶矣
　　　跋充道所藏朱文公書
觀晦翁書筆勢迅疾曽無意於求工也而尋其㸃畫波
磔無一不合書家矩彠豈亦所謂動容周旋中禮者耶
　　　又
公書自言初學魏武其信然耶觀此帖豈老瞞所嘗夢
見也
　　　題夏仲昭墨竹
畫家以竹為難凡山水樓臺禽魚花木皆可以象求而
竹以意得所謂意者為其超然有出塵之思挺然有昻
霄之氣蒼然有傲嵗寒之節故君子貴之貴之故髙人
逸士多喜作之而名家者為難難者非他得其意為難
也自昔畫竹者文洋州為聖其論須有成竹於胸中熟
視而後下筆如兔起鶻落少緩則失之葢其難如此國
朝以畫竹名者唯王舍人孟端夏太常仲昭葢得洋州
筆法此幅乃太常為故少保于忠愍作今中丞屠公元
勲得之保愛有加間以示余余唯中丞之保愛豈徒為
耳目翫好葢重其有超然之韻挺然之節蒼然之姿與
玩物䘮志者異矣
　　　題東湖屠氏宗譜
屠於姓最寡而今為特盛八座之中凡二人焉其一為
大冢宰掌都察院事字朝宗其一為大司寇字元勲其
餘登甲科官郎署者累累有焉而皆淛人也其亦盛矣
司寇患後人莫知其受姓之源流乃自譜其所出為一
大帙予受而讀之乃知淛之為屠者其所出自不能一
雖平湖之屠亦或不能一葢其辨之嚴如此於乎先王
宗法廢民散久矣唐衰譜學復廢雖士大夫多不能自
知其所出今司寇乃獨能加意於此水木之思深且長
矣考受姓之源則推其所以同自解元府君而下則辨
其所以異原其同則不迷於所出辨其異則不混於所
施可謂善為譜也易曰君子以類族辨物屠氏之譜有
焉
　　　跋蔡九逵石蛇山記
予嘗與蔡子泛舟出消夏灣登小洞庭見石虵浮水面
指異之且欲即之而舟忽已過不知其勝若是也及今
乞告東歸將徧歴湖中諸山搜奇抉怪庶慰吾渇況若
石虵者邪固所願游也今與蔡子約秋髙暑㣲當重叩
林屋登石虵徧覽湖西諸山幸指迷焉雖然讀是記則
石虵之勝已在吾目中矣
　　　題東坡竹卷
坡翁墨竹其法得之文與可與可云吾墨竹一派近在
彭城然坡每自謂不如可特作老幹磊砢數葉蕭踈而
其意已足葢其胸次不凡故落筆便有超妙處此幅新
篁巻石婀娜蒼潤豈其法之變乎
　　　跋五賢像
歐陽文忠公修楊忠襄公邦乂胡忠簡公銓周文忠公
必大楊文節公萬里五賢皆廬陵人也其文章節義載
在史册此像不知作者主名舊為胡忠簡諸孫如川所
藏今歸王唯顒氏唯顒出以示予予為之端拜以觀道
徳之容莊毅之色穆然㮚然如挹五公於一堂之上信
繪事之妙也昔文丞相信國公少過五賢祠曰歿不俎
豆其間非夫也後果以節義顯天下遂與五賢作配則
圖之作豈徒然哉兹獨曷為遺之曰此圖作于景定五
年是年十月信國始召赴行在除禮部郎官其節葢未
顯也願今之世有善畫者特貌信國端委赤舄以繼五
賢而六之豈不偉哉
　　　跋宋文丞相過小青口詩
右宋文丞相信國公詩墨蹟一首其詩今見指南録中
初公自奉使巴延軍前被留得間亡真州浮海以達行
在後屯潮陽師潰被執自廣州傳至燕獄所至有詩昔
鍾儀幽而楚操莊舄病而越吟或者猶謂之仁況公流
離顛沛有感必發于詩詩必歸于忠義讀其集未嘗不
為之流涕也於戲可不謂仁乎此葢公被執北去將至
桃源五十里而作文君徵明出以示予予謂公之精忠
大節焯焯天地間固無庸贊獨念公時在縲絏動止當
不自由其感慨不平之氣發之詩可也而字畫精妙雖
紙墨之㣲亦皆不茍何從容如是豈公之賢能使蒙古
待之以禮耶無亦公之所飬有定力故臨難如平時不
少動於中耶然則公之大節不待柴市而後知也觀于
此詩亦可以知之矣今去公且三百年片紙遺墨人傳
寳之又況其後之人乎又況徵明之賢不霣其世者乎
雖然忠義所在自當有神物䕶持之
　　　跋宋著作王蘋襃勅
宋髙宗建炎四年以范沖直史館重修神哲兩朝實録
王先生蘋實預焉方章蔡得志追貶宰臣司馬光以下
上誣及宣仁自謂傳信萬世矣髙宗當戎馬間感隆祐
之言汲汲為此舉又得人如沖與先生者焉此朱墨史
所為作也而萬世之公論始定雖然後世史家不公是
非混淆不獨宣仁也又安得先生輩正之
　　　書王徳文公據後
古者遣將軍功爵賞皆决于外不從中覆觀此則宋制
猶爾耶史稱善湘為宰相史彌逺姻家奏請無阻故能
成功然當時幕下戰伐有如范葵經理有如徳文則其
克有成功亦豈偶然哉唯顒為徳文裔孫出其公據見
示故題其上
　　　題魏鶴山杜範李心傳手札
了翁在理宗朝與真徳秀齊名皆深於理學以直道不
為時宰所容杜李二公亦皆一時名臣則其手札為世
所重非但以其字畫之工以其賢也按理宗嘉熙二年
以李心傳為秘書少監史館修撰心傳有史才通故實
弟道傳尤明河洛之學性傳位至同知樞宻院事淳祐
五年以杜範為右丞相兼樞宻使範抗言時政無有所
隠初為殿中侍御史劾奏鄭清之李鳴復其後不肯與
鳴復共政卒辟位去其為人如此
　　　跋宋理宗賜鄭清之御筆詩(王唯顒/家藏)
右宋理宗誕節賜鄭丞相詩吳文定公鍳定為清之詳
且審矣按宋史理宗開禧元年正月癸亥每正月五日
為天基聖節紫宸殿上夀集英殿大宴又青陽闓動其
左驗之明者其為清之無疑清之預史彌逺廢立之謀
駸駸遂秉鈞軸理宗恩數無亦徳其立己之功而豈為
社稷計耶然清之為相亦有可觀者端平初召用正人
時謂小元祐清之有力焉及其汲引徐清叟排抑程公
許其功過亦足相當予獨病其初進之不以正耳史謂
清之墮名於再相恐不獨再相而已使理宗移待清之
之恩以待天下之賢如真徳秀魏了翁崔與之輩相業
寜止是乎
　　　跋王唯顒家藏宋世登仕郎牒
紹興三十二年六月髙宗内禪此牒九月行則孝宗朝
也葢紹興已受禪之後隆興未改元之前是年詔中外
直言時政得失再相張浚收召胡銓王十朋周瑤皆孝
宗初政之尤美者因附書之惜前後殘缺不可考見牒
者主名然亦足為王氏故物矣
　　　題蓬軒類紀
故友刑部正郎黄君諱暐字日昇為人儁發有竒氣少
攻舉業名擅一時然未甚該洽及筮仕乃始汎觀博取
雖稗官小説街談巷議經於耳而徹於心每廣座中持
論梗梗若懸河霏屑聽者皆竦而莫測其端及得所著
蓬軒類紀凡若干巻上自國家勲徳下及閭閻委巷方
技滑稽災祥神怪可喜可愕㒺不具焉乃知其學有自
也中間所紀雖若不能無猥瑣或涉怪異然皆得之耳
目之所接父老之所傳縉紳之所述非無徵也況崇正
黜邪之意亦往往寓乎其間他日觀民風者采之安知
國史不有取乎或曰所載多吳事正可以補郡乘之缺
　　　題趙子昻蘭亭十三帖
近世以書名家者惟松雪翁最得二王筆法幾所謂未
達一間者耶二王真蹟元世上不多見觀翁得定武蘭
亭喜不自制如此使見昭陵真本又當何如其書法亦
當遂逼真耶蘭亭本真贗前人之鑒不遺餘力矣余復
何言
　　　鮮于伯機草書千文
智永千文號得羲獻家傳心法學草書者必由是入始
不失古人矩彠困學此巻其為初學發者耶亦得永禪
師筆法者耶蔡中郎不可見矣得見虎賁氏亦可矣
　　　跋古本九經
九經古註宋淳熙眉州李監刋林屋山人俞石澗家藏
舊物也今歸子容子容亦家林屋豈其有數耶試以今
本校之則宋儒之去取因革繁簡精麄亦皆可考而知
毋徒玩其古而已
　　　跋黄山谷草書墨蹟
山谷書太白秋浦詩筆法頗不類故常或疑非真跡此
不知書故也公嘗自評元祐間書筆意癡鈍用筆多不
到晩入峽見長年盪槳乃悟筆法又云紹聖甲戌在黄
龍山中忽得草書三昧則晩年之筆與少時固異矣安
得以故我求之其間筆陣所至猛氣軼出常度然不害
其為神駿也觀其自叙因錢穆父之言而改度湔祓舊
習且云摩圍閣中固知為晩年筆矣
　　　題顧閎中六逸圖(舊題為淵明孝先畢卓馬/融阮咸予為辨之如左)
閎中寫六人像皆取其曠逸而淵明非其倫也露卧者
其劉伯倫乎所謂枕麯藉糟吹篴者其桓伊乎所謂卧
吹三弄題以為孝先馬融非其時矣缺題者其嵇叔夜
乎所謂目送歸鴻妄意如此惜不及與石田評之
　　　題石勒問道圖
彼石君者亦嘗侈然自帝天下矣乃於一老沙彌前夔
䕫鞠躬執弟子禮彼佛之説固能動人而佛圖澄又捷
出神怪故耶吾不知當時勒所問者何道澄所告者何
説使勒能執此禮於吾孔孟之前必將告之以二帝三
王治天下之道用夏以變夷豈彼所謂最上一乘者乎
孟子曰今之諸侯好臣其所教而不好臣其所受教若
勒可謂好臣其所受教矣而施之澄此吾儒之所歎也
　　　題張長史郎官㕔壁記
張長史人知其草聖之神逸也孰知楷法之嚴如是東
坡云自古未有不善正書而工於草者山谷云郎官㕔
壁記唐人正書無能出其右者故草聖度越諸家無轍
跡可尋
　　　跋張長史草書
東坡論長史草書頽然天放畧有㸃畫意態自足山谷
論長史性雖顛逸字字入法度懐素工於瘦長史工於
肥瘦勁易能肥勁難工持二公之説以勘是帖有若符
契顛而法肥而勁放而意足其為長史真蹟無疑況又
有君謨之私印可証乎其間多屋漏痕筆法識者當自
知之
　　　書王安道登華山圖
始余讀㴑洄集知安道之深於醫不知其能詩也及脩
蘇州誌知其能詩不知其又工於文又工於畫也觀此
圖文詞繪事皆絶人逺甚而名不甚著何哉於乎華山
之勝奇矣惜吾不獲從斯人遊然得此圖時閲一過亦
可神遊於其間矣
　　　恭題巡撫南畿李司空四世誥命圖
孟子云所謂故國者非謂有喬木之謂也有世臣之謂
也臣伏覩李之先在宣宗朝則臣觀自單縣教諭解官
就封給事中臣蕃自給事中進秩徵仕郎在武宗朝又
進通議大夫副都御史臣吉安自華陽府教授亦進通
議大夫右都御史而皆及其室人三世文行為時聞人
而皆位不滿徳委祉儲祥歸成於今尚書臣充嗣懋膺
簡命入持邦憲出分主憂徳惠敷施政平盜息伏念兩
朝奎章宸翰祇承敷賁夙夜不敢怠將刻之琬琰以焜
煌於後人属臣鏊識其後臣鏊何敢贅一詞以贊日月
之末光書有之古我先王暨乃祖乃父胥及逸勤世選
爾勞余不掩爾善敢以為先朝頌詩有之於周受命自
召祖命虎拜稽首對揚王休作召公考又以為臣充嗣
頌云某月某日臣鏊拜題
　
　
　震澤集巻三十五
欽定四庫全書
　震澤集巻三十六　　　　　明　王鏊　撰
　　書
　　　與人論攝生書
有自城來者言足下遇異人得長生久視之術僕始而
喜既而疑竊為足下不取也方士之術愚不能知而所
知者古今之常道夫人之有生必有死猶日之有晝必
有夜事之固然者也今學者所共尊而推以為聖者必
曰堯舜周孔堯舜周孔今安在耶假而以聖人不為異
術順受其正則夫安期羡門鍾吕之屬屢見神於前者
今安在耶意其竊隂陽之氣獨得須臾無死要之久也
亦必有散焉日生於旦死於夜月生於朔死於晦陽生
則隂死隂生則陽死而元㑹數盡則天地亦不免於死
安有自開闢以來聖者死仙者死造化亦死而吾獨欲
超然立於不死之地耶夫神仙之說始於誰乎自老子
有谷神不死之說屈子有一氣孔神之說燕昭漢武始
崇虚尚而海上迂怪之士争扼腕而言神仙日思脫躧
以事飛昇飛昇之說卒無驗也則變為服食之說服食
之說卒無驗也則變為金丹之說至於服金丹死者徃
徃而是也則又變為今說今之說以為不假金石草木
皆反於身而得之則其說益𤣥而其效益茫且逺矣又
有所謂房中補益則其說益下夫人之死出於袵席者
八九而術者乃欲以此蘄不死乃得速死於戲吾見多
矣徃予居京師見薦紳徃徃有談此術者未始不竊歎
人心之無厭也方其未遇日誦書史拒彼甚堅一旦名
已遂志已滿而所懼者唯死也於是方士因其懼心而
入之聽其言洋洋乎真若可以淩倒影而遐觀於是姑
為其所不可為以覬得其所不可得問之則動以朱子
為解自朱子有刀圭入口白日羽翰之說故術者必以
此藉口而為吾儒者亦以此自解嗟夫自吾徒讀聖賢
書所學者儒所談者儒而不免惑此則又安得以責夫
秦皇漢武之為耶自昔事服食而敗者多矣前者敗後
者進或告以徃事則曰彼不得其術也我則得之從其
學者曰彼不得其師也我則得之及其後也亦無異焉
昔陳希夷之告宋琪不過勉以勤修政事假如今遇希
夷則所以告足下不過政事而今之人開口說仙彼而
能仙曷不高飛逺引超出人世縱不能然亦當清淨自
守以求其所謂鉛汞者而何暇犇走權勢餬其口於四
方耶仙之有無不可知即使有也亦不肯遇人而言言
者决非有有者决不言也或曰彼亦未敢自謂能仙但
以延年損疾耳若是則有之然人之疾多起於風寒暑
濕喜怒勞佚之際能於是謹之則疾安從生且攝生之
法吾儒自有之中庸之慎獨則坐忘之法也軻書之夜
氣則伏氣之法也論語之失飪不時不食則服食之法
也何待於彼耶况為此者類非端士愚者且不信况明
者乎庶民且不為况有位者乎今足下出宰百里語黙
動作人所屬視喜怒威權人所竊弄從事竒衺恐有害
於德夤縁請託恐有害於政謗言流聞恐有害於名如
前所陳又恐有害於身也愚聞之方人之篤於所信雖
舉天下之口以辨焉亦有以自解况如僕者乎然谷永
諌成帝疏栁宗元報李睦州書韓退之之誌李于歐陽
永叔之序黄庭經其文具在也試取而讀之則無待於
予言矣
　　　復王巡撫(三原/)
古之所謂大臣者有愛君之心有致君之術有告君之
體有格君之誠是四者古人所難也今乃得之頃者奸
人竊弄威福播惡東南中外有心者憂有口者議然無
一人敢當其前獨諉曰時不可言也閣下奮然起排其
奸章疏累數千言不詭不激聞之者生氣讀之者醉心
數月之間辠人果得回九重之聽快四海之心乃知天
下無不可言之時無不可為之事頋所以自處者有未
至耳自非力量之𢎞忠憤之激而真誠之積德望之隆
所以感於未言之前固未易及此也某承乏史館嘗慨
古人卓絶之行不可復見豈意乃今見之近者又聞命
所司决長洲諸防六十餘處白苑諸港相繼而開所以
經國賦立民命者他日信史不止一書而已也某素辱
知愛且東南之利某與有焉故敢書以為賀
　　　復尹太宰
鏊方幼學則幸聞名於將命者顧未嘗得望履絇於門
其後見録有司入試大廷愚不識忌諱奏其猖狂之說
當道者欲擯斥之獨公奮然不顧謂其辭雖狂其心何
辠是以卒寘之一甲雖公之為此非有私於鏊而鏊之
懷德有不能忘者區區之私欲一布之左右為日久矣
方公秉樞要進退百官天下之士争欲望拜光塵使鏊
於是時而言則亦無以自别於衆及公被萋菲孫碩膚
而東天下争惜之而鏊之惜尤深又以官非言路耿耿
之懷欲吐復納夫有所嫌則不言有所畏則不言是區
區懷德之私終無以自逹於左右雖盛德雅度不自為
功而不腆之言亦不能裨萬分之一而終欲一言之者
亦欲公之知鏊黙黙二十年非若木石之無知而已也
今公優游林泉如裴晉公之在緑野堂司馬公之在獨
樂園雖無心於天下而天下之心終不能釋且台候康
嘉百福攸集既為天下喜又私以自賀也故敢進其說
如此唯諒察之
　　　與韓尚書
僕受性愚戅與世寡諧立朝三十餘年不妄交人人亦
無肯與交其號相知者纔三四人焉耳及官銓曹獲與
執事為僚引分推誠罔有疑貳磨礲浸灌懇懇勤勤義
契相孚有逾同氣端居自念誠不意晩年何幸之深得
友於君子也而以為慶斷金之交恃以終老豈謂一朝
變作遂至乖暌嗟乎事變倉卒衆皆愕眙世之君子各
務自全莫肯相援甚者推咎於人以自解某誠不佞憤
不自制忘身直前而力寡謀淺不能少裨萬分之一心
竊媿之葢起事之初志同許國則禍患之至義無獨殊
而當事之人莫究本末榮辱頓殊此某所以惓惓而不
能舍雖公之心未嘗有望於僕僕之心終不能無媿於
公是心也公知之僕知之不敢以告人今幸權奸摧伏
公道昭宣而海内老成零落殆盡唯公長庚曉月獨殿
諸公豈弟君子實神明之所扶持謂天無意不可也公
之完名髙節既已昭晣天下而且有光於無窮視彼所
得孰多耶則公端居獨處亦或不能無念於予也是心
也某知之公知之特以告公而已今公養髙林下某亦
抱拙山中思欲千里命駕而出門有礙其為悒悒胡有
窮已令子官嘉興間得相接獲承動止深以為慰衰病
不能一詗起居而兩獲手書垂問推奬過當非所克堪
南北邈絶晤語無階唯勞引領伏冀為道自愛以副惓
惓之思不宣
　　　復謝閣老書
春初特枉手教副以土宜而因循至今莫克裁謝媿辠
媿辠吳越相望甚邇而聚首無縁歐趙髙風信有未易
企及者耶近聞颶風陡作海濱之人多被其災髙居近
海雖盛德君子神明擁䕶其亦不能無少警動於僕御
者乎末由犇視有懷無已人便輙奉承動静萬萬自愛
不宣
　　　與林都憲待用書
往在京師畧見顔色旋聞抗疏言人所不敢言天怒不
測中外危之而怡然就獄不沮不撓若此竒節非獨人
所難繼謂公亦不可再試矣逆瑾伏誅又得疏文危言
正色不替於前讀之洞心駭目不覺降歎所謂男子要
為天下竒非為竒也自人望之見其竒耳自愧孱弱不
敢求知於公且謂公亦無自而知我也豈意古靈薦藁
玷名其中且恐且媿莫知所由伏念僕於執事曾無一
日之雅而心恒嚮之在銓曹在内閣何嘗一日㤀焉而
輒沮於讒邪之口茲亦未敢聞於公知公曽不以此望
於我也祁奚叔向謂兩得之公之心其亦然耶僕今待
盡丘園公亦且倦游矣此心□恫恐終無以自達近讀
西征録既偉其節又偉其辭此尹師魯之所願同皇甫
規恥於不預者也故敢輒薦其所以舊和髙韻二首因
附往讀之亦足以知其志之所存不宣
　　　與陸冢宰書
得邸報知已正位冢宰甚盛甚盛銓曹自昔所重入國
朝尤重而南士居之者頗鮮若吾蘇則自昔無之而始
見於今也可不謂盛乎然斯地也居之難稱之又難以
三原公之賢衆不謂善蓋望之者過厚焉耳今之時又
非三原之時廉恥道喪貪濁肆行執事知其所以然乎
亦上之人啟之耳居其位者可無斡旋之術乎抑奔競
黜貪殘崇名節奬恬退久任使此其術也勿謂時難為
此而不為將誰為矣然又有一焉自昔北人得志每擯
乎南南人得志亦稍效尤數年來遂成南北之黨願公
勿似之前輩謂天下事當以天下之心處之吾何心焉
公必不然漫及之耳僕自伏林下於當道未嘗敢以書
先而於知舊則有不當然者况屢承問及則區區之愚
亦不得黙黙而已也
　　　復邵尚書書
伏承不遺猥示髙製意若欲使某為之評者愚於諸經
讀之未熟歴代史尤多遺㤀恒自病其記識之弗强也
則於髙議又安能窺其涯涘之淺深三復之餘但知畏
之而已敬之而已頃焉山居無所用心偶書所見亦欲
録一通就正未敢出而亦不能終隠惟訂其訛耘其穢
是所望於知已也
　　　吳中賦稅書與巡撫李司空
古者什一而稅使民嵗不過三日故天下和平而頌聲
作後世未能遽行也然亦當稍倣其意使法較然畫一
而可守今天下財賦多出吳中吳中稅法未有如今日
之弊者也請備言之吳中有官田有民田官田之稅一
畝有五斗六斗至七斗者其外又有加耗主者不免多
收葢幾於一石矣民田五升以上似不為重而加耗愈
多又有多收之弊也田之肥瘠不甚相逺而一丘之内
咫尺之間或為官或為民輕重懸絶細民轉賣官田價
輕民田價重貧者利價之重偽以官為民富者利粮之
輕甘受其偽而不疑久之民田多歸於豪右官田多留
於貧窮貧者不能供則散之四方以逃其稅稅無所出
則攤之里甲故貧窮多流里甲坐困去住相牽同入於
困又有奸民以熟作荒嵗以為例謂之積荒板荒馬役
義冢之類悉攤之於衆此加耗之所以日重者也又官
民之田舊不過十餘則近則乃至千餘自巧厯者不能
筭惟奸民積年出沒其中輕重髙下在其手或以其稅
寄之官宦謂之詭寄或分散於各戸謂之飛寄有司拱
手聽其所為而不去非不欲去不能去也其弊起於則
數之細碎故也田之稅既重又加以重役今之所謂均
徭者大率以田為定田多為上戸上戸則重田少則輕
無田又輕亦不計其資力之如何也故民惟務逐末而
不務力田避重役也所謂重役者大約有三曰解戸解
軍湏顔料納之内府者也曰斗庫供應徃來使客及有
司之營辦者也曰糧長督一區之稅輸之官者也顔料
之入内府亦不為多而出納之際百方艱阻以百作十
以十作一折閲之數不免出倍稱之息稱貸於京以歸
則賣産以償此民之重困者一也使客往來厨傳不絶
其久留地方者日有薪炭􁀙菜膏油之供加以餽送之
資游宴之費㒺不取給此民之重困者二也自前代無
所謂糧長者我太祖患有司之刻民也使推殷實有行
義之家以民管民最為良法昔之為是役者未見其患
頃者朝廷之征求既多有司之侵牟滋甚舊惟督糧而
已近又使之運於京糧長不能自行奸民代之行多有
侵牟京倉艱阻亦且百方又不免稱貸以歸不特此也
貪官又從而侵牟之公務有急則取之私家有需則取
之往來應借則取之而又有常例之輸公堂之刻火耗
之刻官之百需多取於長長又安能不多取於民及逋
租積負官吏督責如火則拆屋伐木鬻田鬻子女竟不
免死於搒掠之下此民之重困者三也三役之重皆起
於田一家當之則一家破百家當之則百家破故貧者
皆棄其田以轉徙而富者盡賣其田以避役近年吳下
田賤而無所售荒而無人耕職此之故也夫有田則有
租有身則有庸有家則有調今田既出重租又併庸調
而歸之此民之所以輕棄其田者也古之為政者驅末
作歸之田今之為政驅農民而歸之末作使民盡歸末
作則國之賦稅將安出哉時值年豐小民猶且不給一
遇水旱則流離被道餓殍塞川甚可憫也惟朝廷軫念
民窮亦嘗蠲免荒數冀以寛之而有司不奉德音或因
之為利故有賣荒送荒之說以是荒數多歸於豪右而
小民不獲沾惠於乎民之患極矣有仁心者忍坐視而
不思所以拯之而拯之實難鏊日夜思維莫知所以為
計孟子有言盍亦反其本矣意者今日之弊亦當先端
其本乎使官田無大半之稅内府無出納之艱有司無
侵刻之擾則諸弊可一掃去而民有息肩之所然官田
之稅國有定法未敢輕議昔宣宗皇帝亦嘗勅減其數
因是再損削細碎之數併為一二則或四五則或如舊
例十一則其亦可乎出納之艱則在明主加之意時察
之而重為之禁貪官之弊則巡撫之責而乃使之晏然
在位或幸而見黜又晏然捆載而歸曽不究其贓如此
後何所懲而不為乎於乎三者之弊及今治之猶可不
然民日以困田日以蕪國家之財賦日以益缺數十載
之後吾未知其所稅駕也
　　　與李司空論均徭賦
鏊居鄉數年見民間甚苦均徭富者或至毁家貧者多
至賣田鬻産伐樹繼以逃亾前此未有也訪其故起於
吳縣尹鄭軾軾良吏也輕變舊法貽禍至今蓋舊法計
里不計戸姑以長吳二縣論之二縣共一千二百五十
二里嵗額共一千一百五十五役里分役數大略相當
即有參差自可隨宜消息每里共當一役雖有重費十
戸共之不為甚苦人戸貧富里長素諳畧為重輕人亦
能堪自軾為縣謂里長不能無弊也悉召人戸至縣人
人面審家家著役役少人多則儲為公用謂之餘剰均
徭軾之為此亦甚均也繼其職者不能如軾多因之為
利人人面審恣意酷派一戸有至百餘兩者嚴刑痛箠
敢有不承其餘細役似不為重而交納之際百方艱阻
多至一倍二倍三五倍者有之民吞聲而不敢言所謂
餘剰者竟不知何在故民間争言舊法之便舊法似疎
而民恱均其利於下也今法似密而民怨專其利於上
也以愚計之役之大者莫若解戸斗庫之類宜别為一
項推上户有名衆所知者當之而下下戸特為優免其
餘一甲止當一役按里可定不必人人面審騷動一縣
蓋面審之際不免詢人人恐重役多方行賄詢之糧塘
則賄糧塘詢之里老則賄里老無所不詢則無所不賄
故有以富為貧以貧為富有司又從而髙下其手名曰
均徭實不均之大者也曷若舊法不詢而自均乎或言
舊法善矣官府之用不足如之何曰此自為役法耳非
為財用設也賦之與役不相渉入如有公用贓罰之類
尚多有之必不得已與其預儲均徭不若别為科派科
派多及富右不及貧下也執事體國愛民之心至矣近
效一得之愚亦不自知其可用與否而公以為必可行
復詢逺謀足利永世者於此見公之心何如也民間利
害未能悉舉而徭役實其大者願公不惑羣議斷而行
之符下州縣照里定役一年足一年之用更不許僉餘
剰若有餘剰即同贓論如此數十年之害一旦除去吳
下人人歡呼相慶不特此也田無重役民皆務本不至
輕棄其田而逃亾是本末均利矣然須刋定大搒昭示
逺近永為定例不然公去吳之後貪官汚吏又將如前
之為吳人之弊吾未知所稅駕也近考蘇州誌文襄役
法一里出銀一兩其輕如此其後知府汪虎變為前例
當時尚以為重不知今日流弊至於此極也今役額頗
増若倣文襄之法雖一里十兩亦甚輕且均也執事以
為何如
　　　復巡撫李司空
九重遣使存問丘園今昔人臣之所罕遇而執事餘光
之所及也媿荷媿荷治水功完又聞有均田之舉此吳
下無窮之利也百餘年來誰敢議及此者仰羡不已然
流俗易揺大家勢族尤多不便故多紛紛之議亦願俯
順羣情上下安之此盤庚斆於民由乃在位之意也如
僕之愚亦望少為増損官民不相渉入既已得之尤願
民田仍為二則官田為三則四則輕者増之不至太多
則不怨重者得少減分數亦喜出望外矣如是定為五
六則削去竒零細碎之數易於查考吏胥無縁為奸若
山蕩嵗入望仍其舊為宜稍増則民難堪矣古者弛山
澤之利施以與民況增其稅乎如數不足請查積荒板
荒坍湖之數補之蓋三者類多欺隠攤其稅於衆其損
衆利己亦已久矣此最不可容者也狂瞽之見不敢不
盡亦忠於執事之職分也旌斾何時入城與衆議之
　　　又
僕久伏林下衰病豗隤功名之念灰冷閣下不以其愚
不肖乃以其名上塵九重聞之惴恐累日自媿虚薄中
亦何有而屢玷古靈之疏詩有之老去思丹多㤀事少
年之武不如人僕誠似之終不堪當世用矣不敢謝亦
不敢㤀也近不自揆輒陳吳中利害顧未知閣下察否
也及賜教督不以其言為迂且將行之為善後經久之
計尤見不自滿假察納邇言且復下詢永世逺謀僕居
山林備見民間疾苦欲陳之而無路幸值閣下有可行
之位有能行之才何惜不少竭涓埃以禆海嶽惟公其
為民建無窮之基亦且有無窮之問文襄不得專美於
前矣
　　　復邵二泉書
伏覩清朝更化特起老成此正君子彚進之時也素守
雖不可奪而詔㫖不可屢違鏊竊為公思之南畿去家
不逺而太夫人聞己勿藥兹奉以之官則髙義不失而
官事亦不廢似兩得之方欲以此意奉問示疏稿讀之
詞情懇至乃不知所以為心雖然此奏未上望更思而
處之已上恐亦未得俞㫖亦當勉副九重側席之意是
孝之大者也病暑匆匆作報言不盡意
　　　與王都憲懋中書
某久伏草野無復當世之才亦無復當世之志往年得
邸報乃若以不肖之名玷古靈之稿非鏊之所宜蒙也
而執事之意則厚矣讀之茫然不知何以得察於左右
久之頗憶於同年故諭德景元座上若有半面之識而
亦不甚了了滋自愧也抑又喜焉喜其不涉於朋比之
私耳雖祁大夫之舉不期叔向之知而區區之私每深
嚮往顧修敬無階焉耳邇逆藩造亂又聞仗帥義旅以
濟王師克成膚功還任臺端亦無咫尺之牘達於左右
是果㤀之耶其亦叔向不見祁大夫之意乎使過吳中
復承存問乃知髙義終不遐遺於是缺焉不一報則幾
於㤀之矣故自疏所以如此冀執事之察之也方今聖
明更化羣賢戮力共致太平執事際可為之時其益殫
忠赤佐成一代之盛是亦僕之所以為報也若僕之疎
拙自甘老於林下矣
　　　復邵二泉書
虚薄謬承誤恩特遣使臣存問於家切深慙懼若無以
容又辱不逺腆儀惠及是重其慙也重其過也得與見
素唱和髙篇讀之但覺興寄髙妙殆難措手少間當勉
課以呈但恐郢人白雪難為和耳
　　　與某書
某卧病丘園甘與草木同朽腐忽逢聖世特遣行人下
賁且感且媿具疏謝恩復蒙䕃一子為近侍此實曠蕩
之恩人臣之所罕遇也自非密勿之臣推恩何以至此
感德無量但自念立朝三十餘年曾無絲髪之補叨忝
恩數過多恐於公議不允故敢具疏辭免伏惟照察下
悃至幸
　　　復邵二泉書
僕今春歸自京口即還故山久不及問訊而承孝履如
宜甚慰甚慰華生來辱手誨且以墓文見屬此意甚厚
而不敢承何也先夫人之德與節前既為之碑復綴以
蕪陋之辭不能增益盛德之光而徒起人之厭雖來諭
諄切有王仲舒故事然昌黎海也變化百出讀者不覺
其複如襪線之才止此矣雖勉竭駑鈍無以復進敢固
辭之而華生不諒則又語之曰僕非介然為髙者山澤
之人猝然有求亦嘗為之況世之名公欲昭前人之德
不以屬之燕許之筆而以屬不腆豈可固辭但如前所
陳是以聞命而不敢也華生終不見諒則亦無如之何
矣黽俛從之而猶望於察若厚幣則終不敢聞命也亦
望重察之
　　　與林見素書
比趨召過呉事嚴程峻駐節近郊必徯一見服此髙情
何能已已往在京師略見顔色自後乖隔三十餘年南
北相望欽想風節稜稜巉聳迨茲披接容貌詞氣充然
粹然所謂不言而飲人以和者邪非特風節之髙而已
神交千里之外心醉一日之間所得多矣自古欲治之
主不世出老臣許國固無事區區之贊也惟倍萬為國
自愛以副海内之心不宣
　
　
　
　
　
　
　
　
　
　
　
　
　
　
　
　震澤集巻三十六
