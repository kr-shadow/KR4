#+TITLE: 海野詞-宋-曾覿
#+DATE: 2016-06-11 12:26:42
#+SOURCE: github.com/kanripo/KR4j0034 master 3937d41d                
欽定四庫全書　　　　集部十
　提要
　　海野詞　　　　　　　詞曲類一(詞集之屬/)
　　　　(臣/)等謹案海野詞一卷宋曽覿撰覿字純甫
　　　　號海野老農汴人紹興中以閤門祇候為建
　　　　王内知客孝宗初除權知閤門事淳熙中除
　　　　開府儀同三司加少保醴泉觀使事蹟具宋
　　　　史佞倖傳馬端臨經籍考載覿海野詞一巻
　　　　與此本合覿頗有文藻孝宗潛邸嘗與觴詠
　　　　唱酬巻首水龍吟後闋有云攜手西園宴罷
　　　　下瑶臺醉魂初醒即紀承寵游宴之事故用
　　　　飛蓋西園故實以後嘗侍宴應制如阮郎歸
　　　　賦燕栁梢青賦栁諸詞亦皆其時所作覿又
　　　　嘗見東都之盛故奉使過京作金人捧露盤
　　　　邯鄲道上作憶秦娥重到臨安作感皇恩等
　　　　曲黄昇花菴詞選謂其語多感慨凄然有黍
　　　　離之悲雖與龍大淵朋比作姦為清流所不
　　　　齒而衡其才華實屬可觀過而存之亦選唐
　　　　詩者不遺崔湜宗楚客例也
　　審齋詞　　　　　　　詞曲類一(詞集之屬/)
　　　　(臣/)等謹案審齋詞一巻宋王千秋撰千秋字
　　　　錫老審齋其號也東平人陳振孫書録解題
　　　　載審齋詞一巻而不詳其始末據巻内有夀
　　　　韓南澗生日及席上贈梁次張二詞南澗名
　　　　元吉隆興間為吏部尚書次張名安世淳熙
　　　　中為桂林轉運使是千秋為孝宗時人矣惟
　　　　安世詩稱千秋為金陵耆舊與陳振孫所稱
　　　　為東平人不合或流寓於金陵耶毛晉跋稱
　　　　其詞多酬賀之作然生日嘏詞南宋人集中
　　　　皆有何獨刻責於千秋况其體本花間而出
　　　　入於東坡門徑風格秀拔要自不雜俚音南
　　　　渡後亦卓然為一作手黄昇中興詞選不見
　　　　採録或偶未見其本耳晉跋遽以絶少綺艷
　　　　評之亦殊未允集中如憶秦娥清平樂好事
　　　　近虞美人㸃綘唇以及詠花諸作短歌微吟
　　　　興復不淺何必屯田樂章始為情語也乾隆
　　　　四十四年三月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　海野詞
　　　　　　　　　　　　　宋　曾覿　撰
　　水龍吟
楚天千里無雲露華洗出秋容淨銀蟾臺榭玉壺天地
參差桂影鴛瓦寒生畫簷光射碧梧金井聽韶華半夜
江梅三弄風嫋嫋良宵永　㩦手西園宴罷下瑤臺醉
魂初醒吹簫仙子驂鸞歸路一襟清興鳷鵲樓髙建章
門逈星河耿耿看滄江潮上丹楓葉落浸闗山冷
　　念奴嬌
霽天湛碧正新涼風露氷壺清徹河漢無聲囗囗囗湧
出銀蟾孤絶岩桂香飄井梧影轉冷浸宫袍潔西廂往
事一簾幽夢淒切　腸斷楚峽雲歸樽前無緒只有愁
如髪此夕姮娥應也恨冷落瓊樓金闕禁漏迢迢邊鴻
杳杳宻意憑誰説闌干星漢落梅三弄初闋
　　又(席上賦/林檎花)
羣花漸老向曉來㣲雨芳心初拆拂掠嬌紅香旖旎渾
欲不勝春色淡月梨花新晴繁杏裝㸃成標格風光都
在半開深院人寂　剛要買斷東風裊欒枝低映舞茵
歌席記得當時曾共賞玉人纎手輕摘醉裏妖嬈醒時
風韵比並堪端的誰知顦顇對花空恁思憶
　　又(賞芍/藥)
人生行樂算一春歡賞都來㡬日綠暗紅稀春已去贏
得星星頭白醉裏狂歌花前起舞拚罰金盃百淋漓宫
錦忍辜妖豔姿色　須信殿得韶光秪愁花謝又作經
年别嫰紫嬌紅還解語應為主人留客月落烏啼酒闌
燭暗離緒傷呉越竹西歌吹不堪老去重憶
　　又(余年十八寓符/離臨行作此詞)
媚容素態比羣花贏了風流顔色昵枕低幃銷受得囗
囗輕怜深惜怎望如今瓶沉簮折驀地成疎隔囗囗夕
雨甚時重見蹤跡　門外暫泊蘭舟一行霜樹囗一重
山碧淚眼相看争忍望天際孤村寒驛汴水無情催人
東去去也添愁寂鱗鴻方便為人傳箇消息
　　瑞鶴仙(賞/雪)
陡寒生翠幕凍雲垂繽紛飛雪初落縈風度池閣嫋餘
妍時趂舞腰纎弱江天漠漠認殘梅吹散畫角正貂裘
乍怯黄昏院宇入簷飄泊　依約銀河迢逓種玉羣仙
共驂鸞鶴東君未覺先春綻萬花蕚向樽前已喜豐年
呈瑞人間何事最樂擁笙歌繡閤低帷縱歡細酌
　　傾盃樂(仙㠯雪席/上賞)
錦帳寒添畫簷雀噪凍雲布野望空際瑤峰㣲吐瓊花
初綻江山如畫裁氷剪水裝鴛瓦杳旗亭路依稀管絃
臺榭倚小樓佳興一行珠簾不下　隨縷板歌聲閒暇
傍翠袖雲鬟怜豔冶似佯醉不耐嬌羞濃歡旋學風雅
向暝色雙鸞舞罷紅獸㬉春生金斚但殢飲香霧捲壺
天不夜
　　木蘭花慢(長樂臺晚/望偶成)
正枝頭茘子晚紅皺裊薫風對碧瓦迷雲青山似浪返
照浮空髙臺稱吟晀處繁華清勝兩兩無窮簾捲榕隂
暮合萬家香靄溟濛　年光冉冉逐飛鴻嘆雨跡雲蹤
漸暑退蘭房涼生象簟知與誰同臨鸞晚粧初罷怨清
宵好夢不相逢看即天涯秋也恨隨一葉梧桐
　　水調歌頭(書/懐)
溪山多勝事詩酒辦清游主人為我增葺臺榭足凝眸
髣髴玉壺天地隱見瀛洲風月千首傲王侯誰與共登
晀公子氣横秋　記當年曾共醉庾公樓一盃此際重
話前事逐東流多謝兼金清唱更擬重陽佳節挼菊任
扶頭但願身長健浮世拚悠悠
　　又
圖畫上麟閣莫使鬢先秋壯年豪氣無奈黯黯陣雲浮
常記青油幕下一矢聊城飛去談笑靖邊頭勛業出無
意非為快恩讎　巻龍韜隨鳯詔與時謀朱旛皂蓋南
下聊試海山州邂逅故人相見俯仰浮生今古螻蟻共
王侯萬事偶然耳風月恣嬉遊
　　又(和南劎/薛倅)
長樂富山水杖屨足追遊故人千里西望雙劎黯迴眸
多謝扁舟椉興慰我天涯覉思何必羡封侯莫雨疎簾
捲爽氣颯如秋　送征鴻浮大白倚危樓參横月落耿
耿河漢近人流堪嘆人生離合後日征鞍西去别語却
從頭老矣江邊路清興漫悠悠
　　醉蓬萊(侍宴徳夀宫/應制賦假山)
向逍遙物外造化工夫做成幽致杳靄壺天映滿空蒼
翠聳秀峰巒媚春花木對玉階金砌方丈瀛洲非煙非
霧恍移平地　况值良辰宴遊時候日永風和莫春天
氣金母龜臺傍碧桃隂裏地久天長父堯子舜燦綺羅
佳㑹一部仙韶九重鸞仗年年同醉
　　滿庭芳(賞牡/丹)
冶態輕盈香風搖蕩畫欄淑景初長彩霞深處明豔奪
昭陽試問沉香舊事應勸我莫負韶光多情是低徊顧
影雲幕淡㣲涼　人間春更好一枝斜挿猶記疎狂到
如今潘鬢暗㸃呉霜樂事直須年少何妨拚一醉千觴
醺醺醉壺天向晚春思正悠揚
　　燕山亭(中秋諸王/席上作)
河漢風清庭戸夜涼皓月澄秋時候氷鑑乍開跨海飛
來光掩滿天星斗四捲珠簾漸移影寳階鴛甃還又看
嵗嵗嬋娟向人依舊　朱邸髙宴簮纓正歌吹瑤臺舞
翻宫袖銀管競酧棣蕚相輝風流古來誰有玉笛横空
更聽徹霓裳三奏難偶拚醉倒參横曉漏
　　又(楊亷訪/生日)
玉立明光才業冠倫漢厯方承休運江左奏功塞壘宣
威紫綬㡬埀金印嵗晚歸來望丹極新清氛䘲忠憤著
撓節朋儔便成嘉遯　千載雲海茫茫記舉目新亭壯
懐難盡蝴蝶夢驚化鶴飛還榮華等閒一瞬七十樽前
算疇昔都無可恨休問長占取朱顔緑鬢
　　沁園春(初冬夜坐聞淮/上㨗音次韵)
更漏迢迢乍寒天氣畫燭對床正井梧飄砌邊鴻度月
故人何處水逺山長老去功名年來情緒寛盡寒衣銷
舊香除非是仗蠻牋象管時伴吟窗　詞章莫話行藏
且喜見㨗書來帝鄉看鋭師雲合妖氛電埽隋堤宫柳
依舊成行夢遶他年青門紫陌對酒花前歌正當空成
恨奈潘郎兩鬢新㸃呉霜
　　喜遷鶯(福唐平蕩海寇宴/犒將士席上作)
七閩形勝鎮南紀㑹府山川交映簫鼔喧天綺羅盈市
不負四時風景共喜太平無事豈料潢池不逞殄羣醜
看一鼔雷奔滄溟波静　指縱詩書帥曾到鳯池宻勿
陪㡬政蹔淹籌幃催分戰艦總出智謀先定想見㨗書
初上盡道臣賢主聖正圖舊聽重宣丹詔歸調金鼎
　　金人捧露盤(庚寅嵗春奉使/過京師感懷作)
記神京繁華地舊遊蹤正御溝春水溶溶平康巷陌繡
鞍金勒躍青驄解衣沽酒醉絃管柳緑花紅　到如今
餘霜鬢嗟前事夢魂中但寒煙滿目飛蓬雕欄玉砌空
餘三十六離宫塞笳驚起莫天雁寂寞東風
　　傳言玉女
鳯闕龍樓清夜月華初照萬㸃星毬䕶花梢寒峭華胥
夢裏老去歡情終少花愁醉悶總消除了　紫陌嬉遊
不似少年懐抱珠簾十里聽笙簫聲杳幽期宻約暗想
淺顰輕笑良時莫負玉山頻倒
　　好事近(仰賡/聖製)
搖颺杏花風遲日淡隂雙闕絲管緩隨檀板看舞腰迴
雪　龍舟閒艤畫橋邊須趂好花折頻勸御盃宜滿正
清歌初闋
　　又(嚴陵柳/守席上)
一夢别長安山路雨斜風細行到子陵灘畔謝主人深
意　多情低唱下梁塵拚十分沈醉去也為伊消瘦悄
不禁思憶
　　又
霽雪好風光恰是相逢時節酒量不禁頻勸便醉倒人
側　嚴城更漏夜猒猒應有斷腸客莫問落梅三弄喜
一枝曾折
　　柳梢青(侍宴禁中賀張/知閤應制作)
梅粉輕匀和風布㬉芳徑無塵鳯閣凌虛龍池澄碧芳
意鱗鱗　清時酒聖花神對内苑風光又新一部仙韶
九重鸞仗天上長春
　　又(臨安春㑹泛舟湖/中胡帥索詞因賦)
花柳爭春湖山競秀恰近清明綺席從容蘭舟搖曵穩
泛波平　君恩許宴簮纓宻座深杯多故情一部清音
兩行紅粉醉入嚴城
　　又(山林堂席上以/主人之意解嘲)
品雅風流端端正正堪人怜惜因甚新來眉兒不展愁
情如織　倡條冶葉無情猶為他千思萬憶據恁當初
真心實意如何虧得
　　春光好(侍宴苑中/賞杏花)
臙脂膩粉光輕正新晴枝上閙紅無處著近清明　仙
娥進酒多情向花下相勸盈盈不惜十分傾玉斚惜凋
零
　　又(感/舊)
心下事不思量自難忘花底夢迴春漠漠恨偏長　閒
日多少韶光雕闌静芳草池塘風急落紅留不住又斜
陽
　　又
槐隂宻蔗漿寒荔枝丹珍重主人怜客意薦雕盤　多
情翠袖凭欄晚粧罷誰與同歡簾捲玉鈎風細細歛眉
山
　　減字木蘭花(席上賞宴賜/牡丹之作)
一聲杜宇滿地落紅愁不語國色春嬌不逐風前柳絮
飄　珠簾休捲愛惜龍香藏粉豔勝友俱來同醉君恩
倒玉盃
　　㸃絳唇(慶即/席上)
璧月香風萬家簾幕煙如晝閙蛾雪柳人似梅花瘦
行樂清時莫惜笙歌奏更闌後滿斟金斗且醉厭厭酒
　　又
細雨斜風上元燈火還空過下簾孤坐老去知因果
風月詞情冷落教誰和今忘我静中看破萬事空花墮
　　浣溪沙(春韶次韻張池/州賞杏聽琵琶)
豔杏紅芳透粉肌沉香亭宴太真妃新晴庭館燕來遲
　試抺么絃粧半掩滿斟緑醑袖交飛九重天上捧金
巵
　　又(鄭相席上/贈舞者)
元是昭陽宫裏人驚鴻宛轉掌中身只疑飛過洞庭雲
　按徹涼州蓮步𦂳好花風裊一枝新畫堂香㬉不勝
春
　　又
綺陌尋芳惜少年長楸走馬著金鞭玉樓春醉杏花前
　顦顇如今誰作伴别離還近養花天碧雲凝處憶嬋
娟
　　又
一扇熏風入座涼輕雲㣲雨弄晴光緑團梅子未成黄
　漸近日長愁悶處更堪羇旅送歸艎亂山重叠水茫
茫
　　釵頭鳯(向誤作/清商怨)
華燈閙銀蟾照萬家羅幕香風透金樽側花顔色醉裏
人人向人情極惜惜惜　春寒峭腰肢小鬢雲斜嚲蛾
兒裊清宵寂香閨隔好夢難尋雨蹤雲跡憶憶憶
　　訴𠂻情(夜直殿廬晚雪因/作  花菴作宫怨)
建章宫殿晚生寒飛雪㸃朱䦨舞腰緩隨檀板輕絮殢
春閒　愁思亂酒腸慳漏將殘玉人今夜滴粉搓酥應
歛眉山
　　又(趙徳夫還延平因語/舊遊作此以贈之)
半鈎珠箔小揚州春色在重樓曾醉玳筵歌舞楚夢苦
難留　情脉脉恨悠悠㡬時休大都人世㑹少離多總
是閒愁
　　又
晚粧初試蕋珠宫隨步異香濃檀槽緩垂鸞帶纎指撚
春蔥　鶯語巧上林中正嬌慵暫教花下簾影㣲開多
謝東風
　　又(史丞相宴曲/水席上作)
蘭亭曲水擅風流移宴向清秋黄花未應顦顇盞面尚
堪浮　圍豔質發歌喉細相酧明年此㑹主人還是在
鳯池頭
　　轉調踏莎行
翠幄成隂誰家簾幙綺羅香擁處觥籌錯清和將近春
寒更薄髙歌看簌簌梁塵落　好景良辰人生行樂金
盃無奈是苦相虐殘紅飛盡裊垂楊輕弱來年斷不負
鶯花約
　　眼兒媚(閨/思)
花近清明晚風寒錦幄獸香殘醺醺醉裏囱囱相見重
聽哀彈　春情入指鶯聲碎危柱不勝絃十分得意一
塲輕夢淡月欄杆
　　又
重勸離觴淚相看寂寞上征鞍臨行欲話風流心事萬
緒千端　春光漫漫人千里歸夢遶長安不堪向晚孤
城吹角囘首闗山
　　蝶戀花(惜/春)
翠箔垂雲香噴霧年少疎狂載酒尋芳路多少惜花春
意緒勸人金盞歌金縷　桃杏飄零風景暮只有閒愁
不逐流年去舊事而今誰共語畫樓空指行雲處
　　又(三月上/已應制)
御柳風柔春正㬉紫殿朱樓赫奕祥光逺十二玉龍迎
鳯輦香騰錦繡聞絃管　扇却雙鸞開寳宴緑遶紅圍
宣勸金巵滿萬嵗千秋留寵眷此身欲備昭陽燕
　　隔浦蓮(詠白/蓮)
涼秋湖上過雨作意囘商素暗緑翻輕葢蕭然姑射儔
侣粧臉宜淡佇紅衣妬步襪凌波去　異香度天教占
斷風汀月浦煙渚纎塵不到夢遶玉壺清處多少芳心
待怨訴無語飛來一片鷗鷺
　　浪淘沙(觀潮/作)
一線海門來雪噴雲開崑山移玉下瑤臺捲地西風吹
不斷直到蓬萊　羯鼓噪春雷鼉舞蛟囘歌樓鼔吹夕
陽催今古清愁流不盡都一罇罍
　　驀山溪(坤寧殿得㫖次/韻賦照水梅花)
催花小雨輕把香塵洒簾捲水亭風梅影轉夕陽初下
靚粧窺鑑鴛甃湛清漪浮暗麝剪芳瓊消得連城價
玉樓十二寒怯銖衣掛曾是緑華仙眷餘情新詞如畫
花隨人聖須信世無雙騰鳯吹駐鑾轝堪與瑤池亞
　　又(暮秋賞/梨花)
凋紅減翠正是清秋杪深院嫋香風看梨花一枝開早
瓏璁映面依約認嬌顰天淡淡月溶溶春意知多少
清明池館芳信年年好更向五侯家把江梅風光占了
休教寂寞辜負向人心檀板響寳盃傾潘鬢從他老
　　感皇恩(重到/臨安)
依舊惜春心花枝常好只恐樽前被花笑少年青鬢耐
得㡬番重到舊歡重記省如天杳　綺陌青門斜陽芳
草今古銷沉送人老帝城春事又是等閒來了亂紅隨
過雨鶯聲悄
　　阮郎歸(上苑初夏侍宴池上雙飛/新燕掠水而去得㫖賦之)
柳隂庭館占風光呢喃清晝長碧波新漲小池塘雙雙
蹴水忙　萍散漫絮飄颺輕盈體態狂為憐流去落紅
香銜將歸畫梁
　　鷓鴣天(選徳殿賞燈先宴梅/堂侍兩官沾醉口占)
龍馭親迎玉輦來江梅枝上雪成堆東風上苑春光到
更放金蓮匝地開　騰鳯吹進瑤盃兩宫交勸正歡諧
父慈子孝從今數凖擬開筵一萬迴
　　又(奉和伯可郎/中席上見贈)
桃李飄零春已深可憐輕負惜花心樽前賴有紅千叠
窗外休驚緑滿林　燈灼灼醉沉沉笙歌叢裏酒頻斟
留歡且莫囱囱去悵望春歸何處尋
　　又(了堂浄惠師示予寒食/感懐二闋因次其韻)
陌上春泥向曉乾花間幽鳥舞姍姍年華不管人將老
門外東風依舊寒　投簮易息機難鹿門歸路不曾闗
羡君早覺無生法識破南柯一夢閒
　　又
故鄉寒食醉􁉦顔鞦韆綵索眩斕斑如今頭上灰三斗
贏得疎慵到處閒　鐘已動漏將殘浮生猶恨别離難
鑊湯轉作清涼地只在人心那様看
　　定風波(應制聽/琵琶作)
捍撥金泥雅製新紫檀槽映小腰身婭姹雛鶯相對語
欣覩上林花底㬉生春　颯颯胡沙飛指下休訝一般
竒絶稱精神向道曲終多少意須記昭陽殿裏舊承恩
　　又(賞牡丹席/上走筆)
上苑穠芳初雨晴香風嫋嫋泛軒楹猶記洛陽開小宴
嬌面粉光依約認傾城　流落江南重此㑹相對金蕉
蘸甲十分傾怕見人間春更好向道如今老去尚多情
　　又(題續宅/江樓)
極目秋光夕照開潮頭初自海門來杳杳江天横一線
如練疾驅千騎鼓聲催　傑檻翠飛争徙倚囗囗一行
新雁去仍迴翠袖半空歌笑迥低映十分沉醉勸金盃
　　又
天語丁寧對未央少攄素志向荆襄烜赫家聲今不墜
英偉風姿颯爽紫髯郎　别酒一盃君莫阻囗囗燭前
粉豔儼成行領畧大堤花好處無緒也應囘首水雲鄉
　　南鄉子(文叔開樽席上作/○花菴作别意)
霜月晚雲收蕭瑟西風滿院秋雅㑹難期嗟易散遲留
把酒聽歌且勸酬　萬事拚悠悠只有情親意未休後
夜扁舟煙浪裏囘頭葉葉丹楓總是愁
　　憶秦娥
晴空碧呉山染就丹青色丹青色西風搖落可堪淒惻
　世情冷煗君應識鬢邊各自侵尋白侵尋白江南江
北幾時歸得
　　又
西風節碧雲捲盡秋宵月秋宵月闗河千里照人離别
　樽前俱是天涯客那堪三載遙相憶遙相憶年光依
舊漸成華髪
　　又(賞雪/席上)
莫雲蹙小亭帶雪斟醽醁斟醽醁一聲羌管落梅蔌蔌
　舞衣旋趂霓裳曲倚闌相對人如玉人如玉錦屏羅
幌看成不足
　　又
正飛雪園林一様梨花白梨花白畫堂簾捲㬉生春色
　嵇康轉軸聲幽噎新來多病嬌無力嬌無力淺紅轉
黛自然標格
　　又(邯鄲道上望/叢臺有感)
風蕭瑟邯鄲古道傷行客傷行客繁華一瞬不堪思憶
　叢臺歌舞無消息金樽玉管空陳跡空陳跡連天草
樹莫雲凝碧
　　鵲橋仙(同舍郎載酒/見過醉後作)
菊花小摘西風斜照簾影輕籠暝色玉樽側倒莫辭空
滿座賓朋囗弁側　鄉邦萬里北來年少㡬箇如今在
得扶頭一任且留連歎人世光隂半百
　　清平樂
松姿不老獨立蓬萊杪風捲流蘇香霧曉又是江梅開
了　丹青早畫麒麟貂蟬自屬王門聞道碧桃花綻一
枝枝祝千春
　　長相思
清夜長泛玉觴照座江梅花正芳風傳細細香　圍豔
粧留醉鄉一曲清歌聲遶梁樽前人斷腸
　　虞美人(中秋前/兩夜作)
芙蓉池畔都開遍又是西風晚霽天碧浄暝雲收漸看
一輪氷魄冷懸秋　閩山層叠迷歸路把酒寛愁緒舊
歡新恨幾淒涼暗想瀛洲何處夢悠揚
　　採桑子(清/明)
清明池館晴還雨緑漲溶溶花裏遊蜂㝛粉栖香錦繡
中　玉簫聲斷人何處依舊春風萬㸃愁紅亂逐煙波
總向東
　　朝中措(趙知閤/生日)
畫堂簾捲獸香濃花上雪玲瓏平地十洲三島蟠桃已
試春紅　清朝舊徳仙姿難老主眷方隆爛醉笙歌叢
裏年年先占春風
　　又(山父賞牡/丹酒半作)
畫堂欄檻占韶光端不負年芳依倚東風向曉數行濃
淡仙粧　停盃醉折多情多恨冶豔真香只恐去為雲
雨夢魂時惱襄王
　　又
金沙架上日璁瓏濃緑襯輕紅花下兩行紅袖直疑春
在壺中　如今尚覺惜花愛酒依舊情濃無限少年心
緒從教醉倒東風
　　又
休論社燕與秋鴻時節太囱囱海上一番㣲雨朱門濃
緑隂中　主人情厚金盃滿泛且共從容莫問鶯花俱
老今朝猶是春風
　　又
西湖南北舊遊空誰料一樽同囘首四年間事渾如飛
絮濛濛　林花謝了明年春到依舊芳容惟有朱顔緑
鬢暗隨流水常東
　　又(席上贈南/釰翟守)
雙溪樓上凭欄時㶑灩泛金巵醉倒閙花深處歌聲遏
住雲飛　風流太守鸞臺家世玉鑑丰姿行奉紫泥褒
詔要看擊浪天池
　　又(維揚/感懐)
雕車南陌碾香塵一夢尚如新囘首舊遊何在柳煙花
霧迷春　如今霜鬢愁停短棹懶傍清樽二十四橋風
月尋思只有消魂
　　又(同前代/御帶作)
功名雖未壓英游一種舊風流人世百年須到如今七
十春秋　當時帷幄貂璫貴重譽藹朋儔贏得樽前沉
醉浮華付去悠悠
　　南柯子(元夜/書事)
璧月窺紅粉金蓮映綵山東風絲管滿長安移下十洲
三島在人間　兩兩人初散厭厭夜向闌倦粧殘醉􁀙
輕寒手撚玉梅無緒倚欄杆
　　又(次韻南/釰趙倅)
粉黛娉婷豔芝蘭笑語香延平春色鬭芬芳不管清宵
更漏聽霓裳　燭暗人方醉盃傳意更長可堪羇客九
迴腸蕭瑟一簷風雨過横塘
　　又(將出行陸丈知府置/酒出姬侍酒半索詞)
緑䕃侵簷淨紅榴照眼明主人開宴出傾城正是雨餘
天氣暑風清　别酒慇勤意危絃要妙聲年年相見豈
無情後日莫雲囘首奈椉行
　　又(浩然與予同生己丑嵗月日時皆同秋日見/席上出新詞且命小姬歌以俼觴次韻奉酬)
共禀隂陽數誰知造化工安閒百計總輸公掩映芙蓉
花徑郡城東　風月三秋興樽罍一笑同新詞佳麗見
情通更喚雪兒低唱慰衰容
　　玉樓春(雪中無酒清坐寒冷承觀/使太尉與賓客酧唱謹和)
江天暝色傷心目凍鵲争投林下竹四垂雲幕一襟寒
片片飛花輕鏤玉　美人試按新翻曲㸃破舞帬春草
緑融樽側倒也思量清坐有人寒起粟
　　江神子(贈章/䆳道)
故人情分轉綢繆小窗幽話離愁海闊天遙鴻雁兩悠
悠今日相逢誰較健應怪我鬢先秋　功名淅米在刀
頭壯心休弊貂裘何事留歡不竟漾扁舟桃李春風將
近也如後㑹醉青樓
　　踏莎行(和材甫聽/彈琵琶作)
鳯翼雙雙金泥細細四絃斜抱攏纎指紫檀香㬉轉春
雷嘈嘈切切聲相繼　弱柳腰肢輕雲情思曲中多少
風流事紅牙拍碎少年心可憐辜負樽前意
　　生查子
温柔鄉内人翠㣲閤中女顔笑洛陽花肌瑩荆山玉
東君深有情解與花為主移傍楚峰居容易為雲雨
　　青玉案
蒲葵佳節初經雨正欄檻薰風度滿泛香蒲斟醁醑故
人情厚豔歌嬌舞總是留賓處　榴花照眼江天莫醉
裏春情蕩輕絮豈止捲簾通一顧今宵酒醒一襟風露
夢指髙唐去
　　又
椉鸞影裏氷輪度秋空淨南樓莫嫋嫋天風吹玉兔今
宵只在舊時圓處往事難重數　天涯㡬見新霜露怎
得朱顔舊如故對酒臨風慵作賦藍橋煙浪故人千里
夢也無由做
　　菩薩鬘(次韻龍深甫/春日即事)
杏花寒食佳期近一簾煙雨琹書潤砌下水潺潺玉笙
吹莫寒　陽臺雲易散往事尋思嬾花底醉相扶當時
人在無
　　又
雲煙漠漠秋容老茅簷映水人家好林葉未凋疎逺山
横有無　平生耕釣事若箇安身是勸君早歸來碧香
新瓮開
　　西江月(元夕醉/中走筆)
煥爛蓮燈髙下參差梅影横斜凭欄一目盡天涯雪月
交輝清夜　莫惜柔荑勸酒從教醉臉紅霞爛銀宫闕
對仙家一段風光如畫
　　又
桂苑旋生涼思銀河左界秋髙纎塵不動湛清霄皓月
照人偏好　詩為情多却減酒因愁裏難銷一聲羌管
夢魂勞可惜風光虛老
　　又
醉伴三千珠履如登十二瓊樓壺天澄爽露華秋灧灧
金波釃酒　羅扇不隨恩在佳時須要人酬麒麟閣畫
為誰留只見浮生白首
　　繡帶兒(客路/見梅)
瀟灑隴頭春取次一枝新還是東風來也猶作未歸人
　㣲月淡煙村謾佇立惆悵黄昏暮寒香細疎英㡬㸃
儘耐銷魂
　　卜算子(湖州塼牆呉氏女失/身于上山張氏作妾)
數盡萬般花不比梅花韵雪壓風欺恁地寒剗地清香
噴　半醉折歸來挿向烏雲鬢不是愁人悶帶花花帶
愁人悶
　　柳梢青(詠海/棠)
雨過風㣲温泉浴倦妃子粧遲翠袖牽雲朱唇得酒臉
暈臙脂　年年海燕新歸怎奈向黄昏恁時倚遍瓊干
燒殘銀燭花又爭知
　　又(春祺/錫宴)
囗杏堂前清深窗外宛似蓬瀛珠翠分行笙歌争奏音
䪨清新　玉皇金母情親勸醁醑更酬嗣君地久天長
花朝月夕天上長春
　　又
小宴清秋霎時見了雨散雲收柳絮輕柔梅花閒澹宫
院風流　空教夢遶青樓待説箇相思又休無奈情何
不來眼底常在心頭
　　醉落魄
情深恨切憶伊誚没些休歇百般做處百厮愜管是前
生曾負你寃業　臨岐不忍囱囱别兩行珠淚流紅頰
闗山漸逺音書絶一箇心腸兩處對風月
　　鵲橋仙
嬌波媚靨樽前席上只是尋常梳裹温柔伶俐總天然
没半搯教人看破　從來可恁癡迷著相百計消除不
過煙花不是不曾經放不下唯他一箇
　　清平樂
豔苞初拆偏借東君力上苑梨花風露溼新染臙脂顔
色　玉人小立簾櫳輕匀媚臉粧紅斜插一枝雲鬢看
誰􁂨□春風
　　訴𠂻情
閒窗静院漏聲長金鴨冷殘香㡬番夢囘枕上飛絮恨
悠揚　身在此意伊行㬠思量不言不語㡬許閒情月
上囘廊
　　浣溪沙(櫻/桃)
榖雨郊園喜弄晴滿林璀璨綴繁星筠籃新採絳珠傾
　樊素扇邊歌未發葛洪爐内藥初成金盤乳酪齒流
氷
　　壺中天慢(此進御月詞也上皇大喜曰從來月詞/不曾用金甌事可謂新竒賜金束帶紫)
　　(畨羅水晶盌上亦賜寳盞至一㪅/五㸃還宫是夜西興亦聞天樂焉)
素飇漾碧看天衢穩送一輪明月翠水瀛壺人不到比
似世間秋别玉手瑤笙一時同色小按霓裳疊天津橋
上有人偷記新闋　當日誰幻銀橋阿瞞兒戲一笑成
痴絶肯信羣仙髙晏處移下水晶宫闕雲海塵清山河
影滿桂泠吹香雪何勞玉斧金甌千古無缺
　
　
　
　
　
　
　
　
　
　
　
　
　
　
　
　海野詞
