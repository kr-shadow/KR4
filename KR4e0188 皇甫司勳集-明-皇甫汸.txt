#+TITLE: 皇甫司勳集-明-皇甫汸
#+DATE: 2018-05-12 10:20:12
#+SOURCE: github.com/kanripo/KR4e0188 master 7cc8890e                
欽定四庫全書　　　　　集部六
　皇甫司勲集　　　　　　别集類五(明/)
　　提要
　　　　(臣/)等謹案皇甫司勲集六十巻明皇甫汸撰
　　　　汸有百泉子緒論已著錄其詩文有政學還
　　　　山奉使寓黄家居南都禪栖潭州栝州南中
　　　　山居副京來鳬司勲北征南署赴京浩歌亭
　　　　安雅齋諸集黄虞稷千頃堂書目皆不著錄
　　　　晩年手自刪削定為賦一巻詩三十二巻襍
　　　　文二十七巻冠以集原一篇其諸集之名仍
　　　　分注各巻之未刻於萬厯乙亥范惟一所校
　　　　訂也朱彛尊静志居詩話稱汸集六十巻即
　　　　指此本黄虞稷亦不著錄偶未見歟集原自
　　　　述其詩始為闗洛之音一變為楚音又一變
　　　　為江左之音又一變為燕趙之音又一變為
　　　　蜀音縷舉其師友淵源甚詳今統觀所作古
　　　　體源出三謝近體源出中唐雖乏深湛之思
　　　　而雅飭雍容風標自異在明中葉不失為第
　　　　二流人馮時可雨航雜錄云皇甫百泉與王
　　　　弇州名相埒時人謂百泉如齊魯變可知道
　　　　弇州如秦楚强遂稱王王士禎香祖筆記以
　　　　時可為確論云乾隆四十六年十二月恭校
　　　　上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　皇甫司勲集卷一
　　　　　　　　　　　　明　皇甫汸　撰
　賦
　　禱雪南郊賦
歲屠維赤奮若兮朔易正乎𤣥英歴固閉於暢月兮練
望幾之翼辰皇帝有事於南郊禱也何禱爾繄鱗運之
迅傃兮氣憯懍而葳蕤詫隂伏之莫競兮恒暘若而淹
期金方傷而木沴兮亟春令於僭差薄氷履而易冶兮
杲日出其尚熙虞介蟲之為孽兮終旱瘨而癘滋豈嘉
承之弗嗣兮胡元元之逢此罹也先是天子祗祓宗伯
崇禋野廬清術司烜綘旻氊邸閲掌次之則旌門詰羽
林之兵是旦也曶霍䝉合爛燦星陳望舒先抶飛廉後
奔張急繕以按招搖之隊振殷轔而走夔魖之神天子
乃離齋宫辭靜室侑方祇款太乙馳道既警乗輿乃出
雲引縣常飈分列㦸駟文螭之襂纚兮六素虬之絡繹
翳端路之翠華兮旅中庭以蒼璧樹羽崇牙執紱秉翟
鼉鼓金鏞雞竿玉戚雖九奏之樂未宣而萬舞之佾咸
集少焉清塵起而烟煴於屬車紫熏颺而苾芬乎趣席
紛總總其將羾兮班峩峩之入覲帷弸彋其在窅兮衣
綷䌨其斂敬玉佩鋗而陸離兮金鋪鬱其晻映天子于
是乎奏芝檢而遵㙺屏華蓋之承宸俄改步於靈陛兮
緬稽首乎帝閽肆普淖之充簋兮縮嘉栗之盈罇既而
皇命祝史為我陳詞愬睿圖於慿翼兮庶明徵其鑒之
怳陟降之弗爽兮豈須搖而逖斯禱曰同雲為我興連
氛為我積噫不周其惠來影扶桑其暫暱闢西域啓東
國剪瓊蘂之六霙染瑤壇之一色燔柴焰而霰燼兮醴
酒凝而氷瀝拂旋途兮絮為旂擁回鑾兮玉為軾藹藹
浮浮瀌瀌奕奕普潤中田偃液上陌夐白眚之衺文兮
兆豐年於盈只率土播謠乎兩岐兮踰沙受獻於三脊
斯萬姓洽其懽心而百神歆其明德者也有若酣璇臺
舞瑤室端皮弁曵豹舄將獵之鈃山騖於萍澤則非所
以掩身安形而亦亡禆於昭假焉矣迺有新進小臣叨
扈従覿盛節第嘉頌揚休烈辭曰禋粥粥其帝軫維兮
維匪䘏𦙍恫吾黎兮帝赫延竚神宴娭兮登我百穀戎
叔為兮課功減五三與偕兮菟園者誰負薪咨兮工賡
黄竹帝考祺兮
　　陽湖草堂賦
王子庭濱於陽湖遂肯堂焉以藏以修乃自謂陽湖子
而人亦曰陽湖先生云嘉靖上章攝提格𤣥月既望爰
自國子博士拜陪都之祠曹臨觴愴别抽筆而為之賦
其辭曰若夫揚州之大澤吳郡之具區有五湖焉是亦
天下之至水也胥貢注其上善洮滆㵼其𤣥靈别有一
𣲖滙為陽城表淞瀦之神委混崐沫之巨津光涵金鼎
波撼洞庭奔溜則三方灌溉吹澇則百川沸騰溭淢濜
溳漩澴漰拜㶖㴸疊躍潏湟砰磕涓網澮絡嵒襟㟽帶
駭浪雲間驚濤天外爾乃呴雷激電泐霧蒸煙洸洸汩
汩汗汗沺沺粲若錦濯淨若練懸蘋藻擾溺菼蓼新鮮
翹莖瀵􁁊翠翳穎潛魚龍出没鷗鷺聯翩豈返歴陽於
一夕盡底定震澤而偕之千年矣宛中央之美人兮紛
淖約而鑒徳敞苕亭之邃構兮宛清沚而嘉客此亦足
以大觀寧必彼焉是適爾乃褰荷裳兮曵蘭佩櫂桂楫
兮方松舟既將進而容與復欲去而淹留望洋向以增
歎溯洄従而莫逑于是幽壑斂霏他山吐月采芙蕖雜
杜若喁赤鱗狎𤣥鶚勔咏嘆以興思怳乗虛而超忽若
石鴈杳冥金牛怪誕孫啼或神徐酣終幻爾若澄江對
謝炎海浮張匪智斯樂亦情相忘若夫釣渭之叟飢泌
之士服在王官媚于天子極北九重江南萬里俟濟川
以歌説將歸湖而覓蠡
　　瑞爵軒賦
癸巳𤣥月之吉曲梁令式燕于堂凡我僚友暨幕屬若
而人咸預下陳觴一行有黄雀集於堂隅少則搶榆而
起騰躍而上北向雲霄莫知所止邑氓請曰瑞哉瑞哉
雀爵之義也黄中之色也君侯握爵中朝殆不逺矣在
昔董仲令不其雀乳聽事前桑民為歌頌吾儕小人敢
效兹為皇甫子讓之再乃題軒之楹曰瑞爵而為之賦
辭曰繄式燕之自公兮實撰吉於兹辰敞初筵之秩秩
兮藹來止之薫薫被宫商之雅奏兮薦脾臄之雜陳賓
酬主而百拜兮觴引滿於一行乃有黄雀止于華軒若
鼓若舞載翻載翩暫窺檐於下集兮終軼漢而遐騫僉
馳目於罕覯兮倐矯首而去旃嗟伊鳥之弱羽兮粲瑤
光之景星飾元吉以為裳兮錫慿霄之令名於時也仰
無茂樹俯無白糧豈綴綵之汝求兮遂避珠而我翔儼
依人而呴呴兮儷嘉賓之在堂孰為來哉氓曰君侯之
慶也若夫潘氏徵肩魏生占手性狎陳前聲蜚崔後諒
昭徳而匪愆謂報恩乎奚有又若獻自西域集彼東園
出貝多而迅翮望含章而奮翰非鴛非鷺非鶚非鵰同
海燕之呈瑞並谷鶯以遷喬物雖細而表大兮福無門
惟自召紛吾扈此南金兮世方慕夫孔翠展好爵之爾
縻兮願乗軒而列位流清音於以侑兮酡赭顔而既醉
瑕時潛之方翕兮亦利賓其用舉晞上林之寵珍兮巢
桂實而容與傷世網之我嬰兮聊斂翼乎兹處苟一枝
足依兮又焉假夫全樹爾乃揖上客感微禽命芳酌揮
瑤琴爰紀其事以慰我心亂曰園有矰繳鴻則罹兮野
有枳棘鸞則棲兮劇途黯黑鳴梟鴟兮割鮮鼎俎委衆
雛兮鳳翔千仞盍攬輝兮鵬絶雲氣鷃見嗤兮嗟嗟黄
鵠志安知兮相彼鳥矣將鳬飛兮
　　義鴿賦
余客居陪京嘗養鴿十餘尋被流言將圖歸計乃命童
子悉放之一鴿夜去晨來徘徊瞻顧意將戀戀因感而
作賦焉詞曰何斯禽之靈哲兮乃戀主而踟蹰若含意
兮未展猶弔影以相於遶空梁以託宿兮嘅故棲之在
除方其馴擾晨軒和鳴夕砌飲啄閒暇毛羽鮮麗或命
侣以將雛奉清光以娛稚顧以鳥而養鳥胡觀仁而取
義逮其主人不樂羣鴿已辭翼將翔而復止聲暫背而
仍依豈無匹而守獨舎寥廓而安卑似楚姬之怨别類
田客之相隨痛雞鶩之鶱舞兮俾鸞鳳為之摧頽乏冥
鴻之遐舉兮悼鸚鵡之罹灾衆方嫉余之修能兮鳥何
意而憐才若夫雀處堂而孔懼兮鵩止舍而賈悲翳鴿
非野鳥兮奚昭慝而示危又若海鷗不驚庭爵斯集愧
未盡乎塵機亦何徵于報徳若其張仲之廬乍偃翟公
之門尚開朱生絶謁以謝往敬通却掃而杜來世之喪
道人亦何心昔時結駟今日遺簪請息交於良友恐負
誚於微禽
　　感别賦
戊申之秋八月初吉季弟水部郎子約以制滿還闕而
余羈紲都亭移書告别發函披誦悲不能勝嗟夫丈夫
之生自懸弧矢以來孰不有志於四方故曰人豈鹿豕
也而可常聚乎此光禄之賦惜其淵雲詞靡而病於兒
女情多蓋别不足以興悲而情有所感於别則悲可知
矣因撰兹賦以代餞云爾辭曰别方異緒離狀殊端在
有情而必款豈同氣而能堪軺車陳於坰側舟檝戒於
江干或感慨於川逝或行嗟乎路難涕臨觴而共收心
執袂而俱酸善哉江生之言曰黯然以銷魂值我愛弟
遄往帝閽愧雙鵠之並舉兮矯乗鴈而孤鶱若夫未營
四方聊事一室侍讌庭闈聨經几席辯索研墳遊璣討
厯繹孟氏之有三詠詩人之既翕至其恭承嘉惠忝竊龍
光仲兮叔兮乃以軒而以翥伯也季也復載翺而載翔
或彯纓於建禮或結綬於文昌或馳麾於趙魏或沿牒
於楚湘乍乖雲雨少别闗山旌指洛而將赴裘滯秦而
未還行行路何極去去情不忍寄芳草於春池攬素毛
於秋省夏暑溽而扇違冬飈厲而衾冷顧奚别而非悲
抑奚悲而云甚迨夫丁辰荼酷軫患纒綿乾覆奄奪慈
景俄殱悼金昆之脆質凋玉樹於華年同朝露之溘盡
展夜壑之已遷繄慶往而弔來亮福倚而禍伏豺狼逞
兇蜂蠆隠毒構曾參為殺人收張儉而屬吏謂死灰其
不然詫凝脂之可畏投清流使合汙惡獨醒而强醉胡
人心之險巇兮亦天道之冥昧賂苟輸而在宥兮囊無
金之可致鄒投珠而遭盼兮和抱璧而䝉寃乏文姬以
請駟兮望融弟為急原得與喪其齊塞兮退未遂而觸
藩肆蒼鷹之亂紀兮實桀犬之餘孽隕東晉之𤣥風兮
㸃西州之英烈誰百口其相明兮空撫鏡而存舌中郎
奮於鉗徒兮應相起於溺摺尚錄過於代門兮布揚芬
於漢闕將逆施于末路兮終雪恥於前哲斯時也雖具
邇其含悁矧駕言以逺别遵首路之逶遲兮睇蕭晨之
悽緊慿江閣之交疏兮見中洲之㠶影淮水落而彭城
荒燕雲飛而冀門近想天上之仙班恍夢中之幻境粲
西笑而心搖托南棲而跡警追二陸於疇昔兮緬兩到
之徂征置美酒以高㑹兮列祖讌於華楹徵綺羅之妙
舞兮被絲竹以新聲懼堂中之蠟燼忘户外之驪鳴雖
擬迹而同别亦原悲而異情憤世道之黮黯兮請以余
為殷鑒衆女嫉兹蛾眉兮均自沉於明艶客方誡乎用
光兮嵇弗戢而罹患雲賦就而晩疲賈書上而早譴齒
何貴而象焚鞹乃災於豹變庶養徳於木雞毋處才以
能鴈辟涉海而獲濟兮諳風波之苦辛傷虎口而幸脱
兮猶心悸而告人疢已痼而復初兮舉藥石以具陳羽
有落於虚彈兮咎無蹈於震鄰紛余季之玉秀兮又襲
之以蘭芳振逸響於寥漢兮赫掞藻於明光恩被命而
攸渥兮徳潤身而彌彰𣺌岐分于川嶽兮瞥星散於參
商季昔時兮送余余今日兮送子若迭代於天運匪往
復於人事喜何劇而無悲悲何窮而無喜情生文以敘
離詞因情而斂思腸屢絶於停毫泣欲盡而盈紙願行
者其勉旃惋居者之已矣
　　弔言子祠賦
循故戺以延盼兮儼初地之猶存風蕭蕭而塵黕兮日
慘慘而霧昏但見荒榛蔓草斷礎頽垣狐鼠夕走鳥雀
晨喧並咨嗟於行道毎邅迴而過門若夫四禪經始二
梵肇基既流銀以僝殿亦布金而墄坻力窮土木之麗
工竭雕鏤之竒疏寮綺綴櫨栱丹施覩莊嚴而恐怖示
寂滅於慈悲由是息心之侣仰止銷迹之衆皈依研經
味品擁錫䝉緇信毗邪之勝境而迦葉之宏規者也詎
知道有隆替業有興亡恒河㵼於金谷祇園表為㦸閌
鴿散林逺之舍燕巢王謝之堂寢唄響於鐘磬奏艶曲
於笙簧誰其嘅嘆良二千石侵者八九餘者十一乃建
學道之宫爰邃精華之室禋祀言公肅瞻像飾斯文在
兹嘉名允錫綘帳霞披青衿雲集洙泗翔風絃歌振邑
教思無窮胡侯之澤迺有中丞因之開府鈴閣崇威旌
門耀武衞士操戈縣令負弩内有靖柝之廬外設嚴更
之署一旦市兒弄兵博徒構釁崑燎方揚驪灰倐燼遺
簪履於東牆弛扃鑰於北閫民之無良德則不競森栢
將雙樹俱凋甘露與稜霜共盡烏繞枝而倦棲馬號塔
而却引嗟乎經云火宅律曰化城浩劫靡爽幻理有徵
胡然而釋胡然而儒胡然而堂胡然而墟法淪於空孽
罹其害測平陂於前因垂傾覆於後誠
　
　皇甫司勲集巻一
欽定四庫全書
　皇甫司勲集巻二
　　　　　　　　　　　　明　皇甫汸　撰
　四言騷體
　　相彼古泉(贈吳公也/)
相彼古泉湜湜其清君子吸之顯允王明曰既受福羣
小是愠肅肅嘉征彌邵彌濬峩山兩峙泉侯深矣懿彼
泉源胡自今矣之子有懷嘅其臨矣
泉之混混睇彼髙岡伊誰命之我思隴鄉于以瑩心亦
異之覯于以逮下亦孔之厚兹其方可胡鞠焉疚
民之繹思侯泉浩幽彼其之子莫匪令猷不瑕自天裒
澤方州
　　　相彼古泉六章三章章四句三章章六句
　　潏彼上善　賦也君子濱於水南遡洄而従者賦
　　　焉
潏彼上善滙厥靈長滔滔其逝在河之陽彼美人兮于
焉遨翔
潏彼上善滙厥漣漪滔滔其逝在離之湄彼君子兮于
焉委蛇
　　　潏彼上善二章章六句
　　歴田歌題張兵憲卷
我所思兮在歴山山閴寂兮水潺湲徂畛學稼慕有鰥
希世謝兹桑者閑龍翔鳳舉鵷鷺班深山鹿豕安可攀
承麾東邁齊魯間側身西望阻蒲闗欲往従之虞坂艱
悵隔嵗兮草空綠渺佳期兮桂屢丹美人貽我明月環
思公子兮何時還大隠在朝不在野田園何為懷憂摧
心顔
　　夜泊魯橋胡中丞馳翰至披襟起坐秉燭讀之渢
　　　渢樂章聲中金石口占奉謝
見君晴别君雨人向巫陽去
别君雲作雨思君月出雲疑是湘江上猿啼不可聞
河水瀰瀰獲此雙鯉贈比琅玕報匪瓊玖
夜中不能寐起坐理金聲山月為我明河水為我清思
君不見那為情
　　題施比部四號詩
苕水滙兮霅水長美人容與兮在中央翠竿嫋嫋思得
璜藏以巾笥貢明堂烹鮮守鮒兮屯以康功成網弛兮
筌盡忘従任公兮憺方羊(右苕霅/漁長)
窪尊兮𤣥鬯玉瓚兮黄流羌器用兮各有適行潦之水
可以羞美人既醉朱顔柔身後榮名焉足求屈平獨醒
兮衆方忌善乎劉生之沉飲兮細萬物以輕世(右窪尊/醉客)
峴山高兮苕水深陟窈窕兮眺嶇嶔朝騁駕兮東麓夕
弭節兮西岑啓玉齒兮坐芳林横鐡笛兮吹龍吟洪濤
震兮𤣥雲隂參差管籥難為音(右峴山/鐵笛)
桂為楫兮蘭為舟揚擢歌兮泛中流滄波興兮碧雲合
佳人不來兮心夷猶溟溟商川待汝濟迢迢天漢従君
遊攬春芳兮屢歇眇秋水兮含愁(右碧浪/蘭舟)
　　春江辭贈諸比部
越鄉兮深處姚江兮攸注將考築於盤渦遂逸釣於幽
渚春日兮載陽桂檝兮蘭槳泛中流兮容與榜人歌兮
慨慷攬物華之駘蕩鑒水徳之靈長朝騁騖兮天姥夕
弭節兮雷門臨禹穴以探秘遡耶溪而討源起渭濱兮
捐吾土濟商川兮排帝閽滄波悵公子芳草憶王孫春
來脉脉江注悠悠河清不可俟胡為久淹留羌銘功於
石室終畢願乎丹丘
　　蠢爾海氓一首贈中丞平寇也中丞孰謂謂夏公
　　　邦謨也
蠢爾海氓慿險構患聚徒實繁飈起滋蔓法網凝脂因
緣反汗伊誰之愆階之為亂亂既不逞嵗亦薦饑脱耒
為挺裂裳為旗焚廬掲篋沉艎奪輸盤汚窟據􁥂􁠖魁
棲鯨氛方煽羽檄來聞皇赫斯怒迺命中丞秉鉞之帥
執憲之鄰司疆之彦扞圉之英寵靈是藉嘉謀僉同顯
允元老時維夏公建牙賈勇開府臨戎在帷運算對俎
折衝肅肅中丞申命有赫革政以仁授師以律厥角先
崩回面内逸一鼓作氣曾不終日於廓青海丹艦宵濟
止必鳴桴動必舉旝天吳効順雲祲斂翳渠醜斯獲脅
従罔治佳兵載戢爰居載寧商無弛市農無輟耕旋凱
奏膚于周之京皇心既懌慶賞攸行桓桓中丞致天之
屆徳威溥將神風潛駭共帝波臣易我鱗介化衍遐圻
聲流海外皇眷東顧視民如傷中丞法令皎如秋霜治
絲去棼更絃解張若降時雨若熙春陽鉗徒殊劉甲士
振旅燕樂承休式歌且舞稽首萬年受天之祜小子作
頌嗣美吉甫
　　送憲使蔡公督晉學政十二解
維揚肇域泰伯始都因江為浸藪曰具區列國秦并置
郡首蘇海陵壯麗畛畷膏腴(其/一)劇矣兹邦艱哉惟守漢
簡二千虞稽三九績以政成官由徳懋寵以緹輜華以
章綬(其/二)桓桓蔡侯産自昴精誕嶽之秀挺國之楨為民
司牧與士作程南參馮翊東寄專城(其/三)勸課農桑發摘
姦宄被以仁風臻于化理河内同聲潁川共美匪直望
舒逮及朞已(其/四)暫去留思再來快覩絃誦千家菽粟萬
戸爭勞以迎式歌且舞嗟爾羣黎咸侯昔撫(其/五)載遷楚
憲俾飭吳戎郵無傳箭幕有懸弓折衝俎上制算帷中
娛枰謝傅緩帶羊公(其/六)奚奪之吳遄臻于晉戢武崇文
敘倫興行甫憲斯兼契敷在敬下民疇援天子有命(其/七)
鍾姚哲吏韋白詞流懷貞陋邵砥節方攸瞠乎後躅邁
種前修恩隆父母令讋君侯(其/八)今之士子咸詭於藝或
失則浮或失則靡通闡其微瑄揚其㫖侯執厥中務納
於軌(其/九)今之使者怙勢作威民不見徳惟辟是貽罹以
宻網搆以厲階公聽惟平和易以綏(其/十)遐攬堯墟顧瞻
舜澤迭紹迭興復禹之蹟水遡汾漳山探姑射考俗辨
疆典學之職(其十/一)奕奕蔡侯秉粹履醇允文允武惟清
惟寅志舉三代用弼一人鼎鉉鴻烈社稷藎臣司勲作
頌耀世弗湮(其十/二)
　　贈周侍御
東南之美産於㑹稽竹箭有筠珪璋與齊(一/解)爰挺霜稜
來耀法星洪濤允戢瀚海底寧(二/解)辟彼巨川用爾作楫
亦曰砥柱中流是掲(三/解)帝閽雖逖宸聽實卑封章朝抗
聖慮夕移(四/解)軍旅妨農旱魃為虐民乃薦饑賜租䝉澤
(五/解)殿中簪筆都下埋輪貴戚斂手威憺披鱗(六/解)既稱臣
直亦昭主聖元氣以調壽國之命(七/解)奉揚天憲出納王
言紀綱攸賴朝廷以尊(八/解)文武周君為古柱史五教敬
敷譽髦多士(九/解)三吳振徳稽首興歌小子作頌刋石弗
磨(十/解)
　
　
　
　
　
　
　
　皇甫司勲集卷二
欽定四庫全書
　皇甫司勲集卷三
　　　　　　　　　　　　明　皇甫汸　撰
　五言古詩
　　議獄詩
　敘曰臣汸始第覿政廷尉右署日取古刑書繹之以
　究夫君子盡心焉者繹而有所感輒發為詩爰得二
　十六篇紀之名曰議獄云
　或曰獄可議乎曰可疇克議之曰士師克議之然則
　作是詩者奈何夫詩非議夫今之獄也議夫古以諷
　今焉爾君子謂是詩也與政通矣
洪鈞宰𤣥化大塊敷至仁哲王播彝憲顓䝉葆和真淳
風無世下明徳有時湮折民紹虞典儆位麗湯刑堯服
詎可象姬臬聊具陳斯功匪徒懋休命隆所遵
昊天運休命哲王繹𤣥理春生有載陽秋殺無停晷大
坊嗟久踰湛恩難獨恃豈不戒棼絲奈此回溢水獄吏
苟盈門圄豻遂成市􁚜摭熾章程竒請繁法比明允願
時忱遏揚躋世美
士師昉自昔建官表惟能周方位司冦秦亦置廷平夏
謨紀大理漢景崇令名正監列羣辟勾檢革咸寧御世
若御勒佐王詰兹民
惟天齊于民含靈在寰宇流矢悲影風忍與金石伍網
密或易罹文深翻見舞凝脂已為疎刺爇末云苦奔馬
匪善馳我索先自腐
天王位正月飭吏布祥刑昭如日星鑒浩若江河行軌
迹既夷易辭驗亦平亭執秩遂為諐僕區終自傾玉條
有三尺金科無十程懸衡乃國法在鼎非吾民
協民本中則折獄尚慈良稽古列嘉師利見休無疆聖
化孚九服帝徳光四方頺風距澆季俗吏等尋常衞顗
惜懸命博士奏施行臯陶惟邁徳千載揚芬芳
末路速多訟民生滋不辰菲屨豈徒象赭衣應勿純誰
謂九人髽勝彼一人巾史遷懋文學鬻拳濟忠欽嗟哉
方下吏司鳴遂無晨潔身寶琬琰慎俾就煨塵
南睢重骨立太甲本思庸孟明豈不念秦穆霸西戎井
田與封建赫赫垂鎬豐唐明失懿矩効此肉刑同安得
緹縈氏千載鼓芳風應有鷄鳴調垂仁漢牘中
従橋犯玉輅入廟竊珍環釋之自守法抗節為平反匪
無尚方劍三尺授奚諐張湯視意㫖何啻鸞與鸇矯矯
安陵栢異代同勉旃
嗣君遘陽九艶妻煽方處商辛慘炮烙曠世繩其武丕
丕李唐祚不絶亦如縷火原伊向邇持平藉徐杜區區
麟趾格何以飭斯蠱
酬知儷白璧聽訟得黄金豈不黷爾賄道邇理可諶古
人戒威富象齒能毁身何以讞天子惟有至公心
竒衺效嚚訟律案日以繁遂逮見知法復啓告密門大
臣不釋滯主者胡守文君子高五聽臚情或見原匪貴
發摘神要使民無寃
設網本為魚冥冥鴻罹之刑以威小人君子亦嬰徽膏
火徒自煎蘭芳有時萎隆隆翻見絶皎皎易成緇䝉莊
戒崇潁願處才不才鄒生下梁獄三嘆攄幽辭
𤯝災願惟恤泣罪矜不讐迨徳睽明慎凝科肆䖍劉踊
貴屨自賤崇朝聞噢休列星爛若數逸軫惜方遒遺亡
及三宥孔邇起宗周
古人重向隅何以久坐石安得秦庭中而乃無夜泣苦
此秋荼繁畏彼夏日赫三刺不及訊兩造未遑繹宣公
寶明恕相將止刑辟
機辟徇多變畢弋列重圍終朝不及掩誰謂鳥無知前
方增擊去後已搶揄飛聞幽良殺草懲纎應棄灰我行
石阜中下懸千仞谿豈憚行者苦要俾犯者稀
服駑不若驢藝禾在去秕毎毎原田中無使滋蔓起文
情及武赦管仲㩁其理君恩自照微偏枯非令美大賂
重南金願遇陶朱子
偶語䝉極刑妖言著為令殺人如薙草我生謂有命區
區鄉校情防川導其性鳶卵無毁傷鳳儀徳斯盛
文皇軫民瘼愴念明堂圖遂令五覆奏獄豻有完膚漢
庭致刑措縦囚風不殊後方殘刑逞謂鵲安巢乎
法令惜滋章刑書違啓明﨑嶇難自列川險本人情哲
王允欽恤君子利堅貞盜金匪鄰子時亦致山鳴
明條在議故茂典亦原親法行自近始安得庇兹人居
方陪華屋出乃列朱輪朝等磐石固暮為屠戮身鴻恩
本浩蕩觸徳甘主臣
寛身本無仁報怨寧有徳匹婦襲不忘何况武夫力矢
勿共戴天安肯同中國先王以民成乃謹調人職書之
未可訓推刃豈遑息春秋大九世臥薪甘膽食
大夫刑弗上北面聊寵珍一徳豈不麗四維良可敦造
室引自裁徒宫非等論盤水無劔辱朝堂有杖寃死灰
未及焰獄吏従此尊吁嗟洛陽淚漢文猶寡恩
鱗運各有適後天奉𤣥理表正謹三微求端戒五始物
肅不可贏道成良自此徹縣日勿舉王者本重死昭昭
象魏間安得干其紀
春秋㫖數千裁自聖人心善善豈不懷惡惡良獨深欲
蓋罪彌彰辭繁法以森誰當折漢獄淑問宣至今
　
　
　
　
　
　
　
　
　
　
　
　
　
　皇甫司勲集巻三
欽定四庫全書
　皇甫司勲集巻四
　　　　　　　　　　　　明　皇甫汸　撰
　五言古詩
　　送楊子祐知興國
尋役謝皇畿遄征辭帝闕朱明垂方隆脩景迎未歇晨
旌抗欲徂午馬哮不發且覆天末觴暫緩星前轍攄情
諒子衷執手信我說丕休䝉嘉運利用賔時哲彈冠捐
族閭緤組躋朝列𤣥士守深湛謁帝生激烈稽首金馬
榮澡身玉壺潔平江波濤興昊穹垢氣結一麾竟出守
三命聊所竊行行邁楚荆漭漭遵吳浙斾指衡服雲帆
掛湘干月遐想百代雄浩嘆一時没願葆幽谷姿毋俾
蘭芳滅炯介投處言慷慨起長别袂連汗並揮心與飈
俱熱洞庭秋水清擊子中流楫
　　甘泉先生宴别席上賦三首
天王肇郊儀宗伯不皇暇隆禮樂殷周躋世登虞夏忽
半冬簷規爰返春曹駕進我青衿士坐之綘帳下無譁
啓初筵有藇振餘斚豈徒良宴㑹眷此逺行者奉義各
于邁黷懽亦聊且顧愴留滯身側想寅恭化
愚也蓬樞士少嗜綴文辭柔翰弄綃縠懿矩躡壎篪旁
覽周秦典三復齊梁詩榮華既已隠喫詬竟何施迺慕
夫子學毋俾後辰迷授我合一編啓我深湛思循循兩
言誘卓哉百世師呼寐成然覺道腴良在兹
晤言聊一室尋役頓千里緬違梁木仰况謝蓬麻起擊
筑興長謠臨觴熱雙耳匪嗟行路難寔感年華駛樹勲
幸及時息學恐虛此無由慰孔說何以徵孟喜金雘戒
遐心瓊枝葆令美作頌幾永懷敢告同門子
　　春日書抱柬當道諸君子二首
鱗次嵗方獻駘蕩化攸同凍樹荷靈曜潛穎熙朝融乗
木政且平升階澤斯豐奉三超神理吹萬等𤣥功既漸
八埏外復被九垠中泰來有疇祉時往無再逢牽世詎
嬰網司晨猶在籠效知匪患位處才俾休躬誰謂一羽
弱颺之戾層空懼貽搶榆笑願託扶搖風
璿璣斡迴運寶厯啓東節載陽薄曾暉改隂謝凝結條
風衍遐圻飛澤振窮穴昔感百卉腓今覩羣芳悦皇仁
美無遺物化滋未歇恫予秉國楨利賓晞朝列命邑奚
獨愆愬閽良自拙天高赤墀塗雲暗黄金闕區區誰見
知怛怛難具説所藉揚末光終然照孱劣
　　送袁永之戍越
晨風戒商序竚立野蕭條念兹帝京别軌路脩且遙遙
遙子何之將予情内勞在昔䝉嘉運與子儕王僚媿非
通時哲而俾世網遭人事若浮雲聚散仍一朝子勤越
鄉戍予掌畿輔徭行當慎舟楫平江有波濤吳越古戰
塲故鬼日夜號子其感興廢毋用徒忉忉
　　出京鄭張王三子觴予祠亭作四首
良時不易遇散吏竟難容稽首辭帝闕出自都門東都
門倐萬里雲霧迷九重睠兹同心友結駟逺相従従予
感行邁置酒賢哲宫旭日麗臯薄廻飈振林坰蘭芷猶
未歇葹菉亦已茸淚為岐路滋志兼物化恫臨流復徙
倚聊以冩情衷
憐君昔抱疴甘此武夷臥寧期時網牽復枉金門步命
駕輕千里傾蓋在一顧並非希世姿遂與驚年暮天道
邈難謀人事艱多迕緬然異得喪已矣各去住聚既同
朝雲散亦等晨霧幸有盈尊酒綢繆抒情愫行予身實
遼願子心相故(謂鄭憲/)
昔與君交者乃自呉趨見一朝越江潯千里返燕甸謁
帝承明廬伊予䝉嘉薦已傾金雘心復接瓊枝面憂或
枉惠勞樂亦同酣宴投分踰三載恩愛兩無變寧期謝
朝寺重與異鄉縣臨觴心若焚把袂淚如霰努力崇令
徳毋謂名可賤(謂張詩/)
義心輕逺别相送勞密親密親等肉骨倐若商與參置
酒臨河梁飲馬越城闉城闉睇黄屋樓觀杳清旻崇高
望弗及疎逺難為陳桑梓懷故墟軒冕絆我身嵗月復
行役山川多苦辛凜秋換物色首路愴風塵淚下不可
揮日暮沾人巾(謂王俞/)
　　過武城謁言子祠作
遡風枉輕㠶戴星理扁櫂超忽之武城有蕩瞻魯道古
邑一何卑令猷久彌劭絃歌謝清響精華契深造曰余
厠文儒躭寂違時好剖符辭帝京腰章宰名趙諒乏操
刀資懼貽製錦誚經過緬遐䠱神對宣幽抱言采江上
蘩薦此廟中貌誰謂殊千載可以同高調
　　經始浩歌亭
希世無妍姿守道有睽愆上書謝巖邑移署賁文園多
士日在門聖猷邈相宣夙心亦云巳時好良不然再麾
宰畿甸驅役赴漳川昔感𤣥隂徂今睇朱明旋亭宇粲
崇構桃李紛廣阡偃息寡民務迂拙聊自便宻邇被王
化幸與樂豐年河陽匪殊調單父庶兹絃
　　秋日詠懷
緬昔承嘉惠來斯嵗方朞虛薄宰民社周爰歴皇圻簿
牒苦相迫化理猶未綏幽亭有遐託晏坐俾心夷惟時
値蕭序孤英被芳畦窓岫列紫峯滏水夾緑池陶生稱
達士王令乃仙姿飛舄謝當路反服歸東菑
　　自中山别陳子良㑹之無極作
閉户理案牘尊酒日慇懃出郊覽物色桃李花繽紛游
子感行役因君念離羣况起嚶鳴鳥悵然不可聞囬首
中山道傷心隔暮雲
　　登挂劒臺(臺在張秋東有徐君墓/草似劒形能治心疾云)
徐君美初覯季子意方敦上國游纔返斯人痛不存脱
劒帶嘉樹揮淚向髙原舊手無由贈馳目遂為愆寸心
良自許千金寧足論徒聞化靈草憂來欲代萱
　　胥江汛月旋舸登城歸詠
江寒湛澄澈華月輝相鮮乗流載尊爼瀉影發樓船翠
巘合杳靄蘭臯帶長煙萬艘雜燈火千門紛管絃飛葢
攬崇堞輟棹廻前川曾經故宫裏為照荒臺邊情非烏
棲夜跡是鹿游年登髙與臨水行樂併悽然
　　黃州郡齋作
少年不知諱攄衷懷謇諤在宥䝉至仁承嘉譴猶薄員
外置為理齋中但掩閣輟藻事刑書懸蒲代敲朴株染
得自明逮者盡釋縛雖乏廣漢神庶幾仲由諾兩聞春
鳥鳴再見秋英落笑悟孺子歌間従漁父謔采蘭貽所
思無媒將焉託投賦弔湘纍長揖返丘壑
　
　
　
　
　
　
　
　
　
　
　皇甫司勲集卷四
欽定四庫全書
　皇甫司勲集巻五
　　　　　　　　　　　　　明　皇甫汸　撰
　五言古詩
　　春夜遊西園同諸兄弟作
佳節值瑤燈清夜遊金谷良友披蘭襟懿親儷芳躅經
過敞榭邊徙倚寒塘曲遵渚雖近尋翫峯生遐矚軒冕
幸暫違簿領謝羈束蹟非三逕荒情是一丘足鏡裏髪
始華尊中酒初綠及時不為歡坐遣春光促
　　奉答子安兄
江郭改故隂家園藹新霽柔條始發林芳草漸紆砌潘
居信為閒揚亭况重閉曰余忝明時與子承嘉惠分省
各有愆佐郡慙所莅暫就北山招轉愜東田稅情忘桃李
言迹豈匏𤓰繫感遇興長謠來章緬幽契
　　春日遊西山作
吳鄉信云美山水饒嘉麗叠巘表參差層巒隠虧蔽時
惟二月芳雨散千門霽蕙畹蕩雲滋蘭臯屏氛翳獨攜
丘中琴言鼓江上枻結友遵巖阿尋僧指林際仰㸔衆
鳥翔俛悦鯈魚逝物理相因依余蹤且留滯
　　夏日來鳳亭小集各賦
首夏猶芳月終宴就薰風泛觴蘭水上置座竹林中飛
花代舞似鳴鳥當歌同笑將愁暫破醉遣累俱空更待
西園景留賞北山叢
　　寄懷王道思三首
姱行每招愆榮名乃為累弱冠懷夙齡登廟成華器寧
知洛陽才祗取漢庭忌願因天際歸及此河干伺
忽散遊梁客來作過吳人朝發胥江汭夕濟蠡湖津還
山一何迅行路多苦辛臨水欲相送停雲庶可因
本乏希世姿翻為逢時誤良友豈不懷遄征詎遑顧日
暮勞所思凌風未成晤將従夢寐求緬邈山川路
　　陸士衡墓
平原秉秀質吳趨蔚清芬邁徳自軒裔夙齡非世羣珪
璋既特達華萼復輝紛運謝金陵氣銘晞石室勲砥節
在繩祖奉義乃従軍寧知懷慷慨従兹嬰垢氛旗掩朝
歌月劒起夜臺雲李廣忌為將揚雄耻綴文鹿苑成單
露狐丘迷曠芸吁嗟千載鶴何處一來聞(晉書機始臨/戎而牙旗折)
(意甚惡之鹿/苑機敗軍處)
　　秋夜把酒對月
宋生陳九辨陸機歌百年悵兹清秋日聊使幽懷宣矯
矯歸雲鴈嘒嘒含風蟬摧芳委朝露俄景流夕川鱗運
有代謝蕣榮無常妍始知行樂貴何用居情牽長夜思
秉燭新月正登筵金尊泛綠醑寶瑟縆朱絃商歌當棗
下楚舞出花前餘名焉足藉達生乃為賢
　　仲秋之月諸弟燕私風月雖佳雲雨或間五首
奉義遊京邑數載違親宴迢迢明月光照我越江漢何
如故鄉夜及此清秋翫鏡彩攬未盈璧景委纔半桂樹
敷丹英華萼紛相煥雖謝西園悰庶附南枝翰(十三/夜)
良辰信具美清夜永為歡明月已幾望華彩流雲端廣
庭置芳座高㑹列盤餐但云杯行緩不惜露下寒情來
感今易蹟往戀昔難一聞闗山曲猶似别長安(十四/夜)
敦賞毎卜夜行樂聊及時秉燭且不寐待月豈云罷鱗
鱗玉葉薄皦皦金波遲高臺臨窈窕廻塘生漣漪載歌
蟋蟀唱復詠鶺鴒詩清輝一以鑒素心同所期(十五/夜)
嘉月有餘照歡娱無限情寵弟載㫖酒要我坐華楹蓂
齊莢復委桂滿輪乍傾忽忽愁霖至瀏瀏悲風鳴圓缺
逓相運明晦焉足驚太康靖往訓知止崇令名(十六/夜)
肅肅斂朝雲娟娟收夕霧江上珠始來天際鏡方露列
宿齊掩縟凝霜共呈素嘉肴尚堪薦美酒猶足具良友
且無歸劇飲酬兹遇所願揚末光何辭照遲暮(十七/夜)
　　秋宵酬子安兄作
清夜遊家園眷言懷丘壑素月升圓靈千里共寥廓始
出東南樓俄頃西北郭華燭滅蘭堂金波蕩羅幕雖過
二八時光彩紛綽約商歌正流響魯酒亦未薄人生貴
適意胡為坐羈縛結髪従至今朱顔悵非昨冶服豈常
翫榮名焉足託良㑹聊具陳麗藻復間作穆如揚清風
粲若敷春萼申章忝惠連何以獻康樂
　　柬吳吏部純叔
冉冉清秋末戚戚幽懷始借問所懷誰翩翩佳公子従
告返家園薄言戀桑梓豈乏睎世符緬契齊物㫖嬰情
匪軒服委志在文史馳翰揚英芬敷藻爛成綺為道日
方損修能時見忌屢偃東郭扉果愜南山屺酒徳叅浮
萍琴心間流水廻飈謝囂塵何能渝令美
　　秋日往梅林莊居
疏公守舊業班生慕常廬薄遊千里外一出十載餘偶
與宻親邇惄焉懷所居東林扉尚偃北郭逕始除青山
藹盈户綠水湛通渠流盼悉成往眷言思遂初將從古
人學乞歸事耕畬顧驚年蹟乖坐使情興紆
　　奉答子安兄嵗暮見貽
在昔㕘英寮俱承明主顧被服紛妍姿彯纓儷芳步悲
哉遊子情徒以潛郎故一為衝飈激遂使佳期誤入魏
悵無竒浮湘眷有慕揚旌指敝廬千里同歸路再聞蟋
蟀唱兩見蒹葭露耀靈本易傾馳運豈難度端居懷苦
心苦心誰與晤但感時不然何嗟嵗云暮
　　冬日往虞山作
故鄉誰不懷名山矧余慕一為塵蹟牽遂濶賞心晤偶
值芳嵗䦨遙泛滄洲趣澄江帶餘霞丹壑收殘霧嚴霜
委野草寒飈振臯樹指迷尋舊蹤流盼成新寓魚樂媿
淵沈鴻冥羨雲騖歸來徒是今履往悵非素
　　贈范子
在昔紀高士遐哉舉逸民始知弓旌代迺有巖壑人范
子秉兹尚非病自云貧結廬靈山曲垂竿胥水濱緒年
習道論遊方狎隠淪披裘忽過夏采藥已載春雨漂庭
下麥風落甑中塵為頌幽貞吉庶宣皇化淳
　
　
　皇甫司勲集卷五
欽定四庫全書
　皇甫司勲集卷六
　　　　　　　　　　　　明　皇甫汸　撰
　五言古詩
　　初發京口
少年慕攀鱗千里輕徒步媿非登廟姿亦謬臨軒顧朝
躋赤墀塗夕騁青門路寧知世網嬰遂為儒冠誤昨浮
湘江還願守箕山臥不勝戰者勞心蹟兩乖忤解纜指
廣陵眷戀未能渡興歌矚流波庶幾照情素
　　贈黄子先皇甫氏也因避地隠姓云
范雎入秦庭梅福遊吳市隠姓干相君逃名類仙吏客
逢江夏生自謂西州裔叔運遭崩亂逺迹甘留滯家本
秦川人身従越鄉寄披霧清明朝利見飛龍位論難登
石渠烟煴吐經笥述徳誕吾宗濟美光遹世並載發江
都方舟涉淮泗聊宣敦賞情一慰羇離思
　　桃源遇風追子安兄舟不及
干禄非夙心行役苦相迫仗策隨平原揚舲共羇客空
水閲桃花深山眺桐栢終風暴且來奔湍溯方逆臨津
引不前天際孤帆隔馳情東望時何異西陵夕停橈既
無悰對酒亦未懌眷眷勞歌興戚戚煩憂積
　　張水部招登戊己山兼覽徐武功所撰河功碑
劉向莅都水張騫窮河源哲人播嘉績上善廻狂奔土
阜等峛崺延眺曠周爰魯連蕩遺軌䝉山隠華軒化因
子竒著信以季札敦武功吾鄉彦烈烈豐碑存辛勤宣
防事慷慨昬墊言之子守畫一何異雙璵璠往蹟隨清
沚興情寄綠尊
　　天界寺贈半峰上人
顧省紛俗嬰尋山愜幽趣秋水淨金河寒雲翳珠樹了
㸔花落時莫辨鳥還處休公别來詩江生擬將賦
　　雨過高座寺
積雨黯花丘緣雲入香界修策振林間疎鐘落峰外康
樂誦阿含陳思演清唄欲除常戀牽惟是逃虛快
　　奉謝王司馭惠方
與君闕下逢恍記壺中别高駕凌雲煙芳姿若氷雪狂
走衆方驚心醉自相悦安知問馬言獨守養鷄説金丹
何日成瑤章終嵗掇倘承清燕餘無輕鴻寶訣
　　雪日寄王户曹湖上官舍
初雪度江城殘雲來省閣覽物嗟嵗殫懷人悵居索擇
木本同棲傾枝猶異託維舟安可從開尊自成酌
　　同蔡中郎過王員外宅懷子安兄
委巷駐高車清溪夾幽宅細雨急逝年凝燈照寒夕依
同南樹情飛異西陵迹為假雲中翰一寄天台客
　　往視城南别業
夙齡不事産落魄懷英風抗志雲霄外絶戀蓬蒿中避
世豈在逺漢庭聊見容未識山川險安知途路窮兩自
違京輦久欲返臨邛疏公有遺業精舍開牆東命策值
蕭序覽物感情悰逕宻多陳莽林荒非故叢昔往候門
稚今歸成塞翁鳴蜩若騰笑馴麏儼相従搏飛乏高翼
何為苦微躬吾廬倘可適稅駕幸來同
　　奉和子安春日軒中讀丹經之作
徵君抱沈瘵平子起憂端測化芳春日歎逝清河瀾同
心開寶帙託慕在金丹將従餐霞侣共舉乗雲翰寓言
不可究𤣥理何能殫探崖石髓祕采嶽玉芝殘朝嗟秪
用老暮笑且為歡綠尊命高酌朱絃被雅彈但遣物累
盡豈辭人益難頽齡勿謂促達生庶自寛
　　余棲病經年刀圭未效季弟示我以沙門之偈伯
　　　兄廣我以大道之篇伏枕奉酬并用逐瘧云爾
本懷蒲柳姿兼落風塵穽顧影蛇屢驚㸔心猿靡定憂
生苦多戚好道晩彌甚浮淮喪其珠還藥未有鏡晨誦
披雙𤣥夕覽流三乗親親敦友于各各惠嘉訊空詮寄
深藻妙理發高詠因君念處才無令伐真性
　　子約北歸對酒奉答
三載遊京輦一朝旋故疆豈不眷華省惻愴在帷堂未
習舟塗險安知軌路長宵征無淹泊晨發懷不遑辭燕
獻芳嵗踰楚變青陽入門問家難奚止庭逕荒置酒相
慰勞臨食増慨慷已謝子輿樂徒緬孝標傷諒乏緩齡
藥胡取駐顔漿風河有至誠雲壑且髙翔
　　四月仙誕日友人昆弟集我蕭齋琴酒間作有倡
　　　斯和
桃核訪初辰蓬山竚靈跡命駕紛行游披帷猶屏息敦
余値二難結客枉三益雨館靄餘清雲軒坐生白丘琴
發雅彈鄰酒瀉芳液泠然御鯤響恍若驂鸞翼吾意眷
山水何事餌金石方達無生㫖安知有生懌
　　端午邀過叟以視藥不至
天中紀令辰塵外遲嘉客將同嵇阮悰未枉求羊跡側
聞採三秀獨坐煉五石犬䕶青泥函蛾飛白雲室丹𤣥
豈易成髓凝何由食不如持美酒酣飲恣所適緬余遺
綵繒期君報金粒
　　送沈二仲文游浙中因寄田叔禾
昔與田叔别乃自漢東都英髦値嘉運睎翼荷天衢軒
纓無榮戀竹帛有良圖𤣥疲子雲草書削路生蒲撝旃
辭京輦紆駕領藩符響臻傾四座焱散各一隅冉冉流
嵗月騂騂奉馳驅時違事已異蹟舛情復殊冶容嫉衆
女姱行嗤淺夫敬通方見抵仲翔亦被誣杜門著越絶
倚市歌吳趨願因晨風想共保朝露軀之子羨黄鵠西
飛訪白駒氣合雙神劔光儷兩明珠雄談秋水至藻思
春葩敷虹霓遲心賞山水焉足娛申緘緬契濶撫已媿
槍榆
　　秋日寺眺
西錫混緇流南冠類囚客昨戾青陽徂今來素秋迫炎
序俄戒涼華滋互凋實前因感六迷後果證三惑欲消
塵世牽聊晦空山蹟夙夜緬畏行明朝露方白
　　盛二仲交示廣志賦因贈
江左本多竒盛生稱獨秀速化有性靈棲𤣥謝塵垢披
帙十行俱擁衾萬言就揖手青門東醉心在良覯廣志
擬雕蟲纎書臻古籀情同呼霓餘興是凌雲後媿匪辨
璧姿相邀出金奏
　　雨懷盛二時在清聽齋中
支齋營八關陶情緬三逕嗟我求羊徒悵此琴尊興室
邇心獨遐城嚴蹟難并巵言誰與談籥理自相證細雨
忽戒寒輕霏坐生暝天風廻海潮秋聲送清聽
　　璇上人院菊
灼彼東籬花眷兹西土見青蓮同淨姿金粟等明蒨色
普象王供香堪鹿女薦何異休公枝一令鮑生羨榮悴
各有因開落互相禪我本解宦人歸情胡能遣(鮑明逺/集有休)
(上人贈菊云/玳枝兮金英)
　
　
　
　
　
　皇甫司勲集卷六
欽定四庫全書
　皇甫司勲集巻七
　　　　　　　　　　　　明　皇甫汸　撰
　五言古詩
　　補官澶州行經曲梁作
弱冠陟明廬腰章宰芳甸方齒蒞阿竒希聲治單賤媿
乏操刀長懼遺製錦譴桐絃坐屢鳴桃花歴三見北闕
忝嘉招東省參羣彦牽世値衝飈徂年倐奔電驅駕邁
新邦褰帷經故縣悲哉丘隴非悵矣閭井變猶煩父老
迎爭識使君靣德汝匪惠心式歌詎成抃
　　始至澶州作
自我謝郎曹朅來守吏局塌翼懷奮飛低眉就羈束驅
役遵旄丘興歌睇淇澳愧乏沂海謡何以佐明牧幸寡
宣城辭間可理尺牘升既等陵喬沉亦悟陂復芳草合
江程清猿竚旋轂衛水日東流因之鍳心曲
　　廣平郡觀蓮寄翁守舊南比部郎
留京白雲司原廟青山路眷此湖上芳期之省中顧俄
承畿輔麾遂抗邯鄲步遶郭帶澄溪朱華湛秋露燕寢
晝亦閒襦歌夜安作徒爾奉清香無由展良晤
　　移官越中初返家園奉答伯兄虞山見寄
薄遊逗京邑獨往眷長林始奉越鄉役因愜故山尋曠
兹二載别良晤展斯今誰謂百里間猶自邈徽音未結
丘中賞先枉池上吟睇燕悲稍戢懷荆嘅以深花源廻
俗轍蘿逕斷塵簪且駐稽東駕雲扉期此心
　　役行至檇李值親故作
放舟窮越水息駕見吳山山近殊易即室逺竟難攀徒
以大夫守悵兹遊子顔密親載尊酒晤面語鄉關歎逝
嵗不待恩存淚已澘春來芳草際魂去白雲閒無勞猿獻誚
㑹見鴻飛還
　　于役吳鄉值伯兄下第來集
余來自越郡君至由燕京解裘洛塵積對酒鄉思生為
語北征事猶多西笑情紫塞方傳箭潢池復弄兵受釐
在宣室遣使出蓬瀛上書或不御投筆竟誰成防秋邊
騎入何日海波平年已非軒冕志豈眷緌纓願守箕潁
節還就河陽耕聞斯倚增歎従此欲遺榮
　　謁劉文成祠
璿璣既舛運寶鼎亦乖移海宇蕩無象誕聖鬱有期陽
九值傾否明兩遘重離俟清乃契渭顯允聿興姬探符
洞赤伏懷韜臥青溪居擬王佐匹起為帝者師羣策㕘
多士獨算莫與偕禹志晩睎帛良謨日陳帷立談不解
褐肆伐竟承麾陳張井蛙器妄干神龍姿一舉已就殄
崇朝遂于夷摧漢若電掃卷吳類風馳功成奉身退書
上賜骸歸且棄人間世帝鄉寧久羈貪天自貽戚震主
或見疑伊人信大雅榮名安可追報享式嘉薦像寢示
崇規蹇劣淹末宦竦踊企前徽稽首曷容贊撫心投此
辭
　　郡齋作
雅志懷山棲復得理山郡蒼岫入南楹白雲帶西徑雖
事簿領勞時與煙霞并心曠眺已遐蹟沈尋亦近下車
芳載徂牽牒明兩迅仁靜樂有餘拙遲澹無競命藻酬
清暉濡毫媿靈運
　　得月亭
清溪一何湛源深白雲曲望舒忽東昇浮光漸西陸蕪
趾匪舊存芳亭煥新築碎璧時復沈散金如可掬雖乏
謝監悰聊寄庾公矚誰謂曠音塵古來共幽獨
　　遊仙都同樊侍御
寡諍謝書牘懷仙抗晨旌怪石儼壁立危峰類削成陽
火伏未息隂湖鑒以清下有干霄木上有承露莖漢武
建栢寢秦皇慕蓬瀛惜哉無靈氣安得遂沖昇軒后獨
不朽鼎實垂鴻名柱史良地主邀我鈞天行黄金九奏
發白玉雙童迎聊従避驄路一展攀髯情
　　養疴江寺招長公不至
理人媿無術攝已徒嬰患假息贊公舍披味醫王觀逃
虛行滅蹟執熱坐揮汗空桑豈常廬聊得慰懷安美酒
非上藥亦足寄情歡鷲峰斂夕霄鶯湖廻清瀾心將碧
雲合目隨弦月殫所期殊未至還寢獨長歎
　　二郎回溪詞(事載青田邑誌/)
謝公永嘉守在郡宥無為敦賞值令弟華萼毎相攜躋
險既山頓窮源亦水嬉溪名沐鶴是人覩游龍非駕言
輟棹際並影浣花時凌波餐秀色拾翠逗芳儀援琴挑
未就解佩贈猶疑高唐侈宋玉洛浦悵陳思抒章但唇
動締心空目馳來同湫風止去作飄雲辭停聲三婦艶
嗣響二郎回
　　樂清登簫臺訪洛簫泉
仙蹤詎可攀荒臺尚堪訪簫弄清泉中舄振紫巖上波
動若鸞沈雲飄似鳬往浮筠本無垢托心在塵想花溪
如有靈應流蓋山響
　　従軍行二首寄贈揚用修
鴻運纂丕基龍飛起潛邸聖孝亶淵衷徽猷邁前軌聚
訟紛盈庭批鱗抗羣議徒逞折角雄猶取越樽忌在宥
䝉至仁承嘉逺投裔稽首金馬門傷心碧鷄戍幕府雅
好賢辟君掌書記三紀踰𤓰期數口尚匏繫朅來秉憲
章欲往問竒字為賦従軍行聊展懷人思
思文際聖君稽首萃羣辟子雲侍承明胡為去荒域被
命事犀渠差勝下蠶室憤志酬八書榮名重三策丁年
子卿嗟皓首仲昇泣㸔鳶窮瘴煙放鷄定何日業既違
操觚勲還期裹革五月行渡瀘千里望巴國瀘水向東
流巴雲忽西匿相思持寸心願附雙飛翼
　　滇省述懷
承嘉理齊安幸校長沙近秉憲按滇中始覺在遐境譙
相反見嗔揖侯乃成釁喻夷辭豈繁威𤏡法當峻昆明
鳶作池太華鷄為鎮遲夜召賈生經年淹許靖霞難駐
令顔霜易改衰鬢故人滿清班誰其枉芳訊龍性未可
馴鳳翼胡由奮聊従達士觀無嗟小人慍
　
　皇甫司勲集巻七
欽定四庫全書
　皇甫司勲集卷八
　　　　　　　　　　　　明　皇甫汸　撰
　五言古詩
　　還山詩四首
少值時運昌因遭世網誤銓宰乏明藻官邪以彰賂申
椒詎見芳蛾眉秪成妬高揖聊遂初幽貞履吾素狺犬
方吠人跕鳶復邅路破甑苟不完奚取孟生顧虛舟自
相觸安得䝉莊怒歸休眷長林途窮日云暮
炫服耻遊越朱絃謬入齊木彊闕文理君房特妙辭一
丁且未解子雲翻好竒登乗多擁腫徒以先容貲列肆
爭售碈抱璞或致疑蘇糞充華綃芳蘭委幽畦鉛刀俾
操割安用鏌邪為駿足泛清駕寧肯受鞿羈願為鴻鵠
舉寥天戾羽儀
朅予歸頗怡室人交不喜童子前致辭主人何為爾昔
聞車馬喧盈門結如綺今來雀可羅蓬蒿但荒里朱幡
引鄙夫金章粲誰子百卉榮悴遷四運代成紀太宰填
圜扉中丞棄東市羲㫖示凶終道家明殆止傖奴慎勿
言嗟哉吾已矣
饕富易決性縻爵豈知身舉國將嚇鳥矜位乃驕人清
廟懼為犧綠波思縦鱗陳王蔚文藻憂生慕仙真江淹
摹别狀遨遊窮八垠哲士希昭曠愚者溘埃塵恩往若遺
藳寵來類積薪請従不材壽長守非病貧
　　悼亡友周詩二首
昔我求友生周郎早投分藻掇攄𤣥思雄談發孤憤壁
立常晏如崖檢若乖性落魄懷英風晤言毎祛吝嵗中
従薄遊時復惠芳訊謝秩始歸田延益擬開逕詎意雲
靡依忽隨露先盡登座揮素琴廵簷度哀磬遺令視約
終裂書寄遐殯
陶令棄官日徴君寢瘵時巨卿宵夢愕元伯晨訃馳申
緘五情塞撫膺雙涕垂既捐韓康肆復捲嚴平帷㝠數
豈無驗良藥寧自醫夙昔重季諾感激平原知雖乏儋
石蓄能薄千金施游魂眷仲里託體虞山隈死生交已
謝留恨翟門題
　　聞郡檄至簡子約
同時㕘外庭一朝謝朝列鎩羽非難馴所驚峻網設逸
足睎高驤聊以就羈紲予季廟廊姿為邦茂時哲及朞
宣令猷何暮佇來轍承檄懼有愆趨裝悵無悦曾是東
山情薄兹西河烈芳嵗若電馳隆休亦飈瞥翹首關路
長寸心念將别
　　送陸宜甫歸洞庭
烈士睎康衢逸人緬幽壑矯翼鮮寧棲潛鱗有深託陸
君箕潁流雅志甘塲藿被褐自行吟持經事耕作别來
嵗屢遒念往迹猶邈避亂辭東山韜光翳南郭聿暮促
歸心申章敘離索雪積湖上居雲停林間閣挂席廻青
陽援琴遲芳酌願保黄髪期無渝素心諾
　　秋夜偶作
晩嵗絶外牽懽悰寄所適皓齒發新聲蛾眉矜故色變
態逐情生羽商隨意易冶艷詎有央靡曼信無極歌方
一再聽行期三五夕淫雨忽東來素輝乍西匿金尊悵
屢空玉趾邈難即露砌寒蛩鳴風窻起嘆息
　　送兒北征四首
朅余解宦日及爾承歡時開室茂林下灌園清溪湄豈
不眷明發胡為逺别離别離情所難况乃去庭闈榮名
㑹須早玉體愛無虧夙奉垂堂誡聊以贈臨岐
岐路邈山川行行感疇昔束髪升華階策足踐文石多
士㕘嘉招入朝懷盛飾思作凌霄翰忽為衝飈激従事
踰三紀歸來徒四壁逢人惠問稀無嗟不相悉
少乏理人術辭邑願遺榮仰荷王明眷移署厠儒英崇
文闢東序延胄昉西京禮樂千載㑹冠蓋四門并鴻都
掌故在鳳闕覩新成惟有青緗業庶可紹家聲
家慶辭南陔江程引西渡稍聞長淮流遙見廣陵樹従
親三入都皆子舊諳路抗志慕逺遊焉得勞内顧别筵
謝蘭芳歸舟理金素曾是桑榆年牽情日云暮
　　謁伍相祠
　　　按志城西南三十里胥山上有胥王廟漢以來
　　　咸秩祀宋元嘉中始徙城内後屢新之廟貌猶
　　　冕服九章襲王封之舊云
志士謝明哲胥君懷謇忠覆郢既云烈强吳亦稱雄逞
怨匪報徳交亂豈圖功貫矢麾使却脱劒閔途窮鞭平
良已酷陷嚭竟奚恫載革浮江上抉目窺城東踟蹰顧
𤣥寢惻愴歴朱宫冠旒緬生貌服衮乖吾衷一聞歌小
海流思託回風
　　題歙蘇氏四賢樓
　　　四賢者何漢關内侯武唐許國公頲宋㕘知政
　　　事易簡歙州守壽也武以烈節顯壽以循良稱
　　　頲與易簡並擅文苑咸宜秩祀胡久忽諸兹幾
　　　世孫明太學生蘇若川追念爾祖建樓以妥靈
　　　卜地於𢎞曠為樓壯麗勝甲歙中嘗遊於余門
　　　請題以識若蘇生者可謂昭徳揚芬而四賢者
　　　亦可以不死矣
倬彼司寇裔誕自昆吾封桓桓起代郡奕奕遷武功子
卿奉漢使亮節匈奴中龍庭歸皓首麟閣展芳容許公
際時昌遂為唐主佐摛藻埓張燕陳謨贊機務皇宋舉
㕘知承明奏辭賦厥𦙍守歙州斯民覃慈慕曾是懷土
思何如眷仁里歙既䝉守恩蘇乃家於此述徳發幽潛
登禋昭令美拓地構崇基飛甍列疏綺綺樓一何峻迥
接巖雲浮玉几挹羣岫蘿軒俯雙流佳氣靄日夕靈貺
惠春秋子孫引勿替復始宜公侯(玉几/山名)
　　臘月十五翫月荅子約
圓景攬兎升馳光感駒隙西園將宻親南樓遲嘉客生
無百年期能幾三五夕㫖酒盈樽罍髙堂間琴瑟請誦
唐風詩胡為坐拘迫棣華眷季方摛藻凌希逸往晤迹
易陳來悰㑹難逆再滿清夜輝寧知芳嵗隔
　　夏至病遣
倐感青陽徂俄値朱明屆有渰散朝霖輕寒凝暮靄如
何芳菲日猶是凄其態情闌花鳥餘興遶雲林外未悟
衞生因徒寢謝家瘵搔首倦簪裹循腰緩衣帶風河易
招損塵網難祛礙𤣥思誰與宣勞歌示茲慨
　　酬劉侍御見訊
李生嗟大雅魏主惜通才王風邈已矣斯人安在哉劉
郎挺國秀束髪晞天階彯纓隱柱下攬轡歴南臺姱行
末俗詆恩寵中道乖游梁倦棲翼入洛傷羈懷遂解東
都綬聊翦北山萊却掃百慮捐流覽羣言該縱盼躡霞
壑抗跡凌囂埃春往童冠集夜坐樽罍開趙瑟既以越
秦箏一何哀棣華慙二俊藻詠䝉雙裁世苦隆暑煩惠
然清風來比聲麗金艧炫目皆瓊瑰申章詎成報抽思
屢遲廻幸値賞心晤無使榮名隳
　　題王元美離薋園
傲吏緬開徑隠侯始卜郊翔圃従藝術抱甕至終朝荷
鍤帶緗帙流觀詠楚騷充庭緝蕭艾偃戸翳蓬蒿薋菉
一何穢毋俾溷申椒芟藴不及根滋蔓將盈條弱齡砥
姱行束髪就嘉招紉佩躋蘭省袨服立熙朝君子節彌
亮小人道自消搴芳命良友抒藻振長謠
　　答盧式
王風寖失古頽波蕩自今李生陳大雅劉子抱文心弱
余振鴻藻高義抗詞林歸田守𤣥黙閉闗謝沉吟江左
鬱華彦嵗暮得盧諶騄驥思長奮良樂此相尋申章粲
如玉感贈重兼金徒然奉清奏何由酬賞音
　　張仲讀書吳山
輟養辭南陔駕言邁西郭問子將何之避喧謝羈縛堂
閭豈不懷雲林諒有託風叩支闗清月鑒董帷薄披帙
就長明靜夜靈花落羊亡屏意筌猿定啟心籥幽谷聞
鳥鳴澄湖眺魚樂霞綺雜煙絲桃柳互紛灼時枉塘上
篇日積丘中作焉得奮羽翰因君適寥廓
　　高樓一何峻贈劉侍御
高樓一何峻迢迢峻而都百尺懸飛陛八窻列交疏璇
題像刻鳳遊極類翔烏信兹蓬萊境曠哉仙人居夙齡
茂文藻委志諷詩書臺端既肅軌河内亦承符解纓謝
神武稅駕凌清虛炎曦戒末垂涼飈被廣除徵聲理絲
竹張燕集簪裾嘉賓傾四座豐膳出中厨靈妃逓楚舞
雙童揚吳歈容成獻瓊醴長房啟玉壺一飲粲顔色再
飲葆令軀願言享黄髪榮名千載俱
　　寄題宗室芙蓉園
忘憂楊柳館逍遙芙蓉園粲粲朱華冐田田綠葉繁日
涉宛成趣朅來殊避喧心將隠淪逸蹟謝帝子尊瑤琴
既以御緗帙亦間翻采賦等梁孝敦詩従楚元美人隔
千里幽芳誰為搴輕舟越江渚欲往執孤鴛無媒焉所
託有懷何由宣申章聊代訊寤歌在弗諼
　
　
　
　
　皇甫司勲集卷八
欽定四庫全書
　皇甫司勲集卷九
　　　　　　　　　　　　明　皇甫汸　撰
　樂府
　　乗法駕
　　　乗法駕者正德壬午武宗晏駕大宗伯毛澄奉
　　　昭聖皇太后懿㫖恭迎興王繼序即天子位也
　　　當漢朱鷺
乗法駕出潛邸辭蘭坂臻楓陛握乾符奉慈㫖橋中傾
碣呈字従臣觀稽首喜應帝期稱天子泰階升更化始
陋代來劣舂起
　　　乗法駕曲凢十六句句三字
　　釐廟制
　　　釐廟制者嘉靖甲申追封皇考獻皇帝越數嵗
　　　九廟成也當漢思悲翁
典禮成四海謐享祀禋九廟翼考明堂筵太室獻皇躋
烈祖匹故鬼小幽靈假詠孝思歆明德
　　　釐廟制曲凢十二句句三字
　　秩郊禋
　　　秩郊禋者嵗庚寅上可給事中夏言議創建四
　　　郊是嵗日南至肇祀圜丘也當漢艾如張
壇畤凖圓方神祗奠南北夕郎奏既俞春卿議僉集睿
想孚筮従鴻圖表景測膋燎迎初陽寅威練嘉日祼獻
戾上公參乗簡元戚八駿夾電馳六龍戴星出天路抗旌
旄雲門間琴瑟殷薦升紫煙告成瘞蒼璧齊幄肅華班
旋塗厲清蹕靈貺展斯今仁孝光自昔
　　　秩郊禋曲凢二十句句五字
　　宬皇史
　　　宬皇史者嵗乙未上命考古金匱石室之制以
　　　藏書寶祖訓也當漢上之回
宬皇史函帝籍金為匱石為室籖彚綈緗部甲乙邇文
華充武庫簡鴻儒讐豕誤於萬斯年守之錮
　　　宬皇史曲凢十句其八句句三字二句句七字
　　展陵
　　　展陵者嵗丙申上以壽陵之役廵遊昌平臣為
　　　都水使者除道西山也當漢翁離
帝眷園寢謁款丘陵馳道旦築行殿宵營亘帷成屋列
幔為城般雲謝巧周日非靈乾行玉輦坤御金輿六宫
婉従萬國賓趨鑾鈴響逓環佩聲徐五臣供帳百辟燕
酺朱明司辰清和肇節草樹䝉恩禽魚騰悦周歴皇畿
軫兹民業遐攬邊闗洪思祖烈去遵鸞輅歸泛龍舟山
開陽翠(嶺/名)川效安流(源出/固安)柔情並暢睿藻揚休枚朔第
頌翊贊王猷
　　　展陵曲凢三十二句句四字
　　思舊邦
　　　思舊邦者嵗己亥上以章聖皇太后喪卜宅原
　　　陵駕幸承天臣左遷黄州獲預従事也當漢戰
　　　城南
南巡紀臚岳東幸緬懐豐白水循往轍丹陵訪故宫江
漢眺吾楚霜露愴宸衷電奔翼八駿雲興扈六龍不有
居者誰監國皇儲旦截馳道出翟相行邊細栁中顧公
鎖鑰青門北晝發邯鄲道夜渡黃河湄軍容肅肅間官
儀豹尾後載班姬隨衛火弗戢漳流半湮憲臣褫爵服
邦侯械以徇旌旗蔽日指樊城簫管具舉叠金鉦父老
稽首遮道迎椎牛置酒宴鎬京山川遍喜色禽鳥逓歡
聲闢朱閽掃青室思履綦存衽席齋心望祀純徳(山/名)間
周爰園寢悽天顔詔發郢門邁燕闗格祖特告鑾輿還
　　　思舊邦曲凢三十二句其十四句句五字十二
　　　句句七字二句句四字四句句三字
　　海波平
　　　海波平者倭夷間釁辛壬癸甲殆無寧嵗越丙
　　　辰司馬胡宗憲受命與司空趙文華盪平之繫
　　　王直俘麻徐等奏功太廟也當漢將進酒
島夷日本稱最雄髠首駢拇炯兩瞳乗舟截險洪濤中
跳梁若蝶聚若蜂掲竿烈炬耀日紅攻城掠邑誰嬰鋒
紅女休織田無農帝命祀海惟司空授脤秉鉞有胡公
狼兵苗卒集江東夜縦巨艦突䝉衝俘海繫直奏虜功
兔窮鳥盡艱厥終
　　　海波平曲凡十三句句七字
　　更極
　　　更極者嵗戊午三殿災帝命新之更奉天為皇
　　　極華蓋為中極謹身為建極也當漢有所思
三殿災雙闕燎天子避寢厭勝以禱朝右个御西清玉
食有減金懸無聲誰其梓慎窺大庭流烏化雀將焉徴
除舊布新承天意司空飭材俾壯麗宅中建極欽哉從
事
　　　更極曲凡十三句其四句句三字六句句四字
　　　四句句七字
　　遣仙使
　　　遣仙使者嵗癸亥上慕神仙之術遣御史王大
　　　任姜儆分道采訪冀遇異人授祕書求長生不
　　　死也當漢邕熙
周穆窮寰宇漢武慕蓬壺東生遊調笑西母讌懽愉顛
既厪纁幣丰亦枉蒲車緩齡韜上藥御氣祕真符臺端
兩侍御將命發天都齊梁厯南楚甌越盡東呉姓名河
上隠物色市中趨金簡探綠籍瓊笈訪丹書曾未三載
還幸與百年俱築館理上士授粲出中厨行聞避驄馬
歸見綰銀魚稽首願玉體壽考永無虞
　　　遣仙使曲凡二十四句句五字
　　考芝宫
　　　考芝宫者嵗乙丑獻廟産芝瑤光映室乃建玉
　　　芝宫以時致享昭孝感也當漢太和
河清社鳴誕聖人握符纘厯靡端不臻天垂卿雲景星
現地出醴泉澤曼衍𨗳禾六穗麥兩岐嘉𤓰並蒂連理
枝三足軒翥肉角嬉龜鹿雀兔咸素姿包匭驛貢賮四
馳芝草凝祥處處生獻廟忽産屋之楹瑶光瑩潔秀九
莖銅池芝房惡足稱帝命作宫時享以報子孫千億昌
𦙍允紹
　　　考芝宫曲凡十八句其十二句句七字六句六
　　　四字
　
　
　
　
　
　
　
　
　
　
　
　皇甫司勲集巻九
欽定四庫全書
　皇甫司勲集巻十
　　　　　　　　　　　　明　皇甫汸　撰
　樂府
　　芳樹
芳樹九華邊春風一度妍飄香承輦路弄影向甘泉綴
葉紛千種濯枝幸萬年不作淮南桂空山徒棄捐
　　臨髙臺
髙臺望不極臨竚意何窮茂苑花為苑吳宫錦作宫管
絃虛夜月羅綺罷春風獨惜烏啼處猶聞曲怨中
　　有所思
春風吹繡户明月鑒羅幃同心阻芳訊千里悵清暉歌
絃塵屢積舞衣香漸㣲别有闗情處梁間雙鷰飛
　　巫山髙
蜀道連巴水巫山接楚陽情來為雲雨愁起見瀟湘楓
葉吟秋早猿聲入夜長何能降神女髣髴夢襄王
　　隴頭水
隴坂去何長隴水復湯湯咽處堪啼淚流時更斷腸三
秋邊草白萬里戌雲黄辛苦交河使西來憶故鄉
　　折楊栁
不見隋堤栁長條大道間絲隂流水去帶影逐春還妬
眉銷翠黛聴笛損朱顔日暮行人盡思君可重攀
　　梅花落
早見梅花落江南春未遲如何上苑葉不似故園枝影
怯臨粧夜香憐逐吹時無人問消息獨自寄相思
　　闗山月
故園千里月流照入秦闗弓影同看曲刀頭未卜還迷
雲度容與映水咽潺湲莫遣青樓去摧殘少婦顔
　　邯鄲行
寳馬邯鄲道金裝遊俠過一朝罷歌舞千秋傷綺羅臺
榭風花盡郊原煙草多客心將夜月滚滚向漳河
　　昭君怨
含悲辭鳯掖結束事龍庭環珮從兹逺琵琶詎忍聴泣
將蛾眉恨仰視旄頭星獨有長門草猶向夜臺青
　　長門怨
長門永夜幽團扇早迎秋望幸非同輦含情是倚樓容
華飜易歇恩寵最難收君自觀魚樂寧知妾淚流
　　冬宵引
冬宵不易曙耿耿朔風淒沙鴈寒猶起城烏半未棲孤
舟泊江上征馬渡遼西豈但金閨裏能添玉筯啼
　　烏夜啼
長樂宫中秋夜長美人新得幸君王别館不愁金作屋
曲池無羡玉為梁門前數報公車過樓下時聞脂粉香
總是啼烏聲轉切歡娛那解曲淒涼
　　江南曲
錦帆西去遶横塘畫舸攜來悉粉粧旭日籠光流彩艷
晩雲停雨浄蘭芳飛絲帶蝶粘羅幌吹浪逰魚戲羽觴
自是江南好行樂採蓮到處棹歌長
　　春江花月夜
空負芳樓約愁逢江上春月華天外潔花影浪中新詎
是沈珠浦將非濯錦津争言蘭作舫復擬桂為輪圓缺
同今夕飄零異昔辰闗山猶自隔攀折贈何因
　　擬中婦織流黄
金閨方永夜翠袖理殘機燈花斜落鏡月光低鑒幃寸
心共絲斷雙淚與梭揮作伴除蛩響驚眠惟鴈飛織就
當窗素裁為逺道衣徒令芳訊達不及早旋歸
　　擬伯勞東飛歌二首
蛺蝶雙飛燕並棲秦樓燕市花成溪誰家玉人當户窺
含羞歛笑横波馳寳髻珠鈿明月光羅幃翠帳秋夜長
秀顔皓齒纔十五時向芳筵作歌舞雀臺露寢生暮雲
空留可憐猶為君
夜烏悲啼朝雉鳴青琴絳樹無限情誰家臨鏡總新粧
雲鬟刻飾出意長翠屏錦帳花連理洞房仙居暗香起
年幾二七奉下陳光彩流盼姿絶倫春風東來吹落花
緑窗可憐虛歲華
　　自君之出矣二首
自君之出矣坐令衣帶緩思君如懸蘿纏緜不能斷
自君之出矣何處不相思在物願為筯君前無隻時
　　岸花臨水發三首
止水如瑶鏡繁花似寳粧為憐影相照詎是意相忘
江疑濯錦處花似浣紗人莫逐東流去還待上陽春
名園紛幾許臨水獨如何所思迷望石欲往㑹淩波
　　賦得處處春雲生
春色藹無際朝雲最可憐金枝紛映帶玉葉綴聯翩弄
影交疏裏含情飛葢邊長安遥向日何處奉非烟
　　烏散餘花落
春來啼鳥伴相逐百花中棲處迷深緑飛時帶淺紅祇
惜香霑羽非闗嬌惹風回看意不盡猶自戀芳叢
　　空梁落燕泥
金閨春色早玉闗芳信賖人歸飜後燕淚盡每先花户
暗香泥積梁低舞影斜不作雙飛去東隣王謝家
　　邊馬有歸心
應瑞來宛國銜恩入漢家邊兵犯燕塞驃騎出龍沙為
報千金顧寧辭萬里賖蹄穿朝踏雪聲斷夜嘶笳逐北
名空在征南賞未加詎隨班定逺生作玉門嗟
　　夏日湖泛作採蓮曲
雀舫疑杯度虹橋似帶縈湖光湛處全無暑雲氣浮時
半有晴此時流水歌聲起此日採蓮殊未己帆迴櫓轉
逐橋斜樹裏溪邊是妾家翠裙妬殺風前葉紅粉嬌於
水上花花開花落獨含愁人去人來不斷逰玉斚醉霞
何惜晩瑶華零露易驚秋秋露蒹葭没秋水芙蓉歇菱
鏡年年非故顔荷衣夜夜空明月
　　門有車馬客行贈李少卿
驅車吳趨市被服一何妍叩閽懐敝刺云是李青蓮家
住齊東里裔自隴西傳觀道汶泗上探竒泰岱間舉手
捫星漢躡足凌雲煙昔拜符璽郎侍從清華班姱行遭
時妬修名為世牽一麾佐宣守理案有餘閑試問長江
練日對謝公懸傾葢惠良覿振袖發瑶編瑩如夜光儷
粲若春葩鮮且勿出闗去邀君著五千
　
　
　
　
　
　
　
　
　
　
　
　
　皇甫司勳集巻十
欽定四庫全書
　皇甫司勳集巻十一
　　　　　　　　　　　　明　皇甫汸　撰
　七言古詩
　　桐君山題贈盧職方江右典試
朝登桐君山下有澄江四遶流潺湲暮謁桐君祠上有
古木一望懸參差昔人採秀山之巔桐䕃未徙凌雲仙
瓊漿石髓世不識丹崖翠壑空年年越鄉自古窮嘉麗
弭節停軺幾留滯嚴陵瀨静秋漲沈香鑪峯寒暝煙翳
盧君揮斤宇内游昨來奉使潯陽舟直躡盧峯探奠服
又從瀑布挹飛流江山能使才華盛况接朱繩與青鏡
登覽何如司馬雄文章自是歐陽正君鳴玉珮上金鑾
桐葉聲銷日已殘鐘鼎山林縁底事不須回首憶江干
　　送尚醫陳通政南還
東風吹花駐芳甸都門此日開郊宴車馬争來四岸聞
冠裳自結傾城餞借問餞者云是誰為儒十載方為醫
逃名未得潛廬嶽授訣應曾飲上池少年寵食王官禄
白首歸田嘆知足磬折非辭彭澤腰倦飛欲振祁奚䠱
由來出處本難同珮玉鐶金仕已雄君不見男兒讀書
破萬巻至今落落猶泥中
　　夢二生行(陳與言/周詩)
憶昔同心友陳生為之首更憶投分交周子逸且豪陳
生竒余言在耳青雲置身果如此惜爾早世不憗遺九
淵慰爾應無悲周子知我雖相新膠漆不異我與陳睥
睨一世爾自許落落誰忘竹亭語吁嗟二子來夢中鬢
毛不改容顔同風塵慘愴旅服改燈火蕩漾芳尊空綈
袍猶戀當年别覺後使我心悲咽二子一死嗟一生我
欲於子知交情
　　長沙行送胡子(胡子堯時以給事謫長/沙簿同事者劉安也)
賈生昔被長沙謫湘水千年動顔色弔古空勞憶芷蘭
世途久已生荆棘當今天子稱聖君論恩豈復如漢文
垂裳穆穆日南向鋭情稽古非謙讓直氣常懸青瑣間
愁雲更鬱烏臺上胡郎胸中書萬言夕方拜官朝叩閽
劉向况有五行傳挺身悟主争繩愆即今亦有長沙行
此去應知聖主情早晩定膺宣室召肯使人徒説賈生
　　長安十六夜歌
長安十六夜如洗千門萬户煙花裏閨中少婦夜出逰
陌上行人忽成市粲粲珠鈿映月來翩翩翠袖搏風起
風前月下逞嬌姿愛惜春花能幾時無那蓂荃先落莢
只愁楊栁漸飛絲逰絲飛入黄金地撲牖穿簾果何意
鳯甸常懸禱雪憂鼇山久罷觀燈戲燈光却照五侯家
列炬然膏滿絳紗豈謂鋪金能作埒亦知剪綵易為花
銀花火樹開佳節遂令觀者相環列霍氏門牆有後塵
魏其池館空前轍淒涼往事已為陳恨殺懐春似玉人
莫賤蘭房今夜女故多椒掖舊時親明璫盡結瓊瑶麗
袨服争看錦繡新襦曳􁉤時香散靄襪移蓮處暗生塵
香塵冉冉隨芳步共道非煙亦非霧馳目還憐梁下期
冶容又為桑間誤闉闍今已羡如雲夙夜誰當畏行露
鐵鎖遥開天上橋漸臺何必待符招二南倘被翹薪化
四海應回廣髻謡
　　長安行贈陳子克脩
長安昔日花如綺走馬看花事已矣吁嗟歲月無停晷
回首又值春風起陳生久客長安裏按劍誓將歸故里
嗚呼陳生歸且止古來晩暮多豪士桑弧蓬矢志四方
區區肯效兒女子君不見今燕臺樂劇不賓胡為哉他
年自識公孫對暫時豈為劉蕡哀駟馬車黄金印他時
乗此佩之去花栁迎人故山處
　　憶昨行贈夏都諫
憶昨天王下手敕辨方經野開蠶室稽古真卑漢未遑
鋭情直所周無逸王假還宜照日中聖作何須守明述
君不見洄沿川水映柔桑窈窕郊宫䕶棘牆𤣥黄欲獻
夫人繭朱緑聊為公子裳又不見青壇翠幙藹中田縹
駕新從此上旋遂使鰩魚呈瑞象頓令銅雀頌豐年嗚
呼天子勸耕后勸織王業艱難果誰測七月重歌姬旦
詩一朝實賴黄門力嗚呼今之黄門古遺直抗言朝宁
生顔色馬客逢君時已來豈俟吹嘘到上台北郊更起
匡衡論前席遥憐賈誼才男兒志於立功慎自擅掀天
掲日奔雷電退食方依青瑣闈傳宣直至黄金殿稽首
親承玉語温威顔咫尺君王面書錫絲綸龍鳯蟠幣頒
錦繡雲霞炫紆紫圍金未足榮致君堯舜應争羡嗚呼
致君堯舜應争羡
　　玉河怨
玉河西堤栁青色含煙弄霧金門側水接昆池波欲流
日升翰苑光先得日光照耀九龍開萬騎千官天上回
㐲影迥迷飛絮去珮聲遥雜囀鶯來鶯囀皇州春漸暮
曳珮鳴珂漫如故物態那禁鱗運催人情總為繁華誤
一夜秋風歇衆芳萍水悠悠枉斷腸不見曲眉顰舊黛
祇聞羌笛怨斜陽
　　題魏時苗返犢圖(宋趙子昂所繪/評事應果所藏)
君不見盜泉水不飲長行寧渇死夷齊共餓魯連恥古
來達節皆如此漢室猶能重禮教茫茫海内徵廉士火
徳下衰風斯靡昊穹垢氛蔽邐迤魏亦有賢曰時子激
揚異代仍興起憶昔乗車令壽春牝牛自足隨吾貧車
來既空去何有迢迢不染民間塵犢非爾騂育爾土安
用汗我車傍輪褰裳扶杖走相送提兒媚婦多苦辛趙
公本是清白者睠此丹青為誰寫應子收藏今幾年拂
拭素練生雲煙操持豈羡鬱林石慷慨不但山隂錢賦
魚毁象爾何者常使氷壺照眼前
　　青州行送褚寳令臨朐
君不見茫茫青州本東土吕公封齊姬封魯海岱何如
四塞雄萊夷自是千年撫方輿星粲子雲箴大國風存
史遷語五月報政齊何神古來平易俱近民天子上嘉
更下樂先王之道非沈淪褚子夙著三都賦昨奏明堂
比韶頀天子勞賢眷爾才暫試臨朐豈遲暮芳桃不羡
河陽花甘棠欲滿營丘樹挽今之齊仍為周異代絃歌
盡如故烏臺仙吏青瑣郎有時待爾鳴朝陽隴上曾經
笑鷃雀棘林豈足棲鸞凰迢迢東征出霄漢相送且覆
清秋觴
　　天風行
有客騎驢何處來髙巾短褐俱塵埃自言今晨萬乗出
道傍親睹鑾輿迴龍斿逺拂瑶壇降鳯扇徐承金殿開
文工武僚皆肅穆秉笏鳴珮趨蓬萊先生落落何為者
抱書獨卧蓬蒿下長卿猶陪上林從子雲亦扈甘泉駕
君不見邇來白晝天風高沙飛礫走人呌號出門舉步
動齟齬何如閉門與子且覆杯中醪
　　明禋歌送朱子隆禧捧詔南邦
天王玉詔宣金鑾黄章粲爛龍麟蟠行人之官捧之出
輶軒直下青雲端惟時朱子意氣盛昨方拜職今拜命
長卿能無諭蜀文仲宣亦有浮淮詠君不見帝主龍飛
今九年夢寐堯舜遑遑焉稽古真卑漢文讓陳疏更遇
匡衡賢聖謨豈俟卿士協况爾龜筮開其先遂使北郊
祀地南祀天朝日夕月東西偏儀文匪徒守宋末制作
直欲凌周前辨方畫野此經始勿亟還應庶民子圓丘
峩峩睿想建帷城日射瑶壇紫君行要俾萬姓知王者
明禋本為爾
　　長安二月雪後歌
二月欲破春過半六霙猶自飛零亂塵氛四野鬱昏霾
瓊瑶一夜堆璀璨沙栁含煙未吐絲宫花壓雪空成幔
甘澤應懸畎畝思凝寒更起衣裳嘆天意從來未可諶
物華奈爾無由翫君不見寳露新傳楚國來銅盤捧出
龍顔開齋心萬乗躬郊祀稽首千官進壽杯嗚呼古有
災祥説昨冬胡露今胡雪博極真憐劉向才條陳詎職
匡衡訣尚賴金門燮理臣好調玉燭太平春朝中自是
咨虞嶽海内何須憂杞人
　　塞下曲壬辰仲冬許中丞畧地紫荆賦此寄之
斾旌悠悠班馬鳴中丞十月行紫荆易水氷堅夜可渡
隂山雪積雲為平毳幕遥懸徼外落烽火直接單于城
候城獵獵天風髙墮指裂面吹如刀草宿寒侵壯士鐵
露下霑濕將軍袍袍袖音書字不滅蘭閨玉筯空啼血
朝廷本望樹功勳闗塞那應怨離别天子臨軒試三輔
中丞秉鉞巡行伍落日籌邊上封事衝霜與卒同甘苦
男兒龍額志封侯勒石須盡燕然頭羽書瀚海昨猶急
金繒通和非逺猷𤣥冬願挾諸士纊紫貂肯獨䝉輕裘
君不見在廷頗牧文臣擅一范能令敵心戰别墅或校
謝安棊理案常披左氏傳鎖鑰由來重北門衣裳自是
垂南面此時月向隴頭明蘆聲吹入漢家營昭王臺上
中丞帳可使門無孺子纓
　　秋風嘆
秋風淅瀝秋露㣲為君今夜擣征衣花從金素變鴈向
玉闗飛羽書未報捷征夫何時歸總使君身貴寧知妾
顔非忍為麒麟閣棄捐鴛鳯幃
　　南粤行
南粤由來本受降置亭列障賜稱王丹砂歲歲通勾漏
白雉年年獻越裳曾是金繒忘漢徳也因玉帛阻炎荒
炎荒迢遥限疆土君王中葉恢英武校獵誰云漢武雄
安民不讓周文怒昆明習兵深鑿池細栁行營逺勞師
羽檄流星飛甲胄樓船横海蔽旌旗樓船羽檄下繽紛
刁斗銜枚處處聞甲胄夜開魚麗陣旌旗朝合虎賁軍
神謨不戰已威加陀王納欵遂踰沙指顧泰山盟作礪
并吞瀚海化為家馬援功期勒銅柱捐之議寢棄珠崖
珠崖銅柱古如此瘴癘氛祲萬餘里奮身欲屠象郡城
膏血直濺龍門水始知陸賈善行成肯學張騫虚奉使
留滯周南望九重請纓天北恨無從六月凱旋歌薄伐
一朝書奏願登封
　　淮隂行
君不見王孫未遇釣淮隂相留一飯是恩深知己此心
懸白璧封侯他日報黄金黄金匪為薄聊自意所託咄
嗟蓐食兒揶揄覆羮鑊韓生將畧本多竒可憐猶受婦
人知若非仗劍從英主徒然執㦸老明時
　　採蓮曲秋日經濟寧萬水曹招讌池亭作
朱英翠葉儼仙葩繡浦金塘特著花漣漪江畔明秋水
的皪城邊綴晩霞晩霞秋水正芳時桂檝蘭舟處處移
舟移菡萏波間動檝遶芙蕖鏡裏披本縁傾葢追歡宴
飜作牽裳送别離夫君自是軒冕客不惜瑶尊永今夕
試問看花限北津何如折栁停南陌折栁思應長看花
愁更積醉君羅綺筵為君歌採蓮蓮花萬種出吳閶歲
歲年年狎景光此日荷風迎素扇此時蘿月照新粧可
憐共蔕邀同伴勿願飄蓬在異鄉濟上相逢華已暮菱
歌一曲斷人腸
　　秋鴈篇寄故園兄弟
虬分銀箭夜鴈度玉闗秋隨陽向蘭畤依暖背蘆洲蘆
洲蘭畤總堪棲霧裏霜前陣不迷避繳空聞來塞北傳
書幾見下遼西西去南來鳴噭噭顧侣攜羣更多少也
思映月集通宵也怕因風失清曉風飄析羽遂分行不
及迴翔在故鄉一枝自合同荆樹萬里徒嗟媿稻粱
　　使迴歌
詔命因山啟地藏珠丘卜在翠㣲陽黄圖翼翼千峯拱
𤣥灞悠悠一水長聖世有為昭有象王情無逸恤無疆
惟王制作紛何已土木之功從兹始别館離宫相蔽虧
複道迴軒亘迤邐獻節乗軺遣使臣徵材取木下江津
吳越錦帆懸子夜秦淮寳馬繋青春也知桐梓生南土
也知松柏稱嘉樹一朝際遇棟梁成萬年封植煙霞扈
自甘瓠落本無庸肯隨輪囷託先容夕向綺樓瞻五鳯
曉叩朱閽排九龍九龍金鎖玉闗開芙蓉新殿儼蓬萊
横汾初返巡逰駕宴鎬方行慶壽杯共言帝幸多仙從
漢武應憐臣朔來
　　早朝獻儀曹家兄
南去北來年屢換側望長安倚増嘆五雲還詔入金門
八月乗槎渡銀漢銀漢迢遥秋夜長玉河清淺映明光
却看濟濟夔龍㑹争羡雙雙鴻鴈翔
　　結交篇贈張兵憲
昔奉輶軒使因㕘幕府前今承江海謫持贈結交篇交
情安可見翟門署貴賤金蘭更結此時心瓊枝豈異當
年面旅迹徒嗟兩度來世事那知一朝變也悲昏夜眩
明珠却向西風泣團扇相逢岐路已堪哀况復相思隔
楚臺試問張華敬愛客何如李白獨憐才河干輟棹多
容與城隅張組屢徘徊徘徊南浦意何長見説東山召
繡裳却羡雙鳬入霄漢為傳尺鯉到瀟湘
　　送張子還廣陵
張子别我黄鶴樓飄然騎鶴歸揚州駕言返吾初服去
安得為此斗粟留君不見嵇生疎散長卿慢不善希世
稱巧宦獻玉明時秖自悲投珠昏夜遭人盼聞説淮南
桂樹芳澄湖一曲似滄浪莫須北闕徵書下自許東山
隠興長
　　張明府送吳釀戲作短歌
君不見閶闔朱樓十二開酒旗髙結綵雲隈誰家寳馬
非留住若箇金貂不換來吏部甕邊狂亦甚文君罏前
嬌可哀此時新釀勞相贈此夕鄉心醉裏迴
　
　
　
　
　
　
　
　
　
　
　
　
　
　
　
　皇甫司勳集巻十一
欽定四庫全書
　皇甫司勳集巻十二
　　　　　　　　　　　　明　皇甫汸　撰
　七言古詩
　　化蜀行送周子籲提學
使君結駟引華軒抗旌西指靈闗門衆賔引餞且莫起
聴我揚㩁巴蜀始黄苖帝裔蔓本支蠶叢魚鳬爰肇基
儀兮城太啓都㑹氷也疆理饒沃滋叔世漸革密促政
晩蒞乃被中和詩置酒宴樂從禽荒郤卓餘風稱難治
銅梁玉壘靈氣開碧鷄金馬神降來貝錦黄潤産奇貨
木蘭丹青紛美材靈氣日以宣哲士日以繁相如作賦
凖騷經君平著書道徳鄰揚子深湛秘𤣥㫖王生暐曄
流英聲使君夙齡贍斧藻含章下帷劇幽討恭承嘉命
辭天庭奉揚文思振南表鑄人自有尼父術化俗更似
文翁造雅儒濟濟升君堂齊魯斷斷兹足紹錦官城外
錦江流浣花溪邉花可遊髙楼結綺宛然在琴臺卜肆
今尚畱馬蹄豈憚劍閣險猿聲忽報瞿塘秋瞿塘秋已
晩思君路方逺敷教向岷峨探奇到處過萬里欲識凌
雲思三峽遙聞流水歌
　　廣思行
　　　長兄造思舊賦乃歌以廣之
美人奄忽委明艶氷心怳記芙蓉面麗魄香䰟何所棲
婉態柔情獨不見青楼朱户生網絲文軒綺忩虚履綦
誰家窈窕出新粧當筵一顧情内傷名姝絶代本無二
玉顔祗訝前身是歡笑千金歌舞塲欷歔萬種悲悽地
冶容髣髴已驚盼新聲靡曼復增嘆陳思總謂洛神奇
漢武飜疑少君幻多情宋玉起獨立衆賔無言主嗚邑
翠袖全迴燈下羞青衫半沾座中泣門前栁色慘江烟
檻外飛花隔楚天請看今日勞相憶莫向他年留可憐
　　昔日行贈許應元使君
昔日與君相别處越江一夜秋濤去今日與君相見時
吳宫三月春風吹人生聚散何草草春來秋逝傷懷抱
轉盼流光安可知䇿足要津苦不早少年避世漢廷中
俛首潛郎畫省東不事簿書羞問馬空將詞賦擅雕蟲
賈生果遭綘侯妬汲孺亦被公孫怒謫去䰟銷湘水濵
歸來淚盡燕城墓敝廬蕭蕭落日曛髙車門外過繽紛
已掃松蘿謝逋客猶隨軒冕對夫君夫君倜儻青雲器
奉節聊為蒼水使酌酒何闗世上情論文且發囊中秘
白首相期在令猷榮名莫遣為身累君從北闗謁丹墀
余守南山偃桂枝詎堪𤣥度孤明月却照楊朱兩路岐
　　夏時對酒歌
春光奄忽朱明移華丹委謝柔緑滋白日幸長走苦熱
清夜雖短坐忘疲美人邀我入蘭室臨池伏檻待月出
左宦空嗟軒冤年閒居忍負琴尊日萬物萍浮無定蹤
一身瓠落竟難容江邊冉冉老將至世上悠悠時未逢
文章自古俱寂寞富貴何如且行樂雲夢徒誇獻賦田
天禄終慙校書閣黄金為壘白玉漿朱絃錦瑟泛清商
若為勸飲須酩酊我為髙歌生慨慷明月漸昇燭方滅
凉颸徐來纓欲絶莫愁殘夜已栖烏但恐先秋早鳴鴂
　　今辰行五月十二日先忌辰作
今辰何辰心煩傷無言竚立涕霑裳悠悠蒼天安可問
肅肅𤣥寢神如將憶昔承恩拜家慶初筵白髮雙相映
採蘭不顧尚書期及瓜每後君王命此時嘉賔四座
傾滿堂宴笑春風生繁絃促柱發雅奏白華朱萼敷鮮
英人事分明有代謝慶者在門弔在舍申伯虚傳崧嶽
靈方朔奄隨歳星化髙臺垂雲為我隂密室含霜詎知
夏昔日千金獻夀人今飜上食繐帷陳悲風南來少寧
樹頽波東逝不迴津以此思哀哀更泣亦知予告何嗟
及豈復殷勤杯酒歡空餘髣髴畫圖看黄門且念奉母
去清河欲誄痛才難
　　閶闔行贈朱大理
少年為儒不習吏天子試政謁廷尉耳剽刑書非所
堪手持法律了莫謂是時朱博材過人平反輕重稱絶
倫讞常八九中意指談每一二相開陳冉冉府中趨獨
久迢迢忽拜遐邦守萬里驅車仗此身一朝投劾遭多
口世事升沉安可知人生聚散更難期海内萍蹤各飄
轉天涯栁色㡬相思我本與君同里閈十年不寄雲中
翰閶闔門前㑹面時把臂道故兩增歎自言彭澤早歸
來却笑平原尚羈宦看君遺世有髙情失路何曽氣不
平薄暮乗舟入湖去似聞撫缶作秦聲
　　荅周山人惠鏡囊歌
　山人以寶刀持贈司直家兄乃製古歌詶之奇鋒厲
　鍔雖價重三鄉繢句雕章亦氣雄百代所謂金錯英瑶
　報施亦稱矣間以鏡囊一枚餉僕僕戲曰物則細耳
　才復劣焉是故短歌㣲吟不能長也
我有古鏡字明月愛惜相持走燕闕少年被服方冶容
矯首勝冠正𤣥髪此時明鏡炯無塵一片銀華四座春
青鸞每開寶臺曙丹鳳雙盤玉匣春山精辟易不得近
嫫母羞窺何敢嗔願葆明光虚室裏絶勝氷壺與止水
察見淵魚似不祥况復蛾眉最相忌周郎解贈錦綺囊
繩窮緘發迴龍光誰家窈窕濯素手當忩刺繡結衷腸
規形恰與美璧合藻艶巧奪菱花妝由來尚象乃成器
拜君佳貺感君意姱行驚時亦易汙神物深藏豈輕示
守黑須從老氏謨用光却笑稽生累與君結交肝膽見
世上紛紛盡如面一朝慷慨愛已捐萬金揮斥心能賤
皇生佩囊如佩韋韜精埋照承餘輝
　　觀唐太史吳門射歌
君從弱冠起明經文藻争先掞漢庭蘭臺給劄因成草
石室紬書屢殺青此日公車承寵渥詎言金馬棲方朔
昨來上疏批龍鱗不獨談經折入角飜疑君厭承明廬
詔令歸就碧山居減盡瘦圍憐沈約病多消渴類相如
隠姓潛行吳市東却求劍術想英風繋筑夜宿專諸館
袖錐朝過闔閭宫清秋獵騎平原上白日張侯矍圃中
左肘能教置杯水右手引弓輕發矢風前報道百葉穿
雲際驚看兩鴻死是時觀者愕相嚮我亦心雄氣增壯
灞亭醉尉苦莫嗔漁陽老將嗟推讓聖主同時最好文
諸賢幸厠從官羣那知好惡多更易况兼蹤跡有離分
公孫客館丘堪甚鄭莊推轂遂無聞但云海外求方士
更傳天上出將軍勿向長門奏辭賦請從遐塞勒功勳
　　林酒仙歌
君不見昔日林師東習禪常時乞食闔城邊牀前不學
維摩生甕下翻同吏部眠從此市人皆識姓醉呼酒仙
歸每應通好何須法器貽相逢但遣香醪贈飲者家遭
雷電來延師秘呪不為災驅石遥從洞門至返風曽渡
太湖迴梅侯為郡有賢聲雲漢勞思濟衆生鉢内龍鳴
晨作雨錫邊虹見晩移晴君不見自古異人多變幻葛
陂神應偏能慣左慈却被世主嗔長房亦受諸魔患弟
子傳燈生道晤厯厯猶能語平素已知前是辟支身安
用親承刺史顧我歌酒仙爾試聽處世由來忌獨醒為
問六牙求證果因看萬物若浮萍嘯别虎溪攜䇿去莫
向羅天苦誦經
　　壬寅歳除歌
端居冉冉速流光往事悠悠耿不忘擊劍總為行樂地
鬬鷄曾結少年場晩慕詩書才十五因耽文史三冬苦
夜見螢飛車氏囊朝看魚出萊蕪釜從此家園懶不窺
長無鄉曲譽相推且甘寂寂龍蛇卧安用區區燕雀知
一朝謁帝承明上不慣隨人走俗狀言將調笑恐侏儒
謂可優游取卿相轉盼今經二十年循跡誰知事不然
由來直道時方忌重以修能世豈憐浮湘賈誼空投賦
執㦸揚雄獨守𤣥君不見朱雲四十始改節逺從博士
受易説逢時吐膽漢廷中遶陛争呼丹檻折又不見山
公四十起郡吏投傳羞為部從事遇主遂厠三公間總
揆還稱百官治我却無聞强度春宦游減産久沈淪未果
官階能復祖非闗郎署可潛身坐驚芳歳明朝過爛醉
香醪勿重陳
　　送顧子懋涵應貢北上(尚書/璘子)
古來江左多英烈顧榮人望尤超絶班生豈好紈袴間
公子能持布衣節早年作賦思凌雲同時幸遇聖明君
未果先容因狗監徒然落魄在鷄羣一朝起就賢良薦
却向金門請褐見横經論難諸儒前夾陛惟聞帝稱善
此時折角動朝紳還須吐膽奏天人為語洛陽新進者
更誰得似晚平津
　　天津荅子安兄
别家五月渡江水棹拂炎雲入淮汜行殘六月臻衛流
凉颷一夕秋聲起眼中金闕已在望手持玉盃喜相向
聞道長安有狹斜明朝走馬踏晴沙莫將潞水橋邊栁
看作𤣥都觀裏花
　　天津對月歌
天津城外海潮生楊栁堤邊月正明岐路終朝堪下淚
闗山此夜倍含情昨見光流金闕裏分明影傍瑶臺起
懷璧虚從上國來投珠莫向都門倚迢遥蘭槳旅人舟
寂寞羅幃思婦楼失寵翻憐圓似扇和光秖恨曲如鈎
自同烏鵲枝間戀那知蟾兔須臾變秉燭南皮尚雅游
飛蓋西園憶芳宴幾許清暉三五期争得朱顔二八時
且共髙陽縱飲去安用成都訪卜為
　　太平隄行
　　　余兄子安並友蔡子本皆南移法曹而余亦淹
　　　水部徃省家兄時一至焉既而出補越憲間因
　　　蔡子徃者月僅再至耳蔡復考績北征經月不
　　　一至也偶過兹地山色湖光宛然在目鴈行鳳
　　　侣悵爾離羣延佇久之賦詩展
太平門外古崇隄嘉樹扶疎夾路垂負郭盡為芳草地
沿湖直遶白雲司當時王貢總仙才况是承恩非闕來
御史府中烏半宿尚書門下騎雙回青山幾度朝陵節
𤣥水曾流祓洛杯鳴珂再過平沙道問舍多為後來少
已看奏賦甘泉宫每憶傳詩臨海嶠驚心歳序易經春
舉目湖山宛自新含香不覩遊蘭客息影徒逢愛樹人
由來聚散皆無定欲寄相思那可因
　　送駕部王子督楚學
中興文運應圖開聲教遥知薄海迴共看濟濟多周士
更道彬彬悉楚材楚鄉今上龍飛地代來總是攀鱗起
里社鳴時河正清鑾輿幸後雲常紫騷壇屈宋本稱雄
誰為操斤向郢中明堂豈羡菁茅貢江漢先歌棫樸風
奉揚徳化勞宸眷蜀郡王褒被嘉薦藻鑑曽推吏部郎
才華况屬瀛洲彦君不見伯樂不生良驥缺鍾期死後
朱絃絶曲學翻為弟子嘲離經徒守迂儒説作範如君夐
出倫文從三變一朝新道傍散木猶蒙顧徑裏幽蘭併
沐春寄言和氏私相喜千載今逢辨玉人
　　佩蘭引謝友人惠香
星漢沈兮月華没寂寞𤣥亭夜無色海上仙槎去不歸
夢中迷路常相憶美人尺素逺寄將玉函未啓先生香
謝家羅囊豈郁烈楚臣紉佩空流芳蘭麝何須煉寶鼎
芰荷早已凋金塘思昔吳宫爛如綺璇館娥媌鬭妍美
鑪内常燒百和花腰間不斷三薰茝芙蓉帳暖籠芮光
薔薇樓髙棄脂水裊裊輕烟飛四時藹藹香風度十里
那知麋鹿臺畔逰尚愛驪龍沫中死芝室蕕途化有因願
把清香託君子
　　七夕嘆
朱明早謝清商變衡紀年華逓如箭新月初懸天上鈎
寒濤欲湧江間練玉井輕銷桐葉聲金塘細委蓮花片
嗚嗚不斷緑隂蟬去去誰留紫泥燕沙塞音書催擣衣
綵樓風物羞穿線鏡中潘鬢飛素絲篋内班腸裂紈扇
撫幙空房妾更悲驅鞍逺道君應戀試看星牛夜度縁
可怪人情重相見
　　陪都行(以上三首/㓜時作)
陪都八月夜氤氳名姬結伴逰繽紛明珠為珮曳綵裙
臨風百和蘭茝薰箜篌輕調聲遏雲當筵嬌舞歌向君
君不見朝霞難挹日易曛三五月缺江水分何如金尊
美酒常在手與君及時聊樂員
　
　
　皇甫司勳集巻十二
欽定四庫全書
　皇甫司勲集巻十三
　　　　　　　　　　　　明　皇甫汸　撰
　七言古詩十七首
　　憶昔行寄徐公子
憶昔金陵髙㑹時東南玉樹滿留司淮水橋邊看飲馬
石城門外待張帷白日隂霾不常好衝颷激霧移蒼昊
自信蛾眉肯讓人誰知豺口横當道黜陟徒聞吏部尊
模稜頗笑尚書耄六七豪貴皆無恙二三賢雋翻凋喪
張翰歸來減宦情(謂張/衮)顧榮死後嗟人望(謂顧/璘)此時意
氣不能平慷慨先懷襆被情北海羞稱男子軰西州寧
避黨人名一朝聚散胡容易眼前得失須臾事酣飲莫
問黄公壚悲歌猶記荆卿市從來勢利不相和輸心安
用結交多牛首山中空歳月燕磯石上幾風波寄語翩
翩魏公子侯生别去奈愁何
　　金陵還客歌贈周以言
有客近自金陵還唁余特造竹林間别日無多江上夢
秋風忽改鏡中顔彈鋏悲歌横義氣班荆坐語都門事
翻覆人情谿壑同榮枯世態晨昏異悠悠誰復為憐才
落落何須久懷刺君不見昔時江左重名流一朝燼滅
隨荒丘徒令户外容雙㦸安用車前引八騶青溪遥接
烏衣口舊宅垂楊幾存否陳遵那顧尚書期阮籍惟耽
步兵酒白首猶逢梁國人傾心詎信平原友歸去何如
謝世牽六闗不入最稱賢莫將一掬羊曇淚灑向西州
岐路邊
　　河湟行(傷曾公/銑也)
君不見髙帝興師净朔方我文親亦御戎行徴兵盡選
三河少校士争收六郡良萬騎旌旂紛蔽日千羣組練
凛凝霜驃騎積弩號將軍耀武宣威志立勲陣前殺氣
驕難近幄内竒謀秘莫聞一朝受脤出蕭闗百戰長驅
事馬鞍雪晦隂山乗夜襲天横北斗向南看按轡俄傳
勞細栁飛書已報下臯蘭君王神武由天錫都䕶材雄
總無敵長戈大劔耀星芒晝仆旌旗夜奪壁鑿空開域
路應賖置亭列障遂踰沙博望從來能許國嫖姚自誓
不言家奏凱班師截海外共賀黄圖亘地界銘功刋石
紀龍飛解甲韜弓羅虎拜此時髙㑹坐明堂登歌獻夀樂
無疆越􁰸探輸陳異物巴俞角抵盡來王世變堪嗟己
巳間白登愁覩翠華還不聞更上金城畧但教常閉玉
門闗王者之寶在土地辛苦成功可輕棄先皇遺却平
城憂謀臣徒守珠崖議百年慷慨有書生每過湟中氣
不平非求燕頷封侯易翻思馬革裹尸輕不識忌諱爾
何戇可憐身死名俱喪朱生肯訟伏波寃魏文猶寢中
山謗只今邊徼有烟塵寄言韓相好和親縱使分麾思
命將不知投筆竟何人
　　石河將軍歌(蜀人王户/部詢乃翁)
將軍書劍學俱成百戰長驅亦慣經羽角時時持候月
旄頭夜夜起看星曾宣威武驚巴檄欲樹功名向北庭
一朝解甲承平後萬事投壺飲美酒但教開逕撫孤松
誰復行營勞細栁道家多忌古來知隴西難封數本竒
為問藍田屏居日何如錦里賦歸時石河遥通古城北
少陵草堂猶自識舊説雄稱白馬間今來翻卧青羊側
郎君文藻子淵流耻居紈袴漢廷遊丹鳳俄傳貤寵詔
貂蟬還見出兠鍪銜恩正值古稀年稱觴獻夀石河邉
河水長流石長在無須辟穀訪神仙
　　時錢謡(丁戊間吳中好行腐/錢乃采民謡而諷之)
先王通貨興民利遂令圜法相更制周室曽聞九府開
漢京盡是三官𨽻小大品隨壯㓜差輕重權蒹子母倍
從兹鼓鑄何代無五銖半兩肉好殊不言改撰堪稱馬
却道能飛始號鳬我明稽古誇周漢上林徃徃繦朽貫
銅山禁弛盗詎亡殽雜愈多法滋玩爾來民風日偷薄
罔市吳趨行濫惡形如榆莢僅有文堵中綖環已無郭
三五持來乃當一百可僅寸萬盈索博徒争取擲地殘
鬻夫手汙因風落生可使治神可通赤仄竒文空罷閣
官視民姦聴之便但遣黄金入私槖纎巧輕剽時共珍
木彊厚重將焉託君不見珠玉沉埋瓦礫全鏌鎁為鈍
鉛刀銛申椒乆謝充幃後蟠木翻容萬乗先古來棄置
人同此何訝區區物亦然
　　還硯歌為長兄賦
長公甲誕歳逢酉嘉賔四座稱觴後周郎手持一片石
殷勤為獻千金夀玉質温瑩眼復明霞彩爛燿鏗然聲
主人拜受比瓊玩置之几案烟霏生科斗古籀鐫虬形
色絲妙句如盤銘客從逺方羅雀至呼兒取出題鳳字
寶硯凋磨多苦辛銀杯羽化須臾事主方懊怏客不歡
黑卿寂寞穎人棄神物豈無呵䕶靈依然得自吳趨市
君不見明珠合浦有時還楚弓知在郢門間由來喪焉
何須問且更籠鵝一解顔
　　秋日周山人見訪醉酒歌
自余還北山惟堪卧南牖掃軌何須長者通著書已擬
潛夫就門題貴賤感交情不逢親舊話平生秋水聞君
艤舟楫荒園一為款柴荆此夕凉風度虚幌少焉㣲月
湛華楹開顔命醇酒潤耳發哀筝人世難并易别離試
從今日憶當時座上應劉成異物林中稽阮邈幽期末
路㝠鴻翻折羽臨風華萼詎同枝清尊夜飲如辭醉明
鏡朝來視鬢絲
　　昔時行贈王亮卿下第之松江謁劉侯
昔時邂逅長安道下馬通名何草草今來㑹晤闔城傍
把劍語故俱茫茫問君何來西出秦拂君衣上洛陽塵
顔凋但使友人識金盡徒令妻嫂嗔君不見吳王宫闕
荒蕪乆世事何如飲醇酒新月正照鹿臺花離心欲贈
華亭栁男兒快意須目前安用餘名潤身後蒲鞭為郡
有劉君驄馬風流迴不羣江上鱸魚逢正美客中鶴唳
更堪聞莫嗟失路無知己行見張華薦陸雲
　　出門行
君不見李生出門仰天笑㐲劍直走長安道又不見蘇季
還家人盡輕敝裘再入咸陽城丈夫義氣横雲海跼促
寧為轅下態白璧凋磨美益光黄金百鍊精還在身若
藩羊觸未安心同塞馬達能觀人情谿壑非云險世路
風塵本自難魏尚朝聞起代門夕看持節擁朱軒解道
聖明能使過須知感激為銜恩
　　俠客行席上贈呉子
臘月金陵有俠客雪中訪我長干陌雙樹初彫惠逺林
六花正覆袁安宅杯酒相逢總夙縁江山轉盼空陳跡
聞君明發廣陵遊淮水孤帆重倚樓二十四橋何處是
思心隨夢到揚州
　　壯歌行
君不見男兒生年二十好任俠落魄何曽問家業暫從
喪舍給吹簫肯向侯門坐彈鋏相逢寒士解金裝悲歌
同醉酒壚傍上蔡總為牽犬地平津俱是鬭鷄場一朝
折節誦詩書三冬已足五車餘落筆言詞妙天下㧞劒
義氣薄雲衢歳中超致大夫位才髙奈取公卿忌報主
寧須顧一身使我但不登三事世情翻覆有波瀾﨑嶇
蜀道未云難讒言興處憎蠅口峻法持來笑豸冠誤染
凝脂身遂枉徒抱憂心誰為諒摺溺猶可干秦君髠鉗
却是中郎將自古成功四序遷詎知倚伏有時旋仲文
枯樹非全死長孺寒灰亦復燃可憐禍福逓相因堪嗟
貧賤不相親安用先銜灞陵尉祇應長謝翟門人
　　酬孫子貽古鏡歌
美人貽我古明鏡月可擬形氷擬瑩拜受何如懷璧歸
相盼豈異投珠贈面拭銀華若發型背錯雕文恍難認
蟲蟠蚓結秀色斑博物云自開元間繩窮緘啓四座朗
整冠省帶愁人顔少年被服多冶艶盛飾入朝觀者羡
蛾眉詎知衆女嫉纎腰翻承後宫譴世途黮黯不堪陳
魑魅縱横晝向人却詆林宗虛秉鑒争言柱下只同塵
從此年華顦顇盡經月忘沐耻榮進映玉都非裴楷容
素毛漸改潘仁鬢君不見徐卿持節邁湘潯李生一鏡
價千金嘉惠慷慨情猶古短歌流傳稱至今媿我㣲才
響誰嗣荷君末光良自欽世交紛紛總如面何以報之
惟此心
　　觀拜月舞詞
金尊酒半銀燭低玉容娉婷始勝笄樂府翻成拜新月
當筵試為舞前溪麗從洛浦逢應駭嫣使陽城笑定迷
纎腰乍動衣聊整巫女行雲暗窺影垂手却立身稍斜
西子臨江照浣紗香袖輕迴若飛雪石樓欲墜蘭芳折
紫毺滿地塵詎揚華簪四座纓俱絶同時女伴争學舞
綽約妍姿誰獨數束素曽令餓楚宫裙皺偏能驕漢主
蓮花旋處婉龍游目馳鳬藻夜淹留若教嫁作盧家婦
快意今生莫解愁
　　虎丘贈别朱督學之閩(米君衡先/兄同年)
五鹿談經謂絶羣一朝折角有朱雲紲組儀曹咨典禮
承符閩越佇敷文路出汀漳百川㑹水從星漢九溪分
遥辭燕闕過江來暫駐吳門訪鹿臺祇樹秋紆使君節
慈燈夜引故人杯昔君召對承明殿平原曽亦參嘉薦
班荆舊事那可論宿草交情今始見人生塵跡本無常
一嬰世網更堪傷試問前因并後果何言雌伏與雄翔
君不見生公説法超𤣥晤石壁猶聞鬼神䕶况是章縫
洙泗徒坐使絃歌遍儒素又不見吳國干將十户珍靈
池千載淬猶新為向洪爐探劍術何似菁莪廣鑄人
　　貴竹道中贈别汪光禄(尚/寧)
憶昔走馬長安道與君看花並年少别來歳月那可留
老至風波已難料君銜新詔謁明光余始驅車入瘴鄉
曽記碧鷄揮手處願為黄鵠共髙翔
　　黙遊園歌贈李侍御
漢武雄圖歌㡳定西京得人號全盛蕭朱結綬羡同升
王貢彈冠許相慶建安才子數應徐陳阮同時託後車
清秋飛蓋追隨夜良燕哀筝潤耳餘我明中興逢聖主
海内賢豪盡羅取尚書門下期不來宰相閣東延始聚
共知舊事已更新誰謂今人莫如古李君文藻玉堂才
晩乗驄馬入蘭臺忽看西狩從遊日正值南閩奉使回
止輦故鄉宸眷久召君立拜荆門守後宫慣是妬蛾眉
滿朝况易傾蠅口拂衣一朝辭楚關思君萬里望蒼山
可憐素髪俱凋盡且喜清揚得再攀柱下園居守淵黙
邀我開尊坐泉石屈指交遊半不存灰心勳業都堪釋
媿我蓬飄空歳年㣲官瓠落尚風烟因君欲謁多羅偈
出却人間煩惱縁
　　雙劒歌題贈應二(中丞弟也相者云再獲/寶劒則貴矣果連得之)
建安才子稱二應干將鏌耶雙發硎一朝操割登天府
萬里揮鋒靖炎土季也韜精意氣雄自同飛景處囊中每
夜拂霓看北斗有時彈鋏向秋風憶昨工書謁金馬裘
敝歸來客東野道逢異士笑且驚知君豈是悠悠者古
來神物遇亦鮮龍光再合猶堪羡函谷終符唐舉言豐
城却訝張華辨即今邊徼有妖氛好提三尺立奇勳贈
語王郎須感激功成為報吕生聞
　
　
　
　皇甫司勳集巻十三
欽定四庫全書
　皇甫司勳集巻十四
　　　　　　　　　　　　明　皇甫汸　撰
　七言歌行
　　丁巳上元後二日吳純叔見訪留讌劇歡賦將進
　　　酒屬余占和聊以嗣響
皇帝垂衣越三紀璇衡迴春履端始羽檄初停瀚海東
旄頭乍落吳宫裏三五才過明月期燈懸九華光陸離延
陵季子玉堂彦高乗駟馬黄金羈羅雀來尋𤣥晏宅卜
晝苦短繼之夕趙琴且莫彈秦缶亦暫息聴爾持觴歌
進酒主人起前為客夀憶昔召對天人書同時謁帝承
明廬弱冠自矜齊賈誼揮毫衆擬似相如眼中卿相可
立取海内賢豪無足數豈知世事有波瀾白首空嗟行
路難襆被東歸偃荒徑仰天西笑當長安君不見蘭膏
易銷圓景缺春光㡬何芳草歇㑹須快意恣遊盤寧復
低眉受羈紲閉闗頌酒託沉冥經月雖酣勝却醒封侯
未就填幽户辟榖誰能謝漢庭
　　隣湖
君向明時學為圃不獨操嬴稱善賈魚鳥相忘但一丘
江山信美非吾土分畦揷槿引清渠燕坐應憐抱甕餘
開尊自喜烹葵薦堆几聊看種樹書古來知有蒙莊叟
漆園似接芳隣後花時欲訪隠人居春水桃源迷渡口
　　贈章憲副之楚
滇池特秀五華山曽記南征萬里還江入嶍峨天作塹
地經笮箐石為闗肯惮風塵違壯志每談瘴癘一摧顔
當時六詔多賢守聲名無出臨安右郡中夷落半雕題
部下𤏡氓盡稽首君本甘泉奏賦才早從畫省擁麾來
髙臥夜聞桴鼓息燕坐朝看畫㦸開漢家佐理重循吏
遐徼迴翔占利器伏波慷慨讋百蠻潁川超忽登三事
今移憲節武昌西鸚鵡洲前芳草萋為傳崔顥題黄鶴
絶勝王褒訪碧鷄
　　上夀歌
　　　憲使安子静者余同榜友也今歳壬戌六旬始
　　　週七月初度方期稱賀季氏上舍君貽書徴詩
　　　為贈能敦愛矣遂擬古上壽歌一章奏諸樂府
　　　登之夀域云
今皇纂厯稱元后坐令一世躋仁夀滿朝上公多耄年
在野逸人半皤首寶籙家聞東海謠金樽户獻南山酒
君侯誕自惠陽神遙同崧嶽擬生申百年甲子纔週日
七月清秋初度辰燕開河朔全消暑社結香山迥絶塵
簮緌履綦四座合管絃絲竹兩階陳炰鼈胹熊盤饌玉
沉瓜剥棗案羅珍攬衣更起前為祝盡道君侯備五福
不見闕下東方生但招海上安期屬衆賔就位余致詞
憶昔與君年少時運逢文教興𢎞館詔對賢良踐赤墀
仙班喜接彈冠盛郎署何嫌執㦸疲英雄奮翼幸遭際
卿相策足可超致祗知忠藎早垂勲豈料才華翻取忌
三命争看獬豸尊萬里同為碧鷄使人生行樂歸去來
富貴榮名安在哉借問衝星朝待漏何如邀月夜銜杯
韋氏遺經堪嗣業姜家大被况追陪兄酬弟勸自年年
爾賞余敦池草前既醉欲賡松柏詠多情為賦棣華篇
　　五臺行贈陸儀曹
　　　昔辛亥之歳余謫澶州時陸子光祖令濬任子
　　　環令滑迄今辛酉十年矣陸以太夫人憂居偶
　　　過吳門見訪命余作歌因賦
駐馬且勿辭問君何所之開樽永今夕傾蓋憶當時忘
年北海非文舉為政東阿似子奇官遷典禮朝趨省職
守文園夜侍祠君方用世睎時哲我已還山謝朝列覽
鬢不覺二毛侵彈指那禁十年别君家門閥人盡聞况
復兄弟邁機雲棲迹人間世游心物外羣山向五臺開
嶽色水從三晉引河汾昔時尚有任安在揮麈談兵氣
慷慨敢犯風波屢阽危寧知歳月不相待一朝功就身
已亡空留廟寢闔閭鄉陣望海營猶立幟碑存峴首但
霑裳男兒及時䇿足據要路如君髙才豈同瓠㑹須施
澤濟蒼生安事呼雷守墟墓何顒貪佛宦情迂五峰深
處謁文殊鴻濛相見曽無語象罔歸來自得珠
　　河間二僧善笙管之伎寄居虎丘獲聞妙響子約
　　　贈詩余遂同賦
山中面壁不知年江上乘杯共渡禪學得吹笙并弄管
隨時乞食了塵縁雙吹行過吳門市一聞清響驚人耳
急節繁絃不敢彈短簫長笛何能起單鳴散落雨花頻
合奏菩提别放春只疑給苑為邊塞却道祗洹是洛濵
生公石上千人坐慣愛新聲盡忘卧支籥希音豈易通
般遮瑞梵應難和由來絶伎世無倫誰當識曲聴其真
不逢妙解陳思輩幾作尋常捧鉢人
　　進酒詞
君不見北海尊罍夜不空能令千載懷英風又不見東
山聲妓日攜徃曾是當年稱雅尚落魄余思同古人折
腰非願乞閒身清流奈取庸流笑傲吏翻遭俗吏嗔當
筵漉酒巾嫌濕隔箔傳歌衣畏貧酒酣耳熱起擊缶富
貴須時果何有呼盧一擲輕千金滅燭兩歡過五斗紅
顔成寵亦成妬白首相新詎相故莫作梁園苦上書安
用長門要買賦舊事寥寥空美談眼前齪齪更誰堪若
但低眉死牖下徒然生長在江南
　　送陸尚寳之京
昔日大廷召對策獨草萬言吐胸臆相君手捧頻歎嗟天
子親披動顏色御墨題名置上第賜秩䝉恩官建禮秋風
憶食故鄉蓴乞歸恥給長安米十年不調笑為儒一嵗超遷拜
大夫朝持符璽趨雙闕夜整衣冠别五湖隋隄栁暗落花稀
淮浦潮生舟似飛誰將筆硯先燒却可使才華讓陸機
　　太行道贈汪子之并州
君不見太行之阻當重闗孟門中豁不可攀虯峰千仞
跨海外鳥道百折盤雲間神功尚識五丁力穆幸猶聞
八駿還巉巉兹地危哉艱古來行者摧心顏子獨何為
昧垂堂仗劒驅車走太行非因捧檄快毛義何莫迴馭
從王陽吁嗟乎人情丘壑未云險世事風波在轉眼李
陵臺上望鄉處襄子橋邊感恩去丈夫棄繻歸有期安
用牽衣苦留住
　　吳趨行
吳趨自昔稱嘉麗畫棟雕楹傾甲第陳粟流衍充海陵
雜賄筒韜溢㕓肆兩塘游舫載笙歌十里娼樓結羅綺
津亭偃鼓晝不鳴城門弛鑰夜無閉刺繡非闗䘏緯憂
呼盧豈解談兵事共道繁華景運開寧知氛祲遞為災
矛鋋突入長洲苑烽火燎起姑蘇臺擊鐘連騎十萬户
一夕化作咸陽灰青眸没虜塜安在白骨横野江吞哀
命將出師聞受脤可憐名隳身亦殞桓桓司馬功最髙鳥
盡弓藏翻構釁吁嗟徃事勿重陳徙者稍復困稍振島
夷舉酒相慶飲眼輕中國為無人旃䝉夏五旄頭現御
史臺中傳羽箭風帆習險乗波濤霜簡宣威疾雷電材
官騶發躬秉麾甲士先登汗交練我軍遇冦屯三沙背
水列陣聊一戰提壺挈簞争餉師農不易耕市不變夷
奴倒戈遂折北斬首千級日未昃血染鯨鯢海水腥氣
闞彪虎郊雲黑飛書奏凱獻明堂天子為進萬年觴金
繒大賚頒内府竹帛垂聲紀太常司勳作頌鐫貞石豐
碑峩峩海壖立父老覽之皆感泣舉頭但見長安日欲
徃叩閽控天子借君持斧坐鎮此功成麟閣圖爾形御
史封侯自温始
　　送吳尚朴北上拜官
黄河氷開栁青色翩翩意氣辭鄉國𤣥成業本傳父經
靈運才堪述祖徳男兒㑹須致身早鳴珂走馬長安道
彈冠憶昔多故人聴履今存幾元老莫因門第恥言勳
知有山公能薦君捧檄喜趨東省拜題書先報北堂聞
　　送李太僕還朝
余聞國君之富在數馬露臺雲錦何為者昔從周穆起
長鳴今逢伯樂因増價龍駒驃騎滿天閑苜蓿初肥漢
使還誰向王猷聊借問莫須拄笏看西山
　　梁園行送范學憲移官河藩
昔日梁王最好文别館多招作賦羣授簡花時進枚叟
含毫雪夜台鄒君竹下從遊聊戲水栁邊抽思總凌雲
一旦榮名安在哉後來特數鄴中才魏陵西望空陳迹
漳水東流可重迴使君本出文正裔繩祖常懷憂世志
慷慨欲勒燕然勳深湛豈尚雕蟲技武林桃李半在門
㑹稽竹箭皆搜致移藩遙指伊澗瀍停驂訪我吳趨市
閉闗棲病謝通賔伏枕題詩贈逺人君不見菟園銅雀
盡蕭條藻繢雄圖共寂寥相如倦作遊梁客定自銜恩
入漢朝
　　　子約庭中賞紫牡丹作進酒歌悼張子
人逢花下偏宜酒况復名花世罕有魏公園中擅品竒
貴妃宫内傳名久此種云自洛陽來江左移將不易開
纎纎映日新粧麗裊裊臨風舞袖迴珍重祗憐傾國色
沈淪肯惜少年才密友看花記昔時張仲當筵亦太癡
一曲强簮花調笑百杯猶訴酒行遲但見芳菲花不改
空思鷄黍人何在春風解道有時還朝露寧知莫相待
可因白髮恥看花若箇朱顔得駐霞兄弟謝庭多樂事
世人徒數季倫家
　　長干行送陸儀曹重補南署
長千里金鋪夾蘭戺陵樹蒼蒼控石城淮流湜湜通江
水卄年髙臥東山廬一朝更踏西京市馬上耽遊期不
顧緩轡㣲吟日將暮都人觀者語道傍白頭何自始為
郎莫恨漢家今用少須看止輦拜馮唐
　　送阮將軍北上
阮侯才氣何翩翩少年志欲圖凌烟屏居一自藍田後
緑沈久卧蒼苔前祗知屈宋工題賦翻笑孫吳用兵誤
種𤓰聊傍東陵門射虎忘却南山路君不見老驥雖伏
櫪長懷千里途李陵不歸豈國士魏尚復起誠丈夫我
有美酒傾玉壺飲君願奮千金軀功名㑹可收桑榆
　
　
　
　
　皇甫司勳集巻十四
欽定四庫全書
　皇甫司勳集巻十五
　　　　　　　　　　　　明　皇甫汸　撰
　五言律詩
　　結客過吉祥寺
落日帝城隈摩霄梵宇開黄金留福地白玉接僊臺共
有㕘禪意能無並馬來坐令虚室裏㑹見吉祥回
　　偶懐虞山之逰因柬張比部寰
我昔虞山泛登臨暮景斜雨迷當岸栁風度隔巖花奈
此淹京邑傷哉厯歲華張騫髙興在早晩待星槎
　　送郟薦和同年奉使山東為劉閣老營葬
新裁緑袍使遥捧紫書行北闕方同侍東山感獨征詩
書瞻孔邑旌節啟王程耆徳思元老𤣥廬在速成
　　鴻臚主人索詩因綴贈篇
鳯闕芳年步鴻臚舊藉傳觀臣誰是主卜地爾為賢榻
借朱明過杯停素節旋相逢即相識傾葢故人憐
　　闗西壯逰贈張子
名振唐藩裔英傳漢尉流北風辭薊曉西月向闗秋浩
嘯提金錯長驅控玉騮龍庭期報主麟閣佇封侯
　　送陸給事燦謫都勻驛
國論何年定鄉心此夕揺鴈飛天畔驛龍隠日南橋謫
宦恩非薄君夷路詎遥誰憐梁傳淚曾灑漢文朝
　　過張士𢎞登樓
苒苒過佳節蕭蕭屬暮秋媿題王粲賦空上庾公樓黄
菊杯仍把青天月欲留共君懐土夢終夜繞長洲
　　瑞雪識喜
臺雲書乍歇澤雪禱還來蕭苪薰猶焰瓊瑶花已開禮
同郊外卜歌待郢中催穡事先春望嵩呼振地回
　　蠶室成
蠶館開周典鸞輿扈漢儀棘牆春窈窕桑沼畫漣漪蠒
獻夫人日衣明上帝時娥媌御王母玉珮降瑶池
　　雪中攜酒訪胡子限韻作同張山人
乗雪縁尋子春寒晩不嚴片雲徐出岫斜日半窺檐辭
漢君恩切浮湘吏隠兼别懐聊仗酒花下惜頻添
　　懐程惟光大興隆寺
之子棲蘭若飄飄塵外仙自應甘沈病誰解守揚𤣥雨
過金蓮浄風迴玉樹偏有懐頻落日無暇訪諸天
　　棘寺燕居
退食依西省間庭坐轉深一天流麥雨斜日散槐隂每
抱文園病難忘故國心自非干禄學實恐負朝簪
　　九日柬張子醇
早就淵明里年年九日杯竹深聊自徑花發復誰臺避
世隂陽逼懐人木葉哀餐英應不老但遣白衣來
　　望皇陵作
皋路千官入山庭一徑斜先皇曾卜宅禋祀已年華玉
椀留常在金英掩獨賖暝來凝望處松柏有煙霞
　　歲暮與何通政棟
忽憶秦川彦因懐水部何銀臺宵秉燭金闕曉鳴珂物
態春應逼年華暗已過觀梅詩興在誰和郢中歌
　　夏日訪髙子業大慈仁寺因登毘盧閣
福地標崇閣仙郎習静樓只疑人世外渾傍帝城西雲
漢身俱上河山眼共迷不知𤣥晤久斜日在招提
　　領邑入舟作
一自違鄉邑三年復此舟乍登傷夙昔欲濟且淹留雨
浪晴還捲風帆暝不收無勞悲去國但遣得安流
　　雨夜邀唐兵曹滏河舟泛同冦廣平
滏流春滚滚與子暮乗槎解纜生風雨停杯感歲華河
陽聊種樹上苑憶看花他日相思淚題書寄省鴉
　　懐胡長沙
長安飛雪夜載酒送君行見鴈愁無那聴猿淚實傾楚
雲頻入夢湘水逺含情日暮江頭望何時召賈生
　　十六日賞菊浩歌亭
已謝登髙節仍追九日筵花開當月下鴈起是霜前物
色聊尊酒鄉心隔歳年過時吾更采遲暮爾何憐
　　秋日之真定謁許中丞
淒涼仍逆旅奔走亦王臣花發寧辭縣蓬飄數問津經
春違燕子當晝憶鷄人北闕休回首停舟易損神
　　七日恒山道中
天上仍今夕人間奈别何晩雲迷晉趙秋水漲滹沱舊
事流光轉勞生岐路多星辰看不没耿耿向銀河
　　以公事至廣平訪同年冦子不遇顧司冦嘗令兹
　　　邑
昔棲仙令地今訪故人來忽見彈琴處真同製錦才縣
花憐自把尊酒好誰開他日萊公竹相思到魏臺
　　冬日宿彌陀寺覽沙河令方豪題壁有感
古殿諸天近空門半月懸佛身金作粟燈火玉生蓮潘
岳當年詠王維此地禪㣲吟重懐往愁絶不成眠
　　春日奉懐諸兄弟因各成篇子浚
自忝皇畿宰那銷故國思夢違龍卧處書斷鴈來時涕
淚慙青鬢飛騰望白眉為傳芳草色應滿謝家池
　　子安
恭承東省拜悵望北辰遥香寢分宵直花天散早朝吏
情春更逸詩興日應饒空有雙鳬舄無因渡玉橋
　　子約
相思南望盡問訊北來稀潘縣花仍發吳門燕幾飛談
經伯氏被獻壽老親聞知爾鴒原上春風自詠歸
　　送廣平令冦同年應召時尊翁方拜司馬先後北
　　　上
漢庭今有召茂宰被弓旌飛舄辭花縣鳴珂上玉京人
悲父母去余祖友生行獨憶河陽樹能含别後情
　　再送
嚴君司馬貴仙令覆鳬新自忝彈冠客相看結綬人庭
趨萊服曉朝接筍班春萬里天門逺何由借冦恂
　　十四夜吳子至自邑
忽聞吳季子繫馬縣門前記别纔經夏相逢似隔年思
親雙白髮羇宦一青氊為問中秋月誰令遲汝圓
　　中秋
馬上度中秋娟娟照客愁光涵金鏡出色傍玉珂流病
骨思靈藥羇棲嘆敝裘闗山無限意悵望隴西頭
　　中山登塔
縹緲中山塔今登絶頂歸凴虚凌佛界攬勝俯皇畿梵
樂雲流響天花雨迸飛暝來風氣入灑灑逼人衣
　　得仲兄書兼示暮春寄故鄉兄弟之作悵然成篇
江南一回首極北重懐君奈此雲山繫徒然花鳥紛省
中鴉易曙夫外鴈難羣寄我思歸引憂來不可聞
　　過楚王店謁羽祠虞姬配焉
葢世雄圖歇千秋遺像存雲屯原此地日暮已荒村龍
戰曾無敵天亡未可論獨憐丈夫恨空傍美人魂
　　渡衛
問水知臻衛揚帆此渡河清秋常細雨落日更滄波言
采芙蓉佩情忘鷗鳥過江干有舟楫歸興獨如何
　　留侯墓(在喉音/寺道傍)
古寺臨郊外殘碑倚道周赤松人已化青塜世仍留觀
迹俱成幻銘功本棄侯還疑灞陵上魂去奉冠遊
　　東昌寄包理官節
雪載東昌道停舟重憶君地猶齊望蹟城是魯連勳年
少能為政風流妙屬文郡齋開岱嶽終日對氤氳
　　縣齋席上别張山人
燕趙憐羇旅河陽媿宦㳺客懐俱滚滚别思各悠悠縞
帶應須贈金裝不可留行期雙劍合天際五雲流
　　東隠篇
　　　吳子家於韭溪之上自西徂東遂棄其先人之
　　　廬乃卜居焉因謂東隠君云
避地新郊外移家故水濱晴窗先見曙虛館易生春叢
桂青山卧扶桑碧海隣登臯一舒嘯浩曠得吾真
　　再贈
投隠何勞卜逰方即是棲幸開青帝谷因渡野人溪竹
逕情同逸花源問不迷那堪一水曲猶遣寸心西
　　吳子新館讌别
竹下開親讌花前倒客觴酒憐春夜促淚與别情長鷁
首浮江路鶯聲遶帝鄉新詞休唱盡渾欲斷人腸
　　同陳給事林尚寳逰毘陵胡舍人園
並是仙舟下因成金谷逰亭開一水曲山隠百花幽繁
圃春常駐晴尊雨更留那知龍卧意猶繞鳯池頭
　　親友道余至京口擬登金山餞别值雨不果
雲將孤島翳雨阻一江分竟日嵐猶濕終宵汐迸聞逰
心飛浩𣺌望眼入氤氲莫恨登臨晩晴時是别君
　　泊維揚
地是南來域江分北望賖空餘前代宇不放昔年花物
色圖丹壁春風想翠華誰憐歌舞處日暮有啼鴉
　　阻舟彭城再赴髙地官雲龍山宴
蘭渚淹仙棹蓮宫接梵筵江山曽用武人世合逃禪縁
是三生得逰應兩度還詠歸無待月虚寂扈彌天
　　哀鄺太史子元
别我燕臺上思君湘水邊那知歸卧病忽爾復經年常
建違行藥揚雄罷草𤣥碧山應不逺立馬淚澘然
　
　
　
　
　
　
　
　
　
　
　
　
　
　皇甫司勲集巻十五
欽定四庫全書
　皇甫司勲集巻十六
　　　　　　　　　　　　明　皇甫汸　撰
　五言律詩
　　西禁值雨
油雲翳百常興雨及羣方灑殿黄金濕添池白玉凉栁
邊迷晩翠花際擬新妝頓使煩囂息從霑聖澤長
　　秋夜
夏晦秋俄代星虚夜忽分鑒帷㣲露月臨檻淨披雲旅
思隨桐葉鄉心及鴈羣蟬聲雜砧響併是不堪聞
　　月下柬子安兄奉使將歸
纎月吐簾帷清光到酒巵似分奩鏡影已卜佩刀期桂
惜飛花萼荆憐别樹枝預愁江上夜千里共相思
　　正陽城樓西角二鷺巢焉
並負青雲翼来眈紫閣棲攀龍窺殿北隨雉卧城西顧
影依霜潔鳴儔侯月迷振雝殊可詠聊此謝塵泥
　　聞熊叔仁疾
聞有悲秋客秋来屬病身還丹思海嶽行藥傍城闉休
沐違朝謁焚香了性真欲知消渇處惟是著書頻
　　九日同省􁊞歐陽清陳乙俞咨伯登慈仁寺閣值
　　　雨作二首
寳地蟠香閣金天軼化城慈雲當牖綴定水過軒明座
演沙尼梵杯餐楚客英𤣥探兼節賞併與暢髙情
地擬龍山勝天開鳯野雄玉移蘭省散金泛菊尊空鴈
度慿髙外猿參習静中忽聞飛法雨真欲御歸風
　　九月晦日
鴈序逢秋杪鵬霄睇日斜帝階蓂罷葉客館菊猶花信
美非吾土紛廻是物華詎堪霜露變臨水悵蒹葭
　　送段水曹奔母䘮
百年慈景秘萬里訃音傳逺道風霜改輕旗涕涙懸婺
星從夜隕萱草罷春妍無復閒居賦空過題柱邊
　　臘月十五夜
坐惜青天月能餘此度圓乍来梅蕋下猶滿桂叢前江
浦潮難落闗山思可憐催人三五夜含照入新年
　　發京
仲甫將周命相如出漢廷一朝看改服千里去揚舲鳥
亦思南樹鯤方起北溟鍾山佳氣裏遥見使臣星
　　過東昌訪包子不遇
王事勞明府侯邦擁使車嘉聲閭里頌芳草郡齋虚過
客慚題鳯懐人為贈魚清揚不可見臨水意何如
　　清源逢子安兄
鷁首聚江濆鴻飛得鴈羣萍同岐路轉萼共異鄉分漢
殿行看近吳門念獨紛忍隨東逝水遽散北来雲
　　再過徐君墓
季子秉髙誼徐君欽所思吁嗟去住别遽作死生期地
失藏舟處林餘帯劍枝非闗一諾重要自兩心知
　　晩征
落日啟王程凉颸拂使旌六朝嘉麗地千里壯遊情鳥
影山前月江流樹裏聲重来棄繻處闗吏詎知名
　　感舊
玉節將新命金陵覽舊遊秦宫雲似葉漢苑月如鈎萍
跡山重陟蓬心水並流感時叢桂發攀折昔年秋
　　絡緯吟(卧病聞/䖝聲作)
漢宫秋夜静别院錦機張斷續隨砧響凄清雜漏長隠
憂遑恤緯圖報未成章但遣廻文就邊庭逺寄將
　　贈徐使君
丹地開麟閣朱門接鳯城如何金谷裏别有漆園情叢
桂當忩馥長松蔭戸清解鞍輕射獵披巻學儒生
　　中秋日遊靈應觀值雨
紫舘凌虛入𤣥宫泝水開池經龍濯後壇記鶴飛迴雨
即真人洞雲疑神女臺為燃芝炬引不假桂輪来
　　同鄉諸彦邀遊朝天宫
帝京饒麗地神府出叢霄虚牖金枝綴層壇寳樹彯龍
經逢散帙鶴馭待吹簫仙跡俱成幻鄉心徒自遥
　　東麓亭候月
人世應難㑹天都豈易遊蘭尊煩載酒竹徑共登樓雲
抱山河壯霞藏洞壑幽最憐今夜月翻似勝中秋
　　春日偕程趙二子集霍宗伯園亭覽所註周頌因
　　　賦二首
第列鳯城中園開虎觀東山光懸日近潭水映雲空絳
帳承歡洽清尊命賞同將因二三子歸詠舞雩風
墳圃崇新構台園麗舊京寧知典禮暇别有説詩情竹
下披圖坐花間載筆行一聞頥為解徒此謝匡衡
　　冬日同宜甫子新游恵山寺濕雲亭
厭世思遐托尋山得再過葉經霜稍薄花散雨全多定
水分泉竇慈雲濕薜蘿攜尊藉朋好捨筏坐嵓阿
　　金山
百折迴孤島中流起四禪花臺承寳霧香澗瀉珠泉黿
解迎僧梵獅嘗䕶佛筵寧知潮與月併可悟慈縁
　　焦山
長江流福地結宇聚僧家忩拂城頭曙峰廻海上霞榛
披非世界萍轉是天涯何日逢招隠隨縁了法華
　　九日扶侍桂塢登髙
桂嶺茱茰節蘭軺綵服遊凉生青女月花滿翠㣲秋帽
似登龍興尊疑戲馬留晩来香近酒勝採落英浮
　　冬日寄唐應徳因懐横山之遊二首
山館同君别江城嵗載隂簪情期更盍屐興憶重臨月
掛松臺寂雲盤竹徑深唯餘流水曲終夜待鳴琴
聞君慕陽羨嵗晩竟移家有興堪乘雪忘言學卧霞臨
江擥蕙草迷洞問桃花肯向金門裏㣲官忝物華
　　贈思隠傳醫士
投隠藉醫方逃名恵嶺陽書探五色秘藥售萬金良多
病時從問髙情乆不忘柴車東市裏誰識有韓康
　　江上夜帆
江水浩無涯乘流拾月華兎来驚鵲渚鷁去􁄕龍沙逺
岸㣲分樹歸帆悉帯霞寧知避暑宴今日在星槎
　　奉太夫人夜汎揚子
蘿月映芳洲蘭輿在桂舟萬山雲入夜一水鏡為秋惜
别渾忘渡承懽强作遊明朝斷腸處不與共東流
　　真州送客東歸
孤舟泊江渚萬里眺心長月吐山頭白雲披水面凉海
門潮汎汎吳苑樹蒼蒼為有雙魚贈因君逹故鄉
　　丁酉夏值邵伯河决舟幾衝溺適凃郡侯治水隄
　　　上爰藉神威遂獲利涉因賦短律用代晤言凃
　　　葢侍御左遷今官也
掛帆憐水使飛葢阻陽侯玉祀堪沈馬金隄豈辨牛伏
靈徴上善習險渡中流自慚非謝傅安能不解愁
　　雨次沛上
帝昔歌風處人今聴雨来寒催豐戌早聲咽楚江迴野
鳥啼荒壘浮雲翳暮臺徒令過周客一灑廢宫哀
　　秋日二首
玉露零清夜金風戒早秋不堪人北去已是火西流月
皎如迎扇星低似犯舟鄉心軫兹序起坐為悠悠
闗山廻素節水月湛清虚暑氣銷蘭酌凉颸襲桂裾露
疑仙掌後葉似洞庭初願得逢南鴈他鄉一寓書
　　獄館書情
棘館坐如焚蓬心詎可云膓非一夕逝情是百憂紛直
道難容世孤操每離羣從来汲長孺曾揖衛將軍
　　得黄州命有作二首
十年為漢吏一朝從楚臣感兹承嘉恵况乃及蕭晨情
同哀郢客迹似弔湘人極目衡陽鴈相將辭宻親
竄跡未云逺離憂遂不堪從兹謝朝市言徃涉江潭斯
地有餘慨昔賢良所諳自應齊塞北詎敢薄淮南
　　過虎丘訪雲上人兼懐釋秀
僧居苦空寂人世與相違自拂銖衣去誰傳燈梵歸覺
花飄處盡慧草藉来稀獨有聴經鳥依然繞座飛
　　過半塘寺登閣
寳閣開星刼珠宫擅水鄉入林飄法雨繞陛落天香山
逕尋方近雲霄眺更長忩前金塔影時現玉毫光
　　殊勝寺留别舍弟
野寺隨林建幽扉靣水開上方今夜月千里故鄉臺酒
為聞鷄散帆應逐鴈迴佳期迷後㑹含意問如来
　　釣臺
自學堯年隠羞稱帝者師虚聞前席待不遣後車隨灘
是垂綸處星非犯座時祗應鷗與鷺猶此伴荒祠
　　途中遇周舍人因寄天保給事(時奉皇太/后哀詔)
含悲辭玉几將命發瑶京鳯藻銜春思龍江事逺行無
由躡仙駕猶自阻王程㑹向天台去傳書與步兵
　　滕王閣遇王道思飲餞
清章流勝跡丹閣儼宏規雲雨知何處江山見徃時芳
筵難再合萍水易相思王勃君身是才華復在兹
　　桃花嶺
曉度桃花嶺花枝併作春源深迷去馬谷暖佇来鶯石
壁生霞早澄江濯錦新傍巖誰獨住曾是避秦人
　　東林寺
逺公禪誦處精舍宛然開廬嶽當忩見溪流涌杖迴𤣥
風真可揖幽興𣺌難裁尚媿浮湘去何年入社来
　　夜泊江州
潯陽江上夜春月映殘輝風静㣲聞柝潮廻悉露磯夢
隨吳地盡魂向楚鄉飛豈但琵琶曲能沾司馬衣
　　承天候駕四首
東幸方過沛南廵乃至衡翠華臨楚地黄屋駐樊城雲
以朝歌白河因夜渡清寧知天子貴别有故鄉情
金輿移舊邸玉輦出離宫侍從多方朔參乘即衛公褉
堂逢徳水獵館報春風猶指邯鄲路分明愴帝衷
兹地承嘉恵仙班喜復從天行傳駐蹕月出候鳴鐘禮
樂河間事山川㶚上容由来江漢水何處不朝宗
周王初宴鎬漢武更之回栁向帷城繞花隨帳殿開復
憐豐邑賜功悉代時来尚説恩波在何曾慰郢哀
　　宿黄陂縣鄉人宋司士攜酒過話
花縣停驂處芹齋送酒来客身俱是寄鄉思若為裁夜
静月當戸秋深露泫臺無言一官冷猶自樂羣材
　　送劉明府還浙中二首(時因母/罷官)
江郡勞承檄都門報罷官雲歸越嶠外雨散楚臺端黒
髪還家早清時行路難誰憐湘水上一夕有波瀾
棄置本非罪看君翻宴如拂衣從此去反服遂吾初松
識歸田徑花攀别駕輿故鄉佳麗地隨意賦間居
　　孝感道中託宿觀音菴
為客倦秋暮投僧忽夜深臺雲藉草色簷月徙松隂過
去空陳跡歸来違素心此時猿與鴈併是助霑襟
　　九月廿五日郢中遇雪
嵗閠生寒早秋深遂雪飛雲連荆樹宻日遶漢江㣲園
或疑梁是溪將作剡非但令聞妙曲詎惜和人稀
　　閠月十五送客
清光將閠月併是惜流年蓂枝承處盡桂蕋映来偏賞
異西園後情同南浦前無言一夕阻翻得兩重妍
　　過古城寄憶熊郡長二首(時以父䘮/還豫章)
空山嗟獨徃古寺惜重来花暗清宵榻藤交隔嵗臺春
風難遣駐夜壑易成哀此地王陽馭兹時可復迴
廵岳方南狩朝宗盡北流同来預從事俱幸奉宸遊山
水依然在庭闈不可留惟餘幾馴鳥相伴一荒丘
　　浮湘作
行役本非意逹情聊自諳波濤𦕈天末風景别江南衡
岳雲為柱湘流鏡作潭徒然表靈異世逺詎能探
　　雪夜訪王稚欽投贈二首
清時不善宦幽谷遂遺材秪自焚魚卧從人結駟来漆
園寒罷灌竹逕晩猶開更有相忘樂何言興盡廻
倦遊東觀後招隠北山前不與公卿事翻多農圃縁臨
池宜有翰掛壁但無絃余亦懐歸思誰能更待年
　　閠七夕
情是經年約歡逢閏月催臨粧憐窈窕欲渡思徘徊鳥
訝香車轉鸞驚繡閣開今宵絳河上應不厭重来
　　寄贈馮子二首(時移守/叙州)
無雙江夏士海内自来聞釣倚磯頭月門連漢口雲乞
歸非薄守招隠似離羣莫漫題鸚鵡曺家最忌君
自君歌出守相與别長安還楚因求艾浮湘為紉蘭交
情空嵗月世事但波瀾誰惜馮唐晩猶嗟蜀道難
　　過東山寺訪王岳州(名/柄)
聞有蓬莱處因棲鸞鶴羣坐溪看定水登閣藉慈雲清
浄生秋色明光隔世氛從来摩詰興偏解誦靈文
　　秋思
羇客本多憂江城况屬秋折腰縁斗粟浪跡任孤舟遇
竹啼湘涙逢蘭握楚幽鄉心將逝水日夜只東流
　　九日聶尉邀余江遊至定光巖登髙
鳯刹元侵漢龍宫况倚臺慈燈乘月起福酒薦花開雲
氣空中現江光定裏来還將吹帽興併作泛槎廻
　　由定光巖歴西竺寺登閣
江上茱茰節山中祗樹林攀巖披霧宻登閣倚雲深歸
駕因風御當杯待月臨自傷揺落候空有佩蘭心
　
　
　
　
　
　
　
　
　
　
　
　
　
　
　皇甫司勲集巻十六
欽定四庫全書
　皇甫司勲集巻十七
　　　　　　　　　　　　明　皇甫汸　撰
　五言律詩
　　憂居張叟攜琴過訪
謝客卧山林煩君逺見尋年華驚㑹靣雲海結交心流
水夜方靜迅商秋已深霑襟自有淚無俟更聞琴
　　早春野步奉荅子安
蘭臯廻淑氣蕙圃攬晴芳鮮雲藹戸牖春水生池塘新
望盈新抱流思逐流光徒忻陪玉趾終媿報瑶章
　　訪終南穆山人隠居
雌守出人間㝠棲不可攀噏日慿晞髪餐霞許駐顔檢
方因閉戸采秀遂登山借問壺中秘丹砂定幾還
　　春霽和子安
東墅春雲歛西巖霽景賖因風疑拂栁着雨似催花潭
皎銜㣲月江酣帯落霞陶芳非仗酒何以度年華
　　集子約園亭看梅
幽徑此新除荒亭自可居開忩散花竹列坐藹琴書夕
景移蒼岫春流引緑渠梅花未忍折揮軫待游魚
　　春雨
金谷寒難破瑶臺雨易滋籠花纎似霧着栁亂成絲香
氣㣲霑徑泉聲暗落池定愁今夜月不遣鑒羅帷
　　花朝
虞廷殷仲月吳苑表芳晨故事聊成俗風光半入春無
言桃李色一倍栁條新但恐繁華歇何辭竹葉頻
　　春日徃吳山
塵跡一相謝閒情從此多雲山時自徃春水日堪過問
谷迷桃李尋谿遶薜蘿東林倘可借投老亦如何
　　遊穹窿諸山
楊栁緑初齊桃花紅滿溪風光亂山裏雲日太湖西何
藻非魚戲無林不鳥啼逢津須解問莫遣路相迷
　　晩泊虎山橋
獨宿山中夜還憐湖上春桃花霞似浪楊栁霧疑塵寺
秘禪棲寂橋廻禊水新明朝觴泛處是否在天津
　　探歴北峰諸山
春色駐深山年芳十里間松林隨意入花塢恣情攀定
水空思住迷雲不記還物華何以眷幽興自相闗
　　雨齋偶成
幽壑生春色空庭帶雨聲閉門誰與晤獨坐自為情入
洛書難上還卭賦易成無令悲日暮猶欲俟河清
　　三月十五夜月
南國催春暮西園候月遊似珠沉曲浦如鏡掛層樓影
逐桃花落香兼桂子浮芳輝併可翫詎是减清秋
　　病中承諸兄弟問訊奉荅二首　子浚
花月坐傷春蓬心屬病身閒来看鶴舞静裏學熊伸采
藥懐三秀逃虚媿六塵猶聞枉芳訊何以報情親
　　子約
藥石未相安春芳忽復闌銷魂驚别易却老覔方難曲
是宜琴弄顔非鏡懶看一承華萼詠眉宇坐来寛
　　病中子浚兄招賞牡丹
花徑許相攀繁芳逼座間為君扶病骨来此破愁顔適
性寧非逹忘機即是閒醇醪未可謝判飲送春還
　　奉訊子安
聞爾巖棲處乘雲且弄霞緑勻臨檻竹紅减過墻花觀
妙從無欲全生出有涯因聲寄同病何日遇丹砂
　　憶遊虎山寺
自識溪橋路常懐釋道林水流精舍曲門閉洞湖隂日
向芙蓉度春從楊栁深未消遊後興還似欲相尋(芙蓉/測日)
(見髙/僧傳)
　　新霽
澤國偏宜雨山齋復喜晴雲依飛葢散日吐半規明蘿
逕何嫌宻花溪稍覺平還知滄海上今夜月初生
　　子安自常熟歸道虞山之勝因贈
雅興尋丹壑幽探歴翠㣲觀泉鍳水徳攀石落巖暉靈
梵將塵逺仙源與世違自驚南郭卧言訪北山歸
　　夏日遊中峰寺二首
向子懐名嶽孫生慕福庭何時將陟逺兹地廼探靈寒
落巖前瀑晴披嶂外屏非因塵是染誰識累為㝠
牽世將奚適眈山聊近尋千林夏木秀一徑晩雲深給
苑時游鹿香牀或戲禽言思辭苦熱来此息慈隂
　　贈王使君健
之子東南美人稱廊廟姿早膺多士選遂承明主私珥
筆趨仙室彯纓入禁墀長卿常侍從摛藻奉如絲
　　秋原晩眺和子安
林壑本余情歸来趣自生空山迎氣肅槭木帶雲輕坐
惜流芳歇行驚旅鴈鳴還聞歌嵗暮聊以寄秋聲
　　吳溪夜泛
湖山西郭外一徃一為情日夕看佳氣雲霞不斷生野
烟隨徑合漁火隔溪明渡口迎歸處猶能認棹聲
　　謝子約弟恵菊
嘉恵分秋色芳心共嵗闌纎英承露潔疎蕋帶雲寒對
酒浮金易興謡報玉難秪應芝室裏長作棣華看
　　子安兄入虞山因寄
問水乗源去看山入畫遊披衣巖霧積飛葢洞雲流塵
鞅從兹謝㝠筌不外求瑶壇有嘉樹莫作桂叢留
　　虞山遇陸一宜俯吳二子新同泛因登絶頂作
共愜山中想俱来水上逢尋溪迷萬轉攀壑隠千重雲
氣流巖竹泉聲落磵松窮探不惜暝還陟最髙峰
　　詠虞山倒影
今夜看山色翻從一水中溪嵐乗月吐巖翠合雲空波
淨明葭菼沙寒落鴈鴻臨杯挹仙檜星影亂芳叢
　　夕讌孫氏園亭
金谷猶良夜花源即徃時承君開别館道客向前池歌
散雲輕駐杯長月暗移莫持無限興留作去来思
　　送吳進士辭縣就教三衢
媿我眈山卧憐君辭邑過共看雙舄舉無奈一氊何旅
跡薊門逺離懐漳水多從来化蜀者豈是讓絃歌
　　冬夜對月聞敵退
木落但疎林蕭然月色深無愁蟾兎缺祗惜嵗華侵霜
露流寒影闗山戀故隂漢家新罷戰萬里照歸心
　　熊叔抑同唐應徳入四明弔陳約之憮然作詩二
　　　首
憐君提寳劍東去覔徐君可惜看花伴翻同落葉分涙
傾鄞海月心斷剡溪雲篋内收遺草傳来不可聞
已作浮湘去因為弔屈行風霜萬里客生死一交情白
馬夢中路青松涕外城逢人問勞苦何得不言名
　　冬日晴眺
江國開晴乆風煙逐望匀寒隂漸改故陽氣欲乗新犬
馬驚余齒龍蛇任此身悠然北忩下何意得先春
　　早春寄台州王維禎
不見天台吏題書問赤城時為花過眼春入鳥闗情雅
興看霞起離憂向水生為邦年最少莫惜宦無成
　　寄唐應徳
南國逢新嵗東山懐故人棄官如脫屣輕世學垂綸象
外能齊物尊中却累身不知芳草色何似茂陵春
　　寄王稚卿
一自楚鄉别再逢吳苑春風塵愁作吏江漢逺懐人驛
路梅花發祠堂栁色新將從漁父問湘水隔迷津
　　早春雪後看雨
雪消逢雨至并是弄春情潤物知何處隨風散滿城園
林無積素山壑有餘清見說花溪裏朝来新水生
　　雪後山行
寒雲春不散積雪曉来迷山氣涵湖影風光近鳥啼杖
藜行郭外鼓棹入塘西日暮歸何事逢人媿剡溪
　　山行值雨
茂苑多春雨花源信水鄉端居移物候靜悟得年芳山
合松雲亂湖消蕙雪長思為拙者政耕牧向河陽
　　十九日雨夜子約巻燈重晏
良夜應難再歡悰詎有央一燈憐棣萼終宴眷蘭芳細
雨頻吹座輕寒半入觴自驚時已過何惜借餘光
　　上方山樓春眺
翠竹圍香閣金沙引覺途春光臨檻發塵事入門無雲
氣常飛雨山形半折湖衆巖廻合處天外接浮圖
　　塘上夜泊與吳子新
停舟對親暱把酒話平生花鳥非春事湖山即旅情寒
煙下漁火流水出鐘聲年跡驚心裏能亡念合并
　　春雨書齋
細雨来春色髙雲起夕寒閉門閒有卧牽世若無懽舊
業依松菊光風轉蕙蘭委懐聊散帙山海得流觀
　　春日從支山入天平
郭外青山路雲深定幾重桃花流一澗竹樹隠千峰塵
世遥相隔仙源信可逢春風變芳草何惜駐遊蹤
　　憩白雲泉亭
巖穴非無構山茨亦有名行看松色染坐愛石泉清雲
去空僧影春来覺鳥情潺湲一此鑒徒自媿塵纓
　　春溪晩興
别業懐東墅名山倚北岑川原澄夕霽雲水亂春隂看
竹門從閉迷花路轉尋歸心不及鳥隨意向幽林
　　上巳日遊楞伽寺
春風祗苑上今日禊堂開駐葢松隂合張帷栁色来閒
雲忘宴坐定水送流杯向晩溪橋渡何言洛飲廻
　　過泉上人竹所尋王履吉讀書處
素業依香積芳林託化城偶来乗逸興何處不春情載
酒鶯花下談經象馬鳴王猷安可見空自竹叢生
　　崑山道中清明
芳辰郊外度煙火曉来㣲蘿磴通樵徑花洲出釣磯且
因乗月徃更得詠風歸莫戀明時去空慚吏隠非
　　修和觀登彌羅閣
竹院開仙閣花源邇郡城齋心坐来白春色眺餘清不
遇雲中駕如聞空外笙逃虚自有地何必訪蓬瀛
　　登城西南樓
巨麗表兹地登髙懐故都湖山紛若帶樓館綴成圖寫
月猶張樂飛花未泊艫從来歌舞處愁殺夜啼烏
　　徐子九見訪得聞廸功遺事
昔賢今異物述徳最憐君書著人持去言忘世莫聞空
庭吳苑月流寓漢江雲豈學河東婦徒能誦父文
　　聞蔡比部上書改南署寄憶
卧病貽同好因書報故人悠然芳草意堪老白雲身金
馬西京道瑶華江左春知君方盛飾何以厭緇塵
　　雨夕重悼張子同子安子約作
細雨空堂暮孤雲冉冉隂逢誰話山水兹夕痛人琴南
國梅花落西原芳草深何須聞楚奏始有淚霑襟
　　初夏積雨
春去思何如愁霖伴病居未經芳草歇空數落花餘檐
霧難開嶂溪流易合渠杜門誰與晤惟有樂琴書
　　雨過子約齋中聴琴同子安作
取適家園近来忘風雨中幽忩荆樹引别館竹林通寂
寞身俱是沉㝠意頗同雅琴何以託流水正無窮
　　得張士𢎞書寄憶
坐憶襄陽守音書漢口来遥心慿夢逹愁緒與緘開草
緑燕公署花飛山簡杯更聞風景日騎馬峴山回
　　夏日遊虎丘
投跡期方外名山羨水西坐忘因竹逕歸晩失花谿覆
殿炎雲薄移階凈日低深公莫相笑将買一丘棲
　　虎丘過陳可與故隠居有題壁
憶爾逃禪日㝠棲託講臺寧知投跡處竟作捨身回泉
壑人長閟山房僧獨開空廊留畫壁嵗乆半莓苔
　　欲遊虎山橋值雨不果
湖山寄情處心徃跡仍留風雨連兹夕蒹葭生逺秋雲
中珠樹見天外石梁浮何日逢僧語隨縁老一丘
　　和子安兄夜坐感秋
北戸鳴螿集西堂落葉過自驚秋興發并入夜情多芳
草萋零露青溪急逝波此時勞憶處萬里見明河
　　唐子應徳自震澤返棹邀余夜晤
吳門煙渚夜来泊泛湖船秋水生衣上巖雲落酒邊逺
遊多世憤小隠謝時牽莫問空山葉相逢悲長年
　　靈巖
棟宇開靈嶽池臺隠廢宫已看塵刼逺猶想霸圖雄野
霽呈秋色濤喧見晩風從知掛帆意遥在五湖東
　　入陽抱山訪朱大理
憐君謝朝寺歸守舊林丘芳樹當軒植清泉入戸流焚
車長自暇學圃最宜秋却笑題門者何湏羅雀求
　　朱大理邀遊大石
振䇿凌霄上留筵拂石開峰懸疑削出崖斷似飛来雲
氣晴交雨濤聲晝引雷危梁倘可度扶醉隔溪回
　　贈程子
一泛梁溪棹飄飄不係心雲山家尚隔湖海嵗空深叔
夜何忘鍜榮期豈廢琴淮南書總秘莫學試黄金
　　訪吳隠君
君家湖水上行樹晩成村雲石常垂釣軒車寡候門别
来驚白髪話乆費清尊笑我為官傲何如守漆園
　　除服後九日花下荅子安
對酒一以適聞君歌慨慷市朝身欲隠林薄意猶長撫
已疎成慢逢人醒或狂從知頭白者何自晩為郎
　　錫山訪傳程二隠君
並是逃名侣林居各宴然人稱南郭隠自喜北忩眠放
棹非乘雪停車似飲泉今朝逢二仲何惜醉花前
　　十月十五夜月
清漢月仍滿空山嵗欲闌入林無葉碍映水覺池寒逺
道心千里髙樓思萬端誰能三五夜長及盛年看
　　正覺寺訪大林和尚
何處堪消世文公可晤言談經傳慧印作禮在祗洹蘿
月閒中磬松風定後幡詎辭雙樹下夜乆駐歸軒
　　坐憶
坐憶唐人唱還驚嵗載隂寒雲下幽徑落日到荒林遣
興劉伶酒宣情叔夜琴湘江歸卧處冉冉亦何心
　　冬日陸宜甫黄聖長見遇
翟家杜門處嵗晩益沉淪自貴無知我非闗學避人偶
来共言笑宴坐狎情親幾許能相見江城復入春
　　酬子安廹嵗將事行役書情
聞君歌赴洛而我歎遊秦一出江湖逺頻驚嵗月新閒
雲歸後意芳草客中春不及稽生嬾長辭當路人
　　山行
市朝非隠地山水戀吾城霜後楓林改雲邊鴈影明五
湖沿泛意三畝卜居情豈學平原宦徒為世網嬰
　　過白鶴觀陳錬師房
青谿即此路宛與世相違桂樹叢生處桃花幾度飛雲
来石牀凈月到洞門㣲但醉容成醴何須學幻歸
　　至後
故國一陽後幽棲三載餘尊前鱗運改鏡裏宦情疎榮
逹隨賔戲文章媿子虚河陽惟有拙豈敢歎閒居
　　杜二挽詞
學道慕長生將留不死名奄隨朝露變愁見夜臺成闗
令收遺草園公罷采榮猶言尸解去臨穴覺棺輕
　　子安新構虎丘山莊題贈
河陽新别業松徑宛然存流水才周舍青山正在門彈
琴忘物累拄杖聴禽言豈必長安道棲遲可避喧
　　湖上雪後
長湖延眺處掛席隠情遥洞口雲常結崖隂雪未消身
慚從宦侣跡喜混漁樵别後春蘿月山阿易寂寥
　　東郭山莊
為訪東臯上荒蕪素業存引湖供灌溉葺竹遶籬垣望
嵗逢春及移舟到夜昏歸田倘可遂輸稅奉明恩
　　嵗除前一日過竹堂寺
塵世徂年易空門駐日閒看銘支遁座味品釋龍闗淑
氣諸天外流芳雙樹間未能除累劫回首媿春還
　　病中聞子約過修和觀
坐憶仙源裏春風爾獨尋桃花别後路芳草到時心迎
杖聞山犬驚帆見野禽養生如可問念我病方侵
　　贈金氏
賣卜吳門市餘錢作酒資身同日者隠年忽老誰知簾
下經探秘蓍中語入㣲多慚大夫後從子欲稽疑
　　内弟談氏園亭飲餞
昔共懽遊地今成惜别筵闗河尊酒外京國日華邊拙
宦非吾願榮名秪自牽含情對花鳥去住易經年
　　二月十四日金子以余將北征攜酒言别懐徃賦
　　　詩
江郭攜尊酒花天贈逺行琴宜謝邛邑裘媿入秦京蹔
寄西園賞終多南浦情離懐何以喻絃管厲清聲
　　天池山泉上飲眺
勝地探難極深山到是縁沉灰迷故劫空水寄流泉坐
石情宜竹看峰影入蓮杯乾還更酌不醉為澄鮮
　　覺海寺晩登石壁絶頂
荒臺布金處殘宇在雲峰徑以檀欒入丘因窈窕逢桃
花春磵酒蘿月慧門鐘歸路無愁失樵人許客從
　　清明日再過上方寺留别山僧
蘭若諸天外桃花二月深攜尊初就竹饋食正聞禽落
景銜空水寒煙淨法林休公方怨别媿我去何心
　　重過天平寺尋僧不遇
空山重到處雙樹隔年芬飛錫遊方去餘香坐自焚忩
通鄰寺塔巖落别峰雲何物堪留晤清泉竟日聞
　　郡守王公廷招遊大雲菴同用春字
謝守屏紛務韋公訪淨因石門紆畫㦸雲逕擁朱輪伐
木聴鶯罷銜花愛鹿馴從兹雙樹下掃榻待行春
　　同友人徐紹卿集黄淳甫棲霞館言别
偶偕東海士来欵北山居霞館重分榻江門欲戒車情
勞具鷄黍坐喜弄琴書别思何由遣清風奉穆如
　　和徐子過秪園廢寺有感
伊昔東林近曾逢白社開秪今茂草處猶是散花臺鳥
罷聴經至人無講徳来寧知慈苑内亦起雍門哀
　
　
　
　
　
　
　
　
　
　
　
　
　
　皇甫司勲集巻十七
欽定四庫全書
　皇甫司勲集卷十八
　　　　　　　　　　　　明　皇甫汸　撰
　五言律詩
　　登北固晩眺
林壑卧已乆江門望始遥諸天横落日五月度凉飈焦
樹當忩綴金雲接檻飄離心何處逹東逝有歸潮
　　舟中對月書情
不識别家乆但看明月暉闗山一以鑒驛路逺相違影
落吳雲盡凉生楚樹㣲天邊有烏鵲思與共南飛
　　張秋哭李植卿因寄伯華
零落悲良友天涯重哭君家臨榖城道門閉劍臺雲一
散登龍客誰知國士羣徒聞孔北海曾有薦衡文
　　初入京
子牟懐魏闕張敞戀都門竄逐一何乆交游半不存雲
山到如夢桃李對無言誰識傷弓者明珠欲報恩
　　補官南都述懐
北闕承嘉命南邦事逺遊舊京鄉夢路新水客程秋得
䘮心同馬行藏跡似鷗一官聊避世何處不堪留
　　同年燕㑹作
四海論交客同時獻賦羣相逢悵疇昔留賞醉斜曛蘭
契應難合萍蹤最易分南飛嗟弱羽何以附青雲
　　過祐民觀二首
仙家閒白日邀我坐青谿花下逢調鹿林中問養鷄秋
聲聞地籟𤣥覽出天倪何事勞形役年年使路迷
商山紫芝路榖縣赤松期自媿無媒客將從有道師隨
煙遊曠瀁乘月弄參差未得雄飛去何如但守雌
　　天津訪王在叔
要地煩開府征途幾泊船濤因枚叔至月就庾公圎清
嘯樓中發仁風海外宣懽承樽爼上聴子細籌邊
　　積善寺訪唐侍御謫居
羅含厭官舍摩詰愛禪林空水澄秋處滄洲寄興深封
章違攬轡交契在鳴琴要識窮通理惟餘寂滅心
　　懐楚中舊僚張子時遷東昌尉
牢落同為郡翻飛最憶君離尊郢門雪歸馬漢城雲道
路情難極星霜嵗易分心如洞庭葉秋晩只紛紛
　　東昌道中九日
客路登髙處荒臺引望遥鴈聞淮海盡花見魯門飄市
酒無遺贈村居但採樵離魂歸未得應待楚人招
　　騎省
騎省慙三入鶯花過十春心徒懐許靖鬢已似安仁香
草思公子明珠報美人那堪秋水上猶此隔迷津
　　贈髙郵守陳光哲
王祥佩刀日謝眺下車辰坐見望舒改行歌沂海春淹
留倚淮樹遲暮對江蘋宣室多祠事猶憐未召人
　　道中寄憶四首
　　　陸子冝俯
良友一相失殊方誰見求湖雲歸去夜壇月别来秋夢
裏青山路吟邊芳草洲何由遲歡晤天外是南樓
　　　周子以言
從宦非吾願歸心奈爾何闗河秋鴈少驛路暮雲多懐
壑空騰笑棲林獨寤歌向来遊賞地芳草詎堪過
　　　黄子淳甫
以我淹留歎思君棄置情朱絃齊俗忌白璧楚人輕澤
國楓初落江天鴈獨鳴將祛勞與吝何日見黄生
　　　衲子大林
嵗晩東林樹淮南落木同齋虚𤣥度月江倚恵連風塵
刼看為累榮名悟是空歸期殊未得持此報休公
　　雨登金山
客渡臨滄渚廻橈訪碧岑暮潮風外落寒樹雨中深巖
色殊隂霽江流共古今慿髙展遐眺猶得緩歸心
　　送故友之子陳生入京
長安羇宦地送爾逺行遊沙路雲迎馬寒闗雪滿裘消
魂新别感把臂故情留萬里贏糧意無因少婦憂
　　初至南都訪蔡比部
東土風流地西京故事存重聫畫省騎来醉斗城尊嵗
逐滄江盡心將落葉繁未能辭世網猶傍舊青門
　　嵗首過清凉寺(陳時避/暑處)
地共乘春入臺經避暑過離宫開梵宇曲沼出洹河斜
日啼鴉遍寒煙蔓草多滄江西嶺外含思矚廻波
　　病屬徐公子攜具過訪
端居抱憂疾自媿損春心絶客来相問勞君獨見尋酒
肴逢好事山水待知音為駐王孫駕門前芳草深
　　元夕熊子叔抑過集時謫常州
竄後相逢地那知在舊京旅顔燈下改心事酒中傾沙
栁非吳苑江花是晉城夫君懐古意一為駐行旌
　　吳子充留宿靈谷寺
共是攀遊地俄看去住心分途松徑暝下榻草堂深雨
送靈花氣泉流廣樂音一燈誰與晤知爾對支林
　　送陳敬輿知廣州
横金初出守剖竹勝為郎楚水看鄉盡炎雲度嶺長翠
禽疑異雀椰樹即甘棠南海逢亷吏知無一物將
　　送陳子知杭州
東省含香吏南邦佩印臣離心冶城月别路武林春碧
水移蘭舸青山擁畫輪岳王遺寢在拜手薦江蘋
　　送曹子出守彰徳
風流漢京兆之子見徽音剖竹當名郡辭蘭出上林淮
陽資卧理漳水寄離心何處堪懐古銅臺芳草深
　　同半峰和尚訪釋雲谷
法侣逢羅什㝠心契逺公持經自葱外結宇共林中石
壁初經面溪泉近始通坐来花落後何物解論空
　　觀音閣同比部諸君餞别家兄
躋險因慈閣慿虚託化城江山一以眺雲樹總含情鐘
外潮聲盡尊前花雨輕廻波去無限應是旅愁生
　　燕子磯荅蔡子木同用雲字
何處堪張組江心一為君岸廻淮望樹帆帯楚来雲浮
跡滄波逝同心芳草芬臨流無惜醉此地易離羣
　　登燕磯後仍過清江道院荅蔡子
别有青谿勝廻探思不窮鳥鳴殘雨歇帆落暮潮通闗
路逢桃徑江花引桂叢還聞歌水調流響步虛中
　　武備㕔詠弓餞子安
隨處是離筵戎亭征馬翩那知四方志猶黯一尊前候
吏先驅弩儒臣始佩弦緘愁對新月寒鴈落江天
　　子安館中言别遲蔡子不至
今夕西堂燕明朝南浦人雨滋將别涙花黯欲離神燭
下停杯乆門前嘶馬頻所期殊未至含意獨誰申
　　送家兄赴浙三首
岐路易為情那兼骨肉行同兹戀南樹忽是餞西京碧
水通吳苑青山帯越城無因鄉國近遂使别離輕
東南山水地謝客去相安霞氣忩中岫濤聲郭外灘風
因越絶訪法向吕刑看况是多文藻誰云飾吏難
託跡似孤雲含悲一送君良時共羇宦中道獨離羣花
萼隨萍轉驪駒逐鴈分定知臨海夜詩報恵連聞
　　聞王維禎移官民部
傳爾天台日移官地省時拂琴停水調掃榻及花期越
嶠眈康樂吳都遲左思無言相見喜懐舊恐興悲
　　夏日登牛首山徐公子席上賦二首
愛客謝王孫相邀欵法門林間皆幻境花裏即迷源萬
壑江流轉雙峯雲氣繁寄言河朔興兹夕在祗洹
出郭紆京覽尋山隔世縁鴈垂珠戸塔龍起石巖泉法
雨穿花外慈隂憩樹前寧知禪寂處曾是聖游年
　　晩造祖堂山
别島通幽徑叢林隠法堂逢僧龍樹後攜客虎溪旁帆
影帯江盡鐘聲過嶺長從知探賞累一遣坐来忘
　　宿幽棲寺贈海天上人
投跡空山夜皈心此問禪錫飛辭嶽後杯棄渡江年花
落仙巖近松深凈榻懸融師雙樹下見爾一燈傳
　　曉至獻花巖
斷壑牛山轉層巖鹿苑通天花僧供裏江鳥梵音中禪
坐彯香氣𤣥言悟色空晨扉初地在回戀意無窮
　　山中贈蔡子木
華省非常翫青山聊對君心將守空寂跡許謝塵氛竹
磵晴鳴雨松闗晝偃雲倘逢名嶽去禽向得同羣
　　柬約遊不至諸君
共有看山約重違入社時去縁俱是染来果未除思叢
桂招難及停雲望屢馳還將塵外意一笑省中期
　　宿祖堂寄子安兄
洛並機雲入山違求典尋散花迷棣萼聴鳥悵鴒心吳
越人天渺齊梁嵗月深西堂何處夢遥夜寄東林
　　秋日思牛首諸山因寄海天上人
坐憶空山路青林去不遥齋闗閉秋雨寒磬落江潮雅
自依龍藏慿誰問虎橋塵心報支遁何日晤言消
　　秋日懐王維禎
京國嵗華晩江城風雨秋疎聲兼葉度寒色帯雲流薄
宦潘生省懐人謝監樓如何潮落盡猶未下仙舟
　　柬王職方
北闕辭榮宦南邦戀薄遊月臨騎省夜霜冷鳯臺秋幙
下時揮檄帷中數進籌平生憂國意感激一登樓
　　聞王維禎赴都寓居天界寺
一謝天台郡還来入帝京如何逢下榻猶自隔重城客
路聞鐘意空門駐馬情逺公應與晤静裏話平生
　　九月十日同薛考功蔡比部王戸曹游東園作二
　　　首
西京從宦侣一過五侯家門閉聊看竹林深自落花池
通淮水曲亭帯冶城斜坐得忘歸趣何因戀物華
别業青門側幽居紫禁鄰臺餘九日讌林駐四時春聴
鳥閒情適看花逸興新㑹宜容傲吏長作灌園人
　　瀬源阡二首
平生懐隠徳奄忽委容儀壑記藏舟後齋經撤瑟時芻
聞徐孺奠碑見蔡邕辭贈秩兼名里哀榮并在斯
别有棲靈處應多歎逝情門猶表東海世已謝南榮飛
憶烏隨塜廻看馬戀城悲心何以託日夜壠泉鳴
　　洋門阡二首
孟氏推賢母梁家得令妻人疑隨去鳯誰為語鳴鷄晞
露逢蒿唱驚雷遶樹啼蒼梧雖未從還見墓田西
慈景隨朝露芳流引夕源幽㝠從子貴生死是君恩鏡
惜鸞臺掩衣憐翟茀存清河遺寵謝今日在洋門(四首/為少)
(司㓂郭/公題)
　　挽顧公子二首
束髪多推望臨尸詎可言空牀素琴在遺篋舊經存奄
速曾占鵩扶揺未化鯤因公俱抱痛忍自學東門
勞生歸是息委化夀非材未果山公識翻同鯉也災螢
飛無散帙麥盡有空臺歎惜靈光賦將誰屬草來
　　留省早春奉懐諸兄弟三首
故園君卧處帷裏閲年芳㣲雨髙城霽寒氷春水長黄
鸝啼漢署白馬見吳鄉幾許勞相憶書来問景光
君行知嵗隔已是别離深獨作留秦客凄其動越吟雲
天連海嶠雪路暗山隂日暮臨湖望誰傳芳草心
江門身自寄雲路爾方招馬齒隨愁長鴒心積望遥花
間趨左掖栁外候東朝為説淮隄上風光異洛橋
　　早春奉柬王駕部時聞上書乞歸未得
耽寂懐摩詰辭榮學右軍鄉心隨梗泛春思藉蘭薫巴
水初消雪巫山尚掩雲漢家頻遣祀留待碧鷄文
　　早春雪後同諸君集孔比部寓
殘雪春城外寒雲客館中㑹多新嵗感交與故情同夜
色疑梁入湖流似剡通由来北海座尊酒未言空
　　送蔡法曹考績北上四首
何事移官後嗟君獨未遷才髙獻最日秩滿拜真年客
路吳闗外鄉心越水前帝城能自入無藉子公先
帳飲臨南浦驪歌動北轅如何聊執手已自黯銷魂問
樹知温室看花認省門向来同侍從枚朔幾人存
同作周南滯還嗟此路分棄符闗吏識持法國人聞天
際長江日江邊建業雲莫令明主見猶恨不如君
無言騎省少忽訝鬢初斑世事忘江上朝儀想殿間鶯
啼新嵗月栁暗舊闗山相府知名乆中郎定不還
　　喜王子至自浙中追餞蔡子
聚散非常跡憂歡可具陳忽聞剡水棹来送秣陵人尺
素鄉中信鶯花客裏春從今張敏夢無夜不迷津
　　寄廖鳴吾學士
一自辭供奉慿誰問卜居朝園藝槿後夕浦采蘭初宋
玉工題賦任安待報書莫將憔悴色空對楚江漁
　　寄馮守
解章辭劇郡初服返長林五馬一相别雙魚杳復沉晴
州芳草合幽谷白雲深祗羨機心息年年入漢隂
　　送鄭水部擢楚臬便道覲母
蘭省為郎乆荆藩拜憲初憑將舊經術自可飾刑書問
俗從江漢寧親過里閭須知陶母意莫獻武昌魚
　　徐公子見訪對月有作
憐余杜門日眷爾駐車情世事杯中盡浮名物外輕女
墻淮月上客坐楚雲生為語髙林鵲相依且莫驚
　　四美亭詩為大司成程舜敷作四首
傍舍通幽逕為園愜近尋花間餘講席墻際藹儒林後
乘參多士前賢契夙心無言戀芳樹桃李自成隂
地為崇文辟齋因講徳開草深知秘殿松杪見靈臺暎
戸羣峰入環橋一水廻但能留問字不假酒肴来
炎夏相過地清幽絶世氛人從金馬至客向綘帷分璧
水忩中月鷄山檻外雲定多觀物趣何止坐論文
周家重雝館漢室儼陪京清曠多新苑繁華總舊城山
疑瞻岱意臺即舞雩情别有羣英樂非闗勝美并
　　宿𤣥真觀
暫謝直城中因棲羽士宫秋聲上苑别芳樹小山同𤣥
覽何能遣幽思或未通祗餘懸解意可以息㣲躬
　　茅山道中
猶是皇畿内迢迢赤縣分勞生空害道薄命豈闗文源
水渾迷路深山迥隔雲金丹如可就留此問茅君
　　泊丹陽
日暮丹陽郭維舟旅思違蟬隨江栁報螢帯野煙飛練
水乗秋滿吳闗入望㣲寧知垂翼鳥猶畏弋人機
　　為許氏贈妾
　　　許東谷索詩貽其細君余初未許因思二陸藻
　　　繢為彦先以贈婦小庾風流因永豐而詠内自
　　　是貴主芳筵每歌麗曲太妃禁地猶製清平矧
　　　細君者蘭姿絶代蕙質驚人雅眈藝文妙解音
　　　律緑珠秀媛慣承寵於石卿紫玉名姬堪締縁
　　　於韓重不有賦其彼美何以傳之来淑乎
窈窕一佳人鉛華世絶倫花因解語艷山入畫眉顰寳
髻隨時廣羅衣逐態新坐令幽谷裏無夜不生春
　
　
　皇甫司勲集巻十八
欽定四庫全書
　皇甫司勳集巻十九
　　　　　　　　　　　　明　皇甫汸　撰
　五言律詩
　　岳東伯遊天台歸贈
平生山水興聊作越鄉遊海嶠千盤路江城九月秋雲
中訪精舍花裏下輕舟何事懐婚嫁經年獨滯留
　　歲暮園亭對菊寄子約弟
不縁歸卧久那復歲將陰䇿足嗟行路驚翰屢遶林鴈
來吳地少雪到薊門深獨有荒臺菊能關池草心
　　將入魯奉柬諸兄
故國人初返長林意頗同念離驚歲暮從宦媿途窮楚
水寒潮外江城細雨中愁看佩刀去遥向海沂東
　　子安初製巾服履贈之
何事平原服翻同楚客衣將從東洛隠寧羡尚方歸雲
卧輕偏適山居懶不違因聲報王貢情已昔年非
　　紫霄峯莊道士房
仙館夕陽際吳宫荒草餘路迷花發後雲白鶴來初醉
客壺中酒謀生柱下書坐深寒月在歸駕欲凌虚
　　月下念别答子安
歲暮寥天月清輝亦未闌關山無限思尊酒暫為歡乍
缺潮聲落驚飛鵲影寒江程雖易隔莫謂不同看
　　大石答子安
祖筵臨水後征馬到山時非自耽遊賞其誰奈别離雲
封泉逕杳霜染石苔滋莫道空門樹攀來不係思
　　滸墅逢岳東伯出山相送
煙水維舟處偏傷首路神却憐乘雪興來送渡江人落
葉催年盡寒尊遣夜頻知君入山後相憶在風塵
　　贈茅丹徒
晋室皇畿宰風流絶見君鳴絃宓生化飾吏子游文山
色齋中入潮聲政裏聞江干漂泊羽猶得接鸞羣
　　淮陰至日
過江芳草地晏歲小山游莊叟身同瓠張融宅是舟空
山聞葉下寒水見氷流莫謂窮愁日他鄉祗益愁
　　江上曉發
霽曉臨江渡微茫寒霧多無由辨深樹祗自見滄波岸
覺帆前是山知磬裏過平生壯遊地今往奈愁何
　　送子安之太倉
明發辭林卧遐心眷海東荒城春雨外孤棹暮潮中歲
月重來異雲山舊眺同如逢垂釣者一為訪任公
　　寄王維楨地曹
並是銜新命俱來守舊京時違空往跡事在每關情草
緑長千里江清建業城寄君須自愛己矣負平生
　　四思詩
　　　余山居寡悰偶思白下之遊因賦四詩
　　靈谷寺　與子安兄施蔡二子嘗同游
昔日同嘉侣靈山訪梵宗雨餘頽寢畫泉遞暝溪鐘迷
路隨羣鹿歸途出萬松遥知草堂月别後笑周顒
　　燕子磯　羣公于此餞别子安入越
祖帳都門道離筵江館時花飛知孟夏燕起計歸期良
友同飈散韶年與電馳滄波流恨處東望幾愁思
　　牛首山　徐公子招遊
公子招歡地牛山勝事存心期恵逺社跡感孟嘗門竹
院留宵榻花巖駐午軒臨溪一相送今日獨誰言
　　天界寺　半峯上人禪誦處
城南多古寺爭得道林居馬過談經後烏來施食餘人
天長示滅花月幾淪虚飛錫何時晤東山欲致書
　　送王良醫之武岡
白髪微官在滄江别路長看星趨翼軫問水過沅湘採
藥身千里聞猿淚幾行惟應鴻寳訣猶得事淮王
　　哭子安兄四首
拙宦空牽世沉憂易損年攀荆餘敝宅讓果薦靈筵物
化成千古人亡隔九淵平生佩刀在感贈獨潸然
昔侍尚書省同趨建禮門一朝隨往化何日更飛翻淚
盡堪流血情來詎返魂君苖徒毁筆那復覩平原
同枝憐四鳥析羽在兹辰埋玉開前兆探鐶驗後身奠
芻南國士留樹越鄉人無復池塘夢空餘芳草春
生年同過隙何悟早藏舟喪事門人給遺文使者求山
川俱感涕花月總關愁尚說烏衣勝傷心不忍遊
　　張公洞二首
兹山靈氣在復以至人傳石壁晴飛雨松門晝鎖煙萬
形疑海市一線引壺天為問蒼苔蹟青騾去幾年
羽客還丹地花丘閱世殊危梁欵漢鑿疊石類秦驅披
霧看衣濕攀巖藉䇿扶不知斜日在燃燭送歸途
　　玉泉亭
怪石隨崖豁靈泉出澗幽灌園雙甕在掛壁一瓢留氣
積金扉影凉生玉樹秋塵纓猶未謝延竚媿清流
　　謁周孝侯墓
地是先朝賜橋猶異代存枯枝交隴樹流水到祠門落
日瞻遺像英風想逝魂蹉跎余亦晩愁向陸生論
　　董太史過吳門見訪
予告賦閒居多情訪敝廬交因忘世減禮覺候門踈酒
伴芳林下琴心苕水餘還邛寧久滯明主待相如
　　陪讌董太史于徐少宰碧山故居
北闕高軒下東山别墅開焚魚人已謝羅雀客能來花
竹荒新逕琴尊儼舊臺從知徐董輩同是漢廷才
　　伯兄季弟往虎丘山莊為仲氏卜塟地
青山舊别業兹地欲藏舟罷旦荒臺在辭春暗水流開
阡異京兆託體共林丘總識溪橋路傷哉可重遊
　　病中答子約弟覽毘曇之作
生年何自苦棲病每經時高院聞蟬早幽窓度日遲僧
彌諳妙典法䕶媿𤣥思欲遣迷方累因君問藥師
　　寄答華子濳學士
自余辭漢省君亦解文園鴈信猶能達魚焚可重言風
塵江上淚花月夢中魂不及秦淮水西流向國門
　　人日訪過叟
獻歲逢人日攜羣訪客居葺茅依舊逕灌藥引新渠簾
下君平易帷中叔夜書春風何意早一奉坐談餘
　　徐公子徙宅秦淮寄贈
榛隠移新宅桑情託舊溪水聲喧戸近山色入檐低地
僻心從逺觀幽物自齊思君夢中路猶識五陵西
　　送子約弟訪董太史于苕溪因懐殊勝寺舊遊
越國青山外吳江芳草前夜帆看獨往春水悵悠然過
寺迷初地逢橋記昔年還聞倒屣處應得蔡邕憐
　　題長干主人壁
歲月幾相謝江山重此行青雲違壯志白首歎交情埋
姓非張禄投人似馬卿空令同舍賤爭席在都城
　　託宿報恩寺
平野新秋入長干舊寺存青蓮非世界緑竹是山門塔
火看生滅鐘聲悟靜喧迷方欲有問慙對逺公言
　　寄故園兄弟
旅跡原無定塵躬且未寧心將齊塞馬夢屢到原鴒世
事吳宫草年華楚水萍從來堪灑淚郭外是新亭
　　安隠寺
人天即此路花雨見空臺刹盡南朝建經多西土來碑
荒殘蘚合僧定野棠開了悟身如幻何須訪劫灰
　　寳光寺
四山棲梵處一徑杳然深歲久惟看樹臺荒半宿禽逺
江横落日寒殿下秋隂獨坐觀冥理寧知靜者心
　　訪孫孝子永夀兼問養生
為訪幽棲宅因過孝里門支離如有託塞兌已無言掃
榻依松寢安橋接笋垣惟餘枯樹下日夜義烏喧
　　崇明寺至日答舍弟
僧臘逢長至征途感故陰茒峯帶郭近花井入溪深睎
世無靈氣違時減道心徒煩訪丹藥何日變黄金
　　長干寺除夕
客歲因僧臘人天感物華繙經迷貝葉頌酒媿椒花裘
敝長千里心飛故國涯隨緣聊住世豈是樂無家
　　雨
積雨縈情懶長雲引望迷蓋停千嶂外絲散五湖西戲
藻看魚動還林羡鳥棲朝來理輕棹將欲訪花溪
　　秋日偶成
無那文園病秋來獨未蘇江風驚木落簷日惜陰徂拙
宦同門限勞生學戸樞憤憂何以託惟是著濳夫
　　送沈二遊越中
提琴謝氛俗抗策訪名山世事興亡後秋心詞賦間石
潭沿月弄天目倚雲攀别有觀濤興枚生定未還
　　過長兄寓所寄憶
客路嗟相失鄉雲限幾重蘿軒虚夜月竹院換春風淨
理同因果浮生任轉蓬題書遲𤣥度勞憶在支公
　　除夕
異鄉逢嵗盡一倍旅愁增車從來三署衣香過五陵春
晴傳法鼓夜色引慈燈誰識朝元侣禪棲學老僧
　　禹量席上追憶牛首之遊
坐憶雙峯賞神驚五載還林猶青嶂外路即白雲間舊
客皆凋喪佳期可重攀空餘風景在感泣似牛山
　　早春德恩寺
福地回春早名山俯勝多水邊疑見性塵外可除魔徑
仄緣蘿入林深礙竹過從知功徳逺無量是恩波
　　恵應寺胡秀才讀書處
支公禪誦處却有董生帷地僻聞鐘逺林荒下鳥遲持
經殘雪映閉戸白雲垂辛苦精儒行還應靜者知
　　酬周公瑕七夕見贈
京國俱流寓禪堂獨病棲徒懐七襄詠猶戀六塵迷金
鎖秋聲颯銀河夜色低不堪揺落意脉脉鳳城西
　　昔訪雲谷于天界兹復㑹于三藏寺
何顒貪佛日惠逺說經年是果西林徙非離初地禪一
燈銷永夜萬籟凈諸天自惜迷途晚猶思出世緣
　　章祠部見訪
落落題門後悠悠行路難非君念傾蓋誰此問南冠秋
水同禪寂浮雲任達觀驚飛雙樹下幸有一枝安
　　柬黄生志淳
作賦渾遊洛持書似謁秦長干連大道淮水是通津月
下花愁客霜前鴈報人為君題贈婦惟有素衣塵
　　贈張子棨
相見但云晩知君意氣同道能窺一馬文不尚雕蟲定
水忘言外迷方獨醒中清齋聞磬後時復想高風
　　觀堂
秘閣何年化餘基尚可尋辨灰應悟劫投石不知心挂
衲惟枯樹聽經有舊禽那堪荒草處曽是布黄金
　　送王子亮卿真州訪蔣憲使
歲暮三山路江通一水津舟寒初載雪榻暗舊生塵靜
夜聞潮慣荒城落葉頻懸知蔣詡宅開徑遲幽人
　　余叔二人歲方再稔相繼辭代逺承㐫問泣賦此
　　　篇
兩年悲骨肉奄忽委荒丘共盡臺空夜先零樹已秋山
經薤草宿人罷竹林遊獨惜平原淚多因歎逝流
　　余將之白下而黄子言往浙中賦别
探㑹重遊越干秦再入都花天散雲雨萍跡限江湖牛
渚心千里虹橋酒一壺無言馬首異同是阮生途
　　木末亭送談二秀才還吳
驅馬憐同役乘舟念獨歸孤亭一眺望千里思翻飛螢
火車生帳秋聲樂子機坐來雙樹下那得繫殘暉
　　答子約弟七夕見懐
天上歡逢夕人間重别時忽聞牛女詠并入鶺鴒詩悟
辱因超忍牽情未遣思乘杯倘有驗一水乞歸期
　　過顧司寇息園
華屋生年異平泉死日荒懐人嗟逝水立馬弔斜陽後
進推師表先朝寄典章猶聞江左士揮淚說長康
　　訪徐公子新居病起慰欵追昔作
第宅逢新徙琴書儼舊存鍾山遥入户淮水正當門隠
几枚乘發窮途阮籍樽誰憐衆賔客今日散平原
　　同盛二過永福寺
偶然同素侣來此訪緇流古寺鳴鐘處空山落木秋跡
隨青嶂滅心共白雲留祗隔秦淮水寧知是沃洲
　　贈汪子嘗從空同遊梁者也
卜宅近仙源晴沙别有村花時遊洛水雪後訪梁園買
笑黄金盡耽詩白髪繁李膺門下客歎息幾人存
　　虎丘經司直兄墓
昔是青山路今成白馬泉松塵餘涕後樽酒若生前過
客瞻新表鄰僧守舊田祗嗟春草宿非復夢池年
　　同年姜禮曹攜酒見過
媿我逃禪日煩君載酒情感時驚落葉復故語班荆龍
鮓登竒饌鸞笙度梵聲醉來瞻化塔猶記舊題名
　　吳純叔解官初還投贈二首
張邴意何如還山喜遂初相邀具尊俎更得耦琴書花
下聊爭席林中任借車幽懐寧用問為謝楚江魚
世網已能辭雲山從所思那知投劾日正及閱耕時海
近羣鷗下庭閒百草滋看君無愠色猶自恨歸遲(歸田/賦百)
(草滋/榮)
　　哭隠君陳善二首
楓江西郭路來哭竹林人繐帳空凄雨靈床但黯塵交
疎誰把臂妻老獨傷神詎是於陵後猶嗟仲子貧
嗜酒同劉伯沉江異屈平祗疑中聖去那解汨羅情蔓
草榮虚室行楸偃敝城最能明易理何苦不謀生
　　題不菴贈長兄
本期行附翼何事早歸驂失路能齊北棲枝已戀南三
同古來惑七異昔人堪羡此聊書座因之遂掲菴
　　蕉上月
鏡彩看初滿墻陰稍覺稀飄香桂子異拂翠栁條非班
女秋迎扇秦王夜巻衣音書欲有寄題處鑒清輝
　　聞子約有荆州之役
傳爾銜新命令余緬舊思猿清啼楚夜草緑弔湘時匭
入周官貢香分漢吏司江山遲文藻行擬二騷詞
　　詠美人花燭次韻
含羞辭栁戸承寵侍蘭床玉以經磨潤花因乍折香住
歌雲動綵戀舞月留光夏夜誰云促春心自許長
　　荆州六詠送子約
苞匭通周貢輶軒問楚程巉崖天外斷積水霧中明磵
道懸蘿宻衙齋對竹清君行非習險心計在持平(右荆/門山)
雷送江流駛雲廻石勢重那知百折處别是一提封估
客魚間市鄉書鴈外峯遥心若漢水無夜不朝宗(右鎮/流砥)
峽勢環如月清光掛碧巒猿應啼涙易蟾似照離難江
漢明河影關山楚塞寒誰云千里共曾是兩鄉看(右明/月峽)
七澤疏雲夢三湘滙洞庭路隨芳草緑窓入逺峯青神
館朝蒸霧仙槎夜犯星懸知賜田者詞賦擬騷經(右雲/亭澤)
舊井荒城外清流定幾年名應同讓水澤許並寒泉雀
乳桐陰覆禽來機事捐使君將比徳一飲輙投錢(右廉/泉井)
南楚風流地名賢昔寓居水花猶泛墨臺草尚留書難
字逢能識遺編校未疎委懐從灑翰公事日常餘(右洗/墨池)
　　贈陳鳴野二首
謝客杜門久因君掃榻頻金装遊俠後縞帶結交新倚
馬知才子籠鵝愧主人若非驚座語何自識陳遵
吳市新逢面嵇山舊隠名思𤣥題賦就觀舞學書成門
有高陽侣家多燕趙聲更憐仲子意辭爵一何輕
　　題淮上周將軍園亭二首
風景駐淮東將軍别業雄小山初卜隠大樹不言功架
上披緗帙床頭掛角弓那知金谷夢猶遶玉關中
東陵不好武西第自堪娛香氣多成桂芳陰半是榆散
軍聊踘蹴讌客每投壺莫學藍田卧雲中待亞夫
　
　
　
　
　
　皇甫司勳集巻十九
欽定四庫全書
　皇甫司勲集巻二十
　　　　　　　　　　　　明　皇甫汸　撰
　五言律詩
　　初至京同諸進士集羅山人館探韻各賦得東字
十年違冀北一壑卧江東歸去同元亮重來藉子公鶯
花新漢月燕麥舊春風祗自持團扇慙恩女伴中
　　諸君乘月攜酒見過遲謝山人不至席上作
芳樹長安道春宵動旅愁一尊良讌會四海盡交遊玉
漏寒頻度金河靜不流清輝憐謝監何事隔南樓
　　經司直兄故居
平原寓東洛參佐接西鄰履跡都埋草琴臺尚網塵徂
年同過客華屋屬何人獨有空梁燕飛來攪暮春
　　題張子言故居
未果逃人世居然託帝城一區留敝宅千古謝浮名枯
樹昏鴉集頽墻蔓草生空餘四愁在誰復擬張平
　　見月懐鄉
巖居遥對月時復望長安一作西京客翻憐故國看關
山經戰後烏鵲遶枝殘多少幽閨恨刀頭欲問難
　　子約弟調官因寄
同是冥飛羽俱為世網牽金無漢廷譽玉有楚人憐興
減彈冠日情違襆被年何如賦歸去偕隠密山前
　　上巳日同友人集大寧寺得幽字
帝里冠裳集禪堂禊事修人天春駐景花竹暝通幽香
積開芳宴金河引曲流誰云王逸少陳迹獨千秋
　　首夏集姚令園亭分得君字
㑹有幽棲地能招好事羣草芳殊未歇鳥語更相聞掃
徑花飛雨留關竹䕶雲無須謝車騎心逺為徵君
　　過廣平懐吳二純叔
爾昔承麾日余兹趨府情棠陰覆聽事苔石見題名夢
裏叢臺月愁中漳水聲何如窓岫色能憶謝宣城
　　登廣平借寇樓寄體乾于浙省
同是皇畿宰回驚二十秋人隨台嶽迥年逐滏河流月
黯琴疑在花深舄詎留寇恂那可借日暮倚高樓
　　贈晁翰檢在告
金馬沈方朔文園卧長卿何如狎鷗鳥暫此返柴荆草
就編年目花餘愛日情庭闈自可戀詎是厭承明
　　寄子約弟
兩地承嚴竄同時罷省郎因書問舟楫何日下沅湘客
夢頻棲月征途欲戒霜平生題賦意那得倦遊梁
　　秋夜集李守衙齋
政閒庭每寂吏散日猶曛下榻生秋思傳杯語夜分暗
花微泫露纎月淨開雲失路聊相倚何期御李君
　　生朝寄兄弟
白髪逢初度清尊思惘然鶺鴒原上夢犬馬客中年眉
宇將雲結心旌共月懸朝來淇水望時問渡淮船
　　從事河上
昔官淹水部兹役媿飄蓬散帙觀周傳尋源念禹功荒
城下寒日落葉送秋風獨有逍遥意將從河上公
　　簡長垣劉尹
獨坐臨流處彈琴最憶君降霜花發候落日鴈來羣縣
外夷門路齋中少室雲裁詩寄劉尹佳政欲相聞
　　訪同年葉給舍
北闕因言政東莊早拂衣人從泗水别書到廣川稀素
業存荒徑清宵夢鎖闈相逢惟勸飲世事已俱非
　　邯鄲道
邯鄲臨古道車馬此通津錦瑟空埋恨緇衣易染塵王
昌非蕩子趙女是才人併逐漳流盡荒臺蔓草春
　　吕公祠
金榜標新界琳宫接舊城暮扉煙樹紫春水石橋清遺
寢仙翁蹟崇祠聖主情塵勞俱夢客非止一盧生
　　懐沈二儀曹
地重留司後官清建禮初江間堪吏隠天外惜離居草
合春廻騎氷開日望魚西京訪遺事還擬賦憑虚
　　永嘉登江心寺
雙塔峙琳宫諸天一水中廻看雲島合直與海門通荒
寢憐文相高樓憶謝公潮聲無日夜流恨古今同
　　題郤金館
兹山有崇構本自薄黄金荒草空成昔清風猶在今鋤
揮曾不顧裘敝亦何心願得無相贈逃名寄已深
　　臘月晦日酌酒贈王生一龍
湖海逢除夕衙齋戀故陰感時行路歎落日倚門心竹
葉傾難盡椒花坐已深南州留榻在且莫賦歸吟
　　訪周氏舊司勲
隠居南郭裏秋色越江前道訪鴻䝉後名聞畫省先示
人惟杜徳守己只雙𤣥一謝金門路寧知玉蕋年
　　天寧寺遷内柩
翠翣辭官舍靈筵啟梵宫香銷灰刼後淚盡雨花中棲
處知魂寂歸時悟色空一從羅帳冷不敢問春風
　　方山人别我括蒼今㑹于殊勝寺
官舍春懸榻僧齋夜落帷暫來休汝日一為訪君時望
裏分鄉樹愁中惜鬢絲不知何戒律可以斷歸思
　　早春寄子約弟余方有悼亡之戚
獻歲思吾弟何時報徙官夢勞池上積書到洛中看太
史身猶滯潘生淚未乾梁園飛雪盡欲下剡溪難
　　子陵祠
問水下桐津看山入富春花源别是路魚鳥自為鄰獨
作垂竿客多慙薦藻人滄波流不盡何以遡芳塵
　　崇道觀登試劍石同龔温州
采秀臨丹壑攀蘿踐白雲仙源那可測巨石已中分劍
化靈猶在爐寒火自焚今宵看斗氣一為問夫君
　　晚登棲霞寺(在青田/縣南)
野寺投鐘暮禪燈隔水明來尋種芝處但見桃花生絶
頂圍青嶂彌天邇赤城坐談空色理徒有駐顔情
　　馮公嶺經桃花隘
辨壤猶通㑹分途稍入甌凌空惟仄徑界道有飛流山
鳥看明滅關雞問阻脩因懐簡書畏曾是不遑留
　　石門
洞門紆逕引飛瀑半空聞掛壁常看雪開窓但弄雲帆
輕過鳥疾衣冷落花紛何事淹歸馭清暉戀謝君
　　白雲山
青山行處盡始覺白雲深錫化無僧在鐘鳴有客尋花
溪遥隠壑蘿逕曲通林坐得浮生理悠然忘我心
　　三巖洞
峭石何年斷飛泉竟日聞虚堂秋易入晴樹雨難分夜
似觀廬瀑朝疑帶楚雲坐深羅袖冷猶自戀氤氲
　　送王亮卿遊天台
嶽路從兹始仙源信可求客情臨海嶠鄉語永嘉舟天
外看霞起林間聽瀑流無能解纓去送子欲神遊
　　答吳二純叔
江城一别後已是隔年春棄置同遺跡相逢但愴神産
因淹宦減鬢以悼亡新徒奉平原藻嗟無可贈人
　　五日松江道中
積水雲間杳輕帆雨後孤紅巾横道路白髪滯江湖客
夢遥驚鶴鄉心欲問鱸干戈正滿眼空對辟兵符
　　秦駐山
萬乘留秦蹕千秋紀越山水從溟海外雲自會稽間草
樹廻窮髪魚龍候聖顔不知徐市去靈藥幾時還
　　海鹽勘事訪王世廉不值
荒城罷兵火溟海尚波瀾詎意徵君里俱為暴客殘短
書無自達長鋏倚誰彈始悟平吳易空嗟得俊難
　　萬象山崇福寺
蓮城最高處蘭若此中開水見東溪去僧聞西域來啼
烏喧梵座花雨凈經臺觀萬俱空境何須得象回
　　縉雲尋唐陽氷吏隠山贈李方伯
隠吏久不作青山名已虚窪尊花下蹟科斗竹間書沉
飲非妨政耽遊為惜餘藩侯寔宗彦曠代此懸車
　　東溪寺(源自大/盤山)
東溪斜帶郭數里接仙源嵐氣廻盤嶺灘聲到石門僧
開翠微舍客造白雲軒訝可無機事看鷗代晤言
　　九日寄子約(時海寇甫戢/聞河中盗起)
漫有登高處兼當逺望何對花驚白髪見鴈憶黄河亂
後書來少霜前木落多不堪羇宦日同是阻干戈
　　送客之濟上訪金君舊吳守
臨淄路何許之子謁賢侯昔受千金顧今懐一飯酬刺
修緣北海榻解為南州若問長洲苑傷心荒草秋
　　贈王生(維楨/仲子)
世業本青箱詵詵後益昌談應呼小友書已授中郎鵬
路瞻霄近鷄窓惜晝長阿翁雖善賦輟草待靈光
　　訪萬師寺居
行營辭細栁開府寄東林對塔占雲氣安禪就樹陰輕
身驅白馬收士散黄金何自除煩惱澄公誦法深
　　别我兄弟之滇中
少年迷善宦中歲尚投荒同氣分花萼驚飛折鴈行蒼
山官舍近炎海客途長莫漫愁烽火音書早寄將
　　贈黄梅令張九一新蔡人也
解褐趨朝日腰章宰邑年人同潘岳少政並子竒賢楚
地從兹始梁園若箇邊更聞兩峯勝政暇一逃禪(邑有/四祖)
(五祖/山)
　　登赤壁
萬古滄江上清秋赤壁開浴鳬知舊渚横鶴見新臺妙
齒瑜非昔雄心操已灰媿無題賦手猶欲記重來(己亥/歲余)
(謫黄理官嘗遊赤壁擬蘇長公製賦一首越甲寅余有/滇南之役道復經此欲撰後賦征途未暇聊占短律)
　　巢縣
昔覽先公傳常懐高士名今來洗耳處益感讓皇情郭
外箕山色林間潁水聲能令車馬客延竚媿塵纓
　　重經四祖五祖山
慧宇接巖阿塵鑣惜再過鄉書吳鴈盡客淚楚猿多鐘
梵凝青靄銖衣掛碧蘿那堪彈指後年鬢已蹉跎
　　清平九日
重陽頻作客萬里動離思况此䍧牱路兼之風雨時孟
生高興盡陶令去來遲霜後猶無鴈攀花欲寄誰
　　寄所親
故國吳關外遥心楚水東九秋日易盡萬壑路難窮民
俗非夷舊人言與蜀通因書報親串行始達黔中
　　關索嶺
斵石微通路攢峯儼作關雲中馬嘶去天上鳥飛還水
向盤江滙坡從香樹攀平生慣履險於此亦摧顔(香樹/坡名)
　　顧㕘軍於板橋驛贈别寄憶
昔感驪駒賦辭君金馬關河橋相送處猿月共荒山烽
火猶傳警田園未遂還梁溪如借問芳草夢魂閒
　　早春五華寺
淑氣南中早春遊上界清寺緣雙樹建山識五華名積
霧鄰滄海餘霞似赤城沉灰如可辨浩劫在昆明
　　圓通寺
緇流棲梵處不與俗情諧花雨藏春逕松風掃夜階欲
觀一切法來叩八關齋漸覺忘言好探遊媿詠懐
　　馬跑泉
漢將長驅日黔關夜度年千盤鷄背險百折馬蹄穿梅
盡難銷渇河乾不受錢從來踈勒外知有耿恭泉
　　温泉
靈泉㵼温液灼水沸華池煦沫看流處凉風來浣時花
凝百和氣樹偃萬年枝詎説驪山上痾銷神女祠(泉上/有無)
(名樹四時不凋升菴詩/云瑶草蟠千歲是也)
　　曹溪寺(寺有泉源一日/三至名聖水云)
鷲嶺知何處螳川去不遥仙巖鐘夜月聖水梵時潮浴
罷衣聊振風停幡屢飄逺公一相謝乘醉下溪橋
　　邀李憲長同李侍御登海上浩然閣夕泛建閣賦
　　　詩者吳姜公龍也閣與詩皆無恙而姜為異物
　　　矣因次其韻繼之以慨焉
高閣與雲浮平看洱水流相邀二嘉客來泛一仙舟烽
火堪愁思煙波幾浪遊望鄉因歎逝陳跡已先秋
　　宿太華山寺
昆明積水上特秀太華峰寺逺雲間塔山深午後鐘庭
花閒自落海鳥偶相從一就松齋宿晨關報己慵
　　宿太華寄答周子
移文謝周子余在草堂眠竹徑雲初合薇軒月自懸秋
光涵一水夜雨淨諸天即境雖云異看心共是禪
　　訪周子籲小酌水木軒
愛爾官齋裏居然隠者同逺山當戸入瀑水隔溪通蔓
草牽風碧薇花墜雨紅故園經亂後翻不似南中
　　夢子安兄作
一為生死别獨宦尚飄蓬白首行荒外青山值亂中九
原人豈作萬里夢猶通今夜看春草池塘思不同
　　九日寄子約
三吳猶轉戰萬里共含愁苡薏蠻中老茱萸海上秋懐
仙入靈境為政見風流自媿投荒者何時逐少游
　　得王南安書并詩因寄
越鳥一相失同時别㑹稽忽傳千里札因奉八行題庾
嶺看天末章江帶郡西新詩仍自好名媿四生齊
　　滇省監試武士
鎻院此重開登壇屬異才花非桂子落月似栁營來漢
業銅標在邊塵鐵騎催行看投筆去竚爾勒銘回
　　送陳水部還朝
奉使來金馬徵錢助水衡歸程望閶闔别酒餞昆明歲
序看湘鴈春心報省鶯因君問鄉土何日海波平
　　滇南雪後
閏月凝寒早炎方見雪稀六花金馬上一似玉關飛素
積昆池練晴連華岳暉吳兵猶挾纊未報解征衣
　　送董道夫還大梁
歸心年不待高蹈古來聞牽世俱為客辭官獨見君到
家春草合度嶺瘴煙分去去嵩山迥何由係白雲
　　萬憲使招遊龍華寺寺臨交水而萬江州人也
城陰尋古寺日午報鐘聲豸服防僧避龍華䕶法明雪
殘雙樹冷溪抱二流清為問廬山客何如入社情
　　遊清溪洞
洞壑何年闢緣溪五里間探竒披瘴入眺險拂雲攀泉
暗惟聞響花深不記還始知窮海外别自有名山
　　青華洞
暫輟臺中鞅來尋洞口春壑幽經窈窕石怪訝嶙峋氣
潤常含雨明通不受塵鑿空非漢使到此定迷人
　　歲暮齋中作
一作南荒客常懐東海思流芳忽改歲尸素已多時薄
俸僧堪施閒心吏豈知朝來華山爽聊復對支頤
　　為張含追悼少君二首聞遺孩孝慧云
舊事徵彤管新詩哭繐帷一朝謝膏沐誰復嗣音徽入
室看遺桂臨堂問巻衣世人無李少空望彩雲飛
埋玉嗟之子寧馨有令兒多應憐鳳羽非止為蛾眉夜
壑長留恨春風祗益悲名香産西域不騐返魂時
　　始發滇中
荒外倦遊日南中歸去情春心同社燕旅跡任江萍自
恨拂衣晩誰云脫屣輕獨憐山太宰門下絶嵇生
　　貴陽阻雨
農家正喜雨客路不堪愁白馬吳門逺商羊楚水流眉
隨朝靄結心待夕雲收余亦歸田者山中幸有秋
　　郝憲使招宴岳陽樓
高閣倚清虚長川落照餘從來風景處能使興情舒垂
翼同歸鳥冥心不羡魚因君念傾葢聊此駐征車
　　過蒲圻弔廖學士
碧山成葬地華屋但荒居衆女爭相妬明君恨不如甘
泉無獻賦鄴架有藏書獨惜招魂處湘江夜月虛
　　潛山五日卜尹惠酒
故國兵戈日長途風雨時忽驚芳草歇猶恨及𤓰遲仙
令迴雙舄良辰贈五絲朝來皖山樹渾繫隔江思
　
　皇甫司勳集巻二十
欽定四庫全書
　皇甫司勲集巻二十一
　　　　　　　　　　　　明　皇甫汸　撰
　五言律詩
　　解官歸奉答子浚兄
早歲從羇宦終年辭密親長蘿謝逋客芳草遲歸人廬
幸存先敝家徒減仲貧故園華萼在何必日南春
　　答子約弟
出處本無定分飛任所之如何掛冠日况是阻兵時宦
惜潘生拙歸嫌陶令遲北風待高翼莫學守南枝
　　答陸子
投劾謝當路因書報隠君從兹返初服聊得慰離羣棹
處汀洲月耕時洞口雲北山期共入那復待移文
　　過張子新居
早學樊生圃初歸平子田蕉陰清簟上花氣緑窓前客
每攜樽往予思借榻眠墻東喜相接無用買鄰錢
　　酬子約秋日齋中讌集
憐君暫休汝留客賦郊居琴興聞蟬後秋聲落木初白
雲閒北牖芳草歇前除即序方盈念貧交已漸疎
　　重挽周以言二首
委化同桑户嗟來弔寢門迷途非敏夢顧影似嵇魂繐
帳風偏瑟松丘日易昏平生金藥秘無復枕中存
把臂成淹忽傷心每泫然笛聞堪有賦琴在已亡絃訪
宅為幽里尋溪是夜川襄陽多棄草何處購遺篇
　　答黄志淳
憶爾因兵火攜家住石城嗟余解纓絡稅駕返柴荆夢
裏秦淮逺愁中歲月更如何書寄語猶是未歸情
　　送唐應徳遊武夷
那堪逢亂後重此對離羣歲晚崇江道天長幔嶺雲靈
魚尋漢祀仙掌謁夷君獨往清溪夜啼猿幾處聞
　　題屈氏廢居
海上逢殘冦山中憶敝廬可憐虞仲里誰卜屈平居棟
沒秦灰後臺傾蔓草餘秋螢飛不散猶似照遺書
　　送陸子還西山
湖山招隠地歲晚獨歸人寇亂惟衰鬢途窮共此身門
閑嵇散釣甑滿范生塵别後毛壇路花溪夢裏春
　　冬宵柬子約
曼容歸念早逸少宦情闌詎是淮陽薄其如蜀道難長
林扉獨掩永夜榻同寒為謝閩中使江臯歲已殫
　　哭姪阿乘三首
生期嗣芳軌奄忽撫靈車竹下銜杯盡苔前望履虚膏
帷初息照塵榻尚留書魂去依長夜心傷十起餘
夙齡稱獨秀弱質竟罹災一旦隨朝露千秋閟夜臺為
山成復止逝水去無回始悟蘭芳促何應夀不材
長魚疲侍疾季琰妙通禪毁性安疎節無生得大年松
邱成異代花徑隔重泉一見西河泣誰能不泫然
　　登天平廢寺
古寺空山裏重來感廢興尋谿迷蔓草攀壑藉危藤遶
樹多寒鵲燃燈止病僧獨憐青嶂外猶見白雲層
　　錢侍御賻亡友周子僊於虞山感賦
嗟君成物化何事得仙游術向青華秘名從緑簡收空
棺存敝杖藥市即丹丘柱史生前契靈筵永夜留
　　四月八日讚佛
四禪開孟月八解應芳辰香梵迎祥蓋燈筵候法輪觀
空成彼岸戒寂示來津髣髴金光裏如來此現身
　　四月十四仙誕日因憶以言
令節啓朱明羣仙降太清蓂猶虧一葉芝已秀三莖磨
鏡非凡迹懸壺豈世情不知塵市裏何處覓周生
　　頌藥師燈
洹碣留真諦維摩習病禪欲除諸障染聊示一燈燃生
滅俱成幻光明即是縁蓮花如有悟何必待薪傳
　　詠扇
吳繭新傳製齊紈舊得名塵來聊障面歌罷尚持情學
月何曾滿懐風不奈輕莫須逢内史價始重稽城
　　坐忽春暮擬結山遊簡我兄弟二首
春芳餘復幾塵戀苦相仍負杖才堪起單衣已自勝溪
留花共入山待月同登欲往招公子無言病未能(長兄/病初)
(愈/)
聞君閉關處趺坐學維摩春色遥相待流芳惜易過逢
鷗機事少攀樹隠情多不税東山駕投簪意若何
　　姪秦宅觀玉蘭
玉樹傳吳産幽枝異楚叢競芳春色裏留賞夕陽中弱
質全矜素繁妝最妬紅況逢佳子姪不忝謝家風
　　子約日耽内典因贈
積雨淹幽徑高雲翳逺峰披經詮范績就佛禮何顒華
悴觀朝槿清虚鳴夜蛩非縁禪悟早那使宦情慵
　　寄雲谷上人
棲霞信靈境滅跡企前規松覆梁王宇苔荒江總碑鱸
歸秋興後猿定夜禪時怨别心千里惟應江水知
　　夏日吳橋見訪
逃暑掩柴關清風喜乍攀噫歌出嵩洛招隠入湖山離
亂空凋鬢窮愁為損顔梁王方好客何事倦遊還
　　悼甥吳彦先家在吳江曾隨余括州别後竟逝云
獨行嗟難合𤣥思惜未成泉幽流壑恨楓冷咽江聲鶉
結那堪襝螢飛更不明向來臨渚淚何自對韓生
　　賦得郊臺送張子讀書楞枷寺
高臺臨水曲吳國此郊禋輦路名猶在壇柴事已塵那
知薦璧處空對下惟人欲賦興亡恨愁看芳草春
　　哭兄詩四首
阮籍生前慟黔婁死日貧素書遺稚子今事問何人泉
閟臺空夜阡開路豈春緇衣一以斂為謝洛陽塵
物化居然盡吾生詎有涯援琴堪灑泣展巻但興嗟大
被虚姜寢烏衣减謝家一乖棠棣詠幾欲罷看花
才高翻見伐曾是貴無能滿座思文舉同時惜彦升門
庭猶置筆帷榻尚懸燈祗自留遺草將誰訪茂陵
昔共懽娛地今來倍愴然隙駒驚電後行雁斷霜前易
悴同朝槿難回似夜川愧非摩詰弟含涕輯遺篇
　　送吳山人之洛川訪弟兼謁西亭王孫
聚糧何所適逺與故山違客路猶吟草王門欲曳衣行
攀楊栁别思逐鶺鴒飛莫作梁園賦淹留待雪歸
　　贈嚴叟
聞有君平隠湖山不易逢溪藏幽處塢雲合曉來峯啼
鳥閒中興馴鷗物外蹤尋君迷九曲花樹一重重
　　偶過長兄故齋作
一自空堂掩傷心今幾回故琴流水盡散帙任風開物
有先秋恨人同急景催徒看芳草合那復履綦來
　　吳吏部館聞陳氏洞簫
雅樂初調夏賔筵颯已秋將聲傳鳳翼合曲度鶯喉咽
處非關怨危時似寄愁翩翩公子宅直擬接秦樓
　　偶述
抗世跡長屏端居心自遐檢方尋五石行藥問三花嵗
逝同流水顔衰欲駐霞不知車馬客何事滯京華
　　寄憶盛二仲交
與君何地别遥自舊京歸日日寒潮落年年旅鴈飛山
川白雲間烽火素書稀莫問平原宦幽情已拂衣
　　七月十五日頌盂蘭佛㑹
蕭晨凌上界孟月㑹中元綺供千花綴芳筵百果繁流
悲咽笙磬佇想現燈幡解脱徵㝠理俱來聽法言
　　九日觀騎射同子約作
江東少年子結束逞雄材夜宿歌姬館朝登選將臺輕
飈連騎發彎月抱弓開二謝登高處聊同戲馬回
　　題山泉巻贈䝉侍御
霅水原標勝分泉更有名乘流逢世泰用汲荷王明蘿
月琴中調松風枕上聲夫君驄馬客三輔佇揚清
　　九日登半塘寺閣
舊識諸天界今為九日遊寒塘但蒼靄何處訪緇流鐘
帶西林寺帆通近郭舟憑高攬風物揺落不勝秋
　　寄題沈儀曹虞山别業
虞山白雲際梁日樹長秋為託煙霞好因辭軒冕遊荒
臺仍舊葺涸井詫新流不作郊居賦猶言似隱侯
　　哭洞庭友人陸梓二首
䝉叟能齊喪榮期了悟終一朝奄委化萬事若淪空問
字竒偏識臨書法最工今來隠几處長夜起松風
老就青山隠驚聞白日開貧交復存幾死友重嗟來僧
舍依為寢仙壇閟作臺臨流送歸處逝水竟無回
　　崑山道中延福寺逢琴僧
維舟探野寺取逕度溪橋宿雨鳴才歇寒雲濕未消琴
聲入林細幡影隔花遥流水原無著歸心緩落潮
　　寄宋大理
三輔平反久無寃定有謡年隨芳草換山間白雲遙花
色留潘縣鶯聲憶漢朝莫因辭賦苦宋玉鬢先凋
　　寄何白二儀制
帝里承恩日仙曹典禮時共趨門下省同草殿中儀文
藻推西蜀才華重左司鶯花春色逺何處寄相思
　　送徐紹卿還洞庭兼訊方子
臨水朝來望還山西渡人栁情非逺道花恨是殘春槁
澤聊吟楚尋源若避秦祗應方處士白首共垂綸
　　題息機館
改館託幽居寧知即敝廬塵清新解榻芸覆舊蔵書跡
逺㝠鷗外心閒賀雀餘何因機事少惟是抱𤣥虛
　　題項二秀才半華書屋
永嘉古名郡山水勝嘗聞幽館逢初構華峯已半分亭
虚堪聽雨逕密若迷雲康樂娛情處清輝直待君
　　送章參岳之蜀兼訊楊太史
移藩因重寄倚棹惜離羣路向巫山去江從巴水分鄉
書秋鴈逹客夢夜猿聞聖代文誰似行當薦子雲
　　七月六日張㓜于館燕别將赴豫章
祖席叨君燕蕭齋與客過旱雲凉思少江月旅情多著
作慙金馬遲迴戀薜蘿欲知臨别恨來日視星河
　　富春道中范憲副舟讌
已謝塵中鞅猶同使者舟清尊聊卜夜白髪幾悲秋山
色分蒼靄灘深逓急流獨憐垂釣處閲水自悠悠
　　鄱陽
鄱口曉來望潯陽路此通頽波銷霸業蔓草沒王宫霧
色香鑪上秋聲瀑布中禪心與遊思并落楓林東
　　贈既白宗藩
昔從開邸第常此集簮裾月似西園夜雲疑南浦初遊
梁先已倦入魏左頻虚别建蔵書閣銜恩賜祕餘
　　贈龍沙宗藩父子
偶作洪都客因承清燕私秋風蘭被坂夜雪竹交池授
簡何能賦吹竽謝所知傳家自有學並善楚元詩
　　匡南宗藩别館
不識王孫貴翻同隱者流池開半畝曲地即小山幽霜
冷蒹葭夕天長鴈鶩秋何須章水上懷眺倚空樓
　　寄羅達夫於雪浪閣二首
一自看花罷俱為泛梗人余棲吳苑月君卧洞門春道
在惟宗魯文成欲過秦關山戎馬後何處嗣音塵
抗疏辭金馬談經就碧山閱川嗟浪逝忘世覺雲閒即
了期言下相逢恐夢間兹遊非泛雪詎作剡溪還
　　袁州九日
信美登高日宜春有舊臺花非吳地發鴈是楚天來郭
外千家盡忩中萬壑開此郷多㫖酒聊覆使君杯
　　與鄭司士夜話
故國經年别他鄉㑹面難人疑天外至花似夢中看山
瘴侵氊濕江流遶舍寒不知臺省客誰念一儒官
　　寄鄒謙之祭酒(予先子與其/父為同年)
曾覽先朝籍君家名與通著書稱馬走問道得鴻䝉嵗
月别來久雲山歸去同幽居應不逺負郭即牆東(渠稱/東郭)
(君/)
　　荅張聚之惠問
六橋花下酒送子返柴居為别清秋暮相思章水餘塵
驅慙駟馬道逺望雙魚何處詢流寓匡山欲著書
　　寄子約桃塢别業
隠居思令弟行役愧予昆花隔南州榻蓬深北郭門委
懐惟素帙寄興有清尊郷夢因之望時能到陸渾(宋之/問第)
　　三衢道中
山居無别業民俗半為農樹杪開山閣溪灣置水舂採
薪朝候艇乞火夜聞鐘嵗晏收盧橘猶堪比户封
　　庚申元日立春
常年同正旦今嵗獨兼春蓂砌才抽莢椒盤併具辛不
知頒厯後遇此幾何人拂曙蒼旂轉風光一倍新
　　虎丘北院
只疑山路盡别自隠叢林草緑知春半花飛覺雨深到
門餘野色燕坐得禪心一悟生公法傳燈直至今
　　送叔氏遊齊雲
新安春水緑乗興謁名山石磴和雲踐金庭就日攀暫
來辭竹下獨往出花間若遇壺中客應知得道還
　　送金憲使之蜀少隨父經此
蜀道遥天末巴江春水分嗟余遊少小送客想氤氲燕
坐琴臺月褰帷劍閣雲知君能諭俗無待長卿文(沈雲/卿小)
(度巫峽後有一/想一氤氲之句)
　　送孫生北上拜爵
生子當如仲孫郎更少年丹書蔵秘府兵法守遺篇仗
劍都門外揚帆春水前銘勲㑹須早塞上正烽烟
　　吳山遇張幼于讀書僧舍
棲寺猶言近尋山入更深拂帷花作雨喧坐樹鳴禽乍
可辭塵鞅無須滅照心西河索居意今日在東林
　　送宗兄擢憲之嶺南
南顧勞宸眷西曹特簡良行為持節使暫解尚書郎華
萼離筵散瓊崖别路長莫令庾嶺外音斷鴈來翔
　　王舍人邀遊故相文恪公園亭二首
東閣輕簮組西園盛履綦石聞窮海至花記洛陽移栁
色縈城合槐隂夾路垂吳宫清蹕水留作養鵝池
疏傅遺金少為園不買田樓臺卑緑野花石減平泉逕
草萋春雨城烏起暮烟臨池俱欲賦誰在鳳毛先
　　悼釋宗衍并示懋公
竹房一夕掩蓮宇幾時開乍禮新封塔空餘舊講臺香
飄林木變月落水禽哀為問傳心偈誰應更悟來
　　虎丘如公關齋寄贈
行苦能違俗心空尚閉關有時花自落何處鳥飛還觀
止風幡後禪㕘水月間城居愧張祐春事隔青山
　　唐應徳輓詩二首(卒于/揚州)
矢心懐北闕扶病起東山迢逓蕭關外驅馳戎馬間龍
韜聊自試鶴馭竟無還落盡淮南桂悲來誰為攀
奄棄人間世空留海上營三軍齊灑泣一市罷言征凱
樂成蒿唱牙旗表素旌更聞遺草在猶是出師情
　　由罨畫溪登玉陽山院
溪水鏡中渡風帆畫裏看潭猶名玉女地即傍銅官向
夕山常雨先秋樹已寒洞霄供奉日歸隠聖恩寛
　　恵山簡汪沛
閉户沈㝠久尋山感慨生靈泉常浄色空梵亦秋聲花
雨行間濕松隂坐處清不逢雷處士臨眺獨含情
　　端威道院悼莊羽士素善琴
偶來芳草地更上紫霄峰出岫知今是尋源感舊蹤故
宫啼鳥雀落日下杉松一自琴亡後壺中遂不逢
　　送叔氏入京
客思輕千里官儀望五雲林間傾别酒菊下贈餘芬北
雪衣先授南鴻信早聞倘逢相識薦無忝晉徴君
　　赴崑山悼顧武祥
東山辭滿日北郭送歸年駐馬旌方舉鳴笳座已遷傷
心宿草地灑涕菊花天賴有徐卿子寧云似舅賢
　　悼過叟二首
吾友嗟凋䘮斯人歎屢空高情非俗物隠跡是園公客
散茶烟冷丹銷藥火紅祗餘花徑在誰為掃春風
詎有容成術能躋衞武年春山聊别後朝露忽驚先櫬
向梁溪返旌從虞海懸平生竹林飲流涕酒壚前
　　送侯憲使之滇因悼楊太史
站嶺炎雲路盤江毒水津君方遥奉使余是倦遊人郷
淚猿聲夜離心栁色春揚雄今物化芭也欲誰論
　　過張子
愁思何自遣寂寞訪張平雪後持經坐花間抱甕行感
時聊復隠翫世已能輕終日蓬門掩那知春草生
　　挽張允清二首
尚説遊名嶽寧期作逝川銀臺非舊署石槨是新阡花
恨纔經月松悲似隔年夢迷元伯路驅馬詎能前
奄忽成捐館平生不問家旌書卿士貴簀稱大夫華草
聖留山寺萍踪斷海涯蔵舟向何處那復是乗槎
　　送槃姪讀書竹堂寺
不逺違親舍尋幽就法堂夜禪寧避虎晨誦忽亡羊寂
滅銷塵想常明引隙光無令竹林賞春草遂荒凉
　　簡釋懋
齋關何日閉燕坐罷春風五藴方持戒諸縁頓悟空禪
參花雨後法喻鳥聲中自笑無安著將心問逺公
　　寳林寺訪徐紹卿疾不遇
客思因秋極禪心獨夜持乍來行藥處曽是散花時空
梵留支座殘經罷董帷東林但聞鳥日暮悵何之
　　寄項生校書
一自開東觀經年滯北畿再逢芳草合兩見朔鴻飛積
雪應穿履緇塵定化衣高樓如借問夫壻未言歸
　
　
　
　
　
　
　
　
　皇甫司勲集巻二十一
欽定四庫全書
　皇甫司勲集卷二十二
　　　　　　　　　　　　明　皇甫汸　撰
　五言律詩
　　送蔡中丞之大梁二首
聞君歌赴洛暫此駐熊軒昔羨年方少今看位已尊叢
臺連魏寢戚邸半梁園不是夷門客何由慰贈言
臺端勞簡命河内佇宣風置坐同周處名亭次召公鄭
饑行盡給梁獄到應空可是工詩者誰云宦並窮
　　寄柬王一元美二首
一掬燕城淚聞君返故鄉草間逢鹿擾松際有烏翔宦
憶中郎省辭當七子場名成身見累渾欲棄青箱
聞爾閒居日悲来賦未成候門無雜弔西坐有餘情淮
水流難涸虞丘樹易驚上書恩不貸感江謝緹縈
　　余有二鶴忽失其一林伯寅得之慨然見還賦此
　　　以謝
一謝乘軒寵棲田意頗同雄飛忽沖漢孤響但悲風翫
目慙支遁𡨕心託塞翁非君仗髙義誰念楚人弓
　　孫生讀書道院兼示新詩因答
挟䇿青谿上垂帷晝不開雨忘流麥去霞記種桃来變
幻雲仙宅荒凉偽主䑓興公奮嘉藻何異詠天台
　　送祖叟隨姚太史遊京
為重一言諾因輕千里心青門贈栁色白首念桑隂旅
跡蠅同附鄉書鴈莫沉平生抱琴徳行矣恵知音
　　乆雨
政虎聞由昔民魚驗自今五湖成大浸累月示恒隂避
世甘淪棄全身但陸沉何能上封事徒為賦愁霖
　　景王之藩恭述二首
帝胄宜承序賢王遂啓封珪分勞睿眷笙别愴慈容地
接荆衡勝人多宋景從行看江漢水何處不朝宗
綺嵗占淵識冠年仰令儀邑鄰豐起處路即代来時桂
樹新開逕芙蓉舊作池寧知飛蓋賞别有望陵思
　　送文司教北上
當宁崇儒教持經謁聖君伏生猶未老揚子最能文帳
已同南郡書堪逼右軍還憐竹林後見爾出雞羣
　　至後徐子見過
户外乆羅雀山中来故人歸田嗟失稔避世笑同塵榻
解南州夜尊浮北海春相看嵗云暮坐惜物華新
　　送項生入京
為問西陵客何時發永嘉路隨天外鴈舟泛雪中花帝
典虞堪並皇圖漢未加行瞻天祿閣載筆振瑶華
　　春日訪大林和尚
投跡入空境看心媿此身綰巾䝉示結執鏡為宣因石
壁初消雪筠闗乆滅塵坐来花落盡猶自不知春
　　黄氏中表邀余兄弟展其先塋
嵗乆川原改春深雨露思亂杉迷故道荒草沒殘碑往
化成千古榮名自一時寧知渭陽水流恨大夫池
　　經石湖登治平僧舍
野興臨湖上春光到寺中曲房巖際掩幽徑竹間通閲
水知流止看花悟色空同遊數王謝曽為訪支公
　　四黄子賦詩送釋印受戒之武林屬余奉同
幻跡無安著禪心任去留杯從一夕渡律向五時修上
竺多精舍西陵近沃洲題詩羡諸謝惜别為湯休
　　四月十四日
仙家無甲子吳俗紀生辰首夏蓬山㑹終宵脯棗陳蓂
猶未滿莢月已漸成輪不見懸壺客何由覔異人
　　齒歎
齒録非余望形衰祇自傷未須論舌在詎是為唇亡守
黙渾無語歡歌漸有妨閨中罕靈藥何得似張蒼
　　雨省家園
梅雨淹時乆桑隂拂夏長乍窺黄鳥换斷掃緑苔荒幻
跡非園客齊心似藥王朝来觀物後失養悟嵇康
　　悼懋上人
一自過春院鶯花悵别離寧知入定後忽是下生時懐
草人間帖支銘座右辭總諳無盡理那遣有情悲
　　汪子每書来言還齊雲未果賦此寄之
聞有歸與興如何乆滯淫白雲遥引目芳草自知心客
鬢風霜改生涯嵗月深移文謝猿鶴早晩北山岑
　　感事三首同子約作
寵易移宸眷言難悟聖聰幸逢止輦日真見引裾風開
閣人何在題門客已空徒聞賜歸傳詎比餞疏公
長夜猶酣飲平明已見收鷹鸇懐雅志魑魅幸生投勢
殆氷消日恩疎葉向秋成功自有序不去笑穰侯
妨賢應取咎履滿竟成災書上批鱗切辭陳䑛犢哀瘴
煙䝉萬里風采動三臺獨惜平津館他時但草莱
　　題徐氏雲林草堂
選勝辭金谷探幽慕輞川近郊聊可卜初地不離禪風
景原塵外雲山即眼前徐陵多藻思来草玉臺編
　　張幼于廬墓
哀壑甘孜守荒庭罷鯉趨涕禽還自擾淚樹已全枯孝
里人題未安車使到無寥寥松際月弔影夜空徂
　　答陳司教
仲舉多推望吾門早有聲一氊從薄宦六籍引諸生芳
訊銜蘆達新詩掞藻成春風隔相與遥憶詠歸情
　　天池舊寺
不盡青山路行来豈畏深花間惜春暮雲際愜幽尋峭
石迴巒秀長松夹陛隂金河流梵䖏非復屬支林
　　春日虎丘遇何子
江上昔歸去山中今始逢花天重㑹面萍水舊行蹤幽
意闗春鳥禪心報午鐘閒来貪禮佛更喜得何顒
　　原明菴
猶厭東林擾重開西土幽山光分慧照溪水合慈流塔
影過松院鐘聲下竹樓從兹竟禪理爰浄更何求
　　悼黄得之
早共聞江夏今誰謁漢京未攄三䇿對曽草萬言成考
諡由賢媛留喪遲友生頽齡奚恨促不死是榮名
　　示内弟沈子
沈約郊居興今来吳市中移家因亂日懐土復春風坦
腹牀何在齊眉案已空慿將雍門慨一為寄江東
　　黄清甫之洞庭訪徐紹卿
湖上乗春棹山中問隠居病閒行藥後興減落花餘客
舍停雲乆僧忩鑒月虚向来誰把臂應歎故交疎
　　悼汪子二首
尚記看花别俄隨落葉傾計疑千里夢交愴百年情鄉
國無重返泉臺豈再明張堪妻子在誰為託朱生
懐歸曽未得委化竟何言城罷燕人泣江迷楚客魂繐
帷非故榻絮酒異歡樽肯惜黄金盡惟餘詩草存
　　寄莫憲使
不覩魚中素寧知隔嵗情一官聊自免萬事若無營髪
為辭劉白書因去趙成思君對煙草江上喚愁生
　　送吳子北上
顔訓家聲逺韋經世業存鳯毛新沐寵豹尾舊承恩視
草供題翰攀花戀别樽秋風南鴈起書為報青門
　　送静公受戒還蜀
遊吳兼適越了自得塵觀劍閣千盤險瞿塘五月寒隨
縁朝乞市說法夜登壇西去乘杯别何曽蜀道難
　　吳純叔挽詞二首
京兆新泉路延陵舊世家經廬聞訴笛登壠起悲笳素
業空遺草浮榮若夢華同時裘馬客涙盡曲江花
年少推江左才髙妬洛陽向晨星落落歎逝水茫茫座
為亡琴冷苔因斷履荒楚魂招不返誰與擅詞場
　　寄張幼于廬所
舊卜徵君冡新題孝子鄉入林逢鹿死遶樹見烏翔坐
處無青草攀時但白楊知君廢莪乆揮涕不成章
　　九日書懐
卧病謝塵事堂隂感迅商懶成中散慢醒學次公狂菊
向籬堪采松依徑乆荒不知吹帽客何䖏醉重陽
　　贈汪元蠡自虎丘攜茶香歸歙
盧郎今更見荀令古来聞茶向僧齋乞香從佛供分聊
将白雲思静對緑忩熏多少囊金者還家獨媿君
　　仲冬對月數宴答子約
冬煖因恒霽宵逰及望舒弓形雲際引桂魄露中疎棲
戀鷦鷯後思深蟋蟀餘清光能幾度再滿嵗將除
　　送王子之太學
謁帝速征輪知君乆席珍才華追大雅文體起先秦列
館槐隂晝圜橋藻水春聖朝方養士莫作上書人
　　夜登靈巖
青山行處近白社到来稀城化途猶是臺傾殿已非香
泉流壑冷花雨入林微何事烏棲盡僧船載月歸
　　始登𤣥墓
鄧尉開山乆輪王結宇深湖光同練水梅樹即珠林客
興乘春霽僧齋過午隂望中枝勿剪無礙是禪心
　　悼張聚之二首
憲也初非病桑乎竟是災梁空聞燕語門掩見花開繐
帳春風冷藜燈夜雨哀從今斷雞黍那復故人来
居然花月在良友竟無存易下齊山泣難招湘水魂蓬
蒿仍舊舍松柏已新原扶醉因埋骨空思聽婦言
　　子約患臂奉訊
靜攝應無恙塵勞暫有虧才非類擁腫徳或似支離燕
坐停琴後朝霖罷灌時向來觀化意翻訝肘生枝
　　送張幼于之南都應比
老至惜離羣時来此送君三山吳地盡一水楚江分率
敏工題賦衡思善屬文猶懐壯夫恥直欲樹竒勲
　　答徐紹卿見懐二首
停雲遥引望良晤近何疎以我丘中想開君湖上書花
飛人别後木落鴈来初祗為懐徐孺長令夜榻虚
芳嵗無淹晷空山忽報秋時危平子歎日暮美人愁尺
素勞相憶雲蹤莫可求清輝惟共月猶自遲南樓
　　送清甫逰京師
少年輕逺别相送欲牽衣記室文章似平原肝膽非草
芳過楚歇花落渡淮稀更有帷堂恨霜時定憶歸
　　秋日王舍人邀逰支硎山同陸儀曹
同舟叨二客飛蓋此追隨峭石攅雲際疎林著雨時山
秋登更爽寺寂坐相宜何處堪禪悟寒泉獨在斯
　　哀弟子約四首
兩度悲兄淚今為痛弟流棣華翻委露池草竟成秋襁
内孤兒泣帷中少婦愁獨持遺草去恐有茂陵求
一官聊自免萬事若無營琴綜逍遥罷書詮道徳成惠
連嗟令弟法護媿難兄何悟桃園賞重来異死生
稀世才難合憂時病易侵形全應驗玉藥誤為投金捫
雀生前逕啼狐死後林却憐遺令日指季獨傷心
賔館綦方絶靈筵繐忽張臨池留翰在撫座惜琴亡花
晝歡娛盡燈宵涕淚長猶言何水部詩思滿江鄉
　　　季弟子約棄官東歸杜門却掃日延方士研味
　　　道家之㫖流覽衛生之經綜琴書以自娛或翰
　　　墨之間作宜其享黄髪而躋上夀也豈意今秋
　　　食鮮疾作伏床第者七旬捐賔客於一旦廣陵
　　　絶響𤣥草徒存吁嗟悲矣藐兹遺孤艱以投我
　　　悲悼又安可勝痛耶爰賦四詩哀心感者其辭
　　　悽以怨但韻之而不能文之情也因似良友密
　　　親請各賦之歌以永哀聊以泄吾思爾凡知子
　　　約者必不能忘情抑烏能忘言哉
　　送王維楨還涇陽二首
　　　王君與余為藝苑之交忝通家之誼彈冠仕路
　　　二紀彌殷謝秩還山十年成濶雖音驛數聞而
　　　光塵難即每懐良覿千里馳情乙丑春正上元
　　　節後忽駕扁舟蹈積雪衰絰而来以志銘見屬
　　　乃知厥考青山公辭養乆矣相對於悒留欵浃
　　　旬晤言申旦是又悲中之一喜也明將别去聊
　　　賦二詩遍眎諸友凡在同盟無忘占贈云爾
蕭齋避客䖏解榻遲君時稍覺形容改將無夢寐疑酬
心誰把劍攬涕獨題碑辭乏中郎妙空慙有道知
宦跡一朝謝離心十載還旻天孝子恨風雪旅人顔夜
壑青山裏春帆越水間王裒枯樹在歸憶㡬迴攀
　　二月十三日與楊中丞王舍人陸儀郎姚茂宰集
　　　吳氏園亭
恒隂方浃月寂寞過花辰不造河陽館安知别有春池
臺尚存故畦徑稍更新同是嵇公客當杯獨愴神
　　雨後靈澱寺觀梅寺乃梁時古刹有銀杏二株嵗
　　　乆合抱矣
梁代叢林敞齊闗澱水賒觀梅乗雨霽問樹識年華佛
供移香淨僧忩影月斜夜深鐘梵起飄處即靈花
　　妙華菴登樓望太湖
野寺人天外危樓烟雨中三山慿檻接一水挂帆通浪
跡俱成幻浮生併悟空壯遊渾已倦徒自愧長風
　　虎丘如公房追憶子約
重探支遁室曽記惠連来草色迷春夢松聲起夜哀居
然隨物化何自驗輪迴獨惜題名處殘碑半覆苔
　　天池遇劉侍御張文學留宿僧房余先返棹
獨往因春興相逢盡宿縁散花初地雨施食午時煙山
月分歸照龕鐙就卧懸無言去與住諦想不離禪
　　贈陳子修道天池
塵累何能遣空門忽遇君皈心㕘繡佛戴髪誦靈文唄
落漁山月禪棲鷲嶺雲誰憐叔𤣥婦書去未相聞
　　徐翰撰遊齊雲歸因贈
蓬闕雲中嶽花源洞口春幽探歴山水𤣥覽出風塵太
史逰何壯興公賦更新寧知香案吏今是玉堂賔
　　春日同諸君虎丘餞别蔡司空分得可中亭
地選香臺勝亭開劍水春月華懸一鏡海氣儼重輪圓
缺看成幻升沉悟是因帝京千里共遥夜悵音塵
　　奉送再賦
向来逰宦侣試問㡬人存暫駐東林駕因㩦南浦尊臨
溪攀栁細遶塔落花繁訝得休公怨誰能不黯䰟
　　顧姊挽詞二首
化俗推慈範宜家著令猷行齊淑女伴才比丈夫流白
日開新兆蒼梧從故丘曾聞入朝語悟主在無求
褕翟生前寵金蠶死後藏絮風猶擬雪薤露已晞陽骨
化同埋玉䰟銷詎返香淚来開故篋留取彦先章
　　訪顧朗生不遇
為訪山居勝門前一水分寧知牽世網未果謝人羣滿
徑翳秋草虛忩閒白雲非闗乘雪興了恨未逢君
　　題鍾山送幼于之白下
夜壑鍾山裏千秋劍舄存烟霞餘王氣霜露是深恩鼎
定周王業冠逰漢主䰟相如從此去投賦謁文園
　　又賦雨花臺
多少南朝寺長干覺路分天花飛晝雨江樹隔重雲禮
塔鐙難滅臨臺日易曛莫因逢淨侣開社欲留君
　　燈夕答徐子
讌賞宵堪永流芳嵗復還驪光疑泛海鼇火若浮山月
滿金枝上花生綺綴間無嗟成白首既醉總朱顔
　　新建徐文敏公祠季子見招展謁各賦
經始南城地恩開東海祠公車收啓事像寢儼容儀蔓
草成書帶桃花即絳帷將非過庭日猶幸得聞詩
　　重建雲隠菴
寳刹將傾日琳宫再構年佛餘迦葉地僧乏道林錢遶
塔徴前果沉灰悟宿緣願言功徳就来問廢興禪
　　贈汪子
世事勿復説與君聊自寛感時蕭序改行路太行難明
月流杯暢清風拂劍寒并州何處是且當故鄉看
　　送朗公講解還越(月溪施錢修塔/)
開教逢鳩什談經得馬鳴坐中窺有相言下了無生法
雨和香氣天花落梵聲歸時多寳就刊石為垂名
　　贈張二守
飾吏更兼文關西迥不羣課登三輔最名向兩州聞慷
慨心傾日飛騰足致雲古来歌政樂今復見張君
　　送劉守備兵維揚
為邦有令名開府向江城鯨海無傳警狼山佇偃兵歌
同五袴美贈比一錢清獨惜隋隄栁春來綰别情
　　朱生將子遊太學
世濟由三事家傳自一經帝京初受館客舍尚趨庭槐
晝春飛雨花天夜聚星能令同學羨太宰舊儀型
　　四周寺訪吳山人
徒步起江東干時義氣雄倚鞍聊作賦投筆未銘功客
嵗長途雪禪宵静院風征西旌節盡門下泣何窮
　　贈異僧如金
幻術傳僧吒神光顯佛圖阽危猶引足冒險似忘軀木
末同猿挂簷間學鳥趨佇看多寳就㑹有百靈扶
　　黄清甫自京恵訊兼示新詩寄答
聞爾淹京國將書達故園式微聊永歎長憶只空言落
木兼鄉淚飛花共旅䰟可能懐筆札更向五侯門
　　立春日同劉侍御集張幼于赤城山房
荏苒驚時序遲迴戀物華隔宵林帶雨拂曙海呈霞隠
跡原南郭辭流屬大家陽春何事早先遣筆生花
　　次劉守𤣥妙觀作
吏治聊乗暇仙源此暫過風光延眺迥雲物寄情多徑
密全遮桂谿深半繞蘿陽春何意早先入郢中歌
　　讀劉侯至日𤣥妙觀之作因贈
緱嶺郡城隅縁谿路稍迂自公移後乘攬勝駐前驅氣
動吹灰管靈探禮斗符興来聞夢得留詠在𤣥都
　　答章憲使
得罪因明主䝉恩念逐臣猿啼嶺表夜花發日南春共
就青山卧俱逢白髪新裁詩渾欲報往事不堪陳
　　范㕘岳嘯園讌集寄賦二首
開閣懐先業為園慕隠居官遷四岳後情戀一丘餘野
鶴隨人鳥江鱸饌客魚由来聞嘯父玩世欲凌虚
沈約要題賦王筠㑹賞心徒然聞勝槩何自奉追尋振
䇿東臯逺開尊北海深祇應孫阮輩林木響清音
　皇甫司勲集巻二十二
欽定四庫全書
　皇甫司勲集卷二十三
　　　　　　　　　　　　明　皇甫汸　撰
　五言排律
　　奉和家兄山中喜雪十二韻
憶昨天門雪飄颻下紫宸計時方社享協日已郊禋聖
主元無逸齋心况有神瑶花不隔夜琪樹自先春畯喜
譁馳道官儀儼從臣幸祠卑視漢登禪恥言泰萍澤遊
空豫桑林禱獨真叨陪扈蹕列曽奉屬車塵念子俱留
滯題詩更絶倫洛中應減價海内實遺珍黄竹賡歌意
青霄感慨身遥思文似者譙是薦雄人
　　夏至日天子有事于方丘小臣太學齋居作
鳯甸方丘峙龍輿大駕来赤斿承烈日碧殿淨氛埃天
上帷城建雲中幔屋開喜瞻周祀典忝竊漢英材暑謝
唐文避薫應虞舜催明禋宣室裏徙倚泮宫隈繒燎光
仍焰咸池舞更迴自非留滯客徒愴失趨陪
　　石崖讀書臺十韻為林中丞作
崖為髙人峻林因勝地開逕迷春窈窕臺倚日崔巍傲
吏園堪詠愚公谷謾猜齋同一舫建峯並九華迴緗帙
雲常覆牙籖月故來壁非匡氏隙帳擬馬融裁竒問𤣥
亭字書藏柱史才仲舒帷不卷孟博轡仍催海内饒桃
李忩前任草萊無勞重懐土自有柏為臺
　　冬日㳺虎丘
故國殘冬返名山暇日遊攀蘿尋舊徑倚樹眺新樓洞
雪寒能積巖泉淨不流虎將金界湧龍抱劔光浮客向
空門散僧開慧室留已堪招白社何必訪丹丘
　　題高行人使琉球巻
奉使彤庭上頒封碧海隅天池凌浩𣺌星漢挂虚無雲
日龍宫幻風霆蛟壑呼扶桑標外域嘉樹在方壺綏化
遐難極論恩蕩不殊波臣承玉冊水伯護金符采秀三
山近乘槎萬里孤即思枚氏發因頌禹王圖
　　挽張兵憲父母
長夜已難晨千秋痛二人文翁辭化蜀孟母罷遷鄰鏡
掩泉臺月氊凋黌舍春藏經空似昔遺挂宛如新蒿唱
從兹就莪篇遂不陳高門容駟入孝里見麋馴北闕還
堪戀南陔竟莫循餘榮與濳徳并可慰霑巾
　　自曲梁移水部初入朝作
遄歸仙令舄重謁漢朝儀叨命分華省銜恩踐赤墀河
陽三載卧天闕九重思禁漏和鐘盡宫雲與仗移城縁
雙鳯轉駕擁六龍隨談樹仍今日栽桃異昔時筍班新
劍佩蘭署舊纓緌願並青霄侣常沾湛露私
　　五日集子安館中同賦
兄弟有輝光翻飛在帝鄉朝囘趨建禮節賞遇端陽花
締金門萼鴻聨玉殿行辟兵同繋縷竊命並含香採艾
懸郎署分蒲引客觴詩慙稱小謝名忝繼元方晞露湛
恩渥披雲藻思揚常兹歡宴㑹無復夢池塘
　　北郊應制
坤紀徳維貞乾行禮告成黄琮陳漢畤赤玉應虞衡扈
蹕傳中道登禋望太清百花迎鳯輦萬栁駐龍旌日向
帷城遶雲從帳殿生薦圭祗貺假端慰睿情營
　　李伯華夜話有述
室邇更情親相過不厭頻月憐懽㑹夕花憶别離春得
御叨逢李交㳺㡬託荀履將鳬在葉書斷鴈来秦露裛
仙人掌丹銷勾令神寧知龍劍合復以鳯城鄰蓬媿飄
零轉蘭堪把贈新攄章徒欲報含意詎能申
　　詠司中蓮花
爾是天泉種来分水署芳春花不競艷秋影自含香葉
以凝珠潔條堪攬翠長行歌臨衛浦言采憶吳鄉懽賞
從傾葢幽懐學製裳將無託梅萼同此照何郎
　　送子安家兄遣告皇陵之中都
天授我髙皇龍飛自禹方地曽留巨跡雲每識神光宅
鎬謀應協懐豐意詎忘遂荒湯沐邑因錮鼎湖藏園縣
祠官給泉闈烈考襄枌榆無馬鬛松柏有烏翔遹孝今
王嗣恢圖中葉昌監周興禮樂稽古備文章觀徳崇新
廟棲靈狹舊鄉卜工維日吉遐饋俟風將東省推予仲
南宫曰爾良春鄉遥獻節秋水速征航望氣荆塗上登
禋汝泗旁御香陳玉椀量幣發金箱别淚紛鴻鴈来歆
陟鳯凰故都行欲賦揚㩁思何長
　　衣裳篇
　　　皇甫子補吏水曹分署廊禁掌天子衣裳之制
　　　凡逺方来貢獻者賜衣一襲臣汸司之黄扉直
　　　暇作衣裳篇
在笥有衣裳我后受言藏來琛陳大輅獻雉自遐荒遂
化文身陋俱承黼領芳懐柔知帝念錫予見王章學製
微才忝裁成聖澤長象宜明敢作被服願無疆
　　秋日過慶陽伯宴樂園作
第是承恩賜園因選勝開像崤山並鑿穿渭水縈迴鳥
接平津散花移籞宿来曲旃疏繡户懸榜跨瑶臺竇氏
方通客梁家更愛才綺羅高宴㑹珠履盡趨陪今日懽
猶續當年寵易裁從思漢城隠詎遣雍門哀
　　秋日寄憶子安兼懐子浚子約
漢殿祠官遣吳門游子歸夀觴逢菊酒舞錦當萊衣北
闕情猶戀南陔願詎違橋迴司馬柱庭偃樂羊機玉季
迎歌棣金昆對采薇自慚雞每聽遥阻鴈同飛草夢生
春色星占聚夜輝談應及省樹勿與報芳菲
　　秋暮述懐
坐使秋華歇行歌思不窮鬒髪看從變緇塵笑屢䝉興
來言采社跡往類飄蓬薄禄何須戀微官亦未工時方
妬賈誼俗或誚揚雄解佩江堪涉乘查路詎通矢心同
喪馬結意向冥鴻用世甘瓠落還山棲桂叢
　　閲馬作
驃騎歸天育龍駒服義臺種多洼水産獻或宛城来轡
以明珠飾裝將瑞錦裁摐金元逸足噴玉豈凡材弄影
盤花曲驕嘶繫栁隈黄池飲初罷御苑獵方迴不數周
王駿何言衛國騋北羣從此富西域未須開
　　詠清虚殿水簾
巧落銀河上輕垂玉檻前瑩將珠比綴湛與露爭懸晴
作巫陽雨寒分太液泉詎殊銜鳯日恍似濯龍年影怯
防鈎卷聲長雜漏傳夜来承睿盼霑灑濕星筵
　　廣寒宫登眺(即遼后/洗粧䖏)
寳閣凌霄建珠忩映日開月臨疑桂宇露灑即銅臺山
悉圖崤入池猶象漢迴倚粧花屢發窺舞鳥能来傾國
元因色勞民豈但財地隨時運改棟與美人摧殷監良
非逺秦宫亦可哀聖朝留故蹟皇覽寔休哉
　　早春送太常殷簿考績還南都
來獻虞廷最歸典漢邦儀玉帛神如在旂常職所司椒
花餘别酒楊栁贈離枝新水浮征舸鮮雲拂去帷繁華
六朝地全盛兩都時遥想汾隂上猶憐太乙祠
　　彭城
鹿失咸陽上龍飛芒碭中天亡猶引恨地險竟成功壯
士歌方散哀姬泣未終一朝看蹙項四海罷從戎落日
荒臺在浮雲故壘空獨有滄江水流悲日夜東
　　吕梁
蓬轉歴徐方萍漂過吕梁奔濤朝浴景流沫夜澄光清
濟疏源迥黄河引𣲖長天吳雲際發海若霧中翔縈石
神難鑿襟山險易藏乗槎疑上漢捐佩似浮湘未能觀
不駭但遣泳相忘
　　永寧寺登木末亭
香刹侵丹漢禪亭結翠微芙蓉懸寳塔鳷鵲影金扉祇
樹千雲覆靈花萬雨飛緑深全隠馭紅密半遮衣籟引
秋聲入鐙傳夜梵歸慿髙覽虚寂真乗在芳菲
　　詠牛女
針樓降靈妃帳殿引仙娥待月臨鸞鏡行雲罷鳯梭春
心𣺌無限秋水悵相過廣樂陳銀漢輕車駕玉珂金飈
迴粉席珠露灑香羅乍至羞開扇將歸怯渡河翻嫌歡
晤促詎減别愁多花燭人間夜新知展若何
　　聞道
聞道柏梁災君王避寢迴金縣朝遂徹玉饌晝仍裁耀
徳千官警明禋百辟陪南師謨不戰西域詔無開堯覽
留茨室文心罷露臺臣騫羞奉使邛竹詎須來
　　送大司馬唐公龍養母還山
司冦表陳情君王詔許行言歸拜家慶從此謝台衡後
乗遵鴻渚前旌舉鳯城謝安臥東野疏廣餞西京八座
夫人寵三遷令母名有懐桑景暮無恙板輿輕偕隠文
焉用閒居賦早成叢萱當户發新筍傍船迎贈是山公
杖貽非頴叔羮夀觴歌白雪扇枕及朱明一奏循陔詠
都令鄉思生朝来散孔席余亦返柴荆
　　九日紀勝上李夏二宰相五十韻(同王廷幹作/)
御氣肇重陽徴期復際昌百揆藉元老一徳頌明良丙
魏同興漢臯䕫乃佐唐丹心熙帝載黒髮掌皇綱衮職
期多補台司表異常入朝榮劍履緯國粲珪璋雅望威
邊服嘉謨積廟廊泰階調玉燭𤣥籥啓金方颯颯輕飈
舉霏霏湛露瀼虹文亦已戢龍火遂司藏寒謝庭梧色
叢飄苑桂香人間逢九日天上儷三光晉接来樞掖恩
酺罷柏梁龍山悵前跡鳯甸眷時芳赤舄辭東觀華筵
列北堂言從戲馬路遥指問牛鄉麾協非熊兆幡懸並
鹿祥青門遵䆗窱𤣥圃戾徜徉長樂通侯第平泉隠相
莊灌龍迴繡浦鳴鴈集瑶塘飛陛連阿閣交疏引洞房
章臺堪入畫金谷宛成妝西對燕山曲南鄰潞水傍芙
蓉紛冉冉荇蔕藹蒼蒼逕轉疑彭澤園開類辟疆竒葩
千品綴珍果四時嘗葉密無援李林深有憩棠靈魚窺
豹飾幽鳥避麟裳假日登髙㑹需雲樂宴張花從青女
獻酒訝白衣將寵佩萸房紫英餐菊蕊黄烹葵充寳饌
蒸蕙錯瓊粻禹膳傳頻錫堯樽薦未央仙肴飫脭膬雅
樂被宫商趙舞超方逸燕歌慨似慷鯤絃泛清瑟鳯吹
度朱簧攀石苔侵屐穿雲竹碍璫主前稱萬夀賔起示
周行遇井防投轄臨溪憶釣璜紉蘭滋九畹饁稼滌千
場鴻渚遊襟敝鵬霄晀思颺寧知升上宰猶爾慕羲皇
張組移歌席揮戈逓羽觴沙堤微鑒月煙術淨含霜筌
理冥都契機心坐忽忘悲秋感羇客覽物倦潜郎開閣
登瀛晩乗槎屬漢長驪駒留既醉蟋蟀戒無荒兹㑹佳
難再斯遊盛必彰誰能序終讌徒自愧雕章
　　詔獄二十句
一自嬰時網終宵若觸藩史遷幽請室公冶繫圜門果
被儒冠誤從知獄吏尊夢多寧辨蝶淚盡詎聞猿易枉
虞翻跡難招宋玉䰟徒聞懐楚奏未見理秦寃市逺應
投杼天髙奈覆盆含酸對蛛户急難望鴒原良璞捐仍
抱明珠盼尚存倘然䝉察識猶可報君恩
　　獄中聞齋居奉柬子安十六句
沈憂悵往跡倚禍昧来端畫地何期入呼天獨未安自
憐收北海誰念繋南冠鳯或遭維縶鴒方待急難祇将
形弔影無由羽接翰池非斷芳草臺豈敗叢蘭望日微
須監飛霜夏亦寒徒懐宣室對坐使夜空闌
　　十一月十三日胥江汎月旋舸登城歸詠
寒江湛澄澈華月輝相鮮乗流載尊爼瀉影發樓船翠
巘合杳靄蘭臯帶長烟萬艘雜燈火千門紛管絃飛葢
攬崇堞輟棹迴前川曽經故宫裏為照荒臺邉情非烏
棲夜跡是鹿游年登高與臨水行樂併悽然
　　哀張兩生
孝友悲張仲才華伯氏先憐兹雙白璧同爾閟黄泉薤
草何曾宿棠華遂不妍鴈飛春隴外鴒斷夜臺邊過客
徒懸劍生交或絶絃臨喪獨無涕齊物詎須年
　　觀虎跑泉
自昔開僧舍言疏禮佛泉忽從衡岳外幻涌越山前金
穴神龍吐銀牀善虎眠響幽宜間竹色瑞併成蓮定識
調心偈流知出世縁從兹功徳水常普法華筵
　　廬山道中
漢江非逺竄廬嶽此經行陟險憑雲氣尋幽認水聲香
爐時隠現石鏡晝隂晴綴壑青蓮淨懸崖秀瀑明煙霞
一投跡松桂乃遺榮雅抱丘中想猶迷物外情將從逋
客謝徒媿昔賢名今夜東林月寥寥猿鶴驚
　　明逺樓
嘉運開文囿祥光引畫樓星疑聚奎野地似接瀛洲鳯
以飛甍起龍將刻柱浮梯雲遥入漢忩月淨含秋南嶽
神攸降長江藻並流懸知堯室敞應是楚材收
　　遊四祖寺
　　　若夫嶽擅雙峯師稱四祖據蘄黄之上游迄隋
　　　唐而獨盛訟牒暇日成服暮春侣狎向禽禪參
　　　支許惟時兩税方嚴衆僧莫聚鳥耘非幻鼠竄
　　　為災龍聴法以猶来鹿銜花而自獻因探上乗
　　　聊賦兹篇
談經聞四祖結宇在雙峯𤣥籥留真偈𡨕筌出慧宗招
提懸白馬欄榥架青龍泉落時浮鉢山深午罷鐘金河
遥證果石徑悉盤松屐往香泥印衣歸寳霧封同兹探
象教一為謝塵蹤獨惜僧徒散空堂客思慵
　　遊五祖寺
　　　别有髙僧因傳正印禪宫並建化域非遥夫支
　　　遁愛山託名都而寄跡曇摩泛海遡定水以調
　　　心仁智互樂彼我同情矣嗟乎余幼敦詩書長
　　　叨軒冕然潘令誠拙崔宦奚工隠朝市而莫容
　　　謫江湖而獨逺將欲入空門以投老登覺路以
　　　啟迷受想徒嬰業縁未了幸兹歴覽安得亡言
說法俱成道尋山並起禪言由六銖契教以一燈傳峻
嶺標靈鷲香池吐異蓮金雲春不歛寳月夜恒圓檻涌
湘江水忩通廬嶽煙凌虚情更逸觀寂思愈𤣥自忝黄
州謫將尋白社縁寧知辭累刼即是渡迷川
　　觀音崖覽蔡子木題壁因賦
斷壑疏靈竇巉崖出異泉標雲因建刹閱水遂安禪琪
樹春將夏瑶花嵗復年迴風度緑竹流沫綴青蓮定處
堪浮鉢鳴時或詠絃幽生香積裏寒落鏡光前客有同
心彦詩留寡和篇經過悵往跡歎逝在兹川
　
　
　皇甫司勲集卷二十三
欽定四庫全書
　皇甫司勲集卷二十四
　　　　　　　　　　　　明　皇甫汸　撰
　五言排律
　　與學仙者談𤣥因諷以詩
秦王訪方士漢武學神仙安車來海上蜚觀架雲邊寳
鼎藏靈藥金箱出異編日曽陪寢殿時或幸甘泉髙掌
朝承露祥光夜亘天從官數遺獻中使每傳宣巨跡逢
難就輕舟去不還徒然聞望氣詎可得延年
　　閒居簡子安兄
自我謝繁郡同君旋敝廬草芳知嵗改花落見春餘江
漢遊来倦雲山病未除門違長者轍驛枉故人書旅跡
從漂梗微材類散樗還邛未有賦徒媿卧相如
　　簡吳子二首
　　　余昔與吳子純叔獻䇿遊燕同作登臺之俊分
　　　符仕趙俱為失路之人坐論詩書出驂輿馬心
　　　乎愛矣情豈忘焉迺星流嵗月雨散山川長卿
　　　還邛以何言賈誼浮湘而再召悵然懐往率爾
　　　成篇尚期子以嗣音庶起予之寄慨
少年干聖主同日忝嘉招走馬平津道看花御水橋屢
移華省步頻散紫宸朝詎識山川險何嗟嵗月遥臨淮
因桂住入楚似蓬飄帝鄉倘可夢天路許相邀
憶昔邯鄲郡同君作吏情花疑在潘縣月似對宣城郭
負恒山逺門流滏水清風塵一以謝年跡兩相驚舄向
雲中舉琴從天外鳴惟餘趙兒女歌裏報瑶聲
　　九日吳山登眺作
昔數登髙節今當故國臺遊龍孟生去戲馬宋公來信
美吳山曲標竒茂苑隈揚帆泛清淺張組歴崔嵬潭影
涵空潔巖霏雜翠迴凌飈知氣肅踐露覺年催旅跡鴻
初至蓬心菊始開誰能對舞袖猶自惜行杯
　　訪朱子謙諫議不遇
舊日雲霄侣他鄉嵗月深轉蓬驚去住鍛羽悵飛沉不
覩春風面空餘流水心言乘木蘭舫来就玉山岑避客
高懸榻逢人媿盍簮徒令歸興盡一謝掃芳林
　　過何山懐梁二何髙士同諸兄弟作
招隠推名嶽棲靈儼故丘人奄隨露盡居尚有雲浮月
寂臺難旦松深寺易秋入林懐二鳯遵渚媿雙鷗嵇夜
杯應化徐君劍若留還疑采薇路䰟魄一来遊
　　濟上代柬寄李伯華十四韻
當時翟公客爭似李膺門博涉稱該覽髙談析衆論奕
從王粲覆碑就禰衡温文藻平原在人倫有道存見知
因筆札交契託琴尊宵館頻分榻春城每駐軒相期薄
膠漆何止儷璵璠嵗月嗟留滯風塵阻奮翻孔融歸魯
國賈誼起湘源旅跡徒飄梗憂心欲樹萱山川邈良晤
雲雨斷離䰟鴻鴈三秋盡蒹葭一水繁驅馳疲道路蕭
散慕田園祇恐幽芳歇思君未敢言
　　南征道中書情二十韻
伊昔干明主相期附俊臣㑹逢興禮樂詔許奏天人要
路方晞足靈臺果致身官嫌楚尹仕業守魯儒貧詎意
違時好從兹被世屯懐芳嗟靡託投璧忌無因葉縣鳬
將晩河陽樹易春省中疲執㦸都下欲埋輪章甫空逰
越貂裘已敝秦醒狂丞相笑長揖列侯嗔受辱先關木
圖功後徙薪恩私蒙日月旅竄困風塵賈誼才猶逺虞
翻枉未伸太行非險道漢水是迷津寵失朱顔盡交移
白首新沈冥頌酒徳詼調論錢神倦鳥惟垂翼枯魚或
縱鱗自能存北叟何必讓西賔秋氣看蕭瑟征途事苦
辛平生寸衷在末俗向誰陳
　　𤣥武湖供事三首
澄湖一濬後千古見流長映帶羣峯秀沿洄十里蒼蓬
瀛信有地雲水自為鄉魚鑰傳中使星槎倚夕郎幕間
存往蹟鏡裏駐年芳延眺非闗戀兹遊詎可常
周王宏策府漢祖重民圖開館收秦日為樓託晉湖輶軒
萬國至負版四方趨户口今全盛山川代不殊地鄰東
觀密水遶北門紆何幸披𤣥覽從兹仰聖謨
别島藏丹構中州匯錦陂臺猶習武處苑即樂遊時光
禄陳詩罷鄼侯舊典垂仙源看似練睿牓奉如絲覆檻
多山靄交牕悉樹枝懸知皇業逺應共水無涯
　　送王兵曹使楚
一尊吳苑酒千里楚雲鄉漢使新乗傳周官舊職方遥
天廬嶽隠春水洞湖長嶺外聞猿泣衡中見鴈翔荒祠
猶傍竹廢宅幾垂楊弔古情難極探竒興不忘停舟驚
草緑解佩贈蘭芳祇為耽辭賦知君滯郢陽
　　代柬因令弟參軍寄訊楊太史
何事投荒乆猶聞賜召遲伏波窮瘴癘定逺老戎麾卉
服居將染𤓰期嵗屢移鄉心魑魅誚客涙杜鵑知跡學
龍蛇隠恩懐犬馬私清明望京洛晦日眺昆池賦擬還
卭後書成去趙時因聲傳棣萼結想眷瓊枝錦里家連
郭蒼山路斷岐無由行載酒一問子雲竒
　　諸比部大父出亡不知所終詩以哀之
何處求梅福將誰畫蔡邕遼陽迷返鶴函谷逝猶龍市
上人應識花間客詎逢死生同委蛻汗漫異行蹤歌些
招難及興悲涕易從惟餘述祖徳懐筆夢形容
　　被彈
樂子初遭謗雲卿始被彈諒無曽母察寧免鄭人看積
口銷金易傷心辯玉難傾危迷後誡倚伏昧前端自不
干丞相何曽拜美官傳經翻取累辭邑豈懐安騎省淹
三徙鴒原慨獨歎感時空嵗月行路屢波瀾是木聊容
散非氷亦可寒蹐躬憐地厚矯首望天寛域内窮悲阮
河陽拙謝潘從兹避機事永託𡨕飛翰
　　春日從叔招遊上方
共倦風塵役俱懐山水遊郊容争媚日湖景獨澄秋細
草横塘路輕帆茂苑舟松深遥辨寺花密屢經丘禪定
聞春鳥機忘見瞑鷗省腰知病起延歩惜芳留信有林
中逸何須物外求多慚小阮醉猶得預清流
　　贈曽地師
早年精地術終嵗客江門辨壤因知脉窮河遂識源珠
丘虞塜秘金盌漢陵存訪古遊曽遍通幽業自尊邦君
迎射覆弟子竊書翻豈是亡牛者空思墜馬言
　　題古沙贈汪氏
自得滄洲趣應知投隠心鷗羣朝復暮鴻跡古還今聚
散因風易盈虛損日深仙源隔水見迷路倚花尋觀化
同河上忘機類漢隂從來謝塵垢惟是託淵沈
　　過朱義民里
衛兹懐國計卜式上邊輸表里施丹㦸題門賜寵符淳
風未凋謝華屋漸榛蕪就食無羣犬巢林有一烏徒令
下馬客感事問田夫
　　孫生芹談數學
童時聞學易到處有賢名北海聊相訪中郎定早迎人
稱盲子夏自笑隠君平𤣥理知犧性占書著鳥情囊應
百錢足座可一言傾戰勝能齊物何煩問此生
　　登泰山
虞后巡宗日秦王幸岳年金輿曽此駐玉檢竟無傳眺
日臨滄海慿虚挹紫煙官松垂御幄女井幻香泉晴書
寒飛雪隂崖下引天神君迷七二塵界𣺌三千巨跡臺
中見空音畤外宣馬遷文已就願奏聖明前
　　月潭寺
瘴嶺鬱風煙迢遥路八千羅施稱鬼國兜率見人天幽
洞穿雲際危樓架水邊澄鮮因悟寂照朗自通圓有客
嗟行役逢僧叩業縁皈心無别㫖委順即安禪
　　贈周如斗侍御
聖世宜無外夷方乍有征臺端簡良史江左寄巡行每
念臨軒顧彌興攬轡情封章成妙算優詔許監兵課罪
風霆迅酬功日月明田租䝉半賜閭井若更生取笠猶
殉法鳴絃悉勵精留君同寇借生子擬周名隼撃魚龍
避驄遊士女迎帝將虚右席誰復倚長城膽落因彈劾
幾先絶請盟為鐫秦望石一頌海波平
　　聞劉子威還自洛陽奉簡
别記殷秋日歸當聿暮時枚生遊似倦陶令去嫌遲試
問山川勝聊陳風土宜銅臺經故寢金谷展荒祠潘縣
猶花發梁園但黍離鬢先凋作素衣盡化為緇余抱傷
弓恨君遭按劒疑因聲附張邴乆宦欲何為
　　寄嚴相公
為問東山傅閒情近若何漢京紅日逺台嶺白雲多高
枕臨泉石懸車在澗阿嵗遺中使出日給縣官過朝請
辭雞唱賔從㫁雀羅散金無隠賜取酒似酬歌却老身
逾健調元體自和平津門下望章水隔煙波
　　題錢氏懸罄室
長卿嘗壁立仲蔚亦蓬居今日錢郎舍清風每晏如貧
同懸罄後隠似挂瓢餘誤㸃屏間筆閒翻案上書客喧
門結駟婦歎釡生魚但謝千鍾餽何須儋石儲
　　贈胡開府五十
早見成功日仍開介夀年平津將拜閣充國尚留邊海
外傳聲教朝中佇凱旋蘧齡躋半百田客擁三千有美
堪垂後無非可悟前樂懸金石賜侍從綺羅妍令月逢
青女佳期㑹列仙萸房重薦酒桃核並登筵戲馬餘風
嗣椎牛宴享偏吳山頌維嶽越水詠如川鴻烈誰能紀
微才懼莫宣清宵望南極應喜麗台躔
　　徐母秦夫人五十
笄字賢聲渥褵歸禮數崇鳴雞戒寢似卜鳯兆占同瑟
徹夫君日機存母氏風承歡百嵗半抱恨一生中書㫁
因山宰香銷為令公惟餘蘭早秀長得倚萱叢
　七言排律(附/)
　　寄題似樓贈房考李時言
建溪百折徑千重上有精廬敞碧峰盡訝樓臺開翡翠
多言閣道倚芙蓉(城/名)平臨島嶼偏宜月俯瞰煙霏半在
松仙客好居時獨往大夫能賦幾相從靜中名理虚為
指物外行藏幻是蹤舊日李膺門下士閩雲南望憶登
龍
　
　皇甫司勲集巻二十四
欽定四庫全書
　皇甫司勲集巻二十五
　　　　　　　　　　　　明　皇甫汸　撰
　七言律詩
　　曉出左掖贈吳純叔同年
珮聲初散紫宸朝仙侣同攜數並鑣緲緲鳯凰迴日馭
翩翩鳷鵲隔雲霄詩成賈至香猶在文似相如渇未消
君署玉堂非忝竊余從蘭省慰招邀
　　簡周給事祚
東臺雲書鬱微茫獨立臨風寄夕郎青𤨏每移天上拜
黄門真接日邊光漫將令色思瓊樹㑹有新詩貯錦囊
漢室名儒今侍從好陳清論荅君王
　　七夕飲張子言偶偕田希古
山館淒清城日闌花開荏苒引盃盤俄傳令節驚秋候
漫喜新逢得地官烏鵲故飛霄漢迥星辰不動露華寒
七襄僅有橋邊度一笑應知人世難
　　送吳二純叔便道省覲
玉堂仙客錦衣囘畫舫輕帆莫漫催入里便趨嘉慶拜
隔江須惠好音来落梅恨早聞吹笛叢菊愁偏照别杯
自古越鄉形勝地赤城霞起即天台
　　榖日候㫖左順門值雪
長安榖日仍逢雪撲殿翻階竟日看豈謂農祥先獻瑞
亦知郊祀近囘鑾爐煙細裊麒麟氣扇影輕開孔雀寒
天上封章今更下陽和早已被江干
　　陳憲使察入賀萬夀節還浙中
使君来獻天王夀親捧龍章拜衮旒建節漫誇唐氣象
鳴驄曽識漢風流謝安屐為蒼生起賈誼書應太史收
北極朝廷終右命西湖山水莫長遊
　　寄田希古江州
清秋閉户悲離索京兆田郎望爾賖憶昨獨趨江右命
只今誰對省中花雨餘滕閣朝尋碣月落潯陽夜泛槎
嵗序驚心渾蟋蟀煙波囘首又蒹葭
　　九日酌鄭子館欲遊水頭不果
水上何言九日臺城西草堂今好開霜前醉倩茱萸把
雲外愁連鴻鴈來宋館淒凉無客賦楚江遲暮有人哀
不堪殊土飛蓬鬢那遣流光到菊盃
　　謁悼陵作(庚寅冬/十月作)
萬山迴合引仙源紫翠深沉鎖殿門鸞掖昔憐人寂寞
蜃輿今閉日黄昬豆籩更肅霜前禮環珮難招月下䰟
涕淚何須怨金屋嵗時不㫁是君恩
　　立冬日早朝值雪
搏風攬霧冬仍見急霰翻霙曉未分銀燭實増光照燿
玉罏猶鬱氣氤氲漫揮鳯藻酬黄竹已辦龍裘想翠雲
安得向来詞賦客揮毫常侍聖明君
　　送李伯華使寧夏
年来念爾勞王事塞役衝寒兩度違雨露喜迎新使節
風塵愁見舊征衣春先豳谷花應發臘盡函關鴈不飛
到日從容登華嶽慿高一覽漢京畿
　　庚寅至日飲鄭有度
昨年迎日開閶闔今嵗明禋出建章留滯難陪天上從
氤氲真想殿中香吹葭律琯朝浮氣燔燎瑶壇晝閃光
萬乘郊囘雲物異子真谷口有和陽
　　送程惟光之越
黄河氷開春水生河上春風送逺行薊北雲山堪墮淚
越南煙樹亦含情牙檣自起中流鷺粉署空啼二月鶯
到日西湖好吟眺由来水部有詩名
　　過大興隆寺訪鄺子元
蕭寺尋君春獨過移藩新拜楚江沱千年閣眺題鸚鵡
五月湘行佩芰荷有詔豈嫌宣室晩著書曽比茂陵多
金雲寳露談𤣥地他日相思當奈何
　　同鄭子慈仁寺雨中登閣
寳閣蓮扶出上方雨臺煙徑晚蒼蒼雲霄步識争梯健
海嶽懐披倚檻凉妝鏡鳯樓傷異代戲湖龍舸憶先皇
迴簷忽射千門霽浄對西山醉不妨
　　雨朝周學録示宫詞六章戲答
臨風吟望憶周郎對雨題詩傍苑墻麗藻異時誇樂府
綺羅何事怨昭陽愁来班女應能賦老去明妃祇自傷
金谷寂寥人可在彩毫拈弄意偏長
　　過興濟寺作
璇宫玉宇先皇賜福地名都淑女鄉一自經營傳内使
至今供奉禮空王論恩實冠昭陽裏問水虚疑媯汭傍
載過倚舟迴落日暝煙行望柏蒼蒼
　　定州過開元寺登塔壁間有武宗宸翰
貝殿花飛二月春攀逰那負衆生身翠華象輅来先帝
丹壁龍文䕶有神塔倚雲霄非世界蓮開燈火自星辰
不辭酩酊歸清夜直擬扶揺向紫宸
　　暮春雨後病遣
庭閒坐對日仍斜邑小猶堪早放衙已過一春纔見燕
乍来微雨亦驚花桑麻自擬勞民事桃李何縁競物華
正是茂陵多病骨好從勾漏覔丹砂
　　送李子植卿自圯縣遷和順
可憐潘岳仍懐縣猶憶河陽桃李時年少有才今共忌
風流為政去多思太行日暮鳬堪逺上黨雲迴鴈獨遲
人世别筵那遽促天涯後㑹𣺌難期
　　過龍興寺登大悲閣
寳閣何年起法門金身十丈佛為尊雲移祇樹看俱𣺌
天近曇花落更繁檻外青蓮開北嶽忩前赤日浄中原
憑髙忽望長安路即擬雙鳬此奮翻
　　人日偕馬李二僚孟吳兩文學并張子過朱氏登
　　　樓
王家種竹開三逕人日留賔擬七賢潘縣桃花晴弄日
漳河栁色淨含煙青春好趂登樓閣深夜猶聞度管絃
自笑微官淹墨綬幾時嘉㑹召金錢
　　辭邑晩發
斜日揚帆衛水濵長風吹浪下天津心懸鳬舄辭花縣
夢入鱸魚憶釣綸江畔白鷗晴對客野田黄雀暖依人
疎狂自笑三年尹漂泊猶為萬里身
　　夏日登廣平城樓贈冦體乾
城東樓閣排雲建極北河山抱日浮身上百層懐更放
眼當三輔望還收媿無辭賦留王勃幸有絃歌駐子游
為問長安何處是莫因殊土憶并州
　　彭城逢王中舍捧毅皇后哀詔之南邦乍聚遂别
千里軺車天上来百年鸞馭夢中迴漫於萍水聨舟楫
更瀝蘭心向酒盃春漲已平揚子渡夏雲先引秣陵臺
相逢異地情難别為賦長門思可哀
　　懐歸
故園獻夀親能健春夜開筵興不違兩地離懐人惜别
暫時歡賞客忘歸醉聽錦瑟歌猶度仰視銀河落漸微
今夕月明江上路煙波囘首淚沾衣
　　西苑二首
瑶宫翠殿標雲外珠棟雕欄照水邊花萼御樓唐詎數
露盤仙掌漢空傳啼殘禦宿無凡鳥長出昆明盡異蓮
共道靈臺成不日寧知睿想自經年
萬花遥引緑雲衢一水迴沿紫禁隅月向妝樓懸作鏡
星分太液瀉成珠天門韶濩聞難識海嶽蓬萊望不殊
見説君王頻幸此夜来遊賞倍歡娛
　　中秋篇
　　　是日先雨後霽孤坐對月感時託興漫爾成篇
朝來細雨落繽紛向晩清光散彩雲自是廣寒貪皎潔
不隨巫峡傍氤氲髙樓張宴停杯待别館吹簫度曲聞
玉筯深閨啼少婦關山終夜望夫君
　　送王少儀給事罷官還楚
憐君得罪出梧垣最是難招楚客魂匹馬鄉關從此别
一尊岐路復何言未須操樂聆鍾子便可為文弔屈原
木落洞庭堪涕淚月明湘浦况聞猿
　　侍朝頒厯和吕兵曹
君王厯數與天長正朔還宜奉萬方馮相悉傳宣夜法
司分親掌授時章年華預識乘春轉火徳從占應運昌
自是玉衡懸象緯賜來金殿倍恩光
　　冊嬪恭賀
玉冊金函降御墀彩幢華扇引昭儀賜著翟䄖香未散
教乗龍輦寵新移蘭宫夢月瑶光貫桂殿占星紫氣披
正是君王延茂祉㑹應仙媛助昌期
　　大祀南郊
天子迎陽禮上𤣥翠華深駐紫壇前忻逢掃地觀周典
絶勝横汾幸漢年帳殿旌旗寒映月松門燔燎夜升煙
未奉神休陪扈從羞將辭賦奏甘泉
　　五日立春庭讌
青旂應律轉韶年綵幄迎祥慶賜筵五莢蓂敷堯砌日
千條栁拂漢宫煙琱盤行菜春光泄寳鼎調蘭淑氣傳
獻節已占陽令改銜恩偏在物華先
　　觀燈篇
華燈芳苡競時新絢鳯蟠螭莫辨真漢室明珠元不夜
秦宫青玉更宜春三殿瑶光承素月六街花氣藹香塵
懽娛何處非銜照願借文園映字人
　　春日宴夏宗伯第得嘗御賜長春酒兼聞忠禮書
　　　院之勝
學士留懽宴玉堂書生何幸奉餘光華燈不夜猶元夕
御酒長春出尚方東觀雪殘融作瑞南宫雲起結為祥
更聞賜第銜天藻豈數平泉李相莊
　　馬豎有談武宗時事者感而賦詩
傳聞遺事詎堪悲今日長秋異昔時産出神駒官盡牧
獻来天馬帝親騎千金購賞原非惜萬里長驅為不辭
一自攀龍留劍舄何由陪駿向瑶池
　　駕謁七陵
　　　按謁陵之禮昉於漢明帝朝于原陵如朝㑹儀云
法駕琱輿出禁中仙原黼帳結行宫金支羽衛橋山駐
玉椀靈筵隧道通漢主此時親上食小臣何處泣遺弓
更聞雲起悲歌就不是汾遊睿藻雄
　　駕幸西山
先帝瑶宫起翠微今皇玉輦歴朱扉諸天香靄紛仙仗
百道祥雲繞御衣花影數移幢扇過簫聲遥雜珮環歸
靈池望幸魚龍躍福地銜恩草樹輝
　　春日聞怡山文人治園因贈
為園更喜逢春早開逕還宜引興深南國小山聊地隠
習池新水足淵沉栽花種栁年年事語燕鳴鳩處處音
自笑玉顔真忝竊無縁金谷日相尋
　　揚州
朝来投璧渡淮河日暮江門感慨多流水詎隨羅綺盡
春風無復翠華過粧樓明月難留舞楊栁長隄解贈歌
見説小山叢桂早相招兹地隱如何
　　答陳魯南太史入牛首山作
歸来學士隱城西曠覽人間萬物齊玉笈早探𤣥訣秘
銀魚已遂碧山棲同僧蓮社經春入與客花巖竟日躋
卧病檢方無上藥倘逢石髓幸相攜
　　簡蔡孔目羽
髙帝投戈宅玉京兹邦定鼎創金城鍾山總是黄圖勝
江水流為𤣥灞聲隧道松杉原廟在禁宫花草曲池平
欲向西賔訪遺事共言平子賦方成
　　諸同年邀遊徐氏東園
王家别業帝城隈髣髴離宫天上開仙榜曽看中賜出
名花多自逺移来千山鑿石崤函似百道疏泉太液迴
勝槩不殊金谷裏兹遊欲賦謝潘才
　　顧公子邀遊清凉寺(陳後主/避暑處)
清凉靜域逺煩囂淅瀝天花散雨飄笙磬雲間聞演梵
帆檣江畔見乗潮瑶宫貝殿開三界翠輦金輿駐六朝
更道上方堪避暑一尊河朔正相招
　　宿茅山道院
逶迤仙徑禮神君縹緲三峯鎖白雲丹洞桃花春正發
星壇瑶草嵗常芬山間鍊藥人難識天上吹笙世詎聞
獨宿便思成道去夜深鸞鶴幸来羣
　　發松至京口作
嘉樹言從南國移君王方有灞陵思根靈合遣烟霞鎖
葢偃何妨雨露滋聖夀長如千嵗實橋山虚扈萬年枝
此日使臣遥拜命多慙草木被恩私
　　立夏日至虎丘
郭外青山數里遥扁舟探賞過溪橋珠林樹色含雲綴
香磵泉聲雜雨飄鳥狎春光啼處盡僧逢塵想坐来銷
共言招隠堪開社也學翻經懶入朝
　　首夏偕張李二少府遊赤壁分得坡字
人留勝地臨江上客有高軒得並過雲起楚臺聨石壁
水從湘浦接烟波漫因明月傷千里更遣囘風入九歌
自媿清時承逺譴可無辭賦擬東坡
　　憩四祖寺閲藏經
清凉蕭寺倚城西避暑因來上界棲為乞經文開寳藏
遂探諦語照金箆晨披貝葉生巖石夜誦曇花落水泥
自是逺公容小謝忘言終日對招提
　　秋日奉謁太宰顧華玉
司空無事晚開衙叢柏霜寒半宿鴉地向河間存禮樂
山從原廟見煙霞閒披圖史常堆案别起樓臺即寄家
流落陸雲方自笑也容門外候張華
　　郡齋秋思
郡齋忽漫秋風入芳樹先凋一葉梧雲際早看衡鴈起
月明愁聽峡猿呼綘侯不肯容才子漁父無勞問大夫
一自銜恩違省闥何辭飄泊在江湖
　
　
　
　
　
　
　
　
　皇甫司勲集巻二十五
欽定四庫全書
　皇甫司勲集巻二十六
　　　　　　　　　　　　明　皇甫汸　撰
　七言律詩
　　九日懷楚中舊僚
去年九日登高處野寺深山厯楚臺黄菊正堪攜酒過
青蓮却為散花開閣中雲氣千峯入檻外江流萬里迴
欲問同逰今徤否衡陽不見雁飛來
　　寄憶任黄州
漢室任延最有名楚邦為政盡稱平相逢已覺新知樂
一顧翻將逺竄輕雲浄滄江春與汎月明赤壁夜同行
歸來故國愁無限總是閒居賦不成
　　故園對子安兄相與談及竄逐事悵然作詩
得罪同君承帝恩為邦兩地各飛翻楚山正列牕中岫
衛水常流郭外門静對棠陰思棣樹遥憑雁序望鴒原
今日相逢倍相憶此生堪歎不堪言
　　春日感懷因柬子安
平居每憶在長安却羨雲霄接羽翰騎馬每從雙鳳出
逢人憑作二龍看春逰西禁纔舒柳夜直東曹併是蘭
轉盼不堪成往事誤身翻自笑儒冠
　　雪日感舊因柬長兄季弟
同君對雪題詩處直是陽春屬和稀滿泛金尊揮麗藻
頻燒銀燭送清輝年來勝事應難再歳首瑶花不耐飛
為說袁安愁病在只堪高卧掩柴扉
　　午日獻子安兄
午日遥憐獻夀儀省郎同記拜恩時九華承出雙紈扇
五色頒來雜綵絲見説賜筵臨浴殿更傳競渡從昆池
不堪身事如蓬轉强飲花前酒一巵
　　閒居柬呉二純叔王二禄之
北山歸卧各風煙西望長安思惘然直散聞鶯蘭省畔
朝囘飲馬玉河邊府中盡道逢時少闕下争看被服妍
為憶同遊雙鳳侣銜恩記否十年前
　　送王維楨量移台州
使君仙棹且徐開岐路離筵未忍回乗月遥從石梁度
看霞㡬過海門來(山/名)郡中共識宣城藻闕下誰憐賈傅
才呉越相望一水隔思心日夜向天台
　　晩興答子安
謝秩家園今㡬時病身丘壑轉相宜坐憐落日閉門静
起看閒雲出岫遲誰寄靈魚思逺道自同烏鵲在南枝
揚雄寂寞何如此白首談經世豈知
　　琴友張子扶病還雲間久不相聞寄憶
歳晚蕭條最憶君琴心一片向誰云啼烏半落亭前月
征雁遥迷泖上雲白首先驚垂老别青山恐作斷腸分
廣陵仙曲從來秘莫遣人間遂不聞
　　辛丑至日
再從故國逢長至始信幽居得自閒旅跡秪驚江漢外
愁心翻寄酒杯間雲依北郭浮難定歳入東流去不還
莫向夜深懷往事却隨清夢到朝班
　　至後酬子安兄感遇見貽之作
朝來江郭已回陽春近湖山興自長寒日閉門聊謝客
晚年執㦸笑為郎㝠㝠鴻雁棲雲徑寂寂魚龍卧水鄉
聞道平原賦招隠桂叢深處幸相將
　　歐陽憲使過訪時在山居奉謝
卧病年來與世忘故人何事到江鄉新従北闕承恩下
遥指西湖去興長鄭子隠居隣谷口石家别業在河陽
多慚門外堪羅雀猶遣高車過草堂
　　冬日郊原作
竹下翛然自掩扉晩來西郭藹晴暉江邊歳晏逢花落
天外雲寒見鳥飛將欲乗春入山去何妨終日灌園歸
閒居莫怪無相訊漸覺人間知我稀
　　鄒憲使見訪奉贈兼柬故舊
静數交游憐海内半傷揺落在江南一朝門巷煩迴轍
十載風塵媿盍簪岐路青陽驚客夢禁城芳樹與誰談
山公自昔能知我可信嵇生有不堪
　　送呉純叔北上(為先大夫/乞恩典)
閶闔門前望淮水漢京遥隔㡬重雲清尊斟酌人難别
白馬遲迴路忍分秘器從來頒上相敝帷何用乞明君
朝中故舊多相問莫怪盧家獨未聞
　　送呉長洲調官陽穀
看君移舄魯門東莫向南枝歎轉蓬邑是桑麻舊時地
民多絃誦古人風城連黄石尋祠外家隔青山望越中
却憶河陽春色裏桃花欲寄恨無窮
　　春日聞任黄守擢憲江州
年來芳草動離憂别去湘潭今㡬秋已拜觀風辭郡邑
猶聞遮道借君侯城連滕閣朝雲黯門對章江春水流
總是公庭號煩劇也應廬嶽暫攀遊
　　冬日呉子新見過偶憶殊勝寺之别
逢君忽憶越江邊正我辭鄉入楚年野寺暮鐘留客棹
溪橋春酒醉離筵歸來南國仍飛逕悵望東林隔逺天
更欲相期訪幽社此生猶未謝塵縁
　　濟上謁周司空叨讌扶疎亭
漢室宣房久未安以公為楫濟無難門牆為許平原謁
尊酒翻承魯國歡見説揚州通禹貢憑將泗水作淇看
清風盡日芳林下不待霜飛亦自寒
　　出京
曉叩天闗别禁墀秋深江路是歸期談經王式重來誤
薄宦潘生屢出宜漢室朱顔翻見嫉梁園白首未相知
此身去就何曽繫一似浮雲任所之
　　顧武祥免官寄柬
聞子陳情聖主憐一朝報許遂言還長卿謝病非因慢
康樂懷歸不待年松菊久荒彭澤里煙波重泛太湖船
慙余亦有東山興却戀南枝未忍宣
　　南旺道中逢張水部
薄遊自苦為形役却笑深秋在異鄉使者星槎逢造次
征夫岐路借輝光相忘湖上同魚樂遥指雲中羨雁翔
莫道佳期容易過黄花留醉是重陽
　　江都代柬寄親故
呉鄉遥接楚雲東潮落寒江一水通王粲經秋渡淮上
張融累月駐舟中朝攀桂樹身將隠夕眺蕪城思不窮
若問官家近時事積薪惟説後來功
　　送郡守王君廷入覲
看君鳴佩逺朝天聖主方思良二千轂下重過避驄路
殿中猶記上書年潁川治行偏能最蜀郡才華不啻先
總是呉公知賈誼勿須言向漢文前
　　早春柬蔡法曹
逢時總是翻飛侣失路俱為留滯人白首何曽離畫省
素衣聊得謝緇塵風光自向湖間轉柳色先從郭外新
為語麟臺暫相賞勿因愁思厭看春
　　盧龍觀和蔡法曹
芳辰締賞許心同獨見𤣥暉擅藻雄曽是江山開勝地
尚餘樓閣待春風青谿水遶龍池匯緱嶺雲來仙掌通
不信金門堪避世花源何事帝城中
　　送大司寇顧華玉獻績北上
名疏玉扆已多年身厯南臺未是遷約法獨持三尺重
生民奚止數千全袖中啟事人稀見囊裏刑書手自編
聖主久懷求舊意滿朝誰在絳侯先
　　靈谷寺
寳公舊日安禪處雙樹依然初地開歳久丹青凋畫壁
春深花雨落經臺招提境接橋山外功徳池分灞水來
聞説此中容吏隠濫巾時向草堂回
　　同省中諸僚餞别勞憲使於徐氏西園
王家池館甲長安許客相過更不難花下候人思負弩
林間飛鳥避彈冠綺筵却遣離觴入金谷翻將岐路看
他日攜羣能再至坐無車𦙍未成歡
　　春暮柬包孝侍御
一春離索意何如獨坐懷君花鳥餘都下相逢驄馬後
雲間争識士龍初閒居數月能題賦守藏千言解著書
總是漢家無事日封章時見奏公車
　　薛吏部見過
同時分省漢西京得暇相過葢屢傾户外不知芳草歇
林間已是夏蟲鳴為耽𤣥理輕辭賦因卧滄江減吏情
坐接高談心自醉從君將欲棄平生
　　南省齋居
漢家祀典盛如今㡬處郊宫駐輦深燕月懸知臨太乙
淮流争得向汾陰齋居宛記分蘭省禁衛仍聞集羽林
静數從臣枚朔輩同時零落忽傷心
　　過馬光禄舊寓
一區西接禁城垣大隠曽於此避喧過客尚思文舉座
居人猶説李膺門清泉自遶花間去幽鳥如窺户裏言
家本秦川遥不見重來翻謂是迷源
　　歸自牛首同諸君攜酒訪徐公子
青山别後每思君獨卧朱堂絶世氛共載酒肴逢好事
淹留車馬為論文曲池新水鳴殘雨隔院芳陰入暮雲
公子從來能愛客無言不醉遂離羣
　　答蔡子木初秋約遊之作
官閒似與病相宜朝謁俱無起獨遲禁苑蟬聲移物候
空山木葉報君知薄逰丘壑何嘗廢雅興琴書每自隨
聞説潘生歸騎省却因詞賦動秋思
　　七月六日訪蔡比部作
中郎身寄白雲司户近青山秋早知樹下聞琴蟬噪後
花間倒屣客來時迢迢榆漢雙星待冉冉蘿陰滿徑垂
行樂漸宜清夜永從君秉燭向南皮
　　王地曹初至同蔡比部攜酒訪於徐氏園居
洛陽年少似君稀誰道多才與世違得罪一從燕市别
銜恩重向越鄉歸無言契闊惟傾酒到處風塵任滿衣
為視園林今夜鵲遶枝猶自共南飛
　　同王子集蔡子館
相逢西府訝初筵為語當時一惘然户下鳴螿頻帶雨
湖邊落木似催年人傳台嶽題詩後客向長沙奉召還
機事對君渾遣盡莫嫌争席主人前
　　同省中諸僚遊徐公子鳳臺園
名園似與辟疆同載酒時堪集上公户裏羣山能自入
林間三逕若為通穿池半引長淮水種樹多移禁苑叢
不是䇿勲麟閣後誰應開第鳳臺中
　　送朱參軍入賀千秋令節
東朝初進九齡籌南國懽逢拜舞秋數報寢門迴鶴駕
新從馳道出龍樓世家共羨韋賢後記室争推阮瑀流
君去分明窺盛典還將禮樂頌成周
　　送太學王生還齊安
從知楚國多材地況復韋家奕葉人博士見時推講席
中郎迎後動儒紳霜前雁起揺歸思月下猿啼愴别神
若問長沙舊還客賈生今日尚沈淪
　　贈太司馬張公邦奇
清朝供奉早知名黄石傳書解論兵每奏軍機憂北闕
時揮麗藻動西京營中校士輕裘坐門下憐才倒屣迎
文武古來誰得似留侯麟閣羨功成
　　奉贈張補之學士同蔡比部作
生逢明主幸同時侍從常看列禁墀賜出秘書延閣校
奏來辭賦掖庭知西京舊史聊相訪南國人倫正在兹
更道張華能愛士席間荀陸最承私
　　寄唐應徳編修
避世曽看隠石渠幽情終自反班廬門前愛樹因栽柳
郭外疎泉學養魚談笑每從林叟晤浮沈翻混野人居
年來尺素長相憶莫作嵇康不寄書
　　寄許䕫州
城開白帝錦江連見説仙郎出守年虎患已從鄰境去
猿聲偏近郡齋前相如文藻流巴蜀黄霸功名在潁川
應是漢庭求吏治非闗相府賤英賢
　　寄王地曹湖上
禁湖秋盡渺芙蓉憶爾幽居定㡬重掌賦久應知户口
披圖一為辨提封雲深自指橋陵樹水静如聞閣道鐘
信是仙源人不到惟餘明月得相從
　　寄孔督學
憲府新開越水東瀛洲似與海門通談經直采先秦上
文學多陪後乗中一自西京辭宿衛遂令南國奉餘風
㡬人修刺懷衣袖猶恨無從謁孔融
　　得稽勲報
漢廷不調已多年中歳何期得再遷薄禄祗緣貧仕累
非才幸取聖明憐回看舊省真如傳乍拜新銜豈是仙
裴楷清通方自媿逢人莫訝玉山前
　　募兵作
漢家西域有烽煙列郡徵兵詔護邊呉楚輕剽亡命起
幽并遊俠感恩先身從都尉新承鉞名係良家盡控絃
為語鳳樓休借問功成龍塞遂言還
　　江山觀發兵用韻
江門選士擁旌旄臨發猶聞贈寳刀脱挽新承戲下命
吹簫曽授匣中韜月明隴水鄉堪逺雪度陰山路豈勞
鐵騎經年隨苜蓿金盤何日薦葡萄
　　靈應觀
長安西指望仙宫蜚觀崇臺杳自通候氣還如逢柱史
采芝一為訪園公澄潭盡是桃花路幽徑俱成桂樹叢
欲棄人間渾未得年年辟穀漢庭中
　　得子約弟過海印廢寺之作因寄
先朝敕寺總知名初地曽逢御輦行寳閣近隨荒草没
金河翻共曲池平鳥來尚識聴經處馬過空聞遶塔鳴
獨往題詩憐小謝了看塵刼得無生
　　簡王户曹
少年君是馬遷才何事周南未遣回夜直每看趨騎省
春心㡬許寄麟臺官閒不羨緍能算性懶翻嫌篆屢開
莫道舊宫風物異年年柳色過墻來
　　户曹席上贈王進士宗沐
少年獻䇿承明後遂見乗軺出漢闗司馬新為巴蜀使
買臣初向㑹稽還江邊路轉通呉苑天外霞標指越山
不是絳紗門下客何由瓊樹一相攀
　　春日偶成
春光强半去清明著處逢花併鳥聲鮑照避人多累句
李耼貴我謝浮名何須食禄過千石便可持盃了一生
長日省回無俗事城南惟是訪僧行
　　次韻奉贈父友羅公八十自夀
年同渭叟罕能躋況復功成謝釣溪典郡昔聞人盡慕
歸田早與世相睽輿間載酒稱元亮座上談詩數稚圭
老眼平生書癖在尚堪散帙對燃藜
　　贈華子潛學士
暫辭供奉在西京南國聊兼吏隠名信美江山多勝事
更餘花鳥寄春情校書芸閣編應就給札蘭臺賦已成
聞道青宫開講幄早陳車馬待桓卿
　
　
　
　皇甫司勲集巻二十六
欽定四庫全書
　皇甫司勳集巻二十七
　　　　　　　　　　　　明　皇甫汸　撰
　七言律詩
　　予被論屏居侯子舜昭撰懷慰賦見寄奉答
世路風波不可聞還山直欲避人羣素書逺謝雙魚贈
藻賦新傳九辯文響振蕭齋聊擲地思飛台岳㑹凌雲
明珠寄語須珍重按劍相投恐未分
　　念别再賦
征車欲戒且停鞍把酒今翻别更難雙鬢豈堪承再竄
一麾猶自戀㣲官江楓落後淮城暮沙雁飛時楚塞寒
遥憶呉門何處是定因白馬向南看
　　燈讌聞雨因懷子安同子浚子約作
金樽髙讌競芳辰玉律韶年應早春火樹不須重待月
雨聲翻似為留人看來白髮皆非故按出清歌總是新
花萼滿堂饒勝事一枝先露獨傷神
　　周以言黄聖長過余問疾
一丘棲病每經旬二仲相過惜暮春羅雀不知東郭騎
逢人初著北山巾枝生肘上看非累花落藩間悟是因
且覆清尊判盡醉何曽靈藥駐芳辰
　　呉子仁舟泛遣興
湖上扁舟興不違春深何惜醉芳菲寒生細雨花間濕
節近輕烟柳畔稀散騎十年空未調羣鷗一夕已忘飛
溪邊漁父休相問楚客歸來欲製衣
　　周以言黄聖長過我先人城南故居賦詩見示悵
　　　然答此
疏公别業倚荒城三逕蕭條蔓草生薛邑臺池今日淚
平泉花石舊時盟齋中歳序看駒隙門外春風換鳥聲
不是求羊同過客題詩那得更傷情
　　春暮索居
棲息無能出世塵青山何處可藏身還期向子招禽慶
為報支公待許詢静對鶯花思舊事忽驚風雨送殘春
朝來閉户多相戲猶自含毫擬答賔
　　從子約弟借河上公道徳經注披味
柱下金經秘五千瑶圅一謝棣華傳言從闗令初成帙
道自河公久棄筌誦後香烟移座右望中靈氣靄簷前
亦知無欲能觀妙舌强何曽解悟𤣥
　　文太史逰義興歸贈
早厭承明出漢京却耽山水寄高情藍輿行處門人從
竹徑穿來郡守驚春盡玉潭乘雨泛日長丹洞眺雲生
閑逢道士書經罷何似籠鵝别㑹城
　　追昔家居兄弟多燕㑹觴歌之樂特盛者如眺飛
　　素於寒朝玩流光於清夜雪月二編華萼競美矣
　　比承慈戚兼値仲徂無復懽悰聊申慨咏時丁未
　　秋日
細雨吹寒入草堂蕭蕭落葉間鳴螿遊情病後知因減
嘉㑹年來信不常東郭雪殘惟有卧西園月在總堪傷
争酬麗藻誰能賦空使詞林泣謝莊
　　上夏左相
昔參多士謁平津東閣開時奉後塵門下憐才曽倒屣
車中容醉偶汙茵謝公久係蒼生望裴相猶懷緑野春
聞道金城圖未上且須持議在和親
　　麗春宫人詞次韻
漢宫初進美人歌一日春暉到綺羅漫向玉階啼粉淚
試開金篋理粧螺從登豹輦銜恩甚特賜鸞箋命藻多
總是相如能獻賦文園歸後奈君何
　　又麗春宫人詞
掖庭諸伴盡承私猶是長門奉箒時夜月羅幃空自照
春風玉輦不教隨畫圖舊掩明君貌團扇新傳班女詞
争得蛾眉無解妒一開金屋寵全移
　　别慶上人
仗劍噫歌出帝京楚江東去是吾城僧中浄理諳應久
物外浮名本自輕阮籍易傾窮處淚惠休難遣别時情
殷勤記取臨溪意正及長干芳草生
　　戊申除夕
帝京明旦憶朝天客舍曽開守歳筵一謝鵷鸞非道路
空將犬馬媿韶年鐘聲逼曙傳花外燈影分宵落酒前
擬向東皋理春事張平今已賦歸田
　　子約弟校書東閤
君從都水入讐書何似更生在石渠筆札尚方初賜後
綈緗中秘總頒餘高才自合隨金馬博物還應辯魯魚
長日遲回勞汗簡芸香攜得滿簪裾
　　　劉向以都水使者校書石渠閤
　　郡守金城見訪時方治水
自憐漢省為郎久一謝雲霄託薜蘿散帙林中惟有卧
高軒門外枉相過西臺攬轡清風在南郡承麾惠政多
早晩白公隄已就佇聴民唱兩岐歌
　　韓司徒贈詩過奬鄙集次韻奉謝
萬事無心付寂觀一燈遥夜坐忘寒調卑豈合陽春和
形穢空將玉樹看木落冶城迴客夢鐘鳴香積倚僧餐
因公欲訪君平卜可是人間蜀道難
　　夏至日對雨簡子約弟
麥風吹雨夜蕭騷詩興朝來似省曹占日正逢南陸候
朝天應想北宸勞祠臨泰畤陳琮璧路出汾陰駐羽旄
莫以淹留虚從事後車題賦待枚皋
　　茅山道中寄徐公子聞其抱病
林開白石隠仙房路指青門接帝鄉六代總為分鼎地
十年空作尚書郎源迷桃水聊相訪㑹憶蘭亭耿不忘
聞道徵君初養疾將從海客寄丹方
　　寄王維禎户曹
扶病尋真宿羽壇塵蹤那識是秦官山中瑶草傳情易
天上瓊枝㑹面難華省久淹猶執㦸明時須愛但加餐
應徐零落元瑜逝莫以風流憶建安
　　　謂亡兄及蔡子輩
　　江上寄程祭酒
絳帷何處馬融庭建業城西淮柳青名重兩都看作賦
教分六館羨談經漫因玉樹思今雨共説金門隠歳星
為問芙蓉池上客可知江畔有飄萍
　　報恩寺浮圖
明光九級盡瑠璃為答𤣥功詎惜貲地是赤烏開教後
基同白馬賜名時鷲峯直與諸天接鳳闕翻從下界窺
登罷欲書多寳事奈言江總善題碑
　　金陵懷舊
平生蹤跡半京畿别去秦淮歳屢違道上投珠多按劍
市中擊筑㡬沾衣寺尋白社僧猶在宅訪青溪客已非
莫學隴西逢醉尉夜深愁向灞亭歸
　　天界寺訪半峰上人聞已入楚
松闗静閉座凝塵童子花間笑候賔掛却袈裟看有相
持來如意贈無因昭丘直指彌天路湘水遥通慧海津
衡岳若逢飛錫後不知留偈與何人
　　普徳寺
古寺城南訪六朝高臺一望㡬蕭條門前黄葉催年暮
林外青山覺路遥塔影常圓沙苑月鐘聲静帶楚江潮
老僧宴坐耽禪定送客何曽過虎橋
　　溧陽旅興
小邑寒深歳復催此身如寄未能回主家負郭塵喧逺
客坐看山爽氣來瀬水舊為亡楚地呉雲今是望鄉臺
欲知暮髮俱凋盡為説朝心總不開
　　題史考功池亭(地即謝/公堰)
名園十畝與城鄰日夕風烟逐眺新山擁翠屏開作畫
水從金谷瀉成春憑軒不斷啼花鳥閉户應逢看竹人
見説𤣥暉池尚在知君前是謝家身
　　先春一日金壇道中
窮途明日已逢春殘夜題書報密親吹笛曽為行市客
解衣聊作刺船人蒼蒼樹色雲連郭寂寂江聲月滿津
不是才華應取忌肯令王粲在風塵
　　歳暮客居獻王水部
少年未與俗相親慷慨猶為國士身阮籍能留青眼盼
鄒生長歎白頭新客中歳序空催鬢天上陽和易作春
一自誤遭懷璧罪逢君應是泣珠人
　　早春寄子約弟
舊京東望已春歸禁苑城邊藹曙暉名在郎曹皆是累
酒酣身世兩相違還邛有賦推司馬入洛無心媿陸機
淮柳青時江水濶知君將欲理朝衣
　　送王户曹擢九江守
甘泉獻賦早知名才子為郎在兩京闕下承符初出守
郡中森㦸已相迎空庭廬嶽晴雲色燕坐潯陽江水聲
試覔古來循吏傳㡬人年少寄專城
　　贈盛秀才
避喧因就辟支禪江左𤣥風屬少年數借慈燈揮藻賦
更從積雪照韋編潮生静夜灘聲轉月上空林㙮影懸
媿我閒來尋白社逢君却在虎溪邊
　　赴丹陽廣福寺與弟言别(寺在練湖傳為日光佛/靈異而建上有陸羽第)
　　　(十一茶泉/名玉乳云)
古寺碑題西晉年澄湖如練倚窻前寒雲自覆金光殿
荒草猶埋玉乳泉楓葉染霜秋後色雨花和梵夜中禪
亦知閲水同觀世不奈潮聲送客船
　　寄贈呉純叔藩使督祀太和
𤣥宫勝地迥塵寰先帝崇祠勅楚山仙吏拜從香案後
衙齋寄在玉清間瑶篇久秘逢誰識桂樹叢生好自攀
更道襄陽風日近乗閒一醉習池還
　　將之南都别親舊因寄寺僧
秣陵城外長干寺潮落滄江一水涯客路欲隨南國雁
離筵先就故山花因辭宦轍慵奔走數過空門感歳華
朝省莫容鄉曲賤此身端合住僧家
　　送伯氏赴試北上
騕褭長嘶趁北風黄金臺在古燕中池塘草色春前思
禁苑花枝醉裏叢馬援才成時未晩公孫䇿就路應通
送君自愧𡨕飛雁却笑當年誤入籠
　　贈萬開府
看君被服似儒生不獨能文慣論兵三十擁麾當外閫
一朝開府在西京雅歌樹下留賔醉清嘯樓中料敵平
更道深山尋羽士功成應有赤松情
　　贈宗二伯昭
早聞名姓著江東却恨相逢白首中樓䕶不妨游五貴
阮瞻曾亦辟三公代人屬草辭偏慣分吏占書意盡通
春水片帆心萬里看君猶欲破長風
　　簡陸儀部
自甘寂寞解朝裾何似承明厭直廬謝病早歸年不待
避喧真與世常疎筆留藩溷因題賦墨變池塘為學書
參佐廨西芳草遍時聞人訪士衡居
　　新昌吕生見訪
吕安命駕輕千里來訪呉門何所聞揮翰久應稱内史
請纓猶自慕終軍朝探禹穴因懷古夕泛娥江解辯文
衰病無能空倒屣欲將書籍盡投君
　　夏日過文太史問疾
長日因居訪碧山清風如造竹林間門前不斷軒車駐
庭下新滋帶草閒著作久探金匱秘陸沈曽是玉堂還
從來妙説能除疾可引枚乗一解顔
　　寄談尹
看君白晢美脩髯早歳明經起孝㢘卜築近郊同沈約
上書辭邑似陶潛梁溪夜静惟髙枕惠嶺朝來正在檐
㡬欲懷人招隠去尚慙為吏未能兼
　
　
　
　
　
　
　
　
　皇甫司勳集巻二十七
欽定四庫全書
　皇甫司勳集巻二十八
　　　　　　　　　　　　明　皇甫汸　撰
　七言律詩
　　子約方有南役而余亦將北上作
自憐出處何嘗定為戀明時更起家路指兩鄉紆宦轍
江分八月引仙槎峯回雁信傳來易嵗晩蘭芳欲寄賒
到憶燕昭臺上望楚天西盡是章華
　　答子浚兄
客心半在去留間忽漫稱詩慘别顔淮海風生花落後
瀟湘秋冷雁飛還貧因減産耽㣲禄晩更趨朝愧末班
為語白雲開逕處此行那得負何山
　　聞警
軍書插羽達齋宫聖主停祠賦小戎燕地笳喧榆塞上
漢家月照柳營中師從節制猷偏壯將熟韜鈐氣自雄
慷慨即思投筆去一朝開域佇銘功
　　淮上謁何中丞
看公清嘯坐高樓淮海風來滿院秋地是桂叢淹客處
山非桐栢訪仙游軍輸歳入多稱便國計年來待運籌
總説西陲方有事君王南顧已無憂
　　早春下邳遇譚兵使夜讌驛樓作
君從西楚新開府日對龍山坐擁麾臺下曽過戲馬路
橋邊一遇訪書時樓含柳色窺春早盤剰椒花卜夜遲
聞道漢朝今好武揚雄行欲謝文辭
　　濟上訪汪中丞同年
看花同在曲江傍一散天涯二十霜禹貢導河由泗水
漢家歌瓠以宣房才堪作楫川能濟髮媿成絲路轉長
日暮樓前思貰酒得逢任令更清狂
　　淮北寄故園兄楚邦弟
晩從吏役自堪嗤況是人情重别離氷雪寒深南盡地
江山風似舊遊時花知呉苑春回早雁憶衡陽信到遲
為説朝中方貴少白頭郎署不相宜
　　客京解嘲
承恩二十已餘年薄命那知屢播遷曽向郡齋吟處眺
亦從鄰客醉中眠書藏名嶽翻嬰網賦就長門未賣錢
裘馬五陵同伴少白頭猶草子雲𤣥
　　送呉子充遊北嶽兼赴塞上謁蘇司馬
𤣥宫高建曲陽隈登嶽長謡亦壯哉更為邊闗増感激
不因婚嫁重遲迴軍中魯仲飛書去馬上陳琳草檄來
談笑功名須自致許公幕下最憐才
　　柬白貞夫
十年蹤跡媿飄蓬二陸聲名半已空(追憶/子安)洛下曽收才
子疏江州猶繼古人風鬢毛盡變兵戈後心事都銷杯
酒中喜見謝家丹鳳羽承恩同在省曹東(子啟京/登進士)
　　寄許東侯中丞防禦昌平
東山歸卧久辭喧北闕重來慰至尊分閫正當三輔地
侍祠多在茂陵園黄金盡散因收士白馬長驅為報恩
舊日忘年文酒客帝鄉猶阻孔融門
　　獻座主太宰李時言
山公今受聖明知典選勤勞退食遲闕下每聞傳啟事
車前聊得奉光儀慙持手版迎州使懶束腰章拜里兒
為問門牆春色道㡬多桃李沐榮枝
　　謝嚴相公分惠大官攅品
幸逢開閣謁平津忽拜堯餐及阮貧漢主每聞推食暇姬
公仍見吐哺頻函題黄紙頒從禁饌出朱盤訝是珍
慚謝分甘無以報祗知飽徳荷陶鈞
　　上李亞相汝立
玉署仙班第一流甘泉終日奉宸逰填門賔御同元禮
滿架圖書似鄴侯春色散朝揮麗藻夜深當宁待嘉猷
車茵坐擁沙堤上争羨台臣正黑頭
　　送張尚寳謫淮南轉運
繁華自昔數揚州君去無嗟奪鳳遊試訪名花弔隋苑
好攀叢桂對淮流河橋月上開官舍海縣潮迴放客舟
年少辟疆猶作吏功成誰復念留侯
　　送陳兵曹謫官興化(舊為/中舍)
佐邑官閒莫厭卑昭陽山下正花時愁中襆被辭蘭省
夢裏揮毫憶鳳池淮海潮聲流别恨都門柳色贈離枝
漢庭才子多承譴立馬須瞻董相祠
　　闕下送王水部時獻軍器聞留省免官
君除戎器謁彤墀檢閲忘勞匠氏推南國鑒人非有道
西京憐士媿無知傷心白璧那應棄揮手青門從此辭
雁宕山前逢故老少談邊事更憂時
　　送尹兵曹擢河間守
聞君初解尚書郎出守雄邦邇帝鄉命下不殊馮翊詔
腰間争似會稽章食前借筯籌多中地上成圖料已長
莫道宛王將獻馬防秋日夜念遥疆
　　程孫二禮侍見訪
上公聨珮出西清訪客城東為掃荆問樹不言温室秘
看花猶記曲江情同承睿藻賡歌就共草祠儀典禮成
早晩黄麻聞拜相由來房杜得齊名
　　白符卿免官
文章憎命不堪論留滯官階二十春病裏金丹思服食
晩來銀艾笑垂身明珠道上誰知己紅粉宫中慣妒人
歸去名園多勝事投書一為謝平津
　　送司寇顧公應祥調南省
尚書門接古崇岡信是人間吏隠鄉檻外鍾山瞻王氣
鏡中湖水閲年芳兩都去就原無係三尺平反總舊章
聞道民窮輕犯法願教刑措佐時康
　　送郭侍御謫令閩中
閩中為令似非輕猶勝長沙逐賈生花縣暫看飛舄去
栢臺争憶避驄行山當劍浦雲常暖溪帶樵川水最清
他日臨軒訪民瘼封章留得直臣名
　　應謝二兵曹見訪不値
城東聊寄逐臣居何事頻迴長者車南郡才華推謝晀
西園辭賦重應璩朝聞散佩罏香裏時共談兵樽俎餘
却怪披帷人不見壁間鳳字謾留書
　　送王令重補武康(先宰仁/和著稱)
王喬仙令謁明光再見飛鳧指越鄉莫謂勞人憎案牘
須知飾吏在文章綬迎天目晴雲入琴拂英溪流水長
借問政聲誰得似試看懷縣興河陽
　　發京貽諸同好
朝攀瓊樹思依依身似先秋一燕歸失路豈能連羽翼
停雲惟有戀音徽亦知手版迎人懶無奈心旌去國飛
聞説漆園兹地近將從傲吏息塵機
　　贈譙司法
才華蜀郡古來聞況是譙周更不羣早歳揮毫驚白雪
明時射䇿致青雲衙開恒嶽鵬宵迥家憶巴江雁字分
共道持平能讞獄坐令三輔號神君
　　得李伯華書期余往晤感今追昔詩答之
逢時四海羨彈冠每過龍門卜夜闌忽漫東歸依泰岱
㡬憑西笑當長安瓊枝願見何由得尺素傳來亦自難
更道輞川多勝蹟相邀裴迪共揮翰
　　訪同年李伯華於章丘
拂衣歸卧一丘安命駕何辭千里難書插高樓蟲蠧盡
棊抛别墅鳥汙殘雄心每向詞中發變態都將戲裏看
自媿交知成白首猶持長劍倚人彈(新撰寳/劍傳奇)
　　訪谷繼宗識自丹陽令
疋馬茸裘下北平亂山殘雪賦東征清時解綬聞陶令
白首談經數伏生載酒花間逢好事結廬泉上不為名
練湖舊遶丹陽郭猶記鳴琴在水聲
　　趙景仁讌贈
童時名已動儒紳曽是南宫第一人痛哭上書思悟漢
從容辭秩遂歸秦東朝再起銜佳命北閫重分禦敵塵
雪後擁裘無所事祗將壺矢漫留賔
　　寄蔡衡州
一官報爾今河朔千里懷人楚水長花發㡬迴思建業
雁飛何處是衡陽訟庭不廢京華牘燕寢其如留省香
日日江頭聞送客空於詩巻恨錢郎(唐人贈送巻内以/不得錢起郎士元)
(詩為憾子昔與子木/在南省時頗類此)
　　子約弟使楚被譴㑹於澶淵
春風河上駐征驂河柳初迴淑氣含得罪十年辭漢省
采芳何日下湘潭情憐棣萼來相倚跡似浮雲去不堪
君到梁園好題賦莫將留滯嘆周南
　　始登南明山
名山終日俯南郊出郭纔聞十里遥直向千峰探化閣
暫依雙樹息塵鑣梁横斷壑雲常覆磵落疎泉雪未消
莫訝使君非好静桓伊今受逺公招
　　武林追憶子安
曽見褰帷向越城非闗為吏厭承明身隨零露朝先盡
恨落江潮夜未平芳草不傳池上夢薇花猶繫省中情
湖心諸寺聞題遍留取山僧䕶姓名
　　椒山訪葉令
羨君辭邑賦歸田信有椒園在輞川松下持經閒相鶴
花間洗藥候鳴泉支離自愧猶耽禄邂逅何期一問𤣥
更道聖朝容傲吏賜骸聊得樂餘年
　　送金比部謫官北上
莫因得罪歎明時君去應逢聖主知坐對越山傾别酒
行攀淮樹寄離思省中執法憑三尺闕下銜恩戀一麾
予亦周南留滯者春城揮手各淒其
　　答王維楨
同是西京作賦羣省中年少特推君早承恩寵遭時妒
悞落風波㡬處分白首相知那可説紅顔薄命古來聞
越禽更接卑棲羽猶恨南枝隔暮雲
　　懷龔温州
江縣逢君春草生禪林趺坐正啼鶯離尊秉燭流連醉
歸棹乘潮信宿輕閣内嘯聞劉越石郡中吟憶謝宣城
相思忽漫秋風起南雁來時一寄情
　　浙闈中秋呈諸同事
鎖院深沈秋氣中徳星今夜聚羣公清憐月色能留鑒
香泄花枝欲待風靜覺濤生枚發就回驚年少獵心雄
亦知龍頷先探取不遣驪珠落海東
　　聞警
漢將防秋力已殫年年遣戍出長安賔鴻聲斷傳書少
鐵騎蹄穿踐雪寒止見亞夫屯細柳不聞介子斬樓蘭
欲知塞外思鄉淚為賦軍中行路難
　　雁宕
千山行入雁山中猶道仙源路未通鐘落風濤知近海
衣生雲霧若凌空奇峰指㸃憑僧話幽壑攀躋只鳥同
别向龍湫訪飛瀑一林晴雨石梁東
　　同周將軍入龍湫訪白雲與雲外二高僧不可得
雲林路斷信溪聲天柱峯前落照明刁斗響山泉盡沸
旌旗渡谷鳥還驚却憐細柳營中騎亦向蓮花社裏行
無著天親那可見獨令摩詰坐含情
　　發平陽王子追送飛雲渡感泣而别因寄
相逢忽漫路岐臨相送停舟酒重斟目引海雲飛處盡
心隨潮水渡時深芳洲總惜人遲暮花縣那堪嵗載陰
李白從來稀下淚問君何事獨沾襟
　　老婦詞
香銷閨閣夜深沈自恨無媒嵗轉侵女伴嫁衣頻與做
隣家花燭㡬迴禁羞將玉鏡論前事留取氷壺照此心
自分紅顔非舊日承恩聊贈白頭吟
　　送沈禹文還朝(時余將/赴南都)
故鄉亂後惜離羣倚棹江邊一送君咫尺龍顔行自愛
迢遥雁信數相聞薇花漫對滇南日瓊樹長懷冀北雲
海内兵戈須草檄定知開府待參君
　　答呉純叔夏日即事
江城五月颯如秋帶雨潮聲咽更流塵滿空梁聞燕語
烟銷殘樹見花愁登樓自可悲雙鬢臨俎誰將獻一籌
却憶題詩李嘉祐獨縁烽火歎長洲
　　三塔寺
唐朝勅寺蒼山裏石壁晴嵐護法輪樹冷陰崖常帶雪
花深幽徑不凋春燈聨寳塔傳三昧香拂銖衣斷六塵
西竺本來開教地葉榆流處是洹津
　　太華寺詠落花
綴幌霑筵各有因長安萬樹總辭春殘粧帶雨猶含泣
薄質隨風易損神信斷御溝争似葉香消清路不如塵
朝逢鹿女銜將獻證却從前色誤身
　　得報寄王維禎
君從闕下解龜還余亦長辭金馬闗散職已除朝籍裏
虚名猶詿黨人間才疎晞世應成拙年少懷居未是閒
聞道陵陽多桂樹相思何日得相攀
　
　
　
　
　
　
　皇甫司勳集巻二十八
欽定四庫全書
　皇甫司勲集巻二十九
　　　　　　　　　　　　明　皇甫汸　撰
　七言律詩
　　秋興
滇中别去二年多海上歸來末息波借箸何由聞妙算
輸金豈合許求和不堪郊壘生荆棘且喜山居有薜蘿
莫訝少陵秋易感詩成底是詠兵戈
　　簡文待詔
寂寞山居興自寛厭聞海上有波瀾蛩鳴北户秋聲起
鵲守南枝夜影安老至相如猶抱病歸來陶令已辭官
㸃蒼山色渾能記欲乞丹青作障看
　　虎丘送趙司空
虎丘締賞逢初地麟閣圖勲慶此筵已見兵威銷草木
更看喜氣滿山川諸天香梵畱清嘯子夜吳歌當凱旋
自媿陳琳老書記欲從幕下賦燕然
　　子約好談𤣥理嘗養一鶴毎清宵唳徹余齋偶獲
　　　其匹賦詩識喜屬余和焉
蘇眈雅好應誰似日對仙禽絕世氛行傍瑶琴聊獨引
飛來緱嶺忽成羣雪中弄影時同舞月下和鳴幾處聞
覽物與君渾念昔乘軒曾亦濫機雲
　　贈胡開府
平戎今代推司馬屢奏飛書達漢家雪後三軍䝉挾纊
月明千里聽吹笳周瑜旌節屯江左王濬樓船出海涯
聞道西湖罷歌舞春來依舊見繁華
　　送周子籲總憲入蜀昔督學兹省
巴江雪後迴春水遥見揚㠶逐楚雲花發錦城多藻思
猿啼巫峽奈愁聞節宣番部新持法門引諸生舊論文
最是羲之心戀蜀裁書時欲訪周君
　　寄嚴左相
平津開閣直城東門逺雲天豈易通政治古來推魏相
文章今復見燕公蒲車特賜因優老彤矢先頒為報功
聞說邊疆頻奏捷也知神算自帷中
　　寄許中丞
馬上相逢闗右使䄂中因出隴頭書功髙自乞還私第
道逺猶煩問索居涕淚吳臺仍走鹿傳言秦地半為魚
年來無限蒼生恨總臥東山可晏如
　　春暮
春盡餘寒衣尚重朝隂黯黯戀芳叢鳥聲渾隔雲山外
花事全銷風雨中塵累未能遊五嶽宦情曾是薄三公
年來防海催科橫浪說歸田賦最工
　　送張中丞還蜀
防海年來力已殫一朝談笑靜波瀾功成詎免中山謗
贈别應嗟蜀道難叩闕請租囘帝眷磨崖畱頌與民看
峨眉髙處雖堪臥祗恐徴書起謝安
　　聞報紀事
五樓鐘鼓不聞揚三殿同災特異常憑玉須頒罪已詔
止車應受直臣章堯心自是安茨室漢祀何能救栢梁
遥想千官趨走地却於西内拜君王
　　送范于中楚憲移任東藩
新辭憲節荆襄上更引藩旌齊魯間基訪靈光題賦去
邑聞絃誦采風還虛傳金藥生蓬海無復泥函秘岱山
長白祠前頻駐馬獨將憂樂係時艱
　　簡王舍人
閒居為語鳯池賔曾共當年侍紫宸五夜趨朝聨劒佩
一朝予告謝絲綸湖山别業青箱在兵火移家白髪新
獨憶題詩賈中舍歸來誰復嗣陽春
　　答董子元太學
山居寂寞誰相問海内交遊半不通雙鯉將心傳夜月
一帷垂老閉春風新城聞鶴因兵後往事看花若夢中
情忝通家生校晩思君惜未見嵇公
　　詠架上練
疋練髙懸素影微魯邦東望是耶非漫因龜手求靈藥
欲趂纖腰製舞衣浣處詎須悲墨翟晴時長似對𤣥暉
秋風夜報碪聲起誤落空房恨未歸
　　寄呈孫宗伯於南都
陵山遥帶石城東信是雲霄路莫通紅葉晝題傳妙句
紫薇晴對憶高風將移相印新提上暫掌綸牋舊陛中
勿謂㪚曹忘夙夜漢家典禮二京同
　　寄劉諫議畿
經年尺素未曾題長夏郊居懶自宜北地塵飛榆塞日
西京灰滿栢梁時中朝望屬陽司諫左掖吟憐杜拾遺
定有封章回聖主莫須焚草避人知
　　上巳日盧次柟讌集同周公瑕黃志淳伯氏季氏
　　　作
千里相逢在闔閭坐談長鋏氣凌虛曹家見妬因題賦
梁獄傷心幾上書白骨東連新戰地黃河西遶故山居
古來俛仰俱陳跡莫惜春風禊飲餘
　　送淳甫之南都
憐君避難頻為客非是干時謁貴公百畆已荒呉苑上
全家猶寄冶城中鶯啼驛路闗春意㠶落津亭候曉風
年少相看頭易白無言江夏是黃童
　　江淹作恨賦李白擬之余因作恨詩
世事年來與願違春深無語對花飛曹王座上空陳伎
襄子橋邊但請衣鏡裏顔銷恩寵薄牀頭金盡結交稀
出師未報隂山捷身没沙場竟不歸
　　呉純叔招遊天池聽講解今為中丞墓
石徑縁源此共攀香林深處逈塵寰尋遊始訝春將盡
入室何知客到還坐見雨花飛户外時聞流水響松間
蓮峯祗合開僧社却笑滕公浪卜山
　　送陸子還洞庭
朅來城市不堪居歸去湖山得自如林屋樹深無暑到
石門雲偃覺塵踈歡娯勝事還能幾零落交知太半餘
借問風㠶何日下將因明月遲秋初
　　答客問
客問當年作帝臣朝儀曾覩内家眞佩隨鍾漏趨丹陛
衣染爐香㪚紫宸一謝仙班那再得將談盛事已難陳
容華未盡恩先盡回首鶯花夢裏春
　　秋日莫憲副以寄懷之作書扇見貽賦答
經年林臥無芳訊一雁雲間毎致書禾黍總荒新戰地
蓬蒿猶滿舊幽居瓊枝想見勞顔色紈扇題將慰穆如
潘岳平生惟用拙相如誰得似長輿
　　答施平叔寄示詩刻
解官聊得遂吾初華省榮名竝是虛遥憶峴山同調客
每從苕水悵離居兵戈亂後音書少零落平生故舊踈
展誦新編懷往事萍踪一㪚十年餘
　　寄㓂體乾方伯
與君結綬分畿縣並是看花年少時闕下鳬迎仙令舄
省中鴉㪚尚書期别來嵗月空陳跡悵望雲山幾夢思
何事越邦頻得借西湖應起㓂公祠
　　哭趙司空
同時奏賦謁承明中歲論交嘆死生晞世有才非善用
道家為將忌功成忽看馬鬛新開塜愁說燕然舊勒銘
烽火秪今東海上幾多人哭趙營平
　　送王甥受福重謁相府作
歸來貧賤幸相隨何事韓生復别離供奉慿將三世術
遨遊仍戀五陵私慣諳客路如平地祗恐人情異昔時
記得燕公曾誤采省堂應見舊題詩
　　贈黃侍御中北上
君王遥待侍臣囘况御陽春左箇開早為乘驄仙闕去
猶煩羅雀翟門來盤飡獻嵗聊傳菜驛路輕寒已見梅
一自南中持憲後至今六詔想風裁
　　贈蔡子木
林間車馬不相聞說却長安隔世氛何事故人成白首
猶看羇宦在青雲重開火樹因畱客乍熟春醪若待君
莫問平生詩思苦一從身隱更焉文
　　送唐應德視軍海上
玉闗此去朔風寒瀚海東來血未乾曾謂軍容非爼豆
慿將經術靜波瀾邊情已向帷中决師過還須席上安
借問王章舊時友幾人相慶貢公冠
　　長兄祥日悲賦
歡娛舊事不堪論細雨空堂倍愴神三徑落花誰是主
一丘荒草已為陳因來上食登君座索盡遺書斷客輪
愁見梁間新燕語可能飛喚夜臺春
　　將有章江之行書懷
棄置何言宦不工逍遥只合臥江東仍遊逺道傷心外
却覽方輿指掌中給札蘭臺存盛事投書相府媿嵇公
老年懶賦滕王閣錯笑時來欲趂風
　　一村叟
傍村新卜小齋成坐對門前春水生雨過西山多爽氣
日長髙樹有啼鶯香醪随意遺隣舍車馬無喧逺市城
何事明時有好隱古來丘壑本同情
　　尹山畱别子約
野寺維舟日未曛越江從此路初分酒酣南浦聞驪唱
夢逺西堂憶鴈羣草閣呈秋來爽氣石床過雨絕塵氛
青山堪臥那堪别祗自將心媿白雲
　　重經西湖
西湖原是舊離宮烽火那堪四望通山邑重開圖畫裏
年華猶在夢魂中沙閒鷗鳥心相得水冷芙蓉跡頗同
多少遊人爭解說歡歌畱却使君功
　　胡開府招讌太虛樓
吳山髙處謁氤氲幽閣晴開一逕分嘯倚樓臺逢越石
心懸廊廟見希文湖中風景平堪攬海上煙波靜不聞
樽爼勝遊戎事簡揮戈直欲駐斜曛
　　謁鈐麓書院
秀江東注遶鈐岡曾是崧高生甫鄉雕拱龍盤瞻賜閣
垂溪虹飲訝飛梁年年身隔丹霄逈日日門流慶澤長
總說平泉花石麗何如此地沐恩光
　　别何中丞遷
獨擕書劒客南州早見章江樹色秋閣上題詩思帝子
門前修刺謁君侯亦知地隔猶風馬忽漫星分在斗牛
徐孺才名誰得似無煩解榻欲相畱
　　錢江夕泛舟人因指括蒼感賦
冬霽寒輕樹未彫丹楓江岸似花饒半㠶布影懸初月
幾處漁燈㸃落潮漫世不將辭賦賣端居何用簡書招
白雲東望蒼山路曾記當年誤折腰
　　送日者朱氏
逢君布卦似公明盡道朱家有建平獨坐垂簾聊著易
人來叩户已知名吳中再至還輕組洛下相招果郤兵
為愛隱居何處是澄江一曲對宣城
　　寄吕光禄
聞買山莊天姥連千峰紫翠一忩前陪京㪚署聊堪寄
光禄司勳是右遷勝事暫將圖畫檢音徽近有尺書傳
年來太白東遊興鄉夢時從剡水懸
　
　皇甫司勲集巻二十九
欽定四庫全書
　皇甫司勳集巻三十
　　　　　　　　　　　　明　皇甫汸　撰
　七言律詩
　　苦熱行
西來赤坂途猶阻南望炎州井尚融水戲欲浮三翼舸
從遊曾侍九成宮閒揮濁酒臨池上仰視明星起夜中
惟有𤣥思除熱惱美人何處惠清風
　　訪史恭甫於銅官山中
仙潭如鏡不飛塵花逕深藏洞壑春靈運鑿山因作主
鄭莊置驛逺通賔新題殿角懸金額舊倚忩扉化玉人
聞道太常方禁酒歩虛聲裏夜朝真
　　王守遊越
仙㠶遥指武陵西幕府年來静鼓鼙行縣雙旌勞省歛
向山五馬任攀躋湖波已覺秋風颯烽火猶憐芳草萋
韋守郡齊多勝事六橋何用羡蘇堤
　　送范進士勞軍還朝
早從劒佩接仙班遥捧絲綸出漢闗解槖盡頒兵士賞
棄繻爭識使君還鴻飛冀北春前信桂發淮南别後攀
兄弟才名誰得似古來二陸自雲間
　　九日邀郡守吳山登高
西歴郡峰到上頭諸天下瞰五湖流韋郎治郡多公暇
白傅耽山况屬秋黃菊紫萸開勝㑹朱幡皂葢引仙騶
古來風景褰帷處非是尋常落帽遊
　　王禄之同年六十予少三嵗而同產八月聊託青
　　　山之隱相要白首之期
同時謁帝起攀麟早見為郎慶此身介壽喜輸新甲子
養生剛遇是庚申右丞覔句多超悟内史攻書已逼真
秋入香山堪結社幾迴花下特相親
　　冬日邀蘇若川同黃張二子小集草堂
竹徑寒扉掩白雲漫延三益啟斜曛歸來海内空馳譽
相見江東好論文酒惜公榮畱獨醒花憐陶令贈餘芬
眉山草木今何似猶道彫零半為君
　　至後子約弟招燕作
同時辭宦伴閒居却羡連枝鵲繞餘隙裏年華那可駐
林間風物已堪書東山絲竹何須廢北海尊罍亦未踈
莫訝日長纔一線春光漸喜到吾廬
　　庚申除夕寄兒㮊
雨堂燈火夜深時試頌椒花更舉巵陽氣漸迴知嵗改
寒隂不㪚為春遲尚生婚嫁猶嬰念平子愁吟未遣思
借問長安芳草色遊人何事忘歸期
　　虎丘
名山近接闔城西春雨才收水滿溪幾處笙歌成懺悔
一林桃桞當菩提池邊試劒看虹起石上談經聽鳥啼
莫道空門常習靜麗人無日不攀躋
　　送張㓜于北上
東京養士𢎞開館西廨憐君别寓居經析髙談掌故後
詩成新體建安餘暫修孔相門前刺定得中郎座上書
獨有鄉心千里共淮南秋水報雙魚
　　聞報
已報旱雲連薊北更看洪水漲江東天髙未鍳桑林禱
河决難成瓠子功周制備荒儲九載漢家聞異䇿三公
小臣亦願輸餘稅却奈歸田嵗不豐
　　送范觀察再入滇中
逢君造次將何適猶指南雲戒使車萬里盤江重到後
五華諸寺舊遊餘跕鳶望處曾題字候鴈來時好寄書
若問當年同宦者為言辭賦老相如
　　送王侹北上(將為其先/公請遺典)
十年歸與白雲期一棹重來問所之物色定逢闗吏識
姓名猶有侍臣知花開可是揚州興木落兼多秋水思
若說先朝舊供奉君王應恨不同時
　　無題
溪通苕水倩芙蓉路似巫山定幾重按出新聲驚麗曲
粧成半額儼花容庾公老興原非淺籍孺柔情未是濃
底恨别離翻太促願教魂夢得相依
　　壬戌元日
律轉殘年已報春開正倍覺物華新門前楊栁同元亮
谷口鶯花待子真容鬢秪應驚馬齒夢魂誰復問雞人
古來但願生堯世長守箕山幸此身
　　春雪
春寒何自入羅帷雪滿朝園起更遲朱邸從遊衣濕夜
公車待詔履穿時休論往事傷心素祗為流年惜鬢絲
最是謝家才善擬將同栁絮恨風吹
　　讀梁比部集寄悼
人生夢幻千年促惜爾才華六代兼曾是多愁吟宋玉
可勝長恨賦江淹故居寂寂門應掩新塚纍纍土乍添
不見茂陵求草去名山空自閟遺籖
　　燈夕試舞奉酬何孔目
如花檢得舞教成乍遣春宵按曲聲長䄂翻嫌垂手捷
短簮猶怯貼腰輕鮫人絲綴千燈艷雲舞屏遮四座傾
觀罷麗詞誰獨就箇中何遜最知名(水部有/詠舞詩)
　　五日書懐
麥風吹雨晝漫漫信是江城五月寒病起入山思採藥
客來開逕强簪冠銷兵何用靈符厭續命須縈臂縷寛
篋内舊蒙宫扇賜祗應畱作媫妤看
　　贈何侍御
古來崧嶽誕生申西望雲巖信有神暉暎晝逢衣繡客
動揺時見避驄人封章滿積臺中草抗志深埋都下輪
吳國遺風將欲采對君祗恐不堪陳
　　嚴公解相還豫章追送淞陵作三首
古來開閣自平津幾見功成得奉身逸老特蒙優詔賜
乞骸何用屢書陳東都飲餞辭供帳南驛乘符速去輪
歸到宜春酒應熟㪚金惟欲㑹鄉人
明時扈聖廿年餘始得銜恩謝直廬秀水池臺非舊築
鈐岡花徑是新除縣家嵗給山公粟門巷高懸薛氏車
舟泊吳江秋乍冷野人聊為獻鱸魚
今時元相古疑丞宿德朝中乆見稱暫免豈淹安石臥
再來應就潞公徴艦陳兵衞遥張幟邑奉郊勞夜舉燈
若訪西湖舊遊寺休將玉帶棄山僧
　　春日酬子約
喜看春日入新年老大逢時倍自憐綵筆頌椒稱勝事
彫盤行菜慶初筵寒堂積雪消難盡踈栁輕烟㪚未全
獨有審言詩早就漫將愁思寄春先
　　春日書懐
憶昔承恩遊宦時上林春色總相宜歸鴉已遂棲枝戀
老驥何因伏櫪悲南國鶯花非壯日東山尊酒是佳期
長安紙價今騰否猶是人傳水部詩
　　春杪期子約山遊
閉闗棲病百無營春暮惟兼風雨聲抗世祗應稱傲吏
少年曾亦喚狂生長辭爵服從吾好靜對鶯花見物情
兄弟古來成二隱西山堪作採嶶行
　　答匡南王孫
虛左歸來嵗月侵侯嬴猶感結交心洪都客㪚滕王閣
白社誰招慧逺林樂善一春頥玉體題詩千里惠瑶音
忘憂栁色今何似攀折東風恨不禁
　　送鄭比部文茂還朝(余塲中所/取士也)
奉使遥看出漢庭平反今已報無刑寃銷旱海霑靈雨
恩到圜扉仰法星雅志自應𢎞逺業少年誰不羡明經
春風正好桃花發奈贈離枝楊栁青
　　余遭兵變諸君携具慰勞小集園亭作
先人敝宅近成墟别業猶存三畞餘竹下酒餚勞客載
花間門徑擬親除但令沉飲深衷見莫遣交情病裏踈
臧榖亡羊均是累可須重問士安書
　　癸亥除夕
生年六十經除夕獻嵗重逢甲子春臺内昔叨清憲使
社中今數白頭人競裁綵勝祈多福早辦椒盤頌五辛
陶令還家無長物門前惟見栁條新
　　早春漫興
春遲今嵗因逢閏獨往尋春春望餘日午隂崖初㪚雪
夜深微雨乍催花星橋已見收燈市山郭頻聞覓酒家
自是金閶嘉麗地不縁兵火减繁華
　　寄許仲貽同年
冰泮雙魚達帝鄉題書一為問行藏山中嵗月相思乆
海上烽烟涕淚長縱酒偶忘隣媪舍看花曾記少年場
五陵車馬多豪貴每過城南避子將
　　余昔作恨詩今復作别詩
蕩子年來輕逺行河梁那復念閨情月明夜識昭闗戍
風急寒流易水聲不見紫驑還玉塞尚聞黃鵠餞金城
傷心獨有隋堤栁折盡長條却更生
　　答真陽周紹稷(楊太史門人也枉訊兼/示所刻楊子行戍稿)
滇徼辭官老更休河陽試宰仕初優春前剖鯉傳書至
天上乘鳬佇舄遊想見儀容勞北海猶聞涕淚灑西州
茂陵遺草君收取他日應逢使者求
　　追悼白貞甫索其遺文
主客風流數樂天儀曹清暇儼如仙彈冠共記趨朝日
撤瑟俄驚歎逝年長吉囊詩空自秘中郎抱論與誰傳
他時漢使如相訪衹恐文姫誦未全
　　史子示袁州詩亦賦
聞君獨抱感時心說却袁州恨不禁華屋春寒無處燕
沙隄日暮只啼禽尚思禍起驂乘晩猶道恩過賜劒深
詩報茂陵堪下淚莫將吟入雍門琴
　　劉守遊白嶽時傳婺源之警奉訊
山摽白嶽與雲齊江抱新安一水西獨往振衣朝閟闕
遥瞻飛盖躡丹梯情憐花鳥春堪賞興發烟霞句每題
仙吏暫遊非避世桃源何事使人迷
　　送張給事瀋府冊封還朝
手持漢節奉恩輝為展周親出禁闈向夕毎思青𤨏拜
乘春遥望赤墀歸小山桂樹畱難住上黨揚花别易飛
總有封章焚草盡醴筵休問諫書稀
　　王百榖示余半偈齋詩因荅
齋題半偈學維摩榻對蕉隂勝碧蘿已辦焚香耽寂坐
無煩載酒問奇過啼殘好鳥春忘却落盡靈花夜若何
為訝右丞傳妙句祇縁詩思入禪多
　　送范憲副之魯栝蒼人也余昔治其郡
杜門忘却人間世掃徑重迴長者車芳草客程聊信宿
白雲官舍近何如觀風東去聞絃誦報政南來待簡書
莫道外臺非禁地霜威猶是避驄餘
　　雨中書抱
一春風雨落花稠長日園林坐自幽北海以才蒙謗缺
東京何事恨清流欲除煩惱空塵刼并悟逍遥是浪遊
莫學虞卿頻著作書成猶未解窮愁
　　王元美讀張㓜于紈綺集贈之以詩余亦嗣作
阿士題詩自綺年新將珠玉綴成編共言體出西京後
更道聲從大厯前池上詠鵝思不假席間賦犬句爭傳
同心一見能嗟賞可是王融得我先
　　訪白儀曹夜遊園亭
當時移宅過江東早嵗為園象洛中歸謝玉階年不待
夢疑金谷路遥通遊看花石存先業坐偶琴書見父風
曾是竹林沉飲客夜經壚下憶嵇公
　　無題
自昔仙姝誤落塵愁中翻怯靜中因吟成桃葉空畱恨
别去楊花可耐春毎過舊遊追以慨慿誰顧曲聽其真
寄言宋玉非耽色莫道猶多美婦人
　　九日結客湖山登髙悵無懽悰漫不成詠章憲副
　　　以詩惠訊賦此解嘲
湖山風景控長洲不减龍山九日秋香梵林中居士社
笙歌塘上美人舟自憐白髪身猶健欲詠黃花思未酬
羡爾閉門能覔句臥遊𤣥想勝來遊
　　王子往㑹稽展袁相公墓因有此贈
平津髙閣已成秋一道寒泉萬木秋秘器盡頒遺寵在
樵蘇特禁故恩畱碑題黃絹門人撰草積青箱漢使收
非是羊曇行暫誤欲將雙涕洒西州
　　送劉守備兵維揚
建牙吹角海門東盡道劉琨節制雄時聽髙談樽爼上
夜聞清嘯戍樓中已多遺愛畱棠樹别有幽情倚桂叢
咫尺江流纔一水音徽猶得奉餘風
　　莫憲使補官楚臬繼參梁岳奉贈
聞道除書下紫宸滄江猿鶴戀征輪共憐潘令閒居乆
可訝山公薦啓頻湘浦蘭芳違贈逺河陽花色待行春
漢廷典禮須君草詎作梁園授簡人
　　臘月十二日邀顧給舍張太史吳山人張孝亷小
　　　集張燈戲曰此隔嵗元宵也山人賦詩余因奉
　　　答
今冬因閏得春先已覺陽和入舊年銀燭秉將消永夜
華燈試取照初筵月乘珠彩宜爭艷雪映瑶暉似闘妍
不是高才逢季重南皮勝事與誰傳
　　赤城山房諸子賞雪不赴
吳城無處不飛花别有城南眺更賖水遶横塘成素練
臺臨茂苑盡瑶華殘暉似逐將軍騎寒影猶棲御史鴉
可是梁園辭賦手爭言抱玉已家家
　　宋憲使見訪之閩
曾記腰章宰邑年忽看持節下江天種成桃樹畱遺澤
折取梅花贈别筵橫海樓船聊自泛悲秋辭賦有人傳
閩中為報烽烟息前席行當賜召還
　
　
　
　
　
　
　
　
　
　皇甫司勳集巻三十
欽定四庫全書
　皇甫司勳集巻三十一
　　　　　　　　　　　　明　皇甫汸　撰
　五言絶句
　　四月晦同吳純叔憩劉氏園亭各賦以花下一壼
　　　酒為韻五首
苒苒葵方朶娟娟橊亦葩不是河陽尹那應縣有花
簿領不知春園亭忽逢夏幸有盈尊酒與君醉花下
執熱就東臯陶然坐西日無言會不常所願心相一
林深堪駐馬鳥宿不驚鳬坐遣花間月慇懃上玉壺
江南千里心極北一囘首感兹水上萍忍負杯中酒
　　桃花塢三首(為沈霍/州瑩作)
龍門萬年樹潘縣一叢花多少迷津客皆因戀物華
生長桃花塢不識桃花樹試問𤣥都人已是春光暮
卜地聊棲趾成谿自不言秪疑閶闔裏遥接武陵源
　　詠燕
來似隨鶯侣歸應却鴈行為問東隣社何如王謝堂
　　有所思
魂去何須夢情來即是思非縁悵兹夜飜似恨當時
　　十六日對雨
夜月當空滿朝雲送雨來隂晴能復幾并遣嵗華催
　　雨館鳴琴和子約
迴颷送雨來嵗暮寒雲起鳴絃雜㪚絲隔坐聞流水
　　臘月十五夜月和子約
清光十五度此度倍堪憐再滿應同夜重看却異年
　　二月十五夜子浚兄燈讌再賦
再吐金枝焰重開玉樹花非闗耽夜飲直是眷年華
彩縷交花艷明珠减月輝君能畱顧盻時得奉芳菲
　　送周以言再入越中二首
湖山重到日風景悵當時越客清江上猶吟弔鄂詩
日落西陵渡秋來姻草萋已無孔九在誰問若耶溪
　　賦得有所思
錦席承君讌青樓寄妾家無因挽紅䄂畱恨與桃花
　　謝璇公惠藥
文園多病日蕭寺客居時未得無生理持方問藥師
　　西天寺(傍即虢/國墓)
彌勒禪林雨將軍隴樹烟長安今罷笑畱恨向西天
　　能仁廢寺
殘雨鳴秋殿寒蕪翳夕廊老僧諳寂滅何處解荒涼
　　過句曲劉生
家鄰西晉寺門對大茅峯劉向傳經處空齋落夜鐘
　　偶述
惴惴懷隱憂咄咄嗟異事端誦陽生言千載同心契(陽/尼)
(云我昔未仕不曾羡人今日失官/與本何異然非吾宿志命也如何)
　　張比部園翫仙掌蛺蝶花二首
碧葉仙人掌清秋甘露擎文園方病渇願爾賜金莖
蛺蝶幻花叢因風自飛舞移將漆園中夢寐同栩栩
　　題美人蕉
帶雨紅粧濕迎風翠䄂翻欲知心不巻遲暮獨無言
　　寄侍二首
遇花思舞夜覩栁憶顰時可道錢江上行雲有夢知
家住吳趨市書傳越踐城病來因染色魂去為鍾情
　　過潜山寄嘲卜令自無錫遷此
商也能為政明時尚棘棲萬公忩岫色何似對梁溪
　　桃川宫
昔為避世鄉今是朝宗路桃花春水間猶是尋源誤
　　蘇黃渡東坡山谷經行處
劉阮林中路蘇黃渡口津不知之楚客何似避秦人
　　響水關
飛泉來斷壑聲咽不堪流何以函闗客遥心寄隴頭
　　友竹居
扶踈北忩下坐處挹清芬為問延三益何如對此君
　　緑隂軒
嘉樹壓繁隂流芳閱荏苒念昔植者勞願言畱勿翦
　　吕合
昔人自羽化枯骨尚安存青塚藏金藥難招緱嶺魂
　　郡學八景
地本宋相居宫由素王闢嘉樹既敷榮澄流復凝碧
　　　右南園
仞由寸乃積高以下為基攀躋一延眺仰止良在斯
　　　右道山
璧水湛圜流金波漾清沚中有遊魚戲荷香隨風起
　　　右泮池
瑶壇茂文杏得地嵗華深時有青衿子横經坐晩隂
　　　右杏壇
託根上干霄偃葢乆承露不念植者勞但知匠者顧
　　　右古檜
仙源𣺌何處鏡接太湖長奇峰七十二隱隠在危梁
　　　右來秀橋
言采泮水芹因登道山岸斜日抱亭扉春風集童冠
　　　右采芹亭
條風將化雨一夕灑南園門下多桃李芳菲總不言
　　　右春雨亭
　　梅花水仙
弄影俱宜水飄香不辨風霓裳承舞處長在月明中
　　題桃花園
粲粲先春綺盈盈媚晩粧囘思少年日騎馬出河陽
　　題茉莉二首
萼密聊承葉藤輕易遶枝素華堪飾鬘爭趂晩粧時
香慣臨風細花偏映日生若將人試擬小玉定齊名
　　題牡丹
一種天香異千株國色傾應憐花似臉半醉倚華清
　　哀葛姬
　　　姬號曉雲本出教坊雅善琵琶兼通翰墨尤工
　　　於寫蘭一朝化去遺蹟猶存
忽聞藏夜壑非復遶陽臺何似行雲意猶堪入夢來
妙手能操管芳心解贈蘭香魂隨宿草祗作斷腸看
　　經龍虎山訪裴法師墓
草宿青山寂松林白日寒丹成人已化猶自閉空棺
　　其二
海上遊梅福吳門更不歸仙源流夜壑何處有花飛(師本吾/蘇人)
　六言(附/)
　　泊江口
大别山前暮雨漢陽江口孤舟祇自臨流送酒無因挽
日登樓
　
　
　
　
　
　
　皇甫司勳集巻三十一
欽定四庫全書
　皇甫司勲集巻三十二
　　　　　　　　　　　　明　皇甫汸　撰
　七言絶句
　　塞上曲三首
山城落日照居庸抗嶺迴巒紫翠重十月邊闗塵不起
萬年陵寢霧常封　(居庸闗/)
復有黄花高揷天烽火不動龍庭烟豈為王公曾設險
亦知將士㑹憂邊　(黄花鎮/)
峨嵋山塞倚雲霄健馬彎弓意氣驕夜半忽聞驚客汗
軍中應識有嫖姚　(峨嵋塞/)
　　郊上暖行
經旬病臥寒翻劇忽漫郊行暖太舒豈謂陽和猶擇地
容光不照子雲居
　　寄王定州
秋日遥思春别君花飛不見鴈來羣風流刺史渾無事
坐對浮圖弄彩雲
　　閨怨二首
妾自當年逺嫁君相随萬里莫離分那能割斷東南水
化作同飛西北雲
别時圓月照江天不見人歸見月圓那因得並清光轉
夜渡梅花到爾邊
　　五花殿(在邢州寺僧云先為塔後傾圮/餘趾作殿形五角故曰五花云)
浮圖曾記當年建七殿盤空標彩霞金輪豈合為傾圮
寶殿空餘㪚五花
　　再宴徐公子第
花前月影揺雙闕樓上香塵淨六街公子金盤畱客醉
夜深寶馬過秦淮
　　晩經西湖
玉殿空山啼暮鴉錦㠶秋水悵蒹葭自是西湖好風月
無人道有洛陽花
　　江南曲
南國新聲妙入神臨岐一曲可憐人為向四時歌子夜
也應白雪和陽春
　　雨霽過江
六月江門雨乍迴孤㠶帶雨晩微開潮聲半逐雷聲去
山氣全銜雲氣來
　　月下聞琵琶笙簫各賦一首
朱絃斜抱月明中翠袖輕調半逐風一曲闗山無限恨
相思猶自到離宫
月映霜華夜最清鳯簫吹出斷腸聲却憐楚客浮湘意
不似蕭郎弄玉情
月落吳宫夜欲分笙歌一曲不堪聞凡心也解非仙骨
漫說乘鸞向彩雲
　　鄱陽湖三首
長湖落日起悲風想像旌旗在眼中自惜空流賈生涕
即今誰數亞夫功
君王愛弟本難圖夜半樓船直渡湖金谷飜寃墜樓婦
銅山虛聚鑄錢徒
書生曾未解談戎帝子相招意氣雄不見飛舞來闕下
猶聞染翰在舟中
　　寄蔡子木
越山高並吳山接漢水流兼江水長聞道衡陽有飛鴈
將詩遥為達中郎
　　梅子鋪題壁
月明清露下荒臺木落空山更可哀夜壑常畱金碗在
春風曾識翠華來
　　羲之墨沼
芳沼清泉不斷流右軍遺墨宛然畱何時得暇來臨帖
為寫經文道士收
　　陸羽泉茶
蓮宫幽處涌清泉茶竈年深冷緑烟香供尚存龍藏裏
試嘗何似虎丘前
　　再過安國寺
古寺蘇君昔毎臨焚香端坐念何深笑余經嵗才重至
臺榭荒凉秪茂林
　　畱别定惠院僧
一自齊安逺寄家不曾來賞海棠花髙軒落日聊孤坐
猶記山僧夜送茶
　　畱别赤壁山僧
赤壁磯頭月可哀山僧常笑使君來秣陵城外清秋夜
悵望江雲隔楚臺
　　寄故園兄弟
春風茂苑棠花發夜月湘江鴈影迴康樂題詩勞夢寐
平原羇宦不歸來
　　寒夜曲四首和子安兄
風吹芳樹已凋殘却放清暉入畫闌莫道金閨常自煖
夜深飜似玉門寒
淡烟和月出霜林落盡寒花只素隂别有蘭缸凝彩焰
鏡臺斜倚照冰心
繡户深沉半掩門玉忩愁對月黄昏閒垂翠帳何曾寐
熏盡金籠總不温
年隨流水去傷神催入風光一度新何事蛾眉顰不展
王顔無伴怕逢春
　　寄吳醫隱殊勝寺二首
聞爾禪房結隱居齋心終日對真如常明萬葉青蓮火
為照忩前五色書
宛轉金河接上池祗園亦有杏花枝門前自施迷方藥
何用長安市裏知
　　吳鄉除夜歌三首
蘭燭流光照綺筵椒盤傾酒度華年漢庭白首何曾調
莫恠揚雄學草𤣥
乆宦空嗟江海身故園今見嵗華新吳宮栁色寒烟裏
不及長安易作春
荏苒流年去不廻夜深鐘鼓莫相催金樽放飲香醪盡
但遣春光醉裏來
　　吳江夜泊有感
日洛吳江霜氣清越鄉姻樹眼中明虛傳八月乘槎去
不似當年奉使情
江上停舟繫水楊伴人鷗鳥自成行驚心一夕遥千里
不獨秋深恨漏長
　　十四夜雪後對月
瓊枝斜掛玉輪秋積素承暉淨不流誰憐寂寞惟僵臥
猶自更深一倚樓
　　冬日聞懋上人入西山寄贈
支遁西行欲買山乘杯一去幾時還禪心不係湖雲似
却戀晴峰縹緲間
　　雪後書懐
西風吹雪滿柴閭坐對寒雲意泊如自笑曾為穿履客
長安愁說待公車
　　病腹承子約弟以導引方見示
經笥深慚邊氏腹文園空臥子雲身秘方為謝傳鴻苑
端坐寜辭學鳥申
　　臘月十五夜待月
雪意含雲夜不分桂華揺落在氤氳羅帷嵗晩無須鑒
獨有闗山最憶君
冬月沉輪空夜闌綺忩華燭自凝寒春來依舊清光滿
只恐催人不耐看
　　聞蟬
衞水東馳疾似雲水邊沙桞帶斜曛最是蟬聲不堪聽
西來况是客中聞
　　施子持冊索書近體喜綴二首
漢庭儒術有施讐終嵗談經了不休把手青門何以贈
但言筆札欲相畱
肺病無能藝頗耽不辭畱滯在周南新聲近代多爭長
恠向人間説沈三
　　對月答子浚兄見懷諸弟之作
南北何如漢二京迢迢吳越兩鄉情謝家樓上清秋月
分作闗山幾處明
　　挽張秉道以入覲客死洪州
聞說朝天事已非滕王閣畔淚沾衣空江寂寞秋蓴冷
張翰何由更憶歸
　　子安席上漫賦
失路那堪事逺行離筵愁殺起新聲琵琶總是江州淚
羌笛都為隴水情
　　病中聞己兒遊張公洞占寄
名山探盡賦難成臥病江淹减筆精見說靈光将屬草
童心亦自有高情
　　病中與賜兒骰子占戯
枕上煩心每自驚祛除不盡苦還生呼兒六博聊相遣
𤓰葛須知莫浪爭
　　東禪寺題張琴師故居
遺民昔日寄東林彈指韶年去復今借問虎溪明月夜
幾多流水在琴心
　　古意二首
承恩憐故亦憐新落葉随風笑此身陌上相逢厮養婦
宮中曾是舊才人
銅臺遺令不堪悲玉座猶憐歌舞時恠得無情王處仲
一朝開閣㪚蛾眉
　　題董太史卷後
闔閭城外初傾葢苕霅溪前逺泛舲題詩何日能相訪
消息應傳董五經
　　中秋懐舊三首(懐乙酉/年也)
玉街芳樹奈清秋明月高懸十二樓猶記江淹題賦手
夜深操筆對淮流(子浚兄有淮/清秋月賦)
寶馬垂鞭過狹斜金尊不惜醉琵琶五陵信是多年少
敦賞何能及謝家
斗城風物最堪憐一擲流光二十年嵇阮同遊無半在
可禁吹笛落花前(子安兄與陳徐二/子皆已物化矣)
　　丙午生日漫賦二首
華省歸來嵗復臨金丹未就二毛侵低眉漫憶從前事
幾許當杯得快心
生朝不樂亦云痴把酒持螯醉一時王微也解名相累
抗世安須吏部為
　　饕史謡二首
金距雄冠喚德禽區區哺卵亦何心瑶盤一薦傾人市
郭外應愁斷曉音
中官玉食四方來酸笋香螺雜豹胎駐馬一飡猶未饜
錦盤明旦候門開
　　淫史謡二首
穿針少女貌如花驄馬過時面半遮何縁得赴秦樓約
試著青衣典絳紗(為婦築樓行臺毎夜更/男子衣混執燈者入)
暫收寳髻與羅裙結束吳兒兩不分夜夜臺中陪御史
朝朝門外候將軍(導之出入者指/揮張建節也)
　　春夢(二月十/五夜)
玉貌雙傾識未真羅幃一夕偶相親襄王覺後渾如幻
樂廣生前了是因
　　詠贈髪二首
寶髻斜安墮馬粧偷將鸞剪試分香纏君玉腕勞相憶
底是春心如許長
鴉鬢雙盤似楚雲聊將一縷贈夫君枕邊絲斷情猶繫
鏡裏香銷恨豈聞
　　春日許應亨比部見訪因憶應元䕫府時有内子
　　　之戚二首
臥病江鄉世事非門前車馬客來稀相逢不解䝉荘笑
猶悼芳容淚滿衣
建節當年入漢京離筵子夜總新聲扁州再接清河使
一曲那傳白帝城
　　長兄新買珠燈試讌二首
的皪明珠綴綵絲芬蒀華焰引金枝爭言南海流光夜
絶勝西園讓月時
為歡詎惜㪚黃金訝向鮫人購逺琛但遣履綦承夜色
不縁纓組照春心
　　舅氏黃汝成悉出所藏秘畫眎余嗟賞乆之因賦
　　　三首
寶軸流傳嵗代深購時不惜㪚黃金長康好畫應成癖
𤣥晏耽書亦苦淫
海内名山未盡遊渭陽圖畫總能收座間一夕窮千里
却笑張衡遣四愁
管落雙枝並入神手調花露染來真寄語桓家須愛取
莫將寒具誤畱賓
　　子約弟過余書齋值余臥病對桃花賦詩而去作
　　　此奉解
羞將明艷媚芳辰閉户桃花浪作春獨立遲囘君莫訝
此中多是解迷人
　　别彦先舅
江上花飛三月時暮雲孤棹欲何之不堪相送韓甥意
猶是微吟顔逺詩
　　艷珠
明艷今時第一流新承恩寵石家樓舞腰徑寸朝朝减
啼淚雙行夜夜愁
　　聞報三首
太乙祠前禮玉清爐姻燈火徹霄明賜錦裁為朝斗服
宫詞按出歩虛聲
玉輦離宫駐未囘金吾夜報栢梁灾可憐粉黛成灰燼
錯指長門是化臺
朝遷玉座已生塵夜隔紗羅獨黯神可是少君慿幻術
望中猶得見夫人
　　送汪子之錫江
桃花落盡草萋萋歸去汪倫路不迷天際孤㠶誰與伴
祇隨明月下梁溪
　　覽報二絶
沙塞飛書達漢京甘泉烽火徹宵明停鑾莫向馮唐問
頗牧何由得再生
當時丞相稍嫌尊詎是君王亦少恩收骸那見東園器
泣血空思上蔡門
　　梁溪詞三首
舞似前溪歌似秦綺羅秋夜不勝春可憐明月能畱客
却笑桃花解誤人
黃金賣賦買歌聞千載餘名一夕醺恨殺玉顔逢洛水
幾慿香夢到巫雲
少陵初過四娘家香氣氤氲月色斜别後青樓何處是
門前記取滿溪花
　　王使君養晦郊居一鹿隨之游因寄
池上揮毫乆不聞避人獨與鹿為羣乘車欲向空山去
何似王喬駕白雲
　　過叟瓶蓮二頭
玉露蒹葭秋已深晩芳猶自媚幽林何如仙子臨湘水
朱袖雙垂弱不禁
　　贈楚湘王生
楚客乘舟秋入吳貂裘龍劒一身孤相逢解說齊安事
雪滿堂隂尚有無
　　昔在乙酉嵗余游二泉書院畱題於壁邵文荘公
　　　誦而愛之即次答見寄自公下世逮今兩更酉
　　　矣再過錫山悵然賦此己酉九月二十三日也
二十年前少小時仲宣曾受蔡邕知松山寂寞泉臺冷
猶向東陵訪舊詩
　　梁溪行樂詞二首
花滿梁溪月滿樓客鄉兩度醉清秋百年行樂爭餘幾
一夕想思可奈愁
曲按新腔詎似前粧成雅態更堪憐羅幃判醉從今夜
翠帶畱題是隔年
　　進酒詞
芳情慣向歌前結鬱抱偏從醉後開何事酒乾銜不放
杯香暗送口脂來
　　贈金醫
少年學道出長桑閉户時窺五色方漢武甘泉初鑄鼎
好將靈藥獻君王
　　以獨草一笏蘭芷筆二枝贈别盛二
獨草新傳越國烟雙蘭並結中山兎此日臨岐特贈君
他時為寫離思賦
　　贈桂軒相者
心厭塵喧隱桂叢猶將物色閱三公長安總是攀花者
多少榮枯在眼中
　　七夕二首
畫郎面面圖金粟化塔層層現玉毫舍利忩中看宿刼
栴檀林外聽江濤
鵲橋宛映金河上鷲嶺遥連銀漢迴從思妙諦多慙拙
為問天孫乞巧來
　　釋𢎞伎自闗中游蜀山
太華峰前西别秦錦江持鉢度餘春經冬不㪚峨嵋雪
一夕輕消面壁人
　　句曲崇明寺寓眺四首
義和三十六禪林處處香臺悉布金嵗乆荒凉無半在
祗餘危閣鎻秋隂　(千佛寺/)
化城東望接崙峰九曲西流滙上容洞口欲尋茅氏訣
丹書猶說石函封　(妙雲院/)
七級蓮花揷上清靈光夜夜玉毫生重簷綴鐸聲和梵
不為風吹亦自鳴　(四周塔/)
寳藏宏開自晉年金河常見法輪旋五千貝葉靈文盡
持得殘經不忍傳　(藏經殿/)
　　題寺僧唐馬
騕裊曾空冀北羣燕臺買駿乆無聞長鳴且就支公櫪
非是聽經勝䇿勲
　　過北川橋舊寓
客舍依然禁篽西女墻淮月古青溪春風為笑堂前燕
門外何曾識馬蹄
　　普照寺聽天曉禪師講解
少林飛錫渡江來說法城南有舊臺貝葉時時松下展
靈花夜夜雨中開
　　永興寺㪚歩
帝城西覔古叢林萬木寒垂六月隂庭下閒花齋後偈
門前空水定時心
　　贈徐公子追悼其姪禹量
綺紈公子擁青衫身在朱堂慕碧巖竹林為問風誰嗣
猶自傷心說阮咸
　　贈資上人
白塔山前慧樹叢紺樓初化影堂空老僧相見諳吳語
夜就繩床問洽公
　　贈慶上人
早年銷跡在空門寺數南朝此最尊莫以無為成淨業
好將焚誦答明恩
　　贈漁苕叟
聞君家住舊苕溪春水桃花路欲迷總為南枝懷越鳥
此身猶在秣陵西
　　送故友程水部之子下第往毘陵謁唐太史乞誌
　　　二首
落落雞羣見爾時河山猶邈故人思叔敖死後空囊在
亷吏年來詎可為
鳯毛今日喜逢君裘敝長安路忍分最是中郎知有道
西行一為訪碑文
　　安平元夕對閩客作
邑少絃歌惟戍鼓村無姻火只漁燈吳趨綵艷閩珠燦
一様思歸兩未能
　　御堤栁
御堤新栁碧毿毿裊霧垂烟總不堪借問道傍車馬客
幾多離思在江南
　　寓京感事五首
亡命當年為報讐自矜驍勇驀邊州持刀白日橫行市
縣令低眉不敢收
圍城髙築備遼西夫壻䝉徴事鼓􁸕誰向月明啼玉筯
斷腸知是杞梁妻
紅顔薄命古來聞萬里辭鄉雁失羣不見黃金歸蔡琰
祗畱青塜從昭君
海陵儲粟號常盈一夕咸陽烽火驚聞道催逋朝遣使
幾多民命在春耕
甲第西衢曜日新沙堤東巷已銷塵門前行馬依然在
問姓多非舊主人
　　送僧之楚
千里雲隨一錫孤楚山深處是荆巫湘江秋盡多蘭芷
笑採幽芳當折蘆
　　謝王子惠蓮房
金房出水訝分甘玉沼清秋露半含雲樹幾重迷魏北
蓮歌一曲想江南
　　訪許子工部舊寮
一别都城過十霜相看俱是水曹郎到門不敢驅車騎
羅雀應慚見子將
　　謝惠凉巾
誰製雲巾蟬翼輕况逢新沐晩凉生北忩髙枕承嘉惠
東省彈冠異昔情
　　謝王比部惠珠枕
雙蟠綵鳯結明珠角枕從來粲不如夢魂恍度鮫人室
願借餘光照寶書
　　戲調李子喪内三首
君家賢内友人知自是蘭芳不待時莫訝潘生頭白盡
祗縁新草悼亡辭
月冷粧臺翠冷鈿花銷紅粉栁銷烟陸機總謂多文藻
可復揮毫示彦先
遺挂凝塵尚黯香洞房深鎻夜何長解愁莫漫頻傾酒
猶恐卿卿恨太常
　　馮公嶺觀道傍花愛而賦之
馮嶺秋高鎻白雲四山晴樹挂清氛花開五色多竒品
不植名園便莫聞
　　春江雪泛柬陳廣文
春日江頭雪作花片㠶乘雪下東嘉雲深不辨袁安宅
獨擁寒衾到日斜
　　芝田憶殷近夫
當年仙令下車時燕坐鳴琴有所思不知葉縣丹成後
尚見河陽花滿枝
　　張銀臺避兵湖上三首
青海揚波白日低玉山雲樹已全迷少陵避亂花溪裏
却指湖東作瀼西
黃巾夜逐馬鞍東華屋朝隨一剏空但使有橋容博望
不將無宅笑張融
婁闗兵後市成墟何似咸陽烽火餘不見問奇門外客
啼鴉知是草𤣥居
　　宼至雜詩四首長兄命予同作
將軍喪馬懊無顔奮臂宵馳敵壘間何似賈生行刼去
獨騎南部紫驑還　(厮卒李阿旺/)
拔㦸先驅獲必雙日高腥血染婁江齊師三百稱驍勇
氣奪吳兒欲樹降　(義勇闗夀/)
江邊結網為求魚誰道漁人亦獻俘要取銀牌將換酒
凱聲乘醉入吳歈　(漁人顧五/)
年少輕生不畏擒笑談紿虜未輸心朝來匹馬危城外
提首轅門索賜金　(狼兵王五/)
　　將入滇折蘭贈吳二純叔
海上塵吹阻盍簮宣遊曾共楚江潭贈蘭何似攀楊柳
佩取芳心報日南
　　題楓香驛亭子
秋入楓林霜葉零勞勞吳楚此孤亭階前湖水環雙碧
檻外廬山送逺青
　　臨江驛中秋
驛路臨江接漢隂洞庭秋氣轉蕭森吳闗一望三千里
為借清光寄逺心
　　華容
湘江西下見華容路訪桃源尚幾重巴水漲時迷蜀道
楚雲深處是巫峰
　　馬鞍嶺
石磴千盤上馬鞍始知鳥道未為難此身已作圖南翼
猶指雲霄向北看
　　苕溪邑鐘鼓洞有伯安題石
石傍空山聲暗傳雲和清響落鈞天洞門一自題詩後
常見停車叩水邊
　　沅江
霜落丹楓吹白蘋沅湘十月暖於春閒將棋子敲燈夜
可念江千待渡人
　　寄憶
江東烽火已難知亂後那堪更别離總有鄉書傳驛使
開緘不省是何時
　　盤江詞三首
白澗流殘青嶂開雞公嶺帶夕陽來更聞江水盤千曲
何似愁腸日九迴
攅峰夾岸若雲稠下有飛泉一線流春草深時多瘴厲
行文駐馬不堪愁
松風萬壑引盤渦聞唱公無此渡河漢將西征遺壘在
至今啼血染滄波
　　過定西嶺寄憶包侍御節
兄弟逢時早䇿勳人言柱下有機雲清宵為問華亭鶴
瘴嶺驄還幾度聞
　　仙羊山(廣通李令告予縣西有山望其雲起/如驅羣羊山下有鑛殆金銀氣也)
昔聞浮雲變蒼狗兹傳靈氣成青羊安得坐逢勾漏令
閒煑丹砂白日長
　　捨資驛有楊太史垂栁篇書於壁因寄
垂栁年年陌上春題詩不見倚樓人萍踪恨殺巴江逺
望入峨眉翠轉顰
　　安寜乃楊太史客居處樂人多按其詞被之管絃
曹植疑神賦奈何徐陵新體麗情多爭如供奉清平調
翻入南中子夜歌
　　發滇口占
嵇生慢與世相違金馬闗前欲拂衣自笑此身猶社燕
一逢春色便南飛
　　岳陽道中積雨
千樹松衫結曉隂征夫前路畏泥深慣是楚天能作雨
却憐吳客坐傷心
　　黃梅聞張令先已入省
仙鳬謁帝楚江歸芳草洲連赤壁磯遥對雙峰懷玉樹
琴聲寂寂落花稀
　　潜山道中五日
客行仲夏逢佳節地近東吳即故鄉思欲避兵猶㓂亂
蓬心那解醉蒲觴
　
　皇甫司勳集巻三十二
欽定四庫全書
　皇甫司勳集巻三十三
　　　　　　　　　　　　明　皇甫汸　撰
　七言絶句
　　奉和子約夏日郊居五首
炎日遥從瘴嶺還新開幽徑竹林間南中六月渾無暑
猶記衙齋對雪山
用世無能恰似樗坐驚啼鳥落花餘邊生僻性惟耽臥
縱使臨池亦懶書
坐倚桐隂岸角巾誰堪裹服起迎賔杜門却笑曹顔逺
何事因踈恨故人
三畝芳園帶草堂一行作吏乆荒涼烏衣樂事多清夜
莫向春池夢别長
夢鹿初醒日上遲戲禽偏愛午隂時隠侯新製郊居賦
不遇王筠未解知
　　新秋月讌三絶句
端居自愛小庭閒皓月流光照酒間試向南枝看宿鳥
莫將離思遶闗山
常年月向客中明今夕人歸倍有情底恨烽塵吹海戍
笙歌銷却館娃聲
謝家華蕚聚應難月滿西園似舊看昏夜尚思遊秉燭
誰教見月不為歡
　　十八夜兒楙治酒邀諸父待月始隂仍霽
清夜歡逰忽作隂少時斜月復開林倩教絲竹陶餘興
莫惜兒曹解此心
　　送朱揮使提兵備禦
牙旗遥指海東雲夜半潮隨刁斗聞充國來邊多勝算
不教幕下乆從軍
　　夜過張子不值
偶隨明月過君家幽徑無人自落花書帙亂抛青玉案
尚餘螢火掛忩紗
　　次子約答賔
閉戸無營懶自宜逃名漸覺少人知相逢陌上休相問
二陸今非入洛時
　　柬子約二首
古來齊物賤彭殤余浪長悲十二郎不奈春風如解恨
夜深飛雨助凄凉
東吾達命愛都捐最是憂心易損年頭白逢春能幾許
且收雙淚向花前
　　題扇
歩從洛水凌波夜偶向巫山行雨時趙氏入宮爭見􁀙
喬家傾國兩相宜
　　題梅贈僧
說法臺前凝素暉香霑貝葉冷侵衣老僧面壁渾無語
落盡梅花當雪花
　　長兄齋中嘗畜白鸚鵡一隻亡後歸之於人哀賦
　　　二首
客到花間問主人隔簾先聽語聲頻今來却作烏衣燕
飛向東家别哢春
塵生忩畔緑隂稀不見籠中舞雪衣何似義烏能戀主
寒枝棲盡尚來飛
　　閏七夕病中作
花燭人間卜夜難香車天上結重歡嗟余抱病移單枕
非愛雙星欲臥看
　　題扇
吳苑總為嘉麗地春風况是艷陽時鶯花十里橫塘路
載酒移舟到處宜
　　黑將軍被放
漢將功成謗易生藍田歸去不勝情青天一片淮南月
猶照當時細桞營
　　送朱生戍滇
行盡黔中萬疊山昆明特秀五華間漫過銅柱思鄉泣
㑹見金雞放赦還
　　題燕
緑裊輕絲巷栁斜朱顔依舊映桃花雙雙慣向春風舞
愛得宫腰似趙家
　　題蘭二首
月映湘潭弄蕋初清香先自襲衣裾紛紛桃李爭妍夜
一種幽情總不如
小玉盈盈不事粧青樓夜夜舞霓裳欲君記取同心語
解佩臨風贈早芳
　　北山
羡君棲隱出人羣獨向山齋臥白雲自是松杉堪寄傲
不須猿鶴為移文
　　次韻送張允清遊武當二首
歸臥東山聊引年始知傲吏已成仙乘槎若遇浮丘子
定好相攜躡紫烟
看君已過古稀年猶欲名山訪列仙可是向平婚嫁畢
不愁岐路有風煙
　　課小侍習舞二首
小髻盤鴉二七年新教垂手舞當筵夜來何事羅裙皺
祇恐凌雲化作仙
初着霓裳怯尚羞纎腰婀娜不勝柔鶯花容易催春老
莫道盧家忘却愁
　　元夕燈下觀舞二首
華燈攜自日南來火樹蘭枝夜夜開氤氲翠䄂燈前舉
一片輕雲落楚臺
萬斛璣絲巧織成銀花㸃㸃弄春情玉容翻向光中立
何似仙姝隔水晶
　　戲柬子約
燈市才收春漸饒柳情梅態不勝嬌相攜早辦東山屐
何用持經坐寂寥
　　題沈周八景圖
瑶臺高起闔城西下瞰胥濤烟草萋歌舞盡隨麋鹿㪚
月明惟有夜烏啼　右姑蘇臺
靈巖深鎻舊離宫香井琴臺輦路通池上花饒西子醉
屧聲時嚮畫廊東　右靈巖山
萬笏山頭一逕分半通祠宇半連墳可憐僧舍成灰刼
落盡泉聲見白雲　右天平山
太湖風浪晝冥冥烟樹微茫接洞庭船到中秋徐蕩槳
湖中漾出兩山青　右太湖
一開茂苑古城隅百里鶯花入畫圖為問海陵何處是
寒鴉飛盡但平蕪　右長洲花
吳王宮遶百花洲十里香隨脂水流芳杜盡凋惟鳥雀
飛來飛去候龍舟　右百花洲
章郎種樹似劉郎片片開成錦水鄉一自尋源迷去所
不知春色在河陽　右桃花塢
橋横古渡帶平沙楓落寒山日影斜舟女莫言估客樂
鐘聲將夢到天涯　右楓橋
　　為僧題畫
誰道空門無世縁畫圖猶自向人傳詩成何限清秋興
恰似休公怨别年
　　贈董少姬
年才二七美朱顔家住青樓大道間曾記少時行樂處
不堪清夢到巫山
　　再贈董少姬
玉貌蘭心笑口嫣未盈三五小嬋娟雙成只合仙遊去
故向人間畱可憐
　　過董氏
不到青樓三紀年章臺栁色半銷烟今來非是江州夜
對却琵琶亦黯然
　　朱將軍第夏讌二首
海上軍書乆不通閒抛鎻甲掛凋弓誰知河朔追凉處
却在營門細栁中
筵開西第午風輕玉映氷山四座清暑氣翻成秋氣肅
蓮歌按出凱歌聲
　　題花圖贈王郡守徐少府二首
洛陽盡說花如錦蜀郡曾聞錦作潭一自分符來出守
年年春色在江南
茂苑晴洲遶鹿臺芳菲應待錦帆來不須更置催花使
一奉仁風萬樹開
　　二月二日子約席上翫雪同詠二首
今年逢閏訝春遲積霰凝暉似臘時楊栁何因飛早絮
梅花渾已拂殘枝
飛花綴户總瑶芳東素纎腰映舞行最是多情何水部
故教羅綺喚春光
　　春寒歌二首
揺落寜知三月時未逢禁火亦寒炊梅翻六出花成雪
栁濕千條雨作絲
剪就春羅未試衣花間無計覓芳菲鳯樓絶似龍沙夜
征戍何須更憶歸
　　雨過秦姪賞玉蘭
愛汝庭蘭萬玉開年年一度看花來莫愁風雨消輕粉
暗送幽香入酒杯
　　題畫寄栗二宣甫
少年折取杏花枝曾共元方走馬時回首長安春色裏
因君一為寄相思
　　閏午
今年閏月兩端陽共對橊花再舉觴百嵗幾迴能遇此
不妨頻繫五絲長
　　勸舞詞
石家選舞按新聲不惜黃金教始成莫恠楚宫多瘦損
纖腰能得幾時輕
　　捲燈詞
火市燈街乆寂寥幾家銀燭慶元宵纔過三五収華焰
可信韶光疾似颷
　　子浚庭中玉蘭盛開感賦
香銷玉樹更生春不見當年種玉人莫道有情非草木
半垂未展似傷神
　　何内翰招讌獲聞聲伎之盛作三絶句
房中樂自舊京傳促柱輕調慢拂絃曲罷周郎那得顧
但聞餘響繞燈前
紅粧喚出夜畱歡翠䄂因霑細雨寒為謝喬家無惡客
不妨歌舞教人看
二月鶯花樂事新更憐羅綺坐生春當杯入手休辭飲
祗恐夫君怒美人
　　雨餘早起蘭花乍開幽亭可玩遂以一枝貽弟子
　　　約枉詩見投兼報此作
灌園為憶閉闗人靜裏無營動亦真折取蘭枝當華萼
佩時須悟贈時因
　　吳文部園中觀鞦韆四絶句
綵架朱絲盪碧空翩翩雙蝶逐花叢祗知神女能行雨
不道仙姬㑹御風
乍起花間漸出墻只愁人逺但聞香嬌容願倩風為力
故製湘裙特許長
𦂳約雲鬟恐髻偏雙鈎玉笋蹴金蓮平明芳徑休輕掃
畱取人來覓翠鈿
女伴年齊二六餘爭先跽巧氣凌虛箇中飛燕身能慣
百遍看來總不如
　　贈别董少姬
花月長承座上歡闗山忽作曲中彈楚雲一㪚陽臺冷
始悟佳人再得難
　　虎丘餞别
解道禪機色是空猶將别怨惱休公當筵一掬傷心淚
灑向天花併作紅
　　虎丘感别
分岐昔上說經臺愁鎻寒雲鬱未開祗樹翻同湘漢竹
淚痕畱處不堪來
　　送子仁弟遊茅山二首
天外三峰翳白雲人間何處訪茅君容江二月多春水
落盡桃花路始分
洞口松杉蔽隱居玉宸宫闕接清虛相逢道士應須問
茂政年來好寄書
　　宫詞
禁城柳色藹春暉江上龍舟去若飛典笥預開金鎻待
君王初進五時衣
　　花朝歎
二月春深煖未迴花時猶未見花開宸遊唐后渾嫌晩
恠得傳教内使催
　　玉疊梅子約園中新值
玲瓏萬玉琢成花獨掩羣芳色倍華可是天邊瓊樹種
乍移江左水郎家
　　戲簡吳純叔
長夏園林寂更深思君何事减春心月明閒却秋千影
懊恨墻頭但緑隂
　　題新紅
春色纔堪擁座中小喬曾亦恨春風臨粧若使羅郎見
定折桃花賦比紅
　　重贈董少姬二首
玉人重喜醉花前璧月流光夜可憐何事花飛人别去
却因圓缺悟塵縁
舊日啼紅尚清衣可禁沾袂淚重揮江流亦恐愁難浣
願逐寒潮一度歸
　　山中觀梅二首
四山祗樹總成梅十里幽香䕶法臺試向鄧林投杖去
何如給苑看花來
乘興觀梅蕭寺間揚州何用逺遊還老僧花下聊趺坐
面壁渾疑對雪山
　　花下贈妓
折取梅花贈麗人壽陽更覺晩粧新分明羣玉山頭見
人面花枝一様春
　　寄贈趙姬二首
爭言飛燕是前身曾記昭陽第一人祗恨塵縁猶未盡
却隨紅粉度芳春
少小名推作狀頭舞腰掌上不禁柔年來通藉金閨者
未必才華勝女流
　　除夕雪二首
嵗暮江城春已過寒雲猶作六花多長安憶得朝元騎
幸借餘光送玉珂
漏聲隨霰聽來稀漸覺青陽歛素暉何事東風渾未起
柳花無頼訝先飛
　　題竹贈妓
分明弄影碧參差學得江南舊製詞敲㫁玉釵聲似恨
粉痕畱取未乾時
　　送王公子之白下二首
爾抱青箱寓舊京五陵結客總肥輕鄉心却逐秦淮水
猶自東流向闔城
相門有子降王門詎訝當年齊偶尊憶得鳯凰臺上月
渭陽深處照黃昏(公子有姊歸于/中山因流寓云)
　　豫章詞四首送范于中之江藩
滿堂絲竹且停聲試聽闗山送客情王勃舊傳滕閣賦
陸機新擬豫章行
秋半湖隄柳未踈鶯花稍减别來初朱輪擁處頻教駐
㑹有門人託後車
當時盛事數徐陳千載餘風尚未湮君到洪都須下榻
好於清夜遲幽人
衙齋吏㪚晝長闗坐對薇花見鳥還雨後捲簾來爽氣
幾多詩思在西山
　　題桃源圖
試問桃花幾度新武陵深處舊迷津也知聖世非秦日
移向東都别作春
　　題陸氏資隠田巻
賣卜城南今幾年囊中猶自少餘餞何如宋玉惟題賦
乞得君王雲夣田
　　題張仲梅花時居母喪
萬玉參差㸃作花渾疑雲色映衣麻思君莫道詩全廢
聊倚東風詠白華
　　二鸚鵡詩
　　　長兄得白鸚鵡一枚鴞身鴿尾有冠如纓而色
　　　黃志曰鸚䳇也客自南海歸者持紅鸚鵡一枚
　　　體差小而趐緑翠羽並奇産焉昔宋顔延之賦
　　　白謝莊賦赤恨未能兼也余欲操筆侈辭方抱
　　　禰生之誡然終不能嘿嘿也為占二絶付司鳥
　　　者歌之云爾
慧性能言氷雪姿玉階曾亦侍光儀年來翠䄂爭承寵
詎是霓裳進舞時
身向炎方萬里歸衆賓誰不訝朱衣漢庭白首為郎者
猶未銜恩得借緋
　　還扇詞
　　　惋矣汪生悽哉吳媛締蘭心於偕老奄蕙質之
　　　先零密友興哀悼亡成賦慷慨命管託團扇之
　　　幽情出入懷䄂攄巻衣之餘慼暫捐班篋幸獲
　　　楚弓嗟乎玉洞埋骨非去珠之可還香謝返魂
　　　豈遺簮之故在物則偶爾人其奈何
憶昔春華溘露時曾將麗曲寫憂思蛾眉不及齊紈素
一㪚人間無見期
　
　
　
　
　
　
　
　
　
　
　
　皇甫司勳集巻三十三
欽定四庫全書
　皇甫司勳集巻三十四
　　　　　　　　　　　　明　皇甫汸　撰
　頌賛銘
　　清海奇功頌
若稽古昔重華纂厯爰書猾夏之文祇徳握符猶載叙
戎之績蠢兹倭夷弄兵濡沫中奚足為聖朝蠧哉當其
竊發也始逞貪殘卒肆桀驁乃至焚城䘐邑斬將䖍史
釁構累年殆無寜嵗禍延四省半為丘墟上厪宵旰之
憂大奮赫斯之怒簡命元老授以斧鉞召募習流置為
材官仰藉寵靈式遏㓂虐尋就剪滅悉為盪平然民疲
於征遣師困於行間財竭於轉餉力殫於防守得不償
失功僅凖過此其往事之大較也夫日本諸夷僻處海
島洪濤巨浸天之所以限華夏也然浮艎駕艦乘風遡
浪倏往倏來千里一息敵騎之蹶踶不捷於此也跳梁
盤舞且戰且怯邇則刅接逺則火攻匈奴之長伎不銛
於此也議者方軫北顧而忽南圖向非高帝神武察見
狡譎謝欵罷互羅衞布堠而嚴為之防鄞漳之間不胥
而為夷乎迨今烽火稍戢瘡痍甫定而師處生棘田卒
汙萊遷徙之民未盡歸農蕩析之婦未曾還織方且收
骨四郊想魂千里乙丑仲夏風汛忽作閭閻震驚葢傷
弓之鳥羽落於虛丸遇毒之夫色變於談虎無足恠也
時則有巡按御史洛陽函野温公霜稜所蒞風裁著稱
嵗及𤓰期圖上剡草方駐節義興羽檄星馳鷹揚電發
乃令總帥郭君為先鋒别駕劉君佐之兵備憲使耿公
將中軍而躬率勇敢彈壓其後𤣥甲耀日朱旗絳天申
以旦誓刻以宵征有言三沙瀕海賊勢叵測不可輕蹈
者立斬以狥由是三軍股慄拔㦸爭趨耳慴於迅雷目
眩於流矢桑䕃未徙而藁首傳矣生擒三十六人斬首
數百級其他沉屍汨羅自相蹂躪而膏野者又莫可勝
記也神哉王師乎竒哉侍御之功乎或曰倭昔崛起民
不知兵乃斬木掲竿烏合蟻聚以此而戰折北不支今
訓練已乆器械益利信臣精卒非向之屠販亡賴也長
鎩勁弩非向之鉏擾棘矜也殊不知乆安者弛常勝者
驕以驕心而御弛衆父兄緩帶稚子咽哺卒非不練適
以予敵器非不堅操以倒授食非不足齎為盗糧豈可
謂今易而昔難哉矧倭夷之深入我土也不習地形妄
意空藏阽不測之危冒重闗之險昧利黷貨幸而距脫
者徒以中國之姦為之嚮導也今則造舟除器非一朝
一夕矣士效智謀師有紀律探知要害覘得虛實即所
就擒者咸髠頂睅目闊足駢指無不一當百者非復雜
以鄞漳愞弱也又豈昔難而今易哉乃使戰無遺鏃返
無隻輪而我民無乘障之勞塡塹之苦婦女無繫鞍之
辱嬰兒無貫槊之慘農不輟耕商不易肆靚粧袨服之
遊如故方響棹歌之聲不絶而㓂已亡矣伊誰之賜哉
獨不觀之療疾乎已在膏肓投之烏附而愈病者徳以
為良醫而不知元氣耗矣孰與切脈望色攻于湊理者
功上也又不觀之救焚乎將在煨燼不避燋爛而赴者
主人引以為上客而不知玉石燬矣曷與曲突徙薪止
燎於方揚者功最也以此觀之今日之功豈减於癸甲
之時乎嚴未遑戒而師已班警未及聞而捷已奏焉於
是天子喜曰破敵神速不以賊遺君父真御史哉一二
執政皆吳產也驩然釋其故鄉之思君臣交慶於廟堂
之上罔不嘖嘖賢侍御者而公則曰聖天子威德逺加
元輔訏謨素定小臣何力之有哉時廵撫大中丞㑹稽
周公巡江御史新安尹公先以王事祇役於外乃由大
江來奔㑹於海上殄其餘黨俱蒙白金綵幣之賚郡邑
諸屬各亶乃心衞尉而下悉聽縱指勤勞並可書矣稽
昔裴晉公亦由御史建勳超拜將相公歸上毗天子平
玉衡銷金鏑張樂洞庭之濵放畜長洲之苑江左之民
非公大造而誰哉司勳氏曰玁允于襄吉甫興歌淮蔡
既平宗元製雅不有藻辭盍彰鴻烈迺為頌曰東南嘉
麗吳嬴越饒爰及中葉宼亂是遭軍疲於戍民瘁於徭
褐靡卒嵗藿不謀朝十室九罄千里蕭條坐憤棲㑹寢
思報殽我有黍稷齎為盗糧我有金繪胠為盗裝嗟我
父子驅之海疆雕甍綺棟燼于燎揚帝命元老威武肅
將廓清大憝汔可小康康休亡何妖氛載煽鯨浪飛颿
羽書遞箭聞者禠魄談者槁面桓桓侍御從容應變戴
星出師䝉暑與戰申令六軍㓂不可玩遵海而陣遇于
沙穴甲未及擐鼓不成列渡沉其舟逸亂其轍集從天
降㪚隨飈瞥一日之間三獻其捷不識不知罔奪民業
赫赫膚功實偉實奇折衝于爼制勝于帷勢如破竹算
若發機渠醜既殄餘孽亦夷民安以慶士飽而嘻舍爵
髙讌攬轡徐馳謙謙侍御載拜稽首帝徳誕敷臣力何
有賔服百蠻天子萬壽昭格上𤣥靈貺是祐司勳作歌
宣之凱奏勒石海堧永耀厥後
　　匡靖翊隆頌(有序/)
當覽王子淵聖主得賢臣頌而有感於君臣相與豈不
章哉若夫雲龍風虎㑹逢其適鴻毛巨魚勢乘其便元
首股肱之資腹心腎膓之寄備易而儲難求勞而享逸
稽古盛帝顯王曷嘗不用此術哉我明若蒲州楊公博
弱冠解褐負洛陽之才腰章製錦流東阿之譽遂以循
吏徴拜曹郎僅踰二紀超登三事羣望屬焉在昔世宗
之朝氛祲未寜邊圉多警以公為夏官大司馬以詰
兵戎以勵將士龍旗飛藻鼉鼓樹羽爪牙之任若堯命
羲叔周任祈父由是威震殊俗風偃遐裔凡東寄南象
西鞮北譯罔不獻琛來廷囘面内嚮部曲憚其威德君
長識其姓名肅皇帝垂衣裳銷鋒鏑志牒之所未載舟
車之所未通踰沙越漠輸琛納賮者以億計公之力也
逮今上即位海宇乂安以公為天官大冡宰統百官咨
四岳口代天言手握王爵樞斗是司若左雄卓絶於前
山濤莫嗣於後由是舉士歌牧之中辟才琴釣之上凡
内而司府監寺外而藩臬郡邑罔不銓分涇渭藻别朱
紫天下謂其公清時人目以貞固聖天子平玉衡升泰
階凡奔走䟽附先後禦侮濟濟在朝野無遺賢者公之
力也在昔嘉靖己丑世宗御極之八載也銳精圖治稽
古禮文延攬俊哲寤寐幽人設天網以該之築黃金以
招之由是鴻羽漸階振鷺充庭海内去奥離渫持粱齒肥
攀龍附翼以赴功名之㑹者上下驩然交欣工用相得
也有若文華敷於藝苑治行著於郡邑忠藎攄於臺諫
徽猷宣於藩岳得人之盛首是科云然位不閱於崇品
年不躋於中壽者多矣滁陽奄忽未竟齊安畱滯周南
矧陟台秉鉉非公一人而誰哉垂聲竹帛銘功鍾鼎列
爵殊稱剖符錫壤公曷以臻此哉惟天縱公思啓行翼
咸可也而獨俞咸否也而獨咈䇿共揆也而獨當力共
奮也而獨克高論廟堂之上而千里若見不越几席之
間而百世可知聖主待公以𢎞功熙績矣且公西晉世
家也累葉簮纓繼武科第侍御作於前祠部述於後公
奚憂焉宜乎享黃髪渥丹顔天壽平格為國元老兹嵗
戊辰甲子始周夏五廿又四日懸弧之辰也天子令宗
伯司馬大官錫讌上尊漬酒宰夫胹饌教坊陳樂衞士
騰舞八座稱觴百寮結駟詞臣賡歌乃有同榜逸史竄
跡虎丘翹首龍門載拜而獻頌曰崧高維嶽峻極于天
中條有岨作鎮蒲川惟嶽降神申甫廼誕條亦毓靈楊
公攸賛姑射異人綽約駐顔公參其術呼吸引年皤首
絳縣甲子胡考公介遐齡永錫難老文武為憲周美吉
甫桓桓楊公實惟其伍將相兼權蜀稱武候奕奕楊公
爰與之儔昔在匡靖司馬受脤蠻方輯柔如民之馴今
迺翊隆為帝冢宰以統百官以均四海廼武廼文多男
多壽何福不臻俾爾單厚秉云不惑震曰遺清功德並
劭身名俱榮
　　顧孺人頌給事存仁母
牒稱軻母史頌鴻妻赫赫武肅垂範中閨徴士尚徳淑
媛與齊始修挽鹿終誡鳴雞哲嗣駿發職司諫議爭廷
犯顔排閽冒忌謇諤不囘遐徙曷懟屺岵增勞社稷苟
利賢哉孺人大義實聞爰廸厥子爾獻於君惡不可為
隱焉用文前史所載異代同芬黃門寜親曹家逐子一
旦背損流悲徴仕火燄帷堂反風獲止匪籍慈靈孰昭
懿美
　　蜀國闗侯像賛
矯矯闗候史稱虎臣乘時㧞跡奮不顧身勇畧盖世英
武絶倫生為名將死為顯神火德中微妖氛構亂慷慨
辭曹驅馳翊漢國歩斯頻王艱于扞地厚天高精誠可
貫寳刀淬鍔鐡錡嘶鳴笑談雲霧叱咤風霆萬夫莫敵
千里長征正直而壹凛凛猶生雖有𢎞勲身殁氣燼孰
若我侯靈威不冺貌肖美髯心紆義悃家祝户禋世刼
共盡
　　張簿賛(為少宰張公潮作/)
矯矯張公被褐懷璧曹侯試掾蕭相發跡小往奮庸奚
假推擇智效一官莫匪王役權閹作威奴使羣吏鼎貴
脂韋鮮不喪氣辭爼遜言投章抗議螳蜋之怒讋彼虎
眥諸司填委貪敗蠧成公在易州砥節惟清時㑹竒羡
嵗出有經誰謂簿寑流其頌聲公拜湖藩遺榮遐引知
後必大髙門容軫肅肅宰臣閱崇籍甚本固斯蕃源深
斯濬易氓懷德敞宇崇祠載勒其績載肖其儀曾是要
位湮没罔知苟業斯劭胡秩云卑杜陵庇令按劔詆傳
爰延為長不聞郡縣古人與稽剛亦可見世濟休光天
恒福善
　　許中丞像賛
西京巨麗闡於慿虛華嶽降神誕自奥區時惟許公奮
庸在位爰奉末光式參下吏嵗月云邁山川間之願見
顔色邈若瓊枝嗟吾匪故繄公猶素展圖端拜恍若神
晤湛乎其思晬乎其形若昔待詔掞藻天庭目裂以眴
髪怒而指若上封章攬轡而起春風以披秋陽以晅若
進諸生讐經辯難司馭肅肅鳴鑾噦噦又若持版支頥
數馬而對裘帶閒緩羽檄孔棘若在軍旅坐嘯而䇿慷
慨登遊從容燕語若攜賔從觴奕别墅公髪雖改乃葆
其真公齒雖宿而思則新既抗𤣥流載𢎞雅致威稜所
憺翹緬增氣
　　陸義姑姊賛
　　　姊事詳載其弟給事粲傳中
烈士殉名偉夫蹈義豈伊女德亦與之比婉娩克斷柔
嘉能制賢哉陸姊在寡而貞乃有哲弟為王諍臣譏彈
時相抗䟽於廷批鱗逢怒竄跡遐徼妻疾彌畱家遭不
造哀哀二雛影形相弔秖役戒言不遑内顧匪我無家
爾家曷附匪我無子爾子曷怙父兮萬里母兮九原耄
矣太姑曷能爾存往鞠往育展誰之恩魯婦存姪齊師
却兵矯矯陸子異代同情險阻備嘗憂戚用成聶姊砥
節傷勇獲咎第五譎善内省實疚急難之刺是圖是究
國曰直臣家曰義姊爭光日月流聲閭里小子執彤敢
告司史
　　王氏三貞賛(澶州侍御家也/)
皎皎常氏弱嬪於王曾未三稔夫溘夭亡遺孤是孕冀
延以昌在襁幾殞籲天乃康精誠之假懿行孔彰清風
激俗澶水流芳肅肅侯妹中丞之裔偕老是期中道奄棄
姑欲見奪指天以誓譬草棲塵無後可恃處情尤難端
操愈勵嗣厥徽音無忝常氏赫赫趙女誕自鼎族荆布
是甘乃厭繁縟降而能聄在饋惟榖良人早殱微𦙍是
育婉娩柔容竟謝膏沐伊常與侯粲爾賢淑緬昔三仁
君子之貞三良是殘烈士狥名何如三婦慰彼九京率
禮蹈義匪愛其生内德既諒外教實刑刺臣作頌敢告
司旌
　　讀朱中丞遺烈論賛
葢聞皎皎者易汙磽磽者易缺豈不信哉余觀朱中丞
遺烈未嘗不廢書而嘆也嗟乎若中丞者可謂强直自
遂者南陽之風者矣自發科起家承麾出守稍遷郎署
載揚憲度厯典藩條所在以能稱其治大較尚嚴察操
下束濕而發摘如神惠逮於單微威行於貴戚以故德
怨恒相半焉至開府兩浙坐鎮八閩官由新置法罔舊
章事聽便宜權得專攝其襄同安雙嶼諸山宼及翦漳
泉甌鄞諸海夷前後數百餘戰斬首千餘級雖營平圖
金城之畧定逺恢玉門之勲曷過焉少假嵗月聖朝將
賔越裳而賮楛矢矣奈之何豪右不利飛文巧詆黨虐構
舉遂使當宁回鑒於萬里執政過聽於三人禠爵服以
屏居顧妻子而嘆息念塌翼之莫奮悼司鳴之無晨乃
仰藥杯中溘死牖下徒僵尸寓諫抉目觀兵不亦悲乎
卒之後曾不三載而夷患孔熾禍連吳楚毒流閩粤蔓
延烽火幾為丘墟貝錦之夫始靦顔以噬臍切齒於戎
首亦何及哉追論是非折衷功罪當優以廟諡爵其子
孫然不聞理伏波之寃訟深源之枉者豈漢德之少恩
抑天道之爽報也哉賛曰肅肅中丞才猷經世既逢其
時亦履其位致果用剛道家所忌渟海迴瀾長城撤蔽
夕輝可收朝露不待所至䝉利乃身受害前虧厥成後
亦尋敗三復甓餘千載增慨
　　五旅銘
五旅者皇甫子旅於黃而其居有五也堂曰含暉室曰
枝亭曰友鹿軒曰清風臺曰蘭芳云先是黃令奉御史臺
檄業己為治理官外館矣有餘材焉乃構堂三楹扁曰
含暉取謝詩山水含清暉也前臨大江後枕赤壁山川
信美余讞暇居之未嘗不超然適也暉曰含之豈時當
用晦道尚守黒耶世之抱仁而腴懷義而華者一切以
才短之不識古追琢斧藻曷所指哉而彼堇堇弗語象
恭浚衷而逸行者果皆得為有道之士否耶銘曰上德
守黑良賈深藏其暉允吉君子之光堂之後徧室僅容
膝曰枝莊生所謂鷦鷯巢林不過一枝者也余退食毎
端居深念理以遣已情以恕人不知奥窔之在廣莫湫
隘之在昭曠也昔蘇長公被放多就安國定惠間游息
省過而余經嵗不再至束縛又可知矣銘曰爾心之寛
爾處而安曲士小知達人大觀堂之前除有支屋欹焉
堪輿家謂弗可也乃構小亭翼蔽之余燕坐慿檻啓疏
二鹿輙麌麌然馴而不擾也余出而有上下之交必矜
持伺察稍慢易弗中履度輙獲罪而余姓又素夷也豈
若二鹿於我相忘哉乃知茂陵長薄麋羣鷗侣有足投老
者矣銘曰委爾形葆爾真無役爾機心厰故有軒曰清
風云曰清風軒者大夫夏廷芝建也毅皇帝時大夫以御
史被謫稍遷同知府事因建兹軒脩竹夾植而臺榭中
峙也余始開徑自含暉通矣江光嵐氣藹然户牖杜門
謝吏即野人之居不似使君衙舍矣昔長卿慕相如之
風延陵附子臧之節士固有曠世相感者謂非此類也
耶銘曰王者尊賢容衆不失細微則行葦受之爾堅爾
節于時懋之軒臨高臺可以延眺然荒蕪不治皇甫子
芟夷而新之荆菉稍翦叢蘭始被故曰蘭芳臺云或曰
子之來黃寄耳非乆當棄此去惡用新之余曰人生代
間皆寄耳奚直黃哉彼赤墀青鎻而紫闥也豈子息所
耶銘曰蘭生幽徑不以無人而不芳君子脩道立德不
以困窮而易其常紛吾有此内美兮奚忝爾楚鄉
　
　
　
　皇甫司勲集卷三十四
欽定四庫全書
　皇甫司勳集巻三十五
　　　　　　　　　　　　　　明　皇甫汸　撰
　序集
　　三呉水利圖考序
昔禹抑洚水疏九州陂九澤諸夏乂安功施於三代自是之
後滎陽下引則宋鄭陳蔡曹衞與汝泗㑹於楚西通漢川
雲夢之野東通鴻溝江淮之間齊釃淄濟蜀穿一江於呉
則通三江五湖皆可行舟餘用漑田百姓饗其利而水利之
說興焉子長著論於河渠孟堅推廣於溝洫而水利之書成
焉鄭國始開而秦以饒足宣房未塞而漢遂不支此其利害
之大較矣呉本具區涌川開瀆吞江納漢出乎大荒之中行乎
東極之外浸莫大焉若夫壤壚映埜畛畷帶郭灌注則埆瘠盈
鍾壅閡則腴衍枯粒海陵之儲天府之所仰給也元嘉肇苧
谿之功大業興京口之役葢地勢西北髙而東南下也其要
在於導之使趨故曰三江既入震澤底定是已矧揚州之
域厥土塗泥易於淤積厥田下下難於漳流加之淫雨告
災稽天示牛馬莫辨而民其魚乎甲辰之嵗侍御新昌沃
州呂公際靈長之運立寜晏之朝奉輶軒而來巡緬澄清
以寄慨甫肅吏軌亟求民瘼乃諫議陳疏條列五便酌賈
讓之令猷殫及三慮存郟生之往鑒上當宸衷下恊羣筭詔
報曰可言悉施行民罔懟勞職司惟恪縁撫臣驟遷雖功未
克竣而惠亦霑浹矣間又考迹往牒綜覈舊聞蒐桑氏之
經詳周官之制逺追韓牧近昉謝琛時則文太史氏雅善
輿圖窮河源於筆端收祇軸於指掌草未殺青而𤓰代行
矣圖置郡齋書存私篋越嵗己未大守陽曲王公承麾蒞止
畱心民務周省阡陌勸課農桑毎思白公之遺歎召父之
羡因覽兹圖爰購全帙校而刻之屬序於予其為編也總圖
一郡圖四州圖一縣圖十有八為水二千二百九十有竒為
岸一為堰十壩二十有五閘三十有一各系以考說凡奏
䟽二工計一以至諸賢論述名臣奏記並采而附焉缺嘉
與湖者以非管轄之地驄未遑駐也夏書載禹治而篇名
貢者重邦本也逮公總憲西臺督儲南甸今日成賦之
逸咸昔底績之勞若心計而預定焉者經國其有徴乎
夫治水必躬厯山川非妄意户牖可測而知也以禹之
神而不免蹈毳即􁀙者葢地有卑高土有沃鹵湍有緩
急脈有淺深勢有迂邇非咨詢相度力曷施哉其次莫
若智智者亦故而已謂循禹之舊也余嘗登姑蘇望五
湖求源於宣歙遡委於苕荆乃知水由五堰百瀆東滙
於三江載折而之海白茆七鴉尤要害也大都水渟則
為害流則為利洩則不渟蓄則不竭濬則長流而後浸
漑適宜漕輓稱便弭謗者取喻於防川衞生者致察於
榮絡合單子之書殆思過半矣我明若夏忠靖公已試
之績吳李遵之功特最焉漢延年之言曰河須按圖書
觀地形令水工凖髙下雖桑海或遷而歸墟則一是編
也實千載可率之典功與言同不朽云
　　守令懿範叙
記曰儒有今人與居古人與稽泛言人當法古以為行
也傳曰不習為吏視已成事專言吏當法古以為治也
古人往矣其良法美意方冊具載典型猶存非事之已
成者乎自馬遷著循吏之篇若叔敖子産之徒咸奉職
循理以道民禁姦西京而下海内烝烝嚮乂若吳公文
翁謹身率先居以亷平不嚴而化乃獨稱仲舒𢎞寛三
人為儒者以經術潤飾吏治屬潁顧出其下耶而又别
立儒林豈直守功令誦說詩書文以禮樂未達於政遂
使秦疑儒為無益人國而吏將為法家流耳舛哉吳郡
守廣平蔡公敦尚儒行以聖賢之心求帝王之治其蒞
吳也興舉學校孝悌力田勸課農桑教養樹畜通渠廣
漑銷兵戢盗崇儉去奢大都昉西京之遺軌至明斷精
識本於信義篤誠又推尊宋儒周程朱陸而允蹈焉故
其弭災捍患格天感神藴之為仁心施之為仁政醇乎
儒治殆毫末罔有假者使我明遵漢法徴所表二千石
拜為三公堯舜其君用此道矣間取古守令政蹟彰彰
可法者自周末迄於宋季總若干人采掇其畧分為儒
牧循牧二編總曰守令懿範思與當官者共之此亦伯
玉之心也夫循吏之政無畔於道謂之儒亦可也儒者
之政非出於循望其治不能也然循吏若鄧攸贏糧以
自給介失其中李離伏劔以申法剛傷於矯此亟功狥
名者之過而儒牧庶乎其免矣夫漢反秦敝與民休息
相國蕭曹以寛厚清靜為天下帥延至文景遂移風易
俗幾至刑措武帝外攘四夷内多制作民始凋瘵國亦
虛耗矣孝宣興于閭閻知民事之囏難謂太守吏民之
本思與共之于是良吏獨盛今皇上居潜邸最乆知民
務益深嗣位世宗猶宣之繼武也首詔天下减服御節
財用裁冗貟省工作郤貢獻慎簡守令惠養元元相府
並有蕭曹之風焉正右儒時也是書當如崔寔政論置
之几案以為楷範稍加變通師其意不泥其跡斯善於
治矣由是捨筏忘筌斯神於治矣公嘗以示余僣為揚
㩁妄有譏評毎虛心翕受復命占述并綴如此云
　　鈐山堂詩選序
遊赤水之津所見無非珠者而夜光明月獨耀於目登
荆山之麓所見無非玉者而苕華垂棘獨駭於魂越允
之冶無鈍劍而湛盧盤郢五枚著其利周穆之廐無凡
馬而奔霄絶地八駿擅其雄物誠有之文亦宜然故尼
父刪詩悉翦蕪累梁昭選藝特采菁英以故代不數人
人不數篇如崔顥鶴樓之詠太白覩而輟翰王灣北固
之作燕公掲以表署微雲淡河漢踈雨滴梧桐才聞兩
語已歎服於羣公不見祇今汾水上惟有年年秋鴈飛
曾不終篇遽增悲於時主由是觀之美豈在多而傳匪
由愛者哉詩之為教沿自二京靡於六朝迄唐而詩之
極則闡矣宋元降格殆無取焉明興作者調宗正始格
祖開元寖淫至於孝武之朝如崆峒李氏大復何氏昌
榖徐氏彬彬乎振藻詞林而海内亦且嚮風矣然識者
譏評三集未嘗不病何李之繁而取昌榖之精也師相
介谿嚴公誕秀綺嵗夙諳四始博綜軒年妙契六義若
夫避喧玉署棲痗鈐山窮研不倦斯業益臻朝綴家園
夕流京輦至於從宦燕吳祇役郢粤之作真足以晞軌
曹劉軼駕沈宋矣載陟禮曹則儀章塡委允升政府而
幾務殷積雖若思靡經心占惟信口然神來天縱動合
大雅即展巻而誦仰山諸詩設使置古名家集中誰復
能指目為今人詩哉汸素遊門墻叨承奬誘辛亥之春
免慈桑謁選部時公寓無逸之直廬招余參下陳於禁
籞劇談彌日懽賞忘年因出全集屬加詳覈嗟乎汸之
謭𤨏安敢議割於屠肆代斵於班門乃撝謙虛於吐握
假視聽於聾瞶公之甚盛德蔑以加矣嚴命莫違竭才
從事佐刺之暇三復華編始則藻繢都盈罔可筌棄旣
而翫味稍乆心醉𤣥㫖乃因王司馬之言而繹之於是
乎取諸沖䆳閒逺明潤婉潔者十之八九乃又因唐太
宰之言而繹之於是乎取諸達而和淡而平者十之六
七乃又因劉司㓂之言而繹之於是乎取諸渢渢其聲
雍雍其度燁燁其文者十之三四凡得詩若干首類而
分之勒為幾巻兹蓋連城徑寸時共為珍太阿天馬世
罕其寳者也汸也才慚任昉猥以筆札見知識謝殷璠
妄以蠡管效德負罪悚息載拜而為之序
　　盛明百家詩集
錫山俞君岳率輯我明之詩上自洪武下迄嘉靖二百
年内自宗室相府以至隱淪閨淑釋氏羽流凡一百五
十四人得詩若干首勒為四十九帙題曰盛明百家詩
若高廷禮品彚計敏夫紀事特未標立正始大家諸目
及載述作者之源耳毎集各為小序紀其籍履非有甲
乙如殷璠仲武也自起家以至謝秩還山幾三十年而
書始成尚思購而續也其用心亦勞且密矣余兄弟濫
厠集中嘗貽之詩曰媿非河岳藻猶得累殷璠蓋竊比
冉曾云夫詩自三百篇而下代有作者漢魏去古未逺
猶有詩人之遺風焉晉宋而下齊梁麗矣陳隋靡焉唐
以詩賦取士其教盛行然聲音之道既與政通而文章
之興又闗氣運政有汙隆氣有醇駁而詩係之矣當時
君上咸典學能文楚襄詡宋玉之辭漢武慕相如之作
曹家父子蕭氏諸晜由此其選也運革六代唐數三宗
上好而下從亦風起之也况宰相房魏在前燕許在後
皆藝苑之英耶明初猶沿宋元之習詩無足采新安程
氏所編文衡止及樂府意亦微矣髙楊張徐四傑崛起
浙東宋王二學士倡之椎輪於輅增氷於水貞觀永徽
此殆萌芽𢎞治正德之間何李二儁力挽頽風復還古
雅長沙李文正誘奨羣乂摛藻天庭世宗嗣位之初己
丑而後文運益昌海内作者彬彬響臻披華振秀江右
相君亦厪吐握開元天寳庶乎在兹庚戌而後參軌於
大厯防漸於元和矣嶺南類選蜀郡詩鈔繁簡雖殊芟
掇未當是編備矣其他秘在私篋藏諸名山未及流布
者猶倍屣於此然要之不能夐出集中所存也我明之
詩余所著新語與昌榖談藝元美巵言畧示掎摭互相
詆訶大都體格法乎漢魏聲調凖乎三唐所未盡合者
寄興之間性靈異秉才情頓乖耳觀者由似而求其異
即盛而慮其衰則思過半矣自後賔館丘墟至為馬廐
婢室惡聞詩書指為雕蟲小伎于是乎有以言承譴者
即使供奉流於夜郎襄陽終於韋素亦何憾焉岳率君
䝉謗左遷竟爾棄置迺不忘初好可謂深於詩矣夫釋
氏嗜佛雖罹八難而一念恒在菩提郢人抱璞雖至刖
足猶三獻以明其為寶是編豈徒果於自信而羣玉將
為昭焉足以鳴國家之盛傳諸後世不朽矣奚避哉
　　文選雙字類要後序
易曰觀乎天文以察時變觀乎人文以化成天下文之
時義大矣哉若代謝羲繩書契攸造時滋苞籥載籍彌
彰至乃金玉三墳笙簧五典矧都存姫監斐妙尼裁𤣥
風寖揚麗藻逾蔓家稱成誦人尚含章莫不踵其事而
增華縁諸情而綺靡瀛炎以來於斯為盛乃有梁儲講
藝選輯羣言唐采博聞廣釋厥㫖然𣺌泛滄流罕識涯
涘雜陳鐘磬莫辨宫商至宋學士蘇公易簡芟翦繁蕪
掇摘菁粹門分彚别璧合珠連言成數千都為三巻題曰
文選雙字類要紛乎具美哉夫比屬義意則漢雋非工
弋釣篇章則左奇為劣由是精義者沿洪波以討源輟
辭者茹蘭芬而吐秀庶幾錯綜斯文不徒鼓吹小說而
已或謂雕琢瓊瑶遺恨抱璞刻削杞梓取譏不材嗟乎
寸珪尺璧咸足云寶製錦裂繢奚病為華此固玩物者
之致曲而非忘筌者之通津也得失大較罪知蓋半矣
柱史莆陽姚君虞負俊逸之氣擅宏衍之才耀組二京
持㦸三楚驄馬所及毎御縹緗簮筆之餘不廢詞翰惟
時海内作者颷起之子雲集各思追述大雅歩驟前英
遒軫爰邈濫觴在兹乃擇循良俾授梓匠聊副選部用
翼騷經固韶樂之元聲法乘之正印也引而伸之存乎
其人云爾
　
　
　
　
　皇甫司勳集巻三十五
欽定四庫全書
　皇甫司勲集卷三十六
　　　　　　　　　　　　明　皇甫汸　撰
　序集
　　陳約之集序
嘉靖庚子余友陳子約之以憲職督學於梁即捐館淇
上歸櫬越中時太史唐子應德以上書失指免官祠郎
熊子叔抑以奉職忤意承譴二子者不逺數千里漬絮
酒以入甬望繐帳以出涕撫藐孤於素室搜遺草於名
山而後相與别去余方倚廬未果從邁嘗移之詩而悲
焉亡何唐子刪定其述造若干巻乃就荆令某登梓而
以序屬余申之曰昔先士安假寵於太沖子獨無意哉
余不能辭叙曰夫聖王耀德志士殉名是以神龍驤首
幽雲景蒸寒蟬發聲凉颷始洌當其生利見之辰適司
鳴之㑹履好文之朝遇同時之主凡含經之生綴辭之
士孰非摛菁掞藻以緯國華者嵗在己丑天子覃側席
之慕相君有開閤之風乃緤組講藝彯纓味道契協塤
篪言都蘭􁉤彬彬乎號為得人而海内嚮風矣枚朔丘
馬迭晉於漢庭陳劉應徐同升於魏室坐論豈足多乎
是時也侍讌登歌則家追大雅從游第頌則户起新聲
一字之工聞奇而傾耳片言之巧覩縟而躍心紙價騰
踴於都門簫譜浸淫於禁掖若陳子者方齡於終童比
才於賈生雕章綺合藻思羅開顧英跱一時尤藝苑之
選也然而好惡易更盛衰頻復不逮之隙構見忌之釁
成斯長沙之役往而金馬不容於陸沉矣陳子於是稍
戢鋒頴卒就繩檢猶且寄興於山川發憤於嵗月周爰
於馳驅宣情於羇旅述造益工豈曰在外無奇哉流盼
之間不十餘年而向之契協塤篪者邈為參商言郁蘭
􁉤者折為萍梗子竟長逝化為異物良晤愴跡於南皮
零落傷心於北海蓋為此矣今考誦其遺編早鑄四傑
晩鎔二張遒軫於平原晞駕於康樂麗於游燕充於入
洛雋永於浮湘備於吳越甌閩間展可傳以不朽異乎
湮没無稱者矣奈何湛思棼於吏牒迅翮摧於嶮路雄
才頓於促景榮名乖於中夀使鳯池未禠曜靈假年究
其所底寜止是乎此運命之奥蕭劉所以互論而董史
所以同悲也唐子諒余之言哉因占為序并系詩於末
簡
　　殷給事集選序
魯國殷給事集二巻李子植卿寄我於曲梁一曰瀛洲
一曰芝田皆其領邑時撰綴也陳氏叙曰殷子之作奚
啻倍是而火於任城兹殆其燼餘耳余山居寡營頗耽
羣藝遂選其近古者彚分之都為一集以竢好事者梓
而傳焉昔人謂州縣之職徒勞人耳詎不然哉蓋政務
絲棼法網荼密兼之牒訴倥偬嬰其懷塵容磬折違其
好抉擿苛骩易啓其釁闗白清覆不盡其才而觀察以
此優劣銓衡因之上下故馳競巧宦者䝉采㧞恬澹止
遌者嘗坎壈矣殷子出處之槩畧具自傳七齡誦書挺
童烏之秀弱冠登朝懷賈誼之泣移病東歸有潘岳閒
居之情觀道泰岱為史公好竒之遊應召中起有孟博
清世之志初蒞靖江日坐孤山以眺溟海再拜青田屢
憩洞門以探靈秘雅慕叔子峴首之風喜談葛公勾漏
之事矣時羣盗竊發齊民愁苦方且鳴絃以覃化揮翰
而清嘯旣而定交太初投分密友則又北海屣履於鄭
𤣥南州下榻於仲舉者也殷子之致為皆犯俗禁而坦
然不疑興禮樂宮室縁飾儒術所在稱治去輒見思可
不謂文吏兼長耶覽夢漁之說而悟陽晝之喻誦朱愷
之獄而感鵠亭之寃是皆彰彰足傳者豈徒言辭乎惜
乎年不踰於中壽位不躋於千石功不銘於盛時業未
見其所止稍遷給事遂乃遺世狥名縱軀委化此獻吉
所以咨嗟於張子公濟所以悼慟於常生也造物忌才
諒哉同悲矣
　　少華山人詩選序
司馬氏少華許公刻其集既成馳一介之使發咫尺之
書逺自秦中授余吳下甲緘披帙爛然滿目雖河叟眩
視於獲珠魏文駭觀於捧玦無以過也重以周稱之辭
况以三都之事屬余選輯而為之序昔子建好人譏彈
士衡自為不逮公之撝謙千載同揆然瞽無與彩假累
其明蒙實懼焉辟之於山自拳石介丘以至崔嵬峻極
不可殫究者山之全也然而姬傳所載若金闕玉臺雲
峰崖館天台日觀特標其異測之於海自㳙流礨空以
至洪濤迴洑不可窮狀者水之全也然而酈經所紀若
蓬瀛渤澥滄溟碧津歸墟尾閭鯷壑鮫室特著其靈是
故至寶必希用多為拙闡諸人文誰曰不然今夫綴辭
之士必性識黙成才情天縱斯臻其妙公産西京神臯
奥區實鍾厥秀猶申甫誕祥頌彼嵩嶽淵雲掞藻歌此
岷峨也遂早踐玉堂之署盡發石室之藏㝠搜墳索泛
閱局檢時則升車寄慨人為避馬造門問字容羡登龍
辭鋒與之遊談武庫資其博物至若縁情寄興恒得於
山川之助公則踰淮探㑹采菁華於言偃之里浮湘懷
郢繹騷辯於屈宋之邦臨燕趙以悲歌望榆闗而清嘯
故其為文也氣逸奔馬思鬱凌雲艶若霞綺纎如霧縠
響合英韶意新葩粲其為集也賦麗以則詩浚而婉短
律凄清長篇瓌壯序紀渾贍碑銘典雅賛頌彬蔚牋啓
朗鬯他若抗䟽條奏讜言盈牘别布傳焉集前為宦遊
後為歸田外為陵下遼海凡若干巻共若干首體必兼
善調匪偏長玩誦再三莫可芟棄乃掇其詩之極精者
名曰詩選與全集並行文畧翦其應酬諸篇而已斯地
也先漢隆盛羣英臻附以公尚論參美在兹矣吳趨值
持斧之時先君䝉傾蓋之日余方典謁獲奉光儀試宰
畿内再厠下屬感忘年於交知思効德以末伎竊嘗恠
夫任昉之序王編但侈官猷蕭統之題陶集徒彰士節
不能述匠心之源究作者之槩故余具論如左至於秉
憲以端軌貞教以𢎞範東山暫臥而望繫蒼生北門再
召而威憺驕敵則有竹帛所書秘在國史靡得而私馬
公當訟牒填委猶含毫沉思羽檄交馳而揮翰罔輟蓋
以年壽有盡令名無窮金石可銷斯業不朽云爾
　　夢澤集序
夢澤集者齊安王君之作也君名廷陳字稚欽號夢澤
子因以名集云父南墩公濟孝廟時登壬戌進士為
吏部郎生君頴慧絶倫髫齡即能綴文殆由性靈非
假師授黃童世謂無雙倚相時稱能讀咸楚産也君實
似之吏部公愛之甚常云王氏千里駒復見此子矣
甫冠舉於鄉越丁丑試春官俱為禮經第一廷對擢
髙第選為庶吉士與東浙汪子應軫江子暉闗中
馬子汝驥許子宗魯任丘鄺子灝大梁林子時曹子嘉
西蜀余子承勛楚顔子木曁君並摛藻掞天敷華緯國
得人之盛彬彬首是科矣江子為文鈎𤣥獵秘雜以
古人竒字指既閎眇語復聱牙令讀者謬根眩霓至莫
能句隱口汗顔而罷王君毎有所造輒大呌以眎人
曰有能增損一字者願以千金為賭恐吕覽金卒莫
可得也又好為譏評由是人多陽服而隂憾之矣嵗
餘解館拜為吏科給事中值毅皇帝將南狩在廷羣臣
咸諫止之章奏日盈於公車不獨言責也王子乃激聚
詣闕下上書宰相熊峯石公典司館教危言沮之曰倘
禍叵測老夫力莫汝庇也旦賦烏母謡大署玉堂之壁
語侵石公公為大慙其縱誕多此類先是忌者以館中
譏評語浸淫聞於政府政府銜之書上果諷吏部出補
州郡吏竟得裕州夫脂韋磬折不習其容訟牒填委又
非所好至則治尚嚴棘不畏強禦法行貴戚有鷹擊之
風謁御史不為少貶廼晞附權勢文構釁稔遂使鍾儀
繫冠於楚囚鄒陽按劍於梁嶽悲乎今上嗣位湛恩汪
濊虛納曲貸諸子稍稍晉復君獨絓網擯棄顔子嬰禍
尤烈至使患同黨禁而榮異彚征去均淵墜而進乖薪
積世共惜之自後一紀而余忝己丑進士識崑崙山
人於都門山人者張詩也雅善諸子間與余道夢澤事
因聞其詳余亦濫有時名諸子引與締交未嘗不延頸
想見王君也况負才使氣亦與同病尋以觸忤權貴頼
天子寛頌謫為黃州理官是役也不以左遷為恨而以
得繼蘇長公為榮不以赤壁為樂而以得見夢澤子為
幸下車亡何乃乘雪造其廬時君足跡乆不入公府余
置自外貟居由别館君亦不惜造余乍奉半面驩若平
生接以杯酒申以贈章辭載集中夫王氏業紹青箱官
聮朱紱為楚世家君又令其子曁弟若姪從余游嗟乎
君胡白首於衆而傾蓋於余余亦胡為在衆欲殺而在
君獨憐也顔子雖清揚未覯而芳訊亦數相聞矣君屏
居幾二十載釋戀於爵服娛志於琴書覃思古人專精
作者屢勤剡薦恥赴弓招觀其上顧中丞陳監察書若
嵇康之絶山宰及寄余懋昭舒國裳二劄即楊惲之報
㑹宗其節槩可想見矣君方斂英戢銳撝謙履坦不以
才華傲物而以道術誘人使早年砥行能然可優游以
取卿相然未能宣耿介發孤憤如晩嵗所底也固知書
成於去趙賦就於還邛人爵榮名豈有旣乎終不以彼
易此矣夫楚多材之邦而辭賦之藪也屈原見詆於上
官宋玉䝉詬於登徒禰衡被害於曹瞞然其志則爭光
於日月而其言則等敝於霄壤矣君亦奚媿哉是集也
樂府古詩潘陸齊軌下擬隂何五七言律沈杜比肩㕘
之盧駱文效左氏國語而兼騁班馬書類東京尺牘而
雄視崔蔡足以不朽矣凡詩賦十一巻文六巻共十七
巻成一家言舊刻於家塾季弟廷瞻刻於淮陽姪同道
又刻於吳中而吳板益精矣
　　五岳黄山人集序
山人諱省曾字勉之黃氏季子也苖裔汝南葉繁江左
武德由提戈䟽爵奉議以射䇿發科乃知易學起乎將
軍刑書𨽻於司法矣倬彼先考維我舅氏繈積旣饒贏
貽悉滿山人㓜在紈袴雅尚墳典毎歎曰昔謂黃童無
雙今安知有二哉遂散金罄槖購緗充架覃精藝藻鬱
志儒林糟粕城旦之書寤寐竹帛之業一經口誦允為
心極旁通柱下流覽埤官左史尚其能讀東方詎云足
用子政謝其博極中郎慙乎該綜於是文恪公鑒以偉
器新建伯期以千里喬司馬申倒屣之接霍少宰垂推
轂之奬漁石唐公造次晤語即敦乆要空同李氏未奉
半面先投書謁遞斯而下鴻公鉅卿咸以交知山人為
榮否則為憾詳見自傳事多不載山人雖跡晦丘中而
聲馳海表矣乃與仲氏晞軌二俊並駕一時師資友于
商𣙜公是力追古則盡滌時趨忌者詆為别立門户而
不悟失之逕庭矣既而仲氏以明易舉南畿第一山人
屢黜乃棄去更治詩亦擢置第一循例計偕登臺展駿
都人欽遲朝列虛左噫歌累月觀止而返然薄翫軒冕
耽情山水欲長遊名岳託慕向生因號五岳山人嵗在
戊戌謝南宮之招締西湖之賞與豫陽田子窮探厯覽
更唱迭和賦詩成帙增價藝苑視攀龍鱗稅若蟬翼士
益以此賢之至夫使者行部守令下車莫不藉其人倫
訪以政事雖名在諸生而禮隆上客舌妙談鋒腹韞經
笥嚮如應叩泄若縣河聽者膝前靡不心醉自是問字
之樽日陳於座上在浚之旄雲爛於户外山人肺病倦
遊𤣥思甘寂繹我貴之㫖達名親之累不為家省鬻書
自給深居却掃專意述造乃叙頌高士以寄志焉迨夫
晩嵗絶戀區中結友方外馬遷習道於黃子許詢參梵
於支林故其詩往往娛康樂之清暉屏淵明之喧壒緬
景純之仙遊契摩詰之禪理兼以苞蓄既富探汲不竭
譬𤣥黃雜組而縟彩炫目金石疊奏而英韶盈耳璠璵
並儷而世覯其寶椒蘭俱燻而人挹其芳思劇沉幽語
罕仍襲凡象外難摹之景必鑄以新範雖目前塵𤨏之
態亦縁以華辭宿構非工食時為敏仐品味全集賦頌
凖乎騷經詩歌本之古選興寄備乎開元序說參之二
京碑誄酌之六代語苑祖乎充衡連珠合於平原客問
擬於韓傳玉畧覈於河上典録昉諸越裳是故鏡理者
取為蓍龜博物者資為武庫儲說者竄為累繩綴辭者
采為筌餌又以才猷經世數值違時故鳴不以平言由
孤憤年才半百奄隕大命詎不痛哉黄集總為百巻部以
十千手自銓勒藏之篋中厥嗣姬水授𤣥霄諸童烏屬
草方於文考捐彼負郭夀此遺編嗟乎雕論足傳知徐
生之不朽鳯毛早秀慨荀令之猶存余與山人有中表
之戚號為相知故序次不誣云爾
　　徐廸功外集後序
徐氏廸功集六巻為君手自定正空同李子刻於豫章
或曰李子稍芟損之其說出於少谷鄭子自今觀之徐
集獨綜菁英莫可瑕纇非其佳穢自得去取過嚴乎家
兄山居搜逸稿於元子伯虬乃歎曰丹以素掩華蘭以
薰奪氣顧變態不窮豈形質夐絶者哉遂選而刻之題
曰外集勒為二巻昔人謂長門上林殆非一家之言洛
神池鴈便成二體之作若夫窺苦心於初構究條理於
終篇推廣厥致無害並存矧操龍泉以議割持夜光而
論照卽千載端拜曠若神對孰謂後世無相知定吾文
者耶嘗考論𢎞德之間李何諸子追述大雅取裁風人
一時藝林作者響臻同好景附咸足馳騁海内而徐君
亦獨歩江左矣然而意見枘鑿造詣堂室恥凌好勝詆
訶生焉君兼尚𤣥虛守寂寞禄位不顯聲稱亦微毛嬙
雖艶不悅於凡鳥陽春誠麗寡和於巴人李子未化之
談家兄知難之歎可合而觀矣仐或未辯音節罕閑興
寄剽綴靡辭詭於風雅俗方貴耳羣起吠聲辟爝火之
焰其能爭光於日月乎此君山知𤣥經之必傳中郎抱
論衡而秘玩者也詩之品藻二序詳焉余故不多評云
　　何翰林集序
何君元朗嘗撰綴詩文累萬言輯成名曰何翰林集繫
之官也學憲莫君序而傳之間以眎司勲氏余為嗟賞
乆之蓋君自綺嵗從經師遊即厭棄時義耽嗜古文博
綜九流研味四始兼抱濟物思効一官試諸生間輙㧞
異等竟以數奇蹶於取第惜哉宰相察其才强之起家
拜南京翰林孔目地既清華職復閒㪚俾克覃志著作
賢哉相君賈生不為不遇矣先是吾鄉文徴仲氏亦以
推擇待詔金馬門後十餘年而蔡九逵氏繼為南孔目
嫺於文辭日與上公鉅卿交聲聞籍甚世傳南館集云
後二十餘年而何君繼之二君德學頗相埒蔡性迂立
遌風流醖籍何殆過之夫陪都者古所謂秣陵建業也
表以鍾阜環以大江地稱壯麗俗號繁華君雅好山水
故樂居之毎自解曰令我守茂陵之園索長安之米亦
足陸沉乎然非所好卒上書自免設勞以訟牒屈以手
版當不俟六百滿而邴生行三徑荒而陶令去矣何君
亦古之勇退者哉君雖謝秩猶眷戀石城將營别業及
桑梓盪於海波柘林殘於烽火遂懷避兵之圖益堅卜
居之志杜甫草堂開於潭水羅含精舍寄之江陵加以
談若懸河識同藻鑒或咨訪政治或詮析名理君為揚
㩁古今指陳堅白車騎填門履綦沓座南國人倫更逢
有道西京遺事復見憑虛其暇日也狎梵侣以𤣥探結
勝流而觴咏毎一篇出匪但藝苑翕推而閭巷逓誦鳯
館咏昌齡之句雞林售居易之篇曷讓焉君又妙解音
律晩畜聲伎樽罍傾於北海絲竹理於後堂躬自倚歌
尤長顧曲江左餘風不在兹乎昔相如不與公卿託疾
倦遊陳思恥事翰墨上疏求試誦君館中言懷乞休得
請諸詩可以槩見至與王左輔趙中丞二書使秉麾當
局勲烈亦豈少哉由是知寄興非逺而鞶帨其辭持論
不洪而枝葉其說以此言詩與文失之千里矣莫君深
於藝者為君文法劉向馬遷詩本蘇李而近體出髙岑
間評覈良確矣仲氏叔皮由進士為郎聮纓南署亦拙
宦工文方之求㸃云夫華亭自機雲而下往往有兄弟
齊名者二包長謝兩范嗣興靈淑誕祥信不爽哉
　　徐文敏公集序
昔余先子中憲公嘗謂汸曰我明制科遇丑輒得文士
乙丑吾鄉翰林徐公其選也汝嘗從公遊又為公所取
士亦由己丑擢第將弗圖紹厥美與汝其朂之夫文闗
氣運詎虛語哉契革羲繩葛天已飛浩唱音流媧管叢
雲遂掞幽詞監二代以郁周參列國而芬楚詞人間出
騷客嗣興炎漢肇基六十餘年延至文景海内乂安化
臻刑厝武帝方嚮儒術招賢良徴文學之士以公孫𢎞
為宰相擢嚴助為中大夫由是買臣夀王枚朔膠終等
並列左右覩子虛為異時見主父而嗟晩開東觀延賢
之閣置金馬著作之庭唐虞邈矣文不在兹乎明興髙
皇帝薄唐宋之緒陋前元之習息馬論道投戈講藝百
五十年孝皇垂拱於前毅帝衹台於後治號時雍比隆
文景長沙李文正公挺儒流之宗秉人倫之鑒奬誘後
進軼軌平津時李員外何舍人又抵掌而談秦漢奮力
以挽風騷乙丑䇿士顧文康榜也公與㑹稽董公玘分
宜嚴公嵩鄴郡崔公銑雲間陸公深南海湛公若水並
在翰林出人禁闥郎署之間則有給事殷雲霄倉曹鄭
善夫廸功徐禎卿咸逞雕篆之伎締筆札之交非秦漢
之書屏目不視非魏晉之音絶口不談當是時毅帝雖
耀武而兼好文六龍北狩八駿南廵之囘之曲度紫塞
以遥聞橫汾之辭望翠華而逓奏雄材大畧殆非漢武
之匹也公之婦翁為文恪王公參衡亞相合璧長沙乃
接芳論於外庭授詩法于甥館所造益𢎞深焉若夫元
光發憤以上書建安摛藻于中論東海綴玉臺之詠瑕
丘輯珠英之篇遡其淵源實由苖裔公與李何特相友
善朝夕揚𣙜往復譏彈毎有撰述輒為嘉賓矣世宗臨
御崇儒重道稽古禮文將柄用公羣望攸歸帝心簡在
貳秩宗則寅清亮績佐銓筦則允哲端揆與㑹稽均職
齊名擬之董賈焉余覽唐子應德叙中峯集曰𢎞治以
前未嘗言秦漢而能盡其才近守繩墨而不離乎法葢
病乎世之决裂以為體餖飣以為辭公之文庶幾類此
而詩則方駕李何翼響廸功矣或謂館閣之作踈於昉
古而巧於狥今不知視草宣麻訓誥之體典則攸宜綸
綍之音潤温斯稱差與外制判耳踰一紀而為丁丑舒
芬榜也時則江子暉顔子木王子廷陳許子宗魯彬彬
盛矣又一紀而為己丑羅洪先榜也時則唐子順之陳
子束任子瀚熊子過李子開先不能悉數而余光誦先
君之言竊附諸子之末幸矣前之為癸後之為辛推之
恒驗否者氣運消息盈虛也夫士閱三榜才僅若人皆
首華金歩鳴玉負璽丹地揮翰紫宸宮唱商和霞蔚雲
敷朝露溘先晨星零落所不朽者託之斯言悲哉凢古
今詩合序記碑銘頌賛傳說雜著及經筵講章總若干首
勒為幾巻題曰徐文敏公集云公卒踰三年仲子𤣥成
赴闕上書而祭葬錫再上而贈典隆謚䕃備踰十五年
季子𤣥素請於監司而祠宇考又踰年搜採遺闕刋校
訛謬彚次之屬余為序以梓而文集成嗟乎龍門罷御
媿任昉之非才鳯池有毛慨公業之不死云爾
　
　
　
　
　
　
　
　
　皇甫司勲集巻三十六
欽定四庫全書
　皇甫司勳集巻三十七
　　　　　　　　　　　　明　皇甫汸　撰
　序集
　　沈太僕環谿集序
稽昔嘉靖八載時膺昌厯運際熙朝帝方典學崇文右
賢左戚㧞我多士三百二十人庭攬振鷺之儀階肅漸
鴻之羽含章鸞藻彬彬乎得人之盛推是科云當斯時
疇弗欲彈冠晞世策足要津紆朱懐金出入禁闥君臣
相得坐致卿相然十罕其三者奇於數也又疇弗欲攀
附鱗翼炳績恢紘俾臯䕫衡旦之業顯枚馬淵雲之辭
修勒勳彞鼎垂聲竹帛然十罕其二者阨於時也奉身
林壑委懐圖史託諷詩歌闡道綦訓藏之名山傳諸來
裔十罕其一者拘於才也余解憲屏居踰十稔矣曾是
在位皤首晨星徽猷煙燼海内詡聞著作鋟布則羅達
夫有念菴集唐應徳有荆川集陳約之有后岡集揚汝
承有濟南集任少海有吏部集李伯華有閒居集羅熙
載有華原集吳純叔有玉涵堂集僅若而人猶或守儒
説而失則固或慕仙遊而失則誕或學綜博極而擇未
精或天不假年而造未竟才難不其然乎環谿集者雲
間沈大夫鳯峰所撰也君自束髪為弟子員即厭棄時
義研討古墳非經緯之書不流於目非漢魏之作不畜
於心逮紲組而躋上蘭剖符以領劇郡尋端臬軌復秉
藩條所在䝉化去輒留思然非其好也雖訟諜叢積而
鉛槧間操吏局塵棼而占綴自適觀其乞改南署引疾
東江諸䟽可以想見其槩矣昔人謂閎𦕈之製必湛思
以宣綺靡之辭由縁情而得兹茵鼎之貴不能奪蓴鱸
之思熊軾之華無以挽扁舟之興不既深於詩乎子游
學擅精華士衡才稱俊秀皆吳産也君今其人若梁推
文士隠侯居先唐品詩人雲卿其選然雲卿之詩進於
驩州以後而隠侯之文妙于郊居之餘夫豫章漢沔之
流廬嶽衡山之鎮風景又不特崇山瘴癘也而環谿在
九峰三泖間詎减墜石磓星懸氷縈雪之勝乎葢君之
作實宗家範無替世美矣且卧高謝傅尚繫望於蒼生
年迫趙昌猶堪承乎清問初服乍反薦剡屢騰終不以
彼易此矣集凡詩賦四巻諸文十巻萬有千言大都妙
悟神解俱造𤣥乘並可永傳而雜著連珠尤所最得意
者余才劣之問敢竊譽於比肩識乏王筠媿要賞於撫
掌聊書簡末為同榜得人慶爾
　　馮侍御芻蕘録序
侍御馮君子仁以上書忤㫖詔獄所斥大臣方用事迺
窮按其罪以殊死論逮繫三年所先帝察知其寃減戍
雷陽又三年所㑹赦還家幾三十年杜門却掃惟以著
述為業晏如也今上即位首召諸言事者銓司舉君拜
為大理丞引年不就尋進階朝列被服金紫前後所遭
遇如此云令子行可取所収草合詩與文彚次成帙將
梓以傳題曰芻蕘志忠也持届吳門請序於余顧余非
士安奚足為太沖重哉既而梓完則徐沈二君業已序
其端矣沈叙事稍詳徐銓藝頗當至論氣節則同夫文
以氣為主昔人葢言之矣司勲氏曰自孔門立文學之
科言游得精華之藴大雅振於江左二俊起於雲間善
乎班氏作史儒林文苑析為二塗儒家者流著論以宗
經文章家流修辭以闡道要之不可偏廢也君嘗從陽
明涇野二先生遊則固談道徳而趨儒術矣今覽集中
如奏議條陳星變推驗天人子政仲舒之㫖也葢深病
乎驩兠舜禹雜處堯朝管蔡姬旦并居周室欲帝策免
三公刑于百辟痛哭立談之間兾囘聴於逆耳屏奸於
脱距豈可得乎志雖壯而計則踈矣然侍御猶為之者
匪身謀也其序記咸閎大暢朗多禆世教端風軌退之
仲淹之槩也賦贍麗書亮直析理淵極則藉為南車揚
𣙜時務則較若左劵至於碑銘將昭潛於盖棺非溢美
於諛墓以至詩歌發乎性情止乎理義竊比陶韋葢不
襲古調而頓超時格每出新意而悉去陳言故雖横逆
屢加而不為寂寥淟涊之辭艱阻備嘗而絶無牢愁怨
誹之語氣使之也波百折而不囘光萬丈而愈厲其所
養可知矣即於閒居之暇展巻三覆緬嵗月於桑隂追
山川於萍跡能不為之撫膺興慨乎君素履忠孝遂使
抆涕叩閽母氏矜乎孟博刺血汙牘令子甚於緹縈言
心聲也由是感天地動鬼神隂佑而黙相之乃至今日
心卒不動君子以為難讀是集者可為忠臣烈士勸非
以其辭而已若雕藻逞伎務華絶根豈侍御之所尚哉
集凡二十巻萬有餘言
　　白洛原遺稿序
老子曰身與名孰親又曰生我名者殺我身名之為累
若此烈士猶務狥之湮沒無稱每以為恥亦其志然哉
若夫以文名世尤造物所忌而謗缺因滋媚蛾誨淫於
謡諑雲韶輟響於靡曼由是高才之士位不閲於崇品
年不躋於中壽今昔同慨矣我友洛原白君晉陵人也
少挺英資長鎔偉器承軒皇於乙丙踵居士於元和太
傅誕祥於先中丞嗣美於後射策發科者凡四世冠冕
佩玉者二十人苖裔逺遡洛陽鼎貴鬱居江左因號洛
原不忘本也君精研六典泛涉九流三謝蟬聫獨秀靈
運諸劉紈袴共推孝綽擅雕龍之伎際附鳯之期嘉靖
改元嵗在壬辰上方右賢左戚稽古禮文君釋褐南宫
彯纓東省始𨽻司徒之門尋叅秩宗之屬時禮官前後
以典章不習相繼罷譴厥職惟艱君草郊廟之儀條山
陵之制凡所創議悉當上心本曹賴以折𠂻政府因之
為憲而君名茂著於闕下矣海内操觚秉槧之士雲集
京邸君與之討論風雅譏評甲乙詩道益振焉嵗在己
亥皇上圖省方之遊允建儲之請由是膺宫僚之選簡
輔道之任忌者羣起而交攻之坐不扈駕當外調而北
平之命下矣量移南銓僚友猶以私憾中傷之坐徼改
官當外調而河間之命下矣劇郡兩遷承明再入稍署
符臺復僉江臬坎壈違時奄忽委化悲哉在昔中丞昉
石家以治園霜晨靃靡擬鄭莊而置驛星旦繽紛君復
任俠樂施趨人緩急里中以翩翩公子稱之凡舟抵京
口道出閭江不遊白氏園者以欠事負媿不覩白公子
者以俗物興譏君名聞於海内亦乆矣其奉使也於秦
則炎漢之故都也周厯三原極眺二華尋灞滻之源踐
鄠杜之境於梁則魏武之肇基也兎園漸蕪雀臺亦莽
鄒枚之遊已邈伊洛之軌猶存由是登太嶽以長謡訪
峴山而寄慨乃遵樊郢涉湘漢則歎曰此無忘歌風沛
上修功代來時也既又問道於靈鷲探奇於建陽謁武
夷之居弔道陵之宅山川信美盡發之於詩其所至必
先友名流秦若王子九思康子海梁若崔子鋭高子叔
嗣楚若王子廷陳廖子道南閩中相與酬贈咸共嘉賞
焉兼以丁辰中否動忍既深牽世播遷牢愁彌結由此
其工也今覽集中調暢朗而思沉語婉麗而致逺音和
平而易感㫖雋永而難斁文足闡道圖徽所得於古人
者多矣元子尚寳君早能纉父之官晩能修父之業與
其兩弟克承先志廣葺遺編同年考功郎宗子相取而
芟其繁類彚其菁英余見或異同復加增損乃得賦若
干首古詩歌行五七言律排律絶句若干首序記賛頌
碑銘表狀書啓雜著共若干首勒成幾巻題曰洛原遺
稿雕木以傳其題石攔華棟童時作也賔王載詠鵝之
篇張嚴存賦犬之句殆性靈天授妙悟夙成矣夫造物
之於人也予之以富貴若恒予之以才藝若恡故人之
生斯世也求終身尊榮則易求片言幾道則難君有言
復有子可以不朽矣篋藏鴻寳家炳鳯毛使紆朱而草
腐垂白而馮生奚足重哉余素託金蘭之契復締絲蘿
之好兹序君集深有愴焉葢余兄子安與君同擢進士
同拜禮官改宫僚謫郡倅又同也同由南部再逐冠並
止於豸簮綬不踰於銀艾而聲名則相伯仲矣子安年
纔五十君差過三齡神劍兩埋白壁雙碎不重可惜乎
司馬餘風緬江州之匪謝虞人藻撰知長慶之必傳為
君幸者將不在斯集乎將不在斯集乎
　　劉侍御集序
侍御劉子威以所編詩二帙眎余一為客建一為越覽
云夫劉子早嵗以明經擢第拜中書舍人選為侍御史
著聲南臺三輔至今猶欽挹風裁同官嫉其能竟遭播
遷乃謫理興化移倅吳興有是作也諦覽閩中詩凡所
賦樂府盡合古調及所擬名家咸類其人雖鮑照代東
武諸篇宫商雜奏而並出雅音江淹擬陳思諸作丹素
互施而悉呈艷繢又曷過焉非妙思通方兼才具體能
臻是耶載覽越中詩麗則自成沖襟超悟盡去雕篆都
棄塵筌如境閒花稍落林静鳥忘還華滋紛易歇芳願
坐成乖自是煙虹驚藻思可煩花鳥入閒情足稱秀婉
又江路愁能盡鄉園夢懶尋聊慿寄衰鬢為道未歸心
哀而不傷得風人之㫖矣矧靈巖仙鯉地接武夷天目
苕霅溪通罨畫足以展眺興懐余弟子約與侍御同榜
亦由水曹出貳兹郡凡有占綴每相商㩁江山助藻於
燕公羊何附聲於靈運實一時勝遇非獨窮愁而已若
其明允折獄庭寡諍詞沉静當官坐惟長嘯乃克殫心
於藝焉夫詩闡成周漢魏繼作齊梁稍靡迄唐始盛葢
唐以詩賦取士故士之工詩猶漢之經術有専門焉如
從遊應制必品其高下學士競掞於外昭容評可於中
雖讌集賡唱亦私為甲乙推其擅塲故詩益精焉稽古
柏梁而下從臣第嘉於屬車華林以前副君課美於即
席葢同揆矣今輦轂之下絶口不敢談藝遷謫之人尤
所深諱乃使仰楹而纂言杜門以覔句侍御之作有未
及覯而賞之者文本闗運道固因時寧不重可慨哉侍
御業已遷臬終太夫人䘮將赴闕補職嗟乎長卿輟吟
於巴嶺夢得申詠於𤣥都其家範驗之此行矣
　　錢侍御集序
余弱齡嗜詩究心作者間有占綴不敢謂握靈蛇而得
珠至所譏評實若操龍淵以議割嘗著解頤新語以示
梗槩焉以故宰相石公有熊峰集介谿嚴公有鈐山堂
集許中丞有少華山人集吳文部有玉涵堂集皆屬余
選次而題其端若但請叙以傳者陳后岡集戴秋官集
龔温州集王巖潭黄五嶽諸集殆二十家云末學謭識
聞桀犬以吠聲覩遼豕而駭色奚足與言詩哉姑熟海
山錢侍御者童時誦詩即能成咏思若神來語同夙構
以大父命改授尚書竟以此取高第然詩固其所好也
擢第時貴溪夏公方在政府甚愛其才有所作每示君
賡和之輒加嗟賞將引署玉堂期儷金艧業以資拜遂
安令公深惜之在任三載以最被徵拜為南臺監察御
史摛藻兩都持憲三輔所寓有詩製錦之鄉鳴琴而流
咏避驄之地緩轡以成章故潘岳河陽之什頓掩前輝
堯藩江南之篇(殷堯藩為侍/御有江南詩)無慙後躅倦情亮組托跡
融舟擇勝探遊寄興恬曠其為詩也語取暢心不由雕
刻占惟信口奚假深湛遂能微欵人情妙臻物理婦人
女子皆通其義兒童厮卒並習其辭使羇客緘愁非闗
見鴈征夫下泣何待聞猿萎華喻好於香風芙蓉比妍
於秋水無意求工自然追雅矣尚論古人若光羲之真
率居易之沖淡太白之敏㨗浪仙之縱放才足兼之人
罕能及焉仲子宁以鴻臚典客予告家居侍綵之餘殺
青唯亟乞余删次併為之序總五七言古風歌行近體
絶句凡若干首詩餘雜著附焉勒為幾巻昔大厯才子
仲文(錢起字/仲文)獨秀與劉長卿郎士元齊名今集中如落
霞暉寳刹寒月映晴峰月瀉湘江水花明楚岫雲湖聫
疑跨海山擁類環滁獨憐遊客興猶逐野雲飛月寒暗
度飛鴻影山静遥聞落木聲共嗟江水流難返且喜山
雲㫁復連思入蛾眉殘月皎夢迴牛渚逝波寒贈君惟
有燕臺菊願佩餘香到逺天野寺苦空僧更少莫教寒
色上禪衣傳諸其人奚忝厥祖者哉
　
　
　
　
　
　
　皇甫司勲集巻三十七
欽定四庫全書
　皇甫司勳集巻三十八
　　　　　　　　　　　　明　皇甫汸　撰
　序集代作
　　祝氏集畧序(代張中丞景賢作/)
自昔文蔚吳中才臻江左言偃業於孔氏獨得精華厥
後嚴朱並緯漢典顧陸競掞晉庭方朔寓為書師伯喈
隠兹談藝彬彬盛矣其為俗也民有輕心士多師古伎
尚奇巧物必精良故覽左生之賦而驗山川之巨麗誦
平原之詩而測土風之清嘉考持正之序而覩氣狀之
英淑至乃翕輕清以為性結泠汰以為質煦鮮榮以為
辭美稱竹箭粲等春葩且至徳造自泰伯峻節亮於延
陵故士之生也往往玩睨爵服跌宕琴史雖輡􁀙未遇
而撰綴不輟申孤憤於一朝流芳聲於千載此王孫之
詡我公子者也余家食時葢聞祝枝山云迨遊京師每
學士大夫持其片言寸翰争相傳眎咸加歎賞惜乎未
覩其全也丙辰之秋叨奉簡命來撫兹邦軍旋之暇躬
厯山川周爰土風延眺氣狀其嘉麗英淑固無爽於乘
諜所載也奇巧精良物産工師猶昔也握珠抱璧文獻
之彬彬具在也間詢所謂枝山公者則己物化三十載
矣而公之元子方伯續謝秩屏居亦乆矣訪其廬蓬逕
蕭然也索其籍珍發篋中也翰墨僅存其一又蠧所殘
缺也葢公少落魄不事家業而方伯克守其祖參知公
清白之遺力莫能梓翰墨為時所重書竟人皆持去家
無餘也世徳其賢矣哉公諱允明字希哲性靈夙授機
敏黙成五嵗而手作徑寸之書九齡而目兼數行之覽
稍長益篤於學夏無巻帷冬有穿榻遂綜貫百氏銓析
九流窮鏡𤣥緇覃研緗素雖輶使未譯爾雅闕載靡不
究而習其説焉其為文也芳腴融於心極雕繢暢於辭
鋒取無竭源叩有餘響分吏占牘則十紙互通對客揮
毫而千言立就同時乃有楊儀曹之博極都太僕之沖
澹徐迪功之俊婉唐處士之縱誕公將兼之自謂取高
第反覆掌耳乃僅舉於鄉晩嵗試宰興寧超倅京兆著
有異績皆非所好也因自免歸而四君者仕㒺通顯業
並終窶謂非伯季之風節激之然邪諦閲公集述道徳
則闡而弗畔紀象緯則覈而有徴論政治則可推而行
陳事情則委曲而欵談名理則標顯慧宗志靈怪則不
誣幽祕至夫賦綺靡而有則詩藻贍而寄深辭託諷以
感物聲諧律以赴節神構匪襲肺吐必新體裁具備意
無不逮者矣鴻匠如公不獲振鷺羽於彤階奏鳯音於
清廟亦命也方王文恪掄材之初徐春卿揚譽之日豈
直以鉛槧垂聲哉思欲銘彞鼎而不偶者也悲夫悲夫
再閲大遊一篇則又譾䝉叟之巵言陋公孫之繩辯逸
騁雕龍指深喻馬探其襟抱將扶揺宇内豈區區搶榆
所可控而笑哉昔魯肅披巻以臨麾燕公視學于戎幕
予媿非其人悼往哲之不作而懼斯集之乆湮也又先
大父與方伯公同登進士忝兹世誼圖為鋟梓時則蘇
守雲中温君飾吏右文樂任其事用廣其傳云集之分
類凡十有二曰騷賦曰樂府曰古調曰歌行曰近體曰
古體曰論議曰書牘曰碑版曰傳志曰紀叙曰外教勒
為三十巻總曰祝氏集略皆公手自編定富矣哉其四
君著作都未閑於辭賦唐則篇章寂寥楊復簡帙散失
傳者徐集耳公别有祝子通祝子罪知蘇林小纂浮物
蠶衣太中遺事野記興寧縣志祝子微祝子雜語怪槧
鐸音江海殱渠記多未遑及後有好事者因予興起庻
搜輯羣玉不使韞韣名山也是為序
　　楊忠愍公集序(代林中丞潤作/)
楊忠愍公集成其子太學生應尾屬序於余余讀之輒
為掩巻興悼不自知涕之霑臆也嗟乎余安能知文又
安忍為公序哉昔人有云文以氣為主而才以昌之王
充著養氣之篇劉勰廣程才之論栁冕謂才多而養之
可以鼓天下之氣天下之氣生則君子之風盛斯又世
道闗焉而文之時義大矣觀公所述年譜葢自綺嵗英
敏夙挺艱阻備嘗混跡牧豕之羣研精掛牛之日即以
天下為已任學以談道徳務經術而恥為富貴紛華之
習既而發科登仕紲組兩都含香三署每痛際運康熈
而不免有壅滯之患遇君神武而未屏操弄之姦思回
聴於逆耳圗蔓於脱距廼由車駕上疏乞罷馬市斥其
謬者五不可者十書忤權侯使仁人之言不䝉其利而
反構釁稔公死且不畏奈何以播遷怵之耶復由武選
上疏乞誅賊臣數其姦者五大罪者十語侵彼相使忠
臣之言無益於國而竟取㓕亡縁司刑者承望風㫖文
致其罪惜乎寃哉昔賈生不容於絳灌李邕受抑於林
甫古今同慨矣至誦其言猶凛凛足以鼓天下之正氣
而激天下之士風雖被笞箠闗木索暴體裂膚受辱慘
酷而志不為亂氣不為沮非素養有定能然哉方其深
念於燕居未遑以暇逸其所著作多綴毫牢户之中染
烟胏石之上此與演易受書曷異焉故辭多宏麗語罕
怨誹江河一瀉乃徴其才光焰萬丈悉由於氣豈假雕
篆以逞伎摛繪以求工哉公在南司封自謂肆力於詩
文之學信非誣矣夫靈運藝苑中散清流猶能占藻俟
時鳴絃揆日愴霜葉之餘生歎廣陵之絶響公詩欲還
浩氣於太虛矢忠魂於圖補胡悲且狀哉余在南臺罔
識忌諱因獻狂瞽謂將從公以遊幸䝉採納卒之故相
編氓兇子棄市少泄天下之共憤慰公等之幽魂且知
向之遇害非先帝意也天道有知人心不死幸而聖君
嗣極追錄諫官擬公為首贈爵太常諡以忠愍建祠以
享血食䕃子以裕後昆報亦隆矣雖昩大雅之哲終成
烈士之狥垂聲宇宙爭耀日月視仇嚴獨安在哉
　　遵巖先生文集後序(代郡守劉公溱作/)
遵巖集者晉江王君所撰著也君諱慎中字道思人稱
為遵巖先生云大中丞芳洲洪公為君同鄉又同志也
因刻其集并序諸首以傳謂余小子嘗董梓事不可無
言嗟予鄙安能文又惡能窺先生之藴而為之闡揚哉
聞今之掉鞅於文囿者咸推轂遵巖凡巻冊所傳詩歌
及錫山所刋家居集閒亦嘗覽其略已心醉其言延頸
想見其人而不可得兹獲誦其全又厠名於簡末顧不
幸哉先生自束髮綴文未冠登第内踐吏禮華階外秉
文衡憲職屬辭英敏殆出天才而不知沉思通𤣥悉由
學力兼之負氣抗俗不習塵容趨時因出倅郡稍遷參
岳竟爾謝秩甫踰壯齡耳由是杜門却掃研精覃思探
討彌邃著作益宏四方馳書走幣爭來乞言者足交於
道仕於閩者以不得其言為憾君以次應之隨題命藻
畧無難滯得者寵於握珠懐璧歸矣具載集中罔可刪
棄夫其為文也長於持論而不尚雕繪原本六經採摭
七畧綜括九流至下筆特創新意罕襲陳言追議古昔
較若目前逆策來兹信如左劵事有明徴語無牽合非
博極能然哉雲蒸霞鬱變幻百端河决川流一瀉千里
循其言可以入道行其説足以成務人皆稱今之曾氏
也觀所撰南豐文粹序則其所取法而自期負者端在
子固矣其言曰極盛之世學術明風俗同道徳一而文
行於其間三代而降士之能文者徒取之於外以悦世
之耳目有能道其中之所欲言而不免於蔽若公孫𢎞
徐樂枚乘谷永相如董賈馬遷劉向之屬或駁而不醇
或曲而不該皆無取焉至宋南豐曾氏傑然自名其家
庻幾有本於中而非掠取於外將折衷諸子之同異㑹
通於聖人之㫖而思出於道徳無不醇不該之弊此非
其自况也耶至其為詩亦必縁情止義由漢魏六朝以
迄三唐靡不融貫亦以自名其家者惟求合乎麗則不
詭於風人而非在一字之巧一句之工也雖退處巖穴
而言多華郁暢朗不為窮愁怨誹之態所養葢深逺矣
或有以先生位不閲於崇品年不躋於中壽不果舉其
言以行於世致惜焉者即使君登三事總百揆功業雖
𢎞著作未必底於成也言既可以垂世不朽又惡彭殤
之足論其年哉按閩之晉江自唐歐陽詹始舉進士與
韓愈李觀崔羣輩妙一時之選史稱其文章回復明辨
為愈所推厯數千載而先生出焉殆亦氣運之相值歟
　皇甫司勲集巻三十八
欽定四庫全書
　皇甫司勳集巻三十九
　　　　　　　　　　　　眀　皇甫汸　撰
　序集題辭
　　北岳編題辭
岳者何捔也捔考功徳者也若稽古帝舜十有一月朔
巡守至於北岳朝后覲牧協正同修僉如西禮兹謂非
功徳也邪北岳何謂謂恒山也風俗通云恒常也萬物
伏北方有常也而白虎通亦云北岳有常山者何隂終
陽始其道常乆故曰常山云易曰觀其所恒而天地萬
物之情可見矣此聖人法天圖治乆道化成者也孰非
功徳可捔考者耶秦漢而下登封錫號代崇喬嶽旅名
視公之説附㑹於鈎决比䜟間矣且侈心黷履遐放秘
祝雖一禱三祠神弗福焉肆我高皇帝膺符御極奄有
冀方稽古率典誕迺釐名秩祀懐柔岳神暨我文皇帝
受命作京宅兹天邑俾朔易之疆奠為輔鎮神肹蠁焉
功徳不恢恢耀乎可考而知邪逮列聖纉緒燔柴加牲
引望靡替無俟駐華警翠泥金瘞玉而靈貺假矣夫今
之兩畿若十有三省嵗以監察御史持節往按其境顧
將命於天子巡者也時則有若施公山省方展邑眺岳
侍祠告文陳饋禮也越若許公宗魯以中丞咨命來撫
猶古四岳之職總領侯牧以司岳祀者焉公蒞厥土亟
使登禋祈殫民祜亦禮也然施之感於功徳也無從曰
嗟嗟盛美弗録曷以永觀台職其攸諐用是編岳云編
成而公式遄歸君子曰巡循也其義大其責艱是編也
可以復天子矣迺有屬令皇甫汸者為之第其次比為
題辭編公志也侯丞廷訓之請成公志也編首帝制者
何尊時也詩首周頌其義一也曷以工言次之工以颺
言也王者所至陳詩以觀風御史采風者也古碣盛矣
乆將泐而湮焉弗志後奚以稽君子多見則識而畜是
故以拾遺終焉
　　題許員外安平十詠詩後
安平十詠成許子以示余余覽而歎曰緬自渡淮攀鱗
遊燕晞駿路首南徐途指西楚觀吕梁之險望泗鼎之
氣峯標浴日臺起歌風未嘗不弔故疆之遺蹟興登岳
之長謡攬征駕以躇蹰溯歸艎而延佇者也若張秋者
星分奎婁之野地控齊魯之墟固澤國之雄鎮而漕河
之要津也𢎞治河決孝皇震憂沉馬下㨗殫役倍於宣
房導熊障瀾課功嫓於積石是雖一旅之圻百家之邑
板築既覲禦衝斯固由是車挂䡺袵連帷檣艣紛為㕓
閈孳貨鬱為都㑹矣嘉名肇錫是曰安平煥龍章於璇
榜峻雉堞於金隄洚流同之警堯𤣥貺終於告禹唐哉
休哉休哉唐哉余嘗窺龍潭之浸而得順下之性登戊
己之山而驗五徳之運誦武功之碑而知底定之艱撫
帶劒之枝而感季札之信詢蒞阿之治而慕子奇之化
訪辟榖之遊而訝黄石之事然時無酈生莫辨泉脉世
乏魏氏疇記土風將問千秋以烏丸探九域於魚豢詎
可得哉信美地靈誕生人傑許子兹産也才稱掞藻識
妙窮源十詠區分七言各賦篇稽乾曜什闡坤維陳列
隨刋禹貢之㫖也原本山川青兖之箴也荒奄海岱頌
閟之辭也奠厥禔福歌瓠之響也渢風乎可以傳矣許
名用中初仕水部澤土是掌載陟地曹財賦攸司擬裴
秀之輿圖資張華以武庫皆經濟之心也豈徒摹景物
括形勝快少文之萬里悵平子於四思而已哉十詠者
詳於自序故不重述云
　　題吳純叔堅白藏稿
吳光禄堅白藏稿六巻共詩若干首皆其從宦兩都予
告家居及遊楚越時作也光祿㓜挺獨秀早臻博極學
修史走業紹𤣥成三百而下靡不殫心六代以還並能
經目遂乃蓄藻於建安騰聲於天寳希䠱於少陵泛駕
於長慶兼綜潘陸妙契陶韋故其綴辭婉以麗其御氣
雄以健其抒思優以儁其援事典以則其振響和以平
才情信美而興寄尤深矣通篇如曉出左掖夜集𤣥寧
易水流操淮隂展圖臥疾叢桂園送馬吉士歸江東標
之今代奚謝英靈厠諸古人何慙風雅又汝官漳水北
今得定州書工於發端詎稱謝朓寒空一鴈去離思繞
山河逸於終奏無羡江淹矣至雲來山閣雨風過石池
秋大隠非人外微言乃道初月暎蒼松逕雲生白石臺
玉虚香火清齋地紫禁烟花悵望時獨有馮唐頭已白
青袍郎署自年年並若神構足稱警策又雖家北闕下
白雲常滿園棲情閒適得句超曠是以奪鳯池而不驚
解龜組而無愠者也言可以知人諒哉余識非仲偉賞
乏元禮妄意大都取裁來哲云爾
　　顧給舍二集題辭
東白顧給舍示余詩集二編一曰使蜀志役也一曰居
庸志寓也君登壬辰進士拜餘姚令以賢徵為禮科給
事中拾遺補過有古諫諍風丙申之嵗蜀府與閫司各
以其獄上天子詔讞之侍臣咸推君遂簡往覈治還報
當上意益嚴彈之將大用戊戌之嵗上書言事忤上意
乃笞之闕下徙為居庸民有是編也夫顯晦異遭皆發
諸歌咏其致槩可想見矣及展巻玩味盡合風雅得詩
人忠厚之意其使蜀也藉寵靈奉綸綍走郡吏以負弩
降藩王而擁篲風物啓其興山川助其思故其言多藻
麗之辭若馬卿移文以喻蜀田叔毁案以存梁職無忝
焉其在居庸也謹管鑰犯霜露襲氊裘甘湩酪駭邊聲
於鼓鼙寄鄉愁於笳管其操心也危其慮患也深故其
言多悽婉之辭若定逺生願入闗營平老猶留塞又曷
恨焉載觀蜀中之作如發京之賦皇華宜春之詠四牡
潼川之嗟伐木郫縣之感采薇皆小雅之音至於塞上
之作保安即式微之悲中露南闗即匪風之懐好音卜
室即柏舟之歎覯閔宣城即鴇羽之悲何怙間出國風
之辭所謂哀而不傷怨誹而不亂者也君之作大都昉
於少陵故杜甫草堂子雲書院武祠昭墓全似劔外巴
西蜀郡䕫府諸篇居庸雖地鄰邊塞而境接畿輔故昌
平八達望陵出塞則似秦州諸篇矣計戊戌之去丙申
纔兩閲嵗耳較詩頓超上乘豈窮而後工信非虚語耶
君於暇日每談經以引諸生或枕戈而激將士圖實塞
之議籌當闗之策憤伊吾而北馳望長安而西笑有請
纓之志焉昔陳思不欲以翰墨垂聲上表求自試君豈
徒以賦詩為事哉使恩覃在宥罰示差級將建勲竹帛
此特其緒餘耳君尚朂而俟旃
　　二詠編題辭
二詠編者吳苑諸英眺飛雪於春朝邀朗月於秋夜有
是作也若夫竹寺禪探芝館晤集亦并附焉古人凡遇
讌㑹必相賦詩或命物以爭妍或占韻以逞㨗撫時對
景締歡賞於同心唱予和汝嗣徽音於合響若蕭介美
専即席李端推為擅塲皆一時之選也况授簡擬梁園
之勝飛葢昉鄴駕之遊木微脱於洞庭霰初零於㶚岸
悲興志士愁鬱詩人豈徒袚褉蘭亭逍遥韋谷竹林酣
飲罔覩幽辭峴首顧瞻惟聞永歎者乎今覽編中握珠
抱璧光奪圓暉摛藻研思瑩欺積素並足驅馳鮮能甲
乙江左風流盡在是矣因憶余兄弟舊有冬㑹之章秋
讌之什傳諸二京此則烏衣追謝情洽諸昆桃園餞李
誼敦羣從然俛仰易陳觴咏難再懼夫後之視今亦猶
今之視昔展誦斯編寧無薄三公細萬物棄銘勲而思
秉燭者乎㑹凡十有四子詩共六十五首以次列名於
右鋟之梓者文學史臣紀為之序者司勲氏皇甫汸云
　
　
　
　
　
　
　
　
　
　
　皇甫司勳集巻三十九
欽定四庫全書
　皇甫司勳集巻四十
　　　　　　　　　　　　明　皇甫汸　撰
　序家集
　　高士傳總序
在昔先公𤣥晏丁辰末葉抗志幽人遡洪崖於上皇緬
巢許之遐䠱乃采身名於玉潔覈終始於蘭芳嵗厯二
千人纔九十目為高士竊附同流峻節靡諒則孤竹不
登緇染稍經則兩龔並外將樹此風猷激彼波蕩仲尼
致嘅於作者季札託慕於子臧又曷故焉世多䝉垢書
遂殘缺醜女諱形棄捐明鏡殆其勢也伯氏子浚覃加
摉討銓次成編仲氏子安復廣公意自晉至宋亦㧞百
人勒為十巻嗣軌前書良足光照先烈禆益淳化矣覽
者謂公棲痾丘中遺榮區外一辭束帛之徴再謝翹車
之使彼何為也二子者方嬰情於珪組晞功於竹帛口
異言朝跡懸在野是編寧免逮躬之恥乎或出或處道
乖君子非隠非吏見詆通人於是乎有河陽誠拙柱下
非工者矣嗟夫矯意殉名則羮讓而色變委情順物則
席爭而心夷若我伯氏獻策違時掃軌絶俗耽綜羣籍
無忝書淫著論盈箱何慚釋勸迨我仲氏效郭伋以辭
憲甘顔駟之潜郎調滯十年仕恬三黜昔曼倩陸沉於
金馬子雲寂寞於天祿豈必逃虚斯為高尚乎矧彼金
徳韜華運終戢羽之期而此璇符迴耀世際攀鱗之代
詎非消息乘時龍蛇互用者哉季弟子約合而梓之傳
諸其人可謂濟美同好者矣各有序説故不重述云皇
明嘉靖庚戌日長至
　　讀兵論序
弟汸曰伯氏華陽君著兵論成以眎客或曰將之用兵
猶醫之用藥必候證切脈檢方處劑乃可十全儒者之
談端坐牖下隃度行間徒飾空言罕臻實效余曰不然
兵家者流貴乎觀天文諳地利通物情審時變斯樽爼
之上可以折衝帷幄之中足以籌決故吕氏隂符垂緡
而輯黄公秘記脱履而就孫子武經止輜脩列任宏兵
法杜門論次奚必躬冒矢石足蹈鋒刅始可與之料敵
哉華陽君自昔少時好覽孫吳之書頗耽左丘之癖每
抗論軍容高談劍術甲寅之嵗海㓂外連島夷内奰挿
羽傳警枕戈綴言慕子文以申威懐士雅之慷慨勢在
目中較若指掌其論青齊之兵卒至地非平原騎射莫
逞卧而仰給坐以要賞白晝磔人於市剽吏奪金恬不
為恠民間乃有倭來猶可兵來屠我之謠明騐一也其
論田州之兵卒至長㦸不攴亡矢無獲縻費公家疲頓
逺道謀及婦人貽笑羣醜明騐二也其論永保之兵卒
至紈袴驕豎椎辮餘孽黷貨無厭擁姬高燕繇是金鼓
不揚旌旗無色舍兒干紀取笠自恣明騐三也其論東
吳之兵義存土著法凖團保苟能行之則荀卿之節制
晁錯之服習可練而精也寧至棄民予敵之恨乎奈何
當事者稽古之謀不詢通方之言無采自恃輸金輦璧
足以浮功而掩罪也一切姑息㓂玩師老而國之大事
去矣庚戌之秋敵犯京師君方書違上漢裘敝辭秦覩
烽火以興嗟聞鼓鼙而流涕因著論兵書一十六巻藏
諸私篋葢已氣憺幕南志馳伊北矣使售計於繞朝囘
聴於廣武則是論也殆兵家之左劵豈儒生之巵言而
已哉戊午嵗上巳日
　　司直兄少𤣥集叙
兩儀奠位二曜揚輝經緯其間書契攸作文之時義逺
矣哉雖有懿徳鴻勳非假典謨曷由宣闡故壽不固於
金石而名可齊於霄壤者以此世之談理學者詆為末
藝守吏局者謂非適用殆猶茹藜糗者難與道蹯膄之
美䝉旃毳者不足與語綺縠之華也矧言本心聲詩縁
情靡游心内運應物外感性機妙發氣運天成爰稽作
者良亦艱矣匪作之艱知之惟艱匪知之艱言之惟艱
此輪扁不能臚斵而伯牙終於輟彈者也犧軒既邈虞
夏寖湮宣父釐正之後卜氏泝其源申毛貫鄭沿其流
咸能詮風人之㫖窺作者之意厯世近而習説真也倬
彼我祖敦詩明雅皇考纉業哲昆嗣響迺誕仲氏聿秀
厥宗七齡夙悟即懋藏膏之志九嵗綴文遂精雕篆之
技至乃研討六籍旁覽百家朝帷不巻夜榻幾穿室人
讓麥而莫知侍兒竊饌而無見其篤如此由是學臻博
極思覃深湛緬豪士於西州追𤣥風於東晉家稱千里
國號無雙矣兼以氣資爽邁儀容儼肅後進資其善誘
末學藉其人倫而余分則友于義同師授雖士龍特眷
於平原惠連最鍾於康樂蔑以踰也每有述造輒相詔
眎商𣙜砥奬可得而言方其家食含章與徐生二黄定
交筆札之間篤嗜工部既而何李篇出病其谿徑専意
建安嘗曰詩可無用少陵也至解巾登仕與蔡王二行
人廣搜六代之詩披味耽翫稍囘舊好雅許昌榖乃曰
詩可無用近體也又與王文部李司封唐陳二編修劇
談開元天寳之盛而心醉焉乃曰詩雖選體亦無使盡
闕唐風也至為歌行一本樂府而參以太白櫽括鐃吹
之餘猶曰七言易弱恐降格錢劉也故其詩特工五言
而七言近體薄不經想余與聫組二京方珂三署被竄
則郡檄交移承諱則倚廬同戚雖伯季具邇而敦賞獨
深矣試為標論詩葢錯綜魏晉而託宿於唐英賦則馳
騁屈宋而逸駕於散騎文則陶鑄班賈而呈範於中郎
其為篇也幽𤣥以通思舂容以御氣婉麗以陳詞和易
以達理憤懣以抒情綿暢以該事雋永以歸趣其始構
也隻字不愜於心片言無艷於目蹋壁窮思擁衾寤索
曾不少休是以吟苦則彌日不就神來則下筆立成今
稿中或兩字未竄或二語並存致葢密矣若夫錦必有
襲巵非無當苟慙博物疇發斯藴欲倣胡廣於官箴擬
劉逵於都賦病未遑也奈何覩姱容而決驟過屠肆而
垂涎妄意吠聲詎曰知味哉方其潛心經術晞軌儒林
若易序詩説春秋考原周官雜志亦畧槩見早謁陽明
洞析道體亦其性靜得之若與東郭鄒氏揚山方氏往
復諸書鋒辯莫之能抗至其佐郡分臬坐有餘嘯案無
留牘魏懐慈父越畏神君固知㦸臣歎辭賦非夫蕃侯
恥翰墨垂績良有以也然才高妨位命達憎文淪落一
官見嫉衆女不令第嘉頌於屬車備清問於宣室是皇
猷無潤於掞藻而國典不寄於方聞也嗟乎當宁按圖
詎攬燕臺之駿開閣倒屣惟羅葉邑之龍匪今為然振
古同慨矣嵗在丙午丁辰荼酷頗有憂生之累貽余春
日齋中讀丹經一篇系曰夜來更加竄定庻幾可觀詩
之難言如此後世誰相知評定余文此陳思所以興悲
也亡何長逝命矣夫命矣夫然年雖中促而名則宏逺
矣胡云未究厥止哉余知兄詩庻能言之不特可比申
毛貫鄭亦卜氏之亞也昔孝常次補闕之編王縉表右
丞之集顧余謭劣曷克勝兹幸而伯氏運斤二孤命梓
芟采精覈都無遺誤猶謂標譽騰聲以俟宗匠聊以習
聞余兄之言揮涕而告秦樞俾知先人制作之艱若此
云爾
　　子約弟水部集序
皇甫水部集者季弟子約所撰也吾家世擅藻藝並妙
聲詩取友于塤篪接翼於鳴鴈子約生而聰頴不凡方
臻童烏之齡即占詠鵝之句子安所叙基稿是已其為
人也釋戀域中抗情物外雖志薄三公而不忘一第遂
帷研時義案輟雅音世廟甲辰果擢南宫第二猶以屈
於一人為恨取忌銓曹兩授水部非其好也乃玩㺯爵
服厭棄簿書覽衛生之經求引年之術朝謁屢違省期
不顧賈傅承譴馬卿倦遊子約近之矣至奉使楚甸左
宦梁園稍遷郡佐地接武夷每探厯勝境物色畸人既
輯客郢之篇復積居閩之草嵗在丙辰沿牒入覲投劾
自免臺檄交馳堅辭不就其山居也誅葺三畆披味雙
𤣥戒閽者勿妄通賔惟高僧大士時獲瞻晤郡庭邑室
絶跡罕臻歎曰余既長揖當路逺謝交遊煙霞成癖豈
更屬念纓緌魚鳥相忘抑何取榮車騎至其逝也枯楊
無帶劍之枝蔓草無動輪之路悲哉晩耽詩品永托琴
心悉屏垢氛洞析名理故其為詩毎出閒曠彌覺沖逸
兼好綠華紫清之章貝葉珠林之偈景純振響於仙遊
摩詰攄懐於禪寂興到斯成曾無造次應酬之語總得
樂府五十一首五言古詩一百七首七言古詩三十四
首五言律四百六首排律三十四首七言律一百五首
五七言絶句一百六十首雜文十三首勒為二十巻傳
諸詞苑始自甲辰之後附以癸夘之前由仕始也子約
可以不死矣昔人謂詩人例作水曹郎吾家世為工官
而皆長於詩豈其數歟往嵗選校華陽集序次少𤣥集
兹又収子約遺草芟定之捐賣賦之金用登梓事辛覩
華萼之輝良抱人琴之痛曾未終篇幾為掩巻者哉
　
　
　
　
　
　
　皇甫司勲集巻四十
欽定四庫全書
　皇甫司勳集巻四十一
　　　　　　　　　　　　明　皇甫汸　撰
　序自集
　　禪棲集序
嘗謂虞卿著論誕自窮愁屈子賦騷由於放逐故文王
拘而演周易宣父厄而作春秋考諸聖哲葢同斯㫖詳
之馬走豈或云誣矧詩本縁情情悒鬱則其辭婉以柔
歌以言志志憤懣則其音慷以激是故嵇生揆景猶愬
繁弦雍周撫膺遂流哀響詩可以興可以怨不在兹乎
余綺嵗明經冠齡結綬常厠下大夫之列參多士之末
光然性惟遌俗識罕通方一改官再承譴一不拜職徙
者三而已善乎潘生之言此誠拙者之騐也丙午之嵗
承太夫人諱儼然在苫塊中而監察以隂憾苛抵其罪
坐是免官明年丁未上書闕庭敕下撫臺移之京兆余
羇紲都亭客居長干寺之精舍夫鍾儀晝繫自同楚囚
李廣夜行見呵灞尉時哉勢乎既而勘者兩造具研聴
者三覆未報清流投濁竟成孟博之寃白首相新莫鑒
鄒陽之枉乃使奔走道途淹留嵗月昔䝉莊願處才不
才間則余亦可以罪非罪自遣矣斯地也高帝由此肇
都文皇於兹建刹凈域經始於赤烏化塔更新於白馬
布金恧麗多寳慙工余乃銷跡緇塵息心慧梵客有許
雷時方同病僧多林逺可與晤言若夫貫華寫葉之書
四韋三乘之典無不流觀染著宿障之根因果㝠報之
業靡不殫究出煩惱於累刼超忍辱於空筌其暇日也
登高臺以延眺訪故宫之遺蹟運革於三分鼎遷於六
代吕周英烈託壠樹以西靡王謝高風隨江流而東逝
夫得䘮異途其虚無泡幻也既如彼榮悴共域其倐忽
燼滅也又如此則於蟬脱一官懸解萬物余復何有哉
涒灘春謝作噩秋殷蒹葭落而淮水清霞霏収而鍾山
紫頽光迅於駒隙禪定辟之猿調兼以哀深庾信涕甚
楊朱抒情宣志篇詠間作占授行者書之又若貸更生
於薪旦庻存禮樂返中郎於鉗赭尚寄典型此殆非余
之心也或曰西子以蛾眉取嫉曷不為之毁容越人以
神手殱生胡不為之輟伎嗟乎南山種豆顧非引慝之
辭空梁燕泥詎是招愆之牘世設以此吹虀則詩可以
削草矣去來三稔在寺凡十又三月前後得詩若干首
題曰禪棲藏之含部
　　三州集序
三州集者紀宦跡也今上嘉靖改元嵗在戊戌余為司
虞氏閲視京畿時武定郭侯鄖慿寵作威日益驕横詔
典大匠作隂操部權奪取賈人金以億計歸於私槖余
為發摘之又嘗請毁張掖民居名通山陵實益已第余
曰此殆欲直取武庫耶持議不可侯銜之誣以慢㫖置
為理官於是有黄州之役嵗在乙巳余為南省司勳氏
時當考吏太宰張公潤耄無能為専任郎官罔論賢不
肖黜其所素嫉而留其所易與以快已私余起而力諍
之言官希附詆以侵職謫為州倅于是有澶州之役亡
何太宰為甌寧李公廉才察滯稍遷郡佐于是有栝州
之役嗟乎坎軻屢遭未嘗損其烈節訟牒旁午不少輟
其篇章黄葢楚疆屈賈放逐之區也諒而見疑忠而被
謗憂心辟摽故多怨誹之辭澶葢魏境蒙莊寄傲之地
也虚憍疾視猶有鬬心故多忿激之辭括蒼越稱嘉麗
康樂娛遊之所經也時余安常委順若將終身焉既和
且平故多暢達之辭當是時倦宦而并減文情避人而
間出累句亦足以興慨矣緬自弱冠起家解褐登仕躬
際聖明孰不欲出入禁闥優游以致卿貳然才滋衆嫉
命與時違退而立言豈余素志乎謝憲以來偶檢制作
散逸過半舊雕禪棲寓楚還山江行新語諸板悉毁於
謝兵之手三稿篋中幸爾無恙兒輩請授梓人以應好
事者之求嗟乎余政乏何武之思徒離沛郡詩慙謝朓
之詠奚重宣城若夫白雲赤壁山色猶存湘水淇流江
聲無改一展巻之餘而嵗月徂征風塵奔走王事鞅掌
物情變幻宛在目中至今心悸黄甫朞月澶僅半載括
三改嵗其乆速咸數也昔人愴陳跡于俛仰喻過客于
光隂聊以識吾適耳詩云乎哉長子楙嘗攜之黄州令
校黄詩次琳攜之澶州令校澶詩季榖攜之栝州令校
栝詩勒為四巻題曰三州云
　　南中集序
余既刻三州集成季子榖出所藏南中稿跽而請于余
曰甲寅之嵗大人垂五十之年從萬里之役時羽書傳
警驛路戒嚴一旦捐墳墓棄鄉閭間由京口渡長江發
真州越潛及濟經齊安故郡眺江夏厯武昌登岳陽泛
洞庭遵武陵訪桃源遡沅湘臻貴竹走夜郎始達滇中
其域也星分參井地界梁益表以太華匯以昆明金馬
碧鷄為之闗嵩雺笮箐為之隘東連八部西控百蠻羅
甸稱雄㸃蒼標勝雖逖土遐陬而山川秀麗風俗侈靡
稽漢班固西南夷傳覽近代楊太史月節歌詞有埒美
於中原者小子何幸為大人所將以遊見夫㸑僰異形
椎辮殊狀至若孔雀山雞朱鸚翠鳥莫匪珍禽山茶木
蓮蟬花龍草悉皆瑶卉大人慿軾以抒思褰帷而摛藻
於焉述徂征之跡宣羇旅之悰冩憤懣之懐申古昔之
慨鬱志於風雲緬情於嵗月是編也可無傳乎小子徒
踰童烏悟𤣥之齡未叨伯魚聞詩之訓今稍長矣余聞
之憮然曰畏險猶驅冒榮不止此殆仰跕鳶思欵段時
也惡用存之且余耄矣軒冕長辭無復四方之志婚嫁
甫畢未遑五嶽之遊汝能奮志嚮往他日獲霑一命再
履兹境若韋康纘服於荆南周撫嗣聲於寧益俾父老
見之扶杖嗟歎曰是曩某使君之子也不既寵幸乎苟
能修吾之業如佺期追詠於巫峽文考屬草於靈光又
不獨顯揚而已小子朂之遂登梓事并系蕪言
　　漢儒經學編名序
皇甫子曰六經之作也彰於道矣孔沒徒䘮戰國從衡
言者紛然殽亂焉至秦患之乃肆燔滅經投燼而道亡
矣漢興改秦之敗求遺収脱諸儒輩出専門竝興漢儒
之於經也各習其師研精殫思以之為終身事業故咸
致實用訖於宣元其風篤焉逮唐尚文辭競功汎濫馳
聲華藻乖離經義而唐無儒哉噫漢為經術術已去道
逺矣獨其治専學切心得身踐契聖人窮經之説苟以
文辭而已不其陋哉今之治經者傅㑹成文則既不能
窮之矧致用耶予之感於漢儒也無從類其經以系之
名以論其世焉爾
　　六子説經序
皇甫子曰道散於天地而載於書謂之文文以載道謂
之經六經作而天地之道闡矣天下之文肇矣六經之
外非無書也而曰諸子諸子之説於道誣宣聖之後非
無文也而曰百家百家之説於道荒天下始無文已無
文斯無道已老莊荀列揚王世謂之六子六子為諸子
冠而其書具存世之談文者下六經舍百家則曰有六
子云六子者惟其誕於道故詭於文而苛議以騰於經
陋宣聖於不足為何見於經何測於道而比比援以濟
其議哉迺始易之乾元終春秋之獲麟俱有説不知其
説果益於經符於道否也惡用集諸編為説經噫六子
者不知吾道而猶不能忘吾經則其臆説雖鑿甚且叛
焉而其所以私附於聖人者意亦微矣揚與王尤其擬
聖而習經者然則諸子支離鮮不援經自飾奚矧百家
編之使綴文之士知文之不可忘經顧不可忘道匪直
其辭而已也宋儒曰循其言皆可入道則或偶幾焉未
敢質此為盡然也
　　懐慰編題辭
司虞氏曰戊戌之秋余以觸忤權貴置為黄州理官夫
絳灌詆而賈生遷許史懟而子政免自古有然矣惟時
相君憐其亡罪僚友悵其逺行或踟蹰祖讌或慷慨興
歌夫黄楚疆也故辭多激楚之音哀而不傷怨誹而不
亂其達騷經之㫖而存小雅之風者乎顔季贈語臨岐
之誼也蘇李申章去國之情也發情止義此言有重於
金玉而諷有篤於韋弦者矣湘流造託將承嘉而逺跡
清風如頌聊永懐以慰心兹役之謂也編之題曰懐慰
云
　　擬古樂府小序
古樂府擬者多矣如訾茄礞室孫魚呼豨之類皆未達
其義而强附其辭何異譯言越裳而釋字梵竺耶濟南
李子謂如胡寛營新豐士女老㓜相攜路首各知其家
犬羊鷄䳱放於通塗亦識其故以為善擬余謂義苟未
達即蜾臝速類叔敖復生終為螟蛉優孟耳魏武帝使
繆襲造鼓吹十二曲以象四時改漢朱鷺為楚之平思
悲翁為滎陽艾如張為獲吕布上之囘為克官渡翁離
為舊邦戰城南為定武功巫山高為屠栁城上陵為平
荆南將進酒為平闗中有所思為應帝期芳樹為邕熙
上邪為太和師其意而不襲其辭此善擬者也吳韋昭
亦造十二始炎精缺終𤣥化晉傅𤣥所造始靈之祥終
釣竿則廣為二十二後若和鑾以詠朱鷺翦刻以諷如
張悵雲雨於巫山愴嵗時於芳樹但取本題殊乖厥㫖
矣詩固伊爾文亦有然如典引嗣軌於美新解嘲濫觴
乎釋誨古人研思藻綴之妙也上方入繼大統時值中
興制禮作樂恢文耀武徳隆堯舜烈邁高成臣汸濫起
制科備員郎署躬逢雍盛目覩儀典宜登歌什宣述游
揚遂忘其謭劣擬造十二曲覽者勿哂邯鄲之步愈趨
愈失也
　
　
　
　
　
　
　
　
　
　
　皇甫司勲集巻四十一
欽定四庫全書
　皇甫司勳集巻四十二
　　　　　　　　　　　　明　皇甫汸　撰
　序讌送
　　送家兄赴淛詩序
余兄仲氏建節越鄉戒舟吳渚慕山水之標奇悵土風
之非逺浩然行矣曰余兄弟同氣四人咸以上次之資
希英賢之烈守中才之訓恢世及之猷方其密山同徑
竹林共室晨亡羊於挾策夜聚螢而披翰孰不懐鴻鵠
之舉為燕雀所咍哉葢具邇蓬蒿之間而志馳雲霄之
表矣迨夫兩兩振翼各各司鳴余與仲氏早承休顧載
忝嘉招驂騑服於兩都聫纓緌於三署志何協也至於
釁啓權璫讒張貝錦竄瑕丘以竢罪浮湘江而發憤跡
何均也是得則攬暉霞矯擬之於二龍失則戢羽泥潛
方之於雙鴈遇則達适之疇表周楨之隆違則褒融之
輩流漢家之痛殆相闗焉一旦稍稍叙遷為天子之憲
臣樹東南之偉績𦍑又莫知余之所之矣伯兮褐玉以
賁園季也奏金而登廟一門之子四方其人求為曩昔
同徑之棲共室之聚可易得乎嗟夫窮達者時也屈信
者命也聚散者數也忻戚者情也情有所感則命在所
安數有所值則時在所委復奚心哉康樂耽遊赴脩畛
而含楚平原于邁臨清觴以興言念此仳離鬱爾敦賞
若其敷政以拙守才以愚䂓諭之義良友詳矣聊賦短
律敬書末簡
　　遊牛首山詩引
葢聞鳯京之郊牛山攸峙奠朱方之嘉麗表赤縣之仙
靈環以名巖之勝帶以巨江之險神臯邇接梵宇𢎞開
梁朝於此布金宋代因之薦璧凡在官旅靡不登尋幽
壑紛車馬之塗淨域藹衣冠之地閼逢紀嵗太皡司辰
中山王孫徐子禹量言攜漢署之英命締祗園之賞入
夏再申淹旬未遂六月三日乘暇如盟始經展眺則烟
霞暢來晩之情卒踐窮探則魚鳥盡忘歸之物舉觴而
凌暱景操管而屬𤣥篇王謝名流每棲禪於支遁應徐
秀輩亦騁藝於陳思彼各有以也乃炎暑都捐清虚共
適設非尚書期省侯吏呼闗則六塵絶常戀之牽一丘
有終焉之志豈特披襟彌日下榻信宿而已哉維時比
部謝紘以抱痾辭笻侯子一元以訟牒妨駕家兄子安
先以擢憲入越同遊者余與施子平叔蔡子子木東南
賔主三四其人彈指而去來成果淪跡而暌合為因則
又倡予者之所以興懐和汝者之所以寄慨也詩若干
首書諸簡册藏之經函
　　春日談園讌賞牡丹詩序
昔有怡山談公尚徳賁園逸情開徑綺構結於雲外清
泉流於鏡中伐緑竹於渭川移丹花於洛汭靈果參差
嘉樹蔥蒨實隠居之特勝别業之最雄也方其樽爼錯
陳賔從駢集酣歌累月宴樂彌旬草色交於茵帟鸞聲
間於絲管一何驩也迨其朝露忽先夜川長往繐帳既
塵履綦罷御新畦靃靡不復芳舊燕徊翔莫能去又何
悲也迺若館甥歎逝座客懐春尋故跡而命駕引麗曯
於初筵曲池未平高臺猶在九原不作聞笛起山陽之
哀萬嵗何知彈琴下雍門之泣嗟乎生死者物之所必
至也盛衰者事之所固有也聚散者勢之所恒然也忻
戚者情之所易生也自達人觀之浮世等於逆旅馳光
同於過隙少壯不樂嵗月幾何乃知縱酒非荒秉燭有
以也各賦五言傳諸二子
　　遊仙詩引
吳俗以四月十又四日相傳為神仙降辰是日也乃有
𤣥都朗建丹府𢎞開金鑰啓望仙之宫華燈焰禮神之
館九靈教闡則葆樂齊鳴雙童唱導則芝香並引吉士
靚女肅肅戾止黥首稚齒各各齋心袨服照耀於池中
列騎繽紛於洞外步虚肯來謂是吹笙之侣乘風不返
詎非駕鶴之羣遘髯客而將從遇巨人而思即嗟乎白
髮難變懟瓊蕋之何徴朱顔易頽悵石髓之莫識天下
有可以引年者無有哉有可以治身者無有哉聊揚斯
㫖用廣諸人
　　送董侍御使竣還朝詩序
嘉靖四十有五載肅皇帝恭黙思道壽考作人甫周于
甲將倦于勤惟時法令滋章科網稍密俗漸以敝政寖
以棘惟是南服師旅之後飢饉荐災凡厥職司苛以無
名之徴擾以非時之役民不堪命乆矣乃更慴以虎冠
憺以鷹擊奈之何不胥而為姦訟獄繁而盜賊起也侍
御史洛陽董公堯封宿挺霜稜籍聞風采簡命南巡照
臨我土其始下車也捐無益之費罷不急之徭清詭受
之田警怙勢之族嚴墨吏之刺峻惰游之誅勞來安集
與民休息民若更生焉越嵗隆慶改元嗣皇帝即位際
中興之運履鋭治之朝渙寛大之詔崇節儉之風公仰
奉徳音導迎淑氣銷兵裁餉平賦在宥農夫棲畆紅女
還機室家寧止囹圄遂空盪邪剗蠧與民更始俗乃維
新焉識治者僉謂向也若時之冬陽氣潛藏公行冬令
綏之而不蹙今也若時之春陽氣發洩公行春令煦之
而不傷葢聞御史之職専務端軌貞度以肅百官以厲
萬民公乃順天慘舒與時消息不獨憲紀是飭而調燮
之寄可司以佐聖天子化裁之治矣賢哉真御史哉吳
民謡曰前有温公後有董公並起河内福我江東温公
者前侍御如璋亦洛産也按吳著清海之績迄今倭夷
不敢東窺於吳温之力也余從鄉大夫之後嘗作頌以
紀其事勒石海堧永慕不忘公之駐節也蠢跡遐竄鯨
波不揚先聲奪其氣而寢其謀也民賴以安堵厥徳惟
均奚必俟其來而襄之以斬獲為功哉今上方以外裔
為中國患軫邊疆之憂聴鼓鼙而砥鋒鍔稽周宣薄伐
之猷奮漢文仁者之勇引頗牧於禁庭咨制馭之長策
側席元老止輦至言所以垂綃衣舞干戚審黄石存苞
桑者念亦深矣公行將有訏謀秘計入告我后于内余
等雖逖矣東土之民願聞其梗槩拭目以覩太平尚亦
有利哉驪駒輟響驄馬北轅杞心徒遥芻言莫禆因賦
臺端行一首以申别緒云爾
　　送大司㓂漁石唐公予告還山詩序
下官不佞墜跡昭憲移禁司刑猥聞公以母老上䟽聖
天子特嘉閔焉詔報曰可迺頒傳瑞撰吉啓行道路咨
嗟搢紳歌頌顧非明王之盛治孝子之美談哉厯觀載
記大臣之去政類皆請老引年乞骸歸骨是故留侯哲
矣而毋匪逮存潘令懌矣而仕或未顯若夫身踐台階
手持法衡乃望倚門而思邁勑迴馭以言還豈不光昭
往牒於休來乘者哉舞章服於萊家陳鍾釜於陶饌以
寧慈度以介丕祉風枝不驚叢萱斯茂公行其榮已非
直勇退於急流冥飛於遐曠也下官方為戮幽户抱痛
圜扉異廣漢之利見悵祁奚之遄歸聊賦五言用申千
里云爾
　
　
　
　皇甫司勳集巻四十二
欽定四庫全書
　皇甫司勳集巻四十三
　　　　　　　　　　　　明　皇甫汸　撰
　序贈送
　　送陳子克修還吳序
天王九年秋七月陳子自燕言歸張伯子暨王仲子皇
甫叔子㑹于燕丘維是陳子來飲餞張伯子曰我自昔
舉於鄉也維我二三兄弟靡不惠好既而嫁于燕也亦
靡不周旋以偕在昔逸詩有之曰舟張辟雍鶬鶬相從
言攸攝也今子歸矣值兹悲候於我心惄焉有蓬吾子
其何以處我觴一行陳子避席曰予不佞淹兹天邑載
厯寒暑枌梓緜邈依依在望夫窮者楚奏顯者越吟我
思古人異遇同心我是以夢寐乎洞庭之野胥水之隂
兹將歸也夫張伯子曰幽哉是言吾子可謂不忘其鄉
矣為之賦衡門觴載行陳子避席曰予不佞淹兹天邑
載厯寒暑瞻望父兮天一方矣曰予行役不遑將矣我
聞一日之養不以三公換故臯魚隕涕宣門羣渙我是
以明發不寐有懐二人兹將歸矣夫王仲子曰孝哉斯
言吾子可謂不忘其親矣為之賦陟岵之首章觴三行
陳子避席曰予不佞淹兹天邑載厯寒暑賴我二三兄
弟朝夕是與貽我懿矩夫君子遊必擇士居必擇鄉故
蘭以漸而芳絲以染而蒼逖爾令徳實懼終焉無以允
臧我是以秣馬脂車執手踟蹰兹將歸也夫皇甫子曰
貞哉斯言吾子可謂不忘其友矣為之賦伐木之二章
夫安貞以輸忱思孝以成仁履幽以禔身若陳子者於
天下行矣陳子乃覆觴欲起皇甫子止之曰毋我其益
子我其益子繄子之自燕歸於吳也不越嵗又將自吳
嫁于燕進于春官録于主司賔于天子服于王官時維
王事于邁雖欲暱於友私於親乆於鄉也其可得哉夫
京大也師衆也君子觀大畜衆可以居業矣在昔先正
有曰人豈鹿豕也哉而常羣聚乎欲吾子其不忘四方
由是陳子怳然失怡然悟曰我行維斯言是繹
　　贈和順令霍氏歸田序
天王十又一禩春正月越在外臣僉考績于朝霍子以
和順最徃獻時惟良哉居無何歎曰功名富貴我知其
若是矣歸休乎君奚自苦為也乃上䟽謝病太宰弗克
泥果命下曰俞閈人里士聞且駭焉遂齪齪議其後夫
霍子强可仕也兹不待年胡骸骨是乞彼其弗良於和
順已乎皇甫子曰我聞志意修則驕富貴道義重則輕
王公今干祿縻爵盱豫食嗟脂韋䝉耻遒軫不返老死
行邁斯其蟬蛻囂壒鴻漸雲逵者矣霍子其賢哉侯子
曰我聞女無美惡入宫見妬士無賢不肖入朝見惡今
上官苛禮僚友構讒下民咨懟飾偽售巧逐浮傾危恬
鈍倒用斯其脱帽青門投傅當路者矣霍子其智哉孟
子既吳子曰我聞君子得志則大行不得志則龍蛇其
身故歸閒郤掃食鮮茹美履幽葆貞偃息明時以養餘
日斯其徽纆軒服桎梏纓緌者矣霍子其樂哉是故賢
以稽政張能弛也智以存身明且哲也樂以達節壽而
康也彼雖劇遷仍授閲崇據要不媿於霍先生者幾何
人哉乃相與賞之酒而歌考槃之亂于是閈人里士聞
而譁之曰嗟嗟霍子豈古之所謂遺榮者耶匪公等言
吾儕小人不復知霍矣請公識之遂書以歸霍子
　　送僚友李君還蜀川序
蜀李子之倅楚黄也政惠而化輯黄人宜焉然履坦而
度夷行圓而𠂻亮弗習守谷突梯是用弗媚於瓦合之
伐磬折之朝政巧者庭李氏乃殿周容者右李子乃左
持憲者弗亷乃數其細以上下之宰司徵素弗覈咨僉
罔同乆未裁可李子乃浩然謀歸援者咸曰心苟不諐
何恤乎人之言止哉李子或曰無據而去曷少俟旃李
子止哉李子曰謂瑜者瑕被褐懐玉胡求售焉謂白者
黑賁於丘園胡自咎焉魚網之設不能㝠㝠鴻飛為弋
人所得翕羽晩矣皇甫子曰嗟嗟古人所為難進而易
退李子其哲且勇哉若夫夸夫慕位閲崇陟要致身嶻
嶭黯干阽危自召淵墜貪人縻爵脂韋淟涊褫華絶隆
曾不朝夕幾不恧於李子者哉于是舉酒酹江為李子
祖道郭子賦逺遊時俗迫阨質薄無因悲臣節也聶子
賦赤壁山川信美合并異跡思友誼也皇甫子賦蜀道
難人情翻覆濤波非險慨世變也李子乃登舟擊楫揚
帆遡洄而去詩云瞻望不及佇立以泣黄人之謂也
　　贈水部郎吳子知姚安序
蜀郡吳子以水部郎刺姚安聞命而弗豫焉曰逖矣兹
土迺古炎徼荒裔也矧兹土之氓胥靡莫之屬夷獠之
種類也我是與處其於政不有治絲而棼噬腊而毒者
乎艱哉行也皇甫子曰君侯行毋弗豫也奚其艱在昔
君侯司士于華州華州之教刑焉此可以教姚安己司
賦于陪都陪都之法新焉此可以法姚安己司漕于通
惠通惠之令平焉此可以令姚安己余天子之水官也
請與子言水知水則幾於政矣夫人性之善也猶水之
下也予無搏之激之而惟疏之濬之决之導之又從而
隄防之而水無有不治者矣江淮河漢暨于海皆然也
覆坳濫觴泄閭歸壑其幾神焉天下之政何有於小大
何有於逺近何有於難易哉若兹姚之域越在滇之濵
楚粤之墟列帝耀徳羣哲宣化遹世漸仁其賔服而輯
綏者葢有年矣不徒招攜羈縻之而已也今子藉天子
之寵靈徃為之牧將有獸馴而狙悦者豈曰絲棼腊毒
之哉夫水元命苞曰五行之始萬物之所由生元氣之
􁏾液也有理道焉説題辭曰荷精分布懐隂引度有順
道焉子能順而理之徧與諸生普之以公淖約潛達燭
之以明流而不息居之以勤以此柔逺逺人有弗治哉
水之於民親而不尊父母之謂也愷悌君子民之父母
吳侯以之是故知水則幾於政矣無私而蹈之不知懸
水之為千仞也無事而行之不知姚安之為萬里也吴
子迺始怡然豫浩然不疑其行矣祖宴既陳僚友攸集
僉曰斯言也可以贈吳子請書之皇甫子曰匪言之贈
惟言之鏡庻可以從政
　　贈古黄姜判官擢守慶源叙
古黄姜大夫判天雄之幾年有籍甚聲乃移守慶源大
夫弗豫曰郡也而州兹命也不亦左乎劉令進曰貳也
而守兹庸也不亦寵乎公奚弗豫哉若稽古建官昉於
虞十有二州惟兹州牧以亂邦服迨秦分天下為三十
六郡始置郡守隋尋廢郡以州統縣至唐復沿焉自是
州郡更相為名如魯史晉乘侯牧一也奚必左州而右
郡時王之制凡府州縣雖秩相崇卑勢相臨制其於専
任而責成猶夫一也宋設判官以佐郡守雖曰元僚語
稱半刺焉耳欲承流宣化熙政庇民理繁剷劇又孰與
守大夫曰慶源即古趙郡今為圻内衝余非薄守顧患
夫繁之弗克理劇之弗勝剷也矧兹承宣熙庇民之攸
暨胡敢拜命之辱劉令曰大夫奚趙之有哉台小人聴
於民矣天雄之民慮公之去也其言悲以思曰公其去
我誰獲我所慶源之民幸公之來也其言懌以慕曰民
力已殫公來毋晩夫思者實也有其實者著慕者聲也
有其聲者漸漸則入著則形而公又能持之以亷勵之
以勤普之以公牖之以明政是用成知公不乆淹於趙
而趙民又將悲以思矣某也忝厠末屬公行無以為情
也因道民之言以占公之政遂書以泄其思慕云爾
　
　
　
　
　
　
　
　
　
　
　
　
　皇甫司勳集巻四十三
欽定四庫全書
　皇甫司勳集巻四十四
　　　　　　　　　　　　明　皇甫汸　撰
　序贈送
　　送盧法曹楩考績序
少谷盧子木伯守南刑曹三年矣報政於太宰太宰考
上上御史臺覆如太宰考行將獻於天子之廷按彞典
推鞫得情處㫁平允為法官之最盧子何以能善其職
哉夫刑匪推鞫之艱而其弊有二焉若夫豪右作慝雄
張京邑踰軌奸憲怙勢以逞請寄漏脱主者誰何法斯
撓矣専事苛轢巧文附㑹窮抵横入不能貸恩於無知
原情於株染刑斯濫矣盧子明威所繩靡不摧勒寛恤
所濟咸獲矜理發摘以宣雖巨猾必致簡孚為治則赤
子更生不濫不撓推刑之中盧子其庻幾乎然藴藉有
素施行不匱固非倔起於刀筆偶合於科條也方盧子
解褐鴻漸即上書鳯鳴慨憤王章指斥時宰一時風動
朝端想聞海内既而出知劇邑將謂盧子不習為吏急
絃棼絲寖以壯敗至則純務以徳蒸蒸保艾流其頌聲
推盧子之致為葢質兼文武道協幾宜荼網施於茹柔
金矢得於噬腊二弊之去不有本哉使盧子操議辟之
權履懲違之任必能信三尺之法殫畫象之化矣輶車
陳於周道帳飲列於都門凡少同里閈長厠官寮者響
然來臻邈爾言别僉曰深哉子之知盧子乎請書諸篇
以贈其行
　　送繕部葉君擢守思州序
葉子以繕部大夫出守思州居怏怏自謂左遷殊不欲
往或曰兹域本西南夷徼古昔叛服難常羇縻不絶者
也至我明興耀徳於逺始嚮化内屬編氓置吏郡縣其
地冠裳其民然蠻獠雜處號稱難理急張為輯束濕待
馴非大夫所宜矧大夫方上書謝病反服遐引顧䟦涉
於山川倥偬於簿牒秪自苦耳請無行也余曰不然葢
聞志不避逺事不辭難臣之職也是故奉黠羌之役而
晞功聞朝歌之命而砥節彼何人哉嘗誦覽循吏傳如
河南守吳公蜀守文翁之屬皆謹身率先居以亷平不
至於嚴而民從化至江都相董仲舒内史公孫𢎞兒寛
類皆儒者通於世務明習文法以儒術縁飾吏事大夫
鼓篋海校弟子彬彬興於禮讓鳴絃邵武吏治蒸蒸臻
於保艾即其已試之蹟優為之騐非所謂儒術亷平者
耶何有於思州哉苟謂鬼方殊俗神理異用椎結狡筭
乏烹鮮之資蒲鞭孚惠匪格苖之器斯徼外絶永思之
碑敵中無甘棠之樹矣仕貴行道不貴擇官政在因民
不在易地稽爾先公剛正不撓威愛兼著倅揚牧滇所
在以治理聞大夫能遹紹先志光昭令猷父子以明經
起家致位良乎典據印紱使殫化兹土流聲奕世雖西
京之頌兩蕭東兖之歌二鄭何以加諸大夫迺怳然心
動霍然病已星言夙駕而旌指䍧牱矣
　　送陳子年法曹擢守荆州序
秦時置郡建國之意微矣漢世更守利民之任𢎞焉故
剖竹頒符必簡在庭之彦臨軒命葢恒咨列宿之英使
才謝撥煩術乖飾治殆不輕授也矧荆州者星分翼軫
山表岷巫銅梁石户為之關雲夢熊湘為之澤釋曰荆
警也有道後服無道先强常警備之也苞曰荆强也陽
盛物堅其氣急悍也由是言之地有必爭之險匪烹鮮
之所能綏民無馴習之素豈示韋之所能格兼以羽毛
齒革之貢不乏王匭栝栢箘簬之利悉殫楚材土寔塗
泥居隣魚鼈所以輸水衡供匠作者緩之病國急之疲
民思奏罷嵗獻坐致年豐其道何由哉南省秋官大夫
陳君子年温儀玉潤姱行蘭芬始以宏詞發科俄因淑
問為吏疑獄片言而决宿訟兩讓而歸方山公藻鑒之
辰正王濬夢刀之日爰就華司拜為荆牧雙旌揚於冶
渚单車指乎郢門過李息以興嗟訪任棠而博喻今夫
增積而累成者非章華之臺乎異委而朝宗者非江漢
之流乎興雨而霈澤者非息壤之靈乎宣暢而殊託者
非土囊之風乎考基廣之由溯歸墟之跡審屯膏之吝
騐吹萬之神嗣芳躅於度侯晞惠聲於羊叔治可同道
政思過半矣備預不虞上無弛綱憍悍難馭下無佚轡
敦愷悌之化樹循良之績在此行也使或蜀郡來暮嬰
以桑梓之情楚國顯游感於藜藿之事則小雅無北山
之役閒居多拙者之政矣竊為大夫不取也往哉朂哉
朂哉往哉
　　送刑曹周大夫臣守臨洮序
夫雍州之域古昔建都之地周以龍興秦以虎視漢基
肇於三成唐業由之全盛既稱天府亦曰神臯故開道
列郡隆本强榦天下莫先焉迨入我明創置雄藩以控
邊陲逖矣西土稍背京輦其阨塞防禦固在也殊俗累
譯非减於曩時也柔服有方則回面請吏同於内臣制
馭失策則負力慿凌易於鷙黠邊郡化理得人惟艱此
文帝所以𢎞貸於雲中世祖所以申情於河内者也邇
者敵數為患犯我疆埸羽檄夜馳烽火晝焰雖旬格無
虞而嵗亦憊矣於是天子覃念謀臣獻畫博采揚廷之
薦旁求在野之遺凡撫率之臣司守之吏必簡之利器
寄以長城南刑曹大夫周君爰有臨洮之命焉君繕性
冲和兼資文武刺州茂循良之績持法炳明允之聲通
達國體閑習邊務雖足跡未陟於西傾而志馳伊吾之
北即其素所藴畜於治理何有哉且兹郡也自彼氐𦍑
厥居隴右表以崆峒之岨帶以恒渭之流緜以𤓰凉之
衍跨以枹榆之固延瞰地脈則痛䝉氏之勳極眺臯蘭
則思嫖姚之戰考跡屯田則知充國之畧展祠新野則
永鄧生之慕明信要結則亮霍諝之衷矧兹氓也咸雍
熙之産非復勁悍之俗保艾功半治效倍臻使白鳥之
祥歌於塞上甘棠之愛植於邊廷在此行也是故剖竹
之任非劣於受脤勒銘之勳不華於高葢矣他日臨洮
報政晉諸臺閫優之節鉞耀之珪組藉天子之寵靈漸
逺人以聲教熟曉山川周知兵食運籌屢中宣機如響
玉門扄弛琛賂軨積當宁寖北顧之憂銓司受上賞之
鑒大夫其朂之哉祖讌既陳羣公斯集酌以㫖酒投之
贈言
　　送參知周君子籲入賀序
嘉靖三十有五載秋八月十日維天誕聖之辰内凡列
職之司外暨奉朔之國叩明庭而獻萬壽者以億計時
參知大夫周君寔祗役焉滇南去京師道里特逺改嵗
發春捧函夙駕揚旌指途賔僚張組以稱榮大夫登車
而色喜夫士由起家而立乎本朝孰不欲際風雲之嘉
㑹依日月之末光哉至攝官承乏展宷錯事中外靡得
而均焉稽古漢唐嘗簡廷臣出補郡國守相領州刺史
逮内員缺選諸所表以次用之有嵗中超遷至公卿者
今制稍稍懸隔而重輕係之矣是故子牟懐魏闕之思
長孺有禁闥之戀張敞謂在外無奇或藉子公之力再
入國門始無憾焉抑其勢也季札來聘觀樂詩而歎美
史公留滯不與從事而寄慨又其情也今夫朝于京師
大較有三慶賀入覲考績而已兹行也天子坐明堂開
閶闔受𤣥貺介休祉金石在縣玉帛輸賮葆羽旄頭文
衣繡尾備物以昭之百官視燎而入句臚而升斯時也
素商應節凉飈滌氣乃與徳讓之賔重譯之使攀龍飛
而利見聫虎拜以悦穆子孫緜慶川嶽貢符中外禔福
此亦禮文之偉觀而冠裳之茂典也珊瑚瑶璫之琛陳
於内庭肉角犀象之獸馴於外囿咸自滇徃也天子有
懌非子大夫奉職惟寅宣威遐裔曷克臻此哉於是延
訪政治之得失周知民間之疾苦臨軒咨岳宸眷篤焉
侍臣僉曰兹非疇昔掌虞衡平水土者乎奉金馬之使
擅子淵之藻者乎非敷教於蜀振文翁之化詰兵于薊
上籌邊之畧者乎邇者底綏滇夷銘赤崖之石澄蒼洱
之波者又非其人乎多所踐更屢著勞績秉銓者將議
陟崇階大夫乃載拜隕越承嘉式讌于是乎采閟宫之
詩効華封之祝而繼之以諷颺言曰夜郎脩阻疲於驛
篚工乏良巧困於鼓鑄戎菽易腐無資於積貯卉服流
徙不恒於土着異物難得非所以安逺夷情忽慌策在
於善馭願少加聖心焉天子萬年南徼永賴亶其休哉
若夫烽火通於長洲之苑麋鹿瞰於姑蘇之臺豈不懐
歸畏此簡書大夫之謂也余與大夫兩世同舉於鄉者
再録於春官者一相知最深諸君乃曰可以贈周大夫
行者其皇甫子之言乎遂書無讓
　　送憲使范君侍養東歸序
觀察使范君之箴肇拜兹命也以滇徼特逺不遑將母
意不欲行檄禁切峻太夫人趣之迺强就道按滇亡何
倭奴益横海上傳警吳越之間華屋銷於烈焰原田鞠
為茂草冶容沉於汨羅嬰兒釁於鋒鍔農夫釋耒紅女
休織暴骨之野想魂而祭遷徙之族十室而九此亦孽
醜之巨祲而含靈之劇痛也於是三楚之堅甲百粤之
精卒山東之亡命淮泗之輕剽聞調飈發應募雲集棲
於㑹稽者一旦成市而我師屢䘐坐受罷困矣東南縉
紳大夫游宦一方者相顧憂愕太夫人塊然在圍城中
使君鞅鞅歎息曰向者䝉犯瘴霧逡巡䍧牱之途思迴
征馭於峻阪奉板輿以閒居恨不早決今方寸亂矣負
愧徐生迺上書陳情其畧曰臣自束髮幸際聖明賜之
進士服官行人祗役遘閔慈父見背母氏獨存迨執㦸
東曹剖符兩郡二十餘載未嘗違親而仕臣母口霑祿
養身披翟紱恩寵踰分正委身報徳之秋也但年迫西
夕不勝扶侍仲季既壯家貧出贅並乆離膝有妻在幃
共視常膳安能責以排難禦侮哉身嬰衰疾耳怵金鼓
倘先朝露抱恨終天乞將臣放歸獲奉餘息不勝銜結
頓首頓首主臣主臣謹緘題驛聞未及進御而使君飄
然行矣僚友曰未有報命恐傷大義且外臣例無予告
奈何投劾自免乎使君曰此固余之心也或曰太夫人
雖在耄耋起居無恙聖天子萬壽之期君應入賀願少
須臾以俟便道歸省不兩得乎使君笑曰吾聞明王不
奪倚廬之情孝子不避矯車之罪矧我履孝治之朝遇
仁覆之主乎若執贄脩慶而駕言展親不可為孝先私
家之急而後公朝之典不可為忠失忠與孝不可為臣
子進退狼狽恥不為也范君可謂明於制義而勇於亮
節者矣君少挺頴淑妙簡異才方軌終賈雅屬文藻兼
長飾吏甫壯専城盛著聲稱内教檢迪良多也君亦揣
知其才足以適用不終濩落為此舉者殆畜晩績於熙
漢伸短景於報劉耳夫士方晞翼雲衢策足津路若蕭
朱結綬王貢彈冠以赴功名之㑹亦曩昔汲引㧞茹之
騐也至於季鷹起蓴鱸之思而顧榮為之執手增慨虞
丘興風木之戚而孔門弟子明發辭歸人情不大相逺
此非異致而同感者哉羣公置酒昆明之池折栁金馬
之亭賦陟岵咏循陔相與咨嗟别去皇甫子曰賢哉母
夫人乎有子益彰之矣
　
　
　
　
　
　皇甫司勳集巻四十四
欽定四庫全書
　皇甫司勳集巻四十五
　　　　　　　　　　　　明　皇甫汸　撰
　序贈送
　　贈郡守温公景葵擢憲山東序
自秦剖國為郡罷侯置守而郡之務最繁守之職始重
矣畫野履封囿民出政聘享賓際禬脤之具於是乎備
慶賞予奪刑誅之權咸得自操居則九筵之堂施黄以
表觀出則設熊建隼朱其兩幡以辯威符則握虎佩則
左魚秩則二千石以示寵異焉漢每親見質問而後拜
唐必臨軒册授錫衣物乃遣苟非其人豈所以惇吏民
之本哉我明稽古凡擢守必簡在庭之俊通習吏事及
佐郡嘗有成効者諸省皆然而畿内尤慎葢股肱之地
上無藩臬之統其責益専兩畿之間吾蘇尤慎葢財賦
充衍征求日溢訟獄叢興株染莫竟簿書殷積吏縁為
奸艎艘闐噎疲於郊勞號稱難理銓曹乆圖其人雲中
温公以御史持法有聲因就闕下拜為真定守尋改蒞
蘇時倭夷内㓂烽火累年閶闔之市玉石為燼海陵之
倉粟匱不支姑蘇之臺麋鹿來遊長洲之苑荆棘延蔓
瘡痍凋瘵艱倍疇昔公甫下車布寛大之政誓精一之
約蠲法外之徭省弗經之費汰冗食之夫與民休息民
若更生焉㓂亦憺怗威徳不復敢犯吾境農業稍安革
心嚮化流其頌聲越嵗再朞適考長吏公以治行卓異
擢山東按察副使備兵霸上吳之人恨得公之晩而胡
奪公之速也勑命有嚴軺車將戒屬邑安令請余言為
贈余之知公此特其大較也令語余曰夫郡以領縣縣
以隸郡雖總攝専司之不同然政理則有相通者小子
之治吳始則惴惴焉紛若治絲觀法於公則裕若游刅
繼則倀倀焉難於噬腊承式於公則易若烹鮮葢宣示
教令皆邑之龜鑑也誨迪掩覆皆令之帡幪也公不欲
一邑之敝貽全郡之愆用意亦厚矣兹行吾屬失其所
庇殆有甚於吏民之思者焉余聞而竊歎曰三山公世
所謂盛徳長者非其人乎率其屬相與為君子不獨自
成其良守而已昔陳寵申考城之材王彬亮武康之節
何以加諸兹秉憲外臺不過推其風紀之餘公代産也
兵家之務又其諳曉建長策勒鴻勲反覆掌耳余媿不
文聊述令之感以泄民之私云爾
　　又贈温侯序
代郡三山温公之蒞蘇也嵗三更始適四方長吏入覲
之期蘇以防海奏止太宰按牒綜覈功最治行罔有良
於蘇者乃以山東按察副使䟽公名上請報下曰可公
遷秩遂行吳邑學官姜君性夏君汝壽率其弟子員謁
予言以贈乃曰性聞筦子曰倉廪實而後知禮節衣食
足而後知榮辱吳雖文獻之邦富饒之區豪傑俊偉之
士徃往自振而起無待而興兹軍旅之後烽火之餘功
或荒於蕩析志將弛於淪胥司鐸者乃執區區規條期
㑹之常佔畢訊言之末望其率履而嚮化亦難矣我三
山公之下車也㓂不窺境而咸安其居農不釋耒而咸
復其業催科不擾而咸勤其事徭役不濫而咸端其趨
生養既遂禮節可循咸知就榮以去辱由是士䝉徳教
之休而師享功倍之逸然又戒紛華之習勵亷静之風
黜浮豔之辭惇孝悌之行而吳彬彬多醇雅之士矣且
引接師儒寛和有容小有過差未嘗加詆而下皆樂共
其職焉嗟乎公誠所謂良守矣余嘗延覽先漢之隆文
翁與龔遂召信臣俱列於循吏而脩起學宫舉察博士
獨稱蜀郡黄覇與張敞趙廣漢同以治郡有聲而力行
教化興於孝悌獨稱潁川今之移易東土嫓美西京奚
讓於二君哉夫嚴威峻法可以讋吏而非所以崇儒小
惠曲恩可以要民而不足以得士由江夏二子之言考
驗諸生之意是豈私情所感哉矧鄉校議政之所其政
孚斯其言公也公行矣山東乃齊魯之墟絃歌之地覇
又密邇京輦漸被聖化尤深將坐鎮而敦詩書談笑以
臨樽爼天子思封疆之臣授斧鉞之寄不乆召公矣
　　奉贈王守擢憲開府常鎮序
昔賢每戀禁闥因薄淮陽之行稍厭承明竟就㑹稽之
位若謂吏職徒勞在外無竒斯過矣陽曲王公甫弱冠
即㧞起諸生間擢進士上第冝展宷郎署侍從帝廷特
以通姻茂藩例不得留京輦備宿衛一麾守鄧民社是
司再命佐畿股肱攸寄由是剖符隴右而政尚循良移
檄吳中而才堪理劇方是時公年同散騎腰佩左魚人
皆榮之然所在治行號稱長者不獨精敏英㫁而已吾
蘇當兵火之餘凋敝不支至則誡絲以棼御轡以佚一
切平易與民休息民若更生焉三載滿秩四方入覲之
期公以水潦荐飢留不果行太宰考長吏最按部牒覈
臺章無踰蘇者遂拜為觀察副使列職楚臬備禦京口
自夫乆任之法不可行司銓者徃徃由近叙遷使疆壤
相接其習俗易知風聲所感化理亦易孚也公未及行
而晉陵潤州之民已辴然相慶曰曩聞興起學宫誘奬
儒流甄雅藻藝優於作人者其公乎今將親迪其教矣
曩聞循省阡陌勸課農桑平徭薄税使民充給者其公
乎今將親被其澤矣又聞之减餽貽杜請謁捐出納之
羡絶奇巧之玩其公乎今將敦我醇樸矣又嘗聞之發
姦摘伏挫趫摧黠翦除兇剽民賴寧戢非公乎今將回
靣嚮化而屏跡矣彼二郡者財賦嵗計不當乎海陵之
一舟車填集不敵乎閶闔之半諍詞獄案不叢於荆棘
之庭市儈交貿不侈於筒綺之肆褰帷而蒞負弩以驅
勑憲貞度有餘刅焉向身為良二千石兹以六條察吏
所屬二千石而下取公所嘗試之法而恪遵之不盡為
良吏乎葢守親而使尊徳刑慘舒之謂矣蘇之民號泣
遮道公車不得前余乃揖父老而喻之曰汝葢慕公興
水利乎丹陽荆溪之間皆上游也行將修復渠堰灑洩
以時溉浸所及猶足桑麻汝也又徳公能賑貸乎永豐
新安之區多沃腴之田其鉅室素善積貯行將發藏通
糶猶足粒食汝也抑又念公能弭盗以保又乎江洋之
濵㓂宄所由出沒也耀兵振武憺讋威信無敢東窺者
鎖鑰既嚴枹鼓輟響猶足扞蔽汝也公身雖去此而徳
則尚存舊澤未斬而新惠可蔇奚必淹黄覇於累年借
㓂恂以卒嵗汝等始快於心哉衆心稍解公車遄發余
舉觴言曰金焦北固之勝爭雄於大石靈巖玉潭罨畫
之源滙秀於蠡湖胥水公於政暇登高長嘯臨流遐緬
能忘吾蘇乎詩云升彼虚矣以望楚矣又云有懐於衛
靡日不思此之謂也
　　贈憲使熊公桴擢雲南叅政序
武昌熊公者夙挺楚材早耀荆璞起庚戌制科授太倉
刺史甫及下車治行稱最雖王祥康沂龔遂襄渤不能
過也亡何倭夷内奰變生倐忽勢漸猖獗民不知兵卒
非服習乏不虞之備罕先事之圖所犯州邑有不望風
而靡淪胥以亡者幾希公乃履矢石之危蹈波濤之險
宣力効勞扞艱敵愾㓂始蕩平民稍休息厥功懋焉幕
府奏記清廟聖天子按軍書覈臺剡晉貳蘇郡尋拜按
察僉事飭兵東土亡何又拜副使在職如初自任公去
後若取而代焉公之居東兵無折北海上有二天之謡
矣官厯四遷嵗踰一紀前此銓司超授未有如公之速
而民之霑惠亦未有如公之乆者也壬戌之秋晉參雲
南藩政衆咸以逺致惜而公亦若弗豫然者余乃進而
喻之曰自古建官分職無内外無遐邇惟其人然重内
而輕外耽邇而憚逺此則人之私情也明王哲后懸爵
差祿以待臣下者豈徒循資守格滿真叙遷而已哉將
兾其𢎞功廣業以裨化理惟才是簡匪良不登臣下遭
遇盛時亦豈徒閲崇品據要津晞寵徼利而已哉將欲
策勲樹績以垂休聲故忠不避逺義不辭難者也滇雖
越在徼外罙阻荒裔而漸被聖化憺奉威徳財賦贍於
巴蜀文教臻於齊魯今之滇非昔之滇矣王尊驅駕於
邛坂虞詡沿牒於朝歌卒之南蠻歸附西羌震讋前史
以為美談余滇之故吏也嘗䟦涉山箐䝉犯瘴露其土
風習俗葢大較覩記之矣使控馭有方如馬之閑羈縻
不絶如獸之馴鑒覆轍於元江軫厝薪於赤石凡僰㸑
之種當削袵解辮回面革心包匭庭充賔毳軫積司藩
者足以上報天子揚懐柔之化闡即叙之猷矣由是考
蹟故道通博望之域殷薦碧鷄秩子淵之祀延眺銅柱
緬伏波之勲周視營壘思武侯之烈昆明沉刼侈漢武
之雄圖南詔遺墟憫唐末之不競雖萬里而邈不快心
於扶揺之遊哉夫㑹有適逢事有不可知者方公初授
太倉孰不以為近而易之而變生不測竟就功名之㑹
迨移滇藩孰不以為逺而難之而望既素孚坐享鎮定
之逸由是晉陟台司入侍禁闥輟北山獨賢之感展虞
廷厯試之餘以佐聖天子垂拱之治相得益彰身名俱
榮矣公乃辴然笑曰今日何幸獲聞滇事於吾子曠若
指南乎遂杖節登車而之南中
　　奉賀開府胡公宗憲加宫保進位左司馬序
世聞宣聖之言於衛靈之對遂以爼豆軍旅岐為二塗
縉紳之士不習韜鈐介胄之夫罕閑禮器為吉甫備文
武之才孔明兼將相之任豈非通方適用者哉今績溪
胡公足以當之公始以殿中侍御史奉命東巡既而受
脤専征開府兩浙控馭三吳亡何島夷即序海若底寧
東南之氓若更生焉而當宁亦且紓顧於我土矣屢奏
膚功頻膺嘉錫庚申獻春聖天子覽羽書開麟閣課功
酬爵采元老之咨俞太宰之請擢公為左司馬左中丞
加太子太保其督撫並如故不獨分閫之寄益隆而台
階之漸預兆矣葢司馬者夏官也厥職出統六師行九
伐耀武宣力以揚威徳者也太保者宫官也厥職坐而
論道經邦光弼寅亮以𢎞治化者也列六曹以參軍謀
躋三公而賛幾務一旦建牙樹纛秉鉞持斧繡衣霜簡
豸冠鶴飾黄金懸肘白玉横腰此亦位極人臣而功葢
天下者矣詔䕃厥子澤及後人報功之典不既渥乎五
載之間五遷其官時共榮之吳父老竊歎以為難而又
訝以為速不知循資擬授考績拜真乃銓筦之常格至
超次閲級出自簡在懋官懋賞以待非常之勳者不可
以例論也自古豪傑之士藉其君之寵靈奮於功名之
㑹得効其尺寸以取卿相之位在立談之間明主弓矢
之藏鐘鼓之設貺自中心亦將一朝以饗下豈徼福而
上豈濫恩者哉數公之勳若杭城克敵桐鄉解圍平湖
受降舟山納欵并仙居乍浦定海龕山皂林口清風嶺
諸㨗大戰六七小戰數十皆身先士卒故士卒咸殊死
戰無不一當百者詳載於世寳録中何勇也夫䝉荆棘
之危蹈濤波之險入不測之淵履萬死之地而公曾不
以為勞質王酋之弟於帳下數徐黨之罪於席間稍或
不逞白刅倳其胷矣而公曾不以為慮越距績溪近在
數百里内曾不得一過其門夫人病且死曾不得一臨
尸而哭㫁懐土之思割肌膚之愛視其身輕如鴻毛赴
國家之急如水火何忠也此奚暇及爵服之翫為寵利
謀哉璽書謂忠勇可嘉聖上知公葢深矣昔裴晉公亦
起自監察厯節度為平章與公所遭正相似而江南之
平無忝淮西他日天子坐明堂告清廟錫之茅土誓以
山河豈在晉公下哉長洲令栁子東伯召父老諭之曰
爾等忘昔倭夷之患耶當其犯疆圉攻城邑焚爾田廬
奪爾金帛繫爾子弟䘐爾妻孥酷烈甚矣姑蘇之臺幾
於填塹長洲之苑幾為茂草迨今民復其居士安其業
耕不釋耒行不弛擔層軒飛陛不燼於炎灰樓船畫舫
不絶於觴泛絃歌方響無輟於清夜海陵紅粟轉輸於
天府筒綺雜賄充溢於㕓市閶闔之間土風嘉麗無减
於疇昔孰非公所賜耶凡我下吏荷末光之燭獲免於
罪愆又非公所庇耶然非聖天子英武獨㫁知人善任
使公亦莫能竟成也爾百姓其毋忘胡公尚毋忘皇上
哉栁子先令慈谿有小過曲貸之今移長洲又數奬拂
之思頌休美以余與公兩世同年雅辱文藝之知請余
為序葢差級於雲中奮翼於澠上是以徳公如此則凡
幕下絶纓盗馬以圖報者可類推云
　　送郡守劉公溱擢憲淮揚序
我明稽古建官上昉唐虞下采秦漢内而部院府寺外
而藩臬郡縣以至諸司庻職皆有定員若夫未備而設
或以冗而裁則各度地因時靡可執而泥焉自敵窺京
輦倭擾疆場凡衝圻孔道要害之處阨塞難制者僉謀
既同設官分布重則撫臣次則憲使無慮數十員而通
泰為最署籍於越開府維揚斯境也東運淮海西控長
江密邇陪京接壤中都高帝肇基葢郟鄏之地而桑梓
之墟也湯沐攸隸園陵在焉厥責尤重每難其人若豐
城李君武進唐君一以英偉經略一以儒雅坐鎮後稍
寧謐乃罷撫臣特置憲使權埒中丞矣今嵗丙寅之秋
憲使員缺銓曹以吾蘇守劉公之良上請報可簡帝心
從民望也夫兩京十三省列郡百五十餘而吾蘇為最
葢吳之巨麗民殷物阜財賦甲於天下素稱繁劇自倭
夷流毒水旱荐災老弱轉徙之民未盡歸農剽輕亡賴
之徒横行於市風俗寖偷姦宄竊發株逮之獄蝟興詆
訐之訟叢積脂荼愈酷黥墨日報束濕急張而去治益
逺矣銓曹患之乃察治行素孚化理有效者斯為簡授
若代郡温君㧞自真定陽曲王君㧞自鳯翔今劉君則
自鳯陽來也下車之始専務徳教與民休息朞月之間
政平訟理吳有潁蜀之風焉南陽仁恕雍丘禮讓昭先
令美公世濟之是以聞代之日吳民罔不咨嗟慨歎恨
奪我仁君失其慈母一胡亟也司勲氏曰汝等小人知
慕君侯之良思欲借㓂者乃狥私恩而忘大義者也朝
廷用賢為天下計豈一方得而専之由楚豐沛盡越㑹
稽皆揚域也荆川有言浙福兩臺本非為盗而祗以禦
夷鄖贛二閫無與于夷而専以弭盗通泰兼之狼福並
峙海冦咽喉徐宿交㑹鹽徒窟穴公受韜鈐而司鎖鑰
耀兵詰戎宣威徼寵式遏於上游鯨海盜息而島夷不
敢犯其鋒聲聞雞犬風及馬牛潤州以南可高枕矣公
雖在揚而保障三吳豈特河潤九里哉是謂在齊而燕
重矣葢公以洛陽之才獻策發科一命而為大夫者稱
六安兹維揚之選由吾蘇績也吾蘇之選由鳯陽績也
鳯陽之選由六安始也足跡不離於股肱之地而功名
顯於畿輔之間薦剡盈於公車他日晉閲上卿出入禁
闥佐天子撫四夷綏萬邦將不由維揚之績舉而措之
乎今觀吾蘇烽火戢矣雨暘時矣教化行而頌聲作矣
吳山嘉勝暇日登遊間摛藻詠雀啄空庭香凝燕寢樂
天應物風流更見余以雕伎謬垂華奬兹行鄉士大夫
猥以贈言見屬余方䝉垢於鑠金公特掩瑕以存璧雖
祁奚不伐無徳於色而谷永圖報豈解於心又曷敢辭
祖帳既陳征軺遄邁夫滄波江上代酌水於一錢明月
橋邊帳吹笳於千里鄉士大夫不忘維揚君侯亦豈能
忘吾蘇哉
　　贈郡侯蔡公國熙入覲序
隆慶戊辰乃皇上改元紀厯之次實履元朝㑹之始也
内而畿甸外而藩臬郡邑小大之吏咸以職入覲太宰
綜核功叙辨論官材以上於天子賢不肖既判殿最有
差而黜陟行焉是旦也衣冠玉帛之華旌旄鐘鼓之設
臚傳鷄唱之儀解辮削袵之賔懽呼拜舞於文陛赤墀
者濟濟蹌蹌昉古特盛亦臣子之所利見而幸遇者也
時吾郡守蔡公業當行公廣平人也由户曹郎以賢稱
簡命出守甫朞月多異政吳將移風而易俗焉鄉之大
夫士於公行也思數而告於執政以達於聖聰惟恐美
未克彰而善或上壅也颺言曰吳自言偃以文學列於
孔氏之科發其精華之藴後世遂多摛繢掞藻之英公
啓以性命道徳之談而士端其趨矣吳自揚州上錯海
陵流衍賦號殷贍師旅之後田卒汙萊公為省耕勸課
濬渠興利而農務其業矣吳民素機巧善雕鏤纂組為
竒伎恠器公屏玩好捐無益之具而工反其樸矣吳閶
闔通都雜賄韜積交貿射利公為稽市戒吏無私取而
商操其贏矣吳自専諸擊刺多魁岸任俠六博使酒公
嚴遊閒之禁而民變其習矣吳自光僚骨肉相戕後多
䦧墻之獄公為閉閣謝過而民有兩棄其田者矣吳造
樓船飛颿棹歌方響多山遊水嬉無間冬夏公嚴其禁
而民志無蕩矣吳自館娃之餘尚有招揺倚市者公至
歛跡矣吳好讕詞誣詆公察其奸而嚚訟不得售矣燕
饗品物有制而革奢為儉矣危冠侈袂放逐之而服衷
矣毁淫祠徹妄祀而左道息矣公豈徒為循吏即古愷
悌君子寛大長者曷加焉夫朝㑹之典天子令陳詩考
禮罔非觀民風俗也孰有出於吳郡者乎昔漢宣中興
考覈吏治常曰庻民所以安其田里而無歎息愁恨之
聲者政平訟理也與我共此者其惟良二千石乎皇上
雖非起于側陋之比而在潛邸特乆知民疾苦同而求
吏治之切均也當時為吏者如文翁修起學宫除孝弟
力田從學官諸生明經飭行者與俱黄覇力行教化而
後誅罰務在成就全安之罔非為民計也孰有良於蔡
侯者乎課列郡之最公為第一守矣我明自孝武以來
耳目之所覩記如天水胡公嘗飾以文治矣然未及彰
善也吉水聶公嘗惇以禮教矣然未盡癉惡也西蜀王
公嘗坐鎮雅俗矣然未遑飭政也公能兼之稽吳守之
良公為第一人矣舊凡守令入覲先期數月飭徒馭戒
資裝擾於閭肆民不堪命公单車遄發宿無舂糧清哉
侯矣吳父老譁然歎曰使子大夫之言聞于執政達于
聖聰天子乃曰有臣如此宜在公卿輔弼之列出入禁
闥召對清燕恐奪侯之速而民失其望也天子增秩賜
爵如漢法晉職參岳借㓂復留如永康徐公故事庻乆
道化成政和俗美吳其躋於至徳之世人人負逹節之
槩乎大夫士乃更起舉觴酌侯而祝之父老遮道稽首
侯麾之乃得行司勳氏退而書其言為贈
　　贈郡尉吳君維京召為南都比部郎序
安吉吳君由禮曹謫倅太倉甫數月擢為蘇郡尉又數
月召為南比部郎駸駸嚮用云司勳氏曰嘗讀太史公
撰次世家始尚門閥而侈世及吳自泰伯肇基延陵亮
節代多顯者比部父叔聫登甲第入則同躋禁闥出則
並典文衡鳴珂都里列㦸鄉閭越言世家莫出吳右者
再傳而有中丞為之兄禮曹為之弟追匹濟美愈熾而
昌然天道惡盈物理憎盛兼之蛾眉以入宫見嫉蠅口
以立朝興讒于是乎有承嘉竢罪者矣前古謫官置之
員外署以散曹若賈生之相淮王長卿之守園令唐宋
以降貶地於江州雷州帶階以司馬司户又若團練齊
安提舉洞霄縻以廪祿而不勞以簿書俾蓄才養望優
游以需晉復胡待之厚也今時則不然既奪京朝必補
州邑束以吏局親以民事將厯試於先大授於後古今
成材是或一道也君為州郡吏不以為不屑而優為之
凡錢榖法比之繁簿書期㑹之𤨏皆勵精從事所在咸
底績治行為天下第一復見吳公矣我明建官上稽周
制下昉唐典六曹分職春官掌邦禮以和邦國秋官掌
邦禁以刑邦國各率其屬爰有司存葢禮以防民越則
紏之以刑取象四時春生秋殺之義也先帝臨御稽古
禮文明禋秩祀釐郊丘考廟室紛紛制作晩年彌篤時
為春官之屬惟寅惟清殫心夙夜采儀叔孫凖圖公玉
斟酌損益文質協中允諧厥職焉今上纉服在宥好生
泣辜釋逮時為秋官之屬惟明惟良専用輕典多所平
反三輔無文致之獄聖朝有刑厝之風亦諧厥職焉夫
謫官䝉召每由南署者以事簡地閒猶夫唐宋意也鍾
山原廟何異茂陵崇臺蜚觀洞霄宛在回視州郡清俗
迥判而勞逸適均矣至則覽大江之麗興詠於靈運弔
六代之跡寄慨於周郎探南朝諸刹𢎞寂於范縝訪西
都遺事掞藻於左思才既充而望益起由是陟司㓂簡
宗伯非厯試而大授之驗乎余與中丞公雅有文藝之
好兹役也取道過家翕孺一堂幸以斯言質之
　
　
　
　
　
　
　
　
　
　皇甫司勲集巻四十五
欽定四庫全書
　皇甫司勳集巻四十六
　　　　　　　　　　　　明　皇甫汸　撰
　序壽
　　壽李司封先生二親序
李先生燕居進門弟子而詔之曰我自昔遜于學造于
鄉賔于天子迺今服在王官淹兹天邑我母太夫人倏
而届耆司封家君亦且臻斯境矣餘月六日實太夫人
以降之辰迺不遑一觴之將我是以明發有懐于閩之
隈詩云陟彼屺兮瞻望母兮言不遑也小子識之門弟
子避席曰嘗聞冬為𤣥英一曰安寧𤣥英之義順而精
矣季冬之月日在婺女婺女之義巽而貞矣在𤣥為羡
黄純坤矣越載生明幾漸盈矣誕彌獻嵗寅賛成矣太
夫人之賢而壽也宜哉先生曰媺哉言乎爾徴之天道
已乎門弟子又曰嘗聞藐焉方輿志秉隂矣揚州之域
建歐寧矣碧水丹山竅厥靈矣侯虚侯止氣化凝矣川
后貢符淑女生矣太夫人之賢而壽也宜哉先生曰媺
哉言乎爾徵之地道已乎門弟子又曰嘗聞顓頊之裔
國氏曰曹爰歸於李亦帝之苖太夫人嗣音于姑于姑
有光朂爾君子君子克昌恃爾多男靡不允臧隂範于
里里尚乎中行太夫人之賢而壽也宜哉先生曰媺哉
言乎爾徵之人道已乎二三子出汸也後先生謂汸曰
夫二三子之言何如汸曰徵天道者胚胚乎端之諶乎
地道其淵淵乎末之濳乎人道則彰彰乎其幾矣夫太
夫人女順刑于家母儀流于國壽不于其賢哉壽不於
其賢哉君子載儀得此令妻以莫不宜眉壽與齊可以
觀徳也夫迺若先生待詔摛藻司封握爵崇以顯榮褒
章殊典渥焉來貺扈以寵珍夙夜匪懈守官遹訓昭以
令名可以觀孝也夫于是為封君壽及其太夫人何妻
不敢先夫子不敢以母踰父之誼也是故以言乎徳徳
惟懋矣以言乎孝孝惟則矣以言乎三才則備矣先生
曰汸也之言可以壽吾二人已乎小子識之遂退而書
為序賡為詩歌者凡十又一人
　　寄壽少宰汝湖謝公七十序
㑹稽郡少宰汝湖謝公壽届七十厥配毛夫人與之偕
老從弟某佐刺澶州思以頌其兄時僚友咸喜聞其事
而願為之辭幕乃曰倬彼安西述徳江左晉肇高風宋
振休烈迄明繩祖嗣登三傳遹美千禩迺誕少宰早發
巋科寅清建禮端揆副銓奕葉簪組蟬聫彪映皇極錫
福惟徳是備俾昌而大俾耆而艾敬獻一觴之祝謝子
曰昔賢恥居紈袴不言門第名遂身退有遺榮者矣非
吾所願聞也尉乃曰公性亶聰哲學臻博極摛藻掞天
敷文緯國講筵兼席啓沃洪毗貢舉掄才得人斯盛功
言並懋是為不朽敬獻一觴之祝謝子曰職在太史金
匱掌之公猶曰名與身孰親也丞乃曰在昔東山之卧
埭墅流輝烏衣之遊華萼相飭今留園嘉麗不減東山
敦賞子姓絶勝烏衣酒肴雜陳無恡百金絲竹間奏恒
卜清夜逍遙以適性恬澹以引年身其康强子孫其逢
吉敬獻一觴之祝謝子曰美哉幾乎然唐風之誡宴樂
枚發之侈遊盤衛生者方以為蹷機也刺史曰稽山之
陽禹穴在焉是史公觀道之所也臨海之嶠石門通焉
是康樂窮探之逕也姚江之濵鏡湖滙焉是賀監避喧
之地也耶溪天姥徃徃畸人羽客靈異出焉公將有見
於昭曠與造物者遊飡霞茹芝輕舉高蹈而淑媛相内
家省無憂同躋壽域邁其徽音自是甲子寧有既乎某
少業公門如彼靈運鍾情惠連其詩曰親親子敦余賢
賢吾爾賞復見於今矣敬獻一觴之祝謝子曰美哉言
乎蔑以加矣余不復請矣敬為刺史舉觴丞乃授簡緘
文發使馳之會稽
　　奉壽介谿嚴相公八十詩并序
葢聞聖王膺厯則皤首盈朝哲后垂綃斯宿齒在位道
論軒時謨明堯日此名世之烈每際乎中興平格之徵
無爽於保義者也大師相介谿嚴公産應星精神由嶽
降早發藝苑晩陟台司今天子勵精飭治於上而公篤
棐承休於下懋簡宸衷賛成幾務交孚匪偶相得益彰
迨上聿修𤣥黙公爰守清静遇有道之長著不息之乆
用是閲崇品垂鴻勳享榮名躋上壽自天申命豈人可
徼致哉嘉靖紀年三十有八載公年八十王正之吉實
維誕辰内外卿士大夫奔走驩慶輸琛輦璧奇巧纎縟
以將其儀公郤而不登膾鮮臛肥甘和芳越以羞其爼
公撤而不御纓緌聫耀履綦響臻來獻其觴斯受而酬
之凌雲鬱思掞天矕藻跽陳其辭則樂而聴之頌者曰
公在講幄則帝心格聖學純是宜清燕以接公掌成均
則徳教敷英才育是宜延胄以資公佐銓筦則俊良升
茂異拔是宜總攝以聴公作秩宗則朝章釐祀事舉謁
欵薦殷郊廟用享是宜百祿以遒公入政垣天子是毗
多歴年所以公有調爕之功而甘露降慶雲興雨罔愆
期雪必應候是宜蟒服以庸以公有密勿之功而嘉禾
屢生兩岐之麥三秀之草嵗馳驛匭是宜賜第以居以
公有啓沃之功而𤣥豹馴白鹿孳靈兔瑞雀時奏坰牧
是宜銀章以綰旌忠勤敏達焉以公有經緯之功而𢎞
文丕變大雅復作是宜大官推食侑以上尊焉以公有
運壽之功而西戎賔洽倭夷即序踰沙軼漠納賮充庭
是宜錫公彤弓以威彤矢副焉以公有包容之量撝謙
之度是宜錫公乘輿以朝上殿優禮焉以公上壽國脉
下殖民生不獨自引其年而已是宜授公師傅之任兼
宰職位特進焉湛恩汪濊隆古罕見衆皆歌而頌之史
官書其事盟府載其勳矣予小子汸復奚辭之加乃作
而歎曰美哉壽乎聖天子減五登三其數尚八葢八者
數之始也天道以八節成嵗功地道以八方正疆域帝
道以八柄馭臣下相道以八統詔庻民音以從律風以
宣氣法以出治政以經邦咸八也伏羲作易始畫八卦
重之為六十四演之為四千九百六十過此以徃巧厯
不能得而數寜有窮乎若夫起尚父於渭濵迎申公於
魯邸並以八十之年為始進之日矧公嗇神葆真身康
力健聰朗猶少視履旋吉子孫濟美可以長生可以事
君俾公耆艾而熾若淑而昌天實為之天道不息而帝
克配焉聖壽無疆而公克賛焉數之適相值也汸既麾
之門墻越在草莽追惟疇昔不忘國士之知願厠邑人
之祝敬上詩一首凡十有六句倍八也總百有十二字
符公算云位極名高壽更緜古來能得幾人全香山未
許遺榮日渭水纔逢兆夢年六考乆膺黄閣寄兩朝常
侍赤墀前題封細字猶能草應制新辭到處傳三世絲
綸親見掌一門簪紱總稱賢大官分膳充羔鼎元夕留
燈照綺筵禁内賜輿師禮重殿中扶拜帝恩偏遙心欲
獻南華頌直擬春秋至八千
　　奉壽存齋徐相公六十詩并序
雲間存齋徐公之入相也嵗幾一紀年甫六旬壬戌季
秋既望五日近台垣而開壽域追佳節而秩初筵信福
履之永綏古今所稀覯也一時展慶者軒騎粲其盈門
觴籌交於四座小子汸乃從吳下賦詩以將或曰相公
之誕朝中鴻筆鉅卿暨海内綴文之士莫不矕鸞鳯以
攄辭効岡陵而製頌山林外史奚足為重亦遥厠其末
耶余曰不然天保之詩曰萬壽無疆斯天子之壽羣臣
能頌之矣而何取於華封之祝閟宫之詩曰千嵗無有
害斯諸侯之壽羣下能頌之矣而何取於麥丘之辭葢
人有隠而重言有微而徵也矧余與公忝鄉曲之誼䝉
筆札之知者哉身已棄置志無所干言非溢美而貢䛕
殆有足采者矣辭曰少年名冠曲江春扈聖今為第一
人共道嵗星曾誕倩由來崧嶽果生申校書盡欲窺中
秘抗䟽寧辭作外臣宣室召歸資啓沃平津特拜掌絲
綸掄才悉采東南美典禮嘗懐夙夜寅壽介六旬花始
甲期逢九月菊司辰上尊賜出皆成露御饌頒來併是
珍勅降紫泥承㫖渥句題紅藥見詩神謝庭濟美堪稱
鳯漢閣酬勳待畫麟已羡黑頭登極品還將黄髪頌無
垠
　　代郡守壽文太史九十序
聞有夭壽有人壽有家壽有鄉壽有國壽若夫挺靈錫
哲為世作模此天申之壽而年葢不足加焉立徳纂言
垂名不朽此人修之壽而爵固不足多焉杖屨以安庋
閣以奉此子孫之隆孝養也耆徳宿望表正一方此鄉
人之所以尚齒也燕饗有禮告存有秩此先王之所以
引年也若太史衡山先生者秉倫鑒於三吳寄典刑於
一代非古所謂達尊者耶今上御極之初端冕右文側
席求士遂企弓旌之招膺珪璋之薦待詔金馬給札蘭
臺亦一時之奇遇也然非公所好乃倦長卿之遊高仲
連之蹈抗跡山棲委懐邱索書絶交於貴門足不踐於
令室四十載矣由是清節著於中朝懿行重於鄉閭文
章載於史館聲名燁於海内兼以妙解詩律則少陵非
工並精翰墨則内史為劣戲染六角價踴市間誤㸃尺
幅異域爭購皆其餘事而公不以自詡也余昔家食時
即聞其名想見其人而不可得幸而出守兹郡間造其
廬接其光儀承其謦欬始大慰平生而公躋九十之年
耳目聰明步履輕㨗日通問字之賔不輟揮毫之典使
淄川朝訪猶可受伏生之經魯邸夕延尚堪備申公之
顧葢公雖遊於羣藝之苑而不以雕篆傷氣雖産於紛
華之俗而能以恬澹養心宜享遐永之齡綏康寧之福
者也其視巋科顯仕為何如哉竊怪夫養禮廢缺無復
鳩玉之頒燕饗之制珍糜之從蒲輪之遣公誕之辰聞
其子姓昆弟聚族羅拜觴而祝焉在詩曰為此春酒以
介眉壽則家為之壽矣履綦響臻軒車駢集觴而頌焉
在詩曰酌以大斗以祈黄耉則鄉為之壽矣燕饗之禮
獨可廢乎矧今之郡古之國也今之守古之候也敬老
尊賢牧守之職也陳蕃下榻於南州謝眺餉秉於東海
前史紀之矣乃與二三僚友圖為公觴昉鄉飲之期惇
大賔之享乃勅酒正具醪外饔司割樂師登歌擯紹賛
儀公其照臨庠舍揖讓阼階余等次第更起而獻壽焉
展乞言之思惠周行之示在詩曰如岡如陵三壽作朋
庻幾乎聖朝之憲章國老之遺義歟僉曰善是舉也嘉
禮既洽衆賔有懌余忝主者宜書其事俾吳人傳之為
美談云爾敢曰文乎哉
　　七叩壽林叟七袠
閩中林子大黼㓜挺英資長臻博極冠齡駿發篋遊京
國賈生浮湘而賦雄史遷探㑹而道得曾大父勿齋公
為姑蘇教授化覃吳中余先祖祠部公亦出其門學正
濟美綽有父風逮孫思所將子徂東雅多交知籍甚聲
稱余兄弟因投分於潘岳遂忘年於禰衡庚申孟秋十
有二日壽届古稀林子圖展家慶陟岵興思乃謁大夫
問所以壽其親者大夫曰余吳人也而子又乆處於吳
將筐洞庭之甘橘匭茂苑之香稉和蓴羮於鱸膾泛蘭
醑以縹清食俾口爽飲俾顔柔子歸而享以為壽可乎
林子曰膳有常珍窮味非養也大夫曰閶闔之肆筒綺
華縟弱以羅紈纎以紗縠符彩揚輝侈袂炫服被之夏
凉襲之冬燠子歸而獻以為壽可乎林子曰裋褐敦素
致飾非衷也大夫曰越有狡童亦有靜姝歌以麗曲間
以吳歈靡曼子夜激楚陽阿子歸而奏以為壽可乎林
子曰五聲病耳荒樂非康也大夫曰豫章之材湖賔之
石運以郢斤驅以秦力延般師於香山構温房於清室
君子攸躋於以燕息子歸而居以為壽可乎大夫曰賁
園掃徑崇高非制也大夫曰言游妙藝粲若春敷掞為
藻繢咀為道腴將使機雲綴辭翰融託諷賡松栢之章
第南山之頌子歸而稱以為壽可乎林子曰贈人以金
不若贈人以言僕所願聞也幸終教之大夫曰列鼎充
飫不若鷄豚之逮存也營燥置萬不若結駟之及門也
思所公雅抱經世之才不膺一命之寄昭徳繩武惟爾
是兾子共乘嘉運㕘彚征踐文陛彯華纓父以子貴封
爵並榮則向之飲食服冕聲樂居處奚求而不得哉林
子曰爰思奮飛聊以俟時然僕聞善養豈利祿之貽哉
大夫曰孝莫大於顯親顯莫大於令名使子坐閲卿貳
策足要津建鍾鼎之鴻業垂竹帛之休聲載在史諜曰
思所有子若此爾祖清白所傳相與不朽矣林子於是
緘大夫之辭歸而揚之莆里百拜稽首洽我婦子錫以
純嘏綏以福履公為舉觴靡不懌喜
　　原壽為太僕史年兄七袠
嘉靖甲子八月初吉玉陽史上卿年躋七十擬香山而
開社置鄭驛以通賔四方緘文馳幣獻觴介壽者冠葢
相望司勲氏自姑蘇往道遇荆溪丈人曰公奚往得無
為玉陽君來乎余曰然丈人曰美哉壽矣公知何修而
臻此乎司勲氏辴然而咍曰予先子中憲公與其考光
祿公暨仲氏司直君與太僕君同舉於鄉榮叨兩世誼
協通家曷為不知也粤稽徃諜邈矣史氏佚産周而濬
源丹弼漢以垂裔託肺腑於椒房奉綸絲於楓陛蟬聫
累朝本枝百世家埒嬴訾鄉稱鼎貴葢聞飲食爽口被
服華榮安居移氣廣樂娛情皆所以養生也聞之卿家
有若嘉肴脭膬㫖酒縹清腆出牙調芳由狄營食之飽
徳酌之飲醇故庋閣畜之異膳寢遊從以常珍非享此
而壽乎丈人曰薄滋味者不悦膏粱嗜肥甘者命曰腐
膓上壽不為也又若綺縠纎眇戍削允精純綿麗密在
笥必盈彯纓緤組散耀垂文故高年䝉疋帛之賜禦寒
有重裘之温非縁此而壽乎丈人曰裋褐苟完聊以飾
躬服之取灾或由不𠂻上壽不為也若夫閒宫顯敞洞
房穾深翬鳥殊制鈲槻異形丹堊所不及施寒暑所不
能侵于時燕處君子攸寧非居此而壽乎丈人曰吉祥
止止生於虚白高明之愆懼瞰其室上壽不取也若夫
金石逓奏絲竹駢羅選舞燕趙發曲陽阿貼席銜簪綽
雪迴波聴之忘倦觀者宣和非御此而壽乎丈人曰五
色令人目盲五聲令人耳聾釋氏戒慾哲人黜聰上壽
不為也司勲氏曰葢聞心憂則形槁志暢則體充玉陽
君早司文部晩簡青宫金紫濟美寵光有融胡求不得
胡欲不從非以此而能壽乎丈人曰道家之言貴於止
足玉陽君超然遺榮反其初服奪鳯池而不驚解龜組
而非辱上壽不願也司勲氏曰葢聞義興奥區仙靈窟
宅洞壑標奇張善著跡法可回金藥能反白玉陽君結
侣方外釋戀域中朝延園客夕訪壺公雙𤣥觀妙五藴
了空非緣此而壽乎丈人曰似矣然瓊蘂無徵石髓難
識不若嗇精葆真調心守寂庻可引年而却疾也司勲
氏曰葢聞積善者䝉餘慶隂徳者獲顯報匪自天申實
由人召玉陽君慷慨好施閔窮必賑允恭之粟散之如
期孟嘗之劵折而不問所賴全活奚止萬命此非仁者
宜壽乎又若翁伯移權蕭生平諍攀樹免侵隴之仇守
劍改盜牛之行容人之度既優戢徳之私難罄又若倭
夷肆衂流刼鄉邑召募勇敢授之計畫義聲彰聞盜戒
不入民之安堵伊誰之力人皆好之而欲其生天亦惡
得而不聴之民哉丈人頷之曰㫖矣斯言得之矣向所
啓我富貴紛華而屬厭神仙迂誕而不經善慶恩徳庻
有憑哉司勲氏曰天道難諶望報抑豈玉陽君之心哉
聞之堂構在溧别業棲荆銅官嘉麗玉女澄泓珍果夏
熟瓊樹冬榮招雍門之客集蜀郡之英摛藻詠勒鴻銘
圖邙洛之勝寫郊居之情高堂不能傾曲池何時平衍
後昆之裕垂不朽之聲所謂百千萬年眉壽無有害者
豈特皤首黄髪間哉斯地也牓蜚觀擬鈞天檢秘祝表
祈年嵗八月誕之先祓齋室備吉蠲肅虎拜望龍顔以
仰答聖天子之寵綏豈敢自幸其履旋而已哉玉陽君
之壽信無涯矣丈人聞之鼓枻而去莫知所止司勲氏
乃届上卿之廬載拜而獻觴焉玉陽君亦載拜而酬之
因告以丈人之語相與歡喜此殆麥丘之示徳音絳縣
之占甲子願代副墨請書其事
　　大司馬齊安劉公七十序
世之恒言曰北吏尊而南兵重云夫謂北吏尊者非以
太宰秉銓握爵綜核功叙藻别材流華階顯級賢可越
次而予之否則不崇朝而奪之天子勞求於上惟宰臣
是咨第曰俞徃哉汝諧耳南太宰視空篆稽恒牒不得
操黜陟之權即考覈臧否亦止於畿輔之内而不能行
於天下均為太宰而勢尊相萬也夫謂南兵重者非以
大司馬掌兵戎守京邑防扈陵寢控制江介疆域既廣
機務實殷北司馬近在輦轂憑藉寵靈外靖邊烽分建
督撫各鎮要害從中制之均為司馬而任重亦相萬也
是二官缺必簡才猷懋著徳望兼隆者僉謀而特命之
不輕授焉若今齊安劉公少懐楚璧長挺周楨蜚聲郎
署㕘秩藩臬肅憲臺端宣威齊魯所在底績乃拜為南
司徒地總財賦職専錢榖稱平凖焉曾不待年聿反初
服栖遲江漢偃仰林臯幾十年矣今上嗣極覃側席之
憂搜在野之逸詔使馳於南楚旌車賁於東山時己丑
䝉召者凡五人公為之首帝眷尤渥不踰年而有天曹
之移纔數月而膺夏官之拜公乃感恩思奮精白承休
可謂巻舒隨時龍蛇互用者矣兹地也高帝定鼎以來
成祖留守之後陋眡豐鎬劣觀關洛鍾山之陽王氣磐
鬱石城之勝江流環繞垂二百年矣先帝時乃以倭夷
構釁繼之悍戍逞兇烽火照於甘泉戈㦸交於都市雖
尋就翦滅而長漸滋蔓式遏永圖罔可弛者况艨衝巨
艦非驍騎之雄鉏耰棘矜非控弦之利公至坐鎮而彈
壓之不越帷幄之中樽爼之上而潜銷妖氛黙褫鯨魄
者多矣以公平昔談道徳而趨仁義説禮樂而敦詩書
文武為憲吉甫是班柔惠且直申伯惟貳公所謂社稷
臣者非耶隆慶己巳年躋七十仲夏望後實惟誕辰凡
陪都百寮公侯卿士咸來獻壽浮以菖艾羞以含桃掞
藻摛繢升歌播頌者纓緌輝暎綦履響臻余跧伏東海
之濵追緬曲江之誼雖不能越山川以厠於稱觴之儔
亦欲擬岡陵而附於操觚之末適太學余生祝者歙人
也嘗遊公之門乞言以贈司勳氏曰子行將壽大司馬
乎夫禹敷九土排淮導河注江達海此其上游公為奠
安所以壽國脈也濠潁舒亳之間此其要衝公當一面
所以壯國威也揚州之域海陵之倉苞篚之入魚鹽之
利由兹以通所以阜國財也東連吳越西引荆蜀南跨
閩粤此其都㑹公保障之所以固邦家之基于億萬年
也公豈獨際昌期享黄髪爲身壽而已哉稽之彞典由
南司馬擢北太宰者僅有其人滁陽任淺業亦不竟嘉
靖改元若太原喬公勲名炳曄今猶想見將俟之公矣
夫郟鄏之厯數過卜綘縣之甲子靡筭公殆與國同乆
者哉余子載拜緘文以行
　　少司馬新安汪公五袠序
萬厯二載今司馬氏南明汪公五十之期里人典客黄
君汝㑹問壽於司勳氏葢嘗從余遊而其子太學生立
孝等為公姻末用是効祝於司馬徵言於司勲者也美
哉壽乎為人臣皆欲獻其君蹄縷之微願為天子壽也
為人子皆欲獻其親鷄豚之養樂其逮存也朋友之交
亦先為壽酌以大斗以祈黄耉者也若罔所烜赫於時
稱述於後彭殤等耳惡在其不朽也于是乎有垂帛之
勳藏山之業焉將與日月爭光霄壤俱敝者也余不能
詳司馬氏之行而好讀司馬氏之書若副墨所載汪故
潁川之苖裔也後徙新安少田賦以賈代耕大父客遊
燕代遂用盬鹽起致饒裕尋罷歸折節為巖穴處士之
行元子復修業而息之然好行仁義生司馬氏受大夫
封葢積徳百年而興者公方在紈綺博綜綈緗甫冠射
策發科試縣令遊郎署出領劇郡臻於乂理為良二千
石肅憲七閩聲名籍甚張而能弛屏居谼中慕金庭玉
柱之勝迺東遊吳㑹浮五湖探兩山余遇於吳門見其
充腴粹盎似有道者謂宜壽既而詔起持斧鄖陽憺其
威稜晉為少司馬按周禮夏官之職恪修舉之訓士卒
勵車徒莅兵詰戎佐天子中興之烈每念封疆嚴禦侮
宣威於外將繫南越之頸而笞其背修徳於内審黄石
而存苞桑勲莫大焉間治古文辭取法太史襲跡先秦
黄山白嶽闡其雲秀衡郢之室咸瘞草焉海内宗之新
安諸彦自昔詹程輩為之减價功徳並邵而言益彰非
與日月爭而霄壤俱耶問其齒纔蘧大夫耳俾爾耆而
艾曷所底焉于是典客南向再拜緘司勲言北向再拜
為司馬壽束帛加璧馳之京師
　
　
　皇甫司勲集巻四十六
欽定四庫全書
　皇甫司勳集巻四十七
　　　　　　　　　　　　明　皇甫汸　撰
　碑版
　　平夷碑
葢聞垂綃之代爰有徂涿之師舞干之朝不廢伐苖之
典觀兵丹水享士鈞臺雖文徳誕敷偃彼若易而五材
並用去此則難矧島夷之為中國患也自古紀之矣漢
唐以來道革汙隆勢因叛服靡有常焉宋徳不競鼎祚
濳移元徳既衰天下糜沸天啓我明時則高皇帝汛掃
風烟肇為戡定文皇帝屢勤鑾輅𢎞致盪平列聖相承
制馭一軌賔譯四通皇上嗣統湛恩懐柔四海即序琛
賮軼漠玉帛來庭二百年而海内晏然矣蠢兹蠻服日
本最大聖祖慮其險阻易憑挾詐難格絶其内欵禁其
互市瀕洋環島羅衛布堠而嚴為之防智矣哉自是濤
波晝戢闗門夜開亭障弛而不設舳艫敝而不修斯憂
兆於忘危釁生於玩㓂者也倭奴乃乘間竊發始則嵗
旱荐飢奮臂掠食捄死扶傷而已迨夫假託依附嘯聚
實繁桀鷔孔熾遂乃隳城衂邑斬將殺吏侵擾我疆場
繫累我黔首農夫釋耒紅女寢機飛棟成墟餘皇為燼
刺嬰兒以釁鋒刳孕婦以染鍔葢鯨波之巨浸而蠆毒
之劇蠧也階之為梗豪右乾沒貪其奇貨為之贏糧嚮
道阨塞漸諳虚實悉覘視我稍輕敢於深入也東南之
區財賦攸萃俗號紛華地稱嘉麗一旦烽火照於錢塘
之江荆棘蔓於長洲之苑蕭條千里顧不痛哉皇上震
怒集羣譏以廣思回北顧於東眷運神謀下明詔剖符
秉鉞之臣妙簡而任専閫分麾之將疇咨而遣竭内帑
之財調六郡之卒雲臻飈赴棲於會稽然戰輒不支賊
無亡矢遺鏃之患而我師坐困矣吳越甌閩兵連於四
境壬癸甲乙役疲於累年意者天吳為瘵波臣干紀不
然胡酷至此也皇上思欲祀洪瀾昭𤣥貺乃有浙郡趙
公文華時在納言日隆睿眷晉秩司空明禋宗委公爰
奉如絲直履窮髪指日月以誓辭望山川而增厲審利
害於出疆聴便宜以從事既而開庾信之府參竇憲之
幕留侯在幄亞夫行營詩書素敦禮樂具在乃倚為長
城資之武庫矣于是宣威敵愾殱馘獻俘以報于天子
聖心以懌加公宫保以寵異焉前此計眩於狐疑機失
於逗縮者公數其罪聖天子飭法以示懸藁之徇差級
而俟収榆之效仁義兼覃矣越嵗執徐賊復猖獗窺建
業犯淮揚公暫違聴履仍俾受服方叔于征令公再見
金陵盤石以為固漕舟塞江而無恙一戰而挫鋒於吕
城再舉而摧戈於桃港僵尸乍浦褫魄梁莊當六月之
期應七旬之候組甲凝霜旌旄耀日公方按節徐行緩
帶談笑惟時總督則少司馬績溪胡公宗憲提督則大
中丞桐城阮公鶚西蜀張公景賢澶州史公褒善監察
則侍御姚江周公如斗刑臺趙公孔昭滇南邵公惟中
僉謀既同諸司百執事而下共命惟恪或者議欲輸幣
以誘其降堅壁以俟其老緩追以縱其逸假息以盈其
貫公持之曰余藉天子之寵靈二三元老之中覆兵速
乃神事需為賊勢在破竹間不容穟矣乃令沛之亡命
拔㦸而登齊之驍騎控弦而入楚之椎髻挺刃而馳吳
之輕剽煦沫而泳越之勇敢烈炬而焚五道並進長伎
畢集筭無遺策刻不踰晷生擒百人斬首千級溺骸汨
羅焦骨炳焰以萬計史書大㨗無是過焉而贊成之者
則兵曹郭仁也于是飲恨者快心含憤者吐氣歛戚成
懽破涕為笑姑蘇之民曰殄瑕滌穢惟司空雲間之民
曰室家胥慶復我農晉陵之民曰分茅䟽爵報宜崇潤
州之民曰生子名趙恩無窮四郡良守乃率僚佐將采
民謡播鐃吹勒鴻休刋貞石謂余與公誼聫榜末屬操
鉛槧嗟夫料敵制勝哲也信賞必罰斷也躬冒矢石勇
也不以賊遺君父忠也以此衆戰戰奚不克哉若夫懲
厝薪於往轍存苞桑於來監公奏凱之日有副封焉銘
曰憲周劇秦若稽炎漢中葉惟宣先零構患充國請行
金城圖筭矯矯虎臣邦之屏翰曠世濟美司空乃誕蠻
夷于襄㓂不可玩渟海既澄幽谷盡竄班師奏膚獻囚
在泮天子萬年神武英斷才謝子雲辭莫能賛
　　吳韓襄毅公祠碑(代吕中/丞作)
吳有襄毅公祠自余始也余創之宜文之迫於瓜代而
去厥後韓生嶐數來請沿牒方嚴搦管輒罷兹撫滇南
歸生復申前諾可謂不忘述祖者迺檢舊草綴次之夫
滇民亦反側思逞余率止以戡稍執其醜始知成功之
艱而益重公之才畧云夫豪傑之士功業建於當時徳
澤施於後世進退以禮身名俱榮乃崇爵以尊之厚祿
以享之生有殊褒殁有徽諡録其子孫人心猶以為未
盡愈乆而思慕之不忘此廟寢之所攸肇像飾之所攸
興爼豆之所攸設而禋祀之所不忒也余自弱齡凡忠
貞節烈所謂士之豪傑者或史册所紀載或父老所稱
述未嘗不延頸拊髀想見其人恨不得與之同時焉逮
忝進士授御史為聖天子秉憲之臣尤以激揚旌别為
己任及奉命巡按江南持斧肅軌攬轡觀風庻幾遇其
人而酬其願焉若都御史襄毅韓公雍者蘇之長洲人
也余按兹土三學弟子員以祠事來請因覈厥履公志
抱經綸才綜文武弱冠彯纓釋褐被繡即霜憺轂下風
動臺端叢案決流宿齒推服諸道奏讞咸公參定尾有
公署多䝉報可人畏洛陽年少矣巡按江右逆濠怙勢
包藏禍心首削護衛隂奪其氣而寢其謀新建之勳公
基之矣由是晉浙于藩宣大之屏功多不載既而五嶺
倡亂百粤不靖憲皇帝疇咨簡命公乃受脤専征至則
憑籍寵靈布揚威信凡攻守招納調遣防禦暗合荀卿
之制間出曲逆之奇每遇敵輒身先士卒士卒咸感激
無不一當百者凡猺獞黎獠黄蕭諸裔素號難格計日
盪平之斬首數百萬㨗以數千聞思古方叔之翦荆蠻
晉公之克淮蔡充國圖筭於金城伏波標勲於銅柱曷
過焉事具平蠻録及公家乘中不暇一二談也至若浮
槎刳木流馬非神驅羊負芻火牛謝巧設機用諜則籌
沙示糧束藁得矢智出其下矣公殆天授非人力所能
庻幾也又坦懐闊度所駐壺觴高引刁斗盡弛或横槊
賦詩或登樓舒嘯有羊謝之風焉功成身退口不言兵
可謂善處功名之間無犯道家之忌者矣而猶以中貴
之詆屏居江東溘死牖下不克釋韜鈐而秉鈞軸舍遐
徼而司禁闥爵不及嗣悲哉廣南之氓追思徳澤家祀
而户享之朝廷報功之典尚缺焉後俞都御史鄧公廷
瓉之請敕下立祠梧州至今雨暘水旱疾病災祥禱公
祠輒應焉而桑梓之墟安可無祠以棲神妥靈在昔韓
忠武范文正皆吳産也咸有専祠課功較徳公實與㕘
廟享之舉獨可使貳乎因檄有司卜地而經營之按祭
法有功徳於民則祀之典禮經有鄉先生死祭於社之
文故祠之在粤尚功以敦報也在吳尚賢以示勸也非
徒家廟嵗時伏臘以永孝思而已昔孟軻氏謂夷惠奮
乎百世之上百世之下聞者莫不興起諸士子雖不及
接膝於廟堂而希躅於里閈他日功名所就有等於公
且踰之者使業不顯著澤不覃被有不赧焉而媿於公
者乎吾等有事兹土者謁公之祠仰止而景行焉亦將
有興起者矣祠在郡學東先為南禪寺址撤下宫之植
而新之無費於官無取於民迺闢而門迺筵而堂迺翼
而序迺邃而唐迺級而陛迺峻而墉一凖范韓之規而
廣袤有差正以簿器酌以儀物舉以春秋可以常遵後
之繼者聞多捐貲加葺而愈光焉此秉彞好徳之心敢
要以為作俑者之功哉祠成於嘉靖乙巳之夏文成于
隆慶丁夘之秋云系曰天挺襄毅嶽降之英濟商作楫
植周為楨文醉六籍武閑五兵弱冠肅憲秉鉞専征三
苖餘孽弗叙弗庭公徃于夷額叩角崩旂翻作氣鼓譟
先聲燎蝟匪疾脱兔奚神軍中一韓異世齊名梧州報
徳象飾猶生桑梓故墟懐賢夙興蕉黄荔丹惟粤之馨
橘甘蓴美羞土之羮斷籐刋烈横石勒勳南陽慕亮柬
海表寧竦踊稽首式是典刑
　　徐文敏公祠碑
徐文敏公祠者祠明吏部左侍郎兼翰林學士徐公也
公諱縉字子容吳洞庭西山人也故號崦西建祠者季
子太學生𤣥素也祠成謂余少從公游又為南畿所取
士雅蒙公知亦能知公也屬撰記之余徃謁祠展象貌
如生乃稽首載拜涕泣而歎曰君臣相與功名之際豈
不艱哉先太傅文恪王公起自東山有子為擇佳壻得
公良善孝廟末登乙丑上第改吉士授編修太傅方在
政府而公居翰苑聲稱籍甚毅皇帝時公在史館多所
紀録間與北郡李子夢陽大梁何子景明長洲徐子禎
卿鄴郡崔子銑定交筆札揚㩁文藝獨以史職自任相
業自期矣夫唐虞稽古建官殷周猶未云備迪秦而漢
稍稍增置西京所載金馬著作之庭天祿校書之閣蘭
臺給札之典栢梁侍從之儀上有右文之君下多掞藻
之士遊㕘枚朔詞妙淵雲唐宋始建翰林置學士西京
啓之也若𢎞文集賢地切清華承㫖供奉職隣樞要我
明益重非由此選不克拜相執政可輕授耶世宗嗣位
鋭情經術優禮儒臣公以宫詹主試繩鏡之喻拔必得
俊又以少宰攝選銓衡所寄掄無枉材且啓心於講幄
喻道於經筵凡治亂興衰邪正得失反覆辯析未嘗陳
端而令上自擇兼之偉容儀善宣吐帝為改聴焉由是
清燕畫接寵賚日隆相君嫌其偪已也隂嗾憸黨飛文
巧詆公遂襆被東歸角巾長徃縱情丘壑委懐琴史若
將終身焉厥後操軸既移張弧盡脱數從常侍顧問形
求不見賈生何其乆也為召蘇公今安在乎鳯舉之使
將駕安蒲狐首之嗟奄成宿草帝為悲悼焉乃復爵任
子恩逮於存殁錫𦵏褒諡義備於終始公亦不為不遇
矣余慨夫君臣之際寵孰維之怨孰戕之勳業中隳疇
則間之身名晩完疇則使之命也何哉乃竟不閲崇品
不躋上壽海内共惜之仲子詹事君𤣥成於城西建寢
叔子州倅君𤣥英於山中祔廟並致孝享季子狹小舊
制爰圖麗規因構赤城隙地奉以専祠上請於巡按御
史先為長樂陳公瑞繼為洛陽温公如璋咸曰我聞徐
少宰者先朝之良佐兹邦之賢達也觀風者不能舉以
示觀奈何溷其後人檄下郡守太原徐公節行縣理將
將助之金季子謝無所受惟聴幕掾督察工匠而已地
名靈芝里跨芙蓉橋其廣幾畆延袤若干丈為堂三楹
肖像其中旁為齋室翼以廊廡前乂亭樹碑凡制誥御
祭諸文及題咏詩詞具勒焉伉而為門繚而為垣濬而
為池邃而為道庭植松栢梧竹芳隂交覆縁溪桃李荷
芰穠艷競敷東接膠宫西隣梵宇羣峯暎帶四水環漪
赤城勝境也太傅有祠北望而近昔高步於金馬玉堂
之上兹冥棲於花洲茂苑之間靈其並妥矣工僦於嘉
靖甲子之春考於隆慶丁夘之冬題其額者按院洛陽
董公堯封懸以耀其門者吳邑令福清魏公體明也考
之日𤣥成等陳俎豆潔牲牷以告于祠㓜弟太學生𤣥
佐冢孫履貞咸與駿奔云銘曰峻推崧嶽吳表洞庭降
申挺秀誕徐效靈東矜太傅西詡少宰辟彼中流玉柱
雙在早奉鴻私末遭蠅㸃心苟無愆躬遑恤蹇生居華
屋死起𤣥堂茁彼芝里似蔓而昌條風獻節灼灼桃李
儼在春官門藹多士花源通籞湜湜其清靈兹陟降宛
昔登瀛槭木悲秋洞庭葉去客有延陵帶劒在樹子孫
千禩勿替引之昭徳揚休請視銘辭
　　重修至徳橋碑
吳祀太伯自漢永興始太守麋豹建廟於閶闔門外其
徙於内則自梁乾化間錢武肅始也廟臨金閶之溪宋
乾道初沈度領郡乃建橋表坊廟曰至徳橋因廟坊因
橋云迄我大明歴年兹多橋漸崩圮嘉靖癸亥開士屈
真定者募諸檀越圖惟鼎新人鮮樂施事未易集也監
察御史閩中陳公命下再借三按吳中駐驄兹地登瞰
危梁顧瞻頽寢歎曰至徳若此後何以觀乃不責諸為
民之上而諉於遊方之外乎遂檄所司捐贖刑之金刋
他山之石盡易而更之徂暑而呀呷興仲冬而厲揭免
力不踰時工不愆素基雖因舊無改而制則視昔有加
矣然引䌫之堤紛為韜筒之肆虹跨之堰鬱為鱗次之
居無復蒼檜翼門緑楊夾岸也由坊而祠將以次修舉
焉二千石而下思紀鴻烈請勒豐碑謬以文辭見屬余
按祭法有五若太伯者由克讓以敦俗民非假法而施
建至徳以肇基國可不勞而定左思侈其巨麗陸生美
其協靈非百世宜享者乎若夫仲雍揚波於虞海季札
蹈節於延陵貽厥後昆追嗣前軌苟不見徳惟法是聞
雖有脂荼之密不能回斗粟之謠鈎距之神罔以格鬩
墻之訟故興校易性榮陽無並逮之獄閉閣引慝高陵
有兩棄之田乃知化理之本在彼不在此也高風既逖
末俗寖偷禮讓之邦嚚頑善詆愿恪之民輕剽好鬬向
也襲跡皮冠今乃縱情綺靡始也脱屣千乘終焉變色
一簞公軫憂焉故新是橋者將新是民耳俗猶梁也克
讓則置諸安好爭則置諸危民猶水也有徳則易以濟
無徳則易以溺由是往來兹橋者足將進而惕仰首坊
下者澘焉而嗟有躬未遑謁其祠而赧然趨者矣是秉
彞之在人心未嘗死而公激發之機入深而感速也粤
稽古昔巡狩之典王者所至必陳詩以觀風納賈以觀
俗布徳展義修禮秩祀皆所有事而公代天子優為之
豈曰輿梁有司之職非務其逺者大者乎為下為民是
謂鴻烈為上為徳是謂令猷一舉而二善具宜著之銘
公名瑞字孔麟登癸丑進士由科第超拜御史者相繼
不乏為閩世家云成化甲辰巡按張公淮嘗新厥廟太
史陳公音為之記公同産也先大父祠祭公信為諸生
時書其碑曠若有待重感於斯銘曰至徳造吳洪惟太
伯宣父有言禮讓為國懐風永歎禋薦靡忒中葉道衰
民乃作辟吾君之子鄙王與侯爵服非玩蘩潦是羞仲
揚其波季濬其流端委于越比隆岐周肅肅柱下持節
來巡六條咸察百墜俱新納民於軌返俗以醇歸報我
后洽和神人烈士徇名太上不朽聲聞於前光垂於後
昭徳塞違功實云茂竦踊兹梁文石並乆
　
　
　皇甫司勳集巻四十七
欽定四庫全書
　皇甫司勳集巻四十八
　　　　　　　　　　　　明　皇甫汸　撰
　書牘
　　擬詣大司徒論止王氏書
王子維禎將領浙闗之役其友皇甫汸請為止之乃論
於大司徒曰僕聞姬公吐哺以愛士興勞魯國忘年以
奬才流譽葢卓躒不羣當䝉異常之顧人倫品藻必廣
器使之途矧中散間有不堪長卿或非所好豈可以小
授槩試俾在外無奇哉竊見本曹員外郎王廷幹性繕
淵頴質隣殆庻與越郡蔡汝楠並以弱齡漸翼鴻逵雙
曜麗采馳聲藝苑雖終賈復作嚴路再生蔑以加焉使
相府推轂銓宰甄才優以文史之職厠諸華清之地必
能矕揚雍盛賛述休烈昭多士之以寧表東南之有美
既乃蛾眉見嫉於衆女鸚鵡貽戚於初筵誰之過與王
子承嘉出守閩州卧理移佐良牧赤城坐嘯固知通方
飾吏非知効一官者矣稍謝郡牒晉復郎署宜入掌書
記坐均邦賦曾未浹月遽聞遣以闗譏之役委以㩁筭
之務意者謂其心計黙運皎節可亮將簡任而享成去
齊而燕重哉恐違不堪之情致無竒之慨傷器使之義
累品藻之明無以嗣哲姬公方容魯國耳今夫崑山之
玉明月之珠必為之飾翡翠之笥薰桂椒之櫝不適治
理之用而充左右之玩者無害其為寳也騕䮍駃騠必
畜之中厩馴之路寢不使騖駕於道邑騁足於千里者
無害其為駿也願公不俟瓜代亟還部檄推寳賂之愛
察駿馬之志以縻國士是僕舉燭於明公非為王子束
藴也
　　與督學楊公宜論高氏書
僕聞之世有不能已之情而後有不得已之言是故仁
人之門不拒乎浚恒之求干命之請者將以廣先容之
路達幽隠之情耳僕自㓜偕舍弟濓師事郡學生高賢
開導啓迪極其勤倍生我者父造我者高也欲報之徳
未逢其適此僕日夕之私心也矧此鄉之人從遊其門
者蔚然雲集並為時髦不徒如僕兄弟而己夫何數年
以來身困於終窶業弛於殷憂聰明不逮華殖漸落謂
非命何昨者扶疾就試頭眩心悸不知綴辭明鏡一照
莫能掩其形穢果以劣等失廪要亦懲創而激勵之公
之至教賢之大幸也夫復奚諉哉然而為賢悲者白首
窮經積以數十年下帷之苦甫及充貢之期一旦見奪
辟望秋之禾加以憔悴不燃之灰益用撲滅有稿死而
已向隅莫狀行道心惻在僕惡能已於情耶輒敢以其
幽隠迫切鳴於公側公其體虞廷在寛之㫖法孔門與
進之意限以日月容其覆試以圖後新揚末光於頽暮
保故物於窮途實曲成之大賚再造之湛恩也且俾為
弟子者少有以報其師於萬一顧不為義舉哉豈特高
氏鐫感而僕之所以銘徳者亦不淺矣
　　報黄守任君輒書
日月易流别來忽復經年緬懐良晤益用增勞逺承記
存且推及先人頒之奠饋辭物並腆感恧交集銘鐫盛
徳何時可忘三覆惠諭知聶子量移于畿内郭丞反服
於東山季君被逐於讒言張友愆役於匠作回思張組
黄泥之坂泛舟赤壁之浦人有去留事成今昔佳會不
常豈虚語乎公念及此我心憮然所賴慈母在郡良吏
為邦才稱撥煩治尚行簡黄民嚮化流兹頌聲雖吳楚
相望江漢云逺亦喜聞而樂道者也來寵方隆惟時自
愛
　　與王稚欽書
緬昔神交終成良覿幸甚徂年若電别日為秋㴞滔江
漢我勞如何不肖承先人之痛抱痾苫寢抆涕帷堂無
因奉咫尺之書申綢繆之意執事諒之而已曩乞雄文
為先人壽迺今已矣一念及此五内盡裂夫喜與戚異
感而同情者也弔與慶殊方而合愛者也僕之私心欲
煩改撰誄詞以竟前請以遂鄙㫖雖非稱千金於終宴
亦將銘九原而不朽也裁書惝怳不知所言
　　答侯孟學書
春間承芳訊足感記存無何乃聞有萋斐之戚語云皦
皦者易汙豈不信哉此在高明固不足為累而亦不必
深辯也安以俟之乆將自定葢無愆何恤詩人之雅談
先張後脱易理之明諭也敢露丹欵公謂何如令子逺
來辱捐教惠感感窺野鶴而知不羣覩龍駒而識千里
極為故人忻慰也但匆匆西發不能延致彌日徒抱悵
耳炎暑方隆慎夏自愛不宣
　　與徐公子書
緬昔奉使南都得接杯酒之歡奉歌詠之教幸甚然雲
雨既散山川間之自是蘭心遂成萍跡謝公嘗謂風流
得意之事邇來都盡因思待月移席之句宛然在夢契
濶數年此樂豈可復得哉執事省同此情也居憂抱痾
有懐莫致頃承玉體康勝為慰雕撰盈箱不惜貽示萬
萬秋晨蕭瑟西向無任馳戀
　　答司馬張公時徹書
頃王子百榖還辱損華緘藻集端拜展誦光彩炫室不
啻奇琛異寳何自而降也且謙冲假叩奬誘過情非所
敢承緬昔枉芳訊於清源挹光塵於都下彈指三紀餘
矣公方周歴臺省而僕乃播遷州郡飛伏乖跡音驛罕
通然勳猷逺劭猶或相聞至篇翰流傳間亦快覩葢公
𤣥悟夙超匠心獨契正修辭者之所私淑而談藝者之
所折衷也既而暫解本兵聊反初服娛情於山水殫志
於鉛槧著作日富造詣日工矣郎君過吳獲瞻玉樹恍
對瓊枝惠及數帙幸窺一班兹䝉全示因得廣覽知文
以班馬為凖而吞吐六代成一家言詩以李杜為宗而
綜括三唐亦成一家言是謂集大而非具體兼美而非
偏伎也夫文不難於鋪叙纍結而難於波瀾光焰詩不
貴於㫖綴綺靡而貴於興寄才情公如雲蒸霞鬱變幻
百端河決川流一瀉千里波瀾渙而光焰長興寄深而
才情贍斯㫖焉無盡而味之有餘也諸家之評亦畧相
似歐與楊顧欲探之六經及於濟世無乃宋人然以此
銓藝失之固矣是耶非耶公自得之僕免官還山杜門
却掃亦思畢其小乘附諸大方而横遭兵子之變累世
所藏秘書攘取一空平生所撰稿本散逸殆半監司非
但不能理其寃又從而抵其釁抱憤棲病齒髪頓改學
植益荒良用悒懊近兒輩稍稍芟輯無足為高明獻也
夫吳越相距匪遥每思泛姚江探禹穴踰四明以訪茂
嶼諸勝倘山靈有知人願果遂懐嵇公而命駕御元禮
以登龍良晤有期書不宣備
　　與大司馬李公遂書
前嵗横遭兵子之侮奉書左右冀念疇昔因求振援自
後抱憤嬰疾一切以身外置之竟不能報殽雪㑹興言
痛惋追憶辱公物色朝堂之上晤言省署之間氣奪夏
給舍之門談傾張山人之座少年英發可復得乎當時
道術之交文藝之友豈特零落殆盡抑且化為異物者
過半矣恭惟簡命方隆垂聲籍甚出參機務入秉鈞軸
文武兼優功言並立誠二京所獨推乃百僚之罕匹者
也倘假餘光之燭庻慰未溺之灰無任馳悚
　　與董侍郎份書
緬昔公在詹署適貴鄉范憲長補官之便曾附尺牘以
展候私既又公在銓曹適令壻徐子入試之便曾賦鄙
言以代芳訊皆未䝉垂報則棄如遺跡敢復嗣音乎山
居數載杜門寡營専事述作猶不免於負俗之累長兄
奄逝季弟中徂終鮮之嗟孑焉靡恃兵子構釁家遭破
碎慘毒何可言悉今之監司以此覃其威稜著其風裁
示嚇於飢鳶奮勇於死虎恐䝉叟所竊笑而卞生不為
也世路榛蕪人情丘壑黮闇極矣謂天高地厚跼蹐莫
容即林密山深棲止焉託憂標疹積齒弊髪凋每寄慨
於清流申懐於諦觀者也公夙挺宏俊之才茂閲華要
之品扈聖台衮嫓美阿衡羣望所屬亦暫迴翔與時俛
仰知闔闢異施龍蛇互用非淺衷狹度者所能庻幾也
謹因信使聊布欵誠外新刻請教此技無足資身徒生
業障覽畢揮去之蕭序戒寒玉體加攝以俟召命幸甚
　　與耿督學書
緬惟憲節臨吳獲奉光儀良慰欽佇嗣䝉推廪以授之
粲頒厯以示之朔遂使炊晨飽徳占嵗知祥徒戢于衷
未遑裁謝以憲府禁嚴尺牘罔通耳追念承竄貴郡少
年不識忌諱負才使氣未免視上若發䝉操下如束濕
以今思昔更欲貫石沒羽難矣水火豈可復蹈哉此時
乃不及接君為恨倘聞仁義之説相忘道術之交仰藉
箴規猥加砥礪庻或立於無過之地而今晩矣君天粹
夙成人倫朗鑒學宗宣聖教闡諸儒校藝燕閒宏開别
館片言足以折衷一動可以為法如僕衰年病體偃息
長林莫叩門屏自甘茅塞寄之慨歎而已
　　與唐子書
頃奉書得報於白仲子所發緘申誦喜慨交集葢鳯毛
驥足乃知謝公不死荀令猶存也僕念昔與令先君舉
則同年趨則同志以道術相砥以文藝相推是為儷金
雘而投膠漆者也至榮遺北關而望繫東山晩因幕府
之薦卒就弓旌之招使猿鶴興悲松蘿歛色由是規敵
塞上襄夷越中謂可収桑榆而垂竹帛矣何悟九原有
牛山之嗟一朝成翟門之數詎忍言哉承惠使集二册
前此曾一再覩矣正擬與足下商𣙜之然㑹晤無由宣
吐莫遂中心藏之又非筆札所能具達也夫條陳諸䟽
雖充國之策西𦍑伏波之圖南徼曷以過之若夫倚鞍
草奏横槊賦詩雖造次占屬亦極嘉麗間有一二如閒
情之病淵明池鴈之累子建即未芟棄奚足掩瑜其上
宰相及司空書竊有惑焉宰相書如云臨行時奉尊教
所傳言王總督者已一一致之又云王總督相去已逺
容更託人轉達尊教司空書云向㑹思質已道尊意矣
昨承教示容更轉達也又云思質處亦以尊意寄示之
矣夫人臣義無私交奉使出疆便宜從事自我専之雖
君命有所不受何得以宰相之意致總督乎况總督者
即令先君所勘失事人也其是與非當獨斷於心其功
與罪可反覆於手宰相豈應有意示之而勘官又豈應
唯唯奉之夫宰相當國或有帷幄之籌密勿之議所言
公宜公言之若以天子之怒激發總督令其省愆改過
為總督良善矣如漏泄省中何殆非忠也至司空者彼
何人哉不過挾君父之戚恐嚇臣下欲其重賂以逞己
私耳設使思質幸而免於大辟天下將謂相府先有所
要乃曲庇之令先君所與知也既而思質不免於棄市
天下將謂相府不滿所求遂中傷之令先君所共釀也
是未死之前將受傳言之殃既死之後懼貽追論之釁
使王氏藉此以為口實起而理其先人之寃雖百口何
以為令先君白哉亟宜削之可也恃通家至誼敢布衷
悃惟足下裁之
　　與孫生書
頃聞意外之變良以為駭即使果實亦奚足累雖愛莫
能助然戚本相關未嘗不懸諸心耳貴邑乃山水勝地
今為爵服要區望塵附焰者必奔走之似非幽人所宜
置足也坐是先公之奠芻未將周君之墓草徒宿並付
之倚歎而已
　　答子浚兄書
弟汸頓首奉覆華陽兄前頃者猥䝉官謗再奪郎署歸
來却掃獲奉友于幸甚幸甚然安仁雖甘心於宦拙而
敬通終不能釋憤於見詆也省念累月疾病淹旬偃卧
精廬忽投華帙伏枕展玩往跡可想幽悰具存愴然悲
生霍然病已葢詩之為教縁情託興其感人深逺乃至
是哉吾兄以宏大之才充以博極之學故其為詩也兼
綜諸體之妙而不能稱之以一長盡臻名家之奥而不
能擬之以一子此二陸辭藻獨秀於平原三謝聲華莫
先於康樂者也美哉富哉允乎可以傳矣來命方嚴有
疑不諱拘曲之見豈曰誠然如樂府雄深可刪者十罕
其一古選雅贍歌行縱逸可刪者十罕其二五言近體
之典麗絶句之清婉可刪者十罕其三差弱者其七言
近體乎至强年以後則又進之矣考之於前知記室之
早悟驗之於後覺少陵之益工者也再觀强前之集中
多讌㑹游賞之篇艾前之集半為贈别寄懐之什日邁
月征嵗其往矣水流岳峙跡其乖矣吾輩池草之情周
郎隙駒之歎掩巻三覆涕下無從嗟乎弟也少覃𤣥思
長耽羣藝雖有懐縣之詩兩都之作適越之吟浮湘之
詠倥偬於訟牒跋涉於山川簡篇寂寥辭㫖蕪穢矣才
愧不逮齒媿無聞視吾伯氏大有徑庭不重感於斯耶
關西晩暮未足為恨若夫聫璧之奬非所敢承侍御之
責亦烏能任之哉僣為治㸃聊備採旃秉燭有良晤臨
楮無多談重陽日某再拜
　　獄中與蔡子木
僕惟奉職無狀至闗木索被榜箠受辱自貽伊戚夫復
何言所恨負刓明訓㸃汚清流執事者不為遐棄顧乃
枉玉趾欵圜扉綢繆永歎勤宣慰唁雖尼父之矜冶長
郭令之憐孟博何以加諸敢不仰藉末光燭兹局影浸
淫餘澤潤此涸鮮苟義氣相激淑問奚疑是固鎩翼者
之隠憂變色者之過計也邇承執事祗役楚邦發揚郢
調爛若藻繢藏之珍笥願眎副本俾三覆詩㫖庻幾書
授夫撫缶而聆白雪豈異戴盆而覩青天者哉待罪法
曹輒裁簡謁曷勝惶恧
　　答王青州
僕自滇中詔報免官遐荒險阻朱明遞節觸炎䝉瘴委
頓還山杜門棲痾絶交當路日覽衛生之經談灌植之
務因念仕之進退猶晝夜寒暑勢有必至自恒情視之
便咄咄以為異事達人觀之若解懸釋負曾何芥於胷
中耶逺損教貺良感記存往事無勞具陳矣省諭亦未
為知僕之深何者老氏有云生我名者殺我身而足下
以修名見屬又云知我者希則我貴而足下以後世相
期豈僕之所敢受哉所示傳贊占綴甚古子長子政流
也誦之歎服新詩漫往鮑照句累江淹才謝今日之謂
矣覽竟直須棄去升沉夐隔已矣元美勉樹令猷以愛
景光
　　與錢侍御
頃入郡城竊聞亡友周以言仙蹟令人悵惋彌日繼之
悲恨固知周君平生遺脱塵累抗睨凡流奄忽委化終
成靈異良足紀矣因各賦詩願垂和章且云期以樓居
要之圓月幸就乩案代致悃誠儻惠然肯來延竚倐駕
冀奉㝠晤髣髴儀容皆文成之力耳夫虞丘雖閟魂氣
則無不之也况神遊揮斥刹那九埏奚憚百里内乎
　　寄沈僉憲
兄以雄才雅望秉憲西陲輯綏逺人當有稽首削袵䝉
化者焉若夫蒼梧形勝巡遊展眺勾漏丹砂來鍊服食
斯亦足以發藻繢而固金石矣豈必近地乃為快哉
　　與釋雲谷
一别幾逾十春遥緒葛藤何可解脱僕免官東還頗愜
微尚因憶法侣棲跡名山體中無恙頃得大林參承下
席朗詮遐䠱復見今時獨傷鄙夫負愧明紹耳夫昔遺
民思肇音寄徒壅安石招遁晤言興感何當捐此塵累
相從泉壑仰挹津瀾庻不渝夙心也敬賦短詩書之素
扇無足溷懐袖間少垂慧照幸甚
　　答張氏
僕山中之棄吏也與足下交乏半面誼感同心忽枉千
里之使馳八行之書示以名園嘉藻命僕亦賦因思季
倫金谷之什必屬和於潘仁摩詰輞川之篇亦嗣響於
裴迪古來盛事復見於今矧兹桂樹叢生足占雅致奚
必蓬蒿蔓翳始稱幽棲哉雖未目擊其勝而已神遊其
境矣隨題賦篇對使占覆
　
　
　
　
　
　
　
　皇甫司勳集巻四十八
欽定四庫全書
　皇甫司勳集巻四十九
　　　　　　　　　　　　明　皇甫汸　撰
　記
　　浩歌亭記
浩歌亭者曲梁令尹之所建也曲邑鄙凡官署咸俛焉
卑時制下禁淫祠迺遂毁淫祠徙其宫而庸之迺堂宇
廨舍靡不煥然崇也爰有羡材相厥隙地迺就㕔事之
右方構兹亭焉皇甫子曰余曩葢除嵊令云引疾不拜
迺上疏乞改署遂調國子博士謝劇而履閒葆貞而甘
寂非時好也無何仍出補吏職恭承嘉惠戾止兹土昔
潘安仁詩云器非廊廟姿屢出固其宜余復何辭矣越
嵗而亭成焉每退公閴坐以安體凝神慮善思過未始
不浩然適也因歌曰胡嵊則違胡曲則之天也奈何矧
伊人斯或彈琴命酌酒酣耳熱仰天長嘯又未始不浩
然歎也則又歌曰往胡尼之今胡使之來且奈何命也
俟之遂名曰浩歌亭乃有友人張崑崙氏者自太行訪
余曲梁相與坐諸亭而語之故曰嗟乎此殆江生所謂
赤縣之東南乎可以居子矣因書而扁之又相與和歌
而别也亭惟一椽四面皆交疏曲檻也亭之隅有泉引
而為池翼而為梁名曰武溪一曲志懐土也北地斥鹵
不宜他木惟秋英滿臺名曰媿陶幽徑叢棘跱而坊也
名曰棲鳯言即不能歸去聊以託吾棲也是為記亭成
於壬辰夏五文成于甲午中秋
　　明慎堂記
嘉靖十又七年小臣汸以水曹移署虞衡員外視道京
畿間亡何乃以奉職無狀當路者數之天子詔下吏法
司傅㑹其罪竟坐降級外補于是左遷黄州理官事具
圄語中圄語者皇甫子逮繫時所著也友人李驗封収
而藏之越明年春余始間道自吳至黄而余葢員外置
也以故郡齋無舍舍於兵厰云兵厰者清軍大夫㕔事
也徃東南去府數十武而近然郡人業已指目為理刑
外府矣居頃之即訟牒填委迺書明慎顔其堂易曰君
子以明慎用刑而不留獄此之謂也或問易朱子曰慎
刑如山不留如火信乎皇甫子曰不然旅之為卦合離
與艮離之象火也火剛而用明艮之象止也山止而體
慎是故君子則之不留云者明慎中事耳按春秋元命
苞曰刑者侀也説文曰刀守井也飲之人入井陷於川
刀守之割其情也可無明慎乎楚俗譎詭而好訟動抵
讕詞相報怨其所株染以百數經嵗莫可竟案麻城為
最蘄黄次之廣濟而下又次之第使聴者能以虚受以
衡決亡文致以讞鮮不得金矢者是故懸筩設距不如
谿谷之易避也繁脂密荼不如畫象之無犯也明以燭
奸慎以止辟獄曷留哉獄曷留哉然發擿任智非明也
在宥寡斷非慎也書曰欽哉欽哉惟刑之恤哉其明慎
之謂乎余葢羇竄之臣也故取諸旅云
　　仙都草堂記
侍御樊君既卜仙都之原從堪輿家言襄其母夫人乃
結廬於右以寜一所公而君得棲趾墓傍題曰仙都草
堂間馳尺牘請余為記其畧曰家君號一所主人性質
直慷慨好遊善飲多吟咏與世事踈濶少負才名累試
不遇就教山東陵縣後遷高密母氏與偕竟以疾卒於
官舍不肖自留臺來奔家君翻然棄歸謂曰汝母奄背
吾不望汝以㫖甘獨養但能居我於仙都以終餘年足
矣賢哉翁之志行如此按仙都在栝之縉雲去邑二十
餘里道書所謂第二十九洞天軒后龍昇地也唐天寳
間有綵雲起李溪源覆繞獨峰之頂廣樂殷殷響震林
樾刺史苖奉倩上其事遂名仙都而縉雲義亦昉此山
有鼎湖中産異蓮瓣落東陽因建金華之邑表瑞驗云
湖之下為好溪其東為步虚山竒峰干霄即梁陶隠居
所稱高峰入雲清流見底者也其西為忘歸洞縣令李
陽冰吏隠於此愛而名之稍轉為仙人碓碓之上石峰
攅峙翁築層臺延瞰鼎湖名曰羣玉南可百步許為暘
谷洞宋朱晦翁遺蹟在焉下抱澄潭與小蓬萊赤壁趙
侯船諸景相聫絡花鳥冬春烟霏日夕展可樂而忘世
也葢福庭神窟徃往異人居焉如劉阮羊許輩茹芝委
化事匪盡幻矣夫世之慕鍾鼎者必耽廊廟薄珪組者
必安丘陵性各有尚也昔仲公理歎曰若得背山遊覽
平原此亦足矣何為區區於帝王之門哉而宗敬微亦
曰性同鱗羽愛止山壑眷戀松筠有若狂者忽不知老
之將至探翁之志正合古人非惑鴻苑之書談𤣥牝之
術希冲舉而逃虚寂者萊母畢願於䝉上龎妻協好於
鹿門則夫人之靈亦妥於兹山矣侍御君能承顯志而
慰幽光不為篤孝哉志又云少微星見乃置高山峻谷
考槃為業類多隠君子今一所翁謂非其人耶或有乘
時崛起奮庸熙載文成諸公並𢎞功烈幾之為㑹將在
侍御矣巢許韜徳於箕山申甫誕神於嵩嶽不並可徵
哉翁在草堂詩曰高峰峙堂前相對成賔主每晨興獨
往吟曰登臺盼林麓倚洞臨清流又徘徊一徑仄繚繞
諸山巔倦移小艇而歸吟曰策杖撫朝景蕩舟曳夕光
客有訪者或不知止吟曰畏聞官長至喜與野老親又
探奇山谷中悠然吾老矣其胷次豈塵壒間能懸翳耶
若翁者不獨務外遊而内觀其深矣故其詩冲澹蕭散
與陶徵君田居諸作興寄畧相似别有編輯聊採牘中
所載記之以傳俾與兹山兹堂同不朽云
　　茭巘亭記
或出或處君子之道若得若䘮達人之情夫一官未効
而三徑自賁者抗時之高蹈也東都甫免而南山流懟
者憤世之激衷也我友張仲則異於是方其與伯氏二
千石早發巋科並登顯仕蜚聲赤縣彪暎蘭司當是時
豈不欲閲致崇品垂功太常以展生平之藴乎既而被
讒謝秩人咸弗豫君曾不嬰念視其官若解懸釋負而
脱屣者歸乃闢第治園䟽泉灌樹據茭山之勝結亭其
上名曰茭巘錦峰攸接白雲延望近在几席而迥挹烟
嵐不出户庭而獨觀昭曠無登頓之勞而窮眺聴之賞
此其胷次所得有超於塵壒之外者所謂道可重故物
為輕心既逺故地斯偏豈爵服之玩能移之哉按爾雅
藉緒如指空中可啖曰茭水物也而託根於山殆猶伐
檀置於河干瓠樽委於牖下駒有食苖之嗟鴻興漸木
之歎君宜在朝而擯之于野意葢深矣又漢書溝洫志
竹葦絙茭為茭才焉徃而不適哉園凡八景亭為最勝
括曰自得而君出處之節得䘮之較有可見者昔敬通
䝉詆杜門却掃胡隘也山簡好遊習池倒載胡豪也余
不敢自附襄陽之豪而君不為馮生之隘請日陟君園
臨君池坐亭中搴長茭而誦君之詩裴迪湛思願和輞
川之什王筠抵掌請鑒郊居之賦君為何如哉乃驩然
命余書之為記
　　范氏創建三公堂記
三公堂者祀太師徐國公夢齡唐國公賛時周國公墉
也周為文正公之考而唐為王考徐為皇考云按祭法
有虞氏禘黄帝而郊嚳祖顓頊而宗堯夏逮殷周更立
而不變三公堂所由始也粤若我世宗嗣位之初尊師
重道稽古禮文首敕天下建啓聖祠于學宫上祀孔子
父叔梁紇大哉聖人之制作炳越千古矣夫為子者居
以王者之庭享以王者之祭為其父者曾不得妥以専
祠薦以一牢豈人情乎禮曰天尊而不親然人思事之
者以其有生物之功也况毓靈蒼際誕生𤣥聖與斯民
立命者乎范乘載三公者或仕為節度判官或檢校少
府或掌管書記皆著有勞績以曾孫之貴追膺封典文
正功徳𢎞茂獨盛當時而宋室湛恩汪濊報亦隆矣范
氏忠烈廟在吳邑徳鄉讓原笏林之陽墟墓在焉而三
公祔諸寢室郡城義澤莊亦止及文正而三公故缺也
迨侍御史洛陽温公如璋持節按吳周爰展視仁率義
起令於祠後創建三公之堂檄下郡丞茶陵龍君慶雲
經理其事亡何以瓜代去繼為董公堯封亦洛陽人也
至則亟覈祠工更議坊制矣邑司以時詘財殫頗艱厥
任適鉅家徐姓者誤扞憲網恥受汙名請以金贖聴輸
工所官第籍記之梓材既集匠作斯興驅運之勞不擾
於鄉呀呷之聲無驚於市地素窪塹慽而平者肅坻數
級筵堂三楹峻而垣墉翼而廊序巍而綽楔飾以丹堊
圖以雲藻蜿蟺飛革煌煌奕奕工若浩繁再朞而畢兩
侍御之令迅於風霆丞一人之力神於不日矣三公者
肖像於中旁以將作監簿純佑許國忠宣公純仁恭獻
公資政學士純禮龍圖直學士純粹配焉濟美五世禋
祀一堂由是衣冠之賔䖍奔式路來躋其堂為父祖者
詒謀是思為子孫者䋲武是媿過其門者雖或細流釋
負弛擔徘徊顧瞻咨嗟歎息乃去憂樂之遺忠貞之報
百世不斬若此范公可為而人顧不為哉此觀風者之
績也司勳氏曰余觀兹堂之成而有感於大道之公懿
徳之好矣夫闡崇先賢佑啓後人激世範俗非御史不
能仰承徳意恪供厥職非有司不能上或宣令下或怠
事有舉之而中廢者矣前人美意後人惡其不出於己
也將有其始而多不克終者矣堂之成亦幸而遇其人
雖文正公徳之感人協恭同好而𤣥貺黙啓其三公在
天之靈哉范氏乃更立主堂右以祀温董及龍不忘報
徳亦禮也為是舉者公六世孫太學以益偕其兄主奉
惟立請於當路移書太僕卿惟一祠部郎惟丕從外交
賛云
　　蘇衛重修記
天下之道二文與武而已故其設官亦相凖焉易叙黄
帝傳述以前書載唐虞咨岳之後夏殷罔聞至周始備
歴漢唐宋或因或革尋置尋罷靡定制焉我明稽古文
武並用文若三公論道六卿分職以至百執事各有司
存武則公侯伯以擬三公五府以擬六曹禁衛一十有
二留守四十有八視諸司焉外又建都司以衛藩省設
衛所以叅郡邑官寖衆而法寖密仰見高帝神謨睿算
超越前古成祖率由無改乎舊慮深逺矣至其居也必
崇構廣宇使之聴政而出治莅官以臨下瞻視尊而聫
束固焉蘇衛建自洪武初年在郡治之東兹域也襟江
帶河曠藪巨浸控淮揚而連甌越一大都㑹也素稱壯
麗嵗月既乆風雨漸弊自宣徳𢎞治嘉靖以來三經修
葺並出苟完費莫底寜勞豈臻逸隆慶改元之三載視
衛篆者為都指揮何君萬鍾㓜讀父書長述祖徳策試
擢科文華翊武騎射劒術兼兹詩書禮樂在是曾未浹
月百廢具舉乃以六事上陳僉同報可修署其一也每
數曰方今邊烽未熄於北倭夷未殄於南正志士立功
之秋將軍耀武之日也建牙幕府樹羽旌門盾㦸列侍
于旁介胄奔走于下渙號申令擊斗傳符而頽垣圮砌
敝宇荒庭何以肅寮威衆居之而失其尊望之而生乎
玩矣遂諏吉經始撤故易新迺閌其門迺峻其墉迺粲
其堂迺邃其宇迺闢其階庭凡除器有帑貯餉有庾享
纛有祠稽籍有室退食有齋踐更有廡棟楹撓腐飭材
維良瓦石殘缺陶埴孔固丹雘漫漶繪堊稍施由是望
之而畏心生入之而引躬俯升之而歛容恪此何侯之
績也世之當官者恒以營造為嫌樂因循而憚改作視
其居如傳舍聊以託宿遲明棄去耳此宋藝祖示殿選
加選之條於遷代考課之後非無見也矧世祿之家桑
梓之墟盟帶礪長子孫者乎侯乃捐俸以庀財不為妄
取稍廪以鳩工不為徒後荒度於殷春落成於徂夏民
不告勞工罔愆素亦神矣時聖天子嗣位更化飭治吳
郡堂亦被災創建同時興事除舊布新文昭武憲㑹逢
其適呉人以為美談不有歌周雅而賡魯頌者乎他日
君侯秉鉞閫徼立功疆圉膺干城而奠社稷亦若此矣
是役也請于上為督撫大中丞莆田林公巡按侍御鄖
陽温公飭兵憲使南皮湯公若同官協賛委吏董成例
得備書如左云
　　清舉樓記
侍御劉君相厥考園是為曄華建樓其中名曰清舉於
以處高明攬昭曠魏生賦之謂美堂構而永孝思者也
其居也迺在郡城之西閶闔之南斯地也東引於越北
達長淮方舟結駟駢至輻凑開市㕓於昩旦横闤闠而
流溢聫袂塵昏揮汗淖積乘時射利之夫袨服遊閒之
子競其區宇矜其燕居吹竹彈絲調珍饌玉目恒奪於
紛華耳習聞乎諠咽者也侍御幽襟獨秉冲標夐邁心
竊隘之歎曰匪先人之廬是懐吾其鯤徙而鵬運矣緬
莊叟以養恬晞揚子之耽寂若遺世絶俗者焉其於人
也每立遌而難合故其從宦也亦屢拙而不工至其為
文也思若凌雲氣若吐霓通𤣥濳虚而變態不窮其為
詩則穿天心出月脇興寄宏深而不可為象皆寓之樓
矣其為樓也三江滙其左羣山控其右前臨茂苑後枕
海虞飛陛百尋交䟽四啓仰眺則危峰送青俯瞰則平
疇環綠遐屬則天籟忽鳴近聴則松濤遞響棟舍朝旭
簷收夕霏朗月初升暢庾亭之悰清風徐來發劉琨之
嘯亦可以樂而自適矣余聞仙人好樓居故秦侈阿房
漢崇嶢闕子其一舉而眇九州再舉而細萬物乎將挹
浮丘拍洪崖憑烟御風出入乎莽蒼而莫知其所止乎
殆與天為徒與造物遊視規規然馳志於江湖廊廟者
彼猶有桎梏而此之謂懸解也矧又射利遊閒齪齪者
乎望之葢瞠乎其後而囿斯下矣侍御君聞斯言也迺
揖司勳氏登樓命酌超然榮觀驩然相得因授之簡請
書為記
　　文起堂記
雲槎張季翁者嘗治其居於城之東衢焉層基累構必
宏以軒綴棟雕甍必壯以麗迺高其門迺峻其墉迺敞
其堂迺邃其宇迺翥以樓閣第宅之華輪奐之美甲於
城中鮮有能埒者夫季翁修業以息特布衣之俠而隠
淪之流也今欲其門可容葢駟列幡㦸堂可聫簪裾沓
履綦此其志不在近小者矣落成僅十年而其子果發
科並起惜乎翁奄逝不及見而志則酬矣仲子㓜于爰
處其中請名其堂以昭令美司勳氏曰夫仲子亦猶行
古之道也古之人一舉步不忘其親矧於身之攸躋乎
季翁雅善訓子察知三子必榮以顯克稱其居令後世
莫可加然特以富貴望其後耳不知事有得䘮勢有盛
衰若其室瞰高明孰與地甘湫隘此雍周廣喻於田嘗
劉生致慨於王謝者也今仲子修文以起堂之中奉母
以寧季翁博古多畜前代奇器玩好悉陳於几示能守
焉然黼繡間施雜以縹緗壺觴遞御耦以鉛槧日引掞
藻之賔問字之客研討九流譏評六藝闡稷下之談發
郢中之調即使金谷榛蕪銅槃狼籍而文可永垂堂亦
不朽矣由是仲子告于母夫人僉曰聞昔賢母惟欲子
以善養或期子以令名汝以文起含章吐繢抱璧握珠
可擬孟陽晜弟吾亦無媿范尹二母奚患不富貴乎汝
其無忘先人之廬敬佩司勳氏之言仲子載拜唯唯遂
書以牓諸堂而屬余述為記
　　董氏西齋藏書記
西齋者董氏藏書所也世居上海之沙岡自御史公起
家繼大理公咸嗜學修文購古書籍至千餘巻生子宜
陽㓜聰慧不凡兩世居家號清白乏籯金繦錢之遺每
指西齋謂曰業在是矣二公既卒董子非獨能守其業
又能盡讀其書搜奇括秘所藏倍其先人屏氛謝垢日
操鉛槧簡帙溢於几案晏如也葢已涉其流探其源採
掇其華而咀茹其膏矣嘉靖癸甲之嵗㓂起海上廬毁
於烈焰書亡於餘燼董子不避鋒刃夜半身犯賊中取
其先世恩誥遺像及書數篋馳出賊壯而釋之亂定稍
稍理其殘缺毎從友人處借而手録之乃刋定舛誤然
較昔十僅得其二三耳并新其齋屬余為記司勳氏曰
天下之物或聚或散有數存焉矧書籍為天地之精英
乎秦焚晉墜徃徃遭阨國且不能保而况於家乎張華
縹乘武庫奚存李泌牙籖鄴架安在遂使公擇託諸廬
嶽頴士寄之箕山不獨禹穴汲冡間也余家自𤣥晏所
畜晉武所假奚啻萬巻余考中憲公暨余兄弟復廣之
一旦為謝兵攘掠殆盡年齒向暮心力並减不復能購
輯如董子祗自懊歎而已夫御史者古之柱下主藏書
者也而董葢世其官矣傳稱仲舒下帷覃思三年不窺
家園而董葢世其業矣由是子子孫孫勿替保之又能
自得之誡以口肆貯為腹笥是董子所深望也使致喻
玩物取譏兼兩如斵輪之説書不幾於廢哉中憲公與
大理同登進士有通家之誼言非敢諛也因書為記宜
陽字子元别號紫岡為太學生云
　　新建憲濟橋記
憲濟橋者采民謠以彰憲績者也橋距婁關二十餘里
鄉曰吳宫村曰蕭涇戴墟瀦其南陽城滙其北二水交
瀉㟁易崩圮又走一州三邑孔道也往來相踵咸不便
之先是架木為梁名曰縮裏謂稍却以避湍激也夫河
廣彴欹臨深履峻負檐而涉心悸於阽危牽輓以趨足
逗於旋引餘皇一經輒隕數命至風雪沉尸昏黑遇害
者又莫可勝記也典是疆者非其痛切䏎膚而乃慢視
肥瘠民且誰何哉嘉靖四十載嵗在作噩長樂陳公以
殿中侍御史簡命南巡吳當兵燹之餘未獲安堵加以
淫潦作沴大浸流災公懷恫恤抗䟽蠲賦下令緩征既
又清傳以節支銷兵以裁餉省刑止訟去羡滌苛専務
與民休息又為之設糜以療飢施藥以起瘵民賴全活
者以萬數又為之穿渠以渥溉積貯以裕賑凡興利而
除害者罔不周焉芳厯兩更瓜期再借俗有偃草之風
海無傳箭之警霽威於秋霜煦愛於冬日由是甘露降
於虞山嘉禾産於惠畮瑞雪鑒禋而集靈雨應禱而濡
士民思頌功徳者十室而九矣嵗在閹茂公適東巡攬
轡於玉峰之塗擊楫於金沙之渚召父老以爰咨望陽
侯而興慨歴覩兹囏具聞斯患憮然曰民命顧不足重
而乃金是惜乎奈何以易朽之木濟難捍之水屢廢屢
更卒無寜嵗屢廢則行者病屢更則作者勞使拘於時
詘不可以贏民疲不當以苦豈永圖長治之經哉遂檄
長洲縣倅屠大亨往相度之俾驅石代木敷土夷岸隤
沙障瀾畚築於二湖之衝寘楗於百川之沸廣可一丈
四尺修凡二十丈有畸筭貲不踰五百計力僅閲三時
天根見而經始鶉尾㑹而落成圓兔初升長虹迥跨鏡
光練素延眺於澄流錦䌫牙檣騰歡於清泛民歌曰爾
厲爾揭險莫可避沉尸塞流視之如棄微我陳公孰援
以濟又歌曰昔母渡河𦵏於汨羅今也從橋由袵席過
陳公來晩濟我實多因題曰憲濟橋肇錫嘉名用彰偉
績從民願也夫橋梁者王政所有事而民牧之職司也
國僑聴鄭以取譏單襄使楚而致刺自古紀之矣公原
譴於下繩鋭意於己任非為民能然哉吳自倭夷犯境
小民往往鑿石斬木毁其橋梁以避一時之亂今道路
多有不通而水患間有不可禦者使感於公而以次修
舉之孰非公濟之哉公還朝堂秉柱石之資膺舟楫之
寄其於濟天下也亦若是矣邑令馬君㑹乂亭建碑徵
文于余余弗克違嘉其仰體公心恪勤官守者也因思
宋生兆祥於渡蟻孔氏介福於完龜愛物且然况民命
乎天之報公以慰我民諒匪逺矣元凱受富平之賞季
札美盛徳之遺宜鏤鴻休以耀綿祀聊采民謠銓綴為
記
　
　皇甫司勲集巻四十九
欽定四庫全書
　皇甫司勲集巻五十
　　　　　　　　　　　　明　皇甫汸　撰
　雜著
　　毁舟對
束教公子問於通方先生曰聖王制器尚象舟楫興焉
吳郡巨麗實為水區𢎞舸連舳巨艦接艫葢自昔紀之
矣識治者惡夫崇奢之病禮也華飭之蕩志也嬉遊之
妨業也叢飲之釁鬬也冶容之誨淫也議將毁舟示以
甲令裁以常模是為反本以敦其俗矯弊以殫其化吳
自今其可觀乎先生曰否不然此謂裂衣斷帶之禁而
非棄車止擊之神也剖斗折衡之治而非休樹息隂之
化也僕聞之善防者循其性不改其故善牧者通其志
不拂其情是故障狂而壅之不若䟽源而決流者易也
御馬而佚之不若牽牛而豫貫者順也是故先王有因
民之政而民宜之有隨俗之化而俗安之舟楫之利其
究亦博矣非盡如子所云也用之聚族逆女以洽嘉禮
用之送死弔喪以崇厚徳用之祖逺餞近以暢離緒用
之登山臨水以宣幽思胡蠧於政而欲毁之哉且疊樓
島峙不僭於瓊構之翬飛也錦颿霞舉不夸於雕墻之
衣繡也軒□之照水不多於緹帷之竟道也終宴之所
費不浮於一饗之玉饌也芳辰之輟賞不曠於窮年之
游手也采蓮之靚女不荒於倚市之明艷也中流之簫
鼓不闐於閭巷之弦管也何舍彼而亟此葢事有緩急
物有大小治有先後政有因革今瑤臺無恙而餘皇被
災狐鼠當道而鷁首䝉戮里猾怙勢而榜人受禍嚚訟
繁興而櫂歌輟響殆非所以召和氣弭怨聲也吳之侈
靡鼎貴比肩操贏繼踵乆矣成周風在四方先王不强
而同蜉蝣之刺不能齊之以儉沮洳之譏不能挽之以
奢使蘭舟桂楫不泛於朝夕之池危冠袨服不覩于長
洲之苑雜賄奇貨不鬻於吳趨之肆陳粟紅腐不儲於
海陵之倉巨商良賈不通於閶闔之塗而上錯之賦可
不登於天府之國庻一切盡廢之乎今夫舟之習於水
猶車馬之習於陸也為之飾以珠玉錯以金貝被以繢
罽藉以簞茀鏤以鈎膺文以輪轅約以鞗革和以鳴鸞
非不麗也亦猶屏騎於周行而脱駕於魯道也未見其
可也宰民者浸以湛恩潤以鴻澤惟患康衢無鼓腹之
夫南畆乏媚我之婦顧戒其樂胥坐而愁鬱止其笑歌
起而呻吟曷故焉昔李子入晉見今室惡而故室美新
墻痺而舊墻高歎曰民力竭矣吳舟雖麗亦故室舊墻
也民實不堪漸自痺惡耳若昔管仲沐枝而塗無愆期
之役晏嬰棄車而民罷擊轂之戲致治有本導民有機
故曰民可感而興也二子之謂矣哲侯良吏勅躬閉心
端軌務實達權挈要在宥去甚斯民將有率履從教改
行安節而嚮化者焉毁舟何為哉
　　吳漁父
　　　屈子撰漁父篇余擬之加吳以别於楚也
嵗㫋䝉赤奮若辜月日長至甫子不擇遜于松陵泛于鶯湖
漁父見而問曰子非司勲大夫與何故至於斯少負英
氣眇視一世業振古風獨步江東何壮也今乃憂心辟
摽形容枯槁何憊也甫子曰昔嘗抗䟽以忤郭武侯舉
朝為之動色而今挫於一兵子又嘗持議以詆張太宰
三署為之歛容而今窘於一鞫吏謂非命與吾其已矣
漁父曰葢聞釁由人構奚天之咎禍自己求伊誰之尤
且子生薋菉之鄉而佩薰紉芳趨眩碈之塗而懐瑾握
瑜適椎朴之市而掞藻摛繢履突梯之徑而姱節砥行
叩吹竽之國而鳴絃挾瑟是自犯不韙也今時所重者
勢與財耳使子位高何網之遭仕不善宦䘮其氣焰使
子金多何法之加産不及中神罔為通是自失其所恃
也夫犯五不韙失三可恃子之不隕於仇讐之手者亦
幸矣語畢相與觀於湖上漁父倚舷而笑鼓枻而歌曰
流有清兮亦有濁賢如屈兮𦵏於魚腹遡有順兮亦有
逆忠如胥兮盛以鴟革水有源兮亦有委智如蠡兮從
余逺逝遂去不知所止
　　鷦息解
建業域中有𤣥寂公子棲趾長干皈心淨土得北山僧
舍之一楹大僅踰斗高不過舫惟慧塔影軒梵鐘響座
而已因題曰鷦息葢寓言於䝉莊也乃左圖右史彈琴
其中逍遥乎不知榮觀燕處之為帡幪也爾時寥廓大
夫過而哂之曰陋哉子之居乎是安足息子哉且子誦
法周孔睎績臯䕫不為鯤鵬之遊鴻鵠之舉而乃託志
於鷦鷯謝笑於鷃雀僕竊惑焉公子曰吾知息吾躬焉
而已容膝之外非吾所覬也南榮戒多老氏取足又曷
故哉且吾以昭曠視之不知一枝之為小也吾以蟣塵
觀之不知六合之為大也雖有鄧林瑶圃一旦飢鳶擾
其上亡猿警其下將恐千仞失據三匝無依豈復有息
所哉大夫於是愕然自失曰公子幾於道乎吾方坐此
困也乃拜手讃歎而説偈言占占雖小知黠慧羡微禽
一枝安足戀屬厭乃其心庇苟非所據胡貴茂與深乘
時假全樹矯翼飛上林弛張種種故龍徳良可欽公子
聞之乃大歡喜曰吾於用天下也亦復如此(公子盛生/時泰也大)
(夫者/汸也)
　　司㓂獄書壁
有兔爰爰犯虎之穴虎怒欲噬之驅之豺窟兔懼甚曰
嗟嗟豺虎類也安得不毒我我知其食吾之肉而寢吾
之皮無疑矣豺問故知兔寃於虎也釋之平原兔喜曰
兹平原乃吾門庭矣遇鷹及犬鷹嘴圎犬善顧或擊之
或搏之百計困兔兔幾不免嗚呼天下之人有同其類
而異其心天下之事有幸脱於彼而不可料於此者戒
哉慎哉(虎武定也豺倪翟二撫君也圓/顧二比部郎也悉隠其名云)
　　喻歙文
有盲於詩者妄意刪之皇甫司勳五嶽黄山人並遺圖
倩梓於歙客奮起不視而唾欲毁其板余為止之夫彼
既盲於詩則其所取未必是而所去者未必非也使詩
不恱於凡耳受嗤於拙目余方以為幸而子乃以為憾
耶夫毛嬙西子國色也天下有目者所同美然鳥見之
高飛獸見之蹶驟禽獸豈可論於聲音之道哉竊恠夫
今之言者謂吳之詩不及關洛齊魯然吳之黄口白丁
僅諳三體未窺六義載䞇出疆憑軾而遊於名都學士
大夫多延致之與之談必虚左與之唱酬每出其下咸
謂少陵不死謫仙復生也顧不可笑乎夫騎卒逞謀而
謂良平為非智材官奏㨗而謂衛霍為不神然與否與
是猶鄙堯誚舜而陋禹也於妄人又奚難焉
　
　
　
　
　
　
　
　
　皇甫司勲集巻五十
欽定四庫全書
　皇甫司勲集巻五十一
　　　　　　　　　　　　明　皇甫汸　撰
　傳
　　張季翁傳
張仲子者年少而有才人多樂與之游余亦締交焉仲
子遇余良謹一日造余跽而請曰家君被褐隠市然而
有古俠行年且六十矣懼其湮沒無聞也願先生賜之
一言以圖不朽此與酌大斗稱千金為壽者孰乆暫哉
余曰敬諾乃作張季翁傳季翁名沖字應和中都鳯陽
人也勝國時有仕平江路者避偽周之亂徙家金陵留
季子賜贅長洲徐一貴家遂為長洲編民自賜始也是
為高王父生子彦達彦達生㫤㫤生準季翁父也並善
治産積而母氏李孺人又能持隂教相之富埒吳中季
翁綺嵗即慷慨負氣不為崖檢從師學求知大義不習
文辭事父母處晜弟以孝友聞凡中外吉凶之禮有疑
皆質焉所議務協於義曰禮求其平易可行令通乎人
情耳奚必拘學泥古哉甫壯嘗歎曰丈夫處世不能冠
纓結綬乘軒擁麾以快其志當遊俠四方安能僵卧牖
下事一室乎乃齎槖中裝去之京師與長安少年為鬭
鷄走馬蹴踘樗蒲博塞之戲間與高陽之徒酣飲壚肆
擁姬促坐哀筝順耳食揮萬錢即貴人過之睥睨不為
動色也都人士咸嚮慕之莫不延頸願交焉後語人曰
偉哉皇帝之居乎賤臣何幸仰覩宫闕之麗基扃之固
衣冠玉帛之㑹奇貨雜賄輜軿輻凑之殷與官儀之美
乎蔑以加已請止矣遂歸省庭闈叩首泣謝棄養之罪
親亦撫而為之歡勞焉及視家人産力勤自約與童僕
同甘苦至營堂室必華敞所蓄器物玩好必精巧雖鉅
室未嘗有也其衣裳戍削之製輒為增損俗尚褒衣高
幘曲衿侈袂故為狹小以矯之所簮帢帽服襜袷佩鞶
囊人皆效之終莫能及也對密親良友詼談謔浪一坐
盡傾而卒歸於正類託諷焉客有匱乏好為贍給或窘
迫來歸能為之拯䕶族人忿爭决訟不取邑令之命而
信季翁之言雖里中無賴亦善遇之而勸之改悟由是
人益多其義烈貴人長者轍跡日盈户外而季翁益為
醇謹母敢驕詡所生三子長曰鳯翼仲曰獻翼季曰燕
翼並聰頴能應對有所占屬如宿構焉廣延明師誨之
三子彬彬文雅矣貴人長者忘年與之交先為季翁起
居乃日設賔客可供十人饌㫖腆充於圓方焉長子仲
子俱為太學生分游兩都季子選為郡學弟子員將鼎
立以盡友海内藝苑之士矣中嵗婚嫁稍畢因好山水
之遊年躋六十輕㨗如少壯時往來虎丘石湖之間或
操小舟載酒肴以行或與二三交知徒歩徑造令童子
攜壺榼以隨誡其子曰汝曹不得與吾此流飄飄然有
乘槎上漢意因號雲槎叟示無繫礙云此其細行也若
夫倒篋而慕孟公之風折劵而𢎞馮生之量推産以敦
愛讓刲肉而致孝感庻幾篤行君子之槩焉三致千金
而再散之此與齪齪守財者安可同日道耶司勲氏曰
太史公謂戰國四豪皆因王者親屬藉卿相之富厚招
天下賢者顯名諸侯不可謂不賢矣然其勢易也至如
閭巷之俠修行砥名聲施於天下莫不稱賢是為難耳
矧聖朝法禁之嚴不得捍網踰軌惟信義節烈足以回
風而激俗使人率履向化季翁近之矣夫生也有涯而
名垂無疆古稱三張今濟其昌遲今顯揚善者之獲報
彰彰哉
　　王隠君傳
丙辰之嵗余解宦自南中還聞周子以言捐館于虞山
之陽未嘗不悲且歎曰吾蘇自是無醫矣即被病緩急
誰可寄哉居一年所季氏子乘病迎王君診眎之余從
旁察其語病狀及所得如響竟不起如其言猶謂偶中
未甚奇也又二年所孟氏華陽公病復往迎君診眎之
如語乘狀亦竟不起余始憮然曰周子不可復作乃今
幸得王君哉君名來賔字國光别號玉田吳邑鴈宕村
人也高王父暨厥考並善堪輿家至君獨小之乃從師
學儒覃究經義丁辰坎壈被褐為衣含菽為食棲趾環
堵中惟憂用疹因患耳竟瞶乃歎曰小子志欲以儒業
顯今為廢人天乎命矣夫即不能自治設以治人有所
效於世其醫乎遂好古方書隠於潰川之上訓童子自
給廣購素問本草脉經難訣五色奇咳鴻寳諸書畫則
手抄夜則口誦每至忘寢同舍人不堪其苦而君獨安
之時越人吳生世魁日與之遊心竊異之常謹遇生而
生亦知王君可教也間與語曰我有簡要診脈運氣禁
方欲傳於子子幸母泄君乃敬諾生果出諸囊中君受
而覽之因頓悟史所載長桑君事信非誣矣由是醫術
益精診眎人悉知病狀藥一再飲即愈病者嵗中多所
全濟事具醫案中故不載里中長老貴人益為曹丘而
君名浸淫上聞縣令而下賔待之郡守而下士待之又
晉之臺司及開府行部迎君者檄使交於道矣前守林
公版授散職謂章服便於趣召或曰與其冠帶從步吏
後孰若褐見之為貴哉君亦殊不樂御也病家持金來
即㪚而築室城西之隅頗耽幽寂焚香端坐委懐緗素
課子絃誦暇則引流灌園交植花竹户外則結駟沓屨
爭來迎君惟恐溘朝露而填夜壑也君聵於耳而聰於
心問者以手畫几輒了悟雖仲車面壁周知四方曷過
焉君性温坦而有節槩重然諾口不言利而好施予友
人程禹謨欲以女字其子未請而夭君後揣知其意悵
然曰余負程君哉越三年復生子而程復誕女卒踐舊
約程貧且死臨其尸而聘之又客有貧欲火其親者君
力阻之涕泣曉諭百計營貸乃獲地𦵏焉其信義多此
類此豈獨伎足稱述抗行懿烈所謂賢而隠於醫者非
耶今年五十矣而色若女子以恬澹養生殆黜聰而神
完支離而徳劭者也嘗著醫案二巻具載所診病者狀
所立何方所處何藥死生驗者若而人及邑里姓氏言
悉本於血脈經絡隂陽表裏與順逆之所由寒熱之所
宜守數精明世莫能窮也又素問臆説一巻雜言一巻
藏於私篋云司勲氏曰生民之所大患莫急於病世之
拙工不習文理徒執古方妄意於厲鍼砥石湯熨醴灑
以冀其生一或不捄輒諉諸司命夭札可勝計哉本朝
醫院之設崇以華秩優以清班然授非簡良失罔䝉罰
甚則藥物且未諳覩矧息至之微癥結之秘乎使王君
膺蒲璧之徵㕘闥庭之侍奏功何如哉而巖穴之士抱
才湮沒名不出户者王君幸為遇矣
　　錢居士傳
吳自泰伯讓王季子辭爵厥後甪里興歌於搴秀披裘
高盼於遺金世多隠君子云我明王賔氏而下志不絶
書乃今見錢居士矣居士名榖字叔寳武肅王苖裔也
世為越之臨安人後有壻夷亭張氏者遂為吳之長洲
人父早卒事母有孝行家無儋石儲因號磬室以自况
夫原憲環居非病馬卿壁立晏如奚戚焉性木彊敦厚
謝却紛華恥䝉滋垢嗜學耽藝晝夜誦覽不輟將修秘
書永嘉之業以繩其祖尤攻繪事既善山水兼精人物
圖花卉則管下生枝冩羽毛則屏間飛去至題詠亦閒
婉可玩由是馳譽丹青卿士大夫得其寸楮尺幅愈於
百鎰千縑高車結駟日枉其門居士每長揖不為屈又
不樂曳裾懐刺以通曰吾食吾力足矣何假縣令給肝
王公貸粟也其槩如此而母氏亦有介山偕隠之風焉
所交遊非文苑佳士則俠客酒人隆慶改元甲子一週
季冬除夕初度之辰交遊悉載酒肴賦詩為壽而請余
作傳以傳先是學院檄下郡邑各舉博學茂文者纉修
世宗皇帝實録居士亦在聘中以多識前言往行可當
世叔云司勳氏曰昔人謂求士當於其所不取及其所
不為諒哉若錢居士者砥節勵行以立名聲於天下豈
矯俗抗世者哉亦率履適性而已彼求富貴利達者炫
赫於生前湮沒於身後不可勝紀較居士孰輕重耶使
其脂韋磬折少自貶損於富貴利達何有而獨安於貧
賤以肆其志葢皭然自拔於塵滓矣尚何待青雲之附
哉
　皇甫司勳集巻五十一
欽定四庫全書
　皇甫司勳集巻五十二
　　　　　　　　　　　　明　皇甫汸　撰
　誌銘
　　明湖廣按察司僉事丹山翁大夫墓誌銘
丹山翁大夫之寢瘵也召其子謂曰即不諱能志我俾
不湮滅者其皇甫郡公乎亡何竟卒孤遴具狀來乞銘
從治命也余兄司直君與大夫葢同榜雅知素履嘗竊
聞之云按狀公諱學淵字道原别號丹山世為栝州遂
昌人九世祖行秀者丁元末造隠居岱原中五世祖文
一避㓂復家城南胡巷岱原地寖為里豪所并祖守寧
尚徳不仕父奎即奉政公早篤學以日者言棄去獨抱
詩書付公曰成吾志者子也母潘氏卒繼黄氏有閫徳
生子三人長道淵次徳淵公其季也徳淵早卒公少頴
脱處伯仲間擅聲白眉弱冠補弟子員正徳某嵗承奉
政公諱倚廬窮經益臻邃討事父兄以孝友聞己夘黄
氏亦卒居䘮惇禮合𦵏於岱原悽然有單露之感歎曰
昔人營冢令傍可置萬家者何心也嘉靖辛夘舉於鄉
壬辰登進士授南京刑部江西司主事畿内鉅猾怙勢
干紀悉繩以法細民誣染一切從貸大司㓂白川周公
嘗曰每獄成見署尾有翁某名輒不復覽而廷尉參覆
亦莫有異㫖者同舍郎有疑獄多質公為平反由是以
明允稱癸巳恭遇皇上建儲勅贈父如其官而潘氏黄
氏俱為安人云尋以考績取道展墓稍稍復其故業後
署本部廣東司員外江西司郎中又遇皇嗣誕生覃恩
得拜真贈父復如其官母氏皆為安人因建祠以棲靈
妥享輪奐特美綽楔並麗過者望而咨嗟里中為之語
曰生子當如翁季矣事具涇野吕公記中辛丑擢貴州
布政司左參議或以地方介荒裔非大賢之路乃以盤
錯自砥畧不動色至則苖夷弗靖中丞治齋范公將陳
撫勦便宜取決於公示以恩信蠻獠皆囘心嚮化焉時
廟建方興潘中丞公以大木艱得為恐推以任公公無
少避而材果畢集秋當試士監察檄公入典院事錄成
晉御以語類託諷上怒左遷真定判𨽻守倒馬關闗人
賴以為鎻鑰甫肆閲月移貳邵武常山之氓號泣恨奪
公之速邵武治迹尤多又恨得公晩也甲辰入覲乃就
闕下拜本臬僉事備兵建寧八閩為之斂迹戊申海㓂
竊發始建巡視行部詰兵謂公言少戅坐失事抵罪以
聞詔下吏部謂弗讐也乃請改任以釋巡視意己酉遷
湖臬備兵下江防駐節蘄黄間風偃湘漢庚戌蠢苖復
叛三省震讋臺司以公昔在貴陽知地利諳夷情署覈
功罪隂為折衝浹月獲凱皆其指示之力也癸丑嵗當
黜陟臺諫例得彈劾有以惠文銜私者中傷之命下奪
公官飄然起曰余昔在貴陽聞伯氏奄忽即思反服居
楚求艾宦情益减每移書與遴治義田掃荒逕以待余
乆矣悔不引决竟落謗者之口歸隠别業飲酒高㑹日
與故舊為平生懽撫兄子踰於己生也或惜其位不滿
徳業不充志乃曰余以一介儒生幸際聖明射策發科
嵗中超致大夫横金衣繡垂二十年分亦足矣願以遺
榮裕後昆耳時多賢智公者余始莅栝州覽其山川層
巒疊嶂崎嶔崒嵂延亘標峙太史公謂佐命五嶽顧不
然哉且溪流迅澓漰湱濜溳聲聞百里故其人多慷慨
激直之風明興攀鱗崛起若劉文成而下章葉數君子
並以豐功偉烈彪暎史冊翁大夫者亦曠世之選也然
以煩劇之才功烈未𢎞立遌不容於時潘生所謂拙者
之效非耶閒居數月疾作遴輩多方延治不藥而卒七
月十日也是月也應中丞亦捐館於廣南開府運數適
相值矣距生𢎞治甲寅六月二十八日花甲一週娶葉
坦劉氏累封宜人男子四長遴次選俱邑庠生次遷次
遂女二淑廉適鄭工淑貴適黄九章亦俱庠生孫男子
四曰元鳯元鶴元鸞元鵬孫女三曰元姬寧姬慶姬並
未婚媾是嵗十二月二十有五日襄事於妙高山之新
阡考宅徵吉也銘曰高原膴膴岱之陽丁辰中圮業已
荒後有作者卜世昌肅肅憲臣奮以揚彯纓耀組貢明
堂威夷澤閩乂楚疆抗跡鎩羽迴且翔濬源既深流波
長妙高開阡魄永藏末路云促餘休光
　　明忠州儒學司訓劉公墓誌銘
劉子亮以楚材舉於鄉累試不第拜雲和令敷文飾政
樹循吏之風余左遷貳栝喜得佳屬云既而持其先人
司訓公狀來乞銘以余昔在水曹忤權承譴員外置為
黄州理官黄人嘗謬頌之且雅知公也按狀公諱大倫
字某黄州黄岡人也曾祖政歴知貴州鎮逺府進階亞
中大夫祖瑛父澄並韜隠不仕母李氏系出望族嗣徽
𢎞閫公生而沉毅寡言笑即家人未嘗見其喜愠之色
少長業儒有大志流覽羣籍博物洽聞足稱武庫雖夏
月盛暑獨坐弦誦輟扇不揮人或異之曰心静體凉當
自得之非道家𤣥引釋氏禪定也其砥節若此制事必
由於禮燕私罔或惰行為弟子員時從弟子陷於法乃
以百口請於郡守胡公公為感動立貸之不復推理人
益以此重公祖之將殯也隂陽家者謂支干弗利諸子
不宜登墓公方弱冠叱拒其説褰諸父之衣泣曰安有
父棺即窆而子不臨穴者哉有忌願身當之諸父竟悟
後皆無恙及父之殯也道從河河無梁天且沍寒水復
深濬衆止之公竟徒涉染足疾每隂雨良苦悲泣曰吾
以水故悼其親非智不如葵也以嵗貢起家嘉靖某年
春授四川重慶府忠州儒學司訓教鐸頗振士子樂師
嵗時餽獻一無所受窮乏者捐俸周之癸巳春遷涪州
彭水縣學教諭距忠州甫三日堅不欲就遂自免歸曰
本非吾志安得戀戀乆溷升斗哉上官多賢智公者反
服家園十有三載杜門掃軌以開巻自娱或勸之遊曰
動静由性向懐五岳許耽一丘各從所適也一日忽檢
厯書謂小雪後吾當就寢時疾尚未革至期果奄逝異
哉凡殯殮之具一皆手自裁定子敬如其言遵治命也
昔矯仲彦預知死期陳太丘遺𦵏卒所皆平生鎮定故
委作不亂公葢同之矣公生於成化丙申之八月二十
有五日卒於嘉靖丙午十月二十有四日享年若干嵗
卜某年月日𦵏於某丘之先塋公娶同邑封君王公文
奎之女吏部驗封郎濟之女弟也子一即亮女三長適
袁尚相次適陶珽以嵗貢授河南裕州别駕季適張業
縣令公濟之子也孫一長統由縣學充國子例貢生曾
孫二如龍如鱗俱稚劉之先係江西饒州鄱陽縣青塘
村人句容公後也有從宦襄陽者因偽漢陳友諒據湖
作釁避地黄岡遂卜家云司勳大夫曰余嘗誦漢詔令
徵廉察孝悉多奇節士若劉公非古所謂孝亷者哉余
居黄每過漢隂望鹿門未嘗不想見尚徳息機之風也
至慕達者穢跡於比隣摛藻者乏譽於鄉曲豈名教所
與哉公之大父天順時值嵗凶出粟五百石全活千餘
人萬後必大于門可高善慶獲報雲和當超致崇顯亦
㑹逢其數矣是宜銘銘曰少惇吾行不敢以儒自病晩
効吾官不敢以祿自安免而歸吾息吾機賢哉知止獲
考其死所未究者俟厥子
　　明中憲大夫廣東提刑按察司副使洞陽顧公墓
　　　誌銘
洞陽顧公卒之明年季子啓東暨冢孫道洪持其外姻
秦子滂狀來乞銘余國之棄臣也雖嫺於文辭烏足以
鐫金石揚芬燿哉先是其兄惠崖公之墓屬余表之獲
詳世裔兹覽狀典而有徵因述其言聊為縁飾之按狀
公諱可乆字與新别號洞陽昔越王勾踐封其庻子於
顧因以為氏其在錫者則自晉㕘軍凱之始也明興有
福五者卜居邑之膠山鄉公之高王父也力田畜藏家
累千金時鉅猾俞寘逞暴作姦福五率其子壽山召義
旅遏之寘懼乃潛奔京師飛文誣詆父子並逮繫乆之
寘乃服辜始䝉矜釋歸則盡䘮其貲矣壽山子諱信尚
在齠齡賴友人錢氏為魯朱家得不死長從賈人往來
吳門稍稍復其家業是為誠軒公後以兄榮僖公貴贈
柱國太保禮部尚書公之王父也生三子季諱榮章號
筠軒以公貴贈中憲大夫泉州知府娶李氏而生公中
憲父嘗與芹軒伯氏草堂仲氏各訓誨其子每曰吾家
本江東人望纓緌蟬聫安可不思光昭先徳而守田舍
翁哉由是諸子克遵義方伯子可學即榮僖公仲氏子
可立是為參議公相繼登進士筠軒頗鞅鞅不豫公曰
富貴要各有時大人第少安母躁焉知後羽一舉不凌
前翼沖霄耶嵗在癸甲果連第拜行人時毅皇帝將南
狩偕同官江右熊軾山西孟陽泉南張岳洛中熊榮輩
上書請留畧曰陛下輕萬乘棄九重忽垂堂之誡而甘
馳駿之遊縱不自惜如宗廟太后何上怒詔獄廷杖之
左遷國子學正尋以父憂去位值今上入繼大統首録
諫臣擢居𤨏闥而公尚在苫塊末承恩命亦數矣癸未
免䘮起家銓曹將擬前授而錫尹暢子素不悦公亦應
召在京隂譛沮之竟拜户部員外郎時追崇獻皇議起
羣下聚訟未有折衷公從同官後上䟽與張桂二公殊
不相協復詔獄杖之闕下幸不奪官乃有徽藩册封之
役昔在行人有榮善王弔祭之役兩奉展親而君命不
辱兩遭笞㸃而臣節不渝君子以為難丙戌出知閩之
泉州以母老乞養䟽上不報歎曰古人迴馭獨何心哉
强承郡檄而泉俗素好嚚訟且怙勢相傾至則作六條
以與民約旬月多回心嚮化者公之折獄也務在得情
而發摘不以為神故民無寃者公之恤灾也賑貸有方
而矯制不以為嫌故民多全活者至於興崇學校奬㧞
士類尤多意焉庠生王以寧兄弟就僧舍讀書蒼頭與
行者忿爭輒撲殺之株連兩生公一訊出之止坐毆者
以寧是秋舉於鄉故士多感激奮發由戊子舉者凡二
十有八人上應列宿皆公造也若余同年莊用賔蔡克
亷並以高第顯名僉曰泉守知人哉三載考績上方留
意元元求所謂良二千石者入為公卿銓曹察吏治無
出泉州者將以太常卿召之客有止公行者曰吾母耄
矣忍使不沾寵命而徒為身計乎乃就考得上最母封
太恭人帔震簮翟亦榮矣亡何母卒歎曰向使從客言
不抱終天之恨乎甲午免䘮起家補贑州當閩廣荆楚
孔道商醝往來例𣙜其税以充督府軍需墨吏并農販
征之公至白罷之贑民稱便甫三月擢為廣東按察副
使民泣曰天不佑贑遇公之晩奈何不能借公如冦恂
也瀕行主藏吏邀公視其醝羡將以徳公乃斥之曰昔
屬令有餽吾幣於途者謝而遣之汝不聞耶三年無染
於泉三月欲汚於贑棄其前操戾之甚矣贑民至今以
為美談公自念兩守劇郡年資特乆僅膺常調復領遐
陬兼之備兵瓊海颶風瘴霧意不欲行少宰霍文敏公
廣人也移書趣之不得已褰帷露冕往莅其境飭法振
紀宣布威徳黎民惴惴罔敢犯者間乃按行諸郡咨詢
黎倭出沒之處相其阨塞險阻而為之備禦繪為圖説
松林石坂不假躬登絶島中盤宛在心目雖充國之畫
金城文淵之籌函谷不是過焉未幾羅活峝黎出刼為
盜按圖循跡遂窮治之儋厓諸黎五十二部落聞風欵
附境内帖然前此未有也以公之才晉陟卿貳如漢故
事奚所不可竟以讒免惜哉萋斐成貝錦之嗟薏苡起
懐珠之謗皎行易汚流言難察類如此矣昔泉有丘侍
御者縱其家奴搏人於監司之門公按以法雙江聶公
持節按閩猶不能奪使憲臣如公則王者三尺法有不
信於天下者哉觀其齎空囊而度大庾之嶺題數語而
謁曲江之祠此與投犀沉水取石迮舟者奚異其免官
還家也杜門却掃絶交當世屏跡公府慶弔之外雖讌
㑹亦不多預時汎舟梁谿之上振策惠山之陽以取適
而已性好讀書至老不倦尤好染翰作鍾王書盡得其
髓文必根理不襲陳言尤工於詩解褐即與薛考功蕙
鄭户曹善夫談初耽李杜乃撰體畧晩醉右丞爰輯詩
説唐太史評公詩有幽深之思多自得之趣當矣所著
有在署讀禮温陵䖍州珠崖在澗諸集并賦賛誌銘序
記若干巻藏于家瓊管所纂山海圖説迄今用之輒效
傳為軍中指南云丁巳偶感風痺尋差謂長子起孝曰
汝才宜繩吾武累試不第亦命矣曷就選令吾見汝衣
冠也至京授鴻臚署丞暴卒京邸公得訃悼曰使吾子
不克殮形牖下吾過矣吾過矣因慟疾發不捄而卒情
具哭子詩中邑人聞而悲之嵗癸亥正月某日堪輿叢
辰家並曰吉圖舉公柩𦵏於小嶺灣之新阡啓楊王二
恭人兆合焉禮也公生成化乙巳十月卄日享年七十
有七配陽山楊氏贈恭人繼武進王氏封恭人子男三
人長即起孝鴻臚署丞次啓予國子生次啓東縣學生
孫男十一人曾孫男八人云系曰今士之仕也孰不欲
優游以取卿相哉然有至不至者命也與其脂韋睎寵
於世孰若玉碎而垂身後名哉如洞陽公能䝉垢遺榮
殆無憾矣是宜銘矯矯憲臣際風振翼抗䟽繩違越爼
秉直分陜樹聲為邦流澤口可鑠金心匪轉石我有忠
信孚于蠻貊亦有子孫遺之清白惜哉棄捐胡然奄忽
經始嶺灣卜云既吉爰啓新阡迺安幽宅考徳懐勳請
視鴻刻
　　明朝列大夫山東都運同知山泉王公墓誌銘
長洲分教王君振鐸之暇謁余載拜涕泣而請曰常聞
孝子之於其親生不能養死不能𦵏為終身之憾使𦵏
不能銘懿美湮沒無聞於後其憾殆有甚焉臯也幸而
叨一命之寄為多士先且遊吳文苑之邦接公大方之
家不靳一言以為先人光是孤之罪也是孤之罪也余
矜其辭發其狀覽誦之歎曰朝列公之行宜銘已君僚
友毆陽司教所述也典麗足徵又曷辭焉據狀公諱景
明字時新號山泉保定清苑人也高祖諱明善曾祖諱
子成祖諱源並隠不仕父諱郁贈奉政大夫府同知如
子官母劉氏贈宜人云公生英敏夙悟知非凡兒奉政
公令就外傅少長從定興李先生遊遂精易學補邑庠
弟子員時督學侍御為儀封浚川王公按試拔公居首
屬以逺器正徳癸酉果登順天鄉舉四上春官不第時
嘉靖癸未歎曰今聖天子龍飛于上士咸思攀鱗以赴
功名之㑹丈夫苟膺一命之寄皆足以行道濟時奚必
一第哉乃拜鞏昌府推官地接羌戎民多質悍可以理
剖而難以法繩公至持以矜恕多所平反時總兵李隆
甘肅奸首也坐法當刑諸司懼有外變欲閟禁中勒令
自裁公力陳曰李所犯非暴諸市曹何以昭國法示與
衆哉由是隴西之民罔不憺公徳威者矣丙戌遷本省
太僕寺丞奉勅提調三邊茶馬頻嵗交易蕃部往往匿
其名馬數不盈額公厚加餽賚誘其來厩適中秋入賀
聖誕閲所獻多神駒逸驃聖心嘉悦恩寵特優矣庚寅
遷開封府同知専司河道先是通塞弗常漕舟愆期糧
餉告乏公方憂之乃稽程限覈募價不得偽增侵削而
宣瓠之役興焉然勢或不便於臺司公身任其事而業
已構其讒矣㑹考察之期太宰誠齋汪公惑於臺司語
將不利於公浚川公掌院事力爭之曰倅郡如王某者
剛直自遂不阿取容使以此䝉黜則選耎弗勝任者進
矣竟獲免乃調貳鞏昌士民喜其復來扶老攜㓜郊迎
道左曰何幸西土再覩末光丁酉鄉比奉憲檄執事鎻
闈所薦多名士己亥駕幸承天簡命亞相石門翟公秉
鉞西巡至鞏見公與語陳説邊事較若指掌載之隨行
迨還朝上䟽獨薦之尋遷山東都運少使齊魯凋瘁盗
縁為奸公視醝浹月一振而更新之始無廢墜夫刑罰
馬政水利鹽法皆國家大經也凡所歴試克稱厥職以
公之才何施而不裕而位僅止此衆共惜之然向非王
中丞知人抑豈能超致金紫公知止足竟投劾去臺司
苦援不可得此又豈徇祿縻爵之世所多見乎自癸夘
閒居灌園開逕日與二三同好詩酒為娱課誨子孫俾
知務學足跡不入城府兄弟五人公為其仲性敦孝友
伯氏早逝恩撫遺孤宦槖罕積而仗義樂施亦風之倜
儻然也履旋䘮神奄忽委化悲哉初娶李氏同邑濵州
博士守宗女也隨至鞏昌公治獄明允諷道實多嘉靖
甲申九月九日先公卒於官舍年四十有一卒之日郡
人懐慈母之嗟若䘮妣之痛焉後以公貴贈宜人繼娶
張氏山東平原縣㑹寧教諭環之女封宜人距生成化
十七年七月十八日歿嘉靖三十三年正月十八日享
年七十有四子五長希臯即分教君次道立道興道顯
道成女五孫男七公之子孫亦既多云先是疾革欲遷
塋所塋在郡城南六十里王磐墅逺祖元翰林學士故
基也今避其諱因名王村云塋先在墅西北至國初明
善公稍遷于南後以地隘冢繁各自經始公則卜吉於
塋之東南二里許嘉靖三十四年十二月十二日希臯
輩奉公柩合李宜人𦵏焉倬彼王裔肇自太原世躋華
顯貢禹彈冠之日吕䖍贈刀之時前史葢紀之矣明興
中丞公徳明者持憲撫三晉茂著勳猷公從兄也自是
科第駿發簪紱蟬聫鬱為望族莫之與京傅文毅公所
譔傳記載在家乘公為理官所全活民命無慮千餘嘗
高門容駟曰後世子孫當有顯者不愧東海于公矣銘
曰誓淮王宗既遥且洪迨兹朝列乘時奮庸漢尚隂徳
紹厥餘風隴西之民大造是䝉河流底定别駕之功𣙜
茶市馬天閑已充督醝經國自西徂東爾才則裕胡施
未隆金馬故阡新鬛而封温温宜人宅並考終慶流後嗣
奚必爾躬我銘貞石垂示無窮
　　明誥封奉政大夫户部廣西清吏司郎中青山王
　　　公墓誌銘
王子維楨童時以奇聞年未及冠登進士第與余兄司
直君為同榜友余從闕下獲締交焉並嫺文藝為海内
所推迄今三十餘載矣丙辰之嵗王子自南安辭守而
余亦由滇中解憲各歸山中為灌園吏者幾十載雖音
驛相聞而光塵難即每懐良覿寤歎未嘗不在陵陽間
也乙丑春正既望王子衰絰不逺千里䝉犯風雪匍匐
造余稽顙再拜泣而語故始知青山公已背養日月有
期手自勒狀請銘于余余閔其柴毁相對而泣少焉把
臂相慰勞嗟乎先人有懿美而不能闡揚是有負於知
己之託使辭溢而近諛事乖而匪覈亦豈深相知者哉
按氏族所載王姓最大其散處太原瑯琊間者最稱繁
衍若漢諫議大夫而下晉太保司徒之屬最多顯者青
山公諱汝猷字宗臯周靈王六十四世孫先自江左徙
新安實茂𢎞之苖裔傳至唐尚書大獻公璧厥後寖衰
宋紹興問再徙宣城之涇川遂為涇縣人曾祖考子榮
封户部員外郎祖考達字徳孚由成化丙戌進士官拜
武昌守孝廟時考郡吏以天下第一稱有子六人次鏴
字鎮之倜儻有大志娶邑中左知州輔女實生公公生
而隠厚不為凡兒嬉戲武昌公甚器之乃延良師教以
詩書夜誦不輟燃膏達旦就几上假寐巾燼不自覺也
其篤如此左公精於易學嘗著周易輔説行於世公從
而問難恍然有悟端坐一室研味道腴師曰性静可與
為學非子其誰正徳乙亥御史張君鰲山來督學覽其
文選充縣學弟子員值家門搆釁族人多亡匿公挺身
赴理抗言庭折無卑庇纎趨上官為之改容向非平昔
志節能服人鮮不株染蔓逮者既而痛父以急原抱憤
溘故苫塊思報執䘮三年不事酒肉停柩在堂一夕火
起伏棺號泣天為反風得無恙尋殯宣陽都青山之原
每穿土虎豹悲鳴廬墓踰年芝産冢上公心以為異竟
秘而不言因號青山公示無忘其親云時趙宜人亦能
食糲衣浣相夫於義有鹿門之風焉御史盧煥劉隅相
繼督學移郡邑俾勸駕入試數奇輒不耦余𦙍緒時為
南京户部主事監兑浦口先與左公有姻婭戚公因為
道誼交攜二子從之遊尋轉吏部考功郎中北上乃攜
二子師事湛公公方倡道東南由大司成遷南少宰公
居新泉精含探討益邃四方學者如武陵蔣信廣東周
衝永豐吕懐婺源洪源滁州孟津述業響臻相與友善
闗中吕柟安福鄒守益亦稱公為江南篤行君子矣二
子雖稚年旁侍竊聴若了悟焉者客皆異之己丑督學
章衮按郡公攜子歸涇辛夘與長子入試廷幹中禮經
第一即維楨也越嵗壬辰登進士第授行人司行人奉
例歸娶踰年奉詔江南開讀又踰年奉敕徳府每祗役
寧省迪以令猷期樹鴻績敬諾以行甲午督學聞人君
銓奬其孝慈復趣應試亦竟不第而仲子廷傑嗣為縣
學生如京師恭遇太廟覃恩應授封典公曰余豈不能
叨一命之寄以展濟物之志徒以子貴冒榮非夙心也
同榜徳清蔡汝楠勸之始克拜命兩奉制詞若異質舊
於儒林鍾祥及於哲嗣多美辭云公恨生不遭時以顯
父母而身為大夫慘然不豫受封三十年非嵗時慶享
不以衣冠自炫棲趾青山構草堂數楹絃歌其中非公
事不入城府飄飄然有塵外之想妙契顔齋洞啓𥅆籥
嗇精頤神雖躋耆年色猶少壯葢恬澹足以養生之驗
也子既入官為良二千石未嘗視家訾稍高于門罕置
䟽産此其槩矣撫弟汝璉敦友于之愛而存故尤篤且
撝謙不欲上人以故里中號為長者嵗鄉飲邑令恒以
大賓迎致之宣守羅公汝芳闡道宣化四方環聴者履
滿千悉為館榖無虚日亦雅重公數相問貽公素無疾
甲子八月展墓青山凡少時經行之地遍為探訪欷歔
眷戀乆之至北亭莊左手偶感風委頃而返二十四日
忽泄下越四宿呼沐浴更衣者三翼日果卒距生𢎞治
庚戌十二月十一日享年七十有五二子哭之慟知公
者興斯文䘮祝之歎焉配趙宜人先公卒子男三人長
廷榦官至南安守娶左氏先封孺人加封宜人次廷傑
國子生娶朱鶚女季廷盛聘趙女女三人孫男六人文
炯邑廪生次文燁增廣生文美附學生文爟文耿文灼
曾孫男一卒之年廷榦卜以十二月十六日舉公柩權
厝于青山祖塋之次俟吉乃𦵏圖新兆域云夫青山公
之學専務體認不尚縁飾故其為文亦若厭時格卒不
獲一第非才之罪也然有醖藉能藻鑒至論風俗得失
生民利病較若指掌用其言足以圖治使脱射策而就
旌招其功烈葢𢎞逺矣夫仲弓懿範乃誕元方叔師博
綜特秀文考以廷榦為之子公其不死哉是宜銘銘曰
於休先生砥節礪行誦説羲文高談孔孟為世解紛仗
忠與信不有長者俗焉表正苫寢帷堂快讐未果至諴
格穹反風㓕火鬱鬱青山幽靈兹妥既産祥芝亦馴闞
虎往諜所載孝感斯徵今人與居先民是程淮水之澨
實流於涇俾昌而熾遹世其興匪位而貴匪爵而尊仁
義允蹈師友淵源芳塵永謝潛徳猶存所未究者爰俟
後昆
　
　
　
　
　
　
　
　
　
　
　
　
　
　
　
　皇甫司勳集巻五十二
欽定四庫全書
　皇甫司勲集巻五十三
　　　　　　　　　　　　明　皇甫汸　撰
　誌銘
　　明中順大夫思南府知府王公墓誌銘
王大夫既卒之三年將圖襄事諸孤來乞銘余以不文
讓孤泣而固請曰是先人之遺命也願徼一言之辱以
慰九原之靈展狀季翁中舍君所撰云大夫諱延素字
子儀别號雲屋姓王氏光祿大夫柱國少傅兼太子太
傅户部尚書武英殿大學士贈太傅諡文恪公鏊仲子
也其先汴人宋室南遷從而渡江居吳之洞庭東山遂
為呉人大父諱朝用仕光化縣令以良稱自曾至高並
以太傅貴贈如其官榮躋三公恩逮四世乃知佩刀之
授有徵列㦸之施無爽克紹祖烈者矣大夫生而厚重
偉丰姿有器識甫冠以太傅三載考績䕃入太學恥居
紈袴被服樂與諸生遊太傅方在樞密乃杜門絶不通
賔以謝請謁者曰毋以累家大人為也其䖍慎如此時
當中葉毅皇倦勤閹瑾竊弄朝政日非流毒搢紳赭衣
關木暴於轂下者以百數太傅秉正嫉邪事每與忤瑾
心銜之以相公望重終莫敢侮稍為歛容褫氣人咸為
公危之尋上䟽避賢者路竟遂祁奚之請不失大雅之
哲歸卧東山海内歎其為完人云時長子中舍君窮治
宫室苑囿凡輿馬服食靡不華腆粉黛聲伎充於後庭
玉帛玩好實於外庫將以娛其親公悉屏而不御焉仲
獨沉静寡慾折節讀父書翩翩然佳公子也相公亦喜
謂成吾清徳者此兒矣亡何謁選銓曹太宰為長洲陸
公執其巻曰非王太傅子耶真可謂得青箱之學者即
取父第何有但朝廷盛典不可虚稽昔司空導右軍羲
之皆由門第起家著勳簡册偉然成大丈夫是君家故
物也仕貴及時尚奚待焉適有左軍督府之缺擬銓授
乃以親老求南冀便省問衆益賢之因拜南京中府都
事履任即恪守職司值畿内諸衛所類進表箋詣府多
冗費一切裁革人稱便焉正陽諸門官軍領鎻鑰恒夜
候風雪中行視憫焉捐俸葺廡以庇之此何異陛楯郎
得休居自旃始哉在南都三載多所禆益甲申丁太傅
艱服除補中府尋陞經歴嘗有中使夜呼索阜城門鑰
將出為章聖召醫叱曰禁門一鑰安敢擅啓然事關太
后奈何詰使者言頗驗迺飭踐更卒嚴禦躬導出入旦
日上䟽言醫官召用無時不宜處城外以備緩急時嘉
其奏焉舊制都司及各衛所武臣兩月詣京一比試第
其能否懲勸有差邇來監臨者徒以虚文姑息視之法
漸廢弛率為釐正不少假借士卒皆嚴憚參軍矣嘗奉
詔淮揚有司餽遺一無所受丁酉六載考績妣胡氏由
太孺人進封太宜人兩承褒寵實異數云是嵗遷宗人
府經歴秩高而事簡銓曹亷其有治材不宜寘散地乃
就闕下拜為思南守歎曰余豈不能奉天子之威徳漸
被逺人為良二千石乎母老且病惡忍忘垂堂之戒驅
峻坂之馭耶遂投劾歸太宜人不乆背養獲奉終事孝
思無憾矣既除服或勸之仕曰吾有先人之廬足以託
處具區之田足以自給桑蔴橘柚之饒足以比户封而
鄴架之書可以委懐湖山之勝可以展眺人生行樂豈
在一麾五馬間哉吾弟壯且謝秩韜隠從事著作縱不
能附子臧之節獨不媿少游之言乎吾其已矣士論高
之性縝密寡言笑事必熟思而後行雖造次未嘗失色
於人𢎞度有容犯或不校亦無脂韋睎世之態少喜臨
書字畫遒勁得太傅筆法間占屬短律亦清逸不失家
風涉獵聞見隨手籍記他日人有忘之者悉為陳説較
若指掌殆今之崔林也居無虧攝强飲食壬戌四月朔
偶嬰寒疾越七日卒距生𢎞治某年月日享年七十有
一悲哉配陳氏初封孺人進封宜人乃先公卒子男四
並秀發能文長有輔國子生次有夔次有龍邑庠生次
有玘孫男女八人可謂蕃衍矣輔等卜以乙丑十二月
初九日奉公柩厝于洞庭王塢之新阡越丙寅正月初
四日合陳氏宜人兆葬焉銘曰倬彼王裔起自太原居
吳震澤由汴來奔天挺太傅身任斯文扈聖熙載炳耀
台垣兩朝毗化四葉䝉恩邦侯纉業亦貴而尊懐金剖
竹皂葢朱旛踐榮知止膏施自屯誕生哲嗣雖死猶存
阡開幽隧儼對湖濆赫赫中順題墓之門刋石頌烈永
詔後昆
　　明文林郎浙江台州府推官張公墓誌銘
吳四著姓而張為一若今天台公者其先濠梁人也勝
國時有仕平江路者避偽周之亂徙金陵再徙呉為長
洲編氓自五世祖賜始也賜生彦達彦達生㫤㫤生凖
世服賈以貨殖聞生子四人並好遊北走燕南走越結
客少年游閒公子日馳逐於章臺狹邪間歸而務然諾
輕財好施能趨人之急則又以俠聞仲子滂字應霖母
李氏所鍾愛也始折節讀書其在燕也鼓篋入雍盡棄
其裘馬之習從博士掌故講同異多所發明為大司成
所知積分考行升諸上舍世廟戊子以尚書古文舉於
順天疇昔五陵諸少年咸指目而訝曰張仲豈乆人下
者哉向以鴻鵠困於燕雀中耳自是十上春官竟不遇
乃巻志長林躬理家事稍治第宅葺園囿地僅一區而
池館島嶼之勝備其中花木禽鳥亦相稱自號青陽居
士杜門掃軌以謝貴人惟二三密友時為開徑食不重
味酒纔三行輒罷去乃出所藏書籍圖畫彞鼎罇罍劍
匕錞鎛咸千百年物賞鑒之暇則延師訓課其子而已
内而諸從外而子壻各以别舍折劵畀之或婚喪不克
舉者咸為周之有敦睦之風焉踰三紀嵗甲子季沖子
鳯翼燕翼並舉於應天里中謂古有三㦸張家將復見
於今則又駸駸乎以顯聞矣乙丑春忽戒其紀綱曰為
我趣裝將謁選于天官氏人莫知者先是嚴相公為司
成時嘗拔太學俊異者得馬氏一龍從謙輩十有一人
隆禮以優之仲葢與焉後登上第者九人嚴既柄用凡
受知者趨之多得巍科腆仕仲獨謝去曰吾寜不仕豈
可以權貴致身哉相國敗始有此行或以其事寖淫聞
於秉銓乃拜台州理官遂自號天台仙吏而人稱曰天
台公云時侍御龎公尚鵬按浙之命甫下持憲良峻大
署其門屬吏母得上謁天台公徑造其門閽人止之乃
排闥而入御史驚而進之庭參未已遽升其堂曰未嘗
為吏不識吏局然下僚謁長官承問治道亦禮也胡深
絶焉御史歛容而謝京師傳以為美談視脂韋磬折足
帖帖面赤汗背者何如哉不疑之諭暴公子天台近之
矣將之官過里中猶攜諸從獻翼輩為竹林之遊忘其
簡書可畏也移檄促之單車入郡偶觀察使者委以訟
牒而名犯其諱入而作色曰理官與囚名伍豈有意辱
之耶觀察引咎謝之其不為屈志媚上多此類朞月之
間疑獄多所平反弭大盜之逋捐弊田之罰郤鹽賈之
賄俸祿之餘盡散以飾學宫廣浮梁士獲藏修民歌利
涉又建正氣樓以祀方正學倉吏耗米將鬻女以償出
槖中金代贖之人心咸為感動台郡為之語曰張君為
政樂不可支麥穗自昔蔓草在兹以庭虚罕訟獄蕪寡
逮擬堪也然同官嫌於伴食郡守甘之坐嘯忌才害能
譽之所在謗亦隨之矯矯者汙不信然哉遂以年免聞
報之日歎曰吾豈不知耄無能為耶聊効一官以見志
耳矧兹地也稱仙都福庭傍郡去龍湫鴈蕩密邇間得
馮霞御風躡石梁探海嶠吾生足矣昔稚川求丹砂於
勾漏靈運娛清暉於永嘉某雖不敏請附二子矣或占
綴詩篇閒婉可咏也角巾東歸士民遮道車不得行尋
建祠肖像為享祀焉抵家發裝圖書之外惟䳌蕉蘭蕙
數種而已閒居兼屏紛雜闢園濬池崇臺綺閣覽衛生
之經談緩齡之術仲長眷懐於山水馮亮廣適於栖遊
殆未涯也忽膺痺疾涉旬而卒隆慶己巳正月晦日也
生𢎞治丙辰十一月二十八日春秋七十有四配沙氏
相夫以才淑克昌厥家沒齒敬慎不衰男女各二長鳯
岐娶陸氏次鳯儀娶徐氏皆太學生孫男二天台公病
方革無他言惟曰我即不諱䰟魄猶思越鄉昔人託𦵏
南陽台人豈不能血食我耶卒之後果有屬吏素車白
馬千里臨哭者悲哉彌留之夕召獻翼曰汝吾家千里
駒也為撰述平生乞銘於司勳氏彼雅善文又汝忘年
交也獻翼泣曰唯唯是嵗鳯岐輩卜以十一月十又幾
日即逺于伏龍山祖塋之傍遵治命具狀來請夫張子
藝苑名流得馬遷叙事法且所聞於家庭罔溢而徵余
奚加焉聊删次而系之銘曰張仲務學克振儒風肇由
俊舉恥以貲雄避權謝仕韜光固窮晩效一官烹鮮愈
治爵服匪榮聊展吾志民號神君自稱仙吏不習塵容
引年解紱樹碑留思建廟享食官豈在崇民懐惟徳伏
龍嘉麗卜宅妥靈赤城遥緬騎箕鞭霆餐霞吸瀣安知
委形
　
　
　
　
　
　皇甫司勳集巻五十三
欽定四庫全書
　皇甫司勳集巻五十四
　　　　　　　　　　　　明　皇甫汸　撰
　誌銘
　　徐隠君墓誌銘
隠君姓徐名京字禹量中山武寧王七世孫也余嘗誦
高皇帝御製碑為鳯陽府鳯陽縣人家世農業王葢贏
糧徒步仗劍倔起晞竹帛以垂勳誓河山而疏爵者也
自是紈袴子孫憑藉寵祿炫奕陪京無踰魏國家者延
至中葉始知説禮樂敦詩書彬彬乎多儒雅士矣君尤
砥節勵行嗜學綴文乃知太沖起於公族靈運誕自侯
門也祖某號蘭谷父某號慕蘭並任俠樂施降而能聄
母梁氏萬户安之女也雅有閫儀載在家傳君生而聰
悟甫七齡能為五七言對信口占答慕蘭公竒之使就
外傅年二六能屬文習經義志期以文遹武正徳丙子
應天鄉比就試京兆尹居首選後累科不第輒棄去曰
此殆非不朽業奚足困壯夫哉遂擬古文詞特閑詩賦
不窺家園者十年矣亡何慕蘭公背養居喪毁瘠事梁
夫人撫弟立襄以孝友聞締婚授室推産讓僕自處湫
隘梁夫人慈景無恙由子翕孺也遭辰終鮮兩弟相繼
奄逝殯𦵏之具身獨經理謀諸細君而鄒氏賢婉脱簪
解珥畧無難色成君懿親之美而君方齊物於䝉莊寄
情於潘岳曠瀁恬澹不為貲省雖世濟蟬聫而衣惟緼
􁀙家崇鼎食而甑或生塵晏如也因號居雲子以見志
焉嘉靖丁亥慕吳越山水之勝為子長好竒之遊訪友
明哲商㩁藝藻時蔡子羽王子寵黄子魯曾省曾皆與
定交吳趨之市而余兄弟亦傾葢焉以倚閭之故不遑
留滯亟歸寧慶因杜門掃軌覃精邃討力追古人於是
東橋顧公璘暨弟横涇公瑮石亭陳公沂倒屣紆引更
倡迭和而君獨雄轢其間聲稱籍甚於江東矣浚川王
公廷相以大司馬參賛南都機務非公事不濫通賔君
以詩投謁即歎賞不置司馬業上䟽切論時政語侵魏
國君坐是避之不復往來以故臺省鉅卿愈重韙君時
海内被褐之士以詩名家者太初流寓於吳㑹子言棲
趾於燕京而君且度外兩子若未暇參論也將軍西第
履綦響臻公子南池軒騎填集而君門轍跡間有長者
不以蓬蒿見謝也梁夫人尋亦捐背毁瘠踰於前䘮謂
生不能崇養三釜産子皆夭死無以衍一綫之𦙍居嘗
鞅鞅弗豫矣甲辰嵗余在司勳仲氏涍蔡子汝楠施子
峻在比部王子廷幹在户曹與君數相讌㑹歡若平生
君為牛首地主邀致羣彦探幽攬勝登頓彌日賦詩盈
帙藏之山中一時傳寫長安為之紙貴越乙巳諸子稍
稍遷去而君疾間作自以志不展於丁年才不效於小
施苒苒聿暮頗有憂生之嗟然苦吟耗心縱飲傷肺客
為勸止之而君猶覓句驚人頌酒詆婦悲哉明年丙午
君於兄弟之子擇其沖秀養為己子曰俾奉先人祀不
乏足矣越丁未忽病風左體委弊不勝動履鄒孺人卧
不安寢食不甘味晝則延訪名醫手調藥餌夜則焚修
秘祝願以身代君瀕危得復起者鄒之誠感所致也又
明年戊申君積痾少瘳而予羇紲都亭相見輒欷歔流
涕察其容貌改前鬒髪非故心竊憂之至把臂晤言了
如平日幾其猶可强息也君且悼故友之零落緬陳跡
於俛仰命酒慰勞盡出其稿曰以此累公余因參定蔡
中郎謝司直所芟取者銓次之而為之序君手漸能書
翰期我以中秋之㑹不數日食鮮疾作余時在長干寺
報書云仙子樓居維摩禪坐明月一室何曾兩鄉十六
日漏未盡而卒嗚呼痛哉臨歿猶令友人誦其序文頷
之曰吾目瞑矣小祥之月鄒孺人令其孤來乞銘曰知
圏典者莫若蔡邕公無辭焉據狀公生於某年月日春
秋有幾男二守硯早夭次守筆女一適溧陽翰林院庶
吉士馬一龍亦先君故守筆擇某年月日襄事於雙橋
門之新阡以鍾山賜地罕可祔云君多懿行不𤨏述外
雖和光而中懸人倫之鑒臨財非義即千金不為眄睞
覩時俗事輒慷慨不平至談經世之務抵掌奮袂欲為
陳思自試著隠一書頗懷韓非之憤已矣居雲余忍銘
余友哉嗟乎世謂相知之難而相遇尤難也設有二三
當路知余如君則將職文墨之司無泣玉之寃知君如
余則必䝉弓旌之招備記室之任豈若是轗􁀙終其身
哉命也已夫君所造有居雲集吳行淛行二稿并著隠
總十餘巻成一家言銘曰有徳而文無祿與勳逸情埃
表棲迹孤雲生不滿百千載揚芬一逢吳季二古徐君
　　黄先生墓誌銘
夫神駿伏櫪而駑駘驂乘蛾眉棄捐而勃屑進御瑜瑾
韞韣而瓴甋騰價龍劍敝室而鉛刀發硎士亦有然者
天乎人耶求士若此望世乂安得乎吳人于是乎搤腕
為黄生矣按狀黄君諱魯曾字得之人稱為中南先生
云其先河南汝寧人也宋元兵興間高安公徙家袁州
生斌少習孫吳書學擊劍騎射察觀英雄屬焉值徐壽
輝破袁州以斌為萬户尋自偽漢亡歸高皇帝從徇南
昌授昭信校尉調禦蘇州遂家于吳君六世祖也生信
信生景暉為武畧將軍景暉生暐始棄武攻文以進士
起家任比部郎決獄三輔以為神明生異號葵菴公君
其仲子也生而頴慧過人葵菴善操其息立致萬金産
析子各千餘君與弟省曾即五岳山人也盡以購書讀
之父為譙讓對曰昔人謂黄金滿籯不如一經矧五車
乎與其饒於貲孰若饒於學乎比部公聞而賢之弱冠
並充弟子員竊鄙時義博綜羣籍探古文辭好竒縱譎
為文閎衍莫能加焉長則方面巨耳脩髯炯目昻軀山
立偉然丈夫也丙子試南畿主司為李公廷相覽其巻
深加歎賞置易第一錄其論以獻不竄一字俾為後學
式云屢上春官不第同年崔公桐時為少宗伯諷曰子
日暮矣時不可失禮曹司務員缺姑屈効一官可乎君
笑而拒之出曰咄嗟崔生安知余之心哉方今専重進
士即才如董賈學擅班揚位躋卿貳勳垂竹帛問之非
由進士終赧顔憾心矣是時抱志不屑謁選者余長公
沖海鹽王生文祿耳嚴相聞之亦願見此三人三人不
肯行天下想聞其風焉葵菴晩年任俠務博有大度苟
不得盧千金捐於一擲無恨也以故家易凋落又廣置
妾媵多生庶子卒無長物君事母王太孺人竭盡孝養
讓其先人之廬以與諸弟而身自僦居委巷晏如也長
兄太學生孝曾早卒撫㓜女長為治裝嫁之錢生用商
示以時義獲舉於鄉今為肥鄉令是也性狷介遌俗離
羣寡所交遊弟省曾外惟王守王寵耳余兄弟以中表
尤密八子齊名吳趨為之語曰黄家二龍王氏雙璧皇
甫四傑鳯毛鸞翼同學莫敢仰視矣包山徐繗以藝交
始終稱莫逆焉後遇太學張獻翼即投分歎曰恨得子
之晩也兼以峻直不能容物邑令張舜元苛法於其僕
斃於杖下君為發喪令蒲伏引慝里兒以催科逞侮君
上書李節推士允畧曰一介不取僕之志也倚馬萬言
僕之才也李覽之為歛容卒當侮者罪居父喪郡守胡
公纉宗唁其廬就幕次稽顙曰衰絰不敢詣公庭以謝
守辭而韙之其梗槩皆此類亦以見當時守令賢於今
逺矣己未之春年踰七十猶擔簦躡屫自潞河徒步入
京師其篤如此所著多憤世刺時之篇若令語士役議
枕戈雜言序使服官政必多忠猷毅烈乃竟已矣閒居
弗豫時過其姪姬水城南精舍茂林脩竹觴咏移日姬
水者五岳子也嘗奉安石以逰承阿咸之賞者也是嵗
業將北上趨治裝把臂謂曰人各有志余豈智不逮而
父耶葢五岳由辛夘舉於鄉亦置詩第一壬辰走京師
觀樂而返後不更往世盡高之亡何君卒方其彌留猶
不忘一第悲哉是為嘉靖辛酉六月晦生當𢎞治丁未
三月朔享年七十有五云娶徐氏都御史徐公源之孫
繼蔣氏側室趙氏男三長道美郡學生先卒次道貴次
河水俱郡學生孫男三道貴生嘉瑞郡學生嘉徳河水
生嘉榖尚㓜道貴等卜隆慶某年月日奉公柩厝于靈
巖西麓之新阡踰十年所而後克𦵏傷哉貧也狀即姬
水手勒粲然華矣然詳於論文而畧於紀事余稍增益
所聞至云文喜左氏莊騷太史得其曠婉詩喜曹謝岑
李王孟得其健逸皆實録也余復何贅焉而妄人詆其
不􁌫於藝何哉白首牖下誦覽不輟鉛槧日操多所校
輯若孔氏家語兩漢博聞漢唐晉四傳唐詩二選仙家
四書大咍小咍録詩説諸集行於世及隠居北遊閒居
客中諸集散逸頗多葢襄陽綴不逮意茂陵稿輒屬人
也河水挺濟美之才負紹述之志旁搜博采題曰天中
集徐君序而傳之所謂愛奇凌誕率任天衷藴藻沉思
獨持氣骨要亦知己之言哉二孤請銘銘曰矯矯黄君
希世竒寳鸞鶩匪羣竽瑟違好莫為之先蟠木登廟伊
誰之愆荆璧委耀原居屢貧孔行卒老夸死馮生均湮
腐草氣吐虹霓塞於蒼昊卜宅靈巖别開京兆辭乏中
郎曷彰有道徃矣餘名來斯允詔
　
　
　
　皇甫司勳集巻五十四
欽定四庫全書
　皇甫司勳集巻五十五
　　　　　　　　　　　　明　皇甫汸　撰
　誌銘
　　徐文敏公繼室淑人郁氏墓誌銘
徐文敏公亞配卒是為誥封淑人郁氏也日月有期遺
命孫履貞治襄事諸孤為乞銘狀即公從弟繗所撰述
也系曰淑人彌留時呼𤣥英𤣥素泣且訣曰吾疾殆不
起即不起慰我於地下其在墓銘乎銘在文不在官爵
文工則傳傳則死且不朽官爵以眩盲俗耳奚能益地
下人哉夫淑人之言誠善矣媿余小子何敢當乃一再
讓𤣥素堅請之嗟乎余少從文敏公遊又為公所舉士
也晩通婚媾嘗於門下竊聞淑人之賢分安敢辭稽昔
任彦昇以記室而表婦順於劉碑舒元輿以左司而闡
母懿於陶版文果在官爵否乎迴環展誦華而美典而
徵尚何以加焉謹掇拾為之銘按郁氏之先有諱貢者
當周末時嘗相魯傳至青州刺史泰𤣥始見郡乘徙江
左著籍於吳遂為吳人居吳趨孔道西接金閶甲第鱗
次高閌駢坒郁特雄埒其間國初嚴鈔法與時轉化因
致饒裕父鼐挾貲遊維揚間任俠樂交諸少年逰揚其
名至今江淮言郁長公若四豪云淑人生而幽閒莊恪
里中好靚粧奇服輕袿侈袂翔龍墮馬淑人屏不欲御
恥與衆女伍也父母察其相後必貴為擇佳壻踰笄未
字易謂愆期之志非有待於君子乎時文敏公適喪元
配王氏遍召諸媒媪以詢僉曰無踰郁氏者公詰之曰
汝不聞王淑人乎大傅文恪公長女婉嫕才淑閫徳無
雙殆難以為匹諸媪哂曰公何得以相門輒少白屋女
也由是委禽授幣如初婚儀迨吉于歸公喜曰向老媪
言展不誣矣時文敏由史館進秩學士主試南畿淑人
相之如京當今上登極之初銳情經術延訪儒流日御
文華緝熙聖學公儀矩端偉音吐洪亮每陳説古帝王
治道天子改容聴焉淑人警雞鳴於昩旦誡燕暱於小
星曰慎毋以閨房怠朝省也亡何公陟少宰攝選事進
退百官天下想聞其風采未及三載以聖眷覃恩褒封
逮室淑人始膺褕翟之寵拜泥鸞之錫矣公題其堂曰
介福令門人袁袠等賦詩以頌盛美焉時皇后方開坤
寧聴隂教詔諸命婦修朝謁之儀既又達蠶室列繭館
率諸命婦就郊躬桑淑人例得珠纓霞帔旅班行與從
事曳文履於椒塗陪雕輦於蘭錡實成周之異數而先
漢之稀覯也乍舉竟寖談者至今以為榮及公以簡命
日隆漸閲台衮執政嫌於逼已隂諷憸人就闕下上書
媒孽公釁將中傷之禍發叵測公憤懣不知計之所出
淑人曉之曰公第以正自持即勘者召問具以情對天
子聖哲必不惑於讒説已而詔下果得貸僅免公官雖
伯宗聴戒於妻許允受對於婦曷過焉及歸鄉里公鞅
鞅弗豫思行樂適志淑人勸曰公才望為上所知今執
政且去位聞從左右常侍數數問公安知無使者即家
召公令舍人趨治行奈何效楊子㓜自放乎里中莫不
賢智其言先是作嬪於室二姑在堂奉事以禮二
姑相慶曰孝哉新婦何减王家女耶撫諸子一如
已生諸子歎曰慈哉母氏即王妣在無以加此矣
御僕媵每有恩凡蒼頭婢子皆曰賢哉主母王夫人殆
未嘗死也若夫承廟祀執姑䘮佐夫君畢婚媾潔酒漿
享賔客勤勞二十餘年福備履綏願違偕老文敏奄忽
益𢎞内範兼綜外政諸子小有缺失召於庭下切責之
汝不能光昭徐卿令徳獨不恐㸃王太傅家聲乎其嚴
憚若此嵗時降誕子婦捧觴逓起上壽以未亡之故為
悽然覆觴而罷自是子婦罔敢言家慶者平生善自調
頤强食無恙乙丑之春偶疾作綿歴至冬竟不救藥而
卒是為嘉靖四十四年十有二月二日也生𢎞治某年
月日甲子一週復六矣亦中壽匪促也子五人長𤣥度
太學生娶吳氏先文敏卒次𤣥成廕詹事府主簿俱王
淑人出𤣥英判臨清州事次𤣥素𤣥佐俱太學生女一
人先卒孫男九人履貞者𤣥成子也出後𤣥度屬當承
重因董襄事云允元允徳允恭敬中允治玉柱允若並
㓜孫女九人一適太學生皇甫榖者余季子也宫詹君
從都下聞訃驚惋殞地痛哭曰曩余本不欲行母命强
之竟令抱恨終天矣不逺數千里徒步來奔槁容柴瘠
室人不識也當王淑人卒時尚在孩提淑人為撫之令
徳感人若此宜其為文苑名臣之配屢叨恩渥上罇禁
臠日給於中厨黄金綵繒嵗頒於内帑身共享之子孫
振振昌大厥後富貴殊未艾也天之報施淑人亦單厚
哉𤣥成等卜以丙寅某月日遷柩於靈巖山之賜塋合
文敏公兆𦵏焉哀榮亦備矣是宜銘周姜翊祚趙媛昌
宗覽古遺絢炳訓于彤肅肅文敏刑家自躬王謝郁升
如璧獲雙淑人來嬪徽音克嗣靖恭職思周旋從事諭
夫于道迪子以義壼譽夙欽曰惟賢智雖有茵鼎莫永
慈年匪無膏沐豈駐婺顔叢蘐萎露拱木萋烟爰昭世
美佑啓宫詹鬱鬱靈巖帝錫之冢生既䝉恩死亦銜寵
昉彼湘君蒼梧是從潛徳休光刋銘示頌
　　明重慶守陳公孫安人墓誌銘
嘉靖癸亥之夏重慶守陳公諫卒安人孫氏一慟幾隕
然猶强息以育諸孤遂構疾至隆慶戊辰春亦卒葢生
固非安人志也日月有時孤琦璟等將圖襄事而從兄
瓉時為太常卿移書往徵其狀來乞銘展誦其言葢歎
河睢絶響晨牝貽詬徽音莫嗣惟妬是聞至𦙍不遑恤
而宗弗克紹者悲哉於是乎有感於安人之賢也太常
於世廟時為給事上書指斥時政著蹇諤風其言多憤
世之辭類如此按狀安人姓孫氏父鶴亭公某母湯氏
海虞鉅族也安人生而婉嫕稱閨房之秀重慶公自㓜
頴脱為鄉校之英考比部公復亷知孫氏女而鶴亭公
亦雅聞陳氏子申之以媒妁遂締婚焉比部公時佐嶺
南歸與妣徐安人為子授宗廟見禮成喜曰所謂佳兒
佳婦此奚忝耶翁姑繼卒相夫執䘮紀務協於禮敬事
吕恭人隆娣姒之儀吕恭人者瓉母也二姑並㓜撫之
及笄為治裝以歸二姑徳安人猶母矣初安人因公未
産子蚤夜遑遑為置側室乃生女安人亦自娠女則又
求宜子者納之乃告於公癸夘果生二子安人子之不
啻已出公心始懌奮於功名遂以甲午舉于鄉丙午遊
南雍安人從之金陵庚戌舉進士拜比部安人從之京
師三載奏績安人膺封典奉勅命有樛木下逮之辭匪
諛也丙辰領恤刑於閩便道攜安人歸冠翟帔霞流珠
綴珩宗黨榮之未及行乃有重慶之命則又從之蜀中
公聴外政安人持内範甚嚴固扄鑰絶餽獻凡蜀産之
珍屏去一無所好公治理以循良稱安人相之也乃以
憸人構釁再朞而罷事具公誌迨反初服槖無贏金安
人脱簪珥以佐饘􁊭享賔客為公卜夜之娛察其鞅鞅
弗豫則又諭以南榮之誡廣以北叟之言敬通解宦左
顧孺人樊姬進賢實昌楚𦙍忻戚葢同之也庚申季子
生安人則大喜曰無官有子曷輕重哉然公竟以失意
隕身功名之㑹有不能忘情者矣安人日夕持季子泣
而苫卧柩側素病癖至是益痼忽一夕聞舍中火起驚
走而蹶無俟反風實由神䕶竟弗救藥悲哉隆慶戊辰
正月十六日也生為正徳己巳十一月二日享年五十
有九後夫死甫五易朔耳子三人長琦邑庠生仲璟太
學生季珤女六人適馮者安人出也終安人不廢寧省
無匱母遺如子道云由是子孫振振玉樹之産虞猶徳
星之聚頴也安人能知大計矣琦等卜以己巳十一月
十五日遷柩於虞山邵家灣祖塋啓重慶公兆合葬焉
禮也昔子厚誌叔妣陸夫人具列柔儀罔諱爵齒太常
倣之無遺絢無溢辭述而銘之允宜稽昔稗官著妬記
馮荀之家幾覆嗣惟孫休休有令美先君之思朂任只
鳯毛翩翩河東擬攬暉發潛鳴陽起孰謂安人而無子
虞山之灣兆重啓從夫于邁妥幽里千秋萬嵗應不死
　　沈太安人墓誌銘
憲使沈君應魁居母氏程太安人憂日月有時乃衰絰
徒跣届司勳氏之廬蒲伏稽顙悲號涕泣持狀請銘其
墓余亦為欷歔乆之發緘申紙狀即太安人從弟鄉進
士大亷辭也事覈而言徵情攄而懿闡有足采者按狀
安人姓程氏雲樓公鉞之仲子也母王氏裔出伊洛兩
夫子後宋徳不競於越是遷始占籍姑熟數傳至高王
父兵曹可菴公式正統間以死勒國家無長物而清白
是貽雲樓公昭先令徳率迪尤謹教子姓世其業大經
舉鄉薦授昌樂縣令大亷相繼頴脱駿發他日昌程者
此子已仲子㓜秉淑姿夙閑女誡授以孝經列傳了悟
大義稱閨秀焉及笄重慶守葵軒沈公海季子似葵公
虞䘮其配張安人召媒媪圖嗣張者媪嘖嘖賢程氏云
非此莫能追嫓張者以張孝謹有徽音也因委貺焉雲
樓公曰重慶之女先已拜吾宗廟今以吾女往奉公祀
非潘楊世睦乎由是仲子歸於我至則相夫以恪撫遺
孤以恩綜理家政惟密御僮僕婢媵惟嚴嵗時薦享惟
禋羞賔客饌饋惟腆似葵公遂亡内顧憂専擇外傅以
訓諸子彬彬為文苑士云晩謁選曹授南京司城指揮
三載考績得貤封其先大夫以歸而二子並舉於鄉因
解組屏居葺園開徑與昆仲遊式敦友于奄忽捐館安
人亦自舉二子矣視之如一凡篋笥所遺庾帑所畜諸
子均析罔有所私斗粟尺帛之謡曷由興耶諸子又皆
申申訢訢有翕孺之樂母氏令善之化也世廟庚戌應
魁舉進士授南京儀部主事將母以行安人享祿養者
三年尋進封太安人嘗割已田贍季弟力為解紛排難
以慰母心無何擢憲廣臬而長子亦拜陳州守尋改趙
州爭相迎養安人以路遥兼遘痰疾並却弗就二子餽
獻省問相望於道安人叱曰汝居官守惟修乃職以報
於君尚安念母乎頴羮陶鮓雖美非吾所甘也憲使以
文學飭吏事赫有令譽竟以直免衆為惜之安人慰之
曰汝年尚壯而才器通達召復雲中收功澠上未晩也
奚鞅鞅為哉趙州亦不習脂韋棄去相與賦閒居於板
輿詠循陔於蘭膳為百年壽奈何昊天不弔朝露溘零
悲哉三子哀慟踰於張安人亦慈孝所感也時隆慶戊
辰六月四日朔其生𢎞治癸亥十一月十三日年六十
有六矣越嵗己巳趙州君等卜以明年正月卄八日遷
於寳巖灣之西北合司城之兆而𦵏焉趙州忽茹哀抱
疢而卒憲君身獨膺之數也安人雖不躋上壽而享茵
鼎之隆被褕翟之華生既榮矣凡五子長應元即趙州
守次應魁即廣西僉憲次應麟太學生皆出於張而長
於程者也次應賔應龍太學生俱程出皆先安人卒孫
男十一孫女九婚嫁皆望族曾孫男女四殆熾而昌矣
嗟乎安人撫前子㝡周而所生子並夭此又天之難諶
者也憲君薄宦減産歛𦵏之具鬻貸以充可謂孝亷矣
司勳氏曰余歴觀古史所載繼母之賢莫踰翟母穆姜
者程實以之若事繼母能孝則王祥薛包二子耳沈奚
讓焉是宜銘銘曰婦順匪易母善其難愛克致佑妬乃
構患惟程秉淑紹張殫義朂爾諸孤不我延嗣天道胡
爽人寵則榮洵美二室從遊九京寳隧重開金蠶共閟
徳音孔昭芳儀潛翳
　　吳母顧宜人墓誌銘
在昔嘉靖癸亥秋七月楚參吳大夫諱子孝一旦捐館
其孤朴乞余表其墓不以余之不文謂余與大夫交莫
逆能詳其素履也迨今隆慶庚午春二月大夫配顧夫
人奄亦捐閤朴復乞余為之銘謂余從大夫所竊聞其
聲也嗟乎曾不踰十年而夫人從遊地下朴慟而懟曰
胡天奪母氏之速夫人瞑焉猶自恨其徇夫之遲也孝
哉賢哉按狀即朴泣血辭也與余所聞恒八九所未聞
纔二三耳夫人顧氏為吳著姓曾大父巽大父􁀙諸父
餘慶並以辰年擢第起家吳中稱三辰進士者是也父
餘祥少為郡學弟子員學行茂著後生稱魯齋先生云
配俞氏少保公裔也居近閶闔之臯橋夫妻相敬有伯
鸞徳耀之風豈居之移人耶魯齋壯未有子生女温粹
淑哲圖為擇佳壻文端公未第時嘗與同席硯而大夫
甫五齡即能占對魯齋見而竒之曰此兒長為大器尚
惡用他擇乎遂以女許之少長閑習女紅兼誦孝經内
則及通諸史大義魯齋抗行雅遊頗有山水之癖不務
家省夫人能相其母治生得不匱於給事具魯齋遺書
中及歸吳姑薛夫人持隂教嚴肅上能曲盡婦道得其
歡心下則善諷其夫克勤於業大夫嘗賦詩美之辭多
不載當是時夫人尚未有子念舅姑又止大夫一人每
為宗祀之憂因請於薛夫人廣求妾媵遂獲多男之慶
視恒情妬媢何如哉延陵人氏罔不賢夫人者又為魯
齋公置妾亦舉二子武陵人氏又罔不徳夫人者大夫
舉進士拜台州理官時文端公解南太宰歸夫人請留
侍養不赴郡舍其事舅暨劉庶姑尤加謹焉間課諸子
講解嚴於父師訓諸女諳婦儀大夫由廣平擢南選部
夫人貽書諷以虞丘之事報曰此吾夙心屈於家大人
未許耳卒上疏乞歸與偕隠凡十餘年始承舅諱執䘮
如禮大夫復起儀部稍遷光祿少卿夫人亦不赴京邸
代綜家政為子女畢婚姻視適庶並如已出云光祿尋
擢湖廣參議階朝列大夫提督太和夫人亦不與之楚
臨别第曰仕至横金於腰結紫為綬亦足矣妾聞讐相
懐私驕子黷賄豈容君等毅直進用乎大夫卒感悟曾
未踰稔乃投劾去吳故世家夫人雖無餉畦視饋之勞
而縞素恬澹昔王凝之妻謂有林下風者夫人近之矣
昊天不弔殱我良人自是居嘗戚戚弗豫遇元旦長至
及生朝令辰子女率孫及甥羅拜稱慶輒謝弗受可謂
永思矣丙寅嵗朴以文端公䕃改授南京後府都事圖
便養也值世宗晏駕奉表入覲上䟽陳情乞歸守朝列
家法殆孝養濟美者矣夫人先以夫貴勅封安人今上
登極覃恩都事君奉例欲上䟽請贈典而夫人止之曰
汝甫授官未有尺寸之報乃遽徼寵澤乎竟寢亡何背
養惜哉彌留之日召都事君暨諸子謂曰汝先子自少
負掞藻之才晩抱經世之志其擢第也選入翰苑大學
士桂公以其氣俠外補其理郡也屢膺臺薦宜居諫垣
太宰汪公以其雄視左遷海門之㓂談笑而弭廣平之
變鞅掌而戢辛夘從事浙闈所取士幾二十人咸拔其
尤若黄中以飭憲稱沈鍊以極諫死一切不言小子識
之朴等泣曰唯唯乃今知大夫怨不為讐徳不望報量
益𢎞矣向非夫人曷從紀哉其他推財好施賑族恤里
婦人恒事夫人踈節並畧而不書書其大者逺者夫人
卒於隆慶四年七月三日生於𢎞治八年四月八日壽
七十有六男子五人尚朴即都事君尚儉郡學生尚黙
尚遜尚潔俱太學生所娶皆宦家子遜潔先卒女子七
人皆適鼎族一嘗刲股起母疾者也孫男十人皆郡學
生曾孫男二尚儉而下非夫人出為夫人撫若己子故
不析其母氏云朴等卜以是嵗冬某月日奉棺某山之
原啟大夫之兆而合𦵏焉司勳氏曰若顧夫人者在文
端公為佳婦在少參公為令妻在都事君為賢母三者
有一焉世以為難矧能兼之是宜銘銘曰婦于文端觀
孝始妻於朝列昌厥裔母於都君迪之義敦善亮節匹
烈士閫儀𤨏範惡足擬鸞章象服榮宅里從夫委蛻名
不死發潛闡懿詔千禩
　　明勅封太孺人劉母吳氏墓表
侍御劉君鳯卜宅撰辰奉母太孺人柩合其考文林公
以𦵏瞿太史氏志而銘之附青雲昭彤管孺人可以不
死矣侍御猶以懿行𢎞淑宜有表顯於世乃輟哀収涕
采絢述𠂻以請于余余家司直兄嘗娶於劉為侍御諸
姊而水曹弟又同年也竊聞太孺人壼徳乆矣及覽述
辭覈而匪溢乃稽古昔若陶母標塋於蠡上虞妃示冢
於湘濵奚必稱夫哉太孺人姓吳氏世以武功爵衛尉
徙蘇父宏夙齡嬰瘵未及拜官而卒母管太君二十而
寡凛有貞操孺人甫朞鞠之孔瘁稍長教以女紅誦習
内則女誡諸書性頴慧聴輒了悟由是益觀古今事前
史皆歴歴能道之至論成敗較若指掌丈夫莫踰也年
二九作嬪於劉劉為郡著姓中丞而下繩武科第素菴
敷者學行稱於鄉門下從遊之士以百數多躋顯官事
具郡志子鏜為怡晩公鏜子湘為㕓隠公並善營積家
用以饒生子梅即文林公也元配俞卒㕓隠公每以單
弱恤𦙍迨吳來歸喜謂潘夫人曰新婦賢而貌具福相
且占曰三五而光子孫其昌天將繁我祚乎俾攝家事
綜理周密就養惟恪姑享其逸而夫亦得以覃精於藝
矣猥遭潘夫人䘮哀毁永慕及㕓隠公奄背泣盡流血
目幾失明厥後文林公攜之京師庚午舉於順天丁丑
生侍御於京邸時孺人歸劉且一紀矣嘗恨㕓隠公不
及見曰嗟嗟胡昔占者之言騐之晩也以産子之艱愛
之特甚丙午文林公拜汀州推官以仁恕明允流其頌
聲咸孺人勸諭之功及調潯州越在嶺外䝉犯瘴癘公
賴無恙又孺人擁䕶之力也亡何文林公解官還減仲
之産居嘗鞅鞅孺人為指侍御曰此子在何患終窶乎
盡取篋中簪珥毁以充贍畧無愠色而子果登甲辰進
士拜中書舍人恭膺錫命人共榮之乃以管太君貞惠
未宣旌典尚革獨不豫焉舍人尋拜南監察御史兩奉
祗役衣繡晝行吳市中觀者嗟賞圖展禄養而文林公
居忽屬疾孺人食不甘味卧不安寢願以身代竟至委
化及竣襄事遂屏華謝飾撤甘持淡翻閲梵典研究宗
因染著悉遣障礙都捐矣以故侍御謫推汀州移貳潯
州曾無忻戚第勉以砥行固志省刑愛民而已雖陶母
之卻餽獻雋媪之問平反曷過焉戊午之冬侍御擢廣
東僉事方以道逺不遑將毋欲為投効計而太孺人難
之先侍御在閩中嘗一過汀父老詢知為故推子也扶
杖擁車陳説功徳盡皆泣下侍御為之霑巾焉偶與太
孺人燕語及之悲戚致疾又以齋乆傷脾飲藥不救而
逝己未二月甲子也嗚呼悲哉向使其子身自之官寧
不抱恨終天即奉母氏偕徃卒於塗視闈閣為何如顧
不幸哉或謂孝思開先佛理黙相非耶距生𢎞治丙午
十二月己亥享年七十有四男一即侍御君娶顧氏孫
男思濟女二孫女三皆締婚名閥詳於志中其懿行固
有彰彰足表者矣嗚呼學之於人大矣哉世之恒女惟
習紃組議酒漿差不失婦順而已若吳之性資婉嫕才
哲炳暢動協于禮夫善事親而䖍奉以愉乃成其孝夫
素友愛而雍輯無競乃成其讓雖無干外政而從容詆
諷夫為循吏慈矜嚴迪朂子令名凡此節槩皆自詩書
中來也其達權應變輕財好施慷慨有丈夫之風至若
祀先睦族䘏隣逮媵閑家儀軌𤨏秘不載載其顯者大
者云爾系曰漆室貞媛婦範未臻肅肅饁畦母訓罔聞
斷機遷里徽乏初嬪兼有三善惟吳孺人孰謂男子可
不學云虎丘之陽下從夫君業詮慧鏡報感慈輪爰綴
彤藻永播清芬
　
　
　
　
　
　
　
　
　皇甫司勳集巻五十五
欽定四庫全書
　皇甫司勲集巻五十六
　　　　　　　　　　　　明　皇甫汸　撰
　碑表
　　明資政大夫南京工部尚書贈太子少保何公墓
　　　碑
會稽之墟實維於越禹陵降神克生英哲迺誕何公爰
振休烈身沒名彰宜表豐碣公諱詔字廷綸號石湖越
郡山隂人也少秉淵懿之資長負頴拔之槩嗜學綴文
藻徳砥行為諸生冠遂以明經起家解褐登仕通籍三
朝耀組二京厯試郡藩載綏畿甸所在以能稱自分工
署迄拜司空翊世平成典邦水土終始懋焉葢秦漢以
來司空與太慰司徒㕘為三事並超九列赤符舉梁素
絲崇衮公無忝已若夫江艘海舸不愆以綜陵工廟役
勿亟而集示儉昭朴昉橋山之制䟽㑹通漕奏宣房之
績乃增秩賜金錫讌褒璽近代司空未之或有若初出
知永平地隣京輦中官撓法舊莫誰何至則䘏灾零雨
亷枉章電民悦慈母囚畏神君嗣莅于楚郴桂告警議
發窖積用給軍需民既稱便賊亦就殄廣漢之摘姦孺
文之持法宋均之徙蝗龔遂之弭盜殆兼之矣由是㕘
知西遐則風行百粤稍遷右轄則化偃八閩羣獠内欵
罔不即序可謂祗服忘勞盤錯别利者也雖漢史之采
循吏唐典之咨岳牧又奚讓焉至陟中丞持憲三輔整
肅戎務繁殖黎元糾按鉅豪裁罷冗費關夫敵愾遐方
震懾北門鎻鑰倚公為重亡何徑踐卿佐矣于時識治
者謂公宜居樞筦隠憂者謂公宜任韜鈐剡書交薦柄
用可期而公知足乞骸遺榮反服暫允歸田之請未寢
當宁之眷昊天不弔奪我刑獻海内惜之今上悼焉然
星精雖隕而鳯毛不死矣方其立傾否之朝丁履尾之
日遏劉襄苖克壯其猷突瑾礱宏卒免於禍大雅保身
有如彼既而際亨嘉之會遇攀鱗之代龍蛇互用身名
俱優又如此設天假公洪毗金鉉協賛玉衡盛徳大業
詎可量哉至若孝友繕性雝睦成風銜哀毁瘠展親翕
孺教篤韋經宦减仲産守萬石之醇謹幾慧度之纎密
䟽公罕贏餘之儲行父無衣帛之妾考旋月旦籍甚鄉
評凡兹大節以及世美具載亞相陽峰張公之誌司成
涇野吕公之碑彪炳雲煥垂光霄㝢而仲子大中丞鰲
以余中憲先君與公誼為聨榜分則通家屬余甄次遺
絢闡發幽潛稽昔執中為宋名相公侯子孫必復其始
其在中丞公乎公之夫人唐氏先公卒卜兆於容山尋
改卜於西余之陽而合窆焉帝給營𦵏秩贈宫保湛恩
汪濊寵靈攸妥堪輿家流謂得善地亮哉徵哉辭媿不
腆而事覈則傳矣系曰漢何武居無赫去見思流遺徳
明司空承先則良哉稱二千石曰于藩維方伯暨中丞
揚憲職夙夜寅在公直胡憖遺嗟奄忽經西余筮從吉
山蜿蜒水抱一竄𤣥廬返真宅鏤鴻勲樹道側居永哀
行者泣於萬年長靡極
　　明鴻臚通事顧公墓碑
嘗讀太史公世家諸篇乃知尚貴尊賢禮之大經也勾
吳著姓有四而顧為稱首今太保惠巖顧公可學紹肅
侯之家聲挺彦先之人望早嵗擢科列郎署參外藩遺
榮恬處幾十餘載值皇上求舊搜隠馳安車之徵賜清
燕之接言每當聖意由是寵眷日隆數嵗中超拜禮部
尚書晉秩宫保自父率祖及曾咸贈光祿大夫如其官
世祿之家鮮有踰於錫山顧氏者公有弟為鴻臚通事
諱可文字與明别號惠崖同母馬夫人産也粤自宋季
不競民多南奔占籍錫之芙蓉山高祖福五生壽山善
治生富埒吳中明興法網漸密豪猾易梗有俞慎者聚
而構亂邑遭株染父子逮繫雖獲矜釋而門户傾圮矣
時大父信尚在齠年匪友人錢氏存下泣之仁念把臂
之誼幾不能全至芹軒公某修業而息之稍復其始與
其弟比部泉州公各訓誨其子誦法詩書繼武科第五
世之後莫之與京謂非天道與善之報耶通事君生而
容貌魁梧性姿倜儻馬夫人知非凡兒愛之特甚而芹
軒公聴其任俠亦未嘗苦為繩檢乃棄弟子員授興邸
舍人竟投檄不屑就居嘗敬事長公相與翕孺推衣讓
果有李孔之風太保公從宦逺違曰以二親累君生能
奉養獨勞歿則哀毁共茹輙歎曰有子如弟吾愧多矣
東山既起移書召弟促之如京至得改授鴻臚攜入直
廬縱觀禁籞之麗日所頒大官醪饌退而燕私都人榮
之乃告其兄曰昔吳季札之賢以來聘獲觀周樂為幸
漢蘇卿垂希世之節而位不過典屬國余所叨誠已踰
分尚安覬乎懇辭以歸都人賢之太保笑曰君殆諷余
思少游耳公卿大夫聞而賡為詩以贈并為之壽今彚
為集云雅嗜山水之游兼有花癖嘗築别業於城東結
亭葺榭疊石穿池踈篁夾軒叢菊被徑日邀賔朋觴咏
其中夜或寢處花下不知露之霑茵也又構凝雲書院
繚垣飛陛飾以丹漆置蒲滿砌葱蒨逼人因號為蒲仙
性落魄不事家業嘗曰人非無財之難立而無令名之
為患大丈夫不能策足要津以𢎞功烈胡與賈人攘攘
逐利爭尺寸於市肆間哉家無長物而好千金之施
義所不平而専趨人之急敦睦洽比無小大親踈多䝉
其惠者嘉靖己未嵗旱為虐忽病熱流火之月愈煩躁
家兒汲山中第二泉置几榻間滌之始蘇竭則如故而
體益憊矣因歎曰周詩云我心憚暑憂心如薰安得清
風靈雨俾延餘息哉既望四日而卒卒之日無問知與
不知皆為悲慟聲震里中方在彌留言不及家務曰以
余被華食甘乘肥御豔七十餘年志亦足矣子孫並能
文不墜先業更何身後之戀哉第令移蒲菊數本設水
檻以娛魂魄此與魏武上脯􁱋陳妓樂者清濁殊致矣
先配陳孺人繼郁孺人並先君逝長子起經出為太保
公嗣次子起綸為從弟可觀嗣俱官嶺外祗役歸覲躬
視考終二子奚憾哉乃各命一孫斬服行三年䘮禮以
義起制由情生君子謂能達權矣太保公敦鞠子之哀
流終鮮之痛手自勒狀不逺數千里請銘於甘泉湛公
𦵏卜十二月某日懼道阻愆期請余為文以表其墓嗚
呼世如通事君者亦翩翩然佳公子矣嘗擬樂府作調
曲又倣唐音為律詩集行於藝苑雖乏顯位而有令名
宜歌以表之辭曰惟孝與弟行於家太保之言微而匪
誇惟信與義著於鄉無間昆言欲葢彌彰芳聲籍甚聞
於朝彼都人士式歌且謠積善餘慶垂於後宜爾子孫
克昌以茂恩錫幽隧惠之陽别開宅兆祔以藏表兹潛
徳百世永光
　　明朝列大夫湖廣布政使司右㕘議吳公墓表
鬱鬱蒼蒼有山曰陽𤣥廬帝錫永祔寵光此延陵吳仲
子之墓也曷表之公諱子孝字純叔别號海峰晩更龍
峰自延陵而降世為長洲山塘里人生而頴悟絶倫考
文端公愛之甚五嵗占對七齡賦詩敏出過庭美由即
席且機辨響㨗長於典謁遂使字父謝愆呼友起敬云
李文正程篁墩並為學士一代偉人文端公時為編修
攜以往見咸深器之至弱冠博覽得於兼行𤣥思成於
宿構將濟世匡時乃著説守以見志焉隨任留都喬司
馬座客常滿至則盡傾王新建門不妄通見輒嗟晩名
益振於諸生間矣壬午舉應天越己丑皇上臨御之八
年也天下士舉於南宫者三百二十人吾蘇十有六人
公為之首及賜第選為翰林庶吉士上方稽古禮文鋭
情經術延攬俊乂殷潤皇猷有若吉水羅達夫會稽楊
汝成陳約之西蜀任少海熊叔抑東魯李伯華上黨栗
仁甫江左唐應徳公與余十數子者敷緯國之華摛掞
天之藻雖枚馬之輩相得而快甘泉之遊然綘灌之屬
交嫉而興洛陽之譖矣厥後曹給事數相於闕庭王中
郎忤宰於省闥曾楊二侍御批龍鱗而抗萬言視鴻毛
而輕一死其餘敡歴中外蜚英聲騰茂實者莫可勝算
我明得人於斯為盛矣然不克乆奉清班超踐崇品命
之所遭亦畧相似也先是文端公喜業紹於池毛懼途
迫於鐘漏由南吏部尚書乞骸東歸避賢者路哲哉公
初授台州推官便道過吳獲展家慶圖欲陳情奪於父
命而止居台三載擢廣平通判夫以藝苑之英出為理
官以臺諫之器置為郡尉大乖常格人共駭惜恬不為
意恪供職司折獄平反越號神君典牧蕃息趙稱良吏
豈恥視刑案不對馬曹徒守文墨而不閑吏局者哉文
端公聞之移書嘉勞亡何以廣平最拜為南文選主事
至則堅請侍養竟蒙予告酬其初願孝哉歸乃竭力娱
親大構别業昉平泉以治園擬東山而營墅臺榭亭館
之華林竹花石之盛甲於吳中罔有踰者鄭莊開驛賔
客響臻鄴架儲書子孫絃誦他若賜金樂施懸車許借
雖文端雅量能成其志者公也里人慕其風曰生男當
如吳仲子矣今三賢堂所集後學彬彬向化皆公造焉
壬寅文端公八十有三薨執䘮毁瘠恤典加隆備其哀
榮從公請也乙巳起家補禮部精膳主事尋陞光祿寺
丞去羡裁冗著為甲令所减大官之費嵗以億計自是
寖有列卿常伯之望以性剛毅介直好面折人過兼之
持論峻激不為脂韋淟涊忌者媒孽其短政府銜之銓
司希㫖出為湖藩右參議分守下荆南道提督太和山
公歎曰天台武當世謂福庭靈窟何幸兩為仙吏他日
溘死牖下魂魄當遊二岳間也褰帷行部齋服謁祠暇
則延眺於鹿門致慨於峴首曰龎公叔子獨何人耶太
和嵗例出納悉委所司乃稽其贏籍記之權璫歛手錙
銖莫敢私者隂畜憾焉庚戌察吏坐讒免官亷吏可為
而不可為信哉由是浮湘江遵鄂渚下赤壁遡采石而
還如弔屈原懐賈傅諸作辭多不載閉關卻掃葺其先
人之廬觴咏其間家隣虎丘每花辰月夕或杖策攀躋
或操舟沿汎狎魚鳥以留連從林巒而忘返辛壬癸甲
之嵗師旅方殷飢饉相踵凡備倭輯盜禦旱防潦臺省
造門咨訪規略多出公議較若指掌賴以輯綏終不自
言家居數載余亦自滇免歸把臂甚驩命酒慰勞相信
益深凡有述造示余商𣙜評定之玉涵集余所選次并
明珠集皆為之序昔左冲假寵於士安沈約邀賞於元
禮其槩一也追昔彈冠京輦策馬交馳聞鷄蹴起當是
時入思論道於東觀出思銘勲於西域乃今徒以雕篆
為伎鉛槧垂聲即使不朽豈余二人之志哉所期共保
玉體俱享黄髪癸亥之春忽染痰疾步履稍囏言語遺
誤竊為憂之七月八日避暑虎丘再宿疾作返舍危坐
揮藥不御申旦長逝矣距生𢎞治丙辰正月十一日春
秋六十有九天胡不稍假俾臻古稀也悲哉公配顧氏
封安人所生五子長曰尚朴以文端廕應拜京職次尚
儉郡學生又次尚黙尚潔尚遜俱太學生潔先公卒孫
男八人亦皆駿發所締婚媾俱鼎族云公善誨諸子逮
孫並為儒流一洗紈習雖竹室别開銅盤異饌將以勵
之而龍翔桂挺方之荀竇友于觀摩之力也小有過差
不為譙讓潛自改省無傷和氣焉公豐頤便腹朗目脩
眉聲如洪鐘每酒酣耳熱引目微盼掀髯宣吐謔浪唾
咳文采煥發聴者咸避其鋒嵗時伏臘薦享䖍肅至敦
睦宗姻䝉舉火之惠矜䘏孤寡殫分宅之仁人有緩急
力能解紛事有不平慷慨為理奬拔善類揜䕶瑕疵皆
人所莫能及也所著有説守問馬集仁恕堂日錄玉涵
堂集明珠集防敵論及序記碑銘若干巻行於世重修
宋史殺青未就以俟後人字學虞歐稍變戈法詞宗晁
晏尤長小令下筆輒成倚馬可待得之者列開府之屏
題蕺山之箑照乘揜輝徑尺非寳也卒之時朴承諱自
京數千里徒步來奔䝉犯霜露不浹月而抵帷堂一慟
幾絶孝行若此公其有子哉越明年甲子閏二月十日
偕弟儉等奉公柩權厝於陽山文端公賜塋之側俟吉
乃𦵏彭徵君狀其事王岳伯著為銘互闡幽光都無遺
絢矣謂余與公最為相知司直兄子復嬪於儉兼有世
睦之好屬余表之夫萬石孝謹公儷其醇太丘長者公
驂其風顔氏義方公迪其訓河陽拙宦公戒其多子長
史才公纂其緒少陵詩律公嗣其響從公游者易名於
葢棺稽法於史氏諡曰貞毅不亦宜哉系曰延陵亮節
千載以還徳徽匪墜季仲之間鴻筆色絲刋石永堅余
表其大揭之名山
　　明吏部文選清吏司員外郎王君墓表
吏部文選員外郎王君卒其門生陸尚寳師道狀其行
友人王參議庭為之銘足以闡懿生平垂休來葉矣諸
孤謂余與君乙酉同舉於鄉己丑同升於朝交最篤而
知更深也謂表其顯且大者聊補誌狀所未備云君諱
榖祥字祿之惟辛酉君以降而上世嘗頌酉室者適符
其生因題其居而自稱酉室云系出大原晉末徙閩之
福清唐水部棨為世譜載其先大雅慎微皆起進士傳
至八世祖仲舉贈奉議郎始遷吳之長洲生蘋仕宋為
著作郎中大夫生敏精於醫生觀能世其業即君之父
也子孫守其方書往往全活人吳中稱醫家者流必首
王氏云君生而器雅童烏之齡即能屬文樂安之嵗選
充縣學弟子員文恪王公一見奇之曰吾宗千里駒殆
此子矣時文待詔蔡孔目尚在諸生中引為忘年交二
王諸袁以才齊名既舉進士改翰林庶吉士先帝疑政
府私樹桃李詔悉罷之乃授工部屯田司主事少宰徐
文敏公乙酉座主也薦調考功尋署文選員外遇正郎
缺朞月不拜謂君明慎銓藻咸當其人力足攝也時太
宰為婺源汪公鋐専伺政府賢不肖一切倒置選法幾
壞君每與忤將中傷君君稍覺乃以母老不便北土乞
歸侍養而忘其有兄不得輒引是例命下予告仍勅按
院覈之遂出貶真定尉棄不拜兄榖禎尚官嶺南郡幕
先有傳其物故者妄也嗟乎為母承譴無忝人子矣時
鄺子汴王子慎中任子瀚唐子順之並以才居吏部不
利為伍君行而諸子亦相繼謝去鄒陽入朝見嫉之言
固不驗耶後周恭肅公故吏部少宰也再召入京謂汪
曰公不足王子者奚故汪曰本部左遷非止一人彼獨
薄尉者非矯耶周笑曰公謬矣員外初以母不便於北
土真定去京師纔數百里獨能安耶既以母老乞歸今
可捨之而身自之官耶是猶欲其出而閉之門也江浙
間寧無散郡可迎養者乎公頷之意終不釋而君亦矢
心不復仕矣亡何太安人背養居䘮敦禮以父事兄以
母奉寡姊友睦葢天性也杜門却掃委懐圖史絶戀紛
華既無塵網之嬰亦無山水之好有田在東郭外課農
自給殷春閲耕迨冬納稼間一徃與田父老談笑移日
不知為吏部郎也胡安人亦時往饁之君曰昔介子與
母偕隠龎公將婦以遊向恨失之綿上今幸得之鹿門
矣撫按諸司交相推薦䟽累上未報厥後太宰為甌寧
李公黙己丑房考也素重君諷御史特䟽舉君又移書
所司為趣駕終不赴時倭夷構亂兵火戒嚴人皆以墳
墓妻子為念奚暇計爵位哉安人痛姑之亡鬱鬱䘮明
君素不畜妾媵躬視家事雖洒削胃脯酒漿之𤨏悉理
周密或以此少之而君恬不恤也君既不出而李公竟
坐讒死世益賢智君矣今上嗣位簡用先帝舊臣君業
已補尉大名至是超拜南京文選主事地近而易即僉
謂由此可立致崇顯而君稱疾堅不就衆為惜之而陸
君由南儀曹起僅遷尚寳君殆有見也郡守永年蔡公
甫下車首書清徳表其里枉駕造其廬坐牀笫間相勞
苦君口不能語咄咄書空稽首作謝狀里中嗟歎謂賢
哉蔡侯也隆慶改元丁夘春二月十二日安人胡氏卒
君震悼幾殞五内俱傷又力疾為治䘮事痺遂劇非藥
石刀圭可緩息也越明年戊辰九月九日卒七十稀年
未躋二稔耳悲哉先是文待詔方負重名吳人士多因
之起譽君尤所親愛其所否者余安定與黄江夏耳君
為詩冲澹而不尚綺靡文亦典雅有則書倣晉人不墜
右軍大令之風寄興丹青追工摩詰之技篆籀八體並
臻妙品晩抱書癖手自抄録無間寒暑讐校魯豕畧無
脱誤雖大亮之百巻繕冩子孺之三篋刋亡曷過焉今
張燕公陸放翁曾南豐三集南唐書野客叢書手澤猶
存所纂郡學志并著詩文若干巻行于世君性整潔不
為苟簡室中器物置必有恒所衣服巾履雖敝無㸃膩
可澣足跡未嘗入公府有以事干請者挹其風槩不復
敢言客有詆人短者以他語亂之慙色而去自唐宋以
降數百年遺像封誥璽書之類必加寳䕶此外無長物
也子男三長仲友國子生次仲恭郡學生季仲序孫男
四婚娶皆名族詳具誌中兹不載君亦可以不死矣是
嵗十二月二十八日卜吉祖塋旁仲友等奉二棺合𦵏
云司勲氏曰若王員外者表署於鄭鄉稽評於月旦勒
有道之碑展季子之墓易名斷諡其在陶趙間乎夫嗇
君者年完君者天夷清而聖臧節而賢嗚呼先生之清
節足以起懦激亷矣靈巖之境横山之巔白楊蕭蕭爰
起新阡灼灼桃隖夫人從焉奮猷樹烈後其考旃
　　明奉訓大夫知夷陵州蔣君墓表
夷陵刺史蔣君卒其友人徐隠君繗狀其事同年林太
史公樹聲為之銘亦足考裔於往牒流輝於來葉矣元
子太學生宇志猶欲表其墓乃請於司勲氏將以昭潛
徳而永孝思志誠可嘉矣夫包山之陽消夏之灣堂而
封者大夫之阡歟君諱球玉字國華别號平邱生其先
自成周時封旦子伯齡于蔣以國為氏傳至漢山亭卿
澄宋戈陽之奇皆以通侯顯子孫散處河洛間高宗時
司樂瑎扈蹕南渡始居毘陵載徙包山遂為吳人云曾
祖渾祖旻父軫皆褐玉韜光因山修業有桑麻橘柚之
饒比素封焉伯父詔武廟時登辛巳進士超拜御史稍
復其始君生而英敏絶倫八嵗誦詩書二七善文辭嘗
攜之母家外曾王父翰林蔡公一見器之曰繼侍御者
此兒矣弱冠博極羣書咸通大義補鄉校弟子員試輒
居諸生右里中鉅室爭遣子弟從之遊今上改元庚子
嵗當比領薦南畿後屢試春官不第歎曰吾自謂下筆
言妙天下取青紫若俛拾地芥然阨於數奇非文之罪
也裘敝金殫鬢凋顔改不復能與少年馳逐矣且古人
或以推擇垂勲或由辟舉熙績奚必區區一第乎甲子
謁選銓曹先是夷陵缺守荆楚方有戎事地當巴蜀孔
道素稱繁劇難理天官氏亷得君才乃就闕下拜為夷
陵刺史一命而為大夫朱旛皂葢握銅符而綰銀艾亦
足為榮矣捧檄歎曰豈不懐歸畏此簡書我之謂矣暫
圖將母而後之官未晩也乃戴星叱馭扶疾遄征渡江
愈革竟卒於舟中去家僅百里乃不克死於牖下天乎
命哉年纔五十有六耳宇志嘗遊太學司成而下若博
士掌故咸敬禮之曰是平丘子耶蔣氏代不乏人矣諸
孫並森森秀發君其不死哉詳具志中或曰大夫未嘗
莅官臨民展采錯事曷用表之司勲氏曰昔仲弓以懿
行表鄉萬石以醇謹範族故刑于之化可以御邦孝友
之善是同為政詩書所稱曷戾焉君處晜弟間推財讓
産取老甘瘠家賴舉火户䝉燔劵者多矣又好為然諾
専務趨人之急包山去城府頗逺湖卒風濤險莫可涉
人有忿爭不聴於邑令而折於君之一言倭夷犯山中
君出數千繦召募義勇授以竒策一境獲安山有津曰
鎮下水潦泥壅舟觸輒覆乃捐槖中百餘金修治之民
免於患以此數端往試一州則其興鄭國之渠弭渤海
之盜空太丘之獄棄高陵之田何有哉而今已矣天不
助楚殱爾父母悲乎夷陵之民聞訃輟春罷市曰祀子
産於東里𦵏朱邑於桐鄉吾儕小人敢忘兹義乃想魂
流涕而為招曰坎坎伐鼓傞傞屢舞我歌惟些俟侯沱
浦侯之來兮完襦與袴侯之不來兮捨斨及斧生不䝉
其澤兮死願受其祜余既表其事并采其言書於墓石
　
　
　
　
　
　
　
　
　
　
　
　
　
　皇甫司勲集巻五十六
欽定四庫全書
　皇甫司勲集巻五十七
　　　　　　　　　　　　明　皇甫汸　撰
　家誌　　狀畧　　壙銘
　　水部君墓誌銘
皇甫水部君者名濓字子約一字道隆中憲公第四子
也母黄氏恭人方姙時夢疇昔老人授以玉戒指一枚
上負以鼎翼日語於中憲公公曰鼎男象而玉至寳也
指者止也汝殆産子必貴自此將不復舉矣後卒如騐
云吾家子姓裔出微仲至宋戴公子充石字皇父始以字
為氏宋亡徙安定朝那漢唐而下最盛勲業若規嵩隠
徳若𤣥晏文藻若湜與冉曾詳載諸史宋室南遷扈從
來蘇居長洲孔聖里遂為吳人大其族者一善公高王
父也諱通生信贈禮部郎王大父也生録即中憲公云
官儀曹時子約生於宦邸沉頴莊恪不為嬉戲玩弄夐
異凡兒中憲公出守果州纔四齡鄉人有賈蜀者延余
兄弟中憲公諾之其寓湫隘室中僅容三人子約置前
席乃稱腹痛辭去歸愬於黄恭人曰兒雖㓜獨非果州
侯子耶何得慢我鄉人聞之匍匐請謝執不復見其毅
如此若夫臨果不取俟其自得聞伎獨止習誦如初泰
瞻㓜操子約有焉公既謝守歸課兒曹日嚴余兄弟互
相摩砥子約外無華炫而中深湛學尤専精焉且有大
志戊子試於邑郡院皆首選充郡學增廣生甲午舉於
鄉時中憲公四子並起科第吳中以為榮先聘亷憲顧
公棠女而顧無子業許出贅子約往婚畢乃謝曰大丈
夫豈賴婦翁産哉况二親在堂安可缺侍乎遂攜其妻
歸後十餘年顧亦産子人多賢而韙之庚子承中憲公
諱與伯氏沖仲氏涍暨余居帷中讀禮暇輒揚𣙜藝文
譏評詩法子約業益進甲辰試南宫第二賜進士拜繕
部主事非其好也越嵗居黄恭人憂時仲氏卒余構讒
為御史所窘子約與伯氏急難之所為賦三鳥也詩載
集中戊申起家太宰聞公淵知其賢將授本曹同鄉忌
之仍拜水部鞅鞅弗豫俾典薪厰賈人每偽增其數以
罔國利子約杖而按其罪不知其女司空文公明妾也
令妾泣譖公所翼日莅部召子約切責之子約抗言曰
公掌國政乃嬖於寵而聴賈人冒侵國財不為發姦摘
伏顧欲奪屬下守法吏乎即無司空城旦書如君上何
公歛容以謝而心銜之於是乎有荆州之役矣至則算
無羡緍商人便之先視𣙜者為同鄉顧子聞䘮不奔多
収賈人稅以充私槖子約發其賕以千計乃誣子約不
畏簡書眷戀桑梓愆彼𤓰期嵗當察吏考功郎又嘗所
忌者議欲黜之少宰建寧李公黙譁於衆曰吾知水部
清介士也世擅才名安得枉措以壞銓體僅調河南藩
司理官子約聞之即日就道遵故郢眺章華浮沅湘泛
洞庭為文以弔屈賈遡黄州登赤壁踟蹰賦詩興慨焉
以余舊竄地也其莅河南也諸司疑獄賴以平反兹地
也何李餘風在焉故多談藝之士樂與之遊藩王好事
擁篲置醴以招延之即枚叟遊梁陸生入洛聲籍甚焉
居亡何稍遷興化倅監司交奬輸以金幣並却不受緘
投司中上官病其矯而性有莫可奪者當是時施㓂起
於洛中倭夷熾於江左頗懸故國之憂其莅閩也攝郡
篆嚴戢豪右謝絶請託庭若無人同鄉劉君鳯以侍御
謫推又同年也日與探歴山川寄情觴咏造仙遊以流
連望武夷而倚歎雖簿書填委特坐嘯可辦耳壬子乙
夘兩典二省塲屋試文半出其手所拔皆才俊人服其
藻鑒云丙辰代守入覲歸即投劾不赴郡監司督之堅
辭以謝開府胡公宗憲擬以治軍薦督醝鄢公懋卿擬
以遺賢舉皆移書謝之何異嵇康之絶山公耶越嵗子
乘卒又二嵗顧安人亦卒安人有令徳乘㓜最孝嘗刲
股以療母疾者也並有傳别載夫以子安子約之文不
得為第一父子並起工官兄弟皆承譴不顯豈文章憎
達殆運命司之矣丁辰荼酷居嘗鞅鞅弗豫頗有憂生
之嗟素沉静寡慾所至脱畧勢利自稱方外物色異人
好覽鴻寳玉笈之書求囘金服食之法足跡不入城府
戒閽者勿妄通賔貴人亦罕至者署門掃軌不以為慊
曰昔人友麋鹿而侣魚鳥衲子羽流可與晤言奚取斯
輩汚我門徑哉臺門餽遺並卻不受持衛生之誡不欲
勞心苦思遂少撰述惟詩篇每興到占屬不為應酬日
臨晉人帖間圖花竹水石並臻佳絶少學琴於雲間張
氏盡得其法而晩更精悟追契襄牙每鼓一二行蕭然
自適曰此足玩世遺榮矣辛酉子采生日㺯以娛始得
舒其眉宇耳嘉靖甲子秋忽患痢不治而卒九月卄九
日也生正徳戊辰十月初八日年五十有七悲哉病未
革召子安中子樞託以理家卒之後乙丑秋采患疹余
多方迎醫百計營救之竟夭俾子約無嗣天道有知無
知耶余召樞至再三而堅不就乃立子浚季子棻為之
子余與樞負子約於幽㝠中矣工曹視𣙜者往往操贏
致裕鮮一二清白者吳人以此疑子約而不知死之後
殯殮暨䘮𦵏之具贍自余也妻顧氏敕封安人子二長
乘吳縣學生娶陶氏呉江貢士陶鋭女皆先卒次采㓜
未聘亦卒女三長適王侍御孫奎宿次適劉汀州守孫
位皆充諸生玉窘而劉天咸數也一㓜側袁出字張憲
副意孫嘉壽云所著有道徳經解校輯𤣥晏高士傳中
憲藩府政令以昭先業余收其遺草選為水部集二十
巻行於世此謂不朽視彼不肖子焉有焉亡哉銘曰邴
原恬祿而仕則邅鄧攸邁徳而嗣弗延䝉莊繕性胡不
緩年屈生憤世乃叩昊天詵樂淨域璞亦疑仙喻斯燭
滅若彼薪傳五龍夾水一蛇啓阡於兹委蜕神安之焉
徒收茂草永絶嵇絃
　　華陽長公行狀
余兄華陽公之既卒也兄子槃率其諸弟來言襄事乃
泣而拜且屬余狀其行將乞銘於文苑乃再拜相對而
泣葢余兄弟四人仲先公卒季後余生謂余知公稍詳
也嗟嗟余忍狀余兄哉援筆每撫膺流涕輒復罷棄者
數月矣然懼夫踈者匪溢而乖實或缺而弗彰是誰之
咎哉是誰之咎哉公諱沖字子浚中憲公之元子也曾
大父諱通為一善公大父諱信贈奉直大夫禮部員外
郎是為韋菴公父諱録仕終順慶守進階中憲大夫是
為近峯公母黄氏封恭人皇甫出宋戴公子充石之後
以字為氏歴漢隋唐間通侯本枝著稱安定丞相苖裔
徙自茂陵宋室不競提刑從遷遂為吳人累葉不仕隠
于酒庫今城東孔聖里余故家也一善公積徳砥行昌
裕後之猷韋菴公敦詩𢎞文振昭先之業然發科起家
則自中憲始也恭人來嬪三載嘗夢老人負鼎貽之而
有姙果生沖厥後每誕子咸夢是翁授之鼎而鼎各殊
制卒為䜟云誕之辰有白鶴旋舞於庭及生挺姿秀朗
秉性淵哲知非凡兒中憲公登丙辰進士居京師公甫
七齡奉母夫人攝家事殊有條至應對賔客裁答書問
諳若成人母夫人將之外家特乆以故多渭陽之情束
髪就傅稍習句讀即了大義殆天縱匪由師得也隨遊
輦下觀宫闕之麗思踐其階見軒冕之華謂可代而致
也年二七御史視學南畿召試大奇之取入郡學充弟
子員參多士比於鄉先君讓之曰玉未琢而示之璞胡
躁也少長發悲歌於燕市慕遺風於魯墟懐英烈於荆
楚探勝蹟於巴蜀爰記三峽以闡山川之秘焉始謂仲
宣為宿構疑子建於倩人矣兼之甚口好劇談宿學為
折角莫能難又好騎射校輒多中出武兒右凡挾丸擊
毬音樂博奕之戲罔不精通焉先君在郡校諸生雜置
其中公占五經題悉成文先君驚嘆曰余幾為山公汝
業臻此可失時耶乃令攜弟司直公歸就比亡何先君
以讒免憤然嘆曰漢緹縈一弱女耳猶能鳴父之寃矧
男子乎乃草疏凡千言其畧曰臣父為良二千石多治
行方藍鄢盜起破郡邑如破竹所過民無噍類果州獨
全設使果陷陛下安所望蜀耶乃不䝉增秩越級之賞
而聴受金縱盜之誣何以勸雲中守哉先君聞之移書
使人邀諸途曰余恥為折腰吏乆欲投劾去矧在危城
中獲生還幸矣特恨不早乃為孺子所詆尚奚言哉然
疏業已上陸太宰銜之寢不報事載近峯年譜先君閒
居公開逕葺園奉之以娛而代為家省慶展俱存情耽
既翕日與諸弟商𣙜易義於世業堂由是海内知有皇
甫易矣先達王文恪公吳文端公大器之與仲氏謁喬
司馬於白下一時名公如燕泉何司空東橋顧司㓂引
為忘年交不啻二陸入洛江東士為減價也途經茅山
登皇甫谷飄飄然有塵外之想乃號華陽山人屢試於
鄉不効而余乙酉先舉先君嘆曰汝才豈在季下奈何
以家事溷汝汝第謝去余雖耄猶堪自理也戊子果與
仲氏並膺薦而聲稱籍甚屢試春官不第二親先後背
養諸弟或羇宦有恨不及見者其斂不踰制䘮不違禮
祭不失時皆公身獨任之余輩同其哀毁而已生子如
公安用多男為哉公平生慷慨持大節能周人之急友
人陳與言卒䘏其子螽収所遺金操而為之出息以贍
至長倍還之螽賴以資外姻有湯翁者病既革而子在
襁褓中召公囑曰以此累君君不負陳生忍負余哉從
兄源貧無依請於母夫人處之别第割墓田給之使公
而遇則占郈成之宅舉晏嬰之火者豈其少乎舉族無
少長凡紛爭構厲藉公片言而解其信義服人多此類
雖仲弓家範彦方鄉行曷過焉公處晜弟甚雝穆而訓
子姪頗嚴峻故余兄弟終父母身不求離析諸姪憚公
踰於所生父也渭崖霍公龍湖張公毎放春榜訝曰何
無皇甫生間題長安主人壁廖學士程編修見之嘆曰
主司良失人甲辰再試春官時主考為西蜀張公潮取
優巻十餘公在其中而張卒於鎻院竟遺不録其家兒
持之出以示人公歎曰此謂非命耶庚戌歸悔其再誤
因號不菴叟而揭銘座右杜門著書湛思味道若將終
身焉先是移書諸弟曰予髫侍先大夫官京師獲聞李
何邊徐之論後與孫方二山人傾葢吳門發機破昩何
必同人哉乃遡風雅之源究作者之意删輯所為詞賦
詩歌四十巻序記傳志雜文二十巻總曰華陽集而編
目先行武宗即位政法凌遲撰緒言及申法車駕南征
撰已庚小志覩靖難録撰壬午刑賞志思廣左氏摘奇
撰纂言今上繼統崇尚文徳撰周易大傳疏余領曲周
恐不習為吏撰政凖大同之變撰幾策㓜好談兵撰兵
統輯經子要語諸史法行撰左測右測晩年聞見日益
撰因子因記邊兵犯闕京邑騷動撰靖邊經海㓂突起
當事無策撰枕戈雜言世系攸邈閔其凋紊撰家譜凡
七十餘巻數十萬言而北遊遊虞還山倦遊諸集别行
於世云大較窮愁孤憤摭騷擬𤣥詞麗指眇使人不能
加也公授室最早年二八范氏已嬪生男輒不育僅存
一女年踰四旬歲在壬辰將北試范曰妾聞燕趙多宜
男者君往盍圖之及落第娶嚴周二家子以歸並皆産
子向非丘嫂有容幾乏兄嗣由是徳范而愛其女甚於
子也長槃娶陳氏嚴出次梁娶王氏周出俱吳縣學生
又次棻聘魏氏同槃出檠聘唐氏則同梁出也嫡女適
太學生馬元芳孫夢麟梁子也亦竟夭悲哉槃梁各生
女一人公自庚戌之後不欲更試丙辰或勸之曰先大
夫肇跡之年也天運其將復始乎乃强一行再蹶而歸
鞅鞅弗豫適余解臬歸自南中而子約弟亦棄郡牒不
赴相與慰勞陳説平生緬良㑹於冬宵追懽悰於秋燕
丁巳忽寢瘵賴刀圭延息而公嘗學星數於姜憲副多
推騐曰古稱七十者稀余殆不能躋耶越明年春杪偶
灌園覺腹痛如厠足委頓不支疾作竟卒卒之日嫂問
家事第曰汝好為之諸子泣而問者公以手指所枕書
示之曰無忘此業足矣公有書癖雖囊無餘金而架滿
萬軸也余與季弟泣不能視公乃舉手作别即合眼下
生矣時嘉靖戊午三月丁丑也距生𢎞治庚戌正月乙
丑年六十有九竟如公言嗚呼痛哉猗歟皇甫世炳於
文非獨以功名顯明興奉直抱藝藻始萌芽中憲含章
起而緯國然繼志述徳若子長之𢎞先業其在公矣博
綜羣籍覃涉百家上自墳索韜鈐下逮圖䜟璣厯方輿
所載禆官所紀靡不研討訪古由之折衷知今足以應
叩早􁌫詞賦今篇中或更生不能該子雲未之識者其
為書也守韋菴之法而運筆超妙兼晉宋之體而意到
逼真然十上春官不獲一第亦命矣夫而娖娖冠玉者
乃紆朱横金烹鮮策肥詡千里中朝葢棺夕腐蛆矣公
以翰墨垂聲世之重公隆於卿相之位豈以彼易此哉
稽昔微仲遜跡於殷士安高蹈於晉世有逸人之風焉
即仕者亦往往拓落不求華顯云公尤恬於勢利未嘗
修刺候門曵裾令室所居户絶履綦庭滋帶草晏如也
諸弟休沐屏騎以謁公固不為意其所養葢閎深矣𤨏
才不文至哀無飾聊述其槩如此所冀妙辭攄之黄絹
懿行勒於鴻碑不既幸乎
　　贈安人沈氏行畧
沈氏仲子者余妻也父炤為吳嘉定人炤之先有刺江
都者遂起自江都郡及徙吳迺富埒吳中家於東江以
故俗謂半江沈云在昔周文王子曰𣆀季封於沈因氏
焉此殆其苖裔與純皇帝時有若鞠軒公瞿夫人者並
以孝聞所司上其事詔下旌之江之東遂表為雙孝里
俗亦謂雙孝沈不復半江云自是彬彬為禮讓族矣鞠
軒有子曰友松友松故多男子而炤最長毅皇帝時以
進士起家拜行人選為刑科給事中余父順慶公方在
儀曹數相往來交驩闔太君者仲子母也給舍差池外
宦終不克膺封典云與余母黄夫人通問遺聚燕好也
仲子生而婉嫕母氏見輒目之意有所詣而闔太君亦
每奇余謂非凡兒即在齠齔乃竟許婚矣居亡何給舍
以奉使忤閹瑾矯詔繫獄將死之罪弗讐當以减論得
免官歸方是時勘官悉先闗白有不承㫖苛法即首領
不保免官幸耳葢瑾亷知給舍素饒於財蓄珍寳玩器
累千求之不滿其意忿構厥獄也亡何余父出守順慶
給舍亦復得稍稍叙遷為郴州刺史道之相去數千餘
里展親告䖍之禮契闊不修亦竟數年也既而余父謝
政家居給舍擢憲廣臬單騎之官令太君將其子還江
東男女時及父召煤灼徃請婚太君允之禮應逆女顧
安所得舟侍御關西許宗魯刷巻按蘇過存余父乃見
余而語之故侍御笑曰汝能效吕氏為莊公議耶余曰
唯唯因命二題夜中屬草旦日獻之侍御喜曰此過秦
類也去宋文逺矣即以所乘巨艦給傳命官往䕶婚事
亦異典云由是仲子歸於我正徳辛巳首夏也時里閈
譁以為仲子百輛之將盈篋之貲至則簪珥不再雙羅
綺不重襲豈力不能辦非仲子好也廟見告成黄夫人
懼宦家子習於驕恣不閑婦儀故為抑之仲子能降能
眕事姑愈恭黄夫人始喜謂三郎果得嘉婦即諸姑伯
姊姻戚皆賢之如母氏云也仲子性温而介能以禮自
防往來閨闥間非女侍先後之弗行也逮下肅而有容
至細過輒容納之不甚譙讓羣下且畏且感則又輒謂
阿母賢也余葢不能無喜矣被服縞素不炫麗盡飾有
荆布風其事余甚恪每與言輒侃侃若詔余者自是雖
燕䁥亦交相敬罔敢䙝呼為益友即古人餉饁舉案乃
今不誣也性好讀書知大義夜每佐余親筆研有疑輙
質之與之辨説輒解悟也余或倦學輒以紃組相砥余
自是非夜分不寢而仲子亦畧能文辭矣匠心獨巧非
由師授而裁花剪鳥若天産機生靡不肖焉時余學琴
於金叟從屏後屬耳即手按之悉成音其頴慧多此類
余褊心觸事忿發如火莫遏喻以少安毋躁恐傷和氣
殆余之韋弦也嘉靖壬午太君卒仲子聞訃以姑在哭
之不敢出聲然五内盡裂矣是嵗余試學院選充郡校
弟子員不獲就比仲子若弗豫然夢其母謂曰郎君行
當富貴懼汝不及見奈何為彼戚戚也驚寤越嵗其父
亦解憲歸太君朞而祥矣為舉襄事弟灼亦由進士為
侍御史羣從十有二人婚媾俱世家紈袴子弟咸來會
𦵏互矜門閥余獨儒服為揖讓容給舍試論經義條答
如響莫能難晨且遷柩例有告文詢諸壻黙無敢應者
余援筆立就侍御君不能加㸃諸少年咸有媿色仲子
曰妾母知君展能擇壻也太君既𦵏而其長女亦卒仲
子夢輒見二靈岑岑然若將招之偕也遂心悸察其色
赭而愕若弗寧處也一日嘔血忽數升下下即目眩不
瞚體寒股交戰脉欲殊也已而蘇即心愈悸周詩謂病
在骨髓名曰勞瘵得之憂鬱氣衰而血不足也即遇鴻
術探禁方投以萬金良藥僅可强息再朞耳矧庸庸醫
者刀圭之末幾其一飲即愈不亦難乎事在乙酉夏五
也是秋余舉於鄉殫嵗將計偕北征仲子亡恙也明年
落第歸仲子病稍侵已居益鞅鞅弗豫余母慰之曰而
郎少幸先兩兄舉即不第何望之深也仲子曰嗟嗟君
姑郎君方篤學勵行為海内文人何有於一第顧時耳
時至即反覆掌矣妾所懼者先期委溝壑不與同富貴
也言畢横涕承睫下沾膺也余母亦為欷吁乆之叱曰
汝真病䆿胡言之亟也又明年丁亥五月卄一日仲子
果病革死矣生於𢎞治壬戌五月二十七日死之年纔
二十有六其妻余則甫七稔也竟先夭死乃後余果登
進士富貴未可知胡竟不同享也謂非命哉謂非命哉
死之日猶了了不瞶問所安尚折而知也諸所蓄及所
貸與人咸籍記之曰毋溷後人即殯殮瘞藏之具咸眎
之意如其意即頷之曰足矣毋俾踰禮為也乃又招諸
姑伯姊姻戚與訣人每數言言盡衷也辟適千里者贏
糧飭徒車馬在門張組把袂踟蹰不行情等耳此固長
往不歸不尤痛甚哉以故無大小踈戚泣之盡哀目且
瞑又瞋而視之曰幸母死我於男子之手合掌誦佛良
乆氣絶泣者聲愈悲賢哉仲子生有懿行死葢徵之矣
遂殯殮一如仲子指云翌日蘇守胡公纉宗贈之含躬
弔於室君子以為禮死幾十年而後𦵏可謂愆期矣余
葢宦遊不克歸也丙申之秋奉使南還始請于順慶公
黄夫人議襄事問於五行家曰可堪輿家曰吉乃以十
二月十有六日𦵏於上方山之陽至是始即逺也上方
山者去城西南十餘里羣峯襟抱湖水環遶白楊蕭蕭
𤣥廬攸竄咸謂得嘉兆也而先曾考之靈棲焉先是皇
嗣誕生京朝官咸叨錫命之寵仲子葢贈安人矣遂以
安人禮𦵏聊以慰幽魂也無出談安人二子應已應賜
並齠齔裹以衰絰蒲伏帷堂中悲哉皇甫子曰余讀古
詩歌至悼亡篇未嘗不廢書而嘆也曰嗟乎文固生於
情哉夫婦人之大倫也方其縞綦來歸琴瑟在御孰不
願相偕老矣迺或中道潛翳窈窕足哀匪色是私䝉莊
放情非經也余𦵏余妻余顧安得不悲以思譔行畧以
竢顯者銘焉
　　談安人行畧
今上改元之六年丁亥夏五余妻沈氏仲子卒考中憲
公暨妣黄恭人日夕憂勞思得淑女堪以繼沈者乃遍
召諸媒媪與圖多言談氏孟子徳容者父長公名祥字
惟善世居雙林里紵縞為業四方賔賈輻輳其門吳中
機杼無慮數百家而文之奇巧色之蒨麗罕踰談者凡
韜筒裂幅出自長公者不更檢閲而輸金售之長公亦
以信義交人初無貳價遂操贏倍息矣由是子弟多服
紈饌玉而連騎者長公獨悃愊為醇謹訥於言而敦於
事矣語具文待詔誌中生三男子二女子相者獨指孟
子法當貴餘或夭或貧而長公業亦將中替後卒驗云
孟子者生而幽閒貞静有段媪者熟走其家為請婚焉
王子祿之余乙酉同年也居與長公前後相比雅識長
公為奬成焉故孟子字於我明年己丑余第進士除嵊
令不拜改授國子博士辛卯中憲公備簮珥衣幣郡邑
為具舟楫監司假給符傳長公導之如京師余逆於國
門之外卜吉受室焉一日謂余曰妾幸為君配嘗見君
之客矣多位尊而齒宿者每忘年隆禮於君即聴君談
皆唯唯頷之君雖無意上人而同輩觀之必生忌謗釁
將作矣曷自貶損卑之無甚高論也尋果奉詔調外職
乃拜曲周令將之莅官中道與長公别而還吳曲周固
畿内小邑也余往視若不足理日恒閒暇每夜誦而晏
起孟子示雞鳴之警余哂曰古人以卧治為賢星起宵
勞何如彈琴鎻印也癸巳長子楙生越甲午余以三載
秩滿拜為水曹郎將之東歸展覲舅姑始修廟見之儀
母恭人慮其不習為婦而先為主母身且貴或驕也故
為摧抑之而孟子執婦道益恭當此時仲兄涍在儀曹
伯兄沖將季弟濓計偕北上中憲公忽病痺余獨為延
醫視療賴周生萬金良藥得少差而余衣不解帶食不
甘味者三越月孟子於秘室䖍禱侍者寖淫聞於母恭
人歎曰詎意新婦能如故婦使沈氏更生無以加此矣
乙未將之京師越丙申次子琳生余奉使將之還吳是
嵗也以皇子生覃恩得與沈氏並封安人云丁酉春始
圖沈襄事或曰𦵏死安人獨不為生安人諱乎請少避
之曰余繼沈後余之子即沈之孤也惡用避諸乃就服
舍為楙琳製衰絰教以哭泣躃踊之節中憲公益賢而
韙之是嵗仍將之京師越戊戌余遷虞部員外郎巡視
畿道執法忤武定侯郭勛詔獄聴都官侯令弟郭勩具
酒肴甚豐腆悉置銀器中饋之客舍安人曰夫君奉職
無狀獲譴於大將軍妾代請主臣敢辱賜餉於囚倘賴
寵靈不即填牢户叩首謝門下有日也煩使者收器幸
無遺誤以重妾罪也亡何余得貸左遷出獄乃謝郭勩
而竟不一造侯第益憤恨云是嵗將之便道歸省拜堂
下謝不能保身以為父母僇乃將之黄州置自員外居
於别署楚俗好誣多嚚訟諸司疑獄悉以屬余暴于庭
下者日以百數片言質成而罷安人謂余曰君之聴訟
妾嘗從壁後察之似稱明允然神深發摘喜溢哀矜殆
非尚徳化道也余自後多平反者矣越庚子稍遷南京
比部郎將之歸而中憲公卒佐余在疚罔愆於儀焉癸
夘季子榖生是嵗余免䘮赴闕補南水部仲氏補南比
部將之陪都越甲辰仲擢浙憲余調司勲郎季以㑹試
第二登進士伯氏張讌為母夫人上壽吳中以為榮乙
巳兩京考吏薛氏忌才指仲要改宫僚例應補外余鞅
鞅弗豫安人曰君湛憂深念非為兄故乎對子字父古
猶恥之友其弟而去其兄此非不足君所乎宜力諍之
力不能當引去毋使並罹其網也余起而發其私於太
宰張公言官竟以侵職論劾仍左遷而薛氏亦敗矣是
嵗女順生而黄恭人尋背養余抱病倚廬安人哀毁踰
於前䘮時御史王言以私憾掇細人之諜窘余甚亟或
曰少避其鋒安人曰王侍御雖酷號蒼鷹豈能以殺人
罪妄抵曾參耶召君不過欲庭辱之耳身在苫塊即避
安有無母之國倘捕逮晜弟他日何面目見宗族鄉黨
乎余乃就縛事果得解母既𦵏誓不復出而安人勸之
曰向隠忍將赴功名之㑹一雪此言也君其趣治行奚
疑哉余乃如京師時尚寳白君恱病卒馳使者緘書諭
安人亟為納婦安人身任之婚禮不勞而成云余倅開
州甫六月稍遷處州丞將之莅官孫熾生安人得報大
喜余奉憲檄供事棘闈臨别安人曰聞昔己酉郡守亦
入塲屋而門下士無一舉者君名雅重諸司行當多植
桃李為兹邦美談也是秋舉者四人而他邑拔者凡九
人云余自省還郡守方君業當入覲而余攝篆事安人
方患病庭中榴樹無風而摧廨外狐忽鳴壁間火恒焰
溝中水沸而有聲也延醫診治靡效誤投何生藥血潰
而卒悲哉是為嘉靖壬子十二月十有六日也生正徳
甲戌五月十有一日年纔四十耳胡促也既含且斂遷
柩於城東天寧寺楙來奔攜弟琳扶之歸吳治帷堂以
延弔客禮也余始之郡首入縉雲宿於公署安人夢一
婦曰乆待爾胡來之遲也目恍覩其形心竊惡之及卒
治木者曰疇昔王公俸者亦蘇人而夫人死於此亦小
人治其木也始悟向所見者王君妻耳鬼神之事信乎
非誣矣而壽夭殆亦有數莫可假哉子男三長即楙娶
白氏尚寳君恱之女太保尚書公孫也次琳娶沈氏吏
目君知剛女中丞公孫也次榖娶徐氏詹事君元成女
少宰文敏公孫也亦卒繼李氏太學君元紹女宗伯文
安公孫也一女順適宋生延昊孫男五熾塋爕俱楙生
兆畿榖生琳女京字㓜未惜乎安人不及見云時倭夷
之變墳墓慮有發掘之患俗多停棺俟寧者余解憲還
壬戌十二月十六日始卜吉於寳積山之陽開穴通隧
并沈安人並𦵏云李夢暘曰妻亡而後知吾妻也諒哉
若談安人者可謂益友矣安人物化而吾生不辰屢構
釁稔寧復有能為余籌畫屢中者哉余故識其大者若
性資柔婉而操則堅持恩貸妾媵然罔敢犯其威者已
無長物而一芥不妄取於人大事為爭執之細事曲為
承順終身無反目之辭心厭繁縟被服輕素性好潔雖
故衣敝履瀚之無垢也訓子嚴厲使少假之年三子豈
皆以貲成名哉余媿吾妻矣先是束帛修謁徵銘於姊
壻方伯顧君夢圭未及屬草而先卒闡幽發潛以俟來
哲悲夫
　
　
　
　
　
　
　
　
　
　皇甫司勲集巻五十七
欽定四庫全書
　皇甫司勲集巻五十八
　　　　　　　　　　　　明　皇甫汸　撰
　哀誄
　　恭擬世宗肅皇帝哀文
惟嘉靖四十五年嵗次丙寅十二月丁亥朔十四日庚
子大行皇帝崩于萬壽宫旋殯于白虎殿越嵗丁夘三
月十七日壬申將遷座于永陵禮也雕輼移輴畫攅撤
帟風咽酸笳霜凝悽紼嗣皇帝心隨去劒目送遺弓昊
天高而悵罔極泉路渺而悲奚窮小臣汸念昔己丑賜
策彤庭分符赤縣猥授華銓載司清憲罪荷曲矜恩䝉
微譴敬昉冊命恭述哀辭少報君臣之義仰宣父子之
私其辭曰惟明應運慶洽天人還資聖厯誕挺聖君高
帝倔起恢烈鑠勲周漢驅除曷足以云列聖纉服克邁
徽猷七葉中否八駿荒遊閹瑾搆釁藩濠逞謀治乖端
冕殆隣委裘懿問惟興光昭伊昔善埒東平仁歸西伯
姒母樂推啓賢師錫嘉靖殷邦修功代邑祗命允協格
來其勤踵堯蹈舜稽古禮文創建九廟懐柔百神享祀
咸秩燔瘞攸分爰覃孝思並𢎞徳教敬一垂箴農桑屢
詔宣后崇儒軒皇問道精意執中𤣥心觀妙雪由欵集
雨以祈零甘露嘉醴卿雲景星秬□六穗芝草五莖恬
鱗牣沼肉角儀庭皓質緇章黄耀赭異胡瑞不臻胡休
不畀化浹中區聲漸遐裔象徳象功盡倫盡制軼漠航
琛踰沙匭賮百蠻歸化韜弓歛袵禮樂可興干戈底定
秦漢以還唐虞斯盛登必元愷簡必俊髦穆穆布列濟濟
盈朝于淵網致在藪旌招内寧外輯陽長隂消方祗表
靈高禖恤𦙍始正中闈旁充燕寢粉黛蘭郁褘褕翬映
魚貫承私麟祥衍慶既咨四岳亦闢四門躬閲封事洞
察邇言威以克愛義以割恩剛斷惟獨權攬則尊匪窮
土木麗軌宏圖匪慕蓬瀛嗇神葆軀璇題瑶榜綺綴椒
塗飛亷望氣阿陛凌虚嗟金藥之未就懟瓊蕋之無徴
巨跡空履仙掌徒擎宫車晏出扆几宵憑居諸急節霜
露頽齡嗚呼哀哉小臣汸昔也通園陵以馳道今望履
綦而苔沒向也扈清蹕於屬車兹奉衣冠而月出採松
柏於江南樹成拱而風瑟引灞滻以為池遡逝川而流
泣嗚呼哀哉探大隧之寂寂兮預鴻筭於睿營瞻豐丘
之冥冥兮協龜筮以考貞攀龍髯兮百工躃踊封馬鬛
兮萬姓悲鳴嗚呼哀哉若帝者父作於前子述於後日
照月臨天高地厚刋徳難名垂聲不朽從七聖以皆迷
慰一人於在疚嗚呼哀哉
　　弔淮守張君文(并序/)
淮守張君守約少以楚材挺為周楨漸翼鴻逵早膺龜
組單車入境仁風被於初莅家糧自運苦節堅於素履
使東海卧治假以嵗月則南陽坐嘯殆其庶幾亡何蒼
頭構厲白刅倳胷奄以循良之身隕於臧獲之手嗚呼
痛哉夫習在難養患生易忽如得其情則異類之感可
通於肉骨苟失其道則萬乘之尊不畜於臣妾是故奸
宄發於牀第而羌胡生於袵席詎獨子密不義彭公昩
於幾先中書寡恩顔氏載以誡後而已此古人所以守
黑於淵魚智士所以納汙於蜂蠆也詩稱肅肅在宫之
容異焉易繫嘻嘻閑家之節隳焉寛猛相濟威愛厥克
範斯存矣極而論之當伯廣州之役非同申池之怒便
奴貰酒之忿異乎鵠亭之貪何發之暴且慘也夫弑逆
行於二千之吏禍變起於股肱之郡是曰人妖匪由天
作之孽曾是在位罔恤震隣之咎哀哉先是客曰守居
嘗鞅鞅如不欲生葢亡徴焉朱季强直以自遂杜陵慷
慨而請掾守不能然則恥之武夫憑寵而作威少年據
津而黷賄守不能禁則恥之闗吏囁嚅則終童棄繻亭
尉沉湎則故將止宿乃使利賔之士懐懟而越疆載馳
之夫望風而迴轂守不能振則恥之志乖政閡氣沮神
靡然後隙開釁作至悲震外户血濺同官方且指掌鳴
心瞋目示意亦晩矣室乏窈窕之御囊無金玉之藏末
命陳於死友愛子未遑託人寧不痛哉余與守也交非
平生罕叔向苧衣之酬如此邂逅有徐君寳劔之盼兹
於返國望嶧山而興嗟遡淮流而出涕遂獻弔云爾慨
斯人之委化兮吉凶昩於所研傷中道之夭閼兮匪獲
考於天年春叢摧於秋荼兮鳯鳥縶於鷹鸇胡君侯之
不競兮身既沒而名湮負明哲之雅訓兮禍自召其奚
愆登昭丘而想魂兮望洞庭而抽思表素旌於千里兮
告巫陽為我招之謂江蘋其可薦兮悵臯蘭之焉貽苟
桐鄉之足𦵏兮又何必逺從乎湘纍
　　弔葉秋官文
嵗在丙午余承母夫人諱毁瘠棲廬屏焚掃軌不通御
史之顧御史銜之迺構細人訟牒文致其罪越明年丁
未上書闕廷詔下撫臺移之京兆余業將有白下之役
方是時鄉人士皆心知其寃而莫敢議曰此御史讐也
浙省參知廖君叔愚持節過吳詢得其狀悵然曰吾輩
責也即移書勘官援筆數十言陳其梗槩逮余聴理京
兆都人士亦皆心知其寃而莫敢議曰此御史案也比
部大夫葉君體仁亷得其實扼腕不平悵然曰吾輩恥
也起而力辯以百口明其必無夫排難釋粉造次而懐
仲連之風憐才彰義慷慨而存文舉之烈二君於余良
可謂知己者矣又明年戊申聞廖君一旦捐館亡何而
葉君奄亦辭代矣嗚呼痛哉語謂愛之欲生惡之欲死
乃人情之大惑至為善獲夭為惡䝉壽又胡天道之無
徵耶二君者生而聰明死必正直幽㝠之中必有以考
見余之心跡者苟當得其情必將幸其事之未竟而悔
昔纓冠者之誤也使罪浮其實必將痛恨其憤之未雪
而隂欲推刅於其人也嗟乎余不過獲罪於一御史耳
脱或身墜昭憲怒於明主則糜爛虀粉殆不旋踵是公
車無覆讞之條肺石罕更生之惠虞典何以宥疑於惟
輕漢法何以差級於使過哉徳修而謗興寧免負俗之
累行非而心是詎徇通國之情二君知余亦深且篤矣
余自昔好覽莊列之篇凡齊物巵寓累數千言而頗達
其寵辱得䘮之故兹息淨土披味釋氏之書凡阿含上
乘復累數千言而尤殫其因果徵報之驗一時矜炫名
勢侮弄威權者視之若燕雀蚉䖟相過乎前坐見其漚
消燼滅落迦於後也二君雖位不充其才齒不滿其徳
而流慶於苖裔受福於輪刼者可際量哉是故以彼而
生安知非嬰網桎梏彼云障礙者也以此而死安知非
超度湼槃此云縣解者也葉君之病亟也猶瞋目而語
人曰惜乎余友之白其寃余不及見也當事者頷之而
已斯言余忍聞哉嗟乎壯夫快怨而途窮國士酬恩而
日晩悠悠蒼天負此良友撫膺增悼泣盡何言因束芻
酹酒東向載拜就位而哭葉君并西向載拜望風而哭
廖君二靈其鑒之哉葉太倉人廖茶陵人
　　諫議沈公誄(并序/)
諫議沈公者吳嘉定人也毅皇帝時以射策發科為行
人選充給事彈劾不避權璫仄目時閹瑾方用事知公
家贍於財有求不遂輒欲中傷之乃遣徃雜治邊獄歸
報謂所當不讎矯詔逮繫將坐以危法尋得减論謫近
戍瑾敗起家署桐廬簿稍遷廣東僉事嵗餘免官公夫
人亡繼而元嗣思道夭死妻子自經以殉所司上聞有
詔旌其閭公宦不通顯家復多罹居嘗鞅鞅疽背而逝
嗚呼哀哉公之仲子余故妻也媿乏河陽之才爰述荆
州之徳聊託素旒以誄鴻績其辭曰天道無親恒與善
人江都來宅累葉方振丁辰之缺坎壈終身嗚呼哀哉
公生俊發期於奮庸恥徒以貲埒於吳中折節敦書鬱
為儒風公有偉烈揚于帝廷彈劾不避諫職允稱承嘉
一蹷位遂不登權閹作釁致公於理咎召多財情乖寡
悔匪天照微公其溘死嗚呼哀哉公有至性友于兄弟
奉母閒居孝亦不匱拙類安仁忍幾公藝公有賢妃嗣
先之徽既諳閫徳復賛庭規一旦潛翳家道以隳嗚呼
哀哉公有元子誕淑才質弱冠遘閔秀而不實烈媛自
殘隕兹雙璧嗚呼哀哉家君分省舅為𤨏臣顧余國士
眷余嘉姻每懷芳問屢奉光塵杜門却掃拊缶興歌霜
露委幹風日損柯彌留不起痛也奈何嗚呼哀哉余方
祗役薄遊上京承諱酸鼻感舊凄情既嗟東武復悼射
聲嗚呼哀哉視履若此獲報若彼謂天葢高人道孔邇
欒後必大懋哉小子靈將即逺乃弗克㑹抆涕江干想
魂天外綴兹誄辭聊以寄愾嗚呼哀哉
　　明徵君吳公誄(并序/)
維嘉靖二十五年正月二十二日明徵君迎曦吳先生
卒嗚呼哀哉厥配李孺人先奪一載季子國倫痛慈儀
之奄背悼乾履之俄殱茹荼銜諱勉襄協禮除服起家
擢省試第一越明年庚戌登進士第昭嗣遹徳闡兹令
名公亦可謂不死矣然猶感鼎養之匪逮虞潛懿之或
湮乞余作誄以累芳行古稱大夫之才臨䘮能誄是故
序悲婉切逺劣潘生綴藻纒緜上慚陸史嗚呼風摧寧
樹嵗閲陳根榮始哀終亮爾情素爰采遺絢辭惟永慕
詞曰邈矣延陵猗歟祖烈奕世毓靈迺誕英哲繕性毖
躬抗跡砥節幽履金貞清標玉徹曾是古心先民有逸
抱甕灌園帶經力穡蹈道遺榮陋兹乾沒緬彼漢隂機
將永息傳稱萊婦箴頌鴻妻化刑偕隠式敬賔儀閑家
禆壺福𦙍有基鄉閭表正籍甚音徽具邇懿親推財克
贍疇大吾宗寵弟曰憲敦賞斯朂遂膺嘉薦無忝郭君
人倫洞鑒慨昔披裘捐遺不拾管但揮鋤視金如礫公
介與齊楊生感泣義薄高雲心光皎日亦有平子託死
巨卿堪也抱臂申訣友生嗟嗟曾氏彌留在㷀躬視醫
殮善匪近名娛情墳典委懷琴尊屏騎而徒栖遲衡門
餘慶垂裕子孫寔繁天恒與善人亦有言衛生有經致
柔甘寂可以引年胡然奄忽梁傾外庭蘭偃中室冥理
難諶扄臺易即嗚呼哀哉荀令猶存謝公不死鳯羽攬
暉駿發季子文蔚楚材屈宋方軌溯源㑹稽東箭之美
些魂允慰茂行孔彰振振欒後俾熾而昌椒非林實寳
異池隍贈級賁壤國著彞章嗚呼哀哉卉秀珍舒孝思
不匱優游考終自同蟬蜕光塵雖戢芳猷靡墜述徳徵
辭庶幾黔惠嗚呼哀哉
　　徐東臯誄(并序/)
重光紀嵗維暮之春予解南省司勲赴闕聴補職時長
興徐子中行甫擢第拜都官乃從闕下締交焉竊聞東
臯公之風未嘗不延頸想見其人迨余免歸吳門徐子
出守汀洲嵗且九易矣吳距苕霅才踰百里知公固無
恙也一旦走白馬之使惠素書之音聞公於二月二十
日先已捐館徐子居苫塊期而祥矣神魂震越申緘嗟
惋覽莫能竟至歛悲收涕載繹來㫖欲予為誄昭宣盛
徳兼示王子世貞所為序傳謂公為隠淪任俠宗子臣
所撰志銘稱公為有徳仁人二子交汀州最為莫逆知
公特詳又皆秉倫鑒善屬文言固信而徴矣愧予才不
閑於述哀因掇二子言庶乎受成於廣意比次於岳辭
若公者生有下榻之慕死有報劍之知附青雲以永託
沉白日以遐思昩平生於傾葢聊髣髴乎音徽竄𤣥廬
以啓路表鴻烈於旒旂嗚呼哀哉其辭曰哲人砥行烈
士徇名挺時介立不為貲營矯矯徐公籍甚英聲處垢
斯槩在濁能清􁄕彼濠梁實其苖裔徙兹苕霅逸情莊
惠居惟堵宫門多結駟片言解紛千里誦義操贏惟許
積而罔捐多財構釁窘於少年公數其罪蒲伏謝愆散
金高會椎牛擊鮮庇我舅氏實情所鍾遼賈方阨里豪
逞兇既脱其網亦挫其鋒朱家徃誼魏客遺風謂公任
俠是耶非與中嵗折節從事詩書縱横談世慷慨興渠
謂公仁者言出利俱負兹才哲惜未效用位匪眄睞世
若玩弄彈琴自娛躭酒揮頌稽弦輒響阮杯興動嗚呼
哀哉公邁隂徳賢子克生錫爾郎秩賁爾簪纓屏華弗
御舍車徒行志意苟修爵服所輕汀州乞養曰予康强
諭以清白誡以循良人貌榮名孰短孰長履終獲考裕
後克昌昔漢叔持爰著英烈班生製誄載諸史諜采公
潛懿視彼猶劣小子斯文流芬不滅嗚呼哀哉
　
　
　
　
　皇甫司勲集巻五十八
欽定四庫全書
　皇甫司勳集巻五十九
　　　　　　　　　　　　明　皇甫汸　撰
　祭告文
　　祭費文憲宏文
嗚呼元老一旦捐館隕其台星天子震悼國人涕零迺
輟金縣迺給秘器羽儀送哀王官臨視禮也迺有元子
司馬即逺東都工僚設奠酹酒上餔嗚呼哀哉凡台小
子緬在夙齡操觚弄翰綴文繹索將游上蘭即知有公
以弱冠擢第明經起家珪璋其器斧藻其華願見公者
辟彼高山思仰其巔辟彼滄海思泳其涯矣私淑懷賢
窺觀談政誰其優為公也籍甚迺𤣥髪聨樞赤心司衮
典胄青宫秩宗扃禁尚父周昌阿衡殷靖光輔四君逮
踰五紀日贊謀謨風行化理北門屢遷東山載起鳯矕
標英狼跋遺美時則願見公者辟登諸龍辟附諸驥矣
既而濫翼雲漢睎跡天階疏廣未去文潞復來或揮麈
承顔或珥筆受知契劵猶温典刑未隳木壞而人將安
放鑑亡而帝實勞思嗚呼哀哉胡幸識公胡遽哭公昊
天不弔小子有恫若公者司勲載之洪烈典册備乎徽
章銘徳垂於彞鼎世美纘其冠裳我思古人惟杜惟房
史稱藏用不顯其光卒莫能揚惟以永傷
　　祭盛中丞應期文
天乎痛哉哲人萎矣繄公之降實東南之美矣射策發
科弱冠登仕籍甚水曹踔絶雲署郡績憲猷臬揆藩最
燕京粤服楚邦雍市所戾罔弗乂焉迺志度淵宏悻直
方潔不畏强禦毖躬就列清揚濁撓堅磨白湼夷獠徳
綏權寵威懾歴試諸艱利器攸别望夙閎崇行馴覃化
雖絳灌嫉賈而蒼生繫謝故何武留思㓂公願借緬公
善在鄉邦則範在鄉邦身在朝廷則功在朝廷足跡在
天下則政在天下凡履台之老薦紳之士司剡之官秉
鈞之貳僉稽首以讓百口以譽而聖天子方軫求舊之
思遺遐之悔胡然奄忽殱我明懿匪人莫容抑天見忌
也耶嗚呼痛哉公之生也天下之人執鞭而企慕焉謂
吳之濵如崧之神矧台小子公同産也又曷勝其登龍
之驩附驥之情哉公之歿也天下之人輟㫪而於邑焉
謂吳之隈若泰之摧矧台小子公同産也又曷勝其承
睫之涕衝襟之哀哉嗟乎𤣥廬既竄素旌載靡長夜無
由旦而帝鄉不可期已迺指吕梁而興悼擬長沙而抒
辭慨宣房之未就悵彞鼎之已隳束芻于匭升蘭于巵
道逺莫致我心之悲溯風延佇曷來騎箕
　　祭何司空詔文
嗚呼瞻彼天姥惟嶽降神滙兹若耶惟川濬靈徳門慶
族毓秀甄淳篤生俊乂誕發竒英通方奉義漸階賔廷
登夏之箭為周之楨爰厠華省聿劭其猷綴辭嫓遜繹
經擬休一麾出守氓曰循侯載移之藩澤洽化流敡歴
孔艱公為實優漢刑靡謝唐軫非遒帝嘉爾勲迺眷北
顧俾居憲臺往撫畿輔載剖之符載持之斧恒闗鎻鑰
滹河砥柱桓桓司空赫赫令譽邁跡古人文武吉甫公
懋厥徳克昌後𦙍有子雄飛聲名籍甚紆朱鐶金嗣閲
崇品懐梓南圖遺榮東引芳風彌煥危星遽殞迺反斯
丘迺安斯寢哲人云逝哀訃遥傳王之藎臣天胡奪焉
棠由政芾碑以淚鐫同升在位協恭有年老成是失悼
憤莫宣陳詞奠饋神其吐旃
　　祭張司馬邦奇文
𤣥造宰物吹萬不齊恒予難諶孰隆厥施故淵雲掞藻
而飾治或匱𢎞舒儒雅而宣力則虧遂乃褫鳯池而興
懟違京輦而䘮奇皆才謝經世道罕通時也公弱冠登
仕解褐禁墀出入華清而嘉猷懋著敷揚徳教而令聞
四馳陶鑄三省銓筦兩畿贊戎授律齒胄得師文武為
憲天子是毗耀威尊爼晞功鼎彞奄忽委化胡不憖遺
中台夕隕梁木晨摧鴻烈不朽榮名在兹乎或者悼公
齡不躋於大耋位不晉於衮司殱明懿於未究先慈景
而背之則殆非達觀之論而淺之為公悲矣某等服官
南署獲奉光儀今將安放凄其永思
　　祭周中丞采父文
嗚呼先生奄其亡耶其弗亡耶元子中丞公譽逮承休
爰自岳牧秉憲之章遵彼蜀道臻於滇陽入里展覲既
豫且康黔黎跂轂以炳曜炎徼覩旌而凛霜矧我下吏
咸荷末光憑威徼寵俾西土用乂南夷于襄胡然捐背
馳諱震惶公抱荼疚幾于隕僵嗚呼哀哉先生楚産也
降神于衡誕秀于湘斧藻其徳金玉其相發潛昭隠緬
山高而水長若夫試邑從政民曰循良過庭敦教貽謀
式臧每振窮以排難不茹柔而吐剛其篤行也如彼太
邱表正一方其知止也如彼彭澤三逕徜徉手解十惑
成一家言此其不朽者乆而彌彰嗚呼先生曷乎云亡
莊生達命荀卿非相先生兼之死生之際亦大矣曾奚
足以介其心乃委順而安常楚俗志恠而尚巫屏紛史
與秘祝惟禱以清夜之香匪求吉宅亦遇佳城靈其攸
妥而魄永藏中丞簡帝晉陟廟廊履綏錫𦙍厥後克昌
㝠報弗爽積善致祥嗚呼先生可為不亡昔我仲氏為
禮曹郎厠中丞之榜末忝通家而莫忘夙懷令問未奉
清揚晨趨開府夕拜帷堂繼慶以弔歛笑為傷蒼梧白
雲瞻楚之鄉陳詞歌些敬酹兹觴
　　祭座主李公黙文
人生代間動嬰時網一切身外咸足為障等彭於殤齊
得於䘮名苟不完忠亦胡諒早晞雲陛晩總天曹赫赫
李公未為不遭蘭以薰焚金以毁銷刑不可近義無所
逃莊云委順釋示忍辱軒冕雖華繫若桎梏哲乏大雅
進退惟谷顧訟殷寃習流孔哭魂返甌里道假吳城門
牆之誼嗟予小生昊天不弔㝠理焉徵陳辭薦酌飲恨
吞聲
　　祭顧方伯夢圭文
嗚呼天道無親恒與善人有不然者天其難諶若我姊
壻温温恂恂古稱善士謂非其倫束髪擢科甫冠躋仕
緤組陪京彯纓銓署既總臬司亦領藩貳敡歴多方所
在稱治嗣先之軌秉文之衡談經覺後河洛諸英閩粤
偃化齊魯捐刑徳功並立學宦兩成歸不待年超然止
足抗跡幽棲恬心寡慾宜享遐齡胡奪之促追想平生
可為痛哭上既用酬下亦奚負計君所遭未為不遇齊
物彭殤則各有數情忝渭陽實惟親故君有令子出自
吾家所不死者其在兹耶酒匪曰㫖羞匪曰嘉靈其來
鑒聊以永嗟
　　祭林中丞潤文
王紀方流珠徵圓折崧既誕祥閩亦挺傑洵美林公夙
懐英烈頴脱黌宫駿登天闕剖符宰邑操割臨川仁風
遐偃惠化𢎞宣躬率禦㓂隣境獲全像寢爰飾豐碑用
鐫茂簡臺端南巡畿甸抗志澄清封章屢獻武遏江防
文釐闈彦輪擬埋綱驄思避典權相竊㺯納子於邪彰
賂干紀實繁爪牙側目瞋視重足怨嗟朝揚于庭夕覆
厥家迺有强藩憑寵怙勢如火燎原弗戢將熾疏入囘
天詔出震地宗社永寧剪兹二戾亟超司馭驟閲中丞
妖氛潛殄鯨波不興十郡元元咸乂蒸蒸農棲于畝士
飽馬騰國有藎臣民食其福甫踰强仕胡奪之促慶閭
弔門奄忽倚伏罷市輟相百身可贖欽承令譽幸挹光
儀樞筦位謝竹帛勳垂撫膺展饋裂肝陳詞丘首云邈
箕魂假斯
　　祭友人周詩文
我友周君抱淵朗之賢懐跅弛之節抗跡垢氛比景英
哲甘遌俗流不省家業言或非義絶不置口心所不平
輟形於色道乖非千金可囘造次能振人之急任俠樂
施畧無長物詩極研思而未滿其致負恨孟生醫擅神
授而不展其良寓情韓伯睥睨一世遨遊二京卿士大
夫浸滛聞其聲矣然但知君為山人而不知其有國士
之風也余家與君三世締交踰三十年君亦自謂知己
而吳之人孰不為然今既撰述懿行芟輯遺篇可永傳
矣嗚呼生主於我死殯他室生前接盃酒之歡聨衾榻
之好死後乃不克㑹𦵏松丘望塗引紼忍愧束芻之賔
騰譏動輪之客哀哉已矣周君代奄辭矣生妻去帷魂
靡依矣悠悠琴川心傷悲矣幽㝠路隔見無期矣虞山
匪邈悵焉違矣酸𠂻不文揮涕馳奠靈而有知庻其來
鑒
　　祭王吏部榖祥文
㓜挺淵姿夙成偉器既發巋科亦遊中秘簡陟銓曹日
隣禁陛懷恃陳情遌權蒙戾遂奪省郎恥為郡吏爵服
遺榮丘園高賁翰墨馳聲丹青餘事三紀于兹曾無愠
悔山公舉知屢召不起文翁欽賢清徳題里悉屏垢棼
宜躋遐祉霜露忽零日月云逝未就蒲迎遽隨蘭萎令
問靡湮芳儀潛翳同榜弟兄通家猶子瞻格帷堂敬陳
奠饋夜壑流悲晨星引涕天乎邈斯神其昭只
　　祭沈僉憲熙載文
學以文藝為戲而竟取高第仕以爵服為玩而聊以晞
世不顧尚書之期復何簡書之畏寧知御史之尊抑何
驄馬之避脱屣滇徼反服丘園絶赤牘於當路摽綠尊
以命軒客偶乏而强飲婦奚知而苦言家無長物杖有
餘錢左挹卓袖右拍伶肩自謝疏傅之産誰請叔敖之
田願為步兵不樂憲職我有子孫遺之清白大閑靡踰
突梯胡益交錯觥籌繽紛履舄擊缶歌烏處褌誚蝨悲
哉斯人奄隕斯疾設醴中山想魂采石萬物如萍千載
一息
　　祭李邦直母文
懿彼靈修誕兹洪胄彤管嗣徽璇閨挺秀惠問方昭淑
徳允懋猗歟相依唐哉王後迺眷南越爰自西平之子
于歸厥𦙍惟楨式𢎞閫範益劭家聲宜有顯者莫之與
京軒昻褐玉時潛未曜蟬蛻華榮鵾齊𤣥造鉛粧罷御
氷壺砥操㷀羭在疚鞠育用悼溘我良殱爾孤翳存義
方靡迪柔訓斯温漸鴻要路容駟高門潘令殫化陶母
貽言福履既綏泥章載錫弗遑痛薪胡遽艱棘承睫無
從叩心罔極翠葆悽雲素旌慘日卿子司馭發跡水曹
先哲是景同官曰僚流風匪謝謂天葢高延竚慈魄來
假香醪
　　祭倫以訓母文
奕奕倫氏耀徳南陬高山景峻洪源衍流既申𤣥貺復
協神休世及為禮述作恢猷豈伊外刑實惟内贊任以
興周詩人咏歎孟陶啟哲列史炳煥誰謂克昌匪由聖
善良配肇合鉅卿奮庸翩翩五鳯矯矯羣龍敷文緯典
掞藻亮工三朝籍甚四海罕雙玉署清班蘭臺妙選里
表鳴珂司移銓筦輝映二京母遺云逺眷戀堂闈予告
迭返象服鸞章何福不茂鶴髪鯢齒實躋遐壽竇樹偃
芳常眉謝秀天錫慈慶亦孔之厚蒼梧欲從板輿遂傾
賢哉母氏曰余友生朝承凶諱夕戒遄征逖矣用饗悽
其為情
　　祭孫陞母楊夫人文
名閨誕媛蘭芳玉潔卜諧鳯占縭承鸞結肅肅中丞惟
邦之傑靖忠徇身竟寢藩孽伊誰相之申以大節夫人
知微荼艱茹血天眷藎臣篤生俊哲耀武掞文熙紘纂
業鼎甲巋登旂常換揭銓宰崇班符卿清列繩武者孫
華組嗣紲萃兹一門孝義貞烈家慶斯臻國恥允雪福
履優游宜享耄耋霜奄萱萎星俄婺滅從宦僑京孟隣
雅接母儀式欽傳訃哽咽靈輀南遷備員東臬束帛瓣
香以告以爇潛徳幽光千載靡歇
　　祭徐母王夫人文
赫赫東海時惟徐公尚徳秉哲纘穉之風太原有子淑
慎其容以相以勗興我徐宗既奉女教亦閑婦則行不
越閫言不踰閾孝敬有儀喜愠無色化染湖濵嬀汭斯
匹雖殱鳯徳實産麟姿彯纓雲陛紲組天墀國史允賴
邦衡是持帝曰介爾福履來綏顯顯徐母承休受祉肅肅
宰臣敷文佐理彼構之言豈渝令美思樂閒居駢列孫
子優游偕隠俾壽而昌胡不滿百九十方將朝捐鏡閣
夕啓帷堂慈景潛繄徽音弗忘諸生在門熟聞聖善敢
告執彤爰采遺絢載酹之觴載陳之奠延佇柔靈歔欷
永鑒
　　亡妻談氏遷柩文
自爾作嬪迄於委化凡二十有二年中間升沉榮辱得
失忻戚余所備嘗爾與周旋蒙犯霜露跋涉山川相期
偕老中忽棄捐奪我内理孰嗣爾賢葢棺郡舍歸櫬寢
筵宦遊兵阻日月其遷兹始卜吉於彼上方爰啓新阡
靈輀往即永閟幽泉爾子若婦爾女若孫下逮妾御靡
不悲號涕泣懐徳銜恩聚族中外亦皆咨嗟嘆息追慕
芳魂奠饋既設樽酒若存以此思哀哀其可言𠂻惟神
鑒辭莫能宣
　
　
　
　
　
　
　
　皇甫司勲集巻五十九
欽定四庫全書
　皇甫司勲集巻六十
　　　　　　　　　　　　明　皇甫汸　撰
　跋語文疏
　　書少宰霍公西漢書後
門人皇甫汸曰昔者薛収問於文中子曰續書之始於
漢何也曰六國之弊亡秦之酷吾不忍聞也又焉取皇
綱乎漢之統天下也其除殘穢與民更始而興其視聴
乎此渭涯夫子西漢書之所由作也其言綜史傳系皇
綱述炎厯之大經大法黜嬴紹姬可以監興亡覈治忽
辯是非究成敗書之教也或當書而不書不當錄而録
予奪之法嚴襃貶之義備春秋之㫖也教準書傳而不
泥㫖範春秋而不誣典矣淵矣可以觀矣昔有作者博
文寡要雜記委𤨏宗本誕章殆弗及也其與荀恱紀倫
乎聖君賢相書紳置座繹思而允蹈焉謂亡禆於政吾
不信矣吾不信矣
　　題周山人留别西湖詩後
詩之淵妙近體難工而鮮戾選體易似而實離世之擬
跡於江篇行剽於沈集者辭語匪不艷繢而姿神興態
絶無可玩辟則倩衣於毛嬙借飾於西子然腰慙玉束
眉謝蛾顰始勞髣髴終露本來作者既非匠心覽者又
皆庸目乃曰甲幾魏晉乙庻齊梁是何古人之多也豈
不誣哉周山人雅精於詩兩游越中得詩數十首咸足
稱美近體如弔岳墓登天竺諸篇特為藝林所賞至留
别西湖兼簡田憲使童侍御劉山人一篇尤為選體之
冠婉麗以㑹景俊逸以宣情㫪容以達氣縱筆二百言
無一字谿徑真得古人之髓不徒索之形骸矣葢西湖
佳地也三君英流也在昔謝監舊園之篇寄懐於顔范
臨海之作屬意於羊何殆有以也詞㫖並妍古今同調
矣田子近輯西湖覽勝集搜採羣玉此其瑶圃之一枝
云
　　書吳氏醫説後
葢聞方技者皆生生之具王官之一守也藝文志載醫
經昉於素問經方原於本草七畧分為二家自後立説
寖廣去病寖微未嘗不苦其蔓且泥也善乎許嗣宗曰
醫特意耳脉之候幽而難明吾意所解口不能宣也虚
著方劑終無益於世遂不著論然越人之遇長桑授以
禁方漢詔太倉長所能治病有其書無有皆安受學華
佗之死焚其書竟罔傳者則五色所書鴻寳所錄又可
盡廢耶栝州吳氏球世業醫積學五十餘年博極奇秘
察脉最精處劑惟當診療輒多驗者又為人亷潔醇良
固可信而託也因著疏義辯疑諸篇凡九種共二十巻
刻之以附甲乙之部覽其書咸足發明血脉經絡表裏
及虚實之分順逆之節氣感之應寒温之性水火之别
如探黑白焉亦専心矣夫自六塵伐性七竇移情衛生
虧攝機速蹷痿求緩齡於金液假息於銀丸方匪對症
藥或誤人此醫之全十無三四也養生食療二篇濟物
尤𢎞矣年踰七旬官知無恙步履輕㨗是豈空言者哉
余攜内之栝甫八閲月忽遘疾不治奄忽郡舍始恨得
吳之晩掩巻流涕識諸簡末
　　題竹堂寺僧保遺巻(先君記/文也)
在昔敝廬結於槐里隣寺標兹竹堂王父就釋𢎞之招
情緣奄謝先君題鎮公之巻手澤猶存迨後業染俗流
傳非慧照一彈指頃瑶簹將雙樹俱凋幾過門牆寳塔
與千花共燼嗟夫教本示寂焉取於遺法既淪空無貴
乎保此余之展玩增慨牽率綴言以授宗衍者也
　　批㸃唐詩正聲跋
蘇子若川問詩於余余􁀙以解頤新語間又持唐詩正
聲乞余批㸃因其傾素遂爾操朱葢詩有秀句有幽句
有麗句有妙句有奇句皆為加㸃至神句則為圏之夫
景會則秀興逺則幽才充則麗情來則妙思苦則竒而
超逸則神矣此作詩以覔句為難鍊字為工也能熟玩
味之而㕘以新語其於風人之㫖殆庻幾乎
　　張氏墨蹟跋
雲間張子持其先大夫龍山公墨蹟二巻眎余以余先
子中憲公與龍山同登進士葢世講也展巻諦觀㸃畫
精妙勢若飛動由其先大父東海公以字學著稱先朝
過庭之餘自得戈法若芝旭之遥華而羲獻之濟美也
詩亦每有真趣間合雅音玩之足為心印況手澤存焉
斯張氏之遺寳亦翰苑所共珍者哉
　　楚藩建承運殿兩院三司賀文
楚藩以承運殿上請天子詔可乃敕所司輸財於公帑
用民於農隙對揚絲綸之命肇土木之工月應黄鍾星
臨營室兹葢賢藩夾輔之義懋著故聖朝親睦之典特
隆者也𣲖演文昭封分楚望禮樂能述為善逈邁於東
平江漢上游覽勝實誇乎南紀崇基因舊大厦更新一
水晴懸粲烟霞於鸚鵡兩峯高峙擁嵐霧於龜蛇櫨構
環縈桁梧綺錯雲來釦座影揺鴻烈之經日暎金鋪光
射駞文之璽輪奐成隆棟之吉本支奠磐石之宗修竹
夾植而檀欒叢桂紛披而馥郁規模𢎞麗層臺不數乎
章華制度森嚴邃宇恍同乎景福四墉既列百堵皆興
于焉攸躋以攸寧信哉移氣而移體大國觀風並叨持
斧之使小山侍讌每隨飛蓋之遊願景運之丕承常歌
魯衛綴鄙辭於善頌媿擬鄒枚
　　吳郡創建大中大夫劉公祠移文
葢聞宫鳴徵應響韻相趨桂馥蘭芬氣味斯合風存往
哲好出秉彞故經海隅者每興感於魯連過延陵者亦
佇想於吳季悉由異代矧乃同鄉若太中大夫劉公昌
者性資天挺問學夙成敏可射碑强能覆奕葉文莊見
之心醉耿清惠契以神交擢巍科於先朝馳休譽於英
廟大梁督學造士殆及萬人秘閣纂修著書將踰千巻
鄉稱師範企偉烈於西河國尚儒流擬高蹤于北海稽
之於禮既合祭社之文秩之以祀亦協置祠之義生不
視産死罔遺財子奄隕年孫遭終窶家湫隘而僅餘容
主之奥墳單露而奚有建廟之基亷吏可為不可為斯
文幾䘮幸未䘮比蒙郡邑循吏覃舉廢之仁臺司憲職
隆䘏幽之典卜地而授以經始給貲而相其落成然工
役浩繁土木重大求致美於輪奐必取盈于繦錢凡我
搢紳先生縫掖後進景行芳躅追慕緇衣徇義則金在
必捐樂施則劒亦思棄堂構既備靈爽攸棲漢章芻絮
不奠於桓譚之家晉安藴藻奚告於梁鴻之墓哉
　　重修陳太保祠疏
古稱孝行通乎神明誰謂仙機涉于𤣥渺陳氏買羔奉
母何言鐺底之燋吕師施藥療人即顯壺中之秘開以
既盲之視延斯垂絶之年王虚牀若有人董永門忽無
見徵諸往牒信此精誠東吳傳為美談先朝錫以旌典
爰飾廟貌用激輿情乆因兵燹屢遭遂使風雨不蔽舉
莫可廢貫亦宜仍將俾户産感雉之兒家生召鱗之子
人非望報天自降祥者也
　　吳郡天平山重建雲泉寺疏
人世恒理有廢有興佛家業緣不生不滅覩崇基於肯
構辨浩劫於沉灰奚謂山靈徒俾城化若夫天平山者
在郡西南之陽距城二十餘里巒稱卓立峯號飛來龜
龍之石勢殊形而雲壑之泉聲互響梵宫壯麗環日月
於重廊法像莊嚴煥烟霞於秘殿經營殫智本僧逺之
道塲奏請䝉恩為相公之祠宇松楸攸寓香火斯存自
宋迄元烽塵貽戚我明逮武崑燎為灾祗樹與鴈塔俱
平洹沙將猴池共盡雙林鞠為茂草初地失其布金大
界輪廻兆雲泉於白馬鬼神呵䕶存忠烈於靈光范之
子孫無慮千數誰其恢復有緬二卿(太僕惟一/光祿惟丕)物色乎
異人先容以展謁迺有某者標秀慧宗研精戒律寓燕
京而等什遊吳苑以同支瞻眺興嗟徘徊寄慨痛銀繩
於已絶閔璇刹之將傾遂發菩提心爰資𢎞覺力告諸
宰官善士念兹鄉國先賢望墓田於西陵雀臺遺令啓
津梁於東渡鷲嶺遐蹤羞澁空囊蕭條餘鉢將使周官
授矩以揆日郢客運斤而成風梓匠勇趨檀越喜捨繦
錢斗粟罔非夙世之因片瓦尺椽並是他生之果花重
開於四照法再演於三乘美哉輪奐之新宛矣山川之
舊普霑𤣥貺廣被洪庥釋氏以功徳濟衆生欲報之徳
相公以憂樂闗天下樂觀厥成
　
　
　
　
　
　
　
　
　
　
　
　
　
　皇甫司勲集巻六十
