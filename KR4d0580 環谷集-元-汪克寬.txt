#+TITLE: 環谷集-元-汪克寬
#+DATE: 2016-06-11 12:25:17
#+SOURCE: github.com/kanripo/KR4d0580 master 2f7b14b7                
欽定四庫全書　　　　　集部五
　環谷集　　　　　　　　　别集類四(元/)
　　提要
　　　　(臣/)等謹案環谷集八巻元汪克寛撰克寛有
　　　　經禮補逸已著録其平生以聚徒講學為業
　　　　本不留意於文章談萟之家亦未有以文章
　　　　稱克寛者然其學以朱子為宗故其文皆持
　　　　論謹嚴敷詞明達無支離迂怪之習詩僅存
　　　　十餘首雖亦濂洛風雅之𣲖而其中七言古
　　　　詩數首造語新警乃頗近温庭筠李賀之格
　　　　較諸演語録以成篇方言俚字無不可以入
　　　　集者亦殊勝之在其鄉人之中不失為陳櫟
　　　　胡炳文之亞文士之文以詞勝而防其害理
　　　　詞勝而不至害理則其詞可傳道學之文以
　　　　理勝而病其不文理勝而不至不文則其理亦
　　　　可傳固不必以一格繩古人矣乾隆四十六
　　　　年五月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　環谷集巻一
　　　　　　　　　　　　元　汪克寛　撰
　賦
　　夫子之牆賦
敏學主人與博古先生遊於尼山之麓曲阜之墟造孔
林之闕里瞻𤣥聖之攸居楩楠連雲而薈鬰檜栢叅天
而扶疎蹕亭嵯峩而倚空杏壇甃甓而荒蕪列横序之
層搆峙鉅殿之中巋屹崇門之突兀繚周垣之廽紆主
人喟然而嘆曰端木子所謂數仞之墻其在兹乎吾子
衣蹁躚之逢掖冠崔嵬之章甫塗抹丹鉛摹冩今古行
式淵騫言稱求路盍為我抽思逞辭飭章繪句鋪張𢎞
麗之規緣餙高廣之度極詞人之炫燿亟援筆而為賦
先生曰嘻夫子之墻豈今之所謂墻哉粤自二龍繞室
五星降庭萃大塊之清淑會元氣之晶英纘聖神之華
胄集條理之大成拓天下之廣居開異代之文明夫是
以覆㤗宇以為櫩立人極以為柱存至誠而為基凝至
道以為土文章為之華餙德業為之培累貫一理以為
楨崇萬善而為堵仁義中正乃其板載之方詩書禮樂
乃其畚插之具不思不勉初何事於經營彌高彌堅又
奚煩於削鏤悠乆無疆乃斯墻鞏固之迹博厚配地乃
斯墻延袤之數葢非有馮馮之聲俾人得而聞又非有
甍甍之形俾人得而睹子輿守約而獨詣復聖瞻前而
無方衛贛及肩之淺室仲由駐足而升堂彼州仇之何
人固無惑乎不足以窺聖域之𣺌茫主人展然而笑曰
繄尼父之誨人若太虚之時雨示後進之表儀固無行
而不與夫豈强蔽於垣墉岌岌乎城堞之扞禦使升高
而無階漫顒顒而延竚先生曰非也夫物理之不齊亶
鉅纎之異宜凡藏蓄之廣博必高深而難窺倘其中之
狹隘外卑薄以奚疑茍處下而眎高曾何異乎斥鷃笑
大鵬於藩籬主人於是與客躡高􁀙眺清賞闢重扃披
宿莽歴石級而歩趨睇宮庭之峻廣扣玲瓏之綺疏拜
蒙倛之遺像覽碑碣之籕文聆絲竹之絶響爰從容而
詠歸挹清風之蕭爽
　　無逸圖賦
粤有好古書生博雅搜竒閱几上之册絶編中之韋覽
商周之逸蹟睹漢唐之懿儀渉獵前昔究竟無遺秘閣
主人見而問之曰子亦嘗聞唐人之無逸圖乎演徃聖
之箴規易明君之玩娯維良相之偉制實盛代之𢎞謨
也盍抽子秘思攄子遠謀探訓詁之𦣱闡方策之腴摭
芳逞妍而為余賦諸書生曰唯唯繄唐中葉實惟明皇
式遏冦攘克正紀綱嗣睿而帝旣安且平虎皮包刃鵠
板收英爰得宋璟股肱之良敷陳治道討尋憲章璟乃
思曰繄人君之履位如臨深而捧盈宜處逸而思囏宜
旰食而遑寧於是寫周書無逸之圖為唐皇克己之銘
不餙不文不丹不青惟取周公旦之數語所以戒成王
之守成者也念聖人之遠慮懼嗣王之暇逸獻無逸之
嘉謨陳艱難於稼穡於以戒夫怠荒於以勉夫兢業考
歴代之隆規敷祖考之𢎞績嗚呼七歎感慨乎今王之
心不敢五言鑒觀乎前哲之德于觀逸于遊田再四為
之丁寧生則逸生則逸反覆為之戒飭陳享國之乆近
論得夀之隆嗇是皆以昏為懲而以善為則也璟之圖
之必精緻而詳極明皇觀之宜亦感省而修慝矧夫九
齡進金鑑之録藴古遺大寳之箴賢臣交納乎忠言賢
君亦謹於操心故廻奢為儉戒荒為勤燬殿庭之綺繡
卻錦坊之織絍是宜開元之盛治遂與貞觀而比倫也
夫何賢輔旣徃侈心遽萌肆情慾於玩好易山水於扆
屏霓裳羽衣稔宴安之鴆毒槃盂觴豆忘古道之典刑
弗致蕭墻之警卒罹馬嵬之行葢無逸之戒明皇不能
愼終以如始是以樂極而患生方今聖皇宵衣圖治篤
緝熙之學繼纂成之志有臯䕫以論思有伊呂以獻替
固不假宋璟之為圖而可以軼成周之盛治也秘閣主
人展然而笑曰子之述是葢將致吾君於唐虞躋斯世
於雍熙異於圖混一而賦大都陳謟頌而翊佞諛者矣
吾為爾歌之以發其餘歌曰公旦輔周厪奬勸兮無逸
數䇿埀寳訓兮宋璟制圖條不紊兮惜哉唐皇功虧
九仭兮猗歟我皇勤勞克謹兮保惠黎民延億兆而有
永兮
　　宣文閣賦(有序/)
　皇帝九年制作宣文閣於大明殿之西北皇上萬幾
　之暇御閣閱經史以左右儒臣為經筵官日侍講讀
　茲閣深列紫御傑出青霄朝野傳誦瞻望踊躍布衣
　微臣欣幸睿聖崇文致治之隆曠古莫及敢竭蟻忱
　贊揚之私拜手稽首而獻賦曰
鰲極立兮時雍四海一兮書同作神京於燕薊貫北辰
乎天中懿聖皇之御極焕離明以當空復至元之盛治
繩神武而丕隆淳風沕穆膏澤涵洪文燄烜赫乎扶桑
崦嵫之域仁聲馺㳫乎濮鉛祝栗之封旣而乾符昭陳
神珍聿錫文德誕敷皇圖廣闢建傑閣乎中霄屹大明
之西北揭宣文之嘉名示𢎞謨於萬億爾乃凖水臬恢
鴻基公輸獻巧匠石殫思陶人運其埏埴玉工效其雕
幾豫章松栢剪千尋之夭矯金璧銀鏤致萬里之瓌奇
斧斤振鏗鍧之韻礱斵極精緻之宜四方子來經之營
之羌不日而告成儼崔嵬而峗巍觀夫岧嶤嵯峨崛岉
瓌譎搆複桷而重櫩邈希世而特出麗不踰奢儉不及
質璇題翠甓崱繒綾而龍鱗蛟吻踶甍奐翬飛而跂翼
綺疏鏤列錢之玲瓏藻井粲菱荷之繪餙玉鐺璧英瀖
䕶而零亂隋珠明月照耀而恍惚瓊戸耀孚尹之璀錯
金鋪響連環之複叠浮梲㠥􁨨而星懸鬬拱衡縱而斗
折枝撐􁍦枒而斜據芝栭攢羅而戢孴曲折要紹而環
句層櫨􁍀佹而岌嶪交龍纒楣横飛雲之梁棟䨇蜺蟠
礎聳擎天之柱石朱楣結曲而縈廽鉛砌晶縈而煒燡
雘垣流丹以周繚翠栢樛枝而行立於是聖皇駕玉輅
張龍旂展乎國容輝乎皇儀望舒陪夫左馭屏翳導夫
先馳鳴和鸞之鏗鏘服衮龍之陸離御斯閣以問道闡
經幄之𢎞規帝幕高懸天顔孔怡列儒紳而進讀對黼
扆之嚴威舒緗帙之蟫蠧擴六籍之精微咏仁咀義聆
天語於羲昊言温氣和陳古道於臯䕫殫詞臣之忠藎
恢聖學之緝熙内府頒竒珍於翠釡上方瀉甘醴於玉
巵和氣春融起天庭之黄色文星環拱映帝座之清輝
想夫聖躬聽講之餘臨眺倚徒接羲娥之耿光納穹堮
於無際東望則延春之閣崔嵬峥嶸横絶天半窅邈觚
稜西瞰玉德秘殿􁀙曜月朗渺太液之輕漪涵天光而
滉瀁北瞻則萬歳之山㠎嶫崷崪厓洞谽谺草木蒼鬱
南眎象魏岝􁨫朱闕巉嵓嫓黄道之啓途列閶闔之九
闗猗歟休哉卓彼斯閣曠古曷偶奠億代之基圖闢八
紘之戸牖萃鴻碩以講劘稽典墳於蝌蚪於以廣睿覽
之明極乎有截之垓埏廓聖德之聰逹乎無垠之宇宙
思昔石渠天祿徒以貯簡編之糟粕麒麟凌烟秪以圖
輔翼之英雄曷若聖皇之制作宣人文於萬代致文治
於無窮彼𢎞文館聚四部之奥博白虎觀辨五經之異
同又烏足與聖世而比隆也哉廼舞蹈而歌之曰於穆
聖皇亶聰明兮雲漢昭囘昭萬方兮嘉惠兆人臻羲皇
兮傑閣中天討憲章兮鵷鷺章逢侍帝㫄兮載稽經訓
研籀倉兮治功彌隆追虞唐兮人文宣朗貽億萬世而
無疆兮
　　皇極賦
繄鴻濛之未鑿兮閟瞢闇之昏渾迨太極之肇判兮廓
㫄魄而昆侖崇與卑之旣陳兮繄人文其朗宣孰主張
是兮總九野之元元偉睿智之首出兮奠中區而建極
履大寳之巍巍兮秉元聖之休德侔大學於虞后兮至
仁嫓乎唐國作庶類之標凖兮靡不於斯而作則實無
偏而無陂兮恆特立乎中央羌至極而莫踰兮厥表正
乎四方東西南北各止乎是兮俱輻輳而瞻望猶北辰
之居其所兮爛衆星之環拱屋中高而四下兮揭乾棟
之獨聳任斯道而弗頗兮邦總總而歸徃慨余懷古先
兮屢翹首而企踵禹濬川而疏洛兮睹神龜之負書背
文自一而至九兮亶后皇之錫疇稽皇極之位於何而
存兮儼五數之中居統八類而為綱兮挈裘領於襟裾
歴夏曁商兮斯理湮汨嗟周王之有道兮纘禹舊服釋
纍囚而訪箕兮演大法於簡策陳名言於不朽兮皦中
天之日月道不虛行兮在乎其人武得之而致理兮綿
八百而永年五行順兮五事察八政厚兮五紀協斯皇
極之所以立三德以乂兮稽疑以明庶徵允念兮福極
於以勸懲斯皇極之所以行噫後世之昏迷兮彛倫攸
斁天不畀乎此疇兮乖徃軌於初古舉世瞀瞀而倀倀
兮象緯黯其失度嗟大中之是訓兮襲舛譌於訓詁彼
優游而姑息兮胡弗遵於王路宜孝元與代宗兮竟莫
延於歴數惟蝌蚪之未昧兮尚斯文之可徵仰聖皇之
御極兮踐五位而文明由聖道之正直兮粤作則於八
紘述敷言以為世訓兮貽億代之媺聲顧鯫生之何幸
兮將觀光於上京叩帝閽而獻頌兮慶四海之咸寧歌
曰我皇在上亶明聖兮建其有極德至盛兮參贊化育
天地並兮四方取則無不敬兮寤寐禹箕為龜鏡兮億
萬斯年延福慶兮
　　紫微垣賦
璧月皎兮朗明銀浦爛兮晶熒輕飈恬兮肅清纎雲收
兮窅𡨕若有客兮游木天陟仙瀛瞻太虛仰圓靈顧謂
翰林主人曰吾觀紫微之垣天皇之庭高高而在上遥
遙而莫登願先生搜典籍之賾隱闡象緯之縱横攄藻
麗之錦心賦鏗鏘之金聲某也將屏息而竢傾耳而聽
主人曰唯唯葢聞紫宮巍巍天皇是處大帝之座尊居
其所抱以勾陳之六珠佐以天極之四輔燦燦其後者
椒房之后妃燁燁其前者青宮之儲副尚書大理炳煥
而森羅柱史女御輝光而㫄午運轉於百餘萬里之外
在中而弗移周廻於七十二度之間常現而可覩繄榮
衛之昭布儼七八之相聯環乎皇極之居斯謂紫宮之
垣左樞右樞夾乎離南之穹門上丞下丞攝乎坎北之
重閽上宰少宰以對待少尉特立而聿存上輔少輔煒
東西之次列上衛少衛分左右而屏藩是垣也覆以華
葢之輪囷植以天柱之突兀黄金為城塹以雲漢之津
白玉作京闢以閶闔之闕叠銀礫之層層樹白榆之歴
歴匪築以干戈河圖之倚杵匪甃以五色女媧之鍊石
傳舎庖丁之宻邇内階天府之相逼瑤宮玉臺岧嶤乎
其中廣寒清虛暎照乎其側故至尊之覆位代紫宮以
居中師保耿台躔之拱侍臣鄰炯郎星之列從奎壁炫
文章之府執法肅御史之風由是天帝之垣環衛太一
於高空萬國羣黎林林總總以仰時雍之化豈非微星
之萬一千五百二十旋繞而無窮若太微象明堂之房
天市嫓權衡之宗雖皆帝座之所寓羣星之所叢或隣
翼軫之墟或貫房心之衝曾未若紫宮環衛於北辰之
扛轂五緯連珠之所拱向列宿轑輻之所會同也客聞
而歌之曰我皇聖明兮握符御極賢才並翰兮光華赫
奕紫辰倚空兮金墉嶻嶪萬國歸心兮黔黎載德又歌
曰丕圖𢎞開兮景星耀輝帝垣昭晰兮中天巍巍至和
坱圠兮玉燭獻竒樞軸旋轉兮萬夀無期歌畢月掛觚
稜露寒秘閣璇杓低昻玉繩廻薄立清寒於掖垣仰紫
微於寥廓
　　鳯凰來儀賦
有虞起兮歴耕重華煒兮文明袗衣絢兮斧扆時雍變
兮八紘命后䕫以和樂奏韶箾之九成致靈鳥之並集
舞威儀於彤庭想夫鳴球戞擊絲桐振響摶拊胥諧咏
歌迭唱先祖洋洋而格思羣后逡廵而揖讓宮縣斯設
簨􁎛維樅峙崇牙之㨗業蔚樹羽之衡縱瞽矇擊柷而
作作眡瞭播鼗以逢逢隂管駢歙於鐘笙金奏鏗鏘於
大鏞變徵旋宮調律同之䃂韽執干秉翟列舞佾之從
容導大塊之至和致象物之感通爾其九奏爰終于飛
翔翥粲粲其章翽翽其羽覽德輝於千仭聿廻臻於殿
宇九苞炫爛羾黄扉而裵回五色毰毸歴玉階而延竚
儀容肅肅而雅馴翼衛蹌蹌而獻舞德侔君子恆揭義
而負仁音協黄鍾嫓鏗金而考鼓其為物也禀乎太一
之粹孕乎丹穴之峯距弗履乎弱草咮弗啄乎生蟲朝
憇崑崙餐琅玕之瑣琗夕游縣圃飲玉池之冲瀜首昻
金鷄之喙尾曵鯨魚之踪背靈龜而頷燕後祥麐而前
鴻飛禽三百有六十而唯是之為宗爾其九官都俞四
岳輔弼洚水懐襄而底平烝民艱鮮而奏食八埏皥皥
而雍熙四海安安而寧謐帝舜之德殆不翅𤣥渾之并
包與方儀之立極是宜太和之音始迭作於九變而太
平之瑞駢雄雌而下集昔者軒轅施德聿巢阿閣之顚
厥後岐昌修政爰止高岡之側羌至聖之致瑞實後先
而同轍迨夫時乖政熄代變風漓尼父興不至之嘆接
輿歌德衰之辭楚人山鷄賜千金而誨謟西都神爵驚
屢至而夸奇蕭史神仙之恢詭苻秦謠䜟之支離偉我
皇之聖明協重光於虞帝大猷昭黼黻之文雅樂應簫
韶之制賜湛樂於吾民陶太和於斯世臯益接武而論
思稷契駢肩而獻替願羽儀於天朝効鳴陽於盛際
　　天府賦
維蒼姬之肇造兮臻泰和於寰宇恢輿圖於八紘兮邈
聖德之涵煦偉菁莪之樂育兮烝俊髦之楚楚舉賔興
之盛典兮進賢書於天府羌天府之峗巍兮實萃國之
焜煌列𢎞璧曁天球兮炯明月於夜光肆異才之挺生
兮嫓瑚璉而圭璋旣温粹而罔玷兮又追琢其文章宜
哲王之珍之兮登厥明而是藏嘻成后之善斷兮且睿
聖而輔之日就月將而弗懈兮邁文武而緝熙建周官
之六典兮植太平之丕基掌邦教於司徒兮鄉大夫以
為屬宣德行而訓廸兮繄禮閑而樂梏俾藝苑之翺翔
兮存秉彛之貞淑每三載而選遴兮書賢能於簡牘遂
旅獻於丹扆兮覬重瞳於采録王再拜而受之兮忻得
賢而善俗敇司寳之官而庋其書兮曾何翅於貝玉爰
論定而授職兮聿錫爵而頒禄余㓜好此竒服兮佩徃
聖之規箴夙清修而慎守兮亦廣討而幽㝷螢牕雪几
矻矻以窮年兮非古訓為無所用其心維吾旣有此内
美兮遂充貢於斯今皇穆穆以當天兮亶丕承於祖憲
軼盛治於成周兮興羣才於海甸曰余蒙此嘉惠兮遭
世孔仁蘄登名於天府兮攄尺寸之忠勤叩閶闔而開
關兮呈琅玕於帝所跽敷衽以陳辭兮念明時之欣睹
茲較藝於鄉闈兮聊抽思而作賦顧雕蟲之何有兮守
中扃之貞固廼舞抃而為之歌曰成周至治八極咸寧
兮碩彦閒生為國之楨兮司徒典教興賢能兮策書入
獻天府是登兮猗歟我皇為治厲精兮設科取士羅羣
英兮所寳惟賢錄姓名兮藐焉小子希對揚於明廷兮
　　呉山賦
天泬寥而清曠兮金風淅淅而蕭森駕言馳騖於西淛
兮緤予馬於虎林寓遐矚於此邦兮爰陟呉山之高岑
苔梯石磴縈九折之委蛇兮躡巉嵓而登臨躋㠑嵬之
峻頂兮眺竒巘之嶔崟倚太虛而峭㧞兮崷崪崱屴不
知其幾層根盤數千里而廣袤兮周廻紆鬱於坤垠層
崕倚披而鵬翅兮叠峰崚嶒而虬鱗烟雲歕薄其萬狀
兮日月蔽虧於夕晨草木暢茂而異香芬郁兮靈奇怳
愴而升沉東望則海門之岝􁨫兮三島負鰲而贔屭天
目𣺌以西至兮萬石飛來而錯峙左西湖之瀇瀁兮匯
冰壺而清泚淛江右帶而混瀚兮驚湍漷潏而漰濞紛
總總其上下兮艅艎舳艫相屬於千里下窺闤闠之衍
迤兮樓觀巍峩而叠起衢道衡縱而如畵兮車馬駢闐
於九軌異珍輻輳以咸萃兮委南金而象齒大府屹立
於雄藩兮甍棟翬飛而麗美台星耿耿而旁燭兮闍婆
流球會同而至止挹佳氣而拄笏兮偉翠屏之若倚繄
是山之鍾秀兮肇𤣥黄之開闢顧名號之曷從始兮繇
泰伯文身而建國闔閭揮戈而駕楚兮夫差奮矛而栖
越何西施之嬋媛吾以為好兮賜屬鏤於婞直勾踐長
驅而沼呉兮胥泛遺忠於潮汐銀屏雪屋衝突於山趾
兮存英雄之遺跡叢祠屹於崇岡兮薦馨香於明德高
風稜稜而與此終古兮鎮坤輿以無極歌曰大塊流形
峙危阜兮句呉祚土錫分守兮伍員鯁直忠肝剖兮命
祀千載怒潮吼兮聖人馭極一宇宙兮拳石海堧如培
塿兮雄藩重鎮永遐乆兮蠻夷卉服拜稽手兮我皇撫
運億萬夀兮抽思作頌貽不朽兮
　　泮宮賦
予㓜好此竒服兮希前哲而進修曰侯邦之有學兮慕
泮宮而來遊何所獨無竒覽兮羌於此乎乆留煥奎壁
之煌煌兮亶屬目而夷猶由義闥之軒朗兮造道閫之
嚴邃瞻崔嵬之層構兮趍廣袤之敞序登倫堂之博大
兮偉俊髦之是處聆弦誦之琅琅兮侈文物之燁煒歴
重階而拾級兮陟聖域之穹崇叩大成之鉅殿兮闢綺
疏之玲瓏拜素王之遺像兮儼龍巻之儀容想過化存
神之妙兮更千百年而愈隆歩前除以徜徉兮暏泮池
之澄碧降殺於辟廱之度兮象玉潢之泮璧蓄源泉而
不竭兮涵天光之昭晰茂藻芹之芬郁兮春意生生而
不息繄厥初之有作兮實肇造於蒼姫維東魯之建國
兮闡文服之攸施於赫公旦之有孫兮纘十有九葉之
丕基樂泮水而翺翔兮載龍旂之委蛇習大射而周旋
兮憬彼獻琛之淮夷序鄉飲而獻酢兮儼穆穆之威儀
多士漸摩而克廣於德兮紛總總而驅馳嘻魯叟之燕
坐兮亦龜蒙曲阜之遺規顧嘉名之招揭兮盍考譜載
籍而有證也奚毛鄭之異詞兮吾將孰從而取正也抑
稽魯頌之訓故兮謂東西南瀦水而北繚以周垣故徵
諸鑿沼之形狀兮探名號之本源若王制之推㝷兮求
義理之斯存眷言政教之是頒兮溥德意之敷宣究六
書於會意兮葢分判焉云爾班條章於此學兮俾民眎
則而興起半天子之制兮明尊卑之殊軌雖立論之無
同兮匪乖戾於本始蹇予未有知兮値昌運之文明八
埏春育於元元兮侈黌舍於列城彼魯申之采茆兮又
何足以揄揚於頌聲制禮樂以陶吾民兮固將軼成康
之太平歌曰猗歟泮宮之廓開兮興羣彦而蟬聯抑抒
意於鄙辭兮庶幾續周雅之遺編
　　别知賦(有序/)
　學正董君彦醇書滿謁選天官為歌此賦以餞之
維紫陽之巍峨兮汎石壁之漣漪實遯翁之所家兮沛
遺澤之沾滋芬茒芹之郁郁兮交玉佩之陸離駕吾乘
於東淛兮懐檄書而來茲佐鳴鐸之清响兮振縫掖而
委蛇升臯比以劇論兮拂殘編而剖疑抒緒餘於詞藻
兮發幽興於歌詩偉繁露之璀璨兮繄先世之所貽縱
横宇之摧壓兮撼震凌而弗支爰翼贊以修完兮倏炫
燿乎前規嗟日月之冉冉兮考績及於𤓰時何揚舲之
不可繫兮載雲旗於江之湄凌埃風而上征兮遄將造
乎京師攄天人之素藴兮叩帝闕而陳詞朝騁騖於玉
署兮夕翺翔於赤墀彼青紫之俛拾兮亦志願之攸宜
念蓬踪之聚㪚兮曾幾何以追隨惟知心之難獲兮顧
繾綣而抽思山巃嵸而萬叠兮水汨㶁而流澌酌瑶觴
之醇酎兮調鴈柱之朱絲情惆悵而若失兮意縹緲而
如馳凱嘉晤之有繼兮庶此歡之可期
　　三友堂賦(有序/)
　余友張文玉鄉先輩明善先生四世孫也伯仲三人
　刻苦自樹不墜先業構堂値松竹梅扁曰三友其兄
　介玉愛松弟仲玉愛竹皆以儒術就吏禄而文玉癖
　於詩以梅自娯訓導鄉校有年矣郡太守嘗辟為司
　會不就士輩咸異之暇日與登斯堂徵余為之賦
承先祖之嘉惠宅雉堞之東隅構櫩楹之閒曠列軒檻
之敞虛植松梅與茂竹象棣樓之鼎居儷清賞之朋從
篤高誼之友于時三會而笑傲矧又樂夫潘輿繄厲操
之不易歴歲晏而與俱彼美大夫蒼髯倒植走虬龍而
偃葢披介鱗而櫛比身昻藏而逾秀節磥砢而多異撼
半空之靈籟挺萬古之葱翠滴琥珀而下藏蔓蔦蘿而
旁施聳冠劍之交横若大臣之廷議暫榱桷於琴堂茲
繩墨之小試茍匠石之一顧作棟梁之偉器粤有魁仙
澹然幽姿列崢嶸之高柯敷的皪之芳𬎼欺氷雪以逞
媚粲珠玉之生輝禀造化之貞潔發英華之瓌奇占羣
芳之上流遠桃李之栖遲備太極之至理表隠士之範
儀月疎影而錯落風清臭而芳菲雖韜采乎邱園猶暎
照於潢池待青子之有仁調鼎鼐於明峕懿哉此君猗
猗叢碧心洞然而中虛幹翛然而外植卸斕斑之錦褐
峙琅玕之緑㦸森意氣之嚴毅覆濃䕃而静寂來清飈
之故人袪大暑而辟易姑備用於簡牘畫刀筆於篆刻
行登進於玉堂俾編修於史策若乃風霜高潔隂谷嚴
凝柔花萎薾茂草摧零嘅芳華之寞寞驚肅氣之稜稜
唯三世之榮茂特强項而守貞禀後凋之健德歃末景
之三盟宜高人之景行爰尚友而怡情於是萬寳告成
三餘多暇折含黄之滿筐泛新緑之盈斝偉昆季之團
欒胥燕坐乎堂下媚萱草而介夀祝喬松之純嘏春一
枝兮班班日三竿兮洒洒締乆交於無射樂天倫之閒
雅嗤市道之澆漓或朝逢而夕舍眎同氣如仇讐剖連
枝於中野始强笑而追逐倐擠石而擲瓦暏清河之高
風盍顔恧而靣赭乃從而歌曰蒼松鬱鬱交繁隂兮義
竹叢生如相親兮中有横斜漏先春兮凌寒參立儼幽
人兮志士取友惇天倫兮紅紫棼棼特微塵兮又歌曰
高堂輪奐屹華搆兮雁序詵詵三益友兮歲晏怡愉驩
永乆兮齊奏慈君介眉夀兮節誼堅貞世鮮有兮抽思
作賦貽不朽兮
　　九夏賦(有序/)
　周官鐘師掌金奏凡樂事以鐘鼓奏九夏王夏肆夏
　昭夏納夏章夏齊夏族夏裓夏驁夏註曰金奏擊金
　以為奏樂之節金謂鐘及鎛先擊鐘次擊鼓以奏九
　夏夏大也樂之大歌有九杜子春云裓讀為陔王出
　入奏王夏尸出入奏肆夏牲出入奏昭夏四方賔來
　奏納夏臣有功奏章夏夫人祭奏齊夏族人侍奏族
　夏賔醉而出奏陔夏公出入奏驁夏禮外傳曰朝聘
　燕享之禮或受之於廟或延之於寢及祭祀在廟皆
　以樂納賔夫人助祭出入奏齊夏周公制禮而樂章
　大者有九謂之九夏笙師掌舂牘應雅以教裓樂註
　曰以此三器築地為之行節按鄭康成曰肆夏詩也
　叔孫穆子與文王鹿鳴俱稱三夏則九夏皆詩篇名
　頌之族類也左傳杜預註曰肆夏樂曲名周禮九夏
　其二肆夏一名繁其三昭夏一名遏其四納夏一名
　渠葢擊鐘而奏此三夏也魯語又曰肆夏繁遏渠呂
　叔玉曰肆夏繁遏渠皆周頌也肆夏時邁也繁遏執
　競也渠思文也其說互異要之九夏皆樂歌之名而
　不可考矣疏曰王出入令奏王夏尸出入令奏肆夏
　牲出入令奏昭夏皆大司樂文四方賔來奏納夏臣
　有功奏章夏夫人祭奏齊夏族人侍奏族夏四者無
　明文或子春别有所見云賔醉而出奏陔夏者賔醉
　將出恐其失禮故陔切之使不失禮鄉飲酒鄉射燕
　禮大射賔出之時皆云奏陔云公出入奏驁夏者大
　射云公入驁是諸侯射於西郊入時奏驁夏不見出
　時而言出者樂司行以王夏出入禮同則驁夏亦出
　入禮同故兼云出也此九夏王夏惟天子得奏諸侯
　以下不得肆夏則諸侯得奏故燕禮奏肆夏大夫以
　下不得故郊特牲云大夫奏肆夏由趙文子始其昭
　夏以下諸侯亦用之其驁夏天子大射入時無文故
　子春取大射公入驁以明天子亦用也愚按賈公彦
　云鐘中得奏九夏者謂堂上歌之堂下以鐘鼓應之
　故陳氏樂書云堂上堂下之樂兩者並用作方其工
　之升歌也搏拊而鐘磬作焉黄鐘之鐘鳴於堂上而
　堂下之編鐘應之黄鐘之磬鳴於堂上而堂下之編
　磬應之所以節歌者之句也先儒說書笙鏞以間則
　曰堂上詠歌則堂下之樂不作堂下奏樂則堂上之
　樂不作抑獨何耶今考舜典云歌永言聲依永律和
　聲八音克諧而左傳云歌鐘二律又云金奏肆夏則
　歌與鐘鼓並作疏言是矣乃為之賦曰
厥初𤣥黄之肇判兮囿至和之絪緼大音隱於冲漠兮
閴窅黙而無聞繄聖神之繼生兮泄堪輿之清淑聆玉
鸞之啾啾兮契中聲於嶰竹姫后儼而袛敬兮躋八埏
於時雍偉大武之有作兮神瞽聰而能調協兩間之冲
豫兮紛玉琯於典同固睿哲之工巧兮道太和於王朝
展九夏以為詩兮合登歌於金奏皇剡剡而進却兮曵
袞衣之委蛇駕六龍之蜿蜿兮齊玉軑而並馳奏首章
於王夏兮鳴笙鏞之參差靈氣冉其下征兮神洋洋乎
左右孰好修而主之兮忽奔走於先後陳肆夏而浩歌
兮竽瑟鏗其雜揉美騂犧之繭栗兮命櫝蓍為余占之
曰薦是以明禋兮豈有神其舎之旣在滌之潔蠲兮昭
夏奏而來思百神繽其並迎兮舞干翟之陸離集磬筦
之鏘鏘兮輅簡狄之新釐四國率其來賔兮冠岌岌而
偕至叩帝閽而開關兮贄玉帛而為贄工歌納夏以延
之兮陳萬舞於其次無此疆而彼界兮懷秉彛之淵粹
惟爾甥舅叔父兮敵所愾而獻功宣昭明於章夏兮鳴
宮縣之編鐘列俘䤋而充廷兮羣舞抃而從容迨肆筵
而燕樂兮錫秬鬯與彤弓魚軒招搖而戾止兮粲副褘
之姣服亶佐助於王侯兮執豆籩於瑤席靈連蜷而旣
留兮奠瑚璉於黍稷疏緩節於齊夏兮舞繽紛而繁餙
宗支衍而蕃碩兮侍孫子之振振族夏歌而應律兮鏘
瑤􁎛之鏗金嘉賔式宴而旣醉兮羌屢舞之僛僛陔夏
以為行節兮鳴鐘鼓而送之降西階之踧踖兮聿折旋
於矩規八音紛以節奏兮實王心之所怡猗嗟邦君之
郊射兮駕言邁而云返詠驁夏而容與兮珠纍纍而若
貫龡籥管而拊鼓兮颺翠旌之縵縵惟茲九頌之迭奏
兮與至尊而俱作侯庸肆以暨驁兮亦康娯而愉樂思
聖德之博大兮宣鬱閼於穹愕惜簡編之煨燼兮紛紀
註之參錯何宇文之效矉兮高齊以授私隋堅登歌以
皇夏兮法蒼籙而陳辭儗大明於螢爝兮測滄海於瓢
蠡紀班班於殺青兮貽來今之笑嗤惟聖元之􁁃煦兮
洽重熙於覆載播繩音於樂歌兮極雄偉而宏大軼姫
周而過之兮翕五音之繁會抒菲言以作頌兮歌懿德
於峕邁
　
　
　
　環谷集巻一
欽定四庫全書
　環谷集巻二
　　　　　　　　　　　　元　汪克寛　撰
　辭
　　贈遠辭(餞陳尉/趨燕)
繄洪都之巨藩兮翼軫之墟有媯氏之苗裔兮曰元龍
之緒餘維祖鼻之殖學兮陳宏詞之藻麗偕東萊以掇
科兮攄雄才於經濟逮夫君已五葉兮尚遺澤之流芳
試刀筆於案牘兮贊謀畧於油幢皇畀予以仙吏兮授
休寧之少府膴仕之涂繇階而升兮展青雲之歩武羌
布政之有方兮長草色於黄扉彼狗偷與鼠竊兮咸徙
義而弗違縣有獄而莫詰兮伊大辟其誰任君發摘如
神明兮囚具伏而不以訊嘅豪右之怙勢兮侵奪乎男
庠之土田君奉檄而按治兮復疆理於陌阡使軺歲廵
而經於茲兮叨奬借之殊遇上薦章於清臺兮謂亷能
之顯著書上考而及代兮聿遨遊於上京遄升華而立
要兮搏九萬之鵾鵬吾儕小人兮徼帡幪於下邑念惠
愛之不可忘兮顧扳留而靡及揭祖帳於東門兮寫山
水乎烟雲抽繾綣之離思兮聊抒意於斯文
　　松蘿老人辭(休陽耆老美大尹/唐公之賦均役也)
松蘿之山兮巘崿廞􁁜淛源之水兮清且淪漪氓居其
間兮密室參差繄墾而耕兮亦耘以耔井井南畝兮鱗
鱗東菑歴歲滋乆兮棼貿易於質劑或有餘如蚿兮或
不足如䕫視版圖之舊額兮相什百而倍蓰胡司存之
未察兮循苟簡而弗治巨室安閒兮細民恆屢困而流
離公質肅之苗裔兮偉時彦之表儀冰霜其操兮鸞鵠
其姿承后皇之嘉惠兮履䨇鳬而下來能蒞政以寛兮
撫民以慈嘅民役之弗均兮厥咎何居曰吾為邑長於
斯兮責將奚辭揭良法於墻壁兮示秩秩之𢎞規舉鄉
里之良民兮觴於庭而告之稽定業而書於籍兮必覈
實於毫釐毋慢而疏兮毋詭而欺徃盡而心兮勿煩有
司越期月而告成兮曾弗施於箠笞其繼自今兮辨等
差之崇卑歲有繇賦兮佚勞適宜吾儕小人兮忻幸會
於此時强振衣而起舞兮睹美政之恬熙聿扶杖於公
門兮一再拜於前墀念民瘼之有瘳兮匪公而誰願公
顯榮兮秉衡軸之樞機駕騏騮之逸足兮騁九軌而並
馳集山谷之謳歌兮聊抒意於俚詞將紀績於堅珉兮
洩吾心之遐思
　　和陶靖節歸去來辭(有序/)
　余㓜年讀靖節先生此辭嘆其志節高潔棄爵禄如
　土芥葢其耻事劉氏非止遺榮而已也撫巻三復敬
　慕不已遂倚韻和之而鄙意微有異於先生比閲舊
　稿如房次律睹故物於破瓮中頗愧少作疵纇顧不
　忍棄去姑存之
歸去來兮茅塞蹊間胡不歸繄正性之遷移蕩流徃而
堪悲聚螘蚋以慕羶放鷄犬而莫追昧庶理而蒼素荃
非是而是非顧藴中之弗類徒巍冠而袞衣棼念慮於
方寸曾勿辨於幾微蠅營狗茍鵲疆鶉奔違乎義路闔
其禮門至道純粹匪我思存以彼瓮盎易我彛尊歸去
來兮南炎火之赫奕北寒山之孱顔西弱水而東海夥
害物而遑安蜮含沙而射人虎磨牙而守關嗟昏迷而
罔覺喟長嘆於旁觀盍猛省而思反覓故居而復還聞
異香於聚窟立老鶴於門桓於戱噫嘻哲入熙熙與造
物而同遊保后皇之䧏衷初奚取而奚求養浩氣而弗
慄循恆徑而靡憂秩五典於虞册建九法於箕疇若拭
古鑒若汎虛舟澄汚濁於清源守常明於丹邱宰萬彚
而昭焯思八表而摎流物總總而交前羌逸豫而日休
已矣乎居乎安宅恆若時孰謂神徃而形留胡為乎倀
倀肆所之支流宗渤澥康莊會崇期皎靈府兮孔𢎞治
情田而常耔諟明命於伊訓執恪恭於商詩偉天君之
泰然曷受諫於前疑
　　又和陶淵明歸去來辭(别曹仲/傑昆玉)
歸去來兮天寒雲邊征鴈歸南飛呌月聲嘹唳使覊旅
絆而傷悲逢斯世之堪嘆思徃事之莫追感江山其有
易覩風景而是非霜凛凛以切肌風獵獵而吹衣翫山
前之紅樹望雲外之翠微覊思有感得興若奔憶君邀
迎留余聖門經書翫味道誼長存飽我以德酌我以樽
同清吟以適意共雅論而歡顔依梅林之茂䕃守歲寒
而相安雖客牕之云樂偶故里之情闗憶青氊之復舊
對黄巻而常觀喜朝益而暮習愧春至而冬還慕唐堯
兮虞舜鑒晉文兮齊桓歸去來兮訪竹徑以遨遊知榮
辱之可畏遠名利而匪求對樹花以遣興傾竹葉以忘
憂樂夫經訓乃菑畬假筆耕乎田疇或執樵斤或棹漁
舟然托迹於朱呂毎留意乎軻邱好躡屐於崇山宜濯
纓於清流輕浮名於一羽貴安分乎四休已矣乎曾聞
俊傑能識時張良范蠡去與留胡為乎西去復東之松
楸望予省枌榆亦我期慕陶令之行藏踵龎公而耘耔
傍東籬以待酒遊西園而賦詩何當剪韭春風裏與君
相約勿相疑
　　惜别辭
公胡為乎山之幽靈草叢生兮乆淹留松蘿崚嶒兮於
焉遨遊笑言恬嬉兮五越星周公之來兮草木春七郡
煦燠兮涵至仁茗臺肅清兮閴無塵詼詭譎怪兮屏迹
而濳身公之去兮秋風高鯤鵬變化兮萬里翺閶闔開
兮瓊宮嵯峨翼贊元化兮躋堪輿於太和秋山兮重重
秋水兮汪浵扳援欲駐兮不得以從容矯首而思兮憂
心忡忡
　　哭任生本初哀辭(有序/)
　吾友任本初蕭齊御史中丞敬子之裔孫也諸父昆
　仲徃徃以賢才得官師至正癸未其父始命之從余
　講學授春秋左傳胡氏傳輙通大義學古近體詩句
　法圓熟興趣清遠臨歐陽率更帖尤得其筆意屢訪
　余環谷山中相從於宣之太平無時相舎余編著春
　秋纂疏本初與有功比年矛㦸搶攘本初紏集義兵
　扞衛州里遂被擒焉壬寅之春余寓黄山之麓忽聞
　其抱疾殁於外舅之居年方三十有五嗚呼痛哉本
　初為人事親以孝友愛於弟交友以義尤施恩於鄉
　黨汲汲濟人之難如其父之用心也從余遊者如本
　初甚尠余嘗為文銘其父之墓去年九月哭其叔父
　今又哭本初若之何不哀且慟也故為些辭以哀之
余取友於天下兮歴名邦而轍環雖朋從之彌衆兮胡
逹才之良艱得任子於海寧兮實頴異而可愛曷秀而
不實兮使予悲慟而心痗余哀任子之不夀而殁也爰
命巫陽招而復之巫陽拜手亟招以辭辭曰任子神遊
胡不歸來些天地茫茫子奚之些魂乎來歸爾父勤勞
保宗祐些扶顛植仆君子澤些金籝篤教遺戒昭焯些
魂乎來歸繼承廼志唯子是託些魂乎來歸爾母鞠育
恩孔深些思子望望髪不盈簪些魂乎來歸不可乆哀
以損其心些魂乎來歸難兄難弟如足如手些爾弟孑
立孰與左右些魂乎來歸思兄之悲不可以乆些魂乎
來歸爾子三齡泣呱呱些骨秀神清識之無些騏驥之
駒丹鳯雛些魂乎來歸毋使寧馨㓜孤些魂乎來歸疇
昔相從不違頃刻些祁川汪浵黄山嗟峨屢渉歴些晨
窗夕燈幾請益些問難勤劬不可復得些魂乎來歸客
歲城府徃來追隨些少陵一編精研細玩悃悃論詩些
孰知永訣我心哀悲些魂乎來歸蠲我憂思些魂乎來
歸兩溪之湄喬木薈鬱些秋風蕭颼白雲出些魂乎來
歸世故紛繁憂患誰恤些魂乎來歸大塊無垠一蘧蘆
些日月流邁運大虛些本性湛然明有餘些魂乎來歸
返故居些辭曰富川滔滔兮不舎晨曛岸芷郁郁兮江
蘭有芬魂不可招兮涕泗沾余巾巫陽載歌兮籲於蒼
旻
　　哀些五章為鄒山處士作
鄒山兮幽幽古木連蜷兮枝相樛白石礧磈兮飛泉駛
流粤有人兮於焉藏修駕言逝兮溘涘風而神遊皓鶴
悲鳴兮青狖啾啾室廬空閴兮荒故邱胡不歸來兮少
淹留
陵谷變遷兮陸海波濤鯨呿鰲擲兮百怪喧囂生不逄
辰兮繄時之遭嶮巇萬變兮身為勞林林總總兮癢不
及搔恬然處之兮九牛毛一朝幻化兮遺蓬蒿胡不歸
來兮山中遊遨
噫嘻世之人兮萬累紏纒紅塵馳騖兮狂而顛獨不忍
為此態兮守清白而靜專被服紈素兮却美饌之腥膻
登山匪車兮渉江匪船羌有餘而不足兮恆嘆息於䕫
蚿恍惚大夢兮路邈綿胡不歸來兮聽潺湲
大化無垠兮猶埏埴之陶鈞跖何命之長兮顔何命之
屯嗟哉斯人兮樸以醇夫何灾疢兮四體不仁越星周
而弗瘳兮重子姓之悲辛丹青彷彿兮逌然笑嚬五十
八載兮無懷民胡不歸兮潔吾眞
秋風蕭瑟兮揚丹旌薤露滴瀝兮天杳𡨕羞桃茢兮采
芝英奠桂醑兮酌彼兕觥幽坎何許兮鬱鬱佳城長夜
不曙兮不如無生眷言送之兮涕淚零胡不歸來兮紓
此哀情
　詩
　　賜致仕官恩幣詩(有序/)
　至正四年皇上肅宗禋祀霈澤遐邇賜致政官恩帛
　各二二月五日休寧令奉天子命致表裏於判府復
　心汪公令尹中正洪公以耀嘉賜婺源胡公石賦古
　詩一章以頌休美祁門汪仲裕和而歌之
於赫聖皇治化𢎞敷釐事告成寵嘉爾殊興孝是崇綸
章燁煒畀爾元老綺衣黄裏維昔元老共職實勤政事
於今至忠允存皇旌其忠庸侈厥賜恩命是荷繄忠之
自巍巍逹尊序孰與先印纍綬若子姓綿綿皇賜大□
綏我眉夀謂昔悊王允敬耆舊耆舊再拜天子萬年勛
華夀考異世齊肩維水有源維木有本耿耿丹心聿瞻
黼袞矢詩不多以頌休明俾貽遐乆永彰德馨
　　戊寅十二月十九値先君誕日不勝思慕瀝哀賦
　　　古意二首
白髪八十餘采衣日為娯耕田奉菽水朝夕問何如云
何雪霜㦧喬木俄摧枯慟哭心膂裂殞絶欲與俱聲如
九泉聞淚如九河傾死也不復知生當若為情
朔風落木盡雲寒天地昏趨庭閴寥寂謦欬不可聞去
年為親夀殷勤奉金樽焉知日入速倐忽川流奔遺書
篋笥中手澤新如存蒲伏拜几前淚血池水渾
　　庚辰上元日念母有感而作
餘生積罪戾酷罰洊來臻諼草華茂滋霜露遺酸辛憶
昔此日夕雙親坐高堂炯炯列燈燭兒女羅酒漿今年
拜遺像燈燭黯無光隂風動縞幃慟哭涕淚滂
　　清明思先壠
芳樹曉烟鶗鴂鳴淡雲暈碧漏新晴驚心時序百六日
回首家山十五程病思為魔成逆旅夢魂飛淚洒先塋
遙知兄弟溶溪上細掃松花酹麯生
　　和唐宰山行二首
山縣千峯叠閭閻雜嶮夷雨香魚撥剌風軟燕差池郭
外耕夫耦桑中稚子嬉絃歌聲教遠民俗變澆漓
樂石鐫嘉績𢎞林邁等夷春深潘岳縣墨漬右軍池詞
藻天然妙章縫日與嬉鳴騶經里巷問俗察醇漓
　　丁亥四月陪宗叔澤民先生遊翠微寺分得微字
駕言招提遊石磴凌春扉層構屹寥廓叠巘周屏幃舉
頭見前峰峍兀峨翠微石罅檻泉涌相傳錫杖飛宗卿
昔留題詞華妙天機八載此重來巖壑生光輝相羊縱
遐覽蹔喜塵事稀瀟灑山水意於焉澹忘歸
　　丁亥四月十四日陪尚書公澤民遊祥符寺分得
　　　煖字
芙蓉六六森如鏟乘輿登臨寄疎㪚緑沈靈湫老龍蟄
翠䕶祗園新竹短山樂鳴空石洞寒金鷄䑛鼎丹爐煖
蘚瘢拂拭讀殘碑一浴靈泉容塵浣
　　題道士張湛然彈琴詩巻
嶧山白桐千年枝金星爛爛蛇蚹皮文光七軫藍田玉
氷絃細繞呉蠶絲丹山雲煖鳯凰語露草寒蛩訴秋雨
娥英泣灑湘筠斑遷客相逢話覊旅翠巖懸瀑鏘瓊瑤
雷霆霹靂轟層霄瞥波細萍游蕩漾劈空輕絮飛飄颻
仙林唳鶴驚離别老龍湫底吟寒月海門送上子胥潮
澎湃奔騰捲殘雪羽人瀟灑顔如仙憑虛來徃黄山巔
古音淨洗箏琶耳何須更濯丹砂泉
　　題李營邱畫驪山老姥賜李宻火星劔圖
蒲山銳額千牛客蒲韉跨犢行無跡挂角青編一束書
夢對重瞳意相得昆吾寳劔三尺水火星炯炯精光起
花冠仙姥授神竒拜起倉皇驚更喜鞏南歃血盟玉盤
龍舟錦纜誅疵瘢折簡唐公結昆弟威稜六月嚴霜寒
豈知不學萬人敵雄才空覺乾坤窄九卿裂地藏琱弓
稠桑土蝕銅花碧岧嶤古樹蒼玉林丹厓慘淡霾輕隂
龍津倐忽風雲化未須感慨荆軻心
　　秋後雨
楚東五月天無雲日光流金百草焚南風吹山彭蠡涸
稻畦坼坼占龜文木郎無神龍不起牲牢熏燎徒紛紜
梧桐一葉炎官老雷車轆轆天瓢倒陂池泛溢失高低
萬穟青黄發枯槁白髪田翁半憂喜卻憐乆雨禾生耳
磨䥥欲穫泥濺胸累日隂霾黑千里何時木德守三星
五風十雨歌昇平
　
　
　
　
　
　
　
　
　
　
　
　
　
　環谷集巻二
欽定四庫全書
　環谷集巻三
　　　　　　　　　　　　元　汪克寛　撰
　策
　　省試策
三代以上經術施於治道三代以下治道隱於經術而
能明之者葢鮮自唐以降且别而二之益可嘆也夫三
代以上天子公卿行於上故言而為尚書行而為春秋
進退周旋法乎易動容舉措中乎禮歌之為詩奏之為
樂施之治道無非經術教萬民而賔興之文藝後於徳
行初未嘗以明經而取人也及周之衰賢聖之君不作
學校之政不修教化凌夷風俗頽敗時則有若孔子之
聖而不得君師之位以行其政教於是乃取先王之法
誦而傳之以詔後世删詩書贊易象定禮樂修春秋使
後之學者詩足以正言書足以廣聽易足以通神明類
萬物春秋足以斷事禮足以明體樂可以和神而唐虞
三代之治道悉具於六經之策矣然當是時見而知之
者有四科之目如閔子騫仲弓居徳行之科而能諌長
府之改作悟行簡以臨民子由子夏居文學之科而能
興絃歌之化發仕優之言是皆逹於政事者則其徳非
尾生孝己之流而其學非記誦辭章之習矣此古之儒
者所謂施經術於治道習文法而通世務者也暴秦煽
虐煨燼六經而三代之道遂冺漢高之興靡好儒術不
足論矣以孝文之賢君尊黄老而尚刑名當時所得如
賈誼鼂錯皆習申韓之說是則雖曰廣遊學之路而實
未嘗用儒也孝武始求亡書表章六經人材之出於科
目者衆矣然能求治道於經術者僅見一二董仲舒正
誼明道且泥於災異幾不免其身公孫𢎞學究天人曲
學以阿世倪寛博通經術而亦無所匡諫於其君葢雖
邪正之不同而於世務之際皆有論者厥後雋不疑引
春秋蒯聵以斷事劉向推五行以徵五事之休咎平當
考禹貢之行河究疏鑿之源張敞以經術飾吏而能剸
煩以治劇四人者雖能考經術以明時務然其行事皆
有未盡善者不能通治道之大體也東京之世高者立
竒節下者守章句以經術而明治道者益無聞矣南北
分裂歴隋及唐而設科之目至八十有六今雖未暇疏
舉然自明經宏詞等科一設而時務之與儒術葢岐而
二之夫始也治道隱於經術猶有能明之者終也治道
别於經術而章句之徒遂與案牘之吏如氷炭之不侔
至韓愈氏僅能因文以見道而諫不行言不聽終亦無
益於唐之治惜哉下逮宋氏章句之習益滋而壞亂極
矣欽惟聖朝興崇文治取士以徳行為首較藝則以經
史時務兼之將欲求治道於經術其中選者俱授州縣
之官使朝廷之行皆合六經而牧民之職多出儒士甚
盛舉也茲承執事先生發策秋闈下詢末學以䆒時務
之實舉昔人論吏治之八計為問愚敢稽諸徃古酌諸
當時之務以對夫古者有一年成市二年成邑三年成
都者孔子適衛發庶矣之嘆孟子於齊有民不改聚之
言今求户口之增不必待十年而生聚也但輕其徭稅
俾安其業家給人足無流離轉徙之患則戸口豐而撫
字稱矣古者田必井授八家各授田以同養公田宅不
毛者出里布民無職事者征夫家今田不可復井也欲
求墾田之多不必如李悝盡地力但核勸農之實加優
卹之方罷妨農之務則墾田廣而本末辨矣古者力役
之征歲不過三日後世過之而不贍今亦不必如十日
二十日之說也但能視田畝之多寡以均役視年歲之
凶豐以行役而後停不急之務罷雜泛之徵則賦役均
而亷冒别矣古者虞芮質成而不争聽訟必使無訟今
不必如縱囚四百也但能嚴法律而使之不敢犯有罪
則速斷之以警其餘毋淹滯以苦其身毋數縱以恣其
倖則囚繫寡而聽斷果矣古者道不拾遺山無盗賊後
世或至外户不閉今不必加詰盗之法也但能常恤貧
民使無凍餒鰥寡孤獨各得其所又重令以禁未犯而
峻法以治其已犯則姦盗息而禁禦嚴矣古者卿大夫
賔興賢能而升之司徒司馬論定然後官之後世舉之
於郡國今選舉之法不必更定也但核薦舉而革冒濫
厚敦遣而公遴選棄其小以取其大因其文以觀其心
數年之後人才旣盛又當增中選之額則選舉衆而風
化行矣古者自王宮國都以及閭巷莫不有學而教養
必有其方後世猶有爭欲為學官弟子者今學校不必
復興也但能擇師儒之官而講習無虛日敦養育之規
而旣禀無侵漁使所養皆在儒生而儒生盡得其養則
學校興而教化勤矣如是則八計之策雖不盡出於經
史而聖賢之大意不越是矣經術而施之治道不過如
此而已矣愚嘗考之國朝之典凡州縣之官以五事為
殿最給由銓注則驗之即所謂稽撫字稽本末稽亷冒
稽聽斷稽禁禦者也他如學校選舉之事則令風憲之
司以紏察之葢如陸宣公之八計自有脗合焉者而古
人三考黜陟不外是矣然愚竊謂興崇學校選舉人材
非細務也宣公所以先戸口墾田而終之以二事者所
以庶而富富而教之意也然學校不修則民不知義人
材不舉則吏不稱職二者為政之所當重也今國家之
法長吏給由而不述其事吏部銓注而不考其績雖曰
風憲紏察而或失其詳得非善政之小疵歟五事之備
徃徃未觀其成效得非州縣之官未盡出於科舉而政
治不本於經術之故歟抑朝廷千里之遠給由或得以
詐偽恐考績者猶有未盡其實歟執事先生欲求設施
之要則愚已粗陳於前欲其八計之成效則在考績之
覈實而已矣愚也草澤之士㓜績聖人之經確守先儒
之緒惟知窮理修身而推之平治之業若夫雕組之文
則所未學也茲敢以草茅之見直述其故以對惟高明
恕其强妄可也執事先生舉唐志有曰方其取以詞章
若浮文而少實及其臨事設施隱然為國名臣愚謂昔
之名臣雖未敢望其萬一而設施之序葢得之素講矣
執士之幸也實多士之幸也
　論
　　先王制禮之盛論
盛哉先王之禮也其本在於養性防欲其用在於視聽
言動周旋揖遜之間使人之視聽言動周旋揖遜一於
禮則安有放其邪心驕奢淫佚蕩而莫之節者哉不放
其邪心不驕奢淫佚蕩而莫之節則禍亂可息孝弟可
行治教可興其立意微其為法遠矣故設其器備其物
辨其數立其文以待其有事者其用則在乎視聽言動
周旋揖遜之間而已然孝弟莫始於親親親親之心無
所不用則燕之之禮不得而廢焉燕之之禮不得而廢
則設其器備其物辨其數立其文以待其有事者於是
而用之也是故莫尊乎君也君雖尊不以位加於父兄
燕序必以齒者逹乎孝弟之道也莫親乎同姓也然親
親不可以無殺燕則族人世降一等焉凡燕之禮必主
賔以備酬酢而族燕之賔主則異姓與膳宰為之者篤
親親之道也夫飲食口腹之欲也而必節之以禮則驕
奢淫佚平而無過也歌舞耳目之欲也而必加之以樂
則言動揖遜易而無乖也莫不由親以篤乎恩有恩以
著乎愛有愛以盡其禮盡其禮則言動視聽周旋揖遜
之間不徒接乎耳目所以服習而安之者自得於養性
防欲之幾也雖然不特宗族兄弟之親也遠而異姓諸
侯之君臣以至於蠻貊夷狄之邦皆由是禮之行故人
說而天下服矣人說而天下服則禍亂何由作禍亂不
作則孝弟行而治教興矣此乃先王之所以為燕也嗚
呼於此可以觀其禮之盛矣
　　越國公論
仁足以救生民之死而義有所不為此事之至難而不
可以兩全者也白起破趙兵於長平坑降卒四十萬又
前後斬獲四十五萬其殺人若刈草菅然王莽以外戚
受封新都遂竊國柄視棄君如土梗弁髦而因以斃之
他日賜劍杜郵傳首宛城天道好還無毫髪爽後之誖
仁違義者可為永鑒矣隋大業之亂天下豪傑並起各
為雄長互相吞噬殺戮無虛日惟越國汪公集果毅保
州里遂兼歙宣杭睦婺饒六州之地救生民於塗炭逮
天下旣定奉表於唐高祖賜詔褒嘉命為方牧方是時
江左之聚兵據土如林士𢎞李子通之徒並稱尊號殘
忍苛刻卒覆其宗且禍逮無辜之民公廼保全始終子
姓顯榮葢其仁足以救生民之死而義有所不為者也
予獨怪唐臣編史比於主簿張金稱輩以賊名之竊考
高祖起兵太原旣以私幸晉陽宮人又殺留守取長安
陽尊代王侑而假禪受之禮其與宇文化及王世充李
軌劉武周薛舉梁師都之流直五十歩笑百歩耳不省
已過而以惡名加之他人亦獨何哉歐陽公唐史及司
馬公資治通鑑並因舊史本文未之有改善乎吾邦朱
子著通鑑綱目凡例凡起兵以義曰起兵其起雖不義
而所與敵者不得以盗賊名之則曰兵起故隋末白瑜
婆王薄之類人微而事未成則書曰兵起葢深惡秦隋
之暴謂人人得而誅之故漢唐之初書法不異乃立論
之至公也惜乎越國公之始末史不立傳是以綱目不
獲特書以表之耳予故辨而論之以告後之修史者當
以綱目為法
　　省試論
　　　仲孫蔑會晉荀罃齊崔杼宋華元衛孫林父曹
　　　人邾人滕人薛人小邾人於戚遂城虎牢戍鄭
　　　虎牢
合人心而覇統定據地勢而王制明此春秋録覇之權
衡也悼公復覇其惓惓於服鄭至切也而春秋致意於
筆削之際葢不以覇統之立而終紊王制之舊也故於
戚之會歴序十國之大夫而繼以虎牢之城虎牢在中
國則覇統斯定矣及乎虎牢之戍又反而係諸鄭虎牢
在鄭王制其有不明者乎吾於是得聖人筆削之㫖矣
嘗考隱桓之世覇猶未立也葢周之東遷王澤未冺桓
之二年蔡鄭會鄧曰懼楚而未與之也當時雖無覇可
也逮乎僖文之世覇業盛矣葢楚氛甚惡侵凌中華僖
之四年而伐楚必侵陳蔡以先之結江黄以援之當是
時雖欲天下之無覇不可也然申侯之賜曾不以虎牢
之輕重也孰謂中國之衰而江黄陳蔡盡折弗支辰陵
旣盟之後遂委溱洧之郊為南北之戰場乎夫鄭以成
皋汜水之險介乎晉楚之間晉得之則覇在晉楚得之
則覇在楚故虎牢在晉而中國之勢安虎牢在楚而荆
蠻之勢盛是宜悼公九合諸侯終始致意於虎牢也於
戚之役悼公圖覇之初也大而齊魯宋衛之卿小而曹
邾滕薛小邾之大夫莫不奔走於兵車之會人心之合
者衆矣無何虎牢之築板幹之興有以蔽荆楚之闗而
將得鄭人之服聖人曰悼公而謀之至是則覇統自茲
以定矣故虎牢而不係於鄭所以責鄭之從楚背華而
先祖之地遂為他人之守也至於虎牢之戍悼公得鄭
之兆也旣合十二國之君為伐鄭之舉故歸疾於虎牢
之城而致完守之計於是地勢之所據者固矣然諸侯
之心非欲蔽荆蠻之路而堅壁以守惟欲振鄭人之吭
聖人曰悼公之規模若是則王制不幾於紊乎故戍虎
牢而復係於鄭所以責諸侯據地扼險以擅列國之地
乆假不歸而莫知非有也雖然春秋之於悼公葢責備
賢者之意也未幾蕭魚告會三駕奏功惟至誠以待人
一洒虎牢之專而鄭自此不復叛二十四年春秋所以
美悼公為何如哉奈何戍城不終而以為有陳非吾事
平公嗣世私母家而會城杞二十七年為宋之盟一撤
南北之藩籬而晉楚之從得交相見雖無事於虎牢之
戍而中國之衣冠玉帛悉改元於申息之間矣昭公元
年楚靈為申之會合十有三國而用齊桓召陵之禮列
國之賢如左師子産皆有獻焉聖人至是葢亦傷之而
有末如之何者矣至昭公三十二年合大夫以城成周
而守在一國矣自是中國無覇呉楚爭衡而春秋遂終
焉由是知聖人惜虎牢之意非為鄭惜也實為中國惜
也
　　覇論八則
覇者之事假借仁義之名以濟其利欲之私故欲之未
遂則汲汲焉謀度而經營之欲之旣遂則懈惰茍且而
不復能有為矣由其心偽而不誠是以始終勤怠之殊
而前後盛衰之異也
　　　春晉侯侵曹伐衛(文公重耳魯僖公二十八年/)
晉文救宋攘楚扶中國之已衰却荆蠻之方横視齊桓
雖少劣而賢於宋襄遠矣而春秋責之者狥私用詐而
設施之際失緩急之序也或謂陳蔡鄭許邇於楚曹衛
邇於宋向使晉文遠攻四國無以釋宋之圍曹衛雖不
與圍然楚所以横行中國者實得曹而昏於衛故也吁
是不然陳蔡鄭許乃華夷之要衝楚必越四國始能猾
夏况是時陳蔡鄭許實舉兵從楚文公茍能親帥三軍
直造陳蔡鄭許之國都而討其從楚之罪且以扼楚人
之歸路則擣虛攻瑕勢如破竹而宋之圍榖之戍將狼
狽却走倍日并行自救之不暇我因乗勝以剪其罷敝
之餘卒則覇功不勞而定矣今文公内則利於復怨而
分地外則狃於譎謀以致楚是以圖覇之始事春秋特
書侵以陋之
　　　秋天王(定/)使王季子來聘(魯宣公十年/)
宣公簡慢於王知有齊而不知有周所以君臣朝夕奔
走於臨淄之境者其心必曰濟西之田未復不可不曲
意事之而不思魯封七百里之地秋毫皆君賜也而抜
本塞源其罪應誅定王始則徵聘於魯中則厚賄於仲
孫終則命貴弟報聘是猶為人父而不責子之狠傲乃
三揖於定省之常禮而徳色於借耰之微恩也宣公旣
不知所當尊而王亦不能自尊矣故來求之書止於文
公來聘之書止於宣公錫命之書止於成公非削之而
不紀葢王命不足為輕重而王亦不復遣使於諸侯耳
寥寥百有餘年而石尚以歸脤録自是天王之名號不
見於經矣
　　　初稅畝(魯宣公十五年/)
三代制田取民雖皆不過什一而其為法至周始詳宻
而周盡為人君者茍能謹守其中正之制則可以足國
而裕民矣今宣公以簒得國旣不能修徳以弭天灾而
感水旱螽蝝之變又不能歛奢以節國用而貽饑饉空
乏之憂於是一旦紊先王之制增稅畝之法作法於貪
其害有不可勝言矣易世而成公作邱甲而賦民之力
有加於古迄春秋之終而哀公用田賦而民財民力殆
無遺餘皆肇於宣公之作俑也又使諸國效尤鄭子産
則作邱賦魏文侯則增租賦卒至暴秦開阡陌更賦稅
而先王之制至今不復豈非宣公首禍以致然乎春秋
書初者二初獻六羽喜禮之復正也初稅畝憂田制之
變古也美惡不嫌同詞
　　　冬公會單子(襄/)晉侯(厲/)宋公(平/)衛侯(獻/)曹伯(成/)
　　　齊人(靈/)邾人(定/)伐鄭十有一月公至自伐鄭(魯成公/十七年)
王官下臨諸侯景從以却已敗之楚服懷貳之鄭宜若
振槁然夏伐鄭楚師至而諸侯還冬伐鄭楚師至而諸
侯還望風却走何哉葢厲公旣勝鄢陵驕佚放恣黷於
用武慢於尊王是以諸侯無同心戮力之誠鄭不畏而
楚復肆非中國之力有不足葢厲公之徳有歉爾有嗣
覇之資而以無道行之惜哉
　　　城武城(魯襄公十九年/)
魯於是時茍能信任仁賢修明政事使民效死而弗去
則將制梃以撻鄰國之堅甲利兵而何畏於强齊今乃
君弱臣惰安於不道内則疲民於亟城之勞外則徼惠
於覇國之援曾無一毫自立之志使齊莊而有報怨之
圖則魯之禍未有紀極也
　　　己卯地震(魯昭公十九年/)
夫地道安静以震動為反常之異臣道恭順以悖逆為
犯上之惡是時季孫强僭已甚天之示變欲人君之有
所警而以徳消之也昭公漫不知省遄及於難悲夫
　　　公會晉侯(悼/)宋公(平/)衛侯(獻/)曹伯(成/)莒子(黎/比)邾
　　　子(宣/)滕子(成/)薛伯杞伯(孝/)小邾子(穆/)齊(靈/)世子
　　　光伐鄭(簡/)十有二月己亥同盟於戲(魯襄公九/年冬)
齊桓之時在於服楚晉文之時在於勝楚晉悼之時在
於敝楚葢召陵以前楚人連歲加兵於鄭及次陘之伐
屈完來盟而鄭無楚患矣城濮以前楚滅黄而覇主不
能恤敗徐而諸大夫不能救執中國盟主而在會者不
敢與之争旣又戍榖逼齊合兵圍宋戰勝中國威動天
下及得臣敗績而楚願懾服矣迨夫晉師敗邲之後楚
復凌駕中華旣縣陳入鄭又滅蕭圍宋於蜀之會奄然
以蠻夷之大夫主盟諸夏而聽命者十有一國卒之保
鄭以為已有厲公敗之於鄢陵三假王命以伐鄭而終
不服悼公復覇鄭與五會之信而猶叛焉悼公欲直擣
方城漢水之境繼齊桓帖荆之績則楚寖强盛未肯服
義而昔者處父之伐不足以屈其力也欲與之决勝復
文公舘榖之㨗則暴骨以逞克不可命而先君鄢陵之
勝不足以服其心也於是數伐鄭而不與楚戰使楚人
疲於奔命而莫能爭鄭旣有以挫其暴狠之鋒又有以
摧其慿陵之志桓文以降於斯為盛故於戲亳北雖書
同盟以惡鄭之反覆而會於蕭魚特筆以著其美也然
悼公四駕伐鄭唯盟戲不至者因子駟之言而未得志
於鄭是以不書至悼公九合諸侯獨於於鄢於戲不至
春秋豈無意哉
　　　魯公如晉(平/)　(襄公二十一年春王正月/)
僖公取濟西田則使公子遂如晉拜之成公取汶陽田
襄公取邾田則君親徃拜其賜受覇主尺寸之惠而不
忘其徳如此也然魯君襲奕世之封端冕委弁以臨於
七百里之侯國而水木本原不察所自襄公之立踰二
十年未聞遣一介行李至於京師其何以為秉禮之子
孫也哉
　
　
　
　
　
　環谷集巻三
欽定四庫全書
　環谷集巻四
　　　　　　　　　　　　元　汪克寛　撰
　序
　　春秋纂疏序
克寛謹按春秋傳註無慮數十百家至於程子始求天
理於遺經作傳以明聖人之志俾大義炳於日星微辭
奥㫖瞭然若眎諸掌胡文定公又推廣程子之說著書
十餘萬言然後聖人存天理遏人欲之本意遂昭焯於
後世愚嘗佩服過庭之訓自幼誦習至正壬戌從先師
可堂呉先生受業於浮梁之學宮朝夕玩繹若有得焉
顧毎自病謏見寡聞而於類例之始終證據之本末莫
能融貫而旁通之乃元統甲戌教導郡齋講劘之暇因
閱諸家傳註採摭精語疏於其下日積月羡會萃成編
非敢以示同志葢以私備遺忘云爾竊嘗伏讀聖人之
經一事之筆削一言之増損一字之同異無非聖心精
微之攸寓而酌乎義理之至當如殊會一也而會王世
子則書及以會以卑會尊之辭也所以尊儲君也會呉
則書會以會以此會彼之辭也所以外蠻夷也同盟一
也而新城雞澤獨於公會諸侯之下書某日同盟葢新
城乃趙盾主盟而雞澤單子與盟故皆書日以繫同盟
之上所以謹其凟君臣之分而異之也楚成使宜申獻
㨗戰泓圍宋皆貶書人所以賤夷狄而會盂書爵於陳
蔡鄭許曹君之上以著其争覇之實葢不書爵則疑非
楚君昭公失國會鄟陵如齊如乾侯其返雖不告廟皆
書公至所以存君而必繫居於鄆葢不言居鄆則疑於
復國通諸二百四十二年於例中見法例外通類諸如
此者遽數之不能終區區一得之愚不逭僭躐而輙附
焉至元丁丑嘗求訂定於宗公叔志先生以為足以羽
翼乎經傳畀之序引明年値鬱攸之變斷簡煨燼漫不
復存越三年辛已搜輯舊聞徃正是於邵菴虞先生頗
加奬勵并題巻端克寛自揆淺陋奚敢管窺聖經賢傳
之萬一然詳註諸國紀年謚號而可究事實之悉備列
經文同異而可求聖筆之眞益以諸家之説而禆胡氏
之闕遺附以辨疑權衡而知三傳之得失庶幾初學者
得之不待徧考羣書而辭義燦然亦不為無助也
　　經禮補逸序
自樂亡而經行於世惟五易詩書春秋雖中不無殘闕
而未若禮經甚焉然三百三千不傳葢十之八九矣朱
子嘗攷定四禮謂三禮體大未易緒正晚年惓惓是書
未就而殁遂為萬世缺典克寛伏讀而加惋惜焉世之
三禮所傳曰周禮曰儀禮曰禮記其實禮記乃儀禮之
傳儀禮乃周禮之節文而三禮之要則在乎吉凶軍賔
嘉五禮之别也何則吉禮之别十有二以禋祀祀昊天
上帝以實柴祀日月星辰以槱燎祀司中司命飌師雨
師以血祭祭社稷五祀五嶽以貍沈祭山林川澤以疈
辜祭四方百物以肆獻祼饗先王以饋食饗先王以祠
春饗先王以禴夏饗先王以嘗秋饗先王以烝冬饗先
王凶禮之别有五以䘮禮哀死亡以荒禮哀凶札以弔
禮哀禍烖以禬禮哀圍敗以恤禮哀冦亂賔禮之别有
八春見曰朝夏見曰宗秋見曰覲冬見曰遇時見曰會
殷見曰同時聘曰問殷頫曰視軍禮之别有五以大師
之禮用衆以大均之禮恤衆以大田之禮簡衆以大役
之禮任衆以大封之禮合衆嘉禮之别有六以飲食之
禮親宗族兄弟以冠婚之禮親成男女以賔射之禮親
故舊朋友以燕饗之禮親四方之賔客以脤膰之禮親
兄弟之國以賀慶之禮親異姓之國此其大較也然儀
禮十有七篇吉禮之存惟特牲饋食篇乃諸侯國之士
祭祖廟之禮少牢饋食及有司徹篇乃諸侯卿大夫祭
祖禰廟之禮凶禮之存惟䘮服篇乃制尊卑親踈冠絰
衣服之禮士䘮禮篇乃士䘮其親自始死至旣殯之禮
士虞禮篇乃士旣葬其親迎精而反日中而祭於殯宮
之禮賔禮之存惟士相見禮篇乃士以職位相親始承
贄相見之禮聘禮篇乃諸侯相交乆無事使相問之禮
覲禮篇乃諸侯秋朝之禮嘉禮之存惟冠禮篇乃士之
子始加冠之禮士婚禮篇乃士娶妻之禮鄉飲酒禮篇
乃卿大夫賔興賢能飲酒之禮鄉射禮篇乃士為州長
會民射於州序之禮燕禮篇乃諸侯燕饗其臣之禮大
射儀篇乃諸侯將有祭祀之事與羣臣燕飲之禮公食
大夫禮篇乃諸侯以禮食鄰國小聘大夫之禮自此之
外如朝覲會同郊祀大饗帝大䘮之禮葢皆亡逸况軍
禮無存非闗細故此豈㪚佚已在於夫子正禮之前哉
是以當時吉禮之失如魯君之郊僭天子之禮孟獻子
之禘七月而為之夏父弗忌躋僖公而逆祀三桓大夫
立公廟於私家管仲鏤簋朱紘晏平仲豚肩不掩豆至
於大廟說笏與燔柴於奥諸侯宮縣而祭以白牡之類
是也凶禮之失如伯魚䘮出母期而猶哭子路姊䘮過
而弗除子上母死而不䘮成人兄死不為衰有為慈母
練冠為妾齊衰者有居䘮沭浴佩玉與浴於㸑室者有
朝祥而暮歌與旣祥而絲屨組纓者以至小斂而奠於
西方旣祖而反柩受弔有以大夫而遣車一乘有葬其
夫人而醯醢百甕之類是也賔禮之失如天子下堂而
見諸侯諸侯朝覲而私覿主國王臣以私好而朝諸侯
者有焉諸侯以强大而盟天子之三公者有焉庭燎之
百侯國用之繡黻丹朱中衣大夫用之者又有焉嘉禮
之失如魯昭公娶於呉則不告天子魯哀公為重肆夏
以饗賔天子以䘮賔燕者有之夫人出境而饗諸侯者
有之大夫反坫與不識殽烝者又有之軍禮之失如齊
桓公亟舉兵作偽主以行魯莊公及宋戰以失御而敗
戰而復矢始於升陘敗而髽弔始於臺鮐以至蒐田不
時兵甲始作之類可攷也又况出師專征習視故常爭
地黷武歳無虛日使禮經舊典具存於當時則五禮之
失豈至如此之甚哉由是知周之叔世禮典已多㪚逸
葢不特火於秦而亡於漢也今攷於儀禮周官大小戴
記易詩書春秋傳孝經家語及漢儒紀録凡有合於禮
者各著其目列為五禮之篇名曰經禮補逸是編也於
周公經世之典雖未能極意象之微然五禮之大體葢
畧包舉無遺庶幾學者於此俾由得失以觀其會通而
天之所秩與造化之運不容息者卒歸於性命之正則
三代可復也明時制作之盛或有擇焉亦區區愛禮之
一得云
　　重訂四書集釋序
四書者六經之階梯東魯聖師以及顔曾思孟傳心之
要舎是無以他求也孟子殁聖經湮晦千五百年迨濓
洛諸儒先抽闗發矇以啟不傳之秘而我紫陽子朱子
且復集諸儒之大成擴徃聖之遺藴作為集註章句或
問以惠後學昭至理於皦日葢皜皜乎不可尚已而其
詞意渾然猶經雖及門之士且或未能究其精㣲得其
體要矧初學之昧昧乎近世儒者懼誦習之難於是取
子朱子平生之所以語學者并其弟子訓釋之辭疏於
朱子註文之左眞氏有集義祝氏有附録蔡氏趙氏有
集疏纂疏相繼成篇而呉氏集成最晚出葢欲博采而
統一之但辨論之際未為明備去取之間頗欠精神覽
者病焉比年以來家自為學人自為書架屋下之屋叠
牀上之牀爭竒衒異竊自附於作者之列鋟於木而傳
諸人不知其幾益可嘆矣同郡定宇陳先生雲峰胡先
生睹集成之書行於東南輾轉承誤莫知所擇乃各摭
其精純刋剔繁複缺畧者足以已意陳先生著四書發
明胡先生著四書通考皆足以磨刮曏者之敝而陳先
生晚年且欲合二書而一之而未遂也友人倪君仲𢎞
實從遊於陳先生有得於講劘授受者葢稔且詳乃會
萃二家之說字求其訓句探其㫖鳩僝精要考訂訛舛
名曰四書集釋學者由是而求子朱子之意則思過半
矣至正辛巳建陽劉叔簡得其本而刻之後二年倪君
猶慮其有未底於盡善者爰即舊本重加正是視前益
加精宻閒出是書請余序其所以然者余竊以為書固
不可不觧觧固不可不詳然理貴玩索始有自得之功
讀是書者茍不能沉濳反復求其義而反諸身而徒資
口耳之末則非子朱子所望於後學也倪君曰然乃序
而書之以志巻顛云
　　通鑑綱目凡例考異序
克寛謹按綱目凡例與綱目之書皆子朱子手筆褒善
貶惡明著義例悉用春秋法一字不茍然學者抄録書
肆傳刻乆而漏誤者多尹氏發明乃或曲為之說噫朱
子論春秋變例謂門人曰此為可信聖人作春秋正欲
示萬世不易之法今乃或用此以誅人未幾又用此說
以賞人使天下後世皆求之而莫識其意是乃後世弄
法舞文之吏之所為也曾謂大中至正之道乃如此乎
竊詳此言則綱目之與凡例時或異同皆抄録傳刻之
失也况尹氏所紀綱目如秦王遷太后誤作秦人隋主
堅弑介公闡誤作殺慕容泓敗死作貶死徵士陶濳作
處士之類訛舛尤甚克寛自㓜受讀嘗有所疑而未敢
决其必然今者僭躐謹摭刋本綱目與子朱子凡例相
戾者敬録於左以俟有識者考焉
歲年例曰正統於横行之下朱書國號謚號君名年號
　建國僭國朱註國名謚號姓名年號列國朱註國名
　簒賊及不成君亦朱註國名(克寛按朱書注刋本當/用白字今坊本綱目行)
　(上甲子字仍用白字則行下大書分註原用朱字者/亦當易以白字又篇首威烈王名凡例作正統君名)
　(下註曰如云午今刋本細/註亦以比帝變例大書)
名號例曰秦漢稱帝註曰其曰上者當時臣子之辭今
　不用唯註中或因舊文(今刋本唐中宗書上觀燈于/市里𤣥宗書上躬耕興慶宮)
　(側上芟麥苑中上復幸左藏肅宗書上朝太皇於西/内代宗書上如陜州上還長安上幸章敬寺徳宗書)
　(上生日不受獻穆宗書上畋􁏿山文宗書上有疾武/宗書上受法録懿宗書上歴拜十六陵禧宗書上奔)
　(鳯翔昭宗書上更名上祀圜/邱上入石門鎮皆不書帝)
即位例曰凡僭國始稱帝者曰某號姓名稱皇帝註云
　魏王曹丕宋王劉裕梁王朱晃之類(今刋本惟曹丕/書姓宋王裕梁)
　(王晃皆/不書姓)
　凡始稱王者繼世曰嗣(今刋本書魏王曹操/卒太子丕立不曰嗣)復號例
　曰某國復稱王註曰如西秦之類(今刋本晉武帝大/元十年書乞伏國)
　(仁稱單于註云是為西秦十三年書西秦王/乞伏國仁卒而不書西秦復稱王疑脫簡也)
改元例曰闗義理得失者以前為正而註所改於下註
　曰章武三年五月後主即位改元建興而通鑑於目
　録舉要自是年之首即稱建興凡此類非惟失其事
　實而於君臣父子之教所害尤大故今正之(今刋本/癸卯章)
　(武三年書後主建興元年而不數章武之年然唐中/宗景龍四年六月睿宗即位是年仍書四年而分註)
　(睿宗景雲元年至次年書睿宗皇/帝景雲二年則建興元年疑誤)
尊立例曰立太子曰立子某為皇太子註曰漢文帝立
　景帝為太子但云子啟中年以後封王諸子始有稱
　皇子者後遂稱之立按封立之命出於天子不應自
　謂其子為皇太子只從文帝初例(今刋本漢順帝建/康元年書立皇子)
　(炳為太子唐太宗貞觀二十一年書立皇子明為曹/王𤣥宗開元二年書立皇子嗣眞為􁑘王代宗大厯)
　(十四年書立皇子五人為王/皇弟二人為王誤加皇字)非正統因事特書者去
　皇號(今刋本宋武帝永初元年立子義符為皇太子/亦誤加皇字穆宗長慶二年立景王湛為太子)
　(又誤去/皇字)
崩葬例曰秦漢以後王侯殂皆曰卒註曰薨乃臣子之
　辭不當施之國史(今刋夲唐武宗會昌二年書昭武/節度使劉從諫薨僖宗乾時元年)
　(書同平章事/劉瞻薨誤稱)
　謚非生者之稱而通鑑以謚加於薨卒之上亦非是
　今正之然非賢者則虛美之稱亦無所取故不復註
　(今刋本梁文惠公狄仁傑昭文獻公姚崇許文獻公/蘇頥廣平文貞公宋璟武穆王李光弼文簡公楊綰)
　(汾陽忠武王郭子儀西平忠武王李晟北平莊武王/馬燧南康忠武王韋臯邵宣公杜黄裳晉文忠公斐)
　(度皆/書謚)無統之君稱王公者曰某王公某薨註曰上無
　天子故得因其臣子之辭(今刋本宋魏之間書秦王/乞伏熾磐卒武都王陽王)
　(卒凉王蒙遜卒五季之間書呉越武肅王錢鏐卒呉/越文穆王錢元瓘卒楚文昭王希範卒呉越忠獻王)
　(𢎞佐卒皆/不書薨)凡正統之君廢為王公而死者書卒(今刋/本唐)
　(高祖武徳二年/鄭公薨不書卒)
簒賊例曰君出走而弑之曰某君出走某弑之註曰淖
　齒之類又僭國無統則曰某國某人弑某君某(今刋/本書)
　(齊君地出走其相淖齒殺之又書周郭威舉兵反遂/殺其主承祐而尹起莘發明皆曲為之說愚按秦二)
　(世隋煬亦皆驕暴無道而仍書弑又如夷/狄臣下殺其君長且以書弑此必傳誤)凡以毒弑
　者加進毒字而不地註曰霍顯又加使醫字(今刋本/但書曰)
　(大將軍光妻顯弑皇后許/氏而不書使醫進毒恐漏)簒國隨事異文註曰封其
　故君則曰廢而不曰奉(今刋本唐昭宣帝天祐四年/書梁王全忠稱皇帝奉唐帝)
　(為濟隂王/不書廢)
廵行例曰凡正統廵行郡國曰帝如某官府第宅曰幸
　學校曰臨曰視(今刋本唐高祖武徳七年書帝詣國/子學太宗貞觀十四年書詣國子監)
　(高宗調露元年永淳元年𤣥宗開元十年皆書幸/東都僖宗中和元年出幸成都皆與凡例不同)
封拜例曰凡宦者封爵皆加宦者字(今刋本唐𤣥宗開/元元年以高力士)
　(為右監門將軍知内侍省事分註/宦官之盛自此始而不書宦者字)凡殊禮皆書自註
　曰王莽加號九錫之屬王莽是自為之以自為書(今/刋)
　(本加安漢公莾號宰衡升宰衡諸侯王上加安漢公/莾九錫並不書自愚按簒賊例註曰王莾董卓曹操)
　(等自其得政遷官建國皆依范史直以自為自立書/之今董卓曹操司馬昭等遷官殊禮皆稱自惟王莾)
　(不書自葢/漏誤耳)
征伐例曰僭名號曰稱王註曰周列國稱王(今刋本周/顯王二十)
　(五年書齊魏稱王四十四年書秦初稱王四十六年/書韓燕稱王註曰時諸侯皆稱王趙武靈王獨不肯)
　(令國人謂己曰君而赧王十七年下註趙惠文/王元年則趙亦稱王矣然不書趙稱王疑漏)中國
　有主則夷狄曰入冦或曰冦某郡中國無主則但云
　入邊或云入某郡(今刋本漢明帝永平十六年書北/匃奴大入雲中五季之間屢言契)
　(丹入/冦)凡正統用兵於臣子之僭叛者曰征曰討於夷
　狄若非其臣子者曰伐曰攻曰擊(今刋本漢高祖八/年出擊韓王信餘)
　(冦十年代相國陳狶反帝自將擊之十一年書淮南/王布反帝自將擊之皆不書征討武帝元鼎六年書)
　(討西羌光武建武十七年書馬援討交趾明帝/永平元年書蔡彤討烏桓皆不曰攻擊葢互誤)
廢出例曰凡正統廢其后太子無罪者曰廢某人(今刋/本唐)
　(高祖顯慶元年以太/子忠為梁王不曰廢)
克寛按書肆所刋綱目如英布誤作黥布狄道誤作秋
道劉裕至彭城戒嚴誤作解嚴之類未可悉舉今取其
闗於義例之切要者附於凡例之後庶幾初學受讀者
可以無惑云
　　題鄭伯康領薦赴省詩序
賢才之生於世必有用於世然上之人恆患賢才傲睨
而不為之用下之人又患在上者重惜名爵不輕於擢
用是以人才會遇自古以為難然自古治天下者未嘗
借才於異代吾東魯聖師且謂犂牛之子騂且角雖欲
勿用山川其舎諸若是則負才而不為世用者尠矣同
郡鄭伯康以世家令子賦質純粹髫齔嗜學頴異不羣
蚤孤卓然有樹立志夙被母氏斷機之教比年余假舘
其家恆以持門之隙辨疑問業講劘不怠遂於諸經通
大義哦咏近體詩清新妥貼善繼家學且通世故處事
有才徃歲小試司庾出内惟平當路者葢有以觀其才
之可用矣昔吾兒還自城府乃知郡太守以賢良薦之
中書行有日余方卧病齋閣躍然喜曰伯康是舉可以
行其志矣廼祖筮仕儒臺總政資府理官事如家事邵
菴虞先生亟稱其賢伯康聞過庭遺訓所以事上馭下
服之熟矣矧以訥齋丞相之彌甥宣慰公之外孫簪纓
閥閱威儀典刑耳濡目染於㓜穉之時而嚴師益友薰
陶徳性於志學之後所以㓜學壯行在習之有素然呂
氏家訓有當官之法唯有三事曰清曰慎曰勤清介自
持吾伯康不竢余之贅言矣但慎以綜務厥或謹於大
而畧於小勤以剸繁厥或勵於始而忽於終必也兢兢
然如臨深如履薄孜孜然如戴星如待旦則他日功名
事業豈特無忝爾祖而已哉余屬負兹不能率同志著
茗萪送之上東門外諸老俊彦作餞行詩如干首余弗
能以文辭鳴轍述其梗槩竊比古人之贈言而書於巻
端云
　　送友人汪德茂歸休寧序
夫人之為學知而嗜者為難嗜學而勤者為尤難勤而
能大尤加難焉古之學者或繩頭或刺股或帶經而鋤
或䕶雞而讀或以被蔽燈或帳有墨色葢嗜學而能勤
者也又其甚則隨月照雪聚螢然薪斯又勤苦之尤者
然皆有以殖學而成名今之人習於聲色之外躭於逸
遊之娯茍能篤於問學以此易彼葢千百而什一耳矧
望其能勤乎余客休寧之萬安山友人汪徳茂從余問
業者累年余嘗熟察其微知其蚤夜不懈是果於嗜而
能勤者矣無何以勤苦致病而猶嗜學弗輟余戒之曰
先正有言嚴立課程寛着意思苟克恆存是心固不必
窮日之力而困竭其形神也生盍孶孶而絶欲速之念
循循而忘懈惰之萌則所進自有不能已者於是因余
之言損讀以養生温故以窮理然其所得實倍蓰於疇
昔今年冬余束書來歸環谷山中亟録近作訪余而求
正是焉齋居旬日講劘之餘抄録余所編春秋纂疏盡
識余所以著述之綱領雪夜篝燈復與吾兒讀易通陳
朱傳美之大意方欲求卒業於余且以歲聿云暮慈母
在堂不能不動白雲之思而告歸矣於其行也請一言
以勵余曰為學之道平日之所以相告語者葢無徃而
不至矣生旣能勤而勉之以持乆則成功固可刻日而
俟也生之歸尚願與任生本初更相戒飾以平日講劘
之書復而熟焉以平日訓廸之言思而繹焉使九仭前
功不廢而三日刮目相視則余之至願也他日登余門
必有起余者則不徒為生賀而且為吾門得人賀生歸
見任生盍亦以是語之是為序
　　唐縣尹改政稅籍詩巻序
古聖王制經界取民有度化洽風淳嬴秦任衛公孫廢
井田由是天下民閭左右豐嗇懸絶豐者素封將萬石
嗇者無地立錐俗競忮求奸宄日滋訟牒總如蝟毛太
和盛治曠千百載不可復皇元一海内酌古準今誕敷
恩渥租稅惟薄制飾郡縣臣均賦役惠黔黎期臻郅治
效軼三代甚盛甚休大江南北定民業出賦若干緡籍
於官眎各額夥尠崇卑給力役歲有貿易盈虛有司更
其籍休寧徽劇縣人傳版五萬稅額二萬餘緡有司因
循茍且二十年籍未章屬鄉差徭富若貧倒置夏秋催
科追擊杖箠事弗克集至正五年歲在實沈呉興唐侯
承中朝命涖治是邑確守廉潔决事以明首察積弊駭
愕嘅嘆咨度量規畫一示墻壁間謂胥吏貪墨遴選閭
里良民觴於庭俾家至戸喻察恆産有無聿新稅籍削
逃徒并詭異秋毫底實逮三月告成簿書朦朧旣乆一
旦櫛剔絲分如揭皦日闔邑士民舉欣欣色喜歌謡頌
嘉惠屬余書巻顛余唯賢侯為政超越前令尹倍蓰千
萬其繼自今賦役唯均政恬事簡考書上最不辜朝廷
掄材治郡縣美意是宜述梗槩庶幾部使者觀風有所
考徵且俾來者激勸又以洩邑士民拳拳弗忘之心廼
書為序
　　送𣙜茶提舉貫公子素詩巻序
牧守之職近乎民必期利乎民筦𣙜之職遠乎民必期
毋害乎民然牧守者或苛刻狥私滌垢索瘢或渉筆占
位不克與辨曲直由是徳意不宣而民不獲安其田里
筦𣙜者類廣立法制以防私鬻繁牒赴而連逮無辜則
摘山之利反足以病民噫斯豈明廷所以錫爵庸賢之
意哉北庭貫公子素以勛舊世家文學政治克紹先緒
才而能亷前牧淛左蘭溪信期集簡獄訟與民安於無
事風淳績美嘉惠迨今至元五載持節總茶政於江表
始至訪田間遺老凡舊條之不便於民者悉除之屬州
縣分署闗譏亦罷不遣自歲額常數外秋毫無所取且
禁胥吏勿或紏擾詔檄屬州縣違者擒之先是不良子
險徤持茗菽自陳厚誣巨室州縣官與受其咎公至屏
逐罔敢復言民被其惠而不知也公退之暇與英耆秀
士論道賦詩從容翰墨有古良吏之遺風今年及代將
歸祖帳道右旅餞而賦詩者若干人余書其梗槩以為
之序
　　和溪漁隱圖詩序
古之賢者未逹而隱居以求志莫不有所託而自晦焉
是以卜式隱於牧朱買臣隱於樵鄭子貞隱於耕呂尚
莊光張志和之徒隱於釣初非以樵牧耕釣為可樂特
藏濟時之器而託跡於是耳茍不知㓜之所學者為何
道壯之所行者為何事而濟世之無具猥曰隱焉奚隱
之云乎余外家和溪陳氏内兄之孫曰可宗少而嗜學
嘗問業於先生長者而有得適値時事搶攘廼寄跡於
漁釣亡友洪舜民繪為圖而名士多詩詠以美之客歲
之冬携巻謁余於縣齋而請序其巻右余屬負茲未果
今年春復來趣余言渠渠悃悃叩欵復固余力疾而起
語之曰子之學旣知鄉方而亦為範於人矣其盍孜孜
不已求造其極以儲濟世之具毋徒獨善而已也辟之
漁也溝渠不足以容舟而蹄涔非鯨鯢之所濳也繼今
以徃棹艨衝之舟泛浩𣺌之波游於三江五湖懸數犗
之餌以掣巨鰲則其志不既大矣乎既以語可宗遂書
為序
　　氷壺軒序
道無聲色之可見器有形容之可名此道之所以寓於
器也凡有聲色形容者皆謂之器器形而下者也而道
非器將何以形容之乎昔者周茂叔之道中通外直而
形容於蓮白居易之道内空節貞而形容於竹以鈍為
體以静為用而借古硯以形容其道者唐子西也今者
心清而意圓熙庶績而有餘裕乃借氷壺以形容其道
者余於明徳鍾侯見之矣侯自繁昌來知余祁剪韭斷
菘被麤策蹇膏梁不足嗜錦繡不足願故能一介無取
於人而存心何其清也三皇有殿先聖有宮費省而工
簡庶民而子來故一毛無怨於人而用意何其圓也聽
訟則見事而明用刑則量情而决心不清而能之乎村
無犬吠而民以安縣少公事而賦先辦意不圓而能之
乎清圓而見於行事者何可勝數然借物以形容之則
至清莫如氷至圓若如壺徒見霜凝而水沍者謂之氷
頸婉而身圓者謂之壺而不知清以昭萬物謂之氷圓
而涵萬象謂之壺且夫氷壺之器清光澄澈圓潔渾融
遷於琉璃瓦之宮安於水晶簾之下則彼負鼎之罔象
乗軒之寵鶴不得逃其形郅都之蒼鷹桓典之白馬皆
得以照其狀其清圓之器可謂貴矣而知公才徳有廟
廊器可以揭之於軒曰氷壺茍能存此道而無閒斷則
自邇行遠自卑登高而或治邑如卓茂治郡如龔黄者
此道也栢府如蘇章薇垣如崇璟者亦此道也天下之
治道豈有出於心清意圓之外哉余祁川下士得聞公
之道而有感於心多矣故序而為之頌
　　送朱如山序
𤣥渾周乎方儀之表東蒼龍七宿北𤣥武七宿西白虎
七宿南朱雀七宿分布若棋兩曜五緯循環交運旦夕
靡停於是燠寒温凉迭為代謝而消息盈虛之變與之
無窮人生是間豐嗇贏縮各因賦予紛紛總總有萬不
同焉聖哲逹乎形而上者進退亨屯安於攸遇降及叔
世始有談數術謂前知者然自車區以暨梓慎裨竈甘
公石申未始以數術傳也班孟堅以探知日月五星之
會凶□之患吉隆之喜為知命之術然京房巧於占候
而弗克自知抑又何哉比來四海名流以星論休咎者
踵跡相躡其未臻至理之妙而殫數術之巧者亦千億
而什一爾海寧朱如山以鉛槧世家㳺心星學語人輒
多竒中曩游祁山之下徜徉縉紳間見者前席而余尚
未之識也子素貫侯與書二𨽻字携其巻徵余言余為
叙星學之源委以寘巻顛云
　　貫南山字序
北庭貫生南山以仲瞻字行侍廼翁總茗臺於江東垂
五年至正癸未余客休寧謁余富溪之上齒甚盛貎甚
粹言温而氣和余固意其出於勛舊之門而謙退若是
也是年秋告歸徵余序其名若字而繹其義焉介其師
金君伯監請益固余謂書傳屢稱南山而詩居多葢以
南者文明之方化育長養於是焉在為政者必鄉南而
治故即其起居飲食所接之崔嵬巍峩者而形於言夫
朝夕坐而瞻之仰而視之目之所寄而心注焉睹山之
屹立不移則知吾之所以主静覩山之厚積不虛則知
吾之所以存誠覩山之崚嶒而高則知吾之所以崇徳
覩山之盤踞而遠則知吾之所以廣業懸崖峭壁不可
攀援者若吾之威嚴不可犯也斂雲敷霧倐忽變幻者
若吾之謀畧不可測也草木生之吾之仁也禽獸居之
吾之量也層巒叠出星羅棋布截然不紊者吾之紀綱
設施也慶雲萬態瑤篸玉笋森列無際者吾之文章竒
崛也太山不辭土壤故能成其大為山九仭未成一簣
而中輟焉吾未見其善學也必也孽孽焉汲汲焉而至
於瞻之在前如有所立之時而猶欲罷不能也茍或不
知所以自監雖以秉鈞至貴民具爾瞻而子曾子以為
不可不慎矣生其有見於此乎生既有任瞻之秀彦謝
瞻之才敏而守之以阮瞻之恬淡與士瞻之清約果能
殖學不懈則毛維瞻之政理蘇子瞻之詞藻紀瞻之事
業路魯瞻之功名固其舊物也生其可不勉之乎君子
之於天下也修於已且欲期於人凡可與言無不竭吾
志余嘉仲瞻之嗜學故不自已於言也仲瞻其朂之
　　王栗名字序
維揚王君徳容年將六袠夢異人授之栗而有子名之
曰栗今五齡矣其友睂山蘇君伯衡字之曰思敬使俟
其冠而祝之一日來祁門請余序其子之名若字且曰
吾老矣先生賜之言將藏之巾笥俟吾兒之長而以是
訓迪之底於有成則所以受先生之教無窮矣余曰冠
而字古也㓜而字也何居雖然以君之好修而又期君
之子之肖也不可以無言焉夫栗之為實其理縝宻其
實温潤是以黄玉之栗五其房秋罅實躍如爆如將墜
未墜尤有戰慄之象古語云夙夜栗栗又曰不寒而栗
故以之為贄則取其䖍以之實籩則示其莊蘇君思敬
字君之子其亦有取於是乎雖然栗竦縮之意使民戰
栗所以惕人使之戰栗惴懼以事君也君子之治已治
人唯欲矜莊戒謹兢兢業業敬以自持不期人之敬畏
而自無不敬斯可矣此東魯聖師所以責宰我之失言
也歟抑余又有說焉詩曰實頴實栗言其稼之成實也
又曰積之栗栗言其稼之積聚也他日栗能思君之所
以名之又思蘇君之所以字之參前倚衡造次顛沛無
斯須毫髪而不致之謹焉必期於成立而聚族以奉其
先則為無忝於名若字而君之志願畢矣其尚以是語
之何如曰諾遂書為王栗名字序
　　余槐卿肖山序
龍剛肖乎乾馬順肖乎地龍馬有所肖也處身以肖乎
山之形養身以肖乎山之性君子有所肖也汾水槐卿
余君身高尚而心好静有似於山故號曰肖山且夫巍
巍然聳於青霄盤盤然鎮於緑野不為風所搖而摧不
為雨所侵而洩此乃山之形君則能昻昻然㧞於汙俗
濯濯然沐於清風功名利禄舉不足累所以持身之高
非有肖於山者乎至於凝然而不動逸然而發舒草木
生之泉脉流焉此乃山之性君亦能定而後静心廣而
體胖福禄綏之子孫盛焉故養心以静實有肖於山者
乎比如龍之剛馬之順君子所肖亦有黙契者視彼螢
光似乎火鶯黄似乎金肖其名而不肖其實安可同年
而語哉君苟能體夫山之高靜而力行之則靜以得其
仁高以超乎衆有其徳必有其夀豈異端之笑誚可奪
其操歟
　
　
　
　
　環谷集巻四
欽定四庫全書
　環谷集巻五
　　　　　　　　　　　　元　汪克寛　撰
　記
　　重建祁門縣儒學記
祁門為新安屬邑山竒而峭水清而駛氓俗質朴承平
之世比屋絃歌擢倫魁而秉鈞衡者往往有之學宫在
邑治之西地勢蜿蜒平岡衍迤旗山左矗筆峰前聳實
稱神棲壬辰之變蘄兵蹂躪鞠為茂草邑之遺黎存者
百二三大軍恢復後莅民者爬梳剔抉未遑也嵗昭陽
單閼夏四月魏郡鍾侯以廉明剸治之才遷宰是邑訪
求遺址俛仰瞻顧喟然曰學校風化之本而廢蕪弗治
其何以承宣而布維新之敎乎乃剪翳闢基鳩工庀材
是秋八月鼎建禮殿侯規畫有度民歡趨之苐以凋瘵
之久慮疲吾民且曰徐之勿亟也明年次第創東西兩
廡大起三門蕃以靈星繚以周垣肖先聖暨四國公像
繪十哲百五賢而舍采焉又明年復建加號制書碑亭
及明倫堂齋廬井庖湢之舍百爾具備凡為屋三十有
八楹甍甋翬飛丹髹炫爛察祭器之匿於民家者詰而
復之缺者補之勸奬邑民助田三十五畆一角一步半
嵗入之租三百五十一秤半以供春秋祀事旦望舍采
之費集邑氓之頴異者禮聘名儒而訓廸之縣丞清江
吴君主簿金陵宣君克賛其成邑之人士樂侯之興文
敎以陶吾民也廼謀於邑文學李績訓導蔣維楨而合
辭徴余言以記於石余惟先聖之道位天地植綱常亘
萬古而無斁上之所以敎下之所以學惟是而已其遊
息在于庠序學塾之間其度數寓乎簠簋籩豆鐘鼓管
絃之器其文字則存乎易書詩三禮之所紀載故為之
官師以聚天下之俊秀期㑹辨説絃誦歌舞使之深知
其意以徼成已成物之功秦毁學宫燔典籍坑儒生廢
綱常之道而遂無以立國蘄兵之暴視秦為甚然綱常
之理具於人心者未嘗冺也矧兹邑宻邇朱夫子之闕
里今得賢大夫為之師帥吾黨之士宜日相與朂其子
若弟講劘綱常之道以淑諸身小則足以作式而善俗
大則推其用施於天下國家庶無負賢大夫之志而亦
無忝乎生於朱夫子父母之邦矣侯名友諒字明徳聰
敏通濟執法不阿其始至也薙蓬藋開市井招逋逃墾
荒田捕餘醜之梗化者審理寃抑覈實田土招其賦役
故民服其敎吏畏其明美績彰彰在人耳目而又剏公
署作三皇廟築社稷壇起譙樓飭郵傳邑之復興實自
侯始暇則閲經史詠詩歌其為政盖有本云
　　梅烈侯祠記(至正甲辰/)
豪傑之士生於其鄉厯千百世而鄉之人思之不㤀像
而祠之是必有其故矣叔孫穆子有言曰太上有立徳
其次有立功其次有立言魯鄒之祠孔孟以其徳也錢
塘之祠錢鏐以其功也濟南之祠伏生以其言也梅侯
名鋗世居新安之祁門大漢初鄱君吴芮以侯為將軍
俾率百粤之兵從髙祖伐秦入函谷闗暨天下既定以
功封為烈侯食邑十萬户侯故城在邑西十里所居在
邑城之東今為洞元觀墓在城南二里今為大悟法萬
安寺舊有梅祠在寺之左至正壬辰夏燬於兵明年大
梁趙君某來宰是邑亟命重建民驩趨之為屋四楹貎
侯其中丹青黝堊照耀炳煥邑氓瞻仰廼礱石而徴余
記其槩余謂吾郡有古丘墓三唐初汪忠烈墓在歙北
之雲嵐山距今七百餘年陳初程忠壯墓在歙西之黄
墩距今八百年俱立廟墓道尸而祝之唯侯之墓自漢
迨今千五百餘年而鄉之人思之久而愈篤稽諸漢史
吴芮始為鄱陽令甚得江湖間民心侯為鄱君所信任
其得民心諒矣然則民之思之不惟其功而亦以其徳
乎其繼自今治於是邑者亦如侯之得民心則安知他
日不以思侯者而祠之哉
　　重建西峯大聖卓錫亭記
唐季兵革四興壤土分裂歙祁邑西鄭氏集驍徤保閭
里化光三年有異人詣鄭氏自稱五臺僧覓幽棲演化
之所鄭氏言西峰上元山之杪曠衍數百步羣巘鑱天
流泉清激人踪莫至可稱禪居師乃飛錫杖卓立其間
鄭氏薙草經營即其地為卓錫亭亭之下建屋百餘楹
以處徒衆聞其事於揚州吴王賜額上元寳林禪院師
累朝錫號神惠永濟普祐禪師逮宋紹興五年山前豪
右惑隂陽家言撤院屋徙之外半里而逺亭亦毁去後
一百有二載當元元統二年秋大旱縣長令命悟法泗
洲院僧永㤗走西峯祈雨院僧義崇為言師有卓錫故
址禱必應如其言邑境大霪永㤗遂謀復是亭告諸邑
長幕屬捐俸先之令義崇溥勸遐邇之嚮善者粤自是
嵗之冬十有二月庚申朔即其遺址首剏梵宫且於其
下為重屋四楹分命其徒居之以主焚修至元元年秋
大旱縣尹趙侯士元躬禱西峯旋塗甘雨驟至畎澮皆
盈即助鈔以錢計者千緡有畸畀義崇為鳩工費二年
夏四月不雨至于秋七月趙侯復禱應響如初助鈔照
前年之數三年後四月厥功告完僧祖心惟孜捐已田
八畝并其先師永惠田八畝俾焚修者食其入邑善士
程道真亦捐田五畝以佐薫燎之膳且復揮金莊嚴肖
像以稱具瞻江徳清捐田一畝半助之五月甲子義崇
具本末來請記余惟古之祭法能禦大菑捍大患則祀
之以其有功烈于民也水旱疾癘之不期非神明智慧
捍禦於無形者有以相吾民民孰頼焉余聞師住世自
鄭氏之境亢旱請於師輙雨邑大旱令往禱之又雨揚
州旱三嵗並禱羣祠弗應聞歙神汪王靈貺夙彰乃命
郡將陶公雅禱之期三日不雨毁厥祠其夕汪王感夢
陶公而告曰吾不能致雨西峯有大聖者曰水晶宫菩
薩常役五龍化雨不由天降盍往求之陶公遣介致請
於西峯無何揚州一雨三日若是則師之禦菑於民也
舊矣安得不屋而祀之尸而祝之究竟始造則飛錫所
稱實昉至此山之遺躅也蕭梁武帝時誌公和尚與白
鶴道人愛舒州潛山之竒絶帝令各以物識其地誌公
飛錫卓於山麓遂築室於上及今以為故實豈以西峰
之為院而舍卓錫之基乎矧師之靈響唯雨最著昔景
㤗禪師卓錫於羅浮泉湧數尺迤今不竭因卓錫以為
壇則雨之應也又奚翅寳錫之泉乎由是知西峰之有
卓錫猶水木之有本源也向也蓁棘莽然今也遄復舊
觀瓊榱翠壁複叠崔嵬綺疏欄楯玲瓏嚴飾者此前日
之荒烟而暮靄也範削汚繕金壁綵繪軒葢床座精麗
華美者此前日之隕碌而苔甃也昕鍾夕鼓鯨呿鼉吼
同聲作禮稱揚賛嘆者此前日之狖鳴禽哢而狐兔之
隐處也肇謀者永㤗而義崇是克終焉於法宜書雖然
師常告鄭氏曰貧僧三界内廓然無累豈徒住院哉是
則棟宇象設於師何有禪心空寂本無一事豈若凡夫
妄生顛倒起貪嗔癡嗣其敎者果能掃除浮念浸入浄
覺則求之吾心心則相符燈傳無盡將綿之億千萬世
而遐久矣義崇曰然即以余言勒諸石是年八月十五
日記
　　重建浄菴碑記
塔山菴距邑西二十里曰石門村口僧惠滿佛印大師
與丞相汪公先世甚善公㣲時藏修之所以浄菴二字
易之前有諸峰秀列下有石門對峙石礄石磴石佛石
池石瀑石岩石鼓石鼎皆其中之所有也深進六七里
曰石門寺其山水猶甲勝一方與浄菴戸籍田産合而
為一自觀化三年至於今日凡興廢有三余按浄菴碑
記厥初有僧曰圓明性善首闢蓁蕪作新梵宇鬼神受
祉黎元樂康保祚延洪率由此道迨宋紹興三年弗戒
於火殘甓斷礎無孑遺者有僧曰祖謙祖禹募工興復
溥勸鄉里之向善者樂為之助曰殿曰門曰閣曰廡曰
方丈曰庖庾當元元統二年屋老不可支僧惠明惠逺
殫智畢力節縮浮費告所還往助者益衆葢正殿八楹
觀音閣八楹兩寮各十二楹門屋十二楹方丈庖湢如
舊東偏立丞相汪公夀祠塑像於其中以陳氏二先生
侑焉公嘗舘於是石墅仲容偕藤溪可大二陳先生游
於舘下究明道義以偉於世崇寧中公登第建炎間仕
至檢校太傅保信軍節度使提舉臨安府洞霄宫新安
開國公食邑二千二百戸實封二千一百户卒謚忠定
公公嘗手著有表章奏議雜文數十巻中興日厯五巻
春秋大義十巻文集三傳本末為三十巻藏於菴西舘
與夀祠以傳不朽焉昔公除觀文殿大學士知洪州仲
容先生以龍溪縣尹請為之幕孫良弼先生與藤溪定
宇先生互相師友於其間惓惓仰慕先業而不懈其尊
賢尚徳之心也良弼先生割田二十畝畀僧崇徳奉守
為増葺費王伯俞亦讀書於此仕至直閣有聨句云昔
年去學深山寺今日來游小石門尤不可不知其所自
明年秋七月厥工告完冬十有一月丙子僧至誠具其
事來請記余故不辭為之識其本末而并記此意以示
後觀者云是為記
　　萬川家塾記
古之敎者家有塾非家有塾也二十五家為閭閭同一
巷巷首有門門側之堂謂之塾仕焉而已者敎於是焉
朝夕出入恒受敎於塾而其所以為敎者皆因性誘民
而納諸至善之域禮鎔樂冶以成其徳以達其才敬敏
任恤則閭里書之孝友睦婣則族師書之士生斯時不
待捨去桑梓而有學有師其人才之盛風俗之美非後
世所能及也井田既廢閭里無學士常輕去鄉土而事
逺游行之修窳無所於考敎之者以訓詁為賢學之者
以葩藻為功非惟無以淑其人而且斲喪人之本然之
性矣近代以來濂洛諸儒先繼出吾邦紫陽夫子集厥
大成揭晦㝠之日月開千載之盲聾於是六合之廣四
海之外家誦其書人攻其學而吾邦儒風之丕振俊彦
之輩出號稱東南鄒魯遐邇宗焉比年矛㦸搶攘列城
兵燹學者逃難解散非唯里閭廢學而郡邑學宫悉為
坵墟此家塾之所為作也余宗友徳懋久從余游而有
得者世居休寧之萬川慨庠序之不興而士習日靡廼
以所聞於余者居家敎授集親族閭里之子弟若干人
旦夕脩讀以自朂亦古者家塾敎民之遺意也遂名其
堂曰萬川家塾請余書其額而併記之余曰人性之初
渾然純粹無間古今果能養正以希聖功則成已成物
厥效難量豈特無負於余而實有光於紫陽夫子之闕
里矣尚勉之哉
　　志學齋記
聖人之道淡而寡味然辟之菽粟之在天下不可一日
而舍也舍是則無以有成也世之人有志於聖人之道
者葢夥矣然未之或知訹於小藝惑於旁蹊則是志之
未立也志茍立矣朝勤而暮輟一暴而十寒則是志之
未誠也志茍誠矣覽之未博習之未熟未聞其所未知
未勉其所未行則是志之未篤也必也求之方䇿誦而
復焉思而繹焉凡理之所當然者必法乎先哲而反諸
身本無往而不至也然後出其餘以肆力於為文推其
用以顯於時則可謂充其志而於學乃克有成矣海寧
任生元年近弱冠而請學於余氣清而質淳既而以平
日講劘之書與之讀之以余之所聞於大人先生者與
之言之喜其有孳孳未已之意而果有志於學也又明
年請名其書室余嘆曰書室之名不必他求也志於學
而思弗懈其進詎可量乎客有詰余者曰十五志學東
魯聖師之能事也曾謂初學者而可語是乎噫人皆可
以為堯舜塗人可以為禹矧聖師斯語實為後進矩範
俾由階而升堂沿流而達海葢猶射者之求的行者之
求返於其室也寧令自暴自棄而勿以是為凖則乎余
早蒙父師之訓頗知嚮方長而考徳問業於鄉校既壯
而游於四方乃徐有得而不自知其至猶未也余又安
得不為生朂之諄諄以誨之哉客曰以俟之而蘄生之
速成也既以告於生遂書為記
　　邑東平政橋記
為政必務知要知要則所施者寡而所濟者衆或不知
其要而以私恩小利悦其民則心勞無窮而力有不贍
烏得人人而蒙其惠哉柔兆敦牂之嵗夏四月宜陽余
侯來尹祁門值縣屢經兵燹百廢未興邑東平政橋舊
為石􁀙十有七髙不尋丈嵗久石􁀙頺潰存者不及三
之一石梁毁折存者七之二每架木以補其缺春夏當
潢潦稽天奔湍怒迅操渡舟者稍失便卒致沒溺民甚
病之侯惻然興懐召邑之耆老諭之曰橋之廢可復興
乎僉對曰邑遭時變石工無存他山之石微良工莫能
致侯笑曰有是哉若曹之弗通其變也明年訪歙邑石
工之良者得十餘人㑹度其費工以日計者若干米以
食計者若干首捐祿米為之倡集邑之好義者隨所助
相地勢之宜躬為之規舊石􁀙咸十有二増髙一仞有
半釃水為六道横以巨檆縱列株樟叠石平甃其上左
右欄杆以防其危於是東西行旅之出於塗不翅履虹
霓而步霄漢莫不唶唶稱美匪惟祁民免病涉之憂而
遐邇之人被侯徳於無窮矣復剏亭於橋東肖普陀大
士設茗飲以甦道渴經始於丁未八月落成於戊申三
月邑耆老謁余請曰橋之建不可無記先生起家科第
能文辭二政於下邑且與侯同居江西交誼尤篤願有
述焉余惟余侯之為政知要而濟物之功甚博徳之及
人葢倍蓰於編竹橋而渡蟻者於法宜書侯名寳字鈞
玉慈祥愷悌正大公平其治祁也明而能斷寛而能惠
招徠流離俾墾荒土諭民以理簡其獄訟稽物力之豐
嗇以均賦役故有所興作民樂從之甫三期建鐘樓廣
公署新郵傳易坊題更排栅剏三皇廟門暨城隍忠烈
祠築堰渚導故溪循祁山之麓俾民永無水患暇日數
臨學宫勉勵諸生節嗇既禀刋書於學以惠多士故兹
役大有功於民余雖與主簿晋寧方君崇禮幕職金陵
髙君仲輝賛其成而侯之功居多董其事者耆宿謝惟
告王子椿汪文炳釋文穆儒職胡㤗初也謹叙而銘之
銘曰祁門為邑清溪四環石梁絡溪接於祁山嵗厯時
遷欄摧梁斷百澗合流洪濤汗漫春夏之交濟以䱷舟
斯須弗謹應龍之求余侯蒞政惕然矜之鳩工架梁不
日成之爰作𢎞規革易古昔疏其溪流崇其叠石盤根
鐵鍵幹地玉甃鰲負虹舒鱗比雪搆層欄横楣影映波
光行者履坦游者相羊履嶮而夷登髙若卑萬辭賛美
齎咨噫嘻作亭橋左茗飲斯設勞者以息渴者以歠鑿
石祁山勒侯之功顯顯令徳與山無窮
　　聚徳堂記
謝氏為祁門著姓擢進士科宦通籍者代不乏人樵隐
翁問學該洽豪俊過人少嘗筮仕馳騁朔南中年提領
浙右營田厭俗而歸子原其仲子也秀頴温粹余嘉其
能纘世業以弱女女之比年時變搶攘干戈充斥子原
卜隐居於邑西之小壺天晦跡清修幽棲甚適洪武初
元冬十有一月既望子原請余過其居相與燕樂於時
其季父逸齋暨其弟子英從弟子温咸在焉鄉之人聞
而見之者皆曰此徳星聚也安知無太史之言於上乎
於是子原因鄉人之輿論扁其堂曰聚徳而求余記之
余屬負兹未遑也明年余與金華宋先生被召纂修元
史子原亦因事至京師先生篆書二大字以遺之而子
原求記彌厪余惟天之生賢實由其祖宗積慶而致然
也樵隐翁之大父彬彬儒雅司㑹鄉校未暢厥施迨樵
隐益精鉛槧挂冠之後與同儕歃盟詩社吟風咏月有
少陵樂天之風雖青雲之翼弗展其將修飭於身以俟
後昆顯榮而食其報乎今逸齋皤然魁岸作範邑里羣
從子姪英傑林立子原三子長曰祜次曰祐次曰禩皆
階庭玉樹成吾家之宅相必斯人也是為記
　　槐庭記
同邑王子正甫代居邑治之西偏石山之右左挾旗峯
前挹文筆地勢崇髙閶溪環遶葢山水之最勝處也邇
更時變海宇寧謐剏新居四楹旁植鉅槐數株櫩楹𢎞
敞軒牖疏達圖畫布列筵几秩然乃摘東坡翁三槐堂
銘槐隂滿庭之語扁曰槐庭翰林學士金華宋先生篆
書二大字揭之楣間而請余記余按王氏為祁門大姓
析居邑之平里大倉者子姓蕃衍擢巍科登顯仕者代
不乏人子正自其九代祖繇大倉徙居石山詩禮傳家
奕葉彌盛其先君子福卿積善種徳餘慶流芳子正甫
善繼先志不懈益勤治家井井有法羣從昆弟怡怡如
也與人謙謙盡禮一介不茍取於人昔兵部侍郎晉國
公修徳於身手植三槐於庭云其子孫必有興者而其
子魏國文正公位登台鼎富貴夀考傳其子懿敏公為
工部尚書與歐陽文忠公余襄公以直諌著名當時今
子正父子踵美階庭玉樹芝蘭秀頴林立吾知王氏之
昌將自兹始矣余嘉子正之嗜善也於是乎書
　　竹徑齋記
同郡蔣之翰廼詩書世家曩從吾游刻志於學邇年隐
居黄山横經以廸後進嵗在閼逢執徐魏郡鍾侯明徳
來宰祁邑徴之來歸館於縣庠訓導厥子及邑氓之俊
秀隙日則謁余書舸而講明至理之肯綮焉值黌宇新
建侯屬之翰董其事厥功惟夥明年部使者至學欲舉
而用之之翰謝不就暨鍾侯秩滿承府檄偕侯赴省中
書博士茂清迂叟并舘閣諸公多以詩贈之無何言還
築室於泮宫之側讀書其間蚤夜檢討既而請曰維楨
慕鼻祖遺躅闢徑書室之前藝竹數十百箇春則植樊
於徑之兩旁䕶籜龍矗矗髙並欄楹如碧王列與吾為
侣琅玕玳瑁光照几席夏則憇層影讀書其下好風徐
來清致孰偶秋則聆戞玉聲簫瑟與咿唔應翕不翅韶
濩冬則皓雪散積瓊林瑤樹猗儺其枝黄巻映明未有
囊螢鑿壁以故雖居闤闠之中而有山林意趣先生盍
賜之記以朂其不逮俾書之楣間以貽遐久則受先生
之賜無窮矣余曰噫古之君子比徳於竹其䕃物似仁
抱節似義遇風磬折似禮中虚似智而家兖州使君開
竹下三徑其亦有契於是乎植物中之清髙正直者其
孰有越於是者乎而不慕晉賢之曠達唐逸之沈飲渭
川千户侯之貨殖而惟積學是務則他造詣未可量也
豈直兖州之徳業而已哉既以告之遂書其語以為記
　　東野堂記
謝為祁門著姓繇前宋而來擢巍科躋膴仕者代不乏
人奕葉子姓如芝蘭玉樹秀頴林立南渡後有諱璡者
由特奏名仕龔州助敎嘗從吾紫陽朱夫子講性命之
㫖吾友子温其五世孫也早嵗侍其從伯父筠軒翁同
學讀書接人温温其恭時值多艱喜遁丘園以自晦比
年海宇廓清九域寧謐築室於先人故址扁所居之堂
曰東野内翰潛溪宋先生為之篆二大字以刻其額而
徴余文以記之余曰昔孟貞曜以東野字行子得無有
慕藺之心乎子温嘆曰非是之謂也吾先子嘗名之曰
和而父師字之以子温夫青陽開動温然以和於時為
春春者發生之時也皇甫氏世記云春之位在東方葢
君子體仁之意天地生物之端故以是名題吾藏修之
所而朝夕瞻望蘄以廣愛之功云耳先生盍為我記之
且以為朂焉余曰噫而祖髙卧東山未幾登彝鼎以安
天下今子隐於東野之堂而有澤物之志吾知他日逺
大之業必將復祖氊而顯名江左矣余喜謝氏之有子
也於是乎書
　　汝舟軒記
一齋吴君得隙地於書塾之西偏治軒為諸子藏修之
所其袤四楹其廣一尋有半崇稱是上閣為篷前除為
欄甍棟髙明牕牖疏達肖舟之制而丹青飾之簷之外
適當山阜甃石圾以樹佳花美木而嵗寒三友具焉環
列棐几圖史左右絃誦休息若放翁載書文剡中次於
水裔而山林掩映玩而㤀歸也良辰清夜壺觴嘯詠若
東坡誦詩赤壁扣舷而歌風恬浪止泛乎中流也薄暮
欠伸馮眺仰視又若逋仙汎船西湖艤篙徙倚逍遙相
羊不知日之云夕也遂命之曰汝舟而請余為之記余
按舟周流也其用周流而無窮也大易之象凡濟險必
曰渉川則水之有舟實濟險之具也今夫溝瀆之㣲洲
渚之隘洪流齧岸奔湍吼雷孟氏之徒杠已摧季路之
馮河莫渉於此之時茍非舟而奚用至若大江之浦溟
海之洋積水湠漫濁浪排空靡蛟龍以梁津無神人之
鞭石於此之時又非舟而奚用商書曰若濟巨川用汝
作舟楫諒矣哉今君之子方且航學海而浮游聖道之
淵余願其以存誠為檣以主敬為舵以詩書為橈櫓以
仁義為維纜以勤力不息為席帆以躬行踐履為棹楫
然後以文章詞藻為波浪則將紹濂洛而溯洙泗異時
駕巨艦鏖戰突出於淛水千艘之上而為明時濟世之
用則商之傅説不得專美雖然善其事而不利其器非
良工也必也擬時而後應時至而後動則翼然如鴻毛
之遇順風而一日萬里詎可量哉牽挽撑拽疇昔叵怠
其尚有戒君之子懋勉之
　　横野樓記
居曠衍者乏佳賞處僻幽者絶遐觀豈天實嗇之地勢
然耳今夫闤闠之間都邑之㑹搆重屋而登覽焉闊視
宇宙之大千里一瞬無有疆域而峰巒之竒滅沒蔽虧
邈然不與目接不翅燕越至於穹厓鉅谷荒絶之顛雖
有重崗複嶺峭㧞險異而狹隘迫近雅意莫舒欲命夸
娥負之而不可得也海寧為一郡山水之勝邑人余元
之居城東偏不僻不曠樓於所居之側良辰美景夷猶
其上北望則松蘿天寳蜿蜒旁薄而浮丘三十六峯逈
出天際南則芙蓉諸岑嵳峩森立淛江之源帶其前奔
流若馳斷崖岝岑怪石錯峙西則氓居官邸甍瓦低昻
櫛比鱗次其東則原田井畫喬木衍迤晨霏夕靄歕欱
摩盪輸英騁秀層見叠出於軒楹之左右迺命之曰横
野前提舉貫公子素與書其顔介友人汪生徳懋徴余
文以記之噫兹樓倚於㕓市而有僻野之致焉隣於喧
囂而有閒曠之趣焉二難之并孰與為比何時披鶴氅
步上東門訪元之之居相與倚欄遐矚僎風介月撫今
懐古掀髯而笑抵掌而歌傾駭山川之神當援筆而重
賦之
　　皆山樓記
古稱新安有佳山水而祁邑為尤東則祁山若令字之
旗長杠斜倚而綴游委蛇孫僊棲真之嵓逈在天際西
則石山羣巘若萬馬自天而下扶輿清淑之氣毓秀凝
翠崔巍崒嵂左右衛從為縣治千載之基北則石鍾諸
山或如屛几或如倉囷或如帷帳嶔崟而環拱南則白
石之峰層巒叠嶂朝簮文筆羅列玉筍之班峭㧞可愛
邑人胡伯善世家詩禮隐於㕓市中闤闠以居剏重屋
四楹甍棟髙明軒牖疏達日讀書以自適暇則馮欄觀
山娱心悦目乃摘歐陽公環滁皆山之語扁曰皆山而
朋儕因以是稱號之且徴余文為記諸楣間余惟易之
八卦在艮為山而重艮即皆山之象也吾東魯聖師贊
易之彖曰艮止也時止則止時行則行動静不失其時
其道光明伯善抱才韞玉藏器於身玩遺經之至理慕
聖賢於前古不求聞達合於大易艮止之義而覽觀山
中朝嵐夕霏歕欱吐呑千態萬狀殆與塵世浮沉盈虚
代謝實同一軌而山之青青不改並堪輿相為悠久髙
趣逺志樂山之静夀母年踰七袠怡愉養志其纂先緒
而貽後昆詎可量哉余嘗過伯善之居見其前除植梅
數株佳致匪俗因以梅軒字其堂而篆四大字以遺之
并書以為記
　　西南林壑樓記
郡北三十里有山曰鳯凰余友吴仲實既封其親於山
之麓遂廬於先塋之側復即兹山之陽以為别墅焉繇
先塋右度小磵縈紆灣澄夾徑樨檆數十本薙蓬藋築
室四楹室之北沼圃廣袤可百餘步藝梅李杏棃榴棗
栗枇杷林禽如干株雜置竒卉植竹如樊栁槐鬱鬱圃
北為屋四楹以宿賔賔舘之北井方池渚源頭活水池
中累土成方州重槐婆娑繚以欄檻洲外碧蓮孔茂蓮
之四旁編篠養魚數百頭圉圉洋洋北之東並徑為小
亭以遲賔扁曰問津室東南重屋四楹窻牖疏達貯書
數千巻留名士觴詠觀書鼔琴並室闢徑詰曲二三百
歩暨山半為臺以憇游者扁曰笑閒歩山之顛岡阜四
環鉅松彌望清貫四時諸峰獻狀黄山六六宛在眉睫
瑤篸玉笋秀竦可愛暇日與客登重屋而遐覽西則竒
峰屏列茂林演迤蒼翠薈鬱南則大壑廣衍花草芬芳
壑之旁有巨石髙四五尺上平如砥可坐可倚可琴可
棋乃扁之曰西南林壑而謁余記之易於蹇觧皆曰利
西南西南坤之方也山川地之文也大山巑岏而有平
原之暎帶廣谷寛閒而近喬木之葱蒨則竒勝岑蔚莫
斯若矣噫嘻林原丘壑農樵牧䜿日相羊其間顧勤耒
耜勞斤斧出入榛棘叢血濺趾踁目不識丁字罔知詩
書陟峻涉深奚悟登覽趣悟是趣者須學士大夫然徼
升斗祿馳騖名郡大都苟取青紫榮耀縱有田園臺舘
踪跡罕至孰若吾友屣棄簮紱逍遙物表極山水之玩
不恡餘貲購法帖名畫金石古器道釋遺文積疊編簡
以自娱樂泊然無秋毫世俗慮其賢於人逺甚余與仲
實以文墨交殆三十稔實余之心友愛其境髙其行於
是乎書
　
　
　
　環谷集巻五
欽定四庫全書
　環谷集巻六
　　　　　　　　　　　　元　汪克寛　撰
　説
　　易之文言傳謂君子行四徳乾元亨利貞説
乾者徤也天之徳也天以至徤故能運四徳於四時君
子以至徤故能體四徳於一身聖人以至徤故能行四
徳於兩儀之間以參天地而贊化育元者物之始於時
為春其在人則為仁其發則惻隐之情而得天地生物
之心以為心者也月令天子賞公卿大夫於朝命相布
徳和令行慶惠及兆民是體乾之元亨者物之通於時
為夏其在人則為禮其發則辭讓之情而所以品節乎
親親仁民愛物之差等者也月令天子賞封諸侯慶賜
遂行無不欣悦命太尉贊傑俊遂賢良行爵出祿必當
其位是體乾之亨利者物之遂於時為秋其在人則為
義其發則羞惡之情而所以斷制事物各得其宜者也
月令天子命將帥選士厲兵以征不義諸侯暴慢以明
好惡命有司修法制戮有罪嚴斷刑是體乾之利貞者
物之成於時為冬其在人則為智其發則是非之情而
所以分别事理以宰萬物者也月令天子察阿黨使罪
無有掩蔽功有不當必行其罪以窮其情固封疆備邉
境命將講武飭死事是體乾之貞
　　存誠堂説
醫之為言意也意茍至誠則病之淺深加减證之隂陽
表裏脉之浮洪㣲沉弦𦂳緩濇榮衛之盛若衰根本之
堅固若虚憊調攝之或過或不及吾心之虚明以照之
如睹龍鏡如飲上池水了然不失秋毫於是酌劑餌之
温凉審鍼砭之補㵼厥効竒妙如有神助其不誠者反
是傳有之曰至誠如神其弗信矣夫雖然誠者兩間之
實理斯人禀兩間之氣以生鈞賦是理而能存之者盖
尠業醫而存誠者尤加尠焉同邑徐宗吉自其上世攻
岐黄之學及其大父仁齋翁益精其藝馳聲州里間宗
吉克紹祖父業闢堂蓄善藥以捄人而持心信實曰丸
曰散製和不慊於心不以與人也扁其額曰存誠而徴
説於余余喟然曰存誠以眎證盡誠以用藥其有不中
者幾希吾知宗吉推是心以追踪祖若父青於藍鹹於
鹽不難也廼書是説以貽之
　　經禮附説
周禮一書果為周公所作乎漢武嘗謂周禮為凟亂不
驗之書何休又云六國隂謀之書歐文忠公謂周禮可
疑者二蘇頴濵謂周禮不可信者三是皆論以為非周
公之遺制也然則周禮果非周公所作乎朱子葢嘗以
周家法度廣大精宻言之嘗以周公建太平之基本稱
之又嘗以周公從廣大心中流出稱之張横渠謂周公
治周莫詳於周禮賈公彦序周禮廢興又謂鄭𤣥徧覽
羣經知周禮者乃周公致太平之迹是則又明為周公
所作也攷之西漢志於周官未之見東漢儒林傳乃謂
周官經六篇本孔安國所獻隋經籍志乃云漢時有李
氏得周官上於河間獻王獨缺冬官一篇獻王購以千
金不得遂以考工記補成六篇奏之孝武時葢有其書
特未與五經例置博士耳至西漢劉歆始置博士遂盛
行於世後世因有周禮作於劉歆之説是則周禮作於
周公而非他人之制明矣然冬官何為而缺也經罹秦
燄散佚之餘與漢儒編錄附麗之誤而始謂之缺也何
以知其然愚因考補散逸得之夫五官所掌曰治曰敎
曰禮曰政曰刑而冬官則掌邦士或坐而論道謂之王
公或作而行之謂之士大夫或審曲面勢以飭五材以
辨民器謂之百工通四方之珍異以資之謂之商旅飭
力以長地財謂之農夫治絲麻以成之謂之婦功此冬
官之大較也見考工記所載者其屬二十有九皆工之
事而士與商農之職俱缺焉考之春官之中如世婦内
宗外宗皆宫中之職本屬天官而乃入之春官夏官之
中如司士諸子皆掌士之職本屬冬官而乃入之夏官
地官之中如司市質人㕓人賈師司􁅽司稽胥師肆長
泉府此皆主於商土均草人稻人塲人司稼等職此皆
主於農皆本屬冬官因其職與大司徒掌土地人民者
相類乃以入之地官若是者謂非編錄附麗之誤不可
也况小宰記六官六屬各六十攷之天官自大宰以下
六十二地官大司徒以下七十九春官大宗伯以下七
十一夏官大司馬以下六十九秋官大司㓂以下六十
五何以冬官獨缺而為數不及五官皆盈而餘數過之
理無是也他如儀禮有嗇夫之官國語有司商之官皆
不載諸周禮此亦冬官之脱簡也要之見載於考工記
者固為冬官之屬然司空掌邦土居四民時地利職不
止此當自大司空小司空而下摭夏官之中掌士者地
官之中掌商農者與夫嗇夫司商之數并今考工記所
載之工總屬冬官則不惟合於周官司空之所職與小
宰六官六屬之目而且周公制作之盛燦然溢著於編
使人得以觀其㑹通而為太平典禮之全書也克寛因
并錄巻末以俟博古君子正焉
　　任生名字説
休寧任生序再拜言曰序受學於先生於今五年矣願
先生字之且述其義以敎序期佩服不㤀而因以勉於
學也余曰冠而字古也今冠禮雖廢待生之年既弱冠
而字之未晚也生又拜而請曰序懼不獲常侍先生左
右茍命之字若先生之言恒在乎耳而注乎心也余以
其請彌篤乃字之曰本立而告之曰序與叙同天倫之
次第也天倫有五曰父子曰君臣曰夫婦曰長㓜曰朋
友盖天下之大經也人道之大於是焉係舍是則無以
為人也果能如此實有所立事親以孝而仁之理由是
而推焉事長以弟而禮之理由是而達焉以至於君臣
之義則事上撫下亦其則也夫婦之别則應事接物莫
不有智也若夫朋友之信則凡所以發於中而應乎外
者皆不可不實也於是五者各盡其當然之則則大本
立矣聖賢之學焉有他術哉經籍訓此者也文詞論此
者也徳業事功踐乎此而表著者也生盍廣讀精思克
勤克謹而於日用彞倫之間先立乎其大者則其進未
易量也生其可不朂之哉既以敎生且書其説以貽之
　　蔣之翰字説
同邑蔣周翰維楨從鄉老先生遊而青於藍矣至正辛
夘年既弱冠因舘授余從孫仲寧之居而過余辨疑問
惑求所未及焉既又請叙其字若名之義而申勉之余
告之曰釋詁之文曰楨翰幹也釋之者引詩維周之翰
以證之夫楨幹皆築墻之木也墻端之木曰楨墻之兩
旁障土者曰幹詩人引物連類以賢才為國家之楨幹
葢垣墉之築匪楨若幹則捄之陾陾度之薨薨築之登
登何所依附國家匪賢才以任衆職則禮樂典則法制
禁令是孰主張是孰維持是孰辨而孰設施之哉子以
維楨自名而以周翰字子盍思研窮至理表裏精粗期
無不至有所未至則訪鄉先輩耆俊而講切焉夫然後
身履力踐百倍其功弗篤弗措必求造古人之域則他
日出應時須為國家之楨幹也必矣子之始祖周文公
為周家立八百年基作大雅之詩追述文祖之徳以詔
後世而謂多士皆國家之楨幹厥後尹吉甫又作崧髙
之詩以美申伯甫侯之賢能為周室之楨幹為國家者
頼賢才以立國如此夫子之先世公琰相蜀漢大直相
唐勛名事業照耀簡冊子尚篤志於學弗懈益勤則不
惟無愧於名若字抑亦有光於前人矣子朂之
　　吴氏三子字説
友人吴仲實甫年且耆艾見三子長次皆就外傅而受
學矣請余字之以叙其義而告之余曰冠而字則祝之
以辭禮也今尚㓜盍俟其稍長而命之字可乎仲實答
曰生非欲使之尊其名以夸於人也實欲使之敬其名
與字而亟責以成人之道俾昭然知所以示訓而永久
不㤀也余曰嘻仲實之愛子不以姑息而覬其速成余
焉得不取夫文之美者以為之字而警戒以造就之乎
乃召其子來前而語之長者益字之以文遷葢取易之
大象風雷益君子以見善則遷之義也次曰革字之以
文炳葢取革之九五象傳其文炳之義也又次曰兑字
之以文悦葢取彖傳兑説之義也既以語復祝之以辭
曰益也勉旃宜朂爾躬聞義而徙惟善之從風動雷行
勿固勿慵日進髙明厥徳乃崇又祝曰革也勉旃學貴
克變剛徤中正慎思力踐必强必明勿替勿倦徳容昭
著允儕時彦又祝曰兑也勉旃講習為宜朋友切磋麗
澤於兹孜孜不懈心中自怡底於成功前哲可希祝已
遂書以貽之尚願其受兹辭而藏之深求其意而勵其
所未能充其所未至則有所立而克纘先祖之緒矣吴
氏之子孫其福祿詎可量乎三子其懋敬哉
　
　
　
　
　
　環谷集巻六
欽定四庫全書
　環谷集巻七
　　　　　　　　　　　　元　汪克寛　撰
　銘
　　大學正心四戒銘
　　　戒喜銘
君子之學孳孳不息欲盡理融中心悦懌世俗之喜玩
物適情娱於嗜好酖毒心酲小子戒之非喜勿喜窒欲
閑邪樂善而已
　　　戒怒銘
聖賢之學鋤奸撥亂去彼兇頑拯兹塗炭世人妄怒焦
火斯炎面赭髪竪蹈禍而顛小子戒之必懲其忿中心
湛然不知不愠
　　　戒憂銘
宣聖上達樂以㤀憂禹稷憂民橇􁆬鉏耰與憂俱生世
俗所溺患得患失逐利惟劇小子戒之講學徙義憂之
如舜志軻之志
　　　戒懼銘
聖賢之心至理熈熈浩氣配道砥柱弗移世人狥欲内
省多愧其氣欿然惟恐惟怖小子戒之懼所不聞自反
而縮勇奪三軍
　　思復齋銘
厥初生民萬本則一降衷秉彞至理真實桎梏物誘邪
慝雜之本然之善未始或虧身之反之斯為上智中人
以下毋自暴棄吾儕小子辨理劬書苦思力踐蘄復厥
初雞犬易求牛羊勿牧存養省察戒懼慎獨不顯亦臨
戰戰兢兢積之又久雲巻波澄一旦超然徳崇業茂匪
豐於今匪嗇於舊弗得弗措示敬坐隅日夕乾乾允念
聖謨
　　主静銘
人生而静天之本性操而存之守之有定是心未發中
扃寂然皎皎明鏡澄澄深淵遇物而感或喜或怒隨物
處之於我何與不為事遷不為欲縱當然而然以静制
動統御萬變酬酢萬端中流砥柱任彼狂瀾我銘坐隅
視以為則希聖之功蘄立人極
　　存誠銘
無為之真凝而為人滿腔實理具於吾身思慮未萌此
心無妄至理渾然秋空月朗心與物接實理應之從違
喜愠適事之宜燕坐閒居景慕賢聖涵養天性至公至
正遇事臨變隨時處中交人以信謀人以忠心無妄念
志無妄想語無誑諂行無邪枉事上待下足履手擎毫
釐必實頃刻用情百行之源五常之本自粗及精由邇
迨逺斯須匪實言動俱虚物欲陷溺不保其軀我作斯
銘庶幾允蹈願言思誠先民是效
　　吴季實字銘
惟人有生理全賦予凝真無極精萃二五淵實中存四
徳渾淳英華外著萬善彌綸哲人希天文思允塞黙契
至誠庸熈庶績光輝充實體立用行洋洋發育振采抒
英胡今之士習尚彫巧㒺究本根秪令浮藻夸毗組繪
鳯咮鷙翰潢潦易盈艶葩先殘華而靡實全體斯冺實
而靡華大用斯隐卓爾吴生令資粹質禀氣精英持心
篤實芳齡嗜學思猶厥宗勤劬請益憤悱求通黽勉進
修孜孜不已騰實蜚英指顧千里慎終如始永保嘉名
吾言匪鄙戰戰兢兢
　　香逺閣銘(有序/)
　友生汪文昭久從余遊而有得焉歸築書室於所居
　之東面臨方池植蓮輙茂並池作小閣以觀宗叔巢
　深先生摘周茂叔愛蓮説扁其閣曰香逺余銘之
植物之華繄蓮獨清嫓美君子錫之嘉名外直中通令
姿静儼景風南來厥香斯逺同宗有子篤學在兹法則
濂溪跂其齊而我作銘詩刻諸座右願言勉旃以延遐
久
　　亦政堂銘(有序/)
　亦政堂者同郡鮑以仁築以奉其親者也以仁孝親
　友弟理家有法葢受學於先友侍制鄭公而有得焉
　者公嘗摘魯語以名其堂而記之矣請言於余余曰
　傳云政者正也上所以正不正而下所以取正者也
　然書稱君陳克施有政謂其有孝友之心施於一國
　之政也吾夫子言施於有政是謂以孝友之心施於
　一家之政也故曰是亦為政亦之為言謂治家治國
　同是道耳盖窮則為一家之政達則為一國與天下
　之政子曽子傳大學於治國平天下二章俱以孝弟
　言之有以也夫果能致盡已推已之心即在已者孝
　而人皆知孝在已者友弟而人皆知友弟施諸四海
　凖諸一家夫豈難哉既以語以仁乃撮其義而銘之
政以正事綱紀經綸帥正以正斯濟斯民絜矩之道篤
近業逺為政以徳修身為本天之生物立愛惟親由是
而推施及於人各親其親各長其長天下治平如運諸
掌華勛孝弟斯道之原宣聖設敎孝友彌敦自家刑國
以建人極君陳之篇斯為凖則鮑子克孝木培其根怡
愉奉親睦於弟昆翼翼髙堂爰居爰處聿顔其楣允念
魯語篤於所厚表端影隨窮養達施舉而措之自治治
人止於至善惟曰孜孜令徳顯顯入道有門積學有基
孰謂岱髙跂而齊而願言勉旃毋懈毋替永保令名貽
諸來裔
　　櫟軒銘(有序/)
　友人鄭君士坦築藏修之室字之曰櫟軒徴余言以
　自勵余語之曰莊周氏見社櫟其大蔽牛匠石過之
　而不取謂櫟以不材得終其天年然櫟非果不材淮
　南記以為十二月之木十一月棗取其赤心十二月
　櫟可為車轂而説周禮者則謂櫟實象斗可共染今
　日之用若是則櫟果不材乎廼為之銘曰
牛山之木斧斤相尋萌蘗其間牛羊逓侵鬱彼社櫟多
厯年所煦以春陽滋之雨露本固葉茂厚積深培勢干
雲漢隂庇莓苔巨幹百圍美實千億路車之轂染人之
色漆園寓言覬全其天明時之用拙匠所捐吾儕殖學
務其大者存兹良姿愛諸拱把鄭君作軒姑示匪材髙
標挺特逸興崔嵬勿剪勿拜善芽滋長匪依穹林遐邇
攸仰弗貪榆錢弗羡松官赤心為友以待嵗寒我作銘
詩大書深刻願言朂之聿崇令徳
　䟦
　　汪文節公簡帖後䟦
宗叔禮部尚書巢深先生其生也長克寛三十有一年
延佑戊戌登進士第龎才碩徳雄文異政聞於至順至
正之間元統甲戌克寛以同宗從子拜先生於城府右
簡十帖廼先生與吾友吴季實交晚嵗往復之尺牘也
先生之先自五世祖以上實居婺源塋城在焉嵗時展
省過城府屢留季實家酬答書問葢多中更時變散佚
而僅存一齋二大字乃季實先府君藏修之室之所扁
也其第一帖云奔走南北葢先生繇春官卿致為臣而
歸之時也第二帖云黄山抵舍則至正丁亥克寛舘寓
黄山侍先生同遊三十六峯者也所謂小孫留外家則
先生仲子用和彦禮之長嗣惪崇世賢久從克寛問學
以乙榜授徳清文學者也第三帖至第八帖皆季實敎
諭寧國時問勞酬酢寧川黌舍頺敝季實剏而新之部
使者索公元岱嘉其勞績歸語先生為文記諸石先生
奬勵深至且以精學業纂先緒朂之所以成人之美者
厚矣所謂公文乃故里豪右侵先生祖塋而言於有司
者也三賢之文則先生拜集賢學士時請以漢董仲舒
宋范仲淹元劉因從祀孔子廟庭者也羅文卿七世同
居有張公藝之風世攸尠見朝省所當旌異者也祗此
三事猶見先生嫉惡屏邪好善尚義之心第九帖云桑
梓松楸感念弗置恒拳拳於思本第十帖云睹疲癃困
匱莫之致力惟切湮鬱尤汲汲於斯民發第一第二帖
時先生年已七十有五而第十帖在癸已甲午之間字
畫遒勁精采煥發老成典刑鄉里情誼粲然辭意之表
明年八月先生罵賊被害大抵秉心正直終始如一皓
首致身臨難不屈大節焜煌照曜史册大常議謚易名
以文節夫何媿焉季實服膺箴規耆艾彌篤韜晦免患
飭行全名果無負於先生之所期望矣今兹敬慕感泣
裝潢遺墨貽諸後葉葢非視為竒玩而已也以書求題
巻左克寛老甚病甚永懐嘆息再拜而謹書之嵗舍降
婁之次臯月既望之五日書
　　張介玉手抄孟子後䟦
城府張君介玉年將七袠好學不懈手抄孟子書二帙
以敎其孫於以見君聰明過人尤且愛孫勤至而蘄書
薌之有續也上章困敦之嵗余舘授師堂携以示余余
因正其句讀考其缺誤而歸之他日孫傳之子子傳之
孫讀是書而殖學有成庶以知賢祖義方之志抑以知
余友善之誼也是嵗旦月下澣同郡汪仲裕書
　贊
　　提舉貫公像贊
髯虬而體充骨梗而質淳赤虹萬丈為之氣清冰萬壑
為之神標致如姑射之仙瀟灑而無塵襟度如雲夢之
澤𢎞廓而無垠謙和之容曖然如春激勵之論鏗然如
金世家文學居然得輪扁之真官途政理騞然中庖丁
之音其憂國之志愛民之心葢將磅礴萬物以為世運
轉四海而為霖也歟
　　静樂公圖贊(有序/)
　𣙜使貫公以静樂字其燕居之庭邦人髣髴氣象祖
　帳長亭上某與公相知惟深故拏筆而贊之
大塊勞生滚滚熈熈自役厥身蟲飛馬馳彼美君子静
中有樂志趣安閒襟懐恢廓熏香黙坐恬淡無為俛仰
乾坤至理在兹展玩遺編驩然怡懌遐想聖賢熹意何
極茗臺總政事簡民寧篆文生緑纎塵不驚潑潑天機
和氣洋溢心逸日休五載如一匪伊大任贊化皇朝海
宇以謐鼎鼐斯調刻畫如圖是用逸逺無涯去思寄此
繾綣青山巃嵸嘉樹葱蘢矯首千里悠然飛鴻
　　汪府判像贊
公之學溯濂洛之源而遊洙泗之濵公之詩叅黄陳之
玅而逼李杜之真貪泉賄市不足移其操印纍綬若不
足縻其身氣象峍兀而不可攀者如絶壁之與孤岑儀
容矍鑠而不知其耄者如翠柏之與蒼筠彼丹青者固
能冩公之神不能冩公之心管㓜安陶元亮白樂天繄
公之倫歟
　啓
　　答劉叔簡啓
慕墨莊之萬巻逺在七閩得開府之一書賢踰十部宛
如晤對劇慰傾翹恭惟執事胄接敞攽襟儲渠祿書林
隐豹四方講鏤梓之新編藝苑雕蟲諸子肄掇科之逺
業蝌蚪秘幽之欝積魯魚讐校之精研侈矣珍藏久焉
敬羡某叨趨鯉對粗習麟經慨傳文充棟之浩繁放疏
義擷英而纂錄萬八千言之筆削尋類例之始終數十
百家之同異摭事辭之精要聊備紺珠之記敢云繡木
之傳詎意徹聞遽貽鐫喻丹鉛而求至當念㸃竄之未
完琬琰以禆將來顧讓嘲之為懼願安承敎用底成功
守約信於末椷有如皦日寄抄謄之善本期以明年申
復稽臯寅祈骩鑒不宣
　疏
　　募建萬安橋亭疏
伏以萬安橋左屋以為庵右屋以為亭有憇息馮觀之
勝四方人北轅而之燕南轅而之越乃往來交㑹之衝
雖云結方便之良緣尚乃欠完成於善事碧瓦朱甍覆
乎其上者埀成而未竟青蚨白粲逋於其前者久假而
不歸矧薰香燃燈者無所於居而吸露飲風者曷焉給
食欲廣基築室并求香積之厨更鑿井建亭俾濟梅林
之渴須仗十方之樂助庶幾衆美之俱完遶宅之禾百
囷充棟之錢萬緡或寡助或多助負郭之雨一犁並橋
之月半畝請大書請特書各生不吝之懽心共結非常
之善果自今負者歌行者詠人人誇無量之隂功俾爾
夀而康熾而昌世世獲方來之戩榖
　環谷集巻七
欽定四庫全書
　環谷集巻八
　　　　　　　　　　　　元　汪克寛　撰
　碑
　　黟縣横岡忠烈廟碑
古者有徳必百世祀之有功於民恒有祭法矧禦災捍
患能福其民者乎忠烈汪王當隋之亂以布衣倡義募
集驍勇捍禦一方暨唐髙祖削平區宇遣使送欵朝廷
嘉之授以方牧封越國是時四方鼎沸羣雄蠭起據數
州之土竊名字者不可勝紀争地争城晝夜戰鬭斬刈
蒼生若薙草菅然惟王保有六州奉隋正朔以待真主
俾其境土之民遇鋒鏑如處承平之世邦人思其義往
往立廟祀之不㤀水旱疾癘有禱輙應葢七百年於此
矣自宋迨皇朝中賜王爵徽號八字榮錫載續恩秩寖
隆葢王之功徳在民者無窮故民報之亦遐久而不怠
也黟縣横岡故有廟嵗久隤圮至正四年甲申春二月
里人程儀鳯兄弟捐貲改作秋七月落成堂寢門廡為
盈一十六楹棟宇宏麗丹漆輝霍肖象尊嚴軒牖疎達
復構四楹於廟之西偏命祝史某居之以職焚修之役
儀鳯割田十畝俾某世食其利而繕葺其廟宇焉十年
庚寅夏四月儀鳯請余文而勒諸麗牲之碑廼叙其嵗
月而系以迎享送神之詩厥田疆畝列之碑隂
詩曰桃源之山兮黟之水民思神徳兮百世無已廟奕
成兮有寢有堂觚稜翬飛兮丹碧焜煌神之來兮驂四
虯旌旗若雲兮風蕭颼黍稷斯馨兮芼藻蘋牲牢肥腯
兮酒醴清福我夀我兮俾耆而艾五風十雨兮物無疵
癘我民報祀兮彌勤神之澤兮允無垠
　墓表
　　宋故廸功郎勅授龔州助敎謝公墓表
余友謝子温携其五世祖龔州助敎壙誌一通謁余而
言曰余祖常遊紫陽朱夫子之門學行醇正為時名儒
所著有語錄日錄若干巻藏於家壬辰兵變挈家逃難
入山遺文散逸不復得而見矣墓在邑大河之南為盗
所發碑文毁裂不復辨所幸壙誌猶存比年海宇寧謐
將買石掩諸幽敢干先生一言以賁之則死生受賜多
矣余適被召與金華宋先生濓同修元史葢未遑也其
從兄子原余壻也亦因事至京師為道其意為請先生
為之篆書余既歸而表其墓按公誌公諱璡字公玉曾
祖諱叡祖諱諤父諱昇兄弟五人公當其季娶寧國府
太平縣李氏子男一人禧年孫三人渭淵源女四長適
進武校尉前監戸部贍軍酒庫陳秉哲次適待補太學
生胡景參次適待補太學生胡勲次適進士陳禹錫公
卒三月塟和光第三甲沈家源出處詳悉鐫墓亭誌余
嘗考諸先世遺錄及宋元間邑乗公嘗從朱夫子講性
命之㫖葢其學始於格物致知而繼之誠意正心以修
其身始於齊家而終於治國平天下始於成已而終至
於成物其才識學行足臻逺大而官不配徳使公不得
展其所藴同志咸惜之慨自喪亂以來典籍廢壊公之
嘉言善行不復備見獨李氏誌乃其手筆嘉㤗初嘗佐
邑宰林侯士謙興建廟學碑其畧庠北舊有文公祠以
公為配享是其澤之在人葢猶未冺拜瞻遺像尚可想
其人焉嗚呼當朱夫子倡道之時海内豪傑之士聞而
從之者日衆而祁之人士得及其門者惟公一人而已
故自公歿而其傳冺焉然數世之下猶有聞風而興起
者未必不自公始也故特表而出之使吾子温刻諸墓
上之石
　墓碣銘
　　元故將仕郎全州路清湘縣主簿陳君墓碣銘
君諱龍字義仲新安祁門人世稱竹溪陳氏代有顯者
與同邑韓溪汪氏潤田張氏孚溪李氏並為望族事載
縣志祖樾宋紹定年間登進士第授將仕郎安慶府司
戸叅軍叔祖鼎新繇國學生登第累官知鄂州咸寧縣
父仕宏宋歸州學正季父師聖繇國學生登第授迪功
郎吉安州敎授母夫人王氏以宋淳祐已酉正月二十
有七日生君於雷湖君五嵗讀書頴異秀發及冠舉進
士登第授登仕郎南康軍都昌縣主簿至元初江南内
附江東宣尉使廉公某蒐賢選士欲官之君固辭不就
十八年辛已邑之田阬王萬十王信二謀為亂嘯聚二
千餘人無何大軍征討其渠魁潛遁閫帥趙公某諭示
轅門督責君等追捕君率里中驍徤獲王萬十王信二
於池饒之境事聞省府版授慶元路定海縣海内寨廵
檢在官三載民安盗息及代大府喜君廉能檄攝定海
縣官界寨巡檢尤稱厥職大徳三年己亥遷饒州路鄱
陽縣石門廵檢五年辛丑之官時朝廷調兵數萬人往
征八百媳婦君饟饋送之治劇有方秋毫不擾於民且
捐已俸剏官署門廡二十餘楹轉池州路貴池縣城山
庫上廵檢縣境連嵗大祲餓莩枕藉君廣立防禁推誠
綏撫居氓帖然無刼禾攫金者焉陞兩淛都轉運鹽使
司長亭塲鹽司管勾先是鹽額恒虧君察知其弊躬厯
諸團廣積土鹽增辦如額且補煎前數暨别塲所虧鹽
數改撫州路在城税課大使無苛取無巧搜商出於塗
賈藏於市各得其驩心除將仕郎全州路清湘縣主簿
而君疾不起矣享年七十有四娶方氏宋吏部侍郎袁
州太守秋厓先生諱岳之姪建徳府判竹溪先生諱貢
孫之女弟也先君二年卒君卒之明年至治癸亥十有
二月甲申合塟於里之仙槎源子男四人伯顔伯良君
用君濟女適同邑李貴和孫男八人公美公選忽都察
都魁孫㤗孫宗立宗獻曾孫男五人文英文理文淵善
才天保君自少孝友蚤失所怙奉王夫人承顔養志靡
所不至季弟良坤出為宗人後貧無子君取其夫婦同
居以篤友于之愛女姪㓜孤鞠育敎誨視猶已出既長
厚資裝嫁遣之鄰邑婣家逃竄辟賦役之煩苛者君曰
於我乎舘繼粟繼肉不恡也里有争辯君折衷以理人
人慚悔得全其家云君博學多聞尤嗜作詩既老自號
竹洲逸人歴仕淛左江右登覽名山大川形諸賦詠有
古近體詩若干巻曰竹洲集藏於家君之子君用常推
擇為吏既而厭簿書之勞怡神完氣逍遙物表一旦惕
然永慕懼潛徳之未著也廼具世次行實謁余敘述表
諸墓將刻諸貞石貽不朽焉余忝通家之好不敢以蕪
陋辭故錄而銘之
銘曰陳為著姓代有簮纓承纉綿綿奕葉科名君學夙
成家聲善繼惇行孝友吐辭藻麗蒞職匪懈治劇無難
拙於媚世飛不盡翰蓄之既深允昌厥後螭碣勒銘聿
彰遐乆
　傳
　　鄭長者傳
長者姓鄭名紹卿元之盛徳士也大父諱㤗齡父諱珪
咸潛徳弗仕世居歙之雙橋長者生而岐嶷長從鄉先
生陳公定宇遊講學知道大原慨然有濟人利物之志
先生嘗語人曰紹卿徳性寛厚有容存心愛物他日於
人必有所濟其為學也以窮理修徳為先而不事文辭
至元間隐居於家人或勸之仕長者曰夫既無知人之
智又乏撥亂之才則是不能以有為矣豈不自知以徒
取辱乎何如優遊田里孝友於家而終吾身也哉居家
孝友婣睦性寛厚温恭犯而不較嘗有怙强罵於道長
者聞無所問告者再三乃徐應聲曰已知彼特醉耳顔
色自若有田疆畔為人所侵或以告之長者問侵過幾
何矣曰適過其畔長者曰吾以為叚之半若畔之半則
固以知之矣已而皆知自愧其存心類此家承累世富
有之貲又能恭儉不怠制節謹度常計其所入自奉祭
祀給家衆外一以周貧睦隣恤婣為事凡鄉之疲瘇㷀
獨顛連無告者則分榖粟以賑其饑遺布絮以拯其寒
其有死䘮貧窮不能舉事者則遺棺以斂之分地以葬
之其他凡可濟人利物之事惟理可為則為之未嘗以
人之毁譽為作輟存心公恕人咸服其徳量以故鄉邑
有訟理不决者往往求直於長者無不慚服而去居之
西有堨曰小母堨者灌田數千畝其源濫觴至堨纔十
里每嵗農家待雨霽備草木截流以堰水迨潦退而源
已涸矣嘗徒費勞力而未嘗沾其利長者乃謀改圖以
石為梁布板為閘以為經久規時徴工於農怨聲四作
長者力以為已任捐貲助費不日而成又割田若干畝
令收其租以為祈禱修葺之費於是農免堰築之勞嵗
沾灌溉之利人人咸歌之因祀以為神
論曰熊燔兔炙不加於菽粟之厭飫也狐裘豹袪不加
於布帛之温燠也行道顯身不加於樂道而善其身也
真若菽粟布帛之可嘉豈以窮居而徳聞加損乎若長
者㓜而講學明道常存愛物之心慨然有意於斯世雖
其遭時中微不能移其素隐居樂道孝友於家即其平
生所行大抵存心以仁處已以忠正已以御物推已以
喻人是以居之一家而一家順行之一鄉而一鄉慕不
求服人而人自服不求安身而此心悠然超乎物外觀
其志其在孔門葢獧者之流而其心則浴沂汶上之心
也若夫正已而不求於人無所為而為善則聖賢大學
敎人修已治人之方大人正已而物正之道不是過矣
程子謂一命之士茍存心於愛物於人必有所濟而吾
夫子稱子産為惠人觀其為政於鄭三年而輿人誦之
若使吾長者得行其道於當時而攄其素志則其利澤
之在人而人之慕化者為何如哉雖不獲試而不得觀
其所藴然其徳之在身而不遺於㣲則其徳之及物必
能大施而澤被於廣矣特所遇窮達之不同易地則皆
然爾夫君子大行不加焉窮居不損焉若吾子者真可
謂盛徳之士矣世稱長者不亦宜乎
　行狀
　　師山先生鄭公行狀
先生諱玉字子美世居徽州之歙縣衮繡鄉貞白里十
二世祖諱球以貲雄其鄉號雙橋鄭氏曾大父文政大
父安至元初聞大兵討李世達將屠城即杖䇿詣軍門
言動主帥全活郡民遂授徴事郎歙縣尹沒而民思其
徳言於有司請立祠省府嘉歙民之志下其事如請俾
列之典祀號鄭令君廟父千齡累官承事郎休寧縣尹
以操行著稱學者集士友私謚曰貞白先生有司表所
居為貞白里大徳二年戊戌貞白公調官太平縣之弦
歌鎮七月一日母夫人汪氏生先生於弦歌火光照室
隣里驚駴貞白公心異之嘗指語汪夫人曰吾為吏治
獄不任苛刻人蒙吾力脱罪罟者不尠天或報施是兒
其大吾門乎先生自髫齓不與凡子伍稍長頴敏不治
細務唯嗜讀書禁無以家政闗我才十嵗聞人誦朱子
之言則喜其契於吾心也聞人論朱子之道則喜其切
於吾身也於是日誦四書玩味朱子之説而紬繹之沉
潛反覆久而融㑹貫通得其㫖趣數從鄉先生學意不
適輙易師既而載書入黄山祥符寺又遷紫陽南山觀
處已以澹薄自持立心以誠敬為本攻苦殖學靡替寒
暑嘗因同郡進士王君儀過之欲烹雞供具僮𨽻逐鷄
飛鳴蹢躅遂不忍烹王君拊其背曰子美長養此心因
是於惻隐之發體認涵養造詣益深矣再應進士舉不
利即棄舉子業求聖人之道於六經研精覃思優游涵
泳蘄必至古人之域至順初侍貞白公游京師閣老諸
公覽其所為古文將交章薦之先生竟奉親南歸不屑
也貞白公卒於杭先生扶櫬數百里歸殯於家哀毁踰
禮及塟門人士友相執綍者數百人見先生祖載遣奠
躃踊袒括一循古典大敬悦之除䘮或勸先生筮仕笑
而不荅築室里之師山將著述以見意學者從先生問
學紳佩寖盛門人鮑元康等因其地剏師山書院殿堂
門廡庖湢咸具講肄有齋登眺有亭先生日與諸生論
説春秋而通其大用間被短蓑游釣岑山之陽鄉之人
目岑山曰鄭公釣磯元統初有司以先生徳行文學純
備才識達於治體滋欲試之以政上薦章於淛省若江
南行御史臺先生謝絶不就至正十二年春先生聞蘄
黄紅巾兵陷江州郡守李公黼死之西鄉慟哭三月聞
饒州繼陷語門人曰主上未有失徳兹不過烏合之衆
然承平日久將驕卒惰莫克禦之耳四月蘄兵繇婺源
破徽城據之先生避地南石耳山五月蘄黄主帥搜求
先生先生欲死之門人鮑元康語從子深曰家可再有
今先生世不可得深與先生弟璉冐刅入城納賄以免
九月大軍克復時州里豪俠多禽脅從者以獻為名爵
計先生嘆曰殺人以干祿仁者不為也是冬蘄黄兵再
陷郡先生竄靈山山中其徒百計訪先生將至先生所
先生亟避之攀磴墮地折臂氣絶復甦明年淛省平章
薩木丹巴勒公率大軍來討郡邑悉平平章素知先生名徳
欲舉而用之先生以手病辭十四年逺近寧謐門人以
師山精舍巋然獨存迎先生講學其中刪定所註春秋
或往來岑山手不釋巻六月天子以大臣薦遣使者謝
嘉卿齎内府酒帛以翰林侍制奉議大夫召先生於家
使者浮海而達九月至郡監郡阿敦哈雅公率僚屬至
山中先生卧病不起監郡强起之乃拜受酒帛固辭宣
命請以布衣入覲是冬偕使者至淛省而番陽餘孽復
陷郡城丞相達實特穆爾公見先生驩甚劇論時事便
宜至暮弗倦明日將燕先生先生語丞相曰敝邑為江
淛屏翰生民葅醢丞相不亟拯救而寵然燕禮獨何心
歟言既泣數行下丞相為之改容即調建徳路元帥劉
公某㑹合徽㤗翼官軍征討先生復請給饟饋十六年
三月進兵克之輓漕無乏監運婺源判官曹子學謂軍
士曰此鄭侍制之淚所致也若屬知之否乎四月先生
行至海上疾作草謝表授使者而歸六月舟過建徳之
淳安邑之梓桐源士族徐氏王氏迎先生登覽河山之
勝徐氏將建書堂留先生講道其中是秋門人鮑深自
淛來㑹遂與俱歸隐於郡南孤山之麓時淛東元帥巴
爾斯布哈公監郡呼都克岱爾公太守鄭公傅翼歙縣尹
潘君從善旬朔省起居咨問安民禦㓂方畧孤山之旁
富登渡鉅石屹立溪滸先生疇昔釣游其所淮南省平
章余公闕大書鄭公釣臺先生自為文記之里人吴虎
臣刻諸石十七年還師山纂註周易是時先生竹冠野
服一僮抱琴一僮持綸相羊山水間忽憶黄山舊遊偕
諸生尋訪故舘浴於丹砂泉磨崖紀嵗月而還秋七月
天兵遽至郡城失守先生率昆弟子姪復往梓桐源乃
舘徐氏十八年淳安建徳相繼亦破先生間道歸隐休
寧山中七月朔旦初度晨起薰沐東向再拜不自勝語
弟璉曰夜來達旦不寐何也明日聞郡中大小人言於
主帥欲羅致之先生曰吾知死期至矣二雉飛入吾室
此其兆也弟璉懼傷先生奮身往主帥拘之不得還令
以書招先生亟出先生曰吾荷國厚恩偷生茍容何面
目立於天地間耶欲亟死而吏卒猝至急如星火逼廹
至郡主帥引見命左右拽之跪拜先生不為禮問爾何
不出先生曰昔元朝授以隆賜命之顯秩尚辭不出今
何出耶又問爾隐山中曷不為用先生曰我前日不仕
今復仕耶抗辭愈厲主帥命左右拽之出覊留郡城先
生閉戸髙卧不食七日猶賦詩為文從容若平時手為
書喻諸生曰人言食人之食則死其事未食其食奚死
然揆之吾心未獲所安先哲論殷三仁胥獲本心士臨
事惡可不盡其本心哉吾初欲忼慨殺身以敦風化既
不獲遂志今將從容就死以全節義耳復為書戒弟璉
屈志以存宗祀戒子逢辰與從子拱辰義居以纉孝友
之風夫人聞之使人語之曰君茍死吾其相從地下矣
八月一日沐浴更衣北鄉再拜入寓舘自經而死聞者
見者賢與不肖咸唶唶嘆息曰男子哉男子哉弟璉奉
柩歸殯於家明年已亥十有二月庚午塟休寧縣廟嶺
上尊治命也先生娶程氏有賢行克相厥徳子男二人
長祖澤蚤卒次逢辰女二人黄庭堅吴宗其婿也惟先
生質貌清古襟度坦平卓行特立應機能斷天性孝友
自貞白公既歿終身一聞其諱或其遺事輒泣下霑襟
每過貞白里門泫然流涕莫能仰視母夫人汪氏病癰
若石榴然以歿終身不食榴實弟璉蚤失怙恃先生盡
意訓育底於成人從兄國英實祖母洪氏之兄子子也
眎如同氣既卒撫其遺孤尤極勤篤每過先塋必下車
伏謁自十世祖而下悉立石大書深刻以表其墓復為
族譜圖列始祖以下十五世羣從子姪名字刻諸徴事
公墓碑之隂敦孝友也為人質直耿介重然諾於人少
許可一介不妄取與故逺近學士大夫以孝廉目之每
與名公大夫論及為政必以樹綱常厚風俗為急先務
其為學大槩本朱子嘗謂學者曰斯道之懿不在言語
文字之間而具於性分之内不在髙虚廣逺之際而行
乎日用常行之中以此窮理以此淑身以此治民以此
覺後庶乎無愧於古之人矣晚年以師道自任誘掖後
進無厭怠意門人有過面折之不少貸有善則奬借而
汲引之成材者居多其於經則曰易於諸經為首出而
獨為完書天地萬物之理古今萬事之變易無不具而
吾身心四體出處進退易無不在是故不可一日而不
講者於是取文王周公之辭以為經列夫子十翼之辭
以為傳其或十翼辭義簡奥則附以註説命曰周易大
傳附註既又折衷程朱二夫子之説合為一書命曰程
朱易契謂春秋損益四代之制為百王不刋之典所以
著聖人之大用體天地之道而無遺具帝王之法而有
徴其功足以遏人欲於横流存天理於既滅明之者帝
王之治可復有易詩書而無春秋殆皆空言而已惜夫
傳之者不知經之大用言異人殊紛如聚訟程傳得經
本㫖恨無全書朱子間有論著未及作傳於是稽諸經
以證傳之謬因朱子通鑑綱目凡例以經為綱以傳為
目凡諸説之合於理者則取之其或經有脱誤無從質
證則寧闕之以俟知者命曰春秋闕疑於禮經則屢欲
與友人汪某叅互考訂因朱子師友儀禮通解釐析經
傳因衛氏集義刪定註説以成一家之言值干戈騷屑
而志弗克遂其為文以正大剛直之氣發為雄渾警㧞
之辭感慨頓挫簡潔純粹然紀事樸實不為雕鏤鍜錬
跌宕怪神之作出入馬遷班固而根之以六經之至理
大抵主於明正道扶世敎語子以孝語臣以忠初入京
師或傳數篇於奎章閣下侍書學士虞公集授經郎揭
公傒斯藝文少監歐陽公𤣥驚以相眎曰是葢工於古
文嚴而有法晚與平章余公闕吏部侍郎危公素南臺
監察御史程君文最相知而公之文名大振於朝野間
矣先生雅好登臨酷嗜山川泉石佳致搜竒選勝極峻
窮幽南游淛左右北上燕薊跨齊魯之墟瞻岱宗鳬嶧
碣石居庸之秀如石門金華西山南山佳處嘗一再往
焉登天目山宿獅子寺盤桓玉立亭上睹雲海之竒觀
郡南覆船山邃深險異為吾郡之甲先生甚愛之每夏
携書避暑山中門人洪斌為構招隐草堂於眠雲石下
嘗偕程君文湖南僉憲鄭君潛前進士胡君南華同游
賦詩以詠歌之尤且察山水之情性而默識其理雖未
讀郭氏塟書而議論𤣥妙與臨川吴先生所著如合符
契嘗喜休寧廟嶺溪山環拱扶輿清淑之氣凝萃於是
屬弟璉曰吾歿則塟於是焉因講道師山學者尊之曰
師山先生縉紳稱謂率以字行所著詩文若干巻自題
曰餘力藁藏於家嘗論先生平生梗槩大抵學有本原
而忠義大節處之有素觀其撰漢髙帝索羮論章孝女
雙廟碑及獻書乞立故宋文丞相祠以旌節義則先生
涵養志趣已皦然於胸中矣故能辭翰林之聘而不受
拘囚之辱勁氣耿耿充塞兩間易於困之象曰君子以
致命遂志身可危而志不可奪也繄先生之謂矣克寛
蚤嵗與先生相知惟深比年往來師山劇談要道不翅
異姓兄弟世故搶攘遽成契闊謹以所聞於先生門人
弟子者摭其大槩如此庶備朝廷大史氏之採擇云
　
　
　
　
　
　
　
　
　
　環谷集巻八
