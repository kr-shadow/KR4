#+TITLE: 西崑詶唱集-宋-楊億
#+DATE: 2016-06-11 12:26:00
#+SOURCE: github.com/kanripo/KR4h0025 master 0fd31bc5                
西崑唱和詩人姓氏
　　　楊　億(翰林學士左司諌知制誥)
　　　劉　筠(大理評事秘閣校理)
　　　錢惟演(太僕少卿直秘閣)
　　　李宗諤(翰林學士)
　　　陳　越(著作佐郎直史舘)
　　　李　維(戸部貟外郎直集賢院)
　　　劉　隲(工部貟外郎直集賢院)
　　　丁　謂(樞宻直學士)
　　　刁　衎(駕部貟外郎直秘閣)
　　　元　闕
　　　張　詠(樞宻直學士)
　　　　錢惟濟(恩州刺史)
　　　　任　隨
　　　　舒　雅(職方貟外郎袐閣校理監舒州靈仙/觀)
　　　　晁　逈(翰林學士)
　　　　崔遵度(左司諌直史舘)
　　　　薛映(右諌議大夫)
　　　　　　秉
刋西崑詩集序
　論詩者類知宗盛唐黜晚唐斯二體信有辨
　矣然詩道性情古人采之觀風正樂以在治
　忽者也如不得作者之意徒曰盛唐盛唐予
　不知直似盛唐亦何以也杜少陵盛唐之祖
　也李義山晚唐之冠也體相懸絶矣荆國乃
　謂唐人學杜者惟義山得其藩籬此可以意
　會矣楊劉諸公倡和西崑集盖學義山而過
　者六一翁恐其流靡不返故以優㳺坦夷之
　辭矯而變之其功不可少然亦朱嘗不有取
　于崑體也徂徠冷齋著爲怪說詩厄和者又
　從而張之崑體遂廢其實何可廢也夫子一
　嘆由瑟門人不敬子路信耳者難以言喻如
　此故曰㳺于藝夫誠以藝㳺晚唐亦可也不
　然盛唐猶是物也奚得于彼哉要必有爲之
　根源者耳子羙云文章一小技於道未爲尊
　作者之言盖如此夫惟逹宣聖㳺藝之㫖審
　杜老技道之序味介甫藩籬之說而得歐公
　變崑之意詩道其庻矣乎
　嘉靖丁酉臘日高郵張綖序
西崑詶唱集序
　　　　翰林學士戸部郎中知制誥楊億述
　余景徳中忝佐脩書之任得接羣公之逰時
　今紫㣲錢君希聖祕閣劉君子儀並負懿文
　尤精雅道雕章麗句膾炙人口予得以㳺其
　墻藩而咨其模楷二君成人之羙不我遐棄
　愽約誘掖寘之同聲因以㦄覽遺編研味前
　作挹其芳潤發於希慕更迭唱和互相切劘
　而予以固陋之姿叅詶繼之末入蘭㳺霧雖
　獲益以居多觀海學山嘆知量而中止旣恨
　其不至又犯乎不韙雖榮於託驥亦愧乎續
　貂間然於茲顔厚何已凡五七言律詩二百
　四十七章其屬而和者又十有五人析爲二
　卷取玉山䇿府之名命之曰西崑詶唱集云
　爾
西崑詶唱集卷上
　　　受　詔修書述懐感事三十韻
　　　　　　　　　　　　　楊億(翰林學士左/司諫知制誥)
太極垂裳日中原偃革初樓舩秋發詠衡右夜程書
好問虚前席徴賢走傳車􁨁萊侔漢制煨燼訪秦餘
紬繹資金匱規模岀玊除紛綸𨳩四部祕邃接千廬
飫賜雙雞膳親廻六尺輿華芝下閶闔白羽擁儲胥
望氣成龍虎披文辯魯魚清光無咫尺玄覧亦躊躇
群彦揮鈆筆㣲生濫石渠嵇康真懶慢謝客本空踈
講學情田埆談經腹笥虚月評依許劭文體慕相如
雅飲歡娛洽清言鄙恡祛彌旬容岀沭終日喜群居
撫已慚鳴玉歸田憶荷鋤池籠養魚鳥章服褁猿狙
圜府愁尸祿天閽媿弊𥚑虚名同鄭璞散質類荘樗
國士誰知我隣家或侮予放懐齊指馬屏息度羲舒
寡婦宜憂緯三公亦灌𬞞危心惟觳觫直道忍籧篨
往聖容巢許先儒羙寗􁐣晨趍歎劳止夕惕念歸歟
秦痔踈杯酒顔瓢頼斗儲如諧曲肱卧猶可直鈎漁
矯矯龜銜印翩翩隼畵旟一麾終遂志阮籍去騎驢
　　　　　　　　　　　　劉筠(大理評事/秘閣校理)
良弼論思暇英才視草餘西清承宻㫖東觀類群書
左氏先經日征南發例初編年終顯徳歴帝自凡􁐣
一覧無前古三長豈後予宏綱提要妙至論絶籧蒢
訛繆刋三豕公乎喜衆狙菁英咸采掇痝贅盡銷除
組織千章合研窮萬象虚胡爲參也魯亦造仲尼居
䖏末加駢拇於中或輔車乗軒思衞鶴努力效劉驢
見彈曽求炙臨川𣸪羡魚孰云貂可續自愧鶚難如
早入希東郭先知服子輿直非頭似筆智謝里名樗
蝸舎逰從寡鶉衣禮貌踈寸隂嗟荏苒十駕敢躊躇
天祿楊雄閣承明嚴助廬時陪折爼宴頓異帶經鋤
繋日親函丈他門絶曳𥚑卓錐然有地擔石尚無儲
獵犬方勞指神龜可避漁屠門誇大嚼䑕壤鄙餘𬞞
闕里辭難措漳濵病且祛學勤徒力爾性拙柰天歟
大道今興起先生意卷舒正爲王者瑞何羡使君旟
暗室欣觀火頺波頼决渠當仁如退譲末跡定淪胥
　　　南朝　億
五鼔端門漏滴稀夜籖聲斷翠華飛繁星曉埭聞雞
度細雨春場射雉歸歩試金蓮波濺襪歌翻玉樹涕
沾衣龍􁐷王氣終三百猶得澄瀾對敞扉
　　　　　　　　　　　　錢惟演(太㒒少卿/直秘閣)
結綺臨春映夕霏景陽鍾動曙星稀潘妃寳釧光如
晝江令花牋落似飛舴艋凌波朱火度觚稜拂漢紫
烟㣲自從飲馬秦淮水蜀桞無因對殿幃
　　　　　　　　　　　　筠
華林酒滿勸長星青漆樓高未稱情麝壁燈廻偏照
晝雀航波漲欲浮城鍾聲但恐嚴粧晚衣帶郍知敵
國輕千古風流佳麗地盡供哀思與蘭成
　　　　　　　　　　　　李宗諤(翰林/學士)
仙華玉壽夜沉沉三閣齊雲𣸪道深平昔金鋪空廢
苑于今瓊樹有遺音珠簾映寝方成夢麝壁飄香未
稱心惆悵雷塘都㡬日吟魂醉魄巳相㝷
　　　禁中庭樹
　　　　　　　　　　　　億
直幹依金闥繁隂覆綺楹纍珠晨露重嘒管夜蟬清
霜桂丹丘路星榆北斗城歲寒徒自許蜀桞笑孤貞
　　　　　　　　　　　　惟演
紫闥分隂地丹條擢秀時高枝接温樹宻葉覆辛夷
夜影摇光接晨英玉露滋乗春好封殖爲賦角弓詩
　　　　　　　　　　　　筠
羽葉籠􁐷石虬枝拂畫堂夜聲含素瑟曉影逼扶桑
好借鸞爲瑞無容麝損香寧知千載後秪羙召公棠
　　　休沭端居有懐希聖少卿學士　億
凝塵滿榻素琴横岸幘孤唫意未平茗粥露芽銷晝
夢柘漿雲液浣朝酲水沉朱李金瓶澁風獵幽蘭羽
扇輕獨憶當筵試湯餅謫仙氷骨照人清
　　　　　　　　　　　　惟演
雕盤瓊蕋氷(去/聲)寒凘宻樹蟬嘶下直時更賦新詩答
靈運不将團扇隔元規經梅綠草沿堦上盡日流風
轉蕙遅秪待觚稜照初旭横經還集綘紗幃
　　　　　　　　　　　　筠
䡾䡾風檐乳燕翔浴蘭衣綌簟流黄雲容倐變千峰
險草色相㳂百帶長旋製紫荷供槖筆暗移神蔡忍
搘牀思君秪欲傾家釀待警同誰賦栢梁
　　　　　　　　　　　　陳越(著作佐郎/直史舘)
玉甃銀牀䕃碧桐北窓珍簟水紋融衣裁練布如王
導扇執蒲葵學謝公瓊屑半和仙掌露蘭苕輕泛楚
䑓風若非氷雪神仙骨相樂誰同一笑中
　　　　　　　　　　　　李維(户部員外郎/直集賢院)
銀闕琳房視草餘龍門岑寂斷軒車彩毫閒試金壺
墨青案時㸔玉字書王儉風流希謝傅子雲詞賦敵
相如瓊枝不見蕭齋晚蕙草烟㣲度綺䟽
　　　再次首唱韻和　惟演
雲變危峰萬里横簟鋪湘水一床平紅蘭受露消晨
渇緑蕙翻風折夜酲逸少偶書葵扇貴羊欣閒卧練
裙輕無妨天上芝泥熟獨㸔瑶光近太淸
　　　　　　　　　　　　億
碧樹銀塘接畫樓天人誰肯䧏瓊輈三山宻信傳青
雀五日歸鞍躍紫騮郢酒泛氷星弁側呉歈倚瑟黛
蛾愁雲峰得句懷真賞瘦盡東陽沈隱侯
　　　槿花　筠
紫霧函燈檠􁂍霞逼綺寮吳宫何薄命椘夢不終朝
半𬒳曾羞問鄰墻却悔招莫移風雨怨更囑鵲為橋
　　　　　　　　　　　　億
宿霧初披縠晨霞暫照梁千金經換笑七駕未成章
塵暗神妃襪衣殘侍史香深情傳寳瑟終古怨清湘
　　　　　　　　　　　　劉隲(工部貟外郎/直集賢院)
􁄹國粧初罷高堂夢始廻霓裳猶未觧繡𬒳巳成堆
赤帝宫簾卷華陽洞戸𨳩神仙有良㑹清唱在瑶臺
　　　　　　　　　　　　惟演
綺霞初結䖏珠露未稀時寳樹寧三尺華燈更九枝
亭亭方自喜黯黯却成悲欲作非烟散猶憐反照遲
　　　代意二首　億
夢蘭前事悔成占却羡歸飛拂画簷錦瑟驚弦愁别
鶴星機促杼怨新縑舞腰罷試收紈䄂愽齒慵𨳩委
玉奩㡬夕離魂自無寐椘天雲斷見􁧈蟾
短夢殘粧慘别魂白頭詞苦怨文園誰容五馬傳心
曲秪許雙鸞見淚痕易變肯隨南地橘忘憂虚對北
堂萱回文信㫁衣香歇猶憶章䑓走畫轅
　　　　　　　　　　　　宗諤
霧鵉曉影忽叅差雲雨陽臺役夢思自是膠弦無續
日不同珪月有圎時洞房斗帳承新愛河漢星橋隔
後期綺榭凝塵斷消息杼情空擬四愁詩
　　　　　　　　　　　　　丁謂(樞宻直/學士)
玦帶珊瑚珮解瓊椘雲無定好傷情臨卭巳誤通琴
意金谷難㝷辯玉聲㣲警單棲􁐷露重宻含幽思畹
蘭平明珠百琲将何當悵望輕軀病欲成
　　　　　　　　　　　　　刁衎(駕部貟外/郎直秘閣)
蕙時芳夕九囬陽歛𬒮東窓待曉光秦嶺樹高迷隴
塞椘天雲澹隔瀟湘病餘公幹情多詠秋晚安仁鬂
足霜休道鮫人落珠淚㣲波還擬託陳王
　　　　　　　　　　　　筠
華池阿閣不相容濁水清塵恨莫窮明月自新班女
扇行雲無柰椘王風乳鶯啼曉銷蘭炷媚蝶傷春失
蕙叢縦使多才如子建秪䏻援筆賦驚鴻
　　　　　　　　　　　　　元闕
懊惱鴛鴦未白頭却㝷遺翠失芳洲離魂暗逐明珠
佩遠目偏傷紫桂樓湘水渺瀰歸別渚隴雲容與澹
新秋菖花若有重開日得見菖花亦自羞
　　　　　　　　　　　　　　隲
路隔仙源不可㝷紫墻霜㦸夜沉沉緘情謾託傳書
鴈换笑空餘取酒金翡翠巢成珠樹宻􁏿龍睡起玉
淵湥新知自樂生離苦年少情多豈易禁
　　　漢武　億
蓬萊銀闕浪漫漫弱水囬風欲到難光照竹宫勞夜
拜露溥金掌費朝飱力通青海求龍種死諱文成食
馬肝待詔先生齒編貝那教索米向長安
　　　　　　　　　　　　筠
漢武天臺切綘河半涵非霧欝嵯峨桑田欲看他年
變匏子先成此日歌夏鼎㡬遷空象物秦橋未就巳
沉波相如作賦徒䏻諷却助飄飄逸氣多
　　　　　　　　　　　　惟演
一曲横汾鼓吹廻侍臣高㑹栢梁臺金芝燁煜凌晨
見青雀軒翔白晝来立候東𬈑邀鶴駕窮兵西極待
龍媒丼泉祭罷神光㓕更遣人間識玉杯
　　　　　　　　　　　　衎
高宴柏梁詞可仰横汾簫鼓樂難窮已教丞相開東
閣猶使将軍悞北戎洒淚甘泉還有恨祈年仙舘惜
成空誰知辛苦囬中道共盡千齡五柞宫
　　　　　　　　　　　　任隨(太常丞直/集賢院)
棘庭深恨隔仙曹桂舘蜚㢘事轉勞銀闕尚沉滄海
闊井幹空拂綘河高萯陽戈獵侵多稼朔塞旌旗照
不毛苦信憑虚王母說東方三度竊蟠桃
　　　　　　　　　　　　隲
高挹方諸薦水倉醮壇時見燭神光日邉甲帳雖虚
設汾上樓舩不可忘􁐷㮣碧霄甘露白鼎遷幽壤瑞
雲黃東廵岱嶽探金秉倒指寧聞壽數長
　　　　　　　　　　　　宗諤
建章宫闕欝岧嶤露掌脩茎倚泬寥平樂館中觀角
觝單于臺上懾天驕蓬莱望氣滄波濶太一祈年紫
府遥西毋不来東朔去茂陵松栢冷蕭蕭
　　　館中新蟬　筠
庭中嘉樹發華滋可要螳蜋共此時翼薄乍舒宫女
鬂蛻輕全解羽人尸風来玉女烏先轉露下金莖鶴
未知日永聲長兼夜思肯容潘岳到秋悲
　　　　　　　　　　　　億
碧城青閣好追􁧈高桞新聲逐吹長貴伴金貂尊漢
相淸含珠露怨齊王蘭䑓宻侍初成賦河朔歡逰正
舉觴雲鬂翠緌徒自許先秋椘客已囬腸
　　　　　　　　　　　　惟演
冉冉光風泛紫蘭新聲含怨日将殘自憐伴雀成團
扇誰許迎秋集武冠委脫亭皐隨木葉飛緌雲表拂
仙􁐷青葱玉樹連金爵不覺醯雞競羽翰
　　　　　　　　　　　　　張詠(樞宻直/學士)
脫塵還與比仙逰露腹何妨近品流嫩殻半遺紅藥
地細聲偏傍綠楊樓詩家取象吟難盡畫格偷真意
不休正好儒林擬緌紼憑欄無苦預悲秋
　　　　　　　　　　　　宗諤
雨過新聲岀苑墻烟輕餘韻度囬塘短亭踈桞臨官
道平野西風更夕陽八斗陳思饒賦詠二毛潘岳易
悲凉感時偏動騷人思不問天涯與帝鄉
　　　　　　　　　　　　騭
摇落何湏宗玉悲齊庭遺恨莫沾衣池中􁰕蓞香全
减井上梧桐葉乍飛風促筝聲隨斷續日移甎影自
光輝宜秋門外饒芳樹結駟那堪送客歸
　　　夜讌　錢惟濟(恩州/刺史)
清讌夜何其南亭露欲晞蹁蹮霞神舞㶑灔羽觴飛
鏤楶揺花落金璫照月輝瑶光未西落休賦醉言歸
　　　　　　　　　　　　億
􁧈宵綺宴開酃淥湛芳罍鶴盖留飛舄珠喉怨落梅
薄雲齊鬂膩流雪椘腰廻巧笑傾城媚雕章刻燭催
􁐷空珠有淚鑪冷蕙成灰巾角彈棋勝琴心促軫哀
醉羅驚夢枕愁黛怯粧臺風細傳踈漏猶歌𧺫夜来
　　　　　　　　　　　　筠
玳押風簾薄金徒漏箭長食魚齊上客置醴漢元王
蒟醬辛初和蓱韲冷乍嘗巢笙傳曲沃傪鼓發漁陽
吟燭惟憂盡杯籌豈易防齒犀融晏雪𫀆麝薦荀香
笑逐呼盧勝歌隨解佩狂遺簮兼堕珥流眄𣸪囬膓
綵鳯㝷仙史班騅待陸郎主歡殊未巳投轄在銀牀
　　　　　　　　　　　　惟演
昨夜讌南堂華燈燭九光削青争落筆舉白闘飛觴
秪覺輝裴玉寧思夢謝塘解煩多宻勺藉爼半蘭芳
促席風弦怨開簾月露凉􁉦顔君莫訴西北轉銀潢
　　　鶴　筠
碧樹隂濃釦砌平華亭歸夢曉頻驚仙經若未標竒
相琴操何因寄恨聲養氣自憐鷄善勝全身却許鴈
䏻鳴芝田玉水春雲伴可淂乗軒是所榮
　　　　　　　　　　　　億
悵望青田碧草齊帝郷歸路阻丹梯露濃漢苑宵猶
警雪滿梁園晝乍迷瑞世鸞皇徒自許繞枝烏鵲未
成棲終年巳結雲羅恨忍送西樓曉月低
　　　　　　　　　　　　詠
共憐潔白本天姿縦在泥塵性不卑况是稻梁猒足
日好㝷烟月却歸時跡叅詩雅何年盡名系仙經四
海知應到崑丘指来㦄曽陪鴛鷺浴華池
　　　　　　　　　　　　隨
何年玉羽別崑丘飛舞長親十二樓警露夜窺瑶圃
月翔雲高憶海天秋肯教渠畧知遐壽㑹向神區更
遠逰正是溶溪烟水碧好陪青鳯飲澄流
　　　　　　　　　　　　惟演
碧樹隂濃接玉墀㡬年飛舞伴長離天淵風雨多秋
意遼海烟波失舊期自許一鳴聞逈漢可隨三匝繞
空枝從来腐䑕何曽頋不似鵷雛枉見疑
　　　公子
夾道青樓拂綵霓月軒宫䄂案前溪錦鱗河伯供烹
鯉金距隣翁逐闘鷄細雨墊巾過桞市輕風側㡌上
銅堤珊瑚撃碎牛心熱香棗蘭芳客自迷
　　　　　　　　　　　　筠
油壁春車隔渭橋黃山路逺苦相邀行庖㸑蠟雕胡
熟永埓鋪金汗血驕别舘横陳張静婉期門長揖霍
嫖姚注鉤握槊曽無憚緑桂膏濃暁未銷
　　　　　　　　　　　　　惟演
蓮勺交衢接荻園来時十里一開筵歌翻南國桃桹
曲馬過章䑓杏葉韉别殿對廻雙綬貴後門歸夜九
枝然閒隨翠􁏢欹烏㡌紫陌三條入桞烟
　　　舊将　億
平生苦戰憶山西拊劒臨風氣吐霓㦸戸當衢容駟
馬髯奴繞帳列生犀新豐酒滿清啇咽武庫兵銷太
白低髀肉漸生衣帶緩早朝空聽汝南雞
　　　　　　　　　　　　筠
丈八蛇矛戰血乾子孫今巳列材官青烟碧瓦𨳩新
第白草黄雲廢舊壇勞薄可甘先藺舌爵高還許戴
劉冠秋来從獵長楊榭矍鑠猶能一據鞍
　　　　　　　　　　　　　隨
㡬年鏖虜𣸪征蠻分閫功成両鬂班新畫儀形當漢
閣舊銘勲業在燕山龍泉照歩文犀澁馬埒堆金駿
足閒時泰無因問充國曉窓風雪夢陽關
　　　　　　　　　　　　騭
疆弩當年討不庭功成身退炳丹青囊沙澤畔知兵
法聚米山前識陣形驥老未甘秋伏櫪劍閑猶覺夜
衝星分茅錫土傳家諜鍾鼎還湏為勒銘
　　　宣曲二十二韻
宣曲更衣寵高堂薦枕榮十洲銀闕峻三閣玉梯横
鸞扇裁紈製羊車挿竹迎南樓㸔馬舞北埭聽鷄鳴
綵縷知延壽靈符為辟兵粟眉長占額蠇髪俯侵纓
蓮的沉寒水芝房照畫楹麝臍薫翠𬒳鹿瓜試銀筝
秦鳯来何曉燕蘭夢未成絲嚢晨露濕椒壁夜寒輕
綺叚餘霞散瑶林宻雪晴流風祕舞罷初日靚粧明
雷響金車度梅殘玉管淸銀鐶添舊恨瓊樹怯新聲
洛媛迷芝館星妃滯斗城七絲絙綠綺六箸闘明瓊
慣聽端門漏愁聞上苑鶯虚廊偏響􁣎近署鎭嚴更
剉蘖心長苦投籖夢自驚雲波誰託意璧月乆含情
海闊桃難熟天高桂旋生銷魂璧臺路千古樂池平
　　　　　　　　　　　　筠
八月收民算三千異典章天機從此淺國艶或非良
玉户銅為沓羅幬象作牀􁏿姬初悔泣飛燕近專房
蓮小纔承歩梅新競試粧盡知春可樂終歎夜何長
取酒臨卬遠吞聲息國亡難銷守宫血易斷舞鵉腸
百草兼花闘雙鈎映燭藏金人須手鑄虎圈更身當
歩輦囬長樂飛除接未央琳珉飾漢館藻繡裛周墻
猒火雙魚尾鳴弦小鴈行雲薨澄顥氣綺井激回光
路有斯湏隔憂難頃刻忘新聲来樂府别寝近温湯
虹跨層臺晚螢飛下苑凉錦帷迎七夕蓬餌薦重陽
九畹蘭承露三江橘帶霜方資裂繒笑可要蕩舟狂
並釣池魚小重衾穴鳯朔珊瑚分碧樹火齊列淸防
背枕多幽怨登樓更逺傷下陳無自媿人彘劇豺狼
　　　　　　　　　　　　惟演
絳縷初分後銀鐶未解時巳鄣紈扇笑猶捧玉壺悲
乞巧長生殿迎風太液池雕屏􁁃火齊寳帳隔琉瑠
欲買詞人賦空傳狎客詩蔗漿銷内熱瓊蕋療朝飢
綺蔕桃初熟紅心草欲披凌波渡羅襪向日翳華芝
素臉分丹柰香津滴紫梨龍梭隨振素獺髓𥙷凝脂
蓬餌重陽節金針七夕期玉膏嘗滵溢翠蓋逐威㽔
弦急哀隨指歌長恨入眉青鸞惟有舞赤鳯可䏻疑
下蔡迷還易平陽破未知髻高釵自墜腰細佩長垂
出恐嚴鍾晚歸嫌鈿幰遲轆轤驚晚夢鸚鵡漏春思
䰟怨惟愁斷腸柔巳自危壁璫螢影度瓊戸蘚花滋
掩鼻讒難訴披圗悔豈追秪應金帶枕聊為逹㣲辭
　　　赤日　億
赤日亭亭晝正賖長風萬里憶星槎銅􁐷瓊蕋三危
露素綆寒漿五色瓜蘭室冷光浮玉簟桞營清吹逐
金笳翠㣲泉石終南路千古離宫倚曙霞
　　　　　　　　　　　　　筠
芒熛盛徳正渾儀休問探湯向小兒盡日羽陵開蠧
簡㡬人河朔引芳巵堯厨萐莆頻摇處漢殿桐風未
轉時争得琴高借雙鯉暫逰姑射對氷姿
　　　夜意　惟演
漏淺風㣲夜未勝雨雲無跡火雲凝簟鋪寒水頻移
枕帳卷輕烟更背燈沃頂㡬思金掌露滌煩誰借玉
壺氷蘭䑓知有披襟䖏宋玉多才獨自登
　　　明皇　億
玉牒開觀檢未封闘鷄三百逺相從紫雲度曲傳浮
世白石標年鑿半峰河朔叛臣驚舞馬渭橋遺老識
真龍蓬山鈿合愁通信廽首風濤一萬重
　　　　　　　　　　　　惟演
山上湯泉架玉梁雲中複道拂瑶光絲囊暗結三危
露翠幰時遺百和香枉是金鷄親便坐更抛珠𬒳掩
方牀匆匆一曲凉州罷萬里橋邉見夕陽
　　　　　　　　　　　　筠
歲歲南山見壽星百蠻廻首奉威靈梨園法部兼胡
部玉輦長亭𣸪短亭河鼓暗期隨日轉馬嵬恨血染
塵腥西歸重按凌波舞故老相㸔但涕零
　　　別墅　億
別墅過從數當年意氣豪象筵開旭日金絡騁平皐
託乗争飛蓋銜杯更藉糟麝煙凝藻梲繪縷落霜刀
鷄聳花冠闘猨驚柘彈號光風㣲轉蕙露井正𨳩桃
武子牛探灸梁家兎刻毛東城歸路晚飛絮撲雲𫀆
　　　　　　　　　　　　筠
感槩𣸪風流交通徧五侯鳴鍾平樂宴撃鞠茂陵㳺
狡兎方多穴蒼鷹始下韝鈴奴藏廣桞劒騎騁長揪
雲際㝷撞技花間笑躄樓害先除白額夢巳應黄頭
燕酒惟増氣秦筝漫送愁鴻毛輕一死祇待報私讎
　　　　　　　　　　　　惟演
别館斗城傍斜軒映曲房蒼頭冠綠幘中婦織流黄
複道登平樂期門集未央意錢梁冀宅挾瑟莫愁堂
走馬章䑓桞停車陌上桑彀弓隨寳障投轄付銀牀
出戴䌓星急歸衝細雨忙曽過阿君宿醉舞起跳梁
　　　無題三首　億
曲池波煖蕙風輕頭白鴛鴦占綠萍纔斷歌雲成夢
雨斗廻笑電作嗔霆湘蘭自古傳幽怨秦鳯何年入
杳冥不待萱蘇蠲薄怒閒堦闘雀有遺翎
合歡蠲忿亦休論夢蝶翩翩逐怨䰟秪待傾城終未
笑不曽忘國自無言風翩林葉迷歸燕露裊池荷觸
戯鴛湘水東流何日竭烟篁千古見啼㾗
滿天飛絮罥㳺絲釦砌苔錢晦履綦北渚自應流怨
淚東隣誰敢效顰眉嫦娥桂獨成幽恨素女弦多有
剰悲㡬夕空機愁促織銀河休問報章遲
　　　　　　　　　　　　惟演
誤語成疑意巳傷春山低歛翠眉長鄂君繡𬒳朝猶
掩筍令薫爐冷自香有恨豈因燕鳯去無言寧爲息
侯亡合歡不驗丁香結秪得凄凉對燭房
耿耿寒燈照醉羅㸔朱成碧意如何虎頭辟惡無妨
枕犀角凉心更待磨惟有幽蘭啼月露可将尺素託
雲波山屏六曲歸来夜秪恐重投折齒梭
香歇環沉無限猜春隂濃淡晝簾𨳩有時􁐷馬㸔猶
懶盡日投壷笑未廽蝶怨豈能重傅粉雉嬌疑待更
求媒啼粧不治金翹闇腸斷温郎玉照臺
　　　　　　　　　　　　筠
走馬章䑓冐雨歸後門猶嘆滯前期荷心岀水終無
定蘿蔓從風莫自持複帳麝輕難辟惡曲房蠶懶不
成絲漸漸壠麥藏鳴雉更恨如臯一箭遲
簾聲竹影浪多疑仙糓何能爲解迷藻井風高蛛壊
網杏梁春晚燕争泥更㸔山逺惟凝黛縦許犀靈秪
駭雞枉裂霜繒㡬千尺紅蘭終夕露珠啼
麝烈初難和烏驚毎易傷蕩舟殊不禁奔月可能防
洛浦多遺翠秦樓滯采桑飛蛾攅釦燭綠鴨闘銀塘
夜合花含霧冝男草帶霜琅玕餘舊貫湏要鳯求皇
　　　荷花　筠
水國開良宴霞天湛晚暉凌波宓妃至盪漿莫愁歸
粧淺休啼臉香清願襲衣即時聞皷瑟他日問支機
繡騎翩翩過珍禽両両飛牢收交甫佩莫遣比心違
　　　　　　　　　　　　億
絶岸踈烟合回塘夕照和水仙猶度曲川后自收波
銀漢橋横鵲蘅臯襪濺羅玉杯承露重鈿扇起風多
翠羽芳洲近青絲快騎過石城秋信斷搔首柰愁何
　　　　　　　　　　　　惟演
水闊雨蕭蕭風㣲影自揺徐娘羞半靣椘女妬纎腰
别恨抛深浦遺香逐画撓華燈蓮霧夕鈿合映霞朝
淚有鮫人見䰟湏宋玉招凌波終未渡疑待鵲為橋
　　　　　　　　　　　　謂
相倚秋風立蘭言似有無未饒霜女俊不愛月娥孤
力弱烟𬒳素心危露泣珠剪裁隨椘思幽怨寄吳覦
半坼香囊解㣲傾醉弁扶渉江如可採百琲答輕驅
　　　再賦　筠
莫雨過湘渚㣲凉滿椘宫濺裙無限水障𬒮㡬多風
浪跡嫌萍實塵勞笑菊叢氣清防麝損信宻待魚通
㳺女歌争發騷人思未窮休傳江北意月冷魏池空
　　　　　　　　　　　　億
舒女清泉滿黄姑別渚通巴天迷峽雨楚澤映江楓
思逐鮫絲亂香愁翠𬒳空洒從瓊蕋露吹任石尤風
怨淚連踈竹私書託過鴻雙魚應共戯休問葉西東
　　　　　　　　　　　　惟演
玉甃引清泉風高露白天盈盈臨一水羃羃隔長烟
巳分蘭芝溺仍憂趙后仙鮫絲衣更宻珠􁄏淚長圎
瑟怨来湘浦鴻驚近洛川金塘正斜照誰倚木蘭船
　　　　　　　　　　　　謂
彼羙秋江上塵埃耻託根笑傾行雨國香返夢蘭䰟
蛺蝶無媒妁鴛鴦見子孫徧窺思兩槳深鏁憶重門
怯徇風波性慚留月露痕枉将金試歩千古怨東昏
　　　再賦七言　筠
紉蘭為佩桂為舟北渚雲飛發櫂謳已有萬絲能結
怨不湏千蓋強障羞金隄㪍窣誰同上翠帟繽紛客
自留欲選浣紗傾敵國越王更起近江樓
　　　　　　　　　　　　億
翠幄飄香映綺𥜗鈿􁐷清曉露成珠休啼為近鮫人
室欲笑誰投玉女壺雲氣乍廽巫峽夢水嬉猶記曲
池圖金花却薦何人歩枉遣凌波襪縷濡
　　　　　　　　　　　　惟演
欲網珊瑚碧浪深横塘斜日帶秋隂漢宫此地留金
餅洛浦何人遺錦衾舞學西城廻雅態歌傳南國有
餘音韓憑恨魄如長在青骨香銷亦見㝷
　　　又贈一絶　筠
粉白朱紅翡翠翹漢宫等級不相饒風波若未乖前
約一死何辭更抱橋
　　　　　　　　　　　　　億
瑶水霓旌綺宴陳漢宫渠怨露華新誰然百炬金花
燭渡襪歌梁暗落塵
　　　　　　　　　　　　　惟演
唾露金銷月似霜雲屏玊簟剰清光不知誰有高唐
夢翠𬒳華燈徹曙香
　　　　　　　　　　　　謂
夢散高唐夜正遥椘天何處不無憀秋風似㑹荆王
意露渚煙汀養細腰
　　　梨　惟演
紫花青蔕壓枝繁秋實離離岀上蘭東海圎珪無柰
碧嵰州甜雪不勝寒巳憂仙佩懸珠重更恐金刀切
玉難自與相如解痟渴何湏瓊蕋作朝飱
　　　　　　　　　　　　億
繁花如雪早傷春千樹封侯未是貧漢苑漫傳盧橘
賦驪山誰識荔枝塵九秋青女霜添味五夜方諸月
溜津椘客狂酲朝已解水風猶自獵汀蘋
　　　　　　　　　　　　筠
玄光仙樹阻丹梯御宿嘉名近可齊真定早寒霜葉
薄樊川初暁露枝低先時櫻熟煩羊酩逺信梅酸損
瓠犀宋玉有情終未識蔗漿無柰椘魂迷
　　　　　　　　　　　　謂
摇摇繁實弄秋光曽伴青椑薦武皇玄圃雲腴滋紺
質上林風馭獵清香㝷芳尚憶瓊為樹蠲渴因知玉
有漿多少好枝誰最見冐霜丹頰倚隣墻
　　　淚二首　億
錦字梭停掩夜機白頭吟苦怨新知誰聞壠水囬腸
後更聽巴猨拭𬒮時漢殿㣲凉金屋閉魏宫清暁玉
壺欹多情不待悲秋氣秪是傷春鬂巳絲
寒風易水巳成悲亡國何人見黍離枉是荆王疑羙
　　　　　　　　　　　　惟演
紫天銀水渡辛夷藻帳雕屏觧佩時金朔窓中窺阿
母小姑堂上憶蘭芝初宵巳有穿針樂欲曙還成弄
杼悲若比人間更賜斷萬重雲浪寄㣲辭
　　　成都　億
五丁力盡蜀川通千古成都綠酎醲白帝倉空蛙在
井青天路險劍爲峰漫傳西漢祠神馬巳見南陽起
卧龍張載勒銘堪作戒莫矜凾谷一丸封
　　　　　　　　　　　　筠
鏤膚剽俗恣逰遨可得蹲鴟號富饒井絡共知天與
險𧖟叢無柰世興妖杜䳌積恨花如血諸葛遺靈柏
半燒才似文園何足道一生琴意秪成痟
　　　　　　　　　　　　惟演
武侯千載有遺靈􁐷石刀痕尚未平巴婦自饒丹穴
富漢庭還責碧砮征雨經蜀市應和酒琴到臨卭别
寄情知有忠臣能叱馭不論雲棧更峥嶸
　　　秋夜對月　億
孤雲飛隴首顥氣滿啇中警鶴仙􁐷外圎蟾浴殿東
浦寒珠有淚巖逈桂生風星彩沉榆莢霜華襲桂叢
光摇銀燭亂影射王壺空露館迷秦甸冰䑓接魏宫
繞枝驚暗鵲促杼思隂蟲更想離居恨囬腸㡬處同
　　　　　　　　　　　　筠
瑶席留􁁅友金波對廣庭重簾和霧卷六幕極天青
屬玉東西館琉璃左右屏梁園休賦雪隋苑漫飛螢
璞更令楊子怨多岐胡笳暮應三撾鼓椘舞春臨百
子池未扺索居愁翠𬒳圎荷清曉露淋漓
　　　　　　　　　　　　惟演
鮫􁐷千點怨吞聲蠟炬風高翠箔輕夜半啇陵聞别
鶴酒䦨安石對哀筝銀屏欲去連珠迸金屋初来玉
筯横馬上悲歌寄黄鵠紫䑓廻首莫雲平
家在河陽路入秦樓頭相望秪酸辛江南滿目新亭
宴旗鼓傷心故國春仙掌倚天頻滴露方諸待月自
涵津荆王未辨連城價腸斷南州抱壁人
　　　　　　　　　　　　筠
雍門琴罷巳浪浪更上牛山半夕陽椘澤雲迷千里
目薊門歌斷九廻腸寒梅帶雨飄離席尺素停燈作
報章湘水未乾終未盡豈徒萬點寄踈篁
含酸茹歎㡬傷神鳴咽交流忽滿巾建業江山非故
國㶚陵風雨又殘春虞歌决别知亾椘宴酒初酣待
報秦欲訴青天銷積恨月娥孀獨更愁人
　　　七夕　億
清淺銀河暝靄收漢宫還起曝衣樓共瞻月樹憐飛
鵲誰泛星槎見飲牛弄杼暫應停素手穿針空待貺
明眸匆匆一夕填橋苦不似人間有造舟
　　　　　　　　　　　　筠
靈匹迢迢駕七襄暫陳雲幄對星潢巳㸔素魄過三
讓何用華燈更九光玉腕雙絲輕宛轉霞衣雜佩暗
丁當誰言巧意䏻勝拙秪見鳩閑鵲自忙
蟾滴全供硯牛津不見星綺窓分皎皎苔閣共亭亭
已䘮應劉魄誰通鮑謝靈欲銷千里恨魯酒薄還醒
　　　　　　　　　　　　惟演
顥氣中秋正明河左界長桂孤香易散􁄏冷淚先汪
飛蓋傾蘭坂鳴琴厭燭房玉􁐷浮浩露素鯁冰寒漿
浪白江連椘風凄笛怨羗庾樓聊頋慕潘省更悲凉
雪漫誇圎璧珠休號夜光嫦娥悔孀獨空見海生桑
　　　前檻十二韻　億
前檻瓊鈎桂深房斗帳褰梨花飛白雪蕙草吐青煙
彩鳳依珠樹神龍護玉蓮驚禽時格磔戯蝶自翩翾
度繡金針澁迷鈎晝蠟煎怨眉顰翠羽危涕迸朱弦
逺信三年字空庭尺五天行雲愁夢徹初日妬粧妍
織為囬文亂鬟非墮馬偏風車来未定月杵望長懸
寳鑑腸空斷銀潢眼𣣔穿曽波自東注㣲意若爲傳
　　　　　　　　　　　　筠
垂桞隂岑院㳺絲曠蕩春蘅臯誰駐馬羅襪自生塵
四姓良家子三年賦客隣拆腰行太緩連瑣語何頻
倭墮雲争媚便姢月闘新㓕瘢難辨玉約指不勝銀
電笑投壺勝江澄擣練勻東南勞鶴望西北限牛津
寳唾凝蘭氣鳴黄咽綘脣籠禽思隴樹洞犬謝秦人
詠絮才無對聞琴意始真長安足輕薄慎勿走瓊輪
　　　小園秋夕　惟演
潘鬂秋来巳自傷庾園時物更荒凉紫梨半熟連紅
樹碧蘚初圎亂縹牆月露暗從孤桂滴水風猶獵敗
荷香滑稽還喜鴟夷在欲取臨邛羙酒嘗
　　　　　　　　　　　　億
鴻都歸晚直城賖墻外連營咽莫笳玉井梧傾猶待
鳯金塘柳宻更藏鴉心揺雲闕傳踈漏目斷星津過
逈槎巳是秋来移帶眼可堪玄鬢有霜華
　　　　　　　　　　　　筠
枳落莎渠急夜蟲翛然平子四愁中栗林忽感雕陵
鵲雲表初過代嶺鴻阮籍卧帷踈鑒月馬融横笛逺
含風郎潜吏隠前賢事猶勝楊岐泣斷蓬
　　　始皇　億
衡石量書夜漏深咸陽宫闕杳沉沉滄波沃日虚鞭
石白刄凝霜枉鑄金萬里長城穿地􁀧八方馳道聽
車音儒坈未冷􁏿山火三月青烟繞翠岑
　　　　　　　　　　　　筠
利觜由来得擅場盡遷豪富入咸陽屬車夜出迷雲
雨峻令朝行劇虎狼前殿建旗凌紫極東門立石見
扶桑從臣嘉頌徒虚羙不柰盧生䜟國亡
　　　　　　　　　　　　惟演
天極周環百二都六王鍾鐻接劉蘇金椎漫築甘泉
道匕首還隨督亢圗巳覺副車驚愽浪更携連弩望
蓬壺不将寸土封諸子劉項由来是匹夫
　　　初秋屬疾　筠
秋隂凄淡隔重城一畆居仍近禁營漢苑樓䑓沉莫
影謝家鼓吹發新聲烟昏露井殘桃墜葉下凉波獨
鳥驚莭物變衰吟更苦可堪漳浦卧劉禎
　　　　　　　　　　　　億
潘郎巳是入秋悲屬疾猶貪桂浦羸宻雪才高閒賦
筆流波意逺託琴絲離愁盡日吟靑案蠲渇何人寄
紫梨昨夜西樓凉月滿淸談偏憶庾元規
　　　　　　　　　　　　惟演
蜜房初滿石榴紅秋意先侵玉井桐薤簟自憑南郭
几糓巾猶卧北窓風雲迷候鴈辭遥塞露濕飛螢𧺫
暗藂病巳不湏傳七發粉牋香墨寄詩筒

西崑詶唱集卷上
西崑詶唱集卷下
　　　寄靈仙觀舒職方學士　億
綠髪郞潜不記年却㝷丹竈味靈篇華隂學霧還成
市彭澤横琴豈要弦曉案秪應飡沆瀣夜灘誰見弄
潺湲須知吏隱金門客待乞刀圭作地仙
　　　　　　　　　　　　　惟演
方瞳玄鬂粉闈郎綘闕齋心奉紫皇徵士高懐雲在
嶺騷人秋思水周堂閑園露草𨳩三逕靈宇華燈燭
九光知有羙田堪種玉㡬時春渚逐歸艎
　　　　　　　　　　　　　筠
石渠仙署乆離群抗跡丹䑓世絶倫楊子不甘嘲尚
白􁇀園終許自全真紫烟深䖏鸞双舞朱髓成来鳥
共伸若向雲中見雞犬可䏻渾忘姓劉人
　　　答内翰學士　舒雅(祕閣校理監/舒州靈仙觀)
清貴無過近侍臣多情猶憶舊交親金蓮燭下裁詩
句麟角峯前寄隱淪和氣忽飄燕谷暖好風徐起謝
庭春緘藏便是山家寳留與兒孫世不貧
　　　答錢少卿
蓬莱閣下舊都居偶别俄驚四載餘毎見寒葭思倚
玉忽臨秋水淂双魚人間貴盛君誰及物外優閒我
自餘聞認歸艎向春渚深知不與道情踈
　　　答劉學士
徃歲别京畿樓山與衆違君心似松栢鴈足寄珠璣
學道情雖篤燒丹力尚㣲雲中雞犬在秪候主人歸
　　　宋玉　億
蘭䑓清吹拂冠緌薙草新居對渺瀰麗賦朝雲無䖏
所覊懐秋氣動齎咨三年送目愁鄰媛七澤迷魂怨
椘詞獨有江南哀句在更傳餘恨到黄旗
　　　　　　　　　　　　　　筠
楚國驕荒日巳深山川朝暮劇登臨曽傷積毀亡師
道秪託㣲辭蕩主心江草東西多恨色峽雲高下結
層隂潘郎千載聞遺韻又說經秋思不任
　　　　　　　　　　　　　　惟演
章華淸宴重㳺陪巳有㣲詞更有才神女梦靈因賦
感屈平魂怨待招廻悲秋終古情難盡鄣袂何時望
可来秪用大言君自許景差無計上蘭䑓
　　　送客不及　筠
靑門祖帳曙烟㣲片席乗流鳥共飛曲岸馬嘶風嫋
嫋短亭人散桞依依㶚陵目斷猶回望楚水魂銷為
送歸秪自河梁傳怨曲洛塵千古化征衣
　　　　　　　　　　　　　惟演
橋闊川長恨已多班騅嘶斷隔雲蘿遥山㡬疊迷朱
斾芳草經時駐玉珂高鳥可能追夕照綠楊空自拂
㣲波短轅白鼻何由淂目送層樓一鴈過
　　　　　　　　　　　　　筠
日上旗亭第五重百壺春釀與誰同黄山遠隔奔霄
騎紫塞孤飛避弋鴻湘竹㡬時休染淚楚旌終日自
摇風此情不及歌楊桞一尺魚書萬水中
　　　夕陽　筠
夕陽堪極目况𣸪近秋殘塞逈横烟紫江清照葉丹
伍胥嗟路遠潘子念行難更有蕪城恨城空逼夜寒
　　　　　　　　　　　　　億
夕籟起汀葭秋空送目賒綠蕪平度鳥紅樹逺連霞
水闊迷歸棹風清咽逈笳高樓未成下天際玉鈎斜
　　　　　　　　　　　　　惟演
逺色連高樹廻光射逈樓自翻歸鴈影更急思蟲愁
烟暝長先隔霞烘允未收華燈知可繼惟照洞房幽
　　　樞宻王左丞宅新菊　億
中樞多暇日小圃占秋光雕玉新成檻繁金乍泛觴
陶籬侵桞色羅宅掩蘭芳芝影連虚室萱叢接後堂
傳巖猶借雨豐嶺未飛霜温樹徧分䕃芸籖亦闘香
交枝迷露井墜葉點横塘桐錄知延壽千齡奉紫皇
　　　　　　　　　　　　　筠
東閤留嘉客寒葩豔晚光秋風自蕭瑟台座對熒煌
麗奪双南價清含九畹香嵰州霜薦味太液鵠分裳
巳助蜂成蜜還隨蟻泛觴俯臨輝艾綬佩服間茰房
節物傳荆俗詩情掩謝塘更期松偃盖永奉太清方
　　　　　　　　　　　　　惟演
賀燕翻飛地靈芳茂遂時隂連桃李徑潤接鳯凰池
夕照揮金葆輕風拂翠㽔露珠清自沍烟素引還披
西顥霜雖勁南榮煖更滋擷芳多楚澤淂地勝陶籬
味可登蘭籍香應奪桂旗願公長却老宴寢奉瓊巵
　　　　　　　　　　　　　維
青䂓前席暇歸沐興何長北第秋将晚東籬菊正芳
幽叢霏薄霧桂色豔輕霜已近黄金印兼臨白玉堂
甘疑掩平實秀肯讓芝房有佞還應指無憂可要忘
蘂浮丞相酒氣馥令君香好固松椿壽仙經識祕方
　　　直夜　億
繚垣嶤闕慶雲深畫燭燻爐對擁衾三殿夜籖傳漏
箭九秋霜籟入風琴堦前槁葉驚寒雨天際􁀦鴻答
逈砧欹枕便成魚鳥夢豈知名路有機心
　　　　　　　　　　　　　惟演
千廬徼道發傳呼帝宇沉沉璧月孤重橑秪聞喧闘
䑕危枝誰見繞驚烏石螭霜重連鈎盾玉虎冰消下
轆轤素髪自憐同騎省一竿何日釣秋鱸
　　　　　　　　　　　　　筠
鷄人肅唱發章溝漢殿重重虎㦸稠綷羽欲棲温室
樹金波先上結麟樓風來太液聞鳴鶴霧卷明河見
飲牛萬國表章頻奏瑞手批天語思如流
　　　洞戸　億
洞户飛甍接綺寮一春幽恨寄蘭苕書題枉是藏三
歲壺矢誰同賽百嬌水國風霜凋杜橘仙山雲霧隔
江潮東城劒騎何曽岀秪爲離愁髀肉銷
　　　　　　　　　　　　　筠
百尺青樓大道邉五陵逰騎驍翩翩不思夜魄過三
五秪問春醪賞十千宻鎻香雲深䖏户亂飄梨雪晚
來天愁眉豈待歌成傪咫尺河陽信未傳
　　　柳絮　億
瓊蘂飄英逐吹繁建章飛舞入千門羗人自怨殘梅
曲荘叟還迷夢蝶魂漢苑風光隨獵騎洛城花雪撲
離樽錦㠶蔽日隋堤逺枉逐東流箭浪翻
　　　　　　　　　　　　　筠
半减依依學轉蓬班騅無柰恣西東平沙千里經春
雪廣陌三條盡日風北斗城高連蠛蠓甘泉樹宻蔽
青葱漢家舊苑眠應足豈覺黄金萬縷空
　　　　　　　　　　　　　惟演
三月江南花漸稀春隂漠漠雪霏霏章䑓街裏翩輕
吹㶚水橋邉送落暉陸凱傳精梅暗落韓慿遺恨蝶
争飛詔書漫道吹綸薄誰見紛紛上客衣
　　　與客啓明　惟演
越溪㣲霰洒寒梅家近嚴陵古釣䑓夢欲成魚通夕
去書曽慿犬隔秋廻干時不為侏儒米樂聖猶銜叔
夜杯帝右豈無楊淂意漢宫湏薦長卿才
　　　　　　　　　　　　　億
越客逃名誤鑿坯漢庭初聘碧雞才操心四十知無
惑削牘三千耻自媒吟苦多年依洛社賦成他日上
蘭臺郡齋懸榻流塵滿七見東風落椘梅
　　　　　　　　　　　　　筠
秦痔從来易得車郄枝今比我何如垂天借喻齊諧
志握火㝷盟越絶書旭日西清雲幄宻朔風南陌葦
衣踈故山夜鶴空多怨金屋人争誦子虚
　　　無題　億
巫陽歸夢隔千峰辟惡香銷翠𬒳空桂魄漸虧愁曉
月蕉心不展怨春風遥山黯黯眉長歛一水盈盈語
未通漫託鵾弦傳恨意雲鬟日夕似飛蓬
　　　　　　　　　　　　　惟演
綘縷初分麝氣濃絃聲不動意潜通圎蟾可見還歸
海媚蝶多驚欲御風紈扇寄情雖自潔玉壺盛淚秪
凝紅春窓亦有心知夢未到鳴鐘巳旋空
　　　譯經光梵大師　億
薪火㓕雙林誰傳七佛心譯筵香篆絶經葉蠹魚侵
猊座雲雷歇龍宫歳月深青蓮流半偈白馬度千岑
大士招提啓明君羽葆臨對翻天竺字助發海潮音
空界花成雨仁祠地布金九旬談妙理三接簡宸襟
净社延居士生䑓集野禽琅函香拂𬒮柰苑樹交隂
文字蹄求兎機縁芥值針龍華他日㑹應記洛生吟
　　　　　　　　　　　　　筠
漢夢通西域逍遥廣舊園竺乾方演教金粟豈忘言
硯滴寒蟾吐臺香瑞獸噴揮毫花滿裓隱几雪盈門
大士淸歌發南宗宻印存縦横十二部慧日破重昏
　　　霜月　惟演
霜月正如鈎臨池更上樓沈侯新覺瘦宋玉舊多愁
獺髓分膏宻鵝毛寫恨稠長懐寄歸鴈歸鴈自悠悠
　　　　　　　　　　　　　億
月夕露為霜心知厭獨房吟殘猶擁鼻望極自回腸
鬢减前秋綠衣消外國香星津誰待報織素未成章
　　　　　　　　　　　　　　筠
霜曉月仍殘桐踈鳯更单已傷春寂寂還踏夜漫漫
凍合仙槎路薫餘侍史蘭郍知荀奉倩體薄不勝寒
　　　　　　　　　　　　　維
銀床葉暗飄霜月夜迢迢寒極金難辟憂多酒漫銷
荀爐殘更換湘瑟罷仍調誰道河流淺盈盈萬里遥
　　　此夕　億
此夕秋風獵敗荷玉鈎斜影轉庭柯鮫人淚有千珠
迸椘客愁添萬斛多錦里琴心誰滌器石城桃葉自
横波程鄊酒薄難成醉帶眼頻移柰瘦何
　　　　　　　　　　　　　惟演
曲瓊斜挂影沉沉火齊屏風六曲深春瘦巳寛連理
帶夜長誰有辟寒金珠抛月浦空􁁃淚琴怨蘭堂漫
寄心碧玉可能攀貴徳阮郎追騎更駸駸
　　　　　　　　　　　　　筠
南州石黛有遺妍目極危梯月上弦一水相忘空脉
脉雙金何路致拳拳仙源日永桃無援客館春輕桞
未眠欲冩㣲詞託歸鴈風高嶺闊又絰年
　　　劉校理屬疾　億
北窓風勁雪雲繁移疾端居避世喧載酒誰過楊子
宅張羅休署翟公門多才最許飄飄氣少别還銷黯
黯魂促尔徘徊憶真賞逺天新月照黄昏
　　　　　　　　　　　　　筠
撫枕凄然掩北軒漢庭誰問馬文園風簷鴟嘯厨烟
絶月樹烏驚藥杵喧戯習五禽成妙術學虧一簣阻
㣲言不因九奏清塵耳天路應迷簡子魂
　　　勸石集賢飲　億
日上三竿宿霧披章䑓走馬㡌簷欹秪傳祖席觴無
筭肯顧尚書對有期芸省繙經終寂寞桞堤飛鞚好
追隨靈均不醉真何益千古離騷怨椘辭
　　　　　　　　　　　　　宗諤
都門祖軷綺筵張舉白無由訴羽觴石室紬書勤亦
至金貂換酒醉何妨甕間吏部寧湏問席上車公不
可忘應念朝来猶眊矂觧酲誰用蔗為漿
　　　　　　　　　　　　　筠
豪家抱甕擅風流更燎薰鑪白雪樓魯筆休分科斗
字蜀都且換鷫鸘裘仰天拊髀真爲樂倒戴穿腸肯
易愁欲鱠長鯨置雕爼願廻北斗挹東流
　　　即目　億
急雨度前軒池荷相對翻峰竒雲待族蹊闇李無言
掩鼻生愁詠披襟爽醉魂一壥今巳廢猶戀漢庭恩
　　　　　　　　　　　　　筠
地僻無車轍心灰欲坐忘疾雷徒破柱幽草不迎凉
日烈蟬遺蛻花休蜜滿房覆觴知巳乆寧有次公狂
　　　燈夕寄獻内翰號畧公　惟演
嶢闕翬飛河漢傍鈎陳遥認赭𫀆光九枝火樹連金
狄萬里霜輪上碧璫匝地行車珠網細照天晨燎紫
沉香秪聞鼇嶺神仙客再拜雲邉捧壽觴
　　　　　　　　　　　　　億
瓊樓十二玉梯斜乾鵲南飛轉斗車有客郢中歌白
雪㡬人天上醉流霞金吾緹騎章䑓陌素女繁弦太
帝家秦痔未痊齋閣掩夢廻宫樹巳啼鴉
　　　　　　　　　　　　　宗諤
東城南陌盡逰人陌上香車起暗塵歷歴星榆光奪
晝煌煌火樹豔争春章溝五鼓催行樂衛尉千廬罷
徼廵應念鼇山方併宿紫泥封後獨頻伸
　　　　　　　　　　　　　筠
千輪佛火照層城九陌香車撃迅霆簡子最知天帝
樂孟家惟信紫姑靈金徒抱箭催壺水玉宇来風滿
砌蓂簾卷交䟽蓮燭宻通中枕上獨聞鈴
　　　李舎人獨直　億
閣鳯巢髙拂綵霓王芝香雜武都泥十行漢札如絲
出六幕堯天倚杵低露井氷銷垂素綆仙莖日轉射
琁題赫蹏雲落知誰見餘力何妨頌碧鷄
　　　　　　　　　　　　　筠
卿靄重重覆璧門獨揮鴻筆坐西垣誠眀自有中和
氣潤色還多郁穆言内苑朱櫻兼酪賜前堦紅藥任
風翻紫絲新履徊翔地應笑東方避世喧
　　　無題二首　億
銅􁐷蕙草起青烟斗帳香囊四角懸沈約愁多徒自
痩相如意宻有誰傳金塘雨過猶疑夢翠䄂風廻秪
恐仙日上秦樓休寄詠東方千騎擁輜軿
露冷星翻月上弦九枝銀燭照金鈿應知韓椽偷香
夜猶記潘郎擲果年天上明河雖可望苑中髙桞未
經眠烏啼人散青樓曉堂下輕風轉筴錢
　　　　　　　　　　　　　　筠
曽許千金荅浣紗越溪浪淺不通槎曉樓簾卷還凝
霧外院墻低却映花滿目離愁頻駐馬一春幽夢秪
驚鴉柔桑蔽日南城路懊惱羅敷自有家
昱爚銀鞍狹路逢長裙連帶任流風身䡖近識呉宫
燕目斷還驚洛浦鴻未許香囊安肘後獨憐丹枕在
房中南園蝴蝶飛無限一一雌隨一一雄
　　　懐舊居　億
武夷仙穴近吾廬闘鴨欄摧菌閣虚千匹歲儲妨種
橘百金春事廢觀漁北山烟霧迷歸轍南陌風塵化
客𥚑堂上金絲應巳歇豈惟蘭菊舊叢踈
　　　　　　　　　　　　　　惟演
武祀仙壇接里閭琴堂水閣半凌虚竹林舊享銅􁐷
食門巷今容駟馬車楚國大言登宋玉漢家荅詔用
相如未知笳鼓歸何日空鏁鱣庭春草踈
　　　　　　　　　　　　　筠
毛竹千叢蔽野亭曉猨驚後亂峰青漢庭巳奏三千
牘周室仍繙十二經紫殿深沉頻視草緇帷寂寞自
飛螢振衣本爲蒼生起肯向荀家秪聚星
　　　偶懷　億
銀礫飛晴霰蘭英湛凍醪年光侵葆髪春恨寄雲𫀆
燕重銜泥逺鴻驚避弋高平生林壑志誤佩吕䖍刀
　　　　　　　　　　　　　筠
不才甘客難多病豈旬休可待乗軒寵終慙䑛痔求
渚蘭薫露夕江橘富霜秋飬拙寧無地千波一葉舟
　　　許洞歸呉中　億
春渚歸艎不暫留青絲如葆恐逢秋騷人已得江山
助賦客終陪霰雪逰三逕未荒休歎鵩十将先饋定
驚鷗洞庭霜橘疁田粟歲計猶堪比徹侯
　　　　　　　　　　　　　筠
欲折瑶華向綠疇風光滿目盡離愁茂林修竹多嘉
客萬壑千巖憶舊逰漢詔巳聞求泛駕禰狂無自屈
岑牟荆山待價何憂晚龜手猶期裂地酬
　　　　　　　　　　　　　　惟演
草薫風暖接長亭一曲􁏿歌倒醁醽懐古更投玄石
賦艤舟閑採紫莖萍醉抛隋岸楊花白吟過淮山桂
樹青可使長離終鎩羽淵雲辭藻掞天庭
　　　上巳玉津園賜宴　筠
需雲分渥澤禊飲恣歡游緹幕侵晨設蘭泉對席流
蕙肴清萐莆玉醴湛金甌春服萋萋盛光風灔灔浮
桐華穠競發鸎語巧相求妙曲新聲合斜陽醉未休
　　　　　　　　　　　　　億
禊飲逢元巳春遊盛舞雩流杯傳椘俗飫賜出堯厨
玉樹天開苑銀潢水貫都肆筵環曲沼飛盖塞交衢
洛邑聲詩逸蘭亭歳月徂顔王有遺韻待子一操觚
　　　　　　　　　　　　　　惟演
漢家傳洛飲楚俗泛蘭泉玉液初頒酒金􁐷屢擊鮮
珥􁂍㝷竹籞傾盖集芝􁇋錦羽翻晴旭霞英落暖烟
雅音和舜樂􁧬澤洽堯天更聽承雲曲同歌在鎬年
　　　致齋太一宫　惟演
齋潔奉惟馨瑶臺獨自升樓迷五里霧壇燭九枝燈
珠館来青雀琁題射玉繩踈鐘平野闊古栢夕霏凝
鶴扇真䂓月仙衣可鏤氷春茶泛雲液曉飯薦蘭蒸
錬藥疑洪井藏書類羽陵回瞻太帝室飛檻更長慿
　　　　　　　　　　　　　億
漢帝祈年舘威神法太㣲赤章脩袐祝􁐷石拂仙衣
雉雊靈光發鸞歌彩霧霏霓旌飄夕吹瑶草泛春暉
瓊屑晨杯滿芝苗晝茹肥象樽猶一獻鳬舄自雙飛
天逈飊輪度宵殘素瑟希回㸔葱欝䖏佳氣接􁂍闈
　　　　　　　　　　　　　筠
紫館天神貴綸闈地望清齋心奉蠲潔攝事罄誠明
殿翼如軒翥壇垓類削成直官琳札宻太宰繡衣輕
薜荔羅芳席虹蜺曵綵旌星陳五帝佐體薦一元牲
蒼駟回風馭珍禽驚露聲丹霞升曉氣若木競新英
挹𬒮寧無友凌霄自放情受釐宣室對賈傅異諸生
　　　直夜二首　億
月魄生霄暈風鳥送晚凉飛蠅隨鏤管浮蟻溢清觴
負郭春耕廢鈞天暁夢長玉籖聲未斷落宿半宫墻
鑪銷香篆藹餘芬宴坐氍毹日易曛虎圈㣲凉生夕
籟鶴天新霽見歸雲通中夢穩春寒薄肅唱聲沉夜
漏分誤濯塵纓成底事巖阿千古有移文
　　　　　　　　　　　　　筠
瓊橤滋晨飲青縑擁夜衾萬年宫省樹五色帝家禽
詔草裁藤角薫爐燼水沉浴堂還獨對鳴佩有淸音
嘉木清隂接綺窓謫仙風骨凛冰霜堯厨蓮莆分珍
膳漢廟含桃和酪漿磴道神行通碣石井幹雲搆俯
瑶光金釭璧月相輝映獸口時飄侍史香
　　　櫻桃　億
離宫時薦罷樂府艶歌新石髓凝秦洞珠胎剖漢津
三桃聊並列百果獨先春清籞來君賜雕􁐷助席珍
甘餘應受和圎極豈䏻神椘客便羊酪歸期負紫蓴
　　　　　　　　　　　　　筠
赤水分珠樹薫風送麥秋蜀都春氣早漢苑夏隂稠
廟薦淸和候恩頒侍從流楚昭萍巳剖韓嫣彈争投
沆瀣滋芳液醍醐助品羞玉􁐷光宛轉全擬付歌喉
　　　暑詠寄梅集賢　億
點綴鮮雲紫宙寛㣲風淅淅起霜紈魏䑓清暑𨳩冰
井漢殿延年啜露􁐷天外一飛期汗漫水邉千畆憶
檀欒流波意宻知音少可得延陵為試觀
　　　　　　　　　　　　　筠
石渠岌嶪亘宛虹玄䕃淸流接桂宫玉女壷欹天未
笑羲和轡緩日方中孝先便腹寧無誚痀僂承蜩敢
衒功蠲渇欲來飛雪散南昌世胄有仙風
　　　苦熱　惟濟
蘋末風休飛閣深亭亭日御漸流金火雲接影横銀
漢水鳥無聲下翠隂渴想孤山同飲露煩思椘殿獨
披襟柘漿粔籹都無味衞玠清羸欲不任
　　　　　　　　　　　　　億
極目長天度鳥稀纎羅不動轉晨暉巳裁圎月班姬
扇更換輕雲子産衣河朔一時觴對舉臨菑萬井汗
交揮冰丸雪散成虚設欲借飊輪羾紫㣲
　　　　　　　　　　　　　筠
六幕雲收萬籟沉結瑶千尺倦登臨七􁐷妙舞頻揮
汗五色嘉瓜冷鎭心極目嶺梅寧止渇拂波宫桞漫
垂隂秪憂火觧神仙骨頼有泉聲發素琴
　　　　　　　　　　　　　　惟演
赫日烘霞闘暁光双文桃簟碧牙牀頻傾宻勺寕蠲
渇乆捧冰壺未覺凉雪嶺却思隨慱望風窓猶欲傲
羲皇更憐乳燕飜飛處深入盧家白玉堂
　　　屬疾　億
積日勞無𥙷彌天疾未瘳馬卿非避事盛憲自多憂
目眩花成果心驚蟻闘牛豳冰那浣熱洛笛更生愁
拂枕窓風度穿簾隙日流唾壺從巳缺愽齒亦慵投
發篋㝷桐籙支頥動越謳平生江海志夕夢繞滄洲
　　　　　　　　　　　　　晁逈(翰林/學士)
精䳱成勤瘁頥貞俟有瘳吟生南越思慈結北堂憂
􁇪枕甘為蝶豐厨厭灸牛玄元知寡欲平子尚多愁
夕鳥侵堦啄宵螢入樹流玉書䏻静覧桂矢倦閑投
忽賦行雲什堪聽擊壤謳期君整朝佩仙署在􁧤洲
　　　　　　　　　　　　　崔遵度(左司諌/直史舘)
李白羔初羙相如渇漸瘳八塼非性懶三昧减心憂
筆苑多批鳯(公新集/號筆苑)詞鋒勝觧牛舊山疑鶴怨畏日
想雲愁廣内勞揮翰通中羡枕流使星方屢䧏客轄
未容投好奏倪寛議何湏荘舄謳朝衣薫歇不侍史
待仙洲
　　　　　　　　　　　　　筠
暫困秦王痔無疑廣客虵職清唐内相宅僻魯東家
行藥虹梁闊披襟蕙徑斜香凝虚白室露泫紫㣲花
冰飲何嘗熱瓊飡益自嘉熊經仙有術龜息壽無涯
珍簟栽湘竹輕巾覆越紗逍遥成雅詠屬和肯容巴
　　　因人話建溪舊居　億
聽話吾廬憶翠㣲石層懸瀑濺巖扉風和林籟披襟
乆月射溪光撃浪歸露畹荒􁧈迷草帶雨牆隂濕長
苔衣終年已結南枝戀更羡高鴻避弋飛
　　　清風十韻　逈
仙馭来相慰觧顔良㑹稀病蠲宜養素趣遠欲忘機
懲躁寧無漸延齡或可祈影摇珠箔細聲泛鈿筝㣲
委恨餘班扇流歡入楚衣陶潜知夢穏韓壽畏香飛
氣爽蒼龍闕凉生白虎闈徤資鷄距筆偷撼獸鐶扉
松下琴心逸江東鱠縷肥宿懐真隱䖏終約與同歸
　　　　　　　　　　　　　億
素魄離箕舌鳴鳶載錦綢㣲凉生玉宇餘韻泛蘭臯
竿轉桐烏数厨摇蓮莆勞渚蘋偏靃靡苑樹更蕭騷
五斗酲初析三年翼自高陶窓時拂袵楚榭正揮毫
塵篋悲鸞扇雲㠶戒鷺濤洞庭驚木葉騎省歎霜毛
勢好摶羊角心終憶蟹螯冷然知有待仙㓂異吾曹
　　　　　　　　　　　　　筠
閶闔重門啓飛簾别舘深歊蒸全巳却雅興可䏻任
雲起汾河詠旌摇椘國心過簫添爽籟拂野蕩層隂
夕勁淮陽桂晨凄越鄂衾登高從落㡌安寝任吹襟
珠網䟽難掩銅鑪冷易侵急翻池上葉遥送月前砧
舞䄂更回熊歌梁極緒音最憐鵰鶚意瞬息度千岑
　　　　　　　　　　　　　　惟演
溽暑迎秋盡凉颸逗曉廻𧺫蘋初浙瀝獵桂更徘徊
欲引長烟素㣲飄畫燭煤墜桐侵玉井拂桞度章䑓
巳覺雲翹動還驚月幌𨳩鮫簾移亂影瑶瑟泛餘哀
扇掩藏鸞羽荷傾側露杯正當河左界不待雨東來
自好摶垂翼寧勞起死灰椘宫誰第賦宋玉最多才
　　　　　　　　　　　　　　宗諤
閒舘方廻暑啇飊乍應金天高初起籟松澹更宜琴
汾棹傳歌遠班詩託興深東陽仁自布西顥氣還侵
太液翻晴旭靈和亂翠隂舟輕飛燕袂䑓逈楚王襟
阮嘯經時盡齊蟬度日吟愁生孤戍角響續暮城砧
空静銷雲縷庭虚轉蕙心賢哉吉甫頌千載有遺音
　　　　　　　　　　　　　薜映(右諌議/大夫)
爽氣乗秋至􁧈飊蕩暑初冷冷含遠籟槭槭動輕𥚑
翠幙波無際修篁韻有餘潜驚塞草綠乍拂井桐踈
素髪悲郎将霜紈感婕妤窓光流熠燿簾影亂蟾蜍
塵襲青絲騎香飄紺幰車故宫經馺娑别舘度儲胥
薄暮來金埒凌晨上玉除寧同起窮巷䞉欲賦愁予
　　　　　　　　　　　　　秉
何處来蘋末蕭騷盡四隣金莖吹曉露玉宇動輕塵
易水離歌闋齊紈怨思新泛蘭迷舊澤落㡌㑹佳辰
籬菊飄香遠庭桐墜葉頻㠶𨳩五湖客槎去九霄人
曲沼鋪紋簟平蕪偃綠茵鴻飛資羽翮鷹撃助精神
仙馭歸堪待琴松韻更真披襟同楚樹千古自相親
　　　戊申年七夕五絶　筠
伯勞東翥燕西飛又報黄姑織女期天帝聘錢還得
否晉人求富是虚辭(道書云牽牛娶織女取天帝錢二/萬備禮乆而不還𬒳驅在營室)
華寝星陳夜未央眀河奕奕度神光一年暫淂停機
杼不柰秋蟲促織忙
吹笙何處伴乗鸞窺牗誰人見阿環便有唐家今夕
意月和風露滿􁏿山
浙浙風㣲素月新鵲橋横絶飲牛津豈惟蜀客知踪
跡更問庭中曬腹人
琥車芝駕儼清秋㣲雨侵宵助涕流人世莫嗟離恨
苦却應天上更悠悠
　　　　　　　　　　　　　億
六幕西廻斗轉車鮮雲點綴玉鈎斜天孫巳度黄姑
渚阿母還來漢帝家
明河左界鵲南飛漢苑高樓正曝衣一夕匆匆停弄
杼誰将錦石暫支機
蘭夜沉沉鵠漏移羽車雲幄有佳期應将機上囘文
縷分作人間乞巧絲
神女歡娯一夕休月娥孀獨巳千秋争如靈匹年年
㑹莫恨牛津隔鳯輈
玉女壺傾笑電頻白榆晴影接星津神光奕奕雲容
薄誰見凌波襪起塵
　　　　　　　　　　　　　　惟演
烏鵲飛來接斷雲秪貪清淺度星津不知一夜支機
石却屬乗槎上漢人
玉露金河顥氣凉辛夷車轉桂旗香嫦娥可是多猜
忌不駐瓊輪放夜長
一歳佳期一夕過羽旗雲盖渉㣲波明朝若寄相思
淚玉枕金莖得最多
青鳥當時下紫雲綺嚢書祕露桃新莫嫌夜半移床
遠朱雀窓中别有人
驪阜凌雲對玉鈎千門高切綘河秋欲聞天語猶嫌
遠更結三層乞巧樓
　　　　　　　　　　　　　　映
月放冰輪傍絳河相期寳婺夜經過嫦娥不惜宫中
桂乞與天香分外多
碧天如水月如鈎金露盤高玉殿秋青鳥潜來報消
息一時西望九花虬
漢殿初呈楚舞時月臺風榭鎮相隨如何牛女佳期
夕又待鑾輿百子池
月露庭中錦繡筵神光五色一何鮮世間工巧如求
得四至卿曹亦偶然
銀河耿耿露漙漙彩縷金針玉佩環天媛貪忙為靈
匹㡬時留巧與人間
　　　　　　　　　　　　　　秉
斜漢西傾桂魄新停梭今夕度天津世間縦有支機
石誰是成都賣卜人
紅蕖爛熳碧池香羅綺三千侍漢皇阿毋暫來成底
事茂陵宫桂巳蒼蒼
香堦寳砌静無塵遥指星河再拜人若把離情今夕
說世間生死最傷神
北斗城高禁漏多漢家宫殿奏笙歌漫教青鳥傳消
息金簡長生淂也麽
珠箔風輕月似鈎還㸔錦繡結高樓堪傷乞巧年年
事未識君王巳白頭
　　　秋夕池上　惟演
珪月上金塘烟容帶水光朱華接蘭坂緑荇溢魚防
叢暗禽棲宻林踈露下􁧈秋懐巳潘鬢無柰更啼螿
　　　　　　　　　　　　　億
蓮塘帶弋林清吹滌煩襟泉咽猶鳴玉臺傾舊築金
僵桃蟲自蠧恠石蘚交侵此夜悲秋客烟蛩亦伴吟
　　　偶作　億
翹車橤佩謁明光禁籞多年費稻粱秪羡埿塗龜曵
尾翻嫌霧雨豹成章鳴鳩春㝅先疇廢寒蝶秋菘老
圃荒歸計未成芳節晚更憂禽鹿頓纓狂
　　　　　　　　　　　　　　筠
殺青和墨度流年飽食無功鬂颯然却憶侯封安邑
棗不能兄事魯褒錢千峰月白猿啼樹六幕風高鶚
在天招隱詩成誰撃節願傾家醸載漁船
　　　螢　筠
荒郊多腐草故苑近淸秋棘宻何勝數囊輕莫盡收
月高疑爝息天遠認星流紫桂風㣲急紅蘭露徧浮
巳䏻穿永巷更𣣔拂高樓㓕燭方無寐鳴蛩相薦愁
　　　　　　　　　　　　　億
爽籟生遥圃斜暉落半岑㣲苑浮草際零亂起墻隂
武子窓塵積隋家苑樹深燈光透踈隟珠彩射清潯
野燐宵争出星榆暁共沉長門秋漏永偏照淚涔涔
西崑詶唱集卷下
