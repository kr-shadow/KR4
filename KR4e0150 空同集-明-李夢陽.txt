#+TITLE: 空同集-明-李夢陽
#+DATE: 2018-05-12 10:20:08
#+SOURCE: github.com/kanripo/KR4e0150 master b4de94fa                
欽定四庫全書　　　　集部六
　空同集目録　　　　　别集類五(明/)
　　巻一
　　　賦
　　巻二
　　　賦
　　巻三
　　　賦
　　卷四
　　　風雅什
　　巻五
　　　樂府
　　巻六
　　　樂府
　　巻七
　　　樂府
　　巻八
　　　樂府
　　卷九
　　　五言古
　　巻十
　　　五言古
　　巻十一
　　　五言古
　　卷十二
　　　五言古
　　卷十三
　　　五言古
　　巻十四
　　　五言古
　　卷十五
　　　五言古
　　巻十六
　　　五言古
　　卷十七
　　　效雜體
　　卷十八
　　　七言古
　　巻十九
　　　七言古
　　巻二十
　　　七言古
　　卷二十一
　　　七言古
　　巻二十二
　　　七言古
　　巻二十三
　　　五言律
　　巻二十四
　　　五言律
　　卷二十五
　　　五言律
　　巻二十六
　　　五言律
　　巻二十七
　　　五言律
　　巻二十八
　　　五言律
　　　徘律
　　巻二十九
　　　七言律
　　巻三十
　　　七言律
　　卷三十一
　　　七言律
　　巻三十二
　　　七言律
　　卷三十三
　　　七言律
　　巻三十四
　　　五言絶句
　　巻三十五
　　　七言絶句
　　巻三十六
　　　七言絶句
　　卷三十七
　　　七言絶句
　　　七言排律
　　　六言
　　　雜言
　　巻三十八
　　　族譜
　　卷三十九
　　　上書
　　卷四十
　　　状疏
　　巻四十一
　　　碑文
　　卷四十二
　　　碑文
　　卷四十三
　　　碑文
　　巻四十四
　　　志銘
　　巻四十五
　　　志銘
　　卷四十六
　　　志銘
　　卷四十七
　　　志銘
　　巻四十八
　　　記
　　巻四十九
　　　記
　　巻五十
　　　序
　　巻五十一
　　　序
　　巻五十二
　　　序
　　巻五十三
　　　序
　　巻五十四
　　　序
　　卷五十五
　　　序
　　巻五十六
　　　序
　　巻五十七
　　　序
　　巻五十八
　　　傳
　　巻五十九
　　　雜文
　　卷六十
　　　雜文
　　卷六十一
　　　雜文
　　卷六十二
　　　書
　　卷六十三
　　　書
　　卷六十四
　　　祭文
　　卷六十五
　　　外篇
　　巻六十六
　　　外篇
　　　　(臣/)等謹案空同集六十六卷明李夢陽撰夢
　　　　陽字獻吉慶陽人𢎞治癸丑進士官至江西
　　　　提學副使事迹具明史文苑傳夢陽為户部
　　　　郎中時挫夀寜侯張鶴齡又助韓文草疏劾
　　　　劉瑾遘禍㡬危氣節本震動一世又倡言復
　　　　古使天下毋讀唐以後書持論甚髙足以竦
　　　　當代之耳目故學者翕然從之文體一變厥
　　　　後摹擬剽賊日就窠臼論者追原本始歸獄
　　　　夢陽其受詬厲亦㝡深考明自洪武以来運
　　　　當開國多昌明博大之音成化以後安享太
　　　　平多臺閣雍容之作愈久愈弊陳陳相因遂
　　　　至嘽緩冗㳫千篇一律夢陽振起痿痺使天
　　　　下復知有古書不可謂之無功而盛氣矜心
　　　　矯枉過正周亮工書影載其黄河水繞漢宫
　　　　牆一詩以落句有郭汾陽字涉用唐事恐貽
　　　　口實遂刪其稿不入集中其堅立門户至於
　　　　如是同時若何景明薛蕙皆夢陽唱和之人
　　　　景明論詩諸書既齗齗徃復蕙亦有俊逸終
　　　　憐何大復粗豪不解李空同句則氣類之中
　　　　已有異議不待後来之排擊矣平心而論其
　　　　詩材力富健實足以籠罩一時而古體必漢
　　　　魏近體必盛唐句擬字摹食古不化亦徃徃
　　　　有之所謂武庫之兵利鈍雜陳者也其文則
　　　　故作聱牙以艱深文其淺易明人與其詩並
　　　　重未免怵於盛名今並録而存之俾瑕瑜不
　　　　掩且以著風㑹轉變之由與門户紛競之始
　　　　焉乾隆四十三年三月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　空同集巻一　　　　　　明　李夢陽　撰
　　賦
　　　疑賦
下乾上坤髙卑易矣星辰在下江河逆矣夭喬喬夭雉
鳴求牡矣魚游于陸冠苴履矣嗚呼噫嘻當晝而夜宵
中日出我黒彼白婦鬚男裼鈆刀何銛湛盧何鈍丈則
謂短謂長者寸鳳鳴翩翩羣唾衆愆鵂鶹胡德見之慕
焉鳴呼噫嘻貞瑩内精讒嫉孔彰乖滑淟涊名崇智成
軟詭歊欹馳騁爽逹殱良媚勢光爛門闥彼曰昧昧人
則攸知上帝板板鬼神邈而昔之多士猶或疑畏今之
多士靦肆罔懷嗚呼噫嘻民殊者形厥心則一威擠利
㗖曰伊我栗血流于庭酣酒歸室友朋胥嬉同聲德色
穽彼罔識巧我攸極昔之執衡視權與星今之執衡惟
我重輕古道坦坦今眩東西指晨謂暮目鸞爲鷄鄰牛
茹虎冀虎德予厲莫察階倒靡究所嗚呼噫嘻盜跖横
行囘憲則貧上官尊榮原隕厥身直何以仇佞何以親
彧何以顚操何以振飛何以屈檜何以伸西子何惡嫫
母何姝乘黄瘠弱御者駘駑舎彼靈明溺任胡塗皎皎
者忌憐彼濁汚水清奚無魚而泥淖以成良畬先生莫
所自解誦曰握粟出卜其何能穀於是出造巫咸叩焉
巫咸曰胡梯鶻突而與世汨受福掲掲漁者一旦獲尋
丈之魚見之者猶捩頸流涎思刼之也而憾不漁屠而
况懷千金之寳抱徑寸之珠吾誠不能筮以决子之疑
　　　鈍賦
　　鈍者何傷時之鋸也亦自忺也
余竊悲機巧之競進兮性靈利而激昻衆倜儻而鑚刺
兮務捷徑以求成勢犬牙茍相軋兮白刃起而相仇戈
㦸攅於心肺兮蹈檻穽而靡憂汨余生之頑鈍兮年逾
壯而無能强砥礪而求合兮路亡羊而多岐退歛掩而
脩吾初服兮韜余劍之陸離拂靈鍔之􁔝􁔝兮吾什襲
而猶恐露之喟時俗之反覆兮常寳僞而棄眞斥莫邪
使不御兮挈鈆刀而自珍吾縱有湛盧與龍泉兮反孤
立而危懼按明月之玊環兮塵星斗使不露覽往古誰
不然兮吾又何怨乎今之遭余常怪范蠡之用鋩兮末
見幾而逃彼種與胥豈乏利刅兮竟為主之仇讎故木
以直見伐兮樗以屈曲保全故鋭者先䘐兮吾盖幸毛
遂之脱身鬱侘傺余拂抑兮退且焉礪吾初質索白茅
而構菴兮斵桂杉而爲室悶踽踽以濳處兮情蹇産而
畫一閴跼蹐以後時兮寂蒙滕而藏宻余以往哲爲冶
兮以隱子為模鎔禮樂以爲銛兮淬仁義而内娛進既
匪我願兮又何必昭此鋒也憺徜徉以往來兮聊秣吾
之駿駹䇿駑駘而追騏驥兮余故知路之逴遠按六轡
而遊康莊兮亦何必逞羊腸與九坂舎余駟於丘之旁
兮又捐刅乎水裔凖閉戸而削迹兮效完身而逺害惟
山路之囏嶮兮叢篁鬱而蔽天物過盛而易霣兮勢阽
危而必顛吾寧楞騰屋簌蒙詬笑兮不願爲文錦之犧
牛寧與蹇驢齊軌埋没于塵土兮終不與凡馬而競先
　　　思賦
　　有子不及見其成立爲子生無以養死無以葬仕
　　也無以褒斯三者天下之至悲也死者已生者思
　　兀然黯然於乎駱子胡以塞汝悲於是爲駱子作
　　思賦賦曰
嘅予生之𦕈𦕈兮塊獨處此遐域誦往昔以自憐兮淚
交下而横臆登峻極以顧望兮慨江路之漫漫思井隴
之萎絶兮願矯舉而無翰山崛􁘯以蔽目兮浮雲又互
而四馳詔鳴鳥以詒訊兮歘髙鶱而過之託先人之餘
䕃兮踵髙躅於英哲勉策名以副實兮懼前脩爲之半
輟入文裀以華屋兮出結駟之翩翩慟夜臺之既扄兮
杳㝠㝠而重泉攬疆土之殊異兮睇江鄉之墓阡米予
莫之負兮木依風而夕厲悒忉怛以不寐兮摽拊膺而
歔欷哀故山之遼逖兮湖沄沄而海波隴荆榛之弗治
兮枯荄積而寒莎霜露既披此梧楸兮廼又申之以飇
颲猿夜鳴以慘心兮鴻鴈南而氷雪氷雪予既弗堪兮
豺狼又怒而當路然萋菲之易眩兮謇隱憂而誰訴怲
愠惀以中結兮氣氤氲而内煎耿緜聨而靡絶兮鬱於
邑而若牽惄梟牢而若饑兮若皇皇求而未得食倀倀
而罔甘兮寢輾轉而反側步踽踽而有望兮坐黙黙而
自語僾禗禗而有聞兮肅容聲之接予亂曰綏我思成
神之利降爾遐福天之畀孝子不匱賢之嗣
　　　述征賦
　　正德四年夏五月北行作
仲夏赫炎兮草木畢掲鞿縲赴徵兮夜發梁國抑情順
志兮强食自解亂流渡河兮忽焉而寐所以懭恨揮霍
兮中情菀而内傷明星散而交加兮翩㝠㝠吾以行覽
衆芳而横涕兮莾皇皇莫知所投曷暾杲杲方上進兮
雲披離而蔽之飄風􁰓而曾波兮湖水擊而震盪慨川
廣而難越兮朝余翺翔乎河上既涉衛以奔騖兮又逾
淇而渡漳去故鄉以就遠兮霑余襟兮浪浪山峻髙而
造天兮又隂晦而多雨觀藴蟲之相搏兮忳於邑汗又
交下哀人命之有當兮禍福杳其無門孰非義之可蹈
兮焉作忠而顧身余獨怪夫謇博之罹患兮親好脩而
逢殆箕子狂而悲歌兮彼比干固以菹醢觀前世誰不
然兮矧吾懷愆而造尤聊周張以嬋媛兮葢不忍此心
之常愁涉湯隂余愴怳兮乃又瞻兹羑里鄂廟屹而傍
路兮駟超軼而過止懷誠有離慜兮任道有承尤侍中
顚隕兮扁鵲被劉專惟君而遘殃兮眩吾不知其何謂
極終古而長憤兮羌炯炯其猶未昧翼緜緜之無聊兮
𦕈翩翩莫知所騁憂悄悄之悶瞀兮歴山川余弗省跡
有隱而難察兮物有微而先彰負蚊蟁以抗山兮固切
人之未量欲結言以自明兮拙而莫之謀也將曾舉以
逺羣兮又絆而莫之能也經溝瀆吾不悦兮亦何必爲
此行也謇相羊以俟至兮莫好脩之證也路遼逴之裔
裔兮埃風旋而簸揚煙液蒸而練練兮夕吾次于沱陽
嶺岪曲以歛容兮原曖晻而嵣嵭風草剡而㝠㝠兮狼
狸號而夜鳴指黄昬以爲期兮驂駸駸又夜行曰雷霆
不可玩兮孰刑人而不戒悲轅馬之喘嚏兮常十策而
九退朝攬木末之清風兮夕瞻明月指列星我既處幽
𦍑誰告兮魂中夜之營營欲展詩以效志兮又恐增愆
而倍尤衆聚觀而濳誶兮或掩涕爲予乎淹留予朝餐
中山之初蕨兮暮挈易之香莾睇北山而不見兮彼南
州又藐焉而弗予睹氣怦怦而絓結兮心緯繣而弗怡
紛流目以相觀兮見金臺之崔嵬軫雄虹之迅光兮愾
烏白與馬角燕昭既劇該輔兮厥躬亡而國削何秦嬴
之虎視兮厥二世以不禄固盈虛之環沓兮春秋奄其
代續自前代乃已然兮吾又何怨乎人心雜亂反覆豈
畢究兮由邃古而至今重曰隆隆三伏鑠金石兮如羮
如沸行路喙兮道思作誦軫爾類兮南有喬木不可以
憇兮念我徂征日顦顇兮含精内蝕世莫可説兮亂曰
已矣哉鳳鳥之不時與燕雀類兮横海之鯨固不為螻
蟻制兮誠解三靣之網吾寧溘死于道路而不悔兮
　　　省愆賦
伊余幼好此騏驥兮服偃蹇以驕騖載銜轡而周流兮
耿既得此中路余謂秉質曷固兮謂蘭蕙介而過疑援
鳴鳩使爲理兮俾髙舉而並馳既婞直而不豫兮又任
怨而于傺固羣吠之難犯兮每阽危而弗懼余豈不知
嶢嶢者之寡完兮羌堅忍而弗懲驟諫諍以離尤兮莾
飄風之相仍交不深而易絶兮儵中道而改度媒阻絶
之不通兮焉孰導余以前路放子唫而掩涕兮逐臣去
而不還紆鬱邑以屈抑兮恐日薄於西山浮洋洋余焉
極兮濫逶移而游淫相曹梁之廢墟兮攬長河之緖風
信孔樂非我願兮望北嶺而歔欷效桃鳥以自珍兮遘
羅網之不意憐赫夏以桎梏兮雷無雲而晝鳴愍棘扉
之卑惡兮夜不見月與星吾聞湯文遭縶兮豈其博脩
之故惟鄙人之不葵兮固宜䝉詬而逢怒步庭堦而遥
望兮宮殿鬱而槩天願敶志之無路兮倚北户而嬋媛
觀炎焱之煽埃兮地沮洳又蕪穢哭與哭之相聞兮對
飲食而不能下怨長日而望夜兮夜明闇又若歲蛟蝎
伺人以唐旁兮䑕登牀而鳴逝忳侘傺余隱軫兮哀民
生之多蠥數惟萬變豈其可槩兮孰淟涊而不跲援往
聖以爲程兮按余志且焉止戢夢忽乎余上征兮魂浮
游之逖逖過太儀叩天閶兮捫白榆之歴歴進不入以
邅廻兮退余將覽夫下土馮𤣥雲以相羊兮洵極樂而
無所撫辰星以攄慮兮據雄虹而降觀飲積清之浮凉
兮依北斗而浩歎何民生之錯雜兮紛既有此多難心
猶豫而内訟兮悔有目之不見窹周覽以增欷兮塊獨
處此幽域鴟鴞萃而翔舞兮鳳鳥饑而夜食衆靸沓以
自媚兮焉誰察余之懮懮閔芳華之零落兮秋風至而
改期飈蕭䬃以摧容兮天淫淫又隂雨幽屋破而下淋
兮牀一夜而十徙怲藴惀以省故兮冀一見之不可得
日昧昧以將入兮掩衾裯而太息惜余年之强壯兮常
坎軻而滯留憐鬒黟之漸變兮恐芳草爲之先秋情有
感而難忘兮性有糺而不釋念昔者之周渥兮孰堅忍
而抛擲閴紆壹以忳瞀兮竊陳詩以自抒懼言弱而道
阻兮恒湣隱而思慮
　　　宣歸賦
　　正德九年是歳甲戌厥月辛未臣以居官無狀得
　　䝉寛譴罷歸廼作宣歸之賦其詞曰
昭浮清以覆育兮北斗平均而酌時蟪蛄微細而先秋
兮水知寒而流澌疾余生之蠢特兮性重剛而習坎吾
既婞直獲斯厲兮孰復訟心於顑頷悲羣志之詭異兮
恒忌勝而營已與已好則曰好兮忍㦧蛾眉而攻毁繄
聖人無小大兮吾聞大道以天下爲公彼黨同以掩飾
兮繄非儔而謂忠惟古人之醜僞兮迸四夷而投北胡
今士之婪穢兮廉之則云伐德帝板板以遼寥兮九天
立而雲征淆汶汶以澒夢兮豈察詳而悉情滂澄清厥
躬殆兮原靡豫而遭放美余焉獲兹嘉閒兮詔冠帶以
流浪晨靈雨以揚檝兮遡江漢之滔滔背朱明之游颸
兮靣長庚而北遒瞥九江余䀜儵兮超大别而逾迅介
夢澤以洋淫兮風沔郢以遵順宵認參昴兮晝諦波濤
痛定思痛兮癙前車而内忉衆乖滑以善憎兮噂沓嗒
而背訿􁌵嫵嫵以朋附兮𤨏刺齪而陽紿艴余惡以披
離兮矯九仞之翽翽趫溷悶以孤㚇兮巢雲柯之蔽芾
彼叢噪以側眸兮含沙射而伺予夥千百以致一兮摽
窹言而誰語陋嚘吚之僑態兮譸傴僂唯唯趦趄生捩
直俾之曲兮民炎門礩而肉魚朘血膏以日富兮佯減
儉以豪素哀窶人之填寡兮彼醲鮮袒而號呼心與迹
既我逆兮焉飲食之遑寧憤粉飾之亂姣兮疇知余結
駟而懣膺時鑠金之氷鬚兮吏抱牒環而相勿汗簌簌
以零案兮風薄肌之瑟瑟怲潰澮以煩撋兮念偃仰之
不可得報束帶以例趨兮衷眩戰而孤惑徒文繡之外
彪兮内棘㦸其誰知思玩慢以鏊遷兮則又懼素餐而
神災吾寧轟烈劣撇與世遌兮良不忍骫骳齷齪與草
木而塵埃惟代謝之飄忽兮慨顔跖逝而黄丘究萬變
以定命兮孰長存而竟留懲夙昔以質行兮吾幸夫前
路之尚脩余指日月之顯隅兮廻巖阿而槃考徙桑若
以敷䕃兮移嵩華而分島仰峯㠋之嶔岑兮俯泉瀬之
􁰓􁰓穆窅䀛以濳處兮探理窟之英邃合性命而諗一
之兮周覽隂陽之轉圜横宇宙以長觀兮驗妙門之𤣥
𤣥混沌及而天地覆兮堯桀泯而誰分篤述作以强志
兮吾豈願來者之盡聞
　　　緖寓賦
炎炎赫赫歳閹茂兮舟西騖而逆流途路艱阻渺以浩
兮遘皇天之昧幽涉襄樊而濡滯兮時寒凉而雨霖水
洶洶以震堤兮勢擊盪而崩淫龜告我以兹食匪兮望
舊鄉埳焉洪濤伊誰詒斯䟦疐兮悒憀瞀而中忉柏陽
日之既冬兮爰諏吉而載舝駟牡既秣余邅遰兮躋廢
城之曲齾咎品形之流易兮賦吾性乎悁急進退拂以
奔波兮名與德之不立惟騮驥置之櫪下兮固貍鼬之
蔑如執成敗以律之兮彼亮飛出而誠愚既矢夫捐身
以酬知孰暇計完名而保軀怩世人之善譸兮謂吾皇
皇而求家尼聖尚有兹鄭門兮矧吾庸鄙而過頗顧鹿
山以凝眸兮壯江漢之繹繹跡與心胡之偭兮精連連
而靡懌效抽辭以閔還兮醜漢道之陵夷偉龍卧以消
息兮逢三顧而有爲往者吾不及之兮來者吾靡量茍
得喪匪厥命兮曾賢智之盡庸謇周章以游志兮北風
飂戾而蕭條望原野之滌滌兮薫臭奄而並燒善踽踽
以奚恃兮憤壅蔽皎然莫聞牉矯情以迷浪兮戲康莊
而隱身重曰陟樊城以還顧兮極南陽之永阡氣蔚鬱
以騰攄兮星辰烱而下連慷慨者多戚兮怛循蹟而嘯
吟盼白河之蒸雲兮僾中原之勁風天􁁊霮以翳翳兮
白日晻而西匿繄人生之幾何兮汲毁譽而榮臆
　　　寄兒賦
　　正德七年秋兒枝以離思賦來獻余則作此寄焉
　　亦教之焉
鳥來自北兮銜章進辭開緘覽意兮閔爾峻思賦曰風
嫋嫋以先秋兮百卉改而動容時序莽其流易兮塊余
猶獨處此異江地卑濕而蕪陋兮孤倀倀而寡仇愾直
路之蓬蒿兮綱紀壞而不脩惟彼人之嬛巧兮諶妁約
以先意衆瀾倒而莫之支兮昭余志之獨異陟匡廬以
凝盼兮眺江介之孤城山合馺以迎目兮清雲曵而前
征愴荆吳之渺漫兮波水湠而交逝瞻梁豫之逖逖兮
情惝怳而濡滯日晼晩以既夕兮塵埃溘而蔽天役車
載路而班班兮覯旟旐之翩翩悲時世之艱難兮詾亂
離而爭奪兄嗟弟而殷憂兮軫汝曹之饑渇終風霾而
四流兮冬不雪至於三月春遲遲以方陽兮民背鄉而
顚越揮耒耜而介胄之兮青草錯而白骨鬱余懷以邅
廻兮紛涕零兮如霰㠶彭蠡以浮游兮天地炅其方旦
齊吳榜以前舲兮聊擊汰而容與余朝歴石壁之㠝㠝
兮暮泊陽禽之渚登隑岸以遼顧兮深林黝焉杳㝠虎
豹舔舕以伺人兮羣狐狸而晝行哀死亡而無告兮横
屍蔽而臭野斯固易懲兮彼益復躭夫刀弩惟以暴除
暴兮斯亂與亂相尋茍威信之靡忱兮吾慮夫降叛之
詭心宵攬衣以興嘆兮步明月於中庭挹河漢之囘光
兮數北斗之朗星衝飇茀以驚帷兮熠耀亂而當戸華
何秋而弗零兮木何蠧而罔朽上智者先幾兮厥邦保
之未危何白日之初照兮浮雲起而翳之玉與石豈難
辨兮亦司者之罔察也鈍超軼以先銛兮胡朱之不可
奪也瞀煩婪以蹇剷兮步髙城以散眸誦昔者之怡豫
兮内怵惕之無聊駐余馬于梁之臺兮又逍遥乎大堤
睨嵩岑之峻極兮覽長河之逶迤嘅伊阻之自貽兮汝
隔離而弗覿余匪貪厥好爵兮胡匏繫而不適江洶洶
以夕變兮木葉下而海波召飛鳥以詒言兮訓爾音而
永歌歌曰詗澒洞以溷濁兮時嶮艱而路危羡龍蛇之
伸屈兮傾哲賢之順時孔桴海而曾思兮伯陽西而流
沙效梅生於吳市兮願抽身而舉遐奉前德以創則兮
肇孫謀而奠家
　　　俟軒子賦
衆躁趨以幸成兮坌踰夷而競先溷劻勷以徑㨗兮卒
隕已而弗悛彼靜者以天動兮謂定者非我能逃恒謙
守而需抱兮懼逆時而遘尤體孔言以居易兮遵孟訓
而行法謂非俟余何求兮爰名軒而省察軒吾罔徒處
兮名吾敢襲取譬涉川而戒維檝兮聊待時乎吾容與
夫桃李不能秋以英兮桂菊春而豈華彼萬物疇不然
兮乃欲速吾謂何吾討典籍以娛日兮探性命之幽賾
冀河清之有期兮幸耀靈兹而未夕苟積久而淹貫兮
又奚窮達崇卑之足掛臆
　　　石竹賦
有杳者篠叢彼阿徙置得地檽以華托根靈石發生直
翕䬃佛樓翠風閣長竿巉巉翼紛若截爲雙簫雛鳳鳴
任心吹之靈霧生乘鸞挈友騰煙霧餐霞戲委永無慮
中虛允直性介固
　
　
　
　空同集巻一
欽定四庫全書
　空同集卷二　　　　　　明　李夢陽　撰
　　賦
　　　送河東公賦
　　正德元年冬十月河東公以譴放還屬吏郎中李
　　夢陽作賦送焉賦曰
飄蕭瑟以觱烈兮屬孟月之慄嚴霜凄清以紛下兮風
薄戸而竅吟余戒𤣥武使先導兮飭㝠子俾抗旌虬蜿
蜿以服輿兮茀長雲而遂征三台仄以踈闊兮北斗掲
而望余䬃肅泠以漻戾兮涉江漢之清渚悼喉舌厥之
厲兮攬少㣲而效光咎南箕之靡懲兮猶翕吐而簸張
朝余發于星之墟兮暮弭節乎冀之野谿谷捌以復陸
兮草木落而茫莾獸驚人之跧竄兮禽枯桑而鳴號雪
霰晦而零灑兮氣泠泠之寥寥車輪囷而不前兮心已
逝而中留驂頓纓而䠥􁌣兮僕夫涕而長吁惟先生之
貞嫮兮幼崇方而嗜脩則英賢之遺矱兮志臯伊而願
仇蹠泰階以承列兮奉鈎陳而布耀酌元氣而執之兮
冀容光之必照倚閶闔以徘徊兮憤漢臣嘗請乎刀壯
埋輪之義力兮濳掩涕而憾遭惟封豕之崟崟兮彼舍
問夫螻蟻豺狼縱之當逵兮奈衆臻而終靡㡬不宻固
害成兮予良痛乎陳竇之患斬蛇弗斷將自及兮誰捋
虎鬚而竟安曾閽仡仡之巖巖兮浮雲蔽而四舉𤣥螭
九首蟺蜒垂涎兮守門嘻嘻而目余進既無以自明兮
漭弗知其退之所營紛構誹以錫訕兮謂余亟之而亂
程吾豈不知詭遇者易獲乎誠嬖奚之攸耻同者就而
異者僨兮孰孤持而弗三褫策鴈行以前路兮背隂朔
之塞疆馬騰攄以龍奮兮望山西之夕陽毅昌燕而卒
逃兮叔向飛語而拘纆荷白日之曲照兮廼兹焉反余
初服太行吟之迤邐兮嵒壤盧而起伏踐桑乾之嶉凌
兮冒涿霧之綽約爰十步而九顧兮九門嶃而造天霓
連蜷以上驤兮爛躔緯之錯連軫紫庭之多麗兮冠珮
者至三千人步微風之珊珊蛾眉入室女斯妬兮厥亦
世之故也寵移者訾必加兮矧吾皓首之怒也企降覽
之中反兮又鮮㚤爲余之容思伊昔之來塈兮内崩刳
而自訟沿易濵以彳亍兮泝金臺兮邅遰嘅於期之皎
節兮鄙荆氏之沉志謂圖窮而事至兮冀戡贙而必擒
謀之人成之天兮竟隕首而劘心哀壯士之不還兮躡
殘壘而逍遙野曠曠之千里兮寒風唳而蕭蕭天剡剡
以梟窂兮日翳翳而荒凉薄林壑之慘闇兮拂隆氷之
積霜聆頏鴟以怵慄兮慴崛􁘯之荒䀛川蕩搏之赤赤
兮鼬貍窟而嘈聒精氾濫之佚佚兮駟逴逖而懈怠召
豐隆翊余葢兮喝飛亷而疾馳揚滹沱之文舲兮驟井
陘而單騎偉左車之雄視兮嗤陳餘之褊意張生既收
厥綬兮趙由之其邦以喪陳子獵于南皮兮漢龍興而
虎翔惟休咎係之數兮大風起而潰圍茍增老不之疑
兮豈張韓之獲爲彼荏苒固膠合兮孰鯁直而罔殆展
氏介而三黜兮蘧瑗奔而再危踰夀徐以横目兮忺幷
州之舊鄉亘墟曲之菼薍兮采茹藘於汾旁霍岳岳以
迎幟兮桂樹偃蹇而俟余狎斑豹于嵒際兮釣淪淵之
秀魚凖歳功以消息兮御隂陽以巻舒追赤松以授要
兮從巫咸而卜居亂曰明明日月奠天維兮太隂四塞
孰將夷兮陟彼寥谷望河漢兮上無舟梁𦕈湠澷兮嗟
我寡翼安能厲兮顧瞻北斗中心愒兮恔兮憀兮聊以
卒歳兮
　　　弔申徒狄賦
　　申徒狄諫紂不聼乃負石沉河而死
覽洪河之吐噏兮洶欲濟而無杭物有離而不囘兮勢
有激而難當劇厥人之抗行兮羌自沈而弗疑恬齎志
以長畢兮庶聞者其猶悟之彌六合以設弋兮鸞鳥騰
而不反蛟龍沕以避害兮惟恐去之弗逺不吾知其亦
已兮何荃之忽焉而莫斯睹監四方以求索兮孰聘美
而釋女曰羣汶汶以淆濁兮班予馬莫之適也衆披離
以障之兮又入而莫之白也進惴惴余瞿遽兮固不若
死之爲安寧負石以葬河魚之腹孰忍利菑而盤桓竭
誠信以諫君兮反罪過又謂欺惟堅僻之類忠兮任飛
廉而不疑余固知儇媚之能周兮硜秉質莫之移也介
塊處而無營兮又衆人之所咍也既謂干爲忠兮胡又
附雷開與惡來既曰切人徼兮曷不委曲而導之悲時
俗之顚倒兮先生獨遭遇乎此時燕雀烏鵲噪堂堦兮
鸞鳳出而見縻曩余知材朴之爲祟兮廼强而不謂之
信然茍作善降之祥兮彼梅伯又何以顚捐規矩以改
錯兮斯固時之態也荃既與彭咸齊名兮亦何必怨此
害也鬱終古其侘傺兮瞀悒悒之不可平循陗岸以邅
廻兮戒舲船余怦營泝河流以投辭兮氣紆結而填臆
慨往后之迷誤兮社稷顚而用屋重曰昔有大夫曰申
徒兮懷瑾弗展負石投河兮寃抑内憤靈汎濫兮湍瀬
􁰓􁰓愁人心兮忠囘倒植固庸態兮嗚呼先生女又何
懟兮伯夷子胥與爾爲類兮
　　　弔康王城賦
　　趙宋髙宗爲康王築此以拒金人
隴側桑以欹根兮飇沙惨日而瀰澷勢斷屬而連天兮
寒蓬巻而翩翩覽靈波之汪洋兮惋九河之善崩臨决
口思前往兮尋北原之故營塹莾没不可見兮莾千里
兮繁蒿旋風四起埃飛蔽日兮鴈失羣之嘈嘈惄壹鬱
余顧懷兮夕駐馬乎河之渚想張韓之斾斾兮望朱遷
之雄壘嗚呼哀哉兮山陵委棄江介是都登佞黜良兮
社稷邱墟宮殿瓦礫兮二聖爲俘嗟嗟彼何宻而兹何
仇愎執迷而弗悟兮汚分疆而取憂
　　　弔于廟賦
　　正綂巳已之變少保公有社稷之功
棟宇頽折兮四顧無垣鴿雀鳴噪兮雪壅其門風衝激
以拂帷兮惨九州之肅泠軒長河以飲景兮飛光至而
舒靈何先生遭不造兮定危邦而永存用才者終固鮮
兮孰震滿而完身顧瞻宋京兮追念雙帝組頸爲虜兮
單馬北逝虎臣視而誰何兮英雄竄而蓬蒿有憤壅蔽
而發疽兮亦有垂成而反被劉嗚呼先生成敗難以逆
度禍福不可豫謀死茍足以利於國兮洵虀醢而焉求
　　　弔鸚鵡洲賦
承帝皇之嘉惠兮荷在陋而明揚信枯楊而再華兮懼
身微而命彰歲協洽以南騖兮觸炎日之盛陽浮江漢
以長邁兮過夏口之故城洲蹇產以隑隑兮劃衝江而
絶流覩佳名而中惕兮弔斯人之不脩我既佩明月與
寶璐何不遂凌世而髙步舎玉駟而不駕兮又奚暇與
豺狼而爭路惟聖人之貴時兮神龍豈人得而縻彼
鸞鳳之謂瑞兮固亦以其髙舉而見希何先生之靈
嫮兮獨不深藏而逺遊也偭取方以捐員兮吾恐睿者
之所尤也繄炎鼎之既淪兮世淆濁而崩改操梟視而
虎噬兮祖又貪夫厥土荃縱不甘心於厥儔兮獨不可
色斯舉也嶢嶢者將必缺兮余固知仇者之不與也矯
吾櫂以淹留兮情覽望而増傷靈惝怳而如見兮聆湍
瀬之浪浪山壘壘以來合兮孤墳鬱而嵣嵭誦英篇以
沉顧兮痛翠禽之蚤戕物有以舌羈縛兮人有以才隕
身譬用機各攸當兮恨見幾之不先心屈怫以悒悒兮
翳營營之不可留沛揚檝以東進兮順武昌而下舟遡
巖㟁以却視兮投哀些於斯洲
　　　哀郢賦
崔􁃔崎以旁靡兮囷京顔之崪嶃隍壘􁀙而莽没夕飇
勃興㳫兮闒靸水鳴呌而巖斬覯敖墳之㠎嶫兮韙莊
王之登檢泊石城以盱睞兮望江陵而涕流壯洞庭之
淼皛兮槩江漢之𤣥洲掩陳蔡之弱郛兮控荆揚而上
游俯灘瀬之淺淺兮傷楚平之破邱伍員奔吳兮屈生
浮湘懷行罔返兮厥民用喪蘭臺肆侈兮玉差進淫陽
春消歇兮黄鳥沾襟陵井塌而狐穴俾人哀而迄今
　　　汎彭蠡賦
　　正德六年夏五月李子赴官江西南道彭蠡之湖
　　作賦曰
仲夏慆慆兮湖水洶湧戒舲舟而逆進兮志定意恐朝
發湖口兮巉石纜牽搶㠶午張兮陵急洋而縱船洪澇
吞吐兮杳莫界際湠漫瀇洸神精揺兮浪起伏而來曵
曩余誦夏記與酈經兮識彭蠡而心慕繄厥水集流夥
兮挾千川而北注合岷江東之為東江兮脇揚吳而
騰海包敷淺而瀦之兮撼匡廬而使改惟據巨者附斯
衆兮滿之者驟必溢彼何怪弗之濳兮抑何摧而靡殛
射者萬鼓之千兮叢谿壑之湊趨澎霆崩以箭疾兮勢
嶽頽而電舒匯莫究始兮散孰察其終龍蛇逐之何載
兮至今窟而以宮祈之錫嘏兮侮之掇眚怒之風雷愉
之霽兮亦厥靈之攸逞潮岝峉以豗閧兮倐當晝而忽
隂上下既顛置兮孰又辨昕昬與北南睇衆山之劍攅
兮爭負髙而竟降閧膏麓之淤澱兮奄焉墊而為江縁
木末而巢室兮民浮居而舳艫悼隻雛之寒嘯兮寂氓
濵而守罛亂左蠡之沸沸兮壯康郎之浩汗濤沃日而
明暗兮巒島涾而渙散瀾已俛而復昻兮渦湓濞而接
連瀧無風以横飛兮潭澄渟而布漣龍天矯以戲淵兮
㽕枿汎而吹沫艽茻沕之昧昧兮魚􁛗貫而鱍鱍具區
洞庭方余不暇兮懼九圍混而黝㝠茍清濁軋其澒澒
兮聖愚一而泯靈胡弱草丹而華兮反泓棲而矜彩鳬
茈龍鬚苧蘆蕸菰繁其被汀兮紛振翰而雲駭彼陽鳥
既逝兮鶻鴇嘻而專已驫水馬以闖犀兮蛤又濡珠而
曝殻詭殊錯以跳踉兮有曲牙而鹿其角既逆鱗而返
舌兮復豶首而象鼻汓針尾而㦸髵兮族氄氄乎潏潏
誰非含生而願遂睹彊柔之􁭤嚌兮唾陽侯之懦怠縱
鱷鼉之恣肆兮甘失職而蔓災虞坤漏而陸沉兮鯈一
嘆而三泣蜮吸飇而排砂兮時負渚而人立濺雨迸而
冠岫兮岸衝樅而韲落詫妖譎之多態兮魄摵促而心
愕瞬兮異覯恍兮變索究之諒奚以兮聊戢檝而遊淫
夕景掣以波下兮石鐘礔礰而竅吟追三苗之即敘兮
亶文命之訖敷彼九江未之殿兮余誠憂鬼類之聒呼
廼橈人之罔諳兮祠九首而丐邪愚者吾靡疵兮鄙明
賢之用頗景神姦之勤算兮數歴鉉誰弗竟危魍魎支
祈倔强伺間兮惀臨湖而嘯悲
　　　觀瀑布賦
坌炎陽以北邁兮遡敷原之上疆遵嶽南而遐陟兮廓
晴流而志揚日旎旎以景旟兮嶃﨑嶇乎微行峰吞吐
而迓余兮嵐捭翕而颺路超歸宗以翹盼兮覯開先之
瀑布諗前記而髣髴之兮眩飛空之孤形誦銀河之逸
句兮精陟天而九征挾巖潭以上氣兮接神漢而並垂
積雲左右以傳彩兮霞表裏而秀姿沫霏霏之晝霧兮
崕丹翠滌而㽔㽔光金黛而亘霄兮浩呼洶之湧湧龍
朝帝以潮從兮虹爲梁之總總韡若華以西曜兮東扶
木兮倚明星辰涵而布錯兮岳瀆影之其中絢練恍惚
百怪潜兮勢明晦而無恒􁀙之若住忽奔噴兮石雷壑
而驟崩經香爐以熨紫兮破雙劍而氷攅踰黄巖以珠
迸兮籠玊殿而金煙濯炎女之𤣥髪兮苔離根而永生
掛洞宮之羃羃兮隱芝箭而懷清沸混混之爛爛兮䬃
瑟馺而凉風泉滚滚而安竭兮孰尋源而卒窮毖劃剨
以繙紛兮渥華顚而分派水簾谷簾亞之揚兮靈終古
而并戴巍􁃔岒而上行兮疑質違而性非䝉井厥流常
兮譬鍼顚而血隨吞日月以膏顔兮震雲氛之翼翼江
海巨而昏墊兮哀趨卑而罔直體融隂而内陽兮凖坎
離而向背嚴不蓄類廼澤物兮醜彭蠡之汪穢浮朱鳥
之寒景兮爭龍騰而攄掣擊髙者韻斯宏兮谷哨啄而
坤坼赫翩翩以倐䀛兮小鴈蕩而不眡䨧霜霾而離離
兮處遼域而孰知怒􁀙窂以思逞兮石岞峈之崱崱晴
電追之霆突兮信駭觀而搖臆猿纍纍以竊窺兮倚石
鏡而呶嘯爝焯灼皬的皪恔兮類至人之懸照肸颯􁂰
徠兮翔太始而留耀歌曰造龍池而卬之兮究瀑布之
肇踪巔湧而壑射兮誠神靈之攸鍾轟邇惑而遐瞑兮
壯二儀而永效磍鬼怪避鑑鑒兮微瀑孰以察逝者之
髙妙伊動者必定兮潭窅沕而淵峚礉之灝而寧之清
兮厥金水之共質亂曰相彼山泉瀄滵邅漩勼谿朋漣
洵遵科以造海竟隨流而泯瀾覩厥瀑之靈詭反羣詫
而背誹吾茍砉天地以遺聲跡亦奚暇校髙下與狐疑
　　　泊雲夢賦
　　將超野猪之湖風西而阻乙丙丁戊兊颸飂飂旬
　　餘轉迅問之老人曰此南陽之風也厥隂始生應
　　諸少隂之方
幼余紛以好覽兮懷長風而浪濤夏匯液之浩浩兮阻
雲夢之逆飀哀南紀之攸墊兮包荆衡之衆山貫江漢
以爲絡兮勢朝宗而播瀾翼濳沱之翩翩兮掖景陵之
峩原吞沔鄂之曾隰兮洸逶施而湠漶坻􁘽􁘾兮掩翳
横余前兮蒹葭紛而蔽天月重隂以繁雨兮駭厥鵙爲
之先鳴邁大别以悠泝兮遘少隂妬而用情次大澤之
巖隑兮睇風雲之上征惟彼斗酌而靡均兮縱柔金以
噓吸孤心昏以徒爛兮趡西流之避及覽萬情之翻覆
兮爰背坎而向離指朝景以辨位兮定星辰而訊期極
明晦之變態兮䀌洋澇之淫淫倚舲牕以凝睞兮數周
圍之峻岑勤伯禹之土乂坤維奠而至今情瀇滉以無
依兮聊唁昔而周章慨五湖之見幾兮詠孺音於滄浪
胡洞庭之險塹兮三苖區而蕪滅舳艫蔽江以來下兮
孰攘攘而非衣食徃者既不可追兮吾寧俟時而矯心
掇陽漘之文貝兮采芳芷於漢潯龍擾余以負舷兮珠
夜游而光吐憑烈性之難抑兮淚浪浪隕而思古誦曰
昔有郊郢厥惟楚都實邊雲夢百雉其郛何村弗殖寳
玊明錯魚鱉麕麀於牣訐訐麌麌甫甫齒革毛角有茜
有堊各以類積礲礲岳岳服食之屬苧枲絲葛甘鹽苦
酢靈餌珍藥觩弩勁簳犀甲狼毒王府充溢宮室棺槨
商旅沓至貿遷繹繹漁牧諧足鳴琴巷咢國以富强鞭
撻晉秦挾鄭狩獵出入二藪旌旗千里戈船璘玢金銀
璨璀倐眒忽閃獸柴鳥墜追者稱善後王何道游闗靡
返懷沙奮辭邦墟憐惋
　　　漢濵賦
　　余過解佩灘憶交甫遇女之事於心感焉作漢濵
　　賦
夫何二女之頎麗兮遵蘭臯而並翔順微風以鸞顧曵
文袿而交揚躡雲鬱之華履皎羅襪以雙步凌漢潭之
滺波掇瑶草於芳露態婉㜻以窈窕情同嬉而中乖超
妁灼以齊赴忽含顰而怨偕眉疑低而復伸脣欲啟而
羞靣瑳巧笑以囘瞬目盈盈而流盼翩兮驚鴻恍若裊
電仰西方之纎月悵邂逅於嘉夕足將移以躑躅魂已
逝而聿役怍多露於蔓草矩漢廣之貞游戒有粲之奔
宻慕娥英於湘流揮柔袂以掩涕寄朋素於明璫效鷄
鳴之贈珮厲霜心於鮫光倐濳耀以莫覯撫衝飇而懷
形睇征雲以西迅裛飄芬而淚零面三星以申詠痗朝
陽於首疾伊綢繆之幸諒詎榖焉而同室
　
　
　
　
　
　空同集巻二
欽定四庫全書
　空同集巻三　　　　　　明　李夢陽　撰
　　賦
　　　放龜賦
　　畜有二龜李坪驛俯長江之流目發育之溶溶怛
　　然有傷於二物復思趙抃放龜事千載同懷爰放
　　二龜於江潭已作斯賦比興諸義聊抒鬱志非諷
　　一而勸百者擬也喻兒子亦作
精絪緼以游魂兮各含和而構形何兹物之詭異兮獨
神超而藴靈凖麟鳳之隱見兮呼吸隂陽而巻舒善伸
縮以遠患兮匹神龍而水居嘆賦命之多蹇兮遇且網
而見執䝉君子之珍視兮戒航舟而並畜仁人細弗棄
兮廼伊欽余之素貞曰雕龍豈林游若兮爰偉賢哲而
用情譬機羈之願脫兮慮曵尾及而遲暮俯洪波以余
縱兮瞪長江而徑步歌曰醜混混以流形兮孰厥龜而
副嘉外負介以昭武兮内文柔而靜遐體穹窿以則乾
兮履坤方而祛慝鄙饕餮之諛世兮寧吞浮而飲息沐
澄泠以棲寂兮戢潭荷而保身文於列以布象兮色蒼
古而玢璘景至人之赴義兮將刳中以効誠怨穆卜之
靡諧兮懼捐軀而莫明賡歌曰江滔滔以東下兮蒹葭
莽而波濤幸已縻而終逝兮劃順泛而長逃念曩昔以
中惕兮數惟拘縱之所殊思范檝以依徙兮願附孔而
海桴鳥故林以悲鳴兮獸蹢躅於前邱軫宿豢以廻逶
兮躍瀴溟而涕流亂曰聖欽元龜戒朶頥兮十朋四靈
榮以時兮淵潜罔沕出斯縻兮求仁見夢厥無惑兮刳
腸灼􁎃爰奚益兮謐兮龎兮齊天地徜徉兮
　　　大復山賦
　　夫大復山者荆徼之名山淮實出焉淮過桐栢始
　　著於是禹道淮桐栢始淮山二精發於何生産諸
　　申陽何生於是自稱大復子實非遺淮要有攸先
　　焉爾余珍其人爰造斯賦不煩諦𤨏義意畢矣然
　　辭猥調邇知音君子諒有譏焉或曰此山胎簮亦
　　其名云
噫吁戲厥山峻崛􁘯兮填鴻龎而導九川爾其巗巒㠕
㠕崆巄巍􁘷增崟重崒合㳫蔽日曲勃焉安連巉巉而
棧棧廼有危峯七十􁵜咖岳岳崝㟰崿岞松栢䝉焉千
里望之蟺蜒飛飛兮若鬬龍之附於天也頫而察之萬
山駢戢劍森㦸攅爛若踴蓮下則無底之谷呷坤維而
曵𤣥淵昔盤古氏作兹焉用宅是以濁清判三紀掲澒
洞開明劃日月厥山既形餘乃發故爾上冠星精下首
地絡聚膏以爲崇滲津以成川竅若浮肺萬谷濞旋神
瀑湧焉飛流崩嵯走壑蹴石噴雪釘鐘礲砰鏗鍧迅霆
擊虹震于太空若其勢磄磅逆折狀若胎簪嵩首殿其
北荆沔包其南右標熊耳之嶺左朝桐栢之山其隂則
凝氷積雪晦明倐忽翠篠丹澤其陽遊飇吸歘重黎攸
宫東有日華之林陽榮之風西則凉霏素露凄凄清清
珠樹粲英若爾材林浮雲寳藏蕃興騰氣簸氛至其觸
膚寸而起也欐欐乎波駭山靡不終朝而天下雨也於
是生人立禽獸伏草木殖靈芝秀宫闕醴泉噴其側於
上則神鵠威鳳翺翔吸甘華百鳥從之振翰若雲中有
𤣥熊緑羆騶虞游麟猿猱麚麏百千爲羣樵採牧獵之
子唱歌出林響振峽谷咸䠥􁌣迸逸不見踪跡於下則
長淮發源配天迪坤混混沄沄江河並尊受珪上帝䟽
穢錫存乃有祈靈丐禧梯航而來沉玉瘞璧闐塞路逵
若爾幽嵓之栖眞兮三三兩兩御飇轂抗霓旌左控白
鹿右翳紫莖嫽兮若將逝邅延立廻風淹留兮攀林薄
逍遥兮山中於是稱曰春草兮萋萋思公子兮傷悲君
處叢篁兮終幽險虎豹暮咆兮蛇虺舔舕公子兮歸來
雲㝠㝠兮石瀬潺潺
　　　河中書院賦(有序/)
　　鄉人呂氏以諫官謫蒲蒲故有廟峨嵋側祠太山
　　也呂至移文廢焉曰山川之神祭不踰境非鬼而
　　祭孔門謟之某職叨佐邦靡敢弗經也以問其守
　　守曰敢不惟程問之校校官若士曰程敢不承察
　　諸民民翕翕欣若有興也於是廢其廟稱書院焉
　　而祠有虞氏於内曰蒲舜都也配以夷齊從以王
　　薛左之名宦右之鄉賢量宇聚徒區田祀養考鐘
　　伐鼓視履迪業李子聞之曰善哉呂氏知教本矣
　　夫驅邪以端㧞怪以常伐慝以昭破淫以義是故
　　君子之於邦也不患不從而患弗躬躬義布昭敷
　　常表端以是而教鮮不率矣何也四者其本也然
　　又斷之以獨協之以同行之以勇廼奚往不濟矣
　　夫淫祠㒺福故鍾巫禍隱神降亡虢往鑒具燭然
　　河投娶婦祠毁妬女世每罕聞何也怯者怵于利
　　害疑者沮于異同庸者安于習俗才者憚於改格
　　故曰非勇何行非同何助非斷何成三者既獲四
　　本廼立然後經定程堅教斯興矣是故君子不爭
　　而醜莫不同不煩而衆莫不從標立而影隨近聲
　　而遠應凡以是爾李子曰余爲呂作賦將以比音
　　摛調泛絃流管俾大者歌小者哦觀者采焉陳之
　　太師爰知蒲政賦曰
帝炎氏之蟬聨兮厥岳四而布分龍九川以藴根兮中
敷葉而竟芬翊華葢以陟降兮遘白日之既夕忿欃槍
以抗言兮帝乃怒而遐斥攬余轡以周游兮登峨嵋而
縱觀睇巍廟而增欷兮愾下淫而上殘曰巗巗魯所瞻
兮嗒胡爲平蒲之壤非其鬼而祭之謟兮曾謂泰山不
如林放惟時俗之詭譎兮恒造怪而亂眞日隱求以僥
福兮狃惑羣而誤民宇􁋥􁳩以嶽立兮巖廊翼而雲構
既竊號以據要兮復創形以之鐫鏤内泥苴而樗惡兮
外猙獰而儼嚴冒衣冠而土食兮燁朱楹而繡簾龍蚴
蟉以梁騰兮獸夾隅兮躨跜鈴荅臘以簷鳴兮幢繽紛
而旖旎執命柄以消息兮握隂陽而運樞怒之雷霆悦
春陽兮役鬼神與豹貙生吾生而死吾死兮謂苦樂死
而遽殊苦桎梏以僝僽兮樂羽葆而軿輿衆駭心以搖
目兮伊誰辯渠之假眞民溷溷以朋從兮憧情迷而喪
身蹇彳亍以攬涕兮哀斯人之無知軫聖者之故都兮
蓬蒿鞠而徑岐山四雲以波湧兮日晼晩而就沉河洶
洶以趨下兮松栢暮而風吟班余馬以北首兮望九天
而魂征招飛虬駟而上訴兮閶闔閴而晝扄余囘駕以
東指兮薄日觀而聊憇願釋誣以袪穢兮岱謝余以弗
哲沛蒼野以遼邁兮即重華而跽敶靈總總以騰陟兮
爛北逝而後先臨舊京以邅延兮倐若去而中留䬃拂
巘以明滅兮右涉瀬而夷猶埽除兮蕩滌清宮兮供張
風泠泠兮入牖神陸離兮果降羅桂漿兮椒食琴瑟作
兮鏘佩玊怳彷彿兮莫親工祝告我兮顯則曰俗不可
戸説道不可塗求端物者端已治人者自修二氣推盪
禍福倚伏時罔常泰日中乃昃王革以義覇救以力廵
守廢歇明堂載黜爾乃七十二君封禪侈矜玉符金檢
顚崕是登夫習沿於襲勢積於成昭縮以獨愚淪以朋
踰分之祀匪今則承立經斥妄言諄志勤爰惟政本氓
哉爾欣
　　　朱槿賦
司陽兮煽烈涉秋兮逾熾覽逝兮中藴游物兮揄志韙
庭木之榮麗閔含芳之不脩傾朝曦以擢華夕景至而
隕枯伊賦形之靡移諒天道而奚私幸見標於哲典厥
登詠於刪詩何有性而易遷恒隨所而盤據條荏苒而
孔弱葉縈隂而繁布䝉薰風之拂披爰脩妍而運縟既
抽鉛以剖絳遂希芬而效馥濡漙露以膏韻藉垂光於
杲日熨炎陽之靜彩褒絶代之英質態疑層而遽損媚
若歛而復出光飄灼而靡定恍若流霞過茂草爛若慶
雲遊春沼宛孌窈窕翋䎓縹緲或爾托文堂之隙寓奉
君子之榮輝側朱陛以敷䕃競葵榴於赤墀屈纎枝於
皓腕徵瓠齒而清歌歎形微而寵重屢囘笑而增酡天
暮日夕顔銷華落辭髙墊卑飄蕪汎濁檻塵池緯撲簾
繽幙或委空曲或飛土苴颭叢廻波蹂踏坐隅觴停鐙
昬主倦容煩舄履無序折釵碎鈿几席狼籍命駕歸旋
於是棄媵擯嬙愁女怨姬出幽房步苔階揺金扄吟殿
月掩團扇而涕零徙長門而望闕攀斯木以凝盼掇霣
蕚而中熱足將進而踟蹰立長廊之肅隂軫蘭臺而首
疾咎增城而痛襟思惝恍以攅内泗交頸而淫淫嗟容
色之難恃慨懽懮而異營佩薰芳以順委庶生榮而沒
寧
　　　感音賦
夕杪春之嘉月美桃李之芳隂躡飛陛之微霜仰天漢
之横參切逸弄而駭顧識六孔之流音起於緑波之濵
翔乎旖旎之林芊緜乎縹緲放肆而繽紛激欞軒遏行
雲遘廻風以中絶鬱哽咽而斷續詳乍浮而乍沉度情
囘而思曲積憤迅發金鐵齊鳴壯士怒而髪竪砉石裂
而崩驚逐臣歎而彳亍孤子呻而竊憐爰抑節以徐訴
信悠怨而誰宣類慕仇之隻禽悵山危而海深離虬舞
而不持嫠婦啼而夜吟託黄鐘以根奏旋少隂而寂寥
衆掩泣而不忍精憀懰而魂銷思躡跡以寄懽軫天路
之昏邈茍浮雲之足攀願假翼而申約誦春陽以增欷
懷沖調而鍼心情氤氲以中結神恍惚而外婬外婬兮
躑躅若臨水兮將别遵大路以翺翔摻垂條而采折期
布志於情親懼馨香之易歇詠落梅以自明幸傾筐之
在挈誠蘭質之見珍畢余身以長訣
　　　嚏賦
人秉隂陽皮毛肺兮六淫相薄風斯嚏兮彼我牽念嚏
亦至兮靈徃精徙固以類兮逐臣兮江濵放子兮辭疆
思鬱抑兮内結嚴飇慘而肌傷愬懷沙於夕風履中野
之晨霜涕噴迅而染鼻洟交頸而浪浪疾有幸而甘心
情有離而中還歎終風以踟蹰爰託聲於願言步巗殿
之蕪苔曵廻飀而影旋幸囘光而一嚏倘顧笑而申懽
痛華絲兮衆進懼黄裳而永捐
　　　鳴鶴應鐘賦
惟懸金之奏響或宣晨而報夕既朋趨以典列爰既晷
而旋服何兹禽之抱慧矯圓吭而振羽驤囘飇以衎衎
跂浮雲而望翥應昕昏以引唳暢幽積于清吟衆喧闐
以畢日孰詳忱而撫音步踈樾以延志歴堂隂而俛啄
怨情遐而跡凡恐霜儀之永濁豈余居之未擇諒時命
之靡齊悵𤣥圃以孤逝匹文鸞而接飛
　　　觀禁中落葉賦
飂漻戾以寥肅兮廓宇靜而蕭條覽宮木之隕零兮哀
貴賤而並凋辭珍柯而永絶兮遘囘風而吹舉撼金鋪
以摵颯兮排紫闥而求侶爲長飇之所接兮倐激響於
青雲襲日月之末耀兮攅玊階而委身譬賤士之利賔
効琛贄而熙載離鄉土而逺適心縈思而揺斾忽兮若
聚儵兮分散儻碩果之見知即萎離其何惋
　　　惡鳥賦
厥何區之蕞醜爰賦形而不淑毛拳跼而頸竪秉隂陽
之奸濁體癰腫而截瓠惟鉤喙而鬼目誠昏譎而妖穢
枉氣化而生育恒聞聲而罕見畏衆鳥之追搏懼杲日
之融顯羌宵征而晝伏棲託軀於惡榦浴刷羽於汙流
嗟餲腐之是飽棘墓門而巢幽既寒炎而罔識詎孝友
之能服羣磔母而始習雌同卵而求匹昧懽嘉之美音
乃前凶而豫祲集何方而不惡鳴吉違而承吝君子獲
而外咎小人遭而中鑠恃詭秘而靡覿愈騰驕而翔虐
上帝握令神明予奪豈曰不知庇此沴族無因獲災賢
弗有祥過遺之音夜誰可防周鴞哀訴賈鵩歎傷帝曰
人命有初禍福不爽禽得氣先終豈女戕
　　　鵲賦
有翩翩之珍鳥秉陽剛而含哲擇喬榦而託處信于飛
而頏頡性靈達而好靜恒相時而豫移知多風之害患
則徒巢於下枝善傳祥而遞音類明士之幾悟逺林巖
之遐閴遊庭松而棲寓虞矰弋之見尋於君子乎是依
飲九霄之曙露啄嘉實之離離黄鐘厥月天地閉藏雪
霰紛其交下烈風嚴而雨霜羣植寥乎未拆諸動潜于
深宻羡斯鳥之前覺獨銜槁而營室窿象天體方則地
矩義備晦明智敵風雨諳擊衝之𤣥括背太歳而啟戸
諒綢繆之軫心黯拮据而誰語嘅春陽之未臨聊俟時
而共嬉感主人之隆篤戒彈矢而罔欺步玊除以俛啄
微風跂而自閒冀融景以驤躍昻清雲而拂旋激神化
以耀德逢印赦而幻遷庶遺安於衆鳩順天命而自然
　　　螺杯賦
　　左叅議屠君宴客出螺杯焉天然厥形精瑩異常
　　屠君曰螺江物也得諸漁人托之以金可注可飲
　　稱杯焉右使黄公見之喜不自勝黄素於酒澁於
　　是則連飲數螺螺廻酒不輒釂也黄便仰脣傾務
　　盡之許詩贈螺李子作賦賦曰
何物詭形旋尾敞口厥腹彭亨藏深廣受若仰復翹匪
方匪圓珠姿瑩澈質脆精堅五色文錯素浮擅焉扣之
金聲玉避其温含華結液海鱗疊紋苔潤浸積幽光吐
吞昔嬉大洋今佐貴尊違彼龍窟媚我綺席枯殻不捐
主人優渥鑠金靡熱墮指罔裂天然逞殊焉雕焉斵凝
如竅璧映猶飄雪公輸無所措其巧王爾秪自慚其拙
舄履雜遝堆腥蹂鮮瑶爵登几飛觥四筵醲不及寫揮
斚呶諠螺於其時傾之不釂頓之靡安心焦意煩宜瓶
罍所笑而觴觶居前也才㑹俊集風榭月夕崇潔進髙
揮鏤擯琢㪺彼黄流螺以夀客目悦情愛悟義推德納
洪舉輕類有餘兮飲不輒罄藏若愚兮屢傾屢至來徐
徐兮非藉弗安相厥處兮外瑩内虛以授爲容兮旋形
錯彩濳友龍兮吸月之華奴蚶蜯兮翔于瀴溟瑞由江
兮委身君子俟時庸兮
　　　貢禽賦
異乎翩哉黄旗南來海竒越珍鳴舞伊軋戲船繽紜毛
羽絢爛走飛繙繙美玅極臻步止異常巨細情態駭人
鳥則秦吉了畵眉山鶘五色鸚鵡畨鷄孔雀緑鳩火鳩
白鷴紅鴇猿則金絲通臂猱狖獮猴小大什伍有朱喙
丹距𤣥體白趾絳冠翠衿黼黻相倚蒼黄文錯頸繡練
尾紺目巗額金花鐵觜旋如雪廻並猶錦聚詭質慧心
巧舌人語清若笙簧睍睆滑瀏爾其選山澤設長羅搜
妍迹捕流影購工懸賞效獻思逞祖禡皆作劇閑齊警
萬人波逐千騎林騁下無跧獸上無康翮十百獲一地
揺天仄於是飾雕籠裝寳絡戒虞官慎水食有山林之
所未有食人之所未食而乃辭島邦别瘴隅道蒼梧逾
畨禺入江湖歴荆徐艱難萬里達于京都域有濕燥氣
有凉炎春行秋至温不敵嚴毛顦尾鎩鮮落瘁添經城
吏懼邁野民憂幸其過速歛錢而賕至則昻天軒覿豪
門振紫庭浴漢潭美豢宫坊殿縱上林豢者如浮縱者
若沉味不升爼毛革不御此何物者而䝉是榮遇㧞微
登賤永棄風土於是歌曰聖王郤珍禽獸靡哉貴賢游
德麟遊鳳儀役神遐異厥民之厲白狼以歸荒服不至
　　　水車賦
厥甃有輪一側一覆覆者旋左側承以屬各有犬牙錯
銜摩軋象彼兩儀環周樞斡有百其戽牽聨承乘必噓
斯降有挈乃升成功者退四序之㫖行息棘紓於厥輪
視噓者受一受者在中長槽引之無寫弗通受曰含𢎞
通曰流形黙濡旁溉支洄源渟其動也時其靜也虛一
氓操之與造化競驅夫其惟水車乎
　　　四友亭賦
　　夫物有情契事有偶同人有大觀氣有流通故一
　　本而視同體之義存焉體物著用因心之懿宣焉
　　命友以四倫數之天天定物合事之竒也闡名設
　　亭訓之推也故塤箎之音暢於家而後孝弟之風
　　行於國何則敦薄銷鄙非久弗著也故詩曰和樂
　　且湛久莫要於不變不變莫如松竹梅栢人友其
　　一而亭其間而盤而桓所謂事同情契可以大觀
　　者歟矧吾一氣也乾父坤母物不吾異也哉於是
　　賦之賦曰
繄許氏之爲亭也左崇嶺右大江架旴豁軒紛龎占巨
域符名邦上納巑岏下壓濤瀧屹鐵城之東圻割勾吳
之西封圍之以金焦之秀標之以芝山之峯爾其經始
也召班爾謀詹咸諦璇厯證虎鈐伐直材於太古之谷
礱文石於千仞之巔慎陶鍜而兼美雖鏤雕而務堅既
測圭以定景復銓辰而考躔信抱形以囘勢亦負阜而
面川則大壯以𢎞義乃取乎上棟下宇法三才而樹本
故使之下方上圓懼窒閉之傷順則以之四洞八達惡
巧麗之賊久斯尚夫樸厚渾全孤立乎曠濶之囿俯瞰
乎蔫緜之阡而乃藻常棣而爲梁糅紫荆而爲牆雜之
以蘭夷椒桂繪之以玊碧文章苞忠厚以爲基凖虛明
而開窓仰穹窿而體健俛靜直而效方遵扄啟於昕暮
式向背於隂陽於是則徙嶰谷之梢運徂徠之榦㧞新
甫之竒挺收孤山之芳翫水潤火晅義培仁灌冲和融
結寒暑變換倐華歘實俄聚乍散玊琤雲鬱素飄蒼爛
或偃蹇牖戸或昻藏霄漢或巍若大夫或瘠若君子或
如幽崕緑裳翁或如空谷白駒士或岳岳而立或娟娟
而倚判體而藴殊狀詭形輪囷離竒􁁕剞娉婷望之溟
濛就之竛竮日爲之視風爲之聽雨爲之沐雷爲之醒
煙爲之韻神爲之㝠兹四物者非所謂天下之至靈歟
而奚萃吾亭也迺有蘭昆玊季鴈行雙雙攀勁拊脩振
英掇穠人取其一稱爲四友乃於是召上客呼戚儔敞
翠帟羅珍羞膾江鮮剥吳牛進楚舞徵齊謳飛兕觥列
清壺益之越錯侑之海腴解帶傾庶羞促節紛髙倡絙
伐木之亂簧䦧牆之章欽友于之嘉懿悲粟布之見戕
調琴瑟於既具沸塤箎之遺響已而樂希顏酡主賓共
起徘徊於四靈之下衍遊於葱蓊之傍吸霜柯之明雪
飲蒼玊之浮凉拾香鈴以爇鼎採寒葩而泛觴掣懸苕
於上枝散啅雀於叢芳避松徑以行丹鶴䕶竹實而需
鳳皇於是各命侍兒遞節緩歌出歛入趨絲肉相好松
兒歌曰若有人兮佩鳴環脩蒼髯兮抗氷顔抗氷顔兮
吾之友心莫逆兮萬斯夀竹兒賡之曰有美一人其脩
如玊翩翩翠袖日暮空谷暮空谷兮憺忘歸居有朋兮
我心怡梅兒賡曰子醜妍兮華我惡於子游兮元之素
元素本無垢歳寒願相守栢兒賡曰冠峩峩劒陸離緑
髪毿毿褐葳蕤葳蕤靡時改中路莫疑悔歌畢主人乃
還客入亭復坐引觥而各不自覺其頽然醉矣客則强
起婆娑舞其歌斷續弗調似亦賡前歌也歌曰吳江落
楓洞庭下橘朔風有嚴𤣥㝠變律䨧䨧溟溟憀兮而慄
龍蛇以蟄百卉蕭瑟堅者隕榮脆者銷質是時也不有
此四友者於斯亭也孰與壯天地而光月日哉
　　　冬遊賦
仲月之交役車既休草木變落水涸不流於是駕車命
侶辭闉涉防斥長阡以横目𦕈煙藪之蒼蒼零露下而
草濕清霜飛而柏傷浮雲翼其四起髙鳥止而復翔詫
途隅之鴻構忽危榭而重樓破千金以營域錮九泉而
爲邱歎狐䑕之無忌覽榛棘而懷憂爰息輪以陟崇眺
城觀之霏靄日隂隂以向暝雲肅肅而歸海念皇衢之
如砥懼前路之中改冀蓄陽以發春凖四節而成載
　
　
　
　
　空同集巻三
欽定四庫全書
　空同集巻四　　　　　　明　李夢陽　撰
　　風雅什
　　　禋社
　　禋社紀成也今上肇禮于社臣夢陽以戸部員外
　　郎從而賦禋社
元年仲春吉日維戊天子肇脩于社式對二后協於百
辟既祗既戒其日丁巳三星彗彗
百辟至止萃于臯門三星在隅乃辟乃閽有渰其雲有
零其雨赤舄蹌蹌于壇之所
八佾剡剡百燎盈庭左金右石鏞鼓孔行帝命元臣曰
戎朕代式䖍式穆厥維朕載
元臣受命爰肅其躬月出則光三星在中磬管喤喤有
萬斯舞爰配二辟犧尊維爼
於神來格殷殷畨畨龍旂載揚雷霆啍啍明明對越肅
肅奔走神既醉飽錫辟之祜
遹皇纉業配天子京三辰允禎曰雨曰暘皇降嘉實來
牟黍稌敷文戢戈克紹冡土
　　　　禋社六章章八句
　　　辟雍
　　辟雍紀視學也
天子至止于彼辟雍和鸞央央其來雍雍象輅金衡有
蒼其龍光于廟宮是依是崇
吉日維申脩我元祀皇祝設樂鏞鼓萬舞有筐有篚以
享以祀羣執肅肅秉德弗渝
誰其觀者三氏孫子其冠峩峩來忻來止翩彼鳳鳥集
于東林繹其觀者其爛如雲
自門徂基辟儼若思青衿濟濟以辟以師爰命祭酒司
業拜手訏哉嘉謀作民元后
帝若曰都戎言式𢎞匪道何程匪猷曷承載弼元理維
協乃有衆拜稽首天子萬壽
旟旐斾斾淵淵伐鼔皇發辟雍用惠下土自天降休
豐年穰穰藹藹王多吉人四國是康
　　　　辟雍六章章八句
　　　甘露
　　甘露紀異也元年冬至甘露降於陵樹
於辟是興皇用錫祉苞有八業侯茂侯采
填填墉壑有嚴廟宮湛彼露斯既霑既降
湛彼露斯于松于栢是塈是掇罔匪澤澤
菀彼陵樹有爛其華盈盈蓁蓁光于邦家
蕩蕩上帝降監在兹維辟時格豈曰匪時
其時伊何厥陽載升爰液乃濡惠我孔明
其昭伊何曰帝攸績靡濫靡僣甘㴻斯獲
明明昊天是歆是臧臣作誦言告于萬方
　　　　甘露八章章四句
　　　觀牲
　　觀牲大儀也
赫赫明明天子攸行以修肇禘以對于上帝
天子至止觀牲于郊龍旂交交馬鳴蕭蕭
帝至于郊於赫有臨載穆載欽曰歲事是歆
帝降于圉犧人脱楅羊牛鹿豕􁊕􁊕濯濯濯濯甡甡翔
帝之圉其牲孔碩甫甫麌麌
城人伐鼓帝至郊所干旄淠淠虎士孔武乘彼大輅八
鸞與與昭千萬邦光于皇祖
　　　　觀牲五章三章章四句二章章八句
　　　效五子之歌
　　五子歌正德年效作
大禹曰咨咨太康女何樂于田十旬弗返百姓離逖女
厥緖用殄洛汭湯湯流于冀方曷歸曷歸我心憂傷
大禹曰咨咨太康敬哉有土毋荼毒下民毋曰民小毋
我崇尊天自我民明威
大禹曰咨咨太康天命難忱慎德者昌維帝克堪奄有
萬方乃罔攸序上帝殛罰女
大禹曰咨咨太康毋遊于盤毋荒于田毋小人是庸嗜
貨靡不顛毋曰予一人天下予何天方降爾瘥
大禹曰咨咨太康彼曰不臧是謀是從此曰既經是戾
是戕不念爾祖獨不念爾土嗚呼敬哉敬哉天罔私隲
女
　　　　五子歌五章二章章九句一章八句二章章
　　　　六句
　　　有鴟
　　有鴟諷也
有鴟有鴟集于喬林征夫遑遑以北以南居人之子我
是用覃
東人之子衣服粲粲西人之子車馬有爛中人之子噂
噂衎衎
誰屋室潭潭誰教猱有冠誰遇人艱難誰寤寐永歎
爾視爾友令色令儀弗視爾友靡臧靡嘉爾視爾友予
德予哲背姻背婭罔不愆蔑
朔日日虧十月其雷山川震崩星辰逆行二三君子匪
疚匪疾曰時則然匪我敢逸
燕雀在堂翩翩其羽鱍鱍魴鱮在于河渚弗念弗畜孰
獲爾所小子作詩誨言式女
　　　　有鴟六章二章章六句三章章八句一章四
　　　　句
　　　青青者莆
　　青青者莆感遇也
青青者莆生于汙池旟旐有翩君子攸悲
有蕩者道其木喬喬有鳥嘵嘵女有巢漂揺
有石巉巉在于中泉我思溉罍畏子不前
　　　　青青者莆三章章四句
　　　有兎
　　有兎閔獵穉也
有兎有兎其來摶摶有罿􁁊􁁊虞人之縛
有兎綏綏瞻子傷悲豈女有母我子無所
爾粟爾糜爾有猫狸云胡樂而
　　　　有兎三章二章章四句一章三句
　　　河之楊
　　河之楊怨離也
河之楊其葉幡幡子之歸矣誰與我晤言
河之湍兮我心愽兮庶見子旋兮
　　　　河之楊二章一章四句一章三句
　　　我行
　　我行思也
采蝱采蟲于彼中野我行思子瞻望伊阻
我有籩有爼湑湑我酤坎坎我鼓反反我舞
有筵有几我有桃李不見子都實維憂矣
　　　　我行三章章四句
　　　始雷
　　雷于辰宜也然懼其弗施也弗威也又弗廣也作
　　始雷
雷之磕兮西山之陽兮翕兮張兮發坤藏兮闡而昌兮
雷之升兮列缺光兮驅罔象(叶/平)兮劃幽匿兮維民之福
兮
雷􁀉􁀉兮民愬愬(叶/入)兮施甘雨兮昌下土兮登我稷黍
兮
　　　　始雷三章章五句
　　　我出城闉
　　我出城闉閔水也嘉靖甲申秋久雨水涌陸地行
　　舟
我出城闉浩浩其流我車我馬登彼方舟昔也長薄乃
今舟之滔滔波塗昔也疇之
嗚呼蒼天雨無其極淤我良田浥我稼穡賣牛買船賣
鉏買楫夕之朝之濟有深涉
彼負者子涉寒號咷彼輦者子䧟泥中濤彼車者子馬
顫濡毛彼往來者誰子冠盖而遊遨
　　　　我出城闉三章章八句
　　　河之渚
　　河之渚送鮑氏也
河之渚鳬鴈與與我駕我車載言送汝河水濞濞汝舟
淠淠冬十有一月甲申者歳
河之沙浩浩其霜人廬人處子也獨行廬匪不懷兹非
我邦豈無念處旋我舊鄉
舊山有廬溪則有魚有車馬驅有琴瑟笙竽烈風斾斾
寒日氷瀬汝征汝邁
山有栲亦或有栳魚濳於淵或在於沼芻蕘之言君子
敬聼慎爾威儀擇爾友朋
　　　　河之渚四章三章章八句一章七句
　　　型範
　　型範省躬也
器土必型器竹必範綏則有蟬冠則有范哲人畏威爰
矜爰業省之察之春氷是涉
帝命攸畀而胡罔嘉忽心乘之厥玊斯瑕聖戒罔念賢
省日三輿則倚之立則如參
淵魚負水谷鳥嚶嚶賢豈在貴愚匪無榮維彼賢人省
躬靡疚彼愚何人外華中垢
　　　　型範三章章八句
　　　歸夀
　　歸夀者李子爲東墅子作者也東墅子年六十其
　　子經自大梁馳而歸夀焉於是作歸夀
春日既熈有繁其梅爰啟我堂我尊我罍穆穆其賔揖
讓先後介我眉夀飲我清酒
爾生之辰爾子遄馳何以獻之玉斗金巵春華載殷舞
衣斕斑庭樹青蔥鳥鳴闗闗
又何獻之嵩髙之松翠蕤屈枝盤盤如龍又何獻之維
河之鯉玉鬐曜陽金鱗泚泚
　　　　歸夀三章章八句
　
　
　空同集巻四
欽定四庫全書
　空同集巻五　　　　　　明　李夢陽　撰
　　琴操
　　　衛女操
　　舊説衛有賢女趙王聞其賢請聘之未至而王薨
　　太子曰吾聞齊桓公得衛女而霸今衛女賢欲留
　　之大夫曰不可若賢女必不我聼若聼必不賢不
　　可取也太子遂留之果不聼拘於深宮思歸不得
　　援琴而歌曲終自縊而死
有狐綏綏兮在彼河梁我欲濟之兮河無航瞻彼故丘
兮淇水淺淺懷我父母兮不能奮翻嗟嗟不能奮翻予
安用存兮
　　　漆室女操
　　漆室女魯人也倚柱悲吟鄰人問曰欲嫁乎女曰
　　吾憂國傷人心悲而嘯何言欲嫁乎遂自經而死
父母不聼女言女義不至公門嗟嗟柰何朝倚柱而吟
暮倚柱而歌知我者謂我心憂不知我者謂我求爲家
予寧爲地上之茂草誠不忍負巖墻而生
　　　慧蛾操
　　李子中庭而立有蛾窘於爵入襜而避之李子傷
　　之作此操也
翼之漸漸兮入我襜兮慧逺賊兮信彼黠兮寧爾獲兮
　　　哀鳳操
　　哀鳳操爲漢中張子作也張子三十而天予傷其
　　孤貧無歸也援琴而哀之
鳳之來兮爾胡爲兮牛有皁兮雞有棲鳳兮鳳兮今何
歸傷哉命兮我心悲
　　　月星操
　　元年冬十有一月其日己卯月在寅位金宿來襲
　　李子見之而憂作此操也
隂陽舛錯亦孔之遌斤斤其月有星薄之嗚呼天髙髙
在上意安若兮
　　楚調歌
　　　天門開
天門開兮㝠㝠沛余乘兮上征雷車兮電旗斑陸離兮
四馳陽昭昭兮在下女翩翩兮媵予交不周兮易離路
超逺兮徒自苦涉海兮揚靈揖陽侯兮貝宮采珊瑚兮
嶼間折三秀兮水中望佳人兮不來吹洞簫兮絶浦聊
盤旋兮戲娱時不可兮再有
　　　貽女
龍旌兮𤣥牲重闕兮紫府夫君兮不可以見女躑躅兮
徒自苦衝風起兮河曾波巖􁘯崛兮桂蘿折瓊蕋兮貽
女媒不通兮怨嗟若有人兮乘游龍佩蒼景兮御清風
陟帝左兮右降又翺翔兮極中君游兮崑崙又夕宴兮
王母緩節兮永歌紛佾兮繁舞望遥浦兮御舸吹參差
兮愁予
　　　捐袂
捐袂兮沙裔遺褋兮澧浦御重華兮九疑觀潺湲兮容
與神之來兮六龍翳瓊枝兮翠葆驅豐隆兮挾百靈來
如雲兮去㝠㝠來躡霞兮去乘霓靆連蜷兮復葳蕤山
之桂兮江之楓雲颯颯兮吹秩風班予馬兮延佇美要
𦕈兮中渚
　　　懷鄉
伐辛夷兮采芳芷葺荷屋兮䕃蘭渚佳人去兮不歸靈
連蜷兮愁望予涉世徑兮歴險阻駕𤣥驂兮又文牡歳
冉冉兮既不我留悵懷鄉兮汨夷猶葛藟離離兮石間
雨㝠㝠兮山之幽旋予馬兮故阿陟堂址兮搴女蘿霜
露交下兮亭臯秋風夕兮洞庭波山何爲兮巃嵸木何
爲兮蒙密公有亭兮何不日鼓瑟日鼓瑟兮復吹䶵憺
娛樂兮萬福來
　　　君夷猶
登樓兮送君日盈盈兮將落曖茀鬱乎帶長薄君夷猶
兮吹間(並/去)作巢燕兮既辭又鳴兮蟪蛄紛軒葢兮總總
君胡爲兮南都若有人兮被杜衡帶薜蘿兮蕙纓中有
懷兮荃不知臨修路兮悵天涯悵天涯兮望煙渚信予
美兮誰與龍城兮貝闕君暮趨兮朝謁采芳芷兮江中
寄佳人兮天北
　　　騁望
送佳人兮江渚嫋嫋兮雲氣下鳥翩翩兮戾止蟬暮吟
兮獨苦余邅廻兮隱軫謇中洲兮偃蹇心相親兮口難
言目不覩兮日以逺風濤兮浩蕩涉浦兮騁望蘭被汀
兮葳蕤杜參差兮夕漲君税楫兮前坻復容與乎中渚
惝怳兮將從憺淹留兮誰與
　　　雩旱
望君兮曾波雨霾兮兩河驂豐隆兮駕馮夷蹇將至兮
風薄之吹笙兮擊鼓絙絃兮㑹舞君不來兮使我心苦
雲㝠㝠兮晝晦神靈惠兮甘雨我稷兮我黍榖之兮士
女編龍兮堂墠禽蜥蝪兮水際吐雲兮上下使鳩鳥兮
騰逝紛總總兮神欲下猋爲駕兮龍爲馬君誰須兮不
來日將莫兮怨思
　　　祀白鹿先生迎送神辭
吹玊簫兮眺㠶浦横蔽江兮美無舸謇躑躅兮旋望宛
窈窕兮山之左陟山左兮降右忽而來兮倐而去跨白
鹿兮導兩螭色含笑兮心莫知既登兮山椒復南涉兮
石瀬日㝠㝠兮欲暮風飄飄兮吹蕙帶
　　　　右迎神
緑蘿兮紫茰桂生兮羅戸風颯颯兮若有望神驅雨兮
泉浪浪躒我堦兮坐我几以彭郎兮挾匡父蘭殽兮椒
醑日中兮萬舞美孰怒兮飄忽逝雲離離兮怨余
　　　　右降神
迹不偕兮心相疑懽雖諧兮愁易離君荷衣兮蕙帶逍
遥山中兮桂爲葢天門兮既闢騰而上兮雲之際石有
澗兮山有峯心相慕兮交不逢税吾車兮縶馬願褰衣
兮從子
　　　　右送神
　　　步虛辭
被霞衣兮芝葢藹沛騰兮彯長帶䰟逖逖兮天門奄周
章兮雲際吹參差兮槃舞燈繁紛兮不歌以鼓水以陸
兮濟鬼福釐泑兮冀望苦
　　　芝山子辭
山之芝兮葳蕤子出遊兮不歸子不歸兮翳薜蘿謇余
獨兮山之阿山阿兮望子芝爛爛兮莖紫從子兮齋房
帝座兮顯清天門兮不易通子歸來兮山中石磊磊兮
路修日暮兮不我聊
　　鐃歌曲
　　　雷之奮
雷之奮翕兮張山之陽發坤藏闢哉昌羣龍載浮列缺
光列缺光烜中土惠甘雨介稷黍聖人垂衣民歌舞民
歌舞祛禍菑饑而食飽斯嬉厲鬼濳滅維福基
　　　鳳之升
鳳之升附龍雲儀萬方昭帝文昭帝文承宗禋安如山
翕如坤兩宮豫協天神帝臨朝奏雲門戛鳴球笙鏞振
昭四方明萬民萬民愉庶物亨隂陽熈乾道成乾道成
皇業昌軼周姒纉塗戎臣稽首歌雲龍
　　　月如日
月如日光如輪輪五色繽哉紛貫紫霓揚風翎抶太乙
侵紫庭化爲白氣干天經張我弧挾我矢祛祲滅妖天
下理
　　詠史
　　　賦大隧
賦大隧兒賦隧中母隧外母思啟叚叚已舉不及黄泉
是何語潁人不來其柰汝潁人不來猶之可爼上分羮
痛殺我
　　　公儀休
園中豈無葵相公奈何饑相君即無衣不愛室中機相
君千萬歳請治相君棲桓公霸諸侯管氏有三歸
　　　青陵臺
兩山當中開露出青陵臺北山雖張羅南山鳥不來我
在南山自有匹馬牛之風豈相及吾頸可斷志不易
　　　射潮引
錢塘八月潮水來蛟龍奮怒濤爲雷天旋地拆不可止
此中云有鴟夷子何不張爾弓挾爾矢射殺鴟夷潮可
止君不見潮水年年八月來萬弩射潮終不囘
　　　汝爲我楚舞
汝爲我楚舞吾爲若楚歌黄鵠翼成將奈何黄鵠一舉
横四海君王豈有四海羅君無四海之羅安用此殃君
美人毒君子
　　　博浪沙
博浪沙中挈椎走鴻門帳前撞玊斗誰謂張良貌如婦
赤帝子起鞭赤龍臣也請歸從赤松赤松子在何許君
不見朝烹狗暮縛虎
　　　左袒行
陵曰不可平曰可安劉者誰勃與我産不信禄不入軍
右袒計安出
　　　申屠嘉
鄧通小臣敢皇侮錯也何人毁廟堵臣欲戮通帝弗許
請收錯誅帝罔與含血自殱報皇祖
　　　轅下駒
鄭當時轅下駒韓安國兩首䑕秃老翁竟斬汝廷臣不
語淮陽語君不見金家婦王家女一言殺兒還殺母何
况區區老秃且
　　　栗太子
燕燕汝今銜泥向何縣遮天蔽日過長安堆泥作塜髙
如山飛來未央宮銜取梁上土黄口見母來啞啞張吻
索蟲哺
　　　赤鳳曲
前赤鳳後雙燕頭岑岑兮尾涎涎組幘郎君夜相見相
見騎白馬驚起城上烏城上烏據巢食兒夜相呼
　　短調歌
　　　子夜四時歌
共懽桃下嬉心同性不合懽愛桃花色妾願桃生核
　　　其二
栁條宛轉結蕉心日夜巻不是無舒時待郎手自展
　　　其三
獨夕玊堦側仰看三星爛畏熱不歸房徘徊夜將半
　　　其四
騖棹出驚流囘橈戲清沚擘破芙蓉花中有雙蓮子
　　　其五
凉風吹玊樹團扇置不理儂亦有凉熱何况戴冠子
　　　其六
摘葉褁流螢應手葉先落本無牢根蔕虛怨秋霜薄
　　　其七
郎住西水頭妾住東北滸何能氷遂合永免風波苦
　　　其八
雪飄悵難行室邇阻相覓不畏風色嚴畏此雪上跡
　　　　右四時各二首
　　　車遥遥
車遥遥遥遥復邁邁望見秋塵起不見車輪轉知在秋
塵裏
　　　幽蘭
幽蘭敷紫莖羅列生堂基踰時君不采隔情當怨誰
　　　掌上舞
晨遊憇陽館夕宴戲風臺盈盈掌上舞飛飛素雪廻
　
　
　
　
　
　
　
　
　空同集卷五
欽定四庫全書
　空同集巻六　　　　　　明　李夢陽　撰
　　雜調曲
　　　擬前緩聲歌
萬水東流魚西上游不虞彼有漁子置我於其鈎魚告
漁子女曷太荼寛大福厚不見是圖漁乃傴僂伸鈎我
脱身以游漁起揮手謝天命各有由此魚銜明珠來報
當日漁
　　　擬鳥生八九子
烏生八九子八九子餵飼兩老烏乃在城墻髙樹頭兩
老烏拮据爲巢心中實毒荼晝夜餵飼八九子八九子
長成各自飛不來顧老烏巢風雨巢漂揺今年有巢處
來年哺子何處所猛虎能食人尚復有子之親螻蟻極
細小蟲奉事長上禮若君臣何得朋友如路人上車逢
所知下車稱别離淚下如雨眼迷離來時不知南不知
北我去何勞問東西車輪班班轉老烏飛飛啄赤莧
　　　郭公謡
赤雲日東江水西榛墟樹孤禽來啼語音哀切行且啄
慘怛若訴聞者悽靜察細忖不可辯似呼郭公兼其妻
一呼郭公兩呼婆各家栽禾栽到田塍誰教檢取螺公
要螺炙婆言攝客攝得客來新婦偷食公欲罵婦婆則
嗔婦頭揷金行帶銀郭公脣乾口燥救不得哀鳴繞枝
天色黑
　　　　李子曰世嘗謂刪後無詩無者謂雅耳風自
　　　　謡口出孰得而無之哉今録其民謡一篇使
　　　　人知眞詩果在民間於乎非子期孰知洋洋
　　　　峩峩哉
　　　豆娘子
　　豆娘子者蜻蜓之細也輕盈側媚羣游而寡忌李
　　子見之傷焉作豆娘子
汝何者物小而輕盈妁約悠揚朋從寡畏緗衣紺裳或
翠其衿或朱而黄嬉戲長莪窈窕水旁餐膏浴滋飲露
吞香才不我知謀寧自臧兒童撲弄姬媵憐傷豆卿子
卿娘子豆娘百卉隕零北風雨霜弱不敵威蚱蜢同戕
肅肅鴻鵠雲海翺翔噦噦者鳳覽輝梧岡㣲末之蟲何
勞短長
　　　榆臺行(其事在𢎞/治乙丑年)
榆臺髙髙風吹樹梢都揺揺臺下黄羊走黄蒿山頭看
看日落觱篥四靣吹軍中白旗身姓誰向前看有河河
水深彼不怕死我亦人力能㧞虎尾人虎或兩存歸爲
鬼雄榮爾䰟
　　　白毛行甲申元日作
元日地動生白毛發春當暖風蕭騷天時尚然有錯迕
老夫何怪兒童曹君不見猛虎失勢人寢其皮惜也豈
復能咆哮我歌白毛比之董逃
　　　長歌行
籠中鴨望水中鴨一鳴一答汝雖有羽翼不如我汎渌
波食魚鰕奔蘋拍藻入煙浦籠中之鴨心徒苦
　　　禽言
泥滑滑車馬不得安何不停車縶馬待泥乾
　　　其二
行不得哥哥東有木公西王婆南靣設罾北張羅行不
得哥哥
　　　其三
姑惡姑惡小姑刺齪姑不樂新婦早煑餔低聲奉小姑
　　　其四
提壺盧壺盧提盛酒背母私餉妻妻可再得母恩罔極
　　　其五
瘦兒瘦兒汝爲上留田汝爲尹伯奇獨行哀呌心内饑
日逐縁樹啄蟲蟻汝父汝兄寧得知
　　　其六
不如歸去南山豆熟北山有黍
　　　猛虎行
猛虎本居深山我可不入彼來亦難誰令爾今來市申
遊盡日攫人食撑腸拄腹無歇休我欲擊之刃不在手
欲往告泰山之君陸無車水無舟猛虎聞言向我怒我
命在天匪虎懼嗟嗟虎尚有時鴟鴞遺音寧爾知
　　　董逃行
涉江登彼西山下看城郭鬱盤城中閤殿斑斕嘉樹一
何紛綸上有鳴鳥旦暮間闗遥望我心浩歎(一/解)闤闠寂
閴民生何艱終朝缺突無烟胡彼來往翩翩綺衣車馬
可憐(二/解)誰家起樓造天歌鐘舞管喧闐剥羊宰牛列筵
何但一食萬錢倐忽日薄重淵(三/觧)明燈熒熒爛堂繡幃
雞舌流黄樂人調瑟未央千年萬歳奉觴豈知老至悲
傷(四/解)日月逝矣不我留精銷時往霜霰交流繁華零落
山丘心懽意愛爲他人收哀哉胡不德求(五/解)
　　　秋胡行
鸞鳥不可爲鴟爾胡不思顏淵掇塺尼父見疑我今乃
何敢望聖賢人心中憤悶徒苦悲智見萬里水清終見
底(一/解)髙髙山上臺彼居者何誰厥狀蜿蜒伺人意欲牽
纒汝雖見其形不見汝情乃胡營營相煎豈不聞我命
在天(二/解)直道古難容樹喬風集顚周公有何疵愆乃爲
四國流言伯奇掇蜂不爲父憐跡有涉疑惟賢知賢(三/解)
潔色爲妒媒危言良見災讒説久自明非時麟聖哀孤
松摧爲之薪水東西流欽猶鬼神(四/解)
　　　君馬黄
君馬黄臣四驪飛軒駊騀交路逵錦衣有曜都且馳前
徑狹以斜曲巷不容車攘臂叱前兵掉頭麾后驅毁彼
之廬行我輿大兵拆屋梁中兵揺楣櫨小兵無所爲張
勢罵蠻奴爾慎勿言諜者來幸非君馬汝不夷
　　　歈歌行
虎狼不可羣日短途路長魚瘠稻復澁蔬芝雞鳳凰篤
之無恩澤背靣輒詆戕錙銖苟不平持刃起相傷剽悍
復譎詭水土性輕揚哀哉兹土民詠歌以難忘
　　　阪田行
阪田瓞離離子母長寒饑昨聞接京軍征夫曷時歸特
生阪田樹下有往與來黻裳四牡雖榮不如與妾共餔
糜網魚不施綱孰能制魚死征夫歸來歸來不見靈寳
公安陸子
　　　豫章篇
晨出南浦橋不見橋上樓但見火燒骨橋下水不流北
風吹枯樹枝無一人來遊妖鳥羣啄鳴啾啾汝何不此
地重起樓吳監大舶來越珍銜舳艫豫章之火心大荼
　　　仙人篇
何者一老翁耳垂兩肩緑瞳方來此芙蓉峯招我同行
聳身即老翁授我玊柈丹携手遊洪濛東至泰山顛飛
瀑揚膏波清松䕃石闗饑嘰掇瑶草渇飲玊屑泉晨朝
吸沆瀣夕憇若木間俯視九區内傷心淚汍瀾
　　　升天行
九州非我居我思遊㝠荒飾輿驂玊虬乗氣切天翔朝
餐發匡廬日暮嵩華揚上謁帝座側囘旗拂天昌牽牛
擊河鼓織女方七襄
　　　其二
扶桑躍陽彩海氣騰瑶光六龍抗斗樞九帝開雲閶振
衣躡仙蹤飛轡驂鸞翔仰身操天瓢手勺沆瀣漿朝嬉
太乙館夕憇玊女堂馳情覽八極縱目窮遐荒環運無
恒存逝代多隱傷囘旌拂九曜㨗步登文昌進謀芝葢
側待問紫玊房羣靈贈大藥諸御傳神方無惜一粒分
遂令民夀康
　　　洛陽陌
嚴飇巻枯藿霜隼厲秋翮翩翩騮馬子意氣亦何赫朝
馳上東門暮徧洛陽陌臂彎兩角弓寳刀雪花白借問
此誰子無乃漢相如昔挈一束書今乘駟馬車虎士爲
執鞭縣令皆前驅傾城莫不歎觀者填路衢舉手謝鄉
人榮耀但區區丈夫樹名勲所志在唐虞揚袂徑北去
萬里誰能拘
　　　丹霞行
毁譽榮辱至海波何時平海中有仙山仙人築爲城金
銀爲室闕桂樹羅階生鸞鳥翔且舞美女稱飛瓊偓佺
擁我葢王子左吹笙踟蹰聊戲娛餐芝翫西傾
　　　雨雪曲
冬十一月阻舟徐汊朔風北來雨雪紛下禽鳥凍寂洲
村肅夜纜夫來言衣單腹餓波流洄洄促船難駕我心
悽惻羽翼儻假(一/解)七月熯土今幸雨雪往者難追來春
可沃我雖波阻心則怡懌購蔬城市貸米逾澤原阪蕭
條㕍鴻輯集貧士罔懷一陽環復(二/解)靑靑者衿涉江我
求大澤寒㝠胡子能來鷺鷥難飛潭網頓集網收魚跳
閲忘寢食荒岑險艱豈我能處南紀凍肅返北于土(三/解)
　　　陽鳥篇
陽鳥攸居於渚於野飲啄紆徐行步閑雅我舟觸驚振
翰若雲飛之有序還集成羣陽生豫知延頸跂望舉翼
萬里雲羅空想
　　　湖吟行
魚游于水游于水而鳥游于水飽之去斯雲昧湖窈冬
序憭慄竟日無人草莾㝠寂百怪鳴呌原隰誰主有一
罾夫荒濵守罟疑非恒人問之弗言汝胡者人單到此
間
　　　虎欲齧人不避豪賢篇
吾之於人誰毁誰譽貌失子羽言失宰予知我者天君
子洗心行不愧影寢不愧衾何樹嶷嶷于畛之特有撓
俾鳴僾風者惑漢申黨人宋嚴僞學㝠鴻逝豫轅駒局
促非林何棲非淵何濳駟馬憂患貧賤德音富而可求
其從如雲徐子起欽顯者蔑聞
　　　獨漉篇
獨漉獨漉棄田求屋其屋雖大其人則餓小人在旁譬
如蠭蝎恩之雖勤荓之則螫葳葳艷陽桃李吐英未曾
結實誰辯苦蜜錦繡圍厠過者掩口珠玊委途奚異塵
土臨淵趣輪臨壑振綏人孰不聞亦孰不知綦絇之美
不以爲纈身尊道髙名爲雋傑
　　　苦熱行
蘊隆焚如二儀爲爐赤曦鑠天塵沙沸途居奚諱袒行
弗擇憇魚伏於囦鳥張其喙何物爲炭誰乎爲工槖之
鼓之金流石鎔閬風之顚瑶沼之隂飇輪扇凉氷壑嶔
崟下踏層雪上攀琪樹仙人緑髪逍遥箕踞俯闞人世
溷熱交毒我欲從之安得羽翼
　　　雞鳴篇
雞鳴月落飄風振宇駕鵞曵陸翔鳥雲舉曜靈初出浮
雲翳止驅馬東行條其嘅止
　　　朝吟行
亭毒既周明星有爛羲和授鞭九宇將旦寐者欲覺窹
者嘅歎巉巉檜栢覆我中庭雞鳴於顚微霜夜零閶闔
未啟九闉尚扄馳神紫極振珩闕庭
　　　𤣥熊篇
猛士守四方四方塵不揚𤣥熊在深山百獸皆遁藏(一/解)
獵火舉四澤虞羅亘長雲毒矢積如蝟玊石誰能分(二/解)
熊皮充下御肉亦登君庖豈若犬與豵即死無咆哮(三/解)
　　　游子篇
游子在他鄉所願親夀考氷犀遊於淵惟願水長好磵
石雖孤處不羡風中沙葛藟能纒綿不如絲與麻
　　　豫章行
黄河雖大川所嗟源不清千里能一曲不如直道行王
允輔京室李杜垂其名介休巾角折乃爲時所傾
　　　析薪
析薪如之何爰以析其理結交如之何相要在終始女
蘿施松栢女蘿千尺長結交不知心結交安得常
　　　其二
列曜垂四隅燦燦冒中土箕星乃好風畢宿復欣雨汎
觀愚哲士戚戚各有營哲夫計千載愚者終一生
　
　
　
　空同集巻六
欽定四庫全書
　空同集巻七　　　　　　明　李夢陽　撰
　　雜調曲
　　　公無渡河
盤螭作川梁功奇勢難久魴鱮尾屣屣天吳戴九首
　　　其二
公無渡河河深不可渡中有白石齒齒嶃嶃兮峩峩蛟
龍九頭戴角崢嶸崟磕兮水鱗鱗兮衝素波公無渡河
吹沙暮多風河伯築梁結兩螭汝無羽翼墮水中涉水
雖可樂不如登山阿噫嗟嗟公無渡河
　　　空城雀
雙雀下空城糓穗黄離離二雀跳踉鼓翼啄糓穗其朋
千百咸來集小者啾啾是其兒誰者翁嫗被髪曵鞵來
打雀雀薨薨飛上城嘈嘈鳴兩人恰欲抽身雀便復集
囘頭罵雀辛苦長得禾汝忍飽之我無粒手中乏利彈
又蔑網羅天旋日昏柰爾雀何
　　　野田黄雀行
樂樂其所自生禽獸過其故丘悲鳴黄雀游野田焉得
鴻鵠髙舉情鳳凰靡世見生長丹山依玊禾白於脂飽
之忽來飛仲尼逢子西乃被接輿譏
　　　石城樂
盈盈窈窕女當門是誰家十三學畫眉十五擅琵琶邑
中有盧家此女名莫愁向前問此女女聞雙淚流二十
嫁夫郎重門阿閤房臨牕種桐樹五年如身長自渠下
揚州置妾守空樓悔不快剪刀斷水不東流
　　　大堤曲
漢水白離離月落山黑時堤頭石不平走馬誰家兒儂
住襄門西而在漢水北浮橋不着纜郎詎得儂識大舶
何處來落帆向儂滸髙鞾白帢子識是眞州估
　　　襄陽謡
一灘髙一尺十灘髙一丈湍急石巉魚何由上槔戕櫓
折俾我心愴順風沿水舉㠶千里
　　　白銅鞮
誰家池髙陽池日暮歸倒接䍦醉如泥汝爲誰拍手歌
襄陽兒
　　　襄樊樂
立檣如麻卿來誰家新燕營巢風中滚沙鵁鶄逐鴛鴦
金井石榴黄珍寳丘山積擅名黒門廂
　　　襄陽浣婦行
彼誰者嫗吾家浣衣新寡寒賤鬢髪霜飛體無完衣十
日九饑態度則殊辯是知非嫗泣荅言妾襄宮女少小
入宮荷主憐顧四十始出嫁爲民婦灌田采薪奄就貧
窶舞裳綻汚形容改故夫死男孺藜藋靡救嫗咽復言
侍襄定獻幾三十年王有義辭皇嘉特宣父子俱覲妃
嬪如煙鈿笰載路龍旂飄翩御使絡繹珍車班班漢峴
同清天歌播焉衮舄南還層城言言鳥春日妍桂宮有
延傑臣觴夀玊娥奉筵王既捐世變來罔度聞見駭異
古殿寂寞嫗勿更言萬類咸爾厥亦天道安之則已
　　　鴈門太守行
鴈門太守汝何人治邦三月稱明神我有牛羊賊不來
掠我有禾黍人不敢割昔我無衣今有袴著我思禮拜
太守太守不見憐但聞太守身姓邊紫髯廣額聳兩顴
太守出門四牡騤騤後擁皂葢前導兩麾行者盡辟易
居者不敢窺旁問太守胡所之云訪城南皇甫規
　　　渡河篇
小麥黄黄河波君柰何今渡河昔君游此思君一見經
旬累月不君一靣君今渡河乃往何縣跂予望之淚下
如霰汀有鳬兮沚有蘭枝相亞兮居不單人生心事豈
有殫君慎動靜加君餐
　　　黄鵠篇
黄鵠游四海倦言還故邦中路失其雌三年廼有雙鴛
鴦毛羽縟哉工凰儔鶴匹渠豈同嬿婉歡娛殽酒豐琴
鳴瑟奏芳夜中樂極思來内忡忡騐新追故悲悔叢人
生萬事慎勿輕易貍䑕之能詎逮騏驥車舝美期谷風
興刺我心自知聿斯語誰
　　　煌煌京洛行爲曹縣王子賦
時風布陽和韡韡華春木清朝富才賢藹藹冠葢屬努
力競髙路鷄鳴起相逐白日耀飛轡流雲翼行轂同里
多彚薦一門有聯躅蹶彼曹南士雙雙皎如玊聚鳴各
當晨連翮一何急煌煌京洛内濟濟英妙集二郎紳委
蛇三四錦翕熠大郎雖未官俯身拾班級入室談仁義
出與卿相揖聲名既烜赫性行復剛執見者勿徒羡青
雲貴自立
　　　南山篇
南山何巖巖上有孤鸞凰佳偶永相失日飛夜悲鳴遺
腹生雛哺之良艱晨采竹實暮取琅玕吁嗟哺之良亦
艱雛成被九采翺翔覽四海四海覩光儀阿母亦榮輝
峩峩相公門屹與南山齊自有鸞鳳來棹楔增崔嵬相
逢且莫言聼我南山篇
　　　仙人好樓居
津津海中洲峨峨白玊樓上曾結浮雲下戴神鰲遊前
簷䕃白榆青龍守門樞上有無始公餐霞煉金腴飛瓊
鼓𤣥槖浮丘扇其隅清閑覽八表出入服氣輿日月跳
兩珠廻旋但須臾萬年永福昌窹言莫相忘
　　　其二
謁帝華葢側沐髪咸池旁巖巖雲中樓文杏裊爲梁黄
金走䦨干銀闕前相望聳身若輕翼登之窮四洋四洋
圠荒沕波瀾浩揚揚九州一何拘歛顔歸洞房屑玊煉
精魄用神無何鄉萬年永福昌窹言莫相忘
　　　其三
乾鵲知來風靈人炳先幾超世構巍峩上與飛雲齊舉
手拂天河白石寒離離牽牛不服箱織女棄支機孤鳥
銜若華東來欲誰詒海水淺以清俯之嗟歎咨眷兹勿
輕道翩翩衆鳩馳萬年永福昌窹言莫相忘
　　　白馬篇
白馬紫金羇揚鞭過市馳萬人皆辟易言是賣珠兒生
長本倡門結交䝉主恩寢食玊榻側獨聆優渥言取金
大長秋徵歌李延年家住十重樓珠簾白玊鈎綺繡裁
襦裳妖艷無匹儔片言即賜第意氣凌五侯
　　　將歸篇
對面有乖絶千里長相思登髙望來車入門賦將歸驚
風何飄飄獸兎莽間啼羣鳥各有趨他鄉難獨依獨依
令人惑悠悠浮雲馳悠悠尚可道霜露隕百草
　　　答客
子去有何見來之奚所聞願客且寧坐爲子請敬陳丈
夫志四方出門轍同輪人心投合諧匪必鄰里親長風
㑹枯蓬飄飄逐飛塵既東忽復西聿誰究其因引觴就
岐路有懷庶能伸
　　　擬燕歌行二首
花稀葉豔􁋍蕪芳皇皇溥原修且將陽浮野曠雲飛揚
風沙眯目熯氣黄禽獸阻饑狐在梁興言送君還故鄉
牽袂欲别立徬徨延視極騁中自傷締交心違隔肝膓
爾去孰予共杯觴蘭橈桂枻文茘檣逝哉汗漫凌洪洋
安能假翼東南翔何人贈君紫玊璫又何贈之雲錦裳
永言嗣兹無我忘
　　　其二
銀河耿耿秋夜長牽牛織女限河梁終日弄杼不成章
延頸北望涕沾裳自君别我之他方錦衾燦兮獨空牀
北風發發天雨霜鴻鵠垂翅不能翔谿谷天寒林樹蒼
道路欲歸多虎狼人煙斷絶乏資糧爲君憂愁斷肝膓
思策良馬逝君旁中道失路河無杭攬衣踟蹰夜未央
願爲浮雲歸故鄉
　　　芳樹二首爲上海陸氏賦
　　陸出東坡故硯姑蘇全肩筆索予靣賦一字起十
　　字止
嗟天運春奄暮翩翩者鳥集于芳樹芳樹生路隅車馬
一何多朝看桃李華夕看桃李柯爰登髙丘以望遥見
長安綺樓樓中美人彈瑟如聞三歎未休客乘白馬繫
樓下秉燭置酒娛夜遊美人贈我錦繡辭把玩不異珊
瑚鈎林隂漙露羅袂薄明月照闥那可留嗟乎人生何
不共努力君不見城鴉哺子忽生翼
　　　其二
　　前缺八字句此篇足之
猗君子道爲貴貪夫所欽駟馬髙葢東家雖椎牛不如
西家虀雖有文馬千駟不如西山啜薇猗嗟富貴良何
爲瞻彼靑靑兮陌上林穠華灼灼兮一何早凉風有時
漂揺來吹汝坐見凄凄白露滿芳草願采青松寄情親
於遠道
　　　鳴鴈行
鴻鵠髙舉摩天飛渇飲沆瀣餐靈芝翅拂日月雲爲衣
即有矰繳安能施下遊滄海髙河漢我思與爾時相見
羽短毛長何足辯
　　　知足吟
衡門可栖藜藿可飯錦綺雖麗韋布自暖車馬雖貴豈
若仰偃下覽林臯上陟巒巘靜倚垂虹憇目送行雲返
　　　直如絃
直如絃死道邉相逢且勿諠敬聼古人言子雖抱良璧
暗投誰爲惜掇蜂尚見疑何况不相知種桑爲得衣種
穀爲得飽結交不得心不如絶交早
　　　采菇曲
衆星欲没月糢糊人家河上起相呼相呼相喚采秋菇
問渠早起縁何事此草日出化作田中枯采菇采菇君
早歸霜寒露重濕人衣藍田白玊非無種不似商山好
蕨薇
　　　其二
白如白玊簮香如玊田禾行人且莫行聽我采菇歌儂
家住在黄河曲一日波濤怨殺河河來有魚去有麥麥
下秋霜菇菜多不求河向城南去只願年年河不波
　　　雙燕篇
雙燕來故室不見阿母語穿牕入幕尋阿母哀鳴欲棲
還復舉喃喃止翠桁徘徊拂素幃浮塵積玊珈斷蘚生
畫衣雙燕年年春社來阿母阿母何時歸
　　　賦得古别離送龍湫子
盈盈楊白花汎汎緑波水化爲浮萍草乃與人相佀飄
泊無根蔕隨風任流止今日歡聚客明日倐千里千里
異鄉縣有時復相見心情豈固殊所嗟形色變一見復
一别少壯頭盡雪老大未足傷願言崇令芳
　　　史烈女
　　史烈女者杞史氏之女也未嫁而死其夫是踰禮
　　以守信破經而成仁者也李子曰史氏女有激俗
　　之功焉然予聞其言矣於是乎述
梨花如雪霜鴛鴦不成雙我心明如鏡我心清如水鏡
明有塵時水覆無收理古昔華山畿行人下馬拜春風
兩蛺蝶緑草揺衣帶
　　　孤鵠篇夀程生大母
有孤者鵠毛羽蒼靈氣勃勃吞秋霜饑餐𤣥圃禾渇飲
瑶池漿朝從金母遊夕挾飛瓊翔生有二子二子生八
雛雙雙崑崙之巔漱芳茹膏飱玊腴上下嬉紫虛青鳥
爲伴文鳳俱俯視鵲鴉鷦鷃何啻萬萬軰唶唶啾啾啄
腥穢
　
　
　
　
　
　
　
　
　
　
　
　空同集巻七
欽定四庫全書
　空同集巻八　　　　　　明　李夢陽　撰
　　雜調曲
　　　塘上行
蒲生何離離過時采者稀莫言采者殊盛衰自有時(一/解)
昔與君相見不謂行當變讒言使交流水清石自見(二/解)
孔雀東南飛十步一徘徊羅鸗羽翼短安可作雄雌(三/解)
今日樂相樂飲酒行六博蒲生枝葉多中心亦不惡(四/解)
　　　艷歌行
昃日出扶桑照我結綺窻綺窻不時開日光但徘徊(一/解)
通阡對廣陌柳樹夾樓垂上有織素女歎息爲誰思(二/解)
步出郭東門望見陌上柳葉葉自相當枝枝自相糾(三/解)
　　　甄氏女詩
　　予讀魏記見甄氏女失身以讒被誅即其絶鳴之
　　音至惨戚不可讀而竟以讒死悲夫然卓氏女亦
　　奔相如作白頭吟何所遇懸絶也陳思王浮萍詩
　　或稱託風於甄氏比之長門成敗異矣豈非事人
　　者之永鑒哉
種樹髙堂下枝葉何留留辭家奉君子置我青雲樓一
朝意乖别棄妾忽如遒昔爲同溝水今向東西流獨守
結心脾夕暮不垂帷明月鑒玊除清風一何悲曵絇立
中庭仰見明河湄明河光不囘念妾當何依沉思仰天
歎淚下如斷縻
　　　師曠歌二首(詳見/樂書)
宮筵肆兮哀絃拊𤣥鶴降兮鳴且舞呼煙侣兮嘯雲友
誰能爲此師曠子
　　　　右𤣥鶴歌
招白雲兮㑹天鬼雨㝠㝠兮風不止君好音兮徒自苦
民悲嗟兮離棄女
　　　　右白雲歌
　　　五仰詩五首
　　余懷五嶽尚矣婚嫁未畢頗有向平之歎太史公
　　曰髙山仰止景行行止即未能至心竊嚮往之於
　　是作五仰詩焉
我所仰兮在華山側身西望阻秦闗蓮嶺阻修徒離歎
仙人贈我白瓊丹翳三秀兮吟葛覃我欲從之途路艱
西望咸陽涕潺湲
　　　其二
我所仰兮在衡山側身南望阻荆闗祝融岧嵉心悲酸
仙人贈我赤瓊丹婆娑桂樹山之間我欲從之途路艱
南望洞庭涕潺湲
　　　其三
我所仰兮在泰山側身東望阻齊闗南有龜䝉東肅然
仙人贈我緑瓊丹招我東游扶桑間我欲從之途路艱
東望河濟涕潺湲
　　　其四
我所仰兮在恒山側身北望阻燕闗飛石岑巉不可攀
仙人贈我黒瓊丹帶星辰兮佩鳴環我欲從之途路艱
北望鴈門涕潺湲
　　　其五
我所仰兮在嵩山側身遥望阻韓闗企余望之良匪難
仙人贈我黄玊丹手持金光翳華菅我欲從之途路艱
遥望緱城涕潺湲
　　　淋池歌
翩翩黄鵠玊距金衣飛引兩雌來下我池肅我徒駕我
舟折荷花兮櫂中流女揚歌龍豹馴陽阿雜進齊謳陳
㑹鼓擊樂未央皇家萬夀民阜康
　　　招商歌
荷爲葢水爲車女豔豔兮繡帶舒辟隂館坐陽渠招凉
風兮吹玊竽吹玊竽感心志晝巻夜舒蕩人思榮景沉
凝霜零仰首太息沾我纓
　　　順東西門行
嘅人生七十稀來日苦奔去難追賢子孫富家資耳聰
眼明心寡悲酒既清殽核時首春禽鳴梅滿枝人道成
世運熈乃今不樂當待誰召同姓請鄉耆鼓瑟飲醇祝
期頥
　　　妾薄命
蘭房宵宴燭舒明今者不樂歲其征豈伊異人惟友生
金杯玊盤殽雜呈恃容驕愛各極情任心屬懽宻意傾
美人顧予獨目成舄履雜蹂香澤傳額瞬目語中意宣
主稱千夀客萬年攬衣起舞體僊僊燕翻雪廻臻極妍
羅濡縠潤汗沾顔履遺珮絶立未安滿堂稱能燈屢前
金爵弱腕未勝持相擎䄂遮情語㣲促尊前席影齊移
繡裾珠衱光逶迤耳後懸瑱何纍纍皎若芙蓉出緑池
贈我彤管親所將車疑馬停仍罄觴德音愛深結肝膓
醉沉獨言猶不忘歸室自解鳴玊鐺九華流蘇雞舌香
合眼宛在君之㫄覺來㣲月鑒空牀起視北斗長闌干
踟蹰露晞日上山義成愛施良獨難悲思歎息淚汍瀾
佳人絶代惜玊顔情㑹恩離摧我肝願託錦衾終此歡
　　　苦哉行
從軍北到長城長城草枯窟不平十月風發霜霰零人
鬚馬尾氷結成東歸太行踐羊膓斫氷煮糜巖谷㫄攀
枝掩淚瞻故鄉紅顔搗素怨夜長悲離恨阻斷肝膓破
鏡何時飛上蒼
　　　嗟哉行
人言髙樹多風羣鳥巢其顛勁幹從來易折弱者永其
年蘭􁉤雖異衆草秋至同一零君子不愛其身身屈名
乃成
　　　朱榴篇
朱榴雖擅名不與衆草爭春陽炎天衆草死朱榴吐豔
何揚揚縟瓣攅葩不結實可憐此物終抛擲
　　　行路難
錦笙翠蛾心莫疑色銷言忤情遽離偶投響諾山嶽移
背靣詆訾孰復知川塗憂風備其舟彼水東西流波翻
浪側時不休泊船倚岸纜樹根彼何者鳥翻然喧願置
此曲令心煩
　　　白紵詞三首
鐙繁月明夜何長華袿鳳髻曵鳴璫裊雲流影歸洞房
引商刻徵斷人膓金鞭騮馬立徬徨解衣酣酒歌未央
夜䦨雞鳴不下堂
　　　其二
天河爲橋一水長雙星怨夜遥相望玊簾金茀衢路㫄
塵暗鐙殘芬秀揚轉眸明月低西方墮靨流鈿飄碎光
馬停車駐空斷膓
　　　其三
五更月㣲含素波飛霧英英没絳河桂宫蘭室棲玊娥
外極金鰲萬象羅萬人齊和一人歌生丁福運民太和
竟日爲歡豈足多
　　古調歌
　　　河之水歌
　　河之水歌李子爲其子作也以子追不及
河之水流濺濺望父不見立河干
河水淲淲舟子揺櫓東方漸明我不得渡
　　　想像歌
　　李子北行日夜行思其兄其兄亦日夜行於是作
　　想像之歌
霧邪煙邪行草莽者兄邪
　　　鷄鳴歌
　　鷄鳴歌者李子去江西而作者也孤舟泝江漢而
　　上
東方白兮鷄鳴膠膠鼓予櫂兮沙之坳明星上船桅北
斗入地離離蘆中人逝而逝而
　　　内教塲歌
　　内教塲歌者李子紀時事而作者也帝自將練兵
　　於内庭
雕弓豹鞬騎白馬大明門前馬不下徑入内伐鼓大同
邪宣府邪將軍者許邪(一/解)武臣不習威奈彼四夷西内
樹旗皇介夜馳鳴砲烈火嗟嗟辛苦(二/解)
　　　呌天歌
　　呌天歌者撫民之所作也余聞而悲焉撮其詞而
　　比之音
彎弓兮帶刀彼誰者子逍遥牽我妻放火我言官府怒
我(一/解)彼逍遥者誰子出門殺人騎馬城市汝何人誰教
汝騎馬(二/解)持刃來持刃來彼殺我父兄我今遇之必殺
此傖彼答言奉黄㮄招安嗟嗟奈何奈何(三/解)彼不有官
饑官賑之出有馬騎我有租有徭有役苦楚胡不彼而
(四/解)
　　　招安歌
鷹饑則附我父順子逆子右父左彼則萬只誰曰千只
彼烹牛美妻尚望樵山而秉犂
　　　賊逃歌
戈㦸團團鳥飛不過汝安逃兮毒弩蛇矛乎林之坳兮
君不見青衣來狼兵開
　　　愍災歌
火之發兮城南暮飛城入兮勢衝礲急風逆不反我心
怛兮怫兮汨兮安得術噀爾滅兮(一/解)省之火自門徂堂
燒兩廊兮彼何樓者裂棟爆瓦天爲赭兮煙噴噴海湧
照四野兮嗟何鳥聲怪而赤熖翔而不下兮(二/解)
　　　愍熯歌
東湖爲陸而我無車有舟灘髙水淺行不得以舒倉浪
天疾威我人七月不雨田龜拆山而鱗鱗夫兮出殺賊
婦哭于廬疇給我食
　　　姚源歌
嗟崒崒是何峯攅兮下則無底之壑血瀄滵潺兮猛獸
食人岑岑禽鳥竦峙鴟鳶不可以爲鳳枉爾飼兮我聞
不敢以言舉火來白刃帳下離哉翻縣官走前奪驢後
呌狗
　　　欸乃歌
五更風打頭來兮嗟嗟欸乃船開努力齊兮欸乃力把
柁立兮欸乃努力上灘水平平緩兮欸乃北風雨雪吹
我寒兮欸乃日漸漸㝠兮誰濟此川欸乃
　　　和方山子歌
餞者在郊黄鳥交交楊柳䕃車有酒有肴
　　　　右僕夫歌
何柳不黄何鳥不鳴匪無良朋懷我故鄉
　　　　右答歌
春水渙渙水鳥鳴喚追汝者誰白馬在岸
　　　　右舟子歌
食君琅玕佩君玊環春蒲再芽北舟我還
　　　　右答歌
　　　已哉辭
由衷醜貪孰之㢘兮餐氷茹蘖乃疇苦汝節威武不屈
以身殉國此戾此賊彼毅彼力曰伊逮之逮之膺矣已
哉天乎命乎䛆予改之吾曷懲矣栗滴瀝望首陽之清
泉兮有二人者從之汨乎終予年
　　　三原王公夀辭
軒冕兮巍峩公之進兮羣龍委蛇公今何所兮南山岧
嶤誰與公兮逍遥
南山何有兮其雲油油出覆四海兮歸抱一丘公朝攀
兮暮與游徜徉宇内兮復安求
緑桂兮丹阿公遊兮酒歌幅巾兮鷺羽婆娑兮公舞夀
且康兮慰我民望兮
　　　招隱山辭
山之桂青青秋風緑葉冬不零王孫幾時歸山空蕙草
摧
山之草萋萋春風花發桃源迷子規啼竹隂日暮愁人
心
秋之夕螢飛山風霜露沾人衣洞門翳寒蘿奈茲華髪
何
　
　
　空同集巻八
欽定四庫全書
　空同集巻九　　　　　　明　李夢陽　撰
　　五言古
　　　時命篇
代馬不戀越荆禽豈巢燕鸜鵒渡汶水君子憂未然奈
何客游子率爾辭故山行獸顧丘林出雲有歸還交交
聲利途軒車日駢闐誰念牛下人悲歌夜中歎豪門有
棄襦我衣恒不完張儀懼諸侯泄栁乃閉闗貧賤豈盡
愚時命當自安
　　　述憤
　　𢎞治乙丑年四月坐劾壽寧侯逮詔獄
天門鬰岧嶤虎豹守其隅畨畨九苞禽頡頏舞雲衢衘
書奏至尊青龍與之俱光夕絶還響徙倚空愁余
　　　其二
帝居杳何許蒼蒼隔九閽白玉為阿閣黄金為重門可
望不可扣仰見飛雲奔何當發炎旭下照孤葵根
　　　其三
鞀響久不作烈士常苦辛魏裾已寂寞漢檻空嶙峋邈
焉向千載曶曶懐斯臣皇心茍識察百死寧一身
　　　其四
懸車曜囬景夕風起喬林撫兹散沉憂浩蕩開重隂迴
翔瞻闕門躊躇思玉音宵坐熖明燭懐古傷我心
　　　其五
大化罔不虧人生固多艱汎觀疇昔人浩然發憂歎自
非餐霞侣伊誰駐朱顏律律南山岑拂衣㑹當還
　　　其六
孟夏草木長垂雲一何凄零雨宵始歇西山朝復隮兀
然坐髙舂時聞鵓鳩啼逢辰寡宿懽履運傷前迷既無
杯中物何以寫我悽
　　　其七
飄風自南來䬃䬃入哉懐我欲隨之翔北向三重堦守
閽遥望余閶闔何由排戚戚勿重陳危言多厲階
　　　其八
夕雲鬱崢嶸頽陽入西丘返景漏林端明我屋上樓靜
久得𤣥理源澄復何求永懐鄒陽子聊以抒我憂
　　　其九
苔井肅隂森嶽廟閟以清車前當路翻紅葵夾階生羈
人散煩疴紆徐歩中楹時禽變好音庭柯敷夕榮詎知
沮洳塲曠然獲悠情
　　　其十
青青廟中槐交交一䨇禽為巢育其兒結構良苦辛一
朝驚彈羅移棲向髙林我行適見之歎息空彌襟
　　　其十一
湫宇夕隂隂寒燈熖不長氣棲遞㣲明飄忽如清霜人
云網恢恢我胡寓兹房墉䑕語牀下蝙蝠穿空梁驚風
振南牖徂夜倐已央於邑不成寐展轉情内傷
　　　其十二
小草生枯桑芊芊競芳辰雖云殊本根寄託各有因自
我罹幽囚忽焉經浹旬我兄千里餘渺渺長河津妻子
日望余蒼蒼隔西鄰所幸二三友笑言越昏晨宵鐙促
燕膝昵語忘苦辛患難茍相得毋論骨肉親
　　　其十三
檐月何徘徊晨風復依依載言别同居倉皇倒裳衣處
者各惆悵去者從此辭挽手刺刺語寄言家中知丁寧
故與親願勿長相思明明昊天威我乆寧在兹
　　　其十四
皇矣彼上帝赫赫敷明威四序舒以慘中有𤣥妙機燭
龍躍天門一朝景光囬昔為霜下草今為日中葵稽首
沐罔極欲報難為詞
　　　其十五
明月出東方徒行反家室室人走相訊問我何由出明
知非夢寐欲辯仍自失喜極䨇涕零轉面各衘恤垂鐙
照緗巻浮埃滿朱瑟愁言卒未傾忽復見晨日
　　　其十六
鳴鑣踰廣陌執簡謁彤闈道逢相識問倐如逺行歸虎
拜閣門下龍顔霽晨輝二后邈以迢吾皇嗣其徽從諫
如轉丸旁求炳先幾令聞洽四國壽與南山齊
　　　其十七
臣本草野士弱冠承恩私黽勉簪紱間低囬赧容姿直
湍寡囬波勁木無弱枝天運不易測物情諒如斯修塗
方浩浩駕言赴前期
　　　發京師
　　正徳二年春二月與職方王子同放歸田里
驅車彰義門遥望郭西樹冠葢輝青雲車馬夾廣路威
風何赫奕各䝉五侯顧囬飇動地起白日倐已暮棄擲
委蔓草榮華若朝露良無金石交人生豈常故絺綌足
禦冬誰念紈與素愾彼白華篇氣結不能愬
　　　其二
蔦蘿附松柏枝葉固相因行子戀儔匹况遇同鄉親北
風起河梁日暮多飛塵擕手同車歸駕言西適秦道逺
長渇饑客子懐苦辛仰瞻天漢流夜永不得晨驂馬媚
其曹鳴鴈各求羣明星出東方照見車下人夙興即徃
道登彼髙路津還顧望京邑愴焉何所陳
　　　離憤
　　正徳戊辰年五月閹瑾知劾章出我手矯㫖詔獄
采采河邊蘭鯉魚何盤盤念我同胞人訣絶摧心肝事
變在須㬰浮雲逝無端臨發路踟躇誰敢前為言原鴒
抗髙聲我行何時還十歩九囬頭淚下如流泉
　　　其二
練練晨明月鬱鬱風中栁蒼茫遮我車識是平生友感
君故意勤贈我䨇瓊玖虎狼夾衡軛狐狸草間走東方
漸發白聊歸勿為久天威煽方處君子毖其口
　　　其三
北風號外野五月知天寒海水晝夜翻南山石爛爛丈
夫輕赴死婦女多憂患中言吐不易拊膺但長歎永夜
歩中庭北斗何闌干裂我紅羅裙為君備晨餐車動不
可留佇立淚汍瀾願為雲中翼阻絶傷肺肝
　　　其四
驅車重行行前上西山陲白日忽已𡨕歸鳥來何遲飄
風吹征衣北逝方自兹行路見我行不行為嗟咨苦稱
途路澁君子莫何之欲訴難竟陳天命自有期
　　　其五
結髪事君子締結固不解青蠅玷白璧馨香逐時改恩
阻愛不周棄擲良在此紅塵何𡨕𡨕白日淪西海對面
有訣絶何况萬餘里得寵各自媚誰為展情理訛言方
蝟興君子慎其始
　　　七哀詩
問客何方來四月發囬中繁霜隕百草樹木如寒冬客
行一何遥客顔一何憔舉目望闗山闗山鬱蕭條少壯
盡乘邊崖谷何寥寥戰馬不解鞍弓矢常在腰碩䑕走
空倉城上狐狸跳咄咄勿復陳更問北來人六月天雨
霜哀哉生不辰
　　　與客問答
門有萬里客顔面帶風霜左右佩䨇鞬意氣何揚揚問
客何州士逝將之何方客亦不顧云但言開中堂手持
一書札口口稱故鄉長跪受書札草字八九行上言親戚
故下言别離傷
　　　其二
長跪牽客裾故鄉今何如客起長跪言故鄉不可居墳
壠既蕪没寧復識田廬鄰巷鮮故人族屬半丘墟巖巖
髙山谷今為官路衢主人聆客言涕泗交漣如離鄉三
十載小女為人姑邇者日以親逺者日以踈狐狸知故
穴牛馬知故阹願為連理樹託根北山隅
　　　赴江西之命初發大梁作
戚戚辭故里盛陽逺行游入門揖兄嫂征馬已駕輈日
午登前岡浮雲逝南流零汗透衣巾僕夫行悠悠軀㣲
懼命重慷慨但懐愁還望故所居匹鳥鳴相求而我獨
何為道路常懐憂
　　　轅駒歎
世徑互險夷富貴安所需昔為櫪中駿今為轅下駒白
日仰悲鳴青雲立踟蹰未䝉主人顧何由効馳驅朝思
碣石津夕睇流沙隅常恐侣凡蹇棄捐中路衢
　　　李廣
李廣昔未遇射獵誰見稱君主猶未識他人寧不輕日
從田間飲夜止㶚上亭醉尉前呼呵小吏亦見凌一朝
剖郡符飛葢赴北平凭軾覽百邑樹羽寧千城亭障不
設燧櫪馬躍頓纓彎弓射虎歸淡淡黄雲生自從結髪
戰舎鏑無虛鳴威慴五單于胡人窹寐驚孰知身運乖
數竒竟無成壯顔逐年衰白髪忽見嬰寄言雄圖者俟
命莫吞聲
　　　豫讓
士有氣相感殺身酬所知伯氏既謝世族姓無孑遺噬
炭甘若飴漆身亮何為生既荷君遇没敢求君知仇聞
再三歎攬淚惠新衣玉劒四五動左右神為摧愴哉彼
流水迄今為鳴悲行路佇歎息芝蘭繞墳基人生固有
畢節義誠難虧
　　　怨歌行
怨違情有悲懽聚理無欺懽怨非中則感離難重持纔
見春華交倐已晨露滋秋風吹羅袂團扇不復施團扇
與羅袂用舎各有時炎寒啓迭運超曠多逺期勿徒歎
捐棄恩愛倘中移
　　　葑菲歎
菁菁田中葑與與疆上菲托根豈誠異敷葉為誰美采
掇女心歎遵路勞情理鮮莖入素手終朝不盈篚置之
獨長惋抆淚沾衣裏白華肇卑薄谷風啓怨誹色衰使
交離棄美因下體空瞻寸晷旋倐見嚴飇起徒持履霜
戒誰念禦冬㫖吟歎非貞喻托物聊在此
　　　有夢
濡迹古梁郊託兹洪河疆流景逝不處衆草忽已霜元
雲駭崇原鳴風激空桑侯予竟此夕念獨涕沾裳人欲
天必從神交詎無方解襟即幽寐執袂奉顔光道暌未
終已舒體各異鄉鳴鷄在東壁薄月鑒空牀精誠諒有
合暫違寧詎傷
　　　馳景篇
小至方浹辰居然届寒臘澄空暮霜歛雲物恣吐納眷
念河闗阻悵望三川楫城隂多悲風馳景杳難接遥憶
鹿門駕緬軫馮驩鋏
　　　時序篇
邈矣時序邁悠悠羈思懸少嵗覿飛龍振歩躡雲煙揚
芬凌紫霄結駟覽黄淵王綱祗以穆四海屢豐年晨趨
謁雲陛晩沐踏京塵流觴擁華舘藻翰飛陽春逸者眷
多暇壯士恥無聞徒閱芳華改何有尺寸勲日月不我待
倐忽星運移抱疴届兹夕憮然傷夙期元髪難乆恃毋
令達者嗤
　　　嵗晏行
嵗晏幽隂積寒霖夕館空浮雲起城闕浩𦕈安可窮悠
揚横太虛囬薄蔽鴻䝉我有一叢蘭種之良亦難飄風
忽來吹零露苦相殘勸君留此草蕭艾不可寳
　　　苦熱篇
大運互伸縮二儀每驕蹇陽威茍不烈隂馭何能反避
暑躡清榭拭汗望幽巘宻緑暵豐林萋蕪萎修坂逃飲
豈其性對食不能飯嗟彼馳騁子晨暮各忘返執熱古
有經愚智詎相逺何當蘇海宇余亦遂仰偃
　　　其二
伏隂㑹當升愆陽固有期墻茨覆鮮實蟪蛄夕以哀所
虞大火流即值凉霜催軒轅製六律大舜彈鳴絲四氣
為之和民生寡憂思古理日云邈季運安所師我懐良
已永炎曜况倭遲願言惠清飇颯然均此施
　　　值雪詠懐
索居倦晨暮沓沓傷嵗窮𤣥雲為誰屯流霏夜常風映
隙既窈窕穿窻亦玲瓏凌髙似有綴填卑忽若崇裒多
雖稱物益寡竟誰功匪無盈尊酒斟酌解我忡途路悵
伊阻佳期杳莫同握瑾惜楚老投瑶怨國風人欲天必
從精感理能通鍾絃曠易絶郢調寡彌工持為知音説
庻以折其𠂻
　　　苦寒行
白日歛光曜北風如劒刅澤堅走鳴車氷雪峙千仞登
髙望四海四海水將結蛟蛇壅巢窟虎豹濳於穴巑岏
太行谷蒼莾隂山戎沙磧晝飛霜壘門吹烈風鳥雀墮
巖壁黄狐嘯空城居人掩闗卧客子無復行
　　　行省樹下
中林溽雨積蕪徑暑日薄衆鳥集於樾鵷風眇焉託披
雲矚岑觀縹緲三阿閣踽踽懐昔賢擾擾疾棼錯夷猶
攀榮柯慷慨念幽壑
　　　卧疾
寒飇振䟽牖十日嵗華改王孫怨修路芳草若相待寸
心百慮嬰移疾屢朝晦范甑蛛網生翟門雀羅在歎息
中林蕙望望何能采
　　　其二
眠痾感嵗晏中意長剌剌展䇿不能讀對酒寡懽懌晨
風激幽林堅氷滿川澤短景不可駐倐忽變昕夕飛雲
迅南征歸鳥厲其翼地北常苦寒窹寐想温域
　
　
　
　
　
　
　
　
　
　
　
　空同集巻九
欽定四庫全書
　空同集巻十　　　　　　明　李夢陽　撰
　　五言古
　　　雨後徃視田園同田熊二子
鳥性恱儔匹人情豈無慕亟見不云數獨行必相呼(去/聲)
昨有城上眺今復郭南歩膏雨囬原緑豐林宿殘霧乆
蕪慨我廬旱水兩妨誤夏禾既岑漠秋秫庻能穫釀具
粗已足念子有長路
　　　其二
雨暵自有期嵗功詎云差昨來偶滂沱萬物皆顔華晴
晨子見過毅然巾我車荒徑蹄轍稀澤國踈桑麻長風
起修林夕響連蒹葭芃芃南山豆離離東陵瓜懐古看
行雲矯首徒咨嗟
　　　莊上晩歸車阻於潦渠徒歩始達於岸
暮醉各言歸風起草獵獵潢潦溢中軌車至不可渉野
黑徑復曲魚貫踵相躡良懼蒼耳窟重為蜥蜴怯童稚
行我先溝塍負而躐世路本夷嶮人情有驚怗閒素輕
波濤臨川想維楫履坦合自咎長吟詠匏葉
　　　山夜
孤月上東岫白鶴激秋唳涼風振溪壑林影䬃揺曵山
居本深靜夜氣復澄霽𡨕心向千古𦕈焉託真契
　　　蒸熱三子過我東莊
林蜩午不歇日毒土色赤鬰言森宻裡時華媚深碧三
人者胡來無乃不速客黄公蒼鬚髯二生(鄭生作/程生誥)頎而
晳入䕃齊解帶對酒各岸幘籬萱挺其秀檻果垂易摘
無言豈為黙有形忘所役杯乾時一斟遽復至西夕
　　　田園雜詩
朝陽曖秋木凝露未即晞翩翩啄榴鷽自驚集復飛衆
穡既登載我事亦漸稀晨興坐東牖兀然對紅薇噭噭
一白鶴北逝將疇依忍兹稻梁辰而汝甘長饑
　　　其二
大車行棘棘小車響額仄隨分各有營急者稼與穡旦
出在田野日入未遑息長隂下西夕蕭颯起寒色雲霞
變彩氣照我桑麻國立看勞者歸露濡徑不濕
　　　其三
野清雲氣滿塲功亦云畢收穫雖有殊大小各盈室感
兹狼戾年追念憂苦日紛然嗿其饁妻子孰遑佚嵗工
借寒熱人事坐勞逸蕭蕭原野霜何草不垂實
　　　其四
壯時掉塵鞅老乃即農務值兹田事終怛然感霜露原
萋日以歛林華不守故嚴霜净游氣翔鵠在天路鷃雀
躍蓬蒿啄食不滿嗉而予竟何言飯牛髪今素
　　　其五
田居亦安娯患者寡朋仇農談或時歇仰視蒼雲流青
衿者誰子道言即我謀開尊面圃塲剥棗充盤羞物小
意固勤觴既情仍留皛皛逺天色秋暘下林丘
　　　秋詩
百卉凄以腓游行散我矚夕風一何瑟入園乃華馥菊
也紛其英修篁積寒緑人生匪金鐵榮落譬草木磬折
者誰子誓死日爭逐賢貴與賤愚滅去孰還復鳥雀各
有安無為智者辱
　　　其二
北風胡鴈急小禽亦南飛輕俠羣少年求伺爭有為弋
彈無遺木畢施在中逵百發不一獲用心良足嗤黄雀
堕計中鳴咷如得依白鵠舉雲漢覽之心内悲小大有
分量𤨏𤨏豈知㣲
　　　登東城樓晩下樓作贈同遊數子
登樓散凉目隤然日云暮逃暑良已懕戀景復延顧曠
野起暝色層闉合昏霧眷言樓中客共此城上歩蚊蟲
撲面游蝙蝠時自度二儀但莽莽一氣黯廻互晝夜本
定理明晦非難悟日入各言息鐘鳴復馳騖崷崒宋帝
閤突兀信陵墓往似宿沙禽來如綴花露徙倚千仞梯
長謡發悲愫
　　　其二
盛陽麗樓臺爛如錦繡錯日入暝煙起俯視但㝠漠即
此悟人理天道固可度動静啟晦明代謝有今昨凉飇
逐夕興迴聲滿虚閤四顧水眀滅宿鳥喧相索啞啞啼
城烏噭噭上雲鶴忉怛感晨暮徙倚罷觴酌北斗忽復
低西月隱長薄閃爍海光動翕沓氛霧廓無恃黒頭在
早定滄洲約
　　　寄贈端溪子
歎鳯世已逺悲麟竟何為蘭蕙秘幽巖蕭艾盈路岐
君子抱明徳傷也誰復知隨流非我心特立乃見疑亭
亭南山松匪無霜霰摧寒蕤但不改孤貞常自持
　　　其二
智者尚髙契逹人慕希聲曠世有相感同時悵難
并烈風起𤣥朔百卉忽以零登髙望所思慨焉念
徂征鴻鴈序翅飛麋鹿呦呦鳴為言明馨子盍簮
終有成
　　　贈蒼谷子
𤣥雲翳白日積隂何漫漫風氣日以凄泥雨常不乾漂
籜委川塗百卉良可歎覽物懐伊人撫時悲凉寒憂來
如亂絲理之棼無端為霜念逝鵠多露怨芳蘭所嗟聲
影隔匪懼馨香殘徒把瑶華音長謡望林巒
　　　贈青石子
髙鳥有違羣離獸多悲音懿彼婉孌子悵焉分此襟朝
發南河隅夕暮乃北岑𤣥雲既無極黄波浩且深君其
四海翔無言還舊林
　　　其二
季秋凋羣木寒潦濫中軌笳鼓濟方舟軒車匝河涘攀
德惜遥邁悵分睇馳晷采蘭徒情結把菊為誰美願子
厚衣襦霜露自兹始
　　　贈劉濳
人生無常因飄如風中雲昔别大江隅今也長河濆凉
飇起霜夕隕葉何紛紛我菊有佳色毅然獨芳芬遲速
良有時勉哉樹髙勲
　　　贈崔子
鯤魚游北溟鳯鳥翔南涯扶揺非無運鳴世自有期顯
夫競鐘鼎遁士潛蒿藜駟馬豈不榮泉石安且怡悠悠
西山人匪為薇蕨饑寄言青雲客策勲及今茲
　　　贈孫生
古人種桃李不為搴其花君子振英芬豈在文與華炎
陽赫晴彩百卉流丹霞蕡彼東園實纍纍一何嘉采者
自成蹊舉世徒咨嗟
　　　贈王生
鳯鳥世希有衆人常見疑一朝下西周戞焉鳴髙岐光
彩照四極觀者驚以咨神物恥自衒卑鄙甘見欺驥馬
匪伯樂鹽車空號悲燁燁豐城劍非華誰固知
　　　其二
伯牙違鍾期有琴不復彈兹意奚以取良為知音難得
失有榮枯合離成怨懽黄鵠戾天雲𤣥鴻漸河干淺夫
貴多矜狹士賤自殘幸子固明志顯塞察所安
　　　贈崔生
伊昔振我衣連歩千仞岡巖谷窈疑阻岐徑回羊腸與
者咸莫從子也乃同行舉首撼天樞縱目攬大洋星斗
何歴歴海波浩茫茫登山貴及顛渉水非無航願言窮
髙深念哉毋相忘
　　　贈魏子
霖潦乆迺歇晨興送還輈野寒泥淖盛念兹途路修人
生茍相許豈必曾綢繆踟蹰東路岐贈子雙呉鈎
　　　其二
八月浙潮滿念子鼓南楫海月團㑹峯山峯下江葉里
閭多宴娯仕宦有榮業早回北向轅晝日望三接
　　　三士篇贈醫李鄭張
嚴飇厲時威槁葉下榮木春風一以敷病草奄回緑天
道豈常肅人事有還復七情既吾賊六滛乃為殰農經
發𤣥㫖軒問擴英馥代殊理易昧行乖計相逐陳荄抱
緜息寒根藴真育李生起専門鄭子振空谷張也剖金
匱奏効更神速飲橘秪自衒種杏亦可恧誦我三士篇
聊以助清穆
　　　寺游别熊子
天地固常爾遇之情不同但看揺夏樹何似飛秋蓬古
來怨離人豈必窮與通黙黙兩無語坐披琳殿風
　　　其二
夕風起凉閣入耳松摵摵當此佳勝區誰忍遽離析簷
鸛戞戞鳴蘿翠滿衣席異時冠蓋塲倘憶幽賞跡
　　　其三
散眸七寳地觴爾孤雲臺一望碧煙合四靣清風來流
影盪我前炎樹生秋哀一笑問天地刼灰安在哉
　　　其四
獨立臺上閣俯兹城下湖為問黄金魚徑尺今有無愚
者人盡笑賢之乃謗誣二者吾適從不如乘海桴
　　　甲申中秋寄陽明子
風林秋色靜獨坐上清月眷兹千里共𦕈焉望呉越窈
窕陽明洞律兀芙蓉闕可望不可即江濤滚山雪
　　　贈李世徳
豢畜不生麟鸞穴無鸇鷦求水貴求源佳木無惡條李
門世清修三軰燁雄超黄扉早殺翮中葉乃淪凋生也
困逾勵奮飛竟雲霄大鈞斡神化萬物隨生消英英畹
中蕙化為艾與蕭願堅謀始心全我金石要
　　　寄贈玉溪子
松蕙不棲蟬熊皮不上蟻秉性死不易斯足驗人理茍
投信若飴義交固如水如水遐則思若飴背乃毁悠悠
徂暑月眷眷念君子霍雲停復飛汾水蕩而駛山西迴
夕陽皎如覯光美徒操孤絶絃歎息竟何以
　　　初秋上方寺别程生
勝地亮常爾佳士難屢并未窮結駟游遽復揚㠶行古
林鬱城隅石門敞幽清趂風選濃䕃布席觴羣英竹凉
時自來殘暑驕未平戒飲今二朞為子杯一傾義投不
在故跡逺心自縈念兹徘徊意時哉樹嘉名
　　　贈鄭生
杪秋木葉脫霜露告成嵗驅車遡寒郊觸物念征邁戒
舟有程日維駒阻心愛所幸旦暮留前途或風瀬
　　　其二
伊予解組歸汝也美少年駿馬臂兩弓射獵梁王川感
予重意氣授之黄金鞭萬里不易致悲鳴為誰前
　　　其三
英英百尋木時至乃黄落楚楚清俊郎還家鬢蕭索桂
樹寒正榮溪魚白而躍山行采瑶草寄我長生藥
　　　寄程生
河日淡莾莾飄風但塵沙隂陽為誰爭時至枯亦葩念
離傷嵗窮懐音怨途賖彼美杳何許孤吟弄瑶華夜攬
海門月晨吸波上霞苦心誰固知延望長自嗟浦鴈回
故翼汀蘭茁新芽無負汴上約梁園多竒花
　　　贈梅國子
烈士有心許佳人重情歡投義既不易識者良獨難清
秋理瑶瑟為君發髙彈一曲未云亂仰視孤鴻翻一舉
狹千里再舉青雲端我欲從之逝羽短才力单聲影中
藏之儻接排風翰
　　　贈定齋子
水澄萬形一鏡明别醜好哲人靜以俟愚者苦紛擾君
本觀海人揚旆向東道髙歩登岱巔横覽盡洲島匪云
波水浩祗見衆山小孔林秋飇入漂籜委寒草明禋展
躬謁蕪翳為涓掃
　
　
　
　
　
　
　
　空同集巻十
欽定四庫全書
　空同集巻十一　　　　　明　李夢陽　撰
　　五言古
　　　衛上别王子
晨風應候至鷄鳴各嚴車我今游宋中子當旋舊閭僕
夫理前綏轅馬悲鳴趨一别阻秦周相望萬里餘首春
霜露重厚汝征衣襦昔為同袍士今在天一隅故者日
以逺疇能察區區
　　　其二
税車朝歌里送子輝水陽羣鴈起髙飛凌風各分翔敦
交多故懐况乃憂故鄉征夫愁短日去馬知路長童童
孤生柏結根南山旁願言采此柏遺我心所當良無白
鵠翼何以得髙頏
　　　贈徐禎卿
獨處忽不懌攬衣循東廂樹木何修修春風起飄揚我
友駕在門告言適江湘倉皇挈玉壺追送臨河陽顧瞻
兩飛鳬並戯水中央翩翩厲羽翮鳴聲一何長奈何游
客子一别永相望時澤亮有周天命固其常薄終義所
劣别離庸詎傷懿彼回路贈慷慨申此章
　　　贈王舎人昪
迅風激髙雲朝日照嘉林良友忽逺適惻愴摧我心川
原望靡極江路浩且深殊域寡親戚孤子故難任荼蓼
積愈苦淚下不可禁
　　　其二
攬淚瞻林木韡韡敷華葉層闉帶廣陌車馬暮相接駢
裾侈髙㑹誰念獨守妾豈不思方舟川廣不可渉葑菲
遺下體舉世重紅頰勸子且寧志為恩孰周浹
　　　又贈王舎人
送美城東陌還車望上陽觀闕百餘尺蓉城鬱相望同
在天一隅子今旋舊疆經子故所居我馬立徬徨
　　　其二
徬徨亦何為悵望逺行客枯桑號天風時節倐復易簪
紱匪我榮棄置安所惜願為東南風遂附髙翔翮
　　　其三
勁翮無羣棲靈根豈叢蒨人生非苦匏安得常相見動
息各有因况乃異鄉縣徘徊岐路側仰視雲中鴈
　　　其四
鴈征㑹來歸君行何日返驚風飄馳光嵗月忽已晩登
山采白苓遺我心繾綣上言制頽齡下言助餐飯
　　　贈劉氏
晳晳呉中娥奕奕宛清揚邂逅此堂隅瞻顧兩回翔攘
袖發皓齒列坐無髙倡行雲為徘徊順風託馨香周席
莫不歎側目生流光何意芳盛年峻義明秋霜於禮誠
銷薄銀漢徒相望
　　　其二
矯矯雲中鵠忽忽晨南翔連翩客游子駕言逝何方霜
露日夜零東路悠且長意欲從子逝我馬𤣥以黄徒思
諒無益欲置難遽忘愛子千金軀雙親在髙堂
　　　其三
埋輪國東門駕舟越洪洋晨發天北隅日夕至建康皇
居槩太清陵樹何蒼蒼白馬服衡軛飄颻過路旁敦交
豈獨薄貧賤多顧藏所志在寧親榮耀乃其常
　　　其四
青陽獻嘉嵗𤣥鳥鳴我堂逺子念行役驅車發南疆豈
不誠辛苦王事切中膓駪駪泝原薄拊劒何慨慷羣形
冒休澤朽榦揚朱芳君子法天造小人曷能臧
　　　其五
回車太行谷結轡登羊膓羊膓何崔嵬俯視見大江大
江日東注游子悲故鄉故鄉復迢遞欲濟河無梁晨起
振我纓駕言行朔方丈夫貴榮名臨路徒離傷
　　　贈徐陸二子(徐名縉字子容姑/蘇人陸即深也)
清晨思行游駕車郭西門凝霜被野陸莾莾多荆榛霖
雨不歸川四顧無行人何意岐路側悵然獲所親晤言
不須㬰含意俱未申雲間富才傑具區産名珍一為時
所知光耀在青雲情交茍不劣窮顯非所論感激平生
義匪爾誰當陳
　　　申州贈何子
翩翩雙黄鵠凌風各將去哀鳴岐路側一歩一回顧何
異同心子失散在中路别君倐五載我髪忽已素今逢
不須㬰趨駕一何遽臨分但踟蹰道語不及故山川何
悠悠白日奄欲暮努力愛玉體慰我長思慕
　　　寄康修撰海
晨歩城西岡遥望終南岑荆棘髙蔽天白曜翳以隂鷄
食鸞鳯饑蛾眉讒妒深葑菲遺下體一别成飛沉出門
眺四郊莾莾悲風吟海水有可測傷哉誰諒心
　　　其二
少隂盛霜雪﨑阻鴻鴈饑荷斧入林谷日暮誰共歸林
樹窈㝠㝠徑路多虎羆北斗横塞岑邰野風振悲欲徃
河無梁念子忽如迷榮耀在須㬰亡没誰復知思附𤣥
鶴翼從子以髙飛
　　　贈王生滇南
人生如枯蓬團團隨風轉朝猶同一隅夕暮異鄉縣鳯
皇擇林遊奮翼思髙飛一飛萬餘里路澁常苦饑岑巒
造青天蹊磵何崣􁚅食尋竹實餐棲必梧桐枝德音倘不
隳慰我心所期
　　　送姪木北上
羣鴉競時食孤鴻獨髙翔丈夫四海心誰能安舊疆仗
劒辭所親䇿馬登前岡嵗晏霜露繁原野何茫茫草枯
禽獸饑潢潦浩以長感吟悲蒹葭試鳴候朝陽朂哉樹
名勲念兹西頽光
　　　送秦氏(秦名文字從/簡台州人)
健足慕千里倦翮常卑安陶子重折腰貢生乃彈冠黄
龍日南游長江浩瀾瀾竹實匪不甘鳯孤誰為歡故廬
倚青松懸崕激鳴湍返真謝形役庻以成盤桓
　　　送谷氏
零雨晨㣲㣲艾葉何旆旆端居輟中憂駕言送征邁黄
河流湯湯飛雲下燕代臨汀羅觴爼趂景徙傾蓋轅馬
望路鳴僕夫整衣帶孰非金章客子也獨所愛行行樹
聲猷及此明良㑹
　　　别李氏
逸禽恥淹棲良駟競先歩出門有行游諸所豈得顧辭
燕戀舊壘渚鴈企髙鶩情離誠有猝心期固其素匪無
便儇子新人不逮故踟蹰野飇夕分手即前路
　　　其二
前路乃何之迢迢夢雲澤霖雨暮戢戢囑子且停軛隕
籜委川徑潢潦浩以白熒熒雙龍劒佩服我所惜水行
蛇蟲匿陸邁虎兕辟願言奉心懽庻與備朝夕
　　　贈寗氏
野荍萎平畛寒露一何早凝霜一以零蘭蕙亦衆草美
人中夜興憂心惄如擣玉石誠靡别妍華恃疇保毖毖
谷中松見者豈不寳良無匠氏顧歎息嵗將老
　　　其二
白日何㝠㝠送子黄河陽執手無一言仰見雙鴈翔處
卑心罔怡奮飛多中傷撫劒兩踟蹰低頭涕沾裳天運
有銷盈志士懐剛膓去去愛景耀離别固其常
　　　送閔氏
怦怦困暑溽悠悠抱中戚時蟬邇戸響流汗揮復積登
髙散我憂忽覯逺行客為問客者誰是我心所懌律律
佇征雲迢迢逐歸翮孰無室家念忖爾懽聚夕伊余胡
寡仇㷀㷀痛離析
　　　長歌行贈房氏
㨗歩競先鳴達人貴沈幾鴻鵠翅摩天於世常髙飛煌
煌冠蓋朝疏也乃獨歸誰云傷秋子而為鱸魚肥彼哉
枌榆儔豈知千仞輝
　　　其二
瀰瀰夏川廣驚風夕揚波眷言送誠歸軒騎匝中阿倦
鳥故林趨獸離懐前窠君看纍纍實豈復華其柯皓首
聲利途攸見無乃頗
　　　憶昔行别閻侃
憶昔少年時遨遊咸陽都邂逅塵埃裏相邀入酒壚半
酣擊劍起挾彈青門隅風蓬離本根奄忽浮雲徂聚散
良靡期晤言誰復圖濛濛零雨辰悠悠梁園途翩翩白
馬鳴藹藹朱華敷昔逢美姿顔今也白頭顱中藏難遽
宣相看但捋鬚前路浩﨑嶇愛子衰暮軀
　　　贈沈氏
辭馬鳴故羣羈人戀心知身也匪木石孰無懐與思藹
藹軒葢途才㨗競先時㝠㝠歸林翮爰集非無枝龍蛇
悟易訓蟋蟀感唐詩情感辰靡延把袂竟河涯贈子金
錯刀申子古别離徳愛誠匪他遘君豈無期
　　　其二
旦日子當發淹留復今宵良乏美盤餐為君品鳴簫君
如巖下松霜霣顔不消衆草茍移時化為艾與蕭聆曲
復不懌睠焉傷迢遥携手歩前庭仰面看招揺巢子潜
箕陽四岳俞唐堯願言修九苞曵佩鳴天朝
　　　送蔡帥備真州
晨飇下嚴霜波水白浩浩鷄鳴人語動趨駕恨不早出
門望原野四顧但衰草芒碭一何寥驚鴈鳴寒蓼老驥
志千里烈士輕逺道臨事毋謂難為善豈在小
　　　其二
颺舟逾長淮登陴望大江氣勢何鬱盤皇矣真我邦宫
殿槩髙清鍾山變青蒼横飇靜霜夕天塹如沸湯時平
智士拙貨賤良賈藏無言邊境勲寧居亦慨慷
　　　其三
隕霜凋楓林澤藪莾虞虞結徒䇿青驪行狩聊我娯左
發殪𤣥兕右捎仆文駼揷羽坐草間飲酎炙鮮腴川光
夕明㓕鴈鶩風呌呼立馬千仞岡仰送浮雲徂彈劒問
所私何如李金吾
　　　京師元夕有懐丘子兼憶舊遊
夕都鬱垝壘浮雲䕃孤臺宿昔與丈人攬袂凌崔嵬延
眺殊未已明月從東來俯身覽九陌車馬何諠豗朱門
競笙竽鐘鼓趣行杯詎知前代人寒隧生青苔金珠委
瓦礫鉛華安在哉沉冥日云富感激令心哀丈人方岳
裔夙質謝塵埃婚嫁慕向子幽棲放顔坏七十尚蛇蟄
白衣潛草萊嗟余紏簪紱俛仰阻沿洄逝将親逸躅榮
盛等浮灰
　　　元夕友人見訪
春月多麗輝白雪媚其姿美哉京洛夕銀潢鬱逶迤逶
迤帶紫陌車馬驅以馳繁燈張四衢都人競遊嬉道者
便靜性俗夫乏逺資林塘枉冠葢繾綣非我期金波低
宛轉明星漸離離清光茍不虧永與浮雲辭
　　　月夜飲别徐氏
仲月𤣥烏集蚯蚓蟠于廬朅從徐氏飲置酒臨中除明
月一何光衆星爛髙虛中有參與商相望㦧不舒人生
雖有懽詎得常相於夷猶廣庭内惻惻摻子袪哲人重
明德邁士懐離居離居諒復合行矣慎所須
　　　贈鄭淳
路緜家室怨乆别誰奈苦荏苒及春孟氷消舟莫阻臨
觴歎河邁指景趂前侣汀曲㠶易隠勞心望徒佇
　　　贈李僉事衢
處世寡諧合營道無貞心緬邈伯牙絃歎息誰為音竊
禄匪我志隨風豈能任所以棄朱紱窮年臥空林君子枉
榮顧駟馬一何駸輕蓋䕃白日軒車匝庭隂宴晤及春
期列筵享同襟目快淑氣草耳聆恱時禽肴至弗徒歸
觴舉恨不深末路校通塞鑒止無飛沉託意誠匪殊在
逺固宜欽願言附松蘿子其斷堅金
　　　將赴江西寄别殷伊陽明府
引年豈必老求志不在竒曰余逾壯齡遭斥還山棲事
與北門合跡擬東陵齊㓕音謝人徒四暑忽逮兹向平
果遺榮謝安終狥時詎意值嘉運末照及葵藜簡書下
我廬急遽誰得辭迢迢江西㠶别當首夏期束装逐流
潮改服團炎颸情鬱為念故寄重慚余卑虞絃改自調
孔鐸湮誰持江漢誠暫浮匡廬寧乆羇返貞意已堅抒
懐告心知
　　　鳶山訪汪氏因贈
昨余發弋邑急霰舞鳴湍灘髙果莫泝改騎凌層山山
層水復曲嵗晏嵐風寒捫蘿冒嶮艱踏氷渉洄沿日入
逹平夷倐覿君子闗清溪交逺圳髙松夾路間遺榮靡
所希時仕義乃詮未羡焚魚髙頗欽竒字傳矧伊連枝
芬慰我同心蘭綢繆促宴斚曙猿響南巒
　　　冬日撫州贈友
晨光鬰將布時嚴氣自懔陽也諒匪力厥隂無亦甚時
極理終固情成勢難寢徒然江漢紀莫制北飇凛寒湍
落孔家霜色峻石廪甘菊冬始華赤樹紛如錦校閲纔
及旬勞拙遺安枕既已阻携玩胡由接芳袵擬峴行共
陟寄言備醇飲
　
　
　空同集巻十一
欽定四庫全書
　空同集巻十二　　　　　明　李夢陽　撰
　　五言古
　　　贈四子
緜緜逺道積冉冉歲華晏氷霜夕轉嚴星斗夜仍爛蘭
缸照寒户旅士懷鄉縣方幸厠鱗翮詎謂各分㪚岐路
忽在兹山川復悠緬王子萬人特英論薄煙漢康生千
里足邁景速流電瑰瑋欽奉常秀朗推中翰冲標汎光
蕙逸思凌𤣥鴈所嗟異根株逝矣悲霜霰每言念暌晤
佳期阻驩宴
　　　九子詠九首
　　九子者皆天下賢豪人今乃合余於孟氏之堂祖
　　行也慕義傷離悵然有感於前遊作九子詠
　　　劉户部逺夫(大謨/)
逺夫振英駕乃自儀封里孟復既鷹奮秉衡亦飇起獻
賦擬揚雄彈鋏笑馮子時異各暌隔蓬轉自兹始
　　　王户部邃伯(綖/)
矯矯王邃伯深心託𤣥素豈謂萬里空見此天馬歩獨
行迕流議苦志渉煩務曰余駑鈍姿倘辱導前路
　　　王職方錦夫(尚綗/)
職方昔垂髫邂逅在梁汝遊闗匪豹隠攀邵遂鸞翥鴻
詞振宛洛一一中音吕訪戴諒不惜縱鳬非所許
　　　穆檢討伯濳(孔暉/)
清廟播芳歎朱鷺激濳調沉㝠㑹詮理刻苦光逾耀注
易在今兹醴酒企餘照載吟古離詠蹇拙慚賡紹
　　　馬給事中敬臣(卿/)
敬臣閨闥彦處世恒自拘朝謁金馬門暮向青𤨏趨朝
隠慕方朔修辭劇相如太阿不在掌非君獨嗟吁
　　　陶行人良伯(驥/)
陶子三泖英少小富篇翰至響本無聲隠璞疇能辨運
甓不云苦漉酒聊自玩解龜幸心許傾葢荷清讌
　　　馬進士君卿(録/)
君卿素所昧宻意宛相向醉酒似馬周讀書薄劉向時
人固不識古志益骯髒試覩同遊子磈礧盡英行
　　　戴進士仲鶡(冠/)
南州實才窟小戴亦横騖探鐶乃叨竊對孔豈在屢左
右佩采薺追趨信陽歩傾城在夙昔贈我陸機賦
　　　孟行人望之(洋/)
孟生瑚璉器英邁徴古篇登泰夙所期望洋豈徒然欽
趨瞠顔後抗志恥盧先吾方把任釣倘借襄陽鯿
　　　贈姚員外
高鳥厭羣飛孤雲恒自輝綢繆誠靡乖何必久要期傾
葢有芳訊白首則見疑嶄嶄龍沙濵風波暫徘徊
　　　其二
零濛不澤物衝風夕曾波送歸念維楫眇言望江河鴻
逝摩九天蕭艾被泉阿長濤蝕孤嶼峙此將如何
　　　别諸生漢口
大江流浩浩五日與子期風潮變旦暮六日達漢湄人
心重攸愛酬德視其施伊兹匪不幸所急非暌離晨飇
望我帆夕也宿共涯浮月每皓皓逆雲遞逶迤情淵分
有窮愴子當分乖昔為同池萍今向東西開大别峙嵬
嵬林蟬暮何哀俛首前逝波倚艫各徘徊
　　　贈張含
已嚴蓬池駕遽返夷門歇商風動榮草簷雨鳴不絶客
病良易積况値變華節悠悠城西館倐爾雙經月昔至
體流汗莎難傍户聒子也茍寧志川廣豈難越
　　　其二
流光逝忽忽天地一何軋六月子來至月也今已八客
子悲逺道時氣侵肅殺豈不念爾單室邇泥路滑三日
兩賡歌一日一通札寂軒倚衰栁奈此夕鳴蚻父母不
下堂歸軫何時轄
　　　送張含還金齒
百憂强自排感之輙復積亦知别心苦所奈懽愛客迢
迢西南夷歎子此行役出雲懷舊山倦鳥厲歸翮時情
茍靡遭勉合亮奚益還道尚云逺去去加飡食
　　　酬提學陜西朱君以廵歴諸什見寄
煌煌百二宅懷里念前都孰無雍門哀恨役久長途登
賦時有望所苦言辭麤自䝉新什惠披玩忘晨晡䟽越
發濳響爛若湍錦舒慙亦作者末欲畫安我愚瀏瀏囘
中吟宛遊秦隴隅清渭韻浟浟南山筆巍如誰云篇目
寡已包千里餘讀旣揺我心倘附西飛鳬
　　　襄陽篇奉寄同知李公
晨登大梁城南望襄陽郭漢流趨何急樊山氣參錯樹
高風來集道大惟淹泊投沙理雖迫召賈恩非薄幸且
便山郡聊遊謝羈縛仰攀躡孤岫俯眺聆大壑寒江歛
夕霽逺巖映林薄習池宴山簡英寮敞翠幙偶同擕葛
强飛翰淩觴酌歸聞銅鞮唱行和峴山作覽跡驗物理
觸歎徒今昨沉憂亮無益流坎任所託
　　　送裴生京師
大江積風雨驕隂久我仇懷役念戈殳潢潦憂中疇戚
戚感物慮况子行逺遊鬱哉朝宗心殷勤眺風洲
　　　内弟玊園莊歸
逾年始及村日久復言歸言歸亦何為景異情難持沙
禽噭噭鳴園林收暮霏暮霏轉急湍春草碧漫漫我行
已逾堤我心念猶攅志徃物不隔室逺詎無端誠乏靜
者慮郊野豈徒安
　　　送張六還京口
雲黄風色歇送子逾脩畛野風吹江樹波水清且緊歸
舟本自騖况値順流穩金山㑹當聚别暫情可忍
　　　自南康往廣信完巻述懐十首
越旬不出門所值疑初覯長湖迄華岳融景遞澄
秀鼓枻聿行邁覽物每欣遘飄飄順帆風逶遲歛
雲晝鳴鶴矯豐田文魚駛閑溜有生孰靡適時及
異榮疚彼哉吾豈仇乗運視所受履兹良已快迺
餘足云究
　　　其二
迅風會髙雲逝逝曷能已朝聳冠劒馳夕暮遭纍繫榮
辱邈何因嘅嘅昧成理湖程莾復闊灘溜于春駛肅肅
東騖㠶晨夜不得止仰睇啼柯猿俛傷躍清鯉一言季
布召斥以一言毁從古誰靡然寄語求全子
　　　其三
金閣簡英儒玉書託紀綱絲言一何諄黜佞掄圭璋澄
清有夙愫攬轡誠慨慷聿兹歴三始矢志千載芳風波
駭非意多口亂否臧九閶𦕈以𤣥欲扣六翮傷所司專
愛憎威刑喪厥常彼方聳輕葢寧知嗟道傍
　　　其四
淵雲諒殊性予豈經世儔馳驅二十杞學宦寡諧謀昔
斥還三河誓言永林丘靡堅今咎誰畜志竟莫酬在難
歸貽阻𦕈焉痗前修陟崇望波嶺翔雲駭西流春雨振
桑榆念之心形仇東徂歎伊始懷哉俾無尤
　　　其五
朝離傍羅浦東至龍潭宿戢枻候明發獨寤守空曲宵
晝有常理欲徃不獲速多慮良攪眠强置復攢觸起立
萬動寂湍響應鳴谷驚風臨㟁激高月㪚春木絮雲吐
岑岫玉繩低以屬慨哉復奚道徘徊至天旭
　　　其六
一氣噫太虛吹萬良不同伊余就幽役春序奄已中芳
辰下霜雹寒暄乖故風北柯沮靡榮尚林曷由豐臨門
翳孤松悠悠慨初終張儀相六廷虞氏哭途窮首陽乏
長薇洛都鞍馬雄天定俟何時詠言摧深𠂻
　　　其七
雲和易成霖羲陽一何冥淹哉沮洳區佳日閉我扄覆
瓦僅蔽牀頽壁支數欞凄飇驚中帷雹霰時復零天道
有常乖萬殊誰竟寧子期久已徂縱陳孰為聽當道有
豺狼𤨏言訾螟蛉習坎固終利從兹傚無形
　　　其八
靜居百慮屏孤樹迺墻隅奄兹華葉更搔首睇淹如時
雲布靈谷天令震高衢霖潦灌百川萬壑寡安魚東京
搆黨禍郭子逝于于伊匪三顧勤孰崛南陽廬凉燠非
力排裘葛從所須龍蛇翳厥身孔贊寧我䛕
　　　其九
赦者小人幸臣誠小人儕匪圖軒葢榮山海有竒懷禮
法無復拘評者靡我排思夙慕華貴振鞅登要逵烜赫
豈不快寤寐憂所乖識幾旣不早今戀非鄙哉乗桴越
洋濤采蘭及春滋于焉可佳客龎叟心所期
　　　其十
一夕復一辰倐忽春務易雲葉布豐林蚯蚓盤我壁田
竇仇片言厥怒一何赫笑謔有白刃千載乃露跡倦兹
掩陳記出户睇高翮積讟聆民謡欲采不可譯英驂振
飛靷出入勢煇奕哀哉彼何子躊躇秪沾臆
　　　廣獄成還南昌候了十首
一淹經六旬揚舲復焉極脫然雖靡由事事嘉可即依
依春功奏朗朗維夏逼故兹波與嶺觸目異前昔逸雲
㪚歸雨川水浩崩溢挂㠶趂風溜覽㟁凑悲懌昨猶置
中兎今為頏林翼邈言念先古展矣我心獲
　　　其二
直木防見伐兹言豈我欺若華耀四海孤邈疇見知莊
鵾運池溟舉翼九天垂風積茍不厚中路將安期歎息
竟何語俛視川波馳溢霖騖洪濤千載固厥時燕石一
何珍有驥不自持野飇激靈襟逝言惋長岐
　　　其三
時至鮮枯林朱蘭被長坂臨嶠覿賢跡停楫暫遊衍靈
雨吐葛花桕葉已復展佳哉溪上邑流峙亘而緬岑岑
徐巖秀飛泉洒丹巘巖亭交景風裾帶時自巻居高乃
慮孤渉歴悟攸遣枚枚三陸宫千秋竟兹顯
　　　其四
餘干濵巨湖厥土曠以浮津驛暮何囂避之泊南丘遣
子省其母析櫂詣江州明星波洄洄欲發仍復留有端
肇絲微涓涓遂成流拊心實罔慚患來誰誠謀紛綸及
今兹事已遥尚憂志士常苦貧饑渴無我尤
　　　其五
昔遊東山日覽古肇新宫徐令實經營絃誦溢其中閱
兹奄三年離滯心莫同我舟非不維奈此西逝風乃子
胡德余于邁逺從公朝旦發龍津暮棲依瑞洪湖山没
如拳波途浩難窮佇瞻有深懷貽謡勒堅崇
　　　其六
夕棲瑞洪渚遥覽渚北山相傳洪厓子乘雲自此間履
跡今尚存其人邈莫攀粤余登征途頻年渉間闗毁譽
一嬰心寤言多所歎於兹誠踟蹰振衣躡前巒洚水莾
浩浩驚風蕩囘川欲濟惜無梁飇輪儻中還
　　　其七
登艫倐五日覽接漸増闊洶洶北注川瀏瀏得縱壑劇
哉風水慮履順故靡豁高鳥厭塵集智士貴處末交甫
懷漢濵婉孌情遽奪結駟匪不侈險至誰竟遏沉身厥
亦罕萬世惜不脫遥遥哀雲岑瑶草爛孰掇
　　　其八
明晦每無常人道豈不然歸雲徂靡餘日華耀清漣戚
愉繄為誰喟然想千年姑蘇寵宰嚭越孤辭㑹山梅將
輔番君范子逝不還乖歲君子貧枉尋矜大賢時霖潤
萬物蕕蕙乃同妍東門可棲遲歸歟聿奚言
　　　其九
陽鳥逝無餘覯者鶖與鳬青青澤溆毛刈之糞誰畬經
過問當年云兹夙屬吳歸命喪厥儀長雲奄西徂撫牀
竟空言金陵乃以都桓矦威八州溫氏闡雄圖聆言愴
我衷徬徨感終初混一今其時舟騁非爾虞
　　　其十
仲冬别豫章涉夏兹復臨凉燠殊厥時能不摧我
襟樓觀蔽泰清衆木凄以隂倚橈陟龍沙優㳺眺
洪深魚鼈潰驚流瀾駭遂至今中有夙縱鳬振翼
囘哀吟波阻杳莫即馳景忽西沉抗手自兹辭萬
世懐飄音
　　　内弟左國玉挽歌
滔滔水東逝靡靡日西馳日馳雖更晨水逝無還期清
醑滿華尊鳴琴在旁兹門堂不改故若人竟何之夭枉
獨兼今凝澄究若斯二紀罔自保千秋寧詎知情慟道
與結感徃志彌悲皇皇徂暑月捐我就郊岐故築卽新
墳廣路席前基狐兎夕向啼芳麻延碧滋解鋏心已許
囘轅痛豈欺永測游䰟理徒此眩盈虧
　　　改營外舅大夫園域
貴賤無二死賢愚同一丘明公昔謝世跡駭理夷猶夷
猶及兹年墓木拱已稠志决物可贊運旋情更酬悽悽
臨壙穴崩迫覽隂幽昔為美丈夫今與腐者儔枯骨蔓
草纒劒珮攢蚍蜉痛沉秪愈迷神明竟何遊名崇壽罔
積露隕蕙先秋芳塵滿華屋故馬咆行輈改園僅逾阡
穿地卽我謀方期枌檟成庶紆生者憂為惟國士遇因
慟遂成謳
　　　熊御史卓墓感述
幽幽山下江峩峩山上松纍纍松下墓瑟瑟松上風慨
昔與君遊並遊京華中峩冠省臺内鳴鑾趨歩同中更
歎莫偕永逝當何逢絶絃已易慘挂劒今誰從駕舟亂
囘洋展墓臨高崇浮雲駭南流顧望摧我𠂻德音旣長
已情感胡由通秪餘泣麟意悲歌傷命窮
　　　徐子墓
晨興駕我車行行造古墓墓門一何寥踟蹰久延顧陌
阡脩且直青松夾中路借言葬者誰漢時徐孺子麟出
諒不偶龍濳竟何以峩峩東都㑹藹藹青雲士一鳴爭
及時邁跡歆先軌冠葢紛若雲車馬闐京里鳴玉氣自
振排闥情難已鴻鐘有競勲大策無停紀斯人獨岑寂
哀歎勞心理
　　　溫太眞墓
雙鵞䜟妖端一馬前休兆中原旣板蕩臣主同奔峭長
蛇恣吞噬白日掩孤曜心違祖逖楫事躓扶風嘯康屯
見斯人辱已存機要建侯竟誰功江介無飛旐勲成身
乃殂夭逝徒心悼側惟盈縮理虛咎燃犀照遺墳闞清
千古樹寒新廟來阡莾迴鬱弭節紛延眺載瞻徐墓邇
益壯風流紹
　　　澹臺滅明墓
子游昔宰邑邑有澹臺公非公不見宰不徑埀無窮身
殁埋豫章豫章乃城中長松何寥寥石墓堅且崇崩館
晝常隂古樹多悲風丸丸擁基藤垂垂網户䖝喧寂本
異感慨惋當何同道伸固難滅瞻睇揺晴虹
　　　孺子墓夏謁
懷賢意實勤展謁良已屢丰茸蔓草盛間闗夏禽哺野
蘝延竹户丹華綴高樹徘徊想故榻流連果誰遇
　　　孔廟松
夫子廟前松童童一青葢盤拏若蒼龍借問自何代靈
籟度笙竽古色積烟黛峩然森翠中鬱彼風雲㑹絶勝
講壇杏應並闕里檜
　　　犬詩
警夜力不贍逐兎非所任吠花春院閉戯草日移隂家
貧稱戀主時乖堅始心
　　　其二
吠尨聞昔詠走盧欽故名逰園方載獫重鋂寧自行發
踪難可遇霑草空含情
　　　詠信州茗和鄭子
厥草有佳種靈味固無匹豐内謝華榦卑叢類謙抑陽
和散林彩脩脩吐英特濯影金屑泉敷芬玉巖側完馨
重伊始漙露浥其色采掇屈柔腕製之成我徳三緘附
貢品遂辱君子食入鼎沸銀浪隨風可傾國滌煩古有
經通仙詎堪惑
　　　詠鷺
天風下厲霜海色清嚴冬朱鳥逝云逺𤣥禽𦕈焉踪翩
翩委波羽鳴飛何雍雍去若雪毬散來疑玉梭從囘旋
淥蒲漪暎照青蓮峯戯滓不染潔浴湜轉丰茸羣起若
避驚孤立如有慵孔言崇九思周歌羡斯容我客亮多
懌君子良冲瀜亦應懼鳬鴈幸少寛鰅鱅保爾貞素姿
倘附春濤龍
　　　白霧樹纍纍作花
不作江南客空登河上臺夢中到孤山笛裏落寒梅今
朝走白霧萬枝參差開紫宫散花女騎龍下瑶陔惚惚
弄珠人玉塵生羅襪葳㽔復䬃㳫光采半明滅朝陽勿
遽晞留之慰超忽
　
　
　
　
　
　
　
　
　
　空同集巻十二
欽定四庫全書
　空同集巻十三　　　　　明　李夢陽撰
　　五言古
　　　渡漢
好游良有殫今朝竟言歸洶洶舟下濤亂之將疇依異
途各為趨同木相隨飛遹觀千仞禽誰復瞻其輝
　　　其二
萬事雖貴豫數極誰竟猷朅來彈我劒且復三河游迤
東望濠梁嘅言懷莊周黄鳥孰興篇枌榆廼見尤
　　　其三
於心懷佳山背之每自顧相逢鮮久要那得不念故塞
翁罔憂馬馬歸人始悟遊女非召南千年没貞素
　　　其四
霖雨濡我軌寒潦何滔滔墳畝畯徒悲漢流怒洪濤思
美歎晨夕欲濟難容舠限隔豈固逖踟蹰為誰忉
　　　其五
閑登古樊城囘望峴首山鷃雀躍寒蓬疇念朱岑翰小
人競錐刀羊子廼探環智愚固生性融晦靡我歎
　　　余懷百門山水尚矣頗有移家之志交春氣熈
　　　　忻焉獨徃述情遣抱四詠遂成示同好數子
魯連蹈東海介子逃西山方舟信超越巖徑安可攀揚
烈猶靡懲置金徒嗟歎伊余秉拙訥薄遊及兹年急湍
有奔桴迫路無停轅慘慘滄流月悽悽沙塞煙徒欽靜
者意未遂同袍言偶耕慕龎公巖棲景焦先捫𠂻諒有
持顧已竟誰諼復來感方寂解作憂更牽抑心二十載
始别金門還積疴謝人徒頗與踈遯便眷兹丘園榮豈
羡長苖篇
　　　其二
浮海傷固窮逾河歎誠邁濯纓萬里流高視九州外功
成奔運徂氣至流飇代凄凄秋柯零冉冉春條媚周覧
倦河壖孤悰冀巖瀬道以沉寂超賞與崇深㑹豈惟超
逺情亦因謝塵籟聿想山中人風吹女蘿帶折麻凌險
屼采秀越森薈眷彌志終申獨徃竟誰礙嵉嵉太行峯
嶤嶤百門對抗手别故懽乘雲弄煙瀣
　　　其三
閲圖訪名竒久欽蘇門山危峯羅縣牖積石噴鳴泉情
吟激衛女嘉遯招古賢出遊結夢想神徃理誰詮連巖
旣鬱紆廻渚復緜芊猿吟曙霏豁鴈泊暝隂還杖策躡
丰茸解裾濯潺湲仰視遊雲翮俯察戲藻鮮覽物慨幽
存撫化懷冥筌况逢春華交更此眺孤烟畢婚非達生
一嘯復何言
　　　其四
山客戒明發朋故來攀留巖潭窈叵測險徑増離憂曰
余負幽僻誦古歆逺遊陟懷康樂屐浮羡鴟夷舟探討
傾子長浪迹多阮矦若人不可作瑶草竟何酬事徃悲
易深情存道難侔以此激孤詠喟焉睇滄洲安波有覆
艫坦路無全輈危虞豈在嶮薄劣終見尤願附緑蘿緣
永與棲者儔
　　　自大過渡河趨陂沙岡
凌春逺行邁游目恣㳂越漸辨林中曙遽失崖上月觸
物誰為情悲歎曷可歇載登隋疆埸况眺宋城闕陽坡
散初桞隂曲峙寒雪只此判氣候豈必殊燕粤湝湝濁
河駛畟畟晨風發揚㠶截驚灨倚棹望窮髪鳬鴈𦕈難
卽汀蘭翠堪結美人旣莫期天路復幽絶陂岡鬱參錯
岸沙皓明滅日暮孤雲興何以慰忡惙
　　　陽武詠懐陳平張蒼遂及博浪之事
玉璽戒不力金鏡淪無光大人旣龍興烈夫亦鷹揚伊
人各乘時矯若孤雲翔韓椎豈在屢秦氣日以喪六竒
佐揮戈五運開靈昌時來屠沽奮跡往英雄傷平生冀
風期况乃逾故疆灑淚越修坰含凄遡河梁古墳密嶕
嶢春沙鬱茫茫徒瞻松柏路詎申椒蕙芳遺榮竟何尤
任智終自戕羡彼赤松遊援筆即此章
　　　覽遊百泉乃遂登麓眺望二首
束髪懷幽竒覽籍冀有遇來登百門泉果協佳勝趣毖
毖圓波踊藹藹浮陽聚止坎渟泓洌激石迅湍注昔聞
滄浪濯今解川上喻豈惟傷衞歌兼以發䝉慮况値春
序中羣物已改故菰蒲冒清深鱗介各有慕行羡浴渚
鳬靜對栖雲鷺巖霏空潭影林藹變朝暮極目北上㠶
朝宗感游寓
　　　其二
發鞍憇林木杖策陟陘峴巖連嶺參錯洲曲㟁廻轉白
日麗蘭薄原緑靜如洗嘯臺旣清峻行窩更幽緬慨念
昔時人瞻望涙已泫薜荔夕揺曵蘿徑復誰踐碑板半
磨滅石門積苔蘚代異道豈隔事邁迹空顯獨采石門
秀眷此何由展逝鵠無卑音潛虯厭汙淺曠哉古今意
難與世人辯
　　　登大梁故城
登高與處卑由來慮多端登高尚寡悰處卑為能懽以
兹歴荆榛褰衣躡巑岏土壕帶隂風樓櫓危急湍巖岸
苦崩奔葭葦何漫漫周望鮮故物俯察多憂歎潛魚葺
其鱗驚鳥無停翰雲浮誠不任淵沉諒何難終附巖穴
棲斯地非我安
　　　德安趨潯陽
始征晨風息雲流日色展登陸艱且澁厲澗一何緬維
時仲秋交䬃䬃林飇巻緑竹垂我車丹花映行幰冒巒
雜有松繡石盡成蘚攀搴雖多恱亘頓乃勞倦日中迫
廬嶽蹊徑愈囘蹇雲湧連遥崿雨暗失近巘奔崩萬壑
㑹􁁊絶一徑轉遽訝川梁没幸遇石瀬淺道以習坎利
用待旣濟顯介石諒益固巨川豈遂眩誰哉能豫謀隨
寓斯可遣
　　　宿圓通寺
曉發蒲亭邑暮投石耳峯僕夫困霑濡山雨猶響松兹
壑况罙阻顧望惟溟濛幽巖託層房豁然臨猴江竹修
苞北基巖峭垂南牕俯觀裊户蘿仰聆走簷淙挹此暫
足遣逖想情難降陶公有遺墳黃子留孤踪通止良固
殊覊縛誰為悰坐聞吟猿暝秪令歸思忡
　　　釣臺亭成
颯颯風磵㵼纍纍山石峻卜構倚岑削簷楹闞奔迅俯
之纔一壑仰面已千仞謌游竟日夕載色掖英俊故杉
改新䕃魴鯉况充牣本輕任公釣詎慕庖丁刅素飇裊
延蔓商氣歛芳潤臨深悟邃奥覩逝識大順却笑矜名
子羡魚一何吝
　　　卧龍潭
出遊青天磵遂至卧龍潭重岑上無極白日蔽寒嵐巉
峭詎能歩嶮絶誰可探歴石誠巍倨捫壑驚谺谽我行
値秋季霜藟揺匡南午攀日忽夕足倦情逾酣雷瀑響
巖澗孤花媚澄涵撫似悟命意循跡想名庵庵廢人跡
絶巖剝文半滅世異坦道塞慨兹忍能說
　　　始至白鹿洞
曠哉超世志緬邈平生思鬱壹眷名跡久注匡山陲南
渉枉嘉命果諧夙所期仲秋巖壑清宫舘復在兹白石
激寒湍巖蘿裊空基黯傷逝者徃密慚來者追性同道
豈隔途異理空悲興言懷昔賢日竟眺前岐榛荒徒鬱
紆林崦一何罙感情匪哀歎聊詠昭言垂
　　　白鹿洞徧覽名跡
情高忽凌厲歩健輕巉緬葛弱亦須捫崖滑每獨踐渉
清愛重屢探阻遺驚眩始兹陟五峯遂憇松下巘巖桂
紛始華石耳翠可巻追想白鹿跡伊人竟何遣觸端緒
自縈薜荔况在眼慨歎意莫置顧望日已晩夕湖浴岑
峭流光滅蘭坂命酒寫幽獨鳴琴且游衍
　　　陟嶠
伊昔謝銜歸志頗諧綸釣甘追河上跡切慕蓬池嘯孰
知紫芝慮竟荷青雲耀値秋歴江郡弭節登廬嶠沉深
九疊秀峻極千峯峭錦繡亂岑崿晨夕改觀眺晶晶游
氣歛皜皜寒日曜飛瀑信雷邁奔峽還龍跳躭遊遽忘
歸久住輕時誚天池絶亦捫石鏡扳可照矧兹二三子
芬馥含清妙霜嵐澄西夕從歌倣希調
　　　廬山秋夕
山壑寒氣早日夕風色𦂳火流桂將歇霜至蕙草隕蟋
蟀集澗館禾委被疆畛感物憂自攅排遣情詎忍年徂
身與衰時棄世所哂躊躇夜不寐起坐萬念軫崖傾月
西流嶂曙松猶隱噭噭露猿啼行行采芳菌
　　　落星石
千江勢欲倒蠡門支孤嶼輝輝雲崖映洶洶湍瀬拄霜
水落丈餘石角露齟齬探竒犯嶮渉停旄挈賢侣褰裳
入松寺倚竹望風渚崩奔亂㠶下蔽曵波鳥舉秋空澹
明澄浮山互吞吐靈根合道蘊曠蕩豁褊阻貞靡亞砥
柱險可並灔澦不聞永嘉勝秪因謝公許
　　　泛左蠡
辭山意不恱水泛暫可樂微風逗㠶席日鏡展光耀揚
歌蕩溟昧鼔枻極窈窕指顧異晨暮俯仰改觀眺出没
湖中山明滅海上嶠素輕左蠡險今覬石壁峭謝屐久
已蕪陶磯寂誰釣解吟松門詠令人發悲嘯
　　　騎登謝址復舟觀於石壁
奮鵠有竒翰古鐸無追響游雲跡易滅鳴世情難想昔
吟瞻眺詠今覿湖中賞松門旣岑峙川水深以廣昏旦
候自變伊人竟焉往巖劖徒空嵌堂基鞠為莾扉徑不
可識悲愉異今曩石壁屹寒岸葛崖嘯魍魎攬馭意已
極登舟秪彌惘抱兹久延佇遵渚路囘枉
　　　南巖寺
巖高屯屋巨谷䆳至跡罕仰之訝天缺登頓徒雲滿木
零鶻巢露松冷猿嘯緩一滴聆不厭五級裊可踐
　　　赴懷玉山作
始臨清溪寺不謂兹路艱﨑嶇踰南嶺轉見山鬱盤重
隂起北谷凍雨響前巒志定邁孰禦勇徃竟孤攀挽葛
接懸狖架木凌飛湍律律巖壑變颯颯嵐風寒隔港望
絶岫嵉嵉已雲端
　　　至懷玊山㑹起書院
冒險登雲峰雲湧風不巻凄凄松霰響濡濡竹露泫沾
塗意已困覩構色頗展故堂改頽制新築負幽巘伐材
但旁谷礱石况非逺清渠激修溜巔畆曠以衍偶至若
期遇天定固良鮮仰止古有訓靜成力可挽秪虞遊業
子㨗徑為世莞
　　　薛家樓宴
閑遊北城隅俯視清江郭洪川帶名都形勢自相錯樓
觀藹鬱鬱街巷紛以漠北城良已高况陟城上閣輕裳
拂倒景飛檻聆天樂夕山一何蒼夏潦彌井絡衝風激
囘流𤣥雲駭難泊暗觀逝者危遂悟居者樂慷慨亮易
感捫心果誰惡夷險非我為彈劒且盡酌
　　　曲江亭閣(在豐/城縣)
纜舟金華潭遂陟岡上閣蹊徑阻紆鬱巖水光參錯夏
林一何清餘雨淅未落高覽景自異况値晩霽廓夕日
明錦湍歸雲擁華薄近山聿蒼翠逺嶺復岑崿曠蕩感
遇寓俛仰歎今昨不見往者悲秪覿來者樂顧瞻大江
流愈恨代謝速源湧竟誰禦謙守諒能曲所貴遺榮名
覩義願有朂
　　　發豐城屬江漲風便
午晴發豐邑挂席遡修瀬潮起果諧志風助利擊汰棹
歌落日上滿目波嶠外巨川信易渉貞固乃宜戒
　　　武陽抵進賢
大宇流𤣥化生情互隂朗積霖夜猶注寒陽朝遽上肅
肅晦色歛皛皛川水廣楓林一何赤沙嶼鴻競徃渉河
歴紆鬱登嶺暫停鞅撫江信縈帶鍾陵氣𢎞敞荆俗雜
澆厚徴賦則邦壤佩刀豈民性剪戮歎幽枉
　　　至後上方寺酒集
久隂痗昬氛我行値嘉明白日展冬耀雪霽松林清景
異賞貴延朋集杯難停入筵午未端歸騎夕已㝠衝風
振巖廊鈴索抗高鳴塔虛響先奔珠圓光易傾超物慮
可澹遺榮累果輕久枉証詮理一悟得所徴
　　　上已海印寺二首
勞生苦役役况乃値温陽林園有嘉榮蹊渚生柔芳秉
蕳迹已陳祓禊難獨忘駕言適蓮宇迂紆陟虹梁峩宫
延暮色陂樹藹青蒼詎知幽勝區占兹佳麗鄉居然心
境寂彌増塵路傷
　　　其二
眺逺及麗辰登危開我襟秉炬躡佛榭杳杳夕光侵芳
湖逓澄鮮幽隍覆層隂畢景没長甸輕霏變春岑仰矚
雙龍闕却瞻上苑林歸翼矯以翔鴻鴈多哀音薈蔚桃
李塲孰分松柏森
　　　秋日重過上方寺
居閑懷行游觸景慨時速昨來春華敷秋草倐已緑弱
蘋布霜漣叢蘭委寒陸纍果媚西陽漂籜滿空曲物遇
信緜曠情移乃躑躅夷猶歩前庭迤邐陟曽麓夕風一
何厲行雲結相逐鐸音抗高聽塔影駭流矚聿非封侯
骨虚疑燕頷肉飛纓靡不榮芒屫諒應足寄謝世上人
吾久脱羈束
　　　春遊篇
東氣散廣陌北杓指青陬美人惜春陽鳴鑣事遨遊遨
遊覽萬物紆遲駐道周京邑藹九衢合沓喧輪騶黃鳥
集于林碧草生御溝御溝多垂楊芳樹夾朱樓卑崇冒
休澤鬱哉帝王州
　　　其二
朝遊東市陌暮出北城衢夕林何􁃔岑華月耀西隅宵
征泝皇垣廻䇿遵𤣥湖春氷日以薄鳬鴈聚喧呼逶迤
浦溆貫金利據中區前有三石梁宛若垂虹紆却顧雲
中觀翳翳蔽松榆(利疑/作刹)
　　　春日洪法寺後岡
暄陽入廣墟平阡曖煙蕪稅鞅尋高禪陟丘眺神都白
日麗中衢青霏藹林岨碧草一何萋叢葩亦已敷纍纍
誰氏墳崷崪三浮圖鑿石錮九泉雄構耀城隅輿臺盗
綺衣苔蘚封丹樞矯首視天宇剡剡浮雲徂崇名古所
欽多藏秪區區
　
　空同集巻十三
欽定四庫全書
　空同集巻十四　　　　　明　李夢陽　撰
　　五言古
　　　雜詩六首
煜煜雲中電流光西北馳僕夫夙嚴駕吾欲逺游之出
門履微霜四顧何茫茫豺狼當路逵鴟鴞薄雲翔改轍
理方舟欲逝川無梁俛仰歲將宴愴惻涕沾裳
　　　其二
西國有佳人獨立青雲端容豔若桃李左右佩芳蘭含
思理玊琴泠泠一何閒更節有餘悲曲終再三歎借問
歎者誰中意難自宣沉吟攬衣帶仰視鳴鶴翻思阻望
不申何况隔丘山
　　　其三
梲榱蝕以傾梁棟誠獨難流言播四國周公有疑患凉
飇激頽景奄忽不可攀衆羽日繽紜朱鳥戢其翰殺身
茍無益去去從所安傷哉式微詩千載起余歎
　　　其四
明月照我懷耿耿殊未已霜雪委如山悲風中夜起攬
衣仰天歎涕隕不可止十生抱荆玊捐軀剖終始青蠅
倐來集白黒反在此城闕屹九重浮雲日千里我欲竟
此曲此曲悲且苦
　　　其五
凄霜變為雹二氣歛而藏天道有代謝人謀豈恒臧北
杓酌元化亭亭自低昻上帝棲紫宫衆緯錯以行謂山
葢高有梯可陟謂淵葢深有舟可渉自非雙黄鵠天路
安可躡
　　　其六
茅以韌為席柏以勁為薪君子憂治世愚者幸不辰張
罝以待兎雉也菑其身物理雖云殊罹脫各有因浮沙
巻奔藿朔吹揚驚塵日暮臨大道悵望曷能陳
　　　雜詩三十二首
英雄樹大業奮志常慨慷捐身赴國仇效命爭戰塲明
甲耀皎日挽弩千石强矢石下如蝟殺聲如沸湯被刺
目不逃阽危氣益昻雄名輝册符生死固其常
　　　其二
大司肅制度鴻儒振英儀生殺原異門為猷視厥施峩
冠巍堂上巧笑美容姿狐心生暗鬼耳聞佯不知膏粱
媚妻妾無頼充王師白刃起如林狗馬用羈縻榮達信
有命歎息將奚為
　　　其三
共工觸山折夸父去無還媧氏懷憂傷錬石思造天妖
姬鼓哀瑟嬉戲玉臺間草昧怨無侯哲者中自煎小鳥
填巨海蘆灰遏洪川力誠有不及心情長可憐
　　　其四
昔余曵鳴珮謁帝扣天閶聖人垂衮衣賡歌庶事康鼎
成不我顧奄忽驅龍翔生死變化理反覆開存亡榮華
有銷落連茹切微霜晨朝在須㬰返車棲扶桑
　　　其五
命駕將何之意欲快我心蠻方亂如麻匈奴冦榆林揮
劒誓俱亾彼軍忽如沉豈為尺寸勲國仇怒至今崑崙
貢織皮鴟鴞懷好音功高固不賞讒妒來相尋哀哉險
側子傾詞誰見欽
　　　其六
大道竟焉陳末運忺相欺讒疑進貝錦交亂令心悲鴟
鴞翔茂林烏鵲遊下枝人情有偏好觸意生乖離長門
緒清吟魚肉怨新詩玉分石見仇咄嗟當語誰
　　　其七
遨遊冩憤懣駕言淩洪濤洪濤非我遊改馬登山椒朔
風一來至林谷何蕭蕭鬼怪時以興雲逝誰能招禽鳥
相聚鳴原獸復晨號置此勿徒苦乘雲可宏翺
　　　其八
有衍東園椒結實何纍纍條逺敷不易斧者見行摧燕
雀本小鳥志欲翀天飛哀哉不自諒失路將安歸
　　　其九
悲風厲歲晏宵旦未云已寒冬雨雪至江漢驕南紀臨
堂翳孤松杳杳歎成理凉潦不溢澤時鴈鳴高起一飛
摩青天倐忽乃萬里訊言蓬蒿士沓沓竟何以
　　　其十
晨出進賢門南向望東鄉清川激崇岑彌野何茫茫白
骨皜四隅羣鳥噪枯桑闔門已殺戮鴟鴞復來翔日昃
時易冥漏網頓天綱思此愁我心還車眺何梁𤣥鶴靳
高鳴於世常激昻一逝聲影滅誰哉見孤頏
　　　其十一
登山望四海日夕忽至沉俯身眺城郭痗然沾我襟交
路夾芳蘭逝駟何駸駸朱樹藹閒榭竒巧媚荒滛北里
進異舞高唐呈妙音纎羅振芬芳朝雲逓嘉吟不見秋
至草零落愁春心
　　　其十二
兀然坐空堂戚戚恒竊悲曠世懷一鳴燕雀翻見欺惡
名收范公文致詆朱熹身親罔自明萬世余焉知霜露
隕華草顦顇今其時百年俟論定恃此良可嗤
　　　其十三
倚閭遲佳人日莫期不來拂衣舎之去去上延秋臺旗
旌蔽原坂鼓角鳴且哀黃鵠翔不下腐䑕鴟見猜壯士
憤國難撫劒但徘徊白日倐西傾愴惋肝肺摧
　　　其十四
灼灼綴枝華榮豔一何好朝陽溢其葩餘光照寒槁冠
葢沓衢路致身競先早磬折名譽塲銷鑠成醜老一夕
不復晨隕落隨秋草逍遥可竟世繁華詎足保
　　　其十五
陽囘杳無朕朔風振江郊翩翩者何禽銜枯創新巢長
短有成理環也特其遭窮者非盡愚顯豈皆賢豪羲陽
奄西馳今夕明復朝如何途路子得意恒自驕
　　　其十六
無榮亦無辱倚伏還相隨韓侯歎良弓寧復歆昔時華
春敷明陽各艶容與姿孤松秀嚴冬歴世誰可期照耀
東門𤓰前貴今豈知較計毁譽間無乃賢達卑
　　　其十七
昔有玩世士乃處匡山阿其人久已冥春林發煙蘿故
址栗里㫄見者不忍過荷鋤豈不苦刈薪行且歌詆毁
日來加醉酒良靡他沉冥在一時千載固難磨小兒為
督郵磬折將如何
　　　其十八
昔余遊淦南曽上升天臺兹也誠𤣥冥萬里悲風來松
柏摧路傍玉梁安在哉舉手招王喬三洲限蓬萊黄鶴
舞高岑清雲曵徘徊歎息長久術愴惻令人哀
　　　其十九
玉梁不可遊囘登懷玉顚應龍歕白霧接我升雲煙慿
軒望四海溷悶良可憐可憐者誰子白馬來翩翩明哲
困糟糠庸子騖輕軒嬿婉逞一顧力違成過愆傾城亦
何益傷哉誠嗟歎
　　　其二十
黃塗亘東西六龍駕天車一馳濛汜間百計無奈何彎
弓倚扶桑抗手招陽戈浮雲徂我前逝鳥鳴相過鳯凰
愁丹山溟海日夜波行行欲安之念此紛滂沱
　　　其二十一
今日苦炎熱風雩可徜徉亭亭一孤松乃在匡山陽李
公宅深冥朱氏揚其芳仰身攀林巖俯之涙數行勢路
紛狹斜隨利來相戕命駕且復去誓與朱鳯翔
　　　其二十二
貴賤各有命昧者若保持殷勤話言接轉面不可知一
言相千秋冠葢赫來馳鷃雀鳴梧桐噏習鸞鳯飢雞鳴
市朝動董生方下帷
　　　其二十三
惙惙懷坦途由之乃江河波起旁所駭舟中如室家中
林設暗罟鴻鵠逝九阿讒巧誠相戕飛鳥日暮過修短
自然理作色將誰何
　　　其二十四
匡山有老人自稱巖下公緑髪渥朱顔皎若雲間鴻徃
來騎白鹿姿美精内充招我將從之心阻難遽通流情
復高翔翩翩駕天風夙昔思此人寤言期與同感此重
狂顧德音常在衷
　　　其二十五
騶虞不食草志士寧茍安矩歩揮芬芳凛義不可干吐
辭程大猷妻子常飢寒中心思美人遥夜起長歎延頸
望西岐欲鳴途路難躑躅待天晨宵夜徂漫漫明月鑒
房帷涕淚交汍瀾
　　　其二十六
臨事戒憤切憤切増煩心君子被短褐小人冨黃金璇
機造變化何浮不有沉不見遊波蛤前是簷中禽池鵾
奮羽翼倐忽四海隂沐浴濛汜間飄颻終鄧林
　　　其二十七
少年撫長劒放浪三河濵纍纍道旁者云是金鄧墳歘
翕隨龍飛䇿符登茂勲南陽多貴人烜赫闐朱輪委身
今黃土千載不復晨首陽有采薇餓死誰為聞遺義凛
秋霜見者常酸辛
　　　其二十八
自聞鶗鴂鳴於心懷憂傷隂氣馴以厲庭草隕繁霜臯
蘭萎不榮瑟風遊素商浮雲晝易冥白日時漏光登山
期所思反見高鳥翔蹀躞豈規歩訛言倘譸張揮袂層
霄間撫劒増慨慷
　　　其二十九
昔余挾詩書京里揚鳴珂敷藻藝林間結交聚邉何豈
云傾人城絶代耀姿華分散倐老醜孤遊江湘阿出攀
芳桂林倚岑揮浩歌荆榛蔽邱原浮雲一何多靈劒有
合并詠言傷蹉跎
　　　其三十
莫笑一杯水覆地東西流人命若飄光超忽誰能留藜
藿足充饑巖巒可遨遊衣文附靈犧莊子誠見羞黄雀
乾下庖白刃臨九州一為華屋吟俄頃歸山邱脫身幸
及今世事如蜉蝣
　　　其三十一
毁譽不可校校之心煩悲榮名葢一世千載誰見之塞
翁失其馬馬歸駒來隨生死尚無常萬事誠塵灰舒嘯
飲醇酒聊與𤣥化嬉
　　　其三十二
窶人困貧賤忉切常自悲達者競先歩所苦名位卑旦
榮昏暮零二者誰復知二者不可知懊惱將何為不見
曠世子埋没隨蒿藜
　　　雜詩
宛宛春田鳩飛鳴柔且閑一朝化為鷹肅肅厲羽翰衆
禽不敢並孤立秋雲端鳥旣不自知人胡究其然
　　　其二
緜緜谷中葛引蔓在脩楚脩楚伐為薪葛也安所附豈
無絺與綌可以禦清暑烈烈嚴冬時憂君乏纊絮
　　　其三
汎汎河上舟揺揺靡攸止我欲維此舟川廣不可涘振
振鳬與鴈棲食在波水豈不良幽寞夙心耽樂此
　　　詠古鏡
熒熒堂中鏡皎皎懸秋月寵移明與奪勢滿光仍
缺美人昔提擕拂拭生皎潔用以奉君子義投物
不忽良無刮劘費豈謂遽乖絶悲故情自懣争妍
道所劣掩抑經冬春蕪蝕怨芳節黄鳥及候吟朱
蘭有時歇推移凖運理顯晦遵前哲顯晦亦何憐
所歎在乖别
　　　雞鳴篇
宛宛天運周雞鳴夜復旦疾者寡長寐思者多寤歎癙
憂積中腸緒理一何亂衆人沓經營君子樂衎衎髙山
變為陵深谷化為岸願從詹氏卜乘槎問河漢
　　　濳龍篇
驕隂不可制堅氷憂我𠂻陽馭倐來返𤣥律播隂風譬
彼晝與夜循環固難窮古人間行旅九市禁相通陽升
懼不力靜以收其功養木當其萌養德當以䝉𦕈哉一
絲微奈此羣隂攻脉脉淵泉底疇能㧞潛龍
　　　孔翠篇
孔翠耀其羽廼為俗所珍神龍處九囦潛躍固有因小
人役𤨏屑君子揚其芬遐哉顔閔烈千秋灑靈雰出事
金玉昆入奉堂上親恩義茍不虧豈必饌芳薫爰騁六
藝圃載泳詩書津何當繼喬木振珮躡高雲
　　　有鳥二首
有鳥東方來長鳴向西北竦身欲縛鳥自顧無羽翼白
日蔽高陸𤣥隂視無極風飇晝烈烈積霰墮我側星紀
雖云周沴氣尚難測逝者一何速來者懼不力枤杜生
道左孤桐棄遐域雖懷壮士情詎補陽和德
　　　其二
一為羈旅士遂使年歲積人情感新故慘慘不得釋夜
視天上星翳翳雲霰隔陽道卽光明何由布德澤離居
多隠憂悵念在今夕借問悵念誰是我同袍客豈謂凉
暄殊所歎阻疆埸緘書寄游雲㑹託南征翮
　
　
　
　
　
　
　
　
　
　
　
　
　
　
　空同集巻十四
欽定四庫全書
　空同集巻十五　　　　　明　李夢陽　撰
　　五言古
　　　祫祭頌述
　　𢎞治十八年歲除日作是時武宗初卽位
嗚呼大聖人肇迹或漁樵蒼龍戢其角志固無丹霄德
祖始側㣲濬葉開皇朝禮葢視后稷面南統羣昭大哉
九廟義親盡敢不祧再遷及皇熈世室閟以寥祫辰復
來集鳯皇鳴簫韶惟皇率百辟孔祀自今朝白日照寳
旂御氣如絳綃將將磬筦鳴颯颯靈旗飄恍惚帝醉飽
諸王亦飄颻下有開國勲偃蹇羅金貂愚臣叨對越精
魄為之揺鼓鐘送羣公玉户風蕭蕭唐侯昔踐位十八
號神堯皇實秉敦黙龍性無逍遥道合天人際志與神
明超降祉倘冥漠四海無征徭
　　　清廟篇
巖廊肅文欽芳區恣幽騁寛糾豈異性拘曠本殊境嶔
岑路寝東森疎嘉樹靜珍叢媚朱夏秀幹揚修景曵裾
羣彦集拄笏萬慮屏仰望南城苑飛除帶崇嶺􁓈峞白
玉閣要眇黃金井季主飾觀眺哲王擯遊幸自非淵聖
姿誰保天歩永
　　　丙寅元日朝退有作
赫赫大明朝皇皇啓八葉諒闇在冲齡憂勤纘洪業眞
人改革殊屢覩禎祥協春王肇元載萬國咸臣妾端冕
御兹辰縹緲仙雲接神飇翊紫葢翔龍舞浩劫哲后畏
天威惕若春氷渉古編昭日星有躅尚可躡大哉五始
義允矣三陽浹
　　　從軍
主客互勝負邊塞無休兵壯丁戰盡死次選中男
行白日隱磧戍塵沙慘不驚交加白骨堆年年青
草生月黒夜鬼哭鐡馬聲錚錚開疆憗未已召募
何多名蕭蕭千里煙狼虎莾縱横哀哉良家子行
者常吞聲
　　　其二
從軍日已逺備兹途路艱驅車太行道北度鴈門關天
寒雨雪凍指墮曽氷間登高望虜境白沙浩漫漫單于
數百騎飃䬃獵西山彀我烏玉弓赫然熱肺肝安得奮
長劒一繫名王還
　　　其三
别家亦云久昨得家中書書中何所云父母與妻孥昔
來栁依依素雪今載塗豈不念還歸天子擊匃奴登山
眺故鄉存沒兩嗚呼丈夫死國讐安能戀里閭生當取
封侯怨别秪區區
　　　其四
久處行伍間漸知苦樂情能蟠丈八鎗徒御不我輕府
帖昨夜下燒荒有我名秣馬待天曙肅肅寒霜零左鞬
挿雕羽雄劒躍且鳴日高渡黃河東過受降城所羡在
滅胡富貴何足榮
　　　屯田
葉落歸故根孤雲有時還凶年閭里盡誰門今幸全全
者自何歸皮膚半不完百租叢其身欲訴誰見憐吾家
十八軍獨我猶從戰昨當戰交河左髀貫雙箭本不識
犁鋤况復千畆租三訴吏不語鎻頸投囹圄
　　　其二
日落蒼天昏奔馳吏下屯揚言科打使論丁不論門老
軍出聽夘老婦吞聲言邊城寡機杼耕種育兒孫誅求
餘粒盡竭力豢孤豚昨當統管來宰剥充盤飱言旣復
長號吏去收他村
　　　塞上雜詩
邊烽日夜至飛符來會兵羊牛入高砦雞犬皆震驚壮
士按劎起鞍馬若流星鎗急萬人靡笑上受降城生繫
五單于歸來獻天庭
　　　其二
胡兒追野馬迸蹄若驚鴻一馬帶雙箭墮我邊壕中敢
望不敢近躊躇各按弓抽身復北去天寒沙磧風
　　　功徳寺
宣宗昔行幸遊戲玉泉傍立宇表嶻􁄚開池荷芰
香波樓遞蹙沓風松奏笙簧百靈具來朝落日錦
帆張萬乗雷霆動千巖滅流光綺繡錯展轉翠旗
沓低昂法眷撞鐘鼓宫女拭御牀笙鏞沸兩序星
斗宿巖廊至尊奉太后國事付三楊六軍各宴眠
百官守舊章廵非瑶水逺跡豈玉臺荒嗚呼百年
來回首一慨傷鳯騰赤霄暮龍歸竟茫茫山風撼網
戸紫殿生夜霜退朝值沐休我行暫翺翔娟娟登岸
林慘慘度石梁廢道哀湍寫松柏間成行啓鑰肅覽
歴過位増悲凉積久灑掃缺乳鴿鳴膳堂舊時琉璃
井倒樹如人長神已佐上帝教猶託空王鈴磬颯鳴
戛晨昏禮相將盤遊非聖理操縱在先皇至今朝廷
上不改舊紀綱
　　　翠華巖
洞劖耶律詞其名翠華巖俯視聳觀閣仰面攢松杉厥
維何王代鬼斧開嶄碞精氣久削薄烟嵐鬱相攙屢憇
驗足薾獨徃悲情凢入蘿畏石墜轉嶠驚日銜飄飄萬
里風吹我秋衣衫放迹慕康樂入道懷賀監載思武陵
避愈悵桃花嵒去徃亦由人極目江上帆
　　　望湖亭
來登望湖亭始盡覽歴妙布席倚嵒嵌波望領佳要山
花落天鏡鉤簾巨魚躍岩潭逓隱見圓浪浴奔峭屼嵂
百萬閣日落展光耀羈縳阻延放臨淵羡孤釣霜寒葭
菼白沙晩鴰鶬呌吾非阮生倫於此亦長嘯
　　　吕公洞
厓根豁一門怪石相撑拄谽谺自吞呷白晝亦風雨隂
處汎清泉積苔䕃鍾乳往聞茅山勝夙慕華陽主路遐
限孤往倐歴十寒暑經亘騁心目小憇偕道侣兹洞雖
人境固足託茅宇惕然忽内咎我何戀簮組
　　　香山寺
萬山突而止兩崖南北抱鑿翠置殿榭級石上穹昊高
卑各稱妙曲盡結構巧有泉如線縷盤轉出松杪嗜竒
忘登頓縁危肆探討險絶逼牛斗蕭颯若風島夜宿來
青軒天色碧可掃湖沙靜莽莽海月白皓皓想當邦邑
初此地只蒿草綺麗仡誰鑿岩壑爛相裊但看全盛時
民力為兹槁
　　　平坡寺
西山萬佛宇爛若舒錦繡平坡慿風逈突出衆山右宫
閣因岩坳面勢巧相就百里見琉璃嶻嵲戴雲構朋遊
探絶迹杪秋歴羣岫得此目力展恍疑出氛囿仰看北
斗逼俯恐東海溜雄壓香山麗闊掩望湖秀落木響岩
牖寒嵐染衣䄂延緬古今并佇立悲慨湊盛葉慮反始
危基有傾仆千載誰復臨逆想蓬蒿茂
　　　天寧寺觀塔碑
舊瞻天寧塔今覽天寧寺兹塔多鬼怪光芒夜夜至不
知何時殿結構今頽棄剔蘚讀其碑識是隋文季蝌蚪
半剝落蛟龍猶奰屭我來値時暮攬逝發濳喟修陸控
趙代長山衛燕冀蒼然野眺合一灑楊朱淚
　　　鏡光閣
我生走紛境性意苦不適朅來鏡光遊不覺祗樹夕鳥
藏丹閣暮蕭槭杮葉赤杳如造岩壑閴其寡人迹其王
戴金冠天子之所客迓我薝蔔下坐我紅罽席落日入
虚牖窈窕雲光白團團石蓮燈照耀錦繡壁忽聞鈴磬
發轉悵俗務迫靜躁本殊科利義各有癖伊余竟何為
奔迸阻行役乞君摩尼珠一照幸不惜
　　　媧皇墓詩送喬太常
　　正徳元年上以即位遣官禮百神太常喬公奉命
　　祭告作此送之
伊聞女希氏奮迹鴻荒日神功羲農並吹簧豁隂鬱鰲
極本寓言蛇身竟恍惚遺墓趙城側古廟松杉宻霍嶺
峙巑岏汾川眇蕩潏穆穆秉德臣肅肅奉瞻謁祈靈泝
遐躅明禋備精物天雖積清氣運久恐漏闕徒煉五色
石寥廓詎能越送子顧周道俾我心於邑
　　　三忠祠
憶昔漢諸葛龍起答三顧志决竟星隕嘔血為軍務鄂
國與信國屹屹兩玉柱殺身不救國寃憤水東注往事
勒鐘鼎新廟傍官路慘慘冠劒並凛凛生魂聚翠旗晩
明滅徃徃鬼神駐懷歎各不申翻然向煙霧我征久奔
迫過此感傷屢時來展肅謁繫馬門前樹香臺野蘝上
羅幔䖝蟻蛀烈士為呑聲清風激頑懦
　　　艮嶽十六韻
城北三土丘揭􁵝對堤口黃蘆莽瑟瑟疾風鳴衰栁云
是宋家嶽豪盛今頽朽我聞帝王富東京實罕有鑿池
通嵌竇移山媚户牖岌嶪樓觀合歘吸風雷走岩隂翡
翠吟海窟蛟鼉吼燕趙矜麗人搜剔充妃后君臣互沉
湎斯道詎能久嗚呼花石費銖錙盡官取北風巻黄屋
此地竟誰守迢迢五國城二龍囘其首向使任忠良邦
國得滅否余來值寒暮悲歌坐林藪狐狸竄古壘破瓦
沒藜莠孤城峙我前蒼蒼日將酉
　　　天馬
天馬從西來汗血何歴歴天子顧之笑置在黄金攊嗚
呼神駿骨草豆日蕭瑟瘦骼突硉兀銜轡掛在壁白日
涕至地青雲志抛擲朝望碣石津夕盼流沙磧猶能肆
横行倘君賜鞭策
　　　古意
有鳥何方來哀鳴向西北我欲縳此鳥天路險且棘悠
悠浮雲行照我暮顔色丈夫重幾㣲男兒死邦國長鯨
一奔逃萬網不可得平生反掌志對此空歎息亭亭特
生杜道傍皖其實孤桐雖良材棄擲處遐域而余竟焉
往嗚呼淚沾臆
　　　遣興
金陵固麗地幽薊亦名城皇天作南邦北斗開瑶京萬
國梯航入宫殿造泰清大哉帝王居閶闔開峥嶸神靈
自環拱海岳相廻縈禹功肇胼胝湯也勤四征煌煌肯
構訓聖人垂其情
　　　其二
四海為我土九夷盡來王貢琛至北户北至𤣥谷陽我
祖秉天鉞血戰開其疆當時受命佐一一皆忠良噴薄
倚日月勲名表旂常凌烟肅遺像萬古瞻騰翔乘運雖
有時盛業當自强
　　　歲暮
軒坐意悄悄感此歲年暮一氣有肅殺昊天縱霜露衰
容揺萬物日月立復度赤驥初長成自謂中君御揚鞭
過都市萬馬不敢歩天寒草蕭瑟側塞在中路良辰不
再至我髮忽已素不見古賢達盡被名所誤沉吟惜蟋
蟀延佇羡鷗鷺終然託逺適餘者豈足顧
　　　苦熱
伏隂固當奮亢陽乃逾緬嘈嘈蟪蛄鳴樹杪風不展上
天收雷雨萬物沮沾洗推案忽大呌蓐馭何時返赤日
厚地裂揮汗無晨晩古時有虞舜彈琴理驕蹇軒轅制
六律四序無乖舛何當挽二聖吾欲遂仰偃
　　　十五夜
夜陳芳宴會座有離羣友中秋而無月何以慰尊酒賓
主慘不樂周席盡囘首向黒明燈入雲景爛虛牖尚覬
光破漏時問隂薄厚吁哉至精物汝亦䝉此垢上天悲
隔逺人生怨分手月旣有開塞吾寧息奔走霜露棲蔓
草疾風下高栁勸君聊盡觴居諸亦何有
　　　十六夜
四海蒸為雲三夜皆天風他方縱有月不照長安中長
安十二樓户牖鑿􁩉瓏貴家金張徒高宴開帡幪華燭
代明月何必光遂通夕露久已晞懽娛良未終通塞諒
有殊盛衰寧見同悠揚雲中魄旣滿還自窮鬼神惡盈
踰天道懷其公
　　　十七夜
幽意竟不愜待月坐沙際久隂固當豁明月忽墮地桂
枝沒半輪蟾兔職業廢嫦娥餙粉籹愁絶雲樓閟鸞憂
不解舞竟夕掩孤袂崔嵬黃金闕何由訴天帝景破力
不敵光滿雲仍蔽徬徨歩林樾為爾一流涕
　　　小至
日為衆陽宗來往成謝代來之生萬物往以告成
嵗亭亭羲和駕建此南飛斾雙龍服偃蹇流雲翼
其外和風巻凍霧重隂颯無頼樞知化工斡冥與
天意㑹大君肅嘉禮君子幸亨邁誰能助新陽為
我激靈籟
　　　贈徐子
偃王世蕪沒石麟亦埋翳徐子發東吳英論有餘地龍
遊滄波阻日出浮雲蔽嗚呼獻玉士竟灑荆山涕光掩
明珠棄寵奪西施廢古來共如此不獨君遭際余本澹
蕩人傾葢託末契酣歌繼旦暮醉酒無隂霽各為征蓬
散吾豈匏𤓰繫舊時南陽宅回首成迢遞蹈海有夙期
與子自兹逝
　　　七夕遇秦子詠贈
皎皎河漢月照我西南樓七夕逺賓集置酒城東陬展
席對雙星盈盈隔中流豔豔靚粧女欲濟無方舟神爽
卽易合茫昧竟難求明明君子德寡妁誰為仇豈無采
唐約失身良見尤人生信齟齬世事良悠悠不見古時
人皓首猶公侯葵藿不餓死富貴安可謀願縶塲下駒
盡我盤中羞我今為秦聲子也當呉謳酣歌達清曙臨
分贈吳鉤
　　　贈王御史十四韻
夕寒風自起集雪耀中宇朗月一何速早已爛芳醑邂
逅我蘭友設尊欵清語連翩忽竟夜悲歎為故侣瑶華
雖莫折羽觴時復舉念昔青年日共矯凌風羽啄食九
天歩宿必華池渚中路更險艱風波各失所大明盪妖
氛廻光䕃衰腐諸賢旣連茹王子豈羇沮餘生實自慶
追念良已苦摵促廣陵散愴惻山陽旅事諧終合并感
往徒心楚棄置且安寓懽娱弄尊俎
　　　酬伊陽殷明府追憶見寄十四韻
弱齡負竒節志欲凌海岳白馬金陵來遊戲宛與洛出
從七貴飲醉調五侯謔妍華不見售讒巧恩愛奪凉風
巻團扇世路隨飛藿謫居宰山邑頗喜占名郭川嶺鬱
森秀烟雲日噴薄况當素秋霽清霜掃天末龍門旣竦
峻伊水復澄豁啓牖眺飛泉據案望岑崿獨撫巖中琴
遥枉汴上作懷賢諒在兹感舊但如昨徒然佇王鳬未
果偕緱鶴終期謝紛坱擕手向嵩岳
　　　與殷明府期嵩少諸山不果十四韻
旅寓限崩迫騷屑隘煩務向來嵩少約屈指謂旦暮豈
惟攀時彦兼欲展秋歩僕夫戒衣糧車馬亦充數胡然
泥行邁遂此歎乖遻峩峩雲中峰阻爾獨何故佇瞻風
嶠突側耳石泉注夜來逍遥夢忽落嵩山樹纍垂松猿
噭澹沲岩姿露存已超彷彿醒若渉顛遽彼美眇何許
兹端愴難屢采蕙忌及晩我疾畏晨露烟蘿四時佳春
服易為具河陽羣葩發振策冀有遇
　　　酬秦子以曩與杭子并舟别詩見示余覽詞悲
　　　　離愴然嬰心匪惟人事乖迕信手二十二韻
　　　　無論工拙并寄杭子
憶年二十餘走馬向燕甸縉紳不識憂朝野㑹清宴嗜
酒見天眞憤事獨扼腕出追杭秦徒婉娩弄柔翰探討
常夜分得意忘昏旦雪雨亦扣門僕馬頗咨惋葳蕤香
山閣􁦛崒蓬萊殿登頓窮目力延攬侔壯觀孔翠不易
馴人生本無絆蕭蕭田中蓬隨風各分散杭生比適越
秦子遊瀍澗南北兩文星光芒亘霄漢余衰更乖謬挂
一每漏萬夙遭青門斥差勝黃州竄偃息於沙澤遨遊
傍河岸秦也雖共區累月不一見秦實困勞冗余亦怕
梳盥何况阻疆域杭也江之畔怦怦暌隔積鬱鬱歲年
換無計脫煩促轉坐迫滋蔓再讀並舟篇愈切山陽歎
誦言各欽德悲離古所患
　　　暮春逢林子邂逅殊邦念舊寫懷輙盡本韻
赤驥奮途路神龍厭池沼不登㤗山頂豈見衆山小明
公昔際遇志與青雲杳爛承夕扉詔畨苦司隸擾君平
實憤切軒然爭臣表朝野凛生氣樹鮮安巢鳥名孤衆
毁集竄薄憂心悄一投海濵郡遂守荒江眇遼遼嶺南
國借爾揭文旐中天行日月戞戞孤鵷矯君雖關内産
迹自閩中肇業從考亭入統為橫渠紹伊余放曠人漁
濳侣荷篠亡羊以多岐望洋徒浩溔暌離歴十暑邂逅
値春杪日談恨易夕夜坐忽及曉苑花雖寂寂風絮尚
嫋嫋回首通州别屈指日不少今看兩白髮誰忍置清
醥君行秉大軸吾歌入幽渺林岑有夙愉烟蘿閴裊裊
誠無王良顧空山没騕褭
　　　安南歌送許給事中天錫
芳阡藉文轂垂楊綰鳴珂使君且勿發聽我安南歌安
南古夷隩嶺嶼蔚陂坨炎原吼象兕溟窟豗黿鼉爰自
秦漢降憯怛尋干戈天皇操化樞環海無驚波永執臣
妾禮稽首心靡他珠犀走北陸翡翠供虞羅王臣乘四
驪駊騀金盤陀朝濟白藤江暮渉富良河白日破蠻霧
銅柱孤嵯峨雕題覩漢儀巴舞何傞傞皇仁罄所宣紆
征采民哦使君聆我詞慷慨不顧家僕夫仗明鉞絳節
拂林華樓船下煙溆鼔吹達海涯
　
　
　
　
　
　
　
　
　
　
　
　
　
　
　空同集巻十五
欽定四庫全書
　空同集巻十六　　　　　明　李夢陽　撰
　　五言古
　　　沐浴子
王盤兩鴛鴦拍拍弄蘭湯振衣馨香發彈冠有輝光豈
念蓬首女含情怨朝陽
　　　怨歌行
漢主十離宫凉至花盡歇靣靣牕玲瓏煙紗印秋月天
公顧我笑手弄雙玉玦但笑不肯留去若流雲没憂來
抱團扇揚顰望丹闕
　　　少年行
白馬白如雪銀鞍耀明月騎出青雲樓揮鞭向金闕自
言事武皇出身為椒房結交樂通侯擅名鬭鷄塲尚主
復賜第軒葢一何光被酒過都市殺人如剪蒿左殪南
山虎右斬北溟鰲昨朝兵符至單于冦臨洮奮身出玉
門殺馬釁寳刀横行萬餘里叱咤威風起奪馬貳師城
長揖見天子調笑大將軍醉罵柱下史生憎漢相如白
首文園裏
　　　長干行
皚如玉山雪皎如瑶臺月郎來騎白馬調妾桃樹下桃
葉何栁栁不謂君行久倚門問來船見郎寄書否
　　　宋中詩
六鷁退而飛乃向宋都過四海一震蕩青天白石墮世
人見此鳥仰靣忽大笑誰知影不滅千載落光耀余方
卧空山聞此一長嘯
　　　河上公
昔有河上公結廬蓬蒿下萬乘時一顧旌旗蔽原野手
揮玉如意顔貌何瀟灑曵裾授道經談天妙無窮清光
耀白日四海高其風言旣忽不見竦身躡星虹鳯凰棲
梧桐鷃雀巢寒蓬饑鳶嚇腐䑕笑殺高飛鴻物固有如
此何必較愚䝉
　　　邯鄲才人嫁為厮飬卒婦
妾本寒家女誤入叢臺宫粉黛三千人花顔笑春紅君
王重歌舞㓜小不曽通一朝意相迕棄擲如秋蓬昔為
髙唐雲今為馬牛風夜夢邯鄲道不識邯鄲中金殿秋
月滿歌吹行煙空白日耀千春何時燭微躬
　　　送友人入關
南山鬱幽幽豐水白浩浩烏啼漢城樹塵起咸陽道驄
馬東方來長鳴翻玉蹄春風吹緑草明月滿關西
　　　送李生京試
黃龍玉帝宅紫極繞逶迤爾行霜雪盡恰値春風時天
起桃花浪煙揺御栁絲要知走馬地非是冶逰兒
　　　送友人之京
與君何處别汴州金梁橋下有古時水遥接廣陵潮君
揺錦㠶去萬里上雲霄我掇金光草方期白鶴招
　　　其二
鳯凰鳴珠樹紫鴈滄溟外賈鄧登雲臺寧說富春瀬此
情難具陳臨河挽衣帶積雪太行路明滅客行邁
　　　其三
田方澹蕩人侯嬴亦監門老馬尚悲辛肯負信陵言寳
劒贈烈士明珠報王孫縱令滄洲去終戀紫宫恩
　　　春日柬王相國
白露隕瑶草佳人秋思悲葉落今幾時忽復春風吹榮
芊習殘雪故柯發新蕤為問酒狂客金尊開對誰
　　　避暑
避暑空林酌行歌采緑薇南來一行鷺倒映金尊飛淹
留桂樹夕瀟灑芰荷衣明月宛相待休賦醉言歸
　　　佘園夏集贈鮑氏
曉挈金玊友出挹池風清脱巾薜蘿下悠然聽流鶯白
雲行杯中紅蕖媚初英得意時自笑㝠哉塵外情
　　　贈鮑演
我愛汝長子逺志日超忽浮雲似其心秋水清到骨縱
酒見天真探桂遲月窟擕手眺大野滄波杳出没
　　　其二
蒲亭杳何許雲海日浩蕩團團桂枝月秋照沙溪上幾
負春草曲空餘采菱唱盈盈吳門水何時理歸榜
　　　把酒
把酒望天地邈然無可親龍蛇洞庭浦雪霰洛陽春霧
林坐鳴琴煙逕無歸人相思東山月夜夜懸西秦
　　　贈張生
怪爾辭江漢長歌入宋梁北風吹凍野歲晏天雨霜老
馬棄不育悶殺田子方拍手笑侯嬴捐世計不彰顧瞻
臺闕地寒莾但蒼蒼
　　　其二
攬衣斷崕口悲風振古臺呌鴈驚逆雲萬里天為開雪
榛覆寒莎松殿扄餘苔昔人邈安在日落寒色來棄置
勿復道且釂黃金杯
　　　别田進士
子望河上雲我望城中月不共眼前酒况乃天外别白
沙亂海曙黃雲下燕雪後期轉超忽吾將泛溟渤
　　　歲暮夜懷寄友
梁客梁甫吟北風號沙林連山激湍波海氣結愁隂雖
持一杯酒而有萬古心越鳥不巢燕代馬不戀越天明
太行雪霜凍洛門月䬃䬃湘流深㝠㝠蒼桐隔逝矣徒
離憂芳蘭為誰結
　　　其二
歲窮長年悲越吟遊子思寒風起枯楊夕坐知天霜落
星動海白飛沙吹雲黃蕭蕭孤蓬轉萬里何超緬沈吟
巻道帙惻愴淚如霰入河討沈淪蹈海事游衍傳書寄
麻姑與爾期相見
　　　冬日夷門旅懷
十日五日霧一冬半冬隂行子念歸旋朔風莾悲吟蒼
蒼孟諸原慘慘杼秋林東望清淺流頗劇溟海心川陸
曠超緬浩然煙水深百齡一何遒萬化相推尋徒傳羽
化迹不見鸞吹音清霜颯滿鏡紅顔倐頽侵邈彼五湖
子賢哉吾所欽
　　　行歌古澤中
古澤古雲遊帶索被羊裘川寒凍日白海暝孤雲愁鴟
鴞呌秃木鴻鴈遵方洲腸斷悲哉客黃河不斷流
　　　其二
川原望不極愁思滿歸襟雲蔽長安目水流湘浦心頽
陽滅逺樹積雪明寒岑醉起海月照行歌入霧林
　　　結客行席上贈洪生
翩翩紫騮馬燦燦雲花袍結客梁州市傾心贈寳刀意
氣凌朱亥英聲葢伯高見説煙塵起橫行是爾曹
　　　故人殷進士特使自壽張來兼致懷作僕離羣
　　　　逺遁頗有遊陟之志酬美訂約遂有此寄
我生寡諧俗志與山林期謬擬渭川載豈羡荆山悲弱
齡不解事走馬長安郊紫綬雖掛身丹丘阻逍遥心隨
萬里雲舒巻何蕭蕭翩翩朱鳯凰飛集梧桐樹冠葢交
路衢青雲有㨗歩彈冠無鈍硎結交盡雄才殷君起東
魯我使關西來揖鞭塵埃中朗如玉山開時從二三友
覽古黃金臺四序更代易人生豈常遇相如歸蜀都賈
誼長沙去去去遊梁園耕釣孟諸藪日月東西沒黃河
落天走雲沙白皓皓萬里見海口雄劒掛土壁褐衣被
兩肘朝從河上公暮逐墟中叟有時弄清漪明月在我
手壽張三百里北望一何邇未移山隂棹先枉石川鯉
剖鯉得素書故人今何如錦字偕華星照耀蓬蒿廬空
谷激寒雷冬庭轉蘭芳曉起誦瑶音夜夢君之旁書中
何所有相期陟東岳巉巖丈人峰彷彿几前落倐如佩
蒼龍倒景騎𤣥鶴願從東道主握手翔寥廓
　　　紀夢
夜夢走西陸半天落金城天門兩壁開見之駭心情大
江橫其西落日懸金盆日流江波湧霞彩照乾坤我問
此何方云是湧金門揮手上雲樓邂逅錢世恩把袂凌
天梯笑倒黃金樽䄂出石室訣飲我金莖露人區杳難
託東指蓬萊路夢醒不見君空江暝煙霧
　　　大霧翟左二子來訪
蒸煙暝萬古垂雲結樓臺白日墮空冥天地安在哉川
嶽氷穹崇寒林倐花開對酒不能飲擁褐心悲哀翟生
雀羅裔左氏麟經才攀嵇渉古陂訪戴臨河隈兩騎踏
蒼茫宛如空中來日夕嚴飇興稍見歸鴉度雖開燕臺
雲不辨焦橋路呼兒斸凍蕨然蒿寫秋露談𤣥析綿邈
覽古悲沿泝停杯劃一笑茫然獨四顧
　　　翟生苦節尚志人也邇從余河之上余嘉敬焉
　　　　作詩以贈
原子懸鶉衣仲蔚蓬蒿丘蒼煙卧木石浮雲傲王侯常
懷一飯恩不顧千金酬絃歌空桑裏登嘯大岡頭眷念
墟中約慇懃河上遊我亦釣鰲者佳期杳滄洲
　　　晉州留别州守及束鹿令用李白崔秋浦韻
荒原送行客白楊起西風雙鳬下雲漢五馬繫秋桐連
城滹水上馳譽燕代中登高望雲海離思浩無窮
　　　客過屬驟雨過
鳴雷不終夕急雹偶來同城波靜綺席苑樹生長風雨
殘白日外虹垂青霧中為愛揚州客留連尊酒空
　　　程生遊華山歸也誇我以絶觀動我以靈篇爰
　　　　贈此章抒我夙愫
君行値杪秋飄飄登雲巔笑弄石蓮花俯潄玉女泉秦
時采松女有無嬉紫烟雙騎兩茅龍曽逢呼子先夜棲
何峯室遇師叩何詮一虎嘯海月萬壑驚風旋䬃然毛
骨換錯落神光圓晨興扳長蘿朗詠青霞篇黃河衣帶
去蓬萊瞪目前赤日跳扶桑仙掌發紅鮮伊予歉兹游
挂心三十年夢想落鴈頂携詩問青天林麓限層雲奮
飛悵無縁安能振衣去共爾追群仙
　　　懷湘曲
湘筠寒翠滿白日起秋雲美人杳何處江氣長氤氲手
持紫玉管遥望青霞君藹藹波水暮何由致慇懃
　　　獵雪曲
日光揺白雪黃雲片片裂狐裘誰家郎駿馬如電掣馳
騁復徊徘掉臂角弓開一發中雙貍笑上梁王臺
　　　其二
荒荒凍日白出門雪一尺爰爰道左兎意態一何適我
弦纔一鳴不見彼行迹寄言遊獵人姑待春草碧
　　　泭溪吟
濟川何必舟編竹便可渉秋風蘆白花洄沿水一葉淺
之不用維渡深豈須楫黒潭有龍氣雲起腥風接
　　　送藩幕張君入朝
騮馬向風嘶銀鞍翻玉蹄結装紫薇下别我緑楊西記
室髮㸃漆叅軍髯過臍馮唐莫恨老神物不終泥
　　　贈程生之南海
生為海南客幾度登羅浮天清衆島出萬水朝宗流乘
桴聖者歎望洋遊子愁明珠與翡翠歲歲到神州
　　　近竹吟
蕭蕭數竿竹每與寒歲期翠色酒中滿清風琴上吹踈
値月來處宻當雲起時萬動紛華裡一杯聊自持
　　　水司陶君種桃栁成各有詩予和二首
沿堤萬萬樹一挿即成林五栁陶公意甘棠召伯心許
我聽鶯去携壺就緑隂
　　　其二
如何梁苑地忽見武陵津汎汎青霞水盈盈紅錦春菓
熟貧民食無兒許婦人
　　　贈謝子
凉風吹海月當酒墮我懷愛此皎㓗光願與君子偕攬
之不入手仰靣看昭回銀潢南北流竟夕但徘徊
　　　其二
大河起長風挂席破黃濤問予今何之嶺海聊遊遨羅
浮緑髮人思之我心忉幸君叩丹訣順風託鴻毛
　　　相逢行贈袁永之
清晨客叩門投我一書札開緘錦雲爛鏗然玉相戞問
客何方來新下黃金臺揚鞭指河洛廻斾陵高崕選珎
掇琪草探美收璵瑰路逢赤松子並舉收氛埃道同心
乃𡨕神投誼難乖古人重良契豈必聲影偕行行報嘉
績貢此明堂材
　
　
　
　
　
　
　
　
　
　
　
　
　
　
　空同集巻十六
欽定四庫全書
　空同集巻十七　　　　　明　李夢陽　撰
　　五言古
　　　田居左生偕二李見過
習宦非我長官久計轉拙遭斥還田廬獲與初念協樹
藝良有期農事固堪悦飄飄緑原風皛皛明川月披襟
恣吾適旣夏不知熱囘思行役日寒暑靡得輟踈懶古
雖鄙任性亦可説膏疇矧豐蔚積潦復凄冽白日皎在
兹停雲靜如結為謝二三子努力慰衰劣
　　　其二
去官今七暑漸與農務親隨宜諳土性言話群野人時
或遡㣲風行歌響空榛先民邈何攀慨焉傷我辰慨傷
遹誰知所有二三賔文論日徃來炯炯髙義伸炎雨囘
衆姿凉飈起修畛兀然林木下日入忘歸輪𤣥蟬夕益
聒去鳥一何頻野行畏多露無使侵衣巾
　　　城南别業夏集
田居不自娛况兼林水情聿兹暑衣晨而與佳士并挈
榼遡芊緜臨隑弄澄清娟娟浴沙鷺交交鳴枝鶯雖非
巖潭區閒曠足我營菰蒲裊寒隂隕果時自驚有室矧
伊邇遐哉謝塵縈
　　　其二
荷鋤侈高詠濯纓肆佳吟疇知稼穡塲乃爾蒹葭侵歩
風逾曽堤徙筵趂重隂於情旣有託矚寓良自深逶迤
波上雲征征草間禽陗臺信已古巍城方肇今驗物果
足遣盃乾聊復斟
　　　慶都篇
於昭開帝則蕩蕩協欽文高辛初纘服大舜復升聞瞻
依太古日悵望春空雲緩䇿遵墟里翺翔詠放勲
　　　帝乙
　　此以下三首皆為武宗大婚而作時正徳元年八
　　月之吉
帝乙歸元歲溈汭降高秋白霧凌蒼璧文烟結綵樓楓
陌三公引雲衢六馬遊行當瞻月馭佇想詠河洲
　　　黃衢
黃衢㑹日月紫氣懸隂陽冉冉神龍下英英朱鳯翔蘭
烟凝玉閣桂月滿金堂禮先歆九廟德已合無疆
　　　桂宫
桂宫新降馭蠶室爛生氛曵綈成漢業采葛相周文會
奉重輪日先瞻五色雲秋明天路夕瑞雨碧氤氲
　　　十二月朔
積隂凌紫極𤣥霧暗三辰黃龍游帝畤萬乘若浮雲六
虯何蚴蟉雜沓走天神明王熈庶載至敬達郊禋玉輦
親牛豕重瞳注鹿群精誠先百物咸德届犧人揚鑾囘
御道九宇冀陽春
　　　夏歌
積潦溢廣澤炎雲翳崇臺玉階履綦絶紫殿生莓苔螢
流踈竹靜風動綌幃開佳期悵千里竟夕以徘徊
　　　湘妃怨
采蘭湘北沚搴木澧南潯渌水含瑶彩微風託玉音雲
起蒼梧夕日落洞庭隂不知篁竹苦惟見淚斑深
　　　春曲
萋萋百尺臺南臨大道開月明珠箔捲塵暗寳軍來豪
雄五都俠意氣萬人摧帶醉穿林徑垂鞭拂閣梅
　　　結客少年塲行
燈如列宿行月似九秋霜畨畨七貴兒燦燦五侯郎雜
沓凌香陌徘徊競夕光各携黃金劒結客少年塲
　　　俠客行
幽并豪俠地燕趙稱悲歌千金市駿馬萬里向交河公
卿贈寳劒君王賜玉戈捐軀赴國難常令海不波
　　　從軍行
棄家從上將報主掃邊戎弩滿常隨月旗翻數起風右
指昆邪盡左盼月支空馳名紫塞外開府玉關東不逢
百戰日誰識萬夫雄
　　　出塞曲
單子冦邊城漢將列長營旌旗蔽山谷鉦鼓晝夜鳴乗
我浮雲騎彀我明月弓竒兵左右出長驅向雲中彭彭
陣結虎颯颯劒浮虹一戰臯蘭㓕再戰沙漠空歸來獻
天子長揖不言功
　　　銅雀伎
帷飄雀臺上絃奏舞衣前羣悲一以望春草為誰妍芳
歲銷蘭怨流塵集錦筵為問西陵道孰與漢家阡
　　　漳津夕眺
揚舲亂北渚靡葢望西陵帳殿牛羊下歌臺麋鹿升日
夕松柏路蕭蕭響風樹連沙改故浦空山没蒼戍徘徊
望覇氣鄴城在何處
　　　吕仙祠
孤遊逢吕跡永逝感盧生眷彼炊粱術契我遺世情蒼
山故國道落日邯鄲城隂隂祠宇夕宛宛曲池清不見
金芝侣誰聞朱鳯聲田鼯穴桂壁野葛蔓松楹寧知徃
來者不是寐中行
　　　三日河上宴集
觸霽邁芳坰修祓臨長洎雖非曲觴飲聊異秉蕳戲波
延拾翠舸岸匝尋青騎羽爵戀馳景鸞簫劇春思群謡
狎鳬鴈撫適懽同志亦以擴凡超流連豈吾事
　　　詠樂溪
濯足荒溪口延望大江潯石樹環碧綵泉潭生翠隂經
亘渉清漣沿洄登素岑日暮樵響絶但聞山水音琤琤
響環珮泠泠弹玉琴鴻雁遵渚飛麋鹿聚空林而子豈
不樂其如兼善心
　　　乙丑除夕追徃寫憤五百字
憶昔蕤賔初皇疾輟臨仗維日白氣亘黑風復排蕩俄
傳天柱折忽若慈母喪帝本堯舜姿末履轉清伉歛袵
接耆碩高出文景上兩宫悦孝子九廟歆流鬯毅然整
六師霹靂無前向豺虎遁朔漠鯨鯢蟄溟漲囦冲不凝
壽日表空殊相蜿蜿湖中龍一夕㧞驚浪囘首哭蒼梧
魂斷湘南瘴念昨下明綸臣也誠無狀誓死呌閶闔伸
頸甘碪盎梁竇勢如灼漢廷色惆悵皇乃西園游召
彼侍供帳從容杯酒間似讓還非讓未剖青𤨏封已
下金雞放臣某詎足惜統體關衰王歴數古明辟聖
節疇能尚逝欲碎臣骨籲帝不得迋攀髯𦕈莫及痛
哭橋山葬玉光動前星朱符闡靈貺主器難久虚勉
起答羣望金木歘為祟太白晝相抗大敵敢余侮吾
徒盡乘障嗚呼榆臺役棄我六千壯踉蹌戰士骨躐
跋將軍韔二竪固輕率腐屍亦云當所恨國威辱北
鄙氣悽愴鉦鼓凝皇情何以慰宸况悽悽建未月臨
門遣征將紈袴作元戎京軍本浮宕翻使沿邊卒束
手遭箠掠揭􁵝雲中城誰復扼其吭敵來風雨聲敵
去横拍唱千村與萬落人烟莾蕩蕩嬰兒貫高槊志
婦經衣桁狐狸呌破壘落日悄漭沆此輩誠䑕竊反
覆亦難量騏驥駕鹽車虚名縛骯髒世豈乏頗牧賤
或執鞭杖𤨏𤨏登壇子飽之則飛颺吁此良太枉國
愾何由暢水旱而秋雷隂陽迭驕亢皇天雖至公視
之但坱坱臣當歴服始謬進大夫行退朝實憤切欲吐
畏官謗武王秉黄鉞師事大公望烈聖構梁棟駕馭亦
英匠先帝升遐日臨榻召三相
　　　贈劉主事麟
駕舟越洪川飄風揚其波白日不可駐浮雲一何多搴
芳渉北沚采蝱陟南阿悵我平生友傷此欲如何
　　　其二
濛濛孤舟夕橫笛坐烟浦秋緑被汀沙落鴈不可數烈
調干行雲激商復流羽曲竟和者誰佳人淚如雨
　　　湘江吟
對酒歌緑猗歲宴懷佳人山寒翠䄂薄微霰沾衣巾空
持紫鸞簫欲致愁無因日暮湘江曲浩蕩烟波春
　　　春曲
維南有曾城下瞰梁王臺雄構翳雲日歌鐘暮徘徊芳
草徧舊畿山川邈悠哉
　　　其二
春城花烟滿杳靄生夕隂白馬繫芳樹繡祛彈鳴琴樗
蒲少年子一擲千黃金
　　　其三
綺閣俯通闤後有百尺樓並坐紫羅茵雙引青玉甌楊
花起薄暮糝糝縈芳洲
　　　其四
菁菁艶陽月鬱鬱美人思游絲罥白日炯若春風姿零
落垂手舞空傳白紵詞
　　　其五
借問美人居云住城東隅背有桃李舘前臨車馬衢十
三妙歌舞十五冠名姝
　　　朔日
朔日悲風起空除落葉平猶聞砧杵急已復剪刀鳴一
夜傳霜箭黃雲滿塞城
　　　槿樹
槿樹依空砌寒時尚着花未能堪莫色徒自絢朝霞寄
語閨中女無多鏡裏華
　　　槿園
槿園秋氣夕唧唧寒螿聚風囘啼欲斷月落歸何處爰
悲在堂吟復詠山樞句感爾中夜興微霜下庭樹
　　　春情
俗縈一何緜駕言春已分緑郊鮮行輪朱樹花將紛鳴
鴈起前墟浮陽藹東濆徙倚孤臺側佇廻送征雲
　　　遊寺
褊心儔輩寡幽境莓苔歩緜鬱倚磴歇馮孤眺逈屢洞
塔隂古宇芬蘿裊澄樹佇觀野禽哺此外豈吾慮
　　　昇天行
市居苦煩溽陸處懷清波緬思溪壑側丹崖巻曾阿仙
人桂樹下窈窕攀青蘿我獨塵歊内營營欲如何
　　　春遊篇
古臺悲帝子歌吹餘春愁草緑夷梁野雲浮河海流擊
壺詠四澤鼓鐘眺三洲扳條已無那駕言誰倦游
　　　四清篇
盤松屹當户修筠靜依檻羈逺桐絲澀蕭瑟鶴思减歸
傷園塢廢坐令荒穢斬彈曲憇踈䕃臯唳清露湛
　　　正德四年七夕上方寺作
逸人厭囂俗達士樂閒勝乃兹城中林而非車馬徑積
雨豁新霽雲石掩秋映微陽下孤墖潦水夾明鏡已疑
塵寰隔况覩蓮宇凈豈惟慕真覺亦以叩詮證𤣥蟬共
西夕浮雲本無定
　　　戊寅早春上方寺
逾年罔渉兹過之門巷疑匪畏霜露辰肯與春事期徑
蘭芊故叢苑松發新蕤陟邱念廢居升危眺囘漪抱以
幽曠豁情縁悽愴移驚風遞虚塔振振空廊悲得遣復
安較勞生良爾嗤
　　　辛巳春夕集上方寺
晨飇奮以厲夕林囘晏温郊遊悵伊阻駕言乃松門春
湖靜瑶宇塔蘿裊清樽遥睇被原草近搴臨水蓀花雨
時自落法雲凝復奔淹留遲寶月破此人徑昏
　　　山中
山中雨乍歇一夜瑶草長風吹翠巖竹下應石瀬響時
來展書坐悠悠絶塵想
　　　置薪
讀書古木隂置薪倚其根露零石徑滑雲起溪日昏白
虎啓巍觀金馬開高門君自薄簪紱難稱國未恩
　　　九潭詩
岧岧千仞嶺下有百尺潭夕風起微瀾浟浟動晴嵐俯
之鑒我心佇翫雲波涵流蕤颺寒清躍魚手可探蹊暝
樵響歇猿鳥來相叅寄語泥中物長蟠恐未堪
　
　
　
　
　空同集巻十七
欽定四庫全書
　空同集巻十八　　　　　明　李夢陽　撰
　　七言古
　　　漢京篇
漢京臨帝極複道衆星羅煙花開甸服錦繡列山河山
河自古稱佳麗城中半是王侯第峻閣重樓夾道懸雲
房霧殿森虧蔽牧豚賣珠登要津樊侯亦是鼔刀人時
來叱咤生風雨奄見吹嘘走鬼神平津結兄蓋侯弟杯
酒相看何意氣執鞭盡是虎賁郎守門不說長安尉長
安烽火入邊城挺劒辭君萬里行去日千官遮馬餞歸
來天子降階迎朱弓尚抱流沙月寳鋏常飛翰海星不
分燕然先勒石直教麟閣後標名豈知盛滿多仇忌可
惜榮華如夢寐地宅田園奪與人丹書鐡劵成何事霍
氏門墻狐夜號魏其池舘長蓬蒿三千劒客今誰在十
二珠樓空復高後車不戒前車覆又破黃金買金谷洛
陽亭榭與山齊北邙車馬如雲逐隂郭豪華真可憐雲
臺將相珥貂連當時却怪桐江叟獨着羊裘伴帝眠
　　　明星篇
　　正德間早起聞内教塲砲喊之聲作此篇也
明星出地一丈高天門沈沈魚鑰動沙堤露下玉珂寒
直廬鷄唱金蓮重千門萬户曉鐘發明星漸高河漸没
燦爛疑侵翔鳯樓依稀故抱飛龍闕鳯樓龍闕帶曾城
翠輦朱衣夜夜行黃昬競奏催花宴天明猶聽打毬聲
蘭烟桂火煇如日明星迢迢照不入百子池頭青草生
長信宫中紫苔集草色苔香秋復春此日乘槎若問津
明星曉落宵還見白髮黃金愁殺人
　　　楊花篇
洛陽三月東風起楊花飛入千門裏只見朝縈上苑烟
那知夕逐東流水苑煙流水無休歇暖日輕盈度仙闕
趙女瑶臺貯綵霞班姬團扇啼明月綵霞明月幾沈輝
陌上行人亂撲衣征夫栁塞愁看鴈少婦深閨懶上機
桞塞香閨萬餘里草色連天度隴水玉門關外雪猶飛
章臺樹裏風先起誰家浪子千金馬平明挾彈章臺下
頭上羅巾玳瑁簪腰間寳鋏珊瑚把踏絮來尋賣酒家
持香坐調當壚者當壚美女怨陽春笑掇楊花襯繡䄄
青樓薄暮難消遣白雪漫天愁殺人㝠㝠漠漠春無極
此時惟有楊花色一朝風雨蘼蕪爛獨摻垂條三歎息
　　　去婦詞
　　正德元年户部尚書韓文曁丙閣師保等咸相繼
　　去位李子作此詞也
孔雀南飛鴈北翔含顰攬涕下君堂繡幙空留並菡蓞
羅祛尚帶雙鴛鴦菡蓞鴛鴦誰不羡人生一别何由見
只解黃金頃刻成那知碧海須臾變賤妾甘為覆地水
郎君忍作離絃箭憶昔嫁來花滿天賤妾郎君俱少年
瑶臺築就猶嫌惡金屋粧成不論錢重樓複道天中起
結綺臨春照春水宛轉流蘇夜月前萋迷寳瑟烟花裏
夜月烟花不相待安得朱顔常不改若使相逢無别離
肯放馳波到東海薄命難教娣姒知衰年恨少姑嫜在
長安大道接燕川鄰里携壺舊路邊妾悲妾怨慿誰省
君舞君歌空自憐郎君豈是㑹稽守賤妾寧同會稽婦
郎乎幸愛千金軀但願新人故不如
　　　蕩子從軍行
　　蕩子從軍行者本駱氏蕩子從軍賦也余病其聲
　　調不類於是改焉
天驕十萬起妖氛漢騎三千掃陣雲隱隱地中鳴戰鼓
迢迢天上出將軍邊沙逺離風塵氣塞草常萎霜露文
蕩子辛苦十年行囘首闗山萬里情才聞突䧟賢王陣
又遣分圍右校營紛紛鐡騎朝常警寂寂銅焦夜不鳴
滄波積凍連蒲海雨雪凝寒遍栁城地分𤣥徼指青波
關塞寒雲本自多嚴風凛凛將軍樹苦霧蒼蒼太史河
揚麾㧞劒先挑戰征旆凌沙犯霜霰樓船一舉爭沸騰
烽火四連相隱見戈文耿耿懸落星馬足駸駸擁飛電
終當取俊效先鳴豈暇論功稱後殿征夫行樂踐榆溪
倡婦銜怨坐空閨蘼蕪舊曲終難贈芍藥新詩豈易題
池前怯對鴛鴦伴庭際羞看桃李蹊蕩子别來年
月久賤妾深閨更難守鳯凰樓上罷吹簫鸚鵡杯
中臨勸酒同道書來一鴈飛此時緘怨下鳴機已
剪鴛禽帖夜被更薰蘭麝染春衣屏風宛轉蓮花
帳牕月玲瓏翡翠幃箇日新粧如復罷秪應含笑
待郎歸
　　　洛陽道
桃花馬金絡頭白靣郎紫貂裘三月洛陽道垂栁䕃清
溝溝水東流不記春花開花落幾廻新東風日暮楊花
起愁殺高樓獨倚人
　　　野田黃雀行
鶉奔奔鵲僵僵來逢野田雀相逐過南疆北地苦霜雪
南地多稻粱人生美食被綺衣不及鴻鴈能高飛鴻鴈
下天遭網羅不食柰爾黃雀何
　　　苦寒行
太行之山何崔嵬天寒谿谷禽獸饑黃熊赤羆力相食
翠衿繡翼徒南飛啄食飲泉百意足野田稚子寒無衣
張羅掛畢伺鳥雀口作雌雄鳴且悲鵪鶉小鳥鼓翅落
鼎食之家意不樂頓箸待爾豋品錯奏應鐘開𤣥堂氊
幃錦幄冬夜長微禽效體樽爼光秃鶖駕鸛當簷翔
　　　結交行
昔時韓生有艶妻其君使築青陵臺南山有鳥不肯來
烏鵲雖小禽不受鸞鳯猜以此築臺成二人葬寒灰舉
國見之悲且哀悲且哀斷人膓墳上連理樹變為兩鴛
鴦搤吭交頸綺翼張春風蛺蝶花飄揚君不見酈吕結
交日朝為刎頸暮抛擲如此結交復何益
　　　梁園歌
朝發金臺門夕度博浪闗黃河如絲天上來千里不見
淮南山淮南桂樹弄婆娑掛席欲進阻洪波我今亦作
梁園歌梁園昔有信陵君名與岱華爭嵳峩三千珠履
不動色屠門執轡來相過功成不顯涕滂沱青蠅白璧
一何多我為梁園客不登梁王臺錦㠶揚州門一去何
時廻荒烟白草古城没登臺望之令心哀令心哀歌且
謡迷塗富貴苦不足寧思白骨生蓬蒿人生三十無少
年積金累玉空煎熬獨立天地間長嘯視今古城隅落
落一堆土千年誰繼白與甫攬淚浮雲灑煙莾灑煙莾
風吹巻波濤沈吟投箸不暇食蹴天濁浪何滔滔君不
見昔人然諾一相許黃金斗印如秋毫
　　　梁園雪歌
昔對燕山雪岧嶤白玉京曉曳王恭氅飄颻入紫清今
為梁園客獨對梁園雪黃雲索寞連滄海九疑望盡飛
鴻絶
　　　其二
飄風動三極霏雪灑煙海天地倐低昻虚無變光彩梁
臺空嵲屼枚馬今安在飛光超忽若游龍我欲從之問
千載
　　　世不講曹李詩尚矣内弟會余河上能章章道
　　　　也驚有此贈
曹植白馬篇李白飛龍引流光耀千古不與日星隕世
人捧心戚翻為西子哂左生三十歲雅志測沈㝠鯨飲
傾百川自稱吾酒星今朝理酒船來過子雲亭高談呌
太白八斗揮雷霆霜雪連山海氣惡栁枝􁎐簌氷花落
此時萬里無人煙誰信清吟動池閣動池閣生暮愁雪
澤古龍寒啾啾他時爾獻三都賦我釣長江萬里流
　　　酬錢水部錫山之招
無鍚錢少陽招我棲錫山江上千萬峰裊裊凌江關下
有震澤湖旁有太伯灣昔時蘇公慕陽羡陽山錫山對
相見我獨何為阻兹游西風吹心落吳甸我問錢少陽
汝今在何所振轡金馬門看花曲江滸徐庻竟辭劉張
翰憶吳州鵝湖雲嶼間鴻山林樹秋我今放浪黃河隅
遥憶白粲心鬱紆幾時彈劒賦歸來與爾共醉芙蓉湖
　　　寄錢水部
我今在何所牧釣睢川陽子今在何所飛葢臨東方高
山大澤不我限胡為日夜遥相望鴻鴈日南飛不寄一
封書離别春草生相思秋葉踈朝看渤海雲暮眺滄洲
月樹寒多天風相思幾時歇
　　　十四夜翛然臺
　　正德初李子濳河上築翛然之臺
中州可以望天地黃河之水何恍惚為此築臺臨其涯
坐看月生復月没今年中秋地無雲緑烟溟濛海月發
金流水波貝宫湧蛟龍出遊爭海月我欲乘槎捉蛟龍
浪高力微懼㓕殁嗚呼滅殁不足惜只恐竟無益
　　　其二
蓬池有嘯臺夷門有吹臺二臺突兀眼前一抔土英雄
落莫成今古我今有臺不嘯復不歌月高霜白如夜何
臨洪河望四海山川悲月不改昔日芒碭五色氣煙銷
浪滅今安在
　　　十五夜
去年燕山南易水北終宵待月不可得䨧雲崢嶸蔽瑶
闕頓箸停杯三太息今年有月復有臺海門煙滅没四
顧天地開何為不飲歌且哀君不見少年時馳逐京洛
陌夜夜讙呼山月白揮鞭不顧五陵客月圓月缺天有
之人生豈復如舊時不如采取靈兎藥富貴浮雲豈足
樂
　　　十六夜
喞喞復喞喞當户鳴促織月中何所有云是仙桂枝此
桂開花復結子安得夜夜常不虧君不見梁園酒一斗
錢十千昔時信陵有賔客不飲豈足稱豪賢直須酩酊
卧草澤明日射獵睢陽川
　　　十七夜
三日不見月見之半輪沒清光猶能鑒毛髮不愁倒卻
婆娑樹只恐損破清虛闕清虛闕在何許白氣熒熒走
金虎雖有三萬六千户手提玉斤不敢補凉風飈飈自
西來吹我衣心獨苦長歌濳行攬洲莾
　　　客有笑余霜髮者走筆戲之
客且盡手中觴不須笑我頭上霜客盡觴且停之聽我
高歌霜髪詞君不見天上烏東跳西走不相待又不見
黃河水萬古滔滔向東海我身不是南山松又不是山
上峰奈何與少年爭春風鬭鷄走狗傾春紅君不見昔
時孔仲尼轍環顦顇無已時盗跖殺人如亂麻錦衣高
壽顔囘嗟聽我霜髮歌歌短情則多軒車駟馬渾等閑
何似日銜金叵羅金叵羅青玉案何以贈客錦繡叚頭
白頭白何須歎
　　　戲作放歌寄别吳子(呉名廷舉字/獻臣蒼梧人)
惟昔少年時彈劒輕逺遊出門覽四海狂顧無九
州獻䇿天子賜顔色錫宴出入黄金樓揚鞭過市
萬馬避半醉唾罵文成侯結交盡是扶風豪片言
便脱千金裘彎弓西射白龍堆歸來洗刀青海頭
崑崙河磧不入眼拂袂乃作東南㳺江海洶湧浸
日月島嶼蹙沓混吳越匡廬小瑣拳可碎鄱陽觸
怒踢欲裂澤中龍怪能人言噴濤吹浪昏漲天大
鵬舉翼四海窄笑爾弋人何慕焉東湖子君非淟
涊闇穆取位之丈夫余亦豈卑卑與世而浮沈恂復共
鬬非庸劣㢘藺終投萬古欽攀鱗掃氛代不乏我豈復
戀頭上簮鹿門黄犢穏足駕商巖紫芝山固深有飛倘
附秋空音
　　　氷車行
黄門飛鞚西北趨白馬如龍血如珠萬人齊呼氷窖開
大車小車如山來但見風行九市陌寜知玉積五侯宅
道傍暍士僵䦨干脣乾口燥真大難侯門宴罷夜烏起
朱殘粉落明星裏君不見積氷化作堂前水
　　　鹽井行
山頭井乾生棘蒿山下井塌不可熬官司白牌促上庾
富家鬻田典耕牛貧家無牛典兒女誰其使之華陽賈
華陽賈子多少年擁金調妓高樓邊夜馳白馬迎塲吏
曉貫青絲還酒錢君不見塲吏乘酣氣如虎鹽丁一語
遭箠楚
　　　清夜引
桂魄團團霜兎泣玉龍夜吟氷喉澁仙人起踏白芙
蕖手撚一枝珊瑚株伏猊香噴紅氍毺蠟鳯啼春蝦
捲鬚九華丹熖奪行月五虬轢雲聲軋軋銀筝翠管
聲咿啞繁謳雜舞懽意匝盤中紫棗大於𤓰誰其擎
之蕚緑華雙桂逶迤頭兩了宻情芳緒芳且嘉瓊城
夜半重重閉偷桃小兒安得至
　　　沈大夫行
沈大夫遺我以凛冽玉壺之冰報汝以離離朱瑟之
繩繩以發凌雲絶響之妙曲冰以滌卓犖硊礧之清
膺此曲可以掘地懿揚天經宣融風召遐齡奏之敬
姜室允宜孟母庭沈大夫奉詔且還家松江鱸魚白
躍玉土居斫笋如斫麻烹羊擊鼓㑹親戚太守長吏
争趣車猗乎嘉哉男兒生不顯親譬如錦衣夜行雖
貴何足誇
　　　雪山歌送萬子
雪山髙哉峞乎岌兮吾不知幾千萬仞但見雲峰之崔
巍巗冰陵兢縞壑熒石皛皬而崒嵂兮懸猱不得度飛
烏何由廻大峰如老翁冕珮凌紫埃諸峰似兒孫羅列
芙蓉開江日洶湧地軸動孤光倒曵生奔雷岌乎峞哉
雪山之高不可以攀陟斧斤不入松柏如麻霜榦翳蔽
雲根槎枒滲膏結苓實輪囷走龜蛇君今策駟過其下
車徒滚滚如飛沙何不斸取松下苓獻之堂上翁上以
介壽考下以召禎祥噫吁戲雪山之高吾不可得而名
惟有峨眉玉壘萬古遥相望
　　　廣州歌送羅叅議
麗哉遐乎廣之為州兮闢炎區奥雄跨乎南陲天作五
嶺奠𤣥武排空下走何崔嵬拓邦幾千祀浩蕩人文開
秦還漢徃不復識但見古城蒼蒼生緑萊上則盤岡曲
丘龍蜿虎蹲其下膏塲繡澮晻曖而渟洄水銀丹砂布
平地珍錯奚翅犀與瑰夷舲賈舶競追遂白首浩淼誰
曽囘土産之異尚如此何况四民者挺然叅三才君今
綰牒向南去清風吹袂心悠哉崢嶸五羊城側有千尺
臺曩昔聞君坐其上醉睨滄溟如一杯是時榕蹊雨初
霽茉莉霜成堆君嘗夢遊而神適兮豈知七載還復來
男兒成名貴及早英雄多少埋塵埃羡君青鬢結明主
出叅方岳聲如雷金章紫綬不可以倖致如君者謂非
歴塊之龍媒羅浮三千六百丈屼嵂倚窮隈巨鰲戴之
與波下上三十五蓮峰照耀雲中輝羣仙跨飛龍流影
亂巖扉我欲從之歎無術送君翹首空徘徊
　
　
　
　
　
　
　
　
　空同集巻十八
欽定四庫全書
　空同集巻十九　　　　　明　李夢陽　撰
　　七言古
　　　桂巖行
白龍不識漁溪惡化為魚服遭人縛黃髮先生困泥阻
白馬小兒氣揮霍道傍朽木藏蛟龍霹靂猶聞夜火紅
寄謝少年諸數公貧賤豈必皆愚䝉桂巖紫芝春盡發
騎驢且覓商山翁
　　　崖松行
峭石嵸巃木相樛孤松拄日崖光幽朔風北來霜雪暗
山深草黃途路修此時亭亭見松意排空柯榦流雲氣
大厦傾時梁棟急君看此物終難棄
　　　丹穴行悼丘隱君
　　丘名琥號松山夷門隱人也
北風颯颯吹丹穴幽篁梧樹寒蕭屑孤鳯威垂眼流血
蘭陽丘公昨謝世使我杯乾已數月出門騎馬向誰適
世事悠悠忍能說薄俗蹌趨始為敬老夫平生性懶拙
後生譏訕轉多口白璧青蠅從㸃缺宋門汪隆頗好事
見我握手肝肺熱近亦客死臨清州北望傷心路途絶
可憐親友日零㪚老成耆舊灰燼滅不爭汝曹灰燼滅
又値天寒地欲裂
　　　苦寒行
前日雪落傷麥根北風刮地天色昏沙飛石走㧞大樹
雪積林坳出無路城中死者不知數我歸三年河不凍
今年氷堅車可渡觸面憭慄厚地裂四顧乾坤莽明滅
尺薪粒米貴如玉君不見日晩空牆貧士哭
　　　夜行歌
月輪未安光已皎我行夜出夷梁道力疲足酸堤上坐
黃狐怒立啼向我宋家宫殿盡瓦礫陂湖燒鹽㷔婀娜
忽憶東京全盛時月行對此誰能那
　　　古白楊行
百泉東岸三古楊下枝掃拂書院墻上枝瑟瑟干穹蒼
空山野隂雷雨黒柯榦冥冥動山壁剪伐難為棟梁用
盤踞翻逃斧斤厄但見白日悲風發寧知六月撑霜雪
煙色慘愴精靈聚孤根倔强源泉裂憶昨訪古憩其下
居人不敢留車馬落籜尚禁牛羊食汙穢頗遭縣官打
丞相古柏霹靂碎將軍大樹空蕭灑岡頭石路莎草長
孫邵李許同一堂春風漂泊予到此不見古人惟古楊
古楊蕭蕭暮流急波翻浪倒蛟龍泣衛女幽憂拾錦花
逋臣寂寞愁難立君不見太行羊膓莫比數上有毒蛇
下猛虎樵斤獵火不虛日桂柏椅桐氣悽苦嗚呼楊兮
楊兮爾何盤根據兹土
　　　泉上雜歌
游子樂游復長歎臨深坐歌白石爛石泉漠漠常東流
我今胡為坐泉頭渚花冥冥野隂薄谿日杲杲蒼雲愁
君不見古來爭戰地山寒雪暮風颼颼
　　　其二
美人被服貂䄡䄖春日遊行春水曲緑蘿無煙山雲暝
扣石長歌歎幽獨撥剌紅鱗錦湍游我欲釣之且復休
金盤玉箸在何許為爾臨淵淚如雨
　　　自從行
自從天傾西北頭天下之水皆東流若言世事無顛倒
竊鈎者誅竊國侯君不見奸雄惡少椎肥牛董生著書
翻見収鴻鵠不如黃雀啅撼樹往往遭蚍蜉我今何言
君且休
　　　大梁城西門行
水門堤口雙柏樹種之何年不記數風飡雨蝕生氣微
枝葉半凋委官路烏鴉螻蟻復啄食我行見之淚如注
古來根本忌先撥嗚呼柰此棟梁具及今可為當語誰
半夜呑聲向北去
　　　羇旅翁行
自焚闕里手植檜天下斯文忽墜地錦衣使者日旁午
青衿胄子時流涕霾風翩翩起白旐五月黃塵暗天際
君不見河上羇旅翁時乖此老遭拘紲
　　　寳刀篇
我有吳王雙寳刀龍鱗雪花爛照地奉君清宴可君意
佩之十年不曽離黃金鞶帶白玉鈎出入魍魎魑魅愁
功高見疑反遭怒此物抛擲今兩秋丈夫生世轗軻亦
如此終日戚戚何為爾
　　　秋夜歎
君不見梁上蝠飛走掠蠅䖝蠅䖝四㪚不受掠而我胡
在縲絏中豈卽運命委霜雪要知腐草生華風沉吟徹
夜不能寐此時天風雨將至但聞䖝聲啾啾復唧唧鴻
鴈嗷嗷忘南北
　　　其二
臭䖝多足蚊有翅當我眠時忽而至憤悶披衣坐歎息
竟夜搔爬無氣力寒霖蕭蕭響荆棘君不見吹燈無煙
四壁暗野狐跳梁鬼啾唧
　　　思歸引
疾風吹寒破南極凍雨濈濈山樹黑天昏歲暮百憂併
中夜悲歌淚沾臆起視衆星白爛爛我今胡為在長安
思歸路阻多苦寒嗷嗷何處失羣鴈翅濕高飛嗟汝難
　　　歸來行
天下儒冠豈盡誤迂謬棄捐仍道路九月江山涷煙霧
百年裘馬衝霜露窮達自知休怨天歸來且種東陵田
齒過四九已不小釣魚獵兎亦得飽
　　　𢎞治甲子届我初度追念徃事死生骨肉愴然
　　　　動懷擬杜七歌用抒憤抱云耳
吁嗟我生三十三我今十年父不見濁涇日寒闗塞黑
杳杳松楸隔秦甸梁王賔客昔全盛我父優游誰不羡
當時携我登朱門舞嬙歌媵爭看面二十年前一囘首
徃事凋零淚如霰嗚呼一歌兮歌一發北風為我號冬
月
　　　其二
母之生我日初赫缺突無煙榻無席是時家難金鐡鳴
倉皇抱予走且匿艾當灼臍無處乞隣里相弔失顔色
男兒有親生不封萬鍾於我乎何益高天蒼蒼白日凍
今辰何辰夕何夕嗚呼二歌兮歌思長吾親儼在孤兒
傍
　　　其三
有弟有弟青雲姿以兄為友兼為師十五徧探古人籍
十九不作今人詩從兄翺翔潞河側寧料為殤返鄉域
孤墳寂寞崔橋西𣺌𣺌遊魂泣寒食嗚呼三歌兮歌轉
烈汝雖抱女祀終絶
　　　其四
有姊有姊天一方風篷揺轉思故鄉歲收秫秉不盈百
男號女啼常在旁黃鳥飛來啄屋角碩䑕唧唧宵近牀
洪河鬭蛟波浪怒我欲濟之難為梁嗚呼四歌兮歌四
闋我本與爾同肉血
　　　其五
古城十家九家空有姊有姊城之中峭壑直下五千尺
雞鳴汲回山日紅犁鋤縱徤把豈得病姑垂白雙耳聾
小孤癡蠢大孤惰霜閨夜夜悲廻風嗚呼五歌兮歌五
轉寒崕吹律何時變
　　　其六
氷河蜿蜒雪為岸忽得鯉魚長尺半剖之中有元方書
許我是月來相看臘寒歲窮多烈風日暮高樓眼空斷
梁都北來道如砥熟馬輶輪為誰絆嗚呼六歌兮歌未
極原鴒為我無顔色
　　　其七
丈夫生不得志居人下低頭靦面何為者薄禄不救諸
親饑壯志羞稱萬間厦東華軟塵十丈紅入擁簿書出
鞍馬王門好竽不好瑟何如歸樵孟諸野嗚呼七歌兮
歌思停極目南山空翠屏
　　　解俘行
都昌縣南乾沙上射鴈者誰三五羣氊帽紅裘黃戰裙
云是解俘官達軍沙下北風吹艦旗邊軍歡喜家軍悲
朝廷日夜望俘至雪凍俘船猶住兹縣官逃走驛官啼
要錢勒酒仍要鷄姚源遺孽尚反覆爾曹不得誇遼西
　　　飛蟻歎
　　李子官江西時覩事感心作飛蟻嘆曁西來行也
今朝天光鳥鳴喚草萋栁長江渙渙怪爾飛蟻何爛熳
填門撲牕坐我案夜來不虞風驟至屋瓦吹飛船打岸
孤城晦冥霏霏雨前呌鴰鶬後鵝鶴共言此祟飛蟻為
我欲擊之還復歎明明上天非無宰蟻也𤨏細何須算
災祥感召固其理先時茍僃終無患君不聞漢家滿堂
客不貴徙薪貴焦爛
　　　西來行
冬廿六日十二月西來泛湖雨明滅雨寒著樹盡成雪
天波􁁊霮路幽絶鴰鶬禿鶖立如人銜魚避船偷眼嗔
天開獵夫會尋汝乘時早可收其身
　　　土兵行
豫章城樓飢啄烏黃狐跳踉追赤狐北風北來江怒湧
土兵攫人人呌呼城外之民徙城内塵埃不見章江途
花裙蠻奴逐婦女白奪釵鐶換酒沽父老向前語蠻奴
慎勿橫行王法誅華林姚源諸賊徒金帛子女山不如
汝能破之惟汝欲犒賞有酒牛羊猪大者陞官佩綬趨
蠻奴怒言萬里入爾都爾生我生屠我屠勁弓毒矢莫
敢何意氣似欲無彭湖彭湖翩翩飄白旟輕舸蔽水陸
走車黃雲捲地春草死烈火誰分瓦與珠寒崕日月豈
盡照大邦鬼魅難久居天下有道四夷守此輩可使亦
可虞何况土官妻妾俱美酒大肉吹笙竽
　　　癸酉生日
廬山臘日地凍裂白猿鹿麂啼深雪卧病松林北岸湖
黃蒿古阪行人絶已今行年四十二我辰安在百憂結
小孫呼爺戲牀側縱惱忍能卽嗔説
　　　豆莝行
昨當大風吹雪過湖船無數氷打破氷驤􁓈峞山嶽立
行人駭觀淚交墮景泰年間一丈雪父老見之無此禍
鄱陽十日路斷截廬山百姓啼寒餓旌竿凍折鼙鼓啞
浙軍楚軍䄂手坐將軍部兵蔽江下飛報沿江催豆莝
邑官號呼手足皴馬騾雞犬遺眠卧前時邊達三千軍
五箇病熱死兩箇彎弓值凍不敢發昔何猛毅今何懦
李郭鄴城圍不下裴度淮西手可唾從來强弱不限域
任人豈論小與大當衢寡婦携兒哭秋禾枯槁春難播
縱徤徴科何自出大兒牽繵陸挽䭾
　　　餘干行
荒濵鶻立夕啼鶘春行縁岸竹木枯黃蒿破屋走白狐
東至信州西鄱湖男兒輸粟婦刈芻問誰為此軍前須
去年氷雪十丈餘凋瘁至今猶未蘇姚源帶甲巳數萬
巖淤莫展金僕姑近聞殺官兵復北道路諠傳真有無
安能飛刀取賊顱貂裘白馬還京都
　　　义魚行
漢江七月黃水漲男婦义魚立江上岸斜波𦂳喣泡轉
千人目側精相向巧者十义五义中血飛銀尺翻金浪
鯿魚中义獨更穏頓之泥沙半倔强我舟其時行遘此
仰視皇天色惆悵深山藥苗孰流汝一毒江河萬形䘮
鰷鯋糜爛不直錢小𤨏暴棄同蚶蟓走鯢吞泓若山滚
蹴踏猶能開浩蕩渡子徒誇好身手如飛快漿誰曾傍
夜風大聲吼盤渦地拆澒洞豗黿鼉如甕之蛟手可得
蛇龍豈復安巢窩消息定理魚奈何
　　　襄陽歌
烈風夜行峴山道天隂城空鬼鳴嘯蒹葭委折波濤白
通濟橋頭老鶬呌人言黃昏虎摶牛牛虎兩傷歸各憂
萬事豈爾能前謀不如置之寛且休君不見百足之䖝
光如虹雷火燒死枯樹中
　　　其二
峴石巉㠁孤根深下盤厚土雲氣隂中有千萬竅突如
風來遇之如笙琴昨當醉狂推撼此天地忽然為之動
山鳴鬼哭百獸吟我時便欲驅使六丁移之去家遥屋
卑無頓處於乎一石且無頓處徘徊歸來日沉樹
　　　其三
襄陽山勢何所似東如翥鳯西虎蹲墓堆纍纍不空地
於中豈少英雄魂大堤先前花艶時朱樓細栁黃金羈
但看舊園歌舞處掘發金釵知是誰君今有酒不飲恨
不駟馬軒車馳縱及金張許史將焉為身後埋沒蒿草
疇見知
　　　其四
昨來三日雨不住逢人面色如地皮老龍之堤豈易打
襄陽難是養魚池南倒江勢雖洶湧我堤如山撼不動
但慮禍患起細微丁寧疆吏防螻孔我聞斯地連年乖
雨暘二麥乾死秋禾傷衆心詾詾久未定小兒何得跳
商羊天公好生民壽康
　　　苦雨篇
波濤日䧟蛙鳴起梁園一夜滿城水屋廬半塌塌人死
可憐哭聲水聲裏憶昨出飲黃昏歸零濛已灑力尚微
豈知中宵鬼神怒雷翻電滚雨如注我時怵惕不得眠
牕燈撲殺無計燃洶湧一任霹靂走恍惚若有蛟龍纒
地軸震仄久益急披衣起坐坐復立雞鳴氣勢幸稍緩
積漸天明日光入琴沾書濕開我堂二儀高下雲低昻
黃鸝晒翅燕語梁前何恐懼今何康萬事夷險誰豫量
及時弗樂頭顱蒼
　　　苦雨後篇
小兒􁀙啞始學語育之後屋逢今雨包裹移置夜我旁
兒驚屢呌安之乳霆雷虩虩屋瓦震疾電繞床亂走䑕
大兒明農隔城住即有緩急誰視汝旦日報至心則降
雨未傷人傷稷黍前時三月㸃雨無大兒憂色禾半枯
日日望雨雨反荼盪然畎畆為江湖天晴微風波水動
溝渠四注長河湧明晦反覆何代無囑兒更僃宜秋種
　　　久雨東黃子
微晴見月月仰瓦城中水淹雨猶下郊園浹旬不一出
不畏衝泥畏沒馬苔蘚自上匡氏壁蓬蒿日深仲蔚舎
人言甲子船入市幸君豫問能舟者(初雨夏/甲子也)
　　　種竹
自從有竹水爛死使我竟日顔不歡頃來移置復傍此
遽覺六月回秋寒龍姿鳯苞生不易可憐蕪沒今人棄
窈窕郊園草樹中何人道有凌雲器
　　　放蛇引
花蛇錯落五色備毁垣掘出蛇驚悸昻頭宛頸若有訴
盤旋督捩如奔避深山大澤豈無窟荒郊短草真何意
豺虎公然白晝行花蛇何得更縱横秪知毒口能戕物
未解皇天實好生洪流自古容微細吾叱園丁縱蛇逝
風驅雷霆急雨過彩虹倒掛青天霽
　　　歲暮四篇
天霜草枯風波濤愚心恐懼賢心勞羣聚飢獸野鳴號
高飛路逆鴻嗷嗷有狐河梁閒且得氷行綏綏奈爾曹
　　　其二
百騎橫矛血提刀我軍菜色馬蝟毛誰謂河廣不容舠
北旗獵獵風黃蒿可憐十羊抗一虎塵沙暗河暮淮浦
　　　其三
長風烈烈吹山寒有松瑟瑟山之端鋪蕤布䕃芘小草
霜勢雪力莫可干臯蘭畹蕙日摧隕美而不遇良可嘆
　　　其四
枯蓬飛沙原野昏律窮物慘生意存向夕氣嚴扃我門
霜白月凍啼夜鵾圍爐煨芋啖濁酒有話細與妻兒論
　　　徒渉嘆
兩山欲交水斷破洪川無梁日漸墮徒渉紛紛江復深
鼉喧龍鬭真愁心無言旣濟平安子得路回看轉不禁
君不見㟁風翻翻巻瓠葉皇天倘賜築巖楫
　　　松泉子歌
顛崕􁃔岒撑一松鐡榦屈曲如老龍精靈歲久發光彩
寒蕤古翠芙蓉峰石泉清冷日漱洗汨滵瑟䬃松風裏
山人何年住其側手斸伏苓煑泉水近來蕭灑落風塵
賣藥救世能通神我勸山人且勿歸金鎞玉七行陽春
　　　飛星篇
十月廿七昬尚坐一星出垣如斗大碎光萬㸃長燭天
軒牖盡明向西墮俗子䝉頭不讀書魯人鐘鼓拜爰居
天道悠悠誰復知世間魚目為明珠
　　　吟思翁
吟思翁翁我思蒼松碧梧世希有海月紅雲如見之孤
鶴引唳志在萬里呑舟之魚豈遊涔水嗟嗟噫嘻我思
者翁翁思者何停雲日暮滄溟波
　　　鈐山堂歌
先生昔隨𤣥豹住丹壑冥濛日烟霧先生今與赤龍飛
南望碧山空翠微茅堂蒼蒼雲氣入囊琴鎻户隂隂濕
沚蘭沙温春鳥暮庭松月清夜鶴立君不見山下石峞
􁓈千尺磯經年不釣苔成衣玉璜羊裘各有分可問王
孫歸不歸
　
　
　
　空同集巻十九
欽定四庫全書
　空同集巻二十　　　　　明　李夢陽　撰
　　七言古
　　　送何舍人齎詔南紀諸鎮
先皇乘龍去不返悲風慘淡吹宸極四海哭若䘮慈母
百官狂走天為黒憶昨臨危坐御床手挈神器歸今皇
宻語丁寧肺腑裂三老親聞眼流血金縢立剖石室秘
此事難從外人説我君謙譲不可得割哀踐阼𢎞祖烈
日月重懸萬國朝雷雨赦過羣方恱越南海北霹靂動
蠻夷盡奉王正月此時九道使臣出舍人亦輟螭頭筆
白馬朝騰薊北雲錦㠶暮閃江沱日江沱秋交多烈風
洞庭雲夢俱眼空巴陵縣令舍人兄接詔㑹弟西樓中
童年題詩在高壁六載不到紗為籠南嶽以南惟峻山
苦蒸毒霧何盤盤天王新令雷電掣妖蛇不敢啼林端
五溪官長喘喙拜黔州父老垂淚看却瞻蒼梧雲氣黒
斑竹臨江怨幽色翠華縹緲空㝠間此時此恨誰知得
君不見馬援柱孔明碑剝落黃蒿裏千年莓苔待君洗
萬里之行自此始歸來何以獻天子
　　　上元訪杜鍊師
宣皇昔時乘八風御龍游戲行煙空馬前兩兩侍玉女
别館多在蓬萊宫朝天宫中舊時殿樓臺晝鎻無人見
琉璃井塌青苔滿松柏森森月如練嗚呼往事難具陳
燈火如山又一春北斗壇西訪隱淪我師黃衫白㲲巾
坐我更致西樓賓玉杯㶑灔赤瑪瑙織罽四角銀麒麟
酒肉山堆滿堂醉仙厨往往來八珍孝宗之朝五真人
師也磊落當其倫自言召見親賜食曾把丹書獻紫宸
如今寂寞看春色銀魚玉帶無消息豈惟魚帶無消息
欲語吞聲淚沾臆勸師對此莫酸辛世間萬事如轉輪
且將芝草供生計聊與煙霞作主人月徧彩雲當牖生
旋呼兩童吹玉笙聞師妙得逡廵術百壺倒盡還須傾
古來仙子向誰在飲者翻垂千載名名垂千載亦區區
酒䦨燈昏夜復徂不見泰陵草已宿春生樹啼雙老烏
此時亦應羣帝趨金燈翠旗光有無
　　　奉送大司馬劉公歸東山草堂歌
東山有草堂縹緲雲嶠孤前對祝融峰下瞰巴陵湖明
公昔時此堂居麋鹿熊豕當窻趨洞庭日落風浪湧倒
影射堂堂欲動慘淡誰聞紫芝曲獨善不救蒼生哭先
帝親裁五色詔老臣曽受三朝禄此時邊徼多戰聲曵
履謁帝登承明謝安笑却淮淝敵魏相坐測單于兵九
重移榻數召見夾城日高未下殿英謀宻語人不知左
右微聞至尊羡自從龍去不可攀公亦臥病思東山湘
娥含笑倚竹立山鬼窈窕堂之側上書苦死只欲歸聖
㫖優容意悽惻内府盤螭縷金織賜出傾朝皆動色白
金之鋌紅票記寳鈔生硬雅翎黑崇文城門水雲白是
日觀者塗路塞城中冠葢盡追送塵埃不見長安陌人
生富貴豈有極男兒要在能死國不爾抽身早亦得君
不見漢二疏千載想慕傳畫圖卽如草堂何處無禄食
靦竊胡為乎乃知我公真丈夫嗚呼乃知我公真丈夫
　　　二月四日部署宴餞徐顧二子
春日載陽官署幽東吳二子過我游庭空日斜吏人散
窅然何異經林丘今晨驚蟄暖氣達昨夜哀鴻呼故儔
中庭古槐蒼蘚溽上有百鳥何啁啾倉庚交交刷其羽
君看巨細各有求明時冠軒幾邂逅得暇胡不攀淹留
自從去年識徐顧令我意氣傾南州徐郎近買洞庭柂
顧子亦具錢塘舟浮生飄轉若飛藿倐忽聚散誰能謀
風光爛熳况復爾願寫清壺銷客憂故人苦稱不好飲
舉杯入脣還復休妙歌時時激慷慨鄙夫何以答綢繆
嚴柝沉沉靜夜色北斗倒掛城南樓秪恐天明驅馬出
攬祛延望河之洲
　　　七峰歌壽范郎中淵
我聞桂陽江上峰平地突出七芙蓉三峰岧嵉如列㦸
四峰裊裊翔飛龍孤水東來走其下上巖下巖惟古松
有時雲霧滿四壑洞中仙侣時相逢使君磊落中行後
家傍前峰對江口暗想精靈盤礴初嶽降生申理或有
平生氣與蒼壁高落筆煙霞常在手六載為郎不愛身
五十生兒將白首湘南新鮓紅勝玉燕京高㑹多名酒
歲歲登堂娛笑歌歌我七峰為爾壽
　　　送人還關中(得萬/字)
君不見劉毅貧時一擲常百萬君不見唐時鄭䖍道高
坎壈腹無飯英雄際㑹各有時人生豈必皆如願闗中
老翁燕薊客昔何慷慨今何怨王通無媒翻叩闗揚雄
有賦何由獻君歸射獵南山麓得錢且學樊侯販
　　　寄兵僃高僉事江
三月無雨乾殺麥六月雨多禾耳黑長江浪高蛟龍鬭
淘河鸂鶒啼清晝此時憐君僃吳越天隂不見日與月
白衫鹽徒慣風濤我軍慎勿貪倉猝
　　　寄内弟玉
自汝林居將一月我心不寧長惙惙郊寒歲暮風色苦
曠野無鄰天雨雪亟欲載酒徃問子氷路難行畏蹌跌
豈無輕裘與快馬玉也視之如敝幭此道於今識者稀
勸弟寛懷慎藥物
　　　雪柬鄭生
夜來雪花如掌大無事閉門但眠臥僵牛死馬非所慮
天翻地裂疇能那近時好事最者誰徽州鄭生差愛我
甕頭春酒不餘瀝天明梳洗午尚坐北風其凉二儀閉
雪吹飛沙映天過老夫畏寒况無力生也乃是雄豪佐
梁園之陌平若掌放兎呼鷹無不可不然騎驢學爾祖
乘興一鼓山隂柁
　　　吁嗟行示周生
吁嗟周生千里駒今行不得如蟾蜍雖有寳劒寒吹毛
一日不遇成鈆刀子不見豐城紫氣干雲霄鹽車之下
多悲號張華伯樂行相遭
　　　送鄭器
梁園仲冬雪積阻慘慘風亂平沙樹泥深馬瘦不得行
縹緲金陵在何處青絲絡酒提玉瓶强出送子城東亭
旦望淮河暮江水雲飛鴻鴈天冥冥
　　　寄鮑宇
愧我夷門草堂寂種菊蕪穢生蓬蒿爾家華堂近江滸
開花爛熳秋雲高去年此日同為客今年對菊遥相憶
黃山練水在何處獨倚南牕望南國
　　　三鶴歌為丘三公壽亦載厥實事焉
老鶴東來度海水與雌俱飛引其子回翔萬里始一息
丘家麥田澤泚泚逍遥洗濯飲食足炯如煙雪無泥滓
此鳥千年丹始成口銜赤玉蒼龍精落地化作金光草
采食還丹毛骨輕古來㧞宅將妻子肯使丘翁地上行
　　　君不見贈鄭莊
君不見江上鴈嗷嗷喚儔侣勁羽輕毛常趂風徃來漂
泊如羇旅男兒落地旣有身誰能齪齪猶婦人懷中有
劒亦不貧吳下阿䝉君莫嗔
　　　嗚呼行寄康子以其越貨之警
嗚呼皇天不可測一冬無雪春無雨黃霾翻風白日動
前飛禿鶖後飛鴇堂堂古路長蒺藜萬家之城走豺虎
百姓誅求杼軸空兒號女啼守環堵饑寒盡化為盗賊
可惜良民作囚虜腰弓帶箭百成羣少年馳馬仰射雲
蒼山日落行旅稀醉唱胡歌各自歸山東趙實已授首
南陽回賊同猪狗諸君但欲樹功業玉石俱焚理或有
近者内丘大寧河橫賊八騎持干戈裕州知州與賊戰
康也扶柩衝之過資糧蕩盡僅身免月暗天昏路途逺
吉人作善翻轗軻痛哭寒城白雲返頃聞留滯在襄國
百口仰給縣官食吾兄匹馬走問之半月更復無消息
夜立中庭北極高晝看河朔風沙黒汝寧以南土尤赤
空城二月生荆棘㪷米可以換嬌女牛馬餓死楛蒿側
比來官吏守空印拖男抱女盡向北卽防此輩更充斥
恐汝後歸歸不得
　　　送席副使監貴州屯學二事歌(席名書字/文同蜀人)
我昔在北京送君向河南豈料在河南送君如百蠻瘴
雲蒼蒼途路艱牂牁羅施皆峻山法官要自褰帷入倐
忽開明衆山出大抵夷狄似禽鳥制之雖勤忌拘急此
曹亦是人心性頃來漸慕衣冠習文翁化蜀豈無本李
牧屯田務招輯所恨故人限萬里令我蚤夜心於邑丈
夫已際飛龍㑹野人猶抱枯魚泣感新懷舊心肺酸萬
事回頭百憂集𢎞治之間時世異與君次第陳封事許
身謬比漢賈生推君每稱唐陸贄朝回對坐香爐省出
門並結青雲轡自從分手哭遺弓縉紳漂泊余亦同抱
甕梁王修竹園遺址宋帝蓬萊宫生涯放逐似羇旅混
迹迂腐隨村翁曽聞伏櫪有老馬豈卽道路傷秋蓬天
下瘡痍况未息西南貢篚防難通杜鵑向識君臣禮蛟
龍終收雲雨功相如諭蜀文章壯馬援平交德業雄扶
危濟弱付公等臨岐悵望天南鴻
　　　送鮑滶還歙
昔時賢達或未遇途路坎坷常固窮鹽車騏驥亦抛棄
人生豈得無西東君年五十猶未通江湖去住隨飛鴻
黃山紫陽日索寞題詩蚤向軒轅宫
　　　送鮑相如金陵
去冬君行雪積阻相送城東念羇旅今冬相逢不逾月
再别令我情更苦金陵市頭酒如蜜此去酣歌與誰侣
我在梁園獨岑寂莫教碧草生春渚
　　　君不見贈馬僉事應祥
君不見庭中樹今冬憔悴春作花君不見桑上草含陽
藉土抽紫葩富貴詎有種貧賤豈無涯君今身為指南
車何不留之殿京華北游漢水南長沙君雖在漢水與
長沙高不愁虎卑無蛇
　　　得馮御史允中書
鳯皇不識梧桐樹一落蓬蒿鳥雀欺滄洲鴻鵠長毛羽
縱有雲羅奈爾為昨日郴陽馮侍御臨流寄我錦雙魚
黃河崚嶒雪十丈過臘逢春始得書開緘不見下江舸
梅花滿枝空淚予
　　　秋夜徐編修宅宴别醉歌
徐郎三杯拂劒且莫舞聽我擊節歌今古曲長調悲不
易竟天地熒熒月東吐燕山八月風力怒落葉交加映
尊俎愴時感事百憂集死别生離同一苦身逢累朝全
盛日𢎞治之間我親覩朝廷無事尚恭黙天下書計歸
臺府五陵鞍馬速雷電千官氣勢如風雨却憶年年秋
月時日與爾軰同襟期如澠之酒差快意袒跣呼號百
不思絃張柱促衣冠禍綜覈崩奔學士疲倉皇世事難
開口物極則還理宜有羸疾已分沙田草遭逢復折都
門栁富貴在天得有命人生反覆如翻手不見去年臨
别處吞聲躑躅鶯求友邂逅寒暄不自知隔絶榮華為
誰守歌殘酒乾天欲曙門外驪駒已西首哀鳴胡鴈亦
南飛露濕羣星朝北斗
　　　發京别錢邊二子
秋風淅淅吹燕山游子㐲劒出燕闗車脂馬飽夜將發
錢邊二子來相攀此時羣星覲上帝驂鸞翳鳯雲之際
君不見牽牛與織女一水盈盈獨流涕
　　　東園翁歌
東園翁今六十餘面常泥垢髮不梳身藏寳劒人不識
反閉衡門讀古書此翁十五二十時欬唾落地迸成珠
陸機不敢以伯仲管輅警敏空嗟吁生鱗卽與蛟龍伍
未汗寧同凡馬趨爾時射策黃金闕三百人中最英發
驊騮舉足狹萬里便欲登天攬日月豈知德尊常轗軻
獨買扁舟泛吳越三十年來萬事變富貴於我真毫髮
歸來灌園種瓊花荷鋤自理東門𤓰夜眠海月掛丹牖
晝看江風滚白沙遼東合有逢萌宅齊西再覩陶朱家
北郡李生三十六擯斥高歌臥空谷前輩後輩道豈殊
同坐同行限江麓東望東園亂心曲安得逐爾騎鴻鵠
　　　苦熱東屠叅議
豫章之熱真毒滛六月已破仍不禁赤雲行空日在地
萬里一望炎煙深東蒸扶桑榦欲槁黒河水乾龍不吟
院松亭亭我所愛比遭摧炙無好隂縱令跣足欲何徃
此地寸氷如寸金層簷大厦尚喘喙矮屋茅堂淚滿襟
滕王有閣高百尋閣下澄江清映心紫薇使者臥其上
巻幔恰對西山岑赤脚門子搖大扇行坐吟哦揮素琴
幾欲徃訪簿書積豈我無酒同誰斟亭午藴隆潭水沸
蛟蜃下徙黿鼉沉何况走原獸棲枝禽嗚呼豫章之熱
其苦有如此而我胡為營營與世爭華簮
　　　白鹿洞别諸生
東南自有匡廬山遂與天地增藩衞山根揷入彭蠡湖
崢嶸背殺三江勢地因人勝古有語於乎萬物隨興廢
學館琳宫客不棲千巖萬壑堪流涕文采昔賢今尚存
講堂寂寞對松門松門桂華秋月圓拄杖高尋萬古源
梅嶺古色照石鏡扶桑丹霞迎我軒絶頂坐歌霜月淨
石潭洗足芝草繁更有冠者五六人峭崕窮嶂同攀搴
草行有時聞過虎旦暮時復啼清猿我今胡為公務牽
蟋蟀在户難久延出山車馬走相送落日遂上鄱陽船
生徒綣戀集涯滸孤帆月照仍留連情深過厚亦其禮
謭薄竊愧勞諸賢明朝伐鼔凌浩蕩五峰雙劒生秋煙
　　　豫章遇鍾子送贈
豫章八月江勢輕水闗行馬沙觜平聞君纜舟挽君住
向夕惡風銀浪生頃時收帆萬船集波顛石倒蛟龍立
中流艓子獨何意欹仄猶揺雙槳入天清未風君已廻
帆色迢迢萬里來拂衣漢口鳬鴈亂擊榜南浦芙蓉開
漢口逢君又南浦人生聚散風中雨黃石公赤松子在
何所君今抽簮我簮組
　　　董公衙賞緋桃行
吁嗟董公垂老官不遷途雖坎坷志不變三歲提兵兩
列銜此事堪傷亦堪羡二月南風捲章水黃昏西省開
芳宴刑司軍司皆集衙盆中緋桃俄放花董公捋鬚向
客誇客起環視咸咨嗟情酣展轉移燈照酒氣撲花花
欲笑逢人合與世酩酊衰顔苦被春勾調君不見𤣥都
觀裏樹不與武陵源上殊時來開落各異地董公董公
今宵與客且倒花前壺
　　　得家書寄兄歌
三年路遥消息阻緘書實凍兄心苦鴻鴈無愁奮翅難
鶺鴒且暫遊寒渚時望東湖西日微雪冬廬嶽北思歸
獨虞四海干戈滿生别悲傷見面稀
　　　寄鄭生歌
南康烈風無時休將歸船滯増煩憂空城雪埋狐兎走
十日凍合鼉河洲廬山咫尺不得徃汝在梁園獨予想
開緘歎恨東遊阻琅玕天姥春空長
　　　余鄒二子遊白鹿書院歌
洞原路氷山徑微二子日遊過夜歸巖宫古刻徧覽讀
馬時蹌跌泥在衣頃來烈風號季冬雪霾不見五老峰
苦心數子守寂寞我病講堂虛鼓鐘二子此行真特竒
異時獨徃今可知虎吟狐啼且不懼肯使楊朱泣路岐
　　　戲贈周紀善
廣文先生何為者十欲出門九借馬只今徒歩襄水濱
衰鬢漠漠常風塵鳯皇在笯雞啄食苜蓿䦨干半青黒
君不見楚筵醴罷暮歸來甑塵妻子無顔色
　　　龍沙行别袁生
君不見玉虛觀前松去年凍乾今復生樹靈力排雷雨
會榦大每與蛟龍爭下有萬古不定之龍沙風滚無時
休英雄奮發各有時運至賈販皆公侯腐草尚為螢何
况堂堂七尺軀萬物之靈高牙大纛茍不我石泉白雲
誰復爭舉眼江漢鴻冥冥與爾倒此沙頭瓶
　　　潯陽寄毛君湖口
大江六月凉風發匡廬清波滚明月削出萬朶青芙蓉
水底揺動金銀闕美人盈盈坐湖縣昏叩石鐘曙晞髮
悵望迢迢碧雲合早晩扁舟向蠻越
　　　鄭生山遊歸予作此歌
跂予望之六六峰欲徃爭奈今嚴冬石林﨑嶇積雪盛
日中無煙虎豺病生也孤往胡所希凍攀幽嶮探其微
手皺面黑逾旬歸太室少室何者竒曾否首陽歌采薇
北邙逶迤清洛逺天白氷崇伊闕晩灞上騎驢爾靡辱
袁安高臥吾應靦忽然想生經行宋家陵徃來寂寞東
西京翹首淚下嵩山青
　　　丈人行
丈人九十牙齒存行曵竹杖挈𤣥孫只知灌園同漢隂
何須采藥游鹿門山房春歸碧草萋蕙帳月白露滿蹊
少微星沈湖水湧松林夜夜猿嘯啼
　　　鶴癯子歌
鶴癯子汝人也而何為乎鶴形美髯修修雙瞳青閉肆
夜讀黃庭經晨出荷鑱掘茯苓鶴癯子汝豈無萬里骨
刀劒翮路遥朋寡日云暮弱水蓬瀛壯心隔君不見江
中老龍亦高臥鶴乎鶴乎誰汝那
　　　寄殷給事中歌
斑鳩賦形百鳥内化為蒼鷹百鳥避秋空萬里試一擊
灑毛紛紛稱鷹意廻旋簸蕩風沙開海寧光清鸞鳯來
天地炯炯元精回此以贈君君毋猜金陵雖隔黃金臺
汝翊紫葢臨三台飛章御覽不十日道路閴靜豺狼哀
憶昔匹馬長安走殷何徐陸皆吾友楚姬娉婷華色並
殷生稜眉獨方口何郎短小亦不醜仳離今各經年久
夢寐猶存上苑花飄零寂寞西湖栁丈夫致身貴不朽
陟要階華亦何有賈誼才名信早知姚崇相位非難取
大江滚滚東北趨羣龍霜蟄鼉呌呼汝登鳯臺念老夫
為我致一鳯之雛我不敢玩亦不敢狎誠心餧飼毛羽
全使聽簫韶翔舜都
　　　送田生赴京歌
正月八日天驟黃大風晝晦沙飛揚河氷慄烈人不行
鴐鵝鴇鴈交踉蹌黃鵠呼曹厲毛翼一舉横天向天北
君不見左生北上田生俱長安走馬花九衢
　　　送陳冠歌
虎子墮地氣已麤驊騮汗血自為駒陳生垂髫骨卽殊
雙瞳炯炯唾成珠前年汝與計吏俱承明謁帝未生鬚
丈夫志欲日月並雲雨且使蛟龍須冬風獵獵吹楚湖
憐汝送母催楚艫調羮臘盡江門水戲彩春停汴上都
憶昔乘驄按南國汝在諸生獨英特三秋自阻北飛鴈
萬里今逢舊顔色私計彭宣晩必親敢言裴儉前能識
寒温始知君子厚杖屨翻増世人惑瓠子栁烟風日和
力疾送子臨黃河汝親日望泥金使老夫擬作瓊林歌
　　　芝柈行
　　崑崙子之來也李子觴焉及夜瓶芝自墮以為柈
　　行觴焉平可檠二觴行之穏持之輕客大駭笑歡
　　盡醉而李子賦詩
霜嚴夜清月在南燈明酒温客氣酣銅瓶玉芝鏗墮地
客將傳玩誇神異仰芝把蒂行金杯蒼文古紫當筵開
已驚㶑灔菡蓞動更詫屈錯蛟龍廻憶芝初出盤精氣
雲流石立魍魎避赤箭琅玕色盡枯神訶鬼守求非易
泄秘真遭天地怒懷珍顧使時人忌自從獲芝升我堂
琴書几席俱輝光晴日徐看瑞氣合炎天每挹仙雲凉
燕山豪士來何方悲歌起舞宵未央芝乎自衒亦太異
頓令四座深杯觴觴行逶迤月轉白月色芝光巧相射
酕醄觸擊瑪瑙碎淋漓迸落真珠赤君不見玉屈巵金
叵羅珠花繡草枉自艶停杯聽我芝柈歌
　　　劉子有金陵之差遂便覲省
使君昔居紫荆闗日登燕嶠望吳山逢人顔色鬱黯黕
對酒涕泗交潺湲使君南向金陵去孤帆夜拂春天樹
旅枕常欹月落時夢魂先到雲飛處揚子江頭青草斜
大孤山前開杏花行人三月重回首游子一年初到家
出門烟草滿芳甸鳯皇臺接麒麟殿遊陌聨翩追宿娛
墨塲婉㜻羅賓讌人生意氣無南北白馬青袍動江色
卽看艤舸石頭城還聞稅鞅鍾山側鍾山崒嵂壓秦淮
燕趙風雲入望來芙蓉秋鴈多愁思問君何日錦帆廻
　　　送仲副使赴陜西
騘馬白玉鞍長鳴下雲端今朝發汴水何日到長安孝
王臺前雪如山垂楊掃地春風還使君不帶氷霜色却
帶春風入漢闗相思明月樓西望古秦州河南咫尺不
可見何况千山萬水頭西望秦州是我鄉隴樹秦雲空
斷膓褰帷杖鉞經行地欲寄雙魚到慶陽
　　　徐子將適湖湘余實戀戀難别走筆長句述一
　　　　代文人之盛兼寓祝望焉耳
崢嶸百年㑹浩蕩觀人文建安與黃初叱咤皆風雲大
歴熈寧各有人戞金敲玉何繽紛高皇揮戈造日月草
昧之際崇儒紳英雄杖策集軍門金華數子真絶倫宣
德文體多渾淪偉哉東里廊廟珍我師崛起楊與李力
挽一髮回千鈞天球銀甕世希絶鰲掣鯨翻難具陳洪
川無梁不可越日暮悵望勞余神徐郎生長蘇臺隂二
十作賦雄海濱朅來抱玉叩閶闔長安繡陌行麒麟是
時少年誰最文太常邊丞何舎人舍人飄颻使南極直
窮金馬探瀘津爾雖不卽見顔色夢中彷彿形貌真余
也潦倒簿書客諸公磊落清妙身大賢衣鉢豈虛擲應
須爾軰揚其塵休令黼黻怨岑寂要與琬琰増嶙峋海
陵先生雅愛士晩得徐郎道氣伸喬王欵接雖不數邇
聞亦欲來卜鄰驊騮造父兩相值一瞬萬里誰能馴都
門二月芳草發御溝楊栁垂條新徐郎綰牒將逺適使
我旦夕生悲辛為君沽酒上高樓月前醉舞棃花春天
明掛帆向何處鴻鴈哀鳴求故羣南登會稽探禹穴西
浮湘水弔靈均洞庭波寒木葉下峽口風急猿嘯聞司
馬太史有遺躅歸來著書追獲麟
　　　龍州歌送沈編修使安南
龍州南接六那溪白鷴黑猿相間啼烏蠻灘頭苦竹宻
伏波廟前春日西揚旌走馬迎天使擁節封王壯漢儀
試向殊邦觀禮樂交南元是舊邉陲
　　　漢江歌送范子之桂陽
漢江江上鶗鴂鳴漢江遊客無限情青山落日下帆影
芳草月明聞櫂聲黃鶴磯頭暮雲盡鸚鵡洲邉春水生
莫倚仲宣能作賦洞庭南接桂陽城
　　　聊城歌送顧明府
聊城纍纍枕桑野使君懷古聊城下龍蛇慘淡七雄鬭
當時誰是排紛者海東隱淪難見面平原不見安平見
已聞笑却邯鄲軍還遣書飛燕將箭平生急難輕列侯
功成豈必千金酬只今往迹浮雲盡遥矚滄溟日暮流
　　　畫鷹歌贈鮑帥
鷙鳥決眥如愁胡猛將氣每吞匈奴自將黑鷹掛堂壁
百鳥窺之不敢呼安得此鷹生卽起擊兎擒狐日千里
將軍彎弓騎紫騮一箭射天落旄頭
　
　
　
　
　
　
　
　
　
　
　
　
　空同集巻二十
欽定四庫全書
　空同集巻二十一　　　　明　李夢陽　撰
　　七言古
　　　朝飲馬送陳子出塞
朝飲馬夕飲馬水鹹草枯馬不食行人痛哭長城下城
邉白骨借問誰云是今年築城者但道辭家别六親寧
知九死無還身不惜身為城下土所恨功成賞别人去
年賊掠開城縣黑山血迸單于箭萬里黃塵哭震天城
門晝閉無人戰今年下令修築邊丁夫半死長城前城
南城北秋草白愁雲日暮聞鳴鞭
　　　再贈陳子
冬十二月邊馬來白草䬃䬃黃雲開沿邊十城九城閉
賀蘭之山安在哉傳聞清水不復守遊兵早扼黃河口
卽看烽火入甘泉已詔將軍屯細栁去年穿塹長城裏
萬人齊出千人死陸海無毛殺氣蒸五月零氷凍河水
當時掘此偹匈奴匈奴履之猶坦途聞道南侵更西下
韋州固原今有無從來貴德不貴險英雄豈可輕為謨
尚書號令速雷電抱玉誰敢前號呼遂令宵旰議西討
兹咎只合歸吾徒我師如貔將如虎九重按劒赫斯怒
惜哉尚書謝歸早不覩將軍報平虜
　　　張將軍塞獵歌
將軍堂堂七尺軀虎頭昂藏紫虬鬚據鞍笑撚金僕姑
弦鳴仰墮雙飛烏南平川漢北割鮮飲爝真斯須劒蕪
朔風吹霜塞草落馬騰士奮于狩作將軍夜令晨歩同
磧沙黃黃日色薄部下游擊五千人競時爭能各有神
驅飛翼走入我網千隊萬隊何駪駪氣酣前赴逞一决
零亂旌旗倐明滅殺氣上回靈武雲火烈直透天山雪
張公覯此翻逡巡紅衣白馬如神人衣也蟠蟒金麒麟
朝廷所賜榮功臣攔頭報㨗者誰子手提禽獸血滿身
生截羆豹纍雉鶉中軍小校額抹巾見之一騎風起塵
左射奔鹿右斃豕更追狡兎趫窮榛張曰於乎奚用是
昊天肅殺存至仁摐金按節止中野燖腯炰鮮燕蒐者
禮樂行軍分自嚴賞罰正簿誰能假何地真收吐谷駝
一卒乃獲大宛馬長城窟氷胡鴈稀輕鼙緩吹諸部歸
懸㦸慘淡鴉鳥委垂鞍碨礧熊兕肥少年猶忿殺獲微
翻身彀弩追雲飛我聞蒐狩古侯禮三驅六御今何以
纘武雖存于貉文戒荒合避長楊侈將軍秣馬厲部士
為防西北烽烟起
　　　送仝儀賓朝天歌
風吹黃塵暗河甸行子拍馬來相見春寒晝隂沙冥冥
九衢散亂花如霰自言手捧紫瑶函馳軺謁帝黃金殿
甥壻當朝禮覲同徃來遣答猶親面南陽貴人骨固殊
敦親倍錫明光宴八議輕微實惋惻時情詎識皇心眷
開函爛熳百色僃龍盤鳯曲流雲氣繡女咨嗟鋪緒工
體裁脗合三宫意吳羅疊雪秪懷赧南金象齒堪沉避
自離京國十年餘每懸金闕憶金魚班行日侍諸王聘
混一曾瞻萬國書君過上林聊駐車春風舊樹花應舒
有暇更欲問西湖掃地垂楊今有無
　　　送田氏
寒城野霜鴻嗷嗷羊腸木零熊豹號彼汾沮洳望心勞
葭菼委折風波濤山西刑司氣何豪西邁白日行旌旄
七星丸丸明佩刀君不見黃河飛雲立如蓋一鶚乘之
向并代
　　　贈鄭郎
郎來張拱向我揖玉樹亭亭我旁立叩之論語背誦畢
曲禮幼儀汝能習黃河栁綿飛欲盡練水桐花放將及
汝父昨來今汝歸有琴在抱書在笈君不見師山後人
代非乏勉旃無效羣兒狎
　　　太華山人歌
山人昔居太華峰結屋玉井餐芙蓉夜隨金精朝白帝
誤撾天鼓撞鴻鐘帝怒謫之荒江濵淚添江漢齊朝宗
閶闔九重豹虎蔽霜雪十年鴻鴈冬江邊諸山不可眼
夢寐猶跨雙茅龍有時夢到西嵿坐環海内物盡么麽
一線黃天涇渭流拳石白晝岷峨破翳鳯驂鸞覲玉京
羽節雲軿度婀娜織女虛無指前路沐髮有盆不借我
山鬼含笑倚巖立仰看明星斗如大猿啼蛇吟萬壑靜
山人歸來淚交墮
　　　相逢行贈劉按察麟
一别六年不相見風塵歘覯劉郎面西闗官亭車馬都
使君騘馬朱雀符有䖍秉鉞映交衢把臂道故情鬱紆
仰視高天白日徂憶昔同殿含香趨萬事反覆難具鋪
秋風䬃䬃響枯樹蛟龍立鬭黃河怒舟子無憂浹旬阻
大夫且試登高賦城南栁徑梁王苑廟門書院松林晩
此時與子臨高臺邊侯綺席金尊開芒碭微雲氣出沒
但見悲風萬里從東來寒空孤鴈呌且哀鴇鶬鼓翅號
其儕飛沙激霧相徘徊願賓與主酩酊歸不見昔時杜
甫與高李三子者氣壓百代今塵埃
　　　王郎行
　　王郎行者贈王氏二郎者也王郎將試於有司予
　　於是賦王郎行贈焉夫子賤君子稱之魯碩人族
　　類彰諸詩蓬麻自直事有本因予故侈其家世并
　　及其父子兄弟之間
將軍開國弓劒傳子孫章甫能朝天相國沉冥二十年
懷寳弗售人所憐飛纓躍馬赫動地公也視之如浮烟
雅歌日醉金尊前生有三男子不令學劒令青編大郎
早躡黃金榜聲名佐郡青雲上二郎穠鬱更英特掇青
拾紫猶翻掌三郎年十餘頭顱角嶄如拱立向人前解
背經與書二郎昨别我云將還故鄉馬蹄馳逐秋槐黃
龍泉出匣光自射驊騮歴塊疇能當連翩騎從喧皇州
春風紫陌行鳴騶生兒當如孫仲謀吁嗟相國胡所憂
濁醪惟恨不滿甌聽我王郎行我行還自歌何以贈之
珊瑚柯又何贈之玉山禾願郎歸白玉珂
　　　郭生行
君不見大梁郭生少小能英竒生長富貴心寒饑兀坐
日誦書與詩下究王伯上軒羲郭生有父王國賓有母
食邑稱之君鯉庭獨立猶詩禮熊膽親丸或夜分生有
兩男子大者覽輝起次者郭生鼓翅亦上青霄裏憶昔
匹馬走燕甸長安三月花如霰射策曾登金馬門垂衣
帝在蓬萊殿三十年間萬事變後生衮衮蜚英彦結綬
初諠東閣賔彈冠復報南州薦太平旣極邊功開武帝
射蛟江水廻上林會有誇胡獵願生早試長楊才
　　　結交行贈李沔陽
古人結交如種稷今人當路栽荆棘世間萬事各有極
人生何必相傾仄君不見李沔陽五馬昨朝天天氷地
裂衝寒煙三月不遇見天子歸途困頓心憂煎南行波
濤值洶湧蛟龍失勢黿鼉踊留滯聊栖梁孝臺醉歌真
據侯嬴塜却憶當年侯未鬚識者盡道驊騮駒落筆遽
掩羽獵作挺身遂上青雲衢百戰不侯李廣辱一麾出
守延之吁峽霾光射卞和玉月明淚迸鮫人珠李沔陽
汝無學雲夢吞亦莫效江南哀六龍挽車日月輪萬里
簸蕩風沙開棄君舟楫理銜轡有人物色騰驤材
　　　薏苡行贈王氏
南征馬援還東都人言滿載皆明珠發封視之乃薏苡
羣臣失色天子吁世情毁譽本好惡後生輕信迷真誤
暗投固宜明月棄同居豈免蛾眉妬自君夙夜歌在公
尊中醴酒常不空德尊日見兒孫盛名成反致讒邪攻
雖云喬樹多烈風曷有寸霧殘高空君不見周時吉甫
稱大賢孔門弟子推顔淵掇蜂拾塺尚見惑豈我千得
無一愆君堂有客俸有錢槐庭偃蹇花含烟胡不酩酊
金罍前萬事置之休問天
　　　徒歩東行贈鮑滶
鮑生六月徒歩東久暵赤日昏沙風旦行眼眩扶桑紅
足疲暮憩空桑中帽浥衣沾乾復濕必逢佳樹始一立
道傍有驢無錢騎短詠微吟口翕戢杜甫遺詩人罕全
鮑生記之將及千論工尚恨黃初淺泥古常卑大歴前
豈知才大翻為祟臨岐獨下楊朱淚鹽車雖蒙苴滓辱
長鳴未折風雲氣生今坎坷三十年同時細估豪熏天
出門寳馬雙翩翩道逢鮑生不舉鞭生不見五羖大夫
歌扊扅商歌飲牛聲夜悲賢達困窮何代無仰視萬里
浮雲徂
　　　夏日田居蘇生携酒見過
疾風六月樹枝折火雲纍鎚白絮裂城南老夫正高臥
荒郊欵段蘇生過塵埃滿面髩髮亂手携清壺來餉我
季子才名三十年射楊百發百葉破逢時幸首南宫薦
塌翮尚忍西山餓丈夫生世古難同蘇也巷西我巷東
追尋不計褦襶熱淹留秪恨金尊空君不見昨朝雨雷
今則風世事反覆誰豫通得時無誇好身手失意豈必
皆愚蒙野池紛披蓮半紅黃鸝噤語空林中勸子盡醉
休匆匆人生幾何吾已翁
　　　送人使安南
安南陪臣騎馳突歌吹春喧洱水窟蛟潭飛雨動霹靂
島城毒雲開日月黃門使者白澤袍南來氣與秋天高
當今天子古聖人諭爾歲事勤包茅永令炎海無波濤
　　　有鶴篇贈翟翁
有鶴褊􁫝海上來乘風爰止梁王臺洪河怒濤野蕭瑟
含情顧影却飛廻十洲來徃羣仙戲舉身下上隨雲氣
君不見夜來東海頭南極一星光照地
　　　賦得姑蘇臺送李推官士允
少年何官騎白馬秋日經過古臺下回瞻逺慮意摵促
下馬行歌淚盈把猗嗟築此誰為臺千年棄土猶崔嵬
屧廊娃館瓦礫積美人白骨生青苔枯蒿䖝吟莽䬃䬃
飛雲呌鴈雙徘徊當時金屋玉起樓豈謂臺成麋鹿遊
寳鈿黃金裹瑟瑟雨時濯出樵人收李生豪士扶風儔
悲歌久抱流連憂世家各讀日一過獨廢吳越傷春秋
復思鴟夷氣益奮怒目每送長濤流抉眼東門事已徃
兹臺再過君休上日暝煙波湖水深范歸恐有同行漿
　　　送王子歸鄠杜
賢兄已上蒼龍閣令弟猶甘飽藜藿膝下雖無一寸綬
腰間常吼千金鍔騎驢狂走長安市酣歌擊缶白日落
黃金不成徒自歎烏裘脫盡那堪著道逢石室舉鞭揖
謂爾骨相殊不惡終南鄠杜豪俠窟從來意氣無京洛
歸家早鑄雙玉龍提携來獻明光宫
　　　贈鄭生
狐裘騮馬誰家子往來馳驟塵沙起右撚羽箭左把弓
仰射忽墮雙飛鴻野寒日昏慘慘風下馬揖我立我東
一箭直西貫楊樹抽身上馬入城去
　　　石峰子歌
石峰子昔住石峰山茅堂巖壑谽谺間松孤桂叢白日
靜坐玩硊礧聆潺湲石峰子驂鸞覲帝今幾秋狖猿哀
嘯鴻鵠愁頃為四岳振南州珠崕瓊海毒厲收丹穴有
鳯鳴啾啾願子早致儀西周經過舊山莫淹留君不見
舊山頭葛藟蔽翳寒泉流
　　　寄寄庵子
　　寄庵子嘗曰人生寄爾然利孰與義安愆孰與美
　　久臭孰與芳永庫部駱子以其言告李子李子曰
　　卓哉張子持此於天下誘之能移撼之能動乎能
　　招之來麾之去乎於乎張子者足以荷天下之重
　　矣於是作寄寄庵子詩
嚶其鳴矣彼何求天下願識韓荆州心傾義投神便往
萬古不廢江河流張侯崛起西南裔覽輝振翮風雲際
鉤陳蒼凉閶闔閉排閽直謁蓬萊帝豸冠峩峩不動紳
挺身遂作蘭臺賔竊憤辛裾謂淟涊誓與朱檻爭嶙峋
已看騕褭狹道路復訝鵰鶚卑風塵霜飛維揚海月苦
陽行沮洳汾花春還朝衮衣换日月立仗正色揩星辰
行歩旣工馬從瘦諌草每就雞將晨餘力猶馳翰墨圃
先秦兩漢文心苦壯志真趫劍閣銘(張孟/陽)幽懷緬擬歸
田賦(張平/子)拖朱響玉豈不足靦面徒餐竟何補及時願
作朝陽鳯不然退與漁樵伍予也綸竿孟諸客心本無
他衆莫白李白世人欲殺之蘇軾能詩遭貶斥雷劍雖
埋光在天卞玉未剖終為石垂老重逢四海清虛名幸
免諸公擲思君欲追嵇吕駕贈言輙踐回由迹(顔淵/季路)有
田負郭不餓死且自射獵芒碭澤
　　　龍仙引贈駱員外
壯士狹四海萬古一大夢俗夫醯雞耳生死不出甕滅
没等蒿草勞勞竟焉用君求勾漏學稚川往來棲息羅
浮烟自從異人授丹訣行地乃作飛龍仙左携浮丘右
洪厓樗里景純執我鞭崑崙㠝岏倚天外黃河九曲如
衣帶南支江湖楚蜀匯北支嶮塞華夷界少時振衣登
賀蘭開眼已無西北山中年謁帝聽廣樂曵裾赤手揺
天闗朝攬金臺雲夕披玉峰霧翔鸞鏘鏘導前路左蹲
文豹右伏虎旍幢旖旎雜翠葆龍兮龍兮汝雖變化叵
測慎無使頭角露祥麟威鳯世見希泄秘盡巧鬼神怒
深山大澤多戢鱗龍也穆沕幸自珍緱城玉笙兩鶴舞
太室珠樹三花春從兹謝人放浪去笑跨白鹿乘飈輪
　　　送李中丞赴鎮
黃雲横天海氣惡前飛鶖鶬後呌鶴隂風夜撼毉巫閭
曉來雪片如手落中丞按轡東視師躬歴嶮隘揮熊貔
已嚴號令偃鼓角更掃日月開旌旗椎牛李牧將士躍
射虎李廣匈奴知屯田金城古不謬賣劍渤海今其時
塞門蕭蕭風馬鳴長城雪殘春草生低飛鴻鴈飛沙靜
逺遁鯨鯢瀚海清不觀小范安邊日誰言胷中十萬兵
　　　雨燕醉歌
迅雷擊城鴉欲翻黑雲壓天白晝昏展席叙對城南門
長安大雨如傾盆我馬已惜錦障泥主人况具黃金尊
睥睨將將下萬瀑龍蛇繙繙動高壁出門牛馬不復辨
炎霧毒蒸靜如拭酒酣為君如意舞夕雨轉急風轉怒
秪恐谿壑受不得海倒江翻亦難測
　　　顧侯寄陳留公砥柱障子并詩予為作歌
東吳顧子相公客掃絹畫水復畫石天衝地擊河怒號
嶷嶷一柱當橫濤突立固知氣勢穏鼓盪轉見觚稜高
淋漓新題墨猶濕封緘逺寄心誠勞昔公平章握軍國
執義委有排山力甚哉戅如漢汲黯老而純過唐師德
言違諫阻去何決羣猜衆怒不動色同時門客顧最親
隔絶夢寐懷偉人峩峩砥柱公實倫顧也歌之情句真
畫者誰子筆更新數尺絹面開嶙峋遂令觀者重回首
堂上恍惚河聲吼嶔岑若遘虎豹踞䠞沓似覩蛟龍走
竒怪常虞霹靂奪孤危定遣神明守君不見鰲極有時
臲崑崙有時翻柱乎柱乎永且安
　　　雷電行贈憲卿何公美其伐也
黃塵蔽日賊大戰元年年除夜雷電我軍後之天威前
一鼓破賊淮陽川昨者此賊生齊東眼中久已無河嵩
渡河轉戰勢果熾長矛徤馬六石弓睢陳飛刅晝接白
亳潁劫火宵連紅一路生靈餵餓虎中原殺氣回春鴻
于時中丞秉鉞出誓不滅賊如此日三軍素壯元老猷
諸將咸遵丈人律孔明綸巾不離首羊祜輕裘僅掩膝
精采遽増朱雀幟運用或叅白猿術陷陣直如風掃葉
追北譬之蜂就蜜二月朔日振旅歸夾道桃花照鐡衣
傾城盡出牛羊犒父老爭迎錦繡旂喜氣真隨陽氣發
愁雲化作卿雲飛㨗聞天子喜動色滿朝譽公降褒勑
白金綺繒寧足酬異日凌煙看畫墨
　　　送兒詩四首
冬至至後風愈嚴野氷皓皓霜凍髯河澌日昏不易渉
孤劍匹馬慎汝楫
北風蕭蕭狐裘薄蔽堤立馬勸汝酌汝伯煨酒友奉盂
路人不行為踟蹰
壺乾日斜客子發臂弓上馬意氣勃斬蛟擒虎及汝時
我幸徤飯無父思
平生自許萬言書今徃謁帝承明廬春風走馬未為得
下有管樂上契稷
　　　邊馬行送太僕董卿
治賢在朝亂在野唐虞圉牧皆賢者國君之富馬為急
次者僕卿首司馬漢人五郡開河西中土始聞邊馬嘶
此馬硊礧一直萬黃金寧輕璧可賤奪駿曾空大宛國
按圖徑上長安殿苜蓿雖誇近苑春荆榛誰記沙塲戰
致逺翻歸草木功清芽秀味走青騘三邊盡跨連錢種
六苑羣嘶汗血風人亡世殊霜雪急草豆蕭瑟馬骨立
驊騮氣䘮甲士苦長城窟寒鴻鴈集朝廷每勤西顧憂
四岳拜手推董侯攻駒暫出薇花廨攬轡逺過葡萄州
行卿官冷心不冷固知董侯今伯冏磧沙日黃雲錦亂
徴侯定上金華省
　　　風沙篇送王生北行
顛風吹沙江海波汝乘玉駟超天河豫章千尋勢自穏
黃鵠萬里誰能羅我逾五旬鬚盡白日采山精煉白石
臨分贈汝一粒丹願言寳之勿輕擲
　　　贈張帥
張侯五十彀强弩遇敵控馬氣如虎年來威坐都統衙
境内盜息無塵沙自言少壯從征虜北掃朔漠南閩楚
暇時勤出射雲鴻古來矍鑠成大功
　　　贈鮑帥
蒼鷹自與凡鳥異虎子墮地食牛氣鮑矦三十名譽成
才猷吐布千人驚只今塞上風塵起朝廷拊髀思頗李
君之寮寀皆英竒同升早勒燕然碑
　　　白河篇送李南陽
白河日赤沙吐雲人喧吏閧迎神君三月萬花擁車入
滿城竹馬兒童出君昔坐郡襄漢東氣勢三楚生雄風
擿奸無論漢張敞秉義直到唐梁公霜飈偶折奮翅鶚
日月竟照凌寒松鐡榦久擬作隆棟劍翮卽睹追飛龍
空同老儒不君識傾葢逢之喜動色論文開口夜嘗旦
憤事扼腕晝遽黑南陽雖邇路終隔音書易通見難得
我欲扳君數日住南民望之餒待食君心透徹皓如玉
壺之清氷君材磊落巋如萬仞之立壁高議足以排山
嶽偉文足以華人國只恐兹邦難久留漢庭來徴郭細
侯
　　　汴河栁送沈生
汴河栁嫋嫋拂地長雪花風起春飛揚送君立馬古堤
口踟蹰勸盡黃金觴有車轔轔官道旁轅駒喘啑何徬
徨於中豈無神駿骨伯樂不遇誰為彰人生富貴信有
命英雄仰面高天蒼高天蒼飯牛牧豕皆騰驤
　　　王孫饋氷詩以酬之
流金毒日赤墮地忽有冷色寒人心誰敲水晶迸大壑
力剖氷井開重隂高盤礧堆久不化老齒瀺灂差能禁
安得移之白繞座一尊一酌還一斟
　　　贈趙將軍
豐沛之間河亂走洶洶之勢成陂藪大舩愁淺小愁賊
賊船如飛葦灘黒自從將軍鎮東土晝夜人行路不澀
將軍本是將門種軀榦堂堂萬人勇入山縛虎百獸懾
赤手批蛟色不動射楊葉盡矢亦盡始知百發還百中
武宗見之屢凝顧㦸郎遽㧞千夫緫英雄自古不下人
將軍獻策况有文驊騮暫蹷歴塊足鵰鶚竟上横秋雲
世情金多位乃高圖名交結須賢豪將軍無錢自樹立
於人傲氣但長揖擠出事體雖云乖威勢我喜行河淮
黃流穩帖遁鯨鱷白日光彩收狼豺大同反刅血未乾
甘州絫卵人心寒薦書何由至天子拜將早築黃金壇
　　　贈胡石陵
世情認假不認真脂粉羅綺登上嬪蛾眉入室衆女妬
辛苦年年織紈綺織成進君冀君憐腐草廻日光在天
荆山石中抱神異氣如白虹勿輕弃
　　　贈滄洲道人
滄洲道人年半百顔如渥丹髮不白飢餐玉芝坐雙鳯
渴收石髓煑金液海月西照寧仙橋道人橋頭吹紫簫
夜半雞鳴日毬躍扶桑滚滚生紅潮
　　　送李帥之雲中
黄風北來雲氣惡雲州徤兒夜吹角將軍按劒坐待曙
紇千山揺月半落槽頭馬鳴士飯飽昔為完衣今繡襖
沙塲緩轡行射鵰秋草滿地單于逃
　　　贈張生
男兒三十骨格成貧賤富貴皆天生張生廣額日月角
自幼勤書飽文學十年雌伏人不知一日雄飛動河嶽
君不見宋朝宰臣云姓周少時坎坷風塵游偶然夜夢
更美鬚泥蟠遽爾行天衢
　　　送王封君還四明
季札如魯請觀周子長足跡半九州向平且然志五嶽
誰肯齷齪終一丘封君昨年出吳越長嘯梁園醉秋月
春風垂楊綰不住便復歸山採薇蕨鑑湖花開雲錦浮
鳬鷖前導紅蓮舟餐霞坐收赤城氣晞髪卧看扶桑流
古云徐卿百不憂君亦滚滚生公侯君不見大郎繡衣
昔持斧聲名赫赫今臺府
　　　何儀賔生日贈歌
賔客白馬黃金鞭入門長揖皆峩冠堆氷五月窻閣冷
風簾碧簟光琅玕主人平生貴然諾季布一言重山嶽
人聞杜良數郡至坐無車公衆不樂列筵解帶羅庻羞
萬年為壽千金酬向夜銅槃灼綘蠟鳯笙龍笛何啾啾
　　　七夕贈王昌程誥
橘酒椒羊召朋侣擬向今宵看牛女雨來䬃䬃楓林秋
張燈促燕開東樓王侯旣駕鐡馬立前驅北首旌旗濕
程生買棹亦欲歸長江南望雲飛飛人生去住料豈得
一日同歡有南北君不見雙星一水意脉脉轉眼隂晴
不可測且倒金尊澆我萬古之胷臆
　　　再送沈生
去年酌汝池蓮紅今年酌汝黃菊叢秋風䬃䬃吹枯蓬
飄轉向西忽復東世情敬貴不敬賢黃金不多人不憐
如脂白玉隠在璞孰肯剖致君王前白河馬歸𤣥鴈起
南陽賔客梁園比送君高歌枚子篇修竹檀欒夾池水
　
　
　
　
　
　
　
　
　空同集巻二十一
欽定四庫全書
　空同集巻二十二　　　　明　李夢陽　撰
　　七言古
　　　李進士醉歸圖歌
誰將一幅雪白絹放筆橫掃黃金殿五雲飛花白片片
李生胡此開生面御河塵昬楊栁暮彷彿初罷南宫宴
皇帝龍飛十二春同時三百登要津曹生李生余最親
曹甥李也傳經人光耀雖云丈夫末不聞致君須致身
自汝白手扣閶闔想像紫陌行騏驎曹留李歸事亦變
李生意氣圖中見醉歸扶起杏林下眼花熟人無識者
飛鳥來窺進士巾遊絲故罥誇官馬即論此馬亦有神
畫出紫熖方瞳眞嚼勒齧膝如待人長行大歩不動塵
絡頭鞈􁀙純用銀細巧似織翻江鱗汝昔出門驢無騎
曹生共被甘鹽齏比許欲入周召列成就耻與蕭朱齊
於乎男兒一旦榮幸果如此生不報國老空悔
　　　鄭生畫像歌
巖風颯颯樹葉赤秋林紫氣丹丘積問君胡為坐石根
微吟極望天雲昬南歸舟楫杳將滯故園鶯花當復存
浚儀張生好作筆貌爾形似兼其魂細模妍描豈乏手
傳真水月煙中栁意氣朗如千里骨精神合居萬人首
憶昨觀君飛射時彎弧走馬實男兒更求張筆須傳此
欲識豪雄豈啻詩
　　　畫魚歌
吕公手持畫魚障清晨掛我北堂上島嶼晴開雲蕩蕩
衆魚出沒隨風浪四壁蕭蕭起寒漲嗟此數尺障天機
妙入神信手掃絹素慘淡開金鱗濠梁斷裂東津逺任
公掣釣滄溟晩此時天黑衆魚出黿鼉徙穴蛟龍返或
言乘潮萬魚集細小亦趂雲雷入咫尺波濤有得失崛
强泥沙恐難立細觀又似洪河風崑崙旣道龍門通霹
靂殷殷行地中鯉眼下射盤渦紅非獨一身生羽翼亦
有數子隨飛龍山根小魚更無數鱣鮪昂藏噴煙霧美
人修竿淇水闊漁子孤舟洞庭暮我生好竒古覽畫心
不動吕公此障誰為之令我一見神色竦想當經營始
筆端萬鈞力五湖齊傾四海立空牕滚滚㧞浪急陽侯
逆走天吳泣不然千魚萬魚何由集我聞神怪物變化
不可料㸃睛破垣古有兆卽恐風雷就壁起饔人揮刀
莫相笑
　　　林良畫兩角鷹歌
百餘年來畫禽鳥後有吕紀前邊昭二子工似不工意
吮筆决眥分毫毛林良寫鳥秪用墨開縑半掃風雲黑
水禽陸禽各臻妙掛出滿堂皆動色空山古林江怒濤
兩鷹突出霜崖高整骨刷羽意勢動四壁六月生秋䬞
一鷹下視睛不轉已知兩眼無秋毫一鷹掉頸復欲下
漸覺䬃䬃開風毛匹綃雖慘淡殺氣不可滅戴角森森
爪拳鐡逈如愁胡眥欲裂朔雲吹沙秋草黃安得臂爾
騎駟驖草間妖鳥盡擊死萬里晴空灑毛血我聞宋徽
宗亦善貌此鷹後來失天子餓死五國城乃知圖寫小
人藝工意工似皆虚名校獵馳騁亦末事外作禽荒古
有經今皇恭黙罷遊燕講經日御文華殿南海西湖馳
道荒獵師虞長俱貧賤吕紀白首金爐邊日暮還家無
酒錢從來上智不貴物滛巧豈敢陳王前良乎良乎寧
使爾畫不直錢無令後世好畫兼好畋
　　　吳偉松窻讀易圖
仄巖泉流石無數素壁濛濛起煙霧君家屋宇在城市
何以堂上生松樹側聞江夏生氣酣掃毫素絶筆風雷
㧞地起意匠鑿天天為怒泰山古根生眼前俄頃縮出
徂徠山懸蘿掛薜裊裊黒復有草舎松之間牕間老人
鬢髪禿手翻一編周易讀空山琴瑟翠濤激長干冥冥
暮花撲逺知旣已死希夷不復作青丘石室杳何許恍
然置我此溪壑翻愁一夕雷電入六丁追書上寥廓又
畫石下根屈曲如老龍胡奴暝踏孤岩菘蓬頭赤脚露
兩肘月明汲泉山澗中却意前年召畫師江夏吳生亦
與之短褐垢臉見天子禮貌雖村骨格竒帝令待詔仁
智殿有時半酣被召見跪翻墨汁信手塗白日慘淡風
雲變至尊含笑中官羡五侯七貴爭看面請觀此幅松
舍圖黃金失價連城賤吳生吳生太氣岸一言不合輙
投硯
　　　鍾欽禮山水障子圖
鍾子始學戴文進後來頗自出機軸山林槎枒波漫靡
骨格雖傳氣不足此幅樹石差可意綴得茅堂傍江麓
連山逺勢亦可取轉折頗似瀟湘曲竹嶼陂陀九疑隔
蒼梧洞庭濕雲白黃陵美人把瑶草天寒日暮行空澤
鷓鴣雙飛鴻鴈宿槲樹颯颯江水碧細看谷口花又疑
武陵源孤舟欲往不可得對此彷彿聞清猿亭間更著
四老翁衣冠各異鬚眉同紫芝山深石漠漠悵望萬里
來悲風人生有形貴自適我今胡為塵埃中觀盡感事
面顔紅有畫如此何必工歌徹目送滄洲鴻
　　　贈郭氏畫登遊快閣
昨朝快閣舉目無江湖凭䦨二豪俱徘徊把杯思欲丹
青寫之人則無城中郭清狂一生弄丸戲洪罏方瞳如
水霜半顱展紙為掃登閣圖邑城隠見林木扶畫我快
閣上半天風立樓觀孤急流波濤沸欲動前山雷雨勢
可呼二豪意態各亦足彷彿指説荆與巫回顧東海猶
一盂是日南風萬船集江隅郭亦畫出檣之烏精宻似
跨北海杜筆力頗凌江夏吳江中流雲西北徂又若萬
里獨往朝京都我心與客方念此郭能畫之真竒士
　　　觀序上人所藏陶成畫菊石歌
陶生畫菊石潦草有筆力此石與此菊今為序公得兩
株徙倚石根前古石苔蘚屈連錢復有餘株散在地平
坡雜草青烟緜回株㸃綴花翩翩含姿弄態不一足背
向纎穠皆可目突如大家貴介女珠翠雖揺氣莊肅近
時名手計汝和此生筆力方之過江東徐霖學畫石效
顰差勝王與何亦知神品多冥契下筆巉巖拓高勢石
磊磊兮菊漫漫清霜古路花斑斑逺意頗類東林山東
林昔築蓮花臺彭澤攢眉不肯來歸家對菊獨銜杯序
公叢林號白足不重蓮花翻重菊終然畫餅不充腹何
如種向西山麓秋林寒芳采服食煑石煉藥亦為得愛
鷹愛馬古有之不獨序公何太息
　　　題畫
雪城隂隂氣蕭瑟鄭生提畫來相訪面顔戚促意不樂
告我欲買南行舫覽畫指㸃色惆悵雨倒江翻㧞層浪
君不見江上蓑笠翁歸遲水逆憂天風
　　　其二
江寒雨急莽無路漁人撒網乘煙霧魚蝦𤨏細不直錢
汝休輕觸蛟龍怒展畫見此心中悲犯險覔利古所卑
只今風浪無晨暮為問安流歸者誰
　　　張侯藏張翬山水歌
張翬有名成化間大塗小抹成山水樹石燥硬筆意古
往往人間落片紙此幅麤淺色更枯或謂非翬出其子
張侯識鑒天下精物物如金見沙底爾家圖畫千萬軸
素壁高堂安用此寧知上智不滯物牝牡不貴貴者骨
尺山卽如對𤣥圃草屋臨崕氣出沒崕根林堂頗清逈
逺雲澹沲開秋嶺霜蘿細紆巖檻暝昏猿接掛花溪靜
自從去年抛棄官夢想山遊駕江舸見此拂衣便欲往
攀縁轉玩情無那崕亭更著一人坐斗絶看書樹婀娜
張侯豪曠人共知敏㨗言談皆勝我鹽車鬱沒騏驥棄
蹇拙逢時每相左崑崙洞庭不我隔異時倘結煙霞果
　　　畫馬行
嗚呼驊騮不可見世人任耳不任目玉勒金羈滿地行
可道中無千里足君收此馬畫者誰凝豪苦意求其骨
尺縑颯爽毛鬛動凌風似欲眞馳突曹霸畫馬無此精
拂拭慘澹神氣生細觀决非近代物印押剥落無姓名
四海只今多戰爭安得此馬一敵萬絡頭騎出千人驚
擒王破敵任橫行
　　　西山湖春遊圖歌
我家掛出西山圖上有西山下西湖上堂見者怒氣麤
問客何所怒何得生此嗔縱使撐天拄地無比倫古人
局量非今人罅間雖添兩秃松孰與逺勢開心胸銀山
鐡壁皇陵東彷彿下走追飛龍一曲一折若不易可憐
片素騰雲氣落花冥冥萬壑靜白日杲杲千巖碎森沉
不見雷霆仗照爍盡壓金銀寺回思開疆帝秉鉞燕山
突立五鳯闕錦繡離宫􁋥嵲入龍驩水戲滄溟竭君不
見輦道哀湍瀉松栢摧枯虎出没至今守僧住湖傍瑠
璃湧動黿鼉忙事闗體統畫合諱㸃綴半露還半藏伊
昔休沐屢憩此耳邊尚戞金琳琅上林花艶何所無東
風只恁吹西湖夾岸小杏欲爛熳騎驢紗帽西郭途同
行康何咸我徒秪須十錢買尺魚旋挑土薺甘如酥朝
來青暮望湖紫衣行童隨挈壺大者鼓簧小吹竽爛醉
花下鳥毎呼汝曹何處吾已翁十年獨看梁園紅傷心
痛定忍復說回首萬事真匆匆嗚呼故舊離合誰獨無
使我不悲堂上圖使我不悲堂上圖(來青軒名/望湖亭名)
　　　畫竹行
鄢陵王孫稱竹溪手自栽竹堂東西已詫白晝雷雨入
遽使六月秋雲低王孫拈筆傳竹神不得乃憶能傳人
黃筌異世與可滅本朝頗數東吳真一幅千金擲不惜
有時客來掛之壁壁上階前翠相射風行琳琅戞摩仄
四座慄慄生寒色陂陀沙嶼意勢逺洞庭木落瀟湘晩
白雲悠悠去不返叢篁寂寞雙妃怨於乎畫形難畫心
黃陵鷓鴣啼至今月不常盈日中昃人生何必長悲吟
堂有佳賓膝有琴美酒一酌還一斟竹溪子斟竹葉歌
竹枝醉據玉案吹參差左杯酹竹右畫師李乎孔乎吾
則誰更須名手畫六逸并畫王孫逸為七
　　　題京口人山水圖
青山逶迤如北固山下彷彿京口樹茅堂花蹊三月暮
萋萋舊草春遊路一從畫師掃煙墨客堂日夜流江色
江色依微帶甕城遊子歸魂逗南北
　　　題畫搖筆成詩
去年得歸離江州七日遂登黃鶴樓南風捲江浩呼洶
豗轟欲翻鸚鵡洲七澤莽昧不入眼孤舟屈曲襄河轉
數月已擲檀家湖夢飛每到羊公峴峴脚山南東道樓
秦川公子醉悲秋檻邊斑竹古猶活雲石寂寞蒼梧愁
重華馭遥不可呌白沙黒猿疎樹幽看圖彷彿曾遊處
素壁青天漢水流
　　　錢選畫張果圖歌
　　張果者中條山人也武后聞其有道術召之果遽
　　死後復出往來汾晉間𤣥宗使李嶠齎璽書造請
　　焉果至舎集賢院詔肩輿入禁中問治理神仙之
　　事帝恱焉欲以玉真公主妻果果不從辭還山果
　　蓋剪紙驢乘之不則折收巾笥中而錢圖故落於
　　俗家今為沔守李得矣
張翁紙驢真有無錢也何意傳其圖印記雖明幅斷裂
李侯完之亦竒絶所恨圖尾錢有詩就蛇添足將無癡
憶昔翁來集賢院入宫詔許肩輿便一日聲名人主動
千年面目吾今見帝貌深沉玉榻雄侍人一異三人同
漢皇信有瑶池降秦始枉慕蓬萊通𤣥言未竟鈴殿風
寸驢躍出青箱空有僮追捉雙眼紅此驢䠥􁌣盤當中
李侯一看一絶倒每稱獨苦嗟良工細觀張翁骨格古
徐福五利寧其伍曰嬪真令天下疑遄歸轉覺皇心蠱
長生殿前牛女辰廣寒仙桂舞鸞身世間但識申師巧
誰解中條放浪人
　　　周文静畫雪山圗歌
周生雪山世稀見逺山近水一疋練玉崕􁃔崯揷湖脚
粉筆徐移掃高閣瓊枝鐡柯兩廻亞龍鱗犀甲歘參錯
林風颯颯急霰起白日氷花逐毫落天愁地慘意各出
霧合飇囘勢逾惡人言四時冬最難周生善雪仍善山
虚堂突立萬仞壁尺素乍轉千重灣彷彿寒封洛陽道
得無白擁藍田闗袁安甘臥幾時起退之遭竄終召還
倚山亭亭一孤松仄崕峭壑盤其中分毛聳榦一何傑
畫者有意排嚴風君不見古來梁棟必此物願君愛之
頻拭拂
　　　題畫山水送人還歙
黃山沙溪杳何許圗之山水無乃是軒轅宫宰相里山
人一出彌荆杞石林漠漠蹊徑苔霜鶴夜悲猿嘯哀紅
顔踪跡半湖海白頭覽畫思歸來溪頭繫一舩畫師本
無意宛如倦游者無復舟航事水雲迤邐山雲高靜定
方知動者勞回思少日歡娱地至今夢寐猶波濤
　　　壽兄圖歌
猗嗟我鳯生三雛二雛成立少者殂為巢抱卵兩不易
自挺獨立身羈孤兄旣躬耕濁河岸弟亦塌翅青雲途
兒長女大願各足雞肥酒熟時相呼仲氏吹箎塤者伯
兄今六十我半百敢言意氣激隤俗要使紛紛覩標格
大梁張路固好手湖州生絹照眼白當堂掉臂掃丹墨
倐忽老面開生色盤松葳蕤雜花逺雲屏石几文茵輭
靈芝底出琅玕瓶蟠桃突磊琉璃椀鶴行昂藏疑欲啄
復綴山麋意逾宛大公烏紗微俯身中心愛弟愛復親
次公氅服青羅巾傍兄祗順情性真壺陳爵設即未舉
儼如酬勸言辭諄其言伊何懷二人飄風烈烈吹三秦
銜悽西望道路阻高丘莽沓狐兎隣又如自叙傷夙昔
哀暮安寧思苦辛季冬十日兄生日今日天開皎日出
長裾珠履座上滿剥羜椎牛酒盈室此時此圖掛之壁
觀者嗟咨黯如失二公揖遜恰相向回看乃在畫圖上
骨法形神各不疑輿臺緝御俱惆悵逶迤拂拭諸
欲動展轉顧惜嗟宗匠瓶中梅菊誰致女倒映芝
桃故相盪鞾灼真回綺席春芳香解溢金罍鬯兄
今健飯猶廉頗丹砂我煉尋黄婆復聞張生善山
水買絹請掃青嵯峨嵯峨一掃一千幅一年一幅
南山歌
　　　登天池寺歌
廬山絶頂天池寺鐡瓦為堂白石柱傳言周顛勞聖祖
天眼尊者同顛住嶮絶下闞無底壑屈曲穿縁惟一路
頃屬秋晴强攀陟俯之四海生雲霧岷峨纍垂西向我
杳杳長江但東注君不見寺東崕石鐫竹林穹碑御製
山之岑周顛胡不留至今周顛胡不留至今虎啼日暮
愁人心
　　　御製廬山周顚碑歌
廬山絶頂白鹿臺上有御製周顛碑石龜下蹲高結螭
天葩震烈雲漢回文古兩漢仍過之憶昔草昧龍虎鬭
黃旗紫葢顛能知顛也似眞還似癡帝非感悟寧用兹
百年勢移功漸泯碑亭毁裂將及碑訶持白晝鬼神泣
光耀天隂雷電隨先朝雖允僧奏劄修葺其如歸有司
有司有司顛莫疑試看碑文碑後詩
　　　遊棲賢橋歌
雷泉峽激石巃嵸日湍山䧟回光動吁嗟此壯觀萬古
誰為開渦黃潭黑窈莫測秀黛碧玉何崔嵬人言窟底
有龍臥氣吐白晝常風雷去年重九登吹臺翹望名山
思嫋娜今年今日誰料吾醉踏窮山躡礧砢拂衣欲上
萬仞壁濯纓還就孤崕坐秋風吹林猿狖語浮橋橫空
裊相拄嵐寒細飄瀑布雪峰雲破碎芙蓉裂金枝瑶草
真有無縹緲仙燈暮明滅君不見此橋今千年谷冷跡
絶無人煙巖劖苔蝕石漠漠太白紫陽俱我前對此不
須更惨愴明朝且上香爐巔
　　　懷玉山歌
懷玉之山玉為峰四面盡削金芙蓉東峰破碎瀑布落
有潭十八龍為宅山頭草堂開者誰斬木通道余心悲
白猿嘯雨巖竹裂石路上天風樹吹我聞龍乃變化物
羣然臥此龍何為胡不滂沱惠下土一洗四海無塵緇
　　　其二
君不見懷玉山山七盤盤盤上無極隂霾白日崕洞黒
隆冬雨路誰來得稻田月池山上頭半天有地今我遊
石壇剥落古佛棄木落俯見東巖湫湫中巨魚長如人
紅眼射日翻金鱗天台桃源在何許采藥避秦此處吾
告汝
　　　鐡柱引
豫章古城牙城南何年鑿井置鐡柱井深江通沒不見
時寒水涸始一露玩之非石亦非鐡孤立槎枒若枯樹
人言旌陽鎻水母此語荒唐奚所據或云藉此壓江濤
兹理或有誰者勞顧今伏臘盡奔走歸美真君瑶殿高
金燈翠旗日來御雕䦨玉檻圍周遭俗論紛紛不須辨
秋風日暮塵滿縣
　　　快閣引
四月月圓登快閣天半晩牎雷雨入邑中上客擕酒至
歐陽羅子咸來集去年為閣初築臺我時登之雷雨來
神明似有兩歲約晴霧歘值千山開千山廻轉江中流
徙倚䦨干増暮愁夕日下看衡嶽破波濤左顧匡廬浮
苦思昨年生盗賊大江南接江之北烽火遥連海岱紅
殺雲眼見鄱陽黒斯邑洶洶今始安我今對酒能不寛
諸君稍減般移苦百姓新回種植歡北風江湧月東來
更説夙昔俱停杯隂晴倉卒不自料萬事恍惚誰能猜
潢池暫殄干戈釁向隅猶抱瘡痍哀勸君置此勿復道
放歌且與雲徘徊
　　　九江陸還南康望東林
匡廬山北東林寺前年八月遊曽至只今馬出蓮峰道
西望東林但縹緲風吹槲櫟猿晝啼卻憶石門臨虎溪
舊聽石瀨尚在耳雷燒碑樹今應死
　　　觀水簾泉歌
水簾瀑布人罕至三級背懸五老峰磵石嵯岈路險澀
深窟風草吟蛇龍自從開闢藏難見可憐彼瀑蒙稱羡
走勢天晴萬古雷流光壑暝常留電亂峰雲走白日微
翫罷催君及早歸鬼神忌才亦好靜恐有驟雨霑裳衣
　　悲悼
　　　結腸篇
　　李子曰結腸之事葢予妻亡而有此異云奠妻以
　　牲烹膓焉膓自毬結李子異焉曰胡為烹胡為結
　　恍惚神怪孰主孰使厥理孰測怨邪德邪生有所
　　難明死託以暴衷邪嗚呼嗚呼作結膓篇焚妻柩
　　前妻固識文大義或亦契其𡨕懷也
哀者且停聲弔客坐在堂聽我結膓篇曲短哀情長五
月廿七吾妻亡厥明奠之羅酒漿其牲伊何豶與羊痛
哉釡鬵結豶膓神靈恍惚心駭傷團圞肉毬出中湯左
廻右盤凖流黃經緯纒糾文隂陽底形井字圈兩旁翼
翼彷彿雙鳯凰有綏在下纍而長上有提襻五寸强汝
乎無意豈為此呼汝欲問魂茫茫十呼不應百轉咽膓
乎膓乎為疇結
　　　其二
結膓結腸忍更聞妾年十六初侍君父也早逝母獨存
為君生子今有孫昔走楚越邁燕秦萬里君寧恤婦人
外好不補中苦辛中年得歸計永久命也百病攅妾身
言畢意違時反脣妾匪無迕君多嗔中膓詰曲難為辭
生旣難明死詎知千結萬結為君爾君不妾知膓在此
　　　其三
結膓三闋聲更咽汝膓難解我膓結夙昔失意共奔走
汝實千辛我蹌跌宦歸家定今稍寧豈汝沈緜遽離絶
魂乎魂乎游何方兒號女哭週汝旁劘心飲泣看彼蒼
愚者何壽慧何亡佇立逶迤若有望迫而卽之獨空牀
梁間二燕哺子急觸落青蟲汚我裳錦衾塵埃委鴛鴦
繐帷中夜風琅琅魂驚夢揺中慘傷隂雨啾喞燈無光
嗚呼此曲不可竟為君賡歌妾薄命
　　　哀才公
　　正德己巳年作此公嘗薦余故有國士之感
仲冬東南天鼓鳴我軍一出功可成道之將行歲在已
星落轅門悲孔明尚書頭顱血洗箭馬革纒屍亦堪羡
夷門野夫國士流痛哭天遥夜雷電(是月雷/電屢作)
　　　哭新縣
　　是時新設萬年縣新民反覆殺副使李情靈寳人
　　也
苦死可憐靈寳子有官十數同時死四路蕭蕭人斷行
一軍盡驚牀夜徙新民反覆誰不知性實虎豹佯螻蟻
白金綵叚縱寛汝朝廷有問將何以
　　　觀燈行(詳見夢/華録)
宋家累葉全盛帝寛大實皆稱令主百姓牛馬徧阡陌
太倉米粟憂紅腐宣和以來遂多事嗚呼爛費如沙土
海石江花湧國門離宫别殿誰能數群臣諛佞秪自計
天下騷然始怨苦正月十四十五間有敇大駕觀鰲山
萬金為一燈萬燈為一山用盡工匠力不破君王顔此
時上御宣德門樂動簾開見至尊奔星忽經於御榻明
月初上堆金盆傾城呼噪聲動地可憐今夜鰲山戲窈
㝠幻巧百怪聚金蛾翠管堪垂淚借問幸臣誰云是李
師師外有蔡京與蔡攸夾樓錦幄羅公侯丞相之幄當
前頭奚兒腰帶控紫騮如花少女擎綵毬但聞樓上喚
樓下黃帕籠盤賜玉羞月高鳴鞭至尊起幄中環珮如
流水爭道齊驅輦路窄寺橋窈窕塵埃白火樹龍燈又
一時千光萬熖天為赤常言宴安成禍基從來樂極還
生悲君看二帝䝉塵日數月東京荒蒺藜
　　　石將軍戰塲歌
清風店南逢父老告我己巳年間事店北猶存古戰塲
遺鏃尚帶勤王字憶昔䝉塵實慘怛反覆勢如風雨至
紫荆關頭晝吹角殺氣軍聲滿幽朔健兒飲馬彰義門
烽火夜照燕山雲内有于尚書外有石將軍石家官軍
若雷電天清野曠來酣戰朝廷旣失紫荆闗吾民豈保
清風店牽爺負子無處逃哭聲震天風怒號兒女牀頭
伏鼓角野人屋上看旌旄將軍此時挺戈出殺敵不異
草與蒿追北歸來血洗刀白日不動蒼天高萬里風塵
一劒掃父子英雄古來少天生李晟為社稷周之方叔
今元老單于痛哭倒馬闗敗軍半死飛狐道處處驩聲
噪鼓旗家家牛酒犒王師休誇漢室嫖姚將豈説唐朝
郭子儀沈吟此事六十春此地經過淚滿巾黃雲落日
枯骨白沙礫慘淡愁行人行人來折戰塲栁下馬坐望
居庸口却憶千官迎駕初千乘萬騎下皇都乾坤得見
中興主日月重開再造圖梟雄不數雲臺士楊石齊名
天下無嗚呼楊石今已無安得再生此輩西備胡
　　　𤣥明宫行
今冬有人自京至向我道説𤣥明宫木土侈麗誰辦此
乃今遺臭京城東割奪面勢創嶻嶪出入日月開帡幪
矯託敢與天子競立觀忍將雙闕同前矻石柱雙蟠龍
飛梁逶迤三彩虹寳構合沓殿其後儼如山嶽翔天中
金銀為堂玉布地千門萬户森相通光景閃爍倐忽異
雲煙鬼怪芃杳濛以東金榜祠更侈樹之松檟雙梧桐
溟池島嶼鰋鯉躍孔雀翡翠兼羆熊那知勢極有消歇
前日虎豹今沙蟲牕扉自開衛不守人時遊玩揺玲瓏
陛隅龍獸折其角近有盗換香爐銅青苔生泥獍靣鎻
野鴿哺子雕花櫳憶昔此閹握乾柄帝推赤心閹罔忠
威刑霹靂縉紳毒自尊奴僕侯與公變更累朝意叵測
掊克四海真困窮長安奪第塞巷陌心復艶此閹何䝉
構結擬絶天下巧搜剔遂盡輸倕工神厰擇木内苑竭
官阬選石西山空夷墳伐屋白日黑揮汗如雨斤成風
轉身唾罵閹得知退朝督勞何匆匆人心嗟怨入骨髓
鬼也孰復安高崇峩碑照耀頌何事或有送兒充道童
聞言愴惻黯無答私痛聖祖開疆功渠干威福開者誰
法典雖嚴柰怙終錦衣玉食已叨竊琳宫寳宇將安雄
何宫不鐫護敕碑來者但看𤣥明宫
　　　康郎山歌
君不見康郎山屹立東湖中波濤撼蝕山脚塌破廟枯
木常烈風芒碭草昧赤帝出揮劒遂使凡蛇空卧榻之
外事亦小萬方有罪惟朕躬美姬寳玊歸御幄浮屍蔽
江江水紅發踪劉陶固其力死戰難言非數公秦人枉
哭崤函瘞漢祖輕酬垓下功至今有廟此山側天隂雨
濕時見朱旗白馬光如虹
　　　乾陵歌(武后陵黃巢伐之/事具雪航膚見)
九重之城雙闕峙前有無字碑突兀雲霄裏相傳翁仲
化作精黃昏下山人不行蹂人田禾食牛豕强弩射之
妖亦死至今剥落臨道傍大者虎馬小者羊問此誰者
陵石立山崔嵬銅鐡錮重泉銀海中縈廻巢也信力何
由開君不見金棺玉匣出人世薔薇冷靣飛塵埃百年
枯骨且不保婦人立身何草草
　
　
　
　
　
　
　
　
　
　
　
　
　
　
　
　空同集巻二十二
欽定四庫全書
　空同集巻二十三　　　　明　李夢陽　撰
　　五言律
　　　郊觀齋居柬邊喬二太常
人日過仙院春霞緲緲分碧囘瑶澤草紅綻蘂宫雲獨
處依松樹清齋對鶴羣桃源知並入惆悵不逢君
　　　郊壇值雪
鳯輦連宵發鷄鳴雪滿畿嚴隨黄鉞至清繞翠華飛伏
謁深沾珮朝囘半濕衣懸知清切地冲黙迓天威
　　　西天門候祀
瑶壇暮雪盡月出禁門西地靜鳴珂碎沙寒簇仗低臺
官移斗柄衛士掃雲梯遥識龍文氣爭傳法駕齊
　　　恭陪郊祀紀成
御氣三更合君王在閟宫燎煙凝碧落墀月起微風上
帝居歆夕文王陟降中諸壇嚴從幕元祀報成功侑食
珪璋潔登歌玉磬同神旋仍醉飽萬舞向春空
　　　郊祀以病不與
端月温風至圓丘瑞霧多開壇洽百禮伏枕想登歌日
月春旗閃雷霆晝輦過年年覲上帝只為乞民和
　　　卧病酬邊君天壇歩月見懷之作
霽夕開芳甸祠官悵獨遊銀潢横殿落璧月抱壇流漢
畤饒煙霧秦城逼斗牛甘泉詞調絶疲病若為酬
　　　大行皇帝挽詩(𢎞治十八/年五月)
午門朝遂罷西殿臨真哀淚滿乾坤暮日黄風雨來虎
賁猶宿衛龍馭幾時廻莫測皇天意中崩帝業摧
　　　其二
大訓文華踐英謀武範遺先朝無顧命大漸問班師上
食金輿備移宫素幔垂向來激切疏優渥小臣知
　　　其三
元老炯仍在退朝無昔呼閒階惟玉輅夕日已金鋪望
幸霓旌逺埋靈山殿孤君看霜露節冠冕㶚陵趨
　　　候輓
冬月初圓夕含悲候輦東閣門猶警蹕松栢已新宫象
衛悲風入龍旗白霧中有髯渾欲挽雲墮鼎湖弓
　　　望㤗陵
昔臨圍西内悲風入紫𡨕今來松栢望斜日㤗陵青殿
起雲煙入龍遊劒璽扃萬國今多難孤臣涕倍零
　　　謁孔廟
端笏陪朝列時禋謁聖林㦸門留石鼓春殿靜珠琹奎
府星連切璧池龍躍深詵詵趨國子早晩翠華臨
　　　益王頌
憲宗王十子益府實稱賢體統朝廷半敦崇德業全書
堂斜晝日琹殿淨秋煙問寢還英嗣時研世子篇
　　　壇祀酒㑹
齋居新宴合桂裏㦸門開鴈趂龍旌到蛩喧羯鼓催松
筠分曙色劒珮接行杯日上雲霞散驂驔羽騎廻
　　　驪山
繡嶺花仍繡湯泉滿故宫禁池人自浴新月古應同玉
殿興亡後青山涕淚中千巖歌吹入猶想翠華東
　　　橋山
青宫棲古岑白露靜松林忽下烏號淚遥悲龍去深衣
冠萬國後轍跡四方心一氣流羣帝哀哉笙鳯音
　　　瓠子
沈璧餘瓠子横汾懷帝歌波濤滿眼送城郭沒年多虎
戰仍三晉龍遊失九河宋人饒事蹟今望亦滂沱
　　　朱遷鎮
水店囘岡抱春湍滚白沙戰塲猶傍柳遺廟只棲鴉萬
古關河淚孤村日暮笳向來戎馬志辛苦為中華
　　　朱遷鎮廟
宋墓莽岑寂岳宫今在兹風霜留檜栢隂雨見旌旗百
戰囘戈地中原左衽時土人嚴伏臘偏䕶向南枝
　　　峴山
大名終不滅墮淚此山碑後進才非乏風流爾足師古
堂隂漢水新路改城池囘首隆中接秋雲兩處垂
　　　鹿門山
龎公真漢隴孟子復唐詩舊宅新秋葉孤墳千載遺泉
裊石穴細葛倚松門垂望望青峰近吾襟曠爾期
　　　冬日仁和門外(箋云門/在大梁)
寂寞何王殿遺墳此徑孤玉階翻雪草野日自金鋪廡
暝牛羊聚林風鳥雀呼白頭香火者猶䕶赤龍符
　　　其二
二塜纍纍接聊城復定安(二王/世絶)情哀宫獨盛世異柏同
殘久雨石門塌新霜帷殿寒西陵時節望誰見綺羅歎
　　　令婆墳
國初掄秀嫗分遣入周宫但覩邱墳鬱寧知乳哺同後
王忘昔日頽屋鎻春風寒食鶯啼切林花落自紅
　　　始謁徐祠(予問何不用木主守/者日有像則人起敬)
廟古傍湖偏春行更可憐楚城芳草徧紅日此堂懸榻
想陳公後時悲孝獻前亦知遺像誤瞻拜淚油然
　　　徐墓書張相國碑銘
不讀南州傳誰知高士心江城遺塜在春日古祠深竹
鳥嚶嚶合松墻靡靡隂曲江千載碣書罷淚盈襟
　　　陳祠在徐墓東
可訝司徒廟偏隣孺子墳哲人堪一哭漢鼎竟三分門
引江畔草榻留松上雲紛紛車馬客誰此薦清芬
　　　韓文公祠
袁州山在城韓廟倚山清冕服前朝貌文章百代名石
苔猶馬路春竹自鶯聲立望潮陽近翻翻海氣征
　　　武陽郡公祠
惠愛前人蹟追思後代心洪都觀察廟香火古江潯白
日江上過青松霜露深亦知精爽異應厭鼓鼙音
　　　徐蘇二祠
孺子真高特雲卿崛後先揮鋤傲漢冕捆屨卧江烟寧
飫糟糠畢耻同貪濁全凄凉百代宇悵望一澘然
　　　鵝湖書院
書院佛堂邊頽垣嶺谷連四時僧洒掃千古儼高賢立
壁東萊毅懸河子靜偏衆流終一海流淚考亭前
　　　九日黄花鎮
黄花遇九日風雨不逢花水湧石梁斷溪吞山郭斜將
軍午宴客欲醉忽聞笳困苦墩樓卒經年誰見家
　　　九日應變齋居
時變逢揺落齋心對暮天未擒可汗日新起㤗陵年聽
鴈真無那看花益泫然將歸思臨水愁絶宋生篇
　　　九日慈恩寺閣
寳地元依海珠林更假山登臨重九遇城闕五雲還歌
吹喧侯里邊烽入漢關望鄉歸未得能對菊花斑
　　　其二
敕寺四圍湖秋林層閣孤天空木更響風落帽還扶魚
群梁下躍鳥影鏡中趨泛菊看山海寒烟暮有無
　　　生日寫懷
臘日明朝是浮生此嵗過黄雲薄暮積白髪向來多壯
士看雄劒幽人戀薜蘿異時論出處竊慮各蹉跎
　　　十二月十日
今日吾兄壽蕭條自舉觴燕山非故里汴水亦他鄉河
鯉行思海原鴒飛畏霜客居憐小姪濳望白雲長
　　　臘日退朝口號
霽色催寒臘鷄聲下紫宸至尊深抱戚粥食罷嘗新宫
霧戎戎薄城鴉款款馴小臣憐嵗序翹首待陽春
　　　七月十五月食不見追徃有歎
月食今年再中元與上元春晴燈火亂秋暝雨雲繁漢
將高城壘胡塵滿塞垣孤臣萬古淚偏灑㤗陵園
　　　月食
有明終不減暫掩亦何虧萬國喧呼地三更鼓角悲輪
生桂與發光復兎還隨顯晦毎如此人生秖自疑
　　　元日汴上雪霽
旭日薰江檻晴雲麗竹扉簷花雪色靜庭篠碧滋歸嵗
月高兒女行藏老蕨薇眼看人共醉椒酒不堪揮
　　　清風河上寓樓獨酌
一自違京邑飄飄歎此遊桃花是徃嵗竹葉轉新愁暮
雨津城樹春帆水國樓汴河堤上柳烟色似皇州
　　　庚午除日
于今將四十始悟昔年非白髪誰能那紅顔我漸違行
藏沙上鳥日月故山薇悵望勞歌起風河柳色歸
　　　辛未元日
萬事渾如昨蹉跎四十臨取塗傷老馬聞道愧前禽日
變風雲氣春生海嶽隂趂時聊物賞此外更何心
　　　中秋南康
同是中秋月匡廬只自看故臨石鏡上偏傍落星灘北
望關山隔南飛烏鵲寒鳯歌喧太液光憶滿長安
　　　廬山九日
廬山隨晩坐江漢凈秋襟九日黄花雨書堂紅葉深細
雲飄古帙寒兕吼空林不用風吹帽尊前有靜琴
　　　上元滕閣登宴
滕閣上元宜章江登宴時衣冠還大國唐宋自殘碑燈
火闌堪凭風塵淚欲垂黄雲驅日暮囘首見征旗
　　　其二
陽浦通新霧隂城帶古樓君王罷歌舞棟宇白雲留草
色嵗年換客心江水流暮昏仍一望燈火萬家州
　　　九日薛樓㑹集
不倦登樓目遥憐秋色重楓村疊暗浦霜日抱孤峯楚
越窻中地江山戰後容倚闌渾不語吾欲採芙蓉
　　　其二
恰送重陽目能禁孤鴈來林稀山盡出風順櫓齊開況
是薛樓㑹難孤江上杯菊芳看莫厭秋色異鄉催
　　　清明曲江亭閣
寒食花爭麗豐江柳獨深此行元慷慨落日更登臨浩
蕩五湖際風煙千里隂坐看舟楫急徒切濟川心
　　　端午贛州晩發
戲倦龍舟返吾驅彩鷁行晩天開古驛轉眼過孤城嫋
嫋雲生瀬悠悠弟憶兄泛蒲雖念我寧解嶺邊情
　　　南康除夕
畏途值除夕㑹我得投閒海雪寒城古江春碧草還星
河掛嶽樹燈燭熨歸顔竊計臨家日薔薇滿舊山
　　　南康元夕
四海逢今夕孤城有獨身干戈猶野哭梅柳自江春月
向平湖滿燈於靜夜親罷諠風乍起嗟爾楚南人
　　　其二
嘈嘈市鼓動松月靜吾門燈火思今夜風光滿故園天
明淹舞袖塵暗失游軒老鬢江山異愁看旌旆繁
　　　元夕風起南康
嶽雲黄裊裊夜半忽凄風度市春燈亂穿梅野樹空人
依青岸酌月漾碧湖中擬盡江城賞無欺蠟炬紅
　　　乙亥立秋
今日秋風起連年濕病蘇應時微雨歇侵曉斷雲徂已
復寒蟬集空嗟蕙草孤歩檐驚驟徤一葉下庭梧
　　　中秋
漢江江上月今夕去年看尚憶峴山曲秋城波色寒故
鄉仍節序衰鬢且儒冠桂子真誰種天空落未乾
　　　其二
輝輝衆星沒宛宛孤輪高萬古今宵月青天首自搔度
閨螢息照懸樹鳥分毛寂寞枚乘筆空懷八月濤
　　　戊寅元夕
春色閏冬後元宵驚蟄邊軟塵欺月散繁火奪星懸車
馬中原地笙歌全盛年無勞驗花燼難測是皇天
　　　中秋喜客携酒見訪
節有吾家㑹天能此夜隂蟾蜍逐月沒桂子落雲深同
是悲秋客况懷天柱心引盃光欲閃徙倚向東林
　　　其二
雲出真誰料月行應自如闇然花逕裏忽枉故人車落
葉近坐滿清光中夜舒杯來不須却此意合躊躇
　　　十月月食不見
頻食天應苦當宵地故隂悲生十月雨狂阻萬方心武
廨香燈聚霜林鼓角沈復光何處滿願逐翠華臨
　　　已卯元夕
此夜門還閉中天月自看春催桂應發雪映兎猶寒兒
女添鐙閙隣家品笛殘少時思可笑走馬向更闌
　　　庚辰清明東郭
少日歡游處逢春老大悲强持盃酒勸怕遣落花隨草
木梁園在山河宋殿移上墳人盡返岐路獨含思
　　　九日上方寺
賞時爭上塔乗月復登臺地盡中原入天空秋色來望
鄉翻恨鴈有菊且銜杯却憶龍山帽徒増醉者哀
　　　其二
天地疎秋色樓臺敞客歌逺江寒自白落木晩堪多月
為銜杯出鴻於鳴磬過霜横不歸去吾意在烟蘿
　　　至日夜雪
至後還深雪幽心獨小堂光雖奪片月寒恐妬微陽壓
竹寧迷翠沾梅秖辨香一聲何處鴈翅濕且高翔
　　　癸未中秋不月
碧桂行青鳯嬋娟集玉樓世人寜解覩天意漫隂秋雲
逼初光布星隨滿夜收開晴即是月但遣一尊留
　　　乙酉上元上方寺
地愛僧林僻人邀燈節游縁塍朝借馬改路晩登舟春
水鳬鷖滿夕陽鐘磬幽相留待明月簫鼓在中流
　　　丁亥立秋
火多常病熱殘暑特相欺今日凉風至䬃然林竹披聞
鷄毎起早省稼獨歸遲天地蕭條意何須一葉知
　　　中秋亭㑹
老去真耽月更深且醉遊影沾如畏露光冷是分秋蛩
故吟清酒蟾應笑白頭恒星藏不見坐待彩波流
　　　戊子元夕(示曹/甥)
皎月臨元夜和風入始春過冬猶望雪思世轉愁人歌
舘喧鳴鼓遊車匝暗塵黑頭宜努力吾鬢已如銀
　　　己丑五日
徃嵗沾宫扇含香拜玉墀只今飄白髪刈麥向東菑樹
樹鳴蜩日家家望雨時萬方多難意誰達聖明知
　　　五日莊上集
園桂日佳色黄鸝時巧音美人翩紫馬携酒入花隂艾
席鋪能坐蒲觴乾自斟蜩鳴雖頗聒流轉是天心
　　　明逺樓春望
貢院初開閣春隂獨倚欄柳邊千艦聚花裏萬家殘風
雨江聲壯兵戈地色寒斷膓沙鴈北羣起向長安
　　　宜春臺春望
古州圖記見今望臨高臺人倚楚天盡風驅湘色來宻
雲生曉暝逺水上春雷尚有干戈淚馮軒眼倦開
　　　謝巖秋日始集
百戰江山在吾來草木秋孤城洞口落襄水席邊流去
國雙王粲題巖只謝侯醉歸憶山簡飛興習池頭
　　　秋望
蝶戲猶餘蘂蟬吟已怯枝乾坤入漢日霜露望鄉時屈
子偏生楚王通不負隋晩楓江更苦莫上峴山祠
　　　古城春望
隂隂日欲暮迢迢春望稀野色吹寒立林鴉逆雨歸孤
城還麥秀白首且花飛臨路長楊嫋前朝今是非
　　　東陂秋汎三首
久説東陂好今陪上客遊綺筵開畫舫哀笛奮中流舞
毎低輕燕歌先起白鷗稍前休更進吾愛荻花洲
　　　其二
水寺通人少松亭隔芰荷問僧舟暫艤登岸酒同過草
木秋風入湖山晩色和返橈須痛飲前路滿漁歌
　　　其三
進艇晨烟碧囘橈晩日黄宿禽喧亂葦饑獺竄空梁放
浪形骸得牽纒世路忙要君待明月此水是滄浪
　　　春晴野寺和李大
野闊愛春幽新晴覓寺遊立僧當徑望融雪向門流淨
色悲諸界浮生哂一丘憐君厭囂俗行處即滄洲
　　　城南夏望和王相國
散歩郊南望雛鴉欵欵飛園林惟草色時序已絺衣試
粉蓮初膩殘香楝乍稀亦思河朔飲無柰賞心違
　　　春日臺寺
寺僻春還麗人閑午任遊行隨碧草逺話為老僧留池
竹晴常潤龕花晩更幽塔端兩巢鶴怪爾亦優游
　　　春日漫成
豪真欺酒緑老毎厭花紅人事年年異春風物物同雲
霄猶旅鴈時序又新菘潦倒元吾分金尊莫放空
　　　春宴
物與吾何異春隨地不同游歌盡墨客亭榭半花風身
世一杯外山河雙眼中無言時未夏已報石榴紅
　　　其二
老為春憐酒閒將客問花檻楊晴故雪堦藥晩能霞地
與歌鶯轉人爭舞燕斜但來須共醉莫使負韶華
　　　疊前韻二首
昨與君游處今來訝不同早荷浮嫩水夏樹起初風人
醉孤亭上禽鳴萬竹中興深天亦助斜日片雲紅
　　　其二
舊徑添雙樹新叢試一花春風逗笑語落日變雲霞圃
色隨人逺樓隂趂酒斜誰知在塵境遽爾隔紛華
　　　丙戌中秋召客賞之以雨多不至者
隔年期月易一夕借光難秉燭筵非改登樓客不懽竹
風秋聽力松雨夜留寒天柱峰頭色應還似畫看
　　　丙戌十六夜月
　　是夕微雲中天遂朗因憶徃時京華賦詩有清虧
　　桂闕一分影寒落江門幾尺潮之句人多傳誦彼
　　吾少俊今遽老醜并前詩忘之矣亦以集未收載
月豈無晴夜天終有散雲微微透今夕朗朗至宵分鏡
展池波暈珠明草露文呼兒暖餘酒酌罷一鴻聞
　
　空同集巻二十三
欽定四庫全書
　空同集巻二十四　　　　明　李夢陽　撰
　　五言律
　　　古意
内廐飛龍馬君王賜玉鞭長鳴彩仗下立在紫騮先放
逐縁何事飄零竟不旋如䝉敝帷顧萬里為君前
　　　賞遊
王者化無外玉門開至今笳閒青海外馬放白登深漢
將收金鼓胡姬弄玉琴宫中花月夜那稱賞遊心
　　　客散
尊傾客自散而我卧空林五月涼風至孤村細雨隂竹
蘿垂野逕花草澹幽襟夢醒聞遥唱依稀楚鳯吟
　　　游兵
聞道新開口游兵未解圍只須殊死戰莫放隻輪歸漢
月已自滿林烏常夜飛早將書揷羽天子日宵衣
　　　省中春暮
禁漏煙花北分曹御苑西高林落日盡幽院集鴉齊豈
貴浮生趣常便靜者棲坐憐春事晩庭草日萋萋
　　　觀雪省中
省葉辭寒盡庭花向暮飄黄雲變𤣥朔萬里入層霄灑
地紛紛密淩虚脉脉遥北風聊可詠携手不堪謡
　　　聞砧
逸響縁雲起清砧入暮繁秋風吹落月萬户更千門寧
知寄逺意不盡搗衣魂早晩逢西使流沙隔塞垣
　　　旅夜
百卉已蕭索哀蛩胡未休寒天清渭樹落月故鄉樓古
人猶涕淚吾意豈公侯雝雝南去鴈漂泊向何州
　　　除架
種豆高於屋垂𤓰忽滿庭根深歴夏茂蔓弱望秋零猥
雜沉霜露縱横礙月星斧斤呼稚子欲伐幾囘停
　　　其二
炎時忻密葉寒至怨多隂自是衰榮理非關愛惡心伐
條近陽月開牖散秋禽但能存碩果無用歎蕭森
　　　詠史
覇王雄圖並淒涼世徑分鯨鯢赴巨壑鷹隼失高雲難
折朱雲檻休嗟袁紹軍當時干帝紀一一動星文
　　　望極
望極雲天黑關門落葉深古城饑雀啅長路斷蓬沉嫠
婦登樓思孤臣去國心此時看故壘何處不沾襟
　　　其二
漢末忠良顯英名李杜齊伏機翻自中倒柄為誰携碧
海鯨鯢闘蒼林虎兕啼南州徐孺子何事獨栖栖
　　　定居
故業秦山北新居梁苑西平生一丘壑何處竟安棲𤣥
豹終隨霧神龍或困泥向來登眺夢常繞杜陵溪
　　　歸沐
歸沐謝人事翛然悲俗情隂陽爭嵗色江海蓄春聲自
委青雲懶那教白髪生君看少年者騮馬盡飛纓
　　　春日大梁東郭
桃柳清沙晩悵然悲逺春葉明深坐鳥花劇轉愁人少
小追懽地乾坤放逐臣已看共如此何惜醉遊頻
　　　雜興
衆木依繁塔吾亭俯蔡河側思雲驥渡不忍黍離歌窓
裏遊天地春前種薜蘿養生誠計拙㝠寂保天和
　　　登臨
屏迹良吾性逢辰毎壯心花含向日霧柳變隔年隂行
坐自芳草依棲還舊林高樓出迥絶無日不登臨
　　　其二
春燕不巢屋國祥徴至今孤城四戰地斜日兩河隂岸
坼陳橋斷花開宋苑深河船不入渭那慰望鄉心
　　　雨後朝望
半夜雷驅雨清晨草映空起看南仆樹知是北來風宿
霧籠初日晴天滅斷虹劇心時序晩遮莫傳巖功
　　　早春繁臺
泯泯春猶早行行賞不違柳黄沙際見草色雪中歸積
水生雲氣孤城下夕暉誰禁臺寺望北鴈又將飛
　　　早春南郊
正月郊南路獨行吟早春冰霜猶在眼柳色暗隨人直
道元通蔡層山故蔽秦浪遊今短髪凝望欲沾巾
　　　郊行
午雪融村溢春沙引騎紆田禽忽自起水鶴㑹相呼歇
馬時傍柳逢花自倒壺醉眸横落日寂寞宋京都
　　　時事
幸覩三春媚畨増兩鬢華賊來當白晝風起但黄沙碧
颭依墻竹紅殘拂檻花寄言冦盜者四海尚為家
　　　被縶國境眺望
亦知塌翼鳥豈意罻羅求萬里勞明主孤臣淚暗流臨
京花更苦近苑柳偏愁愧爾雲間燕銜泥向玉樓
　　　下吏
　　𢎞治辛酉年坐榆河驛倉糧乙丑年坐劾壽寧侯
　　正德戊辰年坐劾劉瑾等封事
十年三下吏此度更沾衣梁獄書難上秦庭哭未歸圍
墻花自發鎻舘燕還飛况屬炎蒸積憂來不可揮
　　　獄夜雷電暴雨
一雨暮何急孤眠宵未央疾雷翻暗壁落電轉空梁勢
急千山動光還萬里長天威終不測魑魅可濳藏
　　　獄夜
簷景栖栖落臺居黯黯幽䑕縁爭果墜螢過隔衣流幸
竊餘光照那蠲多穴愁亦知廣川子跼蹐為春秋
　　　南征
暑行心日煩孤馬背中原地勢吞淮泗山形包鄧樊沿
途官柳接吟葉麥秋繁赤日蒸雲夢科頭思故園
　　　野戰
盜賊乾坤滿縱横野戰悲隨城嚴戍鼓平地有旌旗樹
燕閒相逐垣花寂自垂諸君大河北捷報幾時知
　　　野泊
逺電明江夜官舟野泊稀山鐘天外落林火雨中㣲水
立黄龍鬬沙霑白鷺饑平生萬里志可奈夢西歸
　　　舟中病感
寒望舟中逺鄉心病後多萬山通越水孤棹雜呉歌霜
已丹楓甚吾如白髪何倦遊常藥物歸思繞關河
　　　安仁聞夜哭
縹緲因風訴哀哀何處音聲隨落月斷聽入遏雲深轉
戰増新鬼誅求損衆心懸軍今更急寨滿碧山岑
　　　得家書
隔嵗纔通此一書真萬金時危作宦久家逺戰塲深慘
慘屯黄霧紛紛走緑林怒來思擊楫時有渡江心
　　　報生孫
强仕今為祖家書昨舉孫行藏三代具生養九朝恩長
但修蘋藻愚從喚犬豚見時應解笑先夢繞夷門
　　　徐汊風阻雨雪
風急江船絶年殘野色凝密雲寒夜柝流霰灑舟燈四
望湖天黑孤吟羇思増傍村有夫婦對火綴魚罾
　　　其二
南雪竟為雨北風増野寒漏船喧夜語攤濕攪晨餐轉
苦人煙絶生憎鷗鷺乾吾行尚濡滯估舶爾應難
　　　其三
阻舟江柳下信宿五湖中立水偏吞雨飛沙半逆風夜
檣扶岸集漁火亂波空信有悲懽異應知易地同
　　　其四
常年遇泛客煞厭説風波雨雪空江夜伊予悲慨多沙
人荷傘至灘鳥掠舷過幸及投簪㑹山中有薜蘿
　　　徐汊阻舟七日
七日北風阻野灘舟不行僕奴増餓色妻子話征情疎
霰欺簾入流澌逐浪生獨吟江更苦詩罷欲三更
　　　湖夜泛
煙湖迥不極揺揺中夜征棹發魚龍動人衝鴻鴈鳴雪
月物意慘雨天寒色生共有舟航事誰深途路情
　　　廬山冬至聞雷
小至匡南雨空江此夜雷仄憂羣蟄動急恐萬山摧盜
賊時事苦隂陽歸思催征鴻莫遽起擬爾北同廻
　　　雪夜廬山翫月
廬山萬古月幾度雪邊明影傍素林滅層隨寒浪生蔽
巖疑有缺侵鵲暗須驚轉恐羣星妬冰壺獨自行
　　　南康聞還山之報
傅𤣥非侮世陶令合辭官客路青陽逼歸心白髪寛江
城消雪送春鴈倚舟看自此茫茫去都門昨挂冠
　　　江州雨
潯陽困李白吾寓亦江州地轉濤聲逆城空山氣流二
儀風雨積雙髩古今愁去鳥衝煙白偏迎故國眸
　　　霽
日霽催江色心攀怍楚氓褰帷二載過歸劒五湖情霜
換湓溪葛林遷栗里鶯忍看復新月廬岳夜猿鳴
　　　七夕宜城野泊逢立秋
漢江天上水牛女世間宵自動黿鼉影誰傳烏鵲橋孤
城古塞月一葉楚門潮君看西流火分明奪斗杓
　　　撥悶覃園
秦客楚山北秋園古堞西野風吹萬木禾徑卧孤麑江
漢歸舟迥關河落日低可留吾便醉為愛白銅鞮
　　　野風
山鳴野風至漢水白蕭蕭月滉魚龍醒雲蒸豺虎驕有
家驚節物不寐想前朝萬古英雄跡江城夜寂寥
　　　早起
炳燭揺襄水開門認楚山風雲慘淡曙天地有無間露
益他鄉白秋隨老鬢還飛來何處鶻逸翮繞江關
　　　繁臺歸集
萬里竟何事三年違此都短墻殘菊在别業古臺孤冬
日低簷塔霜風靜野蕪但看頭盡白莫恡酒重沽
　　　繁臺歸興
臺榭歸來地江山戰後心城空猶募馬樹在只棲禽看
岳晴偏近俯河寒更深風沙日日起梁父為誰吟
　　　正月十日赴呉莊之宴
林卧百無事出城縁底希人初正月㑹春已柳條歸就
日蛛垂户開尊蜂坐衣不知農話久天地一斜暉
　　　其二
為赴呉莊飲因成禹廟遊住車驚草緑坐石有雲流落
日銜春嶠飢鴻集暮洲已拚頻載酒展轉問花丘
　　　早春赴鮑相之飲
憐女一尊酒要予千古臺年從碧草換暖向玉杯來海
日連波動江鴻帶雪廻衆賔無遽起吾醉欲徘徊
　　　初春飲大道觀因題
日月浮生改山河此殿餘酒因儒彦至春入洞雲虚何
藥曽祛老求丹尚問書白頭風物裏爛醉是真如
　　　宿江氏莊
黄昏水鸛呌沙頭人跡稀天清看月近野闊帶星㣲客
語喧莊犬風燈靜夜扉持醪忽自哂出郭毎忘歸
　　　題壁
客到惟雞黍農情愛汝真隔城因下榻曠野合留賔騎
苑沙明月鞭橋柳㺯春忍能辭一醉天地漸風塵
　　　春日佘莊感舊
圃勝元因主花繁更屬晴醉重今日酒啼變隔年鶯遇
樹每共坐尋香時自行晩看風色異天地一含情
　　　其二
名園多感激繼至轉芳菲節恨清明逼人憐故舊稀暖
煙低野淨雲日度花㣲莫漫愁春賞吾今已拂衣
　　　雨過(賈誼有/旱雲賦)
倚杖河城暮林園雨過清斷絲猶舞燕入葉已沾鶯無
惜聲連夜何妨坐到明旱雲吾欲賦愴惻為蒼生
　　　雷電(丁丑年十月十/三日是日立冬)
雷電交冬夜滂沱徹曉聞老夫偏不寐起立迥看雲濕
重菊垂檻鳴哀鴻趂羣明朝傳太史應有紀祥文
　　　喜雨客㑹
萬物今逢雨吾堂晩集賔寒聲催電至猛力攪風頻坐
看水平席歸防泥沒輪沾濡無自苦憫憫是農人
　　　晴
雨好晴亦好灑然詩興新雲分天欲斷日晃地如伸濕
入紅蕖重乾囘菉篠匀趂時樓可上萬里不風塵
　　　曉
北斗脚下地東星明漸高霜初被山岳霞已閃波濤寒
鴈能羣過隣雞只亂號不眠聊自待紅日上林臯
　　　早起莊上
為農起常早毎與雞鳴期露重花偏得林深鳥自遲飛
星當面過落月向人隨玉珮金門外遥憐待漏時
　　　莊上晩歸
萬動各有息吾亦念吾棲鴉翅昏猶接花蹊曲欲迷茅
堂煙火外稚子竹林西自笑忙何事還家毎宿雞
　　　新秋夜興
㣲風入枕簟林卧仰看星露氣秋元白天光霽益青草
蟲攅暗壁螢火閃疎櫺那解蕭森節都從一葉零
　　　其二
猶記初朝嵗寧知遽數秋庭梧碧自落畹蕙弱誰留門
閉人同夜心西火共流聞眠亦反側霜露隔松楸
　　　深秋獨夜
獨夕偏聞鴈悠悠寢復興林堂下㣲月風色暗疎燈遲
暮心難已悲涼氣轉増憂來理琴瑟膓斷舊朱繩
　　　郊園省水
莫辨田園路聊遵水國遊物情真困雨吾道本滄洲避
濘紆尋徑逢深屢借舟草𤣥亭好在坐數自來鷗
　　　其二
斬木聊供釣當流且著闌雞豚各惆悵鵞鴨爾能寛松
菊陶元亮江湖陸務觀兼之吾過矣魚鳥鏡中看
　　　佘園春日
市居常少出花日復多風萬古繁華地三杯感慨中歩
畦憐小摘攀樹惜初紅靄靄征雲外哀哀何處鴻
　　　河上秋興
古有蒹葭客吾今水一方茅齋寒淰淰洲渚鬱蒼蒼獵
騎捎河鴈歸人競野航霜高木葉下莫擬是瀟湘
　　　其二
坐送登臨目晴空鳥路長秋雲不近苑宫樹自成行河
洛來天地人煙接渺茫采蘭空澤裏彼美在何鄉
　　　其三
日上秋林靜江清旅思㣲黄葉雨後積白酒客來稀今
古三川地乾坤一布衣獨行吟望苦沙鳥背人飛
　　　其四
名城急鼓吹野處散秋煙衆草莾零落孤松羞自妍山
川亂明水雲日媚高天何事楊朱子臨岐獨泫然
　　　其五
後代看今代今人即古人空傳歌舞地不見綺羅春宋
嶽饒寒草梁臺起暮塵蒼茫白鷺渚瀟洒類閒身
　　　其六
白馬瓠子口秋風汾上歌帝鄉不可見千載白雲多樹
動江帆至雲前塞鴈過滄洲無盡極慷慨有漁蓑
　　　其七
十載宋梁間雞鳴望四關月來天似水雲起樹為山朝
市今何處流波去不還高秋未歸客膓斷濁涇灣
　　　其八
一為梁地客怨及授衣天野靜寒煙白沙鳴暮雨懸飛
龍過絶浦立馬看長川望望蘋花盡鷗行若箇邊
　　　其九
積雨催揺落江村菊自秋驚風振大壑失鴈下寒流暗
水斜穿竹孤雲晩抱樓虞卿足簡帙白首傲公侯
　　　其十
不寐傷寒節孤吟遶菊行月沉李家浦雨入宋王城颯
沓楊柳落斷續寒蛩鳴泛泛中河艇誰知此夜情
　　　閒居寡營忽憶關塞之遊遂成七首
牢落居庸道蒼茫六載還開軒延漢使對酒話燕山鳥
道増新戍天梯䕶上關白城煙火切鎻鑰未應閑
　　　其二
西崦千家落防秋五百兵山長原入塞澗曲故穿營靜
夜聞熊鬬黄昏報虎行昔時忺歴覽三駐白洋城
　　　其三(沙嶺為黄/華東路)
沙嶺長園入羊膓宛宛斜石危偏駭馬草動數驚蛇古
樹兼今樹巖花雜澗花向來行塞日親見五陵霞
　　　其四(是為/西路)
徃年趨北路今繞㤗陵西晝黑垂蘿密山青禁木齊獨
僧攀杪出怪鳥趂隂啼寂寞黄華堞遥臨古塞溪
　　　其五(黄華牙/將張)
孤蓬絶塞口匹馬戍城前跨迥煙墩直縁危石棧連飛
雲下獨石逝水入潮川舊對張軍帥題詩醉菊天
　　　其六
銀山湯嶺北鐵壁斗門邊虎守千年寺人看一線天赤
厓崩古塔隂洞坼新泉尚記漁樵侣長歌過馬前
　　　其七(𢎞治辛酉二月之望宿/銀山寺觀鄧隱峯詩刻)
春遊臨絶嶠月出卧空岑暫逐山中客常關物外心三
峰藏淨宇百里羡雲林崖際劖高隠何時一重尋
　　　夏夜
閤幔霑初霽雲姿淡夕扃涼蟾輝逺樹昏塹下流螢久
靜通幽理沉思損性靈昔人渾未達白首著𤣥經
　　　寄書
驛使殘年發家書向夜封當衢慙騕褭渉水憶芙蓉紙
短情難盡鄉遥恨易重孤燈遲明發寒月下疎鐘
　　　春宴
白首聞歌異豪心遇酒多酒當花㶑灔歌與燕婆娑暝
色侵臺殿春風換綺羅未須愁薄暮吾借魯陽戈
　　　熊子河西使囘(是時甘軍殺/都御史許銘)
偶遇西河使真傳塞上情一春常凍雪千里半荒城永
斷匈奴臂猶勤哈密征重聞帳下變無語對沾纓
　　　其二
絶塞田誰廢甘州稻舊畦荒屯惟見兎破屋不聞雞磧
石烽煙北祁連戰鼓西平生邊務意一一願封題
　　　其三
舊説窮源使人今出武威葡萄應啖足沙棗故㩦歸燧
火真憔面邊塵尚黯衣問君春塞鴈曽過玉門飛
　　　汴城東樓夏登
身世吾垂老中原北上樓隂陽真去鳥天地本虚舟王
屋千峰伏黄河一線流晴沙暮浩浩羡爾自行鷗
　　　其二
危樓六月上樽酒四天開俯看嵩雲動涼疑海雪來巒
光杯裏見島影檻邊廻不見芒碭氣空深弔古哀
　　　田園雨蕪客過三首
車馬人來地田園雨後心頽垣疎柳卧漏屋野花侵稼
穡悲生事琴樽伴苦吟自來農圃學不敢怨商霖
　　　其二
地下經年雨田乾滿目蒿繞籬荒苦竹小架剰葡萄閴
寂人還至壺觴興並高草途煙欲暝猶遣貰村醪
　　　其三
廢塢懽能勝羣遊百任為持竿探乳雀擲石打黄鸝落
果呼兒拾逢花折自隨黄昏休擬駕郊月已曽期
　　　大道觀㑹飲
敞閣元無暑清林更著煙人觴金像側馬繫石門前壁
草侵衣冷壇花落酒鮮丹青半磨滅何處問諸天
　　　其二
殿閣生秋早壺觴散客遲蟬吟松露下鶴入島雲隨塵
世人堪醉蓬萊路竟疑羡門如可作願與跨青鷖
　　　其三
與客搴瑶草開筵傍洞花盤堆白石髓觴瀉赤城霞靜
悟隂陽轉衰從髪鬢華看君有仙骨倘許授丹砂
　　　人折牡丹見贈賦之
俗眼開爭折花心抱自知色新兼露至香在有蜂隨老
病傷春日乾坤倚杖時落紅紛㸃㸃忍把出羣枝
　　　客至
宛宛酒船至依依小隊過亭於草𤣥近溪比浣花多繫
馬穿芳樹持杯向碧蘿更謀泉上飲無遽促鳴珂
　　　其二
訪隠春行早衝風野興豪鹿銜初出草鶯坐半開桃一
叟煙霞僻羣公位望高浚郊元此地今日又干旄
　　　東園偶題
孤亭萬木裏獨坐一花飛老更知春色閒能到夕暉㣲
風偏嫋蔓返照故燻衣隔院香逾好呼兒莫掩扉
　　　南莊塘水渌漫補治小舟乘興泛遶數廻
久懷浮海意偶觸濟川心一艇方塘繞杳然春水深桃
花能泛泛雲日故隂隂還艤緑楊下翻憎黄鳥音
　　　月槐之下與程生談亦念其夏游自去嵗
月出槐初定風㣲影尚揺念離仍是夏拚坐忽分宵星
斗來天近塵沙去路遥别情兼望雨白首夜頻翹
　　　其二
旱時偏苦熱沙國毎愁風今夕客談處孤槐清月中露
凝天故白榴近夜能紅明發衝南暑逾江莫更東
　　　秋雨
簷雨響不絶披衣中夜興寒聲壓高閣濕氣逼疎燈一
鴈呌何處數蛩吟可憎誰能奮長劒割破黑雲層
　　　聞鴈
慘澹邊風起連鳴上碧霄纔聞秋浦外已復夕山遥哀
故欺霜角清應斷夜簫南樓有思婦夢恰到西遼
　　　喜雪
老健裘能著寒吟雪故行袖承花數出履蹴霰求聲飄
即諸山壓填應四海平久知三白貴吾已十年耕(數上/聲)
　　　嘲雪
怪爾梁園樹先春忽自花態多低復起形弱直還斜秖
解光迷鶴無能色變鴉玉樓銀闕裏汝敢鬬瑶華
　　　雪晴
餘雪且休騁高空㣲欲曛盈盈看玉樹澹澹入黄雲奮
激鵰連起啁啾雀自羣嚴風暮益發天隙認星文
　　　暑夜
㣲月通簾閣疎星下檻塘樹隂交進濕水氣暗生涼嵗
月一隂長乾坤雙鬢蒼北窓聊復爾敢謂上羲皇
　
　
　
　
　
　
　
　
　
　
　
　空同集巻二十四
欽定四庫全書
　空同集巻二十五　　　　明　李夢陽　撰
　　五言律
　　　酬京師友人見寄作
浮雲悲故國積水起鳴雷不見長安日愁登古吹臺故
人三月别天上一書來欲問經行處山中杜若開
　　　繁臺餞客二首
異地同為客看花更屬秋雲連去國目鴈引望鄉愁隴
樹迷關道呉山蔽驛樓忍将宋玉恨還共李膺舟
　　　其二
萬里遊燕客十年歸此臺只今秋色裏忍為菊花來霜
露凝秦望衣冠餞楚材不堪分袂苦落日一鴻哀
　　　送秦子
梁國秋砧滿范陽風葉稀如何故人去不與鴈同飛北
路薊門古寒天易水微君行莫怨霧霜日指南輝
　　　聞李公寓郊園寄贈
幾日棲東嶼昔林今若何主人能醉客世事且狂歌黄
鳥晴吟竹紅蕖晩出波自憐門士末眠病阻鳴珂
　　　答伊陽殷明府見寄
古縣垂新桞獨吟酬好春琴清山在眼花碧酒隨人奈
此河陽少曽於漢署親郵筒定不惜有句念沉淪
　　　寄殷明府
自枉去年札約為嵩少行夢常飛洛水詩屢到伊城蘿
殿王喬舄花臺子晉笙君行奮雙翮吾此學長生
　　　其二
可怪伊陽尹冬來不寄詩徒懷白雪調況逼暮雲時日
落山城黑風鳴邑樹悲身危屬撫字為爾一凄其
　　　送鮑生下第南歸
只期横直上豈料戢鱗歸抱玉終難掩投珠安所稀秋
風吹獨馬落日照征衣南到江亭上還瞻北鴈飛
　　　杭刑部淮談其師鼒
國難逢驕敵時危惜俊才鹽車在泥淖騏驥亦悲哀片
月清秋照商風一夜來思君不相見惆悵對西臺
　　　南陽宅訪徐禎卿
東閣能留第南人暫亦居琴書遷卧内騎馬到堂除殘
樹喧巢鵲微風走壁魚追思秉鈞日冠葢爛盈閭
　　　張子抱痾避喧山寺闊别旬月作此懷寄
楚楚張公子悲吟度嵗華棄官臨野寺服習向山家石
髓遇不識黄精春始花洞中日月秘强食勝丹砂
　　　寄錢水部榮
雪時揮袂别見雪即懷君河館冬難暮沙洲晩更雲清
為蒼水使靜對白鷗羣昨夜尋君夢微茫路不分
　　　風夕柬徐子
嚴冬萬卉寂朔吹迥添愁嶺日微含照川雲半逆流頻
齋忘肉味乍冷覓羔裘差勝山隂夜能孤訪戴遊
　　　送舍姪木還汴
天涯逼除夕念爾獨歸人夜宿蘆溝雪朝逢易水春為
駒先汗血藏劍莫愁身到及張燈候遥知戯彩頻
　　　得何子過湖南消息
及遇荆門信洞庭秋已凄湘江饒苦竹幾聽鷓鴣啼馬
援留銅柱王襃祀碧雞向南衝瘴癘藥物去曽携
　　　憶何子(其兄時為/巴陵知縣)
憶爾辭京日余歌萬里行經秋無過鴈索處若為情去
已窮滇海歸應滯岳城鳯凰池上草春到為誰生
　　　何子至自滇
醉折荷花别寧期花復開川原一囘首雲日共徘徊知
向百蠻去云從三峽來進舟雖一賦胡棄楚陽臺
　　　春歸柬謝員外
寂寂鳴禽變隂隂弱絮飛煙花從客久風雨㑹春歸且
盡追隨飲休傷節序違無端臨暮景翻憶謝𤣥暉
　　　晩過序上人
塔日微微墮禪居隱隱涼軒開惟有竹坐定始聞香萬
古風塵地三生水月鄉頻來尋白社不為禮空王
　　　再過序公月夜
嵗已殘冬逼月餘今夜圓光侵僧磬發清傍佛樓懸鳴
鳥疑深樹高雲靜暮天夙心如解此更欲問何禪
　　　晩過定上人
中秋鏡閣臨向晩過西林月自湖間動鵲翻祇樹深靜
宜鐘磬發寒更塔廊隂萬物輝今夕悠悠塵外心
　　　秋雨訪李鍊師
便靜尋丹侣飛梁度赤城洞花含雨落階鶴下松迎雲
霧生仙袂秋寒咽鳯笙余情㑹浩蕩先品歩虚聲
　　　送鮑光雄南歸
世事風波逺悠悠素髪新乾坤萬里色江海獨歸人岸
桞牽行舫汀花照暮春山中采芳杜好薦北堂親
　　　田生聞余浩然訪於東郭花下酒集
花林吾自酌見覓爾情親轉覺花饒笑翻驚蝶趂人百
年秦地客萬里宋宫春酒罷烟城暮無言對愴神
　　　其二
令兄真國士吾子更超然同住孤城裏相邀東郭前攀
桃映落日折柳向春天更有梁臺約風塵入暮烟
　　　佘氏園莊
無端二月至不分百花開林坐斜陽入郊暄沙色來穠
葩偏近牖弱柳故臨杯共是天涯客無辭酩酊迴
　　　其二
百年吾不醉一嵗幾何春況接桃花暮難禁柳色新君
為避世客余是放歌人爛熳題詩徧林鶯莫漫嗔
　　　庚午十月佘氏東莊
南客招延屢東遊野興高乾坤侵肅殺雲木半蕭騷暖
澤喧饑雀冬林秀晩桃時清還浪跡痛飲笑吾曹
　　　送人還關中
見君驅去馬忽起望鄉思華嶽寒逾峻涇河繞自遲躬
耕為谷口把釣憶皇陂何日一尊酒南山對不移
　　　寄贈内弟玉園居
城市憐余獨鄉居見爾稀年華仍雪樹疾病有柴扉烟
起浦欲暝沙寒鴻自飢一身固不保萬事莫嗔違
　　　毒熱在獄呈陳運使斆暨潘給事中希曽
此地饒炎熱南中恐未然有風翻助暑揮汗欲成泉鳥
避棲深葉蠅喧集滿筵百憂吾共汝流涕北風篇
　　　延慶觀訪陳州王君
珠閣晴逾麗仙林午自和我來驅獨馬笑爾溺雙鵞臘
雪融樓薄溪風傍竹多雖非宛丘習吾醉亦婆娑
　　　徙泰公方丈秋夜
秋林風色暮游子念征衣鴻鴈俱髙起江山獨未歸月
臨蓮室靜螢傍竹林微喜對離羣友吾生本息機
　　　康狀元話武功山水
夢寐關中好連年未得歸側聞武功勝佳興益翻飛水
繞褒斜出山從盩厔圍因君覓水竹為買釣魚磯
　　　發京吕狀元送出城
旭日清霜麗關河獨鴈飛征蓬各自逺㑹面後應稀渭
水縈秦塞南山繞漢畿料君鄉思切只恐未能歸
　　　答何子問訊三首
伊汝投簪日憐余罥網羅江湖鴻鴈絶道路虎狼多萬
死還鄉井濳身葺薜蘿天涯嵗仍晩無路覓羊何
　　　其二
仲夏辭梁地中秋出夏臺醉行燕市月留滯菊花杯日
暮千行淚天寒一鴈來亦知張季子不為食鱸迴
　　　其三
弱冠真憐汝投閑更可哀山高桐栢觀水曲范滂臺假
寐憑巖桂濳行倚岸梅此時誰借問日短暮寒催
　　　阻雨明港寄何子二首
白日雲猶動青山雨忽來計程今夜㑹䇿馬出村囘月
對荆門上天從夢澤開旅燈依港宿吟苦獨徘徊
　　　其二
微微山日舒彼美碧山隅信宿猶難遣經年秖重吁花
含明日艶月助此宵孤久擬申城醉香醪語爾沽
　　　賢隱寺集贈
水落移舟穩山行酒暫隨寺高垂路細林宻見僧遲樓
閣登臨日江淮獨去時不應聊駐此愈重白雲思
　　　贈鍾子漢上
君為薇省使幾度紫薇開髪以憂時白舟廵累月囘漢
川驚㑹面江雨助停杯已約同船下安能曉霽來
　　　獨對亭贈人過訪
孤亭瞰巨壑五老對銜巵日出峰烟起風涼谷樹悲石
泉秋聽急山路晩歸遲異日東南賞應深廬嶽思
　　　發貴溪髙子輩舟送
旌旗飛近邑鼓吹送前舟禮餞諸生侍英寮並節遊長
風驅暝色宻霰響寒洲見月帆猶進山隂恨子猷
　　　寄贈林都御史二首
錦水啼鶯起巴山春望微干戈滿眼急江漢一舟歸花
送琴書色霜留斧鉞威所傷豺虎亂公也息鷗機
　　　其二
諸葛能安蜀穰苴本善兵向來優起詔翻作急流行老
益丹心壯憂惟白髪驚秖憐川父老涕泣挽歸旌
　　　贈何君辭官歸里
三年牧夷郡萬里竟歸舟瘴海烽烟靖郵程江漢流琴
書頓縣邑五馬向山樓棠樹苗民種清隂䕃舊州
　　　新喻遇薛子送贈二首
故舊日益逺寸心奚所安雨留杯酒暫明發楚途漫炎
暑百蠻盡風霜五月寒知君近南斗時倚鏌鎁看
　　　其二
解劍别此水憐君向桂林徒持一杯酒其奈故人心瘴
癘秋行霽沅湘馬度深衡陽雖更逺莫遣鴈書沉
　　　立春寄楊君京口
一水相望隔飄飄楚越身北風猶送雨南國暗増春雲
入金山接波添彭澤新妙髙峯上酒對酌是何辰
　　　顧子謫全州贈二首
楚城悲逺望君去更悠悠十月逢南鴈章江況北流寒
沙帶宿莾霜日下孤舟明發湘東路應添吊屈愁
　　　其二
蒼梧遺舜跡白雲秋氣愁君得人文地相傳是此州山
連夜郎宻瘴入桂林收獨有思親淚非縁逐客流
　　　與樾堂子晩歩四首
有伴沙行穩無雲楚望深江湖席下出樓觀鳥邊隂共
繫南來跡孤帆北逝心徘徊忽復晩朗月散松林
　　　其二
晩俯林烟静居然盡一城江圍三面白雨過四時清沙
廣偏升月花疎轉喚鶯可言南岫矮青概斗牛平
　　　其三
北郭浮沙暝西山擁坐真日猶銜殿閣江己下星辰禹
服苗風雜豐郊劍氣伸獨嗟征艦日歌吹滿城闉
　　　其四
美樹沙能秀高花夏不疎江山百戰後登眺兩人初楚
月垂鮫淚燕山澁鴈書異時羊續壁喜接豫章魚
　　　九日楚山太華君同登
不入襄陽府秋山毎自來那知楚峰上還共菊花杯帽
落層雲迥風生萬壑開却思羊叔子峴首獨悲哀
　　　送鄭生南歸二首
梁園杯酒罷江上泛舟歸白日孤帆隱青天一鳥飛路
分和靖宅潮接子陵磯羡爾隨𤣥豹還山戯彩衣
　　　其二
挂席南風便烟霞北望深逢人著皂帽采藥鍊黄金五
月三江路扁舟四海心方山有叢桂誰與結雲林
　　　繁臺書院同邊子三首
壺觴聊首夏文史更孤臺地主更來幾登臨毎復陪徑
蘭迎節秀巗鴿撲驄廻落日凭軒外蒼蒼四嶽開
　　　其二
駐賞林紅減登吟野緑圍故人率爾遇時序暗中違氣
突芒碭斷雲低孟澤飛昔賢誰復此無羡酒酣歸
　　　其三
興劇攀巍坐翛然俯日斜亭扶盤石樹崖綴殿春花薜
服賓游幰青衿閃釣槎綢繆不欲别風野暮鳴笳
　　　臺館訪李秀才濓
李生梁國彦少小事沉冥春日古臺上獨行楓樹青花
侵映雪壁鳥下草𤣥亭野濶看無際浮雲似洞庭
　　　寄許監察二首
為問乘驄使經春北未廻句刪淇竹寫尊泛鄴花開昏
曉行山外風雲毎自來不知銅雀上臨望幾徘徊
　　　其二
初擬周三晉何時已百泉吏人跳水外驄馬白楊邊坐
憶孫登嘯行吟衛女篇倒看峰不極炎日有霜烟
　　　柬黄子二首
約隱情非飾今歸悔即遲田園荒欲盡親友半相疑杯
酒惟黄子儒門是白眉可能東郭柳日徃聽黄鸝
　　　其二
徑菊陶能得田𤓰邵獨勤為農消日月倚杖看風雲揷
柳俄成樹籠鵞忽一羣不須憂萬事客至且醺醺
　　　許君話遊感舊四首
幾日離泉上泉香滿繡衣坐談觀水事想見采菱歸石
柱新留姓山藜亦借威知君薄朱紱興在白雲飛
　　　其二
泉館舊曽到跳珠今若何數年魚不小題壁客應多照
日輸金浪囘風散錦渦君令樹菡蓞勿逼古龍􁯾
　　　其三
亭榭逢君復原泉改色流噴珠連地涌仰鏡合天浮掇
蛤曽兼石移家欲狎鷗獵心萌自鄙日徃水邊頭
　　　其四
昔訪仙潭鯉春隂阻獨行至今看絶頂長日有雲生爾
昨褰帷過同深把釣情何時掣金鬛携手萬峰晴
　　　酬唐禮部見寄二首
　　僕疎鹵蕪鄙人也舉世棄焉於唐無一面之雅廼
　　今辱拔羣之顧偉文法筆吐露悃愊僕奚以有此
　　哉
萬事中年懶諸人近日疎不忘惟墨客願見有音書倚
伏休詢鵩生涯且釣魚問竒終缺酒不是草𤣥居
　　　其二
蹈虎看賢達攀龍幾奮飛長歌百年内慘淡萬情歸種
竹從過檻栽桑不慮衣神交古有在莫遣北鴻稀
　　　贈張工部汴上
天意焚宫殿臣心急棟梁未花辭魏闕酷暑向咸陽遇
我真傾葢憂時毎罷觴塵沙一萬里分手向垂楊
　　　答許監察百泉和章兼泄所懐三首
疎迂甘病足天地合藏身未即辭城市何縁謝世人恨
無山在眼願與鹿為隣暑日情真倍蕭蕭水石濵
　　　其二
吾門客不到永晝雀堪羅竹色間巾拂池涼颭芰荷片
雲蹙日巻雙燕掠䖝過忽憶臺端使詩成只自哦
　　　其三
睡起看雲坐敲門報吏來受書驚鯉躍投李得瓊廻思
為源泉賦辭遵比興裁不須共林石三復野情開
　　　和許監察聞報之作
忽爾西邊信飛傳過洛陽幾酋齊豕突何將最鷹揚殺
氣黄河接烽烟紫塞長籌兵有諫疏早晩達明光
　　　送張監察還朝
北極星辰入山河斧鉞歸烏爭車鷺疾雨逆葢雲飛御
柳元揺珮臺花且襲衣聖心虚采納忍使諫書稀
　　　伏日許君館亭晩酌
暑閣寒風暮林亭透日疎俯池閒白羽把酒躍金魚興
觸山花發心同水葉舒孰言臺務劇鎮日有琴書
　　　其二
樹色寒文簟池光隱玉壺敞筵真不暑愛客忽忘晡烏
返爭栖柏魚懽自戯蒲囘思闤闠子天地一洪罏
　　　送陳左使赴貴州
萬里洞庭西秋風入五溪瘴天開斧鉞山驛斷虹蜺水
出牂牁繞城臨井宿低堂間花樹紫簫鼓閱雕題
　　　其二
郡縣收殊俗封疆託此臣去披炎嶺霧坐使瘴花春獠
部知徭賦夷官學縉紳誰期召伯樹蔽芾五溪濱
　　　早秋監察許君見過
五柳驄偏繫三山雨乍過夏蟬猶咽竹夕露欲傾荷眷
此青雲客懷余白石歌相看恨易晩燈火發烟蘿
　　　寄王贛榆
自汝謫東縣朝朝看海頭書纔一紙到别己十年周日
就晩潮落城浮淮水流知君負楚調激烈向清秋
　　　寄李濓兼呈何子(仲言何/遜字)
識汝塵埃際飛騰歩歩高許身元稷契努力更風騷暫
亦遊香署終能奪錦袍仲言應過數萬里兩鴻毛
　　　寄王生
重九書新寄他時意獨傷故山吾别久籬菊晩誰芳日
月徒鴻鴈乾坤尚虎狼松楸圍幾大人發淚千行
　　　酬寄徐子秋日登鏡光閣見憶
嵗晩湖間閣秋臨共爾曹路疑銀漢上身近紫宸髙霜
色諸天鏡窻風四海濤别離誰復此檻望獨揮毫
　　　贈孟明府自桂林量移汶上
少年東邑宰萬里北還人桂已他時苦花須滿眼春偶
逢思宿昔臨别見交親莫小牛刀試元為驄馬臣
　　　寄王子蘇州三首
獨立望南天秋空月㑹圓此時一樽酒憶爾隔嬋娟並
馬遊燕日孤舟去越年斷膓今萬里心折暮江前
　　　其二
三十烏臺使投冠竟黑頭田園是故里江海有新舟把
酒看鴻舉開窻面虎丘不須慨今古吾伴鹿麋遊
　　　其三
舊交多鬼録吾子獨仙鄉幸自饒强徤何心說廟廊稻
輸呉郡白橘足洞庭黄飽飯教兒女攤書日滿牀
　　　寄孟縣張明府
同年多出宰獨爾得河陽背郭圍王屋開門對北邙詞
章前令掩桃李舊花香何日乘雲起雙鳬入帝鄉
　　　酬徐子春日登樓見寄
三月垂楊合風花滿帝州伊予直北望爾上幾層樓紫
塞連天起黄河抱地流春烟動萬里何處覓前遊
　　　送許監察還朝二首
杯酒豈無友知音誰復多君今萬里去吾奈好春何路
草隨軺碧山鶯近驛歌尚思文話地驄馬月中過
　　　其二
吾園花爛熳子特駐驄看偶念明朝别先違兩地歡勝
之元執斧陶氏合投冠去住情俱得離杯莫放乾
　　　再贈許君
縁岸百花開樓船三月廻人依鐵甕望鳥避柏烏來禮
樂還朝疏山川畫笏才太微遥已入新彩近三台(盡笏/虞允)
(文/也)
　
　
　空同集巻二十五
欽定四庫全書
　空同集巻二十六　　　　明　李夢陽　撰
　　五言律
　　　邊君生日來訪時近中秋不虞雷雹
怪爾生辰日高軒特過吾秋驚飛雹至雨逐去雲無上
壽須君子同聲愧老夫毋勞問隱顯乘月有清壺
　　　其二
雹過天仍雨庭空晩復雷連牀慨徃昔阻馬得徘徊暗
蘂香賓席秋燈熖壽杯非君有家慶肯放夜軺廻
　　　繁臺院閣餞沈子之雲南并懷劉子
斗酒重陽後危樓萬里前停雲忽蔽地起鶴故横天斜
日留傾葢疎花影别筵忍看驄馬使遥向碧雞邊
　　　其二
豈料吾劉沈提刑繼入滇經過此臺上共醉菊花筵日
落杯光動樓空海色連無論即萬里身世轉蓬前
　　　送姪木甥嘉㑹試
二子趨南省同車向北燕苦心衝鴈雪得意佇花天合
浦珠光㑹豐城寳氣連諒懷鵬舉志吐膽鳯樓前
　　　繁臺冬餞翟子三首
野館逢君日相逢復惜違暖崖花尚發冬樹果初肥斧
鉞從天至家山傍海歸懸知稱慶處不獨錦為衣
　　　其二
邦君榮大禮星使返三台路指東方入尊留南郭開館
深松自靜筵暮月還來明日山河異無言不醉廻
　　　其三
為慕梁臺勝紆君駐馬觀風霜當夜急樓閣近星寒酩
酊猶更燭徘徊數倚闌知君有家國忍向北雲看
　　　丙子生日答内弟璣
今夜今年聚誰知骨肉稀汝猶悲燎粥予豈那于飛對
火霜威入侵杯月色微斗斜燈更續不是醉無歸
　　　雪後寺集夜别王子
僧夜晴遊地月高鐘磬聞塔光斜照雪香氣上蒸雲客
向杯前聚途於醉後分别離誰不爾繾綣獨斯文
　　　早春懷上方寺
此寺城中僻邊城野四圍青天直塔上落日稱僧歸殿
古松風入臺春草雪微覓碑吾不嬾所慮鳥驚飛
　　　春日過李氏因贈
偶憶孩童日能禁老大悲向來門巻接長是酒筵隨禮
樂儒門舊風花世路疑不須辭夜飲春月正逶迤
　　　送鄭生
河氷未盡脫怪爾駕舟還言向金陵去春登江上山緑
波元楚徼芳草自呉關寳劍男兒在那憂行路艱
　　　柬張含
戰國侯嬴里梁園李白杯夏驕惟溽雨秋弱尚鳴雷病
館經旬滯歸旌萬里催别書期早寄莫俟北鴻廻
　　　憇長葛端壁寺偶遇使人王卿齎監察毛君詩
　　　　劄到困頓中口占馳寄亦咎遊山之約
逺為長葛憇忽接許昌吟不覩暮雲句那知春别心早
花連潁岸晩日下嵩岑咫尺盟難踐何須問古今
　　　月夜柬張含
風餐凉雨過露坐晩林幽汝對梁園月孰如金齒秋常
星皆北拱滇海獨西流萬里清光再應懷今夜遊
　　　送張含
明發車南指滇城更復南秋驚洞庭葉雪壓貴州嵐念
汝此行逺求官今尚淹保昌山塢側好結望京菴
　　　秋日讀王子赴江西時諸曹贈行篇什感賦
接攬西江轡同懷振鐸年匡廬並突兀鄱水日悠然子
進薇花省予歸蓮葉船梁園邂逅地把酒對秋天
　　　繁臺送張内史侍母還蜀同毛袁監察
幸值髙秋霽何愁蜀道難顧瞻知國念䟦渉為親歡露
菊沿江熟風林過棧寒故園如有夢應在五雲端
　　　其二
翰苑飛名久梁園接席初文談白日下凉露碧林踈劍
閣天真險巴山錦不如饌親知盡樂日日有姜魚
　　　其三
飲暮不歸去繁臺秋正深侍臣軒偶遇驄馬酒同臨去
國三川路停雲萬里心西南鴈不到吾遲尺魚音
　　　丁丑重九繁臺酒集
高㑹今秋始重陽逐嵗同上臺寒日午開閤古林風且
酌黄花醉休嗟白髮翁舊游不須問天際有飛鴻
　　　寄王憲使
反側須開縣安危亦仗兵饒山夾岸宻鄱水向秋清部
使輕裘入餘黎裹飯迎怪來服從易為懼靖南名
　　　其二
傳爾提刑地思予攬轡游湖山不改秀蛇虎向來憂賣
劍元能事褰帷適此州范公芳未泯亭在北山頭
　　　寄崔内史病還鄴
漳浦新歸客文園舊病身乾坤金馬外杖屨碧山春書
合虞卿著耕非桀溺倫漢庭文賦筆誰及茂陵臣
　　　早春宴黄宅
岐路風花裏乾坤醉眼中事隨年共異春與昔還同相
聚今何夕相看各己翁夜和杯更暖休負燭花紅
　　　送右轄王子逼除赴嵩山之役以獄事
遽有嵩山役恰然逢此春旌旗拂袖入車馬駐蘿新坐
愛溪花發行憐寨獸馴時雷蘇萬物君重係纍民
　　　送佘生南監
江門柳色暗四月浪花高爾抱魚龍志休隨雀燕曹金
山入紫氣璧水動青袍倘慮音書隔南風有順毛
　　　繁臺秋餞何子
㑹少憐君暫臺孤引望頻清秋屬過鴈落日有征人華
嶽元通洛黄河不棄秦異時愁獨上千里見嶙峋
　　　其二
候吏催遲暮遊人怨解携十年内供奉萬里竟關西地
古饒文物時平罷鼓鼙廵行有佳興應徧絶崖題
　　　再餞何子
武塲重布席文士此分襟人世東西路秋天旦暮隂杯
光揺弱草庭色下饑禽他日關中使無忘汴上音
　　　喜李生自京師歸
北極星齊入中原爾獨歸田園自松菊身世有庭闈魚
可一錢買花常四季飛感時臺莫上恐濕賈生衣
　　　送柳儀賓進聖節表
萬國生辰表天王北狩時雞鳴元紫禁虎拜亦丹墀漢
樹霜松古堯蓂露莢移無辭醉宫酒當是舊朝儀
　　　中秋别鄭生
别離誰獨免此别是中秋爾上袁宏艇予登庾亮樓羽
衣飄北檻漁笛起中流炯炯共明月那堪兩地愁
　　　已卯元日内弟璣見過二首
内弟元朝過柴門午一開栢尊吾足辦椒頌爾須裁天
地氷霜變江湖日月催鬢毛斑欲甚誰忍復春來
　　　其二
汝今年四十而我八年多世路憐書劍生涯笑薜蘿遊
將花並放醉擬鳥同歌莫問朝元日傷心是玉珂
　　　送戴氏
兩河飛雨盡萬里不塵沙白馬朝天客春風御柳花聲
名新上計袍笏舊傳家諒有蘭臺擢應難捨伏伽
　　　寄毛監察
江漢歸鴻鴈乾坤罷虎狼薜蘿吾故土驄馬爾何鄉㟁
樹霜先赤籬花晩自黄向來杯酒地臺柏但蒼蒼
　　　雪中鄭生見訪
萬户風花起吾門爾一開驚看破履跡笑指白鬚來驢
為登橋熟船非訪戴廻今朝梁苑賦合試賈生才
　　　雪中蘇生以詩見過
楚楚眉山裔儒林羡白眉朅來白雪裏惠我陽春詞結
綬終相慶投珠莫自悲長安馬蹄疾是爾看花時
　　　春初大道觀訪蘇生
草生壇雪盡宛宛孤雲輝怪爾黄庭罷雙鵝不換歸牕
鐙留夕照欄竹伴春暉安得頻過此談𤣥兩不違
　　　寄陳浚
借問垂雙翅何時奮一飛黄金不易就黒髮漸應稀山
雪騎驢出江風捲釣歸所嗟冠葢地獨爾薜蘿衣
　　　贈僧懐讓越人也嗜酒其居有借樹軒
訪舊來東社焚香對病禪素琴真與寂濁酒反通𤣥隣
樹當經牖春花落講筵不逢支遁語誰解越中傳
　　　逢郟王子
相思汝水月相見帝城春紫邏雲煙逈青門桞色新豈
如題鳯侣疑是好鵝賔醉即揮鞭别金龜報主人
　　　徐子過别因而留宿
豈是陳蕃榻能淹孺子棲無言向春月難寐及晨鷄鈎
幔囘牕色梳頭過鳥啼如何艶陽節與爾惜分携
　　　洪法寺遇鄉僧
爛熳春遊處重來冬日凄風松猶故壑露葉已新蹊廢
井浮陽出巍阡凍霧棲逢僧話鄉曲寒望轉萋迷
　　　送張生還金齒
萬里來何事三年此復過高秋鴻鴈下落木洞庭波嵗
月長途老風雲後進多百蠻家更逺自愛莫蹉跎
　　　其二
大雅流重譯殊方挺上才批鱗書幾上塌翅首頻囘白
髮南荒路秋風北宋臺三杯邂逅地為爾一徘徊
　　　送鄭淳入閩
江海發春濤南浮二月舠花行浙口盛雲近武夷高土
布離鄉貴杉鷄詫客號延平津倘過珍閟匣中刀
　　　送王左史入覲
帝里花應待王筵醴暫違舟從春水上人是錦衣歸日
月瞻新衮風雲壯舊畿辭朝君即返莫賦北山薇
　　　送姪竹赴京聽除
皇王寳厯開汝上黄金臺氣色三光正人心萬國來拜
除將檄入辭謝袖香廻幸㑹風雲路行伸騕褭才
　　　送長垣尹赴召二首
君赴蘭臺召誰看此縣花久知驄是馬當許鷺隨車日
月新明主乾坤舊一家異時縑帛賞應首及孫伽
　　　其二
要地徴名尹新朝急俊臣班升玉笋曉臺散紫蘭春萬
水元趨海群星自拱辰誰言大河上白首有垂綸
　　　寄熊御史塞上
漢官持斧處天險惜離群塞口孤城斷峯腰細澗分胡
天秋更慘殺氣暮還雲定有憂邊計緘馳達聖君
　　　秋日王子臺上
暑霽名王㑹臺成上客過清秋疎草木落日上笙歌天
地銜杯盡風雲傍檻多聖明今御極誰復慮干戈
　　　酬錢子錫山之招
南遷公約我北望我懷公陽羡春芽秀荆溪早稻紅乘
槎伍胥口采藥洞庭東何日酬吾志江濤日夜風
　　　送王子如淞江
寳劍寒無色蒼然海上行異書探戰伐高論動公卿何
日為毛遂前身是賈生誰憐同學子章句獨虚名
　　　晩過孟氏雷雨遽至㑹王子亦來
王褒真畏友孟浩復多才下馬雲徐暮開尊雨驟來疾
雷當户落驚電觸簷廻坐待明星出無疑曉漏催
　　　其二
霽月出還沒驕雷東復西千門螢火動六月候蟲啼共
是天涯客能忘雨後題吾詩催仗汝好放片雲低
　　　僧園秋集同田生
榴竹晴相媚秋光滿給孤㣲風捎果重殘暑入林無寳
塔金杯映青天白鶴呼不須談浩刼吾醉亦忘吾
　　　其二
自笑紅顔日僧今白首看秋風修竹過臺殿碧梧殘鐘
磬昏仍起壺觴醉不乾塔層思盡上恐逼斗牛寒
　　　春日宴山泉王子之第同左田二子
入殿笙簫合開筵錦繡圍苑枝春競發臺日晩猶輝語
燕窺吟管飛花坐舞衣二豪同酩酊與爾月中歸
　　　其二
已恨韶華劇能孤爛熳游鶯啼簷樹換蝶戲檻花流賔
客朝開苑笙歌晩入樓但看今㑹者孰與漢枚鄒
　　　酬贈閣老劉公
雷奮龍猶卧雲俱鶴自閒一杯莘野月雙屐謝公山貴
客常辭避田夫數徃還桂庭秋偃蹇公醉拉誰攀
　　　其二
大號更嘉靖明公㑹古稀老驚詩律徤閒愛醉游歸庭
户羅花竹兒孫導綵衣向非千仞覽那見太平輝
　　　其三
壽席秋能半賔庭月故圓前身金粟佛今代玉堂仙兎
巧元供藥龜靈豈算年蠅頭燈下字猶注紫霞編
　　　其四
緑野情真逸香山望獨髙酒嫌裴相淺詩掩樂天豪公
實當三老吾虛受二毛人遐室幸邇音惠莫言勞
　　　送田生讀書上方寺
嗜靜甘違俗藏修合就僧緑移開徑竹寒掃䕶牕藤殿
閣秋隂下琴書爽氣増不須匡氏壁常有玉蓮燈
　　　其二
寺壓孤城斷堂開積水圍一僧當茗竈群鷺狎荷衣被
酒時登塔持書晩出磯鶴騰知客至嗟汝詠而歸
　　　其三
凉雨滿庭户泠然松桂幽隔雲清磬濕向夜一燈留螢
火輝書幌烏啼上佛樓諒多今古意先著宋春秋
　　　登鐘樓答田秀才
老足秋能徤朋游􁳊益豪眼當孤閣放身已百層高霜
壁揺朱杞風簷落白蒿生平望東海一釣有連鰲
　　　别鄭生
白首還離别長途倍苦辛憤時惟按劒避世謾垂綸江
海烟霜日乾坤去住身臨河見雙鴈杳杳向秋旻
　　　送白帥留守中都
幕府開淮甸山河繞漢陵曉霜迎旆入王氣及秋澄弩
卧銅牙澁矛抛緑蘚増黄金印如斗應有異時徴
　　　再送白帥
聖主下龍章將軍入鳯陽地盤淮海壯天擁漢陵長棨
㦸新開府威名古辟疆卜年元萬世王道是金湯
　　　再送鄭生
聞君數日住使我百憂寛池館杯觴易天涯故舊難久
晴冬欲暖近水晩猶寒惜取防身劒慇懃醉裏看
　　　譚劉二子過賞牡丹
載酒來朋逺尋芳出郭遥遇花雙葢住繫柳一驄驕野
席留香逈晴尊助艶嬌誰言闌百寳吾有玉鸞簫
　　　其二
學舞花將起矜歌鳥自來日筵隨䕃徙風袂入香開李
白昭陽調姚黄洛下杯古今君莫問且促醉軺廻
　　　春日寄題崔學士後渠書屋七首
草閣臨何地花天想後渠傍墻應植柳俯岸幾跳魚好
撰王褒頌休親郭槖書改元新禮制側席待相如
　　　其二
石白雲花瑩湍青水葉香野情鷗鳥足紗帽世塗忘問
字船能過聽鶯客不妨無言渾是暇當有草𤣥忙
　　　其三
鮑客春還鄴崔渠遂盛傳水溶漳岸日草碧魏城天徑
竹竿竿秀汀花朶朶鮮但無醒酒石物物勝平泉
　　　其四
敞敞渠邊屋煇煇座右銘竹琴晴愈靜蘿燭夜還青洹
水明卿月陳家聚德星泥中雖近戲僕𨽻解談經
　　　其五
是否龜䝉鴨將無逸少鵞内官聊一戲道士敢頻過自
坐莆磯飲誰攀桂櫂歌絶絃知不易白眼向山河
　　　其六
賦筆多崔瑗朋車媿吕安碧渠何日到雲樹一春看南
果枇杷活西郊苜蓿寛覓君終繫馬􁒷棹是何灘
　　　其七
且養岷山鳥休焚學士魚窮通不在我水竹漫成居緑
薜深藏屋丹花淺映渠幾時朝聖主人擬治安書
　　　小園花發譚劉二君訂遊渉夏始至
尚有春留賞無言客過遲砌紅殘芍藥園緑半荼䕷邂
逅情真倍追隨酒莫辭有懷君盡放得意是佳期
　　　其二
繾綣杯侵夜紆徐月轉庭醉尋松影立凉愛竹風聽老
去朋情恕年來世事經玉繩天歴歴誰識少微星
　　　其三
渉夏榴能綻深更客尚遊群行逢樹問獨立為花留就
月還移席呼兒重洗甌醉眸横北斗曙角起城頭
　　　送吕廣文四川衡聘
大省文衡重名師禮聘遥閣雲搴暑旆棧月引星軺古
帝蠶叢國今人駟馬橋好將楊馬軰收取貢清朝
　　　贈孟監司赴任三首(孟嘗知汶上縣/有寄我之作)
南輟江湖棹東飛海岱旗勇辭知至性强起為名時氣
節聊城箭文章孔廟碑秋風立馬地莫動季鷹思
　　　其二
汶上篇仍在齊東節重過繞臺新柏秀匝縣舊花多海
色揺行幰山雲䕶詠窩談天君一問稷下近如何
　　　其三
麋鹿游山性蛟龍卧水心得雲終一起食野不孤吟汝
去觀滄海予常慕孔林何時挈尊酒同躡太山岑
　　　送譚子
國謚逾年至王臣觸暑行水花邀去節山鳥勸離觥久
客交人廣携家念土輕玉筵頒扇日應注使囘名
　　　其二
聚賞蜂初課分携燕已雛泥驚落夏簟花憶倒春壺水
路風旗進晴船暑氣無五雲赤日外縹緲是皇都
　　　贈林監察阻雨郊舘
積雨淹征旆曽城隔論文一尊真惜酒萬里正横雲京
國驄謡屬閩江道派分美名吾實羡何處接高芬
　　　庭菊紛披有懷王喻二君子
鴈急秋真晩園空菊自黄露團翻有色風度不隨香却
憶初開日君來夜把觴忍今看爛熳獨繞碧籬傍
　　　晩秋王喻二監察見過二首
自種吾堂菊無人共把巵昨來三徑雨忽與兩驄期檻
霽花逾爽林寒酒故隨坐忘俱酩酊莫遣白衣知
　　　其二
霜日來驄並晴杯汎菊頻古今無逆旅天地幾閒身鴈
陣寒從急籬香晩自新豪吟不知夜圓月在高旻
　　　菊日任君見過
菊筵開遇雨秋色轉増孤泠翠元浮席流香故灑壺蕋
沾巻袖摘徑滑倩人扶莫謂無開霽斜陽酒重沽
　　　寄鄭生
故菊開誰對新醪悵爾違耳憎木葉下心與塞鴻歸兒
女催蓬鬢家園滯綵衣問君稱慶暇何處採山薇
　　　其二
節序仍黄菊乾坤更白頭文章寧益世衣食暫寛憂遇
客誰談劒思君獨倚樓逺江寒細細似有北行舟
　
　
　
　
　
　
　
　
　
　
　
　
　
　
　
　空同集巻二十六
欽定四庫全書
　空同集巻二十七　　　　明　李夢陽　撰
　　五言律
　　　月夜繁臺㑹兩監察
路葉風交落臺驄晩並行時寒物色換意逺世縁輕異
國同觴地危樓片月情暝烟凭檻裏汴水凍猶聲
　　　其二
萬里危樓夜中天朗月時快心真託酒凝望轉停巵野
色霜元迥林光燭並移依依簷畔鵲先占獨栖枝
　　　送李生還郡
宦美庭闈隔情深郡檄催臘江舟自穩暮日首頻囘洞
橘黄金摘呉魚白雪來汝親知更樂願展治邦才
　　　其二
伯道呉門水梁公冀北雲依親嵗聿暮趨郡袂還分臘
動蘇臺色春囘震澤薰重過應未逺良吏漢廷聞
　　　甥嘉北來出其謁逢干廟之作予為和之嘉時
　　　　謫茂州判
汝謁雙忠廟徘徊幾度吟暴雲連海白積水帶城隂自
抆看碑淚誰知駐馬心未須悲逺竄不死是恩深
　　　送甥嘉之茂州次玉溪侍御韻三首
已詫齊東謫能堪蜀道行自甘窮塞竄爭奈倚閭情劒
閣雲中棧蓬婆雪外城大江秋見底待爾濯長纓
　　　其二
蜀道元非易人言此更難虎風生萬壑蛇徑動千盤北
望常思闕西來不為官無言𦍑性異汝當郡民看
　　　其三
雪山天地外經夏雪難消氣冷三城戍光通萬里橋誰
言州不好汝去路寧遥縱使胡笳夜猶能夢入朝
　　　郊園遲王豸使不至
豈少銀鞍馬衝泥許故游清風㣲進草晴日澹生秋掃
徑童將倦看籠鶴未收異時高李㑹佳跡至今留
　　　王豸使至復有此賦
晴游翻幸雨午出更便風柳重陶濳宅花霑御史驄達
人元野性濁酒本村翁酌罷桑麻晩歸燈一徑紅
　　　王豸使既返東月皎升乃與李曹二子徑觴吹
　　　　臺之巔口占柬王子
王歸不待月二子共登臺天地劃然皎山河相盪廻蟲
鳴崖底葉鴈影掌中杯為問山隂客還能棹雪來
　　　秋日吕公西園同玉溪侍御二首
圃勝城能曲臺高野更秋席陪驄馬出情為碧雲留移
坐鋪林葉添樽面水流潛思歌舞地指㸃問王州
　　　其二
入院看垂柿臨畦羡引泉寒荽自滿地疎樹不妨天野
老疑旌旆林烏下酒筵無云但游衍公意在桑田
　　　西園酒半會玉溪侍御𤓰代報至再賦二首
北使還朝近西城返照深霜情留果實晩意付花心風
助林皋爽雲横海嶽隂兹游如在念應有寄南音
　　　其二
勝地留賔切離筵散酒遲網魚生躍案摘棗脆連枝草
夕鳴蛩動天秋過鴈知河橋明日事願盡掌中巵
　　　見和君病起鬚白輒有所贈亦咎其酒過
詫汝鬚添白將無病苦形眼前真過隙身外是浮萍客
到留碁局兒呼檢藥經昔人曽頌酒吾意不如醒
　　　和鄭生行經鳯陽
浩蕩興龍地盤旋踞虎形海吞淮水白天揷楚峯青帝
宅精靈聚陵宫虎豹扄萬年禋祭禮有道賴朝廷
　　　初冬見雪和鮑生
宻雲初布暝疎雨忽成花氣淺氷從薄寒輕白自斜敝
裘誰念汝孤棹獨思家江上𡨕𡨕鴈春風遲去槎
　　　鄭生至自㤗山
昨汝登東嶽何峯是絶峯有無丈人石幾許大夫松海
日低波鳥巗雷起窟龍誰言天下小化外亦王封
　　　其二
俯首無齊魯東瞻海似杯斗然一峯上不信萬山開日
抱扶桑躍天横碣石來君看秦始後仍有漢皇臺
　　　寄鮑崇儒
去日猶零雪庭葵遽復花新詩誰和汝久客自成家水
國乾侵夏田風莽帶沙長淮日易暮珍重早棲鴉
　　　送趙訓學滿歸
六旬千里客九載一氊歸路逺琴書重官貧妻子饑塞
雲迎老鬢河色戀征衣㑹有秋行伴關山新鴈飛
　　　其二
宋代陳無已唐時鄭廣文道髙官獨冷名美世同聞汝
挈一氊去予憐雙袂分潸潸白首淚長向渭西雲
　　　秋過内弟漫賦二首
赫赫乘龍地蕭蕭羅雀門桑麻猶世業書史但兒孫數
過看顔帖今來為菊樽顯親君太晩願化北溟鯤
　　　其二
主賔俱不飲相對坐同深幸有黄花興無論白髪心游
蟲紛落日高葉下疎林靜裏聞鴻鴈疑添徃嵗音
　　　贈陳生
少小期鵬運于今尚未飛蒿深仲氏宅鶉結憲生衣背
郭元桑樹臨河只釣磯奉親知不苦饌有白魚肥
　　　其二
白屋山中相黄河水後田家無釀酒秫人索買書錢雨
過雲流野風來浪接天行行牛角上猶掛古人編
　　　七夕雪臺子過東莊
村落元相接園林亦互游酒天携榼就花夜對牀留忽
爾雙星候泠然萬木秋誰期白頭日蕭灑共丹丘
　　　贈程生東游
鄒魯風猶在芒碭氣有無羈心空大澤儒行乃長途野
艇氷迷鴈村樓凍集烏無勞怨嵗暮隨處是江湖
　　　寄題高子君山别業
　　君山者江隂縣之北山也高子獲焉於是自稱君
　　山主人予聞之為作君山詩寄焉
一山背城起萬古號為君秀攬江心月雄吞海面雲金
陵通地脉玉港發人文羡彼投簮客中年卧紫氛
　　　其二
季札墳邊業春申邑後山一江平展鏡兩港曲成環不
雨雲煙擁長春草木斑隠君梯萬丈倘許世人攀
　　　立春柬鄭生問其愁病
天涯春又至游子近如何病久詩難減鄉遥夢易多藥
苗春尚雪舟楫海初波舊業方山下東風徧緑莎
　　　送劉尹赴徴
戀别當炎暑淹留到夕暉徴書昨日下循吏古人稀風
樹凉移席庭萱晩就衣明朝五雲裏爭看兩鳬飛
　　　冬日寺集觀趙帥射
萬里横霜氣長風快順毛將軍隻弩發疊中兩鴻號取
石敲新火開鮮弄寳刀囘頭問僧者何處得醇醪
　　　丁亥寒食柬養素
細雨穠花候高齋獨坐辰春風無病物清世有閒人樹
濕鶯穿穏泥香燕下頻遥思養素者何處卧松筠
　　　喜程生自呉中囘致五嶽黄山人音問
爛熳梁園樹江舟爾恰廻苑桃惟舊列墻柳半新栽枝
為來人嫋花迎笑口開呉門春更好幾上虎丘臺
　　　其二
黄子吾真畏程生爾更竒江城傾葢日渭北暮雲時寳
劒神終合𡨕鴻性不移忽思千里駕慚愧昔人為
　　　伏日載酒尋高司封讀書處
鄭門古城曲小築成幽園為厭朝簪擾兼辭人境喧矮
堂交雜樹炎日駐游軒黙黙林中意相看對一尊
　　　其二
養寂為園卧尋幽當暑過林深得日薄地靜覺蟬多舊
業元秔稻新亭復薜蘿誰憐朱紱客遽戀白雲窩
　　　懷五嶽山人黄勉之
呉下元多士黄生更妙才心常在五嶽名已動三台系
自汝南出文從西漢來各天難見汝翹首獨徘徊
　　　郊居柬竹溪子
當春弄杯醆花落恨紛紛重來日復幾飛葉滿秋雲寒
流下鴈影古戍噪鴉群殘菊猶堪把長謡獨憶君
　　　聞呉郡黄山人將遊五嶽寄贈
昨報三呉客將尋五嶽遊薜蘿堪製服春水正宜舟二
室雲中峻三花煙外浮住居吾幸邇先肯到嵩丘
　　　其二
天柱峯頭雪蓮花嵿畔雲朗吟惟李白獨徃更黄君婚
嫁今應畢藜鞵有幸分共躋恒岱徧歸著五遊文
　　　東莊冬夜别程生自邑
萬里孤村夜疎燈對語心風枝時響牖寒月故明林秦
隴新遊壯江湖舊恨侵側知南槖重為有華山吟
　　　己丑八月京口逢五嶽山人
夜雨清池館晨光散石林一舟相過日千里獨來心樹
擁江聲斷潮生山氣隂異時懷舊意應比未逢深
　　　京口楊相國園贈五嶽山人
逺客乘秋至名園水竹分林寒翻易雨池靜合偏雲卧
疴思知己逢君愜素聞蕭蕭緑雲裏誰解有論文
　　　經長陵詣黄花鎮
沙嶺群峯㑹黄花一徑穿臨崖防馬駭枯木有蛇懸鎻
鑰關門壯星辰陵闕連舊驅邊馬至得失豈皇天
　　　白洋城
京西太行崦孤壘白洋間己巳曽通敵居庸並立關水
合桑乾去峯連塞上山聖君敷逺德秋日戰旗閒
　　　至黄花
黄花城壓岑山合晝多隂坐見五陵霧來為九月霖泥
生劒㦸澁寒重鼓鼙沈寂寞松林外那傳孤鴈音
　　　銀山寺
銀山倚鐵壁天外削三峰不見林中寺來聞午後鐘僧
徒住石屋雷雨拔門松西望諸陵接雲成五色龍
　　　出塞
峰起黄河限秦亡紫塞存磧沙浮落日塞霧宿疎墩哨
馬三邊動燒荒千里昏將軍拜金印白骨不曽論
　　　其二
磧日淡無暉風沙驚自飛望煙尋戍壘聞鴈忽沾衣大
將搜河套遊兵出武威賀蘭山下戰昨日幾人歸
　　　環縣道中
西人習鞍馬而我憚孤征水抱琵琶寨山銜木鉢城褁
瘡新罷戰挿羽又徴兵不到窮邊處那知逺戍情
　　　寺
不覩空王宇誰興浩刼心散花疑白象布地果黄金水
霧飛梁灑夕陽廻殿隂獨嗤簪紱客遊賞託雲林
　　　繁臺春望
野曠孤煙靜高臺獨望時地殘隨氏苑天濶禹王祠晩
日雲爭白隂崖花自遲目斷南來鴈蕭然故國思
　　　繁臺别業
地亦因臺峻天能縱屋高宋朝四帝國禹廟九河濤上
下見陵墓風煙含野蒿昔人聞醉此簡懶愧吾豪
　　　高逺亭
虚亭葢樹杪四顧果平蕪嵩嶽杯前出濁河牕外紆寺
杉時送響塔鸛毎來呼一約朋知飲歸車醉毎扶
　　　詣别業
跼蹐豈吾事郊遊惟獨行風回疑引騎雪落故連城塔
樹凝先白臺雲曵未平感時侵嵗晩白髪暗心驚
　　　中湖寺
龍象何年地千巖一澗廻我來尋石鏡隔竹望香臺樹
繞啼猿入人從鳥道來坐飱霞氣晩只擬是天台
　　　其二
陟嶮扣巖扉一鐘鳴翠微丹崕森竹樹雪壁映花飛屋
隙鳴泉瀉山昏麋鹿歸松風高壑起雲卧欲沾衣
　　　南湖
中湖果竒絶逾嶺復南湖石磴廻相倚巖泉有乍無開
牕衆壑積當殿一峰孤更覽千林竹因懷長嘯徒
　　　北湖畏雨不至
亂山上雲氣孤客發西岑徒瞻北湖寺其如東路心嶺
猿愁暝雨巖鳥下空隂囘首太行麓蕭蕭松橡林
　　　下南湖
湖僧騎牝馬相送石門峯欹仄亂石路日暝漁樵逢蒼
茫翠微裏風落青山鐘羡爾巖居者終期塵外蹤
　　　曉行雲夢澤
曉行雲夢澤雲起失湖村歴歴横江雨𡨕𡨕逺岫昏黿
鼉當馬吼鷗鷺背人翻欲擬浮湘作吾生異楚魂
　　　劉家隔
匹馬淮山盡孤舟漸楚歌逺商呉蜀雜新雨漢江波驕
燕斜斜下輕鷗片片過整帆遲明發天色定如何
　　　浮漢
杳杳向前城揚船浮漢行水聞天上轉色出雨中明已
近鳴鵙月長看龍霧生陳詩歎秣馬風浪獨含情
　　　浮江
浮江晴放舸挂席曉須風日倒明波底天平落鏡中開
牕問赤壁捩柁失呉宫萬古滔滔意潯陽更向東
　　　九江
九江江九流廬嶽負江州世代催前浪圖書羡上游城
孤落日映虎去暮天幽夜笛隣舟送曲終無限愁
　　　發九江
已發南風盛須時且復停岸沙延繫纜竹色隠囘汀行
待江水穏卧看廬阜青此生誰固料湖海一浮萍
　　　豐安莊
地氣南逾熱僧林晩暫栖雲開一江去日在萬山西修
竹凉風至昏鴉古木齊凭高忽灑淚清世有征鼙
　　　圓通寺阻雨
巖扉隣虎穴淹坐靣猴江山動雲生眼風廻雨入牕漸
交松際響驀鬬石間瀧鈴磬煙蘿外高峰只自雙
　　　圓通寺阻雨聞石門磵橋斷水湧阻徃東林
石門雨斷橋途阻虎溪遥仄想逺公室秋蓮應盡飄愁
猿吟霧裏落葉重林腰更有天池望巖巖向碧霄
　　　五老峰
東南濤浪吞五老古今存秀色彭湖浴諸峯廬嶽尊中
宵見海日南斗豁天門霜雪顔常靜雲煙解變魂
　　　再至洞院
昔别秋色苦今遊風澗清穿石竹猶活雨過泉自生禮
殿古門換釣臺新路平獨來誰毎見雲日此峰情
　　　廻流山亭
亭高山盡入囘首見鄱陽天地開呉楚絃歌有宋唐峰
雲低棟白湖日倒碑黄六月吾來此凉風不可當
　　　折桂寺
折桂何朝院開基分翠峰牕明五老雪門掩半崕松泉
瀑飛人過香臺印虎踪千巖誰得到百里但聞鐘
　　　團山登望(石壁朝饒/二山名)
團山當縣口石壁對朝饒日靜湖波歛天低島色遥風
雲餘覇氣呉楚混前朝秋水年年落英雄恨不消
　　　芝山望
呉楚分何代乾坤此郡孤江從樹裏斷山入雨中無戰
鬬名空在英雄世與徂酒酣撫長劒極目盡重湖
　　　芝山寺感事
偶到芝山寺遥傷薦福碑霜雪十月動秋戰萬家悲凉
入丹楓墮崕高黄葛垂洪鈞融萬物黔首獨旌旗
　　　龜峰
立壁有天地浮雲無古今仲冬諸客到落日亂峰隂峭
峽通人過危巖把酒唫竒多看不徹昏黑更登臨
　　　泊安仁
官舟商泊同城近月濛濛戍鼓夜長擊漁燈時自紅烏
鵲枝難穏豺狼穴易空向來論大樹心切古人風
　　　鉛山
山水交閩越東南古縣聞一峰晴冒雪兩水晝蒸雲石
井鵝湖倚車盤鳥道分儒官荆棘裏寒葉痛紛紛
　　　市㲼夜泊
此夜章江月無端照獨舟人生真梗泛嵗暮且帆遊臘
逼寒燈熖波吞霽雪流坐吟風鴈起漁笛滿前洲
　　　豐城夜泊
夏至北風至晩晴凉意増江船逼新月沙色亂疎燈暗
漿故相撥浮陽還自蒸倚檣看劒氣仍見斗閒曽
　　　舟徃臨江即事
直㟁含風細中江放舸安地隨帆席轉風進晩潮殘霞
樹迎牕過晴山巻幔看遥驚雙浴鷺色舉向雲端
　　　雨泊豐城
古岸花層濕隂江鷗半飛波廻撼船重雨側入簾㣲潭
愛金華湧亭傷寳氣稀二年三歴此膓斷北舟歸
　　　夜行旴江
燈火遵山閃旌旗折路頻仙壇杳不見片月故須親土
俗漸異楚人言多雜閩豈無嚚不足訟簡愛吾民
　　　赴新喻
露樹且烏啼孤舟晨向西蕭灘千百轉昏暮到羅溪古
驛屯雲宻平沙沒日低揚帆更前去月夜不須迷
　　　自進賢趨撫州
炎域霜何厲寒原木欲稀肩輿隨落葉晨日上征衣路
勢東南轉北風鴻鴈歸東鄉新血戰巢破鳥猶飛
　　　雲山渡
渡古雲山積江明日色饒霜融水更落野靜路堪遥冠
葢行相望干戈氣未消傷心弄兵者汝業本漁樵
　　　玉峽驛夜泊
暑泊無風夜江船深自凉雲纎沾葛細月湧去波長古
峽銜孤驛名山引玉梁前途堪躍馬旦發問仙鄉
　　　白沙驛
沙古幽幽白江新泯泯清水銜村作國山繞驛為城萬
里將南徼孤槎且暮征壯心與落日的的向波明
　　　澗富嶺赴安福
三月赴安城遥攀嶺路行前驅真避虎絶壁亦啼鶯周
覽物色換極高雲氣迎俯看南贑路孤舸㑹將征
　　　其二
山行忽百里歩歩山情新蘿擁千盤透花齊萬谷春寒
暄不異地憂喜暫隨人黙誦垂堂戒私嗟名利身
　　　鬱孤臺
朔日送客返慨然登鬱孤悲歌為閩廣指顧盡江湖南
俗𦍑夷雜北流章貢俱兵舸尚滿眼繹繹詣饒都
　　　曉至鄔子驛
湖夜乘風過天明見驛樓數家依獨樹落月隠春洲日
抱越峯上江奔呉徼流姚源東水外兵甲氣還浮
　　　再至玉虚觀
龍沙欣自昔久泊遂今期雨露新松大丹青舊殿移岸
雲通繡栱江日抱金池欲倚門東閣愁看日暮時
　　　仙樓
仙樓忽欲暝鐘鼓下江煙獨坐一燭秉當門新月懸石
寒壇近斗沙靜樹浮天半夜朝羣帝珊珊羽節還
　　　與駱子遊三山陂三首
庫部平生友湖山百代心追思宫闕地蕪沒水雲深連
馬穿蘆入羣鷗坐石吟誰能堪落日莽莽古城隂
　　　其二
丘壑胸應滿乾坤眼獨真揚鞭指河洛立馬説周秦古
墓笙歌地前朝戰伐塵秋風颯颯起白草正愁人
　　　其三
日扇逢林却風旗改路廻悲凉元此嶽攀陟復何臺雲
破逺峰出天秋孤鴈來明朝異南北歸騎莫教催
　　　上方寺鐘樓
臺上一鐘鳴登臺萬里平蒹葭天正逺雲氣暮還生饑
雀喧空澤黄蒿斷古城不堪臨眺屢况是感秋情
　　　其二
危閣秋登霽寒煙晩坐重長風欲動地落日故銜峰葦
颭騰雙鶩雲拖挂一龍此懷吾不淺怪爾暮鳴鐘
　　　金山
狂瀾日東倒此嶼忽中流蜃學樓臺結龍專澒洞遊光
涵天上下影變地沉浮解識超三象何須問十洲
　　　其二
歴險仍攀閣窮髙更指臺一身銀漢上四望鏡波開吳
楚地形伏江淮秋氣來暮潮益滚滚風葉下崔嵬
　　　其三
寺立江心古人遊秋舸新魚龍狎不浪草木潤長春忘
險卑崇搆貪竒健病身無為孤柱恐焦嵨接嶙峋
　
　
　
　
　
　
　
　
　
　
　空同集巻二十七
欽定四庫全書
　空同集巻二十八　　　　明　李夢陽　撰
　　五言律
　　　乙丑逢先大夫誕辰是嵗適䝉恩詔加贈製字
　　　　四十用寫哀痛(冬季二/十二日)
老大思童日詩庭儼昔趨羇孤萬里外優渥死生俱寂
寞臨花誥幽𡨕列大夫西雲白蒼莾灑血望松梧
　　　兄以西堂落成葢悵然有念於二親余心交痛
　　　　頌義追德爰成兹詠焉
矯矯江都相淒涼楚穆生家貧無立業道大不求名破
甑常蛛網空除任鳥行肯堂兄不忝應慰九原情
　　　讀直道陳公祚遺事
上主能容直當言敢顧身累朝傳諫劄萬死作歸人古
廟穠花晩孤墳勁草春從來汨沒士特筆在詞臣
　　　哭郡守郝公
征歛無休日斯人不永年曽聞溪虎避早見壁魚懸頌
碣留邊郡銘旌拂塞天九河一孤塜愁絶海門煙
　　　哭張子
　　張子者平谷張子禴也以都御史鎮遼東顯矣然
　　無何卒李子者張之舊僚也聞之哀焉於是作哭
　　張子二章語曰嵗在龍蛇賢人嗟張之卒庚辰嵗
　　也
虎豹威邊日龍蛇哭爾年故人今若此吾道合澘然部
曲歸旌擁風雲舊國連薊門秋草徧何處是新阡
　　　其二
翰海龍真泣遼陽鶴竟歸壯心元鐵石神爽尚旌旂光
繞新埋劒香殘舊賜衣至今生仲達猶怯孔明威
　　　謁平臺先生墓
豈説嬉遊路今成昔雍門平生馬公帳四海孔融尊劒
舄收殘草山河抱古原黄昏不忍去白日下蒿園
　　　温將軍挽詩
不見千夫勇誰開百戰圍門猶森畫㦸苔已蝕金衣俎
豆諸郎奮山河奕世輝黄昏兩白鶴偏繞北邙飛
　　　聞鄭生死豐沛舟中
短劒英雄氣孤舟疾病身那知生别後竟作死歸人汴
柳詩筒斷江花繐幔新白頭交誼者灑淚向殘春
　　　其二
客櫬收豐沛歸舟渺越呉扶持有令弟書劒付遺孤墓
草親朋隔山松舊業蕪當年走馬地魂繞孝王都
　　　風
鈴閣晩猶急月窓宵漸輝稍驅雲霧散翻重雪霜威起
坐爐須擁晨看木盡稀徘徊問氣勢恐逼漢宫闈
　　　春夜雪
獨客初春夜孤城急雪時戰風纔白地欺月已平池數
聽鴻飛亂虚愁花發遲世無戴安道誰見剡舟移
　　　餘雪
饑鳶側目過餘雪且紛紛風起惟催霧天空故縱雲囘
聲捎竹細疊片壓枝分憂國非吾事占年亦自欣
　　　春雪時帝在宣府
鴉鳴曉雨至零亂忽成花著地融難白隨風弱易斜色
應疑燕雀寒恐滯龍蛇塞路今休擁春風返翠華
　　　立春日雪
獨有梁園雪風花賦裏寒婆娑遇春日醉起倚樓看鳥
動紛離樹人來故上闌相逢亟農事誰暇問袁安
　　　鸚鵡
鸚鵡吾鄉物何時來此方緑衣經雪短紅觜歴年長學
語疑矜媚垂頭知自傷他年吾倘遂歸爾隴山陽
　　　詠部鶴
寄跡含香舍淹情嘉樹林長鳴如有訴狎俗到如今不
染風塵色常存霄漢心㑹應王子晉接爾向嵩岑
　　　詠鶯
嫋嫋花絮亂交交黄鳥歸慇懃度碧葉廻轉惜金衣不
向艶陽語似傷儔侣稀王孫多彈射莫羡上林飛
　　　詠白兎
趯趯來何處爰爰上玉堂不因丹竈躍那覩雪毛香晝
日行疑月炎天卧有霜異時歸搗藥莫礙廣寒光
　　　鴈
旅舘經花夕哀鴻時一聞孤鳴元趂侣亂語欲驚羣漸
起隨邊角遥傳隔塞雲更深何處落斜月轉紛紛
　　　衝鴈
可怪鄱湖鴈昏飛猶自羣乍翻還近舸忽起盡隨雲浦
闊看疑小山長去不分秖疑南下盡猶阻北書聞
　　　白鴈
八月白鴈至中宵聞爾哀亦知先伴起無為報霜來月
靜飛難見雲深去不囘故園消息斷愁病轉相催
　　　襄中見鴈
秋風羣鴈過萬里順歸毛揺落已如此雲霄空自高盈
盈拂楚塞冉冉影湖濤定出邊烽裏哀鳴嗟爾勞
　　　菊
日麗秋霜白天清野菊黄亦知甘隠逸偏得近壺觴屢
折元因醉斜簮一任狂乾坤傳舍耳節賞莫思鄉
　　　菊時一種數本其一逾秋獨妍爰及至日黄華
　　　　韡然當庭見者駭歎㩦酒來賞余賦二詩紀
　　　　之
節過諸芳盡冬深爾獨妍那知冰雪候復敞菊花筵蘂
凍黄逾嫩枝疎緑更鮮試令彭澤見應費掇英篇
　　　其二
正色干嚴候殊姿破暮寒名均梅自妬節晩竹同看嵗
月陽囘易冰霜爾立難無言載酒客繾綣近闌干
　　　菊遲
吾家數叢菊節近未含姿種日人同早開時爾較遲編
籬䕶宻葉繞砌嗅寒枝切恐重陽至無錢足酒巵
　　　丈菊和王左史
丈菊今朝得低垂九尺闌發遲冬已破移早露猶團食
蘂搴難及憐芳仰屢觀縱令他處有爭伴醴筵歡
　　　葡萄
舊榦疎曽訝新條密更垂苑花深悄悄風葉漫披披馬
乳秋同摘龍鬚世豈知相傳自西域種雜至今疑
　　　聞蟬
夏林疎過雨秋意爾能知響入雲俱迥聲廻風故吹抱
貞惟隠葉避害屢跳枝多少垂楊裏爭吟日暮時
　　　詠蟬
孤清不自掩浥露且風吟漸送炎蒸月那知獨苦心傍
齋棲樹穏響葉度雲深已信一枝足何須上國林
　　　詠庭中菊
亦隨羣草出能後百花榮氣為凌秋健香縁飲露清細
開疑避世獨立毎含情可道蓬蒿地東籬萬代名
　　　小燕
小燕羣騰壘朝游夕毎歸踏枝揺復穏疑路止還飛日
月銷黄口風雲長黑衣吾家廬室隘好向玉樓依
　　　小雀
黄口青條上翩翩索哺頻解飛猶趂母真性不疑人列
鼎肴菹待空城彈射廵野田禾黍遍何處不宜身
　　　小鵲
簷際翻翻鳥將雛唶唶行攪眠真懊惱傳喜不分明化
印何年就填河幾日平徒然盛生息羣噪毎能晴
　　　華嶽二十韻
有嶽雄西土三峯挿渭川省方朝白帝分野障金天逖
矣威靈赫遐哉秩望䖍百王開寳籙七聖演瑶編綺殿
丹青列文窓俎豆聨風雲蒸大壑日月避層巔鷟舉天
門闢鰲呿地軸旋巖巒莾翕沓嶺嶂鬱緜翩猿挂仙人
掌蘿飛玉女泉霞雰夕的皪錦繡曉相鮮葛藟揺金壁
芝苓冒紫煙石膏滲復結鐘乳滴猶懸右壓秦胡壯南
包漢鄧偏徒追散馬日緬憶祖龍年箭括通神户雲臺
秘妙筌豈惟棲鳯侣亦以遯鴻賢方士騎茅狗宫人採
石蓮褰帷瞻窈窕拄笏悵攀縁隂井邀雷馭陽崖起電
鞭聊遊凌絶頂不為學神仙
　　　新秋值雨十韻
積雨塵營寡端居羈思繁火流驚暗換鶴濕想孤鶱鬱
暑終收虐新涼已破煩覓詩謝朓閣高枕右丞軒簷溜
衝花落籬湍巻葉奔隨龍動玉闕辨馬失金門車案螢
那聚歐齋蛩已喧造朝疎雨具邀友阻吟尊塞國柳應
盡上林花幾存忽思禾在野躑躅望朝暾
　　　五月大雨省中八韻
五月行秋令新寒奪盛温萋萋雲色暝䬃䬃雨聲奔啓
户涼風進臨溝驟浪喧連山浮海氣大陸走河源已阻
金門謁疑將華屋翻夜更燈燭坐晝輟簿書煩豁霽思
長劒歸栖憶故園解誦愁霖作泥中非遁言
　　　紀變
元年建申月彗出掃寒芒勢掩旁星布光於中夜長連
斥竟大老密奏合文昌台以司空坼星知上將亡流通
人事邇仁愛帝心藏忽憶臨崩詔看天淚數行
　　　其二
太白今宵見光芒何太明經天復晝見國難且胡兵度
影休銜闕低空幸隠城天高聽亦下人勝運須更避殿
惟皇切推輪遣將誠敵人行就縛飛慰諒闇情
　　　冬日靈濟宫十六韻
貝闕崑崙外浮生此路疑蓬萊移禁國塵世出瑶池蕞
爾雙仙跡飛騰後晉時論功竟恍惚䜟兆且逶迤慫慂
精靈託呼嘘霹靂隨先皇親議號繼聖必脩辭爵陟王
侯上尊同帝者師龍襦分内錦宫女準昭儀雨露宫城
切星辰天仗移琳琅揺繡栱松柏䕃丹墀瓶内金花踊
龕前紫鳯垂晴還日月秘暝則鬼神悲玉鼎推龍虎瑶
編述姹兒漢惟欒大顯秦竟羡門欺五帝非無術千齡
今見誰累朝盟誓冊玉櫃少人知
　　　簡何舍人二十韻
黄扉通内閣左順切文華密勿君臣契尊崇禮數加詞
頭存故事國體與宣麻奏絶銅函密封非墨敕斜四門
欽舜闢隻日鄙唐邪乾斷人心協風淳主德遐萬方咸
就日六合迥為家司馬元牛走卧龍曽兎罝吹嘘振羽
翮變化奮泥沙邦計思劉晏兵謀愧左車分畨春扣闥
捧牘晩歸衙影拂垂城草香㩦出苑花讐經違白虎投
筆困青蛇毎憶仙池鳯私慙省樹鴉拘羈那有適追琢
冀無瑕不忍醒為醉胡由玉倚葭聖朝巢父耳荒里邵
平𤓰稔抱丘園欲私祈紀運嘉鳴文極燕許熙載老姬
牙帝澤川歸海浮雲莫蔽遮
　　　少傅西涯相公六十壽詩三十八韻
龍馬千年㑹崧高萬古神負圖曽翊聖間氣又生申穎
拔元無敵清脩况絶倫生來近日月齠齔上星辰懷橘
休前輩探鐶秖後身早承金馬詔竟冠玉堂賔講幄時
霑醉宫坊數賜珍文章班馬則道術孟顔醇絶藝邕斯
上高情頡籀隣一揮驚霹靂隻字破風塵絢練王侯宅
蒼茫海嶽濵幽劖光沕窟巨榜照嶙峋星燦將軍碣雲
垂學士珉崖題半呉楚墨刻徧齊秦振鷺天衢麗登龍
野服臻諸生彌濟濟夫子益循循江漢誰堪濯桃梅自
有春空傳馬融帳真慕介休巾憶昔逢先廟援公輔大
鈞至人虚密勿君子以經綸商鼎調和切虞廷吁咈頻
八方生氣象萬物荷陶甄日宴離黄閣雞鳴侍紫宸羹
分紫駝背袍錫錦麒麟顧命留元弼今皇禮舊臣屹然
匡社稷公論在朝紳鶉首星躔徙龍飛嵗序新風雲囘
甲子天地慶兹辰却老形如鶴憂時鬢若銀含悽麾賀
客雅志為蒸民愚也蓬蒿士蕭條塞鄙人猥䝉噓弱羽
從此躍塗鱗原憲終多病彭宣晩見親臨洋徒歎惋學
歩轉邅迍寳繪開蓬島清歌頌大椿㣲涓寧溢海撮土
詎増岷古意同如此中懷托具陳願為金石檝永永濟
迷津
　　　在獄聞余師楊公誣逮獲釋踴躍成詠十韻
六苑中丞府三邊大將旗先皇親授鉞報主獨搴帷朔
漠威名壯風霜鬢髪衰功高元避賞道大不容時丞史
輕周勃朝廷重子儀未論遭鵩鳥先已縱塗龜北固潛
夫早東山起謝遲蛟龍沒海闊日月倒江垂杖屨金山
寺文章鐵甕碑終頒陸贄詔四海漸瘡痍
　　　赦出館李真人别業顧侍講清暨汪編修俊俊
　　　　弟編修偉許枉訪不至十韻
開業傍仙宫逶迤金闕通綵雲偏近日瑶草静含風野
性躭沉寂㩦遊想數公秋林葉自落露井果猶紅揺筆
憐清景吹簫望碧空寒山萬井外滄海五陵東却笑籠
鵝侣翻成失馬翁生涯真畫餅故舊各飛蓬對食懷金
馬開筵列玉童不知東閣士清論幾時同
　　　赦歸冬日宴劉氏園庄十四韻
脱難旋疆里行歌入宋中隂陽雙轉轂天地一飛蓬憶
昨遭拘縶悲傷途路窮鄒生猶雨雹列子竟乘風歸作
墟中叟來從河上公壺觴聊假日村塢坐書空卜築劉
園麗芳菲漢苑通冬亭饒霧露陽井下霜虹候煖冰桃
熟林空晩柿紅玉芝穿曲檻青篠蔽虚櫳樂極悲心發
時違感慨雄古人隨蔓草吾道付㝠鴻去魯情難忍遊
梁跡豈同重思竊符子攬淚宋門東
　　　冬至劉氏園庄十韻
曖曖寒城曙緜緜野徑紆初陽升古戍白露静園蕪款
客琴尊並開堂松樹孤登高望雲物極目散江湖孟澤
虵龍伏芒碭鴈鶩呼行藏虞氏傳勲業阮生途且盡留
連飲休嗟序運徂羣蟲迎節動百卉待春蘇日月悲羈
旅乾坤識故吾寄言招隠者斯地有潜夫
　　　冬野觀射三十四韻(繁臺一名/講武臺)
雲驥橋邊路繁臺寺畔亭登臨壯古昔時序歎沉㝠乍
見芳草歇那堪霜霰零冬殘柏自秀春逼柳先青叨有
衣冠㑹能教酒盞停狂將賔作主興與醉為醒講武仍
存記威弧合準經鵠違遵取觶貆獲放懸庭矢勁風推
疾弦開月避形奔貍失故窟矯鶴墜生翎疊發無單中
虚歸必染腥叔才羞縱送蒲弋愧娉婷末德矜先捷高
賢哂一丁雖非尚力藝亦異養心靈改服遊荒寺㩦壺
扣寂扃雪光揺凍薄冷鳥下昏汀宿鴿爭嵓坎鳴鐘出
石欞哀因樂乃發慮以道為寧憶昔遊梁始伊余實孺
齡探鐶遊汴舘懷橘向王庭十五飛觚翰冠年志典刑
彎弓獵草澤走馬向林坰頗類沙頭鴈還慚水上萍謬
隨朝日月過舉犯雷霆擯斥傷垂鵠棲遲學聚螢無論
顔灼灼已睹髪星星岩眺殘雙屩川游寄一舲烟霜日
慘慘河漢夜泠泠感舊聊今詠勞歌啟後聽世情真箭
括吾意竟雲軿嗜武非良節摛文豈至馨緬思羡門子
永慕令威丁海帝金銀闕江妃碧玉瓶終當别兹土長
嘯入滄溟
　　　六月豫章城角樓宴集二十六韻
逃暑宜高㑹登城復此樓開窓萬里盡近檻一江流城
勢銜天闊山形抱郭幽登臨出百越指顧見東甌暇日
羣公集飛軒六月秋管絃邀落景觴斚散清眸俯㠋雲
偏擾迷波地欲浮時花紛浦溆昏鳥識林丘忽在三辰
上真超萬象遊寰區憐溷濁車馬鬱喧啾解帶烹炰飫
揮毫藻麗酬㣲風閒白羽岸幘送沙鷗自昔觀中宇洪
都實上游匡廬巍嵂嵂彭蠡浩滺滺節鉞唐開府春秋
楚大州文章滕閣最風節穉亭優下榻塵埃滿鳴鑾樂
事收濤聲還粉堞草色自芳洲已有興亡感兼懷盜賊
憂羽書諸道急節制大臣留立見鯨鯢戮私防玉石仇
干戈沉戰艦風浪羡歸舟河嶽縈三晉秦關啟二周凭
闌慙後食彈劒想前脩解組陶公性思鄉王粲愁獨嗤
非燕頷猶自説封侯
　　　鄱陽湖十六韻
太祖平陳日樓船下此湖波濤留壯色天地見雄圖水
上開黄屋雲中下赤烏士猶詢後載戈已倒前徒力屈
鯨鯢仆聲囘鴈鶩呼横江收玉笥跨海定金符文軌遥
通楚梯航訖至呉虎賁雖莫敵龍戰豈全辜血染猶丹
草骨沉空白蕪汀洲夜寂寂霜月鬼嗚嗚殺氣黿鼉徙
腥風島嶼孤罾人拾古鏃艇客慨秋菰偉彼高光烈還
將蕭鄧須英謀協睿筭勇奮想長驅劒瘞神仍王舟焚
勢與徂康山巍廟在忠武激頑夫
　　　哭徐博士二十韻
乾坤風色暮江漢哭斯人棘寺翻飛日文園久病身數
竒官竟左材大命須貧放浪原違癖羇淹秖為親赤城
終羽節璧水暫儒紳鵰鶚偏垂翮鯨鯢不縱鱗囘殂豈
道薄屈憤轉時屯藥石魂能返龍蛇䜟亦真楚狂嗟鳯
鳥魯叟泣麒麟邂逅京華始風雲氣象新簉鵷陪玉筍
倚馬接華䄄宅燕南陽月花吟東郭春囘頭成宿昔開
眼漸風塵妻子今誰託文章後益振王喬跨鴈鵠傅説
化星辰松柏丘墳崛灰沙劒舄陳閶門寒擊甕呉水痛
沉珍宿草扁舟阻生芻絮酒伸碑非蔡邕愧誄豈仲宣
倫獨把延陵劒吞聲淚滿巾
　　　南浦驛
款壘因王化投荒荷主恩官為供廪餼詔許挈兒孫瘴
雨凋邊服蠻鄉引塞魂分明共日月耐可異乾坤慘澹
顔容變軒昻故性存彎弓望五嶺似欲遂平吞
　　　貢院雨夕柬僉僚内江李君十四韻
鎻院春霖積分司湖水遥萋萋灑書閣藹藹度空寮葉
洗臨軒翠花含向客嬌扣簾時攪食翻巻夜焚膏竟誤
朱衣㸃那防白䑕跳蛟龍雲雨㑹牝牡驥羣挑忽有同
宗念爰申獨處謡涕流真慕賈兵論毎淩晁意氣陳雷
許時名李杜超暫違萌鄙吝相憶減丰標草徑青迷馬
楊津緑漫橋樓臺廻暝色江海劇風潮恒切毛錐歎常
懸寳劒招横鱗詎池沼鵰鶚快雲霄
　　　龍沙遇毛君武亭再餞
羈鴻常慕侣谷鳥友先求不盡龍宫興翻成虎帳遊夏
深濃岸柳雨減出蘆洲棹艤北沙穏山迎西户幽江湖
半落照風水獨離憂舊部羣公薦新符百粤州天浮洞
庭闊海盡日南流白首今遥别金尊莫惓留
　　　秋日訪王生山中因與㩦酒躡嶠探蠻王洞覯
　　　　古刻遂逾嶺造峴石而飲二十二韻
舊見今相聚新秋爾一過我尋龎氏鹿本美右軍鵝草
木疎孤峴霜風落漢波紆徐習池轉巉峭寺林多道器
沉㝠藴天倪吐吸和違羣甘衆吻守一賴神訶貧擬懸
鶉憲亷持訓蚓軻甲櫜巍世業章甫發賢科獻䇿蕡偏
斥逃名籍毎酡巨魚行縱壑隻鳯且遊阿嫋嫋交簷桂
菁菁被隰莪柴門伴老衲蕪逕謝鳴珂園賁幽人吉谿
盤碩士薖卜隣王翰欲懷里仲宣頗去就堪余哂生涯
奈路何昔人竟誰在吾道合狂歌逞醉探雲嶠逾巔憇
石窩洞昏剥字蘚巖裊掛巾蘿一水寒明練千峯暮集
螺笑疑揺地軸手可拂天河窈窕奔山鬼光華掩珮娥
預防羲馭速取辦魯陽戈
　　　寄陸子深二十四韻
為復淹邦邑旋仍寄海城一看東泖月幾喚北江鶯地
濕身曽健潮喧寐果驚烏情終急哺驥子竟何成踽踽
形將影滄滄弟憶兄累朝誰直筆四海獨蒼生前漢留
班史雲間挺陸衡餐揮巨口鱠卧聽九皋鳴方朔元金
馬長門足長卿文章㑹琬琰舉動必鏗鍧夜有青藜引
晨趨華蓋行數甎楓禁切視草藥階清夙昔鄱陽使伊
余擁幰征雲霾負嵎虎風湧駭波鯨黯黷川原血轟豗
玉石傾衣冠函竄突㦸劒戛摩爭即幸緘書達猶慚虚
左迎扶揺冀奮翼騕褭忽垂纓混沌𤣥黄戰隂沉日月
精眉山亦按獄谷口合歸畊早見羞張摯交讒似屈平
竟陳徒憤鬱高義秖拘儜茫渤任公釣緱岑子晉笙吾
衰尚餘此長嘯舞霓旌
　　　送陳憲使淮上兵備
世徑轉蓬勤清秋袂一分攬綏霜日肅前路鼓笳聞誅
卯元兼武出師非乏文渤光揺組練淮色變風雲陣偃
龍蛇互威行虎豹羣檄須陳記室客有孟叅軍校獵歸
常月投壺醉毎曛椎牛將士飽賣劒婦男耘河伯黄樓
壓芒碭赤氣殷徐人信慓悍楚壤鬱氤氲諸盜山東起
長驅宇内焚斯邦實兀兀朝論日紛紛挽漕初疑阻提
兵竟策勲瘡痍鑒不逺喉脇仗須君鶚擊豺狼伏春敷
草木薫異時功業地壖海接江濆
　　　寄贈佘子
佘子去吾久行藏今若何黄山住實近白髪爾應多身
以煙霞癖心通日月和龜䝉元倚釣康節竟成窩林壑
潜虬日江湖放鷁過鄉人欽杖屨世路笑風波初度臨
萸菊高筵敞薜蘿橘陳屈子頌鶴擬李生歌日落峯囘
色雲香客半酡壽杯思欲把惆悵隔三河
　　　雨宴封丘别第
飛蓋凌晨集行宫映雨開天為歌鼓動霧拂舞筵廻賔
客梁王盛山河故國哀長沙悲舊傅屠市隠真才憶昔
兒童聚惟今老大催達人元曠逸萬物且形骸樂混寒
聲沸尊添暝色來斜風霑綺席疎㸃灑金杯雜逞龍仙
互先爭虎豹摧轉眸升旭日覆手下秋雷尚有懽娯歉
須防禮法猜門衢汨泥淖莫遣引燈囘
　　　黄君五十六嵗始舉一子是年余亦有次郎黄
　　　　冬官也厥父尚書余故得侈其家世
異骨成何晩真毛産固殊雲移丹穴種霧滃渥洼駒驀
墮懷中月俄横掌上珠試啼存大鑑摩頂協𤣥符彌月
翻身健朞年認父呼聿曽提俎豆詎但識之無鄉里論
前輩尚書挺後模終於金石貫貽厥鬼神扶冠玉元諸
子含香矧丈夫急流棄軒冕長嘯即江湖人毎占瞿後
天應福趙孤外家邠老裔晩景樂天雛瑞擬連胎蚌賢
期返哺烏星辰追履上詩禮紹庭趨抱子誰非足憂時
爾實迂向來顛種種今始覺于于失路均浮梗為隣獨
守株弄璋亦偶爾獻璞欲何須漫俟兒童長虚愁日月
驅龍豬吾暇較天地幾桑榆
　　　秋日城東陂餞汪三
聚首仍何處分襟復此陂衣冠屯緑溆笳鼓截清漪自
爾為三益伊余畏四知周交醇稬飲車坐衆賔嬉歎息
今遲暮那堪古别離池臺杜甫徧舟楫謝安移棹撥天
疑破窓旋岸欲隨涼風下菡萏人語避鳧鷖暫輟蒹葭
唱真生霜露悲但看眼前事能負手中巵歙邑誰黄髪
汪門汝白眉少遊梁孝苑老動季鷹思杳杳憐江海悠
悠悵路岐餘霞散錦繡落日湧琉璃雲物秋元異懽娯
夜更追寒螿依斷梗㣲月隠疎籬逸氣衰猶壯暌心醉
不知淚深南浦草愁重北梅枝飲罷還持袂潮平是去
時相尋有遥夢應繞碧湖湄
　　　雪臺子家見杏花
九陌春風起居庭一見花偶來吾下馬先有客停車猶
是輕寒日那禁爛熳霞覓詩廵獨樹汎酒摘高葩色故
流衣袂香能染帽紗眼中俱是幻身外豈須嗟冷暖隨
人事行藏付物華明朝約重賞莫遣落塵沙
　　　贈王秋官二十四韻
紫氣開三極皇風穆四陲嶕嶢金虎地瀟灑白雲司柬
拔才賢入飛騰位望推吕條元慎罰虞典固先疑聿自
刑書鑄相沿律令垂歴朝徒異議聖代實宏規域皥麒
麟至囹空狴犴離羣居搜簡帙高揖講黄羲眷此驊騮
種曽於汗血知鯉庭真獨授鴈塔果爭馳爾在通家子
余慚私淑師稾驚文考賦智讓孝娥碑道路分雙斾江
湖把一麾閣清霜並肅車動雨偏隨禮樂徴王粲聲名
采杜詩大龜終納錫威鳯合來儀振珮游香署峩冠侍
玉墀皋陶淑問日季路片言時汝遂青雲致吾寛白髪
悲仕途迂謬逐丘壑太平宜但看隂陽轉寧論桑海移
雪溪王子棹竹墅謝安碁顯晦誰能料流行毎若斯寄
言諸彦碩努力赴前期
　　　贈復齋子二十韻
豈謂懸弧日今逢獻襪辰(丁亥十一月/十九日冬至)梅樽初介壽葭
管暗浮春王國多賢者朝廷是聖人八荒元皥皥七世
益振振北斗天元氣南陽帝近親方城鬱律律江漢白
粼粼憶昔生申甫崧高實降神一陽消長意七日徃來
因刻志躭經史忘形下縉紳座無絶纓客門有曵裾賔
楚醴朝朝設梁園事事新心於業遂廣性以學而淳禮
樂河間竝文章子建隣八公傳訣日三老述年晨瑞霧
濛朱閣香塵擁畫輪筵開金玳瑁煙裊玉麒麟避地淹
叢桂停雲詠大椿力耕知稼寳苦節愧儒珍欲振扶揺
融其如潦倒身吕嵇千里駕終擬託雷陳
　　　陶行人宅贈
大道僧門對蕭然陶舍深未論五楊柳真懸一素琴坐
向霜烟夕時聞鴻鴈音城笳流海思邊月起秋隂苦勸
䝉騰醉應懷長别心但看得雲翼冥冥誰竟尋
　　　漢上遇鍾叅政
長安一為别十載但書傳我自河南至君來自沔川偶
逢知萬事重㑹是何年館靜風依馬江鳴雨濯船情多
看轉黙酒後惜分眠明發孤帆疾愁經大别邊
　　　登盤山頂顧望三湖
為訪三湖寺春山獨自來千盤不到頂萬壑劃爭廻石
罅鳴鷄犬林風過虎豺俯觀侯趙樹西望白雲臺峯日
明寒雪谿泉激暗雷若非武陵口那得有桃開
　
　
　
　
　
　空同集巻二十八
欽定四庫全書
　空同集巻二十九　　　　明　李夢陽　撰
　　七言律
　　　赴郊觀宿
城邊水色淨春茅苑外鶯啼拂露梢萬户煙花臨複道
九天宫殿鎻南郊霓旌夜發清溪繞彩仗晨飛碧樹交
身到鈞天渾不解坐聞仙樂下雲旓
　　　曉詣西壇候駕
萬宇沉沉曉漏催九關魚鑰遲明開闐闐鼓角空中起
片片罏煙霧裏來氣結龍文隨御幄風傳虎旅發仙臺
叨從百辟觀周典不向秋風數漢才
　　　西壇候駕即事
太嵗宫高接禁牆先農大纛兩相望隂隂背日朱旗閃
黯黯參天翠柏長别殿罏煙清幄次虛壇草色淨琴張
祠官指㸃躬耕地田畯行瞻衮鉞光
　　　扈從耕藉
天行近野團龍蓋萬姓環門識衮袍竟畝難寛卿相力
藉耕無乃聖躬勞侵壇碧草茸茸起去殿紅雲冉冉高
已忝賜筵思報述即陳潘賦愧詞曹
　　　桂殿
桂殿芝房曙色通垂垂苑柳緑煙中桑乾斜映千門月
碣石長吹萬里風已有金吾嚴御陌遥傳玉輅下齋宫
侍臣鵠立松隂裏時倚紅雲望碧空
　　　謁陵
本朝陵墓傍居庸聞説先皇駐六龍一自玉輿囘朔漠
遂令金殿鎻秋峯明禋衮職雖多預備物祠官豈盡供
報祀獨知今上切毎於霜露見愁容
　　　秋懷
龍池放舶他年事坐對南山憶徃時紫閣峯如欺太白
昆吾山自繞皇陂雙洲菡萏秋堪落亂水蒹葭晩更悲
谷口子真今得否攀雲騎馬任吾之
　　　其二
慶陽亦是先王地城對東山不窋墳白豹寨頭惟皎月
野狐川北盡黄雲天清障塞收禾黍日落谿山散馬羣
囘首可憐鼙鼓急幾時重起郭將軍
　　　其三
宣宗玉殿空山裏野寺霜黄鎻碧梧不見虎賁移大内
尚聞龍舸戲西湖芙蓉斷絶秋江冷環珮淒涼夜月孤
辛苦調羹三相國十年垂拱一愁無
　　　其四
苑西遼后洗粧樓檻外芳湖靜不流亂世君臣那在眼
異時松柏自深愁雕闌玉柱留天女錦石秋花隠御舟
萬古中華還此地我皇親為掃神州
　　　其五
單于本意慕華風將校和戎反劇戎遂使至尊臨便殿
坐憂兵甲不還宫調和幸頼惟三老閱實今看有數公
聞道健兒今戰死暮雲羌笛滿雲中
　　　其六
大同宣府羽書同莫道居庸設險功安得昔時白馬將
横行早破黑山戎書生誤國空談裏禄食驚心旅病中
女直外連憂不細急將兵馬備遼東
　　　其七
曽為轉餉趨榆塞尚憶悲秋淚滿衣沙白凍霜月皎皎
孤城哀笛鴈飛飛運籌前後無功伐推轂分明有是非
西國壯丁輸輓盡近邊烟火至今稀
　　　其八
崑崙北極轉天河獨馬年時向此過渥洼西望迷龍種
突厥南侵牧槖駝黄花古驛風沙起白雪隂山金鼓多
况是固原新戰鬬居人指㸃説干戈
　　　雪後朝天宫
馬上城中見雪山白雲蒼霧滿燕關蓬萊咫尺無人到
松柏黄昏有鶴還當日翠華游物外百年金殿鎻人間
浮塵擾擾江湖逺悵望巖棲不可攀
　　　新秋見月
憶在黄河草堂靜坐臨秋月孤娟娟水門蕭條向蘆葦
石瀬逶迤囘舸船頻干禄食去多阻逺望江湖情可憐
傳語魚龍莫浪喜抱珠今夜且須眠
　　　春晴憶湖上
湖上晴煙積雪春柳條湖水接芳新林鶯恰恰稀逢侣
岸日暉暉低向人汀芷渚蘭暄自碧浴鳧飛鷺晩相親
弄移白日思漁舸嘯倚青雲愧此身
　　　晩晴郊望
早時鳴雨晩細㣲忽有返照來荆扉山禽水禽交止語
桃花梨花相逐飛村村柳條弱欲斷家家麥苗青不稀
睡起登樓時極目出雲歸岫願何違
　　　郊行
二月梁園獨未歸岸花汀柳各依依且將弱縷牽行騎
莫厭繁香㸃客衣蝶暖風暄從自得鳥黄沙白為誰飛
平生漫有憐芳興未老能令萬事稀
　　　河發登望
七月七日河水發康王城邊秋可憐買魚沽酒此村口
打鼔鳴鑼何處船白晝蛟龍時一鬬中流日月晩雙懸
紛紛估客休囘首漁子清歌㑹渺然
　　　時景
梁苑桃花寒復開塞門霜雪鴈飛廻天涯涕淚秋偏墮
嵗暮隂陽老更催無病過年遊五嶽不眠終夜望三台
歸鴻漸木終非地濁浪滔天首重囘
　　　見雲雷垂垂不雨悵然有作
大梁城東雲出雷捩風拖雨故徘徊黄鸝坐樹深無語
紫燕銜泥阻未廻即恐孝娥為旱塜不聞神女傍陽臺
火雲西日垂垂暮屋隙愁看返照來
　　　聞傍郡雷雨
尉氏陳留雷雨深大梁猶繫望霓心當堦螻蟻亦愁思
對面斑鳩空好音河朔樓臺安避暑塞垣金鼓助沾襟
江蘺憔悴黄塵滿寂寞魚龍何處吟
　　　盜賊
敇書新調蜀襄兵漢北關南冦未輕密邇千斤竹查嶺
不聞滿四石頭城秦州即易通王貢棧道終難拔漢旌
安得較如曹相國務農休甲賀昇平(竹查山劉千斤叛/地也滿四成化間)
(叛/賊)
　　　喜雨命酌
毒熱兀兀滯梁城不眠聽雨到天明沙田易涸應全賴
稂莠雖鋤却更生年稔不須防盜賊家貧兼得免經營
紛披檻竹迎余笑遮莫尊醪起自傾
　　　晩晴歩園
覽霽羣芳媚小園歩林斜日淨幽軒歸雲過雨時間濕
並葉牽風對直翻幸有桑麻供暮景苦聞豺虎徧中原
天開霞石熒熒晩瓦雀林鴉各自喧
　　　正德辛未四月十七日簡書始至於時久旱甘
　　　　澍隨獲漫爾寫興
苦蒸卓午汗交頤昏暝雨飛如颺絲舟楫自兹杳將去
波濤滿意復何疑璽書况屬臨門日江漢須看放舸時
肯信吾遊兼吏隠五峯彭蠡是襟期
　　　旅泊雨夕聞鴈
季秋鄱岸隂隂雨殘葦折荷翻白濤此夜孤舟聞鴈語
隔雲何處認風毛隨陽定慣湖波險避弋真驚塞角高
南去北來同一旅世情人事莫蕭騷
　　　日照
日照江烟翠欲重夢廻沙觀始鳴鐘浪於洪郡思洪子
豈合松門有赤松萬事寸心徒計較兩間衰鬢且從容
靜來陡覺忘言好把酒看花意毎濃(洪都以洪厓名松/門山在新建縣)
　　　杪夏急雨江州
急雨吞江倒石根吐雲匡岳近城門驚雷不下雙蛟鬬
孤電能開九疊昏白晝黄濤翻庾閣蒼崖翠木溜陶村
乘時詫有扶揺力六月東南見化鯤
　　　繁臺春集
小徑縁臺春自花重堤飛閣盡雲沙能將白髪隨流輩
奈有清壺遣嵗華斷塔草垣増閴寂古城芳岸趂欹斜
忽驚旅鴈思南北海色邊愁入暮笳
　　　僦居避隘般移之日雨乎適至厥時久燥
土市子東曹門西衡門之下聊栖栖古堂疎豁還高榻
故國行藏有杖藜已多佳樹琴書静復值炎天雷雨低
幡幡麥秀真堪喜阮籍窮途未足啼
　　　出郊
簡懶經秋此出郊野煙霜日静衡茅林桃葉盡青猶實
陂麥苗齊緑自苞堤曲獵狐穿雪窟塔巔彈鸛落風巢
隨心樂事非難取舉眼平生覺易抛
　　　探春
老去探春毎怕遲酒朋棋伴日相追無心柳絮當人起
有意桃花背馬隨臺榭草蒿離亂後徃來絃管古今悲
幽崖尚慮殘梅在玉笛丁寧莫放吹
　　　野園
春來無雨風常顛野園諸花更可憐輕車快馬此何日
弄蘂攀條看逺天撲酒遊絲低細細近人閒蝶過娟娟
真知白日繩堪繫莫使孤城入暮煙
　　　冬歸繁臺别業漫興
莾壙孤城此卜居宋臺梁苑獨行予虚名馬愧千金後
白首螢憐萬巻餘踏麥遽堪寒葉翠看梅無那臘花舒
相逢莫漫嗔吾放野醉郊吟盡可書
　　　雪日繁臺院閣酒集
臘朝筵向雪邊開倚閣風從萬里廻枯樹故當看處濕
飛花偏墮掌中杯山河文物他年賦今古衣冠異地材
舉目蕭蕭改天色玉梯扶醉更登臺
　　　雪後上方寺集
雪罷園林出碧梧上方樓殿静虚無日臨曠地冰先落
雲破中天塔自孤爛熳此堂人醉散一雙何處鶴來呼
邀留更待松門月今夜同君坐玉壺
　　　嵗暮五首
萬木蕭蕭俱嵗暮疎梅脩竹可憐風三河晴雪飛鴻裏
四海孤城返照中白首園林惟閴寂紫塵車馬自開通
誰堪物序驚前事况復馮高數廢宫
　　　其二
臨除絃管益紛紛考鼓撞鐘處處聞蜀錦越羅連夜製
綵蛾花勝逼年分流傳自是豪華地悵望能堪日暮雲
澤草芊芊已新色鴈南猶起北風羣
　　　其三
堂北融泥雲氣生堂南枯樹兩禽鳴冰霜眼過風須轉
嵗月心懸老自驚辭臘酒憐比舍餽迎春花欲上階明
壯圖囘首今遲暮㸃檢塵埃笑拂纓
　　　其四
歎徃嗟來秖自癡未衰那即鬢如絲同朝鵷鷺雲霄隔
故國松楸道路疑園草喚愁偏勃勃檻梅偷臘故垂垂
端居寂寞無雙蔕强食栖遲有一枝
　　　其五
嵗當癸酉廬山曲冬盡扁舟記獨棲湖海合冰龍晝立
谿林壓雪虎時啼隂陽晴晦雙過鳥南北行藏一杖藜
今日中原對河嶽暮雲囘首楚江西
　　　春暮丁丑年作
嵗嵗花時出醉歸傷心今日復芳菲善開朱杏非雙蔕
懶囀黄鸝只自飛海内詩朋官罷減城中酒伴病來稀
庭枝爛熳催春暮日午風香獨倚扉
　　　夜風堂前冬青架仆折其二榦曉雪驟至
冬青手植年真久冷日寒姿頗映堂追悔木闌晴未補
忍教風榦夜俱傷亂階朱實離離静仆雪青條蒨蒨長
翹首高雲憶松柏後凋溪壑轉蒼蒼
　　　戊寅早春上方寺
地闊城空春自幽青松黑塔雲常浮入門鈴磬忽一發
暇日臺池聊共遊連錢沓來誰氏騎白玉競浴何年鷗
醉筆要知吾漫興明朝休用碧紗留
　　　無題戲效李義山體
曽倚清酣奏綵毫象牀冰簟玉樓高徐娘老去風情在
班女愁來賦興豪秦柳日斜傷渭曲楚蘭春暮怨湘皋
仙根寂寞崑崙逺浪説人間有碧桃
　　　蒔植甫畢風雪遽至漫爾有作
草樹新培置藥闌醉吟閒凭足心寛豈虞晨雪娟娟布
無那春枝颭颭寒猶有一花當坐媚幸留雙柏與人看
日晴紅緑應全勝為勸先生且放餐
　　　為園
平生走馬呼鷹地白首為園學種𤓰碧草故邀安石屐
青天常滿邵雍車圍闌換土心真苦繞菊依松徑不斜
昨遇日晴閒自歩别蹊桃李又風花
　　　晩秋明逺樓宴集
斜日層城合暮煙新晴高閣敞秋筵衣冠四海追遊地
霜露中原感慨年去鳥來鴻凭檻外飛雲落木把杯前
囘身忽在星辰上醉眼真疑到九天
　　　新年作次喻監察韻
新年雨雪亦太恁十日中無一日晴豈應雷電除夜作
復爾天鼓東南鳴諸軍幸擣蓮池穴大將宜堅細柳營
幾欲臨風撫長劒白頭還自笑書生
　　　甲申元日試筆柬友
人生五十驚衰醜五十從今又數三老慢更何防市虎
少狂曽亦濫朝驂鵷鸞舊侣俱鳴珮鹿豕深山自結庵
短髪不須憂重白吾居元傍百花潭(百一/作菊)
　　　九日詣東莊遇水則舟之同黄李二生
出門萬木吟風葉挈友重陽上野舟數月雨隂今白日
一身天地此清秋逐時莊菊花初放應節村杯酒暫酬
晩暮更催雙棹返汴州誰信有滄洲
　　　正月大雨雪遣懷
梁園春初雲不開雪花壓城滚滚來似有驅龍朝玉闕
豈無騎鶴下瑶臺光牽五嶽黄煙動勢擁三河白浪廻
欲向瓊樓問寒暖袁安今已卧蒿萊
　　　陶君誇其分司桃花獨樹余徃觀之賦此
老懶今來特為花花竒親見主人誇入門風片時時墜
近酒春枝故故斜湖海一尊憐舊侣乾坤雙鬢愧年華
明朝許赴柴門約共醉東園萬樹霞
　　　和君席上海棠賞之二首
老興看花不厭頻折紅攀緑總怡神孤枝解動雙樽影
數朶能囘四座春誰遣物華成嵗色自多人世有閒身
年來斷酒因脾濕為爾還應暫入脣
　　　其二
缾中海棠亦太劇細小翠擁臙脂深穠姿故薰欲醉眼
芳信暗傳嘗苦心偶逢一枝已自惜若臨全樹更須吟
花時不道天無意一日常横半日隂
　　　莊上看花歸見庭中海棠落英與客同賦
三日野花風打稀朝遊酒伴暮醒歸臨門夭桃不汝惜
當院海棠胡自飛已憐錦繡半鋪地更訝芳香時㸃衣
便應與君酌明月醉眼天地生光輝
　　　春日過黄公新堂
黄家新堂逼春起紫燕尋巢時自來久隂煙雲眼底豁
乍晴河嶽窓中開物情野色且幽寂日光人意能徘徊
持杯布席就芳草醉深同卧林邊苔
　　　夏日
稍喜夏來天日晴遽看諸物盡生成纍纍杏實攅高蟻
赤赤榴花坐小鶯晝夜寒暄猶混雜乾坤清濁固分明
留賔酒茗吾能供春笋滿林今更生
　　　陶公過曹濮分司見叢菊蔓草中移之自隨有
　　　　詩傷之豈以為家物耶余覽而和之
野舘寒芳抱自知好吟公子發秋悲春風世路元桃李
霜露鄉關有鬢絲三嗅草萊行復立數株車馬載還隨
東籬可謂君家物竹帛勲名晩節垂
　　　正月四日始出赴黄子之宴南隣何儀賔以美
　　　　醪助杯即席口占
杜門常日追游少新嵗初筵獨詣君幸有隣家能過酒
况多賔客善論文樓臺霽日斜含雪竹樹和煙暮閣雲
入夜不歸雙燭秉近尊猶喜落梅芬
　　　陶王二君來賞牡丹
同城何苦不同歡况復春風到牡丹香滿正宜㩦酒問
色深翻奈近燈看綵雲黄霧晴長擁澹月㣲霜夜故寒
任使羣芳妒傾國古今須讓百花冠
　　　冬日學司偶見庭菊
凍雨晴霜爾自開偶逢私恨過秋來違時只為含中色
入藥終須顯上才已許數花巻袖采能分一本向籬栽
冬廵若憶重看約莫使文軺觸雪廻
　　　晩秋東莊宴集
郊園秋晩只風林冠蓋羣遊是盍簮楓葉近尊朝映日
菊叢淹坐暮横隂煙霞故引旌旗色鳥雀應疑簫笛吟
月底金鞍散歸馬野雲囘首少㣲深
　　　二月望留雲閣雨集
今年花朝花爛開春風細雨臨高臺繞闌紅濕舞英重
隔窓黄閃流鶯廻連日霡霂地已足薄暮風雲天更來
眼看萬物歘生色爾我胡惜黄金杯
　　　海棠爛然要諸君子賞之分韻得壺字二首
繞樹廵簷興恨孤縟紅繁緑似渠無童知小徑晨先掃
客有高軒夜特呼已拚落英欺舞袖更堪歌鳥勸提壺
幸能老去花常健遮莫尊前醉共扶
　　　其二
春深花樹爛糢糊花下朋遊酒一壺帽側故搴輕朶挿
席安仍取積英鋪日烘擾擾蜂能趂煙動關關鳥更呼
客散獨燒高燭照老來真自笑狂夫
　　　雨中海棠
憐花常欲報花安醉眼㝠㝠雨自看朶朶胭脂深更濕
杯杯竹葉滿須乾等閒細片休輕落率爾春風且恁寒
朝為行雲暮仍雨淩波獨立汝應難
　　　艮嶽篇
宋家行殿此山頭千載來人水一丘到眼黄蒿元玉砌
傷心錦纜有漁舟金繒社稷和戎日花石君臣棄國秋
漫倚南雲望南土古今龍戰是中州
　空同集巻二十九
欽定四庫全書
　空同集巻三十　　　　　明　李夢陽　撰
　　七言律
　　　郊齋逢人日有懷邊何二子
今日今年風日動苑邊新柳弱垂垂齋居寂寞難乘興
獨立蒼茫有所思谷暖遷鶯翻太早雲長旅鴈故多遲
鳯池仙客容臺彦兩處傷春爾為誰
　　　夏日過序公
炎天樓殿䕃空扉永晝雲林孤鳥飛病起出門風色異
獨來清坐老僧依撲簾花片疑紅雪解帶藤蘿映紫衣
萬事囘頭誰得問但逢心賞莫教違
　　　過馬陟次毛庶子韻
冉冉輕雷止復行鳯池清夏半隂晴漸看西日籠花氣
誰放南風作雨聲融入塹沙將拂燕密侵宫柳益霑鶯
晩來一赴薇郎約匹馬衝泥逺興生
　　　章氏芳園餞朱應登
細雨林塘花可憐况有美酒斗十千見日𤣥蟬元嘒嘒
含風緑篠自娟娟朝廷豈料更新主塵世難逢感昔年
縱倒芳尊不成醉别懷憂緒兩淒然
　　　訪何職方孟春新居二首
昨年聞汝在郴州對酒時常使我憂無客解題鸚鵡賦
同誰出入鳯凰樓瀟湘夢澤今虚逺易水燕山不斷遊
舊雨休嗟車馬伴卜隣先近李膺舟
　　　其二
街北小堂卜築深離離竹檻稱幽吟不爭鵝鴨嫌隣舍
旋置琴尊見客心呼雨乳鳩仍暫止定巢新燕故相尋
層軒更許消清暑露頂同依嘉樹林
　　　送殷進士病免歸
魯川西流石齒齒川上茅堂千樹林春行不費風雩詠
日暮聊為梁父吟南瞻岱嶽雲峯峻東訪滄溟煙霧深
司馬豈縁封禪病任公終有羡鼇心
　　　别徐子禎卿得江字
我愛南州徐孺子明瑶美璧世無雙新從北極看南極
便自呉江下楚江日落鷓鴣啼廟口水清斑竹映船窓
禰衡王粲俱黄土千載何人復此邦
　　　追舊寄徐子
憶昔逢君雪滿途遥憐為客向江湖看碑定憶羊開府
作賦先投楚大夫日黒魚龍豗夢澤草青麋鹿上姑蘇
空揮玉軫思流水不得驊騮見過都
　　　過李氏荷亭㑹何子
三伏尋花到習池幽懷真與故人期出波菡萏晴相並
度檻流螢晩故遲他日宴游能此地向來開落果由誰
亦知塵世難逢醉且把芳筒當酒巵
　　　酬儲太僕見贈
抱病逢春無那春雪晴雲氣相鮮新經旬不出惱官長
束帶何由朝大賔豈謂煙霄無勁翮欲從江海訪遺珍
商歌日暮悲風起索處應慙扣角人
　　　答太僕儲公見贈
淮海先生海鶴姿年來何事鬢成絲安危異日須公等
文雅于今是我師縱有孫陽難遇馬誰言安石但能棊
桂枝偃蹇空山裏旅病逢春故國思
　　　病間聞何舍人夢故山有感
我逢新嵗兼新病君夢故園登故山木杪啼猿行問訊
枕邊流水莫潺湲深春古廟同誰徃絶壁孤雲只自攀
悵恨無家傍林谷定應何處卜鄉關
　　　雨中憶張大夫園亭
我愛張家好亭子滿園林竹夏淒淒霑花細雨飄窓裏
映日輕雷過檻西已拚習池多樂事況逢光禄有新題
朝囘㑹與金蘭約走馬㩦壺到碧溪
　　　解官親友㩦酒來看
嚴城擊鼓天欲曙風起平林纎月長故人開尊且復飲
客子狂歌殊未央卧病一春違報主啼鶯千里伴還鄉
他時若訪漁樵地洛水秦山各淼茫
　　　送王照磨省覲
浮沙皛皛楚王臺苦竹泠泠帝子哀臘月江南鶯語合
早春湘北杏花開貪趨綵服聊輕舫苦憶金門罷舉杯
入幕郄超難許並題橋司馬直須廻
　　　寄徐子
徐子南游渉洞庭楚江風浪眼㝠㝠朅來振玉朝天子
忽漫傳書與客星訪戴難移剡溪棹問竒曽過子雲亭
煙沙水國催春發楊柳愁邊却盡青
　　　寄徐編修縉
題詩傳語玉堂賔想像鳴鞭散紫宸玩弄門前金騕褭
宛如天上石麒麟徒誇中論流人世實有新詩泣鬼神
密勿願先諧大軸漁樵久已屬閒身
　　　九日寄何舍人景明
九日無朋花自開登樓獨酌當登臺孤城落木天邊下
萬里浮雲江上來但遣清尊常不負從教白髪暗相催
梁南楚北無消息塞鴈風高首重囘
　　　冬霽宴丘翁林亭
竹亭高宴雪霜殘柏塢移尊月色寛馴鶴自知迎客舞
絶琴今擬向君彈醉來箕踞仍呼酒老去留賔不著冠
解道㝠鴻能萬里肯輸烏鵲一枝安
　　　立春遇雪柬孫君二首
乾坤莾莾俱為客世路悠悠各愴神海内弟兄稀見面
天涯霜雪又逢春馴階鳥啄猶呼侣破浪龍吟不避人
幾欲開尊向梅柳白眉青眼為誰顰
　　　其二
留滯周南春復春路迷何處問三秦竟非吾土堪垂淚
不為儒冠豈誤身偷臘檻梅暄媚眼弄寒山篠晩傷神
虚傳夜雪能乘興不見山隂鼓柁人
　　　送張訓導棄官為母
蜀道干戈暮角悲水行溪壑轉春姿辭劉徐庶心先苦
廻馭王陽願不遲正月巴山猶碧樹孤舟峽口已黄鸝
并吞割據千年事愁見岷峨有戰旗
　　　早春酬内弟璣
騎馬衝泥到竹扉孤城雪日弄暉暉將飛鴻鴈春相聚
得食魚蝦暖自肥賈誼上書翻逺謫桓榮稽古已多違
亦知匡濟諸君事勿羡東皋早拂衣
　　　早春郊園贈别
野隂蒼蒼春不分春堂黯黯惜離群柳條欲折不應手
林花即開誰寄君鴈飛帆檣畏觸雪日蒸山澤恣成雲
杳然㩦别東園晩綺席玉杯相對醺
　　　生日答李濓秀才
臘前此日梅花劇醆送初筵竹葉新千里共為青眼客
百年余是白頭人清霜麗蘂情休妒醉舞狂歌意總真
忽憶退朝傳粥食遲廻吟望一沾巾
　　　過内弟宅感詠
天漢橋邊水竹居明公卜築迥幽虚軍城日月梁園永
戚里山河宋殿餘諸弟冬林供雪笋重闈日饌躍江魚
冰清牢落千年事手澤空嗟萬巻書
　　　積雨鄭左二子晩宴
秋深衆草皆垂實雨久高牆半濕痕百嵗榮枯同逆旅
二儀風霧自黄昏烏鴉樹滑時窺屋泥濘人稀早閉門
便合披簑邀鄭左任從燒燭倒清尊
　　　送王生還里
華池避俗屯螢火徃日談經近鹿塲萬里漂零余作客
諸生親炙爾升堂昨來見面生春色嵗暮還家帶雪霜
懷土力㣲難並進强吟臨路獨淒涼
　　　逢㤗公門徒因寄
垂翅昨年辭帝都散花今日見門徒乘杯老去還能否
擊鉢狂來未信無暫止乳鶯元逐燕得時横隼莫驚烏
清沙密竹追隨地膓斷飛虹月色孤
　　　寄華韶州
十年不寄一封書索處常思萬里餘謫宦賈生元獨逺
抗言劉向果誰如新符海外勞分虎舊德朝中想佩魚
退食昔移青𤨏歩論文偏過省郎廬
　　　贈鄭庚
文物江東數歙都里傳貞白似君無門前不種鉤衣草
堂上常巢返哺烏為客老年今道路告歸春日復江湖
沙溪酒熟兒孫勸拄杖徐行歩緑蒲
　　　北行家兄與内弟玉實間行遉緩急即如雷霆
　　　　之下魂魄並褫矧又如饑渇
吾兄淚眼若懸河内弟尫羸苦更多昏黑同行草莾裏
明星獨傍邑城過荒山葛藟縈初蔓空屋荆花滿故柯
臨路斷膓俱哽咽望歸㩦手向煙蘿
　　　寄答内弟璣九日繁臺見憶
悵别登臺逢九日雲閒水落望長安風急愁聞木葉下
秋清涙滿菊花團臨危始識交親重處世空嗟行路難
一勺塗鱗終放擲九天歸翼待扶摶
　　　喬太卿宇宅夜别
竹梧池舘夜偏寒促席行杯漏未闌燕地雪霜連海嶠
漢家鐘鼓動長安吟猿見月移孤樹宿鴈驚人起别灘
二十逢君同躍馬十年囘首笑彈冠
　　　别都主事穆奔喪歸
瑶池不聽鳯皇簫銀漢愁看烏鵲橋海内君親情併苦
天涯書劒路俱遥隂隂朔塞鳴秋葉滚滚寒江急暮潮
君去㑹應朝北斗余歸終擬伴漁樵
　　　夜别王檢討九思
露白秋城角夜哀朔雲邊月滿燕臺仙人閣在銀河上
嬴女簫從碧落來江葉自隨山葉舞燭花偏傍菊花開
風塵荏苒年華異莫怪臨岐數酒杯
　　　宿江氏
尋山累日山中宿玉港囘鑣見爾家世逺樓臺喬木裏
族繁門巷一溪斜深冬野竹猶風葉細雨簷梅已凍花
惆悵哲人今異代玉峯囘首碧參差
　　　穀日酬鄭屠二省使携酒見訪
殊方穀日軒齊過返照虛窓暖自通短鬢江湖今㑹少
早春閶闔舊趨同越南閩北風煙際㟁柳園梅霽雪中
時世艱難須共濟此生杯酒任西東
　　　滕閣訪屠子感贈
章門屢出縁尋子滕閣留懽晩不囘霜落磧洲江漸細
日斜鄉國鴈還來紅巾未信干戈息白髪能禁日月催
千古棟雲簾亦捲西山秋色為誰開
　　　雨秋友人見過有贈
時芳已後重陽雨揺落深驚昨夜風鴉雀小亭雲竹静
蒹葭寒水灨江東詩名海内逢高適人物呉中有阿䝉
數過淹留非縱酒異鄉搔首各飛蓬
　　　較射畢青雲峯示諸生
射畢孤峯聊獨上繞峰冬樹發孤雲天開逺岫遲遲見
水落寒江細細分禮樂衣冠先此地綱常簮組愧斯文
亨衢接武尋常事孝子忠臣百世芬
　　　發南浦贈人
大寒冰雨何紛紛曉行日臨江吐雲得風舲舸故相逐
異港鳧鷗還自羣浦南蓼洲春欲動㟁西雪山晴未分
與君接席向香藹吟坐傳杯侵暮曛
　　　江上逢羅通政
秋乘綵鷁脩春服曉解牙章拜五雲三十超遷門下省
遲廻瞻戀聖明君烈風江上年垂暮把酒旗亭袂忍分
晝錦故山家慶集堂開鶴髪野梅芬
　　　清江彭君幽居
新霽隔城江色來僻居春暮徑花開當門銀杏有千嵗
穿葉黄鸝能百廻南徼雲沙曽杖鉞北山薇蕨且銜杯
波深五月鰣魚至獨釣吟行鷗不猜
　　　題嚴編脩東堂新成
城居市逺同村僻堂構春成屬燕忙星檻夜凭斜北斗
日牕朝坐影扶桑問竒頗類揚雄宅醒酒真輕李相莊
喜即繫舟臨秀浦恨猶拄笏背鈐岡
　　　㤗和南行羅通政舟送
開船日午君俄至逆水開尊得竝船貪數岸花杯不記
已衝江雨纜猶牽雲山楚越相逢地劒珮京華始識年
感昔願仍還省閣顧今俱已静風煙
　　　寄孟洋謫桂林教授
長沙賈誼君仍逺南渉三湘復九疑虎豹深山聊澤霧
蛟龍得雨固須時行藏學閣蒼梧夕鼓角夷城白髪悲
悵望適荆心豈忝飄零極海翅非垂
　　　南康至日送韓訓導赴湖州推官
黯黯寒冬湖水頭遷官别我向湖州吾道百年逢小至
雪江千里屬安流飛騰刑獄官非忝簡拔朝廷意實優
見説東南力已竭哀矜此外爾何求
　　　仰頭遇友夜泊感贈
舟夜雙燈倚碧灘江雲靄靄覆春湍中年獨覺滄洲穏
直道誰非行路難坐裏旌旗環匯澤花時金鼓發長安
時危故國思芳草懶慢先君得挂冠
　　　龍沙餞胡子還城
春卿送弟返扁舟子孟還城設餞遊樹䕃金沙開錦席
花吟楚鳥勸吟甌平風㟁壓黿鼉窟倒日江明鸛雀樓
古木徐亭偏寂寞醉希凝望水東流(呉育字春卿胡健/字子孟俱宋顯人)
(也/)
　　　别太華君
自我徘徊襄漢間秋風倐忽吹襄山􁩂鶬竟日亂洲渚
鴻鴈孤鳴愁草菅秦路傷心紫芝折楚巖囘首桂花斑
層城月出歌鐘滿誰念揚雄獨閉關
　　　贈何君遷太僕少卿
省客新乘卿士車尋盟特别水雲居還朝賈誼元前席
去國虞生合著書貪顧休輕冀野馬祖行親釣汴河魚
虚疑厄閏春情晩驛路羣花宛宛舒(是年遇閏何有官/似黄楊厄閏年之)
(句/)
　　　夏日赴監察許君之宴同張監察
霜府池亭夏亦寒捲簾河嶽火雲殘筵開冰動琅玕簟
酒伴𤓰行白玉盤驀石尋花時徑徃躍魚投餌晩留懽
孰教逃暑陪驄馬自分清朝老釣竿
　　　柬趙訓導二首
　　趙安邊營將家子讀易人也
安邊坐堡近沙塲白日胡沙慘慘黄彀弩汝兄増品秩
操觚吾子獨文章雙龍一命新朝闕三鱓諸生已報堂
授易未容輕管輅揲蓍端合契羲皇
　　　其二
田園共傍古蕭關舞鳯城臨斬斷山連茹實期王貢上
轉蓬俄聚洛河間風塵落葉頻驚眼苜蓿深杯且破顔
宋岳魏臺俱不沒及秋騎馬肯同攀
　　　酬和許監察九日對菊之作
風簷落葉隨行歩坐近寒花引濁醪久客重陽還細雨
故山他日幾登高羈心汴舘頻搴蘂醉眼江門舊送濤
願戢霜威長晩色賸抽英響續遺騷
　　　酬和李子夏日遊天王寺見贈
玉皇諸閣鎻空寥夙昔攀縁客互招細細嵩雲通佛栱
㝠㝠河氣度僧寮柏潭路古揺晴茘竹洞城隂掩熱椒
聞爾昨遊吾自阻碧紗誰並照煙霄
　　　喜鄭生至自京師傳崔陸徐何諸人消息
汝從京國傳消息屈指離吾幾換年當日應劉俱老健
朅來燕趙自風煙陽囘草木清霜後嵗暮賔朋醉眼前
别業舊臺㩦手在野鴻沙鳥日翩翩
　　　繁臺冬日喜鄭生歸集
予從汝去稀過此即使經過亦惘然乍聚酒杯須落日
久晴臘月有和煙向陽小草纎纎出傍水浮雲宛宛連
野立舉天昏色起好横酣眼望三川
　　　正月二日臺卿李公監察毛公袁公枉駕而顧
　　　　毛歸有作輙次其韻二首
君子三陽元並進朝廷四海况為家冠彈貢氏非吾願
星聚荀門敢自誇走洗玉盤深映竹驕嘶驄馬半銜花
緑尊未倒歸須夜臺柏無言已宿鴉
　　　其二
吾生五九笑吾涯短圃低墻即是家酒熟喜當賔客過
詩成慙使世人誇日臨河岳雲俱色春入樓臺樹自花
轉盼不堪天地異得栖無小後啼鴉
　　　和毛監察秋登明逺樓之作
院鎻簾垂白日幽為誰乘興獨登樓地平嵩嶽牕中出
天倒黄河檻外流坐對罏煙雲並起醉揺霜筆樹還秋
可憐大厦須梁棟未展那知匠氏憂
　　　雪後困酒和王左史
旭日上雪簷溜懸廣文先生猶醉眠牀頭緑尊已交卧
解酲復倒嚢中錢開門泥濘午活活有客騎馬來翩翩
强起梳頭煨芋栗暖杯寒光仍四筵
　　　柬邊子變前韻
繁丘草青春可憐欲徃恰值春風顛應門童子不通客
空同先生閒自眠柳長故嫋金色縷梅落盡鋪白玉錢
安得即遊共爾閣滿引香醪花簇筵
　　　仲春繁臺飲餞醉歸口占呈陳邊二使君
晝日起風花欲開過鴻未盡巢燕來看山已嚴陽翟駕
群餞復聚梁王臺苦云離合毎不易便醉顛倒何嫌猜
背閣碧樹故裊裊當筵哢鳥時徘徊不見當年艮岳盛
今日纍纍青草堆
　　　春日過遂平將軍第同李尹
十年不到將軍第一日重來令尹偕春色不改延客閣
芳樹盡覆彈琴齋尋香檻蝶娟娟逐競暖池魚宛宛皆
晩歩鹿蔥驚欲放續遊無吝玉為牌
　　　限韻贈黄子
禁垣春日紫煙重子昔為雲我作龍有酒毎要東省月
退朝曽對掖門松十年放逐同梁苑中夜悲歌泣孝宗
老體幸强黄犢健柳吟花醉莫辭從
　　　贈王推官相國之子
青年籍甚王推府得郡吞江復據湖楚楚驊騮當道路
英英秋月坐冰壺三槐舊業承非忝駟馬高門望與俱
相國醴筵今更數在邦無憶鯉庭趨
　　　高門堤陳氏别業夏集
門堤平野突崔嵬幔屋深林石磴廻盛世行藏吾學圃
異鄉天地此登臺馮軒五月涼風入移席孤城返照來
急管暮催杯更進醉翁非為酒徘徊
　
　
　
　
　
　
　
　
　
　
　
　
　
　
　空同集巻三十
欽定四庫全書
　空同集巻三十一　　　　明　李夢陽　撰
　　七言律
　　　夏日繁臺院閣贈孫兵部兼懷大復子
獨馬孤城送客廻亂蟬高柳出銜杯晴天河嶽今開閣
戰地金元晩上臺才自籌邊期獻納義猶傾蓋愧徘徊
何休門客如君幾北望天風萬里來
　　　送楊子還里
曽修書院旴江側君去懷予試一遊當日水山應更好
别來松桂幾經秋謝詩早向麻源覓顔帖時從廟碣收
此外何求惟有醉背山合起望泉樓
　　　送張工副
為官秦邸君西去因憶簡王相遇時池出異蓮要作賦
舘開脩竹坐傳巵龍旂寂寞還雲氣鶴馭飄翩秖夢思
寄問白頭强相國醴筵吟筆似前隨
　　　夏行人齎太皇太后哀詔過此以病淹于郊舘
　　　　僕為作詩
野舘春雲劇暮隂病臣哀詔此經臨君親敢謂三江逺
涕淚懸知萬國心風砌獨花堪憤悶雨簷雙燕足清吟
遐陬毎引前星望賴爾兼程布此音
　　　城南新業期王子不至
新園本欲誇王史竟日城南期不來即使屋荒還五柳
忍令春暮只孤臺對人芳藥翻翻出近日浮雲細細開
已囑甕頭封緑蟻明朝倘許盡餘杯
　　　再期王左史不至
地散官拘此亦希草堂重約忍偏違元期芍藥枝枝賞
忽復葵榴片片飛諸客酒停時望斾孤城日落尚留扉
人生樂事真能幾野立蒼雲又白衣
　　　繁臺次秦氏韻
一秋今到十賢堂萬事傷心歎渺茫草緑梁臺猶殿閣
花殘宋苑只宫墻天南星宿元朝斗崖北靈芝本向陽
未老息棲終傍此預愁人擬卧龍岡
　　　送田生省母兄如晉
匹馬遥衝落日㣲萬山何處是庭闈塗紆沁上花應發
春盡并門雪尚飛臨柏乍開荆樹閣傍萱重著老萊衣
馮高試望風雲氣大駕新從此路歸
　　　寄題孫氏苕溪草堂孫是時始有婚事
苕溪之傍何者丘幾時自卜林塘幽已聞寛田足放鶴
曽否餘錢兼買舟狎人鸂鶒元成偶近檻芙蓉故並頭
塵世要留風格在東南聊作醉鄉遊
　　　送毛監察還朝是時皇帝狩于楊河
楚生臨水送將歸黎子當筵賦式㣲天下汝為真御史
百年吾是舊漁磯沙寒白日蓬科轉風起黄河木葉稀
此去有書應力上太平天子本垂衣
　　　送李行人還朝
南使樓船漫北廻西廵車駕歘東來星辰再逐千官入
閶闔重臨萬國開寒盡旌旗猶拂雪春新環珮且沾梅
虞絃定有薫風奏佇望陽和徧九陔
　　　逢吉生汴上
汴上相逢俱白頭秦中却憶少時游煙花樓閣春風日
錦繡山河百二州未論聽鶯穿細柳實因走馬出長楸
金尊邂逅今宵月明發仍懸兩地愁
　　　郊園夏集别李沔陽
東門慣種召平𤓰彭澤新成處士家晨起忽嘶花外馬
君來同泛柳邊槎向人菡萏元隨檻哺子鵁鶄各占沙
明發路岐愁把袂秋風江漢有歸艖
　　　李沔陽飲後田鄭二子復集於斯莊望見陂水
　　　　驟落衆頗訝之
五馬柴門夜已廻二豪尊酒且重開林乾鳥雀群應喜
水落鳧鷖半不來疎懶合收任氏釣嘯歌真慕阮公臺
亦知河朔非凡輩逃暑無辭掌上杯
　　　早春酬張客見贈
周王祈雪罷燈遊楚客思鄉迥獨愁不雨風雲常嫋嫋
入春江漢轉悠悠穠花錦石添雙鬢横笛短簫悲綵舟
岐路斷膓俱不減予今搔首為西州
　　　田居嘲答李沔陽
郊園自枉君侯車日日觸熱尋吾廬柳長風多秖欲睡
𤓰成雨來仍用鋤逺田隂隂立黄鵠新波雙雙跳白魚
即令石水泥五斗豈無五馬愁騎驢
　　　别熊御史出塞
今夕何夕春風㣲把酒長歌春興違嬌鶯乳燕黯不語
嫩蘂柔條空自稀都門車騎明朝發關下行人三月歸
北望胡沙青草盡祁連山外斷鴻飛
　　　春望柬何舍人
城南春望春可憐小苑高樓生暖煙幾家芳草斷膓處
無數落花吹笛邊川原萋萋入暮雨車馬駸駸矜少年
欲向仙郎誇白雪陽春久已絶人傳
　　　贈張含
孔門諸子接升堂杜甫交遊盡老蒼萬里南歸望秋月
一樽對别逢春陽生兒當如李亞子有父况作尚書郎
肅肅雲鴻天路永樊籬斥鷃莫空翔
　　　題環上人精舍
前月到寺萱草香今月到寺葡萄長潢潦盈盈旭日動
樓閣灑灑高雲涼出門毎恨市城隔浮世空嗟車馬忙
圓月清秋期重訪即扳留卧賛公房
　　　送膠州學職
廣文先生騎馬來膠東膠西花欲開鱣堂蕭蕭帶暮雨
芹池殷殷鳴春雷太山西望真堪仰洙泗東流竟不廻
寥落廟宫多古樹屬君收取棟梁材
　　　送人還洛
十月朝天春始廻洛邦真喜使君來柳條臨路若相待
梅花滿堂渾欲開雪晴幾過囘鑾浦日落時登承露臺
九重他日求賢詔不道今無賈傅才
　　　秋日飲王子之第
岧嶤玉殿逐秋開迤邐金風觸酒廻賔客百年梁氏苑
河山雙鬢李仙杯露凋梧葉浮龍井月引簫聲出鳯臺
莫羡同舟流逆調須知雅樂是真才
　　　見素林公以詠懷六章見寄觸事敘歌輒成篇
　　　　什數亦如之末首專贈林公
南伐經年駕北還麗雲遲日藹燕關花明合殿春開扇
柳引千官曉復班新有越裳供雪雉(是年始貢/者三國)更聞飛
將奪天山務農銷甲從今事飽飯行歌興不慳
　　　其二
香含雞舌曽為吏日侍龍顔朝退時春色故揺三殿柳
曉風偏放萬年枝鏘鏘劒佩鵷行亂裊裊旌旗鳯輦移
迂謬一麾今廿載半生心事白頭知
　　　其三
青天萬仞削芙蓉憶踏匡廬第一峯哀壑暮雲埋虎豹
大江春浪變魚龍天池玉筆親留碣石室山僧獨扣鐘
搔首昔曽霄漢上舊題應被紫苔封
　　　其四
投簮萬里旋舟日暫憇覃園傍峴西潭起漢娥留佩賦
井傳王粲倚樓題林猿浦鴈心常徃楚雨襄雲路不迷
縮項一槎真欲釣幾時重訪鹿門棲
　　　其五
買園近闢三三徑啓户遥當六六峯敢向大河誇樂土
且將名嶽寄行蹤風林躍馬狐狸走草澤囘舟鴈鶩衝
昨復潁陽開别業傍軒新徙具茨松
　　　其六
西伐親將龍虎軍南歸甘即鷺鷗羣謝安實費登山屐
司馬虚傳喻蜀文釣罷蘭溪宵上月吟成壺嶺晝生雲
何時勉為蒼生起悵望東南五色氛
　　　小至後寄甥曹嘉
隔縣經秋汝面難好音為郡舅心寛三河鴈起沙先暮
四海陽囘雪尚寒萊竹召棠他日事石渠金馬向來官
公餘定有尋幽興莫惜新篇寄我看
　　　河上茅齋成呈家兄
愚弟罷官兄獨喜卜築茅齋傍竹林開窓忽見萬里色
背水常留十畝隂春來燕子休相賀日暮幽人且自吟
庭下㑹栽棠棣樹牀頭新製有虞琴
　　　留别李田二秀才
五年梁苑棲遲穏千里南州忽此行海内尚還憂盜賊
老夫何用拜簮纓音書陸續憑誰寄醆酒留連見我情
惆悵暮天雲不盡秋風相憶豫章城
　　　贈鄭羽士
怪爾零丁老鍊師藏珍破屋鬢成絲坐看丹竈宵忘寢
行折園葵午療飢久雨水渰松樹死塌墻人過廟門疑
空傳薦福千金帖今世誰尋少保碑
　　　送蘇文學徃主三賢書院
邦侯敦禮聘才賢梁客乘秋詣汝川堂上久懸徐穉榻
門前俄報孝亷船雲山紫邏霜應峻風穴青松晩更妍
獨上高丘試囘首紫陽白鹿自江煙
　　　鄭生聞予種樹有成便冒雪㩦酒來看鄭時有
　　　　江東之行
鄭綮騎驢雪故來無功行樹及春栽沾濡立愛新松色
冷凍囘驚早杏開密片深當紅蕾集寒聲虚帶翠蕤廻
思君蓑笠滄江上酒罷翻愁去舸催(王績字/無功)
　　　送蔡子赴省
君從歴下游三輔暫就薇花避柏烏關内久懸馮異望
河西早上伏羌圖茶官詭譎時侵馬餉吏奔趨日備胡
生養願今開氣象山河百二本皇都
　　　鐘樓重别熊子
野寺荒臺餞客游江湖城郭暫消憂危檐獨趂翩翩燕
細浦雙行宛宛鷗人世舉杯俱勝跡風林長夏有清秋
情來不用重翹首西北浮雲是帝州
　　　閻曹二子發京姪木與之同舟而下有詩紀之
　　　　予亦和此篇
共水同舟伴謫居海天春色静涵虚蠻方故啟流官路
漢史終收痛哭書蜀徼山高常戴雪滇門池苦亦生魚
上林花樹年年在前席行看入禁廬
　　　甥嘉謫官過汴僦舍而居以時炎熱
萬里嚴程此一州問親娯舅爾須留遷人賔客休填户
僦屋炎蒸幸有樓穿檻筍高猶足采戲池魚美更何求
館甥舊地花仍好得暇頻來看海榴
　　　園莊餞蔡客還江東
來日麥苗歸麥黄炎郊攜手暮蒼蒼别筵車馬吾先醉
落日東南江自長檣燕岸花休促棹小堂新竹尚餘觴
呉門汴市無千里應把并州作故鄉
　　　寄贈司冦林公還山
徴書强逼上彤闈退食長吟望翠㣲漢室本縁三䇿重
都門真見二疏歸朝廷司冦元持法天下蒼生遽拂衣
趨陛履聲皇念切夢魂能復五雲飛
　　　謝南陵折贈牡丹十頭咸樓子重瓣
王花折送出朱門國色俄臨處士村堆積實増春照耀
傳看直至日黄昏先掄上蕚圍詩巻已拚清香費酒樽
見説陳思才八斗洛陽真譜許同論
　　　儀賔柳子以合懽芍藥見贈予自不識此花而
　　　　柳云種蒔數年惟今嵗雙朶時柳病方愈
賔卿贈藥驚竒異共蔕分葩號合懽入手自摩雙蕚歎
逢人恐當一花看並頭虚漫誇蓮蘂單瓣還應壓牡丹
汝抱緜疴今幸愈和中天遣助平安
　　　夏日上方寺追念舊遊寄平陽王守前御史
伏天樓閣同遊地尊酒松林憶並㩦驄馬昨朝三極北
虎符俄剖萬山西人間散合留高跡壁上風雲䕶舊題
出守次公元入相汾川應與潁川齊(黄覇字/次公)
　　　答杭雙溪渡河見寄
藩公赴鎮東來日野老扶笻北上時貪墨似聞抛印綬
壺漿真見迓旌旗豫州河嶽元中土漢法封疆是重司
廿載别君今幸此柴門能倒故人巵
　　　奉寄邃菴相公之作
徴書北闕朝朝下不見東山起謝安黄閣兩朝心自赤
蒼生四海淚曽乾雲霄桃李猶門徑嵗月絲綸只釣竿
舟楫願公長好在風江日夜有波瀾
　　　東莊冬日㑹别謝行人
冬圃朋游菊半蕪風林互飲葉全鋪徃來物理須霜露
離合人情豈路途乾緑冷紅難避眼剩香餘馥故侵壺
相逢莫漫憐修竹要識乾坤有碧梧
　　　雙溪方伯夏初見過就飲石几留詩次韻
孤城春氣轉温風石几閒門夏樹中遇客便移杯酒玩
題詩今得故人同猶驚鳥動花紛落况值日斜樽不空
晩暮蒼茫萬里色賴君長劒倚崆峒
　　　三司諸公久有蓮池之約㑹雨阻不赴乃移兵
　　　　司東圃而飲為詩以贈
西城宿雨天虚阻東圃㣲晴人竟遊地闊儘容雲氣入
亭深能使樹香留尊前俊傑齊三府林下迂疎自一丘
勲業太平公等在故將高榻動南州
　　　東莊再贈杭子兼呈其兄澤西年友
冬郊日白無風沙羣飲送客遊琅琊到日定生韋澗草
有時同醉歐亭花我今五十半潦倒君日高貴元才華
過鄉為問澤西子老吟何處饒煙霞
　　　乙酉除夕答鄭生兄弟見贈之作
除夕天涯見客心連枝游子各悲吟徒將鬢雪凝青鏡
且把鄉梅託素琴海嶽催春潜弄色氷霜爭嵗沍成隂
吾家甕緑浮浮嫩兄弟能來秉燭斟
　　　東莊謝臬司諸公携酒見過
白日餘紅亂撲衣郊亭無事坐花飛何縁五柳嘶驄馬
忽有群公到竹扉過眼物華春自暮賞心朋輩老應稀
亦知不是談𤣥宅倘許頻來各醉歸
　　　上方寺㑹監司諸公
梁園四月斗炎蒸衆飲松堂爽色凝天上樂聲僧梵接
掌中杯影塔雲層高情不使忙官奪野興常於勝地増
西海漸生歸路月上方無藉散花燈
　　　東莊藩司諸公見過
少年湖海老中原萬里誰期共一尊邂逅路岐須盡醉
向來離合敢重論桑麻事業陶公徑鳥雀人情翟氏門
懶散廢書𤓰可種夜來時雨足吾園
　　　于公廟㑹王帥以其防秋北行
新晴借廟張金鼓舊約鋪筵集縉紳氣早冷隨雲雨入
地幽人與竹松隣時來拜命防秋將老去狂歌避世身
醉别贈君雙玉劒持將西北掃風塵
　　　新秋宣威後堂㑹張鮑二帥晩過東圃作
㦸府臨秋氣自威林亭過雨日能輝但邀文士揮彤管
不願將軍試鐵衣雲濕白花籬槿重風揺朱果石榴稀
彎弓欲看雙禽墮海闊天晴鴈不飛
　　　酬聶監察淮上見寄
落木秋城動客哀急風胡鴈帶沙廻夷門合是投簮地
淮海須憑攬轡才勲業壯心頻覽鏡暮雲詩句幾登臺
太㣲實與群星異已有光芒接上台
　　　九日南陵送橙菊
朱門美菊采先芳玉圃新橙摘早霜傳送滿盤真鬭色
分看隨手各矜香深憐便合移樽酹暫貯應須得蠏嘗
獨醉秋堂卧風物一年晴雨任重陽
　　　亭上限韻作
片雲黑日熱轉添忽有飛雨來纎纎任情玉杯但一弄
乘興彩毫時復拈角巾芒鞋客竟日燕舞花明風滿簾
垂頭人吏困自睡此地元非禮法嚴
　　　送程生兼寄姑蘇五嶽黄山人
壓枝梅杏纍纍碧照眼櫻桃的的紅舟楫大江無晝夜
路岐初夏有西東淹留欲暮林間日行坐惟便竹下風
秋水一帆湖海上為傳雙鯉到呉中
　　　寄水南子
孤雲晝隂董盆寺廻風夕電南神岡林木䬃䬃起新色
茅堂㣲㣲生嫩凉高人北窓枕書卧有酒誰與開尊嘗
鬱蒸殘暑不須念雷雨時覩蒼龍翔
　　　夏都給勘鄴潞之戰惠見憶之作寄答四首
廿年不入紫宸朝白髪猶能伴野樵敢向驊騮爭道路
固知鵬鶚自雲霄狂歌見月時呼酒懶性臨風欲棄瓢
寄語昔遊青𤨏客嶺雲溪雪記同招
　　　其二
焚草常懷杜拾遺從容退食梧垣遲人當名世汝其輩
國有中興今固時衰年丘園合潦倒大業竹帛能留垂
迢迢故人寸心在日日苦吟雙鬢知
　　　其三
侍臣斧鉞雲中下山寨氷霜戰後行穽腦乍攀黎賊路
石門重覽鄂王營中興崖石元留頌成筭朝廷敢論兵
試向絶巔看大海年來波為聖人平
　　　其四
岧嶤上黨接壺關杖鉞東行歴萬山巖凍雪埋擒虎窟
壑腥雲嫋斫龍灣嶃巉路透漁樵入薈蔚林清鳥雀還
為問登高能賦者雪毫幾掃白雲閒
　　　熊監察至自河西喜而有贈
當年五郡乘軺過此日干城攬轡游封事幾騰天北極
籌邊真歴地西頭崑崙壯壓胡塵斷弱水清翻漢月流
若使廵行皆汝輩逺夷那係廟堂憂
　
　
　
　
　
　
　
　
　
　
　
　
　
　空同集巻三十一
欽定四庫全書
　空同集巻三十二　　　　明　李夢陽　撰
　　七言律
　　　小至
連年至日多暄暖不似今年暖更饒脉脉水泉元自動
㣲㣲雲物向人遥即防臘意傳梅蘂更遣風光媚柳條
便可抽身解簮組且謀春事伴漁樵
　　　人日
翠篠娟娟暖不遲含風雪壁迥多姿煙霞弄色不忍見
梅柳爭春能幾時返照高樓横欲歛宿雲孤樹静難移
自傷消渇淹朱紱不拜金花到玉墀
　　　榖日
人日榖日俱不惡悠悠天意豈難明得時田畯休空喜
少雪螟蝗恐旋生陶令柳隂元傍宅邵平𤓰地故依城
載歌行路思農隠未信青山亦世情
　　　丁卯小至
一冬為客負簷暄至日彤雲客思繁迎氣柳梅渾欲動
再開桃李更何言飛沙霧竹催寒景落日鄉關切斷猿
獨上高臺眺雲物不堪清淚洒中原
　　　戊辰生日
生還淹跡倚荒廬懶散經秋賦索居雙淚弟兄揮酒日
寸心關隴望鄉餘臘晴柳日輝輝動春逼冰河滚滚虚
三十七年吾底事彈歌不為食無魚
　　　臘日
夷梁臘日春意動物色生態誰能禁歸煙霏霏捎竹勁
融雪細細生苔深腐儒奔走竟何事鄉土棲遲多苦心
便欲乘閒買越舸青春發興好南尋
　　　九日繁臺二首
窮秋避地兼逢節曠野無山且上臺江漢鴈驚翻北呌
太行河斷却東來羈栖歎世深難醉病起思鄉老易催
閏月有期還發興菊花晩暮莫愁開
　　　其二
禹廟登高人盡廻儒宫下馬盡殘杯奔陳孔甲元孤憤
去趙虞卿且未哀高葉下風還抱石片雲拖雨故臨臺
酒闌却憶十年事半醉呼鷹向此來
　　　己巳守嵗
窮年豈辦椒花頌守嵗真貪竹葉杯天下風塵難即料
夜中星斗直須廻傷心蜀漢新戎馬觸目中原半草萊
飲罷空庭聊獨立五更春角動城哀
　　　辛未元夕雪後
干戈西北塵雖静冦盜東南檄尚飛歎世酒杯難自强
競時燈火况多違春偷草閣梅初放雪舞堤城柳未歸
三白農人懽荷笠萬年天子願垂衣
　　　初度懷玉山有感
年今四十身千里生日登臨寓此中憂國未收南望淚
思家猶阻北來鴻寒冬白霧峯巒隠車馬深山道路通
學海久傷青鬢改振衣真愧玉巖風
　　　旴江小至
建昌冬至益王宫劒珮趨朝禮半同萬里龍顔貪想像
十年霜鬢歘西東臘偷江嶠梅先泄春逼關河鴈已通
雲物不遮鄉國月麻姑今擬暫停驄
　　　九日衙齋對酒偶作
故鄉叢菊歎離居客邸秋梅葉且舒四海重陽三滯酒
兩河歸鴈幾傳書拂衣欲就淵明里短髪猶驅孟博車
意逺遲囘聊復酌浮雲北望佇踟蹰
　　　南康元夕
發春南地北同寒旅宿張燈雪氣殘三晉樓臺違夜月
五湖鷗鷺伴風湍真防柳色侵梅色莫道蟬冠勝鶡冠
匣劒衝星愁易泄倚笻還向斗牛看
　　　楚山九日大華君同登
登高此日吾惟汝把酒他年憶菊時酒劇江山聊自放
菊深風雨為誰遲謾於孔樂傷王賦莫遣將歸學宋悲
轉眼干戈西北異楚雲囘首任支離
　　　登高以雨留山寺
鐘鼓高城夜到山醉留真愛石堂閒傍龕燈伴吟猿宿
度澗風吹急雨還來笑菊花供老鬢卧愁雲霧滿人寰
朝晴更擬諸峰賞萬仭丹梯合共攀
　　　乙亥元日柬臺省何邊二使君邊病卧久
煙和日翠且重樓洶洶綺羅悲此州碧草可容漳浦卧
官梅真憶廣陵遊來鴻去燕催今昔柏葉薇花阻應酬
興發春山能約徃氷開仙楫擬乘流
　　　乙亥元夕憶舊柬邊子卧病不㑹
憶昔金錢並卜歡稱心燈火獨長安鑪香欲散尚書省
環珮先歸太乙壇十載酒杯諠五夜九衢遊馬閱千官
蓬將轉合今同此月滿梁園却自看(邊舊太常故/曰太乙壇)
　　　丙子冬至
奉天門下玉闌橋此日催班早侍朝占史奏雲懽萬國
太官傳宴散層霄苑梅迎律春先動宫柳臨風色欲揺
一出忽今驚十載百年勲業有漁樵
　　　丙子生日答田生
當時結客少年塲走馬看花紫陌香三黜偶然齊柳惠
兩朝奚但有馮唐壽杯今夕余同醉獻賦開春爾一方
京國逢人問衰徤為言吾鬢已蒼蒼
　　　除夕寫懷呈毛使君
晝日凄凄風色嚴晩登雲閣漫開簾山河不逐年華改
天地空悲老鬢添隨俗香燈消獨夜近人星斗下虚簷
㣲吟暗憶乘驄使綵筆迎春幾自拈
　　　元夕宴王孫第
向夕虛廊風自驚敞筵華月坐留情琴樓合與衣冠客
鐙榭遥聞歌吹聲吟劇晩梅聊索笑醉移寒竹互尋盟
九衢遮莫催車馬願倒王孫百甕清
　　　丁丑除夕
明朝行年四十七黙憶宦游年盛時帝京守嵗朋輩集
除夜開堂殽酒隨綵筆迎春誰競長白頭懷舊獨含悲
乘陽莫謂渾無事冰泮黄河起釣絲
　　　戊寅立春庭前桃樹二首
冬殘月閏豫看春暖氣晴陽應節新老大徒懷炙背獻
艱危竊慮轉蓬身下除飢鵲爭嗛雪出穴㣲蜂特傍人
獨立桃叢憶桃日武陵今有泛花津
　　　其二
春日題春試彩毫高門傳菜玉盤高乍看旭日輝山檻
不分時風向砌桃虎豹雲移思霧雨魚龍冰動遲雷濤
物情且共天流轉人世誰曽免二毛
　　　戊寅元日
閏臘逢元晷自長乍晴暄日䟎年芳當階雪浥桃枝透
隔户風傳竹氣香籠内乾坤吾獨放鏡中勲業鬢先蒼
北游春色隨龍輦生意何由即萬方
　　　小至喜康狀元弟河路過齎其兄書見示
侵曉書雲雲四生向昏濛雨散孤城敲門怪爾關西使
匹馬縁誰淮上行扳柳弄梅今日事望鄉懷友百年情
傳言且共陽囘喜天意分明欲太平
　　　九月七日夜集
此夜邀賔過草堂實因佳節重壺觴時侵叵奈燈前菊
老去誰抛鏡裏霜草暗㣲寒催蟋蟀雲門片月下滄浪
明朝好趂登高伴木落天空望帝鄉
　　　冬至前一日雪集
遽看風雪催長至旋具盤飱欵近賔片片窺簾如避酒
霏霏㸃袂却隨人臺寒預發書雲興梅動猶潜隔夜春
醉裏白頭堪北望陽囘黄屋且西廵
　　　己卯立春
律窮寒極有今日斗轉天廻還此春雪擁竹根旋自濕
風來人面霎堪親曽游舟楫思南國未返旌旗望北辰
漫惜物華翻覆醆幾揮生菜欲沾巾
　　　庚辰元日
今日何日隂霏霏看之不見濡人衣層氷滿眼秖突兀
白日何處能光輝單于祭馬春欲動漢皇射蛟南未歸
傳到揚州好花月鳯簫應伴五雲飛
　　　元夕
千年爛熳鰲山地少小看燈忽二毛兵後忍聞新樂曲
月前真愧舊宫袍南州樓閣煙花起北極風雲嶂塞高
悵望碧天聊獨立夜闌車馬尚滔滔
　　　立春前一日雪柬黄子
春前白雪紛紛至落地欲消還未消明日立春應五出
晩來㣲月尚爭飄梅花故傍袁安室柳色潜囘鄭綮橋
聞道郢人能妙曲曲成吾品赤鸞簫
　　　辛巳立春
冬晴轉覺冰霜厲日散俄還海嶽春綵勝恩光曽侍帝
菜盤風俗謾隨人雪融樓閣沾沾薄煙動松筠裊裊新
人壽幾何吾半百到脣杯酒莫辭頻
　　　辛巳元日
倐忽吾生五十春兩朝遺佚太平身望鄉心逐關雲起
懷國情將汴柳新自信右軍非墨客(王右軍五/十書始成)誰言高
適是詩人(適年五/十始詩)南征昨報龍旗返佇想嵩呼動紫宸
　　　辛巳生日
吾今五十頭半霜大兒已壯孫已長力田頗自識草木
出門毎與憂豺狼風晴野水白皛皛臘近山日寒蒼蒼
但能草澤射猛虎豈須熊舘誇長楊
　　　辛巳除夕遇立春
改元明日初開厯除夕今年暗入春天地漸分三極色
行藏已半百年身和煙浥浥梅應劇滴露蕭蕭竹未勻
喧嵗不知宵遽曙北雲何處望楓宸
　　　壬午元日
元年元日光華異青帝青陽左个開北斗不將天地轉
春風那使萬方囘蛟龍窟宅寒猶閉鴻鴈雲霄暖自來
廻首玉顔慚大藥許身元擬是仙胎
　　　癸未除夕
連冰累雪欺年暮除嵗嚴風放夜晴挂斗拖星猶凍色
䟎鐘催鼓遽春聲喧城車馬朝元客戰野旌旂禦冦兵
人事物華應遂轉燭堂深坐獨含情
　　　丙戌九日
百年佳節今風雨數日東籬已菊花老鬢不縁吹帽短
濕枝何事向尊斜紛披九徑憐揚子潦倒三杯笑孟嘉
欲補登高望晴色晩來紅氣有雲霞
　　　九日浦江王水亭共泛二首
長蘆古陂城一偏樓臺波水秋相鮮紫萸黄菊有今日
翠管銀箏須此筵㣲風改席徐囘纜落日留賔更進船
漫説龍山能落帽何如李郭共登仙
　　　其二
君王别舘湖中央菊日浮游錦纜香貪把深杯向蘆葦
錯教横吹驚鴛鴦車徒雜沓四㟁合殿閣洄沿一水長
萬古有人同此地他年吾輩是重陽
　　　憶西南陂九日之泛
一游水亭心自牽沙色湖風常眼前蕩揺毎疑菊在把
出沒似有鷗隨船㝠㝠浦漵幾落日蒼蒼蒹葭時逺天
頻來此地亦可借恨無好詩酬紫煙
　　　再約陂泛屬風雨阻
自游此陂秋毎晴再約寧知風夜驚紛披已詫黄葦亂
吞吐能禁白浪生朝來霧雨細細動時有鴻鴈嘈嘈鳴
但問舟航今好在無愁天地無開明
　　　九月晦日西南陂再泛二首
水國窮秋霽更寒渚宫重宴菊猶殘閒身欲住張融舸
短髪羞欹杜甫冠日映樓臺天上過風恬魚鳥鏡中看
縁池莫戀團圞竹即擬枚乘賦不難
　　　其二
水上冬初多白雲沙間煙滿白鷗群經添雨雪湖非減
刈盡蒹葭路轉分當㟁女牆晴倒出傍船木葉醉偏聞
廻途恐觸蛟龍蟄莫遣鳴笳徹暮曛
　　　辛巳九日田子要東陂之遊雨弗克赴
今秋霖雨何連緜佳日阻放東陂船衰年實怯白頭浪
朋游忍負黄花天城隂來徃戲羣鷺寺門從横鳴亂泉
閒看靜聽誰共汝淅瀝晩暝松林煙
　　　其二
昨來晴立寺南丘城水湖雲向客流夕陽欲低鐘磬閣
隔㟁忽聞簫鼓舟動興帆檣真為節阻人風雨故禁秋
當籬蘂菊披披艶獨嗅孤吟迥自愁
　　　其三
衝泥杜甫吟愁雨落帽叅軍醉倚風雲水無縁雙放舸
蒹葭何意獨鳴鴻清沙錦纜相期地白首黄花轉望中
借問臨高把杯酒幾層湖閣坐秋空
　　　無事
無事日長春但眠水昏野暗風常顛繁葩亂蘂眼欲盡
乳燕啼鶯心自憐匣中幸猶有雙劒杖頭奈可無百錢
人生幾何忽已老激昻淚下如流泉
　　　東園夏集
水舘風林夏日宜野天晴色曠襟期舊馴麋鹿呦呦切
新集鳧鷖泛泛遲穿徑獨蜂猶覓蘂倚墻餘杏漫留枝
蟬鳴鳥亂從渠暮把酒看雲是我時
　　　霖雨洶湧城市簿筏而行我廬高塏尚苦崩塌
　　　　何况黄子住居湫隘詩以問之
前日頻雨無完牆今畨如注誰禁當田廬城屋盡漂沒
驕雲驁霧還飛揚恒飢烏鴉只自噪滿意蒿藋如人長
辭宅頗怪晏嬰子卜居何必青泥坊(晏子宅近市湫隘/景公徙之晏子不)
(從杜詩飯煑/青泥坊底芹)
　　　正月望日繁臺寺集
臘凍雲黄海岳愁春青日白快吾游隂坡氣觸娟娟雪
暖澤冰分細細流晨起探梅穿野寺晩來移席傍鐘樓
無端四望風煙起燈火煌煌滿汴州
　　　夏日佘園
夏日深林喧乳鴉名園游客散平沙百年事業真杯酒
四海朝廷正一家隊隊自來循檻蝶畨畨相學後春花
黄雲薄暮休驚眼白首吾生信有涯
　　　田居喜雨
有田憂水復憂乾一雨農心得暫寛從此荷鋤添野事
向來垂釣省風湍臺林澤草俱囘態急響㣲沾並作寒
薄暮斷虹收霹靂曠原西日倚笻看
　　　秋遲
秋遲月閏菊無花景短天昏日易斜山峻幾時殱虎豹
海枯他日見龍蛇行藏且付杯中物潦倒新添鏡裏華
盜賊關南今定否暮雲哀角起三巴
　　　獨上
獨上高樓生夕煙帝畿冬望轉凄然西山雨雪留殘景
北海風塵接暮天只為浮名傷逺道况逢寒日下長川
江梅㟁柳年年發菊徑茅堂亦可憐
　　　臺寺夏日
古臺高並鬱岧嶤斷塔稜層鎻寂寥積雪洞門常慘慘
熱天松柏轉蕭蕭雲雷畫壁丹青壯神鬼虚堂世代遥
惆悵宋宫偏泯滅二靈哀怨不堪招
　　　于少保廟
朱仙遺廟已沾衣少保新宫涙復揮金匱山河丹劵在
玉門天地翠華歸平城豈合留高祖秦相何縁怨岳飛
最怪白頭梁父老哭栽松柏漸成圍
　　　朱遷鎮
水廟飛沙白日隂古墩殘樹濁河深金牌痛哭班師地
鐵馬驅馳報主心入夜松杉雙鷺宿有時風雨一龍吟
經行墨客還詞賦南北淒涼自古今
　　　春日謁三皇廟
爰從開闢無三聖蠢爾生民豈至今寂寞廟宫誰下馬
遲廻天地獨沾襟縈堦藥蔓還春色揺日叢蓍已暮隂
悵望龍髯心更苦白雲偏繫鼎湖心
　　　吹臺春日古懷
廢苑迢迢入草萊百年懷古一登臺天留李杜詩篇在
地歴金元戰陣來流水浸城隋柳盡行宫為寺汴花開
白頭吟望黄鸝暮瓠子歌殘無限哀
　　　自關西囘展外舅大夫之墓用前韻
遥阡無計掃春萊絮酒何因到夜臺西客兩年和淚到
北風千里共愁來田園樹大身先葬書畫樓成晝不開
歿後外孫今五尺百年遺恨使人哀
　　　狄梁公寧州有廟
狄相昔為州刺史于今伏臘土人思向來伊水瞻遺墓
此處羌民拜古祠鸚鵡夢中天地轉太行山上旆旌遲
稔知忠孝平生事更讀希文萬古碑
　　　靈武臺
環縣城邊靈武臺肅宗曽此辟蒿萊二儀高下皇輿建
三極西南玉璽來衣白山人經國計朔方孤將出群才
可憐一代風雲際不勸君王駕鶴廻
　　　冬日象山書院
草疎葉黄沙出溪日高南崦氣凄凄人亡故國還祠廟
世異隂崖尚品題鳥雀石林迎旆散野狐風草怒人啼
昔賢名跡誰堪此兩淚遥傷萬仞梯
　　　其二
曉㟁霜林出並驄冬晴丹壑自含風遺祠俎豆攀縁日
徃事荆榛想像中半凍巖泉和雨斷實連山谷暗雲通
搴蘿更洗磨崕讀迥立徘徊落葉紅
　　　秋望
黄河水遶漢宫墻河上秋風鴈幾行客子過壕追野馬
將軍韜箭射天狼黄塵古渡迷飛輓白月横空冷戰塲
聞道朔方多勇畧只今誰是郭汾陽
　
　
　
　
　
　
　
　
　
　
　空同集巻三十二
欽定四庫全書
　空同集巻三十三　　　　明　李夢陽　撰
　　七言律
　　　潼關
咸東天險設重關閃日旌旗虎豹閒隘地黄河吞渭水
炎天白雪壓秦山舊京想像千官入餘恨逡廵六國還
滿眼非無棄繻者寄言軍吏莫嗔顔
　　　題雲臺觀
雲臺觀枕玉泉湄翠削三峯對不移窓裏山光時隱見
晩來雲氣壁淋漓醮辰絳節朝羣帝天路金童引鳯螭
頭白掃門憐弟子斸松石礙白苓滋
　　　榆林城
旌干嫋嫋動城隅十萬連營秖為胡不見坐銷青海箭
盡言能挽繡蝥弧白金獸錦非難錫鐵券貂璫莫浪圖
昨夜照天傳砲火過河新駐五單于
　　　出塞
黄河白草莾蕭蕭青海銀州殺氣遥關塞豈無秦日月
將軍獨數漢嫖姚徃來飲馬時尋窟弓箭行人日在腰
晨發靈州更西望賀蘭千嶂果雲霄
　　　武昌
武昌城北大江流沱水夾城鸚鵡洲楚蜀帆檣風欲趂
蛟龍濤浪暮堪愁青煙自沒漢陽郭新月故懸黄鶴樓
無限徃來傷赤壁三分輕重本荆州
　　　江行
江行日日隨風雨日日迎風帆不懸頗怪蛟龍懽出沒
更兼鷗鷺劇連翩窓開淅淅琴書濕㟁轉㝠㝠竹纜牽
廻合萬山心目破撇漩誰忍向湖煙
　　　泛湖
匡廬彭蠡曲相連伐鼓蠻歌趂進船屏見雲横石壁淨
鏡開日破浪花圓漁樵山澤堪時給盜賊干戈枉自纒
遣帥已添新節制指揮行見掃風煙
　　　南溪秋泛三首
聞説南溪徑尺魚漁人何事網常虚魚行碧葦深先見
網入寒潭迥不舒東舍刈禾揺夕浦西隣決水溜秋渠
平生肉食憂空切此日臨淵意有餘
　　　其二
乍見鸕鷀立釣磯還驚翡翠掠波飛汀葭晩宿濛濛霧
野竹晴含宛宛暉謝傅未忘舟楫興楚臣空戀芰荷衣
蒼茫水落雲泥静悵望林翁却自歸
　　　其三
却向林亭觀水磑暫移沙舸躡雲堆奔湍迅轂元相激
石竇桐標故不摧旋影動揺波底日斷聲吹轉地中雷
何人解識機心事後世徒矜造化才
　　　遊西山歸呈熊御史卓
高閣開襟生逺興西山當眼更分明酒邊花樹三春暗
湖上風林盡日清憶昨並穿巖洞入只今疑繞薜蘿行
浮生擾擾非吾意去鳥悠悠空世情
　　　出輝縣城望石門山其上有仙潭玉鯉
明星欲落開縣城千峯萬峯初雪晴源泉亂石涓涓溢
削壁孤雲裊裊生估客深穿猛虎窟樵夫習傍翠巖行
仙門屹立三潭水玉鯉空懸一線情
　　　盤山道中作
磵道晴雲雪草春石門丹壁鬬嶙峋聞雷不羨蛟龍起
避地翻將虎豹隣少室山人虚索價壺關三老實藏珍
煙花白日經行處鴻鴈㝠㝠歎此身
　　　遊上方寺晩登鐘樓
東北叢林冠此都地分清寂聚僧徒青天寳塔還今古
赤日珠光乍有無草徑鷺乾時獨立松林鶴並晩相呼
登樓更見河流急歎世因悲馬負圖
　　　王孟寺北望(在郾城/縣南)
暑路塵沙淹客心晩原臺榭慰登臨西山日抱重簷落
汝水雲移畫棟隂盜賊兩河猶轉戰朝廷萬載莫輕侵
懷芹欲獻江湖逺北望徒傷北極深
　　　賢隱寺(在信/陽州)
谷寺鳴鐘午未深躭幽特與伴相尋行穿樹杪樓臺見
坐傍山腰紫翠沉獨響澗泉傳石竇並飛梁燕入松隂
徘徊自笑三江客佇望誰知萬里心
　　　開先寺
讀書臺倚鶴鳴峯廻合千山翠萬重白晝懸泉喧霹靂
清秋雙劒削芙蓉撑持古寺還雲閣寂寞前朝自暮鐘
瑶草石壇應不死興來真欲跨飛龍
　　　瀑壑晩坐
醉踏匡山晩未遲翠巖丹壑凜秋姿峰高瀑布天齊落
峽靜星河夜倒垂逺害欲尋麋鹿伴暫羈終與世人辭
摩崕徧剔蒼苔讀獨坐雲松有所思
　　　五面石(貴/溪)
東華山北五面石削成五面何嶙峋崩崖䑕餐何代雪
隂洞苔滋千古春映日閃閃上雲氣歩天渺渺昇仙真
草衣木食亦吾志放浪胡為羈此身
　　　東華山贈友
午時叱馭踰重險薄暮捫蘿到絶巔四海風煙落日外
萬山閩越酒杯前劇傷嶺谷旌旗滿暗憶家園道路偏
自古有人同戮力吾曹須擬太平年
　　　龜峯寺
弋陽縣南山下寺三十二峯羅列竒最愛紫煙生石鼎
絶憐青嶂削靈芝峭崕哀壑還人世古徃今來自鬢絲
已遣野塲維玉騎合留崕月照金巵(石鼎靈芝/並峯名)
　　　别龜峯
江上龜峯天下稀挈朋貪賞夜忘歸冠裳他日思丹壑
車馬平明發翠㣲歸路竹蘿偏拂幰出山雲氣故隨衣
杳然一笑憐踪跡自不投簮願孰違
　　　鉛山石井
吁嗟此巖太竒古雲牙石乳相拄撑碧泉中洞晝亦黯
青草倒垂冬尚生即令入海信誰遏秖怪出山常底清
摵促桑柘㑹欲落猗此可濯慙我纓
　　　鉛山陸趨宿南巖寺
北風越南山木稀關西宦子常念歸逺烟漠漠谷日暝
前路廻廻冬燒㣲村舂水旋疾徐應灘鴈夜驚高下飛
鐘鳴騎合巖寺近松火竹深開石扉
　　　自新喻馬赴新淦方等寺晩飯
趨塗暝雨已忽霽入寺晩飯鳥將栖仲夏稻苗特裊裊
黄昏松桂何凄凄流年逺村換物色曠野青天悲鼓鼙
峩峩百丈屹在眼䇿馬欲攀交虎蹄(百丈山有/范椁山房)
　　　快閣登眺
江上㝠㝠風浪生閣中清眺㑹儒英野舟冒險只自渡
汀鳥避人時一鳴四海登臨吾白髪萬山廻合此孤城
劇談轉切憂時念日暮浮雲况北征
　　　麻姑山
冒險探深雲霧收麻姑山水冠南州潭深自激風雷黒
谷迥誰群鹿豕游仙女石壇殘欲沒魯公碑版斷仍留
可憐踪跡俱塵土兩瀑雲霄萬古流
　　　題𤣥壇觀
江行晝静便清暑水口山竒鎻吉安豈為天生饒怪石
遂令人擬築𤣥壇潭渦地轉常年黑樓閣崖懸五月寒
風牖把杯聊暫倚海蒸雲起故須看
　　　將至安仁
安仁古岸义河濵細栁濃煙密弄春花發北山翻盜賊
眼昏南國且風塵盤渦浴鷺縁誰喜下瀬雙帆他自親
破浪㑹看風萬里采薇應許畢閒身
　　　看廬嶽
春時看嶽落星洲夏來看嶽復江州獨行稔負煙霞伴
久住非貪麋鹿遊石室丹書吾異世錦屏雙劒晩遮樓
登尋擬縱涼天目一葉飄飄江漢流(錦屏雙劒/並峯名)
　　　楚望望襄中形勢
楚望峯頭望楚雲遥憐紫盖紫陽君廬荒不斷盤龍氣
碑滅猶存墮淚文地轉江淮浮逺戍木同巴峽塹雄軍
里名冠盖非吾事願訪鹿門麋鹿群
　　　繁臺雨望和田生
感事逢時恨不稀水城寒食半花飛青郊白馬朝誰並
細雨輕帆晩自歸何計上賔留鳯馭(是時有孝貞/太皇太后䘮)無書
北狩挽龍旂(是時帝/在宣府)層臺獨上休翹首牢落江州易濕
衣
　　　大梁城東南角樓
城樓占角分孤峻野色生煙合杳㝠華夏亦為元社稷
古丘曽是宋朝廷直看紫極雲霾壯背觸黄河風浪腥
日暮馮軒益愁思夷門今有少㣲星
　　　晩過禹廟
暮行群過禹王宫瑟䬃松林静入風歩競石梯秋獨徤
眼收沙海月還空聲名北上青驄客潦倒中原白髪翁
杯酒重傷分手地古今踪跡本飛鴻
　　　題黄公東莊草堂
草色通門柳覆牆繞堂新雨足時芳晴郊客過沾猶濕
春晝人閒覺更長拚引滿杯聽鳥哢願留餘醖待花香
休誇水際兼山際且醉松傍與竹傍
　　　少林寺
林深谷暝客子入鐘鳴葉落秋山空煙雲細裊石澗底
巒岫亂積松窓中唐碑漢碣蘚字剥虎啼猿嘯蘿燈紅
獨坐悠悠息塵想少室影下月出東
　　　望少林次韻
三十六峯雲氣通何峯寺西何者東林巖霜横逺亦静
煙嵐日破重還空千山盡歴暮轉碧一樹不落秋能紅
漸聞鐘聲出杳靄得路誰憐馬僕功
　　　宿少林次韻
萬山㣲暝一鐘鳴古寺深秋倦客情僧本折蘆翻面壁
人非騎鶴故吹笙寒催亂木風交響白動虚巖月自生
慚愧勞勞不成寐丁丁卧聽早樵聲
　　　暑日過雪臺子園莊
蟬聲樹色村村似一坐君亭日毎斜静裏柴門惟燕雀
老來尊酒是桑麻年豐隣里家家麥時至園林處處花
苦熱只今憂赤土幾時龍起沛天涯
　　　城東陂秋泛
返照孤城落木中畫船秋水坐來空影涵樓閣人齊過
香引蒹葭路轉通雲氣襲樽温復冷笛聲將柂北還東
不須預問天邊月波上餘霞閃閃紅
　　　立夏後晴遊我莊
郊出不知昨夜雨日高煙翠濕空林楊花欲盡村村雪
梅子先傳樹樹金笑向市城開俗眼喜從園野見吾心
繞亭奚啻千竿竹夏日黄鸝更好音
　　　徐將軍園亭
將軍别墅今停馬五月塘池蓮半紅舉眼江山惟赤日
快人樓閣自涼風穿林竹翠沾衣滿布席葵香撲酒空
平世主人虚抱武醉來誇挽六鈞弓
　　　清明下糧㕔題杏花
清明著處花爭發一樹庭前爾獨遲不為炎天能結實
豈應官署許生枝桃蹊李徑雖多寵撲酒飛簾自一時
已辦青錢貪酩酊合教紅蕾赴深期
　　　柑至
丹橘黄柑世所珍年年隨貢走風塵内庭賜出人人羨
近市收來顆顆匀翻訝久藏香不逸迥疑初摘蔕猶新
金盤玉箸真誰事寂寞文園自病身
　　　菊
世上虚名白髪悲霜前幽壑迥春姿閒廵獨對真憐汝
醉折寒花欲贈誰官舍野堂渾一色冷風淒露漫相欺
高年漸覺馨香逺萬里徒傷酒一巵
　　　牡丹盛開羣友來看
吾家何處牡丹園楊子岡西古宋原忽有芳菲妍岸閣
豈期車馬駐江村憐香實怕青蘿掩在野虚愁蔓草繁
碧草春風筵席罷何人道有國花存
　　　冬至菊
至日貪看九日花弄霜吞雪轉宜誇思將正色留天地
肯使隂陽管嵗華寒蔕已包重放蕚暖根應抱更生芽
書雲莫誤禎祥奏斗酒東籬自有家
　　　王左史宅賞冬菊
菊筵元向春前約共憶霜黄薄牡丹冬日此逢香欲暖
夜堂偏醉色終寒閒居四海嗟吾賞晩嵗三杯稱爾官
疎影獨枝看轉劇好添華燭近高闌
　　　乙亥春郊圃牡丹盛開聿余離兹倐爾四載實
　　　　兄蒔藝成功約客徃賞屬雨發詠焉
牡丹元種無多本别久叢分鬱映杯穠劇秖宜鴒鳥戲
品増疑傍棣花開支離野圃羣葩掩杳裊春庭細雨來
高㑹主賔忻並健衝泥車馬莫空囘
　　　人有送牡丹花至者與客同賦
大梁城郭萬人家太半朱門競此花不為國姿寧用折
翫傳賔手轉須嗟雙牽戲蝶臨書牖獨惹遊絲擈釣槎
我亦有園新植此徃來無倦出城車
　　　牡丹賞歸柬邊王二子
非因絶代專芳品豈復郊園守後時夜静雨姿應更劇
野寒風蘂莫頻吹空齋獨憶香仍滿晴日重尋路不遲
肯擬飛觴留健筆願攀驄馬䕶高枝
　　　霖淫想郊園牡丹
園途雨濘花遥阻倚杖流雲灑北郊縱使彩煙偏國本
豈逾清露足春梢巻心暗蘂須時苦緑濕紅沾任俗抛
傳道魏緋纍滿眼傍株今可結遊庖
　　　郊園餞御史許君屬牡丹盛開
曠圃風郊爾獨開國香仙色敢辭猜若先桃李名應減
縱隔城池客自來穠壓野欄張燕待餞臨官路挽驄陪
萬鬚千蕚非容易忍遣臺霜近酒杯
　　　晩移席草堂再贈許君
晩坐移花酒並移几鐙窓月轉春姿情真解纜爭侵夜
意不憐香豈盡巵洶洶野風諠樹惱㝠㝠波浪去途疑
亦知仙種貪行豸醉聽隣雞是别期
　　　王左史宅賞牡丹
槐庭絃管稱春筵草圃繁華近暮天老為名花扳自放
醉逢國色轉須憐娟娟影静金尊裏冉冉香囘玉笛前
莫問平章舊時宅沉香亭已入荒煙
　　　郊園牡丹復花客徃
問主尋芳客故來百花開盡此花開凄凉野徑堪車馬
爛熳天香只草萊穿葉自由蜂逐逐坐枝頻起燕廻廻
楊花暮合風沙迥繞樹猶傾醉後杯
　　　夏日盆荷階葵芬敷率爾成句
候及名叢毎自芳物華清暑倍年光出波翠蓋枝枝静
入院丹心朶朶香向日豈期囘俗眼折筒聊得洗詩膓
不應種近榴花奪繞檻廵池淚數行
　　　山行見梅
長至山行梅不遲攀條觸雨益垂垂雲暗野橋真獨見
嵗寒蜂蝶敢相欺時心已抱調羮實久色難銷傲雪姿
愁在不縁鄉國亂白頭心事本同期
　　　谷園二月梅集
江南梅花苦繁劇江北有梅花不肥春枝已矜雪後媚
玉蘂即妨風處稀金尊綺席不時賞快馬輕車堪夜歸
遥憶暗香月色動莫令遽掩東園扉
　　　梅下限韻作
聞説仙芳毎避凡託根長傍竹松巖那期野圃深隨酒
可奈風花細擈衫斜日席移春欲透歩叢香起雪猶銜
嵗寒朋舊今何處徙倚裁書手自緘
　　　賞歸憶谷園梅
臨梅真惜先開蘂後蘂吾歸應更繁藉草無愁細細落
有蜂只恐垂垂翻折曽爛熳春携袖醉記扶疎月坐園
已覺時心向桃李肯縁孤潔重廻軒
　　　詠蟬
秋來雨多涼氣深寂寞寒蟬愁暮隂幸值開晴方聽汝
不縁清切轉關心故逾叢棘沾沾入却傍高槐細細吟
曹賦僅能推感激駱詩徒亦擬同音
　　　和清明後見燕
坐棟穿簾爾亦驚紛紛紅紫徧春城羣衝海霧寒應阻
對語堂花暖却明去住溪山他日夢主賔天地世人情
即論遲暮心難已切恐差池恨轉生
　　　秋日覩白雲生率爾遣興
天際遊雲白裊裊渭陽羇客淚縱横摶風弄雨有誰見
木落秋高堪自行變幻樓臺翻有態突然龍豹轉須驚
老夫趂此欲登望怪爾輕遮翡翠城
　　　和李大隔牆見余家海棠次其韻
種汝深愁樹不長數年今遽出吾牆臨衢幸不矜全色
隔院應難掩暗香敢向紛紛爭俗眼私憐裊裊壓時粧
臙脂强半喧蜂少倘過同傾花下觴
　　　同雙溪方伯詠石几
栗栗天生白石几癯癯日伴白頭翁清尊淹留不斷客
灌木隂森常自風看處遽浮金玉色移來深仗鬼神功
兹須小物君堪醉取致嵩山萬翠中
　　　再賦
確然片石我之几置之堂邊樓在東蔥芊海棠上重緑
絢爛盆榴旁小紅性含煙霞不減色光敵玉金常吐虹
老夫有時醉凭汝扣之高歌天暮風
　　　詠陶臺使蘭陽公廨五色葵花
炎天小縣葵葵好五色空庭日日香開正得時須讓赤
見宜尊禮莫欺黄交枝接葉誰為衆異蘂同心自向陽
此物煩君獻天子上林閒地草蒼茫
　　　詠缾中柏限韻
愛汝側葉寒能青揷之銅缾依石屏晝屯雲氣果不俗
夜飛光芒疑有靈森聳似學鸞鳯翼屈曲已具虬龍形
更欲移栽萬仞嶺待與松桂淩㝠㝠
　　　為崔後渠詠菉竹亭
崔家孤亭萬竹裏繞牕栗栗青琅玕結實當春鳯不餒
託根有地龍且蟠霜風飄蕭起空谷美人翠袖生暮寒
彼淇盈盈一水隔望而不見徒自歎
　　　哭王舍人昪
金門鐘動㑹千官野老騎驢戴鶡冠走問常州王内舍
昨朝客死漢長安悄然門巷賔朋絶迢遰家鄉行路難
即使過君終挂劒肯令捫腹竟囘鞍
　　　哭亡友范副使淵其族孫進士永鑾寄其絶筆
　　　　詩到
憶在先朝侍聖顔珮聲齊散紫宸班傷心畫省分官地
並馬西湖舊看山絶命秖傳詞爛熳竄身誰述路間關
江門墓近湘流咽拱木黄昏鳥雀還
　　　有哀
漢隂丈人甘灌園海上漁翁非避喧零亂春鷗横夕浦
萋迷煙草入秋原秖將華髪悲人世不使黄金怨子孫
思向桂山歌偃蹇月明天碧况聞猿
　
　
　
　
　
　空同集巻三十三
欽定四庫全書
　空同集巻三十四　　　　明　李夢陽　撰
　　五言絶句
　　　神京樂
薊谷襟東海居庸鎻北門王者本無外天險壯乾坤
　　　其二
天囘金氣合星順玉衡平雲生翡翠殿日麗鳯凰城
　　　其三
鐘鳴長樂館樂奏未央宫夀域皇圖逈鉤陳紫極通
　　　其四
衛霍干城舊伊䕫鼎鼐新萬年天子夀四海一家春
　　　望南城
南内夕煙歛玉樓春望空禁籞年年鎻園禽巢殿中
　　　晩出禁闥
楊栁南城道芙蓉小苑通内使來調馬君王勑射熊
　　　其二
夾城雲氣夕露掌隠金盤楊花白雪亂風起滿長安
　　　東華門偶述
銀甕爛生光盤龍繡袱香但知從内出不省賜何王
　　　采蓮曲
白鷺青天映紅籹綠水遥笑語荷花裏爭蕩木蘭橈
　　　大堤曲
臘月大堤邊春風思宛然楊枝揺白日烟色裊金鞭
　　　艷曲
盈盈綺闥女生長不知春開窓見百結背靣掩羅巾
　　　其二
父母愛少女女是聰明子生不識鴛鴦繡出鴛鴦是
　　　春曲
春風度山閣凭軒望江路簾動時有香不見花開處
　　　其二
翩翩誰家燕銜泥向何所避人花叢裏忽復梁間語
　　　楊白花
三月大路旁綠楊㺯芳春可憐雪白花來往送行人
　　　其二
寧唱采菱曲休歌楊白花菱生猶有蔕花去落誰家
　　　相和歌
羙人羅帶長風吹不到地低頭采玉簮頭上玉簮墜
　　　月夜吟
月出東方髙刺刺燈下語漂揺林中籜淅淅如寒雨
　　　九月見花
長安桃李樹秋晩復花枝九陌寒煙裏無風自落時
　　　聞笛
白日挂雲間誰家玉笛閒北風吹楊柳落葉滿闗山
　　　曙
城雲白欲曙沙月上猶殘獨歩憐紅葉空庭玉露團
　　　望浦煙
客愁何處落滌滌冬浦煙日出浦烟歇客愁還復然
　　　九日京中
白雁獨横秋黄花伴醉遊眼看風物換愁殺仲宣樓
　　　正月見雁
憶昨辭京邑相隨南雁歸如何早春日獨見北鴻飛
　　　出郭
出郭携尊屢尋園歩屧遲莫言春事晩猶是百花時
　　　野望
夕靜山容歛秋凝野色凄白雲留絶巘蒼霧隔前溪
　　　晩出大堤姪葉來迓
裊裊綠楊西雙翻碧玉蹄何由識小阮為聽紫騮嘶
　　　石頭口竹飲
白日竹林中隤然脱巾醉風吹亂葉響醒看江日墜
　　　南康元日
此日故鄉酒應憐千里違是處萋萋草王孫歸不歸
　　　龍沙晩行
晩風度疎松琳琅動仙闕廻波滚明沙錯認地上月
　　　聞夜笛
五月梅花落羇魂羌笛驚孰能風月夜更聽隴頭清
　　　龍沙見新月
每訝沙如月龍蟠作後山如何今夜月却又學沙彎
　　　村夜
萬物既有息我亦中林卧雲開迥水白地閃飛星過
　　　其二
清林不知暑一覺羣雞鳴野曠氣森䬃天空夜虚明
　　　其三
霞明鳥聲起行人語中路微㣲林下風泫泫花上露
　　　晩燒吟
早燒不出門晩燒行千里逹人貴知時天道有終始
　　　黄河氷
黄河一夜氷日光慘不發安得萬里鞭白馬㺯晴雪
　　　其二
夜氷白莾莾風來但飛沙梁園一夜雪枯樹皆梅花
　　　宿蘇門
朝發陽武城暮宿蘇門里卧聽青山鐘遥在白雲裏
　　　是夜雨
北風吹山雲不見山上月蘇門一夜雨千峰盡成雪
　　　泉上獨酌
湧金亭畔路細雨不思廻獨酌看流水山花映酒杯
　　　其二
白石誰家瀨輕鷗二月湍踏歌逢衛女風景似長干
　　　黄州
浩浩長江水黄州那箇邊岸廻山一轉船到堞樓前
　　　其二
日落清江逺光揺赤壁山無人説吳魏來往釣舟閒
　　　鄱陽歌
漢水亦太急江渾只恁流何如彭蠡澤清瑩解人愁
　　　䨇泉寺題壁
寺僻無人行夜雨長秋草山僧出迎客落葉不曾掃
　　　其二
我昔寺中遊題詩在東壁三年不見僧見之頭半白
　　　書院
書院今人蹟繁臺古代名樓花翻入燕塔樹不巢鶯
　　　白塔寺
遥訪青蓮宇相將白塔原春風亦自動争奈碧莎繁
　　　上方寺
飲罷塔廊坐塔深蘿葉垂欲枕石頭卧時有清風吹
　　　釣臺
終日釣石坐清波閒我鈎擲竿望山月囘見衆魚遊
　　　白鹿洞
白鹿昔成羣鹿去誰復來樵子暮行下洞中雲自開
　　　聖澤泉
嘈嘈鳴山泉日日噴悲壑日照一匹練空中萬珠落
　　　枕流橋
峽急豈有心臨橋石相激驀驚橋上聽夕陽人獨立
　　　風雩石
倚崖坐孤石北對五老峰中有千尺虹挂斷巖上松
　　　門前溪
山溪信清淺入海作洪波果向地中轉應隨天上河
　　　迴流山
登山眺四極一坐日每夕行看夜來逕苔上有鹿跡
　　　井
新穿崖下井㣲霞映深静松風時來拂娜娜匡岳影
　　　開先寺
瀑峽生煙暝山杯坐不歸籠燈過潭水疑有玊龍飛
　　　其二
潭色何所似黛玉空人心可道清見底龍蟠不在深
　　　其三
瀑布半天上飛響落人間莫言此潭小揺動匡廬山
　　　其四
垂垂千仞瀑隨風下山去吹作半天雨飄散不知處
　　　其五
飛瀑湧寒峽流雲靜幽壑夕日倒峰影杯中䨇劍落
　　　宿開先寺
僧閣暮鐘静夏涼風色幽月出照瀑布猿啼西磵流
　　　歸宗寺王右軍故居
夕日照何寺夏雷喧此峰惆悵昔人去空餘山澗松
　　　吳溪
三年作楚客五月度吳溪日射桃花嶺松隂鶗鴂啼
　　　望龜峰
龜峰歸遇雨徹夜鳴不歇起望昨遊處惟見滿山雪
　　　江行雜詩
十八灘都盡舟人慣不勞可言灘石險難測是平濤
　　　其二
仄疊中江石衝濤萬古存遥看疑砥柱偶問識銅盆
　　　其三
日月東西照支江南北流鷺飛如導鷁横吹不驚鷗
　　　其四
迎送山相似舟移迷北南囘看皂口日已照石華潭
　　　其五
鍚洲潭古怪攸鎭驛幽絶四圍青山映鷺棲滿林雪
　　　其六
日出青蘋濕江渾路不分昨宵驅雨至知是海南雲
　　　其七
落日没前灘雲移鳥欲還除巾不即卧恐遇絶竒山
　　　新莊澷興
昨來杏花紅今來楝花赤一花復一花坐見嵗年易
　　　其二
出城每自醉斜陽坐芳草黄鸝枝上鳴花落有風掃
　　　其三
逕樹團成葢原草綠如翦盈盈車馬客時來㺯春醆
　　　其四
未有此莊時對酒無處飲今來莊上遊却恨酒杯𦂳
　　　紫霞洞主歌
朝霞㺯海色閃爍如金蛇囘光照巖洞駕我青鸞車
　　　其二
雲洞窈谽谺行覓石髓食蕤蕤古苔上有書字不識
　　　其三
丹霞熨朝旭桂葉一何芾中有騎鶴人下上隨雲氣
　　　其四
朝餐赤城氣暮攬羅浮色常有瑶草花寒至不曾識
　　　其五
石泉嫋長蘿煙翠滿山室忽聞空中音幽人㺯瑶瑟
　　　田園詩
暑日郊出頻野意差日適鴉雀閒繁隂榴葵乃炎赤
　　　其二
初日暑力薄單車歴城曲隍飈巻蜻蜓荇帶舒復促
　　　其三
掘塹不數尺及泉水忽湧誰為辦佳藕我今畜魚種
　　　其四
淤泥獲拳卵蛇龍誰即分夜看置頓處似有五色雲
　　　其五
園荒蒿藋長手鉏薙其穢那解蓊蔚區中有吐芳蕙
　　　寄徐子
紫閣朝囘夜金尊月映空秪應徐進士遥憶李郎中
　　　其二
東省堂前樹南陽宅裏花春風如往日夜月向誰家
　　　贈何舍人
朝逢康王城暮送大堤口相對無一言含悽各分手
　　　寄都主事穆
江草喚愁生思君黄鳥鳴遥心將夜月同滿闔閭城
　　　送佘客
自寄還家信閨人數月圓住近沙溪口終日問來船
　　　送人
頗訝楓林赤無風葉自鳴來人與歸客同聽不同情
　　　贈客
出郭江南望暮天雲北飛斷蓬寒更轉長路㡬人歸
　　　過夏口寄惲君
君居楚城裏我傍楚城過相思連夜發無奈是江波
　　　諸公石頭口舟餞
北廵寮寀合舟餞此江潯晩别隔煙浦猶聞横吹音
　　　寄黄子廣東
昨遊梅嶺畔翹望嶺南雲恰屬梅黄日何由攀贈君
　　　潯陽寄耿叅政致仕
連年卑濕地無日不思歸况在潯陽見君㠶獨北飛
　　　送鄭生
桃花浪初起三月爾江南萬樹垂楊色相留照暮酣
　　　送人赴舉
寳劍動連星金鞍别馬鳴持將五色筆奪取錦標名
　　　贈王左史
林卧毎倦出時或一乘馬來訪王相國醉歸月明下
　　　其二
君家百甕酒留連胡不飲花月我自來醉即花間寢
　　　贈劉東
洎濵三月時花滿扶亭道翩翩白馬歸青袍亂芳草
　　　戲鄭生求歐帖看
徽州鄭季子動輒古人師昨特衝秋雨因來問墨碑
　　　送酒鄭生
旅食沙林暮年華北雁春誰憐竹葉餉同是采薇人
　　　送王生北行
紫轡銀鞍馬青袍白靣郎揚鞭萬里去謁帝入明光
　　　其二
朝散午門西春風起御堤上林花半發㡬處早鶯啼
　　　觀袁永之樂府戲裁子夜歌寄之
為問閶門柳年來青若何館娃明月夜醉擁越兒歌
　　　其二
日暖春波綠湖平一鏡天船船載歌舞争向綠楊邊
　　　詠李花
城東萬李樹此樹獨鮮竒竟日風開落無人誰得知
　　　詠鷺
獨立姢姢鷺驚人離石磯遥看一片雪深映碧山飛
　　　獲麂
小麂何山得出山今㡬時笑爾深蔵晩無言獵者知
　　　饋雁
失却風雲翅來遊君子門未辭弋客慕終荷主人恩
　　　花鴨
花鴨静雲衣娟娟春草依臨池捩頸卧夢拂楚雲飛
　　　鶯曉
睍睆夢中迷流鶯碧樹西起來紅日照已度别枝啼
　　　詠螢
葉暗輝輝度孤明炯自知月臨光不掩星亂影須疑
　　　名花
名花似羙人娉婷代應絶夕陽時獨立風起滿林雪
　　　炭簍盆架
編荆為團籠本以貯木炭今匪用炭時聊以助吾盥
　　　砂鍋盆
砂鍋注清泠洗面還洗心其噐茍不潔徒稱玉與金
　　　船板牀
船板胡在兹而我寢其上情知非江湖夢寐亦風浪
　　　甎枕
盧生枕竅中哀樂竟何用我枕城甎卧無竅亦無夢
　　　蘆蓆几
古人席地坐飲食俱在兹今人設髙几翻謂古人卑
　　　坏墩
晨興坐兹譚而亦坐兹食為言同寓子尚念埴者力
　　　麻繩椸
何以架我衣麻繩撑兩柱諒有解脫心與子同一處
　　　葛衫帳
酷暑睡不穩解衫周四圍但阻蚊蟲入無遮明月輝
　　　漁村夕照
西暘下洞庭網集清潭上一丈黄金鱗可見不可網
　　　山寺晩鐘
美人杳何處盈盈隔秋水遥遥雲外鐘日落暮山紫
　　　平沙落雁
西風萬里雁一葉洞庭秋羣浴金沙軟瀟湘霜氣流
　　　江天暮雪
長江浪滚雪煙黒花争飛可怪横流者孤舟一笠歸
　　　洞庭秋月
天水本自空圓月况秋映皛皛起霜色千里一懸鏡
　　　瀟湘夜雨
夜響起秋竹浩浩楚雲白曉來看沙觜新水添一尺
　　　逺浦歸帆
秋風五兩席㸃㸃聚復散不信小小烏飛飛速征雁
　　　山市晴嵐
峰晴堆夜嵐晨炊翠猶濕但聞山鳥鳴不見鳥出入
　　　薜荔園
芳園蓊薜荔水石非人間昔聞西洞庭今為學士山
　　　恩樂堂
肯堂欽古訓修祀報前功酌泂歌行潦采蘩遵召風
　　　石假山
磊竒成我山雲氣遽裊裊衣水即溟渤拳石是蓬島
　　　水鑑樓
風吹池萍開天空水如鏡幽人時凭闌下看行雲影
　　　風竹軒
吾軒自有竹暑月常寒聲山静無風時滿林空翠生
　　　蕉石亭
看石忽有詩攀蕉書其上夜來雨打葉驚聞金石響
　　　觀畊臺
洞庭有興雲太湖無落波登臺問農者不勤將如何
　　　薔薇洞
洞口薔薇密石花壓雲濕曉采枝上露不知鶴飛出
　　　荷池
山風吹水香脱巾池上坐盈盈千嵗龜飛上荷葉卧
　　　柏屏
堂堂千尺材為屏忍屈曲終抱凌雲情不改嵗寒綠
　　　留月峰
峰竒自成竅似月非有心月來爾何意徘徊光與深
　　　通泠橋
雨過崖水響石梁裊山澗晴天挂一虹溪斷雲不斷
　　　花源
落英泛流水㸃㸃如飄霞為有問津者不敢種桃花
　　　釣磯
磯根浸寒水細草綠如髮夜魚不受餌石上坐秋月
　
　
　
　
　空同集巻三十四
欽定四庫全書
　空同集卷三十五　　　　明　李夢陽　撰
　　七言絶句
　　　正德元年郊祀歌
戈馬喧喧動萬雷黄旗繞繞拂仙臺天上再開新日月
南郊不改舊蓬萊
　　　其二
漢家天子自天威春祀南郊春雪圍片片瓊花飄玉路
五雲偏逐衮龍飛
　　　其三
壇官秉笏候金鐘月出西南照雪峯不向蓬萊看五色
那知天子是真龍
　　　其四
中壇日月照天門上帝龍行羽衛屯煙裏桂花旋玉兎
火開三足抱金盆
　　　其五
外壇羅列黄金榜海嶽齊開白石門直使衡山馳薊域
更看西海過崑崙
　　　其六
神來擊鼓復吹簧一道虹飛萬丈光閶闔清風揺玉燭
至尊獨立殿中央
　　　其七
帝是髙皇八葉孫隆凖龍顔稱(去/聲)至尊翠羽繽紛來衆
聖洋洋古樂亂雲門
　　　其八
漢主登封巨跡空赭山秦帝洞庭中何如黍稷天神享
萬嵗高髙太極宮
　　　其九
天馬元從天上落七星裝入寳刀頭壇空月照更衣殿
萬錦羣中刷紫騮
　　　其十
金輿還内放人看萬戸千門震地懽繡扇徐開龍虎氣
君身不動㤗山安
　　　帝京篇十首
古時㶚水即蘆溝今代車書似水流日間五色龍文氣
天上春開五鳯樓
　　　其二
漁陽北塞古風沙二月春風萬栁斜薊門轉作長安苑
燕桃開出武陵花
　　　其三
慷慨燕雲十六州天門北極帝星頭烟塵一洗桑乾凈
萬載朝宗四海流
　　　其四
山作青龍左右盤扶桑西影拂桑乾日月光華朝萬國
天留北海作長安
　　　其五
天皇按劍據金鞍飲馬追胡翰海乾歸來並立擎天柱
不數劉家承露盤
　　　其六
遼后粧樓換上陽春風珠箔舞垂楊半夜開城歸萬馬
至今迷失㡬鴛鴦
　　　其七
今朝望海海雲生五色雲中白玉城金陵巧接盤龍勢
南北何如漢二亰
　　　其八
塞上星飛化羽林鼓音咸作管簫音将軍把劍聞鷄舞
玉女朱樓學鳯吟
　　　其九
聞道匃奴入漢闗皂旗千隊射鵰還君看萬古昏星月
洗出中華疊翠山
　　　其十
自從黄帝破蚩尤涿鹿雲黄黑帝愁盤石果然為碣石
幽州常作帝王州
　　　皇陵歌
皇陵疊翠倚丹霄絳節飛光夜夜朝千古長風吹海月
萬山松栢照空寥
　　　傳聞駕囘有紀二首(正德年/間作)
正月傳聞大駕還七日已度居庸闗鐃歌擬續之回曲
塞外應添駐蹕山
　　　其二
白城新起望夷臺黄鉞森森耀日開萬里無塵邊塞静
六龍騰踏駕空囘
　　　聖節聞駕出塞
千官北首望龍旂萬國車書集鳯闈八駿穆王秋色逺
㡬時親擁白狼歸
　　　其二
萬乘時巡萬夀臨鑾輿漠漠磧沙深悲忘殿闕呼嵩日
應繫單于欵塞心
　　　正德七年正月黄河清自清河至於栁家浦九
　　　　十里清五日焉
黄河水自崑崙出萬古東流元不清今瑞定於今帝應
世人休擬聖人生
　　　嘉靖元年歌
元年正月又王春四海人稱拱聖人已報岐山鳴彩鳯
更𫝊闗内出麒麟
　　　其二
大明十帝轉神明天意分明賜太平紫葢復從嘉靖始
黄河先為聖人清(先是正德七年九年黄河/連清今上入繼大統之兆)
　　　送樂清少府
羽騎驂驔簇晩洲彭彭簫鼓引官舟為言獨對青松樹
何似逢迎綠水頭
　　　其二
鴈蕩山前海色開樂清城在白雲隈紅桃碧栁津津勝
笑舞歡歌處處來
　　　贈黄州牧
黄州江比使君清赤壁山留萬古名黄州小兒騎竹馬
來時相送去時迎
　　　送友人
王孫笑向碧山棲春日春蘿裊裊低予亦悠悠芳草者
白雲愁色草萋萋
　　　送周判官
明燈綠酒五花裘客舍新秋螢火流商君不飲真何事
明日出城風葉愁
　　　送人入蜀
錦江風髙生夕波蘆荻蕭蕭秋鴈多問爾鄉闗何處是
巴人時唱下渝歌
　　　詠東方朔贈馬吏部
據地酣歌金馬門如花少女笑無言不是偷桃太無那
人間那謫嵗星魂
　　　王吏部惠太𤣥戲贈
吾家小子象童烏䝉恵𤣥文掌上珠笑殺街西王吏部
今朝猶得酒船無
　　　月夜過訪王子
率爾髙陽飲博徒酣歌擊劍膽何麤金門貴客如相許
徑脱鸘裘付酒壚
　　　僕思李白落鴈之遊徐子亦有知章鑑湖之請
　　　　念人悲離申此短贈徐子者禎卿也
君擬天台度石梁我歸沙苑望咸陽予今夢寐蓮華岳
笑爾翻躭瀑布長
　　　嘲陸子二首
　　松江陸子以予乆不造過遂䝉嘲詠然陸子往許
　　以小楷南征賦貺我乆亦恡焉予故得反嘲戲之
　　兼訊後約焉
甚欲來餐張翰魚只縁難換㑹稽書西家愚夫莫浪謔
北海先生乆索居
　　　其二
我今四海覓雲松南遊笑指匡廬峰他時倘慕金光草
與爾同鞭赤玉龍
　　　晩過序公戲贈并喜徐編修縉迹訪二首
月滿長安啼暮鴉踏歌今夜醉誰家青蓮大士迎予笑
背指秋鶯度落花
　　　其二
長安大道竹林西李白尋僧花下迷舉杯恰對青天月
檻外驚傳碧玉蹄
　　　夏口夜泊别友人
黄鶴樓前日欲低漢陽城樹亂烏啼孤舟夜泊東遊客
恨殺長江不向西
　　　寄贈珙縣何氏夫婦
太峨西來通蜀門瀘江北接武陵源翁姑夀比江山永
縣北芙蓉似子孫(夫容/山名)
　　　謝子饋笏答以駝布
交州象簡白雲光美人持贈意何長洮西駝布雖㣲細
被服能堪冷月霜
　　　送王呈貢赴縣
二月扁舟過浙西楚雲何日度浯溪滇南小郭青山繞
花發流鶯一様啼
　　　寄錢戸部
春城雞啼月欲没西鴈東飛遲明發風裏楊花不定飛
震澤迢迢限吳越
　　　酬姚員外龍興見寄
龍興龍沙一里餘江風吹落錦䨇魚君覽浙潮須盡海
赤霞飛袂過匡廬
　　　贈丁生
海凉秋水凈芙蓉青天倒懸五老峰眼見排風生羽翼
行空那辨有真龍
　　　别逹生
醉約金山看海流興飛江漢忽西遊龍沙月色年年滿
獨照匡廬萬仞秋
　　　寄别陶生
青雲峰下紫雲生中有花樹春鳥鳴聽鳥看雲一杯酒
黄塵回首萬家城
　　　别李生
華也南來送我行青絲挈酒玉壺輕滕王閣下江千尺
一曲滄浪萬古情
　　　贈鮑滶兄弟
水學青龍左右盤玉流䨇瀉碧光寒蘭昆並占空山月
分掣虹霓作釣竿
　　　贈劉君按察雲南
碧雞金馬古黔陽滇海秋揺日月光自此蠻中無毒熱
行臺六月有飛霜
　　　送蕭總制赴鎭
漢家新拜霍嫖姚司馬今年相宋朝旌旗一舉三邊静
鴈塞平沙演射鵰
　　　送修武知縣
青山盤谷繞桑麻赤水河陽接種花琴罷吏希簾晝捲
自看䨇柏哺慈鴉
　　　贈李沔陽
雲夢茫茫繞一州滔滔江漢古今流問俗不須乘五馬
畫船簫鼓水鄉遊
　　　其二
楚人抽棘覇江湖萬載孤城剖一符從此沔陽為渤海
直教雲夢作蓬壺
　　　寄郭帥
匡廬彭蠡兩蒼蒼月舘花城古豫章誰信罷兵張宴地
夜深偏醉郭汾陽
　　　寄謝卿
擲笏南還尚黑頭移家西郭興全幽春晴定上滕王閣
日暮江平起白鷗
　　　贈陳氏
萬龍岡上古靈家男樂耕耘女績麻客到大開萱草閣
春風時動紫荆花
　　　贈蔡帥
時清晝卧銅牙弩客散宵披玉檢文可道將軍渾是武
曾將三策獻明君
　　　送王韜
王郎口談金虎文自稱師是紫陽君挂帆明月忽南去
影落龍江五色雲
　　　贈羅氏
羅隱北下黄金臺牡丹芍藥次第開極目長江𣺌天際
八閩秋盡一帆迴
　　　送熊進士入朝
武帝南征並海廻九天雲䍐拂天來縹緲羣仙朝絳節
五雲宫闕是蓬萊
　　　其二
蒼蒼𤣥武鎮皇州天上銀河轉地流言君不是乘槎者
昨夜分明到斗牛
　　　其三
金馬岧嶤接鳯臺石渠髙閣倚天開仲舒早備天人䇿
漢主臨軒問自裁
　　　二月望丘翁林亭
今日花朝好風日梁園酒新花更開走覓南鄰丘處士
月明騎馬醉深廻
　　　其二
南鄰處士閉柴門竹樹春風野徑昏痛飲狂歌人不識
客來惟欲酒盈樽
　　　柬鄭生
東園紅杏日紛紛東望無煙蝶滿雲少出違期因怯馬
獨吟停盞為思君
　　　其二
城門春禁不行車病懼攀鞍只在家昨日東風來著意
庭前忽放數枝花
　　　雨俟屠君不至
暮倚髙樓因候客雨來如注復如絲試看春日洪州道
可是山隂夜雪時
　　　寄顧台州
巾山何似峴山遊雲島長和海色幽定有兒童笑山簡
君今孰與鄭台州
　　　其二
怪爾分符坐赤城東南遥見海霞生梅開莫寄西來使
春到煩求碧玉精
　　　太白山人仙遊吳越稔矣日者卜居吳興而婚
　　　　施氏妻妹予聞之輙詩嘲焉
范子無端出五湖西施並載有耶無詩人只合鶯鶯伴
施家今是大姨夫
　　　其二
見說仙人蕚綠華(蕚綠華晉昇平/中降羊權家)麻姑亦降蔡經家即
防獅子河中吼背癢無言爪得爬
　　　雲中曲送人十首
壯士驅車出漢闗馬頭絲絡紫金環莽莽黄雲迷代北
凄凄白霧滿燕山
　　　其二
季冬飲馬長城窟沙礫飛揚帶白骨榆臺嶺邊聞鬼啼
猶是今年戰亡卒
　　　其三
黑帽徤兒黄貉裘匹馬追奔紫塞頭相逢不肯通名姓
但稱家住古雲州
　　　其四
城上黄旗張暮天元戎宅内鼓闐闐底是鄰悲并巷哭
雲州明日是新年
　　　其五
紫水東來入黑河紇干山下雪花多小兒攔街吹􁑬篥
婦人能唱海西歌
　　　其六
白登山寒低朔雲野馬黄羊各一群冒頓曾圍漢天子
胡兒惟説李將軍
　　　其七
自從冦逼鴈門闗漢家四野多空壘行子遥遥看獨戍
桑乾水氷暮沙起
　　　其八
黄毛愛子出打圍昏宿李陵古臺下忽傳風火入邊城
城中將軍夜秣馬
　　　其九
戰士黄鬚立道傍自言曾射左賢王可憐孤績無人論
贈與青裘白馬郎
　　　其十
北風吹日馬毛僵腰間角弓不可張馮君莫唱雲中曲
臘月雲中更斷腸
　　　對菊懐鄰菊子三首(己巳年/閏月)
舊種寒株傍吹臺重陽今嵗不曾開遥思爛熳還憐汝
欲比馨香恐見猜
　　　其二
睡起今晨看菊花霜枝冷蘂忽參差非時未必輸桃李
三徑遥憐是一家
　　　其三
爾家堂閣皆隣菊秋至滿地黄金錢不信南州能暑熱
直將花蘂破霜天
　　　送吳生
吳子乘春東入吳飛花獻舞鳥提壺此去囑君多載酒
直收春色過西湖
　　　東園贈鮑演
修竹南牕花北牕翠隂濃色兩無䨇隔城走馬催銀燭
今夜留君倒玉缸
　　　春日東莊要杭子
白首春風獨種𤓰故人常恨隔天涯今游莫憚騮行逺
十里柴門有杏花
　　　柬䨇溪方伯
十旬不見䨇溪子白晝看松只自眠君對紫薇誰是伴
相逢還似未逢前
　　　送人之南郡三首
梁園千古見風流醉上任樓復謝樓相遇片言心便倒
腰間含笑解吳鈎
　　　其二
鼓刀朱亥本㣲寒白首侯嬴是抱闗不為千金增意氣
秪縁一諾重丘山
　　　其三
南陽帝里近親多岡勢盤龍繞白河便欲臨分留寳劍
方城漢水待鳴珂
　　　陶子見過草亭遂以留雲名之大書刻木我亭
　　　　增色爰賦二詩酬陶亦兼自意
小構茅亭傍一松雲來雲去寂無蹤晴天戸牖濛濛濕
遂使人疑有臥龍
　　　其二
茅亭自得陶公筆盡日光芒動白虹山澤不煩通地氣
片雲時起墨花中
　　　春日宴王孫之第二首
紫宫華宴敞春風密樹初花日映紅向暮酒䦨香不斷
始知春在綺羅中
　　　其二
廻廊曲榭稱春游綠酒紅花白玉甌借取遊絲繫西日
晩風吾上海棠樓
　　　要謝憲使南莊泛舟
栁塢荷塘野意寛操舟曵杖獨遊難春來欲製東山屐
倘許花樽共謝安
　　　江上逢鄭南溟
楊子灣頭紅蓼秋水邊樓閣樹邊舟一日長風破萬里
為君三醉過𤓰洲
　　　白鼻騧
羽箭銀鞍白鼻騧春日徐行踏落花揚鞭突入章臺去
背指垂楊問酒家
　　　少年行
漁陽突騎幽并兒彎弓射獵南山陲横行未遂為人下
意氣憑何結主知
　　　春遊曲
騮馬銀鞍金市頭都門掣電落花流揚鞭笑指胡姬肆
轉拂垂楊向玉樓
　　　其二
大道紅樓珠箔垂風起楊花欲暮時胡姬半醉半遮靣
惱殺幽州遊冶兒
　　　絶句
將軍鐡騎戰金㣲八月長安盡搗衣砧聲欲落三更月
翡翠樓頭鴈却飛
　　　夀歌
沙溪三月杜蘭香錦浪千層碧玉光勝日賔筵開玳瑁
檻花飛入萬年觴
　　　其二
門對黄山第㡬峰翩翩白鶴舞青松玉童來授軒轅訣
素女邀乘赤色龍
　　　松鶴夀歌
松裊石門千仭開天風吹鶴下瑶臺傳書為問西王母
别後蟠桃熟幾廻
　　　夷門十月歌
小麥青青水半陂半落不落楊栁枝囘風忽送天南雁
恰似春江二月時
　　　黄河風雪詞
𣺌𣺌黄河風雪生雲愁海思不堪行陽春白雪非難和
公無渡河無限情
　　　異景
異鄉異景客中身秋雨秋煙無那春梁園八月如三月
笑殺桃花更笑人
　　　暮春佘莊
暇即來遊困即眠玉林長醉彩雲前春風暮起楊花亂
疑是梁園雪裏天
　　　潯陽歌
百尺髙樓横映江江花朶朶照成䨇風波隔浦遥相喚
腸斷南來北去艭
　　　汴中元夕五首
花燭沈沈動玉樓月明春女大堤游空中騎吹名王過
散落天聲滿汴州
　　　其二
玉舘朱城栁陌斜宋京燈月散煙花門外香車若流水
不知青鳥向誰家
　　　其三
中山孺子倚新妝鄭女燕姬獨擅塲齊唱憲王春樂府
金梁橋外月如霜
　　　其四
四海煙花逢上元中州行樂競千門大江不辨魚龍戲
珊瑚寳玦是王孫
　　　其五
細雨春燈夜色新酒樓花市不勝春和風欲動千門月
醉殺東西南北人
　　　七夕
雲寂露凉叢蕙悲意銜情恨隔年期殘機夜歇金螢度
怨女啼春玉箸垂
　　　獄雨
冷雨横天八月來黒雲來徃赤雲開潯陽李白何如此
宋玉悲秋未是哀
　　　其二
雨打潮門流海煙隨風散落鳯城前愚臣獨抱枯魚泣
何日金鷄下九天
　
　
　
　
　空同集卷三十五
欽定四庫全書
　空同集巻三十六　　　　明　李夢陽　撰
　　七言絶句
　　　諸將八首
穆張亦是梟雄將膠柱談兵實可憐力屈殺身同一地
喪師辱國在今年
　　　其二
諸將才猷豈盡竒大都力戰各乗時黄毛近怕莊游擊
黑靣休誇李太師
　　　其三
聞說當時掃地王威名朔漠陣堂堂自稱大將張旗鼓
首控驊騮出戰塲
　　　其四
但富黄金與白珠登壇擁衆鎮邊隅即使勉攀貂玉貴
終然不類將門趨
　　　其五
國公承襲惟紈袴侯伯雖多大抵同舊典此中掄大將
平江英保是元戎
　　　其六
紫塞長城萬古悲塹山還復見今時敵人秪益輕専制
老耄何堪鋭出師
　　　其七
天下軍儲盡海頭材官郡國徧防秋若道成功無造偽
豈應屠賈坐封侯
　　　其八
黄河青海入狼煙漢將胡兵殺氣連安得即時尋魏絳
務農休甲報皇天
　　　憶昔六首
己巳䝉塵數郭登馳驅國難有楊𢎞如今豈乏熊羆輩
比較元非擊搏能
　　　其二
北望黄雲想翠華千官徒跣哭清笳安危社稷惟司馬
天下車書又一家
　　　其三
石亨善戰真無比䟦扈飛揚却累身佩劍豈宜恩死士
拖金終要作誠臣
　　　其四
王竑犯闕雖愚戇舍命臨危亦丈夫猶勝鬚眉為婦女
更憐冠劍學兒徒
　　　其五
吉祥寵幸反稱兵一夜逹官塵滿城悖逆天誅終不赦
此曹王法更須眀
　　　其六
半夜飛章入鳯樓冦公流血李公憂爾曹作逆同蒿草
臣節江河萬古流
　　　京師春日漫興五首
十日不出花盡開城南城北錦成堆即教閉户從花盡
莫遣看花不醉廻
　　　其二
杏花盈盈太逞姿桃花灼灼亦不遲縱饒種露栽雲地
可奈風狂雨驟時
　　　其三
東門百花紅照天獨樹梨花更可憐但看絃管朝朝急
不道春風不費錢
　　　其四
今畨花開委難當眼見稀踈葉欲長春光幾朝不一醉
為問汝曹因底忙
　　　其五
西湖湖上楊柳枝臨流嫋娜風更吹切防白雪漫天舞
莫放黄金拂地垂
　　　牡丹
亂絮繁華春更煙一枝嫋嫋獨風前玉園忽漫無顔色
徐歩看君却自憐
　　　其二
若使姚黄無魏紫孰容傾國復傾城接枝一任今人笑
不墜花王萬古名
　　　其三
莫道清平調獨狂牡丹元不與昭陽後來亦是先花葉
誰醉君王玉笛傍
　　　其四
秦地洛陽俱寂寞圃開周國復天香童時及見流傳譜
萬意千心足斷腸
　　　其五
漫山故國花無數客舍河頭今數株絶代色孤終不掩
丹葩綠葉錦心須
　　　郊園歩花
常苦出城花不開花開今日共風來亦知誰便渠能主
獨歩徐看數十廻
　　　其二
即使憐花何恁苦不如開落任風吹花開花落從渠得
柰記栽桃種柳時
　　　歩庭中海棠下
買宅兼花事亦希樹成春足主人歸花開已詫臙脂透
葉展還驚翡翠圍
　　　其二
若較梨花憎太白縱多桃李葉全無何如翠䄂紅粧倚
的的黄鬚錦瓣扶
　　　其三
獨恨無香恐未真紛紛蜂蝶底相親俗傳定欲燒銀燭
絶代誰為照睡人
　　　其四
沈香亭上已多懽夢入昭陽月色寒若使天香亦傾國
君王應更倚闌干
　　　詠庭中千瓣榴花
藥欄爾後花希賞日日東齋只困眼每易庭榴樹底小
一朝開亦照髙天
　　　其二
的的朱榴夏始成水簾氷簟益分明偏枝不動宜雛燕
接葉時披稱小鶯
　　　其三
萬瓣千鬚始一花纍纍應只為年華春風無限傾城蕚
結實誰真取世誇
　　　雪中見枯樹似梅
憶在江南梅照眼幾年繁蘂失溪雲如何枯樹尋常見
一雪垂花朶朶分
　　　其二
可向繁枝問假真紛紛過眼即飄塵東風一夜髙樓篴
亂落紅梅誰柰春
　　　喜雨
破到榴花今日雨向來紅紫可憐吟蝶沾蜂濕徒増忌
杏綠梅黄亦苦心
　　　其二
二麥臨河半欲黄一夜生長誰禁當揮鋤荷笠能辭苦
浪潑雲翻慮爾忙
　　　其三
水缺沙乾燕只忙交交鶯羽閃無光今辰底恁穿楊急
拍拍銜泥向我堂
　　　夷門曲
黄河岸頭多客船大堤小堤楊栁煙獨樹花開特造次
鄰家香醪不索錢
　　　其二
南堤二月杏花紅北堤髙樓紅映空珊瑚寳玦誰家子
繫馬門前青樹中
　　　新水至
桃花照水楊栁長河水新添一尺强昨夜舳艫銜尾至
不是魚航是酒航
　　　其二
時和驛邊河水流康王城近舍西頭青蘋滿眼汀洲裏
芳草連天無那愁
　　　狂風
狂風吹栁裊裊長杏花落地如白霜後來好花開細細
昨朝風惡更難當
　　　其二
來禽青李不須猜一日一夜桃花開朝來春風休更惡
枝頭綠葉暗相催
　　　其三
新築茅齋近北堂喜有楊栁千尺長不争一朝風折盡
赤日炎天何處凉
　　　河上
河上昨宵風勢惡狂花不敢更髙飛農夫日望甘霖至
估客深愁逆浪歸
　　　雜詠
春盡梁園花不稀隨風片片坐人衣丁寧百舌渾休語
遮莫林鶯且自飛
　　　覩小兒吟詩戲作絶句
闗中韋杜世稱豪王謝江東底更髙蘭苕翡翠空啾唧
肅肅雲鴻萬里毛
　　　東園花樹下
夜來睡羙春風顛朝望大梁花滿煙錢家東園好李樹
堪可鋪排無酒錢
　　　其二
今年春色太無頼千樹萬樹花分明便學少年出走馬
更抛香彈打流鶯
　　　登臺
梁孝臺前白杏花眼看風落散晴沙黄鸝恰恰誰為侣
紫燕飛飛自作家
　　　聞桃花盛開
不及東園紅杏時梨花懊惱太開遲即防桃李紅欺眼
更打黄蜂莫近枝
　　　張池春日即事
東門野塘花樹紅昨日不風今日風倒着接䍦習池上
狂調生馬竹林中
　　　漫興
白水蒼山萬里身詠花吟鳥百年人城門此路憐芳草
盃酒他鄉不是春
　　　其二
楊栁春江對自流清沙白石伴誰遊弋人莫羡能鳴鴈
海叟虚疑不動鷗
　　　錢園二絶句
去年錢園萬李樹落莫今春只數枝多應斬伐貧人賣
豈復能思爛熳時
　　　其二
墻東李樹太含胡院背夭桃斬不枯及早榮枯休浪擬
趂時車馬自應趨
　　　城南别業
傍塹㳂堤二里餘栁墻茅屋此成居浣花便擬吾何忝
獨愧窮愁懶著書
　　　春日豫章雜詩十首
東角樓東寒食日吾家海棠䨇樹花忽憶花開吾在此
豫章寒食獨思家
　　　其二
亂蘂濃花今有無舊趨北闕憶西湖垂楊畫鷁金鞍戲
三月煙花滿上都
　　　其三
每愛髙樓畏獨來非闗觔力怕徘徊江頭無限桃花樹
恰到來時滿眼開
　　　其四
江花照水兩三枝㺯日吞煙是爾時不應春風與作意
掛斷低空百尺絲
　　　其五
東湖鸕鷀有㡬嵗踏浪爭花何恁遊可憐汝輩異情性
拄杖獨看春岸頭
　　　其六
爛熳誰家臨路枝留連蜂蝶過相疑行人莫羡渠能主
落水沾塵㑹有時
　　　其七
江南春事殊懊惱五雨十風常不晴今日天開聊一望
却憎花栁太分明
　　　其八
江北毎嗔花不早清明出郭始芳菲可道江西渾不冷
清明桃杏亦初飛
　　　其九
樹頭春鳥苦喧聒欲打還留催好春院裏八哥何事者
羣翔緩歩不知人
　　　其十
苦吟實是被花惱今日携壺何處傾鳯凰洲前好楊栁
㺯日鳴舷遮莫行
　　　漫興
城外清江城内湖水門通貫古名都魚跳浪濶終難網
鳥立沙長豈得呼
　　　其二
乆雨今晴燕得飛城中江畔歩徐歸煙花晩閣偏衝檻
栁絮晴橋故㸃衣
　　　漁父
應手扁舟去若飛囘流撒網倐成圍金鱗翠鬛心俱切
得意誰先蕩漿歸
　　　新買東莊賔友携酒往看十絶句
芳園垂老慚為主門巷開除即是家不知櫻樹春能早
便把櫻花作杏花
　　　其二
園芳細認紛無數太半朱英間碧林搴蕋㺯枝惟恨晩
對花誰記種花心
　　　其三
年來好事推劉四酒興花情老獨濃最喜能移山茉莉
所嗟猶欠木芙蓉
　　　其四
黄鸝故囀千頭栁白蝶能穿百結花敢道墻榆渾不用
新巢樹樹可慈鴉
　　　其五
今春自買城東園暇即郊行不憚煩不應對客誇林竹
日日柴門有駐軒
　　　其六
買地兼園已自饒來游况是百花朝細看却怪林間笋
迸檻穿籬只恁驕
　　　其七
静處亭亭竹萬竿弄煙濡露不曾寒多栽要識前人意
秀色憑渠雪後看
　　　其八
鮑子知我逺載酒鄭生騎驢獨踏春㶚上孰如彭澤栁
竹林休認草𤣥人
　　　其九
邉村黄子先曾約百畝十年今卜鄰元是隠淪須共酒
非因花樹始同春
　　　其十
為花底恁朝朝出風日清和今古稀傳道鄭生重載酒
寄言花蘂莫輕飛
　　　東園遣興再賦十絶句
經宿隔城花盡開園扉深閉蝶應猜小車即病行能穏
一日來看須一廻
　　　其二
朝出看花車暮廻轅西東望復徘徊黄昏蜂蝶休虚閙
明日深枝花更開
　　　其三
萬蕋千葩枉自竒海棠臨牖獨専姿今人盡仗繁枝葉
國色紛紛却未知
　　　其四
百花叢裏一茅堂獨坐時傳百和香隔簾誰放游蜂入
撲酒衝琹特恁狂
　　　其五
分行種樹非無意薙穢薅煩亦用情何事草蒿欺便得
芊芊滿地不知名
　　　其六
舊種丁香間石榴花時榴葉未曾抽試看赤艷傾陽日
亂蕚繁英何處求
　　　其七
䕶徑扄園意自知百年今日是花期昨屬客過貪勸酒
僮人背折兩三枝
　　　其八
呼童刈草栽吾菊夾徑分行補種葵怕認野人為魯相
旋删修竹起東籬
　　　其九
人生無求心自寛酒香花明身幸安忘憂豈啻憑萱草
蠲忿何勞問合懽
　　　其十
吾園亦在東門外昨日清明手種瓜不信邵平能五色
吾園兼有武陵花
　　　痔不可車旬日乃造於東園春葩向殘夏英欲
　　　　起慨焉動於老懐再賦絶句十首
鮑歸昨誇百結勝惜我病阻孤春妍豈謂今開兩荆樹
分枝的的照紅煙
　　　其二
桃杏葉尖荷葉圓楊花亂撲如白綿若言春事渾無曲
榆莢何縁亦貫錢
　　　其三
昨當春色散年芳競媚爭妍各擅塲一出牡丹諸便歇
固知渠是百花王
　　　其四
檻西新笋不太甚一夜迸堦横我簷汝雖天生剛直物
豈容出地頭頭尖
　　　其五
吾園種種無樛木兩葛縈紆底自芳客到更無愁醉酒
醉時但臥此花傍
　　　其六
情閒有時被物惱即無恚怒亦生嗔頻來語燕如疑主
獨立鳴鳩不怕人
　　　其七
為園偏種閒花草我欲移松無處栽深山瑟瑟誰知汝
可惜凌雲聳壑材
　　　其八
亦知盆沼非源水試放魚苖喜即成敢說寸鱗無變化
喣花吹絮已横行
　　　其九
花時酒客圍花坐今日紅稀客不看即使盛衰遵物理
何須反覆似波瀾
　　　其十
萬竿美竹修修翠愛此朝朝坐竹中困酒實應慚阮老
揮絃聊竊比嵇公
　　　東園澷興之作
大麥初黄小麥齊櫻桃半熟壓枝低先生皂帽何為者
白首看花日每西
　　　客有欲除我東園草者詩以止之
綠匝紅稀可柰春友車朋馬故應頻行邊莫便鋤閒草
但入林園仗主人
　　　牡丹絶句
自知國色無倫比放徧羣花每後開獨艷不教霜雪妬
先春甘讓凍園梅
　　　其二
看盡羣芳見此花後時莫澷為渠嗟爭開若使先桃李
誰與春風殿嵗華
　　　葡萄
萬里西風過雁時綠雲𤣥玉影參差酒醒試取氷丸嚼
不說天南有荔枝
　　　除前五更聞習儀鼓角感而有作
蒼龍闕動朝元日玉笋班齊舞蹈時枕上忽傳新鼓角
眼中如閃舊旌旗
　　　其二
兩朝舊是含香吏豹隐俄驚二十年猶記習儀端笏地
朝天宫裏聽鳴鞭
　
　
　
　
　
　
　
　空同集巻三十六
欽定四庫全書
　空同集卷三十七　　　　明　李夢陽　撰
　　七言絶句
　　　經行塞上二首
山作垣籬海作池彎弓百萬羽林兒桑乾化作銀河水
北極光芒夜夜垂
　　　其二
天設居庸百二闗祈年更隔萬重山不知誰放呼延入
昨日楊河大戰還
　　　歸途覽詠古蹟并追記百泉遊事
太行王屋是天關吐出風雲天地間河内休誇盤谷勝
共城亦有石門山
　　　其二
華山中斷濁河開浪打雷門勢莫廻已剷潼關為漢壘
更分仙掌作秦臺
　　　其三
雷首千峰錦削成蛇盤千里翠雲生即從北岳分胡去
便壓遼陽跨海行
　　　其四
西山西望自堪愁耐可源泉向北流不見玉臺歌舞處
可憐昔日帝王州
　　　其五
昔日武王東閲師龍爭虎鬬至今悲漂血化為商地水
白雲翻作孟津旗
　　　其六
淇門不减越江頭衛女寧論越女游濮上春花如錦繡
桑中五月採蓮舟
　　　其七
河濟誰言不共流青春惡浪古懐州蕩摇少室三花樹
倒映天壇白石樓
　　　其八
裊裊丹崖倒碧松懸泉一道挂飛龍閑磨石鏡驚山鳥
映出青天對雪峰
　　　望上清山
赤城龍虎紫雲盤白石樓臺北斗壇聞道仙床啼玉女
欲從何處問金丹
　　　其二
碧山新起赤霞宫玉帶真人曉御風金檢奏囘天一笑
九霄來往鶴如虹
　　　其三
星妃雲君雲霧鬟何事塵遊棲碧山昨夜昇天朝北斗
珮環清響落人間
　　　望龜峰
曾會汪家賢弟兄三年獨見忽心驚順風斜日飛帆度
三十六峯無限情
　　　杜峯歌
杜山曾有鳯來鳴鳯舞山青海月明傳道有人向峰去
九天風散玉簫聲
　　　舟次石頭口
窓開靣面水風㣲五月江空冷照衣此艇果如天上坐
茶煙化作綵雲飛
　　　登嘯臺
陽翟看山二月廻蓬池登嘯九天開晩立長風揺海色
東西日月照孤臺
　　　其二
萬古春城碧草還蒼臺只在白雲間竹林北望風煙動
寂寞蘇門更見山
　　　其三
白日紅雲拂地流醉鄉吾亦歩兵遊登臺左盻黄河轉
綠水洪波不盡愁
　　　夏日閣宴
地曠樓雄夏日宜碧梯芳樹繞花遲清歌不用邀明月
一笑山河入酒巵
　　　春日丘翁同遊三山之陂返酌天王寺
崔嵬艮岳他年笑寂寞三山後代思湖色春光凈滿眼
古城風暮幾人悲
　　　其二
一樹穠花白雪繁紛紛落地竟何言眼底風光不須恨
相期且醉給孤園
　　　太平寺
曾在東林思虎溪太平徒在玉淵西孰能觔力長攀陟
石壑長林日易低
　　　山閣
憑闌橘樹渾鋪地閣背青山前對樓既來誰耐簷泉聒
卸却長槽莫放流
　　　麻姑泉
何泉下山城下流溪上十家九酒樓老夫縱醒欲何往
此處名髙十二州
　　　靈山
實欲看山霧不開幾層仙掌似蓮臺未應華岳君能比
可詫予因望國來
　　　徐汊即事
窑頭江水义江頭捩柁抛綸雨不休瑣屑漫相誇㨗手
蛟龍局淺豈渠遊
　　　其二
桃花潭前雪弄姿楊栁灘頭栁不遲着心蝦蠏章江出
章江只解産鸕鷀
　　　其三
北船阻風晴未放數舸南來却恁飛扶柁長年頻着眼
浪翻江义趙家圍
　　　其四
忽吟水宿淹晨暮七日窑頭行路難拚弄碧波消北雪
豈徐蒼鬢且南冠
　　　湖行
湖雨鷗懽交鷺鷥鳴榔漁子豢鸕鷀逢潭更見孤罾守
可道鄱魚無盡時
　　　其二
白雪今晨亂碧波秃鶖風趕逐天鵝搶㠶額仄誰家舸
逆浪爭先爾謂何
　　　城南塘汎舟
短短桃花亦自春隔墻飛水太驚人㳂洄不怕漁郎入
小小溪塘不是津
　　　其二
野曠風驚强入舟鱗鱗浪蹙轉堪遊持杯只對䨇楊樹
怪爾飛花汎汎流
　　　春暮過洪園
峩冠白首戀金魚甲胄紅顔水竹居墻上乆懸平冦劍
牀頭新置種桃書
　　　其二
出林春笋故當門榆莢楊花亂撲樽客到剪蔬聊作饌
近城栽栁自成村
　　　景帝陵
北極朝廷終不改崩年亦在永安宫雲車一去無消息
古木囘巖樓閣風
　　　望湖亭
與客携壺上翠㣲千家山郭靜朝暉平沙渺渺來人逺
黄鳥時兼白鳥飛
　　　功德寺
憶昔霓旌下南苑江亭晩色凈年芳重門深鎻無人到
僧在翠㣲開竹房
　　　翠華巖
曉行不厭湖上山别有天地非人間安得移家此中老
白雲常在水潺潺
　　　香山
二月已破三月來山下碧桃春自開半醒半醉遊三日
並馬今朝未擬囘
　　　白紵曲
吳中女兒白紵衣薄暮横塘蕩槳歸荷花港裏無人見
驚起鸕鷀隊隊飛
　　　秋風曲
嫋嫋秋風生淥波菱角雞頭滿御河藻間游魚不知數
荷上靈龜渾未多
　　　端午曲二首
殿門朝涼虚縠垂菖蒲艾葉青離離千尺轆轤轉金井
氷盤薦黍鴛鴦冷
　　　其二
綵繩纍纍作端午石青蜥蜴泥金虎老奴催恩拜紈扇
香紗籠頭半遮面
　　　新立金川書院祠練公父子文碑幸成
力修書院縁棲主碑石新成頗慰心薄劣實慚文太減
特書應不待如今
　　七言排律
　　　閏九月繁臺酬寄常鄧州前御史
昨屬傳書寛逺憶側聞為郡解憂襟他鄉病起逢秋色
故國花香見客心三徑園莊常閴寂百年臺榭獨登臨
天晴水散荆襄急雲合山包汝鄧深州縣黄堂非爾軰
朝廷驄馬要人欽也知皂葢熊羆軾不换烏臺獬豸簮
盡道白公如白玉終然黄霸錫黄金徴卿拜相他年事
野老扶犂望傅霖
　　　酬何子冬日懐西峰見寄
梁城積滯心煩婪遥憶西峰懐漢南絶頂營居只自住
縁崕捫葛與誰參北岡雪風虚多阻南澗湍囘今有潭
更極扶桑長影接已偏弱水碧波涵猿啼虎嘯雖頗聒
窈曲叢篁非可探轉盻紅輪忽西沒勸君福地且投簮
　　　道逢羆豹鷹狗進貢十韻
赤豹黄羆貢上方虞羅致爾自何鄉㣲軀亦被雕籠縛
逺視猶聞寳絡香顯晦山林齊感激喧呼道路有輝光
名鷹側目思翻掣細犬搔毛欲奮揚隨侍近收擎鶻校
上林新起戲盧坊攫兎定䝉天一笑磔狐應使地難藏
貢官馳馬塵埋面驛吏遭箠淚滿眶南海亦曽收翡翠
西戎先已効羚羊白狼也産從遐域白雉猶勞獻越裳
聖德從來及禽獸欲将恩渥示要荒
　　　送胡主事犒廣西軍便道耒陽迎母二十韻
七年重泛楚江舲五兩飄颻過洞庭諭蜀長卿元建節
平佗陸賈亦談經地從湘口分吳徼邑在衡陽對軫星
此去先過杜陵院與誰同上合江亭炎花瘴草供行目
猺唱夷歌引客聽鼯䑕晝啼諸峒黑野猩晴語亂峰青
蠻荆本自勤周旅南越終當繫漢庭茘浦技窮甘釡盎
梧川兵接詫雷霆威餘虎豹藜難采血蹂鯨鯢水尚腥
俄喜御書頒内帑極知恩澤到重溟兎臨烏照誰非土
隂慘陽舒各有靈巢屋羽毛春拍拍洗天風雨晝㝠㝠
花明幕府頻張宴路出磨崖早續銘馬援還朝銷薏苡
馮驩傲世倚青萍蒼蒼百粤悲南狩渺渺三湘弔獨醒
夢渚鴈囘書不滯武陵雲起思俱停悲傷蕙草追金勒
㸃綴桃花惜玉瓶若道朱絃無絶響詎應黄髮有遺刑
司徒邦計遥憐汝粉署爐香不可扃綵服便須隨綵鷁
白頭同離白蘋汀
　　　七夕邊馬二憲使許過繁臺别業不成輒用七
　　　　字句述我志懐二十韻
懶遊因病困䝉茸不獨炎天萬事慵七夕邀行齊踴躍
兩人羈絆阻迎逢大河平地濤長湧喬岳清秋霧不封
次第榮途俱獬豸迂疎故國且芙蓉壯夫激烈悲遲暮
執友團圞喜去冬乆避鳶肩優諌諍亟推經笥貫中庸
繁臺禹廟梁王榭古寺殘碑宋代松吾企杜髙名不及
汝追枚馬涕何從虚疑豪俠輕朱亥實被文章誤蔡邕
憤起鐡椎心枉費曲終焦尾意還濃不爭期約慚牛女
恐使流傳笑駏蛩末俗但知張市虎異時誰切辨衣蜂
云吁世路聊三徑敢説天門尚九重寵豈盡軒衛國鶴
畫宜偏駭葉公龍莵園卜築隣猿島茅屋昏晨接梵鐘
修竹鴈池雖慘慘水花雲葉固溶溶悔将朱紱抛漁艇
誓住丹丘學老農為底囘驄孤蟋蟀徒思臨沼共鰅鱅
踟蹰莫畏風沙眯弔唁應愁輦路衝許過只須圖酩酊
有談母遽及徽宗
　　　五日蔡河廢津汎集
當年錦纜帝王州此日荒津競渡遊賔客未銷梁苑氣
江山聊寫汨羅愁流金赤日偏輸浪似葢輕雲故翼舟
漁聽歌鐘沈復躍燕窺舞袖去還留調氷雪藕佳人並
斷艾分莆上客酬出溜只疑天上轉泝洄真在鏡中浮
隂隂暝色鳧鷖㟁嫋嫋風香杜若洲醉裏驚聞催住槳
别船追進夕筵羞
　　雜言
　　　漫興六首
北叟臨門種棘南翁過路鉤衣楚楚纎鱗水躍英英鷙
翮雲飛
　　　其二
鸚鵡窺籠百遍獼猴上樹千廻紫燕銜泥入室黄麋齧
草登臺
　　　其三
西海崑丘閬苑仙人王子安期春至蟠桃艷艷秋來弱
水瀰瀰
　　　其四
黄帝清遊化國虞皇穆拱𤣥宫殷主爰消雊雉文王載
夢非熊
　　　其五
種豆南山一頃朝來豐草離離豈若藍田種玉何如商
嶺餐芝
　　　其六
圃口翻翻瓠葉門前潏潏流湍鳧鷺輕輕不下鵷鴻冉
冉髙摶
　　　月夜泛湖二首
水天上下一色棹鳴波月同翻漁舟欵乃何䖏旁山杳
㝠吐吞
　　　其二
月鷺驚飛不見遥看片帆影來雙槳如飛蕩去一道流
光鏡開
　　　明山草亭
舊業門前五栁綠橘黄柑數畆煙霞不負閒身社稷空
餘白首看月天柱峰頭採藥洞庭湖口扁舟薄暮歸來
疑是滄波釣叟
　　　南康除夕
夕陽山色湖波將春夜寂風和何事隣姬獨哭誰家金
鼓時過客舍蕭蕭酒燭歸人杳杳闗河覽鏡顔容尚在
方言兒女能歌
　　　三五七言二首
天秋暮月如素金窓隔煙紗花檻流螢度良人逺戍玉
門西誰念空閨玉箸啼
　　　其二
望雲海陟髙京秋風令百物天地何㝠㝠黄河岸頭能
覆車何况羊膓詰曲行
　　　四六八言二首
玉堦風發蕙花時歇莎雞夜鳴衰草捲簾獨望秋月黄
雲没萬里之關山使妾空老而凋紅顔
　　　其二
明月在隅蟪蛄夜鳴仰觀天上列星三三五五成行憭
慄悽兮不可以寐嗟哉四時之氣靡常
　
　
　
　
　
　
　
　
　
　
　空同集卷三十七
欽定四庫全書
　空同集巻三十八　　　　明　李夢陽　撰
　　族譜
　　　例義
李夢陽曰往君子謂予曰歐氏譜葢有逺胄之謬然歐
蘇譜又率詳其所自出乃益知不可矣
夫名實者不可以亡紀也子孫而不録其先人是悖亂
之行也夫李氏於吾乃亦可譜也已於是作李氏族譜
夫李氏莫知所從來矣傷哉或問何故曰二孤方齔而
貞義公及於難
夫李氏四世有三宗焉我曾即我始我祖繼之宗者孟
春乎繼别釗乎繼禰孟和乎
予聞之先輩曰國有史家有譜嗟乎生死出處之際大
矣要之不離其事實不然後世何觀焉今人多不務實
予欲觀者彷彿其咳貎故不暇忌細小
或問譜至兄弟行而止李夢陽曰夫是後予安能知焉
　　　世系
　　諱恩　　子諱忠　　子　剛　　子　麟(無/嗣)
　　　　　　　　　　　　　慶　　子孟春
　　　　　　　　　　　　諱正　　子孟和
　　　　　　　　　　　　　　　　　夢陽
　　　　　　　　　　　　　　　　　孟章(無/嗣)
　　　　　　　　敬　　子　璡　　予　釗
　　　　　　　　　　　　　瑄(無/嗣)
　　　家傳
號貞義公者諱恩始徙慶陽是謂慶陽李氏卒以衣冠
塟道士平配王氏生二男子(生卒年/並闕)
號處士公者諱忠貞義公子洪武二十八年正月二十
一日生正統十二年八月二十九日卒年五十三嵗𦵏
東嶽廟前娶李氏生三男子二女子
敬貞義公第二子而號軍漢公年八十餘卒𦵏於底不
河南山地曰范家峪去城二十里所娶鄢氏范氏生二
男子一女子(生卒/缺)
剛字克剛處士公子號主文公洪熈元年十二月十三
日生成化四年六月二十九日卒年四十二嵗𦵏東嶽
廟南娶王氏生一男子
慶處士公第二子號隂陽公娶劉氏生一男子(生卒年/並闕)
號吏隠公者諱正字惟中處士公第三子為阜平縣學
訓導陞周府封邱王教授卒贈承徳郎戶部山東司主
事加贈奉直大夫户部貴州司員外郎以正統四年十
二月二十二日酉時生𢎞治八年五月十六日已時卒
年五十七嵗塟城南十里所地曰髙家平娶髙氏生三
男子三女子
璡軍漢公子年二十九嵗卒塟於范家峪墓娶馮氏生
一男子(生卒/缺)
瑄軍漢公第二子為散官景㤗二年十二月二十八日
生娶范氏
麟生文公子娶劉氏無子(生卒年/並缺)
孟春陰陽公子成化六年正月二日生娶王氏
孟和吏隠公子字子育為散官初名茂天順五年十二
月十日亥時生娶孟氏
夢陽吏隠公第二子初名萃娶左氏
孟章吏隠公第三子字汝含成化十七年十月十三日
午時生𢎞治十二年十一月二十日子時卒年十九嵗
𦵏扶溝縣東北四十里地曰大岡大岡者王氏居也娶
朱氏生一女子
釗璡子成化四年十月十日生娶劉氏
　　　大傳
　　李夢陽曰予長而有知矣於是始采先世之載仰
　　天而哭之曰逖哉寥乎是予之罪也夫是予之罪
　　也夫杞宋之事孔子葢傷之焉於是作李氏大傳
傳曰號貞義公者不知何里人也而贅于扶溝人王聚
王聚以洪武三年歸軍於蒲州已又自蒲州徙慶陽於
是貞義公從如慶陽乃王聚不欲盡徙于慶陽而以其
弟王三公守扶溝而世居扶溝大岡北兵之起也貞義
公戰於白溝河死於是公有二男子纔數嵗會又失母
故不述其父聞之父老曰貞義公葢長者也然卒不免
於難云貞義公二子其後皆冒王氏以贅故是時又垜
陽氏田氏為一户而一户四氏然予聞白溝河之役于
時糧道絶人煑馬革食及啖騾馬溺已又盡殺其騾馬
食之又人相食積屍葢若山邱焉慶陽衛有曰王指揮
者統治其軍時亦死之往先君謂夢陽曰貞義公没時
處士公葢八嵗云是時母氏改為他氏室而公乃因不
之他氏食零零俜俜往來邠寧間學賈為小賈能自活
乃後十餘嵗而至中賈云寧州有李媪者竊瞷公異之
廼因妻以女而公即不知為同姓聞之長老曰處士公
任俠有氣人也即小時而好解推衣食衣食人于是閭
里人皆多處士公處士公顧愈謹治生日厚富有貲郡
中人用貲無問識不識皆與貲於是郡中人亦無不多
處士公處士公載鹽過閭里與閭里門斗鹽及載菜即
又與閭里菜卒嵗散鹽菜數十車於是閭里率嵗不復
購鹽菜而俗謂善人為佛處士又治佛因號曰佛王忠
於是佛王忠之名葢郡中矣長老曰處士之死則以田
氏予退而問先君先君揮涕曰往田氏為仇家者殺處
士怒赴愬行於是仇家大懼乃使郡中諸豪長來行百
金間不解而仇家故大有財勢可使官及處士赴愬至
官置不理反久繫處士於是處士益發憤怒病且死仰
天呼曰天乎予何罪竟死獄中是時無問識不識咸切
齒仇家故長老至今語曰訟事無天葢傷處士云爾然
予聞處士𦵏時有地理家張生指其地曰此必有後豈
不謂天道哉
軍漢公則嗜酒不治生好擊鞠走馬試劒即大仇醉之
酒輒解顧反厚年八十餘竟無疾卒
主文公處士公子諱剛稱王剛為衛主文好氣任俠有
父風處士公不喜厚富蓄㑹暴卒出榖錢家又多不還
以故日寖貧至家徒四壁立於是人竊笑李氏主文公
於是痛哭往來里門罵竊笑李氏者曰若真以李氏無
人耶罵且行卒無應者而止則撫二弟背哭曰若即一
不樹立我不能為若兄主文公嘗以事至京師有羡貲
乃盡買學士家言并歴數家歸訓其二弟二弟卒各擅
其業主文公赬靣鬚髯然為人强力使氣常勒里中子
弟主辦事子弟毋敢後里中置酒有主文公主文公不
至毋敢先飲敬憚矣而軍漢公在軍中乃私劵我産紿
其直酒之人即持劵來收我産主文公怒不言第礪利
刅然色常在持劵人持劵人覺之走主文公乃憮然曰
咍此奴走矣已復大罵跳伏地死劵者乃大懼呼天曰
天天寧主文生不願得屋直頃之主文蘇劵者乃卒不
敢復言直矣主文公夜出龍泉道見巨人長數丈以疾
卒
曰慶者處士公次子也精地理陰陽家號王隂陽隂陽
公更嗜酒王氏軍故戍花馬池營隂陽公代往戍至以
數千其將將用之一日冦至將問隂陽公計安出隂陽
公曰某時戰勝將曰有何應對曰行三里當見紅婦人
應頃之驗戰果勝將大說于是尊敬隂陽公以為上客
而使其盡監軍中馬馬軍率日持雞酒啖隂陽公隂陽
公則日弄酒狎侮諸吏士奴僇之諸吏士不堪也乃於
是盛惡隂陽公於其將將後亦頗踈之隂陽公即又嫚
罵將把其短將懼逐之還隂陽公乃於是遨遊郡山砦
中為相埋然數竒中埋家亷其性但具醇酒更不索錢
也過他隂陽埋所即未善公熟睨之曰凶乎問其家凶
矣他隂陽又重錢自是郡山砦中不復請他隂陽他隂
陽皆窮餓不得行因謀擊殺隂陽公投川窟中頃之隂
陽公蘇稍聞窟上語而不知擊已者乃呼曰救我救我
窟上人更復擊遂死隂陽公卒頃之水暴至失其𦵏處
嗚呼我李冒王氏者葢三世矣至我先大夫而始復李
氏云先大夫處士公子而號吏隠公吏隠公年九嵗喪
父而依於伯氏伯氏教之則嚴也十二三嵗時伯氏傭
書造里籍乃伯氏不自書顧令吏隠公書吏隠公即善
造書伯氏乃大喜竒之顧反嚴吏隠公訛一字伯氏一
扑其掌乆之掌墳赤公啼泣里父老見之為蘇蘇隕涕
曰夫紙易得耳奈何至是伯氏乃竊仰歎曰嗟乎吾寧
為紙惜耶乃後故稱善書者咸出吏隠公下吏隠公少
貧賤徒肫肫有至性重厚寡事辭十八九嵗時從伯氏
徃見邵道人道人者異人也不言見公第信兩手食指
出耳上初不解乆之伯氏悟曰謂紗帽翅耶道人頷然
之伯氏益又喜於是始議學事矣吏隠公年二十充郡
學生始受籍於師日誦百千過不成誦於是諸後生咸
目笑公公第誦愈益苦居嵗餘夢登危樓遇織錦婦於
是織錦婦以色絲金鍼寳鏡貽公而公自是輒彬彬有
文學矣然又獨數竒夢比試諸後生即不復記所誦吏隠
公顧記所誦文又髙故常冠諸生吏隠公嘗夢試目騐
比試諸生輒叩公曰何夢即未夢公戲謂曰某目某目
輒又驗諸生以為神郡學嵗一人貢然二人行梁生貢
公次當行梁生稔公文髙懼與偕因要公置酒奉百金
夀因辟席頓首請欲自行公許諾卻其金不受人曰甚
哉李君之憨也垂成而棄厥功公聞之仰天歎曰嗟乎
是安知予哉卒讓梁生行明年吏隠公貢次者王生王
生者公師也即亦置酒要如梁生公又卒讓王生又踰
年公廼始貢是時年三十五矣是年為阜平縣學訓導
公為訓導三月而提學御史閻禹錫至真定牒屬各以
其徒來赴集先是御史至真定率牒屬來赴集阜平生
集則率曵翁鞋人挾煙熏帙跟蹌行見御史及見御史
輒又自請試目即不從則相顧脱藍衫走御史廼顧追
呼曰秀才聽試目如若所自請目而公之赴真定也戒
諸生毋仍曵翁鞋毋人挾烟熏帙帙會割以板夾扛之
行又戒毋輒自請試目稍井井矣而御史禹錫始至而
弗省也尚怒而督責諸學吏於是吏隠公退而上書陳
教化變易之事其畧曰夫明者知往者也時者俟至者
也故曰違時者不明彊勢者不行故拂是以樹信則虐
而鮮功昔者武王克殷殷餘民弗賔也而武王舎之然
武王不以其故貶王周公纘武王無競之烈使二叔監
殷而二叔以殷叛然周公不以其故損明故曰王者必
世而後仁見小利則大事不成夫阜平恒山之陋邑也
地有栗橡棗柿之饒其人山居草處衣鹿豕皮蒯履布
襪挾桑弧毒矢日出射猛獸狐兎餔糜而給朝夕夫前
代不復聞已自國家興百有餘年于茲然而科第之事
罕焉竊未聞有尊官顯人者産於其間也此天下之所
共笑也今足下足跡未渉其境乃思以一旦變易其俗
望之以詩書禮樂之事其亦不為善變者矣且足下信
賢聖然不能過武王周公某誠善教必不能以三月之
乆而遂變百年之俗今夫隴山有鳥其名曰鵡孰不謂
其能人語也然不籠緤之不宛轉相道假以年嵗鳥鮮
有能語者焉故籠緤之以制性也宛轉相道以發明也
假以年嵗俟其變也夫三者備矣然後可以責効而議
功今徒見其朱喙而緑裳也乃輒怒曰鳥奚不人語也
是惡可哉御史禹錫覧書乃遂不復督責諸學吏顧獨
禮貎公公在阜平五年以母䘮歸起為封邱王教授王
故機辯人也公侍王執重訥人曰若是必輕於王公笑
曰是不善事王者也顧益謹王一日設醇酒大醉公起
而伺屏後令左右乃遞難公公悛悛如在王前於是扶
公出尾之行公竟無他語然已齁齁睡矣王喜遇反厚
王有問公吐心對酒公公輒醉醉悛悛如前時王於是
益復喜尊敬之嘗自脱其貂帽及綺麗衣錫公每事必
曰李先生李先生云見禮如此一日王醉握繫帶謂公
曰予比殊好闊帶公方醉第免冠觸地賀王王葢自是
省矣公在王門十三年沉晦於酒然時人莫識也公酒
酣嘗擊缶歌曰人欲為貪吏貪吏殃及子孫人欲為亷
吏亷吏窮餓不得行我今既不為貪吏又何可稱亷吏
王門之下可以全身避世於是乃自稱吏隠公云吏隠
公方靣鬚髯腹便便垂然為人徳厚鮮矜伐人矜伐公
屏負壁立終不言又不校長短故無大小愚智咸亦尊
敬公公醉自外來兒女走扶牽裳行公婆娑舞歌至若
火盜事家人卒遑擾公方宴坐睡鼻齁齁如雷已不更
問也此其度量可與淺見寡聞者道邪然予又聞公至
向學往貧窶時受詩於合水韓公嘗大雪公單衣曳破
履行嘗夜行歸雪甚廬蕭然無煙也禮曰傷哉貧也今
子孫豐衣足食日鞭笞不務學豈復念先世哉公之卒
也則以吾母髙夫人往髙夫人卒喪過大梁公請於王
行無何道病輿行抵慶陽舍興教寺頃之卒王聞訃痛
踊泣數行下使使來賻且㑹葬此其克厥始終者故載
曰璡者軍漢公子善機詐把持人一日大寒軍漢公子
從環縣來以啖冷羊肉又飲冷酒卧地上致疾卒
李夢陽有弟曰孟章小字曰周張周張生十三嵗而喪母
居無何又喪父依於伯氏仲氏頃之病竟卒李子嘆曰
弟之死葢傷予心焉弟生而當成化辛丑其時吾家有
吉慶事大置酒㑹其日周知府茂張指揮使瑛以羊酒
來賀此兩人至而吾弟産故曰周張秦俗呼絶乳子為
老生子故弟又呼老生子云弟生而巨口髙顴骨隆隆起
髮際名為伏犀七八嵗時猶啖乳有氣力然矯㨗善戲
善打毬綴幡騎竹馬羣兒莫先也弟又好黏竿擊撲蟬
打蜻蜓又放風鳶父母以其有竒氣時時折辱之不可
下廼後父母歿弟因而省悟始折節誦書史日記二千
餘言其後弟頗好與黄冠人遊其伯氏見其日與黄冠
人遊怒罵之曰夫吾家業詩書世有顯名焉今傳汝汝
奈何弗省弟知伯氏弗已悦也於是間說之曰夫人生
日劻劻勷勷何為者與是非為名與利哉夫豢我者戕
我者也軒冕者桎梏我者也今釋養生之道不務乃日
劻劻勷勷與利名爭是亦益速自戕爾長老有言曰上
牀脱屣不知生死言旦暮難保也夫神仙黄白之事天
下之至妙也弗汨爾之形不揺爾之精取之自盈而與
世無爭是大道之程也夫儒生薄此而不為者徒以芻
豢可以厚生而軒冕可以耀名也夫芻豢軒冕是不可
必得者也乃今汩汩以死効此非天下之大愚與伯氏
曰夫予日見芻豢軒冕者於道路也而不聞有見仙者
也夫仙庸其有乎弟對曰不然夫雞鴨有翅飛不越尋
丈何者其分卑也故飄颻遺世以獨立者上仙之分也
今吾非不能力致富若貴乃亦醜其與雞鴨等伍已矣
伯氏不能奪其說廼問曰夫黄白之事亦可為乎弟對
曰可穹隆三足納汞貫藥煑之桑木之火厥候不爽而
大藥可成也大藥成可以為黄金黃金成而可以為長
生伯氏於是積桑木之薪購汞求藥置鼎於前乃令弟
為黄白之事弟為之踰月而藥不就於是伯氏以為賣
已乃大怒將笞之弟恐於是棄其妻奔京師而依仲氏
㑹仲氏如通州弟從如通州仲氏覘弟有異材於是敎
之以先王禮樂與仁義道徳之說弟廼幡然改悟而著
論以自解其畧曰夫神仙者天地之大盗也夫人有君
臣父子夫婦兄弟者非以立爭也將以禁滛而範邪也
今神仙棄君臣父子夫婦兄弟之倫不務廼日思髙翔
逺舉以遺世絶粒此㓕生之道也夫束手而不務滋殖
而變幻金鐡欺世以盗利此導民為奸者也是故先王
之制禮也朝饔夕飱以防踰也春耕而夏耨以敎勤也
故敎義立而民不惰夫君子之立於人朝也非以芻豢
足以悦口而軒冕足以華體也故曰治人者食於人故
芻豢軒冕者報功者也今一槩以為戕我則必盡除天
下君臣父子之倫而後可是豈人情也哉弟於是不復
再言神仙黄白之事顧嘐嘐然曰夫六經者則譬之鳥
也諸子百家者羽翼也予盡讀諸子百氏以探知六經
之紀然後約於道然是時弟已病不能行也弟為兒時
業自言火蒸蒸自丹田起衝腦眩廼後恒病熱卒死彼
諺有之曰入田觀稼從小看大言有兆必先也由是言
之弟之談説仙術其亦弗祥也已矣弟病革時其妻抱
女適自梁中來弟屏之弗與語顧惟與仲氏語比卒氣
充充不竭第索火瓦熨兩足已而曰冷過膝已乃出左
右手令仲氏診而絶此𢎞治庚申冬事也噫傷哉傷哉
李子曰死生之際可以觀人矣弟年十九而能不死於
女婦手此可以觀弟
贊曰桓桓鼻祖爰義爰武膏血草野我祖蹶厥家若厥
土為山金出於沙賙急振窮視如泥沙愬仇殞躬寃乎
寃乎為善罔獲大母秉貞蹈仁艱關育孤固窮安節李
氏之孟陶乎伯氏憤震中葉再振二弟不罹於夭孤胡
絶不祜仲驕矜能載殞厥身亦卒不信我父砥行茹毒
允基允耀而弗禄弗考於惟母氏艱貞起厥家佐夫敬
姑長我六雛躬瘁形竭不膏不沐今子孫茹甘策肥服
利食徳矣孰知所從來即論諸家世享不逮寃已汝含
之英發先世之遺烈乎苖而不秀又何故矣
　　　外傳
王氏貞義公扶溝王聚女改適
李氏處士公寧州李媪女諱曰綿是曰李夫人李夫人
訥訥寡言好顧喜坐竟日請飲食則飲食生洪武三十
三年二月二十六日卒成化十五年十一月十三日年
八十一嵗寡節葢三十三年云墓在底不河北山與十
五里堡直而稍西
鄢氏范氏並軍漢公並𦵏范家峪墓(生卒/缺)
王氏主文公塟西河岸岸崩今無冡(生卒/缺)
劉氏隂陽公𦵏赤城廟旁(生卒/缺)
髙氏吏隠公諱曰慧贈安人又贈宜人是曰髙夫人髙
夫人赤城髙家女父曰髙成母曰劉媪劉媪故居小十
字街生夫人生六月初我大父有養女即髙族女曰朝
華將贅壻大置酒㑹有劉媪劉媪抱夫人往我大父見
之大驚曰安得此福女闊靣大耳者因求劉媪聘吾父
及期吾家貧乃徒以酒肉往請期劉媪怒數破酒擲肉
不得請乆之或說劉媪曰而女終不聘乎劉媪悟於是
乃具粧奩送夫人歸夫人歸居無何貧愈甚夫人無怨
言乃獨曰此天也先大夫出務學夫人則豢賣雞豕及
酒醋佐先大夫學及時時負薪水行人見之率憐苦夫
人夫人弗苦也然夫人性至嚴重好鞭笞僕奴雖家人
嗃嗃而蒸蒸無間言貴有婦矣然猶日視米鹽零碎物
及酒食與雞馬食即與雞馬食不肯妄用粟至見哀憐
人則咨咨不已周濟之此雖其小細可以觀大徳焉夫
人生正統五年五月二十五日子時卒𢎞治六年八月
二十九日已時年五十四歳祔𦵏髙家平墓卒後數年
而有封錫之命
馮氏璡改適
范氏名葱瑄景㤗六年九月九日生
劉氏麟改適
王氏孟春成化十年正月二十一日生
孟氏孟和阜平人天順七年二月五日生
左氏夢陽
朱氏孟章改適
曰海處士公女適任昌
曰喜處士公第二女適黄景
曰智軍漢公女適張某
曰香吏隠公女適曹經
曰真吏隠公第二女適王璽
曰三姐吏隠公第二女生成化六年七月十五日卒成
化二十三年正月十五日年十八嵗𦵏於開封府東門
東門者宋門也
　　　譜序
　　李夢陽曰夫君子述事必有所由從於是作例義
　　第一譜以明世于是作世系第二夫永短行窮異
　　數於是列名諱生死之紀作家傳第三然死者要
　　用其本末於是作大傳第四予觀記有外戚焉家
　　國一道於是作外傳第五然必列序本㫖於是作
　　譜序第六
按氏族李氏肇自帝顓頊顓頊有曾孫曰咎繇為理官
因姓理氏咎繇裔孫有曰理利貞者逃難伊侯之墟食
木子於是更姓李氏其後枝葉布散徧中國至周則有
藏室吏曰李伯陽或曰伯陽母居李樹下生伯陽伯陽
生而能言指李樹曰此為我姓故姓李名耳此其言不
足據至漢則有隴西趙城之李最顯著諸李莫敢稱並
隴西之後生唐髙祖是後枝葉愈繁布徧天下然無專
著姓如隴西趙城者廼後不知何自有貞義公貞義公
有曾孫曰夢陽
李夢陽讀詩至伐木行葦諸詩未嘗不廢書而流涕也
曰厚哉先王之於人也夫建利以定義品制行矣九族
有章五服經矣踈踈而親親冠履既著等威異矣于是
乎有燕享之禮㑹聚之節有周恤慶唁之文是故易曰
天與火同人君子以類族辨物由此觀之同異著矣嗟
乎非先王孰能為此哉今世俗廢此不講人私其所幸
好心志乖僻無據忌忮滋起其極也至父子不相容婦
姑反脣而相稽甚者乃兄弟以兵相屠擊矣當是之時
人心如豺虎據食則露齗相狠惡有思其類者乎故曰
専利者無親亡義罔上則民不附信哉是言也漢唐而
下縉紳學士有意於合族者不尠然要之出於躬親為
當故萬石君木訥人也不言而躬行故其教不嚴而治
不肅而成此豈聲音笑貌者耶今人多務名好侈大家
世無慘痛惻怛之實及若郭崇韜拜他人墓為祖即使
有合族之志體先王燕享之文制為飲食㑹聚使其相
周䘏慶唁其子孫能盡遵不邪且崇韜以為王侯將相
果有種乎予為是懼今譜傳苐采其事實欲子孫知先
世起家之難使知孝敬之本艱貞振厲之操與勤儉之
原然李廣至徳厚得士大夫心此與萬石君何殊及孫
陵降匈奴自是李氏名敗而隴西之士遂恥居門下此
豈垂統者之過哉鄙人之言曰何論根株幹大則枝斜
斯言雖小亦可以喻大故一命之士而布衣之徒能潤
色名行設禮義法約統治其族人此亦豪傑特立之行
非茍而已也傳曰茍非其人道不虛行吾子孫竟安如
哉然世俗恒憂其子孫不富貴余甚悲焉今髙車駟馬
功名著于春秋積金邱土者豈少也然至于其族屬則
疏矣故有千金飾裘馬而族人則衣懸鶉出本於晜弟
算無遺銖已及聚朋輩則宴游日歌舞故見尊官豪賔
足怗怗如有縁至見族長輩或不下車也其悖禮可勝
道哉孔子曰其身不正雖令不行斯其人使處父子婦
姑兄弟必皆不能至道此廢古之大患也正徳二年嵗
在丁卯冬十一月序
　
　
　
　
　
　
　
　
　
　
　
　
　空同集巻三十八
欽定四庫全書
　空同集巻三十九　　　　明　李夢陽　撰
　　上書
　　　上孝宗皇帝書槀
詔曰朕方圖新政理樂聞讜言事關軍民利病切於治
體可行的著各衙門大小官員悉心開具明白來説於
是戸部主事臣夢陽上䟽曰臣聞人君不患世無直言
之臣而患已之不能用其言人臣不患其言不得上聞
而常患人君者聞之而不樂也葢直言之臣秉性朴實
不識忌諱覩事積憤誠激於中義形於詞故其言剴切
而無回互藥石而鮮包藏是以為君者不樂聞也即聞
之不樂行也夫明君英主則不然也謂其言剴切非為
身也藥石非䂓名也於是道之使言言可行也於是措
之於行是故下無壅蔽之奸上無過舉之政故治化浹
洽而百姓受福矣臣竊伏思陛下則真明君英主也何
以知之陛下法祖宗者至矣敬天地者蔑以加矣飭躬
勤厲延問若不給矣乃猶曰政理未新讜言未聞惓惓
焉若將失之欿焉恒不自安也乃於是下詔布誠廣路
諭之以悉心誘之以樂聞惟恐知之者不肯言言之者
不肯盡豈不出於尋常者萬萬乎臣故曰陛下真明君
英主也然而治化不浹洽百姓不受福何也意者病與
害為之而陛下弗察也又其漸不可長焉夫天下之勢
譬之身也欲身之安莫如去其病欲其利莫如祛其害
欲令終而全安莫如使漸不可長今天下之為病者二
而不之去也為害者三而不之祛也為漸者六而不使
不可長也乃顧汲汲曰是奚不安也奚不利也奚不令
終而全安也是何異於不藥而求病愈於戲其可畏也
哉夫易失者勢難得者時今覩可畏之勢而遇得言之
時使仍緘黙退縮以為自全茍禄之計是懐不忠而欺
陛下耳臣今謹據所見昧死開坐惟陛下矜察哀憐俯
賜觀覽焉二病一曰元氣之病夫元氣之病者何也所
謂有其幾無其形譬患内耗伏未及發自謂之安此乃
病在元氣臣竊觀當今士氣頗似之故曰元氣之病夫
孔子曰邦有道危言危行今人不喜人言見人張拱深
揖口呐呐不吐詞則目為老成又不喜人直遇事圓巧
而委曲則以為善處是以轉相則傚翕然風靡為士者
口無公是非後進承訛踵弊不復知有言行之實矣如
此尚得謂之不病乎且大臣者庶官之表而民之望也
今大臣則先不喜人言又惡人直夫諫官得以風聞言
事者也今大臣被彈劾則率廷辯以求勝語人曰我非
要作官但要屈直明白耳及直矣又恬然作官此何理
也往大臣有親之䘮服除非詔不起今大臣服除自起
矣如此尚得謂之有禮義亷恥耶夫無禮義則佞人進
乏亷恥則國無防佞人進則因循互相欺詆國無防則
紀綱不張臣竊謂此等不治必積漸不可救藥故曰四
夷未侵百姓未離刑政未墜疆土未蹙而國危主憂此
臣所謂元氣之病也二曰腹心之病夫腹心之病者何
也攻之則難攻不攻則亾身者也臣竊計今事勢内官
者腹心之病也夫内官者陰性而狼貪其地逼近又朋
比難翦臣故以為腹心之病夫倉厰塲庫錢榖之要也
今皆内官主之陛下以此輩為忠實可用邪抑例不可
廢也夫例誠不可廢每處置一二輩足矣今少者五六
軰多者二三十輩何邪且夫一虎十羊勢無全羊况十
虎而一羊哉今某某有司擿發其奸幸陛下洞見其情
實外議僉曰是必不赦不且竄斥今數月矣猶閣而不
行夫人情莫不遮於濳而玩於彰彼未擿發奸尚有嚴
心今其奸業擿發之矣不置之法又不竄斥彼何所憚
而不為乎昔人有言曰宦官有罪不可赦有缺不可補
言難除也今皇城之内通名籍者幾萬人焉亦多矣陛
下又勑禮部選年十五以下淨身男子五百名將安用
邪夫人情孰不欲富貴今田野小民無故猶閹割親兒
以希進用矧今有詔矧有名嗚呼此其禍可勝道哉夫
滅絶人類則必戕天地之和戕天地之和則菑害必至
菑害至則五榖不熟人民離散天道乖於上人心怨於
下而陰性狼貪之徒無忌妄行於中而國不危者鮮矣
臣故曰内官者腹心之病也今陛下誠於此時㧞亷直
奬忠鯁斥無恥大臣進盧扁之佐則必轉病而為安厭
禍以為福且陛下何難於此而不為也今議者必曰彼
曾不指實某忠某直某為無恥泛言難行然不知上者
風也下者草也㧞一君子則君子進即有小人相率而
化於善矣且人不幸而有疾擇醫而治之者為愛身也
今某某有司幸擿發其奸是亦國之醫耳若一切閣而
不行是醫能治之而上弗肯使也且陛下何難於此而
不為也今誠欲腹心安莫如剷内官之權欲剷内官之
權莫如有罪不赦有缺不補傳曰治未病不治已病今
固已病也而猶不治是可惑也已三害一曰兵害夫兵
害者何也臣以為冗食而無補空名而鮮實也夫強本
者所以弱枝也今在京之兵以衛計之七十有餘分為
三營一曰神機二曰三千三曰五軍葢帶甲控弦者數
十萬焉意固欲以强本也然至正統已已纔數十年耳
㧞之乃僅得十二萬焉亦寡矣於是有十二團營之名
團營至今又纔數十年耳日者遣將北伐㧞之不滿三
萬焉然其腰鞬弓刀不全也騎士則牽露骨馬又旋置
鞍轡等夫兵數不減於前食之者增也一旦而狼狽若
此何也官不恤其軍豪勢多占使逺者逃近者濳職者
不以報糧籍不開除又壯丁各營其家老弱出而應㸃
宜其食之者增而用之者寡也臣故曰兵害者冗食而
無補空名而鮮實也夫騰驤四衛者今非所謂内兵邪
外官既不與稽其數征役又不選用其丁故其人率富
豪而氣驕夫内官者陰狡而狼貪者也以富豪氣驕之
人而率之以隂狡狼貪之徒兹其害可忍言哉且夫錦
衣衛爪牙之司也今内官之家人子弟官之團營兵之
精也内官叅之内兵又其專掌之陛下乃何獨而不為
之寒心邪古人有言曰官惟賢賞惟功今團營把總號
頭等孰非内官之私人乎彼其家人子弟抑孰非詭託
冒官也乃遂令布列要地為爪牙乎諺不有之曰萌芽
不伐將折斧柯爝爝不撲燎原奈何言貴豫也陛下誠
於此時查徃年李玉事例仍置總兵官使叅掌内兵又
禁團營把總號頭等自今不得置其私人乃於是令諸
左右曰其詭託冒官自首者聽但罷免不問如此則威
立而恩亦流所謂銷患於未形計之上也二曰民害夫
民害者臣以為歛重而民貧又貪墨在位恩不下流也
臣聞惟智者而後起家夫人未有無所賴而生者也今
百姓賢智者百不一二愚蠢者十常七八然又苦無賴
而有司者不之恤也歛之不問貧富也役之不問勝否
也曰是爾職焉矣是故富者剥削貧者稱貸稱貸之不
足則必鬻子鬻子而不足則必逋竄一旦棄父母捐親
戚背鄉離井愁怨之聲上干天和則必有水旱風雹之
菑逋者不還居者縲絏而牽連則必有無辜暴露之屍
臣故曰民害者重歛使之也夫内府供用有常數也宜
有常簿焉今油蠟皮張諸料等較之𢎞治初年費且十
倍於前此何也葢下者効上者也取贏者未有不羡者
也今既十倍於前則戸工二部科𣲖必又倍矣下之州
縣必又倍矣百姓輸納又有稱頭等必又倍矣又經内
官必有賄賂是益又倍矣於乎民日貧而歛日積當道
不苦言以聞有司乘機而肥其家如此而猶望其治是
真却歩以求前耳陛下前固嘗降詔㫖存問矣然簿數
不減也科𣲖不省稱頭如故賄賂公行無憚此所謂空
名而實禍也臣故曰貪墨在位恩不下流者此也三曰
莊塲畿民之害臣伏觀洪武某年詔曰直𨽻抛荒田地
聽民開墾永不起科夫民既自開懇之矣不可謂非其
田矣而今皇親之家聽無頼光棍投獻主使謂非其田
也請之朝廷朝廷亦謂非其田也率即錫皇親家皇親
家既奉天子命為已有乃輒遂白奪其田土夷其墳墓
毁其房屋斬伐其樹木於是百年土著之民蕩産失業
抛棄父母妻子千里之内舉騷然不寧矣夫皇親與國
同休戚者也而禄非不豐貴非不極也乃秪以區區之
田損害赤子動揺基本如此是不欲與國同休邪嗚呼
亦甚矣昔魯廐焚孔子見之但曰傷人乎葢貴人賤馬
也今薊州牧馬草塲與百姓爭阡而競畝尺分而寸剖
之臣竊悲也是何賤人而貴馬也夫草塲數千頃地耳
今三遣官矣百姓連年坐勾攝轉相牽聫妨廢本業耽
閣其生理男不秉耜女不上機賣男鬻女弱者轉而死
泥塗者過半矣嗚呼是何賤人而貴馬也臣雖未詳其
始末竊計今事勢萬無百姓侵官之理設有之所辦亦
官租耳非若皇親之家占之為已有也今據勘牒四至
與民爭者止十之一二耳臣謂宜置而不問且百十年
土著之民一旦逐之使去陛下忍為此邪夫王畿天下
之本也今以數十百頃之地失黔首之心傷陰陽之和
臣固知陛下不忍矣陛下幸哀憐聽臣愚計勑戸部查
景㤗六年勘官馮諲奏内事理以前項田土仍給民徴
租但以空閒草地牧馬便六漸夫六漸者一曰匱之漸
夫匱之漸者何也臣以為兵連然耳然又苦浪費今各
邊用兵以將則庸以卒則罷糜財而無功曠日而損威
而錢榖吏俛首供給莫敢如何稍有不繼則軍吏諉以
自解是故倉廩不足不曰兵者糜之也曰是錢榖者之
誤之也錢榖者不曰已誤之也曰是無米而求粥也於
是始有和買之議矣和買而不足於是有穵運之例穵
運而又不足於是乞内帑之銀臣始至户部大倉庫銀
尚百七十餘萬今銷耗且過半矣然而乞者未已也由
是積漸而不止雖欲不匱烏可得矣夫今疆土不蹙於
前也又鮮大冦非有若匈奴突厥者也竭天下之力以
供邉而日猶不足此其故何也糜財而無功曠日而損
威者為之也夫錢者泉也言流也散於上則聚于下公
家削則私室盈今京城内外千觀萬寺亦熾矣顧又不
止彼左右侍臣孰非造寺者也動孰匪以鉅萬計諺曰
十入一出今彼鉅萬出則其入不止於鉅萬明矣夫上
惟風下民惟草今方春氣和耒耜在野陛下乃不發倉
廩助不給賑不足顧徧察寺觀等勑給費修葺之是道
民以奉佛也彼以鉅萬入者又何憚而不造寺也夫智
者察微今貨入而於私室矣又出而造寺觀等矣設卒
有水旱之警兵甲事興内取則已匱外歛則民窮臣不
知陛下計所出矣故曰又苦浪費者此也二曰盗之漸
夫盗之漸何也臣以為其幾在民窮夫盗者非不知法
當死也彼以為往固無食矣今盗而得食即死不猶踰
於餒乎往固無衣矣今盗而得衣即死不猶踰於凍乎
往有租調官司之轄矣今盗而得自由不猶踰於追繫
鞭笞之乎夫天下無智愚强弱舉俛首捧心以事我者
以有法維之且畏死也今既死而踰於凍餒追繫鞭笞
之則彼亦何所不至邪故以臣之愚竊計今事勢非但
憂盗將必有大患大患者何所謂有亂之機無亂之形
也夫今天下無不臣之邦四夷無不庭之國百官奉職
筐篚嵗至太倉有紅腐之粟武庫之兵朽而不用又無
方二三千里水旱之菑也然而哨聚殺人劫縣燒村剽
掠婦女者日相聞也假如不幸而有方二三千里水旱
之菑武庫乏兵太倉粟竭百官不奉職夷狄外侵海内
有警則事勢又何如矣故曰有亂之機無亂之形嗚呼
此亦可以寒心矣臣謂宜趂此急選良有司䘏饑賑寒
以安民心又密令整飭城池軍馬以伺緩急之變夫安
不忘危覇者之畧有備無患聖王之政况今承平日乆
民不知兵萬一有慮外之警有如平原睢陽之倫乎臣
故曰計今事勢非但憂盗將有大患者此也三曰壊名
器之漸夫壊名器之漸者臣以為黜陟失制也夫明王
懸爵賞以待天下之賢將以奉天而理民也故曰五服
有章自天命之示非我也又曰爵人於朝與衆共之明
至公也是以古之英君寧捐百萬之費而靳一郎之拜
其意亦謂此耳而今乞官者官乞蔭者䕃黜其父者陟
其子黜其祖者陟其孫臣不知陛下計所出矣夫䕃者
所以報功又示勸也今黜者既陟其子孫則有功者何
勸焉是以髙其爵不足以勵糜其賞不足以諷夤緣鑚
刺之風既行而亷恥名節之士遂寡且陛下何利於斯
而為之也夫大學士萬安前侍先皇帝醜穢彰露陛下
踐祚之始嘗令内官逼脫其牙牌逐之去矣今而䕃其
子為丞臣不知報邪勸邪且陛下何利於斯而為之也
夫薰蕕同器不知有薰亷汙並賞孰肯為亷陛下若謂
天下之大何恡此一官則所謂敝袴之藏繁纓之惜者
皆非邪惟名與器不可以假人臣故曰壊名噐之漸者
黜陟失制也四曰弛法令之漸夫弛法令之漸者臣以
為舛與玩為之也夫舛莫大於縱罪玩莫大於長奸昔
者舜為天子其父瞽瞍殺人孟子以為士師執之為舜
者但宜竊負而逃蓋法者公之天下受之祖宗者也掌
於士師士師不得而專也出於天子天子不得而專也
是故士師可以執天子之父而為舜者不可私其親曩
者犯人王禮擅搶夷僧貨物損辱國體傳笑外邦獄案
已具法所不赦也陛下何從而赦之邪以為無罪則固
已追償其貨直矣以為有罪未聞有罪而赦之者也有
罪而赦之是縱罪也縱罪則奸長奸長則政舛政舛則
民玩民玩則令慢令慢則法弛此古之所大忌而今之
所甚忽也夫忌莫大於刑忽莫大於私何則刑天討也
公天道也王者不私其天故罸一人而千萬人懼諺曰
勿謂尺五後且不補臣故以王禮之赦為弛法令之漸
五曰方術眩惑之漸夫方術眩惑之漸者臣以為去之
不力則誘之必入也夫自古帝王享國長乆者畏天而
憂民也非以奉佛也康强少疾者清心而寡慾也非以
事仙也且陛下獨不見梁武唐憲乎梁武帝奉佛最謹
然罹禍最慘唐憲宗事仙又最謹然年又最短此其明
效大騐彰彰可考者而今創寺創觀請額者陛下弗止
也比又詔葺其圮廢臣不知陛下乃何所取於彼而為
之也夫真人者太虚而為之名也今酒肉粗俗道士陛
下敬重之如神尊為真人又法王佛子等並肩輿出入
珍食衣錦陛下踐祚詔曰僧道不得作醮事扇惑人心
堂堂天言四海誦焉夫陛下神心睿姿不减於前乃今
復爾者臣故知有誘之者也夫去之不力則誘之必入
譬若鋤草不盡反滋其勢陛下奈何去之不力而反使
之滋也夫誘者必曰其道妙又其法靈今天變屢見於
上百姓嗷嗷於下邉報未㨗倉庫匱乏信如真人國師
道足以庇法足以佑陛下何不逐一試之且彼能設一
醮噀一法使天變息而嗷嗷者安乎此固必無之事而
陛下不察反聽其誘此臣之所以日夜悲心者也六曰
貴戚驕恣之漸夫貴戚驕恣之漸者臣以為其防决也
夫水防惟土國防惟禮水决則潰禮决則陵昔者髙皇
帝制皇親令曰皇親之家不得與政臣嘗伏讀歎息以
為聖王不易之論及退而考夫頒禄列爵則又使大貴
而極富已又考其器度田奴之等則又不使踰也臣於
是又歎曰是所謂禮之防也夫皇親與國至戚也不冝
有間今顧制禮以防之者臣以為此固保全而使之安
也今陛下至親莫如夀寧侯所宜保全而使之安者亦
莫如夀寧侯乃顧不嚴禮以為之防臣恐其潰且有日
矣夫下替則上陵今夀寧侯招納無頼罔利而賊民白
奪人田土擅拆人房屋强虜人子女開張店房要截商
貨而又占種鹽課横行江河張打黄旗勢如翼虎此謂
之不替可乎替則陵陵則逼大逼則法行且今側目而
視切齒而譚孰非飲恨於夀寧者也夫川潰則傷必衆
萬一法行陛下雖欲保全而使之安得乎臣竊以為宜
及今慎其禮防則所以厚張氏者至矣亦杜漸翦萌之
道也
　　　秘録附
初詔下懇切夢陽讀既退而感泣已歎曰真詔哉於是
密撰此奏蓋體統利害事草具袖而過邊博士㑹王主
事守仁來王遽目予袖而曰有物乎有必諫草耳予為
此即妻子未之知不知王何從而疑之也乃出其草示
二子王曰疏入必重禍又曰為若筮可乎然晦翁行之
矣於是出而上馬並行詣王氏筮得田獲三狐得黄矢
貞吉王曰行哉此忠直之繇也及疏入不報也以為竟
不報也一日忽有㫖拿夢陽送詔獄乃於是知張氏有
本辯矣張氏論我斬罪十然大意主訕母后謂疏末張
氏斥后也掌詔獄牟斌牟斌問曰夀寧胡不指其事實
羽翼予曰慮對耳斌曰指則我能據事實翦厥羽翼奚
對焉獄成牟斌叅之其畧曰原情應詔論法亦違而渠
云十罪者悉置弗入奉聖㫖李夢陽妄言大臣姑從輕
罰俸三箇月此十八年四月十六日也居頃之龍馭上
賔矣痛哉何忍言何忍言太醫院使吳釴髙郵人也謂
我曰上崩之明日釴往見一近侍閹㑹閹挈其白綾褶
子出褶子自肩以下血淋淋未乾也閹迎釴以褶子泣
曰此爺爺口鼻中血也釴相與泣問故言上氣絶時閹
負之自寢出云已閹抆淚謂釴曰怎更能得此聖明皇
帝釴叩之閹曰前李夢陽事知否釴曰不知閹曰上初
無奈夀寧輩逼何金夫人又日在上前泣訴不平上欲
借官人每力一日朝退召三閣老上問曰李夢陽言事
若何劉健輒對曰此狂妄小人耳上黙然良乆謝遷前
對曰其心無非為國上頷之曰然㑹科道官交章入李
夢陽由是得釋然釋之日金夫人猶在上前泣訴求重
刑上怒推案出竟批止罰俸三月汝以為此等皇帝能
更得否言既二人相對大聲哭而尚書劉公大夏曰釋
李夢陽時㑹上召我言閹輩事因遂及李夢陽事上曰
朕初欲輕譴此人而左右者輒乃曰輕莫如打二十放
了已顧大夏曰汝知渠意乎大夏叩頭對曰臣不知上
曰打必送錦衣衛渠拴關節打之必死也於渠輩則誠
快矣如朕殺諫臣何正徳間予至江西則見都御史艾
璞曰璞往為光禄卿故事光祿寺日辦有攅盤云攅盤
者供近侍閹者也孝宗末尚儉節斯格不行矣而一日
未申間忽有㫖趣辦攅盤十餘衆驚愕辦矣乆之不取
也例辦不入卿不出璞守至昏黑東安門將下鎻矣一
老閹來曰官第出璞於是倉皇出明日入至寺寺閹耳
語璞曰知攅盤否璞曰璞何由而知也閹曰昨夜上葢
遊南宫云皇后皇太子金夫人從而二更時召二張自
東安門入璞問曰何事閹曰上和解二張耳為李主事
事璞叩詳細閹不答予因記往錦衣百户郭勲曰上遊
南宫時二張夜入侍酒中皇后皇太子金夫人皆迤邐
出遊上獨召大張促膝語左右咸莫知聞第遥見大張
免冠觸地謝云予始不甚信今以艾公言質之符矣
　
　
　
　
　
　
　
　
　
　
　
　
　空同集巻三十九
欽定四庫全書
　空同集卷四十　　　　　明　李夢陽　撰
　　狀疏
　　　代劾宦官狀疏(正德元/年九月)
臣等伏念人主以辨奸為明人臣以犯顔為忠故羣小
之奸逼近君側勢足以危社稷亂天下伏未及發是謂
禍萌故曰萌不可長臣等幸待罪股肱之列值主少國
疑之秋仰觀乾象俯察物議瞻前顧後心焉如割至於
中夜起歎臨食而泣者屢矣臣等伏思與其退而泣歎
不若昧死進言即使進言以死不猶愈於緘黙茍容乎
此臣之志亦臣之職也臣等伏覩近嵗以來朝政日非
號令欠當自如秋來視朝漸晩仰窺聖容日漸清癯皆
言太監馬永成谷大用張永羅詳魏彬劉瑾邱聚等置
造巧偽滛蕩上心或擊毬走馬或放鷹逐犬或俳優雜
劇錯陳於前或導萬乗之尊與外人交易狎暱媟䙝無
復禮體日遊不足夜以繼之勞耗精神虧損志徳遂使
天道失序地氣靡寜雷異星變桃李秋華考厥占候咸
非吉徴切縁此等細人惟知蠱惑君上以便已行私而
不思赫赫天命皇皇帝業在陛下一身今大婚雖畢儲
嗣未建萬一遊宴損神起居失節雖將此軰虀粉葅醢
何補於事乎昔我髙皇帝艱難百戰取有四海列聖繼
承傳之先帝以至陛下先帝臨崩顧命之語陛下所聞
也柰何姑息羣小置之左右為長夜之遊恣無厭之欲
以累聖德乎竊觀前古閹宦誤國其禍尤烈漢十常侍
唐甘露之變是其眀驗今照馬永成等罪惡既著若縱
而不治將來無所忌憚為患非細伏望陛下奮剛斷割
私愛上告兩宫下諭百僚將馬永成等拿送法司明正
典刑以囘天地之變以泄神人之憤濳消禍亂之階永
保靈長之業則皇上為守成之令主臣等亦得為太平
之具臣矣事關安危情出廹切不勝戰慄俟命之至
　　　秘録附
初今上即位青宫舊閹等日導上狗馬鷹兎舞唱角觝
漸棄萬㡬罔親時號八虎而叚敏黄偉雖舊閹以端慤
斥不信用㑹叚坐病免死於是戶部尚書韓文每朝退
對屬吏言輒泣淚數行下以閹故而郎中李夢陽間説
之曰公大臣也義共國休戚徒泣何益韓公曰奈何曰
比諫臣有章入交論諸閹下之閣矣夫三老者顧命臣
也聞持諫官章甚力公誠及此時率諸大臣殊死爭閣
老以諸大臣爭也持必更易力易為辭事或可濟也韓
公於是捋鬚昻肩毅然改容曰善即事弗濟吾年足死
矣不死不足以報國翌日早朝韓公密叩三老三老許
之而倡諸大臣諸大臣又無不踊躍喜者韓公乃大喜
退而召夢陽令具草草具韓公讀而芟之曰是不可文
文上弗省也不可多多覽弗竟也而王岳者亦青宫閹
也剛厲而無阿頗亦惡其閹儕初閣議持諫官章不肯
下諸閹者業窘相對涕泣㑹諸大臣䟽又入於是上遣
司禮者八人齊詣閣議一日而遣者三而閣議持卒不
肯下而岳者八人中人也顧獨曰閣議是明日忽有㫖
召諸大臣諸大臣者葢人人惴也既入左掖行吏部尚
書許進首咎韓公曰公䟽言何韓公於是故曵履徐徐
行而使吏部侍郎王鏊趨詣閣探動靜閣老劉健語鏊
曰事已七八分濟矣諸公第持莫輕下至左順門閹首
李榮手諸大臣疏曰有㫖問諸先生諸先生言良是無
非愛君憂國者第奴儕事上乆不忍即置之法耳幸少
寛之上自䖏耳衆震懼莫敢出一語答李榮靣韓公曰
此舉本出自公公云何韓公曰今海内民窮盗起水旱
頻仍天變日增文等備員卿佐靡所匡救而上始踐祚
輒棄萬幾遊宴無度狎匿羣小文等何得無言韓公言
雖端而氣不勁又鮮中肯綮於是李榮哂而曰疏備矣
上非不知今意第欲寛之耳諸公遂薨然而退葢是日
諸閹者窘業自求安置南京而閣議猶持不從諸公乃
竟爾爾退惟王鏊仍前謂榮曰設上不處如何李榮曰
榮頸有鐡裹之邪而敢壊國事榮入而事變矣是夜立
召劉瑾入司禮而收王岳范榮詔竄南京尋殺二人於
途已又連斥劉謝二老顧獨懇留李而韓公輩詾詾咸
㧞茅散矣變之起大抵莫可詳而李榮則曰諸大臣退
而瑾儕繞上前跪伏哭痛首觸地曰㣲上恩奴儕磔餧
狗矣上為之動而瑾輩輒進曰害奴儕者岳也上曰何
也曰岳前掌東厰也謂諫官曰先生有言第言而閣議
時岳又獨是閣議此其情何也夫上狗馬鷹兎岳嘗買
獻之否上心所明也今獨咎奴儕既而益復伏地哭痛
上於是怒而收王岳瑾又曰夫狗馬鷹兎何損於萬幾
今左班官敢譁而無忌者司禮監無人也有則惟上所
欲而人不敢言矣上於是詔瑾入司禮監此其說亦近
第難盡信耳又聞閣議時健嘗椎案哭謝亦亹亹訾訾
罔休獨李未開口得懇留云
　　　擬處置鹽法事宜狀(為戸部郎/中時撰)
古者聖王因山澤之産制天下之用廣効而博利莫先
於鹽是故鹽者利之宗而弊之藪也夫水遇下則奔獸
覿壙則走人見利則趨今鹽非商不售商非召不集以
故市井錐刀之子舉得鼓舌與官府爭低昻設一無賴
子弟攘臂賈衆觀望揺撼需滿而應則輕重之柄豈復
在我哉處必趨之地持倒置之柄於是土著者豪羣聚
者盗勢亢者奸力寡者賊日增月盛而鹽之法壊矣夫
太阿天下之利器也倒其柄則易而不畏此無他勢逆
也今商賈之家策肥而乘堅衣文繡綺縠其屋廬噐用
金銀文畫其富與王侯埓也又畜聲樂伎妾珍物援結
諸豪貴藉其䕃庇今淮陽仕宦數大家非有尺寸之階
甔石之儲一旦累貲鉅百萬數其力勢足以制大賈揣
摩機識足以蔑禍而固福四方之賈有不出其門者亦
寡矣夫天下之勢譬之持衡然此重則彼必輕如此而
欲官盡其利可得哉董子有言皇皇求仁義常恐不能
化民者卿大夫之事也皇皇求財利常恐困乏者庶人
之事也故曰伐氷之家不畜牛羊言與民爭利也今縉
紳縫掖率貴利賤義而務細小往往詭託賈竪販引占
窩逐汙辱之利而權家外屬輒相鼓扇挾制堅請固乞
志在必獲駕帆張幟横行江河虎視狼貪亡敢誰何是
舉其輕者而并棄之此臣之所謂奸也人情莫不欲富
彼聞尊官厚祿以爭相赴利則率不顧死亡之禍敗亂
之行哨衆盗販依江阻海鳴金伐鼓小捕則拒大捕則
匿濵海居民襲弊踵壊人煑戶煎擔載營販者不可勝
數浙閩嶺廣尤甚官鹽之不行乆矣縱而弗治不但亡
利不無他變又土著之豪侵奪蘆蕩敺役丁竈盗食原
課逋負動大萬數轉相夤縁設責督稍嚴又牽花戸均
陪矣此弊之尤者故塲無見積庾乏故畜四方來者持
金頓幣得與官府議輕重爭低昻豈不大可恨哉今欲
處置鹽莫如復祖宗之法欲復祖宗之法莫如伐奸剷
豪弭盗息賊欲去此四者莫如令之必行夫譚景清等
一商竪耳比以附搭貴戚假狐虎之威持風雨空目冒
買補名號阻遏國利讐怨小民動揺朝廷既不奉詔還
官又不退直自保是損先帝聖德阻格陛下新令也夫
法欺罔者死今譚景清等退直乃復堅請乞不從則羣
噪溷擾至遮尚書輿不使行如此尚得謂之法邪昔商
君將為政於秦慮黔首弗從乃立木國門曰有能徙者
予千金一人徙之輒予千金是後無令弗行今輦轂之
下不能制一商竪何以信四方控海内邪故曰法行自
近始陛下甘府藏之虚内用之竭顧獨忍於一商竪是
忘公家之急而闢私幸之門棄已成之法而長奸盗之
資也夫吏奉法者也今運鹽使提舉等非坐闒茸不職
不得除拜是敺之汙穢之地以求自㓗之人亦難矣人
情莫不有義亦莫不有欲顧所道何如耳道之以潔尚
慮汙道之以汙則亦奚所不至耶今河東淮浙嵗遣御
史廵行意在紏惡興滯而新造之士於法多不甚解聰
察多紛更恬靜多避嫌及少諳頭緒已復代更矣竊未
見其可也願選貞茂通明御史清鹽如清軍三易嵗乃
代仍簡風憲重臣一人付便宜之權畧放漢桑𢎞羊唐
劉晏本朝周忱故事令其綆墜剔蠧濬源决流一切不
得阻撓運鹽使提舉等悉選補亷吏如此而利不興國
不足芻餉供億之費不給未之有也語曰智者不襲常
此之謂也
　　　請表節義本(為提學副/使時撰)
竊惟禮義人之大閑綱常國之命脉是以忠臣孝子義
夫節婦史册標記典章崇重所以厚人倫而敦化原者
也我朝祖制列激勸之條列聖下旌舉之詔皇上臨御
褒奬尤切數年兩詔凡孝子順孫義夫節婦皆許有司
開具實跡以聞聖徳美意雷動人心誰不感激勸勵正
德六年六月臣奉敇諭廵視江西學校所過地方採訪
風俗布宣德意見得各府州縣多有篤行義士貞婦烈
女率冺没無聞追問其故皆言窮鄉小戸有善莫録即
䝉有司申逹而展轉覈實胥吏乘機勒取酒食財物往
往坐寢其事臣職掌風化凡有此等臣合與聞聞之不
舉厥惟臣罪當令各該有司查報據永豐縣各申潘應
髙等民婦共九名口到臣惟恐弗的駁取鄉耆里老師
生人等勘結各同委各係窮鄉小戸實善無聞及展轉
覈實寢㓕未旌人數臣竊伏思旌德勸善罰罪懲惡二
者跡異用同故有白刃不懼而畏陳公所短亦有獷悍
掉臂之徒見五尺童子拱手徐行而為歛容者此蓋禮
義淑人之明驗先王所恃以化暴域民者也况江西素
稱文獻今成盗藪雖潢池弄兵命懸旦夕而澄源固本
要在忠信為此將各該孝節民婦潘應髙等開坐上請
伏乞俯納敇部查照旌表免再覈勘以勵風俗以淑人
心干冒天嚴不勝悚懼戰慄之至
　　潘應髙廣信府永豐縣南隅民事父母以孝聞景
　　㤗三年父病刲股夜感異夢父病遂瘳天順八年
　　本縣奏聞未旌其父再病應髙嘗糞父死廬墓三
　　年成化四年本縣復具始終實跡奏准勘實旌表
　　彼因各官遷代不一其事廢閣未行縁潘應髙委
　　係生前奏准旌表人數比之死後奏聞不同例合
　　旌表
　　毛氏廣信府玉山縣九都二圖民詹清妻年二十
　　二嵗喪夫生遺腹子詹杓誓不再嫁垢容惡衣姑
　　徐氏乆風癱牀毛氏共寢浣滌穢惡服勞竭力孝
　　謹篤至今七十四嵗孀節五十二年勘結得實
　　蔡氏饒州府安仁縣四都民易會妻正德四年十
　　月十九日流賊劫縣被執蔡氏以計紿賊抱子投
　　塘靣覆於水賊曰第起吾捨汝蔡氏終不起背中
　　賊數鎗身死勘結得實
　　周氏廣信府玉山縣四十都民鄭叔松妻年二十
　　三嵗喪夫生遺腹子鄭吉誓不再嫁今六十八嵗
　　孀節四十五年志行無玷勘結得實
　　徐氏廣信府永豐縣進士劉伯川妻天順元年劉
　　伯川授汝州知州到任八箇月亡故彼徐氏年二
　　十二嵗誓不再嫁今七十八嵗孀節五十六年志
　　行無玷勘結得實
　　李氏臨江府清江縣三十八都三圖民熊恒順妻
　　年一十八嵗䘮夫無子誓不再嫁今七十七嵗孀
　　節五十九年志行無玷勘結得實
　　彭氏臨江府清江縣儒學生熊斐妻正德六年六
　　月十日華林賊攻府至東作門獲彭氏執之彭氏
　　抗節不汚厲聲罵賊被亂刀砍死流血滿地勘結
　　得實
　　彭氏饒州府餘干縣八都民康萬欽妻正德三年
　　三月七日夜賊劫富鄰叚氏㑹彭氏匿叚氏家賊
　　炬搜得之繫之行過祝家橋彭氏投水死三日夫
　　跡獲其屍其靣如生勘結得實
　　齊氏饒州府餘干縣宋儒山民曹旺七妻亦遇賊
　　被執齊氏團樹行不就汚賊以刃廹之齊氏曰死
　　即死此樹下耳不汝從也賊恚斷其指戡其胷而
　　去齊氏遂死勘結得實
　　　乞休致本(亦提學/時撰)
臣生長塞鄙出身寒細荷䝉先皇帝奬㧞列之郎署比
臣愚少無知屢僭有論白觸忤勢貴伏䝉先帝優容不
加臣罪後劉瑾用事矯託聖旨奪官逐臣尋又羅織械
縳要置臣死地幸而脱免臣伏自思秉性直戅罔諧時
俗擯斥邱壑臣實宜之日者皇上斷殛元惡起用無罪
臣亦得與甄錄授以佐憲之職專以風教之任使枯楊
再華曝鱗復活顧臣何人可以堪此每伏竊念先帝優
容之德皇上再造之恩感激涕泣粉身莫報但臣體質
綿弱飲食素少年逾四十白髮種種自到江西水土不
服吐痰頭暈腰膝酸輭日漸瘦痿去年秋冬之交便血
疾作用心茍勞此疾輒發醫者診視謂血少勞火之病
臣雖扶疾廵視府州縣學第事煩體病作人寡效恐因
循嵗月使徳意不宣風俗不成是臣鰥厥職而妨賢路
也伏望皇上矜察愚懇閔臣多病放歸田里别選賢能
提學江西學校庶臣免鰥曠之誚
　
　
　空同集卷四十
欽定四庫全書
　空同集卷四十一　　　　明　李夢陽　撰
　　碑文
　　　禹廟碑
李子游于禹廟之臺覧長河之防孤城古宫平沙四漫
遐睇故流北盡碣石九派湮淤雲草浩浩於是愴然而
悲曰嗟乎予於是知王覇之功也覇之功驩乆之疑王
之功忘乆之思昔者禹之治水也導川為陸易􁀜為寧
地以之平天以之成去巢就廬而粒而耕生生至今者
固其功也所謂萬世永頼者也然問之耕者弗知粒者
弗知廬者弗知寧者弗知陸者弗知故曰王之功忘譬
之天生物而物忘之泳者忘其川栖者忘其枝民者忘
其聖人非忘之也不知之也不知自忘及其菑也號呼
而祈恤於是智者則指之所從來而廟者興矣河盟津
東也蹙曠肆悍勢猶建瓴堤堰一决數郡魚鼈於是昏
墊之民匍匐詣廟稽首號曰王在吾奚溺而防丁堰夫
樁户草門輸築困苦則又各詣廟稽首號曰王在吾奚
役斯所謂思也故不忘不大不思不深深莫如地大莫
如天王之道也伯者非不功也然不能使之不忘而不
能使之不疑何也不忘者小小則近近則淺淺則疑如
秦穆賜食善馬肉酒是也夫天下未聞有廟桓文者也
故曰予觀禹廟而知王覇之功也或問湯文不廟李子
曰聖人各有其至堯仁舜孝禹功湯義文王之忠周公
之才孔子之學是也夫功者切乎菑者也大梁以菑故
是故獨廟禹是時監察御史澶州王子㑹按河南登臺
四顧乃亦愴然而悲曰嗟乎予於是而知功之言徴也
吾少也覧嘗躡州城眺滄渤南目大梁之墟乃今歷三
河攬淮泗極洪流而盡滔滔使非有神者主之桑而海
者乆矣尚能粒耶耕耶廬耶能􁀜者寧耶川者陸耶嗟
乎予於是而知功之言徴也所謂㣲禹吾其魚者耶所
謂美哉勤而不德者耶於是飭所司葺其廟而屬李子
碑焉王子名溱以嘉靖元年春按河南明年秋代去乃
李子則為迎送神辭三章俾祭者歌之侑神焉其辭曰
天門兮顯闢赫赤赤兮雲吐窈黄屋兮陸離靈總總兮
上下羗若來兮儵不見不見兮柰何望羙人兮徒怨苦
横四海兮怒波
　　　　右迎神
縆絃兮鏜鼓神不來兮誰怒執河伯兮顯戮飭陽侯兮
清路靈􁁊靄兮來至風泠泠兮堂戸舞我兮我醑尸既
飽兮顔酡惠我人兮乃土乃粒日云暮兮尸奈何
　　　　右降神
風九河兮濤暮雲曀曀兮昏雨王駕鳯兮驂文魚龍翼
翼兮兩旟悵佳期兮難屢心有愛兮易離愛君兮思君
肴芳兮酒芬君歸來兮庇我民兮
　　　　右送神
　　　雙忠祠碑
雙忠祠者祠關龍逢比干者也祠比干者何長垣去干
墓百里而近祠逢者何逢干儔也又邑有村曰龍相龍
相人掘地而獲石文曰龍逢云雙之誰知縣杜子開也
大之者伍疇中也伍侯之來也詣祠謁覧焉而歎曰是
尚不足以恢恢耀乎乃兹猥焉卑也竊聞之標迷者必
顯其臬成大者罔卹其小故欲啟遐詔來必有闡名撝
實於是蕆工庀物度時節力厥祠是新崇其堂室峻其
垣墉浚池蒔木旁屋翼如財靡帑出役罔農妨再閲月
而祠成起瞻壯睹望之巋如枚枚渠渠於是二忠哲者
知之過之欷以悲瞢者問之知黯焉内摧逐臣放子過
之涕滛滛垂亦有顙泚面赤者車將過而轅為之回也
斯伍子之績也或問逢干之事李子曰余曩道朝歌之
墟蓋數謁比干墓云及靈寳西南又望見逢墓於心實
摧之不自知涕淫淫下也然諜記備之聖者述之余復
何説矣曰干於紂無去之義是矣志曰人臣三諫其君
而弗聽則退而待放逢何死也李子曰忠臣必君之悟
也斯殺身從之矣有君而不有身也傳曰見危授命當
是時暇戚疏計哉曰三代異興而同亡周之亡也稽首
奉圖籍西向納土不聞有死之何也曰文弊之也文弊
則天下横議横議則從横行從横行則亂賊肆而貞純
匿故蘇洵者從横者也其言曰比干有心而無術蘇秦
有術而無心秦何人也鷃雀與孔鸞長短耶故禍天下
者必洵之言者也設使干有術亦効秦揣摩捭闔以誘
之耶誠使揣摩捭闔足以誘之秦奚不使戰國君為禹
湯耶故忠臣成仁義士死國舍仁義何術矣曰若是則
干辛惡來胡乆於人朝李子曰夏商之亡以人周之亡
以俗俗壊於從横從横始於横議横議由於文弊故言
從横者必洵者也禍天下者也李子既賦迎送神辭三
章俾協之律被之絃管發之鼓鐘以妥靈侑尸矣乃復
載祠由并私所撰說刻之碑曰斯文也余蓋嘉伍子績
云伍子名餘福姑蘇人也宰邑之年是為正德庚辰而
祠成立碑伍蓋遣邑學生王漢楊桂來言碑事辭曰
君各乘兮兩螭分前導兮四旗沛連蜷兮雲際儵若留
兮歘若逝執天枰兮震河鼓靈禗禗兮疇怨苦林㝠㝠
兮嶮艱驚風兮河波瞰二墟兮心酸涕舊都兮滂沱
　　　　右迎神
巍顙兮廣顴怒目兮顔丹左設瑚兮右璉靈並慘兮不
懽按長鋏兮凝視風琅琅兮鳴戶雲迤迤兮覆宇日窈
杳兮即暮蘭鐙兮桂醑琴瑟絙兮萬舞僾有聞兮太息
祝申申兮告予曰秉直兮匪躬遭閔兮遘凶噂沓兮綽
約庸之弗疑兮謂為哲邦殄瘁兮后隕顚二代墟兮心
勞煎
　　　　右降神
天門兮顯通騰而上兮雲中陟降兮帝左右夾長劒兮
曵文綬入不獨兮出與雙淩倒景兮斡隂陽五風兮十
雨福我氓兮有稌有黍
　　　　右送神
　　　嘯臺重修碑
跡者因乎彰者也思者追乎實者也永者存乎繼者也
激者本乎風者也故觀人以彰可以識世思而永之政
之繫也然不激不著著無定形視施以明顯黙㧞㣲斯
其致矣而御史許君按縣還也則謂予曰吾比遊於蘇
門蓋登孫登臺云恍若見其人徘徊焉若聆厥嘯焉予
曰思哉許君曰臺圮予令修焉已為祠祠登於臺北予
曰永哉自是有彰乎然厥施繫焉又激揚之臣也風斯
行矣夫孫登者晉之賤丈夫也無妻子屬云而棲其邑
北山土穴内是蘇門之山也乃其人夏衣草衣冬而被
髮自覆至㣲末不足述而史氏則稱之曰登好讀易撫
一絃琴性無恚怒人或投之水中欲觀其怒登既出便
大笑然登不欲言阮籍嘗候之既見與語登不應籍退
而至山半聞有聲若鸞鳯音焉則其嘯也又嵇康從登
遊三年問終不答康别去曰先生竟無言乎登乃曰火
生而有光而不用其光人生而有才而不用其才故用
光在乎得薪所以保其耀用才在乎識真所以全其年
言如斯而已若登者誠何如人哉語曰桃李不言下自
成蹊故人患在無實譽不必顯晦不必㣲實斯思思斯
永矣故登者非赫赫聞者也非有河上公之授經龎鹿
門之耦耕非如陶隱居巖處而朝議淵明嗜酒苦詩也
逃汚而潔我隨安卑而尊我追含之而見者不謂其無
峻絶而當時不以為敖苦約而天下不以為矯故過其
里者思其臺登其臺若見其人徘徊焉若聆厥嘯焉祠
之若靡之永也斯非實之明效哉孔子曰邦無道其黙
足以容世之不幸莫大於使人黙予故曰觀人以彰可
以識世蓋言晋也亦謂登非徒黙者也世不可使人黙
亦不可使人不黙何也溺於顯則廉耻之道䘮㢘耻䘮
則政壊政壊則風不激故風者生於政者也政視其施
思而永之必實焉彰此激揚之先也許君得之矣夫嵇
康者亦晋之聞也乃卒不免於刑戮詩曰昔慚栁下今
愧孫登鳥獸之見畢弋莫不髙翔疾走者知二者禍已
也及㝠於所欲鮮有能免焉者何也見欲而不見禍也
故曰不習為吏視已成事乃人自不必絶妻子汚埋如
登也能如河上公諸人自足免於世矣然而罕焉豈以
激之者寡耶乃今人非惟不之激顧悻悻曰風奚益於
世詎不大可詫也哉知縣趙鉞曰嘯臺傍故有思親聚
逺二亭百泉南有穠翠亭咸圮監察公曰咸復焉然孫
祠之餘材材咸無擾於官民又曰是役也按察僉事劉
君實襄之云許名完丹徒縣人劉名澤濟寧州人正德
十年夏五月北郡李某記記之日落成日也
　　　少保兵部尚書于公祠重修碑
開封城馬軍衙橋西故有于少保祠云初公以定傾保
大之功居無何而死於是天下人聞公死咸驚而疑而
涕泣語曰鷺鷥氷上走何處尋魚嗛而公前廵撫河南
時實廨馬軍衙橋西而梁父老於是聞公死則咸涕泣
日相率潜詣公故廨為位哭奠焉㑹純皇帝立詔白少
保謙寃宥其家而遣祭其墓乃梁父老則又咸涕泣相
率私起祠故廨傍祠公伏臘忌梁父老則把香曵笻趿
履若少壯咸翼如不期至稽首祠下哭填門塞戸矣㑹
又敬皇帝立詔曰少保謙贈特進光祿大夫柱國太傅
謚肅愍立祠嵗春秋祠之而曰旌功祠乃於是梁父老
則又咸涕泣相率數百千人詣闕門伏訴少保謙前兵
部侍郎時廵撫功云願梁立祠如杭祠不報而梁父老
歸伏臘忌嵗仍聚哭公于私祠今三十餘年矣正徳十
年監察御史廵按張君清軍許君並謁公祠下見其門
屋三間僅存堂欹漏欲頽矣鴿雀擾擾栱棟䑕走鴟嘯
周垣盡圮羊猪外來於是悄然思俯而悲也已仰而欷
曰嗟斯非梁地耶宋不此都載靖康之事千載銜焉二
帝不南矣夫定傾者世保大者食澤流者思故祠之言
思也血食使之世者也於是下令曰少保祠撤故易腐
扶欹植頽起圮新而繪堊而級而隅而榮而序備矣曰
謁者奚止也則重而堂器奚貯也則翼而廊而道士元
林守焉西北隅其房也望之栗栗而巉巉枚枚而嚴嚴
是使之世者之道也李夢陽曰予觀今人論肅愍公事
未嘗不酸鼻流涕焉蓋傷為臣不易云夫事莫大於君
出虜入排遷主戰四者旦夕之勢而存亡之判也乃今
人議則異是或見鮑莊事輒曰夫葵猶能衛其足然獨
不思勇士不忘䘮其元乎孟子曰所欲有甚於生者故
生而有所不用也然將軍蠡留侯良功成身抽天下兩
髙焉此又何焉於乎難言乎難言乎豈所謂計免者非
忠貪盛者違智歟而賊酋擁太上皇大同城下勒降也
大同人登城謝曰賴天地宗社之靈國有君矣至宣府
城下宣府人登城謝曰賴天地宗社之靈國有君矣至
京城下京城人又謝曰賴天地宗社之靈國有君矣於
是公颺言曰豈不聞社稷為重君為輕斯言也事以之
成疑以之生者歟且太子之易南宫之錮二者有能為
公恕者否耶公有不如意輒拊膺忿曰此一腔血竟灑
何地聞其言孰非酸鼻流涕者而獨咎予也於乎傷乎
傷乎雖然宗澤岳飛非下於人者艱難百戰卒愠衂而
死若公者死可矣死可矣公廵撫諸所業載傳狀乃今
不復述第述其始終若是亦大者云祠修於是年春越
夏而告成張君名淮南皮縣人許君名完丹徒縣人事
祠事者開封知府賀君鋭也系之詩曰於鑠旋運曷平
不陂康屯傾否哲者斯利於維哲英鍳精含貞匪時曷
徴匪猷曷興靡疑靡驚厥伐用成厥育是輕委躬於誠
蛇何盤社龍何在野乾極卼臲日月易舍惷爾乃賊乃
奰國邑之亂之訌陵廟岌岌公丁其時矢身以殉山仡
排議不戁不震僉曰和宜公曰有戰四方之事譬絲游
刃帝畀弗疑公泣視師義激六軍如虎如羆惟直斯壯
人心干城肅肅我壘悠悠我旌羯奴喙突疆場載清載
清載寧皇歸於京古曰荷難今謂曰癡忠古爰嘉今胡
嫉而何䜛非名何毁非功孰䜛靡和孰毁弗同彼巧彼
荏厥膚斯厲古則曰直今曲自為於乎少保時晦時昭
古誰無死死有榮褒峩峩廟祠棟隆崇基神之遊之旆
旆其旗白馬朱衣有風淒其歘其有光若徃若來即而
罔見跂望漣洏兹邦哿居氓實爾思
　　　大梁書院田碑
大梁書院田成或問書院有田乎李子曰有哉趙宋之
肇也睢陽石鼓嶽麓白鹿四者其巨矣然必田焉祭也
以逹乎養何也聚人之所必廟其所師廟必有祭祭非
田何出矣聚而不養則散制散成聚莫先乎財易曰何
以聚人曰財故田者財以之生養以之成者也曰田若
是急乎李子曰聞之先王天地非養無以物聖人非養
無以民士非養無以成身故養者天以之生地以之行
人以之成是故二氣推盪風霆流形消息往來各足其
精天地之養也則明因利嘉榖時成制恒備奸夀康安
平聖人之養也審今酌古仁緯義經厚積廣施性堅德
明士之自行也是故先王之士也與民異田則代耕何
也不如是無以專志而業精也故士所之庠序别其冠
衣程其餼廪端其術業凡以異民也後世則又選勝而
區稔㧞其良聚焉於是有積書之院祭養之田又以異
士而考成也曰竊聞之孔子耕也餒在其中矣學也祿
在其中矣敢問士易聚而難成何也曰聚非其聚也予
嘗躡大梁之臺造院謁祠登堂陟閣矣叢篁茂林長廊
委翳鳥鳴狸走問曰士奚不聚也曰無田曰祭乎曰祭
有司辦之今田矣士仍不聚也問之曰無倡之爾故曰
聚非其聚也曰知難聚而必田之何也曰善身者不以
一噎而捐食善田者不一歉而棄穡故寧偽行欺世而
不可使天下無信道之名寧矯死干譽而不可使天下
無仗義之稱寧田而難聚聚而難成而不可使天下無
養士之人於乎識斯義者可與成亹亹言變通與詩曰
視民不恌君子是則是傚兹之謂也是田也都御史内
江李公監察御史吉水毛公實倡之而提學副使歴城
邉公贊之後都御史道州何公而監察則信州汪公大
名王公桂林喻公成之是田也更數君子而其勢愈興
乆而彌貞嗟吾士自是其聚也夫其聚也夫買田人姓
名今刻之碑隂而田之倉則立郡學内出納學官者司
之矣
　　　鄢陵縣城碑
年月鄢陵縣城成城週二千三百三十七丈髙二丈五
尺基廣二丈塹廣三丈深三之一城四門各樓門各有
郛周廬十敵臺十一城四角各樓樓櫓修修長堞遒遒
翼翼濯濯下壑上削晝遉宵邏鈴柝是節伺察有伯簿
吏乃鉤外姦濳奪内犬靡聒是役也始于正徳丁丑正
月弗踰年而告成費蓋巨萬緍徒數萬人云畚杵如雲
登登四聞撙勞均力人人懽悦縮溢伸乏咸有經紀厥
知縣章為之云是故費罔官損役匪農妨覩者歎跡聆
者頌能監之者嘉覈之者褒初知縣章至縣也行城履
隍垣齾池凸汙穢黄蒿徑蹊交交以問左右左右對曰
是城也殘焉故矣前中原盗起控絃擐甲者盖數十萬
焉渡河轉戰先驅略鄢鄢之城不攻而陷民以之荼是
故民瘡痍未還也燼於今猶烈知縣章於是俯而思仰
而歎曰嗟乎無城無縣無縣無民予誠不能茍一日而
食乃於是集部吏召父老延鄉士夫議城事僉曰是役
也衆知縣章曰吾能衆曰費曰吾能費曰費而衆上之
人必以為利己曰誠己也彼即以為弗己忸也誠弗己
也即以為己吾何憂曰彼謂民勞曰誠佚之即以為勞
之可且章聞之計小者害大道謀者寡成故鄉校毁僑
麑裘誚孔聖賢且爾况其下乎始盗之入也鄢之士若
夫若父老若吏不曰設城堅吾奚以荼上而省若臬若
郡長吏不恨曰設城堅吾鄢奚以荼及平也上之人謂
城勞也疑己利也諸議者又謂費也衆也斯所謂厝薪
而憂火者也夫渇而後井井豈渇及哉不城吾誠不能
一日食鄢及城事興果有謗知縣章於監者覈焉獲顛
末乃於是罪謗者而嘉知縣章移檄褒焉李子曰令哉
章何則大者舉則細者可推矣夫政莫大於動衆功莫
大於域民夫城者城民之急必衆而成者也是故書稱
勤墉易戒覆隍城漕城謝城韓城朔詩人詠焉武夫宗
子非城莫譬也春秋之義城築必書雖羙刺殊㫖要之
其大己力任其大民以之域衆而弗擾是克令也故曰
令哉章或曰鄢鄭克段者也段城京也祭仲憂其不度
何也李子曰公私異也是故君子之動衆域民也公而
後功正而後政章斯有焉故曰克令章龍氏漢川縣人
以舉人前為德興縣學諭有捍賊功擢今官云鄢致仕
尚書劉公書抵李子曰凡令鮮克令龍也克令而又城
吾鄢夫春秋城必書願子書焉而鄢學諭田君祜及鄉
士若夫又咸贊趣書於是作鄢陵縣城記
　　　河南省城修五門碑
河南省城者宋之内京城也是城也起自五代至宋而
益飭神宗時則更築新城於外今曰土城者是也宋亡
入金歴元外城毁而内城存我髙皇帝定天下也蹕於
汴駐焉但遣將北伐於是升汴為京設衛十有六填實
之守焉是故是城也繕之視他城堅甃皆磚也然又重
磚而城根磚若石入之地又數尺天順辛巳河灌城乃
獨其北門陷而是城也自降而為省也置王府三司又
調五十五衛去遂空其四隅斥鹵水國又今百五十年
故其城若門雖大勢巍壯而中損蝕者不少矣嘉靖元
年太監吕公來鎮兹土登城躡樓俛仰者乆之乃嘅然
而歎曰諺有之曰些小不補直至尺五是城也及今修
之費猶省也夫門者城之喉樓者門之冕也城修宜自
門始於是集三司長暨庶尹羣吏議城事已又謀之撫
按之臣乃僉罔協於厥廸於是吕公則毅然任曰天子
勑憲之來也若曰城池軍馬汝飭汝覈今之舉固費省
而功倍者乃僉罔協於厥廸僉曰動大衆者占之人舉
大事者審乎時事莫大於城城非大動衆不集今兵饉
疫癘我民未和記有之曰因天事天因地事地度時未
若古人靡和其何城之為吕公曰嗟天下不有惠而不
費勞而弗怨者乎是城也先其五門及西關土城若門
計費萬金耳今無碍帑金若干斤更稍稍益之便足矣
夫汴舊京也游食者夥饉則歸之益兵城之役誠計日
傭之菜色可活而亡命可收也如是則不動衆而大事
集矣僉曰竊又聞之事無巨細人存則行是城也前修
之者屢矣然上侵而下漁費倍而效寡又土木之役破
除易而稽察難吕公曰嗟利弊由人者耳茍子之不欲
雖賞之不竊予嘗奉命修京之東門矣人無玩心工無
耗財是城也舉動不中厥惟予咎於是廵撫都御史何
公廵按御史王公清軍御史喻公暨三司長稔知吕公
賢又計帑金得十之六七㑹又有東冦閉城而門之樞
朽鐡葉爛脱於是僉議始同而城之役興矣是役也始
於東門程能計日經費節力奬勤黜惰勾稽有簿大持
小維工傭稱事執信布義聽其自來凡城之材礪鍜磚
堊木石槱炭膠角顔采皆公市平取官靡告困民罔知
勞一門既一門繼五門既土城若門繼行之有序匪棘
匪紓革之仍之各適厥中於是撤朽剜蝕植頽築虚凸
凹完齾濬淺疏塞逺而望之樓櫓翬赫粉堞煥如堅者
屹屹深者鬱鬱直者嵂嵂横者翼翼廹而察之石楣鐡
樞虹梁臥衝隍塹縈輸蓋一夫當關萬夫莫前者也登
而覧之嵩行失嶮大河奪色俯而視之司府填委倉庫
充實旌棨甲胄周廬是嚴足以域民威暴壯氣助武然
計之則費省要之則功倍斯何也所謂事無巨細人存
則行者也廵撫王公廵按俞公清軍戴公之來頗亦異
同於斯城及見吕公賢乃亦咸相于厥成乃吕公則愈
心於城事時時出督勞之曰嗟爾官爾工爾傭毋欺毋
玩毋自阱爾躬是故一門成則盡徙其餘于他門即拳
石塊礫寸鐡尺木敝杵壊畚無妄棄者汴之為水也出
城則甘於是吕公周覧而歎曰嗟設卒有冦至小門扃
大門鑰乘障之士瞭陴之子守麾之吏渇也奚救之矣
乃黙禱於卜門穿一井五井皆甘是時布政左使劉公
右使宋公實經厥費按察使張公都指揮徐公賛畫為
力乃僉議伐石為碑樹之南薰門月城亭焉以紀實詔
來且張城大修之本也城門故各有廟是役也亦各新
之而嚴其祀或問李子曰先王之建邦也必城焉急然
孟子則云固國不以山谿之嶮何也李子曰斯惡夫專
事地者也非天不生非地不形非人不成是故先王之
為治也内外交飭本末具修順時豫防設嶮為固人心
雖和守戰是憂故曰重門擊柝以待暴客故城者民之
扞也障内而嚴外者也雖然詩有之矣赳赳武夫公侯
干城又曰宗子維城故不天則悖不地則害不人則空
故人者本也孟子所謂地利不如人和者也善為治者
本末外内交飭而具修可也
　　　河南清軍察院名碑
監察御史丹徒許君清河南軍三年當代去顧其㕔左
有記名之碑碑前監察顔君所樹而李子記者也李子
曰是記也不文許君曰出子手奚不文也誠不文也願
磨去前作李子曰夫記不以碑乎碑不以名乎然是碑
也非清軍河南御史不名何也以河南清軍察院碑也
夫見有異同則行有得失職有乆暫則績有細巨故同
官而異情同事而異聲情以聲殊名以情别名而志之
則妍醜具列列而永之非薄之道乎然君子乃不之廢
碑者非謂昭鍳戒備今昔覧之者始悚然起哉夫軍者
民之對而清之者淆之理也昔髙皇帝制兵也意毎昂
軍而下民惟官亦然文皇帝南翦北逐亦非於兵忘也
乃宣徳間顧業憂軍之淆也議立清之之官矣夫法縁
情者也今人情既莫不樂民而苦軍故上之人雖日憂
軍而軍之法日愈淆故官初弗專也今惟監察御史使
初患數代今三易年代不數代又專然官者靡有樂乆
乎此者也此無他勢難也難之勢二嚴也必繁句稽民
必大擾擾則妄指揑報而害人必曰苛緩也必玩玩必
潜必漏必脱人必曰縱是故官者不欲乆也曰吾病弗
克理即弗病也曰吾雖乆而閒乆者閒病者歸去者幸
來者效是軍也不終淆哉夫士未有不名而勵者來誠
有惕於名碑曰彼苛吾寛彼縱吾密彼暫吾乆彼閒吾
力誠以是悚然起也君子亦若之何而能廢碑也故曰
伐柯伐柯其則不逺故勸來者未有不證往者也勸來
以證往則今昔自備考情以指名則鍳戒易昭此所謂
小大由之者奚啻乃軍事又奚啻河之南雖然琴瑟不
調必解而更張之者勢有不可仍者也天下固有力而
乆密而寛而不之能為者此則非迂儒之所知也許君
三年案牘盖二十倍于前然又數上封事所規畫率軍
便顔君前在兹亦理淆之才然未乆以盗起罷去二君
名籍載之下方矣
　
　
　
　
　
　
　
　
　
　
　
　
　空同集卷四十一
欽定四庫全書
　空同集卷四十二　　　　明　李夢陽　撰
　　碑文
　　　東山書院重建碑
東山書院故在餘干縣冠山東峰舊志曰南宋時趙忠
定汝愚其弟汝靚汝愚子崇憲建而朱子至則主之而
講學云書院故有堂曰雲風堂朱子手筆今不存忠定
之以讒死也朱子實即其堂注離騷經云宋亡書院為
人所據而番陽有李榮庭者取復焉疊山謝公有記迄
我明興而其地又入於寺𢎞治間知縣崑山沈時又取
復焉構堂於其上未幾姚源洞盗起兵屯餘干而其堂
為亂兵焚正德六年予按縣登山履書院址懐顧㑹江
西右布政使温江任公以兵留縣又力取其地復焉曰
夫盗賊不平者教化不行也兵陣無勇者親上之義不
明又視其長輕也又曰東峰孤峻而風書院合徙中峰
中峰妥而結有龍池焉炎暵不之竭也乃於是令知縣
冠丈中峰地東西得二十八丈南北七丈中構堂五間
南向以祠而堂之東仍構雲風堂西構講堂又構東西
廊號房以處講朱子之學者是役也任公出金百右叅
政董公金五十吳公二十二公者亦以兵留縣者也書
院成而議祠焉任公曰夫士養於學足矣奚貴於書院
蓋書院者萃俊而專業者也夫士羣居則雜雜則志亂
志亂則行荒故學以養之者大也書院以萃之者其俊
也俊不萃則業不專業專則學精學精則道明道明則
教化行而人知親長之義人知親長之義則盗賊可不
兵而平也故書院者輔學以成俊者也然必人焉以為
之歸祠之而重其地東山書院祠者朱子乎然有趙氏
父子兄弟也又其後有以道鳴其鄉者董公曰朴聞之
地以主道以宗先後者必據尊卑者必殺今之祠忠定
宜左朱子右位皆南向忠定弟汝靚西向曹無妄建東
向皆北上柴强恕元裕位次汝靚饒雙峰魯次建胡敬
齋居仁次元裕皆東西向而忠定子崇憲元裕姪中行
宜不祠夫朱子者固道之宗也然其心必左忠定忠定
者其先逹也又與其弟主乎地者也夫無妄者於朱子
見而知之者也而强恕雙峰敬齋則相繼起于其後夫
四人者固以道鳴其鄉者也今誠欲萃俊專業以明其
道非據先後之緒不可而祠其父者置其子斯又尊卑
之殺也位次成知縣冠請文於予刻碑按忠定當光宗
時設計易位定大難以安社稷引用名碩弼成新政其
功可謂偉矣斯其人豈以死生富貴動心哉然卒以讒
死悲夫曹無妄者晩遊朱子之門朱子授以無妄因稱
無妄先生柴强恕讀書以窮理盡性為本嘗作春秋尚
書論語解及繫辭中庸大學說史評宋名臣傳而雙峰
魯中行皆其門人也雙峰之學本於致知力行所著有
五經講義論孟紀聞春秋節傳庸學纂述太極三圖庸
學十二圖張氏西銘圖近思錄饒氏遺書等書吳氏稱
其學究天人動則以善是已敬齋之學動靜表裏一主
於敬所著有居業錄多發先人所未發然甘貧力耕孝
母耻言仕進云夫士尚友千古負笈而遊四方者以道
從也今有朱子以為之歸而鄉之諸以道鳴者又烺然
其前也窮不如四人賢逹不如忠定不以死生富貴動
心其亦非士已夫絃歌之於强暴殊也然彼卒不足以
勝此何也其性同也士毋曰教化非所行於鄉親義不
入于盗賊患吾之道不明焉己不患不明而患學不精
不患不精而患業不專否則不足謂之士矧謂之俊諸
士勉哉斯三公者所望也任公名漢今為右副都御史
廵撫江西董公名朴麻城人吳公名廷舉梧州人皆右
叅政
　　　鍾陵書院碑
鍾陵書院在進賢縣學背學書院各據崇東南向而中
限以衢始予毁南嶽廟也福勝寺僧謂學生陳雲章曰
請以寺易廟陳生曰何也僧曰廟僻而寺臨衢且近市
寺為書院則書院學各據崇相望也於學便陳生以告
予予曰可哉易之於是徙寺於廟而以寺為書院云教
諭黄懿訓導談一鳯與陳生等來議書院事曰夫進賢
者故南昌鍾陵鎮也割為縣書院稱鍾陵書院宜夫周
子者故南昌尉也祠則周子予曰可哉於是書院立祠
祠周子前立講堂祠左右齋四明通公溥有東西廊屋
又立光霽亭云建昌府推官趙漢㑹權縣事頗葺其殘
漏及知縣王紀至則建二門立碑又以南嶽廟故租九
石零并田入之設門子守焉大槩亦若此焉矣王紀使
陳生求記予曰嗟書院厥予愆哉夫郡邑之設學也所
以規賢也是故廬以居之使之安也廩以食之慮弗專
也師以臨之友以親之經術是游養之端也異其冠衣
示殊衆也建之以廟賢聖畢聚標之趨也朝鐘暮鼓課
藝程能嚴惰縱也夫如是士猶不知踐道而書院者予
奚以哉雖然士由是有興乎陳生曰自孔孟没歷千餘
嵗絶矣夫周子起而後道復明也先生謂有興者以兹
乎夫學以規之者常也聳耳目以新之則舉措焉存如
射者在庭揚觶以命耦周子者非文王猶興者也明通
公溥其徑也光霽者彷彿乎形容之也夫書院可少哉
書院地丈尺屋數刻諸碑隂
　　　宗儒祠碑
宗儒祠舊名三賢祠三賢祠者祠唐李賔客宋周朱二
公者也故皆木主𢎞治間江西按察司僉事提學蘇公
止模周朱二公像于中而遷李賔客主于别室及副使
邵公為提學則又以嘗從朱子講學於洞者十四人從
祠之改曰宗儒祠十四人者林擇之蔡沈黄幹陳宓吕
炎吕燾胡泳李燔黄灝彭方周耜彭蠡馮椅張洽也詳
具書院姓氏志夢陽謹按宗本也法也又尊而主之也
大凡為之本而可法使其尊而主之者皆曰宗故山曰
岱宗水曰宗海大君曰宗子家之嫡曰大宗皆言尊而
主之又為之本而法之也其學也則各以其趨而歸之
者為宗如史記道者宗清虚隂陽者宗羲和法者宗理
名者宗禮墨者宗墨而謂儒家者順隂陽明教化游文
六經留意仁義宗孔子以重其言於道最為髙者是以
夫歸而趨之者亦以為之本而足法焉爾以為之本而
足法則必尊之以為之主尊之以為之主則各是其是
彼得與我鼎峙而角立於是吾之所謂宗者或幾乎熄
矣故曰孔子没而㣲言絶孔子没百餘年幸而孟軻氏
起焉孟軻氏没千餘年又幸而周朱二公起焉自周朱
二公起於是天下始了然知有孔孟之傳莫不趨而歸
之夫然後吾之宗若山之岱水之海國之大君家之嫡
雖有不尊而主之者不可矣故曰周朱者儒之宗也且
人孰不欲為聖賢然異境則必遷遷斯變變斯雜雜則
流於清虛隂陽法名墨諸家故有雖始了然知孔孟之
傳而終或入於禪者如游酢是也今學于斯者謁而見
吾夫子及孟氏又見周朱二公誠惕惕若有闢也曰吾
何舍此而從彼于是流者歸雜者一變者定遷者還真
猶趨嫡趨君趨海趨岱者之為是誰之力使然哉故曰
周朱者儒之宗也或問張程諸公不祠曰二公者此其
過化之地而朱子實為章明洞學主又是宗也周倡之
而朱成之也
　　　六合亭碑
傳曰上下四方是曰六合是山也登之而見上下四方
亭在白鹿洞廻流山上是山也四面嶃峭而其上平始
予登之而見上下四方也謂知府章曰斯作亭請名予
曰六合哉知府章退而謀諸工工曰山高四風毒日撼
蝕霜雪西北之飈亭非石為柱易摧也㑹報有石柱六
臥於匡麓扛之來柱稜面也靣如其柱數於是亭製準
柱面數而咸六以合豈非天下一至竒至怪事哉是亭
也左闞彭蠡五老在右諸足以名矣而不之名者彰六
以合也亦大是亭焉耳何也孔子登㤗山而小天下志
非在山也是故六合者天下之義也人之言曰登不髙
見不逺古今登㤗山者多矣何獨孔子登而小天下哉
譬諸以量受物視其巨細為容誠非其人也登之而見
五老彭蠡之在前不駭焉而眩者亦鮮矣矧能有上下
四方不能有上下四方矧能曰小天下故曰彰六以合
者亦以大是亭也孟子曰萬物皆備於我矣人之始非
與聖殊也然卒不之大者非係於見不見哉故見之逺
者登必髙徒高者非能大者也故予之大是亭也又以
俟夫能大者焉爾亭正徳六年冬落成厥知府章之功
再踰年予復來登之而知府霖從蓋知府章亡踰年矣
章劉氏惇信有惠政隆慶州人也予不欲泯其功故及
其為人
　　　南新二縣在城社學碑
社學者社立一學以教民之子所以養䝉歛才視化觀
治者也自庠序教廢民之子蓋不復教之鄉而輒入其
縣州府學其童子事未之習未知室家長㓜之節而業
已學先聖禮樂講朝廷君臣之禮矣按古制里有序鄉
有庠民秀異者移鄉學于庠序庠序之異者移國學于
少學諸侯嵗貢少學之異者于天子學於太學少學者
今縣州府學是已今既不教之鄉以為養䝉歛才之地
而縣州府學勢又不得盡蓄其才如此而欲視化以觀
治難矣是以治天下者憂焉縣必里立一學曰社學設
師歛才以養其䝉乃其師不曰予養䝉者也顧月徴其
課金雞米酒食民之子或苦而不來則輒稟諸官句攝
而鞭笞之民見其師非惟不養也而又苦其子曰是役
我也則潜賄其胥吏而脱其子賄者脱貧者萃其師必
饑餓謝之去官者則顧謂人曰甚哉社學之於治乖也
兹説行則民志愈惑相扇以成俗至莫可救解髙皇帝
嘗兹焉憂見其俗莫可救解又值天造初直發艱哉之
嗟而止正統間既設提學之官又仰念髙帝之憂之嗟
也於是詔天下縣里設一學以教累朝因之於勑提學
官也必兹諭之云今八十餘年矣而天下之社學卒不
興成化初提學江西僉事潮州李公力為此刻石冀望
然未聞繼其後者也今其所為學毁失亦盡矣古之制
誠不宜於今邪抑天不欲復三代之治所謂有君而臣
非其臣哉夫先其近則逺可届舉乎大則細易力規畫
詳則循之可乆予今俾先立社學于省城以為十二府
之望十二府各立其社學自為其州縣望州縣又各立
於其城市為諸鄉都望諸鄉都學則先大鄉都以及其
小此亦逺近細大之義也南新二縣者省城縣也今立
社學一十六曰民彛曰物理曰崇真曰洪恩曰髙士曰
奎章曰滄洲曰蓼洲曰通濟曰髙節曰通真南昌學曰
思賢曰文奎曰修仁曰崇文曰崇信新建學諸學附城
内外布散而相錯余謂其官曰學精選教讀一如例復
其身待之誠禮勿令徴課金雞米酒食而苦民之子勿
使民以是為役而濳脱之也教讀不才者黜之才者吾
將舉而用於時又謂之曰自今非社學生其勿入其縣
州府學曰此古移少學意也於是學又設門子一給其
薪水或增屋以處其家室於乎其亦詳已亦足為他府
州縣望焉已如此而猶有所不行其非予辜哉南昌社
學始于知縣吳守正成之推官李先芳新建知縣游璉
之為經營二縣社學則南昌縣學訓導逹賔云今以其
備細鎸之石下方立諸分司㕔右
　　　釣臺亭碑
李子遊於白鹿之洞顧山歴澗谷嶺合沓石灘茂林適
杪秋之交風行瑟瑟䬃䬃囘視五老峰垂在几榻於是
洒然而樂也曰佳哉山矣乃與諸生泝澗搴蘿履石而
上剔蘚考刻歩自院門西百歩有石突如危如仰而睇
之劖曰釣臺俯之渟泓魚躍諸生曰此往者釣魚處也
李子曰吁佳哉乃命即其上作亭焉亭成李子遊於其
上諸生從李子俯仰良乆喟然而歎曰夫予今乃知釣
可以喻學也諸生曰夫釣與學同乎李子曰夫釣者飭
竿絲綴芳餌兀坐盤石之上凝精歛志沾沾而聽䁎䁎
而視期取必獲蓋饑需之餔而渇俟之酤也乃竟日而
不得一魚神荒氣沮投竿踽踽而歸路詠溪歌天日向
暮諸生以為苦邪樂邪衆皆蹙額弗懌曰苦矣李子曰
假令以四海為壑明月為鉤以虹霓為絲以崑崙為盤
石淩雲駕鴻超出天地倒視日月釣無不獲朝醢巨鼇
暮饌修鯨則汝願之乎衆皆掀眉而喜曰願哉然無能
焉李子曰夫釣以魚學以道故踞盤石兀坐竟日期取
而必獲者計功者也假天地以為釣垂涎于不可必得
者騖逺者也計功者泥騖逺者虚夫泥與虚不可以得
魚而况於學乎是故君子以仁義為竿以彛倫為絲以
六藝為餌以廣居正位為盤石以道德為淵以堯舜禹
湯周孔相傳之心法為魚日涵而月泳之至而後取不
躐其等不計不必積乆而通小大必獲夫然後道可致
也是以君子身處一室而神遊天地矣夫然後以盤石
為崑崙丈絲為霓寸鉤為月溪壑為四海鯫鮕為鼇鯨
此所謂一貫之道也故曰釣可以喻學諸生乃歛色平
心再拜而謝曰聞教矣書于石為記
　　　提學江西分司題名碑
正德六年夏六月予奉勑提學江西至則詢人摭蹟考
昔效故縮其太過懲非鍳良乆之勃焉若有興也乃猶
懼遺棄之於是以嘗提學江西者姓名籍銜刻之碑立
諸分司㕔左遡予而上得十有四人惟我明受命諸府
州縣各建學立師養育人材其始惟責之提調之官諸
監察廵守者至稽勤惰而已後以績鮮而姦滋乃始設
提學官廵督嵗視之然謂非憲不貞也則官之按察之
佐謂弗重也則給之勑謂弗専也則勑監察廵守者勿
侵越謂弗行也則使扑提調者以刑謂刑或弗從也則
使其糾否而理爭何也政不行則教不成政足以行矣
乃其身不足以端本約不足以範俗嚴不足畏仁不足
愛有不足倚黜不足懲進不足勸公不足服明不足别
迂腐失名實言貎亂厥真則是官也特贅焉爾矣傳曰
待其人而後行今議者不謂其人非也顧曰是官贅景
㤗改元是官遂裁而不設是何異于因噎而廢食哉天
順七年則又設之至於今不裁前賊瑾之亂嘗議裁是
官矣不可而裁其勑内紏否而理爭者數條瑾誅諸制
復故會某以擯斥搜㧞受是官自揣九者無一於己又
懼或失名實亂真也矧又大邦人才拜命恒怔怔惕若
夫前事不忘後事之師今者鍳古者也於是詢摭其人
考效故昔冀寡過焉爾卒勃焉若有興者今既以十四
人刻之碑予亦名續之來者不曰此贅官也可矣
　　　旴江書院碑
旴江蓋故有書院今莫考其址今之書院則廢東嶽廟
而為之者曰旴江者存故也予按江西郡縣江西故楚
地其俗好鬼而尚巫於是至所按郡縣則令毁其鬼祠
顧郡縣吏不皆才毁之率亦不大力也今年冬十有一
月予至建昌府安知府奎公亷而端厚趙推官漢志超
厲而力向往南城知縣楊清亦慎密人也聞予言一日
而毁其城内外鬼祠盡蓋十有五處十四處小為社學
乃其一為今書院云書院屋議更置為廟為堂為齋為
閣為號房為垣為門為坊擇士集而講習是廟故入租
一百三十八石七斗又鳴山廢廟租八百五十四斗今
其田悉歸之書院即以贍集習者書院址東西一十五
丈五尺南北二十七丈五尺民居犬牙入者如其直取
焉諸所總之知府奎責成推官漢而同知何恩通判蘭
斌又咸克慎襄厥嘉事予始至建昌也訪度其土俗乃
喟然而歎曰嗟乎予今乃知利之為禍之大也蓋其土
俗重賈而輕業儒其言曰夫賈出本而入息嵗有程筭
相當即不偶不甚逺夫儒者勞費而効逖者也即中科
第有官職富田宅衣馬庇耀其族黨然遡其供膳積費
不償所亡矣况未必皆有官職也信如斯言則業儒者
亦利爾可畏哉夫儒者讀書明理道辨義利者也是故
居則事其父兄入學則隆師而親友有官職則行所學
以事其君今謂儒一切圖他日田宅衣馬而為是業誠
賈之不若矣何則賈以利名者也儒者名固義也實則
利其終也至於無君父師友兹其禍不可畏哉不可畏
哉予既令創是書院擇士集習于中復書其土俗於碑
俾遊於斯者覧焉知吾之業非為有官職圖田宅衣馬
茍志田宅衣馬莫若從其俗為賈母混處以禍吾儒
　　　曲江祠亭碑
贛江北奔入彭蠡湖千里猶建瓴也至豐城也觸磯頭
岡則俛而東南折數里始北達奔也登其岡望盡見其
奔北俛折之勢於是智者悟其理勇者宛其氣仁者堅
其塞速者紆其謀亢者抑其志是故古之賢人才士生
其鄉也游息增益其所不能過之登也依徐繾綣而弗
之忍去也故此夜扁舟之詠則有新安之朱磯山杖屨
之章則有義山之李讀書往來其地則有雪坡之姚夫
三人者非世之所謂賢人才士邪是江也既與其詠章
而往來也則三人者不可不於其地祠之明矣正德七
年夏五月予廵視豐城登岡望江曲之勢見其上有祠
也而非其鬼乃立使去其鬼而作三先生主妥於其内
及予還也則知縣吳嘉聰業又作二亭祠後其最後亭
有閣又最髙登之益足以盡此江奔北俛折之勢夫理
以曲賤勢以曲貴孟子曰人無有不善水無有不下謂
理也何也智有所不投勇有所不用謀有不徑情志有
不直遂仁有乘其定以驗其塞故曲者勢也終而必北
者非勢也故曰知水者可與言道登斯亭也謁三先生
之祠而覧其勢之所以殆有取於予言哉殆有取於予
言哉
　
　
　
　
　
　
　
　
　
　
　
　
　
　空同集卷四十二
欽定四庫全書
　空同集卷四十三　　　　明　李夢陽　撰
　　碑文
　　　將仕郎平陽府經歴司知事贈儒林郎翰林院
　　　　修撰康長公墓碑
純皇帝時靈臺有楊生名重長安有李生名錦二人者
皆與武功人康長公游康長公之與二人者友也於是
并稱為關内三才云余曩游關内見秦父老頗采其事
實碑曰康長公名鏞字振逺其先固始人也其七世祖
曰康政始遷武功居長寧里政生廷瑞於元仕為學官
廷瑞生世睦世睦生珙珙生汝楫汝楫初為武功學官
髙皇帝時辟之為燕王府長史後出為安岳縣知縣文
皇帝既興乃召安岳縣知縣為行部侍郎留北京輔皇
太子而侍郎有大勲德文皇帝將封之為侯侍郎固死
不拜比死又上表乞勿賜贈秩䕃上竟皆允之語載康
氏家傳侍郎者康長公之曾祖也侍郎生三子長曰爵
次曰年次曰禋文皇帝一日盡召侍郎家諸男子侍郎
中子㑹賈在外惟二子在於是二子乃大恐並匍匐入
見上上曰汝非康侍郎兒邪二子免冠首觸地對曰然
上聞而憐之顧左右曰令侍郎在直不此耳於是卒官
其二子以爵為上林苑監正以禋為監副已知侍郎有
子賈在外上拊髀太息曰薄福薄福於是詔賜侍郎子
千金鏹數十千緡勑關津吏往來不得詰侍郎子於是
關中鉅貴族咸推轂康氏而康氏因遂豪闗中矣侍郎
葬於縣北卜家原至昭皇帝時始贈資善大夫工部尚
書云監正累官至中議大夫賛治尹南京太常寺少卿
卒葬江寧縣新亭南而太常生健睿皇帝時又有詔起
尚書孫應祠者於是健來送銓部㑹健著田間冠由部
甬道入及見部尚書又秪長揖不拜部尚書怒以為慢
已廼竟授通政司知事而歸而得食半俸祠知事卒塟
于縣南紙坊原而知事有五子其長康長公也康長公
生而孝友八嵗而善文辭及長而好辯有口然習識當
世之故好稱先王則古昔於是闗中人士咸出康長公
下雖康長公亦自謂闗中人士弗已若也年二十餘從
其先太常就辟試南京顧數不第已乃還闗中即又試
闗中又不第乃後嵗貢至太學至太學又試又不第然
太常業已塟南京於是乞為南京太學生云而即其故
太常之域祠焉然自是不復有試志矣是時楊生李生
亦皆阨塞弗庸於世闗中父老語曰古人有言勿為嶢
嶢人將缺焉勿為皚皚人將汚焉三子之謂矣康長公
既與時不合於是始好莊老浮屠等書及外家傳語其
言曰夫人以形骸處大壤其速絶若飄風也予行年五
十有四矣吾日以思功名之㑹是益速絶而已夫孩提
於班白期甚逺今忽忽若瞬息即能至百嵗政少半耳
京生有言孰易如韋孰化如燬言生死易至也夫喜生
者欲心恒安逸也君子疾没世而名不稱傷功名之不
立也夫功名于身至疏也古之人以死効此者以可萬
世不與物朽至厚身也今不得之功名又因以勞費心
體是非喜生之道耳故曰百人射招無弗中矣百物誘
生無弗傷矣夫乃今于吾可以已矣乃遂自謂為己菴
已菴者止於闇也康長公故以懼悸病心乃後上銓部
試㑹墜馬乃復病顧愈益甚比試心怔怔怦怦不能措
一辭於是除平陽府知事逾年平陽君棄其官而歸而
心病未間也已又病痿又二年所竟卒塟於紙坊原之
墓而平陽君有二子長曰阜次曰海阜先平陽君卒平
陽君且卒子海侍平陽君執其手而泣曰夫予先大聖
人之苗裔也至吾祖嘗樹功名於草昧之際世有顯官
聞人豪于闗中今絶於予乎汝如有知其無忘吾祖矣
夫欲心恒安逸者為其可以貪命而樂存至厚生也今
吾棄功名之㑹不赴又不欲勞費心體非於身疏也今
病痿乃且死諺曰斷酒白首餔糟而朽是天乎是天乎
雖然吾無面見吾祖於地下矣小子勉哉平陽君卒十
年而海舉進士第一為翰林院修撰儒林郎四年而當
正德元年今上上徽號兩宫推贈平陽君如其子官云
又二年海有母太安人䘮於是海有友曰北郡李生適
自河南來而留滯京師於是作平陽君墓碑李生曰先
民有言期年樹榖百年樹德曷觀康尚書今其子孫餔
勲而啜積曷使人誦其義無窮如此哉夫平陽中衰之
遺裔也能不藉尺寸而洞視往古淩駕時􁲕亦謂之振
世雄豪者矣使其遭遇脱頴而嚮用魏衛將相之業尚
足道哉其銘曰維武王建侯衛邦厥有固始武功是祀
嗚呼遐哉尚書開國不伐帝懐其徳澤流於孫子少卿
明禋亮采通政明夷乃續其家祀故累基者崇數沃者
豐譬作堂室稼穡而蔀而翔而懋而逹夫平陽其屯之
際乎畜而不施以昌厥嗣阜不自秘發鬼神之藏騷雅
並鳴文古而殤嗟嗟平陽舉世重官宦即使君巍爵而
崇位珠玉文綺珍食駟馬有臺樓亭榭孰與發祥廣志
如二子所哉故明不蓄不光流不塞不長武功南原草
木膴膴蕃蕃岐渭盤焉平陽宅厥土太安人袝之是曰
寕所維厥繩武瞻哉
　　平陽君生宣徳庚戌四月辛未卒𢎞治壬子正月
　　癸巳年六十有三嵗妻張氏封太安人生宣徳甲
　　寅三月乙酉卒正徳戊辰八月戊寅年七十有五
　　嵗男子二人阜先卒年十有八嵗海娶尚氏女子
　　一人嫁為乾州人習五車妻
　　　明故監察御史凃君墓碑
新淦縣南我舟至蓮花潭舟人指岸西廬曰此凃御史
居也余聞之呀然於是登岸造其廬見其子朴而問凃
御史葬䖏朴指曰父塟處隔江五里東鄉西亷山是也
余望之歔欷已謂朴曰比黜碑于廢寺吳石也曳樹墓
道刻表表曰戊辰夏余葢罹竪瑾禍云余至京師下詔
獄乃凃君業先繫獄相見執手問故初瑾以鹽貨源也
因遂厚望廵鹽御史貨㑹一御史入貨如瑾望而瑾輙
擬人人必厚貨如望及凃君廵鹽還則空手見瑾瑾怒
下君獄然猶日望其貨來也乆之貨竟不來瑾愈怒矯
詔凃禎打三十棍發肅州衛永逺充軍君坐掠重尋卒
無問識不識見君卒無不嗟歎淚下乃時余尚在獄聞
之哽噎者累日食不能下也今大政更新瑾事盡廢格
不行人士咸彬彬乎進矣無問識不識語及君又無不
嗟歎淚下以寃故禎君名字賔賢𢎞治己未進士出知
江隂縣有卓異績舉天下第一乃於是擢御史云始君
下獄江隂人願厚貨入瑾如他御史數塞瑾望解君君
不從而朴則曰父幼時嘗讀書玉笥山云篤古持禮諱
宏濟者父父也早亡而朴仲父曰凃兆善使酒觸父父
容之仲父以父之容之也反顧驕縱酒然産不出其手
於是謀手其産日閧父割父不從㑹父出仲父輒自主
産割而手其豐父還祖母不平而怒曰阿兆自主産割
而手其豐盍白族長父對曰弟寡活不如兒廩生也父
有友邱坤者家貧而有子議聘朴妹矣未决㑹坤卒父
往弔焉語坤妻曰吾女已心許而郎矣勿疑語曰觀其
死知終始今豈無皎皎之行為世所敬誦然矯偽盗名
稱身殁而跡彰者多矣此非所謂誠之不可掩邪夫凃
君官不過七品夀僅踰四十非赫赫乆修之夫也乃今
殁士夫思于朝鄉人徳于鄉所縣縣人思慕而不忘此
豈茍然者邪然余徃在詔獄見君日涕泣念母今毋存
而君則亡亡於非命論者頗疑為善而無報夫孟子不
云夭夀不貳修身以俟之誠若云云則顔囘王通之倫
非哉
　　　武鄉縣武君墓碑
武君者武鄉縣人也諱彪字勢雄生二男子長曰威次
曰盛𢎞治間武威為扶溝丞三年忽心動即日趣治装
歸歸逾月䘮其母逾年又䘮其父即武君也縣䘮祭故
鮮禮而扶溝丞塟祭其父母則以禮含歛作木主起祠
屋咸創自丞丞又來乞表其父墓余曰嗟乎武君余聞
其人葢任俠者云成化間武鄉丞張翔扑殺豪吏王褫
而褫父輒呼其家衆圍官寺將禽翔是夜翔縋城出匿
武君家在城西十里叚村王禠家衆即又圍武君家武
君於是勒其子弟若鄉少年盡死與王禠家衆敵諭以
禍福卒解翔難及後翔以他事免而武君輒又率其數
騎送出境以還張翔謂人曰生我者武彪也而晋土故
堅勁民豪觀史稱盖聶代諸白是已今有武君然武君
不専以力豪而喜下賢士夫又曽為繕梁除道建塾數
事而縣俗故苦嗇其畎畆人有老死不紵葛衣紈阿者
并不見諸純麗物武君則創導之桑使務紡績今稍稍
成效矣前郭解厚施而薄望振人之命不伐其功史氏
嘉焉及若孝弟事未著也武君其父病嘗糞糞苦武君
喜父病乃尋愈武君生永樂癸卯正月十一日卒𢎞治
壬戌正月十二日年八十嵗娶李氏舉人李森女長君
六嵗先二年卒有孫男子六人云扶溝丞曰我先世太
谷人諱建沁州知州始徙武鄉諱祥縣務都監官諱從
義山北亷訪司知事諱季良輝州學教授至國朝有諱
炳文者為縣主簿於武君為髙祖
　　　太康縣安氏塋碑
太康縣西岡曰侯陵而安氏塋焉葢塟者五世矣塋西
南塋亦安氏二邱前並七邱後纍纍斜然迷莫知誰墓
而今塋四凸而中凹如掌形一世益于安為髙祖益生
二子曰居曰全葬之左居三子曰㤗曰康曰庠全二子
曰慶曰庸葬之右㤗子曰柱曰杞康子曰盤曰止曰吉
庠子曰樞曰棠慶子曰和葬左前柱子曰清曰深曰浩
杞子曰洪止子曰仁曰僴樞子曰鑰塟右前吉子曰行
又稍前而安之緜也則自丁氏丁氏者益母也丁氏兄
為元平章官元亂平章官提兵過太康乃挈其妹甥北
而丁氏中流矢道死而平章官乃獨挈其甥北已而舅
甥復相失而益自轉徙於長子因娶長子張氏亂定夫
婦歸乃始鋤荆榛誅茅䕡埽墓邱創室廬亦難矣李子
曰今之葬盖専言地理家云質體魄徼利福計枯腐饕
潤澤君子葢羞稱焉然中古以來顧率尚之今號稱賢
豪人亦往往談青烏信眠牛而望氣者言陟侯陵望安
氏塋逆推其必盛今考其一世一人二世二人三世五
人四世一十二人五世二十二人六世二十八人貴而
知州者一人康是已推官者一人吉是已進士知縣者
一人仁是已夀而官者一人棠是已義而官者二人國
子生者一人縣學生者三人王官者二人吏而未官者
三人賢而篤行者世有之揆其言不虚矣而予則謂人
道邇天道逺向使安氏族大而横富而違禮貴而怙勢
譬之本根既撥枝葉必萎即令塟者乘生氣據王相陽
來隂受支就干合未必盛若是而今人靡察顧時時覓
勝地擇利穴冀發其子孫斯何異於弗耕而餒曰天也
豈不悖哉左生則又謂予曰行盖有二男子云長曰邦
次曰都峩冠拖紳安門之封胡于今塋樹柏千建堂竪
門翼之以屋覆碑以亭爰成父志李子曰甚哉人道之
邇也今觀侯陵安逺而彌繁盛而彌賢渢渢乎猶朱陳
王謝焉是果地里使之然否歟詩曰孝子不匱永錫爾
類安氏之謂矣予既為之碑復系之銘銘曰於維安氏
肇自武威漢有安成厥宗用輝燾英惇傑施及牧丙靖
冦康國南土是屏䘮亂中蝕胥淪胥遷碩果不食太康
僅延於昭爾祖童年禍嬰舅挈之北母隕于兵艱難仳
離危而竟立生還没寜嗣衍族集苞桑既固𤓰瓞聿馨
有媛者女待召掖庭暴殂帝驚歸骸特錫綵帛黄金傳
馬有馰廼有推官敬刑明寃實發我祥奕奕言言邑尹
罔究予也實惜策名馳譽孰云匪積雖有弗顯咸敇廼
躬氣滋木茂土腴禾豐種木維䕃種禾維飽勤力者獲
勤徳者報彼曰行者于義彌敦約已厚施爰穆羣昆二
子章甫如璵如璠履羙紉芳孝敬靡諼墓門式啓堂廂
翼翼列柏蓊蒨井逕修直禴蒸是歸族姓攸聚蹌蹌濟
濟威儀孔度牛羊載陳罍斚苾芬來歆來格僾如有聞
里人用欽爰効爰則邱木勿翦過墓者軾
　　　真樂翁墓碑
真樂翁者南宫縣人也字楨夫名榦姓劉氏生正統十
年七月二十二日卒嘉靖元年三月二十三日年七十
有九嵗業卜城南十里王村葬矣翁孫曰濂者舉進士
知杞縣徴為御史過大梁見空同子述翁之行已而泣
而請所弗朽焉于是空同子始知南宫有是翁也夫世
嘗言人有幸不幸者有由然哉遼逖之域竒絶之山汪
瀇之川靈異之木詭怪之石耳目未之聞見載籍未之
紀記文史未之稱述闇焉竟無聞者舉天地間豈少哉
而顆珍枝寳隻禽孤獸光色羽毛茍殊于其類一為人
傳播則慕之者求獲之者憐失之者惜豈其物真大殊
哉遇有幸不幸耳故蒼蝇驥尾君子譬之斯遷氏發青
雲之歎而重傷泥途之難也夫真樂翁者固淳行力道
之偉夫也進取志厄功名不著於春秋乃竟蕪没草莾
畎畝間以死使非其孫顯而亟揄揚之斯與遼逖之山
川木石異邪翁父諱明母曰崔氏崔之卒也庶母孫理
其家事翁事之母君子之言孝也以舜損祥為至者以
其母繼也庶又有間矣而翁母事之不謂淳行哉翁故
貧尚儉獨購書不費之愛也毎燕居令子孫誦説書史
㑹意便欣然喜曰古之言不難知難于行耳誦之而不
行猶不誦也諸子孫環拱曰唯唯翁顧之笑曰樂乎遂
自稱真樂翁斯不謂力道者哉道故仁仁故義義故亮
直亮直故急難故居也爭者聽其平悖者畏其評暴者
沮柔者恃而出也羣而和醜而讓見溺則援是皆偉人
之行也非一珍一寳一光一色一羽一毛者倫也然鄉
之人知焉矣出其鄉弗知也同其出者知焉矣出不之
同者弗知也何也窮僻之邑無青雲之媒幽貞之士鮮
驥尾之求故也故予于真樂翁有重歎焉歎者何也悼
賢之無聞而慨善之易冺又悲幸也邑之長老曰翁二
子曰錫曰鎧錫為知縣六孫曰濓曰河曰濤曰沱曰藻
曰渚濓為御史不可謂無聞得空同子譔述不可謂泯
王村之塋翁無心而獲地不可謂不幸夫信斯言也則
易之視履考祥驗邪即詩之日監在兹者邪不幸於人
而幸之天無聞于身而聞之子若孫遂以之不泯所謂
積善餘慶者邪
　　　明故例授宣武衛指揮使張公墓碑
張公者杞人也名廷恩字世榮號雲莊子世居西岡曰
張大公者國初自懇地數千畆大公生欽欽生普普娶
于胡以景㤗元年八月二日生張公初普為縣學生力
行有聞於是徙杞之草營居而以懇地之半分其族亡
何夫婦連卒時張公十三嵗耳奉遺言權厝其父母䘮
於郭西公既孤㣲然有姨之夫五咸富盛招之使營生
公弗從乃返西岡而居㑹族有横者欺公少而貧而侵
并其懇地之半謀曰渠孤兒耳有言則阱之公聞之怒
直於官竟歸我田是時張公弱冠耳勃勃英氣逼人矣
土俗租地畆錢百張公則八十巳而曰吾地畆租五十
於是人爭来租地無間者計其入反倍於他由是富盛
而張公智負氣用才然又施故布衣雄數郡嘗如杞還
西岡單馬袖鐡尺望見人聚路塞問之曰有生馬齧人
公立馬上瞪乆之下棄馬杖鐡尺歩而前而生馬者果
奮鬛揚蹄張口來噬公舉尺擊破其頂斃焉神氣自如
上馬不顧而去東地嘗水公力主藝稻稻熟水且復至
或幸之曰雲莊子智乎公令佃人曰稻第堆之田人雙
其堆多則四之又令曰崇土如堆數公旦往第分其稻
堆巳堆則標之幟又令紉其秸囤稻崇土上人衆而力
齊卒免之水人服其才是嵗獲稻數千張氏愈富而盛
乃於是時大治屋廬于西岡歸睢曠斥墟莾藪盗公之
室垣塹重邃是故鈴柝不設而終其身無伏梁遺縑之
警雖徳其施者印之心亦勢使然耳初公治室造土車
百人一車十車一長首止而尾動厥環無端略如水車
戽之義齊而均無憂于惰勤其糶倉榖日入錢緡竟無
弗明者或問之曰凡倉榖入記之簿予第令一僕主其
出如簿數則已又令一僕主入緡緡頭封識其姓名有
弗明責之渠也昔人謂世非乏才顯晦隨遇即有豪雄
之倫使青雲是違驥尾莫附則桑間止于餓夫胯下終
于寒士雖肩輿負勇登壇效能安所庸哉夫以張公之
智之才之力使提十萬横行匈奴則長城必屹於塞北
王庭宜絶於漠南顧殁齒草野卧煙霞獵鹿豕終焉悲
夫𢎞治間輸金二百鎰助邊始授昭勇將軍宣武衛指
揮使銜雖出入騶擁位勢甲於鄉人然亦奚益矣今鄉
黨毎述其輕財之行曰張公遷其父母塟令狐城始相
地地主曰畆四十金公即與四十金既葬構室固墉森
森柏松白燕巢其墓廬嘗嵗凶公糶減其直如稔直或
貧不能直約秋成還直秋成或不能還直則約來秋還
所直來秋或又不能還直則舍之正徳間勦流賊官軍
過杞公饋之芻五千居無幾嵗凶公助之賑出粟千已
而嵗又凶公又助賑粟千弗給二子自出粟數百繼焉
公聞之喜曰真吾兒也廵撫官兩遣羊酒花紅勞公於
杞奉詔遵例建坊于巷閭移文曰仗義竭忠父子同心
斯皆其大者如此乃其未試之才深藏之智固有莫之
知者正徳間惡少有陷公權奸者逮如京公處之裕如
竟白還乃竊歎曰先民有言富者怨之藪也豈不信哉
予樂施人也乃猶不免於禍羅况他哉况他哉於是鬻
逺田四千畆於人約三年耕有獲還其直復謂二子曰
若輩勿忘我志也嘉靖七年饑二子各出粟千二百賑
之撫按官以聞奉詔各建坊如其父嵗再饑弟出粟千
撫按官奏聞自兵馬進指揮使服三品服尋以兄捐金
五百請授文職行將復沐恩矣至今如公之里門者見
表義之坊父子輝映聞以禮讓稱不以豐財顯則公之
善已裕後不可以為世法乎李子曰仁患其弗義義患
其弗勇勇患其弗智智患其弗才今以雲莊子所事觀
之果何若人哉夫豐城之氣非華莫識荆山之輝遇和
始彰故平世則雄伏豹隱亂離則龍翔虎躍人非盡拙
時有利鈍然也今觀雲莊子之才智强力不謂之勇邪
不義邪仁邪而埋耀草莾竟不一試于世此非時使之
邪公以嘉靖三年二月八日卒年七十有五配楊氏淑
徳懿行無忝内助先公卒子男二長希仁國子生次希
義國子生授兵馬進指揮使女五長適孫懐經次王洪
運次王尚友俱國子生次馬敷政縣學生次康旵醫官
孫男四益祚永祚錫祚俱國子生衍祚女五長適劉喬
松縣學生次周世子妃次孫燦次王震亨縣學生次聘
許蘩周王以姻故又素知公訃聞悼焉遣官如杞祭是
年四月十五日葬公令狐城從父兆也嘉靖八年冬李
子作文樹碑
　　　權博施墓碑
權濟字博施澄城縣人也其墓在縣城西十里叚莊社
權君葢有男女各三男曰惟均曰惟平曰惟城監生也
女之壻曰雷頂曰許世昌曰楊復性嘉靖四年許君以
知縣陞開封府通判是時權君没而塟者三年矣許君
見李子請曰嗟舅氏窽銘矣而墓未表也敢請於執事
者李子曰夫表者揚之名而勸之義也是故表死以勸
生也表其先以勸後也表之鄉勸鄉也勸鄉以風國也
風國風天下也何也人無有不激之而興者也故表者
揚之名而勸之義也許君曰嗟舅氏厥行足揚之矣足
勸之矣足以勵生而警後足以式之鄉風之國天下矣
敢以表請于執事者李子曰夫厥行云何許君曰舅力
稼穡志孝友體無踰服口鮮過味聚而能散有而不居
李子曰是勤敬儉義人也表哉許君曰舅宗族睦閭黨
愛僮僕恵飲必醉醉不亂召必徃往必先來必留留必
欵李子曰是和易平實之倫也表哉許君曰舅嘗授散
官矣不冠不帶也曰吾野服逍遥人也嘗賔之鄉飲矣
舅不之赴也曰吾何行而賔于鄉李子聞之乃驚曰是
髙人也夫自世教之衰也聞假衣冠以衒俗者矣不聞
其不冠不帶也聞求賔飲以欺時者矣不聞其賔之而
不赴也是二者人之髙也表哉夫人之好惡未有不同
者也不揚不激不激不興不興不勸自是權氏子孫不
有念其先者乎生者不愧于死者乎鄉之人不有慕之
而效者乎是誰勸之也故曰表死以勸生也表先勸後
也表之鄉勸鄉也自是風之國風之天下不有勤敬儉
義者乎和易平實者乎又不有不衒俗不欺時者乎未
必非權氏之功也按權氏世居澄城趙宋時有為元帥
者傳至權恩恩生亨亨生通通生允中允中生士賢士
賢生宗仁宗仁生定定生濟也濟娶楊氏克相其夫成
厥行合葬於斯墓墓表其大者他見于銘志者不表
　　　勑賜愍節祠碑
愍節祠者贈光祿寺少卿上蔡縣知縣霍侯祠也正徳
七年冬十有一月賊鈔上蔡攻其城陷知縣霍侯死之
其妻劉亦死之事聞天子痛悼詔贈知縣恩光祿寺少
卿贈其妻為宜人製文遣祭建祠賜額返櫬營葬樹石
表閭備矣曰其以長子汝愚世茂山衛指揮同知次子
汝魯送監讀書使文武各紹之國家之遇勤王死事優
而至如此嘉靖七年同知君以署都指揮僉事來掌河
南都司印往縣省謁祠嵗乆頽圮謀撤而新之未能也
乃伐石立碑垂所不朽於後人初閹瑾竊柄天下詾詾
靡寧於是大盗乘之扇衆起亂烏合雲擾屬乆安備弛
民不識兵所突崩潰燒聚屠邑煙焰相接賊乃乘勝勒
降吏多棄城走者霍侯固武𦙍知兵乃增陴濬隍繕甲
實庾申令嚴約慎邏謹諜泣而誓師曰今日有死而已
退而訣諸妻妻泣而曰脱城破妾焉死霍侯曰起臺衙
屋後賊至汝登而望之潰汝則死之已而賊果一騎來
勒降曰大王至矣亟辦牛酒犒侯聞之怒執而戮之狥
於師曰吾不盡磔諸狗奴决不共戴此天賊聞之乃大
怒悉衆而圍之侯禦之力竭而潰賊執之妻見其潰也
下臺而經不死簮諸心拳之入死侯之被執也詬罵瞋
瞪怒髮上指羣酋愕顧失色氣為之慴將釋而用之侯
不屈以刃揷諸口脅之侯呌罵愈厲遂遇害頸斷無血
白氣縷縷若騰龍乃其面猶生也於乎壯哉或問上蔡
之事李子曰道莫大於忠忠莫先於節節莫貴於義義
莫外乎勇四者人臣之要經而君子之大行也上蔡兼
之矣夫以身狥國忠也之死不變節也舍生取義義也
白刃可蹈勇也一死而四懿具者是上蔡之行也曰若
是則中庸不可能者何曰禮有之矣君死社稷卿大夫
死職守吏死封疆率死戰陳邑雖小有社稷焉宰雖卑
受之職矣四境是治封疆守焉起兵拒冦身固率也故
戰陳不死是謂弗勇封疆不死是謂弗義職不死謂弗
節社稷不死謂弗忠夫上蔡者一死而四懿具者也禮
有之矣何也中者正諸禮者也故天下有必死者以有
必禮也孟子所謂與民守之効死而勿去曾子所謂得
正而斃者是也自教之衰也民見死而不見義於是乎
不忠不忠則二心矣二心則不節不節則無恥矣無耻
則不勇於是靦靣於平時而甘心於患難虎視簸威而
䑕竄偷生者不少矣雖然亦乆矣安賊之起漁陽也使
非二顔張許者則天理不遽熄而人心不長死哉於乎
上蔡無慙四公矣然夫婦偕也義激之然歟抑刑于寡
妻者素邪侯名恩字天鍚其先盧龍人也髙祖成以靖
難功陞燕山前衛正千户曾祖旺調茂山祖敬父贇皆
世其官母李氏成化庚寅六月卄九日生侯茂山𢎞治
辛酉舉于鄉明年登進士第拜山陽知縣丁父憂起補
安邑丁祖母憂起補上蔡死年四十二劉宜人生成化
壬寅七月卄二日死年三十並返荆軻山而𦵏實有司
營其事立石隧道樹坊門閭咸足報往勸來顯章昭典
矣而祠則春秋祀之賜額曰愍節云賛曰哲人死義熊
掌斯嗜貪夫茍生臨難則避惟是哲人死而猶生烈為
秋霜皎為日星生為俊豪死為神靈惟是貪夫有靦其
面彼豈無死死猶莾薦見者唾罵聞者鄙賤惟帝降衷
均恒同若一念之分堯仁桀虐或如鴻毛或如喬嶽惟
毛惟嶽我自為之處峻則髙居下者卑巖巖霍侯萬夫
之特懐武曜文英聲懿徳單師奮泣孤城抗賊孰曰彼
衆我視如蟻孰曰彼强視如狗彘刃頸可斷不斷者心
騰氣為虹奔雷為音怒為之飇憤為之霒上帝是訴羣
彪竟擒夫死于君妻死于夫代匪乏賢雙之則無天子
憐悼錫贈蕃優血食兹土有侐其宇禴蒸是承清酒肥
羜威儀儼嚴景光煇燿白馬恍來朱旂大纛户風泠泠
若色若笑殱妖戡厲我氓攸保
　
　
　空同集巻四十三
欽定四庫全書
　空同集卷四十四　　　　明　李夢陽　撰
　　志銘
　　　封丘僖順王墓志銘
僖順王者封丘温和王子也温和父曰康懿王康懿父
曰周定王周定父是為太祖髙皇帝初温和年四十餘
無子憂之時先大夫為王教授王問教授何以能子先
大夫對曰仁者必後於是温和戒嚴刻務寛恵削謀計
斷酒省慾已而連生四子僖順其四也獨肖其父父虬
髯乃諸兄不虬髯獨僖順虬髯先大夫退而私謂人曰
王之傳四鎮國乎吾竒其貎已而長男夭二三以花生
廢而僖順果王王諱同鉻母梁夫人也以𢎞治元年閏
正月二日生生二十三年為王王十四年是為嘉靖三
年十二月七日而王薨年三十有七耳訃聞今皇帝驚
悼遣祭議謚營塟乃嘉靖五年七月十有九日葬汴城
南四十里小黄河北實行人邊彦駱奉勑經營之者王
為人英雄有才畧然心恒上人業豢僮媵徴聲樂交豪
貴結勢權收置木石將大治宫室未竟而殂初王好夜
宴鐘鼓管籥闐喧徹宵雞鳴月墜香粉銷落舄履雜糅
而其興愈酣或勸焉王弗之從也竟以此殂妃劉氏六
子三女皆嫡出長子先卒次安湜襲其爵次安汀次安
澂次安泖餘未名也銘曰大明建侯同姓者王强支碁
布周則蕃昌封丘三傳僖順逾揚御下以嚴賔友用禮
内獲賢助外有任使温和捐舘廩無餘米庫鮮剩錢朱
殿蕪圯僖順承之蹶然而起錦箏寳瑟玉斚珠履享厚
中奪斯也常理三世並庶今嗣則嫡國祚無疆襲繼綿
逖生氣是乘而祉永錫
　　　博平恭裕王墓志銘
博平恭裕王者周恵王第十三子也諱安㳚自稱思誠
子又號述古道人母曰蘓夫人以成化十二年正月卄
七日生嘉靖四年六月十六日薨年五十一嵗訃于朝
輟鐘鼓一日遣行人楊東祭而營其𦵏事竣乃復又勑
議謚令書之旌頒焉導之葬咸典也王卒之明年是為
丙戌乃塟王汴城東之邊村其月七月其日十七日也
王長男封鎮國者賢而孝豫窽其父墓堊石堅於是為
封為樹為饗堂䘮戚而易禮敬而文君子謂恭裕有後
矣初恵王生男子二十餘汴老曰氣分則漓即其夀徳
其索乎㑹世子暴殂而平樂義寜諸王訐獲罪人益以
徳難獨恭裕讀書親友忘勢嗜善修補東書堂集帖校
誠齋錄輯貽後錄養正錄著錦嚢詩對諸書教授蕭雅
張鳯等輔之也例初封郡王米二千石及恭裕為王裁
如襲封止千石恭裕則勤心治生起宫室置田園備車
馬盛賔客饒僮奴褒然為諸王首而臺省之官縉紳之
夫湖海之客鮮有不造其門者次第名徳必首曰博平
博平云王有四男子妃鄧氏兵馬鉞女無出宫人戴氏
生長鎮國曰睦柯娶都夫人張氏生次鎮國曰睦櫎娶
劉夫人又二子未名封而生女子十二長曰金縣縣主
儀賔盛時升次曰涇陽縣主儀賔楊汝舟次曰單縣縣
主儀賔王恪次曰上蔡縣主未婚餘者幼銘曰用物精
多爽之神明王七世祖配天作京大邦奠中建侯於周
定憲簡靜懿惠承休宏本茂支積厚發光年嗇徳豐厥
後之昌龍旂葆羽駕虬驂凰馮風御氣英靈輝煌
　　　鎮平府大輔國將軍墓志銘
大輔國將軍者三鎮國將軍之長子而鎮平恭靖王之
孫也諱同鉒周定王系有子同安睦則同者於定王為
曾孫矣初鎮國娶於楊生兩輔國暨廣武遂寕二郡君
而廣武郡君生左宜人左宜人配按察副使李某則大
輔國者於吾妻實母舅而為之甥之夫者義弗得銘辭
矣輔國生天順元年七月廿五日十嵗憲宗皇帝賜名
十三封輔國將軍祿八百石長而婚於賈賈封夫人封
夫人二年無何卒初鎮國慈柔罔理於厥家緇人丹士
又日來紿破費之以是鎮國雖千石然恒貧及輔國則
自立産鉅萬金起宫房長廊曲榭巍樓置鐘鼓美人凡
宴二八代進更歌逓舞絲竹之音諧比亮瀏泛蕙流桂
廻雪駐日明燈既入樂及徧舞雞鳴月落香粉雜嚃屣
履􁀙㳫如是者四十餘年㑹累朝明聖四海平晏嵗稔
時和正徳十六年正月九日輔國卒年六十五矣先是
賈夫人卒勑修北岡之塋輔國以卒之明年月日𦵏與
夫人合生子一十二人安沑安澈安渺安池安浛安㳜
安汀安㵢安涿安澬安浝安浨俱封奉國將軍女五人
長平陸縣君配儀賔張輔次隴西縣君配儀賔趙璋三
尚幼孫男十俱幼孫女長襄垣鄉君四尚幼銘曰北岡
之南古河之干崇而乾窽而金棺載棲載安
　　　鄢陵府四輔國將軍墓志銘
四輔國將軍者鄢陵安僖王孫也安僖王四子四曰某
封鎮國將軍而娶王夫人鎮國亦四子四者四輔國云
四輔國十嵗以例封祿嵗八百石貴矣然純慎不以地
髙人而好詩書樂與衣冠徒遊嘗讀前史覧功名之㑹
輒撫卷慨然而嘆曰嗟誠使某備一官更生普鼎敢多
吾哉又見豪貴人千金飾狗馬衣裘聚名姝罔費惜及
義施顧一錢忍弗能與則又歎曰雙火一膏兩斤獨木
是速滅之道耳且貧富命也孰有義而損者邪於是婚
䘮弗舉者輔國見之輒與鵝酒或棺人曰輔國夀揆厥
心行永之占也居無何輔國病殂矣年四十一耳於是
豪貴人反以輔國為口實相語曰匪火自焚匪斤自椔
輔國生成化丙申九月十八日卒正徳丙子十一月十
九日以戊寅年十二月廿六日葬繁臺之東今上遣官
祭勑有司塋焉輔國亦四子某某某某俱封奉國將軍
四子咸好文下人士有父風云女一未封銘曰初帝天
造法屯建侯厥子次五俾王于周實維文昭翰垣中州
定王既殂憲也則立賢而無後簡以弟及是生鄢陵枝
敷葉分由鎮而輔父子將軍於穆輔國年縮操芬賤貨
逺奢欽賢懌文於赫宗藩周也實蕃衆絢驗色羣羽知
鶱繁臺東垠修阡檟枌於中者墳輔國將軍
　　　梁夫人墓志銘
梁夫人者封邱温和王夫人也父曰梁昇母曰杜氏夫
人生天順八年十一月甲子年十四入王宫有姿才多
能少言王異之禮焉入宫十餘年而生子子十五嵗而
温和王薨薨十餘年於是梁氏子立為王王立乃母梁
氏請皇帝若曰母以子貴封梁氏封邱温和王夫人是
時夫人年五十矣鳯冠雲帔坐於上於是王暨諸將軍
跽奉觴稱夀退而王妃暨諸將軍夫人進奉觴夀嵗時
常而王問寢視膳日惕惕得夫人懽夫人顧乃病於是
王惶懼涕泣選醫慎藥禱神祈祗冀夫人瘳乃夫人病
愈益增乆之痰痿失音王涕泣跽問張目頷之而已正
徳十二年八月廿二日竟卒受封四年矣今制王夫人
卒皇帝遣官祭而有葬典先是温和王薨與妃趙氏合
葬洪福岡岡在汴城南四十餘里而梁夫人葬則穿穴
温和王塜傍而祭與葬皆如制塟之日卒之明年五月
李某曰往予先大夫為教授輔温和王以是先母髙宜
人嵗時朝于王宫歸蓋數稱梁夫人云彼予尚童稚然
今猶歴歴記先宜人言梁夫人葢賢嬪云温和王隆準
而虬髯軀不甚修然聲吐者鐘焉先大夫嘗私語曰王
必夀温和五十餘生今王果六十七嵗而薨今王娶劉
氏妃生子二女三皆嫡温和王父曰康懿王康懿王父
曰周定王周定王高皇帝第五子也以是今王年甫壯
而行不卑於它王銘曰有都者嬪淑慎且仁厥美用振
始㣲終伸以獲于天以育以延蕃錫翩翩賁于邱阡
　　　妃劉氏墓志銘
妃劉氏者鎮平端裕王妃也妃祥符人祖安監察御史
父珣以妃授南城兵馬副指揮初妃以名家聘王王尚
孺成化甲午王十嵗矣例當封然父在又庶也於是封
鎮國將軍而明年劉氏封夫人封夫人五年是為成化
庚子夫人始歸于將軍又五年乙巳將軍進封王劉氏
封亦進妃然妃罔乃育顧弗妬育於是盛氏育子某封
鎮國將軍夭王夫人育子某今為王何氏育子某封鎮
國將軍張氏育貴池縣主配儀賔陳中云君子曰螽以
和繁樛木詠言瓜摘則稀黄臺是思故寛恵斯賢多嗣
國延女非兹有它善咸後也端裕王薨𢎞治乙丑薨十
二年為正徳丁丑而妃氏卒王之薨也勑墓汴城東紅
舩灣矣及是遣官祭妃勑有司開王壙合焉王薨之年
十一月十有六日得年四十一妃卒其年七月卄三日
得年五十六合之日正徳戊寅十一月六日也端裕王
父曰榮莊王榮莊王父曰恭靖王恭靖王父曰周定王
往聞諸父老曰定王之䝉化時恭靖王襁褓云間關夷
蠻萬里往旋乃竟名夀顯軒緜繁多賢斯所謂栽者培
之邪今王事母妃謹無殊離于裏其終也哀由𠂻也兹
宗之巨歟銘曰殊根並蔕齊之義珠沉玉翳雙乃備拓
靈播黁衍所昆承哉䋲哉生氣乘
　　　夫人賈氏墓志銘
夫人賈氏者輔國將軍鎋夫人也夫人蓋通許人父曰
賈宏滄州判官母曰王氏判官父恪布政司叅議叅議
父麒封監察御史監察父贇鉛山知縣判官弟定按察
司僉事定弟宗宗人府儀賔賈氏蓋四世甲郡中而夫
人者會又輔國輔國者鎮平恭靖王孫而七鎮國者子
也七鎮國女弟又配儀賔宗接姻重戚賈氏貴盛矣而
夫人乃顧謙約孝敬沉慧姑田夫人者嚴人也杖人不
百不止夫人事之顧事事當姑夫人意懽其心輔國者
見夫人事事當姑夫人意也於是悉家事委夫人夫人
即又事事當輔國意懽其心於是輔國優游日書史酒
食與學士遊及有子女夫人視諸妾子女無殊已子女
於是又盡當諸妾意懽其心而夫人子河詩書文雅謙
約孝敬沉慧又盡如夫人故君子謂輔國有子賈氏有
甥諺曰胡荽不結𤓰菽根不産麻言物必有種也今以
賈夫人觀之信哉初夫人童時面盆中嘗見軿幢華葢
之形驚指謂人及長家人夢人送夫人以霞帔而僉事
定時知綘州亦夢之故賈氏諸女無如夫人貴者然天
固定之矣夫人生成化十六年十二月廿二日以𢎞治
七年十二月歸輔國正徳元年奉今皇帝誥封夫人正
徳十五年正月廿九日卒年四十一嵗夫人疾革也猶
力起頮櫛坐子河暨諸子女侍涕泣問夫人弗答也徐
而曰吁予侍汝父二十七年矣今幸全而終吾目瞑矣
夫吾伯叔姊妹者八也支離而夭折者多矣而吾幸而
為夫人有子若孫吾尚有憾邪河聞之愈益慟有聲夫
人曰河毋慟也人孰非死者已而曰取我服用珍綺諸
物來於是盡㪚諸子女妾者㑹輔國亦傍涕泣問夫人
曰終事慎而已永乆之徒事觀羙無益也輔國又問夫
人笑而曰君慮閔損單衣邪何問之數也竟無悽色哀
鳴焉將絶曰取命冠服來此國典也吾冠服之見祖宗
於地下君子曰夫死者人之大閑也今觀賈夫人臨絶
而不亂女之君子邪而輔國昨見予則曰夫人蓋名瓊
英云曰咸英者僉事定女也為時知縣妻時知縣死賊
也其妻見賊而後死之夫人聞之曰吁吾姊見賊而後
死乎不如不見賊而死之為愈也李子曰予讀書女傳
見其捃摭賢淑六種是分未嘗不歎婦材之難也今觀
賈夫人生平之懿臨絶之音不為全乎雖然其夀嗇矣
與之角者將去其齒乎輔國與其子河詣李子請曰夫
人以卒之年十二月一日葬城東白塔原願先生銘之
李子曰予往聞夫人而嘗歎婦材之難也銘烏乎辭乃
銘之銘曰坎而封者同邪貞而淑者獨邪沉而輝者珠
邪藏而潤者玉邪吁夫人吁夫人
　　　趙妻温氏墓志銘
温氏者予友趙澤妻也正徳十年趙君拜開封府儒學
訓導挈其妻暨諸子來越五年是為正徳己卯而其妻
温氏卒自温之病迄其卒趙君周旋鬱悒踰禮而過情
其歛也有鵲立棺首唶唶鳴趙君曰嗟匪妻之靈孰為
斯鳴於是仰天大慟頓地哭已而為異鵲之歌曰鵲之
來爾毛毰毸亡人孔哀鵲唶唶入我戸歴我筵式裂我
肝已又為悼亡詩數百言歌之聞之鮮不泣數行下者
或問李子知友者友趙為斯何也李子曰禮緣情踰情
以賢過昔者予也居趙同巷焉游同學焉謀同道焉寢
嘗同榻焉又嫂呼温以是知温之賢稔趙千户者趙君
之父也守禦安邊營而趙君來游於郡學於是温事
其父母其父若母安焉温生五男子一女趙君學弗能
時歸看諸子温咸育之俾成人趙君往告予曰㣲吾妻
吾奚免於離憂離憂則中曲亂中曲亂則學弗成及
趙訓導也俸薄而屋隘日逐逐熱官送迎歸衙也塵埃
滿面目衣振之簌簌土下趙或慚而憂温笑而慰解之
曰君慚學成而官卑邪憂在人下逐逐若邪然命也
於是旋旋奔具頮器更其土衣或手造嘉飲食勞其
夫日為常於乎若是者足謂之賢不邪賢之則情必
過情過則禮必踰禮踰則歌必哀故曰趙之於温也賢
之也非獨妻也温延安衛指揮之姪女父曰温某母某
氏以成化丁亥十月生卒年五十有三矣其仲子惇奉
其櫬西葬安邊營古寺山趙千户墓次銘曰爾夫
弗揚行而有彰矣爾年弗長育而五郎矣爾死異
鄉丘首故疆矣
　　　明故申宜人墓志銘
申宜人者河南右叅政董公妻也父曰申潔潔兄申洪
錦衣衛千户初董娶於李病而無子乃更娶陳氏居無
幾李卒於是繼娶於申而陳氏則大不平閙曰吾儒門
女也父兄謂李病無子乃始副室於君然恒日夜念曰
李或不幸卒吾女其繼之矣乃今繼申氏女邪於是宗
族鄉黨聞之私為董憂曰申入門二女必鬬爭董之家其
索乎暨入門申氏孝敬慈婉言動循矩家人有過葢之不
以彰背而宻訓之曰汝過幸官人弗知也知之不撻汝邪久
之家人悦雖陳氏亦悦於是以嫡之禮奉申而申乃又
不敢以嫡加之陳恩義若姊妹然於是宗族鄉黨聞之則
咸喜相語曰董中書福人也獲斯二賢年餘陳生子瀾
申抱之育為己子巳又生子潤暨女申又咸抱之育為
己子諸子女乃咸亦不自知其非申出或唆之曰汝曹實
非申出諸子女不信也巳而知之乃顧益母申弗替董
之中書也李嘗封孺人矣暨為户部員外郎李申並進
宜人於是宗族鄉黨乃又咸喜曰賢者必福董為叅議
副使四品一十二年弗遷往來齟齬申處之無戚容然
恒語董第清苦自勵暨董陞今官申亦不為動嘉靖元
年董覲挈家北次郎暨其女婚還也申徧探眷屬徘徊
第宅巷陌靡忍去是時厥父年七十餘矣攬衣泣而訣
聞者業頗訝之曰申夫人今年三十九耳何得悽楚如
此暨抵汴痰發遽卒是年十二月廿一日也明日李子
造弔焉二子哭之甚形容摧毀李董通家同進士同寮
然猶不知二子非申出董於是始涕泣道故以墓銘請
李問申生之年董曰申生成化甲辰正月十有一日小
名七姐然前李氏生成化己丑亦正月十一日小名亦
七姐申卒之明年是為嘉靖癸未瀾扶母之櫬歸五月
三日𦵏邑南薥秫務祖塋之次與李氏同云董名鋭字
抑之玉田人也瀾娶王氏周府左長史春女潤娶方氏
少卿某女女適欒暘指揮某長子也銘曰貴匪盡智夀
豈無愚修短者天人或昧諸冠冕佩玉豈無非才哲人
其萎於聖攸哀是之謂命君子俟之夭有流馨永有取
嗤蕙霜夙零孤雄鳴悲我銘我傷夜臺或知
　　　明故封太安人裴母張氏墓志銘
乾州裴君為戸部主事時迎其母張氏養於官三年封
太安人已而裴君進郎中陞衛輝府知府乃奉其母行
扺衛輝居無何母病尋卒君號哭使使再拜稽顙以幣
狀走大梁而見北郡李子曰子故寮也又鄉人尚襄我
銘事俾有耀於幽李子乃再拜受之曰嘻是余鄉人之
母又故寮也厥胡可辭按狀太安人其先醴泉人也徙
為乾州人父曰張忠母曰周氏太安人之歸于裴也逮
事其祖父母父母祖父母見其克婦道也喜顧謂其父
母曰孫媳婦賢而善事我必興吾家其父母退而私又
相慶曰父母謂媳婦賢必興吾家乃後裴公中舉為知
縣有羙服食太安人對之輒泣曰往祖父母父母謂裴
氏必興也今即弗大興也然足以養之乃胥弗逮矣知
縣公感其言於是嗚唈相對泣矢曰余决不忝於先人
未幾知縣公卒太安人每對裴君語輒又泣曰汝父以
不逮汝曾祖父母暨汝祖父母也恒矢曰余厥不忝於
先人然卒弗大興也所不齎恨以歿者謂有汝也斐君
感其言卒中進士有今官及其拜今封也太安人則輒
又泣曰汝父往雖謂有汝然不及見汝官也言既嗚唈
淚數行下於是裴君益感泣砥礪名行是用有績於官
盖其封太安人時而知縣公亦贈如其子初官云李子
曰予往來道乾州乾州人謂予曰知縣公蓋故有兄弟
云然胥異居而蚤亡太安人收其孤養之俾各有妻成
家銘曰正統辛酉二月二十六太安人育正徳庚午八
月十日太安人卒夫諱曰倫字曰秉彛子名曰卿扶櫬
西歸合葬於故山厥宫是安
　　　明故奉訓大夫代州知州邊公合葬志銘
奉訓大夫代州知州邊公既卒之四年是為正徳甲戌
而其子貢復按察副使提學於河南而奉其母董孺人
者來居無何董孺人卒於是邊子仰天大慟絶而蘇曰
吁天天乃使母不見貢舉子邪已而曰天天使章上而
弗予遏也而母胡死於客所已而邉子果舉一子而憤
母之不及其子見也則益復大慟絶而蘇曰吁天天乃
獨不使母百日延邪乃又靡使貢子舉而及母存於是
抱其子告之母名邊羽云邊子奉其母䘮還將合之奉
訓公墓而詣李子再拜請曰於乎㣲子孰志㣲子孰銘
於是李子再拜而受之曰於乎㣲邊氏人其謂予文諛
文曰邊氏者故淮隂人也曰朝用者元末避亂走歴城
而贅歴城王家稱王朝用朝用生王一誠一誠生王文
質文質有二子長曰安次曰寧寧生而異稍長颺言曰
我邊氏也呼我邉寧曰大邊氏必我後其官果至應天
府治中乃治中罔金畜書也輒倍金獲之乆之書萬起
萬巻樓謂人曰吾子孫必有以文興者治中生邊節邊
節者奉訓公也字時中號介菴子奉訓公生而更異英
特即六七嵗時見者業識其非常兒云董傑者歴城豪
也故善治中及見治中郎異則益敬治中思與婚一日
治中大置酒㑹有董公邊郎立偶傍董公董公抱之起
坐膝上曰呼我舅邊郎應聲曰舅我呼汝甥邊郎應聲
曰甥如是者三董公顧治中大笑滿堂皆笑於是客盡
起觴兩公賀而交其襟割之盟兩公復笑客各復笑醉
乃罷㪚去奉訓公年二十董公女歸焉生十有七年矣
是為董孺人云董公女歸㑹治中亡厥金求焉治中母
萬太君者叱止之曰新婦賢不愈獲金乎於是名新婦
金而明年奉訓公為學官子弟為學官子弟人謂必立
取第顧乆不第第也乃㑹試又不第於是可立第者乆
不第或竟不第也必曰邊時中邊時中云邊公坎坷者
復二十年始有代州之命而州故稱多豪家罔時役公
至州則徧召其長老而集之廷語之曰若民也奈何弗
役於是布誠申約陳説分義言意懇怛諸長老無不感
動泣下者自是無敢弗役公檢獄簿囚夥以問吏吏曰
此逋租者爾曰胡不少寛之吏曰脱則挈家亡矣邊公
嘅然而歎曰吁未孚而責之暴未期而逆其亡兹豈父
母之道哉於是與囚期而釋之使歸已而囚果如期至
如是者三年代州大治㑹中官瑾用事天下以賂行公
執古獨不以賂行而忤中謁者已又與御史者拗也坐
是免官歸人有咎公執者聞之董孺人董孺人大驚而
密解邊公曰斯時何時渠謂歸不官若邪於是日治具
佐邊公與鄉人醉游客至則瞿瞿手自辦具然尚惴惴
懼不當邊意而邊亦毎加禮於孺人毎呼曰孺人孺人
而其子貢則泣涕告我曰孺人事萬太君敬如其夫事
王宜人如事萬太君王宜人者治中妻也兹亦其天性
云貢又曰孺人儉稔不理於綺華往受封也有命服矣
拜封不復服有時貢請服孺人笑曰孺人卑階爾俟汝
大封我則服之此雖其細小然巨者可推矣邊公卒之
年為正徳辛未六月乙未距其生景㤗庚午四月己卯
得年六十二孺人卒於正徳丁丑閏十二月壬申距其
生景㤗癸酉正月乙亥得年六十五初治中以子孤也
取王宜人弟之子城子之孺人即弟城猶弟也城有婦
孺人即又娣城婦猶娣也治中歿也城求去城有私畜
孺人知之竟不發亦不以語邊公後孺人病且死㑹城
婦自歴城來匍匐於終事孺人生二男子長貢也始官
博士孺人封貢為給事中其父母歴城太常丞其父母
在代知荆州府父卒歴城次曰賦夭無子一女子曰劉
嫁而寡尋亦夭貢取柴氏繼胡氏妾馮氏生羽者賦取
趙氏邊子謂李子曰貢以母卒之明年月日合母於奉
訓公墓墓在祖墓之次祖墓在歴城東二里地曰蓮渠
墓皆枕離而趾坎銘曰謂天無知治中肇之允茲蹈兹
謂天有知代州則厔華隕輝沕懐貞遽畢故材有衆損
苞貴時達碩果之延祺至如掇孺人乃夢垂榴圞如生
我所覦歿匪罔愉厥園有楊修阡實良五世爰利二魂
妥是
　
　
　
　空同集巻四十四
欽定四庫全書
　空同集巻四十五　　　　明　李夢陽　撰
　　志銘
　　　明故朝列大夫宗人府儀賔左公遷塟志銘
左公諱夢麟字應瑞年四十𢎞治三年六月三日病卒
葬白塔兒原棃園中葬二十二年而為正徳五年於是
始徙于今墓云今墓去舊墓東北四百歩而近李夢陽
曰嗚呼古不修墓乃余今忍銘我外舅焉按左氏永新
逢橋人也語曰逢橋八百左而公曾祖曰左東吳稱堂
下派東吳生仁宏仁宏生左輔是為知州公知州公為
南道御史正統間嘗有激劾之章謫炎方驛丞㑹䘮其
胡夫人乃更娶崔夫人崔夫人以景㤗二年五月七日
生公炎方驛年數嵗知州公起尉氏知縣從舟行墮水
流里所出不死天順五年河決大梁鎮平恭靖王如尉
氏見公以之歸為其孫廣武郡君後六年誥授公朝列
大夫為儀賔云恭靖王周定王第八子於髙皇帝為庶
孫而周定憲時儀賔最貴重與封疆官分席而抗禮道
逢則以鞭相揖及公為儀賔乃諸儀賔者業稍稍降矣
公出獨張蓋駿馬見諸所官悉如前定憲時諸所官不
平也乆之乃顧獨敬重公以公才行故然公固羙貎竒
偉作詩善畫今祿給不以時王孫貧者出或不能具驢
車矧如儀賔矧如我外舅行嗟嗟悲乎悲乎郡君父曰
四鎮國將軍溺佛燒丹四方諸以佛燒丹來率輒騙其
金資居無何將軍貧積負以萬數無能償而衆債家輒
又日讙其門將軍泣欲尋死會公謁將軍出因佯呼曰
將軍死矣衆愕然欲散走公乃止之謂曰若等自度將
軍力能盡償汝乎且汝等必廹之使死乃已邪衆業懼
無敢言者公曰假如人償其半能以全劵見還乎衆皆
喜諾謝曰願矣於是公乃自往貸諸豪富家緡諸豪富
故雅重公乃無不願與緡如其半數公又輒隂易絲絮
布帛銅錫等昻其直與債家因又勒其半三之一而即
以其一轉生息償前諸豪富家嵗餘諸所負者皆平矣
公病革强起坐㑹氣絶將軍曰嗟我固謂吾兒為佛也
力主坐塟於是公有四子長曰國璿年十三嵗次曰國
璣年十一嵗次曰國玉次曰國衡年各四嵗以卑稚蓋
咸莫克成我公塟事公卒十四年而國璿卒塟之又八
年國玉卒將塟國璣號哭向母郡君叩頭請曰夫塟者
所以妥體魄而棲靈神也乃吾父忍營營逮兹郡君哭
曰嗟女夫謂何於是李夢陽趨而進相向哭對曰禮也
乃於是謀徙于今墓塟用北首焉然公肌體完也髪鬚
不脱落故衣衾弗朽也是時郡君髮毿毿皤矣率其二
子四婦孫四男二女暨厥壻厥女暨外孫環之哭嗚呼
公詎知二十年後如此哉父老曰往水退有人爭田邊
我田公乃置酒召爭者謂曰第捐其餘與我乃其人慙
罷爭亦不侵於我田即今塟地云蓋左氏三世異墓曰
仁宏者永新神公壇墓其彭夫人襄陽墓知州公永新
左方墓胡夫人炎方驛墓崔夫人尉氏墓惟公墓今并
葬其二子銘曰下不墊黄泉上不見白日改而妥之公
以室
　　　左舜欽墓志銘
左舜欽者我外舅第三子也名國玉字舜欽母曰廣武
郡君以成化二十三年九月七日生舜欽㑹孝宗皇帝
改元詔下故其小名曰宏保兒云生四嵗喪我外舅十
八娶鄭氏女鄭氏女母曰遂寧郡君廣武郡君同母弟
也舜欽遂連生二子年二十四以病卒李子曰嗟哉天
乎舜欽竟以此死邪仁者不夀乃余則何言矣前余罹
首禍黜還尋被鉤織械繫北行厥勢雷轟出朋人人自
保竄匿若將及之舜欽獨力疾從酷暑無晝夜行飢渇
蓋是時瑾威權熾矣顧頗獨禮修撰康海敬之於是舜
欽為書上康子累數十百言其大要有四言瑾持天下
衡必不以私怨殺人一又為天下惜才必不忍殺李子
二又康子必匡瑾以古大臣之業三又康李義交也即
為之死諍不為過四康子為歛容謝焉既歸疾愈益甚
於是治居于東野墟中茅屋土垣學辟榖道引之術蓋
逾年竟卒以正徳五年六月十三日從父塟於新墓銘
曰奕奕大左肇自逢橋八百雲布英森秀翹爰有東吳
實生仁宏再世不仕子孫以興桓桓爾祖拜之司直秉
志不易中路鎩翮於惟我舅先訓是敦光光巨藩來儀
作賔郡君作配顯王維孫髙祖太祖厥封廣武惟兹郡
君淑貞奉姑誕育三雛玉也挺如嗚呼弟玉孰使女挺
孰奪其永急難在心我淚如綆銘於堅石子目其瞑
　　　儀賔左公合塟志銘
正徳十六年三月廿九日我廣武郡君卒既殯其子舉
人國璣筮地焉遇同人上九同人于郊无悔又筮方遇
坤西南得朋於是偕術人出大梁西南行七十里至其
祖母崔塋西獲地焉先是𢎞治二年六月三日儀賔左
公卒於白塔兒梨園中塟矣以弗吉遷之園東四百歩
而公長子國璿死塟從之三子國玉死又從之四子國
衡又從之衡母郭氏死又從之至是國璣盡發其諸櫬
奉之西郡君葬既與公合而諸等墓各如禮從其日為
嘉靖元年二月七日其地尉氏康墻保坳也郡君父曰
三鎮國將軍將軍父曰鎮平恭靖王恭靖王父曰周定
王周定王父是為太祖髙皇帝將軍娶楊夫人以景㤗
二年四月十九日生郡君生十六年而婚於左左公諱
夢麟字應瑞永新逢橋人也父曰左輔監察御史謫炎
方驛丞而繼娶于崔景㤗二年五月七日生我公炎方
已而丞擢尉氏知縣㩗公尉氏㑹恭靖王避水如尉氏
見公遂以之婚郡君為郡君儀賔授朝列大夫籍宗人
府云公修軀偉姿讀書善繪喜吟喜與豪人游是時家
貲鉅萬起第宅闢園田出則駿馬聳蓋僕從都入則引
醇飫肥鳴琴揮管灑然竟日崔之殂也公廬諸墓無何
疾舁歸卒矣年四十耳郡君雖貴人然天性慎惠持禮
奉姑暨夫無殊于家人喚姑崔靣背咸姑及庶姑邵面
背又咸姑而夫之殂也屏澤飾卸華綺蔬素終身怒不
至詈笑不見齗終其身弗踰閾見人也然早夭其三子
過痛痿痺瀝瀝涎已又亡其女暨邵氏姑又折其冡婦
竟以憂卒年七十一矣是時孫男子左驂始有婦左駗
左騮左駟左騏俱孺孫女初歸于李昆女夫李夢陽曰
於乎賢罔壽夀罔愉老罔偕三者天下之至哀也矧又
隕厥雛公之殂又火厥室廬郡君雖貴人然孀居憂驚
茹荼至矣故君子謂天道無知使賢者弗榖銘曰田有
弗獲黄矢閟之種有弗菀壅之灌之徳有弗食守一俟
時嗟我公同兹永兹宅兹聚兹陽發隂兹驅神役祗由
本達支以乘厥生以融厥明以祥以靈以觀厥成
　　　封宜人亡妻左氏墓志銘
左氏者李夢陽妻也左氏蓋廬陵人曰仁宏者生㤗州
知州輔輔生宗人府儀賔夢麟而儀賔婚廣武郡君成
化乙未十月己丑生左氏於汴邸郡君者鎮平恭靖王
孫王周定王第八子也左氏生十六年歸李氏李氏者
陜以西人也李子父曰奉直君奉直君為封邱温和王
教授居汴而挈其子夢陽來初李子妁婚妁咸不之婚
也曰教授㣲而貧及妁左氏儀賔則顧獨喜入白其母
并郡君氏母郡君乃亦咸不之婚也曰夫非李教授兒
邪㣲而貧儀賔曰李氏子才竟婚李氏是時李子生十
有九年矣明年為𢎞治辛亥左氏生子枝云踰年壬子
李子舉陜西鄉試第一癸丑登進士第左氏從李子京
師㑹姑舅連喪李子西於是從而西戊午李子拜户部
主事居京師左氏復從京師已從通州己未孝宗皇帝
上聖慈仁夀太皇太后尊號封左氏安人給勑命壬戌
李子𣙜舟河西務左氏從河西務明年李子餉軍西夏
挈左氏還過汴是時儀賔母儀賔亡矣獨郡君而左氏
翟冠翠翹揚帔曵裙見焉其行于于也晳而頎瑱而流
珠郡君喜已而泣顧謂侍人曰向謂李生㣲而貧乃今
若此矣因道儀賔語云云愈益泣而慟乙丑李子進戶
部員外郎㑹今皇帝上兩宫尊號左氏進封宜人給誥
命兩命咸羙辭云明年丙寅為正徳元年李子進郎中
是年冬尚書洪洞韓公率百官彈宦官劉瑾等瑾以彈
事出李手明年正月驀逐李子奪其官於是左氏從李
子還而濳大梁墟中己巳左氏兒有婦矣庚午瑾誅明
年李子起江西按察司副使提學是年左氏有孫壬申
李子迎左氏於江西左氏舟河行值樁舟破僅免入江
過馬當帆脚打僮人落江沒及湖口風逆困崖下洄渦
中舟突崕石時時響於是左氏怖欲死計繫之登石免
甲戌李子以與江御史構從理官於上饒而徙左氏星
子㑹訛言賊過星子於是左氏自徙於潯陽是年李子
官復罷道潯陽就左氏泝江入漢至於襄陽將居焉㑹
秋積雨大水堤幾潰左氏曰子不心大梁非患水邪夫
襄汴奚殊矣且蘇門箕潁之間可盡謂非邱壑地哉李
子悟於是挈左氏歸歸而左氏病踰年骨立死死之日
正徳丙子五月丁未年四十二矣翌日牲奠左氏烹牲
腸腸自團織文理隂陽狀若流蘇垂綏夾耳提襻在上
李子觀之哭愈慟曰嗚呼神哉於是賦結腸之篇李子
哭語人曰妻亡而予然後知吾妻也人曰何也李子曰
往予學若官不問家事今事不問不舉矣留賔酒食稱
賔至今不至矣即至弗稱矣往予不見器處用之具今
器棄擲弗收矣然又善碎損往醯醬鹽豉弗乏也今不
繼舊矣雞鴨羊豕時食今食弗時瘦矣妻在内無嘻嘻
門予出即夜弗扃也門今扃内嘻嘻矣予往不識衣垢
今不命之澣不澣矣縫剪描刺妻不假手不襲巧咸足
師今無足師者矣然又假手人往予有古今之愾難友
言而言之妻今入而無與言者故曰妻亡而予然後知
吾妻也李子買大陽之山嘉靖某年月日塟左氏山下
杉棺柏槨負坎抱離四山三水是山也鈞州北三十里
里曰東張南稱杷裏右嵩前潁左連具茨李子曰嗚呼
匪志曷彰匪銘曷藏志防虞銘永處矧吾妻矧又吾知
吾妻於是志之而復銘之而刻之石銘曰坎而宫汝藏
汝封亦既考終汝曰咈約而修伸妍而短屈惟屈與伸
由人匪人繹而思之我心如焚廼竟汝分生雖汝分歿
汝共墳萬祀千秋孰短孰脩汝樂斯邱
　　　處士松山先生墓志銘
大明正徳四年六月四日處士松山先生卒年七十有
六嵗先是處士便數諸飲食不可口顧惟啜白酒又足
時時腫無力謂余曰嵗在蛇矣吾其死乎死則子銘其
墓余止之曰胡言之遽邪然竟死也悲夫處士有甥曰
王泊賢而文實主乃塟事來速銘而處士弟㻞㑹又以
其遺事來赴因并掇拾為志志曰處士姓丘氏名琥字
伯玉號松山蘭陽人也父陵官至山西左布政使娶谷
氏夫人生四子處士長也㓜頴異於書無所不讀然刻
苦因而吐血服白术丸數十升愈已又時病目廼棄去
以商遊吳中盡發其藴為詩由是知名吳中嘗過丹陽
買舟行一人來附舟直入寢所處士心知其盗也佯落
簮舟底而盡出其衣篋鋪設求之又自解其衣以示無
物又俾僮與酌酒夜則自撫其臥側明日其人去未幾
殺人于丹陽城中被縳乃以其事語人曰吾幾誤殺邱
公人服其智經營四十餘年遂起家至千金顧盡散諸
弟男女及族若所識貧乏者已而金輙復集集而復散
終不為自計嘗起第大梁東門結亭蒔木芙蓉菊亭旁
更為詩先後所為詩積萬餘數造詞巉削棘澁大類黄
韓亦為金元曲而比事假托謔浪不恭大抵玩世而泄
所不平酒中竦身按歌其音亮重越裂出宫雜商若敲
金戞石歌竟引滿掀髯而笑人莫之測也居常布衣簷
帽非名士而罕與往來蓋終其身足跡不至公府云謂
人曰我死稱為松山處士足矣竟以此卒先娶劉氏生
子忠上洛王教授先卒繼朱氏生女適生員薛翯側室
潘氏生子鎕常自憤其末年家事不遂臨終曰我死薄
歛不用槨棺首第書曰丘松山不瞑目之柩又曰死即
反葬母殯鎕奉治命以卒之六日而反於蘭陽之兆與
劉氏合忠有五子四女銘曰丘氏之先肇自東明曰丘
彦徳始遷蘭陽傳之仲和實生士能士能生陵處士三
季璐㻞及珙璐至叅政珙為縣令㻞才亦處䖏士捐舘
二季先䘮惟㻞紼挽於乎處士逺蹈跨時危行徳孤敦
實歛華獨行不疑人皆劫劫我約而腴季承以官承志
者吾歸于𤣥所從父母祖
　　　㶏亭先生墓志銘
先生姓徐氏郾城人也名聰字聞博嘗亭㶏上於是稱
㶏亭先生先生力行篤學苦節清修以亷孝聞春母病
思櫻非時無從得先生泣禱行彷徨叢薄間遇櫻歸母
食之愈人大異之稱徐孝子夫冬林之笋氷溪之魚固
非時者也精誠之至氣變以之故巢幕之雀避舍之蚊
君子不謂之怪也斯亦足以知天矣今例第不以孝文
則第孝子乃為諸生攻文文又弗第也乃以貢為醴泉
縣學訓導云李子之西也嘗往來奉天之墟是時訓導
罷矣乃土人猶往往能道訓導行事李子聞之則慨然
而歎曰吾不試故藝向使渠非小試之安知不目其為
兀兀之腐夫訓導之訓其徒也先行而後文制外以兼
内講肄以端其習考覈以程其規標的以大其業宏博
以邃其思抑揚以厲其志夏楚以鼔其氣乆之士憮然
若失也勃而變已翕而從翻然而革訓導乃忻忻喜曰
吾志其行矣於是構齋植竹峩冠委裾講唐虞周孔之
緒而乾州學㑹官缺檄訓導往攝之乆之而乾之徒猶
其徒也於是人始知訓導敬重之謂之才醴泉飢錢叅
政者出帑金千檄訓導賑之或問錢奚捨縣而任學也
錢曰人也孝亷孝則不忍人亷則不愛金飢婦有剥胔
食者縣捕之將磔之市訓導見之則泣曰不能使之不
飢而能使之不胔乎非情也夫剥胔救斃耳而今磔之
是以斃易斃也令釋之人聞之愈敬重訓導謂其才乃
使攝其縣事縣以之治於是豪人懼歸我侵田于學志
行矣無何免去或咎之訓導直哂曰子謂我兀兀腐夫
邪其亭㶏上也年向衰矣猶聚徒説先王顧益篤即大
寒暑罔輟也晩病目省延接矣至遇經生學子則顧繾
綣竟日李子曰予之南也嘗度㶏矣於是又獲知㶏亭
先生云而㶏上人蓋至今稱儉鯁直篤行躭學必首先
生先生生宣徳乙卯三月廿七日卒正徳辛巳九月一
日年八十七嵗娶陳氏義士陳某女先卒繼甘氏夀官
甘鍾女年五十三嵗亦先卒甘生徐固舉人女聘舉人
趙應式卒側室趙氏生徐確女適袁昺卒徐生曰於乎
吾父幸有聞抑孰知吾母者母貞懿寡言起家勤矣追
逺近矣逮下恵矣途路瘁矣然弗夀弗貴矣抑孰知母
者按徐氏諱保國初始徙郾城城西三里許其世墓也
以正徳年月日塟㶏亭先生於墓而二配合銘曰楩楠
在山匠氏之恥和璞終韞玉人其鄙嚢頴攸脱乃歛乃
歸剷耀刮垢鉤賾探㣲約之身掞之文以嘏其嗣人先
民哉
　　　髙處士合塟志銘
高處士者大梁人也名瑾字彦節年六十八嵗正徳四
年二月五日而卒塟鄭門塋矣後十有二年為正徳辛
巳而其配侯氏亦卒以明年正月廿七日啓處士竁合
焉侯氏少其夫二嵗卒之年七十八矣生二男子長曰
珣東明縣丞擢知黟縣又知東光次曰璐從弟提殺之
二女子一歸周鏞驛丞一歸陸澍典膳珣生三男子長
曰爵次曰仲嗣縣學生次曰叔嗣舉人璐一男子曰愛
李子曰孔子有言善人吾不得而見之矣得見有恒者
斯可矣予誦其言未嘗不酸心流涕也蓋重傷時俗之
偷云夫感贋成真溺華忘實礦金璞玉非其人莫識也
乃人見藝材辯博豪縱赫霍輙歛讋慕效稱賢或峩冠
飛纓氣使威喝則又嗟羡敬事之遂令閭閻山野悃朴
自修力田飭行之夫闇沕無聞不見禮於輩流吁時之
偷亦甚矣乃余今幸知髙處士䖏士固闇沕人也夷考
其行則孝弟儉直者也少事母嵗時上夀自歌舞為懽
事其二兄旦趨侍上食而退出則為執鞭或道傍伺顔
色蓋猶事父云長而喜誦書史說先王然不務裘馬不
喜酒不畜媵婢嘗嵗暮出取負欠割券持一空車歸里
人望見盡笑之處士不較也珣丞東明也强逆處士官
邸蹙額曰吾自不入公府今公府居邪㑹舊令代之去
問處士曰我孰與新令賢處士黙然熟視之已而曰君
似弗如也令歎服其直人又言處士家居里巷子弟見
之為起拜肅立僮僕假借不復關白其主人雞豚放猶
一家斯益足為淳風矣侯氏者巖之女也事姑猶夫事
母事二嫂猶夫事二兄嫂之子提殺璐也侯與處士計
曰吾幸尚有珣奈何令伯氏無後卒出之獄以百金詣
處士謝處士不受詣侯謝侯亦不受曰吾利而金出汝
邪君子謂夫婦者足為嫓徳駢羙者矣而顧咸闇沕閭
閻弗彰吁足傷已足傷已珣之知東光也亦强逆侯侯
弗往曰汝父不恬公府吾獨能跋渉就汝邪人言侯即
老親戚子弟罕得見其面禮婦人問答不踰閾出則擁
蔽其靣殆斯之類也夫叔嗣曰吾先洧上人也髙皇帝
定天下也立幟以定民曰赤幟軍白幟民曰義者傳白
幟遂徙大梁從民義生一子九九生一子清清娶李氏
生二子聰讓處士銘曰墨不能朱石不能糜松柏冬榮
厥操詎移居約履囏驗秉觀頥我躓彼蹶彼昭我晦匪
財而富匪爵而貴蹈貞服朴是曰民良髙帢布衣孝弟
直方閭里起敬閨人賛襄臧獲循循子孫赫昌今之梁
孟考世莫識不有臼季孰知冀缺不有景升孰欽龎徳
我言匪蕪徴此銘石
　　　劉處士墓志銘
劉處士者㤗和人也名熈字和皥號敬止於是稱敬止
先生先生殁二十年是為嘉靖元年而其子潜始以中
江教諭文衡於河南李子之提江西學也嘗識潜諸生
中異之而首㧞之於是濳見李子而泣而求銘其父墓
曰於乎濳死罪死罪父歿二十年矣而墓無銘也濳誠
死罪死罪雖然有待也非敢後也李子曰往吾按㤗和
也嘗聞若父矣矧濳也遊吾門序曰劉氏者其先金陵
人也後徙㤗和之珠林已又徙荷山號荷山劉氏諱公
唯者濳曾大父也號醉徳醉徳生元鐼號訥軒訥軒生
處士即敬止也䖏士少孤不仕然讀易精詣授之弟弟
宦新㑹簿授之子子以之第授之徒徒多為名流處士
故善酒母嘗病革處士籲天求身代獲愈於是絶口不
酒亦不復肉如是者幾十年周旋膝下母竟以夀終母
之終也處士苫塊棺側以俟其弟來凡年餘無渝無惰
蓋其性方剛得諸天者如此而族屬有犯或弗悛者必
鳴以攻之諸生弗率者斥去不少貸以是人服其誼而
憚其嚴云處士生某年月日年六十有七嵗配蕭氏石
岡大家子與䖏士齒徳相髙先八年卒生子一濳也女
一適某濳配歐陽氏生子二女一云李子曰予讀㤗之
九三而知天人之交也劉氏其當之矣夫劉氏於趙宋
顯矣科第甲一邑是後寖逺而寖㣲非謂無平不陂無
往不復者歟夫醉徳而下三世約矣然能歛華而敦實
守一履朴堅徳固性迄於濳也文行卓如後將有大聞
於時非謂艱貞无咎勿恤其孚于食有福者歟夫天人
判者爾往來進退譬猶符券至數百年而猶合於劉氏
見之故曰予於㤗九三而知天人之交也銘曰耕也或
餒蒔也或萎惟徳之綿其悠如泉流之為川渟之為淵
流之匪爵渟之匪約君子有榖後食其福
　　　梅山先生墓志銘
嘉靖元年九月十五日梅山先生卒於汴邸李子聞之
繞楹彷徨行曰前予造梅山猶見之謂病愈且起今死
邪昨之暮其族子演倉皇来泣言買棺事予猶疑之乃
今死邪於是趣駕往弔焉門有懸紙繐帷在堂演也擗
踊號於棺側李子返也食弗甘寢弗安也數日焉時自
念曰梅山梅山梅山姓鮑氏名弼字以忠歙縣人也年
二十餘與其兄鮑雄氏商于汴李子識焉商二十年餘
矣無何數年不来李子問演鮑七奚不來也演曰父母
兄三䘮曰䘮舉矣奚不來也曰七叔父四十四嵗始有
子而姪也一耳以是大係乎身家已又問鮑七何為演
曰理生飭行訓幼睦族玩編修藝課田省植八者焉已
其乆也内孚而外化之是故鄉人質平剖疑决謀丐益
者必之焉故效良則芳標羙規懿者必曰鮑梅山鮑梅
山云正徳十六年秋梅山子來李子見其體腴厚喜握
其手曰梅山肥邪梅山笑曰吾能醫曰更奚能曰能形
家者流曰更奚能曰能詩李子乃大詫喜拳其背曰汝
吳下阿䝉邪别數年而能詩能醫能形家者流李子有
貴客邀梅山客故豪酒梅山亦豪酒深觴細杯窮日落
月梅山醉毎據牀放歌厥聲悠揚而激烈已大笑觴客
客亦大笑和歌醉歡李子則又拳其背曰乆别汝汝能
酒又善歌邪客初輕梅山於是則大噐重之相結内明
日造梅山邸欵焉汴人有貴客欲其懽於是多邀梅山
梅山遂坐豪酒病損脾今年夏患瘧李子往候之梅山
起牀坐曰弼瘧幸愈第痰多耳然業處分諸件令演辦
酒食俟其起觴客别而還歙也先是梅山作憶子詩曰
吾兒屈指一載别他鄉囘首長相思在抱兩週知數日
携行三嵗隨歌詩筵前與誰論賔主膝上為我開鬚眉
情偏憶汝老更苦中夜難禁廻夢時李子因說曰君病
無苦念家梅山曰諾諾不數日而君蓋棺矣嗟梅山梅
山梅山又嘗作燈花詩秋燈何太喜一焰發三葩擬報
明朝信應先此夜花重重輝綘玉朶朶艶丹霞愛爾真
忘寐聞蛩忽憶家李子曰君詩佳頓如此梅山曰吾往
與孫太白觴於吳門江上酣歌弄月㝠心頓㑹孫時有
綿疾吾醫之立愈諺曰盧醫不自醫誠自醫之黄岐鵲
佗至今存可也嗟梅山梅山梅山叔牙後也其居歙也
號棠樾鮑氏趙宋時有遇賊而父子爭死者於是所居
里號慈孝里云梅山父鮑珍也珍父文芳文芳父思齊
珍號清逸髙尚人也娶王氏生二子次者梅山梅山娶
江氏生一男子二女子男曰若渭今六嵗矣梅山生成
化甲午某月日距今嘉靖壬午得年四十九而其櫬還
也演實匍匐苦心以之還厥情猶子也以某年月日塟
某山之兆銘曰﨑􁃔崺巇人謂非險淵洄澒洞猶謂之
淺坦彼周行彼復而迷桃李何言下自成蹊嗟鮑子胡
不汝悲胡不汝思
　
　
　
　空同集巻四十五
欽定四庫全書
　空同集巻四十六　　　　明　李夢陽　撰
　　志銘
　　　寄傲先生墓志銘
先生名玊字廷瑞姓韓氏通許縣人也初先生舉於鄉
拜郯城知縣郯邑小而賦繁民弗堪也以是困先生憐
焉而例體邑政無巨細必闗白於所司令始行或見弗
之合即美格閣以是民愈困先生於是則竊歎曰若是
奚令為也凡其細則輒自標號行不盡闗白所司於是
所司怒督責之而先生則又抗言執理徃徃無尊巽色
於是所司謂先生傲轉相擠陵斥先生乃棄官歸稱寄
傲子而通許俗人士大都宴㑹酒懽為適罷官則更放
騁而出其官時所營製如冠袍裘馬器皿華綺諸等盡
衒耀鄉人曰不如是猶夜行也而先生歸則獨嗜古書
竒字性又不酒第閉門坐課兒孫曹於是大為鄉人所
不悦目為韓怪而先生稔患目又寡言笑對客長揖寒
暄而已第瞑目坐於是人益逺先生先生弗動也今俗
喪即人士家崇豪奢文具先生父母䘮也則惟據典實
廬之墓兩䘮者六年以斯觀之其平生足推矣大梁人
李知縣者先生姊夫也毎招之來㑹其長子禹卿從空
同子游又其孫樷為儀賔而其同邑李知府亦罷郡居
大梁正徳末先生乃徙大梁居焉是時道州何公以都
御史廵撫河南聞先生有數學敦禮之叩焉先生辭謝
卒不傳嘉靖二年七月空同子㑹先生於酒筵見其篇
文富贍而嶃巗驚曰寄傲今七十嵗矣乃為此大文邪
時李知府亦在坐曰寄傲尚作蠅頭楷字與人札即片
紙吾未見一畫苟也空同子喜曰夀徴夀徴居無何儀
賔樷䘮其配君禹卿䘮其妻而先生亦不起矣於乎於
乎是年八月十八日也按韓氏其先項人也諱諒者始
遷通許而先生父諱斆嘗為臨淮知縣東城兵馬指揮
娶劉氏以景㤗某年三月廿八日生先生先生配苗氏
有子五人女一人壻曰賈希朱孫男女某某卒後兩月
禹卿奉其柩返𦵏通許之塋并其二䘮舉云銘曰胡為
而官三嵗而掛汝冠胡為而遷與其二䘮同旋於乎孰
畀子以賢孰躓之使顚孰嗇之使寒悠悠乎蒼天
　　　明故王文顯墓志銘
王文顯者蒲商也名現字文顯號噫菴子初文顯為士
不成乃出為商嘗西至洮隴踰張掖燉煌窮玊塞厯金
城已轉而入巴蜀沿長江下吳越已又渉汾晋踐涇原
邁九河翺翔長蘆之域竟客死鄭家口先是王教諭有
五男而文顯長父官既卑貧又四弟望我立以是文顯
乃棄士而就商商四十餘年百貨心厯足跡且半天下
然卒老於鹽塲文顯之為商也善心計識重輕能時低
昻以故饒裕與人交信義秋霜能析利於毫毛故人樂
助其資斧又善審勢伸縮故終其身弗陷於穽羅文顯
既以商起家乃大室廬備賔祭畢婚嫁四弟各成立王
氏固奕奕彰矣而教諭君罷歸顧獨出分其長子文顯
則第涕泣自咎責罔攸辯乃效作五噫之歌歌曰仰彼
昊天兮白雲䨴䨴噫莫慰父心兮子之罪噫朝入埽除
兮出而暮思噫清風飄裳兮明月鑒之噫古有履霜兮
實獲我志噫歌畢遂號噫菴子教諭君聞之悔泣父子
如初弟珂者之舉於鄉也㑹文顯省親歸稱觴遞夀其
父顧之喜曰兄商而利弟士而名乃吾今何憾矣文顯
嘗讀史以孔明取劉璋為是又謂宋黨禍成於蘇公非
程子激之也間質於其父父則又大驚喜曰現也汝商
而士邪乃吾今何憾矣吳龍者僮也嘗竊於文顯文顯
寛之一日外盜求文顯急執龍刃脅之龍卒不言文顯
匿所其父聞之則又大驚喜曰現也利而義者邪然天
固鑒之邪文顯嘗訓諸子曰夫商與士異術而同心故
善商者處財貨之塲而修高明之行是故雖利而不汙
善士者引先王之經而絶貨利之徑是故必名而有成
故利以義制名以清修各守其業天之鑒也如此則子
孫必昌身安而家肥矣按衞推官張君狀王氏榮河人
也諱仲文者元末徙蒲耕於蒲南十里今稱王家莊是
也仲文生彦純彥純生景嚴景嚴生秉信秉信生王榮
賔鄉飲以夀官榮生馨教諭者也教諭娶張氏以成化
五年九月十日生文顯嘉靖二年五月九日卒年五十
五嵗娶潘氏生崇仁崇先崇道州學生也女二長適監
生李廷光次聘蔣澄孫男二人女三人文顯既卒之明
年二月某日葬東原之塋銘日珠不珍貢而輝汝淵鶴
不翼天而唳汝田我得匪苟我室則盈我有不有我利
則成義不入於穴仁而免於盜兵逾艾而殞於旅兹天
邪人邪數邪
　　　明故李大法合𦵏志銘
李大法者予門人李㻍之父也名倫字大法祥符人也
而居之杞大法父曰李洪洪父禄禄父譲初洪武辛巳
河灌大梁於是譲挈家走杞水平或勸之歸譲曰梁杞
百里耳何必歸後辛巳河又灌大梁譲子孫遂免于走
明年壬午九月二十日大法生于杞正徳十六年嵗又
辛巳人詾詾謂河且復來是時㻍以學諸生寓梁或勸
大法胡不俾而郎回杞大法笑曰天地數若是齊邪已
而河卒不來大法娶于崔㻍母也崔生天順癸未三月
八日後癸未是為嘉靖二年三月三日而崔氏卒大法
素雄飲忼慨無憂少貧嘗為親負米力販魚鹽然處之
灑如也及崔卒則顧鬱鬱有戚容於是㻍跽問曰父何
憂也大法於是仰天長吁良久曰嗟吾將去汝曹是以
憂也㻍曰兒聞之隂徳陽報父鯁直無私曲惠流於窮
人孝弟忠厚鄉閭信之斯必夀大法曰嗟汝諸生也不
知天道邪天數周則易世之人逃焉者寡矣汝毋不癸
未生癸未死邪明年甲申二月二十一日大法果卒於
是君子謂大法知天順命李㻍問其師曰仁者有不夀
乎曰有之仁而夀者理也或不者其數也仁而謂必夀
則堯舜周孔雖至今存可也於是㻍吞聲哭曰父未嘗
學而知天順命已而曰吾母之奉姑也姑矇母籲天願
以身代者六年而姑目復開其事夫也罔不敬也然罔
不勤也如是而弗之夀亦數否邪李子曰嗟㻍脩短非
所論人顔跖是也自教之衰也孝弟忠信之士不表於
鄉閭於是田野篤行率闇焉無聞如大法者夫婦純懿
設非其子㻍以文學與縉紳逰即美誰其知者於乎斯
足以觀世矣大法子二長琨娶屈氏次者㻍也娶馬氏
女二一適杞生王用中一適温舉孫男五人女三人以
卒之年月日𦵏杞東郭堤外祖塋與崔合銘曰人也蕞
爾行則蹶爾杞東門原有穴邃爾配與之同亦云遂爾
千秋萬嵗佳城薈薈
　　　賈道成墓志銘
賈道成者通許縣人也父曰賈定山西按察司僉事母
曰劉宜人以成化甲午四月二十日生道成生踰年而
其母亡又二十二年其父亡賈生乃奮厲自立力學曰
始吾名也父名我曰希朱及字也字我道成斯非望我
為紫陽徒邪於是志洛閩之紹而深之以造乃賈生顧
又專易嘗俯仰高下旁觀流形而問李子曰月盈虧者
何也李子曰日映之也光之虧也去日遐抑又聞月丸
也視側則光虧賈生曰丸之譬謬也夫既日映之也彼
生之哉也懸如弓或又瓦仰何也又嘗問李子聖人觀
象而繫辭也三極獨不言象何也李子曰道包象邪動
者道邪賈生不答賈生游郡學廩矣竟弗録於有司人
於是頗咎賈生曰文奚不時也或曰賈生韜黙或曰枯
而神短賈生聞之亦不答乃顧嗜吟正徳戊寅九日李
子賈生共汎城隅之陂賈生詩曰波水澄霽澹澹浩浩
樓臺蹙沓林石皛窈霜露載零徑蘭凋槁偉彼松筠哀
此衆草人生㡬何榮名是寳辭調高逸李子未之和也
第扣舷歌蒹葭之章應焉已而賈生還邑則又作詩曰
郊原曠以脩零霜一何凄飢鴉噪枯桑故城委蒿藜黄
鵠輕四海游子乃念歸懐瞻顧里閭怛焉傷路岐意若
自傷靡遇者人於是頗復狹賈生疑之踰年而賈生病
死矣正徳己夘五月二日也年四十六矣賈生即病顧
猶不輟吟病間目其弟希尚曰吾作一詩自弔誦畢瞑
希尚及從羣弟侍聞之皆泣賈生復瞪目曰斯何傷古
誰不死遂長瞑生嘗自謂渫泉子凡所述稱渫泉子云
亦其不食䜟歟初生䘮弟䘮妹䘮繼母婁䘮兄已復䘮
妻妻知縣韓玊女也無男女遂絶希尚奉兄柩以卒之
年十月十日𦵏之父墓之側李子曰予嘗志其父墓矣
是故於賈生不復及其家世銘曰家將興賢者先生家
將殃才者先亡其生也登其亡也崩夫賈氏者顯也積
五世矣及其季也纍然衰絰之繼也弔者出而唁者至
矣鳴呼道成胡亡胡生吾女銘乎
　　　明故何君合𦵏志銘
何儀賔文昱者我從孫外舅也一日李子酒㑹要何不
來問何何不來也曰奔母䘮耳李子瞿然驚曰乃予罔
聞其母疾曰其母足背丁白而粟母弗謂其丁也爪破
之已又難而行丁乃走内攻母竟死後數日何儀賔來
我泣而丐銘問之果然又問奚兆何曰吾父殁廿年餘
矣母丁之前夜夢父馬而過叱母曰速從我來按何氏
其先河間人也後徙汴耕朱仙鎭西曰全者夀官也生
二子長曰何君諱禮字大用娶陳氏先卒再娶慕氏生
四子長儀賔也配沁源郡君次文昇次文晨次文星縣
學生二女一適劉鷺一為鎭國將軍夫人初從孫議婚
也人皆曰何儀賔賢問何賢曰貴而禮問其父人又皆
曰何君賢問何賢曰富而義既婚也李子之嫂㑹慕氏
歸而又稱慕氏賢問何賢曰黙而和李子曰立莫大於
禮利莫先於義黙莫要於和夫何氏者三善備矣烏得
而不興何君生正統五年十二月九日卒𢎞治十四年
二月一日得年五十五嵗陳氏生正統九年十月十日
卒成化十七年七月廿八日得年三十一嵗慕氏生天
順八年七月九日卒嘉靖元年十一月十五日得年五
十九嵗合𦵏西韓村之墓銘曰天之道還兮地之義完
兮還視爾履完視爾美美哉爾阡穿不及泉吉而安兮
　　　明故蔡思賢墓志銘
蔡思賢者夷門之隐人也名鑑字思賢號淨居道人初
蔡之冠也筮賔敦典議字焉蔡長揖謂賔曰字我曰思
賢賔問何也曰竊聞之鑑以鑑貌人以鑑心非賢不可
吾其思之矣其長也勤敏以周物恭儉以裁用和易以
混俗廣施以闡仁擯惡以充義敦詩書以訓來陳古今
以驗徃其久也質徃者服濡訓者革耻擯者避徳施者
親於俗無暌在用靡匱物蕆行成君子於是謂蔡子善
自字其老也稀省以息慮𤣥冲以導和游適以陶眞斂
退以諧物是故身鮮疢疾家無横非人無詬謗兄弟式
睦子貴大州蘧蘧于于怡然考終斯隐人之行也李子
曰予於蔡有三徴焉夫安夀吉者天之所以優善類者
也蔡氏備之足稱善人矣孔子曰善人吾不得而見之
矣得見有恒者斯可矣予今見之不足占世乎按蔡氏
其先潯陽人也名宗先者國初從軍南征渡采石充海
船米字號牌總兼領庫船嘗赴景陵衞投戰檄賞銅鐵
五石已論平陳功又賞銅錢漿酪諸等曰蔡保者𨽻彭
城衛護周王永樂間調䕶衛入京而保以鞍匠留侍
王遂居大梁保配王氏生子四長曰玊次曰琰次曰良
又次曰璟琰配鄭氏生子二長即思賢次曰銘生女一
侍周懿王封夫人思賢配蔣氏生子三長曰俊信陵
王典膳次曰俸濵州知州次曰佩思賢生宣徳壬子九
月十九日卒嘉靖癸未四月九日得年九十二嵗𢎞治
末嘗詔拜夀官蔣氏生正統庚申正月二十三日卒
正徳乙亥二月十一日得年七十七嵗蔣之卒也業𦵏
土城南故雞鵝池地於是啓其竁與夫合是年七月有
八日也銘曰蔡子篤行爰以孝聞嘗糞籲天介福何云
蔣也相之執恭守勤奉姑服勞或至夜分子剖郡符飭
躬流芬雙玊載瘞連理同墳於惟茲野有賢在下過者
立馬厥淚攸灑
　　　江都縣丞蘇君墓志銘
江都縣丞蘇君者尉氏柏岡里人也名琇字彥器大父
春生五子第四曰明明亦五子第三曰蘇君蘇君亦五
子第五曰濟衆來請銘其父墓徃左生告予曰蘇君葢
少時一憧憧人也然顧内修攻學學足以第也然乃竟
不第竟為丞其始為丞也人告之曰江都土浮俗偽蘇
君曰嗟是欲使我先偽逆之邪夫偽逆之必先覘顔色
顔色之不得必機闗其言語言語之不得必鉤賾其隂
細此而不得必有誤中之民矣安有為人上而忍為此
者邪卒不以偽逆江都民江都民見其丞誠也亦率誠
事丞居無何蘇君歸民相挽留泣曰丞奈何歸蘇君曰
田荒矣歸欲鋤之耳民曰鋤田勞孰與為丞君笑曰汝
謂丞為逸乎竟歸徜徉以夀終今按厥子銘狀葢蘇君
生正統三年十一月四日卒正徳五年八月五日得年
七十三嵗左生稱其夀是矣狀曰以明年三月一日𦵏
城西之原又曰蘇君五子皆出自韓氏其父五子皆自
王氏其大父五子皆自某氏銘曰東有嘯臺嵣如嵭如
蘇冡在西斧如堂如其中坎如並峙儼如
　　　明故遥授滄州判官賈君墓志銘
賈君者通許縣人也葢賈氏世居通許今其墓有三一
曰韓朱岡墓一曰郭東墓二墓者賈氏宋元以來墓也
纍纍相望一曰三里岡墓則𦵏君曾祖以下君曾祖諱
贇洪武間以人才為鉛山縣知縣贇生麟封監察御史
麟生恪少與婁良齊名語曰婁良賈恪氣如山岳恪舉
進士官至山東叅議是為叅議君叅議君有三子而賈
君長最賢二弟又並賢顯貴無忝於賈君以故通許人
推豪鉅族無能先賈氏于是賈氏族聞天下而賈君又
自譔次其世系播之人故賈氏諸所名徳及諸隂細行
可誦説者乃咸由是彰矣故曰成賈氏者賈君也天順
間募馬實邊賈君入其馬為監生已患癬癜鬚眉皓皓
爾叅議君㑹又卒賈君乃力上書辭曰臣疾弗克事事
願給空銜飬母殁身許之得遥授滄州判官拜于家前
叅議君致其仕來居大梁日與老長㑹約逰大梁人葢
咸望風尊敬之及君拜官亦日與老長㑹約逰而大梁
人輙又望風尊敬之顧愈甚故人為之語曰賈君善繼
志賈君性静重少言不喜酒遇酒到口輙推去然坐竟
席席上人即嘵嘵呶呶揎拳臂相狎侮賈君第坐顧竟
席席上有歌舞女賈君第生如無歌舞女即竟席不見
其不衣冠歸也夫鄉飲者天下之大防也今鄉里無賴
子弟類鑚剌深衣大帶炫曜而官宦士謂不甚損益而
弗省也及賈君為鄉飲賔乃遂言鄉飲禮頗施行然今
亡矣其生以正統七年七月三日卒正徳四年五月十
七日年六十有八嵗取王氏生二子希程希吳一女為
輔國將軍夫人繼取耿氏生三子希高希言平定郡君
儀賔希冉一女適李輬君名宏字仲仁號懶雲居士云
銘曰有雲漇漇以觀我時其行施施巻於違雲奚悲
　　　封徴仕郎中書舎人何公合𦵏墓志
信陽何景明為中書舎人無何即致仕歸歸逾年䘮其
父已又䘮母將𦵏伻來乞銘余扙涕曰余始與景明友
葢日想見其父母乃今不及見矣志曰封徴仕郎中書
舎人何公者信陽州人也諱信字文實其先居羅田曾
祖太山始徙信陽髙皇帝過信陽樹二旗令曰為我
軍立紅旗下為民白旗下於是太山即立白旗下太山
生海海生鑑隂陽典術鑑生何公何公少使氣大言任
謀然數困鮮成事人不之竒也有盧翁者識之女以女
語人曰吾甥三十當有聞是後有異人産其家公三十
果辟為布政司承差見諸承差者汚賤無藉也又率務
裘馬相高何公恥之獨潜飭行檢誦書久之頗自表見
而布政使吳節因竊怪之特使董大役事出其金公則
立辦顧又入其羨金請賑貸所全活以萬數吳公乃大
喜以為賢引置心腹成化末闗中大飢詔發漕粟萬石
至衞口曰河南發卒輓抵闗當是時河南獨南陽汝寧
熟於是河南乃即發南陽汝寧卒萬人將行何公聞之
恚曰今闗中米石不過直金一耳今奈何若是矣乃入
言於吳公曰公誠權出帑金萬使入闗糴可遂得萬石
乃因令二郡曰能人出金一即罷若役仍給粟人一石
二郡人知役且十倍費必踴躍人願出金一而不肯受
粟是公一舉活闗中之民弭二郡嗷嗷之口而省粟萬
石矣吳公曰善卒用其計何公於是有名河南然顧豪
亢自負太監汪直至河南河南都御史以下震懾皆匍
匐行上謁㑹直左右俾都御史劄屬括名馬都御史業
已諾然手戰不能執筆汗簌簌下何公在旁曰都御史
大臣不當煩吏事乃奪筆代都御史劄其無嚴貴幸如
此其後為㑹寧渭源二驛丞又有抗監貢獅畨武官及
禽巨猾李氏事今皆不詳第詳其著者焉何公為人大
段厲氣義不欲齪齪與世浮沉或見尊官大人有弗潔
也則退而唾罵之而汪直過時按察使陳選見直獨長
揖不拜何公終身歎慕之曰陳按察眞男子也何公故
病足徃在渭源病足㑹御史行縣簿尉以下當徒走奉
輿馬行輙數十里何公於是仰天竊歎曰嗟乎可以去
矣遂即棄官歸然貧無馬騎有人資之車一乗馬一匹
乃始歸而舎城西溪上即又日歌吟力田誦書郡人即
無小大咸望風起敬公稱先生不曰何驛丞也乃後何
公以子景明封官乃何公不欲稱其官稱曰梅溪居士
郡人即又稱梅溪居士云先娶盧氏即前盧翁女盧翁
有異術嘗以䇿千石將軍有功已棄之亡歸故不及於
難繼娶李氏其父山東人也寓羅山盧家羅山盧家故
與盧翁徃來善盧翁因竊知李氏女賢及盧氏死乃力
主李氏女繼盧氏曰産異人者此女也乃後二氏皆封
孺人云盧氏生景韶累官東昌府通判卒景暘舉人而
李氏生景暉景明又生女適孟洋今為行人何公生某
年月日卒某年月日年若干嵗盧氏生某年月日卒某
年月日年若干嵗李氏與何公生同嵗卒同月以某年
月日合𦵏西山之麓
　
　
　
　
　
　
　空同集巻四十六
欽定四庫全書
　空同集巻四十七　　　　明　李夢陽　撰
　　志銘
　　　凌谿先生墓志銘
嘉靖五年十二月乙丑中奉大夫雲南左叅政凌谿先
生卒于家越明年十二月庚申𦵏郭東三里官莊原先
是訃至大梁其友人夢陽既為位哭將絮酒束芻使使
往奠之㑹其弟應辰以書狀來徴銘曰先生天下士也
先兄固雅善公敢以銘請而厥子藩致懇辭更苦讀之
令人淚簌簌下曰凌谿以文祟其身所謂世人皆欲殺
之者乃天亦忌之使弗延邪夫人者顧子誄之備矣乃
其心康之文足白之矣而予復奚言者志曰凌谿先生
姓朱氏名應登字升之揚之寳應人也生而犖竒童時
即觧聲律諳詞章十五盡通經史百家言其父江陵公
者異之然懼其踰也約之古凌谿悟乃著申臆賦以見
志而力殫于淵學於是飫醇探臠程猷經用噴英摛華
樹聲藝林矣年二十舉進士時顧華玊璘劉元瑞麟徐昌
榖禎卿號江東三才凌谿乃與並奮競騁吳楚之間歘為
俊國一時篤古之士爭慕響臻樂與之交而執政者顧
不之喜惡抑之北人樸耻乏黼黻以經學自文曰後生
不務實即詩到李杜亦酒徒耳而柄文者承弊襲常方
工雕浮靡麗之詞取媚時眼見凌谿等古文詞愈惡抑
之曰是賣平天冠者於是凡號稱文學士率不獲列于
清銜乃凌谿則拜南京戶部主事隂欲困之凌谿剸棼
斷錯乃顧亨于官而其學愈淵居無何陞延平知府意
州郡吏必難乃凌谿為之愈益亨乃于是陞陜西按察
副使使提學凌谿闢正學院羣秦士高等其中置官設
徒豐餼嚴約談經講道至者且數千指風教大行文自
韓歐來學者無所師承迷昧顯則我明既興隆本雖切
然要奥未聞也及凌谿等出創覩駭疑大不容於人人
各以所不勝相壓而凌谿性挺直不觧假詞色於人更
哆憎口恨不即穽之幸例調荒裔徃禦魑魅尋陞叅政
卒罷去凌谿歸潜伏草莽中温繹前業期十年盡償所
願而今亡矣噫嗟嗟悲乎悲乎人忌之天亦忌之耶夫
蛾眉胎禍才美秧毁順徃逆來孰非爾者然英人志士
毎甘心窮約而不悔者徒以人者難必而天者足恃也
十年之内徐何載淪凌谿胥殁天實忌之矣人何尤哉
噫嗟嗟悲乎悲乎凌谿生成化十三年正月己未得年
五十醫㫖曰先富後貧病從内生言淺狹之易折也凌
谿廓落易直憎口日哆而聼之如蒼蠅過耳斯其量可
與㒚㒚伈伈者道哉退研精純推訂律厯運數讐史質
經底詮名實流覽今古横睨宇宙視軒駟直芻狗耳大
命中奪齎志長畢非天忌之而誰忌邪卒之日適邑官
來謁揖譲而氣絶斯病内生之否邪噫嗟嗟悲乎悲乎
凌谿他所竒節隐行與凡厯履宦業忠孝友義言動細
小莫之具述第述其生死大㮣闗運數者如此詩文則
自有集行于世江陵公諱訥封南京戶部主事配范氏
封安人江陵父瓘以處士州郡徴之不應嘗與脩英
廟實録處士父宗㤗宗㤗父彦明徃㑹凌谿面咨其家
世趙宋間名之修者居于吳為學官宋季北徙徐名寳
臣者元初為將軍元季徙寳應我朝名鼎者通判耀州
後謫戍為亰衞兵然莫詳其系次凌谿娶于陶亦封安
人生子一曰藩孫子女各一藩篤古世其家學朱氏弗
衰矣銘曰陸有時洋湖有時桑不崩者人於惟其文凌
谿子墳
　　　明故趙府教授封吏部考功司主事王公合
　　　　𦵏志銘
王公者長安縣人也名琮字良璧嘗居東邱於是稱東
邱公云東邱公其先豳人也而徙長安曰王鵬飛者仕
元為同州判鵬飛生王瓉有名於元厯官中丞嘗代祀
岳鎭及郊㤗定帝命以爵服從郊事是故其遺像蟬貂
焉中丞生擴擴生嗣祖嗣祖三嵗孤克自底於立然喜
退晦嘗以祖䕃除涇陽簿已棄去嗣祖生有三子少者
鐸也㑹大明皇帝興詔舉文學者嗣祖懼乃霾其三
子俾弗學鐸亦三子東邱公其少云東邱公性剛執言
論侃侃於人罔徒遜然嗜學勤書有文初為學官弟子
即弗諸弟子羣諸弟子時時敬憚之然心弗甘也東邱
公置不理但日檢其身自省修出則嚴冠衣端歩趨行
不流視立不亹談見者愈疑異避公即諸弟子無敢公
㕘也久之乃相語曰東邱實乃相率師事公而親教諭
普暉者褊人也好使氣凌諸弟子乃顧獨器公而言之
學憲官於是學憲官立召公與語悦之而知其中丞後
也即又求中丞像觀既而曰王秀才長身玊立方瞳重
頥望之若神仙可謂無忝爾祖者矣普暉退而語人曰
學憲識人東邱公十試於有司不第竟嵗貢補延津縣
學訓導秩滿陞趙府教授是時王壯盛頗究心於文
學公至則列十事以諫一曰忠言奉藩謹二曰孝言懽
親備三曰格心四曰講學五曰親賢六曰逺佞七曰絶
翫八曰輟逰九曰斥異端十曰減音樂援經證史言率
典則王覽之嘉焉已謂左右曰恨得此人晩耳與李
長史同延顧諟齋君臣唯諾竟日而罷賜綺衣各一
襲自是禮貌隆重公入見王必整衣冠却伶優指示
一二中官曰王先生好人侍王葢十四年猶一日云
今制子貴於父遇推封父免而封公子納誨為工部
主事有詔公當封王聞之驚曰王先生去我邪於是
勉留公勿封未幾納誨改吏部考功主事公又當封
而納誨虞王留公堅乃於是移書王陳烏鳥情事王
不許納誨於是再書致王詞殊懇惻其畧曰夫心無
終窮分有限隔即令父皓首瘁躬於王朝如子職何
故明哲抑情以全道仁人錫類以成物言事有變常勢
分緩廹難以例論也况既老而傳春秋之義七十致事
禮經之文揆之今制罔乖古典父年逾七前途匪逺惟
王察焉㑹公辭之亦力王弗能留乃與妻許安人偕拜
封就養京邸云未幾公如易州又如河南間闗南北咸
子故許安人者教授許黯仲女而公同縣人也黯為山
隂訓導生安人於山隂安人聰慧有識諳女誡諸書納
誨始認字安人業口授章句竟俾陟于顯其吏部遷易
州也安人無戚顔及陞河南按察僉事亦不之喜或問
其故安人曰夫芳臭者人通塞者天兒即賢何憂乎賤
貧一日僉事出閲囚入告安人安人曰汝知王賀于定
國乎其愼之矣僉事跽而曰謹受教出閲囚簿半報安
人疾作倉皇返安人弗起矣僉事歸既𦵏􁇡而詣墓父
與俱徃明日父疾作而卒僉事哭謂人曰父之疾葢重
傷吾母云李子曰於乎予與僉事鄉同榜署同朝是
故叙東邱公鑿鑿然猶漏其事實夫資内以成理則家
國成尚矣今觀許安人非其證歟閲囚之誡予耳親焉
已所謂齊徳並夀者非歟王公生正統丁巳八月廿五
日卒正徳丁丑九月五日年八十一安人生正統壬戌
十二月六日卒正徳乙亥四月廿六日年七十四王公
卒之明年月日合𦵏江邨之兆納誨娶張氏生子大治
女玊梅玊蘭繼娶郝氏生女玊麟大治聘知縣許錫女
三女咸名姻銘曰大裔必熾八世是徴大名必升盈者
以興於昭王氏發之同州中丞實揚有碩其膚龍旂交
交帝曰汝郊錫爾侯服汝陟汝寵受福亦孔中葉載淪
時及而振涇陽蛇蟄東邱蠖伸伸而靡遂後英是蹶同
理殊榦共苞異枿合貞肖端有培孰遏
　　　明故封翰林院編修文林郎賈公墓志銘
賈公者臨潁縣人也名瑛字宗玉嘗自曰人莫如我樂
號曰樂菴於是人稱賈樂翁云正徳戊寅翁年九十五
矣㑹其子南京祭酒詠徴入道邑里㑹又翁生日於是
大置酒聚賔若族暨闔家觴翁上萬夀翁顧謂祭酒公
曰嗟詠汝行矣汝無吾憂吾無靡樂也祭酒公退而邅
延弗忍行翁復謂之曰嗟詠行矣無吾憂吾謂天下無
身加者是故於物也漫然吾生無欠心事故寐也蘧然
動也蠕然吾今九十有五年矣是故獲不履於憂夫憂
生於不足不足莫如子孫䝉乃曹事我順誨之聴各修
名顯立乃予奚所不足矣夫不足或争予見義慕之見
不善避之是故於人無犯色飽吾遨焉已醉吾陶焉已
無靡樂也行矣汝無吾憂祭酒公退而仍邅延弗忍行
已而翁飲於外歸醉而跌遽終是年十月十六日也君
子曰孝哉賈子邅延而終其親李子曰徃予在朝與祭
酒公友蓋數聞賈翁性行云翁無不足然顧足無爭人
顧莫與爭翁慕義人慕之義避不善不善顧翁愧有不
善恐翁聞也於乎斯所謂實徳久則孚者邪徃聞李某
者假翁田二百畝不歸翁笑而棄之語曰侮觀量廹觀
守無論他事即此則翁之處順常可知矣斯徳之實非
邪君子曰實者名之主也故人莫大於自名亦莫大於
人所名故夫潜翁晦賢者居焉文中貞曜哲人諡焉誠
有謚賈翁者謂之徳樂可矣翁生永樂甲辰八月廿五
日以子貴封翰林院編修文林郎為鄉飲之賔詔數又
賜帛米肉云配曹氏封孺人先卒翁以卒之年十二月
十日啟孺人竁合焉墓在邑南祖塋之次翁子五長曰
誌義官以寫眞名識者謂之神品次曰讃㑹同館副使
次曰謙次曰諝次曰詠鄉舉第一舉進士授翰林院編
修歴兩京祭酒文學行業為天下宗女一適李昌批驗
大使翁有孫十人鄉舉暨學官弟子者各二人曾孫八
人𤣥孫九人按賈氏膠東侯之後曰賈漢臣者仕元為
萬戶居鄭漢臣生景山元陜西行省㕘政始徙臨潁景
山生彬字文質通子史執義曜徳學宫飲射則賔之年
九十終配李氏生賈翁云銘曰兵後我生生不識兵
九朝太平百欠五齡以歸以寧豐本逺條前奚弗超後
奚弗昭既昭厥後我獨匪夀若翁者所謂全天者邪抑
天全者邪
　　　明故臨江府知府致仕尚公墓志銘
嘉靖二年九月一日臨江府知府致仕尚公卒其子東
巽等匍匐如梁請銘李子乃嘅然而歎曰嗟吾美儀今
逝邪夫其弟美信者固予同年進士也則公於吾猶兄
也公睢人也諱縉字美儀號水南子其先嘉興人曰官
盛者軍于睢遂為睢人官盛生尚雲從太祖北伐没
之軍雲生興從南伐有功不録君子謂尚氏有後矣曰
無言不酬者人之要也無徳不報者天之道也不于其
身于其子孫尚氏之謂乎興生福福生絅果舉進士又
生縉又進士兄弟俱拜兵部主事又繼守山海闗君子
於是謂尚氏有天身遺其功而兩孫登之庸成化丙午
公調刑部為貟外郎有明决聲孝宗立則特命之録
畿内之囚眞定王清者與鄰人高相毆而是夜高之妻
與姦夫乘之殺高獄莫能明者一十九年公一訊而得
其情時稱神明歸陞郎中雲南司掌京甸凡三法司事
無巨細由焉前官毎苦蹠盭剛柔胥難而公則獨以能
稱謂之尚一火言一火鑄成也秉鈞者方擬擢公㑹杖
殺衛尉乃出公知臨江府府當楚粤之衝土習豪猾公
至首擒謝金薄等數十人又釋誣死罪者數人又贛有
巨盜公計勦獲之於是威行郡中而傅從學者兄弟訟
産累嵗不決公至覽牘而歎曰嗟民之愚如是邪立為
剖白咸稱公為再生包老在郡三年吏畏民懐秉鈞者
方擬擢公㑹章樹鎭税課舊為王府據者公奏奪歸諸
公遂遭搆陷而公亦抗疏觧印綬時年四十二矣居無
㡬美中美信俱以叅議罷歸兄弟金紫毎出則冠葢輝
奕塡塞閭里然位咸不稱徳諺曰不竟其禄子孫之穀
君子於是謂尚氏長矣公生某年月日距今卒之年得
夀六十有九而林下者乃㡬三十年使究其用則公之
業豈直前云云於乎悲夫悲夫公父封工部員外郎母
趙氏封宜人厥配劉封安人安人先公卒繼者顧氏有
子五人東明州學生東巽東臨國學生劉出也東有東
萃顧出也女三人長適指揮使孫禮劉出次聘蔡指揮
男蔡某次聘吳指揮男吳英顧出孫男三女二公卒之
年月日𦵏城北恒山之原與劉氏合而公所著江西志
水南稿睢州志諸書東臨藏之家銘曰古稱大才迎刃
是譬嗟我美儀不習而吏孰云錯盤不鋒而剸旬月千
牘剖之靡寃或餽之金鄉嫗是媒乃配怒之叱之而回
䘮或弗舉配也則戚勸夫助棺脱簮罔惜夀雖靡齊賢
則嫓之二璧同瘞安斯永斯千秋有聞徴我銘辭
　　　明故中順大夫衢州府知府李君墓志銘
李君者名志學字遜卿號雲崖子通許縣人也李氏葢
其先封邱人曰李二公者以兵走通許居九女塜二公
生奉先奉先生循循生榮榮生李君李君生而穎異讀
書攻文年近四十始登進士第為庶吉士拜兵部車駕
主事坐忤勢貴調眞定府通判當正徳辛未壬申間覇
州盜起雲擾中原所過城破落焚旗幟蔽野鉦鼓震沸
而眞定屬邑多其衝者李君承委賛畫周旋矢石間賊
平與賞獲綵段明年陞蘇州府同知尋陞戶部貟外郎
擢郎中總理宣府糧儲㑹武宗幸宣武李君調度公
私具足上以為能而君貎復俊偉善條對間有應制
之作雅俗並陳上覽之顔毎為之霽是時江彬用事嫉
之計出君衢州府知府一日上問李郎中何在知之
乃自衢州召還久之不得見彬蔽之故已而上崩李
君乃遁還自謂年逾五十古人所謂日暮途遥之時也
敭歴中外備嘗險艱身挂金紫囊有俸錢於布衣足矣
乃絶意仕進剷晦光彩營菟裘開竹林蠟東山之屐鼓
西園之瑟雖延黄冠叩𤣥秘談説化術然嗜醇甘躭姝
豔空同子見之嘗嘲之曰喧寂不共途動静無並驅子
謂果有揚州鶴乎李君曰根汚泥而挺清泠之上者蓮
之所以神也故曰溷溷含至道空同子曰否汚泥不染
者以其根蓮也子誠蓮也則可非蓮則壊矣嘉靖二年
冬十二月十日李君中風遽卒距生之年成化六年十
月六日五十有四嵗耳君之父淮府典寳副以君貴贈
奉直大夫戶部貟外郎配潘氏張氏皆贈宜人君先娶
時氏繼和氏僉事維之孫進士暲之女也生子曰夢凰
側室子曰夢松女三一適張鍔學生一適董漢監生一
適張時興舉人孫女一曰啓孫先是空同子謂李君曰
死生有命冨貴在天信矣然人之冨貴之去身也則智
慮衰謀計左而其將死也則魄奪心亂徃徃犯忌諱昧
戕伐斯自為之亦天與命使之乎李君曰氣窮則神離
故為之者人而所以為非人也空同子曰君子以理制
氣以定俟數是故丁陽九而神不為之摧所謂修身以
俟之者故曰既明且哲以保其身李君知其問為已發
乃伸眉掀髯囅然而笑曰子亦聞道外之道乎吾方叩
𤣥牝挾素女逃名於沈湎娛樂之區而神游乎溘埃歊
塵之外子亦知之否乎空同子曰君以仙為的邪仙即
觧尸出神然竟旋轉氣中久亦消之矣况未必仙乎相
顧一笑乃後不逾月李君墮馬又旬餘中風口不能言
目第直視執空同子手握之者三意若悟前相顧而笑
者然莫及之矣殁之再逾年為嘉靖乙酉夢凰等奉君
之柩以閏月六日𦵏之通許七里灣有封有樹而求志
焉於是為之志而銘焉銘曰有永永者孰謂之短有奕
奕赫赫者孰謂之淺殁而有聞孰謂匪逺泉深土滿望
之巍如纍如君子之阪乎
　　　明故中奉大夫四川右㕘政崔公墓志銘
嘉靖五年十一月廿六日中奉大夫四川右叅政崔公
卒于家年八十有八嵗矣先是其子南祭酒銑抗疏求
致仕歸是故公之終所事無憾焉君子謂祭酒能子矣
公諱陞字廷進號南郭學者稱南郭先生其先樂安人
也有諱大者生彥和彦和生剛趙庫大使後累贈中憲
大夫延安知府大使娶于蔡後贈恭人以正統十四年
十二月十四日生公于安陽乃後遂籍安陽公童時㑹
父失官貧兄五四各出自營獨次兄父母居日一食然
猶糲也而公於書顧益攻久之悴母蔡憐之泣謂曰兒
從兄賈不易效邪公弗聴顧愈益攻書年廿六李給事
中者見之異焉遂女以女後封淑人明年為成化乙酉
公舉于鄉已丑登進士第拜都水主事改武選以父憂
起改主客又以母憂起武選擢職方貟外郎出知延安
府陟叅政敭歴中外凡三十餘年公既以蓬蓽力致青
雲巨才洪識逴越倫輩而氷蘗奮勵無殊寒約遂能輝
前裕後慶流于子孫至今相人訓學誨徳必曰不見南
郭公少時貧邪今人凡少貧至貴顯必婪而公主客時
畨人有踰請者業賂鈞樞者許之矣日趣上議而公執
弗僉名畨人夜持玳瑁竒香各十餘斤餽公斥之出旦
聲其事遂寢公雖厯三部階五品然僦屋而居兢兢如
少時出則一瘦馬青布袍耳僮日出拾馬通淑人李雜
諸薪手㸑之故自為郎官識者業以台輔期之矣先是
星變求言公與餘干蘇章同奏竪閹干政妖僧蠱惑援
芘憸士竄逐忠良所致又言兵部尚書王恕今之伊傅
不宜置之南京奏入不報而他言者或頗及宫禁秘
密上甚為之怒於是書言者六十人姓名于屏擬升則
絀其級不則逺惡地於是吏部故遲公獲免孝宗即
位乃有延安之命邊都瘠耗習猾而俗夷公至立規畫
固扃鐍謹簿書節浮浪省逰宴時出入退果菜私園乃
清疆埸覈徴税平徭役鋤豪横招流逸墾荒閒實廩庾
乃始葺廢墜療疾疫敦行布惠黜邪崇禮興學誨徒咸
鑿鑿名實詳具行狀中先是成化末郡大飢民太半亡
漢中山谷中公蒞郡復者十六七㑹屢豐斗米數錢耳
斯不足觀政邪公嘗見宜川知縣唐來馬鞍驚曰鞍如
是華邪廉其價近百金曰有一鞍百金者邪遂收按之
果盡獲其貪狀黜來又杜文祥者延之巨猾也見公恵
而實易之毎大言曰崔誠好然貧官也聞其自少貧吾
起大獄必使之窘意公聞之必闗節而公佯若不知者
已而有發其殺人事者公鞫之然罪不至死遂生之議
者謂公内明而外容剖大決難靡動聲色頗似稚圭亦
相之山川之鍾歟而不知履堅秉貞識體負器自郎署
時定矣在郡七年擢四川右㕘政𢎞治丙辰監營夀王
宫於保寧役者數萬人費覈而力舒戊午逆申王于境
民無擾者人稱之公行部勾稽既詳顧又喜㢘臧否與
僉事曲鋭齊名蜀人語曰崔㕘曲僉屹如雪山嘗如松
茂得暈疾久弗愈己未秋遂致仕歸歸三十年至是卒
公恭儉出于天性少壮隐顯一耳故能芻豢蔬糲文錦
布緼輪奐蓬茅器無飾銀服無裁綺家居檢書課農灌
溉花竹年踰八十則日焚香静坐精神内瑩聰明長存
出入不杖卒之日顔面猶生也雖天畀之遐如報公者
然禄位未極議者毎有蒼生之憾斯非命而何邪嗚呼
傷哉公生子三長南祭酒也次鉉次釴女亦三長適丁
璽千戶次適賈澤次適張吉俱學生孫子四滂舉人次
汲㳄涌次泮女六長聘樊剛錦衣指揮次適劉仁學生
次適李世隆次適張宗茂學生餘尚幼曾孫子一士㮚
女一公卒之明年月日𦵏彪澗之兆與李淑人合淑人
先公六年卒業自有志刻石銘曰積之豐用之嗇中折
其翼井渫終食象賢肖徳有瑗有寔妥公兹域聚靈發
祥虎變鷟翔英英洋洋後其大昌乎
　　　明故博平王教授蕭君墓志銘
博平王教授蕭君雅字惟正其先長沙人也後徙廬陵
瀘源遂為廬陵人已復自瀘源徙衝頭於是為衝頭蕭
氏然衝頭有環溪二乃人又多稱雙溪蕭云君高祖蕭
以信保寧提舉以信生文寳南安教授文寳生桂望桂
望生蕭祐號居易子著梅竹山房稿二十巻稱居易先
生居易娶彭氏生兩男子矣一夕夢社壇樹綵幟已而
復生君君生而穎特既長為縣學生立文飭行諸生莫
先也乃諸生顧易第君乃獨弗第乃獨貢而訓導松江
學訓導六年丁居易憂歸服闋改英徳學仍訓導三年
滿代去至京師㑹周惠王諸子封又河南撫臣奏諸新
王乞擇人輔之便於是君陞教授輔博平王君乃諫王
曰臣聞之前事不忘後事之師故徃者來之矩也古者
今之鑒也是以易申徃行書著有獲詩嚴率由之訓禮
發琢玊之譬皆言人以脩成也故舜稱好問禹拜昌言
由聞過則喜師書言於紳何也罔自聖厥乃聖罔自賢
厥乃賢也故曰甘我者賊逆我者徳夫聖賢未有不由
師而成者而况其他乎故岐伯卞隨務光鬻熊之倫以
㣲加貴而不謂之過軒堯舜文諸人以尊下卑而靡謂
之詘故曰非師曷質非學曷能夫經史者道之寓而迹
之昭也王誠欲不失其令名必書焉事矣王聞之起謝
曰善善於是建書堂積書日與教授君逰而聴其講説
王父惠王聞之則復大喜曰令蕭教授東書堂與世子
暨諸王講説世子暨諸王乃咸敬禮君稱先生而王出
閣也君復條修身檢行尊徳樂善數事上焉王生日則
作飬正軒箴王號思誠子則上思誠子説號述古道人
君則作述古道人序咸託諷云初王議請增君俸秩不
行㑹君九年任於是王特為請賜之勑階登仕佐郎云
正徳甲戌君見王曰臣今年八十嵗矣願辭王歸骸骨
王瞿然止之曰孤自與先生逰幸日聴道論講説今二
十年餘矣乃今忍遽舎我去邪居無何君病王親臨視
致醫起君竟不君起也是年九月十八日也先是王業
遣内使營後事至是復遣官來視其殯斂三日王親臨
奠焉周自定憲來率死諱凡䘮𦵏事無敢王聞也死則
曰老曰乾甚則其宫中人亡也礟以駭鬼若博平者亦
謂修義慕彰克厥終始者矣蕭君生於宣徳乙夘五月
二十三日娶尹氏先君卒繼娶楊氏君有男子二長曰
霽娶戴氏次曰方兩娶皆劉氏女曰爵貞妻劉愛孫男
子四尚文尚忠尚賢尚魯有孫女二人云君著有平軒
存稿衝頭八景雙溪十詠蕭氏家規暨嶺南纂修雜録
二巻蕭方來言曰明年奉父柩歸𦵏於衝頭細阬口原
與母尹氏合李子曰嗟乃予觀漢諸王國相則咸名流
云乃其最賈長沙董江都張河間斯亦極一代之推矣
今周諸王輔善終始無疵跌則有蕭君然予先大夫亦
嘗為封邱輔終始猶蕭也銘曰柔自取束強自取柱我
視其遇無細無巨巨細之來展予斯安展而罔安斯云
素餐譬玉為玦為璉為環王門盤桓卑尊窘寛優焉㳺
焉彼謂我隐而我則官歸寧於故山
　　　明故奉政大夫山西按察司僉事賈公合𦵏志
　　　　銘
此墓𦵏奉政大夫山西按察司僉事賈公者也賈公通
許人也墓在其縣東三里岡子羽墓南葢賈氏此園自
鉛山知縣贇始建賈公𦵏四世矣知縣生封監察御史
麒御史生山東叅議恪叅議生賈公賈公生正統十二
年十月戊辰以進士為絳州知州改易州尋陞前官𢎞
治十年正月壬申卒年五十一嵗厥妻劉氏正統十三
年十二月辛未生年十七歸于賈成化十一年二月甲
申卒年二十八嵗繼妻婁氏天順四年五月乙巳生年
十七歸于賈正徳十一年正月庚戌卒年五十七嵗二
人者贈封皆宜人於是𦵏二妻賈公一墓劉一乳雙男
一曰希朱一夭已復乳女曰咸英婁乳希文希尚亦乳
女曰綵英希朱今為府學生希文隂陽訓術先婁亡矣
希尚引禮舎人學生娶于韓訓術娶于杜舎人娶于楊
女咸者適時植植知縣也夫婦以節死旌綵者適李永
暉永暉監生綵亦先婁亡而賈公以卒之年四月丁酉
合劉氏婁以卒之年九月丙午合賈公劉氏而婁之合
也希朱者始徴銘李子李子曰嗟賈氏賢哉羣哉然予
業銘其兄宏墓矣乃今復銘賈公墓賈公名定字仲一
自稱一庵子語人曰吾一庵足矣或詰之曰君之一獨
庵乎公笑而不答已而曰吾仲一也安得庵不一或又
詰之公曰吾讀易人也庵得不一乎於是詰者退謂人
曰賈之一謂太極耳公知絳也絳有屠人誘人出而殺
諸谷中歸而私其妻妻不從屠又殺其妻而摟其女鬻
之跳事久弗白公亷誅屠者事竟白㑹大飢疫公在絳
絳獨活主者以絳獨活也於是求䇿於公公則上救荒
八事是年又平垣曲之盜京之北遷也偶有獻棗栗者
嵗例徴棗栗公知易州則條園林登耗之狀以聞得半
減焉諺曰穀要自長言蒔之者人成之者已也夫州縣
之吏不之為世之懌也尚矣以今賈公觀之則所謂矮
屋跛足者然乎弗然乎大同卒魏旺者忮冨人郝賢仇
之而挾其族愚嗾之使與郝毆才相竪拳便扶之歸夜
計殺愚者誣郝郝破家然猶不得脱竟誣服獄具且行
刑矣㑹公為僉事覆按竟白其事於是郝禮天曰吾無
以報賈君願出錦幕孔子像公為僉事又有時政之書
其畧曰絳有積薪逋者破家糜軀而逋弗完也定知絳
也嘗通一州丁戸足其逋自是綘薪嵗無逋又曰知綘
時嘗為善惡二籍嵗終則句稽誅賞之又曰山西土狹
而險有三王國禄入鹽粟均輸便而論者則又謂公之
二配皆名家克配公劉通許三劉家女婁則都御史良
孫也初叅議君園居榴花開㑹劉聰携其小女來㕘議
君見其女喜之即手花綰其髻後以婚賈公徃有盜入
賈氏劉俾公語盜簮珥所曰母擾恐老姑也賈知絳時
絳有蔬園姑曰蔬多爛無益市之婁曰諾退則隂積俸
金如蔬直跪進姑曰蔬市矣此其金也賈公出按守備
官張贇贇賂無由通乃詐書曰賈令取冬衣婁聞之驚
曰渠出冬衣固備斯詐也二氏者可謂有相夫之才者
矣婁撫劉子女如已出人尤稱之云銘曰苟逾其紀雖
璧亦毁有隕而妍有沉而輝淵於美此公而埋此次中
二媛式從許原窿窿望之光虹黄楝之傍考君子藏
　
　
　
　空同集巻四十七
欽定四庫全書
　空同集巻四十八　　　　明　李夢陽　撰
　　記
　　　遊廬山記
自白鹿洞書院陟嶺東北行並五老峰數里至尋眞觀
觀今廢然有石橋自觀後西北行里許並石澗入大壑
路傍有石刻一宋嘉定間刻剥落難識一元大徳間吕
師中刻也入壑行並澗路石漸巉巗數里至白鹿洞此
鎖澗口者也羣峰夾澗峭立而巨石怒撑交加澗口水
湍激石鬭旁有罅人傴僂穿之行此所謂白鹿洞云過
洞復並澗轉北行數里則至水簾水簾者俗所謂三級
泉也然路過洞愈嶮澀行蛇徑鳥道石罅間人跡罕至
矣水簾掛五老峰背懸崖而直下三級而後至地勢如
游龍飛虹架空擊霆雪翻谷鳴此廬山第一觀也然李
白朱子皆莫之至而人遂亦莫知其洞所顧輙以書院
旁鹿眠塲者當之可恨也斯雖畧見於王褘逰記然渠
亦得之傳聞又以尋眞觀列之白鹿洞後誤矣自書院
陟嶺西北行至五老峰下並木𤓰崖西行則至折桂寺
石橋有澗朱子嘗逰此自折桂寺循嶺而南下則至白
鶴觀觀劉混成棲處也觀背峰曰丹砂峰自觀西北行
數里至棲賢橋橋跨澗孤危宋祥符間橋也澗曰三峽
澗澗石旰爛而巍怪罅處淵潭碧黛激則砰湃橋旁有
石亭亭旁崖劖錢聞詩詩自橋西並澗行則至玊淵路
傍草間有石鮮不劖也今莫能盡記玉淵葢其澗噴湧
來至此而穴石懸注窅昧聲如迅雷亦天下壯觀也石
上有劖字云過此為棲賢寺今廢李白嘗寓此自棲賢
寺西行至萬夀寺有路通廬山絶頂可至天池逾澗北
行則太平寺路也然卧龍潭則在五乳峰下路仍自棲
賢橋出澗口西行數里北逾重嶺入大壑始見潭潭亦
瀑布注而成者潭口有長石鱗鱗起伏猶龍也朱子嘗
欲結菴潭广今崖有其劖字然嵐重晝日常黯黯出卧
龍潭西行數里至萬杉寺桯史云宋仁宗建寺當慶雲
峰下崖間劖龍虎嵐慶四大字又西至開先寺寺有瀑
布李白詩句有龍潭黄巖雙劔鶴鳴香爐諸峰又有蕭
統讀書臺李煜亦嘗寓此亦廬山一大觀也自開先西
行十數里至歸宗寺寺有馬尾泉亦瀑布抱紫霄峰而
下王羲之嘗寓此洗墨飬鵝皆有池其南有温泉焉自
歸宗寺西北行則至靈溪觀觀西為陶淵明栗里今有橋
橋西北谷口有巨石上有劖字言陶公醉則卧此傍有
醉石館過醉石入谷行有濯纓池崖有詩刻自醉石館
並山南折有通書院有天生碁盤石上有劖字自通書
院入谷西北行則至康王坂有景徳觀今廢觀傍石刻
谷簾泉三大字自觀東行十數里則谷簾泉也亦瀑布
與開先瀑布同源而分下陸羽嘗品其水自康王坂又
西北行則古柴桑地曰鹿子坂面陽山者陶公宅與墓
處也自面陽山北行可至圎通寺此一路予未之行予
則自徳安縣西並山北東行至圎通寺寺對石耳峰
前有猴溪元歐陽元有記宋黄庭堅亦寓此自圎通寺
東行度石門澗登廬山尋天池寺度錦澗旁有錦亭路
雖攀縁上然修整又林木鮮伐掘問僧曰禁山也路以
曵御製碑開云行一里輙有亭路旁崖平處皆字刻也
葢五亭而後抵寺寺據廬山絶頂奉勑建者也鐵瓦而
畫廊有銅鐘象鼓悉毁於火殿前有池仰出而弗竭稱
天池焉是日晴晝秋高下視四海環雲若屯絮望岷峨
江南北諸山皆見然江與湖益細小難觀矣僧為指石
鏡鐡船獅子芙蓉諸峰乃東至白鹿臺觀高皇帝自製
周顚碑高古渾雄眞帝王之文然碑亭漸崩裂又東觀
竹林寺刻非篆非𨽻周顚手跡也又東觀佛手巗然皆
絶頂下逰東林寺觀虎溪又至西林觀塔東又觀太平
宫太平宫者即御製碑物色周顚處也又東至濓溪書
院又東十餘里至周子墓墓對蓮花峰自蓮花峰東行
至吳障山過山逾石子相思二澗並五老峰行則至白
鹿洞書院相思澗者水簾下流也此廬山南北之大槩
也按志廬山有大嶺與九疊屏風號竒絶李白詩不云
屏風九疊雲錦張今問人咸莫諳其處惟開先寺前有
錦屏鋪云又按王褘記是山也洪武初長林蔽阻虎豹
交於蹊路雖十餘里非羣數百人莫敢徃今其山童童
赤崖耳樵夫非探絶頂不能得徑寸薪也是山名跡則
肇自惠逺在山北至李渤始有白鹿洞在南後又有周
顚其跡則絶頂正徳八年夏六月李夢陽記
　　　三渠陳氏家園一覽圗記
三渠陳氏者莆人也舉進士官至戶部郎中無何謫均
州同知尋陞汝州知州以留滯不能歸葢夢魂常逰於
家園於是作家園一覽圗曰吾覽之即猶見家園爾其
友人李子叩之陳君曰直吾宅而南三里許突然而倚
空者莆之壺公山也其山蟠踞數十里高逾千丈狀端
士搢笏而立而一支蜿蜿蜒蜒奔而西盡處稍突為穴
則先大夫贈户部郎中毅菴先生先妣贈宜人吳氏墳
也前有峰對峙面溪溪之源有二一自寳勝溪西來一
自龍潭溪南來合流於墳之西南半里許是為南溪口
北行三百餘歩匯為潭墳亦面之潭蓄復流折而東行
亦三百餘歩北面有峻山石㘭則𦵏我先太母黄氏太叔
母張氏而其墳亦面溪二墳隔水畧相朝拱故曰夾溪
先隴溪東流折而西北行里許又折而東有石山岸北
俗呼龍臂嶺又東二百歩夾溪皆田以供墓祭者南有
屋十餘間此所謂龍臂南莊也莊有二水磨粉麥獲㣲
息亦以供祭至是而溪始曲折東北行四五里又折而
西有石橋名壺公橋今圖内邊橋夾溪蒼蒼鬰鬰者皆
荔枝樹也岸北稍東荔枝樹中故有屋數間今圮矣不
圖溪又西北行半里許始入大渠蓋永春徳化仙逰三
縣之水迤邐三百里入莆至木蘭山下通海號木蘭溪
而宋時有李姓者築陂鑿渠以溉田今圖邅延左行者
是也渠繞山東行四里一股分而北名曰横渠又二里
許又一小股分而北名曰西渠又三里許又一股分而
北名曰下渠是為三渠今予竊之為號西渠北行二里
許亦岐為二俗呼雙义溝一東流里許匯為池可二畝
池北築田為地植荔枝與雜樹池蓄而復流東行百步
則先兄庶吉士五瑞與弟今刑部貟外郎邦器居之又
東又折而北二百歩許有通衢甃小橋通水于田田之
東吾宅焉旅聚凡百餘家其林森森即前所謂直南對
壺公者也宅西有傑坊則予中鄉試所樹雙义溝一北
流二里許折而東而南復折而東繞宅後里許與下渠
水㑹東北曲折行十餘里入于海蓋圗之大槩如此而
予曩與兄弟軰展墓而逰林登夾溪之隴宴龍臂之莊
躋壺公之橋逍遥于荔枝之圃翺翔乎三渠之徑瞻嶺
望海陟崇汎深酌醲割鮮敦朋叙族坐詠行歌葢旬浹
不究其巔委今是圖一覽而即見其首末故凡繞家園
而峙者流者植者繚而直者通而曲者浮者凸者瀦者
蔚而離離者次而峭隅者望之若翔就之若伏者凡予
故所釣所采所舟所騎所坐所卧所行者皆列吾前也
故予覽之未始不豁然喜也已又鬱然而戚焉李子曰
子之戚者何也陳君曰傳曰君子過其故邱則黯然以
悲予行年五十餘矣宦情落落均汝去故鄉八千里音
信罕徃來今一覽而見吾家園有能不戚者乎陳君又
曰莆有四山北曰陳巖東曰成山西曰紫帽與壺公均
敵而對峙高聳如四柱海潮自東北入莆莆人分之為
南北洋西南行曲折數十里至木蘭山下與木蘭溪㑹
故曰壺公蘭溪莆之望也今不能盡圗亦畧見其彷彿
李子曰夫形家者流君子所不道也然述者奚取焉予
讀漢唐史至藝文志見其載堪輿金櫃𦵏經青鳥子等
書而牛眠馬跑亦時時見于他説陳君曰邑人相傳宋
朱子赴同安簿時一見壺公即曰莆田多人物乃此公
作怪於乎信斯言也則嶽降尼禱之説不虛矣余曩立
朝著葢數見莆縉紳於戶部又見三渠陳子與其弟五
器已又見其子舉人竊謂陳氏更多賢今覽是圗則陳
氏多賢有以哉有以哉
　　　賔貢圖記
河南按察司僉事吳君有賔貢圗一巻吳君曰此物傳
自我高祖子其記焉記曰賔貢圗長五尺有竒濶一尺
畫蠻夷人十一一人擎寳珊瑚托一人臂鶻其一牽獸
似鹿其一人牽狻猊一人則抱狻猊子一抱獒子一又
擎寳珊瑚托又一人牽獒八人者皆左而趨至肅也而
一人獨右向立而胥八人者來知其首長也一人背行
婉娩抱樂挈器一人兩手捧一物二人者則右而趨其
首長十一人者貌固人人殊也乃冠佩物屬亦人自殊
異今不能盡考識識其氣象為賔貢者云按圗後題志
曰冶城陳龢曰永嘉王溥曰徐諒曰林本清曰縉雲朱
惟嘉曰永嘉張謙曰鄱陽周厚性曰林仲勲曰雲窩鄭
道曰樂清趙新曰西江李衡亦十一人云然皆不謂圖
作于誰氏今圖角明有趙氏子昻印而十一人者皆不
之及也惟嘉謂周景元作謙謂胡瓌輩五人作誠使二
人者見子昻印不應如是道矣予故曰子昻印後人加
之也今江南人善摸搨贋本刓古印記誑世此圖色色
精巧獰動自足傳亦奚取于子昻印焉鄭道曰朱生近
從何得之則知此圗又本朱氏物而傳吳氏語曰永厥
傳視子孫今吳氏傳五世矣而有僉事君此圖不落他
氏手矣圖首篆廣平程氏筆也正徳四年冬十一月李
夢陽寓大梁記
　　　方山精舎記
鄭生將歸方山結精舎於山陽以修周孔顔孟之業問
於李子曰夫子何以教焉李子嘅然而歎曰大哉有是
乎且子所居之山非方山邪對曰然子所居之舎精舎
乎曰是也曰子歸而求之有餘師矣予又何教焉又問
李子不答鄭生退而問於李子之門人門人曰夫子之
意或欲其則坤之道以達於天乎鄭生曰此何謂也門
人曰竊聞之方圎者隂陽之形也精粗者形而上下之
名也昔者聖人之賛坤也曰至静而徳方焉其賛乾也
曰純粹精焉故方者義之隅也精者奥之區也故曰陽
不獨成跡不深造言圎與粗之不足恃也夫子之意無
欲子則坤之道以達於天乎明日鄭生以其言質諸李
子李子曰吁有是哉雖然務大而遺本矣不曰下學而
上逹乎不曰敬以直内義以方外乎此周孔顔孟之所
由也吾子勉哉
　　　潜虬山人記
潜虬山人者歙潜虬山人也山人少商宋梁間然商非
劇㕓不售也非交豪官勢人即售受侮壓夫售未有不
賒者也非豪勢人力賒鮮有還也山人寓劇㕓則治静
屋日閉闗苦誦吟弗豪勢人交及終嵗算息盈縮則顧
與他商埒他商怪問之山人曰商亦有道焉夫價之昻
卑豈一人容力哉君既靡力吾随其昻昻卑卑焉已是
以吾身處劇㕓而心恒閒也夫争起於上人吾既隨其
昻昻卑卑息與諸埒也侮壓又胡從至矣吾是以弗勢
豪交而息罔獨縮故曰商亦有道焉此爾乃後山人有
子矣於是始棄商而歸潜虬山云山人既歸山則於山
間構潜虬書院以舘四方交游暨來學者而収訓其族
子弟於中又構屋數十以居其族無屋者云厥費不貲
矣或謂山人曰夫商出入風波盜賊中逺父母兄弟之
親而生尺寸於千萬里之外亦難矣宜若是費乎山人
笑而不答退謂其族子弟曰夫散者聖賢之懿而聚者
嗇夫之𤨏行也若以為金帛果足使子孫守哉山人在
山則又日閉闗誦吟更苦嘗夜吟獨繞庭行侵旦不休
或又病之曰山人年五十餘耳髪鬚皤盡矣山人曰朝
聞道夕死可矣予誠不能以百嵗之劬而易一日苟生
山人商宋梁時猶學宋人詩㑹李子客梁謂之曰宋無
詩山人於是遂棄宋而學唐已問唐所無曰唐無賦哉
問漢曰無騷哉山人於是則又究心賦騷於唐漢之上
山人嘗以其詩視李子李子曰夫詩有七難格古調逸
氣舒句渾音圎思沖情以發之七者備而後詩昌也然
非色弗神宋人遺茲矣故曰無詩山人曰僕不佞然竊
嘗聞君子緒言矣三百篇色商彞周敦乎苔漬古潤矣
漢魏珮玉冠冕乎六朝落花豐草乎初唐色如朱甍而
繡闥盛者蒼然野眺乎中㣲陽古松乎晩幽巖積雪乎
李子曰夫周道如砥其直如矢誰能出不由戶何莫由
斯道也山人之詩其昌矣夫山人名育字飬浩號隣菊
居士其父存修者亦詩人也有缶音刻行矣
　　　潜菴記
歙鮑光庭氏字以潜行矣晩修先墓而築菴於横塘之
上復號潜菴云語人曰菴吾將老焉其姻人鄭生者述
其菴實請予記闡厥名義將貽諸鮑君予曰大哉菴淵
潜哉夫名以實立義由警獲易不首潜乎然繼之見焉
躍焉飛焉詩不曰潜乎然繼之昭焉故潜者違時以藏
之名也寒沍之魚槮處以含俟時征也綸釣驚焉撥剌
以沉縮身沕穆澒洞之壑以完生也故陶遘革命而更
名符甘隐約以著論皆志欲昭而弗昭欲飛弗飛躍弗
躍見弗見者也夫鮑君者顯華崇騁少不經志者也老
棄江湖棲遲邱壑聲色戲玩弗嬰於心車馬罔侈服食
儉約無干進謀仕之事飛纓躍馬之心而折檻靡懐操
瑟弗至者也胡潜其字而以名菴斯所謂專乎心者警
諸物歟故瑟弗操而聞好竽熱中檻不折而談旌直為
榮雖無干進謀仕之事飛纓躍馬之心而見軒駟冕葢
者動容非心潜者也且今一食一服一馬一車一戲玩
竒者有不矜而耀者乎此身邱壑而心市朝託江湖之
放而垂涎於顯華崇騁者流耳故君子有吾有耳而不
敢驕人之無能吾能耳而不敢傲人之拙實吾實耳而
不敢乘人之虛良賈深藏盛徳若愚凡以擴吾潜焉已
耳然猶因心以立名循名以思義號其物以存警豈非
專於心然後絶外慕哉問鮑君日何為鄭生曰君誨於
家曰不勤身不立不儉家不守又誨其子弟曰吾聞一
善言必記諸心見一善行必體諸身即是而觀君之潜
亦足謂之心者矣鄭生又曰徃姚源賊冦郡君以備禦
之䇿干郡守䇿良可措之行若是使鮑君由潜而昭體
易之義俟時而庸豈不有大可觀者而今老矣惜哉君
嘗出粟賑飢有章服之賜今為鄉飲賔云
　　　華池雜記
華池古樂蟠縣也故城川華池東天子溝夫人洞竝故
城川䝉恬壍山堙谷處也今馳道存焉稍東則陽周城
也牡丹園華池城東北太和觀牡丹園西張將軍墓華
池城北邊路將軍名吉宋范仲淹卒也以節死贈將軍
詳見郡志興陽洞華池西崖也不窋陵慶陽東山傅介
子墓西山范仲淹宅今為府庫范純仁遺棟今為府儀
門過木鵝池慶陽城鑿通河處臨川閣鵝池上宋蔣之
竒建今廢威武樓慶陽北城樓也宋建公劉廟在慶陽
其兩壁畫周三十七王云李子曰余如華池在𢎞治乙
夘年焉居葢三年云從予游者尉氏左國璣慶陽髙尚志
暨其弟尚徳華池王祐
　　　遊輝縣雜記
李夢陽曰詩云泌之洋洋可以樂飢予當正徳戊辰値
春仲之交而遊於輝縣於是覽蘇門之山降觀于衛源
乃登盤山至侯趙之川遂覽于三湖返焉李子登蘇門
之山扣石而歌歌曰泉水活活北之流矣有女懐春采
彼薇矣山川修阻暮予何之矣歌竟長嘯響應林谷時
人莫測也蘇門山古士率棲焉著者魏阮籍晉孫登宋
李之才邵雍元許衡姚樞耳然諸皆有祠祠之獨籍不
祠也蘇門有九峰山亦竒絶然其上無泉侯趙川亦無
川可恨也太行山至蘇門也峰萬餘數森森若排劍北
走中有三峰獨竒而三寺各當一竒有一泉繞之流乃
其泉數里觸大石輙入地故不至侯趙川李子曰予觀
三湖險矣葢虎豹之窟而魑魅所宅也西踞壺闗之巍
北跨陵川之危東扼林慮上黨有盜賊恒數百騎來則
彀弓弩持刀出没林阻巖谷間號曰青羊白戈云而盤
山路石岈岈嶃嶃行若登天然過此豁然曠川而四面
皆山焉所謂侯趙川也葢若桃源焉三湖有巨竹蓊茂
登山西望亭亭縁崖而綠者竹也中湖則有石鏡半規
耳而黙瑩能鑒天日山河人物焉豈不異哉中湖寺趙
宋號太平興國寺而屬湯隂縣南北湖寺則今人創之
耳邊寺磽田以千數然故櫟橡磈磊區耳於是寺僧招
流人墾之租其人率斬茅菅阻巗崦為聚落烟火裊裊
相雜也其流人若婦并為寺僧使乃其婦則於邊寺泉
任載水予自南湖還也乃見兩三婦置桶巗滳下而猥
坐广下然青羊白戈過其聚落聚落人輒飲食之得無
害青羊白戈感其餘食數亦輙贈遺之為常焉輝縣産
魚稻然其人多病癭偕予行者二人一曰馮貴二曰左
國玊左國玉予内弟也内弟生不識山前出陽武行望
見山喜以為雲已知其山也益又喜躍焉行懊不即至
山李子曰余逰蘇門葢得於山川土俗之别云於是作
逰蘇門記
　　　述征集後記
李子曰余以正徳三年五月十七日縶而北行至秋八
月八日乃赦之出云其始行也人人絫息奔匿而謂必
死也獨我兄曰我從我内弟國玊曰我與從二人者觸
暑晝夜行飢渇草莽風沙中詩云毎有良朋况也永歎
豈不信哉豈不信哉初大梁周生為余筮得履虎尾不
咥人亨及既下獄事勢愈急矣中外詾詾自危㑹早朝
有匿名之書又御史張彧等枷之長安左門㑹又都給
事中許天錫朝出伏彧枷哭歸而自縊死予不謂其能
不死也易眞前知哉
　　　國相寺重修記
國相寺繁臺前寺也臺三寺後曰白雲中曰天清塔斷
而中立有鸛巢其上戛戛鳴按夢華録繁臺寺一耳亦
不言其地之盛嘗問之老長曰寺一耳而三其教中教
之講僧玊色褊衫後教之禪深褐褊衫前教瑜伽淺褐
褊衫而寺遂三後有白雲閣於是號白雲寺中有天清
殿於是號天清寺前有國相門於是號國相寺寺分勢
孤時遷世殊於是崇者頽而下者蕪僧闒教汙庸師惡
徒於是樹石盜亡損破鳥䑕穢之徃來羊豬寺非若能
主矣又國初剷王氣塔七級去其四崩齧幽窟狐狸魑
魅昏嘯隂啼僧席未暖業逃去而善彬者國相僧也乃
奮然興曰寺時世廢邪僧廢之邪於是守一清修年七
十餘歩詣戒壇受戒持之於是寺得不土平者彬之力
也汴城以水湮故諸古蹟茫然蕩然獨斯臺巋然存峻
峙可遊遊者挈醪榼載吟筆花晨月夕雪驢風馬無不
扣彬之門者斯足知彬也正徳間彬葺其寺殿暨伽藍
閣山門鐘樓僧房等而睢陽衞百户趙越等實助之涅
塑其像設按舊碑寺宋太平興國二年建今洪武初僧
古峰者新之相去四百餘年迨彬又百五十餘年矣而
空同山人為之記
　　　誠孝堂記
歙人鮑燦為其母吮疽已而疽愈人以為孝將暴其事
於官鮑君泣止之曰夫安有為毋吮疽而求名者邪江
西劉編修聞而義之曰是可以為誠於孝矣於是名其
堂為誠孝之堂著為記鮑君則又泣止之曰是奚足為
孝邪而以名吾堂竟辭不受鮑君既卒有三子長曰光
宇次曰光祖季曰光輔相聚哭而謀曰徃予常忿吾父
有首善之行而卒莫之聞也夫閉而不暴者孝之忘也
必舉而旌者官之事也故君子之揚人善也不以其自
閉而弗行不以其炫而苟與同何也闡其實則觀者易
化此風勵之道也今官司計不出此徒使吾父幽幽而
弗彰含章而䘮亡且夫悖莫大於忘孝罪莫重於冺親
父行不聞時予三人之辜於是光宇使二弟相繼如京
師暴其事於官乞旌其門閭官曰法孝子死不旌卒不
行二子則彷徨於路衢行且泣誦説其父事行路為之
灑涕歸相聚哭又謀曰夫不可強爭者法也可以義起
者禮也縁禮以伸屈援義以附情庶㡬名實有徴父行
不泯於將來於是始葺其故堂而仍厥前名曰誠孝云
其婚姻家有曰鄭庚者尚徳人也見三子能成其父志
而竊大幸喜至大梁告我以顚末請記予驚訝曰異哉
劉子之名人之堂邪夫孝猶有不誠者邪孔子曰父子
之親天性也今世俗率喜務名故其性鮮附實即如刲
股廬墓嘗糞吮疽此何等事今人為之大扺欲彰其孝
名夫急名鮮實行務外多詭心今既欲彰其孝名矣則
所謂天性者安在乎及幸而致名輒日夜望旌其門閭
顯者圖進用庶人華厥身有如鮑孝子吮疽而疽愈反
自閉其事者乎又有如鮑子人以嘉名名其堂力辭不
受者乎若是即以誠孝名其堂奚不可者而俗人不領
觧輙相妬不見容私毛舉過失沮壊其嘉懿曰此於法
不得旌者也豈不大可詫邪鄭子又曰鮑氏先有鮑夀
孫以孝聞載在宋史人呼其所居里為慈孝里予曰詩
云孝子不匱永錫爾類今觀鮑孝子吮疽又觀三子能
成其志非其先有遺烈哉
　
　
　
　
　
　
　空同集巻四十八
欽定四庫全書
　空同集巻四十九　　　　明　李夢陽　撰
　　記
　　　石淙精舎記
昔周子起濓溪之上倡明其學天下宗焉其後自濓溪
徙廬山遂名廬山之溪曰濓溪名其堂曰濓溪之堂今
天下之學宗我師楊公而公亦自安寧石淙渡徙鎭江
於是築精舎丁夘橋名曰石淙精舎嗟乎事固有偶同
者非謂是哉愚徃觀眉山蘇氏愛陽羡山欲徙之葢卒
不返眉山今其墓在郟鄏之間曰小峩眉者是也愚謂
其特文章士不足法及觀周子自濓溪徙廬山則又訝
曰茲非有道者為邪葢天壤間物無常主自吾之所自
出言濓溪也眉山也石淙也固吾土也自天壤間物言
吾安徃而不得主邪嗟乎古今人用心豈異哉愚不佞
少幸從公游以故得竊聞石淙焉石淙有虎邱之邱曹
溪之溪螳蜋之川自昆明池來者奔流千里其地崩湍
激石兩厓菰葦交合水汨汨循其間泠然金石之音故
曰石淙石淙視二子故土吾不知其孰愈乃若丁夘橋
負山帶江據東南之㑹上游之地其泉石巖壑之佳要
不在廬山陽羡下也陽羡姑置勿論且廬山其志奚為
者邪顧卒幽抑不見于世今公際明天子㧞茹嚮用功
著邊徼顯名四夷利澤在社稷天下其還也登橋据水
厓坐石磯不一再吟嘯去矣故金焦大江之雲不能奪
京洛之塵而甘露鶴林之情不能已龍沙鴈塞之行也
雖然君子豈以此易彼哉故孔子曰樂則行之憂則違
之夫廬山豈固濓溪意邪愚不佞徒及公之門力不足
濬流揚波南瞻石淙特望洋耳是何敢言記
　　　浩然堂記
浩然而塞于天地之間者氣也人孰無之然存之者寡
焉其見也則係乎時時有幸不幸也士有是氣常苦抑
而不伸焉鼓之而使之伸則又係乎上之人焉雖然其
㡬㣲矣㡬微則風神風神則渢渢溶溶被物而物不自
知江西以忠義推士尚矣推者以文山文公為冣文山
之後則有練子寧黄子澄焉夫二人者其禍烈矣乃其
後則又有劉公球鍾公同相繼而起亦謂之風非邪文
皇帝嘗曰使練子寧等在朕固當用之嗚呼帝之徳至
矣豈欲鼓天下之氣而慮其弗伸邪不然何聞其風者
之興之勃也夫忠孝常變一也有不一者係乎時者也
茍時矣即不幸猶幸也故曰其見也係乎時反是則人
矣非氣之罪也知風之自與時偕行煥乎事業炳乎文
章沛乎與天地流行嗚呼微斯人其孰當之哉此所謂
浩然之氣也予至金川顧瞻練公故里既令立祠祠之
刋其遺文以布又名其祠之後堂曰浩然堂記焉
　　　優㳺堂記
張生之還滇也復過大梁之墟而見北郡李子李子問
曰生何志張生曰含也願為古之優㳺者爾然業名吾
堂矣李子聞之蹙然而歎曰噫含乎噫含乎張生曰先
生何嘆也謂含竭精以探賾邪守藝以俟庸邪艱闗險
阻身屈而氣振與優㳺者殊邪謂驊騮既羈世網終嬰
之邪抑桂菊秋榮惜其後時而貞也李子曰上世君逸
中世民逸民逸則賢隐賢隐則官曠官曠則君勞是故先王
之治天下也立賢備矣然猶懼其遺也於是弓旌有招
蒲輪有迎夫然後賢者各以其位故采菽之章曰優哉
游哉亦是戾矣言君之獲臣也臣獲則君逸故巻阿之
章曰優㳺爾休矣臣或弗合去則君追之還故白駒之
章曰愼爾優㳺斯何也於文優以足訓游以適稱優游
者自如之名而逸之義也使人自逸則君無與官故曰
愼爾優㳺夫含也少而達名於朝髮與衣白竟優遊以
自高斯空谷逍遥之計非爾公爾侯之招也予是以歎
張生曰含聞之得之不得有命夫孔子何人也然猶曰
優哉㳺哉聊以卒嵗含奚足云
　　　敬遺堂記
餘姚史氏起敬遺之堂奉其王父或享賔焉賔乃言曰
嗟貴宏堂奚斯名也史君曰竊聞之君子無不敬也敬
身為大夫身者親之遺也立模乃曷敢弗之敬也是故
言也弗之敢茍也行也弗之敢惰也業弗敢荒宦弗敢
怠不敢狎小不敢忘大凡此以廣敬也故不敬無遺無
遺無身矣是故立模之於身也乃曷敢弗敬也賔曰嗟
貴宏身若是大乎史君曰身也者自他人視之固𦕈然
者也自吾視吾身與天地始終烏得而不大也夫自形
之化也即有始以遺之吾葢不知㡬億萬年矣自吾而
後之又不知㡬億萬年而終是身者與天地始終者也
烏得而不大又烏得而不敬也北郡李子曰史君葢早
孤者云然予聞其王父育之長訓之成乃其人鮮兄弟
焉億萬年之遺當其身所謂如綫者也是故其身也視
他人為大而其遺也弗敢弗敬也故其堂名之曰敬遺
堂焉
　　　河上草堂記
正徳二年閏月予自京師返河上築草堂而居其地古
大梁之墟今曰康王城是也瀕河河故常來今其地塡
淤高河不來人稍稍治墳墓葺廬舎矣始蓄牛馬樹樹
木始有井落道路之界然四面皆薦莽其地宜檉楊宿
麥予兄故墾田數十百區樹栁以千數環堂皆栁也登
堂見大堤及城中塔背隐隐見河㠶堂下蒔榴竹菊蔔
萄槿椒牡丹并諸雜草物而予日彈琴詠歌其中出則
披蒼榛登邱塲坐斷岸而歌有二三子從二三子進曰
岸嶄嶄岑巖其下遺渦瀺瀺非河之故衝邪非所謂魚
鱉黿鼍窟邪夫子奚取而堂又何樂焉予曰子以為吾
愛吾身孰與堂曰不如身子以為天地與吾身孰久曰
天地久予曰天地不能知其不終窮予何能知吾身予
不能知吾身顧安知吾堂予前不知地為魚鱉黿鼉窟
又安知後之不為魚鱉黿鼉窟且小子休矣
　　　翛然臺記
草堂之東築臺高二丈餘所登臺四望雲冉冉在桑榆
葢千里外見也人心不天逰則視壙壄崇原大澤天地日
月星辰霜露朝夕煙霞之變寒暑草木徃來榮枯皆與
已不干渉視壙野崇原大澤天地日月星辰霜露朝夕
煙霞之變寒暑草木徃來榮枯誠與已干渉於是觸予
目者罔不樂也臺貴高高則逺逺則無所不見予臺不
高望之千里外見地使然也無所不見則其樂充滿其
樂充滿則翛然矣莊周曰翛然而徃翛然而來於是命
臺曰翛然之臺予觀屈原放逐江濵非與壙壄崇原大
澤天地日月星辰霜露不干渉非不知朝夕煙霞之變
寒暑草木徃來榮枯之情而恒戚戚憂斯人殆未天逰
乎抑宗臣當如是邪為臺記
　　　需于堂記
草堂之南築瓦堂廬旅名曰需于堂草堂作于春三月
翛然臺秋七月是堂則冬十一月作更四時厥乃備有
須于堂故曰需于堂予觀需五爻需于郊沙泥血酒食
遐近異勢險易異用安厲别矣而其義皆需故曰需須
也予居更四時厥乃備而是堂最後成竊謂有合于需
故曰需于予堂在大梁北郊厥河徃來之墟有沙泥之
虞不可不戒能需庶㡬獲四之出五之吉故名堂曰需
于人情躁動則罔攸利躁動莫如戰曹操臨戰安閑若
罔攸戰故勝此其人不足言而需之義同也是故君子
需于學遜需于徳涵泳需于時進退需于命終厥躬予
又竊比名吾堂雖然四者何有於我哉
　　　觀風亭記
亭在風穴之山逈峻峭削環千里而孤者也形拓勢積
靈秀出没登之目豁神迅志揺襟擴嘉靖七年夏監察
御史譚子廵而歴汝而游於亭乃俛仰而嘆曰嗟美哉
山河弗改世代遷矣吾其觀哉以問分守伍君曰天地
既中風雨時㑹卜洛定郟表方測景吾觀其時譚子曰
美哉是古今之慨也以問分廵王君曰冠嵩帶汝伊闕
我朝沃野廣麓樵獵樹藝吾觀其土譚子曰美哉是利
用之思也二君於是避席而讀曰敢問先生何觀也譚
子曰谽谺窈如噫如噴如噓如吾觀其風曰風者何也
譚子不答它日二君遇空同子述其事空同子曰美哉
觀各得其職矣雖然風其大乎夫天下之氣必有為之
先者而鼓之則莫神於風故颸颸乎莫知所從渢渢乎
莫知其被溜溜乎莫知其終也其徳巽故其入深其㡬
微故入物而物不自知其行疾徐故其入不齊其變也
乖和殊故物有瘠腴純駁性隨之矣性發情逸淳澆是
效而俗隨之矣俗沿習成美惡相安而政隨之矣是故
先王知風之神也於是節八音以行八風然患其乖也
於是使陳詩觀焉詩者風之所由形也故觀其詩以知
其政觀其政以知其俗觀其俗以知其性觀其性以知
其風於是彰美而癉惡湔澆而培淳廸純以剷其駁而
後化可行也夫監察者固舉刺之要臣以風為觀者也
然登其亭履其穴而後嘆何也天下未有不觸而動者
也觸以動嘆叩而不答臣之要也得其職矣職神於風
故稱大焉雖然二君不小矣昔者文王之化行也不自
汝墳始乎今之汝固古之汝汝之土猶古之土也昔者
風之南也蔽芾甘棠詠愛也守之行也野有死麕歌嚴
也巡之政也監察臨之二君行之何患乎非時故曰斯
民也三代之所以直道而行也二君曰美哉空同子之
言風也請諸監察以名其亭刻之堅石譚子名纉蓬溪
人伍君名全安福人叅政也王君名洙台人按察僉事
　　　廣信獄記
李子寓南康府卧病待罪勘官大理卿燕忠奏畧曰請
駐廣信府勘以避嫌又曰請轉委浙江副使鄭陽㕘議
段敏為勘官又曰臣觀事連年靡結者非惟勘官罪實
提人巻難耳提人巻難以有司畏李某夫李某特一提
學副使耳有司寧得罪於撫按守巡諸官而聴李某者
以其善訐人私也臣行提人巻或不至請提䆒兩司首
領官甚則叅堂上官上皆許焉胡雲聞之謂劉峻曰事
靡結也果提人巻難乎劉峻曰殆非然焉峻嘗見勘淮
王之奏矣一成而觧江御史江御史弗了也再成而觧
陳總制陳總制弗了也曰留作江御史當頭三成於御
史李矣然㑹任廵撫任廵撫又弗肯了也斯果提人巻
難乎胡雲曰彼謂先生善訐也然歟劉峻曰殆非然焉
夫訐人者人固亦訐之矣曷行歟夫先生之劾江御史
也争士氣也劉知府者黜臣姧為匹夫伸辜也然敕諭
載焉又死者諸生焉夫鄭布政者彼自干王府取之也
人孰無爭論先生與鄭争而卒弗之行也亦大矣曷訐
歟胡雲曰夫雲侍先生葢見其令無不行也亦謂之動
揺山岳矣所至貪吏有望風觧印綬者茲何歟劉峻曰
茲必有令其所不令威之不在威古人之所謂風而易
之所謂應歟不然峻見苦刑而威者即折脊拉齒糜脛
斷腂相續而斃于庭而卒莫之能令也先生官于茲三
易秋矣聞有茲否乎李子舟行將至貴溪門人葉朴筮
得剥六五貫魚以宫人寵無不利朴迎告李子曰先生
順焉李子曰夫予安敢不順哉夫言官之所排也尊言
官者所必排矣誰非予忌者言先入者主也犯茲四怒
予安敢不順哉即不順其誰公我李子至廣信將見燕
卿燕卿使人覘李子來見馬乎輿乎李子知之則歩見
燕卿是日廣信五學師生業先集迎李子擁之行步入
城見燕卿暴階下燕卿以李子來見遲也而怒罵之曰
汝本聰明好人前劉瑾之難無用識不識咸壯焉而今
顧為此為天下士夫唾罵邪唾罵者秪以汝操上人之
心要便宜耳若獨不聞老子術邪退一着是已據案圗
弄手而且罵且教且誚且笑李子不敢對而惟請隔獄
燕卿曰此仍是便宜心而竟令繫諸同獄李子出將詣
兩勘官而五學生業先詣兩勘官跪諸門兩勘官曰第
令一生入於是葉朴入跪白日數百年正氣鍾於今而
僅見我先生二先生為正氣必有扶也兩公不答而心
不以為然於是五學生詣燕卿亦以扶正氣請而燕卿
者笑謂之曰子誠齊人也夫李某不過以文章冐時名
耳彼豈好人哉彼老子術猶未之知而矧其他乎葉朴
對曰李之為非身非家也衆惡之必察焉燕卿笑指朴
曰這秀才異日作官必効李某者燕卿起立謂諸生曰
夫我此來謂李某必震惕不遑安心悔懼改也今渠來
見我獨遲而儀度復徐徐夫人之畏天者以雷霆耳朝
廷者天也我大法司者雷霆也雷霆臨于其上而渠猶
徐徐五學生不敢對而出李褎謂葉朴曰諸公不知我
先生奈何葉朴曰彼謂先生實有送門子造偽章諸件
耳審而無諸件當自殊矣翌日李子造兩勘官審而果
無送門子造偽章事葉朴曰此謂天定勝人也人聞之
無問識不識咸慶焉曰有天有天而燕卿待李子則顧
反嚴日伺察其所徃來捕師生來獄候李子者而諸來
獄候它人者則顧不之禁也兩勘官亦日誚罵李子見
諸生稍不惴惴望塵拜也則曰李某壊盡士風矣兩勘
官詣學㑹生裴近者肥而鼓腹遇之而立其旁兩勘官
目之大怒曰甚哉李某令諸生侮我也故鼓其腹而又
立我旁翌日諸生詣兩勘官謝兩勘官又復大罵李子
恨不遂殺之也葉朴還貴溪聞兩勘官勘事䙝衣酣酒
坐堂上而諸方面官長跪階下事弗令自辯也間辯之
亦不聴朴聞之謂詹彞曰奉天令者非敢䙝天也書曰
欽哉欽哉敬能誠誠則明兩人者無亦䙝天歟詹彞曰
夫既罪稱囚矣茲宜至焉且先意已主聴辯曷施乎葉
朴曰朴嘗讀范滂傳矣王甫者閹人也然猶聴滂焉而
為之愍然改容也而今如此哉於乎今如此哉
　　　後記
廣信獄成諸所謗李子咸白之矣㑹有赦至李子坐而
有憂色通判劉懋入而問曰先生奚憂也前無赦謗未
白也懋見先生油然而煦煦若無與然今諸幸白之矣
而赦㑹又至乃顧有憂色何也李子蹙然若有所答已
訥然止劉懋出語袁衡袁衡曰先生之憂以是非倒植
乎公道絶不復見於天下歟夫衡也抄送偽章者也而
今也坐衡以揑之也斯其一焉已劉懋曰何謂也袁衡
曰夫偽章者衡於石城十一將軍第抄之也然衡又非
親致先生而托書吏朱燦者致之也後先生令教官葉
泰挈衡往啓王王嘗召十一將軍與衡質而知將軍家
人王貴者抄致將軍也而今硬坐衡曰奚不以白勘官
也曰勘官不容衡白也而顧教衡曰汝但云初李某與
江御史訐奏行總制陳勘也李某毎向諸生説觀陳似
有偏江之意奈何衡與李素恩義輒就揑江劾陳之章
送李觀看意在激怒陳而李遂送陳觀之也斯勘官鄭
陽教之也曰云云者何曰實江之奏詞焉耳劉懋曰嘻
寃哉有是焉先生憲臣而以人命赫詐事使懋徑拘軍
校例也而今坐非例也而懋也未始造監拘也亦非戍
時而竟皆以坐懋也懋冠帶奉察院文焉今坐懋以冠
帶斯亦實淮王之奏詞焉耳陸鎭曰寃哉鎭也卧碑生
貟令家人代告今告者陸寛也而以坐鎭也夫占官地
成化二十三年間事時鎭數嵗耳而以坐鎭鎭娶妾有
媒禮焉而今離異鎭妾彼誣鎭娶妾逼焉赫焉耳而勘
官者硬加鎭以强也寃哉鎭也彼赫詐致死人命者又
奚弗之問也傅廷臣曰吁詎惟汝哉先生奏江御史者
何者非實也乃今咸使之虛而江與吳奏先生者奚又
咸實也吁詎惟汝哉汝第不擊先生耳誠擊先生汝胡
罹之寃且更驤於法李華問乎徐珙曰奏江御史者實
也而虛之法乎徐珙曰夫尊言官者當若是焉矣曰淮
王奏者虛也而實之法乎徐珙曰夫尊王者當若是焉
矣曰華聞之奏一言一事弗實者得以詐坐也吳奏先
生者一言一事盡實乎而不以詐坐曰尊為言官擊人
者當若是焉矣李華曰夫法者守一以御萬者也是故
賢也弗敢越焉愚也弗敢蔑焉靡以貴撓罔以勢移仇
不敢加昵不敢私低昻重輕如衡之付物夫然後稱法
焉而後寃可平也是故郡邑有寃平之監司監司不軄
平之御史御史平之上之大理故大理者平天下之寃
者也故稱廷尉平焉任情而尊夫人也夫奚有於法徐
珙曰嘻子胡見之晩矣諺曰循智保身審時致位子又
烏知彼不别賢愚而務存體統哉李華曰華聞之百司
攸職而天下治故務體統者安上而睦下斯相之事也
别賢愚者進黜以勸懲斯銓部之司也守一以平天下
之寃者廷尉之職也是故視厥重輕低昻焉付之已矣
而容心焉容心則不中不中則私私則不平且如子言則貴
者賢者殺人可不抵命而賤者不肖者為貴者賢者殺之則
不問邪有是理哉徐珙曰昨勘官鄭陽勘劉喬陷死李苒事
椎案呌曰如此無行止生員死則死耳乃坐知府哉觀此則
法者眞以别賢愚為心矣二子争論不能決來質李子李
子曰嗟諸生腐哉迂哉傳有之君行令臣行意又曰法以情
用嗟諸生迂哉腐哉若即能飛黄附驥亦􁚔􁚔者流耳豈
能致身卿宰哉雖然予有尤焉行寡中和積誠未孚風
之生也必穴焉空諸生乃舎我弗責而顧暇諐訾人邪正徳
八年秋八月給事中王爌有章言此事是年十二月燕卿至
廣信府明年正月廿八日李子至廣信就獄是年三月事完
　　　懼問記
李子曰夫予於今而始知懼也袁衡曰衡聞之君子不
懼李子曰衡是惟不知懼焉爾袁衡出遇李華而告之
故李華曰夫懼動心者謂也徃張劉之事先生不啻批
逆鱗捋虎鬚矣兹言懼必有以吾將問之李華入問曰
華聞之欺理者滅天罔公者無法滅天無法是曰大亂
民亂亂身士夫亂家大臣亂國有諸李子曰然有之李
華曰華嘗懼投足之地鮮也以茲焉李華出以語袁衡
衡不達李華曰子不見勘官勘事乎私之出焉怒之入
焉鍾粟程伯二生者勘文不載也何以提為鍾何以出
程何以入鍾提而不勘乃笞而監之厥意為何夫程伯
之事總司鞫焉巡按者允焉以坐先生無故畨焉茲謂
有天乎無天則無法無法者亂行亂於清明之世華自
茲不復知投足之地矣袁衡曰若是則奚止於是哀佐
劉賢同人命也而皆非所勘也佐不勘而賢則勘縣丞
府判同委拘人判以李則罪而丞以江則否夫衡也自
茲亦安徃乎李華曰夫大道之行天下為公叔季之世
鉤織起焉於乎甚哉先生之懼殆非獲已歟作懼問記
　
　
　空同集巻四十九
欽定四庫全書
　空同集巻五十　　　　　明　李夢陽　撰
　　序
　　　刻戰國䇿序
嘉靖二年秋七月河南省刻其戰國䇿成或問戰國䇿
畔經離道之書也然而天下傳焉後世述焉何也李子
曰䇿有四尚尚一足傳傳斯述矣况四乎四者何也録
徃者迹其事考世者證其變攻文者模其辭好謀者襲
其智襲智者譎模辭者巧證變者㑹迹事者該是故述
者尚之君子斥焉斥者何也以比之經則畔揆之道則
離也自秦籍之焚也三代之迹蕪矣是䇿也國列政具
巨旿細昈人詳物叢采之足以備史資之足以𢎞識記
之博洽談之竒佹故曰迹事者該而其為書也立從横
倡捭闔勢利啖軋讒誑傾奪無復亷恥是非之心今觀
其時如羣兒一餅争獲自矜於乎先王之禮樂刑政至
是乎蔑矣故曰證變者㑹遂使仁義晦塞横議膠固申
韓為哲儀秦是師狙詐者理其緒揣摩者竊其矩䧟擠
者規其險謬詖者程其欺故曰襲智者譎文叔有言高
下相求陽縱隂閉其情隐其辭妙是䇿也有竟日之難
辯而一言之遂白者是以文卿墨儒服其意淵躭其體
簡轉者法其宛諦者祖其透葢言巧也故曰模辭者巧
李子曰予讀戰國䇿而知經之難明也經不明則道不
行何則巧以賊拙譎以妨直時變世悲傷徃憂來夫俗
成於尚士壊於縁尚者樂其同縁者憚其改傳者安於
習述者狃於襲雖知其非駸駸入之矣佛老其類也或
問周何以有戰國也李子曰文禍之也先王以禮之必
文也制辭焉出乎邇加乎逺通乎其事逹諸其政廣之
天下益矣於是重辭焉流之春秋號曰辭令其末也弊
巧譎相射遂為戰國曰讀其書者誠文焉可矣不駸駸
入之乎李子曰嗟予曷知哉予曷知哉反古之道者忠
焉質焉或可矣是年也監察御史澶州王君㑹按河南
則謂李子曰史之義得失列刻其䇿以觀來者曾氏所
謂因以為戒者也
　　　刻賈子序
賈子者賈誼新書也奚稱賈子子之也賈子賈子作乎
類賈子之言者作也漢興誼文最高古然誼陳説治理
善據事實識要奥一一可措之行葢管晏之儔焉故曰
誼練達國體云誼文高古最者太史公業裁之入史記
矣後人或摭其創草及他篇簡論説不忍遂捐棄於是
類之稱書焉如過秦論太史公業裁入之矣褚先生又
取其餘附之後今為三篇云亦有一事一義而篇二三
者或二篇而雜之一如治安䇿攙截無復緒理可尋乃
其宏識巨議故皎皎如日星如江河地中不得掩没之
矣此書宋淳熙間嘗刻潭州淳祐間又刋脩焉時已稱
舛缺及刻本失士夫家轉抄一切出吏手吏苦其煩也
輙任减落其字句久之眩或踰行竄其字句重復訛之
士夫者又靡之校也故其書愈舛缺不可讀𢎞治間都
進士穆得此書於樂平喬公刻之京師已復有翻刻者
顧仍舛缺也予今刻則畧校之矣然卒莫之質補之也
麟甲鳳毛僅存見於世者此耳幸邪悲邪賈子十巻共
五十八篇内亡其三篇
　　　刻諸葛孔明文集序
諸葛孔明文集六巻凡七十六篇將權之北狄五十篇
世布之矣稱將苑一曰心書武徳之隂察二十六篇則
增者爾稱文集云閻子兵備信陽也刻其集布焉或問
閻子曰集奚而刻也閻子曰吾方有兵事曰以兵事乎
曰以兵法曰以兵法乎曰以兵道曰以兵道乎曰以其
出諸葛氏曰誠以是也子習焉由焉已矣奚刻而布也
閻子曰夫吾惡夫已而不人者也李子聞之曰大哉閻
子可謂無我者矣然謂是書出諸葛氏則非矣閻子遇
李子問曰是書也奚不諸葛氏出也李子曰竊聞之善
道者不勦説以襲名善言者不附同以著見是故老不
歸孔儒不畜墨名法異㫖王不述覇是書仁義詐力共
條則誠偽淆矣湯武桓文並稱則王覇交矣引經括史
道流是證則餖飣昭矣出入黄老申韓則授受駁矣繁
簡異製文體亂矣兵詳政畧立意渙矣是故是書也其
事雜其法該其道混是勦説而附同者為也故曰非諸
葛氏出也閻子曰兵變事也用無定形漢賊不兩立耕
者雜於渭濵善矣不曰襲荆州之孤勒益州之降乎人
必湯武則龍顏不漢日表不唐矣李子曰兵無定形道
有常體故談湯武者羞桓文慕桓文者鄙孫吳何也湯
武者仁義之兵也順天應人者也桓文者節制之兵也
假之自利者也孫吳者詭詐之兵也施之昏慢之國而
後可者也夫是書也三者備矣故稱雜焉雜則事轇稱
該焉該則法互稱混焉混則道亂故曰是勦説而附同
者為也且奬䝉進吳賛羽徳曹謂備為蜀先主云云斯
言也果亮口出哉閻子曰内經假於黄岐然術者莫之
能離左氏疑於丘明而學士罔舎其辭是書也習而由
之即用以措事因心以探法觀我以制道無於世不可
也氏不氏暇論哉
　　　陳思王集序
李夢陽曰予讀植詩至瑟調怨歌贈白馬浮萍等篇暨
觀求試審舉等表未嘗不泫然出涕也曰嗟乎植其音
宛其情危其言憤切而有餘悲殆處危疑之際者乎予
於是知魏之不競矣先王之建國也重本以制外敦睦
以叙理然後疎戚有等治具可張故曰九族既睦平章
百姓又曰至于兄弟以御於家邦魏操以雄詐智力盜
取神器丕席父業逼禪據尊乃不趂時改行効重本
敦族之計而顧凋剪枝幹委心異族有弟如植俾之危
疑禁錮覩事扼腕至於長嘆流涕轉徙悲歌不能自已
嗟乎予於是知魏之不競矣且以植之賢稍自矜飭奪
儲特反掌耳而乃縱酒剷晦以明已無上兄之心善乎
文中子曰陳思王達理者也以天下譲而猶𠂻曲莫白
窘廹殁身至今萁豆之吟吁嗟之歌令人慘不忍讀丕
之於兄弟誠薄矣嗟乎此魏之所以為魏也矣按植審
舉表云權之所在雖疎必重勢之所去雖親必輕予嘗
撫巻歎息以為名言其又曰取齊者田族分晉者趙魏
意若暗指司馬氏者叡號明主乃竟亦不悟卒使植憤
悶發疾以死悲夫而或以為扶蘇殺而秦滅季札藏而
吳亂天之意非為扶蘇札將以滅秦而亂吳也若是則
魏之不能用植固亦天棄之矣然予又獨怪操之能生
植焉豈亦所謂不係世類者哉
　　　刻阮嗣宗詩序
夫三百篇雖逖絶然作者猶取諸漢魏予觀魏詩嗣宗
冠焉何則混淪之音視諸鏤雕奉心者倫也顧知者稀
寡効亦鮮焉鍾叅軍曰嗣宗詠懐之作洋洋乎㑹於風
雅使人忘其鄙近斯為不佞矣顔延年注今莫可考見
然予觀陳子昻感遇詩差為近之唐音渢渢乎開源矣
及李白為古風咸祖籍詞宋人究原作者顧陳李焉極
豈其未覩籍作邪孰謂天下有鍾期哉今以故所抄籍
詠懐詩八十篇刋諸此訛缺姑仍之俟知者校焉
　　　刻陸謝詩序
李子至都昌登石壁山覽謝氏精舎遺址俯仰四顧慨
然興懐焉知縣徐冠曰故有精舎二字嵌山壁二十年
前邑人猶及見之後被盗剜去亡矣於是李子登舟乃
徃觀于嵌壁是時秋高水落壁巗巗立怪石撑拄而嵌
横于其上風雨蝕剥蘿蘚交翳李子乃顧謂徐生曰子
亦知謝康樂之詩乎是六朝之冠也然其始本於陸平原
陸謝二子則又並祖曹子建故鍾嶸曰曹劉殆文章之
聖陸謝為體貳之才夫五言者不祖漢則祖魏固也乃
其下者即當效陸謝矣所謂畫鵠不成尚類鶩者也嗚
呼此可易與不知者道哉今輯陸詩得八十六首謝詩
六十四首俾徐生刻於邑齋
　　　刻陶淵明集序
予既得淵明墓山封識之矣又得其故屋祠址田令其
裔老人瓊領業焉然其山并田徳化縣屬而老人瓊星
子民㑹九江陶亨來言本淵明裔亨固少年粗知字義
者於是使為郡學生焉實欲久陶墓而陶生則曰力能
刻其祖集予曰刻其集必去其注與評焉夫青黄者木
災也太羮之味豈羣口所嚃哉夫陶子知其人者鮮矣
矧惟詩朱子曰詠荆軻詩淵明露出本相知淵明者朱
子耳初淵明墓失也越百餘年無尋焉予既得其山并
田遂遷諸竊據而𦵏者數塚而封識之然仍疑焉及覽
淵明集有自祭文曰不封不樹豈其時眞不封不樹以
啓竊據而𦵏者邪墓在靣陽山徳化縣楚城鄉也集去
其注與評為八巻云凡八十一板因係之曰淵明高才
豪逸人也而復善知㡬厥遭靡時潜龍勿用然予讀其
詩有俛仰悲慨玩世肆志之心焉嗚呼惜哉
　　　刻朱子實紀序
朱子實紀一十二巻婺源戴氏所編而刻於歙鮑雄氏
予在白鹿洞書院感朱子出處之事㑹得實紀而覽惻
愴俯仰於是泫然而悲焉按實紀朱子年二十二仕七
十致仕中間五十年更事四朝然官不過待制在外者
九考立朝則四十日而已白鹿洞建書院也時年五十
矣猶知南康軍事於戲何其遇不易至此哉它不必論
孝宗者非宋之英明君哉亦不為不知公三十年間詔
對垂拱殿者一延和殿者二而已豈所謂吾退而寒之
者至邪世常言用舎有命亦闗運數故以文帝之明而
使賈誼李廣没於下位有武帝之好文而董仲舒不能
安諸其朝夫宋之南也斯則何時而可以漢之二帝諉
邪故知賢而不好是曰不知好而不用是曰不好用而
不專猶不用也若孝宗者於公為用耶好耶知邪於乎
難言哉當是時大臣知公者陳俊卿輩數人耳亦寡矣
譽者已毁者繼引者厄嫉者力黄氏狀公行曰百年論
定必有知愚言者予讀之未嘗不泫然而悲也公既没
於是大人君子宗其學達官顯夫程其猷言臣文士頌
其業門人發明其授受見者懐其儀刑聞者淑其緒理
薄海内外遵誦其書於是諡贈議於上祠廟建於下䕃
録及其子孫葢其論不俟百年而定矣何則水平則鑑
物故賢者沮抑於生時而論毎定於身後者以平也然
於宋則何補矣人曰仲尼之不遇春秋之不幸萬世之
幸如是則公之遇不遇吾又奚悲戴氏名銑字寳之為
給事中卒有生曰汪愈者戴甥也以實紀視雄雄先世
名元康者復朱子祠田者也文載實紀中
　　　白鹿洞志序
李子至白鹿洞書院周覽山川故物詢其創繼顚末凡
乃興之者圮焉完者缺焉條理紊焉散失漸焉寂欲墜
焉考之文記則亂焉而無統遺焉而不備舉乎細而脱
所巨辭繁複而義弗晰於是取而筆削焉刪繁以章義
提綱以表巨分注以収細拾遺以定亂使比事有則立
言有例是故首之以沿革則興亡之本著矣次之以形
勝則地道昭矣又次之以創建劖刻則興繼者可考矣
又次之以田租則飬之者具矣又次之以姓氏文藝則
觀程之要義寓矣又次之以典籍器用則日用不匱矣
志成門人聞曰竊聞之志者史之流也夫史者述徃以
詔來比辭以該事所以示鑒垂戒者也是以古之聖賢
道有不行則托史以寓志故孔子退而春秋作朱子
遯而綱目修皆傷道之不明不行焉耳李子曰夫若是
者予豈敢哉予豈敢哉予為斯志亦直使其晦者晰脱
者補遺者備亂者統耳矣亦又欲墜者可舉散失者可
綴紊者可理缺者可完圮者可復耳矣或乃㳺昭道之
地覽興亡之本詳創繼顚末之因飬之者具觀程有要
日用有需而乃猶不務實也又或鮮情飾譽以干禄附
賢躅而罔厚利則斯洞也特終南之㨗徑焉矣鳴呼斯
則予傷哉斯則道之不明不行也哉
　　　端本䇿序
夫君臣之際有難道焉予觀内江李公蕃以端本䇿上
昭皇帝帝覽之即日召蕃拜兵科給事中何其遇合之
易邪然予未嘗不幸其始而悲其終也何則昔漢賈誼
以治安䇿上孝文帝隋王通亦以太平十二䇿上其文
帝夫二子者為此豈不欲君臣遇合哉然而有難焉其
志竟亦弗之行也豈非所謂有臣而無君哉夫孝文固
世之所謂賢主也乃於一李廣不能用顧拊髀思不得
頗與牧則誼之竟弗之行也固宜雖然宋神宗專任王
安石行矣乃安石卒壊其國事帝晩年追恨至不寐終
夜遶榻行此又非君之過也故君臣遇合易而以道則
難今以李公際遇我昭皇帝時事觀之豈不為至難至
難者耶且周世宗亦賢王也得王朴興禮樂教化諸事
葢駸駸向太平矣乃弗竟其志殂也論者咸歸諸天而
昭皇帝崩也李公尋亦卒其䇿竟亦弗之行也不謂之
天可哉夫余安得不幸於始而悲其終也試誦昔昭皇
帝指星變涕泣諭羣臣語則所謂天者益驗矣
　
　
　
　
　
　空同集巻五十
欽定四庫全書
　空同集巻五十一　　　　明　李夢陽　撰
　　序
　　　結腸操譜序
李子既為結腸之篇嘉靖初京口人陳鰲者來游于汴
而以其詩鳴之琴著譜焉結腸操者是也李子曰嗟陳
生重予過矣是篇也奚操之為也曩予有内之䘮親覩
厥異傷焉警焉吟焉永焉於是援筆而布辭疎鹵荒鄙
之音聊泄憤憤悶悶汶汶焉耳然恒慮今之君子謂予
好怪也乃陳生顧以鳴之琴而譜焉以行君子其謂予
何陳生曰鰲聞之天下有殊理之事無非情之音何也
理之言常也或激之乖則幻化弗測易曰㳺魂為變是
也乃其為音也則發之情而生之心者也記曰民有血
氣心知之性而無哀樂喜怒之常應感起物而動然後
心術形焉是也感於腸而起音罔變是恤固情之眞也
是故是篇也鰲始鳴之琴也泛絃流徽其聲噍以殺也
知哀之由生也比之五音黯以傷也知其音商也已而
申奏摛節其聲諶諶然若痛而呻若怨而吟若雉雊于
朝鶴鳴在隂其餘音則䬃䬃然若欲訴而咽已吐而中
結也斯楚之遺些也李子曰予為是篇也長歌當哭焉
矣知其思索以悲忉别怲離若逐臣懐沙迷弗知其所
之然不知其些之猶楚也知其情蕭焉瑟焉若廻風隕
葉寒蟬暮聒然不知其音商也知其抒哀焉已矣而不
知其聲噍以殺也是故聲非琴不彰音非聲何揚詩非
音人其文辭焉觀矣予有琴二具而不觧一彈内人未
亡也見琴則毎短子曰汝不琴亦能詩耶内人則手自
撫弄亦毎悠揚而成音嗟陳生予何能聴汝琴予何能
聴汝琴
　　　徳安府志序
知府馬君龠修其府志成而謂其同知陶君龍曰嗟志
誰序者於是同知龍求序李子李子曰夫志觀者三焉
而徹於道夫志必綜古今該名實訂覈驗識發之必才
此可以觀學學以昭事事以布文褒貶必眞臧否以之
義例燦焉此可以觀政韙邇信逺繼懲繩勸有類乎史
此可以觀世昔者聖人之於文也於史焉急故曰知我
罪我其惟春秋其説禮也又謂杞宋之不徴也何也國
非文不興也郡邑者固國也文以足之學闡政立因志
以彰民行必興故曰可徹於道故道而政則其政義政
而學則其學據學而文則其文邃文而志則其志信同
知龍曰馬之為府也于時徳安有干戈之事險易具修
冦平以問汝載汝載曰予葢得夫山川焉問賦役平曰
吾得戶口焉問人不愛其情曰吾得諸風俗問訟省曰
吾得其美惡眞問教興曰於神恭士禮民厚問廢舉曰
先其大者焉耳故其志申施彰理本之政擴藴揮聚根
之學持例發凡祖之史摛精掞華歸之文考規承則範
乎世是故其志諦古今備嚴名實兼公去取衷𢎞易勸
易懲李子曰馬子知道哉一志而四善有焉夫小占大
邇矩逺故曰逺大之至於言以觀馬子之謂夫志一十
二巻凡例一巻馬子西充人陶子樂平人也
　　　林公詩序
李子讀莆林公之詩喟然而嘆曰嗟乎予於是知詩之
觀人也石峯陳子曰夫邪也不端言乎弱不健言乎躁
不冲言乎怨不平言乎顯不隐言乎人烏乎觀也李子
曰是之謂言也而非所謂詩也夫詩者人之鑒者也夫
人動之志必著之言言斯永永斯聲聲斯律律和而應
聲永而節言弗暌志發之以章而後詩生焉故詩者非
徒言者也是故端言者未必端心健言者未必健氣平
言者未必平調冲言者未必冲詩隐言者未必隐情諦
情探調研思察氣以是觀心無廋人矣故曰詩者人之
鑒也昔者相如之哀二世也端矣而忠者則少其竟躬
之為詞也健矣而直者則咎其險謝之逰山冲矣而恬
者則惡其貪白之古風平矣而矜者則病其放潘之閒
居隐矣而眞者則醜其偽夫偽不可與樂逸放不可與
功事貪不可與保身險不可與匡主言不竟不可與亮
職五弊興而詩之道衰矣是故後世於詩焉疑詩者亦
人自疑雕刻翫㺯焉畢矣於是情迷調失思傷氣離違
心而言聲異律乖而詩亡矣陳子曰若是則子胡起歎
於林詩李子曰夫林公者道以正行標古而趨有其心
矣行以就政執義靡撓有其氣矣政以表言囂華是斥
有其思矣言以摛志弗侈弗浮有其調矣志以決徃遯
世無悔有其情矣故其詩玩其辭端察其氣健研其思
冲探其調平諦其情眞是故其進也有亮職之忠匡救
之直有功事之敏而其退也身全而心休也斯林公之
詩也陳子聞之瞿然而作曰嗟乎予於是知林公詩又
以知詩之觀人也林詩一十二巻凡千百篇同邑山齋
先生所編
　　　張生詩序
夫詩發之情乎聲氣其區乎正變者時乎夫詩言志志
有通塞則悲懽以之二者小大之共由也至其為聲也
則剛柔異而抑揚殊何也氣使之也是故秦魏不貫調
齊衞各擅節其區異也唐之詩最李杜李杜者方以北
人也而張生者滇産也其為詩杜何也夫張生者志非
通也其春園之亂曰舊醅野客新蕨盤飱茲其情又何
懽也夫鴈均也聲唳唳而秋雝雝而春非時使之然邪
故聲時則易情時則遷常則正遷則變正則典變則激
典則和激則憤故正之世二南鏘於房中雅頌鏗於廟
庭而其變也風刺憂懼之音作而來儀率舞之奏亡矣
於是考槃載吟伐檀有詠北風其凉之篇興而十畝之
間之歌倡矣斯所謂恬塞棄通以歡袪悲者也夫大人
尚兼君子恥獨故巻阿之章曰梧桐生矣于彼高岡鳳
凰鳴矣于彼朝陽言士貴及時樹勲也夫沐劉杭三子
者臺鎭之妙英也其和張生也弗塞之憐而顧懽之偕
若是則南園公和其子詩宜倍三子十也何也南園者
老而傳者也
　　　梅月先生詩序
情者動乎遇者也幽巖寂濵深野曠林百卉既痱乃有
縞焉之英媚枯綴疎横斜􁃔﨑清淺之區則何遇之不
動矣是故雪益之色動色則雪風闡之香動香則風日
助之顔動顔則日雲増之韻動韻則雲月與之神動神
則月故遇者物也動者情也情動則㑹心㑹則契神契
則音所謂隨寓而發者也梅月者遇乎月者也遇乎月
則見之目怡聆之耳悦嗅之鼻安口之為吟手之為詩
詩不言月月為之色詩不言梅梅為之馨何也契者㑹
乎心者也㑹由乎動動由乎遇然未有不情者也故曰
情者動乎遇者也昔者逋之於梅也黄昏之月嘗契之
矣彼之遇猶兹之遇也何也身修而弗庸獨立而端行
於是有梅之嗜耀而當夜清而嚴冬於是有月之吟故
天下無不根之萌君子無不根之情憂樂潜之中而後
感觸應之外故遇者因乎情詩者形乎遇於乎孰謂逋
之後有先生哉
　　　遵道録序
録何由而作也憂遵非其道者作也夫道自道者也有
所為皆非也故附徃以標身者務名者也立名以致來
者媒利者也毁同以争衡者好異者也是故君子之於
道也修之身已矣不敢名焉人或名之則辭曰愚罔攸
知也不敢利焉人或利之則辭曰菲罔攸受也不敢異
焉人或異之則辭曰與人同凡此遵道也何也道者吾
之自事也本與人同吾奚異本無所利吾奚利本非為
名吾又奚名故曰君子貴眞眞者無所為而為者也無
所為而為故即其至為淺深均不失道所謂知者見之
而為知仁者見之而為仁者也是故名也愧之利也避
之異也懼之凡此者恐伐眞以賊道也賊道賊吾也而
今也不然殊譎以標户惟恐不異異則名矣簡便以鼓
衆惟恐不來來則利矣堅持以毁成惟恐不獨獨則異
矣或病其異則曰吾病世之和同也病其鼓衆曰吾覺
世之昧病其自標曰弗斯弗行病其源曰某開之先斯
皆非眞也有為而為者也而世之人顧率棄吾眞而就
之於是君子重有憂焉於是作遵道之録録其正以救
偏録純以救駁録要以救岐録是以救非録本以救末
凡以反眞焉已耳而世之人顧猶疑之而不遵嗚呼甚
哉人之好異也甚哉名利之入人深也葉子有言誠非
由於中雖日用三牲非孝也斯善識眞者也吾所謂即
其至為淺深均不失道者謂是也亦録遵道者意也嗚
呼知我罪我其惟春秋乎
　　　刻誨愚録序
誨愚録者殷子録其友所贈之辭也誨愚者何殷子不
忘人之誨而以愚自居也李子曰徃在京師見殷子予
善焉其病歸也予贈之七言八句一章在大梁殷書來
約太山之游予贈之五言長詩一章後殷子拜南科給
事中以書别我予贈之七言長詩一章嘉靖三年殷門
人陳氏號愚泉者以行人奉使於大梁而見李子乃出
其師誨愚録者是時殷子修文地下者數年矣李子曰
篤古者驗乎志尚友者存乎識竒發者本諸身謙虚者
卜其受非愚而居愚者謙而虛也文以發之嶃巖浩汗
才之竒也非古不法志之篤也獲言稱誨尚友之存也
是則殷子之行也已
　　　方山子集序
方山子集者集歙鄭生之詩也鄭生名作字宜述號方
山子嘗讀書方山中已棄去為商挾束書㺯扁舟孤琴
短劍徃來宋梁間壯嵗英氣愈勃駿馬強弓時出射獵
大梁藪中獲雉兎則敲石火温錫榼炙腥肥自觴自歌
半醉垂鞭迤邐而歸識者謂鄭生雖商也而實非商也
鄭生既豪粗負氣于是玩世輕物見王公大人不問新
故便長揖抗禮以是人多病其不遜然竒特之流顧樂
與之㳺未始不假容優遇之者其為詩才敏興速援筆
輙成人難之曰汝詩能十乎鄭生輙十汝能二十乎鄭
生輙又十然率易弗精也空同子毎抑之曰不精不取
鄭生乃即兀坐沉思鍊句證體亦徃徃入格然對它人
則又率易如初故其詩數千百篇擇而集者二百餘耳
嘉靖五年鄭生年四十七嵗病痰核不忺於逰將返舟
歸方山繹舊業讀書巖穴松桂間空同子送之郊三疊
歌贈焉鄭生于是乃再拜謝曰自作之遊也徃來獲公
贈章多然未古歌也今得此備矣空同子曰君固有大
恙茲去詩能精乎鄭生欲答不答空同子退而語人曰
鄭生茲去必大進或問何也空同子亦不答
　　　鳴春集序
鳴春集者集霜崖子之作也鳴春者何鳥春則鳴也不
春不鳴乎鳴殊乎春也天下有竅則聲有情則吟竅而
情人與物同也然必春焉者時使之也韓子曰以鳥鳴
春以之言使也夫竅吾竅情吾情耳使之者誰耶鳴者
鳥耶鳴之者鳥耶隂凝氣慘草木隕零情者不斂而竅
者不聲乎及柔風敷焉陽和四布夫然後在隂者和遷
喬者嚶灌木有喈喈之聞叢棘有交交之音若是者春
使之邪使之春者耶非春非鳥以之者誰邪夫天地不
能逆寒暑以成嵗萬物不能逃消息以就情故聖以時
動物以情徴竅遇則聲情遇則吟吟以和宣宣以亂暢
暢而永之而詩生焉故詩者吟之章而情之自鳴者也
有使之而無使之者也遇之則發之耳猶鳥之春也故
曰以鳥鳴春夫霜崖子一命而跲廿年困窮固凝慘殞
零之候也然吟而宣宣而暢暢而永之何也所謂不春
之春天籟自鳴者邪抑情以類應時發之邪
　　　觀風河洛序
觀風河洛者為廵按譚子而作也觀風者何其職也河
洛者方也譚子之蒞我邦也度而能貞肅而有明潜洞
臧否旁燭寃幽見之茍眞飈激山屹利害罔移也於是
君子佩愛小人服威吏憚而縮民恃而舒然聲跡泯焉
坐竟日黙如也斯何也天下有大通焉觀是也有大㡬
焉風是也風以㡬動㡬以觀通是故無遁情焉情者風
之所由生也廵按者以觀為職者也即情以察㡬縁㡬
以廣通因通以求職鮮不獲也故君子謂譚子善為政
雖於天下可也河洛先之矣是年也譚子實監河南試
大梁士試而中者十有四人也十四人者相語曰我監
公何以大通於㡬空同子曰士讀易乎觀之為道人已
之道也然君子觀則先已故曰知風之自自我始之也
其有職也則戒之曰爾惟風儆之曰巫風淫風亂風言
其觀貴已也夫譚子者懋于徳者也徳而風故其動㡬
動而通故其觀無遁情是故以執則貞以用則明潜之
則洞旁之則燭愛孚威行吏縮而民舒也斯何也徳者
所以為風者也情者所以流徳者也㡬動于微通成于
廣職斯獲之矣故君子謂譚子善為政然河洛也厥方
狹矣諸士曰古者陳詩以觀而後風之美惡見也我監
公聲跡泯而其徳大通於㡬不謂天下之材乎於是賦
觀風河洛云河洛者狹之也冀太師采之獻諸天子空
同子曰民詩采以察俗士詩采以察政二者塗殊而歸
同矣故有政斯有俗有俗斯有風
　
　
　空同集巻五十一
欽定四庫全書
　空同集巻五十二　　　　明　李夢陽　撰
　　序
　　　熊士選詩序
熊士選者豐城人也名卓字士選𢎞治丙辰進士為平
湖知縣擢監察衘史以劉瑾黜之歸黜者四十有八人
而余亦與焉瑾以其名詔天下號曰黨人瑾誅起余官
江西過豐城訪其人於曲江之濵亡矣余既徃哭其墓
復収輯其遺詩得六十篇然皆精細言華録之俾藏於
家李子曰夫予於士選之亡而疑於禍福之㡬也葢苦
失要實不甚觧又無所測夫徃來昭昭者云曩余在曹
署竊幸侍敬皇帝是時國家承平百三十年餘矣治體
寛裕生飬繁殖斧斤窮於深谷馬牛徧滿阡陌即閭閻
而賤視綺羅梁肉糜爛之可謂極治然是時海内無盜
賊干戈之警百官委蛇於公朝入則振珮出則鳴珂進
退理亂弗嬰于心葢暇則酒食㑹聚討訂文史朋講羣
詠深鉤賾剖乃咸得大肆力於𢎞學於乎亦極矣於是
士選為御史日與四方士游聲光赫赫頗有千仭覽輝
之望夫治極亂繼名高毁入丁夘後事余難言之矣今
上既誅亂賊反之正民志烝烝不奸又號一治厥亦徃
來之道乃今盜賊顧日益弗靖學士大夫相與釋俎豆
而議干戈誠使天假士選年於是時膺寄受托必嶽立
虎躍表見流輩乃顧死也悲哉古人有言曰勝觀數定
觀理葢言禍福治亂之必反也士選前罹黨禍慘矣今
顧又死獨不不値其定何邪夫測徃來者未有不據要
實者也要實明然後㡬驗㡬驗然後治亂理而禍福彰
今既不値其定則余又安所據而測夫徃來也故曰余
於士選之亡而疑於禍福之㡬也然盜賊平且有日乃
其人則竟已矣夫予安得而不悲故既収輯其遺詩而
又重之以辭
　　　徐廸功集序
徐廸功集六巻并談藝録子容寄我豫章予即豫章刋
焉印傳同好意表迪功文云初迪功亡京師也予在梁
子容訃予曰昌榖遺言子序其遺文於是手其文歔欷
久之曰嗟乎予忍序吾友文邪麟鳳芝寳世所希遘見
遘見之而遽夭滅亡也天生之故奪之邪抑生不生生
而修或短非天所諳哉迪功以文賦起吳中十數年間
鷟翔而虎變彬彬乎出人士前矣然竟轗軻夭滅亡也
凡此天果弗諳之邪乃予觀李唐人李杜轗軻勃賀則
天未始不憐才流涕也然猶異代足寛觧孰謂親遘見
之如迪功者云客曰氣積久斯漓三代以後聖人罕生
孔子以周末故不得位觀其大可占其細若是則魏徴
將為鬼魅之説非邪客曰羣體迪功奚以之也予曰談
藝録備矣夫追古者未有不先其體者也然守而未化
故蹊徑存焉雖然辭榮而躭寂浮雲富貴慷慨俯仰迪
功所造詣予莫之竟究矣今詳其文温雅以發情㣲婉
以諷事爽暢以逹其氣比興以則其義蒼古以蓄其詞
議擬以一其格悲鳴以泄不平參伍以錯其變該物理
人道之懿闡幽剔奥紀記名實即有蹊徑厥儷鮮已脩
短細大又曷論焉不載迪功履歴以别有志述
　　　秦君餞送詩序
夫學者稱餞送率於詩尚矣然烝民首列乎崧高韓奕
亦曰奕奕梁山此何哉葢詩者感物造端者也是以古
者登髙能賦則命為大夫而列國大夫之相遇也以㣲言
相感則稱詩以諭志故曰言不直遂比興以彰假物諷
諭詩之上也昔者鄭六卿餞宣子於郊也宣子請各賦
以覘鄭志故聞野有蔓草則曰吾有望矣聞賦羔裘則
曰起不堪聞褰裳則曰敢勤它人夫蔓草細物也羔裘
㣲也褰裳末事也曷與於鄭志奚感於宣子而有斯哉
亦假物諷諭之道耳故古之人之欲感人也舉之以似
不直説也托之以物無遂辭也然皆造始於詩故曰詩
者感物造端者也無錫秦君為河南提學副使而餞者
為之賦嵩山有賦大河蘇門梁園銅雀臺五老堂徳星
亭者夫嵩山者言其高也大河者淵而長也蘇門者源
泉有本也梁園銅雀五老徳星老俛仰之曠也而大景
行故稱者物也指者事也高長源泉者徳業之經也景
行者徴也斯非所謂假物諷諭者哉且夫徳以立政業
以廣志徴以推信是學校之要也秦君一舉餞而獲斯
三要然而造始于詩詩非感物造端者邪
　　　缶音序
詩至唐古調亡矣然自有唐調可歌詠高者猶足被管
絃宋人主理不主調於是唐調亦亡黄陳師法杜甫號
大家今其詞艱澁不香色流動如入神廟坐土木骸即
冠服與人等謂之人可乎夫詩比興錯雜假物以神變
者也難言不測之妙感觸突發流動情思故其氣柔厚
其聲悠揚其言切而不廹故歌之心暢而聞之者動也
宋人主理作理語於是薄風雲月露一切剷去不為又
作詩話教人人不復知詩矣詩何嘗無理若專作理語
何不作文而詩為邪今人有作性氣詩輒自賢于穿花
蛺蝶㸃水蜻蜓等句此何異癡人前説夢也即以理言
則所謂深深欵欵者何物邪詩云鳶飛戾天魚躍于淵
又何説也孔子曰禮失而求之野予觀江海山澤之民
顧往往知詩不作秀才語如缶音是已缶音歙處士佘存
修作處士商宋梁間故其詩多為宋梁人作予逰大梁
不及見處士見其子育處士有文行育嗜學文雅亦善
詩傳曰是父是子此之謂邪育以疾不逰反其鄉今數
年矣以書抵予曰育恒懼先人之作泯沒不見於世也
幸子表之予於是作缶音序處士行詳見志表予故不
述第述作詩本㫖焉
　　　送楊希顔詩序
希顔曰夫自吾離鄉土侍兩皇帝奉王藩也倐忽四十
年餘矣然無異朝夕焉夫吾顚毛今種種矣而夢魂常
遊於故鄉李子官免之明嵗君乃言於王曰臣鑄昧死
請臣有先人墓在太行之陽汾河之傍荆榛翳如狐兎
穴之敢請王曰吁汝歸其遄歸君於是秣駟於郊載脂
其舝斾旗設軷馬首載西將展墓而㳺於其鄉周諸王
諸將軍暨羣大夫士與執事者壯君歸也於是佩玊者
冕者紳者紱者車者馬者俎而醑者咸祖君至至鮮不
歌也有鴻篇焉有寥言焉有鏗鏗而參差者焉有嚴而
鼎鼎者焉有斂而逸放而井井者焉左史景陽謂李子
曰夫祖必有詩何也李子曰祖必有詩者自崧高蒸民
始也夫歌以永言言以闡義因義抒情古之道也然而
靡專於祖故詩於人有頌箴諷於己則思是故古之人
之遇也必陳詩諭志焉昔者鄭人賦緇衣也晉侯曰敢
不拜鄭君之不貳也此取諸頌者也國子賦轡之柔矣
者則諸箴者也叔孫相䑕穆子茅鴟本諸諷者也莊舄
越吟激諸思者也之數者皆古之道也而靡專於祖然
祖也必歌焉事者情於離難也故鄭六卿餞宣子於郊
也使各賦占志焉志以立行則事有名矣名以順義則
行有程矣執義建程則人不愛情矣景陽曰乃予今始
知祖之必歌也且希顔之能得情何也李子曰夫名莫
大於展墓義莫隆於追親程莫要於思本情莫先於頌
義是有其一足以得情矣况兼之乎况兼之乎
　　　刻戴大理詩序
浮梁有戴大理者好吟而早逝徳崇而宦卑乃其吟簡
復火之亡矣戴有子摭遺簡獲其吟八十四篇手之泣
曰嗟吾父崇徳若是而官止是邪夫吟者萬物之共情
也奚損於天乃亦火之亡邪斯位與名共滅之邪且弗
刻兹遺後世孰謂父吟者李子曰孝哉戴子孝子之於
親是而無非愛而無憎修而無短斯非無非也見其是
不見其非非無憎也愛之而不知所憎亦非無短欲其
修而無短故親之身非無期也孝子曰吾親如金石如
柏松如彭如聃非不知人之身非六者倫也乃其心恒
若斯矣故曰孝子愛日愛生於見其是見其是斯又何
憎矣故親之名亞乎彼孝子曰吾親徳才罔亞彼乃位
亞彼故親之善即小罔聞也則求使聞也人談親過則
仇之非彼仇也憎吾親者吾仇也故親之言即小罔聞
也則求使聞也詩也者固言之章也言之章無小大無
多寡無巧拙必求使之聞也斯孝子之心也於戴子見
之故曰孝哉戴子且物不能無聲也於是乎吟出焉聲
生於竅竅激而吟視形為巨纎人之吟則視所集為多
寡巧拙然均之情也情感於遭故其言人人殊因言以
布章因章以察用故先王之政不詩廢也故小大者其
受也多寡者摛也巧拙者思也李子曰予於詩昧故罔
克明於戴詩然其子之心則固孝矣則固孝矣戴子今
為開封府同知刻父詩於大梁
　　　完名榮夀編序
洪洞韓公以戶部尚書致仕之十六年是為正徳辛巳
㑹今皇帝即位搜俊乂掇遺佚繹勞伐起廢屈元卿碩
舊罔不祗禮於是使使齎璽書徃問前尚書文嵗增其
夫月加米焉是年公年八十一矣河内守曰嗟吾父斯
不謂完名乎璽書及之矣抑非榮乎非夀何謂於是以
公凡所受制書及凡所贈公言萃為編曰完名榮夀之
編君子覽之曰編有六懿四韙是成何謂六懿政信徳
貞天利人同君禮臣忠政信則孚徳貞則久天利則夀
同善則賛君禮則榮臣忠則完名之所生必斯六者故
曰成韙李子曰完者㕘諸敗者也名者驗乎害者也榮
者彰乎厄者也夀者徴乎獨者也是故君子之敗也非
恬之也敗而人完之也道直而位黜者也害也非忺之
也害而人名之也讒行而身斥者也厄也非求之也厄
而人榮之也前黜之後陟之前斥之後直之者也獨也
非幸之也均夀不夭也人完之天久之名之厚之榮之
枯之也何也徳貞則政孚政孚則人賛人賛則天利夫
然後名夀獲而寵錫緜矣斯韙之義也今夫玊無不知
其貴也然有擊而碎之者玊何罪也五穀無不知其美
也然有揠而槁之者五穀何罪也騏驥無不知其良也
然鹽車困矣騏驥何罪也何也以在人也乃人不知其
在人也於是懼敗以求完位完而名輕矣又於是違道
以干名名偽而厄及之矣又於是趨利以避厄厄去而
榮遺矣又於是巧冒以要榮榮獲而衆棄之矣又於是
委曲以來賛賛行而天殃之矣所謂非其身必其子孫
者也即有非殃也變也非天之定也斯不知違者之弊
也於乎聞韓公者亦足以亷矣立矣或問韓公之徳之
政李子曰善而不之見謂之心盲嘉而不之聞謂之心
聾見之而不審聞之而不悟謂之心惑欲知韓公者觀
斯編也可矣
　　　何公四圗詩序(并詩/)
何公曰予為職方也使秦隴焉於是有出使圗於河南
㕘政焉有旬宣圖太僕卿焉有考牧圖今都御史廵撫
雲南焉有出鎭圖李子曰予觀何公四圖而區域情理
之槩昭矣詩曰膂力方剛經營四方川嶽盤鬰河海爰
㑹江湖之巨滇蜀之嶮嵬目匯心發之以才是故事優
政敷蕃物阜財和氓綏夷邇悦遐來故旗牙輿馬鼓笳
鞣矛之擁衞圖之不謂之侈餞紳祖綬雲滃霧潗摛馨
布英驪駒是賡玉振金戞絲鳴竹咽圖之不謂之靡藻
峻繪深千隍百城林谷蔽虧徑路廻縈星軺霜幰出有
䘏入有問圗之不謂之矜何也繪者象乎形者也詠者
踊乎情者也庸者章乎功者也實者流乎聲者也政者
實也庸者秩也故其圗尚象取諸易典叙則之書祖餞
體乎禮吟歌效諸詩褒譽法諸頌協音比乎樂稱詩諭
志則春秋之例囘路相贈則孔門之義於乎四圗韙哉
邃矣
環環大抵職方是司省疆植民匪爾疇咨闗􁠟逐轓
隴氛曵旗援還聚米虞笏畫之堂堂邊畧西土用資
　　　　右出使圗詩
湯湯河洛襟滎帶嵩隰淤原沙易霾恒風振槁布潤
汝勤汝公厥榖離離黍苗芃芃有棠是紹簡在帝衷
　　　　右旬宣圗詩
駉牡魯吟騋牝衛歌思既無邪心乎豈它物以人茁
召祥者和攻駒載殷錦雲駊駊牧人乃夢維魚罔頗
　　　　右考牧圗詩
秦收黔中漢通西南百蠻編户華夷是叅我公莅
之王化愈覃獻琛錫貝馹寡停驂翡翠象齒猫睛金蠺
　　　　右出鎮圖詩
　　　萍㑹圖序
萍㑹圖圖王官十有五人紀善一教授十二典膳二十
五人者所謂東西南北之人也生不同同王官官不同
同地也於是十五人者約曰始吾儕生東西南北也固
不謂同王官即知有王官知同地乎夫勢無常形止無
定踪吾儕知自是不復散而東西南北乎夫萍之未水
也知水乎水知萍乎及飄風過焉縈花絮於漣漪之曲
於是萍者布清而根深泛精以化神綽約娉婷嬉波上
下始與水一矣故有寤寐其求而終身無邂逅之遇而
傾葢於塗路者非素相聞也斯所謂偶然之合也夫合
未有不散者故君子同也必聚而酒食相樂於是乎有
㑹㑹者所以繫情防散者也有類乎萍故稱萍㑹焉散
而思必及其貎又子孫所世講焉世講必曰吾祖吾父
昔與某同王官同地葢同㑹云於是㑹不可不圖圖者
所以示永而存義之道也李子先人亦嘗為王官兹地
覽其圖而歎曰嘉哉㑹也然亦時使之焉夫叔世寡安
枕危邦鮮甘食設境内有緑林銅馬之警國無河間東
平之譽輔之以端而拒之不信導之以良而專恣者自
遂也諸君方背刺以憂責荷擔以謀遷非穆生逃則張
衡去即有繫情防散示永存義之心弗暇為心矣而奚
㑹之有圖故曰寧淵無焦鱗時使之耳此之謂也
　　　代同榜序齒録序
嘉靖五年秋八月河南郷試成業以其名并文録之獻
矣于是榜中士谷宇齡等乃相謀為私録而齒序焉註
其字年籍經并榜之名第題曰同榜序齒録乃于是請
之監察陳公觀焉陳公曰嗟諸生公録之矣汝復私録
之乎宇齡等乃再拜而言曰夫私者有必不能無者也
以其類私而實公也是以君子安焉葢天下有必義焉
亦有必情焉義者公之天下者也如孔子正名是也情
者出于不可必無者雖私猶公也如周公之於伯禽之
疾是也夫鄉黨莫如齒今一旦得意于鄉而直以文之
高下名之又恬然而安之愚懼人之挾賢也夫人之倫
五序居其一故長幼者必不能無者也今一旦以名之
高下而安之昔也兄之今也弟之昔也後之今也先之
以是而行于鄉愚懼人之無長也故榜之名公也天下
之義也齒之序私也人之必情也似私而實公者也陳
公曰嗟諸生韙哉可與仕矣夫國家之取士文也而用
之則行也名也而責之則實也誠使挾賢以驕之鄉則
其居官必矜已而凌儕又使挾長以先人則有官必自
高而忿争是故先王之制禮也鄉黨必齒以教譲也長
幼必倫以敦遜也遜譲立而實必循實循則行成行成
則名茂名茂則同榜有光嗟諸生可與仕矣是年冬十
二月某濫以左史至河南之藩幸謁陳公又幸見兹録
已又獲聞公與諸生問答之言乃竊嘆曰嗟事有小而
闗之大者以其本正也有近而通之逺者以其始愼也
故正莫先於禮譲愼莫大於厚倫諸生發軔者也而不
文驕也不名之競而于序焉齒焉圗之他日階品功業
尚可量哉夫監察公因其請而遂成之不獲本始乎詩
曰淑人君子正是國人陳公有焉又曰敬愼威儀維民
之則諸士子之謂也
　
　
　
　
　
　
　
　
　
　
　
　空同集巻五十二
欽定四庫全書
　空同集巻五十三　　　　明　李夢陽　撰
　　序
　　　送都御史王公移鎭陜以西序
都御史王公廵撫河南之明年是為嘉靖甲申詔乃移
公于陜西于是河藩臬長貳百司庶尹暨郡邑之吏罔
不愕然相顧失色曰撫公之蒞兹邦也民紓盜息四境
告寧吏嚴于條官守其程乃今一旦移而之西如吾民
何李子曰出入無常者王臣之體也守之以恒者侯邦
之義也是故封疆有吏軍刑各職或其舛也則王臣者
出而臨焉無常員也事定則返無限年也有他委則移
之無專方也今之撫臣固出而臨者也故其體不能不
異且以民言之河與陜奚殊矣昔者周之定天下也陜
以西旦主焉陜以東奭主焉河之南固陜之東也安知
今天子不以旦奭待我公哉抑聞之時有利阻勢有夷
險事有難易才有偏兼故用才以兼則改難為易化險
為夷變阻為利此因時順勢謀事之大端也陜以西險
塞之國也羗胡是界甲兵所急故其事難賦役煩瑣調
度頻複故其時阻不有兼材鮮克濟之矣予故謂王公
移鎭于西者用其兼也亦以旦奭之業望之也或曰地
逺者疎位崇者危名高者妒昔馮異之鎭闗中也謗書
盈篋使非光武之明雖欲以兼制難乘利固險樹勲流
聲吾恐冦恂無河内之借而樂毅有辭燕之書也李子
曰蹇蹇匪躬者王臣之義也夷險弗避者君子之節也
進止以時者賢聖之行也故成王能君召公思歸而旦
有君奭之篇今以王公之兼才必入而委之保傅夾輔
之任陜以西豈久居公哉于是冬十月初吉諸邦侯餞
公大梁之郊觴三行各稱詩諭志焉藩使杭公歌曰有
客宿宿有客信信言公之莫留也臬使張公歌曰周邦
咸喜戎有良翰言西之人懽也諸寮佐則賡之曰文武
吉甫萬邦為憲言河與陜均也
　　　送都御史夏公序
巨小視其器難易因乎才静躁驗諸徳遲速係乎時成
否由之天故有容知大盤錯别利持久占之矣久以利
用利以大成大以時獲時以天定鮮有違焉何也高墉
之隼射之者人也鳴隂之鶴靡有不和者也夏公之舉
進士也癸丑迄今丁亥三十有五年矣乃始脱行省陟
内臺官都御史雖觧鶴服豸輟藩屏而職激揚然外鎭
也其地又難不謂之遲邪予嘗與公指屈榜中人見仕
者十餘人耳在世者不盈百矣松柏之生也森森戢戢
巖壑間然歴非千百年不材也夫其遲之也安知天不
成之哉初公立農部振藩省決議賛政允出明納積有
歲年人業遲之矣公不之遲也曰吾俟其至者焉耳是
故不干譽而譽隨不冀效而效獲不嚴吏而吏嚴不悦
民而民悦是所謂静以制之徳之傑者也故今之陟論
者猶謂不充其器而地之難猶不足盡公之才豈非今
之人躁者多而静者寡邪甲戌之嵗予泝江漢滯漾沔
登峴首躡楚山望荆鄖攬㐮鄧降觀于土察俗問風以
今考之固夏公節鉞之地也控三省之交故其勢分阻
峻嶮故其俗獷藪亡匿故其風雜鮮沃腴故其賦下頑
而貧故其徴鮮如約而鎭其地者緩之則玩激之則變
於是乎有撫治之名撫治者恩威之兼也今誠欲合分
馴獷一雜申約非才不濟非器不充夏公有焉是地也
不公畀而奚畀邪故曰有容知大盤錯别利持久占之
凡以是焉耳然必天定而後驗時至而後獲何也天下
未有躁而成者也故冀望者不知天者也欲速者不知
時者也見難而疑者不知才者也當巨而畏者不知器
者也由是言之天之成夏公者名位若斯而已哉代夏
為左使者董公也亦吾榜中人也來求送夏公文予告
之曰吾榜見仕而官外者公一人耳行有鳴鶴之應矣
亦時至而天定矣
　　　贈鮑侯序
有馬于此咸良之矣或曰是未歴險斯不知馬者也汗
以血曰齒未長也夫伯樂觀于冀野而馬羣為空固非
險試之也且當是時能一一齒之哉固有所弗暇矣葢
才有常殊天之畀也器有小巨人之具也故見根撥而
知品者知花者也見形而知千里者知馬者也即夷以
知險即少壯以知老長者知人者也即平居以知臨變
者知用人者也鮑侯弱襲父官壯而立焉一擢而僉都
指揮事與書押再擢而鎭淮汝三擢而掌司印年未三
十也先是命將下人有謂鮑侯者河南即天地中然巨
鎭也地方千餘里轄衛十守禦之所三而侯之齒未長
也夫兵者所以耀威固疆戡暴輯民者也河南西以南
秦楚之隘鄙也故其地藪盜而哨兇北東南曠故其俗
輕剽而易扇而司兵者前憂而預防之潜奪密消不耀
而固不戡而輯誠非長而才不能又都司者藩臬頡頏
者也有㕘謀焉有接禮焉有同事焉謀博則取輕禮失
則招侮事謬則來損而鮑侯之掌司印也明而詳是故
無損謙而實是故無侮敏而聰察是故無輕恕而亷是
故威威生固固生輯如是則何剽不奪何兇不消所謂蹶
然歴塊者而人又謂鮑侯使提三尺行龍沙鴈塞中比
古之良或亞夫見銜轡而奮躍蹄鳴者非致逺者也一
飽一石斂神徐歩健氣勃如日中㣲汗腹鱗爛如未暮
而千里矣斯之謂良斯之謂負器之才如是則何險不
可歴何變不可臨而齒之少長足計哉予非伯樂倫也
交鮑侯自其父矣嘗觀侯射于南郊又見侯饑而虎餐
今又觀其無輕之也無侮之也無能損之也於是知其
必良也然不敢謂其羣空也何也其寮皆千里才也又
皆長而歴險經變者也雖然汗血之駒非渥洼不産觀
鮑侯者于其父祖可也故松柏之根不産花卉桃李之
根不産桂菊者以各有種也
　　　贈董公序
玊沙董公之為左使也一號令飭規畫嚴扃鑰増範防
接屬以禮馭吏以則與民以信出無稽程入無滯案平
以濟允執以佐公亷以飬威黙以惇徳行之旬月河藩
改觀焉或謂董公簡質而退遜是古之遺良也舉進士
今三十有五年矣九命而至今官其為政有不居勞而
不伐者也是故知公者謂簡焉己耳而不知剸繁者具
也謂質焉已耳而不知其内文而外素也謂退遜焉己
耳而不知其果之弗顧也是以有亹亹之修而寡赫赫
之譽也久矣乃今為左使也旬月而河藩改觀何也李
子曰天下有愈試而愈堅者抱乎眞者也有愈逺而愈
力者任夫重者也有必專而後利者俟夫用者也利莫
如湛盧使柄不在掌即能陸剸犀兕水斷蛟龍顧安所
施乎故曰必專而後利今夫千里之馬猶夫馬也設較
材於越隙歴塊之頃而汗血未珠電影未掣則駘駑駵
騄能别之乎故曰任重者逺而愈力又試才如試金百
鍊而靡易斯良之矣故曰抱眞者試而愈堅董公入官
者今三紀矣九命而操愈堅予以是知其有眞也然中
書而戶曹而㕘藩議而副臬使而復㕘藩政卿太僕進
右使而左斯其逺但千里哉然愈力也予以是知其任
者重也故今綰銀章握紋符裒然為方面首前也亹亹
今也赫赫予以是知其專而後利也或曰董前為卿不
專乎李子曰事有巨細地有要散董之專而利者以長
於要也曰若是地不有要於左使者乎李子曰患其不
專不患不利患其不要不患不專董之謂哉
　　　贈劉大夫序
劉大夫來㕘河省之政李子傾葢與語相視而笑莫之逆
也居無何大夫貳於浙而去李子喜又若思者或問焉
李子曰予高大夫曰高之者何曰高其績也然有獲焉
予少也蒙誦孔子六蔽之章惑焉詩曰民之秉彞好是
懿徳夫六言無非徳者患其不好耳而患不學哉長而
悟乃學然暮矣無獲也見劉大夫惕焉覩其績慚焉己
企焉巍乎莫之及也是故喜焉高之也其離也思焉情
也曰敢問大夫何學也李子曰非古弗則非聖弗遵非
經弗由少為之力長而益修譬之飢渇飲食焉或歉則
中熱面赤見善則羨而服焉恒懼不與之齊也是故發
為藻華義經道緯探賾鉤奥噴芳摛英如飲醇而抉其
粕鮮不精焉故其為仁則難罔用智則不踰守信則靡
害秉直則有容勇之則助義剛之則破私故其出而仕
御士則悦導民則從遘繁則剸計大則決析細則理猾
畏其嚴宄避其照狡伏其威斯皆歴試之績所謂學于
古訓有獲者也大夫自視欿如人望之固巍如矣予淺
人也見其人惕覩其績慚企其獲巍雖不高之不可得
矣夫緇衣改於既敝杕杜傷於斯饑非惟起懐於好徳
亦冀蓬麻之易扶也獲如大夫績如大夫巍如大夫使
侍孔子而遊其門則憂蔽之嘆不發於由而好古之竊
不於彭比矣乃今莫逆于傾葢之項而遽適乎江海之
遐來予胡得不喜去予胡得不思故情莫切于思離義
莫先于喜徳獲莫大于攻蔽績莫難于歴試所謂高而
兼者人之上也於是効風人之義為三疊之歌瞻彼北
山有雲洋洋日出曜之羣龍載翔沛之為霖澤我萬方
(其/一)悠悠南邦之子于邁蒸徒楫之旟旐斾斾疆域是清
波靡揚海(其/二)維南有山桂也冬榮青青沚蘭凌秋擢英
馨香永懐回鴈春征(其/三)
　　　送石菴先生歸序
右副都御史石菴蔣公廵撫河南之三年上念之詔之
歸若曰將别庸汝河南三司大夫聞之驚且疑詣李子
問曰廵撫公之政它即未之知河之南不之知乎其徳
民或未之知士大夫不之知乎其心衆或未之知君子
不之知乎銓文曰清白可稱夫官患者汙耳墨耳清白
者歸乎李子曰僕野人耳未達于務雖然竊有聞焉人
君不欲竭臣之力非棄之也將以擴仁也又示勸也人
臣不欲盡君之禄非忘之也葢懼盈也又恥競也故國
有勞臣君則優之其去則聴之或察其心罷之若曰是
欲佚而未敢陳者是擴仁也於是欲佚者知上之能察
其心不俟其罷而去則進退之跡泯是勸之也夫四時
之序成功者退禍盈福謙天之道也故爾公爾侯情非
不至而空谷之駒莫留好爵爾縻義非不隆而在隂之
鶴寡和臣之心豈固忘國哉亦懼盈恥競然耳而黄金
錫歸杯酒釋柄君亦豈謂臣汙且墨哉優其清以勸弗
清優其白以勸弗白優其勞以勸弗勞斯聖王體物之
心而賢臣全智之秋也夫都御史者八座之要風紀之
首而激揚之重官也乃奉璽書乘繡幰代天子出而廵
岳省方非清白吏不至此於是審興革籌利害詢瘡痍
亷貪濁蘇困苦鉏強横平征役允計㑹閱兵甲視墉城
畫廨廩百責萃之矣而又舉遺逸㧞潁特風動雷行露
濡霜肅斯其勞豈裘羔飾豹委蛇在公者比哉蔣公且
三年矣一旦稱而優之令之歸何不可哉優之之謂仁
稱之之謂勸斯所謂聖王之心也諸大夫曰優之歸矣
又庸之乎李子曰予野人耳未達于務雖然竊又有聞
焉天地因材以篤物聖人因才以官人故綜覈之政行
則寛緩之流後休平之治成則奮勵之鋒斂蔣公者日
計不足嵗計有餘者也心也君子知之徳也士大夫知
之政也河南民知之清與白吾君吾相知之他日不庸
之不可得矣
　　　贈閆子序
閆子既拜南部司務之命瀕行李子戀焉或問徐昌榖
曰閆之行李子戀焉何也嘗聞昵不言離昵莫如骨肉
之親次莫如友次莫如鄉閆李者同豳人也而又友也
異姓而肉骨者戀焉以兹乎徐生曰賢者弗昵昵者弗
永故骨肉非義久必殘友非義久必疎鄉非義久必暌
何也同氣則求同求則義同義則久久則戀戀則難離
易曰鳴鶴在隂其子和之同乎求者也同心之言其臭
如蘭求而易者也詩曰我心匪石不可轉也義而久者
也人渉卭否卭須我友久而戀者也惠而好我擕手同
行離而難者也故閆李者戀也義也非昵也李子之友
聞之曰友之友吾友也吾聞古之離也聲諸詩凡以持
久昭戀宣義而闡求者也於是太原喬子賦閥閲閆子
之父憲卿也海陵儲子賦秦闗重去鄉也浙王子賦亮
闇國時有喪也郴李子賦闗河濟南邊子賦郊月淞陸
子賦金陵吳徐子賦虎踞昌穀子亦賦驅車之章李子
曰喬之詩緻儲之詩雅王之詩宏李之詩舒邉之詩冲
陸之詩槩徐之詩灑昌榖之詩蒼八子者可謂善言離
矣夫因其友而友之不謂義乎因其聲而聲之不謂同
乎同聲而因義八子者可謂善言離矣
　　　周氏族譜序
周生衝修其族之譜成空同子觀焉曰周生知譜哉一
譜而五善具矣夫述前者據信後者實謀始者愼導從
者簡布言者忠夫譜者所以合散而一殊者也非據不
妄指乎非實不溢美乎自我述之自我始之而或妄也
溢也謂愼乎斯固言以布之也不愼謂忠乎夫五者失
一不足以訓人矧族乎何也族之于吾本一也合也世
異則殊殊則散非此難導之從也言諄而不入述詳而
不信若曰渠固妄而溢也何以諄與詳為也斯不忠不
簡不愼之過也何也無實而非據也周生之為譜也遡
其所可知非據乎書事必覈非實乎疑之必缺非愼乎
導之以可行非簡乎其言惻怛尊親是惇非忠乎夫自
人之不知有尊也於是乎悖悖則不合自其不知有親
也於是乎疎疎則不一不一不合則愈逺而愈殊愈殊
而愈散斯非但族之罪也亦導之者非也周氏之子孫
自是其無悖乎無悖則有尊矣其無疎乎無疎則有親
矣尊親得而家之道不成乎斯譜之者之功也故曰周
生知譜哉一譜而五善具矣
　　　董氏族譜序
嘉靖五年董大夫來㕘河藩之議李子獲觀于其譜而
語人曰董氏知家政乎吾于其譜觀也居無㡬大夫罷
歸即其邑之東構東樓闢書院羣族子弟誨焉凡言之
譜者罔不行之家也李子聞之又語人曰甚哉董大夫
似君陳也吾于其家之政知之也夫自大學教衰也士
不由齊而求之治是故仕也有不官政者矣矧家之能
政也其罷也有不身謀者矣矧家之政行也是以夫子
憂焉曰是亦為政奚其為為政夫是言也誰不知之也
然未之有行何也其所厚者薄未有不薄者也又其身
官焉已耳罷則無所于歸也夫董大夫者藩省之佐耳
固非崇爵豐禄人也其仕也念念其族而其罷也羣而
誨焉政不䆒于官而行于家斯豈忘夲務末者倫邪持
之而靡懈久之而有成非仲尼之徒而獲大學之㫖能
若是邪予故曰甚哉董之政似君陳也以其知本也于
其譜而知之也
　　　琴峽居士序
夫美以類彰情以物寓故縁類以彰徳則力為有循託
物以寓警則怠心靡乘執循袪怠非志罔成故曰士尚
志故志者完美而定情者也夫琴之言禁也所以遏邪
而宣和者也昔者伯牙鼓琴也志在髙山鍾子曰峨峨
乎高山志在流水鍾子曰洋洋乎流水斯擬諸音者耳
志以向之猶足警寓以彰類夫峽者山之隘而水之激
也實擊虛應不琴而琴入之耳而㑹之心邪有不遏者
乎邪遏則端念生和宣則躁心平躁平則情一端生則
美積二者由於琴而本於志故志者完美而定情者也
夫富貴導淫介胄起忿忿以躁基淫由邪作劉子介胄
人也為錦衣貴矣兄弟世禄富矣謂人曰呼我琴峽居
士斯人者亦警寓彰類者邪劉子曰吾燕人也嘗登琴
峽之上目之岑巉聆之泠然邪消躁蠲淫忿弗萌爰契
吾志是故琴峽稱焉號曰居士夫徳成於警隳於怠是
故是稱也吾亦效夫警寓而彰類者也李子曰事異而
同行者嘉乎跡者也行異而同情者修乎中者也夫介
胄之於爼豆富貴之於山林判矣乃劉子則曰吾如此
吾如此者志為之本也亦美之由彰乎故曰完美而定
情者存乎志警寓以彰類者縁乎物
　
　
　
　
　
　空同集巻五十三
欽定四庫全書
　空同集巻五十四　　　　明　李夢陽　撰
　　序
　　　贈李九江序
李君為九江府三年而郡大治居無何懇乞致其仕歸
乃進君江西右㕘政歸自君治九江稔猾者逡逡無敢
萌也曰官無如今守亷又明非公者縮無敢君干也豪
强仆於其嚴良者恃以安也上令設非其令違民好君
執而不行譲言至君徃面爭然理勝爭卒無撓者令者
或强之也君則毅然曰官可去决不可阿竟不行於是
九江愬者不上之也他非令不至于民民亦不知有他
令非於是士專其業工賈坐肆盜背其境農嬉南畝此
楨民之效也楨則不擾不擾則民附民附君乃君懇歸
也又放君歸於是民始疑民泣涕咎君曰夫自走省人
事迄今頒白葢目覩十易守矣號稱治者非必君亷也
亷摧則公銷公銷則明夷明夷則威弗立威弗立則豪
强不仆也豪强不仆則良者揺六者殊途而相須誠如
是有能爭非其令者乎即爭能竟弗之行歟非令至則
民擾擾則四等各失其業民即夫其業不治走目覩守
未有不稱治吏遷也君胡不少奈而歸士觧之曰嗟蠢
哉民獨立者危方上者災故非令不至於下而傲譽必
騰於上楚諺有之曰剪稊長榖言恩怨異情也故良者
暴之䦰也威者猾之讐也太明則闇忌秉公則私惡抱
亷則汚讒何則物以反仇也君烏得不歸也或曰夫堯
舜在上巢父洗耳張摯二疏之倫談者尚焉故聖王必
有不可致之賢而君子必有不可縻之節而後淳風可
行也聞之羅公曰世號稱名流善文章説道術深藏闇
穆乃其心特飬望市高以取崇位博鉅資媒富貴耳於
中非實有也一遇事變小則奉首䑕竄大則有不可言
者矣茲其言雖激然要亦有徴焉今李君歸陟之以華
階褒之以渥辭安知上之意不為礪頑風懦舉而使履
道知㡬者勸哉
　　　贈何君遷太僕少卿序
何君以河南左㕘政而遷太僕寺少卿人曰髙其地厥
階縮重入乎或曰脱繁哉予曰㧞才也以嘗厯試然亦
漸耳既入必重庸君徃予謁天官公㑹公自西來謂予
曰頃觀子元清理西北馬有巨才云夫子元才誠巨使
握大藩柄敷化而𢎞載民汔康乎夫馬之政一焉耳拘
而簡以君遷不優馬後民哉斯非諳夫馬者也馬之登
耗國之舒蹙係之矣是故丘甸嵗取圉事嚴矣數馬以
對窶富占矣騋牝強衞斯臧興魯阡陌成羣漢以張矣
是以兵戎之事顒碩佶閑詠者侈焉比足同色國者弗
之捐也然古之人思寓馬必民也至有復其三卒免二
丁者備矣而猶責之官何也政非人不行也故有張萬
嵗為太僕而後天下以一縑易一馬今監苑無陳堯叟
勒石之功茶馬非李杞蜀市之嚴而編戸馬有文彥博
難耕靡息之憂卒有急則太僕毎發帑金市之民今之
民非嘗復而免者也遇市則昻其直直昻州縣官必區
畫副之矣副之而有不朘民者乎於是馬蔽而民亦大
擾故謂馬之政一拘而簡謂君之遷優馬而後民者非
諳馬者也辨者曰何君前清理西北馬嘗糾勢官私田
湖益馬嵗入約數千金行期年矣然卒弗行也於時君
復有馬政之章畧曰私茶不絶勢鹽不革馬卒不登亦
未聞措之行今即遷茲官能使馬遽足而民靡擾乎夫
道以志行官以誠守時非逆度知之而弗白非仁當行
而畏縮非勇相㡬審力智斯立矣以君才誠重庸君夫
奚徃不可矣而但馬政哉君寮方岳諸公以君行也思
有贈於君而屬予為之言予非度時誠守行志者也而
從之言以鮑子知我也
　　　送按察使房公序
今孰不曰軒冕倘來物耳夫凌風排雲鼓翼於九天之
衢以赴功名之㑹斯豈非吾所深願至欲哉然而時有
遇不遇故冨貴者趙孟我者也得之非我加失之非我
損何也以在外也及既失之也則又率面目無彩澤戀
惜懊悔中怩怩弗休斯非所謂言是而心違者歟大抵
脫屣名利有三難奮激不顧一牽於妻子二以官為家
三今欲一旦超乎三者視其官如塞翁之馬孟敏之甑
先㡬勇止内無絓罥色不黯如窮約靡悔斯其人亦罕
矣故曰笑碎美璧動情破缶而况功名富貴之際哉故
官為家也官失而無家必曰悔不守井泉之俸牽於妻
子妻子必聒之曰榮途百足奮激不顧者失其官鄉里
人或侮之或其邦大夫過之不式時節不問遺必曰吾
謀再起以泄不平若是者其去也豈誠由諸心者哉任
邱房公為河南按察使守一比法久而安矣無何上書
乞致其事歸天子乃許進公太僕寺卿歸公為此内而
弗謀妻子外而弗詢友僚書上而京師朋舊咸罔聞也
命下也人疑而警詰公曰歸有家乎公曰薄田足以耕
敝廬足以栖家人安乎公曰安曰他日鄉里人侮公邦
大夫過公不式不時節問遺公曰侮予何殆慢予何辱
不去二者難必矣公拜命暨還儀度徐暢若有所負而
釋焉豁焉若有需而獲也聞惜其去公欿弗自勝譽其
高然若靡能焉若公者不謂超乎三者之等而其去真
由諸心哉夫人性雖同而品則殊著易識而㣲難察自
是有向欲去而怵於侮且慢止也必曰茲非若不去而
殆且辱也有向欲去而牽於妻子也必曰吾效房公不
謀諸妻子有向欲去而慮夫無家也必曰薄田敝廬易
辦也若是者非公啓之而誰也故君子謂公之歸有厲
頑劘貪之功不誣矣公以進士厯郎中知府副使㕘政
諸官至今職唐相國琯其先也而居任邱實自闗内徙
因是於予有鄉國之雅而省司諸公乃復屬予曰房公
之去人士惜之然亦高之焉子盍贈之以文於是乎文
　　　送陳公赴貴州序
陳公之貴州左布政使也爰自河南右使徃焉徃之日
河南左使臧公偕左右㕘僚餞之郊有舉觴勞陳公者
再拜而言曰嗟遐哉夫貴州者古鬼國之域而西南之
荒裔也不謂萬里哉陳公觴而酢之而再拜對曰竊聞
之王事無近有知道路之事者曰遐何難焉夫洞庭五
溪天下之險也林箐岒岏劍峰指攅下視無地仰之無
天苦霧蒸焉水則波濤靡際微風濞湧是險之至者也
又草露蟲蛇之虞不可不戒陳公曰王生遇九折之坂
叱御徑度狄相登羊腸之谷望雲徒悲故君子不以夷
險異懐人臣不以非美殊志某也前嘗厯匡廬泛彭蠡
北渉并代揚鏕鴈門之衢飛葢白登之墟者屢矣然嘗
浮洞庭踐五溪徧沅辰之巉極偏鎭之區䝉䝉􁃔􁃔犬
牙相入者固貴之北隅也乃後復踰大庾登五羊返于
江于淮于河以至于河南某者未始困于險也而險亦
莫吾困問者瞿然而變色曰嗟壯哉且子何以治夷陳
公曰竊聞之雨露不擇地君子不擇人故鳥獸悦惠豚
魚及孚忠信篤敬蠻貊焉行夫自貴之開邦也列帝敷
膏于上諸吏宣承于下官御惟備巨小相屬立酋世長
因其勢輕徭薄賦飬其力左輸右轉贍乎用甲胄以威
庠序以教録俊登杰細繫大縻是夷而華者也某何敢
以夷治也臧公曰吾與子異域而均責夫封疆之官其
責有五訓養先焉一以持之守之以寛詳出允納宣明
剔幽其庶㡬乎陳公再拜而受曰㫖哉敢不敬承佩君
子之訓於是李子聞之曰諸君可謂善祖行矣一餞而
三物備或問何也曰送而恤遐而險焉虞仁也仕不避
難重險不懼忠也别靡忘規陳責必五義也仁以樹忠
義以行之益之以貞何事不濟是一餞而三物備者也
諸君可謂善祖行矣
　　　送右副都御史孫公序
孫公為都御史赴江西也以李子嘗官其地問厥宜李
子曰僕鄙人也宜何知焉夫不自政而謀人政者妄也
不自陳而言勇則其言無稽敢辭翌日李子與客論天
下之政而及江之西客曰孫公撫斯邦也境内獄省乎
葢其人嘗為刑吏矣以平名又録囚斯也然斯邦也賦
其允乎豪必自今摧矣自孫之為㕘政為按察為右使
所政知之也李子曰竊聞之天下一政因地異施故政
以位殊位由體立立體顯用藏諸其能是以米價之問
智者瞋目牛喘下詢君子與焉故比條原情執而罔狥
積孚而宛成者刑吏之事也懐矜剖疑義以斷例破堅
伐幽録囚者之志也公符宣委亟恤緩徴㕘政之義也
持明懸平靡屈靡撓重輕付之吏嚴民畏按察之經也
協寅敷誠可否惟貞右使之程也糾邪敭端屹然岳安
百度貞焉都御史之賢也巍威履仁鎭危立利任怨而
輕去挈綱而疎目踣猾而矜拙廵撫者職也昔予官江
之西見右使者弗程也按察之弗經也㕘者非其義行
也私計曰撫臣必糾之然弗之糾也乃程也經也其義
行也私計曰兹必敭之矣然卒敭之敭事巨曰三司如
何咎也曰咎在攸司威武臨也若罔知聞也斯非鎭危
立利任怨而輕去之道也及覘其日為則簿焉書焉瑣
焉屑焉矣耳故刑貴親太親則煩賦貴親太親則勞兵
貴親太親則劇心煩身勞益之以劇則威不巍自用遺
人則仁不廣仁不廣則拙不容威不巍則猾不伏此所
謂下行諸司務目而抛綱者也古之大臣不由也客曰
某聞之君子異位而同功殊體而均效言有本也詩云
維其有之是以似之故曰我戰則克祭則受福言無徃
不可也孫公之撫江西也予謂其獄省而賦允也非欲
其太親之也自程而後程人之程自經而後經人之經
也經以立程程以擴義義以定志志以幹事則何豪不
之摧矣豪不奪則民志一民志一則重犯法重犯法則獄省獄
省則賦可允賦允則盜賊不作盜賊不作則兵戢而無用
此大臣之業而廵撫之良也故曰同功而均效者此也
越二日左使臧公偕諸寮來謂李子曰孫於君同年進
者也同郎屬而嘗又共巷居其行也能無言哉於是李
子以客問答語告臧子而臧子乃遂以李子之言告孫
子孫子曰夫敷其義而弗指其事而顧宏厥辭李殆以
言諱乎雖然非妄言者也厥言有稽矣
　　　送右副都御史臧公序
大臣之出而鎭也必在畿甸之外記曰天子使其大夫
為三監監於方伯之國是也方伯之國去天子逺故不
可不有出而鎭之之臣出而鎭之不可不假激揚繩糾
之權故又不可不名之監故監者主控遐固外顯寧而
奠危者也今眞保諸府猶古三輔之地所謂王之畿也
乃奚取諸監而使之鎭也此救時而順勢之道也政要
曰靡一一之又曰持衡之勢重則昻夫建本者未有不
崇乎培者也今使之鎭而取諸監者非欲畿内地昻且
崇哉直𨽻之府不相一非方伯國埒也勢不得更無監
故置監者又以一之耳此所謂順之也順勢以置監而
監非方伯國埒之地則其體孤懸畿内近天子則美醜
易逹一分以崇本重邇以昻化非假之嵗月不效故監
直𨽻府視他方難也是以天子不易視監而監亦不敢
視己易此臧公監他方請屢抑而獨監兹獲歟昔高皇
帝置監也専任御史廵未始煩大夫也至今議者毎私
謂廵撫之官非祖制斯見弊而不見時者也彼徒以彼
非便宜材也利已靡任怨日倀倀冀轉擢遂以為不必
煩而不知按者守恒者也撫者濟通者也恒者一於法
通者兼乎化且今之撫者誠如召之陜以東異之闗以
西也亦何寧不之顯危不之奠而矧遐與外之足憂也
夫眞保諸府古河朔之域而武悍之國也西臨阨塞三
闗據焉已巳之變賊嘗抗刃飛狐而飲酩倒馬矣日者
流賊之起也夷恒山之堞而焚易水之臺者㡬矣是其
地内而外邇而遐者也與古之畿例異而事兼夫以昻
化重邇崇本一分為已任而益之以内外邇遐之兼此
臧公監他方請屢抑而獨監茲獲歟古人有言曰圗治
於難言不可不慎也今以臧公才望此官此地然常自
曰天子不易視此官此地某亦何敢此官此地易行也
可以側耳風政矣先是孫公以右使為此官江西臧實
偕羣寮屬予文乃予今不得不文於臧者其義猶孫也
　　　送童公赴京尹序
童公之為順天府尹也以河南左布政使府於省體亞
尹視使品殿然非名使罔尹擢非大名使即尹罔北也
斯非内重外輕義邪童公之為左使也㡬三易年矣擬
擢公都御史暨卿者屢矣乃竟擢公尹又北也非以公
名使又大者邪天下之勢地近則難制荷重則難力體
雜則職易撓順天者古京兆之地而尹猶古之尹也輦
轂之下棼糾盤錯動干貴豪暮謀于幕朝諠于朝所謂
河南帝城當近臣斯謂近而難制民之受病譬如木蠧
朽自内始勞者欲息瘵者欲瘳禁邪袪害一趨同俗邦
畿既熈四方是承厥機惟尹尹之輕重畿甸以之斯謂
難力夫尹卿相之次也簿書期㑹猶云有司故其體差
異史云前有趙張後有三王專而治者也今之尹若是
乎斯謂難職處三難之地誠非大名使不可而以任公
則公之素不推可知矣予嘗竊論天下之政惠流威立
信執義斷非通弗濟有容乃大故體心悉情布慈敷温
敲朴靡施此可言恵而不可謂之威端嚴亷厲望之肅
如邇慄遐懼此可言威而不可謂之信令行禁止畫一
靡移此可言信而不可謂之義破幽剖疑不吐不茹茍
有弗合死生以之此可言義而不可謂之通曲成委就
從之弗失己違之弗敢怒此可言通而不可謂之容法
坤之藏準師之畜含垢掩疾不動聲色綱舉目清有斯
六善而後三難可行也何也尹也者卿相之次也故其
器常患不洪然猶有司也故其才常患不通而又益之
以義信兼之以威惠此天下之良也童公有焉尹不足
為矣公犍為人也以進士厯都給事中叅政左右布政
使擢今官云公之擢今官也三司諸大夫飲餞于公分
燕于私備矣已而相謂曰伯叔倡和載之詩回路相贈
述之禮言昆弟友朋非言莫申也夫寮也者義猶昆弟
分則友朋者也於是相率徴言於李子李子曰夫童公
者予知之素矣是卿相之器也有六善焉尹無難為者
矣
　　　送陳公序
陳公以河南按察使而陞山東右布政使捐訊鞫典敷
布逺刑獄就錢榖去糾擿司科催前以法今以教法主
義教主仁是陞也階崇而職異矣於是有問李子者曰
君子有遺慮智者無兼能陳公固才臬將復才藩乎李
子曰考來於徃察隠於彰故徃者來之證也跡者心之
應也陳公嘗為令矣才令也為御史矣才御史嘗按察
副矣才按察副而又使矣而又才使則今不才藩乎竊
聞之君子異位而同體異體而同功異功而同心故藩
臬臺邑者位也卑崇相承寛嚴以之者體也仁宣義决
視履熙載者功也然發之才而由之心故迹者心之應
也夫牛羊之於人末也昔者奚飯牛式牧羊也移之官
奚以秦覇式為令才斯何也通也通斯同同斯功矣是
故邑可也臺可也臬可也藩可也如孔子委吏可也乘
田可也中都宰可也魯司冦可也斯所謂證諸徃者也
不然必自計曰吾奚藩奚臬奚臺奚邑官至而後習斯
學飬子而嫁者也故同者由之心者也異者即乎事者
也功者證乎跡者也體者存乎位者也通者貫乎一者
也問者曰若是則陳公進而卿不為名卿乎李子曰名
卿哉曰名相乎曰有本矣
　　　何公陞南京工部右侍郎序
何公以都御史廵撫我土再厯年乃有今命葢出臺而
就曹輟綱維而佐水土者也以階則六佐為崇以官則
司空古列之三公以職則今散而前要以地則北重而
南輕矣是時何公年將耆尚未子㑹又喪其夫人乃公
懇疏乞歸或問李子何公歸允乎李子曰弗允曰奚知
其弗允也曰以公之徳之功知之竊聞之為而靡撓之
謂執同而罔隨之謂介小而容之之謂恕存而念之之
謂厚諾而終之之謂忠先而鑒之之謂逺優而俟之之
謂大斯七者古所謂徳之經而政之所由行也是故是
人也治朝之所必庸是以在下則陞在上則旌在野求
之在位明之夫何公者徳而位乎上者也方將明之歸
何可得矣在乾之九五飛龍在天利見大人今皇帝繼
統也乃夙夜思徳焉庸而慮之曰為矣撓乎同矣隨乎
小或罔容容者厚乎厚者忠乎忠而逺乎逺而大乎既
見之而庸之矣八坐充矣乃又慮南有位焉若曰不仍
虛乎若是則何公者即懇疏乞歸無允之矣或又問功
者何也李子曰竊聞之政外無功故執則法立介則類
分恕則愛擴厚則惇積忠則衆附逺則器洪大則量冨
量冨則大事斷器洪則承荷堅衆附則易使惇積則易
親愛擴則恵澤流類分則善惡别法立則紀綱修以是
臨民無徃而非政以是為政無徃而非功矣故曰政外
無功曰日者齊冦犯我東鄙也飛箭滿眼炎燄晝赤淮
泗河洛之間詾詾如焚而公乃仗鉞即戎指揮而平之
斯所謂折衝尊俎者也及其明之也乃水土焉寄何也
李子曰君子之政始諸身以加諸民曷為弗成曷用弗
功詩云右之右之無不冝之是也何公嘗為縣矣而縣
焉成嘗監察矣監察有聲為郡為臬為藩矣以郡以臬
以藩名斯足以觀政矣何也徳為之也故忠其衷也厚
其徴也恕其行也執其操也介其節也逺其期也大其
􁚔也斯古所謂徳之經而公之政所由行者也是故重
輕之者時俗之論也南北之者急要之心也明天子固
且詔公入矣公行之日三司羣公餞之郊公曰幸問言
於李子於是羣公乃造問李子而有斯序
　　　贈翟大夫序
翟大夫者河南按察司副使翟子也翟子為給事中也
劾章怒樞要坐是出補僉事僉事雖大夫然銀青而諫
垣出是官也時眼恒卑之於是人咸謂翟子危或教之
曲觧乃翟子則顧毅然曰得不得命知不知人非其道
以求之君子不為也况求之未必得哉居無何樞要者
去於是翟子進副使階中順易銀以金換青為緋褐葢
驄馬英英赫赫奕如而巍如於是人則又咸為翟子賀
乃翟子顧又欿然弗之居也曰夫君子之諍也非以㨗
徑也其進也非恃幸也是故居盡吾職焉已毁譽何知
吾量吾力焉已進止聴之故法者不任情以出入君子
不低昻以狥時是故翟子蒞我邦也吏嚴而民降罪之
靡寃訟者寡怨行之三年令問彰顯夫是則翟大夫之
行焉已或問翟大夫何以賢也李子曰人也殆有眞貴
者也夫有眞貴者必有至質有至質者必有浩氣故氣
者稟也質者成也貴者徴也今夫松栢固世之謂才也
然斧之則析撓之則折火之則灰水土則朽乃若金玉
之為物也從革罔渝瑟温而栗煉之愈赤寧碎靡蝕斯
何也其質至也是故天下之言貴者未始不之歸也故
詩曰金玉其相傳曰金聲而玉振之夫文孔者古之大
聖人也而賛之者必曰金玉金玉固知二物者天下之
貴也夫翟子者誦法孔子者也又恒自曰文王我師以
是觀之殆有眞貴矣人也其質至也其氣浩矣夫是則
翟大夫之行焉己大夫某名某字號青石子昌邑人也
其為副使也則嘉靖二年夏也
　
　
　
　空同集巻五十四
欽定四庫全書
　空同集巻五十五　　　　明　李夢陽　撰
　　序
　　　贈郭侯序
郭侯為開封府同知三年人曰郭次公陞矣己而果陞
而為汝寧知府人曰郭公將轉而為開封己而果又調
而為開封李子曰竊聞之三王不沿禮五伯不襲智是
故政也者因民而為者也故順時者致昌者也信謀者
審方者也俛志遲廻者後時者也今郭侯為開封也於
斯三者何由焉且夫順逆者勢也大小者形也彼太阿
鏌鋣於人非不利也設倒其柄則玩而不畏故曰徑尺
之魚不逰於蹄涔横海之舟不納於江河今論者不察
乃輒立議曰郭君必以其為同知者為知府又曰必以
其為汝寕者為開封是何異於膠柱而鼓瑟者哉且知
府之與同知其得為不得為至易知也夫開封者史所
謂車馬之湊四通八達之衢也于今則有監守之臣有
臨轄之司有諸王之國其屬城則四十有三其賦訟徭
役勾幹簿書之擾葢奚啻十倍於汝寧而又日僕僕跨
鞍馬奔走逢逆如是而其勢能盡如為汝寧否哉且夫
寛猛者人之所時有也孔子曰平易近民民必親之然
而肉刑雖三王之世不廢此又何也故居上不寛孔子
以為不足觀然攝政七日而即誅其亂大夫夘故曰寛
于良嚴于猾寛主恤嚴主戒今郭侯將為寛者邪抑嚴
者邪諺有之曰近火先焦開封近火者也百姓㷀㷀嗷
嗷難堪矣葢其地人衆雜人衆雜則其俗易偷而善造
偽吏𨽻胥史之徒又輒相鼓扇葢盗奸即蹈死地罔避
懼彼其乘肥馬戴貂帽著文綺衣者葢踵相接也大者
白手置田宅與豪冨埒矣此其責在知府邪同知邪余
故曰知府之與同知其得為不得為至易知也且今人
誰不謂包拯歐陽脩相繼為開封也葢拯以嚴峻起及
脩代之用寛亦起夫二子者固並所謂有道仁人也乃
其治同功而異義乃又並顯盛於世由是觀之為政各
任其性用情能附實則民亦易化故曰其所令反其所
好而民不從今論者乃顧又謂郭侯必用其二不然且
妨於政豈不謬哉
　　　送陳汝州序
陳子以鈞州同知陞而為汝州知州李子聞之色沾沾
喜幸曰夫陳子前為郎中矣至彰也然豈料其左而卑
也今之為汝州即非彰也然闗諸天下不細也夫天下
事勢譬之弩也而其動則猶機也坤之初六曰履霜堅
氷至夫霜之於堅氷相逺也動乎此而應於彼乃若
是神何也此不謂至㣲至㣲者邪故曰知㡬其神乎
夫隂陽善惡君子小人未嘗無類也故隂陽者形也善
惡者行也君子小人者朋也形不獨立行不特成朋無
逆從是以㤗之初九曰㧞茅茹以其彚征吉而於否之
初亦云故曰同明相照同類相求雲從龍風從虎聖人
作而萬物覩故朱博雖賢必俟其友乃結綬貢禹即非
不肖然不能不因人而彈冠由是而觀方今無朱貢之
徒則己誠有朱貢之徒聞陳子興有不彈冠相慶者邪
孔子曰冨與貴是人之所欲也且今人孰不欲冨貴假
令陳子巧詐善宦卑卑與世浮沉或冨厚多金玉貨財
無論一知州即令立致卿相大夫余何所喜幸焉陳子
人品道徳誠足為天下喜幸即令隐約終身予願為之
執鞭不辭矧今為知州矧將彰而為卿相大夫記曰力
田不如逢年善仕不如遇合今陳子亦謂之遇合者哉
非邪鈞州知州李君將有禮於陳子念獨余與陳子故
同郎中也為友而又故知陳子於是乎來謁余以文曰
邦彦不幸不獲交於下執事然知天下有先生久矣敢
為吾汝州請然予聞李君亦令名豪傑人也因并告曰
陳子行君亦可以彈冠俟矣
　　　李君陞按察司僉事兵屯潁上序
兵刑天下之忌器也然聖王能使人不犯刑而不能使
天下無兵能使兵設而不用而不能使兵一日而無食
能使兵足于食而不能不分之以官何則專其事則有
緒而易理責衆則勞倍而鮮功昔周成康之世刑措四
十餘年不用可謂極治然猶羽旄章于禮器干戚存乎
樂舞兵車藏于比閭故曰聖王能使人不犯刑而不能
使天下無兵當是之時四夷賔服干戈朽於武庫然猶
嵗終計盈縮九年論耕畜故曰能使兵設而不用而不
能使一日而無食及其立官則司冦司刑司馬司兵司
徒司食故曰能使兵足于食而不能不分之以官今按
察提刑官也益之以軍馬城池則司馬事也又埤之以
屯田則司徒事也是故其境内刑有弗允以問司冦司
冦乃下而問按察兵有弗修以問司馬司馬乃亦下而
問按察食有弗給以問司徒司徒乃亦下而問按察按
察所主之境地誠狹也兵少也屯寡也猶之可也今李
君主潁上之境其地跨江淮邉四省而犬牙民徤訟而
善潜非必巨獄以隔别雖小亦頻年無了期李君信善
刑然能使之咸允乎葢所轄衛兵率萬計其官率各奴
戮魚肉之又素䟦扈稍繩則亢大繩則訐更大則計脱
之君即善兵能必其無不修乎又屯田疲弱不盡墾豪
強占膏腴租入或於私門逋欠積而牽連李君即善調
食然又能必其無不給乎余故曰責衆則勞倍而鮮功
雖然得其本萬事理李君固明恕剛愼人也識高而變
通夫明恕剛愼者政之本也識高變通者才之緒也以
此治事尚有不允不修不給者乎且君故為司冦屬至
著也又出而知陳州矣此所謂賢練之吏也如此而尚
有不允不修不給者吾弗信之矣今天子夬夬明斷方
袪故布新他日或問江淮閭刑於司冦司冦誠對曰允
矣問兵司馬誠對曰修矣問食司徒誠對曰給矣又咸
曰此兼衆責而能功者也則君不謂之得其本者而誰
邪三卿者佐今天子用之天下者誠皆有本者也則刑
不可使之犯兵可設而不用食可無不足也此所謂聖
王之治也
　　　送梁處州序
同年者擢同年同部者序而送焉義起也葢惟我癸丑
之在吾部者為然癸丑之在吾部者前後三十四人十
二年間擢者二人又皆治部亦寡矣前劉岳州徃王叔
武首序之茲應樞徃處州僉謂予當序夫序叔武備矣
予何能復言然竊見自内補郡者恒怏怏不自滿非謂
郡劇且勞而其勢有不獲盡專者邪夫以金緋坐堂上
州縣吏承風走役悦則利怒則威一郡之休戚雨暘寒
暑山川鬼神之食惟守主也而按訊有推官収逋有通
判兵戎有同知亮工分職各具成案而决于守守可則
喜否則懼如是而謂劇且勞而不獲盡專焉者何邪守
誠曰是侵吾掌刑吾刑賦吾賦兵戎吾覈僕僕案牘間
日不暇給疑推疑判同而不之信而是三人者皆將斂
避退縮雖有能靡所自效於是事有所不舉矣監者入
其境則曰守誤之守誤之挫辱抑厄以衂其鋒州縣之
吏觀望狎玩不復有所警飭亦宜矣如是而欲專欲不
劇且勞可得邪夫三者達之天下者也應樞是行將自
刑自賦而自覈之歟抑付之前所謂三人者而可否之
也應樞入吾部厯試八載聲稱滿人口性坦達無較是
故天下之器於一處州何有處州在萬山中民質直簡
訟蠺嵗三四熟其租易辦卒伍句擾亦亞于他郡前三
人者且各易為力而賢如應樞與之决可否而行之其
郡不大治雨暘寒暑不時山川鬼神不享不佑有是理
邪然此特予所竊見者爾不敢不為應樞告他則叔武
備矣
　　　送李徳安序
李子同年進士曰李宗乾者以戶部郎中擢徳安知府
故事同部擢同部同進士者為言贈焉於是李子謂宗
乾曰徳安非古名郡歟是在雲夢之間矣其地高山廣
藪利耕織樵牧水者捕魚蝦宅舟楫然其俗輕悍而健
訟君子則多機術把制人是楚之遺也子徃何以為政
宗乾曰其信乎立于信措于敏昭于斷與厥休息如何
李子曰善哉備矣宗乾曰何以益我曰無已則寛乎綜
宻以輔之乎且兩漢循吏子以為孰優宗乾曰無踰黄
覇曰覇無赫赫之譽若趙廣漢輩所為而天子賜車葢
黄金下詔襃譽人到于今稱之弗替非用是道歟當是
時昭帝立幼大將軍光秉政遵武帝法度以刑罸痛繩
羣下由是俗吏尚嚴酷以為能而覇獨用寛和為名是
豈無見者歟夫守近民者也日理民為事顧率務體格
靡所司察觀覇所為亦可以少省矣覇治民雞豚糓馬
米鹽煩碎之務罔不精力某所大木某亭猪子尚應口
道之况其他者歟今之守能若是乎宗乾於是起謝曰
吾性剛不奈事事㣲子之言吾㡬不政矣李子曰夫剛
乾之質也陽之用也是故綜非剛則隳寛非剛則弛明
非剛則苛敏非剛則息信非剛則變夫剛美徳也吾子
何患焉宗乾喜誦曰生我者父母知我者鮑子乃再拜
登車而别
　　　送喬太常序
元年春天子肇祀天地既合羣神于南郊乃復遣使祠
天下名山大川暨古帝王宗室王墓告始也書曰望于
山川徧于羣神是也自山以西其鎭曰霍瀆曰河海曰
西海帝曰媧曰湯宗室王曰晉曰代曰瀋則吾友太常
少卿喬君徃侍祠建節行葢道井陘泝太行南並蒲坂
反于太原北抵鴈門雲中厯數月乃還徃反葢數十千
里按祀典王祀四望天子始踐位祀之廵守至其方則
又祀之故公羊曰天子有方望之事至漢宣帝令使者
持節侍祠於是近臣始攝天子祀事而匭帛載御祝與
百神抗禮矣祀之義有三一曰尊神二曰尚賢三曰展
親夫晉代瀋所謂文之昭也媧湯古之神聖人也河海
霍望也於是時將天子精意能靡所弗享非太常所有事
邪太常掌百神之祀素行無醜於神明又晉之山川所
生也夫三者備矣非太常享而孰享邪是故孔子曰我
祭則受福言有本也山西連年凶赤野千里黍稷不植
牲牢羵瘠百神之典將有所不給今天子踐始遣俊臣
徃修禋事如是而復雨暘愆期甘澤弗降神曰失職賢
曰助慝親曰悖徳夫山川鬼神豈若是極乎子行矣予
於是望之矣
　　　送何職方序
今之所謂賤丈夫者非薪若􁀙乎至其道山澤之事雖
善方輿家言莫能詰其所從來此無他踐之實者言之
切身親厯之與得諸口耳者異也夫言於人亦難矣兵
也者難之尤者也山川草木之利疆異而界不同車騎
歩短兵長㦸劍楯矛鋋弓弩之施又相什百不齊故曰
大小異形強弱異勢險易異備彼坐高幄擁僚佐談萬
里外事設非身踐其地信才且知而克一一中哉趙充
國漢名將也及討西羗則曰百聞不如一見願馳至金
城圖上方畧然則兵果易言邪新天子即位鋭意戎政
乃敕司馬卿屬數馬于邉鎮而榆寧肅三鎭則以彬陽
何君徃君少年負駿才至于兵戎之事又為長茲奉璽
書踐萬里之域異疆殊界將靡所弗陟竊於君有賀矣
君前在職方圖天下地形寢壁上號曰卧遊予間叩之
曰吾得其形焉踰年又叩之曰得其勢焉再踰年曰得
其備焉然終不以是自是而予亦不以是是君者以未
踐也天下之患莫大於西北邊西北邊莫大於榆寧肅
三鎭者君踐有日矣歸坐高幄擁僚佐談萬里外事尚
有能詰之者否邪予于君之離是故以之賀而不以悲
君幸勿諉曰吾之行數馬焉耳矣
　　　送程南昌序
正徳元年秋九月户部郎中程君拜南昌知府之命是
日朝士大夫咸歎息為君惜謂君守南昌弗宜其言曰
南昌省下郡俗機狡健訟君非法家者流性簡静鮮事
事又恒疾信若是南昌不置守乎夫天下性同也南昌
之人獨不守同乎守之於民以分則帥也義則師也親
之則父若母也父母師帥不可以機狡逆其子弟子卒
徒而為之守者以之逆其民欲民之不機且狡得乎假
令程君斥簡以狥擾擯静以狃暴治其民而民從之且
猶不可而况未必能治治之未必從乎且天下之事不
能皆試而為今舉其大若要者錢榖甲兵訟獄三者而
已必欲其皆試而為必從事於衡石矛鋋桎梏之細而
後稱司農司馬司冦之位設終身不為司農司馬司冦
而前三事者將終身不之諳乎程君固未始試司農者及
仕為司農屬即赫赫以能著稱今徃理郡訟有不著稱
者乎父母之於衆子有訟未嘗不斷斷之必當者其視
均也有不是未嘗不撻撻之不怨者其愛等也非均且
愛必不能服其子之心惟師與帥也亦然君茍以施之
子者施之南昌之民南昌之民必治治則不爭不爭則
化化則其功易叙當是時峩冠坐堂上百胥羣姓奔走
承奉於下豈必强力者而後能邪故曰操簡以御衆居
静以制動此天下之政也予於君官同部又同進士不
宜無言以别㑹曹長胡君伯雍合羣僚友以文見屬遂
發其所欲言者如此
　　　送馬布雲歸序
馬君布雲主事戸部四年矣一旦致其事而去同僚既
醵為之餞而又屬予之言予幸接下寮日以簿書期㑹
為事其何言之能為雖然竊有聞焉君臣之義道不合
去言不聰去不得其官去年及去疾去以予觀布雲年
未及也非疾者也布雲前為中書舎人九載克厥職乃
擢主部事布雲又克部事鄉督太倉粟吏不敢蹈奸於
是舉督天津粟天津之人咸籍籍稱明斯非不得其官
者也非所謂言迕而道違者也而何以遽去無可去而
去予於是知布雲之賢也夫自士大夫以官為家進退
之義擯而不講於是有老死于位而不悟者穢行詭迹
之士遂宴然行列䝉詬詈不顧甚有病卧牀褥猶日探
除拜問調遷者使其弗事事則已茍或事事而能以不得
不聴不合去否也嗟乎予於是知布雲之賢也使布雲不
得其官去言不聴去道不合去老去疾去猶為賢矧無
可去而遽去邪夫宦譬之海也百險備焉逆之則危犯
之則溺不知而不去謂之逆知可去而不去謂之犯布
雲茲去譬若泝恬波而行興意窮極舍舟登陸其有不
樂者邪布雲偉軀幹美髭鬚豪爽尚義少失意於科第
老復弗究其官必考夀樂其餘年必生賢子孫昌大其
家不然何以與危者溺者别也
　　　兵部尚書華容劉公歸序
公自去嵗上書乞骸骨上察其忠誠勉留之至是三上
書不許㑹公目疾引請益力上不得已許焉賜璽書文鏹
有衣一襲行之日冠葢車騎塡塞路衢道傍觀者咸歎
息爭走覷公聚而轉相語豈不為至榮幸事邪議者謂
公前以司農卿歸先皇帝特詔起之置之左右委以腹
心數召對訪延失得故毎語屏從侍必移刻乃罷所謂
帷幄舊臣者今天子幼冲㷀㷀在疚四境未輯忠鯁耆
舊之臣不可一日去左右又大司馬者佐王平邦國者
也公去誰與理邪公不聴比去議者以聞天子亷公有
决志故卒不留公夫士有必去之志而後有不可奪之
節故古之人有招之不可來而臨事麾之有不可去者
豈不為俊偉烈丈夫邪為公者誠曰吾可去去焉卿又
曰吾可去去焉大夫又曰吾可去去焉朝去一公暮去
一卿又去一大夫君人者必謂榮貴利達不足以盡天
下之才天下之才亦必自以利其榮貴利達為辱若是
即使公决于去何不可邪知天下之才以利其榮貴利
達為辱將遂以是風天下故卒不留公若是天下之願
仕於朝者且駪駪至也先王之訓人也語交際必曰義
進退具焉先之以㡬顯㣲生焉决之以時消長形焉故
亡義者貪昧㡬者危悖時者殘三者有一焉上之人必
賤之曰是求榮貴利達者夫惟賤之也故天下之願仕
者不至故曰即使公决于去何不可邪公前為司農卿
諸生以郎吏事公洎為大司馬公以舊郎吏又數數見
愚無似誠不能狀公然竊知古之所謂大臣者有是義
也易曰不俟終日殆公之謂矣既相率祖公于都門北
地李某乃謂之序
　
　
　空同集巻五十五
欽定四庫全書
　空同集巻五十六　　　　明　李夢陽　撰
　　序
　　　贈豫齋子序
豫齋子者歙鮑氏輔之號也鮑氏三嵗而䘮母十六而
商中年出分五十而行成家就君子謂其行有合於豫
於是字之曰以立言凡事豫則立也又號之為豫齋子
言其立本諸豫也或問李子豫有説乎以加鮑子李子
曰豫有四義先事而備者貴其㡬居順而防者戒乎逸
既成而受者羨乎享隨寓而遷者用乎時在易之豫重
門擊柝以待暴客葢言㡬也先事而備者也然在初則
鳴于三則盱于五則疾于六則冥何也斯所謂戒也故
不㡬不知不知不戒不戒不享享者何也二之貞吉四
之盍簮是也然必由于戒何也時與位殊也夫天下未
有不生於憂患者也鮑之為人也未形而識㣲垂成而
慮患大諦而小詳情深而意逺乃其商也察低昻酌常
變齊盈縮審棄取故其利恒數倍而鮑之分也二百金
耳十年乃有金二十百然皆分内無刻削損心之行斯
何也先事而備者事無不濟者也斯豫之㡬也然它商
利則率侈華盛以明得意鳴筝竽挾妖艷䇿肥茹甘乃
鮑子則顧益務實守約不鳴不盱不疾不冥語人曰官
怠於宦成病加于小愈家毁於縱財耗于奢故其日費
有經嵗計有紀久於外不近婦人亦以表範于朋儕斯
所謂居順而防逸而能戒者也故其貨積身安子孫成
立年近五十言行重于鄉評斯不亦享矣乎是故君子
與焉稱豫齋子豫齋子云乃鮑子則又仁藏而義顯徃
徃濟急而扶危以為自事李子曰予觀鮑子之行而知
豫之道該也何動非順何動非時順而復時乃何行不
成矣歙君子曰鮑之父殯也久矣而輔也匍匐山林竟
獲地𦵏焉斯亦順動之一歟李子曰天之所助者順人
之所助者信鮑子其得天者歟然由諸豫也是故稱豫
齋子
　　　贈蔡濟之序
蔡生鏊中武第歸李子喜造焉已而嘆曰析薪有理導
民有以蔡氏之謂哉予於是知國之有紀也昔者先王
之導民也不欲其獨文也是故生而懸弧長而佩劍隙
而蒐狩敵而戈矛然又不欲其獨武也於是迪之詩書
習之爼豆軍有軍禮射有射爵是故其禱君也曰允文
允武臣也曰文武吉甫言不貴獨也後世典用既殊猛
愞各途逢掖寡斷介胄愚粗位乏兼材迄於有今制定
科興䇿收射徴遂使彎弓兠鍪之夫有揖譲折衝之能
是故據要擁纛綏内和戎匪官之曠有紀之證也然蔡
氏膺之厥子是繼詩曰教誨爾子式榖似之蔡之謂哉
左史王公曰鏊之鼻祖挺自行伍連帥有聞施及厥父
四世矣鏊之祖徃訓之家曰愼爾戎事無忘厥文鏊之
父又謂鏊曰小子朂哉爾祖有訓是故鏊之父兄弟竝
興文武各第立幟掲幰䨇璧是輝鏊今繼之厥後足占
矣李子曰被風者偃得源者永國之導風故其行速家
之導源故其獲深㣲王子予詎知蔡之能家也封邱黄
子曰李子善言國紀王子善言家訓雖然遺厥本矣匪
徳弗承匪徳弗啓西疇公儒雅𢎞裕秉直而布誠忠上
而信下具茲五徳矣是兼材也有子如鏊冝哉
　　　贈王生序
夫華池西鄙之砦山也其俗牧樵衣裘氊不識文字其
地苦寒其人民零散而艱難然其地顧産王生王生者
則詩書衣冠徒也余之寓華池也在𢎞治丙辰丁已年
其時王生始遇余而從之學夫王生起家非衣冠故族
也無詩書之世業也窮僻寡陋鮮同聲之胃也一旦棄
牧箠竪褐挾冊書從予學是謂耀至寳於汚穢之鄉秀
芝蘭於叢棘之中卒奪巍科致身顯名豈不謂異常之
士哉後十餘年而當正徳己巳王生自京師還而過大
梁見余然猶為青袍生塗路坎坷於是告王生曰竊聞
之冨貴在天行藏有命久速有時古之人不有起自寄
食牧豕而身為將相者乎豈其始才知弗人若哉亦時
有遇不遇耳故曰雖有至寳自售則輕芝蘭逢春香乃
發生故不務修已而求冨貴者謂之違天藏而求行者
謂之逆命久而求速者謂之悖時斯三者君子不由也
子之歸亦修己以俟其自至者矣耳王生曰夫孤立鮮
就獨行無成余處窮僻寡陋懼不修也乃今聞教矣
　　　贈佘思睿序
夫舉其身而豫能自知焉者寡矣故夀夭吾不得豫知
其夀夭疾病吾不得豫知其疾病禍福吾不得豫知其
禍福子孫吾不得豫知其賢不肖故欲吾夀戒凡戕吾
生者已矣欲少疾病不為諸致疾病者已矣欲寡禍我
不為禍端已矣欲子孫賢教子不為不賢已矣我教之
不為不賢乃仍為不賢也此下愚不移者也古之人有
焉丹朱商均是也我不為禍端而或禍我也此旡妄之
災也若孔子厄宋魋曾子避越冦是也不為諸致疾病
者而疾病也此謂之命也冉伯牛是也不為凡所戕生
者而弗夀也此之謂天也顏囘是也夫六人者皆大聖
而大賢而其遭乃顧咸若是夫佘思睿歙之田野氓耳
未必有聖賢之行也今其三子皆克家是不為不賢也
夫婦各八十餘嵗是夀者也然又康強是少疾病也生
無災厄是鮮禍也則何也李子曰夫天道好生而福良
人道積善而有慶故人不必皆回能弗戕其生雖有不
夀焉者寡矣不必皆伯牛能弗為諸致疾病者雖有疾
病者寡矣不必皆孔曽能自不為禍端雖有禍焉者寡
矣不必皆堯舜能教其子孫不為不賢雖有不賢者寡
矣故日大小之應捷於影響今思睿兄死無後不利其
財事其母以孝聞非自求福者乎寡慾愼躬非不戕生
者乎且又何疾病矣躬行率其子孫非教之不為不賢
者乎故曰人有必夀必夀而不夀乃始曰天有必不疾
病必不疾病而疾病乃始曰命亦有必福必福而不福
乃始曰無妄之災教子有必賢必賢而不賢乃始曰下
愚不移故曰影響之道大小以之處常則雖㣲必應遇
變則聖賢不遭嗚呼善觀思睿者其知天人之際乎
　　　贈汪時嵩序
鮑輔氏告我曰歙有淳行人汪時嵩者於輔外舅也而
今六十矣輔聞之六十始夀夫夀未有不文以彰也而
彰也必頼於名文敢請予曰未同何言為夫不知其人
而頌之者佞也敢辭鮑曰時嵩可以文者五焉予曰五
者何也鮑曰汪鉅閥也系出越國公華而時嵩祖號碧
山翁者以文行稱常樹桂堂前桂至今存也以是厥里
名叢桂云斯亦足以呼喬木家矣夫汪閥鉅而繁人而
時嵩長於其行至百三十人餘焉長而義鮮不悦也夫
勤儉和審四者士之優也而時嵩有焉是故以商則順
以耕則獲且今喜談而樂道者非謂久而同居者罕聞
哉而汪氏同門出入内無間於人言今十有一世矣予
曰嗟予聞諸君子禮以義起文由譬闡行以類求故人
情莫不有親親之莫不愛焉愛之必祈之曰百夀不己
必曰千夀又不己曰萬夀夀之而假文焉行兹非先王
之程也然厥義存焉甥舅者婚姻之經也推内之愛以
愛其所生而文以夀之禮也故曰禮以義起鮑君足當
之矣夫文者託物以宣者也故古之夀有曰日者月者
山者川者岡者陵者松而柏者凡以達愛焉已矣適有
叢桂於是作叢桂之歌歌曰有樹偃蹇兮堂戸君有瑟
兮胡不日歌以舞金昆兮蘭孫㳫以進兮朝龡箎兮暮
擊鼓斯亦取譬闡文達愛之義焉已而聞之者乃曰李
奚篤於時嵩夫子賤取斯于魯賢尹公擇友於學射王
謝門閥朱陳世姻非其類者固鮮有聚者也鮑之父時
明者誠孝而著行君子稱焉而輔也靡較兄貨孤立而
潤屋推計其姻門時嵩夀譽五者足徴已故曰行以類
求者此也鮑又曰厥父永實生二子長則時嵩時嵩配
程氏孝敬善握家有三子二女孫三人云
　　　送史㤗序
驛有舟有馬兼水陸者兼舟馬其最著自京師陸行南
皆大驛大驛有馬其丞與州縣長吏埒富次則自京
師水行不逮陸驛甚陸驛非閣大臣及權力所役使
不得除即除不購不得以為常人亦不之怪也史㤗以
陜西承差至京師不得為閣大臣及權力者使及除貧
又不得購於是除平望驛丞平望據水僻較之自京師
水行不逮又甚臨行意忽忽不樂予謂之曰子聞周官
乎周官雖卑末如遽傳牧廐各愼厥職惟厥賢故天下
大治昔者單㐮公假道于陳以聘于楚為其候不在疆
國無寄寓縣無施舍占其國有大咎曹之候何戈與祋
能稱厥職詩人歌之今之驛即古遽傳寄寓施舎丞即
古之候也且若等向非齊民邪以承奉奔走之力天子
録之俾列在末官豈謂思與州縣長吏埒富邪何為忽
忽至此史㤗日今號明經居尊官職宣助教化乃日務
富厚蓄金帛為子孫計夫驛至卑也丞至末也奔走承
奉之職易稱子何望之過哉予謂之曰人之美劣不係
官之崇庳古之人歌之咎之獨非此等官邪假令若等
不慎且賢即已誠慎且賢孰謂無助于治哉法驛丞得
捕邏境内録其績夫平望盗藪也輕舠利刄出没雲濤
煙浪間至横也子西北人也壯膂力精騎射即其所事
豈直奔走承奉間邪史㤗曰然㣲子無所聞教史仲成
者永樂間都御史也有風裁慶陽安化人㤗其孫也㤗
於予有𤓰葛故於其行為之言
　　　送嚴世臣序
教人者固教於人者也其始教於人也見彼嗜酒喜賔
客怠厥事諸生以所業請輒置諸案上不理數日再請
曰姑徐徐再請乃不得已朗誦一過指示之曰某善某
疵某不愜吾意更為之更為以請亦復若是因循嵗月
計餽遺腆薄為憎喜有它故輒取憎者而撻之諸生信
謹厚有不退而心非者乎夫吾既退而心非之矣它日
以所教於人者教人可乎葢教官卑而禄薄俯仰不贍
鮮有弗蹈于是矧鬱鬱衰邁之士竊升斗以茍朝夕彼
始雖心非其人而終不自持者豈少哉嚴君世臣少好
學負大志累試有司弗偶年踰四十始取賔貢拜大名
府教官以歸君曩在諸生列端方雅飭見禮於其師師
有弗義輒從而爭之人謂君它日必為良師茲行也其
不以教於人者教人必矣其終能自持也較然矣予既重
君之為人又喜大名得良師作送行序
　　　贈王𢎞化序
𢎞化湖西人侍其父地官大夫北學于京師去嵗則從
其外舅康大夫館于汴館禮既成將復學于京師暇日
因谷生者來顧余曰願以言請余席未暖且北行况未
同而難言辭謝不敢受𢎞化五顧余而意益堅以書諷
谷生者至再至四夫𢎞化之好予言亦至矣𢎞化少嵗
有俊才出而壯觀徃來燕趙梁宋間車馬僕從光耀氣
熖意者恐人不肯言而乃屬予言之歟夫當是時誰不
願因言託交于𢎞化因𢎞化託交于其父其舅𢎞化第
未始有請耳庸有請而不言者乎顧獨懇懇于未同而
難言者予固謂𢎞化將求益於是行也𢎞化陶成父舅
師友之賢覽都㑹文物之盛所以修于身見于世者冝
無不備而復求益焉何歟余不幸學古未成反戾于今
質劣以阻合疎散以招謗方恐懼退畏以求自新雖有
一得𢎞化能相信不歟予故因谷生致意曰願𢎞化行
其所學求合于古而不必拘拘於今是行也請于其舅
其父再請于其師以予言為何如也
　　　送左載道序
君子之仕也非為人也人之望於君子非欲已悦也然
舎是二者則難乎免于今之世令卑而近民者也卑則
易凌近民則難稱易生忽難生畏夫茍忽之矣雖無心
於已悦而稍不如意則怒茍畏之矣雖無心於為人而
稍不如人意則沮斯二者勢也及其弊入境觀逆入邑
觀趨去則觀所將茍無一失于是稱之曰良令良令匪
徒稱之又從而薦之為之令者惴惴焉亦惟恐失諸是
以為之辱故凡可以悦人者無不為矣如是而謂令不
古若尚安咎哉昔子路治蒲三年孔子入其境曰善哉
恭敬以信矣入其邑曰忠信以寛矣至其庭曰明察以
斷矣吾儕誦法孔子者所望諸人與所自為乃若此無
惑乎今之不古若也左君載道舉進士拜永年令人亦
不之悦銓司聞之曰不為人者必能為其民盍再試焉
於是改太康令三年邑果大治上其績於銓司銓司喜
曰吾聞若令一而民聼所謂敬以信者邪又聞若務大
體靡所苛察然自其治邑境内無寃訟所謂寛以斷者
邪設有未至亦吾夫子之徒也大嘉異考上上嗚呼世
有特立之行苟無深知而能免焉者寡矣君子而好古
者觀於載道亦可以自慶也夫
　　　章園餞㑹詩引
章園之㑹賔一人升之主三人元瑞庭實其一予也園
主一人千户倫是也亭設四几上三下一升之居中予
以齒居左皆專几元瑞庭實則共几而坐元瑞居庭實
左下坐而北向者園主也時升之報政將歸贈留之言
皆不可少予誦杜甫千章夏木清之句為五􁭤令侍子
拈送焉予即得千字右旋而成句人人大賞異葢數之
適然如此升之既得􁭤義難輙避乃以次書之云曩予
㑹升之河西闗有傾葢之雅是時升之書學歐陽詢詩
吾不知其誰學知其為唐也今其書若詩吾不知其誰
學知其為六朝也説者謂文氣與世運相盛衰六朝偏
安故其文藻以弱又謂六書之法至晉遂亡而李杜二
子徃往推重鮑謝用其全句甚多梁武帝謂逸少書如
龍躍虎卧厯代寳之永以為訓此又何説也今百年化
成人士咸於六朝之文是習是尚其在南都為尤盛予
所知者顧華玉升之元瑞皆是也南都本六朝地習而
尚之固宜庭實齊人也亦不免何也大抵六朝之調悽
宛故其弊靡其字俊逸故其弊媚詩云樂彼之園爰有
樹檀其下維蘀擇而取之存諸人者也夫泝流而上不
能不犯險者勢使然也茲欲游藝於騷雅籕頡之間其
不能越是以徃明矣予好文而未能竊以所嘗自規者
為升之告試質諸華玉以為何如
　
　空同集巻五十六
欽定四庫全書
　空同集巻五十七　　　　明　李夢陽　撰
　　序
　　　夀兄序
正徳庚辰之嵗李有長公者年六十矣十二月十日其
生辰也傳曰六十始夀於是都指揮同知霖僉事臣左
長史春右長史旵訓導澤通判環司務彬儀賔正八人
者為長公者夀登厥堂致詞而稱觴焉蔡子曰徳基業
昌而色而康申錫無疆鞏子曰智圓義方肯構肯堂於
祖有光王子曰夫鴻婦光偕老孔臧子孫行行郭子曰
子如鷟翔孫如玉蹌儼雅柔良趙子曰巍榭曲房純衣
縠裳無眚無殃李子曰甫田穣穣有積有倉有牛有羊
黄子曰和親睦鄉族衍宗強緜瓞苞桑仝子曰禴祠蒸
嘗以孝以享威儀矜莊於是長公者前徧觴客謝而其
弟曰夢陽者亦前徧觴客謝申詞焉曰竊聞之好謙惡
盈者天之道也既滿知懼者人之要也故視履考祥者
終始之蹈也生而全歸者子輿之孝也是故君子聚之
而必散以廣仁也負貸無必取以拓義也内交不狎外
交不淫以存禮也豫患而前危憂深而慮逺以踐智也
吾門一事之嘉也兄必涕泣而曰斯匪和之能實台祖
與父之積即一弗之嘉兄曰斯匪伊之咎實和之弗徳
人或弗循也兄必訓之訓之而猶弗循也曰和弗忍弗
之訓也人有急兄赴之赴之而弗及曰和弗忍弗之赴
也故懦者懐其惠強者懐其義疎者慕其禮淺者服其
智此所以既冨而人不忮布衣而有官位之尊垂老而
横逆靡加諸身也斯長公之行也
　　　姜翁夫婦八十夀序
人有言曰冨夀康寧然論者必歸諸三王之世非謂其
太和風熙無愁苦夭折之民耶雖然八十者於其時亦
罕矣故其制曰八十拜君命一坐再至又曰八十曰耄
此非謂其觔力智慮衰耶是故有罪不刑食則常珍于
朝則杖夫使八十者誠易得也古之人豈冝優禮若此
哉然此亦謂其耄者耳非夫婦偕也假如八十而夫婦
偕又弗耄也若今長安姜翁者古之人又若何而優禮
焉嗚呼亦罕矣余讀載記上下數千年間夫婦齊徳而
隠者吾獲三人焉冀缺梁鴻龎公是已然三人者史皆
不著其年設其年與姜翁比然未必皆弗耄也即弗耄
矣未必與其婦偕也嗚呼若姜翁者不誠罕耶不誠罕
耶且夀者氣昌而娛樂者之為也今天下民窮而斂急
輸不息肩徴弗停催亦甚矣姜翁顧奚所娛于心而使
其氣昌也余竊嘗觀翁夫婦矣並生于宣徳初年是太
和風熙之際也一宜夀齊徳而隠二宜夀所謂栽者培
之也其子判名郡振勵不辱其身養志率訓珍綺備矣
三冝夀夫三者一係之天二係之人是氣之機而娱之
要也故曰得機者昌知要者康夫若是乃其夀焉得而
不偕也又安所得耄矣余徃年道秦晉之境見山谷田
野間多龎眉皓髮之民乃其年故不亞姜翁然徴輸比
急愁歎貧病相與轉而之溝壑者殆半矣幸而存矣氣
昌而娛樂者㡬焉於乎亦罕矣予於姜翁夫婦有深慕
焉有深敬焉又有深感焉作斯序
　　　封監察御史王公夀序
燕人王公就子養於河臺夫婦齊年而耋八月二日公
生之辰也夀公者冠履闐門而入客目之而歎曰昌哉
入見公癯而強也見公配李堅而貞和而神清出而曰
康哉既又見其子憲君之懽其親也則曰飬哉以告李
子李子曰昌生之積康根於娛娛由養生養由心作四
者始天而終人者也故仁人修身以成其天孝子法天
以永其親夫金石負質松柏耀材麟鳳彰徳質之言氣
也材之言植也彰之言時也故小大形之者氣之庸也
完體俟用者植之功也務實生名者時之通也故耀非
其時則有必養而無必昌植非其成則有必積而無必
娛結非其氣則有必娛而無必永故夀者始天而終人
者也客曰吁俞哉王公孝敬勤家聚而能分年彌罔渝
厥配相之貞淑明恵徳流嗣人非積者歟憲君慎官約
身若志養體居處順適耳目以和非由諸心者歟非心
奚娛非積奚昌昌以其時娛以其植氣之永也斯其徴
矣竊聞之引而無絶之謂永湛而樂之之謂娛安平緜
吉之謂昌王公自茲期頥為籛鏗為大椿有乎李子曰
有哉孔子之言仁也曰仁者樂山詩之言孝也曰孝子
不匱永錫爾類夫山也又永爾類矣夀尚有既乎雖然
降爾遐福者天之命也修身俟之者人之正也故仁人
事天孝子愛日言盡乎己焉爾公前以子封監察御史
而厥配李封孺人厥孫男子七人吁備矣
　　　南園翁九十夀序
南園翁者京兆人也今年九十矣耳聰目明體履矯健
喜飲酒然多而不亂與人奕竟日人以是疑翁而私相
謂曰夫酒血虛則罔勝中熱者必病夫奕心機也即壯
者奕鮮竟日也於是私相論翁一人曰翁之夀自為之
也一曰飬之備一曰主於積一曰生有之爾言自為之
者曰夫膏煎則涸燭風則淚故氣耗則損精揺則竭形
勞則憊神役則折言飬之備者曰翁之子嘗巨邑矣復
有二孫接歩於巍科夫外足者内娛心歉者體顦耳目
既和懽洽隨之矣故志廣者適氣舒者永㫖甘日陳諸
前紛擾弗嬰於中即弗夀期夀斯臻歟主於積者則曰
竊聞之積水成澤積善成福翁教行於家化及鄉閭義
形於斷仁闡諸施四者昌之道也烏乎不夀言生有之
者則曰均介龜夀均羽鶴夀化工非私於松竹其於寒
也獨榮斯無他定之秉者人莫之增也若歸諸為則顔
回豈夭札之行咎諸養則榮啟期九十帯索被裘行歌
斯亦窘矣主於積乃跖則以夀終故金石負堅籛鏗引
年所謂死生有命富貴在天者也二孫之過大梁也以
其言告李木李木曰言生者拘諸氣者也積者修諸志
者也飬者兼乎外者也為者専乎内者也吾請諸叔父
其叔父曰上古之民蚩蚩故其民上夀上夀百二十嵗
中古之民皥皥故其民中夀中夀耄耋季世之民勞故
其夀耆而老者寡矣蚩蚩之民不知不識順帝之則者
也於是擊壌而歌曰帝力何有于我帝之世也皥皥之
民民之質矣日用飲食者也於是鼓腹而游出作而入
休王之世也嗟爾木汝以是足以占翁矣汝見翁乎蚩
蚩者乎皥皥者乎
　　　汪子年六十鮑鄭二生繪圖夀之序
汪子者歙人也而商于汴嘉靖元年生年六十矣九月
九日其生辰也於是其邑人同商者鮑氏鄭氏繪圖夀
焉一鶴立巉崕之上張兩翼宛頸下鳴警日也日躍海
而升厥焰赫霞龍赤上則青松芘焉下則白濤沸焉雲
氣旁流清飈淠焉懸蘿翳焉乃有紫草之英瓊芊之蕤
媚礧砢而妍􁃔﨑於是李子聞之曰夀哉汪子圖獲之
矣夫鶴昻藏弗羣者也非芳潔不啄非清泠不飲志在
霄漢一舉千里斯天下之禽也然又千齡而丹萬齡而
𤣥上仙之所親幸神明之所賔友造化者之所綏也是
故夀者取焉非但長視亦以高潔隠處之倫也夫汪子
者隐之市而處乎商者也出游者四十年無卑行焉乃
今六十無汚名焉固鶴之倫也二生圖之以為之夀不
謂之獲哉故曰夀哉汪子昔者詩人之禱君也曰如日
之升焉如岡如陵焉如松柏之茂焉而斯圗也三者具
之獲詩之義矣夫君臣朋友殊分而同情者也故愛之
咸欲其乆乆莫如岡陵次莫如松柏其大者莫如始日
圖而禱之愛不啻鶴矣圖之情猶詩之情也故曰獲詩
之義義發于愛仁之緒也仁不徒加義不茍受孟子曰
愛人者人恒愛之是也夫汪子者其仁人也矣汪名昻
字懋昻號松崕子鮑名弼字以忠號梅山子鄭名作字
冝述號方山子
　　　陳公六十夀序
陳公者鄢人也年六十矣神意和朗歩健髪黟李子聞
之曰異哉陳子斯謂自夀歟黄子曰何也李子曰古之
夀以上後之夀以己曰夀天筭也有人已乎李子曰吁
有哉古者教民胎有訓生有將幼有習長有産其衰也
則優之以禮崇之以逸於是有尊齒之經國飬之文有
杖鄉朝之制有給肉帛之令有就見之體珍從之儀是
故民至老無疢癘夭札之災生鮮窘憂而終之安然上
之人猶懼遺也則又鼓南薰之音吹隂崖之律俾躋之
一是故民鮮弗夀也故曰古之夀以上後世畊鑿作息
弗時民始自力以求諸全於是以勤集用以儉省費以
退消事以静抑欲以適導性以愛親物以恕容衆求全
焉以自其年而賢者藏也則恬邱壑甘農桑于于煦煦
罔口世務而或未忘也則誨其子孫出俾與時翺翔曰
猶吾出焉耳如此亦恒安而寡災故曰後之夀以已黄
子聞之囅然而笑曰有哉夫陳公者七善具者也賢而
藏夫身為封君彰矣乃猶野服於林石斯人者眞所謂
力全者邪李子曰我明興也準古而酌今厥典備矣是
故國無不養之老郷無非齒之民肉帛之詔屢下而問
䘏之令恒申也陳公者亦謂三代之民非邪黄子曰某
聞之夭夀不貳修身以俟之譬諸黄茂種美而地肥不
有水旱之厄風雨之災乎故力全者人長飬者時成之
者天故曰夀天筭也陳公兼之眞三代之民邪公號其
居曰坦窩遂自稱坦窩道人子某以名進士官至山東
㕘議其夀之辰也為正徳巳夘八月一日㑹㕘議君歸
稱觴于家
　　　黄太夫人八十夀序
黄太夫人者尚書黄公之夫人也初尚書娶于孫生三
子楫霖彬封宜人矣無何卒而繼娶于魯生二子杞桓
封淑人矣無何尚書卒桓之官也例進其父母於是魯
淑人進太夫人封是時年八十矣諸郎在者彬與桓耳
彬工部司務免居大梁桓南京光禄寺署正也奉太夫
人於南邸工部之居大梁也立香几於庭日夙與几拜
北向拜者四祝萬嵗者三南向拜者四祝萬夀者三客
問工部南向拜祝者何工部輙泣巳揮淚曰吾母就弟
桓於南邸已而又曰彬四嵗而亡母幸魯夫人育之成
成彬猶成桓也又曰桓今尚無子彬有今郎也魯夫人
聞之日寄音思見之無異桓子也客問夫人耋而祺者
何工部曰母惠而静儉而敬問四懿者何工部曰得之
性而規諸行者也先尚書嘗謂母曰人附於惠神凝於
静家裕於儉徳聚於敬是故母遵服之老而無懈節而
有儀守一弗撓恕而罔私故既耋而祺天降之禧李子
曰予於太夫人之夀而知天人之道也得諸詩三焉三
者何也尚書公力徳而貞業矩内而標外行于其室四
懿是成非刑于寡妻歟二子勇脩克念異胞同心厥𦙍
晩挺非永錫爾類歟嘉號載臨冠帔進榮非降爾遐福
維日不足歟客曰予得之易視履考祥其旋元吉工部
曰予得之書斂時五福用敷錫厥庶民是故予夙興几
拜北向拜者四南向拜者四
　　　鮑母八十夀序
嘉靖六年十一月二十三日鮑母劉年八十其子曰崇
相者汴商也先期馳歸謁李子請言焉李子曰予有天
下之珍四畀汝歸而夀焉可乎崇相黙無以應也心忖
曰珍者言邪古之器邪今之寳邪既曰四非言矣徐請
焉李子曰予之四珍崑崙之桃扶桑之繭丹山之雛翰
海之鯤也是四者足以夀乎崇相聞之黙無以應也良
久曰竊聞之有其理而無其事君子據理以訓來有其
事而無其言君子即事以宣徃夫殊陬異域有目所未
睹人迹未之及如崑崙扶桑丹山翰海之倫固寓託之
㣲而荒唐之云也夫鳳之雛有矣如甕之繭天池之鯤
王母之桃果有之邪今子謂之珍又以之吾母夀邪崇
相惑焉是以黙無以應也李子曰鮑商知道哉夫自世
之狃于夸也於是務文而擯實自人之習于偽也于是
内畧而外詳是故事其父若母名號冠帔以為榮而辱
其身者或弗之慚拜跽奔走以為敬而憂其親者則莫
之恤牡醴稷黍以為飬而違其志者不之顧也故夀其
父若母繪西池之圖撰南山之頌誇東海之籌侈北斗
之杓惟怪是述而不復計事與理之有無今汝不予言
之珍而訓來宣徃者之惑不謂之知道何哉崇相曰僕
世商也自我先公輩有修而弗耀雖無所為榮者然身
弗敢辱也雖無所為敬者然弗敢貽親之憂也雖無所
為飬者然志弗敢違也是故吾為母夀弗敢述怪以速
君子之譏而先生之言請焉李子曰夫予非知道者何
言以塞汝哉雖然嘗聞君子之緒論矣居而飬者以志
夀離而養者以心夀心夀者使親之心常樂離猶不離
者也志夀者使親之志不違居而安之者也汝商也有
離焉以心夀可也心夀則樂樂則無憂無憂則無辱其
敬親莫大于是崇相乃于是再拜曰天下之珍四不如
天下之珍一是故人有眞珍焉心之謂哉有眞樂焉夀
親之謂哉
　　　柏溪君哀序
柏溪君亡也哀于戚及其疎起之邇動乎逺蓋鮮不愴
焉悲也鮮不唧焉吟咨咨而音使人聞之鼻鮮不洟者
鮮不泫然而淚也斯哀之至也李子曰哀有誠偽戚疏
辨之賢愚之等邇逺見之何則哀者戚之之要情也舎
是惟賢則哀之哀賢雖疏逺可也夫天下未有無從之
涕也恩離愛析頓踴漣洏如求如失強寛弗觧泣至不
期此天下之必情也何也戚之也小人之於哀也或飾
詐以成勢則有抱嬰而泣者莽是也或謟徃以希利則
有拜墓而哭者韜是也或破疑以濟謀則有沾衣而别
者嶠是也斯所謂無從之涕也有為而哀者也故曰哀
有誠偽戚疏辨之是也夫柏溪君東川之布衣也生無
可借之勢殁無可希之利假之不足以濟謀其亡也戚
者哀之疏者哀之邇者哀之逺者哀之斯何也天下有
必賢者也賢之則慕慕之則思思之不見則悲悲之則
吟吟之則音音之則詩故聞而冀見之者景行者也知
而重違之者存敬者也過墟里而欷歔者不必戚經祠
墓而淚流者百世而同臆也如林宗孺子之儔是也斯
哀賢之至也夫汞死於藥而飛於爐者以眞之必反也
鍮亂金者也闇者金之明者鍮之以偽之難掩也故非
賢而哀非戚而哀皆飾之謟之謀之之類也故曰得戚
者情得疏者義得邇者狹得逺者廣疏戚邇逺之間而
人之賢否決矣柏溪君有子曰講舉進士過大梁言其
父之所以哀而蓬溪譚子復語予柏溪君行予文成亦
為之欷歔乆之
　　　余公挽歌詩序
余公為河南按察司副使三月亡何遽卒其友人李子
哭之見其挽者歌之一歌之百和之乃喟然而嗟也曰予
觀詩書六藝之文至於論天道備矣其最明著伊尹曰
作善降之百祥夫然後孤行特出之士恒恃此而不懼
不平也則呼曰天乎天乎故寧隐忍轗軻終不肯降志
辱已苟與世推移亦冀求伸於將來乃今不然善不必
夀惡不必夭作忠者罹憂造偽者顯遂視彼蒼蒼方夢
夢黲黲耳則所謂天者安在哉是以比干刳死屈原見
放顔回短折孔孟隐約撫迹遭事使人憤惋悲歌長歎
涕下不能自已故曰長歌之哀甚于痛哭今觀余公
乃亦若此之倫矣周公之言曰視履考祥又其詩曰求
福不回夫余公自為邑令為臺諫暨今為按察副其履
具載傳志其回與否至彰彰可考也徃余在朝葢親見
余公行事謇諤貞諒是古賢之流也乃今弗究也又弗
夀也祥與福固如是乎彼所謂天者安在歟如是雖欲
使人不憤惋悲歌長歎涕下不可得矣故歌者導鬱者
也詩者敷志者也挽者宣悼者也今諸為余公作者誠
不出于鬱悼則己使誠出于鬱悼則所以傷其志者必
有甚于痛哭者矣或曰顔夭蹠夀以變言耳彼信能與
世推移取富厚顯貴多金玊貨財安知其後之不喪也
余君即弗究弗夀然天下皆知余公之賢也又安知其
非子孫之利也詩曰既克有定靡人弗勝亦謂是耳李
子曰誠若是則諸為余公哀者亦可以少紆焉矣
　　　周處士挽詩序
人之情有七其感人莫如哀哀亦有七然莫如義而哀
與夫耳目聞見而哀吾於彼苟交且親聞其災則痛閲
其逝則感違其從則怨口吟之則歎鼻觸之則酸者固
也彼非吾交且親吾徒以見以聞以義者從而哀之毁
於中而發於面作於聲氣布為歌詩斯非易能亦明矣
龎公徐孺子一匹夫耳百世之下聞其履行見其山川
墓廬欷歔瞻戀若失友昆非有大不得己必祠弔而後
去是孰使之然邪冝興周景暉孝弟耕稼罔求聞于世
鄉人化焉予不幸不獲與君識竊知其為學二子無疑
也君年七十而卒卒之日其交若親既無所不用其哀
矣己而見之者哀焉聞之者哀焉義之者哀焉君何以
得此邪哀不必同發而為歌詩則同此無他天下無二
情也君嗣某以國子生謁選銓部自狀父行持哀歌詩
一巻因刑部杭君來請予序予固未與君識受而不辭
者義而哀之與人同也夫予既以前説應之矣復語之
曰子歸展墓幸高其封樹百世之下安知不有祠弔而
至者乎
　
　
　空同集巻五十七
欽定四庫全書
　空同集巻五十八　　　　明　李夢陽　撰
　　傳
　　　邵道人傳
邵道人者蜀人也至慶陽年七十餘矣道人不欲言凡
所頥指色授故莫究所自來然見之者率知其異人也
道人館於鐘樓街周家築土被衲無晝夜露坐郡中諸
子弟少年爭來事道人道人凡所頥指色授之諸子弟
少年無不當道人意者道人喜看病病者家請徃乃令
病者張目又令其噓即可活道人則目諸弟子而諸弟
子即置飯病者前道人出其袖中鐡尺横飯上誦大悲
呪已起尺摩病者曰瘥矣脱不活道人則趨而出病者
家以死日請道人則出其指示日數如其指數然道人
不取錢毎嵗自正月始活一人取其布尺裏衲裏完弗
取也病者家脱有見飯飯道人以椀列諸案無問多少
道人食之若加飯更以椀列之不食也若見飯是草惡
食道人即喜食之曰更為造美食道人則不食其見飯
或雜葷物道人曰第擇去葷物終不欲更造也道人善
飲水鄉野人聞之爭來請願觀道人飲水道人㣲笑頷
然之弟子前置水道人目弟子令郷野人自置水亦以
椀列諸案無問多少道人飲之若冬月水氷則聞道人
齒間瀺瀺聲頃之肩踴面紅汗簌簌下若雨也道人與
予世父同時世父患脛瘍久不愈以問道人道人曰此
祟也若徃聘於某氏乎謂其女陋也將更聘之女慚而
縊死此其祟也世父大驚伏地頓首曰奈何道人曰今
遇我三日觧矣三日瘍果瘥居十餘年忽謂諸弟子曰
吾將歸歟諸弟子曰先生福慶之人慶之人無敢慢先
生者何遽言歸邪道人不應一日道人令設几三層而
坐其上諸弟子始悟其歸謂死也環守之夜有登几而
伺其息者道人猶揮肱墜焉夜半霹靂隠隠起屋脊若
戈士甲馬戰鬬之聲諸弟子震懾伏地天明起視則道
人死矣賛曰子不語怪若道人者何如人哉二氏惑世
亂政而道人口悛悛不欲道辭急人之難弊而後已嗚
呼是所謂逃于墨者非邪
　　　太白山人傳
太白山人者吳越間放人也終吳越間莫知其所自來
問其姓名山人曰我孫姓一元名問其字曰我字太初
問何以稱太白山人曰我秦人也嘗棲太白之巓於是
稱太白山人云於是人始知山人為秦人及問其家世
山人不之荅故人止知山人秦人也而不知秦何人也
山人善詩有超逸才嘗出秦四游浮湘漢躡衡廬踰河
渉泗謁闕里登岱嶽之峯憇日觀觀日出焉竒之駭呌
狂走人頗異之然弗識之也於是山人則南走吳㑹吳
㑹人識山人又識山人詩於是爭禮敬山人山人固善
説𤣥虛又膚瑩渥顔飄鬚望之如神仙中人於是愈禮
敬山人而好異之士踵接于門矣山人徃來越湖間多
在支硎南屏山寺中鉅家則爭造寺餽山人美飲食鞋
服以是饒裕冠佩之士慕名來訪山人輙供具懽洽竟
日酒酣暢歌意態超脱令人起塵外之思人士或事功
人説及時事山人則又善説時事率鑿鑿副名實于是
人士轉相譽稱為孫山人聞四方矣一日山人病且革
倉皇屬其友曰死𦵏我佳山幸題我墓曰明詩人孫一
元之墓已而山人甦起而憤曰㡬負我志而吳越人以
是覘知山人初無羽化術徒空談放浪形骸稍稍疑避
而山人則顧益説世務恒切齒不平其詩亦多為忿激
悲壯之音于是用世之士顧益喜之樂與之交義投情
合犯濤㺯月扣舷和歌俯仰一笑毎自許於世無雙而
湖舉人施侃者雅喜山人而病其放因説之居山人然
之于是買田苕溪之旁又説之婚則婚侃妻妹張氏喜
山人者聞之率移書相慶曰太初為全人矣是時建業
劉麟龍霓咸徙居湖與吳充陸崐暨山人結社游號苕
溪五隠山人始講吾儒性命之學無何病卒竟死年三
十七矣李夢陽曰予不識孫山人何如人未之面也徃
劉子過夷門葢數稱山人風神藻雅云曰與之游令人
坐忘而山人亦時時詩寄來然予竟莫知其何人也
　　　張光世傳
張光世者洵陽人也名鳳翔字光世號攸陵子生而異
質殊才目羞日短視然暗處則反明燈月之下猶晝也
故其書窓晝必遮障而後親也字左手横書之興到筆
飛瞬息滿紙李夢陽舉之郷也葢與光世同榜云先是
西涯公遺提學石淙公書曰今年榜張潜冠乎石淙公
答之曰設無李張二生者潜不後矣及見試録名第西
涯公歎且服曰䆳老知人邃老知人是時光世角尚丱
業已夢寐屈宋追歩班馬小視褒雄馳騁騷賦落筆千
萬言奇字爛錯綺文輝奕觀者咸謂子安再生文考復
出既至京師王公大人翰卿吟客訪造其門求其面識
者殆日無虛也於是聲名出李上然光世不以自居未
始不兄事李而譲其精也及舉進士李與同部見其面
黄憂焉居無㡬睛亦黄察其身又黄問曰光世不病疸
乎光世乃於是告休沐卧西山巗崦中李忖其非計遺
之詩有曰石髓遇不識黄精春始花洞中日月秘強食
勝丹砂光世於是乃移入城居無何卒年三十嵗耳子
安二十九文考二十四先是人以二子擬光世不䜟乎
殁之日母七十餘嵗子七嵗一妻一妾相號於旅邸聞
之無不心酸淚下者葢傷張子才而不永又老者孤者
孀者貧無歸也李於是作哀鳳之操鳳之來兮爾胡為
兮牛有皁兮雞有棲鳳兮鳳兮今何歸傷哉命兮我心
悲是時李夢陽與曹縣王崇文亦部寮實經紀其䘮事
既以之歸𦵏洵陽夢陽復上書孝宗皇帝言鳳翔抱才
未究居官清苦困貧客死棺斂路費咸資友朋幸獲反
𦵏禮遵首邱然老母孤兒幼妻不免凍餒溝壑伏兾聖
慈追繹鳳翔前備庶員六年不無犬馬㣲勞體古之敝
帷敝葢之義查近時李崙孔琦之例勑有司月給米一
石養贍終其母妻之身奏下吏部准行至正徳末有人
自洵陽來言光世母謝世有司月米住支而河南廵撫
李公以前奏轉行陜西廵撫官言月米必終其妻於例
乃合不知今何如行也嘉靖五年馬考功輯其遺文七
巻屬胡蘇州板之行然散佚者不少矣於乎嗇其年復
忌其文哉初光世殁李掇其手稾十餘帙未㡬李罷官
而人吏又無能識其稾中奇古字者㑹孫平泉過索之
去曰吾必卒其事然竟無聞也論曰大化流行誰乎測
哉相如病於金馬長吉死於玊樓居實摧於秋風胡畀
之良胡奪之永是以豪夫志士惑焉仰天而問履霜而
悲凌雲託之大人造化比之小兒葢憤簸弄之叵測而
痛英雄之難遭也夫張子者固僻邑之産而寒素之倫
也總角之年非有雞窓之授螢嚢之聚者也一旦起而
談𤣥虛振藻麗漸鴻之逵空驥之羣斯直學之至之哉
亦天之所以畀之也乃今若斯焉已大化果測乎吁傷
哉然張葢亦嘗夢幢軿冉冉自天下廣樂導之若迎已
者病之革也起端坐索紙筆掃詩一十八章言意漫渙
弗次漸昏漸竭末詩有一章三句者一章二句一句者
投筆而氣絶矣今集中録其全者一十四首
　　　鮑允亨傳
鮑允亨者歙人商也與其弟乘米舟自湖隂之繁陽有
三人者來附舟曰吾蓴人也舟人疑之不許允亨曰汝
以渠赤身疑邪然渠蓴人也許之行至螃蠏磯舟回旋
不得進於是允亨亦疑三人者亟舟岸遣之去而是夜
盜果來執允亨兄弟縛之將並殺之曰汝識我乎允亨
側窺之則附舟者也刄及血出矣允亨大呼曰吾母老
即殺我留吾弟其弟亦呼曰我殺無殺我兄賊猶豫不
自决㑹大風起雨雷暴至江洶洶吼山鳴地震草木披
亂賊恐散遁去一賊後謂允亨曰汝搯紙灰傅血處可
痊也君子曰詩云無曰高高在上陟降厥士豈不信哉
今觀鮑允亨事則急詐術而後仁義者不可省乎而或
者則謂風雷之㑹為偶然斯亦甚可嗤也夫天何物也
而欲豫謀哉誠謂義不足以入賊則江革趙孝之倫虛
邪然予聞鮑氏先有値賊父子爭死賊兩釋之者若允
亨者亦其餘烈否耶
　　　六烈女傳
儒生劉徳舉來言六烈女事李子聞之泫然而涕出劉
生曰夫子奚慟也李子曰予葢傷為臣不終云於乎死
生亦大矣往逆瑾之亂予實丁焉當是時人士大都以
賕行問之曰救死爾又曰死瑾無謂於乎死生亦大矣
彼粉黛笄褘之人乃顧若自烈邪自死瑾無謂之説興
於是賕者公言於朝羣議於巷偶語於途以逮至則問
金多少為罪重輕於是天下吏曰考掠桎梏之咸金逋
也下歛而上聚公簿而顯輸曰姑救死耳夫為臣冝若
是否邪設靡賕瑾能盡死之邪於乎死生之際難矣彼
粉黛笄褘之人乃顧若是烈邪予葢傷焉於是作六烈
女傳陳氏者陳傑女也年十八聘楊瑄居無何瑄卒女
痛哭將死之父母不許欲徃哭瑄又不許女則竊翦髮
屬媒氏往置其夫懐汴俗聘女生年月日朱綺金字與
男家號定婚帖於是瑄母以定婚帖裹其髮懐瑄𦵏焉
而女乃遂卸容飾素笄縞衣居無㡬父母謀改聘女縊
而死天順五年六月十一日也後五十三年為正徳甲
戌瑄有姪曰永康者改𦵏瑄而求陳氏骨合焉二骨朽
矣髮定婚帖獨鮮完劉生曰𦵏之三年而岐榖丫瓜產
之墓李子曰世人葢多言青陵臺事予竊疑焉連理之
木比翼之禽今以岐榖丫瓜觀之不其信邪張氏者李
傑妻也年十八歸傑踰年而夫病且死握其手訣曰我
死汝必更然善侍後人矣妻泣矢之曰君死妾死不願
更也傑死張氏謂棺匠曰棺大之夫性喜寛大也其父
母曰棺第狹之勿大匠從其父母狹其棺張氏哭毁其
狹棺曰不大不棺也棺成自經而死高氏者夏永昌妻
也嫁三月而永昌病死高氏欲從之然家人防之嚴則
日主前焚香竊祝曰永昌俟我其母知之泣謂之曰汝
今十九年耳奈何輕死高氏曰嗟母謂百年永邪然均
死耳竟縊死劉氏者魏相妻也相之死也祖姑王覘婦
有决志乃引婦登樓同寢婦哭之達旦不輟聲己紿其
祖姑曰我飢渇甚祖姑信之下樓取水食婦以手巾二
幅接縊於梁上年二十一矣王氏者孫林妻也林病貧
無以療王氏賣衣辦湯藥夜籲天祈身代之林死則匍
匐哭不絶聲水漿不入口者二日乃潜詣後園棗樹自
經死張氏者田孝子妻也孝子曰田鋭嘗刲股療母病
母死廬墓三年於是稱田孝子云孝子有甥宿舅舖而
夜殺其隣舖客盜其財於是逮孝子獄無何孝子死出
其屍墻為之崩張氏之死也或勸之矣則忿哭曰我與
田鋭夫婦二十年矣彼既為孝子我獨不得為節婦邪
竟死今按六女者皆祥符郭門西人也六十年間烈者
六焉足謂之興矣聞風者激邪抑地之靈使然邪李子
曰予於六女而重傷時俗之偷也孔子曰匹夫不可奪
志乃人不欲死顧詫人曰我死弗獲死今以六女事觀
之然邪否邪夫鉅鑊之嚇盈諸耳甘綺之誘戰于中人
鬼之闗須臾是决乃六女者方視死如歸求亡如飴遉
間伺隙如探金攫玉惟恐後時而靡獲也斯其志可奪
邪不可奪邪夫粉黛笄褘之人至㣲也窮閻敝闠顦顇
下賤之女非有閨閣之儲文史之訓父兄之指誨聞見
之開卓也而一旦有如此者彼冠裳鳴珮之夫口先王
而講詩書者乃徃徃狼貪而狗生患難之至不化蘅為
蕭則豕突䑕竄矣於乎極矣予於六女安得不重傷時俗
之偷也劉徳舉曰斯舉也予倡首義於鄉人復白其事
於官司矣業為六女立廟郭西賛曰貴非必爵輝豈惟
華有碎而完有凶而嘉於烈陳女甘心未家槁骸竟雙
並蔕則𤓰岐穗離離載嘉者禾五女繼興奮義執情隕
軀捨生展哉令名於惟六女生猶鴻毛死而遽巍山岳
其高瞻廟者拜過里者式無貴無賤無識不識即跡揆
心持獨驗同古今一感人心至公熊掌取譬瓦全是恥
爾忠爾孝敢告君子
　　　尚書黄公傳
尚書黄公者封丘人也名紱字用章其先洛人高祖克
譲始徙封丘克譲生思豫思豫生秀秀生中中生黄公
初高皇帝兵起思豫掌太常事以罪編氓沅州已又軍
平越衞於是平越沅州封丘洛皆有黄氏乃後秀商金
陵死中収其貲商重慶娶于張生公重慶於是重慶亦
有黄公生之夜夢老人抱嬰兒曰送蹇尚書為汝子長
依舅氏張宗琦宗琦為麻成學職從如麻城歸如平越
補衛學生正統丁卯以春秋中雲南鄉試第五明年登
進士第除行人陞南京刑部員外郎郎中出為四川叅
議叅政進右使轉湖廣左使陞右副都御史廵撫延綏
進南京戶部尚書改左都御史尚書仍舊黄公亷峻直
執遇事飈發正色山立即重忤時貴弗恤智巧所避公
毅然肩之人率竊笑其呆然亦以是獲名郎中時人業
以硬黄目之矣部堂嘗缺官公署堂印諸寮事之即猶
堂官也亦才識超之之故譚千户者大猾也善懽顯貴
人嘗奪民蘆塲顯貴人無敢為民直者公直之竟歸之
民為㕘議督松茂諸倉兼備其兵釐革宿弊擒豪惡數
百人舉劾將官各當邊賴以寧㕘政如崇慶旋風擁輿
不得行公曰汝寃氣邪姑散予圖之至州齋沐禱夢翌
日清其囚無驗乃禱諸城隍夜果夢若有神言州西寺
云寺去州四十里邊路而巢山公旦起率州官吏兵徃
詣寺圍捕之有僧少而惡詰之無牒便醋堊塗其額曬
洗之則有巾㾗乃鞠訊之遂盡暴其奸慝云寺後有巨
塘凡投宿人則殺之沉塘中衆分其財有妻女則分其
妻女又攅典李節陽王親也侵盜官糧巨萬數王為之
窟公按之悉如法公雖錢榖司然善摘發奸伏以是威
行境中嘗道川東青神令望風觧印綬走為右使奏閉建
昌銀礦許之大盜周主簿者哨衆抄掠檄公平之公謂
盜起于煩苛冝少寛飬而閹官以方貢横斂公抗不從
閹擠移近省陞左使時兩京工興徴銀二萬例𣲖民公
以庫積餘充又勢豪馬快船債萬坐逼索又荆王奏徙
墳塜公悉不從省費鉅萬又計錮僧繼曉於是威惠大
行繼曉之來也勢焰灼人公私謂諸公曰曉以妖術媚
上遂奸眠食共今避而反鄉名掃墓而實逃生耳乃令
武昌府錮之後堂陽尊禮之居無㡬曉果敗檻送京斬
之西市公在蜀嘗忤閣臣萬安銜之三年六推咸抑公
知之乃亦連疏乞罷凡三上已乃有廵撫延綏之命者
劾㕘將郭鏞都指揮鄭印李鐸王琮葭州史知州等又
計捕豪奸張綱乃於是㧞才能察幽隐問疾苦飭廢墜
於是申號令修器械嚴警邏節候望邊政為新公見飲
馬婦片布遮其下體乃悲以慚曰嗟乎士之貧至此極
乃驅之戰守邪於是令豫支米月三㑹詔毁庵寺公使
汰尼觧軍門給配鰥士人人大懽悦無不願為公死者
及公去尼有携子女拜送路傍者云公既官六曹益無
所顧避威稜截然特㫖改掌憲院天下方仰望風采公
自以厯侍五朝中外凡五十年戅直崕異忤人獲名伏
禍難測又盛滿宜戒乃引年懇乞骸骨居無何疾作竟
不起年七十有一所為奏議及政蹟并所著文詩悉棄
不留晩嗜㕘同契號精一道人蟾陽子有註本獨存國
制文極於六曹尚書官之北斗天造不論夏蹇經綸悃
愊太宗北征全國是屬三楊公亮寅協熈績臺省坐臻
太平君佚臣勞所謂代天之相英廟之遇文達略似馬
周吁俞一徳宻畫顯斷萬㡬精覈局體一變成化間忠
良外植三原河州單縣封丘巍然輩出居則岳屹動則
雷擊大事斧斷小細海畜帷幄佞幸請劍必殛使見之
者畏聞之者懾斯其人死生冨貴足動之哉然較之天
順以前則殊矣時與位不同邪委任權力殊邪𢎞治中
華容洪洞鈞陽靈寳陽曲盧氏金陵安福咸稱名卿然
志存納約行在精審苟濟其事小枉安焉局體又變矣
雖形迹罔暴義遵矯直亦運數然歟自言路志伸毁譽
進黜氣欿滿盛公卿歛遜正徳以來遂靡靡難觀亦諸
人甘寵飾譽稍有嘉美便立祠樹碑要歌徴頌鏤板鐫
石惟恐不流今信後也此意既横機巧自生工言論務
彌縫斯又一變然黄公為左都則嚴甄御史量能委之
火其差簿於庭曰事貴得人耳資勞久近豈立官者意
哉當是時言官能毁之黜否邪斯為政在人邪抑時不
同邪公焚奏草自泯其嘉美視汲汲流今而信後者又
何如邪江淛食鹽錢鈔民苦包攬掊勒呻吟公為尚書
力條其折徴銀狀以聞至今行之便此其事比之汲汲
流今信後者得與失不較然白哉公年二十六舉進士
始室孫郎中鏞女也生子楫霖彬封宜人贈夫人繼室
魯衛鎮撫宣姊生子杞桓封夫人葢終其身無妾婢云
彬工部司務桓光禄寺署正公卒之日皇帝驚悼遣祭
勑有司營葬在長葛縣馬陵岡
　　　江西按察司副使周君行實
正徳七年江西按察司副使周君攻華林賊戰死之其子
幹救之戰亦死時予在泰和聞之驚而疑已而實然則痛
哭曰勇哉周君見危而授命已哀其子曰幹死于孝矣言
是日君以賊食盡㑹兵三面夾攻射輒中賊少却君與其
子先登逼之㑹賊滚其墻石下如雨軍潰被執君頭中刀
血流滿面左髀中鎗不能行猶大罵賊不絶口賊怒支解
之以狥其子幹前救君中鎗也然猶力戰竟墮崕死敗兵
先舁其尸回營翌日諭賊求君尸賊禂裹尸還焉先是
制兵者以馬腦華林賊劇滑諸山賊則日又竊發憂之
㑹君到即檄君勦之君首擒廬山左湖盆塘賊百數軍
為之振乃移軍奉新計擒飛王胡雪二馬腦寨平華林
賊恐分立仙女寨以拒我君㧞之賊又立寨雞公嶺君
又㧞之先後斬獲以千數於是進壁華林絶其出道塹
之而守久之賊窘遣諜者言賊飢餓匍匐狀君信之遂
移檄㑹兵夾攻然他兵實觀望不大進而君獨與其子
進逼之坐是敗而死於乎哀哉屢勝者驕邪抑命歟君
𢎞治六年毛澄榜進士厯刑部員外郎謫兖州府通判
正徳改元復其官厯郎中大理府知府拜今官官一年
而死夫逆竪之亂炎荒瘴海之濵死者屢矣君不之死
也乃今死以此君為主事也檢獄政日􁎗視獄中人藥
其病者員外郎則坐請貸言疑獄者罪貶官兩在郡無
不得民也所至則又善剖疑獄此皆足不死乃竟死也
君系出元總管思後貌魁梧性侃侃不阿善星命之學
談星命十中八九然不諳自命初華林之役有星命者
實賊黨來談君星命已再拜賀曰美哉動罔不利君曰
我刑殺太重無制其人曰夫刑殺者利於兵者也議遂
決故曰天有大數世有大運人有大命故京房郭璞皆
不免殺身由是觀之命可識矣君生天順四年閏十一
月十一日午時年五十有三嵗配宋氏封宜人四子金
州學生娶黄氏紈娶馬氏幹死於孝者也娶劉氏春聘
高氏二女長適劉槊舉人次適李瞳州學生君父諱正
大同府知府正父貴封滁州知州貴父復復父添祥添
祥始居長沙後徙安陸州
　
　
　
　
　
　
　空同集巻五十八
欽定四庫全書
　空同集巻五十九　　　　明　李夢陽　撰
　　雜文
　　　賈隱(有序/)
　　松崕子遊江湖間老矣一日買舟將大歸人疑之
　　曰渠賈人也松崕子乎松崕子聞之曰謂我賈者
　　賈謂我松崕子者松崕子或以其言告李子李子
　　曰是隱而賈者也於是作賈隱
天下之隱二上隱隱心次隱隱跡心隱跡彰無損於眞
跡隱心彰人斯細矣然君子恥之衆人譽焉茲何也夫
石一也玉其表則觀者改目置金瓦礫視之弗諦鮮不
棄者大抵顯飾易欺而深情難察也夫䇿肥乘堅之士
難語茹芝飲泉之事紛華聲利之夫豈探幽𤣥岑寂之
娯故曰道不同不相為謀且夫松之為物也盤石則茂
飲雪則貞得泉則漱遇風則吟潄如玉金吟如瑟琴其
在崕也據礧砢跨岑嶃翳縣蔦挂驚猿限重壑韜層巓
逃羣之所躭悦𡨕心之所扳援乃松崕子奚取於斯而
以自名且以徵也不㡬於特異而求同哉夫人者賈也
絲竹靡輟於耳綺麗恒接之目口厭厥腴躬華其服入
有彈碁灑翰之侣出有飛纓聳蓋之屬胡取之松奚有
於崕而以之名徵諸將來郁郅子聞之曰若是是室伯
夷之室而後成仲子之廉也竊聞之居動而執靜者之
謂定履嚻而用寂者之謂堅涉邇而採遐者之謂明混
雜而守一者之謂貞在羣而立獨者之謂髙處汚而弗
玷者之謂潔故上士朝隱大仙市藏要之心獲匪跡是
關故金馬石渠之貴弗能損歲星竊桃之精紫塵黄埃
之穢無以戕藥肆縣壺之靈而人者必茹松之毛䕃其
芘覆飱其膏液又躡其危嶮披荆蓁薅蒙茸然後為松
崕子哉
　　　訓敦(有序/)
　　訓敦者何患時之偷也宗不立則祠不嚴祠不嚴
　　則族不合族不合則親離親離則禮亡禮亡則義
　　蔑禮義亡蔑則肉骨視為途人鳴呼時之偷極矣
　　不可患哉夫反偷莫大於敦俗敦俗莫急於建標
　　標不建則教不著教不著則訓不行訓不行則敦
　　不反然髙氏其人也遷其鄉則姓之廟而宗之無
　　離親焉祭而聚弔而聚慶而聚愈繁而愈一愈逺
　　而愈密無散族焉年歴四百代更數姓猶一日也
　　非敦之至邪以是為訓教不著乎即偷何患矣於
　　是作訓敦
昔者明王之治天下也未有不族始者患其渙也於是
類焉易曰類族辨物患其乖也於是睦焉書曰九族既
睦患其爭也於是有大小宗之禮患其忘也於是有大
宗之廟又患其弗率於是有九兩之法世系之官李子
曰予歴周秦燕趙晉衛諸墟詢故采實未嘗不流涕而
悲也曰嗟乎教之衰至此哉族之散禍之邪有庶見素
冠者矣有范冠而蟬緌者矣父子兄弟亦若是偷邪齊
民不足言乃衣冠之胄身之外亦途人邪問其世則無
宗覈其文則無譜究其居則無廟叩其族則忻戚不相
聞嗚呼先王之所以教者何乃今若斯邪教之類乃今
渙焉教之睦乃今乖焉教之宗乃今不廟斯法與官之
者缺邪時與勢殊邪人狃於俗然邪及涉淮漢覽風大
江之南東見其故國遺俗有百年著土之民已而久聞
髙奥髙氏之宗之族也則又歎曰嗟乎予觀髙氏而知
三才之因也大尉瓊五傳而髙奥興髙奥再傳而宗立
廟嚴又數傳而聞人生至南屏公大顯於位庸李子曰
得時者亨得勢者長得人者昌中原亂則海隅罔兵是
謂得時山水環則風氣結是謂得勢禮義行則乖離弗
生是謂得人得時者天得勢者地得人者徳髙氏具焉
三才備矣建標而訓以之教國可以敦國以教天下可
敦天下夫合抱之木䕃廣畝者其本深也得其地人以
永之天必篤之矣所謂栽者培之也若髙氏者雖百千
世可也人茍則之同百千世可也斯訓敦之義也
　　　原火
江西火省焚或曰火弛歟或曰火僣或曰以侈或曰亢
也燥熯之沴㑹他郡若邑亦火以問李子李子曰火省
無省也夫署以官立官以體正體正則徳敷徳敷則才
闡才以令布五者所以植邦而定亂也定則民安民安
則兵革不興兵革不興則和氣應而災害弗作是故當
令不行是曰慢期用才遲乏是曰涼力執持靡堅屈衂
洊至雖徳曷行矣徳沮者侮至侮則弗威孫敵授柄關
鑰外扃豺虎入室體胡有焉體虧則官具官具則署不
立數者政之大蠧而天斫棄也天之所棄災害必臻然
無專沴感斯應矣會亢斯焚故曰火省者無省也亦言
天棄之也夫刑賞異行勸戒同情思咎損盈天之道也
不棄曷存不無誰有熒惑退舎厥微著矣是故諗情捄
偏式法摧姦不貳不撓令之上也剛柔雜措疏通敏果
明毅濟之才之良也廉平豈弟罔縱惟允徳之程也不
疑不懼勢不敢凌邪不可棄體之經也以是而官中外
清肅吏役嚴命身之所居鬼神守之所謂天助之釐也
即有災害不害之矣此生於憂患者也若槩謂𡨕數泄
泄以希幸亡且無日矣或曰若是則火郡若邑者亦謂
之無郡若邑邪李子曰然矣火弛火僣火侈火亢又何
也曰類從也予原火言其類省郡邑者也厥火詳見雜
記
　　　原夀
夫壽之品六何也生而壽者則其人觔骨堅礥束肉其
氣則蓬如然好動鮮疢疾夫人寡嗜欲能調飲食亦夀
亦有服氣導引之法夫無思無營混混𡨕𡨕合於無形
神聚精凝此夀者則道家者流也道家者流夀則神秀
然不閑世務閑世務于理道罔攸悖斯徳夀者也故曰
仁者夀然予觀蔡澤從唐舉相及許負相周亞夫等則
夀又亦天數故曰修短之紀無弗命矣窮通夀夭鮮弗
定矣而世顧以為孔子稱仁者夀蓋言靜云遂以為夀
不可事事古人有言曰樞動不蛀今信無他嗜溺然日
用之履可廢歟夫憂樂喜怒者情也即信無他嗜溺乃
四者之情何殄矣堅制其情以悖道廢履其亦不知定
命矣耳故人具者形也生者神也裁者徳也戕者嗜也
不可易者數也故制形者堅存神者永知徳者昌縱欲
者賊順數者安知斯五者斯知夀矣
　　　賈論
語人曰賈之術惡人必以為謬然不知賈深刻取贏羨
深刻則心易殘取贏羨則戕物故非大姦巧不能踰等
夷然賈亦不盡爾若爾常十七八亦其術使然也夫心
神舎也深刻則耗神耗則昏眊而形不和形不和則不
能修於身行此非術之罪哉今天下機利莫大於鹽若
貨鹽若貨散而之四方劇故鹽若貨賈尤富實易盡力
而其人則率能目語額瞬談智于尺寸之間而窺窬於
分毫之際泰者則輒揳妓女彈鳴瑟即肥甘綺麗車馬
珍玩諸屬與諸大貴人等矣夫賈編户之民也而一旦
音樂妓女之奉肥甘綺麗車馬珍玩諸屬與諸大貴人
等則淫侈而易為邪夫入深谷翳林而能得材者擇木
者也處奢靡踰躐而能制心者擇行者也是以陶朱公
居置千金而顯名天下傳於後世故不務仁義之行而
徒以機利相髙者非衛欲喜生之道也
　　　作志通論
夫述者存往者也作者訓來者也存以比事訓以闡義
事以史著義以經見二者殊塗歸則一焉然自皇帝王
伯之世更丘墳謨誥不陳雅頌之音弗聞於世於是聖
賢君子託述作以寓志故曰周東遷而春秋作宋南渡
而綱目修所謂其文則史其義則丘竊取之者嗚呼微
哉然要有傷之焉夫志者史之流也分例祖諸禹貢屬
事本之周禮褒貶竊春秋之筆風俗寓同一之制宫室
取大壯之義謌詩繫觀風之意夫史者備辭蹟昭鑒戒
存往詔來者也是以分例屬事善惡備列褒貶見之矣
五方異性則風俗雜核宫室不自立例藝文但標其目
彰善諱惡忠厚之道也故稱志焉夫志者一郡一邑之
書也史者天下者也小故詳大則槩然其義悉於經祖
焉所謂殊塗同歸者也
　　　蛤雀論
舟見舉蛤者形猶雀也茸茸餘毛焉李子曰蛤知其雀
乎雀知其為蛤乎蛤奚弗雀也且雀入水也雀知之乎
水入雀水知雀乎雀未入水知非水乎入水知水乎易
翔為潛倐沕𡨕焉絶林遊淵剛柔異質性情遷焉靈同
形殊穀食波食有喧無喧截喙殻涎寸肉内含臻臻延
延飛沈漠焉烏鵲其友今魚鼈隣雀不知其蛤蛤不知
其雀孰究厥端隂陽變化𤣥之又𤣥隂陽不自知知之
誰乎闔闢修短委厥時爾故求固者雀乎雀者也
　　　敘松山小隱
銅陵徐君墅松山之旁自稱曰松山小隱五山汪子者
徐之婭也言於李子李子曰嗟徐君隱乎小乎然予聞
之矣人也固斯人之徒也立弗遺世行罔離羣居匪殊
域乃稱曰隱又自小之斯殆寂乎囂者也夫囂者棼綸
塵溷之名而隱之反也是故髙人之于天下也惡囂之
賊已也於是思超然以自脱恬而不棼靜而不綸潔而
不溷清而不塵凡以保寂破囂焉爾而乃舉眼無可意
之事開口鮮契心之友和通有轇轕之擾孤亢多危疑
之憂於是乎即山居焉以泉石猿鳥足以寂吾而絶囂
也乂撫松盤桓焉以厥毛可衣實可茹厥風瑟琴可聽
厥色冬青厥根苓食之夀是之謂隱然君子弗之取何
也以行之非中也夫人有仁義中正之彛以成身也有
耳目口鼻四肢之嗜以全生也有父母妻子君臣朋友
之倫以振經也若一切山居而松游惟隱乎躭是絶物
之行也夫寂囂不于其迹于其心者也故處棼而恬者
眞恬者也在綸而靜者實靜者也於溷而潔者能潔者
也居塵而清者大清者也夫徐君者固有人道之倫仁
義中正之彛者也耳目口鼻四肢之嗜度而不逾孤而
無危亢而無疑和而無擾通而靡隨是迹囂而心寂者
稱之曰隱又自小之殆是之謂矣汪子曰嗟達人知言
上士明心李之謂哉吾徐之為人也處轇轕塵棼之區
而有泉石猿鳥松風飱苓之髙烟朋霞侣登吟坐嘯雖
日有餘情而仁施義懷厚化敦俗見斯為之矣故不山
而山不松而松不隱而隱是曰小隱李子曰嗟予讀貨
殖志矣以今徐君觀之而知遷之言過也其言曰巖穴
隱處之士設為名髙者亦以利耳信斯言也則伯夷為
矯巢由為偽開倉賑飢者為沽名解衣救寒者為飾譽
以今徐君觀之然歟否歟予故曰讀貨殖志而知遷之
言過也汪子曰惟誠動天徐君五十無子後閣十年不
字今乃字足以占其非利而為之矣
　　　說農贈薇山子
李子明農於大梁之墟有洞微先生者過觀焉李子無
患而修具先期而戒種相壤以遵播驗粒以斥惡竭力
以勤本警惰以集事守一以俟時節財以浚源蓄衍以
防歉洞㣲子曰善哉子之農可以喻政今杞之政其人
乎李子曰予鄙人也癡癡混混馬牛耒耜間耳挹雲氛
卧桑隂聆禽音焉耳奚政之諳也子證之杞洞㣲子曰
杞之尹薇山子者少而飭躬長而勵行敦禮嗜文保貞
馳問藉之白茅射隼髙墉非農之修具者乎其臨政也
滌穢剔垢範才效良操綱展目程猷經謨非先期戒者
乎大結則斫小結則斯尅之用剛懷之用柔蒲鞭示辱
桁楊威暴非相壤播者乎敗羣之羊必除梗類之草必
鋤非驗粒以斥惡乎夙興夜寐無小弗親無隱弗究無
瘼弗詢非竭力以勤本乎録善奬能恕難矜愚日計歲
期亡業者復游食者務非警惰以集事乎不違道而干
譽不矯情以釣名不飾言以要進不捷徑以求速非守
一以俟時乎政之行也則均衆寡定伸縮息喘止呻抑
過埤損儲羨愼餘敝惟罔棄木屑是收非節財以浚源
蓄衍以防歉乎李子曰予之農于墟也第知癡癡混混
焉耳不知杞之政似也洞㣲子曰施於有政是亦為政
夫事萬而理一者也梓材曰若稽田既勤敷菑惟其陳
修為厥疆畎李子遇杞士於郊東傾蓋班荆而坐以洞
㣲子之言質焉士曰予挾簡䇿誦先王人也杞尹則知
之矣不知其政也李子曰請言其尹士曰劉之尹杞也
吾見其官理民治教行政清焉耳而不知其具何也見
其豫而立備而無患焉耳而不知其種戒也見其淑慝
區彰癉明焉耳而不知其相而播之也見其善人多而
猾賊匿焉耳而不知其驗而斥之也見其繁剸而錯剖
壅決而棼解焉耳而不知其竭力勤之也見其荒蕪闢
疆場飭焉耳而不知其警惰集之也見其不矜已不凌
物焉耳而不知其守一俟之也見其乏不懼匱不憂焉
耳而不知浚源防歉之有道也李子曰甚哉杞之政似
農也洞㣲子得其内士得其外外者其巨也内者其細
也細功也巨效也甚哉杞之政似農也薇山子之所行
也例邑有異政三年則旌拔焉薇山子未三年獨旌拔
焉他邑尹聞之賢也面以之赤下也吐舌警惕洞㣲子
曰居家理故治可移之官子不求之身而欲達之官而
欲異等拔乎李子曰粗者精之寓小者大之始近者逺
之自以杞之政政于國國不治乎以杞之政政天下天
下不平乎薇山子行矣予癡癡混混農間日望子矣
　　　叙九日宴集
嘉靖四年九月九日趙帥觴客于青蓮之宫懽焉于是
空同子立韻賦詩焉衆和之裒然而珠聚爛然而錦彰
主人賡焉鏗然而卒章賔主既洽氛翳載廓霜清日晶
臺殿下隂鈴塔警風林影䬃瑟落葉乘之既昏復白皎
皎布地蓋不知月之在天也空同子覽于衆詩乃喟然
而歎曰嗟詩可以觀豈不信哉夫天下百慮而一致故
人不必同同于心言不必同同于情故心者所為懽者
也情者所為言者也是故科有文武位有崇卑時有鈍
利運有通塞後先長少人之序也行藏顯晦天之畀也
是故其為言也直宛區憂樂殊同境而異途均感而各
應之矣至其情則無不同也何也出諸心者一也故曰
詩可以觀是集也趙帥張尹則彚征有期藍帥白帥王
帥則剥牀未釋王尹則不逺復者也黄子和子咸丘園
之賁左生和生則利賔于王者也故曰人不必同同于
心斯之謂也
　　　贈蔡氏
蔡子輟河閫之寄而守備乎江介其行也其友祖焉北
海王子為之賦江漢曰江漢湯湯武夫洸洸封丘黄子
為之賦北山曰膂力方剛經營四方歙鄭生為之賦無
衣曰王于興師修我戈矛李子曰竊聞之守者對攻之
名備者先事而立之義也故兵非不攻也不上攻也非
不貴機也備者無患也書有之矣孔子亦曰凡事豫則
立豫者固備之義而事之先者也蔡子者武䕃而文登
者也度機審勢銷患於未形不在茲行乎天塹不江蔡
子者塹乎於是為之賦六月曰文武吉甫萬邦為憲
　　　題史癡江山雪圖後
雪之天黯霮凡雲色異獨雪同詩曰上天同雲是已雪
之山巓不骨谿壑淺蹊徑迷雪甚則樵不入雪之水雲
同天一有舟篷白而人簑笠之則水見矣雪屋簷直或
明其囱柱然不見茅與瓦雪之驢下視凌競若臨窟蹈
穴雪之人目曠而神歛眩眩然光奪之也雪之木枯則
白其上皮花葉雪則皜其心雪無風則匀匀斯畫矣即
妙筆弗畫弗匀之雪何也勢使然也畫之勢貴粗盪近
詳逺畧情貴雅而包意貴減而宛氣貴豪而洶色貴凜
而潤五者雪之良者也李子嘗論及畫事田生曰其惟
史癡乎江山一圖近之矣是圖今落於吾家李子取而
觀之曰㣲癡吾誰與言雪
　　　題三王詞翰後
夫禱而永之存乎愛闡而徳之由乎敬傳而逺之繫乎
言亡而生之本乎思永莫如仙瑤池者媛之仙者也禱
人之王母而王母之者愛其愛也然必徳焉稱是謂祖
孫之懿闡懿彰徳敬以之矣孔子曰言之不文傳而不
逺故愛非言曷昭敬非言曷顯嗟玉溪子頌而宛歟端
溪子音而展歟龍湫子暢而簡歟夫三子者言足以闡
矣然義主乎永情觸於思故蒼谷子誦其言而淚詠其
音而悲蓋傷其王母之長歸故曰亡而生之本乎思
　　　題明逺樓詩後
夫握樞居要則意飄江湖處幽履閒則心懸魏闕所謂
情以地殊音由感發者也矧登髙能賦古稱大夫之才
而采詩觀風今有監國之任者乎紀元之歲時菊載華
兹筵是開四子邂逅于一樓俯喬嶽覽長河眷焉有感
於斯游爰各賦詩一首嘉靖元年秋九月也
　　　題琴竹詩後
不音而音者用之心者也不物而物者資之深者也不
聲而聲者託諸吟者也心之用莫如琴深於資莫如竹
吟而託之則詩生焉生則烏可已也烏可已則資愈深
資愈深則心之用廣矣是故君子貴琴焉非專於音也
貴竹焉非物之也又必詩焉雖聲而非聲也嗟陳子胡
為琴嗟郳子胡為竹胡為吟知斯義者遐哉夐乎
　　　毛監察登樓詩跋
夫陽春雄于寡和白紵侈于衆歌均之為調何難易頓
殊也元首之歌倡已賡繼然孔子與人歌也則又必使
反之而後和之何也豈非同情者感同聲者應歟今觀
毛君登樓之什而詩之道見矣詩云伯氏吹塤仲氏吹
箎感應之謂也
　　　題東莊餞詩後
夫天下有必分之勢而無能已之情蓬飛梗流忽聚倐
散斯其勢能必其不分哉孔子所謂東西南北之人也
夫既東西南北人也於其分不有悵離思合者乎於是
筵於庭祖於道觴於郊嬉於園不有繾綣踟蹰者乎斯
之謂情也情動則言形比之音而詩生矣夏公之撫治
鄖陽也諸公筵之祖之觴之者故無不用其情矣乃今
又嬉于吾園搴初英扳柔條驪駒既駕旌旗向東不有
悵而思者乎然莫之能留也故必分者勢也不已者情
也發之者言成言者詩也言靡忘規者義也反之後和
者禮也故禮義者所以制情而全交合分而一勢者也
　　　朝正倡和詩跋
詩倡和莫盛於𢎞治蓋其時古學漸興士彬彬乎盛矣
此一運會也余時承乏郎署所與倡和則揚州儲靜夫
趙叔鳴無錫錢世恩陳嘉言秦國聲太原喬希大宜興
杭氏兄弟郴李貽教何子元慈谿楊名父餘姚王伯安
濟南邊庭實其後又有丹陽殷文濟蘓州都𤣥敬徐昌
穀信陽何仲黙其在南都則顧華玉朱升之其尤也諸
在翰林者以人衆不敘自正徳丁夘之變縉紳罹慘毒
之禍於是士始皆以言為諱重足絫息而前諸倡和者
亦各飄然萍梗散矣賴皇帝明聖斷殛元惡伸拔英類
於是海内之士復矯矯吐氣此又一運會也而顧君適
以開封知府歲覲都下乃有朝正倡和之詩蓋余不聆
此音者數年矣今一旦見之誰謂異於空谷跫然者哉
然倡和者五人而已而其詩顧猶多憂讒念歸之辭則
余不知所謂矣
　
　
　空同集巻五十九
欽定四庫全書
　空同集巻六十　　　　　明　李夢陽　撰
　　雜文
　　　哭白溝文
　　正徳二年閏月初吉予與職方王子俱蒙放歸南
　　道白溝之野往白溝之戰王子伯大父予曾大父
　　死焉百載憤痛爰託於斯文
嗚呼嗟哉此何流兮皓沙千里霜霧四興荒濵斷㟁陵
沈谷崩積骨成丘衝波沃雲月星夜昏殺氣晝屯粤春
事之既載廼予邁於茲野覽殘墟以掩涕搴故栅而維
馬暄氷泮而復峙辰物鬱而未申日蒼莽兮將墜天慘
㤡而愴神前儔佇以驚顧追侣悵而增惑趾欲進而躑
躅哽歔欷乎内惻爾其龍蛇鬭爭雌雄未決戰形闢兵
營列乃有秦楚善戰之士齊晉詭謀之生接軌方轂抉
地維而劃天門甲光鏡四野㦸枝亘長雲鉦鼓鳴兮河
海竭軍聲振兮山岳裂嗟時弗利甬道絶弱之肉强之
食飲人尿咀馬革遂爾横屍蔽畛崇胔截流哭聲振天
漂血成溝賤至臺𨽻貴或君侯刃剸其骼戈穿于喉踐
為土沙疊若陵丘魂營營以無歸骨交加而卧霜鬼啾
唧以宵嘯人懍慄而斷行風隂隂以四起折鏃朽髑雜
瓦礫兮飛揚鳴呼此為何流而有斯戰場邪竊嘗究性
命之原推興替之端民死等於鴻毛亦有重於泰山彼
短兵兮既接砉天傾兮地搖乃有睛被刺而不轉膚受
刳而弗逃此結纓抗論之夫甘心烏鳶之口膏野草而
罔顧者也猗嗟我祖生為士雄死為國殤岱華摧而敦
支玉石灼而並戕委英肝于塵沙滅聲景而永藏雷霆
結而迅音烟飇烈而怒揚神怦怦以縹緲馮悲氛而望
故疆猥小子兮何知纘箕裘之末躅愾時命之難忱懼
遐耀之堙辱憤原隰之裒棄束無棺而葬無塋匝墟壙
以𡨕索林莽杳兮縱横腸紆迴以崩裂涕闌干而染纓
物何㣲而不昌徳何逺而不存軫將發而復結托哀響
於茲文
　　　咎旱飇文
　　二年丁夘自一月至於三月不雨恒風窈𡨕晝晦
　　李子於時寓大梁之墟作文傳曰僣恒暘若霿恒
　　風若咎在言與思京房曰欲徳不用厥災荒又曰
　　顓事有知誅罰絶理厥災大風天黄
雲乎將興飇爲厲兮隂陽將交龡使離兮聲威鼓烈繄
誰怒兮屯膏弗降孰之咎兮吁嗟汝胡不仁兮亶不畏
民不畏天兮揚沙晝晦拔林木兮既顚我禾又發我屋
兮霣英蔽天雨霾䬃䬃兮澒澒洶洶砉摩軋兮樹無留
柯彼羽族安託兮殪鷇破卵賊物和兮䖝獸惶擾塌翼
血趾負嵎喙兮吁嗟汝寧茲遂兮日月喪魄天地易位
兮五星錯而背行寒與暑其倒置兮三川皆震龍失勢
兮巖谷崩衝轟砰礲硿騰潮沃日灌太空兮莽千里乎
無人塵𡨕𡨕征兮城廓晝閉慘光精兮嗚呼天監臨四
方明明厥維亦孔章兮聿茲若罔知哀我民罹兮誶曰
已矣哉天既不弔而予何為獨憂茍使豐隆秉競而不
囘兮豈屏翳之足仇彼雨師又容與兮曰匪予之承電
㷀㷀以歛耀兮畢翕翕而將興(畢為車/主風)嗟爾今之人胡
憯莫懲
　　　禱旱文
伏念日者春膏未濡夏暘轉亢虐炎毒蒸焦我嘉穀瘠
我六畜百姓惶遽四境告災某等閔焉抱憂中心如焚
食弗甘味卧靡寧席蓋數月于茲矣雩神無應籲天則
高踧踖内咎咨歎無聊竊念祥異之來乖和是基是以
婦寃致旱獄決獲霖揆昔諗今卓有顯徴意者某等鎭
之寡道憲而未貞漏奸仆良政乖法頗田畝困而無伸
閭閻怨而罔聞不然何雲興遽散垂雨而風塵霾晝曀
星河夜明官之不職神官是殛元元何辜罹斯慘極某
等伏又念大嶽巨靈生命攸司豈宜舎其有罪殍我羣
黎民無孑遺犧牲疇供黍稷弗繼神祀或窮秉誠洗心
齋沐告神造雖靡躬情則篤至惟神鑒之惟神之賜
　　　其二
某等伏念百穀布地二麥幸秋雨澤鮮少恒暘轉亢實
青而乾苗芄而稿風霾熱濁蒸為癘疫飢病枕藉􁨥屍
載途哀哀我民罹茲慘毒日者抒悃告神責躬祈福而
咸脢未通屯膏㒺濟是以雲垂垂而飇興雨㣲㣲而日
出土夜濕而晝焦禾晨霑而夕涸某等伏又思休咎徴
事箕範有文祥異從人京傳著訓顧斯亢陽之虐必由
乖政之致某等疆土是職救災寡術觸目抱懼捫心慚
恧每欲以功而補愆神其鑒來而宥往夫好生者天地
之徳矜迷者神明之惠尚昭昭而溥賜庶怲怲而釋懷
潔牲用陳芬酤是薦我心或欺神則殛之無殃我民惟
神鑒之享之聽之
　　　謝雨文
伏以日者陽亢旱虐饑歉疫癘民弗堪災某等憂懼靡
寧布誠禱神荷蒙昭昭聽察赦愆矜愚憫窮悔禍三日
之内驟飇暴涷霑灑遽至雖土膏未接禾根未濡然神
之格我佑我亦云驗矣某等伏念天地之於物猶父母
之於子父母不棄改過之子天地宜鑒洗心之物尚冀
自今震雷時奮甘澍普零俾公私各足黍稷有馨庶報
神無匱竭之虞元元有更生之望我牲鮮潔我酒清洌
敢以謝神敢以再祈于我神惟神鑒焉
　　　白室銘二首
　　李子葺室貴州署堂南掃地而鏝壁上繭旁堊窅
　　然而皬銘曰
雖有至潔弗愼則汚雖有上智罔念則愚至人皓皓游
心厥初太虚為輿恬御靜驅細人絢志斯追斯琢役采
捐質離竒紛錯維窒生闇維虚生明維厥至人光凝素
行介圭之璞元酒之馨匪伊勿則含淵乃貞
　　　其二
夫白生虚虚生明固矣然心與室異乎能新其汚而不
能必其不汚非室乎非需人以立者乎由中而出發于
言而作於行汝尚安所需乎是故後汝繪事涅而不緇
觀于爾室果異邪否邪
　　　獨對亭銘
　　獨對亭者白鹿洞書院亭也亭在書院東枕流橋
　　北崕上朱子舊遊處也其下則峻溪湍灘衝摐乃
　　其崕下广而上砥陟亭西向適與五老峰對又崕
　　間劖風泉雲壑字大如斗亦西向故曰獨對云獨
　　對者前副使提學無錫邵公所名也詳見其所自
　　記後十年而予來陟其亭夫獨之言孤也對者主
　　賔也方吾之未來則所謂五老者固謂吾賔也及
　　既來也陟亭而對之則吾非若主邪何也亭吾亭
　　也夫亭不吾常一往而一來曰獨對何也大化流
　　行而不停往者去之來者主之我既主之則雖謂
　　為獨對不過矣自有茲峰也周匡氏漢巖下老人
　　唐李白氏李渤氏率皆來率對宜皆曰獨然而邵
　　公不與也其言曰仁者夀五老峰夀朱子仁是宜
　　獨對方我為之主對固我也其往也不謂我獨也
　　此其人高下之倫造詣淺深次第學術端邪之等
　　不於斯而占哉且匡氏巖下老人吾不知其何人
　　矣然而白也予知其文也渤也予知其節也夫二
　　者猶不得獨與峰對然則來主是亭者盍亦思所
　　以獨對者已矣予無似追昔從邵公講道許下今
　　廿餘年矣不謂繼官而同地均葉共職有茲來也
　　自顧品下詣淺志難端而履弗力於亭今即主也
　　然逆知來者不與也孔子曰我欲仁斯仁至矣願
　　及茲勉焉以副許下之盟乃為亭銘銘曰
巖巖五峰若翔若垂當其東南我亭對之惟混沌初磅
礴賦形彼得其峙我得其靈其靈其峙一元所為曰靜
曰夀仁者如斯於穆巖洞嶺迴溪環桂松盤盤學宫是
基鼓篋摳衣四方攸歸宏本立教爰自考亭人遐跡存
崕劖熒熒如日如星邵子爰構獨對斯肇於㣲紫陽孰
並而當淙淙者澗有源有泉不有哲民疇開我先五峰
巖巖永斯在斯跡殊理同哲其我師作銘于亭來者式
思
　　　井銘
　　故井崩塞汲溪焉飲春夏交溪毛茂芊蛇䖝毒可
　　虞也正徳八年冬至予至南康府使學生劉峻往
　　書院視地掘井得諸亥方厥日甲申是日也南風
　　至穿土數尺石阻集力除焉始艱而終利有泉上
　　涌甘冽然慮溪侵也布堊其底覆石泉旁出焉甃
　　甎而上石牀約口五日而井成余究惟易義繹孟
　　氏譬㫖乃為井銘銘曰
厥道流形水行地中導之斯湧無卑無崇維愚靡為于
潦于澮為不及泉是曰中廢於井斯肇亥位廬麓源源
澄冽匪溢匪竭艱始終利孰曰匪力靜止用發惟義之
則含陽潤隂炎寒冬熱勿鮒勿幕九五終食出時溥施
視受為容吸華茹甘挹之必充濯煩滌汚費而弗勞爰
薦神明以亨以芼彌逺彌馨聖澤攸陶
　　　六合亭銘
仰觀俯察八荒在茲處高見大登之自卑來者敬聽勿
遽勿疑
　　　端硯銘二首
世以眼貴而汝無此人其瓦礫汝
　　　其二
台端若方女式虚内女式越若鈍靜亦乃式乃磨不磷
涅不緇允茲在茲相台
　　　石几銘
　　李子獲石焉平而方為几焉而銘之銘曰
色乾之清質坤之剛扣之鏗然平直靜方我有嘉林庋
汝其旁汝憑汝依可詠可觴我有兄弟友朋親戚燕無
豐約來惟汝覿朝之夕之汝懽汝暱人情靡同汝應則
一浴露吞烟瑩月烜日孤貞介確光澤縝栗雖有霜霰
毒蒸厲飇侵之不入而撼之汝搖哉
　　　孔子贊
鳯鳥不至人莫我知行廢嗟命獲麟竟悲已詘道信萬
世攸師願學謂何小子敬思
　　　大舜贊
聖狂天淵一念則分孟欽大孝孔贊克君袗衣鼓琴今
如見之我猶鄉人雞鳴孶孶
　　　齊太史贊
　　崔杼弑其君莊公齊太史書曰崔杼弑其君崔杼
　　殺之其弟復書崔杼復殺之少弟復書崔杼乃舎
　　之贊曰
皇天厭徳逆徒干經國既無人亂是用丁桓桓太史抗
言討兵舎命不渝蹈仁秉程一門三烈巖巖茂名
　　　三仁贊三首
殷喪厥馭姦宄師師天乎下菑神罔攸依國既顚越我
寧獨支何其發嘅決于二師三諫遂行允哉睿思
　　　　右㣲子
於維哲人知㣲知彰譬如滔天涓涓是防象箸道奢瓊
宫兆亡鼓琴自悲過衢佯狂洪疇翊聖朝鮮錫昌
　　　　右箕子
箕啟存祀干以殺身殷稱七竅孔贊三仁烈烈太師實
惟國楨人之云亡邦是用傾鹿臺玉焚麥秀吞聲
　　　　右比干
　　　宋龍圖閣學士范公畫像贊
　　予觀范龍圖則慕其人嘉其志觀龍圖出處則哀
　　其時予過無錫秦氏獲覩其畫像峩冠法服莊嚴
　　宏毅蓋得其彷彿焉則又識人心不泯不然即顧
　　吳更生安所置毫哉予生長環慶間與故老談龍
　　圖扼元昊事雖古名將何加矣於是沐薫再拜贊
　　曰
有偉一人清明令儀三代遺才百世之師
　　　鍾馗贊
唐有進士鬼之司直夢中誅邪帝寤驚惑雖寤匪寤内
艶外佞曾無如馗是匡是正禄食者誰我言敬聽
　　　張將軍畫像贊
我崇我官有徒嘽嘽我服我丹有蟒盤盤盤盤者蟒天
子之賜嘽嘽者徒天子之畀何以畀之以伐以征何以
賜之汝陟汝明北徼是清南蠻是平將軍者誰姓張桓
名於赫將軍魁軀長髯戰陣能勇處已卑謙禮士若訥
臨下威嚴動若虎􁀙靜若女濳將軍之馳如鳥之過如
矢之發當之者破此衛開設將官實罕將官豈罕損於
自滿於美將軍年始向强髪黟顔渥膂力載剛萬兵罔
雄百戰匪竒愼終如初文王我師
　　　劉文華畫像賛
　　劉文華者大梁之逸民也修而弗耀老而靡怠潜
　　於塾顯於醫訥焉如愚有而罔居君子哉君子哉
　　贊曰
嗟乎文華人貴之欽君也衣布人富之歆君也寒素利
人之趨君篤者義勢人之附君遇則避嗟乎文華金不
出鑛玉隱於璞一壺懸市百錢停卜榮期帶索韓康賣
藥彼嘵彼呶我守之訥彼侈彼矜我守之約嗟乎文華
褧衣内文宫鐘外聲閭黨敬禮月旦優評鄉飲是賔古
貌古服膺祉戩休而安而穀昔稱長者今覯有恒厥像
儼如令儀可徴
　
　
　
　
　
　
　
　
　
　
　
　
　
　空同集巻六十
欽定四庫全書
　空同集巻六十一　　　　明　李夢陽　撰
　　雜文
　　　六箴
　　太僕儲先生曰人有六事心事身事家事官事人
　　事文事空同子聞之曰嗟乎有非在我者焉如彼
　　何著六箴
　　　心一
不可對人言曰慝言之而不行曰惑行之而不至曰畫
非所存而言曰賊亡是而靡獲自盡則天也
　　　身二
烈女能必其已之不汚不能必其夫之不愚時之弗踰
夫是則烈女也已
　　　家三
有負郭田百畝蒔桑數十株可以聚廬矣進竭其躬退
為耒夫不亦可乎
　　　官四
君子徇道志士狥名嗇夫徇利是究是圖毋靦厥位
　　　人五
信道莫如守已省事莫如寡交君子曰中古貴施報茍
以禮至斯應之矣
　　　文六
古之文以行今之文以葩葩為詞腴行為道華嗟彼千
鈞一髪奈何
　　　六戒
　　匡衡曰聰明疏通者戒於太察寡聞少見者戒於
　　壅蔽勇猛剛强者戒於太㬥仁愛温良者戒於無
　　斷湛靜安舒者戒於後時廣心浩大者戒於遺忘
　　李子讀而韙之著六戒
　　　太察一
容以畜衆察則無徒先民有言毋及淵魚厥㫺聖王瑱
耳纊目聰罔弗悉明靡不燭
　　　壅蔽二
聖明四目復達四聰縣鼓置鐸維恐弗通顓任生姧偏
聽生讒芻蕘罔遺大道之咸
　　　太㬥三
勇以揚奮强以義發用之弗端鮮不殄伐受絶於武桀
隕於湯秦政弗戒二世而亡
　　　無斷四
匪陽曷舒匪隂曷藏弗濟以義仁曷由臧孝元優游漢
葉用隳衡丁其時空言式悲
　　　後時五
有虞鼓琴穆穆其和及聞善言沛若江河王者之徳應
時若響居則山靜動則飇往
　　　遺忘六
袵席萌變蕭牆伏憂遵藪射鹿歸而忘牛武事四夷海
内虚耗垂暮攸省輪臺有詔
　　　榮養堂頌
彼美者堂有南其户前臨伊闕緱氏嵩阜文杏為梁蘭
橑桂柱誰其居之樂彼夀母桓桓大夫建旄茲土夕之
晨之登降堂只豐膳孔時籩豆纚纚剝有肥羜膾有文
鯉維是大夫崇志逺辱人以體養我養者色夙夜寅畏
内訓攸服洛水泱泱貫於斯城母氏夀康子也令名
　　　三仲頌
湯湯涪水流清源巨誰其濬之爰美爰聚珠必駢輝鷟
豈孤翥瑤海既光赤霄攸煦伯氏明經郎曹發硎賈帷
載搴召棠繼青大國用監汝相汝卿仲游蘭臺季也黄
扉豸冠鷺紳分直彤闈為草指佞為羊觸邪如桂之馨
如玉之華是曰三仲一門萃之萃之伊何三仲連芳歴
祀三十乃驗乃彰事有豫定神有前識易垂餘慶書闡
隂隲匪善匪積厥夢詎獲
　　　邃菴辭
　　石淙夫子舊居京國有室一區突靜幽紆左圖右
　　史前授生徒是之謂菴而稱邃焉愚也竊嘗慕之
　　而未獲遊也後夫子提學關輔愚始得隨鄉邦士
　　摳衣講坐下然自恨限於勢分未㡬竊科第輒復
　　違去不得從容左右如菴中諸子卒業以立於世
　　而有私幸究緖論遵顯則若有自得焉者雖不敢
　　自謂得其門而入亦不敢茍焉以自棄乃作邃菴
　　辭以志愚衷辭曰
蓀壁兮桂宇葯橑兮在下水潏潏兮溜渠蘭葳蕤兮當
户菴之構兮何所接紫闥兮崇期菴何為兮閉寂窈棼
楣兮參差蔽修櫳兮連延錯瓴甓兮委蛇穆空洞兮内
啟豁㢘隅兮外直回巷前通兮嘉樹後植邇莫可探兮
遐乎可即匪邃曷名兮厥惟菴徳菴中兮何有玉佩兮
青衿惠我人兮不貌以心遹我人兮可杗可桷可棟可
楹兮維菴是學赤帷兮翠幰菴中人兮西遊斗暉暉兮
晝揭嶽巖巖兮夕秋予邊鄙兮賤夫悵瞻菴兮弗早幸
門牆兮未麾矢貞心兮恒保
　　　挽歌辭
中庭閴兮今日何日繐帷揚兮苔生於室悵游子兮西
歸木䬃䬃兮風振悲邈山川兮愁歎興望城闕兮魂若
崩歴故堦兮弔叢蘐白露隕兮霜霰繁椒酒兮桂漿羞
余珍兮杜蘅神懭恍兮若來奄踰佚兮逝不囘柏輀兮
杉槨文幢兮素旌送完璧兮山阿從君子兮允寧
　　　許子誄(有序/)
　　正徳三年歲在戊辰六月己巳工科都給事中許
　　天錫卒李夢陽曰嗚呼哀哉許子乃作誄曰
閩産其傑受命端固孤行介直踐道靡豫爰放厥辭靡
届靡究執言不囘貞厲獲咎懷誠匪察瀆經自効踰中
奮志白刃是蹈義同尸諫信勇可悼伯竒申生厥履是
紹
　　　月塢癡人對
張生含者金齒人也含侍其父南園大夫於京師嘗從
北郡李子游李子居梁也有稱月塢癡人者見焉見之
則含也李子曰子奚斯稱也張生曰含蓋塢於郡之大
保山業焉月東出則對塢而升光觸形應劃焉顔破遞
映曾入虧蔽流徙放也檻輝堂白枕簟波溢含也於是
出塢而立仰而視俯而睨怳乎若失已充乎若有獲也
久之塌焉而忘李子曰嗟𡨕哉且子忘者月乎塢乎張
生曰含始見其巖矸焉木爛焉暝析實浮虚繫谷泠風
淅已而耳更目易迷不知所精發靈飛飄若鴻翥矯若
霞舉不知孰月安知孰塢山中人有呼含者含兀兀無
以應也於是山中人走告南園大夫曰而郎癡於是大
夫乃亟召含問故含兀兀無以應也大夫乃大驚撫含
背曰兒眞癡邪於是遣含復北游於京師夫安一枝者
難語天池之運據腐之鳶仰而嚇鵠者非其智不如也
處小則大者昧恬於幽則熠乎眩故觀廊廟鐘鼎之盛
則事功之心興覽聲文冠冕之會則進為之志增與四
方豪賢友剛識廣學登於是𡨕寂可移而癡可遺也李
子曰大哉大夫之教子也含歸何也張生曰方枘圓鑿
雖公輸不能强之使入故材有異宜性有難移彼巧我
拙彼佞我訥彼通我塞是以諸弗入也京師識含者不
謂含弗入也顧咎含曰子奚不仕含兀兀無以應也乃
又咸大驚曰南園大夫兒癡含自笑曰後癡人癡前癡
我癡吾人癡乎寧我癡乎於是月塢癡人稱焉李子曰
異哉若是則子之癡瘳且有時矣吾不子病而子之幸
　　　虚里子對
虚里子問於龍溪公曰敢問處世有道乎龍溪公曰有
渾渾黙黙惟道之極窅窅莫莫惟神之窟虚里子曰異
乎吾所聞君子磢人之爽告人之穀於是龍溪公勃然
變色曰迂哉遐乎子之言也且子以若為爽非欲其靡
爽邪若不以子為欲其靡爽必將曰是誠詬我必孽子
之短還而詬之曰亦猶吾子之磢我也語若以糓若不
以子為欲其糓必將曰是誠襄我(襄陵/之襄)必思以加于子
者復之曰亦猶吾子之告我也二端交戰於中故面然
而背詆公與而私忌羣議而單詛如是有不危邪夫躭
譽者世之恒情希勝者士之通患今徒示直以賈禍吾
竊於子弗取矣虚里子曰予成若徳焉爾知不知奚恤
焉茍有以復我適我乎益茍孽我奚辱焉龍溪公曰惡
是何言歟愚龍溪鄙人也往有翁出龍溪之野見巨卵
五色攜以歸伏以舒雁居頃之剖子嵬顙尾殺蛇身四
足青黒斑若鱗是日瑞氛鬱盤紫氣亘下上翁大驚喜
祝曰茲殆龍子天錫我祉龍子性劣惡好緣樹騎屋翻
盆倒罌生之日雞犬咸鳴走龍子又嗜血食翁顧無所
得血食若且怖於是齋沐諏日請龍子詣溪焉適有婦
浣於溪龍子擊殺食之其家因即擊翁曰是翁家物後
數年夜雷電有龍降翁室繞其故巢三匝而去夫今之
欲成人之徳者不為豢龍翁㡬希矣故君子之於人三
宿而後見非崇傲也三年而不言非貶行也誠不通則
交不固中不孚則聽不入故楚客以售璞遇刑齊人以
操瑟蒙詬國佐以語盡見殺屈原以言直殞軀奈何逐
汶汶之煩而招訿訿之議乎虚里子於是囅然笑曰子
之言似矣獨不曰拯溺不畏濡履捄焚不惜燎衣必欲
為渾黙窅莫之行必蚓而後充者是豈可哉龍溪公艴
然不悦曰子不聞坤著括囊之文蒙闡擊蒙之義詩申
玷圭之詠傳立守瓶之訓信如子說則三緘之鑄孔子
奚取焉二子爭論不能決明日以其言質諸中河子中
河子不答鼓枻而去歌曰瞻彼中洲兮有鳬居居翔而
復集兮擇匹而游渇飲水兮饑餐吾魚夫復何求兮
　　　馬對
秦子北游京師墮馬傷足時郁郅子亦有霜露之疾二
子共巷而處郁郅子素善秦子居頃之謂其門人曰西
不有秦子乎然吾聞其人矣非所謂守道自信者邪於
是作黃鵠之歌以其門人上官氏為使往遺秦子秦子
是日㑹使使來遇諸塗使異其事各反於主而後交焉
久之秦子愈先造郁郅子遂及墮馬事郁郅子强起問
故秦子曰吾南産也不習馬出卒假人馬即不解良惡
是以墮爾郁郅子曰異哉言也且子能盡習天下之馬
乎曰不能能盡解其良惡而後假乎曰不能曰二者既
不能矣子能終身棄馬乎曰又不能曰子墮馬何傷曰
傷足曰幸若是鄉使傷藏絡捩脰礚腦抉眥毁齒子尚
能即起邪殆哉殆哉秦子聞之讋慴無人色呫呫語曰
奈何先生幸以教之郁郅子曰昔者伯樂學相馬於其
師三月不進其師曰可以益乎伯樂曰未得其骨三月
得其骨矣曰未得其神又三月得其神矣曰吾未得馬
之外竟盡其師之術乃辭歸於是持以相天下之馬聆
其聲而會其精睨其形而貫其靈然後天下無逃馬當
是時也而暇於習乎今吾子不求諸馬之外日僕僕較
良惡墮且滋甚秦子於是囅然笑曰闊哉談也千里馬
常有而伯樂不常有子以伯樂望予無乃過乎雖然伯
樂即幸而生今之世吾恐驪黄牝牡之徒得以鑠金而
刺天也誠使人衆議堅伯樂即幸而復生故不得破其
非良也郁郅子不答憮然有間曰夫物非天不生非地
不長非人不成故材美弗牣是謂棄天芻粟豐足怠厥
力是謂戕地材牣矣弗怠厥力而世無王良造父之儔
是之謂命故馬一也遇王良造父則過都歴塊靡流景
逐奔電蹀足萬里顯名天下不遇則放之沮澤之中與
鹿豕鳥鳶並遊豈非命哉豈非命哉昔有獻馬於楚王
者王愛之衣之文繡處之華屋席之露牀之安啖之棗
脯終其身弗駕也馬慚憤悲鳴蹄齧思効王一日之用
王不從竟老死廐下故知而弗愛不如弗知愛而弗用
不如無用故寧甘心沮澤之中與鹿豕鳥鳶並遊不願
衣文繡之衣席華屋露牀之安故即有棗脯之餐弗餐
也此之謂盡性以俟天者也且子亦將俟其在天者乎
抑需在人者乎秦子出郁郅子呼上官氏記之頃之郁
郅子疾亦愈秦子客久鬱鬱不得意乃卒取學職往教
於楚下邑郁郅子往餞之曰子記疇昔墮馬之說乎子
之不為天下知亦久矣奈何雖然行有物色子者第行
矣
　　　郁郅子解
郁郅子寢疾杜門謝客客無以見也金城段炅過武功
康海問曰郁郅子何以不出康子曰郁郅子疾也段子
曰郁郅子疾乎疾奚杜門謝客疾而杜門謝客是有託
者也盍謂郁郅子忠臣不潔名以㬥君君子不違衆以
要勲且未形而彰是曰自戕無憂而戚其憂必集若誠
有託譬諸縣鐸急趨響必及之矣康子曰咈是罔郁郅
子也吾將見郁郅子明日康子固請見郁郅子於是郁
郅子擁黄狐之裘馮文石之几尚以白雪之縠强起見
康子坐上坐郁郅子休安若山貌若敷腴徐覘其息俞
俞于于焉然顧有靡豫之色康子於是辟席問曰夫子
奚病也郁郅子欠伸喟然仰嘆久之目康子曰吾誠不
能狀吾疾吾始焉惄焉若飢若思若悲已而輪囷於邑
怲怲悒悒糾錯積鬱其狀絲棼埃結氤氲靡絶發於脾
縈於心浸淫於肌腸腠理之間充之不見其際究之莫
知根柢敺之未已觸之復起故居則恍焉惚焉怳若有
遺步之不能端履也夢岑岑焉若將舉而控於帝闔家
人驚怪詰予予茫然無以答也故陳之鐘皷管籥不知
其為音炫之黼黻繁褥縣瓈結緑不知其為華啖之芳
醲珍烈之品不知其為甘故飫之不肥膏之弗澤問之
莫可名象而排之不能自解也然徧國中無醫之者有
𤣥機先生者號靈醫往使迓之語以狀𤣥機不肯命駕
教使者曰能置泰始之鼎無為之榻坐我廓然之宇食
我切玊之饌元化之羹則迓我顧卒不能置故厥疾罔
獲瘳康子出以其言告段子段子曰予聞在形為疾在
心為憂郁郅子殆有憂乎
　　　直臣字義
舉人吳廷對字直臣李子曰字直臣何也吳生曰廷對
者對於廷之名對不直不可以為臣故曰直臣李子曰
生奚直焉吳生瞿然避席而請曰直不同乎李子曰夫
博問强記奮辭而駭人曰我能為逢為干此其直以言
也而未必有諸氣天威臨於上斧鉞在側鼎鑊在前揚
眉吐膽能批逆鱗觸忌諱屹然山立此其氣直矣然退
而悔焉不可謂心也古之直也莫如史魚孔子贊魚曰
邦有道如矢邦無道如矢是矣乃它日又曰邦無道危
行言孫孫者非直之反乎子讀易乎王臣蹇蹇直矣又
曰遇主於巷又曰納約自牖一何曲而徐也夫水性曲
而木則直二者愚夫愚婦所知也木生石底不側出不
獲達而建瓴屋脊水之下也雖賁獲之勇不能使之曲
也故臣無二道而直有五義一曰言二曰氣三曰心四
曰時五曰勢生也奚直焉吳生曰願聞其詳李子曰夫
直人者未有自不直者也故隱汚之行行於家而光大
之議揚於國共驩其身而以堯舜之道責君者此所謂
言直者也非直之實也故言者其華也氣者其充也心
者本也時者逢也勢者用也故直言者必氣直氣者必
心識時者先㡬審勢者有為五者而能全則聖矣殷之
三仁或去或不去孔子之無可無不可是也孟子論氣
曰直養而無害易曰敬以直内學之事也通乎上下者
也生也奚直焉吳生於是俯而思仰而嘆曰大哉對也
往謂臣之直也問焉如蕡焉已矣諍焉如雲焉已矣犯
焉如允語黑子云焉已矣而不知直之義若是浩也乃
今聞教矣
　　　維極字義
劉峻字維極何也詩曰崧高維嶽峻極於天峻者高大
之名然不極不至天不天不可謂學也故曰洋洋乎發
育萬物峻極於天道猶山也故咸稱峻焉繼之以極夫
然後高大備矣孔子贊堯曰大哉惟天為大惟堯則之
而史臣亦曰克明峻徳史之峻孔子由天歟惟堯極之
不堯則之哉而論者則曰六爻莫極於上聖人訓辭垂
戒焉故龍極曰亢城極曰復於隍鳥極曰翰音登於天
而不知易時也有位焉二者非在我者也故道以極成
時以極厲位以極危成以達天時以規動位以行時而
後學之義備矣峻生長匡嶽間瞻崧高者也而復業詩
書誦法孔子末遊予門予名之曰峻請字予曰維極請
字義予曰云云峻乃曰天曷能即至也夫孔子不云下
學而上達知我者其天乎
　　　董生兄弟字義
董大夫遣其二子見李子李子問焉長瀾次潤李子曰
二子冠乎禮冠而字之吾字汝矣二子請焉曰瀾字汝
巨源潤字汝眞玊請義焉李子曰吾聞君子之名其子
也必昭物以朂志其字人也必廣才以章義義以闡訓
訓以副名名以責實夫然後父有其家子有其身名無
忝實字無辱勗夫瀾者源之達而潤者玉之發也故君
子測源於瀾揆潤於玉瀾以觀道玉以比徳即末以驗
本緣用以占體巨小相形眞偽以别故弗巨弗長弗眞
弗光長則瀾湧光則潤永湧以知巨永以知眞是故軻
之言道也稱瀾焉繼之以明以光懼遺本也記之言徳
也稱潤焉繼之以密以栗思務體也子亦觀水乎江漢
河淮天下之至瀾也然其出岷也嶓冢也崑崙也桐柏
也非其本細而末巨也亦觀玉乎瑜瑾璆瑤天下之至
潤也然廉而不劌其聲清越孚尹旁逹氣如白虹非其
體偽而用眞也是故君子志道求達考徳視發於是乎
有瀾與潤之名達必先本發以後體於是乎有巨源眞
玉之字本植體實訓義乃行於是名副字彰父兄榮之
師友成之身無損名家無棄子斯古今之共義也
　　　弟汝含字義
二十而冠冠而字禮也弟生三月先吏隱府君名之曰
孟章矣十六歲而弟通詩書大義能為絶句詩責以成
人之道可也於是冠弟字之曰汝含在坤之六三曰含
章可貞夫剛柔相雜而成文之謂章患其不章何以含
之坤順道也六三居下之上得位之象人臣有美含之
歸功於君坤之道也嘗觀天下無分外之事君子亦惟
求其在我而已是故有所自足於内則無待汲汲以求
見乎其外先王制禮盛服必襲徳旌必結則服飾之章
晦博文强識而讓則問學之章晦書曰汝惟不矜天下
莫與汝爭能汝惟不伐天下莫與汝爭功則章於事業
者必晦况三方進而位不中者乎故雖有美含之不敢
挾才能而躐進坤之道也得坤之道可以常久而無咎
故曰可貞夫聖人之言大小前後不相背引而伸之自
功業之大問學之切服飾之常細求乎言動起居茍非
分外之事殆未有可掀揭以自衒譽者可不含歟有美
含之而况未美者歟汝含省察無功涵養寡力有長惟
恐不揚有能惟恐不知出必修其貌動必華其服又强
毅多悔吝是未能有三之章己不能含矣况有之而能
含歟君子退則修已進則事君所以自修者掀揭衒譽
如此它日得位其不可貞也較然矣可不戒歟汝含柔
順體坤之性直方大法坤之德足於内而無待乎外居
三則以時發進之於五則美在其中暢於四支發於事
業其章也至矣終含乎哉故旣字之復説其義
　
　
　
　
　空同集巻六十一
欽定四庫全書
　空同集巻六十二　　　　明　李夢陽　撰
　　書
　　　戲擬趙高答李斯書
二世使中車府令高按丞相斯獄治罪李斯乃從獄中
上書陳七事趙高使吏棄去不秦曰囚安得上書乃顧
詐為二世答書遺斯曰覽丞相事辭甚愍朕竊怪丞相
忘其大而掇乎細拾毛𤨏之行而捐夫赫赫者也朕蓋
惑焉先王幸哀憐黔首立詩書仁義之教所以惠來世
甚厚丞相固誦習其說已乃立議盡焚之夫詩書何惡
於丞相哉諸生之阬咸陽也朕自有識知聞此事未嘗
不腐心而切齒者丞相縱不與謀獨不能强諫邪朕既
與丞相訣何敢卒諱沙丘之事出自朕本心與否丞相
所明也大行喪未發輒背自立又矯吾親屬及大臣荼
毒之朕口雖不言於心獨無恥乎一詔一令無不自丞
相手出丞相為朕則得矣如先王何如天下何往以私
議於丞相丞相乃曰堯禹以身徇天下是奚足法法之
是以天下為桎梏者也丞相不欲朕為堯禹則欲為桀
紂耶夫讒賊者不可以共國阿比者不足以存君丞相
侍始皇帝始皇帝末聽惑左右窮兵黷力殫天下之財
勤事四夷外内騷動丞相弗止也既戡六王丞相不以
此時强諫按甲息戈振百姓之急乃言治馳道興遊觀
以見主之得意勦為己有抑末矣且前數事孰與丞相
所自陳丞相何愛瑣瑣之迹而輕夫赫赫者也夫闢地
顯主循尺寸取功名者將之事也鎭國家調燮隂陽輯
和其民人使人人親其主上以顯序大業相之職也且
丞相將邪相邪丞相治民三十餘年於茲矣始皇帝倍
羣臣未久闗東盜賊大起殺長吏攻陷城邑裂幟而鬭
掲竿而兵者至不可勝數使者冠蓋相望於道其咎安
在丞相子由三川守與賊通按驗且有狀君其告諸廷
尉李斯覽書泣涕良久仰天喟然嘆曰嗟乎斯之死固
晩矣遂服辭論具五刑腰斬咸陽市
　　　與徐氏論文書
僕西鄙人也無所知識顧獨喜歌唫第常以不得侍善
歌吟憂間問吳下人吳下人皆曰吾郡徐生者少而善
歌吟而有異才蓋心竊鄉往久之聞足下來舉進士愈
益喜計得一朝侍也前過陸子淵子淵出足下文示僕
讀未竟撫巻歎曰佳哉鏗鏗乎古之遺聲耶方伏謁足
下會足下不以僕鄙薄幸使使臨教曰竊欲自附於下
執事即如日休龜蒙輩走之願也僕聞之悚息不敢出
一語應意者足下戲耶居無何使者三反於是乃敢布
愚悃昌穀足下周易有言曰鳴鶴在隂其子和之故人
莫祥於同莫不祥於異故同聲者應同氣者求同好者
留同情者成同欲者趨何則感於入也昔者舜作股肱
卿雲之歌即其臣皋陶岳牧等賡和歌當是時一歌一
和足下以為奚為者耶其後召康公從成王遊巻阿之
上因王作歌作歌以奉王即王戚戚入也足下亦觀諸
風乎瀏瀏焉其被草若木也渢渢溶溶乎草木之入風
也故其聲輷礲轟砰徐疾形焉小大生焉且孔子何人
也與人歌善矣必反而後和何則未入耳今足下忘鶴
鳴之訓舎虞周賡和之義弗之式違孔子反和之㫖而
自附於皮陸數子又强其所弗入僕竊謂足下過矣夫
詩宣志而道和者也故貴宛不貴嶮貴質不貴靡貴情
不貴繁貴融洽不貴工巧故曰聞其樂而知其徳故音
也者愚智之大防莊詖簡侈浮孚之界分也至元白韓
孟皮陸之徒為詩始連聮鬬押纍纍數千百言不相下
此何異於入市攫金登塲角戲也彼覩冠冕珮玉有不
縮腕投竿而走者乎何也恥其非君子也三代而下漢
魏最近古鄉使繁巧嶮靡之習誠貴於情質宛洽而莊
詖簡侈浮孚意義殊無大高下漢魏諸子不先為之邪
故曰爭者士之屑也然予獨怪夫昌黎之從數子也請
與足下論戰世稱善戰非孫武司馬穰苴輩乎然特世
俗論爾何則此變詐之兵也荀子所謂施于㬥亂昏嫚
之國而後可者也僕常謂兵莫善於六韜仁以漸之義
以斷之禮以治之信以驅之勇以合之知以行之蓄之
神幽而動之霆擊故尚父得之佐武王王天下夫詩固
若是已足下將為武與穰苴邪抑尚父耶且夫圖高不
成不失為高趨下者未有能振者也矧足下負千仞之
具哉夫狂夫之言聖人取焉足下誠幸而不棄請間伏
謁侍更一深論僕至願至願
　　　詒古鏡書
姑蘓徐昌穀纂外史湘郡瀕行關西李子持古鏡為贐
復為書以詒之曰嗟乎古人有言明鏡所以照形往事
所以知今鏡不古不靈士不古不成夫自陶冶氏範金
規體利世鑒物民用是貴至於殉丘冡瘞山澤歴歲綿
逖精氣上泄往往為盜掘發㬥於人間初哲冶之操罏
熾炭也皷槖成風五銅具鑠什百就模孰賢孰劣及有
入地千祀情質滲漉膏融液結緑汞内瑩赤砂外積扣
如哀玉暎如飄雪可以走鬼神銷疾疫晳志皬神進匹
鼎敦(去/聲)同時躍冶之器雖或間存莫不歛顔以退者所
養異也且夫金陽之質也規天之形也明日之發而月
之行也鼻者樞也孔者户也凸罔兩山澤之怪詔姦也
圍以干支諸屬示用也然必取之於山鼓之以火翕之
以隂化之以水土歴千祀而後成是天下之至精也夫
士鑄於師鎔於友明徳體元𡨕會億萬載之上踐羲嚳
之域獵姚姒之圃剛足以決疑智足以析㣲虚内美醜
逺炳先㡬凝澂沕曶待時而發豈不為古君子哉何則
畜不邃不光變不神不化妍媸之分易立旦晦之奥難
識於物且然而况於人乎曩者遇老人橋山之陽緑瞳
而𤣥髪神若皎星氣若流電駟拂雲之駁謂予曰小子
來台軒轅氏故臣也往從觀九鼎於閿湖之上掇其滲
汁冶之為鑑名曰青霞之鑑湛之九仞之淵軼帝愈王
驀伯迄於今茲小子其受之爰伐乃翳勿埃勿虧予時
再拜奉歸什襲與俱蓋二十稔于茲矣非大賔鉅人齋
沐涓思未始獲一窺也竊聞之君子不私其有覘於子
貌甚古又聞有逺行將涉洞庭蒼梧之墟百物之姧不
可不備乃敢割千金之愛以贈然幸毋忘老人之事夫
烈士慕鋏君子尚玉其類同也子毋辭焉徐子獲鏡拆
書讀既再拜而受之
　　　駁何氏論文書
某再拜大復先生足下前屢覽君作頗疑有乖於先法
於是為書敢再拜獻足下冀足下改玉趨也乃足下不
改玉趨也而即擿僕文之乖者以復我其言辯以肆其
氣傲以豪其㫖軒翕而􁪅嵺僕始而讀之謂君我詼也
已而思之我規也猶我君規也夫規人者非謂其人卑
也人之見有同不同僕之才不高於君天下所共聞也
乃一旦不量而慮子乖於先法兹其情無他也子擿我
文曰子高處是古人影子耳其下者己落近代之口又
曰未見子自築一堂奥突開一户牖而以何急於不朽
此非仲黙之言短僕而䛕仲黙者之言也短僕者必曰
李某豈善文者但能守古而尺尺寸寸之耳必如仲黙
出入由已乃為舎筏以登㟁斯言也禍子者也古之工
如倕如班堂非不殊戸非同也至其為方也圓也弗能
舎規矩何也規矩者法也僕之尺尺而寸寸之者固法
也假令僕竊古之意盜古形剪截古辭以為文謂之影
子誠可若以我之情述今之事尺寸古法罔襲其辭猶
班圓倕之圓倕方班之方而倕之木非班之木也此奚
不可也夫筏我二也猶兔之蹄魚之筌舎之可也規矩
者方圓之自也即欲舎之烏乎舎子試築一堂開一户
措規矩而能之乎措規矩而能之必并方圓而遺之可
矣何有於法何有於規矩故為斯言者禍子者也禍子
者禍文之道也不知其言禍已與祸文之道而反規之
於法者是攻子亦謂操戈入室者矣子又曰孔曾思孟
不同言而同至誠如尺寸古人則詩主曹劉阮陸足矣
李杜即不得更登於詩壇詩云人知其一莫知其他予
之同法也堯舜之道不以仁政不能平治天下者也子
以我之尺寸者言也覽子之作於法焉筏矣宜其惑
之靡解也阿房之巨靈光之巋臨春結綺之侈麗楊亭
葛廬之幽之寂未必皆倕與班為之也乃其為之也大
小鮮不中方圓也何也有必同者也獲所必同寂可也
幽可也侈以麗可也巋可也巨可也守之不易久而推
移因質順勢融鎔而不自知於是為曹為劉為阮為陸
為李為杜即今為何大復何不可哉此變化之要也故
不泥法而法嘗由不求異而其言人人殊易曰同歸而
殊途一致而百慮謂此也非自築一堂奥自開一户牖
而後為道也故予嘗曰作文如作字歐虞顔栁字不同
而同筆筆不同非字矣不同者何也肥也瘦也長也短
也疎也宻也故六者勢也字之體也非筆之精也精者
何也應諸心而本諸法者也不窺其精不足以為字而
矧文之能為文猶不能為而矧能道之為仲黙曰夫為
文有不可易之法辭斷而意屬聮物而比類以茲為法
宜其惑之難解而䛕之者易搖也假令僕即今為文一
通能使辭不屬意不斷物聮而類比矣然於中情思澁
促語嶮而硬音生節拗質直而麤淺謭露骨爰癡爰枯
則子取之乎故辭斷而意屬者其體也文之勢也聮而
比之者事也柔澹者思含蓄者意也典厚者義也高古
者格宛亮者調沈著雄麗清峻閒雅者才之類也而發
於辭辭之暢者其氣也中和者氣之最也夫然又華之
以色永之以味溢之以香是以古之文者一揮而衆善
具也然其翕闢頓挫尺尺而寸寸之未始無法也所謂
圓規而方矩者也且士之文也猶醫之脉脉之濡弱𦂳
數遲緩相似而實不同前予以柔澹沈著含蓄典厚諸
義進規於子而救俊亮之偏而子則曰必閒寂以為柔
澹濁切以為沈著艱窒以為含蓄俚輳以為典厚豈惟
謬於詩義并俊語亮節悉失之矣吾子於是乎失言矣
子以為濡可為弱𦂳可為數遲可為緩邪濡弱𦂳數遲
緩不可相為則間寂獨可為柔澹濁切可為沈著艱窒
可為含蓄俚輳可為典厚耶吁吾子於是乎失言矣以
是而論文子於文乎病矣蓋子徒以僕規之者過言靡
量而遂肆為􁪅嵺之譚擿僕之乖以攻我而不知僕之
心無他也僕之文千瘡百孔者何敢以加於子也誠使
僕妄自以閒寂濁切艱窒俚輳為柔澹沈著含蓄典厚
而為言黯慘有如搖鞞擊鐸子何不求柔澹沈著含蓄
典厚之眞為之而遽以俊語亮節自安邪此尤惑之甚
者也僕聰明衰矣恒念子負振世之才而僕叨通家肉
骨之列於是規之以進其極而復極論以冀其自反實
非自高以加於子傳曰改玉改行子誠持堅白不相下
願再書以復我
　　　再與何氏書
前書與子論文備矣然僕猶謂不證諸事則空言不切
不切不信夫子近作乖於先法者何也蓋其詩讀之若
搏沙弄泥散而不瑩又麤者弗雅也如月蝕詩妖遮赤
道行是耳然濶大者鮮把持又無鍼線古人之作其法
雖多端大抵前疎者後必宻半濶者半必細一實者必
一虚疊景者意必二此予之所謂法圓規而方矩者也
沈約亦云若前有浮聲則後須切響一簡之内音韻盡
殊兩句之中輕重悉異即如人身以魄載魂生有此體
即有此法也詩云有物有則故曹劉阮陸李杜能用之
而不能異能異之而不能不同今人止見其異而不見
其同宜其謂守法者為影子而支離失眞者以舎筏登
㟁自寛也夫文與字一也今人摸臨古帖即太似不嫌
反曰能書何獨至於文而欲自立一門戸耶自立一門
户必如陶之不冶冶之不匠如孔之不墨墨之不楊耶
此亦足以類推矣且仲黙神女賦帝妃篇南遊日北上
年四句接用古有此法乎水亭菡萏風殿薜蘿意不一
乎蓋君詩徒知神情會處下筆成章為高而不知高而
不法其勢如搏巨蛇駕風螭歩驟即竒不足訓也君詩
結語太咄易七言律與絶句等更不成篇亦寡音節百
年萬里何其層見而疊出也七言若剪得上二字言何
必七也僕非知詩者劇譚偏見幸君自裁之耳君必苦
讀子昻必簡詩庶獲不遠之復亦知予言之不佞不然
終身野狐外道耳狂悖弗自覺縷縷至此悚懼悚懼
　　　答吳謹書
讀論文一篇僕竊疑焉足下之意不過執以艱深之詞
文淺易之見耳恐不然夫文自有格不祖其格終不足
以知文今人有左氏遷乎而足下以左氏遷律人邪歐
虞顔栁字不同而同一筆其不同特肥瘦長扁整流疎
密勁温耳此十者字之象也非筆之精也乃其精則固
無不同者夫文亦猶是耳足下謂遷不同左氏左氏不
同古經亦其象耳僕不敢謂然幸足下思之有教再布
　　　論史答王監察書
僕嘗思作史之義昭往訓來美惡具列不勸不懲不之
述也其文貴約而該約則覽者易徧該則首末弗遺古
史莫如書春秋孔子刪修篇寡而字嚴左氏繼之辭義
精詳遷固博采簡帙省縮以上五史讀者刻日可了其
册可挾而行可箱而徙後之作者本乏三長竊名效芳
輒附筆削義非指南辭殊禁臠傳敘繁蕪事無斷落范
曄後漢亦知史不貴繁然剜精剷采著力字句之間故
其言枯體晦文之削者也蓋不知古史文約而意完非
故省之言之妙耳下逮三國南北諸史逺不及曄漫浪
難觀晉書本出羣手體製混雜俗雅錯棼歐陽人雖名
世唐書新靡加故今之識者購故而廢新五代史成一
家言是矣然古史如畫筆形神具出覽者踴躍卓如見
之歐無是也至於宋元二史第據文移一槩抄謄辭義
兩蔑其書各逾百帙觀者無所啟發展巻思睡矣得其
書者往往束之高閣僕謂諸史他猶可耳晉宋元三史
必修之書也若宿學碩儒才敵馬班後漢而下種種筆
削誠萬世弗刋之典或憚其難止取三史約而精之亦
𢎞文之嘉運昭代之景勲管豹井天私蓄素矣幸公有
問輒吐布以聞伏俟大君子教焉
　　　答周子書
往聞稽山之隂大淛之濆多嗜古篤行獨立勇往人者
然僕北人也莫之能知也日者乃奉遐訊拜腆儀激發
之音𤣥要之㫖髙逴之識慷慨之義有曠世之大感閔
俗之重悲僕捧而讀之欽羨愾惋内愧彌日曰古哉周
子篤行哉獨哉勇哉易曰同聲相應同氣相求僕鄙人
也嗜古無成行之寡效立之㒺獨往之鮮勇足下乃奚
取於僕而有斯求也又奚所應而同僕之聲也僕少壯
時振翮雲路嘗周旋鵷鸞之末謂學不的古苦心無益
又謂文必有法式然後中諧音度如方圓之於規矩古
人用之非自作之實天生之也今人法式古人非法式
古人也實物之自則也當是時篤行之士翕然臻向𢎞
治之間古學遂興而一二輕俊恃其才辯假舎筏登岸
之説扇破前美稍稍聞見便横肆譏評髙下今古謂文
章家必自開一户牖自築一堂室謂法古者為蹈襲式
往者為影子信口落筆者為泯其比擬之跡而後進之
士悅其易從憚其難趨乃即附唱答響風成俗變莫可
止遏而古之學廢矣今其流傳之辭如摶沙弄泥渙無
紀律古之所云開闔照應倒揷頓挫者一切廢之矣僕
竊憂之然莫之敢告也又每竊歎獨立之鮮勇往之寡
又每傷世之人何易之悦而難之憚也而易之悦者乃
又不自謂其易之悦也曰文主理已矣何必法也吁言
之弗文行而弗逺茲非孔子言邪且六經何者非理乃
其文何者非法也斯言也僕懷之稔矣然莫之敢告也
今足下既有同應之聲又相求也僕安敢終黙也且人
情未有不忽近而務逺者何也知其實者少而徇乎名
者多也世逺則論定持定采名則曠世相慕故漢文帝
拊髀思頗牧而不知李廣魏尚者以其近也近則疑疑
則實昧實昧則忽之矣斯時俗之重悲也今足下於僕
同時最近涉疑而不疑又無傾蓋之譚接袵之雅乃一
旦走千里之使聲應而氣求之僕以是知足下立之獨
而往之勇也以是而的古何古之不的矣諺有之曰一
年二年與佛齊肩三年四年佛在一邊言志之難久也
幸足下無悦其易無憚其難積久而用成變化叵測矣
斯古之人所以始同而終異異而未嘗不同也非故欲
開一户牖築一堂室也足下誠不棄芻蕘幸采焉察焉
墨本賦一通戰國䇿一部附獻左右者
　　　答黄子書
自邑來辱致華牘竒帙兼之髙篇展之爛然誦之鏘然
目之蒼然淵然蓋所謂希世之珍也僕潜伏空谷久矣
跫然之音胡為乎來哉夫志士死道貪夫死財故攬仁
收義汲汲若不及者君子之所以樹名慢藏深積孜孜
若不足者小人之所以穢身故曰有若無實若虚公私
之用别而務得之心一也僕西方之鄙人也少鮮師承
白首多岐獨往雖力挾持則寡甘心丘壑弗求知聞者
垂二十年矣吾子乃忘已羨人注神馳想發為英章掞
其宻義過推踰奬布誠剖疑取諸同聲之末定交千里
之外豈非仁義之懷切汲汲若不及者邪夫水一也灘
聲而淵寂者淺與深殊也吾子何奥弗探何明弗則機
觸而天動才運而飇發思出而泉湧固所謂萬人之敵
也横照今古燁如懸鏡尺牘千言鑿鑿中的乃顧欿然
自視定同聲之交於千里之外非有若無實若虚者能
如是邪婚嫁果畢五嶽必遊僕老矣尚能撰杖屨以從
聆𤣥論覿睟顔竊至人之靈氣或能破慳祛鄙吞精蛻
凡長嘯溘埃之表昔李白遇司馬子微謂可與神遊八
極遂賦大鵬以見志吾子固希有之鳥也所慚僕非圖
南翼耳何日坐雲崖濯洪流髙議大觀與君共之秖增
惓戀耳
　　　附書二首　　　　　　　　山隂周祚
　夫有傾蓋如舊白首如新又云曠世相感對面不相
　知嗚呼嗟夫是亦足悲矣祚於越之人也越俗古稱
　多士猶有勾踐之遺風焉今而求古之士有不可得
　也古務知畧足以興仆起舎而今多詩書之習柔順
　和緩拉功名而取卿相拾青紫而享肉酪反執其所
　攻而讀之其辭漫漫其音嗚嗚未見其如古人也嗟
　夫予獨何心能不悲夫彼生於世而不能自立非勇
　也安乎俗而不能有返非智也非勇非智不可為士
　我思今人其誰歸乎往寓幽燕有攜空同集過予者
　予抱而讀之再三而歎之嗟夫世有是人予不得而
　見之予豈人也哉方時舉進士不獲自逸後二年出
　宰柬阿又不獲自逸每抱其書不置予未逮老當有
　以遂予之心也居東阿不六月以父憂歸越憂中益
　思見其人而於禮有不可出矣鄉里之人見祚如此
　多購近時鳴世之文相與議論氣卑意下祗令人悲
　悼耳果追空同哉嗟乎予不見其人也而止是書耳
　追憶予年駸駸乎四十有四矣白日易下逝水不返
　墮弱苟且以俟其老將奈何也求虞翻趙燁陸佃放
　翁於鄉之遺書而讀之吾意未覺其有當也登會稽
　之山想黄河之流浮雲西馳征翼東向又不能不空
　同之思慷慨㡬於泣下而左右之人豈復知予者哉
　誠以惜時不如立名慕徳不如勵行追古不如就今
　執文不如親炙此王粲有依劉之誠張敏有夢惠之
　歎古今之所共欽烈士之尤甘心也轉展思惟莫能
　為心昔惠施死莊子至寢言子期終伯牙至不彈天
　下之士豈弟子恨不得師師亦未嘗不恨不得弟子耳
　楚國之寶惟卞士之愛燕市之石多衆人之羞其誠
　有合不合知不知論衡致推於蔡子𤣥經式重於侯
　巴詎無其故哉祚自恃世人少有知識霄壤百年忍
　同螻蟻男子生不成名丈夫没無所稱得不悲矣足
　下視予其眞何如抱茲憤懣莫與告訴出門天地如
　此之大徃來之人若是之多今人為文有復逾空同
　邪然以衰絰嬰已未易奔趨托便鴻而附音因北風
　而遡告復望恕子皮之狂哀甯戚之志不吝賜教感
　惠無窮矣
　　　　　　　　　　　　　　吳郡黄省曾
　省曾伏跡南海企懷髙風久矣念自總髮以來好窺
　覽古墳竊希心於述作之途縁此道喪絶遐濶學士
　大夫皆安習庸近迷沿瞽襲上者深餖詭結下者縱
　發放吐此騄驥所以空羣而和玉所以希貴也悲夫
　悲夫不復古文安復古道哉聖代鴻澤流沛人文大
　彰故河精嶽秀鳯彩星華乃鍾萃於先生由是巴曲
　塞宇而白雪孤揚鄙語彌國而黄鍾特奏至勇不搖
　大智不惑靈珠蚤握天池獨運主張風雅深詣堂室
　凡正徳以後天下操觚之士咸聞風翕然而新變實
　迺先生倡興之力迴瀾障傾何其雄也即如吳下徐
　昌糓少綜鉛槧作賦海濵既而釋褐紫庭與先生締
　金馬之交每聞品論輒終夜不寢以思改舊矩可謂
　奮厲焦苦矣方得彬彬然髙翔藝林惜乎命壽不將
　未見其止先生鑄陶感鼓而掲興之力昭昭乎布諸
　耳目者不可紀矣省曾河南汝寧人也國初以武弁
　家於吳故今為吳人少從諸生困躓竒薄無風雲之
　便阻遏攀造然藴心積慮非一朝矣曩時常謂丈夫
　生世進不得振耀王庭揚㩁治體恢展經濟發揮聖
　謨即當裹糧躡蹻周遊五嶽窮覽六合舒豁襟抱選
　長林廬大壑撰造一家之言以垂託不朽告之交識
　或笑或賞白巖先生遂呼為五獄山人賦詩寵行將
　追向平之髙蹤矣計惟發軔時即遡黄河薄戾宋都
　登龍門伏下塵以咨叩大君子洪藴究討文章指歸
　庶㡬不虚皓首但上戀老親下顧弱子蹉跎停撓年
　逐東流夙懷不遂心悰鬱惱惟仰天唏嘘而已茲復
　不言齡算曷常恐一旦燼滅則二十年景懷之私徒
　抱恨𤣥臺爾矣公烏知哉公烏知哉敬因程自邑僣
　布區區且有請質焉陋昧愚瑣嘗妄謂詩歌之道天
　動神解本於情流弗由人造故虞書顯為言志泗夏
　標之嗟歎古人搆唱直寫厥衷如春蕙秋蓉生色堪
　把意態各暢無事雕模末世風頽矜蟲鬭鶴遞相述
　師如圖繒剪錦飾畫雖妍割强先露故實雖富根荄
　愈衰千葩萬蕋不如一榮之眞也是以小夫或誇逹
　士弗尚匪難作者亦鮮賞音豈識雁唳哀哀而會節
　鸝鳴響響以成章凡厥有聲無非律吕之數也但世
　人莫察自然咸遵剽假古途雖踐而此理未逮藝英
　雖徧而正軌未開秀句雖多而眞機罕悟獨見我公
　天授靈哲大詠小作擬情賦事一切合轍江西以後
　逾妙而化如𤣥造範物鴻鈞播氣種種殊别新新無
　已而脉理骨力無不底極豈世之徒尚風容色澤流
　連光景之作者可得而測公之藩垣哉布賤索處無
　由多得珍撰每於士紳家借録諷詠洋洋乎古賦騷
　選樂府古詩漢魏而覽眺諸篇逼類康樂近體歌行
　少陵太白古文竒氣俊度跌蕩激昻不異司馬子長
　又間似秦漢名流嗚呼盛矣盛矣昔李杜詩聖而文
　格未光韓栁文藪而詩道不粹豈惟聰識之難兼哉
　日月㡬何力固有不遑矣何我公凝稟之全而述作
　之備也往匠可凌後哲難繼明興以來一人而已公
　之華名飛照四裔豈待江湖耕釣者之稱頌哉亦以
　見雲山煙澤有此好慕鄙生耳管測蛙仰不知公果
　以為然乎何大復號稱名流而廼為誇論曰文靡于
　隋其法亡於退之詩溺於陶其法亡於靈運嗟夫嗟
　夫是何言哉隋不足論至於退之陶謝亦可少寛宥
　矣獨謝集稍不易評愚則以為登涉之言締搆密緻
　妙絶窮情極態如川月嶺雲玩之有餘即之不得雖
　骨氣稍劣建安而寓目輒書萬象羅會使後代擅場
　之士内無乏思外無遺物皆斯人為之啟導也前薪
　見凌勢固宜然文彦無窮不可欺也徒以體語俱俳
　病之則三百之中往往而是所係於詩者當辯其眞
　不眞耳俳不俳又烏足較哉執是而言是貴形膚而
　畧神髓者也豈不有遺論乎省曾亦焉知是非但於
　心有所不安憫惻髙賢受誣恐紛亂來者視聽聊一
　請質耳望我公其詳教之南鴻之便勿吝報音鄙言
　數首僣求削示幸甚幸甚倘不即土命駕有日北望
　雲空無任惘然
　
　
　
　空同集巻六十二
欽定四庫全書
　空同集巻六十三　　　　明　李夢陽　撰
　　書
　　　奉林公書
愚生也晩不幸不獲侍公然又私幸溉公之餘波凡聞
公一言一行眞如覩景星瞻喬岳寤寐向往以標以趨
而愧莫之能也所委序詩之文力綿才孱實莫敢承而
札教屢及豐貺接至夫學非子夏孰引毛詩識殊元凱
胡增左氏將筆復輟竟自遲疑屬石峰藩使尅日北行
有僮南返因自竊計大賢知遇義難卒辜即文之弗佳
亦鄙人請益之端也用是弗揣輒作林公詩序一篇言
或過當離經乖義就便㸃竄敢不拜公之明惠
　　　奉邃菴先生書
某不肖不能仰則懿矩諧世寡術積誠弗著動輒獲咎
貽父師寤寐之憂然私懷種種徒抱瞻戀而莫敢輒上
一書者以物議未白為門牆羞也今送門子造偽章二
事勘官勘咸有下落無我干矣人人稱慶以為天道至
公而勘官心反不悅乃淮人奏我事咸勘實江奏我事
咸勘實吳奏我又咸勘實而我奏江與劉喬事則咸勘
我虚揚言曰不如此無以塞科道之口而快其心某謂
前二事既明白諸亦聽之而已不復與之辯而勘官猶
云中之不深乃於勘文外移文各府縣廉我隂事某自
保曾參決不殺人料亦無事可㢘也即有之不過害我
作官耳彼既不能害我作人他非所憂矣某自沾餘馥
以來廿年於茲矣恒懼玷㸃名教愆違訓㫖每以不欺
師君實不以死生富貴動心法希文而攬轡澄清則欲
效孟博之為不意世莫我知百犬吠聲千人傳虚凡所
振紀綱懾權貴興禮教作士氣起廢舉墜拔寃伸枉植
善鋤强皆置不說而妬者目為生事異者倡為尚氣仇
者指為奸邪私者誣為善訐排者劾為不謹喜諂者見
秀才不望塵雅拜則曰歪提學使之罷輭者無能為也
則曰强臣奪其權人巻畢集而推託者則曰畏李某而
人巻不易提解問贓官者不怪官之贓也則曰李某有
害人之心非惟不之怪顧又禮貌之唾罵者不唾罵贓
官也則曰舉贓官者可唾罵時事至此中夜拊膺未始
不流賈傅之涕而危巷伯之遭也古人邈矣試論今人
陳士賢曲庇諸生有為强盜者釋弗問也凡上司咸莫
敢諸生何敖靜之拳毆唐御史爭小試甚至挾刃而入
唐御史發疽而死當時未嘗以姦以强以歪以訐以害
人以生事以尚氣加之也某無事也而何以蒙是名也
楊繼宗對人輒罵贓官不絶口凡有事於其邦也則沿
途伺察其動靜嘗以按察使朝覲見藩司官封人事送
人謀挾之并列已名嘗又任意縱賊囚當時未聞謂之
姦之强之歪之訐未聞謂害人生事尚氣也雍世隆以
臬使路辱知府為都御史則鞭叅將為右轄時淛人惟
知雍布政耳詞訟者不復之臬司矣天下咸壯之不甚
謂非某無事也今其加我者矧又無形之謗而甚者如
任漢所陳咸懸空架揑初無影響幸賴皇天無私太祖
太宗二皇帝有靈孤臣寸心竟獲洗雪而勘官者乃不
降心平氣開布至公猶欲他求中傷夫善人者國之經
端士者天地之元氣也今顧爾爾矣而于其可摧可抑
可廉可擊及一切收威柄而濳消跋扈之計則反畏蜀
如虎莫之敢動也某嘗對勘官大言曰今諸瑣瑣勘畢
矣然非元氣所係紀綱之關也必於激濁揚清之内而
暗寓扶陽抑隂之義使彼知朝廷有不可罔之法天下
有不可屈之節古今有敢為之男子無能逃之貪吏然
後能懾服勢雄係屬渙散潜泯亂階勘官曰慮有後話
耳某曰夫燕卿者代天子行者也大理者持天下之平
者也然猶慮有後詞則天下官不勘事邪彼不聽某退
悔失言矣孔子曰不可與言而與之言失言彼意直欲
保官耳夫士之見重於世者以人不以官以若所為即
使位極人臣封公封侯時衰運移一旦捐館亦與吾輩
等矣傳之天下後世當云何矣激切疎鹵不文臨封悚
慄
　　　其二
草莽中伏聞謝柄歸里卑懷無任喜慰比遇張生言眠
食安徤門客往來者如常也則又慰又喜某私計不謁
杖屨奉道顔今十年餘矣雖耳謦欬目和睟神馳心注
無殊曩昔然悲離隔慕親接於衷莫之寛也壯歳性狂
膽麤髙視獨行四方是負意之所拂投冠便往以為軒
冕之耀不若丘壑為安於是一擬江左再圖襄漢心勇
跡阻竟還舊棲才弱成寡自鄙自嗤去年室人喪亡子
蠢孫孺家事埤躬顚毛漸種種矣夙志謂何臨鏡竊歎
邇卜域鈞州太陽山其地泉石幽曠想於茲焉老矣南
望門牆豈勝瞻戀
　　　其三
愚無似然陶範懷徳景行慕履眞仰如日月親如父母
無日忘之無時忘之顧經霜逾暑左右訊缺音墨載疎
斯窮居寡接因循自阻之故非敢忘大昧深安下而恬
汙也年來自惟復駕焉求之義杜門絶游葺室廬闢田
園為終焉計然猶多口是憎身非蛾眉羣妬奚來死生
有命聽之而已戊寅之歲再舉一兒去年一乳兩兒皆
幸生活通家骨肉敢附以聞虞萬里行草次布白不勝
惶懼
　　　其四
張陶二客比數往來以是得聞起居為詳為慰某疑似
之跡市虎成眞而勘臣遂以殺人媚人為心鈎織窘辱
無所不至幸素翁當道疑剖似解不費言說大誣明釋
某嘗自鄙亦嘗自幸自鄙者疎亢弗容於時自幸者元
老碩公取為覂駕之馬目為磊砢之材也某反觀私計
平生不敢為汙下茍且之行即遘擠陷不敢為門牆玷
也
　　　其五
既見遽違瞻戀增劇心旌去斾搖搖共西伏念天生李
晟本為社稷朝有君實吏戒邉隙顧經綸早巻巖壑淹
棲塞塵既起廷論乃歸大相元宰老就金革窮沙大漠
殘城羸馬焦勞心骨想見先憂之容然秦隴舊民伏威
涵澤望公之來眞如日月之照雨露之濡斯所謂事半
而功倍者也某少躭章句曲荷陶成迂執忤時中歲淪
斥無由操䇿轅門侍聆邊畧然金鼓之音旌旗之色恒
若親之斯雖想像之餘懷亦聞見之素心也委箋名作
自慮知識蕪淺黒白或混青黄是菑然命嚴意懇弗敢
固遜緣節鉞過汴時内人暴病夜警困瘁會風又襲之
逾月始平諸帙校定渉秋畢矣鄙詩二篇敢上左右非
能步驟來章幸置贈什巻末亦驥尾之附也聞有脇痛
之疾事體定後想勿藥矣伏惟强食節勞為社稷為生
民自愛不宣
　　　其六
門生李某死罪死罪上言歸田録四帙奉教勘定了畢
敢先馳以獻者竊念某身處堂下眼在管中乃敢肆横
譏評㸃竄名作謬擇明珠瑕指完璧某誠死罪死罪夫
栗然之色不以指而損美者以其璧眞也淵然之光不
以擇而亡圓者以其珠神也我公神珠眞璧幸無怒於
妄人轅門萬里無由質疑以聆緒㫖西瞻太華吳岳之
峻不勝仰望戀慕之至
　　　其七
伏念日者途館趨侍河舟登别踟蹰春野佇望風帆感
慨今昔衷曲悽惋憶在冲年獲叨鎔範萍蓬飄逐忽焉
衰暮公逾七袠愚過半百會不信宿復此違隔人非木
石誰堪此懷也大作十册校定者九遺者自訟槀耳愚
嘗靜繹濳究推求㫖緒西巡諸作矜持嚴整大而未化
立朝之作廊廟冠冕俊拔典則邊塞之作忠誠奮揚規
畫槩見歸田之作幽眇流行情渙意層變化百出矣揆
厥原本蓄厚決沛藴深光淵故觸之則發驅之則伏寫
之無逸景用之無梗事鋪之無留情遂使工辭者畏其
渾淪負氣者讓其雄髙攻意者服其巧妙雖唐宋調雜
今古格混瑜瑕靡掩軌步㒺一然所謂千慮一失者也
一代名筆後必有知子雲者縷縷之譚未及面陳敢附
此以聞
　　　其八
徐州使至知蒲輪北矣公之出處天下關之初公之南
也愚嘗私計出則利國處則利身且今夢傅卜尹之秋
孰能使公獨以身利哉夫治朝亦有雜進君子不無異
同今欲主張國是定雜為一合異為同非公是利而將
誰利哉往者公之柄政也議者謂公喜通才奬辯給拔
門士優故吏故其顯名髙位者程事簿書之夫多而雅
裕鎭俗之徒寡爽快取辦之流揚而先憂識㣲之士抑
委曲活變之風行而守死執義之心灰至今言官猶以
此病公而不知道以正行事由通濟聖人通天下之情
逹天下之變而後成天下之亹亹夫日有中昃時有孟
季愚嘗竊觀今天下之才正徳不如𢎞治𢎞治不如成
化豈否泰消長生才有髙下耶抑有之而未用邪用之
而未盡耶斯非後生小子之所知亦非所宜言者以道
義肉骨弗覺縷縷至此大作四種五册勘檢各畢敢緘
付來使以遷企瞻光範北斗在天斟酌元氣霖雨四海
畎畝之氓伏俟太平無任慰幸懽忭之至
　　　其九
十二月半間王承差齎教翰詩册至并獲菑變陳言之
章皇上慰諭之札竊歎私幸連夜彌日歎者遭際之難
而幸者夫子之道行也伏自皇上入繼虚心委政禮耆
右儒孝敬恭黙天下信之有君有臣愚安得不私為之
幸然必至誠而後動積久而後徵於是又知遭際有難
焉因念夫子秉蒞要樞建白彈駁不止數十百章而精
誠剴直該貫練徹格心明誼指事正體無如此疏之大
且切者斯所以天聽回而眷心注也仲舒三䇿光武十
行今復見之太平之業非我夫子而誰望哉所委勘檢
屬年殘倥偬俟春初完報耳夏方伯人便輒布此悚懼
　　　其十
歲事復更瞻望台斗戀慕愈切大製三册勘校各畢中
間批評言語放肆去取嚴刻殊非事長事貴之禮愚以
為託屬既專導誘復至使有懷弗罄不涉於欺乎故寧
言之而欠當不忍知之而弗言况由此有獲教者乎是
非可否無吝開示固愚者之幸也
　　　與何子書二首
勘官以送門子造偽章二事與我無干乃反大懊恨深
其文鉤織如以釘釘木惟恐不入也然竟公罪無奈何
乃招擬還職而於㕘語則曲紐刻加務求合言官之文
此亦甚足笑也僕靜觀性命之變窮通顯晦斷斷有黙
定之數通顯即無賴亦進用茍窮而晦叔向柳下惠不
獲免也以僕至公極廉脱履富貴誠利於國死生以之
猶不免大惡之名之加他可知矣僕此一言一動悉為
仇者所搜羅江御史搜羅者二吳廷舉者二淮人者三
然竟若斯焉矣僕私謂勘官勘畢必酸心流涕痛我之
寃而憤讒說之易扇而今乃反爾爾可笑也餘見文詩
四月八日
　　　其二
勘事一二日畢矣而淹至三月廿五日始發囘省城候
命下今寓城北玉虚觀也蓋是時赦下己久有使之無
引赦者而勘官遂不之引赦勘官初許只在廣信候命
下形諸言矣已又發囘省城此亦有使之者臨發第歎
曰斯非我意你衆人所知耳僕今決長往此等不足與
較云云者欲君子知顚末耳家人尚頓九江蓋俟僕同
歸居鹿門耳自僕罹此難友朋多不復通書問結交在
急難徒好亦何益僕交游偏四海矣赤心朋友惟世恩
徳涵與仲黙耳其難如此可悲可歎同日
　　　與李道夫書
僕婞直之性孤危之行皎然難白之心自諉世無知已
久矣乃幸而遇大君子者違羣而顧汰沙而收訓惜保
奬日彌月增此眞僕希曠之逢然君之信善弗疑夷險
靡貳即古大丈夫之事何加矣而隨場悲喜寒燠異情
者聞之尚有里閈之疑可詫也信之獄勘者任私拷成
蔑有理法無竟明之事無不寃之民如程伯者總司問
而君詳而允者也勘文所不載勘者羅織揷入擬程伯
永逺充軍而坐僕以故入此更不可曉亦大可笑也蓋
彼意止欲害僕初勢不啻山壓然竟莫如何乃擬僕還
職而於㕘語則深文鉤陷迎附彈者我命在天聽之而
已復何言復何言獨念逺逝甚邇無計縮地把臂一譚
用泄俛仰千古之懷耳跂望光範曷勝愴惋有便不吝
數寄則為慰大矣
　　　答左使王公書
吏至奉巍牘檢豐貺詢所從來感刻深切歎惋并至僕
自險難以來素號海内義氣友朋知已親舊不復通一
書者多矣而公獨以一日之雅乃千里遣使跋艱泛涸
出境致問申詞布悰此其介然之明毅然孤往同聲必
赴破衆而趨詎足與隨場悲喜逐波浮沈者道邪傾蓋
如故白頭如新豈不信哉竊念僕人雖蕪鄙志不安下
顧内愈精而外愈疑心耿耿而踪靡白嘗自負丈夫在
世必不以富貴死生毁譽動心而後天下事可濟也於
是義所當往違羣不恤豪勢茍加去就以之不意時體
不然哄然排笑吠聲射影釀成大獄君子不怨天不尤
人凡此咸僕忠誠未孚於人而婞直不慮其後所致即
使時論優容而如僕者終豈用世之才不敢更靦行列
塞賢路也今諸謗幸頗洗雪白矣即日揚孤帆泝江漢
入鹿門偃仰丹壑顒觀諸大君子太平徳業之盛而霑
其餘休斯志望畢矣然此隱懷也不敢輒告人而今吐
露於公者以有鍾子之知蒙歅樂之顧者也來吏謹敏
能悉公官履嘉大之詳瞻佇景輝不勝躑躅不宣
　　　報吳獻臣書
雄章珍餌孤使逺馳仰知公有至意焉奉誦什襲與心
俱藏也北來尚無消息僕今手纜以待消息來便開也
别後沿途采詢謠議士人頗不以僕輩為非而不知者
猶謂僕矜已凌儕而謂公附炎忌才此甚可笑也僕與
公雖幸並生明盛之世共有海内之名而往昔邂逅湖
東交袵接席談不逾日竒情未諒各負氣不下致生異
同此亦古今豪傑之常而僕之過執靡遜自遂往顧厥
咎孔焉然於心無他也患難相值風萍偶聚頭攢耳摩
卧起相聞酒食延呼數月之間兩襟遽豁轉為綢繆前
何以戾今何以歡隱衷怍懷彼此獨知矣來詩云夫既
遘顔面豈不愜素心如何異同論三兩相差參君誠子
淵儔而我非孔壬辭㫖婉實所謂言不違心者也第子
淵擬僕則似過耳長徂有日悵念風義爰為放歌一章
輒煩來使毋曰反之而後和也
　　　與王獻可書
人至奉書狀備諗接遘大憂彌年在疚顔形可知也蒙
以銘文見託委非其人濳光何闡顧通家肉骨義當効
力千里馳使勢難固辭然僕謂凡文必據大體存氣象
是故瑣屑尋常一切剷刈銘文中間不無筆削斯以意
會可耳八世敬仲大名畢萬恐費搜索輒附以聞
　
　空同集巻六十三
欽定四庫全書
　空同集巻六十四　　　　明　李夢揚　撰
　　祭文
　　　九江謁濂溪先生祠告文
維正徳六年歲次辛未秋八月中順大夫江西按察司
副使後學關西李某以巡視事至九江府乃八日乙酉
率郡之官屬師生等敢再拜謁贈道國周元公濂溪先
生祠下而以牲醴匹帛修厥奠事乃為言曰嗚呼孔亡
孟殂言湮聖逖六經僅存異端為敵天産夫子起自南
夷繼絶開來文不在茲圖書啟秘我明我聰譬晦而旦
江河地中嗚呼夫子貞履坦坦道光跡幽自彼魯鄒匪
我獨遭峩峩廬山公遊而棲爰墓爰祠百世是師某沐
馨研粕年逾三紀志銳質劣無成内悔文鐸忝竊言邁
江邦過公里阡汗顔徬徨式修厥明以奠以祀品豐於
豆我酒伊㫖誰其配之二程夫子濬深貫奥敢忘本始
神格相予造我髦士尚饗
　　　蘓先生入白鹿洞先賢祠告文
維正徳六年歲次辛未九月戊申朔越四日中順大夫
江西按察司副使李某敢昭告於前提學虚齋先生蘓
公公昔省方視學衿珮作氣抗折權貴威武不屈茲洞
之興公實有力某謹按祀典徳祀功祀二者公並有之
爰采輿情載稽羣議飭南康府以九月四日奉木主書
公銜號姓名入白鹿洞書院先賢祠公神是依來遊來
豫敢告
　　　丘先生祭文
維正徳四年歲在己巳六月甲子處士松山先生丘公
卒其友人北郡李夢陽以柔毛庶品為奠而致辭曰於
乎士有曠百世而心相求者矣而公與僕生並時也又
共里閈而居豈不幸哉當是時公年六十餘矣而與余
交余仕宦人也而獨敬重公以隱操此非世俗所謂相
左者哉然僕于公則相合也此豈茍然而已者邪且以
公之豪鉅使出而干仕與世翩翩其所就固可量哉而
說者乃曰何論愚智顯貴則身髙此所謂井蛙之見也
誠以彼較此其輕重可同日而語哉是以原憲季次之
倫寧没迹於滄波巖穴之區而不肯茍禄以徇世即守
蓬蒿畢身隱約而死而終不與汶汶者比權而量力也
古人有言曰天道無親惟善是親不於厥身於其子孫
且如陶濳杜甫非不善人也然率困苦不顯見於世乃
其子率又不甚似亦謂有天道否邪故原憲季次雖隱
約然不以其故而損名陶濳杜甫其子即不似然議者
不以是貶其行故曰君子强為善而已矣公何憾哉前
公以壙志數見屬今且撰公壙志矣不敢卒負
　　　熊士選祭文
仲夏之交我舟南邁衝沙改路浩浩江瀨顧瞻劍浦有
墳山阿慨思哲人攬涕滂沱惟思哲人志超美心如玉
如金英其徳音豸巍於冠立朝之端如鷙戢翰鳥棲弗
安聮裾並珂喟昔京室晨遊繼燭宵吟見日形忘道孚
死生膠漆妖祲中昏塌翅各歸天清地寧重離再輝我
乎南來哲人玉頽蕙零松摧不見顔儀見此夜臺絶絃
為誰掩袂徘徊百身願贖返魂無丹巨川滔滔林原盤
盤車停馬駐孰知我歎
　　　周副使祭文
嗚呼公父子蓋棺者於茲兩月矣公之罹禍之慘見之
者哽咽不能道其事聞之者不忍聞也即不相識為公
猶痛悼忿恨不欲與賊共生矧吾儕於公同進士為僚
友邪當公之擊賊也知有君也不知其有身公之子知
有公也不知其身為身也使天下為臣者皆如公為子
者皆如公之子可常治而不亂矧有如盜賊矧有如公
父子者死於盜賊之手嗚呼何忍道何忍道不忍道而
復道此者亦以痛悼忿恨天下無公父子者耳今公長
子奉二柩登之巨舟由彭蠡大江反塟於故丘較之無
聞而死者死同而所以死則固殊矣
　　　左公墓祭文
年月日具官某以牲醴之儀遣永新縣官往祭於奉訓
大夫泰州知州左公之墓曰始予下車詢公園域掃治
缺人鞠為榛區心竊悼之亟欲往視今在鄰邑竟亦斯
沮蔦蘿之懷欿焉靡寧乃輒遣官臨祭公如有靈鑒茲
永忱於乎碩徳下位澤復弗延於後人孰謂有天道哉
尚饗
　　　汪世興祭文
維正徳四年嵗次己巳十一月某朔越某日友人某等
謹以庶品清酤奠於亡友校尉宣武衛百户汪君世興
柩所其文曰嗚呼世興死乎眞邪非邪兩月前世興别
我行往山東固偉然一壯男子也而今遽死乎世興為
人無致短之道不宜客死暴露而今短邪又客死而暴
露且今狂悖無行負君父用奸計欺壓輩行得罪友朋
者豈少也然多白頭不死乃今竟短而客死而又暴露
哉且自有宇宙來忠直獲殃咎不才受顯福屈伸顚倒
夫豈少哉至於論人則於其行不於其年今世興即短
而客死暴露較之諸所白頭死牖下其得失不侔矣嗚
呼世興予又何悲
　　　延平同知閭公祭文
惟昔杏林坐宴花京走馬元龍逸氣王融妙年附蠅有
幸方慙葭倚逝水難諶遽成萍跡浮沈既判悲慶隨生
中間乖隔哽咽何述又况雍門軫存殁之懷山陽起横
吹之感迎輭撫孤此痛疇堪緬惟年甫釋褐星軺衣繡
鷺軾當其攬轡河朔褰帷濟上風聲義氣豈出范賈二
子下哉故時弗常春明必有晦林甫曳紳九齡禠爵丁
生端笏平仲竄荒雖顯幽定數智人罔譚而慨古憤今
志士多淚閩邊越徼竟墮跕鳶瘴雨蠻飈徒歸唳鶴一
麾尚爾胡論髙牙獨櫬南來狐魂西返榛墟嚴雪風亭
暫依禮同斗酒情倣生芻昭昭有知鑒茲永懷
　　　王汝鄰祭文
鳯翔千仞龍游四澤昧者翹首而挹其輝枯者跂足而
俟其液乃一旦翮殺鱗脫奄焉與常羽凡介同盡共滅
此其恨若痛有不肝蝕而腸裂也邪於乎汝鄰方岳之
任髙矣陟矣挹君之輝而俟君之液者天下有同情焉
人士有同評焉乃亦殺翮脫鱗奄焉與常凡者埓邪追
惟牛刀初試鷺車載揚錦炫鶚擊何者風采雖寶鋏中
埋而龍光竟吐柏臺薇省台輔是階李廣不侯顔回終
夭天乎命邪此恨此痛行路靡堪矧附驥於甲流斷金
於未契者哉某等轉蓬自昔聚萍在斯淮陽匪逺哭弔
㒺由寄薄奠於生芻軫遐悲於宿草文縮意永室邇心
綿尚饗
　　　林元佐祭文
年月日友人某等以庶豆清酤奠於故户部員外郎東
石林君柩所再拜哭且告之曰嗚呼元佐旬浹喪二子
未㡬身與俱亡天之禍林氏亦遽至此極邪元佐氣體
若北人善飲食不畏寒暑而一病骨立以死元佐上不
負君下不負民内宜於親外義於人足永祀矣而乃竟
無子識元佐者謂其空洞坦達道逺之具而其官若夀
竟止於此之數者展轉思繹莫究厥始而所謂天者果
安在哉予嘗博觀天下勢有所難恒數有所難一卒然而
值歘然而失則雖所謂天者無容力焉故得喪不足以
自律而成敗不足以盡人不然豈無崇爵考終傳之子
孫無一善可稱於世者乎予固知元佐且將唾之不顧
而自亮其死之為安也他何論哉他何論哉元佐馮麗
雲附景星攬觀宇宙之内亦少慰乎
　　　李員外祭文
嗚呼君結衾蓋棺離人世者忽二旬於茲矣思與君偕
入並馳棋局酒盃諠娛笑謔極平生過從之樂而今不
可獲矣頎然之貌森然之髯恍然立吾前豪激磊落之
論侃侃在耳也而呼之不應招之不徠也君慷慨悲歌
人也英爽不散之氣必有附麗馮倚與隂陽相升降者
歟然予不得而知之矣自君之没予寢不安枕食不甘
味絫欷重息未始一日而置蓋一以憤善人之弗糓一
以悼交游之陵替則君之英爽不散者亦有鑒於斯否
邪
　　　余員外祭文
嗚呼士有負凌雲概日之材挾奮迅扶搖之翮一旦崩
隕僵踣與百卉共盡腐鼠同磔必有水火之厄彫鍛之
疾虞羅斧斤為之菑者否則衝風毒霧排其堅幹焦其
勁羽嗟吾邦臣有一於是乎而遽奄然死乎曩謂君垂
䕃萬畝振翰九霄可計日而至而今已矣嘗竊觀天下
貌弗中相羸瘵多嗜慾弗夀志庸識卑弗貴謭薄弗禄
悍急弗糓嗟吾邦臣有一於是乎而糓也禄也貴也夀
也於斯焉止乎或謂君席肅敏之業産富千金年四十
餘育五子又蒞官赫赫畀之良而奪之全殆所謂天也
夫良者天既奪之矣彼貌弗中者羸瘵者多嗜慾者志
庸識卑者謭者薄者悍者急者顧或全之何邪向畀之
材若翮又安所為邪嗚呼是固不得而知又奚足為吾
邦臣辭也始大夫命下羣趨賀君相顧而笑諏辰蠲饎
將大饗賔客孰謂慶者出廬返轡來弔非斯文之至厄
千古之深悼乎是月也設旐於庭戒行有期君有老母
日夜企君之歸君之魂氣尚無他之乎
　　　馮照磨祭文
嗚呼生死其天乎哀懽其情乎不有邂逅之遇金石之
盟盃酒彈劍意氣相傾者一旦幽顯異途榮隕殊科於
是軫雍門之調誦蒿里之歌傷如之何矣臨君之門歸
轝駕矣丹旐揚揚栁在下矣子衰妻絰賔客縞衣冠送
矣嗟嗟悲夫修榮短戚窮憂達悅伸暢縮抑人情固矣
及百年共盡一抔均掩狸鼠内穴螻蟻下呐草卉瓦石
又何異矣孰夭孰夀孰愚孰智矣君雖弗昭異於弗仕
四十而有子異於徒死吾又奚悲吾又奚悲
　　　祭鮑子文
維嘉靖元年十月癸酉朔越十有六日戊子梅山先生
柩還於故山其友人李夢陽設奠夷門道左再拜送之
而為之言曰嗚呼鮑子胡為乎來胡為乎歸子之來也
高冠大衣輕舟穩車前有厮後有臺江行月迎山邁雲
隨而今之歸丹旐前飛素幔後圍賔客縞衣而白冠送
子吹臺之側哭子長河之干嗚呼鮑子十年北顧氣横
中原一旦堂堂之軀而為營營之魂乎豈生死有地夀
夭者天乎草木黄隕繁霜慘人吳澤寒波越猿暮呻子
無東無西無南無北魄返魂俱還汝鄉國汝有朋親弟
昆宗之子族之孫有迓於境有俟於門肴嘉酒馨肥羜
香豚汝嗣六齡哭爺零丁汝靈汝征汝家汝庭尚享
　　　亾弟汝含祭文
汝含既卒之三日二哥以牲酒果為奠拊棺大慟仰天
而言曰嗚呼吾弟吾尚忍言邪昔我先君徙官於河藩
挈吾兄弟僦居垊邸入飽出嬉家室如火元年戊申喪
我季姊癸丑喪吾母乙夘又喪吾父八年三喪故業崩
解骨肉荼毒李氏不絶如綫維伯兄念先世起家之艱
夙夜罔懈振我中業久而未集吾雖竊有班秩顧恒有
歸志而大我門閭惟汝焉望而汝今死已鳴呼尚忍言
邪尚忍言邪汝七歲猶乳以吾母絶字於汝也十歲矯
悍羣兒莫之敢鬭十三四綴幡走馬捷如猱狖吾知汝
稟之者厚也十五涉獵典籍日誦二千言㣲㫖奥義多
所自解十八九鋩鍔軒露漸有光彩吾知汝蹄齧者必
善走也吾見汝額骨隆隆起髮際巨口豐頥闊步凝視
始生之日有不速之客二人來緋袍而皂蓋吾知汝貴
且夀也有一於此足以不死而汝竟死邪昔先君易簀
惟汝焉憂以婚姻屬兄以行業責我爾家爾室厥女彌
月兄亦庶乎矣汝行未見業未大予何以見先君於地
下邪去嵗仲冬汝從予通州疾病尋作目昏>昏>而癡首
岑岑而惡更數醫之手而巉然骨立日銷月削抑孰謂
遽罹此虐也嗚呼天邪命邪蚩蚩之氓天乎夀之命乎
佑之何獨殤吾弟且奪其後邪凡此皆所不忍言而吾
言之雖虞爾之魂亦以泄吾之悲夫吾能言者言之矣
所不能言汝亦知之否邪
　　　方山子祭文
方山先生卒殯矣大梁李某乃以香幣之儀遙奠於殯
所為言曰於乎橫海之鱗釣者徒盱順風之翼弋人何
慕子也傑特警捷英悟彈鋏悲歌振纓高步扁舟浮游
駿馬馳騖五岳丘垤萬古昏暮軒駟弗義視如蚓螬一
言茍合千金毫毛弱弄觚翰壯涉風騷笑銜盃醆手無
停毫於乎鄭子易艮其背詩養時晦天道忌露自滿者
潰茫茫草澤曠曠豐沛桂折松摧珠沈玊頽鳬雁鳴呌
雲霾慘其遵吳邁越魂氣東之方山書屋沙溪釣絲驚
猿月嘯孤鶴夜悲生芻延頸山川紆迴歌不盡哀意豈
達辭悠悠君子孰知我思
　　　内弟左舜在祭文
年月日左君舜在卒越四日其姻兄關西李某以剛鬛
柔毛清酤庶果往奠之曰汝生早孤形影悵悵甫及解
事遽夭而亡二雛在抱重闈在堂視天夢夢哀哀允傷
爾祖樹徳厥考孔揚天畀爾良既篤既臧惠親友弟和
鄰睦鄉怒不至詈戲不涉狂口無兼味體無麗裳所不
永者謂非天殃予來自西聞汝大喜整衣呼食示健强
起予往診視病則骨髓神醫弗治况予小子再經旬浹
而竟至此阽危之言琅琅可書天鼓自候以占疾徐達
生委命智者弗如莫夀于殤莫樂于死斯生良怪要有
至理昭昭聽之尚其鑒止
　　　外母廣武郡君祭文
嘉靖元年二月戊寅朔我廣武郡君將啟殯而西宅之
三十六陂之佳鬱於是甥李夢陽設酒脯牲俎以奠而
言曰於乎謂賢者嘏我君恭孝四十而寡謂貴者盛我
君玊枝隱約愁病謂夀者祺我君七十霜鵠夜悲於乎
賢匪無嘏天實靳之貴匪無盛我遘靡時既畀之夀胡
靳之祺如瓊株飈撼珍草霰摧即光英馨黁詎守之弗
黯久而能持也哀哀我君秋蘭俄殞晨月竟沈既往何
言追思痛心雲轙載駕二月初吉羽衛翲翋原野慘慄
攀號莫及窀穸永畢哀哉尚饗
　
　
　空同集巻六十四
欽定四庫全書
　空同集巻六十五　　　　明　李夢陽　撰
　　外篇
　　　化理上篇
或問電雷空同子曰吁胡叩淵於淺人雖然竊聞之矣
是隂陽搏擊之為也曰有鬼神形者何也曰氣動之也
氣散則散凡神怪隨氣之妖祥亦有人物形者皆變也
星之妖為欃槍天狗彗孛等亦氣之生散唐一行北斗
化七豕是也
正徳二年正月一日日食既空同子曰予蓋親睹焉月
體不滿規日大而月小乎凡月食既則輪盡黒無餘欠
乃益知月體小於日
天與水違行訟天一生水天水一耳違行訟者訟詞兩
而事一也
五行木金水火四氣不内邪邪入則壞惟土内汙汙變
則化化則神是故貫四時而獨功也在人脾為土游溢
精液輸灌肺腎肝心不然百物食之腥葷臭味穢雜于
胃中何以發神明而行變化莊子神化為臭腐臭腐復
為神化蓋言土也
用先土生先水天一生水資始之道也故人命門在腎
極黒之夜久坐亦明隂中之陽歟猶水之中明歟
負勁氣者有非威之威是故松檜不棲蟬熊豹之皮不
上蟻
天道以理言故曰虧盈而益謙地道以勢言故曰變盈
而流謙鬼神以功用言故曰害盈而福謙人道以情言故
曰惡盈而好謙盈謙以分限言耳非謂消長升沈也而
俗儒不知類以日月草木等當之悲哉月有虧而無益
草木有益而無虧若以凋落為虧則謙者不凋不落邪
天地間惟聲色人安能不溺之聲色者五行精華之氣
以之為神者也凡物有竅則聲無色則敝超乎此而不
離乎此謂之不溺
徳者必福天人相與之際若求焉者無心之心也求福
不囘人際天也介爾遐福天際人也夀考不忘言夀考
之求徳如念念在之也禍福之㡬捷於影響察之乎察
之乎
十月無陽故曰陽月非無陽也陽生而未成也消長之
道盡於上則生於下故曰復其見天地之心乎董仲舒
雨雹對謂十月眞無陽又謂月内一日無陽何哉
易獨言象象者懸一以㑹萬者也又一者象之所由
始也一以㑹萬故得象而忘言萬以㑹一故得意而忘
象它經言一理則止一理言一事則止一事
雨一也春則生秋則枯風一也春則展秋則落雪一也
冬六出則益春五出則損水一也鵞鴨則宜雞濡則傷
土一也夏至則重炭一物且爾况殊哉
或問人性上人何也空同子曰隂陽必爭也二氣旋轉
坱圠以負勝為寒暑是故晴和之日少而風曀之時多
斯隂陽之爭也人秉其氣得不上人哉
或問化權空同子曰隂陽代更必爭而主之者行如春
主生即惡風凄霜無損於拆萌如冬主藏非無晴和之
辰而黄落愈增故曰化權權者謂主之也有官之義焉
官之者權也能推移輕重之也
東方蒼龍七宿中曰火心星也心昏中則夏木生火也
人心屬火故名火為心詩七月流火是也斯皆自然之
數也火秋則流而下以火不生金故不復中於西而二
十八宿西者虎北者龜蛇東者龍南者鶉皆自然此象
非人假借之也
北之象二隂二也空同子曰予往在玊虚觀見其像設
問道士此何神答曰皆星也慮人不敬畏故假名像耳
如王靈官即心星故熖而火輪北者至隂之地陽之根
窟故日照三面如人之背至隂不自見至靜而動者出
焉非此則無根無根則其用窮也人五臟系在背背有
神舎故膏肓病則無醫膏肓者根也
夏易首連山天下不止不動動根止商易首歸藏天下
無隂無陽陽根隂周易首乾天下非陽不統故後天尊
陽
　　　化理下篇
夏則伏者傳其所剋也秋冬春不伏者子承母也伏則
蒸濕者土氣也助金生之也木生火故日東出日不照
北以水也夏至日照三面亦不北月西生者金生水也
月不北者從日也又借日而光者也又隂不獨成者也
萬物並育而不相害謂不相妨耳桃榮而梨枯麥秀而
糓槁則妨矣百步之内茂草各遂一不遂則妨矣虎肥
而鹿瘠馬健而牛羊羸則妨矣
斗七故天之數多準七二十八宿皆七也左氏天以七
紀是也日月五行璣政亦七易曰七日來復極永之晝
時七則回夜亦如之詩曰終日七襄是也僧家竊其意
義是故數亡人用七
人皆曰中國天地東南隅耳又曰萬物齊乎巽故中國
文物聲教獨懿然燕之土盧盧龍塞是也盧黒也江之
南石之色皆赤中國之四方不見乎又星厯驗之測景
臺郭守敬量天尺亦樹嵩洛間則中國不有中乎佛者
竊其意乃曰天地有㡬洲中國者南贍部也
或問海市李子曰此處偶有此怪異氣耳夫隂陽五行
氣化不齊濵海之邦海錯萬殊廣之珠滇之石北之蟶
南之鮝淮之蠏吳之蛤能盡究所來耶事有不必辯者
以其非急也有不能辯者以其非理也不必辯如海市
鳥鼠同穴象膽四時在四脛之類是也不能辯如豕立
人啼人死託生之類是也人不能自見其腦與背病之
來也忽而痛忽而止忽而寒忽而熱自不能知之而好
竒者每每辯其非急求之理之外乎
夏之初月高其圓也低冬之初月低其圓也高進退之
義也
人之五臟各自喜生腎虚者嗜鹹肝虚者嗜酸凡食脾
胃喜之則味佳不喜則咽之不下亦自喜生之道歟口
脾之屬歟
濟之性勁源於晉伏流地中乍見乍伏一支穿太行為
百泉為衛水一支為濟源出山東為七十二泉大抵天
地勁氣在山西人之性勁天下其鐡亦如之所謂并州
剪刀者也漢之性曲其流十里九灣郢沔之間瀦為澤
藪皆漢之漾也語曰勁莫如濟曲莫如漢
五行火無體在物則藏燃物則用用盡則息五臟心為
火烱然中伏遇動則發不動則已
干支在時五日一周在日兩月一周在月五年一周在
歲六十年一周朱子謂六十節者此也十二支子鼠丑
牛等初謂取象耳然木人見漆則瘍猫見寅人則銜其
兒走徙其窠昨問劉南宫劉曰見眞有之也不但取象
朱子論乾馬坤牛震龍巽雞坎豕離雉艮狗兌羊曰此
取象亦自有來歴非假譬之由是觀之十二支象眞有
之邪
項氏曰六子始氣也末形也中精也雷風氣也山澤形
也水火精也空同子曰雷電光墮地則石氣非不形也
山澤通氣形非不氣也水火非氣何來氣非不精也形
氣精一而三三而一者也朱子本義主揲蓍乎
隂陽貫錢四時一緡錢亂而成緡已矣向背上下難仍
也四時成歲已矣明晦雨暘難仍也
離為科上槁木盛火藏於内助其盛木槁火燃其外灰
其槁人水火濟而生者也生則神棲目離為目也水絶
則死以槁而焚也人槁則神先去目
空同子省穡坐其場麥將颺候風焉田老曰風之來視
雲雲之方無風也已而四方雲風來子詰之田老曰風
即來無定方斯謂斷續之風也不信令颺焉麥果四落
子曰嗟斯可以心觀矣夫風無不入者也雲猶格之况
心乎况心乎
後天之易退乾西北長子用事退坤西南長女代母然
國有長君社稷之福傳稱觀志易戒無成又家有主母
則悍奴奪氣如漢高不廢吕雉者斯何也空同子曰用
事者六主之者二是故六氣代謝而乾坤常行也故曰
役乎坤戰乎乾
秋之雲濶而薄故其雨㣲夏之雲獨而湧故其雨注化
氣亦專而後壯者勢然也轟雷徧四海涷澍盡八埏天
地能之乎故言仁智者必曰勇勇者專壯之義也
風行水上渙天下之至文也渙者文隨之而生者也亦
天下之至變也天地之道一耳齊生而槩歛則其功不
普物之生歛有先後而無棄遺者變化之漸也故曰乾
道變化各正性命化極而不生不歛則萌者始枯實者
始槁斯傾者覆之也非變化之罪也
小人多君子少何也陽一隂二也陽生於隂也小人必
壞者邪也福善禍淫之道也陽生於隂者男自女生其
證也
元氣正行已矣成歲功已矣非無邪惡妖穢之氣任之
矣任之者俟其盡自滅也彼即溷溷無損於歲功斯天
地之大也堯舜之治亦其大焉矣非户户人人者論也
時甲子五日一周周六而成月月甲子兩月一周周六
而成歲歲甲子六十歲一周周六而為三百六十倮蟲
三百六十而人長之毛蟲三百六十而麟長之羽蟲三
百六十而鳯長之介蟲三百六十而龜長之鱗蟲三百
六十而龍長之皆六之則也木水用陽六甲六壬火用
隂六丁而土金不用
或問舜入井以孔出空同子曰既入井顧安所得孔哉
即有孔象獨不之知邪曰若是舜胡由出曰神為之也
漢高大風破圍光武六月之氷宋康王泥馬渡河古來
眞天子怪異多矣况舜哉此等不可知亦不可窮
　　　物理篇第三
道理一横一直爾十字是也數盡十理亦盡之矣王字
眞草篆𨽻不變挺三才而獨立者也變之非王也人食
蔬谷不害食果蓏害木尅土也木味酸木生火故食果
蓏多則酢而内熱(木實曰果/草實曰蓏)
雀乳雛四月四五月五六月六夫厯者聖人節天者也
鳥知四時已矣知月乎哉
麥種之秋而焦于夏火剋金也麥穗直而芒有兵象焉
穀種之春而焦于秋金剋木也穀穗垂而毛有木象焉
環慶無麥秋大梁無螢無寒蟬然寒蟬螢北京有之矣
地之異邪冷使之邪江之南不産荆棘山不産櫟柔之
義邪孔林不産荆棘仁邪
空同子之廬有蝠焉多而穢令撲焉撲者無始而有終
問焉曰始撲之逐焉逐逐擾擾其獲也少終立廬之中
俟焉至則撲之故其獲多甚哉一之應萬也
宋人不言理外之事故其失拘而泥𤣥鳥生商武敏肇
姬尹之空桑陳摶之肉摶斯於理能推哉空同子曰形
化後有氣化焉野屋之鼠醯甕之雞其類已
桃杏仁以殻内含生生故曰仁孟子曰仁人心也又曰
仁者人也以生生言之也
髮血之餘血隂也髮黒者水之色也白者反從母氣也
凡物極則反
松栢蒼然梧竹疎秀茶梅冷淡荆棘針刺樗櫟臃腫芝菌
靈異荼䕷穠弱鹿蔥海棠繁艶並育而同生氣之變化然
也文固難以拘論也故文必曰如此如此者皆拘之類
也
雙生以後為兄者昧化理者也凡産必前動謂之囘轉
無碍則首始下首下則生矣即以受氣先後疑則囘轉
時先氣者先出矣斯造化至妙之㡬所以全母子者也
予亦雙生子先生者體大差長亦獨先齔
橄欖為楫撥魚則浮亦磁石引針琥珀起草之類歟骨
鯁以玊簪花根汁滴之則化
席具化理其篾一横一直者二儀也一顯一伏者隂陽
也一篾顯伏者隂陽一道也篾必錯三而成文者三才
也織之必自中起者極也形必方者四方也制氣尚象
孰不由之而人知之乎
北之土厚故其人信南之水廣故其人智土厚故其鼻
隆水廣故其口閜鼻隆故北人不相鼻口閜故南人不
相口信而偏故其性戅智而流故其性飾
水剋火然火水既濟木生火然火焚木何也天下有一
氣之害二性之交也
海翁忘機則鷗狎百里奚忘禄則牛肥禄亦機心乎
禽鳥先氣者也凡噪聚處則旺而興空同子曰𢎞治初
予蓋侍朝焉每鐘鼓鳴則烏鴉以萬數集於龍樓予退
而問諸長老曰此百鳥來朝也然久矣朝朝帝帝如此
後正徳間不復見此矣嘗聞獻皇帝之國也舟泊龍江
關烏鴉以萬數集江栁向王舟鳴噪亦今中興之應歟
今人家喜鵲憂鴟亦氣之先歟寧陵符生舊稱老鴉符
家言環莊樹皆鴉毎鳴噪妨人語今多事來鴉亦不之
來
知聲而不知音者禽獸是也知音而不知樂者衆庶是
也惟君子而後知樂空同子曰聲言直音言曲樂言律
直者單而粗者也音者方而文者也律者比而諧者也
如啄啄呼雞落落呼猪咄咄呼馬驢苗呼猫鷕呼雀呼
之則應者知聲也人人能謠如今里巷之詞曲不學而
能之疾徐高下皆板眼所謂知音也及問其出某吕某
律孰宫孰商則不知也故曰惟君子而後知樂解者未
達乃以瓠巴鼓瑟游魚出聽伯牙彈琴六馬仰秣為禽
獸知音夫作樂而獸舞鳯儀斯感通之妙非聲音之末
也昔有鼓琴於池上者調及㽔賔而㽔賔鐡躍之出亦
謂知音邪
天道虧盈而益謙繪事其証乎凡繪不及則是過之則
非如繪人分寸亦人若六七尺則非人以人長五尺也
物皆然又如繪朴野幽寂之形則雅如草村茅廬疎松
片石疲驢破帽則雅若繪樓閣金碧凡富貴事則俗矣
吁天之盈虧不顯哉不顯哉
鳥之性南向鴉鵲晨南昏北蝠昏南晨北南出而北還
也鴈之南也鶴鸛亦南即鵪鶉鷦鷯梧同黄雀之微亦
南不問逺近但見其南耳
生性難移如草木之蔓之直故人剛柔之偏變之為剛
善柔善有之矣若欲剛為柔柔為剛能之乎
天之生物主於用龍用天故雲馬用地故健虎用山故
風牛主耕故柔馬主行故不寐豕主食故一乳十七八
推之物皆然而仙釋之徒乃欲棄人倫絶羣類高飛逺
翥哉如生才亦主用大受小受即有湮淪者鮮焉用之
時義大矣哉
王生善聽聲聞丁公馬蹄聲曰旬月必拜相又聞其蹄
聲曰必出而西行皆驗以是觀之小人名位素定矣易
謂小人道長不以是乎又以知宋宰相乘馬今達官肩
輿行謂馬卑也唐宋拜相則築沙堤或以便於馬(箋云/唐天)
(子尚乘馬况宰相哉如/肅宗與𤣥宗控馬是也)
禹貢山川多與今不合何也空同子曰自河之入淮也
破滎澤孟諸芒碭諸陂今皆耕牧地耳流謙變盈滄海
而桑田古今能合哉
車陸象鳥舟水象魚蓋不能不圓席不能不方智者行
其所無事已矣私意鑿之哉
空同子圍爐而觀銅瓶之水熱極則響轉㣲乃喟然而
歎曰嗟至寶不耀至聲無聞天之道哉天之道哉凡欲
人知者非足者也凡人不知而悶者欲人知者也
秦時用商鞅法令如牛毛天下之毛多矣繁令必曰牛
毛者何也空同子曰牛之毛於人獨無用用之無益也
然則繁令者不可鑒哉
味生色故染絳必以酸義生味故吟詩必用色嘉靖六
年四月舞陽之野麟生於牛其夜火光又其聲雷又見
其角而麟以為妖擊之口吐火斃頃又蘓瘞之土又自
起聲轉雷擊碎首乃死見者謂麟也野人懼扛之省城
然誠麟也古謂麟一角然此則雙肉角麟馬蹄此則蹄
牛古謂鶴胎生今鶴卵生豈傳者誤邪抑形有變邪此
似麟非麟者邪古又謂牛馬交則生麟此牛馬交者邪
龍與馬交則生千里馬汗則腹下鱗
嘗疑大學絜矩又疑平天下不言凖而言矩今乃知方
圓平直一道矩盡之也矩為方削其角則圓矩為平直
其尾則平尾不直不平也陣法五變亦方變圓或問方
能圓圓不能方何也李子曰陽根隂也
鋸之齒太平直則入木不行必有齟齬俗謂之料斯濟
變之譬也覂駕之馬不羈之才用之易效
聖人貴智亦貴藏以智者善藏也鱖魚性痴見人則樹
其鬛謂人懼已也又其性畏寒西方有鳥曰半翅者亦
痴見人飛不過三五尺可以杖擊之得也鰣魚入網輒
伏者惜鱗也孔雀愛其尾潜則露尾錦雞愛其毛羽自
照水因而有溺死者皆不智不藏者也
乾為駁駁鉅牙食虎豹一名兹白空同子曰凡物食物
天生相制之義非但力之也駁未必力虎豹虎豹食鹿
豕牛馬鹿豕牛馬見之則顫而尿斯有制之者非力之
罪也如豺小而降虎豹是也在人如君制民夫制妻在
禽如鶻摶兔鵲擊鳶
　　　治道篇第四
或問哀帝屢誅大臣而卒不威何也空同子曰人主以
無為為威有代天之相則百官自正有執法之吏則百
度自貞君何為哉故自用者小侵下者煩煩小之政挾
之誅戮則人心離矧哀非正已之君乎賈氏曰㢘逺地
則堂高
君子以遏惡揚善順天休命遏者止之之義而揚者彰
之之名也火在天上既無所不照物無遁形善惡畢露
使遽賞罰之則四海兆民勝罰之邪又能盡爵之邪故
聖人不曰罰而曰遏遏之不遏則罰行不曰賞而曰揚
揚之又揚則賞行天命有善而無惡又火在天上故曰
順天言有非我者遏之揚之吾何心哉
眞偽兩在不逆其偽功罪具疑則重其功上之道也
羣居而和一君子每蓋數小人陽統隂也私起而爭一
小人每害數君子隂賊陽也反復之道也天地能使隂
無哉在統之有道耳
衆美容惡羣惡不容美如華屋有穢只見其華而茅茨
之下著一雕器則詫眼難觀矣故衆君子中不無小人
而羣小人内絶無君子故治朝君子七而小人三不害
其治而亂世容一君子不得
言治者必曰唐虞何也聖人久於其道而天下化成也
堯在位一百一年舜在位八十年又禹繼之則二百餘
年矣即有堯舜而年或不及則於變亦難孔子王者必
世而後仁謂此也
郊上辛社稷上戊祭孔子上丁戊在丁後故先丁如十
日丁則一日戊當先戊而後丁以丁不常十故人鮮知
一日之戊𢎞治間吏部主事楊子器上言戊從初十之
丁則次戊非上戊也時無諳禮者竟寢不行
大人以天下為度書云其心休休焉其如有容焉言度
也論相者曰鼻吸三斗醋曰腹内好撑船亦以度言也
相必言度者以狹人氣勝也氣勝則偏偏則窒窒則瞢
天下之務大人恒澄明澄明則鑒物也今人但知宰相
包容不知包容中有鑒也不然模稜胡塗亦謂天下之
度可乎
天地父母萬物聖人父母萬民其心無一息忘之故孔
有莫知之歎孟有不得已之辯即如父母育嬰兒有一
息忘之耶
莊周齊物之論最達天然亦最害治使人皆知彭殤孔
跖同盡同歸則孰肯自修或又知清濁混沌金石銷鑠
孰彭孰殤孰孔孰跖肯自修乎故曰害治孔子曰民可
使由之不可使知之
人之病痰火八九老人不宜盡去火虚人不宜盡去痰
去之則愈病斯救世之譬也
書曰汝惟風下民惟草又曰彰善癉惡樹之風聲孔子
曰君子之徳風小人之徳草政之行風行之也關羽威
振華夏陶侃千里不拾遺亦其風耳李斯論囚渭水為
赤而闗東盜愈繁漢武令直指使者誅捕無道而海内
愈擾以不知風耳傳曰知風之自
甘誓以君行故其詞嚴𦙍征以臣行故其言詳一君二
民之道也
疾威上帝其命多辟命之天者也天生烝民其命匪諶
秉之人者也命一也蕩之世乃辟乃匪諶乃有初無終
皆詩人疑怪之辭也天不湎爾以酒不義從式言酗酒
者不制之義酒伐徳故愆爾止又亂性故無明晦號呼
俾晝作夜者靡明靡晦也斯自事耳非天湎之也
顚沛之掲者本實先撥也非枝葉之害也治天下有本
其本亂而末治者否也
人無賢愚嗜酒必跲然紂甚是故詩書言酒禍於紂切
也
居上貴寛太寛則弛臨事貴簡太簡則漏故曰寛而栗
又曰居敬而行簡
聖人重禄位者本人情而順天心也天之禍福主徳人
之好惡主利孔子稱舜曰故大徳必得其位必得其禄
又曰貧與賤是人之所惡也書曰我有周惟其大介賚
爾迪簡在王庭是以名位歆之也詩亦曰爾公爾侯逸
豫無期聖人豈内好爵而外隱約哉民之所好好之又
天以是報徳也故今將喬其官則高廣紅黄夢寐嘉美
星合拱吉固知天未始不禄之重也又曰期人以名位
不若勉人以徳業空同子曰無其徳無其業無其業無
其位無其位無其名即有之幸耳矣
空同子曰使孔子得位二帝三王之治難哉或問何難
也曰堯舜禹之世則有益稷皋契䕫龍湯有伊尹萊朱
文武有太公周召孔門惟一顔子王佐才不幸而蚤死
設使孔子得位則參雍游夏季路輩能為益稷諸人事
否乎以沛中豪傑南陽貴人觀之則佐命未生亦孔子
不王之兆也
為政在人非其人而用之則不官取人以身非其身而
取之則不人不人而曰世無人不官而曰世無官有是
理哉孟子曰虞不用百里奚而亡秦穆公用之而覇劉
基徐達輩固元生之也我太祖用之而興世無人邪有
人邪
鮑參政曰今欲平治先三要或問何謂三要曰内閣掌
印一要吏部尚書一要左都御史一要空同子曰内閣
之要大而公吏部之要明而執都御史之要貞而無回
大生公公生明明生執執生貞貞無回
聞之先生曰銷元氣者苛吏也苛則刻則不恕則恕已
凌人則訐人則伺察人譬無疾而藥索五臟之未形
今之弊官不久任國初臺省不甚通如御史陞按察僉
副或徑陞使使乆則入為左右都副則左右副僉則左
右僉如知府乆則陞左右布政使或㕘左右使久則入
為部侍郎尚書等如此則法吏敢持繩糾之權民吏無
不更事之嫌今臺省既大相通融而任又弗久也蓋官
非良久必敗故今之官利數遷太相夤縁求速故私奸
易規避大事無了絶途路迎送糜費甚者一官至民不
知姓名去矣猶過客也今又為小轉法如知府轉按察
副使按察僉事轉參議等或年資未應轉又為更調法
如此府調彼府此縣調彼縣此臬調彼臬此省調彼省
等甚者巡撫都御史亦調法愈巧而官愈廢故曰今弊
古之良久任獲之也漢世為吏者不長子孫乎凡治朝
皆然
孝廟不立貴妃是時言官有以匹夫之行言者或誚之
誚之者不讀禮者也古者天子有后有夫人有世婦有
嬪諸侯一娶九女皆廣嗣之道也是故一傳絶
曹志秦秀庾純父子皆切實之才晉武怒而不采郤詵
阮种華譚直辯博之士則上第登庸斯取人以身之證
乎
太宗時鄱陽一老儒詆斥濂洛之學上已所著書上覽
之大怒閣臣楊士竒力營救得不殺遣人即其家盡焚
其所著書空同子曰盛世之君有道哉記曰一道徳以
同俗故異言亂政
詔令足以占朝廷言有遺慮則知野有遺賢矣故朝有
王臣則其言王朝有覇臣則其言覇尉佗得漢文書即
徹黄屋奉正朔竇融得光武璽書歎服曰天子明見萬
里孰謂詔令不足占朝廷哉
為上為徳為下為民如聚財强兵非不為上然非為徳
拔引私昵非不為下然非為民
舜禹有天下而不與孟子所謂若固有之者註曰不以
位為樂非也樂者對憂之名不以位樂以位憂乎既若
固有則憂樂具泯豈必不樂而後為不與哉獨言舜禹
者以其得天下易也
成康刑措之治召畢夀考夾輔之功也不然康之世其
難哉或曰任之而不疑二王不賢乎
春秋諸侯出告廟則書至則有飲至䇿勲之禮所以敦
孝敬而防游佚也聖人之制禮不其微邪是故僖伯憂
如棠
和氣致祥而治世亦菑天心仁愛之歟乖氣致異而叔
世亦瑞燈滅必光耳或曰治世菑在朝廷而瑞在天下
叔世瑞在朝廷而菑在天下
　
　
　
　空同集巻六十五
欽定四庫全書
　空同集巻六十六　　　　明　李夢陽　撰
　　外篇
　　　論學上篇第五
知易者可與言詩比興者懸象之義也開闔者隂陽之
例也發揮者情往來者時大小者體悔吝者驗之言吉
凶者察乎氣
陽已回則隂愈劇人將亨則困益至故禍敗萌而氣熖
愈熾福祐臨而拂亂益深三代之學必論天人之際以
消長倚伏非斬然而來也嗚呼易備矣詩書詳焉今之
學者知之否乎
空同子曰暑日但靜坐則心便定心定則凉然老人不
能也道心者借血氣行者也孔子曰甚矣吾衰也久矣
吾不復夢見周公身衰則行之難孟子亦曰壯而行之
昔人謂文至檀弓極遷史序驪姬云云檀弓第曰公安
驪姬約而該故其文極如此論文天下無文矣夫文者
隨事變化錯理以成章者也不必約太約傷肉不必該
太該傷骨夫經史體殊經主約史主該譬之畫者形容
之也貴意象具且如非驪姬食不甘味寢不安枕之類
是也經者文之要者也曰安而食寢備矣自檀弓文極
之論興而天下好古之士惑於是惟約之務為湔洗為
聱牙為剜剔使觀者知所事而不知所以事無由彷彿
其形容西京之後作者無聞矣
或曰今之材松栢故易摧古之材金玉故難朽予曰金
不鑄玉不琢古而今矣松栢非棟梁不斵今而古矣或
曰斵之人摧之已今之材自棄哉予曰不鑄不琢無害
於質斵之摧之質斯毁之歟
涉疑而徑詢於長則瀆聞譽而專叩於已則損故夷齊
知仁桑户知簡謂之善問
孟子曰言近而指逺者善言也君子不下帶而道存焉
記曰視不下帶其言至近然道存者何也視上於帶則
傲下則戚傾則奸無是三者非道乎故曰善言
或問詩集自序謂眞詩在民間者風耳雅頌者固文學
筆也空同子曰吁黍離之後雅頌㣲矣作者變正靡達
音律罔諧即有其篇無所用之矣予以是專風乎言矣
吁予得已哉
張東海韻辯柬冬青清何以殊虞模麻遮何以同夫東
冬青清反切本殊而人自不殊虞模麻遮調協本同而
人自不同顧歸罪韻者嗚呼人之蔽至此哉韻母子相
生五音互之自然而成聲智不能加愚不能損信如此
言則冬江貞先虞尤不得通押而説不得說(去/聲)哲不得
哲(去/聲)邪今人因前人云四聲出於沈氏遂不復根究便
立訓教人不知兹韻其來已逺沈特校定之耳
王維詩高者似禪卑者似僧奉佛之應哉(人心係/則難脱)
惟聖罔念作狂斯反之之聖乎衛武公抑詩如履薄氷
臨深淵是也或曰聖矣念罔乎曰生而知者無哉然有
惕心焉詩曰不顯亦臨無射亦保
激生於忿五音令人耳聾五色令人目盲人自聾自盲
耳音色使之哉隂陽消長五行生剋發之聲為音吐其
采為色騰之為氣滋之為味天以之成人以之生貪者
戕淫者荒音色之罪哉毁量折衡而民不爭民之爭量
與衡使之哉黄鍾者累黍而成隔八相生萬事由之自
然之數也量與衡所由起也聖人則天訓民已耳非有
心為之也凡此皆忿人之辭耳故曰忿之辭激元結之
文激亦忿人非邪
枚氏七非心於七也文渙而成七後之作者無七而必
七然皆俳語也夫宫室服食游獵諸等君子恥言之而
乃侈之又相襲言之邪漢之崔傅魏之王曹晉之張陸
皆一代之偉也亦爾爾耶今俳人作院本名一文錢戰
到底祖曹植七而為之也
卦序有過物者必濟然過曰賢智則過亦難矣過猶不
及思中行而與之者立教之經歟
志不在卑而不力以求之思而不學者也有終身焦勞
而不獲者矣力以求之而心無達焉學而不思者也有
終身研磨而弗獲者矣
敬生於愛者厚生於畏者嚴生於徳者久生於尊者暫
愛生於公則徧生於私則偏生於眞則淡而和生於偽
則穠而乖生於義則疎而切生於欲則眤而疑
特立之士必無徇人之為徇人者必同也心無義理則
狹舉目無可意事故曰盡心知性
宋儒興而古之文廢矣非宋儒廢之也文者自廢之也
古之文文其人如其人便了如畫焉似而已矣是故賢
者不諱過愚者不竊美而今之文文其人無美惡皆欲
合道傳志其甚矣是故考實則無人抽華則無文故曰
宋儒興而古之文廢或問何謂空同子曰嗟宋儒言理
不爛然歟童稚能談焉渠尚知性行有不必合邪
流行天地間即道人之日為不悖即理隨發而驗之即
學是故摭陳言者腐立門户者偽有所主者偏
古人言必稱先王不合則疑疑則闕今人弗合則詆詆
則仇程子曰自檢㸃不暇尚暇㸃檢人邪人之患在好
為人師詆人者必好為師者也
杜甫見道過韓愈如白小羣分命文章有神交有道又
如隨風濳入夜水流心不競出門流水住等語信手拈
來頭頭是道
或問典謨訓誥不言權吕刑輕重諸罰有權空同子曰
夫權者權其變以適中者也故變而後權夫聖人在位
允執厥中又用其中於民矣何權之言哉曰舜不告而
娶唐虞禪湯武放伐非權乎曰夫身或遇之行之矣又
何言哉曰孔子每言權何也曰高而無位於是發其㣲
以詔來且春秋之世何世矣曰孟子七篇大半言權何
也曰戰國之世又何世矣孟子不發其㣲天下不以謀
數為權乎吁大哉予何敢忘孟氏之功也孟子不生孔
其熄乎矧帝王之心傳或又問漢儒空同子曰反經無
道無道何權矣聖人之權輕重之以適中者也非反之
也問宋儒曰宋儒不知孟子又安知權故心帝王之傳
者必孔孟心孔孟者必知權可也曰若是則宋儒得位
不興三代之治乎空同子曰吁難言哉周程其大矣宋
之開國者誰歟致太平者誰歟應變定傾者誰歟固非
斯人之流也吁難言哉然周程其大矣
孔門曾子傳大學子思傳中孟子傳權非權則中不中
非中則大學不大學
情者性之發也然訓為實何也天下未有不實之情也
故虚假為不情
　　　論學下篇第六
術異者終罔吉泄化機也京房郭璞其人也文異者終
罔吉發神秘也遷固蔡禰韋陸其人也貪盛者終罔吉
犯止戒也好訐者終罔吉悖厚訓也好殺者終罔吉戕
生道也
古詩妙在形容之耳所謂水月鏡花所謂人外之人言
外之言宋以後則直陳之矣於是求工於字句所謂心
勞日拙者也形容之妙心了了而口不能解卓如躍如
有而無無而有
小子何莫學夫詩孔子非不貴詩言之不文行而弗逺
孔子非不貴文乃後世謂文詩為末技何歟豈今之文
非古之文今之詩非古之詩歟閣老劉聞人學此則大
罵曰就作到李杜只是箇酒徒李杜果酒徒歟抑李杜
之上更無詩歟諺曰因噎廢食劉之謂哉
色厲而内荏内柔而外剛也色取仁而行違内隂而外
陽也
趙宋之儒周子大程子别是一氣象胷中一塵不染所
謂光霽風月也前此陶淵明亦此氣象陶雖不言道而
道不離之何也以日用即道也他人非無講明述作之
功然涉有意矣
大人赤子心一耳擴之為大人未擴則赤子如草木始
於萌以出土時分量具也培之使之足已耳非能矯之
使增也如松參天栢盤石桃李能之乎
人之目一塵不著而心亦然一塵則礙見道亦然一塵
則不透又如鏡然一塵則不瑩鏡無妍媸人自妍媸鏡
不塵人自塵月不雲人自雲
晉人字傳之今無不精妙者然比之羲之則下矣神不
如也羲之字輕重操縱獨神而十七帖為最
理欲同行而異情故正則仁否則姑息正則義否則苛
刻正則禮否則拳跽正則智否則詐飾言正則絲否則
簧色正則信否則莊笑正則時否則諂正則載色載笑
稱焉否則輯柔爾顔譏焉凡此皆同行而異情者也
人之偏甚於蔽蔽易通偏難回難回則堅堅則僻易通
則開開則復
多言畔道故曰訥曰愼曰謹曰寡曰黙曰時凡與人談
簡言少失矣張訂頑足矣乃又正蒙故於道或有畔歟
六經言利而孔孟不言利經言利利正也孔孟不言利
謂非正者也公私之别也然夫子戒利辭更嚴謂多怨
謂小人喻故於利則罕言以利非貞鮮不壞者
書之言多西土之音如呼我為台本奴來切至今西人
音猶然而訓者為怡又如西人謂都是為純而純其藝
黍稷謂都是黍稷也今訓者為全人西人著力幹此事
則呼為所而所其無逸王敬作所今訓者以為居處
古人重威儀而詩為詳威儀棣棣不可選也以身言者
也抑抑威儀維徳之隅以徳言者也朋友攸攝攝以威
儀以事神言者也敬愼威儀維民之則以治民言者也
大學赫兮咺兮者威儀也以學言者也旁見之六經逺
證之三代儀禮三千皆欲人制其外以養其中書曰思
夫人自亂於威儀詩曰顒顒卬卬萬民之望而今無知
之者悲夫
孟子論好勇好貨好色朱子曰此皆天理之所有而人
情之所不能無者是言也非淺儒之所識也空同子曰
此道不明於天下而人遂不復知理欲同行異情之義
是故近裏者諱聲利務外者黷貨色諱聲利者為寂為
約黷貨色者從侈從矜吁君子素其位而行非孔子言
邪此義惟孔知之孟知之朱知之故曰非淺儒之所識
也
有恃者壞恃勇者亂亂必亡恃才者凌凌必傷恃壯者
縱縱必夭恃勢者驕驕必戕孟子所謂生憂患而死安
樂者也
高必自卑大必由衆故自高無卑無卑則危自大無衆
無衆則孤得丘民為天子衆之謂也無得罪於羣臣百
姓卑之謂也孔子曰無衆寡無小大無敢慢
麯糵為酒酒成而麯糵棄讀書求義義精而文自捐故
泥書者謂之糟粕
孔子曰不義而富且貴於我如浮雲漢以下儒者只言
富貴如浮雲過矣斯中庸之鮮也周茂叔君子以道充
為貴而曰塵視金玉銖視軒冕如其義亦塵銖之乎
孟子不談易以孔門不易言也論語加我數年與不恒
其徳耳孔子傳之參大學不言易參傳之思中庸不言
易思傳之軻孟子不言易以是知孔門不易言所謂性
與天道不可得而言也
春秋終始為麟魯西狩獲麟孔子乃始取魯史筆削起
自隱元故曰始於麟筆至獲麟之文遂止不復修故曰
終於麟
道貴簡黙非但防易與煩也有道者其言自簡聽言亦
簡不費辭説而情偽了然也言約而義盡故自簡易曰
吉人之辭寡
象與義至精者莫如頥頥口輔也養也象曰君子以愼
言語節飲食口之出惟言語入惟飲食故其象視他卦
獨精養徳莫如愼言語養身莫如節飲食故其義更精
君子之道費而隱費賁也顯之義也故曰上下察也至
者極至之義精而微者也全體言非也即以夫婦言之
二五妙合聖人知之乎孔子不幸而出妻聖人能行之
乎故一事有一至全體有全至及其至也察乎天地即
上下察也天言天地言淵也察者飛之躍之也斯謂之
至亦全體乎
大風歌而霸心存秋風辭而悔心萌詩外哉否乎
作事謀始然坤戒始則曰無成知終終之然訟戒終則
曰終㐫由是言之執易者可與言易乎
　　　事勢篇第七
論樂毅者謂不即下即墨莒而敗空同子曰細人哉斯
言周之克殷也周公君陳畢公繼撫其餘民多士多方
諄懇未服也乃毅能旬月而收齊衆墟其城郭夷其宗
廟食其倉庾稅其畎畆役其丁夫邪即使無單之火牛
火牛不止一單矣孟子曰取之而燕民悅則取之
柳氏謂箕子佯狂意紂或崩武庚幸立無人輔之空同
子曰細人哉斯言箕子洪範數學之源也乃獨不知天
命去留邪㣲子去之亦為輔武庚去邪武庚可輔之君
否邪
家曰齊恩斷義也如刀切草國曰治緒而分之也如理
亂絲天下曰平因其好惡而均之也如平道塗斯大小
逺近之義乎
子孫貴而賢上也賢而不貴次也貴而不賢則下矣貴
不期驕不賢則淫淫則菑其身不然必其子孫矣子孫
非生而不肖則觀效為之矣人家世修積而後貴子子貴
而不賢則家未有不破者富貴淫之也
天地間皆性也獨人貴者自貴之也失其貴則賤惡至矣
有草芥犬馬之者矣夫草芥犬馬不猶有愛之者乎
斗筲之器管仲之器雖小之然器也今之材雖小無之矣
雖大無之矣何也成而後器今未成而毁之奚其器
人有未學而仕者矣有初仕而壞者矣女有未笄而歸者
矣有未歸而穴窺者矣𤓰果未熟而市鬻之矣五榖未克
而采之食焉矣始秋而萑葦箔矣布帛日短矣斗升日巨
矣工曰粗矣商日偽矣農日惰矣士日嬉矣官日營矣其
代速矣消長起落促促矣王制用器不中度布帛精粗不
中數幅廣狹不中量五穀不時果實未熟木不中伐禽獸
魚鼈不中殺皆不鬻於市而今不之見矣悲哉嗟嗟
俗靡靡矣無弗諂者矣無弗餮者矣無敢者矣空同子曰關
張死而蜀之事去矣傷哉或曰蜀存亡孔明哉曰惡何言也
湯非尹不商文非姜不周何也撥亂反正其才殊也夫蕭
張非信劣者也然卒成漢者信也由是觀之將必有殊才不
然萊朱周召非聖人邪而鳴條牧野之師必尹與姜行哉
凡勢進而上則難語曰從善如登是也日之行過午則疾
以下也日月尚然而况於他乎
桃李不言下自成蹊者實也李廣口咄咄不能吐而亡之日
無識不識哀焉以實也黄憲郭林宗無功業事實文辭
于世而天下頌之後世信之者以是也故名者非言貌襲
取之也
有開必先秦其開漢乎隋其唐乎五代其宋乎成則王
敗則虜幸乎抑道乎竊國者侯竊鈎者誅然乎不然乎
空同子曰道天佑之矣故曰天賜天啟天授
皮以為裘雖聖必服貍狐是也言以為訓雖惡必録陽
虎是也蛇蝎砒硝藥皆入之世欲無小人得乎
禮重主器非私之也所以示尊昭一養體定勢者也如
此而奸人豪奴猶有覬覦之者况輕之乎
病而後知安之獲患而後知平之益過益則傷故病而
後知安太甚則損故患而後知平
聚必散散之不善則惡矣善者仁行而義施惡者禍生
而家破者也吁愼聚哉
祀禮發油然之心者也崇祖考者所以廣愛敬而交神
人也聖人之意微矣故遏慢止悖莫先於祀嚴祀立教
莫大於祖考愛敬者孝弟之所由生也今士大夫於祀
也忽故其教廢教廢則風偷風偷則俗惡故其子孫視
其祖考猶秦越也吁甚矣聖人之微意蔑乎
忠者通上下而言者也獨於臣切者利達之途其心易
欺也左氏上思利民忠也不忠不足以使民况事君乎
孔子出妻亦不王之兆也三代興廢皆判於婦人文王
刑於寡妻亦天成之也詩曰天作之合
孟子氣象非止巖巖説大人便藐之貨多便厚葬其親得
位便車乘臺僕傳食於諸侯便曰舜受堯天下揮霍赫
灼難量哉
接之以文雖惡必荅孔子之於陽貨是也隆之以貌雖
讐必酬闗羽之於曹操是也噫斯可與俗人道哉
顔淵死孔子曰噫天喪予非止悼傳亦以占廢也凡王
之興天必與之佐孟子所謂其間必有名世者故益稷
佐禹尹朱佐湯吕佐文武天豫生之雖鳥氷牛巷空桑
寂濱必全成之而置之王側夫孔門王佐一顔子耳今
也早死不天喪予而誰喪哉
空同子曰古今人見同乎偶哉或問何也曰周以文弊
宜忠與質以矯之予序戰國䇿言之矣然陸士衡嘗述
焉不偶同乎
時能輕重人或問何也空同子曰桓榮曲謹之學遇盛
漢而重賀循大賢之具當衰晉而輕是故今之人知榮
而不知循非時使之乎
空同子曰岳武穆全人乎得正而斃矣或曰將在軍君
命有所不受曰惡何言也不受命者其身猶將也周亞
夫是也非召之使還也使之還者奪之也奪之而不受
命是叛也以叛伐叛夫誰其與之曰閫以外將軍不制
之乎曰制之者其身將軍也言有位也汲黯發倉粟之
類也非召而奪之也召之而不赴則騎刼代毅矣代之
而不赴則陽周之鐲鏤下矣嗚呼岳也得正而斃矣春
秋之義也
處難進之時可高不可大高者何危行是也不大者何
言遜是也危謂孤峻遜謂謙晦孤峻如避世避地息交
絶遊斯之謂高謙晦如不譏議不圭角不問朝報差除
不言官府得失斯之謂不大凡禍自口出故言貴遜道
不可貶故行貴危
戰國䇿周之衰乎論祖論繩尺宋之亡乎或問何謂曰
其氣苶以索其文刻以峭
或問趙苞徐庶之事空同子曰苞傷勇哉不戰而死可
也不戰而死猶足以存母
髠問男女授受之禮而舉嫂叔者何也禮嫂叔無服又
不通問斯别之又别嫌之又嫌者髠眞辯雄哉大抵戰
國横議堅白非孟子不能破
求勝者必敗老子不為物先即見羣龍無首也故項斃
於劉智氏趙滅
天生才必用孔孟弗遇為萬世師不謂之用何邪子陵
淵明世遺之矣然聞其風者必起塵外之思不謂之用
邪
今人論行藏太易是故退風㣲矣孔子謂顔淵惟我與
爾有是夫則行藏易邪不易邪
據詩書載記文王非無意於商也曰文王受命曰大業
未集如後車載姜三齡與武勘黎伐崇等事誠非無意
者特時未可耳孟子曰取之而燕民不悦則勿取古之
人有行之者文王是也亦謂時未可耳然孔子則謂文
王無意
春王正月係王正月之上明子月非寅耳初無他意義
而先儒每以大一統言鑿矣今秦權徃徃人見之亦有
王春或王正月文亦謂之大一統乎或問秦權何有此
文空同子曰秦奉周正朔故云王以别于寅以是言之
春秋王正月必魯史本文也非孔子故加之以大一統
也曹無劉久矣然銅雀瓦有建安年秦無周久矣然權
有王正月
予謂闗張死而蜀事去或云蜀人不幸龎士元死士元
不死闗張未必死然乎
惟聖人能通天下之變其次莫如守守身守官守禮守
法皆事也或謂琴瑟改絃何也空同子曰調琴瑟者必
能琴瑟者也否則愈更而愈亂故曰其次莫如守
操不代漢者欲挾天子以平吳蜀也或謂操身受臣之
名而使子孫享君之利者非也亦操欺之也操嘗曰死
題墓道曰漢征虜將軍曹侯足矣此欺之由也操征馬
超斫樹而血流操惡之急還欲受漢禪而死於途
　　　異道篇第八
或問風水空同子曰有哉無哉風氣聚則靈異自發何
謂無富貴可遇而不可求天之秘非人之能為也何謂
有故吉以善獲非善之家雖遇弗遇矣曰若是則廢之
乎雖然曷可廢哉卜其安焉平焉者可矣
或問子平空同子曰小數哉包括造化未之盡也是故
得失半焉如範圍天地而不過曲成萬物而不遺者推
之有不准哉河圖洛書伏羲之易是也徐昇字子平今
星命家宗其學
空同子曰仙者以能久視耳然猶夫人也吾百年死渠
二三百年死渠固猶吾也夫仙者軒翥塵氛之表下小
區寰擾擾溷溷焉耳吾靜觀高覽吸日月之華極雲霞
之變閲寒暑之代潛消息之用何仙之弗若也乃其狹
小寰内哀憐蠢蠢者吾固亦如之矣斯所謂其或繼周
者雖百世可知也故曰猶夫人也
或謂仙有死空同子曰氣消之也氣旋轉消息息則臭
腐而神化消則精靈而枯朽也仙結天地日月之精去
殻出神焉耳然如消何元會數窮天地日月亦消而况
於仙乎
或問導引采取之法空同子曰小法耳殺人哉心動則
疲精下無返人體如天血肉固實脈絡周流無罅無欠
外氣入之灌之紅鉛安容哉
邪術邪人不能用必强正而後行邪術邪物不能用必
假正而後行如濟源妖氣收却抛獻必假之瀆如術人
役鬼心於貨色則鬼反弄之是也
釋言怪主於有故妄宋儒言怪主於無故泥怪者鬼神
之變也有而無者也
高釋名儒靜同而色異釋之色幽沈儒之色和晬又靜
同而意異釋之意抑儒之意活釋强而止故抑儒順而
用故活
儒義取故其地高釋貪取故其教汙儒有揮千金而不
顧者而釋則望人施儒非其力不食而釋則食人之食
廬人之廬衣人之衣
人言釋有體無用夫體者對用之名也無用而有體哉
吾儒寂然不動者體也感而遂通者用也人之動常活
故感則通所謂敦化而川流歛之一而散之萬者也釋
毁心人也夫心既死而有體哉
釋亦有至言如苦海無邉囘頭是岸即易之不逺復書
之狂克念詩之誕先登是啟人自新之門而闢其反觀
之機也可以人廢之哉
嘉靖丙戌夏倍熱戊子更熱其年皆倍寒故曰大熱之
歲必大寒言隂陽之爭也五運六氣不達而欲治毉者
可鑒哉
夏陽氣畢達伏隂在内謂絲絲未絶之隂潛伏待時夏
至為姤如冬至之復也驗之井泉則隂之伏亦九淵之
底而病暑者大順散治之薑桂大熱意為過飲氷水者
設如王安道之議非謂伏隂能使人虚也
神貴藏人五臟眞色見則病劇以其神露也脾病劇則
黄疸黄者脾之眞色也臟之名藏之義歟故肝病則色
青肺病則白心病則赤腎病則黑故曰望而知之之謂
神言察乎露者也
　空同集巻六十六
