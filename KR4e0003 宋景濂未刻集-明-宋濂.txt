#+TITLE: 宋景濂未刻集-明-宋濂
#+DATE: 2018-05-12 10:19:55
#+SOURCE: github.com/kanripo/KR4e0003 master 52058fa4                
欽定四庫全書　　　　　集部六
　宋景濓未刻集　　　　　别集類五(明/)
　　提要
　　　　(臣/)等謹案宋景濓未刻集二巻明宋濓撰濓
　　　　集重刻於嘉靖中行世已乆此本乃
　　　國朝順治乙未濓裔孫實穎得文徴明家所藏
　　　　原刻舊本以示金壇蔣超超擇其中今本所
　　　　未載者得三十八篇編為此集以補其遺今
　　　　以嘉靖中韓叔陽所刻重勘其中跋何道夫
　　　　所著宣撫鄭公墓銘等十一篇皆今本所已
　　　　載超盖檢之未審其餘二十七篇則實属佚
　　　　文推究當日之意盖或以元代功臣諸頌及
　　　　誌銘諸篇大抵作於前朝至明不免有所諱
　　　　或以尊崇二氏不免過當嫌於躭溺異學而
　　　　隠之觀楊士竒東里集倪謙文僖集凡文章
　　　　為二氏而作者並别為巻帙附綴末簡不散
　　　　入各體之中則正徳嘉靖以前士大夫之持
　　　　論可大畧覩矣然古來操觚之士如韓愈之
　　　　於髙閑文暢持論始終謹嚴固其正也至顔
　　　　真卿書多寳塔碑撰麻姑壇記於平生大節
　　　　要亦無虧厯代文集此類頗有固未可以一
　　　　端論也觀是集者知其持論之失但以文章
　　　　取之可矣乾隆四十五年六月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　總　校　官　(臣/)　陸　費　墀
欽定四庫全書
　宋景濓未刻集巻上
　　　　　　　　　　　　　明　宋濓　撰
　頌
　　皇太子受玉册頌
至正十五年春三月丁亥朔越八日甲午皇帝命太尉
汪家努持節授皇太子玉册及冕服九旒在廷臣鄰莫
不駿奔東朝恭行大禮越翼日乙未復詣大明殿俯伏
拜舞舉觴上千萬歳壽百僚具欣無間小大僉曰我太
祖聖武皇帝茂昭寳訓預建冡嫡嗣服繼綂累葉上承
靈貺㒺敢或違今我皇帝春秋方􁆖即定元良以紹隆
丕構其神謨睿斷與雷霆同其英烈山嶽同其雄高河
海同其幽深求之前古夐然無比嗚呼盛哉然以萬國
至衆主器至重豫定則治否則亂治亂所闗不翅一反
掌之易布在方策葢可見已奈何為人上者不是之思
嗣亂相尋有不忍言惟我皇帝聖神文武與天同運而
不以四海自私惟皇太子剛果温文與聖合徳而足膺
主鬯之寄明兩作離照耀無窮對越天地之耿光丕承
祖宗之休烈是可以無媿者矣易曰主器莫若長子記
曰一人元良萬國以正其是之謂乎臣濓遐方賤士躬
聞大慶不敢喑無聲歌謹遵詩人美盛徳之義而作頌
曰
皇朝御㝢圖治靡寜邦本既建萬國以正仰瞻紫微中
居帝座前星煌煌厥象斯著聖人法天夙夜弗違爰升
上嗣以弼大基春日載陽洊雷出震龜協筮從降兹大
訓乃勑近臣持節而馳錫以玉册冕服九旒(叶音/釐)帝曰
休哉神器甚重繼體之思朕敢不悚汝宜敬事勿懈益
恭服滋寵嘉祗謁太宫勿謂天高徵應甚速勿謂宫深
千里在目若軍若國汝撫汝監流祚無窮朕心乃安皇
儲翼翼拜手稽首臣敢不朂以主鬯負百僚萃止冠弁
之峨舞蹈不足繼以咏歌四海之命懸於元冡少陽位
隆不震不動何威弗宣何氣弗清太白斂芒天髙日明
微臣作頌流播盛徳勒之貞珉埀示千億
　　皇太子入學頌
至正九年某月日皇帝開端本堂命皇太子肄業其中
致聖功也前期一日司經設帝坐于堂中南面朱几在
其南薌俎又在朱几南俎前有筵復設皇太子位于坐
西東面太子太傅位于坐東西面諭徳贊善二人文學
一人位在太傅之東皆西面北上厥明司經以裕皇所
御聖典寘朱几上公卿子從學者分東西序立堂南北
面以中為上正字一人司經一人對立兩序端以劾不
如儀者贊者𨗳皇太子就位立諭徳以下亦如之皇帝
遣使者來致命在位者皆北面立受以次出堂門外望
北闕再拜者二復初位贊者又𨗳皇太子至薌俎南北
面立升筵再拜就筵北跪焫薌于爐者三少退再拜復
位立如初凡拜若跪公卿子咸從司經以聖典還閣几
與俎皆徹皇太子即位坐諭徳以下皆坐公卿子别設
几席于諭徳位西皆再拜贊者引齒最長者一人執贄
自門左入即席跪奠贄于几復位如初又再拜拜已執
斚以升執尊及脯醢者從詣諭徳西東面立注酒于斚
即席跪行一獻禮從者薦脯醢贊善文學亦如之少退
執事者勺酒授諭徳以酢獻者復位如初皆再拜贊者
退司經設授讀位正字一人執策啟皇太子受經一人
詣諭徳請授經至位東西相向坐授受已復位如初惟
皇帝丕式先王成憲敷佑四方旁求俊彦用廸皇太子
以學惟敬惟慎如此其至實萬世無疆之休敢拜手稽
首而獻頌曰
於赫皇帝日照月臨飇馳霆轟克威克明國本既定(叶/音)
(庭/)萬方靡弗承乃命宫師乃闢宫學侯諮侯度侯究侯
宅于彼有覺宫學峨峨龍樓之阿奕奕其楹侐侐其廷既
穆且貞皇帝曰噫莽莽九圍此實其基其基何居有書
有詩羽籥干戈亦以其時爾尚朂哉毋越我彛我心我
縻毋隳我維我善我師上窺黄虞百度惟熈皇儲曰都
敢不敬恭以養其䝉以徼其功以逹于家邦(叶布/洪切)旭日
煌煌出自東方鸞車彭彭青旂陽陽珮玉鏘鏘躋彼新
堂載誦載弦或舞以颺帝命㒺敗荒維幅員既長維天
命靡常匪德曷臧兢兢皇皇寤寐弗忘於赫皇帝詒謀
寜止皇儲則之學又烝止百祿盈止庶績凝止庶績凝
止萬世期無已
　　國朝名臣頌(有序/)
帝王之興必有不世出之人豪以自赴雲龍風虎之㑹
易所謂聖人作而萬物覩者是已我皇元受天明命撫
安方夏天戈所指萬方畢從是故一鼓而諸部服再鼓
而夏人納欵三鼓而完顔氏請降四鼓而南宋平東西
極日之出入㒺不洽被政教共惟帝臣雖睿謀雄斷動
無不勝亦頼熊羆之士不貳心之臣有以誕宣天威故
功成治定若是之神速也自今觀之䧟陣攻城無戰弗
克則有若魯國忠武王之倫面折廷諍丕贊皇猷則有
若耶律文正王之屬斟酌百王恢𢎞文教則有若許文
正公之流其他智士謀臣袂接肩摩殆未可以一二數
稽之於書在虞則有四岳九官十二牧以亮天功在商
則有六臣保乂有殷禮陟配天在周則有五臣為輔以
克脩和我有夏以皇朝嫓之未足多讓夫以明良相逢
如此之盛治功告成又如此之懿意謂有以宣著鴻猷
勒之琬琰昭示無極逮兹百年而頌聲不作非甚闕典
歟漢唐之臣本無足議陸機吕溫尚濃墨大書為之頌
贊况逢今日昌熈之運安可默默濓竊不自揆輙取行
事著明熟於耳目者自魯國忠武王而下凡二十二人
人各為頌雖立言不文亦頗謂能美盛德之形容使讀
之者知列聖之勤勞諸臣之忠藎王業之成匪一朝夕
其於治道似不為無所助也苐以金匱石室之藏遠在
天上有非遐方陋儒所得窺故其所頌止此而已非敢
有所略也
　　　魯國忠武王穆呼哩
鄂諾之河白氣如虹王生其中虎首虬須為天下雄光
輔帝極憲天惟聰如鷹之揚如飈之發如雲之從右執
大斧左櫜彤弓鐵壘層層一劈而崩遹駿有聲諸部用
平相彼完顔逞于滛凶我伐用張旗鼓有容僵屍百餘
里澮河為紅太行以南歛手就降(叶音/紅)帝録其功錫茆土
之封丹書鐵劵與國始終傳世于無窮
　　　淮忠武王巴延
淮王桓桓凝峻寡言一言之間如雷破山及履上台四
國爾瞻誓師南征大亂汝戡三軍飛渡目無江南前扼
其吭宋膽自寒老梟既夜遁直擣臨安俘厥君臣大敷
帝仁皡皡熈熈市肆不移宋鼎已易而民弗知崇德報
功王謙讓弗居此天子德威臣何能為古有曹彬於王
見之
　　　楚國武定公阿爾哈雅
於維楚公既勇且武手挺白矛能舂猛虎建謀於廷謂
宋疆可平王師出征公實在行陷陣攻城風馳霆轟一
駕而襄鄂下再駕而吳楚寜山獠洞貓被毳荷氊亦歸
王明士出其門咸為國楨能黼黻皇靈嗚呼楚公葢世
之雄
　　　廣平貞憲王王昔
倬彼武忠驅猋駕雲來奔真龍無謨不宣無戰不從有
孫烈烈勁氣直節雷霆之下孰不殞㓕王不震不懾宗
藩攝難變生肘腋帝命出師三戰三㨗鶴馭上賓衆言
沸騰王靜以鎮之神器弗傾玉帶寳衣用旌爾能社稷
之臣繄王之倫
　　　河南武定王阿珠
河南之先世有大勛列陣蟾河强部禠魂三炬夜爇回
鶻乃奔乃蹴汴京以洗妖氛西南夷不庭即勒鋭兵以
討以征金鼓震天躍入其城縳叚智興及生河南沉幾
有智挺英毅之氣瞋目一叱萬人皆廢顧彼江南一彈
丸之地恭行天誅羽書日馳卒獻馘京師九土茫茫來
享來王開元祚于無疆
　　　洪陽忠武王伊徹察喇
(闕三字/)將一氣之傳有如洪陽不負其先威容言言望
之如神親(闕三字/)宿衛帝宸白斥大姦㧞去禍根金山
之隂蟻附蠭屯王鞠其軍以綏遠人以鎮北門以靖大
藩寵賚加厚鑄印如斗大有烈光千載弗亡
　　　勾容武毅王托克托呼
西北絶域有山峨峨襟帶二河其人鷙猛如(闕/)負戈况
我勾容人中之傑來輔真元孰得而遏從大軍北伐應
變如神有堅必㧞成杭海之烈譬如太阿百錬不折無
媿臣節
　　　耶律文正王楚材
惟楚有材晉實用之逹人先知曰千里駒堂堂中書執
政之樞相我太宗拓開鴻基拱立龍庭上陳帝謨三靈
協和萬象昭蘇舒吾陽和脱彼翦屠人文褰開民獻爭
趍於變時雍上登黄虞厥功何如請視鼎彞
　　　楊忠肅公惟中
西域小邦以險自嬰帝命楊公徃宣威靈雷霆震驚風
雲流行孰敢不來庭秉鉞而南椎結卉裳懼不能兵恒
山蘖牙盤㨿大明公仗節而呼巢穴用傾鼎湖遺弓乾
綱解結公以兩手上扶日月不欹不昃小大畢逹海外
有帝業
　　　汪義武王世顯
金運之熄亳社已屋誰栅石門廵陴慟哭時維汪王義
不負國國亡三秋將焉寘力神元龍興六合有赫遂乘
剛風來朝帝側出其所藴以效勞績乃截嘉陵乃踐大
安乃擒勁帥撤蜀之藩王之出矣提㦸而前氣吞三軍
王之旋矣雅歌投壺右琴左尊既武且文懿哉元勲
　　　張獻武王𢎞範
眞人開天時乘六龍麾斥八極羣雄雲從劍氣上衝日
星晦䝉宋人不恭假息海邦帝命張王汝師汝將汝㧞
樊襄汝渡大江汝揭義旗以受其降王既受命横槊上
馬鷙擊隼翔有夫甚武直奮大刀衆莫敢當王迎刺之
應手斷肮軍氣益揚大聲震天敵有手若亡遂籍其土
疆遺爝未息厥勢猶彊帝壯王之威復命征征(叶音/張)寳
劍名甲錫自尚方一麾而殞海波鏡平(叶皮/良反)崖山蒼蒼
武功洸洸
　　　劉文正公秉忠
賢者在世視時詘信掛瓢武安絶世離羣翻然而起拏
風躍雲乃壘乃城乃闕乃庭乃建灤京灤京之封龍岡
欝冲王氣所鍾伊劉公是庸作皇邑土中敷文教萬邦
(叶/容)馳車書來同維公之功
　　　史忠武王天澤
諤諤忠武有力如虎斬將搴旗疾行如飛統諸侯大兵
前無堅城馬不留影士不留行梟李擒葛氛䘲肅清兇
鷙既鋤殘惸亦寜春生秋殺以奠邦經以嚴邦刑維忠
武有勇大敵不恐惟忠武有慈服即弗誅維忠武有節
始終弗湼紀功旂常為邦之光
　　　亷文正王希憲
天啟景運挺生人豪豹畧龍韜呼吸風濤英英亷公才
雄氣騫力捧濳龍上升九天誕彰皇威闗隴晏然廣厦
細旃嘉猷日宣出鎮遼霫强宗震疊移節荆湖民氣遂
蘇連征大猾正氣烈烈式揚發則莫我敢遏大星煌煌
西流于堂天下之傷
　　　竇文正公默
有倬竇公誾誾而馴雍雍而惇炳炳而文大衣埀紳似
不能言及摧權姦執將排山綱常之陳皦若白日照耀
天下至今有赫大道既明旁藝亦精九箴所及以死為
生其學之醇其志之忠宜耄矣之嗟發自帝𠂻
　　　姚文獻公樞
煜煜龍泉神彩内明視之如空其鋒所指無物不斷其
疾如風嫓之文獻雄姿英發靡有不同在前無古在後
無今有志卓卓倡道蘇門上泝泗沂下探闗洛施於有
政蔚為王佐務盡忠諤立經陳紀禮賢黜邪風動四方
大開文明輦致雅樂實自魯邦不殺之諌晝夜諄諄舌
不得藏治定功成渾然無迹莫窺所存左許右竇三人
同心扶乾植坤如帶如礪信誓弗渝永世有聞
　　　許文正公衡
濓洛之學傅自武夷重徽疊照日星昭埀逮我許公尊
聞行知(闕/)若親樞寒泉之麋張皇幽眇釐析毫絲如臯
陶淑問畢其情辭如后羿注矢不失其馳既入閫域遂
升堂基横經胄監衿佩鏘如袪其人私牖其天彞釋其
偏岐挽其九衢德成財逹昭用于時黼黻帝治甄陶泰
熈明體適用公實庶幾無德弗報四海祝尸嗚呼許公
百世之師
　　　吳文正公澄
紫氛蟬䏈神物蜿蜒有開必先山川降神自元而貞篤
生哲人慎斯勤斯絶乎等夷於道早知厲如秋霜煦如
春陽何德之昌抱膝而居氣葢八區關而弗舒玩心神
明操觚弗停興衛聖經學徒是依毛之有麒甲之有龜
㪺其淵冲以消吝封心熈氣融大明當軒屢聘益尊施
教成均北許南吳先後合符人文之敷
　　　董忠獻公文炳
伊龍虎君實生羣英一吹一嘘霜落變更長江天塹其
險莫前公挾二季破浪爭先横行而㨗喜動帝顔㦸手
指天焦山萬艘櫛比雲浮公大呼突陣蛟泣龍愁横屍
蔽江水為不流淮城雖築敵氣未讋矢石四集貫公臂
及脇公㧞去之督戰益力韓彭之勇良平之謀方之於
公吾不知其孰優
　　　郝文忠公經
瞻彼郝公上師孔顔挺然一氣立天地間銜命出使仗
節弗屈十有六齡有如一日楗門塹垣不翅獄庭臣節
甚重萬死實輕吐其崛奇見於直筆奸雄雖亡誅之則
力漢有蘇武囓氊海上郝公繼之雙璧相望
　　　程文憲公鉅夫
巍巍世祖度越百王義聲神威撫壹宇疆公起佐之仗
義激昂咸韶皇度衮冕憲章乗傳來南繡衣焜煌玉札
牛溲藥籠並藏出而醫王小大畢張吐握見賢如渴得
漿雖居鑾坡不異廟堂以順為明以柔居剛式憲且文
於爍其光
　　　劉文靖公因
先生之心嶽鎮川澄先生之操玉溫石貞先生之學寤
寐六經岐陽之鳳魯郊之麟和氣襲人盎然陽春發周
孔性情挹其深醇或出或潛與道周旋九京可作吾為
執鞭
　　西域軍中獲角端頌
我太祖皇帝之龍興也靈承帝命寵綏四方克烈既臣
乃蠻攸服遠近諸國徃徃嚮風内附而東印度遠在西
域之陲負固不庭帝乃震怒移六師以征之師次鐵門
關之下厥有神物麕身而馬尾獨角而緑文胸人語曰
王師宜早還帝因訪問近臣耶律楚材楚材對曰是獸
名角端能日行萬八千里其見則惡殺之象殆天使之
告陛下邪帝即日下詔班師臣濓謹稽諸傳記角端有
二焉其狀類貊角在鼻上中作弓今鮮卑及胡休多國
尚或有之其一能曉四夷諸聖在上明達方外幽遠之
事始奉書而至此則自周秦以來厯千餘年之乆絶未
之聞而獨于神元見焉豈非聖德有以動天靈異之物
莫不自至也歟漢元狩初武帝行幸雍祠五畤獲獸一
角而足有五蹏協律都尉李延年及司馬相如之流尚
竭其心思播諸樂歌千載之下令人讀之有若親生其
時而觀其事者矧今之所獲古所未有使延年相如輩
得際今日休明之治則其咏歌聖徳於無疆者又未知其
何如也臣濂雖不敏其可已於辭乎謹拜手稽首而獻頌曰
於赫太祖肇基龍荒手持黄鉞日靖四方飈飛雲流
無敵弗剪孰敢不恭以貽誅獮維彼印度疏勒之西
敢抗六師大命卒迷帝乃震怒爰飭其旅爾禡爾牙
爾桴爾鼓龍旗載揚列星以光指于西疆白日為黄乃
有神獸麕身馬尾獨角桓桓人立而語帝詢近臣厥獸
何靈近臣有言角端其名天子好仁奉書而至曷釋戈
矛綏以文治帝曰俞哉我師亟還爾弓則櫜爾矢則鞬
有聲鍧鍧震撼四國埀衣龍庭化行絶域九有之臣(原/)
(闕/)載呼天地動色神人其愉惟我太祖祗承上帝帝度
其心純一不二惟我太祖乃武乃神戢暴遏劉綏我下
民惟我太祖恪慎天戒曾不移時戎車返斾神獸之來
自天降祥匪天降祥惟帝之昌孰其嫓之古聖有作龍
馬出河神龜浮洛黄支之犀九真之麟何世不有匪徳
之因皇靈赫奕覆冐下土魚鱉咸若鳥獸率舞曷其基
之自兹始之茫茫八樞莫敢不來唯德動天薦兹嘉瑞
小臣勒辭永貽世世
　　天台教宗圓具頌
三千性相百界千如此天台教觀第一義也有能於此
悟入融萬法而師一心即一心而達三諦其近於佛之
知見乎比丘法咸示濓圓具圖像於是合掌作禮而説
頌曰
我觀妙境不思議三千性相恒宛然心佛衆生本無二
不為迷悟有增減大充法界小塵沙一一具此無量法
須知一念即三千三千一念亦如是譬如空懸十寳鏡
鏡前然一光明燈一燈徧入一切處一切振歸一燈内
光光涉入了不礙互徧互融無盡藏此境即空即假中
而亦不落空假中非先非後非異時舉一即三三即一
事理俱攝無差殊修性齊照亦不别五佛開顯大車譬
只此一乘圓具㫖若祗觀心不觀具乃以一觀分二家
或約三諦作二造有昧圓融秘宻義妄真染凈無異觀
是非能所亦雙泯徧虚空界盡法身一法外求即邪道
惟此如來正法門有非語言能擬議大海可飲風可捕
厯刦讚嘆莫能盡
　書
　　擬荅魏錡絶秦書
昔我嬴秦實長西戎獻公不我鄙夷以伯姬歸我穆公
穆公不敢忘獻公薨國内不靖羣公子出奔穆公懼大
國社稷之隕㑹齊人納惠公于晉惠公許以河外列城
五東盡虢畧南及華山内及解梁城言猶在耳乃即背
之㑹晉荐饑來乞糶於我諸大夫惡惠公二三其德也
欲乘饑伐之穆公則曰其君是惡其民何罪於是乎輸
粟于晉自雍及絳相繼不絶未幾秦亦饑穆公又曰晉
君其能恤我民矣乎遣使之晉惠公弗念穆公之施絶
而弗與穆公不得已有韓原之師相從惠公而西雖然
豈敢以至即改館饋七牢焉使歸于國及晉再饑穆公
又餼之粟惠公薨懷公遣師軍于廬柳威靈所加孰不
畏之我穆公忘己之弱使公子縶如晉師天誘其衷退
軍于郇文公遂入曲沃朝于武宫吕郤畏偪將焚公宫
以圖不軌穆公知之乃潛㑹文公于王城誘而殺之文
公即位來逆夫人嬴氏穆公以晉國大臣未附俾三千
人衛之以歸微我穆公惠文之能有國未可知也則是
我有大勲于晉豈惟諸侯知之皇天后土實與聞焉文
公當不忘我舊德戮力同心以輔王室子帶之亂天王
出居于鄭使左鄢父來告難亦使簡師父以告于晉我
穆公左執鞭弭右屬櫜鞬親帥師屯于河上以逆文公
文公恐我分其績也乃辭我師而下納王于成周殺太
叔于隰城而獨受陽樊温原攢茅之田我穆公不敢言
文公自是信宣於諸侯虞夏商周之𦙍莫不震疊相率
而朝于晉非為秦也文公又以諸侯方睦欲修舊怨于
鄭穆公畏文公之威不能自寜急出師軍氾南鄭伯恐
使燭之武來言曰君嘗為晉君賜矣許君焦瑕朝濟而
夕設版焉君之所知也夫何厭之有既東封鄭又欲肆
其西封若不闕秦將焉取之穆公聞其言而懼結盟而
還文公薨襄公即位穆公有事于鄭未嘗以一矢犯晉
疆場襄公蔑棄我穆公以墨衰即戎敗我于殽殄殱我
卒徒係累我三帥我穆公亦不惟晉之怨乃自悔過誓
告於羣臣然猶徼靈於惠文以事我襄公襄公不察
我之誠又帥宋陳鄭三國之師取汪及彭衙國中之人
怒曰晉不報德則已乃日事干戈是欲滕薛我也將悉
索敝賦以待于郊亦冀晉人遣一介行李之來修復舊
好襄公唯力是恃又伐我圍邧新城襄公薨穆公亦即
世晉人以國家多難欲立長君使先蔑士㑹如秦逆公
子雍我康公唯穆公之事是傚多帥徒衛以納之晉人
遽食前言而立靈公又敗我于令狐自時厥後又取我
少梁又戰我于河曲康公薨共公即位靈公亦悔于厥
心欲求成于我又不明言以侵崇急我共公惡其詭道
弗敢與成靈公薨景公即位景公不務撫綏秦民又迫
我于輔氏景公薨君嗣厥位寡人謂二三大夫曰我兩
國匪以玉帛相見而以興戎寡人之恥也盍行成乎君
亦降心相從㑹于令狐而盟于河之東西口血未乾又
使魏錡乞師乎魯欲以伐我且以蔓辭以文致我罪寡
人聞之困獸猶鬬况國乎君既有意督過矣寡人亦何
愛一國士卒不與君周旋左右乎君若恵顧前好唯令
狐之盟是申是尋亦唯命鍜乃戈矛備乃弓矢俾兩君
相見于野亦唯命寡人敢帥西方之諸侯俯伏以聽唯
執事其進退之
　　五氣大有寳書
陵梵騫辰五氣大有寳書為句曲外史陳太虚作太虚
性好道合丹鶴臺澗中聞余嘗究大洞真諸部書求發
其秘予因攬精搴華為辭五章托于中黄靈君序以告
焉然而語各有微意皆有寓太虚慎覽之則𤣥𤣥之道
畢矣序曰
𤣥元浩刦龍漢開天中黄靈君三景之尊運動玉樞道
合大始神化𤣥幽莫知其幾據白蜺坐敷演妙音陵梵
騫辰分合五氣五炁鬱勃凝為天章九始東炁龍文流
𤣥瑶華洞陽王都廻先太黄開清二象淵通空清凈霐
上炙五衝三微南炁神文委精堂曜煥户觀明啟庭八
都録圖十澤應徵上下蓊蓂神駕肅征七華西炁策文
命基象極載御璇房薦釐天元危宫六天上書寒靈之
府日闔以舒五威北炁皇文馭剛孝芒宸居梵度翕重
鬱隂絶宻明都皓良泉曲宵臺煜煜吐陽一元中炁王
文養和上無宛黎下爽龍阿虚皇𤣥老於此嘯歌神母
亭毒萬有乃多青赤白黑從横糾錯黄氣間中八角布
燿景靈㪚煥潛運勃英堪輿停輪日月避舍郁紛紛羅
光徧璇極元陽玉匱九靈𤣥篇大有寶書實垂玉簡飛
𤣥上(闕/)惟耀魄寳或靈威仰或赤熛怒或白招矩或協
光紀或含樞紐晝夜動行游神黄寜朱熾下藏𤣥冥上
升凝合妙真洽于太神與道為祖周流入津羅明皇真
濛翳大神龍變巴元刦仞之神元康和陽出入七門神
風流烟歸于無明無方無象無景無聲無兆無朕無幽
無明廓落單鬱皇朗流泠大微扈衛紫垣鬯英可以度
世可以延齡可以閼邪可以辟兵藏之金室龍鬼守扄
勿授下士以䙝我天經焉
東方延藍渺鬱康彌浮皇洞真青炁九始龍文
太清混微天一芽至神旁魄飛九遐靈腴上浮三素遮
神霄赤明生玉葩陽林褰開洞真過紫充藏胞暈幽霞
帝真𨗳肥上範和翠𤣥交象胚輪華化生無方正不衺
生生不卹年刦多
南方帝漻禪育郁羅乾那洞神赤炁三微神文
太明開景標朱陵大化坱圠物以神星馬在皂鶉吻伸
絳泉上捲華池津梵英公子司炎垠華闕陽堂風火輪
自然𤣥照符明真繁想刋落曜中根遥翰輕迅上天閽
赤混寶瀣資精元
西方顥凝飛𤣥雍觀龍炎洞精白炁七華䇿文
太素皇梵楊金晶白藏御序肅五兵空洞浮寥𤣥極并
散華潛收哺飛明紫陽瓊蕤割辰衡旋闗起爽歸元瓔
嘉穟還結真一庭泰𤣥左右棲八靈昏昏黙黙中有精
須延勿使霆鬼偵
北方爽朗兠術大演瀟圖洞明黒炁五威皇文
太㝠浩阿君四濛清泠使者都大宫王靈𤣥胃四日彤
纒以長它澁欲封寒庭幽閨壓羅鄷雙館陰閉闗元通
騫爽廻翳神自雄浮游反命藴冲容離羅来居百霛從
出入三際應無窮
中央阿奕流華曜駕廻歘洞靈黄炁一元王文
黄房淵𤣥圍中規懸空特立無東西虛元煥落含浮黎中
扄束紐北極齊神煇旁射嬰素蜺太乙流珠混若臡黄寜練
胎元命稽隂陽大分和天倪鬼户闖人日嘯啼至士聞
道當勿迷
　記
　　太乙𤣥徵記
金華宋濓賦質甚弱十日九疾生産作業之事皆力有
所不任唯日學操觚造為文章精思弗得罷極就寢夢
一老父白髪鬅鬙與雪鬬潔身被黄服手支青藜杖徐
徐而前招濓謂曰若何疲思之甚邪吾乃太乙之精在
皇漢時曾降天禄閣以洪範五行授劉向若今意有何
圖第言之吾當有以處若也濓再拜曰下土蟣蝨臣不
自料得接休光以沐浴神化亦既幸矣復不以臣之微
賤使吐其情辭雖無知敢不精白一心以承靈貺臣受
氣于天孱弱而䝉庚戌之歳律中應鍾日在于氐地寒
以風母姙七月臣體即降生未五齡百疢交攻熱火鬱
木邪沴制陽肝風動揺手牽目瞠謁醫視之謂為瘛瘲
毒艾焮膚其苦莫膺雖脱于虎口筋骸弗彊有牛負軛
有鏄在場力既弗任田卒薉荒幸有書一束塵齧蠧戕
振拂敺剔以佩以藏以嘬以嘗以求其方疲精竭思攻
為文章窮年矻矻恒不知變更太乙曰吾聞心有所溺
者必有所甚樂也若之所嗜如是將樂之邪抑弗獲己
也濓曰臣為文之時獨潛闔廬五官内守形若橜株凡
慮既澄運思希夷上升層霄下入重壚絪緼庶彚彌布
大區自形自色匪可數知一一攝之若禽在笯若獸在
周阹縱健距㨗羽曾不得離其範圍及夫意暢氣熈與
神合機岳盪河翻雷椎霆驅倐爾隂合歘然陽施鬼出
電入載正載奇萬化千變莫窮端倪雖身執台樞腰懸
金魚饍羞熊蹯居餙璇題入則麗姝吹竹彈絲出則戎
士負弩曵旗亦不足以喻其適臣實樂之初非有弗獲
己也太乙曰若樂則樂矣古之人亦有業是者乎濓曰
有之雖更僕不可盡也請陳其畧昔有鉅儒曰太史遷
豪氣孤騫濶視無前執筆著書動數萬言秘之金匱及
藏名山至今文光上燭九天董生三策揚雄太𤣥相如
大人退之五原若修若軾若鞏之賢各有論著焜燿後
先虎鳳騰躍韶鈞相宣汗瀾卓踔盤紆蟬連業之既專
厥功乃全其功何居而磨研之耔之穫之湘之㵸之炊
之酌之使心樂之一日不治若芒刺肌六氣昏昏精神
不來由是觀之古之人所業其亦有以哉太乙曰嘻若
言陋矣知冠角􁋡胡之為象而不知弁冕纓緌之制知
糗飯藜羮之為美而不知淳熬肝膋之味知吳歈楚豔
之為曲而不知夏濩武勺之音若言陋矣濓於是憮然
自失膝行而進俯首至地且拜且祈曰臣不佞竊受教
於先生長者學文二十餘年自意已造其極不知猶未
也夫井魚固不足以語天夏蟲固不足以語寒幸察臣
之誠憐臣之愚授臣以要道使臣聞之雖即死無憾太
乙愀然不答濓復殷勤致辭俯伏俟命歴一時之乆太
乙三嘆而後言曰上堪下輿惟人中居厥初茫沕夢未
有知野鹿標枝蚩蚩狉狉聖人者出扶弼教基揭我日
月燭我㝠馗所謂建生民極立天地心者是不有其道
歟道雖無形揆文可知典謨渾淳卦畫閎奇雅頌恢張
禮樂威儀春秋謹嚴衮褒鉞誅不由於此去道遠而舍
其根荄玩其葩葉而何以史遷諸子為且非文不行非
文不章天子非文曷風四方諸侯非文莫守其邦卿大
夫非文身鬱不揚士庶人非文卒遏于鄉故云文者乾
坤之粹精也隂陽之靈和也四時之衡石也百物之銛
鍔也中國之采章也四裔之儀法也可不務乎彼辨博
馳騁以邪奪正是誣世也卑辭甘言藉威取寵是媚權
也佞墓受金是非舛繆是㒺利也氣亡魄䘮懨懨不振
是萎薾也抽青嫓白眩人耳目是聾瞽也若此者弗可
枚舉其文乎哉其文乎哉吾前之所謂文則異於是矣
充於一身和順内積英華外發逹于四國民物阜康政
教鬯洽筆之於書則可為天下後世法傳曰有德者必
有言若之志勤其亦慎所學哉言訖四方晦㝠飊風上
行仰視天門如有火光反而顧之太乙巳亡濓驚而寤
不知其為何祥也乃召日者占之日者端櫝出蓍左右
揲之掛而扐之遇復之離曰是謂後得而先迷百折旁
岅倀倀安歸雖車堅馬肥終九顛而十隮或道之於崇
期載旌以驅歴國通都膳宰致餼司里授廬不亟不徐
直抵夫𤣥聖之所居葢復者不遠復也而重離又文明
之象也此殆示子學文充微乎濓於是惕然悟悉燔毁
筆硯取六藝燖温之未幾學果進
　　浦陽善應精舍記
我大雄氏説法度生凡其住處衆所依止以是因縁成
大蘭若黑風飄船舫流入羅刹國軀命不能保此以何
因縁葢為貪欲故由貪漸滋蔓業障永不凈我今建梵
居皈依大悲入旛葢及床坐一一盡莊嚴藉是象教力
欲捨諸所有所有既空故空空亦無有譬如大圓鏡中
放無量光不去亦不來不内亦不外如如屹不動隨物
悉現形茍涉世間相執此有漏因何以能出離汝等比
丘衆當聽我所説於一刹那間成此無上道
　　玉壺軒記
𤣥黓攝提格律中夷則白月流天牽牛正中商飊襲人
仙華羽客凝神黄宫忽翛然遐征西至灕縈之山其山
髙三百五十有八丈而翠河之水出焉其陽多玗琪樹
多瑶草多嬰垣之英赤蕤而素莖皆生玉榮其光熊熊
其氣魂魂其隂有五華之木産實如櫻丹腴而長毫其
埀屯屯膠膠神麟炎尸之厥容類蚪枳首而六眸其音
如榴山河之間有洞房焉中外純素圓若嘉瓠太灝流
晶以雪為城見費仙人從一老父酣觴其中寤而思之
不知何祥也於是以歸藏筮之遇乾之離其繇曰至象
有容豁落無隅渾淪中苞西華流儲超乎元素造物之
初有玉壺之象焉已而游句曲洞天望積金峰北雲勃
勃如練起谷中散為五色霞東去乃指曰是必有異因
躡屐尋之一室皦然宛如神遊所覩者有仙翁年七十
餘冠緑璈之冠被三真朝斗之衣欣然出速予往與之
楫且告之故仙翁笑曰若子所言乃䝉莊所謂外而不
内者也子曾謂吾之玉壺果在此耶溟涬之先忽荒眇
緜洞明兩極混合上𤣥大如忝珠含乎方圜然猶以跡
言也况乎大道無名主宰萬彚鬱紛羅森有不出是壺
之外者是何也至人以白為室以圓為家以虚為質以
潤為華子曾謂吾之玉壺果在此耶仙華羽客瞪然視
愕然驚曰費仙人之從飲者無乃翁也邪吾向所見灕
縈之山翠水之河不其涉幻化耶幻隱而真始顯邪仙
翁不答笑而去問諸左右仙翁姓蔣名應琪金壇人海雲
先生弟子通𤣥學兼究孔墨諸家言金陵學道之士恒
推為巨擘云
　　釋氏䕶教編後記
西方聖人以一大事因縁出現于世自從鹿野苑中直
至於䟦提河演説苦空無量妙義障機鈍利分為頓漸
無小無大盡皆攝入薩婆苦海既滅度後其弟子阿難
陀多聞總持有大智慧結集為修多羅藏而諸尊者或
後或先各闡化源優波離集四部律謂之毗尼金剛薩
埵於毗盧那前親受瑜珈五部謂之秘宻章句無著天
親頻升知足天宫咨參慈氏相與造論發明大乘謂之
唯識宗㫖西竺龍勝以所得毗羅之法𢎞其綱要謂之
中觀論燉煌杜法順深入華嚴不思議境大宣𤣥㫖謂
之華嚴法界觀毗尼之法魏嘉平初曇柯羅始持僧袛
戒本至洛陽而曇無德曇諦等繼之立羯磨法唐南山
澄照律師道宣作疏明之四分律遂大行是為行事防
非止惡之宗薩埵以瑜珈授龍猛猛授龍智智授金剛
智唐開元中智始來中國大建曼荼羅法事大智道氤
大慧一行及不空三藏咸師尊之是為瑜珈微妙秘宻
之宗唐貞觀三年三藏𤣥奘往西域諸國㑹戒賢於那
蘭佗寺因受唯識宗㫖以歸授慈恩窺基基乃網羅舊
説唐制疏論是為三乘法相顯理之宗梁陳之間北齊
惠聞因讀中觀論悟㫖遂遥禮龍勝為師開空假中三
觀心觀法門以法華宗㫖授慧思思授天台國師智顗
顗授(闕/)頂頂授智威智威授恵威恵威授𤣥朗朗授湛
然是為四教法性觀行之宗隋末頓以法界觀授智儼
儼授賢首法藏至清凉大統國師澄觀追宗其學著華
嚴疏論數百萬言圭峯宗宻繼之而其化廣被四方是
為一念圓融其德之宗瑜珈久亡南山亦僅存其盛行
于今者唯天台慈恩賢首而已此則世之所謂教者也
世尊大法自迦葉二十八傳至菩提達摩達摩悲學佛
者纒蔽於竹帛間乃𢎞教外别傳之㫖不立文字而見
性成佛達摩傳慧可可傳僧璨璨傳道信信傳𢎞忍忍
傳曹溪大鑑禪師慧能而其法特盛能之二弟子懷讓
行思皆深入其閫奥讓傳道一一之學江南宗之其傳
為懷海海傳希運運傳臨濟慧照大師義𤣥𤣥三𤣥門
策厲學徒是為臨濟之宗海之旁出為溈山大圓禪師
靈祐祐傳仰山智通大師慧寂父唱子和微妙𤣥機不
可湊泊是為溈仰之宗思傳希遷遷之學湖南主之其
傳為道悟悟傳崇信信傳宣鑑鑑傳義存存傳雲門匡
真大師文偃偃之氣宇如王三句之設如青天震雷聞
者掩耳是為雲門之宗𤣥妙師備偃之同門友也其傳
為桂琛琛傳法眼大師文益雖依華嚴六相唱明宗㫖
逈然獨立不涉凡情是為法眼之宗遷之旁出為藥山
惟儼儼以寳鏡三昧五位顯訣三種滲漏傳曇晟晟傳
洞山悟本大師良价傳曾山元證大師本寂而復大振
是為曹洞之宗法眼再傳至延夀流入髙句驪仰山三
傳之芭蕉徹當石晉開運中遂亡弗繼雲門曹洞僅不
絶如綫唯臨濟一宗大用大禨震盪無際若聖若凡無
不宗仰此則世之所謂禪者也嗚呼教之與禪本無二
門依教脩行葢不出於六度梵行而禪定特居其一由
衆生根有不齊故先佛示化亦不免有異耳奈何後世
各建門庭互相盾矛教則譏禪滯乎空寂禪則譏教泥
乎名相藉藉紛紛莫克有定是果何為者邪此則教禪
異塗猶可説也自禪一宗言之佛大勝多與逹摩同學
禪觀逹摩則遠契真宗勝多所見一差遂分為有相無
相定慧戒行無得寂靜大門非逹摩闢之安能至今廓
如也慧能與神秀同受法于𢎞忍能則為頓宗秀則别
為漸宗荆吳秦洛各行其教道一神㑹又同出於能者
也道一則宻受心印神㑹則復流於知觧一去弗返而
其末流若大珠明教慈受輩尚何以議為哉自教一宗
言之慈恩立三教天台則分四教賢首則又分五教麄
妙各見漸圓互指終不能歸之一致可勝嘆哉此雖通
名為教各自立宗猶可説也自夫本教之内言之律學
均以南山為宗真悟智圓律師允堪著㑹正記等文識
者謂其超出六十家釋義之外何不可者至大智律師
元照復别以法華開顯圓意作資持記又與㑹正之師
殊指矣不特此也四明法智尊者知禮孤山法慧大師
智圓同祖天台同學止觀真妄之異觀三諦之異説既
已牴牾之甚霅川仁岳以禮之弟子又操戈入室畧不
相容諫書辯謗之作逮今猶使人凛然也其他尚可以
一二數之哉嗚呼毗盧華藏圓滿廣大徧河沙界無餘
而餘非相而相非縁而縁非同而同非别而别茍涉思
惟即非聖諦又何在分教與禪之異哉又何在互相盾
矛業擅專門哉又何在操戈相攻遽背其師説哉雖然
適長安者南北異塗東西殊轍及其所至未嘗不同要
在善學者慎夫所趨而已比丘永夀嘗以閩僧一源所
著䕶教編示予自大迦葉至于近代諸師皆有傳贊文
辭簡古誠奇作也夀獨惜其不著教禪承傳同異之詳
屬予為記以補其闕畧予因以所聞疏之如右文繁而
不殺者欲其事之著明葢不得不然也
　序
　　送慧日師入下竺靈山教寺受經序
西竺之書動數百萬言雖其廣博漫衍若大海杳無津
涯其義趣未嘗不著明剴切可以習而通之自判教諸
師各執一説甲是乙非學者始不知夫所趍矣天台智
者國師以五時八教判東土諸經五時則華嚴鹿苑方
等般若法華湼槃也八教則頓漸秘宻不定藏通别圓
也其規模宏深節目森嚴可謂盡矣至真諦三藏則不
然以湼槃等經為漸華嚴之經為頓頓漸之外别無他
也新羅元曉復造華嚴䟽分四教四諦縁起為别般若
為通瓔珞梵網為分華嚴為滿滿則一乘别通分則三
乘也吉藏師復立三法輪教華嚴為根本法輪三乘等
説為枝末法輪法華為攝末歸本法輪法輪言其流轉
而不息也自時厥後以釋迦為屈曲舍那經為平道者
此二教乃江南印之所建也以四阿含為四諦般若為
無相華嚴為觀行湼槃為安樂大集為守䕶者此五教
乃波頗三藏所説也以阿含等為四諦相大般若等為
隱宻相華嚴等為顯了相者此三時教乃三藏奘及慈
恩基依解深宻經所立也而賢首法藏復尊華嚴立為
五乗初為愚法小乘二為大乘之始三為大乘之終終
始二教並依地位漸次而成四則為頓不階等級一念
弗生即入覺地五則為圓一即一切一切即一是為真
俗互融具是圓滿無礙法門長者李通𤣥又别分為十
時始為小乘有教為諸凡夫繋著世法以為實有還將
有法轡勒彼心次言般若破有明空次言解深宻經和
㑹空有令其不滯一邊不有不空次言楞伽明假即真
次言維摩即俗恒真次言法華引權歸實次言湼槃令
諸三乘捨權向實次言華嚴於刹那際通攝三世圓融
盡入一際次言大乘人天三乗雖是同聞得益皆别名
共不共次言華嚴㑹中十方菩薩其來不同共㑹説法
名不共共如是教相離析尤繁然猶據教觀而判之初
不若近代寜師合禪教秘宻而混言之也寜師以諸乘
經律論而祖摩騰曰顯教輪以瑜珈灌頂五部䕶摩三
宻曼拏羅法而祖金剛智曰宻教輪以直指人心見性
成佛之言而祖菩提逹摩曰心教輪其言非不佳而去
佛之意益遠矣判教諸師家異説而人異論其紛紜有
如此者嗚呼為釋子之學者不既難矣乎然不敢以此
而遽少之也原其立教皆為對機機有不同教亦多種
譬大醫王方便治疾疾有實虚鍼有補㵼隨其所見因
時制之茍執于一為害滋甚彼諸師者亦復如是或遂
以甲是乙非咎之不已過乎雖然九師興而易道微三
傳作而春秋散吾儒且爾予又不得不為學者懼也今
日師久游方外以教乘之不易明將徃大叢林從碩師
而受其説聞予頗究内典求片言以為贈予言贅矣一
真法性本自圓明其可以語言文字求之哉予言贅矣
　　序俞神君靈蹟
神君姓俞氏不知其名與州里所居相傳唐未時來勾
吳主上林里吳嫗家以播鼗鬻笄珥為事出言隱顯不
常頗類神鬼語或張葢行赤日中必雨否則雨雖甚必
霽近楓橋十里所有溪善溢咫尺若千里涉者告病神
君釋芒蹻擲之後遂涸性喜篸柳幘間手植園蔬一夕
亦盡化為柳人異之呼為桺仙人云閲三載忽謂嫗曰
吾乃柳星之精被謫來人間期滿當逝即逝毋棺我合
二甕瘞之山椒他日廟食勿用犧牲為薦吾將利爾後
人也嫗從其言瘞畢土人畬山火悞延其家時方長夏
俄有積雪數寸覆之人益驚異相呼作新廟凡水旱及
螟螣害稼厲鬼為凶菑咸奔走神君熈寜中郡守以事
謁廟下舉觴奠酒且再拜及興觴已竭復勺中分而亡
其半餘酒若墻峙弗傾宣和間方臘作亂聲揺浙東西
惡少年欲嘯衆從之神君降于巫曰上帝檄吾帥九天
神兵破賊此曹宜速改弗改必令作虀粉未幾人自衢
來言賊聞瀟瀟風水聲疑有鐵騎百萬自天而下咸棄
㦸遁官軍遂平之紹興初髙宗駐蹕㑹稽監察御史婁
寅亮銜上命請雨致辭未畢天大雷電以風雨隨至神
君於雨暘若果司之者他有禱輙應類此而烏傷大雄
二事尤異十三年夏不雨諸暨縣令輦神君像于大雄
佛刹祈焉始至日燄燄欲然少則片雲當空飛雪着瓦
有聲雪止雨即㴻烏傷有數豪右田相環約同請神君
雨一不從曰吾田幸居中豈有上下沾潤而弗及者神
君戲之獨弗雨其田士人張漙隨計上禮部以夢卜得
失神君報之驗甚由是遠邇敬畏尊之視天神非齋戒
不敢入或御葷肉故慢神君者多嘔血死葢神君不近
腥穢廟前有小澗至今魚鼈不敢入云
史官曰天厯初余在外姻賈氏家見象二龍致雨弗驗
即往號諸神君居亡何雲潝然興轉旋如車輪雪花飛
舞空中已而大雨明日又雨不號神君者雨固弗及也
余竊神之及來勾吳聞薦紳先生言知神君加詳因趨
上林謁神君祝史道予至瘞瓮處有樹二章紺澤若新
沐世傳舁翁之木所化隂風猶冷冷動人學者多疑於
鬼神若考神君之事可不信乎傳言五星之精能下化
為人嗚呼非獨五星然也
　
　
　
　
　
　
　
　宋景濓未刻集巻上
欽定四庫全書
　宋景濓未刻集巻下
　　　　　　　　　　　　　明　宋濓　撰
　碑銘
　　元故亞中大夫撫州路總管張君墓碣銘
君諱仲儀字伯威張姓綘陽人以大官薦由綘學正入
翰林為書寫改户部令史出為江西行省掾俄入掾中
書用年勞遷寳鈔庫副使階承直郎調奉訓大夫杭州
路總管府判官杭為東南一都㑹臨以省憲二府卒有
事左牽右綴若未易爬梳君處其間不吐不茹上下藉
藉稱之曰能吏能吏云海寜潮溢民田廬多沒君憂之
以特牲禱於海神曰民非田不食非闔廬無以居神忍
化為魚鱉宫耶即為魚鱉宫神亦將何依吾恐神不自
寜也神如識我語良海波當帖帖禱畢親沈石水中命
徤卒千繼之未幾復海為地陞奉議大夫兩淛都轉運
監使司判官轉奉政大夫江西等處行中書省左右司
都事豫章歳凶民掘野䑕食餓莩横道因聮裳為旗執
棘矜集城下將為變衆憚不敢往君單騎出呼曰爾等
寜饑死可血死乎我張都事也敢害者前敢害者前民
皆泣拜散去君還言於省臣大發倉廪賑之賴以活者
萬數蕭鄧二大姓以武斷自豪州縣踵門受事顔色小
異輙縮縮不敢進小民重足立戒毋敢高聲語君皆捕
治于獄聞者刺羊豕相慶曰吾屬臥始安枕矣擢亞中
大夫撫州路總管年始六十有八至官一月即喟然嘆
曰顛毛已種種尚可仕弗止乎當從天子丐我婆娑太
隂山間以沒餘齒耳遂上休致之請掛冠徑歸越一年
卒至順癸酉十月十日也君藏書數千巻繙閲不輟上
馬入公府亦銜置袖中人譏以蠧書蟫揺首笑不應曾
祖諤金明昌中舉進士登第官至朝請大夫吉州刺史
聲號赫然祖和抗節不仕父筠以君貴贈奉訓大夫同
知河中府事飛騎尉追封正平縣男元配郝氏再配陳
氏皆封清河郡夫人子男三曰栵早世曰柞奉政大夫
紹興路餘姚知州曰棫廣州路增城縣尉女二孫男一
柞以某年月日葬君某山之下銘曰
於戲乎君其仕也振振其止也誾誾是惟有元能吏之
墳於戲乎君
　　麗水二賢母墓碣銘
麗水有二賢母一曰周夫人元靜一曰龍泉縣君徐淑
夫人適同邑林府君侑縣君歸府君之子宋鄉貢進士
今累贈秘書監丞周夫人知攻書旁愛道術家言嚴齋
戒以事神明奉其姑周氏曲盡孝養主饋非鑿御弗之
進縣君賢甚養夫人亦如之至元丙子江南内附秋九
月兵入括縣君生新州守定老甫六月秘書君急負之
竄大澤中游騎追及射之遂棄新州馳入民廬以終夫
人與縣君辟地東山聞變挾媵人間行蹤跡之又遇兵
麾夫人却而追縣君東行婦姑相持慟曰同歸九泉爾
終不能茍生也夫人計無所出乃號諸神曰神奈何絶
我子既兵死孫又棄中野獨一婦存忍使其顛連乎神
奈何絶我俄而兵目眩似見負裝槖行者持㦸趨奪之
婦姑乃翳灌莽亂走偶過澤中則新州在地弗怖弗啼
媵人愕曰兒在矣兒在矣亟腹以去兵既退抆涙跡秘
書君收骨還家家已破姑婦相依為命僦舍宇以居瓦
罈敗帷澹然能自安縣君年始三十三歳説其再行縣
君指新州泣曰林氏數十世相傳唯此子爾無此子林
氏之鬼且不血食妾何行如之天若未割林氏幸此兒
成立異時持酒一觴滴府君冡上土俾鄉人咸曰林氏
有後妾即死目亦瞑人義之不敢復言新州幼多病二
母保䕶如嬰垣之玉惟恐壞之新州知二母意亦深自
刻厲以文行稱用部使者薦教諭松陽繼擢延祐辛酉
進士第四轉而至今官階中順大夫命書焜煌貤贈父
母人皆以為榮初新州在布衣甚貧鄉先生潘架閣弼
時方貴盛獨奇新州欲以女歸之長女辭次女妙貞曰
從父命爾妙貞遂妻新州荆釵練裳提甕出汲猶寠人
然其奉縣君猶縣君之事夫人縣君嬰末疾不良於行
或啟或處晝夜恒負以從疾且革刲股雜淖藥以進乃
瘳妙貞從新州宦遊三十年亦累封如夫人生四子端
夭誠祖博通經史諸家之學以廕補官至某階建寜路
松溪縣尹彬祖至正乙酉進士累官從仕郎江浙等處
行中書省左右司都事似祖癸巳鄉試第一上禮部不
第恩授處州路儒學正誠祖子三公慶甲申鄉貢進士
慶元路儒學正公庠公亷處州路儒學録彬祖子三公
縉公繹公緩似祖子五公興公質公異公贊公實夫人
之父某宋某官縣君之父某宋某官皆括之巨族縣君
夀六十三卒于大德甲辰九月二日夫人年八十一卒
于乙巳九月二十二日後縣君僅一歳以丙午七月四
日同葬縣西元和鄉之蒲潭嗚呼世多孫子者有之多
而又賢則罕也多而又賢者有之賢而能文則罕也賢
而能文者有之能文而中進士科則罕也中進士科者
亦有之至於連翩起於一門之中則罕之又罕者也原
其所以致是果誰之力歟實二賢母造之也譬之藝櫟
保之于一髪之微馴至於百圍之大使支條敷腴而還
廕其本根二賢母有功林氏者為不細是宜揭德墓門
以詔林氏萬子孫知有所自銘曰
惟林氏世簮纓時傖囊家罹兵一髪存有遺嬰鷇哺之
訖于成由甲科居専城問四馳穆而貞施厥後何繩繩
踵前軌振翹英畜之深發必𢎞日焜燿砰以訇蒲之潭
妥幽靈廓其潛勒兹銘
　　元故榮禄大夫陜西等處行中書省平章政事
　　　喀喇公神道碑銘(代黄侍講/)
至正元年五月二十有八日故榮禄大夫陜西等處行
中書省平章政事喀喇公以疾薨于京師之私第享年
五十有一某月日其子某即奉柩葬于宛平縣東安先
塋之次後十有六年始奉門生楊廸所為狀不遠五千
里俾某勒銘於神道之碑某自退休以來志念凋耗疾
病侵凌凡以文來謁者率皆謝絶重念昔嘗待罪太史
職在論撰公之行能勞烈實應銘法又不敢以衰耄為
辭謹考次而銘之公諱回字子淵世為喀喇部大人族
喀喇古髙車國也我太祖皇帝親征而畧定其地故其
國人徃徃來效勲庸以致顯榮若公家其一也曾祖哈
里巴贈光禄大夫某官柱國追封河東郡公妣䝉古某
氏追封河東郡夫祖雅濟克贈推誠寅亮一德翊運功
臣太傅開府儀同三司河南江北等處行中書省左丞
相上柱國追封晉國公謚忠獻妣金氏追封晉國夫人
考博果宻昭文舘大學士榮禄大夫平章軍國事行御
史中丞領待儀司事贈純誠佐理同德翊戴功臣太師
開府儀同三司上柱國追封東平王謚文貞妣冦氏追
封魯國夫人王氏追封魯太夫人初文貞嘗從許文正
公游親傳其正學施于有政蔚為名臣故公自幼習聞
家庭之訓於經史精微政治得失多所研究業既成以
大臣子宿衞禁中成宗嘉其寅畏從臺臣之請命公為
集賢學士以年幼辭不受大德末復用薦者言擢公朝
列大夫太常少卿先是膰肉之頒無法臨事多紛紜有
力者恒負之而去公為立契勘以定其數小大百司依
數致膰朝廷為之肅然轉太常卿進階嘉議大夫未幾
改寺為院陞公為使公辭武宗正位宸極人情未安乃
選藩邸舊臣出使四方以布宣威德唯公所歴最遠復
命最先上悦深被奬眷盗發海濱有梗漕運丞相議設
康里衛分鎮其地且命公為寓户公曰弭盗在用賢不
必設衛分屯以虚糜廪粟丞相然之事遂寢至大初調
大司農卿公又以疾辭臺臣以風紀之司不振奏選廷
臣付以持節之任公一日入侍上問及之公對曰中臺
表也諸道景也表正則景正陛下宜慎簡正人以鎮中
臺次用剛毅有為者以使諸道則羣有司知畏法矣上
曰卿言得之然非卿莫能勝其任即日除公山南江北
道肅政亷訪使公至振肅憲度治劾暴强風采凛凛屬
部有婦人以殺夫繫獄獄已具公疑其寃重鞫之乃其
夫讎家所殺立破械出婦而坐讎家以刑同列以貪墨
相尚而反惡公之獨潔語數侵公公嘆曰吾安能與若
曹抗衡哉寜謹避之耳遂去官居亡何皆以贓敗人服
公之先見至大末改江南諸道行御史臺治書侍御史
時御史大夫怙權自尊凡議事自中丞以下皆侍立候
顔色莫敢相可否公獨坐與之辨事有不直每執法折
之大夫欲變鄂勒氏獄及黜知印靜甲以用其私人公
咸力爭其非大夫銜公甚及其還朝仁宗問臺臣優劣
丞以危言中公上不荅大夫言之不已上怒唾其面出
之即遣中使賜以上尊復遷淮西江北道肅政亷訪使
廬州從事以受賕被逮累訊不引伏公一問即吐實曰
某信有罪所不即伏者以諸使者與某無大相遠或遷
延冀茍免耳明公既至燭下若皦日尚何言遂伏其辜
㑹朝廷遣省臣奉使河南僚佐有誤射飛鶬係禁物者
即上之大官奉使以其不敬劾免之公抗言曰彼誤中
禁物已貢京師復何罪奉使代天子南廵舉賢黜邪咨
詢民瘼絶不見之事為顧以執公手曰微子淵多聞吾
幾失對矣上憤先朝枋臣舞法不及誅而斃詔法司磔
其屍以狥公奏曰斯人元惡萬磔莫贖但時方春初羣
彚發育豈為戮一遺骸以傷天地之和哉上稱善上欲
選校人材丞相命百工各舉所知有以宦者子為薦者
公曰君不見左悺楊復光之事乎上重惜名爵雖宰執
官階各降一等君乃欲進此䑕輩耶丞相聞公語叱之
使出高麗嗣王兄弟弗睦上欲廢其國為郡縣公曰是
不當廢宜遣使諭之使改過自新諭之不從然後擇其
宗室之賢者而立之爾丞相偕公入奏上不聽復叩頭
力諍乆之乃允留司徒以曹夢炎訟田受賂上怒欲賜
之死公曰受賂而按田不實罪准枉法論不至于死丞
相入奏如公言上疑其私欲窮建斯議者或遽進曰是
回回叅議也上素知公守法律特釋公不問然怒司徒
撓法卒殺之公見上上曰朕雖不用卿言知卿之忠也
寵遇彌渥湖廣省臣嘗出兵討殺峒酋及以賄敗上欲
寘之極刑公曰贓罪應杖律無置死之科况有功可贖
過乎不然適足快夷獠心非御將之良術也卒從公議
得以不死㑹日食上問其故朝臣泛引漢晉事以天道
悠遠為言公對曰日者君象也君不修德則天埀鑒戒
方今經理田賦勞師邊境無罪殺楊多爾濟蕭拜珠皆
足以致天變唯陛下念之上韙其言鎮戍官犯法舊從
行中書總制者决罰後改𨽻樞府事多違忤凡條具機
務以國書譯為奏目前是敷繹多剴切詳緻後每簡畧
不敢盡言公皆請復其舊公在中書與議天下大事剛
正陗直畧無顧忌至於進賢退不肖正法術厚風俗之
属與丞相言之尤力丞相嘗稱公有經濟才且謂人曰
吾以非才備位宰輔每慚見子淵適有除拜左右闞公
在告趨丞相以聞丞相遲之暨公起示以銓目公為簡
去庸懦及有罪者十有二人丞相顧左右曰吾所以遲
遲者為是故也丞相退朝諸佐皆送至私第習以為常
公曰是不過鼓為謟媚耳均人臣也於禮何稽乎獨不
往丞相益賢之英宗崩晉王踐祚時公在京城俄有㫖
捕斬廷臣公懼其有變即夜宿中書與大臣定謀天初
明就其家執之如縛狐兎無一得脱者泰定初廷議及
海漕事公以廪積方饒奏減糧數以舒東南民力上可
其奏拜太子詹事丞進階中奉大夫公上疏言方今國
家之本宜擇正人如贊善王恂諭德劉因者𨗳輔庶幾
他日可望三代之治上命妙選東僚屬公舉方正之士
以聞憸人有來位公上者遂移疾而去改山東東西道
肅政亷訪使未上陞翰林侍講學士知制誥同修國史
公與時相議不合辭遷江浙等處行中書省右丞進階
資德大夫以病免歸晉王崩明宗在北藩未至中外危
疑羣臣㑹議不决公曰處變異於處常神器乆虚非國
家之福也皇弟宜居攝以防他變衆論乃定文宗立拜
榮禄大夫宣政院使公上言乞沙汰僧道以革游食之
弊其所有田宜同民間徵輸擢中書右丞倖臣有以利
㗖公者曰某氏珍寳田宅咸沒入于官吾屬索之宜無
不得者公正色曰既入官即府藏中物尚可覬覦邪况
官食非貧縱貧亦士之常也其人怒而止太師太平王
權勢熾燄炙手可熱公視之澹如面折廷爭謇謇不少
貶故大臣多不樂公者謀出公于外乃除今官公度為
時不容力辭還第頃之聞明宗陟方涕泗交頥不能食
自是杜門讀書不出者凡數年今上皇帝入繼大統夙
夜圖治方徵用老成而公薨矣為震悼者乆之尋賜鈔
二萬五千緡以恤其家公先配史氏王氏俱前卒無子
並封漁陽郡夫人再娶崔氏封齊國太夫人子男五人
祐童太中大夫濟寜路總管汝南之袁潁川之陳是已
公家自文貞左右兩朝殊績奇勲照耀簡册公之兄弟
起而繼之峻躋華要茂建丕猷益有光于前人至子若
孫復克纘承惟謹或以長材出膺郡寄或從科目入屬
奉常而今治書侍御史尤以功名自砥礪所至輙烈烈
有聲人以象賢稱之詩所謂濟濟多士書所謂世篤忠
貞服勞王家者非公家之謂歟嗟夫躬親儷美于前而
又使嗣人匹休于後非盛德之士不能公實有焉嫓之
袁陳未足多讓澤流後裔詎有既邪是宜播之聲詩刻
之樂石使來世之士知我朝名臣有如此者不亦揚休
無極矣乎銘曰
聖皇御天萬方駿奔秉德宣猷厥有世臣猗康里氏遠
昭世序迨于文貞克膺帝輔公起承之奕奕其昌宿衛
禁宸日受龍光洊典秩宗受膰以牘五持使節拜憲屢
肅何姦不鋤何汙不澄嚴霜之下惡草弗生暨㕘廟論
正氣莫奪方之太阿百剉不折上簡主知選貳宫端䄂
中諫疏言人所難乃候北門乃蒞南國乃宣院政乃登
丞弼埀紳正笏屹立龍墀决定大疑為國蓍龜憸任忌
之有芒在背俾服大藩出居于外公則夷然歸休于家
何以為娛道書平(闕/)皇朝麗天無物不被將詢黄髪以
敷至治彼蒼者是胡不愸遺一鑑之亡四國之悲公雖
云亡公多孫子益伉其門重珪疊組東安之原馬鬛其
封駿發爾祥其來不窮河山帶礪勲在盟府史臣勒辭
永詔千古
　　故節婦湯夫人墓碣銘
夫人姓湯氏諱潤字妙光處之麗水人奉順大夫温州
路總管府治中諱全之曾孫忠顯校尉贑州路雩都縣
尹諱垓之孫敦武校尉温州路平陽州判官諱鈞之女
年十七適同里葉氏為贈奉議大夫江浙等處行中書
省左右司郎中諱應咸之冢婦諱珂府君之夫人府君
字孟玉氣高岸恥席祖父勢自念丈夫非赤手致功名
不可曰能單騎走京師謁陳司徒司徒方有寵于上一
見語合謂人曰此吾江南奇少年也亟薦為㑹福院知
印文未完卒年始二十一夫人聞之慟幾至隕絶服衰
終禮屏脂澤不御寒幌青燈唯孤影相照極可念夫人
甘焉或懼不能堪以言嘗之夫人泣曰妾未亡人旦暮
死即下從君子游他固不能識妾心若改俟鐵木出條
枚乃可爾人聞不敢撼葉故右姓郎中實雩都之壻於
夫人為世婣夫人周旋尊章間益盡孝敬處先後由禮
弗忒當府君北上二子士徽未晬士綸猶在娠六閲月
始生夫人鞠廸之士徽能荷家政不失前人尺寸士綸
入儒由金華教諭補吏七閩漕府移浙中彧彧有亷名
部使者索公持節行處州亷知夫人貞狀嘆曰是風教
所繫不可緩趣州縣具文書吏以年未五十援例辭公
罵曰有婦玉潔如此乃欲拘例邪即為按覆以次上中
書旌其閭且復役勿事鄉人士過焉相指告曰此節婦
無忝是門者咨嗟而去夫人嫠居三十一年以至正壬
辰七月五日終春秋四十九孫三士徽子俶信士綸子
俊墓在元和鄉洪唐葬之日則癸巳某月某甲子葬後
五年戊戌六月府君之弟宣慰副使琛為狀羣行遣士
綸來金華徵予銘銘曰
比屋可封孰以節揚宅里是旌世道之傷百鳥紛紜乃
見鳳凰我銘夫人用以戒荒
　　體仁守正𢎞道法師金君碑(代黄侍講/)
吳之長洲有為老子之學者曰金君諱善信字實之家
故儒也曾大父曰琭大父曰暀父曰煥漳州路龍溪縣
尹母沈氏顧氏龍谿之墓故翰林侍講學士揭公實為
之銘君幼凝靜少長好虚無之説欲辭父母去而求師
父母不可授以家事而羈縻之君應酬少間輙取老子
書反覆玩味乆而曰老子之教初不必毁形絶世若今
人之為也吾黨如蓮花生汙穢外接世縁内無所搆鬬
何必去父母哉既止不行且納婦有子矣乃曰父母留
我者我無不盡其責古之至人雖不必草衣而木食巖
棲而穴處然學必有師我將從有道者就正焉時𤣥妙
觀有張雷師生不識錢數能以符篆捕逐鬼神君甚敬
之由是冠其冠而為之執弟子禮已而聞莫先生洞一
者嗜酒醉輙詬罵人雖王公不避時時呼雲役雷狎䙝
如兒戲然君知其有道者則延致而尊事之有所折辱
未嘗為之動色或毁其所甚愛之物亦不以為意先生
知君信之篤悉授以不傳之秘他弟子不得者君盡得
之遂建仁夀觀於城東北隅日與其徒研覆妙㫖凡旁
門小道力排斥不少置其言以為心神至虚無所汨沒
氣定光出諸隂銷盡諸陽自集葢有形者隂無形者陽
陽益勝隂氣益調精我得清凈去道無難矣知之不親
見之不明枯槁於山林何益乎葢其造道之本末可見
者如此君初為子弟時無私蓄既壯能使貲倍其舊鄉
里有糾紛不可解輙為揣摩洞見底裏類使之以自退
不爭取勝遇時之名流必加敬禮有不給則周之未嘗
務遺世獨立以為高而其襟度特為冲曠闢一室植桂
樹若干本於其前題曰桂軒列一二古圖畫徜徉其中
飄飄焉神仙人也故賢士大夫多樂與之遊君年雖高
而視聽步履如强壯一日呼左右謂曰吾死矣遂奄然
而逝非真有所得惡能處生死之際若是哉君生於宋
咸淳九年十二月十一日卒於今至順二年二月一日
年五十有九以其年三月某日奉道蜕𦵏武丘鄉半塘
之原君所自營也君妻溫氏事舅姑克盡婦道教育其
子若女克盡母道人莫不稱之子三人大亨大振大謙
惟大謙為温氏出女四人孫男女合若干人𦵏後十七
年大謙始以建安陳方之狀來徵銘昔老子嘗為周柱
下史周之舊典禮經無不知之非棄絶人倫者也至其
以無為清凈為教漢人用之而天下以治豈無益之學
哉老子遠矣今道家者流所宗漢天師張氏既舉賢良
方正直言極諫其子若孫或徵為黄門侍郎或辟為丞
相椽祚𦙍相承逮今千餘歳不絶有能遵其軌範無廢
人間事而有以究夫道之所存不亦善學老子者乎是
可銘也已始君受知嗣天師留國公起為廣德路道録
仍提點仁夀觀畀之號曰體仁守正𢎞道法師且以聞
于朝再下璽書為之加䕶予既備著君之道至於出處
之大槩亦不得而畧也銘曰
老子有云修之於家其德有餘歴世既乆襲訛踵偽寢
迷厥初歸潔其身長徃不返木石與居有美一人清風
峻標列仙之儒養生有道不斷外縁神明内腴謂人一
心無撓無雜漠然冲虚滌除𤣥覽抱一不二方與道俱
惟是所存久而愈晰百世不渝有崇斯丘表以石章過
者式諸
　　元故朝列大夫同知婺州路總管府事致仕趙侯
　　　神道碑銘(有序/)
嗚呼濓尚忍銘我趙侯也邪初侯未亡時嘗謂濓曰生
平交友雖多唯待制桞公侍講黄公相知為深二公既
已即世吾子其髙弟子也宜有以知我我死子必銘之
濓辭不敢當言未幾侯以執節不回遇害而至于死死
後三月其子友直復衰絰踵門拜且泣曰先子將終時
無他言以必得先生銘為請先生若重辭先子之目將
不瞑於地下矣濓聞之與之對哭失聲嗚呼濓尚忍銘
我趙侯也耶雖然侯不以濓為不肖每以忘年交視之
至其沒也復使執筆以從二公之後其知濓厚矣縱不
能文可不具列羣行以白侯於不朽耶謹按狀侯名良
勝後更名大訥字敬叔姓趙氏先世有屬籍于宋其諱
元儼者實熈陵之第八子封周王謚曰恭肅恭肅生允
良封定王定王生宗絳贈太師安康郡王謚曰孝榮孝
榮生仲鑛奉國軍節度使封南陽侯南陽生士翮贈武
節大夫南渡初自開封遷家睦州武節生不玷武義郎
因添差監婺州浦江縣税務徙居浦江為浦江人武義
生善近訓武郎訓武生汝遷從義郎從義生崇槺㑹稽
縣尉縣尉生必班累贈奉訓大夫慶元路昌國州知州
飛騎尉追封浦江縣男則侯之父也侯少闓敏通蒙古
字學遂以譯曹椽起家補泉州録事泉為寳貨之府大
商巨室犬牙而居侯不少狥大盗弄兵寜都焚城殺守
吏勢甚張州之無賴男子帥衆應之遂謀來攻城侯令
沿河作大栅以遏其衝簡强丁數百乘城侯騎白馬奮
呼後先士氣百倍㓂度不可攻而退中書遣使者造海
舟十五艘期五十日成官降諭而不與材民相顧大驚
畏使者不敢發一辭侯獨列民貧困狀請益之民為侯
生立祠賈胡及惡少年挾帥臣之威肆行市區與文學
椽分爭撾之出血侯縛使赴獄轉興化録事官賦多隱
弊歳勒受役者代輸侯搜舊官書驗之則鄰縣民産也
民服罪大姓數十家倚權貴人乆不輸科繇侯役之無
所遺屢以重勢撼侯侯不為動浮屠鏡空爭長鏡擊死
瘖兒誣之兒忽甦空執送官官受賂出鏡罪部使者以
其牒下侯鏡獄遂成越一年攝莆田縣事縣僧慧與子
華競令人殺嬰孩中子華吏入子華死侯亷得實白其
寃亭民以兵器私鬬訴官互以計相傾三年不决侯憫
其毁家各傳以輕法拜舞而去改漳州路龍溪縣尹俗
尚鬼壘石作祠以奉紫衣神黠民將為奸利必殺犬來
祭侯投神江中移其石以脩孔子廟庭蠻丁峒獠雜居
縣境上官稍侵之輙稱兵暴掠至煩大軍終年屯不解
侯調御有道不敢為變富民蘇甲怙勢殺人行賕郡守
没其罪侯抱案詣府歴斥其奸守盛怒陷侯以重罪上
官察非實侯獲免税册多虚額應役之家咸破侯於實
税中十加一而均輸之桑門清真共闘清不勝遂撾死
人陷真連坐者餘百侯獨正清以法餘皆釋之侯秩滿
歸爭遮道持金為謝侯却去弗受民為樹碑柳營江上
奸胥利興作常藉為媒徧侵閭右民侯曰吾不乆當更
母遺患後人也凡官廨悉新之興大役而民不知咸以
為神或出遠郊父老携子弟聚觀各舉手加額曰吾父
母也其為人愛慕如此調泉州路永春縣尹僅四月以
昌國憂去官未終喪改福州路侯官縣尹不赴俄遷溫
州路永嘉縣尹轉運司以鹽壅不行計民口賦之吏遂
因縁為病侯令富人買而售於民民安而課登旁州縣
則訴于府請如侯法瑞安何良偽為官書指平民私販
鹽司逮捕急民自殺者三人事下侯治徙良于汀州廵
邏小兵如良為者甚衆侯復痛懲乃已州城枕大江水
暴岸善崩侯出新意並江數千尺列植大木先襲其弊
者黄冠師建三靈廟以侵學地浮屠據東湖書院田二
百三十畝而贏先生皆為復之葺漢先賢徐孺子墓立
宋髙士蘇雲卿祠古碑碣所紀有闗於名教者必訪求
而重刻焉凡可以扶世𨗳民者無不為也豐城學徒挾
姦以持校官短長時主教者又不知以職自振每用計
相傾先生各坐以其罪聞者心服南康倉吏坐飛糧株
連逮繫者百餘家省憲二府檄先生讞其獄先生為鈎
擿隱伏所平反者甚多滿秩而歸杜門不出者十餘年
先廬數間僅蔽風雨而饘粥或不繼先生處之裕如也
先生雖居巖壑海内仰之猶如魯泰山作鎮海隅莫不
以其出處為斯文隆替之候風紀行部必過門承問而
去至正元年辛巳先生七十二朝廷更化徵用老成臺
閣近臣有以先生名聞於上者於是有㫖以翰林待制
承務郎兼國史院編修官起先生於家先生即冠帶見
使者退謂人曰吾今幸親禁近得陳堯舜之道以贊太
平之治死不恨矣㑹貢舉法復行江浙行中書主文
衡二年壬午夏五月至官僅七閲月竟以一病不起實
冬十一月九日而先生年七十三矣省臺樞府而下皆
來歸賻館閣之士至於灑泣集賢大學士吳公直方國
子博士吳公師道與經筵檢討危公素共經紀喪事御
史中丞張公起巖在成均為同僚友至是哭之尤哀冡
孫頴奉靈□南還諸公相與陳奠都門見者皆咨嗟隕
涕三年癸未冬十二月二十二日與夫人盛氏合𦵏通
化鄉荆山之阡盛氏累封浦江縣君先十二年卒子男
三卣同囙孫男三秬和穆秬夭女一所著書有文集若
干巻金石竹帛遺文若干巻近思録廣輯三巻字系二
巻藏于家先生局度凝定燕居默坐端嚴若神即之如
入春風中久與之處未嘗見疾言遽色雖有桀鷔者瞻
其德容莫不氣奪而意消孝友本乎天性季弟實出為
人後遇之有恩不翅在家者生平以奬進人材為己任
諄諄勸誘至者不倦人有一善播之唯恐(原闕/)
　　　馬侯曰吾不能馬遂遇害幸不死創甚至七月
丁巳竟殁越三日庚申𦵏于縣東五里之岡士大夫莫
不為之出涕帥閫具侯死節請褒贈於朝文雖上不報
侯享年八十有一母黄氏縣之士族累封浦江縣君娶
同邑張氏生男子六人友誠友進友淳友恭友年友諒
友誠早卒友淳福建行省宣使女二人永嘉縣尉龍泉
季某之子某瑞安唐彦驥其婿也次娶永嘉許氏忠簡
公景衡七世諸孫女累封浦江縣君生男子一人友仁
少房武林周氏生男子二人友保早卒友聞去家為道
士河西張氏生男子三人友直友端友毅皆業儒友端
早卒侍姬李氏生女一人適朝列大夫建德路同知總
管府事吳薰之子桷桷能文辭孫男六人季祐季寳季
真季道季寜季能季明孫女六人皆未行曾孫男一人
道貞侯局度精明濟之以亷剛所至以鋤强梗聞吏卒
畏威無敢出鄉元豪宿猾或相告引去至於興學校治
水利之事尤加之意學田奪於民間者必復之陂湖或
不築躬視其成雖大暑寒不避侯生平不識請謁義所
當為雖尊官顯人勢相綂屬者有不暇遜常自誦曰我
有命在天不以柔媚而得不以剛直而失男子之膝可
易屈耶君子韙其言侯年既耄賓客故人多勉侯為子
孫計何為久自苦侯笑曰吾在泉時寳貨俯地可拾尚
弗顧今肯爾邪嗚呼何其賢也士君子能建治功于隆
平之日而或不能保大節于危難之時葢為政以及物
者易而殺身以成仁者難侯自歴官縣州以循良之吏
著名及至見危授命又如嚴霜烈日可畏可仰不賢而
能之乎侯之家食尚若此使當大藩之寄其不能為城
郭封疆死守乎執德弗回至死不變在古者猶鮮能之
况今人乎賈子所謂顧行而忘利守節而仗義者非侯
其誰也是宜銘銘曰
天地正氣隨時降升明為日月流為風霆我人得知挺
然自生直養無害與我道并在子死孝在婦死貞在臣
死忠弗撓弗傾茍無是焉燄然不寜言言趙侯萬人之
英歴任州邑以治劇稱大軱錯節不與刅爭和而春陽
肅而秋刑讋伏暴强撫綏(原闕/)吏有師傅民有父兄迨
于懸車方洋里閎崇論竑議有轟其聽鎮譁遏浮方藉
老成太白吐芒遭時搶攘侯誓弗屈竟死於兵忠精耿
耿上摩日星非氣之正其何以能五星之崗有山若城
巨碑巍巍太史勒銘髙風凛然百世可徵
　　趙詵仲墓志銘
栝趙君諱友桂字詵仲一字國芳漢恭憲王元佐十二
世孫也曾祖曰崇炾祖曰必㘻國子進士父曰良贇集
慶路録事司典史君少有志載籍中鈎索義訓如廷尉
持法不激不阿務得其平雖經諸講師詮足一有釁罅
必讞而鬯之弗鬯弗止也其於天官律厯聲音制度之
學尤能窮其㑹通葢君于古書無所不究援據精博君
子多其徵間發為辭章珠潔玉溫絶無鴟盤弩㧞之病
中山李桓先生自號文章家極慎推與數稱君奥雅不
羣君亦視學愈于人恒不可一世客袖文來見讀一二
語弗與輙覆手掩几上視雲漢作他語獨善臨海舒卓
卓至夜談屢及旦或怒詈如闘勢或大唬墮幘在地唯
恐卓去亟故挽遊仙都山遲之沿道行言猶刺刺逢舊
舘人揖有目不見飯至且辨且食入咽不計寡多斥去
人皆指笑之謂病狂易云君負氣髙意功名可以引手
致屢試藝屢黜(原闕/)剥且益之志不少變每拊髀喟曰
文未至爾文未至爾文至禄烏能逃我未幾隨父宦金
陵歳丙申金陵大亂幸萬死得存驚讋内傷六月十五
日患暴下醫不能方越三日卒夀甫三十三未娶無為
主後者所著書有夏小正解詩書易諸録辨南泉槀兵
後多亡其兄友松深哀之蒐羅成書且收君骨還指以
某年月日𦵏南明山之西抱書詣予哭丐銘其墓予發
書讀之亦泣下嗚呼自師廢民㪚士安於寡陋獵取凡
近以斧藻厥躬妄相標榜謂彼為毛鄭此為韓張嶷然
若可名世及叩其傳記所存雖古人常通習者喫喫不
能道一語惟瞪目視左右若土偶人是果何為者邪如
君者殆可哀已銘曰
不昭其熹不融其奇不洩其施遽淪于隳我懷伊人中
心孔悲南明之西有氣吐霓化為龍文上貫少微後千
萬年於赫弗虧
　　蔣處士墓碣銘
婺之東陽有處士曰蔣君者君子人也性純謹無偽自
守甚篤遇人恒抑抑然若畏之者或有紛糾出片言諭
之雖愚夫則又翕然服簞食豆羮不繼室廬不足蔽風
雨君安之唯拯患扶難則竭志慮不遺餘力弟仁出後
仲父復來求分田君予之不吝君疾勞問者無虚日及
死莫不哀傷焉君諱崇字伯尚其先自毗陵遷東陽曾
大父伯大父忠父元母陳氏娶天台奚夥子男四長偉
器次安仁次文懿次淳祚文懿蚤卒女二婿曰張夀一
未行亦蚤卒孫男三長公輔次公告次公憲孫女三皆
㓜君夀六十三卒於元綂甲戌正月初八日以至正癸
未十月初一日𦵏於清泉里崑崙山之麓𦵏後十一年
偉器具羣行謁濓為銘濓雖不識君幸辱與偉器交偉
器知尚正學非義所在誘以百金不為動觀偉器之行
足以知君矣銘何敢辭銘曰
君之行一何良也有子為儒知家教之有方也刻文墓
門庶千載而彌章也
　　詩塜銘(有序/)
番有奇男子曰魯脩學詩李存先生先生以文雄江東
獨才脩脩有詩朋十人皆縁情善賦番數經兵燹脩懼
其詩失傳埏埴為甓刻瘞芝山中瘞已請太史宋濓勒
銘其上銘曰
河清嶽明效坤之靈何蕤綏兮鳥文龍章于粲其英(叶/)
昌厥辭兮㝠智歛真返諸至神薶黄壚兮洩為醴泉三
秀牛眠合貞符兮番山可夷番川可移道如初兮
　塔銘
　　妙果禪師塔銘
至正初余得邵菴虞公所著妙果禪師語録序而讀之
其稱師之道有云江河朔南一碧萬頃有大尊宿譬若
摩尼之珠髙懸虚空日月星辰山河草木悉現其中人
天鬼神蠢動之衆一一内向皆自以為得所攝受而珠
本無留礙余竊意正宗寥落龍象分㪚而今安復有斯
人哉虞公為人善巧深入禪觀故特溢美於師以起人
之信心爾非至論也及來秣陵與師諸孫似杞交求其
書而細味焉則洪纎高下靡不含攝而𤣥機所凑若涉
不思議境然後知師之道𢎞以周而虞公之言實可徵
不誣也謹按資福大師廷俊狀師諱水盛字竺源自號
無住翁饒之樂平人姓范氏父某母徐師生時有祥光
照室及成童以嬉戲為佛事年十七去依羅山院僧常
公常使從儒者學而師每習禪定且針指出血書金剛
經常呵之師云學儒可敵死生邪常云汝黄口小兒爾
姑注意於儒他時入道何晚也師弗知答既受度謁月
庭忠公於蔣山時孤舟濟公為第一座以皖山誨䝉山
者誨之師撫几云吾已見二老矣乃端坐一室以三百
六十骨節八萬四千毫竅及河山大地咸攝入一念始
覺變易繼凝定䨇瞳與念為一汗從背流亦不知所楚
後四三日見色聞聲漸撼揺不動師自信法决可證因
取所擕書帙以火焚之且發願云吾此生不能作佛當
入無間獄也旁觀者為之吐舌俄過匡廬止東林聞有
僧所見不異雲門師往即焉僧以無誠心讓之師復奮
云今夕必就蒲茵上死爾即正襟趺坐加精進力如一
人臨萬人之敵如操舟上湍悍之灘不遑他接夜參半
至極切孤危之際損命一躍不覺如出荆棘之叢所履
之地忽爾平沉而秋空素月連娟獨照返觀自身湛湛
澄澄唯一念之不忘爾師猶以墜於斷滅益進修弗懈
或靜或動未嘗間斷洎歸羅山方全體頓現如器臋之
解十方世界舉皆現前參以諸祖契證如鏡照鏡坦然
明白師自以為開悟及掌藏鑰東林偶閲妙喜明心見
性非桑門事之辭又復致疑不能釋者數日或誚云法
離唇吻道紀言詮子何太滯也於是胸中又蕩然如洗
然不敢謂已至也越五載重㑹濟公于蔣山濟云蒙山
嘗言裁松道者不具二縁而生達摩𦵏熊耳後隻履西
歸果神通耶抑法如是也師云此形神俱妙而已濟云
不然也子他日當自知之師復往無為見無能教公以
濟所舉之言質之無能云為汝弗解故也師忽大省盡
脱去𤣥妙知解歴觀從前所悟如通宵一夢夢時非無
及至覺後絶無所得矣無能撫其背而記之云爾後當
大𢎞吾宗也師辭去東游四明天童已而歸息浮梁之
鳳游山海印如公方長薦福請師分坐説法久之往隱
于南巢巢民桞氏割山地建蘭若以棲師地當五峯之
下舊有龍潭五所聞師至悉乘風雷徙去識者謂聖人
來居故物恠濳遁云天厯已巳達官以聘起師主西湖
之妙果師𢎞闡宗㫖震撼四方學徒坌集至有不遠萬
里而來者郡守劉公廸戍將齊公􁀙常虚已求道時已
行役僧之令師堅欲引去劉公屬縣大夫將免科繇以
欵之未幾返南巢故隱而嚮慕者愈衆藩宣讓王累遣
使者致師師以老病固辭淮西亷訪使幹公王倫從監
察御史常公道夫本極趨仰時移書牘以辨鍊𤣥乘鄉
先正集賢學士傅公立月灣先生吳公存與師為世外
交甚篤月灣至有晚始聞道之嘆至正丁亥夏四月二
十四日黎明召四衆戒之且云世尊有言我今背痛
將入湼槃吾其時矣侍僧捧紙求偈師呵云何以偈為
强之乃引紙膝上書已端坐而逝初師預建𦵏塔於諸
峯之下是夜有光如匹練自天際下燭交相通貫未幾
㪚布五峯之頂復合於塔中彌三夕乃止巢之居民凡
數十里聚觀駭異之弟子德𢎞慧月慧觀等以是月二
十六日奉前身瘞焉世夀七十有三僧臘五十有三聞
師之殁緇素無不哀慟而兩淮之人尤切不啻䘮其父
母師之道浹洽於人者葢可知矣師常勵學徒云凡剃
髪染衣當洞明諸佛心宗行解相應以正悟之境靈靈
自照歳乆月深具大無畏如透水月華萬浪千波觸之
不㪚方不被生死隂魔所感此師生平之實證實悟者
故亦用是以誨人也師制行峻絶有壁立萬仞之意每
埀三闗語以示人多有不契其機者廣信祝蕃遠嘗云
番陽竺源吳中斷崖其人類孤峯懸巖可仰望而不可
攀躋人稱之為實録嗚呼大鑑之道分為五家而臨濟
之宗為最盛臨濟之傳雖曰豐熾光大覃及東南至五
祖演為尤盛今以其世次觀之則自開福寜月菴果老
衲證月林觀竹巖印直翁圓無能教至師始八葉耳宜
其傳授分明印悟真切有非耳剽目掇者之可同哉余
也不敏似杞致慧月之辭來求塔上之銘其請至六七
而不勌予故特舉虞公之言于前而歴著師之悟驗于
後使小㒺末智未得謂得者覩之庶幾有所懲創矣乎
銘曰
道大如天地無物可包羅我以一心攝不見有餘欠自
非堅固力沒身以為期超出河沙界未易得之者皇皇
無住翁誓成無上學一念弗轉移似倚須彌山兩矅互
遷代風霆時激射乃至於世間山川及草木胎卵濕化
等無日不現前無見亦無聞無無亦皆䘮如是歳月深
真體忽頓露有若摩尼珠閃映無定色光光皆涉入永
無留礙者持之出住世蔚為人天師吐辭鴻鍾吼非宫
亦非商間有無耳人聽之三日聾何况示闗要險絶在
天半萬仞亦見底即墜即糜爛衆生所倚藉㝠衢日月
燈睠彼毒龍衆獰惡可怖駭亦知所敬畏夜隨風雨逝
莊嚴清凈域恐以腥穢故神光起天末如匹練下埀照
燭窣堵波㪚入五峯頂我示湼槃相上𤣥降祥應以表
無量法諸天悉䕶持大風有止時此法無盡藏爰假世
間文留鎮于下土
　　佛慧圓明廣照無邊普利大禪師塔銘
少林氏之道士傳至慧照大師而别為一宗設三𤣥門
演暢宗乘權實兼行照用雙至四方從者雷動海湧逮
乎宗季其道寖微恵朗欽公起而任之豎大法幢屹然
為東南之標凖廣濟妙公親承法印據獅子巖建立死
闗鮮有升其門者唯智覺本公深造閫奥以大辨才通
博無礙慈澤普滋徧一切處其入室弟子以十數計若
今佛慧圓明廣照無邊普利大禪師則其一人也師諱
元長字無明一號千巖越之蕭山縣許賢鄉人族姓董
氏世以書詩為業父諱九鼎母何氏晚而生師欲棄之
嫂謝氏鞠以為子七歳即就外傅諸書經目輙成誦出
入蹈矩循彠有若成人其父喜曰是子當以文行亢吾
宗乎師之諸父曇芳學佛於富陽法門院欲乞師為嗣
謝氏不從未幾師遘疾甚革謝氏禱于觀音大士曰佛
幸我慈俾此兒弗死令服灑掃役終身禱己師汗下而
愈遂使從芳游時師年始十七益求良師摩切九流百
氏之言已而曰此非出世法也復從授經師學法華經
至藥王品問曰藥王既然二臂曷為復現本身耶授經
師異之年十九薙髪受具戒走武林習律於靈芝寺律
師問曰八法徃來片無乖角何謂也師曰胡不問第九
法乎律師曰問律而答以禪真大乘法器也㑹行丞相
府飯僧師隨衆入本公亦在座遥見師即呼謂曰汝日
用何如師曰唯念佛爾公曰佛今何在師方擬議公厲
聲叱之師遂胡跪作禮求示法要公以狗子無佛性之
語授之繼往縛禪靈隱山中雪庭傳公召師掌内記師
下筆成章五采交燦見者嘆服俄棄歸法門隨順世縁
殆將十載一旦忽喟然曰生平氣志充塞乾坤乃今作
甕裏醯雞耶復造靈隱跏趺危坐脅不沾席者三年因
往望亭聞鵲聲有省(闕/)見本公具陳悟因公復斥之師
憤然來歸夜將寂忽䑕翻食猫之器墮地有聲恍然開
悟覺身躍起數丈如蟬蜕汙濁之中浮游𤣥間上天下
地一時清朗披衣待旦復往質於公公問曰趙州何故
云無師曰䑕餐猫飯公曰未也師曰飯器破矣公曰破
後云何師曰築碎方甓公乃微笑祝師曰汝宜善自䕶
持棲遯巖穴時節若至其理自彰師既受付囑乃隱天
龍之東庵耽悦禪味不與外縁有二蛇日來環遶座下
師為説三皈五戒蛇矯首低昂作拜勢而去師自是聲
光日顯笑隱訢公方主中竺法席力薦起之江浙行省
丞相托歡公時領宣政院事亦遣使迫師出世師皆不
聽居亡何諸名山爭相勸請師度不為時所容與弟子
希昇杖錫踰濤江而東至烏傷之伏龍山見山形如青
蓮花乃卓錫巖際誓曰山若有水吾將止焉俄山泉溢
出作白乳色師遂依大樹以居實㤗定丁卯冬十月也
初伏龍山有禪寺號聖夀其廢已久當師入山時鄉民
咸夢有異僧來遂相率登孱顔披䝉幕以訪焉見師晏
坐不動各持食飲之物獻之邑大姓樓君如浚樓君一
得各為伐木搆精廬以安師尋因舊號建大伽藍重樓
傑閣端門廣殿輝映林谷内而齊魯燕趙秦隴閩蜀外
而日本三韓八番羅甸交趾留仇莫不奔走臚拜咨决
心學留者恒數百人至有求道之切斷臂師前以見志
者師各隨其根性而為説法譬如一雨所施小大根莖
悉獲沾潤王公大臣嚮師之道如仰日月名傾朝廷三
遣重臣降名香以寵嘉之江淮雄藩名宣讓王則下令
加䕶其教若鎮南王則親書寺額賜僧伽黎衣及普應
妙智辨禪師之號帝都亦再降㫖俾勢家無有所侵陵
仍更號曰佛慧圓鑒大元普濟大禪師資政院又為啟
于東朝命朝臣製令號并金幱法衣以賜焉至正丁酉
夏六月十四日師示微疾索浴更衣㑹衆書偈云平生
饒舌今日敗闕一句轟天正法眼滅遂投筆而逝春秋
七十四夏五十六是日午時其弟子德亨德馨等用陶
器函葢奉全身瘞于青松菴悲慟依戀聲撼嵓壑太師
中書右丞相托克托公建大夀元忠國寺為皇太子祝釐
之地欲奏起師為住持適有自江南來者言師示寂乃
止師踈眉秀目豐頥美髯才思英發超越醜夷頃刻千
偈包含無量妙義得其片言皆珍襲寳䕶惟謹語録若
干巻和智覺擬寒山詩若干首皆刻梓行于叢林世之
論者謂師踐履真實談辯迅利或無愧於智覺云濓初
往伏龍山見師師吐言如奔雷時濓方尚氣頗欲屈之
相與詰難數千言不契而退越二年又往見焉師問曰
聞君閲盡大藏教有諸濓曰然曰君耳閲乎抑目觀也
曰亦目觀爾曰使目之能觀者君謂誰耶濓揚眉向之
於是相視一笑自時厥後知師之道超出有無實非凡
情之可窺測因締為方外之交埀三十年其激揚義諦
往來尺牘之在篋衍者墨尚濕也雖纒於世相不能有
所證入而相知最深銘非濓為而孰宜為之銘曰
天目嵓嵓中設死闗豈無來者望門而還言言智覺仗
劍深入師子長號百獸咸蟄伊誰嗣之惟千嵓師彼碩
者鼠爰契我機一錫行雲遯藏空谷明珠自䕶不受人
觸世雖不聞靈苑先知矯首聽法為説三歸我將辭名
文彩或露足踏飛濤一夕東度龍峯鬱環如青蓮花我
棲其間指樹為家兆之所形孰曰無象有來兟兟且饁
且餉化被草莽為梵王宫金銀琉璃絢爛太空四方風
動無不稽首師我檀度願埀攝受羣聾正酣晝夜沉㝠
法音方震萬耳皆驚璨璨珠璣噴落人世神鬼莫窺天
龍交衛有寵自天錫予便蕃金衣寳薰耀於袛園外䕶
之嚴㒺敢干令慧照之宗於斯為盛乘化而逝人天慕
哀妙相如如初無去來既無去來何有増減太史勒銘
以昭𤣥範
　表辭
　　諸暨孝婦楊方石表辭
嗚呼是惟孝婦方氏之墓夫孝未易稱余獨歸之孝婦
而不靳者將以媿為人婦之不孝者也孝婦姓方氏諱
迎越之暨陽人生二十七年歸同里楊君敬敬有母何
氏孝婦左右就養唯恐違其志何病腑道澁不能親御
偃溷孝婦浸之湯盆中以指探出之積歳之久手文皆
龜裂而孝婦未嘗有倦色昔人有為親浣厠褕者史臣
尚以為難載之于策矧孝婦之事尤人所難者耶人之
所難者且若是則孝婦其他之行弗問而可知也嗚呼
是尚不得為孝婦矣乎使如此而不得為孝則夫勃谿
而不恭者乃足為孝乎予自成童時讀劉向所傳古孝
婦事以為斯世何為無此人心雖未敢必其無然歴三
十餘年卒不能一逢嗚呼余豈意今於暨陽乃見之也
暨陽距予金華僅二百里予昔嘗兩至其處而不知有
孝婦至今始得知之嗚呼予又意世之如孝婦者夫豈
少哉特以不遇於君子故湮草萊而人弗聞之爾其弗
聞者予固無如之何其幸而得聞者可不大書揭之崇
阡以愧人婦之不孝者耶非惟愧人婦也抑將愧人子
也孝婦性儉慈頗知讀書嘗鬻田教子父德載母張皆
宦族年六十一生二子恒慧其卒以至正二年九月五
日其𦵏於馬鞍山以三年十二月卄二日云
　志
　　故檢校孔君權厝志
故奉議大夫湖廣等處行中書省檢校官孔公諱瀛
字世表宣聖五十三世孫初家曲阜四十七世曰傳
始遷衢故事孔子之後得補文學掾公年二十有司
以名上署昌國州學正教授岳州湖北亷訪使者辟
為書吏除江浙等處儒學副提舉階将仕郎公乗馬
出道逢宣政使騶從甚都公直前不避使使人讓之
公曰我真聖人之裔官乃偽浮屠豈應相避邪政成
以入廣例陞尹海陽改沅江二邑民安之湖南亂公
供億軍中朝廷錄其勞授以今官尋以使事入蜀議
連兵殄寇至蜀蜀亂公間闗巴峽間久之復經雲
夢汎洞庭回鄂鄂又亂妻張氏思樵溺死從者散盡
唯繼室高昌氏及㸑下兩丁嫗存公度鄂不可居
航彭蠡直趨豫章尋自豫章下九江九江又亂百具
咸没公被垢衣倀倀走持孔氏南北譜唯恐失之見
者或曰迂人哉或曰此知本者也公一弗顧轉徙來
金陵依富川族孫克仁居遂卒高昌氏生子公已在泉
下奈之何不哀乎濓聞公死哭之慟克仁請志其事
因抆淚以書其畧若公羣行之詳則有俟於撰銘文
者
　贊
　　龍眠居士畫十八應真相贊
　第一尊者張拱立海牛脊絶流而過
指海為地截斷衆流尚不見水何所覔牛
　第二尊者遡風立飛濤中足踏鉢多羅
手提天地靡物弗舉只一盂間收盡海水
　第三尊者乘芭蕉葉傲睨太空水珠亂濺葉上
何分水陸即海是路未入水時一葉已渡
　第四尊者與前尊者共泛蕉葉一沙彌荷槖隨後跼
　步殊甚
天上地下獨立無偶沙彌何人乃躡其後
　第五尊者坐綵帨中雪眉埀兩肩四海鬼獰甚舁之
　行
長眉埀肩不(原闕/)去任爾東西弗離故處
　第六尊者横杖在腕有大黿自東而西黿半隱水中
杖挑須彌目鑠日月愍諸有情證龜成鼈
　第七尊者瞪目東望口嘘氣成雲雲中現七成塔景
無縫寳塔不因外見優鉢曇華千年一現
　第八尊者翫塔景微笑一王孫持果獻之
景固非真塔亦是假一笑之餘語默雙捨
　第九尊者氣貌甚偉杖錫衝衝行足下寳珠輪有光
　炫燿如火
平視四極一杖指定足下寳珠圓光交暎
　第十尊者騎海魚魚皷鬛而逝有洋洋自適意
乘魚而來我未嘗乘青山瞥過白雲如蒸
　第十一尊者布杖于海赤足躡之杖如龍悠然西奔
汝杖猶龍游戲海中一息萬里不假寸風
　第十二尊者左手擎梵鉢噬脣仰視小龍蜿蜒自南
　來昂首作奮勢
真龍出現風雲應符雨大法雨普活焦枯
　第十三尊者踞崖石坐左攬衣右舒指指空若有所
　示
一指之下領納大千真如境界不分中邊
　第十四尊者手執脩多羅欲讀未讀回顧鄰坐者
佛尚不有何况于言無水起波中復駕船
　第十五尊者側耳聽經神觀清凈如在禪定時
經從耳入當以目聽耳目兩忘非動非定
　第十六尊者騎鹿行山檜栢蕭森隂颸翛翛吹衣
騎鹿而行何曾移步欲問西來笑指庭樹
　第十七尊者跨斑文虎手持降魔法杵過前巖巖下
　雜華如畫
為無怖畏全提宗印大吼一聲萬山皆震
　第十八尊者藉草趺坐作入定相白毫光宛轉起兩
　眉間
瞑目而坐心同太虚一塵不立無欠無餘
　　血書華嚴經贊(有序/)
上人善繼嚴持梵行欲求無上真如之道嘗自念言華
嚴大經實中天調御第一時所説一乘頓教最為尊勝
欲爇松為煤入以香藥搗和成劑以書此經而彼松煤
者假物所就具黑暗相有染白法欲煆汞為丹承以空
露研潤如法以書此經而彼汞丹者炫燿可觀能盲人
目非助道者欲椎赤金素銀亷薄如紙復粉為泥以書
此經而彼金若銀者雖曰重寳外塵為體初不自内以
是思惟身外諸物若勝若劣若非勝非劣若一若多若
非一非多皆不足以稱此殊利維我一身内而心膂肺
肝外而毛髪膚爪資血以生資血以成資血以長資血
以至壯老暨死是則諸血衆生甚愛如梵摩尼一滴之
微莫肯捨者我今誓發𢎞願於世雄前以所難捨而作
佛事從十指端刺出鮮丹盛於清凈器中養以温火澄
去白液取其真純蘸以霜毫志心繕寫滿八十巻尊閣
半塘夀聖教寺昔者樂法比丘當無佛時欲聞佛語了
不能得乃信婆羅門言以皮為紙以骨為筆以血為墨
願書一偈况今百千妙頌十萬正文不止于一縱捐軀
命以報佛恩無足為異於血何吝唯願法界有情或見
或聞證入雜華藏海己即得六根清凈得六根清凈已
即得自性清凈得自性清凈已即得四天下微塵刹土
中一切衆生皆悉清凈無相居士未出母胎母夢異僧
手寫是經來謂母曰吾乃永明延夀宜假一室以終此
巻母夢覺已居士即生今逢勝因頓憶前事於是親􁃛
五分妙香香雲輪囷結為寳網徧覆經上乃復合爪向
佛㪚華作禮而稱贊曰
雜華凈智海九㑹之所説一音所演唱十處放光明信
解行證門總攝無復餘如是具五周如是辨六相如是
分十𤣥妙義皆充足以至四法界二十重華藏無邊香
水海教條有差别性相了無礙圓融與行布非異亦非
同一可為無量無量亦為一重重無有盡是為功德聚
如來最上乘龍宫所秘藏上人出身血嚴飭書此經於
一滴血中普含十方界於一一界中普現光明臺於一
一臺中普成獅子座於一一座中普見分身佛如上無
數佛皆具大威德眉間白毫光徧滿一切處共宣大乘
法聞者應解脱譬如日月王照三千大千悉見種種色
法能破暗故譬如大洋海一平乃如掌無丘陵堆阜法
能平等故譬如陽春至大地盡發生諸根各萌芽法能
沾溉故譬如梵志夢一夢千刦事不過刹那間法能融
攝故譬如子憶母未見心已至形神皆兩忘法能無離
故譬如黄金色金色不相分金亡即色空法能不二故
譬如石性堅初不從外得石性自圓滿法無脩證故能
如斯見解見經不見血若加精進力見佛不見經及至
成道已見性不見佛我性如虚空了無能見者無見中
有見全體即呈露茍執於所見亦非我本性見見二俱
冺此為真見見真見復何有性本無物故一心歸命禮
祗夜以為贊諸妙樓閣門彈指一時啟
　　觀音大士觀瀑像贊
南贍部洲東新羅國有一苾蒭號曰靈囦以三昧力於
一毫端現大士相其相云何寳冠華􁁊表衣繡繙翹足
而坐於崖石間其崖東邊有一石陿陿中有水下注無
際其水微妙如娑羅林自根而莖自莖而條前後相續
無間斷者大士旁睨容顔端嚴舉手指水不喜不慍沙
門似祀具大辨才覩是相已五體投地而作是言水之
怒者無如流瀑飛空直下其長或至一千餘仞或至三
萬及無筭数鬪巖射壑晝夜六時無有暫捨雖神鬼衆
聞其音聲亦生而畏譬諸衆生曠大刦來以迄今兹無
明所覆造諸惡業火性所激觸山抵石以至殞命肝腦
塗地方其怒時盡十方界日月星宿霞電雲露盡十方
界山林墳衍草木鳥獸盡十方界州邑樓閣民人聚落
了無所見以何因縁怒所激故怒火所及有明皆䘮大
士所指因水以喻明覺其性慈憫方便最為第一爾時
于越有一長者鄔波索迦聞沙門言瞻仰讚嘆善哉善
哉沙門當知不識水性因石而怒為復石怒縁水乃見
或水石中各有怒性謂水之性其怒因石怒在水外水
性無怒長江皷濤懷山蕩陸其勢可怖非闗于石謂石
之性其怒因水怒在石外石性無怒懸崖下崩飛電撃
空聲聞百里非闗于水謂水與石各有怒性一鱗不生
側涵太虚内外若鏡不見有怒屹立弗磨苔蝕蘚封萬
古如一怒從何起沙門當知法界無邊空為本性性中
本空中實非空萬物盪摩展轉成妄如水流躍非水之
性舍彼二者欲求水性了不可得如石裂霣非石之性
舍彼二者欲求石性亦不可得如是思惟微塵國土山
河大地或凈或垢皆吾法身諸佛菩薩天龍八部夜义
羅刹有情無情皆吾法性性中所具不遺一物一物不
留法界衆生無明煩惱即是如來正徧知覺善思念之
此乃大士因水以喻明覺真性沙門聞我所説妙法驩
喜踊躍異口同音共説無上伽陀章句
稽首毗盧華藏海無量光明徧一切本來清淨無染著凡
夫逐妄以迷真有如空裏本無華空裏華生由眼翳華
生華滅刹那間空相如如元不動願憑大士般若力脱
此八萬塵勞門縱如瀑流千萬變轉物不為物所轉矧
兹幻象出毫端境相了知非實有因非實有悟真空即
證如來大圓智
　跋
　　跋清凉國師所書棲霞碑(代黄侍講/)
唐攝山棲霞寺律大師碑華嚴疏主清凉國師所書也
國師越之㑹稽人飛來山寳林寺實其得度故處今住
山同公舊讀裴相國所撰妙覺塔銘而知國師得二王
之筆法又聞趙魏公稱國師字畫之妙而知相國之言
為可徵每嘆其書罕傳於世今年春出游吳中始從報
恩萬歲寺住上人得此墨本歸而刻諸石屬予志於下
方謹按國師以大厯三年受詔入内譯經為潤文大德
是年三月二日律師示寂而碑之建在明年三月十二
日今去之已五百八十年覩其遺刻法度森嚴神采奮
發而國師之德容猶可藉是想見也國師世夀百有二
書此時甫三十有一或者妄計其晚歳安住毗盧華藏
必不復作如是游戲事予竊不敢謂然法身大士應化
人間於一毫端現諸萬象巻舒無礙寂用常如塵心交
入無非法果覽者毋徒弊焉索之於形迹之間庶幾目
擊而道存也
　　跋何道夫所著宣撫鄭公墓銘
右宋資政殿學士鄭忠愍公墓誌銘一通秘監何畊道
夫之所撰也道夫廣漢人故知公治蜀之為悉而公之
行能勞烈亦獨於蜀為最著紹興中公為川陜宣撫副
使患蜀之困於漕運也乃於闗外四州及興州大安軍
行營田之法所營至二千除糧種分給外實入官十四
萬一千四十九斛而金州墾田五百六十七頃歳入萬
八千六十餘斛不與焉誌中所謂移司益昌以便餽運
繼修營田之政是也蜀雖罷兵而財用不足歳計猶闕
錢七百七十八萬緡公奏増印錢引四百萬復患無錢
以權之即利州鑄錢歳十萬緡以救錢引之弊率費二
千而得千錢置官六人兵匠五百人歳用監官錢七萬
四路稱提錢十四萬緡為鑄本其後増至十五萬蜀
中因此優裕宣總所樁積錢五千餘萬緡其餘苛賦一
切裁削誌中所謂減科數至七百萬緡是也公在閫時
吳武順璘以右䕶軍都綂制駐武興郭恭毅浩以樞宻
院都統制駐漢隂楊襄毅政以宣司都綂制居漢中皆
擁强兵自衛勢與大帥抗莫敢吐一語相可否公恩威
並立獨能帖服之如犬羊每入謁必先庭揖然後就坐
誌中所謂三大將拱手側足奉命惟謹是也嗚呼公治
蜀六年而能俾財用足横斂減悍將服其效乃章章如
此使乆於其職又將何如也奈何天未厭亂姦檜得秉
鈞軸忌公不附已而竄逐以死悲夫然公之見忌於檜
士大夫皆能誦之至於道夫亦為檜之所忌則或者未
必盡知之也道夫嘗為類省試第一故事榜首不赴大
對者賜進士及第恩數視殿試第三人葢優之也檜方
欲沮張魏公而道夫對策歴論蜀人難進易退之節有
高視天下竊笑之語檜嫉之乃諭禮部令奏但賜進士
出身道夫亦視之澹如未嘗一踐貴人門登第三十年
始召為倉部郎累遷至祭酒鄉人趙溫叔為相雅欲相
鈎致亦不肯就及溫叔罷蜀人為所引者皆被逐獨道
夫不染物議使其居公之位其尚肯屈志以附檜乎雖
職位不同功績遂異道夫清峻之節未必有愧於公也
然則公之墓誌非道夫為之孰可為之哉公之子德肖
不求之他人而屬之道夫良有以也吾友彦淵氏公之
九世孫以葉史君昌父所書此册求題故濓以所聞疏
公治蜀之績而詳及道夫之事使覽者知士大夫立身
以名節自砥礪有不隨世而磨滅者必將惕然自省也
道夫以淳熈辛丑春始拜朝請大夫試秘書監之命其
後輙求去乃除知潼川府今以秘書繫銜則誌文作於
是歳春夏之間無疑史君公同郡人果齋俞先生之高
弟子雖南康之節不完然字畫儘佳鮮于伯幾謂其極
善用筆至欲下拜而此册尤其得意書可寳也因併及
之至正十八年三月二十五日里後學宋濓謹題
　　跋金剛經後
先佛所説大部般若合六百巻凡四處一十六㑹而此
金剛經實當第二處第九㑹第五百七十七巻姚秦鳩
摩羅什(此云童夀/天生人)始用華言翻定元魏菩提流支陳真
諦隨笈多唐𤣥奘義凈相繼各有所譯號為六家唯什
本詳畧適中甚得義趣而梁蕭綂復分第為三十二故
今稱盛行于世其二十一分增多六十二字即非什本
而後人據五譯以鈔入之爾世之名僧逹賢詮釋此經
殆且百家獨無著天親二論師配一十八住斷二十七
疑允合先佛微妙第一真實了義濓欲據之作集解一
部病於烽火未息志莫能遂因繕録成巻寘巾箱中朝
夕玩繹庶幾了空名相洞明覺地他日於一毫端現諸
萬象破種種迷成種種智尚未能晚也至正十八年四
月初一日無相居士金華宋濓題
　　跋長春子手帖
右長春真人丘公與其弟子宋道安手帖首言吾宗承
傳次第非一朝夕者葢自東華少陽君得老聃之道以
授漢鍾離權權授唐進士吕巖遼進士劉操操授宋之
張伯端伯端授石㤗㤗授薛道光道光授陳柟柟授白
玉蟾玉蟾授彭耜此則世所號南宗者也巖授金之王
嚞嚞授七弟子其一即公餘曰譚處端曰劉處𤣥曰(闕/)
處一曰郝太一曰馬鈺及鈺妻孫不二此則世所號北
宗者也又言金真之(原闕/)知明君始者知明嚞之字也
咸陽大魏村人凡三易名字初(原闕/)　允卿再為世雄
徳威合今為三也大定丁亥閠七月十八日知明抵寜
海州鈺之夫婦首師事之遂築室於其南園題曰全真
庵四方學者咸集自是凡宗其道者皆號全真道士云
又言已至大雪山之陽棲霞之事如何者棲霞觀名也
公以興定已卯受詔見我元太祖皇帝於奈蠻國弟子十
八大師皆從庚辰二月入燕城辛已三月踰嶺而北七月
至阿布哈山留道安等九人立棲霞觀壬午四月見止大
雪山之陽癸未五月辭歸帖言已至雪山則決在壬午
　　法華經跋
(原闕/)　旦塔廟在在放光明譬如日月行中天不分凈穢
皆照了須知不假身外求心佛衆生元不别常境如如本
無相常智寂寂亦無縁三觀三締皆現前不分後先與中
外居士欲報慈母徳繕書入梓以流通一一毫端現諸佛
熾然説法遍十方見聞無不能信心共入毘盧華藏海
　　䟦俞先輩所述富春子事實後
宋季時有孫君者其先居富春因自呼富春子七嵗而
病瞽遇異人授以音律推五數播五行之術其於萬物
始終盛衰恒於音决之周垣未第時坐於觀橋市肆厲
聲詬僕孫君聞其聲往揖之曰状元何怒邪周以其紿
已不荅後果擢進士第一楊克齋同鄧中山遊虎林㑹
孫君亦至楊戲君曰我何如人孫君曰公貴人也曰我
食祿乎抑白衣也曰公自慶元初類試調瀘川尉浮沉
久之歴知晉果二州矣何謂白衣楊大驚復問曰吾祿
止是乎或未也曰不久即遷大理少卿再典一大藩却
從方外之士遊爾已而由理官以直寳謨閣知重慶府
遂主管千秋鴻禧觀以終江子遠舍選出身教授池州
負氣好凌人當路惡之欲誣以罪孫君曰不可子遠雖
少未易輕蔑二十年後必秉國鈞也其後言輙驗程言
公集客命孫君次第聽其聲聽已歴指曰此異時朝士
也此異時院轄也此異時法從也此異時執政也旁有
韋布之士劉姓者聞其語夸笑之孫君曰汝何人乃敢
爾邪或曰母相慢此秘書丞劉公也孫君曰太白山老
儒生耳烏能入秘書衆一笑而罷吉公籍記其言無一
人差者其神奇徃徃類此惜乎為史嵩之所忌謫死遠
方也今去孫君百有餘年故老凋落殆盡人罕有知其
事者狀觀余先生用中所述猶可見前輩聞見閎肆有
非安于寡陋者所可企及如濓不敏于先生無能為役
今因孫君六世孫朝可求題遂以舊聞附於先生論著
之後以補其所未足焉若夫孫君所言趙籙已迄王元
春典鄉郡李全貢玉柱斧及詐假布囊四字太史氏嘗
録之今不敢瀆告之也孫君名守榮先生謂為高榮意
其筆誤或别有依據云
　雜言
　　蘿山雜言
濓自居青蘿山山深無來􁀙者日玩天人之理久之似
覺粗有所得作蘿山雜言
君子之道與天地並運與日月並明與四時並行冲然
若虚淵然若潛渾然若無隅凝然若弗移充然若不可
以形拘測之而弗知用之而弗窮唯其弗知是以極微
唯其弗窮是以有終
至虚至靈者心視之無形聽之無聲探之不見其所廬
一或觸焉繽繽乎萃也炎炎乎燕也莽莽乎馳弗息也
茍不以畏為君而欲抑之勤之檢之押之苞之涵之是
猶教猿學禮也不亦左乎
子不見嬰兒乎目不留采色故明全耳不留音聲故聰全
舌不留苦甘故味全君子則之養其聰晦其明忘其味是
之謂通原通原則幾乎聖人不用則已用則為天下獨
六經皆故迹新入之機不同其機確確其履濯濯其機
采采其履昧昧甚哉其機也人以文視經斯繆已善察
機者其以質視經乎絲絲棼棼乃政之分純純謐謐乃
政之壹是故聖人馴而弗擾靖而弗逸明而弗察勤而
弗煩弗擾故民舒弗逸故民寜弗察故民寛弗煩故民
裕四者有失則天下受其害
守正莫過于一一故弗貳弗貳則明明則神神則無不
通天下之能事畢矣是故聖人之學貴一
天下一物也譬之千鈞烏獲能舉之力不獲若則或壓
焉或僨焉甚可畏也然則舉天下有要乎曰有德以懐
之刑以威之
隂陽相摩晝夜相環善惡相形梟鳳相峙梁藜相茂勢
也亦理也君子欲盡絶小人得乎哉
鳥之羽者兩其足獸之角者去其齒天地生物尚有不
能而况衆人乎故曰功有所不全力有所不任才有所
不足
行遇刃者必避食逢鴆者必舍懼害已也麗色藏劍厚
味腊毒則弗之察愚矣
鷄司晨犬警夜雖堯舜不能廢人有棄小善而弗采者
非道哉
以文徼名名必隳以貨徇身身必亡隳故無成亡因有
爭唯君子知名不可徼身不可徇是謂守素守素則治
治乃昭昭乃純純乃誠内脩不暇奚事外欲
皦皦兮不緇容容兮不知其所窮如擁鑑如持衡隨媺
惡輕重而應焉其君子之心也哉天無言而生殺遂伸
兮則榮屈兮則悴亦何容力哉故君子與天合德
不察察以自恃乎不默默以求全乎不赫赫以鷙翔乎
不縮縮以雉伏乎能純一乎能絶外誘乎能山立而海
受乎如是者謂之近道
彼因氣强吾以義剛彼因氣弱吾以仁柔剛柔强弱之
間不容一髮知者行之是謂得天不肖者悖之是謂失
天
人有奔走而求首者或告之曰爾首不亡也指以示之
豁然而悟學者之於道亦然
世求聖人於人求聖人之道於經斯遠已我可聖人也
我言可經也弗之思耳
天下之事或小或大或簡或煩或虧或贏或同或異難
一矣君子以方寸心攝之了然不見其有餘
以術干禄者敗以財樹家者旤以勢臨人者辱以安自
恃者危以學自眩者禽以行自翹者偽是六疾也慈則
和儉則裕勇則决明則遠容則聚是五懿也去六疾行
五懿方有為於天下
　　書白衢州
三衢沈君持正來為烏傷文學掾予謁之持正盛稱其
守白侯之賢予問曰侯定科繇何如曰衢為州雖據東
浙上游厥田惟下下入賦以斛計僅三萬三千有畸豪
有力者兼并且善避役役多在貧人侯察其奸令民自
實田以田定賦一州服其平侯律已何如曰侯清約甚
飲衢水外一物不煩衢民每旦徒行入府署野夫不識
與爭道不問庭有訟民立為疏直枉皆免冠叩頭謝長
子自沔陽來越旬即遣歸唯一童給侍朝夕未幾亦遣
侯馭吏若𨽻何如曰吏抱案立左右唯侯言是裁不敢
以意出入之𨽻人數不逾九凡冐𨽻名廵聚落以病人
者悉罷去去年春藩府以善治聞天子嘉之遣使賜束
帛衢人咸為侯榮予問已顧謂二三子曰此南陽白景
亮明甫也明甫自征東行省譯曹椽起家四轉而來為
是州甚有恵政昔予聞蘭溪吳徳基言若此今持正又
盛稱其賢故予屢問之持正言與徳基同則白侯之賢
信已使牧郡國者皆得如侯則下民之瘼庶幾其有瘳
乎
　　秦士録
鄧弼字伯翊秦人也身長七尺雙目有紫稜開合閃閃
如電能以力雄人隣牛方鬬不可擘拳其脊折仆地市
門石皷十人舁弗能舉兩手持之行然好使酒奴視人
人見輙避曰狂生不可近近則必得奇辱一日獨飲倡
樓蕭馮兩書生過其下急牽入共飲兩生素識其人力
拒之弼怒曰君終不我從必殺君亡命走山澤耳不能
忍君苦也兩生不得已從之弼自據中筵指左右揖兩
生坐呼酒歌嘯以為樂酒酣解衣箕踞拔刀置案上鏗
然鳴兩生雅聞其酒狂欲起走弼止之曰勿走也弼亦
粗知書君何至相視如涕唾今日非速君飲欲少吐胷
中不平氣耳四庫書從君問即不能荅當血是刀兩生
曰有是哉據摘七經數十義叩之弼歴舉傳䟽不遺一
言復詢歴代史上下三千年纚纚如貫珠弼笑曰君等
伏乎未也兩生相顧慘沮不敢再有問弼索酒被髮跳
呌曰吾今日壓倒老生矣古者學在養氣今人一服儒
衣反奄奄欲絶徒欲馳騁文墨兒撫一世豪傑此何可
哉此何可哉君等休矣兩生素負多才藝聞弼言大愧
下樓足不得成步歸詢其所與游亦未嘗見其挾册呻
吟也㤗定末徳王執法西御史臺造書數十言袖謁之
閽卒不為通弼曰若不知闗中有鄧伯翊耶連擊數
人聲聞于王王令𨽻人捽入欲鞭之弼盛氣曰公奈何
不禮壯士今天下雖號無事東海島夷尚未臣順間者
駕海艫互市于鄞即不滿所欲出火刀斫柱殺傷我中
國民諸將軍控弦引矢追至大洋且戰且却其傷國體
為已甚西南諸蠻雖曰稱臣奉貢乘黄左纛稱制與中
國等尤志士所同憤誠得如弼者一二輩驅十萬人磨
劍伐之則東西止日所出入莫非王土矣公奈何不禮
壯士庭中人聞之皆縮頸吐舌久不能收王曰爾自號
壯士解持矛鼓譟前登堅城乎曰能百萬軍中可刺大
將乎曰能突圍潰陣得保首領乎曰能王顧左右曰姑
試之問所須曰鐵鎧良馬各一雌雄劍二王即命給與
隂戒善槊者五十人馳馬出東門外然後遣弼往王自
臨觀空一府隨之暨弼至衆槊並進弼虎吼而奔人馬
辟易五十步而目無色已而烟塵漲天但見雙劍飛舞
雲霧中連斫馬首墮地血涔涔滴王拊髀懽曰誠壯士
誠壯士命酌酒勞弼弼立飲不拜由是狂名振一時至
比之王鐵搶云王上章薦諸天子㑹丞相與王有隙格
其事不下弼環視四體嘆曰天生一具銅筋鐵肋不使
立勲萬里外乃槁死三尺蒿下命也亦時也尚何言遂
入王屋山為道士後十年終
史官曰弼死未二十年天下大亂中原數千里人影殆
絶𤣥鳥來降失家競棲林木間使弼在必當有以自見
惜哉弼鬼不靈則已若有靈吾知其怒髮上衝也
　
　
　宋景濓未刻集巻下
