#+TITLE: 默庵集-元-安熙
#+DATE: 2018-05-12 10:19:46
#+SOURCE: github.com/kanripo/KR4d0462 master 99c667e7                
欽定四庫全書　　　　　集部五
　黙庵集　　　　　　　　别集類四(元/)
　　提要
　　　　(臣/)等謹案黙庵集五卷元安熈撰熈字敬仲
　　　　藁城人少慕劉因之名欲從之游因亦願傳
　　　　所學於熈會因卒不果然所學一以因為宗
　　　　其門人蘇天爵作熈行狀稱朱子四書集註
　　　　初至北方滹南王若虚起而辨之陳天祥益
　　　　闡其説熈力與争天祥遂焚其書今天祥之
　　　　書故在焚之之説雖涉於夸飾然熈之力崇
　　　　朱學固於是可見也熈沒之後天爵輯其詩
　　　　文而虞集為之序詩頗有格調雖時作理語
　　　　而不涉語録惟冬日齋居五首及夀李翁八
　　　　十詩不入體裁襍文皆篤實力學之言而傷
　　　　於平㳫盖本無意於求工耳天爵行狀稱集
　　　　十卷此本僅存詩文五卷或舊文散佚後人
　　　　重為編綴歟乾隆四十六年十二月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　總　校　官　(臣/)陸　費　墀
欽定四庫全書
　黙庵集卷一
　　　　　　　　　　　　　元　安熈　撰
　古詩
　　　擬古次韻(六首/)
鬰鬰嵓下栢青青水中蒲嵓前有幽人壯嵗常獨居獨
居亦何為不羨春華敷十年掩闗卧門庭盡荒蕪美人
殊不来日夕聴軒車
零零白露下嵓谷悴芳蘭蘭悴不復辭誰與念時艱堅
氷行復至雪深路漫漫愁絶將奈何撫几一長嘆
中州有寒士塊然守空堂清貧久有信壯懐殊未央豈
不願馳騁冒雪淩風霜振䇿萬里途超忽追鵬翔永念
同懐人渺在天一方悵望不可見慷慨發清商獨處誰
晤語百感摧衷腸人生諒難必且莫徒悲傷
採栢空嵓下倚竹荒庭前人生非金石君心詎能堅君
心或有渝賤妾終不疏天地一瞬息今古一長途借問
離别苦君心竟焉如不見園中樹日日爭華敷秋風一
夕至已逐嚴霜枯嵗晚不得去山空難久居
崑崙一何髙出此無窮河遥遥何所往不啻萬里多一
意在朝東日夕無停波逺遊計不早壯志成蹉跎夫君
不我顧鬰鬰將如何覽物悟物變端居閲年華興来展
遐眺緩歩空山阿四顧渺塵世杉栢紛森羅吾樂誠何
極憂子獨長嗟眷焉誰晤語一笑空烟蘿
人生有定分所貴能樂天自慙失所守欲進安敢前思
君重思君此情誰與宣舉頭見明月顧影徒自憐終當
謝塵世洗心聞澗泉
　　　酬王治晝仲安
少年不解事妄意欲聞道力小任匪輕今兹半摧倒生
平寡師友恨不識君早所期親杖履函丈供洒掃盡出
胷中疑為我細分剖竒章忽見示踧踖警中抱過許君
豈然無乃習稱好摳衣或有幸同遊萬物表他年重盍
簮㑹觀太平草
　　　和淵明飲酒
我本山澤癯殊非廊廟英妄意羲黄上千載有深情豈
無尊中酒持杯向誰傾遥憐崑丘鳳朝陽亦孤鳴願言
躡髙躅要不負此生
　　　病卧窮廬咏靜修仙翁和陶詩以自遣適輙效
　　　其體和詠貧士七篇非敢追述前言聊以遣興
　　　云耳
士生三季後倀倀渺何依空餘身後名炯炯留清暉自
古有商顔冥鴻快髙飛白雲在空谷哀歌嘆安歸雖無
首陽薇紫芝足療飢九原不可作撫巳良可悲
我慚未聞道雅志慕羲軒力學非董生三年不窺園團
茅借幽棲土銼寒無烟詩書化鄉鄰寜免朱墨研紫陽
繼絶學汗簡多㣲言雖愚莫自棄感慨追前賢
靜中有真趣非絃亦非琴耿耿方寸間千年有遺音手
植庭下蘭竒香惬幽尋獨處誰晤語有酒還自斟西山
蕨薇多長往夙所欽塵迹尚淹留低徊愧初心
淵明守窮賤生平慕黔婁富貴如浮雲萬變紛相酬世
運自興喪常恐徳未周羲黄不可見日暮悵離憂乾坤
一東籬百代無與儔寄語狂馳子擾擾將焉求
顓孫遊聖門尚思禄可干所以後世士忘生慕榮官我
生初未貧傳經易朝餐妻不解啼饑兒不知號寒水菽
非甘㫖吾親亦怡顔簞瓢存至樂不須求抱闗
子雲辱天禄原思樂蒿蓬貧賤固易居貴盛誠難工士
生或不偶髙節追兩龔世道有隆汙卷舒自不同萬古
先天圗消長理誰通懐人今已矣嘆息將焉從
被褐守長夜虚名愧中州舉杯對明月顧影念同儔消
中雖有長四海嗟横流不賴固窮節孰知身後憂商謌
詠停雲奈此志莫酬三復淵明詩邈哉此前修
　　　是春乆闕膏澤而連日大風不見天日晚登西
　　　臯歸而有作
風霾連晝夕登臨望還迷空餘銜山日隠隠留清輝周
嫠不䘏緯魯女爭憂葵曳杖歸去来且掩荒園扉
　　　封龍十詠(并序/)
是山形勢宛如伏龍欲飛舉状故名飛龍至唐始改今
名龍首峰在山之陽髙二百丈頂有立石望之如龍角
熊耳峰髙五百丈摩雲揷漢峭出羣峰山之極髙峰也
白雲洞在獅子峯後華盖峯西天欲雨則雲從洞出霽
則如婦焉修真觀在獅峰下中央平坦泉石甚盛宋政
和中賜勅額迄今殿宇猶為山中之冠中谿書院在龍
首峰下宋初李文正公昉于此受業山長張蟠叟等數
人相與聚徒常過百人後廢于兵獨存夫子遺像及治
平二年左周所撰夫子堂記中統初敬齋李公始為增
葺仍奉㫖敦勵學者甚衆西谿廢址在玉石峯東北龍
首峰西蝦蟆石下李唐隠士姚敬等棲遁之地宋時有
九經張著為山長聚徒百人咸平之後廢于兵火峰巒
明秀泉石清美雲烟竒麗真羣賢講學進修之所惜其
無為興復之者蒙泉晝龕吟䑓皆在中谿書院而敬齋
置祠其間今亦皆蕪廢㡬為樵牧區矣予以養疴避暑
寓修真者三月旦望必帥諸生謁拜先聖祠下暇日則
杖䇿登覽攀危履險以窮全山之勝遂各賦詩一首且
為叙次其畧如此用貽諸同志者請偕賦之或可為山
中異時故事云是嵗龍集柔兆敦牂神峰埜客叙
　　　龍耳峰
竒峯千仞髙突兀倚天表神龍㡬何年俛首效蒼峭我
行費躋攀坐睨寒木杪放懐聊極目巳覺塵寰小尚恨
世累拘未許謝紛擾會有賞心人相期拾瑶草
　　　熊耳峰
窮探不憚逺行登最髙峰頓覺天宇近一洗羣山空竒
哉此絶境造化天無功神襟一以曠寫我浩蕩胷逺意
殊未極更思脫樊籠何當著神鞭駕此慵飛龍翩翩上
箕尾再見開鴻濛長嘯暮雲合輕衣振天風
　　　白雲洞
峩峩兩峰間崔嵬聳雙闕中有仙人洞恍若仇池穴朝
開白雲生暮掩白雲滅朝昏有竒變宛與人世隔我来
搴緑蘿深尋得幽絶平生棲遁志兹焉益超越未成長
往計復愧固窮節永懐靜修銘凄其仰前哲㑹當結茆
屋来此寄疎拙沉思畢舊聞長謌抱明月白雲應更深
老眼益清徹未敢獻吾君聊爾自怡悅
　　　修真道館
龍山古靈境連峯鬰蒼蒼林谷四環合修真據其陽恠
石流通泉洞府餘清凉傑閣聳竒觀烟霏恣微茫眷予
平生心丘壑真膏肓今朝定何朝遂惬棲雲房晴嵐染
衣襟頓覺塵慮忌矧爾羸疾拘快若脫縶韁月髙風露
清空明渺銀潢蓬莱信非逺何處求仙鄉
　　　中谿書院
炎氛絶髙岑悲風振林丘吟䑓一以眺動我懐古愁李
公英妙年于焉此蔵修坐令山中民莘莘洙泗儔規模
未云逺蕪穢餘嵓陬聖像空復存荒凉㡬經秋不遇敬
齋翁遺跡誰能求亦賴明主恩遂兹聖澤流今皇復神
聖丕承擬西周絃歌獨不嗣嵓壑知應羞懐賢既伊鬰
撫事增綢繆悠然發孤詠逺思浩難収
　　　西谿書院廢址
世道有升䧏乾坤㡬清磨誰知昔年中師生此絃歌我
来愛佳名杖䇿時經過深尋得遺經山經信非訛龍首
東昂蔵玉石西嵯峨髙寒枕天井俯瞰無金科清泉下
深池懸崖據陽坡浮野衆麓竒夹岸桑麻多對此竒絶
境令人憶滄波誓將塵土蹤兹焉老漁蓑安得白鹿翁
樂育如菁莪古人不可作嘆息將如何(龍首玉石二峯/巳見叙中玉石)
(峯後有螺峯上有南北二天井極髙峻望之若天門山/前有金榆科嶂山列峙左右龍池自古石堂北深谷中)
(流出經院中而下蝦蟆石髙二丈圍百步其下書堂故/基宛然朱文公知南康日訪得白鹿洞書院遺址復剏)
(禮殿書堂齋舍數十間仍奏賜勅額及御/書石經版本九經因自號白鹿洞主云)
　　　蒙泉
作聖有竒功誰知在蒙養宣尼贊周經妙㫖存彖象千
年紫陽翁人文再宣朗工夫益精宻為我重指掌迂愚
抑何幸久矣絶羣想果行復育徳服膺未云爽兹焉得
佳名悠然惬幽賞時至一濯纓無言道心長
　　　李相讀書龕
嵓壑有竒勝縹緲餘風烟石室誰所留尚倚蒼崖巔慨
想龕中人于今㡬何年遺跡雖未冺山深月空懸伊予
陋庸姿復苦塵務牽此道難坐進低頭愧前賢尚幸忝
私淑靜修有薪傳終當謝浮世于兹訂遺編
　　　吟䑓
步上吟䑓荒極目但平楚四顧渺無人持杯欲誰語心
期反招隠自笑非梁父抱膝一長歌商聲振林莽
　　　敬齋祠
桂樹徒芬芳祠宇亦荒廢絃歌無餘響香火誰復繼前
修日以逺令人發深喟舉觴酹飛泉悲風起横吹
　　　髙節婦詩(并序/)
九原髙氏女嫁為豐州郭叔文妻年少無子叔文蚤世
病且死屬髙氏以供養其母髙諾之叔文既死即斷髪
為信居三年其父母憐其少執義也將取而嫁之髙聞
之即復刺墨自鯨其面以死自誓今十餘年矣州上其
行禮部令旌表之叔文之友天山元君子文為予言其
行實如此且請詩而叙之嗚呼異哉予讀歐陽子五代
史觀其所序死節死事及叙王凝妻于雜傳之中未嘗
不廢書而嘆也今觀髙氏之行又有以信夫天理民彞
真不可冺滅而重嘆夫士不知學之害流于後世而未
巳也嗚呼使百世之下聞髙氏之風其必有深感于斯
者矣
學絶道喪今㡬年善俗如灰不得然士知苟禄為得計
偷生忍恥不自憐嗟嗟此婦乃爾賢不本教育由天全
信兹秉彞不可冺直與天地相後先太行西北黄雲邊
平蕪落日生寒烟髙節凛凛誰當傳後人歌我節婦篇
　
　
　
　
　黙庵集卷一
欽定四庫全書
　黙庵集卷二
　　　　　　　　　　　　　元　安熈　撰
　律詩
　　　次韻書事
野性元孤㓗無朋儘自皤業荒聞道淺静乆閲人多靈
鳳寜棲枳𠖇鴻本避羅南逰有髙興何處是滄波
　　　夏夜即事
未遂平生志求田擬種瓜天㳺華表鶴井坐子陽蛙世
事一塲夢俗情三月花興亡天不問閲盡㡬年華
　　　次鄂屯遂初韻
滄海終成陸靈椿㑹有秋百年真夢境八表欲神逰惡
木除難盡驚波逝不留年来萬事懶直擬付休休
　　　次韻荅王仲安
林宗自憂世宋玉祇悲秋病鹤塵中老冥鴻天外㳺羡
君巳超逸愧我尚遲留不為西風起蓴鱸興未休
　　　病中齋居雜詩次和仲韻(五首/)
深居苦羸疾誰與破愁顔世態浮雲外交情暮兩間襟
懐期齊月胷次要全山夢寐神峰久何時恣往還
時事今如此幽居獨慨然心期鐘鼎外身世水雲邊病
骨便清晝髙懐惜壯年前修渺何在目斷夕陽天
静中觀四子掩卷慕朱公所幸斯文在殊非吾道窮衆
星元拱北萬水自朝東逺意無人㑹芳樽誰與同
故人南郡去髙隠近隆中雅志希前哲深慚接下風踈
狂聊自適衰懶欲誰同且莫鯨吞慣牀頭酒易空
多病交㳺少相㸔動浃辰賦詩聊遣興觀化足怡神問
字有知已過門無俗人伊誰同此樂願卜許東隣
　　　清明日大雪飲齋中
不愁飢苦互相侵念此愆陽與伏隂飲繫經綸須暢飲
斟存燮理要平斟舞雩自有春風樂茅屋難忘魏闕心
杯酒空持詎能醉商歌聊爾發悲吟
　　　次李樞判容安亭詩韻
問舍求田計未成登臨搔首愧平生聫名丹闕渾無望
招隠洪崖久寄聲短笛長歌樵牧事浮雲流水古今情
相君許借容安住擬向南陽約孔明(李公别圃/有容安亭)
　　　李公見和復次答之
少年學道竟何成章句區區已半生不向静深觀物理
却從摇落聴秋聲過門載酒鄉賢意授室傳經邑宰情
從此嘉陽風景别太行山色看増明(嘉陽平/山邑號)
　　　奉寄仲章兄
世事悠悠豈易量眼中存没幾参商詩書有得將誰語
菽水無從亦自傷春色池塘想同夢暮雲樓閣渺相望
何時樽酒篷窓底風雨瀟瀟夜對牀
　　　寓館秋日即事
多病筋骸久痺頑柴荆終晝掩重闗詩書詎可資耕釣
杖屨元非絶往還莫遣浮雲蔽白日儘教秋色對南山
平生願學程夫子慙愧春風滿座間
　　　和王尚書獨坐詩韻
棲遲蓬蓽養慵疎虚室焚香静掩書坐進工夫元自爾
心齋意味果何如聖賢名世㡬千載皇極經年十萬餘
至理悠然與心㑹恍疑身在先天初
　　　尊兄仲舉父典教石州鄉郡
紛紛世累苦相牽撫事悲謌惜壯年卜隠未成長往計
傷時空賦逺逰篇林宗雅志伊誰識張翰孤懐亦自賢
見說家山風物好幾時同倚暮雲巔
　　　冬日有懐故人
病鶴孤鳴在九臯虚名多累恐難逃殘陽入谷隠猶見
新月穿雲出未髙江上蓴鱸君自適山中泉石我徒勞
興来欲駕扁舟去何處滄波有巨鼇
　　　仲冬初吉歸途即事
霧慘雲愁結暮隂㳺方客子正悲吟霜風有恨號平楚
寒日無光下逺岑滄海齊州半摇落乾坤今昔幾消沉
意長世短知誰㑹一曲商謌萬古心
　　　次韻答友見赠
髙山流水趣何深萬古千秋一素琴白石清泉成雅志
光風齊月負初心伏龍應羡雲生谷獨鶴不驚鴉滿林
無用埜夫宜揣分商家元自有甘霖
　　　和仲弟生朝
兄弟趍庭鴈影翩祗今癡絶尚依然競隂莫廢經綸業
愛日當知喜懼年顔樂自憐乖夙志南陔誰解補遺篇
㡬時得遂求田計晨夕相將理斷編
　　　錢霅溪宫人圗
露冷月華白悠悠方寸心夫君𣺌何許悵望碧雲深
　　　饒陽小山詩卷
胷中有全山華嵩亦自小孤坐對嵓姿肝腸倚天表
　　　冬日齋居雜詩(五首/)
憶昔趍庭講誦初慨然不復向迷途只今回首還思省
力學工夫尚爾疎
千載傳心百世師周程授受想當時乾坤萬古春風在
空向篷窓事仰思(二程初見濂溪夫子時濂溪年/三十明道年十五伊川年十四)
生平不見李延平俛首孳孳亦謾生每誦斯言多感慨
區區辛苦竟何成(平生不見李延平可謂/虚生矣此朱夫子語也)
擁篲摳衣志未酬哲人已矣更何求微言尚省蒙私淑
願得終身事逺逰(予取静修先生詩/語以逺逰名齋)
聖門道大若天然小智區區見自偏謾抱遺編時自惜
光隂去矣又中年
　　　中秋不見月
蕭颯西風起暮愁無端隂翳掩晴秋何當放出中天月
重照山河十二州
　　　故縣道中
塵事年来亦屢更此身與世澹無情弊裘羸馬嘉陽道
只有雲山管送迎
　　　文山隠居詩卷
西山縁底澹無姿便擬從君問所知告我雲烟最佳處
眼中連棟有深期
　　　子温賢友臨别求言不容以病廢辭勉書二詩
　　　為赠後篇兼簡王君儀伯一笑
平生蹤跡嘆孤危尚友千年謾所思才氣如君更知已
可能分手易前期
誰遣林宗解隠憂更堪摇落對清秋慿君寄問觀光客
底事哦詩擬四愁(儀伯詩有/是句故及)
　　　和杜才卿韻
病軀疎散愧非才只辦求田問舍来說似幽花應解語
為誰零落為誰開
　　　夀李翁八十詩(三首并序/)
翁名椿字夀卿本維揚故家國初北渡客雲朔間轉徙
至真定槀坡之西管鎮始以陶為業器不苦窳有約必
信逺近化之中年以後買田力穡不二十年為里巨族
資質直不喜矯飾好施予不飲酒今年八十步履輕健
耳目聰明食肉躍馬如平日不少衰翁媪相樂孫曽滿
前其必有以得之矣兹鎮寔先玊峰君舊隠比嵗冬余
以羸疾来居且幸以詩書教其鄉人子弟翁請余處其
别館而使其孫興宗執几杖之役嵗久而翁不余厭也
翁長家君一嵗故余以父執事之其子居實將以閏月
吉日合鄉里族姻置酒張樂以為翁夀義不可無語謾
賦近體以侑夀觴時大徳十年歳在丙午黙庵安某書
洛疇五福古難并四福還因好徳生開秩九齡從此始
更期夀域看昇平
餘慶懸知積徳深昭昭神理古猶今寄言戲綵賢孫子
食息無忘愛日心
近親自合存忠養涉世髙年亦我師平昔行窩還有幾
并留陳跡記它時
　　　杏花始開連日大風不獲一賞晨起携笻往觀
　　　之歸而小酌得三絶句
生紅和露滴臙脂又到芳春寂寞時便擬提壺花下醉
欲愁羞殺背隂枝
白白紅紅春意深惡風吹折五更心化工自與時消息
莫負清吟酒滿斟
杖藜吟遶去還来収拾春光入酒盃自是風花要題品
等閒蜂蝶莫相猜
　　　友人西城探梅折一枝来贈求詩為賦二首
愁烟苦霧鎻春光誰遣邊城有艶陽珍重故人相贈意
可無佳句為平章
俗草凢花久亂真小窓驚見一枝春憑君欲問調羮信
只恐幽香不認人
　　　别賦一首
鐵石心腸氷玊姿此生惟許嵗寒知興来欲草梅花賦
不解能書婉媚詞
　
　
　
　
　
　黙庵集卷二
欽定四庫全書
　黙庵集卷三
　　　　　　　　　　　　　元　安熈　撰
　遺文
　　　齋居對問
或有問于余者曰子之為學其亦有以異于人乎何其
踽踽涼涼獨立而無徒也余應之曰余自趨庭日以誦
讀六經與夫孔孟之遺書為事幸而私淑于師友而與
有聞焉乃知用力于周程夫子以及朱夫子所以繼往
聖開来學之書亦將以求夫千載不傳之傳者以治吾
心而修吾身焉而已矣又何暇他求為哉或曰然則子
之所學其世之所謂道學者耶余曰固然也道之大原
出于天其傳在聖賢伏羲神農黄帝之所以繼天立極
堯舜禹之所以更相授受成湯文武臯陶伊傅之所以
為君為臣皆此道也吾夫子既不得君師之位以行之
獨以列聖之所以相傳者筆之于經將以傳萬世曽子
傳之子思子思傳之孟子孟子没而其傳冺矣自是以
来千載餘之間士子溺于記誦訓詁詞章之習以希名
射利不復知有聖人之學而又有異端之邪說以間之
不有真儒者出孰能有以明斯道于既晦而振百代之
沉迷乎是以濓溪夫子不由師傳黙契道體建圗而著
書二程夫子見而知之擴而大之然後斯道復明于當
世至朱夫子則求其所以用力于喜怒哀樂之未發者而
得乎所謂天下之大本與夫古昔聖賢相傳之心是以
有以集周程三夫子之大成而折衷之而道以大明既
又以為道之所以不明由說經者之不足以得聖賢之
意于是竭其精力以研窮聖賢之經訓作為傳註以著
明之至于一字未安一詞未備亦必沉潛反覆或達旦
不寐或累日不倦必求至當而後已故章㫖字義至微
至細莫不理明詞順易知易行所以妙得古人本㫖于
數千載之上使讀而味之者如親見聖賢而面命之其
闗于天命之微人心之奥入徳之門造道之閾者可謂
極深研幾探賾索隠發其㫖趣而無所遺矣至語學者
入道之序則又使之先讀大學以立其規模次及語孟
以盡其藴奥而後㑹其歸于中庸尺度權衡之既定由
是以窮諸經訂羣史以及百代之書則將無理之不可
精無事之不可處矣此朱夫子之所以繼徃聖開来學
而大有功于後世獨以世衰道微知徳者鮮俗生鄙儒膠
于見聞安于陋習是以不能有以與于此而目之為邪
說者也或曰子之說誠美矣然世之名卿有自以文章
為得計而謂不害兼通乎道學者又有自以為真得聖
賢之意而謂朱子解經流于詖滛邪遁異端之說惑世
誤人而不自知著為成書以辨之者是皆學者靡然向
之此又何耶余曰皆非也為前之說者其害淺而小為
後之說者其害深而大彼自以文章為得計而謂不害
兼通乎道學者其意但出于恐知道者之議已而為是
說以文之耳其自以為真得聖賢之意而輕視前賢妄
肆詆排庸俗鄙陋淺薄不經而髙談大論旁若無人藉
是以濟其私而為欺世取名之計學者方以謏聞淺識
未知所向乃併與其心術而壊之則其為害豈淺鮮哉
此予之所以日夕深懼而莫知所以救之者而子尚以
是而為疑耶或曰國朝自元統以来大儒先生以此道
相繼而為天下倡或達而在上以致君而行之或窮而
在下以推明前聖後賢之意以淑諸人以傳諸後砥柱
屹然壁立萬仞者今子以眇然之身而區區焉以是為
學其不起謗議而害身也㡬希矣子其亦以是而思之
乎余曰不然夫道固不以窮逹而有加損而人亦不以
窮逹賢愚而有異也是其所以親承其心授精微之㫖
而羽翼斯文者其傳固有在矣但人之為學則皆當以
是為的而求之庶無差失而可以造夫道之極致是又
安得顧世俗之譏議畏迂儒之曲說屈巳徇物顛倒迷
惑而昧于所從哉或曰彼之所疑盖必有以真見其失
而後為之辨也且子既不之許曷不揚言于衆以明曉
之乎余曰彼之為學我知之矣盖嘗得其書而讀之見
其于朱子之說多有不得㫖意而妄疑之者甚或不能
知其句讀語脈之所在而遂疑其平生為學始終之致
及其所論著或未之見故其所論掣肘矛盾支離淺迫
殊不近聖賢氣象以此推之則朱子之語脈㫖意尚不
能知又安能指其罅隙而非議之也哉原其本意盖欲
藉是以取名而率然立論曽不知其為害之甚也使其
年益髙而于天下之理玩之益熟一旦幡然盡棄其學
而學焉則吾知其必當憤然悔其前日之為而火之矣
况君子之學赤反經而巳固不當屑屑然輕與之角勝
負于一日之間也至于甚不得已而不能不辨焉則亦
有所不得而辭者矣或者唯唯而退時余方欲為之剖
其疑而折其辨以發明朱子所傳之微意因悉次其語
以自警云至元甲午臘月丁亥書于逺逰齋
　　　記齋名
予少與白霫烏君叔備友講論從容無日不相從也嵗
丁亥叔備始從容城劉先生受學凡所授精微之言某
亦得與聞其一二由是始慨然有志于正學而不迷于
所向者皆自先生之語發之也自此益相親厚毎一来
所聞必益超絶盖欲相率同門以卒此業者于今七年
矣不幸未能得遂叔備南去㷀㷀獨立頽惰無成而先
生亦既謝世今則巳矣勉力大業之志卒不能有以少
遂矣然先生之言拳拳服膺未嘗敢墜暇日讀先生遺
詩則又往往皆是語也先生之誨我亦諄諄矣某雖至
愚敢不加勉遂摭取先生詩語以逺逰書于齋之楣間
坐對觀省庶不忘先生之訓且以為鞭繩之助云至元
癸已秋分日
　　　石州廟學記
石州新修廟學成從兄仲舉父寔為郡文學遺書語某
曰吾州居并之西南夙稱名郡然其廟學荒茀不治則
有年矣粤大徳辛丑知州事酈侯某始慨然謂其僚屬
曰夫子之道垂憲萬世有國家者所當崇奉見之于詔
㫖尚矣今而墜廢若是其何以仰稱我國家尊嚴命祀
之意而移吾民之觀聴哉此長民者之責也即以其年
度材致用悉撤其故而一新之上下競勸不日告成殿
堂齋廡靡不嚴備象設位序應圗合禮獨大門未立適
以癸夘地震之變而止後三年丙午今監州阿勒坦公
下車以故事謁于堂下顧瞻俯仰惜酈侯之功止于如
此為之太息即有志焉首選邑之秀民子弟充州學生
仍撥係官間田若干畆以供養士之費賔禮師儒暇目
躬率僚吏聴其講授絃誦洋洋聞者聳動而又以餘力
建大門具祭器以終酈侯之事而某適于此時猥承人
乏掌其學事今亦將終更以去矣邦之父老僉謂廟學
之成其難如此而邦君𢎞文興化以恵教我民之意又
如此豈可使我之人無傳焉合詞懇予願著石章今其
材巳具子其以我故勉為鄉人記之且因有以開示其
子弟之願學者則尤幸也某竊惟古先聖王繼天立極
建學立師以教天下後世使皆有以明夫三綱五常之
道而不失乎民生日用彞倫之常而其為教則必始于
洒掃應對進退之節禮樂射御書數之文而修其孝弟
忠信以立其本然後從而教之格物致知以盡其道使知
所以誠意正心由身及家自家及國而達之天下其說
具于易詩書春秋論語大學中庸七篇之書此二帝三
王作為君師躬行心得之教吾夫子顔曾思輿之傳而
近世大儒周程朱子之所推明者也國家稽古崇儒建
立學宫周徧海内然而此邦獨至于今乃始克應明詔
則以為有司者急于簿書期㑹之為功而不能有以祗
承累朝徳意之美故耳然則邦民士子被賢君侯之化
其幸為何如哉雖然聖人之言具在方冊學者誠能從
事于古者小學之書而勵志乎孝弟忠信禮義㢘恥之
行則學之本立矣然後先之大學以立其規模参之論
孟以盡其藴奥而後㑹其極于中庸于以窮諸經訂羣
史建立大本經綸大經讀天下之書論天下之事無所
為而不成無所處而不當其于窮理修身齊家治國及
平天下者真無以見其難矣某愚不肖曷足以與此顧
念先塋所託獨未克展拜掃修謁之敬嘗以為恨今乃
獲因文字託姓名以紀吾邦之盛事兹誠大幸矧重以
仲舉父之命耶是以忘其固陋承命不辭為之識其本
末如此因竊并記所聞示其諸生俾母忽其邦君之教
且又以告夫後之為師弟子者使亦皆知所用力焉酈
侯某郡人今為某官阿勒坦公某族人好賢樂善本乎天
性由宿衛王府授今職勤政愛民多可紀云又明年丁
未陽月既望龍岡安某記
　　　與烏叔備書
五月一日某頓首再拜叔備畏友執事從善歸雖不奉
教就審侍履從容足慰懐想但相别踰年不得以㑹晤
為深恨耳前月十九日聞汎翁先生訃音即以一書附
驛使持去必已達斯文不幸山頽梁壊後學無所師仰
痛哉痛哉恭惟義重心喪哀慕純至何以堪處伏願節
哀俯從禮制是所深望某學晚無知幸蒙私淑及尊兄
誘掖似覺少進但一二年来離羣索居頗似頽惰然欲
見先生之心無須㬰忘夢寐之間如或瞻仰而先生亦
屢辱見聞欲教之意甚厚所望一拜徳容俾列侍下得
少伸鑽仰之志此莫大之幸豈意天喪斯文而先生没
矣痛哉痛哉終身之恨也而今而後惟有一意問學親
賢取友勉力孳孳死而後巳庶可上不負先生私淑之
教中不負朋友期望之心下不負某愚勉力大業之初
志也顧念無以報先生之恩獨有奔赴几筵一致薄奠
舉觴大慟以薦此哀誠庶乎其可已不審髙明何以見
教又意尊兄必往致奠故且尼其行引領以俟車從之
過欲藉提挈之力耳早命駕甚幸所欲言者甚衆俟相
見得以面叩耳人回姑此奉寄竊兾進學自愛不宣
　　　又
七月日某頓首再拜上啓叔備尊兄侍史一别七年豈勝
向仰人来獲聞動静聊以為慰又聞春間嘗以酒致疾
雖已得愈然中情猶不能釋然也即辰新秋猶熱恭惟
調攝有道侍履益以康佳矣然尊兄早親有道篤志力
行人望所屬不可不重為此道保惜也願兄留意更加
慎節以迓新祉以慰友朋期望之意幸甚幸甚易說精
要想已就緒丁亥集赤當脫稿恨不得陪侍左右側聞
髙論也某一来此行及三載獨學無友益以荒惰然隨
分讀書小作程課玩心觀理更于應事接物間體驗警
省亦畧有效但覺悔尤山積尤日夕増懼耳四書集義
精要近因讀朱子文集對校一過尚多有疑誤别紙録
呈前書索寫一部為無善書者不曽寫得幸因書来將
某前後録出納上可疑條段以一言可否之使得有所
據依改正納上也疑此書初脫稿先生未使學者校勘
故多有此誤雖非大義所闗然亦不可不訂正也近因
看詩傳亦欲取朱子文集及語録之言凡渉論詩有與
集傳相發明者依精要例寫出以便初學亦似有益然
亦未暇寫出也又嘗病讀春秋者只知讀左氏而不讀
正經欲節取左氏傳文議論叙事本末始終依倣通鑑
綱目作小字註之經文之下以類相從各附本句凡左
氏浮夸乖戾之語皆刪去之秦漢以来大儒先生之言
及諸家說可取者亦畧節取附註其後庶觀春秋者有
以考傳而讀左氏者赤知有經其大㫖一以朱子為本
而達于張程以求聖人之意不審髙明以為如何其他
所欲言者甚衆千里相望𣺌不可得極思向来承晤之
樂復何時而可遂耶伏紙引領不勝馳情因便不惜痛
加鞭䇿至幸至幸此間惟王仲安時相見渠讀四書甚
有得處時與之語赤多有警助去嵗又得一王儀伯年
二十五六曽從董宗道受四書詩書傳好學不倦作文
字亦可觀嵗一至山中時来晤語也
　　　與叔父書
八月二十日從子某頓首再拜上覆叔父座前七月二
日白天民来得拜手墨兼就審尊體平復深用欣慰即
日秋凉伏惟尊體起居益以康佳叔母兩兄以下俱無
恙此間大人以下俱如昨大人自有書老母目疾已如
此未聞愈期但身體粗康健飲食亦不減賴此差自慰
耳三月中為煦弟娶婦然凡家事次第猶未整理所居
又議遷徙恐直至年終方得定疊也又承秋莫欲東還
至河北此某輩夙昔所望也幸幸真定今年粟麥頗賤
易以居止叔父晚年得守墳墓與大人相聚以教諸子
弟姪何樂如之想尊意赤已及此矣又謂某讀書次第
當以古人用心處用心則可毋以今日虚名被擾此固
某愚平生為學之本志而不能遂者今承尊諭恨不得
拜侍而卒請其目也盖某自少聞汎翁先生道學之裔
即心恱而誠服之慨然有求道之志以為為學而不往
見真可謂虚生者豈意某愚立志不勇乃至于此每一
念之未嘗不悲恨也何時遂侍究此衷情新舊所作詩
文今以録呈亦可以少見愚平日之志矣而今而後某
獨學無友益以為懼伏望叔父有以見教千萬至幸餘
不能悉蕭惟斗詩近于白天民處見之或别有甚文字
令百六弟録得寄示亦可六原二弟讀書無令輟叔父
果還真定時朝夕教育某願任之白天民說三兄四兄
各失一子不知為誰再書批来某房下去年舉一女名
宜寧今已能行矣并及之鄂州時有来書二姐及歸寜
俱安世臣在理問所中甚平善二兄自有書苑甥自有
書不縷縷時向莫寒伏乞順時益加保愛千萬至祝不
備某再拜叔父座前
　
　
　
　
　
　
　
　
　
　
　黙庵集卷三
欽定四庫全書
　黙庵集卷四
　　　　　　　　　　　　　元　安熈　撰
　遺文
　　　趙氏子名字序
方齋趙君為予言二子守中居中既冠而有室亦既抱
子矣而字尚闕焉餘三子則又成童而未名也子盍為
我名而字之予應之曰古之人生子三月父咳而名之
二十成人加冠于首鄉先生醴而字之此禮之正也今
成人已冠而字之固無可疑餘則非所當及也奈何方
齋曰老夫末疾侵淩亦既耄矣及今少康且幸時得與
吾子相周旋于此焉字而戒之使他日既冠覩其字而
惟其義若古人之佩韋弦者而自警焉以不忘父師平
昔之誨變而不失其正不亦可乎哉予曰唯唯既字守
中以貞居中以庸又取易中庸之言名其三子曰麗中
擇中久中而以亨仁恒字之又皆以伯配稱焉盖字因
名而生而取名者又各以類也方齋復請記其說故書
以授之大徳癸卯閏五月既望黙庵書
　　　御史哈喇公名字序
近世種人居中國者類以華言譯其舊名而稱之且或
因名而命字焉是則雖非人道所當先者而亦古人之
遺意也監察御史魯都爾沁故行省左丞資善公之嗣
子系出奈曼哈喇氏用䕃授厯監濬邳兩州惻怛愛民
剛果清慎興學禮士藹然有聲既終更家居待次益自
力問學以求其所未至間從予逰温恭自虚刻意清苦
吾黨之士鮮能及之于其請字也為取嵩髙之詩所謂
戎有良輔文武是憲者以良翰易其名且以周書亂為
四輔之語合而字之曰憲輔盖亦因其舊名而又因名
以制字也以公之材而進學不巳如此他日徳業所就
或無愧于古人是則必有非予所能及知者矣大徳甲
辰冬十有一月甲子日南至
　　　送安從道序
吾安氏受姓始于漢顯于元魏而行于唐宋其望則自
凉州武威并代諸郡而蔓延于天下古禮既亡譜牒職
廢無有能明其所自出者則固無由考其族屬之逺近
矣然萬殊而一本雖百世之逺其同宗之道必猶有可
言者沁陽安從道由嵗舉来為燕南憲府掾以宗盟之
故拜吾親堂下執子弟禮甚勤家君特器愛之吾和仲
弟相得尤歡獨予以夙疾侵淩偷安里社不獲欵焉適
自山中歸覲省而從道還遷河東别且求言故書此以
贈從道名好古㓜為儒資通敏奉職㢘勤用法平允人
咸稱其仁恕云至大庚戌陽月甲子神峯野客安某序
　　　醫學諭諸生文
醫學有源尚矣其設官立教則周官醫師掌醫之政令
聚毒藥以供醫事凡邦之有疾病者造焉則使醫分而
治之嵗終則稽其醫事以制其食疾醫掌飬萬民之疾
病四時皆有厲疾以五味五穀五藥養其病以五氣五
聲五色視其死生兩之以九竅之變参之以九蔵之動
凡民之有疾病者分而治之死終則各書其所以而入
于醫師此其見于經者然也下及近代稍復古制至于
我朝上自京師以至列郡州縣各設師弟子貟比于儒
學此盖列聖之所以恵活元元澤被四海于以廣博施
濟衆之仁也某極愚陋猥承人乏掌教兹邑而邑長諸
賢舉行教條其所承流宣化思濟斯民而廣皇家好生
之政者可謂無餘藴矣漢儒之記禮曰玉不琢不成器
人不學不知道雖有嘉殽弗食不知其㫖也雖有至道
弗學不知其善也先聖之言曰多聞闕疑又曰就有道
而正繼自今以往凡吾醫之登此堂者其務于勤學好
問而恪慎其業兢兢焉慄慄焉常以主司人命為重而
不敢有一毫肆然自足之心有所疑焉得以幸告于某
而相與質難以求至當之歸是乃國家設教興學之意
賢侯惻怛愛民之心而某之所深望也可不勉哉
　　　題劉静修石鼎聮句圗詩後
玩世如一鼎姓名誰得聞仙翁應自笑知我有鄒訢此
汎翁先生題石鼎聮句圗詩也盖朱夫子當謂軒轅彌
明即韓公姓名而于参同契考異後亦自書空同道士
鄒訢今觀先生所以容成孺子自謂者其亦若此也與
暇日讀選詩郭璞逰仙第六篇喟然有感聊記于此以
俟後之君子云至元癸已臘月既望鎮州安某謹識
　　　逰水竇嵓題名
神峯道人以大徳癸卯正月戊午晦来逰兹嵓觀浮休
石刻長吟坐嘯于飛泉恠石間飄然若有得也同行者
曲陽令董侯士良平江路監稅宋鼎門生王俊民道人
則安某敬仲父也
　　　慎獨箴
可尊者徳可畏者天無處不有無時不然念慮之發必
有其㡬勿隠其隠勿微乎微從事于斯是曰慎獨自此
精之萬物並育毫髪有間天理弗存利欲紛拏厥心則
昏嗚呼戒哉敬作此箴書諸座隅以警其心
　　　祭劉先生文
維至元三十一年嵗次甲午六月庚辰朔越四日癸未
後學鎮州安某謹以茶果清酌之奠致祭于集賢學士
汎翁先生之靈嗚呼哀哉山頽梁壊天不慭遺生榮死
哀孰不摧慕嗚呼哀哉某也晚學無知幸蒙私淑黽勉
勵志于兹七年顧以鈍駑鞭繩罔及學不加進頽墮無
成尚企宫牆洒掃函丈親承聲欬大啓愚衷孰謂難期
不就此志俾兹凡陋抱恨終天嗚呼痛哉矧惟先生至
誠樂育憐某之愚欲収教之謂我當来政此閒適斯言
在耳耿耿如存今其已矣將安倣矣先生此恩何日忌
之兹焉奔赴奉奠以贄舉觴以慟薦此哀誠嗚呼痛哉
仰止前修精思力造親賢取友進徳修業某雖不肖敢
負初心伏惟先生冥鑒臨之嗚呼痛哉尚饗
　　　祭董少中文
維至元十一年嵗次甲午十一月丁未朔越二十有八
日甲戌晚生安某謹以清酌之奠致告于近故太中大
夫致仕董公之靈曰維明公氣豪志雄卓偉儁才博究
旁通真人勃起英賢鼎從謂公國士乃達宸聰㑹遣相
臣綏撫于東詔公與往参贊戎功自是以還疊試邦庸
晚持憲節攬轡觀風致政来歸白首方瞳世故之大事
變之空消長之極代謝之窮有以自得坦然胸中優哉
㳺哉燕處從容玩易一編鼓缶待終堂堂達尊羣儒所
宗天不慭遺哲人之凶嗚呼哀哉某甫弱冠拱手趍庭
實始拜公徳容粹清公不我鄙誨語丁寜晚益愛我期
許非輕謂子可語撫接彌傾執手晤言罄竭平生謙冲
雍穆展矣老成毎懐瞻佇若仰晨星今則巳矣誰復儀
刑聞公之訃怛焉内驚奠觴寢門無從涕零神魂如在
尚鑒衷誠嗚呼哀哉尚饗
　　　建祠堂奉遷祖考文
維大徳六年嵗次壬寅夏四月乙丑朔越二十有一日
乙酉嗣孫某敢昭告于顯髙祖考修武府君顯髙祖妣
某氏夫人顯曽祖考三府君顯曽祖妣王氏夫人顯祖
考二府君顯祖妣宋氏夫人顯考石峯府君顯妣賈氏
夫人神位前祠宇初建主室既成恭奉尊靈永奠厥處
考禮經辨昭穆以伯祖考大府君伯祖妣王氏夫人及
亡室劉氏分祔東西兩序配神從祀謹告
　　　神主入祠堂致告文
維大徳六年嵗次壬寅夏四月乙丑日朔越二十有一
日乙酉嗣孫某謹以時果清酌之奠昭告于祖考之靈
曰嗚呼我家自金源板蕩以来失其所安石峯府君兵
後至真定實維再造有家凡今日之子孫孰非蒙其休
庇者耶先兄進士府君早嵗馳聲名卿交薦將為世用
不幸中年隕世而嗣子思誠亦就夭折次子燾就室他
氏某是用大懼祇奉遺訓權主祀事兢兢朝夕惟恐弗
堪以墜先業中罹多故徙近東郭以便先墓之洒掃轉
徙區區靡有定處恒若汎宅者亦既累年矣越大徳丁
酉乃營是宅迄于今兹僅能搆此祠宇以奠祖考之靈
怠緩不虔無所逃罪抑有由也嵗時薦享某雖衰尚須
黽勉以躬執厥事俟孝孫燾卜居有定當議考按禮經
屬之奉祀而使男熈等相與佐之所供庶品稱家有無
亦當别為區處俾之可行久逺而無弊庶子子孫孫勸
忠勸孝追逺敬宗以無忘祖考垂裕後昆之意兹因遷
奉神主入就室位先事以告伏惟祖考實鑒臨之謹告
　　　封龍書院釋菜先聖文
維大徳十年嵗次丙午秋七月已已朔越翼日庚午後
學安某敢昭告于先聖至聖文宣王某至愚極陋總角趨
庭私淑諸人實始聞道自兹厥後欽誦遺編近本程朱
上窺思孟以求經㫖以探聖心庶竭駑頑進徳修業孰
云不力中道而迷悲歎窮廬摧頽已甚雖由病廢實亦
惰偷内自省循枯落是懼兹焉感憤避俗嵓居追憶舊
聞卒究前業洒掃應對謹行信言餘力學文窮理盡性
循循有序發軔聖途以存諸心以行諸巳以及于物以
化于鄉或兾有成不悖于道兹㳙吉日載見祠庭㫖酒
蘋蘩式陳明薦尚蘄啓廸實誘其衷庶假威靈不至大
戻謹率諸生恭修釋菜之禮用伸虔告尚饗
　　　釋菜告李學士祠文
晚生安某謹致告于故翰林學士敬齋先生李公之祠
兹以吉日恭修釋菜之禮于先聖惟公中朝耆舊鄉郡
碩儒博學髙文為世所仰載瞻遺像薦此豆觴公如有
靈尚克歆享謹告
　
　
　
　
　
　
　
　
　
　
　黙庵集卷四
欽定四庫全書
　黙庵集卷五
　　　　　　　　　　　　　元　安熈　撰
　遺文
　　　石峯府君行狀
君諱滔字巨源姓安氏其先太原離石人世為儒家曽
大父諱玠官修武校尉妣某氏大父諱全廣以貲雄鄉
里所蓄書㡬萬卷妣王氏父諱昇妣宋氏再世皆不仕
君生于金承安四年九月庚戌自幼讀書家塾大父躬
為訓授年九嵗以經童登第復習詞賦舉貞祐初河朔
震動金主南徙都汴衣冠士族亦皆南渡設科選士如
平時獨山西諸州恃險不降王師至則蔵匿山谷去則
復出衆庶頗安以故君不克應其選嵗丁丑君家避兵
石洞軍士以火逼之舉族皆死君僅得出為所執時太
師國王以諸州久拒不下親徃用師令無男女少長皆
殺違者以軍法論君既被執而監軍事舒穆嚕辰努聞獲
一儒者馳使呼之至則易以敝服詭其鄉里令朝夕從
之由是獲免君自以當此大變舉族皆没幸全性命遂
委身從之誓不他適君時年十有九實貞祐五年也嵗
壬辰從舒穆嚕辰努来山東至真定之藳城辰努與之田
宅使定居而教其子焉戊戌朝廷設科取士中者復其
家終身君以詞賦髙等中其選于是始以聚徒講授為
業壬子籍天下户數遂占籍真定而徙居焉中統二年
参議中書省事張公徳輝熟君學行招延之授館其家
使教其諸孫至元三年郡博士遂舉君貳其學事享年
七十有八至元丙子正月甲戌以疾卒于所居之正寢
越五日戊寅塟藳城縣安仁鄉新里之西原從遺命也
君天資寛裕樂易慈愛忠厚不妄喜怒與物無競治身
儉薄不苟受施有貞白之操雖貧困乏絶惡衣䟽食或
不能給安焉未嘗有戚戚之色與人交重然諾一以誠
意無所矯飾與人言開心見誠無纎葉吝意聞人之善
稱之如已出人有過則掩焉而未嘗出諸口也平生與
人無所怨惡與鄉人處飲食言笑終日油油如也讀書
務躬行不徒事章句晚而學易嗜伊川程先生傳讀之
未嘗去手其教人嚴以有禮恂恂愷悌得師之道終日
娓娓無倦色少明于經學其授讀率皆口誦焉有生徒
習舉業者在席之久必辭之曰吾不經塲屋汝當别求
先進而師之可也其真實又如此平生未明而起環堵
蕭然不以聲利榮達為事澹若無求于世得䘮欣戚鮮
能動其心即所居自號石峯以示不忘鄉里隠居教授
餘三十年貴人子弟往往出其門者君但訓敕諸子晦
跡讀書不求禄仕優㳺自樂以終其身嘗語諸子曰寜
人欺已勿已欺人可也家有一力一旦亡去諸子欲追
之君曰縱使追還彼既負罪必已汗顔又安能朝夕相
處乎乃止弗追嵗戊午携長子芝西歸田園盡為族人
所鬻皆不敢隠謂君曰某氏宅某氏田俱君家舊物我
實冒鬻願承其罪君當聞之官復其直而取之君以世
變擾攘有非人力所能與者彼何罪竟辭不取但修完
先壠而還延安府尹牛子益總管袁某少與君同里閈
因君内弟米脂尹宋某致書勸歸鄉里且遺以束帛君
不受曰吾既未能即歸且又貧困無以為謝安可虚辱
答其書而還其幣從軍攻鳳翔時主帥令分殺諸俘擄
君所得必多方為匿而遣之時僵尸蔽野軍士悉解其
衣裳服之君雖寒甚不忍也其平生處心制行類如此
君既没府之士夫皆為詩以哀挽郡教授藜軒先生呉
君特起序之以為君之為人明而不察簡而能肅犯而
不校又謂君隠不違親貞不絶俗樂天知命君子云初
娶同郡李氏没于兵間生一女適劉氏再娶磁州賈氏
有賢行君不治生事河朔當大變之餘兵凶相仍諸子
幼弱生計未立貧困殊甚人不能堪夫人省衣節食周
旋其間有人所難能者治家嚴正有法閨門之内肅如
也後君二年年八十有四卒子男三人俱業進士長芝
嘗為張公徳輝所辟為山東行中書省掾前卒次松嘗
為將仕郎次筠承事郎同知綿州事卒于官孫男九人
長思誠早卒次燾亦進士次汝止烈熈煦汝諧汝弼次
未名而夭而汝諧汝弼亦既冠而卒女五人長適易縣
尹苑大亨之子弼次適同知真定路諸軍鄂囉總管府
事喬岳之子木次適張氏次夭次尚幼曽孫男七人康
寜昭寧得寜寳寜泰寜延寜来寜女五人子寜宜寜順
寜福寜喜寜而得寜順寜皆夭𤣥孫男一人慶源女一
人慶雲君自祖曽而上累世皆塟太原離石縣北下安
村之原君之父始徙居孟門之義居丁氏莊因𦵏其處
君既至真定樂其風土而居之遂命𦵏焉然以其蔵瘞
之制昭穆之位有不能如禮者是以嘗欲更𦵏而力有
未能遷延嵗久每一念之未嘗不愴然也今乃卜以元
貞二年二月庚申奉君夫人之柩遷于先兆之北凡相
去二十步不肖子松竊惟先君以末世之孤裔奮焉為
起家之始祖使松輩蒙休被䕃獲沾禄澤子孫繁昌者
其潛徳隠行不見于世今已不可得而考其迹矣不有
表焉以垂于世大懼不肖無以顯揚之謹追述其平生
之大畧如右以請于當世立言之君子伏俟采擇大徳
辛丑夏四月已卯孤松狀(右代作/)
　　　故承事郎同知綿州事安公墓誌
公諱筠字庭實姓安氏其先太原離石人考石峯府君
滔妣賈氏府君壬辰後徙真定遂為真定人公生于壬
辰年九月庚戌既冠從提舉真定路學校事侍君乗之
學受進士業燕南河北道提刑按察使馬公某辟為從
事後以御史中丞史公彬薦除河南山西提刑按察司
知事轉山北遼東遷河西隴北道按察司經厯秩滿移
陕西漢中至元二十八年更按察官名肅政㢘訪就充
本道經厯改同知綿州事元貞丙申十一月戊子以疾
終于成都之寓舍享年六十有五累官承事郎公天資
誠孝而意氣豪邁其遇事接物虚懐以應坦然無疑心
為政知大體其于吏事初不經意及案牘滿前條析剖
决雖素精于其事者不能及也在憲司幕府近二十年
多所贊益如御史中丞程公思㢘参知政事姚公天福
皆嘗同事亟推重焉其餘所交亦皆一時名卿士夫作
詩善唐律自少時落筆輙驚人語意雄健至老不衰又
長於近體樂府晚嵗聞義理之學深所敬信取易象懲
窒之語以損名其齋其佐河東也先祖墳墓田宅皆在
屬邑兵亂以来田宅盡為他人所有墳墓亦荒廢久不
復知其處公訪求故老舊族始得之皆為増築墓垣刻
曽祖而下宗支于石祖考妣墓嘗為山水所圮復改𦵏
之既諸所占田宅者皆疑懼不安公諭之曰吾豈恃勢
力為此事者耶其他行事亦多類此公凡再娶前夫人
李氏来歸二年而卒生一女適易縣尹苑大亨之子弼
後夫人孫氏子男三人汝止汝諧汝弼女一人子寜越
明年大徳改元夏四月孤汝止奉喪歸真定卜以其月
癸卯𦵏藳城縣安仁鄉新里西原先君墓左伐石以志
其嵗月謂某當書之某不敢辭并畧叙其平生梗槩刻
納壙中從子某泣血謹志
　樂府
　　　酹江月
　　　　登古容城有感城隂即静修劉先生故居
天山巨網儘牢籠多少中原人物趙際燕陲空老却千
仞岩岩蒼壁古栢蕭森髙松偃蹇不管飛氷雪慕羶羣
蟻問君誰是豪傑　重念禹跡茫茫兎狐荆棘感慨悲歌
發累世興亡何足道等是轟蚊飛滅湖海襟懐風雲壯
志莫遣生華髪中天佳氣㑹須重見明月
　　　前調
　　　　前日歸途偶記和仲欲把鋤犁門人願助之
　　　　語甚恨不獲請其詳而亦竊喜其先得我心
　　　　之所同也中夕不寐率爾成章寫寄和仲可
　　　　為後日相見一笑大徳乙已上元日神峯野
　　　　客書
世途艱阻正堪悲萬里清秋摇落况復乾坤還閉物奚
啻切牀膚剥消長盈虚循環反覆夜半驚孤鶴東君着
意恵風先到嵓壑　悦親原有清歡簞瓢食飲不害貧家樂
多病留侯空自苦慚愧長身諸葛素手躬耕卧龍岡上
准備豐年穫豚蹄社鼔幾時同醉寥廓(吾家桑梓在/卧龍岡之陽)
　　　太常引
　　　　和王治書仲安
求田問舍欲婆娑算無地不風波胸次儘嵯峨世間事
知能幾多　登山臨水傍花隨栁獨此未消磨便擬借
行窩正霽月光風氣和
　　　石州慢
　　　　寄題龍首峯
虎踞龍蟠朝楚暮秦世路艱蹇夕陽淡淡餘暉閶闔九
重天逺千秋萬古先天消長圗深何人解識興亡本夜
鶴𣺌翩翩儘平林鴉滿　蕭散不須黄鶴遺書不用洪
崖相挽蒼狗浮雲平日慣開青眼擬將書劒西山采蕨
食薇自應不屬春風管只恐汝山靈恠先生來晚
　　　鵲橋仙
徘徊尊俎徜徉笑語俯仰乾坤今古世間豪傑數元龍
想未識聖門風度　也非學圃也非懷土静看落花風
雨安排便買釣魚蓑底是滄浪深處
　
　
　
　
　
　
　
　
　
　
　
　
　
　黙庵集卷五
