#+TITLE: 張光弼詩集-元-
#+DATE: 2018-05-12 10:19:54
#+SOURCE: github.com/kanripo/KR4d0593 master 8615aa92                
　張光弼詩序
　廬陵張光弼先生少事虞文靖公集得詩法文靖才髙識廣其
　詩浩博而不肆變化而不窮而一宿扵正先生之詩氣宇閎壯
　節制老成而從容雅則稱其傳焉張潞公翥最先知之而一時
　學者皆傾慕之其平生之作散亡多矣予近從給事中夏時得
　其五七言古近體一帙以授其外孫浮梁縣丞時昌俾刻之鄒
　孟氏有言誦其詩讀其書不知其人可乎先生名昱仕元至江
　浙行省負外郎嘗賛忠謨扵戎幕元末政壊遂棄官不仕張士
　誠㩀有浙西禮致之不屈而與周伯温楊亷夫交㳺相得號一
　咲居士我
太祖皇帝混一天下訪求前元故臣之賢者嘗𬒳徴至京㴱見温
　接已而憫其老曰可間矣厚賜遣㱕遂採
天語更號可閒老人倘伴浙西湖山之間詩酒自適春秋七十有
　三而終噫觀其詩而考其出䖏可以知其為人焉
　正統元年夏四月既望榮禄大夫少傅兵部尚書兼
　華盖殿大學士同郡楊士竒序
張光弼詩集序
庚子之冬予始識張光弼于杭光弼廬陵人也蚤㳺湖海間以
詩名嘗負劍挟䇿從軍入幕府佐主帥經畫籌畧以功累遷至
杭省左右司貟外郎行樞宻院判官杭為山水勝地而光弼能
詩善歌詠是時天下方用兵藩府所在不一而光弼獨能周旋
其間以詩酒自娯不侵官不怙勢以取撓敗故一時公卿大夫
士咸稱之求詩者日走其門予時每數詣光弼光弼誦所作未
嘗不為之撃莭然猶未能盡閲其編其後予去杭與光弼益逺
丙辰之春予復至焉光弼手其詩二編過予寓舎且言曰吾平
生所作多矣今其藁皆不存獨此在巾衍中與吾周旋者殆二
十年幸不失墜而得古律絶句凡若干篇而凡志意之所感發
欣憂哀樂扵是乎在其可以自見于世者獨此而已子其為我
序之予受而讀之愛其意婉而辭麗情閑而調逸有詩人之風
不能去手者累日因切自念向之所聞扵光弼者雖乆而未浃
廼今始得其詳焉盖言者心之聲也時者事之㑹也時異則言
異扵是有正變焉兵革之秋殆雅亡之日也光弼以詩人之才
而遭時板蕩汩汩戎馬間其應酬交接盖無非衰世末俗之事
雖欲正言而不可得故其辭多變使光弼當盛時一鳴則鏗鍧
炳耀之辭自可匹休扵前人惜其遭逄不偶而其言止扵是也
雖然杭之山水猶昔而光弼年未耄猶可肆其餘力扵詩矧今
聖化之隆天下頌聲方作光弼雖在田野其能自已扵言者乎
尚當歌詠太平而傳之無斁也
洪武九年夏四月八日錢塘陳彦愽序
張光弼詩集卷之一
　古風五言
　　　飲馬長城窟行
飲馬長城窟飲多泉脉枯嘶跑不肯行思若畏前途驅之尚不
忍惻然駐征車朔風當面吹墮指裂肌膚豈念衣裳單頋已猶
亡夫功名登天然何時執金吾隂陽無停機百年諒湏㬰常恐
遂物化奄忽委路隅此懐當告誰策馬自長吁
　　　古意
白露積瑶堦明月生羅幃流光劇奔電窈雿閟空閨黄金奉桒
間母乃禮義虧安得亷耻士再詠關雎詩
　　　雜詩
髙樓抗浮雲南盡洞庭野凉風颯然至槁葉凄以下登臨極四
頋莫我所思者憂来欲奮飛羽翼不余假昭質匪金石流年劇
奔馬日暮湘水隂幽蘭謾盈把
日月交互行四時亦云易去時栁未黄又見楓葉赤人生範圍
内生死難固必别離将訴誰訴之又何益昨宵夢相見嬿婉如
平昔覺來但虚幔衾枕有餘憶
　　　行路難
鴻鴈及秋来玄鳥先社去俱生亭毒内羽翼乃不遇翔者不知
水泳者不知山世事每如此人生行路難
　　　少年行
㸔取木槿花朝榮夕已萎芳容有凋謝胙澤何所施壽命如可
長仙人今何之髙堂有歌舞及此少年時
　　　古别離
陽關古别離對面折楊栁旋踵委道傍焉得長在手丈夫四方
志竭力車馬走慷慨平生懐不在然諾後傾貲鑄寳劒性命同
所有去去勿復陳黄金印如斗
　　　古瑟
錦瑟古之樂造自軒轅間朱絲五十絃柱列鵷鷺班中有洞庭
水白日興波瀾人文際昌期出應清廟弹洋洋雅頌音一唱而
三嘆神人既以和鳯鳥翔其翰聖明御天下百靈咸仰攀
　　　讀離騷經
三閭椘同姓怨生扵所愛讒人在君側繩墨日偭背虞兹宗社
隕繁辭兾收採反覆三致忠九死猶未悔靈修終不察遂投汨
羅水斯文幸未䘮風雅接三代豈惟南國士汲汲仰霑溉
　　　讀秦記
登髙望逺海中有三神山秦皇惑方士採藥駐容顔如求不死
藥何必波濤間玄牡氣孔神日夜相循環若人善保之入聖而
超凢所以廣成子度世安泥丸
　　　言志
少小誦六經中歳始聞道乃知三百篇不貴辭娟好發言将自
宣猶若未深造常恐歲年晚白露先芳草覃思時竄易舉茟如
振槁庻或諧雅音詠歌以終老
　　　相逄行
京師衆大區鞍馬俱俊㳺相逄念輕薄觧贈雙呉鈎性命付然
諾妻子托綢繆朝過狹斜道暮宿娼家樓五侯與之談七貴為
之謀心膂誓百年羽翼期九州當其勢合時喝倒黄河流一朝
貲用盡門户無鳴騶郷關耻獨歸京邑難久留慨念平生懐徘
徊頋河丘浮雲詎終朝失意将焉尤
　　　古詩
壮哉沛中歌命世之雄者帝王有大度不在論風雅綿蕝禮樂
修採詩固無暇蘓李離别辭亦自關教化文章與政通斯豈雜
王覇
漢詩十九首不復辨名氏蘇李及枚乗伯仲之間耳當時尚詞
賦六義誰作意雖非大雅言頗有風人致篇章何在多自足傳
扵世所嗟黄𥘉後作者莫與企
曹公英雄姿吐辭自天成横槊鞍馬間慷慨念平生汝頴諸文
學歛祍奉明廷對酒惜時邁載歌伸鹿鳴風雲入壮懐河山助
威靈至今鄴中唱猶擅文章名銅雀有遺憾哀哉短歌行
鄴中盛文辭七子相掎角雖膺丞相辟未免傷流落世胄相友
善宴好以酬酢出内結腹心庻僚仰殊渥願因雲雨㑹戢翼永
栖托貴賤俱黄土徒存建安作
魏文在世子嗣領五官将國事既有閑經術尤所尚讌㳺集文
學詞藻咸宗仰五星垂光彩両曜分氣象風流積二世况復人
君量快樂芙蓉池乗輦一何壮寕同汝頴士戚戚兾所望
東阿帝室親復乃貴介弟降志詞翰間國事罔所兾思深而文
典光彩照當世切切陳自劾捐軀以明志淫情洛神賦所願以
自棄
禰衡輕狡人况以才自負将赴漁陽檛侮人還自侮曹公豈容
物嫁悪與黄祖值兹劻勷際焉用鸚鵡賦所以賢逹士貴在識
時務
三謝國親臣世家金閨彦玄談雖時尚好爵尤所羡出各領名
郡而不拘履踐能忘永嘉　山水事㳺宴摛章固自羙雅誦從
此變餘波及齊梁纎穠入哀怨
嗣宗絶臧否善若䖏時晦詠懐數十篇倬尔追漢魏駕車哭而
返此豈無所謂嘯登廣武䑓神氣偶相㑹從来倜儻心土苴視
富貴惟有步兵厨百用時一醉
淵明君子儒心事甚夷曠醉来得佳眠自謂羲皇上文章固可
誦莭㮣尤所仰且無州縣拘安得言不放託志聖賢録千載成
絶響
髙人王右丞輞川亦有樂位居尚書省志不異丘壑誰言肉食
鄙而不事澹泊辭擅大雅名集多應制作唐音得所宗夫子寔
先覺
工部行在官飢寒莫與比奔走盗賊中朝夕命如寄一飯不忘
君危言以鳴世親䝉萬乗知不救妻子累文章天地間風雅可
無愧賦者謾接迹此作竟誰繼
襄陽孟浩然五言擅時譽迹放覊旅間氣藉江山助感懐峴山
作託興洞庭賦九重獲見知一語乃上忤弊廬南山歸亦足蔽
風雨篇章如可傳可傳遇不遇
蘇州韋刺史早事武皇帝既䝉南宫録復膺符竹寄折莭就繩
墨檢身勤治理賦詩長日静静閤餘香至晚逄楊開府感激道
所以宜尔金玉音風雅存遺製
　　　鴛鴦篇
駌鴦水中禽居常有㝎偶行則共洲渚栖不異淵藪交􁢡情所
私和鳴氣相友白頭不自嫌彩翼戢左右雄雌或失配霜霰甘
獨守嗟哉羽毛類賦性乃何厚願獻金閨女繡作君子綬人或
違天常翻為此禽醜
　　　幽蘭萹
幽蘭不自媚樷雜生溪磵寂寞空林色過者誰復玩及時或見
收不與衆芳亂夢恊天使與握勤郎官盻頋兹馨香徳庻以同
歲宴
　　　閨思篇
連日洲渚上香風吹杜若閨人念離别逺思生幃薄去年執手
時記省採蘭約如何燕鴻跡遽尔成綿邈将慿夢中見反側睡
難著起視東西廂衆星已寥落晨鷄方再鳴曙色已東作安得
携手人歸来共春酌
　　　丹華篇
脩莖冐丹華碧葉相掩暎晨露發其姿舉世莫與並㣲風波上
來綽約有餘韻相㸔咫尺地人逺河漢近緑房多苦心竚立秋
塘暝
　　　美女篇
燕趙有美女紅蓮暎緑荷珮環彫夜玉團扇畫春羅流盻星光
動曵𥚑雲氣多囬車南陌上誰不駐鳴珂
　　　松濤軒
松聲學海濤汹汹不可息如驅萬山泉迸落千丈石浩然入清
聴心與竟為一焉知咸陽道車馬走赤日大哉利名事静者夢
不及
　　　三良詩
百歳誰免死貴是留其名三良殉秦穆慷慨平生情一語奉明
主千秋共哀榮從容就長夜斯人豈偏生所以黄鳥詩至今頌
遺聲
　　　班婕妤
婕妤辭輦時風誼動宫闕後来紈扇詠詞氣何悽屑婦人何所
恃所恃惟姿色過時而色衰枕席成棄物不見長信宫苔生玉
階側
　　　一脉泉銘為中一元禅師作
天地不自私至寳發山川誰扵黄金巖得此一脉泉㳙㳙成不
息曹溪寕後先造物亦有待扵師亦前縁既供香積厨復灌冨
陽田譬彼釋氏法一燈徧三千泉流願無竭燈光永相傳日居
而月諸扵億萬斯年
　　　送薛山人歸富春
舊識談天叟挑嚢又賦歸性諧麋鹿友身老薜蘿衣髙歩雲同
舉濳形鶴自飛清醪香潑甕黄絹織成機生事有繩凖清言無
是非勿矜絃上操若聴古人稀
　　　贈孫雷師祈雨有應
天人本無二萬物備吾身一誠苟無妄呼吸皆鬼神南邦五六
月熯陽如火燉法師念民食升壇肆怒嗔符召五雷伏龍起三
江濱風雲随指頋沛澤来逡廵豈惟盈溝澮更且溢河津道路
接歌頌田家具倉囷芒芒大鈞内造化豈不仁安得法師軰飛
行遍八垠以兹雲霓心慰彼大旱民
　　　拙逸詩
守拙中乃逸用智機或生所以抱真士泯焉黜聪明賣藥不二
價懸壷無姓名逍遥城市間心與造物并鶴長断則悲鳬短續
則驚萬物有常性巧偽非人情乗黄一剪拂千里無留行賢哉
拙逸翁可以為世程
　　　從軍行
一身既從軍寜復頋家室日食官倉粮唯知事行役昨朝號令
下負弩趍大磧驅車出城去旌麾耀白日男児重横行萬乗假
羽翼意氣從中來性命何所惜鵰鳴沙塞雨四面無馬跡不有
封矦貴班超肯投筆
　　　晚春詞
暄風日夜起春到亦已久清晨捲簾坐惆悵閨中婦聞鶯暗垂
泪對花懶擡手昨宵夢夫婿白馬章䑓走結成合歡帯自置妾
懐䄂覺來風張幔啼鳥在髙栁空織錦廻文佳期竟何有
　　　採蓮詞
採蓮復採蓮採花莫採葉葉上多朝露花間盛顔色同舟二姝
女流盻軼明月闘溜荷上珠将逞肌膚白岸上騎馬郎調笑五
陵客豈不念所歡淇水不可越
　　　捕魚詞
漁家無别業衣食惟罟網生長風波中舟楫慣来徃江平風波
静天静榔板響得魚固所欲忖心輒内怏羣生各有命吾寕愛
其飬　放麑翁乃属中山相
　　　贈吴琰代宣州
天風吹孤蓬一去無留蹤或與回飈遇猶希返故樷同飲南陵
水况是親骨肉相見無别辭縷縷訴衷曲衷曲猶未伸征車動
行塵屏營髙堂上尊酒聊具陳紉蘭以為贈此志良不薄兾蔵
懐䄂間時用慰綿邈
　　　題蕳掾辨誣卷後
種蘭雜荆棘棘長傷蘭根結交或匪良中道生謗言所以明哲
士慎之非一門羙玉累卞和明珠誣馬援終焉各有辨暫屈寕
為冤
　　　自警二首
愚者昧其識沉冥生死中一為利欲染罔測吉與凶轢轆前後
聲覆轍無不同遑遑駟馬車騶從行趋風悪影不息䕃世路焉
愧躬
兩足與之翼去齒存其角乾坤負冥頑造化乃忖度恃此以為
勇能無遭束縛衝冠與裂眦未信盡堪託毋為萬物先内省有
先覺
　　　飲酒詩示婿時伯庸四首
連日春風暖面容為之鮮仰㸔樹上花荑蕚亦復然中有和鳴
鳥羽翼相向肩胡能不命觴酌此花鳥前飲之豈不醉所貴乃
其天頽乎麹蘖間南床得佳眠如何靖莭翁乃賦止酒篇
青陽時至矣萱草滿堂階柔葉刷翠羽對之憂思裁室中無長
物所蓄唯酒盃客至即與飲既醉從先囬平生曠逹懐何曽計
尊罍得錢即付酒酒盡錢復来百年能㡬何笑口時自開
光隂劇奔電金石難與期仙人浮丘公此日竟何之㸔取古聖
賢丘塜亦纍纍死而不朽者六經豈余欺酒中有妙趣俗士不
可醫及時不作樂事過徒傷悲年華駟馬車日夜勞驅馳
既老憐餘生放情在麹蘖每到花開時一飲輙累月何曽校尊
罍酒量盈與竭二儀蘧蒢舎百年覇旅客劉伶乃放逹注意頌
酒徳不見昨日花今朝謝顔色賢愚俱有歸脩短随造物
　　　卧病寄孟天暐郎中
數㑹誠不辭暫離還相憶雖無膏肓慮伏枕已旬日雨雪髙樓
上隂沉病增劇不知湖中水晴後添㡬尺日照花枝明風吹栁
條碧感此春事㴱携壷想無及
　　　孝感詩為吕運使題(宋學士作序)
天地無私恩日月無私照信哉太史筆區别造化妙禎祥靡有
常孝感斯乃兆金魚章服貴三事唯克肖使君寔啟之後嗣有
餘耀
　　　題唐李昭道畫摘瓜圖(即小李将軍思訓子)
中舎唐宗室丹青煥雲漢適當天后朝家國生屯難所願執藝
事婉焉而上諌製為摘瓜圖忠恪非鄙慢兾或宵覧餘骨肉釋
冰炭章懷恭順子盡室赴憂患回首横門道苦淚落餘棧路見
摘瓜者恧然興永嘆悲哉黄䑓詞四摘乃絶蔓神噐有天命侈
心暫惑亂梁公社稷臣直刼四廟筭煌煌萬方業復得返貞觀
　　　上已日杭州府學教授徐一䕫四齋訓導拉逰智果寺
　　　訪東城題參寥泉
佳逰在上已属此清明前春景已云宴風光猶未暄徃尋智果
寺竟得参寥泉雲物豈殊昔人世自更遷邈哉長公詠風流想
當年我軰復登臨花界何因縁古佛儼香閣真詮積華軒境超
萬念空道勝諸妄捐緬懐此㑹難徘徊未云還申章續芳藻兾
或来者傳
　　　此君軒為周昉賦
種竹不在多竹多翻自俗周生逹此意窓户惟数竹涼飈集雅
吹炎景消煩燠情神穆如詠興寄淇園緑誰云翡翠枝不有鳯
凰宿苔堦近相對色浄尊中醁雖非沈湎事庻以忘寵辱何可
一日無此君羙如玉
　　　棲鶴軒(張天師行舘在佑聖觀丁虚一提點方丈)
鶴馭從天來雪光照雲闕戞然九臯唳散落三山側乃知羽人
師近作金門客玉女見投壷后羿從奔月令威古仙子竟使枉
其輙不言三清事但叙千年别至今棲鶴䖏光怪常不滅有時
玉笙歌雲氣猶下接欲賦㳺仙詞作者不可得斗酒誰為呼吾
将招李白
　　　陳孔碩回㤗和柬寄其丈人羅椘翁䖏士
昔别翁未婚翁今已抱孫俊哉東床婿玉樹照名門知我丈人
行再拜情誼敦惠頋每持酒坐語移朝昏離居獲軫念殊慰覊
旅䰟我自京城囬安分守丘樊家事復儒業寕同東掖垣尚頼
稽古力似若吾道存終焉营莬裘兩翁老青原
　　　嘯軒
開軒出平湖四望惟青天嘯聲静中起萬象俱回旋雲霞未改
色水波為之先白日每少光長風亦蕭然沉吟阮公詠興懷廣
武邊寂寞千載後慷慨千載前斯人竟何人託志在空言
　　　雪巖
夏雲多竒峯洞照赤日下玲瓏(萬/雪)巖突如隔大野南風有時来
素色欲飄洒体物而賦之誰為漢司馬持以遺所思丹青莫圖
寫
　　　北山堂
築堂大湖北堂上何所見好峰七十二終日如對面其中盡白
雪且是難持贈鶴鳴露氣升魚躍波光泛唯尔禪居人天機兩
相羡
　　　李息齋平章畫著色竹御屏
此君有逸韻翠佩而長𥚑遭彼列仙人披以鴻爪書把玩猶未
觧倐焉凌空虚化為九鳯雛其聲雜笙竽煌煌薊丘公描冩登
畫圖丹青照屏惟如對古丈夫乃知廟堂上一日不可無至今
伶倫氏見之為踟蹰
　　　題天平寺禎上人房
每過屢不逄出寺乃一見巖囬樹色暝日轉霞光絢􁬸留復入
寺禮待良繾綣欣同静者室坐久殊未厭寂然禅榻外罏烟落
經卷境静累自遣情忘道非逺方丈如或容吾将老貧賤
　　　訪仁一初尊師
願聞清淨法徃謁冨春僧妙論聴不厭道心中自增如此醍醐
味使我嘗未曽豈無宿世因坐對古佛燈庻㡬一言下彼此證
三乗
　　　雪齋(東坡命名少㳺作記)
萬有從妄作庸辨偽與真假山復假雪空色自相因東坡古維
摩出語驚天人弹指為説法一息乃萬旬舊時言所説㡬見湖
水春染習或未除示此前後身題詩附齋壁庻與坡詩隣
　　　思雲軒為羅從亊賦(福州人四川省掾)
三川望三山相去㡬萬里親舎白雲下懷思曷云已朝思歌陟
岵暮思歌陟屺如之何勿思禄不乃甘㫖哀哉天壤間此思孰
終始舉日皆白雲寧論此與波但移思雲心夙夜勤治理委質
既在心忠孝同一軌
　　　題郭文醫虎圖
利忘九重淵珠從龍頷得仁忘千金軀手探虎口骨獸或復其
性其禍不可測馴擾亦何術貴在道與徳
　　　天茁亭為栁膺賦
侯門臭酒肉窮居厭藜藿賦分各有定天胡為厚薄荒園灌数
畒亦足代耕穫折葵助鼎俎剪韭供春酌雖非八珎饌其味良
不悪三牲何可常一瓢易為樂古之志道者糲食甘澹泊造物
茁此徒扵世寕妄作賢哉宋　嘆　矣樊遲學勿嫌食肉鄙儒
家貴儉約
　　　妙髙院(大方垕上人)
碧岑日在望雨雪阻登臨二客從事者杖藜長松隂縁雲及上
方步履皆黄金佛香出寳閣一息契𥘉心心如白蓮花塵垢何
由侵攅眉入社後此㑹還可尋廬山得逺公法侣滿東林虎溪
偶然事傳笑直至今我軰乃避俗垕師試可欽
　　　壽光宫訪道士不遇留題
髙阜臨大溪激流喧衆石中蔵夀光宫年深翳金碧儼然天人
尊羽衛何赫奕回廊䕃古木苔蘚少行跡傳昔丹霞士扵斯錬
金液丹井雖尚存鸞鶴無一隻徘徊長松下瞻望雲氣白不見
種桃人惆悵理還策
　　　宜晚堂送江架閣還奉化
隆替理之常仕進難固必在事寡尤悔扵心孰欣慼從来黄甘
里先廬頗完葺雖非大哉居亦異環堵室歸来冝晚歲懐抱得
所適謳吟及芳辰言笑共佳夕赤城有霞氣光照五色筆門前
有大路而無車馬䟢幸焉返𥘉服素願於此畢㝠㝠江上鷗矯
首羡歸翼
　　　過清逸䖏士盧公墓上作
䖏士古豪傑在衆不自異平昔郷曲間随時以軒輊聚書千餘
卷将遺子孫計醖酒百餘石将虞賔客至甚慕魯仲連扵人無
所媚辟書下䑓省踰垣而趋避遂隱清平山居然事髙致地隣
萬松嶺日乆聞鶴唳朝論羙其風錫以清逸謚煌煌揚宣慰深
情託􁈯契豈期七十年遽棄人間世遂使倜儻懐銷盡虹霓氣
髙墳蔓宿莾寕不為長喟子常仕今朝宗廟瑚璉器自唐譜系
存簮纓舊門地賢哉郭有道母忝蔡䓃誌
　　　無憂子詩為楊州湯仲銘䖏士賦
安分以逹生所適皆天㳺恂恂里巷間何忮復何求簞瓢自終
日冬夏惟一裘既不願名爵寧對狐貉羞忘機鷗與親浪迹雲
中儔中區本混沌愚者昧雕鎪樂哉湯䖏士冝尔名無憂
　　　奉聴玘法師講楞伽經留别
玘公註經回扵世無所慕結壇在南塢心與道為務行苦緇素
歸律嚴鬼神護吾從挹清芬肺腑久歸附仰聆楞伽㫖灌頂發
甘露四衆瞻禮間繞床天花雨古無雪山子我願黄金鑄兹行
匪慢㳺實以聞經故𥘉地誰不明末法自迷誤不謂支道林猶
識許玄度忻然詶宿願言笑亦已屡出寺且復留徘徊川光暮
還當理輕楫時到茆家步師既不忘予予忘南塢路
　　　南塢釋如玘次韻附
吾佛生世間赴彼羣機慕説法歴五時華嚴最先務聲聞若聾
啞慈悲善調護脫除著弊衣令伊可親附弹斥淘汰餘一乗方
顯露所以鷲峯頭四華繽紛雨頑銅及鈍鉄天爐盡鎔鑄後五
百世来誰復知其故居士佛㑹人聞說知㡬度自吾得為友歲
月㡬成屢復此話無生扵焉慰遲暮東林雖云逺玄蹤可追歩
鑿池種藕花共超真歸路
　　　訪巢雲子不值留題
桃源不可覔結屋以巢雲只此方丈内便覺超人羣秋晚槿籬
秀雨餘塘水渾安知巢雲子不是雲中君又值荷蓑出無從書
練裙
　　　聴松軒為朗上人題
㣲風吹幽松近聴聲愈好師非寒山子安得此懐抱天機内相
㑹百體同浩浩如適清涼境大地絶熱惱每從畫省歸騎馬必
一造妙趣湏自知難與别人道
　　　舟行即事
舟行如虚空上下天光裏中宵撤前幔繁星在清泚天河横未
落北斗當面指涼風波上来吹皺青文綺蘆洲集夜禽䀨聒鳴
不已悪聲雖攪眠清景則可喜却思車馬塵此時動城市
　　　題隱居圖(䖏州王啟明)
隱居萬山中日夕有佳色時扵巖上石蒸起雲氣白桒麻欎相
望鷄犬識巷陌中林芳草地不有車馬轍為與城市逺似覺囂
塵絶原田既膏腴且是宜稼穑溪流既清駛且是利舟楫耕漁
鄙夫事富貴要不得但見桃花開不知何歲月寄謝丹青人吾
将安蹇劣
　　　種徳堂為岳醫士題
種徳不在淺種藥不在深雖有千畆地不如方寸心種之百年
後所得非尺尋忠信乃佳實慈愛為繁隂如有仙人杏一核延
千林以此惠後嗣安用多黄金
　　　百馬圖
畫師畫馬時心與馬為一精神各自分萃此馬百匹起卧適馬
性踶􁬽通馬力逸如龍在水馳若虎而翼逰牝得羣聚風騰各
相及或滚塵沙黄或嘶草芽碧豈無麒麟骨松下塩車泣誰将
朔漠大圖畫歸咫尺曹韓不並世按圖為尔惜
　　　木槿花
誰謂木槿花朝榮夕已萎顔容逐電光老大行相随髙堂有歌
舞乃取少年時夀命信可長仙人竟何之
　　　浮雲一首别髙士敏
人生如浮雲聚散何可必倐忽萬里餘求之渺無迹有時天上
見若我舊相識飄揺玉雪姿可望不可即羡此凌風翰與彼得
共適
　　　田家詞
為農謹天時四體務勤力日夕耘耔罷植杖聊假息児童原上
牧婦女機中織田家無别事俯仰唯衣食黽俛共百年辛苦何
所惜世有五矦貴農人夢不及但願風雨好一穗千萬粒卒歲
無徴科庻俛憂儋石
　　　六月三日雨
日車當空行雷聲從地起長風吹行雲萬籟若有喜田夫念稼
穑望雲如望米甘澤始沛然三日不可止吁嗟乎蒼生何以荅
天地
　　　田家
田家無所具客至唯鷄黍厨下作新炊門前備酒醑涼風吹户
牖髙栁䕃塗路還家既不逺送上採菱渡
　　　蘭雪軒
幽蘭不自芳君子以貽好白雪不自潔君子用嫓操與彼蘭與
雪聊付爾懐抱人生㓜而學壮則行其道青春未晼晚白日正
杲杲何乃七尺軀迷邦以懷寳時哉不可失功名貴及早
張光弼詩集卷之二
　古風七言
　　河漢篇
河漢亘天㡬萬里鶉火西行入箕尾金氣浮空漾白波任是雄
風吹不起一河之水皆空青徃還唯此烏鵲翎太史不識漢使
者却奏張騫為客星載回織女支機石牽牛隔河来不及二十
八宿有常經七夕胡能㑹靈匹西牛東女長相望女則織絍牛
服箱人間兒女謾愁思河影不滅秋夜長
　　　唐太宗駿馬圖
昭陵石刻今無有絹素乃能存不朽當時竒骨濟時艱駕馭盡
入天人手隋家再世俱凡庸不知肘腋生英雄晋陽奮起六駿
馬蹴踏人海波濤紅帝王一出萬邦定干戈四指羣小空凌烟
勲臣盡圖畫一旦肯遺汗血功嗚呼何從得此様䂓模却與石
刻同乃知帝王所駿乃龍種豈可求之凡馬中唐家開基三百
載展卷尚覺来英風
　　　張建封撃毬圖
唐家風流尚毬馬中外靡然為之化徐州莭度張建封坐領東
藩示閑暇長簫短吹行相随以此慢逰為日夜玉山滿馬扶醉
歸正及樓頭望春罷孔雀屏帷次苐開黄金買得春無價不教
白日向西馳只許黄河向東㵼使君死後誰登臨燕子不来風
雨深緑珠甘守珊瑚樹文君獨宿鴛鴦衾當其意氣傾朝野肯
信人無百年者萬言猶在從事書一幅空遺後人畫
　　　五王行春圖
開元天子逹四聪羽旌管籥行相從當時從駕驪山者宰相猶
是璟與崇華蕚樓中雲氣裏兄弟同眠復同起玉環一旦入深
宫大枕長衾冷如水興慶池頭花樹邊梨園小部俱婵娟楊家
姊妹夜㳺䖏銀燭萬條生紫烟寧知樂極哀方始羯鼓未終鼙
鼓起褒斜西幸雨霖鈴囬首長安㡬千里
　　　贈河南衛畢将軍歌
壮哉将軍八尺軀陣前奪騎生馬駒有力每輕弓兩石㩀鞍手
横丈二殳小敵如怯大敵勇生平氣與忠義俱逢時受命從大
将執合風雲興海隅奉辭東下尉陀國囬兵北撃無单于望風
襁負至者衆将軍為駐南征車歸来九重賜顔色蹈舞恩光生
步趋團花戦𫀆出内府大官羊膳来公厨洛陽關東古重鎮授
以斧鉞專城居緑槐髙暎使者莭黄金新鑄兵家符握手負㸔
走壮士擁盖吹笳喧道塗盡知勲名在忠義千騎萬騎先傳呼
祈連亦有霍去病細栁豈無周亞夫只今将軍與之並人馬相
輝古迹無君㤙廣大法天地将軍報荅将何如丹青或接萬億
載忠義莫虞無畫圖
　　　送程希道回河南
銀鞍白馬郎自是平䑓客海木桒田不自知朅来二紀異南北
他郷忽然頋我笑有如清風洒蘭雪開心冩意慰離居别時童
孺今有鬚知從馬援在軍旅不謂陳琳工􁚠書我扵程家最知
舊大宅脩椽曽置酒玉攅紫笙吹鳯凰羅䄂春衫舞楊栁因之
感念二紀前躍馬射麛江水邊煌煌賔從散秋葉疊疊樓䑓成
野烟程生程生既㑹面𬞞麻瑶華莫持贈但存此日㑹面情地
北天南有相見丈夫有志豈陸沉使者不惮巖穴深他時或有
公車召嗣我雲間金玉音
　　　贈製筆生許文珤
許生精藝誰可及材用剛柔以製筆水盆洗出紫兎毫便覺文
章生羽翼䝉恬将軍為動色為是秦王舊時物丞相斯曽從駕
行載此篆書封禅碣從秦至今㡬千載兎尚存皮竹可採利濟
天下功不有入手千人萬人愛我昔為郎居粉署用筆唯扵許
生取輕衫日對紫薇花冩遍江淹夢中句
　　　夢雲樓為佑聖道士王景舟賦
阿母妊娠曽夢雲道人見雲如母存髙天悠悠不可聞虎豹守
關深九門丹青樓舘雲中起翠幙銀屏接雲氣縹緲時聞子晋
笙蹉跎日集王喬履蟠桃千年花又開雲中不見阿母廻丁令
白鶴有再至漢宫青鳥無復来但願無風亦無雨桃花開遍夢
雲䖏花氣騰空結紫雲㧞宅乗雲上昇去
　　　玉局生引
龍翔住持毛起宗參随鶴駕謁九重冲虚教主器許之名以玉
局髙其風贈言五十有六字盡説大羅天上事老君出現成都
時地神湧局亦如此空歌黎羅還上清再三祝付玉局生吾徒
𬒳服老君教母忝玉局之所名名非可名局非局心田種熟藍
田玉入水不濡火不焚一氣孔神無㫁續况聞古有毛仙翁是
身雖異性則同華表白鶴猶未歸凾關青牛今則逢道家宫植
連雲起日食仙曹千萬指誰其主者玉局生宴坐無為觀太始
　　　白翎雀歌
烏桓城下白翎雀雄鳴雌隨求飲啄有時扶起天上飛告訴生
來毛羽弱西河伶人火倪赤能以絲聲代禽臆象牙指撥十三
絃宛轉繁音哀且急女真䖏子舞進觴團衫鞶帶分兩傍玉纎
羅䄂柘枝體要與雀聲相頡頏朝弹暮弹白翎雀貴人聴之以
為樂變化春光指頋間萬蘂千花動絃索只今蕭條河水邊宫
庭毁盡沙依然傷哉不聞白翎雀但見落日生寒烟
　　　捕虎行
碧油幢下曹司兵見義有勇身為輕平生每得貴人喜有似花
卿知姓名一朝共聴将軍令鎮市臨平虎尤甚汝司其兵徃捕
之食肉寢皮湏要盡司兵受令即出城怒氣填膺風火生揚言
大明聖人既御世爾虎何物猶縱横大刀長㦸屯村堡前期釘
牌為㫁道村堡喜得司兵来萬夫鼓勇千夫譟半月捕獲十三
枚大檻小車推載囬自言此乃将軍令是豈小人之力哉将軍
索酒指其虎此虎不死司兵死在官食禄忘其軀亦是人間好
男子
　　　資夀堂
為之醫藥以資壽古人存心子能有治生若然天必與衣禄何
憂不豊厚潘彛世籍富豪家金珠斗量錢載車百年風雨換門
户甘守儉薄為生涯法依本草為炮削脩合肯教違矩矱日月
回旋碾上輪虎龍交媾爐中藥服之一劑神氣全百齡夀等金
石堅洪範五福壽居首有金無壽真徒然彛也性禀芝蘭秀湖
海香名喧衆口修文坊南當大街如斗之字出髙牌貴人長者
共祗重每日門前鞍馬来
　　　望雲詩為翼城常盤賦
風吹白雲天上来㳺子望雲心眼開小時見雲在親側安淂親
同雲徃回世家翼城桐葉里雲自徃回親在彼昔年捧檄為榮
親淂官拜親雲亦喜所憐得禄逺莫分委質為臣命在君青𫀆
駿奔各有事斑衣児啼更勿云我知爾家廣田宅小弟朝朝縱
圍獵暮歸雉兎滿馬鞍不使髙堂甘㫖缺望中有使頻寄書夫
人堂上泣羅𥜗願尔長辭楊震金願尔長懸羊續魚親之念子
無不至子思其親雲即是紅顔早受縣君封莫計同飡太倉米
桐葉之里非一家如尔兄弟誰不誇墙頭風吹紫荆樹堂前露
浥萱草花莫言親逺翼城縣萬里關河如對面一官九考今八
年指日雲中又相見
　　　雲林歌
李侯雲林心所仰既見雲林副心賞欣然為我出圖畫索我題
詩畫圖上我自别侯二紀餘不得半𥿄廬江書乃知已膺廟堂
聘梁棟之材寕不如雲林乃是若所植雨露蟠根同鉄石直幹
慿凌御火霜青雲照耀郎官茟即今英發當盛年上林玉樹幕
府蓮東閣梅花時自詠南郡官曹誰更賢從知侯家積隂徳鳯
雛七枚毛五色覧輝已出丹穴中来儀㝎集虞廷側安棲不用
求梧桐雲林氣接扶桒紅結巢日邊長羽翼好音惠我雙飛鴻
　　　玉簫引為沈仲徳賦
洞簫宫前有狂客雙眼直嫌天地窄甕中釀熟葡萄漿飬得身
輕好顔色興来為我吹玉簫縹緲一聲生泬寥驚鸞跱鵠不自
㝎㳺絲落絮随風飄髙情逺思逰碧海此豈肯受王門招咲言
學簫二十載家業凋零心不悔要湏吹上鳯凰臺白日羽儀生
五彩
　　　王無偽仙翁見訪為賦此詩
神仙之術本無作當面無縁尋不著但能寡欲自長年愚者昧
之求海嶽此術不許凢俗知道成由来非大藥仙翁髙風何所
喻天垣月暎王喬鶴等閑瓦礫變黄金候尔相從步寥廓
　　　寄河南衛鎮撫趙克家叙舊
程生河南来始得河南信雨散雲飛二十年萍蹤梗跡今纔㝎
却思小孤洲渚邊大江大浪拍戦船将軍鬚髯劲如㦸白日酣
歌便醉眠我從别来賛畫省夫容幕與風塵逺洪武𥘉年自日
邊詔許還家老貧賤池舘盡付當時人唯存筆硯伴閑身劉伶
斗内蒲萄酒西子湖頭楊栁春見人斵輪只䄂手聴人論天只
箝口年過七十髮未斑路途不辭牛馬走知尔出鎮在洛陽宫
𫀆徤馬日煌煌前騎大旗畫熊虎後騎長㦸横雪霜我扵此亊
别已久冨貴浮雲更何有鴻鴈得便時附書但問老人平安否
　　　題醉墨堂為桐江俞子中賦
世稱草聖唯張旭氣主神光從所欲醉来提筆走風雷電掣長
雲夜相逐徤扵大野戦蛟龍媚似輕波浴鴻鵠由唐至今㡬百
年筆法竟尔失其傳芝翁乃若神所授亦以醉墨題堂前晴絲
罥空王逸老生蛇絆樹黄庭堅筆法不必問髙閑　法不必詢
懷素縱横遲疾心自知曽見公孫大娘舞
　　　雲門山房為青州曹伯起賦
雲門山房何所指知尔不忘桑梓意山在城南百里間沃衍膏
腴宜樹　中有一村俱姓曹列㦸髙門是郷里青州舊入齊封
彊相國猶傳漢家世曹彬為宋下江南史冊能書共門地四世
之祖在元𥘉遭際風雲致爵位赤參丞相下豫章腰挿金符位
元帥但知報國守忠貞不肯随人事軒輊用也綽有乃祖風一
簣不止山可崇碧梧枝老自棲鳯緑竹根深湏化龍昔時未到
山房裏每望雲門候佳氣却縁亦是豫章人客舎并州如有喜
雲門之山青接天鴻𪷟既判知何年山房去天不咫尺名與雲
門當共傳
　　　贈秋鳴善捧􁚠迎母往金蘭州就飬
人子能不念其母嗚嗚啞啞猶返哺十月褱娠乳抱勞亦期仰
事慰遲暮那知中道母子分南望親舎唯白雲伯也執殳在軍
旅堂上消息空傳聞将軍命許迎就飬拜捧檄文喜無量蘭州
萬里到杭州母見子如堕天上膝間乍見歡復悲天河水流有
合時宜男草是别時草老莱衣是别時衣只今四海車書一人
間萬事真難必十年戎馬行陣間子母團圎有今日
　　　題湖州何生售書飬母詩卷
衙散到家無與適領客壺觴以終日何生忽從湖州来當筵不
語惟長揖古貌存心行孝道䄂出舊書三兩帙進言售此􁁏甘
㫖有母行年将八十吾聞此語為太息傷哉貧乎乏朝夕龍蛇
蟄蔵天地閉宜尔之賢身不立莫說家無田可耕縱有田耕那
得食不如歸掉湖州船有魚可釣鳬可弋君不見賣刀與賣㦸
朝持出門莫得直文章本是太平具以此干人復何益軍中或
有錫類人傾産酬書吾可必
　　　東圃詩為道士王景舟賦
東圃軒在玄武宫海日欲上烟霏紅若人飡之百體充飬得面
貌如嬰童上清有法授有宗靈章祕呪存心胸一氣孔神天與
通右衛白虎左青龍擲火萬里行老翁欲雨即雨風即風爕理
造化代天上事親則孝事君忠神人執鞭湏相從
　　　題王朋梅界畫大都池舘圖様(元朝人)
國𥘉以来好時莭冶緑妖紅盖阡陌樂㳺盡是勲貴家人閙馬
嘶聴不得細􁈍䦨干輦子車同載女子如蕣花車中馬上目相
許胡蝶夢滿東西家牡丹䑓畔夜如晝花照銀燈大扵斗正月
飲到三月終樂地歡天古無有一朝花謝春復歸門鎖池園空
緑苔簾前塵覆珊瑚樹案上蝶棲鸚鵡杯豪華盡逐東流徃百
年丹青化草莾當時命酒徴歌人此日題詩圖畫上
　　　題畨使進呈三馬
殿中得名畫畨馬筆力不在陳閎下方其畨使引進時詔許當
軒對描冩近前一疋白鼻騧咫尺天威生懼怕苐二疋馬青連
錢矯首嘶鳴意閑暇向後赭白馬最雄霧鬣風鬃勞握把三馬
既出瀚海空天廐真龍此其亞畫師貌此良苦心慘淡精神入
夷复冥冥雷雨晦大河漠漠風沙連鉅野諸畨服飾本華靡不
獨丹青侈圖畫百年絹素霜雪新拂拭徒為發悲咤莫言世有
真乗黄只此按圖誰識者
　　　天馬歌(天暦間貢)
天馬来自茀郎國足下風雲生倐忽司天上奏失房星海邊産
得蛟龍骨軒然卓立八尺髙衆馬俛首羞徒勞色應北方鍾水
徳滿身日彩烏翎黒縱行不受羲和轡肯使王良馭輗軏黄絲
絡頭両馬牽金鐙雙垂玉作鞭寵榮日賜三品禄不比衛鶴空
乗軒大國懐柔小國貢君王一顧輕為重學士前陳天馬歌詞
人逺獻河清頌鑾旂属車相後先受之却之俱可傳普天率土
盡臣妾聖主同符千萬年
　　　贈楊彦臣使還(宋楊通寅祭酒十四世孫元武岡緫管/外孫)
使莭何煌煌騎從造我門自陳世有通家舊武岡太守之外孫
佼哉舒侯賢宅相執禮愈恭辭愈降老夫已是閉關人甚厭傳
呼到閭巷湏㬰驚㝎還復悲挽生近床為抱持尔外大父強徤
否此来殊慰我所思黔陽到浙七千里相問相㸔疑夢寐祥符
年貶祭酒公安江之陽無乃是自從隔却蒼梧雲隻字片言無
得聞車書既同四海一逄人每問舊參軍立談知生具才羙金
鍾大鏞莫與比池上曽聞咏鳯毛詩中又見歌麟趾當今聖徳
乃海隅龍馬出圖龜負書直言治安容賈誼喻蜀父老煩相如
心存忠孝在年少縣官勸駕能應詔得時舉歩即青雲瑚璉從
來在宗廟
　　　織錦詞
行家織錦成染别牡丹花紅杏花白作雙紫燕對銜春一疋錦
成過半月持来畫堂捲復開佳人細意為剪裁銀燈連夜照針
指平明設宴章華䑓為君著衣舞垂手㸔得風光滿楊栁蝶使
蜂媒無㝎栖萬蕋千花動衣䄂回回舞罷換新衣新衣未縫錦
下機憐新棄舊人所悲百年歡樂唯片時
　　　贈趙希哲還河南仍寄其父太醫
趙生㓜小辭郷里長成却自河南至風流籍甚芝蘭室文彩粲
然瑚璉器懋遷不惮萬里遥魚塩歳逐啇人利杭州舊是繁華
地輕薄相逢增意氣愛生不登酒家樓重生不逰花栁市秋風
八月栁葉黄束装别我還洛陽樓船大㠶髙十丈順風一日到
髙堂髙堂雙親應有喜寳貨既豊児亦至㝎呼斗酒出屏帷膝
下相歡復相慰自来隂隲富人家廬山董奉非徒誇拜罷而翁
煩問訊好種門前仙杏花
　　　蓮塘曲
青蘋風起蓮塘水波聲夜聒鴛鴦(睡/一)點芳心不自持露荷又作
􁏑珠碎藕絲織錦香滿機裁成衣裳将遺誰只愁賤妾夢魂短
不恨蕩子歸来遲花間鶗鴂依芳草等閑緑遍邯郸道還應憶
念盪舟人滿架芙蓉鏡中老
　　　過歌風䑓
世間快意寕有此亭長還郷作天子沛宫不樂復何為諸母父
兄知舊事酒酣起舞和児歌眼中盡是漢山河韓彭受誅黥布
戮且喜壮士今無多縱酒極歡留十日感慨傷懐涕沾臆萬乗
旌旗不自尊魂魄猶為故郷惜從来樂極自生哀泗水東流不
再囬萬歲千秋誰不念古之帝王安在哉莓苔石刻今如許㡬
度秋風㶚陵雨漢家社禝四百年荒臺猶是開基䖏
　　　讀易䖏為俞文輔賦
易經四聖人之事㓗静精㣲惟此書夫子五十以學易尔今讀
易年何如易之為書廣大而悉偹不以一言一事拘君子觀象
玩辭䖏近取諸身而論諸按文責義而有得斯乃萬方之二隅
履徳之基謙徳之柄復徳之本恒徳之固損徳之脩益徳之𥙿
困徳之辨井徳之地巽徳之制扵此九卦能體騐可無大過為
徳符讀易扵斯而自勉仰觀俯察非吾徒羲文周孔雖既沒天
人其不在兹乎
　　　風木歌為禇本中賦并寄徐一䕫記
禇孝子感風木樹猶如此親安在歲月去人何迅速陟岵陟屺
望不及入室升堂成宿昔劬勞未報棄諸孤號泣旻天涕沾臆
走獸聞之失其羣飛鳥聞之堕其翼物之感也有如此冝尔諸
孤哀罔極始豊先生辭餘力文章今擅歐蘓茟記成不忍再三
讀未及終天語嗚咽乃知人皆有父母天性油然非染習孝思
不匱永錫類草偃風移而俗易三復始豊記撃莭為太息往求
二本之所在果然㧞地俱千尺孝子之父見手植造物扵斯有
隂隲君不見東坡所記三槐堂魏公徳符在他日
　　　送馮以清知事赴成都右衛幕府
李白苦歌行路難以喻世途之難有如是莫言難上扵青天時
至青天是平地五等之爵國所司萬鍾之禄人所兾為臣忠實
而不欺畫像式接咸可至石樓先生舊簮纓出宰三綬郎官貴
即今任政成都幕萬事只應咨伯起葵藿常存向日心鯤鵬㑹
展垂雲翅玉陛承恩咫尺天官船給驛八千里三峡盤渦轉殷
雷萬壑啼猿響空翠相如擁傳喻蜀時縣官負弩争趋避况尔
旌旗出入間丈夫足展平生志
　　　讀杜拾遺百憂集行有感
余生行年将八十不知何者為憂戚冨貴不驕貧賤安以此存
心度朝夕徃年承乏佐中書大官羊膳供堂食只今賜老作編
氓衣食信天無固必陋巷簞瓢如素居不管茅茨春雨濕門前
載酒求賦詩錦軸牙籖日堆積在官不置負郭田既老翻得稽
古力毀譽都忘月旦評姓名不上春秋筆朝米不煩隣僧送暮
米不煩太倉糴我亦一飯不忘君文人相輕所不及傷哉白首
杜拾遺入蜀還秦劳轍迹文章盖世亦何為妻子相㸔百憂集
　　　西溪栁送人赴京
西溪栁自是風流樹受用春風好媚嫵長條折盡還復生如何
免得人来去千樹萬樹接郵亭到官五見楊栁青百年行路有
離别三月飛花惟送迎知君母留彭澤縣門前五栁都㘽遍密
葉能蔵返哺烏柔條不碍雙飛燕膝下長懷萬里心風光滿眼
瞻上林請羔遺母應有賜咫尺龍墀恩露深
　　　題華光梅
墨梅之作盛衡湘始作俑者惟華光此僧平生千萬𥿄茟力所
到花爲香是誰好亊憐清苦三二百年存絹素和靖多情縱有
詩廣平得意還能賦東坡先生昔倅杭萬松嶺見一枝長我今
見畫如昨夢都在君家白玉堂
　　　題劉松年畫張志和辭聘圖
長安城中晨鼓響馬後紅塵髙十丈吴儂爲尔去烟波卧聴樵
青閑盪槳醉来即唱滄浪歌平生志願今無多鷦鷯不巢上林
樹鸒斯不啄玉山禾是身眇焉寓天地何殊太倉之稊米野人
本乏濟時策孰爲要君徴不起所以漢光武不強嚴子陵放歸
江湖從所志千年萬年呼客星聖人在位麟鳯在野洛既出圖
河復出馬普天率土遂其生四靈咸集依至化唐尭垂拱而在
上禹稷憂勤而在下當時天下所不臣亦有臨流棄瓢者
　　　題三友圖
劉文學如冠玉平生所性在擇友友此梅花與松竹後凋莫問
歲寒心眼中且得無塵俗頋兹欎欎在徂徠瞻彼猗猗在淇澳
更有江南萬玉妃暗香吹遍湖山曲三友地逺莫致之收拾畫
圖歸一幅竹為君子松大夫梅則佳人在空谷從他坐客寒無
氊只此可以伴幽獨君不見玄都觀裏千樹桃盡是人間閑草
木
　　　貞婦詩
諸暨縣有呉氏女十五嫁作蔡家婦十六生児夫即亡日抱呱
呱為乳哺情知身是未亡人善事尊章猶父母盡抛粧具洗鉛
華盡棄羅𥜗服荆布蓬首釐居八十年孤子有孫孫作父采蘋
采藻共祭祀嗃嗃家人無間語婦人言行止閨門懿徳何由出
庭户憐哉弱孫蔡光祖再拜請求郷曲譽魯恭沼縣車馴雉劉
昆作郡河渡虎承流宣化物為感况乃觀風行繍斧母今行年
九十六人夀百年餘㡬許門前滄海變成田屋後白楊堪作柱
寒鴉猶帯昭陽日銅人亦霑未央露古傳生女作門楣貞莭之
褒誰不慕聖恩浩浩如江河母息厭厭迫朝暮早将封事謁天
閽為母一撃登聞皷
　　　送蔡孝亷回侍母
暨陽有蔡宗盟府能以力耕亊其母懐橘之名早已傳分椹之
心壮如故我嘗使驛至其家有花有栁當門户雖非郭㤗可榆
栁且有茆容具鷄黍暨陽之邑隣上虞大舜遺風尚千古蔡乎
蔡乎清川既東不在西白日過時不再午楊雄愛日著新訓甘
㫖温清不厭斁人皆有母我獨無西望同安心更苦汝歸何以
獻髙堂遺汝瑶華慰遲暮
　　　軍中樂送征南掾史張毅赴京
我嘗軍中行從知軍中樂髙牙大纛啟征途風雲随護軍中幕
千乗萬騎指頋間環而居之廼城郭五更觱篥吹一聲旄頭驚
向天邉落捷書日夜報天子親筆敕書加寵渥刲羊宰牛餉壮
士萬歲歡呼震天嶽大斾悠揚錦萬重從伶窈窕花千蕚男児
堕地志四方蓬矢桑弧為有託　風順鴻毛易
寥廓只今沿􁚠登大府鷙鳥之中瞻一鶚渭城且莫唱陽關舉
杯為賦軍中樂
　　　李龍眠畫飲中八仙歌
龍眠白描誰不賞胸次含空生萬象茟下猶存小象文落𥿄烏
絲㡬千丈小時讀歌心愈竒此日按圖神始壮浣花草堂老拾
遺詠彼八仙将自放天寳年来萬亊非得醉如逃三面網鳯鳥
鳴岐縱徳輝麒麟見魯辭覊鞅丈夫骯髒迹每同孰謂龍眠成
技痒眼中未見􁑮醒人未免開凾爲撫掌
　　　義株行
廬陵江西古名郡四忠一莭之故郷豈唯英賢間世鍾造化亦
有義株連理呈禎祥豊塘三山两株樹托生離立不数歩髙逕
擎天一盖張深根走地羣蛟怒曽氏世居株樹邊詩禮傳家三
百年尚書既爲連理詠丞相復入郡志編二公真跡今猶在文
光照耀無年載李囦諸孫尚有傳桒田誰謂成滄海五世孫亦
一老翁欲以此事徴盲聾豊塘之株母乃豐成劔變化偃蹇雙
蛟龍不然安得保風雨專與三山為始終
　　　懐逺亭詩為東甌鎮撫譚濟翁作(譚世𦣱之後宋史有/傳)
譚将軍勇而禮宋之端明學士七世孫早年身逐兵塵起鼻尖
出火耳生風馬上飛塵虎添翅出門志願㝎逺侯果然持莭鎮
東甌上宣徳意化海俗鯨鯢㓕迹波為收古来鎮将還如此緩
帯輕裘接賢士襄陽沉却峴山碑水底魚龍猶識字國家承平
千萬年軍中之樂何可言大牢五鼎飡壮士從伶百戯陳廣筵
山川不随人事改端明丘壠今猶在亭名懷逺乃在兹地下幽
䰟有光采普天之下皆皇家故郷何必懐長沙人臣受命無逺
近河源曽泛張騫槎食君之禄治軍旅咫尺轅門誰敢去私情
丘壠豈不懷日夜沅湘水東注
　　　學仙曲
二八女人貌婵娟杏花隂裏競秋千同心錦帶刺石蓮逄人學
繋剪刀錢却妬鴛鴦沙上眠
張光弼詩集卷之三
　七言絶句
　　　題孔明抱膝圖
抱膝長吟彼一時卧龍消息有誰知能聴天下三分計頼有劉
家大耳児
　　　題羲之寫扇圖
蒲扇新題墨未乾也應技癢要人㸔阿婆莫謾提籃去明日街
頭冩便難
　　　訪舊三竺次泐禅師雜興韻
但教懐抱能傾倒莫向尊罍計有無不為訪僧三竺寺肯乘烟
艇過西湖
酒舘湖船盡有名玉杯時得律閑情至今人說張貟外不是㸔
花不出城
　　　為同峰講主題風烟梅二畫
長林春早玉烟新未許風光殿後塵留得維摩方丈在碧紗遮
護散花人
髙坐天人白玉床袈裟都是素毫光東風也自知消息故故吹
香入道塲
　　　題墨梅
一點嬌飛傍鏡䑓曽随咲靨貼宫腮如今莫説顔如玉何限風
烟馬上来
　　　白描杏花
小樓春雨賣花時盡説京城好女児有茟何應描不就况兼紅
粉不曽施
　　　白描水仙花
月下歸来㸔未真烏絲㡬縷欲生春莫教縞帶随風逺留綰明
珠贈洛神
　　　荔枝畫
一勺瓊漿貯絳霞好招鸚鵡過西家若爲觧得相如渇免向金
莖乞露華
　　　題十八學士奕棋圖
瀛洲風景最清真一代人材盡鳯麟莫道㴱山更㴱䖏傍觀都
是下棊人
　　　五陵逰俠圖
白雪肌膚白玉鞍渾身俊氣許人㸔若知稼穑艱難䖏肯把黄
金鑄弹丸
　　　題桂花仙子
黄金碎搗作㣲塵露染秋和色未匀回首瓊樓休悵望素娥元
是月中人
秌雲㡬片作衣裳吹盡西風骨亦香明月若教生洛浦可勝才
思惱陳王
　　　題徽廟螃蠏圖
閱盡蟲魚爾雅萹閑将藤素染蒼烟不知畫得招潮後艮嶽從
教變海田
長白山前謾㧞都清華小殿試操觚含毫應咲滕王拙不冩秋
沙郭索圖
　　　題畫梅
年年長與栁争春数點風前更可人待得緑隂成子後暗香踈
影縂随身
　　　題明皇擊毬圖
管籥聲随萬乗逰開元毬馬最風流九齡老去無人諫不破中
原不肯休
　　　題黄花白蝶扇面
一枝秋露染𥘉匀曽伴渊明漉酒巾若道夢中能化蝶飛来應
是白衣人
　　　題大慈寺僧房
老禅相見具袈裟旋汲新泉自煑茶咲問世間春㡬許東風開
遍石巖花
　　　題紙瓶留别育王寺長老照大千
朝市山林自一家要知縫掖即袈裟青蘋波上凉風起㝎到禅
房㸔蕙花
　　　題剡漢夜雪圖
雪月相􁬸過剡川芙蓉逺近玉生烟戴家亭舘多風致只好到
門回酒錢
　　　題二馬圖
缷却銀鞍得自由偶因鬃癢一囬頭青絲㡬尺無拘束曽控風
雲遍九州
春明仰首一塲嘶莫說河冰迸玉蹄曽與将軍同患難䓁閑平
歩過檀溪
　　　江南曲
阿姊却從何䖏来芙蓉有露濕香腮相呼相應棹船去知是鄰
家闘鴨囬
一束蓮莖學細腰塗金艇子木蘭橈東家姊妹西家去更約明
朝去㸔潮
　　　贈琴士
萬樹流鶯御苑西朝回騎馬醉如泥如今都向山堂宿聴得琴
中烏夜啼
　　　小逰仙次韻四首
漢武求仙未絶情枉将心力事金莖靈王太子因無欲吹得琅
玕作鳯吟
桂閣金銀不甚髙仙山㡬許隔波濤信囬青鳥無尋䖏一色春
風是絳桃
小娃莫説臉如蓮自牧羊龍向對田笑指清泠橋下水此中元
是碧瑶天
青蛇昨夜付書囬只許麻姑自拆開説道蓬萊山下路莫因清
淺不歸来
　　　題鸚鵡士女圖
長門㡬日㫁羊車閑得工夫坐日斜唯有舊時鸚鵡見春衫曽
染石榴花
　　　題露荷風栁扇面
猶恐丹砂染未匀波中影是鏡中身長眉盡向東風裏不許人
間更効顰
此扇當年定賜誰淚㾗猶自舊胭脂班姬莫用閑相詠次第凉
風到汝吹
　　　秋夕
紫藤滿架月華明一片凉風絡緯聲猶有西江未歸客倚樓因
爾動離情
　　　過􁇣湖
􁇣湖有路接天津萬頃銀花小浪匀安得滿船都是酒船中更
載浣紗人
　　　過金粟寺看東坡竹
東坡仙去三百載海上猶存丹鳯巢醉裏自将衫䄂下拂開塵
碧㸔烟梢
　　　題凝思士女
萱草花開一両枝薫風更是㫁腸時自家團扇無心把想得回
文織錦詩
　　　題盧媪家
誰似禇庄盧媪家開門繞屋是荷花收来麥把雲成垜繰動蚕
絲雪滿車
舡坊小小栁依依田舎人家儘自肥溪水受隂魚出躍薫風吹
暑燕交飛
　　　過蕭山縣
原野蕭條井邑虚居人都是刼灰餘橋邉猶有江淹寺不為題
詩駐使車
　　　題呉綵鸞寫韻圖
小點紅鸞欲下遲逺山渾似畫来眉如何一念人間事上界仙
曹便得知
　　　同徐大章溪上㸔芙蓉
日暮歸来雨濕衣涼風千樹彩雲飛渚宫只在秋江上何事襄
王夢到稀
　　　宫詞次韻周貟外
時様宫眉不甚長再三笑語問同房内園有約㸔花去稱得春
衫繍鳯凰
　　　題左司壁
省中莫説文書簡開遍杏花渾不知今日樹邊騎馬過滿衣春
雨立多時
　　　題毛女
一钁長随玉雪身女中還有爛柯人相逄好向麻姑説東海千
年人化塵
　　　題東坡竹
三百餘年屈指過猶扵餘墨見東坡雖然数尺黄州竹冩出平
生直莭多
　　　題蘇小小像
湖上行雲逐步移手携團扇欲何之鬢邊莫咲閑花草也是當
時第一枝
　　　題蜻蜓蛺蝶畫扇
點水穿花不自疑輕盈滿扇欲何之秋塘一覺風流夢又是秋
香欲老時
　　　觀奕圖為楊左丞題
局中勝負㡬回新盡在丹青亦損神莫把䓁閑銷歲月傍觀都
是下棊人
　　　求仙辭
漢皇承露鑄金莖别道雲間有玉亰萬乗旌旗不随去此身何
用獨長生
不見王喬馭鶴還祗應憔悴老空山何如脩取金仙法滅盡空
花出世間
　　　荷花辭次韻周伯温參政
朝霞染得好衣裳吹徧湖頭風露香身分可憐年紀小纎腰一
束欎金黄
少年慣服白硃砂飬得容顔過似霞生長六橋楊栁岸不知湖
水是儂家
莫訝呉儂説靚粧紅銷貼體肉生香夜来相伴縁荷葉受用滿
湖風露涼
一種西湖與若耶鴛鴦宿䖏便為家秋房結得新蓮子便是當
時藕上花
　　　上元夫人辭
阿母親曽與製衣手攀雲錦下天機自從宴罷茅君後寂寞龜
壇㑹更稀
　　　瘦馬
少盡其力老棄之此豈有意埋弊惟不如汗血陣前死以革就
裹将軍屍
　　　栁枝詞
尊前不奈小腰身争得攙先上舞茵多謝東風好擡舉盡情分
付畫眉人
春光領畧不勝嬌揺蕩東風千萬條悔盡江州白司馬一生空
詠小蠻腰
　　　折栁枝
愁向尊前唱渭城栁枝折盡贈行人蚤知世路多離别移在郵
亭逺䖏生
　　　唐天寳宫詞十五首
壽王妃子在青春賜與黄冠號太真不是白頭髙力士翠華那
得逺䝉塵
徹夜宫中按羽衣明朝冊拜太真妃鳯凰園裏承恩後從此君
王出内稀
興慶池頭芍藥開貴妃歩輦㸔花来可憐三首清平調不慱西
涼酒一盃
清源小殿合􁡾州羯鼓琵琶響未休為是阿瞞供樂籍八姨多
費錦纒頭
蓬莱前殿摘黄柑一色金盤賜内官㨂得枝頭合歡實畫圖傳
與大家㸔
玉笛當年是賜誰可教妃子得偷吹還家剪下青絲髮持謝君
王意可知
天子樓前百戯呈大娘竿舞㝡驚人貴妃獨賞劉郎詠牙笏羅
𫀆色色新
舁上児綳滿翠容黄裙髙髻一樷樷君王入内聞歡咲賜與金
錢滿六宫
四海承平倦萬機只将彩戯悦真妃不平㝡是弹雙六骰子公
然得賜緋
小部梨園出教坊曲名新賜荔枝香霓裳按舞長生殿撃碎梧
桐夜未央
共指雙星出殿遲並肩私語有誰知君王未出長安日肯信人
間有别離
香嚢遺下佛堂堦不使君王不愴懐想著當年雪衣女羽衣猶
得苑中埋
勤政樓中夜正長上皇西望轉悽凉侍児唯有紅桃在一曲涼
州淚萬行
龍女殷勤道姓名凌波池上乞新聲周公不入君王夢誰與蒼
生致太平
天寳年中寵賈昌黄衫年少滿鷄坊絳冠闘罷羅纒項又得君
王笑一塲
　　　趍府
燕子梁間漸有聲碧油窓外未天明長街官樹留殘月滿馬好
風吹宿酲
　　　小寒
花外東風作小寒輕紅淡白滿䦨干春光不與人怜惜留得清
明伴牡丹
　　　涼思
朝来風雨怯輕羅便覺􁡾秋意思多一夜不眠聮翠𬒳餘香銷
盡滿池荷
　　　覺来
好風吹雨覺来遲開遍荼䕷縂不知團扇晚凉人似玉也湏消
受暮春時
　　　春光
湖上偏多楊栁風桃花吹盡雨前紅䓁閑却𬒳東君咲大半春
光在醉中
　　　栁花詞
望窮河水是隋家風落長堤御栁斜春盡花飛留不住白頭啼
徧後棲鴉
欄馬墙西欲暮春花飛不復過中旬倚天樓閣晴光裏争撲珠
簾不避人
章華䑓下路西東走馬歸来滿䄂風吹起萬條枝上雪䓁閑迷
却細腰宫
滿院長條散緑隂誰家門户碧沉沉地衣不許重簾隔雪白花
鋪一寸㴱
楊州寺前楊栁多栁枝能舞更能歌夜来吹入維摩室化作天
花可奈何
　　　孟院判宅辭飲
病来酒力未能加易覺衰容染絳霞團扇凉風吾欲睡不勞頻
㸔石榴花(酒名)
　　　輦下曲(有序)
　　　　昱􁁏貟宣政院判官以僧省事簡搜索舊文藁扵嚢
　　　　中曩在京師時有所聞見輙賦詩有宫中詞塞上謡
　　　　共若干首合而目曰輦下曲其㩀事直書辭句鄙近
　　　　雖不足以上繼風雅然一代之典禮存焉
黄金大殿萬斯年十二丹楹日月邊傘盖葳𬎼當御榻珠光照
曜九重天
五垓十陛立朝廷檻首銅鵰一丈翎不待来儀威鳯至日聞韶
濩在青冥
州橋拜伏两珉龍向下天潢一派通四海仰瞻
天子氣日行黄道貫當中
方朝猶是未明天玉戚輪竿已儼然百獸蹲威繪旛下萬臣效
職内門前
東閣緋服唱雞人撃到朱鼙苐㡬聲楠寐奉常先告備駕行三
叩紫銷鳴
至元典禮當朝㑹宗戚前将祖訓開
聖子神孫千萬世俾知文業此中来
二九行分正從班盡将牙笏注名間簟鋪獸鎮丹墀内鵠立千
官　畫閳
國戚来朝縂盛容左班翹鶡右王封功臣帶礪河山誓萬歲千
秋樂未終
静瓜約閙殿西東頒宴宗王禮数隆酋長廵觴宣上㫖儘教滿
酌大金鍾
萬方表馬賀生辰班首師臣與相臣喝賛禮行天樂動九重宫
闕一時新
三司侍宴皇情合對御吹螺大禮終寳扇合鞘催放仗馬蹄哄
散萬花中
授時暦盡當冬至太史舁官近御前御用粉牋題國字帕黄封
上榻西邊
泥金瀝水順飄揚掌扇香吹殿角涼不是内官親執御太平無
用鎮非常
只孫官様青紅錦褁肚圎文寳相珠羽仗執金班控鶴千人魚
貫振嵩呼
全装莭仗冐金錢振竦髙擎玉陛前軃䄂行交太平字回鑾猶
自歩蹁躚
黄金酒海贏千石龍杓梯聲給大筵殿上千官都取醉君臣胥
樂太平年
西天法曲曼聲長瓔珞垂衣稱艶粧大宴殿中歌舞上華嚴海
㑹慶君王
職貢蠻夷通海徼筦衣毳㡌步逡廵翠華閣下頒繒幣
聖主曲恩柔逺人
竹扛金鑄百尋餘頂板髙鐫萬國書禁得下方雷與電聲光不
敢近皇居
崇天門下聴宣赦萬姓歡呼萬歲聲豈獨罪人蒙大宥普天率
土盡關情
户外班齊大禮行小臣鳴賛立朝廷八風不動丹墀静聴得宫
𫀆舞蹈聲
墀左朱欄草滿業世皇封植意尤濃艱難大業從兹起莫忘龍
沙汗馬功
國𥘉海運自朱張百萬樓船渡大洋有訓不教忘險阻御厨先
飯進黄粮
旂常萬乗綴旒旓玉瓘升壇藉白茅前月太常班鹵簿安排法
駕事南郊
清廟上尊元不罩爵呈三獻禮當終巫臣馬湩望空灑國語辭
神妥法宫
遼東羞貢入神厨祭鮪專車一丈餘寢廟歲行春薦禮有加鉶
臣雜鮮腒(禽鳥之肉)
國俗祠神主中霤氊車氊俑掛宫燈神来鼓盞自飛應妖自人
興如有慿
狼髖且抛何且况女巫慿此卜妖祥手持撲􁂶揮三祀蠲祓祈
神受命長
當年大駕幸灤亰象背前䭾幄殿行國老手鑪先引導白頭連
騎出都城
皇輿清暑駐灤京三日當畨見大臣夜半暗中偷摸箭隂教右
姓主朋廵
請號關牌趋鼓閣弓刀千騎領兵符例差右姓廵倉庫哄唱穹
廬賜大酺
祖宗詐馬宴灤都挏酒啍啍載憨車向晚大安髙閣上紅竿雉
帚掃珎珠
駕起京官聚草棚諸司誰敢不從公官錢例與供堂食馬上風
吹酒面紅
千門萬户嚴扃鑰留守司官莫自閑仰候秋風駝𬒳䓁郊迎大
駕向南還
駝装序入日精門銅鼓牙旗作隊喧一聴廵階鈴鈸振滿宫俱
喜出迎恩
月華門裏西角屋六纛幽蔵神所居大駕起行先戒路皷鉦次
第出儲胥
華纓孔㡌諸畨隊前導伶官戯竹髙白傘威𬎼憵駞道帝師輦
下進葡萄
守内畨僧日念吽御厨酒肉按時供組鈴扇鼓諸天樂知在龍
宫苐㡬重
皇輿行在闢人門羣牧分屯散綵雲習馭每朝供進馬近移毳
幕盡宗勲
御前親拜中書令恩賜東宫設内筵手署敕黄唯一道任誰祗
受付雙遷
雞人唱罷内門開千騎前頭丞相来衛士金爪雙引導百司擁
醉早朝回
端本堂㴱綉榻髙滿前學士盡風騷星河騎士知唯馬慣識金
牋玉兎毫
旌旗千騎從儲皇詐栁行春出震方祖宗馬上得天下弓矢斯
張何可忘
和寧沙中撲􁂶笔史臣以代鉛槧事百司譯冩髙昌書龍蛇復
見古文字
儀䑓鉄表冠龍尺上刻横文晷度真中國失傳求逺裔猶扵囬
紇見斯人
儒臣奉詔脩三史丞相䘖兼領緫裁學士院官傳賜宴黄羊挏
酒滿車来
經筵進講天人喜宣索金繒賜講臣已覺聖躬忘所倦教将古
訓更前陳
文明天子念孤寒科舉人才兩榜寛别殿下簾親策試唱名纔
了便除官
胄監諸生盛國容大官羊膳两厨供六經畫是君臣事卿相才
多在辟雍
爐香夾道湧祥風𣑽輦逰城女樂從望拜綵樓呼萬歲柘黄𫀆
在半天中
放教貴赤一齊行平地風生有翅身未觧刻期争拜下御前成
箇賞金銀
國子題名金僕姑樹籬比射盡腰符分明百步中侯的踴躍宗
王舞䄂呼
對朋角飲自相招黄䑕生焼入地椒馬潼飲輪金鐸刺頂寧割
髮不相饒
中樞宻遣弄臣回封印黄金盒一枚天語直将西内去便教知
是草
直從海子望蓬莱青雀傳言日㡬囬為造龍舟載天姆院家催
造畫圖来
西方牛女即天人玉手曇雲滿把青舞唱天魔供奉曲君王長
在月宫聴
鴨緑江波勝鴨頭魚龍變化滿中州分来一沠天潢水到得烏
桓便不流
昭君遺下漢琵琶抝軫誰弹狽獲沙春色不關青塜上只今芳
草滿天涯
玉竇橋邊日月名金棊界脉直如繩世皇存此為殷鍳上刻宣
和示廢興
金計傾遼至可哀為車為馬枉豗隤豈知萬歲山中土載得龍
砂王氣来
大都週遭十一門草苫土築那吒城䜟言若以磚石褁長似天
王衣甲兵
八思巴師釋之雄字出天人慙妙工龍沙髣髴鬼夜哭䝉古盡
歸文法中
學貫天人劉太保卜年卜世際昌期帝王真命自神武魚水君
臣今見之
許衡天遣至軍前未䘮斯文頼此傳大學一編尭舜事致君中
統至元年
運際昌期不偶然外臣豪傑得神仙一言不殺感天聴教主長
春億萬年
宋亡死莭文丞相不受宣封信國公祠廟至今松栢在世皇盛
徳及孤忠
太祖雄姿自聖神一時睿㫁出天真要将儒釋同尊奉宣諭黄
金塑聖人
龍虎山中有道家上清劍履絢晴霞依然進謁棕毛殿坐賜金
瓶数十茶
桐官馬潼盛渾脫騎士封題抱送来傳與内厨供上用有時直
到御前開
西畨僧果依時供小籠黄旗帯露装滿馬塵沙兼日夜平坡紅
艶露猶香
黄公壚榜大金書門外長停右姓車教請官繒来換酒悲歌始
是醉之餘
圜殿儀天十六楹向前黄道不教行帳房左右懸弓角盡是君
王宿衛兵
玉徳殿當清灝西蹲龍碧瓦接榱題衛兵學得髙麗語連臂低
歌井即梨
棕毛四面擁龍床殿角涼生紫霧香上位勵精求治切不曽朝
退不擡湯
斜街木局盡閑房御史㣲行自不妨從立憲䑓曽有㫖代天耳
目付賢良
上都半道次榆林是䖏鴛鴦野樂深不比使君桒下問自媒年
少覔黄金
少年馬後抱熊羆便佞相傾結所知一日搭名幇草料好官都
属跨驢児
閑家日逐小公侯藍棒相随覔打毬向晚醉嫌歸路逺金鞭捎
過御街頭
闘鵪𥘉住草𥘉黄錦袋牙牌日自将閙市閑坊尋搭對紅塵走
殺少季狂
教坊女樂順時秀豈獨歌傳天下名意態由来㸔不足掲簾半
面已傾城
争抱荆筐拾馬留貧児朝夕侯鳴騶不知金印為何物肯要人
間萬户侯
北方九眼大黒殺幻形梵名麻紇刺頭帶髑髏踏魔女用人以
祭惑中華
髙昌之神戴羖首仗劒騎羊勢猛烈十月十三彼國人蘿葡􁨇
餅賀神莭
十字寺神呼韓王身騎白馬衣戎装手弹箜篌仰天日空中来
儀百鳯凰
旃檀佛像身丈六三十二相俱完全流傳釋家親受記止于大
國来西天
西畨燈盞重百斤刻銘供佛題大臣黄酥萬甕照無盡上祝皇
釐下已身
花門齊侯月生眉白日不食夜飽之纒頭向西禮圈户出浴升
髙呌阿彌
西天呪師首蜷髮不澡不　身亦殷裙　何有披紅罽出入宫
闈無靦顔
似将慧日破愚昏白日如常下釣軒男女傾城求受戒法中秘
宻不能言
肩垂緑髮亊康禅淡掃蛾眉自可憐出入内門粧飾盛滿宫争
迓女神仙
紅城萬户拱皇居宿衛親兵飽有餘苑鹿與人分食慣朝朝羣
聚候麋車
樞宻院家家賜宴金符三品事奔趋教坊白馬䭾身後光緑紅
簫送酒車
四面朱欄當午門百年榆樹是将軍昌期遭際風雲㑹草木猶
封㝎國勲
鴐鵝風起白毰毸秋夏根随駕往囬聖主已開三面網登盤玉
食自天来
守宫妃子徃東頭供御衣粮不外求牙仗穹廬護闌盾禮遵估
服侍宸逰
三宫除夜例駈儺徧灑巫臣馬湩多組燭小児相哄出衞兵環
視莫如何
緋國宫人直女工衾稠載得内門中當畨女伴能包袱要學髙
䴡頂入宫
壁衣面面紫貂爲更繞腰欄掛虎皮大雪外頭深一尺殿中風
力㡬曽知
天朝習俗樂從禽爲按名鷹出栁隂立馬萬夫齊指望半空鵝
影雪沉沉
大安閣是延春閣峻宇雕墙古有之四面珠簾烟樹裏駕臨長
在夏𥘉時
萬歲山中瓊島居廣安宫殿畫難如逥鑾風過黄金鐙飄下爐
香十里餘
欄馬墙臨海子邊紅葵髙栁碧參天過人不敢論量數雨露相
将近百年
　　　宫中詞
　　　　宫中詞唯唐陜西司馬王建一百首為得體盖從内
　　　　臣出入宫闥所賦俱實見其事厥後蜀主花蕋夫人
　　　　効其體賦一百首亦其身親見之宋王安國校官書
　　　　見其本序而置之内閣元𥘉奉天楊興録宋宫人語
　　　　五言詩十八首頗得其情足次二家後大抵宫中詞
　　　　論冨有天下貴為天子不可以文章工拙稱必非想
　　　　像必親見皆非閭巷之士可擬而賦者後學廬陵張
　　　　昱光弼誌
紅光滿室産皇儲天下千秋與祝釐侍女后妃頒剰綵天顔有
喜内臣知
褁頭保母性温存不敢移身出内門尋得描金龍鳯紙學模國
字教皇孫
頒賜三宫端午莭金絲纒扇綉紅紗謝恩都作男児跪拜起深
深鶡尾斜
内人哄動各盈腮説自西宫撒雪来報與内司當有宴羊車今
晚早將来
網軒涼思早相催紅葉生時鴈又来不用題情付流水已随歩
輦過宫廽
櫻桃紅熟覆黄巾分賜三宫遺内臣拜跪酬恩歸院後金盤酪
粉試甞新
徽儀殿裏不通風火者添香殿閣中榻上重重鋪設好君王今
夜定移宫
宫衣新尚髙麗様方領過腰半臂裁連夜内家争借㸔為曽着
過御前来
和好風光四月天百花飛盡感流年宫中無以消長日自擘龍
頭二十絃
鴛鴦􁯣鶒滿池嬌綵繡金茸日㡬條早晚君王天壽莭要将著
御大明朝
官羅支請銀霜褐徹夜房中自剪裁明日㸔花西内去牡丹臺
畔木瓜開
延華閣下日如年除是當畨到御前尋出塗金香墜子安排衣
線撚春綿
頻把香羅拭汗腮緑雲背綰未曽開相扶相曵還宫去咲説秋
千駕下来
上苑新波小海分緑香溢岸好湔裙故将禁指監官見放出天
河洗絳雲
紙䋲未把祝爐香自覺紅生兩臉傍為蹬為輪俱有喜莫教縆
結作羊膓
飲到更深無厭時並肩士女與扶持醉来不問腰肢小照影燈
前舞柘枝
填金臂失戯分明贏淂真珠三両升便去房中還賭賽黄封銀
榼酒如澠
殘却花間一局棊為因宣喚賜春衣近前火者催何急惟恐君
王怪到遲
從行火者咲相招歩輦相将過釣橋鹿頂殿開天樂動西宫今
日賽花朝
彤雲捧起黄金殿十二丹楹七户開南面君臨朝萬歲来儀應
共鳯歸来
櫺星門與州橋近黄道中間御氣髙拜伏龍眠金水上鎮安四
海息波濤
　　　塞上謡
砂磧大風吹土屋馬上行人沙罩目貂裘荆筐拾馬矢野帳吹
烟煑羊肉
玉貌當爐坐酒坊黄金飲噐索人嘗胡奴疊騎唱歌去不管栁
花飛過墻
漭然路矢龍沙西挏酒中人軟似泥馬上毳衣歌刺刺徃還都
是射鵰児
馬上黄湏悪酒徒搭肩把手酔相扶見人強作漢家語哄著村
童唱塞姑
野蠶作繭絲玉玉乳鷄浴沙聲谷谷駱駝妳子多醉人氊帳雪
寒留客宿
胡姬二八面如花留宿不問東西家醉来拍手趂人舞口中合
唱阿刺刺
雖說灤亰是帝郷三時閑静一時忙駕来滿眼吹花栁駕起連
天降雪霜
親王捧寳送囬京五色祥雲抱日明錫宴大開興聖殿盡呼萬
歲賀中興
　　　岫雲隱居
岫雲深護列仙儒心與天倪共卷舒詩境偶生吟思外青苔黄
葉滿山居
　　　昇王壇
縁合詩逄無首覊此身便有上天時無端許逺留遺嘱勾引間
人到䖏疑
　　　無骨蒻(許逺逰臨化嘱弟子曰丹在無骨蒻下)
身到名山骨亦清洞中不枉為題名髙車駟馬人間世㡬度浮
雲石上生
　　　大滌棲真二洞題名石
　　　　同賈守玄副官顧存玄老監曹空隠上座龔翛然吴
　　　　逄原二監齋逰洞霄宫得徧覧勝迹各賦詩刻石以
　　　　紀斯行
　　　　　洞天福地
大滌潛通勾曲山列仙到䖏有遺壇千年落葉無行迹時見郭
文騎虎還
　　　　　九鎖峯
青山九曲鎖烟霞隔㫁塵寰百萬家洞裏有春蔵不得春風春
雨泛桃花
　　　　　唐碑
百尺穹碑當道安蛟龍蟠躩蘚花乾火焼雨洗殘文字留得前
王舊散官
　　　　　漢祈靈壇
漢武祈靈築此壇願同日月駐龍顔神仙豈有君王福萬國臣
隣指頋間
　　　　　馴虎巖(郭文醫虎䖏)
世徃人非事不同岩前無復舊行蹤空山落遍千林樹夜夜如
同虎啸風
　　　　　蔵書石室
曽扵唐史讀遺文此日来逰如見君石室自蔵真誥後䓁閑人
世㡬浮雲
　　　　　仙人影
形影能離已異常指揩猶作桂花香偶然狡猾留山石未覺人
間歲月忙
　　　　　丹泉
百年能得㡬廽来更酌丹泉飲一盃莫送魚龍歸大海海中波
浪是塵埃
　　　　　搗藥禽
因曽搗薬事幽棲羽化千年長未齊得似杵聲相繼散月明只
繞故山啼
　　　題海昌仙蹤
古老相傳語不空至今石井有仙蹤行人莫向井邊唾一勺水
中蔵卧龍
　　　近次薛濤詩二首
不教周昉畫丹青却把風流付早鶯錦水上舀来　斷膓詩
句可憐情
知尔回文織未成為因顔色擅才名傷春傷别尋常事莫唱陽
關苐四聲
　　　學仙曲
仙人好乗白鹿轓更剪明霞作飛帶醉来濯髮向銀灣龍劍直
倚青天外
　　　又
徐卿有子抱才賢天上麒麟正妙年書案嚢螢勤自勉吟窓臨
草頗堪憐
　　　題桐栢宫
吹笙太子慕飡霞一鶴空山縂是家桐栢㡬回清露重人間容
易日西斜
　　　題畫梅花
鉛華學作内家粧畫出宫梅歲月長不與東風共揺落人間天
上儘吹香
　　　送春
送春何事典春衣銷得楊花㡬度飛掌上玉盃成慣見年年長
是送春歸
　　　巾子峯
青㝠天界碧迢迢仙客遺巾竟寂寥猶有白雲閑似鶴與人相
伴夜吹簫
　　　題孔主奉宅畫菊
朝陽下照東籬菊影落前庭亦有香好伴容安齋内客玉盤承
露對秋光
　　　題三香圖(山礬/水仙/梅花)
離騷比興諸香草不見三香入椘辭莫是歲寒将自異衆芳蕪
穢不同時
　　　雪夜寄史左丞
白雪相将一丈深碧油窓合夜沉沉党家更有人如玉猶道春
寒入綉衾
　　　題漁村晚照
在在溪灣盡晒􁊥暮天秋水碧澄澄㡬家漁舎雲㴱䖏紅樹寒
山路慣登
　　　丹溪别業圖為周昉賦
文光萬丈照丹溪愛尔烏慈夜夜啼父有遺經能教子草堂猶
在此溪西
　　　題夏圭孤舟風雨圖
此船載得許多愁使我樽前感舊逰惆悵楊州十年夢滿江風
雨泊瓜洲
　　　題歸釣圖
雨笠風波日徃廻桃花流水碧山隈潭中魚釣何能盡收却輪
竿歸去来
　　　題溪居圖
朝市塵埃若我何幽棲好䖏是松蘿前溪若與天河接夜夜水
中星斗多
　　　紹興客中除日
一歲今朝是歲除旅人况復在離居從来牛女成惆悵烏鵲橋
邊莫寄書
　　　翫月圖
天地有情俱是感兎蟾應自念婵娟分明照見山河影一歲無
如此夜圎
　　　家人軰開熬侑盃即事
東床欹枕未成眠玉手開螯自可憐得似甕頭狂吏部江頭風
昧落尊前
　　　題讀碑圖
未瞻魯廟三緘口且讀曹娥八字碑較智只争三十里楊脩誰
説是男児
　　　題枯木竹石
風雪禁持百歲過真成生鉄鑄枝柯天寒翠䄂能相倚免淂春
来纒女蘿
一勺水中蔵白蜃一毫端上畫青蛇世人只道韓湘子薬術能
開頃刻花
　　　熱
南州大暑何可當雪冰不觧三伏涼夜㴱明月在天上白露滿
湖荷葉香
　　　題畫雨竹
江上數聲湘女瑟烟中一曲竹枝歌葉間有恨俱成淚只爲曽
承雨露多
　　　題桶底圖
不向粟中蔵世界却来桶底畫樓(䑓/分)明記得麻姑語清淺蓬莱
水一盃
　　　題漁樵閑話
漁樵本似不同科何事停橈話更多說與别人都不信夜来風
雨濕青蓑
　　　題徽廟畫鵪鶉
長白山前馬似龍相将風火入深宫君王苦好丹青筆猶恐鵪
鶉畫未上
　　　題茆堂雪景圖
草堂有客何為者應愛山川雪未消床上一壺堪獨酌風流不
减覇陵橋
　　　閑居春盡
㡬日春殘不在家堦前開遍粉團花再㸔又是明年亊酒滴東
風惜歲華
　　　題淵明像
典午功石䓁羽毛區區州縣亦徒劳折腰五斗無人識只有歸
来最是髙
　　　升仙壇
壇上春風長紫苔當時仙駕此徘徊山中老盡千年樹化鶴何
因一再来
　　　題王若水畫翎毛
喔喔雄鳴趂暁光豈同雌雉在山梁雲中鷹隼無虚爪羽翼低
飛好自防
東風吹水碧漪漪不放桃花自在飛莫怪野鳬驚不㝎溪頭弋
者未忘機
　　　題道士王東甫圖畫
金銀樓閣在三山東甫何妨屢徃還信是神仙在平地鸐飛元
不離人間
　　　寄報國寺渭清逺上人時張氏築城
誰說嚴關一両重直教隔㫁白雲蹤城中何限蕭家寺不把三
間事逺公
　　　桂花仙子圖
秋雲㡬片剪衣裳吹盡西風骨更香明月不應生洛浦又添情
思惱陳王
　　　船過臨平湖
船過臨平欲住難藕花紅白水雲間只因一霎溟𪷟雨不得分
明㸔好山
　　　寄三塔寺寛虚海
望見寺前三塔近老夫指擬駐行舟無端一陣東風雨吹過湖
南不自由
　　　凌霄花
天女天花一様嬌凌霄挽下最長條生愁化作空山雨滿臉春
紅恨未銷
　　　題新亭壁
為愛亭前金鳯花風吹滿地散殘霞清樽團扇能相伴飲到海
天秋日斜
　　　題脩竹士女圖
䄂卷香羅日又曛寸心都作錦囬文莫教吹動參差玉驚㫁陽
䑓一叚雲
　　　題左司壁
春樹團團日未斜東風滿地散青霞曉鶯啼過落花雨獨立淮
南宰相家
　　　題王若水畫
萱草花開日又西太湖石畔鷓鴣啼竹枝不是江南曲唱得樽
前思欲迷
　　　題唐十八學士圖
尭舜之道載方冊人存政舉又何疑肅容歛手慚色者知是當
年封徳彛
　　　題趙子昻浴馬圖
真是房星夜降精雙瞳下照水波明浴囬有翼應飛去萬里風
雲是一程
　　　風馬
時清天地息烟塵騰躍乗㸔自有神逰牝委龍求作種任渠風
合向天津
　　　嘉禾湖上為謝參軍題扇
鸚鵡盃中紅麯酒鴛鴦湖上黒油船南風吹入荷花蕩借與閑
人一醉眠
　　　明皇對奕圖
漏盡宫壺日晷移君王猶自戀殘棋馬嵬一著無人筭只有楊
妃自得知
　　　題楊妃横玉圖
天寳年間好太平華清小殿稱人情如何玉笛纔拈起便作風
吹别調聲
　　　春日㳺湖
神仙不死今何在冨貴能全古亦難賸買蘓公堤上酒莫教容
易度春寒
　　　題白玉蟾像
白玉如蟾俱是妄青天指月亦非真武夷洞裏曽相見却是尋
常劈篾人
　　　詠何立事
　　　　宋押衙官何立秦太師差徃東南第一峯恍惚引至
　　　　隂司見太師對岳飛亊令歸告夫人東窓事犯矣復
　　　　命後即棄官學道蛻骨今在蘓州玄妙觀為蓑衣仙
舊作衙官身姓何隂司歸後記仙魔視身已是閑軀殻一領蓑
衣也是多
　　　謝太傅
謝安徳望重南朝妓女東山未寂寥若論漢家勲業事何如笳
鼓霍嫖姚
　　　四菓畫
照眼紅綃未十旬西風又拆錦苞新石家金谷如長在儘有明
珠換美人　石榴
漢帝求仙不自知祗慿青鳥使瑶池矮人不見東方朔肯信三
偷是此児　桃實
葉底纍纍黄漸深暖風四月熟幽林記曽摘遍西園樹好似文
君取酒金　枇杷
廊廟嘗新　内厨酪粉賜金盤白頭見畫成惆悵滿朶春
紅不厭㸔　櫻桃
　　　效唐僧無則詠物詩四首
巧作春禽百様聲似矜觜舌有餘輕若為賸有閑心性何不雲
中學鳯鳴　百舌禽
褵褷羽翼作羣飛殘害溪魚欲自肥滿膆腥涎吞不下爲人長
忍一生飢　鸕鷀鳥
木茟花含暁露濃似将才思擬春風若還開在江淹宅夜夜題
詩入夢中　木茟花
小小紅絲疊絳霞釵頭玉燕共年華果然買得青春在儘把名
園種此花　金錢花
　　　紫菊
應爲揚州舊使君鷄冠顔色染歌裙陶翁每日東籬下誰肻花
前問紫雲
　　　唐太宗遣御史蕭賺禊帖圖
君臣詭遇一獃僧禊帖雖来事可懲誰料萬年歸殉後却将繭
𥿄累昭陵
　　　宫廊雪霽圖馬逺畫
畫在丹青事亦非碧山猶自繞朱旗分明黄屋宸㳺䖏千歩宫
廊雪霽時
　　　東坡笠屐圖
從来泾渭不同波得貶黎中幸已多莫把丹青論笠屐文章千
載一東坡
　　　杜宵畫圍棊圖
何事今朝懶畫眉深宫又是日長時閑愁不用量紅線㸔取新
添㡬着棋
　　　雨晴
薔薇正開雨弄晴狂蜂觸䖏亂紅英韓朋莫作雙飛蝶泊在其
間畫不成
　　　暁起
杏子花開桃蕚紅夜来踈雨過簾櫳風光雖是好時莭春在誰
家絃管中
　　　松瀑圖
石間激浪雪無迹松下瀑流雷有聲百折狂瀾非是險人心方
寸最難平
　　　寒食
錢塘江上逄寒食逺客今朝轉念鄉㡬樹落花春寂寂數行囬
鴈草茫茫
　　　孫鍾設瓜圖
三士慿空化鶴羣已将旗盖兆三分劉家門外樓桒樹豈是荒
唐䜟所云
　　　岳林寺題兠率内院為玘石心上人賦
兠率天宫内院開錦衣彌勒咲盈腮因縁未了児孫債此是重
来苐㡬回
　　　聞夜潮
潮到江樓月到遲百年心事有誰知床頭尋得劉琨劍舞向秋
風惜舊時
　　　張横塘畫竹枝萱草
㡬宵明月竹枝好一夜東風萱草長悵望羙人烟水闊不勝清
思繞横塘
　　　荔枝畫為福建張惟逺僉憲題(濟南人)
尊前人出玉芙蓉纎手親分荔子紅歸到大明湖上宴也應㸔
畫説閩中
茜羅輕褁玉肌寒吹盡南風露未乾一寸丹心無與寄為慿圖
畫入長安
紅塵一騎露華香不管盧龍道路長誰信御前供玉食不呈妃
子不先嘗
六月南風荔子丹皺紅小碧滿銀盤水晶細嚼甜扵蜜滿口生
香玉露溥
　　　剪花士女
咫尺芳樷艶色深蜂情蝶思兩難禁㸔来莫用閑惆悵剪下春
風一寸心
　　　趙仲穆人馬圖
廐吏牽呈御苑廽開元毬馬盡龍材趙家富有曹韓様摹出承
平氣象来
　　　劉曜卿畫折花宫女
栁風草露欲霑衣又是宫中上直時好把桃花都折盡免教吹
作落紅飛
　　　錢舜舉畫芙蓉
木末芙蓉㝡耐寒䓁閑不許世人㸔蛾眉淡掃朝天去自採花
頭製道冠
　　　梅花水月仙子畫
㳺䰟非鬼亦非仙慿附梅花度歲年欲向姮娥訴孤另浪中亦
自少團圎
　　　招周徳新貟外觀菊
明朝莫問晴和雨騎馬能来㸔菊花豈是省郎無酒對不如此
䖏似陶家
　　題扇士女
轉深文字轉多情侍女常将筆硯行恐淂玉臺新様句為題團
扇贈卿卿
　　　湖中即事
湖栁湖波盡可憐不知春在阿誰邊滿頭翡翠雙鬟女細雨吴
歌濕畫船
　　　挟弹㳺騎圖趙仲穆畫
玉臂雙揎㩀綺鞍渾身俊氣要人㸔若知稼穑艱難事肯把黄
金鑄弹丸
　　　李白應制圖
明主憐才赦酒狂不知力士賤文章當其醉草清平調肯信長
安是夜郎
　　　杜甫上謁圖
出當天寳艱難日歸拜拾遺行在時入蜀還秦底心性一篇長
拜杜䳌詩
　　　寄逺詞
夢裏關山覺後非憂深别淚在羅衣堂前種得冝男草正及春
香人未歸
　　　臨安訪古十首
　　　　石鏡
臨安山中古石鏡曽照錢王冕服来天遣紫苔封褁後等閑不
許别人開
　　　　婆留井(錢王𥘉生時将棄井中婆奮留之/故乳名婆留既貴以鏐代留字)
舊日婆留井未堙石䦨苔蘚上龍文而今率土俱臣妾莫願皇
天産異人
　　　　功臣塔
峯頭石塔表功臣五百年前是佛身莫問蓬莱水清淺野藤猶
蔓刼餘春
　　　　錦溪
錢王功業與天齊百里旌旗照此溪從自波中鋪錦後至今光
景浄無泥
　　　　化成寺(錢王苐十九子出家為僧/賜號普照大師)
王子能以身施佛何異生居浄梵宫弊屣視他閑冨貴男児到
此是英雄
　　　　衣錦山(令縣治主山是王/故居即九龍堂)
還郷滿山都覆錦冨貴應湏白晝歸設宴九龍堂上日沛中歌
後似王稀
　　　　将軍樹(王平時率羣隊狂戯此樹還/郷以錦幪之號錦樹将軍)
将軍官重執金吾不比秦朝列大夫王為錦衣歸故里遂令老
樹有稱呼
　　　　環翠閣(今為寺謝/安逰䖏)
東山尚存環翠閣謝傳逰来經㡬年可是舊曽携妓到粉香猶
在畫欄邊
　　　　浄土寺(東坡作杭倅行/部過扵潜回)
祥符額賜海㑹寺四百年来弹指過試問竹林橋上路往還曽
見㡬東坡
　　　　九仙山(王謝舊㳺東坡有詩)
仙子何年化鶴羣至今名姓只空存我来欲訪前朝亊悵望九
山唯白雲
　　　鴻溝
天命何曽分椘漢自将南北限鴻溝當時應恨烏江水不與君
王照白頭
　　　李白小像
承制摛毫玉殿頭清平樂府擅風流名花傾國能相妬得寵翻
貽失寵憂
　　　桃源圖
㡬樹桃花認未真又何分晋與分秦漁郎不悟避秦者便把興
亡説與人
　　　蘇卜小墳上作(在嘉興縣前晋名妓錢塘人有/詞行扵世今為人家占矣)
香骨沉埋縣治前西陵䰟夢隔風烟好花好月年年在潮落潮
生更可憐
　　　宋賛善以笻竹一支并詩贈玘太朴次其韻
庸蜀之西一竹笻年来帨首已如龍扶登春殿談經後風雨時
生掌握中
　　　題蔵祥卿畫
露桃風栁两依依畫在丹青亦自竒若在墙頭并驛畔過春都
是折殘枝
　　　問蕳夷道索冬筍
僧家嗜笋如嗜肉滿腹生香貯寒玉肯信湖州太守饞飢来煮
遍千林竹
　　　徐一䕫以自已小影代送壎上人囬龍門寺為題其上
縂是三生夢幻身又何分别假和真縦饒送到龍門寺也只丹
青畫裏人
　　　邵庵虞先生為張伯雨賦四詩開元宫道士章心逺求
　　　追次其韻
　　　　伯雨畫像(號勾曲外史)
此畫茅山苐㡬真翛然白氅鶴翎新百年最在歸歌詠一代交
㳺在縉紳
　　　　懐舊
憶誦清江空舊魚流光如赴隙中駒雲沉華盖星沉海思絶狂
張與老虞
　　　　丹井(今在佑聖觀東圃)
張仙扵此煉丹砂夜夜丹光照井華猶有石欄遺刻在将軍移
置羽人家
　　　　磵阿碑
邵庵文字在堅珉摹刻中郎茟畫真在日得錢除買酒餘貲都
付打碑人
　　　贈人逰湖南
世途無䖏不通津惟爾棲棲志未伸莫過沅湘唾江水此中曽
有汨羅人
　　　趙子昻畫花鳥
綺紈舊習信難移得意青春正好時直下玉廬無所亊試臨花
鳥學徐熈
張光弼詩集卷之四
　五言絶句
　　　古辭
歡樂自歡樂苦辛長苦辛城中十萬户誰是種田人
　　　風雨牧牛圖
牧牛值風雨牧具㡬脫手不自風雨前不自風雨後
　　　石友
蒼然柱石姿風雨莓苔久幸同貞固心相㸔即吾友
　　　竹君
百年駒過隙萬事成鞅掌自顧非此君誰與共清賞
　　　花􁢤
繁花作髙樹狹逕不數曲醉来扶杖行幽興亦自足
　　　蕉林
愁懐長把酒愛此滿林玉風廽舞䄂翻欲近紗窓緑
　　　芳屏
衆芳結為屏左右暎紅藥問訊園中人何如金孔雀
　　　𬞞畦
學圃纔两畦佳𬞞欲㡬品露葵不厭烹及我春酒醒
　　　梨花折枝
已過清明莭猶依玉鏡䑓一枝如折得㡬誤蝶飛来
　　　水殿納涼圖
别殿紅綃女無風亦自凉欄邊是湖水夜夜宿鴛鴦
　　　七夕
乞與人間巧全慿此夜秋如何針線月容易下西樓
　　　别劉愽士
秪為情如雨從教醉似泥免㸔楊栁色相送出城西
　　　王昭君
漢地非無雪胡中不見花琵琶一萬里馬上盡風沙
巾幗猶知辱裙釵可即戎單于如有問教妾若為容
　　　銅雀䑓
自古誰無死英雄豈不知望陵歌舞歇還有夢来時
　　　邊思
萬里盡風沙征人念歲華角聲悲自語誰見落梅花
　　　赤壁
赤壁不改色漢江依舊流二龍争戦後風月属扁舟
　　　峽川
石與青天近浮雲向客低自然堪下淚不是有猿啼
　　　題楊州史左丞畫扇
后土祠前路金鞍憶舊㳺春風雙燕子渾似在楊州
　　　塞上
朔風西北来驚沙對面起人馬暗相失咫尺異千里
　　　題啇山觀奕圖
縱横十九路一著一回新如此㴱山許傍觀亦有人
　　　題村廟
禍福慿誰降雞豚合有災年年當社日簫鼓賽神来
　　　飛来峯
峯在西天竺青蓮千葉開佛人無妄說或恐是飛來
　　　呼猿洞
洞閟烟霞古岩廽藤蔓叢誰能将劔術往問白猿公
　　　題名石
東坡龍井囬題名塔磚上豈期後百年過者為瞻仰
　　　合澗橋
两澗何年合一橋終日閒桃花逐流水未覺是人間
　　　龍公洞
龍或蔵其用跡與蛇何異慚愧耕稼人猶来候雲氣
　　　飯猿䑓
僧既非昔年猿亦異徃日唯有飯猿䑓猶是當時石
　　　連岩棧
連岩有棧道重疊架古木勿輕縱歩險平地折車軸
　　　客児亭
客兒謝家子明師夢相待斯人骨已朽斯亭尚千載
　　　坐禅石
法師禅定時萬象付冝漠至今岩前石每每天花落
　　　隣墻梅花
臘後春纔到寒香襲素𫀆梅花如有意不在粉墻髙
　　　聞鍾
朝撞亦匆匆暮撞亦匆匆銷磨浮世事都在數聲中
　　　墨萱草
種得冝男草忘憂度歲華墨池憐照影朶朶鳯頭花
　　　葛仙溪
葛仙浴丹溪飲溪骨自蛻試問㱕来鶴何人壽千歲
　　　濟川圖
平地有摧輈慎者或不免奈何千金軀涉此風濤險
　　　菊花
萬夫起銅盤㧞地一千丈寧知白露華暗滿菊花上
　　　臧祥卿畫竹枝白頭禽扇面
片月出幽林閑情欲不禁天寒憐翠䄂為賦白頭吟
　　　西施
館娃宫前洞西施舊来徃自載扁舟後歲歲春蘿長
　　　履迹
西施徃行䖏好事作履迹㡬寸莓苔㴱見者為憐惜
　　　問梅
一種隴頭樹東風都合吹未應造物者偏在向南枝
　　　嘉新晴
五色雲間鵲今朝忽放聲繞簷飛不去亦是喜新晴
　　　泉月軒為開元宫張道士題
為貪真境好每到即忘歸扣齒漱明月清光生羽衣
　　　題飡霞洞
愚者昧其覺貪生還一夢不見飡霞人唯見古時洞
　　　李息齋平章畫生色竹
一代風流盡丹青付此君忍将湘浦淚更洒九疑雲
　　　題牧溪飛鳴鴈二畫
秋風㡬萬里一色是青雲誰信天山路無書可寄君
倦飛憐羽翼引􁢡一長鳴紫塞秋何佀今宵月正明
　　　新宫訪袁真人知已羽化留題
仙客已塵土桃花依舊春後来㸔花者不是種桃人
　　　惜花
昨夜一花開今朝一花落春事能㡬何奈此風雨悪
　　　僧華光畫梅
誰與一毫端示此無垢相迦葉不可招始悟色空妄
　　　栁荘
種栁連荘屋春来色更嬌不同殘臘見封雪落長條
　　　桂林
不　歌樷桂誰能更出山若無忘世事来共此中閑
　　　蘭渚
幽蘭滿洲渚紉之可為佩欲遺心所親涔陽何䖏在
　　　竹坡
城中寸金地種竹不可多風前植杖㸔奈此緑隂何
　　　瓜田
仲夏生意繁延蔓若野葛結實田畆中庻慰行者渇
　　　荷港
門前東西道下是荷花港越女不避人唱歌来盪槳
　　　鶴亭
有時命童子亭前按舞鶴雖無賓客懽對此亦云樂
　　　魚池
放魚池中央池水丈尺許勿謂江湖逺時来足風雨
　　　題市學堂
喧聒從終日跳梁欲上街要令心目静除是掩空齋
　　　贈歐陽尚禮還播州
人生豈無别咫尺異言咲况復萬里遥風烟接蠻徼
　　　觀拆白塔有賦
白塔誰所營又復為平地猶有百年人閑来説興廢
　　　題章叔厚所畫投竿圖
大魚不可得小魚釣何益不如投竿坐臨流以終日
　　　上清方方壺作墨畫贈毛起宗提點
風火鍊仙骨雲雷鑄鼎文壺公探造化圖寄大毛君
　　　趙清獻小像
當時仰望公畫筆開生面之官唯琴鶴千載趙清獻
　　　别故人
未别欲千言臨别無一語唯此舊時心随君渡江去
　　　别郷友
共是他郷客從㳺又隔年老人偏惜别把臂一茫然
　　　贈縣令任滿
一勺清泉水三年共此心不堪弹别鵠唯是邑中琴
　　　磐石吹簫圖
宰相五更朝金鞍拂栁條何如磐石上散髮㘴吹簫
　　　落梅花
含章人正卧㡬片下空墙春雪調鉛粉相和一䖏香
　　　題宋子障太守畫
老樹含青雨平林淡白烟隔溪茅屋在好泊米家船
　　　題趙子昻畫梨花畫眉圖
鳴春如有意誰與畫眉長若訴梨園事開元夢一塲
　　　髙房山畫扇
結屋清溪上仙凡此路分終朝㸔不厭唯是滿山雲
　　　惱啼鴉
朝啼人盡睡暮啼人厭聞非關毛羽悪不入鳯凰羣
　　　代毛延夀(褒姒故事)
豈謂黄金少除哀君未知古来因好色㓕國是龍婺
　　　捕魚圖
畫出溪邊景渾家在捕魚筆頭餘興在㡬點暮鴉踈
　　　晚望東村
開門見東村晨光尚䝉昧白雲何䖏来適興予心㑹
　　　題王大年畫
舟楫爲生計沙鷗識此情百年浮世事九鼎一絲輕
　　　林子山畫爲鄭宗表題
尊前可忘世綸竿聊伴身樂然溪水上魚鳥與相親
　　　雙蝶
相逐䨥飛蝶風前不自持有生皆有感微物豈無知
　　　白練帶禽
一雙白練帶繞樹效于飛冝爾閨房喜圖形上綉衣
　　　秋棠喚思圖
兩雀晚相依棠梨葉漸稀連枝有深思未可便辭飛
　　　梅詩十絶
種梅如昨日樹已過人長粉白東隣女争窺出院墻
小玉探春囬褰簾咲語来今朝庭樹上忽有數花開
黄鍾纔應律英蕚已舒芽不咲黄金栁先開白玉花
漢主黄金屋盧家白玉堂暗香浮動䖏愁思月昏黄
一枝憐似玉日暮正愁新寂寞真珠佩天寒翠䄂人
數點飄香雪非關畫角吹驚心調鼎事細雨緑隂時
雪落窓紗外寒梅正著花不同桃李樹争艶五侯家
新月囬宫簷梅粧艶扵雪誰謂五出花能加天下白
姑射有䖏子雪色而内視肌粟寒不生香篝熏素𬒳
樹老苔衣厚花稀春事遲為縁生驛路都是拆殘枝
　　　題畫
筆墨生幽思山居春日長獨謡橋上路亦自惜年芳
　　　夜坐
夜長春酒醒欹枕何曽睡時見燭花中餘光吐金穗
　　　題竹
落墨生幽思風来自有香九天皆雨露容易拂雲長
　　　題西湖大佛頭寺
佛身滿法界金色從地𧺫若人加粧嚴其福亦如是
　　　題枯木石圖
石氏珊瑚樹楊家翡翠鈎千年風雨後遺影海中洲
　　　青山白雲圖
俗駕是難到滿山都是雲雲中有樓觀鸞鶴日相親
　　　題畫山水
溪逥岸影深山逈溪聲響獨有溪上人扁舟自来徃
　　　題諸葛孔明像
一笑出隆中黄星掩日紅妖氛不敢作白羽起西風
　　　詠鷄
鳯凰有五色鷄亦有五徳鼓翼不妄啼一聲天下白
張光弼詩集卷之五
長短句
　　　巫山髙
巫山髙望不極際天㣲茫十二峯彩雲上蒸靈雨集中有瓊䑓
承翠館㬅態脩容相出入君王淫荒進神女直以夢中爲白日
洛汭無聞五子歌宋玉㣲辭諷何及巫山髙望不極不比尭階
土三尺
　　　君馬黄
君馬黄臣馬白十月風髙塞草枯鉄衣夜浸盧龍月深入單于
臣敢辭邊城土是征人血
　　　翹揺花
翹揺花清明時節徧天涯東阡南陌畫輪車樂㳺踐之同泥沙
城中多少冨豪家去年不見今年花慎勿輕賤翹揺花
　　　擬古秋夜長
雲中鴻鴈過門前朔風起梧桐葉落金井頭月照烏啼天似水
誰家機上織逥文夜聴啼烏如不聞明朝為遣安西使細意緘
題持贈君
　　　古意
頭上鳯凰釵是郎手中物床上鴛鴦𬒳是妾手自織将釵與衾
寄郎去願郎長見長相憶
　　　拙逸齋
羣峯兮立立衆流兮湜湜大木千章兮丘陵是植桒麻百頃兮
蔽扵原隰翁居是間兮以作以息階庭五子兮蘭玉其質教以
一經兮是訓是式富春之渚兮漫而不激有魚可釣兮鳬鴈可
弋翁居扵是兮天之所隲鑿井而飲兮耕田而食仰事俯育兮
不知不識窪尊兮噏噏土鼓兮秩秩優㳺卒歲兮皆仰蒙乎帝
力髙車駟馬兮非予心之所及髙車駟馬兮非予心之所及
　五言律詩
　　　暑中招客(二首)
長夜不可度欝陶自難開衣冠嫌褦襶樓觀想蓬莱赤日天中
過涼風湖上來非君一命駕誰與共傳盃
江上猶故國風月自閑人老至謀生拙時更盛化新花疑春是
夢酒與道為隣柱史猶何者何嫌有此身
　　　虀館詩(有序)
　　　　省掾李仲常儒者也喜𬞞菜每年以時治百餘品候
　　　　開歳正月人日㑹郡中諸儒士為虀舘之㑹時予為
　　　　左右司貟外郎以斯得忝座右索賦其事
虀舘常年㑹辛盤此日傳鷁飛慚落羽鯨吸感流年白髮干戈
裏青雲談咲邊晤言寧邂逅接席亦因縁列爼餘珎味登筵総
俊賢玉壺延淑景綵筆詠春天上客歡先醉狂朋喜欲顛梅懸
金勝小燭照錦𫀆鮮起舞交為夀疑年各自憐主人情更重屡
賦鹿鳴篇
　　　送天使僧
釋子承天語儒官撰寺碑萬間靈谷建一切布金為寳界山河
大璇題雨露垂丹青人所仰壮䴡古無之鈔幣勤中賜恩榮拜
曲施文章尊典語億兆頌皇基騫舉鸞逥筆光華鳯吐辭繡幢
天上遣金錫日邊移赫赫瞻行邁遥遥賦載馳在公無候謁扵
禮有嫌疑道路承傾盖言辭見誦詩斯湏如久要造次亦委蛇
宗廟觀罍洗雲霄式羽儀乃知脩白業動輒守清䂓空谷行春
律餘生共聖時頂祈摩佛手目願覩尭眉慶讃諸天㑹觀光夙
世期　頭雲陛逺舞䄂草堂卑枝繞貪生鵲池支服氣龜睽違
難折栁嚮仰只傾葵復命蒼龍闕覃思白玉墀握蘭前席對視
草近臣知仙樂停宫扇天花散殿帷一人膺大慶萬宇受繁禧
立雪時将至拈華事未遲有縁皆弟子無念不慈悲軟語敷甘
露清齋却紫芝頻煩尊者問慚愧老夫衰在徳寧忘報惟心不
可欺朝宗江漢水日夜注懐思
　六言詩
　　　題山青白雲
一箇茆廬何䖏小橋古木溪湾但見山青雲白不知天上人間
　四言詩
　　　題鍾馗
夢以自見正以辟邪賜之𫀆笏人耶鬼耶
　　　　　　　　　　　計七十二葉繞一卷
　　　　　　　　　　　楊陳二序各二葉
(附)楊維禎次韻楊左丞五府壁詩
　皇元正朔承千載天下車書共一家一柱東南擎日
　月五城西北䕶烟霞寳刀雷煥蒼精傑天馬郭家獅
　子児收拾全呉還聖主将軍須用李輕車
　　　　　　張光弼詩卷一止此刻失結尾處　復前校
張光弼詩集卷之六
　七言律詩
　　　投贈潞國公承㫖學士張仲舉
漢家舊徳有桓榮赤舄登朝羽翼成三晋鳯鳴千載㑹兩河龍
見五雲迎獨扵社稷多艱日復使君臣大義明自念昔曽親几
杖頌歌慙後魯諸生
　　　投上巾書右丞相
履舄從容自九重相王忠孝更誰同千年帶礪猶初誓萬國臣
鄰盡下風星貫紫垣朝佩劔月臨黄道夜傳弓漢家若論安劉
策四皓難書苐一功
　　　五府驛代楊左丞留題　後有楊維禎次韻
免冑日趋丞相府觧鞍夜宿五侯家玉盃行酒聴春兩銀燭照
人如晚霞受命敢忘軍旅事撫時又過掖垣花漢家未可輕韓
信尚要生擒李左車
東髪從戎十五年戦囬平地血成川英雄生世有如此忠孝報
君當慨然俶擾弄兵俱赤子中興有道自皇天猖狂暫假姑蘓
息繫􁢡終湏拜馬前
　　　湖山堂宴贈天使還亰
畫旗風衷繡筵開竟日歌鐘樂未回栁拂玉鞍秋繫馬酒淹羅
䄂醉傳盃杭城近自月前復使者適從天上来歸對大廷真得
實眼中諸将盡竒才
　　　岳鄂王墳上作
朔雪炎風共此年中原父老亦堪憐竪儒屡遣祈求使大将空
持殺伐權忠誼有碑書大莭奸邪無靣見重泉至今宰木猶南
拱遺憾西陵是墓田
　　　陪宴相府得芍藥花有賦
醉吐車茵愧不才馬前胡蝶趂花回玉瓶盛露扶春起錦帳圍
燈照夜開垂白敢思溱洧贈欹紅還是廟廊栽楊州何遜空才
思誰對髙寒詠閤梅
　　　退居湖上投贈楊左丞四首
樓外湖光白渺茫樓中少婦試新粧行年将近半百歲大醉豈
能千萬場織繡舞裙飛蛱蝶白描歌扇睡鴛鴦垂楊滿院無人
到芍藥花開日正長
信馬蘓公堤上行水邉鷗鷺不曽驚春波滿眼湖光細花片飛
来兩㸃輕天上碧雲如有詠樓中紅䄂謾多情牧之老去狂心
歇總把風流付後生
宿酒猶多睡未忺好風何䖏散香奩可教春日閑瑶瑟而使楊
花撲繡簾削迹不煩三顧重息機将廢六壬占今朝畫省無公
事又得從容少避嫌
且觀神女為行兩莫問郎官應列星芳草到門無俗駕好山終
日在湖亭白鷗共戯荷葉小黄鳥亂啼楊栁青肯信曲欄干外
立晚涼吹得酒都醒
　　　宴犒将士酒酣命徤児舞劔為樂浙省平章泣下不禁
　　　感事有賦
平陸龍蛇起殺機旄頭又自照金微兩階干羽知何似二典君
臣豈盡非劍舞尊前囬夜電燭明帳下接晨輝可憐司馬江州
淚濕盡團花舊戦衣
　　　陪宴後堂觀牡丹回有作
風光偏惱掖垣人銀甕連車載酒頻寒食烟新萬家樹洛陽花
擅一年春揀好任從天女散近前不嫌丞相嗔壓㡌紅香歸路
晚幾多瞻望馬前塵
　　　至浦陀洛迦山寺作佛事七晝夜祈見海岸觀世音及
　　　善財岩七日之間随心應見大衆瞻仰無不慶讚
丞相凾香致此誠願深海水救群生慈悲謂可消諸悪征伐容
将息大兵金色圓光開寳髻玉毫妙相珞珠瓔手巾示現楊枝
露碩洗干戈作太平
　　　戊戍題　海上作
華表仙人舊姓丁羽毛今日惜飄零海巾又見蓬莱淺門外空
憐楊栁青暮雨朝雲翻覆手落花飛絮短長亭如何未熟黄粱
飯説道英雄夢已醒
　　　楊忠愍公墓上作
夢覺邯郸萬有空邦人猶自説英雄道家論将忌三世臣子報
君唯一忠淺土何堪封馬鬛迷魂猶自恨秋風死綏固是将軍
事國史旂常盡雋功
　　　惆悵六首
交逰蚤歲在幽燕費用黄金買少年闕下朝囬瞻馬首酒間俊
發抱龍泉劇談寕頋日西落倒載不知天左旋惆悵近来纔觧
事先生五栁種門前
三山夢㫁綵雲空幾把長箋賦惱公畫閣小杯鸚鵡緑玉盤纎
手荔枝紅春衫汗裛薔薇露夜帳香回茉莉風惆悵近来江海
上却将鞍馬學從戎
畫船湖上載春行日日花香扇底生蘓小樓前㸔洗馬水仙祠
畔坐聞鸎碧桃紅杏渾相識紫燕黄蜂俱有情惆悵繁華成逝
水盡歸江海作潮聲
惆悵當年使酒来娼樓紅粉夜相催可憐明月二分在不見璚
花半朶開誰復醉翁堂下栁更堪從事閤中梅楊州一片青青
草誰信春来無鴈回
惆悵雄藩海上逰武昌佳氣接神州東風歸思王孫草北渚愁
生帝子洲椘國江山真可惜劉家豚犬亦何羞不湏更問中原
事官栁新栽過㦸樓
至今惆悵在東城結伴㸔花取次行輦道駐車招飲妓宫牆囬
馬聴流鸎星河織女從離别海水蓬莱見淺清不有酒船三萬
斛此生懐抱向誰傾
　　　過楊忠愍公軍府留題
縂是田家門下客誰扵軍府若為情林花滿樹鸎都散雨水平
池草自生街上相逄驚故吏馬前迎拜泣殘兵能言樓上題詩
䖏猶有将軍舊姓名
　　　睡覺
滿院楊花風力輕牡丹時月好晴明簾垂不知白日晚睡覺忽
聞黄鳥鳴萬斛春光金盞酒百年心事玉人筝劉伶未到忘形
䖏枉自閑将畚鍤行
　　　湖亭納涼
奈尔湖光月色何不知此境為誰多忽驚墜露翻荷葉想見微
風生水波炎景只消清夜飲老懐都付小鬟歌家中未必凉如
此且待樓西轉絳河
　　　燈前有賦
雨夜湖樓錦帳垂有人為尔故眠遅春衫照影㸔教舞寳合熏
烟學畫眉何䖏絶纓憐椘客為誰掩𬒮泣樊姬思量暗室無窮
事留到天明不忍欺
　　　湖船勸曺徳照僉院酒
倩得名姬唱慢歌梁塵直欲下輕波西風八月芰荷老落日滿
湖鳧鴈多到手莫辭雙盞飲轉頭又是一年過光隂只在槐柯
上奈此浮生樂事何
　　　宿中書左司呈上太尉丞相
天上誰開白玉堂東垣列宿共輝光畫屏雪暎蓬山鶴錦帳雲
凝漢署香嚴尹世交憐杜老楊州詩興属何郎連雲騎省乗風
露月過秋河夜色凉
　　　别春次楊州成廷圭韻
燕語鶯啼畫可哀更無馬跡到青苔自從玉樹成歌後曽見銅
仙下淚来為晋為秦花幾度行雲行雨日千廽若教蝴蝶知春
夢儘把黄金付酒杯
　　　省垣梅花
官梅過臘花開遍何遜楊州興未闌踈映粉闈疑是畫香飄羅
䄂欲生寒公餘不厭廵簷咲夜後還思把酒㸔只恐明朝零落
盡枉教人恨角聲殘
　　　安慶南城寄賀守帥余廷心郡守韓公𢡟余家留是郡
　　　故句巾及之
壮哉淮邑冠荆舒新築堅城鐡不如完羙皆吾大夫力奠安與
尔庻民居歸来江漢朝宗水滯迹周南太史書莫説鬂毛成種
種近来吾亦愛吾廬
　　　丞相委入姑蘇索各官俸米留别幕府諸公
不比常年載酒逰杏花時莭出杭州粉圍未覺為郎貴萱草難
忘此日憂沙漠帛書空見鴈江湖春水莫容鷗何湏折盡垂楊
栁留取他年繫别愁
　　　至姑蘇呈太尉
相君求米若求雨負外得船如得仙聀忝下僚班可耻情通隣
好亦堪憐山中棊局迷樵客溪上桃花誤釣船醉把玉盃無所
計不勝惆悵晚春前
　　　城南武威樓成守帥余廷心自安慶使人索詩
自来名将出名儒暫駐䄡帷向上居城遶朱䦨連百雉門排畫
㦸壮群　雲開五老招何及秋對九峯清有餘樓上記成鐫琬
琰廬陵湏得蔡襄書
　　　辭荅張太尉見招
中年頓覺壮心去渉世頗知前事非若使范増能少用肯教劉
表失相依風雲天上渾無定麟鳯人間不受鞿殘夢已随舟楫
逺五湖春水一鷗飛
　　　秋興
一夜涼風便覺秋楚人多感易生愁金盤露水何曽見紈扇恩
情末肻休零落梧桐宫井上稀踈楊桞御街頭近来收得麻姑
信説道蓬莱更可憂
　　　夜登天童寺觀海日
登臨何事獨關情北斗闌干對面横漢使猶空河畔影霓裳如
在月中聲魚龍水闊星辰動鴻鴈風髙鈴鐸鳴不待下方鷄唱
罷衲僧東指海雲平
　　　桃花園招兀顔亷訪使飲
桃花好是未全開人世花間醉幾囬一片嬌随歌䄂去滿園紅
待使君来尊罍有興皆清事風雨明朝又緑苔誰見朔児千歲
實衘巾青鳥莫相猜
　　　武夷山
南郡名山説武夷幔亭尚想是秦時空巾簫管何曽絶洞裏曽
孫自不知石室尚遺仙蛻骨棹歌俱唱宋人辭山前毛竹知龍
籜咲與壺公作杖騎
　　　冷泉亭觀猿
舊從巫峡㸔猿掛此日山巾復見之黠與樵蘓争墜果捷扵風
雨下髙枝月沉夜澗魂先㫁風攪霜空呌轉悲應記徃年梅嶺
事玉環付與老僧持
　　　觀潮次貝廷琚韻
世代銷沉在此聲幾囬東下復西傾翻騰日月迷朝夕簸蕩魚
龍㝎死生㗸石毎憐精衛小投膠未見濁河清眼前波浪猶如
此莫説蓬山頂上行
　　　題後堂壁
兵權去手志何伸耻是随班入省頻亰國蹉跎空在夢蓬莱清
淺已生塵繞朝謾贈秦人策孔子将書魯國麟散騎得辭丞相
後五湖安徃不閑人
　　　春閨詞
白日髙堂欲暮難鳴鳩乳燕静相干銀瓶行酒雙環緑玉琯調
笙十指寒胡蝶毎因飛過見牡丹多是折来㸔明朝為遣安西
使錦字紅燈織夜䦨
　　　春懐
幾涴先生漉酒巾眼中猶自落花頻春来秪與醉為伴睡起翻
疑夢是真翠羽棲香秦隴鳥玉釵墜鬢雒陽人風光已逐流年
去此事那容更問津
　　　湖上漫興
百鎰黄金一咲輕少年買得是狂名尊中酒醸湖波緑席上人
歌鳯語清蛺蝶畫羅官様扇珊瑚小柱教坊筝南朝舊俗憐輕
薄毎到花時别有情
爛熳風光在酒家狂蜂冶蝶趂繁華人来人徃如趋市樓上樓
前盡属花波面畫舡雙盪漿堤邉黄犢一逰車目成眉語知何
限銷盡柔䰟在狹斜
湖上新泥雪漸融門前溝水暗相通裙欺萱草輕盈緑粉學櫻
桃淺淡紅暮雨欲来銀燭上春寒猶在酒尊空青綾𬒳薄不成
夢又是一畨花信風
樂事杭州奈尔何人間冨貴易銷磨畫船湖水年年在紅粉娼
樓䖏䖏多歌引行雲來綺席舞畨廽雪下春波東坡徃日留詩
後更有何人載酒過
　　　聞鶯
風花時莭又清明迸泪何緑聴曉鶯咫尺故鄉天近逺幾家春
草路縱横英雄轉眼俱為鬼造物扵人豈絶情自是晚生堯舜
世不關天地不昇平
　　　同趙郎竹園夜飲
塵土無由得見侵粉墻髙護碧雲深日行南陸暑不到月過天
河龍自吟沉飲何妨同阮籍幽情亦或過山隂夜凉庭院羅衣
薄吹徹参差思不禁
　　　逰雲門寺同寶林别峯尊師賦
東逰好是雲門寺况是若耶溪水邉茶㑹詩傳唐舊刻松壇名
重晋諸賢行雲欲傍支郎馬垂栁能維賀老舡也當一場風月
夢為題名姓法堂前
　　　凝香閣聴雪
陡然寒重紫貂輕便覺髙簷瓦有聲欹枕欲同蝉殻蜕開門唯
恐鶴巢傾數杯酒力春容轉滿盞茶香夜思清小玉迫床推不
醒䄂籠檀板失天明
　　　桐栢宫留題
甚慕天台馬子微後千年始到幽棲江湖歲月憐新夢泉石烟
霞感舊題阿母信傳青鳥後玉笙人逺絳河低當時不盡風流
興付與山鸎儘自啼
　　　綉毬花次兀顔亷使韻
綉簾春晚欲生寒滿樹玲瓏雪未乾落遍楊花渾不覺飛来蝴
蝶忽成團釵頭懶戴應嫌重手裏閑抛却好㸔天女夜凉乗月
到羽車偷駐碧䦨干
　　　竹居為張行中題
南渡循王之子孫文采風流今獨存既有緑筠為别業何湏畫
㦸在髙門小堂翡翠横釵影曲徑莓苔散屐㾗侍婢牽蘿相𥙷
葺幾囬風雨送黄昏
　　　菊隱齋為金子才賦
蒔菊家園作隱淪要扵晚莭伴閒身從来東晋多名士豈獨南
陽有老人色綻黄花知應候香浮緑酒不過旬蘇躭橘井桐君
録從古良醫盡佚民
　　　𥘉月
薄暮蛾眉臨水出照人猶自未分明𥘉升逺岫如無意欲下西
樓却有情離别幾多長在望團圓三五未能成豈知少婦堦前
拜羅䄂纔揎恨已盈
　　　瑚樓
樓前芳樹碧盈盈付與幽禽自在鳴堤上馬䭾紅粉過湖中人
載畫船行日長燕子語徧好風暖楊花軆更輕何限才情𬒳春
惱獨教書記得狂名
　　　碧梧軒為賈彥仁彦徳二貢士賦
賈家種玉能成樹上有結巢雙鳯凰隂連深井暮雲碧花落大
尊春酒香孔崔羽毛歌扇小石㨨顔色舞裙長莫教擊墜軒前
緑留與吹笙共晚凉
　　　東堂梨花
為尔東堂雪滿株花時長是憶吾廬風前恐化荘周蝶月下還
迷衛玠車老至逄春成感慨興来把酒為躊蹰尋常一様清明
莭說似當年緫不如
　　　問月亭
衮衮流年逐逝波試将此意問姮娥到頭白髮幾人在愛此清
光今夜多直欲仰天援北斗便湏儘量酌天河此懐此䖏不傾
倒禁得宋郎秋思何
　　　題清心堂詩卷後為相院判賦
曽把桐郷作故郷衙回繫馬入斯堂竇家五子榮丹桂謝氏諸
郎焚紫囊乞得異花曽見種釀成名酒許先嘗澘然掩卷垂殘
淚不獨題詩愧老蒼
　　　贈謝肅東還
風塵如此送君行莫惜離觴與再傾執手且聴楊栁曲過江便
是越州城龍駒堕地即千里鳯鳥及時纔一鳴年少有才終大
用賈生曽擅洛陽名
　　　春暉堂為謝肅題
謝傅風流在越郷至今文采見諸郎百年喬木慈烏聚幾日東
風萱草長江上鯉魚朝入饌枕前紈扇晚生涼詩成便欲煩青
鳥㗸置君家白玉堂
　　　次林叔大都事韻(四首)
春来長是誤佳期鴆鳥雄鳩不可私錯信櫻桃懸蟢子悔将衫
䄂染鵝児燒殘蠟燭渾成淚折㫁蓮莖却是絲辜負緑䆫閑歲
月只教楊栁妬腰枝
何䖏銀鞍白鼻騧忘将錦瑟数年華渡頭水急憐桃葉陌上春
狂信栁花那得芳心到鸚鵡泣将殘泪付琵琶一身已自成惆
悵况似平陽十萬家
莫謾題情在粉墻藕絲終日繫柔腸不知漢主黄金屋何似盧
家白玉堂好夢自抛桃葉後閑愁過似栁條長無端收得畨羅
帕徹夜薔薇露水香
陳王當日賦􁁶波冩淂風流也太多掌上玉鸞㸔教舞雲中青
鳥使傳歌情緘尺素魚中字恨織回文錦上梭休信雙星是牛
女年年波浪隔天河
　　　白菊
雪羽毵然欲滿樷秋香吹遍畫䦨東今宵白露今宵月昨夜清
霜昨夜風朝灌尚扵青蕋見夕飡将與素霞同數莖白髪閑相
對誰識柴桑畤苧翁
　　　驚秋
城上髙風散鼓鼙樓頭獨客不勝悲老嬰世故嗟流落病念郷
關厭别離仰面絳霄猶昨日驚心黄葉又當時所悲騎省空名
累不是潘郎愛賦詩
　　　昔逰
春到名園縂是花都城無䖏不繁華冠翹鶡尾朱𫀆盛馬頓金
覊白面斜騎吏去忙官索酒侯門晚散妓留車党家賤妾麤豪
慣輕易銀瓶雪水茶
　　　小王孫
貂㡌貂裘羙少年圓牌通籍内門前新分草地緑㳺牝舊賜􁂍
弓未控弦銀甕葡萄春共載玉鞍驕馬日隨牽穹廬一夜迷㴱
雪忘却朝天是醉眠
　　　漢未央宫榱題硯
雕墻峻宇幾浮雲金石雖堅亦鮮存秦宫三月已灰燼漢瓦千
年猶隷文改用尚能為硯噐得名何異在君門咸陽土盡英雄
骨誰似榱題記主恩
　　　匏瓜道人為徐子貞賦
吾豈匏瓜繫此生道人玩世以為名百年雨露司榮悴一日江
湖見老成濩落情懐荘子瓠浮沉蹤跡楚江萍壺公借與龍為
杖抛著青蚨到䖏行
　　　水竹佳䖏為壺金子賦
夏盖魚龍舊兩都風濤千頃與之俱鳯毛終日在池上雲氣有
時生座隅茶竈晚烟連翡翠釣竿春雨拂珊瑚豈同六逸清狂
者沈湎徂徠作酒徒
　　　謝張彦恭
金注傳来九世醫提携襁負滿門楣自來南渡稱髙手豈獨咸
陽愛小児漢史河源知共派田家荆樹是連枝木桃猶望瓊瑶
報誰謂酬醫不費詩
　　　朱家園海棠
天機人事毎相催誰到花前不舉盃車馬園林春半後丹青樓
舘燕雙廽錦幃睡足晨粧在銀燭燒殘莫雨来昨夜綵雲頻入
夢米家今見海棠開
　　　過王郎中草堂賦
藥欄春暖牡丹香胡蝶雙飛不過墻萬彚天機何䖏静一年春
事此時忙篇詩未覺為時重尊酒能留共日長豈是輞川無作
者直邀裴廸賦山堂
　　　適軒為致仕浙東宣慰使楊元誠賦
道義相忘樂有餘貴施行與待何如閑身已付􁑞蘧蝶暇日何
妨小小車蜂戀酒香留几席花随日影到琴書軒巾㝎有何人
到弟子時常閒起居
　　　聴鸎軒
何䖏春来好聴鸎謝家池舘越州城緑楊垂地露烟重紅杏映
簾風日清醉把玉盃如有待咲停錦瑟謾多情却思舊過宫懎
畔著意馬頭啼数聲
　　　過鑑湖
風流數得賀家湖觀裏黄冠是酒徒咲出市壚留劍當醉臨秋
水索花扶當時未免呼狂客後世猶堪勵鄙夫落日無從訪陳
迹啇聲為我起菰蒲
　　　秌聲
自從大火西流後漸覺凉風到竹林李白已無當世想宋郎又
動少年心群隂淂勢夜聲合萬物将窮殺氣沉謾索雅琴弹一
曲徽絃繞指是商音
　　　七夕
天上何因有别離人間謾自指佳期果如女嫁男婚事何限風
清月白時銀漢幾曽横鵲影花盤空復罥蛛絲今朝少婦心中
事只有回文錦字知
　　　寄淮安夏掖齋
為感風花懶出門每扵時事觧知聞江湖信逺春空鴈僚佐情
深日暮雲詩句好扵何水部官資髙過杜司勲海波不隔淮陽
路遥指蓬莱憶使君
　　　有餘清堂
連雲騎省與之鄰可是髙堂履舄頻湖雨過雲天似玉山風吹
酒月留人紅綃貼肉扶歌板翠羽粧頭出舞茵禮法豈為吾軰
設直須樂死百年身
　　　柬示二姪女
連宵骨肉夢相牽二女洪都有信傳聞說長成渾屋喜寄来針
線得人憐阿婆近日身差徤老嬸今年病未痊尔叔治兵淮水
上使囬懷抱覺凄然
　　　寄内䑓侍御史韓克荘
雜花猶記兩諸天共禮旃檀古佛前塔院施僧猶昨日齋房聴
雨憶當年抄書不許支官𥿄買酒從教用俸錢老盡尚書舊賓
客至今慙愧杜樊川
　　　夜泊牛渚磯同韓克荘僉事李五峯先軰登蛾眉亭
牛渚磯頭青雀舫蛾眉亭上紫鸞笙月中只可賦秋興酒後不
冝留歩兵萬里長河何䖏盡百年遺恨此中生大波緫是英雄
淚剗却青山氣未平
　　　浙省感恩榮言懐述事
仰拜宣黄萃一門更煩使者枉南轅寵榮已過愚民分存殁俱
蒙聖主恩列爵稱男分五等封君有縣亦通尊區區戎馬驅馳
後日月餘光照覆盆
　　　明皇妃子擊丸圗
畫柱相當馳道開黄旗風裏試龍媒天廽日取戎衣起電繞星
樞綵棒催供奉嬪嬙俱令色近前便佞是于思九齡猶是開元
目何事都無諫䟽来
　　　重過育王寺明月堂同照大千尊師賦
又携二客過斯堂慙愧當年塔院香染習未除塵土念奔馳猶
作馬牛忙慚添白髮頭顱上轉覺青雲道路長儘醉堂前舊時
月莫将閑話及齊梁
　　　贈士人軍中售筆
古来文字用鉛槧筆至蒙恬始得名毎日諸軍傳檄到何人横
槊賦詩成管裁鳴鳯巢邉莭毫運飢蚕葉上聲莫鄙毛錐無所
用要知韓范盡書生
　　　亷都事海道失風自丹羅至浙右還閩省
指南針下失風㠶雪浪連天不見山唯尔不懷和氏璧彼蒼竟
錫大夫環皇天未厭生戎馬國歩何能㫁阻艱此去驛程三百
里海棠花底度閩關
　　　侍御周伯温以行䑓羈留姑蘓柬寄之
白頭歲月付流波何物虚名在諫坡属國莫嫌持節久子陽猶
謂見天多強梁不見圖銷印䟦扈如聞欲倒戈一樹紅梨春事
晚宣文閣下欲如何
　　　殘牡丹
繞䦨莫惜酒行頻開到姚家已暮春瓊樹今朝歌正好彩雲昨
夜夢非真園林雖不異前日車馬可憐非舊人欲倩東風問蝴
蝶花前誰是百年身
　　　贈胡世顯宣使代張氏捧謝表請命朝廷寄仲舉
此去風波萬里長使人指日覲清光雲開雉扇當霄漢龍抱金
凾出表章羗服從来尊正朔包茅次苐貢明堂浯溪有石髙千
丈謾叟重煩頌大唐
　　　題御史孟昉野服畫像
好似當年賀季真乞身歸老鏡湖春銅章不綰御史印練布能
裁䖏士巾麟閣雲臺千載後鳥啼花落幾回新浮雲過眼㝷常
事且作齊東一野人
　　　王自牧汵起敬諸文士逰西湖南山記題其後
近聞甚得湖山樂惜不與之同一逰莫問石城來艇子却思簫
管在楊州枕邉蝴蝶髙樓夢扇底芙蓉小院秋今覺司勲非往
日酒間無復舊風流
　　　得編脩朱恒海道之音
命酒徴歌記徃年玉堂遂有夢相牽魚緘尺素雖云宻事載空
言始可憐季世人材思管樂盛時戎馬說幽燕張騫慣識天河
路俯仰乾坤一慨然
　　　髙房山畫廬山圖貢雲林待制有詩在上為其子户部
　　　尚書貢師㤗賦盖其家物也
萬壑匡廬𥿄滿張好詩好畫兩相當十年物色偶然得二老風
流何可忘還見虹光生静夜却驚雲氣濕髙堂尚書座上多逰
客獨有張翰思故郷
　　　謝左丞自軍中至同宴周得新員外别業
坐来清聴滿風泉頓覺煩襟為洒然馬上功名真是夢盃巾歲
月豈非仙浮雲對嶺張圖畫鳴鳥蔵花雜管絃莫訝周郎賓客
盛雄姿英發正當年
　　　两山亭留題
馬頭曽為使君囬北望新亭道路開扵越地形縁海盡勾吴山
色過江来英雄有恨餘湖水天地忘懷入酒盃珍重謝家林下
客玉山何待倩人推
　　　三月三日湖上作二首
此日誰人肯在家傾城滿意事繁華時非上已不為節春到牡
丹纔是花霧鬂風鬟湖上女畫輪繡轂道傍卓児童儘唱銅鞮
曲未覺人間日易斜
此日西湖似曲江湔裙流水碧淙淙誰家婦女不紅粉是䖏水
亭皆緑䆫白髮㸔花春可数盡舡扶醉玉成雙邦人何哂狂居
士老至閑心尚未降
　　　汴河懐古
家國承平厭萬機輕乗黄屋出亰畿三年廵狩前王有千里㸔
花亘古稀河畔桞條春自長苑中螢火夜還飛當時九廟躬辭
日肯信龍舟更不歸
　　　涵虚閣　舘娃宫今靈岩寺
靈岩寺是舘娃宫霸國風流夢巳空楚客智窮三諫後越師戍
合五湖中佳人已化朝雲白髙閣猶涵乆照紅誰料後千年過
此却慿䦨檻數飛鴻
　　　樷玉軒　在浄慈寺方丈後有塩運使李員嶠畫墨竹
　　　一林儒學提舉趙松雪題名樷玉参政姚江村作記憲
　　　副鄧善之書板刻在軒楣
河東使君竹成癖落墨滿林烟雨新雪壁自期留後日碧紗誰
與䕶輕塵百年聚散同殘夢一代風流不數人頼是主僧知敬
客不辭騎馬到来頻
　　　遊天台山回别省院諸公
明時無日不從容三月清逰在醉中晚岫逺當雲際碧野花事
近馬前紅雖非奉使河源上猶及題詩浙水東甚覺淹留煩從
者靦顔何以荅諸公
　　　送馬編脩還明州
當年文采動亰城盡説江南馬長卿青史可憐成絶筆白頭相
見重關情内湖栁色春仍好小院斜陽晚更明門外畫舡堪載
酒玉盃儘向故人傾
　　　題張叔芳参謀南磵草堂
狂客搆堂南澗濱澗巾濯足任魚嗔日容二仲共三􁢤家與萬
松為四鄰石角鉤衣歸騎晚花枝妨㡌小園春此来不敢歌樷
桂知是淮王座上人
　　　歳除日同廖如川至太尉丞相府留坐説周易因賜酒
　　　拜官暦賦此上謝
歲晚謬為趍府客深慙欵接異他人說經毎嘆匡衡老賜酒何
容畢卓貞明日千官瞻魏闕幾時萬國共陽春家郷似覺無歸
䖏准擬酬恩致此身
　　　贈太火子玄還閩中子玄侍其師貢秘卿由海道遂赴
　　　京師至浙西祕卿死
險甚蛟龍又則那只縁有路接天河少年謾動乗桴興中道俄
聞曵杖歌司馬壮逰空歳月杜陵歸夢隔天河慿君莫下窮途
淚何䖏深山無薜蘿　岩阿
　　　右丞周伯温出示前為宣文閣授經郎代祀孔子廟次
　　　韻
萬世斯文有耿光端然龍衮閟宫墻春秋不獨尊周室金石如
聞奏廟堂碑樹丹楹皇帝詔盒封黄帕内庭香至今仰頼遺經
在師表前王惠後王
　　　送徐大章建寧路學教授
經籍傳家二百年河汾今在路西偏文雄虎豹豈徒作名動京
師非偶然領教七閩勝作郡受知八座合稱賢竚㸔召入承明
署禮樂遺書在簡編
　　　寄我軒為唐主敬貢士賦
人世有生皆我寄㸔来造物亦児戯身為蝴蝶何關夢飯熟黄
梁自有時形影不煩相贈荅死生同是一希夷濁醪到手能成
醉此趣陶潜或可知
　　　送貢師㤗尚書入閩發塩粮供北軍
尚書奉詔趋閩省天子深為餉運憂使者頻来大明殿親軍猶
駐武安州浮烟壓地朝添竈明月籠沙夜唱籌驛路海棠迎馬
首春光難為使君留
　　　送杜時中副使
南方風土要相冝小盒檳榔好自随蜑户負魚朝入市囝娘把
燭夜題詩三年舊俗猶前日八郡良家異昔時若問蒼生蘓息
否使車除是一驅馳
　　　夜潮
禁得錢塘江上潮惱人偏在可憐宵頭顱如許更能白魂魄幾
何仍欲消濁浪漸髙河影沒雄風未到雪山遥西流力盡還東
下月滿空江共寂寥
　　　自遣
毎每樽前惜歲華牡丹開後似無花山中謾説秦為晋海上難
逄棗似瓜妄想既空無淂夢神仙所至即為家不湏更問升沉
事㸔取西樓月又斜
　　　秋閨詞
一曲哀筝感素秋梧桐落盡碧溪頭御溝葉上誰題怨錦字機
中自織愁紈扇恩情空望望鯉魚書信更悠悠雙星不到銀河
近風浪過扵隔十洲
　　　無題
及時無物不倀倀燕語鶯啼緫㫁膓洛浦輕塵憐故歩揚州舊
夢惜餘香玉和獺髄寧無藥絃續鸞膠信有方便把漢江都作
酒飲時猶恐負春光
　　　辨謗詩宣徽院司議李榮貴以使亊至明州飛語獲謗
　　　拘留二年乞詩白其事司徒方公命還亰師
司議因乗海上槎河源歸路未應賖市巾徒尔疑成虎盃内何
曽影似蛇官事吉凶占鵲語閨房消息卜燈花南風乞得樓船
便六月中旬便到家
　　　縱飲
外湖裏湖花正𨳩風情滿意看花来白銀大甕貯名酒翠羽小
姬歌落梅身外功名真土苴古来賢聖盡塵埃韶光如此不一
醉百歲好懐能幾囬
　　　松筠軒為湖州沈叔方賦
軒居好在松筠裏門外清溪繞屋廬文物曽陪諸老後故家似
是百年餘客来與酌茯苓酒月出共㸔科斗書若見漁郎煩借
問桃花清思近何如
　　　謝吴宗起寫神
紫綬空慙老在身毎扵時事與經綸不呼賀監為狂客却謂張
良如婦人潦倒形容何用似荒唐言語半非真凌烟畫像今誰
在更與丹青冩此神
　　　送劉庸道侍老父入閩就飬
此别為生一悵然福州逺在海南邉白頭病叟年八十紅樹寒
山路幾千負米既供為子職賃車不仰故人錢起居莫與檳榔
逺風土他郷氣候偏
　　　栖霞嶺訪姚子章
買得湖船為訪君望中都是北山雲風前楊桞驚秋晚波上芰
荷愁日曛青火縱能傳後世白頭休更説從軍棲霞有酒能留
客縱飲何妨到夜分
　　　送張伯雅架閣入閩省
聞道連年瘴氣收城中風景稱清逰參天榕樹快人意似雪梅
花當馬頭海客朝盤送珧柱囝娘春詠冩銀鈎母嫌習俗閩中
利儘勝吴船唱莫愁
　　　題貫酸齋芦花𬒳詩後
學士才名半滑稽滄浪歌裏得新知静思金馬門前直那佀蘆
花𬒳底時夢與朝雲行䖏近醉從江月到来遲風流滿𥿄龍蛇
字傳遍梁山是此詩
　　　劉生侍貢尚書入閩卒業
藉甚劉生尚古文師資貢禹卒前聞從公未覺山程逺到日湏
知土俗分紅嚼檳榔霞滿口白飛鸚鵡雪成群七閩自惜稱文
物莫説三山盡瘴雲
　　　感事
雨過湖樓作晚寒此心時暫酒邉寛𣏌人唯恐青天墜精衛難
期碧海乹鴻鴈信從天上過山河影在月中㸔洛陽橋上聞䳌
䖏誰識當時獨倚闌
老至翻遭世慮牽何曽一覺淂安眠家郷尚逺潯陽郡世事有
如天寳年朝報唯瞻遼海上羽書不㫁省門前長星正在天西
北白水寒沙盡可憐
　　　雨香堂為晦岡李介夫賦
雷電冥冥起晦岡百年虚氣㑹断堂友人李愿在盤谷髙士嚴
陵是故郷薄有貲囊供一老盡将文采付諸郎酒坊新斫松杉
架毎日風来兩氣香
　　　蓆㡌山人王達見貽詩附録
畫省委蛇退食遲倒衣相見即相知風流不減張亰兆心迹無
慙栁士師枕上燕鶯鳴署日道傍花蘂罥逰絲天機人事都觀
遍有約山中賸採之
　　　題桃源州知州李尚志母暨陽縣君蔣氏墓誌銘後承
　　　㫖學士榮禄大夫晋寧張翥撰
小龍岡上有髙墳石表新題蔣院君五品官榮清代爵一封誥
織紫鸞紋生児何媿孫征虜作誌可無楊子雲歸去焚香人事
畢大夫元是舊将軍
　　　題原善張府吏具慶堂
張子搆堂題具慶此生捧檄為榮親府中年少固可數幕下英
才惟此人尚褧錦衣加吉服忘憂諼草共陽春移忠錫類從兹
起何患風雲不要津
　　　題推官贈行卷
聖主搜賢及海隅王褒歘起應時須澧蘭䖏䖏歌公子楚國人
人誦大夫藉甚姓名登制命霈然霖雨下雲衢力田孝悌興岩
穴何異福王遺畫圗
　　　西湖漫興
玉局當年為冩真西施冝咲復冝顰朝雲暮雨空前夢桃葉栁
枝如故人露電光隂千刼外魚龍波浪一畨新傷心最是林逋
宅半畆殘梅共晚春
　　　清㮣隱居
門向東吴好䖏開栁花風裏白鷗来青山對榻容欹枕黄鳥啼
春索舉盃賓客偶携紅䄂至庖厨新得素鱗囬滿前清㮣誰能
領消得曺公八年才
　　　贈仙都生
栝蒼仙都十二城中有異人毛骨清淩風振珮片霞舉乗月吹
笙雙鳯鳴山上羊眠如石化洞中桃熟驗丹成長鑱採藥或能
見不識此生真姓名
　　　聴雪軒
化機潜運本無聲學士情多睡未成隱儿欲同蝉殻蛻開門唯
恐鶴巢傾花飛翠䄂寒光動茶煑銀瓶夜氣清小閣下簾人似
玉舞衣製得五銖輕
　　　慧具庵自灤東回
慧師新自上亰囬壊色袈裟染刼灰河漢路遥難載石蓬莱水
淺不勝盃已知道骨鶴同瘦無復機心鷗可猜去把西江都吸
盡却從馬祖問如来
　　　仙姑泉次劉郎巾韻
誰把丹厓手擘開巨灵還到此中来青冥風露銀河近白日雷
霆碣石摧神女有時成暮雨胡麻何䖏是天台劉郎舊不通仙
籍能得題詩在紫苔
　　　江浙省理問朱文選為妻兾縣若求挽詩
鏡鸞莫更惜孤眠白玉䑓前幾抱孫兾縣君今題鳯誥婦人貴
已載魚軒何湏出涕悲同穴政可長歌為鼔盆夫婿白頭無所
憾只求文采賦招魂
　　　湖山堂觀牡丹
儂香偏惹宦逰人銀甕連車載酒頻乍雨乍晴三月莭傾城傾
國一年春却勝飛燕為皇后謾把驚鴻比洛神若問風流誰可
賦只因宋玉是東鄰
　　　和三脚雞士壁上賦
河上仙翁有洞房几蓬雖小勝舟航徑花妨㡌青霞近楹竹侵
衣白露香盤内釣魚供過客床頭剪月照抄方平生飬得鷄三
脚幾向人間唱曉光
　　　素居詩為山隂王思敬賦
飬素衡門歲已深坐㸔喬木㡬成隂青雲不到幽人夢白髮能
知閲世心附郭無田遺稚子傳家有集是黄金絳霞盈頰先生
醉詠徧堯夫擊壤吟
　　　送宋倬還南康
及此青春還故郷順風幾日到南康峰連五老出空闊水接二
孤来渺茫徐福樓船能共載劉安鷄犬亦相将山桃子落都成
樹花裏應迷舊草堂
　　　荅仁一𥘉禅師次韻
冨春江頭風浪稀冨春山裏薜蘿垂滿前明月為誰好中有髙
僧勞我思意適定同魚躍䖏神清多在鶴鳴時仰承山偈難酬
荅不是張衡嬾賦詩
　　　過峽石山張同知墓上作
平生好友說張侯紫峡雲㴱墓木稠朱􁀍尚能光世澤黄金元
不為孫謀夜冠南郡成前軰風月西湖捴舊逰過此豈勝存殁
感恨無孤劔掛山頭
　　　題若水臨周昉畫用虞先生韻
一片行雲出畫簷東風吹恨滿眉尖􁁶波鵠峙塵生歩舞鏡鸞
廽月照奩楊栁緑肥羞裊娜櫻桃紅熟昈香甜風流更有驚人
䖏呼下丹青語未淹
　　　贈王法師祈雨感應
名衘知久逹天關可是風雷指頋間禹歩㕨香纔一息雷聲送
雨已千山公私盡有倉箱望壠畒都忘稼穡艱下土不知蒙帝
力滿城簫鼔送龍還
　　　蘭窓圗為戴椽賦
舊家文獻石屏翁楚國髙情世所工捐佩憶曽過澧上浩歌今
望在雲中色欺翡翠滋清露香淡薔薇送好風可意郎君玉窓
裏肯将幽興出蘭樷
　　　謾興
浮世浮名一羽輕百年何用較衰榮滿壺好酒供春酌幾尺㳺
絲共晚晴明月半遮盧女扇飛鴻斜引謝家筝揚州杜牧無拘
束每到花時最有情
　　　送戴檢校入閩
叨忝明時已自分徃還唯是舊斯文西窓夜雨同聴䖏左掖官
曹獨有君茉莉䘖香騰玉氣荔芰顏色染羅紋風流東閣應多
咏肯與幽蘭寄暮雲
　　　雙清舘　蔡參政立名
廬陵兩生来作椽虀甕長年氷雪寒中書八座共相許華衮一
字誠為難風神左右暎白壁文彩上下翔青鵉况聞客舘更清
爽秋色南山相對㸔
　　　送湯僉書還亰
天上城開白玉京仙曺列聀侍金庭行天半是從龍氣載筆都
慿躡鳯翎鳷鵲西飛雲渺渺蓬萊東望海冥冥道家自古無離
别唯誦空歌送使星
　　　園隱為方員外賦
省郎别業苕溪上抱甕日逰溪水邉花徑春晴胡蝶到菜畦雨
過桔橰懸児童慣識題詩客鷗鳥長随載酒船更說陳琳工筆
札獨将文彩從戎旃
　　　佑客
不用　雄盖世勲不湏考證六經文孰為詩火杜工部誰是玄
經楊子雲馬上牛頭髙一尺酒邉豪氣壓三軍塩錢買得娼樓
宿鴉鵲鴛鴦醉莫分
　　　題前後赤壁賦圗
黄州故事今何在漢水東流尚未窮一世英雄爭赤壁百年風
月属坡翁吹簫俊發龍吟後作賦才豪鶴夢中二客從逰雪堂
夜丹青猶與昔時同
　　　題曹伯起雲門小房
相國傳来幾世孫山房随䖏見雲門矦家畫㦸固無有舊物青
氈俱尚存清譽在人瑚璉噐髙情終日鳯凰群芝蘭玉樹階庭
秀已是新承雨露恩
　　　送布政司周照磨赴京聴除
沿􁚠囬京喜可知青雲母謂著鞭遲供為臣聀乃常事簡在帝
心唯所司宗廟豈遺瑚璉噐羽儀當會鳯凰池仙郎戀闕情應
切不為河梁住少時
　　　忠飬堂為張府掾賦
張氏搆堂情已著毛生棒檄事方新府中才俊固多士幕下孝
亷唯此人返哺老烏憐白首冝男芳草擅青春莫論日用三牲
飬一面歡顔足奉親
　　　筠窓圗為荆南曺以章賦豫章徐文珍畫
此君何可一日無徐君為繪筠窓圗深居碧雲憐日暮展卷清
風生坐隅漆簡舊来銷翡翠漁竿釣罷拂珊瑚荆王不近周王
獵晚節猶能宿鳯雏
　　　秋水軒為陳惟真
鏡湖一曲越城邉溢岸秋波若可憐雪㸃荷塘㸔鷺下烟消沙
渚見鷗眠賦成騎省從班鬂酒在稽山信畫船何在望洋奔海
若軒中自足管流年
　　　題大隱菴開士殊無别逺翠樓
坐来未覺西山逺紫翠千重隔畫䦨此䖏豈容携酒到任誰只
許捲簾㸔佛爐香供朝雲散客碗茶分雪乳寒一自得陪清論
後此心不用倩師安
　　　醉漁為錢思服賦
江湖猶自有狂夫白髪蕭然負壮圖睡著任船随月走醉歸臨
水索花扶要知吕望真漁者可惜酈生非酒徒澤畔獨醒誠可
詠春風能到雪肌膚
　　　次韻䖏士和壎上人詩
毎到爐頭憶嬾殘十年戎馬雪窓寒亂来亦為功名易老去纔
知世路難醉把茱萸應自感狂題鸚鵡欲誰看相逄白髪秌風
裏何惜銀燈照夜闌
　　　司馬温公九世孫碏持公自書獨樂圖并東城詩到今
　　　将二百餘年𥿄不盈數尺手澤猶存感而賦詩
浮雲聚散豈堪論富貴何如道徳尊幾見蓬萊成淺水可堪風
雨換髙門𥿄圖價匪千金重手澤傳能九世存眼見寝園成茂
草却知司馬有兒孫
　　　留别寳林同别峯講主　㴱
酒船謾尔到山隂頼有髙僧在寳林不信孤鸞臨寶鏡更無流
水入瑶琴閑吟蝴蝶過鄰近醉擊珊瑚坐竹林此去浙江纔百
里興来命駕即相尋
　　　留題滴翠軒
城中買地論黄金種得琅玕欲千尺月臨閑砌白烟生霧入空
林翠光滴長房杖騎龍一枝子晋笙吹鳯雙翼曽過門前廽酒
舡洞房清歌逺山碧
　　　贈李學䆒
裒然縫掖更垂紳見客何曽有怒嗔講道誰為木鐸者摛詞真
似玉堂人舊書幾帙俱先集脩竹千尋是切隣毎向百花時莭
到長裙自醉小園春
　　　重陽日寄洞霄宫賈道士
天官侍郎曽寄音因循秋晚始相尋張良中歲頗好道賈島一
生成苦吟敢學㳺山随猛虎要聴搗藥試微禽丹泉况説紅如
酒好與茱茰一䖏斟
　　　田園居
早歳歸田古所稀豈同􁑞瑗晚知非臈醅儘醉顱鷀杓春服仍
加薜荔衣一畒園廬皆樂土百年冨貴盡危機沙頭幾動鱸魚
興每到花時與願違
　　　明州倪師園觀猿
捷扵風雨過喬枝乍鎖名園亦自疑㡬萬里来都是恨苐三聲
後最堪悲月沉夜磵䰟先去露滴春稍淚對垂冨貴豈能長汝
役緑珠還有墜樓時
　　　晚歸
左掖歸時日未斜小園檢校舊生涯染裙萱草纔抽葉破雪櫻
桃又着花玉斚試斟官給酒銀煎重瀹貢餘茶西湖水色春來
好說道風光似謝家
　　　雪溪船為李勛賦
玉山自倒雪溪舡何似長安酒肆眠良夜竹聲偏到耳舊時月
色不論錢佳児出見詩能誦好客来頻榻懶懸更有落梅歌小
妾儘堪陶冩盡餘年
　　　徑山興聖萬夀禅寺之廣福菴乃曇芳忠公道塲其徒
　　　統上人居焉菴前舊有海棠樹洪武三年結實大如木
　　　瓜五色有香
嘗謂海棠春一夢却成因果結天葩有同仙客誇桃實不待詩
人賦木瓜龍頷珠今歸汝手錦衣囊合在誰家明年燕子来時
候更與維摩作散花
　　　鄰園海棠
自家池舘久荒涼却過鄰園㸔海棠日色未嫣紅錦𬒳露華猶
􁊨紫絲囊掌巾飛燕還能舞夢裏朝雲自有香銀燭莫辭㴱夜
照幾多佳麗負春光
　　　題王維賢東里草堂
周遭都是及肩墻馬過猶知舊草堂苔􁢤兩晴蝴蝶亂藥欄風
暖牡丹香萹詩未覺為時重杯酒能留共日長豈是輞川無作
者却同裴廸賦山庄
　　　慕雲菴
此菴長與此雲期大孝終身有慕之杯圏更無重飲日板輿還
有再乗時行天雨絶皆爲淚落日烏啼捴是悲誰刻㑹稽山下
石悠悠千載白雲詞
　　　題秋江送别圗
故人冩出陽關意都付丹青半幅中霄漢正當鳴鳯日帆檣好
趂大鵬風酒期鸚鵡偏能緑花贈芙蓉可奈紅對此題詩無所
嘱百年𥙷報是深衷
　　　寄戴山人
近水齋房自掩扉若耶溪路客来稀浮沉里閈時将隱俯仰人
生事已非小妾謾歌楊栁曲髙年渾稱薜蘿衣誰能冨與封君
等千畒湖西紫芋肥
　　　醉題
二月鶯聲最好聴風光終日在湖亭清宵酒壓楊花夢細雨燈
深孔雀屏情在綢繆歌白苧心同慷慨贈青萍方平自得麻姑
信從此人間見客星
　　　贈朝元宫道士邢本𥘉
朝元宫裏邢道士神采照人如玉山壺中日月付談笑天上風
雲從徃還虎守杏林丹已熟龍眠秌水劔長閑共傳紫氣如車
盖徃徃相随出近關
　　　觀雪
銀燭髙燒錦瑟停酒盃如對六花傾清寒未覺貂裘重小舞偏
怜翠䄂輕金谷緑珠紛有態鴻門玉斗碎無聲九天散漫随風
䖏莫是天人咳唾成
　　　筠深軒
幽居只在平湖上萬竹冥冥不可尋龍化毎因春雨過鳯巢多
在碧雲深人皆到此失炎暑風忽過之如瑟琴能有此君相晤
對故家何用積黄金
　　　晏居有懐徐一䕫教授
逝者如斯継者誰遺經獨抱可勝悲心忘爵禄身方逸道載文
章老始知乳燕試飛華屋静桐隂𥘉合畫簾垂古音最愛朱絃
瑟弹向髙堂念别離
　　　題孝義詩卷
可将言行以書紳淮海維揚見若人慷慨分金存乃叔艱難返
骨葬其親刺詩杖杜於今廢髙塜麒麟自此新俯仰即今無愧
怍平生張掾厚􁂜倫
　　　𥙷賦征雲南椽史凱還詩
大矦秉鈇行天討戎幕論兵聀匪輕勢若摧枯狂虜滅文無加
點捷書成日陪赤舄紆髙歩身附青雲致盛名入奏㝎功應賜
爵班超元是魯諸生
　　　水竹居為諸葛伯安賦
諸葛南陽有草廬何如扵越此幽居門前脩竹畫不就湖上好
山清有餘日暮碧雲生悵望天寒翠䄂若愁予鯉魚遺我平安
信盡向琅玕莭内書
　　　七夕
七夕佳期自古今雙眉有爛夜沉沉可憐乞巧樓前月曽照長
生殿裏心鵲引凡情瞻繡户蝶随秋夢入羅衾斜河已沒東方
白雲濕幽蘭思不禁
張光弼詩集卷之七
　　　題徐俌墓銘後
　　　肯堂䖏士吾故人嘗過其家今其子温以戴良銘墓見
　　　示愴然有作
百年人事謾紛紜覺却南柯夢自分名莭不虧惟獨行墓碑無
愧是斯文噐中瑚璉非虚譽天上麒麟竟失群髙義有誰如季
扎願同留劔掛徐墳
　　　送都司邵徳章之亰師
還記尊前㑹徃年又㸔沿􁚠上朝天青雲自此而升矣白首何
堪爲黯然劍珮東華深雨露文章西府盛才賢鳯凰池上因多
暇爲賦停雲慰老顛(張旭也)
　　　題岳鄂王祠
落日西湖土一墟黄泉赤血恨難除開邉衆許儕韓信舉國渾
憐丧子胥廊廟錦衣忘板籍京師黔首盻鑾輿即今五夜梅花
角吹作南来問訊書
　　　過湖山堂舊基見杏花
飲賜黄封未幾時丹青池舘盡荒基何人富貴可長在自古衰
榮更共之樂事恰如春夢覺狂情惟有杏花知醉翁莫説當時
醉團扇題詩忘與誰
　　　紫薇樓感事
太尉當年宴此樓長繩直欲繫清秋隔欄畫舫是湖水捲幔青
山見越州疊鼓夜催諸将酔髙燈春照羙人愁大夫司馬今頭
白不獨登臨感舊逰
　　　自貽
近年頗覺志悾恫不復行雲入夢中聴曲任教絃有誤賦詩何
必句能工豈唯走卒知司馬還有滁人識醉翁樊素小蠻俱未
遣幾曽虚度百花風
　　　東林
之子青年獨老成布𫀆寛博稱其名李膺謾自知文舉楊意無
能薦長卿每到草堂成酩酊偶過花徑亦逄迎卜鄰自覺頭加
白轉信前賢畏後生
　　　虎立寺留題
莓苔欲徧盤陀石知是梁朝古道塲陳迹謾驚成俯仰空門元
不與興亡白漫天上俱兵氣赤伏池中是劔光如㑹生公重說
法勸教東海莫栽桑
　　　送張丞之湯隂
憶昔銀燈鼓瑟琴屏開孔雀夜堂深頭顱謾有新添雪嚢槖都
無舊賜金好夢未成春漏盡殘星猶在曉河沉郎君自上班騅
後露滿銅盤泪不禁
　　　題蘇西坡編修自撰墓誌後
笑傲中吴豈問津風流自擬雪堂人白頭已了浮生事黄土真
埋不死身江上鶴飛前日夢門前花散去年春漢家政尔論封
禅知有遺書献紫宸
　　　籠鶴
軒然羽翼更何之毎見雲霄惜舊時鳴候露華生玉樹舞憐雪
影散瑶池垂頭就食誠何報側目随人祗自悲恩重主家㸔飬
别不教鵝鴨混堦墀
　　　囊琴
鍾期何在鑄黄金膠添相投日以深妙製偶經雷氏手虚名猶
說蔡家琴千年流水髙山趣一旦離鵉别鵠吟塵滿弊絃雖未
試不弹還自有知音
　　　亰城得家書題示児子張同同
蘇郎不是飲中仙只好長齋綉佛前蝶到枕邉身是夢花随春
去日如年芙蓉别舘還依舊鸚鵡小窓殊可憐縱淂歸来城郭
在銅駝冷露濕荒煙
　　　寄淞江楊維禎儒司
畫蛇飲酒合誰先塵土東華四十年海上豈無詩可和雲間還
有事相牽牡丹開後春無力燕子歸来事可憐欲倩鉄龍吹一
曲滿湖風浪又廽舡
　　　夢梅花䖏為董師程賦
江南枕上見梅花一片寒光接素霞蝶化夢魂雲縹緲香生肝
肺雪杈枒廼知姑射仙人宅即是林逋䖏士家白玉堂深簾幙
静畫成踈影在窓紗
　　　中酒
連日醉頭扶不起記曽有說酒能醫知傷肺氣終爲患不典春
衫亦是癡小閣留僧㸔闘茗矮床對雨教弹碁餘年有甚唐人
癖稍得閑情便賦詩
　　　寄韶州知府金鑑
自君領郡韶州去鴻鴈天涯两送秋盛氣不題鸚鵡賦髙懐應
倚仲宣樓蹇予滯迹猶滄海之子勞形欲白頭鐘乳囊封能逺
寄暮年此外更何求
　　　碧筩飲次胡丞韻
小刺攢攢緑滿莖㸔揎羅䄂護輕盈分司御史心先醉多病相
如渇又生銀浦流雲雖有態銅盤清露寂無聲當年欲愽千金
笑故作風荷帶雨傾
　　　又
花外風来香滿湖折荷舉酒笑相呼自来四明有狂客除却髙
陽非酒徒飲䖏有情絲不㫁折時多刺手難扶豪家玉斗雖云
貴有此尊前風致無
　　　送丁道士還澧陵
丁令還家骨已仙更無城郭有山川未添白髪三千丈又見銅
駝五百年荒草茫茫連故國孤雲冉冉下寥天澧蘭歌送潺湲
水望極涔陽思惘然
　　　題右禅上人房
一染曇花百念空浄香吹徧吉祥風鈎簾燕雨時時過洗鉢魚
波䖏䖏通雞有佛縁曽聴法檜因寳界漸成龍三生誰識蘇居
士唯是塩官北寺鐘
　　　寄孟昉郎中
孟子論文自老成蚤扵國語亦留情省中酔墨題猶在闕下新
知誰與行紈扇晚涼詩自冩翠鬟情重酒同傾接輿莫更閑歌
鳯只可徉狂了此生
　　　寄周昉䖏士
爲尔停驂幾扣門每扵清事得相論山中載酒梅花過湖上放
船春水渾閑到竹齋爲觧帶坐深苔􁢤與開樽當年醉墨留題
䖏風雨新添屋漏㾗
　　　題福源編後
福縁山作魏家墳知是唐朝宰相孫石首令前官有攷咸通年
内碣猶存大湖渺渺連精舎喬木隂隂拱墓門千載􁁶煙勲業
在可無遺澤及諸昆
　　　謾逰
甚矣吾衰百念慵花開時復一支笻邦人幸尔不予鄙児子樂
然爲我從載酒有時㝷古寺㸔雲終日對孤峯林家湖上都能
說二十餘年老醉翁
　　　月桂堂爲集慶講主
佛國山中古道場月中桂子散天香一枝得共人如郄雙井能
来客姓黄誰詠碧雲題樹葉自收清露染衣裳南峯不與清光
礙好放餘隂及四方
　　　九日過長安鎮王山人
因過王生忘坐久堦前花有白雞冠草堂出酒生新敬雪壁題
詩記此歡肯謂陶潜逄九日却如李白酔長安老夫徧賞東籬
菊摇落群芳正耐㸔
　　　歸隱圗為張别駕賦
難得歸来賦考槃髙情都付畫圗間可能白首更干禄縱有黄
金難買閑酒舫載春携二客巾車乗醉從雙鬟陶山地接東西
眺謝傳風流或可攀
　　　宗陽宫次楊仲弘老若䑓觀月詩韻
當時諸老宗陽㑹月與浮雲幾變更丁令豈知為鶴事道人猶
作賣花聲天溥露色開蟾鏡秋送商音入鳯笙誰信紫薇垣内
客今宵又復到蓬瀛
　　　送康穆庵赴福州能仁寺席
佛運興隆此一機尊師何負七條衣講經春殿人天衛呪鉢夜
堂風雨歸花為散来春冉冉栁從攀後思依依幽蘭荔子南方
物籠護凾封寄莫稀
　　　病起
花事能消㡬夜風櫻桃葉底又深紅豈無金縷湖波上閒却玉
盃春雨中枕上楚雲元是夢鏡中潘髩惜成翁莫言輕薄揚州
事著意題詩也未工
　　　題雲林隠居圗為崔彦暉賦
崔郎志趣在雲林筆底遥岑自淺深欹枕不忘啚畫事開凾又
動隠居心粉㾗白白生雲氣黛色沉沉覆樹隂幽思不敎忘夢
寐耳邉長似有猿吟
　　　㽜題費山人舊舘
舊館經過不用期掃門常恐鶴來遅但知重客唯司馬不顧狂
言有牧之秋雨石枰看對奕夜堂銀燭照題詩佳人底用千金
産只此髙閑可不知
　　　經鋤齋
誰似談翁樂有餘百年生計可林廬甫田種熟門前稻暇日抄
成架上書睡起慢怜衰甚矣客来唯問近何如相過里社㝷常
事只把柴車當酒車
　　　謝寳林寺别峰法師惠僧履
也知鰻井猶龍井合有交逰似二蘇起舞謾憐成短䄂徒行始
覺是窮途書從堂上出雙鯉舄向雲中堕匹鳬無復舊時公府
歩君門望絶沒湝趣
　　　宿郭子振雪洞
月光一色杳難分不見丹青藻梲文胡蝶飛来疑是夢梅花開
後却思君都忘長日将紈扇猶恐餘寒到練裙宿酒覺来㸔不
厭滿床秋思白如雲
　　　答韓介石提舉
偶持尊酒㸔花傾有客能来道姓名佳句纔探出懐䄂故人知
是不公卿平生學劔心都懶此日歸田計可成彼此頭顱俱種
種題詩那得不關情
　　　冬日白牡丹
律琯催旾到牡丹行雲欲墮碧闌干似嫌脂粉能相汙故逞肌
膚獨耐寒雪艶最冝金縷盖天香合是玉雕槃趙昌花鳥新馳
譽畫作屏風後面㸔
　　　老圃堂
不謂斯時有此翁無能田畆累其窮異𬞞自灌欲百品老圃官
量無十弓草閣曉梳秋髪白玉盃春醉夕陽紅餘生儘可忘榮
辱事與樊遲請學同
　　　鄒将軍挽詩
為臣豈欲國傾危莫把天戈挽落暉一死得埋元氏土寸心無
愧首陽薇安居食禄當時貴守莭酬恩此日稀老我嘗從大夫
後題詩為尔泪霑衣
　　　同貢有𥘉觀潮賦
舊時八月潮生日士女傾城出㸔潮秌唾似從天上落晴􁁅宜
向酒中消氣争鳥道為森爽勢合龍宫亦動揺今度可憐成獨
往海門斜日共蕭條
　　　自賦
髙陽酒徒今老生蚤年擊筑和秦聲許人不負一諾重買笑唯
恐千金輕花間駮馬銅鑄出枕上愛姬雲化成誰信青門種瓜
者自梳白髮向秋晴
　　　僧惠炬有悼黄晋卿太史偈次韻(保叔塔)
日鼔西沉逝水東它生還有此生同蓮花漏豈知元亮茆屋詩
曽詠已公夣幻已空身外蝶文章猶􁐨蠧間蟲閑情最是山前
塔日夜風鈴語未窮
　　　寫易軒為方以愚賦
不扵闕下見文星天與冥鴻惜羽翎人世誰能雙髩白家山自
是亂峯青霞分曉色留書几斗轉寒光落硯屏觀象玩辭從冩
徧方千何忝舊明經
　　　挈家啚為尤仲斌題
葛洪挈家赴勾漏何異龎公歸鹿門擔頭何有琴書累牛背未
覺妻兒村千古清名不易得一斛丹砂何足論大勝齊侯馬千
駟令徳曽無遺子孫
　　　悼王自牧
貴賤交逰二十年忍将老泪洒新阡盖棺不必論身後入室猶
如在眼前一首詩今為尔惜數行誌在得人編錢塘吟士長相
望潘閬林逋孰後先
　　　思橘軒為悟空叟長老賦
侍書遺墨凾封在思橘名軒示不忘往事百年同逝水斯文一
語有餘光風流大抵輸前軰臭味還應是故郷嘉樹因知培植
厚只今百顆許誰嘗
　　　逺翠楼為殊無别上人賦
坐来未覺西山逺紫翠千峯隔畫欄此䖏豈容携酒到任誰只
淂捲簾㸔雪晴黛拂蛾眉緑雨過螺堆佛髻寒分淂半櫺閑拄
笏床頭寕復更弹冠
　　　蚤行
涼風滿棹賀湖邉越上諸山盡可憐逺漢片雲承落月長林匹
練曵輕煙窓間織女燈猶在井上啼烏客正眠何用閑愁随夢
覺一聲菱唱發前川
　　　次韻周昉
大尊堂上幾曽空客有登門道未窮吟髩肯因愁裏白舞衫偏
愛酒邉紅百年喔喔雞聲月萬事悠悠馬耳風及此舊逰情分
在儘将春付咲談中
　　　贈沈生還江州
郷心正尔怯髙樓况復樓中賦逺逰客裏登臨俱是感人間送
别不冝秋風前落葉随車滿日下浮雲共水流知汝琵琶亭畔
去白頭司馬憶江州
　　　贈寓客還瓜洲
把酒臨風聴棹聲河邉官栁緑相迎幾潮路到瓜洲渡隔岸山
連鐡甕城月色夜留江叟笛花枝春覆市樓筝贈行不用歌楊
栁此日還家足太平
　　　無題
灼灼庭花露未收樂然雙燕語綢繆新粧滿面猶㸔鏡殘夢関
心懶下樓春到自憐人似玉困来誰問酒扶頭狂蹤已作風絲
㫁敢怨流年似水流
　　　長安鎮市次趙文伯韻
淹遍衣衫酒未乹何如李白醉長安牡丹庭院溥新露燕子簾
櫳過薄寒春晚絶無情可託日長惟有睡相干舊題猶在輕羅
扇小字斜行不厭㸔
　　　與白範論詩
白家少傅諸孫在坐語都忘日晷移不用入吴求季扎有如過
晋得鍾儀髙情欲共逰絲逺倦迹猶嫌過鳥遲莫道古今風雅
異捴扵衰晚始相知
　　　冬至日次張太守韻
喜色輕黄未上眉且将心事付遊絲嵇康取醉非關酒杜甫長
吟不爲詩一線日長宫女覺五方雲應史官知人間梅栁関春
事次苐從教律琯吹
　　　對雨
好是西湖醉後聴打窓驚栁隔堂屏鶯花又送春光老鳬藻偏
㴠雨氣腥曲按銀筝何太急盃行玉手不湏停樽前便是巫山
夢莫道行雲亊未醒
　　　趙松雪畫茗溪清逺啚
吴興元是水晶宫樓閣溪山罨畫中酒舫載過寒食莭舞衫吹
遍鯉魚風當時樂事誰能見此日王孫自不同亭下鷗波如有
感行雲猶在玉尊空
　　　寄胡侍御
後市街頭相見稀此翁真是早知機浮沈里閈陶彭澤輕易官
資白紫薇小妾畫堂楊栁曲髙年白髪薜蘿衣風流莫負持螯
事越上湖田蟹正肥
　　　次韻張都事
老却樊川杜牧之風流誰賦栁絲絲不關請誥来歸蚤唯恐尋
春去較遅畫舫行時長載酒粉墻到䖏即題詩至今留得狂名
在唯有纎腰弟子知
　　　謝僧惠蒲履
大夫此日可徒行蒲履深煩逺寄情除是髙僧求易得自非巧
手織難成春来見客身差徤老去㸔花歩覺輕他日袈裟如過
我㝎湏著此出門迎
　　　寄羅愽士
莫說文星與酒星己同傖父泣新亭夢中此日頭能白海内何
人眼更青鵑化羽毛猶姓杜鶴歸華表尚名丁縱然記得前朝
事弹向銀筆只自聽
　　　荆溪漁者為義興道士賦
千尺荆溪徹底清水中無復見蛟行要同雲鶴閑踪跡自放煙
波隱姓名濁酒忘形浮世内青山到眼緑蓑輕醉来放棹回舡
去拊掌風前詠濯纓
　　　㽜題徐子方客樓
倦逰到䖏即淹㽜雖是孤村境却幽松下野雲間似鶴門前溪
水淺扵舟琅玕复簟児能設琥珀春醅婦可謀連日小樓忘客
况放翁凡事頗清脩
　　　周元亮夏景安同過夀安堂提舉乃翁墓上作
盖棺事了若堂封𧺫伏諸山接過龍觧劔為曽心自許脫驂非
悪涕無從每分藥餌扶吾老竊誦文章歎道窮朱紱在身忘宦
况前朝猶有古人風
　　　題明心海上人别弟詩後
弟兄天性本同符逺涉能無一動呼(浮世有身真大患回車無)
日始窮途秋巢不宿烏衣燕夜屋偏怜白􁢡烏切莫臨風揮老
泪血㾗能染紫荆枯
　　　次韻雪鶴生惠紅米詩
相望只在片雲中自昔神交意已通書枉鯉魚烹後素粒分鸚
鵡啄殘紅囬車三徑豈無日放棹五湖湏便風知汝有期林䖏
士尚留殘雪待春樷
　　　雨中送蕭山誼上人别院
雨棹茫然出鏡湖客行偏尔畏泥塗僧中果得真男子我軰真
成賤大夫重席自能為我設大尊不用問人沽從容　閤得佳
睡此意支郎世有無
　　　送上虞馬訓導赴昌化縣學
逺赴弓旌未闊迂道行何惮路﨑嶇横經不異郡博士継粟豈
無郷大夫宜使飯槃堆苜蓿已将齋帳染芙蕖馬融家法風流
在女樂從今不用呼
　　　寄湯隂張丞
萬古銷沈入望中悠悠徃亊付征鴻湯隂風俗今何似鄴下文
辭誰最工爭得不教雙鬂白别来屡見小桃紅貴逰年少輕鄉
曲不賦停雲寄老翁
　　　無題
幾夢郎君引碧幢微波難與寄沅湘青春每念青絲騎白日長
閑白玉忩􁶁蓞結房雖有異鴛鴦織錦不成雙潮来好似兒家
恨流過門前氣未降
　　　又
萋萋芳草𬒳江臯好佀王孫去日𫀆幾許春䰟迷蛱蝶近來酒
量减蒲菊音書已佀題黄絹蹤跡何因夢大刀可惜百花時莭
到百勞燕子不相遭
　　　又
咫尺香閨歩懶移搔頭誰理玉蟠螭不聴小管吹銀字只數廽
文織錦詩得伴有時唯闘草遣懐無日不弹棊鳩鳩乳燕青旾
晚謝却繁花幾萬枝
　　　又
水心亭舘逈無鄰好與郎君冩洛神不見鯉魚烹後素空怜胡
蝶夢中身萋萋誰信南園草渺渺予懐北渚春雲氣長連峯十
二此中消息未能真
　　　雪庭為龍華閣康上人作
清教雪庭誰是雪雪消應始我𥘉心問知逹磨来東土唯有神
光在少林清淨觀空三昧見吉祥風軟六花深半空掛在羚羊
角蹤跡無因向下尋
　　　與金冕言詩
天然秋水出芙蓉造物何言與用工風雅遺音自鳴鳯齊梁餘
習盡雕虫性情敦厚思方到句法雍容律始同沈宋後来俱作
者幾何人辨四聲中
　　　桒梓圗為徐復𥘉參政題
望中煙樹是黄州城繞江波捴舊逰桑梓能忘丘壠念夔龍今
属廟堂留牛山雲樹依然在魚水家聲尚可求他日賜環當有
報題詩却寄鳯池頭
　　　寄陳允中僉事
得放還家休便休更無褒貶到春秋景公死日有千駟晏子相
齊唯一裘朱紱旣能從尔去黄金不必為孫謀何人得佀歸来
鶴見彼纍纍土幾丘
　　　樵雲詩為李文彬參政賦
赤手樵雲直至今此雲已献九重深萬方允副從龍望五色長
懐捧日心上接罏烟通御氣淡籠宫樹合春隂自調玉燭歸玄
造非霧非煙何䖏㝷
　　　題崔純一䖏士遺像
䖏士扵余舊勿論通家三世見甥孫鍾情更為何人慟出涕方
驚老眼昏南﨩髙墳深宿草東床佳婿繼清門丹青有筆開生
面底用名香為返魂
　　　耕樂詩為許𧺫宗大父髙士賦
人生不仕即歸田夏屋渠渠艮渚邉僮指計傭将五百墻桒成
樹過三千食前甘㫖唯孫子門外軒車捴俊賢隱去更無城府
迹鹿門髙致後千年
　　　採藥􁢤為方徳逺醫士賦
藥逕香風作陣来日扶長钁為徘徊緑憐地錦經春在紅覺山
丹冐雨開本草有名俱用識仙岩可採不湏栽尋常踏破蒼苔
䖏多是門生種杏囬
　　　送張經歴之叙州
别酒無嫌醉佀泥叙州又過洞庭西雲濤浩渺連三峡井邑凋
殘接五溪雪嶺侵天無鴈到楓林蔽日有猿啼慿誰喚醒王褒
夢除是陳倉碧野雞
　　　題奎方舟講師影堂
火風假合作天親垂老空門哭故人四句偈留辭世法一龕燈
照坐禅身收来舎利蔵生玉散到天花照爛銀銘塔祗應徐愽
士備知僧行刻堅珉
　　　命酒徴歌送予壻時伯庸酒間賦贈董景明董彦禎侍
　　　　　親還遂昌
髙堂儘意樂今宵未可尊前自寂寥錦瑟年華青冉冉銀河秋
思碧迢迢紅扵燈下㸔偏好黄向眉間喜未消明日早潮隨去
棹到家應及鵲成橋
　　　次韻張郎過大明湖詩
湖上荷花五月涼水心亭舘晝收香狂来借手傳鸚鵡俊發教
人唱鳯凰零落翠槃風雨後凄凉歌扇水雲傍凋殘鴈下休惆
悵㸔耴咸陽與洛陽
　　　題莫景行茅道士棣華碑賦
茆家兄弟學仙遅不見春風長紫芝桃熟海山還有日鶴歸人
世更無期逰魂渺渺知何在荒塜累累盡可疑唯有夕陽如舊
日照人来讀棣華碑
　　　寄張來儀徴士　九江人
湖州寓客張徴士珎重風前詠落梅錦瑟可容弹别調白頭只
合付深盃安期棗在神人去曼倩桃空阿母囬㸔耴漢家汾水
上年年唯有鴈飛来
　　　杏軒為倪伯温賦
别屋軒窓絢綵霞董仙曽以杏為家邦人為種幾多樹春雨毎
開千萬花門外清隂遺世澤酒邉丹實賞年華煩君愛惜題詩
壁莫遣輕塵上碧紗
　　　琴鶴幽居圗
幽居琴鶴以怊情童子何知預我清羽翼如傳两堦舞徽絃為
和九臯鳴山林在昔多迂士畫史何人有重名好託丹青留後
日莫忘清献舊家聲
　　　林泉讀書圗(王叔明作圖)
髙情自愛樂林泉華屋藏脩度歲年書簡韋編曽幾絶硯槃鐡
造亦磨穿牙籖揷架封芸葉銀燭臨窓散蠟煙黄鶴山樵如得
意丹青為作畫圖傳
　　　大雪留飲沈晋卿家
有客相知感歎頻白頭佀與雪相親鍾情好語既莫逆快意深
盃忘幾廵老至欲求飡玉法病来不厭散花人從他栁絮因風
趕簾幙輕寒不似春
　　　春夢軒為江西按察司書吏張永年贈别
百年妄引幾曽停㸔耴池塘草又生蝶戯落花真自適鶯啼深
院欲誰驚盧郎此去應如願宋玉從来最有情一枕好風吹酒
覺不愁春夢不分明
　　　戯贈楊維禎儒司嘗自稱楊夫子故云
懶散情懐是索居非關故草絶交書空謀赤壁一斗酒不寄雲
安雙鯉魚近日西河疑子夏幾時漢武問相如文章固是雕䖝
事請教何人力有餘
　　　題端右堂為陸敏賦
女媧煉餘五色石蔵在端溪成紫霞天遣六丁神琢硯夢中一
夜筆生花品題猶是宣和刻文具今歸陸敏家未覺曲江居士
老尚能寄事墨塗鴉
　　　題僧超然林石水灘畫
公事賦詩記役　超然著筆良苦心匡廬哀湍走大壑洞庭橘
葉辭空林品題六印文章在流落三朝歳月深博雅不煩為鍳
定人間過目盡知音
　　　題渌遶軒(海濱)
綿邈人家海上村潮頭過䖏與開門逺山對面如小畫渌水遶
軒清不渾天闊煙雲迷去鶴時来風雨起逰鯤槎廽㝎泊䦨干
外坐挹雄風倒大尊
　　　次韻吴子立湖州舡中詩
一種湖州罨畫船碧㳄倒浸晚霞天故人緫是三生後風景何
如十載前逺岫白雲横暮嶺淡烟黄菊滿秋田呉郎佀為才情
惱費却銀鈎幾幅箋
　　　謝張别駕惠雪牋
承惠雪濤三百幅甚慙何以報瓊瑶開緘只恐為雲去入手生
愁向日消難用侯門裁刺帖祗應仙洞冩雲謡知君觧綬初歸
隱樷桂辭成未敢招
　　　百丈泉為及以中長老賦
道人手挽銀河水㵼作空山百丈餘當畫大聲喧醉枕長年倒
影浸禅居玉虹掛石㸔不㓕紅葉乗流畫却如陸羽茶經知此
味可能日給到吾廬
　　　題天龍寺樷桂樓
天龍樓閣逈無隣玉斧修成月滿輪受質豈無如郄者觸機還
有姓黄人香通三昧惟心印花散諸天盡法身誰把碧雲題樹
葉惠休詩句本清新
　　　芳林農舎為朱孝先賦
投老歸休只此心渾家農亊在芳林蒲生曲渚魚苗上蛆泛窪
尊酒力深應候微䖝窠作甕啼春幽鳥語如琴眼前物色皆天
趣底用城居積萬金
　　　務勤堂為雋冝之賦
民生在勤則不匱爾以務勤為此堂百畝田苗終歲望一春蚕
事舉家忙課見雪後温書册㑹客花時倒酒漿黄絹下機倉廩
實任從懶卧北䆫涼
　　　灌園生為潘時雍賦
却悪喧囂逺市㕓自耕荒僻浙河邉時非蘓子投書日鬂是潘
郎作賦年飯客夜㫪鸚鵡粒灌園春倒桔橰泉塌然肝肺茆茨
下榮辱何因到尔前
　　　送趙惟一貢亰師㑹試
過却龍門緫是雲凡魚廽首盡離群風雲忽𧺫三層浪毛骨都
成五色文螢火幾憐車胤聚桂枝獨許㕁詵分臨軒策試當條
對母以虚文負聖君
　　　請復朱娥庙詩
上虞朱囬有孝女十歲過扵烈丈夫義感皇天存祖母身輕白
刃禦強徒朝廷既已載宋史民徳從之厚海隅事上太常須有
議肯教無廟薦潢汙
　　　春萱堂為陳彥廉
綦履鳴環左右間佳児佳婦及承歡天回白日臨瑶席風約紅
萱壓畫欄小管注春情婉婉長裙曵翠珮珊珊孺人貞儉存家
訓不使屏帷綉孔鵉
　　　十二月白牡丹為吕經歴賦(章貢瑞金人前奉禮郎)
濠泗蒙㤙得放廽牡丹猶寄舊亭䑓忽驚花向臘前發却是春
從天上来歡動山城傳好語兆徴幕府得良才靈根自是南方
種只合移歸上苑栽
　　　與胡奎言詩
詠歌終日莫予違可與言詩竟日稀風雅不刪真妙製性情所
得是天機盡知金翠塗屏雀未見丹青畫衮衣杜甫當年評衆
作鯨魚碧海敢云非
　　　題白雲丈室
空門真是了吾生一到翛然萬慮輕下榻偶成清話久推窓唯
見白雲横銀煎㵸茗沙彌㸃宿火添香侍者清甚愧主僧知我
軰碧紗窓染待題名
　　　留題天目尊師并題蒼古詩卷
蒼古仰聞君一語當時岩壑頓生春承恩屡入九重殿出對嘗
先十七人中使飯傳諸寳噐内庭坐賜雜花茵自天霈澤誠希
遇拜舞還山洗幻塵
　　　元日大雪
東風吹雪逐年新洗盡街頭萬馬塵桃板謾題新得句椒觴偏
醉小而人江山未覺非前日老大猶憐有此身稚子老妻能慰
藉辛槃聊復賀青旾
　　　搜索舊藁有感
抖擻蓬塵𥿄一窠東之髙閣又何多百年公論竟無㝎千古文
章将奈何大雅未應終絶響離騷可謂拯頽波仲尼刪後詩三
百誰與升堂耴瑟歌
　　　癸亥立旾在壬戌十二月二十五日
一歳兩春應是閠自題春帖自相憐苟全性命若之賜痛念文
章児不傳随俗辛槃惟赤手省思舊物只青氈土牛雖送餘寒
在未可重裘換薄綿
　　　元旦試筆
鳴玉趋朝已不堪白頭早賜老江南從心所欲過八十屈指可
談無二三獻歳屠蘓増甲子發春簮草願冝男児扶答邦郷人
䖏只誦猶龍唯老𥅆
　　　金山寺
六鰲捧出法王宫樓閣㞐然積浪中門外鷗眠春水碧堂前僧
散夕陽紅楊州城郭髙低樹瓜歩㠶檣上下風人世幾回江上
夢不堪垂老送飛鴻
　　　過周昉草庭有賦
深青淺碧自盈盈一片光風共晚晴意思不殊周茂叔品題何
藉鄭康成郎君東閣詩曽詠胡蝶南園夣又驚轍迹到門憐草
色白頭扶下小車行
　　　鄒将軍妻李氏挽詩
夫能以義殉孤忠家國綱常事則同中閫不踰貞節婦大家何
啻古人風機絲已㫁塵燈在木主新題繐帳空博士已銘墳上
石九泉應慰若堂封
　　　送徐生還台州
徐氏樓船且莫催當筵有酒更徘徊山留倒景日未晚雪滿大
江潮正来黄葉盡時尋鴈蕩丹霞起䖏望天台楚人自覺多秋
思懐抱今因作賦開
　　　安晚堂
有酒如渑不用謀阿翁只合賦三休郷閭可杖容稱老晚莭能
安自不憂絲竹關情信陶冩起居唯適是温柔百年耆舊今誰
在且醉官窑大白甌
　　　飲吴令家
膠漆相投古亦難酒間何事惨無歡若愁海底量深淺痛哭燈
前出肺肝白首既辭當世事朱弦何必向人弹醉来渇甚思吞
海無復天家小鳯團
　　　舟中寄謝别峯南翁二尊師
為師傾倒盡雙瓶舡過柯亭酒始醒索咲始知髙士去題詩猶
愛越山青交情舊雨同新雨世事長亭復短亭恨是栁遮樓上
笛只教向秀隔烟聴
　　　寄馬孝常(時新得妾)
好在吴門馬孝常百年俱是夢中忙謾憑青鳥往相問說道白
眉今更長陽羡故人俱契闊鯨湖歸棹人相将重来定及先春
雨要試陶家雪水香
　　　献歳旦日同芳谿呉理問訪許䖏士
月旦泛舟從許劭蓮荷溪水白生煙到門好雨過雲去說劔雄
風生酒邉閑話紫微成昨夢醉㸔烏㡌僭餘年懵騰不省臨流
别想是行雲扶工船
　　　留别姻家吴子道理問　時側室失歡
記得湖舡醉夜深交情何啻㫁黄金通家叙舊猶前日把臂迎
歡共此心秦女鳯簫移别調楚人芳草動微吟明年不待梧桐
雨来聴髙堂鼔瑟琴
　　　題韓䖏士墓銘家譜後
　　　　　䖏士本􁦹縣笁氏子繼韓為魏公九世孫受業荘
　　　　　莭韓明善先生笁韓俱世􁈯
䖏士連􁈯俱相門學傳荘莭道弥尊幾編家集文章在十世宗
支譜系存猶喜繼韓能有子尚憐承祭見諸孫項原瞑目知無
憾手録清規付後昆
　　　挽崔彥暉母趙夫人
趙文敏公之孫女情忝通家見嫁時環珮盛儀猶内院波瀾餘
澤自天池佳兒𥙿蠱承先志淑女冝家副夙期已託文章題琬
琰百年墓木照豐碑
　　　𥘉至芳谿　義興
罨畫溪頭雪水渾是誰酒舫過溪村故人見我即握手步􁮑㸔
花直到門倉卒傾銀開内閤從容步玉出諸孫餘生愧忝通家
舊委曲交情可盡論
　　　吴子道招同兄軰嘗子鵝
張旭何嘗是酒徒深煩為我作春酤酒行天降盤中露鵝割囊
封塞上酥跡逺五湖身既隱醉歸三􁢤子能扶南山逺對東籬
菊除却陶家别䖏無
　　　梓軒為湖州曹生賦
當軒雙梓碧沈沈直幹凌空過十尋客到不妨為少憩風来或
可助長吟百年大用充梁楝一日希聲中瑟琴宜子母忘角弓
賦将期奕世共清隂
　　　同韓介玉過月溪上人玉雪軒
髙僧習静之所在繞院竹梧生晝隂此境冝居玉堂側是誰移
置雪山深銅瓶薝蔔不自供碧盌醍醐為我斟老得一閑君所
賜小車随䖏是山林
　　　次雪鶴生詩韻(詠海上歸俗僧新安失莭婦)
北窓晝眠驚扣門詩筒逺寄願所聞太學鄭䖍固三絶小字李
潮仍八分湖上好懐非徃日枕邉殘夢是行雲兩年屡有倩逰
約幾似空言以属文
　　　又
雄鳩鳴鴈即天涯未覺藍橋去路賖夜枕不迷胡蝶夢春衫深
染石榴花千鐘縱意伯倫酒七碗清心諫議茶錯向廧頭窺宋
玉風光元在魯東家
　　　贈湖州楊均顯製筆
當年馮陸擅呉興曽許楊生寄盛名三舘毎蒙諸老重萬鈞不
博一毫輕歸来未覺江湖逺落拓寧知歳月更潁也此詩須自
薦國家用尔頌昇平
　　　柘軒詩為教授淩彥翀賦
滿軒桒柘共生成坐愛春風日向榮五畒宅思鄒孟子百年心
慕李延平葉供蚕事誠何損衣彼民生獨用情中有如綸五色
線願從衮職𥙷昇平
　　　武林嚴子英家世善製筆
嚴應始以筆治生至今孫子大其名用世雖云四寳具傳家貴
在一藝精東郭之㕙即毛潁南山有竹俱管成噐利天下功不
有慎守其業母自輕
　　　昌化縣學訓導章琛抄錄武林郡志還郷
唐相郇公尚有孫不将家世忝斯文髙堂别席事抄録小帳停
鐙較紏紛脫藁近知将解局䟽麻擬折遺離群武林郡志多竒
事歸對諸生誦所聞
　　　示山中白雪牛
耕田世界絶纎塵白玉毫光照爛銀蘆葉膝邉穿得過天花背
上落来匀狂蹤未定難明性妄想俱空始見身驀直路頭如不
錯也湏慙媿執鞭人
　　　過上虞仙姑岩觀瀑布泉次别郎中韻
誰把髙崖手擘開巨靈還到此中来青冥風露銀河近白日雷
霆碣石摧潭上龍漿溥絳雪庙前馬跡過蒼苔猶勝漢使經年
别載得河邉片石廽
　　　深雪齋為金西白長老賦
道人宴坐維磨石積淂天花似雪深明月有輝同大地白蓮無
影到東林抽毫司馬應難賦断臂神光或可尋落絮逰絲紛滿
眼從教門外作春隂
　　　書藥舟為湖州沈玉泉架閣賦
谿上香吹白藕花沈郎舟楫自為家雙鬟盪槳乗流去小榼留
人易日斜採得緑荷成野服慱来紅米是丹砂綵鵉韻冩松烟
墨不與青蛇道士賖
　　　西湖晚春
憶昔東坡為寫真至今詩句在逰人朝雲猶是當時夢桃葉渾
非舊日春鸎燕情懷千語少魚龍波浪幾回新傷心誰問林逋
宅零落殘梅共晚春
　　　留峡石朱山人家
桃熟許同朱老喫却先桃熟為開尊白魚入饌谿鱗是紫茁堆
　盤野味存詩和淵明為我誦酒沽若下勸人醺迂疎且作須臾
　　　者何嫌久候門
　　　　海昌雙廟同張太守次壁上題韻
　孤城請援待王師保障終成壘卵危作厲誓將擒賊去分羹何
　惜愛姬為忠臣盡命以報主信史大書無異辭三十六人同日
　死獨呼南八作男兒
　　　　趙松雪墨蘭
　王廬墨妙世無同九畹高情更所工捐佩昔曾過澧上浩歌今
　望在雲中娟娟奕葉承家澤淡淡幽香媚國風莫把騷辭煩宋
　玉賦成還到楚王宫
　　　　松隱齋
　誰拜青松作大夫蒼然離立共迂疎風聲白日迴清夢雲氣長
　年到隱居剪葉浸泉春釀酒截肪點火夜鈔書歲寒卉木俱零
落一伏人間不願餘
　　　剪韭軒為韓叔賢賦(魏公七世孫)
故家不貴味能真率爾蔬醪自可人既向畫堂題剪韭更將玉
斗出娱賓青青葉綰指環小白白頭攢乳琯匀還是相門風致
在食前誰謂庾郎貧
　　　南坡書室圗為竺郎中題(竺為朱文公外家)
南坡書室未能還一夕情生夢寐間職任握蘭居紫禁心隨畫
筆到青山一經教子今何忝九世為儒古亦難家集河汾來學
盛豈無房杜出朝班
　　　天香室為定水寺復見心長老賦
(宋楊誠齋與定水僧璘公有鄉里之好/璘以桂作餉誠齋答以七言詩刻寺中)
雙峯桂樹今何佀說道璘公有後身金粟如来能作主碧山學
士願為鄰天香入䬲清可食秋露染花黄未句何惜一題方丈
室與師同是豫章人
　　　送星翁甘碧泉挈家還彭澤縣
睽離心事正忡忡執手何能别此翁葭菼戦秋江雨白鷓鴣啼
曙嶺霞紅貪狼斗柄纔加戍織女雲車又向東我憶陶潜舊郷
里到家休負菊花叢
　　　蛟門春色圗為㝎海王宣使題
風景蛟門春更佳晴来滿海是雲霞鯤鯨已入任公釣波浪長
隨漢使槎天上星辰歸畫省人間歲月属桃花仙人自有雙鳬
舄弱水蓬莱路未賖
　　　暘谷軒為王知事賦
地入青徐眺望賖雲中雞犬有人家金烏五夜出賜谷王燭萬
郷始可憐家食舊非鄰院米藥資今受施僧錢數間破屋樷書
裏誰問洛城盧玉川
　　　問牛軒為海昌北寺訥無言書記賦
犀牛不逐扇俱破奈有人来問此軒資福無端添注脚石霜何
事未忘言大千無跡身俱化一㸃通明角尚存拈起家風随手
應莫言無可付児孫
　　　春草堂為陳生賦
可教逰子不關心白髪髙堂日已深憂對冝男雖可忘情同烏
鳥若為禁詩書飬志勤三省甘㫖承顔抵萬金報荅春暉憐寸
草孟郊詩句不堪吟
　　　蓬莱道院
雲近蓬莱蜃氣消數峯晴照遠相招梁間燕子都歸去觀裏桃
花自寂寥盂飯化人忘恋恋院廧篁竹謾蕭蕭雲中何䖏劉安
宅猶有鷄聲報午朝
　　　演法師惠𥿄帳
銀燈夜照白紛紛四面光摇白縠文隔枕不聞巫峡雨繞床唯
走剡溪雲風和栁絮何因到月與梅花竟莫分塞北江南風景
别却思氈帳舊從軍
　　　題天鏡方丈為能仁浄秋江長老賦
大宗大派接秋江䂡拄中流露法幢照世萬縁俱是妄行天一
鏡逈無雙當家誰道非臨濟說法還湏在老龎驀地繞床三振
錫更無言句兩心降
　　　寄東山寺長老宅區中索畫梅
同是多生無垢身孤芳歲晏轉精神濡毫應覺香先到冩影無
如月最真庾嶺近来還有信花光以後更何人情知此事難描
畫驛使空囬何不嗔
　　　冬青軒爲天印上人賦
冬青樹老法王家得與維摩共歲華枝上蠟封經夏雪街前雨
積過春花詞人有興從題壁童子何知但煑茶不下禪床迎送
拙大千同是一袈裟
　　　寄題松風海月方丈爲普慈寺林清逺賦
普慈寺主㑹當年畫雀雙鳴赴法筵風過忽開松上雨月行不
離海中天三生身性何嘗改一念聲聞緫是縁先軰往還成故
事玉圍曽觧寺門前
　　　集雲軒
妙嚴院主㫁聲聞密室圓光覆樹雲牀下虎心俱化善堦前鳥
跡自成文池窺片月遺空相樹接諸天散異芬傳誦六時行道
䖏至今軒户集氤氲
　　　題寳林方丈留别伯舉法師
金相浮啚千級開雜花如雨在莓苔要㸔弹指成樓閣未許胡
僧話刼灰法器即如廊庙具寳林自是棟梁材雖然一片袈裟
地不是兒孫不可来
　　　西疇為陳生賦
負郭有田何所憂每年春事在西疇耕囬收犢繫墻角客至呼
雞下樹頭織女河邉祈杼柚天田星下祝謳窶豳風七月詩歌
罷土鼓窪尊樂未休
　　　寄報國寺東堂止庵祥尊師
覓舡直欲横塘去船去横塘為訪誰白首正慙玄度老碧雲曽
與恵休期山林此日多髙七風雨連床可論詩入杜旣能容載
酒陶潛無復更攅眉
　　　玉岑舊隠為林叔平賦
齋舘枵然題玉岑老生時作越人吟曰妻曰子留他土維梓維
桒念故林豈謂青雲天上逺謾憐白髪鏡中深古来儒士多遺
憾為此文章竟陸沈
　　　古村為曺廸賦(宋曹利用之後人)
魏國南来有子孫至今人物古而村松根曲䖏安琴枕山石窪
中注酒尊汲冡文章餘竹簡秦人風俗尚桃源海波不接天河
水要得仙槎􁢤造門
　　　思雲圗為羅從事題
抽毫遽尔賦思雲為感羅含以孝聞聀任紫垣親不逮粟支紅
腐禄無分終身有慕誰非子此日移忠正在君郎署丹青稱髙
歩湏求名筆記斯文
　　　贈冩神朱大年
筆頭何在覓人知鏡裏相㸔不自疑麟閣盡能啚燕頷龍沙誰
復恨蛾眉千年名姓毛延壽一代丹青頋愷之夢感九重終見
召藝精寕患不逄時
　　　送别唐克讓還家
家山逺在白雲邉膝下相違又隔年萬里壮逰司馬氏数凾書
畫米家船裁成綵服懽無已遺却瑶華思惘然海内故人零落
盡别離都付酒樽前
　　　寄表兄蕭文素䖏士
七十餘年親弟兄書来堪喜復堪驚杯中酩酊無虚日枕上邯
鄲過此生老至音書冝有數别来骨肉若為情遭逄洪武開新
運又十三年見太平
　　　克讓許寄酒詩以趣之
春至遣懐唯恃酒莫教花發酒来遲文章毎與年俱進世事還
扵老始知海岳幾囬吟雪夢涔陽有約採蘭期古音最愛朱絃
曲弹向髙堂念别離
　　　月軒為張令賦
思親對月清宵坐了却公家事可知白髪已無重見日清光還
有再圎時葉間零落皆成泪窓外栖烏総是悲大孝終身俱有
慕不辭為賦蓼莪詩
　　　寄湯水嚴仲原䖏士
情忝姻家亦是縁人来無不問湯泉閑常採菊東籬下毎望長
安西日邉素業魚塩滄海上綵衣孫子畫堂前髙車况是京畿
内受用髙年五福全
　　　孝友堂為姚氏彦名彦昌昆弟賦
兩生孝友誰不知左轄題堂固所冝豈獨聲名從此大要交風
俗與之移棣華燁燁照春日烏鳥唖唖啼樹枝林植羽棲俱有
感過門賓客可無詩
　　　瀼東耕者為杜師黄成章賦
鹿門不道似烏谿榆栁連隂覆大堤常日墟船潮上下每年春
事瀼東西勸農随例拜車馬觀稼依稀從杖藜牛角掛書吾道
在古来力食盡男児
　　　寄王元吉楊東叟二䖏士
華亭猶有古人存風景依稀似鹿門一曲晴湖通畫舫萬株古
木出烏林卜鄰王翰俱文物識字楊雄足酒尊有約重来訪東
叟微歌同樂最閑園(席㡌山人所居)
　　　寳古齋
曹招寳古以名齋韞櫝非時不一開啚畫丹青半人物尊􁂜文
藻盡雲雷流傳竟自何人淂翫賞知經幾手來世故浮雲眼前
事題詩投笔為興懐
　　　雙桂堂為俞子成賦
雙桂團欒對两楹碧雲無數共生成郄生片玉曽馳譽竇氏五
枝俱向榮奕葉至今傳世澤靈根既老際文明㑹湏滿䄂天香
裏載酒髙堂說姓名
　　　送廖思誠知安肅縣
新恩領縣之安肅便道寕家孝使然親舎戀深雲白白官程期
速馬翩翩人民社稷上所倚期㑹簿書勤是先政考有成俱大
用到官知爾又春前
　　　聴泉軒為龍井智法師賦
山僧聴得泉聲好毎夜坐忘清夜深松上落来驚鶴夢潭中㵼
下雜龍吟觀心已浄平生垢到耳能空見在心此去㳙流如不
息沛然誰禦海鯨音
　　　聴律令郷飲囬贈劉復齋馬弘道
晚歩河橋念此身餘生猶幸齒編民府城無跡非為賤松菊猶
存未是貧官府纔聴新降律酒罏先問有錢人衢歌仰詠唐虞
化郷飲俱前老縉紳
　　　梅竹軒
古梅脩竹两相親坐對髙堂如大賓空谷有人憐翠䄂雒陽無
夢染緇塵歲寒清白能同趣日莫平安是此身三友若能同此
隱門前楊栁任芳春
　　　晚歩西河畔㑹葉舜臣自運司中出
武林耆舊似公稀未覺文章與世違莭序去人驚逝水樹隂當
面轉斜暉群鷗晚戯呈天趣孤鶴宵鳴自道機早作餘寒冝晏
出謂言多露濕荷衣
　　　悼孔英夫提舉(孔子之五十五代孫)
老泪何堪哭寝門斯人况復是斯文六經政尔傳家集曲阜蒼
然掩暮雲欎欎磵松㸔得地昻昻野鶴又離羣賢郎無忝家聲
舊能以文章繼世芬
　　　脩浄慈寺成賀簡以道長老
古佛毘耶願海深萬間弹指變黄金分明兠率諸天境慶賛閻
浮施主心堂上鼔鐘聲大地域中龍象盡知音自應雪夜傳衣
䖏不獨神光在少林
　　　送沈敬止赴冑監
老我頽然厭世紛喜㸔賢者歩青雲事君如得行其志出對還
當罄所聞列宿九霄餘氣象靈芝五采絢人文滿朝侍從皆英
俊始是文章可䇿勲
　　　鄭竹隱䖏士墓上作
何慙南渡舊名臣奕世居然保縉紳五福備身冝尔夀一經教
子異他人蛟螭負屭碑文右松栢隂森墓道深弹指浮雲今古
事幾家荒草卧麒麟
　　　宋髙宗御題李唐畫唐香山九老二律詩
两䟽誰是見機還終始君臣佀此難宸翰昭囬雲漢上衣冠彷
彿畫圖間當時諸老琴樽㑹盡是同朝鴛鷺班風采拜辞雲陛
下白雲千載在香山
　　　中秋望月(甲辰年賦)
月裏分明見九州浮雲西北是璚樓歌鐘未厭今宵酒砧杵那
禁此夜愁若使有情湏痛哭不知何物是風流霓裳不向當時
罷戎馬中原未肯休
　　　學舟爲崔檢校賦
髯崔家寓市河頭齋舘臨河題學舟不謂乗桴浮大海應期擊
楫誓中流風波浮世何能濟駟馬髙車更有憂可是外郎居騎
省却将魂夢記滄州
　　　題燕山萬里圗爲江左葛元毳編脩子賦
翰林藁葬古幽州萬里逰魂土一丘父子有情終是苦丹青得
趣豈知愁風沙日日黄龍塞雨雪年年青海頭狐死首丘誰不
念莫将遺憾在遐陬
　　　送單尚致仕還郷
風塵澒洞識龍顔便觧兵符拜諌間天上已扶真主出榻前尚
乞故郷還黄金優老車増重紫禁朝天夣可閑世受淮田知所
賜幾人得似單家山
　　　題國清寺三隠堂(豊干/寒山/拾得)
莫與閑人說舊逰這些風彩儘風流只因當日機曽露直到而
今笑未休虎跡已無空院閉藤花猶盖两岩幽相逄総是知音
者莫呌蒼天惱趙州
　　　明岩寺
疊嶂重岩出半天芙蓉幽洞下相連浮雲富貴二三子放浪人
天五百年飯後松風為伴侣春来花鳥作因縁村堂野壁俱題
徧句句天機合自然
　　　寒岩寺(寒山隱身䖏)
一片浮雲去不還龍吟虎嘯出人間豊干往日成饒舌太守當
時亦厚顔秋至候蟲還唧唧春来鳴鳥自關關烟蘿古洞依然
在要問寒山即此山
　　　送郭子程湖州收父骨還廬陵
事親盡禮誰非孝豈願遭逄世道難千里風塵音間隔十年父
子夢䰟間首丘自負終天痛凾骨寧期此日還地下老翁應自
慰免将遺憾在他山
　　　同謝别駕過殿山湖登普光寺閣次壁間馬郎中詩韻
浮雲終日作輕隂寺下龍潭百丈深古刻尚存邢女記好詩今
與謝公吟風行澱水揺深碧雨過松花落細金怕見南湖春草
色每来髙閣倦登臨
　　　陪月中丞訪寶林寺别峯尊師有詩因次其韻
傳呼載道不知遥騘馬乗秋氣益驕佛運已知當末刼寺碑猶
及見前朝升堂鐘鼓聞三界聴法魚龍趂两潮不有斯文為世
重東坡何以慕参寥
　　　客至
潦倒無能困不才樂然咲口有時開呼猿洞口採藥到浴鵠灣
頭載酒廽對客且容談玉麈題詩何必寄銀䑓甕中聴取春漿
熟便買魲魚煑四鰓
　　　題東臯隱居為范思賢賦
海水桑田幾變迁桃花依舊郡城邉𬞞園百畒充官稅藥價一
生供酒錢詩句興來題彩筆道心悟後付朱絃院曹誰信同僚
後談咲交逰十五年
　　　留題天台香積寺爲郷僧印秋海賦
花界追尋一榻涼破除煩惱是禅房慢揮大扇消長日共倒深
盃說故郷萬事到頭成畫虎百年束手共忘羊明朝馬首勞瞻
望此别人間更渺茫
　　　歸来堂詩爲雲間青龍鎮章吉甫太守題(時年七旬)
使君致仕歸来日九十慈親猶在堂秋水鱸魚朝入饌薫風紈
扇晚生凉孝廉早已稱髙士名徳今冝重一郷花底杦輿喧咲
語白鬚風動彩衣裳
　　　送雋侍者還永樂寺寄闡大猷尊師
記乗官舫過明州永樂寺中曽一遊遶􁢤凉雲脩竹曉滿池香
露小荷秋松花酒貯山瓶送雀舌茶煩蒻籠收宋雋到家煩問
訊舊題還刻在詩棲
　　　黄崗寺贈朱質夫　貢尚書門生
尚書賔客唯予在門下諸生獨尔存終有黄鐘求賈鐸肯扵清
廟少牲尊茶瓜留客岡頭寺風雨題詩海上村莫問幾時囬馬
首也湏迎候出衡門
　　　環隱(有序)
　　　　　龍翔宫寔宋理宗潜邸有十齋環隱其一也後賜
　　　　　為道舘髙士毛起宗居環隱就以自號瞻仰畫像
　　　　　賦詩一首
大化循環不可窮至哉樞始得環中􁈍園化蝶有今日柱史猶
龍非此翁齋舘前朝存舊制丹青遺像仰髙風百年文献凋零
盡川上空嗟逝水東
　　　夢梅花䖏
帳底梅花覺有香不由鐡石作肝腸宫粧何䖏紅綃女春色誰
家白玉堂枕上翠禽栖正穏夣中胡蝶引須長城樓畫角復吹
覺任有文章惱宋郎
　　　㸔劔亭為曺将軍賦
此劔名家已數傳為曽與國淨風烟聞雞起舞非今日對酒閑
㸔憶􁂰年三尺神光遺電影一凾寳氣閟星躔章江日夜東流
去亭下題詩重惘然
　　　𥿄𬒳
閒眠受用剡藤香不比行雲惱宋郎月裏楊花終夜落雲中蝴
蝶過春狂象床繡枕知難稱道舘僧房或可當還是夢中風景
别東華塵土久相忘
　　　贈毉士潘氏中和齋
心天一氣貫中和孺子膏肓若我何内景金花今證道上池玉
液不生波献方龍毎乗雲至収杏人曽侍虎䭾十世毉傳方脉
在門前無奈杏花多
　　　寄謝伯昭伯理二昆仲
話别南堂二十年江湖魚鴈両茫然車書叱日同天下濠泗而
今是日邉架上遺書宜教子老来樂事是歸田謝家子姪應相
念毎到池塘憶惠連
　　　過林和静墓
西湖隱士林和静两句梅詩直到今此事豈容同末俗當時還
亦有知音髙車大斾知何往剰水殘山尚可吟三尺孤墳埋宿
莾過君誰不願抽簮
　　　尚絅齋為洞霄郎可道賦
衣錦能懷尚絅心闇然師道重山林玉因韞櫝知無價琴到希
聲是大音蝶化夢魂髙枕後鶴鳴秋水萬山深青苔黄葉空岩
畔俗駕何由得一尋
　　　瓊花
幾枝雪艶向風斜未許吹香上髩鴉誰取根来廣陵郡却留春
在后皇家懿公㓕衛雖云鶴煬帝亡隋豈獨花自是錦㠶迷故
國恨連芳草滿天涯
　　　寄題清暉樓
謝公履迹徧岩扉似覺髙情與世違昔日文章歸麗句至今山
水發清暉神仙㓕跡虚金露塵俗何縁别翠微尚憶詠詩同水
部山林有待薜蘿衣
　　　寄梁太醫
髯翁邂逅海西邉風采何曽異徃年談客過門從取醉貧家問
疾不論錢送方龍毎乗雲去種杏人曽見虎眠此寺希竒何足
怪古来醫術盡通仙
　　　移居夀安里二仙巷
移居所藉應官期奈此黄梅五月時墻竹翻風揺鳯翥堂萱臥
雨帶羅披夏隂正盛衣還濕日晷無移事可知此景自憐張仲
蔚蓬蒿三􁢤共栖遲
　　　王敬仲知府自臨江囬
九鼎勲勞一羽輕幾何歳月漢河清吕生覺後唯空枕丁令歸
来有故城宛馬老懐沙苑闊賓鴻春憶塞雲平天恩既許投閑
後莫向除書問姓名
　　　鄞孟文經歴留别詩次韻
総是邯郸夢裏身區區鞍馬九衢塵賢才俱進唯新命幕府從
交舊日人天上星辰光覺近寒岩松栢色還新從来氣候關時
事鴻鴈來賓已過春
　　　又
暮府深居得所親好㸔車馬動行塵身歸絳縣将遺老詩忝河
梁别故人行李徃来誰不舊䟽林折贈意能新都城路有襄陵
使欲托微波寄洛神
　　　夢梅花䖏
丹青庭院欲黄昏蝴蝶􁑞蘧化夢䰟姑射肌膚如䖏子児家消
息在重門香熏繍𬒳過殘臘影落畫䦨連大尊可是玉川無覔
䖏思前春色勝張琨
　　　秋水軒
鏡水當軒景最新翔鷗棲鷺総比鄰風驚幃箔螢流扇露濕闌
干月近人深院暑收聞搗帛前溪波小見垂綸莫言蕭瑟秋光
裏還見文章賦楚臣
　　　次韻慈利縣王孝亷過洞庭思親之作
洞庭波浪接青天渺渺帆檣上計舡萬里客程何日盡一宵江
月向人圓橋題駟馬名先至風遇鴻毛勢沛然之子澧蘭歌最
好有人雲夢澤南邉
　　　次韻奉天門早朝
千官趍謁武樓間盡是洪鐘帝鑄顔咫尺天威臨御座太平風
景出朝班握蘭鳯閣舎人貴視草鑾坡學士間騎馬共談雙闕
下祈将萬夀祝南山
　　　次韻偶成
雜然異味出賓盤老覺尊前更有歡清夜可人歌板倦小樓細
雨燭花寒狂情肯為諸公吝酒量方知到䖏寛醉後玉山從倒
却試将時果擲潘安
　　　又
程家兄弟合親情霽月風光滿座生樂事笙簫相問發酒懐江
海欲同傾自憐緑鬂朱顔改尚覺千金一咲輕夜半酒醒孤枕
上不将歸思憶江城
　　　梅鶴軒
梅福髙軒得所親皎然潔白離風塵九臯唳徹雲間聴萬玉香
先天下春門外自應回俗駕尊前猶得伴吟身緑隂忩户研朱
者莫是清溪㸃易人
　　　讀府教授徐大章為岐陽王客白以中賦西塘八景詠
　　　　　夜卧有懐不寐
若使蔡邕今日讀應題八字刻西塘大音如奏古琴瑟衆羽不
瞻孤鳯凰百世可傳惟𫐠作一辭難措是文章老夫為此喜無
寐臥誦不知秋夜長
　　　壬戌朔旦試筆
斯文天與樂餘年中有黄金耴酒錢絳老又添新甲子王家唯
守舊青氈将春梅蘂茱萸小過雪萱芽翡翠鮮賔客到門無别
話履端相慶畫堂前
　　　題梧桐宫六逸堂
龍化青林水滿溪昔人曽此寄幽棲髙情不負盃中物爛醉何
妨日似泥富貴到頭蕉下鹿光隂過眼甕巾雞當時不盡風流
興付與山鸎儘意啼
　　　題夢蕉軒
道人内視已超然一息薰香遍大千駭鹿始知身是夢覆蕉曽
悟佛中禅袈裟萬朶天花裏世界千重梵網邉重見毘那峯頂
上手開樓閣説因縁
　　　姑蘓懷舊
十里湖堤踏暖塵老懷忽憶故郷春泥金孔雀裁歌扇刻玉麒
麟壓舞䄄翠䄂錦筝邀上客畫船銀燭照歸人而今白髪東風
裏疑是前身與後身
　　　題諸葛孔明
身為中山漢子孫西南别立舊乾坤君材十倍曹丕上位列三
分蜀相尊布陣有啚靈尚在出師遺表恨猶存休将巾幗羞司
馬五大原頭日已昏
　　　題嚴子陵
赤啚神運復炎劉白水真人憶舊逰一代位尊眠鳯榻千年名
重著羊裘山林孰謂無伊尹廊庙何曽棄許由惟有冨春山下
月清光常繞石灘流
　　　題張天爵父通守公張矦之墓
平生好友念張矦紫峡雲深墓木稠赤紱既能承世澤黄金更
用為孫謀衣冠南郡成前軰風月西湖総舊逰過此豈勝存殁
感觧鞍一奠古墳頭
　　　附伏承員外先生奉楊公之命凾香浦陀洛迦山瑞相
　　　示現使莭今還輙成長律四章少寓餞忱南陽廼賢上
瀛洲東望海茫茫紫竹林中殿閣􁡾夜半潮来紅日上巖頭雨
過白花香褰裳珮玦聮珠網束髻冠纓涌寳光大士神通天廣
博盡将願力固封彊
江左長城有鐡星赤心憂國禱滄溟經繙海蔵凾尤濕兵洗天
河刄不腥屡出賜金分将帥終圖全璧奉朝廷幕中司馬才無
敵執筆磨厓蚤勒銘
(北史楊津鎮定州威望赫然軍中謡曰不怕利槊/堅城但怕楊公鐡星)
天上張公玉雪妡競傳官府有神仙功名早建平南䇿詩句今
隨過海船夜汲澄潭瓶貯月曉登磐石珮凌烟知君喜得禎祥
兆一目髙懸古樹邉
　　　　　宋史弥逺禱海上見一目掛樹邉後果拜相
狎鷗亭上望呉山春水無邉壓畫欄一樹飛花羅幙静滿湖明
月玉簫寒徃時亰國交逰舊今日江城執馭難後夜西湘鳴鴈
過好将書信寄平安
元張光弼詩二卷爲不觧事書人強為觧事作七卷分
之遂失其本来面目一卷之五卷元合作苐一卷六卷
之七卷元合作苐二卷也其書借海塩胡孝轅氏所録
徃數年前聞孫唐卿氏有是集碌碌南北未及假録昨
歲差旋徃謁孝轅遂携之歸錄之以償夙昔然胡本中
頗多浥爛損壊字尚須假孫氏本𥙷之集有輦下曲一
百二首宮中詞二十一首皆道胡元宫闈中事也别有
　國初宗室得所賜元老宫人言庚申君宫中事為作
宮詞百今見丈園謾錄惜為刪去五十二章今惟存四
十八章録作一家亦俻一代之遺事云旹天啟二年壬
戌正月上元後一日書於武源山中連隂雨二十日矣
尚未有晴意恐復作元年連綿四五月也清常道人書
嘉慶甲戌収淂明刻夲校非特浥爛損壊
字与趙所據抄之夲合且此夲有墨筆
旁添之字皆刻本所有其爲海塩胡
孝轅夲無疑明刻新從湖賈之趕考
玉峯銷中所收來自浙中當不誣也
趙㨿抄于前余覆勘于後尚有
一二實为趙抄时所遺書經三寫
魯魚亥豕　故樂淂祖夲也校注
記　閏二月十九正下𣸪爲識
　此夲多為唐卿夲校補一過
　幸先由此而刻夲反可藉是
　獲今書　可編　如此
　　　　　　𣸪爲又記
