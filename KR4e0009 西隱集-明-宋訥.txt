#+TITLE: 西隱集-明-宋訥
#+DATE: 2016-06-11 12:25:19
#+SOURCE: github.com/kanripo/KR4e0009 master b9ff4775                
欽定四庫全書　　　　集部六
　西隠集　　　　　　　别集類五(明/)
　　提要
　　　　(臣/)等謹案西隠集十巻明宋訥撰訥字仲敏
　　　　滑縣人元至正中舉進士任鹽山尹棄官歸
　　　　明初徵為國子助教陞文淵閣大學士遷國
　　　　子祭酒卒於官正徳中追諡文恪事蹟具明
　　　　史本傳劉三吾撰訥墓誌稱所著西隠集十
　　　　七巻而明史藝文志黄虞稷千頃堂書目俱
　　　　作十巻此本有東萊劉師魯跋稱其集初為
　　　　上海張趨所手録滑人王崇之令上海從其
　　　　後求得而刻之嵗久漫漶師魯因鳩工重刻
　　　　葢即十巻之本豈張趨繕録時又有所刪併
　　　　故與墓誌不合歟集前四巻為賦詩後六巻
　　　　為雜文附以明太祖手勅四道及白雲茅屋
　　　　賦二篇記一篇白雲茅屋者訥所築别墅之
　　　　名也訥領成均胄子之任師道嚴正為一時
　　　　典型文章亦渾厚典雅其奉勅製太學碑極
　　　　為明祖所賞今具載集中又有壬子嵗考試
　　　　秋闈和北平行省照磨葉叔則詩及秋闈即
　　　　事諸詩壬子乃洪武六年葢訥嘗為北平考
　　　　官而本傳墓誌均之未載其過元故宫詩十
　　　　九首纒綿悱惻有黍離麥秀之思讀其詞尤
　　　　足悲其志矣乾隆四十四年六月恭校上
　　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　總　校　官　(臣/)　陸　費　墀
欽定四庫全書
　西隠集巻一
　　　　　　　　　　　　　明　宋訥　撰
　　古賦
　　　勉齋賦(有序/)
　知陽城縣李侯文輝之齋以勉名求言於余余二十
　年流離不知勉者也言將焉取抑不敢終無言也故
　賦之願與侯以共勉云其詞曰
仙李蟠根逺毓清芬有美一齋勉勉徳人踞高明而養
性挾敞朗而頥神將自强以進學期為己以脩身於是
典籍閲詩書親性命討道義論有圖有畫以琴以樽靡
華靡陋不俗不塵嘅人慾之易萌嘆至道之難聞念千
岐之洶洶苦百慮之紛紛究聖愚之曷異由敬肆之是
分行易忽而加戒言易誕而防嗔不惰其常朝夕匪懈
不憚其艱夙夜惟寅方其處也有過斯改見賢則尊沈
潛乎君臣之義漸漬乎父子之仁欽斯承斯無替乎顛
沛念兹在兹莫間乎晨昏迨夫出也嚴以守已莊以莅
民澹以整而著績儼若思以策勲造次克念而居之也
則安戰兢自持而行之也則純效古人之進脩企前哲
之經綸惟實病之是除惟實知而乃言惟實徳而乃鄰
豈攘掇其土苴豈剽竊其膚皴起居亦學道無時而不
進游觀亦學徳無日而不新動靡違而靡愆靜常勵而
常勤有操無忘之汲汲有持無怠之循循心内正而不
荒事外制而有倫毎原始而求終敢以偽而亂真内外
之交正不偏作止之迭資莫冺非誠也其勉曷有非敬
也其勉曷存若夫心廣體胖光風霽雲兩甌茶餘一鼎
香焚顔四勿而銘心曾三省而書紳雍雍兮愉愉夭夭
兮申申威儀凛兮可觀衣冠正兮不羣以杜乎忿慾之
源以融乎天地之春故能探性命之奥而入聖賢之門
也嗟夫勝已者宜友先覺者宜詢常登齋而請益預樽
俎之留賔酬酢之間兢兢禮樂笑談之際孜孜典墳瞻
風采之顒顒顧文質之彬彬被容接者登龍門而睥睨
覩星鳳者望少室而逡廵古戰場兮文欲降日五色兮
賦莫伸北海避詞源之萬斛義山讓筆力之千鈞煥乎
瑞時之麟皎乎貢國之珍賦勉齋以自訟聊舒意於斯
文
　　　松雲軒賦為前進士王公勉作
有客餐松卧雲晦跡離羣抱嵗寒之高節挹巖壑之
清芬過析城山而弭節訪松雲軒之主人布袖拂纓藜
杖叩門主人於是開軒下榻倒屣迎賓㑹青松以延坐
招白雲以侑樽清酬靜酢吞香飲醇驅俗却塵話素吐
真乃問於主人曰松雲名軒義可得聞豈取其秦皇之
封受以大夫者將自尊乎抑取其丁固之夢為十八公
者遺子孫乎又豈取其山中宰相陶𢎞景之自怡悦者
以為珍乎抑取其東籬處士陶靖節之無心出岫者以
為隣乎名一軒而取二物而賓主輕重之間豈亦有所
分哉主人乃起而言坐而欣幸先生之慨諾爰詳敷而
細陳夫松聳壑昂霄非羣木之彫悴而雲觸石潤礎乃
一氣之氤氲雲有時而舒巻惟松斯植雲有時而出入
惟松常存盖有取夫四時在目青青不改有子可食有
花可採森風雪乎千丈貫氷霜於千載吾之有松勵節
貞心軒之得松増輝倍彩柱明堂而無慊於時用梁
大厦而有功於真宰斯材固不敢以自負斯志亦不
敢以自怠若夫盤龍蛇而不屈栖鸞鳳而不駭高仙桂
於明月夀靈椿於滄海雲漠漠兮有時來雲郁郁兮有
時在恍重樓而叠閣忽㸃綴而靉靆悠悠横數幅之綺
依依張五色之綵懐佳人兮不忘瞻親舎而靡懈以至資
雲之變化以為變化察雲之動靜以為動靜是吾之軒
又於雲而有待也客乃起坐呼童注酒于鍾舉我㶑灔
之香沃子磊落之胸主之有軒軒之有松松之有雲聚
乎軒中當其霽雪晴煙春日秋風衣冠肅雍襟韻和融
高致自許清思無窮延騷人留仙翁來菲薄去肥醲浮
翠色於几席泛佳氣於簾櫳彼蒼其髯我飾其容彼變
其跡我正其躬收濟時之澤於掌握納後彫之操於丹
衷斯時也或起而為棟或出而從龍人與軒有名而有
實松與雲有用而有功則主人名軒之義豈不日美而
日隆乎於是開顔一笑玉山西東松暝雲寒月側樽空
　　　椰子酒瓢賦為知滑縣事諸君仲仁作(君前雷/州遂溪)
　　　(縣/丞)
祝融之荒朱崖之疆有木惟椰花實同芳葉毰毸乎鳳
尾樹彷彿乎檳榔融瘴雨之滋養受海風之吹揚凝鯨
波之潤澤孕蜃氣之光芒竹長節兮下生雀五色兮上
翔採一殻之貞姿破半瓢之異常不□而𤣥不老而蒼
訝琢疑雕離圓遯方謂為匏耶而非濟水之具謂為螺
也而無掩甲之鋩制作合自然之度規模豈杞柳之戕
薄臨池之荷杯輕随波之羽觴尊藤癭兮土苴巵竹根
兮粃糠憎一杯之鸚鵡妬雙盞之鴛鴦斟酌乎真一之
醖輸寫乎波若之揚納麹生之風味友陸醑之壺觴
齊列並陳雖翠勺銀罌之屬無忝先後爭操競執雖嵇
康阮籍之徒亦效奔忙注春色於蒼顔添風韻於紅粧
踈水部之醒何親酒泉之渴羌素過乎陶匏之質貴饒
於金玉之相箕山之許由未棄陋巷之顔子不將若夫
公子高樓豪客畫堂銀屛前列綉幙後張薦瓊酥之炙
鵞封杏酪之蒸羊緑醅漲竹葉之釀紫霞溢葡萄之漿
夜月秦若蘭春風杜韋娘或妙舞兮埀手或清歌兮遶
梁巧笑仙容轉宫腰之猗儺懐春翠袖露玉笋之纎長
澆彼磊塊之胷傾此㶑灔之香銀鑿落兮在側金叵羅
兮在傍瓢於斯時孰低孰昂負清標與雅致任酣顛而
醉狂又若幽人草亭高士山房詩禮之庭翰墨之場逍
遥兮蘭佩葛巾優雅兮野服雲装杜甕半開香膿釃乎蟻
緑郫筒初斷色淺泛乎鵞黄縷銀絲之鱸鱠斫金膏之
蠏匡新洞庭之緑橘嘉糟丘之紫薑冠者數人童子兩
行再獻不假於歌喉一傾直潤乎詩腸滴殘瀝於布袍
散餘馨於銀璫瓢於斯時價比琳琅視金罍而不恥顧
瓦盆而有光有美一人邦家俊良典六藝於文教肅三
語於憲綱蔚賛畫之才華近池上之鳳凰出貳遂溪來
宰靈昌昔訪兹瓢得於雷陽封以溪藤之紙韜以蜀錦
之囊逮琴堂之公暇時㑹友以徜徉精麴糵以作醴潔
甘㫖而起嘗味過杜康客邀宋庠幕賓之丰儀俊逸廣
文之環佩鏗鏘挂一幅之墨梅設四位之胡床爇水沉
兮霏微燒銀燭兮熒煌乃命愛子鑰啓筠箱出清賞於
勝集樂良夜之未央蔬如瓊芝果剥栗穰肴佳山雉味
美河魴一酢一酬和敬交彰一奠一舉賓主相忘延席
上之歡伯拓樽前之醉鄉引青州之從事啖湯餅于何
郎宜賢侯之特達重此器如圭璋嗚呼海中之洲瓊山
效祥實産椰子大小莫量懿為瓢而為榼亦風土之木强
来中華兮萬里幾山海兮梯航物逺見珍愛之恐傷木靈
知毒騐之允臧杳窮陬之地理恨考索之未詳吾將假
之過黄公之壚持之喚西家之墻曠席地而幕天脱聲
鎖而名韁屬一瓢於海神追祕怪於渺茫酧一瓢於坡
仙弔謫居之聞望盡南海於一吸潄嶺島之風霜倒著
白接䍦翻汚雲錦裳揖羣彦兮歸來拂醉袖於縑緗承
主人之索賦聊染翰以成章願常加乎洗滌示清白以
保藏
　　　桃溪圖賦為知濬縣事項侯如英作(侯台州仙/居縣人)
仙居亘兮台山異境迥兮塵寰種桃花兮千樹瀦溪水
兮一灣玉霄孤峯而逺踞瓊臺雙闕而上蟠擁赤城之
飛霞洒滄海之奔湍拔呈露之巖壑峭羅列之峰巒深
水澄清而莫測怪石嶙峋而可觀通逺近兮縁山腰以
為徑限内外兮束峽口以為關豈武陵之别源秘此景
於人間宜畫者之作圖極巧思而不刋若夫自成一區夐
絶市闤雲煙昏旦而異狀水石峻激而交摶地外宻而
中敞山左合而右環石老兮苔封蔓絡人行兮蘿挽藤
攀飛泉噴林外之珠璣叢竹森石上之琅玕佳木齊榮
多楩楠而松檜異草旁綴半蕙芷而芝蘭春去兮水流
紅雨風來兮松生翠瀾清致過廬山之高顛險非蜀道
之難羨溪上之人家咸棋布而星攅至若灼灼夭桃嫩
萼破寒粧春色兮孔多孕陽和兮不慳枝剪綃兮旖旎
樹裁錦兮斕斑花開而遊客簮實成而野人餐深紅一
簇同黄師塔前之愛淺紅千樹異𤣥都觀裏之看又若悠
悠山溪非剡非磻清可濯纓深可投竿草邉之色玉染
花底之聲絲彈囂塵斷而魚潜在藻幽谷欵而鴻漸于
干曲折有趣逾灌水八愚之溪逺近異勢陋龍門八節
之灘其中則有柴門竹籬屋覆茅菅煙竇雲窗臺倚畫
闌扶杖一翁白髮蒼顔族立羣氓顔如渥丹雅集五賔
清酌幽歡船横渡而不動漣漪人過橋而佇聴潺湲又
有姝麗仙姿霧鬢雲鬟羅襪塵輕綺袖弓彎翹翠揺揺
佩玉珊珊埀髫三童嬌戲癡頑雞鳴日午犬吠晝閒恍
出塵之風致儼近古之衣冠彼美鴻儒隠處考槃志希
顔孟學絶申韓踵鍾王之筆陣登李杜之詩壇繼先德
之潜輝樂桃溪而盤桓自牧黄牛畊青山以食息閒乗
畫舫盟白鷗而徃還氣和神清心廣體胖酒美而壺傾
書積而床攤門外之落花而呼童輕掃窗前之新句而
洗硯重刪視浮雲之富貴同一夢於邯鄲爰築野以自
適保金玉乎五官大明御天召對金鑾誠攄抱負策上
治安承制牧濬屛棄儒酸誕承流與宣化歴義膽與忠
肝常尊賢而奨善時剔蠧而擿奸懿寳軸之珍藏過霧
縠而氷紈勞西齋以持圖徴予文於巻端披圖再閲一
倡三嘆水依稀乎孫位花彷彿乎邉鸞松石仰法乎張
藻山林逺師乎范寛藴紫猶深積翠初乾嘉山水之竒
特玩姿態而莫殫非天造而地設抑鬼鑿而神剜予將
歴幽勝登㠝岏泝溪流而艤舟望桃花而解鞍訪主人
之高躅殆管窺乎豹斑沾葛屨而松雲漠漠滴野服而
花露漙漙歌孫綽天台之賦高斟緑蟻弔承禎白雲之
號細煑龍團詢陳襄之正教未逺悟顧歡之栖隠非艱
拚一笑而傾倒愧文章於二班嗟夫物以畫傳者有之
矣物以文傳者有之矣抑又知文有時而在畫有時而
殘乎此東坡之記方日光而玉潔而寳繪之堂已毁瓦
而畫墁慨予年之衰暮覺才譾而文孱雖不能作金聲
於擲地亦將續昌黎桃源之圗賦築野桃溪之圗而濡
翰也
　　　雲松巢賦
　李子西先生以書室為巢取李謫仙五老峰詩篇名
　雲松石泉樵侣滑臺宋訥為之賦曰
夫何天台倚空旁礴滄海兮降神生乎時髦藝圃捋其
芳華兮聳士林之清標偉拔俗而出塵兮葺書室而名
巢藩白雲以為墻結青松以為茅締陋構拙失峻遺雕
幽扉掩蟠龍之枝虛簷拂栖鶴之梢石砌雜青靄而生
潤蓬窗齊翠色而相交兩燕莫敢爭百鳥不敢遭鄙千
年之靈龜笑一枝之鷦鷯興居有瞻眺之趣出入無攀
縁之勞棊枰可圍詩擔容挑筆鋒之雲葩自落硯池之
松花見撩豈隠夫江上之漁谷口之樵盖寓夫林泉之
况湖海之豪仙客延左慈葛𤣥詩人接賈島孟郊摽俗
子出諸大門之外曰無以我為驕也若夫日射月窺雨
灑雪飄一榻寛平萬籟寂寥守出岫之無心保嵗寒之
後彫氣和神怡情閒慮消毁譽誰計名利盡抛石鼎香
清雲腴初煑銅爐煙細柏子重燒明休咎於禹疇玩消
長於羲爻融天理於一心忘老境於二毛又若鶯春雁
秋梅月花朝有來衣冠屏去煩囂浮雲之富貴不視貞
松之勁直自操盍簮多淑問之士傾盖半忘年之交井
以投轄漆以投膠葩吐英含月弄風嘲踵知章之曠逸
追太白之風騷悟塵網之不堕覺人寰之可逃至於其
境熙熙其樂陶陶煙霞可留猿鶴可招逺覽乎九江之
泓澄平挹乎五老之岧嶤天姥之煙綃亂綴赤城之霞
氣來饒接危亭交翠之秀麗連傑閣分綉之嬌嬈志濟
時而澤物材聳壑而昂霄燕寢也卧雲屏於高枕泚筆
也灑松煤於生綃顧處巢而審夫進退之道所以不類
於膠柱而繫匏也爰有逺遊之客儒冠仙佩博帶方袍
訪居巢之主人殆躧履以來邀時也日高而雲氣張幙
風輕而松聲奏韶客從容而問於主人曰昔有以樹為
巢而避唐堯者於一時寢處則得之矣然而不為䕫龍
不為臯陶堯天廣大六合并包則夫箕山一拳潁水一
筲果足以遂巢父之逍遥矣乎矧先生丰儀挺挺如麟
在藪聲譽靄靄如鶴鳴臯詩裁錦繡文捲波濤草書追
乎張顛小篆逼乎李潮天為時而生俊才國須賢以師
乃僚樂一巢於雲松不㡬小太山而大秋毫哉主人曰
窮則獨善聖訓昭昭予也幼學壯行之心愛君澤民之
意不因巢而以爍以銷也居高乃琴書是藏養拙非巖
穴是韜始仕之年適逢聖朝徴賢之帛戔戔進善之旌
揺揺材不棄乎錙銖言有詢乎芻蕘職郡縣思濳心於
撫字居鼎鼐思效力於燮調霖雨之雲不沈潤壑梁棟
之松豈沒蓬蒿於是贈客以天孫雲錦酌客以中山松
醪移雲外之芳樽開松下之中庖雅㑹清歡珍味嘉殽
魚羮縮項米飯長腰含香之紅櫻薦酪無腸之公子帶
糟美人唱金縷之詞仙樂彈雲林之璈客起而歌以擬
童謡歌曰髙山兮仰止幽人兮仙子栖英英兮畫軸浮
青青兮書几揮翰兮裁雲飲緑醑兮松為賓望雲松兮
髙潔濳廊廟兮竒珍揖清風而興起兮動後來之搢紳
主人聞歌而喜酬酢斯頻再起作歌和以陽春歌曰憶
古先民兮穴處巢居巢名書室兮反思古初青松兮堅
剛白雲兮巻舒愛吾巢兮不孤前琴兮後壺左圖兮右
書愛吾巢之不虛不吹兮齊竽不曳兮鄒裾將應時出
吾巢兮待詔於承明之廬也主客皆醉操觚飲瓢歌聲
己巳笑語呶呶祝松以同夀筭呼雲以共遊遨主人謝
曰辱賜教以金玉音矣未克報以英瓊瑶也若吾子之
論其沾被於人者皆賸馥而殘膏恨星鳳之覩晚負清
話於中宵客曰予非韓愈君誠李翺龍門一登增輝我
曹既承顔而接詞宜返斾而回鑣於是山川暝色草木
涼飇客乃下白雲之堆出青松之㘭指歸路迢迢思無
聊首重揺
　　　鏡湖漁隠賦
　通判大名府事紹興周侯巨淵自號鏡湖漁隠前進
　士滑臺宋訥乃為賦之其詞曰
猗與勝景之權輿乎惟揚東區惟越南隅山水佳處鏡
然一湖偉馬臻於東漢信智巧之靡誣爰渴水之築塘
引山泉之來瀦岸之以林麓域之以郊墟疏之以灘瀬
豁之以路途中流亘城積水涵虛非磻溪而嚴瀨非齊
汶而魯洙匪合流之涇渭匪㑹同之漆沮陋梅溪之水
泓澄而清淺嗤桃源之水洄洑而縈紆川流之所歸湊
雲霧之所涵濡視之無端撓之不洿曳澄練兮弗絶磨
瑩玉兮弗渝逺而望兮若明月一輪湛寒光於咫尺迫
而察兮若白雲千頃化秋水於須㬰溶溶乎無鎔鍊之
踪跡浩浩乎非爐範之規模不假乎祝融氏之烈火不出
乎歐冶氏之洪爐有美君子爰處爰居卓然嘉遯不狂
不迂以道為師以隠為漁整頓乎舟楫篷棹收拾乎網
罟筌笟衝波濤之浩渺蕩風煙之有無愛兹湖之四圍
恍天開之畫圖其東則岧嶤東山逺際雲衢花草異品
松柏間株亂川霞而岫靄咸騰翠而凝朱紛山村與野
逕競涉渡而陟岨其西則㑹稽山秀越王臺孤峰巒屛
倚林壑翠鋪陂塘盛灌溉之利商賈盡闤闠之趨散煙
際之牛羊啼花間之鷓鴣其南則襟海帶江百艘千艫
浪槳風帆逺泛長驅聳秦望之傑山擁煙霞之可娱天
逺而樹色浮閩地險而江聲下吴其北則樓閣簾櫳臺
榭笙竽山處水行舟楫轉輸青山壯卧龍之勢黄堂來
太守之車萬家之簷楹丹青環合一郡之繁華錦綉重
敷其中則鴛鴦鸂鶒鵁鶄舂鋤碧荇緑藻紅蓼黄蘆
遊人畫舫泛泛徐徐歌兒金縷唱舞妓翠雲梳柳姑廟
前賣魚為市道士莊畔納菱為租觀風景之變化若越
女吴娃爭妍而競姝也此鏡湖之在紹興猶西湖之在
錢唐其遨遊登臨之勝盖不少殊焉若夫和氣漸融化
日初舒船尾載琴船頭載書茶竈兮䝉頂石花硯床兮
白玉蟾蜍和滄浪之短歌賦孫綽之遂初寄興於白頭
之波移家於黄茅之廬又若南薰生涼小雨如酥停橈
沈網怡怡愉愉錦鱗勝乎河魴素鬐類乎江鱸船漾漾
兮波心之葉人悠悠兮水中之鳬纜翠絲兮楊柳棹紅
錦兮芙蕖又若理我絲竿整我冠裾短笛聲斷紅塵迹
踈見青䖝之化蝶㸔白鳥之將雛江蓛洗夕陽之藕野
飯炊秋風之菰載明月兮歸來共清樂兮妻孥至若六
合飛雪天地冰壺短蓑如蝟撑舟戴徂斫鮮鱗以細烹
問香醪以再沽對野橋之梅花傾蓬窗之杯盂頽玉山
之就枕幻醉夢於蘧蘧隨寒暑之徃来惟所好之從吾
朝出而暾暮歸而晡湖上之山久而相識湖中之鳥熟
而見呼放神於林泉之境絶迹於市井之閭乃有山隂
髙士寓跡樵夫逺訪漁隠雅意勤劬携童子以挑酒就
沙鷗為友于樵漁既㑹相顧咨諏幙以青松茵以緑蕪
屛以白蘋簾以青蒲採紅菱以剥玉煮紫芡以餐珠持
之以蠏螯剖之以橘奴酬酢既頻禮法弗逾話今昔之
興衰論事物之精粗樵者欣然而笑曰昔陸龜蒙髙致
自放遊歴湖蘇交無流俗行無趦趄乗扁舟以徃來載
釣具以與俱觀所為而所處莫非適意以自如也張志
和江湖散誕以哲若愚有髙趣而酣酒嗜畫無忤色而
執畚浚渠辭翰林之待詔忘百慮與百須埀釣鈎以無
餌盖亦志不在乎魚也一自號江湖散人一自號煙波釣
徒二子之事與子之志同歟否歟今子際皇明之治平
聞巖廊之都俞紫薇翥池頭之鳳蒼柏飛臺上之烏司
諫者簮獬豸之冠牧郡者佩銅虎之符煙霞痼疾者起
而獻策泉石膏肓者入而陳謨彼濟濟之多士悉萃聚
於清都漁隠曰人各有志不為藏而屈不為行而攄侍
老母於萱堂戲綵衣於庭除聞君臣之義熟矣尚敢忘
四海之民潔七尺之軀哉樵者曰子又知夫昔之居此
郡者謝安有東山歌舞之樂王徽有剡溪回棹之譽昔
之居此湖者賀監為四明之狂客方干為一世之詩逋
盖將問其故老既皆湮沒而無餘矣又徒弔古人之既
逝論出處而躊躇况吾與子樵漁於山水之間侣魚鰕
而友麋鹿亦何有利縻而勢拘哉賔主釋然而笑舉酒
更酌醉起携扶樵者呼童而去乃歌曰隠漁先樂於湖
上兮山澤之癯舎漁後樂於天下兮經綸之儒釣渭陽
而非虎非羆兮佐蒼姬以唐虞遂去不復與言
　　　石門隠居賦為滑縣分教陳邦達國子作(今為/綿縣)
　　　(丞/)
一山倚空蒼然疊玉陋㑹稽之碔砆焉兩崖擘雲豁然
通路薄原憲之桑樞焉盍觀勝地平髙而外迥名山逺
近而環趨懿泉通而林遶嘉山竒而物殊宜俟夫華齡
隠逸之士雅量博洽之儒也若夫揚州之域滄海之隅
邈亘天柱有山突如勢崒嵂而險巇氣蜿蟺而扶輿澗
壑深而有趣峰巒峻而不孤逺嵐渾乎海濤秀色凌乎
雲衢映蜃樓之嵳峩接鳥道之縈紆石之怪者若虎鬬
龍驤忽神剜而鬼鑿石之秀者若星形劍鋩恍天劃而
仙刳羣芳簇綺萬籟吹竽松貞柏古鶴舞猿呼明月徃
來無關防之鎖鑰白雲出入非闔闢之吹嘘此湧泉之
勝槩抑他山之所無凡品勝校竒於登覽者咸小武夷
而陋麻姑以謂兹山猶蛾眉之在嘉臨臯之在黄琅琊
之在滁乎有美一人考槃隠居深隔凡囂清對吾廬室
懸高士之榻門停長者之車其人也雖韜光而晦迹實
懐瑾而握瑜喜李賀之詩囊憎陸澄之書厨匪圖形之
姜肱非絶迹之申屠逺欲棄終軍之繻長不曳鄒陽之
裾感寓賦詩文而有理留賓投轄智而不愚翩翩乎九
霄之鵬昂昂乎千里之駒其地也有田容畊有水容漁
非王績之東園非林逋之西湖勝不假乎盤谷之序名不
資乎輞川之圖泉石或可以膏肓其心煙霞或可以痼
疾其軀方其春也青陽育物芳菲可娛聴林鶯之再啼
賞溪桃之㡬株樂山之靜方駕仁者浴沂之樂高歌舞
雩芳草徑深緑凝乎携琴之屨落花茵厚香浮乎提酒
之壺方其夏也朱明布澤實就花敷嘉殽酒兮笋羮鮮
鱠潔兮溪魚羽扇初揮林軒氣爽紗巾半脱石壁雲虚
避暑青松扶板輿以彩服迎風北牖卧籐床以青奴逮
夫秋也水落石出葉脱草枯巻帷兮商飇暗度授衣兮
殘暑先除新涼入而蓬忩燈火香橙熟而竹几盤盂醉
帽黄花寒香過東籬之菊詩壇紅葉秋色似金井之梧
迨夫冬也物終乃藏閉塞之餘乍晴而冰澌生硯中宵
而寒粟起膚浴梅花於温水之瓶燒龍涎於博山之爐
紙帳圍風呵筆聨乎藻句石鐺掃雪活火煮乎雲腴非
求逸於節序之内盖勵志於弱冠之初也洪武天開帝
握乾符四海永清萬邦作孚搜羅羣材來集清都顧石
門之高隠方玉佩而瓊琚無北山之移文有北闕之徵
書納山靈之呵衛絶山鬼之揶揄承恩入成均朝天都
讀書誦詩友責師模一代文風同槐市之英俊二年化
雨沐璧水之涵濡皇帝曰吁文教猶踈選胄子之材徳
錫衣宴以和愉徃誨郡縣毋違聖模立師道於古滑開
斯文之正途四教不渝六藝不拘藹藹乎化青衿於醇
雅琅琅乎導黄巻於巻舒有詔還京文斾載驅乾坤開
泰拔茅連茹器宗廟之簠簋材寳玉之璠璵文鏗金而
戞玉志惡紫之奪朱拜九重之日月偉一時之嚴徐于
以居藩閫而牧斯民於以登輔弼而佐有虞于以偕言
語侍從之臣待詔金馬于以對獻納論思之臣講道石
渠表梁梀之殊用膺廊廟之時須學施而道行才展而
志攄歸覲親顔諧和友于忠孝之名逺揚家國之行不
汙入石門而訪舊爰過澗而陟岨風雲文彩既改觀乎
泉石煥爛錦衣復榮耀乎鄉閭嗚呼山也非終南之捷
徑人也非滄海之遺珠自嘆餘年景迫桑榆丹心素體
霜鬢雪鬚固不能待君功成而身退再執翰而操觚冩
隠居之終始豈陳阿而貢䛕尚磨石門之壁刻兹賦而
與竹素俱也
　　　春朝賦
出渭城兮朝雨晴上河梁兮春水生何登臨而逺餞有
美人兮朝京列衣冠於祖道叙分隔於離亭指金陵之
逺路計漢驛之前程離觴酒香去棹帆輕臨岐索賦揮
毫冩情若夫玉笥岧嶤羅湖泓澄山高水長鍾秀産英
道義養於閉户詩禮學於過庭樂平逺之一堂集討論
之諸朋保名門之舊業襲先世之遺馨風骨聳寒松之
直文彩藹春花之榮抱鐘鼎已成之器藴圭璧不磨之
精天生俊才時際皇明起拔聲猷贊畫銓衡偉功成而
業立嘉文振而詩鳴寵膺高選來佐大名開幙紅蓮清
惟寄趣㸔牘紫毫慎在祥刑仰聖朝之立制追唐虞以
是行考績之典守正持平朝覲之禮陳善書誠明黜陟
於天下藹四海之頌聲惟郡守之嵗見偕幙賓以同征
船渡龍灣門開鳳城覩萬年之江山望五雲之蓬瀛時
也紫禁方開玉漏初停輝輝寳扇燦燦金燈裊御爐之
天香囀宫柳之春鶯列文武之衣冠映閶闔之旗旌拜
日月之光華瞻稷契之儀形聞天語之從容凛臣心之
屛營有詔賜還虎拜彤庭思除民瘼思為國楨思列循
良思立廉能思薦賢於九重思養士於六經思治安以
康田里思忠鯁以報朝廷思舟楫以濟巨川思鹽梅以
作和羮此丈夫之勵志願太常以有銘
　　　又春朝賦
天開大明聖主龍興文修武偃治定功成懿禮明而樂
備樂天清而地寧蒲輪召老成之賢軺車起文學之英
濟濟多新豐之馬周彬彬咸長沙之賈生講當世之先
務立一代之典刑乃詔天下守令朝京㕘朝覲於周禮
明黜陟於虞廷惟河朔之重地立列藩於大名地方千
里版籍羣氓臨軒册受付託非輕盖欲體聖心以安民
遵國制而定程溥承宣之教化秉撫字之純誠老㓜受
惠養之澤田里無愁嘆之聲居儉履潔尋功簡能榮以
五馬表以雙旌慶郡民之多福得闕里之雲仍材堪分
閫藝足典城示勞來以出治本愷悌以寛征訓人則以
禮以法濟事則以權以經承朝命而不辱膺牧任而不
矜逮夫春風扇和時雨告晴促裝南浦遽起離情方臨
岐而折柳遂把酒而聞鶯漣漪漾載月之舟衣冠餞朝
天之行簡册書可考之績胷懐抱勿欺之貞毎思叨於
重寄又恐負於寵榮沐異渥而凛凛瀝寸丹而熒熒指
長江於龍灣想紫禁於金陵若夫春滿九重漏盡六更
紅雲開兮閶闔金水環兮蓬瀛噦噦之鸞聲至止煌煌
之燭影斜横衮衣燦日月之光旌旗動龍蛇之形班列
鴛鷺樂奏韶韺侍臣上龔黄之名姓憲臣奏郡縣之澄
清天子若曰咨爾羣牧弼朕靈承授爾職以郡符書爾
名以御屏尚慮任之未重擇之不精盍盡心而報國如
臨淵而履冰詔許還治賜酒滿觥惟羣牧之感謝祝聖
夀於闕庭望天威之咫尺奉綸言而震驚承恩既退肝
膽葵傾願求來效共報昇平偉黄堂之良牧㸔竹馬之
重迎
　　　又春朝賦
七政齊兮璣衡八音通兮治平大一統兮寳厯朝萬方
兮玉京仰聖皇之奉天當六龍之時乗兵威所向如雷
如霆斯民躋兮夀域柴望告兮武成圓方傚乎太紫正
位據乎坤靈左蒼龍之夭矯右白虎之猙獰蟠𤣥武於
坎隅炫朱雀於離明開九軌於鍾阜之麓社萬雉於石
頭之城恢皇綱闡帝紘聲教被禮樂興丕基肇拓湯池
不驚憲章稽古圖治勵精偉鴻化之惟神若風霆之流
形帝謂蒸民孰遂其生治郡選守佐郡選丞保我黎庶
勉爾忠貞惟潔已而愛物惟恤刑而薄徵流皇明之愷
悌播一代之芳馨帝謂攷績國制罔輕成周是式唐虞是
程逺近來朝禮莫分更惟屏貪而去邪惟彰善而旌能
明國家之典禮示朝廷之勸懲有美周侯表表儀形選
膺通守廉祗飲冰羌正身而律物靡徑行而直情爰録
成績朝天始行山迢迢兮驛途柳青青兮郵亭渡龍灣
之澄江望仙闕於蓬瀛雞人報曉春雨霽晴濟濟衣冠
鏘鏘蔥珩拊心而葵藿傾披腹而琅玕呈彩鳳飛而炬
轉金蓮蒼龍偃而竿裊霓旌祥氣溢乎璇題香煙浮乎
綉甍夔龍列乎堯階鴛鷺班乎漢庭望天威於九重如
執圭而奉盈鴻臚傳命誕告公卿文章者擇掌絲綸武
畧者擇典甲兵骨鯁者選為耳目謀謨者選為股肱承
宣之材可賜還郡鼎鼐之器留作調羮凡百有位各盡
乃誠惟羣臣之感謝騰萬嵗之懽聲乃有論思玉堂之
士待詔金馬之英從而相語曰昔臯陶歌虞奚斯頌魯
同載於經我皇明之立制盖將與三五而同稱是宜有
頌永傳汗青乃稽首獻頌曰神武開天六合丕寧皇矣
聖主帝事靈承精一惟心至道恢𢎞法令惟仁大業充
盈九有以泰品物咸亨顧彼幅員廣包四溟牧守是資
同保天氓何究賢否何辨濁清立則攷績來朝闕廷第
其事業録其姓名孰明孰幽孰降孰陞荒穴鼠伏高岡
鳳鳴一代典謨百王凖繩恭已南靣庶績咸凝如月之
恒如日之昇聖子神孫埀統萬齡小臣獻頌悚懼不勝
　　　松巖樵隠賦
　崔君景文由國子生来主滑縣簿自號松巖樵隠
　乃為賦曰
吾聞寧海之為郡也本牟子之國居渤海之南人傑時
髦地靈海涵羣山環合有松一巖信地僻而境幽適土
肥而泉甘怪石列兮磷磷絶壁倚兮巉巉穹崖險而難
躋古澗深而莫探俯蜃氣之樓倐高而倐下瞰蚌珠之
采忽吐而忽含望羣仙之縹緲詫百怪之洪纎蓬萊逺
而碧雲暮合扶桑高而紅日朝暹微茫邀路之海童恍
忽當蹊之馬銜驚罔象翻浪而頭角髣髴訝天吳跳波
而鬐鬛䰐鬖認港口之漁船辯山腰之酒帘弔繫馬之
遺跡想罘罳之舊劖召石山揺紅而綴彩依稀鞭影海
牛島乖蠻而隔夷隠約風帆幽邃過吳山之麓峭拔出
蜀山之尖非扶輿英淑之氣所鍾鬼神造化之功所秘
又孰得安居以養恬哉婉彼美人於斯是濳束荆而扉
編茅而庵圍青山於一榻宿白雲於四簷以樵為隠和
樂且耽檐負煙而戴霞斧發硎而礱磏路十里兮不倦
薪兩束兮在檐葛屨踏霜餘之葉蓑衣濕雨後之嵐晝
負薪而讀書買臣之所志夜燃薪而讀書畢諴之所忺
有曲突徙薪之智足能防患有披裘委金之節寧肯趨
炎拾松子於秋風苔砌掃松花於夜雨石龕就偃盖之
隂而卧緑苔攀横虬之枝而倚長杉紫鱗纒榦而森森
蒼髯擁樹而毿毿守後凋之操如石之堅結嵗寒之友
如膠之黏留高僧而坐磐石待幽人而玩空嵌林煙漬
烏紗之帽海風颺青霞之襜琴韜壁上之囊書插架頭
之籖覽泉石於長嘯納風月於清談詞源倒巫山之峽
襟韻澄秋月之潭心謹行而再思口慎言而三緘清廟之
器若鼐若鼎大厦之材以楩以楠久濳心於庠序素逺跡
於閭閻若夫有鶯綿蠻有燕呢喃㩦樵童之六七賞山
花之兩三除祓臨流效舞雩之歸詠隔村沽酒過輞川
之半酣迨夫祝融司令如焚如惔脱巾而長揮羽扇曳
履而輕披葛衫南畝徐行壠頭之禾暢茂北窗高卧枕
上之鄉黑甜又若涼飇奏商新月磨鎌遊巖之野趣自
適安仁之秋興重添登高得句拾丹楓之可寫訪舊尋
盟折黄花之欲簮又若青女飛霜瑶花散鹽探梅於
斷橋流水㸔竹於虗牖踈簾書舎煮茶炭爇地爐之
獸吟軒呵筆冰生硯滴之蟾四序之代謝未已一己之
情思不凡有客過而問曰樵果隠者乎克世家學青
出於藍錦繡之胸人所景慕星鳳之儀人所觀瞻非王
官峪三有宜休非絶交書七有不堪將韜光晦跡以撝
謙乎抑遯世遺榮以礪廉乎且於一時之務咸識天下
之事皆諳今也徜徉於一巖數松之下不猶雕鶚之厄
於韝騏驥之困於驂矣苐恐名未遂於深藏才孰容乎
久淹獨不聞商高有傅巖之夢周文有渭水之占乎方
今皇明一統聖徳廣覃唐虞是繼湯武是兼明與日月
合道與天地㕘有安民之大恵有感神之至諴崇徳尊
賢逺佞去讒盍樵而離隠勿負乎物議之僉且夫玉在
山珠在淵至寳一出而必珍鏡在奩劍在函重器百試
而何慚斯時也無北山移文之嘲無終南捷徑之嫌國
以忠報民以仁漸朝廷得柱石之用郡縣受霖雨之霑
乃才猷之當施勲庸之宜立非稱譽之是望功利之妄
貪也樵起謝客一笑掀髯勸松醪於芳樽出松實於筠
籃論議不已酬酢不厭客復謝曰我河朔之散人子山
東之竒男名重何蕃行高李曇荒耄話言冒凟威嚴於
是雲牋一展霜毫醉拈賦松巖之樵隠文有愧於輕縑
　
　
　西隠集巻一
欽定四庫全書
　西隠集巻二
　　　　　　　　　　　　　明　宋訥　撰
　　五言
　　　龍溪亭陽城縣主簿婺源方彦清家近龍溪築
　　　亭溪上徵詩為賦四十韻
溪近龍居里方侯舊築亭人兼元祐傑地並鑑湖靈佳
麗青山足文華彩鳳翎沈情鍾雨露驤首奮雷霆海日
紅饒㟁松風細入櫺精英蕃草木圖畫壯郊坰曲徑資
尋訪深源釀醁醽登臨環曠逸暉采疊晶熒景迫芙蓉
浦香來杜若汀緑楊維舴艋紅蓼立蜻蜓春色随人蝶
秋光隔幔螢潤浮湘簟竹瑞溢楚江萍目與澄灣逺心
依勝槩醒凭闌生氣象投迹逺膻腥寫粹羣芳發攄幽
萬籟停詠歌沂上樂檢察座西銘樽俎春留榻軒居晝
扣扃聞歌花窈窕鏘佩玉玲玎寳軸床頭巻牙籖架上
經石新煎茗鼎銅古植蓍瓶梅影横棊局蘭芬襲枕屏
爇香金縷裊滌硯墨花零水果收菱芡仙羮煑茯苓魚
遊留客釣鶯語抱琴聴竒觀窺洙泗高談别渭涇狎鷗
盟浄潔引鶴飲清泠嗜好林泉癖篇章月露形清廉堅
素節恬淡養修齡仇覽鸞栖棘庖丁刃發硎姓從方叔
逺家比莆田寧人吏瞻卿月郎官映列星冠裳榮白日
鵷鷺列青㝠慷慨知風骨雍容見典刑鎮材通館閣顒
器動朝廷美玉終良價洪鐘豈寸莛剡船回戴宅磻釣
入周庭許國懐三策為霖憶四溟浯因元子重愚自柳
侯馨香水空存迹桃源不是㕔題詩無秀句辜負越山
青
　　　分題得合浦還珠送澤州李彦和知州朝覲三
　　　十韻
孟嘗臨合浦感應郡還珠至寳驪龍吐竒珍老蚌刳賣
綃歸水底解佩失江隅瑞徹廉州島光連甓社湖熒煌
星彩亂皎潔月華孤一境澆風變三年治化殊朱輪開
正路寳劍出洪爐得善如懐瑾持廉若握瑜憲臺宜皁
盖清節瑩冰壺任重過唐牧官高合漢符詩書多士進
刑政庶民蘇禾産休嘉穂桑刋種植圖懸魚朝却餽齋
馬夜空芻驛館雄三晉譙樓壯九衢祀壇知備禮泮水
見崇儒機杼燈前婦鋤犁壠上夫聖恩宣逺近民瘼絶
錙銖山圃春蔬賣花村社酒沽利人廉叔度潔已范萊
蕪雅趣南山號孤忠北極扶秋霜曾肅物時雨每霑枯
仙李青千葉甘棠緑㡬株池頭今覩鳳臺上昔瞻烏馬
喜兒童竹鞭留長者蒲汗青循吏傳頭黑宰臣謨畫舫
龍灣度丹衷象魏趨紅雲開玉陛白日麗金鋪簡牘書
臣績江山拱帝都鈞衡㸔秉執廊廟聴都俞盛代時雍
洽臯䕫佐有虞
　　　題滑州節判鮑錫中踈懶釣魚圖十二韻
先生稱達者踈懶意如何逺識遺鍾鼎華齡厭綺羅芒
鞋紅霧外茅屋碧山阿磯穏重磐石衣輕細織蓑埀鈎
忘嵗月却餌傲風波絲上蜻蜓立竿前翡翠過夕陽青
草㟁春水錦鱗窠幽夢随鷗鷺深盟隠薜蘿恢諧留月
笑欸乃對雲歌高㑹左元放新詞張志和松圍青偃盖
山遶翠堆螺誰寫滄洲趣知君樂處多
　　　酬鮑節判見贈陳叔起所畫青山白雲圖十二韻
浙東陳叔起揮灑異塵寰思入煙霞窟功移造化關芳
名唐棣並逸駕董元攀逺勢横千里分流轉㡬灣亭臺
青嶂外村落白雲間緑合高低樹嵐分逺近山石危芳
徑穏浪靜小橋閒草木藏盤谷峯巒聳黛鬟境幽人迹
少林暗鳥聲慳隠約棊中趣從容物外顔郡侯遺粉繪
野老樂癡頑欲覔山中路相期日徃還
　　　霍元方見寄五言十二韻二首題鮑錫中踈懶
　　　釣魚圖遂成五言二十韻二首以答鮑霍二君子
誰將踈懶寫三昧得天機遊息惟林壑冠裳只布韋神
清含俊逸筆古造精微遐想随時倦幽棲與世違黄茅
松下屋白石水邉磯芳餌沈新月長綸控落暉結盟鷗
鳥狎墜釣鱖魚肥柳樹煙中坐蘆花雪外歸淮山將翠
遶楚樹送青圍清夢遊仙島丹心拱帝畿江湖香稻飯
泉石緑蘿衣風月詩囊貯塵埃醉袖揮野人供葛屨童
子掃柴扉随地聲華逺到城踪跡稀晚樽螃蟹熟秋水
鷺鷥飛鸑鷟方宜貴驊騮不可鞿逍遥比徐勉恬淡過
王晞始有高人傳終無别壑譏靜觀懸畫軸高卧枕琴
徽歌和滄浪罷先生獨見㡬
　　　其二
幽人踈且懶畫裏見真容仙骨秋山瘦龎眉暖翠濃林
巒追馬逺神觀逼劉琮朝市行行倦功名事事慵石磯
苔蘚䕶野服芰荷縫釣月一竿竹巢雲兩樹松解蓑堆
杜若投餌傍芙蓉柳映青浮影萍開翠露踪緡輕江色
淨魚躍浪痕重渭上熊羆夢人間錦綉胸暢懐灘七里
無意禄千鍾迹似天隨子名高阮嗣宗困依臨㟁樹歸
㸔隔江峰鱠細絲銀鯽羮香煑籜龍話尋樵侣對行與
釣徒逢晴荷衝煙笠寒㩦踏雪笻篷窗紅日上石徑白
雲封朝士題詩贈家童釀酒供山僧持鉢過溪友抱琴
從我欲江湖去乗舟訪鮑溶
　　　庚戌嵗元日書事録奉陽城知縣李文輝主簿
　　　方彦清并寄㑹上諸君子三十韻
王㑹今朝是陽城展禮初琴堂將綵結天闕用金書飭
壁蛟龍障横門鳥隼旟堯天雲盡斂化國日初舒階上
發仙仗江東望帝居燭隨卿月朗香度曉星踈嫋嫋鳴
絲管鏘鏘響佩琚威儀嚴禮樂文綵爛璠璵趨步方隨
鷺清班已貫魚儒冠峩皁縠朝服曳紅裾斑白三耆宿
雍容衆小胥道人衣短窄釋子足趦趄秉笏容端矣升
階色勃如日華融海岳春意動堪輿聖夀聞三祝皇風
待一嘘時和方鼓舞天逺更躊蹰民頌新年集臣忠舊
日攄宦情趨殿陛農慶滿郊墟鄉老驚蘇頲村童識李
畬分錢傳若谷享俗得横渠凍雪侵庭積晴嵐落市虗
靜開㸔牘幕香動採芹袪臘酒濃浮蟻春盤細薦蔬歌
兒金縷唱舞妓翠鬟梳客自他鄉寄年從昨夜除已燒
驚鬼竹不結送窮車自是驅儺後還成守嵗餘裁詩非
鮑謝陪坐愧嚴徐笑裏談庠序樽前憶里廬自憐過六
十何日返鄉閭
　　　秋闈即事次北平憲副吳文明考官韻
皇明重科選奎宿方昭然材薄愧秋闈座重廣文氊才
華萃棘屋冠佩皆時賢主文憲節持風彩照鵷聨清識
澗藻鑑何有劉蕡捐宛追校書向午夜青藜燃得士貢
周庭詩繼巻阿篇
　　　題四十三代天師無為仙人耆山庵三十韻
先天涵太始斯道本希夷坱圠𤣥機露絪緼大化滋至
人觀徼妙内境混冲熈仙譜乗靈𦙍名山表夀耆雲仍
四十禩道徳五千辭龍虎蟠丹鼎蛟螭擁翠旗卜居占
勝地環衛宿柔祇員嶠雲中見蓬萊海上移隂崖懸北
斗陽境煥南離翼翼清都近重重翠霧披天光生泰定
淵黙契無為雷雨昭靈貺煙霞閟隠思步虛風引佩御
氣月乗輜石室流瓊液𤣥田長玉芝丹砂訪勾漏𤓰棗
致安期畫罨溪山勝壺天日月遲松花春釀酒桐葉夜
題詩卿相門前轍仙人石上棊高風清可挹逸駕邈難
追徳澤徵來裔神功翊盛時振振麟在藪嘒嘒鳳鳴岐
治世禎祥協安居福履綏寵章頻賁飾靈物久呵撝朝
覲觀周典衣冠仰漢儀班行聨鷺羽光彩動芝眉傾盖
頻相語通家夙所推青㝠歸鶴騎紫氣濕龍池佳菊留
霜艶幽蘭擢露蕤尻輪慚莫御羽館閴難知望望明河
隔江梅發舊枝
　
　
　
　
　
　
　
　
　
　西隠集巻二
欽定四庫全書
　西隠集巻三
　　　　　　　　　　　　　明　宋訥　撰
　　律詩
　　　高平儒牛好古以獨蠒引絲為扇因見贈戲以
　　　詩答之
玉斧親修月一輪清光便與素娥分丹砂化木為烏玉
春蠒引絲成白雲非素非紈驚老眼不華不俗漾清芬
午忩推枕涼風發錯認新詩寫練裙
　　　過馬陵關龎涓墓下作
救韓齊將出關門魏國追兵勝負分减竈一籌輸䜿子
伏林萬弩待將軍書名斫樹無遺迹埋骨依山有舊墳
斷足不知勍敵在謀身踈濶可憐君
　　　次潞州判官王宗大途中書事韻
并州歸路出汾西滿馬黄塵首屢低漳水淨涵霜練潔
太行高挿劍鋒齊新詩起草推敲澁老眼生花眺望迷
不獨山城連榻卧為君今夜更留題
　　　詠菊
百花浮冶易為衰獨有秋芳一種竒比徳幽香歸楚些
宜人高節入陶詩一叢孕秀霜沾蕋三徑含英露滿枝
丘壑自多知己樂肯同桃李競開時
　　　送朝天宫道士潘師正祭海岳南還
祀禮精誠格上旻寰區海岳盡清芬聖文勒石來三晉
天使將香下五雲午夜簫聲青玉管晴秋仙影紫霞裙
明朝騎鶴蓬萊去細録成功奏放勲
　　　寄東崖居士霍元方典教兼呈趙樵山元昌
别後相思入夢中東崖崖下一詩翁茅齋晚㑹烹河鯉
芹水秋書待塞鴻融帳高懸沙麓月陶巾輕折野田風
樵山老友如相問為説歸來樂處同
　　　有懐趙樵山元昌老友乃用前韻以寄之
詩囊書箧出吳中便是東籬采菊翁華表柱頭相語鶴
秣陵江上獨歸鴻高情有契山頭月雅望無虧鐵靣風
想見樵山園圃好遺安妻子鹿門同
吳楚江山共眺中别來多憶宋涪翁書無尺素傳雙鯉
詩有長箋寄一鴻沙麓短蓑南畝雨樵山高枕北忩風
林泉滋味煙霞癖夐與青雲路不同
　　　趙樵山見和復用韻以答之
半年學稼入田中時訪村西鶴髪翁草徑暖煙晨牧犢
蓬忩秋雨夜聞鴻𤓰香果熟園林趣酒濁雞肥里社風
野鳥不知興廢事爭枝擇樹滿林同
故里初歸整頓中草堂欲學浣花翁芳樽酒熟濃浮蟻
老眼詩成逺送鴻晚節半籬黄菊露秋聲一榻碧梧風
于今只有樵山在暮景何妨事事同
　　　元方既次韻見寄又聞辭訓導之職來歸東崖
　　　故居乃再用前韻以賀之
歸來不在别離中後進應懐絳帳翁邑里琴絃陪杖屨
家庭二子列鵷鴻緑楊野渡詩人興翠竹茅亭處士風
何用沈生山水筆東崖真境畫圖同
前盟曾記十年中共向淇東作釣翁三徑主人今蔣詡
五噫高士漢梁鴻陶情寄興樽留月問柳尋花杖曳風
莫把蒼顔容易失要將清致古人同
舊隠高崖曲岸中療飢歸作採芝翁無人徑造依亭竹
有子書追戯海鴻門外小船漁笛月籬東矮屋酒旗風
先生襟韻知何似秋菊春蘭臭味同
參苓不貯藥籠中老作人間自在翁日昃芹宫辭簉鷺
天高榆塞羡歸鴻芒鞋翠濕巢松露布袖香沾采藻風
村飲野吟農圃樂與君從此四般同
　　　聞元方辭典教之職為省府所留遂用前韻以
　　　慰其懐歸之念安其傳道解惑之心也
濟濟羣材樂育中先生何待蜀文翁銅臺聲聞鳴臯鶴
泮水去留遵渚鴻照座青藜聴夜雨遶壇紅杏詠春風
化行俗美師儒力㸔與蘇湖兩郡同
盛名久列廣文中人比先生節孝翁種竹昔留亭上鳳
採芹今對水邉鴻升堂化沛諸生雨為國文興一代風
他日銅臺推教養不知來者㡬人同
　　　元方次韻見答復用韻酬之
先生家在畫圖中脩竹幽亭一醉翁舎後伾山翔白鶴
門前淇水落蒼鴻散人名號龜蒙趣高士衣冠孺子風
更有東崖出塵表雲朝煙暮太行同
　　　歸來即事再用前韻寄霍東崖元方
田園兵後草萊中未要忘機論海翁茅屋四鄰羅鳥雀
蕪詞一紙托鱗鴻蠶桑雞黍家家事燕麥鳬葵處處風
何日相期歸舊隠水邉林下著參同
繁華市井冷灰中去亂兒歸半是翁一塔有巢留垤鸛
兩潭無水著沙鴻興如張翰思吳俗心似鍾儀樂楚風
故國遺民説華表人非城是古今同
行止常驚坎窞中衰年欲作囁嚅翁才華不是鳴陽鳳
踪跡渾如踏雪鴻黄犢隴頭蓑笠雨白駒場上几筵風
祇知此意堪娛老未信先生不我同
㡬年陵谷變遷中壯嵗回頭已秃翁狂客彩箋猶吐鳳
佳人錦瑟罷移鴻衣冠復古多新製尊俎論文有舊風
極目干戈無事日車書重見萬方同
頭顱羞到鏡心中得失何須問塞翁隠變濳斑知霧豹
去寒就暖見雲鴻夢回先壠松楸雪腸斷空城草木風
欹帽短衫林樹下不妨言笑里夫同
　　　題陽城方判簿禱雨詩巻
恒風吹沴薄山林原隰陽驕暑未沈三日雨符憂旱禱
一誠天應愛民心西山久沐仇香澤南畝重沾傅説霖
欲識賢侯多善政陽城來聴有年吟
　　　壬子嵗考試秋闈次受巻官北平行省照磨葉
　　　叔則中秋詩韻
兩界山河月色分西風掃盡九天雲桂花玉宇稀星緯
蟾影銀河捲練紋詩為清秋宜有句酒當今夕莫辭醺
俊髦步武薇垣上何憶故園江水濆
樽罍清興與誰分月下冠裳氣薄雲秋景夜銷銀燭燼
露華凉皺葛衣紋文衡自省精研定酒聖人推劇飲醺
今日車書歸一統通州河下即江濆
　　　秋闈再和葉叔則照磨中秋詩韻
老眼重將玉石分棘闈還有賦凌雲天教桂月移輪影
風約香煙裊篆紋勝㑹何妨華燭照清衿不受濁醪醺
九重宵旰求賢切風化流行豈汝濆
　　　壬子秋過故宫十九首
離宫别館樹森森秋色荒寒上苑深北塞君臣方駐足
中華將帥已離心興隆有管鸞笙歇劈正無官玉斧沈
落日凭高望燕薊黄金臺上棘如林
　　　其二
技巧聲淫悮帝聰萬㡬誰為代天工國中失鹿迷原草
城上啼烏落井桐駝鼓聲乾鸞輅逺馬挏筵罷革囊空
不知金宋為殷鑒漫説東皇厯數終
　　　其三
禁路隨人不忍行臨風立馬倍傷情千年王室山河壯
萬里宫車社稷輕金鼎夔龍興聖殿紫駞部落受降城
憑誰為問天魔女唱得陳宫玉樹聲
　　　其四
萬國朝宗拜紫宸于今誰望屬車塵名聞少室徵竒士
驛斷高麗進美人朝㑹寳燈沈轉漏授時玉厯罷頒春
街頭野服儒冠老曾是花磚視草臣
　　　其五
六宫春色一宵殘夷難何人䇿治安去國登瀛唐學士
降城執㦸漢材官瑶官有扇捐金雀紫塞無旗捲角端
花柳亦知宫女散粧紅顰翠簇金鑾
　　　其六
土木窮奢過楚臺披香積翠滿蓬萊宮鴉驚月鷄人去
戎馬騰雲虎士來侍從嚴徐冠盖散燮調楊李棟梁摧
燕歌趙舞終朝夕不覺嬉遊是禍胎
　　　其七
扶運匡時計已差青山重叠故京遮九華宫殿燕王府
百辟門庭戍卒家文武衣冠更制度綺羅巷陌失繁華
氊車盡載天魔去惟有鶯銜御苑花
　　　其八
黄葉西風海子橋橋頭行客弔前朝鳳凰城改佳遊歇
龍虎臺荒王氣消十六天魔金屋貯八千霜塞玉鞭揺
不知亡國盧溝水依舊東風接海潮
　　　其九
鬱葱佳氣散無踪宮外行人認九重一曲歌殘羽衣舞
五更粧罷景陽鐘雲間有闕摧雙鳳天外無車駕六龍
欲訪當時泛舟處滿池風雨脱芙蓉
　　　其十
五雲雙闕俯人間嵗晏天王狩未還鸚鵡認人宫漏斷
水沈銷篆御床閒朝儀無復風雲㑹郊祀空遺日月顔
莫向邉陲動戎馬漢兵已過鐵門關(一作漢家今/已塞三關)
　　　其十一
灤京南下是中華夜出居庸去路差何處又栖王謝燕
故侯誰種邵平𤓰九重門闢人騎馬萬嵗山空樹集鴉
獨有天池秋水滿西風吹入釣魚槎
　　　其十二
仙裳宫袖擁龍舟一夕兵來罷盛逰萬户千門銀燭冷
六軍百職布袍秋御橋路壊盤龍石金水河成飲馬溝
日暮胡笳和羌笛舞兒羞見錦纒頭
　　　其十三
萬年海岳作金湯一望凄然感恨長禾黍秋風周洛邑
山河殘照漢咸陽上林春去官花落金水霜來御柳黄
虎衛龍墀人不見戍兵騎馬出蕭墻
　　　其十四
漢皇愛舞起龍船錦纜香維御柳煙侍女爭開粧鏡匣
後宫不理敗弓絃青油幕乏登壇將金馬門空待詔賢
惟有廣寒西畔柏不知爭戰翠參天
　　　其十五
清寧宫殿閉殘花塵世回頭換物華寳鼎百年歸漢室
錦帆千古似隋家後宮鸞鏡投江渚北狩龍旗沒塞沙
想見扶蘇城上月照人清淚落胡笳
　　　其十六
瑶臺瓊室倚清虚佳氣濳消諫疏踈帥閫有兵空虎衛
經筵無講逐鑾輿侯封一代皇孫爵帝紀千年太史書
斜日五雲坊下路老儒騎馬重躊躇
　　　其十七
黼座簮裳列俊髦禁闈環珮立仙曹兩京臺閣工輸巧
四海塗泥赤子勞端本有書遺鶴禁宣文無客進龍韜
拂郎天馬空踰海不駕朝元玉輅高
　　　其十八
事事傷心亂若絲宫前重詠黍離詩百年禮樂華夷主
一旦干戈喪亂師鳳詔用非麟閣老雉門降是羽林兒
行人莫上城樓望惟有山河似舊時
　　　其十九
雲霄宫闕錦山川不在穹廬毳幙前螢燭夜遊隋苑圃
羊車春醉晉嬋娟翠華去國三千里玉璽傳家四十年
今日消沈何處問居庸關外草連天
　　客北平聞行人之語感而成詩四首
虎將朱旗直指燕燕山王氣便蕭然輕如晉武平吳日
逺似唐皇幸蜀年朝市夜沉三輔月禁闈寒斷六宫煙
延春閣上秋風早散作哀音泣播遷
　　　其二
將士城門解甲初不知相府已收圖霓裳宫女吳船載
繡服朝臣漢驛趨甲第松筠㡬家在名園花草一時無
行人千步廊前過猶指宫墻説大都
　　　其三
相臣無策奏巖廊傾國傾城總禍殃同輦誰辭婕妤詔
後庭多學麗華粧出墻御柳先零雨入塞宫花半謝霜
畢竟玉顔成底事空遺殘粉汙椒房
　　　其四
㡬廻人起亂中華僭賞輕頒將相麻示儉巖宸空植草
助嬌上苑浪移花當年翠輦三山路此日氊車萬里沙
自古國亡縁女禍天魔直舞到天涯
　　　舟中九日
較藝秋闈笑久留潞河九月買歸舟誰將緑酒慰青眼
自愛黄花挿白頭野飯清香烹海蠏客帆高興付沙鷗
興亡有感無人問滿地黄蘆認霍州
　　　舟宿桃花口
桃花口上有人家落日孤帆繫水涯客子茶瓶浮蠏眼
漁翁茅屋傍蘆花半船涼月潮生海兩岸秋風浪拍沙
一夜故園歸夢好笑㸔松菊坐煙霞
　　　舟過楊柳青
楊柳青枯異昔年人家猶有住河邉縛蘆厚覆低低屋
把竹輕撑小小船半列霜禾喧鳥雀輕燒煙樹立鴟鳶
眼前莫究興亡事萬里輿圖自一天
　　　直沽舟中
旅思揺揺嗜晝眠舟人報是直沽前夕陽野飯烹魚釡
秋水蒲帆賣蠏船詩有白鷗沙上興書無青鳥海東傳
老為聲利閒驅遣少讀南華四五篇
　　　直沽夜泊
海舶河帆到此分直沽名舊逺方聞十年水路兵塵隔
兩㟁人家野火焚鷗鷺沙邉船泊月魚蝦鄉裏飯抄雲
却思昔日曾經過紅酒青歌醉落曛
　　　舟中書事
秋晚懐歸去路遐菰蒲斷處見漁家野航招客買蓮子
沙鳥驚人入荻花水島風帆懸落日天空霜雁逐飛霞
主文不是河源使莫説張騫萬里槎
　　　舟過長蘆
列肆亭臺感不勝舊時和氣冷如冰城池人物分今昔
市井繁華間廢興斷壁野花迎客棹壊橋津柳曬漁罾
誰知兵後商人少嵗課猶隨國用增
　　　鹽蠏數枚寄段攝中誼齋
無腸公子舊知名風味非糟亦自清祇信海霜肥郭索
須勞野火照横行兩螯白雪堆盤重一殻黄金上箸輕
公退辟寒應買酒獻芹母笑野人誠
　　　誼齋段判簿見訪以詩謝之
衰年行止負虗名百里文軒載酒清黄葉柴門仙客到
白雲茅屋野人迎(一作童子/掃野人驚)維槐齋馬花鬃潔栖棟祥
鸞彩羽輕自恨陳遵不投轄荒村斜月促歸程
　　　洪武癸丑九月十八日為外兄集賢大學士張
　　　東谷賀八十五首
甲午重經癸丑年人間八十地行仙名齊緑野堂中相
望重香山畫裏賢卿士月華臨故國老人星彩麗中天
九齡已立開元業有酒何妨醉夀筵
　　　其二
致政官高舊集賢治平功業至今傳衣冠洛下耆英㑹
福禄人間甲午年憂世丹心生白髮過庭綵服映青氊
年年重九重逢九來㑹瑤池祝夀仙
　　　其三
天為邦家産俊賢鳳池烏府寵榮全累朝事業應傳後
當代軒裳不愧前節去重陽多九日夀高潞國過三年
從今種秫為春酒醉㸔畊耘二頃田
　　　其四
淇水門前緑遶煙投閒野服勝林泉天生上相重陽後
人頌高年五福先三輔聲華京兆尹六曹才望太平賢
香山九老誰相似刑部尚書白樂天
　　　其五
莫説光隂入暮年嵗寒松柏操同堅丹楓陛下三朝老
黄菊籬邉九月仙故國鱸魚張翰鱠高門冠盖李膺船
一時朝士知誰在獨有先生晚節全
　　　金陵懐古
六代興亡不用哀登臨勝有鳳凰臺江山形勢寒潮去
人物升沉夕照來白鷺洲邉沙鴈呌烏衣巷口野花開
翠微亭外秦淮柳為問青青㡬度栽
　　　寄東崖霍處士
臨風鍊句寄東崖近别情懐不用猜問病未能持藥去
添丁先喜弄璋來窗前怪石三峰倚盆内新荷兩朶開
何日幽期可踐約買魚同立岸邉苔
　　　寄趙樵山元昌
名重詩壇趙倚樓金陵别後憶賡酬槐安夢斷樵山曉
彭澤辭成菊徑秋昔聴高岡鳴瑞鳳近知别浦狎盟鷗
文成魏志期相㑹不作山隂訪戴舟
　　　挽霍元方處士七首
蒼天何意墜斯文來向淇東哭隠君麗澤友朋誰講習
鹿門妻子自畊耘夢中彩筆投寒月屋外青山慘白雲
白髮舊交重悵望荒原衰草記新墳
　　　其二
玉芝一夕悴竒芬悲動儒林逺近聞委畚老妻收舊褐
過庭嗣子集遺文東崖花木詩無句北海樽罍酒不醺
楚些招魂歌未徹渡頭驚起白鷗羣
　　　其三
伾山英氣降鴻儒一病光隂隙過駒醫俗主人辭勁竹
弔亡髙士致生芻牙籖架上遺經史寳墨床頭巻畫圖
莫怪挽詩多慘切白楊風雨夜臺孤
　　　其四
細數交游四十春期君夀域作天民白雲不䕶窗前石
黄壤先埋席上珍五尺丹旌書處士一編藻句記詩人
傷心未及靈輀送重對青山淚濕巾
　　　其五
詩酒方將樂莫年誰知含笑掩重泉異端惑世遺言拒
正道忘身愛子傳砌下翠乾新剥竹池中香斷舊栽蓮
平生清致無由覿漫㸔東崖起斷烟
　　　其六
浮生六十四年春酒聖詩豪到處聞千里騰驤空冀北
一家清白傍淇濱簞瓢巷有高軒客詩禮門無雜弔賓
想見九原清節在再歌哀挽薦溪蘋
　　　其七
弱冠登臨賦逺遊壯年談笑揖公侯水邉花竹黄茅舎
天上文章白玉樓三載書帷留董子一朝布被盖黔婁
嗟君去後淇河上更為誰乗雪夜舟
　　　濬縣知縣項如英築野遣人逺餽酒殽仍寄詩
　　　相問隨用韻以答其盛意為後日之㑹一笑
天台高士項斯賢詔牧黎陽治化宣事業逺符殷傅説
文章曾賦漢甘泉雙罌酒美勞人送一紙詩新染翰傳
自愧非韓亦非孟不知君許作忘年
　　　其二
天姥精英産一賢來從築野事承宣臣心東注朝宗水
士節清懸瀑布泉桃李河陽潘岳種弦歌魯邑子游傳
政隨春雨東臯足佇聴歌謠大有年
　　　其三
治平天子久招賢卓魯循良陋董宣奕世英姿温若玉
揮毫吟思湧如泉琴堂政暇留賓話泮水功成勒石傳
祥鳳景星爭快覩識君從記甲寅年
　　　其四
暮境無能愧昔賢詩葩詞藻强敷宣不隨隠士巢丘壑
且伴樵人樂石泉酒向落花茵上飲道從汗竹簡中傳
山城後日尋君處殘恨光隂已隔年
　　　再過故人霍元方故居因作詩以寄嗣子怡伯
　　　怡仲
重過東崖處士居門前猶有故人車九原風雨三生夢
一壑烟霞萬巻書華表何年重見鶴淇濱今日獨觀魚
知君不减遨遊興萬里騎鯨入太虚
　　　其二
欲登醫俗舊茅亭主去亭空徳自馨載酒無人重問字
聞詩有子自趨庭程門誰立諸生雪淇水先沈處士星
縹緲吟魂何處在竹梢空見嵗寒青
　
　
　
　西隠集巻三
欽定四庫全書
　西隱集巻四
　　　　　　　　　　　　　明　宋訥　撰
　　歌行
　　　醉中寄霍東崖元方
昔讀昌黎醉畱東野詩深羨昌黎重東野我與東崖生
並里蹤跡參差不相捨東崖清致多幽居足圖寫不上
青雲梯笑傲王侯者自愧墮塵網身輕薄名惹再拜問
東崖肯許作鄰也東崖笑不應令我如喑啞近聞賦歸
田便欲徃結雞豚社東崖起屋淇水濱我亦結茅漢堤
下門前柳拂頭籬邊菊盈把香秫故園種新魚小船打
訪道講參同尋僧問蘭若有詩次清韻有酒傾老瓦畱
客出笑談課兒誦風雅太行煙翠入登覽終日風神兩
瀟洒又恐棄我還城郭白雪陽春和彌寡想見亭下此
君為我苦畱之桑榆意氣同傾瀉庶幾古人心相得真
匪假
　　　元方見和復次韻以寄之
唐方干宋魏野詩名遺在鑑湖甘棠上髙隱流芳合中
捨東崖處士居淇東詩成好事爭傳寫英風卓行無古
今舉頭仰羨皆作者鍊句風月嘲西隱煙霞惹白頭始
賦歸來辭不知是也還非也是非幾欲問青山鼓掌大
笑成癡啞願結漁樵侶更入耆英社茅屋底衡門下秋
郊看禾穗春畦供菜把栽松放雲宿種竹聽雨打十首
新詩和少陵數曲瑤琴知賀若香牋筆掃鳳樓錦古硯
墨磨銅雀瓦忘形懶冠佩陶情詠騷雅杖藜散歩瓠子
堤風露從教來沐洒斟花酌柳㑹東崖俗駕逺逥逋客
寡後日尋盟醫俗亭下去翠琅玕動清風瀉對話聞秋
聲此樂誰能假
　　　題滑州吏目張文質所藏鮑節判見贈吳興唐
　　　子華畫雲山小景圖
君不見夏圭昔寫漁村春霧時江山半入無聲詩又不
見馬麟昔作關山秋色圖千里風煙來座隅夏圭馬麟
去已逺一入九原呼不返只今畫者亂如麻吳興近數
唐子華子華非夏亦非馬得意雲山自揮洒一幅生綃
不滿尺平逺髙深生筆下恍如坐我武夷山主人見客
開柴關幽蹊曲徑歸路迷白雲引出青松間又如坐我
瀟湘側漁子艤舟來迓客水邊籬落自成村佇望九疑
江樹隔隔岸人家茅蓋亭過橋二老指山青飛泉落層
石古木挂寒藤晴窗忽看不似畫霏丹凝翠疑天生相
對融心神頓覺塵夢醒疎懶胷中有丘壑得此珍藏作
清樂平生寓意不畱意一朝笑贈芙蓉幕芙蓉幙底風
流賓髙堂挂壁無紅塵公餘把酒自怡悅便是雲山圖
上人
　　　太行險一首送李尚友秦士能二秀才還陵川
　　　縣學兼寄教諭馬(闕/)　訓導路世安劉九成三
　　　契舊
太行之勢髙倚天而險拔地鴻濛磅礴不可以涯際兮
中原萬古之名山山中之路不知何年始開闢羊腸縈
紆孰得以形狀􁀙巇可畏驚塵寰下瞰澗壑微茫之天
井上擁峯巒縹緲之雲鬟商來賈徃迤邐而不絶梯危
磴絶勞躋攀嗟予乘蹇十歩五歩一下時見草腥而木
惡土老而石頑搴衣扶杖以登頓逺望俯視黄河之在
目微如潦水澄一灣山家誅茅斬木作旅館小如蝸舎
蔽風雨衣食之資何其難一尺樹根不出土鑿臼舂米
於道左兮行人為歎生涯慳流民負戴襁褓者吾亦憫
其婦寡而夫鰥青林仰不見白日中無人兮不可以久
畱三日之路萬曲而千彎惟有珍禽奇鳥得所樂惺忪
巧語和綿蠻石城之畔幾蹭蹬石苔樹蘚蒼斕斑黄崖
之巔雨中過行不可行立不可立兮使人睥睨凋朱顔
欲下未下更回首不數馬陵之道居庸關卓卓仙李英
華秦仲裔梁棟之梓非茅菅徃返相送五百里我獨東
去君西還翩翩文采不忍别雙鵠飛入青雲間傳道授
業有師在願加雪窗螢几之功兮寸隂莫使成虚閒後
日南宫戰藝想得雋玉笋並列楓宸班送君有詩無好
句蕪詞正望重加刪
　　　東崖行一首為處士霍元方作
東崖之秀幾何年兮草木幾蕃殖雄踞太行之麓黎陽
野適有幽人處其下自將埋光鏟采兮半世行藏知用
舎遠挹大伾之山兮岫雲巖靄入㝠搜近臨淇水之渡
兮岸花汀草供模寫幽人崖下起茅亭種竹盡似篔簹
者窗戸晴來燕子飛簾櫳春去楊花惹規模别是安樂
窩短歌長嘯栖遲也賓朋滿座盡風流叱去侯癡與蕭
啞良時杖屨入秋郊豐年鼔笛隨春社間有賞音人逕
造亭竹下拄笏山共看開樽酒同把我亦嘗記騎馬來
㡬囬半醉柴門打望中見勝槩靜裏得蘭若崕畔白雲
生鶴氅屋頭紅葉封鴛瓦珍重半生交不是一日雅愧
非王粲勞君倒屣迎風吹竹露塵容洒如今重和東崖
詩氣乏淩雲吐霓兮君應一笑珉多而玉寡安得鷺鷥
之杓鸚鵡杯紅醅緑蟻醫俗亭中瀉詩成却怪我效顰
傾國之顔豈容粉黛假
　　　再用前韻寄東崖霍元方
九皋鳴鶴聲聞野翠弓有矢不虚捨先生抱負兩相似
莫笑狂歌為君寫昔年醫俗遶亭多種竹十載干戈少
存者故基神䕶尚遺竹兔葵燕麥相縈惹先生今日重
構亭移花養竹歸來也俊遊清賞盡佳辰何有天聾并
地啞鷗鷺羣農桑社淇水渡上東崖下堦前笋籜添數
竿闌外栁絲生一把鳳牋粉褪筆鋒粘燕巢泥落琴絃
打醒夢茶香煮石乳養生湯好傾般若雪三尺霜萬瓦
先生此時都不知劇飲豪吟集文雅胷臆不拘拘情思
常灑灑愧我結金蘭膺門得者寡鳳雛昨日送佳什詞
源倒峽瓊瑰瀉君不聞戴昌竊聽潘京談惟才不可假
　
　
　
　
　西隱集巻四
欽定四庫全書
　西隱集巻五
　　　　　　　　　　　　明　宋訥　撰
　　記
　　　愛日軒記
臨海隱居純齋先生嗣子陳君如奎弱冠盡傳家學洪
武辛亥上有㫖擇郡縣學俊秀通經者入胄館君為首
冠凡二年復有旨試胄子通六藝者分教天下君適分
教於滑乃扁所寓軒曰愛日取揚子孝子愛日語也君
觴訥於軒下而言曰予幼服父母教誨言恒懼事生之
禮弗盡不足之心自違膝下師鉅儒友英才講習討論
未聞者聞雖有悅乎内樂乎外者愛日之心則懸懸弗
安兹來違親益久去鄉益逺思欲一問起居其可得乎
回視夫前日恒恐弗克盡事生之禮者大有間矣夫日
之晨晨省予當盡禮也日之昏昏定予當盡禮也今皆不
能盡懼來日之有限定省不可得而久也姑乃以愛日
之誠寓諸軒焉願先生賜記以教之嗟夫孝矣哉如奎
愛親切也觀名軒之義則其於所以愛親之道可謂知
其要矣自今以徃必將因夫所知之要而盡其力則夫
所謂孝者其必沛然有以不能自已於心矣又尚奚以
訥言為哉顧其求文之勤又不可以終無言也始告之
曰人子愛親之心無窮而盡無窮之心者有遂有不遂
焉遂不遂者天也盡不盡者人也君妙齡秀發奉天子
命以為學將天子命以為師豈惟榮於身雖親亦有榮
矣况學以致夫脩齊治平師以致夫傳道解惑是二者
豈非為治之至願天下之至樂哉斯時也雖欲盡愛親
之心有不可得而遂焉者豈非天乎常人於親一有不
能致力委之於天而怠其心者多矣君不以在天者自
怠而以在人者自勉必欲有以盡夫愛親無窮之心而
不忘焉兹孝之所以為切也矧天人一理人與天去相
逺者形去相近者心愛日之心一語默不忘人不能知
而天知之一動靜不替人不能祐而天祐之天豈使君
有終不得遂其心者乎異日道傳河朔諸生濟濟咸稱
孝行朝廷聞而召用之以濟斯民以報國家然後錦衣
歸里侍彩髙堂雙親怡怡以享三牲五鼎之養孝名伸
於一日者必將伸於永久也故不揆而詳記之俾後日
秉直筆傳孝友者有所徴云
　　　德泉亭記
自昔王者為民立五祀井居一焉井之德惟能養也而
生也賴之故文王作易於井卦九五曰井冽寒泉食井
以泉言其權輿於萬世乎且泉之在井或有苦甘非井
不善水之本殊耳甘者固有功於養民苦者亦有利於
灌溉祀典則未始分也惟民非水不生喜甘惡苦常情
孰能變哉大名為郡在禹貢冀兖二州之域地皆平下
郡城之内卑濕剛鹵凡井多苦少甘金源之後城罹河
水之患屢矣矧河朔久厄干戈居民逃散故老皆無在
者井之甘苦堙於瓦礫埋於蒿萊多矣皇明受天命一
海宇選賢治郡斯民來集郡井悉苦稚耋病逺汲之勞
欲訪甘泉何道可得洪武丙辰冬北平分憲經歴王君
思永以府治未克完譙樓未克壯勉諭成之君時出以
察民役一日斬蒿而平地拓發石而舊井出乃臨井而
再觀命左右汲而嘗之寒甘可食爰召工人浚下而甃
上功告成人民來汲歡聲騰溢謂免逺汲之苦遂構亭
於上扁曰德泉蓋取龍井記此泉德至之語父老咸曰
近則人辭乎勞甘則人樂乎養宜請文刻石以記感召
耆民某走滑求予為記伏惟聖神御極萬物咸覩川效
珍岳脩貢奇祥異禎洋溢乎天下斯勞也晦於前者久
顯於今者速有俟德之道焉昔耿恭為疎勒匈奴絶水
恭曰聞李廣利拔刀刺山飛泉湧出今漢德神明豈有
窮哉乃整衣拜井湧泉輒應君髙持憲節宣揚帝德以
糾繩郡邑除荒穢得甘泉豈偶然哉然則是泉之德施
澤于民也無窮受祀於民也宜亦不匱矣
　　　觀德亭記
府學東以射築圃師帥諸弟子習之其圃廣狹逺近與
夫抗侯發矢之地靡不合制惟構亭以為觀射之所頗
卑隘與圃未稱洪武丙辰冬分憲經歴王君思永禮諭
有司改作取射義觀德為扁竊嘗即射而考焉周禮大
司徒教萬民而賓興者有六藝以射繼禮樂又古禮男
子始生秉桑弧蓬矢以示四方之志則射豈學者可一
日廢哉故車攻美舎矢如破吉日歌殪此大兕行葦言
以祈爾爵是古人於射習而有常如此自後世六藝教
廢學者不知射為治心脩身之道舎而不習則序賓以
賢序賓以不侮者不可得而見矣聖天子既家六合詔
天下郡縣立學官置訓導設弟子員以六藝為教命部
使考覈之蓋復唐虞三代之制今職風紀任郡牧者扁
亭觀德以示夫習射之士欲其志正體直端一審固必
求於中正中正德之根柢也先王制禮作樂以埀教化
要在納人心於中正而已若心不克正惰慢焉放肆焉
其容體必不能比於禮其節奏必不能比於樂其中必
不能多而雋故在戰兢自持内存中正其心也確然不動
其容也儼然不改未中則反己既中則不驕其視茍中
無媿者有間矣則射豈非觀德之道與書曰侯以明之
此之謂也雖然射必習也射而不習可以求中乎習而
熟之德正於己功報於國利威於天下庶不負國家以
射教人之盛意也嗚呼上而朝廷禮制下而學校教養
與夫司憲之揚勵郡牧之效職是皆宜書因屬筆於訥
也記而不復辭
　　　清樾堂記
凡木乏竒芬艷質未足為人之觀賞者必遇君子而後有
所取焉非若道邊樗櫟大本擁腫而不中繩墨小枝巻
曲而不中規矩不材而無所可用見棄於世宜矣君子所
取其必足乎觀賞世與俗不知也世俗所知者多奇芬
艷質以為取爾原城判簿汪侯文彬世以儒名於歙境
有紫陽山以資勝踐城有嵗寒亭以拓清覽倜儻好士
事母以孝聞家庭有二樹右銀杏左楓大皆合抱蓋先
世沃土膏澤灌溉根柢深而枝葉暢矣歙城固多夀木
未有與侯庭二樹比者以其蔭之所庇廣也侯築一堂
以為事親之所且叢書於間味經以逺甘腴摛文以去
綺繡扁其堂曰清樾葢取黄庭堅東西開軒䕃清樾句
也洪武己未春二月侯請訥記其堂訥問侯曰斯堂之
築將以進脩乎將以宴集乎曰進脩哉訥曰進脩則斯
堂之築為不虚矣夫進脩非一途也若夫溫凊定省之
餘晴雲上覆翠蓋重重靈風四起聲掩竽籟慈親板輿
綵衣親導下髙堂入清隂夀觴一舉親顔悅怡於斯時
也可謂子職少盡則孝之德進孝之業脩矣或焚香燕坐
或煮茗解酲暫掩詩書琴瑟從容於軒楹之閒徘徊于
交隂之下見夫髙枝直幹可栖鸞鵠新梢嫩葉不藏燕
雀則思所以拔奸去邪貴德尊賢非進脩與見夫深根
盤踞勁節端正風雨震淩冰霜陵轢堂堂乎有不可䙝
之威凜凜乎有不敢犯之色則思所以陳利害於要途
表曲直於天下雖萬折必東非進脩與又見夫檀欒膠
轕蒼翠磅礴炎氣砭人之骨清隂澡人之慮則思所以
得廣厦萬間大庇斯民有安然無震風淩雨之患非進
脩與嗚呼使侯庭花木竒芬艷質掩映粧綴而無此二
樹堂之名又何有於清樾侯之心又何寓於堂之名哉
此侯之扁堂所以有異於世俗也讀記者勿泥於樾止
為樹隂而已
　　　思誠齋記
洪範五事以敬言所以誠身也故始貌而終思思曰睿
睿作聖思之義逺矣哉江君清源由國子生選主清豐
簿嘗讀進學解愛行成於思句乃扁其燕居齋曰思誠
洪武戊午夏四月移書請余記予惟君昔在胄館所師
者一時碩儒所友者一時髦士進學之際師傳友輔其
於思之之功既有以成其行矣今學成而仕猶以思誠
自勉可謂好學篤行之君子與是宜有記也夫天地奠
位人以眇然一身配天地為三才者此心而已心之官
則思思則得之不思則不得也士生天地間以之脩已
視聽言動不可不思焉以之治人賞罸取與不可不思
焉視聽之際若能思也則視其所當視聽其所當聽矣
言動之間若能思也則不當言者默也不當動者止也
則吾脩己之行何患其不成乎至於一賞罰也吾再思
之則賞不至於僭罰不至於濫矣一取與也吾再思之
取不傷於亷與不傷於惠則吾治人之行何患其不成
乎至臨大節造次顛沛思而不變則大節成矣百行萬
事莫不致思則百行皆得萬事不失矣蓋其思又必有
所以為主者豈外乎誠而己思而不誠則惑以是若非
以私若公視去以為就觀危以為安者行未成而毁先
至矣何哉不誠無物况於行乎吁五事誠身思居一焉
思亦進學君子之不可暫廢也君既知之必不至於妄
行焉願其必以此而自勉者其立志又非淺識者所能
窺其涯涘哉予衰老行不能思者多矣因君請文述其
所嘗聞者以告抑亦自警云爾
　　　容膝軒記
君子所以大過人者獨立不懼遯世無悶爾昔陳登自
卧大牀卧客小牀使登卧牀儘髙天壤間其自得幾何
亦不過息偃在牀而已陳蕃謂丈夫當掃天下安事一
室蕃言一出薛勤大奇之使其言見聞於世亦不過一
室未掃而已二子言行豈為過人君子過人之道不若
是屑屑也論者謂登為湖海士謂蕃罹黨錮禍其視獨
立遯世之君子有間矣臨海䒶遂陳先生質美氣純讀
諸子百家書尤嗜經史喜吟􁀙多作漢魏語文亦渾厚
芳潤不尚奢俠不出過分言嘗仕元受主仙居縣簿浙
東兵起輒歸隠築軒湧泉西山下大江涵潤横其前峴
山環抱踞其後雲林煙浦蒼翠回合軒小而景勝絶意
乎寵榮之事矣乃扁曰容膝取陶靖節歸去來辭語時
謂人曰吾軒處已有餘接物不足不足者軒外事有餘
者軒中之樂也吾聞先生語歎賞擊節焉夫漁釣於一
壑萬物不奸其志栖遲於一丘天下不易其樂卓然一
軒守分樂道詩書開巻圖史在列膝既容矣何外慕焉
宜抱膝歌宜促膝飲宜搖滕吟又宜横膝撫琴危滕生
貞松勁竹拱手方席擁膝眠林猿野鶴入乎清夢一道
潛身萬事縮首又何有屈膝他人事乎每讀書教子之
暇著深衣冠履焚香煮茶逍遙自得苐見前江後山朝
輝暮彩施送滕下江聲洗心山色滌目視一丘一壑不
知其為幽逺視華堂廣厦不知其為髙大視元龍則卧
牀不髙視仲舉則一室自掃君子所處何計廣狹胷中
自有乾坤塊視三山杯觀五湖者不論推此心其不懼
無悶為何如論者未可與箕踞軒以伯仲也嗣子邦達
學聞過庭詩書洪武癸丑詔選俊秀入胄館乙夘詔試
問學以分教天下滑邦達分教之縣也既予職乃請記
容膝軒且言先生切慕淵明者歌其辭讀其傳潛玩其
詩將以終老焉予起謂邦達曰先生是軒於志則得矣
於道則未行也淵明當晉末宋初南北分列宋臣衮衮
在朝廷者又孰識淵明者哉宜卒為處士於東籬也今
先生際聖朝混一之日正延用老成以輔致治時異淵
明之所處矣韓子云得其道不敢獨善其身必以兼濟
天下歐陽子云進不知富貴之為樂退不忘天下以為
心吾恐束帛安車來賁丘園先生之滕軒豈能久容乎
一旦翻然而起推遯世無悶之心行憂世有用之學道
全中庸澤被生民容膝之樂更有樂於此乎邦達持記
而歸以置軒壁先生萬一觀焉亦笑訥言為不妄也
　　　望雲圖記
昔狄仁傑登太行反顧見白雲孤飛曰吾親舎其下後
世孝子不忘其親而思之者即仁傑之言而求其心或
名其室或繪於圖蓋將寄思親之心而形於歌詠也予
嘗即雲而觀以雲紀官見於左傳以雲辨色見於周禮
保章氏以雲思親則乃仁傑語也仁傑之心思親不忘
也偶見白雲而思親之誠發於言亦必於見雲而後思
親也蓋親在心雲在目目之所見而思從之若仁傑此
心百世之下其孝子之心哉禹城楊希說氏以濟南府
學生舉擢北平憲即其為人也操政從容襟期曠逺持
風紀而不矜不阿洪武庚申春陪憲節按臨於滑訥既
識風采爰来告曰起長山人其禹城寄居焉幼失恃大父
教養之今也不得終養思親之心言莫形容於是本仁
傑見雲之言以思親之心繪為望雲圖以寄夫無涯之
思願賜記珍藏而為訓焉訥惟孝子行役不忘其親每
登山以望親之所在若魏詩陟岵以瞻望其父陟屺以
瞻望其母夫當陟岵陟屺之時親果可見而不可見乎
親雖不可見望親之心則不可已也以不可已之心而
登山望之目雖無親心則有親心中之親未嘗不在於
目也夫以白雲孤飛而發思親之語見白雲非親雲之
下有親舎焉親不可見雲可見見雲而望即望親也目
有雲心有親以心中之親感目中之雲於斯時也雲之
形容與親之形容若不異焉何則親在心即親在目也
此希說望雲之圖即見親之圖矣圖中之雲又何異於
太行之雲哉仁傑之見希說之望人雖有古今心則無
古今也詩曰永言孝思孝思維則觀希說則仁傑見雲
之思而爲望雲之圖又焉知後之孝子不則希說之圖
而更為圖哉
　　　思終堂記
遂城王可大氏從事於北平憲使洪武庚申春贊畫風
紀來臨於滑音容美而和風骨清以肅蓋優游於法律
執持於節義者也一日㑹訥於分司公退之室可大起
而請曰泰不天甫冠父母相繼而亡適元季戊戌之亂
既葬有叔士賢復相失於兵革逺求近訪乙已始與叔
㑹以不能盡孝之軀常懼隕越昊天罔極曽未有報每
於所居之堂蚤莫瞻省時節祀饗以勉盡其力願先生
賜名與記以警其懈而不逮則思親之心小有慰焉訥
知可大孝心之純篤也故不拂其請乃取聖經立身行
道揚名於後世以顯父母孝之終也之義名其堂曰思
終從而為之記曰人子於親始其孝者為難終其孝者
為尤難也終其孝果何在乎不出於守身而己身者親
之遺體也不敢以遺體行殆則身欲其立也道欲其行
也名欲其揚逺也一話言或失之不莊一動作或失之
非禮與夫交友不信蒞官不敬事君不忠皆謂之非孝
何則有歉乎身有辱乎親矣又能顯其親哉可大方强
仕之年膺風紀之任清慎持己剛介持法他日功名彰
大河朔爭望其風采以思終之心為顯親之效人子之
終事謂可無愧矣故予於記反覆以人子之終事而勉
之亦君子愛人之一道也嗚呼哀哀父母生我勞悴罔
極之痛孰無此心焉惟篤於孝愛之誠者然後能盡思
也思而不忘庶幾終之之事為難矣
　　　滑縣重脩廟學記
斯道之在天下者不為治而存亂而亡也惟其行于世
故必托諸人昔聖王之作民君師設官分職立政立教
以長以治蓋欲明斯道於天下托於人而行於世焉其
為教也因人性固有者以導之使不忘乎其初率性之道
可得而言也又慮其間有由而不知爰設學校擇民之
秀俊以教之雖開以六藝亦莫不因其固有之善而發
明之未始有務於外也則人倫明王道行此先王教化
之澤所以為盛後之王天下者自京師而郡縣鄉閭必
托於宣聖者蓋祖述憲章之功為大廟學之脩萬世不
可廢也聖天子簡在帝心肇造區夏推天地父母斯民
之心崇儒興學以順民之恒性自國學達於郡邑鄉校
其為教悉本古者小學大學之法故天下翕然而向風
滑以州改縣在河朔實惟文明之地厄於元季兵燹學
廢廟存皇明洪武戊申職州治者率爾一新而規模卑
狹淺陋荒穢不除過者為之興歎甲寅秋金華諸侯仲
仁來知縣事旣舉其職謁拜廟下慨念學校廢弛思有
以脩之乙夘春始構肄業之齋撤舊為新右曰存仁左
曰立禮而學有可觀者焉丙辰秋建東西廡於廟兩序
列繪諸賢且造神主以祀又念授業之堂弗稱不足以
聳人之瞻視乃謀改作己未春捐俸勸義裒材集工擴
其址而大之梁棟傍引丹碧輝映宏壯深邃始與廟稱
判簿崔君景文亦嘗有心協贊之前後制作凡二十有
八楹繚以宫牆儼如也是歲四月之朔學訓導于彬里
學師師善遣諸生持狀走予里且致彬之言曰侯施惠
於滑者甚厚邑大夫士庶咸願賜文以記侯之功使滑
之為士者知名教之所在禮義之當尊脩其孝弟忠信
其細民如風行草偃胥勸尊君親上不其偉與訥聞其
語有關風化欲辭而不敢辭者有二焉皇上興學之制
既刻諸石其所以嘉惠後學勸勵長養以風天下者既
如此之重賢侯治滑之政又能重脩廟學振起儒風不
負朝廷掄選之實而克盡承宣之責者復如此之備是
宜有記勸懲將來嗚呼建學立師非但發明前聖之道
實所以作養當代之材為師為弟子者使學問見之於
踐履文章施之於政事則聖賢明體適用之學於是乎
在而文風丕變人材輩出起而輔一代雍熙之治亦豈
外是而他求此又訥有望於滑之士也
　　　濬縣重脩廟學記
濬有山曰大伾考夏書可見矣大伾少西又有山曰浮
丘山州治及縣在焉髙明宏敞聳人觀瞻非特登覽之
勝河朔民廬官舎一燼於兵慨歎者敗甓殘瓦而已皇
明膺天命撫萬方首選輯寜郡縣官時濬為州倅州官
者徙州治於浮丘山之北麓惟學在山隅殿廡敗壞幾
毁神位學尤堙没去州治既逺每行朔望禮徃返憚陟
降孰克謀遷而建之州既改縣之三年為洪武癸丑朝
廷起賢俊任牧守項侯如英授知濬縣事侯愷悌愛人
踰年政脩事治乃謂主簿錢通典史陳復曰聖天子始
定區夏即詔郡縣重脩廟學立教官設訓導定弟子員
六藝外復有武學律法期得治平材以安海宇此天朝
大備之制孰敢曠典禮墜教基乎簿應曰善明日告遷
於夫子廟廷遂詣縣治東相亢爽之墟築基焉乃積良
材乃運堅甓乃集衆工一勸而民力畢赴乙夘正月經
始之殿有像廡有神表以靈星之門授業有堂肄業有
齋各得其度前廟後學以楹計者凡二十有五繚垣是
周其落成則三月也又開圃於學之右以習射焉昔孔
子射於矍相圃觀者如堵蓋所從來逺矣丙辰六月教
諭韓鶚訓導姜彬前國子釋褐田宗道耆儒劉主一合
衆而謀曰廟以尊先聖先賢治化之原皆本於學侯祗
慎所職遷舊益新輪焉奐焉一代興學之典昭晰矣盍
謀鐫石永示厥美請記宜誰歸僉云請記于訥乃遣儒
士霍箎等持狀且致諸君子之辭曰願有以叙其事而
示於後俾一邑増耀焉訥嘉侯從政之果校官士請文
之篤故不辭乃按狀而書於石嗚呼自中原喪亂二十
餘年王綱墮政教失禮樂養德之具一切盡廢維持此
心者惟有六經孔孟氏之書耳皇上掃清區宇斂五福
錫庶民天下生靈始脫鋒鏑之厄不有學校則六經孔
孟氏之書雖存而知者寡矣又何以為世道維持計哉
侯欽體明詔故學校立教養備士子有依歸其望道未
見者必務即書以窮其理主敬以立其本格物以致其
知反躬以踐其實又嘗再考諸書推之日用有所禆助
勿視為空言然後人心以正天理以明充而為德行發
而為事業不難矣師以此立教弟子以此進學則濬之
髦士孝父忠君咸列達材成德之地異日登青雲輔王
化始知侯宣上恩德以教惠於下者報國家有道崇斯
文有功也侯字英輔家世仙居縣云
　　　勑建祠山廣惠祠記
聖天子受命建邦立極作則仁育黎庶祗若神明百度
時舉庶績用凝乃洪武二十一年夏爰命冬官考視祠
制胥宇於都城以欽天山嶷在西隅神秀磅礴髙明爽
塏天設地藏疑若有同𤣥應既孚淵衷默契於是命合
京都在祭法宜祀之廟凡十環建於兹山之陽以祀之
示崇敬也始事之日冬官董制經畫樹表列位取土木
金石之材訓匠飭工屬役課程明年己巳夏五月尚書
臣秦逵奏功成奉㫖詣太學俾臣訥撰碑文以進祠山
其一也臣訥承詔祗慄退而脩辭曰謹按祠山神載記
所紀為龍陽人姓張名渤發迹於吳興宅靈於廣德西
漢以來蓋已有之或謂即張湯之子安世而顔真卿所
記則在於新室建武之間以時考之不無牴牾至於錫
封加號則始於唐之天寶益於宋之咸淳旱澇疵癘禱
之必應神之靈昭昭也民懷信慕歲時走牲犧告䖍祠
下逺近雲合奉祠者不能盡畜悉以資畊夫歲輸絹以
奉祝香南唐以入于官至宋景德間守臣崔憲請量絹
以理祠宇事聞真宗謂祠山既登祀典葺刓補敝宜在
有司遂為恒制嗟夫神之宣威流惠廟食廣德殆非一
世而前古哲王所以統幽明洽人神者固有在也伏惟
皇上德被覆載斂福錫民懷柔之禮靡有弗至神之在
兩間乗風雲憑隂陽盪摩變化出有入無何所不之惠
施之博豈専於一方一邑而不能咸哉都邑有祠以宅厥
靈以祐兆民俾年榖順成疵癘不作隂功所至鴻化以
熈不其盛與臣訥謹拜手稽首而獻銘曰奕奕皇畿四
方之極地大物衆仁涵義植羣生咸育百神率職峩峩
靈山奠於中域是名欽天惟帝之錫扶輿所鍾神秀攸
積載經載營作廟孔碩欂櫨楹桷埏埴瓴甓材良工備
民用弗亟其墉完完其庭殖殖風馬雲車或降或陟流
行變化其妙莫測有黍有稷享祀不忒於昭明神以贊
丕績薦侑有辭勒之貞石欽此大惠其施無斁
　　　清豐縣重脩廟學記
清豐故有廟學元季毁於兵皇明有天下繼天出治嘉
靖四海以迪彛教詔崇復郡縣學學官有禄弟子員亦給
廩以養乃復古六藝學兼武律立考試法中式入胄館用
隨材器大小靡遺三代以下所未有也惜乎一時初制守
令間有哲愚故興學有備有不備有盛有不盛焉洪武甲
寅朝廷起賢俊之知治化者選牧郡邑錢唐金侯雍以
學行方鳴於浙右既起授清豐令蒞政初謁廟勵學歎
其廢而不理不足為太平盛觀故謂學官曰建學立廟
朝廷大典非一邑以求私美行圖作新其責在我翌日
捐己俸以倡率之而知義者咸勸趨焉度材集工弗急
弗緩一殿穹然兩廡翼然手題神主以安厥位下至靈星
之門咸具有堂曰彛訓有齋左成徳右育材繚以宫墻
數仞丁巳夏國子江源清來主縣簿尤著贊佐之能及
落成民不知勞輪焉奐焉過者起敬邑大夫士族共載
謀欲紀歲月於石以彰聖天子大崇文教之典學之訓
導李賓以禮遣諸生魏澤持狀來請記賓父子相繼登
科詩禮家也庸言不妄矧侯之善績著聞耶訥嘉而信
之書其事也弗譲乃為言曰天下之邑長能知修學者鮮
矣况能知所以興起乎能知興起學校者鮮矣况能知
師之所以教弟子之所以學乎是故學校盛教化洽風
俗淳人材美縣皆繫於令焉侯學既修矣所以興起者
嘗凛然惟恐有不及矣至其所以教所以學者又能知
奬抜夫為師者使之傳是理教而不倦勉勵夫為弟子
者使之明是理守而不失則教易明學易成其有禆於
治化也不止一二而已若侯興學其可謂備而盛者與
嗚呼天地間品物散殊莫不各有本然之理而其理之
大者則仁義禮智之性五常之倫是也周流洋溢無所
虧間豈有不足於為學者而有餘於為教者哉蓋不過
教則發明其理之本然學則推究其理之固有皆未始
有所務於外也一理既明求人之理不異於己叅物之
理不異於人養之深積之厚由是形諸身見諸事者莫
非此理流行貫徹心不待操而存義不待索而精矣夫
如是庶不負建學之功而為政為教之美庶兩全焉後
日學校盛教化洽風俗淳人材美庶兹邑之士入謁廟
學頌國家之太平詠金侯之遺愛則其美之至為何如
耶訥識賓舊矣間嘗一識侯矣聽其論議良有補於政
教每竊慕焉宜其三載考績朝廷旌能復其職以終九
載後之功業詎可量乎今獲假文字託姓名於不朽是
所願也故詳其實而書之使繼侯而來者尚克作興於
永久
　　　賜進士題名記
洪武戊辰春三月一日皇上親䇿多士臨軒命題問以
祀禮綸言炳煥雲漢昭回濟濟在列者悉精白一心對
揚聖制翌日戸部右侍郎臣沈士榮翰林學士臣劉三
吾等奉巻進讀上陳睿覽斷自宸衷以定其選賜進士
及第任亨泰等九十七人既錫恩榮宴以寵異之又諭
禮部尚書臣李原名令冬官礱石題名祭酒宋訥譔記
臣祗承明命不敢以疏譾辭謹拜手稽首而言曰成周
之制三年大比鄉太夫考士之德行道藝興其賢者能
者於司徒司徒升之學又升之司馬曰進士辨論其官
材論定而官之故得人之效於周為盛我國家平定海
宇致治以文學校之教遍於天下酌古定制每歲選士
之秀者升諸太學又合鄉校之士程其文藝於春官進
之大廷列試諸司然後任之以官盛制猶周也士之膏
沐清化獲預兹選者可謂榮矣登名貞石能以忠義自
勵則上不負朝廷作人之盛意下不負平日所學庶幾
流譽於無窮使來者覩兹石指其名氏曰忠於國者曰
惠於民者曰亷介其身者曰建大義樹崇勲者幸也其
有否者則斥之曰奸也回遹也墨以敗者也為進士者
可不慎哉是知聖天子涵濡之深煦育之厚期待之至養
賢勸士之道度越百王蓋將得真儒𢎞文治而基太平
於億萬年也然則題名有刻所以埀永久而丕昭盛典
曷可無辭臣謹為記
　　　勅建北極𤣥天真武祠記
隂陽之道變化不窮周流無方不可得而測者其神矣
乎日月之著明雷霆之鼓舞雨露霜雪之生長肅殺無
非二氣之流行其不可測之妙未易言者故曰陰陽不
測之謂神神之為德其盛矣哉北極𤣥大真武先天始
氣𤣥黄植象見於道家之說然於位在北於卦為坎坎
水也北方之卦也故為𤣥武而陰陽二氣之所運則有
以神變化於無窮矣翼軫之墟有山傑然神秀磅礴紫
霄上摩誓言居之葆養太和神劒既授羣魔攝伏乃受
帝勅建皁纛𤣥旗還鎮於坎宫駕風鞭霆麾斥六合威
靈烜熻功加宇内澤及生民豈所謂流行變化而不可
測者哉洪武戊辰都城舊廟灾冬官奉旨改造於欽山
之陽地位亢爽庭宇穆清繚以周垣松竹茂翳神宅既
安都人以悅明年己巳五月告厥成功皇帝嘉賚命臣
訥為文以記于石臣竊惟明則有禮樂幽則有鬼神鬼
神無常享享於克誠而已皇上受命於天奄有萬邦建
都立極以撫兆民政化通而致理神道感而翊恭百制
具舉萬靈景從迺建鴻謨爰作新廟俾有憑託以丕昭
明靈佑於我有衆神無徃而不之來格來寜其在兹乎
微臣稽首願頌帝力以昭神貺辭曰赫赫皇明應期啟
運功邁禹湯德紹堯舜混一寰宇神助天順河嶽炳靈
化洽威震禮樂明備享祀恭慎武當福地紫霄鬱峻虛
危上應𤣥武下鎮神德丕昭惠澤旁潤京邑有祠奔走
遹駿闤闠䙝隘弗寜以燼峩峩新宫其髙數仭枕山面
陽外豁中蘊貌像有嚴靈風斯振載祈載禳式屏灾疢
幽明感通斯理則信肸蠁無遺降福弗靳於萬斯年永
錫祚𦙍
　　　勅建元衞國忠肅公祠記
應天撫運時之大也徇國忠身義之正也故聖君之興
必受命而順時忠臣守節有舎生而取義其道蓋並行
而不相悖也元政不綱天命有德聖天子興師以義得
天下以仁故尤重死節之士方大兵之克金陵也元江
南行臺御史大夫福夀實死之天下既定立廟京都顯
忠揚善蓋古帝王之用心也廟始建於城南土門岡廛
喧閧弗稱神宅洪武二十一年秋命工曹改作於欽天
山陽越明年夏告厥成功尚書臣秦逵傳制俾臣訥文
其事以刻於石臣謹按福夀唐古人自幼知讀書慷慨
有大志既冠入備環衞兩京巡幸多著勞績始授長寜
寺少卿轉工部侍郎累官至同知樞密院事歲辛夘兵
起潁川事聞時順帝在上都當國者議欲請命然後調
兵公謂緩則失機即隨宜處置以聞尋遷伊克扎爾固
齊改淮南行省平章政事比至濠泗己失乃曰事備禦
而上游兵勢益熾於是築石頭斷江面且戰且守以固
人心歲乙未遷江南行臺御史大夫時髙郵廬和相繼
失守公獨保孤城日益危急惟藉湖廣行省平章阿勒
呼木一軍為應丙申始入援兵失節制反剽掠沿江居民
既入城復以乏糧見督公曰臺臣持風紀爾事轉輸給
糧餉有司職也又慮衆不可忽乃出令民丁壯者為軍
富者輸粟以助兵食三月天兵壓境屢戰不利阿勒呼木
遁去至城南杏花村麾下軍變罹害城破之日公據胡
牀坐伏龜樓前指麾左右若有所為或勸之遁公曰我
臺憲重臣與城存亡頭可斷朝廷不可負勸者語不止
公射而斥去兵至竟死其地郡達嚕噶齊達納達實與
俱死焉皇上素聞公名賜棺衾俾葬以禮順帝在燕京
知其死事加贈金紫光祿大夫浙江行省左丞相上柱
國追封衞國公諡忠肅臣聞效忠者臣子之當為旌忠
者帝王之盛德若福夀之捐軀則輕報國則重從容端
坐視死如歸可謂盡臣子之職矣聖天子褒嘉其忠俾
與前代名臣列廟而祀所以明綱常勸忠義其有關於
世教者豈不大哉是以宜有銘以記其實銘曰皇明開
基誕膺景命剗服羣雄六合丕應定鼎建業施仁發政
感化以昭萬邦嘉靖懷柔百神祀典斯定允毅衞公氣
剛以正世胄勲門才良節勁忠貞不渝本乎天性式秉
憲綱載持兵柄屹守孤城勢潰力罄天命有歸終於弗
競嘉忠賜祀惟天子聖旅楹閑閑廟享斯稱崇堂邃寢
丹碧交映栖神有像過者起敬春秋禮䖍牲粢豐盛英
風再揚明靈弗懵天子所褒奕世有慶
　　　勅建五顯靈順祠記
妙萬物而宰元化者莫大乎神神之為神一隂陽五行
之氣化化生生黙運於亭毒之表故其功用之大充塞
宇宙流行四時澤加於生民惠施於家國有不可得而
名言者祠而祀之所以神其神而報其成也惟五顯靈
順之神發祥婺源齊威並靈丕著一時土人為之立祠
雨暘疾癘隨禱而應逺近翕然罔不享慕考之傳記五
神降精特顯於唐稽其時世或謂在唐貞觀之初或謂
在光啓之際雖無定論然其害盈福謙彰信兆民者固
昭昭乎可憑也逮至於宋益顯厥靈累朝加封五神同
被曰顯聰曰顯明曰顯正曰顯直曰顯德以昭其德也
總而稱之故謂之五顯皇上龍興江左萬靈翊順建邦
啓土立太平之𢎞基爰稽祀典祗奉明神若曰京畿天
下之本神化之所宜也非崇髙亢爽無以宅靈暢威乃
勅工官相地於欽天山之陽在祭法宜食於都者咸得
列祠於兹以致崇報之禮五顯蓋居其一焉惟時戊辰
十月徴工度材審方面勢夷阻為平益卑為髙厥基既
固棟宇斯立堂陛門廡燦然具備丹堊青碧煥映林麓
市嚻弗入神居孔嚴明年己巳工奏竣事天衷允協詔
臣訥文於石以彰厥靈顧惟淺陋無以對揚明命謹拜
手稽首黽勉而言曰禮樂刑政聖人所以為教也風雨
霜露天地所以為教也聖人之教脩諸己達之天下而
本於日用之常故民無不從天地之教顯諸仁藏諸用
而妙於鬼神之間故民無不信欽如兹教罔不在民敺
祓灾疢收召禎祥易沴為和以豐百榖以阜兆民而丕
顯聖天子之鴻化罔不在神麗牲有碑用銘兹德以告
來世辭曰天覆地載二氣以凝五神環運大化斯成孰
妙其機伊神之靈沕沕穆穆曷求其形斂此休嘉以惠
我氓明明天子克敬克誠遹脩曠典作廟於京奕奕靈
山有覺其楹崇墉逥合邃宇穆清神其戾止肅肅在庭
春秋承祀黍稷伊馨以假以享維民之禎神用時若都
人以寜既庶方榖茀祿是膺埀貺千古貞石有銘
　　　巢雲松記
雲山氣也天下之山皆出雲焉山雲磅礴而松生長其
下沐沆􁭥之華薄日月之光野鶴上栖石泉下溉髙巖
重巒深培逺䕶視生於道途植於庭際而氣色不振者
蓋屈其戛雲之資撓其凌雲之勢也徂徠有松魯嘗取
為寢廟矣不可巢也泰山有松秦嘗封為大夫矣不可
巢也李謫仙之將巢者廬山之雲松焉婺源胡君公宜
以巢雲松來請記不知君所巢者紫陽山乎龍尾山乎
予嘗究夫巢矣洪水横流之際民巢於上者不得已而
居也惟堯時隱者以樹為巢若謂以擬巢父者訥則以
為非也彼以隱為髙徃而不返埋光鏟采於山木之間
而忘夫脩齊治平之事心之曠逸身之逍遙則得矣䝉
霜犯雪振風凌雨之患不暇論焉其奈君臣之義何君
之巢必不若是矣其構屋雲松不以室名而以巢名如
古人所謂書巢雲巢者乎方强仕之年入贊憲政發所
蘊行所學以澄清河朔後日白簡繡衣特立正色之地
俾奸邪屏跡賢良稱首無負執法之官柱明堂棟大厦
霖雨乎蒼生丈夫事也功成身退綸巾野服雲朋松友
招琴鶴侣詩僧呼白雲以倡和延青松以勸酌歌𢎞景
之怡悅追靖節之盤桓不知我巢雲松也雲松巢我也
斯樂也惟雲與松知之未易與俗人論也公宜倘取予
言老歸故山書記於巢時對雲松一誦想見變化於無
心而後彫於歲寒者亦以訥言為賞音也
　　　慎獨齋記
洪武丙辰秋四明王君思永以北平外臺經歴巡行過
滑燕居有齋曰慎獨介分教兩陳先生詣訥里請記予
惟慎獨二字曽子始發之子思再言之傳授之要也秦
漢以下道學失傳至程子又累言之亦皆發明為學之
要也慎獨豈易言哉予嘉思永擇之精信之篤又幸斯
文之有人也乃為言曰君子之學至乎道者存天理遏
人欲好善而惡惡爾用功之要則在於人所不知而已
所獨知之地獨知之地其動而未形之時乎蓋無欲者
所以全乎靜主靜者所以制乎動欲動未動之間善惡
之分天理人欲之判在焉紫陽朱子於大學慎獨則曰
審其幾於中庸慎獨則曰幾則已動甚哉㡬之所當慎
也慎而不誠慎何在焉蓋慎者學之途轍誠者學之歸
宿有志於道者可不孳孳務於誠乎河源出於崑崙東
望滄海不知其㡬萬里也崐崙一出滔滔不息卒至於
海者誠而已觀於此則慎獨之義益可見矣訥也弗克
自脩老懼離道之逺思永所請適感於心惟述所聞而
不敢加焉既為君記抑亦自誦云
　　　澄清堂記
昔范孟博以行義號稱入顧雖明哲未至其澄清天下
之志君子有取焉知原城縣事永陽張侯惟薫築堂於
所居登髙山上扁曰澄清堂有旗山髙蓋山鎮來峰環
列前又有溪水如帶圍之其山水轉清競秀之美皆呈
獻於一堂足以寄其趣而擴其志也洪武戊午春訥偶
寓大名侯以道訪以禮㑹踰好愛過於積歲一日起謂
予曰蘭父晚年學道自號澄心父亡乃與兄分澄心二
字築堂立扁示不忘親蘭也亦以見希孟博之志焉願
為我賜記歸刻石於堂庶子孫詳知先志以傳於永久
訥惟侯思親勵已卓乎可嘉故以警不逮不以記辭夫
天下澄清者惟水耳君子澄清天下者必如水而後謂
之澄清矣乎名堂取義殆不逺矣洪武初侯以鄉貢進
士第閩越士仰風采者久矣辛亥朝廷起之擢僉廣東
提刑按察司事舉綱持憲節宣布德澤覽觀風俗其勞
問循慰而繩糾愆繆者既盡心焉韶新梅連淩江潮陽
之地所至震畏其澄於南海之隅者為何如甲寅改知
原城縣其承宣撫字莫非澄清之政聞於河朔者又三
年惜乎侯有疾求退堅而朝廷未與也然侯之志豈易
量哉繡衣白簡之尊銅章墨綬之重皆未足為貴為榮
也惟德澤被生民勞績在王室而後侯之志為有成堂
之名為不負矣訥老矣不獲登侯堂再記侯之事業云
　　　飛雲軒記
松江孝子鳳朝陽以儒術為朝廷所知擢半刺兖州慈
闈母老不能逺奉行也寓愛親心於所居軒扁曰飛雲
取狄仁傑登太行反顧之語襲封衍聖公知孝子名軒
為思母之所大篆飛雲以美之既而朝廷考治績陞知
翼城縣事路經滑介局使李西齋徴余記西齋以儒名
浙右且慎許可知孝子軒記尚可辭乎昔人以雲紀官
以雲辨祲者有矣以雲思親則自狄仁傑始也夫以仁
傑一言為百世孝思之則者何哉蓋言出於心非妄誕
欺人以要思親之譽爾嘗聞仁傑為并州參軍同府鄭
崇質母老有病當使絶域仁傑曰君可貽親萬里憂乎
遂詣長史藺仁基請代行觀於斯則仁傑有老吾老以
及人之老之心其孝於親者心又何如耶宜乎見雲思親
之言百世之下為孝子者所當取法也今朝陽能以仁
傑之心為心又取仁傑之言以名軒則孝心純至有不
待予言而愛親無窮之心自表襮於天下矣雖然觸於
目者雲也感於心者親也目之所觸而思從之目乎桮
棬者則思其親之嘗銜目乎桑梓者則思其親之嘗息
目乎白雲者豈不思吾親舎於下乎使其雲雖觸於目
親不感於心開軒臨眺見白雲蒼狗不過歎息其變化
而已見觸石從龍不過觀其巻舒而已又不過羨其無
心以出岫也有夢以來楚也為霖降物以豐年乎天下
也於吾親何預焉予惟朝陽之心愛親無窮豈必見雲
而後思親無雲而不思哉蓋記飛雲以名軒以親無一
時而不在心也親無一時而不在心雖無雲在目親亦
不忘焉豈真以此軒之上郁郁紛紛蕭索輪囷乎公退
之際和色怡聲正衣冠以登軒不惟感於心者為親而
觸於目者皆親矣君子曰我見舅氏如母存焉此軒所
以飛雲名也又豈待裁雲作斑衣戲舞親側而後盡孝
思哉嗚呼孝思一念天實臨之予既為朝陽記矣後之
傳孝友者當有取焉亦扶世傳道之一助也
　　　眉夀堂記
洪範五福一曰夀明疇君子敘夀於五福之先蓋明言
有夀而後能享諸福也夀豈易致哉人之言夀者不曰
倖可得必曰力可求皆不知天人之理者也故禮尊人
之年八十者耋之九十者耄之百歲者期頤之是豈無
故而然哉聖人曰仁者夀惟明乎天人之理者可與論
也省郎侯君思賢歴世居濟南性愷悌孝行聞於鄉以
父母具慶築堂為養所奉甘旨焉問起居焉知泉州府
事章侯彦復扁曰睂夀仍篆之彦復方以篆鳴於時思
賢寶之且將求名士大夫之歌詠也一日介陽城縣簿
方彦清徴予記予既嘉思賢之孝又嘉彦清之慎許可
也乃不辭而為之記曰眉夀者蓋取豳風七月詩為此
春酒以介眉夀者焉嘗讀詩至此而竊有考鄭箋曰以
介眉夀毫眉也孔疏曰人年老者必有毫眉秀出者故
謂毫眉至子朱子傳則曰頌禱之詞也且昔人稱人夀
也曰眉夀無有害曰黄髪兒齒黄髪夀徴也兒齒亦夀
徴也章侯知思賢之孝之深也不取於齒髪而獨取於
睂豈髪有時而脫齒有時而落耶惟眉媚於一面之上
無脫落之虞其亦頌禱之至意與是或一道也雖然思
賢有為善最樂之誠積善之子孫也出則事君入則事
親將以樹其家而大其宗崇其里而耀其堂志之所向
豈淺近者能窺其涯涘哉聖天子建極埀拱方驅一世
之民躋仁夀之域則忠君孝親之心盡矣彩衣登堂稱
觴上夀鶴髪雙親怡怡愉愉求所以遂其孝心者非皇
上斂時五福用敷錫厥庶民之賜哉將欲圗其報稱
者不在移所以孝於親者以忠於君乎他日登車攬轡
展其長材俾天下士大夫爭望其風采功日髙名日著
不惟報其君亦以報其親矣嗚呼斯時也吾知享諸福
於一堂之上矣是為記
　　　守己室記
士立身斯世要知己之難守也嗜欲牽之思慮間之役
於血氣而不加戒拘於勢利而不致察己欲守未易守
也嘗質聖賢語矣於聖人曰恭己於大人曰正己於君
子曰脩己己之重而不輕也如此是知天下之守己不
以道者鮮不為時所奪也時趨利害己不之趨時慕功
利己不之慕非是己而非時也有道在焉耳聖人之恭
大人之正君子之脩何徃而非道哉守己以道不奪於
時吾於東嘉處士林先生見之處士字潛夫明哲信道
瑣瑣事不作居平陽新安里即先廬為讀書室名曰守
己嗚呼觀處士之名室則處士之守己守非一日矣甫
冠有四方志沅湘洞庭彭蠡雲夢無不舟焉廬阜武夷
㑹稽蒼梧無不屐焉狂瀾驚濤千巖萬壑以壯其氣草
木妍媚雲煙變化以娱其心己非閭閻之齷齪矣逮夫
賦逺遊而歸讀書教子回視夫前日之江山奇怪壯麗
浩渺淵深舉不足以動其中而自得乎守己之樂其樂
也將從時同乎非樂也吾知守己而己不肯一詘己而
妄同者不以時勝道也將從時異乎非樂也吾知守己
而己不肯一詘己而妄異者不以道隨時也不舎近而
就逺不忘内而務外介如石焉不淫於富貴不移於貧
賤不屈於威武俯仰無愧於天地間其所樂皆自守己
得之此無他道素明而志素定也世有峩冠博帶左圖
右書不知守己為樂者衆矣遇憂患然後懼而守遇顛
跌然後悔而守求頃刻安而不可得又能得其樂哉處
士之守己其諸異乎人之守己也與雖然君子有守約
施博之道其大節惟出處兩端而己處也藏守己之道
於一身出也推守己之道於四海庶無負于名亦有榮
於室矣孟子曰君子之守脩其身而天下平吾又於處
士有望焉處士多賢嗣伯秉中仲瑩中以文學鳴仲貳
魏縣壬子秋奉省檄召予以秋闈較藝事甲寅夏滑
以州改縣又權行縣事嘗偕秉中訪予村舍伯氏進
學務為己仲氏臨民務潔己以伯仲所履所事觀之則
處士守己其特立獨行從可見矣辱瑩中請文也敢并
記之
　　　築野記
項侯如英知濬縣之二年為洪武甲寅秋七月以書屬
滑半刺鮑疎懶曰予家台之仙居邑有故廬今煨燼於
兵去邑七十里而逺距天台山麓有桃溪焉地秀麗埶
幽而阻乃世居也兵後與兄伯仲載母歸溪下手築溪
之野以養吾親以養吾志人見日在野與築相忘不以
為勞與倦反以為樂知予者咸曰甚矣如英之樂於築
也遂以築野號之予亦自知其築之趣而樂於桃溪之
間讀書晦迹為終焉之地故受號而不辭也丐文於濬
士霍元方為築野詩序矣昨日長垣縣仇某過予言曰
今日過滑㑹鮑疎懶且又㑹仲敏宋先生焉予聞先生
入城蹶然喜而起曰是予求文之一幾也兹敢封寄詩
序以徃願疎懶為予求記於仲敏可乎踈懶乃持書與
序謁余於泮宫寓館請為築野記予知疎懶不妄交人
為如英請文至再則如英為人又可見矣是用弗讓而
記之因以考于野焉易稱同人於野書稱遯于荒野詩
稱我行其野孟子謂有莘之野莊子謂廣莫之野野固
非一未有兼築言者惟說命俾以象旁求于天下說築
傅巖之野惟肖築野之號其原於是乎然說版築高宗
恭黙思道夢帝賚予良弼乃起以為相其告君則曰惟
木從繩則正后從諌則聖遂致中興殷邦髙宗為有商
賢君傅說爲有商賢臣過傅巖者靡不曰此傅說版築
之地也彷徨起敬不忍去之吁版築於一時名垂於萬
世古之聖賢未遇之時鄙賤之事不恥為之者多矣侯
築桃溪之野則其所養之志抑亦有在矣雖然築室百
堵雖燕飲落成之詩前日約之閣閣椓之橐橐即若侯
今日勤而不為勞者也築室於兹雖追述始遷岐周之
雅前日度之薨薨築之登登即若侯今日久而不為倦
者也侯惟知築野為樂人惟知築野為號孰知聖朝用
賢不間於徒釣不陋於魚鹽版築而使野無遺賢哉侯
應明詔宰百里移前日版築之樂為今日承宣之樂移
今日承宣之樂為後日調燮之績上輔聖明雍熈之治
勲埀乎竹帛名勒乎鐘鼎俾他日過桃溪之野者亦曰
此項如英所築之地人顧不偉且盛哉乃作歌曰桃之
花灼灼可嘉兮于以家兮桃之實珍美可食兮於以食
兮惟溪之清可以濯吾纓兮惟溪之流可以泛吾舟兮
有平野兮桃溪之滸兮縮版以載築其土兮埋光鏟采
窮而處兮出而行道世所與兮和羮之梅濟旱之霖雨
兮歌成繫以終其記
　　　成趣堂記
天下之趣不一也惟人之所嗜者篤故趣之所得者深
得之深然後可謂真得其趣矣有以梅為嗜者欲得梅
之趣嗜梅而不知梅曰得梅之趣者妄也有以竹為嗜
者欲得竹之趣嗜竹而不識曰得竹之趣者亦妄也嗜
梅篤如和靖嗜竹篤如子猷然後可謂真得其趣者焉
不止梅與竹也孟嘉嗜酒對桓溫曰君未得酒中趣爾
陶淵明嗜琴撫以無絃曰自得琴中趣爾嗜琴者趣在
琴嗜酒者趣在酒亦莫非嗜之篤焉至於遊方外者有
其趣而忘返樂隱居者有其趣而忘年若夫讀書而得
書中之趣者其趣又何如也趣固不一亦未易致也張
振文氏以法律吏大名慷慨有識之君子也築室私第
請扁於姑蘇李子西扁名曰成趣取陶靖節歸去來辭
語也洪武己未春二月予客大名振文偕子西謁余請
記其堂且曰願有以擴其成趣者余知振文趣不在梅
竹不在琴酒使其趣有在於梅竹琴酒又何用築其堂
焉築堂則成其趣也逺矣堂可以儲經史也可以延師
友也振文有子資質美禀賦厚且純儲經史使讀延師
友使受教則其成趣又何梅竹琴酒之趣可方乎况人
生於世㑹當有業業於農業於商賈業於工巧技藝皆
業也孰若業於儒以見重於世為成趣之大且逺乎振
文於此思之熟見之審矣此堂之所以為教子而築也
教子築堂天下之成趣又孰有過於此趣哉故曰遺子
黄金滿籯不如教子一經子西知振文篤於教子也因
堂請扁而以成趣名之厥有旨哉他日振文之子學而
為成德居家盡孝為國盡忠振文功成身退以順天道
父子怡愉於一堂之上則其趣之所成又不可以今日
之趣語哉嗟夫窮達出處莫非定分枉道求之徒喪其
守振文以法律是習而於子也築堂儲書教以義方分
内事也然則振文之所成趣其可謂安分之君子矣
　　　明志齋記
在心為志在人不可一日無也雖懦夫亦能有立志焉
志茍不立淫於富貴而移於貧賤屈於威武矣淫不自
知移不自悟屈不自恥以至腐同草木寂然無聞於世
者由其無志也人而無志則何以為蹇蹇王臣又何以
為中正不倚之士哉故孟子論士何事曰尚志嗚呼志
之於人大矣滑縣王彥威氏習法律而長於法律也擢
為大名府史以法律自持而有聲於一府乃構齋所居
之次請名於樵山趙元昌先生扁曰明志蓋取諸葛忠
武侯戒子書也洪武己未春二月以禮屬予為記予嘉
其明志則得進學先務乃不辭而記之書曰惟學遜志
傳曰隱居以求其志夫志者可以遜可以求獨不可以
明乎志在心明在我明之之功於何而用力耶靜而存
養動而省察持於内而不馳於外志可明矣主一無適
動靜不妄嗜好絶而私欲不蔽志可明矣以至博學而
審問慎思而明辨莫非所以為明之之功若曰恥惡衣
恥惡食靡甘淡泊欲明志而志愈昧矣乗肥馬衣輕裘
不尚恭儉也欲以明志而志益荒而又為奢侈膠於中
不㡬甘於自棄自暴哉必至不言其所可言而言其所
不當言者不行其所可行而行其所不當行者則言為
邪遁行為誕妄亦何益于己乎彦威雍容於簿書優游
於法律方為吏所役也而欲明志於齋使心之所之者
卓然自立不為事物之所搖奪不為功利之所牽合又
不為人情世態之所奨借驅遣也殆可謂有志之士乎
嗚呼有志者事竟成若彦威以强仕之年進加明志之
學則河間郡吏趙廣漢之功名河東獄吏尹翁歸之事
業自跂而及之勿徒曰為吏名節不足厲世俗也惟勉
力之爾
　　　蓼莪亭記
蓼莪亭孝子思親也慈溪孝子王敬脩君之先世有塋
踞馬鞍山麓塋之前兩淑山東西峙焉大江南横又有
九曲河以通之惟角東為海道輻凑之地連閩亘廣扼
倭控麗東南之甲郡也宜其水明山秀環抱丘壠適塋
中路立祠堂舊矣君自幼至冠嘗侍父某府君奉行塋
役環繞哀省君惕然有感於衷於時府君過崗巒蹲伏
之間見山青江碧陟降凝眺顧敬脩而指視曰汝父以
封植徃還每至此必行觀坐視納江山清致于懷以為
平生所得之樂吾老矣異日葬我於塋維子若孫再經
此地亦有知我山水之心哉敬脩佩服惟謹既丁凶變
葬克具禮哀念子生親之所以勞瘁也於是築亭於指
視之地扁曰蓼莪以思親焉將刻石亭上埀示後裔乃
以建亭始末詳告於滑之分教先生請為序求記於訥
嘗讀周禮春官有冡人之職凡墓祭為尸是成周盛時
亦有祭於墓者禮雖非古不至甚害於義則先王亦從
而詳之其必立之尸者蓋致其精誠而享禮焉故後世
以來孝子孝孫或立於近墓側或構屋臨道間以為瞻
省之地至有揭名而出請銘請記君子亦有所取此蓼
莪亭記不拒孝子而作也夫孝思必有所感觸故其親
之殁也見父書則泣之而不忍讀以手澤存焉覩桑梓
竦然而加敬恭以手植焉今也不惟書不惟桑梓愴然
至亭仰於山昔吾親所登俯於水昔吾親所臨望雲煙
思吾親昔同動靜撫松柏想吾親昔同節操於物猶然
况身者父母之遺體乎不敢以父母之遺體行殆者始
為孝爾又何較於亭哉嗚呼夫孝於親則忠於君忠孝
臣子分内事也君方甘旨庭闈慈母八十期頥之夀福
祿未艾以孝事君之忠能盡於己斯能揚於時則九原
之幽光賁而明三牲之養榮増而盛矣後日鐫記貞珉
與亭並列俾四明衣冠之士登亭覽記感發興起為孝子
為忠臣是皆君有以導之然而地因景勝景因人勝兹
地也髙士樂之孝子亭之地之與景因人益勝必有鬼神
異物陰為䕶持於悠久也
　
　
　
　
　
　
　
　
　
　
　
　西隱集巻五
欽定四庫全書
　西隠集巻六
　　　　　　　　　　　　明　宋訥　撰
　　序
　　　送田文起序
明善復初儒者之學也學以濟時行道為心儒術飾吏
似濟時矣其從事則法律焉天下亦豈有捨儒而可以
為吏者儒道與天地並扶天經立人紀自古有天下者
曷甞一日無所待於儒乎甚矣吾儒有益於國家而成
致治之功也滑縣吏田文起前以胄子入國學師明師
友益友非一日矣問學抱負濟時行道之心葢未甞少
替聖朝郡縣吏多以儒選文起親老且貧執役乎吏以
為養親計發所藴為簿書間推所學於法律内縣以亷
幹稱洪武丁巳夏四月北平提刑按察司嘉其言行有
道也舉而用焉則贊風紀持憲法必有以彰大其功名
矣昔趙廣漢起河間郡吏王尊起涿郡書佐鮑宣起縣
之鄉嗇夫丙吉起魯之獄吏漢代人材多出吏胥而超
越後代者又不無所本也葢孝武之世公孫𢎞奏請俾
太守卒吏皆通一藝自是吏胥乃從事於文學禮義之
中而公卿士吏彬彬矣其視區區法律習者殆不及耳
文起往矣以天資之美學問濟之能不為外物累不為
法律惑行道濟時求無負明善復初之學然後為儒者
之功效也雖儒術飾吏亦何玷於儒乎文起勉旃是為
序
　　　送滑縣主簿呉景文辭職序
士君子屬時休明仕弗克盡事君之心者惟老與疾而
已禮七十致仕凡人告老而歸也優游暮景顧戀田園
故無預國家之計義不忘君者雖白頭畎畞中憂天下
事過於在位任責之日故時政闕失與夫生民休戚利
害猶得力陳之以盡其未盡之心惟疾也者生乎憂悒
堙鬱之氣感乎隂陽風雨晦明失宜之節毒藥攻之醫
流亂之而欲居職以强勉盡其未盡之心難矣宜其曠
職為責茍禄為恥力辭其所事而後安焉鳳陽呉景文
氏世為大家景文學聖賢學行己接物一主道義里人
慕之郡人賢之洪武甲寅以士為朝廷所起擢主滑縣
簿明年春予識景文于滑意其家素富也綺羅之玩聲
色之娯必有以動其心者聽其言察其行則褒衣博帶
儒術是務左圖右書太極是講守道抗論不茍隨人以
與時浮沈未幾偶遘疾焉中原兵後殊少醫藥兼南北
風俗飲食異宜求治弗遂以遘疾之身居異宜之俗其
能鬱鬱久乎辭疾章累上丁巳夏四月天官始與其退
乃扶疾南歸邑大夫士設祖帳餞於城外咸歌詩以代贈
言屬予序之予甞觀韓文公送人諸序有規體有祝體
景文以疾歸又何規惟有祝乎乃起舉酒延景文飲一
祝曰寒燠未齊闗山脩阻起居慎飲食節養泰和夀斯
文脈再祝曰無極而太極盍驗諸吾心寂然無思萬善
未發是無極也未發之際此心昭然靈源不昧是太極
也欲知無極太極之妙察吾心而見焉久而樂之不知
疾之在其體也三祝曰皇上宵旰圖治鴻儒碩士擢列
内外歸雖以疾積心措慮要不忘國疾瘳起澤民物以
盡未盡之心嗚呼景文既非恥下位卑小官托疾以求
去者又非烟霞痼疾泉石膏肓放浪山水間與漁樵雜
處者故其行序以祝之
　　　送李惟章僉事制終朝京序
考今提刑按察周命撢人以巡天下之遺意也自唐虞
五載一巡狩考制度於諸侯至周封建廣五載巡狩之
禮弗克行而撢人之制始興葢以道國之政事而使
萬民和悦秦起廢周制漢興雖不能復遣掾史行部郡
國之治悉達於上無撢人之名法撢人之意逮孝武初
置部刺史以六百石之微而察二千石之尊卑其職使
自厲重其權使自行誠一代美意良法也綏和以来制
不遵古始更部刺史為州牧職重權專遂流為藩鎮之
弊而古制泯矣夫按察始於唐提刑始於宋唐則三年
以遣使宋則諸轉運以兼職名起於近而意沿於逺也
皇明既一四海即分天下為十有幾道立提刑按察使
司有使有副有僉周適四方巡行風俗上以宣帝命下
以求民瘼按其官吏能否而進黜之本唐虞之考績法
漢家之分行此我國家統紀之有經歟滑臺李僉事惟
章嗜問學性寛厚風儀峻整洪武三年以儒士起拜監
察御史轉僉山東提刑按察司事踰年丁父憂扶柩歸
里哀毁成瘠營𦵏奉祭有本有文制殆合古小祥後復
丁繼母喪既斬衰三年服齊衰以盡餘月禮也國典三
年喪畢録行事考績朝京邑大夫士咸歌詩詠揚居喪
有道之實為祖帳餞知縣諸仲仁局使李子西走書屬
子序其巻端予謂御史古官也漢相沿實相逺自周有
之官以諫名非古也漢始有之提刑按察之名亦非古
也唐宋始有之臺官諫垣按察使古不相屬今按察為
臺屬矣昔考郡縣今考郡縣復考按察法密矣膺是選
者庶不負朝廷之任斯民之望視古何愧爾惟章行矣
考績自有實録予不容贅朝聖主於紫宸見憲臣於烏
府以事以功拔乎課最持節出京宣布天子徳澤如暴
勝之韋見素繡衣直指所至震畏矣此予叙其提刑按
察之原以告者使知其秩之重也
　　　送吕經歴朝京序
皇明受天命底綏四方紹復二帝三王之治惟天下行
中書省尚縁舊制立承宣布政司以革之葢欲囘俗之
善政以導其善反俗之惡政以禁其惡期臻至治於無
窮也九重更化宸慮逺矣故凡長屬非賢俊莫得居焉
至於毗佐又為重臣之副選亦異諸曹也洪武戊午夏
五月遷金吾衛經歴吕君某来為北平布政司經歴材
器文雅優於贊畫己未春遵制朝京知大名府事孔中
齋通判周漁隠自燕馳書請為餞序府幕賔廖彦昇又
以李時所畫送别圖繼請書序於巻訥不敢以衰老辭
也考朝覲而序曰五載一巡狩羣后四朝敷奏以言明
試以功車服以庸唐虞制也六年五服一朝又六年王
乃時巡攷制度於四岳諸侯各朝於方岳大明黜陟成
周制也又侯服嵗一見周禮已載之聖天子本唐虞之
考績參成周之嵗見詔郡縣三嵗一朝布政司嵗一朝
也因時損益繁簡異制其帝王治天下之大經大法歟
嗚呼布政司一代藩宣民之所望吏之所畏國家之所
毘倚官重職要將以復古官也吕君家出名門位膺列
宿矧廣信當呉楚閩越之交為東南望鎮象山鵞湖山
水精英之氣每産竒士若陸鴻漸汪應辰楊億謝枋皆
以出處名節埀世則君抱負殆企前脩後日拜丹墀以
覲耿光必有拾遺補闕之論上禆朝廷俾布政司者無
愧帝王臣隣寵承錫命蹇蹇而還則燕山大夫士斐章
藻句以獻朝廷得賢之頌則此序此圖未足為祖餞榮
也
　　　送代祀道人王黙淵還京序
道生萬物老子之教也文江王黙淵自弱冠慕於道焉
乃寄跡玉笥承天宫學之所得𤣥益𤣥矣大江南北凡
遊方之外與世兩忘者多往師之談𤣥之暇讀書摛文
詩什則追漢魏書法則列鍾王於是道徳以進聲聞以
逺黙淵葢賢而隠於道者可謂有道之士也洪武丁巳
夏五月召起之入對便殿賜宴錫衣寵賁道教越翼日
國家典禮徧祠帝王陵寢乃命黙淵代祀商中宗於内
黄内黄大名屬邑也知大名府事孔侯中齋亦在陪祀
之列觀黙淵動作威儀之盛知其藴諸内而發諸外者
光輝不可掩也侯乃遣人持書請訥序以為還京之餞
惟皇明禮典之備髙出前代帝王之祀遣使尤精於選
黙淵斯行豈見帝之日陳謨不設於迂恠論治一本於
唐虞欽崇天道之言克享天心之論大有契於聖心歟
聖天子宵旰圖治多方求賢材之在釋在道者其徳其
材多授以職非若漢唐諸君訪神仙惑方士之術而妄
用之黙淵多材多藝而寄迹於道其一代之逸民乎君
臣父子之懿知之審矣禮樂文物之盛見之熟矣又豈
拘於老子之法而未能入者可同日語也代祀禮成還
朝楓陛則論思玉堂而待詔金馬之日不逺矣嘉謨嘉
猷陳告王廷措天下於二帝三王雍熈之治此又衣冠
之士切望於見知天子者不以道與儒而有間也聖徳
天覆海涵又豈管可窺而蠡可測哉特草茅愛君之心
為國不能已有是言也雖然黙淵入道既久壺中之天
必有佳處訥也衰耄未足以推明胸中所存不辭為序
殆有愧且懼焉
　　　送鄧隆平序
昔尹翁歸為獄小吏習文法而曉之公亷不受餽㑹田
延年守河東召至竒其對且甚重焉後拜東海太守千載
循吏照暎漢史易雄小為縣吏每愧卑賤無自達於上
乃脱幘掛縣門而去夫人之志慮有淺深故人之事業
有顯晦非世有慕於翁歸而翁歸以俟夫知己非世有
忘於雄則雄不待知己而遂去盖去就可期功年守不可
期也滑縣吏鄧隆平世為滑之人幼習吏為縣所推竟
為滑縣吏歴三年以幹濟稱滑大名屬邑也洪武戊午
遷為永昌庫吏邑耆康彦倫来請文為餞以予識隆平
之先世也予方有老疾翰墨不相親也日久勉為之言
曰古人為吏有專學法律者有嗜學明經者法律與經
源若殊而流若别焉知法律而不知經雖不短於吏而
短於斷例之學矣隆平年方富庫吏事以簡其視縣吏
之務若有暇焉能於暇日尊師儒明經學遵翁歸之公
之亷以守身豈無守如田延年者以見重也後日功名
彰大為令為守為循吏入汗青皆於己而求之若曰無
人知思為雄之掛幘國家方搜材彦以為時用雖欲去
亦有不可得而辭者惟隆平勵志以尹翁歸期己庶事
業功名不讓於先世矣嗚呼有志者事竟成予雖老尚
欲觀隆平之志焉
　　　送葉子安還京序
宋南渡温士有葉適者號水心以文學鳴于孝光之時
朝廷尊其徳後學宗其道故流芳久而不泯推其先本
家於處自水心始為温人子孫數世其徳譽材華揄揚
於温者不一人也迨仍孫子安性醇粹勵志於學縣學
之士推服其稟賦有過人者葢温之鴈蕩峯巒峭拔險
恠自下而望干雲霄者千尺自外而觀不呈不露以藏
其秀焉宜夫峻極清淑之氣鍾於温士者其藴秀與山
不少殊今於子安見之乃祖甞教授於處父則潛徳而
弗仕也洪武甲寅由縣學選入胄館乙夘由國子選為
分教濬乃大名之屬邑其為教也本於徳行之實不外
於禮樂射御書數之文而弟子者方知尚學為己有益
丁巳冬承召還京濬與滑為隣邑甞㑹予於二縣南行
来告别焉予竊謂國學之教上以衍豐芑燕翼之謀下以
廣菁莪樂育之化聖天子以郡縣俊秀選教於國學以
國家材徳分教於郡縣葢欲求濟濟多士為皇明不窮之
用也子安行矣其推帝王之治傳心之法上以獻九重下
以康兆民以永清四海庶無負國家教養之功而於水
心遺業亦預有輝焉
　　　送知縣諸仲仁朝京序
上子視元元每於近民之職必精選而慎擇焉葢近民
者莫如令令之於民審淑慝而旌别之辨强弱而扶抑
之察勤惰而賞罰之以至明綱常篤教化觀其風俗知
其土産使咸得休養以業其生則令之責豈輕也哉國
家重其任也洪武初凡遣令有賜幣焉有錫宴焉乃所
以愛吾民也今則久其任三嵗一朝京録行事而考績
焉亦所以愛吾民也吁既選之復考之子視元元之心
燦然在天下而不可掩矣滑以州改縣河朔重地也在
漢為東郡在唐為義成軍視他縣尤重朝廷乃選前遂
溪縣丞諸君仲仁来牧焉君由儒筮仕典文學贊憲紀
掾中書以材藝入兹選甲寅秋至而敷其治一言也民
感其教一行也民服其威一政也民沐其澤丁巳秋遵
制朝京税課局使李子西以儒召入仕嘉尹之善其身
明其視聽俾民安田里而無妄作妄詞可謂良牧矣亦
可謂不負近民之選矣凡再馳書請予作餞言予嘗喜
談子游宰武城澹臺滅明非公事未嘗至游室也今觀
諸尹門無請謁室亦嚴矣乎所親者皆多聞多識忠信
士也所論者皆脩身為政公正言也所踐者皆報國愛
民孝弟愷悌行也彼强顔拭面以假儒巧言令色以亂
徳者無一得以入其室而撓其所學所守此三年之政
所以全也是宜有言為餞乃不辭而作朝京辭仍以序
先之若夫行事具載考績録茲不縷書云其辭曰雲五
色兮天九重閶闔啓兮蓬莱宫聖皇臨兮埀拱股肱列
兮䕫龍麟趾兮振振鳳鳴兮雝雝海日昇兮羲馭朝儀
備兮昭王度浮御香兮楓陛拂仙仗兮宫樹召郡邑兮
朝臣趨赤墀兮簉羽鵷鷺斧扆兮帝所臚傳兮天語嘉
字人兮勞績復汝職兮接武卓魯臣受命兮仰堯天瀝
寸丹兮敢怠承宣虎拜兮抃蹈祝聖夀兮萬年
　　　送知縣金子肅朝京序
自朝廷以觀一郡朝廷尊而郡卑郡則親於民也自郡
以觀縣郡少而縣多縣又親於民也董仲舒謂郡守縣
令民之師帥所以承流而宣化也然郡統乎縣一守賢
則一郡之令皆賢一令賢則一縣之民皆治郡雖曰守
縣雖曰令其承化則一也甞疑班固作西漢史傳循吏
書守不書令豈以卑令之職為令之政未必賢歟固殆
有深意至范曄作東漢史始書卓魯於傳曄豈求與固
異哉亦必有所見也論漢郡縣部刺史考績之法可謂
善矣漢之後盛莫若唐也貞觀中以治人之本莫重刺
史甞録姓名於屏風得才否狀輙䟽於姓名之下以擬
廢置皆臨軒册受乃遣開元初帝自制令長新誡以諭
之仍於朝堂賜宴後因韋濟調令鄄城詔問所以安人
者既對衆擢濟居第一唐之愛民擇吏其法如此葢考
績也初遣大使十三人巡看天下矣又甞置巡察使矣
又甞為按察採訪使矣視漢部刺史之法則各有得焉
重其任者其選必欲得人而後己皇明既定天下首重
親民之職於郡選守於縣選令凡遣就職也有賜宴者
焉有賜幣者焉又有召諭於殿廷者焉患未盡得人也
内立臺諫外置按察以考其績之臧否又患未盡得其
實也詔郡縣三年一録行事以覲耿光而重審察之法
唐虞咨十有二牧之意何漢唐之可道哉洪武七年
聖天子徴用儒雅錢唐金侯子肅權知清豐縣事清豐
為大名屬縣侯於農也勸勉有術而田野闢於人也慈
愛無間而户口增厚風化則一新學校屏奸邪則先重
師儒民訟不興吏弊亦革稱職之譽逺近推拓丙辰秋
遵朝京考績之典將行實國子江侯源清膺朝廷新制
来主縣簿簿以周禮冢宰之治官府有官聨以㑹官治
之法則司官之来逺矣尹既行可無相勉之言以表恊
恭之心乎乃作詩為贈仍請大夫士咸歌詠之遣邑耆
趙傑奉書於予請為詩序又走書於滑分教兩陳先生
懇求之予聞古今同官不相和則相軋相和則為公相
軋則為私矣二人同官以治一邑猶二人同身以挽一
車葢挽車之際其心主於車之可行而己不為己也茍
若為己則非公而私不相和而軋焉今簿之於令一見
推誠有不忍輕其别也令與簿報國之誠愛民之篤守
法之公咸可識焉侯治效既聞朝廷嘉尚則卓茂魯恭
之政正簿與邑民共期於侯之来也敢書此冠其篇端
　　　又
考績黜陟之典始於唐虞而備載於周官此所以庶績
咸熈而阜成兆民者也至漢有考功課吏之法歴隋有
考功侍郎迨唐有司績大夫則考績黜陟古今不易之
良法也雖時有疏數制有繁簡或損或益莫非帝王因
時之治焉皇明有天下之九年為洪武丙辰天子若曰
凡内外庶官不可不重其任尤不可不久其職任重職
久則安官樂業孰敢有茍且之心至治可期也制以每
三年備述行事朝京以考其績葢本唐虞三攷黜陟幽
明之意也嗚呼盛哉大名屬縣有清豐知縣事金侯子
肅家世儒業幼失怙事母以孝聞其為人俊雅沈重不
阿以諛其為學漁獵經史潛心理義之要又考夫諸史
以知乎事變得失至於詞藝尤長於歌詠篆𨽻朝廷徴
賢起能侯首在列故能持己亷而貞蒞民慈而惠馭吏
嚴而臨事勤視民如子有卓茂之風焉崇化敦教有范
甯之績焉當盤根錯節又有虞詡之利器焉既三載録
行事朝於京縣學訓導前進士李仲賔氏以予與乃父
好徳昔同胄館也不逺三百里来求序予雖未一識侯
之風采甞屬書請銘學之彛訓堂矣今敢辭其序乎嗟
夫令尹之寄於元元最親聖朝授此官也多曲䝉睿渥
既而復有制嵗行鄉飲酒禮葢欲導揚其風化哉侯一
年而教化行三年而風俗變委任之重己無忝矣明日
以治行課最佇看璽書褒賜不輕於易遷則文斾北旋
下以慰邑民去思之心上以膺國家久任之制罔俾循
良專美於漢也
　　　送楊景昭序
人或為郡縣吏必欲勞績表表名實赫赫以得夫為吏
初志者有道焉茍可以寘吾力而能致吾身者得之之
道也舍諸己假諸人是猶欲適燕而南其轅去燕益逺
矣觀天下之物飛者以羽走者以蹄啄者以咮莫非自
為而得者未聞假羽而飛假蹄而走假咮而啄物且然
况人乎兹焉為畋者舉網而張之禽斯得矣為漁者舉
罟而沈之魚斯得矣為農者舉耒耜而播種之穀斯得
矣又莫匪自為而得者未聞舍網而得禽舍罟而得魚
舍耒耜而得穀其為吏也亦然未有舍己而不寘力可
以得其志者矣今夫畋也漁也農也為之而或不得與
不為而或得者豈恒理哉吏於今有恥為郡吏者有恥
為縣吏者昔趙廣漢由郡吏遷潁川太守陳萬年由郡
吏遷廣陵太守今之郡古之郡也郡無古今吏何恥焉
馬成起縣吏封全椒侯任光起縣吏封阿陵侯今之縣
古之縣也縣無古今吏何恥焉惟吾寘力之道何如爾
茍能以道寘吾身而致其志焉則趙潁川陳廣陵即今
日之郡吏馬全椒任阿陵即今日之縣吏也於戱有為
者亦若是又豈為畋為漁為農者可論乎滑縣吏楊君
景昭居清河世為衣冠俗幼習儒長去儒習吏丰姿醖
藉材器清雅為滑州吏府選長郵亭簿逾年復補吏缺
焉君於簿書也勤於贊畫也公持己恕而潔臨事通而
敏洪武丙辰夏四月同法司令白居用三馳書請於石
泉樵侣曰景昭嵗月考成矣序其事以奬勵者非先生
之文孰為範也予惟以言贈人君子也序乃不辭故以
古郡縣吏是告俾景昭藏之他日入藩閫登臺閣持法
亷平寘吾身於所當為者而致之不假諸人不違夫道
則趙陳馬任之事業貴在景昭自期自勉爾矧今用吏
咸有定式又何必過求於繩墨之外以為吏哉有去儒
習吏與景昭同志者幸出予叙以示
　　　一樂堂詩序
樂之在天下未甞嗇於人也惟人之於樂有得有不得
有知有不知焉天畀之人得之而又知之其樂也斯為
天下之真樂歟夫天地奠位而隂陽之氣升降往来於
其間其氣之運也有淳漓故人之稟也有清濁凡得夫
樂者又各有小大髙下之間惟天所畀乃得與焉決非
智巧之私所能强及也北平布政司檢校官謝叔賔氏
淦之衣冠族也子孫數世宗族三百人遭元季亂天下
之干戈擾攘極矣轉徙流離能保其先業而益盛於前
必上世有誦詩讀書而為士者甚矣詩書之澤其涵濡
逺且厚也皇明既一四海而謝氏之族為學者亦多矣
若叔賔其一焉叔賔雙親七十康强於髙堂之上二兄
綵衣侍側又皆能治生以養志乃取孟軻氏父母俱存
兄弟無故為一樂者扁其所居之堂四方文士嘉謝氏
遂所願而得其樂也歌詠以贊揚之叔賔寄憲副劉廬
陵所為記請某序堂之所樂以冠諸篇訥聞叔賔為人
也俊敏莊重深沈老成為學也窮今博古明理通經持
論則尊王黜霸存心則仁義是崇而功利是抑乃以孝
友聞朝廷召而顯用之因疑謝族三百不知賢如叔賔
者幾人焉豈先世積徳以埀裕後昆者既久至叔賔而
後積徳之實可驗歟且父母之心安於養而有如是之
子二兄之心勤於養而有如是之弟為子盡孝為弟盡
敬孝弟兩盡樂順乎天一堂之上一家之樂闗於叔賔
者豈淺淺哉葢甞謂夫事有人力之可致者猶不敢期
其必得况父母兄弟其俱安者一繫乎天又安可期其
必得乎他人之至願而不能得今叔賔得之又甞謂夫
天下之父子兄弟全具者比比不少也或盡孝於父母
而不能盡友愛於兄弟孰知為之樂哉葢不知誦詩讀
書為可樂亦不知詩書之澤為何物也他人之不能知
者今叔賔既有以知之夫得之於天而知之於己其為
樂也何如夫惟得之於天者其樂不可不保之於己知
之於己者其樂不可不順乎天天人一理也得之有道
保之尤當盡其道也雖然天下之樂不一也有樂其物
者有樂其道者如淵明之好酒鍾繇之好書皆一己書
酒之樂何益於父母兄弟哉以父母兄弟為樂雖齊兩
間之物皆不足易其所樂矣然則是樂也加克己之功
無愧怍於俯仰則父母兄弟同其樂於永久矣是為序
　　　送國子生劉士能還京序
昔孟軻氏論王政於齊梁兩言庠序之教葢庠序天理
人心之本所在維持風化者孰要於此哉是不可一日
廢也安東劉士能成童在庠序既冠始入縣學洪武甲
寅朝廷以縣試升胄館乙夘以國子選為分教士於斯
時亦榮矣夫葢古之為學人材多由庠序而出國學之
設不過公卿大夫之子弟非養天下之士也凡民俊秀
得預乎教養者貟亦有差乃知天下為學者少長習熟
於黨庠遂序之間培植涵養殆非一日有族師以書其
孝弟有黨正以正其齒序至於禮射行藝又有察之之
官古人重黨庠遂序也如此宜乎人材盛於周也聖天
子以教化原於學校郡縣之學既設官以教也又增廣
生員擇國子而分教焉是即黨庠遂序之學乎若士能
者其一也由是大而一郡小而一縣近而一黨一鄉冠
帶濟濟者有焉絃誦洋洋者有焉藹然三代庠序之風
也久而不廢為師者日嚴於教為弟子者日相淬厲則
鳶飛魚躍之下人材出而視古無愧丁巳冬召分教還
京凡所立之學容可廢乎朝九重見執政必有嘉謨正
論興庠序之教於天下也因士能過予告别故直書以
為序焉
　　　送太學生鄭允文還京序
宋户部侍郎慥堂鄭先生以學業勲徳與古靈陳先生
同稱六賢祠於仙居縣學其先世自温之永嘉卜居於
仙居南溪凡數世矣子孫瞻仰慥堂之祠凜然起敬不
怠故能世有讀書之士而紹先業於不墜也家有譜牒
詳之至允文以有司薦入為國子勤於業者期年洪武
乙夘膺朝廷考試乃出分教於濬授教有暇惟務進脩
名其所居之齋曰存省戒慎恐懼惟懼慎獨之功有間
而離乎道之逺也則其為學施教可謂知要矣洪武丁
巳冬聖天子思國子分教於外者將用之乃召還予嘗
為允文記其存省齋矣於其别也可無言哉自昔學校
師儒之任多名流雅望故人才作成有自来矣允文由
縣學而升由國學而出則所學者正而所以為教者亦
正矣惜乎童稚之學不可以語上也乃於記誦之餘先
教以安詳恭敬又俾養其良知良能可謂既得其幼學
之本矣他日濬士育材成徳曷莫非允文開導之功乎
此論其學與教也若夫學而行之推詩書之澤窮禮樂
之用以定民志以易風俗以美教化以佐國家太平之
運此正予所望於允文者由是以登慥堂之祠鄉黨必
曰後裔有人焉
　　　送祖州判朝京序
自古有國家者為治良法莫重於久任或輕易置雖賢
者亦無所施其術焉伯夷后䕫典禮樂而終始不易唐
虞之制載諸典謨可考矣昔子産之相鄭也一年而民
謗三年而民誦豈三年之子産非一年之子産歟亦以
漸久而民自化也自秦罷侯置守而下莫盛漢唐攷之
漢有九年京兆尹者有八年郡太守者此漢不輕於易
置也考之唐守桂陽者有十年治并州者有十六年此
唐不輕於易置也雖曰久任上之於下凡其屬吏亦必
進其亷而退其貪凡於曹吏亦必選其賢而斥其不肖
亦安有備員而終任者哉聖天子奄有九有圖治之法
雖因時制宜亦先稽古洪武丙辰俾任内外職九年為
滿秩每三年具録行事之實朝京以考績焉葢本唐虞
三考黜陟幽明之典也一年遷之二年易之彼牧郡縣
者何暇宣風化而恤黎庶哉開州判祖立中由貳祥符
多著勞績朝廷嘗褒美矣佐郡三年民安事理敷政之
效有加於治縣民方興借寇之心適有久任之制乃録
行事往朝於京民雖欲留不可也明日考治行入課最
之列受朝增秩復還於州州人之扶老携幼出迓逺途
又重立經久之制以慰民望使老幼咸稱此吾賢郡丞
重来而父母斯民矣東明為州屬縣受政教之澤亦深
於行也可能無贈言哉是為序
　　　送劉彦誠序
天下於吏學之而不願為為之而不嗜學雖判為兩途
亦皆無補於道也惟為之而學學之而為然後於法律
之義得諸已者不謬施諸人者不罔矣昔漢吏太史立
傳為循葢秦末漢初天下之人材隠於郡縣吏者多矣
若趙廣漢尹翁歸鮑宣丙吉之流是皆雄俊明博可以
將可以相者以有儒術為之本也至武帝公孫𢎞奏請
俾卒吏皆通一藝自是皆彬彬文學之士人才多自吏
胥而出葢從事於文學禮義之中焉宜漢之吏獨盛於
前歟我國家吏胥之役每自儒選於天下郡縣自縣而
州而府養亷之禄各有差等人之能否用有輕重未嘗
妄選一人過陞一職人必稱其役才必稱其職焉甚矣
吏之勞於郡縣也劉彦誠氏姿美而莊性純而厚選為
郡縣吏未考成復遷於魏吏雖未盡學行得為吏之體
同役者加敬而官長亦信愛也行裝既束儒學訓導于
景文與彦誠同里閈来請予文為餞予謂吏之所學者
律令也所為者簿書也惟真得律令之義然後贊畫有
道而無苛酷之過矣嗟夫有願為之心而不加嗜學之
力則一縣吏而已矣故為行序以漢吏告之而又勉以
儒術為本也他日為循為亷見擢於朝廷見書於青史
吏何負於人哉
　　　送淇縣典史段天珉序
淇為縣衛輝屬邑也山川形勢實河朔南北郵傳之衝
自國家甫定天下長民未嘗冗而庸也洪武丙寅天官
精選可以牧一同者於是華亭縣段侯天珉為之侯始
以材為有司薦朝廷乃授以樞府掌刑之職未幾有是
遷也既蒞政扶弱抑强崇儒興學而政教行矣戊午春
遵國家三年考績之制乃朝於京以功能復職淇民知
其重来撫吾民也合境樂之夏四月復調湖廣都指揮
使司理問官士庶咸惜其去歌其能頌其政焉予聞而
嘉之葢濬與淇為隣邑予忝以儒始丞清豐再由東明
今長官於濬雖未獲覩丰姿行旅往来談侯之善者多
矣故其行乃為序而餞之曰士君子立身當世但當論
其道之通塞不可論其位之陟降侯始顯於朝来牧於
外兹行也復佐兵政則平生所藴之才所蓄之道可謂
通而不滯矣書此以播令聞使四方仕者知國家得人
之盛焉
　　　送宋士先攷成序
天姿之美篤實居一焉有篤實之資其學儒也守心專
而一立志誠而確故於道易入無通敏才辯之失其習
吏也執法尚亷平臨事務精密故於律令不侮無苛酷
憸邪之病雖儒吏非一轍使一時稱君子號善人而無
少怍於天君是則天所賦已所得者無異焉澶淵宋士
先英姿峻整卓然頎然無妄語無妄交其篤實之君子
歟幼習吏得法令於心洪武初試縣吏於長垣百里愛
之越三年陞吏開州行益立名益著法令益熟砥礪亷
隅而不沽名府選吏首為所拔大名河朔上郡地廣人
衆視他府事為䌓夥士先得贊畫之道上下咸識其篤
實故於一言一行信而不疑是能刑不至於濫工不至
於偏財賦不至於少差可謂善於持法者矣戊午秋以
國制九載攷成同吏於府者白居用既介滑税李西齋
徴予序復馳書以請則士先篤實與人交益可見矣矧
予與士先不忘宗盟之好又甞一識風采又以前輩禮
於予序可辭乎嗚呼國家用賢無間吏儒一藝片善之
長必起而面受職正懐材抱藝入仕之秋也豈宜以吏
役為卑而自退乎昔王吉以郡吏舉孝亷為郎官趙廣
漢以郡吏舉茂才為平凖令嚴延年以郡吏選補御史
椽以至為諫大夫為郡太守為闗内侯亦惟行事如何
爾士先往矣朝廷必掄其材而擢之居官臨政不易所
守念餬口甑塵者於食兼味之時念巢居露寢者於處
廣厦之際又何患功名事業不逮古人哉俾篤實之資
無愧於天篤實之名益補於人矣士先勉之
　　　送國子陳邦達還京序
鎬京辟雍周制也周禮一書鉅細備舉獨不載養士之
官豈周人之所以養士者不繫於餼廩之末歟和平血
氣有舞勺舞象之習培植見聞有禮樂詩書之教至於
從容禮儀又有干戈射御之學焉故夫長育作成之道
亦後學之所當知也成周而下論學莫盛於漢唐臨雍
拜老執經問難漢明帝也大召明儒增廣生員唐太宗
也擇師分教則未有聞焉聖天子既家六合大開辟雍
起鴻儒為學官百辟羣僚之子咸入焉又歴選天下郡
縣之學俊秀通經者不限其員同胄子而教養之則髙
出漢唐者可識矣洪武乙夘詔宰臣校文國子老成端
正學博經通者分教天下俾郡縣廣其生徒而立學焉
其千載之一時乎仙居陳邦達以春秋考居前列葢春
秋乃制事之權衡揆道之模範則邦達之學藴諸中者
未易測也既立師道於滑每以幼學之士所當先者教
之或道以發其蒙或正以養其蒙焉丁巳冬奉召南
還則朝廷殊擢顯用葢有不可得而辭者以邦達之學
之材觀之植大勲擴壯圖若鴻鵠奮翼而風迫之無滯
於霄漢也可卜矣俾他日衣冠之士望風采而論曰此
教養於辟雍者此優游於春秋者
　　　唐音緝釋序
詩人立言雖吟詠性情其述事多索古喻今或感今思
古其冩景則所歴山川原隰風土人物之異所見則昆
虫草木風雲月露之殊各萃於詩至於詩人居臺閣列
朝廷者所歴所見莫非城觀宫闕之雄典章文物之美
器械車馬之壯華夷㑹同之盛殆非山林所歴所見可
概論也然詩之體有賦有比有興觀體可得而見詩之
音清濁髙下疾徐疏數之節與夫世之治亂國之存亡
審音可得而考若夫事之所述景之所寫非博極羣書
窮搜百家未易析其事辨其景也詩豈易觀哉唐虞賡
歌三百篇之權輿其来逺矣漢魏而下詩載文選選之
後莫盛於唐唐三百年詩之音幾變矣文章與時髙下
信哉襄城楊伯謙詩好唐集若干巻以備諸體仍分盛
中晚為三世道升降聲文之成安得不隨之而變也總
名曰唐音既鏤梓天下學詩而嗜唐者爭售而讀之可
謂選唐之冠乎丹陽顔先生潤卿幼勤學老益嗜學窮
經以探聖心玩史以驗時變義理精徹古今得失咸該
貫而發揮於後也有見聞每論著其説以成一家之言
篋而藏之来求者不隠也至正戊子始見唐音取而讀
之喜其諸體備足為學式恒觀不厭乃考事與景緝而
編之乃六載而稿始脱焉葢使觀者知某事出某代某
景在某地也其引經援史據傳摭記訓觧註釋略無遺
闕間有正其誤辨其疑者厚哉先生之存心也深有功
於唐人之詩又有補於唐音之選也其凡例詳録巻首
嗣子予容以先生命請序於訥訥未識先生聞其名則
舊矣是用弗辭嗚呼傳注訓詁之學後之不可略也六
經亦賴傳註而明傳注不作則經多間斷殘缺孰得而知
之矧唐人之詩有不可明哉讀唐音緝釋者因詩以騐
考緝之是否因考緝以遡作詩之本原詩不難讀矣然則
先生嘉惠後學之徳當與唐音相為始終詎可量耶至
正甲午夏六月
　　　送張文炳同知紹興府序
皇明混紛裂而一海宇首設郡縣官以生民休戚是寄
官雖有正佐員不求備惟務得人爾視前代雜遝曠職
散冗失職者豈不有霄壤哉嗚呼一代政治之興可謂
得其要矣洪武五年詔天下以賢能薦貢於朝掄選材
可治郡者授職材有大小則職有輕重未甞妄授一人
焉薦士中得髙陽張文炳授以大名通判大名河朔列
郡也土廣民庶較隣郡為加重侯賦性剛而明秉心貞
而恕守已潔而和持法平以直知勞來安輯之方故民
受賜感徳者不一二也既報政復攝官朝廷考績丙辰
夏遷陞同知紹興府事同知之名於古未有自秦罷侯
置守始設郡丞之職漢歴唐因革不一或稱别駕司馬
或號通佐治中名殊職不殊也同知近代始設人亦多
以别駕稱葢從刺史行部别乗一乗得名焉或又謂别
駕與刺史同宣王化職豈輕也哉因考歴代魏元忠在
洛州治號嚴明皇甫無逸徙益州所至亷介陸象先為
政尚仁恕姚元崇敷政務簡肅由郡佐位宰相至三公
者代不乏人也郡縣之職豈曰徒勞人爾昔漢宣帝有
言與朕共理天下者其惟良二千石乎唐太宗嘗曰朕
惟治人之本莫重刺史載在史冊言固善矣曷若帝舜
之言咨十有二牧曰食哉惟時柔逺能邇敦徳允元而
難任人此五者乃萬世牧民之大法也聖天子夢寐求
賢宵旰圖治直將致天下於比屋可封之俗比隆堯舜
三代而後已區區漢唐郡縣之事豈真足以為侯語哉
侯惟體九重思治之心行一郡興仁之政教之詩書導
之禮樂俾有以知生財之道存逺罪之心然後亷恥可
興風俗可厚庶無負同宣王化之重職也滑大名之屬
縣也諸君仲仁治滑之循良也故為侯所重仲仁感侯
所知請予文為餞予與侯雖無半面雅知侯之政則非
一日矣又敢以唐虞牧民之事望於侯也若夫尋剡溪
清興挹鑑湖髙風訪蘭亭遺趾登苧羅探禹穴此又敷
政有暇之餘事耳於是乎書
　　　送府吏韓良謙之大名序
自叔虞封為唐侯子燮改國曰晉後徙曲沃桓叔子萬
食邑於韓因氏焉春秋之厥下而非漢之信晉之伯康
隋之擒虎唐之愈宋之琦南渡之世忠或為中軍尉或
為國士勲臣為從祀之賢為名相為中興將刑名法術
者不論氏固逺矣代不乏人其散居天下以韓為氏者
皆遺芳餘裔也濬人韓君良謙殆亦遙遙華胄者乎君
性慷慨嗜學文法律令吏於滑者凡三年時以幹吏稱
滑為大名屬邑府嘉其幹乃擢吏將發軔訓導于君景
文来請曰良謙嘗有志以吏作基而圖逺大功業為國
家報也夫逺大是圖寧無道焉願先生賜序以引翼之
可乎景文斯言也言可信也乃為序曰燕有人焉駕車
而欲游秦也不求其嘗游秦者問途出燕薊過齊魯入
宋轉蔡渡淮而南復渡江焉至於臨安問其人則呉也
更信而行之渡浙江望㑹稽則入於越而秦益逺矣行
久而車敝思歸而途窮茫茫然卒無所依此無他不壯其
車不知至秦之途故爾若燕人有問途者吾必告曰出
薊門過盧溝登黄金臺望恒岳俯易水渡滹沱經大陸
訪趙叢臺尋銅雀遺趾拜殷太師比干之廟入覃懐問
神禹遺蹟乃渡孟津弔古北邙山停車洛中求黍離故
宫雲臺遺像迤邐而西觀中流砥柱出函谷闗讀秦趙
澠池㑹碑問漢武望思臺於野老揖楊震墓入潼闗登
華岳則胸次開豁眼界髙逺既非閭閻之齷齪又非復
呉下之阿䝉矣然後登驪山入華清潤身沐徳於温泉
不幾乎秦歟今觀人之欲遊秦者不一二也未必皆有
車有車而患不至秦者吾不信矣良謙將以吏作基而
圖其逺大功業者類於欲遊秦而有車者也車有矣抑
不知圓其葢歟方其軫歟華其轂歟又不知壯其輪輻
歟新其輗軏歟深究之得無猶有缺然者必具之而後
可行焉果能以道圓其葢以義方其軫以禮樂華其轂
以志節壯其輪輻以事業新其輗軏車輕路廣載脂載
牽聲轔轔而如輊如軒若王良造父為之先後也茍能若
是秦逺乎哉岐豐興平之地咸在目中矣良謙逺大之
志既堅而不渝吾亦載酒具殽觀良謙至秦為國家得
人一賀
　　　送府吏白居用序
榱桷之材未足以勝棟梁用盃盂之器未足以喻鼎鼐
量葢材器固有小大未可安於小而不圗其大也榱桷之
材小養之則可大盃盂之器小擴之則可大夫榱桷之
材豈拘拘於小哉滋之以雨露重之以培植今日之小
他年之大可卜矣若風霜摧之斧斤伐之雖欲全其榱
桷之材不可得也盃盂之器亦豈屑屑於小哉範模之
不足鎔鑄之不工雖欲擴其盃盂之器亦不可得也若
火天地以為爐扇隂陽以為炭金精融熠銅液㸌􁝘昭
其度神其功雖鼎鼐之重亦不難至焉惟人也亦然材
小也可養之器小也可擴之由小至大其用可以為棟
梁其量可以為鼎鼐矣白君居用幼讀書兵革中逃難觧
散始習吏由濬而遷滑復就縣吏三年以幹用稱君之
材之器甚有可觀焉百里之邑屈為榱桷屈為盃盂而
材與器未伸也自兹以往陞藩閫入栢臺登蘭省惟養
其材擴其器者何如爾果能以道義為雨露而滋養以
禮樂為灌溉而培植不誘於物以傷其挺然之生不悦
於邪以害其榮然之本則榱桷之材日茂嵗盛棟梁之
用可以期矣豈惟材乎器亦然也範之以良心公道模
之以鋭志直節守之堅如首山銅抱之剛如昆吾金亷
恥以陶鎔節儉以煅煉盃盂之器日充時拓鼎鼐之量
可以至矣滑之大夫士所以他日望於居用者以材言
不以榱桷而以棟梁以器言不以盃盂而以鼎鼐居用
懐材蓄器不假外求惟自珍重惟自勉勵耳武伯威不逺
百里馳書来請序伯威契家生也故序而不辭洪武丙
辰八月五日序
　　　理學須知序
周道衰學校之政廢戰國膠擾聖學不絶如綫秦漢而
下失其傳焉為儒者惟知訓詁為事而不知復求聖人
之意以推眀夫性命之理也是以正道害於異端斯文
晦於邪説孰絶之孰繼之又孰開示學者使有循求
以入於聖人之道也濓洛諸子者出推原性命之理於
是道學之傳復續於千載之下學者既有以知夫前日
之為陋矣考亭朱子繼之性命之理愈見明於世也程
子曰性即理也朱子曰天者理而已矣夫理之為理豈
不易見乎而理學不明者受異端之害邪説之誣可哀
也矣近世纂述者有理學提綱一書於理學似為有助
而於辨異端闢邪説未及焉昆陽楊行可憂世之心篤
明理之志堅輯理學須知若干巻始以明天人性命之
理終以廣異端邪説之辨引經摭傳分類析條非至正
至當之論不載故於明理學也其説備闢邪説也其考
詳誠理學不可廢之書也竊為之喻理學天下之大道
正路也異端邪説則偏州下邑之他岐曲徑也理學不
明則大道正路塞矣異端不辨邪説不闢則他岐曲徑
行焉是書一出則斷他岐絶曲徑而大道正路燦然通
行於天下矣魏縣丞林瑩齋行可之髙弟也求序鏤梓
故為之書
　　　嵊山宋氏族譜序
族有譜尚矣歐陽文忠公為世譜以法漢年表蘇老泉
為譜以禮大小宗為次文例雖不同皆足以考其世次
也嵊山宋氏有族譜非法於歐文則法於蘇文矣宋氏
之賢嗣曰秉彛洪武甲寅夏以材擢為滑縣簿八月衰
絰過予里明日求序其族譜予惟宋氏自微子啓封於
宋三十六代偃為楚滅以國為氏之後而宋氏蔓延於
天下若玉為楚大夫若義號卿子冠軍若均為九江太
守若𢎞為漢大司空又若唐廣平文貞公璟宋常山景
文公祁代不乏人也逺矣祁則秉彛之十一世祖焉祁
生惠國為太子中允惠國生宗年知嵊縣遂家焉宗年
傳敷敷生价南雄守价傳方益衡陽僉判生詒孫詒孫
不仕生之彦之彦生適適生開開之子銓即秉彛也家於
嵊者凡九世矣或仕或隠皆以徳著稱嵊之宋於是為
盛嘗考於同姓通譜者有之同姓妄認譜系者又有之
非譜之義也譜之義譜其親也譜其親使人知孝弟也
傳孝弟也者其為人之本與秉彛累舉為士臨縣未榮
上聞父喪束裝在路哀毁過制譜藏於家求序於外其
孝弟之君子與他日朝廷起而寵用之移孝弟之行於
家者施諸人及於物所謂親親仁民秉彛其裕為之予
與君為同姓家之譜牒亦自廣平為源松雪趙公嘗序
其首而書梅花賦於左其以鐡石肝腸望於宋氏子孫
者深矣柰何中原兵革衣冠離散化為烏有矣為秉彛
序譜不能無感嘆云
　　　送陽城縣簿方彦清秩滿序
洪武己酉冬宰相奉上㫖纂脩一代禮樂書選取天下
儒士十八人訥備員在列焉時僑居髙平丞簿負厥職
朝廷遣御史按問之累吏民餘百人陽城簿方侯彦清
適来權縣事剸治繁劇酬應事變略無難色捕所累無
一人逭去者時與其能庚戌春正月訥南行因識侯窺
其抱負非碌碌輩因謂昔朝歌長虞詡有言不遇盤根
錯節焉别利器侯其今日之虞詡乎秋八月某還髙平
則已聞士民盛談侯政善而循理今國典職牧民者若
郡若縣三年具治績轉而逹朝廷以備幽明黜陟之考
若縣則令朝與簿守職考績賞罰均焉壬子春訥過陽
城侯秩滿三年之政皆輯而書之後日以待朝廷有考
陞而知一縣知一郡則不僣之賞公於天下矣侯今之
去未可以逺近期因嘆兹别未易卜後㑹故採其行事
并識侯始終為之序曰陽城居萬山間當侯至縣日元
命方革軍旅初定民心信疑者半乃多匿巖穴侯惟知安
民是職不知山為險也攀藤挽蘿登歴之艱靡間朝暮
凡遇民皆曉以聖天子天錫勇知表正萬邦俾我郡縣
官逺来輯寧汝民爾明命維新汝宜知之各安汝業可也
民是用趨出二年民租税輸官侯往部之官既足民亦
無妄費感徳尤甚焉四年立晉王宫築城汾水西邑民
供役者若干人侯又督之設賞勤懲怠之法民不敢犯
功得先他縣其在職贊政務平順不尚苛細知縣李侯
文輝徳之以和敬為親愛得古人同僚兄弟之義若其
學校祠廟壇壝橋梁之建恤民馭吏務農修祀之典合
制協程式以具於侯之考績録者故不詳書也雖然侯
家婺源之西有龍溪構亭溪上嘗徴詩不敢辭溪亭之
美固為可樂也方今天下一家上切求治大丈夫抱明
體適用之學正前賢自勉赤心許國之秋也𢎞濟斯民
澄清海宇後天下之樂而樂則溪亭之樂亦在其中矣
敢書此為留别二月既望序
　　　送陽城知縣李文輝序
皇明選牧以安養斯民為責尤謹考績焉天下曰郡曰
縣任牧者三年乃朝葢朝非朝宗覲遇之禮期四時同
一日也為牧有先後来朝有逺近得少接之俾各陳其
為治之説而盡夫詢考牧之賢否事之得失判矣旌異
之告飭之則人效其職以登至治民遂安養矣是即有
虞之日覲羣牧黜陟幽明成周之各朝方岳大明黜陟
之典也聖代因時損益而制宜焉嗚呼盛哉皇帝有天
下之元年為洪武戊申詔選牧非賢能不任時李侯文
輝居首選来牧陽城冬十有二月始至邑勵已潔馭吏
嚴剗蠧剔弊發奸摘惡寛平剛方之政井井不紊識者
已謂良牧矣乃撫民入籍度田出税勸農示文畦桑築
圃一皆有法至諭民非孝弟忠信禮樂刑政不言漸致
風移訟息之美刑罰日以省金榖期而集學校之敦崇
奬勵尤力社稷山川風雲雷雨之壇居官處吏惠民養
濟之室建城隍廟新明倫堂咸合制如式甲於隣邑其
經營嵗月皆著文刻石下至郵亭賔館幾二百楹民服
役而不知為勞者得使民之時也壬子春侯遵成憲將
朝録三年行事以備考績二月朔訥適過陽城儒士郭
宗顯耆宿周鵬飛来謁訥曰邑侯以賢能選於朝以惠
政施於邑邑大夫士民知侯行也不容留又不忍其去
各賦詩頌事用彰侯徳敢請文諸篇端訥聞侯孝於親
敬於師嵗時祀親以禮又别設位以祭其亡師繼文秦
先生二十年敬不少懈所謂以孝事君則忠以敬事長
則順忠順不失以事其上侯既有之又聞侯名其所居
齋曰勉公退必凝然端坐儼然若有所思為子思所以
勉其孝為臣思所以勉其忠期吾分内事忠孝俱盡人
欲不得以病天理戰兢愓懼又思勉勉焉以副聖皇選
牧之心考績之典也理裝南轅上覲天子之耿光想見
敷奏之言明試之功淑慝之别陟而知一郡受寵渥於
内廷也不逺矣然則陽城之政特為後日之龔黄張本
云訥既為侯所知宗顯又有志斯文者徴文尚何辭於
是乎書
　　　送李陽城朝覲序
昔庾杲之為王儉長史蕭沔以書美儉曰盛府之僚若
難於選景行依緑水泛芙蓉何其麗哉時人以入儉府為
蓮花幕後世以蓮幕為美談葢幕因府勝尤因人勝也
使景行不遇儉儉不得景行則緑水芙蓉孰得美於沔
稱為蓮花幕者又安得於時人哉幕賔贊畫官得以盡
咨訪者則人幕兩美能無所自乎澤屬縣陽城為古名
邑四踞諸山地靈人傑田固瘠也人則力焉嵗多豐少
荒牧是邑者前代嘗難其人皇明有天下之元年是為
洪武戊申冬十有一月選鄧州李侯文輝来知縣明年
五月又選解州紀質文卿以賔入幕焉文輝氣清而純
質偉而厚昔學春秋得聖人褒貶之㫖累薦於鄉為名
進士文學聲華交著遐邇識者謂以藝以果從政必有
可觀焉既下車以道恤民隠以理察民痾得一儒則禮
崇之民隠痾是訪每出令行政隠者消痾者平是能甫
數月而善治洽文卿美姿容且倜儻不羈幼甞習律令
故能迎事而解侯愛之文卿受其愛也申婉畫不負其
愛且得人之美又得邑之治其不愧於幕中賔者侯始
開終導之徳居多壬子春正月侯蒞官周三嵗朝廷考
績之法若知郡知縣則朝覲述職黜陟詳於考非若郡
縣之貳佐述職同而朝覲不預焉國家愛民重牧之典
取法於唐虞損益乎三代其視漢唐顧不美且盛歟李
侯録當考績者既聞上行有日文卿謂材乏運籌而侯
每以入幕賔之又得無忝於蓮花幕者如庾杲之得贊
畫於王儉之美焉兹遇容可忘乎葢夫受愛深則報徳厚
質將求文於縉紳書侯嘉績述已受知彰聖朝選賢擢
材之意送侯往朝焉重謀諸大夫士僉曰宜請予文之
文卿於是来以所言告又諄諄於侯之好士延賔置壺
觴於盍簪堂上從容適意恒恐欵留之不至也雖蔡邕
倒屣陳遵投轄不是過之觀侯好賢之實則侯愛質之
實益見矣請序其事書於素用表幕屬禮之得為者為
侯贈願不我辭予既聞嘉文卿得李侯之愛是用書其
實而不讓也嗚呼洪武初侯之入縣也亦艱矣竄匿者
要来之瘡痍者要撫之田疇要均租賦要平廢墜者要
興囂薄者要厚非誠信化人號為通明曷克臻此故壇
壝立則祭祀之典脩官舍備則僚屬之居定縣學建則
教養之道全廨宇新則巡察之司肅以至前廟後寢以
廊以廡城隍之祀隆焉縣無奸欺門無請謁則持已馭
人之道明焉申明搆亭養濟立室惠民置局與夫金榖
之出納刑罰之清簡號令之設施戎器之取材輪輿之
尚斵愛民恤物人謂之有脚陽春遂致物阜民安風移
俗易之美其用心立政有不愧於古循良也予故於序
之末而歴舉焉庶幾古人不泯人善之遺意也是年三
月既望序
　　　送四明陳憲之歸養序
事親愛日孝子之心也孝子之心念念而不忘者惟親
喜懼之年乎親年喜懼曠定省焉疎音問焉雖心誠於
愛日謂能盡事親禮者寡矣以慈親八十子仕於五千
里之外愛日之心其必有難處者矣是豈孝子之本心
哉葢處而為子所當盡者孝也出而為臣所當盡者忠
也忠孝乃臣子分内事兼盡忠孝者亦罕聞之國制親
年七十許子歸養葢將責孝於子而後責忠於臣求忠
臣於孝子家也為孝子者事親愛日之心庶可得而遂
矣四明陳憲之幼嗜學勉而博進而不倦談經論史之
暇尤工於吟咏人見其清姿壯節咸期以器未甞不偉
而重也矧以孝聞洪武丙辰詔天下舉賢良憲之以有
司薦而起時朝廷方革前制立布政司乃有北平布
政司管勾之選既蒞職見器於上而見敬於下也一日
翻然有歸養之心非矯情以干譽於一時非長往以獨
善於一已葢既喜其親之夀獨不懼其親之衰遂去不
容留矣燕山大夫士美其孝而惜其去咸餞以詩按察
俞憲賔以丹青造妙繪其行為圖布政司檢校官謝叔
賔又録憲之行實以滑縣簿崔景文求予序於圖後予
以老固辭固請而不舍也嘗聞有徳者然後知人之徳
有才者然後知人之才叔賔方以徳才著名於時拳拳
必以得予序為憲之贈則憲之之才徳從可知矣嗟夫
居子職者不可不全其孝居臣職者不可不盡其忠為
士人者又不可無自全之智也今也著老莱之衣問潞
河之舟望白雲於山外見親之顔侍親之側不逺矣具
甘㫖於厨中問起居於堂上愛日之誠自有不能掩者
矣又能徳期於進業期於脩則孝子脩齊之事業又何
歉忠臣治平之功業哉勿徒曰謝秩歸養而臣子之能
事畢矣昔王陽入益州過九折阪歎曰奈何奉先人遺
體過此險乎王尊入益州至九折阪問曰此非王陽畏
途乎叱馭過之論者以陽為孝子尊為忠臣漢史不誣觀
此則孝子不歉於忠臣者益可信矣
　　　送孝子周巨淵請歸序
論臣子不可偏廢者忠與孝也忠而不知孝孝而不知
忠豈儒者之學乎且天下為臣者孰不欲盡忠忠有時
而不得盡為子者孰不欲全孝孝有時而不得全是則
忠孝為虚名臣子為曠職矣惟仁不遺親義不後君者
然後可論忠孝也豈若衰亂之世忠臣孝子其事之不
能兩全乎皇明以孝治天下詔行一子事親之典其厚
於天下臣子者為何如聖天子一視同仁非徒使臣子
盡忠於國尤必使親老者全孝於家嗚呼老吾老以及
人之老此心之運微矣紹興周侯巨淵讀書習律孝行
聞於鄉朝廷知而用之遂掾陜西行省擢通判大名每
論事雍容不迫和而有㫁雖政不專出而府賴以治母
夫人教侯有道治家有法化行閨門為一鄉儀則鶴髪
髙堂不可奉以逺行也乃遵制上章以請歸養郡大夫
士咸詠歌以贊其孝屬予序之予聞事君不忠非孝也
侯方强仕之年選倅上郡正宜左右郡守同宣王化今
也汲汲以親老辭去似於忠有未盡焉者孰知侯拳拳
之心未甞頃刻而後其君其所以切切求去者又恐負
皇上以孝治天下之制也葢將温廬凊室晨昏定省悉
盡其道而後仁不遺親之心始遂矣章既上朝廷不允
其請俾載母就養母老不肯逺離於鄉黨也洪武己未
冬遵制朝京又將以歸養請於朝也他日國家求忠臣
於孝子之門舍侯其誰哉若夫平政理訟布徳敷惠學
校以崇農功以勸興譙樓作賔館起倉廩以至分憲立
司招民為市其經營締構之勞侯自有政績録兹不縷
書云
　　　紀行程詩序
昔人論杜少陵以詩為文韓昌黎以文為詩者葢詩貴
有布置也有布置則有得其正造其妙矣故學詩當學
杜則所學法度森嚴規矩端正得其師焉永福張惟薫
先生讀書搆文之暇尤工於詩故凡四言五言六言七
言與夫歌行之作必以布置為體而後鍊其句也又能
以杜為師故詩人與其得正造妙者多矣洪武初朝廷
以進士召入京選才學擢僉廣東提刑按察司事踰年
以守令移知大名原城自閩入廣由廣入中原渉江海
河嶽不知幾千里也咸有詩以寫其胸次所藴日積月
累篇章漸多乃輯為若干巻題曰紀行程詩己未春予
寓於先生所居官舍因出詩見示且請為序予詳讀黙
察見先生之志因詩而發或發於事或發於景或發於人随
其所發而變不虚不華不戱不狂靡不載理有布置含
蓄無晚唐小巧絶沈約所謂八病者如見翁源氣候之
異夷獠雜居之俗故其詩思中土而想禮樂見路躋五
嶺地控百粤故其詩思宋璟李勉之治韓愈蘇軾之謫
見盤游谷董信巫尚鬼故其詩思王化變風俗見漲海
連天毒癘瘴氣故其詩防患逺禍謹言慎行而節飲食
見狼貪烏合豹變鵬化故其詩思有以揚清激濁彰善
癉惡焉見鍾阜石頭龍盤虎踞祥雲瑞霧千態萬狀故
其詩頌徳褒功歌詠萬世太平之治見名山鉅鎮落落
倚空長淮大河滔滔東注則思臣子朝宗於王之禮歴
山驛水程無盡瘁鞅掌之歎見名郡鉅邑有善政善教
之思見一草一木敷榮擢秀則欲使萬物各得其所見
田夫畊者手胼足胝則欲使兆民各遂其生凡晝夜行
息衝風冒雨登髙履險北去南旋歴歴事物之變可驚
可愕可以托興可以娯心與夫可憂可樂者莫不見於
其詩題曰紀行程詎不信夫雖然先生之詩皆自得於
心不假美於外者故情致忠厚多雅淡精深而無竒澁
囏苦之語他日必有神物䕶持以傳永久又何待予叙
而後顯於時也
　　　送崔判簿朝京詩序
古人贈别不以物而以詩申伯出封於謝尹吉甫作詩
以送之而有崧髙仲山甫築城於齊尹吉甫作詩以送
之而有烝民贈别以詩見於經矣李陵贈蘇武則詩有
携手上河梁之辭蘇武别李陵詩有征夫懐往路之句
以詩贈别又見於史與傳矣自後若李謫仙思鳴皋杜
少陵入奏行歐六一廬山髙等作莫非贈别之詩也詩
為贈别而作其来逺矣詩客騷人當祖道以登山臨水
之思發而為詩贈别者所以不容已也滑縣簿崔侯景
文寧海詩禮家也幼頴悟既長馳聲於郡庠同輩推其
有志洪武初年朝廷選入胄館師鴻儒友髦士徳進業
脩某年詔胄子牧民侯在前列佐政三年遵制以考績
朝京滑大夫士不忍其去又不欲輕其别歌詩以贈之
或擬古集陶或效賀體建體以至為唐近體裁綺綉於
毫端揮珠玉於牋上農歌童謠不列也儒學訓導于彬
請於予曰崔侯善行先生知之久矣彬嘗請序為送幸
不我拒矣今大夫士詩贈盍賜序冠於篇端俾觀者知
其詩無過美無近諛録實而歌之顧不偉乎予聞其語
與其不掩其善而欲揚之亦君子好賢之心也乃三歎
而為序曰我國家奄有四海以唐虞成周考績之制
而加損益焉蓋欲起振古無前之盛治不啻肆覲
東后諸侯各朝於方岳而已俾内百司外郡牧三載一
朝考績以明黜陟雖郡縣職貳佐者亦同其朝覲考績
之制其安生民於天下咸無愁嘆之聲於田里者九重
之心何其至耶今侯往朝作詩以送者邑大夫士也後
日采詩之官采之以書汗青如甘棠思召緇衣美鄭與
國風同傳不朽又何愧古人贈别以詩不以物云
　　　送崔判簿序
枳棘非鸞鳳所棲識鸞鳳者信之不識者未信也鸞鳳
神靈之精見則天下安寧其栖梧桐食竹實飲醴泉以
治則見世不常有不識者固多識者或有之有之謂鸞
鳳可以棲枳棘者亦非真識鸞鳳者矣惟真識者可與
論枳棘非所栖焉自考城令王渙署仇覽為簿謂曰枳棘
非鸞鳳所栖於是以簿稱鳳栖之位栖棘之官昔張昇
少方學有志操為營丘簿留守王曾謂有公輔器葉顒
為南海簿府帥曾開告其子連曰葉主簿宰相器也汝
往見之以今觀昔若昇若顒其人中之鸞鳳營丘南海
亦當時之枳棘豈二子之所栖哉滑縣簿崔侯景文寧
海儒宗之家也聞過庭詩禮不負家學為府學生貢入
成均彬彬濟濟可以揖讓乎宗廟周旋乎朝廷不少愧
焉洪武丁巳春選擢是職展佐理之義盡勾稽之勤一
事有欺則必革一物有蠧則必剔一民有瘼則必加藥
石一吏有弊則必加剪裁上輔令下愛民人多與其果
達也庚申春遵國制録行事朝京民不忍其去士不易
其别儒學訓導于景文税課局使杜子固將餞行而無
以推其友愛之情也固請予序之嗟夫天下之物孰靈
於鸞鳳天下之士孰俊於時髦鸞鳳之靈必以治世而
見時髦之俊必以時泰而出物中鸞鳳之靈曷若人中
鸞鳳之為靈也侯負不羈之材抱有用之學動靜有則
而持以謙語黙有節而陶以和其聖代之時髦乎侯固
不肯以學以材而卑其職論者以侯為清時鸞鳳豈能
人栖於枳棘哉景文儒者也素明於格物者也其亦真
識鸞鳳者歟明日入覲天庭即功賞賜榮遷寵擢為郡
牧為憲臣又豈百里小邑可以滯鸞鳳哉
　　　平逺堂詩序
新喻之境有羅湖羅湖之上水可漁山可樵田可耕不
暇論也惟原平地迥湖之四面如畫朝霏夕靄開闔而
摩蕩水禽沙鳥翔集而游泳湖之景舒恠異狀獻人以
佳賞呈人以瓌觀可以寓幽栖暢清曠非君子存心論
道者豈能俯而有之南唐連州刺史之裔廖彦昇氏居
焉承先業不知幾葉矣宗緒綿延世所既逺而廖氏之
族雖遭世變時易而衣冠之盛為新喻名門至彦昇為
學景慕往哲之行而養其忠孝雍穆惻怛之心際元末
亂雖弗克施能潛焉晦焉保先業於不墜既還舊里築
堂湖上即地勢平逺以扁之讀書養母藴所樂而不自
售洪武辛亥有侯以材學薦於朝試吏銓曹乃求記於
翰林侍講學士宋公以求詠於朝士丙辰秋擢長大名
府幕来丐序以弁諸作然其廖氏奕世事業載諸記者
詳矣惟兹平逺堂之扁為之序曰豈彦昇以水明石秀
游樂殆無盡時乗舟載酒岸芷汀蘭浮香吐秀徜徉縱
意以取平逺之樂乎以山川風物登臨題品随地而盛
随盛而賞左右前後景物環集必倚杖遲留以樂平逺
乎此則騷人逸士傲睨物外之樂非彦昇之所當樂也
若夫下平逺堂歴平逺地雲淡風輕傍花随栁以求明
道之樂為樂可也庭草交翠嘲風弄月以求濓溪之樂
為樂可也又有時以羅湖為沂水以樹林為舞雩揖冠
者將童子詠春風而歸以追曾晳之樂然後平逺之樂
其真樂哉他日行道而居廟堂之上徳被生民業垂後
裔功成身退豈羅湖平逺可賀彦昇之樂雖盡江右之
平逺葢有不足以為彦昇之樂者則斯堂之榮益榮先
業於悠久矣回視夫騷人逸士之樂殆不可以同日語
庶乎賦詩者歌詠平逺之真樂也故予序以廣其説焉
　　　望雲堂詩序
綰江永嘉樂清一水也江之上知大名府事孔侯中夫
寓居焉侯魯東家五十五代孫性純孝事父母温凊定
省克盡於禮里中以孝聞元季政荒民散天下亂起乃
從軍皇明将天命明威輯寜四海天人合應與衆来歸洪
武戊申親亡軍駐明州辛亥詔從靖海侯運兵饋以供
定遼衛航海者累年親喪未𦵏稿殯中堂念父母生我
勞瘁回望綰江之雲涕泗如雨乃名所居堂曰望雲取
狄仁傑見白雲孤飛之語也四方文士咸有歌詩戊午
春訥客大名侯来過者數每語某輙流涕曰吾雙親未
𦵏也願序堂名之心寧吾親未𦵏之神可乎訥起而應
曰孝矣哉侯心思親之苦也衣衾棺槨卜宅兆以安厝
者孝子之終事也終事未伸苦心號絶以序辭則不知
侯矣甞讀禮履霜露之既降君子必有悽愴之心霜露
何預於親思親之心常在感時變而悽愴之心發焉履
雨露之既濡君子必有怵惕之心雨露不係於親思親
之心不忘傷時變而怵惕之心生焉此無他念親亡之
已久感時變之方新此君子思親之心為何如哉所以
愈久而愈不忘也夫霜雨露無心之物也而雲亦豈有
心之物哉有心者惟人爾人常有思親之心偶見白雲
孤飛而發於口言非見白雲而後思親也親非白雲白
雲之下有親舍焉見白雲即見親矣此狄仁傑之孝所
以聞於後為孝子者所以取法也侯親亡殯久不能藏
親尚敢忘親乎葢雲在目親在心心有吾親則目有吾
親矣親不可見惟綰江之雲可見此所以望雲即望吾
親也夫以望雲之時悽愴之心有甚於霜露之降怵惕
之心有甚於雨露之濡則侯終身慕父母者於望雲而
見焉九原有知侯親其妥靈矣聖朝以孝治天下治郡
功成陳情上表𦵏親之心遂矣此訥反覆以心言葢欲
俾詩人騷客美侯之堂正所以慰侯之心也侯心孝矣
哉於戯侯心孝矣哉
　　　送知原城縣張侯朝京序
天地間端正俊雅之才未甞絶於世不在仕途則在山
林在山林者髙舉逺遯常使天下仰其風而慕之在仕
途者為民師帥為國風紀為朝廷屏翰之任誠事君而
忠報國不少失平生之節義焉其所以過絶流輩者葢
鍾夫山川英靈之氣也昔論人才出於楚者必曰三江
五湖蒼梧雲夢雄深宏富發而為英特俊傑之士論人
才出於蜀者必曰岷峨巴江氣象盤鬱波濤洶湧故其
為人也皆光明魁偉之才况福有九仙烏石太姥諸山
浴鳳池龍首澗以至鯤潭湧泉其山水秀麗鍾為人材
在昔永福有百里三狀元之美若重峰蕭國梁龜嶺鄭
僑龍湫黄定則福産人材視蜀楚為何如哉皇明開天
大運既復人材出於人文化成之日豈造物者黙有以
涵毓也永福張侯惟薰其一焉侯嗜學經明於書立志
不茍每以古人期已洪武辛亥貢進士於鄉遂召入京
式擢僉廣東按察司事甲寅改知大名原城縣事侯為
政尚寛厚簡刑罰民隠吏慝搜獵殆盡治行表表逺追
前獻事上也敬撫民也慈待吏也嚴吏服民愛上尤信
重之戊午春遵三嵗考績之典録政朝京縣簿汪文彬
以同官聫事之久不忍輕其别也請予序侯事以倡夫
歌詠為餞者是有不可辭嘗觀夫古今人才莫匪因時
而出是雖地靈人傑所致亦由禮樂薰陶教化漸染而
後有用於世有補於治道矣然在前代多先文學在聖
朝則先徳行此又改弦易轍以三代人才期於天下也
矧七閩自唐觀察使常衮始建學校訓教諸生為閩士
者遂知學焉則人才盛又不專於山水精英之氣矣侯詩
尚選文追漢學宗伊洛一起而為國風紀再遷而為民
師帥今復考績南行將見屏翰朝廷以臻至治俾列庶
位者咸濟濟而彬彬此正斯文士有望於聖代人才也
於是乎書
　　　送方明府之任序
始毘陵方君叔周以儒擢大名之清豐縣丞莊敬持身
事不渉於傲慢寛慈愛民政不墮於姑息雖職居副貳
以贊其治邑人至今稱之居隣邑者或有知其詳也洪
武壬子北平行中書省請予較文於秋闈南還過館陶
君以㩁鹽公事艤舟河上既識予待以事師禮越翼日
送予詣大名明日飲於訓導霍元方堂上而别甲寅秋
朝廷嘉貳縣之績陞知東明縣事乙夘夏君以禮馳書
請予文社稷山川壇事始知有是遷也君以縣小地荒
民苦水患每謂宜革東明分入隣邑民庶得少休息矣
故凡力役轉輸之勞必詣府以陳民瘼視他縣間得就
輕易民之受賜也多矣丁巳奉詔合併戸寡糧少以立
縣者東明乃分為開州長垣之境縣遂罷復調君知濬
縣事聞其行路逺予且老不能俎肉觴酒以餞也乃為
序曰昔云視民知愛者可以為牧守又曰愛民者所以
忠於君也夫天下郡縣億兆生民孰非天子民哉天子
尊居九重下視斯民逺絶不比於是大而郡托諸守小
而縣寄諸令守令之職所以為天子牧民也為命吏以
牧民舍愛民何以為牧非愛民何以忠君此牧民莫先
於愛民也然則愛民豈無道哉以徳綏强以仁撫弱强
弱安矣奸者發之伏者擿之奸伏化矣政以省刑教以
崇厚則政教善矣物有害也驅除之人有隠也消去之
則人物得其所馭吏無乾沒之患用法無龎茸之蠧耕
桑不使有惰農賦役不致有豪户則風俗厚禮樂興人
材出亷恥立矣非愛民有誠心推而為愛民之政者能
若是乎於戯王者以民為天天之視聽皆自民之視聽
觀之令受命最近於民宜加敬慎哉宜加敬慎哉君讀
書勵節其於愛民知之熟矣予恐知之熟而行之忽故
反覆以告矧君三仕皆大名屬邑則民易治既見矣因
予言而加愛之之誠庶不負聖天子托牧之重後日考
績亦可謂良有司矣遂書以贈
　　　送郭有初序
吾觀古人幼而不幸失怙卒能卓然自立於世必母賢
而嚴其教子孝而佩服其教然後才名炳耀禄位尊
顯志勵於内者操履有以見乎外身立於今者聞望有
以隆於後不然則雜於閭閻沈於草茅雖其姿稟絶倫
之美終無以見取於當世又烏能自致於青雲之上使
名與位烜然赫然如吾所云哉呉孟仁為鹽池司馬手
結網捕魚寄母母還之曰汝為魚官而以魚寄我非避
嫌也陶侃為尋陽縣吏甞監魚梁以一蚶作鮓遺母母
封鮓及書責侃曰爾為吏以官物遺我非惟不能益吾
乃以增吾憂矣夫以孟仁之母責子以不知避嫌侃之
母責子以增吾之憂二子受母之教卒致功名彰大埀
聲青史然後知為人子者不患無美質異能患無教也
質既美矣能既異矣又得賢母以教誨之如是而名不
揚於逺位不進於時功業不大建於斯世吾未之信也
黎陽郭用中有初未冠喪父母氏誨諭嚴肅蚤暮未嘗
降辭色始教以讀書繼教以習吏有初莫敢肆乃有以
自立洪武初吏以儒選有初由濬選滑州未幾滑改縣
就縣吏凡三年未嘗枉道而徇人亦未嘗徇人而喪所
守於公也勤於已也潔公退甘㫖侍母怡聲愉色不違
膝下人以謂賢母之子能孝於親他日以孝事君則忠
可覩矣乙夘秋吏及考滑為大名屬邑随擢府吏彩衣
奉母以行邑大夫士咸惜其去作詩為餞仍歌其母之賢
某屬予叙予不克辭故以二賢母之事告之又以孟仁
陶侃望於有初也
　
　
　
　
　
　
　
　
　
　
　
　
　西隠集巻六
欽定四庫全書
　西隠集巻七
　　　　　　　　　　　　明　宋訥　撰
　　碑
　　　陽城縣新建城隍廟碑
一代興則一代之典立皇明受天命撫萬方其懷柔百
神者有道焉越三年洪武庚戌詔天下郡縣更修城隍
廟祀立木主退泥像郡廟儷郡治之制縣廟則又與縣
治同焉改舊圖新遠邇一制以次第告成于上陽城立
廟之一縣也尹李侯芾簿方侯渭欽體帝心恪謹厥事
載觀舊廟基隘不可拓得隙地於廟前少東據亢爽而
平乃築基繚垣委材集工躬督其役民亦樂趨焉前殿
後寢構屋以通宏敞堅緻丹碧藻繪東西有廊廊後各
有别室别室視殿廊其制則少卑重門遠近相望秩秩
馮馮靡一或陋為楹凡五十有四二月肇基其落成則
十有一月之甲子也既題主安神座于殿將勒堅珉昭
示一代祀典并興建嵗月書焉二侯乃遣人持書來告
予曰廟成宜有文文惟先生是宜予聞侯創之也極其
思落之也劬其躬雅命曷敢咈乎伏思之曰古者祀神
必有其法今雖不傳而通典所載歴代宗廟皆木主漢
為近古其祀四皓商於隷刻猶有存者皆題曰某公神
主其時為祠版可知北史造泥人銅人者門誅則泥人
固非中土以祀神也今土木之偶像百神於海内其狀
短長焉老少焉豐瘠美惡焉皆工之巧拙是隨神之為
徳非聲臭可迹豈巧拙之工以土以木可以意求耶昔
程叔子非影祭曰一髭髮不似為祀他人良乎言也聖
天子一徳格天山川鬼神亦莫不寧斷自宸衷木主祀
神一洗數百年之溺習新視聽於天下則神之格思不
可度思矧可斁思者豈不盛且美乎嗚呼一代之典卓
乎不可尚已神之享祀是廟也其宻贊隂協固金湯之
勢為無窮哉予即受命乃拜手奉文仍賦享神辭維王
命兮肅肅新廟貌兮穆穆制有節兮禮有文將馨徳兮
去繁縟神之來兮委蛇儼風馭兮雲旗從繽紛兮容與
入新廟兮多儀歌鐘兮舞鼔蘭蒸兮桂醑藉瓊芳兮席
瑶華懿憑依兮木為主城其金兮池其湯擁雲山兮鬱
蒼蒼肅明禋兮妥侑神欣欣兮樂康願我民兮錫繁祉
時雨暘兮黍稷薿薿孚佑兮帝業報庥兮萬祀
　　　陽城縣重修縣學碑
上家四海之元年山西載定詔宰臣選材賢為郡縣官
以撫慰之陽城得知縣李侯芾簿方侯渭明年縣以治
聞又明年為洪武庚戌制下郡縣立學官每學制訓導
四人佐其教咸給以禄定弟子員各有差俾部使者敦
勵稽考之其教道徳六藝武學律學將作養全材以副
時用天下翕然向風陽城為邑四依山麓廟學枕城東
南學基狹隘堂室陋小二侯謀曰教養之地愧徳他縣
是為弗職吾邑雖貧薄顧不能拓而新之上以宣布聖
天子崇建人文之盛下以推廣學校之美於將來乎乃
相舊學之西偏有地蕪廢詢諸邑耆昔道流居之殁於
鋒鏑之阨矣遂闢地繚垣以通焉以道諭民材集役來
築基督工中構堂五楹高明宏麗題曰明倫左右為齋
十楹與堂尤稱堂東少後構庖厨之舍三楹又即廟東
隙地開廣路轉而之北樹靈星門于横街於是廟之氣
象學之規模大過于前又増置祭器為庫貯之是嵗秋
役興焉冬落成焉將為學刻石走書求文于予予惟記
事宜序其實興學宜推其本禮始立學釋奠先聖先師
者非廟也後世始為廟以祀夫子通乎天下禮制寖盛
郡縣無大小皆建學尤以廟為重焉由學尊廟由廟表
學廟焉而不敦乎學非制也聖天子建皇極敘彛倫當
汛掃區宇之際奬勸封殖如恐不及規模宏遠矣二侯
興學斯無負於開迪樂育之大徳焉今夫郡縣之吏急
於簿書期㑹有不暇於為治者而况教乎為邑知重學
校與為學知重講習豈無所見而然也雖然學校立矣
教非其教不可也教養備矣學非其學不可也廟焉學
焉豈特使士子羣居族立為言語文辭之工乎正欲成
就人材明斯道濟斯民也道之所以為道學之所以為
學蓋不越易書詩春秋之外矣而不離綱常事為之間
矣舎此道安在乎學安在乎即物以窮理反身以求仁
審夫文藝之細以推致乎典禮㑹同之大本諸平居屋
漏之隠而充極于天地鬼神之著此係于教者為甚大
係於學者為甚切不有以明之孰得而知嗚呼其說亦
微矣乎聖人在上天下文明祥不祥於麟鳯寳不寳於
金玉正人端士濟濟羣出明斯道而濟斯民為國家太
平之屏翰也將自今日此予不辭而樂書之以勵我同
志以無忘二侯之徳芾字文輝鄧州人渭字彦清婺源
人皆邃邁之士云洪武辛亥春二月前國子釋褐魁燕
南宋訥碑
　　　濬縣重修學碑
天以夫子正綱常明教化為萬世道徳之宗主故木鐸
之喻麟鳯之比金聲玉振以集大成凡有天下國家者
遵之治而昌悖之紊而失理勢之定孰得而喻之六國
滅而秦出書焚儒坑以愚黔首天下貿貿焉莫知所之
使夫子之道晦塞殆至焚而燼坑而堙也漢高祖過曲
阜祀夫子以太牢武帝表章六經罷黜百家夫子之道
猶日中天自是郡縣之學漸盛夫子之廟修而廣也皇
明誕受多方綏厥猷于降衷之民乃詔天下崇儒興學
凡郡縣鐫格式于石以示永久擇師則試于朝考弟子
員進脩以貢胄館成徳者達材者毎擢而用之六藝之
教賔興之禮於是大備矣嗚呼明明天子崇天道保天
命之實昞著于無窮矣惟濬州降而縣故廟學在浮丘
山上洪武癸丑天台項如英來知縣事改遷于山麓東
北甲寅廟成學立惟學不稱于廟規模狹制作卑也蓋
創基之功失於急遽茍且不足壯觀於一邑丁巳冬四
明方侯叔周知東明選遷于濬學而以果達臨政又能
敬修已而亷律已也士論歸之明年春侯涖學必曰學
制卑狹禮容愆宜可改而葺之以崇易卑以廣易狹庶
㡬不見誚于鄰邑矣於是割俸敦役𢎞敞増舊傳道之
堂三楹梁棟髙連榱桷遠接前後植楹庋庇風雨虚明
深邃軒豁清爽左右肄業之齋六楹與堂翼然而並至
於祀神之主捍宫之垣入廟之門井井經畫咸臻于美
己未春二月學訓𨗳姜某邑李某遣儒士某以禮來請
記將刻堅珉于學以彰聖天子世丕基崇正學以六經
孔孟氐之書引拔髦士本徳行末文藝之典下以紀方
侯奉明詔崇學校厚風化役協于公事合于制之績願
賜文以勸來者繼承不怠則吾濬之廟學可久而不致
於敝此濬士之深望焉既聞其書善而嘉之記不可終
讓竊謂自吾夫子設教於洙泗以博文約禮授學者顔
曽子思孟子相與守之未嘗失墜其後正學不傳士各
以意為學其騖於該洽者而流於泛濫駁雜之歸溺於
徑約者而陷於曠蕩空虚之域自程朱氏明道學于天
下有悅於持敬之約而憚於觀理之煩此學者於道所
以不能入而明也要必即書以窮理一心體之一身踐
之勿視為空言則道遠乎哉師以是傳弟子以是習據
依循守道可深造事君則思堯舜其君治民則思堯舜
其民庶能答皇上興學之詔亦不負侯修學之心也為
斯文者尚宜加勉哉
　　　大明勅建太學碑
洪武十四年夏上詔羣臣曰王者受命武功文徳相繼
成治定天下以武治不以武也其崇文乎顧兹成均地
隘而陋何以振文教朕相基於雞鳴山下高爽平遠豈
天協朕心若藏此地俟興一代學乎羣臣稽首曰皇上
聖神斯文福也乃以天子學制授諸冬官冬官臣恭奉
明詔夙夜匪懈楩楠豫樟來積如阜鑿山載石輿土築
基梓人效藝以宏其制又遣金吾前衛親軍指揮譚格
督其工凡堂有七彛倫所以㑹講率性修道誠心正義
崇志廣業則諸生肄業所也㑹饌有堂庖厨有室井覆
有亭物貯以庫餼廩蔬園重門繚垣囘廊儲書兩堂之
間東西有館助教正錄居焉東偏列室鱗次諸生處焉
廟在學東亢以増基大成有門七十二賢有廡凡為楹
八百一十有竒壯麗咸稱自經始以來大駕臨役者不
一夫子而下像不土繪祀以神主數百年舊制乃革明
年五月冬官奏廟學成十有一日天子遣使祀先師以
太牢禮畢胄子及民之俊秀登堂受業學之禮制備矣
十又七日上躬臨廟禮行酌獻再拜而退乃達學學官
率諸生進拜堂下博士臣龔斆執經祭酒臣呉顒講經
既畢萬乘是還此千載曠儀講而行之斯文増重矣六
月一日上又賜勅文重諭胄子禁制防遏之法訓迪誘
掖之意無不至焉越一日帝御奉天門詔臣訥文之于
石臣拜手稽首不敢以不文辭承命遂述興造始末為
之言曰孔子之道埀憲萬世帝王之興首建太學蓋學
所以扶天理淑人心也皇極由之而建大化由之而運
世道由之而清風化本原國家政務未有舎此而先者
或有未備則無以維三綱五常之具示作人重道之心
聖天子位居君師續道統于堯舜禹湯文武建學定規
高出前古凡我登堂養正游藝之士斯言斯誦相勉相
誨無負教養則正人端士叢出而為國家楨幹祚聖子
神孫之業萬世而無窮者當自今始顧臣膚陋敢不對
揚帝命式昭盛代之興文也拜手稽首而獻頌曰於惟
聖皇臣伏萬方乘時經綸武偃文揚儲慶發祥載整乾
綱乃相學基雞鳴山陽平遠高爽非麓非岡武煇京邑
隠若天藏考制定規聖度曷量乃授工曹孰敢怠遑工
師用勸效技允臧有廟有廡有廊有堂鱗比而重龍起
而翔登用儒臣教化昭彰佩服鏘鏘弦誦洋洋正學有
傳師道有常萬乘來臨俎豆生光千載禮儀一代典章
躬親講道超軼百王聖製昭宣啟迪激昂寵及青衿埀
範流芳材育化崇殷序周庠立極作則遠紹虞唐徳進
英豪業脩俊良股肱朝廷都俞巖廊以𢎞文化慶祚靈
長願佑皇圖萬世無疆
　　　勅建歴代帝王廟碑
兩儀判而人極立大統建而君道明粤自上古神聖繼
作代天理物以開萬世太平之治故天地以之而位四
時以之而序萬物以之而育大經大本以之而立盛徳
相繼傳至于今欽惟聖天子受天明命肇修人紀以建
民極纘皇帝王之正統衍億萬年之洪基稽古定制作
廟京邑以祀歴代帝王重一統也相舊廟地介乎通衢
䙝而弗嚴洪武二十一年秋始命改作於欽天山陽越
明年己巳夏五月三日工部尚書臣秦逵奏成功請文
劖石詔臣訥為之記臣忝職胄監懼不敢辭謹拜手稽
首而言曰帝王功徳於昭于天宜有清廟以宅神展敬
歴世以來祀典斯闕三皇五帝祭於肆類僅見于周而
堯舜禹湯發迹肇基及所經歴之地或有祠焉遣使致
祭後世有之至於合廟京國嵗修享禮古未之聞皇上
定鼎江左治功既成神人洽和禮樂明備凡廟祀之瀆
禮不經諂神非法者一切去之正名定統肇自三皇繼
以五帝曰三王曰兩漢曰唐曰宋曰元受命代興或禪
或繼功相比徳相侔列像于庭金玉其相衮冕焜煌聚
精㑹神咸宅于兹每嵗春秋二仲諏日誓士上御宸極
制命大臣齋明承事籩豆靜嘉粢盛豐潔告充告碩神
格洋洋所以推惟本始式昭曠典者至矣三年則命官
奉香幣詣陵寢具儀物以時致享又以昭聖顯靈而示
不忘也嗚呼天生民而立之君所以靖亂也康濟天下
阜成兆民而登之仁夀之域者皆以奉若天道而已是
故前乎三代之官天下者天也後乎三代之家天下者
亦天也皇帝王之繼作漢唐宋之迭興以至于元皆能
混一寰宇紹正大統以承天休而為民極右之序之不
亦宜乎秦晉及隋視其功徳不能無愧故黜而不與是
可見皇上敦名實重理道崇徳報功大公至正之心真
足以度越百王埀憲來世永永無斁謹為之銘曰惟皇
作極克配天地丕昭盛化以正大位皇道而皇帝道而
帝歴夏商周三王迭繼熈熈皥皥同底于治於赫漢祖
寛而有制光武奮興炎靈用熾唐興晉陽遂有神器太
宗重光力行仁義明明有宋其徳克類暨于元氏而亦
用乂豐功茂徳後先輝賁翼翼新宫有侐而閟貌像既
嚴皇靈斯莅享祀苾芬儀文孔備陟降在庭神之攸暨
祚我皇明以克永世
　　　襲封衍聖公神道碑
洪武十四年秋九月二十日宣聖五十六代孫資善大
夫襲封衍聖公以疾終于正寢越三年為洪武甲子春
正月其子訥以服闋入覲禮官引見華蓋殿上問以宗
族蕃衍子姪賢否訥奏對動合禮度即命館于太學翼
日召嗣襲封衍聖公御製誥詞以賜既受封之五日出
前左司員外郎王翼所誌其先公墓銘示予曰不肖孤
負荷先徳忝嗣厥世聖天子不以訥無所肖似俾襲顯
封位列公爵惟是先考之卒雖紀其嵗月納諸壙中墓
道碑石尚未有刻先生執司文衡捨先生其誰託哉固
敢以請既還之四月復以書來速遂即其世系封爵卒
葬月日以著之文按公諱希學字士行為宣聖五十六
代孫曽祖涴贈濟寧路總管輕車都尉追封魯郡侯曽
祖妣女真氏追封魯郡夫人祖思晦襲封衍聖公贈通
奉大夫河南江北等處行中書省叅知政事追封魯郡
公諡文肅祖妣張氏追封魯郡太夫人公賦性明敏好
學尤嗜漢隷甫冠即有成人志二十一嵗侍御公始同
知太常禮儀院事以公襲封公克自樹立於經籍子史
靡不研究問學優贍文詞雅馴每賔客讌集談笑揮洒
輙以成章皆出人意表觀者竒之四方好事者多求公
書隷得之則什襲珍藏元季兵起青齊蔓及闕里公誓不
汚於亂即間道走燕城得賜見拜祕書卿仍襲封爵嵗
戊申我皇明初革元命海宇以次平治朝詣行在上清
問下民公即以歴代治亂條對從容有序甚嘉納之自
後嵗入覲于京賜予稠叠恩禮益隆每正旦上受萬國
朝賀特命公班亞上相始至中使慰勞館餽下及童隷
無不霑給蓋其誠意所動宸衷特加異數也祖庭自兵
後日就圯壞所費浩穰公從容措置期以嵗月卒就成
功復祭田侵於豪民者五十頃禮器禮服樂舞儀以次
備舉煥然一新卒復舊觀年四十七嵗以疾卒遠邇大
夫士聞者莫不悼其不克于壽也訃聞朝廷遣使禮祭
是年十一月日葬焉凡再娶先配董氏中州功臣家贈
魯郡夫人繼室孫氏前進士遼陽行省平章彦明女亦
卒皆附葬子男二人長曰訥董出也次曰諝孫出也女
二人長適淑南衛楊鎮撫子思次在室孫男一人曰稱
尚幼公昆弟八人在公為長次希說次希範次希進希
麟希鳯又次希順希尹希斌皆有文學家庭雍睦為東
魯家法予記弱冠游太學師事助教陳衆仲先生而公
之父侍御公寔同齋舎者有年情好日洽後㡬二十年
當元季兵起公間道歸朝時侍御公至太常公侍立左
右神采迥異信其名門子也予於今獲領太學而公之
子訥又已襲封號則知公者莫予若也請銘奚敢辭銘
曰聖澤汪洋厚徳流芳公承其慶奕世彌昌才鬱乎中
鏗其琳琅脫畧芳葩惟徳是將大成纘緒木鐸振響繼
述以孝埀裕無疆幼遭盛際名流萬方堂陛奏對秩然
有章闡明治亂始自陶唐公襲其封儲瑞發祥惟聖子
孫表表昂昂喜動天朝禮錫孔彰報效未伸蚤夜匪忘
志期成績業復其常魯山蒼蒼泗水湯湯乾坤毓秀有
子才良早服遺訓文著巖廊吐辭煥發炳炳煌煌御製
頒賜存沒有光碑立道左地久天長
　
　
　
　
　
　
　
　
　
　
　
　西隠集巻七
欽定四庫全書
　西隠集巻八
　　　　　　　　　　　　明　宋訥　撰
　　文
　　　祭東崖處士霍元方文
嗚呼元方天既付君以才高識遠之資又付君以神清
氣和之秀胡不畀君以贊襄文翰之責又不假君以耆
耋期耄之壽因君之逝欲問天而不可究也嗚呼哀哉惟
君慷慨倜儻風流温厚形魁偉而以健貌古怪而不陋
出凡之姿見稱于幼甫冠於學存苗去莠歌遠遊於四
方擴胷懷於宇宙越南燕北江左淮右探禹穴歴鍾阜
泛彭蠡之洪深閱雲夢之八九峰巒以壯夫持立之操
波瀾以潤夫餘酣之潄縱目開心滌瑕蕩垢萬里歸來
益以持守事親盡夫甘旨教子聞夫俎豆栖遲乎大伾
山足優游乎淇河渡口幽徑竹封小亭茅覆清談驚座
濁醪在卣賔客忘形公侯握手歌詠以暢其情性酬酢
以寫其抱負詩酒自娯外物何有逮夫遭板蕩於中原
全妻子於亂後遠還桑梓近守重構蓬忩苔砌蓽門圭
竇有婦紡績有兒畊耨佳卉植于東崖怪石列于北牖
莎汀養鴨盆池種藕几席多衣冠之士杯盤半田園之
叟拄笏卧㸔乎西山攜杖行吟乎南畝以樂天而知命
綏清福於悠久豈期遘疾終天弗救俯骨肉之歸窀穸
者既不可畱矣仰文章之燦星斗者又豈易朽哉嗚呼
元方惟我與君從游非偶總角之好通家之舊道未嘗
始合而終暌志不在彈冠而結綬秋月對茅亭之竹夜
雨剪春畦之韭接引乎詩書之朋尋訪乎山林之友貯
風月於一襟漬烟霞於兩袖嘗嗅菊而紉蘭時傍花而
隨桞嗚呼元方昔我來思與君連榻今我來思弔君在
柩不覊之材邁往之氣造道之樂羞曲之肘一朝已矣
不復覩矣將奚憾矣又誰咎矣庶精英之不昧起九原
而回首聽我哀文歆兹酹酒嗚呼哀哉
　　　陽城縣白龍潭禱雨文(代李知縣作/)
一六之精兹澤所鍾蓄而為深源為清淵湛于巘山散
而為甘霖為膏澤沛乎太空者以其蟠時出時入之神
龍倐而為蛇忽而為兔何變化之無窮散風雲於莫測
鼔雷霆以無踪累禱而輙應屢現而不同又何非靈跡
之與神功自侯爵而王爵膺歴代之加封維大明之御
天表以神而益崇奈何自冬徂春妖魃肆凶風恒而陽
愆水涸而山童二麥未蘇百榖未種無所控訴殘疾疲
癃夫神之所以為神以其至直而至正至明而至聰則
夫濟人利物之澤宜隨時而變通神不顧民民思去矣
後日之修祀事者牲醪將誰與之薦黍稷將誰為之供
哉神又能獨血食于兹土享典禮之兼隆牧守有過宜
責之牧農民無罪何灾于農神其挾波濤之湧昂頭角
之雄溥三日之霖答萬民之望俾物阜而年豐不然是
神能靈於前代不能靈於今日恐有負聖天子崇神于
祀典之中也載省其躬載肅其容苾芬馨香來禱神宫
神惻我心報禮維崇
　　　祭李子西提舉文
嗟夫子西學足以裨益斯文而不得推其所造志有以
澄清天下而不得展其所抱豈天之降材固有大小人
之禀賦亦有壽夭耶嗟夫子西剛不可挫正不可撓幼
失游於方外長竟歸於正道摩空之翮過横秋之雕鶚
不羈之材邁騰雲之騕褭騷壇對乎屈宋詩壘敵乎謝
鮑用筆則李蔡之篆隷執法則鍾王之真草胷錦繡而
量有涵濡文山林而氣不枯槁作賦也擲金聲之可聞
暢飲也忘玉山之自倒冠浙右之時俊膺皇明之聘召
職征商於滑邑著考成之功效此中原之交友恨相逢
之不早何去路之長逝殞厥身於㝠杳不可復見者君
之筆陣尚可傳錄者君之吟稿人孰無死君為可悼其
英靈之氣將鍾而為黃琮為蒼璧為竒珍為至寳歟抑
將化而為慶雲為景星為祥麟為鳯鳥歟其忠義之魂
將隨萬鬼鬱悒於九泉歟抑隨羣仙徜徉於三島歟將
為詩仙神交於多士歟抑為酒仙神遊於八表歟嗟夫
子西故鄉之闗山路遠高堂之父母年老二十之孀婦
衰絰半載之嬰兒襁褓失平步之青雲舉南歸之丹旐
此吾徒所以皆慟哭而仰問於穹昊也歌楚些以招魂
薦哀誠於蘋藻精英如在來受我弔
　　應制譔僧官勅文
　　　左善世
謂佛為心經在心外謂經勸善善在心中心之善無時
不存心之佛無地不在矣彼擲錫飛空對石談理者又
何益於心與善也睠兹沙門之衆而立僧錄之司具官
某學備三乘行嚴一戒入定而緇衣炫色講經而天雨
寳花釋子推尊授以善世勸善者羣經之本為善者諸
佛之心以覺一切之智以善一世之俗庶幾佛教有因
朝典加重尚思爾守毋替訓辭
　　　右善世
靣壁於少林寺中說法於祗園樹下素修凈業𤣥術妙
通馳芳記大乘之禪流譽著高僧之傳久居清淨能無
剸裁具官某影不出山跡不入俗靜守乎空門之月安
栖乎丈室之雲考其藝能可以善世乃授僧録之長以
為釋氏之宗尚期行道而道無不行善世而世無不善
往欽乃職勿失於惑
　　　左闡教
讀西方貝葉之書入上方松軒之定雲烟情性清凈法
門久悟禪機深窮佛教潔已非洗鉢之水修心多焚鼎
之香與世無營與時疎俗具官某過溪嘯虎杯渡知名
戒行既嚴一滅垢累是陞闡教之職莫匪講經之功尚
當細論空門縁分因果俾佛法重明於世使僧徒不染
於塵人以之而善根生教以之而惡障滅朕志惟是爾
儀圖之
　　　右闡教
入定于大十界裏談經于不二門中解脫為空清虚成
性久畱心於佛教獨潛跡於禪床去就一之是非不染
具官某居山禪伯對月詩宗抱不堕之慈悲樂無塵之
清凈乃命闡教之職用副僧録之司尚宜深究佛書詳
窮禪教條分本末縷析始終俾諸僧皆悟靜中之禪而
無教外之失往欽予訓宜懋爾功
　　　左講經
經中知人我之相教外忘大小之乘豈古刹之沙門寔
東林之徳士學髙諸刹名重一時具官某養性得宜誦
經不倦持身有戒臨事慎為是用職爾僧官以副朝典
往化釋子無怠講經尚以佛之覺覺人以師之業業已
罔俾釋氏有違憲章庶不負朕設官之初意也汝其勉
之
　　　右講經
論真如之學非杯渡錫飛而已惟窮佛書而有得考禪
教而知原是曰髙僧有助凈業具官某悟空丈室說法
叢林對海月而明心隨洞雲而見性爰用真覺之士授
以講經之官爾其詳解禪機細談妙㫖俾釋子藴藏法
器培植善根不為禪外之人而受戒中之福汝往加勉
時惟欽哉
　　　左覺義
佛書有義其孰覺之非最上乘者不能也覺義於一已
者力淺覺義於衆生者功深釋子既繁非官莫制職以
覺義爰副僧官具官某智徳可尊久修凈業論禪伯則
唐之齊已論詩豪則宋之惠崇藴經遠之沈謀宣適時
之妙用是宜擢爾兹職覺義於人欽斯勉斯惟僧是化
　　　右覺義
道之在佛者惟覺法之在經者惟義以覺悟人以義行
事覺義之道其在於斯舎義而不覺於人忘義而徒覺
於已大非覺義之術也出家者衆覺義者少乃立僧錄
覺義官名具官某有年靜坐終日談空虚心無累真覺
多知乃授以官佐治釋子臨事而惟義是主說法而惟
義是宣以此覺人人孰不悟莫泥佛教有負朝章
　　應制譔道官勅文
　　　左正一
道不可名而能從道庶於道學得正一焉非久於從道
為事者何能見推於時也具官某僻居靈境真一得傳
遠世務之紛華守物外之清凈慮世周遍鍊事老成用
擢正一之官以掌道徒之教務要詳推所學不阿不偏
普化道流咸知大戒則於學道亦有光輝惟懋乃衷毋
忘朕訓
　　　右正一
教有正一之名官有正一之職非素登真者不能膺是
任也具官某齋以潔已法以鍊形有守有為不凡不俗
久居清凈之教深得裁制之宜選衆見推乃授是位宜
悉心力以化道侣務使學道之徒咸能歸一而無道外
之失則予一人汝嘉
　　　左至靈
惟道有靈惟靈有至至靈之道遠近可通事本於道書
名稱於官職具官某身心順理踪跡遠塵久著名於三
洞道科方膺選於一時公議尚期推學於已施化於人
俾無出道之迷以著守道之效則於掌教之職亦有輝
焉爾其勉之勿替厥服
　　　右至靈
至道之靈於天下也非一日矣太一之靈何異於真一
之靈焉學道者能盡至一之心則知至靈之理取以命
官厥有由焉具官某清凈為師太和為友保身有自然
之戒處事多不惑之方遠訪近推爰命是職尤宜審厥
道侣各進所學無為長往之謀篤守至靈之教用率其
職時惟懋哉
　　　左演法
法出於道修道而為皆法也藴於已者本諸道經教於
人者施諸道衆蓄而不演則學道者曷由而知也具官
某神清目朗四氣和平探道之𤣥精道之賾踐履皆從
於道言論盡合於法擢以演法之職必能推法於時爾
尚原太上之經發黄庭之奥章明句解縷析條分無負
厥官有光斯道益思奮勵以待異恩
　　　右演法
經貯琅函法開洞府須明真一之本仍推太上之原豈
徒槁木其形而已也具官某名在丹室學得黄庭淵乎
從道之心確乎吞氣之習官擢演法功在談𤣥宜講論
以加勤莫清凈而忘道爾尚啟迪後學追配前人無曠
厥職悉推其法庶不負朝廷設官之意而學道者亦預
有榮焉尚體眷懷豈煩多訓
　　　左𤣥義
道經有義𤣥而又𤣥學道無端妙而又妙庶於道義不
昧厥㫖具官某野服黃冠仙風道骨詩無入俗之句囊
有化金之方擢膺𤣥義之官何愧道錄之掌尚期真登
紫府理徹琅函俾太上之教咸造精微則朝廷之選不
為曠設往助爾長其尚懋哉
　　　右𤣥義
道必有義義必尚𤣥况大道之難名而斯義之攸在或
學諸道侣或載諸道經而𤣥之之功不可闕也具官某
登真受籙發祕求原名冠九流妙通三昧是宜擢居𤣥
義之職以副道錄之司尚期推爾所能開人未及以化
天下之道以窮太上之經豈惟有補於羨門之言抑亦
有光於朝廷之典汝往欽哉尚思稱職
　
　
　
　
　
　
　
　
　
　
　
　西隠集巻八
欽定四庫全書
　西隠集巻九
　　　　　　　　　　　　　明　宋訥　撰
　　銘
　　　正已亭銘
惟皇明克享天心永清四海首詔天下興學以六藝為
教射為一藝也凡學立圃師帥弟子員以習之濬縣圃
立學宫之右其抗侯發矢之地悉合于制洪武戊午春
四明方侯叔通來知縣事建亭于圃不華不陋為觀射
勉勵之所且禦風雨焉為師為弟子者嘉侯之徳有益
於教也佽決拾調弓矢以時入習勤而不怠侯亦喜之
其如古人序賔以賢而且不侮者可得而見焉一日馳
書請予扁其亭以銘之予嘗因射而有考書曰侯以明
之詩曰發彼有的以祈爾爵禮曰射者仁之道也古人
於射重而不輕如此者以射可以治心可以修身可以
觀徳可以為國則為弟子者豈容不習哉聖天子舉久
墜之典以教天下士生斯時何其幸也遂不讓乎射義
射求正諸己巳正而后發發而不中不怨勝已者反求
諸已矣扁其亭曰正已又因為之銘銘曰聖人制禮中
正而止養志游神從容循理惟射為藝殆匪他技可以
觀徳可以知恥審度在此取中在彼臨之勿墮立之勿
倚儼然其容端然其視確然其心凛然其履内外靜專
庶謂正已審固不妄可以發矢兢兢業業慎終如始既
中勿驕未中勿葸持敬習久功成曷已以蕃王國以佐
天子無忘侯徳勗哉造士
　　　清豐縣學彛訓堂銘(并序/)
三代風俗厚人材美以有家塾黨庠之教况國有學乎
後世郡邑視一家一黨其教宜何如哉清豐舊有廟學
煨燼于兵皇上建極之初天下郡縣承制以立學官佐
其教者訓𨗳是設咸給祿為養弟子員亦有差等又立
部使者稽考之法以伸賞罰其學六藝學武學律為一
代典莅是縣者往往簿書期㑹為先務視學校未暇也
臨安金侯子肅來知縣事嘆廟學卑陋改作新之有殿
有廡有堂有齋宏麗甲乎鄰邑侯為記既刻諸石惟講
授之堂名曰彛訓遣邑士竇潛持書請銘于訥訥惟道
原於天命之性而行於君臣父子夫婦長幼朋友之間
存於易書詩禮樂春秋孔孟氏之書之内皆天理民彛
自然物則之所在不可一日而不學也捨此又奚學哉
侯名堂於學取九疇之言葢有志於以吾君為皇極之
君以吾民為皇極之民俾風俗人材無愧於三代學校
之教而後已凡登兹堂者貴乎踐彛訓之實不以記誦
剽掠為功而貴乎以窮理修身為要以近天子之光此
又侯有望於清豐之士云銘曰嗚呼九疇皇極中分上
天錫禹洛書呈文箕子傅周敷言始陳妙矣敷言萬世
是尊曰彛伊何在物在人在物在人常理曷泯曰訓伊何維師維
君維師維君大訓孰湮彛訓名堂明道修身以立大本
以序彛倫孝以訓子忠以訓臣降衷不昧天理常循道
徳光華庶幾可親維皇建極斂福錫民維皇作極感化
無垠惟民保極五福重臻奥閫宏綱淺學莫聞敢曰作
銘以偽亂真侯惟搢紳志在經綸書事貞石永播英芬
登堂勵學訓告諄諄繼侯來者毋怠咨詢
　
　
　
　
　
　
　
　
　
　
　
　
　西隠集巻九
欽定四庫全書
　西隠集巻十
　　　　　　　　　　　　　明　宋訥　撰
　　雜文
　　　愚直生說
愚也直為古民三疾之一乃聖人傷俗益衰之語也知
大名府事孔侯中夫以守直以謙自號愚直生公過告
予乃為廣其義焉夫愚自有差等顔子之愚如愚也聖
人既以不愚明之甯武子之愚沈晦免患於衞亦非真
愚矣高柴之愚知不足而厚有餘侯之知非不明識非
不遠以不愚為愚又非不移之愚也又非哲人之愚也
豈非愚有差等乎以侯之愚愚而佞愚而邪愚而詐皆
非愚之美徳也今也愚而直又何害道哉嗟夫人之生
也直直也人之所以生之理也不直則去其所以為人
矣故順理為直直其此心天理之公而無私曲者也曲
步以便往曲視以回目非直也曲力以隨人曲心以受
辱非直也曲於民違道而干譽曲於官上諂而下凟非
直也以至曲於言曲於行曲於動曲於靜曲於愛憎曲
於増損直又何在焉雖然直者徳之一端聖人告樊遲
以舉直與史魚以直哉又與三代之民以直道則直非
不美也但天下悅佞而惡直者常有也書載九徳曰直
而温詩美申伯之徳曰柔惠且直必如是而後全中和
之徳又安有暗昧不明徑行自遂之病也若侯之直以
直諫於君以直益於友以直平其政以直守其身一順
天理之公而後此心為直臣為直友為直諫為直政一
順於天而不愧爾但專務為直不失之偏則失之過矣
於用直之際更思其當理而施焉不愚已惟不可曲法
以殉之
　　　故澤州陽城縣簿方君誄(并序/)
洪武五年三月三日將仕佐郎澤州陽城縣主簿方君
卒于官爰用是月五日殯于縣之僧寺某月某日幼嗣
福童扶柩歸婺源卜以某月某日葬龍溪原上附于考
之墓前知縣事李侯文輝與君同見選于朝廷其臨政
之日同也李侯寛而尚正嚴而尚恕君事以兄禮其相
得也若此惟職居佐在縣日少侯待之加厚卧病數月
侯問病視藥有期不少怠既卒哭之過哀聞者㒺不泣
其喪具竭誠以給靡失毫髮凡弔奠皆以禮接之執紼
于殯贈賻于歸又皆不尚喪之文而尚喪之實焉故其
哀與禮有足感動人者觀者謂古人同僚之契今日見
之世不多見也殯三日李侯來謂予曰簿之死我不敢
求其知我之敢必者哀簿不忘焉先生盍為我賜文而
誄之俾其嗣福童歸而刻石于墓以泄其哀可乎某乃
復於侯曰訥識簿有日簿之賢非侯不明侯之賢因簿
而益見矣為誄矧可辭方君名渭字彦清云誄曰
顯允方叔中興周宣元老福澤千祀綿綿何世有延靡
耀于前干生在唐漁釣志堅棲蹤鑑湖名并詩傳唐季
芳裔萃諸莆田璈在五代長史千泉卓卓謹言節譽赫
然諌議遺芳以道保全懿彼崧卿安分有年惟書斯抄
清俸半捐桐廬達源驄馬翩翩三子名時文采相聯南
渡衣冠婺源産賢以璉以瑚斯璧斯瑄婺源㡬葉寔有
君子名譽三語贊畫一紀君子有子遠紹前美失怙失
恃克孝克嗣妙齡自立見賢斯企勵以儒行勤以文史
書尚楷法詩工唐體皇明御天際時登仕貳縣陽城有
美容止咸謂仇覽鸞栖棘枳亷以是持禮以是履出民
巖穴俾樂田里率民租賦無費遐邇役民土木工不廢
弛崇文尊賢一其終始善則歸令過則歸已移權長平
邑受多祉三載功就遘疾不起七嵗幼嗣主喪何事惟
令之賢竭誠喪禮有痛如疾有淚如水若殯若歸惟令
是倚奔弔執紼闐關溢市行道觀感斯際孰比令曰爾
簿予哀曷已乃請於訥為君作誄材匪椽筆敘君生死
嗚呼哀哉君之不淑宜歸蒼昊材副其名志沮其抱三
十四年壽則為夭秩列八品官則為少嗣未十齡逝則
為蚤九原已矣孰為再造嗚呼哀哉丈夫葢棺全歸斯
保壽夭死生莫非恒道良辰不偶是用哀悼爰告幽明
以徳是表後日有徵誄文可考
　
　
　
　
　
　
　
　
　
　
　
　
　
　
　西隠集巻十
欽定四庫全書
　西隠集附錄
　　　　　　　　　　　　　明　宋訥　撰
　　　初召勅符
朕君天下十有三年矣意野無遺賢雖夙夜孜孜以求
賢賢何弗至今四輔官杜斆抱忠為國舉所知宋訥才
堪任用符到之日有司禮送赴京以稱朕意焉
　　　授文淵閣大學士制諭
朕觀古今賢能者遇君有遲速名彰有先後奈何時運
之不齊壯衰之相臨何謂葢壯志貞而名未出君將知
而暮年埀雖有賢能為斯所艱然昔望於磻溪亦老而
已猶有作飛之兆而乃興周八百爾宋訥年雖高邁特
授文淵閣大學士奉議大夫宜往欽哉洪武十五年十
一月十五日
　　　問疾勅諭
人之生也其㒺極之恩在於父母其或有疾而醫之可
而不可者而有神焉何哉葢志人率性履道而不迂以
誠而輔政故神相之卿秉天命之性發仲尼之誠施已
之幽徳修道教人所以病不病而速差以其有神也故
勅洪武十六年七月二十日
　　　授國子監祭酒制諭
太學之設無知古稱但始自漢唐所以設此而教君之
嗣貴臣之子故立名曰太學既立之矣則爵官以司之
以專文學乃曰師師乃泛稱又官稱官稱曰何曰祭酒
司業博士助教皆有𨽻焉斯官之首者不獨教生徒而
已其職亦首在祀事也然王者親祭必寡故設官以代
祭之其名曰祭酒所以祭酒之職潔牲牢凈厨竈精籩
豆祭不失時則禮焉或云為飲之長而先奠之曰祭酒
吾甚愧而不通斯說未然今必以奠先師而名吾方諾
不然則非也况子曰祭神如神在所以祭必謹之若以
孔子生之禮祭則相去既遠而莫可考以今時之禮孔
子之如生又非仲尼之生禮不過時宜而已矣然不可
不謹以時宜依期而奠焉爾宋訥今特授爾為朝列大
夫國子監祭酒爾尚竭乃恭而臨祭靜乃神以對神則
㝠㝠鑒知庶不負委令之意欽哉洪武十八年九月二
十七日
　　　白雲茅屋賦
　　　　　　　左春坊左賛善雲陽劉三吾撰
大名滑邑周豕韋故墟漢之東郡唐之義成軍也西南
三里即瓠子堤宣房宫在焉北去大伾半舎餘西北距
善化三山五十里又西距太行四十里許至淇泉今成
均祭酒宋先生仲敏先尊大叅忠肅公嘗構西亭瓠子
堤上題以西隠仲敏更築草堂其間號曰白雲茅屋國
朝徵詣公車歴官瓊署掌教上庠六館諸生多所造就
皇上益深眷注不容以懸車之年辭僕備貟春坊謬䝉
推重謂其楚産能楚聲也屬賦其所謂白雲茅屋為之
賦曰白雲之雲茅屋之屋吾睇其觸石起經簷宿藹林
霏度忩曲因風曳曳之來和日蒸蒸之燠隨椽疊疊之
鋪代瓦層層之簇爰乘冬隙之休工豈俟來春之播糓
不炊而暖散晴烟不雨而潤為純束任滿地而誰其與
歸從養真而自覺不俗匪河陽而望入親舎之思匪瀼
西而吉叶杜陵之卜此滑城隐君子之所為得兼二者
之清致而克顯先世之忠肅也且夫烟霞栖遲隠者之
所甘心而胡獨愛白雲之巻舒厦屋帡幪人情之所同
欲而胡獨愛茅宇之蕭疎得微以不堪持贈而僅足吾
人之自娯也與又微以所取索綯而可還結繩之古初
也與不然以其深可為家而致詩客之停車興在歸赴
而為文翁之剖符與噫是皆未㑹其趣之深而徒得其
跡之粗者也南臨瓠子之堤北距太行之山宣房黎陽
之覽乎其形勝淇水泉源之聞乎其潺湲河流於此乎
噴薄林阜於此乎回環宜雲氣之所從出而仕者之所
以投閒也觀其原本天漢結在山川度溪縹緲從龍宛
延或散或聚或斷或連横亘山腰白虹卧地孤飛空際
玉馬行天細縈絲絲之縷輕騰薄薄之綿當西亭之所
在毎欲去而仍旋始出岫而何心終抱石以如眠念忠
肅之在日常供悅於目前既與為霖而濟旱復隨還山
而引年慨前修而已矣尚白雲其依然則有令子象賢
肯構是事謂雲雖無心而隠則先志屋不于雲締剙何
義雲而不屋飄散無際乃不剞劂因山之材乃不埏埴
于茅之易重重束縛之加密密塗泥之塈多無八九之
間寛容數畝之地甕牖前頭之開繩樞太樸之製捲簾
而素練斜拖拄笏而爽氣隨至香馥馥兮博山水沈白
紛紛兮垣墻薜茘都迷松徑何許鶴聲不見竹籬唯聞
犬吠於是遠謝世氛凈掃塵踪我讀我易我樂我窮河
圖洛書究極㸃㸃之數天根月窟往來六六之宫忩前
有㸃檢之篇門外従靉靆之封此則山人所樂在白雲茅
屋之中心倦而休意行所在或采芝术或尋蘭佩横遮
谷口疑蒸雨後之晴嵐濃抹山椒驚失曉來之翠黛到
窮處而水源可探㸔起時而詩情與㑹此則山人所樂
在白雲茅屋之外方其未葺是雲屋也盛年科第故家
文獻出宰百里郎星朗現心融潘岳之春花滿河陽之
縣喜招隱之賦成諧遂初之始願及其既葺是雲屋也
養浩林泉放情丘壑結社漁樵訂盟猿鶴已甘分於退
休諒何心於好爵胡束帛之見徵違夙昔之素約乃登
金門乃覲我皇乃承渙渥乃官上庠孔庭兩丁資爾代
祭生徒六館資爾紀綱雖引年之屢慨豈聖眷之能忘
囘首白雲幸蒼狗之未變驚心茅屋恐蒼苔之易荒至
是則向之白雲今且出而從九重之飛龍矣向之茅屋
今且廓而為多士之棟梁矣念雲屋之久别渺山河之
相望皇心見憫予告還鄉則願于爾白雲以之為卧榻
于爾茅屋居之為墨莊邀四老於橘中㑹耆英於雒陽
詢往事於瓠子訪遺迹於宣房以此晚境際此時康還
得專此西亭故隠之白雲占此秋風不拔之草堂斯聖
主優容之賜老臣暮景之光走也不敏遂書此賦下以
寫徵君歸隠之兆上以效天保歸美之章
　　　同前
　　　　　蜀府左長史前進士長沙陳南賔撰
國子先生遊乎太素之天沐乎土階之化醉周孔之六
經窮羲文之八卦飄揚於霄漢之間笑談於閭閻之下
托茅屋之白雲寄幽情於圖畫諸生有問於國子先生
曰斯圖之作美則美矣而白雲茅屋先生何以知其趣
哉先生翹出乎儒林馳騖乎藝圃領袖斯文重瞳屢顧
六堂之弦誦相聞璧水之文瀾環注指青雲以為梯𨗳
諸生之先路當泰運之宏開方拔茅而連茹彼茅屋之
白雲先生何為而知其趣哉若予者則真知之請言其
故予也生乎山林翺乎巖谷鴛瓦不殖於陶鈞豐材不
鳩於良木苦風雨之震凌念妻孥之顰蹙晝爾于茅西
山之麓帶夜月以索綯趁朝陽而乘屋覆惟止於三重
費乃踰於千束分薄霧之輕輕弄清風之蔌蔌審容膝
之易安庶怡情而自足草廬不慕於南陽草亭不誇於
西蜀坐無臯比之擁門無車馬之簇惟山上之白雲每
無心而相逐迷皓鶴以來歸伴晴簷以栖宿厭芰荷之
易衰兮將被之而為裳鄙錦綉之過度兮將組之而為
縠柴扉曉闢湧銀浪以西來竹牖秋開恍玉龍之下燭
未寒而雪片平鋪未春而楊花亂撲吾嘗高卧其間藉
以裀褥元氣浹乎肌膚祥光散乎心目庶幾為貧賤之
交無榮而無辱也先生其知之乎先生仰而嘆曰勞於
身者未必得於心為其事者未必知其意常俯仰於兩
間付今古於一喟吾心淡焉結白雲之綢繆吾身安焉
專茅屋之幽邃故雖純潔其行而有傅巖霖雨之心儉
樸其居而有杜陵萬間之志此所以寓意於斯而豈子
之所企乎生乃恍然如失悠然而悟走山中之穎泚秋
空之露展白雲而書之遂以為先生之賦
　右白雲茅屋賦先曽祖洪武中為國子祭酒宋公作
　成化癸巳春予承乏來典華亭教謁玉堂學士錢先
　生因出示宋公所著西隠文藁拜觀之餘敬錄斯賦
　以附于後曽孫章謹識
　　　文淵閣大學士國子祭酒宋先生墓誌銘
　　　　　　　　　　翰林學士劉三吾撰
國子祭酒宋先生卒既往哭弔居數日博士呉守徳持
學正朱惟嘉所狀先生行實來曰先生嗣子麟疾在苫
次不得跣以請兹將歸窆滑之永寧阡惟翰林兄長吾
于先生為同舎故懇銘焉尚憶走始來時㑹先生于春
坊先生曰得毋與劉長吾為晜弟耶不然何靣貌之似
也相與感嘆久之嗚呼先兄以後至元丙子入監周旋
十有五年中間纔兩歸江南爾在監舎法以同時為晜
弟以晜弟相知為世契則走于先生忍銘忍不銘按狀
先生姓宋氏諱訥字仲敏世本衞之山陽人後徙滑家
焉兩世繇貤恩贈嘉議大夫禮部尚書上輕車都尉追
封京兆郡侯諱徳仁其曽祖贈中奉大夫河北江南等
處行中書省叅知政事護軍追封京兆郡公諱宣其祖
官中奉大夫陜西諸道行御史臺侍御史贈推誠秉義
守正功臣通奉大夫江浙等處行中書省叅知政事護
軍追封魏郡公諡忠肅諱崇祿其父忠肅在元時敭歴
中外四十餘年五持憲節逮事七朝豐功盛徳所以燾
後衍慶神道碑紀之悉矣先生濡染家教動以矩彠雅
性遲重不妄言笑齒貴胄館以來所師宗工碩儒月開
日益卓然有成擢科登仕為時聞人中經繹騷乃被褐
懷寳以自韜晦皇明受祚徵詣公車於召見次有言動
聽洪武之十三年也是冬除國子助教横經發難擊蔀
廓塞學者如客得歸嘗同諸儒應制撰勅文畀僧道錄
司領教事者十有六通操筆立成雅稱上意超授翰林
學士奉議大夫俄陞文淵閣大學士日見親信有所補
拾㑹建大學成中外嵗貢學徒日夥而職大司成者往
往選愞師生相奸教尼不行宸衷簡注擢為祭酒陞朝
列大夫以釐正前弊上自製誥詞至以尚父興周八百
儗之感惟眷遇所以提絜鏟磢不遺餘力師道既立皇
心載寧乙丑戊辰兩科得士大率三天下之二而龍頭
魁選更在太學大被賞遇一日有疾上遣中使致諭其
略曰卿稟天命之性發仲尼之誠施已之幽徳修道教
人所以病不病而速差以其有神也天章下賁光輝儒
紳恒謂祭酒骨格必壽適有畫工至命繪其像肖焉喜溢
天表然終老之以其子麟主望江簿特勅召之還俾便
侍養其被遇優渥類此方倚之以棟梁我道楷式諸生
也不謂得疾旬日遽不可起病也尚醫來治卒也遣官
致祭其文悉上所自製故事文臣四品無給賞費者曠
典之舉昉自先生斯皆異數也居嘗寢食恒在廂房未
始一宿于家及是疾革麟等托諸監官懇請其還厲聲
曰是何風雲氣少兒女情多况在丁社兩祭齋戒中耶
至是祭畢乃就舁歸一不口及家事及家氣絶焉二月
之三日昏暮時也嗚呼先生以八袠之年當易簀之際
而風雲為氣不少衰丁社兩祀始終齋戒是持非其平
日操存有素詎能方寸不亂若此哉可謂真大丈夫矣
最其平生所裒集先世碑銘傳曰紀徳錄一集所自著
述曰西隠集又十七巻既號西隠復别號所居别業曰
白雲茅屋自法書名畫外他無所嗜好中朝名鉅詩若
文讀一二過輙能記憶不減少時今皆已矣生以元至
大辛亥十二月四日卒以今洪武二十三年春壽八十
配康氏先卒子三人長􁀙祖即麟擢進士第拜監察御
史出主望江簿次復祖鄉邑訓𨗳次安祖女一人在室
孫男三恕慧懋女孫四所適其人長郭謹次陳惟新次
李均一在室曽孫男女各二皆幼臨發柩時上再遣祭
舟車之費一出于官可謂生榮死哀也已銘曰銅臺世
家忠肅公挺生賢嗣遭時雍身逢堯舜接䕫龍代言文
淵掌辟廱感惟皇上倚注隆率先條約自其躬風雲氣
槩氷霜容教行六館諸生從金石文章錦綉胷蔚為海
内諸儒宗譽髦多士振文風棟梁我道伊誰功夫何一
疾遂罹凶至尊為之惻淵衷命醫與祭恩禮豐年登八
十善考終歸窆祖塋得幽宫銘阡者誰青藜翁子孫世
世其吉逢
　　　重修白雲茅屋記
　　　　　前進士知滑縣事上黨復庵任環譔
雲屋在滑臺之南堤祭酒宋先生所居之别墅也先生
之歴履行業具在史冊屋久成墟不可復識正統年司土
者禱雨于此有徵因為龍祠今亦傾圯惟斷碑存焉嘉
靖庚戌夏仁和張公來守魏郡重道愛民為畿輔先時
先生之后有以興復雲屋請于公適環來令滑公謂環
曰興廢今之事爾且儒先之跡與建祠者之意均不可
廢也子盍圖之環受命乃鳩工聚材卜日而並營焉方
畝中分周垣以繚西建雲屋東作龍祠外各為門中各
為堂四楹左右有軒各如其堂之數扁其祠仍舊軒曰
思霑曰作霖雲屋之扁曰文恪草堂軒曰卧雲曰棲霞
始于是年九月己酉日于十二月日告成暇日與客登
是祠仰瞻霄漢俯瞰碧潭翛翛乎有凌雲駕空騰百川
而潤九野之意及登草堂但覺地迥天高風清日白前
輩典刑儼或如見則又有懷古私淑滌蕩塵襟而實獲
我心者焉嗚呼士君子之于世出處何常惟義之歸是
故其息也不可無所養其出也不可無所為斯二者皆
取諸衷不假諸外然亦必有感而後動如此祠此堂是
也后之登臨此地者其無忘所以景行自淑之心哉又
告于宋氏子孫之業儒者曰爾其克念爾祖紹于前休
由憂違之操而思龍徳之庥俾進為名臣退為善儔是
不負今日之意而此地為不朽矣茍徒視為觀美而有
司者又因為宴㑹之止則斯役也悖道焉爾殃民焉爾
豈徒虚太守公之盛心而秉筆者甚不樂聞有此也
　
　
　
　
　
　
　
　
　西隠集附錄
西隠集後序
予儋析滑符蒞止越禩民喻予衷而予得間于民聴也
乃徃據獻哲考羅舊章則祭酒西隠宋先生其彰彰較
著者也爰諏其家藏得一筴焉予睇之盖載輯于上海
張君趨教滑時所手錄而滑先達王先生崇之令上海
從其後得之正諸學士錢先生序而刻于其邑者也滑
故囏有之即兹筴中歴乆多爛斷漶漫幾不可觸手接
睫索其副無有矣大悚息此邦文獻雖光逺自他有耀
而桑梓尠見可乎哉可乎哉惟時憲節顧眀府公篤文
嗜古討幽彰教予持而上之惠徼弁首教言遂趣工複
鏤用𢎞布焉粤惟兹滑分躔東璧輝應圖書古稱美秀
而文多君子地也負巘挾河前記美之盖磅礴欝積而
西隠鍾焉則其發為文章豈淺鮮哉且其遭遘眀興賢
逢聖合師表宗邑紬闡國華一代人文藉閎鬯焉夫彼
談天炙轂雕龍篆蠃斃精棘刺之造猴罄工削圭之成
葉猶爾襍然災木簧鼔聾瞶後世有述焉矧此曦光曙
曜啓因晤于衆眀霆震春轟皷行揚于羣蟄應昌眀
于王國範埏埴于蒸髦赫赫焞焞烈烈訇訇誠所謂經
國之大業不朽之盛事者乎寄之無瑕而昭之无極豈
不偉哉盖鈞廣英咸糺縵輝媚固非靡靡下里爭耀爝
光爾也冠緌佩璲之中而有甘石摯野者出必能象而
書之聆而冩之用輝煌于道化振響于身名豈曰小補
之哉豈曰小補之哉刻成恐其蕪没系數語以申究其
意博觀君子或有取焉若乃實歴榮遇功熙文美則昔
錢太史王柱史及今顧憲府之述備矣又何贅焉萬厯
戊寅孟夏賜進士第文林郎知滑縣事東萊劉師魯書
于忠節齋
