#+TITLE: 靜菴集-明-張羽
#+DATE: 2018-05-12 10:19:57
#+SOURCE: github.com/kanripo/KR4e0042 master 4b619525                
欽定四庫全書　　　　　集部六
　靜居集　　　　　　　　别集類五(明/)
　　提要
　　　　(臣/)等謹案靜居集四巻明張羽撰羽字來儀
　　　　後以字行更字附鳳本潯陽人僑居呉興元
　　　　末領鄉薦為安定書院山長再徙於呉洪武
　　　　初徴授太常寺丞尋坐事竄嶺南未半道召
　　　　還羽自知不免投龍江死明史文苑傳附載
　　　　髙啟傳中史稱其文章精潔有法尤長於詩
　　　　太祖重其文洪武十六年嘗自述滁陽王事
　　　　令羽撰廟碑何喬逺名山藏亦稱其文詞典
　　　　雅紀載行事詳而有體顧其詩名尤著故編
　　　　集者亦僅錄其詩而文則未之及也朱彛尊
　　　　靜志居詩話謂其五言微嫌鬰轖近體亦非
　　　　所長頗不免於微詞今觀其集律詩意取俊
　　　　逸誠多失之平熟五言古體低昂婉轉殊有
　　　　瀏亮之作亦不盡如彛尊所云至於歌行筆
　　　　力雄放音節諧暢足為一時之豪以之接跡
　　　　青邱先驅北郭盧前王後之間亦未必遽作
　　　　蜂腰矣乾隆四十五年九月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　靜菴集巻一　　　　　　　明　張羽　撰
　　五言古詩
　　　擬古
后皇有嘉樹受命生南國謬承雨露恩結根非一日如
何游閒子攀條摘其實一摘已自傷況乃再三摘清霜
凋緑葉榮枯良未測
今日上客至置酒臨前楹絃歌四座起中有擊筑聲此
曲誰所為絲急調不平竊聽不敢言下流人所輕迴視
匣中衣感德涕縱横
　　　雜擬二首
雝雝池中鴈飲啄得其時夕息藉芳蓀朝遊䕃階基仰
視雲間翼嗷嗷西南飛朔風摧羽翰嚴霜下霏霏辛苦
萬里道所免寒與饑倘埀終養惠豈樂衡陽栖
朝出上東門遥望北邙墳悽悽挽者歌咽咽䘮車輪旌
竿日日滿碑碣朝朝新昨来送𦵏人忽奄及其身朝為
席上珍暮為泉下塵唶哉當路子為樂須及辰有金不
趣賣當為誰所吝
　　　雜詩并序
　予屏處閒黙久絶篇章維時新春偶感歲月慨然興
　言既度自課成帙輙書之以見襟抱隨事為篇雜出
　無倫題曰雜詩
　　　其一
青陽萌始節萬物咸光昭我亦動新懐晞髪起晨朝俯
覽手中鏡仰㸔枝上條枯卉有再榮華髮行已焦縂角
服遺訓老大望愈遥不傷華髮衰但恐志氣消業成在
永久期之於後凋
　　　其二
右軍懐逸民向平悟易卦如何不决去皆云待婚嫁區
區兒女情逹士何足掛我今履其境此語不深訝嗟予
䘮鄉土舊業廢耕稼連蹇五九年𤣥髮忽已化一女首
甫笄兩男肩相亞依依向父情欵欵接言話素懐歸衡
廬顧此豈遑暇寒雞翼其雛鳲鳩均上下物性猶有然
人情諒難舍何當携幼稚盡室騰逺駕
　　　其三
蜀嚴好沉𠖇日食止百錢卜筮人所輕久幽操彌堅君
子有所貴乃不在當年百歲有知音何如鍾期然子雲
太區區譽聞公侯間卑哉益州牧乃欲吏髙賢豈無君
侯貴敢見不敢言斯道誠兩得永為後世傳
　　　其四
此邦非吾土寄跡聊在兹旅食何所營亦復假耘耔𤣥
夏苦霖潦良苗奄離披至今畎澮間餘波𣺌相思行恐
春澤盛畊墾失其時共虞斯人艱豈獨念吾私先師有
遺言耕也有時饑且當竭所務天道非我知
　　　其五
昔予居南山樂有同心人形跡不蹔乖棟宇復為隣有
酒更相呼得粟還共分時時榛曲中相携誅荆薪兩賢
不相猜所貴得其真一朝各異路隔涉吳與閩拙宦失
其宜薄責恒苦辛慈母抱沉憂興言涕盈巾昨者訪故
廬松竹稍或存依依親舊迹戚戚感良辰命駕欲相求
風波限通津尚想古人交俯仰愧此身
　　　其六
士有避世者高居浙河源王室方横潰斯人獨高鶱抱
瑟倚衡門清風拂朱絃舉世莫能屈乃獨詣任延掃門
愳為辱尺牘情屢宣道義有相激權位非所先周公下白
屋斯禮自古然區區功曹檄何足致高賢
　　　其七
生平頗愛酒未嘗自斟酌一與佳賔遇陶然不復却雖
得一醉歡傷生莫自覺况復多謬妄空為俗所薄靜言
思利已一止良不惡東隣有父老顧武忽大噱與子共
秃翁忍棄予中爵酒為損榮衞多憂正相搏呼兒流新
釀且復共酬酢醉罷各相恕誰能責狂藥
　　　其八
青青女貞樹霜霰不改柯托根一失所罹此霖潦多高
枝委為薪落葉掩庭阿弱柳對門植秀色一何佳物性
固有常變幻其奈何
　　　其九
伯鸞舂吳市伉儷乃相之布衣日操作椎結無容輝居
貧敢忘敬舉案與眉齊斯人亦何脩感彼糟糠妻買臣
躬負薪室家請長辭豈惟匹婦醜君子諒有虧周道興
閨房衽席豈為微所以冀缺耨重耳任不疑斯道久寂
寞捃摭為此詩
　　　其十
余生憚逺役旅寄百里餘自從去家来歲月忽已除緒
晏人事迫巻帙還故居揚艫發東臯挂席指西隅且從
家私務暫與友生疎𣺌𣺌遵溪渚行行入吾廬依依携
童弱藹藹㑹里閭啟扉玩東園緑葉榮廢蔬採之侑春
酒數酌忘饑劬但苦宿潦荒美秫無舊儲猶當望来稔
尊中長不虚空名百歲後此事非我須
　　　其十一
抱拙衡門下乆矣忘鳴琴凝塵翳其徽絃絶調亦沉時
還置我膝命酒聊自斟髙歌出金石拂拭趣已深酣来
枕之臥𠖇此千古心吾亦忘吾耳何事有聲音
　　　雜詩
戚戚多憂思悠悠悲夜長攝衣坐忩間仰睇明月光明
月有盈虧軌度豈無常南箕與北斗萬古不更張人事
有大謬天道信茫茫
泠泠山下泉汨汨谷中源中有䨇鯉魚浮游戱波瀾江
漢豈不深欲往道無縁風雲諒難遇栖栖守故淵但恐
勺水枯終為漁者憐感此令人悲置身良獨難
　　　懐方員外彛
丹霞散淪隂皓月出東山驚飈鳴髙樹飛鳥遶林間攬
衣起徘徊白露浩已團豈無一樽酒慰此中夜寒良朋
邈已逺獨酌豈成歡薰蕕不可和膠漆不可解自非同
心交誰能久不改
　　　立秋日早汎舟入郭
連霖啟秋期金氣晨已兆清雲合餘隂水霞相照耀登
艫汎涼風乗流駕奔峭迴舟蕩塵襟青山列逺眺蒲菼
迷森沉菱荷爭窈窕沙明衆女浣潭淨孤漁嘯端居積
塵憂暫出窺衆妙好爵豈不懐衞生乃其要寄謝滄洲
人予亦堪同調
　　　遊戴山
雲羅橫四海田野無遺英尚賴二三子共怡山水情煦
煦新陽動寥寥天宇清昔人稱四美兹晨遂成并前登
高丘阻遥睇澄湘明慿林招逺風松檜自成聲俛仰天
地間微軀良不輕安能自覊束坐使衆累縈處賤足為
貴抱素詎非榮逍遥解神慮庶以適吾生
　　　雨後戴山遊眺偕黃孝廉陳茂才
積雨限遊步超然懐逺觀雖微千仭岡孤岑且流玩冀
展東山望一冩川上歎如何方此時氣霧欎未散𤣥雲
蔽白日八表洞漫漫川原近莫覿安能(闕/)雲漢耳目既
罕適沉憂將何緩感兹一以悟滯景中自亂内照苟昭
曠通蔽非所間由来君子道尸居或龍見伏雌乃黙化
何必收揺翰去矣齊物變卑栖永遺患
　　　和答童中州
皇情春樂育建官宗聖黌秩微道則重人欽化乃行若
人婺女秀經義宿所精辭歸旋楚(闕/)祗版赴霅城鄭公
論墨守董子著清明摳趍仰賢範圜橋聆徳聲跂予望
已久覯止願未并誰謂在頖初遽申伐木情偕彼四三
子乗流造柴荆傾葢略宿晤盍簮慰中誠草具豈為禮
所欣接光榮恭承宴集篇華采燦若英盛徳多自負誰
敢下後生簡年子先施仰高余(闕/)盈愧余避事来久矣
廢將迎豈不懐旦暮絅然限音聲形神交靡間心照數自
輕斯章擬成報七襄徒空名
　　　初至西林喜遇幼文
與君三秋别成此一會期清言美無度離緒忽相遺况
復在丘園俱無冠帶縻逶迤下田遊皎潔艶陽時桃紅
媚墟囿牟緑遍川坻覆觴申宿戀開帙問新知澄懐悟
淵泳脫迹仰𠖇飛幸同賞心遇白首永無違
　　　懐古
生平慕遊俠驅馬遍東周周人重千金所遇非我儔撫
劍登泰山歷覽魯與鄒小儒事絃歌齪齪安足由北臨
邯郸道平原曠悠悠常聞虞卿賢斯人不可求悲哉窮
途士緩急將焉投
　　　招隠
狥名趍華闕逐利居市㕓山林何所事有道在丘園結
構依巖穴緑蘿䕃門前鵾雞巢高棟猿猴戱庭間仰睇
大壑隂俯咏聖人篇薇藿以充虚裋褐聊禦寒場苗豈
不美白駒逝翩翩鹿鳴有㫖酒我思在寒泉雜縣愁鐘
鼓物性有固然長謝囂塵外逍遥養餘年
　　　題娟靜軒
緑竹有異質夙著風人篇猗猗瞻淇隈籊籊懐衛泉拾
遺美形容復有娟靜言微植被將飾麗句永流傳若人
同所尚掇辭以名軒攅玉矗森森縂翠鬱芊緜鮮標貫
寒日宻葉冒清漣遥想佳雨餘靜對罷鳴絃濡翰傳霜
節搦管象春妍聊探詞人妙黙寄圖繪宣逝將汎濤江
息駕依名園攀枝掃石月憩隂濯寒泉雖微求羊髙請
附嵇侯賢緘詩存所欽纒繫日為年
　　　聽香堂
粲粲歲寒花幽香靜中起人皆待三嗅子獨受以耳輯
彼瓊瑶白長謡自為喜聲中豈無香聞覺無異理更願
息聲塵色香同一委無聞亦無聽𠖇然混沌始
　　　寄題北山堂
雨罷寺樓曉曲堂秋樹間暫輟今朝講一玩北湖山仰
瞻上方雲遥見林屋關飛淙盡日雨流禽先暮還即境
知妄迹觀空怡妙顔余乏道門舊阻陪高坐閒馳詠終
非侣當兾一追攀
　　　題陳惟允臨刑所畫
若人悟縣解委蛻順天刑慷慨赴東市一日為千齡李
公悲上蔡陸子喟華亭識機苦不豫逹生良可經朱絃
亦易絶仄景不可停從容洒芳翰炳煥若丹青妙藝永
傳世精魄長歸𠖇披圖懐平素清淚縁襟零
　　　奉答吹臺先生送蜀山人見簡之作
若人辭天階消揺寒江汜言送將歸人復念中林士殷
勤吐芳藻綢繆寓深㫖文虹被林薄簡珠照泥滓子畏
伐檀刺余懐白駒美道同無殊轍神交有妙理索居序
已積孤遊情難委冩心酬妍倡怛焉愁下里
　　　大雨山中作
重隂翳秋節霖潦無時作虺虺伏雷震浩浩洪湍落浮
槎懸脩磴湧泉淹髙閣禾黍浩縱橫良疇殫為壑頹梁
斷来術垣閭增蕭索塊坐空堂上展巻莫為樂雖微農
夫憂内顧無儋石先民有遺言君子貴處約抱關非吾
事嗟来非吾食去去遵時命南山有薇藿
　　　題畫
吾愛陶𢎞景開忩玩白雲白雲自舒巻青山無垢氛清
耳延松籟齋心閱瓊文問道虚皇老結客古茅君靈藥
青童種名香桂女焚萬乗遥致敬三尺久離羣丹成上
鶴去弃俗等拏紛斯人不可見斯世亦徒聞我獨懐仙
契千載仰清芬
　　　節婦詩
行者不復歸處者長相思昔與君别者乃為大暮期杲
杲白日光其雨在何時惟有明明月可以比容輝兎絲
附女蘿窈窕不相離青青忽已槁纎纎難自持他山豈
無木林木豈無枝念彼綢繆好甘隨秋草萎感兹以終
老髩髮已如絲耿耿栢舟誓千載同所歸
　　　戴山石上聽松風偶詠
溷耳俗諠久兹晨一清聽長松逓鮮猋哀壑互相應奔
騰駭濤瀨窈𣺌韵笙磬至音不假器始覺自然勝縁觸
故成聲動極還歸靜此時憩石坐黙然待其定迺知棄
瓢者未悟閒中性
　　　三月三日期黃許二山人游覽不至因寄
曜靈無停機四序互相更惟有暮春節在昔重其名姬
旦城洛邑多士方来并羽觴隨流波逸詩存遺聲秦王
臨河曲髙會列簪纓金人奉長劍夷夏俱来盟偉哉覇
王業小人非所營獨愛晉諸賢流風有餘清亭前列茂樹
脩竹䕃崢嶸幽蘭文緑坂流湍左右鳴濟濟少長集鮮
鮮春服明中有王與謝文筆冠羣英縁坻玩流轉列坐
無所爭觴来不復停篇翰隨意成一醉逹天和曠然遺
死生俯仰宇宙内何物累其情我欲效斯人兹晨且游
行如何千金諾翻自意所輕歎去愁方結望来念徒縈良
游誠難遇黙黙掩柴荆
　　　春日陪諸公戴山眺集暮入兆麓得石床岩洞
　　　　諸勝
張宴凌山極返策掲澗隂南岑夙厭歴北麓今始臨危
磴絶来術崩壑瞰空潭幽竇抱虚白哀牝逓清音旁探
闖窈窕側坐倚嶇嶔古苔文已駁春蒲茸漸深幽禽鳴
相續驚麌竄莫尋扳蘿罥修袂折蘭芳素襟竒蹤閟自
古勝賞發予心雖微舞雩詠敢諧溱洧吟山河永衿帯
微生終陸沉愧乏古人操將何視来今
　　　余扁所寓山堂為清晏盖摘右軍帖中語也蜀
　　　　山隠君為書三大字刻著楣間林壑增勝因
　　　　而成詠
少年未識事冠帶逐時流一悟名為妄悠然返林丘假
此精舍居蕭條岩徑幽竹樹共清宻川澗屢環周高峰
延新旭華棟鳴晨鳩晞髮東軒下羣書散不收嘉名余
始製妙翰若雲浮況有同心友觴詠接綢繆始来適朱
夏今已踰素秋謬處山水宅慙非仁知儔躭玩昧出處
栖泊愧淹留誠知非吾廬且得性所求
　　　於書簏中得吹臺所寄詩遺稿
拂塵啟敝箧忽覽故人詩撫迹疑若存驚逝杳難追憶
昔吳苑遊文采衆所推名談析妙理華襟吐芳詞子時
曾城北高(闕/)臨清池焚蘭延佳月對酒彈清絲誰云茲
夕歡乃為千載期𠖇漠游魂逺凄凉親翰遺墨塵尚留
(闕/)紙敝猶含滋玩此塗洒澤想君哦詠時華章未及振
厚意良已虧收竟一長慟林風響余悲想當冩寄日兹
感君詎知
　　　沈集自錢塘歸作此示之
錢塘昔所游形勝此邦最尚想鳯凰山飛翔落天外胸
吞滄溟寛江水𣺌如帶海門豈天設屹立兩峰對汐潮
類臣妾朝暮屢進退羣峯(闕/)明湖浸淫百川會不意玉
女盆居然墮闤闠崔嵬白塔寺零落(闕/)宋内荒堦與斷
礎龍鳯紛破碎昔聞亳社屋厭鎮信可恠豈徒鞭荆尸
戮辱極狼狽妖僧固可醢國家豈無罪雷師秉炎火楚
蕩意頗快至今遺民過涕泣行且拜爾遊何草草吊古
須我輩落日望東南臨風發長慨
　　　懐景佺師
旅宿厭卑諠愛此僧居靜蓮宇已摧頽茅齋自清迥山
光林際来野色雨中淨池水不生瀾袈裟坐相映累日
滯幽尋緑苔應滿徑
　　　寄杰上人
想望東西陌共掩林中扉誰言儒道異(闕/)善理同歸昨
欵精舍游步經園徑微高垣夏木繞緑隂生晝扉振錫
還山去空壁挂禪衣何意幽栖侣佳會亦相違離合兩
俱安去来寧有依棾空自足遣了此人我機
　　　答黄孝廉雨中見寄
飛雨洒門閣庭溜夕已深凉飇驚幽幔秋氣薄單衾暝
壑無霽色寒蛩多苦吟室家曠脩渚朋知阻遥林離羣
易成咎獨處難為心賴此几上書(闕/)能獨幽襟念子懐
癙憂豐蔀方滯淫遺我愁霖唱要我西山岑(闕/)　未
遂陟㫖酒思共斟毋憚沾衣苦傾耳遲挐音
　　　贈道士吳秋雲
飄飄三素雲欝欝秀玉標清明合九氣髙游冠神霄凝
化淪無迹廓落乗素飇停隂希甘澍灌溉興庶苗𠖇真
無去留靈根永不凋真人保黄寧精鍊五濁消控駕浮
玉洞飛裙歘烟飄吾英迴黄旂司命講洞謡淡遊何方
所享此年刦遥
　　　舟中
朝發戴山岑夕逗金溪瀆雲天方憀栗川途屢迴複颿
駛岸疑轉棹奔山似逐鷗鳥隨波汎霜澌含苔緑依依
浣女影嫋嫋榜人曲采竒忘来遥躭勝成往速恱生良
可懐狥名非所欲請識孺子歌去矣從我獨
　　　寄吳隠君
若人藴真趣飄飄懐古仙振衣入逺岳順風祈一言寂
歴微妙韵精明天老篇清亝和玉齒焚香禮軒轅九嚥
華池液七返流珠丹頥性得天和齊物同化先五芝非
吾茹聊以蘇世癲神期茍𠖇會飛步升九天抗迹游浮
丘麾手招偓佺下視倉扁流永為塵網牽
　　　詠齋前紫薇花
彼美掖垣秀遺此荒園中賦質非有異置身偶不同屢
供樵㸑餘生條幸不窮䝉蘢委榛莽灌溉鬨人工謂同
衆卉棄忽有孤花紅(闕/)長不擇地始知元化工褰衣遶
清癯輕香散晨風似感幽士知芳意黙自通一聞清露
翻預恐綵雲空等是榮謝理何待植南宫
　　　題倪雲林竹枝
南州有高士乃在延陵東清時不肯仕滅迹雲林中拂
石坐蘿月弦琴冩松風焚香坐黄老望雲送歸鴻門車
常自滿尊酒無時空乗興面滄洲古人未為工干戈困
末路白首隨飛蓬名山乖始願覊遊無所終賴有車武
子能哀阮籍窮傾壺醉陶令避堂延盖公流俗輕髙賢
貧賤困豪雄孤鳯混雞羣野鶴摧樊籠豈無梁鴻徒不
聞臯伯通吾將傳遺迹清芬千載同
　　　送許尊師還大滌洞
青山九瑣處白髮一龕居清齋誦黃老不閱世間書飡
霞養真氣對月禮空虛暫来流水地應與孤雲疎遥知
還山日仙壇春草餘
　　　𤣥覽堂
亹亹游氣運森森萬有羅窅然𤣥中求理一非有他存
心𠖇靈府洗胎濯百邪衆妙體常寂豈知形迹多譬彼
明月輪縂攬諸山河團團霄中澂黙黙至幽遐又如大
海淵潛凝韜衆瑕中有逕寸珠炯炯曜玉葩間黑歸明
月應感無偏頗髙觀衆甫表不樂將如何
　　　由竹溪至梅溪偶成(途中/)
出門懐清曠入舟若炎熾皇天從人欲飛雨颯然至風
吹波上寒凄其感秋氣暝投山僧眠復得清淨地舟人
候明發徒侣不得遲泝流多杜渚篙檝頗告瘁雖微三
巴險事與五盤異聞昔天目頂靈物久潛閟一朝赴
大壑怒折崖谷碎回頭顧其兒首尾屢相值至今此溪
水斗折七十二世逺衆喧傳茫昧竟誰識但欣秋濤壯
水物俱得志我何憚行役㳂洄領佳致鷗鳬泛淡濫菱
蒲蔚蒼翠人烟亂餘集茅屋若棊置之子住河漘相望
勞夢寐每怨川無梁握手今可跂憶昨訪我初茅亝夜
深閉扣門滿衣雪僵立不得跪移燈具雞黍濁酒寒不
醉同来鄭廣文清瘦凛欲睡絶勝王猷戅返棹何太易
兹行冒暑雨古禮尚報施逝將㰕輕橈待子思共濟散
髮乘長流埀竿釣清泚虛舟搃超越萬里誰能繫恐此
未易期臨川一長喟
　　　題席上墨萱扇
團扇復團扇團團三秋月上有宜男草可翫不可折宜
男何足貴能令憂作恱憂思既可忘為君忘炎熱無障
西風塵汙此皎如雪
　　　贈醫士劉子中
伯休無二價長房惟一壺真隠不在山何必去京都通
籍遊金閨觀化眺神區搴蘿采石肉潛波攬江珠焚香
降天老稽首皇農書製之軒光竈湛然麄穢除含精就
日養輔世事其餘起遥龜鶴年高眄凌桑榆哀哉倉扁
徒忘已要名譽當年不自保千載回翳如
　　　觀習禮神樂觀歸時有作
維皇恭明祀卜郊時再陽指期戒先事習吹誦故章竹
宫儼清閟羽佩溢中堂蕝階羅舞鉞著位表官行升歌
出睿藻妙奏發清商臚音速逺響華鐘泛髙張虛罍待
實醴薦璧願承筐想兹天步臨穆若垂景光駿奔貴有
恪報說永無疆豈同交門享怳惚事神方揆余承人乏
具寮慚奉常兹焉陪羣彦會此靈畤旁執禮素寡術敕
躬何敢忘愧無安世歌徘徊望齋房
　　　贈胡若海
胡葉兩才子束髮好從戎棄書去學劍聫翩行伍中論
兵舌吐火見敵耳生風連鑣度狹邪接席醉新豐萬里
逐輕車十年無戰功歸来投文吏相顧各成翁知命故
無怨為儒豈不通聊復釋短褐從兹事章逄君恩承見
收吾道未終窮乗軺九真界策馬三晉衝一身隨簡書
分散如飛蓬嚴秋九月天握手此相逢垂楊欲生肘浩
氣猶填胸却話向来迹恍然醉夢同一贊少昊司出入
蓬莱宫一佐青陽宰絃歌百里封人非鳥獸羣焉得長
相從換酒金陵市分袂新亭東高歌清驪曲咲拂寳劍
鋒致身貴勛業泣别非英雄石城接秋浦九華應茅峯
欲寄碧雲句中有䨇飛鴻
　　　人閒
人閒白日靜鳥鳴高枕餘階筠初過雨忩風時㺯書已
無車馬迹適似田家廬即此何足戀性自樂幽居
　　　雨中試筆
門逕素来靜雨中人更稀山禽時一囀田雉每雙飛客
散罷琴宴心閒清道機南山有佳色相對共依依
　　　山中送悟澹隠君還蜀山
春山有佳趣累日同遊寓我為采薪留君先拂衣去竹
翠落閒堦鶯聲出高樹空舘愁獨歸依然携手處
　　　懐舊
我有一區宅寄在匡廬山香爐起户外瀑布落簷間梅
老花空發草芳人未還恰有藤蘿月夜夜照松關
　　　夜坐
閑門催閉早日落古垣深移床傍秋草對月聞高砧角
巾清露氣華觴淡夕隂毋言怨遥夜幽獨故予心
　　　獨夜聞雪
亦知雪意就向夕足寒雲茅山夜自掩孤枕夢囘聞暗
飛方瑟瑟睡起㸔紛紛却憶梁園客既醉復能文
　　　雪後
夕齊衆禽歡殘陽照山雪徒令掃幽徑依然人跡絶緑
尊時自命寳書誰共閱黙黙待歸期故園寧久别
　　　郭上舍讀書處
蟲鳴縣齋晚月滿杏花壇散帙夜方半下帷人獨寒屢
㸔孤燭換詎聞清漏殘擁衣待中旦雜珮已珊珊
　　　寄金許二文學
輕雛始颺幙新篁稍(闕/)林非關杜来迹苔徑自無塵獨
以靜為賞彌懐心所親倘畢東臯務一来存故人
　　　題春山瑞靄畫扇
鶯啼山雨歇前川緑正繁人家在深樹雞犬盡無喧澹
澹流水意依依田父言即此堪結廬可以傲華軒
　　　松竹軒
曹務局終朝齋居暫休沐松隂生晝寒竹色連苔緑懶
從醉吏喧時對髙僧宿毋將簿領来穢此山林躅
　　　潭上偶詠
回澗曲如月泠然緑樹根雲山自幽寂水石共成喧靜
觀因悟性耽聽欲忘言何由駐塵駕迢逓一尋源
　　　寓徐給事宅觀舊所植竹樹愴然有懐
君為金門彦我向故山来芳樹遶庭緑猶是去時栽寢
閣鋪餘馥賔位滿青苔孤賞誰為樂園花空自開
　　　題采苓子巻
春山靄衆緑靈苗何處尋孤芳不自掩迢逓入幽襟搴
條繁露散濯根寒澗深持此當朝茹潘齋延道心
　　　送莫文(闕/)　入郭却還谿居
舉世皆如醉何人獨愛才余雖識君者相對亦徒哉落
日收書巻涼風送酒杯紛紛俗中惡空谷遲重来
蟬鳴山郭晏一棹出烟扉涼風將皓月迢逓送君歸自
識門前樹遥聞忩下機應歎緇塵滿臨流一澣衣
　　　雨夜
寢閣去門逺春雨荒園夕誰謂在人境宛似空山客禽
歸暗竹喧風斷疎鐘寂戚戚寡歡悰良宵端可惜
　　　雨後望西山懐子
竹色恱朝雨鳥鳴人正閒手持白羽扇遥詠西樓山企
彼巢居士髙臥石林間團團青桂樹歲晏待予攀
　　　舟中望佛燈精舍懐南洲長老
蕩舟西陂上望山懐逺公遥知覆衲臥雪屋一燈紅事
殊迹暫曠神交理自通維當待歲杪期子白雲中
　　　曉起
新寒人獨臥寢扉風自開向無覊旅念秋思亦佳哉曙
禽翻暗竹白露㵼青苔欲賦幽居意對景每難裁
　　　過白馬湖
沿流信歸棹漸與青山逺遥見鸊鵜飛靡蕪春尚淺空
嗟心愛離莫緩愁腸轉不對芳尊酒紛思終難遣
　　紀行詩
　洪武十五年臘月奉㫖乗驛往鳯陽祭皇陵舟中作
　　　龍江灣
𤣥天無烈風江水日夜清馳波𣺌東注迴流抱神京至
哉鍾水徳乃以龍為名舟檣萬方合雄麗殊百城昔云
天塹險今為衣帶縈山川迹不改人理有代更下馬入
官舡兹焉始孤征祀事有常期中心念王程俯視萬仭
淵不啻溝澮平渉川古所戒事重軀命輕
　　　觀音山
連山爭南馳劃斷滄江曲勢如萬馬奔鞭鐙忽迴復石
角不戴土蒼然四無麓寸草不得榮唯含古苔緑浪波
撞其根岩竇響琴筑浮圖乃善幻凌虛架佛屋行人願
利涉望拜各致祝人生貴心事安能慮存覆我欲升其
巔慿高快心目飛傳不可留一往如電速
　　　竹篠
凍雨不成雪客(闕/)利新晴迴睇三山外殘陽靄餘明江
神不揚波歸流淡且平使者誠宣徳國家有威靈笳鼓
發中州棹謳悲且清釃酒凌長風篇翰倐已成嘗讀皇
華章征夫任匪輕愧無咨諏効何以答皇情
　　　金山門
兩山夾滄江拍浮若無根利石侔劍㦸風濤相吐吞維
天設巨險為今國東門試將一葦守堅若萬馬屯我来
及清曉天空霜露繁列宿森在水北斗若可援江光合
海氣溟涬神理存俯視不敢唾中有蛟龍蟠浮屠者誰
子髙居凌風旛不見渡口人擾擾蜂蟻喧愧彼超世士
去去將何言
　　　䢴溝
衰楊夾髙房北風暮颼颼隨逢長老問會言是䢴溝相
傳開鑿初民勞天為愁至今濁河底時見白髑髏陸通
梁宋郊水漕荆吳舟渠成萬世利慮始難為謀至今南
北交此土為名州飛閣跨通波張幄如雲浮憶昨少年
日寳馬珊瑚鈎經過劇季輦結把金張儔醉月瓊花觀
徵歌明月樓羅綺朝還暮笙竽春復秋繁華逐逝水一
往不可留向来歌舞地茫然狐兎丘家老無兒孫杖箠
驅羊牛少小心尚爾不知今白頭欲從亂離說恐子增
離憂長揖入門去客淚如絲流
　　　髙郵城
茫茫髙郵城下有古戰塲當時奐鹽子㺯兵此跳踉燕
師掃境出供餽走四方長困西百里旌甲耀八荒勢如
泰山頹一卵安能當驕將存姑息頓刃待其降兩機不
容髪豈暇慮殺傷一朝謗書行將殞兵亦亡唶哉三里
城百萬莫與亢鹿走命在庖終然屬其王空餘菩薩臺
落日風沙黃
　　　清口
豁達兩河口前與黄河通髙岸忽斗折清淮滙其中甘
羅城在南韓信城在東一為秦人英一為漢家雄人生
有不死所貴在立功方其未遇時鹿鹿何異同時命苟
未會丈夫有固窮舍舟登髙防歲暮百草空坡陀隴畆
間一二老病翁遺迹不可問但見荒榛樷行行重回首
目斷以飛鴻
　　　龜山
輕舟泝淮流千里不見山披衣起清曉忽覩青孱顔始
覺客愁散頓忘行路艱安得筞飛笻一造幽人關翻思
在山日千岩厭登攀物少乃足貴不在(闕/)惡間役夫告
我言此下棲神姦嘘氣成江河須臾駕岡巒僧伽大威
力困彼一鞠慳石岩下無底繫以千連環至今風濤夕
猶聞響珊珊茫茫淮泗流禹功不可刊傳竒乃善誑此
語當重刪作詩紀岩石庶以開愚頑
　　　三江口望京闕
凋年赴陵邑穉景懐京闕引領鳷鵲觀言歸桃李月緑
蕪滿芳甸青山麗佳節沙氣已含旾柳意方辭雪征夫
方邇止同心仍阻絶迍空庶無遺賞勝聊自悦吾其和
天倪將從莊令說
　　　題雲山圖八首
烟霏亂晴旭遥見西林山憶歸東湖逺人家春樹間荆
扉映水掩應待龎公還
坐愛西山翠手版方支頥白鳥逝如彼孤雲淡若斯誰
能閒料理空滯還山期
郢水不可極荆門望漸微青山將落照偏映酒家扉漁
梁夜爭渡知是醉巫歸
潮落寒沙廣蒼然逺山暮何處罟師歸自識門前樹披
圖憶所歴仿彿松滋渡
參差緑樹短窈窕花源明白雲若可攬山鳥時一鳴遥
羨中林子遲遲南澗行
猿啼楚山晚雲生冒洲渚返照入澄江風吹半峯雨中
有逺行舟悠悠待徒侣
寒烟逺輕素斜日在高峯但聞猿鳥響更無塵土蹤山
僧暝投寺迢逓来清鐘
南山隔秋水秀色空在眼褰裳不可涉臨流思無限孤
舟肯相濟寧辭去人逺
　　　題松下讀書圖
幽栖出塵表空翠連松竹袖得碧苔篇閒来石上讀日
暝欲忘歸山空人轉獨(潯陽張羽題吳興莫翥所畵/松下讀書圖奉贈正卿高士)
　　　登桐塢後岩
牽蘿陟雲崦憩此盤陀石欲去更題名淋漓蘚花碧定
有樵夫来恠是龍蛇跡
　　　山中答武康徐髙士寄書
久别得君書開緘散吾慮不寄山僧来何由知我處剪
紙答君書還寄山僧去為問片雲間何時一相遇
　　　暮歸聞許文學枉顧悵然有懐
留連東齋飲迢逓獨歸遲忽逢山媪話知枉故人期月
華忩上動禽響竹間移不遇君閒詠悠悠清夜思
　　　續懐友詩(并序/)
　予在吳圍城中作懐友詩二十三首其後題識者四
　人則嘉陵楊君孟載介丘王君止仲渤海高君季廸
　郯郡徐君幼文也時余與諸君及永嘉唐卿者游皆
　落魄不任事故得留連詩酒間若不知有風塵之警
　者及兵後移家武林向所懐廿三人往往而見而五
　君者或謫或隠各相暌異歎離合之無常感游從之
　難得作續懐友詩五首
　　　余左司
幽居古垣下共彼嘉樹隂比隣豈無好念子是同心芳
英帶露折清尊向月斟欲往尋遺躅荒園春草深
　　　楊典簿
藩翰屈長才蹉跎事文筆賔筵罷醇醴容臺淹下秩髙
門去後靜孤㠶望中疾少别歲已華思君無休日
　　　王逸人
衡廬古巷中髙駕日相顧芳草掩空扉知君斷幽步殘
烟北寺鐘暮雨閶門樹携賞邈難期庶望遺緘素
　　　髙徵君
予既遷山郡子亦返郊園兩地花俱發離愁春共繁已
罷臨池賞仍暌傾座言從来作者意寂寞向誰論
　　　徐軍咨
常懐稚子悲復洒佳人泣草草從軍旅悠悠去鄉邑芳
郊連騎行烟郭同舟入當時茍不樂追歡何由及
　　　題倭扇
賜從天苑祕来涉雲濤逺入握體還藏向風機自展豈
無白團扇能舒不能巻洗馬手中持終朝陪鳯輦
　　　過雲居精舍
逶迤广前峯到寺行屢歇亝庖竹外烟汲路松間雪觀
水悟真源聞香解禪恱欲共老僧言相對還無說
　　　擬過園隠阻雨奉還
在逺每傷離在近還成隔飛雨𣺌何窮佳期悵難得人
寒市井空天晚江湖白知君掩閣臥終朝遲来客
　　　雨中偶成
空齋自瀟洒況復值秋初焚香對微雨如在古僧居庭
寒夕鳥下烟淡暝松疎知君冩詩處高情方似余
　　　石門道中得石字
依微鳥外村逶迤烟中驛㠶重因愁雨柁轉時驚石遥
岑樹共青逺浪鷗同白離索詎湏愁来往誰非客
　　　遷居懐沈都事
歲晏共依仁孤舟泊烟麓以君吏隠地息我靜者躅家
貧乞假多情狎兒童熟留滯連冬春遶庭芳草緑開尊
對疎雨懸燈照深竹誰知今夜别獨掩高樓宿
　　　寄中竺泐季潭
師從鍾山来遺我故人書一入白雲去相思秋雨餘徒
慙塵土跡未欵竹林居遥想中峯月清梵滿空虚
　　　晚歸飲衆芳亭得髙字
晨登郡峯首良遊舒鬱陶褰衣陟蘿磴停策眺蘭臯崖
端俯城肆樹杪矚歸濤洞平逺㠶駛天淨羣山高曠望
信多美喧濁暫能逃況值芳尊酒一酌解疲勞
　　　餞方貟外力疾歸吳興省墓便還錢塘
終年不出戸出戸即相違疾病欣在告田園應暫歸天
寒孤舟發歲莫行人稀棹師遵舊路田翁識故衣望閭
桑梓在入里人民非傷哉展丘墓遽爾辭荆扉還鄉如
過客回首情依依晴春入舊臘積雪含清暉佳期遲子
還勿戀故山薇
　　　蓼莪堂
種莪圖可茹養兒欲代老莪生化為蒿兒大不相保憶
昔兒初生長育恐不早兒羮未及嘗親骨已枯槁譬彼
種莪人愛此顔色好豈不勤灌溉采擷思一飽寧知不
入口埋没同秋草詩人感兹義哀哀向穹昊堂中有孤
兒千載共憂抱我願天下人有食奉翁媪為莪不為蒿
庶免負遺懊
　　　答方以常雨霽見寄
余方臥閒舘子亦辭公門豈惟名跡同中有素心存昨
莫枉高駕飄颻寒雨繁觴酌未云洽烟郭遽成昏乖曠
積經宿已復長憂煩晨興束方翰知子憩幽園庭隂緑
始遍時夏鳥無喧感物心獨悟思與靜者論被時想清
景欲往阻脩轅申章酬佳貺寂寞已忘言
　　　詠懐答宋天章
良辰誰不樂游子獨慨慷慨慷亦何為感物懐故鄉故
鄉亂庶已欲往川無梁安得晨風翼鴥彼西南翔出門
遇行客言曾歴我疆宫室盡為墟城郭徒悲凉訪子平
生親白骨委榛荒君子志四海小人懐一方勛名愧逺
圖豈必梓與桑游子不能答涕下沾衣裳葉落糞本根
狐死首山岡所生良可樂貧賤乃其常
　　　岳王墳墓
中原千里志西湖四尺墳長城忍自壊神器理當分流
血應為碧湼背漫成文魂魄誰相友濤江有伍君
　　　元日喜雪懐方以常
片片逐年来皎色映樓臺墜花驚爆竹落素混香梅遶
杯春宴裏撲馬早朝回應知洛中客高扉猶未開
　　　經徳夀宫遺址
廢苑民侵久故迹理當微鳯礎埋將隠鴛瓦墜應飛輦
池逢折珮薙草得遺璣西陵亦如此神遊何處歸
　　　題趙彦徵作弁山巻
濟濟清朝彦亭亭瓊樹枝世胄難可保零落遽如斯朱
門亦已仆墨沼淡無滋空餘圖畫跡永絶人間期虗名
知何益𠖇寞有遺悲撫巻一長歎想子平生時
　　　山居書志
旅寓難自遣幸此竹林栖石苔饒古色山禽多夜啼遺
形暫爾遣望道窅然迷欎欎將誰語申章黙自題
　　　偶詠一首
天寒院自幽客散人逾獨呼兒掩書罷歩庭玩苔緑非
懐髙世心為愛山中宿
　　　古詩三十二韵奉寄蘭室居士袁省掾
吳興袁居士弱冠為吏師鹿鹿三十年起身遭亂離是
時邊兵驕殺人如刈蓍召吏掾幕府狼狽不得辭軍門
日斬斫劔㦸風差差雖有幙中賔俛首莫敢窺掾曹職
雖賤不畏虎豹姿論囚不當律不肯書獄辭長興本屬
土咫尺為邊陲居人私往来互市各相資邊吏要功賞
誘敢遭拘累詔言犯我(闕/)羣然送圜扉將云罪當斬掾
云罪當箠師律公所守吏議我所持此本無辜人未嘗
戰交綏死者不可生安得恣芟夷不然請殺掾不能相
詭隨箝紙不令署抗言動旌旗將威亦少解往往免為
屍從容抱案下一軍為之危事過不言功但言職當為
直聲撼大府加官升左司歸来田野間婆娑髩如絲亂
世身獨全家有兩孝兒當時共事人竄死吁可悲天道
當與善此語不吾欺歲久恐埋没髙義無人知我欲為
紀述傳信不傳疑請君細記憶追錄休闕遺所活幾何
人主名復為誰新春幸緘来此事匪我私雖㣲良史才
要為来者規
　　　答陳傳大見寄
鳥鳴何嚶嚶伐木久矣缺君子遺古風故人心未絶貽
我新詩章問我間何濶置之衣袖中三日誦不輟比以
瓊瑶花要以金石節豈無蕙蘭花可以慰離别君懐多
芳草所思在離别惟有皎皎心思君如明月
　　　賦得麴院風荷贈别
露葉漾漣漪風凉水院時翠輕愁欲斷珠圓不自持低
昂隨芰盖翩翻巻釣絲盤折驚魚遊規蕩宿禽疑為語
蓮舟女聊將贈别離
　　　題瑯琊亭
遥睇環滁秀迺升瑯琊亭吊古易為感憂懐從此興山
川景如昔草木逓衰榮泠泠碧澗㵼冉冉凉飇生當户
猿狖啼出谷鸎鳥吟登臨且酣咲何用勞吾形企彼賢
哲士千載有餘情
　　　風雪圖為巨上人題
蒼茫雲氣昏咫尺同萬里白雪飛滿空柳絮應堪比豺
虎亦歛跡何為赤行子扁舟蓑笠者豈不寒墮指獨有
林巾僧禪定因初起焚香坐虗室松忩時暫倚一瞬天
地間如在瓊瑶裏
　
　
　
　靜菴集巻一
欽定四庫全書
　靜菴集巻二　　　　　　　　明　張羽　撰
　　七言古風樂府歌行長短句
　　　題沈氏宜春堂屏風徐給事賁所畫春雲萬嶂
休文堂前花滿枝風物四時春更宜前年三月宴客時
傳觴擊鼓但恨遲坐中才子姑蘇客衆裡翩翩好顔色
醉来意氣為傾倒千里江山出胸臆夀屏十尺色且鮮
千嶂萬嶂含春烟客子疑行㶚橋路人家似住武陵源
山僧投寺亂松裏山下鳥啼人未起關門日出金瑣開
雙堠平臨楚江水江水湘雲互蔽虧渚宫遥隔望霏㣲東崦
晴垂西崦雨何處長歌樵子歸亭下流泉春浩浩上有
居人往来道相過搃是看山人衣冠各别心事好主人
愛説不下堂清晨掃地坐焚香晴日似見孤雲起莫對
疑聞澗草芳夫君生平於我厚記得新詩長在口長干
一去無尺書謾對此圖嗟妙手一行作吏此事廢從前
(闕/)癖今除否遥知紫陌紅塵下每為雲山一回首人生
適意在盃酒浮雲萬事亦何有君乎何日歸去来雨裏
青山待君久
　　　晝雲山歌
我昔曾遊廬嶽頂欲上青天凌倒景山中白雲如白衣
片片吹落春風影雲晶晶兮花𠖇𠖇萬壑送盡洪濤聲
歘然置我滄海上金銀樓觀空中明上清真人咲迎客
夜然桂枝煑白石手持鳯管呌雲開虎咆龍吟山月白
明發邀我升東峯導以絳節䨇青童天雞先鳴海日出
赤氣照耀金芙蓉屏風九疊花茸茸霧閣雲忩千萬重
胡不置我丘壑中一朝折翅投樊籠空留萬片雲掛在
清渡千丈之寒松愁来㺯翰北忩裡貌得雲山偶粗似
遂令殘夢逐秋風一夜孤飛渡江水夢亦不可到圖亦
不可傳不如早賦歸来篇仙之人兮待我旋安得齷齪
塵埃間坐令白雲摧絶無與歸青山咲我凋朱顔
　　　寄生碧桃花歌
少年慣作看花客陌上桃花搃相識春風一向此中偏
一種花開千種色只愛深紅間淺紅君家此本更不同
枝上白雲吹不散堦前明月照疑空一從一衡根各别
香土斜封愁欲折西筵紅(闕/)人半醉忽見此花驚是雪
武陵秦人那得知河陽滿縣徒爾為當時春風千樹錦
未比君家璚樹枝翠禽欲来愁易見蛺蝶栖時難可辨
紅粧美人嬌如花着向花間應掩面花今正開鸎亂啼
酒醒拈筆為君題羨君兄弟如虹蜺豪飲不愁花下迷
玉壺清酒金偏提秦筝琵琶羌管齊走覓橋西舊酒(闕/)
莫待風雨花成泥
　　　題徐給事畫
黃門給事三十餘面如紅玉少有鬚風骨豈是山澤癯
問着只愛山中居前年版下鶴頭書徵起直上青雲衢
文華堂高凌紫虗出入侍從陪金輿排方小帶紅羅襦
精神宛如馮子都朝下手帖八尺殳左旋右轉風生軀
有時自臂雙雕胡命中疊發爭讙呼歸来賔客滿直廬
京城酒貴不住沽爛醉坐比蒼頭奴執燭冩此雲山圖
方今臺閣多文儒似君才藝衆中無文官侍中武金吾
不負堂堂美丈夫山中故人交不疎十年貧賤長相俱
升沉忽如鳥如魚麋鹿豈與羣龍趨見君此畫長嗟吁
關西行李今何如祝君名成歸五湖来尋高陽舊酒徒
不辭解衣貰玉壺與君重醉黃公壚
　　　米南宫雲山歌
古之畫法不復見六朝人物留遺譜後来山水出新意
二李三王差可覩洪谷之後有關仝營丘渾雄獨造古
華原處士筆竒崛餘子紛紛何足數郭熈平逺疑有神
北苑爛漫皆天真畫院宣和衆史集俗筆姿媚非吾倫
豈知南宫迥不羣一掃萬古丹青塵神閒筆簡意自足
窈窕青山行白雲黃侯黃侯安得此元氣淋漓猶滿紙
晴忩拂拭對髙秋恍惚神遊華山裏生平畫癖奈此何
為子試作雲山歌珍藏什襲君須記世間名畫今無多
　　　題畫雲山圖
　余既為公衡作此圖公衡復求余詩其上遂為賦此
　時洪武丁已八月十九日也此畫遺逸在苕城
前代何人畫山水長安關童營丘李華原特起范中立
三子相望古莫比亦有北苑與河陽後来作者誰能當
米家小虎出逸品力挽元氣歸蒼茫房山尚書初事米
晚自名家稱絶美藝高一代誰頡頑只數吳興趙公子
當時弭節匡廬峰曾冩太平興國之神宫五峯却立疑
爭雄臺殿突兀分青紅中有雲氣如游龍我對此圖臥
三日頓令竒氣生心胸亂来學士遭漂蕩文藝草草誰
為工筆精墨妙心更苦安得再有前賢風嗚呼乾坤浩
蕩江海濶使我執筆將安從
　　　寄題天目山房歌
昔臥香爐頂(闕/)觀山海圖東游擬拂華盖雲下瞰弱水
窺蓬壺天公有目何不在天世傳寄在茲山顛兩泓碧
水涵霜鏡炯如䨇曈落天邊天髙聽卑視亦宜然云有
十二清虛之洞府珠宫貝闕不可睹靈風颯颯巻飛雨
危石深林人上苦盤渦轉轂若雪山青天際際響天鼓
龍藏其中是耶非但見神魚作人舞慎勿戱之逢彼怒
頃刻滂沱淚下土前年南昌仙邀我望山雪神宫玉女
待我来欲往從之路超越若人有仙骨居與洞府鄰雙
童耕雲種瑶草石田自熟無冬春臥處烟霞飛枕席醉
裡山花落酒巾松風蘿月朝復暮坐見麻姑白髮新我
欲駕白鹿共子攀雲岑請天開兩目照我一片氷雪之
清心但恐此目不司視如星有箕斗不可簸與斟且復
臨澤潄金碧聽我長歌金石音不然倒却池中水釀作
百斛之春酒共君酣醉臥雲林洪崖舉手或相接更結
丹梯千萬尋
　　　為童文學題韓介玉畫
我識河東老詞客鶴骨伶俜長八尺白頭徒步拾八侯
人生變化誰能測將軍跋扈天為傾公持寸管力與爭
當時直氣動朝野至今文采傳諸生諸生白面今已老
三載漁官空(闕/)倒罷歸百事無所為萬壑千岩恣揮掃
丹丘𤣥圃落眼前澗水松風鳴浩浩由来絶藝出天機
俗吏紛紛爭醜好吳興博士今鄭䖍故山未歸雪滿顛
今年召對席屢前䝉恩親賜水衡錢歸来見畫心茫然
拄杖欲問金華舡金華之洞小有天下與五嶽相鈎連
初平鍊丹去成仙弟兄相隨風翩翩洞前白不如羊眠
我欲訪之何由縁安得與子相周旋饑飡紫芝拾瑶草
石上一咲三千年
　　　余將軍篆書榻本歌
余將軍守舒州舒州之城大如礪長江西来遶城流賊
舩如雲壓城硠將軍提劍坐城頭劔未動賊已奔鯨鯢
蔽江江為渾孤軍六年二百戰王師不来城自存無兵
猶與戰無食安可支豈無愛妾與愛馬殺之不解壯士
饑力盡(闕/)竭將奚為倉皇齚舌罵不已義士三千同日
死只今猶有盡忠池碧血清泠化為水將軍持節東州
時作此篆書形崛竒妙墨已隨神物化好事當時臨得
之雖非其真意獨在埀金屈鉄蟠蛟螭我拜重是忠臣
迹秦相雖古其人非嗚呼將軍此書配者誰請君摹取
浯溪石上中興碑
　　　題徐士元畫夏木圖
董元夏木不可見俗本紛紛何足觀徐郎筆力能扛鼎
冩此千章生晝寒隂森似有神靈㑹偃蹇直作蛟螭蟠
天雞曉鳴清籟發木客夜度雲旗翻林下文人行杖藜
石根葉落失舊蹊孤童襆被向誰宿山風蕭蕭日薄西
商岩紫芝復何有武陵桃花元易迷人間􁅗洞不可處
莫畏虎嘯兼猿啼(原作商顔紫芝不可食/)
　　　贈瘍醫宣氏
長橋下壓蛟龍宫㟁上人家如鏡中道人賣藥臨溪水
醫得青蛇是龍子報恩不受千金珠龍伯親傳海上書
門前扶杖人如市妙術何愁三折臂燕支山前白草秋
冷入金瘡淚欲流安得神丹從爾乞提携玉龍還向敵
　　　贈倭翁
東夷来語嗢吚聖人當天九有服小臣螻蟻將安歸萬
夫伐竹扶桑涘夜搗水苔成側理製為鵲尾扇參差再
拜獻入金門裏君王垂衣坐法宫天飇(闕/)　清秋同尚
方受獻應無用分頒徧與羣臣共朝下從容氷井臺人
人襟袖南薰動倭翁来東夷平揚皇風四海清
　　　題遵道墨竹歌
墨竹昉自何人始輞川石刻今餘幾後来蕭恱稍出羣
香山侍郎獨稱美洋州太守善冩真長帽先生差可儗
江南謾作金錯刀枝葉離竒何足齒北方作者誇澹游
房山繼之妙莫比湖州公子最擅名同時亦數薊丘李
薊丘有子能傳家筆勢翩翩此其是一竿玉立無因依
風露淋漓猶滿紙想當塗洒發幽興靜對山僧北忩裏
江湖無人老成盡百藝荒涼今已矣展圖三歎墨君堂
秋聲滿座悲風起
　　　題沈御史所藏倪雲林竹并竹枝歌
雲林之子有仙骨平生好潔如好色紛紛濁土等蟲沙
嗚呼瓉也何由得憶昔常登清閟堂黃金寳鴨共焚香
(闕/)京妙墨僧繇畫示我不啻千明璫人間萬事如飛電
洗玉池空人不見李子城東土一丘何人為著黔婁傳
綉衣使者騎青􁶎曾聽竹枝湘水東歸来見此如夢寐
巴陵洞庭生眼中江湖豪翰今零落君厚此圖良不薄
愧我題詩憶故人黃雀何年下寥廓
　　　望太湖
登髙丘望逺澤蓬莱三山不可測何如太湖緑萬頃
洞庭連娟向空碧東風吹盡吳天雲玉盤雙螺翠堪摘
我昔東游鳯凰臺嵯峨巨艑如山来白波不動鏡光曉
雲㠶萬㸃爭先開中流回首心茫然恍如乗雲行九天
驚濤忽逐迴風旋砰雷轉轂若雪山龍伯鬼國見眼前
失勢一落充蛟涎舟師指浪呪浪婆我獨再拜不敢言
平時之險且如此何况震蕩洪荒先帝堯咨嗟逾九年
黃能無勲幽羽淵有子大聖與天同一朝出我羣魚中
試觀此湖險始知四載功如何草木華無心謝春風吳
越之事良可鄙虎戰龍爭方未巳水犀百萬今安在唯
見夫差白雲裡鴟夷身退不言功不直湖中一杯水我
欲臨流呌神禹湘娥鼓瑟馮夷舞盡挽湖波變春酒醉
臥扁舟弄烟雨
　　　題胡廷暉畫
畫師我識吳興胡身長八尺蒼髯鬚目光至老烟不枯
藻繪萬象窮錙銖大兒十歲能操觚小兒五歲能含(闕/)
得錢不共酒家需時復縱博為歡娛魏公家藏摘𤓰圖
妙筆不啻千明珠胡一見之神(闕/)蘇以指畫肚潛臨摹
落筆便與前人俱祝融撑空閣道孤朝雲暮雨相縈紆
中天碧瓦仙人廬下有桃源風景殊雞犬似是先秦餘
潯陽山客山澤癯自從䘮亂遭窮途幸逢治世容微軀
堯舜亦有巢由徒已辦小艇長鬚奴便欲往從漁父漁
江湖此境何地無(趙文敏公家藏小李將軍摘𤓰圖歴/代寳之嘗命廷暉全補之廷暉私記)
(其筆意由此畫法/大進故詩及之)
　　　題青并雲林圖見前不復錄趙彦徵畫葵軒歌
　　　　為金脩撰賦
昔君種葵吳門東南風五月花茸茸年年走馬㸔花去
君家有酒如花紅(闕/)君種葵荆山下五月開花還遶舍
㸔花對酒豈無人祗憶故人無在者種花人在未成翁
何事㸔花人不同我亦當時㸔花者忽到花前如夢中
握君手為君夀但願長㸔君花酌君酒
　　　驛船来
驛舡来鼓如雷前舡去後舡催前舡後舡何敢住鋪陳
惡時逢彼怒畫屏綉褥紅氍毺春夢漸醒過舡去棹即
長跪勸使臣願官莫喜更莫嗔古来天地如郵傳送盡
忩忩無限人
　　　梅花初月樓歌
吾聞仙人好樓居乃在閬風之圃𤣥洲之墟雲窓霧閣
千仭表青天十二金芙蕖風舟不可以逕度安能跨海
騎鯨魚新安先生列仙儒卜居半生茅未誅曉携青鹿
向烟霧一逕初入千縈紆桃源忽向眼中見風物但是
秦人餘五丁何年斧鑿樞洞户夹立宁平舒紛紛過客
不敢有山君守護煩呵嘘先生結樓萬木杪逈如麗譙
雄且孤連峯忽斷西南隅開樓見月蛾眉初梅花千樹
雪不如飛觴醉月㺯花影炯然身墮白玉壺侍郎結髪
讀父書十年閉樓山不㸔一朝徵起青雲衢珮玉日向
君門趍樓前梅花自開落樓頭明月還盈虗南忩孤燭
照歸夢覺来枕席非吾廬且當致身佐唐虞䕫龍豈容
混樵漁長干美酒熟可沽梅花如雪覆緑蕪神州月色
天下殊何用區區懐故都花間臥月紅氍毺人生花月
何處無
　　　題錢舜舉溪岸圖
憶昔至元全盛日天子詔下徴遺逸吳興八俊皆竒才
秀邸王孫稱第一一朝玉馬朝周去諸子聲名捴輝赫
豈知錢郎節獨苦老作畫師頭雪白江南没骨傳(闕/)稀
錢郎得之法更竒晴忩㸃染弄顔色得錢沽酒不復疑
今人祗知重花鳥豈識此圖奪天巧𤣥雲抱石雷雨垂
蒼山夾水龍蛇遶㟁側溪迴共杳㝠蒲稗深沉映魚鳥
漁舟乍隨迷烟散客子竟渡澄江曉自云布置師北苑
只恐庸工未深了巻餘更有魏公題字擬鍾王差未老
鄭侯得之恐神授使我一見喜絶倒雙溪流水清何極
門外南山空黛色文章翰墨何代無二子疇能躡其跡
為君題詩三歎息嗚呼古人難再得(吳興當元初時有/八俊之目以子昂)
(為稱首而舜舉亦與焉至元中子昻被薦入朝諸公往/往相攀附取宦逹而舜舉獨齟齬不合流連詩酒以終)
(其身故二公之詩各言其志而子/昻微風有意覽者當自得之也)
　　　題陳昇畫馬
開元之中馬獨盛秦漢以来難及之豈惟監牧効才藝
畫史往往稱神竒拳毛玉花最難冩祗許曽羈名當時
亦有弟子沙苑丞不解骨法空毛皮近代吳興趙公子
雍也其子名相馳後来陳昇號入寳昇今已老繼者誰
青桐颯颯凉風吹奚官朝出試馬時前者迴顧後者隨
精神不動鬃毛垂唐家四十三萬匹如此駿骨亦恐稀
嗚呼世間駑駘方滿地安得覩此真龍姿
　　　題徐士元所畫(闕/)面
營丘老山百世師後来學者有郭熈寒林平逺世豈有
往往贋本傳其疑吳興徐卿好心手貎得郭熈定真否
二三野人長松下茅屋正對青山口前者迴顧後者恭
抱琴傴僂隨孤童世間豈復有此輩定是栗里柴桑翁
請君更試虎頭筆為冩我象叅其中
　　　題幼文為費景祥冩古蕭山寺圖
山人手持酒一巵長跪向我求新詩自言此(闕/)君所識
乃是河南使君之所為(闕/)厓怒瀑形絶竒天門閣道相
因依中有臺殿橫天梯金繩碧瓦光參差使君當年作
此時祗是昻藏一布衣豪雄意氣今已(闕/)圖畫應知得
者稀右丞輞川不易得此公名位豈卑微請語世上悠
悠者人生貧賤安可欺人生貧賤安可欺
　　潯陽張羽為景祥題是日積雨新霽風日清美余
　　與野得黃君公衡沈君携酒會飲其家酒酣耳熱
　　率爾賦此不能工也
　　　畫山水行題沈子幹所藏趙待制江浦歸㠶秋
　　　　林瀟洒二圖
古来名畫傳父子唐有二李蜀兩黃吳興公子冠當代
雍也繼之早擅塲太祖子孫盡龍種毛骨固是非尋常
珊瑚寳玦久零落空有妙藝傳文章至元天子親召見
徒步便賜中書郎奏園每得天顔喜盛以金匱白玉堂
遂令世人爭貴重門户雜遝如堵墻雍初騰踔晚一(闕/)
五陵豪氣無時忘吳姬越艶坐相擁始(闕/)落華揮縑緗
五日十日一水石屏障彷彿生輝光君家雙圖何所得
私印乃出牟陵陽一圖汗漫秋水濶客子喜甚髙㠶張
山僧暝投雲際寺殿影洸漾涵瀟湘一圖崒峛孤峯起
空林葉赤天已霜蹇驢烏帽喜蕭散佀是漢代綺與黃
風塵澒洞二十載錦題玉軸多散亡圖書祗應天上有
人間那得千金藏從来好事多成(闕/)雲(闕/)過眼如毫芒
君不見王家相家勢盡時複墻走軻不得將何如城南
佳山水千崖萬壑摩青蒼與君對此飲美酒雖無南宫
北苑吾何傷
　　　題姚運使冩谿山仙舘圖歌
去年君為郡文學獨抱遺經憎命薄出門無馬坐無氊
拜迎官長常作惡今年君為轉運使殊恩親出官家賜
月給太倉三十斛况復官閒少公事人生貴賤翻覆間
世上悠悠那解此憶昨訪我當嚴冬冩此谿山三數重
驊騮一去了無影空有遺跡泥沙中閒道河間古城郭
出門遥見滹沱水何如為畫古邯鄲珍重函封寄千里
　　去年冬姚君繼華過予戴山寓舍會飲順徳堂為
　　仲倫冩此圖今年春遂為文學徵除河間運使秋
　　八月張羽賦此
　　　題唐子華雲山歌
國朝畫品誰第一房山尚書趙公子二公何以能絶倫
丘壑乃自胸中起由来書畫搃心畫政自不在丹青裏
當時豈無劉與商屏障紛綸何足齒唐侯自是吳興秀
愛畫彷彿郭與李長松平逺早已工更上歙州㸔山水
歸来却師董北苑叅以房山勢莫比始知絶藝老更成
畫師俗輩那知此此圖三尺誰為贈雲氣蒼茫石磈磊
牛羊未歸樵子出户牖寥落蒼崖底冩成不題歲月字
要是頭白居鄉里乾坤浩蕩江海空後人未續前人死
為君題詩三歎息世上好手今餘幾鳴呼尚書公子不
復見得見唐侯斯可矣
　　　題王元章墨梅
王郎志竒貎亦竒與世落落噤莫施一朝騎牛入都市
關吏不識誰何之歸来老作會稽客千戈歘起西南陲
青袍白馬風塵裡越州城邊戰不已雄襟自許魯仲連
一箭無成身已死世上空餘冩墨花只將名姓華光比
嗚呼人生有才不盡用古来埋没皆如此
　　　題便面
近代丹青誰第一南有魏公北有髙風流雄混各臻致
下視劉商兒女曹百年零落作者少大夫文藝供草草
山川英氣何代無我縂有心嗟欲老君不見房山翁曾
冩太平興國宫五峯秀出青芙蓉雲氣鬱鬱如游龍千
金拱璧不可博一朝焚棄隨飄風世間神物久已化紛
紛粉墨何由工嗚呼乾坤浩蕩江海濶使我執筆將安
從使我執筆將安從
　　　趙魏公竹枝歌
趙魏公真王孫風流(闕/)晳更能文丹青自比董北苑書
法兼工王右軍至元詔書徵草澤召見庭中推第一三
事趍朝賀得人萬乗臨軒賜顔色殿前落筆侍臣驚雞
林象郡搃知名夫人通籍宫中宴兒子承恩内裏行一
家三人書総好天子頻稱古来少疏廣歸来有賜金張
芝閒處多章草全盛須臾那可論百年喬木縂成塵凄
凉故邸屬官府零落諸孫隨市人空留遺迹傳身後一
紙千金爭買取屛風畫絶為誰收團扇書工亦何有
唐生購得墨竹枝一尺中含千尺姿若非松雪齋前見
應是鷗波亭下池曲池已平臺已壊露葉烟樷更何在
唯有雙溪水北流至今猶遶空墻外
　　　題胡廷暉畫
近代丹青誰第一精絶獨數吳興胡魏公家傳摘𤓰圖
將軍妙筆絶代無年深粉墨紛糢糊公命胡也全其汙
鷗波亭前山滿湖賔客不来人跡疎以手畫肚私傳摹
歸来三日神始甦下筆直與前人俱今人不見古人畫
古畫自與今人殊嗚呼眼前不復見此物吾與購之千
明珠
　　　送沈孝亷讀書山中
秋空雨洗千峯出霜樹遶谷攅青紅嗟我欲游不可得
子住讀書於其中念子出身自紈綺秀如青松茁蒿蓬
十年奔走鎩羽翮黃金散盡家已空懐中一經不敢棄
失此將恐為昏聾束書堂上告父母深山獨往無僕童
林僧谷叟頗敬客麤床糲食意甚忠身閒晝靜百事絶
經史左右相研攻逕須跨海踏鯨背且莫𤨏屑牋魚蟲
車良路端期不止跬步自可升華嵩業成靜俟時自至
譬彼力稼遭年豐朝廷懸爵待竒雋掇取五鼎榮而公
古来孝悌神所相未必使子羸其躬蹇予少學壯愈惰
聪明日(闕/)髩已翁世間有書未盡讀安得返老還為童
跛鱉何由追騄耳贈子以策情何窮倘有新知逺相教
為我緘寄東飛鴻
　　　長洲行送黃茂宰之官長洲
昔我揚㠶向東海弔古直上姑蘇臺洞庭水樹净如髮
一片吳江天際来長洲逶迤覆緑水金沙蕩漾(闕/)光起
不見夫差蕩槳歸空有芍藥似西子閶門大道多酒樓
美人如雪樓上頭争唱吳歌送吳酒玉盤纎手進氷羞
勸人但飲不須愁伍員吹簫去國成名鴟夷一去流恨
無聲要離已矣髙墳崢嶸樵兒躑躅芳草春生何如三
讓人孤名如水清亦有掛劍翁生死見交情薄俗輕然
諾乾坤長戰爭兩賢不可作令我淚沾纓君發金陵臘
未殘君到吳門春已還邑人訟少清且閒還同謝眺㸔
青山開元寺裏題詩處訪我舊墨蒼苔間倘過臯橋煩
借問恐有高人梁伯鸞
　　　題丘大卿天柱峯
昔聞安期生飄飄入秦京上書三月初報罷拂袖去作
蓬莱行却咲叔孫通俯仰咸陽城長生亦何補身後留
空名何似長安少年客天柱峯頭煑白石朝辭猿鶴下
雲中莫逐䕫龍侍君側綉衣騎􁶎馬蹀躞臺城下愛道
心不忘歸来坐清夜太平天子親亝祭新擢祠官捧珪
幣紫壇爟火曉如星獨倚衮衣朝上帝翻思舊隠地石
室生青苔来時壁上蒼精劍七星剥落空塵埃丹砂不
復化羅衣誰更裁人生窮逹㑹有命何須千歲如童孩
草衣木食苦復苦王喬偓佺安在哉寄語空山舊泉石
不須為我生悲哀功成倘遂乞身願萬里青天騎鳯来
　　　題赤城霞圖贈方生
結髪好名山遨遊到吳楚東遊不到天台路長憶興公
賦中語赤城煥髙霞翩然空中舉靈溪碧草春萋萋瀑
水和風響秋雨我欲振金策飄飄凌九垓游神不死庭
迴光增天臺手招丹丘人共臥石上苔紅顔去人不
願返老大求仙嗟已晚方生去愁人心贈生赤城圖吟
我赤城吟勞勞亭下一盃酒離愁萬里生林隂客車明
日當早發雲㠶孤飛度東越國清寺前千尺松歲晚應
歸望山雪道逢寒山子為寄相思情未歇山人若欲知
我心五界峯頭㸔明月
　　　題山泉隠居圖
日長侍立南薰殿聖主從容正開巻内臣如(闕/)擁圖書
詔許近前曾一見玉躞金題照眼新三王二李(闕/)未陳
妙筆森芒洄𠖇漠乃知今人非古人歸来三歎北忩下
開屏見此新圖畫流淙百折挂石梁古木寒松勢相亞
木末何人一草廬山泉之人昔所居鴻臚寺裏晚朝下
對此高堂心鬱紆華亭御湖眼中見武陵桃源路豈殊
老夫曽住康王谷五老香爐映飛瀑亂来井臼今存否
因爾高歌望黄鵠
　　　日上人深居菴
古槐僧古槐僧何處深居白雲裏禪心乍可擬虚空世
事都將等流水長年禁足不辭山一日化衣曾入市閒
分碧澗浸楊枝戲采青松為麈尾忩間啼鳥寂不聞掌
上(闕/)珠聊渡爾尚嫌宿習除詩句況肯勞生為妻子古
槐僧誰得似
　　　松下問童圖
宣和天子開南苑畫史當時皆妙選王孫公族縂好此
精絶誰知趙希逺君不見開元之中世稱文宗室亦有
李將軍希逺師之得其妙思陵寳重(闕/)千鈞松下何人
白練裙蕭散似是華陽君展圖安得從爾去相侔吹笙
臥白雲
　　　題髙尚書山水
君家此畫何由得峭壁隂森如鉄色髙閣平臨烟霧低
長松(闕/)舍雷雨黑寒綃七尺半是雲深林窈窕路莫分
幽尋恐與神明遇靜聽唯應猿狖聞海岳者圖絶低小
後来作者何足云主人借問誰能爾定是房山髙使君
　　　望雲樹
遊子辭親下江去東遊直到海邊住水路迢遥難寄書
空望白雲知母處駱駝橋下賈舡稀吳緍日日得歸遲
舉頭見雲低頭坐此意傍人那得知焚香再拜雲中君
願留阿母待兒身
　　　奉化李公復祖母沈年二十生子七月而寡子
　　　　既長沈為娶兄之女為婦生二子亦寡長公
　　　　逹次即公復二母今皆已老號雙節堂
鳯觜鸞膠難續絃雙龍鏡破難再圓阿婆二十已守節
新婦喪夫方少年大兒嬌啼母心苦小兒十月安知父
破忩風雨来早秋夜績燈前共相語山頭松栢摧為薪
山前翁仲二成塵紅顔憔悴垂白髮生死不慚泉下人
　　　題叔耕畫梅雪軒
好畫誰如莘棗強墮馬折股猶未忘何年冩此寒林趣
精絶未數左子王屋裏何人坐吹笛似是南昌郡中客
曲終朔雪忽飛来開門滿樹梅花白
　　　松隂清梦圖
陽坡碧草秋芊綿疎影墮衣團緑烟龍枝無聲山日年
仙骨空明神悄然氷魂微回海山小泠泠鶴語青林表
俯視黃塵蓋九州悠悠凡夢何時曉
　　　百索詞
越羅窄袖香如雪五色絲茸相鬭結㸔誰結得絲最長
管取自身無口舌大姑巧擘松紋細小姑雙盤作人字
揎来只依金釧寛賸得留將繫郎臂繫郎臂結郎心一
寸絲繩一寸金愛惜莫教容易斷直到明年與郎換
　　　吳宫詞擬王建題胡廷暉所畫春景樓觀士女
　　　　圖
舘娃宫中百花開西施曉上姑蘇臺霞裾翠袂當空舉
身輕似欲隨風去遥望三江水一盃兩㸃微落洞庭樹
轉面凝眸未肯回要見君王射麋處城頭落日欲棲鴉
下臺戲折棠梨花隔岸行人莫偷盼干將莫邪光燦燦
　　　楚宫詞擬張籍題夏景
渚宫四面芙蓉開碧水晴徑氷井臺玉壺蔗漿光滿滿
當晝君王頻賜来雲綃半巻凉欲滑援琴向風彈白雪
冷玉屏風十指寒輸却鸞篦戱相奪吳綾畫扇鎮長新
肯信年年有炎熱不願生入蓬莱峯願妾世世居王宫
　　　秦宫詞擬李賀題秋景
涼波翠濕南山影露滴金人光炯炯秦王夜半巻衣回
樓壁斜開蜀雲冷西宫桂熟離離子海童不歸一塵起
蛄啼老石不勝秋小玉㺯香惜香死臙脂影破澄潭白
菱角尖尖不堪摘鮮紅皴緑未滿舡樓前凉兎光團團
　　　漢宫詞擬温庭筠題冬景
石鯨呿浪揺金池吹盡宫梅如雪枝避風臺髙風不到
寳帳熟眠人未知象爐紅熾狻猊影氍毹軟翠鴛鴦並
李娘喚春春為回咲却人間求火井椒房小妓起常先
玉缾暖手濯温泉白頭臣朔寒無履待詔金門霜滿天
　　　送金秀才歸侍(以貞/)
風吹歴陽樹石城悲早秋髙堂入逺夢拂袖登吳舟金
陵官酒如乳香酌君送君朱雀航前日同来二三伴此
時望君俱斷腸科名古来人未羨冨貴不如歸故鄉年
年隨計多辛苦十上風塵竟何補秋巻忩將箧内歸彩
衣重着階前舞當時縣令親勸行今日還家父老迎門
外清溪仍可釣山下石田身自耕子身長健親長在黃
金如山不可買君不見長安城中罷官客欲作布衣何
可得(欲一作求/)
　　　吳節婦詞
赤塵曉擁青絲騎玉鏡愁鸞落紅淚氷魂偷逐水仙歸
綺樓一夜靈犀碎六曲䦨空不碍春帶羅盤風輕颺塵
池波不動暮光碧青天影落桃花雲相思月照樓前水
離離芳樹留紅子無情桃李亂中開不學夫容抱霜死
　　　與徐徳望冩扇上
南州髙士忽相見求我為畫白團扇戱拈秃筆掃雲山
頃刻終南眼中見昨夜西風起天末坐使清涼奪炎熱勸
君此扇莫棄捐不用留取待明年
　　　守宫詞
鈿合和丹食龍子臙脂夜凝神血紫老蟾玉杵寒丁東
鸞尾輕輕飛碎紅織成窮袴千盤帶蝶粉蜂黃鎮長在
夭桃一㸃老晴春門前魚目深如海
　　　杏林圖
山人種杏白雲中谷口花開千樹紅自惜朦朧帶朝露
莫愁零落向春風春風幾度花開日煉得丹成應可食
妙年有術濟人多况君自是飡霞客
　　　雲山圖
青山青青白雲白一尺小溪千里客扁舟艤岸不見人
雞聲何處秦人宅桃花流水春鱗鱗不識人間有戰塵
待得紫芝如掌大歸来閒作太平民
　　　題金華王氏潔養堂
金華之山何岧嶤上有樓觀當雲霄仙人時跨綵鸞下
夜靜月明吹玉簫丹厓翠壁饒烟霧正是初平牧羊處
初平一去已千春白石于今尚如故君因采藥時經過
嫋嫋涼飇生薜蘿洞口雨餘蒼蘚合松間秋晚白雲多
幽徑閒行不辭逺泠泠碧澗流常滿赤松来往此巖中
曾見蓬莱幾清淺有時髙咏獨歸来迴看明月上仙臺
瑶草無聲露華濕天風拂袖吟懐開聞道君家景殊絶
南山有花如白雪兄弟相規侍母前兒身常比花同潔
花謝花開春復秋悠悠世事隨東流惟有高堂風物在
開門長對南山幽八珍美味非所欲菽水奉親歡不足
但願棲遲勿逺游歲歲相依在林麓君不見西家輕薄
兒身隨賈客游天涯挂㠶東去入滄海風濤洶湧無歸
期又不見南隣少年游侠客遥遥走馬天西極幾時販
得黄金歸愁来應洒窮途泣人生忠孝當兩全事親且
復終天年還須奮身佐明主留取聲名照千古
　
　
　
　
　
　
　靜菴集巻二
欽定四庫全書
　靜菴集巻三　　　　　　　明　張羽　撰
　　五言律詩
　　　贈髙郵許晉兼懐王顒
相見復相違尊前泣滿衣交游吾與汝出處是耶非淮
柳行將轉江鴻去漸稀更憐王子敬此去幾年歸
　　　途中遇唐凱酌别前山
相逢多(闕/)後相别片時間舊話匆匆酒離程窅窅山軍
坡霜外(闕/)寺舍雪中閒情比若溪浪隨君北度關
　　　雨後登望
雨洗清秋出餘雲逐望開洞庭霜葉下陽羡暮㠶来野
嶂横當道寒流没釣臺登高正堪賦莫學楚臣哀
　　　寄渡别駕貫
海岸投簪罷還鄉不住城官輕漢别駕待重魯諸生研
沼尋常滿書堂早晚成惟嫌賣藥處兒女尚知名
　　　寄車孝廉昭
亭隠餘不舊人推武子賢古書堆臥内流水到階前畏
酒心先醉吟詩思獨𤣥更聞懐逸興相約訪丹泉
　　　園全懐全許二校書
市朝非我戀此地養疎慵園古苔連竹忩明雪在松素
帷生道意清鏡長衰容不見羊求過空尋舊屐蹤
　　　與學子沈集畫并題
筆硯隨人老雲山發(闕/)新昔心期後世餘習自前身石
埭殘沙曉茅簷古木春卜居能有此甘與白鷗鄰
　　　題(闕/)翥畫便面
垂釣亂蒲間心將鷗鳥閒長竿不設餌孤艇坐㸔山清
曉乗流出薄暮放歌還寄言同羣者所得匪(闕/)
　　　客中奉懐竹溪游好四首
共識王孫貴吾知長者賢逢人多話舊愛我竟忘年對
飲頻辭酒相思却放舡别来成寂寞得句向誰傳
　　　　右西齋先生
質朴古風存家連水竹村舊䝉公子愛兼得里人尊客
至頻傾釀閒時自灌園西樓有枕席高臥任乾坤
　　　　右松筠鄉老
四海盡王臣多君歴苦辛繩橋獨往路雪嶺幾時春哭
子餘枯眼休官一病身還聞有趣召未許便垂綸
　　　　右彦良别駕
君方還邑里我復離家園交臂仍相識傷心孰與論過
橋聞訪寺帶雨共歸村别後交游冷唯應獨閉門
　　　　右鈞徳貳令
　　　寄周伯陽
薄宦志多違言歸未得歸一隨江燕去五見塞鴻飛素
髮應添鏡緇塵已滿衣裁詩擬相寄人到秣陵稀
　　　題周山人所居
門掩千山裏春風亂碧苔幽人愛此徑樵子少曾来竹
筍清心饌松花養性盃為君淹俗駕累日共徘徊
　　　寄金子敬
束髮事邊庭琱弓白羽翎老知農有味病惡藥無靈為
客(闕/)三徑教兒誦五經定應琴酒罷餘興到丹青
　　　寄友人
舊宅閒坊裏身形似鶴長詩才兼樂府儒服間戎裝愛
馬開新廐留賔掃靜房懐君西望逺一鴈下斜陽
　　　寄錢唐吳山人
占得閒坊住園扉近竹幽經方教子讀藥草課童收湖
色揺春幌濤深入夜樓應騎蹇驢去城市漫浮游
　　　寄渭清逺
蒲室傳衣後清名重一時外甥多似舅弟子已如師微
宻千花偈清淳五字詩板橋西畔路風雪阻幽期
　　　題徐士元畫梅雪軒圖
髙軒歲莫情取物製為名人與梅俱素詩因雪倍清散
鹽能潤物結實擬和羮稍待花開夜来聽撲樹聲
　　　圍城中懐友
風骨多儒相為師不憚貧買書高着價避酒屢辭巡經
學傳門弟緦衣塟里人懐君桑梓舊寧比異鄉親
　　　　右李訥
破屋臨湖住閒身似鶴長逢人矜侠氣遇難耻儒裝有
婦頻修藥無兒解奉觴從来多逺志今日在何鄉
　　　　右莘野
　　　感秋
烟火四隣(闕/)蛩聲孤舘幽人閒知永夜月白見髙秋風
露驚華髮關河憶壯游吾年已如此素志祗堪羞
　　　懐故妻及亡兒(時在姑蘇圍城中/)
　故妻及稚子墓俱在吳興每歲常一展省風塵阻絶
　泫然興懐因賦短詩用寄哀悰
何處塟深情牽車出曉城冡間無白日鏡裏是前生積
壤銷釵鳯荒苔掩珮瓊空餘故衣在手迹尚分明
埋骨近蓮宫松杉滿逕風明珠辭掌上白璧毁泉中巻
有塗鴉墨花迷趁蝶樷傷心嬴博者此恨詎能同
　　　憇桃花園
古巷號桃花茅簷背竹斜賣蔬供北郭放水與西家土
脉通潮信湖光助物華我来思借地學種五文𤓰
　　　寄靈隠良上人
空界近諸天髙居息衆縁山如西竺嶺人悟上乗舡定
力能消病浮生不論年聽猿曽有約幽夢遶雲邊
　　　遊三茅觀
洞府閟旾雲名從地脉分金毫開妙相玉札瑑靈文鶴
馭三天下鸞笙五夜聞何因避世網香火事茅君
　　　炬上人之金陵未還保叔塔院留贈
聞説離山久生縁遍外方三衣長挂體一鉢不持糧禪
處松將偃歸時草正芳殘書看未了擬借㝡高房
　　　題秋月樓
樓近素娥宫涼宵晝日同象筵㸔似水碧瓦映疑空曲
宴怜規滿冲情苦(闕/)中不見陳王苑委照緑苔中
　　　来青樓
畫粉叠樓腰青山不費招忩開明月夜簾捲白雲朝淡
借澄江映濃因落景饒何勞雙屐去千里訪岧嶤
　　　寄沙門文藻
藻公多弟子住遍兩峯間行道無拘着孤雲自往還緇
衣衝莫雨金䇿響空山愧我遊方内春風獨掩關
　　　圍中懐方員外
作吏風塵際常懐隠遁情偷閑頻謁告厭俗擬歸畊月
幌㽞賔臥花宫請客行舊書空滿箧一覽一霑纓
　　　登吳山西畨大成寺閣
境寂不生塵僧多是北人樂隨天女仗花遶棾王輪(闕/)
室爐熏聚清泉茗味新無生端可慕只恐愧吾身
　　　陪方徵君月遊
園景㺯春韶曾来醉緑瓢誰知明月夜尤勝艶陽朝竹
碧茶烟度池清蕙氣飄預愁城鼓動獨上木蘭橈
　　　憩海㑹寺南亭
亭子碧江潯雲霞生逺心千山正揺落四客復登臨地
勢分吳越濤聲送古今悠然白鳥意欲去更長吟
　　　九日過東園
家居白日長學圃亦何妨延客開芳徑留僧置淨床夜
燈山頂寺寒竈竹間房休沐惟来此塵情得暫忘
雲日㺯秋暉𤣥齋坐掩扉草芳寒蝶戀竹靜午禽啼雅
㑹便詩侣閑行稱道衣若教隣近住爭遣往来稀
　　　樓中雪意
樓角聚寒鴉江氛掩夕霞亂雲方似葉凍雨未成花天
意憐貧士人情向酒家愧無梁苑賦空擬詠瑶華
　　　方遶人話别
兹别可無愁還鄉豈浪遊田園重作主家口半登舟雪
意孤村逺雞聲别墅幽送君翻自咲歸計轉悠悠
　　　正月二日雪
瞥屑復飄蕭隨春態更嬌未甘從舊臘還解避正朝琪
樹花偏早朱樓玉易銷若教先一日應濕紫宸朝
　　　奉(闕/)園隠期予不至
雨舘臥多時園亭誤宿期恨無飛去夢忽見寄来思聚
首難如此論心復有誰妍詞何以報藏玩比青絲
　　　寄方員外
蕭散任天真渾忘是病身問安多省吏投宿半鄉人塵
鎻藏書閣風翻濾藥巾未應長閉户憔悴過今春
　　　陪明天目會方員外東園
柴門連水竹車馬少曽通人臥春寒裡僧来莫雨中醉
看新柳色吟對落花風何用談名迹餘生已悟空
　　　臯亭有感
憶昨初經亂家從此路携漁汀憐共泊僧舍記曾題同
載人俱沒重来思轉迷客愁政無奈况值雨淒淒
　　　送方東園
雲山已改夏花鳥尚留春却送還鄉客空慚久滯人扁
舟生旅思孤舘閉愁身唯應掩窓臥倘有夢相親
　　　閏七月七夕
巧侣重招邀朱樓映晚霄鳯機仍歇杼鵲翼再成橋雲
幄香猶在霞衣涙未消帝應憐别怨暫許閏年饒
　　　過西湖
拂曙度嚴城蘭舟或且迎青山霧裏出粉堞水中明粧
斷倡樓色歌絶妓航聲繁華任自歇心賞有餘清
　　　寓戴山僧舍
松杉古佛廬借地即安居鳥影流閑幔竹光揺素書山
寒人語寂雨冷桂華疎一悟三空意榮名信是虛
　　七言律詩
　　　吳興南門懐古
郭門南面似襄州野樹寒山對倚樓公子城空無食客
霸王宅壊有荒丘夕陽冉冉仍西下秋水茫茫共北流
只是今時已惆悵不應更為昔人愁
　　　送谷克讓湖南侍親并柬李中卿縣丞
五兩風生楚客歸夢魂先已到庭闈九疑舜塜蒼梧野
三國周郎赤壁磯天地悠悠人自老江山欎欎鳥空飛
若逢李白煩相問别後平安一字稀
　　　僧齋寒夜二首
上方臺殿駐餘暉露下烟寒獨掩扉山木蕭條啼鳥歇
道門清凈俗人稀鐘兼逺籟回郷夢鴈帶新凉到客衣
擬結許詢同下榻自憐幽興每相違
山舘蕭條寢復興經聲遥出最髙層客愁無伴依童子
禪學多難憶古僧階下鳴蛩沿定(闕/)竹間栖鴿避懸燈
逺游亦有幽棲志擬絶塵縁老未能
　　　行藥過西崦
白日都銷筆硯間偶因行藥到松關秋聲不盡蕭蕭樹
夕景無多淡淡山蟲響寒亝僧自定苔荒深院客長門
已知身世俱成幻莫歎西風鬢易斑
　　　登德清百僚山
湖鄉風景三秋後佛界軒亭四望開碧水翻從城裡過
青山直到縣門来魚商酒市晴偏集釣艇蓮舟晚共回
自古登高能作賦坐中誰是大賢才
　　　寄述古道上人
選佛塲中讓長年愛投靜刹寄髙禪法身謾應人天供
世諦兼通内外篇月照袈裟行道遍華飛如意説經圓
聞師剰有藏書在擬借隣房未有縁
　　　九日登道塲山同吳逸人賦
忽驚九日當今日同在他鄉望故鄉百里山河天盡處
萬家城郭水中央帷間風動聞靈語寺裡林疎見佛香
不是避喧来此地無妨覽勝到斜陽
　　　揚州道中
馬頭津口足風波歲晏遥乗一傳過南渡客来多漢語
下江舡去半吳歌蕪城縂入新編户𤓰步斜連古漕河
何處吹簫明月夜野田茅屋曉烟多
　　　晚過淮隂
軍城鐡鎻曉開關使節星馳未敢閒淮水東流應落海
𤓰州北去少逢山行人欲斷寒烟外逺燒時明亂葦間
却憶帝城風物盛禮成須復上春還
　　　鳯陽使還口號
拜陵初罷雪雲晴使者南還荷聖靈馬上頓更新舊律
風前重數短長亭逢人問俗猜傖語到處尋源騐水經
却憶長千橋畔柳歸時應待眼青青
　　　正月晦日雪
不肯凝祥向臘前却来呈瑞入新年開粧已落梅花後
學舞爭居柳絮先乍積欲迷芳草地易消應避艶陽天
遥知大輅躬耕處共賀瑶華滿舜田
　　　雪中懐周大使倬
憶君官舍傍苔磯正是天寒雪擁扉堂上客来公吏散
山前市罷估舡稀宦情淡薄同流水鄉思蒼茫對夕暉
歲晚荒村無可寄擬將詩句託鴻飛
　　　雨中言懐
邑里蕭條民未復齋居卑濕病相牽客愁連月唯聞雨
農事關心擬問天自幸拙畊終歲飽更慚中酒日高眠
不才如此真堪棄敢負明峕費俸錢
　　　送僧還天台省親
戴君東去路迢迢應為寧親到石橋江上中亝尋午墅
沙邊夜火雜寒潮宰官問法留三宿慈母焚香製七條
歲晚定知歸本寺待予聽雪坐中宵
　　　菁山石梯閣與方二彛徐七賁周二復夜坐陪
　　　　賦
忽逢晦日驚春盡為倚高忩到夜分東崦平連西崦樹
上方遥見下方雲澗聲人語空中辨花氣林香暗裏聞
莫道暫時留愛賞移家終擬避塵氛
　　　贈釋子良圮
辭家譯徧五天書避亂聊尋廢刹尼片月池中觀色相
千花塔下禮清虚行隨流水因亝後坐得新詩是偈餘
㸔說到城還不住余生汨汨竟何如
　　　寄南屏渭長老
蒲室傳心第一宗老尋古刹寄行踪散花偈就人争冩
壊色衣穿自懶縫案上金經皆貝葉手中玉麈是青松
何年惠逺重開社来聽東林寺裏鐘
　　　春日登戴山懐舊
選勝尋常此地行春日望湘湘更明白浪逼連陽羡樹
青山半掩闔閭城樓臺高下千家柳阡陌東西幾處鶯
忽憶從前舊游處無端愁思一峕生
　　　寄贈紫金精舍喜性二釋子
精藍石畔接城闉野水交游絶四隣過去真僧留半偈
浮来古佛見三身夜深門有聽經虎歲稔厨多施米人
遥憶兩禪相對處儼然無着與天親
　　　艤舟孺山懐徐孺子
登髙懐古重徘徊試薦山泉當酒盃此地不聞懸榻待
當峕應為吊䘮来(闕/)栖壊(闕/)殘僧散風動寒燈古殿開
千載南州寥落甚獨尋遺迹遶蒼苔
　　　奉同西齋先生前丘㸔梅
最愛前村雙樹梅千跗萬蕚映春開空怜地主能栽得
卻少閑人為看来弱蕊愁風輕着水瘦枝嫌雪淺封苔
不因重度溪橋險杖策應過日幾迴
　　　題唐叔良(闕/)齋
髙齋每到思無窮門巷玲瓏野望通片雨隔村猶夕照
疎林帶水已秋風藥囊詩巻開行後香灺燈光靜坐中
為問祗今滄海上如君無事幾人同
　　　立春吳黃二友皆有作率爾同賦
隣舍蕭疎水竹連共看原野變風烟青春又數從今日
白髮應多似去年世上浮名都莫愛客中佳節且相怜
尋思歲計渾無物只益新詩數百篇
　　　元日試筆冩似吳黃二友
草緑南原裛曉塵氷開池色動龍鱗天邊北斗迴今日
江上東風似故人莫憶往時悲往事且將新句荅新春
餘生願見昇平日長對青樽夀老親
　　　遊方山觀梅
尋芳正及上春時澗道縈紆恨到遲花似西湖先得暖
人如東閣搃能詩酒中瘦影依依見席上寒香淡淡垂
日莫醉歸簮滿帽從教人咲鬢如絲
　　　奉寄梅雪
聞說公亭傍水開黃茅為瓦不須栽商舡無數青山逸
書案尋常白鳥来已信漆園非俗吏誰知關令是仙才
煩君莫抱窮途恨萬事都將付酒盃
　　　次髙靜學先生韵
緼袍無裡食無餘每被旁人咲著書郭泰徒勞夸叔度
楊雄何敢擬相如玉堂天上非吾夢紫極宫前有敝廬
安得故人隣壤住溪頭来往賦閒居
　　　題陳氏先隴圖
雲山漠漠冡嵬嵬馬鬛封前躑躅開宗子秪縁懐牒去
路人時為看碑来松間芻狗埋秋草地底魚燈徹夜臺
惆悵年年寒食近白楊風起為興哀
　　　送胡宗禹之播州驛丞
便路之官暫到家九溪窮處是天涯夜郎沙暖多龍跡
槃瓠山迴似犬牙浦口勞歌催畫鷁門前使節詠皇華
途中定有江行藁好寄東風萬里槎
　　　贈景山僧中道立
古寺殘燈亂後稀獨来林下掩柴扉化人每轉千聲偈
辟地唯將一衲衣池上蓮芳辭伴去山中松偃識師歸
非關願薄難行道自是羣生與道違
　　　寄方貟外
結髮從戎二十年獨揮赤管萬人前新辭禄秩縁思隠
閒(闕/)齋居似(闕/)禪病裏每書賖藥劵愁中久絶㸔花筵
懐君不隔天涯逺只在荒城(闕/)雨邊
　　　寄王止仲髙季廸
祗恨孤城未解圍圍開翻遣别相知夕陽江上怱怱酒
細雨燈前草草詩有夢直從花落後無書空過鴈来時
郭西古寺題名處今日重遊却共誰
　　　題故秀才陳哲手抄杜詩
世間無藥補清羸身死䨇親却倚誰少婦冩藏臨沒語
故人收得舊編詩空忩夜漏沾書檢壊壁秋塵落硯池
須信才名天所忌後生休更擅文詞
　　　送張憲史之江西
燕子歸時却離家洪州迢逓在天涯風㠶落浦朝投驛
江火明隄夜渉沙客裏寄書逢馹便幙中提筆待霜衙
来春我亦尋歸棹約爾南湖看杏花
　　　復公録文見寄
空堂燕坐一燈懸僧臘多應倍俗年老去已除行脚債
悟来不說定心禪千花禮遍諸天降半偈都將萬法傳
每愧塵勞煩見問同鄉兼恐更同縁
　　　重陽道院
玉洞泉香草自春丹樓南下瞰城闉青衣童子曾来地
白石先生過去身九轉爐寒銷宿火七真堂古鎻秋塵
松間道士多凡骨未省誰為出世人
　　　燈花次韵
畫堂銀燭照歌鐘醉眼俄驚火樹紅白玉屏深留晚艶
絳紗籠暖䕶春樷闌干清淚非因雨狼藉殘煤搃為風
更憶禁垣歸路靜金蓮隨馬散文虹
　　　寳叔塔院
赤闌閒倚化人宫湖上春隂望不窮百尺樓臺空相外
萬家城郭雨聲中齋房漏滴蓮花水講殿經翻貝葉風
自咲世縁心似石擬焚香炷問生公
　　　贈蘭室居士袁省掾
棄官歸去學尋真有道何愁白髮新湖上尋春靈夀杖
松間對客華陽巾佛書謾冩縁脩靜丹藥頻丸為施人
自愧後生無所事也辭冠蓋乞閒身
　　　寄伏虎道塲聫上人
聖明親選黒衣人似共名山有宿因地上布金多長者
室中傳偈搃門人法身已應諸天相定力能消萬劫塵
愧我才名非鑿齒道安何事獨相親
　　　送劉孝亷入蜀
長亭把酒唱離歌别路迢迢奈爾何淮水東来吳地盡
函關西去蜀山多秦宫萬井生禾黍漢闕千門長薜蘿
勸子慎須崇令徳莫將功業更蹉跎
　　　宿慶上人房
朱甍寳地絶塵埃松下閒過步縁苔仙梵更從蓮室度
佛香時到竹房来己知靜者通禪觀重聽髙僧話劫灰
寒榻不須燈照臥夜深明月滿池臺
　　　咏美人手
嫩於春笋白於霜輕拂菱花試曉粧彈瑟每嫌銀甲小
吹笙還愛玉􁅔長冝將彩筆題紅葉倦把金針倚繡床
拾翠歸来芳徑裡逢人莫問錦香囊
　　五言排律
　　　送秦縣丞
北人南住久五十始成名理訟通蠻語居官少宦情開
尊山遶廨泛棹水浮城一飯恩猶報三年政獨平計工
歸上考增秩被深榮早晚椷書到唯聽新鴈聲
　　　送鄭主簿
閶闔曉雲黃龍盤紫禁長小臣朝上國天子坐明堂名
入郎官奏班隨奉禮將考功唐典故治行漢循良秋雨
莱蕪甑春風召伯棠因君清似水挹彼當離觴
　　　十月一日從幸太平門閱武應制
四海清無戰三農樂有秋元戎陳虎旅天子詔貙劉肅
殺遵時令登臨展豫游江山明組練海國壯貔貅旄鉞
傳天語韜鈐禀廟謀射蛟應小漢搏獸已卑周佳氣投
丹轂祥風轉采斿武功今已偹文德願兼脩虛沗金鑾
客元才詠大蒐
　　　元日曉祀
皇明嚴祀典大孝極尊親太室躬臨祼先陵復遣臣九
重頒命曉一節渡江春豐沛真王地枌榆舊社民駿奔
祗事早齋宿省躬頻殿闕風雲盛楸梧雨露新陳兵森
虎豹清道表麒麟列岫天垂障長淮地湧紳潛光騰白
璧盛徳琢蒼珉閉匠嗟秦侈除瘐識漢仁𤣥堂存秘器
玉座仰清塵億載靈如在元正禮再申加籩時物偹奉
爼大牲陳祝嘏傳多祚餘膰及衆賔獻酬神惠浹醉飽
聖恩均風雪催歸盖江湖戀帝宸大郊期不逺言邁敢
逡巡
　　　元夕錢塘懐古
聞説蕭朝事今宵晝日同都人丹闕下天子綵樓中燈
熖千枝月衣香百和風墜鈿隨歩拾遊騎徹明通節物
長年在豪華逝水空無因見遺老重問古行宫
　　　春雨軒
霡霂洒空濛憑軒望不窮温迷回鴈渚暖帶落花風着
柳應催緑(闕/)桃更上紅氣縈蛛網(闕/)潤合燕泥融送響
苔堦上飄寒緑瑣中此時須下榻琴酌暫相同
　　　杏隠
絳蕚競春華丹光照佀霞虎眠應守榖鶯過每啣花望
處疑仙島移来是病家冩方㸔子墜曝藥避隂遮山客
留仁種貧人寄劵賖茂陵那解此徒説棗如𤓰
　　　竹雨軒
竹裏蕭蕭雨軒中景自幽明珠當砌落碧玉倚闌愁烟
護常疑晚風隨鎮似秋響分絃上度色借畫中浮翠葉
濡偏重瓊林着更柔羽霑飡實鳯衣濕在林鳩嶰谷隂
時覔淇園暝處求青苔知漸厚緑霧覺添稠截管情何
及題竿興未酬阮生宜徑造着屐與誰遊
　
　
　
　
　
　
　
　
　
　
　
　
　
　
　靜菴集巻三
欽定四庫全書
　靜菴集巻四　　　　　　　明　張羽　撰
　　五言絶句
　　　雜咏
空山無四隣閑扉映秋水時有負樵人唱歌白雲裏
　　　秋夜臥病
清齋夜方寂臥病誰相親秋螢如有意殷勤来照人
　　　題蕉
移得山後蕉種傍山前屋扶疎數葉開還如山後緑
緑綺含風弱芳緘巻露新憶在閑庭院婆娑映玉人
　　　題畫
江水緑沉沉危峯倒夕隂何人倚髙閣月出聽龍吟
白雲飛不盡青山斷復通澗道多機杼時鳴春樹中
長松生夏寒野水淨人目借得相牛經閒来石上讀
舟隨烟鶴逺行盡碧溪灣歸来北忩下冩得向来山
一雨漲新緑雲開四山繞人掩蓽門深斜陽照江鳥
高人自無偶獨向亭中坐日落山風来時聞松子墮
落日四山遶空亭面面開白雲如有待山人殊未来
澗路獨行遲閒雲逐杖藜欲尋泉落處應祗野猿知
　　　絶句
荒村無四隣茅齋深夜雨田犬時一鳴厨人時中語
十載湖邊客何人伴杖藜登山臨水興惟有阿通知
　　　題萱
佳人重生男競種冝男草東隣有孀婦對花空自老
　　　塞馬圖
弓劔隨身帶閼氏細馬䭾天寒水草逺更過白狼河
陣火照紅雲龍庭戰未分全家上馬去應避李將軍
　　　重午四咏守宫艾虎百索辟兵符
玉杵搗香酥試入来紅髓底用苦關防妾身清似水
作偽欲成真獰猙門上挂若教鬼有靈㸔来應未怕
千絲復萬縷向兒臂上纒教兒長夀命一寸一年年
四海靜無塵干戈化縉紳兵符何用戴聊復應時新
　　　雜題
我掩手中巻爾罷膝間琴相㸔坐成晚山水有餘音
竿櫂每隨身情於白鳥親一簑江上老閲盡往来人
岩雲餘輕素紅葉當風墮林亭江色多誰能来此坐
雲寒鳥歸急落日千峯歛不見暮樵歸林扉靜中掩
紅葉下秋浦歸㠶未到家今朝五兩正直過長風沙
　　　題章舟隠畫
扁舟小於葉来往橫塘裏為㸔青山多畫得青山似
　　　觀魏武紀有感
促路蜉蝣短雄心日月長玉床飄繐帳猶自戀餘香
　　　題倭翁
萬里扶桑國年年貢扇来皇都無酷暑賜爾拂塵埃
　　　山居七詠題畫送周伯陽
盤雲陟危磴十步五迴坐道旁無虎跡曾有遊仙過
　　　　右遊仙頂
秀出衆峯頂尋常雲霧裡上有萬年松食之令不死
　　　　右白石塢
澗路行將盡髙閣倚空虛月明萬籟盡空山聞讀書
　　　　右茅塢
空林無人行下有百年墓洒掃復何人蕭蕭白楊樹
　　　　右崑崙山
竹林路隂隂尋幽不覺深不比羊腸坂空傷行客心
　　　　右九曲山
偶逐㣲官去蹔掩林中宅手種茱茰樹歸時髙幾尺
　　　　右泠墳
春風試茶處潭上葛花開去盡同遊伴傷心此獨来
　　　　右月潭
　　　林臯秋色圖
岩雲擁輕素紅葉當風墮秋色滿空亭無人来此坐
　　　碧岫晴雲圖
嵐深山影寒樵響不知處緑樹早鶯時千峯一家住
　　　題竹
幸逃斤斧憂獨抱風霜節時有饑禽来枝頭㺯明月
　　　四賢詩(并引/)
　洪武十一年命天下郡縣脩志書平陽魏公同知湖
　州寔蒞其事舊志郡縣官惟守令有題名餘皆不録
　至是吳郡續志自僚佐以下皆得書焉其固為忠厚
　而不没人善盖如此他日又摘晉唐以来郡守之尤
　者四人為勝游圖以致其尚友千載之意云
勝日罷書經揚舲出逺坰清流兼峻嶺應不减蘭亭
昨别征西幕神閒務亦閒此中可髙臥何必是東山
刺史放衙早輕舟泛碧池祗應官事了来冩放生碑
聞道蘇灣裡蘇公舊此遊湖天風物好應勝在儋州
　　　寄方以常
水竹小忩西新詩待我題相過雖不厭只怕踏春泥
清晨眺髙閣積雨春陽晦望望君愈遥青山愁獨對
　　　六一泉
醉翁去已久廢寺泉流圃朝来春雨深照見山雞舞
　　　蘇公堤
冷落百花朝無人上畫橋東風吹緑草依舊舞裙腰
　　　保公岩
青苔滿石龕隠隠砌趺跡想見夜禪深岩前雨花積
　　　寺所書所見
蕩子秋未還䨇蛾歛寒翠微步入蓮宫誰知此中意
脩廊行復怯風吹合歡帶小立避遊人佯對香爐拜
　　　蘭室五詠
雜麝猶能别兼風更不分靜時還自得覔處却無聞(右/香)
秋風凋緑艶芳氣生来歇但使本根在寧愁蕭艾沒(右/根)
冒土紅初茁縁池緑漸縈道人偏愛惜不敢下階行(右/芽)
泛露光偏亂含風影自斜俗人那解此㸔葉勝㸔花(右/葉)
能白更兼黃無人爾自芳寸(闕/)無不大容得許多香(右/花)
　　　題畫
孤村翳餘景秋風在空谷落日淡烟蕪坐㸔千里緑
谷口人未歸凉風滿林樾孤村雲氣深千山雨初歇
　　　問徐道士病
修竹閉雲房細路穿亂石如何塵中人来問仙家疾
　　　月潭試茶
乞火從山婦臨流煮澗芳怪来泉味好併帶落花香
　　　水邊桃花
何處惜春華芳桃水際花明朝風雨後流落傍誰家
　　　方園雜咏
抱甕汲晨井灌餘烟景微獨坐巻脩綆園芳猶滿衣
　　　　右憩甕臺
小坂平如掌春深緑草肥牛羊識家近日夕自能歸
　　　　右牛羊坂
北亭望南隩髙林懸薜蘿日莫烏聲急時聞勞者歌
　　　　右南隩
坐愛蘼蕪緑王孫罷逺游不似湘江上千里動離愁
　　　　右芷徑
故苑金溝斷荒園碧草秋南朝多帝澤曾向此中流
　　　　右古溝
采采不盈襜幽芳逐微步欲為公子裳敢謂行多露
　　　　右采藍逕
杖藜成獨往青林人迹稀日晏迷歸路翠實罥秋衣
　　　　右蒼耳林
舉頭見南山相去能幾里莫言不在山㸔山如屋裏
　　　　右見山坡
隣近列仙居瑶林閟清境夜深明月来送過旛幢影
　　　　右道林
結屋連碧篠虚牖抱園開如何天上月移向壁間来
　　　　右月牖
園井汲寒緑當忩煮金屑應有山僧来從君泛春雪
　　　　右茶宴室
一壺兼一杖獨行東墺裏稚子倚柴門孤烟屋頭起
　　　　右東墺
　　　戯呈金以貞(以貞曾許香鼎因詩覔之/)
性同韋刺史坐處愛焚香寶鼎并雞舌煩君早寄行
　　　寢齋夜咏
沉沉寒夜裏寂寞有誰憐賴得忩間月猶能照獨眠
　　　題橫塘萱草用酒字韻
酒號忘憂物花名乃相偶憂来對花坐何如飲美酒
　　七言絶句
　　　題畫
九疊屏前水倒垂古今唯有謫仙詩道人杖策窮源去
冩得峯頭乍落時
　　　雙馭圖
内官粧束様能齊苑路春風信馬蹄共說放朝無一事
㸔花直到夹城西
　　　悼髙啟
燈前把酒淚雙垂妻子驚㸔那得知江上故人身已死
箧中尋着寄来詩
消息初傳信又疑君亡誰復可言詩中郎幼女今痴小
遺藁千篇付與誰
生平意氣竟何為無禄無田最可悲賴有聲名消不得
漢家樂府盛唐詩
　　　絶句
凭䦨兩客怨斜曛此日同吟只欠君江閣雖髙猶不見
幾重山水幾重雲
　　　挽楊基
恨不尋君未死前須臾離别便千年慰人幸有童烏在
他日應能續太𤣥
　　　絶句
青苔黄葉掩柴扉逺客無端夜憶歸林外月斜童子睡
獨臨殘燭解寒衣
　　　夏雨新霽圖
㸔圖憶得住山阿茅屋深深隠薜蘿風雨過来啼鳥靜
白雲更比緑雲多
　　　題倭翁
小國貢来東海外尚方分給午門前終身永保君王賜
縂遇秋風莫棄捐
青宫甲觀倚雲開侍從如雲縂俊才昨暮傳宣容握扇
丹墀清曉謝恩来
　　　贈五河驛丞孫本
驛樓欎欎古河濵日日征㠶送使臣不共燈前一盃酒
誰知亭長是詩人
　　　登韓信城望漂母墓
遶城春水緑含漪遥憶沙頭澼絖時若愛當時一杯飯
千年孤冡有誰知
　　　題畫二首
千里生還不負期入門成喜復成悲忽㸔畫裏青山色
猶道長干雨後時
孤舟五月發金陵遥見家山喜不勝却憶石頭城上望
白雲何處是吳興
　　　贈卜者
老依卜市不論錢習靜年来白已𤣥安得相逢王輔嗣
垂簾閒坐説先天
　　　暮過西崦
白水泱泱遶壊堤隔林遥聽夕陽雞閒行每到東邊少
為有青山在屋西
　　　題畫
百道清泉石上流白雲初起亂峯秋此中疑有陶𢎞景
髙臥松風第一樓
舊是雲山自在身誤將書劍逐風塵犢車何日移家去
還作條桑種杏人
　　　橫雲疊嶂圖
丹崕碧嶂杳難攀臺殿高低積翠間試遣北人来㸔着
多應說似洛陽山
　　　題畫贈長興杜典史濬(其人曽任武昌肆/射平其鄉里地名)
下若溪頭山似㦸武昌門外柳如烟何如肆射平其去
束帶閑畊墓下田
　　　題畫贈稅司吏
緡錢筭罷無餘事日日溪頭醒復醉長安七相并五侯
何似吳興折腰吏
　　　夢中賦
西施江上采荷花孔盖如雲萬扇遮如今不敢人窺着
昔日人㸔隘若耶
　　　重午迴文
輕羅扇試新詞好玉臂雙(闕/)綵縷長清簟晝閒人鬬草
午風微裊篆爐香
　　　寄靈隠良泐二長老
兩禪相對一燈懸鷲嶺龍宫地悄然七百年来無好句
泉聲空遶寺門前
　　　孟浩然雪竹圖
雪滿秦京欲去遲故人當路謾相知平生多少驚人句
却向君前誦怨詩
　　　劉伶謝安陶潛王羲之像
鹿車載酒竹間期不記山妻泣諫時已識形骸為外物
何須荷鍤鎮相隨
典午風流數謝公髙標自許伯夷同桓郎跋扈苻郎健
都在尚書雅量中
五兒長大翟妻賢解綬歸来只醉眠籬下黃花門外柳
秋光不似義熈前
白葛為巾不裹頭蘭亭會裡最風流老来忘却觀鵞癖
只愛山人許逺遊
　　　林下燒笋
亂堆黃葉就林邊火力均時味已全日暮棲禽疑未下
竹根猶自起殘烟
　　　題畫
玉洞仙桃萬樹花樓臺彷彿蔡經家神丹煉就何曾服
乞與山童飼白鴉
月滿瑶壇露氣清三花樹底坐吹笙到門解説長生理
只有茅家好弟兄
　　　題手畫雲山圖贈王生泰
積善橋東舊宅間獨隨阿母住青山鹿車奉引行春去
多在雲松九𤨏間
　　　聽老人琵琶
老来絲索久相違心事雖存指下微莫更重彈白翎雀
如今座上北人稀
　　　梅雪軒
山如東郭先生里屋似西湖處士家為問軒中清白吏
還應比雪吐梅花
　　　雲山圖
薜荔花開僧舍閒佛香時列竹忩間朝来小試南唐墨
冩得溪南數叠山
　　　舟次孤山
水遶荒山路半斜墓園無主属官家我来正是梅開日
滿目蓬蒿不見家
　　　㝡勝亭感舊
絲雨微消紫陌塵湖光冷落似無春朱門記得曾来處
楊柳青青不見人
　　　海㑹僧房
床頭書巻緑牙籖病起名家手自拈氣息未回禪誦少
猶能彈舌講楞嚴
　　　寄友
客路尋常怨别離况逢秋色倍堪悲一封書到千山莫
正是思君獨坐時
　　　哀宋君女阿歸
客来喚出最鍾情暫别誰知便隔生昨日閩州書信到
傷心猶有阿歸名
　　　曉發嘉興
城烏啼散驛樓空一舸蒼茫曙色中不是故人今夕共
定應愁絶雨兼風
　　　舟中聞歌
何處清歌短更長渚風沙雨共淒涼不須直向天涯聽
一日辭家已斷腸
　　　雨中想東園杏花
齋居清晝四無隣黃巻中間過半春落盡杏花渾不㸔
少年人似老年人
　　　東園報杏花未開
芳葩未拆避春寒日日煩君繞畫闌莫是主家曾見慣
含情欲待外人㸔
　　　懐黃野得
疎散元非用世才日髙林戸尚慵開為怜湖上青山好
行到冬青樹底来
　　　孟浩然像
横門雪滿放朝回油壁金鞍覆地来誰是蹇驢烏帽客
解吟花逼艶陽天
　　　頭陀菴聪道者房
苦行能便自小持松龕寂寂到人稀齋厨日晏孤烟起
童子新將施米歸
　　　題淵明白衣送酒圖
幾迴咲把菊花枝遥望南山自咏詩不值白衣人送酒
豈堪懐抱獨醒時
　　　寄題蘭室柳湖歸隠圖
挂冠歸去祗㸔山心寄孤嵐野鶴間試數同時戎馬客
幾人投老似君閒
　　　寄蘭室
離思逢秋自不勝忽㸔書札恨翻增遥知雨絶林塘靜
獨坐髙齋似定僧
　　　又
行人共識孝亷家流水當門畧彴斜日日髙堂稱夀罷
倚欄閑㸔紫荆花
　　　題徐賁畫南浦亭圖
離離烟樹接通津南浦亭前碧草春客裡見圖先淚落
只縁身是此鄉人
　靜菴集巻四
