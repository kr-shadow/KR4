#+TITLE: 追昔遊集-唐-李紳
#+DATE: 2016-06-11 12:24:29
#+SOURCE: github.com/kanripo/KR4c0066 master aaad9be6                
欽定四庫全書　　　　　集部二
　追昔遊集　　　　　　　别集類一(唐/)
　　提要
　　　　臣等謹案追昔遊集三巻唐李紳撰紳字公
　　　　垂亳州人元和元年進士武宗時為中書侍
　　　　即同中書門下平章事事蹟具唐書本傳此
　　　　集皆其未為相時所作晁公武讀書志載前
　　　　有開成戊午八月紳自序此本無之詩凡一
　　　　百一首新唐書本傳所載貶端州司馬禱神
　　　　灘漲及㓨夀州虎不為暴為河南尹惡少斂
　　　　迹皆語出此集史傳事須寔録而宋祁以紳
　　　　所自言者為據殊乖徵信之義且考紳之赴
　　　　端州也在夏秋之間其妻子舟行十月始至
　　　　其時灘水減矣故以書祝媪龍祠而江復漲
　　　　紳詩内及所自注者如此祁乃以為紳自度
　　　　嶺時事是閲其集亦未審後儒以名之輕重
　　　　為文之是非必謂新書勝舊書似非篤論也
　　　　紳與李徳裕元稹號三俊白居易亦有笑勸
　　　　迂辛酒閒吟短李詩句今觀此集音節嘽緩
　　　　似不能與同時諸人角爭強弱然舂容恬雅
　　　　無雕琢細碎之習其格究在晩唐諸人刻畫
　　　　纖巧之上也乾隆四十三年五月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　總　校　官(臣/)　陸　費　墀
欽定四庫全書
　追昔遊集巻上
　　　　　　　　　　　　　唐　李紳　撰
　　南梁行
江城鬱鬱春草長悠悠漢水浮清光雜英飛盡空晝景
緑楊重陰官舍靜此時醉客縱横書公言可薦承明廬
(元和十四年䝉故山南僕射崔公奏/觀察判官䝉以書奏見委常戯拙速)青天詔下寵光至
頒籍金閨徵石渠(是嵗五月䝉/恩除左拾遺)秭歸山路煙嵐隔山木
幽深晩花坼澗底紅光奪火燃揺風扇毒愁行客(駱谷/中多)
(毒樹名山琵琶其花明艷與杜鵑/花同樵者識之言曰早花殺人)杜鵑啼咽花亦殷聲
悲絶艶連空山斜陽瞥映淺深樹雲雨翻迷崖谷間山
雞錦質矜毛羽透竹穿蘿命儔侣喬木幽谿上下同雄
雌不惑飛棲處望秦峰迴過商顔浪疊雲堆萬簇山行
盡杳冥青嶂外九重鐘漏紫霄間元和列侍明光殿諫
草初焚市朝變北闕趨臣半隙塵南梁笑客皆飛霰追
思感歎却昏迷霜鬢愁吟到曉鷄故篋嵗深開斷簡秋
堂月曙掩遺袿嗚嗚曉角霞輝燦撫劒當楹一長歎芻
狗無由學聖賢空持感激終昏旦
　　趨翰苑遭誣搆四十六韻
九五當乾徳三千應瑞符纂堯昌聖厯宗禹盛丕圖(穆/宗)
(正月/登位)畫象垂新令銷兵易舊謨選賢方去智招諫忽升
愚(穆宗聴政五日䝉恩除右拾/遺與淮南李公召入翰林也)大樂調元氣神功運化
鑪脫鱗超沆瀣翻翼集蓬壺捧日恩光别抽毫顧問殊
鳳形憐彩筆龍頷借驪珠擲地聲名寡摩天羽翮孤潔
身酬雨露利口扇讒諛碧海同宸眷鴻毛比賤軀辨疑
分黒白舉直觝朋徒(思政面論逢吉崔禎姦邪劉栖楚/栢耆兇險張又新蘇景脩朋黨也)
庭獸方呈角階蓂始効莩日傾烏掩魄星落斗摧樞(穆/宗)
(升/遐)墜劍悲喬岳號弓泣鼎湖亂羣逢害馬擇肉縱狂貙
(逢吉守澄栖楚栢耆又/新等連為搏噬之徒也)膽為隳肝竭心因瀝血枯滿帆
推駭浪征棹折危途(余以户部侍郎/貶端州司馬)燕客書方詐堯門
信未孚(敬宗即位之初遭逄吉等/誣搆宸襟未察銜寃遂深)謗興金就鑠毁極玉
生瘉礪吻矜先搏張羅騁疾驅(余遭逢吉搆成遂敬宗/聴政之前一日宣命於)
(月華門/外竄逐)地嫌稀魍魎海恨止畨禺(栖楚等見逢吉/怒所貶太近)瘴嶺
衝虵入蒸池躡虺趨望天收雪涕看鏡攬霜鬚草毒人
驚剪茅荒室未誅火風晴處扇山鬼雨中呼窮老鄉闗
逺羇愁骨肉無鵲靈窺牖户龜瑞出泥途(余到端州有/紅龜一州人)
(李再榮來獻稱嘗有里人言吉徵也余放之於江中迴/頭者三四游泳前後不去久之又南中小鵲名曰蠻鵲)
(形小如燕雀里中言此鳥不常見至而/嗚舞必冇喜應是日與龜同至於館也)煙島深千瘴滄
波淼四隅海標傳信使江棹認妻孥到接三冬暮來經
六月徂暗灘朝不怒驚瀨夜無虞(從吉州而南厯封康/並足湍瀨危險至極)
(其名有滅門擣鮓霸州等灘惟江水泛漲則無此患康/州悦城縣有媪龍祠或能致雲雨余以書祝之家累以)
(十月泝流龍為之/三漲江水以達也)俯首安羸業齊眉慰病夫涸魚思雨
潤僵燕望雷蘇詔下因頒朔恩移詎省辜(余以寶厯元/年五月量移)
(江州/長史)誑天猶指鹿依社尚憑狐(逢吉尚/為相)度嶺瞻牛斗浮
江淬轆轤未平人眦睚誰懼鬼揶揄湓浦潮通楚匡山
地接吳庾樓清桂滿逺寺素蓮敷髣髴皆停馬悲歡盡
隙駒舊交封宿草(沈八侍郎武十五侍郎元九相公/龎嚴京兆蔣防舍人皆為塵世)衰
鬢重生芻萬㦸分梁苑雙旌寄魯儒駸駸移嵗月苒苒
近桑榆疲馬愁千里孤鴻念五湖終當賦歸去那更學
楊朱
　　憶春日太液池亭東候對(長慶三年/)
宫鶯報曉瑞烟開三島靈禽拂水迴橋轉彩虹當綺殿
艦浮花鷁近蓬萊草承香輦王孫長桃艶仙顔阿母栽
簪筆此時方侍從却思金馬笑鄒枚
　　憶夜直金鑾殿承㫖(長慶二年/)
月當銀漢玉繩低深聴簫韶碧落齊門壓紫垣髙綺樹
閣連青瑣近丹梯墨宣外渥(一作/握)催飛詔草定新恩促
換題明日(一作/惟我)獨歸花路逺可憐人世隔雲霓(一作/泥)
　　憶春日曲江宴後許至芙蓉園
春風上苑開桃李許詔看花入御園香徑草中迴玉勒
鳳凰池畔泛金樽緑絲垂柳遮風暗紅藥低叢拂砌繁
歸繞曲江煙景晩未央明月鎖千門
　　天上樹
　　　新昌宅書堂前有藥樹一株今已盈拱則長慶
　　　中於翰林院内西軒藥樹下移得纔長一寸僕
　　　夫封一泥丸以歸植今則長成名之天上樹
白榆星底開紅甲珠樹宫中長紫霄丹彩結心纔辨質
碧姿抽葉乍成條羽衣道士偷𤣥圃金簡真人䕶玉苗
長帶九天餘雨露近來葱翠欲成喬
　　過荆門(文苑英華下有歌字/)
荆江水闊煙波轉荆門路繞山葱蒨帆勢侵雲滅又明
山程背日昏還見青青麥壠啼飛鴉寂寞野徑棠梨花
行行驅馬萬里逺漸入煙嵐危棧賖林中有鳥飛出(一作/幽)
谷月上千巖一聲哭腸斷思歸不可聞人言恨魄(一作/不)來
巴蜀我聴此鳥祝我魂魂死勿學聲銜寃縱為羽族莫
棲息直上青雲呼帝閽此時山月如銜鏡嵒樹參差互
輝映皎潔深看入澗泉分明細見樵人徑陰森鬼廟當
郵亭雞豚日宰聞膻腥愚夫禍福自迷惑魍魎憑何通
百靈月低山曉問行客巳酹椒漿拜荒陌惆悵忠貞徒
自持誰祭山頭望夫石
　　涉沅瀟
屈原死處瀟湘陰滄浪淼淼靈沉沉蛟龍常怒虎長嘯
山木翛翛波浪深煙横日落驚鴻起山映餘霞淼千里
鴻叫離離入暮天霞消漠漠深雲水水靈江渚揚波濤
黿鼉動盪風騷騷行人愁望待明月星漢沉浮􁯮鬼號
屈原爾為懐忠没水府通天化靈物何不驅雷擊電除
奸邪可憐空作沉泉骨舉杯瀝酒招爾魂月彩滉漾開
乾坤波明水黒山隠見汨羅之上遥昏昏風帆候曉看
五兩戍鼓鼘鼘逺山響潮滿江津猿鳥啼荆夫楚語飛
蠻槳瀟湘島浦無人居風驚水暗惟蛟魚行來擊棹獨
長歎問爾精魄何所如
　　逾嶺嶠止荒陬抵髙要
天將南北分寒燠北被羔裘南卉服寒氣凝為戎虜驕
炎蒸結作蟲虺毒周王止化惟荆蠻漢武鑿逺通孱顔
南標銅柱限荒徼五嶺從兹窮險艱衡山截斷炎方北
迴鴈峰南瘴煙黒萬壑奔傷溢作瀧湍飛浪激如繩直
(南人謂水為瀧如源瀑流自郴南至韶北有八瀧其名/神瀧傷瀧雞附等瀧皆急險不可上南中輕舟迅疾可)
(入此水者因名之瀧/船善游者為瀧夫)千崖傍聳猿嘯悲丹蛇𤣥虺潜蜲
蛇瀧夫擬楫劈髙浪瞥忽沉浮如電隨嶺頭刺竹䝉籠
宻火拆紅蕉焰燒日嶺上泉分南北流行人照水愁傷
骨陰森石路盤縈紆雨寒日燠常斯須瘴雲暫巻火山
外蒼茫海氣窮畨禺鷓鴣猿鳥聲相續椎髻嘵呼同戚
促百處谿灘異雨晴四時雷電迷昏旭魚腸鴈足望緘
封地逺三江嶺萬重魚躍豈能通逺峽鴈飛難渡漳江
東(余在南中日知家累以其年九月九日發衡州因寄/云菊花開日有人逄知過衡陽回鴈峰江樹送秋黄)
(葉少海天迎逺碧雲重音書斷達聴蠻鵲風水多虞祝/媪龍想見病身渾不識自磨青鏡照衰容慨然追感以)
(疏其下有端州界有清逺峽深險/莫測皆言水府為魚龍之窟也)雲蒸地熱無霜霰桃
李冬花匪時變天際長垂飲澗虹簷前不去銜泥燕(南/中)
(虹四時長見見數則多颶風燕不歸蟄燕/泥多沙人懼其沾汙於人毎逐其巢也)幸逢雷雨盪妖
昏提挈悲歡出海門西日眼明看少長北風身醒辨寒
温賈生謫去因前席痛哭書成竟何益物忌忠良表是
非朝驅絳灌為讐敵明皇聖徳異文皇不使無辜困鬼
方漢日傅臣終委弃如今衰叟重輝光髙明白日恩深
海齒髮雖殘壯心在空媿駑駘異一毛無令朽骨慙千
載
　　移九江(效何水部余自九/江及今周一紀矣)
秋波入白水帆去侵空小五兩劇奔星檣烏疾飛鳥湓
城依落日湓浦看雲眇雲眇更蒼蒼匡山低夕陽楚客
喜風水秦人悲異鄉異鄉秋思苦江皋月華吐漾漾隠
波亭悠悠通月浦津橋歸候吏竹巷開門户容膝有匡
床及肩纔數堵空谷非白駒懸磬我無虞體瘦寡行立
家肥安啜哺天書憐譴謫重作朱轓客四座眼全清一
麾頭半白今來思往事往事益悽然風月同今昔悲歡
異目前四時嗟閱水一紀換流年獨有西庭鶴孤鳴白
露天
　　泛五湖(效謝惠連/)
范子蛻冠履扁舟逸霄漢嗟予抱險艱怵惕經瀰漫窮
通泛濫勞趣適殊昏旦浴日盪層空浮天淼無畔依灘
落葉聚立浦驚鴻散浪疊雪峰連山孤翠崖斷風帆同
巨壑雲矗成髙岸宇宙或東西星辰沉粲爛霞生澒洞
逺月吐青熒亂豈復問津迷休為吕梁歎漂沉自詎保
覆溺心長判吳越郡異鄉嬰童反為翫依稀占井邑嘹
唳同鵝鸛舉棹未宵分維舟方日旰徵斯濟川力若鼓
凌風翰易狎當悔游臨深罔知難
　　過鍾陵(余長慶三年除江西/觀察使奉詔不之任)
龍沙江尾抱鍾陵水郭村(一作/津)橋晩景澄江對楚山千
里月郭連漁浦萬家燈省抛雙斾辭榮寵遽落丹霄起
愛憎惆悵舊游同草露却思恩顧一沾膺
　　泝西江
江風不定半晴陰愁對花時盡日吟孤棹自遲從蹭蹬
亂帆爭疾競浮沉一身累困懐千載百口無虞貴萬金
空濶逺看波浪息楚山安穏過雲岑
　　早𤼵
沙洲月落宿禽驚潮起風微曉霧生黄鶴浪明知上信
黒龍山暗避前程火旗似辨吳門戍水驛遥迷楚塞城
蕭索更看江葉下兩鄉俱是宦遊情
　　守滁陽深秋憶登郡城望瑯琊
山城小閣臨青嶂紅樹蓮宫接薜蘿斜日半巖開古殿
野煙浮水掩輕波菊迎秋節西風急鴈引砧聲北思多
深夜獨吟還不寐坐看凝露滿庭莎
　　滁陽春日懐果園閒宴(園中雜樹/多手植也)
西園到日栽桃李紅白枝低拂酒杯繁艷只愁風處落
醉筵多就月中開勸人莫折憐芳早把燭頻看畏曉催
聞道數年深草露幾株猶得近池臺
　　悲善才
　　　余守郡日有客遊者善彈琵琶問其所傳乃善
　　　才所授頃在内庭日别承恩顧賜宴曲江勅善
　　　才等二十人備樂自余經播遷善才已没因追
　　　感前事為悲善才此篇在郡日所為今編於新
　　　録
穆王夜幸蓬池曲金鑾殿開髙秉燭東頭弟子曹善才
琵琶請進新翻曲翠蛾列坐層城女笙笛參差齊笑語
天顔靜聴朱絲彈衆樂寂然無敢舉銜花金鳳當承撥
轉腕籠絃促揮抹花翻鳳嘯天上來徘徊滿殿飛春雪
抽絃度曲新聲發金鈴玉佩相磋切流鶯子母飛上林
仙鶴雌雄唳明月此時奉詔侍金鑾别殿承恩許召彈
三月曲江春草緑九霄天樂下雲端紫髯供奉前屈膝
盡彈妙曲當春日塞泉注射隴水開胡鴈翻飛朔天没
日曛塵暗車馬散為惜新聲有餘歎明年冠劒閉橋山
萬里孤臣投海畔籠禽鎩羽彊迴飛白首生從五嶺歸
聞道善才成朽骨空餘弟子奉宣徽南譙寂寞三春晩
有客彈絃獨淒怨靜聴深奏楚月光憶昔初聞曲江宴
心悲不覺淚闌干更為調絃反覆彈秋吹動揺神女佩
月珠敲擊水精盤自憐淮海同泥滓恨魄凝心未能死
惆悵追懐萬事空雍門感慨徒為爾
　　閭里謡(效古歌/)
鄉里兒桑麻鬱鬱禾黍肥冬有繿襦夏有絺兄鋤弟耨
妻在機夜犬不吠開蓬扉鄉里兒醉還飽濁醪初熟勸
翁媪(一作/嫂)鳴鳩拂羽知年好齊和楊花踏春草勸年少
樂耕桑使君為我剪荆棘使君為我驅豺狼林中無虎
山有鹿水底無蛟魚有魴父漁子獵日歸(一作/白日)暮月明
處處舂黄粱鄉里兒東家父老為爾言鼔腹那知生育
恩莫令太守馳朱轓懸鼔一鳴盧鵲喧惡聲主吏噪爾
門唧唧力力烹鷄豚鄉里兒莫悲吒上有明王頒詔下
重選賢良恤孤寡春日遲遲驅五馬留犢投錢以為謝
鄉里兒終我詞我無工(一作/却惠)巧唯無私舉手一揮臨路
岐
　　轉壽春守
　　　太和庚戌嵗二月祗命壽陽時替裴五墉終殁
　　　因視壁題自墉而上或除名在邊坐殿殁凡七
　　　子無一存焉壽人多寇盜好訴訐時謂之凶郡
　　　獷俗特著䝉此處之顧余衰年甘躡前患俾三
　　　月而寇靜朞年而人和虎不暴物姦吏屏竄三
　　　載復遭邪佞所惡授賔客分司東都或舉其目
　　　或寄於風亦粗繼詩人之末云
未登崖谷尋丹竈且厯軒窻看壁題那遇八公生羽翼
空悲七子委塵泥舊壇無復翔雲鶴廢壘曽經振鼔鼙
㸃檢遺編盡朝菌應難求望一刀圭
　　憶壽春廢虎坑
　　　余以春二月至郡主吏舉所職稱霍山多虎每
　　　嵗採茶為患擇肉於人至春常修䧟穽數十所
　　　勒獵者採其皮睛余悉除罷之是嵗虎不復為
　　　害至余去郡三載
匪將履尾求兢惕那效探雛所患爭當路絶羣嘗誡暴
為貓驅獮亦先迎每推至化宣餘力豈用潛機害爾生
休逐豺狼止貪戾好為仁獸答皇明
　　壽陽罷郡日有詩十首與追懐不殊今編於後兼
　　紀瑞物(今止/八首)
　　淝河維舟阻凍祗待勅命(太和七年/十二月)
罷分符竹作閒官舟凍淝河擬棹難食蘗苦心甘處困
飲氷持操敢辭寒夜燈空應漁家火朝食還依鴈宿灘
西奏血誠遥稽首乞容歸病老江干
　　又
淮陽效理空多病疎受辭榮豈戀班陳力不任趨北闕
有家無處寄東山疲驂豈念前程稅勌鳥安能待暮還
珍重八公山下叟不勞重淚更追攀
　　别連理樹
　　　盛唐縣有連理樹二株一株生於長樂鄉百姓
　　　地内從底兩枝向上為一體一本生於龍泉鄉
　　　百姓徐徳地内兩根隔澗水交榦合為一體澗
　　　名香風水闊一丈五尺
垂陰敢慕甘棠葉附榦將呈瑞木符十步蘭茶同秀彩
萬年枝葉表皇圖芟夷不及知無患雨露曽沾自不枯
好住孤根託桃李莫令從此混樵蘇
　　虎不食人
　　　霍山縣多猛虎頃常擇肉於人每至採茶及樵
　　　蘇常遭啖食人不堪命自太和四年至六年遂
　　　無侵暴雞犬不鳴深山窮谷夜行不止得攝令
　　　和僎狀稱潛山縣鄉村正趙珍夜歸中路與虎
　　　同行至家竟無傷害之意
南山白額同馴擾亦變仁心去殺機不競牛甘令買患
免遭狐假妄憑威渡河豈適他鄉害據谷終無暴物非
爾效騶虞䕶生草豈徒柔伏在淮淝
　　發壽陽
　　　分司勅到又遇新正感懐書事(七年正月八日/立春在壽陽凡)
　　　(四/年)
休為建隼臨淝守轉作垂絲入洛人罷閱舊林三載籍
又開新厯四年春雲遮北鴈愁行客柳起東風慰病身
漸喜雪霜消解盡得隨風水到天津
　　初出淝口入淮
東風百里(一作/五日)雪初晴淝口氷開好濯纓野老擁途知
意重病夫抛郡喜身輕人心莫厭如絃直淮水長憐似
鏡清回首夕嵐山翠逺楚郊烟樹隠襄(一作/憶層)城
　　入淮至盱眙
山凝翠黛孤峰迥淮起銀花五兩髙天外綺霞迷海鶴
日邊紅樹豔仙桃岸驚目眩同奔馬浦溢心疑覩抃鼇
寄謝雲帆疾飛鳥莫誇迴鴈巻輕毛
　　憶東湖
菱歌罷唱鷁舟迴雪(一作/雲)鷺銀鷗左右來霞散浦邊雲
錦截月臨(一作/升)湖面鏡波開魚驚翠羽金鱗躍蓮脫紅
衣紫菂摧淮口直春偏悵望數株臨水是寒梅
　
　
　
　
　追昔遊集巻上
欽定四庫全書
　追昔遊集巻中
　　　　　　　　　　　　　唐　李紳　撰
　　七年初到洛陽寓居宣教里時已春暮而四老俱
　　在洛中分司
青莎滿地無三徑白髮縁頭忝四人官職謬齊商嶺客
姓名那重漢廷臣聖朝寡罪容衰齒愚叟多慙未退身
惟有門人憐鈍拙勸教沉醉洛陽春
　　初秋忽奉詔除浙東觀察使檢校右貂
龍樓寄引簪裾客鳳闕陪趨朔望朝疎受杜門期脫屣
買臣歸邸忽乘軺印封龜紐知頒爵冠飾蟬緌更珥貂
飛詔寵榮歡里舍豈徒斑白與垂髫
　　憶至鞏縣河宿待家累追懐
鞏樹翻紅秋日斜水分伊洛照餘霞弓開後騎低初月
鶚駐前旌拂暮鴉閨信坐遲青玉案弄兒閒望白羊車
今來憶事涼風晩烟浦空悲黄菊花
　　宿揚州
江横渡濶烟波晩潮過金陵落葉秋嘹唳塞鴻經楚澤
淺深紅樹見揚州夜橋燈火連星漢水郭帆檣近斗牛
今日市朝風俗變不須開口問迷樓
　　憶被牛相留醉州中時無他賔牛公夜出真珠輩
　　數人(余有換樂曲詞時/亦有傳於歌者)
嚴城畫角三聲閉清宴金樽一夕同銀燭座隅聴子夜
寶筝絃上起春風酒徵舊對慙衰質曲換新詞感上宫
淮海一從雲雨散杳然俱是夢魂中
　　早渡揚子江(時王璠/在浙西)
日衝海浪翻銀屋江轉秋波走雪山青嶂迥開蹲虎戍
碧流潛伏躍龍闗地分吳楚星辰内水迫滄溟宇宙間
焚却戍船無戰伐使知風教被烏蠻
　　憶過潤州
　　　元和二年余以前進士為鎮海軍書奏從事秋
　　　九月兵亂余以不從書奏飛檄之請遭庶人李
　　　錡暴怒腰領不殊者再三後軍平尚書李公欲
　　　具事以聞之余以本乃誓節非欲求榮請罷所
　　　奏
昔年從宦干戈地黄綬青春一魯儒弓犯控弦招武旅
劍當抽匣問狂天帛書投筆封魚腹𤣥髪衝冠捋虎鬚
談笑謝金何所媿不為偷買用兵符
　　憶登棲霞寺峰(效梁簡文文苑英/華下有懐望二字)
香印煙火息法堂鐘磬餘紗燈耿晨焰釋子安襌居林
葉脫紅影竹煙含綺疎星珠錯落耀月宇參差虚顧眺
匪恣適曠襟懐巻舒江海淼清盪丘陵何所如滔滔可
問津耕者非長沮茅嶺感仙客蕭園成古墟移步下碧
峰涉澗更躊躇鳥戯啄秋果翠驚銜素魚迴塘彩鷁來
落景標林箊漾漾棹翻月蕭蕭風襲裾勞歌起舊思感
歎竟難攄却數共遊者凋落非里閭
　　憶萬嵗樓望金山
　　　里言金山有龍盤䕶吳志云金陵虎踞又云萬
　　　嵗樓往年清夜浮於江中有宿樓者覺之金鏁
　　　縻於城上
樓髙雉堞千師壘峰拔驚波萬壑攢山絶地維消虎踞
水浮天險尚龍盤蜃嘘雲拱飛江島鼇噴仙巖隔海瀾
長對碧波臨古渡幾經風月與悲歡
　　　過梅里家於無錫四十載今敝廬數堵猶存今
　　　列題於後
　　上家山(山即惠山/)
　　　余頃居梅里常於惠山肄業舊室猶在垂白重
　　　遊追感多思因效吳筠體
上家山家山依舊好昔去松桂長今來容鬚老上家山
臨古道髙低入雲樹蕪没連天草草色緑(一作/日)萋萋寒
蛬(一作/螿)徧草啼噪鴉投(一作/啼)樹逺行鴈帖雲齊嵒光翻
落日僧火開經室竹洞磬聲長松樓鐘韻疾苔堦泉(一作/滴)
溜缺石甃青莎宻舊徑行處迷前交坐中失歎息整華
冠持盃强自歡笑歌憐稚孺絃竹縱吹彈山明溪月上
酒滿心聊放丱髪此淹留埀絲匪閒曠青山不可上昔
事還惆悵況復白頭人追懐空望望
　　憶東郭居
昔余過稚齒從師昧知奥徒懐利物心不獲藏身寶曳
婁一縫掖出處勞昏早醒醉迷啜哺衣裳辨顛倒忠誠
貫白日直已憑蒼昊巻舌墮讒諛驚波息行潦衰禽息
舊木疲馬知歸道楊柳長庭柯蘭荃覆堦草旌旄光里
舍騎服歡妻嫂緑鬢絶新知蒼鬚稀舊老冠緌身忝貴
齋沐心常禱笙磬諒諧和庭除還洒掃栖遲還竹巷物
役侵江島倏忽變星霜悲傷滿衷抱
　　憶題惠山寺書堂
故山一別光陰改秋露清風嵗月多松下壯心年少去
池邊衰影老人過白雲生滅依岩岫青桂榮枯託薜蘿
惟有此身長是客又驅旌斾寄煙波
　　憶西湖雙鸂鶒(效鮑明逺/)
雙鸂鶒錦毛斕斑長比翼戯繞蓮藂迴錦臆照灼花叢
兩相得漁歌驚起飛南北繚繞追隨不迷惑雲間上下
同棲息不作驚禽逺相憶東家少婦機中語剪斷迴文
泣機杼徒嗟孔雀銜毛羽一去東南别離苦五里徘徊
竟何補
　　早梅橋
春早梅花滿枝發東風報春春未徹紫蕚迎風玉珠裂
楊柳未黄鶯結舌委素飄香照新月橋邊一樹傷離别
遊蕩行人莫攀折不競江南艷陽節任落東風伴春雪
　　翡翠塢
翡翠飛飛繞蓮塢一啄嘉魚一鳴舞蓮莖觸散蓮葉欹
露滴珠光似還浦虞人掠水輕浮弋翡翠驚飛飛不息
直上層空翠影髙還向雲間雙比翼彈射莫及弋不得
日暮虞人空歎息
　　憶放鶴
　　　頃年無錫閒居里人獻鶴雛余馴養之兩嵗羽
　　　毛既成見其宛鵛長鳴有烟霄之志開籠放之
　　　一舉沖天復迴翔久之乃去
羽毛似雪無瑕㸃顧影秋池舞白雲閒整素儀三島近
迴飄清唳九霄聞好風順舉應摩日逸翮將成莫戀羣
凌勵坐看空碧外更憐鳬鷺老江濆
　　過吳門二十四韻
烟水吳都郭閶門架碧流緑楊深淺巷青翰往來舟朱
户千家室丹楹百處樓水光揺極浦草色辨長洲憶作
麻衣翠曽為旅棹遊放歌隨楚老清宴奉諸侯(貞元中/余以布)
(衣多遊吳郡中韋夏卿首為知遇常陪宴席段平仲李/季河劉從周綦母咸十餘軰日同盃酒及余以太和七)
(年領鎮㑹稽則當時賔客羣吏樂徒寺僧里/客無一人存者至於韋公諸子凋䘮略盡)花寺聴鶯
入春湖看鴈留里吟傳綺唱鄉語認歈謳橋轉攢虹飲
波通鬭鷁浮竹扉梅圃靜水巷橘園幽縫堵荒麋苑穿
巖破虎丘舊風猶越鼓餘俗尚吳鈎故館曽閒訪遺基
亦徧搜吹臺山木盡香徑拂宫秋幔殿菰蒲掩雲房露
霧收苧蘿妖覆滅荆棘鬼包羞風月俄黄綬經過半白
頭(元和七年余以校書郎從役再至蘇州時范十五傳/正為郡而貞元中賔客散落半已殂謝及宴而伶人)
(酒徒悉往日者問僧/惟令起二人巳疾)重來冠蓋客非復别離愁(太和七/年余鎮)
(㑹稽劉禹錫為郡則元和中蘇州相識知與不知/索然皆盡河柳衰謝邑居更易乃甚令威之歎也)候火
分通陌前旌駐外郵水風揺綵斾堤柳引鳴騶問吏兒
孫隔呼名禮敬修顧瞻殊宿昔語黙過悲憂義感心空
在容衰日易偷還持滄海詔從此布皇猷
　　杭州天竺靈隠二寺頃嵗亦布衣一遊及赴鎮㑹
　　　稽不敢以登臨自適竟不復到寺寺多猿猱謂
　　　之孫團彌長其類因追思為詩二首(此寺/殷富)
翠岩幽谷髙低寺十里松風碧嶂連開盡春花芳草澗
徧通秋水月明泉石文照日分霞壁竹影侵雲拂暮煙
時有猿猱擾鍾磬老僧無復得安禪(一作/然)
人煙不隔江城近水石雖清海氣深波動只觀羅刹相
靜居難識梵王心魚扃晝鏁龍宫寶鴈塔髙摩欲界金
近日尤聞重雕飾世人遥禮二檀林
　　渡西陵十六韻
　　　七年冬十有三日早渡浙江寒雨方霖軍吏悉
　　　在江次越人年穀未成霪雨不止田畝浸溢水
　　　不及穗者數寸余至驛命押衙裴行宗先齎祝
　　　辭東望拜大禹廟且以百姓請命雨收雲息日
　　　朗者三旬有五日刈穫皆畢有以見神之不欺
　　　也
雨送奔濤逺風收駭浪平截流張斾影分岸走鼙聲獸
逐銜波湧龜䝉噴棹輕海門凝霧暗江渚濕雲横鴈翼
看舟子魚鱗辨水營騎交遮戍合戈簇擁沙明謬履千
夫長將詢百吏情下車占黍稷冬雨害粢盛望禱依前
聖垂休冀厚生半江猶慘澹全野巳澄清愛景三晨朗
祥農萬庾盈浦程通曲嶼海色媚重城弓日鞬櫜動旗
風虎豹爭及郊揮白羽入里巻紅旌愷悌思陳力端莊
冀表誠臨人與安俗非止奉師貞
　　新樓詩二十首
　　　到越州日初引家累登新樓望鏡湖見元相微
　　　之題壁詩云我是玉京天上客謫居猶得小蓬
　　　萊四面尋常對屏障一家終日在樓臺微之與
　　　樂天此時只隔江津日有酬和相答時余移官
　　　九江各乖音問頃在越之日荏苒多故未能書
　　　壁今追思為新樓詩二十首
　　新樓
戎容罷引旌旗巻朱户褰開雉堞髙山聳翠微連郡閣
地臨滄海接靈鼇坐疑許宅驅鷄犬笑類樊妻化羽毛
惆悵桂枝零落促莫思方朔種仙桃
　　海榴亭(在新樓北花開/最早所望更髙)
海榴花早開繁蘂光照晴霞破碧烟髙近紫霄凝菡萏
迥依江月半嬋娟懐芳不作翻風豔别蕚猶含泣露姸
揺落舊叢雲水隔不堪行坐數流年
　　望海亭(在卧龍山頂上/越中最髙處)
烏盈兎缺天涯迥鶴背松梢拂檻低湖鏡坐隅看匣滿
海濤生處辨雲齊夕嵐明滅江帆小煙樹蒼茫客思迷
蕭索感心俱是夢九天應共草萋萋
　　杜鵑樓
　　　七年冬所造自西軒延架城隅樓前植其杜鵑
　　　因以為名杜鵑多在其上
杜鵑如火千房拆丹檻低看晩景中繁艷向人啼宿露
落英飄砌怨春風早梅昔待佳人折好月誰將老子同
惟有此花隨越鳥一聲啼處滿山紅
　　滿桂樓
　　　八年春造架州城西南臨眺於外盡見湖山别
　　　開水扉通杜鵑樓不啓重扃清夜可以開宴因
　　　以滿桂為名也
為憐湖水通宵望不學樊陽却月樓惟待素規澄滿鏡
莫看織魄掛如鈎卷簾方影侵紅燭遶竹斜暉透碧流
蕭飋曉風聞木落此時何異洞庭秋
　　東武亭
　　　亭在鏡湖上即元相所建亭至宏敞春秋為競
　　　渡大設會之所余為増以板檻延入湖中足加
　　　步廊以列環衞
緑波春水湖光滿丹檻連楹碧嶂遥蘭鷁對飛魚棹急
彩虹翻影海旗揺鬬疑班虎歸三島散作遊龍上九霄
鼉鼔若雷爭勝負柳堤花岸萬人招
　　龍宫寺
　　　此寺摧毁積嵗貞元十六年余為布衣東游天
　　　台故人江西觀察使崔公以殿中謫官移疾剡
　　　溪崔公坐中有僧人修真自言居龍宫寺起謂
　　　余言異日為修此寺時以狂易之言不之應僧
　　　相視久之而退至元和二年余以前進士為故
　　　薛苹常侍招至越中此僧已卧疾使門人相告
　　　曩日所言必當鎮此修寺之託幸不見忘僧又
　　　偶言寺中靈祇所相告耳余問疾而已不能對
　　　及後符其言而訊其存没則僧及門人悉已殂
　　　謝寺更頽毁惟荒基餘礎而已因召僧人㑹真
　　　余出俸錢為葺之累月而畢以成其往願
銀地溪邊遇衲師笑將花宇指潛知定觀𤣥度生前事
不道靈山别後期真相有無因色界化城興滅在蓮基
好令滄海龍宫子長䕶金人舊浴池
　　禹廟
削平水土窮滄海畚鍤東南盡㑹稽山擁翠屏朝玉帛
穴通金闕架雲霓祕文鏤石藏青壁寶檢封雲化紫泥
清廟萬年長血食始知明徳與天齊
　　晏安寺
　　　寺在州城東北隅越中謂之小北邙
寺深松桂無塵事地接荒郊帶夕陽啼鳥歇時山寂寂
野花殘處月蒼蒼絳紗凝焰開金像清梵消聲閉竹房
丘壠漸平連茂草九原何處不心傷
　　龜山
　　　在鏡湖中山形如龜山上有寺名永安則元相
　　　所移置者
一峰凝黛當明鏡十仞喬松倚翠屏秋月滿時侵兎魄
素波揺處動龜形舊深崖谷藏仙島新結樓臺起佛扃
不學大蛟憑水怪等閒雪雨害生靈
　　重臺蓮
緑荷舒巻涼風曉紅蕚開縈紫菂重游女漢皋爭笑臉
二妃湘浦並愁容自含秋露貞姿結不競春妖冶態穠
終恐玉京仙子識却將歸種碧池峰
　　橘園
江城霧斂輕霜早園橘千株欲變金朱實摘時天路近
素英飄處海雲深懼同枳棘愁遷徙每抱馨香委照臨
憐爾結根能(一作/宜)自保不隨寒暑換貞心
　　寶林寺
　　　寺在城郭最囂煩處自有一峰巖壑皆入寺中
最深城郭在人烟疑借壺中到𣑽天巖樹桂花閒月殿
石樓風鐸繞金仙地無塵染多靈草室鑒真空有定泉
應是法宫傳覺路使無煩惱見青蓮
　　北樓櫻桃花
開花占得春光早雪綴雲裝萬蕚輕凝豔拆時初照日
落英頻處乍聞鶯舞空柔弱看無力帶月葱蘢似有情
多事東風入閨闥盡飄芳思委江城
　　城上薔薇
薔薇繁豔滿城陰爛漫開紅次第深新蘂度香翻宿蝶
宻房飄影戲晨禽竇閨織婦慙詩句南國佳人怨錦衾
風月寂寥思往事暮春空賦白頭吟
　　南庭竹
東南舊美凌霜操五月凝隂入坐寒煙惹翠梢含玉露
粉開春籜聳琅玕莫令戲馬兒童見試引為龍道士看
知爾結根香實在鳳凰終擬下雲端
　　琪樹
　　　琪樹垂條如弱柳結子如碧珠三年子可一熟
　　　每嵗生者相續一年綠二年碧三年者紅綴於
　　　條上璀錯相間
石橋峰上栖𤣥鶴碧闕巖邊蔭羽人氷葉萬條垂碧實
玉珠千日保青春月中泣露應同浥澗底侵雲尚有塵
徒使茯苓成琥珀不為枯老化龍鱗
　　海棠梨
海邊佳樹生竒彩知是仙山取得栽瓊蘂籍中聞閬苑
紫芝圖上見蓬萊淺深芳蕚通宵換委積紅英報曉開
寄語春園百花道莫爭顔色泛金杯
　　水寺
烟波野寺經過處水國蒼茫夢想中雲散浦關江月迥
日曛洲渚海潮通坐看魚鳥浮沉逺靜見樓臺上下同
聞道化城方便諭只應從此到龍宫
　　靈氾橋
靈汜橋邊多感傷分明湖派繞迴塘岸花前後聞幽鳥
湖月髙低怨緑楊能促嵗陰唯白髮巧乗風馬是春光
何須化鶴歸華表却數凋零念越鄉
　　若耶溪
　　　西施採蓮歐冶鑄劒所
嵐光花影繞山陰山轉花稀到碧潯傾國美人妖艷逺
鑿山良冶鑄鑪深凌波莫惜臨粧面瑩鍔當期出匣心
應是蛟龍長不去若耶溪水尚沉沉
　　祭禹廟迴降雪五言二十韻
　　　此詩一首在越所作今編入卷内太和八年十
　　　月冬暄無雪自訪禹廟所禱至自迴舟至湖半
　　　陰雲四合飛霰大降者三日積雪盈尺浙江中
　　　流乃分陰雪杭州並無所沾
金奏雲壇畢同雲拂海來玉田千畝合瓊室萬家開湖
暗氷封鏡山明樹變梅裂繒分井陌連璧混樓臺麻引
詩人興鹽牽謝女才細疑歌響盡旋作舞腰迴著水鵝
毛失鋪松鶴羽摧半崖雲掩映當砌月徘徊遇物纎能
狀隨方巧若裁玉花全綴蕚珠蚌盡成胎志士書頻照
蛟人杼正催妬粧凌粉匣欺酒上瓊杯海使迷奔轍江
濤認暗雷疾飄風作馭輕集霰為媒劒客休矜利農師
正念摧瑞彰知有感靈貺表無災堯厯占新慶虞階想
舊陪粉凝鸞閣下銀結鳯池隈雞樹花驚笑龍池絮欲
猜勞歌㑹稽守遥祝詠康哉
　　題法華寺五言二十韻
　　　此一首亦在越所作寺内靈異隨註其下以越
　　　人題詩者前後皆不備言今編于追昔遊巻中
　　　寺内翼禪師草廬持經感普賢見於前
花界無生地慈宫有相天化娥騰寶像留影閟金仙(寺/内)
(因普賢見身於持/經僧前因此置寺)殿湧全身塔池開半月泉十峰排碧
落雙澗合清漣(寺前後有十峰迴/繞雙澗合流之勝)藥草經行徧香燈次
第燃戒珠髙臘䕶心印祖僧傳(此寺僧律嚴肅/持經皆承師教)瓶識先
羅漢衣存舊福田(寺内有約法師水瓶/梁朝宫人所制袈裟)幻身觀火宅昏
眼照青蓮住覺超真境依游渡法船化城殊百億靈跡
冠三千蕭壁將沉影梁薪尚綴煙(寺前昭明太子畫真/又梁時薪公影尚在)
色塵知有數刼燼豈無年龍噴疑通海鯨吞想漏川(寺/内)
(有梁朝銅龍吐泉銅/鯨飲水以注諸院)磬疎聞啓梵鐘息見安禪指喻三
車覺開迷五陰纒教通方便入心達是非詮貝葉千花
藏檀林萬寶篇坐嚴獅子迅幢飾網珠懸極樂知無礙
分明應有縁還將意功徳留偈法王前
　
　
　
　
　
　
　
　
　
　
　
　
　
　追昔遊集巻中
欽定四庫全書
　追昔遊集巻下
　　　　　　　　　　　　　唐　李紳　撰
　　宿越州天王寺
　　　太和八年自浙東觀察使又除太子賔客分司
　　　東都始發州郭越人父老男女數萬攜壺觴至
　　　江津相送
海隅布政慙朞月江上沾巾媿萬人休按簿書懲黠吏
未齊風俗昧良臣壺氷自潔中無玷鏡水非求下見鱗
清夜佛宫觀色相却歸前老更前身
　　却渡西陵别越中父老
海潮晩上江風急津吏篙師語黙齊傾首奉觴看故老
擁流爭拜見孩提慙非杜母臨襄峴自鄙朱翁別㑹稽
漸舉雲帆煙水闊杳然鳬鴈各東西
　　却到浙西
　　　出杭州界入蘇州八年浙西六郡灾旱百姓饑
　　　殍道路相望米價翔貴是嵗浙東大稔因請出
　　　米五萬斛賤估以救浙西居人詔下䝉允是嵗
　　　王璠不奏饑旱反怒隣境所救以為賣已遂與
　　　王涯合計誣搆罔上奏陳米非官米足私求利
　　　及璠伏誅䝉聖恩加察奸邪所罔初入浙西蘇
　　　州界吳人以卹災之惠猶具旌旛留戒於迥野之
　　　處不及城郭之所則相率拜泣於舟楫前是嵗
　　　盧周仁為蘇州刺史
臨平水竭蒹葭死里社蕭條旅館秋嘗歎晉郊無乞糴
豈忘吳俗共分憂野悲揚目稱嗟食林拯繄桑顧所求
苛政尚存猶惕息老人偷拜擁前舟(臨平湖竭鄉人言/人有饑患是嵗中)
(水竭魚/鳥皆死)
　　蘇州不住遥望武丘報恩兩寺
秋山古寺東西遶竹院松門悵望同幽鳥靜時侵徑月
野煙消處滿林風塔分朱鴈餘霞外刹對金螭落照中
官備散寮身却累往來慙謝二蓮宫
　　迴望館娃故宫
江雲斷續草綿連雲隔秋波樹覆煙飄雪荻花鋪漲渚
變霜楓葉巻平田雀愁化水喧斜日鴻怨驚風叫暮天
因問館娃何所恨破吳紅臉尚開蓮
　　姑蘇臺雜句
　　　臺今遺跡連接靈巖寺採香徑響屧廊皆在寺
　　　内越書稱越王獻吳王黄金樓楣吳王所造姑
　　　蘇臺因獻楣遂以黄金盡飾樓以破其國
越王巧破夫差國來獻黄金重雕刻西施醉舞花艷傾
妬月嬌娥恣妖惑姑蘇百尺曉鋪開樓楣盡化黄金臺
歌清管咽歡未極越師戈甲浮江來伍胥抉目看吳滅
范蠡全身霸西越寂寞千年盡古墟蕭條兩地皆明月
靈巖香徑掩禪扉秋草荒涼徧落暉江浦迴看鷗鳥没
碧峰斜見鷺鷥飛如今白髮星星滿却作閒官不閒散
野寺經過懼悔尤公程迫䠞悲秋館吳鄉越國舊淹留
草樹煙霞昔徧遊雲水夢迴多感歎不惟惆悵至長洲
　　開元寺石
　　　此寺多太湖石有峰巒竒狀者頃年多遊寓於
　　　此及太和七年往來皆不復到寺中石大半亦
　　　無也
十層花宇真毫相數仞峰巒閉月扉攢立寶山中色界
散周香海小輪圍坐隅咫尺窺巖壑窻外髙低辨翠微
難保爾形終不轉莫令偷拂六銖衣
　　皋橋
伯鸞憔悴甘飄寓非向囂塵隠姓名鴻鵠羽毛終有志
素絲琴瑟自諧聲故橋秋月無家照舊井寒泉見底清
猶有餘風未磨滅至今鄉里重和鳴
　　真娘墓
　　　吳之妓人歌舞有名者死葬于吳武丘寺前吳
　　　中少年從其志也墓多花草以蔽其上嘉興縣
　　　前亦有吳妓人蘇小小墓風雨之夕或聞其上
　　　有歌吹之音
一株繁艷春城盡雙樹慈門忍草生愁態自隨風燭滅
愛心難逐雨花輕黛消波月空蟾影歌息梁塵有𣑽聲
還似錢塘蘇小小秪應迴首是卿卿
　　却到無錫望芙蓉湖五首
水寛山逺煙嵐迥柳岸縈迴在碧流清晝不風鳬鴈少
却疑初夢鏡湖秋
丹橘村邊獨火(一作/燭)微碧流明處鴈初飛蕭條落葉垂
楊岸隔水寥寥聞擣衣
逐波雲影(一作/采)參差逺背日嵐光隠見深猶似望中連
海樹月生湖上是山隂
舊山認得煙嵐近湖水平鋪碧岫間喜見雲泉還悵望
自慙山叟不歸山
翠崖幽谷分明處倦鳥歸雲在眼前惆悵白頭為四老
逺隨塵土去伊川
　　重到惠山
　　　再到石泉寺内有禪師鑒𤣥影堂在寺南峰下
　　　頃年與此僧同在惠山十年鑒𤣥至壽春相訪
　　　因追舊歡
碧峰依舊松筠老重得經過已白頭俱是海天黄葉信
兩逢霜節菊花秋望中白鶴憐歸翼行處青苔恨昔遊
還向竹牕名姓下數行添記別離愁
　　鑒𤣥影堂
香燈寂寞網塵中煩惱身須色界空龍鉢巳傾無法雨
虎床猶在有悲風定心地上浮泡(一作/雙漚)没招手巖邊夢
幻通深夜月明松子落儼然聴法侍生公
　　别石泉
　　　在惠山寺松竹之下甘爽乃人間靈液清澄鑒
　　　肌骨含漱開神慮茶得此水皆盡芳味
素(一作/晴)沙見底空無色青石潛流暗有聲微度竹風涵
淅瀝細浮松月透輕明(一作/盈)桂凝秋露添靈液茗折香
芽泛玉英應是梵宫(一作/居)連洞府浴池今化醒泉清
　　别雙温樹
　　　往年於惠山書房前手植今巳喬柯數尋千雲
　　　葱翠蔭日此樹移過江多死有類丹橘
翠條盈尺憐孤秀植向西窻待月軒輕剪緑絲秋(一作/春)
葉暗宻扶纎榦夏陰繁故山手種(一作/植)空懐想温室心
知不敢言看(一作/為)爾拂雲今得地莫隨陵谷改深根
　　重别西湖
　　　東去日前别湖中雙鸂鶒翡翠早梅等三題及
　　　西來則鸂鶒翡翠悉皆翔失梅衰秋葉重起前
　　　歎耳
浦邊梅葉看凋落波上雙禽去寂寥吹管曲傳花易失
織文機學羽難飄雪欺春早摧芳蕚隼勵秋深拂翠翹
繁豔彩毛無處所盡成愁歎別谿橋
　　毘陵東山
　　　東山在毘陵驛南連水西館館即獨孤及在郡
　　　所置荒廢巳久至孟公簡重修植以花木松竹
　　　等可翫孟公在郡日余以校書郎從役同宴於
　　　此今則荒廢仍舊
昔人别館淹留處卜築東山學謝家叢桂半空摧枳棘
曲池平盡隔煙霞重開漁浦連天日更種春園滿地花
依舊秋風還寂寞數行衰柳宿啼鴉
　　建元寺
　　　寺在常州東郭松扉竹院各在岡阜地甚疎通
　　　接郊外每嵗寒食里人灑掃經過之所大厯中
　　　詩人郭勛曽賦寒食詩贈吏部先兄詩云蘭陵
　　　士女滿晴川郊外紛紛拜古埏萬井人家初(一作/皆)
　　　禁火九原松栢自生煙人間後事非前事鏡裏
　　　今年老去年介子終知禄不及王孫誰復更相
　　　憐(文苑英華題云寒食日寄李/補闕末句作誰肯一相憐)當時以為絶唱
　　　嘗在童兒即聞此詩非欲繼和盖紀事因書
江城物候傷心地逺寺經過禁火辰芳草隴邊迴首客
野花叢裏斷腸人紫荆繁艷空門晝紅藥深開古殿春
歎息光陰催白髮莫悲風月獨沾巾
　　却到金陵登北固亭
龍形江影隔雲深虎勢山光入浪沉潮蹙海風驅萬里
日浮天塹洞千尋衆峰作限横空碧一柱中維徹底金
還叱檝師看五兩莫令辜負濟川心
　　望鶴林寺
　　　仍嵗往來牽迫皆不得往元和初在故度支尚
　　　書兄賓府多因閒暇經遊此寺寺内有木蘭杜
　　　鵑繁茂人言至今猶未衰歇
鶴栖峰下青蓮宇花發江城世界春紅照日髙殷奪火
紫凝霞曙瑩銷塵每思載酒悲前事欲問題詩想舊身
自歎秋風勞物役白頭拘束一閒人
　　宿𤓰州
煙昏水郭津亭晩迴望金陵若動揺衝浦迴風翻宿浪
照沙低月斂殘潮柳經寒露看蕭索人改衰容自寂寥
官冷舊諳唯旅館嵗陰輕薄是涼飇
　　入揚州郭
　　　潮水舊通揚州郭内大厯巳後潮信不通李頎
　　　詩鸕鷀山頭(一作/頂)片雨晴揚州郭(一作/城)裏見潮
　　　生此可以驗
菊芳沙渚殘花少柳過秋風墜葉疎堤繞門津喧井市
路交村陌混樵漁畏衝主客呼童僕欲指潮痕問里閭
非為掩身羞白髮自縁多病喜肩輿
　　宿揚州館(文苑英華方輿勝覽/並作宿揚州水館)
舟依淺岸(一作/浦)參差合橋映晴虹上下連輕檝過時揺
水月逺燈繁處隔秋煙却思海嶠還悽歎近涉江濤更
凛然閒凭欄干指星漢尚疑軒蓋在樓船
　　州中小飲便别牛相
笙歌罷曲辭賔侣庭竹移隂就小齋愁不解顔徒滿酌
病非傷肺為憂懐恥矜學步貽身患豈慕醒狂躡禍階
從此别離長酩酊洛陽狂狷任椎埋
　　却過淮隂弔韓信廟
功髙自棄漢元臣遺廟陰森楚水濱英主任賢増虎翼
假王徼福犯龍鱗賤能忍恥悲狂少貴乏懐忠近佞人
徒用千金酬一飯不知明哲重防身
　　却入泗口
洪河一派清淮接堤草蘆花萬里秋煙樹寂寥分楚澤
海雲明滅滿揚州望深江漢連天逺思起鄉闗滿眼愁
惆悵路岐真此處夕陽西没水東流
　　重出洛陽東門
商顔重命伊川叟時事知非入洛人連野碧流通御苑
滿街秋草過天津每慚清秩容衰齒猶有華簪寄病身
驅馬獨歸尋里巷日斜行處舊紅塵
　　拜三川守
　　　開成元年三月二十五日䝉恩除河南尹四月
　　　六日詔下洛陽是月自春不雨已踰六旬此日
　　　謝恩未詣公府馳禱龍祠止九日大降膏澤連
　　　霔浹日時苗頓茂又里巷比多惡少皆免帽散
　　　衣聚為羣鬭或差肩追繞擊大毬里言謂之打
　　　棍語論士庶苦之車馬逢者不敢前都城為患
　　　日久詔下之日此輩皆失所在却歸負販之業
　　　閭里間無復前患
恭承寵詔臨伊洛靜守朝章化比閭風變市兒驚偃草
雨晴郊藪謬隨車改張琴瑟移膠柱止息笙簧辨魯魚
唯有從容期一徳使齊文教奉皇居
　　慶雲見(文苑英/華作現)
　　　夏六月准詔祭中嶽宿少林寺祭畢歸寺有慶
　　　雲見於峰初如絳綃䝉覆上下巖樹透徹虚明
　　　照日俄頃諸崖谷間盡祥雲紛郁綿布自午至
　　　未不散
禮成中嶽陳金冊祥報卿雲冠玉峰輕未透林疑待鳳
細非行雨詎從龍巻風變彩霏微薄照日籠光映隠重
還入九霄成沆瀣夕嵐生處鶴歸松
　　靈蛇見少林寺
　　　二大松上有青虵不知所自下馬之際忽墜于
　　　地盤結異狀若紫組綬青光熒射逼之不怒問
　　　其寺僧僧云嘗見因令祝以箱奩引之遂逶迤
　　　就器送寺外倏忽如失之
瑣文結綬靈虵降蠖屈螭盤顧視閒鱗䠞翠光抽璀璨
腹連金彩動彎環巳應蛻骨風雷後豈効銜珠草莽間
知爾全身護崑閬不矜揮尾在常山
　　拜宣武軍節度使
　　　開成元年六月二十六日制授宣武軍節度使
　　　七月三日中使劉泰押送旌節止洛陽五日赴
　　　鎮出都門城内少長閭里士女相送者數萬人
　　　至白馬寺涕泣當車者不可止少尹嚴元容鞭
　　　胥吏市人怒其戀慕留臺御史杜牧使臺吏遮
　　　敺百姓令其廢祖帳
油幢並入虎旗開錦橐從天鳳詔來星應魏師新鼓角
地嫌梁苑舊池臺日暉紅斾分如電人擁青門動若雷
伊洛鏡清迴首處是非紛雜任塵埃
　　到宣武三十韻
　　　七月十二日到汴州是月鄭汴間不雨已餘月
　　　秋苗已悴十日至圃田天雨已降至十二日朝
　　　止秋稼頓茂軍禮亦成矣
七月趨梁苑三年謝尹京舊風除物蠧新律奉師貞龍
節雙油重蛇矛百練明躍魚連後斾騰虎耀前旌路轉
金神並川開鐵馬横擁旄差白羽分轡引紅纓在浚風
烟接維嵩鞏洛清貫魚奔騎疾連鴈巻行輕煙壘風調
角秋原雨洗兵宿雲看布甲疎柳見分營鼓徹通宵警
和門候曉晴虎符三校列魚胄萬夫迎弄馬猿猱健奔
車角觝呈駕肩傍隘道張幕内連楹森㦸承三令攢戈
退一聲及郊知雨過觀俗辨風行望宋憐思女遊梁念
客卿義夫留感激公子播英名澤廣豚魚洽恩宣豈弟
生善師忘任智中略在推誠式宴歌鐘合陳筵綺繡并
戯鼙千卒躍均酒百壺傾樂與師徒共歡從井邑盈教
通因漸染人恱尚和平授鉞慙分閫登壇荷列城虚裘
朝獨坐雄劒夜孤鳴白髮侵霜變丹心捧日驚衞青終
保志潘岳未忘情朞月終迷化三年詎有成惟看波海
動天外斬長鯨
　
　
　
　
　
　
　
　
　
　
　
　
　追昔遊集巻下
