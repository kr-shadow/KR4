#+TITLE: 本堂集-宋-陳著
#+DATE: 2016-06-11 12:25:04
#+SOURCE: github.com/kanripo/KR4d0368 master 2ef6dcda                
欽定四庫全書　　　　　集部四
　本堂集　　　　　　　　别集類三(宋/)
　　提要
　　　　(臣/)等謹案本堂集九十四巻宋陳著撰著字
　　　　子微號本堂鄞縣人寳祐四年進士官著作
　　　　郎出知嘉興府忤賈似道改臨安通判是集
　　　　凡詩三十四巻詞五巻襍文五十五巻據其
　　　　原目尚有講義二巻此本有録無書蓋傳寫
　　　　佚之矣宋代著作獲存于今者自周必大樓
　　　　鑰朱子陸㳺楊萬里外巻帙浩博無如斯集
　　　　惟其詩多沿擊壤集派文亦頗襍語録之體
　　　　不及周樓陸楊之淹雅又奬借二氏往往過
　　　　當尤不及朱子之純粹然宋自元祐以後講
　　　　學家已以說理之文自闢門徑南渡後輾轉
　　　　相沿遂别為一格不能竟廢且真徳秀作文
　　　　章正宗甄别最嚴胡寅作崇正辨攻駁尤力
　　　　而徳秀西山集寅斐然集為二氏操觚者不
　　　　一而足亦未可獨為著咎披沙簡金時有可
　　　　采宋人舊帙固不妨存備一家也乾隆四十
　　　　六年九月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　總　校　官(臣/)陸　費墀
欽定四庫全書
　本堂集巻一
　　　　　　　　　　　　　宋　陳著　撰
　詩
　　夀馬裕齋觀文(名光字/子華)
　山之髙夀裕翁也翁之徳與鍾山而俱髙則翁之夀
　與鍾山俱乆而作是詩也
天作髙山大邦之屏外禦其侮王國庶定
維石巖巖維徳之基天實為之是以似之
人亦有言如山之夀萬有千嵗保艾爾後
　　　山之髙三章章四句
　江之永美裕翁也翁之徳澤源深流長民之悦之而
　作是詩也
江之永矣其流湯湯整我六師告成于王
春日載陽薄言采芑泳之游之民之洽矣
清且淪漪有美一人懐哉懐哉率土之濱
　　　江之永三章章四句
　東山裕翁之志也如翁之志其為謝傅之東山乎
我徂東山以遨以遊彼采葛兮謂我何求
鳳皇于飛出自幽谷載好其音集于灌木
　　　東山二章章四句
　有鶴念己也念己之不能從翁而樂也
有鶴在林懐之好音載飛載止食野之芩
倡予和汝爰得我所何斯違斯自貽伊阻
陟彼崔嵬豈不懐歸英英白雲跂予望之
　　　有鶴三章章四句
　五言絶句
　　西上罕嶺
此去向南西山髙山復低不逢清話客已覺倦扶藜
　　絶句
忩晴雨淋瀝花空皆寂寞夢回人不見愁重酒消索
　　夏五朔旦示都兒學書
老去眼生花兒方學畫鴉聊將二十字要識汝傳家
　　長兒深生日集經語示之二首
惟友于兄弟惟順于父母無忝爾所生造端乎夫婦
君子之容舒吉人之辭寡有常則可矣欲自得之也
　　答妻姪趙良藩問學
藩兄欲學書來問學何如孝弟為根本文章特緒餘
　　元夕應人求題酒肆燈
燈花三五夜鼓笛十分春欲見太平事誰非沈醉人
　　續姪溥賞􁣆醿勸酒二首
花有重開日人無再少年相逢拚酩酊何必備芳鮮
醉時愁亦樂老去日如年慣見紅相别欣逢緑又鮮
　　題扇畫東坡
形神雪山松衣巾赤壁風望之凛凛然埽退炎塵紅
　　題扇畫東坡抱琴
謂是蘇長公如何抱絲桐不必窮是非聞名自生風
　　醉中出門得風
殘生有今日一醉得春風想見羲皇上人人此樂同
　　次兒瀹以詩四首道各意因兩用其韻
待食信天公送窮戒星奴駕言一煮字安得三分厨(宴/)
(客/)
弦歌不救魯告諭難入巴世事蛇赴壑吾生狗䘮家(嗟/)
(時/)
富貴碧筒醉褦襶火傘來何如溪山曲一笛吹寒梅(憚/)
(熱/)
逃不從幼安放非效元真願事堯舜主或與䕫龍親(思/)
(古/)
　　　以上自道也
膏粱道之賊資財人所奴不如貧而樂客至菜一厨(宴/)
(客/)
角利蠻與觸幻世慈若巴當知靠裏業自有書滿家(嗟/)
(時/)
俗氛炎鬱攸世熖毒惡來清當友孤竹艶當友仙梅(憚/)
(熱/)
風雷漢臣㑹天日唐主真而曹其勉旃或者一見親(思/)
(古/)
　　　以上示諸兒
　　良月念一日郡庠置酒爐亭勞余出山且取子美
　　　何時一樽酒重與細論文分韻賦詩韻不以及
　　　就成十絶
人生朝陽露物變水上波茫茫宇宙間如此道義何
蘭菊不競芳鴻燕各有時可以人不如大哉義曰隨
知心不用多流俗未易一相逢輙矛盾方信有膠漆
蒲葵裁成扇癭木斵為樽自是山林物不入紈綺門
書忩二尺檠爐亭一樽酒别去七十年此樂重回首
爾來魯泮新快覩戴席重下舂分尺光乃與此際逢
草木味自同尊酒歡相與舊夢忽似觥恍不知何所
四座同寮賢一和長官契樂極忘主賓論到貫粗細
鳶魚自飛躍烏兎空追奔中有古道在難與時情論
江湖寛相容風馬留更勤襄陽或可傳北山若為文
　六言絶句
　　村景四首
南陌耕雲脈脈東風吹雨斜斜流水滿邨春事炊煙隔
岸人家(春/)
田舍灌苗戽水店家汲水施漿穉子清溪浴午老樵緑
樹休凉(夏/)
風生老樹飛葉雨過殘雲帶霞禾塲牛卧落日漁村鴉
起平沙(秋/)
雪霽山屏可畫風髙雁字難書訪梅橋斷呼渡芟麥天
寒荷鋤(冬/)
　　與貝氏子(名斗/紀)書中
柴門任風開閉茅屋盡日虛閒補湊粗茶淡飯報答流
水青山
　　題畫扇
松下披衣坐着飛瀑巖前洗脚畫向塵汙人看教知山
林天樂
　　題王之朝所惠扇
八十三嵗衰翁執熱也要清風此凉來自何處來自羲
之手中
　
　
　
　
　
　
　
　
　
　
　
　本堂集巻一
欽定四庫全書
　本堂集巻二
　　　　　　　　　　　　　宋　陳著　撰
　七言絶句
　　新月
老天大巧亦兒嬉磨出霜䥥僅一眉掛向西園瘦梅樹
閒心渾怯損南枝
　　春雪
夜來風雪借冬威不是東君喜㺯竒也怕春濃花易過
故將寒力頓花期
　　春色十分
今日冠春春十分畫圖深處着儂身紛紛撲面狂蜂蝶
錯認閒人作主人
　　次韻孫古巖立旾
一聲喚起便成春向日庭臺搃可人本與東風舊相識
一回相見一回新
　　木犀
丹桂固應為宻友黄花自合讓髙芳夜來獨立西風底
吹入詩腸咳唾香
　　梅初破蘂
朔風驚曉雪花乾盡力尋梅不道寒萬事不如初見好
一枝全勝滿園看
　　次前韻二首
玉奴留下唾花乾夜逐嫦娥入廣寒不許世人輕着眼
謾教對此細評看
竹溪詩筆㡬曾乾遺我新詩照眼寒不用尋梅霜月底
秖將詩句作梅看
　　杜鵑二首
催歸亦是大饒唇自不能歸底勸人行止在人終莫勸
只應勸得合歸春
萬緑隂中拚死啼如何日夜不能疲料應飽作秋冬夢
恰好如今是醒時
　　次韻袁司理送行三首
别友相逢情最好相逢還别苦為情看君騰踏飛黄去
記取清燈影裏盟
隂六陽三天者定重逢尊酒定何時但須别後頻相問
來往翔鴻各寄詩
瀟洒秋光山水窟木犀香底細評詩今朝携手明朝别
此㑹一生能㡬時
　　次韻月忩兄惜别四首
分付浮生一字休欲休不得是離愁如今秖怕歸無凖
心在丹山最上頭
㡬載詩盟兩見心自從别後可曾尋夜來夢見悤悤散
杜宇西忩月未沈
記得溪山兩袂分一溪流水落花春青騘馬上休回首
只見雲山不見人
為儂傳語竹忩兄逢着行人也寄聲聚散在天終有定
嵗寒三友見交情
　　次韻吳竹溪(名俊/民)謝單景山(名/樞)載酒
杯盤移醉冠春園酒散人歸月在門何日喜還供笑語
酌君村酒侑􁉛盆
　　燕餘寄月忩兄三首(燕餘吳/氏塾名)
葉葉征衫來自東相逢笑語竹忩中傍人抵死催人去
細雨吹凉一夜風
雨泣燈花夜一更醉中忘却語詩盟料應獨立南忩下
猛拍䦨干萬斛情
昨夜還鄉已夕陽夕陽今日又他鄉回頭咄咄相思語
凖擬東風好送將
　　次前韻酬王景雲見和三首
我家西谷子鄞東西望雲山百里中回首十年塵底别
更無書落雁天風
竹邊結屋飽幽清疎落尊前文字盟子到五山儂亦到
月邊雲嶠得論情
與子相逢别未長新詩寄我寂寥鄉嚼情咀義心如醉
背立西風不自將
　　謝單景山載酒同賞牡丹過燕餘
珍重提尊過小園更呼貴客到尊前教人燈下看顔色
知得浮生一夢然
　　次韻王文甫先生(名桂/開)二首
赫赫光華奪景星斯文宗主在先生他年奏賦通明殿
已信君王不敢名
富貴誰能訊女星得師自分滿平生河汾他日書成後
王魏中間亦有名
　　折梅送友人
一朶梅花直一詩詩須情似此花枝能詩人去花無主
圖得重來未落時
　　次韻舅氏竺九成(名鏞/)
合圍未解急燕聊借騎誰能使大遼定逺好從鞭馬取
管城于我亦平交
　　次韻前人補試落歸曹娥待潮
謁祠江上且歸休有命何須企碧流好把一言寤明主
聲名當不減千秋
　　聞狀元是少年
聞説三魁是少年世間何必歎才難我生亦是竒男子
莫作時人一例看
　　次韻竹忩兄相招
酒徒元不是髙陽君以詩招語亦香雖欲醉歸重九日
恐貽親怒愧王祥
　　次韻劉生蝶葉交飛
荷衰菊老柳㣲黄蝶舞風林亦共狂閬苑無花留不住
飛來學做小春忙
　　寓建寧推㕔送黄子俊(名漢傑號冷/齋浦城人)
一聆清話覺昏䝉尊酒何時可再同最是秋風恃輕薄
易吹羈袂作西東
　　詩寄趙九新娶(名陶/夫)
風擺柳梢雲未乾癡雲妬日正嬌寒隈香公子新鴛侣
那肯興心客路難
　　次韻童尚質
落日孤煙水遶村山家燈火已昏昏幽人事業書忩底
自讀離騷半掩門
　　次韻前人新晴三首
流鶯恰恰報新晴如醉春光暢踏青金犢車前詩料足
不妨分付入騷情
泥香風軟燕忙時宿酒㣲中起較遲試捲珠簾問花事
畫鞦韆外裊晴絲
院靜旾深冷麝媒怕逢花委細蒼苔小桃却自紅如錦
笑倚東風醉入腮
　　次韻前人城北春行
醉遊不省路東西可意花枝手自提好景未知何處是
謾隨蜂蝶過芳畦
　　甬東晩望
日落潮生水氣昏回頭天際月如痕數聲寥落漁家笛
吹入蒹葭何處村
　　横橋觀薺
物理元隨世事新靜觀知是泮宫人穿花野薺雖㣲草
也占年年一分春
　　錦里觀桃
錦里風光分外旾桃花如市趂時新鬬風車馬香塵裏
誰是朱門覔水人
　　夜坐書懐
竹忩燈火足相陪惟怕梅花畫角催我欲欹眠尋好處
照人隙月更徘徊
　　午景書懐
虛齋簷馬自丁東却在鶯啼燕語中整屐欲尋花信息
不知柳絮已隨風
　　詠不開牡丹
一種仙根自洛城春深何事不花生芳心未必全羞澁
猶恨東風用力輕
　　次韻童志道春晩(名斗/春)
隔忩啼鳥夢驚殘沈麝香銷冷博山隻枕半欹閒猛省
又添一日在人間
　　春午二首
春城那被酒纒綿燕姹鶯嬌近午天花影滿簾庭院寂
碧紗忩逈淡如煙
着雨楊花困舞綿煖風揚作晩晴天一塲春事歸何處
芳草斜陽淡淡煙
　　傷春
杜鵑非是翠芳殘底事年年呌出山紙帳竹牀清到底
不堪聲入夢魂間
　　次韻八姪三首(名圭/)
春色三分一未歸雪肌風態露春㣲東風且作枝頭主
莫把工夫繡地衣
青妝青葢送春歸似不經風體力㣲收拾韻香歸酒盞
惜花何惜醉淋衣
花開便是候催歸濟楚生香清復㣲遥想折來深院宇
似初勻粉小青衣
　　題嚴子陵釣臺二首
才得心安便是通乗龍非貴釣非窮那知碌碌攀鱗者
盡在先生不釣中
方信先生大有功光皇秖是暫時雄東都二百年名節
全在桐江一釣風
　　小雪偶成
小宴珊瑚月未明滿堂歡笑雜蛙聲明朝此㑹知誰續
試把燈花仔細評
　　次韻仇生五首
一春風雨笑談疎明日南風夏又初忽枉翠裾詩在手
勝如書尺寄雙魚
學晩唐詩俗見疎君家句法到黄初淡交顧辱聨翩贈
熊掌方嘗又得魚
交不縁詩有宻疎詩能宣冩此心初但從禮義中㳺戲
便是趨庭孔伯魚
詩筒狎至補前疎快似西風捲峽初一片襟懐誰似友
曾從仙李跨鯨魚
羨君詩思九河疎混混泉源只一初我欲驅馳無本領
激溝澮水狎蛙魚
　　次韻陳師榦喜雨二首
何事猶屯水與雷夜看雲漢歎昭回五龍一日齊行雨
且莫嫌他欠早來
一雨何闗百里雷天心端為衆心回閒時試向龍君覔
未必滂沱應手來
　　次韻李景異
剡溪千古雪坡風收拾寒清入瓮中此味世人那得吮
特將撩撥老詩翁
　　次韻石瑶林師榦見賀(名正/倫)
溪頭風浪起虛傳寛大遭逢臺閣賢見説襄城鞭衛士
清朝曾恕范忠宣
　　觧剡孝嘉道中答溪民羣來遮轎問新知縣二首
　　　并寄李宰(名興/宗)
水淺山深土半沙刀耕火種做生涯今年水旱那堪説
存得妻兒能㡬家
新知縣是舊官員説與田家汝有縁安稳過冬耘二麥
明年纔勝似今年
　　聞剡人望回
䟦涉山程往又還老懐不是愛逰山為聞父老勤相送
立滿溪頭㡬日間
　　泌生日二首
為學須知次第功四書為本要精通不須妄起功名想
立得身時禄在中
莧藜併日不充饑玉女于成在此時道義于人堪雋永
膏粱從古豢愚癡
　　醉中
樂遊原上少年春安樂窩中快活身古到如今能㡬輩
吁嗟天也不由人
　
　
　
　
　
　
　
　
　
　
　
　
　
　
　本堂集巻二
欽定四庫全書
　本堂集巻三
　　　　　　　　　　　　　宋　陳著　撰
　七言絶句
　　與弟姪觀小圃梅花二首
看花須看未開時到七分開看已遲前輩詠梅多此意
水邊竹外兩三枝
是則看花要及時看花到實不妨遲前賢亦有留佳句
緑葉成隂子滿枝
　　次韻上乘寺主僧如岳(松澗/)詠菊
萬紫千紅各眩名紛紛兒女哄春榮屈園秋種無人顧
獨遇陶潜氣始平
　　次韻梅山送牡丹二首(名茝字楚/秀號梅山)
姚根魏撥兩京貴蜀本黟枝南度春今日東風為誰好
花香不到獨醒人
毒霧腥塵涴色香無知蜂蝶自乾忙醉時須惱不須醉
三斗誰能向汝陽
　　又次韻二首
猶記年時花不醉老懐今已不成春深黄淺紫如何在
留得殘鶯啼向人
賦詩誰復待沈香􁕻洞乾坤走險忙寂寂春光傷感處
瘦來不是沈東陽
　　三次前韻二首
東風吹送世間塵斜日消凝洛下春誰料烏啼成怪事
旁觀自有預知人
花本傷時不肯香酒無賒處亦空忙便逢花酒如何醉
回首凄煙鎖景陽
　　題丹霞洞
丹山髙處坐龍宫山下人歸潤澤中征馬一塵飛不到
危時方見有神功
　　謝戴時芳惠物(名方/)
蟻緑浮香雪外春錦翰飛動玉枝新山人已約餐松栢
此餽應知是獲麟
　　贈醫者趙月堂
乾坤慘淡真愁絶民物傷殘活欲難説相説醫當及此
區區衰病不須看
天地中間浩浩歌從他烏兔健飛過旁人若問功名事
笑指南柯蟻一窠
春夏交承紅與綠歲寒三友松與竹我是蟾宫老桂枝
獨愛上天風霜足
天街追逐邊塵亂更㸃聽殘鐘鼓院歸舟便覺昔年非
髙枕已忘前日倦
粟瓶酒榼近多空書友詩朋亦間逢只有漁樵是知己
也嫌老似雪中松
蕭蕭四壁住殘生不學神仙不學僧有酒未能忘北海
種𤓰且自學東陵
自分書生他未暇物外人來偶清話老𥅆主見一字虛
莊叟寓言專是化
不到西峯為日久一日一日一日又明日有約為此遊
一片雲山想依舊
正覺留題久岑寂此後此意誰知得老僧揖入廊東頭
摩娑石刻今人憶
老佛眉間屋漏愁殘廊脚下草光浮誰能飢坐蘆穿膝
莫問神通石㸃頭
小小杯盤共話情兹行聊爾過浮生瘦吟學士如工部
楷法書來近率更
四座詩成已成巻醉舞者半歌者半薄雲踈雨且早歸
杜鵑自催鶴自怨
隨意提擕容易率相約明朝更今日太白儘可百篇詩
堯夫却有四百出
遊了南山山外山北山下住更幽閒消磨永日何妨睡
受用清風不用還
　　次韻五月六日醵飲茂林
一味清風萬竹林自行自坐見初心已抛仙侣枕中夢
能聽老陶琴裏音
　　次韻如岳惠茶
槐窗夢斷鳳團香松澗分來雀嘴嘗勾引清風發吟興
與師意思一般長
　　次韻答張子開教授(名先/遇)
兩翁相對五里近一病同眠八月天彼此醫治須努力
要成歡醉菊花前
　　次韻内弟貝端甫(名斗/紀)家醉中
軒忩小小受千山杯酒悤悤勝肆筵滿面春風相照處
話心只話數年前
　　次韻前人壁間詩
萬宇腥埃風滿山只饒二十里雲間要知人好境不好
最怕身閒心未閒
　　次前韻
兩處詩家隔一山此心知得兩心間君才終與鵬騰海
我老甘從驥伏閑
　　示姪泳求牡丹
見説東家有牡丹有花欲覔數枝看若還溺愛慳分送
却與無花是一般
　　次韻弟觀送牡丹
極目風沙姚魏家耳邊忍聽後庭花誰能把酒花前醉
添得臨風感歲華
　　四月朔旦過黃山哭刑部百求弟(䝉/)道中五首
河流曲折二十里過了黄山始直東今日卸船須得早
鄮峰已在眼花中
　　次韻弟觀過黃山
曉雨纔收數㸃輕江雲未放十分晴舟行曲港難為縴
峰有佳山莫問程
　　八字橋
二靈山下湖先潤八字橋頭河水分此是江東最佳處
近來風景不堪聞
　　青山下
千頃田疇麥浪花數家林薄筍抽芽休將世事俱歸夢
頗喜人生尚有涯
　　磎頭
篙師無力櫓聲柔已分前途夜泊舟忽報西風吹柁尾
不須斜日到程頭
　　重五有感
登髙時節殃雞犬乞巧風流狎女牛何似今朝酹忠魄
殘盃一洗世人愁
　　試墨三首
元圭珍重鎮書房紫石磨來滃墨香老去苦無閒著述
以分寸計覺時長
墨卿與我是相投了得時須便罷休不見江南井中藏
只為相國寺門留
兔毫染上何妨淺蟬葉冩來須放輕為愛淡中多藴藉
却嫌濃處太分明
　　出門偶成
雙鷺飛飛髙復低復低飛下近山溪一聲樵唱山前路
却又飛歸翡翠軒(疑/)
　　遊雪竇仗錫七首
萬仭崖擎碧玉臺中間一鏡貼天開四時自與幽花對
一㸃時妝不照來
　　　右錦鏡池
雪瀑翻崖直下深自從開闢到如今天寒水澁山風急
不斷朝宗一派心
　　　右飛雪亭
不到兹亭四十年臨風獨立意悠然胸中多少難言事
便欲憑髙叩九天
　　　右妙髙臺
何人擎破隴頭嵒盡束溪流下碧潭潭底有龍能變化
好將霖雨活東南
　　　右隠潭
平揖天風一望來蒼崖萬仭兩分開是中猿鶴亦難得
只有龍雲相往囬
　　　右鳬巖
石路崔嵬雲上頭北雲南雪此鴻溝誰人題作踟蹰嶺
不到山心不當遊
　　　右踟蹰嶺
山上山根溪一灣著亭管領此溪山雲南更有青天際
步一步髙從此攀
　　　右仗錫入山亭
　　遊蔡峯道三首
恩袍拜後兩周星今日西行得再經休問庵中僧在否
滿簷松竹舊時青
　　　右碧渚庵前
叠障中開一隙天數家茅屋鸛巢邊逢人試問營生法
笑指巖前煮草烟
　　　右半坑
昨日山前痛憶兒囬頭凝望更依依如今精爽知何在
採得蘭花泣看歸
　　　右回途望黄沙懐朝兒
　　次韻戴帥初架閣(名表/元)剡居四首
書擔隨身又入山危途步步轉頭看近于瀟上二三里
難似江西十八灘
青春踏過洛陽塵今却尋盟鄭子真天下方酣施奪事
村中自有遜畊民
見説三間松下屋更無長物累中心難忘獨有南風操
時對溪山一鼓琴
隔一青山能幾里頻頻聚首約方來生涯泠淡渾如此
輸與斑衣學老萊
　　次韻鹿苑寺一覽閣主岳松澗送茶
鹿苑書來字字香滿奩雀舌餉新嘗有時獨坐相思處
一頂松風午韻長
　　次韻戴帥初村園雜興二首
田不充耕謾墾山焦勞新做鬢毛斑牛歌方見平生戚
魚釡何曽餓死丹
新園本是無多地㡬步低平幾步髙已逝江湖分燕啄
且從溪谷刮龜毛
　　教學退作二首
昔年堂上來三鱔今日溪頭領隊魚方信卜居初意好
要教同里識詩書
話言超出求名外心力分從負米餘㓜學得詩終有獲
力耕本處頼深鋤
　　小學識媿
字畫向來雖小技兒時欲學亦難詳㸃妝但莫如新婦
端正終須自老蒼
指㸃方名屑訓䝉一方纔解四方通定知苐一畨開説
萬水朝宗是正東
工夫靠裏方為學時習奚分㓜壯年何幸席間提掇𦂳
最明新處是陳篇
　　又次戴帥初諸前韻七首
三間老屋坐屏山梅影横斜細竹斑寡慾自能堅鐵脊
長生何必問金丹
青春本是耐官勞却入山居便養髙清話一間甜蟻夢
黄塵萬事等鴻毛
世機毒甚含沙蜮民命危于減水魚幸有柴門自深閉
不妨忩下蠧殘書
世上紛紛博一盧案頭矻矻守三餘牢辭門外雞豚社
菜味深長手灌鋤
幻景為生何短長癡人得夢亦推詳餐英謾効獨清屈
飲乳誰皆百世蒼
荷衣瀟颯甘謀拙氈笠崢嶸任命通祗為愛山忙入剡
不因思鱠始歸東
君是能詩猶可及及君不可是吾年有懐伐木相求意
但誦投𤓰永好篇
　
　本堂集巻三
欽定四庫全書
　本堂集巻四
　　　　　　　　　　　　　宋　陳著　撰
　七言絶句
　　次韻張子華七夕(名光/遇)
郎自牽牛女自梭駕言一歲一相過不應妄念忘機杼
如此風波亦渡河
　　次韻劉後村所贈延慶主僧圭復翁詩三首
古往今來幾過帆天髙地下一浮庵與翁相見亦偶爾
一笑無言意自叅
清到復翁方是清不求名處莫逃名南湖一片平鋪水
中有拍天波浪聲
一色時妝漆染絲淡中頭緒自相知後村已入神仙洞
留得同庚伴賦詩
　　次韻惟西堂巧山二首
清風明月本無邊我亦尋盟到白蓮青玉軒前來坐久
淡中滋味自相賢
一片靈心著古風清吟披拂到山翁從教湖海相傳去
知我曽來茅屋中
　　次和梅山弟二首
馬上功名馬伏波少游終是勝兄多如今都付忘言處
醉向黄花奈我何
心如古井已無波無奈山林宿興多何幸風流存晉宋
不妨詩律效隂何
　　次和天童僧慧果書記袖詩來訪三首
當年颶捲地輪移挂杖東還雲與飛太白巖前綠隂下
相逢無語聽催歸
省話何須吞炭瘖安貧便是直鈎心看來世事真飄瓦
笑殺時流重注金
出山相過便東行水落山空一别輕留得詩情照窗几
萬花妝裏獨梅兄
　　次韻屠仰之詠火(名髙/)
孔孟光華不死生楚秦灰炬謾紛更莫將燒菜焙浮盡
要把盤根養宿明
　　贈東隠小師林復祖(名甫/德)
萬木凋零獨有松雪霜風裏幾春冬須知受變方成物
直上雲霄舞翠龍
　　次單君範(庚金/)袖來汪西臯(名元寅/字日賓)所譔詠秋十
　　　章以示因和之十絶
鴉帶殘陽入翠㣲紛紛黃葉向人飛西風不管人間事
雁自南飛燕自歸
蘋蓼汀洲紅白分憂心觸景自如醺鴻飛本欲冥冥去
萬里長天不放雲
平生念不到輕肥砧杵凄凄搗布衣説與妻孥貧自好
相看一笑有春暉
自古年年自有秋悲秋原只是閒愁感時祗有長庚子
説到衣冠成古丘
飛飛鴻雁舊山川有泪沾衣感昔賢猛拍䦨干因猛省
從來滄海變桑田
木犀風了桂花風幾日中間景不同惟有黄花偏耐老
飽收霜露正成功
露穫歸來婦㸑催西風滿屋飯香來癡兒得飽牛衣舞
也要人呼小老萊
平生四海有知心宿草秋風只感今獨向西臯一回首
未曾半靣已蘭金
夢斷康衢立極謡心如泥絮看萍飄一清盍與金溪水
同味誰爭鹽海潮
昏眵望杳水雲村好句從來風月人瓦缶不量追大吕
冰壺何惜受纎塵
　　贊齡叟留東隠二首
纔出家來恩愛輕師于東隠却關情一盂菜飯分留與
方信空門有弟兄
一片丹山雲出山慈雲髙處共清閒春風輕借吹嘘力
出本無心也㑹還
　　䝉齋習庵皆有詩在慈雲閣沈端憲又有記文刻
　　　石因成二絶
習老䝉翁兩達尊借他僧偈説慈雲一畨入寺一感愴
細讀古碑端憲文
景照堂中憩佛寮䦨干憑處接雲髙賦詩時㑹苦吟甫
破約難留嗜酒陶
　　寄南湖主人海雪吟
别雪岑翁不記年翁今來管四明天看翁捲起南湖浪
浣盡浮塵結淨緣
　　哭趙觀使墓(名汃/夫)
十載重來古樹隂眼前新塜泪沾襟歸家當與兒童説
要識如今展拜心
　　送酒與葡萄與來石門
山泉釀出苦醅硬野蔓生來酸子圓此味不投甜世界
遣教叅透石翁禪
　　早晴出門
山光溪色曉晴間鷗鷺在溪雪滿山忽然自笑還自語
白日何似溪山閒
　　南山白雲
一片白雲飛入山須臾亦出在人間我歸十年不復出
説道雲閒我更閒
　　偶成
赤日途中嚼冰雪紅塵城外見林泉一時邂逅猶快意
十載清閒我謝天
　　早行到慈雲
出門早作慈雲行樓閣崢嶸殘月明老耳虛鳴眼帶夢
恍然和寧聞六更
　　酒邊
茶甌纔退酒盃來酒興濃時盃復盃也須留取三分醒
要帶明月清風回
　　送董稼山二首
三年一去西山雲一見欲别心如熏勸君且為更盡酒
何時得與重論文
白髪蕭蕭送出門相擕相看兩無言祗應今日往來夢
攪破百里梅花村
　　梅山醉歸
山風滿松松氣香松香如酒入詩腸悠然一醉便歸去
如夢未覺無何鄉
　　乙酉正月九日遊慈雲三首
數曲清溪山抱回青山髙處醉筵開忽然鼓笛太平調
便是洞庭聞樂來
人生此㑹能幾回坐上有客皆懐開更聽陽關三叠曲
何日復遇此翁來
溪自是溪山自山溪山不與我人間古往今來只如此
看盡人間忙與閒
　　元宵薇山内弟酒邊五首(趙必昌/字景文)
青燈連夜得論情瓦缶方淫獨古聲人意好時天亦應
滿山風雨忽開晴
燈宵處處是春臺盡夜還家亦快哉說與諸兒此行好
滿襟帶得義風歸
火是人生日用資難憑回祿做兒嬉千燈照夜成何事
一㸃疎防萬屋危
日星明概朝廷福燈火安和田里豐此是古今真樂事
夜燈何用煽淫風
一爐榾柮一燈寒尊酒流連到夜䦨惟有㝠心傷世變
誰開醉眼看狂瀾
　　與西寺月石橋二首
脊梁硬竪支撑佛心地平鋪濟渡人不比天台無用物
祗將竒險誑愚民
相逢相約到雲間欲往從人却又還留取有餘無盡意
眼中處處見西山
　　上乗方丈
石邊流水竹邊松中有十年前好風悠然自得忽自笑
今日何日此山中
　　宜晩小酌二首
天理人倫古到今一門三世弟兄心紫荆樹樹花如錦
方信春風無淺深
濁酒三盃三代醇中間滋味是人倫世人毫末成秦越
要看家風我姓陳
　　坐凝光亭看麥
十日前來翠滿腔重來二麥已摇黄春風亦是知艱食
日夜吹噓早熟香
　　偶成梅山園有酌
易來難去家半里似有還無雨數絲爛醉池邊野花下
黄昏猶有未成詩
　　留稼山
山蕨如拳未有筋溪魚子腹不生鱗明朝二味三盃酒
此意良真莫語人
　　齡叟得稼山好語因贊之
髙懐不是愛山行鐘鼓樓前有宿盟今夜老禪聨榻外
定應説到有西成
　　弟觀為衆奉里神于丹山僧舍有五絶因趁韻
一入丹崖第一坳悠然此意已有巢吸泉煮茗濡吟吻
洗盡人間血肉庖
人衆由來口鑠金謾從時好答人心堪憐寒露冰壺玉
塵滿冠巾汗滿襟
一巻新吟水石香頓教塵濁變清涼喚醒心下十年夢
拜舞薫風靣舜廊
老我今年七十二已無半念到窮通北忩一枕羲皇上
日自流西水自東
迎神舊是醉譁塲𣙜禁方嚴酒有坊幸免呌囂成鬼市
不妨安穏服農忙
　　重午酒邊四句書宜晚
七十二齡重午酒百千萬變獨閒身細看榴艾祗自醉
同弔芷蘭能幾人
　　丙戌人日與内姪汪景淵同飲于宜晚二首
憶昔兒嬉祖母傍如今甲子一周强晝忩三世親親話
分付兒孫此意長
危世相逢三載間春風盃酒此時難雙溪不是無風月
世味何如菜芋盤
　　應百里李天益來求作奉川十詠似之
髙山處處著虛軒來此憑欄便欲仙下視浮雲隔黄霧
半迎行日上青天
　　　右廣莫軒
一水流南抱縣行一橋在上壓溪横傍䦨多少人觀政
要與橋平水與清
　　　右慶登橋
庭中説法有親聽龍去庭空水一汀獨有亭亭歲寒柏
不知人世自青青
　　　右虛白觀
傳説當年契此翁偶然來此笑春風忽抛布袋歸何處
地下天髙一閣空
　　　右岳林
乳峯真可避人間上妙髙臺天可攀未説曠懐便笑傲
堪從險處習間關
　　　右雪竇
誰把深紅淺綠蟠羽毛飛動倚風䦨時人不識來儀瑞
只向花前想像看
　　　右鳳花
皮皴肉𦂳髮蒼然伏雪眠風傲歲年不見南鄰龍卧者
本心元自直通天
　　　右龍松
千尺嶙峋直立形流傳神應挾風霆石身本聚山川氣
便是人心聚處靈
　　　右石夫人
火珠簇壓翠㣲鮮丹粒團成蜜顆甜爭為渴饕供燕豆
誰知頳汗困償藍
　　　右楊梅
㣲風篆水自成碑清月磨潭不受疵萬里此通歸去路
扁舟堪載送行詩
　　　右耀碑潭
　
　
　
　
　
　
　
　
　
　
　
　
　本堂集巻四
欽定四庫全書
　本堂集巻五
　　　　　　　　　　　　　宋　陳著　撰
　七言絶句
　　到梅山弟家見瑞香盛開醉書
地因勝境閒中見花為騷人分外香數步出山何世界
一春無事是風光
　　送君範到下溪頭
老來多病脚蹣跚不覺追行一里寛歸去閒門還靜坐
世途步步是邯鄲
　　酒後四句示梅山弟
濛濛細雨濕春風家在青山啼鳥中有酒可盃書可讀
何須門外問窮通
　　用梅山醉中韻三首
一忩桃李夾垂楊一巻離騷一炷香閉眼坐來開眼笑
到無言處是春光
滿世楊花桃李妝自家采采芷蘭香無從捉鼻如安石
相與齊眉有孟光
吟搜菜味詩宜瘦睡足花時夢亦香閒也曾忙老彭澤
存而無用古靈光
　　兒童以石舟戲於池
浮生已付四宜休老病光隂黄葉秋底用燕嬉居畫舫
何妨飄忽悟虛舟
　　有感
天將轉冷熱連日雲欲開晴雨數絲造物從容消長處
盍將人事此中推
　　臨行别單景山
我衰已分龜頭縮君健方知鶴翅掀早韭晩菘冬芋栗
尚能時節候髙軒
　　飲于梅山弟家醉書八首
梅山半載在城中辜負山中月與風老我相逢還一笑
弟兄能有幾人同
老我衰顔百念煎梅山少我十三年人生不問壽長短
得一日寛皆是仙
象棋一局酒三盃此樂都從靜處來明月清風不輕與
青山流水要相陪
有約相過亭午天日斜猶在酒盃間遲遲要待月明去
意在弟兄非在山
人間盃酒易暌乖祗為閨門意弗諧每到梅山醉終日
不聞人語自安排
年少心懐早可人酒邊一笑見真淳但從此日涵濡去
更把詩書沃此身
　　　右示聖涯姪
梅山醉裏抱山孫春入孩顔笑語溫淡靜心田無妄念
祗將詩禮種家門
　　　右喜見山孫
世變其如我醉何兒孫扶路日西斜風吹醒處愁依舊
蕭䬃乾坤菊兩家
　　　右感慨前事
　　梅山摘其八絶為四首和來余因次韻
梅山半載在城中帶得山間物外風隨境動時元自靜
與人和處底須同
辜負山中月與風心無城市亦山中應嫌猿鶴天機曠
要與同行不肯同
老我相逢還一笑盃盤草草自家風從人謾説侯鯖好
難與耆英菜味同
弟兄能有幾人同酒趣詩情泠淡中須記松梅滿山雪
莫隨桃李杏花風
　　次韻梅山弟醉吟七首
髙明所志希賢聖愚暗惟知事鬼神老我激昂非矯物
本心標榜未輸人
暗簷行吟梅影瘦午忩坐睡檀絲長不作上下四方夢
何妨叅受三峯香
隠處是甪里先生放游是司馬子長試問梅山老居士
判斷兩家誰最香
魚眼死也依然張鶴頸生來如此長凡物不齊各有分
不須逐臭存吾香
蚊翼只為黃昏忙鵠心自與青天長世人皆失我獨得
春風浩浩詩書香
開眼門外世夢短忘情尊前閒意長邂逅當有赤松子
歌舞何用楚蘭香
人于忙處不知老詩到醉時方是真相對梅山幾盃酒
不知身亦是今人
　　呈竹石亭
説道疎時元是宻偶於忙處得尋閒宿愁複嶺重山外
新趣清風明月閒
　　登慈雲閣偶成三首
五里晴行信一笻入松迎靣舊松風斜陽歸路樵漁笑
翁自何來半醉中
悠悠雙鷺趁溪飛欲帶清風何處歸湖海近來難着脚
靈山深處自知機
行人笑我又偷閒説與行人聴我言知得浮生皆定分
有誰教汝自煎煩
　　呈齡叟二首
溪山五里眼花中萬變風光摠一空惟有老師無處語
依然只是舊家風
　　别倪岙回
七十四歲已見境九千百步尚尋山暗從今日逆數轉
能得平生幾日閒
　　次兒㵸呈石秀叔(名大/震)韻
寒雨滿城詩客孤秋風萬山帽人少何如對牀千古心
白髪黄花傲昏曉
　　趙月堂來問比日何似答之
欲死不死命相若此心何心誰得知湖海逢人借問我
為説如醉如盲癡
　　為茂林老乗獨舟四句
海浪如山不着帆任風吹去渺茫間誰知緣法有到處
少茂林泊處深山(句疑/)
　　薇山處過畨石渡遭渡子無禮傷臂因成二首
卧如龍奮亮當貴射可猿通廣欲飛誰料舟人為敵國
祗應山鳥恠儒衣
唾來不拭如師徳怒至無遷學子顔淺眼方知有滄海
惡聲寧復到薇山
　　遊靈濟寺方丈酒邊
天畫軒前酒一盃愛閒能有幾人來明朝又入深山去
安得如潮日兩回
　　靈濟寺午睡起
江上春風底事寒主張火櫃一雷鼾不甘酒力濃時困
自是人情熱處安
　　到梅山處三首
種成梅竹趣何澹説到詩書心自閒滋味深長在物外
塵埃分付與人間
溪山有分皆為福草木無成半計功小小梅園胸次濶
到忘言處只春風
斜陽已在古松間杯酒相留未放還此是古人真率意
誰知今日有梅山
　　詠鷺
玉雪毛衣晤對間平生慣弄碧潺潺春風喚起雙飛興
不得魚蝦也入山
　　送許耀卿入越(名明/奎)
三宿相留亦是緣東風吹上鏡湖船閒心可為流觴事
古眼應探窆石前
　　次韻内弟汪英春來弟家省母二首
菽水可歡須且住粟布相容何必去縱然有約奉歸軒
也待春程香煖處
綠衣何曾介老懐彩褐朅來舞春階方知無忝所生處
不犯河魁也是齋
　　朝歸生日女洸有詩因次韻
老爺不記女生辰一見盃盤便是春兄姊妹言兒記取
同胞皆是讀書身
　　春夜夢中得四句
北海座上客常滿陳平席門車亦多貧富不關交際事
二公門戸亦山河
　　次韻奉慈寺主居簡
納交雖淺自知深一見如抽病眼鍼已約飛雲狎來往
誰知峯頂有千尋
　　似居簡
老歲雖尋相近寺危時欲見得交人平生自有凌雲志
只恐峯髙不受鄰
　　與徐國英(名應/蜚)坐西窻渇睡中得四句
古語相宜數日陪西風未放木犀開子方興盡欲歸去
小雨又從溪外來
　　晚晴次前韻似前人
雨中菜酒得相陪天忽安排晚霽開明月歸途定回首
橘香時節又須來
　　謝居簡送茶麫
銀絲餅熟笋供臛玉糝羮香茶𠻳牙食粥案頭添雅供
不知此味更誰家
　　次韻僧雲岫寄東臯寺主智恭
聞説東臯絶㸃埃笑飛鐵錫把山開何須一靣方相識
曾見藕花詩句來
　　次前韻似雲岫
一簾雲影隔塵埃小小禪心為客開坐久不知風雨惡
栢爐香裏話詩來
　　次前韻寄天寧老可舉(呉直/翁)避生日於西山
迎錫清風掃夙埃烟霏空翠畫圖開西山山上千年鶴
認取年年一度來
　　次雲岫惠茶
滿啜禪林五味茶清風吹散事如麻客中邂逅真竒絶
不比尋常賊破家
　　謝雲岫重五送酒粽
金黍瓊漿忽到前方知相近弔湘天客中寂寞堪騷屈
暖熟風光出老禪
　　次韻史猷父(名徽/孫)來見
詩書門戸耿餘光殘月孤星各一方白首相逢笑相問
何如耆舊在襄陽
　　髙潔堂(名純/心)來見因次前韻三首
室而晦處有通光内外相須是直方認取青氈為舊物
要看鳴鳳在朝陽
君家文獻日爭光聲價如今重上方我老尚知師古學
為搜古集到渠陽
詩屋中間借隙光老來猶苦未知方羨君句法源頭活
此意曾叅到紫陽
　　次韻雲岫偶成
偶來雲外見青山有感人間兩觸蠻誰識禪心夜來雨
西風喚起喜中嘆
　　次韻戴帥初覔茶子二首
風流清苦自成家要擷春香煮雪花知味不隨鴻漸唾
剡翁自種剡翁茶
新詩着意不曾疎苦覔茶栽勝索租搜送堅霜千碧顆
難酬五十六明珠
　　聞鶯
當年百囀建章宫調入新詩麗曲中老耳如今聽不入
為誰猶是咽東風
　　綠隂
風枝雨葉細成隂掃退浮紅浪紫塵慚我老蒼留本色
安排晚景見新春
　
　
　
　
　本堂集巻五
欽定四庫全書
　本堂集巻六
　　　　　　　　　　　　　宋　陳著　撰
　七言絶句
　　外孫王相兒(名玠字/孟成)求冩送春三詩併示
相兒一揖笑嬉嬉要冩􁣆醾架下詩留取他年時展看
外家風景有當時
　　次韻招弟輩飲
淺量能消酒幾盃爭如俗子厭人來明朝定到梅山下
不管梅花開未開
　　王得淦招飲席上二首
親戚疎疎已曉星盃中滴滴是真情近來此酒誰家有
除却旗亭無笑聲
太史應須奏徳星老夫相與證髙情盃盤楚楚饒詩興
冩出人間淡處聲
　　王相兒求詩
相兒執筆請翁書要受持從入學初我有至言兒聽取
心宜莊敬氣安舒
　　戴仲倫求詩
來翁攤紙要求詩猶勝兒童弱弄嬉叅得純公行樂意
傍花隨柳在他時
　　次韻兒㵸六月十二日登東坑嶺
欲壽吾前酒一行走三百里火雲程熱時却有寒時節
汝母梅花臘底生
　　次兒泌韻
門外風塵付一吁何妨稼圃學樊須油油本是人難凂
皎皎奚憂我易汚
　　姪孫榘獻醉䲄以一絶示之
年來只識釡中魚入海脩鱗夢也無寶鱉帶糟俄入眼
兒童驚問哄寒厨
　　答眚醫王東林求詩
我抱東林未見心諸賢詩上見東林兩瞳不覺鍼鋒到
一瞬清風掃宿隂
　　送林方叔(名庭/玉)赴范氏館
家食城南擅獨賢夜占奎壁半移躔東風綘帳渾閒事
先世青氈是宿緣
　　次韻張君壽(名希/崖)來見二首
萬錯生于一動間老夫不是不知還春風百里回頭處
莫怪移文到北山
大學門庭未易登叅前新意逐時生須教一敬存神舍
莫是多吟費管城
　　醉中示梅山弟二首
夜燈曽醉藕花涼筍擔歸來雨亦香閒裏不妨長聚首
人生能得幾斜陽
兩山合秀水流中茅屋相忘松竹叢時節往來容易事
菜湯艾酒一家風
　　謝紹興石梅癯(名正/紀)遺本堂兩篆書
飛下雲間玉筯書忽如夢覺揖梅癯古來髓脈今誰識
稱得山中老餓夫
　　九月一日戴時可(名寔/興)酒邊
老夫不是不知時黄菊芙蓉正要詩誰信多魔兒女病
催租風雨又攢眉
　　次前韻
不知今日是何時只管飛毫醉夢詩天地本來寛着我
可曾寒餓一低眉
　　次韻女洸九日坐病與泌詩
翻海誰能實漏巵世情分數逐時支三年兩滿何須訃
父子初心要自知
　　次韻汪英春九日酒邊
有客相過風雨秋唾飛珠玉勝珍羞但知女似謝道藴
不道吾為馬少游
　　次韻東平趙益三首
脩鱗化作偃松寒數百年間一夢看何似起來雲擁去
為天行雨萬民歡
　　　右松龍
翠紅翼翼寶坊間曾入瑶宫白玉䦨飛上朝陽瑞天下
靈根變化本無難
　　　右鳳花
野逈山空風撼鐸孤墳寂寂春光薄誰問布袋事有無
水自東流日西落
　　　右塔亭
　　快活吟第三筆示諸兒
小兒求我第三筆醉中言語不擇出老懐空空無他腸
汝祖心事須當畢
　　復越悟本寺主僧文蔚惠丹劑
師歸古越老梅根我住小丹山下村贈我金丹知有意
要生羽翼到雲門
　　次韻錫竇寺主僧炳同(號少/野)招逰山二首
萬葉逄秋又纈斑珠林錦鏡好追攀人生行樂非容易
本是閒人也未閒
飛下吟牋墨妙斑空攀難對敵家攀肯分半榻清風況
翻恠詩來撓䀨閒
　　次前韻二首似前育王寺主僧如日
見説東巖弄一斑萬人表立許誰攀笑相逢處行雲住
誰主誰賓相對閒
桂漸吹香菊漸斑西風送步得髙攀天開圖畫着二老
我亦何妨一笑閒
　　上巳酒邊示女(冲/)二首
女沖踏露折棠花引得兒童哄一家説道今朝修褉日
暫抛針線樂年華
年華浮動酒中心笑向吾前滿滿斟猶喜家貧詩禮在
一杯真率勝山隂
　　題思逺行業碑
虎溪雖小深似海截斷英雄富貴塵却與淵明過溪笑
方知心自有髙人
　　寄題剡竺貫之書堂
一片心田種善根粲為枝葉長兒孫又從今日相培去
百世金庭好石門
　　贈茅意山主簿
旅鎖傾城慰寂寥詩編到眼見賢勞三年鸞鳳風聲好
萬里驊騮地歩髙
　　次韻邑宰徐何謙(名文/郁)道中詠風雨中聞藕花
　　　香
眼空塵世粉紅嬌㸔了濂溪興自饒風雨中間曽着句
滿身身到慶登橋
　　次前人為余置酒邑㕔見示
公事無多白日閒笑談風月傲方干馬鞭雖少難供賦
突兀南山翠樸鞍
　　次前人似任叔實(名士/林)
字字真真幻幻心講氈須體美中箴分明示我豬龍訓
翦説成他鸞鵠襟
　　丁丑五月六日醵飲茂林偶成
夾路松杉䕶午隂南風吹透樹中心一聲婆餅焦何處
妙法蓮花此妙音
　　答法椿張老口占
牀前何必問云何霜頂誰將手自磨可是法身真有病
皺眉頭處為人多
　　似僧一寧(號一/山)
邂逅交情雲水間茶甌香鼎話清閒他年燕坐千峯上
認取一山山外山
　　似僧耕野雲
浮雲一片出天涯南北東西搃是家飛到五山山絶頂
風雷變化雨河沙
　　次韻僧雲岫見寄
憶昔宫花壓帽簷如今野褐替朝衫邯鄲夢覺身猶在
安得寒山喝破巖
　　到西山懐趙文
曉日南忩一煖烘採薇人去與誰同人生畢竟皆如此
休怪浮屠只説空
　　㳄韻椿長老惠蓮花扇
蓮花法界走輿臺兩扇香風為我開藜藿皮毛消不盡
若為回向老如來
　　代弟􁈙詠梅畫十景
攙得江南第一春竹籬茅舍便精神百花頭上無相識
只有東風是故人
　　　右先春
分甘冷落傍朱門傲雪欺霜百歲根惆悵西湖人不見
暗香依舊月黄昏
　　　右古枝
斜斜瘦影兩三枝只許寒忩人自知猶恨嫦娥收不盡
却歸羌管曲中吹
　　　右宜月
生香自恨玉為容誰放晨光淺碧籠隠約風標難畫處
邯鄲人在夢炊中
　　　右卧烟
處子從來不世妝老蒼相對本相忘猶嫌曽受秦封汚
冷笑無言祇自芳
　　　右依松
香在溪頭古晉林瀟瀟風雨滌塵襟休尋白玉堂前夢
自有此君知此心
　　　右依竹
天花包盡世間羞也到孤山老樹頭寄語東風為吹拂
本來靣目自風流
　　　右雪裏
打頭二十四番信吹透天香雪裏枝總被詩人收拾去
封姨正自未能知
　　　右風前
獨占初春早卸芳肯隨桃李眩濃妝如今不到壽陽額
自做孤村流水香
　　　右飛花
碧實圓成重壓枝萬紫千紅竟何知是雖不入甜人口
留得青酸有用時
　　　右結實
　
　
　
　
　
　
　
　
　
　
　
　
　本堂集巻六
欽定四庫全書
　本堂集巻七
　　　　　　　　　　　　　宋　陳著　撰
　五言律詩
　　到倪庵
聨袂西庵去行凊不厭深蘭芳泛幽谷松翠引長林石
路傍山甃澗源何處尋歸途無所有時聽一猿吟
　　入城似吳竹溪
投眠方丈室為趁午潮差父執子愛我客身心是家夜
牀安紙帳曉枕夢梅花早作臨溪别此情天共涯
　　過﨑山
曉過﨑山下溪清水見沙石根交虎豹樹影亂龍蛇黃
竹藏舟渚青帘賣酒家扣舷汀鷺起撇撇帶西斜
　　江口偶成
出門何所適欲見邵雲臺天氣晴相送灘舟小易推坐
恬時掬水吟苦恰嘗梅舟子遥相問江潮來未來
　　西渡堰呈孫古巖朝奉
行計又悤悤投西一短篷上河平岸水暮雨打頭風得
飯已昏後無眠到夜中哦詩欠佳句為報古巖翁
　　泊丈亭
丈亭亭下浦艤棹又終朝船聚市聲雜風生江氣驕兹
行未百里已涉第三潮去住向誰問鷺飛雲影飄
　　同袁通判(名璟/)遊越中三首
舟行可十里上岸即山林曲徑抱深意怪松傳古音平
生能幾到好處欲窮尋春鳥一聲處鄉關又上心
　　　右禹廟
停舟過橋去兩岸綠垂楊遶屋水為界入門花滿廊如
今為道院聞昔是書堂此意與誰説春風湖渺茫
　　　右鴻禧觀
前賢眼力到占得此名區荒徑百年樹虛堂三靣湖簷
隂來釣艇花外起晴鳬借問園中叟主人曽到無
　　　右趙節使稽山門外花園
　　示内
婚娶不在早在此兩相宜豈得人無婦能如子者誰科
名圖我取家務以身支要見看承處頹然白髮時
　　呈月忩兄
頗有愛山心山人交未深不知迴俗駕依舊入儒林樂
處外何有故書中可尋漁蓑歸得晚風雨伴吾吟
　　張敬之縣尉(名欽/)
仙棹發秋灣溪山到不難要將培逺業便答自初官秦
望一峯峭賀湖千頃寛用心行已處時向此中看
　　公棠溪次待舅氏竺九成偶成
駐馬古溪頭期舟不見舟未知來否的難决坐行謀灘
逺寛飛鷺波平穩泛鷗功名在何處到此兩悠悠
　　晴行
久晴常欲厭􁓶裏却宜晴溪瘠容魚穴風恬安雁程空
山巖出相老樹葉生聲此景吟不盡明朝重細評
　　桕溪巖頭
晴色上遊笻西行二里中薺花黃纈地麥穗白潮風紙
杵鳴山屋齋鐘出梵宫歸途須傍早要折石巖紅
　　遊永固院
晴行不自覺又入此山來失笑谷聲應坐迎僧戸開簷
風數行竹忩入一枝梅歸策休催發得閒能幾回
　　遊慈雲
㣲吟歡信步不覺到禪關植杖苔㾗上㪣門竹影間樹
髙風韻葉人靜鳥呼山安得長留此分僧一半閒
　　秋晚新晴
杖屨訪郊晴秋光潑眼明溪㾗經水没山面撥雲程霞
影收虹影砧聲急雁聲芙容花在否滑路倩人行
　　夜秋偶成
山築塵囂外清標夜氣中荻花渾妬月梧葉已嫌風釣
箔驚簷馬册燈覔候蟲困來還倚竹此意有誰同
　　次前韻與舅氏竺九成求芋
何處蹲鴟美雲南一望中角巾臨晚歲拙語寄西風喜
報無乾鵲緘回靳篆蟲還詩元有例盍與昔人同
　　次韻徐直翁(名清/叟)僊霞嶺近衢州
道大誰能用功名一念㣲釋然文石夢輕似岫雲歸霞
嶺空重厯天書的又飛翻身鳳池去分閫却成非
　　次韻童尚質書懐三首
夜室清如許檠燈便且明哦詩鬚已斷看劍氣難平露
戸浸孤月江城知幾更枕書俄作夢夢覺骨毛輕
地偏人跡悄月到小忩明鼓瑟希曾㸃觀書慨屈平物
情閒裏見世事夢中更不着黄粱枕虛名已自輕
夜寂氣如洗心閒理自明凝香清夢寐讀易悟生平月
樹烏驚曉雲堦鶴報更閉門佳致意名利一毛輕
　　寄貝勉齊馮桂坡
道誼不今古世情空淺深共君聨夜話慰我一生心對
酒青燈影分襟細雨隂天南豈無雁時得寄書音
　　嘉興道中
此來知幾畨此景孰能言有堰流河水無山礙稻村船
收菱入市家植桂當門風物有如此誰招二陸魂
　　六里橋泊
拒霜紅蓼樷兩岸逓迎逢風雨日易夜江湖秋似冬縱
觀心浩蕩無事夢從容不問程途逺詩情節節濃
　　四安縣道中望一山最尖青問轎夫云是饅頭山
　　　因有詩
眼前山忽好它處特紛紛四下正舖埜一尖髙入雲乾
坤分外濶江浙此間分我欲更村號尊為卓秀君
　　到四安
雨中行數日今日得新晴山到浙間秀船從海上行市
腥逢海錯人語帶京聲此處搃佳景披仙曽細評
　　長兒吉初生日以四十字示之
吾年五十五汝生方九年雖知得子晚亦擬壽家傳立
已要莊重存心無疎偏人皆可向上從不勿歸天(康節/云我)
(顧願汝為大賢未知天意肯從否蓋/康節喜言數故為此説非至論也)
　　嵊縣勸農途中示同寮二首
連朝風或雨今日却霜晴簇翠麥苗起纈斑麻甲生雞
村炊色較牛籠種痕平此意與誰共老農歡笑聲
老農歡笑聲三十里春程笳鼓斷還續盃盤坐又行誰
云償縣債正好看民情歸去不妨晚出山溪月明
　　剡中明心寺
塵勞一笑非忽此坐多時當谷寺如井滿山泉可池林
暄蟬噪早沙泠笋生遲又見老僧説此中蘭最竒
　　剡縣次韻石瑶林帥幹春宴
嵗君初領事豹尾簇黄旛雪喜三畨白春纔幾日班市
盤裝菜活宫勝壓花繁便覺東風轉四山浮翠環
　　解剡回家過陳公嶺
漫仕當閒遊歸程更自留嶺髙雲送脚峯險石垂頭家
近聽鄉語山分認水流溪橋聊小憩雙鷺去悠悠
　　山家即事
小築山之下林泉景自成閒花隨付分啼鳥本無情日
暮嶺雲合雨餘溪水清相逢是樵客堪與話平生
　　山居避難六首
三十六風輪消磨萬古人軍興山勝市歲歉富齊貧破
絮身饒垢亁糧舌費津吾生不足問世事入長顰
并刀越砥磨天奈北風何到處聞流杵何時報止戈逃
藏愁木柵淪落泣毬窝多少巖阿(闕/)真成病伏波
宦遊二十載時異即東還勇棄斗升給本無分寸攀家
貧空婦巧學廢重時頑平世已無況況巢松竹關
患難合扶擕臨危路各迷傳聞妻奔北邂逅子隨西心
悼驚雷燕身寒立雨雞明朝問家事空壁雪風凄
避地託山翁歸心亦欲東西村明騎火北渡撼兵風抖
擻塵衣黒摩挲淚眼紅何如且深隠茍活老光鴻
人生有如夢世變亦浮漚無有悟雙遣窮通歸四休終
期風日美不見雪霜愁此意因相諗聊寛無益憂
　
　
　本堂集巻七
欽定四庫全書
　本堂集巻八
　　　　　　　　　　　　　宋　陳著　撰
　五言律詩
　　倪峯避難
衰年踏險行五賊太無情落葉滑霜路空山生夜聲相
擕徳耀隠幾䘮卜商明歸計未為是時時心自驚
　　山家即事
逃難走山巔如何要順便食艱蔬勝肉衣薄炭輸綿深
靜初心見髙虛逺目鮮沉思亦自好冩景欠龍眠
　　雨後雪
深山雨易雪片大不成花翁媪熱摩靣兒童寒戰牙如
居峨頂寺休問洛陽家宜麥今雖兆明年事未涯
　　雪復晴
冬來多是雨日日望雲回飄灑不成雪連綿如入梅髙
風吹日上短景為山催那問歸家事牀頭有宿醅
　　似范景山(字曉村/名湘)
我輩豈池蛟飛騰此一交天門驚路梗水港笑舟膠甘
甚新薇蕨依然故草茅從今門外事洗耳學由巢
　　還家得驚報復回避所
北馬又經山傳聞頃刻間山將身坐斷家有夢飛還吞
哭自憐甫忍饑誰念顔真成傷箭鳥翼翼怕虛彎
　　夜宿倪庵坐雨二首
一自入庵來翛然百念灰松風晴後雨澗水靜中雷鄰
户新蠶母樵夫挾雉媒若夫山外事何必過天台
連朝雲藹藹一夜雨颼颼漲霧黒天曉洗山黄澗流潤
深麻長骨濕重麥垂頭春水可農事只愁兵未休
　　杜工部詩有送弟觀歸藍田迎新婦二首偶與縣
　　　尉弟達觀同名娶事又同因韻戲示
墨龜初卜食青鳥好音回冰玉皆前契風波任外來重
因藍袖舞輕放赤城開此事關宗事終須飲醮杯
扇手笑終在琴心曲暗留相期星戸夕莫負月娥秋金
瀨遲揚斾藍橋趣問舟定將先入夢驂鳳遶簫樓
　　次韻張子華見寄
老矣息林丘平生不徑由知心時一見安分别無求寒
卧死中活榮華樂處憂世間何限事曽看過雲不
　　三月晦日同弟觀侄津往寶幢哭刑部伯求弟道
　　　從茅山泊東林寺弟觀有詩三首因次韻
投憩得幽寺便忘行路遥竹邊流水過門外好山朝金
相已流土海音無復潮池簷立良久老衲忽相邀
　　　右東林寺
刼火不飛去便如仙洞源載秧交野艇賣笋到僧門潮
水河分港南風雨暗村家山百里外回首已黄昏
　　　右寺前即事
山泉今已矣開落夢中花欲哭青松墓却留黃檗家眼
花飛作練心事苦如茶造物故相阻雨隂殊未涯
　　　右坐雨
　　次韻延慶僧惟巧山見贈
巧山元不巧此處不容傳意到頭撞壁吟香口有蓮江
心皆逆旅風月獨知賢世事如何説相看一笑邊
　　次韻西山寺主僧清月
髙占古松間塵埃笑却還禪機叅翠竹詩價重青山長
與雲分榻時從鶴出關誰云寺門小窮處是清閒
　　俞蓀墅(名雷字/叔可)示以雜興四首乃用危驪塘所次
　　　唐子西韻因次韻
小小山前屋深深竹裏門間關諳世夢寛綽養天根趣
涉詩書圃名歸耕釣村日長無一事笑語子孫繁
羨君培早學人十已千之燕雀誰知我蛟龍自有時文
章魁衆後計幕主相知天地如長泰功名何可涯
乾坤今似許焮禍自非材危活茅頭米驚愁笛裏梅世
方淫佛老誰肯問參回太息復太息吾徒何以哉
人生無足處知足是良方自種蓀成墅時同雲出鄉江
湖殘夢杳山谷本心長回首門前事風潮戰石塘
平平聊送目咄咄不書空靜見蝸爭國窮知馬福翁逢
人無眼白耐是得顔紅如此閒光景何須到弱蓬
學得無名氏遊于何有鄉熟眠勝醉酒清慮當焚香富
有書連架貧無盜伏梁只應詩社友時節到門墻
世運空更嬗人生任覆翻浮榮歸堕甑真味計汚尊見
客不問事學農時踏村興公舊遊處長笑一招魂
我才雖不武縱靶洛陽橋本是士行志非因貧折腰天
風吹刼火國事付回潮待盡山深處汗顔猿鶴邀
道路塵方暗田園事豈差營巢難老鶴謀啄拙飢鴉時
有詩題壁多因病在家學仙非骨相枉是住丹霞
詩巻勞相寄吟髙欲和難澹情如水接秀句共霞餐妄
奏蛙聲樂叨盟馬血盤豈能無牴觸一笑幸吾寛
　　次韻史芝厓(名賀/孫)
浮生真夢幻看破已頻頻花栁春心古乾坤世事新争
芳多煖處感舊獨幽人寶重復珍重清風明月身
　　次韻石秀叔(名大/震)
揮手世間塵忘言晉與秦溪山能住客風雨始知人淡
淡秋光趣悠悠野鶴身相聞願相見倦腳走雙輪
　　次韻齡叟見寄
方外好交情詩筒出醉屏清能濯驕暑光欲掩長星自
愧薄榆景有生真草亭多年祗多感岌岌舊門庭
　　戴帥初九日無憀以滿城風雨近重陽為韻七首
　　　袖而示余因次其韻
畏景日以長正氣日以短過者何憧憧寂寂笑衰懶浮
雲有聚散明月有虛滿人事有如斯冷緒聊自纂
爾來三五年處處罹過兵誰能宴龍山無復遊彭城今
兹九日至正爾百感生仰天破帽落失笑還自驚
年年好時節雪月花與風誰知百年内憂樂元不同方
其少壯日日日醉夢中中年旋衰颯有景誰復窮
吾髪白且老靣目又塵土流落如秋娘無復畫眉嫵徒
懐萬里心夜夢良勞苦欲言言向誰鷄鳴正風雨
履險須頓足逢躁須戒吻況今為何時正恐無他隠柴
門倘可閉即與桃源近豈無耆舊在努力各自謹
世多多才翁誰識識字農可人忽來思勞苦意稠重時
危幸未死尊酒得相從一醉不須辭毋待漏盡鐘
平生朋友樂魚泳雁飛翔如今不復昔往往深退藏安
得無言心相照松栢霜飲此九日酒味哉剥果陽
　　崇福寺大用堂乃魏文節祠舊有半牀雲一忩月
　　　在兩挾取舒懶堂詩中語也主僧澤南洲撤兩
　　　挾尊大用堂而新之魏東齋有詩因次韻
魯公香火寺便道幾經行樹老存髙節碑存見太平浮
雲從變化古月自分明賴有文孫在毋忘大用名
　　謝趙菊泉來㑹于范曉村家
虎林唐姥嶺牛淖范公亭不是義髙古誰能行戴星開
尊春酒赤對榻夜燈青説到間關處令人心有銘
　　用前韻呈曉村
溪山兩相望只隔五長亭一見坐聨日髙談氣拂星好
賓知絡秀兼僕困樵青此㑹受多益歸途杖可銘
　　雨中留范曉村家
年來常閉戸一動自知非坐雨詩消悶思家夢當歸山
林容自拙道路目孤飛便整回頭步西園筍薤肥
　　到永固寺訪曹約齋(名説/)
本是塵埃客夤緣到上方茶嘗新雨味酒吸綠隂香半
日清風古百年佳話長悠悠一俛仰我欲憇斜陽
　　用前韻送酒與約齋
人生以類合圓本不投方家話太平舊山盟晚節香百
罹心易足一醉味何長但得靜中樂村村皆洛陽
　　到淨慈展墓次韻吳棣忩(名應奎/字文可)
有客肯尋僧新吟漬剡藤交情自秋月浮世看春冰猶
顧慈雲榻相期元夜燈我來當赴約樓上看陳登
　　再用前韻謝吳竹脩(名垓字/山甫)
秃髠歸陽羨僊髯臥古藤前賢成昨夢後輩嗣誰燈傾
蓋欣如故吟壇得共登春風吹相聚聊此寄韋冰
　
　本堂集巻八
欽定四庫全書
　本堂集巻九
　　　　　　　　　　　　　宋　陳著　撰
　五言律詩
　　答吳棣忩
來訪在家僧連牀坐夜燈狂談抛玉麈劇飲渴黄藤一
見皆風月相投不炭冰何當長作伴山水足臨登
　　與齡叟
幾年西崦寺門蘚路交藤龍象開禪席鐘魚張法燈領
徒耕趂雨對客句裁冰我亦相忘者慈雲得屢登
　　醉書永固方丈示東隠
西麓與東風前緣得二翁雅心千古上慈汁一尊同猛
省塵埃夢飽參松竹風綺黄在何處我欲問冥鴻
　　用前韻答齡叟見寄
草堂存老我茅屋着而翁門戸兩家異溪山一趣同夜
爐榾柮火春閣杏花風何惜盟吟社浮塵付過鴻
　　如心姪(名/演)有詩因用韻
越鳥不巢北流水東不西人心胡不常隨世為昂低造
物善戲人如兒笑或啼行止當自適何用爾栖栖
　　題晚照樓
乳峯天下景清景此尤多簷影斜陽樹簾香新水荷虛
通雲入室平送鶴歸窠髙坐清涼境人間自沸鍋
　　呈雪竇僧野翁(名善/來)
雨屋又留連回頭七載前同遊半黃土百感兩霜巔睡
醒茶為􁁐吟清山結緣他年北忩下誰復對牀眠
　　丹山主者恭雪航年七十餘清苦善吟八句以似
本是住林深浮雲載出林蹣跚多病脚邂逅十年心破
鼓饑甘飯殘燈老醒吟我來相訪外梅竹是知音
　　丹山酒邊
衰老愛晴光相擕到上方意濃忘酒薄話美奪塵忙天
竺靜逾媚溪梅初有香危時正多事半日太平鄉
　　次弟觀二首呈雪航
流俗方瀾倒禪心自鐵頑人于詩信老天與病全閒拄
杖溪山曲移尊雪月間相逢多拙句為我細脩刪
　　再呈雪航
如今事如許我得强癡頑避世貧為福信天忙亦閒乾
坤孤注外風月兩顰間賸有遊山記從他野筆刪
　　遊慈雲二首
今夕是何夕相擕踏雪乾弟兄清濁酒僧俗素葷盤邂
逅半年事笑談終日歡欲歸歸未得戀月靠闌干
有分醉慈雲相留氣味真榧香千丈雪筍雋萬年春此
㑹不多見如今能幾人胡為弗回首三笑亦風塵
　　與單君範坐凝光亭
危世見交情相逢坐小亭平看二麥秀虛受萬山青往
事酒俱醉可人詩自醒悠悠一俛仰白鳥入冥冥
　　次韻趙菊泉
世衰人物渺猶見得閒平刼火詩書脈春風杖履盟霏
霏玉屑話淡淡菜羮情相對青燈下平生心事明
　　次韻黃長儒(名正/孫)别陳子得(名/菜)
兩間何納納長夜正漫漫感舊心猶熱逢春眼自寒人
情伐木宋世變幻花韓寂寞衡茅下從他作拙看
　　題東堂竹
種來三世逺一片綠猗猗節直清逾見心虛髙不知寧
求千畝富足與七賢期要得龍孫茂封培無已時
　　次韻弟觀田蠶即事
詩禮雖傳世農桑不離門梅天繰雪屋秧雨種雲村衣
帛知先老含飴擬弄孫願言同井樂無怨亦無恩
　　長孺以新生求名命曰相兒
有女諧良偶承宗在嫡兒館甥纔匝歲宅相果如期脈
發慈溪正胞成江夏竒咳名應㑹得乳口見嘔咿
　　次韻竺梅潭(名自/中)老境
浮生年復年安處即神仙子壯閒專日家和笑答天軟
炊脂白米甜釀雪清泉蔗境有餘味吟情直造𤣥
　　喜見單君範
世衰交道薄相好獨金蘭見面驚雙瘦知心話百難老
饕葱本煖清坐杏花寒明日休輕别流年水赴灘
　　靈濟庵主僧泉䝉山招飲偶成
水靣巧安排軒忩爽豁哉橋關江氣定門約市聲開逺
景天相送清風客自來夜牀涼睡足有夢到蓬萊
　　留范景山家聞夜警有作
燈忩坐無寐吾亦自憐吾活在虎狼窟老猶風雨途世
情多短氣心事一長吁幸有秋成好仍聞夜警呼
　　雨留景山家
桂後菊花前相逢夢覺然閒心時外話親意雨中眠投
老㑹難必臨行留更堅西風亦解事未肯放晴天
　　晴歸
兒造弄晴曦安排老我歸江收閒水退山戴斷雲飛晚
色明官路清寒攪客衣行行到嵩曲猶可及斜暉
　　范公亭歸途
客忩連日雨晨發趁晴光秃鬢去秋老倦心愁路長終
須山坐靜有感水流忙更有難言處乾坤事渺茫
　　白珽寄詩次韻見意
江干風雨别君住我初回兩地夢相覔十年書一來字
叅老米到詩放晚唐開直要吟成史掃除塵世埃
　　用梅山别諸賢韻
世變事難必天倫愛自深醉醒皆外物甘苦共初心倦
翼山招返寒林風為吟何當長聚首衰境況相尋
　　齡叟醉我以鼓笛之筵八句見意
樓閣倚晴天知心得老禪風光百年事民命數家烟燈
火猶嬉鼓山林有醉筵殘生聊爾耳休話到兵前
　　次韻吳竹脩發慈雲
入山知幾約手墨未曽乾危世一遊重清交百念寒吟
成佳句易説到太平難終夜飲不醉何從得睡鼾
　　靈濟庵㑹髙麗僧全息庵八句遺之
生從箕子國來拜觀音山迢迢萬里外了了一見間風
波任浩蕩雲月自往還莫怪三笑圖我非元亮班
　　書於靈濟方丈
信步領兒行又來天盡堂老衰憑酒健春好得詩香花
栁年年事江山處處鄉拍欄一相笑白鳥入㣲茫
　　酒邊呈鄭耐軒(名邦采丞相/清之孫也)
行行曲曲廊迤邐入書房多客坐氈煖百花吟几香人
間正桃李屋角自蔬桑信是閒中好相忘古話長
　　靈溪房(名可/正)偶成
隨雲入寶坊寄憩正師房醉枕老易醒間忩春亦忙暄
風浮淑氣好客帶詩香信美難久住我家山水鄉
　　翌日風雨再用韻
初心驥伏坊活計蟻營房家與水風近春方風雨忙僧
忩熟處穩兒信狎來香去住底須問悠悠何有鄉
　　遲留又用韻
畱宿不覺久非因戀竹房山林遲老死萍梗急貧忙走
俗形幾穢還家夢亦香未能憑古語安處是吾鄉
　　黄虛谷(名翔鳳/字子羽)以唐體五言一首來别次韻餞其
　　　歸
我欲話時窮非翁誰與同老來有兩健春到得相逢潮
水明朝櫓雲山後夜鐘相思無盡處尊酒幾時重
　　次韻天台陳榆收(名景/參)
世態自浮輕猶存冷處盟功名隨泡影道義要權衡打
破片雲隔來分半日清且須謀隠事未問把天擎
　　似史和甫(名祝/伯)傳清
翩翩鶴往還髙眼看塵寰家世崔盧上風流晉宋間開
門種桃李落筆動江山勲業時來做青春贏得閒
　　用長兒韻謝黄長孺酒
薄俗方沉溺親情自酌斟雨聲書屋冷春意酒盃深危
世不多話醉中時一吟明年如老健此會得重尋
　
　
　
　本堂集巻九
欽定四庫全書
　本堂集巻十
　　　　　　　　　　　　　宋　陳著　撰
　五言律詩
　　次韻虛谷和長兒奉别
有便勤相問何時得近依詩搜腸藿瘦字為眼花肥雲
逺心尤逺春歸人未歸羡君牢閉戸珍重白山衣
　　雨中旅懐呈鄭耐軒
日日約歸舟誰知雨又留滿城為海市數步有蓬洲濕
夢風難送急心天與仇今朝好晴色著履可來不
　　又自用韻
泛泛一風舟誰為管去留兒翁忘市井女友隔河洲聊
爾詩還債從他笑有仇山林元自好明日得歸不
　　城歸憩吳竹脩家以詩冩懐
去時桃未蕋歸見石榴花白首燈前酒青山夢裏家鵑
聲心路梗蚊毒靣皮麻勞苦書生事堪嗟老未涯
　　留西山
西崦已非舊庵居猶自姸樹頭擎月直山腹轉風圓閒
坐忙塵外清談濁酒邊悠悠一俯仰今日是何年
　　次韻齡叟招石秀叔
久知難久别飛約到柴門喚起雨忩困踏開嵐徑昏世
情忙外看交道淡中存何日已公屋新詩得共論
　　齡叟以詩來壽余次韻以復
彼美慈雲叟相存馬少游槐淘參玉版藻句粲銀鉤外
友更誰在前緣曽共脩從今各珍重萬事等虛舟
　　宿洞真觀呈盧竹溪(名應龍/字致逺)
傍家新築好儒道不相妨松火客牀夢梅花詩屋香欲
盟六逸醉始託四明狂髙視黄塵表翛然何有鄉
　　黃虛谷守歲有詩因次韻以自冩
盤花明日頌草草數盃先醉以客呼夜老嫌人問年那
知新換歲得似舊安眠浮世自多事春風無棄憐
　　似永固主僧惠福
偶來乗暇隙又過古禪林白日鐘魚外清風竹樹隂無
言自有趣得句亦何心相見不相問老僧知我深
　　與内姪汪景淵西忩小酌
忩下綢繆處尊中感愴初難危親話重脩阻見時疎老
别堪三載交談勝百書溪山已非昔爾後更何如
　　次韻梅山弟見懐
自笑緣何事老來還客中唱花悲杜牧隠杵愧梁鴻頗
憶長眉白相歡醉靣紅如今各成别方信坐天窮
　　謝王景之(名/果)用前韻見寄
詩巻舞西風飄然入眼中健回追電馬清落唳霜鴻遺
我寶吳縞逢人稱相紅但存山上果誰道剥為窮
　　遊淨慈道中
衰年少出門信步遇冬暄黃葉問梅路青烟芟麥村危
時一自適造物萬相(闕/)試與松風約尚堪來幾畨
　　登慈雲閣
倘徉古梵宫如坐畫圖中峰礙半山日閣來三靣風靜
觀知物變老話入僧空莫訝攙門戸吾今已秃翁
　　次韻内姪竺稷(字堯/佐)并示諸兒
春首還相見吾懐白與兄江湖關老夢山野避新行危
慮船迎浪殘生漏送更東風溪上路欲别苦為情
　　避難西坑用㵸韻
頭秃鬢蕭蕭誰知生轉勞危心貪避逺老脚失低髙薄
采義山蕨難逢仙徑桃如何是歸日世事正囂囂
　　丙子丁丑年避難南山之西坑今春投北山兩雪
　　　竇間其地名適與前同因記以八句
西坑曽避難今又一西坑十有四年夢兩畨多事驚天
乎存老息地亦定前名何動不關夢怡然心氣平
　　次弟觀似單君範一首
可人忽相訪忽忽應燈花古話違時様霜毛感歲華雨
中書枕榻山下菜羮家一笑君聽取歸期待白鴉
　　即事
出門問春事猶在可疑間雲弄欲晴日風堅曾雪山千
林芳信逺百鳥好聲慳要識天珍重時光漸漸還
　　元夕風雨
明日又元夕村祠一閧人溪山渾是雨燈火若為春忍
見饑成鬼癡將飽望神誰知生意處官好自憂民
　　醉中示梅山弟
浮生無足處樂事有誰真風雨少晴日弟兄能幾人清
談流俗外薄醉小忩春栩栩投牀夢方知造物仁
　　即事
新正已强半連隂凝不開雨聲嚴似雪春色瘦于梅老
不問花事病猶須酒盃東風自時様于我亦悠哉
　　過梅山弟家
好景在西林晴邊取次尋路融山脈水屋戴樹毛隂動
脚影為僕舉頭天見心清風知酒病吹我兩衣襟
　　脾疼大作
頭童靣菜色七十八年間聊把吟移病何曽笑答閒老
妻愁日計弱子怯時艱此意有誰會門前溪與山
　　齡叟招飲醉中
一笠出雲深因緣坐到今寺窮僧自飯山古樹方林借
酒看人醉燒香駐客吟相擕不覺笑門外少知心
　　二月十日送女清出適還次韻弟觀代主留客
弟胡為自專宴客數朝連敢越庖中俎甘安肋上拳滿
腔虛醉飽一段惡因緣事過姑休問風流記剡川
　　次韻黄長孺
山谷忽精神一畨桃李新盃盤流話處燈火茍安人老
去客為歲醉來寒亦春催歸莫閒管此處豈天津
　　送張子喬(名/喬)之杭
文斾舞翩翩西征興浩然樹香三井路花影六橋船酒
貴難為醉詩清易得傳丈夫須衣錦寶重黒頭年
　　似天寧寺僧仁澤
禪忩小有天一見喜跫然壁畫詩為重簷花菜共姸而
翁十暑别于我百年緣此日相逢處勝如三笑傳
　　答天寧僧宗苞用前韻來見
佳月好風天詩來眼豁然定心生古韻淡態洗春姸一
靣總如舊五言相結緣尚能茅屋下賸把已公傳
　　深兒歸自杭梅山弟有詩因次韻
兒歸喜欲泣難説與他人老眼無湖海初心有鬼神行
將八十歲别可又三春自信天堪靠寧教做獨民
　
　
　
　
　
　
　
　
　
　
　本堂集巻十
欽定四庫全書
　本堂集巻十一
　　　　　　　　　　　　　宋　陳著　撰
　五言律詩
　　似仁澤宗芑
來訪寄牕師新田雨茗期涼生開酒量香妙醒詩脾半
日舊來話古心他更誰要知夢非夢試問兩相知
　　答前人用前韻來謝
莊老自堪師浮生何可期空將書拄腹安得樂封脾年
事老如我歲寒交有誰偶然歸不去又被若人知
　　與天寧寺主僧雲岫對坐偶成
瀟瀟風雨裏得得又開門兩榻蕙蘭壁半簷花竹村鳴
蛙藏綠暗歸翼帶黄昏此景少人㑹相看付不言
　　寄慈溪赭山寺居僧如岳
薄俗久淪胥交心獨抱初孤岑千嶂外兩載幾行書歲
晚梅花瘦江空雁影疎相逢不相見近况定何如
　　次韻達觀弟送法椿長老入杭
與師交際狎弟後我居前久憩上方閣忽登西浙船翩
然如過鶴聽不到啼鵑心契無千里詩盟終有緣
　　次韻天寧僧宗芑見寄
新詩忽相問知我有如君陶令早還里少游終守墳犂
鋤聊自課筆硯未全焚時放出門步仰天看過雲
　　到白水有感
吾氣已衰颯兹行増慘悽近行雲易雨積水路如溪寒
食紙錢樹舊遊莎草畦頽墻獨立久百感付鵑啼
　　見童志道舊居已非有感
人亡屋亦非世事已堪悲遺樹老于我故山春為誰論
文歸一夢閉眼立多時黙黙無言處東風知不知
　　次韻仁澤僧來見
嵩溪脩竹下一榻坐幽深時異交遊少年衰百病侵生
涯成鳥啄村景付猿吟惟有相從夢時時到梵林
　　次韻張子喬來見
人生自多事本是一蘧廬忽忽夢柯外纍纍炊劍餘清
吟投病枕細讀當醫書此去更何日相過話索居
　　日峯庵
便道得幽尋西風引入深庵依山石脚僧説老巖心到
處鬼無墓此日松獨林人生竟何事搔首立清隂
　　寄婺州石君瑞料院(名徳/祥)
靈光猶巋然久别忽書傳風雨各閉戸山林多謝天眼
花千里外心事十年前獨為兒曹喜通家契有緣
　　同離孫童䝉遊淨慈
三月第三日又來遊梵林醉言驚俗耳貧趣契僧心犬
吠落紅外鳥啼空翠隂一年最佳處分付老齡吟
　　次韻胡甥㓜文(字徳/華)留别
壻車俄見過喜氣動庭莎别久一來重病餘相問多親
情忘淡薄歸興及清和山路須回首長松有翠蘿
　　送春酒邊
今朝天氣新聚首見情真園木相看古池魚亦詠春山
林如此酒宇宙幾何人堪笑塵埃世興懐石季倫
　　余自邑歸唐溪袁仲素(名清/)之兄弟拉歸宿次日
　　　苦留連偶病以八句辭
家世厭風波來居空翠窩山深秋意早溪近夜聲多似
夢忽到此欲留如病何眼前渾是趣未得細吟哦
　　到梅山次韻弟􁈙
山家見秃翁歡笑走兒童坡竹勢飛動楚蘭香暗通盍
分半席地相扇一瓢風世事非吾分何妨詩自雄
　　次前韻
相對兩衰翁此心無復童幸叨無事坐貧欠有財通菜
粥琴書畫梅花雪月風黄塵在門外勞隠是英雄
　　梅山醉後過丹山
醉揖梅花塢意行來佛廬相看如一夢一别又年餘話
到供無粥笑言園有蔬杯茶出山去拍手謝鐘魚
　　次前韻示弟􁈙
梅老竹疎疎先人有敝廬偷生俄八十課子尚三餘脚
軟安憑杖牙衰爛煑蔬天猶嫌過分時復病河魚
　　次韻王得淦長至
二十四節氣來自混元前老息他無分新陽例有緣從
教寒又暑慣得海為田此理須看破何妨日當年
　　正月卄四日到梅山二首
困來禁不住一動亦悠然家事青山外春心白髪前逢
人相問歲為客又開年得醉梅花下何妨就石眠
梅花草屋邊好景得天然夢境閒為上歸途倦莫前無
情推醉石有分是流年已約重來日白雲就醉眠
　　正月晦日與弟觀對酌
聚散等風沙相知要當家弟兄忩下酒世俗眼前花隠
去方為福貧驅未有涯明朝吉凶事分付與昏鴉
　　四月三日與家人小酌轉官毬花因成八句略為
　　　花吐氣也
紅芳銷歇後天質最分明剪襯青雲薄團成白雪輕官
途榮進取時様妄推評本色相看處幽忩不世情
　　次韻雪竇主同少野見寄
誰肯寄衰翁當年應夢熊知心厪惠逺載酒壽揚雄古
道今猶在清交老更豐和詩不盡意極目萬山中
　　次韻洛陽秦慶父(名吉/)贄見
洛中人物好磊磊實過名和氣春浮動清詩玉琢成相
逢交義重一笑世情輕問到牡丹外凄然百感生
　　示王侑翁二首
垂髻已解吟髣髴學何隂暗動梅忩喜遥傳桂種心染
聲毋市井近拙要山林耄矣不成句中間意自深
碩果生機在從他剝五隂南山四時靣殘屋百年心家
薄有書種客多成笑林要閒元自老不在卜居深
　　到西山懐趙景文似諸孤
山屋着孤嫠采薇人更誰寒燈長夜影春帖去年詩後
死祗多感獨來能幾時願言相勸學西席竚賢師
　　次韻林芳叔(名廷/玉)夜雨立春二首
今春第一雨漠漠隔忩紗莫管妨燈節惟憂釀雪花報
晴俄喜鵲吠蚤底嫌蛙不自知年耄隨人樂歲華
官府年頭事山中知未知更新夏正朔依舊漢威儀病
脚春扶起歸心雨壓遲東家未吾厭飽飯細論詩
　　次韻林國器(名公/輔)元夕
世情多異好幻出滿城星城市非無色醉鄉風亦腥從
他兒戲哄輸我客眠醒老耳虛鳴處笙歌足自聽
　　次韻張子喬見貺
自笑我何如叨年八十餘戸門覺老病梅竹䕶窮居拙
計信天鳥殘生減水魚時將一字命仰臥向空書
　　次韻王得淦和兒(泌/)西山所作二首
門徑不為深溪山巧帶襟老來無過計貧極見初心兒
謾煑饑字甥能賡醉唫不羞狂脫㡌無髪可勝簪
親戚要綢繆其來逺有由溪山行可到歲月去難留休
問酒無有但將詩應酬春光是堪處不是少年遊
　　次韻王監叔二首
青山綠水鄉竹裏喜還堂犬竇可曽警雀羅何用張苦
詩誰是甫問字我非揚有感飛霞佩相從老不忘
古道在山林還從冷處尋醉時詩落紙夢裏鶴隨琴歲
月悠悠外乾坤浩浩心何妨且留住風雨是知音
　　四月五日後圃酴醿芍葯侍郎三花盛開醉中成
　　　三詠
酴醿忽盡花春與夏交加頃刻當千日風流能幾家香
樷迷粉蝶曲蔓走青蛇火急要清賞可人歸未邪
芍藥又將開那堪夜雨催宻鋪萱草襯巧傍牡丹栽省
砌休思着揚州曽看來芳菲槩如許俯仰亦悠哉
芍葯圃中央有花名侍郎叢叢嬌翠羽孕孕淡紅妝鳳
閣様如夢雞冠班自行何當付一醉歲歲有春光
　
　
　
　
　本堂集巻十一
欽定四庫全書
　本堂集巻十二
　　　　　　　　　　　　　宋　陳著　撰
　五言律詩
　　次韻孫與之(名夢/釡)見寄
江山百里餘相得肯相疎寄雁苦無便遺魚俄有書心
能謙以下義得兑之初耐久難忘處我將銘陋居
　　次韻泌雨後
秋來苦淫雨轉見我衰殘餘息朝陽露危生風浪灘病
深多夢藥涼早入披襌萬事有天在隨時且放寛
　　送嚴心傳(名得/桂)鄞縣學教任滿
賢哉昔魯山心地出芝蘭不負義方教相傳本色官三
年根脚正萬里路頭寛須信功名事要教人耐㸔
　　次韻東方趙孟益遊北山寺
瀟洒一僧關錢家古墓山雲多迷早晚溪濶限忙閒齋
鼓青龍麓魚歌白鷺灣欲吟吟不盡巖溜自潺潺
　　次韻遊南山寺
紫蓋矗天開更無山並來脚飛雲外去眼到海東回長
嘯落林葉新題淋壁苔兹遊亦竒絶休惜醉徘徊
　　次王得淦韻
浴出矮簷隂披襟小雨侵坐涼三鼓漏和夢一燈吟自
分死中活誰知升與沉明朝書局事奔走豈初心
　　遊鹿苑寺似主僧漢仲章
隨人入寶坊一坐到斜陽僧老話多古春來山自香放
吟聊走筆乗興不論觴今日是何日悠然何有鄉
　　謝前人
意行非夙盟一見眼雙青欵接生如熟髙談醉易醒夜
牀清老夢晨粥洗餘腥須踐楊梅約重來水月亭
　　送邑宰丁既之(名/濟)解任置酒取别因賦示
古道轉悠悠送君那值秋惡懐心似醉苦語去難留燈
雨今宵酒帆風明日舟從今夢相見老眼在心頭
　　送蘇松軒路教(名/焱)解任
三載多材地一團和氣鄉蛙池疎道脈蓬島矗文芒明
日歸舟穩春風驛路長詞林是氈舊此去足翺翔
　　到西峯寺見弟䝉所與僧(照/樵)屋詩因次韻
因便入雲山相逢話晚年慣吟茅屋下時打葛藤前應
世未圓覺無人識聖巔滔滔兒女境猶抱頴師絃
　　到香山寺似僧能子良
當年真應老(楊禪師封真/應大師道場)坐斷此名丘交障鎖山定曲
溪依路流聳肩擎佛迹(寺山西絶頂/有寺名佛迹)有脚踏龍頭(寺山/東有)
(龍頭/鹽場)形勝不可盡平生償一遊
　　似雪竇西麓庵僧昂䝉鈍
已公卓錫地來此一支笻詩話半忩日禪機萬竹風悠
然相契處付與不言中長揖出門去水流雲外空
　　次韻洞真道士盧致逺
虹橋開福地門外任風濤襟帶金鐘秀根基鐵柱牢安
心培大棗辦手摘蟠桃坐鎮江山穩新頭立石髙
　　似法椿齡叟
人生契合處信是宿因緣坐到無言外叅成有佛前好
山非昨日啼鳥又今年帶得醉歸去醒時風滿天
　　次韻東臯寺主僧見寄
平地起叢林工夫歲月深百吟三教髓一飯十方心慣
聽人傳説閒將夢去尋書來足自慰亦是老知音
　　次韻弟觀留慈雲
相擕入翠林聊爾豁塵襟恃熟出家話得閒生梵心涼
多却扇坐困倦把詩吟試問虎溪上多情如此深
　　萬壽寺主僧圓鑑留酒醉中
人世一浮漚時光如瞬流相違十年久偶見兩心稠法
嗣驚初意香厨出異羞那知年到此不枉少遲留
　　次韻留友直道士來訪
九六盪摩中幾人閒處同浮生絲傀儡後計石婆翁事
事休休過時時咄咄空何如仙羽健來往傲方蓬
　　遊鹿頂山
兹庵擅佳境一到願方償鐘鼓江湖笠琴棋水竹房相
逢多故舊小憇得清涼自笑因緣淺又催行路忙
　　次韻僧仁澤(號雲/夢)
來詩自有師心與晚唐期開我正墻靣喜于聞樂脾山
林人似許風月事還誰不用盟為社從今是故知
灑灑忘家客相逢若有期茶腴叅道味詩瘦出饑脾避
俗無新計談空更阿誰吾言太浪蕩休遣世人知
　　又次韻前人
來遊大梵天邂逅興悠然一見新猶故相忘醜亦姸藕
花詩有句蓮社我無緣不必叅禪話詩燈自可傳
　
　
　
　
　
　
　本堂集巻十二
欽定四庫全書
　本堂集巻十三
　　　　　　　　　　　　　宋　陳著　撰
　七言律詩
　　次韻孫古巖冬景
臘天風景最無常兒造顛狂亦有方將放雪飛連夜雨
欲留晴住一朝霜城頭柳色吟邊動山曲梅花夢裏香
身在黃塵三尺外靜中無日不春光
　　次韻单景酴醿
東風先遣白花開坐後妝梳殢鏡臺雪艷慣逢風落絮
雲香不到雨成梅下交芍藥當堦發髙伴金沙上架來
珍重美人收拾去春衣分馥雅持盃
　　浦城外界梨嶺西水碓頭阻雪三首
小小藍輿出逺林南來長苦路崎嶔一千里外鄉山杳
十二月中風雪深清夜到家惟有夢少年觸事易酸心
須知行止元非我隂六陽三古到今
　　定海
一夜南風便葉舟天教償我定川遊兩崖踞海潮吞脚
萬石封堤水掉頭家家活計魚鰕市處處歡聲鼓笛樓
不用丹青狀風景逢人且説小杭州
　　宿靈石方丈(即永/固)
偶因塵隙遊靈石不覺夷猶到夜深坐到半忩山月影
參成一片白雲心寒螿着露更相調老葉無風也自吟
分得僧牀半僧夢夢䦨詩料滿山林
　　謝童志道書
相逢一歲一開懐不奈悤悤兩望賒緘口已生愁裏棘
共燈空結夢中花芳林丹桂君須折厄閏黄楊我自嗟
猶喜鄮峯雲一葉故教風裏到天涯
　　夢中得詩二句王景雲聞之擬成八句來因次韻
浮生誰不愛名成未到頭時未是名不意事多人易老
知音者少路難行(夢中/二句)清閒信是終身福得失須教一
念輕林下有家歸有日離騷聲裏聽猿聲
　　回家
為嫌客悶轉還鄉到得還家夢轉長宻友㑹疎心欲折
貧家事富擔難當秋山有態忻新雨風葉無心怨夕陽
此景勸君頻記取免教詩社報凄涼
　　張氏館中早作
小牕一榻清于水親戚相看話久暌困帶詩情投角枕
夢隨梅伴策霜藜鄰家落杵催樵㸑山寺分鐘撼竹棲
犯冷披衣捲簾立小丹山在翠樓西
　　病起
西風喚起眼中仙竹榻饒涼不愛眠數樹秋聲忩着雨
一簾山影屋浮烟案頭古帖無完紙壁上焦琴不具絃
小摘畦蔬炊脱粟與妻閒説孟光賢
　　次前韻謝月牕兄見和
人得清閒便是仙秋光堪畫欠龍眠㵼簷纔歇催詩雨
入戸驚飛落紙烟句與杜陵同中律世無鍾子莫知絃
籟鳴機動聊相友捧硯猶强武士賢
　　次韻竹忩兄(名元/龍)委順齋
知君委順是心銘揭以銘齋豈浪名夜兔晨烏真似夢
秋蟲春鳥不關情人生未死終歸困天道從來不益盈
我亦當今知命者請於此處話平生
　　竹忩兄因猫捕雞日囚夜縱有詩自憐因次韻
坎止流行不在人人生只合任天真無聊勾踐能興越
垂死范睢終相秦病足不妨登上衮顰眉休復效東鄰
竹忩悟得窮通理雖致狸奴許自新
　　孟春書懐
老健羲娥不住車東君依様做年華十來日雨洗梅蕚
一半春風歸杏花醉裏出門忘故我閒心到處是吾家
臨溪忽悟前程事流水方生未到涯
　　趙氏樓偶成
過耳南宫捷奏鈴功名宿夢頓呼醒清風席上龜占古
細雨樓頭鵲語靈袖裏珍文稱白璧眼中霜頴脫青萍
問津當繼宣何躅要得人言更妙齡
　　次前韻謝同樓諸公
凝香畫閣晝聞鈴喚我真心十倍醒奮臂勇尋西學侣
回頭愧謝北山靈京華是處薪炊桂旅食何妨實剖萍
此去功名如到手也須伏闕疏延齡
　　入亰到西渡
昨宵北渡今西渡繫是離家第二宵詩伴風流勤犯驛
櫂郎醉飽健迎潮丈亭浦近鄰州接筆架峯迷故里遥
得意歸來期可數榴花如火照髙標
　　吳宜之(字誼/甫)生日以一詩勉之
伍山鍾秀出人龍頭角崢嶸意氣雄須着父兄深責望
好從師友細磨礲始勤却是終身福下學方收上達功
他日前程相約處杏園多少馬頭風
　　遊西湖
􁁉畫溪山入望迷工夫都在禁城西松蘿霽藹羣峯寺
楊柳輕風十里隄酒向朱欄樓上買詩從翠館壁中題
都門路逈馬蹄困奔得歸來醉似泥
　　過鑑湖
越城勝境素來誇纔入東關分外嘉八百頃荷西子態
幾千餘寺賀君家畫屏山色饒烟水麗錦天光落晚霞
惜景欲圖湖上住釣船泊處是生涯
　　次韻劉生秋夜郊行
䕶索郊行秋夜抄無心萬籟自悲鳴月林散葉風前下
村舍孤燈夜半明暗裏家山應在望醉中砧杵不關情
歸來東榻鴛衾穩應笑詞人怨五更
　　題西四明趙氏書院
他鄉久客不堪懐風雨書忩又獨來夢惡喜聞鶯喚醒
歸途羞見雁聲回望春山色今須好年少時光老易催
坎止流行天已定掀髯一笑且銜盃
　　首夏
花塵絮雪已茫茫一景清和便可量脅霽驚風眠秀麥
尾雲疎雨健新秧鶯啼未怯隨春去犬吠相催入夜長
酒興詩情都懶散祗將清夢試藜牀
　　春殘
出門隨意踏蒼苔過眼時光一笑陪二十四風清繡地
兩三㸃雨試輕雷纈空舞絮隨春去鈿水嬌荷闖夏開
對景傷心兒女事肝腸無奈祇銜盃
　　乙邜鄉貢鹿鳴宴次韻
結髪書癡氣吸川壯年纔得預賓筵射穿楊葉心何武
夢入梅花骨已仙設席肆筵勞送上着鞭跨馬欲飛前
令君早晚朝天去桃李姸春正耐烟
　　送胡檢閲(名/垕)
塵鞅紛紛走畏途眼中得見古璠璵利名抑未有知已
骨相雖癯却飽書已把三長脩信史應無千斛到清居
文章到地此為最鳳閣鸞臺次第除
　　吳江縣作(保佑六年七月二十/七日往鎮江考試)
不行浙右已三年却上今秋考試船文禁何妨鷗鷺狎
厨供旋得蟹魚鮮逺山浮動太湖浪宻樹㝠䝉小市烟
及過長橋風正惡倚篷無語看清天
　　長橋望湖
太湖缺處束為橋摠把吳中景色包去百里間山獨立
跨三州地水平交古亭休説曽垂釣長劍何妨更斬蛟
欲覔鴟夷無處所如今祗自網船抛
　　送沿江制使姚橘州尚書(名希/得)自金陵赴召三首
自紫巖來百載餘我公徳量世間無官髙也祗如韋布
家慶真堪入畫圖忙處轉多閒氣象平時惟做實工夫
此行當坐經綸閣須念蒼生已及膚
閫寄當今第一難三年裘帶笑談間寛扶民力野聲樂
靜壓邊風江水閒福地有緣鍾阜住清朝却詔履星還
過家聞説須留憩荷滿江洲筍滿山
當年赤手戰南宫道眼收歸造化中欲把一陶成異日
已教兩度受春風登門英俊知何限着意孤寒却最豐
但願身如秋後菊橘州深處寄深叢
　　咸淳元年乙丑冬同金陵制幕諸公遊舊烏衣巷
　　　新來燕堂制叅董靜字(居/烈)有詩因次韻
王謝風流堕渺茫黯然懐舊見新堂山無多樹夕陽逺
梅始一花春意長燕去有時來畫屋鶴飛何日到青岡
休言枉洒新亭泪猶勝如今似醉鄉
　　雲西已矣江東漕司繡春園柱間詩尚存因次韻
　　　以冩感云(陸雲西名獻字/景思陸佃之後)
栁邊桃杏竹邊梅盡是先生手自栽舊事已隨春夢斷
新愁偏入老懐來空將滿柱留題看無復常花畫冊開
試上層臺望秦望鄉心禁得杜鵑催
　　自金陵趨行都過顧城湖三十里水光接天但風
　　　逆不可帆午間到銀林登陸雨作
沿路連朝天逆吹今朝登陸雨相隨自緣寒素例難阻
非為老蒼私控持山色青青無世變梅花皎皎是心知
眼前有景足相遣到闕何妨數日遲
　　聞伯求弟鞠獄明允今日行刑而雪應祈喜而賦
　　　詩
勅香勤雪未如期誰信沉寃在獄扉玉闕曉俞三覆奏
瑶妃夜剪六花飛從知刑罰分明處最係天人感應機
喜極吾家有宣靜眼中瓊樹轉光輝
　　次韻子蒼(名/琦)二首
清溪遊倦又浮家帶雪來觀上國華飛檄有聲爭致藁
通閨得薦已攢花立看雲雨蛟龍起坐笑春風鳥雀譁
好向江湖忙着句回頭綸鳳出南衙
君學柯山我學家相逢悃幅兩無華有緣偶食金陵粟
連歲同聽玉樹花各占路頭圖展布不隨人口鬬喧嘩
向來平實交相勉笑殺麤心古押衙
　　次韻史猷父鄉集
兩賢主禮一般春還是慈湖里曲人久曠忽行知世變
相逢交賀見情真發身清苦盟方暖回首榮華迹縂陳
更看他年陪菜酒耆英㑹後接芳塵
　　嵊縣次韻趙主簿
為長於斯愧善羣那當世事日輪雲吾寧忤俗少行志
誰忍欺民上負君臨政可能皆冉季讀書均欲致華勲
有澹臺者良知我嘉惠新詩不敢聞
　
　
　
　
　
　
　
　
　
　
　
　
　
　
　本堂集巻十三
欽定四庫全書
　本堂集巻十四
　　　　　　　　　　　　　宋　陳著　撰
　七言律詩
　　嵊縣次韻答過客常徳慰覔酒
淵明欲學醉陽城種秫無由謾着情渴枕誤成頽玉夢
空槽寧有滴珠聲去尋雲島人非俗吟到雪溪詩轉清
鄰瓮夜賒聊送似知君已洗大蘇觥
　　嵊縣解印回家東郭道中
過雪溪前第一灣面前境界儘寛閒猶聽人説我知縣
誰識身知前住山民社三年憂責外家山百里笑聲間
最堪喜處交情好明月清風心徃還
　　剡民望回再回剡宿陳公嶺
夜宿雲間第一峯一雞鳴動萬山空薄餐菜飯留中火
牢着忙鞵踏上風髙處更無塵隔礙滿空惟有理玲瓏
此時此意平生樂山下人誰此樂同
　　出剡北門道中
晴日烘冬宿掃隂藍輿伊軋出山深田夫忍凍張旗帳
學子忘勞走佩衿三載一餘多少過萬人相送獨何心
新官便好觀風俗莫道無人識古琴
　　到徐晚村點木􁆈三首
江雲薄薄弄秋晴小小藍輿欵欵行才出晨光山自别
稍迂石險垢方清峭崖全是古銅色好鳥畧無京様聲
林下住家圖穩靜近來此處亦多爭
(闕/)　　　　　　出門猶有夢悠揚五更風裏秋初旺
十里湖邊雨亦香才出江頭腥滿市却行潮脚淖濡裳
(闕/)
山民墾種不供炊專把山林抵歲支父子風濤關性命
官司分付取便宜澤梁無禁是三代竹木有征何待時
便盡放寛能幾許低頭不問只攢眉
　　甲戌考類試院呈同官
天風吹散樸衣塵奎璧光中預校文老眼可能私李豸
公朝正欲第劉蕡平生涇渭豈無見暗室雷霆如有聞
一雨快晴秋意好預占太史奏祥雲
　
　
　
　
　
　
　
　
　
　
　
　
　
　本堂集巻十四
欽定四庫全書
　本堂集巻十五
　　　　　　　　　　　　　宋　陳著　撰
　七言律詩
　　次韻梅山弟惠雞臡
手製雞臡味可知兩書走餉慰窮饑可能夜去聞聲舞
却效早鳴逃難遲伴宋讀書知己久止由為黍愧非宜
從今定入餐松約分付饕涎莫再垂
　　次韻前人醵更生會三首
滿天地裏暗塵飛老息奄奄一髪危種秫為生姑託醉
采薇忍死未忘饑三間書屋鬼神䕶百兩芒鞋風雨知
咄咄書空如夢寐龍山誰記有佳期
刼火吹炎海水飛九州同沸釡魚危有時杜老泪盈把
終日顔回靣忍饑今古滔滔無限事乾坤納納竟何知
便教强趁黄花約終恐趦趄罰後期
世變如輪到厄年危魂飛遶萬山巔冥心前路追陶令
回首中原屬漢淵樹鵲頻驚枝上月醯雞茍活甕中天
悠悠未是歸時節風雨何時復對眠
　　次前韻示前人
人生不料有今年知汝扶親走翠巔動脚可能無陷穽
保身正合懼冰淵夷傷無奈明歸地坎險惟將心靠天
豈意老驅幾折臂未能扄户日髙眠
　　次韻前人訊余遭蹶之苦
桑榆正要補東隅與子初期繼二踈鐵馬漲塵難着脚
霜猿引徑各傷膚苦勞筋骨寧非福剝落皮毛不管癯
賸欲寄書相慰藉呼兒頻問雁來無
　　避難周姓家獨眠偶成
夜宿山家謝主翁安排蓆藁地爐東枕頭就借支磯石
帕額聊防箭隙風酒瓮下眠添古話牛衣中卧有時通
老吾看破人間事錦帳牙牀總是空
　　周翁留飲酒
曉對山翁坐破忩地爐撥火兩相忘茒柴酒與人情好
蘿蔔羮和野味長外靣干戈何日定前頭尺寸逐時量
而今難説山居穩飛馬窮搜過虎狼
　　余牀帳為過兵捲去答梅山弟用余韻見寄
一牀破帳䕶衰翁席捲俄隨掠騎東與婦同圍膚炭火
呼兒排作肉屏風從來不起羊羔想困倒何妨蝶夢通
亂世流離多露宿蓋頭有屋未為空
　　十一月八日全家避難周姓家終夜以榾柮火用
　　　為禦寒之具
獸炭銀山醉夢鄉何如榾柮地爐香㣲烟暖火權春燠
錯節盤根傲夜長夙許孤寒陪煖席不將光熖買烘堂
風饕雪虐天昏黒獨占山家一脈陽
　　長至日山家偶成
疇昔隨班舞御香如今忍凍坐山房臺雲誰取書黄瑞
宫日空舒刺繡光懶把酒盃心自醉聞歌肱枕意何長
晚忩閉眼消詳易賴有生生不斷陽
　　次韻内兄舒通叟大博(名/津)寓雲南僧舍
河海翻飛信有由相逢莫學楚囚愁人方椎髻説蘇子
天把布衣存武侯世變古今張與翕人心造化去中留
雲南髙處應看透許得溪翁入坐不
　　又次前韻
吁嗟天數不人由舉目江河萬種愁為厲可無忠義鬼
覔封忍見笑談侯功名只作無時看氣節須存險處留
歸去來辭非浪賦曽知此老此心不
　　三次書懐
黙察天翻地覆由寸心無處着私愁忠唐不復瞻雙廟
誤漢皆知罪五侯牧馬入南飛淛水將軍遵北感陳留
山川滿目花如舊邂逅春風可問不
　　四次寄意
正大從來不徑由窮崖今却伴猿愁栖栖宇内知師孔
矻矻人前愛説侯昨夜撞鐘搜句到他年籠壁把名留
崆峒麥熟關時事此意還曽入詠不
　　聞西兵復至又為逃隠計二首
千村奔走浪塵沙又報西兵沸鼓笳厄㑹有誰知死所
危途無處問生涯孤燈閉户一山雨逺夢當書二處家
最怕入深飢莫忍難逢流水出胡麻
軍屯多似撒星沙夜月猶聞奏月笳尚有空囊隨杜甫
幸無複壁累王涯草根木實逃生飯石室泥龕到處家
天下蒼生是誰誤當年悔不壊庭麻
　　中和節寓山庵
小庵亦是小桃源時事方難住更便啼鳥落花忘客主
青山流水見因緣得過一日是一日浪說百年誰百年
分付妻兒更深避掃巖趺坐學枯禪
　　二月十八日過邑有感二首
植杖東風立曉寒凄其極目甚窮邊黒塵猶暗新焦土
青日無光老晦天花鳳逢春誰借景杜鵑懐古自啼年
吾今且忍須臾死得見生平或有緣
説着時難心亦寒斜陽焦土更無邊故家空夢鶯花地
殘户不成蠶麥天造物未應終絶物今年莫省是何年
鬰攸獨免侵鄉校也向斯文要結緣
　　次韻梅山弟感時四首
吟情本是謝元暉邂逅年來世事非到處望中千甲解
無人留日一戈揮杜鵑入洛啼拚死鴻雁辭南去有歸
浩蕩春光千萬里孤雲葉葉向誰飛
世事滔滔趁多暉仰天咄咄付非非乾坤誰解中撑拄
江海方聽北指揮風舞南人新萬户灰颺西嶺舊三歸
只應天竺孤峯在一自飛來不更飛
春造曽分寸草暉晚經霜雪始知非中心痛事神孤往
前靣虛名手一揮肯使曉猿隨隴笑不煩倦鳥引雲歸
絶糧只管餐松菊贏得身輕入險飛
邊將才無日越暉中朝人是李斯非順流兵馬竟掀舞
死戰規模誰發揮忍看金莖移露去空歌玉樹空春歸
不圖世變今如此真與塵埃蠓蚋飛
　　次韻董伯和名箎二首
事難言處只長吁沸海烹煎一鼎如貧累轉添知有命
故交自絶本無書仕方見境大槐蟻走不離鄉千里魚
已分歸農謀半菽尚憂尤歲起秦閭
時難何必苦嗟吁自有山莊只自如行擔應擕杏花譜
閉門堪着竹林書靜觀塵外乗風鶴坐看人間減水魚
宇宙平安終有日却從舊卜大門閭
　　次韻弟觀到蔡峯莊
簇簇羣山似鐵圍中間着屋與山依園多芋栗佐清飲
池足芰荷供隠衣疇借搬家牛自跨有時見客鶴先飛
未宜回首林丘舊賸把詩脾厭翠㣲
　　次韻前人寒食
今年寒食倍心寒不獨松楸感涕潜青草遥悲新瘞塜
蒼梧誰認舊來山人生醉夢乾坤裏時節晦暝風雨間
只有杜鵑知此意傍雲歸去又啼還
　　次韻前人訪舊
鐵石心腸本自頑着身無所奈時艱仙舟難問桃源洞
詩笠聊尋飯顆山道義豈隨天地閉風埃不放水雲閒
相逢休説如今事回首斜陽古漢關
　　次韻前人傷古
當年天與袴中兒天到如今不與時事變風濤掀地軸
軍聲電雹散雷槌鬼藍柄國苦相誤佛㑹守城甘自癡
旗葢已知隨駕去留西太乙更誰欺
　　次韻前人形役
誰能禪寂效裴休自愛清名慕李舟雲露中年開轍迹
風波晚歲轉船頭見花如刺時難痛遇事生根老滯憂
但欲漁樵相爾汝怕人知我問來由
　　春晚課摘茶
玉川子後自吾生自課園中拾晚榮攙雨金芒排世好
飽春翠瓣見天成不煩鉦鼓騰山噉賸有旗鎗戰酒兵
鳳舞賜團今絶想只憑苦硬養幽清
　　次韻梅山弟感時
翳日腥雲􁕻洞塵是雖天做亦由人難禁老泪如囚楚
忍託空言冩過秦風雪正培陽氣脈山林幸有歲寒身
功名已付無何有要及餘光耕富春
　　三月卄五日醵飲於西峯寺分韻得因字
牢穿不借踏青晨信與林泉有宿因忙裏偶成真率㑹
醉來不省亂離身歸途西嶺何妨晩吹雨南風正送春
燒筍煮茶須再到一山古意要詩人
　　次韻董聲可重五
人事俄隨世事殊尚存榴艾伴嘻吁懐沙到處哀新鬼
瑞市何時見醉夫榮賜休思當暑葛早衰空感望秋蒲
避兵禁惡同兒戲無計能逃急急符
　　次韻弟觀喜雨二首
天勅龍瓢到底傾阿香飛駕㑹蒼冥風霆震叠四溟立
宇宙清涼萬物醒行蟻知機先畏濕升蝸向上謾遺腥
平生霖雨蒼生志對景空懐海眼亭
世事紛紛付渺茫且迎雨信看農忙鳩聲隔樹宿雲濕
牛影落田新水涼處處叢祠羣卜稼家家蓐食早炊糧
及時種得苖青活便覺秋風飯粒香
　　感時二首
國事如今到底輸九天難叩哭窮途精忠無一郭中令
異志居多劉寄奴經哨地空如大漠逃生山險甚飛狐
回頭鐘鼎王侯宅今是誰人便豢芻
一㸃忠忱無處輸與滔滔者走危途新聲感泣尚書客
破鏡傳盟宫主奴流散莫非中澤雁死亡誰是首丘狐
平生師友多黄土吞哭何曽奠束芻
　　六月六日倪嶴菴坐雨
山外黄塵不到門南風松竹翠紛紛暗中有虎村嘷合
夜半聞鷄老睡分帶得兒來同坐雨飛歸家去欲排雲
收書忽報今朝喜病女加餐藥奏勲
　　九月十日醵飲丹山
舉頭又是菊花天走遍山林命茍全忍賦庚寅傷亂世
謾書甲子記流年陶籬一醉虛抛久蕭寺重遊夢覺然
今是何時成此㑹教人平地説神仙
　　次韻賦南山廣莫軒
洗眼來看廣莫詩煙霏空翠雨㣲㣲四平地上一山起
獨拄天南羣望歸喬木不隨兵焰動好雲時入寺門飛
乾坤浩蕩難言處猛拍䦨干閣口機
　
　
　
　
　
　
　
　
　
　
　
　
　本堂集巻十五
欽定四庫全書
　本堂集巻十六
　　　　　　　　　　　　　宋　陳著　撰
　七言律詩
　　次韻梅山弟詠梅
冬塞方嚴春自通老根芳脉與天融清於僊李月梁上
瘦似神蘇雪窖中庾嶺依然開信早孤山無復課詩工
一枝在手驛風逺渺渺予懐誰與同
　　雪中偶成
寒光皓皓照殘年方信人間别有天一色村中見流水
半乾屋上有炊烟洛人僵卧今誰問塞馬飛馳正自便
想得南枝梅好在風檐獨立思悠然
　　次韻弟觀雪中二首
剪耳嚴風利似刀吹嘘滕六做功勞大包天地為一色
老盡山林無二毛借煖尚能賖綠蟻禦寒終不羡裘羔
天涯多少窮途客欲寄書南雁影髙
萬里長天一様雲紛紛吹下玉成塵能令下界皆稱瑞
誰謂南人不識真積凍已多為麥地培湯更辦百花春
强将光景寛衰老呵手微吟意欠新
　　送江􁰀與人
玉􁰀分自海仙奩藜腹新來約束嚴入手頗憂窮鬼捩
収涎已羡老饕饜何妨帶甲歸庖慣相與調珍助齒甜
要識淡中滋味永多加椒酒少施鹽
　　正月四日到張車偶成
晴行半日到張車石路﨑嶇趁水斜一窟山中成草市
數株松下見梅花居民盡老他無事就土為生自有涯
誰料如今同沸鼎不時飛鳥漲塵沙
　　正月五日訪王韋軒知府(名/槻)東塢真詔道中
晴光欲雪做新元訪舊西來第一畨十五里行千曲路
兩三處見數家村山培浮土為田肉澗束湍流有石痕
安稳不知危世事更從何處覔桃源
　　次韻董伯和燈夕有感二首
萬燈無復豔端門一簇星毬里域春羌調悲酸吹笛社
村聲祥瑞賣餳人鬼神亦要民心樂山谷聊舒世態顰
㝡好今宵天上月安知時事有陳新
　　其二
數枝燈火口祠門妝㸃山中一閧春俚語為求蠶麥福
隊遊多是布荆人强隨戲鼓㸔狂舞忍聴嘶􁎅入少顰
見説九街羅綺地傳呼禁夜令方新
　　次韻董三餘(名元/龍)約賞月丹瑞香
老仙平日練心丹荏苒光隂百嵗間隨分種花供冷眼
逢人留酒有温顔乾坤只作醒中夢風月何妨忙處閒
有約酬春争起舞要㸔北道破先慳
　　二月二十五日醉吟
午酒三盃率處真不知門外有風塵溪山花木一簾影
兄弟妻孥滿屋春萬事到頭皆有命兩間立脚要求仁
羲皇以上已難問且作淵明左右人
　　次韻梅山弟感春
老來危迹感秋蓬萬事都歸馬耳風百五節為春好處
兩三年在亂離中濺花難禁少陵泪縛柳休辭韓子窮
最是殘燈風雨夜杜鶻聲裏夢西東
　　用前韻記夢中所感
風引歸舟逺翠蓬轉頭三見柳花風傷心殆盡王摩詰
痛哭真成賈太中尚有鬼神知夜問誰知兄弟坐天窮
此時此意無人㑹放讀離騷太乙東
　　上巳日同弟觀張子開㑹内弟貝端甫家
村環十里即朱陳時節過從氣誼真酒味同甘山脉水
韭香一洗俗饕塵雲南近日偶無事天下幾人知此春
相對無言無盡意不将桃李著精神
　　三月五日過雲南竺湘家舊軒南軒懐朝兒
憶昨携兒寄小軒兒今何在小軒存喚爹若有褰裳語
戀毋猶多淚席痕兩樹桃花飛痛血一山松影䕶遊魂
銷凝良乆忽如見與我同歸家處村
　　山人送檜植於當門偶感
山人知我嵗寒情十里携來老眼醒鑿破蒼苔方丈地
種為門户四時青春寒亦是雪霜意世變從他風雨腥
牢立本根須暢茂不施巧結㸔真形
　　戊寅三月十一日為桑麥説苦
一年景象在春光底事今年春反常四十日來無㸃雨
二三月裏却多霜麥苗病燥飯虧料桑葉死寒蠶絶糧
天下蒼生不堪命但㸔人事即隂陽
　　脾疼大作
夜來宿痼起心脾展轉無眠不自支水鳥信天那得飽
河魚作祟却乘飢苦無藥力課神效爛煮菜羹為善醫
造物怕生安樂病時将疾痛甚吾衰
　　昨方為桑麥為苦今日忽喜得雨
連日南風雨不成今朝忽有洗簷聲春膏喚起地元氣
仁脈流行天本情桑媍驚傳二葉迸田翁癡望兩岐生
窮閻繫命皆蠶麥最是難供急急征
　　聞杜鵑
帝魂舊話是邪非知得安危動處幾自出蜀啼隨地氣
直從洛去洩天機春風萬古此心在雲樹千山何日歸
聴到如今轉難聴恨無雙翼與俱飛
　　與弟觀侄津哭伯求弟道茅山泊東林寺坐雨
西來本是趁晴天雨卧東林日似年百念已成沈水石
一行直作坐灘船何妨華萼添詩集暫與闍黎結飯縁
决意明朝向東去山堂未到已澘然
　　題雪竇西麓菴
踏遍山南紫翠闗轉西尋麓更幽閒菊花數本竹邊路
茅屋幾間溪外山巧著軒窻隨上下賸留書畫在中間
是庵信美非吾土自有莵裘足徃還
　　同黄東發提舉遊仗錫山
十八盤頭翠碧函参差檐棟倚嵓嶄桑根已換如來座
峯頂猶存太白巖地有栗泥堪當飯山無松木獨宜杉
半天圗畫風塵外我有新題居士銜
　　次韻前人食素餛飩
庖手餛飩匪一朝饌雖多品此為髙薄施豆膩佐皮軟
省著椒香防乳消湯餅粗堪相伯仲内包那敢奏功勞
還方謹勿傳方法要使安貧無妄饕
　　仗錫山别前人
結約登臨百里深流連風雨一窻隂新寒燈火照清夢
絶静山林生古音此日與君相别處有天知我不言心
歸途歩歩須回首蒼壁擎雲幾萬尋
　　次韻前人取别二首
初心髙處欲窮遊兀坐書窻七月秋風雨已成貧甫嘆
山雲却為老韓収從來人事有圓闕可是天公分去留
正爾無聊負暄立志書忽落剡溪頭
雲斾吹晴踏翠巔冩成詩巻思翻然誰知同賦有齊已
人指醉吟為樂天意自源頭水中湧語如山色雨餘鮮
尾貂付分歸鴻去欲便尋盟未有縁
　　黄子羽山長為不及同山行次余别東發别余韻
　　　見寄因再用韻以謝二首
文脉絲垂感慨深奎躔今直鄮山隂末流自直狂瀾倒
獨步直成空谷音四海園林春事裏一家松竹嵗寒心
相知不必長相見明月春風處處尋
憶昨追隨太史遊欠招吟脚共評秋自憐蒲柳難禁老
君向桑榆儘可収人物多從危世見山林盍有好詩留
和篇忽轉雲南去便當同行雲上頭
　　十月二十四日過弟觀寓出萊菔相欵
趁溪茅舍竹籬隂石徑如蛇屈曲深吏卒不行烟冷處
弟兄聊説嵗寒心牀頭無酒可歸算窻外有雞留伴吟
過午忽脩萊菔供悠長滋味在山林
　　次韻剡張知録名宓見寄
危途葢把隱為師名姓翻嫌世或知栗里已成終老計
桐鄊猶記舊遊時雲山杳杳勤搜便風雨瀟瀟獨寄詩
目送心期無别語厚培根本做春枝
　　留范景山
滿天風雨作新正下訪勞君一日程長揖不交隨俗禮
苦言惟有隔年情燈生暈處醒相對犬吠聲中心自驚
人事難齊時事險聚頭時節且遲行
　　遊蔡峯過黄沙坑懐朝兒
入谷﨑嶇十里程更﨑嶇處見沙坑㓜兒曽記流鴻影
老我難忘䑛犢情後日早知為死别當時寸步亦同行
如今但有東風泪洒入流泉慟失聲
　　溪上嶴
滿坡翠竹間梅花梅竹中間住幾家本為牛羊安著脚
近來狼虎肆磨牙青山緑水成烹鼎白紙烏薪等撒沙
邂逅老農聊慰勞且隨時刻做生涯
　　蔡峯似徐鱗卿名攀龍
老志襟懐得䘮齊東風吹暖送行藜羣山捧谷雲居下
一嶺分疆水向西有路不來多事馬滿邨交唱太平雞
主人九十清談健樽酒留連日又低
　　三井
兩崖削鐵上擎空下有靈潭與井同龍出世時磐石透
水無低處洞天空餘波噴作雷霆怒大旱騰為霖雨功
兄弟相携㸔竒迹脚根牢立險􁃣中
　　董伯和竹溪寓居
三井西邊十畆坡與雲盤礴傲羲娥危時自説昇平話
險地今為安樂窩魚鼈収溪供草酌竹松臨户當花窠
故園䑓榭姑蘇問萬世從來蟻一柯
　　次韻徐鱗卿
百罹身世不成家贏得蕭蕭兩鬢華夢想山行三載裏
綢繆親誼百年賖蒼顔一見如枯柏佳語相延總粲花
别後有詩須狎寄莫嫌踏險路谽谺
　　九月十日鄉人醵飲丹山分韻得東字
山光肅肅净杉松草草提携里曲同不是休官住林下
無縁問菊到籬東世途險廹閒為福鄉誼綢繆醵有功
酒散月明多感處牛山故國正西風
　　示都兒學書
都子方知硯石親字雖小技盍留神魯公米帖猶存古
王氏蘭亭已失真莫事鋒鋩多巧鋭要令骨肉兩停匀
中心端正手圓活此外無方可教人
　
　
　
　
　
　
　
　
　
　
　
　
　
　本堂集巻十六
欽定四庫全書
　本堂集巻十七
　　　　　　　　　　　　　宋　陳著　撰
　七言律詩
　　次韻戴帥初不赴舟山醵飲二首
吁嗟世事已難言得過重陽强作歡白髪不供新様眼
黄花却喜舊儒冠兩三杯裏意存古四十年前盟未寒
青壁丹崖本深窈誰知冷處有人㸔
危時時節已難得况得知心盍共盃我檄方從風裏去
君詩却占日前來何須一醉獨重九但是相過多幾囘
門外斜陽送行去眼光飛過碧崔嵬
　　次韻帥初浙西囘及得新居三首
聞得胥江尚漲沙徃來雖便重嗟嗟舊遊怕説銅駞棘
遺曲難聴玉樹花滿目山川誰是客無情天地若為家
栖栖又入西峯下踏破山鞋幾兩麻
自昔恒河可聚沙今為何日更堪嗟未應絶物從孤竹
尚可依人住浣花薄俗久嫌投刺客危時仍重讀書家
老吾幸有相過便尚得如蓬倚直麻
家有圖書便不貧二灣門徑碧溪濵山林深密宜今世
梅竹婆娑似故人少閉柴門延野叟多營菜圃慰脾神
幾年役役方休息收放渾如一釣綸
　　載酒過俞叔可運幹夜話
晴邊杖履學偷閒十里溪山送入簷門外方爭危處路
竹間自下舊時簾數杯同醉寒中煖一枕髙眠苦後甜
何幸詩壇有盟主狎相來徃亦何嫌
　　次韻史芝田來訪
珊然環佩下芝山醉夢人間醒眼㸔三世相家知有後
十分謙德似無官騷盟寛與江湖接清氣直将星斗干
難得相逢容易别因風時得勸加餐
　　晴郊意行到梅山示弟茝
安排聚首易参差信意行來始是竒山色堪餐饒有菊
樵歌相應自成詩危時杯酌旱雲雨老境襟期春水澌
醉裏更無門外話一聲寒雁弟兄知
　　次韻范純甫(名應發/號著林)
與雲俱捲出山遲邂逅初寒旺菊時縱欲挿花安得笑
無從賖酒若為詩乾坤許濶自多礙風雨又來有故知
白首猶存舊烏帽龍山何處渺余思
　　次韻黄子羽七十自嘆
棄瓢巢父固云稀解印陶潜非是非風雨似知人世換
溪山自愛主人依歸時孤悶有茶屋天地獨醒存芰衣
我亦嵗寒松下草相望百里借春暉
　　次韻盧致逺見示
新春欲洗舊氛埃並竹尋溪試一來凍雨忽交疎霰下
嚴風不放寸雲開主人雅量詩相住老客歸心夢亦催
滑道何妨徐着步袖中金薤不虛囘
　　次戴帥初以水漲不及赴茂林醵飲重午韻
囘頭林谷已云遲心不懐疑遁自肥有菊可尋方覺是
無根自樂豈吾非危時一醉便為福好客相過莫放歸
欲弔湘纍波浩𣺌但須珍重芰荷衣
　　次韻前人祈雨未應二首
交秋苦雨走疲農惟合投忱洞府龍里社相師憑梵唄
山川無語笑盲聾忍教地寳罹枯渇安得天機㨗應舂
聨日定勞君眼力雨晴只隔望春峯
龍君非是忍忘農一敬初終自見龍雨感通時元有待
天分曉處可曽聾雷車怒激騰東海火傘忙収入下舂
我輩報神無别事請裁佳句勒霞峯
　　連山王開詩試子午花(其説曰其葉落花紅萼紫/心黄其開也殆子末午末)
　　　(以復後則合故得名/但於盛暑中見之)四首
三數莖鬚細撚金圓齊五瓣外紅深酷憎媚俗長垂首
善處驕陽不動心色變化成丹竈火時開落應土圭針
感懐南北多分裂此獨全名古到今
嫩緑扶疎紅倒垂紅間黄染數莖絲牢存本色心為主
懶競時妝面向誰受二氣中開正晝當三伏裏號炎曦
隂崖故國長安路萬里傾陽共藿葵
赤日黄塵任漲浮直莖疎葉裏垂頭金心不逐時妝褪
赭面應為世態羞分晝夜間開落凖備離坎氣品題優
倚欄感物傷懐處何日崔盧入此甌(此花一名/覆金甌)
低垂不足畏炎氛自是居髙避俗喧五瓣圓粘腥血重
數絲牢綴蠟心存雅持本色明清晝肻駐殘妝媚黑昏
林下何人修煉到丹餘流入此芳根(修煉人養/子午氣)
　　訪趙景文不值
見了西山嘆復歌老天元不奈人何一身死䕶松楸活
滿眼生來蘭玉多忍處要如頑鐵石平生能定惡風波
世間終有安時節細把林泉嵗月磨
　　次韻朱景伯來見(名承/孫)
平生四海弟兄之况是鄉闗見白眉方醉夢中能獨醒
自離亂後篤相知溪山坎坎勞飛斾風雨瀟瀟苦説詩
老耳不堪聞别話青燈對影復何時
　　次韻戴帥初見寄二首
胷次玲瓏逹事端入山買屋貯清寒奉親最樂危時見
與俗相忘實處㸔閒輟琴書翻兎冊旋添竹樹隔牛欄
䟽衣淡飯門多閉章甫何妨獨舊冠
水鏡空平取友端頻來山外伴酸寒交朋舊在兄弟列
古道新交世俗㸔地近詩筒多便翼月明心事兩危欄
自家頭腦冬烘甚猶幸偷安未毁冠
　　次韻弟觀授學陳子得家
憶昨依依話别端瀟瀟風雨滿山寒去家幸是老親健
坐館當如初宦㸔歸夢隨風揚客袂吟情逐日冩詩䦨
從今稳入林深處塗炭何縁得汙冠
　　賦陳子得書樓
危樓得地着身安冬月烘炎夏氣寒木末清風平與接
山中本色晩宜㸔課兒勤讀書充架留客髙談袖滿䦨
門外流渠源水活不妨時濯自吾冠
　　次韻張子開喜雨
丼澤連朝拍稻疇老天着意做今秋虛爨已報生塵甑
艱食俄忘淅米矛甽口漲新浮白膩禾頭濯莠濕青油
疲農歡喜還長嘆官已催租不待収
　　送酒與元春兄
九月風光又一年君家無酒坐無錢翠微雖負菊花約
安樂應丼米飲縁舉世方爭沈醉境誰人能顧獨醒賢
兩從事送聊相諗㑹取一般平淡天
　　與延慶老若圭游錫竇仗錫二首
坐斷青蓮七寳池又携鐵錫踏嶔嵜一千丈錫與心照
二十里雲隨步飛崖壁遍留吟墨跡樵芻爭㸔袒紅衣
山林湖海本無二處處風光屬指揮
有意西游萬玉峯徃來何事太悤悤知心能幾片雲外
囘首應多明月中爭供栗泥懐太白終留梨實待興公
從今若枉詩相問我住丹霞水竹叢
　　同趙景文到梅山弟家
脚力猶支一里間得閒便不知艱難可人本色山林屋
避世珍羞芋栗盤來徃任教詩眼熱笑談能化老身寒
感懐棠棣詩章在試把絲桐櫽括彈
　　次韻戴帥初見寄
兒造從來自不情百千萬變底人驚人生水上浮漚影
物論風前亂葉聲自笑醉吟空贅傳誰知橘影竟無名
况今衰老知何用惟有闗門答五行
　　壽同父兄七十二首
光風顔色雪髯鮮已到人間稀有年心好共稱生下佛
身閒自謂飲中仙安貧真味齊眉饋養善良田髙枕眠
更㸔燈宵兒迎婦一家春與月團圓
吾家兄弟篤天倫晩景怡怡僅兩人門户相依杏隂舊
藩籬不隔棣華春難逢燕夜如今日囘愧鱗年以次身
造物倘容頑健在願為老櫟伴莊椿
　　閒居有感
参差梅竹槿花籬强對溪山傲百罹終日書聲清屋氣
四時蔬食壽家規苦兒知學何妨懶老婦安貧未覺衰
無處可脩牀下拜門前心事碧天涯
　　壬午九日有感
修茂堂中九日盃今年無復壽兄來把茰空感同㸔㑹
挿菊難教一笑開不使犬雞當厄去却聞鴻雁送聲哀
浮生忽忽何須感荒草牛山戱馬臺
　　出門寄弟覩子得
半年腿卧近方仁一出門來拂濯身交十月天村景好
連三日雨晩晴新青山無語自知我黄葉是愁還可人
誰信幽居便忘世漁樵亦自有經綸
　　偶成寄呉竹修(名垓字/山甫)
天自髙髙倚葢斜遑知人事可嗟嗟公移急甚擘張弩
私繫甚如求破家鎮一方浮勞地柱救衆生病辦天花
萬般巧計輸平實笑殺當年複壁涯
　　次韻呉竹修慶余免役
大道荆榛萬徑斜中間役事㝡堪嗟私心自分齊編戸
公法仍條存宦家免把血軀供刻木尚存醒眼傲空花
要知天理無窮處風雪嚴時春有涯
　　次前韻與前人同舟自城歸
夜泊南津夢岸斜老來行役祇堪嗟滿篷風露五更月
殘夢溪山百里家蹴起睡奴催縴路坐同吟伴説梅花
此歸又且深深住瀾到中間要見涯
　　謝前人留宿飲食
芒屩東歸日已斜故人留滯豈來嗟數盃爛醉飢時藥
一枕熟眠安處家湖海友朋多宿草乾坤今古一風花
但将無事㸔時事來徃溪山詩未涯
　　又似前人
薄俗交朋赴字斜可人一見祇驚嗟心憑實地應多事
詩引清風歸一家休㸔馬頭秋後葉自培門裏嵗寒花
何時相接從容步遍歴山巔與水涯
　　寄魏倅萬初
衣冠古雅御風行為我遲留半日程未盍簮時勞夢寐
一傾葢後見生平相㸔惟有興亡嘆欠死難将出處評
囘首梅花古松下忍寒終不惹春情
　　寄崇福王澤南洲
天地中間澒洞塵山林須是好三分危時安飯僧家鼓
濁世清風相國墳老後重來如夢見靜中自韻以心聞
同遊話到溪頭别寂寂斜陽淡淡雲
　
　
　
　
　
　
　
　
　
　
　
　
　本堂集巻十七
欽定四庫全書
　本堂集巻十八
　　　　　　　　　　　　　宋　陳著　撰
　七言律詩
　　賡呉竹修雪詩二首
寒勒銀河不放流幻飛六出眩人眸誰知青女老成手
自媚𤣥冥冬盡頭積峻便如羣玉府抛空還作水晶毬
西湖橋畔孤山上欲訪梅花有路不
天将潔白洗紛華誰識人間有嘆嗟驢子已無詩客路
羔兒偏屬武流家驚心玉樹傷遺曲囘首瓊林憶賜花
畢竟紛紛總成幻抱琴無語剡溪涯
　　次韻戴帥初除夕并寄弟觀二首
天如旋磨又今春留得非才未死身浮世生來真逆旅
危時老去少同人俗情一夜分寒煖道眼百年無舊新
但恐明朝官事動呌囂隳突滿鄉鄰
兄弟相依久在鄰又添一嵗話情真梅花素入兩年眼
椒酒難痊百病身敝帚自珍從衆笑破皮非怪亦多嗔
柴門一任風開閉靜㸔爭春車馬塵
　　次韻單君範行李中諸詩前數章自道後二章為
　　　此人作也八首
心如古井不生瀾無奈形骸寄兩間老境陽春亦風雪
危時明月自江山琴書有舊聊相與門户雖貧未是閒
兒女不知何世界歡傳花事已爛斑
宇宙中間戰血腥不才難應少微星窮頑得壽非三甲
老拙無聞况六丁醉後時歌東里曲閒中堪伴北山靈
門前總是塵埃事惟有梅花照眼醒
老不能狂心自箕覧觀宇宙百非宜沉舟那管㠶爭水
抱瑟難隨竽用時秪把書醫憑困几閒從龜决訪山疑
夜來牕下青燈下兀兀無言𣺌𣺌思
紛紛萬變自鴻荒人事都歸夢一塲龔勝餘生秪亷里
淵明初意豈柴桑山林有味兒親圃風雨無眠客對牀
衰老近來諸事廢漁樵倡和是文章
殘生光景滿腔愁平地江河洶湧流可痛事多周正月
不言心有晉春秋俗饕無夢亦尋鹿人飽自歌誰飯牛
咄咄向天天莫問方來畢竟幾時休
欲言心事鼻先酸冣怕平流亦倒瀾塵路爭車甘下澤
雪毛滿鏡自南冠髙懸古月㸔時變相與春風到嵗寒
案有陶詩須細和無魚歸鋏不須彈
浮世憧憧為底忙百年光景等風狂乾坤自隘胸襟豁
言語無多意思長但覺髙歌同夜酌未應别賦冩春傷
吾儕漸喜無人識自做無名草木香
山林氣骨本來癯客氣乗時敢闞虛韓愈無醫惟贈遣
宗元何病豈工書不煩天女梵花散自有鄉人儺茢除
到底羣邪須一正請師孔禱莫躊躇
　　次戴帥初與范兒瀹詩
世變紛紛蜂蝶叢人情落落馬牛風山林猶喜典型在
師友相從義氣同坎有亨心方善處兑為麗澤要深窮
暮春樂處兒知否好趁曽門詠舞童
　　同范景山到城西嶴遊鹿苑寺
片㠶帶月趁潮行曉夜三江作住程上塜偶隨龎老去
過溪忽見逺公迎山疑無路亦多路鳥獨有聲時一聲
幸自醉歸風喚醒斜陽烟草舊花城
　　留前人處有感
友壻從來義斷金舊春一别到如今琴幃絶奏香燈冷
花圃猶荒風雨深三夜書窻同話古十年人事百傷心
杜鵑只管催歸去不道客行有苦吟
　　城中赴范純甫酒有感
杜鵑啼斷洛陽橋心與萍流絮與飄風雨故都同死夢
山林晩景十年饒相逢得醉有今日萬事忘言付落潮
見説隱居歸我里尚堪雞黍狎招邀
　　天台徐德源許以榖應借
枯淡生涯寄草萊短供不給甑塵埃吾徒例有絶糧事
世俗何從索米來邂逅指囷如魯肅分明流飯自天台
不将乞字書為帖拙語聊於一笑開
　　次韻杜孟傳(名世/學)送歸剡
天空地濶本無言兎走烏飛自做年老景光隂炊黍外
客窻風雨醸梅前事隨笑去户門福詩為别來朋友賢
河水洋洋山杳杳一聲歸櫓緑楊邊
　　和呉竹修
滔滔世事黯難言忽忽光隂况晩年草野姓名螢爝裏
江湖消息馬風前論交有得無新故處變如常是聖賢
何幸相知足磨琢言詩須到賜商邊
　　癸未生日書於本堂
與雲俱捲十年强百短難醫獨命長自有青天㸔晩節
不将白髪換時妝田園活計雨聲好湖海醒心山氣香
得一日閒勝一嵗老來免得别思量
　　次韻呉竹修立秋日
白帝來時赤帝歸年年流轉不違時書燈有約花先喜
庭樹無情葉自知楸市謾勞兵後夢蓴鄉僅免客中思
老軀便動衣裘想胠篋其如穴壁兒
　　次韻前人貴糴
麥甑凄凉稻尚青粒珠乘急價掀騰市平本易無千斛
倉糴良艱且五升長是信天還自活未能送鬼任多憎
囘頭鐘鼓羣峯寺飽飯髙眠獨有僧
　　次韻四明孫常州(名嚞字/耕寛)
忽忽光隂日隙塵囘頭十載兩襟分聴經偶枉真人駕
過首猶懐處士墳危世清風誰一面青山啼鳥自相聞
慇懃寄到新詩巻寄字終須問子雲
　　拜先外舅墓坐雨用趙景文韻二首
説着韜翁淚泫然得來展墓及春先松楸舊壟驚如許
風雨寒宵坐有縁餘味淡交微醉酒囘頭流俗未烹鮮
明朝又别西山去多少懐思集晩年
巻懐經笥袖名鞭千載隂何暗結縁清似嵗寒松獨立
健於霜曉鶻爭先塵埃事與心相避醉夢人㸔眼亦鮮
肻使雞林浪傳去紛紛吟梓不同年
　　賛前人第四子良漢周嵗
昨見初䙀浴露兒如今又滿一年期山林深處壽髙木
薇蕨清風坐瑞芝試取印來知異日能将字認已多時
諸郎自是詩書種嫡出源源分外竒
　　梅山弟來同飲醉書本堂
誰将糟粕視詩書兄弟何妨做拙儒流水青山同醉處
清風明月幾歸途樵歌相與為吟友草市誰教見瑞夫
宇宙如今惟有酒太和樓下𣺌烟蕪
　　嵗首戒子到外家展駕寄内弟竺少博(名/滈)
古俗流傳重嵗新交相來徃篤親親外家在望無十里
内表如今能幾人筋力難施身已老形骸不索意方真
兒曹能拜何妨遣要使綢繆百世春
　　二月四日梅山弟留飲
醉中咄咄向空書開眼猶能傲薄夫多事光隂存社櫟
十年筋力老園蕪籓籬吾道難為黨衣食諸人未信儒
懐抱海深姑寄酒習家池上不同途
　　春日偶成二首
老景還逢春一畨尚能消受自温存蠶寒風雨棃花屋
蕨熟人烟樺角村無事課兒多閉户有時見客一開尊
旁觀莫笑謀生拙元是詩書舊子孫
烏兎催更日夜畨獨於衰朽尚相存世情富貴鮑魚肆
老眼風流麻鳥村牢立詩肩撑雨屋施營酒料續春尊
芒鞋又辦遊山計我亦興公不姓孫
　　用戴帥初韻寄孫常州
溪遶山圍楊柳遮戰蝸國裏退閒家兒孫滿眼堂千巻
賔客多賢館五花立脚東臯㸔倚鳥囘頭温水笑跳蟇
相知惟有詩相寄便羽一封三印斜
　　送丹山主者周東隱
飛來峯頭飛鐵錫一坐八載丹霞岑山林成隂饕眼淺
議論近古咻機深白雲泊對不留迹明日行空是歸心
可無坡翁捝戒老試聴重新鐘鼓音
　　夜酌丹山
石路深深著梵宫緑隂截斷出塵紅春風杖履閒忙外
明月山林醒醉中有酒何須白蓮社無詩可入碧紗籠
歸途自有兒扶笑不用過溪勞逺公
　　東隱退永固齡叟留之慈雲西堂
識破機闗便出林滿天刼火可能侵水流不去青山影
風雨俱髙白鶴心物外弟兄相契合眼中世界幾浮沈
是知處處虛西榻難得慈雲一片隂
　　拜趙端齋墓有感而書
流俗滔滔逐亂塵典刑卓卓老宗臣山川在眼孤忠泪
風雨無家一夢身及奠生芻吾已晚忍㸔宿草自成春
方來世事誰能料須認分兵䕶墓人
　　詠孫常州飛蓬亭
藕花池上竹梅隂一艤中間用意深畵舫規模供燕適
虛舟世界㸔浮沉快風未信千㠶福逆水難憑百丈心
惟有此蓬飛已定更無驚浪怒濤侵
　　過仙山詠孫松磵新庵
雅懐欲友漢劉樊巧築廜㢝壓大蘭簷宿白雲山氣重
門無赤日樹隂寒少年自得老成趣危世難如肥遁安
下界黄塵從擾擾不妨髙枕夢邯郸
　　甲申夏到仗錫憶戊寅秋同黄東發遊
布襪青鞋共踏雲七年徃事不堪論湖山宿草夢䰟到
風雨秋燈詩巻存後死猶能傳耆舊平生相屬老兒孫
老禅携手經行處薄采芷蘭招楚原
　　暇日偶成
天賜衰年一屋清住深不接過門聲帶泥笋角燒易熟
得雨芥心批又生山與雲深時弄色鳥乗春旺自呼名
誰能計較方來事粥料何妨逐日營
　　夏五再遊慈雲
青山屏遶碧溪灣不是閒身欲到難好客易招纔隔水
先塋在望莫憑欄三盃便是人間福半榻聊分物外安
扶醉有兒歸路稳不妨風露舊南冠
　　詩似來石門同少野
山林危世是亨途道眼相逢菜味腴愈契大顛非為佛
坡知老印本來儒携晴雪瀑藤花路話舊青燈栢子爐
萬事已抛松枕外不妨姓字落江湖
　　用帥初韻謝其愛我之意
錦雲忽把老瞳遮壽語何為及我家怕説庚寅賦湘芷
謾書甲子譜桃花長途交騖䑕為虎孤迹偷生蛇放蟇
人世到今何足問桑榆况已日西斜
　
　
　
　
　
　
　
　
　
　本堂集巻十八
欽定四庫全書
　本堂集巻十九
　　　　　　　　　　　　　宋　陳著　撰
　七言律詩
　　兄弟醵飲訪雪航次弟觀二首
天女多年為散花晚年來此寄年華貧因好客甘如薺
詩解醒人苦似茶入室謾為雲作主開窻惟許月通家
有時得句忙題處滿壁淋漓字濕鴉
夢斷天邊飛珮霞短笻松路趁溪斜歸鴉山外烟如畵
過雁雲間雪欲花跌宕琴書誰我輩承平鐘鼓自僧家
從今載酒須同醉兄已頭童弟髪華
　　偶成
生計何曽問有無心安便是邵堯夫攙春菜奉清饕味
耐凍梅呈本相癯閉戸茶香浮雪屋推窻山影落氷壺
終朝幸自無他事忽聴兒童報索租
　　遊慈雲
老懐不與世情便纔説閒行興翼然微濕易乾沙軟路
大寒却煖雪晴天未曽到寺香先妙底用尋梅山自姸
笑問松邊人立石汝知今日是何年
　　次兒瀹以年字韻呈喜而又賦
一詩未足見兒賢意氣中間頗藹然忠厚人家宜有後
亂離時世始知天老懐信汝窮須逹俗眼從渠醜傲姸
培得根深花自茂莫将今日㸔他年
　　深瀹既聚用先前韻示之并示姪溥
吾将語女女來前勿聴吾言藐藐然君子最難端造處
人心易失本來天須知妻係家興廢自有人分行醜妍
三世一門詩禮在莫教春意有窮年
　　遊慈雲
曉日烘晴一白晞青鞋踏滑叩禪扉千山流瀑溪聲活
二麥涵滋野色肥僵卧不妨晴又出興來誰肻夜空歸
弟兄歡笑兒扶醉滿袖新詩下翠微
　　次韻趙景文見寄懐親
薄俗滔滔逐水流誰能古意兩綢繆白雲終日靜相向
紫氣有時來更留啼鳥已呼春到了醉驢曽記舊遊不
山林樂事輸君早未遇仙炊已轉頭
　　七十見梅有感
萬木多由冬折磨孤根却做老生涯寒心欲吐知誰主
瘦骨相依有自家祗許江南鴻雁見肻教春後蝶蜂譁
風吹不斷西湖夢一曲從他月落笳
　　送單君範赴汪西臯館
溪水沄沄雲出山行邊意思自相闗欲從杖履吾已老
猶喜詩書君未閒道脉不隨多事去文風似放一分還
紛紛世變忘言外春在西臯花柳間
　　次兒生日八句示之
祖心流慶我生兒説與吾兒初誕時吉夢覺來珠蚌拆
喜聲浮動玉麟知如今弱冠歸妻後此是平生進德基
自有季方家様在一門詩禮要扶持
　　凝光亭偶成
一寸春暉直萬金誰能白髮繫花隂燕鶯已付新春耳
蠶麥猶闗活世心坐到夕陽如夢寐㸔來時事只沈吟
滿風吹面忘懐處何日何人更似今
　　梅山弟池邊醉吟
兩岡銜口水流唇茅屋三間松四鄰花影落池塵外境
鳥聲喜客靜中春生涯已付桑林舊活句還隨菜酒新
滋味悠長有兄弟不知山外更何人
　　弟觀喜董稼山至有詩因次韻二首
蒼狗白衣紛過雲到頭故我始為真山林髙㸔平沈世
風雨難摧獨樂春時出苦言醫俗耳多培好事壽閒身
仰天咄咄今何日百里相過有若人
誤辱髙軒訪子雲須知我自是元真石心已落千尋海
霜鬢難留一髪春門外道途新舊眼兵前朋友死生身
如今聚首休輕别他日黄金枉鑄人
　　次弟觀與齡叟詩
雪竇飛來一片雲寺門興起緫由身鐘魚飯衆有今日
鉦鼓粥神多信人兩閣眼空風黑夜四山手植雨青春
我今亦是陶潜輩三笑圖中就冩真
　　八句呈董稼山
樓閣髙虛壓翠微詩囊酒檐答春暉山環水抱花相映
天濶雲開鶴自飛已有新隂共醉卧何妨清話放遲歸
浮生難得如今日囘首人間萬事非
　　别齡叟八句
翠竹黄花曲曲香中間猶有太平腔淡交一飯雲山鉢
詩夢對牀風雨窻忽動歸心隨晚䇿尚留醉興寄春缸
閒行除到禪闗外牢閉柴門學老龎
　　次韻黄長孺
人情相得古來難肻遡溪山伴退閒瀟洒風流屏縟外
和平氣味琴瑟間鵲巢自愛居南國鶴帳從教怨北山
只恐杜鵑聲夢裏與雲飛去欲飛還
　　長孺因吾二詩有負米分鄰之語因又次韻餞其
　　　歸二首
聲氣相投玉應金花前話到翠成隂一清門户無同脈
萬古詩書可立心母子要知烏哺反夫妻應感白頭吟
若言相諗早須覺難得青春長似今
紛紛薄俗事輕唇自喜衰年德有鄰危世孤兒華髪母
歸舟百里碧波春不因噬指感懐切肻學嘔心搜句新
娯舞慈庭應細説丹山笋蕨正宜人
　　次韻黄虛谷
弓招消息下幽京羣起張弮不受檠衰朽分為林下物
英雄誰取彀中名坐㸔年少摶雙翼爭把時銛驅五兵
萬事要終方可見休憑水到説渠成
　　答范景山晝詩見意
緑隂門外漲黄塵來徃清風自可人契濶一尊燈雨舊
平安數字麥寒春閒居有味何妨拙古道無情却耐貧
漠漠水雲山隔斷何時王翰卜為鄰
　　次韻弟觀晚春風雨
天正宜晴却又非雲頑未是放開時可曽路滑官移緩
但覺山寒農務遲風雨顛狂如醉漢乾坤正大亦嬉兒
隂陽自有人調燮牢閉柴門只自規
　　次韻石秀叔聞鶯
分得天機自動簧與春相約不参商無情有態眉如畵
是曲非腔口尚黄公子舊呼歸夢境友生新好出村莊
山窻詩客先聴處冩入烏絲句亦香
　　次韻姪溥到雲南外家囘
二竹家傳髮亦微眼中難問是和非詩書事冷官符快
韋布形枯繒户肥兒戱仙樓空夢見老過顛嶺只愁歸
山溪亦有不平處終日喧聲水戰磯
　　四月八日携子姪到上乗偶成
白首猶堪數里行相過一笑見山堂殘僧門徑靜於夜
新夏林塘煖自凉且借吟牀娯半日何妨歸笠戴斜陽
我來豈敢辭筋力先隴松楸倚寺勞
　　次韻長兒生日示諸弟
吾愛吾兒責望兒終身實處㸔平時夫妻琴瑟方為順
伯仲塤篪便是詩要向魯鄒中進步先從曽閔上求知
酒邊見汝傾心句不覺摇頭笑脱頤
　　用弟觀韻二首
住世光隂曉日霜浮生誰弱又誰强干戈時節貧差穏
詩禮人家話亦香何用移文來北隴可能把酒博西凉
妻無愠見兒堪教門外從他沸一鐺
粉兒乳子等蓬麻書種精神見始啞自分閒居培玉樹
無心勞役䜟金沙如龍當有騰髙日何恙能侵積慶家
乳哺薄乖隨勿藥畨成㸃浪記塗鴉
　　季秋入城郡人迎鮑王有感
滿城呵道漲黄塵儀衛森嚴亞玉宸幕帟遊魂勲閥舊
鼓笳殺氣譜家新西風兒戱知何世末俗民心只有神
元坐僧窻増感慨梁公已矣更誰人
　　次弟觀與雪航韻
老友姑從方外求危時亦可少紓憂笑圖難贅餘人契
病室應闗一世愁飯淡是縁終有味故山雖好莫囘頭
滿航雪意償無價住色空中足應酬
　　次弟觀為陳子得納婦别李親家
馬頭姻締熟相尋誰識清交舊紱簮澤底李無門望態
村中陳有世婚心别來得見百罹後坐到忘言兩意深
醉裏送君何所有嚼梅花碎冩成吟
　　姪溥生男命曰迎孫取迎長之意且為方來期也
　　　因賦八句時乙酉臘月二十六日
應夢熊祥月又圓以迎命汝豈徒然遲之蓐卧十朝後
恰似陽來一日前極處逢生天意在長孫得嫡祖心傳
相期他日成人事復見升平要著鞭
　　次單君範遺次兒韻效魯直體
世變不常有隂晴吾道由來自坦平安得天資白受采
要憑學力濁為清三日刮目迎遜吕一月坐春盍孔程
便須從今加鞭去庶免轅越轍幽并
　　次韻梅竹潭見示
曽携古調坐琴清獨有知心老滅明百拙相安無異政
三年一信自同情綏强粗祖太丘實宰社終慙户牖平
桃李春風重囘首誰知倚樹有新盟
　　次韻夜坐
山林分老不求官梅月窻深耐坐寒浮世人如春夢亂
明晨事作宿縁㸔膝邊燈火心相付眉裏盃盤量自寛
睡去醒來朝復暮百年如此是平安
　　單君範過西臯迂途來訪一詩道别
老境途迎作夢㸔出門相送是愁端分携不去有心在
長揖無言囘首難霧雨暗山家信逺春風吹笋客心寒
儒生例是多勞役幸得琴書路尚寛
　　送同少野赴華藏寺(在常/州)二首(有父年/已八十)
絮㡌䝉頭太白峯忽然霹靂起虛空遯庵强出本心退
荼毒髙遷好様同南北雲山十年夢東西浙水一家風
無邊福量如何説龍象都歸禽縱中
落花流水去㠶孤風雨交情奈老夫詩屋知誰共雲月
笑圖和我入江湖千山遮眼夢自到萬笠傳身書可無
家有壽翁垂百嵗尚因歸省及桑榆
　　次前人韻以寄
流俗誰能問故知殷懃書信驛同驅古心地老天荒日
閒意風來月徃時交一臂間機尚失隔千里外㑹難期
從今要識相思瘦認取青山槁木枝
　
　
　
　
　
　
　
　
　
　
　本堂集巻十九
欽定四庫全書
　本堂集巻二十
　　　　　　　　　　　　　宋　陳著　撰
　七言律詩
　　期歸生日
當年分得月中胎八嵗精神愈覺開小學路頭方謹入
平生根脚要深培家貧只問子賢否父老何妨兄教來
須識此身闗係大莫如流俗趁波頹
　　次韻女淑壽兄詩
道韞生來亦謝芝解吟今有壽兄詩着行布字銀鉤細
鎔意成辭金薤垂義氣流行親手足笑風吹到老鬚眉
自家兒女能如此一味清甘足養頤
　　又用韻示長兄
向來枯卉亦生芝種學纔深可瑞時語海方知蝸井淺
培風當使翼雲垂可能任運如彭澤也要名家似蜀眉
理義本來非外鑠自求兩字盍觀頤
　　丙戌五月朔閒坐偶成
石火光中見嵗華溪雲深處寄生涯詩書屋下無嬉具
桑竹窻前有美花抝境日増多活媿囂塵天與一貧遮
乾坤自隘鄉鄰好猶得開門守故家
　　宿天寜寺偶成
参差新復古禪闗殘樹踈篁百畝閒清曉軒窻初雨過
黄塵城市自深山一家暫付客天外半榻聊分僧夏間
猶有故人相訪問到無言處是時難
　　因閒坐偶成韻謝黄虛谷
夢曽騎馬到京華老矣盟鷗寄水涯囘首故人多宿草
攅眉晚節自寒花南風謾把初心鼓西日難将隻手遮
猶有窮吟誰管領何時王翰作鄰家
　　次韻黄長孺
玉潤深慚氷未清午軒盃酒見人情艱難方識山林味
親戚還兼朋友盟安用白頭傷世變又㸔黄葉報秋成
羨君燕奉潘輿處淡泊中間禮樂聲
　　用長孺七夕韻
炳炳雙星從古然滔滔多話到今傳𣺌茫河上曽無事
醉夢人間自並縁妄不易袪姑立我巧如可乞豈為天
癡兒丼受三年詐獨有崔生此語賢
　　七月望郡庠賦秋聲詩且欲不犯題字及見所作
　　　良可發笑因賦二首示諸兒
天教少昊管金行發越清商妙莫名萬宇虛凉機自動
千林摇落氣難平怒為伍子潮江吼細入歐公夜壁鳴
冣是幽窻多戯處數聲唳月雁南征
氣應商聲慘又清人間難聴亦難名非神非鬼洞庭樂
為鶴為風淝水兵老葉自吟髙處調寒螀相趁閙中鳴
西風機籟年年事分付與天心自平
　　次呉竹修寄澤南洲韻
君客蓬壖偶滯留我尋菊伴枉經由翠微輕失相逢笑
白髪堪禁幾别愁只為交情如管鮑未能忘物似聃周
何妨重約論文酒尚有橙黄橘緑秋
　　次韻梅山弟
掛畵燒香書滿前風標清出剡溪源平坡肘腋眠牛隴
小屋規模放鶴園外事任如黄葉寂閒心暗與白雲論
應須恭到希夷處自是三峯直下孫
　　盧竹溪得處士號邑伊有詩盧以其唱及其自和
　　　來求余次韻
夢破邯郸百念齊長汀西畔半分溪䕶符清出黄冠品
承命榮加紫詔泥徑㨗更誰疑晩節山居有客侈新題
老吾亦是三峯裔何逹相逢有子兮
　　兒姪軰為燕老集石秀叔以詩來和之二首
身是書中老僕童布衣不遡馬頭風雖無二頃資窮巷
猶有三峯着睡翁虛室謾留荘叟白新詩忽見相州紅
危時流俗滔滔去鐵石心腸獨我同
白髮扶携緑髮迎今為何日自歡聲任供觴豆人情便
存古門庭俗眼驚壽語相期滋我愧醉吟多感有兒賡
但令里曲皆知孝此酒何殊考叔羮
　　丙戌十一月十六日迎孫試周八句
杏林深處長孫枝春意烘堂㸔試兒脊硬不移匍匐手
語遲厚養粹凝姿喜開三世瑶環瑞滿望重闈白髪慈
與汝家傳雙色筆文章得力豈無時
　　呉竹修以詩寄次韻以復
避世歸來星一週小丹山下剡溪頭風塵滿眼醒如醉
宇宙闗心笑亦愁書几日聴諸子業菜畦時共老妻遊
吟鞭倘踐相過約雞黍猶能食仲由
　　用前韻似齡叟
蚤嵗雄心撼不周晩年歸老契禪遊肻除酒戒容元亮
欲答梅花愧子由隱几雲山長在眼出門風雪又囘頭
元宵有約慈雲閣燈火能無感舊愁
　　賛王來山愛竹祠前枯竹再生
清䕶祠香立翠痕誰知活處發霜痕生生與善相為脉
節節是仁皆可根方信虛中含造化何妨直下長兒孫
更須就此封培去千畝成隂百世門
　　次韻崇福老澤南洲
邯郸枕上夢囘身景照窻前醉卧人山别是天遲放晩
鳥知何世早呼春乾坤大事三緘外湖海清交一笑新
此去莫嫌來徃密免教雲樹兩馳神
　　示梅山弟八句
浮世蘧廬付一呀詩書餘瀝子孫家兩池分受髙低水
四岸量栽次苐花笑傲溪山如故舊招邀雲月共生涯
相逢數酌春風酒不信人間有戰蝸
　　次韻古竹亭
巻収湖海入髙懐勘破人間蛇影盃老骨耐㸔寒後柏
古心相沃渴中梅何妨風日同清美不怕山雲礙徃來
多少詩香播牙頰夕陽移酒坐蘭苔
　　和息庵呈䝉山韻
象驂來自海之濆何幸相逢孤獨園好句不妨詩共屋
戱言敢及賦名坤江湖自有清風調雲月難招流俗魂
千里文章本同味幾時尊酒細重論
　　詩送讀易堂張碧窻之揚
占得資身話柄髙六鰲島上足逍遥南風又送飛霞珮
北道相期明月橋要坐虎皮專易説肯携鳯侣共吹簫
此行直上青霄去不比閒纒鶴背腰
　　呈齡叟
寥寥古道獨開門一見無言心自聞别後黄塵留四月
坐來清雨洗三分鱗鱗秧活方吞水翼翼山飛欲舞雲
此景此生如此酒證明耐久有南薫
　　留西山
老憊無如汗枕何起㸔玉宇㵼銀河殘山剩水凄凉甚
明月清風感愴多無計閉門遮外事真成開眼夢南柯
坐來不覺東方白又是餘生一夜過
　　贈平原師妙覺歸温州
喝破炎塵一錫飛迂程千里訪衰遲袖中明月無時價
面上清風似故知契順何求惟勇義参寥欲去且談詩
便應立脚五山頂未死相聞倘有期
　　次韻趙寄庵(名應/龍)
家住黄沙緑水灣功名土苴任天慳顧瞻宇宙驚多礙
収巻江湖憇一閒處子聲容心自鐵太公年幾鬢纔斑
老來難得重相見明月清風處處山
　　見雪
馮夷老手妙莊嚴一色工夫一夜添統巻山河還太極
平抛珠玉到窮閻瘦吟相諗梅寒苦渴飲何妨秫凍甜
黄竹方哀糴方湧幸猶三白是豐占
　　次黄長孺元夕韻
流俗誰知運㑹元逢塲作戱逐時論梅花簮燭行呼野
竹葉裝巾醉舞村幸是深山寛夜禁苦無佳月破天昏
鼇山盛事當年夢老不禁寒早閉門
　　上乗展墓示子姪
吾行荷謝老天公不放南來送雨風笻杖步前皆雅興
梅花香底欠詩工塵埃辟易青山外丘隴凄凉落照中
一片初心分付處兒孫他日記衰翁
　　次韻盧致逺祈雨喜應
四郊多少出雲山六月如何得雨慳天意茫茫知否外
秋成岌岌有無間人非稼穡誰為命職在蛟龍可聴閒
終藉精忱起靈蟄鶴驂帶得夜瓢還
　　次韻内姪竺稷留别
外家忠厚世多才挑轡相過一笑開珍重年光記親戚
綿延義脉到雲來後生要積為山簣前事休論覆水盃
榾柮爐頭好情話莫衝風雪便輕囘
　　避難雪竇之西坑遊西麓庵
山間築屋占西坡小小規模淨似磨兩壁鼓鐘來雪竇
四圍松竹䕶雲窩軒窻有趣髙僧逺門户無遮俗客多
我寄前林時一到未知風月意云何
　　戴時芳(名/方)時可(名賓/興)學子呉叔度(名/漢)文可(名應/奎)載
　　　酒西坑勞苦
驚魂何事到西坑豈是三生願欲償兩寺鼓鐘醒客夢
一村草木助吟香人情物變多時様水色山光自古妝
我本無何鄊裏住仰天俯地兩茫茫
　　次韻趙景文見寄
十載扄門白髪翁一絲飛毒忽纒胸浮雲隨讋驚雷散
躍鐵終逃刼火鎔尚有先廬供手實幸叨儒籍免身傭
闗津本不違風月來徃何妨信一笻
　　次韻似前人
山居隨意旋添成截斷人間利欲心蘭茁不妨虛室白
松苗如見舊氊青書癡面目唾亦笑酒聖風流心自醒
閒裏光隂天下樂誰知此處是思亭
　　次韻弟觀似單君範
聚忽如萍散忽雲今朝得見滿腔春詩書有味兵前友
官府無名天上人相對兩窮清白日不交一語到紅塵
梅花紙帳寒初試儘可留連示病身
　　早起誦邵堯夫詩
二十年前塵路忙如今都住寂寥鄉梅花時節溪山好
菜粥人家門戸香否徃泰來天外事早眠晏起枕中方
案頭只有堯夫集參得透時滋味長
　　収芋偶成
數窠岷紫破窮搜珍重留為老齒羞粒飯如拳饒地力
糝羮得手擅風流家貧自合勤多種晩嵗何當飽一収
囘首人間劍炊米誰知煨燼有爐頭
　
　
　
　
　
　
　
　
　
　
　本堂集巻二十
欽定四庫全書
　本堂集巻二十一
　　　　　　　　　　　　　宋　陳著　撰
　七言律詩
　　西窗與弟姪戴時芳酌酒
一檐晴色好相陪可意人能幾度來便覺酒香隨笑動
共將書氣拓塵開有生盍作無生看未晩何妨到晩回
安得分時皆是趣停雲歸鳥亦悠哉
　　次韻齡叟
儒生自是分當窮老退非干勢不容併日莫留饞半菽
餘生休説夀三松眼中落落同人少脚底競競坎險重惟
有靈山老吟友暗中心事兩雲龍
　　次韻里人紓憤
浮生分付四休休自謂睂間絶㸃愁鶴在雞羣空有志
鴻罹魚網莫抽頭妄灾勿藥終須喜坎難維心底用憂
榮辱兩忘饒落魄何妨痛飲學巢由
　　余生日悶中示諸兒
吾今七十有七嵗多事多憂多病餘舉室忍貧饞煮字
長兒留逺夢収書券逋積滯泥中獸戸計偷生釡裏魚
囘首當年有今日茍延如此要何如
　　次韻少野
古調難逢鍾子期近交秪數已公詩家風自别閒相侣
心事無涯話有時草木味中猶着我荆榛樷裏更同誰
衰年如許㑹能幾俯仰悠悠雲水知
　　次韻戴帥初贈銅山寺主僧若珣
憶昔曽尋紫翠堆轉頭非舊幾年來僧簷蔓草幾成樹
佛座蓮花半纈苔忽自吟邊飛錫到再從空裏抱山開
江湖總是風光地應世因縁第一囘
　　賦胡貴常(名立/道)所寓西樓
早挾台山紫翠光來棲髙處足徜徉浮雲相伴身為客
落月應同夢到鄉雁笛入簾饒獨唱鳯簫在袖待雙翔
拍懐湖海何妨共儻許扶携上大牀
　　次韻弟茝醉中示弟觀二首
六十家婆八十翁此心無事便融融肉香韭甲磁盆内
蝶夢梅花紙帳中自道乾坤無俯仰誰知否泰是窮通
出門一笑春風闊孤鶴横天忽自東
斑髮朱顔楚秀翁陶陶樂意與天融凌虛長嘯天無際
耐靜髙眠日過中茅屋生涯消幾許梅花氣味最相通
詩書風日何妨共載酒歸來自甬東
　　寄史景正教授(名蒙/卿)
物表樓前話一畨晨星落落破癡昏詩書非事口儒學
韋布不知身相門壹是古心交耐友多将新意發陳言
吾今老矣難重㑹川泳雲飛有子孫
　　次韻趙景文絶糧
赤嶠歸來似夢中春風滿面掃儒窮祗愁不祭鬼成餒
那問乏供兒哭空饑卧何妨專雪屋清貧消得喚氷翁
浮生總是閒煩惱天已安排十二宫
　　送女清適寜海胡氏囘次韻弟觀遊淨慈詩冩情
自恨當年許嫁輕臨岐悲哽不能聲痛腸恃酒翻多病
險道登天僅得晴女欲有家生世事誰知與父别時情
是雖壻玉孫堪抱南望雲山淚自傾
　　贈黄長孺奉母還家
潘御紆從靈緒鄉簫吟歡動喜還堂詩書餘澤心猶古
桃李春風話亦香卜築已投山契分奉甘先與菜商量
行邊好語須聴取去却來時後㑹長
　　送别單君範
寒山曽約醉梅香桃李花時願始償四海舊交知有幾
三年一見去何忙春光自好别情惡老語無多贈意長
送到溪頭重囘首東風吹不住垂楊
　　次韻弟茝客懐
竹洲西畔緑楊隂一别春光直到今老境不生貧富夢
浮雲應識去來心神明官府頌聲滿風月弟兄詩味深
歸辦山中紅米飯古來流水一長琴
　　次韻西山寺主清月
一居西崦一東溟擴落乾坤本不扄古月凄凉惟有夢
清風來徃了無形翩然好語真心白終是當年老眼青
握手笑談明日事雪亭庭畔緑楊汀
　　次韻胡景叅制機(名三/首)見壽二首
倚囊仙叟付良姻一實交孚畧具文共喜壽髙堪托蔓
自憐蕕臭不投薫移㕑幸免勞都督問字何妨過子雲
月峽霞峯總竒絶閒中相望足為羣
南風吹笠走長鬚一曲新詩一幅書虎榜陳人有韓愈
鶴山佳壻得肩吾行年八十死将俟求活須㬰計已踈
慙愧珍羞貺初度忽忘門户是窮儒
　　次韻曹久可(名漢/炎)見寄
古道難知薄俗新窮途别語記城闉君携夙學長湖塾
我寄殘生農望春相見笑談雖未準一詩來徃尚堪論
出門凝眺空銷黯流水行雲冷看人
　　次韻呉應奎解嘲
兩别因循久釀疑其餘老病骨纍纍心銘自勒家庭苦
手綆曽援坎井危吠雪有聲非我累仰天無愧要相知
交情須㸔寒松栢傲盡春風桃李時
　　次前韻呉山甫解嘲
望春山下剡溪湄窮處無聊甚係纍竹㑹依然思二阮
苖凶行矣入三危梟聲只合聞而睡蛇影堪期逹者知
試問流空千古月過雲妨得幾何時
　　雪寒
巫山雲女欲囘車滕六留雲布玉華流水不氷翻有氣
老梅雖凍自宜花幸逃僵死榆闗戍相伴饑眠草屋家
種麥已遲天豈恝一聲晴意曉簷鴉
　　為齡叟作
多年坐鎮翠微西鐘鼓聲中好品題見大不嫌山寺小
立髙應笑世人低掃莓苔地皆新築倚竹梅窻是退棲
最與老天相狎處無邊風月省提攜
　　元夕醉梅山弟家
行年八十病餘身梅塢留連率見真花到詩家方吐氣
酒無菜飣不成春世情風雨妨歸路古道山林有主人
珍重此時相得處弟兄門外是浮塵
　　次前韻
為吾大患為吾身假合将來認作真烏兎有誰相與老
燕鶯於我已非春再生未死客中客萬事無聞人外人
獨有梅花尚知己不妨一醉且同塵
　　梅山弟家醉中
僵寒危病分泉䑓誰料今猶事酒盃可是食羊供未足
祗縁韲甕喚教囘紫荆老樹死中活棠棣春花笑處開
兒軰不知身是贅勸飡雲母壽方來
　　次前韻
得閒處處是春䑓分付浮生水上盃詩酒未為知瘦杜
簞瓢元不誤顔囘無情宇宙今猶古有脚隂陽闔又開
世變何窮故如此只将方寸靠雲來
　　偶成
烏飛兎走傲崑崙人世浮浮托命根孤竹僅留三畝宅
桑麻方見一枝孫雲相迎送話詩客風自閉開無事門
適意手攀簷外柳旁觀撫掌笑遊魂
　　次韻陳晟(字用/之)别瀹
世態悠悠合與分人生總是一浮雲瘦來悽惻來東野
妙墨淋漓恍右軍棠嶠别時如夢寐竹林何日共朝曛
吾今耄矣雖多感風月相期未厭聞
　　重陽坐邑中旅舍
秃鬢蕭蕭八十翁為誰留滯客簷中有詩不賦滿城雨
無酒禁當吹㡌風與菊相迎還自笑㸔萸欲健莫知窮
囘頭戱馬䑓何處萬里秋聲有過鴻
　　次韻單君範
駒隙光隂自古留眉頭底用着閒愁人生枕上皆槐國
世事棊中幾奕秋為子孫謀惟蠧簡有風月處即莵裘
醉多醒語不覺曉何處鐘聲出梵樓
　　次韻梅山弟晴中大觀
黙黙融融内自觀紛紛籍籍外何闗託言鵬化未為大
相與鳶飛方是閒萬古乾坤全易上四時風月小詩間
天寒一步不輕動秖為梅花費徃還
　　十月十二日到慈雲見去嵗與齡叟詩因次韻
短笻敲路又投西滿眼皆詩不用題風撼樹聲如海怒
天鋪雪意放雲低自憐白髪貂裘敝欲借紅爐紙帳棲
記取年年此時節兩翁一醉笑扶攜
　　次韻張子華寄示正月四日與其兄及俞叔可兄
　　　弟四人㑹飲詩
兩家昆弟賀正來投轄留連肯放囘恰第四朝春正好
合三百嵗老相陪有光西洛菜羮社同醉東坡蕉葉盃
何似添儂八十一呼為五老共徘徊
　　次前韻戱似
喜逢新嵗帶春囘四老過從賀泰來君欲燕毛分次第
我當鶴髮領徘徊欣懐雀躍空相望弱脚蹣跚阻一陪
傳語諸賢任抛外百年夫婦自銜盃
　　二月九日偶成
老境何須更問年得須臾話便翛然平生交際無金谷
窮健中間自葛天終日閉門知拙味有時放杖信嬉縁
兒孫子曰一聲處已覺詩書世的傳(自註云時庭無/方能言子曰)
　　次韻戴時芳病中
平生英氣欲摩天晩節逢罹却自憐紙帳謾移春夢枕
畵义難繼日支錢那知病及窮韓愈肯把貧謀富計然
但得身安字堪煮寄聲自有故山鵑
　　次韻張子華中秋感時
乾坤萬里一長吁老憊悠悠據槁梧未死自慙前死欠
有生不若此生無縱聞新詔開途轍難把陳言入範模
寄語嵩峯子張子山林深隱是耆儒
　　姪溥酒邊呈詩二首因次韻
家住山深絶外喧三峯直下老雲孫古聲不入唐詩社
泥飲寧知杜酒村饋案一真宜晩嵗竹林相醉任多畨
上天下地雖寛大何物餘生偶尚存
人生等是蚋蚊微年到如今死蹉時韲甕餘酸聊自分
蔗鄉甘苦要誰知山川豈特雁堪淚風雨不知雞可詩
時一出門雲萬里囘頭只許影相隨
　
　
　
　
　
　
　
　
　
　
　
　
　
　本堂集巻二十一
欽定四庫全書
　本堂集巻二十二
　　　　　　　　　　　　　宋　陳著　撰
　七言律詩
　　次韻石秀叔城歸卜鄰
從來熟處易留人辜負初心墊角巾盍與溪山酬素約
任将風月洗黄塵口猶有齒先嘗乳事付無言但飲醇
見説明朝又東去莫教虛夢覔詩鄰
　　題梅逸林隱君祠
潔蠲老筆記祠庭更把辭情韻入聲誓守松楸為得死
肯戕桑梓買偷生衣冠圖畵君心事香火焚脩子血誠
孝義本來無世變有誰下馬拂丘塋
　　次韻王聖傳(名日/省)自嘆
道義相從自一宗世人擾擾等雞蟲桂坊素襲多文富
橘隱何憂五鬼窮寛以平田為日用笑将逆境付天公
何時王翰相鄰住尊酒論詩兩醉翁
　　用前韻自述
憶昔微官玷瞽宗歸來十載坐山窮有家却似髠頭釋
無齒真成吮乳翁話不必清秦吉了餓猶未死信天公
餘生趯趯只如此㸔取東坡賦二蟲
　　外孫黄阿相生日
湖山聚秀繫斯文汝更崢嶸瑞户門嵩里是人誇宅相
慈溪之後有曽孫書聲自可怡重慶家學何妨漲一源
逺大相期吾耄矣莫将苦語等閒言
　　送嚴伯長教授(名徳/元)邑庠任滿
手揚教鐸下龍汀三載從容擅冣稱禄釜半虛家繼廪
書窻獨冷任如僧狎曽問字春風坐惜欠論心夜雨燈
此去蘭䑓芸閣邃尚須時寄一溪藤
　　次韻義烏賈養晦(字哲/甫)元夕書懐
新得新晴縱夜遊紗籠喝道肯遲留風流買市皆如願
雪艶歌筵醉莫愁不放時光半分過亦知人世一漚浮
星星燈火須臾事何似長㸔素月流
　　次韻王監叔
君家深似武陵源又出雲來斾影翻負笈肯忘勤北里
彯纓長説海東門健収風月歸談麈醉挽江河入酒尊
囘首溪山吾老矣笑盟知有幾畨温
　　次韻姪溥偶成
玉藤新墨照雙明便覺梅天暑溽輕兩屋清風交樹影
一團和氣壽家聲肯陪醉興林遊暢更喜騷懐草夢成
向上路頭須努力席門元不困陳平
　　次韻前人重陽
説道貧閒亦自忙誰知碩果自存陽堪憐凍病如無已
不復狂遊似季常過眼世情多逐臭閉門家話自生香
重陽已在西風裏空有龍山入夢鄉
　　十月九日醉中二首
八十二年真過分兩三間屋謾偷安家人病退藥方熟
兒子歸來酒量寛秪把詩書供日用不知宇宙有風寒
開門但放溪山入心本無他誰得干
人生欲滿十分難得七分安便是安鳥信天公終不死
鵬於雲路本來寛須知老眼今如古肯徇時情煖換寒
説與兒曹能解意相㸔一笑倚闌干
　　送阮子俊(名/假)歸池陽
袖携諸老義門詩奕奕精神起病衰千里逺來風教地
一言不及浪游私山家飯粟論交淡驛路逢梅信步遲
古道靄然三代上由來好事要扶持
　　次韻胡山甫(名/哲)
誰敲拄杖碧溪灣得見霞城老則山對面相驚風鍳舊
論心不放雨燈閒浮生夢蟻凄凉外春意啼鵑逺近間
幸有新詩相慰籍忍攀垂柳送東還
　　山甫用前韻留别因又次韻送行
二十年來一見慳好風吹到小丹山心交融暢醒如醉
詩話綢繆忙亦閒村况非今非古處花時半雨半晴間
君今更欲尋僧去知有吟邊債未還
　　鄉人為余再賞鳯花求賦
朝陽鳴處發天和昨化靈根植寳坡翠眷雙飛供襯色
血誠百喙染芳窠儀韶難赴風雲㑹在藪何妨嵗月多
翼翼自珍無一語暗聴遊客賦巻阿
　　次韻石秀叔慈雲逃席自解
山林幸是絶埃氛舊事誰嗟散幅裙(註云西漢末都人/皆折腰步散幅裙)
方外老交心似水坐中髙論氣騰雲盃盤引興真相率
鐘鼓催晨醉不聞但願長留風月主從今徑造免移文
　　董君藻之子時脩隨其師戴時可來見八句勉之
分明眉目緑雙丫意氣融融十嵗華若要終身行路正
須防小學入門差人心不古皆流俗師範如今獨當家
八十老翁無長語九經終有好生涯
　　次韻楊君貴(字改/之)來訪
雲自悠悠日自長棲棲破屋七峯陽危時不死風潮泡
耄境猶生石火光銜袖殷懃迂客斾聮珠錯落照山塲
扶衰展玩無時節細把詩中一味芳
　　君貴用前韻來謝又次韻答之
青鞋踏過剡山長黄菊初香替紫陽情話綢繆無世變
意吟瀟洒似秋光别來杏苑經三載問及花厓夢一場
我亦風前霜後葉饒君青髪擅春芳
　　次韻史猷父
西崦殘暉薄首丘與猿同嘯鶴同遊山林一出資驚笑
風雨多情管滯留前别忽來如再世後期禁得又三秋
湖天倘有相從分為我何妨割半洲
　　次韻應誠則(名文/明)次楊君貴韻來求乃父長卿墓
　　　銘
眼中宿草感懐長聴徹啼鵑送洛陽萍世生涯隨日異
花厓門徑尚風光心知父志能全我文得家傳早擅塲
天也有人方寸事本根深處自流芳
　　送李仲實(名夢/登)官郡學任滿歸餘姚
手分教雨灑鄰庠咫尺河汾明越鄉一正不為厓壁異
三年相與藻芹香梅花時節催行色藜熖風流要當行
應有青雲扶健翼摩挲老眼㸔翺翔
　　次韻衢州孔名逹(名昭/孫)官郡學得代詩送行
三載分氈正學規初心原不為窮饑官身恰似僧遊錫
歸面無慙媍織機霄漢故交為有後山林遺老辱相依
前程步步須珍重嵗晩江空人物稀
　　賈養晦以其父叔厚(之/純)所賦臨清亭詩求和因用
　　　韻寄題
湖邊小築匾臨清眼力髙人巧思營再世規模為日久
一區光景得天成兒孫受用功名外朋友過從水竹情
我亦要投瀟洒約恨無鶴骨駕雲輕
　　四月朔日鄉飲於董氏之依緑亭口占
道義為鄉自不同肯隨流俗唾衰翁髙談驚散洗紅雨
清夜喚囘依緑風直欲鳶魚相上下那知烏兎有西東
得閒不樂真堪笑金谷平泉總是空
　　贈陸可復西遊
梅㺯踈花近暖天摇摇征斾淛西船江湖濶處多竒遇
風月初心及少年莫向晩唐中入局須從老杜上加鞭
耄夫語拙幾乎罵免示他人作怪傳
　　次韻楊君貴
趁小春晴步屧來相從溪屋冷生涯山林眼力空時態
風月詩聲起病懐薄酒出篘多亦醉晩菘入饌淡為佳
人間樂處聊云耳此外本無丘與厓
　　王得淦次子侑生日求詩
梅窻生得寧馨兒乳腹方離氣已竒傅就外居來嵗事
學從小入去年時擅三元美家誰繼有二郎賢父自知
可是老夫虛贊祝向來功業是人為
　　次韻邑丞髙潔堂(名純/心)任滿來辭
與雲遊戱佐棠隂古道誰云不到今三載二松公事處
百年喬木世臣心夤縁肯及通家舊饑餓何妨閉户深
公去那知遺愛在老來猶聴晝簾琴
　　贈薛總管棄官從道
壮年自下退工夫㸔破人間戱劇圖靈運在家心已放
知章還里計非迂梅花夢好抛鴛侣蕙帳閒多引鶴鶵
湖海風波任澎湃白雲飛處結屠蘇
　　次韻邑宰丁既之㸃舟白杜
馬首爭迎我魯山山村風景趁詩還樵蘇飽煖烟千聚
鷗鷺平安渌幾灣似把宦榮抛度外但収民喜上眉間
作舟事業纔輕試餘刄恢恢心自閒
　　次韻前人雪中
晩風吹下六花祥喜到眉間淺色黄旋積層寒消夙瘴
平施一白洗時妝要尋閉戸家形迹肯為乗騅客斷腸
嵗事已占禾麥好與民相慶着詩忙
　　次邑宰丁既之道中韵
開遍梅花柳漸絲甘棠次第又添詩馬頭村路皆官况
面上春風已自知山筆重時諳事體蒲鞭輕處惜民肌
老夫尚解隨人後舞勸碑潭水一巵
　　次前人為人誣告受羊
氷檗肝腸無詭隨徒囂何物妄相持夢魂不到菜園破
行止肯令芒屫知安用舌埋防異日空聞肉袒有當時
從他萬口自公議誰學償金直不疑
　　次前人拉遊南山借意道别
公與南山是夙知三年對面肯輕離長汀明月催孤棹
廣莫髙風酹一巵采菊空懐忘辯意有䑓須立太平基
坐巖巖處如追舊盡取瑞峯留退思
　　次韻邑宰徐何慊(名文/郁)出示所作五首
詩是天機不浪吟自吟自正自規箴参成鳯詔經綸手
識得麟經筆削心宇宙中間皆分事雲霄髙處是知音
從來老練功名大兩鬢何妨㸃雪侵
誰其知我獨春秋小試毫芒大用留二萬言書闗社稷
八分地位傲公侯儒家本色饒青眼仕路焦心早白頭
笑殺庸人謾多事包荒襟量自休休
嶔崟一嶺曉光寒胷次乾坤本自寛髙處何妨吞裏港
捲時渾欲隱中盤攢眉舊市誰安宅加額殘民自擁鞭
慈父母來千載遇手将平易掃艱難
錦製才髙底怕傷手揮煩熱坐清凉豁開心上平明鏡
㸔破人間戱散塲縣裏方将容醉白䑓端只怕趣催黄
梅花本是酸寒物終累他年鐵石腸
笠戰西風馬噴沙㠶檣迎浪舞神鴉調舟欲助江流柿
入海非求棗似𤓰歸客迂尋桑社景吟鞭香帶木犀花
行邊好語應聴得秋月春風六萬家
　
　
　
　
　
　
　
　
　
　
　本堂集巻二十二
欽定四庫全書
　本堂集巻二十三
　　　　　　　　　　　　　宋　陳著　撰
　七言律詩
　　次韻徐何慊九日登南山
廣莫亭前秋氣清招邀酒伴走庖兵悠然誰解知真意
樂只應須在太平直到上峯饒獨步盡収下界入雙明
滿頭分馥隨歸馬惟有黄花不世情
　　次韻程仲實僉事紀行(名/桂)
道脉來從洛二程天教馳轡福東瀛筆頭有海清塵濁
胷次如春效雪晴喜拍蓬壺鼇亦抃攀遮梅邑馬難行
恨無老翼隨飛去嵗晩江空潮自生
　　次韻翁古晩府判(名元/臣)見贈二首
清風明月滿蓬瀛誰識監州間世生道義濃香薫政譜
文章餘力到詩城素儒不買三姝媚好客能容一坐驚
見説鋒車春在路北門西掖是功名
振訊䙰褷病鶴形箳篁影下話平生受原憲業惟環堵
遡德公心不入城日把寸量着蝶夢雲拖一出被猿驚
自慚迂學經題品輸與兩生無姓名
　　贈袁杰入越
緑髪紅顔玉屑膚南風吹送上雲衢平生師友相從去
本色功名一笑圖庠校元非餬口地詩書却是䕶身符
頽波世事那堪説要見人間有丈夫
　　次韻翁古晩見寄就送其之京
萬里風雲路向前功名盍趁仕强年文如李杜誰爭熖
心是夷齊下問泉别駕有功歌沸海築䑓在望勇趣燕
自慚筋力難追送側耳凌清上集賢
　　次前人卜居得鄰
買屋相依老翰林滿腔新意見新吟浮雲仕宦四方志
明月家山千里心鄰誼可曽分楚越詩盟那有逺何隂
老夫亦忝桐鄉籍賀厦行須曳足音
　　段縣尉(名嗣/宗)以兄約齋(名超/宗)二詩求和因次韻
兄弟誰無仕宦情約齋好處最分明自縁友誼勤相遜
可是詩懐要獨清道義終身為日用功名外物等雲輕
閉門見説都無事教子詩書是治生
　　女兄歸蕭氏夫死誓守柏舟郡聞於朝賜旌表褒
　　　節
終身堅白表重閽一粹真如玉不痕能使齊侯歸弔室
自應沛相奏題門青天有眼臨霜節黄壤知心妥夜魂
不見鄞江八行史葉夫人德長兒孫(弔室齊侯弔杞梁/妻事題門劉長卿)
(妻夫死刑/耳自誓事)
　　送東平趙孟頖赴徽政院譯史
秀出東平禮樂闗将軍來覽小南山西風承命雙親下
上國媒身九譯間騰踏青雲金驛去笑迎緑髪錦衣還
氣方鋭處須珍重莫把贈言為等閒
　　似李德昌州判
借重東南官府新與秋髙潔更春温公心足寄黄堂印
信令如開綵棒門純用詩書中古味樂聞名利外陳言
老夫也為鄉鄰賀硬忍須臾一出村
　　似星同知(名/粲)
通守魚符委任隆規模新處見新功來從北斗光躔下
坐治南山紫翠中載路政聲如藥石契天心盡在屏風
深深到底清相映一派碑渾水冣公
　　似臧伯通(名/涓)
玉壺氷裏見精神來望芙容幕府新放胆擔當難處事
立身扶植不平人公家退食門如水淡處論交面自春
不是渾身皆古道肯分一盼老山民
　　似鄭宗平
幕府新開紫氣臨紅蓮緑水照初心宦遊受用家庭訓
公退尋盟湖海吟傍塔山居真吏隱酌碑潭影當官箴
自矜出谷兒嬉老一面春風得冣深
　　次韻徐何慊詠雪
馮夷剪水暗中央暎帶同雲淺與黄旋積層寒消宿瘴
平鋪一白洗時妝行仙休羨王㳟興僵叟應闗洛令腸
不覺喜吟豐嵗瑞方知知是為民忙
　　又次韻前人見示
世事紛紛亂似絲放交公道總堪持三年仁政從頭去
百里人心是已知脉絡相闗真為國毫釐不便甚捐兒
殘生何幸身觀見也擬公堂舉壽巵
　　代呉景年次韻淨慈寺主僧頔上人二首
烏驅兎迫一衰翁始信浮生總是空拈掇琴書終日事
依棲梅竹百年樷無官不用憂三黜安分何勞送五窮
咫尺上方鐘鼓地從師學佛便須躬
逺公陶陸成千古誰復相從過虎溪西隱老師雖有約
北山俗駕似無齊詩來日午雙瞳醒句出天心萬象低
詩課家僮脩茗供松風清處坐分題
　　代浦城權縣趙節推鹿鳴宴詩
潜藩嵗貢素多才㨗報歡聲沸似雷南浦士流新姓字
西山夫子舊胚胎登榮仙籍香浮桂得意春魁信任梅
此去天衢齊縱靶代庖祇餞幸重來
　　代前人次韻趙縣尉即席詩
舊來曽此攝雷封免䇿駑鞭愧罔功自分依蓮遊緑水
豈期沿檄又秋風今來似昔還多事我亦無他祇一中
此去未知能淑後時知藥石頼明公
　　代天府曽安撫(淵/子)鹿鳴宴詩
笙簧聲合溢春風春在江梅第一叢月旦姓名光上國
日邊步武便南宫㸔花自是長安客對景當如横浦翁
盃酒殷勤相屬處崢嶸頭角已爭雄
　　代京尹呉山雲益雪應賀廟堂二首
安排寒事做年華老手薇垣第一家神女先驅行雨斾
馮夷隨剪舞風花萬塵並納真平等一色横陳絶㸃瑕
養樂堂前清賞處賀班方退紫宸衙
非才承乏尹瑶京何幸親逢造化成凝固地腴豐嵗事
均調天氣壽民生春歸休念采薇戍夜㨗已聞垂瓠城
方信太平元有象九街簫鼓合歡聲
　　壽呉景年
托迹紅塵不染塵逕梅溪竹共精神字真正逼張居士
禪味曽叅印上人聲色素輕非為老鬚眉難皓却如新
兒孫須得文章力富貴樷中一壽椿
　　次韻剡僧孜書記
縣如殘寺裹荒城僧幹窮縁耐苦聲雖把慈悲供日用
可能方便徇人情四明山背㸔雲近九里灣頭呷水清
支遁後身偏念我惠來詩好愧兼榮
　　如岳上人求賦剡鹿苑寺一覽閣
層簷危鎮梵王宫景物都歸兩碧瞳九萬里風斯在下
三千世界本來空詩懐浩浩晴欄外人事滔滔流水東
凝竚移時還瞑坐胸中天地自玲瓏
　　次韻弟觀咏丹山池荷
寺枕丹霞五月凉藕花數朶碧漪塘梵天幻出水雲錦
法雨洗空時世妝七寳池邊分得種大乗經裏噴來香
是花是色只如是笑拍闌干何有鄉
　　又次前韻
一雨西來滿寺凉盈盈不語立方塘逺公白社所脩種
淨土青胎無㸃妝要向花光見菩薩肯從色界問蓮香
囘頭玉手雙盃處多少風流墮醉鄉(蓮香楚/妓名)
　　次韻張子開教授遊仗錫寺偶成
禪老慈悲下界愁長詩招我到深幽人知晩節陶元亮
誰識初心馬少游星月天髙空遶鵲江湖風惡不容鷗
苦無十畝田堪捨借得僧房飯幾秋
　　聞丹山主僧德周欲退慈雲主僧齡叟晉此作
識破機闗便出林滿天刼火可能侵水流不去青山影
風雨俱髙白鶴心物外弟昆相契合眼中世界幾浮沈
是知處處虛西榻難得慈雲一片隂
　　次韻弟觀似永固寺主僧可恭
天女多年為散花晩年來此寄年華貧因好客甘如薺
詩解醒人苦似茶入室謾為雲作主開窻惟許月通家
有詩得句忙題處滿壁淋漓字濕鴉
　　再次前韻
老友姑從方外求危時亦可少行憂笑圖難贅餘人契
病室應闗一世愁淡飯是縁終有味故山雖好莫囘頭
滿航雪意元無價住色空中足應酬
　　壽法椿長老二首
慈雲一坐十年過耐受空門末刼魔晨粥應縁千里到
秋糧入供寸功磨當風松榦神彌爽經雪梅花韻更多
大地山河供一笑底須天女問云何
一相從後便相知結得因縁似許竒如水笑談多盡日
與雲來徃本無時為蓮社約非吾事讀藕花詩欲汝師
熟處不妨安稳住江湖風浪更交誰
　　次韻弟茝懐歸
同聲相應甚塤篪雨夜聮牀只有詩斷港謾生歸棹興
流年空感浴蘭時良思難與世情説衰病聊将僧定移
須信滯流皆有命不然安用老天為
　　似法椿長老
山林有福足慈雲一耐中間百廢新詩榻話香來雅伴
齋鐘聲好撼禪鄰紅顔藥力如平日青眼梅花又小春
欲賛法身安稳處年年松竹長精神
　　壽炳同長老
飛雪亭邊欲雪天當年生日又今年雲山卓錫閒心外
湖海燒香笑面前每為寒交傾缽施更多雅客問詩禪
冣髙髙處長長壽贊嘆中間歡喜縁
　　似告成寺主僧蟾秋海
出宫墻外步冬暄轉憇黄花翠竹邊一笑過言非本色
相留清供亦前縁土酥飣潔昏眵醒湯乳包香老齒便
祇恐醉陶終愛酒難陪惠逺共脩蓮
　　次韻趙孟益遊西山寺
佛何為者占崔嵬引得騷朋蹈險來洗鉢有泉披草見
入門無逕鑿巖開避人幽鳥毛生様守屋殘生面死灰
自是世間心絶處靈山無分莫徘徊
　　次韻石秀叔慈雲避席自解
幽居便合洗城氛清隱如何及屐裠横浦名為交佛日
眉山老自愛朝雲逃筵觥罰寧丼受隔壁釵聲想暗聞
色即是空曽記否饒君百喙亦難文
　
　
　
　
　
　
　
　
　
　
　
　
　
　本堂集巻二十三
欽定四庫全書
　本堂集巻二十四
　　　　　　　　　　　　　宋　陳著　撰
　五言古詩
　　次韻竹窻兄(名元/龍)松詩為其病也
獨立南山巔傲視氛翳表虬枝結成葢寄託紛蔓蔦風
霜受變足萬古為一曉日日當户門蒼翠濃可抱
　　遊慈雲分韻得是字
僧闗可人心况此晴色美蹈蘚滑路多訪菊香處是引
飲吞山光清嘯落松子我有即事詩就埽石壁紀
　　寄具勉齊馮桂坡
美人隔江水相思江水深江水日夜流從我東去心春
風百花老把酒别草草邂逅未可期梅杏黄己飽
　　次前韻再寄二首
誰言溝澮淺誰言滄溟深淺不如世態深不如我心我
心先齒老不蹈章䑓草寄語知心人故書足自飽
昨日寄君詩詩説君契深君詩今日來深於我詩心期
君松不老我得如蔓草相依無棄憎分我風月飽
　　次韻戴成叔(名廷/節)
君子當固死逹亦豈吾病有心事窮逹斯與天者競仕
可以致君止則歸田咏孔子聖之時善學即鄒孟蟋蟀
秋乃鳴反舌不鳴夏天地如草亭萬物寄虛架逹人窮
物理嗜理如嗜炙動靜各有時由然㑹心舍世上貪鄙
夫紛紛如蔓草榮華能幾時風霜不足掃美人如黄金
百鍊色愈好用舎無益損此理須辨早當年雪溪翁知
命故知足平生一退字厚施不食禄髙潔嚴子陵清賢
段干木溪上多子孫林樹森摇玉傍家數畆園景物便
偃仰水近竹愈青土腴花怒長得閒日月長萬里歸坐
想有時發孤嘯山谷答清響鑿地引山泉泉脉老擾擾
池上有新亭池下菱荷遶色香兩超絶天然本非矯花
開日開宴醉裏人世小青山如有期住處故當屋山勢
面南來發岡自岷蜀其下生偉人自反自常縮逹觀萬
物表山界歸一粟朝家相真賢表表梧桐樹羣賢如鳯
皇飛翔得依附風來驚四鄰汗走僵訓註云何太山巔
蒼蒼豈其數雪溪後人賢門戸欝相符牙籖三萬軸研
究勤三餘天命未可期毌嗟失東隅但問道在已窮逹
何闗儒我生一斷梗㑹見親舊踈新詩如春風習習勤
嘘枯謝君和君詩句甚形神癯一笑當㑹此各道意所
如
　　次韻竹窻兄欲死嘆
人生天地間所患在身死身死人誰逃所患不在此所
患死其心此患無比侣厥初天賦性未始分賢鄙賢鄙
何由分由自全自燬是故君子儒明德至善止不問身
死生誰論時泰否紛紛䝉昧徒知有外物爾富貴茍可
圖遑恤理如彼求容足稱香䘮志手落匕本心不復存
蹠壽何足美我兄竹窻兄勁節修竹倚一病二十年坐
受五賊使題齋曰委順無怨當沒齒聞兄賦欲死我方
疑所以及觀欲死辭終亦委順矣委順則心安長須心
此理
　　無題
鏡中㸔青山山色非塵寰月中㸔水光全勝日中㸔山
水本無改所過成異顔朝過齊王門暮叩西秦闗人生
貴知已不遇何不還了了心自定我居山水間
　　送樓佺提幹赴省
緑髪方山冠白玉氣色温髙談霏木屑不問能知文去
秋奪標歸今步南宫雲儒科青氈耳指取氣欲吞春風
㸔花馬已繫長安門知君必得意何以持贈君事業浩
無窮學問為本根我懐先獻公况君乃其孫
　　送徐倅(名獻/子)
堂堂東家英文章筆如椽箳篁駐鄞城迎刃解劇煩家
聲出闔閭詔使歸日邊人方辦盃水前事乃不然才難
復才難得見青琅玕愛䕶猶恐傷那可輕棄捐不見諸
葛公終薦龎士元
　　送趙𣙜院(名西/之)
彼美稽山松託根髙髙峯當年脱蓬蒿直上将擎空卓
立旁無依磊砢多春冬風霜受變足身老氣益充蒼翠
照四山枝柯結虬龍世人那能見塵埃眯雙瞳匠師知
何在立當要路中需林方皇皇有林能不容行須中尺
度終為大厦供
　　賦樓提幹古檜因贈其之官
我行晝錦坊老檜欺眼碧樛枝巧相扶衆星拱月壁人
力固有待面勢本天則受益雨露深風霜莫能賊維黄
楊州公好此如好德千金買歸家與德共封植秀出攻
媿齋管領無媿色立朝大節成有詩見胸臆三世傳到
君培養當益力不墜先正心是乃子孫職君今西入闗
此樹留鄊國㸔君德日進此樹日滋息他日成名歸相
對兩竒特
　　憐猫示内
黑花一銜蟬畜之今幾年捕攫奔走㨗巧黠乃其天一
臠亦割㗖分與眠席眠邇來主人出出久厨無煙罄空
主軰少時得聊自延不就鄰媍呼寧饑肯垂涎夜寒身
無棲竈窟恬餘暄灰染突塵涴毛色非舊鮮主人來歸
初遶室如訴寃旁人固不解主人當知憐云何云可惡
惡彼身攣拳依隨行坐間呵叱加箠鞭不念昔可愛惟
惡今非前本來是一物色改遂愛遷吁嗟乎猫乎豈獨
於猫然人於夫媍間情義亦罕全花顔少年時猥倚心
相纒皤皤白髮垂相醜亦相妍吁嗟乎人乎有耳聴我
言人生七十稀能得幾時安糟糠不一堂當與宋𢎞肩
不然秪自苦於我何益焉我賦我婦讀一笑願不愆
　　無題
秋色薄山色黄葉溪景瘠出門欲何之失笑坐溪石冥
鴻入層霄感次萬里翼手中鐵拄杖睨視難枉尺起舞
衣袂揚不借西風力浩浩天地間誰能省頭白
　　夜窻書懐
夜深萬籟平危坐弗閉戸不著沈麝香一空清侣許竹
凉露易零鮮鮮正亭户彈琴大小聲鬼語雜風雨琴罷
復長吟吟罷復起舞人生三萬日胡可弱不武越石勇
着鞭相如志題柱惟患不自立彼於我非愈青萍已出
匣撫視氣如虎生侯死廟食可以噬而取安能久居此
燈花甘自苦
　　乙卯鄉貢鹿鳴宴次韻制使陳叔方(名/昉)勸駕
我朝自開國聚奎五星明人物軰稷契製作諧􁁉英從
來詞賦學尤負器職名沂公事業富蜀公德望清手提
文正印身為國長城藐然予小子亦知師長卿細将状
月露壯欲吞幽并消磨凢幾載僥倖才一鳴自謂錐頴
脱猶有劒氣横師帥重吹送寒賤分光榮向前步驟濶
平生温飽輕終懐勸駕禮肯負鹿鳴聲
　　題寧國府涇縣琴髙堂
一山逶迤來結崖俯寒碧傳聞控鯉仙垂釣山下石前
事不必窮要是古竒迹山中好事者築亭占清特數本
瀟洒花松竹更幽閴我來西風晴一洗塵土昔出門復
囘首山前有歸翼
　　先兄至能逺忌丙寅十一月十七日行都謝氏家
　　　遇作
人生有兄弟手足相扶持兄死我獨生我生獨何為父
母生我晩我憶我兒痴兄出我挽䄂兄入我迎衣低頭
嗅我頭垂手牽我隨指望我長成指授詩與書嘉定癸
未春援筆題春詞詞云青春過二十七年期䜟語殊可
怪河魚忽乗之纒綿日以革醫藥窮所施我父解衣典
我母窮無炊猶謂病有瘳誰料終莫醫家徒四壁立正
頼兄撐支進有功名望退有菽水資胡然遽止此門戸
将依誰風雨屋棟傾江海忘楫維父母相持哭二姊哭
撫尸時我甫十載痛哭已深知我今五十三夢見猶涕
洟今日是何日有感兄死時老泪滴復滴徃事那可思
囘首天地間䦧墻何人斯我抱無兄恨且為世道悲耿
耿不成句聊以示諸兒
　　壽王修齋樞宻(名/爚)
凛凛霜雪根拍拍天地仁皎皎枝上花巻舒幾冬春結
實調古鼎深味薄俗顰珍重不盡用嚴風䕶南津
　　　右南津梅
楚楚青琅玕亭亭上碧落層層凛秋棱不與春風約動
摇清風生塵濁空萬壑常時一味靜水月環采若
　　　右采苦竹
的的芳種傳足足清氣結鮮鮮擢寒叢色正香自冽世
人豈不愛或者隨境别木落百草黄獨也壽霜傑
　　　右霜傑菊
矯矯千尺强蒼蒼起層隂紛紛相投依百鳥諧春吟風
饕冰雪嚴誰共嵗晩心獨鳥從何來徘徊行石林
　　　右石林松
　　剡縣次韻張兼(名伯/竒)夜月聮句
停棹即堦除空明一境如飛毫僵庶可吐句走靈舒閙
裏自靜好公餘相起居愛君情欵密稗我事迂踈念念
民租少言言都計虛入林難即鹿竭澤恐無魚立政諳
平實行符審疾舒函牛且雞汁服驥偶鹽車斟酌黄流
□留連翠織裾務滋桃李種首事草茅鋤願却幸毗子
同商雋永書溪山萬寳蔵穹壤一蘧廬吟吻饞供茗官
庖貴買蔬塵勞資洗濯技癢互爬梳生活侵韓賈襟期
聴耳餘雪舟如興盡共此復誰歟
　　題錢靜觀(名真/孫)江山萬里圖
迢迢江山上萬變紛起伏中間崛竒多忽此入平沃草
對近或逺來去自鳬䳱宇宙本來寛景物常滿目此意
知者誰烟林有茅屋
　　謝國英(名應/蜚)送苦笋
直節見初茁苦心丼自珍紛紛夏籜中獨養嵗寒身遣
送從山西衝破赤日塵揖入生菜筵氣味酷相親譬之
古人拳彼獨為何人
　　次韻弟觀用陶元亮歸田園居韻
麻麥在東阡桑柘在南陌鳥飛魚在淵生意各自適相
逢如相知非茍旦與夕此心乃平生誰能開間隙嗟彼
何人斯徒為形所役役役本無名於何見勞績富貴死
之際清閒終有益
　
　
　
　
　
　
　
　
　
　
　
　
　
　
　本堂集巻二十四
欽定四庫全書
　本堂集巻二十五
　　　　　　　　　　　　　宋　陳著　撰
　五言古詩
　　九月十日鄉人醵飲丹山分韻得地字
流景赴壑蛇浮生遷穴蟻世變兹已極擾擾欲何事淡
飲養丹田守口為福地常時不出户一年兩遊寺清霜
又芳菊舉頭花前醉里人重斯集彷彿鄊飲意叙坐既
有倫交勉言亦至老成示典刑少壮修容止知者勿籠
愚勿以利傷義實行培本根餘力及文字宇宙自顛冥
存古强吾里扶持復扶持相與無彼此酒云酒云乎淵
乎有餘味
　　次韻張子開次子試睟
聞昔寧馨兒如馬千里馳或秀如芝蘭或如飣坐黎居
易生七月已能指無之又比令狐楚五嵗善屬辭是皆
非偏爾隂有造物司吾䣊正氣旺楊泣墨子悲誰知世
變極所見及所期卓哉子張子不問今何時種德以種
子愈出而愈竒元方既及冠可寳已不貲經史日研精
甚於渴與饑百發當百中善射如由基亦日後自積王
魏不仕隋再索又得兒照室光陸離今朝嵗一周岐嶷
傲娥羲叢珍試初步動覺猶矩規燦燦文在手炯炯向
在眉但喜家傳昌浮機豈終危宇宙一開泰扶植須人
為在外寄藩屏在朝資棟儀雖當保抱中方來事可龜
風埃自􁀙洞庭堦且諧熈眼底雙鳯雛笑唾燕雀卑而
况表獨立硬脊非韋脂觀志既有人一脉如抽絲作室
必肯堂何患不塈茨此事真慶事他事非所怡我老拙
已固無能説項斯來詩走風檣難用蠡管窺趂筆聊示
耳深愧無精思
　　用前人代二子用前韻來謝韻
蒼蒼本無為烏兎爭飛馳今日為何日誰叩和與羲舉
目萬感集秋風黍離離人生能幾何夢境蛛營絲或以
烹自售變詐如鞅斯或以舌交戰縱横如秦儀亦或事
曠逹蜕形慕安期不則逃空虛灰心從闍梨不曰古聖
賢自有天根基為己非為人積學如積貲弗廢一日葺
庶幾百志熈世逺教法散有識如退之試觀訓符讀道
義不以規貴賤何足云而乃徒費辭進學以為解詩易
分葩竒安貧以知命妻兒任寒饑既而及行藝頋欲中
有司未忘功名徑(闕/)
荆棘茨堂堂山斗望為論如彼卑吾師吾孔子曽子而
子思以至孟軻氏四書炳蓍龜君家兩英嗣珠璧光和
隋元方知自力閫奥次第窺既以習語話行有向學時
光隂電一抹聖狂幾甚危百行孝為本氣下色愉怡極
而察天地造物自齊眉苦語贊義方一洗時粧脂勉旃
復勉旃忽重老大悲還以自警省就示吾諸兒
　　用前人示諸兒
世事紛游塵薄俗囂鬬鶉手足誰魯衛肝胆多越秦獨
君先君子父事吾先人我得從之游義與同胞鈞上而
下四方相依為齒唇間嘗道病殆飲食藥餌親卓卓乎
古道難言但書紳今及其子交知愛邁等倫不曰淡無
味如嗜千里蓴其子又其孫秀異良可珍架有萬牙籖
膝間又循循功名特土苴學術要深淳工夫入細處力
行自忱恂推而致廣大直扶天地垠書積非易事難欺
是蒼旻不觀冬閉固發為青陽春因知栽者培根本前
人身萬事風絮盡盛德脩唯湮契稠無浪語感舊還酸
辛吾年七十近不入時材掄眼昏惟内頋遑知世粧新
耳聾謝外聞免飲聒者醇溪曲五畆園安受閉户貧蔬
畦野草徑月夕清風晨杖履攜諸兒俯仰時一廵殘息
尚可延何幸里有仁豈無泰交期得輿展轉神逺業歸
後生我得為天民
　　和單君範古意六首
嵗事有豐歉官税無減除誰知山中田沙土多蒿蔞秋
來倘有成猶恐纔半租或其水旱至不足償耰鋤三歎
家百畆無復三代初妻兒忽相問明朝飲何如
　　　右農
學圃葢如何先説畦菜法栽種及天隂灌溉須雨歇更
欲樹花果古方難冺滅不見郭槖駝纎悉傳以列於以
供釜烹於以佐杯勺頗疑魯夫子却鄙樊遲拙
　　　右圃
枯者既就拾濕者亦既束空此一谷薪載之可折軸下
山售市價得糧不能宿誰知此時心氣塞口自嘿安得
如買臣賣薪有時足
　　　右樵
一笛横秋風𣺌𣺌心話長勿效漢卜式得郎不為亨當
如老寗戚飲歌不為狂驊騮正驕騰萬里水草塲誰知
北海上嚙雪對天狼
　　　右牧
荘叟非觀魚遊戲何有鄉靈均豈漁者聊以歌滄浪超
然網罟外千載名字香今人志多取曲鉤有餘殃魚死
心亦死胡為不自傷勿謂得忘筌未得筌以忘
　　　右䱷
虎技止三跳氣暴志匪深人皆望而畏所宅在﨑􁃓時
乎出山谷爪利牙齒森豈無勉有力激烈盡殺心我聞
亦一快細思又沈吟就然射石者未必能生擒
　　　右獵
　　書范景山(湘/)先丈逸事
朅來望公亭聞者范老子盛德自有銘逸事有未紀如
彼沙滙墳實塟外舅氏纍纍塜十四誰計後不祀懐券
售之人枯骨聴擲棄公心惻惻然能忘我先妣猛捐十
倍價復此不毛地至今上塜飯免為若敖鬼又如域西
山寸山寸金置山人已過望我懐不自已當公未死時
而適山人死頋斥眠牛崗欲塟惟其意夫先媍隨後同
穴墳隆起世隆俗日薄安識仁與義先世未百年來者
已弗記况於外氏家代盡子孫事買山未一刻賣者不
敢視况容賣主塟為人重於已中心所樂為焉有一毫
偽死者豈無知造物非塊爾公雖不求報感應乃常理
後嗣何其賢相契繼前志范氏其興乎吾無間然矣
　　深出贅歸省再徃媍氏家
父子恩愛重人生别離苦惟汝善事我我亦深愛汝我
今年七十又有多病毌出贅非汝心事有難直取寸步
安可離而乃江山阻憶昨汝歸時大暑走風雨身如出
水荄淋瀝帶泥滷弱質又逃病老懐方免慮胡為有力
者夜半負篋去兀自無完衣轉使無赤露命窮不可醫眉
攢若為訴我心愈惻惻還送汝行路奈何其奈何聴我
細分付出入誰能無歸期况堪數逺遊必有方無愧聖
人語得失亦何常翕然雲散聚不見古君子隨甑寧復
頋賢哉汝媍翁可以就規矩琴瑟相好合更聞汝得婦
足寛父母心百里在庭戸謹勿困閒愁宗事要擔負
　　喜弟觀得男彌月數句識之
我昔四十七正室能始抱命蹇坐遲晩不及含飴笑今
始絶勝我較我一年早手撫宗嫡孫况有眉壽老汝心
當何如喜氣浮襁褓何幸親見之是子當跨竈深源出
芳流感德受豈報家慶三世圖人間如此少彌月湯餅
席雲集尊與少歡極不知醉老懐得傾倒平生汝從我
篤友肝胆照凛然來者懼今乃知有紹囘首我四兒賢
否雖未料庶如我汝心世世式相好
　　次韻弟觀避難
北風行黑殺東南天柱折忠臣鋸解頭文士刀抉舌我
亦走危途腥埃䝉面鐵攀縁極稜層雙跟迸皴血山人
邂逅驚强顔取容悦班荆分菜糜兒童笑流歠荼毒復
荼毒難説更難説十月初五夜山林隂炁合骨肉復何
之無從知死活眼光射先廬山人火烈烈虎狼相徃來
左右無寸挾吞聲哭逹旦忽與妻孥接相持牽衣裳透
膚霜露浹何時是歸時細思増鬱結且見脊令飛遶樹
日千匝
　　次韻㵸留避地有書欲歸用前韻示之
離亂身命危煩惱頭髪折我兒在山南百書饒苦舌誰
知我憶兒如火煆心鐵人生恩愛海各自憐骨血初謂
時節好膝下長娯悦頋今各相逺矛頭茍餔歠兵馬交
徃來近日尤難説急頭一隙寛呼兒歸暫合未問溝壑
填且偷須臾活春來兩日强寒氣猶凛烈寄巢不蔽風
敗纊聊同挾父坐母蓐卧兄立弟裾接分散得團圞不
語意自浹為白潤姊知未須生悁結明朝倘可行亦須
囘一匝
　
　
　
　
　
　
　
　
　
　
　本堂集巻二十五
欽定四庫全書
　本堂集巻二十六
　　　　　　　　　　　　　宋　陳著　撰
　五言古詩
　　午酌對盆蘭有感
山中酒一樽樽前蘭一盆蘭影落酒巵疑是湘原魂乗
醉誦離騷意欲招湘原湘原不可招桃李花正繁春事
已如此難言復難言聊借一巵酒酧此幽蘭根或者千
載後清香滿乾坤
　　送竺甥秀
㳟惟吾外祖盛德表一鄉身都雲南瑞一母十郎娘吾
母實居長鍾愛非尋常擇壻俗流外眼髙意見長豈無
富豪家熟視不得當吾父本儒家詩禮夙自将乃以吾
母妻相期早騰驤誰知古罍洗不入盆盎塲囘遡外祖
心終老弗能忘膝間出苦語此心汝其償飲泣何敢受
負山類蚊蝱二十一年間母沒父亦亡我髮既種種杏
園僅霑芳着鞭幸有路益與忽仆僵前言空在耳欲報
天茫茫吾壻在吾前吾子羅吾旁努力各努力世道須
明昌聴之勿藐藐方來那可量庶幾未了事發為前人
光
　　深自婦氏歸侍
我生貧非窮有子環我膝深汝實居長何可去頃刻頋
從百里外贅滯日復日事有不得已我心常壹鬰昨朝
烏鵲喜夜得歸端的瀹洵急迎路呼燈走奴厮歸兒如
猶子先跳門限出女潤卧東牀方困痰寒窒忽聞兄到
家夙恙一笑失骨肉恩愛重此歸真藥石春風花氣香
今夕是何夕酌汝一盃酒聴我言厯厯我老不任事幹
蠱汝宜力汝母且多病佐饋婦之職三弟要讀書惟汝
身勵率妺笄何以嫁汝亦當􁅰悉如此復如此汝坐能
安席汝今雖有媍未歸未為畢而况危亂世離别重悽
惻一家得團圞荼苦丼於蜜歸來早歸來我年七十一
　　次如心姪古意韻
妻孥恩愛深生死同一牎胡然成别離使汝悲涕雙人
世能幾何明滅風燈幢有家尚堪活奚久滯他鄉安得
歸來舟順風自南江
　　送董伯和(篪/)西歸
葉葉青霞衣來赴山中期相㸔到忘言日夜春風吹昨
夜雨瀟瀟今日君欲歸人生如夢寐世道甚嶮巇我髮
白已光况堪生别離君歸不可駐我心得君知欄干與
雲平白鳥來徃飛安得身有翼長與相追隨舉手一揖
别不作兒女悲一樽尚可同百里非天涯
　　贈僧仁澤解后以數語(舒明逺/之子)
温温白玉璞楚楚秋蘭香胡為乎此中紙帳栢子房詩
書豈不仁宿念落𣺌茫况有白髮親朝露爭餘光時復
一囘首雲飛青天長人生能幾何世事那能量不觀身
上衣昔緇今忽黄我亦何心者解后成感傷颯然清風
來欲言言已忘
　　季秋既望吾族子姪以老人㑹於我家名曰燕老
　　　集此意亦可尚醉後冩其意
颯颯西來風吹不開眉端團圞空中月照不見肺肝菊
花仍舊香過雁秋年年我懐人得知流光逝如川况此
茍活身包羞天地間不如先露晞安用空流連兒軰何
為者芋栗菘藿盤将以壽我酒嵗晩松在山我謂非我
意棹頭三長嘆遶膝不肯離且笑且進言陶潛杜少陵
逢時更多艱何嘗便忘軀得酒即開顔父子恩愛重一
刻難輕拚世路雖偪仄天道又好還但是强健在心事
終已寛是亦菽水具非如五鼎難庶幾詩禮風聊以娯
親安再拜固以請願領家庭歡勤勤苦費辭細聴理亦
然强飲竟成醉援筆如狂顛梗槩粗以見不覺盈長箋
呼兒為我歌勿與醒者傳
　　敬賦虛齋孫君容膝(名凝字/德夫)
雲連屋不居三間葺茅茨田園非不寛一畆環竹籬楚
楚山下花湛湛池邊菭文室南坡下容膝以扁之誰謂
方囘旋天境春熈熈壺中着仙翁芥子蔵須彌虛誕彼
異端我則異於斯聖賢與我對經訓星日垂可以讀離
騷可以擊壤詩囘頭紛紛者金碧貯狂癡聲色性命斧
財貨盗賊資皇皇窘其廬日壊不足私蚊蚋同旦暮不
滿一唾嗤豈識天下樂本非外鑠為己大物自小心曠
神斯怡一則萬條貫靜者動蓍龜吾方謀一榻盡老聊
娯嬉今日為何日此理知者誰逹哉子孫子吾知吾有
師
　　贈弟觀之王傳心館數語送行
今日為何日風雨春寒癡吾心方惻惻門外剥啄誰謂
我欲見兄迎面三吁嘻出語復梗塞書擔行有期豈不
懐室家將以療我饑平生手足誼奈何忽違離執手同
與言吾道其果非逹則仕行志窮則為人師去家二舍
近非是天一涯行矣汝其勉苐問歸何時久而俛首答
身如馬受覊去住不在我此况誰得知五年七十四疾
病常乗衰汝年亦五十半髮成雪絲年事俱至此時光
去如飛紫荆次第花鳴雁羣相歸觸目多感慨贈别難
為辭但聞主人賢安心免相思明朝溪亭酒為我酌一
巵
　　張時齋書生也坐窮以星學資身贈其逺行
書生例饑困世路方偪仄胡為乎此中兀兀朝以夕問
之俛而答初意豈今日幾年燈火牎謂可生羽翼時事
出難料竟作沉海石寒谷春難囘涸轍水難激聊䝉星
家波食此一涓滴終然不自贍拍案動逺色江湖天風
長萬里誰能縶姑以術資行或者儒得力泰與否相除
剥與復消息要知窮非窮當遇識者識
　　贈舒亦山入越(名/楳)
危世無山林頽俗無門戸彼美詩書身悠然自為趣揚
揚飛霞珮清風𨗳前路借問欲何之謂我稽山去春風
白雲曉禹穴蒼烟暮平生磈礧懐髙吟弔千古兹行良
不惡欲贈無他語如逢梅市仙試與謀出處
　　避難西坑用瀹韻
春雨宜農耕逆旅愁坐雨雪寒饑殺人豪富雪中舞憂
樂古來殊欲説頭自俯見山豈不愛身危心不武入深
復入深有人如子午生死未可知誰能問丼苦
　　用前韻謝奉慈寺主僧居簡
人情相入處春風與時雨詩來少陵歌酒到淵明舞我
窮適相侣肯為黄金俯忍饑固其常笑視京文武忽來
方外餉渾家飽炊午此是法喜供非如乞字苦
　　遊慈雲似齡叟
我來景照堂主人一笑領蔬笋充我饑芎术療我病坐
久不知晩夜榻留以並世事方東流人情入西暝兹逢
豈假合如形有隨影不言自相知無味足雋永潛逺意
悠悠披仰心炯炯頋我為何人古今兩照映餘言不可
冩手拍䦨干猛雲飛風滿山萬動歸一靜
　　次韻演雅
洛陽棘滿門連昌菌當衙枸杞怪成犬寄奴妖見蛇芸
香虛辟蠧鞠梅工兩蛙黄檗到裏苦紫荆無外遮衰緑
秋蒲柳赧赤春金沙薰蕕類莫辨桐梓誰汝嘉山下猶
有蕨丘中能無麻杖老竹生力炷病艾炘痂芷蘭足幽
媚桃李從俗誇
　　梅山弟家醉中(名􁈙字/楚秀)
意行無定處適口無夙嗜門外自風埃山中有餘地事
事皆順境物物皆真味梅山今何人而我亦同數麋鹿
所驚怪草木或不置一盃復一盃閨門笑聲沸古道固
如此乃有此同氣謂我且須留崦嵫紅未墜
　　送道士十二姪歸金觀
世道日以漓人事日以非吾宗昔昌繁儒冠森巍巍時
節相㑹聚燕笑芳菲菲爾來嵗復嵗存者星晨稀我今
七十九奄奄一息微汝亦七十八䙰褷舊羽衣老我雖
待盡猶與墳墓依而汝百里外㷀㷀鶴孤飛我非壽彭
籛汝非丁令威年事已到此餘生露易晞後㑹安可必
欲别増歔欷相送出門去溪寒日無輝我竚汝囘首此
意知者希丁寧且加餐得健時一歸
　　題黄長儒松江圖古箋
吾行半東南松江東南竒湖鋪天上水山横鏡中眉清
風明月夜細雨斜風時扁舟幾來去三揖三髙祠冺黙
一夢昔欲語将同誰忽焉入老眼百年片無遺人境那
可期畵中時見之
　　四月十一日與婦小酌玉蓮花前有感
西湖西山坡水樂洞之側有池當軒緑有花當夏白風
潤脉柔莖午芳擅正色方來玉石瓣圓中珠一的曽攜
真率盃相㸔契清閴主人自城居付與乗閒客囘頭一
十年今日為何日窻前小盆池又見此花發花於我何
心我見花自惻老妻頗解事一笑深太息胡為不自知
君已八十一洛陽白牡丹揚州紅芍藥魂夢且不到何
獨傷懐昔我聞垂頭答風雨天昏黑
　　次韻黄岩髙志尹(名畊/寄壽)
冠屨天地間車笠風雲從我行半東南已復八十翁取
友必端人求我我䝉童初見老不化宿學今何功萬丈
委羽山中有人中龍文氣蘇玉局心事龎德公豈不欲
納交誰與先為容何物瀹小子託根嵗寒松寄我壽我
詩墨妙揚古風扇開眼眊矂翼起身龍鍾要知片雲外
實共二浙東氣以類相應面未心已同端如獲驪珠不
羡放鴿籠濫吹譜美莖難報來施豊
　　送陳孔晨(自/)録鄞學任滿西歸
思昔南墅翁用不盡書力留以裕厥子着鞭飽諳厯鄞
庠多材地糾録迂分職休休自無犯耿耿不事激時雨
化後生春風久宿德妙墨雲烟飛清吟雪霜逼萬口何
異辭三年如一日芙蓉桂花天扁舟戒行色悵飲集寮
寀䄂詩空士籍相送相致祝此去萬里翼非入蓬萊觀
則上梧桐掖我素與子契而况同宗出區區愛莫助珍
重而翁積豈不欲臨餞耄笑筋力嗇數語教兒洵持候
州西驛
　　似戴時芳
豐山在屋前後坐龍溪龍中有人中龍固窮氣自豐溪
山千萬状朝夕與從容浮塵任開闔本色無淡濃我本
深村夫見此更熱中目送鶴歸雲耳接漁歌風徘徊不
忍去樂哉此迎逢何當中年留囘頋無宿舂
　
　
　
　
　
　
　
　
　
　
　
　
　
　本堂集巻二十六
欽定四庫全書
　本堂集巻二十七
　　　　　　　　　　　　　宋　陳著　撰
(原闕/)
　
　
　
　
　
　
　
　
　
　
　
　本堂集巻二十七
欽定四庫全書
　本堂集巻二十八
　　　　　　　　　　　　　宋　陳著　撰
(原闕/)
　
　
　
　
　
　
　
　
　
　
　
　本堂集巻二十八
欽定四庫全書
　本堂集巻二十九
　　　　　　　　　　　　　宋　陳著　撰
　五言古詩
　　次韻張子華九日長詩
君家脉夀張文氣雄一鄉顧我不自武窮於凍履常異
盻獨見嗜古道無炎凉憶昨夏季望南風溪山香渠渠
飛帖盟佇我髙峯行漓俗非所捉此味如和羮夀我醴
蘸中沃我熬屑薑别来坐成久感激如拊牀我耄君亦
老無預世短長向来塵埃迹如雲風掃將簞瓢足不足
聽天自斟量秋無宋玉悲春無少陵傷逢迎但歌笑傲
睨劇戱塲不然徒自苦平地皆羊腸加于人數等衰劣
如何當
　　送曽孫灼出贅盧氏
男生必有室有室在嗣親家貧或出贅出贅難為人汝
今為此行及此初花春粼粼潮迎舟葉葉風吹巾鳯雲
已在眼不覺生精神我方為汝憂老語因重陳其脩汝
容止其謹汝吻唇門庭勿忘舊市井勿隨新沉醉不如
醒沃飽不如貧僥倖多非福歡笑容易顰主敬為根本
力學解困貧賢哉盧氏翁昔我相面頻别来五十年忽
忽隔一塵誰知有今日汝得為婚姻情既翁壻洽義實
師生均造次莫非教嵗月如去輪(闕/)　　　　何此為
終身留欲副清冰歸欲見老椿要須日凛(闕/)
津
　　應呉伯秀縣尉(名化/龍)教鄞學求詩
四明萬丈厓佳氣蒸氤氲融結固有在特起誰時君丹
霄舞飛霞青春藹竒芬目下開五色賸把天香分飄颻
忽自得盤薄蓬海濵無心出岫想傲睨黄埃塵秋臺挾
明月驅馳下東鄞談言邑庠舊教事非易新詩書墮寂
寞衿佩茍朝曛欲借膚寸陰化為無邊春胡為乎水雷
珍重經綸屯何當自山川流動志氣神扇之月旦評推
以天風輪終然難巻藏快覩本色真詞章要織組手有
錦繡紋道義在培植身為枝葉根須知大造化不問官
卑尊因思杜先生如古王河汾宇宙非不寛鄉里乃急
親賢躅漸寥邈凛凛哉斯文吾為石雲賀亦以勉石雲
　　寄賦慈溪沈氏愛菊亭
我不識愛菊却與菊相識寒前後着花土中央為色徵
苦養長夀晩香擅清徳滔滔彼世人方為桃李役誰䏻
起淵明參到菊太極
　　外孫黄相兒求詩
可人黄外孫来吾與汝言是為慈溪嫡未離嵩緑門以
身答世譜學問為本根吾言雖老拙銘心其永存
　　三月二日醉中快活吟第二筆
看花須少年老眼如夣然人生不滿百動要言及千富
莫如金谷貴莫如平泉其能㡬何時回首皆塵烟我貧
雖到骨妻孥尚周全縱有炊斷續未嘗見憂煎如此只
如此吾有命在天今朝一盃酒知者誰為賢
　　新揭州學扁鄉人求賦
芹水揚新波杏壇敷新隂春風年年事乃有春如今薰
薫禮義香洋洋絃誦音但看此身貴遐不相玉金疇昔
豈堪夢足縶口就瘖風雨魑魅多一坎㡬千尋文明應
奎璧杲杲白日臨綆之濯清冷鼓之起埋沈犂鋤彼自
分丕我以佩衿花封肇魚符儒庠視泮林筮言更扁掲
籀法何嚴森正氣䕶宫牆精光貫書琴賢侯蒞落成寮
寀分盍簮殷懃公堂酒再拜奉一斟願言夀斯文師友
相規箴道腴養斯豐學浚後斯深底柱既有在狂瀾可
能淫庶為鄒魯國不負孔孟心
　　笑笑一篇代簡答王之朝
昔惠家獅兒雪白真可取摩挲方脱懐跳躍遍庭宇意
在飽可饕飼養如舊主無菜安有肉無倉那得䑕怒眼
如饑鷹奮爪過虓虎撞破儲粟瓶翻倒生魚釡謂可共
談薄豈期遭慢侮今又餉脩梅驚走孩兒女筠籃未壁
封環哄争起舞獰于猿狖攫慕其螻蟻聚刑猩手濡血
漬宻口流乳老齒本自疎吞吮頗辛苦布衣惜如錦汙
染濯不去非不知滋味亦欲驕腸肚祭非素富貴饞舌
崇貧窶于我亦云厚自料無報所聊以此為袝免得交
(闕/)　平生相忘契笑笑一掌拊
　　題僧維柟詩巻
鳯鳥不肻鳴蚓竅出蟲聲隂雨不見星腐草流爝螢卓
公獨何為不與時同情風流晉宋間眼中無四靈言言
意脉脉字字聲鏗鏗我老見已曩讀之水投冰珍重復
珍重好處虎嘯谷嗟哉南山下諸老家為塾彼饕何人
斯飲食酸寒肉衣冠坐塗炭袵席生桎梏星節来自西
一見無遺目丰稜霜雪嚴號令風雷速恩波四溟湧文
熖九霄矗征徭脱濫籍詩書還敦俗蹙蹙愁者欣嗷嗷
流者復耄矣八旬翁凄其無半菽亦欲學龎公不着城
市足要識澄清轡滿慰平生欲扶曳語鄉人具来拜僕
僕下為一邑謝上賀天下福
　　次韻叚約齋送弟嗣宗来赴吾邑縣尉
宦遊及奉親同氣有贈言至哉天下樂難與他人論昔
賢綰官綬憂責先洗寃行志此其始寧為利欲昏持此娯
禄飬有政出孝門紛紛時勢眼庶見古壘樽
　　夀天寧寺主僧可舉八十
彌勒下天宫化身千百億應世来住山誰是直翁直海
眼(闕/)　脚春心有鐵脊閲歴十五期作為萬分一洗盡
舊氛塵幻出新金碧層霄撼鼓鐘證明大功徳法嗣鎮
别洲澎湃好消息歡喜不聞聲蕡嘆自生福今日是何
日相慶開九秩我亦有偈言自知非本色欲憑南風便
吹入莊嚴域
　　代范景山(湘/)和弟觀韵
厦傾木不支鼎重足先折關張不終身儀秦亦無舌兒
嬉柵關木文具鎻江鐵生靈痛何辜宇宙半流血山中
日夕佳翁媪自怡悦問我何為来留我共朝啜抵掌告
時艱低頭聽我説我家本平原百年三族合詩書聲相
聞伏臈共為活一朝北軍飛連甍歸熖烈驚奔忘險逺
妻孥手扶接豈料哭窮途忽與親相接患難相勞苦盃
酒情意浹出山未有期草廬倘同結鷦鷯茍一枝鳥鵲
同三匝
　
　
　
　
　
　
　
　
　
　
　
　
　
　本堂集巻二十九
欽定四庫全書
　本堂集巻三十
　　　　　　　　　　　　宋　陳著　撰
　歌行
　　贈醫相者趙月堂
維摩居士病不起却向方丈説法無一事此證何證
無實證針灸湯藥所不治子房狀貎如媍人及到籌帷
决勝無比倫此相何相無實相骨骼毛顔不足論我雖
不䏻學居士逢人笑語中痛痞我雖不䏻如子房崢嶸
目在虛皮裏落魄道人趙月堂挾醫與相走四方肘後
有方千金良眼中有電千里光自謂無病不可藥不知
我病不在脉自謂無人不可相正恐我形難摸索去年
相訪無一辭忽焉而去豈其欺今年重来又黙黙問之
不答惟求詩女䄂醫手緘相口却要我開詩口落女手
一詩贈行聊爾爾要見我證我相三年後
　　前紀時行
孟春朔日雷聲發雷後兼旬雨不歇仲春之朔近春分
一夜風雪四山白豐歉氣候看春頭乃今變異連兩月
隂陽磅礴天地間自有常程更閉洩今此胡為顛倒行
闔闢萬物失其節欲一出門泥濘深廵簷問天天黙黙
老農忽從何處来謂見嵗時記中説雞旦之雷雖非時
猶曰其占多黍稷今朝雨雪却非宜米價當湧民食缺
吉者未幾凶者繼孰知所喜轉惙惙向来好事多不應纔説
乖症不可活黯然相對尚可言但願所應在雷不在雪
　　寄賦黄東發湖山精舍
斷鼇奠極戱者誰岷山如龍萬里馳大江之陽起衡岳
崒嵂散作千委蛇直趨四明卓秀偉二百八十峯參差
潮江合捧山駐脚伏脉分行東西支東或蛾眉或鳯翼
茫洋萬頃琉璃陂二靈沈浮挾霞嶼大涵囘顧藏險巇
我昔經行一俯仰問百年前此何其爾来世變那可道
前軰風流歸春澌山川無言黯失色徒使旁觀重歔欷
西来諸峯江之外獨把古青何巍巍逺跨渤澥波瀰漫
近枕池水清漣漪平生聽人歴鋪説屐齒欲到足猶縻
况彼地靈所融結是為之越老崛竒且聞勝處巧著屋
包括光景無餘遺㡬年期我數語贅終恐摸索非真知
忽焉自省筆自舞但説此翁他何疑怪石稜稜聳瘦骨
秀色隐隐開疎眉寛曠䏻容萬壑赴峭特雄壓千秋卑
雲雨蓄洩大功用波濤變化皆文辭上而層隂入鳯皇
下而瑞脉生蘭芝浮雲藹藹自東去本相不受時粧脂
曉猿不驚鶴不怨幽花野草芳菲菲以所見見有如此
又何以觀山水為君不見蘇子由詣京師自謂終南嵩
華雖已見不若得見韓公琦又不見歐陽公贈别時説
道廬山髙哉幾千仞即此便是劉凝之我翁視此亦何
愧愧我蕪拙欠發揮若曰湖山精舍自品題自有黄曹
二賢之長詩
　　闢戴師初食長齋
漂泊無家杜少陵兵間奔走隨蓬萍碧澗香芹固所嗜
鱠鯉豈厭銀絲精百謫九死蘇玉局到處為鄉心自足
有時珍嘗百糁羹何嘗不食黄雞粥二子流落甚數竒
攻苦食淡分所宜顧無所釋隨所有亦曰吾師吾仲尼菜
瓜魚肉皆可食鄉黨一篇炳星日君胡不學聖與賢乃
外吾道從道釋豈薄朱門粉乳郎窮搜滋味豐時装豈
悪氊㡌侏􁍜軰摶攫羊豕飽腥肪不則牀頭怕金盡不
則繼肉乖夙凖遂將所受父母身束縳枯腸强堅忍况
聞君家百指餘正是不同藜莧厨獨立標榜人所駭此
意未知果何如君子之道在耳中纔落一偏犯公議有
則庶羞不為過無則乞食亦常事朋友切磋欲無瑕早
從吾言勿姑差庶㡬上不見標于仲尼之門下可並齒
于杜蘇二子之家
　　弟􁈙家醉中趂筆
前山屛開照簷緑後山如坐膝抱屋數畝山園半畝池
松影參差庇梅竹九月九日天氣清銀白金黄百種菊
詩人好事酷喜客新酒篘醸烹野簌中有有識剪髪妻
談笑咄嗟具魚肉我醉不知日午晡但覺意氣横山谷
吁嗟乎為何如時我軰得此一日福宇宙自隘我自寛
人生無厭我自足梅山生計亦凄然一醉何曽計饘粥
浮丘洪厓總妄傳最好只有三萬六千局
　
　
　
　
　
　
　
　
　
　
　
　
　本堂集巻三十
欽定四庫全書
　本堂集巻三十一
　　　　　　　　　　　　　宋　陳著　撰
　歌行
　　弟􁈙飲至醉醉歸蹶道中荆棘中
聖俞小飲亦百盃髙义兩手無欹頹曼卿登樓終日飲
端坐人謂神仙来二賢佳話三百載磊磊亦有梅山在
有人招邀無不如吞吸樽罍氣如海夜来一醉不為淫
歸路胡為不自禁蹴壓荆棘卧霜草接䍦到着衣披襟
我来相問胡乃爾笑而答之言纚纚禮豈為我軰設哉
君特未知其趣耳今日何日要如何宇宙偪仄蜂一窠
進不得以事業見退老溪曲山之阿當時仰天月如水
恍惚采石江頭見醉李或時展轉見隣簷如席同舍郎
家甕邊地以形骸觀若狂疎外形骸觀方見吾世人總
被形役心我獨了了心存初淵明對菊敗籬下豈其嗜
酒誰知者少陵非愛牛炙酒花鳥感時詩淚㵼一聞此
語心神驚大夢忽覺暗忽明自今有酒但相覔從人看
我兄弟醉中醒
　　次韻单君範寄梅行
洛陽今何辰姚黄委沙塵豈無桃李花荆棘相僕臣咄
咄嵗成晩山空水粼粼化為萬葉飛日斷無可人誰知
霜雪根獨抱寒中春
　　醉中示姪溥
山茶風香酒㣲波杏花日長人笑歌兒孫歡擁白髪婆
煑菜解醉不厭多人生樂事恐蹉跎世事等是一夢柯
孝義兩字不可磨當與兄弟相切磋我家兄弟三世過
謹勿令人説如何
　　後紀時行
嵗在乙酉孟旾朔天氣凝滯雲不開一日二日三四日
或雨或雪或夜雷山川失色萬物病寒氣折骨淖沒脛
如大兵後洪水餘雞犬無聲烟火冷况昔三陽轉新元
公私萬事五日寛上得盃酒夀父母下與妻孥賀團圞
如今景物不可説官府何曽有時節符移㨗出星火飛
吏卒呌囂豺虎烈意謂東風換年頭眼前百錮庶有瘳
天時人事乃如此何以解吾憂世憂元日連隂至七日
老杜感時時紀實太平時節身難遇昌黎此語亦悽惻
是時世事未如今二老已有難言心我今更有難言處
聊記嵗月那忍吟
　　吾䣊與佛㑹
　　　世人大為經㑹不足怪可怪者在吾軰中人耳
　　　因賦惜子瞻一篇
我惜蘇子瞻氣豪天地隘雄文萬斛前盛名表昭代自
負學見道欲漲歐陽派胡為所以學先與本論背或者
交浮屠聊爾奚足怪何至敢昌言前身五祖戒眉山世
積善老泉亦英邁脉絡有自来胚胎乃融㑹顧誣正大
傳謂感非類穢胡鬼是吾親父與母安在痛哉復痛哉
不孝此為大本来中無主恍惚求諸外一妄流到今狂
瀾正澎湃人人説輪囘處處習夸唄有識或見譏動以
蘇為解愚者不必責可責在吾軰當時若遇吾夫子鳴
鼔攻之此為最
　　癸未冬至後與妻對酌偶酌遂賦
買臣賣薪妻見棄髙鳯嗜學遭妻詈我窮到骨累百指
藜藿併日一髮氣妻自機㸑謀餘生諸兒忍寒結饑腸
有時我痴笑問妻妻亦笑答貧其常聽之不覺一絶倒
不謂此道君亦曉滿天地間皆浮塵消磨不盡惟此道
低頭拱手説與妻孟光舉案與眉齊當時豈縁醉飽故
深逺滋味出鹽虀而况今日為何日我年今年已七十
我妻之年雖少我老心古道與天質偶然得醉平生歡
醉中冩與諸兒看人間不必問貧富須信關睢為造端
　　四月五日醉書慈雲閣
峰開荷葉東南傾梵宫截斷西来青參差樓閣空半起
撞鐘椎魚撼林坰奔走簦笠數百里隨時来乞山中靈
大衆坐飽雲捧足百需順應水建瓴彼饕者誰尸海閫
日鬻三帖出府庭交馳爭此一席捲赭山不足搜鉢瓶
囊槖所攫鳥獸散遺臭滿山草亦腥簷棟摧落甚敗驛
旁風雨濕上有星厨烟寂寞甑釡破殘僧菜色身伶俜
山運忽回縁法倒鐵錫飛入總雲亭伽藍起舞山鬼避
避大法鼔轟雷霆竪硬脊梁施敏手恢恢餘刃新發硎
仆者以興弊者剗如痼病脱沈醉醒况今佛流正澎湃
平地丈浪騰滄溟何事不可咄嗟辦寺已如畵山翠屛
誰知不忍回首處山下景色何凋零文獻故家編下戸
瀟瀟四壁門長扄舊来豪家䑕竄伏貧民偶遺風濤萍
呌囂隳突尚不已宛轉就縳垂死丁春風無分日光薄
寃聲苦雨那可聽信有天堂與地獄咫尺中間分異形
世變不情至此極仰面三嘆天冥冥
　　夜夢在舊京忽聞賣花聲感有至于慟哭覺而泪
　　　滿枕上因趁筆記之
賣花聲賣花聲識得萬紫千紅名與花結習夙有分宛
轉説出花平生低發緩引晨氣軟此斷彼續旾風縈九
街兒女方睡醒爭先買新開門迎泥沙視錢不問價惟
欲蕩意摇雙睛薄鬟髙髻團團揷玉盆巧浸金盆盛人
心世態本浮靡庶㡬治象有承平賣花聲賣花聲如今
風景那可評向時樓臺買花戸凄烟落日迷荆榛但見
馬嘶逐水草狐狸白晝嘷荒城萬花厄運至此極縱有
賣聲誰耳傾吾生不辰苦懐舊如病入痼酒宿酲况被
春風暗撩撥旁無知我難號鳴忽焉夜枕發為夢恍恍
惚惚行故京一唱再唱破垣隔聞聲不見花分明謂此
何日尚有此傾面大慟泪縱横久而方覺更哽塞擁被
危坐百感并我年今已七十一豈是年少閒關情天空
地濶説不盡山外杜鵑啼殘更
　　看花吟
少陵野老老更痴看花看開千萬枝安樂窩中打乖叟
看花只看半開時二賢看花各有意我亦有意看離披
紅飛換得緑隂出瀟洒頗與老眼宜麥風揚塵野色秀
梅雨蒸葉香氣滋避人好鳥着巢稳爭春蜂蝶今何之
本来生意無斷斷静看逰戲造物兒不觀聖人畫剥卦
剥窮于上復下隨嗟乎人事正如此盛非終盛衰非衰
衰盛相乗乃常理盛不必喜衰奚悲誰知世情偏喜盛
我看花衰我自知
　　六月五日大風雨水弟觀有詩道其事因和之
自古人間多水旱人事盡時功過半區區事空不事實
三代以後人心亂吾鄉薄産寄山溪﨑嶇隨勢無尺齊
受水通灌盍預備隄防以石堰築泥顧不此信信偶木
頰舌㖵誦淫比屋豈知性本依人行方信之中神所宿
火雲遮日雷無聲兼旬望憂憂羣生更兼五日天不雨
原無黍稷田無秔田里倚龍為人命百拜哀鳴聒龍聽
忽焉夜雨一霑濡咸謂卧龍今睡醒胡為詰朝天晦瞑
颶母横挾揚威靈撼山崩谷發廬舍掀播兩間摧萬形
初謂得雨龍之賜誰料此風隨後至或者風雨自有數
龍亦無知天做事不如反已自求天難獨靠龍圖萬全
况持紙錢徼妄想正似銜石將海填里無千戸分十甲
謟鬼誅裒知㡬匝流俗酣溺死不怪我有苦言誰聽納
　　緑萼梅歌
　　　奉川西山下地名董麓嶴趙敏求之家有此于
　　　九月着花而王㣲齊趙敏求有詩景文轉以示
　　　因賦一章冩余意
君不見宣和艮岳緑萼梅百花魁中此為魁綘霄燈火
不終夕剪為荆薪毁為灰又不見駐蹕錢塘開聚景此
梅又花天寵幸江神不才馬飛渡踏碎禁地花無影兩
地百五十年餘花與國都相有無誰知造物不盡意尚
留人間一種癯山中佳人清似水放開吟饕嚼花髓我
未見花得見詩見詩便與花相似且聞九月花已芳竒觀到
眼詩為忙臘前年後是正候忽為秋光豈其常大庾嶺
頭炎瘴地年年早開不為異四明相去數千里不應早
花亦如此吁嗟地氣如車輪自南而北知㡬春如今所
見到草木不獨飛鳥啼天津梅乎梅乎本清絶花如白
玉枝如鐵矯矯胡為心亦隨不念從前傲風雪唐苑九
月誇梨花鶴林九月艶杜鵑我欲梅根一酧酒謹勿與
彼爭取非時妍
　　丙戌二月二十五日梅山弟為孫試週遂賦
梅山種梅封且培梅山種善如種梅有善必報既有子
有子且復生孫来蕭艾之間芝挺出今朝纔為兩三日
咿嘔似欲指之無爍爍眼光如㸃漆中庭展席分排鋪
童冠環立覘所趨從容顧視前舉手干戈爼豆詩與書
吾家昆弟存者㡬六十見孫有吾弟未問他日成人事
庶㡬正脉存祖禰盃盤團圞家庭春豈是閒心兢芳辰
危時閉門獨生意一醉有感天猶仁吾弟所喜吾亦喜
亦欲舍飴娛晚嵗自知無徳開後人有不盡澤吾先世
不觀吕范兩名家賢子若是何其多皆從世積心上出
安知他日吾非他
　　夜飲慈雲諸公索詩因成長篇
世艶明滅螢尾光客氣騰躍烟中香烟消螢死竟何有
要知人事亦何常今夕何夕山中集六客相對通肺腸
樽中不問酒聖賢得醉即是無何鄉耳邊皷笛有自好
忽而散去吾何妨吾軰本非淫湎沉聊以寄意齊興亡
老禪知我酷信我謂此非痴亦非狂呼童展紙快磨墨
聽我趁筆窮夜長囅然一笑如夢境清風明月自有大
文章
　　登慈雲閣示齡叟月嶠
人間何處無春風春風好處山林中我與齡叟心事通
去年雪外来共松爐紅梅花窻下今日還相逢鏗然者
誰敲竹笻吾友月嶠勤相從拍手一笑意氣同各饌所
有留從容叢盤簇豆異味重傾壺倒榼新篘濃瀹我以
茶鼎之芳茸戰我以詩筆之銛鋒浮生誰能百嵗終世
變翕忽雲飛空烏輪無情已下舂白鳥翩翩投前峰歸
興浩浩舞而東醉中無語可謝兩主翁
　　寄盧致逺
春来日日雪滿山雪晴初放春風還髙人佳處獨先得
挼藍新漲溪一灣楊垂岸竹隔水梅花飛香莎草斑市
聲咫尺自辟易天景呈發無留慳何須學徐生東泛海
也休問老子西入關手招鴻鵠碧雲逺耳狎雞犬白日
閒雨畦灌蔬翠鼎鼎春槽壓酒紅潺潺可以仙吾氣可
以童吾顔可以平歩騷吾吟免着蠟屐窮躋攀可以曠
視舞吾醉安用長袖妍弓彎乾坤雖大此豈少媿我衰
老非其班投我之轄下我榻便欲援我超塵寰攜持雅
道歸破屋分與松菊盟長跧君如不忍棄我去倘可畵
我浮丘洪厓間
　
　
　
　
　
　
　
　
　本堂集巻三十一
欽定四庫全書
　本堂集巻三十二
　　　　　　　　　　　　　宋　陳著　撰
　歌行
　　正月二日遊慈雲為齡叟作
丹霞前慈雲頂兩壁相看蒼鐵冷春風秋月一逢迎菜
碗茶甌柏香鼎有時話到有處無有時瞑到入禪定本
来僧俗不相干氣味投時堪雋永九年卓錫興百廢誰
與挽之欲去猛我年今已七十六師五十二亦多病人
生契合是因縁臨老相分重悽哽東湖水寛萬頃風波
簸弄羲娥影西山有寺古佛境啼鳥落花雲水静醉
中靦縷醒時語師亦兩下如何領
　　庚寅仲冬七日醉書梅山弟家
我來不為一醉期忽焉一醉留者誰山川無言豈有意
隂與造物昌吾詩吾語不受世促迫亦不肻與人諧嬉
鳶飛戾天魚躍淵動筆自有風月隨我欲冩時君莫問
君欲問時我不知此時此意有此樂梅山梅花開時為
我痛飲而讀之
　　醉書
庚寅仲冬之八日與諸兄弟諸子姪濁酒數盃菜一盆
醉後相忘見真實誰云人間天地窄但覺物外山林逸
人生安能皆百年洪厓浮丘亦浪傳妻孥安稳雞犬樂
此外無復有神仙甚哉世人不知足苦積銖縷多買田
子孫賢否誰能料近是此身難自保舉頭問天天不應
聊向虛空一舒嘯得一聚首便為福得一餉閒真是寶
但願如安樂窩中長打乖㣲醺着面春拍懐不願如荷
鍤自隨死便以埋酒為命忘形骸
　　老興行慈雲醉中
梅花斕斑春漸芳山弄晴溪生光笋擔自隨信老歩一
歩一􁀙春意長路逢隣叟笑謂我鬚鬢皓矣脚尚强及
今行樂刻當嵗莫學痴人無知死亦忙味哉此語舉手
謝乘興迤邐入寳坊住山老子拍手喜翠㣲摇曵白鳥翔
本來未有十日别已佀故知久别遇他鄉坐我以蒲團
叠膝之榻熏我以栢鼎醒心之香飽我以銀絲之餅長
菜之饌瀹我以石花之水申椒之湯世方慕羡黄梁枕
誰顧蕭颯芙蓉裳獨如羊棗昌歜嗜要與古栢寒松蒼
可但三宿桑下生恩愛已是十年方外通肝腸疇昔盡
隨電光一抹過方来能有日晷㡬寸量劃然長嘯出門
去弟導吾前子扶傍慈雲信美非吾土歸與歸與仰面天
茫茫
　　送春醉吟
三月二十有一日絮雲弄日風力薄家人報我明日夏
草草杯盤軟春脚人生心眼最無常風景流禪爭頃刻南
風一轉垂青隂回首方塵是陳迹天公好事亦世情約
束花神呈春末放開􁣆醾紫心香安排芍藥無留發流鶯
調笙舌尚存倦蝶依然舞還拍杜䳌無知只催歸何物
惡聲誰聽得不妨長筵逹詰旦餞舊迎新兩無怍旁觀笑
我八十翁翁亦自知身是客安問家無擔石儲時節猶
是沉沉酌我聞此語三嘆息酒邊寄耳非莫逆老杜憂
懐醒時多誰道醉狂放吟如李白
　　賞轉官毬花酒邊分韵得剪字
天機地軸隨時轉萬物生生就裁剪庭前一種可人花
獨殿春深交夏淺團團自是渾沌苞皎皎不見兒女婉
照見胸中本色正洗盡世上芳容靦我来把酒笑問花
花為我開恐非便意将遜歸金谷園不則直進至華苑
庶幾異質逢異顧百卉千葩羞着面花不解答我已醉
醉夣恍與花神見若曰幸自托君家朝夕安知有貧賤
香何用多無眩鬻静與誰争却悠逺紛紛桃李吾輿臺
只許雪裏梅同傳富貴自有富貴花强顔謟事非其願
妄人或呼轉官毬正欲為君力辭免胡為亦動流俗心
忽向醉中遭發遣跫然而喜豁然醒前言戱耳起舞花
前心服善
　　戴時可家賞木芙蓉花醉賦
西風不是芳菲節木落山空景凄切頼有桂菊聊記時
殿後拒霜花如發我攜樽酒来問花花於此時擅竒絶
先白後紅知物變有色無香韻自别寓軒主人古風流
不肻移種防慢䙝兩根兩花相嫵媚自况鴻光自娯悦
幸而桃李不同時彼紛紛者當愧殺坡云此花最宜霜
待有霜時酒還設良辰美景休拈掇白髪朱顔易交割我今耄
矣不足云勸君年年自此醉倒梅花雪
　　與前人對酌醉中
天寛地濶無拘嫌日徃月来無留淹有興一日是一日
賞心樂事若難兼我貧到底君不問君自與我相嬉恬
安知朝夕不自給有酒須與我共酣窻前有菊相色向
採掇為我苦中甜老妻在傍發一噱謂雖謔浪意自嚴
想見古来聖賢酒無量千瓢百榼非傷廉回頭笑謂安
得此但與劉伶阮籍嗣宗後佳話添
　　送黄少孺(名叔/英)將逺遊
慈溪先生擅文章胸中奎壁纒諸郎君生坐後秀愈卓
骨骼昻昻氣揚揚黄金滿籝父訓重青簡揷架家傳光
九經本也末百氏一日誰知我十行木根盤龍榦必異
要須培植為棟梁寶氣貫虹玉必粹亦在磨琢成珪璋
苐方鞾笠爭徑㨗難把章縫入時妝既不必學阮籍哭
亦不必學接輿狂仰天俯地道固在往古来今人漫忙
安居茅茨即臺閣雋永藜藿勝膏粱大蓬山下逺塵境
晴嵐煖翠松竹房小鑑湖中落天鏡明月清風芰荷裳
内可以存養性情之正外可以舒暢詩書之香上可以
奉萱庭夀康之慶下可以遂棣華和樂之常立我之大
無愧怍敬天之命為行藏不然荆璞輕自售恐如梅實
酸誰嘗君不見蘇老泉年二十七始自强渟涵滿腹抑
不發直待知我逢歐陽又不見徐仲車力學篤孝母在
堂大賢刮目他日事自有了翁鄒道鄉
　　送洵之越
有美一人来自東與兒洵約西遊同謂聞古越多勝跡
庶可洗眼開心胷窆石亭空思禹迹飛翼樓髙憶蠡功
過司馬寓第如見涑水叟由稽山書院如見晦庵公東
山則想謝太傅之雅量上虞則感李恭伯之孤忠讀范
堂記則想憇棠於出守問祈國里曲則想持帽于方童
偉哉聖賢所森布闗乎名教無窮終彼柯亭之烟竹蘭
亭之觴水剡溪之雪舟邪溪之樵風雖非本色所慕羨
然亦餘興相迎逢盍陪簦笠風雨外固異萍梗江湖中
八十一嵗汝我懼二百里近我汝容目而送之豈謾往
歸以復我將誰從滔滔世變猶古道脩竹可竹兩人龍
　　後圃侍郎芍藥酴醾三花競發戴時載酒来同酌
　　　醉中
前日對花賦三詩醉後誰復記當時雪溪公子忽攜侣
仿彿夢中一見之世間何事非虛妄嘯裏著句豈狂癡富
公園有凌霄樹獨立不蔓今古希碧雞坊頭海棠花花
開如屋樹丈圍洛與蜀今已非雖欲勝賞將何歸我家
貧極花未厭我亦未敢輕抛離茶一盞酒數巵邀朋命
友同娯嬉今日何日晴且煖三花相得心自知旁觀索賦
不須訝要問底藴自有造物兒
　　前人載酒光風霽月醉中
春漸老年已耄一時自適非不要花香妙柳腰裊老懐
未怯踰年少東風吹吹杖履便燕嬌鶯奼不我嫺南隣
載酒西隣㑹鴨肝猪肚供肥甘囘頭看浮世晨炊晩不
繼非我世外人乃為醉飽計樂極愧生難為歡剪韭雨
夜菜羮社前有杜老後司馬金谷樓臺灰塵飛兩家淡
薄千年話
　　又似前人
寓軒愛客還愛酒酒常不足客常有有時寧輟炊糧資
買秫盆釀不盈斗今日何日天氣新和粕傾来賞春韭
安問門外有飛塵且向樽前開笑口岸幘舞得雲山摇
揮毫冩出風光透足以樂矣文字醉彼何人斯囚躶醜
君記取今而後但師㑹數司馬家薄物勤勤意亦樂莫學豪
飲陳孟公投轄闗門妨客足
　　送前人之董氏館
雪溪公子清於氷與人心事秋月明黄塵滿目分不入
却向嵩曲尋幽盟山之址水之裔花柳之時風月夜避
喧何必武陵源得閑便是羲皇世俗情詡詡有偽真道
義之交無故新我今年已八十一君今亦是半百人日
日聚首能㡬日况我殘陽出入息聞君束書將有行萬
里弱水在咫尺相望恐被浮雲妨有夣難托清風將豈
是臨分語太苦此味昔我實備嘗一盃一盃莫辭勸此
酒中間膠漆釅記得希夸一語不優好之所勿久戀
　　二月十五日酴醾洞醉中
木香架下春未饒纍纍叢蕤方㺯嬌舍香不吐有時發
只須十日晴光牢滿腔醖藉固有在花心雅欲捉金焦
逐時消遣老者事頗與酒興無花妖不妨掇纈細咀嚼
與知味者相招邀而况逢迎骨肉親酒無清濁和粕澆
百年此樂能㡬日今日何日是花朝誰知醉無以將還
自愧終不如獨醒君子賦離騷
　　中秋月下醉筆
去年賞月待晴開今年賞月月待来去年酒少輙醉倒
今年酒多如未盃信知豪飲不在我月色為我生飲材
舉頭試看月如許皎皎氷壺在玉臺西風不動露已下
碧落萬里無􁅰埃胸中磊磈正欲吐不仗此酒誰我陪
落落魄魄空宇宙何事不入我樽罍素娥于我本無情
任渠驚見摑掌咍誰知狂非是狂醉非醉自有老天知
我我亦何求哉
　　送陳笠峯路教(名仲/忱)之燕
笠峯秀甲東南郊面勢雄特根基牢上與日月星辰交
下走海脉通六鼇藴蓄玉金賁山色噴洩雲雨蘇焦熬
之子生於其間擅英豪重不輕試厚自韜中嵗跨鵬風
翔翺道之行也兹其遭越庠素號多俊耄博士一飯久
為妾者饕芹藻泛泛隨波濤茅葦彌望誰其薅拜舞異
渥開新陶長身古眼空滔滔正如矢初服箙弓離弢又
如砥歛水淬出匣刀朝講暮説音奏諧肆驁日漸月漬
學子飽雋詩書膏意欲國為鄒魯家稷臯斥其餘忍百
廢鏖百年功績三年勞臺府交牘爭薦褒雖欲頓轡將
焉逃小春布煖風未號陸可安馬水可艘虀根鱠鱸
蟹霜螯一飲百榼新篘膠梅花驛路萬里重遊遨大則
徑上玉堂揮健毫不亦小駐粉省班郎曹我欲餞送乏
酒羔贈言一紙忘忉忉峻坂立馬嚴提鑣急流放船稳
着篙他日清望拂星旄衣錦歸時當與笠峰相為髙
　
　
　
　
　
　
　
　
　
　
　本堂集巻三十二
欽定四庫全書
　本堂集巻三十三
　　　　　　　　　　　　　宋　陳著　撰
　歌行
　　送兒沆再之婺
父母生汝期望汝地濶天寛從着歩霜葉飛紅橙橘黄
一笠西風正宜路送汝出門不肯行低頭進言出苦語
雙親雖安身已髙菽水為歡盍朝暮夏初奉命見兩山
往還憾不身生羽如今又為千里行直是戀慕難輕去
有不忍聴手撫背至哉天理人倫處我豈欲汝寸歩離
事有乗機恐差誤晚年正欲汝有成此行倘與心相副
皺皮瘦骨便精神當為汝喜非汝懼不妨安穏趂前程
但及梅花時歸學萊舞
　　送沆赴台州學録
山連霞水半沙十歩九歩神仙家草初芽樹欲花香風
二百里春華人謂此行良可樂我送出門還作惡初心
謂何姑勿道為貧去抱夫子脚天台如今人物林芹芳
藻潔紛佩衿物議無情憂責重盡人須要先盡心好為
人師古所戒况汝大欠燈忩債理義無窮白日速相長
工夫方有在視身如玉宜好修守口如瓶勿起羞平平
之外無赫赫介介之中有休休勞其筋骨饑膚體乃汝
法家并拂士恩愛極處言語切豈得已哉汝行矣我年
雖邁尚自强藜藿能延壽命長相望只有片雲隔不比
逺去無逰方時節飛書當萊舞兩字平安勝三釡三年
電光一抹過但要學成身立來歸見父母
　　送邑簿李大用任滿
綵旗蔽野南風香歡門遮馬東路長黄童白叟百拜酒
鸞樓主人今日行憶昔焦氛漲天赤手挽龍津力輸滌
簿領為職闗係重儒術飾吏經綸宻學校一新衿佩來
市井再復圖畫開男耕女織各安堵山居海蔵皆熙臺
口不言功心自喻三年職滿留不住我窮欲餞惟有心
一詩收拾行碑語如之何説見事明自有夜月光山亭
如之何説律已清亦有秋水鋪長汀留此賢勞書縣譜
携此聲名登雲去君不見政事堂中李恭伯即是長年
長社簿
　　送邑宰丁既之小書任滿
君不見南山峰晴倚空有時烟嵐失青蔥又不見碑潭
水清貫市有時波濤漲黄滓銅章一臨山水間變態有
甚水與山自從有邑知㡬尹仁聞始終無二三况值焦
氛半封内轉為樂國非容易飛鳬忽戴福星來力量精
神有餘地吾鄉由來文獻多道脉無如世故何蔬園每
每今棟宇芹波瀰瀰新絃歌小民艱食業山海弱肉難
供虎狼噬寒忽煖衣饑怱食晝無打門夜無吠百里乳
哺父母懷惡稔時勞匣劍開同寮議論兄弟視理到肯
放山筆囬苦檗雋永世味外甘棠種在人心裏圖誌雖
書不盡書頌碑欲記如何記及瓜而代芒芒行花城如
畫琴在堂手揮帳餞前路濶唾去金饋西風香來不擕
家影相逐去不挑包心自足眉間迎笑動瑶琴膝下候
歸翻綵服南溪景擅孟城竒酒丹米白魚蠏肥家林燕
喜莫惜醉仕宦得閒能㡬時平實工夫根本大舒徐歩
武官職耐向誰規模看邑宰誰能如公三出宰誰能如
公徹底清誰能如公不炫名卓乎髙哉日月證足以行
矣雲霄程出門為民還小駐肯借心香勤早雨一雨三
日豈偶然異日作霖天已許老夫生身八十年何幸親
見真前縁既無筋力送之逺又乏詞藻揚其賢謾將里
詠塗歌者掇拾萬一溪藤冩長揖奉為行李累為我一
讀清天下
　　送兒沆再之台學并似許梧山張在軒
學古入官非易事同寅協恭第一義昨汝行矣重吾憂
今吾聞之為汝喜有如此廣文先生真所謂法家拂士
寄聲忽到我用情應為汝我欲謝之難為語汝其聴之
告以意古天台多士類文有風檣陳馬之竒氣有霜林
老鶻之鷙鎮之以静重行之以平易艱難見初心苦淡
得真味人謂著脚危於淵我知進徳此其地汝不見范
文正公家書片幅戒子姪有事只與同官議又不見歐
陽朋黨一論質鬼神同道相益乃君子
　　送兒深赴婺之月泉山長
來汝深吾語汝汝今此行五百里吾豈不欲汝在傍朝
夕告教從容裏世莫難於續書脉孝莫大於養吾志男
兒須為大丈夫逺遊有方學者事汝行乎吾决矣名山
大川如不識坎升中間能有㡬嚴師良友如不親家庭
言語未必是若曰髙車過萬里橋非所羨於司馬氏若
曰榮鄉佩六相印亦何取於蘇季子區區物外先入心
役役終身非切已星婺域月泉水古到今最多士要知
三人必有師毋謂一日長乎爾賊人之子乃自賊毁人
之善是自毁同寮當出肺肝話諸生當如手足視囬顧
弱植荷負重雋永古訓滋味㫖遇食不求飽飲酒不至
醉閒事付浮雲本色為實地詩書何幸薄有禄齏鹽猶
勝空煮字仕未可養汝奈何耄猶加飡我自慰要得友
朋之譽可聴聞即是父母之前相諾唯三年日月一箭
過不必吾懼但為吾所喜
　　贈郡經歴韓君美(名居/仁)
　　　范文正謂幕客須可師者而難其人乃今以上
　　　分主畫諾方且為儒學地指易之全體大用以
　　　祛破碎脉詩之深源正流以洗浮薄余獨以衰
　　　耄不克攻撞邑丞許忽傳垂問之及輙歌數語
　　　以謝一覽擲之幸甚
易為六經彛訓祖詩闗萬里風化機周程泒外誰復得
商賜言後知者誰穿鑿簸弄到今日家自為詩人自易
數不及理數亦妄吟而無用吟何益京房軰晚唐時悖
繆之渠漓之靡雖不能為本真累能悞來者滔滔地鄞
幕多縁奎璧照鐵做脊梁主公道有時發經本㫖坐虎
皮有時續古正音斥蟬噪老夫耄矣不出山宿學已隳
寒灰間卓哉斯文有可宗身雖不前心已攀二松主人
忽轉意謂曽齒及窮姓字生來欠識韓荆州我亦自分
陳無已此心胡為乎來哉清風明月肝膽開滿天下是
可為事終歸敏手經綸才人文所以經天地直須掀揭
山火賁民事所以壽根本要使人人歌既醉自顧光隂
廹下舂猶用拭目儒術功不能頌泰交於風雲之表亦
可歌豐年於畎畝之中
　　行路易送陳晟謀仕
行路易行路易方寸中間是天地詩書能生萬里翼一
出門外風雲起彼水馬兒如江河彼醯雞輩如瓮耳汝
今此行有足行我為之喜非徒喜先生在前充安公後
學在側太初子如行舟順流便如轅欲南車有指有文
舉表人已羨入夫子門誰敢議機㑹來時非偶然功名
發軔斯可矣豈知我猶望汝謙以養髙勿自髙虛以求
是勿自是不覓慈湖拜象山不見了翁愧程氏終為巍
巍大儒宗可為碌碌常流士自顧衰景薄下舂聊冩苦
語累行李行路易行路易易處有難從此始試思深之
有餘味
　　送邑簿阮杏山(名鵬/翁)解任
杏山髙髙壓郡山山靈秀發生鳳鸞便應騫騰梧桐表
胡為囬翔枳棘間誰信異物非凡翼志在逺大須培植
固非燕雀所能知正恐鴻鵠亦未識去年桂子香中晴
五綵颺下民歡迎雝雝仁氣才鼓盪今春已趣雲霄程
清水一壺留矮屋順風萬里送行色内將覽輝儀周行
外將和鳴福萬國老夫耄矣阻攀行一詩寄意無他腸
願言雙旌𨗳前路飛致鳳花開處是桐鄉
　　送邑簿周信解任
秋風好秋風好吹起棲鸞上雲表邑人欲留留不住綵
旗綉帳長安道歌者相和舞者蹈欲説遺愛知多少朱
絃直青銅照奸囬百巧終莫欺正大一交如夙好處事
無難輕車就熟路據理必爭疾風知勁草三細任滿如
始至萬里安行當逺到擁箳篁植旌纛分内功名非外
求時來為之特談笑尚須續續飛箋勿謂老大年已耄
　　寄台教王吉甫(名去/疾)
直溪之水清且冽可以沃我老枯渴直溪之風空且闊
可以舒我窮鬱結自聞西來飛霞佩使我南望片雲隔
苦無筋力抗塵埃徒有心事交氷雪長庚分光到寂寞
好風流間無時節癭木豈是壘洗材歜𦵔不登鼎俎列
見何所見斯未信取非所取毋乃䙝俗眼滔滔鄂州花
古道卓卓元城鐵自昔甕頭地最靈而况金壇人更杰
漫塘詞源有流傳實齋理學素磨切忽乗朝陽下赤城
坐覺文星燦東浙龜手之藥或以封臯皮之座嘯自徹
糠粃在前吾不妨吾後瓦注者巧吾但安吾拙教鐸重
新雷霆鳴儒流湧赴江流决絃誦洋洋正聲合芹藻楚
楚生香發北斗泰山收寶望東觀蓬萊是途轍何時燈
前相對一盃酒未見顔色惟看山中秋夜月
　　送兒沆赴昌國學録
來汝沆吾語汝蓬萊鄉仙者寓汝行豈為求仙故寶佗
山佛者住汝今豈為禮佛去吾聞翁州好學舍兵後絃
歌尚存魯巨鼇拄牢蒼璧島長鯨截㫁紅塵路黄公髙
節凛猶在茹侯英標儼如覩芷翁器業國有傳逸少詞
章家有譜扶桑日出長精神滄溟際天豁襟宇潮水生
落見乗除風濤澎湃嘗險阻耳目所接皆為學身心所
㑹當約取旦氣清明方見性人生渉歴終知趣規模要
放面前濶議論要到平心處雪霜之際有陽春波浪之
中有砥柱畏友當如父師敬平交當以兄弟處我雖自
餒耄何及汝方年壯力須努亦欲長教在我傍深恐獨
學為汝誤不然何以資一出幸猶近只寸半渡駕言曰
仕實從遊自昔成人出辛苦看汝意氣勉自强味哉言
語謹毋負東雲在望道路開西風吹送衣裳舞消受宫
牆飯㡬盂勝舉家庭禄三釡嵗時箭過歸有期却抱本
色初心娛父母
　
　
　
　
　本堂集巻三十三
欽定四庫全書
　本堂集巻三十四
　　　　　　　　　　　　　宋　陳著　撰
　歌行
　　壽雪竇菴炳同長老
昌黎大顛相接識為説道理驚孤寂歐公喜與惟儼交
愛其文逸通經術自顧雖非韓歐倫漫遊亦到沙門釋
明覺後人少野師湖海宿尊推第一胸中自有大蔵經
此外三兼翰林筆坐㫁名山皆梵家能有㡬人知本色
不從鉢盂計顆粒只向棟宇爭寸尺彼滔滔者何足云
我油油然自相得年年荷師壽我生今何以壽師生日
欲冩丹霞贊其髙師自有流乳一峯矗天碧欲傾嵩泒
揚其清師自有飛雪千丈掛空白但有數語一溪藤相
伴瓣香飛入室縁師法門本是空我也將空當真實世
間何事非戱劇請師一咲撼動天開圖畫壁
　　可舉長老退休於西山菴賦西山好以送之
西山好西山好天開畫閣勝蓬島千峯盡頭地脉舒萬
頃如掌湖光抱清風佳月是時節暖翠晴嵐互昏曉逢
人大觀夙契心小築數間謀退老欲歸去來不由身妙
莊嚴域須手了平平穏穏經理去纎纎悉悉工夫到棟
宇崢嶸巾笠凑鐘鼔震撼鉢盂飽今日何日滿十分是
空非空歸一笑於戱分付善舞人曳錫逍遥忙刼表老
鶴飛迎出山深馴龍拜伏候門早便應管領右烟霞何
妨平章閒花草樵歌漁唱如梵唄茶約詩盟足吟嘯淡
中滋味苦亦甜静處風光安是實顧我門户雖不同如
此林泉均所好霜松雪栢夢相知布韈青鞋􁀙已耄西
山好西山好世間何處不是邯鄲道
　　似法椿長老還住淨慈
寺後山青巑岏忽如憔悴忽又開容顔寺前灘聲潺湲
忽然枯澁忽又起波瀾知為誰子醜或妍只在主者徃
與還追思疇昔狎群攫痛巻無餘遺百難山林赭矣囊
槖外棟宇委之荆棘間飛錫一來重悲慨張拳勇欲興
頽廢積勞落成逾一紀大書記實光千載彼物何物衆
所唾無事生事㡬將罵蟻將撼木不自分犬或見雪從
他吠無辨之辨如我何有怪不怪當自壊胡為撞鐘擊
鼔辭上方若曰挑包頂笠皆吾鄉戱衫脱了因甚快大
權契合終難忘風曽相送迎亦好雲與俱出歸何妨兩
不相着是去住一撥便轉無思量人生忽忽夢幻身世
界茫茫戱劇塲我老不覺八十三師今亦且半百强石
塔重來我愧不是蘇玉局茅屋可賦師却自愛杜草堂
　　代天寧寺主僧可舉贈梓人善斵歌
四明山南鬱嵳峩異氣上與青天摩人豪挾秀布山下
餘為巧匠擅一窩頎然而長獨出者此中巧處得最多
誰知造物亦有意要為公輸世其科天寧古刹本雄麗
一旦忽受融風苛作而新之豈易事一手足任奚謀他
前年起山門見者贊歎誰敢呵今年起佛殿鎮壓大地
山與河百川凑材奔贔屭萬夫應役鳴鸛鵝眼意所及
規矩就頥指之下鋸斧羅巍巍列柱鐵直立整整駢榱
玉圓瑳層簷飛走鳳翼舞脩梁騰上虹光拖上入雲霄
爭鴈路下臨城市眇蟻窠可以坐三大如來于中間正
面可以奉五百羅漢于東西兩阿我仗我佛大勢力翻
起尺水成文波汝有妙思隨我意輪奐視昔百倍過寶
坊突兀見此屋囬首人世今如何當年大時富貴户寒
烟落日廢丘迷蓬莎小而茍活破茅舍凄風苦雨不識
陽春和慈悲法門何遮礙平等世界何偏頗安得如汝
千百億莊嚴棟宇偏婆娑有快活無障魔大家拍手齊
唱善斵歌
　　代趙信甫(名必/墓)干人助冬衣
憶昔渾家衣天香翩翩風流公子裳蟾宫歩武雲送上
鴈塔姓名星摇芒緑袍照眼初意鋭青氊入手前路長
誰知焦鹿成夜夢日與蓬鷃爭時光纍纍鵠形走山谷
戰戰蠒足履氷霜貂裘已敝有嫂輕季子牛衣雖泣無
妻問王章懸鶉襹褷不投俗捫虱勃窣徒談王豈不欲
羨補衮居峻地豈不欲着錦衣歸故鄉顧瞻外飾至此
面自赭模索中襟凄其汗如滂况今𤣥冥令凛冽難犯
赤立身支當彼狨鞌寶馬重狐貉彼毳茵綉帳雙鴛鴦
或錦歩障五十里或金縷衣十二行與富貴家自擇伴
如衰颯輩難登堂老者衣帛盍早計大寒索裘真痴忙
縉紳遺緒慘莫繼章縫本色終難忘從來固多急義譜
今亦何敢淺識量君不見履常長貧至凍死絮袄不具
有識空悲傷又不見范叔一寒如此極綈袍之戀千載
猶芬芳
　説
　　四子名字説
吾四男子一母所出而禀氣不同吉初吾欲其潛而有
本也名以深字汝資麟兒吾欲其流而有歸也名以瀹
字汝海都兒吾欲其明而有信也名以洵字汝都朝兒
吾欲其正而有守也名以湜字汝沚吾老矣汝等懋之
尚觀厥成徳祐元年五月廿五日書於天府之芙蓉堂
　　代楊賓日栢泉説
楊賓日余未之接識友人龍岡石君教授其家為余言
其人蚤嵗有志於學既而家貧事異寄迹刀筆間今有
年矣家無贏貲架有書坐有客一談一笑意氣容與而
扶善茹虐有長者之風他日以栢泉自號使僕質諸當
世名人先生可不申其義以與之乎吁世道不古勢是
趨便是奪茍足以羽翼其暴機括其詐者不遺餘力終
其身以清自處者寡矣今以之自號豈非慮其清之不
能終邪栢也者木之至堅者也泉也者水之至清者也
清而不堅清有時而汚矣昔人云靡不有初鮮克有終
栢乎泉乎其有味乎囬視餘人紛紛然妄立標榜者相
去逺甚石君曰當以斯言復之因筆之以授
　　芷屋説
天地間萬物皆人所有人之取物亦各從其所好子猷
于竹淵明于菊濂溪于蓮是已吾䣊范龍友自號以芷
屋曰離騷有之芷茸分荷屋寄言也吾亦寄耳夫物而
有契則所寓皆此物非必常接于目而後為我得芷芳
草也古之人以比君子吾將於其中蔵焉脩焉㳺焉息
焉専所有而人莫能爭隨所處而人莫能間亦莊子所
謂蘧廬孟子所謂安宅也彼金谷芸暉被文繡落珠玉
醉生夢死於危機之上者安知有芷之屋之趣哉余愛
其言曠達而有感於心者不容不以告世道不古妄自
標榜蕕而謂之薰菌而謂之芝者方滔滔也今子知以
芷自况必將自反而自拔培其根而沃其葉落其華而
歸諸實以充吾所謂屋則無愧於騷矣不然則騷所謂
何昔日之芳草兮今直為此蕭艾也可不懼哉强圉大
淵獻丹山陳某書
　　自齋説
自齋竺氏子稷讀書之小室也吾為名之而告之以其
義自之義大矣曰自昭曰自師曰自成已曰自得之聖
賢示訓惟此為至切以名其齋仰而觀由目以入心俛
而思由心以復性習察之精沈潛之久主于中而外物
不能遷澄其本而末流不能溷則知萬物之理反身皆
備仁義禮智我固有之矣士希賢賢希聖聖希天皆由
此始齋云乎哉然自之為自有自暴自棄自是自用者
則又吾自之賊茍徒委之曰我所自有惟意所可恐不
知自之為何物佛之空老之虛楊氏之為我墨氏之兼
愛告子之仁内義外荀子之道性惡差毫釐而繆千里
中庸曰博學之審問之謹思之明辨之篤行之人一能
之已百之人十能之已千之果能此道矣雖愚必明雖
柔必强吁知此則可以得吾之所謂自雖然今而後有
以自齋稱已者固不得而辭使假以自衒焉則非矣世
之人駕虛翼偽妄自標榜以要人之稱道甚而吾徒所
麾者亦皆有之良可歎已昔者諸賢或取諸鄉里或取
諸所居面勢或取諸所學所志後進尊而師之舉以代
不敢名之名然豈諸賢意哉吁知此則可以得吾之所
謂自己丑閠月晦嵩溪遺耄陳某書
　　見山説
余投老杜門一日聞剥啄聲啟闗則有捧刺而前者姓
馬名元炎求一見進而問其故曰元炎家銅山之隂泉
溪之陽望門牆僅一舍而如蓬萊弱水今得見幸矣竊
有請焉不敢以冒昧囁嚅自尼因言世業隂陽地理將
挾之以馳騖於外以僥倖如景純公明之印可然非得
賢士大夫寵所謂自號者重其行則猶鄉人耳長光價
生氣勢此一機也余感其云云之勤勤乃詰之以古諺
云銅山八面有蔵無人見而面銅山以居其見之否乎
矍然而揚眉掀髯道其山之來岡去水伏壟起峯屏摺
而壁削瓜足布而髓脉引指諸掌余知八面之蔵亦既
玲瓏於方寸中當以見山為號然可矣而未也東南山
川之秀㑹乎四明亦嘗見之乎曰飛舄振䇿東至太白
玉几西至小丹石忩三江之上十洲之間揚舲鼓枻且
有日千態萬狀不逃所覽已余曰可矣而猶未也退立
而請曰然則當如何而可余因告之曰天下有大隂陽
大器局朱文公所謂在冀州之野坐常山太行之所盤
結左泰右華以受嵩衡諸山之朝揖而長江大河橫貫
於前此則方為有所見而既有志於此不可以近且小
者自畫及今眼明筋力强就術資身以為萬里計吾非
强而以所難正欲以成而之所以請太史公遍行天下
周覽山川歸而作史記而行矣歸之日以所見作見山
説是為不負所號嵗辛卯八月朔嵩溪遺耄陳某書
　　胡貴常雲寄説
胡立道字貴常家天台館于明之奉川豐里取坡詩中
語自號雲寄質於余余謂天地間物皆有常惟雲變化
萬狀而人之心亦然雲與目過目隨心異而將徒見其
浮浮也感往來之無時將徒見其悠悠也諉玩愒以為
常乎將晦聰明黜思慮同歸于黯黮之中將見一死生
齊得喪而相忘于飄忽之外乎曰非也不則望蓬萊而
羨神仙于虛無夢陽臺而誣山川以邪妄乎資以自娛
悦如隠僻者徒借以証妖祥如伎術者流乎又曰非也
若然則何其豈欲班虞之庭詠歌紛郁以文章自鳴耶
乗漢之時婉孌感㑹以功名自奮耶登太行而凝眺為
狄梁公之孝于親邪賦江東而興懷為杜少陵之義於
友邪曰吾所以寄庶其在是余聞之契而抑有説焉夫
雲蒸于石生于山而上于天有本者如是人欲有所為
有所行而不知本其可乎于易有之雲雷屯君子以經
綸吾則厚自培養立其體而宏其用于記有之嗜慾將
至有開其先天降時雨山川出雲吾則常自宻察閑其
邪而存其誠積而發定而應時至日化神動天隨夫然
則雲吾雲也寄乎云乎哉貴常拱而唯唯因就以為説
嵩溪遺耄陳某書時癸已端午前一日也
　
　
　
　
　
　
　本堂集巻三十四
欽定四庫全書
　本堂集巻三十五
　　　　　　　　　　　　　宋　陳著　撰
　名字説
　　名女洸字汝玉説
吾女洸字汝玉而告其義洸水有光也光發於外何如
自晦况婦人乎然晦非徒晦厚其所養重其所有温温
然如玉是之謂徳故以汝玉勉之今䈂矣將有行也於
所當盡者其自玉哉嵗甲申中秋日書於本堂
　　名竺果孫説
竺稷堯佐吾内表姪也戊子長至余過其家揖坐既抱
其子前曰今年九月得男是為嫡長未名敢以請吾謂
季秋之月作易聖人配卦以剥五隂下進獨上一陽碩
果不食因為名曰果孫義取諸果果中有仁人猶果也
仁非外鑠我有能性其性則仁在是家之傳在是吾㓜
常隨吾母歸寧立外大父下挹其貌頎然以重聴其言
煖然以厚老成典刑擅稱鄉曲嗣而吾舅善以樂内文
以彪外鍥薄事不到口表弟少博益以涵煦家族閭里
無間言有子如堯佐又將世濟其美如嘉木焉百年封
植生意充拓而枝而葉而苞而實而果孫以生世道不
古人心日漓再世其徳者已不多見况欲三世四世以
至五世不替厥初其㡬家自外大夫以上其積亦已深
逺自外大夫以降至果孫又五世矣且少博與堯佐本
根之方勤而未艾外家之有後其可涯耶然果存于剥
剥窮上而為坤其機甚危守以静固以宻以復其本則
陽不至於熄而仁脉無間㫁或者蝕之者衆搏之者烈
吾為此機愳子曰天之生物也必因其材而篤焉故栽
者培之傾者覆之此亦易之果之義果孫幸有知當以
此説保毓其性以世其仁堯佐責也此外吾亦何言哉
嵩溪遺耄陳某書
　　名慈孫説
姪孫葺贅於母家慈溪桂氏壬辰十有一月廿二日得
男來請名余謂慈名溪因漢董孝子也汝之子生於彼
名曰慈孫為宜若曰名不以山川而余特取其慈之一
字無戾於古慈之義甚大愛之異名仁之推也孝於親
弟於長睦於宗族和於鄉黨鄰里等之而上皆不外此
汝其咳而名之進而心求之而䝉養之又進而及能言
則以意開喻之由是而進進以至于入小學入大學不
失其教則慈不可勝用矣不則長而悖逆而悍戾而放
僻邪侈豈其赤子之心不知教之過也謹毋謂襁褓中
未有知未受教姑有待然則古之人至于胎教者又如
何汝其領斯言使其子母辱余之命名亦可不忘慈溪
外家之意昭陽大荒落孟春吉日八十嵗伯祖書于本
堂
　　胡貴常字説
古之君子以身任道道者何常是也洪範謂之彛中庸
謂之庸平平焉而莫能踰融融焉而莫能雜生而知學
而復常此而已世降人漓大本者昧而小智自詭全體
者失而偏見自錮鑿以為智足以為恭姑息以為仁亷
也而避兄離母義也而火妻灰子信也勇也而尾生北
宮黝虛也空也而老莊浮屠氏吁性中無理外之物六
經無驚世絶俗之語聖賢無孤立過髙之行紛紛者顧
相異相角如此道安在哉吁孰謂至于今之時又有甚
難言者蚊嘬蠅營儒名以飾澤市井蛩吟鳥哢竊文㑹
以標榜鄉曲波流風靡愈降愈下豈不重可感也夫余
友胡立道乃以貴常為字人方厭吾常而獨已貴之是
知所以立其道者矣空谷足音不覺跫然而喜聊茟所
欲言以審儻不卑之以為無甚髙論則吾道之幸也貴
常其勉諸嵩溪遺耄陳某
　　汪誠可字說
汪日賓名其子以本信字以誠可其為訓甚嚴望之甚
然非過也人之性何理非信動之情則有信不信焉故
君子誠之為貴不誠則無物矣生知以上不容言思誠
者學者事也今以本加于信之上繫可於誠之下使之
知信之本乃所自有知信之復在乎誠之而后可父之
命其子有大於此乎况世之人逐逐於其外於其末而
不誠其子者方滔滔日賓之見則異於是余聞之猶躍
然以發為之子者當何如其敬承哉癸已五月朔嵩溪
遺耄陳某書
　　内子友良字説
吾内氏趙名必興字友良詩云言念君子載寢載興厭
厭良人秩秩徳音謂其夫為國事在外故思之不置既
寢又興且贊美其人如此其良也氏之及䈂其親庭所
取諸此而名而字以歸于我淵乎其味哉吾於方欲仕
以行其志惟主饋為急庶㡬善體斯義相成以道則吾
所大願既而走州縣躐班出入二十餘年不跋不躓厥
助惟多吾之無良姑置言外而氏之友良可謂無忝所
命矣暇日相與之洽因舉酒属之而歌曰險艱兮更嘗
淡薄兮悠長翕與張兮何常如友良何兮友良乃賡而
歌曰徃事兮浮雲偕老兮天倫樂莫樂兮吾真如良人
何兮良人歌闋吾因書之以授氏吾陳某也時癸巳五
月望日
　　名曽姪孫灼字孟晦説
曽姪孫阿兎及冠余命之名以灼而字以孟晦且告以
其義灼明也明無所養則適以為累為小智為自用為
苛刻放蕩故善學者恐其輕也持以重恐其浮也蓄以
深恐其過不及也擇乎中庸其庶㡬乎子張之堂堂子
路之勇無所取裁終不如囬之愚參之魯也汝受資若
敏而懈然于學則何如余為汝懼此晦之一字將以玉
于成尚勉之哉甲午季夏望日書于本堂
　　名族曽姪孫芸生説
芸生吾曾姪孫也生于癸巳仲冬之二十一日今嵗一
周流俗試周有具初手取一筆次取研墨次取書冊數
本吾為之喜姪孫楠因而請名其子吾曰是月也一陽
生月令所記芸始生之時芸香草也而逢陽則茁楠取
于屠一索而得男此吾兄頤齋之曽長孫仁脉方開其
生生而來可既哉此兒異日于芸香中剔蠧盍為吾子
増氣醉而書皆醒語敬之敬之嵗甲午十一月廿五日
夜分
　　史居甫字説
里史氏子弟林立有辰孫居甫者因其師張子華來見
其貌也和其言也謹從容間以字説請余余念其外世
俗而獨求于山林之耄殆亦有見焉乃迎其機告之曰
人與萬物並生而與物異所居者大也其大無外斂之
在方寸古聖賢於人心天理所據依之地深切著明皆
因其所自有範其無勿失而已有出于是放心逐物如
忘鄉曲棄室家望洋迷途終其身而不知反可懼也况
子生於世閥耳目之接身心之溺自立為尤難而字之
曰居豈徒字也哉要不可不擇所居以稱斯義中庸曰
博學之審問之謹思之明辨之篤行之五者固自有次
第然學何從入亦曰主心以敬敬則勤不則怠敬則思
不則罔敬則新而又新不則狃于習錮于昏茍於止而
已昔吕原明司馬公韓持國諸君子知有學業當自力
不知世禄為自足故家之後賢於此者㡬希彼何人予
何人有為亦若是若諉曰余何敢望是為自畔其廣居
非吾所以待子之意矍然拱而揖曰諾余喜焉就書以
為説嵗旃蒙協洽人日嵩溪遺耄陳某書
　　名范脩字徳甫説
余如城契家子范鶴孫來見拜而興而拱曰鶴孫先大
父所命不肖孤㓜名也及冠當易名而大父歿罔極奈
何幸而先生在視孤猶孫行敢以請余惻其言奚辭為
因告以人之行孝為大人之身實肖天地一毫不踐是
為忝所生為人子孫而大者不立是為不克負荷此自
古聖賢所以戰戰兢兢吾夫子所以著而為經况汝以
煢煢弱植逢百罹之際承再世一寒之遺而欲不墜厥
緒豈不甚可畏者然貧賤憂戚天所以玉于成非汝之
累而孝未易言也娶妻為養菽水盡歡今無及矣霜露
之感悽愴怵惕當何如其為心經第一章引詩大雅云
無念爾祖聿脩厥徳為汝易名誰能外經其名以脩而
字徳甫徳本所自有脩則在我而孝在其中不然則非
所謂徳是故惟脩為急若諉曰力不足者是自棄自暴
曹交問孟子曰人皆可以為堯舜有諸曰然又曰堯舜
之道孝弟而已矣二程子一出即欲學聖人亦以是夫
自時厥後當以孔孟之法言為法以二程子之志學為
志庶可慰祖父九泉之靈而余之名汝字汝為有助敬
之哉敬之哉乙未孟秋望嵩溪遺耄陳某書
　　名女冲字汝和説
吾㓜女冲既䈂而語之曰汝知冲之義乎隂陽磅礴人
因以生坤道成女坤属隂隂之氣易偏偏則方則執則
沈滯惟融明温柔者為得故以冲名汝而和其冲之畼
也故字以汝和其在父母家怡怡愉愉不見聲色從夫
則事尊章不施勞處娣姒不敵耦待宗族姻䣊與凡内
之纎悉酬應嗃嗃而諧熙安安而飾厲于女道婦徳其
庶乎彼而茍而隨而軟媚則非吾所謂和者又不可不
察汝其服膺吾訓哉嵗乙未孟秋望日書於本堂
　　名外孫黄玠字孟成説
外孫黄相兒生而留吾家尚㓜一日拜而請易名曰將
以範其終身也吾喜其凝重而有志因以玠名之天下
之物莫粹於玉玉而為器皆可寶而况於玠玠大圭也
其為寶又非他器比然非琢非磨則徒璞而已故莫難
於成唯人亦然乃字之以孟成此有父字盖氣質之性
天然之性存焉生知以上不容説下此則在乎善反之
與不善反之而賢不肖以分此㡬甚危其自今就其姿
而力於學哉汝家雖約經子史至于凡有關於學者有
汝曽大父太史編校手澤在歸而求之有餘師也他日
有目而指之曰黄孟成今足以為玠矣庶為世其徳而
無忝汝所生嵗乙未孟秋望本堂老人書
　　名女清字汝則説
女清生於吾宰嵊時邑之堂曰琴清就咳而名其乳及
䈂易名清而語以其義清者人之賢徳然清則易激激
則多矯清則易察察則多刻是故清不徒清渟涵之斟
酌之則在清猶水也水不可不防防猶則也故經有内
則焉凡所當盡者纎悉畢具在室則當受訓于父母有
家則當質正於其夫庶可免于過愆是吾望也因字以
汝則越此則非人矣其母忽老父八十三嵗書于本堂
　　名㓜子泌字汝泉説
天下之大水皆自泉而來非出于泉者潢潦而已㓜子
及冠易名曰泌泌喻水之泉也因字汝泉而申其義吾
晚年得泌欲身教之而倦于耄欲延師而貧無其貲童
丱周旋於書冊琴瑟之間頗自知向學稍長察其志殆
欲自立而不隨者甘受和白受采庶乎有受學之質然
方來正可懼也故易于蒙之象曰山下出泉蒙君子以
果行育徳程子傳之曰觀其出而能通行則以果决其
所行觀其始出未有所向則以發育其明徳吁至矣吾
又何言泌其勉之哉敬之哉老父八十四嵗書于本堂
　本堂集巻三十五
欽定四庫全書
　本堂集巻三十六
　　　　　　　　　　　　　宋　陳著　撰
　騷辭
　　剡縣解雨五龍潭等處送神辭
稼如茨兮黍與粳十日不雨兮彼蒼御龍君兮徼祥環
嵊之土兮雨其滂焦捲發秀兮摇晚凉田水泱泱兮秋
風香龍倪歌舞兮飽有望神之賜兮何可忘登山臨水
兮送將神亦勞止兮歸安故鄉
　　賦虛谷黄子羽所蔵吳山西(俊/)墨蘭三章
虛谷兮委蛇雲英英兮日遲遲繁隂兮土滋蘭之生兮
彼桃李其安知　虛谷兮明陽紛百草兮樹千章馨香
兮自將蘭之有兮何蕙􁈙之敢芳　虛谷兮沈寥霜雪
降兮風蕭蕭榮華兮飄摇蘭之全兮清寂寂而彌髙
　　賦墨梅
直放而為横出之勁兮瘦吐而為淡佇之馨羌寂莫以
自韻兮而萬里其流聲風霜之表神與交兮明月在天
水在下耿耿於其間兮於以觀我生之清明
　　賦墨鷺
山林以為家兮出而與風烟之為縹緲水之湄素與狎
兮專一嗜而謀飽紛紛下而上兮若不能以終日矯静
潔以待兮固有獨立于寒梢之表者也
　　題畫扇
江極目兮沙路平驢卓耳兮風蹄輕彼何人兮為此行
我欲從之到蓬瀛
　　賦賈養晦所蔵王庭吉(廸柬/)墨水仙花
嵗云暮兮隂凝若有人兮亭亭玉質兮黄中淡無言兮
含馨雪霜貿貿兮弱植自矜宇宙納納兮誰與為情斂
而全其素兮何有乎丹青
　　題女冲所蔵彩箋
天空濶兮西東兩山路平平兮春草班班今而後兮百
里之間思渺渺兮水竹之灣
　　題兒泌所蔵彩箋
山一抹兮天之末兮彌隠隠而彌妍松矯矯龍其脊兮
颯張髯而自全有美一人兮橋之外水之邉意其悠然
有見兮雙鷺飛飛而在天
　銘
　　吳蘭齋野航銘
謂亭兮而舟其形謂舟兮而止不行其誰知此理之精
夫固動無動而静無静見之舟非舟而亭非亭
　　朱景伯(承孫/)省齋銘
維天之命維性維静静則有動毫釐庭徑是故君子貴
乎自省省之如何願言主敬
　　鏡銘
奩則涵清揭則用明匪形之觀以觀我生
　　戴時芳(方易/)初齋銘
易有初乎初不可迹易無初乎何從有易平旦氣清萬
境寂如我觀我生是易是初
　　泌紙屏銘
既潔既光既直既方静以觀身曷其有常
　　銘婺石君瑞(徳祥/)墓誌(并序/)
　　　石君瑞豫為墓誌以其藁來諗讀至贊之末恍
　　　然一笑豈欲與余同此贊耶因為之辭敬羨其
　　　達而并及余意云
金華矗天雙溪無邉秀而生公玉尺朱絃文以發身縹
組揚鞭推者爭轂薦者交箋外最歴歴雲霄羽翼横飛
直上何要非職庶展夙學天也而厄歸兮故曲猿鶴與
適窮而自亨耄而自强何見之達豫誌其蔵公之于余
契誼平生豈其誌死而不同方余八十一公八十五出
處畧同年又如許亦欲自誌公有成語晚節間闗一生
清苦
　　耕雲亭銘
　　　耕雲亭余友孫凝徳夫所築也書來言其故氏
　　　裔清州揚雲嶺下東漢末始祖長官公遊㑹稽
　　　菴居四明白雲山傍奉揚雲里之神以廟死且
　　　葬菴為寺子孫蔓延到今詩書發身簪纓擅一
　　　鄉寺之南廟之東有麓寛平因廬焉瞰流而亭
　　　扁以畊雲雲以識厥先之遺耕則在我敢以銘
　　　属余謂天地之氣形而為人其始皆有所愛氏
　　　一身而至於百千萬人一家而至於四方萬里
　　　勢也久而昧其所自出者有之知而不暇問者
　　　有之其有幸其有可迹覩而使之目接而心懷
　　　者能㡬何人哉長官之業雖失其譜而有白雲
　　　寺揚雲嶺廟千餘載猶在後之人不問久近霜
　　　露之感無所于寄亦惟篤雲之舊則生生氣脉
　　　與雲俱流又將自此亭始耕雲之義不淵乎銘
　　　曰
四明之山兩雲之間是卜是築豈其餘閒追惟先德如
苗斯植千載之下雲其遺迹彼㺄者流朝夕之謀不田
餘地不耕奚秋顧瞻左右繩繩其後誰與本根而今其
有非雲而雲非耕而耕茍不自力有如此亭
　　敬義齋銘
　　　孫夢釜與之篤厚而老于學者也有齋焉名敬
　　　義蓋取諸易
維心之動為氣之户維性之静為理之府動則易放孰
操而主静則有應孰則而矩以直其内敬必内聚以方
其外義非外取是以君子脩省恐懼夾持以立學其殆
庶
　　虛心齋銘
　　　史景揆名葵卿以虛心銘其齋求銘于陳某銘
　　　曰
夫人之心其體則性情則其用隨感而應不物于物物
非吾病澄然湛然雖動亦定彼老莊者棄天所命放言
曰虛與道庭徑非虛之虛萬里之鏡敬之敬之吾師孔
孟
　　棲吉所銘
　　　卓子野樵以棲吉初號請銘于嵩溪遺耄陳某
　　　銘曰
夫人之生動之機危吉凶悔吝動則見之惟能主静雖
動不失敬之敬之是棲是吉
　頌
　　壽王脩齋樞宻(爚/)頌
天地其塊道理最大孰主張是有聖賢在方寸之㣲萬
善之㑹惟修則存不則昧昧于易之元終日乾乾大學
明新體用一源暗室屋漏飛躍天淵贊化育物莫知其
然修之用功亦曰大矣于以名齋學此而已䕫禹與行
顔孟與止翼翼兢兢毫髪千里平生之間至于嵗寒匪
幸而進匪倦而還世變日隘穹壤自寛吾安吾性人以
為難鳯翔千仞辟易鴻鵠覽輝一下為國之福幡然如
龍歸卧雲谷雨我大旱羣望斯属維昔淇澳君子之宗
亦既多壽維徳之豐切磋琢磨益以自攻脩哉脩哉今
之武云
　贊
　　吳景年􁨡真贊
其容淵其髯掀其服野其冠圜是誰筆之得其粗焉孰
若見君於此筆之外而知君於此筆之前氣以直而肆
神以蔵而全付所無於自信處所有如不然夫固欲謝
吳楚之塵而游戱乎羲皇之天也
　　石蔵玉贊
天下之寶惟玉為最然不受觸觸之則碎如何如何可
全其粹亦曰珍蔵光華白賁
　　林樂間真贊
皎然其毛顔也似玉癯然其骨相也似竹悠悠然某心
也雲與上雲與下飄飄然其身也江之南江之北此所
謂樂間之道人贊之者本堂老人之醉墨
　　林道士元素真贊
龍瑞主人林性初以其壽像求贊於余謂似邪未嘗接
之於平居謂非邪固嘗聞之於其徒寛閑以自放則雲
壑與江湖藴藉以自澤則家世之詩書余知其黄冠羽
衣者其寄而不離乎儒是之謂性其初而像者其粗也
　　汪日賓真贊
詩書以沃其中兮睟目盎乎吾之餘衣冠以正其外兮
儼自媚乎吾之初情周乎與物兮于由由而介介義見
乎應事兮于膠膠而舒舒庶乎免于今之世兮其將進
于為少㳺王彦方之徒
　　僧雍野堂贊
野堂之野大千世界野堂之堂匪茅一把也無籓籬也
無間架風月徃來雲壑上下空空洞洞規模廣大是真
非真是假非假善哉善哉無成無壊
　　僧可舉真贊
徳源上人以其師直翁壽相求贊余謂直翁不必贊自
有湖海拍天浪山林撼地風八萬四千贊贊徳源㸃頭
曰如是如是
　　僧可正真贊
古巖氣骨春風面皮是人認得靈溪靈溪元是不知一
片妙莊嚴域千古萬古光輝
　
　
　
　
　
　
　
　
　
　
　
　
　
　本堂集巻三十六
欽定四庫全書
　本堂集巻三十七
　　　　　　　　　　　　　宋　陳著　撰
　序
　　舒平甫文集序
余内弟舒滸平甫古之學者也退然若不能言而敏悟
過人□然若不勝衣而勇于自立油油然不與人較而
其中自有涇渭世所共嗜者一皆泊然至于身入太學
以舉業為餘事獨于經史間與朋舊審問明辨窮日夜
亹亹不倦雖百里外相從勞瘁而樂也然卒以是病而
死止于三十有九其所議論所著述如川之方増木之
方華而坎而夭折矣余時節相過愳其用心太過以養
氣培力告之良苦則應曰忱知其如此然舍此則心何
所于寄將益病不若從吾志以聴天命嗚呼此其所以
死也而幸有其不死者在其書有易説繫辭釋若干巻
讀史藁若干巻紀拙前後續藁若干巻是亦足以觀所
學矣然使天假之年則所詣者必益深所去取者必益
精其止是也邪若其孝于親友于兄弟信于朋友鄉䣊
蓋薄俗滔滔中之砥柱也而此又其土苴歟余于此苐
敬而愛之將終身切磋焉而痛其不克逺到姑序其大
畧于易説之首
　　錢塘白珽詩序
錢塘白珽余識之早㓜頴悟五嵗以工属對嗣而嗜學
刻苦忘寢食泛濫書史間得離騷意度為多益之以左
江右湖勝槩激濯日以沈郁卒斂而歸諸詩平而瀾癯
而力静潔恬澹而光自澤味自腴騰播散落與春風草
木爭芳潤一時名賢如文本心陳存齋方蛟峯皆為之
印予家性存方虛谷周草忩何潛齋軰又相為練核磨
淬積之久成集好事者將取而鋟諸梓而以書聞于余
曰何如或其可也敢求數語以開巻先余謂天髙地下
日引月長人情物變何涯涘道理閫奥文章髓脉即之
探之則愈深愈無窮而詩止于此乎哉自恨年已七十
有六恐不及見方來之成之富然余之所知不專在于
詩其事母多病痼刲股和藥起瀕死者再母死號慟自
擲嘔血至數盌父暴感竒疾醫言必得兎屎可療走氷
雪攀崖壁忍凍餓求之三日不得父以死痛自咎不能
致藥抱屍哭絶而復蘇繼母虐不子其孤下氣以事怡
如也既而改適厄于貧為營朝夕如家然晚罹兵氛負
而逃深宻迄免于難嗚呼刲股嘔血雖于禮未純然人
之所難能餘固夫人所當行而世降俗薄知者亦鮮觀
乎此則余于今之人有取焉耳詩之名于時抑末也余
愳人徒知其以詩名而不知其行之實因併為表出之
庶乎詩以行加重云珽字廷玉自謂四明名儒舒少度
遺腹子豈文脉果有自來哉乙丑良十月望嵩溪遺耄
陳某序
　　贈范鶴孫序
范鶴孫余故人純甫之孫千之之子間出示諸君子所
贈詩頗與其善吟而求余序之因語之曰子之年方十
有九此古之人入大學以後之嵗月以博學審問慎思
明辨篤行十字為學之本以止定静安慮得六字為學
之功此外未見其有暇及之也况子雜居城市紛紛其
過者易惑單傳門户惸惸其弱者易動波頽風靡而不
自覺其易流日濡月染而不自知其為異而祖而父属
以何事一有跌足則坎坎千丈之間不能以寸余為子
愳昔文正公㓜孤讀書長白山虀莖粥塊積十年如一
日及其成乃如此其徳業子其可自戾于姓譜之中乎
余敢以此為勉而詩非所急也子視予為丈人行言之
非過他日有成必徳余言余將亦有以見而祖而父于
地下矣
　　贈仁木上人山㳺序
余入城寓天寧寺有僧名仁木字石俱氣甚和意甚整
暇與之語有淡泊味久之謂余曰比從師鐵壁于瑞巖
師入寂去遊徑山參雲峯既而來此參直翁爾後或又
為㳺外計請所以贈聞之惻然有觸于心名山滿天下
風月四時烟雲萬狀幽花野草之娟静曉猿夜鶴之飛
吟幅巾杖履蕭散其間詩遇之以騷琴遇之以清酒盞
茶甌遇之以芳以潔陶謝李杜蘇黄諸人皆樂乎此者
也而今愛閒者方賈憎于善競樂貧者方貽笑于豪奪
黜思慮忘形骸者方折摧于撃摶捖裂之手又奚暇為
方外之遊求初心之適哉以是為僧可獨専其趣包笠
所至金碧其宫以居玉雪其粒以食無朝夕之營無風
雨之憂追深搜逺窮佳極勝隨所接為已有而人莫我
取囬視白日黄塵與蟻蚋爭命苦樂之分如兩人世茍
不自俗誰肯自外然嘗聞昔有廬阜邂逅一广有就地
爐取芋魁以授欲啖間方嘘灰去皮為广僧斥之以恣
縱山㳺固樂不嘗苦淡不免于一斥而其勉之若曰以
散為聖以逆為化斯之未能信此外自有當家在非余
所知也姑筆所欲言者贊其行辛卯夏五月嵩溪遺耄
陳某序
　　贈許存齋序
慈水許存齋業儒不終欲以世所謂三命資㳺戱且求
數語賛其説余平生惟知道之廢興命也天命之謂性
也命也有性性也有命也而學不進未能事斯語三命
云云則非所聞其為此説豈非小智自鑿浮辨相誑往
往不知自求者隨人三寸舌動富貴心為患難貧賤戚
戚禍人心莫此為甚存齋嘗儒矣敢以儒之所謂命告
庶其歸而求諸聖賢書春融冰釋處而山林出而江湖
風清月明水流雲逺無非可樂必将有同其樂者遇又
奚暇他資哉拱而謝曰吾聞命矣
　　王氏族譜序
古者有氏族則宗事為莫重其世家至自置宗簿宗尉
(自註云陽羡州孝侯廟碑/并溧陽史氏家譜亦載此)如有司然世降而下宗法廢
人心漓貧富忌則貧者不得為族官民分則民者不得
為族聚散疎宻之不齊則散者疎者不得為族甚而服
未盡而以途人視等而上益逺益可知己于是乎族不
可無譜使其有如張公藝家九世同居未之譜猶可諉
然亦止于九世而公藝家不多見無已必如杜祁公家
世譜自三代以來千餘嵗不絶而非敢望于今之時姑
有能于中葉以後譜其所可譜豈不賢于無譜者吾于
吾鄉得一人焉王氏子立孫是也其先唐銀青少師敬
玘瑯琊人在明州節度十將至天祐二年卒于官葬于
奉化之萬竹堡髙祖昌曽孫海祖玩父洞男三行賞行
攷行孚偹見之墓碣前乎髙祖後乎三子皆無從考不
知更㡬世而念四府君為家萬竹之始此無譜之過也
今觀立孫所以譜所以自序沿流而遡源而闕其前之
所不知由本而存支而畧其逺之所不能及考之也確
布之也秩人心天理流貫於數百年宗族之中其用心
豈可與草木同腐輩同日語然立孫范出也王氏之子
子孫孫脉其家傳何啻千百而無一念及此乃于十二
世之後負而來者倡為之可謂無忝所託雖然成之難
續之尤難顧其來者何如耳余與有連審其為人于名
利不竭蹷于怨仇不宿怒門外是非揮手謝去鍥薄事
一毫不以掛口諸子玉雪照映稱其家純如也忠厚參
層有造物在何患乎此譜之不百世哉序行葦之詩者
於睦族必歸之忠厚此吾于王氏宗譜亦云立孫字之
朝自萬竹斗門已三十餘年矣嵗甲午孟春人日四明
遺耄陳某書序
　　蔣定叔樵吟集序
半樵蔣龍甲定叔有樵吟集其子應日來見拜且泣曰
先君嘗緘是集欲求一印可書未發間俄感暴疾賫志
而沒余聞其言惻然披閱竟見其詩調平句清有意於
古而年不多與止于斯邪其詞則非余所知莫能贊一
字姑筆數語於巻首以答應日之孝思之切若夫定叔
冥冥於九泉之下愛莫起之悲夫旃蒙協洽孟春望日
嵩溪遺耄陳某八十二嵗書
　　贈吳安仲序
余交國史黄公震東發為深嘗握手嘅嘆古道散伐木
詩廢相友善如我輩㡬希公因及姚江吳應酉子雲從
吾㳺久一誠如初有子字安仲亦來學以世其盟無已
庶乎可耳余耄矣言猶在耳近留城而子雲職教鄞學
庠父子往來清話無虛日疇昔所未接見乃綢繆如此
而國史公死已十有五年耿耿嘻嘻不自知其為何心
也間而安仲拱而曰國史雖為自婦氏家而生晚親典
刑日淺子在猶國史公也不屑之誨敢夤縁以請余不
敏辭焉而感其勤不能無言人之為學莫病于過過則
其歸為老莊莫病于錮錮則其歸為告子故君子必擇
乎中庸而知性為難知言為尤難余觀安仲年少而識
老氣盛而心平入則家庭父兄告詔出則學校朋友薰
陶亦惟相與求歸于孔孟而已養之重以為體守之謙
以為用于為學乎何有不然非余所素與國史公講切
者尚勉之哉
　　贈孫秀才序
東湖小墅孫㑹叔友仁余聞其與里之賢史景正㳺而
未有識近如城辱來訪挹其氣清以凝叩其言正以畼
因樂與之接而彼亦近于相親如嗜昌􁐴菹雋永世味
外而吿歸求一贈言余謂夫人幸而儒其名必也儒其
實滔滔中與俗俱流日蕩而薄于本心何在至于朋呼
儔引區區小技以風月自命妄立標榜行行然若無復
餘事良可悲已間有力儒業道儒語則相與聚而笑且
訕甚而仇視之以為怪物是故特立獨行者難其人吁
為已之學為人乎哉不以時好遷不為毁譽動一于學
古自有孔孟氏可證以友仁少年之姿之志卓然自植
必以余為信他日學成見之者當如景星鳳皇矣昔坡
公作太息一篇送秦少㳺猶不欲時人見異使三年而
後出之余何人也其蔵之十年安知今日之訕者齒宿
而見定不相觀而胥而為此之歸哉
　　池州青陽縣方氏義門序
杜祁公宗譜自三代以來千餘嵗不絶中更世變散而
之四方萬里終不免有如路人者勢也而推其本支猶
幸其有譜在也然欲其休戚死生聚而親之于一門之
内如唐張公藝之家九世同居已不可得矣今青陽方
氏義門十有一世長㓜數百口踈猶宻逺猶近以骨肉
相依藹然三代之風自時厥後以意氣融脉絡以詩禮
存䂓矩雖百世可也余聞之不覺望風下拜况其子孫
當何如其為心苟有狂惑越此門限必有執家法為赤
幟之者而上之人亦當有以綱維而檢柅之其於世道
不為無補
　
　
　
　
　
　
　
　
　本堂集巻三十七
欽定四庫全書
　本堂集巻三十八
　　　　　　　　　　　　　宋　陳著　撰
　序
　　送甥黄正孫入越序
余與之越公黄太史震為金石交以其女妻其孫正孫
貧而苦學年㡬壯矣而母老不敢逺遊今將近而入越
請一言以贈余謂士之始生也設桑户蓬矢于門以射
天地四方所以期待者固以其非家食之身也及其學
優而仕仕固非分外事然仕固可求乎夫子曰富而可
求也雖執鞭之士吾亦為之如不可求從吾所好夫固
知其不可求矣而與其徒轍環天下老而後已又何為
而然哉吾乃知夫子之所以求其諸異乎人之求吾惟
求諸已人將求諸我不求之求亦曰有遇而已而終亦
無遇則是有命焉況乎世降而今耳目所接聲勢震撼
豪奪掀舞棲棲章甫縫掖欲于此冀其或者貴玉璞市
駿骨吾斯之未信泰山孫明復逺遊睢陽雖范文正公
亦疑之詰之知其有母老無以養然後信其非乞客王
元之之子嘉祐人皆目為愚騃唯寇莱公知其有深識
逺慮時無寇范二大老吾恐如明復嘉祐亦難乎其為
遇今汝不之東不之南獨問道于越之越公交天下士
於越為多江空歲晩為吾黨尚有碩果者在汝行矣他
日來歸知所遇者某人某人當與余心相待則相與贊
慶其之越公之有賢故人而其孫得有所遇鵬而風龍
而雲相從之樂其有涯耶
　　天台陳方叔詩集序
余交天下士耄而遇方叔陳君來錄州學事一相接氣
暖然似春聽其言波游濤平而雨露潤旣而出詩巻以
示如其人如其人詩自五季以上前輩評之已詳爾後
諸大賢不以詩自名而或不能無詩皆有為而發如日
星之光明河嶽之流峙殆天地間所不可無者至今之
人則有怪而失其正虛而失其真纖麗破碎而失其渾
然天成滔滔也特兒童習對偶倡優資戱劇奚觀為詩
三百篇謂何流弊至于此極此余於方叔之為人有所
以為詩有感焉自時厥後將游詠之不倦詣之日深與
理氣俱融於世教有補知其為方叔之詩則今之人斯
在下風矣詩云乎哉方叔名應炎自號南齋天台人也
　　史景正詩集序
嘗謂文與世變升降而詩為甚三代以上四詩一唯真
實正大而已爾後其深淺厚薄隨時不同然時也有人
焉君子不謂時也晉宋間如陶謝諸人唐如李杜韓柳
劉禹錫輩皆卓卓於風流之外今之天下皆淫于四靈
自謂晩唐體浮漓極矣景正獨非今人耶其出古今發
明理義不輕為風月花草所誘如景星如砥柱望而知
其為景正之詩時何與焉彼時者流無根無源將亦有
時如源水歸壑而唯景正之從則詩其庶乎余雖耄倘
猶及見之
　　贈甥胡幼文還侍序
人之子男女一也女以事人所重無二統故移其重父
母者重夫家夫然則托其女可忽諸世道降人心漓以
子女為徇勢利之物於壻乎何擇余心惻焉不敢以女
輕擲其擇壻也寜過於時之遲寧失于地之逺意有所
契不占而孚吾壻胡幼文徳華甫也吾於其父制機公
為丙辰同袍生相與追從忘形骸見肺肝所以畼洽有
口不能言者旣而萍雲聚散二十年後各歸故山了向
平家事公以子請婚吾亦以其父知其可妻而妻之以
女清今而後知其得所托矣惟是敏而能勤直而不肆
與吾諸子接切磋琢磨必盡心焉殆春風時雨中而有
法家拂士在其有益于吾門固如此吾初所望其庶乎
無憾於其來也叙以贈其還陳某八十三歲書於交翠
忩
　　代弟􁈙梅畫序
余平生愛梅咏之不足又寓之畫出以示客客曰林君
復楊補之各長其一子而欲兼之歟余曰不然疎影横
斜之筆即無聲詩浮動暗香之吟即有聲畫畫自畫詩
自詩耶余嘗風雪傍水月與花相忘與花俱化且不知
梅之為我我之為梅畫之為詩詩之為畫又安知君復
之非補之補之之非君復哉客不復對于是乎書
　　天寧寺主僧可舉語録序
鄉之天寧主禪舉師直翁與余相與旣久其徒雲岫集
其師出世來一言一話以示曰吾師不立崖岸不露線
索不棒不喝機鋒到處禽縱出没真得洞下三昧屬余
為之序余謂南人不夢駝北人不夢船心無此見則無
此夢況欲矢諸口肆諸筆豈本色外人可勉强哉辭焉
則曰黄魯直為翠岩眞師張天覺為兠率悦師其為序
固是就窠游戯彼陸務觀之序雪竇持師不過述其有
舊而已亦何不可余無以辭則詰之曰佛本空奚庸語
語已妄奚庸錄錄焉又為之序不㡬贅而又贅乎則又
曰是則然矣而有一轉語滔滔者有能於吾師百千語
中得一語焉於一語中得無語焉直下家風掀天撲地
倘自此錄出則錄又非贅矣吁當家所見如此如此奈
何能贊一言若曰與直翁之契而就以其徒之言為序
其殆庶乎上章提格夏五朔日四明遺耄陳某序
　　贈曹居敬復職序
曹居敬長吾鄉郡幕比解去年餘復來余偶出山見而
叩之其去而來為誰曰為臺檄去為廟堂主之來出示
濟南張公序備見始末其為人剛而直養熟而守定遇
事知有理不知有人人之畏之忌之者叢其機而攻之
迄于身不得安以去因而諗之以屈平清遭讒不如黄
叔度之混然無迹姜公輔以直見斥不如婁師德之弛
然無競今之來也將奚從矍然而拱曰學屈平公輔易
學叔度師徳難學屈平公輔不至不失周旋於砥礪繩
墨之間而禍變之來在彼不在我學叔度師德不至則
將流而為詭為隨而為名教中罪人矣乃所願以初心
終其身而已吁物受變而成物人受變而成人君於此
際不以清直累已少詘矢愈激氷愈寒其自信不惑也
如此自時厥後不患其不及而患其大過而所志不得
以盡達中庸曰君子和而不流强哉矯中立而不倚强
哉矯吾夫子所謂强直與清在其中矣德而進于此其
殆庶乎敢復以贊其徳之成
　　贈詹仲和還杭序
馬少游云士生一世但取衣食才足為郡椽史守墳墓
鄉里稱善人斯可矣致求豐餘但自苦耳今之人有知
此意為誰錢塘詹君仲和其人也來職鄞府抱繩尺持
角牙而事無不辦公退書巻在手詩句在口與之交春
原之雨也越三載當去邦人皆欲其復留而歸隱浩浩
然矣若曰九里松孤山梅飛來峰桂與環湖三百寺烟
雲水月參差映帶非人間世客遊者擷竒探勝茹芳潄
緑以頃刻計福況家焉日接以夀其間以昌其吟綽綽
有餘裕不早歸可乎或言仲和貧無以歸姑少待然則
所待者將復使之以刀筆茍非得耶吁仲和非茍所得
者況今而後雖事刀筆正恐亦不免貧耳何如杜老所
謂在家貧亦好歸哉歸哉其母多為少游地下笑寂寂
辛卯夏五
　　送邑士送韓君美經歴解任詩序
仕宦之難久矣而職於幕者尤難況為幕之長則其難
又可知矣蓋官不為尊而欲不以其所尊責甚重而欲
不失其所重非誠足以感物智足以燭理力足以據公
而任事不餒則跲如職何四明之為郡地要物繁學校
之弊久而士辱於積輕田里之計嗇而民病於易瘠六
邑而五瀕海波濤出没之常而其人狃於施奪古汴韓
君君美以長才實學來望此府脉絡其上下機括其中
間隨所應酬動中肯綮俯而委之者信以決仰而承之
者賴以行三年如一日絃誦洋洋得其所自貴矣耕桑
熙熙樂其所自力矣風帆浪舶出入懋遷與齊人為春
矣儒術飾吏之效始白而君之助為多今而以代滿去
臨發之際而帳而旗而歌而頌盃持水袖銜文遮瘦馬
者萬計孰知士之籍於奉川者其情又出聯邑之外編
户之表乎文明運開役不及儒率土之濵衣冠一氣下
邑何辜獨為拑紙尾者仇焉不有君子奉檄星馳掲日
月而鼓雷風蔀屋覆盆之下豈知有今日哉然則君之
綱領畫諾何莫而非詩書之澤而士之不為力役折摧
蹈藉則於吾道闗繫最大行之勇私猶公也感之者深
公猶私也戀戀依依不自知其發而為聲聲雖不皆成
文其為真切則一將追路攀鞍謳吟而送之且謂余曰
子吾鄉父老也盍為子弟先吁余耄矣筋力不能强應
因為集而成帙并序其大意授之使前吁此亦可以觀
人心也夫歲旃䝉協洽季春嵩溪遺耄陳某序
　　梁宰(觀/)經驗良方序
昔巢谷有聖散子方能活傷寒之秘不欲傳之人指松
江為誓蘇長公得之笑其隘時有龐安時毉而善著書
授之曰使巢谷同此不朽南廬梁君集經驗良方百欲
鋟諸梓屬余序之吁人之身莫危於病病之際莫急于
藥藥之方可以活人而祕不輕出必將以我叩為利不
則貧而疎而賤者無以為叩之之資坐視其不可為有
嘆且幸之而已世降俗薄一至此極獨何心哉君方彯
纓膴仕用心如此不惟人之病偶與方遇得以全活推
而求民瘼察治脉皆其己任余將為蒼生賀其有旣耶
歲乙未畼月四明遺耄陳某序
　　邑士和東平叚約齋詩序
叚少府官吾邑古道藹如也敬而叩之得家世甚悉且
出示其伯氏約齋三詩有以見源流深長孝義之風融
液於言語間闗世教為大有動於中因次韻未㡬而和
章已成巨帙吁孝義之事有人心者天常也孝義之家
三代以上比屋也世降而下有若人焉則目以為異而
以卓行稱是固非古矣而猶幸其知所以稱之則人心
在也脩於其身化於其家詔於其子若孫安知薫洽之
久不放而準之疎且逺者耶此吾於少府之兢兢以守
伯氏之詩而拳拳於有識者之發揚固將以夀其傳如
吾之所云云者夫歲旃䝉協洽嘉平日四明遺耄陳某
序
　　送東平趙益為譯史序
捷徑無萬里要職無卑官東平趙生益侍親官奉川未
㡬將趨燕為譯史宇宙間窮髪之國有形之身聲出於
口各隨其方之氣之習萬有不同古者乃有譯至於重
以至於九而後通於一故不可無專職職於今為要其
滿去也親民之官多拾級而上然則生之此行為宦途
發軔闗一身進取亦重矣而未也蓋逺離膝下休聲美
譽隨風而流是為不負面天涯家庭等耳不則親之心
眷眷焉而無以悦之吾尤重為生懼生喜吟里人詩以
贈良多吾亦有句八而不能盡其意故又為之序勉其
先立乎其大者而功名在其中矣母徒曰識竒字便可
為揚子雲也四明遺耄陳某序
　
　
　本堂集巻三十八
欽定四庫全書
　本堂集巻三十九
　　　　　　　　　　　　　宋　陳著　撰
　詞
　　寶鼎現夀京尹曽留逺侍郎(淵子/)
玉宸凝眷要得培根神臯根本天賦與經綸好手門外
紅塵談笑任草色遍空庭交翠月往風來自便但紙帳
時供小憩長埋燈忩公案　五行俱下流光電筆如神
毫髪都見是則是霜嚴雪勁到底春風生意滿喚得應
雨和晴恰好旗舞秔艘百萬更社䑕城狐掃影鴈鶩驚
人避箭　最是滿腹精神擔負處渾身是膽又誰知條
理元在規模裏面天下事又何辦待副蒼生願渺宇宙
多少闗心留取功名久逺
　　真珠簾夀孫古巖
綸巾古貌塵寰表風流處别是英雄才調胸次著乾坤
觸景皆詩料金碧樓臺新築就傍翠麓旋添花草仙棹
更逍遥來訪十洲三島　遮眼富貴人多算如公有子
人間應少看膝下功名共月林清皎(自注西/倅㕔堂)象簡緋袍
親待䇿且勝賞先旾獨笑(自注云/二亭名)都道館中書就養雲
翹偕老
　　大酺夀江東運使陸雲西集撰
把雪氷心鈞韶手飛上青雲時早紅塵難染着十年前
曽坐鳯池鰲島暈錦鏘環重金壓帶相去能爭多少從
容何湏問到如今却領袖春花草筭耐處光陰淡中滋
味世人那曉　箋天新有藁要歸去盤薄山隂道便整
頓隨琴霜鶴帶石秋蘭約松喬倚風清嘯爭奈愈音杳
明月棹又還停了但珍重經綸料時來湏做休管急流
人笑功名儘遲儘好
　　又夀沼江大制使觀文馬裕齋同知
問大江東長淮上縁分如何脩到輕裘還熟局第三畨
又是五年春了菜飯工夫露香心事唯靠天公分曉林
泉琴書夢筭飛箋覔去不知多少奈雅卜難酬又還留
住原銜新詔　都無他嗜好玉麟靜公事供談笑滿眼
是風花飄忽惟有長松雪霜裏挿天蒼老休憶家山好
安樂處便成蓬島正春雨秋疇飽邉城如畫處處緑楊
芳草青溪不妨寄傲
　　又壽王修齋樞密
自有乾坤扶人極宗主湏還人物今為何時節滿紅塵
富貴絮花飄忽抵障狂瀾提攜正印一柱擎天突兀平
生分明處是從容處不差毫髪把朝市山林一般看了
無邉風月　深衣清到骨紫樞府誰曽簮笏炊脱粟黄
鷄白補菊栽梅碧溪環遶竹籬茅屋無限輕描貌都説
道詔書催發想囘首招黄鵠微微自笑惟有赤松衣鉢
相倍對門石佛
　　沁園春單景山雪中以學佛自誇因次韻戯抑之
瀟洒書齋香清縷直燈冷暈圓忽驚忩鳴瓦霰如篩下
裁氷剪玉片似梨鮮深怕妨梅也愁折竹纔作還休亦
偶然更深也謾題忩記瑞詩思綿綿　聞君禮佛日千
浪説桃華不直錢想鴛衾底下都將命乞蒲龕裏畔未
必心安兠率天宫清涼境界總是由心不是縁雪山上
自有人坐了不到君邊
　　又丁未春補遊西湖
出禁城西湖光是别喚醒兩瞳有畫橋幾處通人南北
緑堤十里分水西東問柳旗亭簇山梵所空翠烟飛半
淡濃偏竒處看笙歌千舫泛綺羅宫　從容莫問城中
是則是繁華九市通奈一番雨過沾衣泥黑三竿日上
撲面塵紅那壁喧囂這邊清麗咫尺中間夐不同休歸
去便艤舟荷外夢月眠風
　　又壽呉竹溪
瀟洒綸巾風流野服紅塵外身向南忩聽雨瀾翻墨客
北亭戀月筆走詩神倚竹聽琴逢花倒榼更得放晴游
冠春清閑好筭東洲人物難得如君　華堂瑞氣似雲
西風到簾帷纔一分喜星橋鵲語佳傳依舊緱山鶴舞
仙様翻新簫玉香中燭花影裡聽取捧觴低祝人千千
歲看功名事業都在兒孫
　　又壽六二叔父(德光/)
月旦評中有如公者更誰與儔看紛紛仁意春風和氣
堂堂義事砥柱中流已重物輕身窮道泰却佔人間第
一籌囘頭笑彼紛華名利過影浮漚　夷猶處户清
幽筭此境神仙别一洲但燒香掛畫呼童掃地對山揖
水共客登樓付與兒孫只將方寸此外無求百不憂宜
多壽自今開八袠到八千秋
　　又詠竹忩兄紙枕屏
小枕屏兒面兒素淨吾自愛之向春晴欲曉低斜半展
夜寒如水屈曲深圍消得題詩不湏作畫瀟洒風流未
易涯人間世但此身安處是十分竒　笑他富貴家兒
這長物何為著意迷便綺羅六扇何如玉潔丹青萬狀都
是錢痴假託伊來遮闌便了免得驚風侵夢時何湏泥
要物常隨我不物之隨
　　又壽應葺芷參政(㒡/)
運在東南温厚氣鍾吾葺芷翁羡檠忩學問迂齋正印
玉堂詞翰攻媿流風制勝樞庭參謀政府一片平心扶
大中黄扉近却翻然東顧歸晏芳蓬　潘輿日奉從容
全勝貂蟬趨漢宫如名山鎮靜出雲相望大川渟蓄有
水皆宗吾道胚胎諸賢命脉陰受春風和氣濃宜多夀
與瑶圖同慶緑竹歌公
　　又壽竹忩兄
吾竹忩兄吾能評者只將竹看是丹山佳歲胚胎茂直
嵩溪潤脉滋養清堅雪虐霜凌風饕雨惡撼頓侵欺今
㡬年元無損這虛心實節却自依然　人間輸此君賢
可曽向紅塵裏着鞭稱翩翩仙鳯舞依翡翠昂昂鶵鶴
立倚瑯玕動處非情靜中自韻全得生來瀟洒天須長
在在月忩西畔石澗東邊
　　又壽陳菊坡樞密(卓/)
吾菊坡兄細觀花品元來一般是鄮山佳氣胚胎長茂鄞
江潤脉滋養清妍移傍雲霄濃沾雨露曽亞百花頭上
班誰知道待芬香透了收斂東邊　笑他紅紫紛然筭
眼底何曽長久看這秋芳自韻不爭春艶霜根難老偏
耐風寒占得清名尊為壽客晩節誰能如此全千千歲
把黄金正色照映人間
　　水龍吟壽江閫姚橘州學士(希得/)
玉麟堂上神仙筭來便合歸廊廟天教且住堂堂裘帶
舒舒旗纛一笑談中徧江淮上太平花草待金甌掲了
黄扉坐處祗依此規模好　恰似虹流節後慶生申佳
期還到乾坤開泰君臣相遇機縁恁巧誰信蒼生舉頭
凝望鋒車催召向蕪湖更有無言桃李願春風早
　　又壽婺州守趙巖起右撰(孟傳/)
玉毫頭上蓬莱十分好處饒松壑無邉雲月隂陰喬木
重重華蕚秋水門庭淡交簮履隨宜斟酌向西風回首
雙旌縹緲從天招琴鶴　是則陽春有脚被金華洞天
留著相傳好雨新來初見分明鼓角田里相安袴襦歌
了却來持槖稱年年橘綠橙黄時節與松喬約
　　瑞鶴仙壽趙徳脩檢詳(必普/)
雲無心出岫游戲間聲名掀掲宇宙紅塵事㸔透任髙
官惟有鶴隨詩瘦溪山如繡小軒亭蒭新話舊想時時
夢家林但未有歸時候　知否分明世界多少經綸莫
輕囘首平生抱負金鑾殿有新奏便相扶君相從頭做
去他又誰能出手看明年此日傳宣賜酴醿酒
　　摸魚兒隨湖南安撫趙德脩自長沙囘至瀂港值
　　　其生日
碧油幢一開藩後思量早歸去工夫着𦂳新城好風月
萬家笙皷遊宴處要管領春光補種花無數何湏更駐
只畫了瀟湘扁舟徑發揮手謝南楚　江帆卸撑入清
溪緑樹家山三兩路程安排下馬追隨猿鶴勾引詩朋
酒侣瀟洒處是則是初心只恐難留駐忙湏着句把泉
石烟霞平章一遍囘首綸舞
　　洞仙歌次韻花蕊夫人
氷肌玉骨自清涼無汗雲影鬅鬙翠山逺顫金蓮緩步
手托珠簾風微透扇底荷花香滿　歸簷雙飛燕流盼
銷凝微帶羞紅嬌上面又還黄昏近一片間情天涯去
雲也遮䦨不斷囘首處沈思夢時曽對十二屏山怕拈
秦阮
　　又次韻蘇子瞻
氷肌玉骨自清涼無汗午夢醒來盼嬌滿扇輕拈又放
淺炷蘭薫微笑處吹着烟絲散亂　涼亭還獨步曽是
慿欄擕手心盟指雲漢碧雲斜陽外信有如今音書杳
寸腸千轉謾竚立無言對荷花看轉眼秋風翠移紅換
　　念奴嬌詠牡丹
洛陽地脉是誰人縮到海涯天角綠樹(一作/僅)成陰芳霧
㡳得見當年臺輿(一作/輿臺)園林貴客海棠姬侍擁入青油
幕人間那有風流天上標格　如困如懶如羞夜來應
夢入西瑤仙宅為你閒風輕過去不教妨却嬌不能行
笑還無語惟把香狼藉花花聽取年年無負旾約
　　又獻再一兄(大任/)成室
輕衫短斾㡬年來游遍江南江北擾擾浮生爭富貴金
璧樓臺滿目厦屋千間夜床八尺此理誰能燭翩然歸
去家山是事都足　笑指舊隱逍遙分猿鶴地雲頂栽
花竹乗興生涯隨處好卜市心新築山色窺簾杏陰依
户門外從塵俗朱顔雪鬢清閑十二分福
　　又夏夜流螢照忩
暑天向晚最相宜一簇涼生新竹瀟洒軒忩還此景此
景真非凡俗猿鶴相隨烟霞自在與我交情熟人生如
夢箇中堪把心卜　休嘆烏兎如飛功名富貴有分終
湏足不管他非非是是不管他榮和辱淨几明忩殘編
斷簡且恁閒勞碌流螢過處文章如在吾目
　　又壽姚橘州
溪頭上立問如何猶向清溪盤礴應為春防湏熟局且
借輕裘彈壓野聚晴炊烟波暖唱盡出江南北從容歸
衮三年功滿棊拆　真个福比南山誰無富貴無此團
圞樂錦瑟瑶琴清對處青紫諸郎參錯楚楚孫枝温温
壻玉簾幙歡聲拍摳衣小子壽公也趂龜鶴
　
　
　
　
　
　
　
　
　
　
　
　
　
　
　本堂集巻三十九
欽定四庫全書
　本堂集巻四十
　　　　　　　　　　　　　宋　陳著　撰
　詞
　　滿江紅丁未九月望賞月
落枕鴻聲龍山夢驀然驚覺還堪喜木樨香底鵲聲翻
曉弄雨未成霜意懶望寒先怯山容老最難逢無一㸃
西風驚烏㡌　竹葉酒傾盃小橙韲鱠銀盃好稱良辰
歡宴及今年少湏信從來黄菊壽未應便放青霜惱但
有花日日是重陽金樽倒
　　又壽慶元西倅孫元實
越水稽山清明氣鍾為人傑彯纓蚤胸中學問從頭施設
不受塵來霜壁立常生意處春流活與世間别是一規
模師夔契　仙島上分風月蒼梧下懐氷雪更雙親猶
是朱顔時節勲業要從青鬢立乾坤如許丹山折看鳯
啣芝詔下層霄朝金闕
　　又壽小叔母
脩茂堂深芳塵滿沉烟一朶簾半捲好風催曉晴光才
破新潤頓教萱草放輕寒未放酴醿過稱魚軒容與
壽如山羣仙賀　琴幃底聲調和庭堦下兒孫大喜新
來咿喔又還添箇總是人生如意處休將時事闗眉鎖
鶯花時節綺羅筵年年做
　　燭影摇紅壽元實通判母
風月堂中畫屏不動香猊吐珠翹環擁蘂宫仙雙鬢青
如詩相對童顔夀侣㸔庭前飛袍拜舞十洲三島柳探
春時梅欺雪處　甲子花周自從今日重新數碧瑤盃
重翠濤深笑領飛瓊語此去華筵喜聚聽傳宣雪間紫
府萬分如意鳯詔便蕃香軒容與
　　水調歌頭壽頤齋兄(世安/)
風骨最魁岸宇宙更寛平人皆道天上南極壽星精隨
意後園花木滿眼家山松竹儘可適平生門外底湏問
好佔菊軒清　聽鄉評義方訓莫如兄元方旣玉就更
要季方成不使塵勞頓挫他日功名入手當不負椿庭
不見竇諌議教子有餘榮
　　又夀陳菊坡樞密(卓/)
身到紫樞府一蹴鳯池間何妨到頭富貴却自戀家山
多少名韁利鎖塵滿霜髯雪鬢役役不知還桃李競春
事菊坡自清嫺　緑楊邊門徑小似僧闗吟情飲興將
二十載優閒無限功名事業分付兒孫縱把青鏡儘朱
顔一語勸公酒天下達尊三
　　千秋嵗夀從母夫(馮/)
燕前鶯㡳一日春猶任香霧曉祥雲霽烟交槐影重風
約花塵卸當此際桃源不是人間世　彩袖環庭砌華
裾紛珂珮歡聲洽童顔醉金丹功已到緑髪生須再簫
鼓沸飛瓊來祝千千歲
　　踏莎行壽季父吉甫
杏苑長春椿枝耐老畫堂琴幌融融調生涯分付寧馨
兒西園手種閒花艸　露浴明河風浮素顥桂花着蕊
今年早佳瑞的在孫枝明年壽席觀嘔笑
　　鵲橋仙次韻舅氏竺九成試黜
雲南鍾秀間主人望㡳事未成美況當知大器大成時
更莫嘆賢闗難上　前程分定筭來無妄命達時終不
放且須寄語甲科人斷不下一籌中榜
　　一剪梅壽呉景年(䙫/)
記得兒時識景年翕忽光陰二十餘年梅邊聚首又三
年結得姻縁五百來年　把酒君前欲問年笑指松椿
當是同年願從今後八千年長似今朝長似今年
　　惜分飛呉氏館寄内董氏
築叠愁城書一紙鴈鴈兒將不起好去西風裏到家分
付眉顰底　落日欄干羞獨倚十里江上萬里容易成
憔悴惟歸來是惟歸來是
　　西江月壽季父吉甫六十
寶瑟屏金深處仙班簫玉香中人生二美古難逢杏苑
今朝喜共　一霎豆花新雨半簾梧葉清風年年此景
緑樽同笑指南山稱頌
　　又壽呉景年
簫玉和鳴雲裏彩衣娱舞風前好從龜鶴問長年㸔取
蟠桃結遍　事業都隨分定兒孫也靠心傳隱耕忩下
腹便便相去神仙不逺
　　又荅族姪(圭/)惠扇
當此朱炎火日恨無玉骨氷肌悶來思欲動涼颸寶箑
荷君相遺　如鐵又添顔甲報瓊難續聲詩願言長在
捧揚時似恁團圞到㡳
　　小重山次韻定海趙簿詠梅
松是交朋竹是鄰横枝臨水瘦月黄昏衝寒香入嶺頭
雲清到㡳人共一般清　好句更無痕門前無俗客不
湏扄蹔將騷致荅花神從此去題動玉堂旾
　　柳梢青晚涼到季父處觀荷花心已斂遂賦此
淡淡新妝盈盈嬌態誰道荷花料想香肌不禁畏日翠
蓋兒遮　我來勝賞髙歌故歛着芳心為何莫是伊花
恨余來晚欲媚晨霞
　　又壽呉竹溪内
縹緲瑶城客情春小本分寒輕霞珮雲裾步聨西母笑
倚飛瓊　那堪四美都并喜氣與祥雲共生自在風流
融融簫玉楚楚蘭馨
　　霜天曉角(丙寅十一月七日江行紀今春風雪中/送雲西先生陸景西處傷感不己)
江寒雁咽短棹還催發曽是玉堂仙伯相别處滿蓬雪
　此别那堪説遡風空泪血惟有梅花依舊香不斷夜
來月
　　又(丙寅十一月十一日行止阮橋宿風雨衣身俱/濕驛壁有題此曲前一叚與今日情味同因録)
　　　(於/此)
一聲阿鵲人在雲西角信有黄昏風雨孤燈酒不禁酌
　錯錯誰誤著明知明做却頗寄香箋歸去教看了細
揉嚼
　　卜筭子次韻舅氏竺九成試黜
一自夢盧頭應學乘裴蹇元是都門向上人大用何嫌晚
　三歲事非遙三捷功非逺管取浮生共此榮聨步雲
程穩
　　又壽竹忩兄
雨逕一分寒未放晴光透綺席春風自十分暢飲長春
酒　花氣漸薫簾佳致歸詩手的是詩中陸地仙左挹
浮丘袖
　　又嘲二十八兄
風急雁聲髙露冷蛩吟切枕剰衾寒不耐煩長是傷離
别　望得眼兒穿巴得心頭熱且喜重陽節又來黄菊
花先發
　　減字木蘭花(嘉熈元年七月如浦城二十三/日到永康界趙店宿為喜雨作)
浮萍踪跡又作東南西北客不奈秋陽一似朱明赫赫光
　驚雷叱雨料是阿香憐逆旅好个涼天稱我前途步
步便
　　又丁未泊丈亭
夜帆初上凖擬今朝過越上及到今朝却被西風挫一
潮　丈亭一處要得縱觀贏得住行止皆天誰道人生
客路難
　　如夢令西湖道中
家在明山南住身在明山西路囘首碧雲天自笑不如
飛鶩飛去飛去飛入明山深處
　　又泊咸池
晚泊江灣平處楚楚蘋花自舞風剪雨絲輕江上潮生
船去看取看取濕露不驚鷗鷺
　　搗練子曉起
花影亂曉忩明鶯弄春笙柳外聲和夢捲簾飛絮入牡
丹無語正盈盈
　　鷓鴣天和黄虛谷石橊韻
看了山中薜茘衣手將安石種分移花鮮絢日猩紅妬
葉密乗風翠羽飛　新結子緑垂枝老來眼㡳轉多宜
齒牙不入甜時様醋醋何妨薦酒枝
　　念奴嬌代人壽外舅
翠雲弄曉芰荷香微透涼颸簾箔彩袂翩躚歡舞處勾
引銜桃雙鶴驟馬風前奔鯨浪裏獨有壺天樂如何不
醉放教盃量寬着　消得壽八千春百分纔一更童顔
如渥聽取飛瓊含笑道堪學核兒書額舄令驂鳬瑤仙
跨鳯喜聚家人醵心香遙上也隨風過蓬弱
　　摸魚兒壽虛谷
竹洲西有人如玉(一作玉手探/取氷胸次)南柯一覺歸早青山緑
水亭軒舊猶有未荒花草誰信道又自愛湖光(一作還/自要向)
(郭裏/尋梅)買屋三間小都無長好但鳯躍雄文蠅書小楷轉
老轉竒妙人間世如許年髙似少浮生惟有閒好囘頭
翻訝蟠溪叟輕把一絲抛了涼新到記當日天香露浴
如今老瑤巵壽曉稱酒到眉間醺醺醉也兒女滿前笑
　　慶清朝丙申鄉人醵賞鳯花(又名髙/陽臺)
朔鳯䦨干啼䳌院宇相逢似夢才醒誰道無情飛紅舞
翠歡迎青春緑髮花前飲醉自歌記那時曽到如今心
事凄涼怕説芳盟　追思艮嶽歸來後穩依山䕶得雨
翮風翎燕燕鶯鶯從他巧舌饒聲翩翩一種天然艶笑
向人不與春爭羨花花好歲寒交有卧雲亭
　　又
春困時光風流昨昔逢花便自惺惺囘首宣和宫鶯掖
燕相迎歸來只戀春山好到上林枉是親曽又誰知自
有蟠松相與論盟　䦨干可是妨飛去怕驚塵宛却翠
羽紅翎舞態亭亭渾疑暗折韶聲忺人眼處還看破道
鳯來難與真爭醉扶歸但見啼鵑怨夕陽亭
　
　
　
　
　
　
　
　本堂集巻四十
欽定四庫全書
　本堂集巻四十一
　　　　　　　　　　　　　宋　陳著　撰
　詞
　　水龍吟代壽賈秋壑
蓬萊風月神仙却來平地為霖雨乾坤清了如今多是
退行一歩寸寸歸心輕軒娱侍竹溪花圃奈君王眷眷
蒼生戀戀那肯放錢塘渡　天也知公此意問升平要
抽身去把些夏潦和些秋哨輕輕綴住一轉移來元勲
力量他誰堪付待汾陽了却中書别又商量出處
　　真珠簾代夀秋壑母
魚軒富貴人間少那堪更有子雍容端揆衮繡當斑衣
轉色難心小手把乾坤重整頓畧微生一笑分曉是慈
闈心事如今看到　簾幙早是寒生又橙黄近也菊花
香已了勸九霞觴春(一作/眷)意濃於酒玉帶金魚歡舞處
更絶騎紅塵峽口知否這花添錦上年年重九
　　寳鼎現壽范著林
著林仙叟夢境炊得纔香還覺囘首渺觚稜何處雲與
商量浮計小矮矮屋半弓來閒地也着三花兩草沸眼
㡳鞭風笠雨不滿茶邊一笑　壽骨竒聳神清峭散人
裝游戯塵表簾晝永長留雅伴吟唾寬飛瀟洒料最好
是瑟和琴同調眉裏相看耐老更緑丱孫枝可意譜得
家傳較早　爭指畫額兒兒歡祝處荷薰吹曉記蘭湯
初試當日風光又到拚醵飲任金樽倒醉把羲娥傲筭
萬事都是空花雪栢霜松鎮好
　　又懷古春詞
問今何日舊也曽尾東風鵷鷺囘首念家山桃李歸去
來兮聞早賦夢境裏儘何妨踈散時趂鶯晴信步是則
是清閒自好一㸃心猶懷古　記得平世痴兒女自燈
宵遊了三五還次第湖邊去也寒食清明炊未住是處
處是丹青圖畫隨意狂歌醉舞奈驀被烟花浪手一擲
殘陽孤注　湏信樂極悲來誰道是曽歌瓊樹夕陽亭
遺涴翻得江濤似許忍望着天津路最是鵑啼苦筭世
事消把春看還有落花飛絮
　　真珠簾壽元春兄八十(䇿/)
如梅在壑清標格襟懐好又是融融春拍鴛夢早驚飛
慣一忩岑寂譜曲裁詩心自任任雪月風花需索竒特
問生涯却道浮雲如得　囘首門外黄塵筭何如穩佔
溪光山色八百歲為期恰十分纔一弟自髙歌兒自舞
簇小小榴花筵席真率鎮無妨歡醉年年今日
　　又四時懐古夏詞
青雲玉樹南薫扇京華地别是瀟湘圖展茉莉芰荷香
拍滿笙院雪藕盈盈歌裊處早已帶秋聲悽怨堪嘆把
時光輕靠氷山一片　從古幻境如輪問銅駝應是多
畨曽見誰把笛吹涼總是腔新換水枕風船空入夢但
極目波流雲逺鎻黯更華林蟬咽繫人腸斷
　　又壽内六十
閒居是念隨雲散琴簾㡳却自平生心滿百二十年期
笑到今纔半一味虀塩清得瘦婉娩是梅花香晩相伴
霜松寧耐溪山寒慣　探惜十日前春小盃盤也做壽
筵模様繞膝舞斑衣有酒從他勸但任真來渾是處夢
不到笙歌瑤燕雙健任傍人播盡風流眉案
　　金盞子四時懐古秋詞
眼㡳時光奈老來如何奈得秋何黄葉最多情天分付
涼意一聲先做是處着露莎蛩也酸吟相和新雁想飛
到故都徘徊未忍輕過　往事是堪唾紅棗信𤇺拆儘
任他湖山桂香自好笙歌舫沉沉醉也誰拖可憐瘦月
悽涼把興亡看破如今但留下滿城西風悲些
　　玉漏遲四時懐古冬詞
故都冬亦好風光可是人間曽有問雪樓臺肉陣不教
寒透妙手攙春弄巧喚得應千花如繡燈市酒笙歌鎮
似元宵時候　見説是時事都新但破凍潮聲去來依
舊老夢無情不到六橋風柳囘首孤山好景倩人問梅
花安否應自瘦霜雪可能僝僽
　　沁園春次韻弟􁈙雪中見寄
天蓋西傾地軸東翻兩年以來那闗中形勝已歸勃勃
江南人馬都是囘囘咄咄書空棲棲問路嵗晚山空風
雪催如何得與渾家踏遍雪頂巖隈　誰知有客敲推
把世變心煩都説開道嚴霜不殺不成葭葦沍冬慣耐
方是松梅萬事過前一塲夢裏分付茅柴三兩盃猶痴
望有太平時節遊戯春臺
　　又
旗蓋運遷衣冠事乖豈非命來自黄粱枕覺分明看破
翠蓬舟近及早抽囘誰料山深也同沸鼎步步危機忙
裏催愁無奈過青山萬叠碧水千隈　此愁無計推算
何日天教眉鎖開記六朝花舫晴過訪柳孤山草酌雪
後評梅囘首西湖傷心前事覆水如何收上盃東風好
問如今吹入誰處樓臺
　　又次韻劉改之
人生功名在醉梦中早湏掉頭自南宫一券塵泥偶脱
前程雙轂日月如流蕙帳真盟菜羮餘味江上歸舟誰
得留誰知道有邵平𤓰圃何日封侯　天文又不人由
奈危世山林也有憂況青岡不助晉家風鶴黒雲直捲
吴分星牛分寸殘生萬千魔障他事如今都罷休闗心
處是離離禾黍故國宗周
　　又次韻姪演自遣
無價韶華一笑相酬青錢似苔奈東風輕劣催紅雨去
西園次第放緑陰囘老後時光眉間心事恰似怕酸人
着梅須知道有誰能百歲日日開懐　從教世變輪催
也莫問人間皆去來看淵明歸了有形誰役少陵醉後
無悶堪排貧賤何妨風流自别不是沈沈濁世盃層霄
上與大鵬盤礴不視浮埃
　　又和元春兄自壽
人生㡬何如何不自珍重此生向蠧殘字上甘心抛擲
蝸尖爭處着意丁寧箭過時光劍炊世界誰帶經鋤誰
筆耕分明似滿一鍋湯沸無處清淨　輸兄錬得閒成
無憂無辱無懼驚但菜羮糲飯不求他味芒鞋竹杖足
暢幽情八十年來萬千看破胸次春風秋月明梅花帳
稱困眠醒起無打門聲
　　又示諸兒
信書成痴嗟到如今無生可謀奈渾家夢飯穀難虛貸
長年斷肉菜亦慳搜風雨瀟瀟江山落落死又還生春
復秋八十歲是這般多活堪弔堪羞　休休盍自囘頭
要鐵漢湏從窮處求那袁安閉户恬然僵卧少陵任婦
長是貧愁一等清風千年佳話蠓蚋看他金谷樓是是
是笑出門天濶一片雲浮
　　水龍吟牡丹有感
好花天也多慳故遲留做殘春主豐肌弱骨晴嬌無奈
新妝相妬翠幙髙張玉樓低䕶怕驚風雨記年時多少
詩朋酒伴逢花醉斟花舞　那料無情光景到如今水
流雲去殘枝剰葉依依如夢不堪相覷心事誰知杜鵑
饒舌自能分訴日西斜烟草萋萋望斷洛陽何處
　　又
百花開遍園林又皆歸也誰為主深黄淺紫嬌紅膩白
他誰能妬似不勝情醉歸花月夢囘雲雨又豐肌恰被
東風搖動盈盈底雲裳舞　世事紛紛無據與楊花飛
來飛去當年斗大知他多少蜂窺蝶戯金谷春移玉華
人散此愁難訴謾尋思承詔沉香亭上倚䦨干處
　　又次韻黄蘧軒虛谷詠鳯花
杜鵑啼正忙時半風半雨春慳霽酴醿未遍櫻甜初熟
梅酸微試一種紅芳九苞真色舞忩翻砌自仙樊去後
無人題鳯䦨干外成孤媚　誰信陽春妙手錦雲機新
畨裁製東君冷看如何描模天然艶美渾欲乗風又如
羞日做雙飛體竚驂鸞稱得花前弄玉與吟簫壻
　　瑞鶴仙壽王之朝
對南山翠峭幾百年銀青門第轉好梅花弄旾向重重
簾暖處華筵開早斑衣簇繞舞香雲烘堂頌禱穩生涯
都是心田自有老天堪靠　應道樂事難逢可輕過了
鱸肥蟹健桑落酒釀來妙稱瑤巵爭勸襟懐寛放一㸃
囂塵不到但從今家慶年年醉鄉裏笑
　　洞仙歌壽盧竹溪
清溪帶竹竹外山光抱新築渾如圖畫了稱閒心管領
昨夜天風吹送端的琅音恰到　誰知青雲上鸞鳯翺
翔曽把功名試多少到如今如夢覺佩着飛霞渾家問
玉芝瑤草試看重門外如何怎得似壺中羽衣塵表
　　賀新郎次韻戴時芳
北馬飛江過畫圖中花城柳郭萬摧千挫羌管直驚猿
鶴夢愁得青山翠鎻有多少風飡雨卧囘首西風空濺
泪醉沈沈輕擲金甌破平地浪如何軃　君家志氣從
來大舞藍袍牽絲幙外肻饒他箇誰料腥埃妨濶步孤
瘦依然故我待天有情時湏可且占雪溪清絶處看精
神全是梅花做嫌煖飽耐寒餓
　　念奴嬌留范景山處有感
曉村深處記當年曽輕被東風吹别重得相看春雨屋
心事從頭細説深院燈寒流蘇帳煖曽夢梅花月如今
何在鎻凝分付啼鴂　亭館飛入腥烟殘香惟有數朶
酴醾雪舊燕尋巢來又去也覺雙飛聲咽泛梗生涯空
花世界且做杯中活可人蘭玉風光還有舊時節
　
　
　
　
　
　
　
　
　
　
　
　本堂集巻四十一
欽定四庫全書
　本堂集巻四十二
　　　　　　　　　　　　　宋　陳著　撰
　詞
　　念奴嬌次韻弟􁈙
百年光景筭山中多占人間分數一片清風梅是主彈
壓粗花俗樹小小魚池深深鶯谷曲曲香雲路堪詩堪
畫是天分付閒處　聞要跨鶴西遊家林自好且何妨
留駐趂取酴醿新煑酒燒笋煎花為具萬事皆空千金
一刻底用閒愁苦無情杜宇笑他催我歸去
　　又端午酒邊
雨簾髙捲見榴花應怪風流人老是則年年佳節在無
奈閒心悄悄巧扇風香輕羅雪濕夢裏曽看了如今溪
曲歡盟分付年少　偏是眉好相宜呼兒扶着把菖蒲
迎笑説道浮生饒百歲能有時光多少幸自清貧何妨
樂趣譜入瑤琴調盃盃酒滿這般滋味誰曉
　　綺羅香三章詠柳外聞蟬
障暑稠陰梳涼細縷露腋玲瓏多少閙中幽趣斷又續
可是無情緒相送短長亭路記春風曽著鶯啼便嬌那
得裊如許　知音人自暗省凝睇青雲影裏黄昏猶竚
一部笙簫消得翠腰供舞堪對景翻入新妝鬢影低襯
教眉嫵試囘頭舊日妝臺怕聽聲咽處
　　又
裊入風腔清含露脉聲在絲絲烟碧破暑吹涼天付弄
嬌雙腋似戀戀翠舞纎腰斷還續忍相離拆最歡時微
雨初晴夕陽猶濕淡雲隔　新來多少愴感心怕魚情
過馬攀條驚着夢裏粧臺休説聽來曽昨凝竚謾畨節
笙音暗自將玉蘭輕拍問誰能喚起陶潜醉翁同賦却
　　又
霽曉樓臺夕陽渡口涼腋新聲初到占斷清陰隨意自
成宫調看取次顫引薫風想無奈露飡清飽有時如柔
裊􁐼絲忽如笙咽轉嬌妙　誰知憂怨極處輕把宮妝
蜕了飛吟枝杪耳畔如今悽感又添多少愁緒正縈繞
妝臺怎更禁被他相惱送殘音立盡黄昏月明深院悄
　　滿江紅次吕居仁韻
夢裏京華忽聽得庭花遺曲到醒來愁滿東風小屋春
事已非空結起曉妝無復隨羣玉想天涯淪落杜秋娘
攢眉綠　誰能顧荒蕪菊誰能問平安竹任時光流轉
都成虛辱無可奈何天地隘只饒走得溪上足但逢人
相問麥青青何時熟
　　燭影搖紅壽族叔父衡之(銓/)八十
吾菊山翁鶴驂來自蓬雲界平鋪心地有天知楚楚生
蘭􁈙膝下青衫舞拜更參差斑衣戯隊清閒無事門外
從他驚塵飛隘　壽八千年八分纔一朱顔耐何妨長
主翠嵩春酒約詩盟在家慶堂前歡㑹領霞巵醺紅淺
帶是人説道真吕先生風流瀟洒(自註云常/裹吕公巾)
　　又壽内子
瀟洒琴簾月燈歸後新諧好青雲香氣共清風消得金
花誥爭奈天顛地倒好光隂都驚散了更聽人説七七
年時多多煩惱　嗟到如今信知空掛閒懐抱天于貧
處最饒人顰也翻成笑牢閉柴門自好對梅花杯盤草
草滿前兒女後夫妻韲鹽偕老
　　又壽董聲仲
雙杏堂深山(一作/水)明水(一作/山)秀縈囘着穏鋪心事做平
生不買顰眉錯是則是蒼髯白髪笑微微朱顔自渥一
團春意半隱風流他誰能學　六十年華又從今起新
花甲葵榴初艶芰荷香爭赴開筵酌家慶真堪恣樂碧
瑤杯湏拚滿酌瑟琴聲裏弟勸兄酬兒歌孫拍
　　聲聲謾次韻黄子羽詠鳯花
珍叢鳯舞曽是宣和春風送歸禁幄翠淺紅深婉娩步
空金落腥塵未飛動處是先知早辭華萼好在四并難
多少怨懐無託　猛拍䦨干誰㑹浮世事悠悠白雲黄
鶴有酒當花休得是今非昨花猶百年寧耐筭人生能
㡬歡樂又忽忽醉夢裏春去不覺
　　祝英臺近次韻前人詠盤蓮
小盆池新壓藕翠蓋已擎雨巧弄紅妝明艶便能許自
憐華髪瀟瀟風流無分醉時眼何妨偷覷　黯然竚囘
首今是何時逢花笑還語夢裏西湖雙落泪如縷斜陽
十里烟蕪六橋風浪有誰掉採舟去
　　江城子中秋早雨晚晴
中秋佳月最端圓老痴頑見多畨盃酒相延今夕不應
慳殘雨如何妨樂事聲淅淅㸃班班　天應有意故遮
䦨怕人間等閒看好處時光須用着些難直待黄昏風
捲霽金灔灔玉團團
　　又重陽酒邊
人生誰滿百年心得分陰勝千金吹㡌風流時節又相
尋囘首賜萸休説夢真率具自山林　逢迎一笑且開
襟酒頻斟量猶禁相勸相期長健似如今醉也從他兒
女手争把菊滿頭簮
　　又七夕風雨
紛紛都説㑹雙星鵲橋成鳯驂迎風雨凄涼何故鎻蒼
㝠兒女空愁誰解意湏道我試來聽　人間天上不同
情最無慿是柔盟應怪痴人虛妄做浮生正值樓臺多
簇燕教没興不開晴
　　又元宵書懐
籠街彈壓上元燈滿瑤城簇珠星老矣如今誰記舊來
曽眼㡳相逢唯有月空對面若為情　殘生消不盡虀
莖瘦稜稜困騰騰扶起眉間杯酒酧寒檠也為風光陪
一笑心下事夢中驚
　　又端午書懐
年年端午又今朝鬢瀟瀟思搖搖應是南風湘浦正波
濤千古獨醒魂在否無處問有誰招　何人簾幙倚蘭
臯看飛橈奪髙標饒把笙歌供笑醉陶陶孤坐小忩香
一篆絃緑綺鼓離騷
　　青玉案次韻戴時芳
錢塘江上潮來去花落花開六橋路三竺三茅鐘曉暮當
年夢境如今故國不忍囘頭處　他誰做得愁如許平
地波濤挾風雨往事悽悽都有據月堂笑裏夕亭話後
自是無人悟
　　又
青山流水迢迢去總是東風往囘路送得春來春又暮
鶯如何訴燕如何語只有春知處　時光漸漸春如許
何用憐旾怕紅雨到處空飛無實據花開也好花飛也
好此意須雙悟
　　漁家傲次前人
麥浪風微花霧掃痕沙水淺溪橋小屬玉雙雙飛杳杳
山寬遶新晴綉得春分曉　獨立無言心事𣺌曽將宇
宙思量了世變何涯人已老休煩惱林泉況味終須好
　　又
山弄夕輝眉淡掃溪分新水支頭小醉夢風光凝望杳
雲樹遶杜䳌怨處誰能曉　浮世悠悠波𣺌𣺌蝸爭何
事何時了天為無情方不老休苦惱隨縁詩酒清閒好
　　踏沙行中秋
豆雨空晴桂花風靜碧虛飛上圓明鏡誰能喚起秃翁
吟祇應笑得嫦娥醒　可奈良宵不堪殘境强拚一醉
偷光景夜涼漸攪雪霜心昏眵猶認山河影
　　賣花聲立春酒邊
殘夢騰騰好鳥一聲呼醒小忩明瀟瀟鬢影當年頭上
慣曽簪幡勝到如今有誰懐省　東風着面却自依然
相認哄癡兒炊薪弄景盤蔬盃酒强教人歡領也微酣
帶些春興
　　鵲橋仙次韻元春兄
兄年八十弟今年㡬亦是七旬有九取數已為多更休
問前程無有　家貧是苦筭來又好見得平生操守盃
茶盞水也風流莫負了桂時菊候
　　蝶戀花次韻黄子羽重午
世變無情風挾雨長夜漫漫何日開晴午白髮瀟疎驚
歲序兒嬉謾説重重五　粒啄偷生如摶黍過計何須
負郭多南畝曽着宫衣沾雨露如今掩袂悲湘浦
　　虞美人次前人詠菊
故園處處都荒雨寂莫蝸書户人間春事杏桃花獨有
詩人依舊菊為家　老来猶解髙乂手遙上花前壽華
顛無分挿花枝乞取霜根風月送將歸
　　浪淘沙與前人
有約泛溪蓬遊畫圖中沙鷗引入翠重重認取把琴人
住處水淺山濃　一笑兩衰翁莫惜從容甕醅灰芋雪
泥菘直到梅花飛過也桃李春風
　　又留城
記得去來時採菊東籬眉間一笑捧花枝説道願如花
不老交勸雙巵　又是菊花期客況誰知便無風雨也
凄其白髪夫妻時節酒堪㡬參差
　　又立春日賣春困
忩影弄晴紅歡笑成叢一聲春困到衰翁囘首太平兒
戯事雨過雲空　人世暗塵中如夢方濃也須留取自
惺憁試問若教都困了誰管春風
　　又示呉應奎
遲飯甑炊紅青剪蔬叢雞聲隣里狎田翁兵後故人能
有㡬歲晚江空　誰信淡交中依舊情濃白頭青眼轉
惺憁相見莫教輕别去負月辜風
　
　
　
　
　
　
　
　
　
　
　本堂集巻四十二
欽定四庫全書
　本堂集巻四十三
　　　　　　　　　　　　　宋　陳著　撰
　詞
　　浪淘沙次韻示弟觀二首
春事紫和紅蜂蝶爭叢消磨多少看花翁不用借他炊
黍枕何夢非空　茅屋菜畦中村甕醅濃醉時啼鳥喚
惺憁不道白頭添一歲舞月歌風
年事夕陽紅霜滿髯叢摩挱蒼蘚白頭翁(自註云任/京口夾罔)能
見㡬人曽百歲一笑書空　囘首棣華中消得春濃平
生心事兩惺憁杖屨相從湏放密溪月山風
　　唐多令九日留城書懐
雁陣曉來霜鴉村夕照黄滿人間風景凄涼幸有菊牕
堪一醉爭又滯水雲鄉　沽酒也三行邀風與較量便
明朝吹送歸航趂得老盆新熟信日日是我重陽
　　又次前韻范純甫留飲
蟹熟韻橙霜蛆浮染菊黄淡交情都没炎涼説道白頭
難㑹面留一日醉中鄉　世事與輪行時光逐寸量任
人間濤海風航拜了老龎歸去也髙着枕卧南陽
　　又城歸泊湖山
倦枕寄漁鄉篷低被怯霜月窺人多少思量自是欲眠
眠不穩禁聽得雁聲雙　和夢早催行歸來梅竹忩小
柴門分破閒忙翻笑白雲不定請得靜憇詩牀
　　行香子次韻元春兄
吾輩么麽休嘆蹉跎得閒時且逐時過人間名利都是
浮華但退如進失如得少如多　誰信生來從髪尖磨
到如今方見霜涯筭天亦自無奈吾何是飢能忍寒能
耐老能歌
　　戀繡衾壽内子
梅忩歸坐㡬歲寒老生涯寂莫自便最喜得雙雙健與
粗茶淡飯結縁　眉前把酒深深勸這時光惟有靠天
看許大癡兒女且隨宜笑到百年
　　西江月書懐
老去坐來睡重病多吟得詩慳有時忽自拍闌干一㸃
心隨天逺　柳絮飛從何處鶯聲啼破空山春風依舊
滿人間不奈雙顰閒管
　　又壽王之朝
華胄銀青氣脉仙風斑白鬚眉兒孫玉堂滿庭幃家慶
人間難比　浮世事如雲過平生心有天知舉杯相約
小春時歲歲梅花裏醉
　　卜筭子壽族弟藻夫婦八十
月下百年縁天上雙星様九秩齊開自是希清健那堪
兩　紅葉景畨新黄菊香宜晩笑擁眉開祝壽聲滿勸
鴛鴦盞
　　又用前韻弟藻次日又設酒
喜氣滿清門慶集還新様卜醉筵開意轉濃昨日今朝
兩　愧我一年多見汝雙懽晚自覺人生此㑹希有酒
寧論盞
　　南鄉子中秋無月
流景去難縻浮世危如拍浪坻纔遇中秋聊對月佳期
最怕晴明未可涯　人月本相依果是今朝却背違辜
負樓䑓多少醉堪悲何忍滂沱與畢離
　　寶鼎現代邑士送韓君美經歴
望京門外怕見催發東風行馬清到㡳氷壺滿了欲借
留來無計也祖勸酒看依依情戀都在眉尖眼下任萬
户詩旗曲帳有筆應難描寫　是則龜組隨𤓰卸好規
模分付來者纔泛緑依紅小暇移講芹宫時促駕又指
㸃秀鄞城來脉疏瀹春流似畫更巧為溪山著句留作
千年佳話　最念一邑酸寒風雨暗真㡬成假向饕牙
交處還得儒珍田價便父母又如何做但結心香社願
濶步直上雲霄猶自囘頭奉化
　　沁園春代人送閻戎
蓮葉山前戎帳宏開轟然最稱羨鋪心如水肻教塵涴
為民乞雨喚得天譍紫邏韜鋒緑林掃影夜户都開無
吠聲三鄉裏笑嘻嘻度日歌舞清平　溪頭載月將祖
帳花旗忍送行筭浮雲自在初無著相薰風正好却問
歸程折桞依依憇棠戀戀春無盡情趨朝去看青㝠玉
鉞金轡紅纓
　　喜遷鶯代邑士送梁宰(觀/)赴崑山同知
南廬佳號是自許孔明經綸才調對柳鳴琴慿花製錦
小試一同談笑怎知畫簾難駐忽又星輿催召但䜟得
耀碑潭水月交光相照　驛道春正好簇帳擎盃聴取
殷勤禱畧鱠松鱸便膺芝鳯凌遡紫清津要當家得時
行志囘首舊封文廟疏化雨障狂瀾不盡生生芹藻
　　西江月送公棠戎
錢影何曽過眼筆頭那肯虧心繫門瘦馬影沈沈夜柝
不驚春枕　一去輕如蕉夢三鄉都是棠陰等閒換取
印黄金催上雲程新任
　
　本堂集巻四十三
欽定四庫全書
　本堂集巻四十四
　　　　　　　　　　　　　宋　陳著　撰
　題跋
　　跋徐子蒼徽池行程厯
余非詩人而喜聽人説詩古之詩人心天理世變人情
在焉後來雖如杜子美前輩已議其有虛費詩處降而
晩唐鳥哢蟲鳴娯悦兒女宇宙間安用此物而今之人
宗之方滔滔間有不事時世妝流出本根語則相與咻
笑以為非吾徒也而余則于是乎觀人艮泉徐子蒼以
徽池行程詩編示於宣城道上野賽沿途即物所見諸
詩見其憂國憂民於呈張山長方虛谷次張僉判諸葛
教諸師見其從師取友於路傍晩梅雨中讀書諸詩見
其風裁孤志氣逺此之謂艮泉之詩非晩唐之詩也然
則此編將為世所黜而以示余予獨喜而喜固止於詩
而已哉艮泉擬寄盧梅坡之詩有曰但願緑陰青子後
只如疎影暗香時後三年余當和此詩以寄
　　跋前人丙寅秋鎮巢清野歸途詩巻
子蒼歸自巢為余言巢僻小歲淫浸益荒落凡魚菜罷
市留凡兩月餘日以淡飯酸酒應口腹然時有哦詠出
而相對掀髯展玩如雨後山月下水本色上新意浮動
世之局促軟媚者不能讀也因戯之曰前輩謂秀句出
寒餓非子也邪子蒼大笑
　　題董長卿(斗祥/)詩編(號梅詹/)
董長卿與余隣且有連時節相過談笑終日風裁清甚
而口未嘗言詩旣歿其子肖翁忽以一編示乃詩也平
生不自炫曜而發揮之有其子斯無憾矣余先君詩亦
多歿且廿六年不肖後屡欲次集猶未暇視肖翁當何
如其媿三嘆之餘就書於巻尾咸淳丁卯九月望日
　　跋汪文卿(淳/)梅畫詞
梅花難為句亦難為畫非句與畫為難難於無偽也孤
山處士生死梅下或猶惜其有詩無畫雲岫子汪子自
早英而下冩其狀十有詩四各為曲一以歌之韻甚長
意甚適孤山所欠庶乎兼得蓋其家四明山深處不與
俗子接獨與梅交今老矣矢口信手皆心之真也世之
人有未嘗識是物而曰吾所熟識未嘗知是趣而曰吾
所深知模倣其形似假託其標致受其欺者滿天下嗚
呼豈獨于梅也哉安得盡如汪子之於梅也哉咸淳癸
酉四月中浣日丹山陳某書於公生明
　　題白珽詩
詩難言也今之人言之易悉以詩自娱曰晚唐體而四
靈為有名錢塘白珽家西湖西多佳趣一日以吟槀示
余讀之其音清以和是有意入四靈之門而登晚唐之
堂者乎然詩已于晩唐而已乎珽其勉之
　　跋俞西秀詩
余聞俞氏有西秀翁善吟而未及識面今其姪孫熙菴
以翁希有詩集示俞黙翁實為之序乃知翁已即世詩
則存余偶卧病不能盡觀觀巻首懲窒堂一詩是能自
樂其樂者序稱翁晩年不期於詩而詩得之矣黙翁知
西秀余知黙翁之心余之心黙翁之言余之言尚奚贅
丙子九月十有一日丹山陳某書於本堂
　　跋弟􁈙梅軸
梅山吾族弟也骨聳神清垂髫已游戯硯席比長嗜吟
餘興輒信筆成山水木石多得古意年來天地大變逃
難深密者久驚塵小息下山相勞苦忽軸而梅而畫而
詩者一軸以示世之人方顛冥酣溺與蜂蝶爭桃李爾
乃於山之巔水之涯飯脱粟羮藜藿獨注意于梅梅之
為物天清月明風度凝逺如宋廣平在開元相太平疎
籬敗垣精神自足如謝安石在江左鎮危亂江空嵗晚
風摧雪壓凜凜然氣骨彌勁如巡逺魯公兄弟臨大難
立大節嗚呼廣平不得而見見安石斯可矣安石不得
而見見巡逺魯公兄弟斯可矣而又不得而見見之者
惟梅在也因取而為詩為畫詩云詩云畫云乎哉畫云
畫云梅云乎哉戊寅夏五月朔旦陳某書于本堂
　　代跋汪文卿梅畫詞
梅之至難狀者莫如疎影而於暗香來往尤難也豈直
難而已竟不可得逋仙於心手不能狀乃形之言吁亦
贅矣況畫云乎哉畫技也意者有道焉汪君文卿嗜此
不自已圖之又歌之可謂癖於梅者雖然其所以圖所
以歌者特粗耳而其自得之妙雖汪君口心有不能自
道者況可與人道哉吁霜晨雪夜磵谷荒涼凡條葉於
春夏之間至此不免憔悴易節梅獨炯乎其貌澤如今
汪君所嗜乃若此吾已知其人矣豈待識靣邪識靣者
正未必真知也
　　跋吴傅朋帖
上章執徐良月旣望曹㤗宇袖出呉公傅朋一帖謂岳
林主禪不倚所藏委之轉示公以字書名百年前已寶
之況後於百年乎然此草字行小字也於大字尤善錢
塘之西湖之西九里松三字甚大髙宗皇帝就塗以金
而扁之中興之盛觀前輩之風流聖人之取諸人以為
善者如此錢塘今皆非舊聞三大字獨存而訪舊之期
墮𣺌茫矣然則在錢塘者不可見所得見者乃止於此
悲夫丹山陳某書
　　跋王德玉庭藻詩集
萬竹王德玉嗜吟向嘗集以示余猶未暇玩繹時適多
事逃難山谷歸而求之已燬于兵矣别數載忽邂逅語
及方無以謝不敏而舊稿與新續又出諸袖相對披讀
詩至於次昌上人韻與天台友人梅花韻詞至于伊州
三臺悽然以感有鯁其臆欲贅一語懵其為何如也丹
山陳某
　　跋俞梅野詩
詩必有趣趣必有句趣入而深無餘句句俄而工無餘
趣句似矣而趣淺趣似矣而句劣識者病之予昔聞之
詩之師今老矣重以世變極朋友散亡詩乎詩乎誰復
言詩乎龜坑俞氏雖面未相覿而心若相知忽寄吟藁
以示空谷足音不圖有此徒以百罹之身未能為罍洗
古姑即其所聞者相諗其亦以為然不丹山陳
　　跋東坡帖
公之薨及今辛巳一百八十有一年矣吴傅朋見此於
四十餘年之後中更焚燬能寶存之已重為之嗟嘆而
余乃得見於今之時又當何如其感慨也四明陳某
　　跋盧致逺(雲龍/)詩
盧致逺與余有連觀其志氣欲以毛錐子取功名甚鋭
及天下事大變忽焉若潦水歸壑娱憂紓悲一寄之吟
平生所得亦于此乎見特所聞一二猶以不得盡見為
憾世念消歇落花啼鳥方相與寂寂耿耿一日手短柄
鑱領兒曹課田園事門外剥啄乃長鬚送詩巻來亟展
亟讀至感時有感二詩云去年正月不如前正月今年
又不然世事狂瀾趨愈下明年恐不及今年鐘鳴鼎食
是誰家不愛桑麻只愛花近日愛花人絶少也隨老圃
種桑麻吾心所欲言自謂世之人無復道不意得所同
者又自有致逺在何日㑹面更平章餘詩也丹山陳某
書
　　書慈溪張孝祠記後
慈溪張孝子諱無擇以孝聞於唐越數百年始得侑食
於董孝子諱黯之祠有人心者知所尊慕矣其墓則與
其父袁州司馬公者幸而存於虎脾山下不幸而年逺
事遷地失其主張氏之後過而視之亦悠悠耳賢哉景
雲於大亂之際追祖父之志規復其舊而芝草醴泉之
瑞恍然猶在人目鳴呼死而不得葬葬而或廢或斵或
颺於異教之灰斃於血刃以飽狐狸蠅蚋者滔滔皆是
豈人之子若孫皆不孝者乎亦言難言其隱痛者景雲
乃能使孝子之墓不與世變俱變余安得不有感於景
雲之得遂其志而重為今時之人愴悼哉雖然孝子之
孝自有宣獻樓公文元楊公文靖張公發揮於前矣若
夫黄公震所以書者則余之心余之所欲言也讀之淚
㵼陳某惶恐書
　　跋蘭亭帖
蘭亭記善本旣殉昭陵其流傳於天下後世者乃復爛
熳如是前賢辯之者甚多姑置諸勿論至如鄉先生攻
媿樓公博古而有精鍳亦不敢妄實是非其間余則又
安能一見而決其真哉然予嘗謂字畫末也所難没者
惟其人世更大亂故家文獻存者㡬希浮屠氏友林乃
獨䄂此以示悲夫此未足竒也友林知有王右軍字畫
可敬而又使余筆其後是知我輩尚足為物外人所愛
慕而世變不能為之軒輊斯其竒矣斯其有感於此記
之外矣悲夫壬午良月望陳某書
　　跋剡中王愚山及其子怡雲詩集
詩不可茍作要必有源流今觀怡雲詩平淡隨意與其
父愚山相出入真自成一家也余又奚辭以贅
　　俞黙翁察院(浙/)求書俞梅軒遺老傳後
曽南豐傳洪渥有曰余觀古今豪杰士傳論人行義不
列於史者往往務摭竒以動俗亦或事髙不可為繼然
考之中庸亦過矣如渥之所存蓋人人之所易到故載
之云嗚呼至哉言乎梅軒俞君余雖不及識然觀籌山
黙翁之言則行脩於家而刑于鄉曲言出于口而信於
朋友安於貧錮於隱而不與世之聲光利勢者競兹非
南豐之所謂可書者與籌山傳之黙翁表章之可矣固
公言也非兄弟之私情也昔馬少游不干名不營利恂
恂焉守墳墓為里善士使漢史臣不因傳其兄伏波以
附見其平生萬一則與茂陵草木同腐久矣梅軒亦少
游之流而兄弟間之筆乃自足以傳世又安知後世無
賢子孫者當立傳溯而襲之以光昭之哉易曰積善之
家必有餘慶中庸曰天之生物也必因其材而篤焉裔
梅軒者其勉諸
　　題梁楷畫村樂圖
誰與畫者糊塗瀟灑道古不古一味山野然今之時亦
無此嬉天寒日薄我心傷悲閼逢涒灘書于本堂
　　瀹有追贈傅奕孔道輔詩因以數語書其後
舉笏擊蛇吾於孔公無間然矣傅公多知羚羊角可以
碎脆齒猶愈于迷于佛而以妄助瀾者也然佛老之害
一也不好佛而好老至為之註則佛有辭矣吾於此知
孔傅優劣乙酉二月初九日書於本堂
　
　
　
　
　
　
　
　
　
　
　
　
　本堂集巻四十四
欽定四庫全書
　本堂集巻四十五
　　　　　　　　　　　　　宋　陳著　撰
　題䟦
　　跋童氏子詩集(名之懋/字竹詠)
僕不能文而見人論文則喜今老矣世事且大變老師
宿儒固已影滅迹熄肩隨朋友與草俱宿亦旣八九後
生輩又絶口問學彼尋聲之徒憧憧於腥風怪雨中而
琴瑟書冊左右誰復一下交哉童氏子之懋固窮食貧
栖栖若不堪終日獨於書不釋手至於文則旁通捷出
所以懐抱必見嗟乎此為何如時多學而嗜文猶有如
此其卓卓且不鄙衰拙厪厪焉以可否請僕非其人也
有喜而已何敢他贅一辭然窮而益堅老而益勵固知
未可涯也安得親戚故舊皆若人哉撫巻為之三嘆甲
甲季春旣望丹山陳某書
　　跋孝門呉子舉瘦藁
瘦藁呉君子舉所作也伍山呉叔度轉致其來意曰慈
溪黄公旣于巻首著語更求一語於子以自信吁余何足
以辱此然聞古之詩三百篇人心天理流動充滿自然
而然有不容禦下逮杜少陵韓昌黎或於其忠愛或於
其事實皆非餘子所可及流而晚唐以瘦為本弊斯極
矣瘦其膚淺之異名乎是以善為詩者學在其中而不
為無益之語今呉君雖自號其詩以瘦而屑於下問凜
若不自足者是亦學也學而不已必將充然有得當自
知其瘦之為弊而余之所望於呉君者又豈在詩而已
哉前輩謂歐陽公因作文見道理余曰詩亦然呉君其
勉之閼逢涒灘仲冬晦日丹山陳某書
　　書東坡風雪竹後
大蘇清氣勁節在宇宙間百世之下槩可想見況此畫
乃風雪竹乎使人竦然毛髪森洒他固不暇問也强圉
大淵獻中和節丹山陳某書
　　跋天台童氏子飯牛槀
詩至晚唐非古矣然欲至晚唐亦甚難者惟四靈以為
得其緒他人蓋有窮平生心而終莫之詣童氏子以飯
牛槀示清而味和而節人情物意間髓脉自貫殆晚唐
而非純於晩唐者也叩之則曰吾之詩得之俞黙翁黙
翁得諸杜少陵信其所由來如此誰復能贅賛一辭惟
有斂袵三嘆而已强圉大淵獻上已日丹山陳某
　　跋任東野諸賢墨寶
某生晚於鄉先賢翰墨如忠肅陳公宣猷樓公正肅袁
公端憲沈公得見固多餘則未能盡見也東野任君以
所集墨寶示肅襟披閲凡鄉之公卿士大夫者皆在焉
用心於此亦勤勤矣乎維桑與梓必恭敬止況於鄉之
人乎況翰墨之有存者乎某為之三嘆其不忘本也其
非鄉人者不暇問强圉大淵獻上巳日丹山陳某敬書
　　書天台陳榆收(景參/)山房圖後
英山陳君名山房以榆收收之為義大矣人生而靜天
之性也感於物而動性之欲也動而不失其性奚其收
動而失焉則收其可後乎蓋人之失常生於動動之失
常患於不知收於易有之復之初九曰不逺復君年未
為老顧自以桑榆為迫以收為心其將復於不逺而非
迷復者也然學無止法老當益懼其君之所取収之桑
榆之意歟是可敬也已因贅數語於圖之後亦以自警
云强圉大淵獻季春望丹山陳某書
　　書邑中文盟集後
古者盛時美風俗厚人倫有鄉飲焉無非教也世道降
時乎賜酺所謂教者安在流而八伯八達七賢六逸業
於酒生死於酒皆名教罪人至於洛中耆英集方見其
典刑禮節有三代氣象又至吕氏鄉約相勸相規相交
相恤條畫斯密矣嗚呼鄉飲猶曰待其時耆英集猶曰
待其人若鄉約則又奚待而世方聲相撼勢相軋貨利
相騖逐牙距搏噬矛劒攻刺有骨肉所不暇問尚肯為
鄉約哉余一日過西山妻之兄趙景文出示一編曰文
盟酒以洽其情而不至于亂詩以暢其文而不至于肆
歌曲以樂其綢繆發其感愴而不至于淫䙝哀怨淵乎
其味其鄉約之餘乎當今之時而有斯舉其于世教闗
係甚大是雖盟自閭里之近者同志者始未能使一鄉
皆㑹安知不由是焉而聞風皆興起哉余年七十有四
矣相去且六十里而遙無從齒月飲然有契於心矣雖
不與猶與也因書所以敬慕之意併所欲言者相諗丁
亥立秋陳某書
　　書柴張父厓草帖(號梅/庵)
字莫草於王右軍自是而草或至於顛詩莫怪于玉川
子自是而怪或至于狂柴張父其甚焉者也所録似汪
仲容(名度汪/村人)丈數紙幾與腐草敗葉同歸唐溪袁氏子掇拾􁔾
演置諸牕几間客至則出為清玩他日袖以示余其詩
如枯梅出竹古藤掛樹其字如飛猱弄險遊絲舞空其
交如葛天民白玉蟾固散人之靡乎及賦喜容泉詩意
若不滿於西山真先生者或有由而然也吁前人法言
妙墨散落人間炳日星而相金玉開其路而來之充棟
汗牛無難也張父之遇其市駿骨之意歟于是信袁氏
子為善於好古歲著雍困敦陬月丹霞陳某書
　　書新昌杜黄山王心月騷壇集後
地因人重重則名隨之堯山舜井不可尚矣嚴子陵以
髙節名灘鄭康成以行義名鄉陶淵明以清曠名石古
迄今若是者滿天下王心月家杜黄山欲祠杜工部黄
太史以實其山之名名必以實吾謂山稱杜黄昔或自
有二姓居此者工部太史有知必不肻如王安石爭墩
祠之將吐矣然心月攀敬二詩宗是志於詩良切自今
而後能追其風雨馳騁焉則此山當有易名王山者又
何必借古人為重哉於其來訪輒書所見為謝著雍困
敦孟春望日丹霞陳某書
　　書道士貝鶴隱詩集
貝鶴隱隱于黄冠而詩其隱之本趣也出古入今感新
懐舊若將宇宙與風月雲烟為家其進未可涯涘世降
俗漓動有障礙故家子弟謀所以脱塵網無所于寄不
歸道則歸釋其流而愈下者則又難言而道視他歸于
儒為最近而況於志於詩乎然則鶴隱非徒道家流也
賀季真善屬辭片紙纔十數字世即傳以為寶稱明出
竒險語雖劉師復侯喜擅詩聲伏不敢吐氣吁詩如二
人可矣於鶴隱有望焉他日為之傳為之序當自有人
余老矣姑書此以見其為先知鶴隱者也本堂老夫七
十五歳書
　　書族弟􁈙鷺圖
畫瑞物必麟鳯畫尤物必孔翠楚秀弟不是之取而取
鷺以為圖叩其故則曰瑞物吾所不得而見尤物吾得
而見而非所見而可取非鷺而何不與華茂者眩色而
性其潔也不與塵埃者爭食而分其癯也世逺三代物
之生類不得以仁遂而此獨朝夕焉天地之間江湖之
上悠悠濯濯以安全其性分畫固所以見吾意乎可以
人而不如鳥乎余聞其言為之三嘆
　　書蔣氏族譜後
嗚呼今而後知天理人倫之無世變也蔣氏宗譜於世
次必明其本支於墳墓必詳其地理於祭薦必志其時
節善矣懼其宗族之汗漫或尊卑失其序而為之定其
名第子弟之茍且或奔走怠其事而為之藉其歲月計
慮周密雖百世可也今之人族未至服盡已視為行路
人葬未至數世已委之為樵牧地無知者流淫于祭非
鬼而祖若宗或敢以妖厲目之於霜露乎奚感甚而五
服内其生其死有不相聞一繩以禮有不從長者命絲
髪則有忘等分凶爭者滔滔良可哀也今乃獨條其所
當重嚴其所當行而一歸之譜古道庶乎其在蔣氏之
後有能自外於此譜者吾不之信嗚呼今而後知天理
人倫之無世變也譜之者其後人應和書於譜後者丹
霞山人陳某戊子歲書
　　題盧竹溪主洞真觀石後
處士盧竹溪並家築屋為世所謂道士觀或曰竹溪入
道則出儒矣道則老子所謂非常之道余曰道天常也
常之外安有道外常以求道妄而已奚其儒儒以身任
道道與儒有二乎二儒與道自太史公不知道而家分
之始此非常一語流弊之極極而至于謂可以乗雲御
風騎鶴控鯉吁有是哉竹溪吾徒也處士吾徒退藏之
名也託觀以投老娱閒而隱於市則有之謂其入乎彼
而出乎此余未之信一日見竹溪諗其何如則矍然而
笑顧左右曰果有得吾之心者如此舉手以謝因請記
其説已丑閏月朔嵩溪遺耄陳某書
　　跋史芝崖詩
詩以知時亦以知人尚矣世變而下惟杜少陵詩望而
可知也否則春風百鳥安知其有今古耶芝崖之詩濯
舊來新近中逺淺中深和樂中多有感慨時哉人哉詩
云乎哉為之三嘆歲辛卯孟夏六日書于石屋道院嵩
溪遺耄陳某書
　　跋貝菊所詩
吟咏所以自適撚鬚推手徒勞苦耳又安用務此為何
哉雲行水流隨所見自有意態菊所之詩是已此外何
言以贅
　　跋丁氏子詩後
詩茍乎哉情欲真事欲實語欲到音節欲諧以暢不則
兒童對偶巧而已痴人説夢妄而已有女懐春㡬乎淫
我生不辰㡬乎謗然聖人猶有取焉以其由中也是故
善於詩必不徒巧與妄杜少陵以詩為史是也詩自賈
島古道能㡬何鳥自井口出猶待一年後方得書從湖
外來之句以足其聫島而下可知已近世陸放翁日課
數時吾竊疑焉姑置不敢議今丁氏子以吟藁示有感
愴者有即事者有與人𢋫和者事與識融句與意稱起
發人者良多其知世之所病余之所欲言歟謾書諸巻
後以諗于當家云
　　題邑人詩巻
客有詩巻示余讀之為一喟古道散詩日以薄而今為
甚四靈之波蕩之下也獨航而泝其源者不易得得則
與我心契焉傷今思古濯舊來新其有意於古乎尚勉
之哉
　
　
　
　
　
　
　
　
　
　
　
　
　
　本堂集巻四十五
欽定四庫全書
　本堂集巻四十六
　　　　　　　　　　　　　宋　陳著　撰
　題跋
　　跋戴樂潜詩
封山戴氏家棟宇崢嶸冠蓋出入絃誦聲洋洋也二十
年來殘山剩水荒烟衰草百年文獻歸之三嘆而已他
日其後人袖樂潛居士詩集以示讀之感極而悲因謂
事物變遷安從而此獨完曰他日不暇問惟厥先㸃墨
隻字之遺與身存亡㑹集成帙將與好事者共之而王
玉堂實為之序兹敢復請贊其不朽吁世之有文而雲
散鳥逝者良多守青氊寶古罍洗亦係乎子若孫與表
章之者何如人耳昔邵茂誠旣殁得蘇玉堂而詩始名
世今樂潜之詩㡬於不傳而遇王玉堂亦以名世矣又
奚以余言為哉然亦不敢拂其意故書其槪於巻末
　　跋董哲卿(應鳳/)自述
余聞鄉有董哲卿常以未見面為欠辱縁王叔寶以其
自述示讀之竟則見其人矣叔寶且云其家占萬竹山
水佳處門徑洒落草木映帶喜交雅客老不倦然則此
又恐不可不見余曰人生欲見者不及見良多今旣以
其自述而見其文於叔寶之言而見其趣於其心不於
其迹是亦足為歲寒一相識也其為復於哲卿
　　題學子吴應奎(文可/)遊山紀勝
呉應奎襟懐洒落與東涪山水有縁杖屨到處即入品
題何其清而新美而暢也環百里間已成紀勝巨編使
獲如古太史公者行天下其止於詩而已乎年事未為
老尚其勉之以副余愛助之心歲癸巳四月朔八十歲
老夫陳某書
　　書金壇湯宰書
金壇湯宰名維祺號復齋宋德祐末宰嵊縣甚有政績
旣而天下大亂辟于晦溪單祥鄉家亦嘗到家間數宿
今别十七年而六年書方到雖繼於癸巳收書後一日
復其書又未知何日可達也為之惘然
　　題道統三書後
韓文公謂吾道之統孟子死不得其傳孰知至周子而
後又大光明有太極圖通書西銘在焉全體大用與九
經表裏學不知此非學也而未易言也然士希賢賢希
聖聖希天非學者分外事二程子一出便欲學聖人其
知此歟暇日因㑹朱子所注三書為一編吾耄矣兒曹
尚敬之哉歲昭陽大荒落季夏丙午書于交翠忩
　　跋趙宗髙嵩詩
趙秋汀之子嵩宗髙自號鈍壽一日袖巨軸示展視之
里名勝發揮鈍壽精義與家傳能詩甚至余不及識秋
汀而識鈍壽而詩則未及見然鈍壽之謂豈特為詩哉
敢以其大者勉嵩溪遺耄陳某書
　　書胡純伯正叔二生字説後
剡胡應之余畏友也一日造其家出二子拜左右立誦
書屬對非常兒比問其名皆八歲而未名應之以屬余
為名之以師純師正欲其師程子也旣而其從兄子長
援泰山先生孫復字明復例字師純以純伯師正以正
仲距今二十有二載一日來訪冠屨深衣以前其貌如
古罍洗其言有金石音留從容間以所學審問纚纚精
神曄曄逼人可敬也已世方馳捷徑競聲利視詩書為
何物獨喜服初服業相尋于溪山寂莫之濵意其欲有
所益也余耄矣無以與子之行矣而家庭有嚴君焉鄉
曲有黙翁焉歸而求之有餘師也由是而進進焉對越
純公正公其殆庶乎歲癸巳陽月五日嵩溪遺耄陳某
書于交翠忩
　　書徐醫餘慶堂記後
醫者徐子雲有堂名餘慶一日出王中書紀舒大博跋
示余余謂子雲兄醫有聲不自以為能而溯厥先祖父
所積曰餘慶然則知此身為慶之餘矣亦盍知今而後
至于雲來將又有來于此身之慶則用心于所業當何
如哉堂乎堂乎其心之所寄而慶之所由出乎余于是
嘉其能喜其不忘本而勉其為源源無窮地也嵗癸已
良月望嵩溪遺耄陳某書
　　題炳同上人古杭風景圖
少野師有古杭風景圖城郭湖山髣髴萬一余為之恍
然昔李文叔書洛陽名園記後謂唐之東都門館園囿
與唐共滅而俱亡其懐古之心猶不勝其感慨況余所
身歴而目熟之地於此圖當何如哉閼逢敦牂宿月旣
望嵩溪遺耄陳某書
　　書鹵簿小圖後
景徳圖天聖記久不在目今而忽有此本不暇較其詳
畧而恍然如復見漢官威儀當何如其感慨甲午季夏
望日嵩溪遺耄陳某書
　　跋萬壽主僧圓鑑藏朱文公荅潘端叔書
萬夀主禪圓鑑出示朱文公荅潘端叔書拱而讀之肅
如也昔妙珣了怡得忠肅陳公有門頌及與明智師辯
論二帖宣猷樓公猶為忠肅公之故而為之跋是書自
是吾道中物師乃惓惓如獲至寶佛者尊儒尤為可敬
安得而不贊以數語甲午中秋嵩耄陳某書
　　跋舒舜侯(岳祥/)壽康精舍記
南明董伯和居萬山間自號稼盤且築壽康精舍有圃
焉名可茹泉焉名自潔皆取盤谷序中語台舒舜侯比
寓彼者久精舍成因以記屬之記成伯和轉以示余曰
其為我申其説余以未嘗識其地難為言而素知其人
食於山僅足而能自樂其樂者也今其有曰逸樂因其
資而遂雖陶元亮不得為願也然願資之有邪無也亦
不可知要知人之出處存乎其人人之樂於隱者雖草
衣藿食隨朝夕以謀安焉非其人將富埒丘山亦惟日
不足而暇於隱者幾希矣敢筆其言於記之後以諗於
伯和他日舜侯聞之必亦以余言為然甲午陽月嵩溪
遺耄陳某書
　　跋范尚書(楷/)蓬閬唱和集
尚書范公聞孫庭珪手植其祖蓬閬唱和集以示得見
當時人物文章之盛恍乎立羣玉下風衣被奎璧餘輝
不知古為古今為今也然不能不為之感慨請欲襲而
藏文獻家百世之寶有重於此者乎旃䝉恊洽人日里
後學陳某再拜書
　　跋聞仲和注陸放翁劒南句圖
昔范石翁欲放翁註東坡詩翁難之曰坡詩用事多猶
可註其用意處則有不能盡知辭焉今仲和於放翁詩
註其事甚悉豈徒為事偶設要亦知有意在而無從追
詰非子之有遺餘力也然所以注世自有寶之者矣余
觀子精神加於人數等學之大於此者又有望焉彼日
斯邁尚勉而身其任哉旃蒙協洽人日嵩溪遺耄陳某
書
　　書張子華所藏錢穆父孫莘老二帖
錢穆父孫莘老墨蹟二紙張子華得之以示今為古罍
矣相與感嘆而不自知其為何心也旃蒙協洽孟春旣
望本堂老人陳某八十二歲書
　　書故人孔應得資政遺文
先樞密余故嘗參承矣其嗣子昭孫以其遺文示感涕
不覺自流尚忍讀竟其文哉嵩溪遺耄陳某書
　　書君壽希崖弊帚集(荷/)屋
人之為詩非茍然也古者歌詩以見人況作詩者乎人
焉廋哉鮑謝李杜各自有體非故好異亦惟其人而已
君壽之詩和平清純無艱難辛苦態如其人如其人然
亦何必矯其非分以為竒哉司馬公自言作詩正是此
意敢以諗于君壽丹霞陳某書
　　跋黄祖勉所藏董源(字叔達南/唐後苑使)山水圖
黄祖勉跋董源山水圖云脱落凡格特恐是摹本余謂
古之真蹟摹為墨本者滔滔有可人意雖摹猶真要在
人目中自有可否他奚泥哉此正祖勉言外之意嵩溪
遺耄陳某八十二歲書於本堂
　　跋蘇德淵(淼/)易
夫易至大至神晦菴先生謂看易湏識理象數辭未嘗
相離而程傳只説理不及數然大元濳虛或者又病其
推象數之過張文饒自謂精於數及其立身行事則文
大悖於易惟邵子之學明道先生稱其各有所因而入
彼章子厚邢和叔欲師之而邵子知其心術不正辭焉
然學易者亦存乎其人而深淺未暇計近慈湖先生有
已易今而贅言子之六合亦不外乎已殆欲為已易之
疏義乎余耄矣讀其書尚不能終帙欲于此焉有見無
能為役也吁闗子明者安知後來無王穆公乎贅言子
子海陵人姓蘇名淼字德淵純篤而老於古學者也四
明陳某書
　　跋樓攻媿與王粹中諸詩墨蹟
林國器出示所藏攻媿先生所書與王粹中先生諸詩
本王氏家百世之寳乃為國器所有人於天地間各有
所好惟先賢墨蹟若淡而無味非與賢者遇覆醬瓿者
良多今攻媿先生之筆王氏失于世守時異事殊必有
難言者猶幸歸之國器得其所矣攻媿先生百世師後
來者恨不得親其典刑得見此筆亦庶㡬焉萬一珍襲
之不嚴將又墮於渺茫矣敬之哉歲旃蒙協洽嵩溪遺
耄陳某書
　　書内兄舒通叟饋八十書
此内兄舒通叟與余往來絶筆也余癸已歲始生之旦
以饋來而兄以是歲九月十九日病終今見其書當何
如其感傷然以兄之厚於余而先余而逝余亦豈久於
人世者悲夫歲乙未季夏九日陳某敬書
　　書趙景文饋八十書
妻之兄趙景文於歲癸已饋余始生之旦且書與詞以
篤其耄而景文是歲九月二十四日已為故人與舒内
兄之䘮相先後六日耳余之感獨為親䣊乎鄉曲所謂
晨星者今已矣夫嗚呼歲乙未季夏九日陳某敬書
　　題再書戊子所與汪景淵諸詩後
乙未秋與汪景淵别已八載矣忽相話及舊所道語且
云此紙燬于數載前欲再書吁余今年八十有二世事
變化於俄頃間可及方來乎為之重感而泪落也重陽
後二日書于交翠忩
　
　
　
　
　
　
　
　
　
　
　
　
　
　本堂集巻四十六
欽定四庫全書
　本堂集巻四十七
　　　　　　　　　　　　　宋　陳著　撰
　題跋
　　書卓生甫深衣述後
句章卓有立生甫以深衣述見示余謂深衣惟當據經
以求合而已至如續衽鉤邊則司馬温公所謂如燕尾
有鉤曲裁其傍邊綴於裳之右旁以掩其不相連之處
此説以為正當又奚以旁引曲泥為哉屢圖再㑹相諗
以決連年衰病猶未之果廼聞歿已兩載矣生甫平生
用力于此有足以遺其後庶乎無憾余之生負質疑之
記使生甫賫志九泉興言至斯交道謂何歲乙未孟冬
攬涕書其手澤之後以歸之與追挽二詩俱前悲夫嵩
溪遺耄陳某書
　　跋史獨善奏議
獨善史公當瑞平更化之初轉對一劄君子小人之辯
言外之意隱而實彰寛而實切也苐貳劄及蜀事可謂
至論若嘉熙應詔書則明白洞達勁正懇到惜其言不
得於其時徒使後來讀之感至于激嗟何及矣歲乙未
孟冬里後學陳某敬書
　　書王寓菴遺文
余童丱于丈人行聞里有寓菴王公之賢髙山仰止今
八十三歲矣兹因留其孫得淦家獲見其燬餘偶遺之
文于和淵明歸去來辭知其奉親孝於泰庵記知其事
長敬于怡齋記知其友于兄弟于交説于淇緑辯知其
與友朋鄉曲無不盡其情人生大節略無虧欠餘如一
出一處一語一言動中禮義古之人古之人讀之使人
感發誰能起之得與北面列哉知念其祖善傳其家幸
而有此孫孫又生子矣寓庵之業其不亡乎歲丙申書
于雙桂坊之梅忩嵩溪遺耄陳某書
　　題晦庵齋居感興詩巻首
文公為後學地可謂深著明切宜端居靜察朝夕不置
人一已百人十已千終有得矣歲丙申四月朔書于本
堂
　　題劉向説苑巻首
劉向説苑曽子固序之矣其可否已櫽括其間學者當
有所擇而徒博者失之余因為諸兒書此巻首歲丙申
四月朔書于本堂
　　書李純甫文藁
余少也取友于郡庠之造道齋與純甫李君同舍兄事
之情甚洽後余薄官走四方而君以賦冠計闈上春官
不利未㡬而聞為地下遊矣吁而止于此耶雖然有文
藁在見之者如見其人死猶不死也特余老病因循於
宿草之不哭傷如之何感如之何嵩溪遺耄陳某書
　　題文中子
文中子當細味其間格言甚多丙申首夏書以遺子若
孫
　　跋僧德恩所藏鍾子固所畫山谷水仙詩圖後
樗寮因子固所作兄弟圖而冩山谷詩(水仙花/)余又因
樗寮而為絶江着數字亦以世之情喜新而厭舊而絶
江獨知所寳是不能無感焉蓋於世變人情有闗也吁
歲丙申良月望本堂老人八十三歲書
　　書史獻父屏石圖銘序後
余昔仕於朝史獻父寄居西湖之西入門立一石如屏
自號屏石余與之遊因與石諗稔旣而皆東歸石為人
所有獻父眷眷焉見之畫而銘而序而詩觀之而感者
多而余為甚幸而時見獻父屏石儼其在前矣迹為然
亦終不能無感然感豈止此一石而已哉丙申良月望
嵩溪遺耄陳某書
　　書四明衣冠盛事録後
楊君鵬舉由太學生擢第晩而浮雲視功名掃軌不接
外事殆有德而隱於市者歟吾鄉家世忠厚老成典刑
月評所歸余雖居百里外未及一面而夙聞其賢兹偶
為義不可以筋力者入城君之外孫袁伯長出示所手
抄吾鄉衣冠盛事譜閲之旣信乎所聞之可証科目絶
續之交吾黨窮通之機實有闗係蓋譜存則脉存脉存
則雖秦火不能滅然科目今雖未暇舉三代以上人才
之盛亦由科目邪養之深者發之茂持之重者出之遲
姑盡其在我時來則為之耳所以感厲其氣維持其心
以為無窮之地將有大功於吾鄉吾鄉而放之天下亦
可者此譜也余固以心見楊君豈不過於面交也哉丙
申歲良月廿五日嵩溪遺耄陳某書
　　跋史景正南有嘉魚樂與賢賦并書事詩
嗚呼彼何人哉並縁宫艶玩弄威權箝天下口不遺餘
力猶懼三雍之中有獨立者為異于是掃破定法捷出
濫恩以嘗試之而靡然瀾倒二十年間縻爛其肝腸顛
倒其夢想六士以前之正光化而為光範門下䑛鼎之
物卓乎史景正獨於公堂所課嘉魚賦與其書事詩明
斥而專攻之其鋒鍔嚴於刀鋸斧鉞直以殺身成仁為
己任偃月機深間不容髪是豈於其生也吞聲斃而後
欲戮其尸以為快者比漢之名節有黨焉故有黨錮傳
國家三百餘年帝學之涵養成就至矣逮其末造乃無
一人為景正黨他日有為獨行傳者非景正誰歟歲柔
兆涒灘陽月庚子嵩溪遺耄陳某書
　　題天台潘少白(大老/)續古集
余聞少白不識少白靣而識其子衍於小萬竹其文氣
英英焉因其子知其父而未知其詩一日胡甥幼文來
篋有少白詩出入晉宋盛唐晩唐間森然温然也及閲
其序續古集則欲以唐體為宗然則唐故多體將宗誰
耶若曰晩唐殆不足為少白浼余雖不能詩不敢評而
於少白之詩則曰少白之詩也少白當亦撫掌歲柔兆
涒灘暢月四明遺耄陳某書于本堂
　　書婺賈處士墓誌碑陰(名琮字/中美)
余歸老故山近二周星門外事未嘗問獨念疇昔交天
下士今皆雲氷消散自謂江空歲晩無復可人忽婺之
賈哲甫來正郡庠日相訪求實獲我心他日出示王文
昌所撰其髙大父處士墓誌銘讀之則知淵源深逺如
此君子之澤五世哲甫方延洪之雖百世可也尚懋之
哉四明遺耄陳某
　　書陳孔晨隱居圖
歲咸淳丁卯余道金罍見南野翁坐之不礙雲山堂南
山去堂十里而近光景變化烟霏空翠苒苒逼人從容
而别山之面目之真為我有越八年翁歿余亦老矣他
日其子字孔晨者來明一見問故曰堂已改築之南山
中而扁仍舊吁古今事物之變翕忽有無何可旣棟宇
末也翁之歿未㡬而堂已廢豈初心哉今其子乃能於
險阻艱難之際善繼其志且文以世其傳翁為不亡矣
余年八十有四幸而及見故人之有後然方來事未涯
其亦勤其修哉四明遺耄陳某書
　　題奉化圖志揭首
奉化為邑以民皆樂於奉承王化得名其俗尚氣而畏
法好義而知分為士者相勉以力學為農者相率以務
本然土狹民稠一歲所入不足以贍于是有工者商者
漁於海者各業其業以全身保家為重以入孝出弟為
常風聲氣習大率近古官於此者平易近民則民德愈
厚矣
　　跋古營蕭節齋(良輔/)所藏三畫帖
　　　李伯時九歌圖
節齋蕭公以古營名閥世臣擁牙纛蒞南服詩書福澤
融液軍旅間風清日長他無長嗜唯㸃墨寸紙有存古
意脉則心與之契而手之不置一日出李伯時九歌圖
曰燕楚相望萬里好賢樂善傷今思古本一轍也況屈
大夫名塞天壤離騷又與日月爭光幽及鬼神明及人
物彷徨感慨反復依戀之狀見之於圖我思古人實獲
我心南方之人有如此者流風遺俗猶有如此者否乎
余俛而不荅姑書公之所云云者而已
　　　東坡墨蹟
坡公字畫當時人已寳之在今日當何如哉字畫固可
寶而所以寶之者豈專在是哉公之學自名節入文章
特其土苴況於字畫哉忽焉在目凜凜然名節如生則
字畫亦真可寶也哉因題于節齋蕭公所藏三帖之後
四明陳某
　　　夏珪山水
古畫以山水為最唐以後或有其存而未必皆真天地
間川流山峙千態萬狀固自開闢以至今日茍有見焉
孰此為古顧欲從破繒敗楮摸索其髣髴山川能㡬何
哉世方趨於耳目之新方溺於貨利自非洒然自得超
然自拔誰復事此是則方見其可敬而不見其為僻也
節齋蕭公有山水一軸曰此夏珪之筆子以為何如余
于此未達獨能以前所自信者復因又進而曰後日有
詔趣入發十洲三島間而江而湖而長淮大河見其漫
漶奔放洶風濤而舞蛟龍也由㑹稽而嵩而岱而大行
見其綿亘起伏干雲霄而絡星辰也以行記唫囊收拾
光景時一披閲眼界萬里盡在是矣豈不大快公為之
一笑巻畫四明陳某
　　跋韓君美(居仁/)城西十絶
余讀韓君美城西十絶跫然喜肅然敬詩云乎哉君抱
古學來長鄞幕暇不自休周視城渠水脉疏之瀹之旣
而至他山于堰于閘完故立新蓄洩以則識敏而慮長
力到而功集民歡頌之是行也有詩焉實而通清而腴
浩浩乎生意與水俱行三代井田之時旾風時雨中一
言一話亦若是而已彼草妖木怪鹿呦豕哮駕虛翼偽
於天理人事之外此皆君之詩之罪人也安得如君之
真積實踐見之詩而有補觀風者哉若水之原委事之
本末有王厚齋序在歲旃蒙協洽人日四明陳某八十
二歲書
　　題天寧寺主僧可舉羅漢圖後
余入城寄天寧寺主禪直翁手一軸此羅漢圖舒而視
之山水林木中人物古怪殆非塵世恍然身入其間坐
白雲而來清風也余家隣天台聞山有羅漢古迹飛石
橋空立壁亟秀老矣欠一到今見此足矣然欲指此為
某人筆固已不識至欲指其此為某羅漢某羅漢又安
能識之哉識之者其直翁乎我欲識直翁者也因書所
識於圖之後丁亥季春晦日丹山遺耄陳某
　
　
　
　
　
　
　
　
　
　
　
　本堂集巻四十七
欽定四庫全書
　本堂集巻四十八
　　　　　　　　　　　　　宋　陳著　撰
　題跋
　　跋僧石藏玉羅漢圖
藏玉以龍眠所畫物初所跋十六身羅漢圖求著語余
不事佛安識羅漢巻還之則曰羅漢本無實相滿虛空
是大方廣寺説著羅漢便是羅漢如何是識如何是不
識才説識便不識龍眠之畫物初之跋亦不過無香之
香無色之色遇着便是豈常見其面目之如何耶藏玉
左手展圖右手執筆濡墨以授曰便下筆莫蹉過余訝
其强不覺大笑噴薄圖畫為之欣舞藏玉曰羅漢見矣
因書其語併發羅漢一笑
　　跋前人所藏金剛經
樓教授所書金剛經真得二王小楷法視之㷸㷸動人
目攻媿先生又以小楷書跋其後可謂兩竒絶而石上
人得之上人清致所蓄書畫皆古雅其一也一物茍珍
必有所遇兹則得所歸矣
　　跋東皋寺主僧知恭百吟集
友山師以倜儻氣瀟洒心棟宇一方風月地鏜鼓鐘体
包笠既成付之人而身歸花墅湖之廜□與雲遊戲了
無住著詩其土苴也且知平生喜寒山子詩故其句意
多似之有攜其百吟求著語者寒山子詩云吾心似秋
月碧潭清皎潔無物堪比倫教我如何説師知寒山者
也此心何心自説且不能説余又奚贅試以轉於友山
當一㸃頭辛夘仲冬
　記
　　清高堂記
余家東堂有竹可愛暇日為賦八句句中有清高二字
深等請以名其堂余曰可也然有堂之名必有竹之實
實者名之所由出無其實而有其名徒名也况余非好
為詩詩以寫余意原其竹之有初而及其竹之方來意
則深矣汝等茍不知勉有如此竹皆拜曰諾因為書其
扁乙酉立夏日
　　廣福院記
吾州廣福院住持契和舊所接識㑹間從容言其院之
故院本五代時寡婦張氏家氏事佛日課法華經甚嚴
俄夢所居地有七僧若胎生蓮華上者益以信嚮漢乾
祐二年僧正仁贊之捨其屋與田為羅漢院有可誴者
七嵗專一室修凈行厯四十年牀下地生白蓮花一朶
隨而跏坐入滅湖海騰播院之名以重住者直下世襲
宋太平興國九年改賜今額嘉定十三年曰文鼎始規
革其舊猶未能備嗣則曰宗詮曰善能曰如曰鱗次出
力崇奉大士以殿講習大衆以堂管鑰出入以門神天
像設齋房庖湢纎悉以具初張氏所捨屋地為基一十
二畝六步田止二百八十畝後如日捨一十有二畝黄
氏捨五畝俗人徐文炳文煥各捨一十畝契和之來以
衣鉢資置五十畝于是田之積為畝至三百六十有七
其概如此惟是負城僧舍罹几燎煽煨燼中巋然全存
或者張氏願力洪深刼火有不能犯是尤可紀自五代
迄今未有所托筆豈非大缺事兹敢以請余曰師之言
即記奚以余言為而三四年間申其請以書者狎至余
于是有不自已于言者井里廢古道散世之齊民有不
暇問其何如間能禮義以飭其初文獻以詔其後三世
以往希不失矣甚而一世二世大戾其祖若父以自絶
其緒者滔滔皆是彼張氏舉其夫婦子孫之念一歸之
空門余于心固有未契而能使之潔圭祠室香燈梵唄
一飯必祝數百年如一日更相樂助培之未艾張氏之
見既得之矣今契和且欲詳其本末書以入石則張氏
之祠與院相為無窮又將此事始就佛氏家而求如契
和者用心亦可謂不忘其本然則所以記者豈特為契
和而已固有感于斯云前具官陳著記
　　竹脩記
友人吳山甫扁其室以竹脩余叩其所以名則曰竹以
自喻脩者其志也子其為之説以達吾志余惟竹之初
鞭而萌不能立幹而圍不能以寸地力日以滋根本日
以狀其挺拔而出者嵗不同至于如椽如杠干雲霄停
日月森不可屈雨露濡之不入嵐霧薄之不病寒發發
而其膚益堅以澤暑蟲蟲而其䕃益清以閟竹之徳如
此豈一日之積哉不然則叢蓊條弱徒以完蚊蚋芘蟲
蛇折摧壓抑于饕風虐雪視材之脩者盍亦反其本矣
士而有志于學者乾之確乎不拔坤之敬以直内中庸
之强哉矯孔門之所立卓爾皆竹而脩之義靜觀宻察
深培厚養毋錮乎先入毋必乎速成本而末體而用一
以貫之庶乎無媿于竹矣况人靈于物反身而萬理皆
備故所用力者則在乎我豈徒竹之謂哉而况道不終
窮學無止法進進不已又豈止于竹之脩之謂哉山甫
拱而聽曰敢不勉請因其説以為記嵗著雍困敦如月
朔丹山陳著書
　　天寧報恩禪寺記
四明天寧報恩禪寺直郡治西百武而遥基廣一頃三
十畝有竒唐大中五年振祖大師創始號國寧宋崇寧
二年置為崇寧萬夀政和元年改為天寧萬夀法照大
師法源大其規模而燬于建炎惟建隆間郡守錢康憲
公億所建鐡塔猶存爾後復興其人其嵗月寺更多變
譜廢莫詳至紹興七年改額以報恩廣孝是年又改為
報恩光孝及今至元丙子可舉承乏住持壬午春市火
融風煽延奄為煨燼過者譆譆咸謂此刹罹此已矣可
舉奮而誓曰我必復之或嘻其易易因説以廣募助
為急者應之曰役甚大用甚浩固知其難以自足泥然
倚諸人者或僨望諸人者吾觖吾信吾心吾竭吾力
隨所有次第經紀之畢此生而已於是廬尋丈地來其
衆于前量所宜任人人勵而無茍偷事事實而無虛泛
忘寒暑抗埃壒日有所營月有所建嵗有所成積勞十
年外門中殿法堂丈室齋坐之宇休息之寮而觀音閣
而凈土院庖廩湢溷軒廊序房昔庳者崇昔隘者闢昔
黯黮者爽豁矣至於像設則位置整嚴金碧絢爛至于
梵貝則時節擊撞音奏洪逺至于自領此寺以來萃件
節之餘斥銖累之素増置外庫以舒經費者二田若干
畝為粟湖寧海張村庒以裕厨供者三創置句章鄉細
石嶴山若干畝以給終嵗新蒸者一寺當闤闠包笠所
輳有以待之今可矣平章史公弼為大書今額以落其
成而記未有所屬書來摭其始末援夙知以請余深嘉
其能而不無感慨疇昔鬱攸焮禍化城廓為焦土三之
二以官府之風雷其令邸第之泥沙其用猶未能如意
規復間有之亦茍完耳師顧一手盡還其舊而恢拓過
之豈徒能也哉余熟之于耳目之接而審其竟成事者
有四曰公曰勤曰和曰宻惟公故衆數百口上下無扞格
惟勤故閲十餘年始終無間㫁惟和故千萬人之役皆
樂于趨事以恬以熙而無一指之血一跌之虞惟宻故
振厲以光其前培衮以豐其後皆得于不動聲色之中
然則師不幸遇寺之大變而寺之遇師則大幸矣世之
興起已壊之業有能如師之傑然者乎使世之人皆如
師之用心天下事有不可辦者乎吁佛氏之道本空觀
師之見于應世功用乃無毫髪非實空非余所知實則
余能言之于是乎書師自號直翁云具官陳著記
　　雪竇山資聖禪寺記
雪竇山秀甲四明正峯昂首下視臂左右引寛抱百頃
平麓之陽資聖禪寺宅焉山出二水交于寺西南隅戰
險噀怒㵼峭舞空俯之以納竒觀有飛雪亭匯支澗而
池環池植美花佳木闗其抝延覽風月有錦鏡橋徑而
北陟懸崖縱尋丈許立萬仭表其下羣山紫翠逺近映
帶數老松在上多過龍迹築危而䦨檻之以壯臨眺有
妙高臺寺擅名勝天鏡參錯居者遊者如在半空五雲
中盤礡不能去至元庚辰師善來以宿望公選領此寺
日以葺嵗以營氣象益以宏麗戍子夏四月夜寺災風
烮不可撲滅惟衆寮湼盤堂存師曰變酷矣非數可諉
秪自引咎然棟宇無常風景故在壞者復興吾責矣即
日西上瀝苦語白之緫統所莫不感惻贊勉㨗飛公櫝
檝沮撓蠲料歛主張之孔力奮然東還誓以必辦特燼
餘茫無費源于是傾篋蓄貿財轉粟鳩梓匠走奴𨽻抗
焦壒以滌瓦礫拔絶磴以掄屋材神氣勞魄心計乘之
不日而伽藍祠圓通閣香積院倉廩水碓磑成冬而大
佛殿三門方丈成明年而齋堂明軒東西廊成又明年
訖今年冬十月而諸像設而法堂明覺堂而樓舘寮序
湢溷若梵具皆成金碧崢嶸鐘鼔時節紀綱規矩之休
其徒數千指山川草木亦煥煥有新意厥初罹變議者
謂非三世四世莫克規復今而三年七越月翕忽變化
纎悉備完非他有繆巧也天下事公明立私則踣勇則
决懦則貳師以平昔服用之貲棄擲無遺餘以不事筋
力之年食息不便安一念之烈貫金石質鬼神人無人
心則已有心焉則人必服事非人為則已有人焉則事
必濟人百其力事倍其功其速成也固宜東南名刹廢
者良多誕不事事者廢猥自營營者廢甚而利其災則
去者廢以此視何如哉寺本唐㑹昌以前剏名瀑布咸通
八年更名雪竇宋咸平二年更今額以唐慧通禪師為
第一祖爾後湖海稱二覺道塲以智覺明覺重紹興末
燬而復莫詳為誰今師之于此寺不惟復之而又大之
矣余家寺之近杖屨去來為數于其成往觀焉師以記
請吁世道流易人事廢興觸于中者浩浩乃于佛者流
見如師之美蹟是不可不記若其以行道説法為己任
則非記寺者所及師郡之象山著姓樊氏子自號石
門年今七十有六相其役者耆舊僧類有勞而始終之
者三人允樞宗永如明具官陳著記
　　梅窻
梅于植物癯而益勁枮而益竒故其色淡中自韵如古
君子其香􁑢絶不染富貴脂澤氣其實酸不投甘昔人
至以和羮方大用非杜少陵莫敢索笑非林和靖不能
以詩寫而世之人不識梅不見梅者類拾人餘唾借以
自表揭辱梅甚矣余之離孫王得淦于疎籬荒草間取
孤根手植之因以扁其忩余笑而詰汝嗜梅為色乎胡
不取諸牡丹芍藥謂香乎胡不取諸蘭􁈙桂菊謂實乎
胡不取諸桃李梨栗而獨於梅焉取拱而答曰凡物之
香者或無色色者或無實三美具又勁且竒有嵗寒操
非梅而何取以自况余法家拂士也余聽其言而喜乃
歌以贊之曰雪霜之玉以妍之兮而將茹其芳而清之
胚雨露之膏以成之兮而將落其華而質之培媚柔穠
郁彼紛紛兮此寂寞矯自享于山之顚水之隈而將冠
方山珮飛霞與周旋兮茍初心之不踐有如梅
　
　
　
　
　
　
　本堂集巻四十八
欽定四庫全書
　本堂集巻四十九
　　　　　　　　　　　　　宋　陳著　撰
　記
　　悠然軒記
余為王得淦記梅忩矣其右小軒曰悠然併以記請因
語之曰人莫患於有意有意則窒莫樂於無心無心即
化湛湛融融忽焉而俯忽焉而仰忽焉而竚忽焉而行
天寛地大心曠神夷不物而適與物遇無我而適與我
契者人莫之能喻自亦不能名也世降俗漓憧憧往來
役役念慮惟名與利安知有此樂獨淵明於宇宙間了
無係累門外南山坐卧飲食固熟見之者而今於采菊
之際悠然之處見之於詩山一也而趣不同豈時時焉
見所見盼盼焉山其山者比哉而家里之南山之趾而
軒受其景摘其詩中之語而扁之可也特年方盛氣方
鋭求交者方未能盡謝去視淵明為何如然知所以扁
則趣以動矣顔子坐忘曽㸃之舞詠則未易到而喜吟
姑自吟入亦惟勇以决其壯靜以虛其舍熟讀淵明詩
以豁達其門户他如明道之傍花隨栁康節之擊壤集
東坡之掛起西忩浪接天等作是皆與造物者遊朝夕
涵泳久當自得得則自有悠然之時此趣難言而不能
無言也後日而固有所得則所言又在悠然之外矣本
堂老人陳著記
　　奉化縣學記
吾道為天地立心學校為吾道司命有天下國家者所
先務而邑於化民最近奉川一邑秀於民為多而諸老
先生詩書禮義之澤猶未與流俗瀾倒一變可以近古
其機在邑尹嵗己丑丁君之來殿謁既覽學宫諸生進
而告其故邑之學凡幾更革大成殿則百年之遺彝訓
堂儀門左右廊及誠身明善觀光利賓志道率性六齋
則十餘年之近所營建舊或玩於未脩新或病於未完
尹之心若有不慊者越明年鳩工㑹梓而補苴而墁甕
而㘭堊丹漆之亦可矣而曰未也又明年正文廟門使
知有師剏天夀殿使知有尊闢養正堂而小學知有所
嚮至於閌以入出於學之西揭以森嚴於學之南南有
池池有亭曰恭前衿佩遊息以畼昔所未有而大備於
今吏不弛勞民不知役有政化者如此夫闔議屬余述
其概以詔方來且諗於余曰尹為吾道計將以鄒孟吾
邑而吾籍適成户也而役不吾及賦也而科不吾泛章
甫摓掖也而佩珥腰鞬而茅蒲䔲苙不吾勞若是士皆
得為今之幸民然心無所用身無所事不蕩而偷者幾
希此又幸不幸之幾尹為此懼急於學校可謂知本大
厦連雲羣居終日非欲茍便安徒呫畢逺取諸顔孟近
取證諸周程朱張誠於心踐於身行於家庭信於宗族
鄉黨朋友貴其所自貴樂其所自樂窮途命也有性焉
行藏性也有命焉其相與勉㫋庶免為學校辱余聞之
喜因為果能爾當聫其語於末以堅尹之心以報尹之
徳咸曰諾故併書之尹襄賁人名濟字既之直而宻敏
而勤廉平而强毅意所欲為不遺餘力而丞王君澤白
君黽主簿李君大用皆樂於恊助百廢具興學校其一
也(至元壬辰/七月旦)
　　叅前亭記(依謝志較/)
襄賁丁君濟尹奉化以學校為第一義葺舊營新倥偬
間顧學前有池池之中可亭藏脩者可遊息然學宫漸
完邑之士恊相居多此役又將誰賴壬辰四月朔揖而
謀諸長明善齋汪日賓諾而退經工飭材是月己夘亭
成扁以恭前尹意則有在也人之為學所學何事亦惟
言必有物行必有常而忠信篤敬為本吾夫子告子張
以此且申以叅前之語今余於諸生宫以居之又為此
亭蓋欲其優游涵泳樂其所以學然虛閒之地虛則易
放閒則易怠因摘二字以警子張為聖門高弟猶書諸
紳諸生自視子張為何如登斯亭也翼翼然若常在目
庶乎久而安安而化不自其在忠信篤敬之中而言行
為有成否則妄而已如扁何彼南山㵼翠平野輸秀風
清日美蓮凈植而芹藻香天高地下鳶之飛魚之躍各
有適不物於物何見非理何著非情亦足以暢吾心而
融吾性若山隂之叙情零陵之燕好雲龍山人之皷琴
放鶴則非名亭本意諸生領已進而曰昔子張書紳止
於一已此以名亭則與諸生共所以表章夫子之訓淑
後學大矣敢以記請尹退然不自居曰於余奚記為特
承余之心者是可嘉盍有以勸後時著因賀成適至辱
使之書辭以耄不獲姑筆其實使來者知尹之用心而
用力又有若而人將有以日葺為事而斯亭為學者助
百世一日也具官陳著記
　　彝訓堂記(依謝志較/)
彞訓堂奉化縣學講肄之所也初有堂已久逮宋慶元
間廢而復且百年至元乙酉秋壓於颶埃瓦礫中惟文
元楊公所書扁與進士題名六碑全觀者驚異知斯文
有相必有興其仆者時公家方多故未遑臯比無所於
寄里士盧漕貢震龍勇捐私蓄鳩工募材植楹為間五
後楹以石代木使風雨不可病塗塈甃甓迄無闕事特
舊址前逼大成殿翼左右屋皆隈陋不稱後六年尹丁
君濟來乃規置堂北地遷之且壇其陽植卉木相照映
以全其成以暢其隘鼓而講音節振越佩而趨意氣舒
遲一轉移間面勢風景殆天設也他日余於尹接謂余
曰子記學矣堂於學為重敢併以請余聞之師天下之
理一常非常而已則非教故箕子表其義曰彞訓古道
邈人心漓過者不及者自棄自暴者而迂而誕而茍且
放肆滔滔非彞曽不知彝之本外鑠我斯固學者之罪
亦必有任其責者矣今堂之建之遷豈徒曰人事正以
為人心地學者於此當何如哉吁世方事于無益之奉
殫極而未饜教化所自出之宫雖蕪廢不治過者誰肯
顧之此余於斯堂也見其卓卓其見非流俗人之所及
其有關於世道甚大不能不重有感焉於是乎記具官
陳著記
　　清隠山房記
林公輔國器生名家於吾䣊為俊拔挾五色筆題萬里
橋久間忽邂逅藤冠羽衣口誦老莊語若將忘世者訝
而叩其故曰人生及壯嵗無所遇則已今余已四十有
一姑以七十希有之年自誑已為過半忽忽餘光去崦
嵫能幾尚欲與塵鏡爭夢豈不為種𤓰菜蕨耕谷口釣
烟波諸人地下笑寂寂由是决於東吳先墓廬左右小
築山房名以清隠而息焉子以為何如余謂世之患在
不知止功名其網羅富貴其機阱得勢不知有九霄失
勢則一落千丈老死而莫悟滔滔皆是夫幾豁然見幾
不待嵗晩身蜕蟬心過鶴吾山吾水吾風吾月可以舟
可以屐可以琴棋詩酒有趣者不得擅而專有力者不
得負而去自適其適自全其全為計得之矣若曰投龍
虎山授凝和號皆寓也非其所欲言亦非余所知然賀
知章豈果四明狂客軒轅彌明豈果衡山怪士固自有
知者在嵗昭陽大荒落孟春丹霞遺耄陳著記
　　奉化縣洞真觀記
道家者流自老莊氏儒而托以自逸今之世為多里中
盧竹溪其一也竹溪以聲律學薦於漕以簿領職試於
鄉青雲路方拾級時適多故塵埃箠楚中與踈散性不
相宜謝而退余夙有連他日㑹間自言人生能幾天下
事奚既茍不勇拔尚欲何為俯仰宇宙仍姓名存衣冠
無官府之及有山林之適惟入道其庶乎嵗丙戌授處
士號越明年劄差提舉紹興千秋鴻禧觀乃度地虛白
觀之北築屋焚脩像殿中嚴法堂後蔽廊序左右翼以
抱而舘其西以休息而門其南以出入四周而寛百需
者備己丑秋訖工給觀額曰洞真住持從的沠直下他
不與焉入田若干畆為常住公供若干畆為襲傳世業
見之榜據甚悉觀於境為勝佳山秀野青溪緑樹挾隂
晴寒暑為無窮光景梵鐘寺鼓漁榔牧笛風往來之與
吟嘯琴棋聲清交物表亦曰優哉游哉聊以卒嵗余因
謂由儒入道非俗子比身計外亦有不慊於心否乎厥
先所培植所委屬者何一舉而化歸九泉下將有若敖
氏之鬼且老莊立言雖於儒有未契而妻若子孫則自
如至於棄家絶人倫此彼所謂虛為道家者之流弊也
子於此當何如矍然而拱曰吾有子二某携以嗣吾教
某留以嗣吾宗事亦既審處正為此懼然豈期至於此
哉余聞其所言為之三嘆故為書其入道建觀之始末
并及其本意云竹溪名震龍字致逺年七十有一具官
陳著記
　　允齋記
史氏以相葉望四明余與其雲來接為多彭卿景耽其
一也别且久書來謂近於所廬偏閒地規為小圃中架
數椽扁曰允齋敢以記請吁允之為義大矣允信也於
已於人於事於物鑿鑿乎慥慥乎無一而不信則得所
謂允不然則為佞為妄為詭譎為誕謾其機甚危也古
道散人心漓方且駕虛翼偽出入鬼神與流俗世變澎
湃掀舞允者安在况乎閥閲連狃於聲利酣於豢養而
他不暇問有善於此又率以王謝風流自命求其代有
象賢能幾屈指子乃獨有齋焉揭允之一字而名之將
日與目接收其本心瞬有養息有存其諸異於人乎夫
以方盛之年前乎紛紛可悦若將終身者忽如榮華飃
風潦水歸壑一轉移間其於學也孰禦然學而不知允
之為要則非所以為學允而不知擇其所入則非所以
為允差之毫釐繆以千里正恐如告子之不動心錮於
自信之過子既有見於允而主於其中所性則有四端
所證則有六經所師則有聖賢所友則有端人正士外
物可絶也末習可叱也惟佛老之亂真雖賢者有不能
免而今之人為甚余聞昔九六子居碧沚不與時諧以
道自任所著書曰世學闢異端為第一義熟復其先訓
而折衷以周程朱張子而有志非子誰屬而允未易一
旦詣也尚俟他日有指其齋曰是能自力而無媿於名
者也則九六子之學有傳而余之所以勉子者庶乎亦
無媿矣可不敬哉嵗昭陽大荒落嵩溪遺耄陳著記
　　所友則端人正士下改曰外物將自屏末習將自
　　逺矣昔在八行先生之誠身忠定越王之得君用
　　此道也子而有志於此舍而奚從其自今熟復其
　　先訓而折衷於周程朱張子以求所為允而未易
　　一旦詣也尚俟他日有指其齋曰是能自力而無
　　愧於名者也則家傳有光余之所以勉子者庶乎
　　亦無愧矣
　
　
　
　
　
　
　
　
　
　本堂集巻四十九
欽定四庫全書
　本堂集巻五十
　　　　　　　　　　　　　宋　陳著　撰
　記
　　王氏捨田入定明寺記
萬竹王立孫徙居斗門遵其祖治命也追惟先世其來
也逺子孫昌繁松楸霜露之感族居而𣲖襲時節展省
固不乏人而立孫之祖之父兩世丘隴距今所徙六十
里能無隠憂焉月峯定明寺實與墓隣將託以為安而
徒言不足盟嵗庚寅始獲置田若干畆歸之寺而告之
曰其為謹䕶兩世墓域勿我愧也其為嚴奉一室香火
勿我寒也其為於四忌日隨所脩梵事勿我違也主僧
某與其徒某某咸曰如約然不可無始末詔永久因以
記屬余吁佛者以空為宗身且亡矣於人乎何有顧欲
以抔土之遺累其顧念斯未之能信奚書為而請之固
曰立孫不孝則有辭矣家之興廢子孫之賢不肖自古
所難必况年來公私交迫以刻為嵗雖欲廬墓勢有不
可無已則委之寺不猶愈於他委乎今田為墓而捨則
墓與寺相為無窮是施報兩得之若曰如流俗之溺於
所謂空徼福於茫昧之表非吾事也世變日薄禮義綱
維所不及而權之以便利不於其迹不於其心其在子
乎余聞其言為之動焉乃書昭陽大荒落嘉平日嵩溪
遺耄陳著記
　　梅逸林隠君祠堂記
墓廬有祠禮乎禮士以上皆有廟下此則鬼考寢薦世
降或祠於墓權也然余於所知林隠君之祠則重有感
焉隠君諱澤字堅叔世四明仕族癸未四月八日生㓜
頴悟愽學多聞居公喪致毁瀕死遂絶意進取惟杜門
教子猶自力家本僅足口未嘗言利而以周急為樂創
惠生道院延良醫受病告者藥隨需不少靳至粥産營
蓄以給里人賴之乙亥冬時事孔棘人皆勸入深宻獨
謂青山去城一舍而近祖父墓在焉必此乎依明年三
月十六日遊騎猝至執脅首剽路罵不屈以死年五十
有六􁕻洞中治歛既殯謀塟一夕夢執公輔手曰我之
歸當於山之柿木隂翌日得其地穿壙土五色白者乳
甘可食衆異其應以是年月襄事畫像在祠青巾野服
如夢中見有手抄六帖三十巻瓦釜雷鳴集一十巻和
陶詩一巻皆燬無全存雅好梅自號梅逸公輔公弼其
子也嗚呼人莫難乎死生取與之際隠君於財無茍得
於難無茍免命義所在㫁㫁無他世方波頽風靡有若
而人卓然自拔是可敬矣塟已十有八年而公輔抱難
言之痛一語及則泣繼以血由是委其家公弼逃而之
虛廬墓下奉祠事且以記屬余既為書隠君大節觀公
輔用心姑畧其迹殆亦今之所謂孝者夫此余所以重
有感也夫昭陽大荒落仲夏朔前進士陳著記
　　巖棲記
余屏居嵩溪門外事如隔世一日有客巖棲者謁意謂
山林之人揖而入氣昂昂語落落與其所以自號不契
訊之則曰吾蜀産也今為鄞人譜端平相家後西遡䕫
巫數千里桑梓之恭蓼莪之感無所於寄每誦白巽江
山堂詩至燕寢傍巖棲則鄉闗恍其在目因取句中字
以志其心余聞其所言為之三嘆謝太傅於丹陽築東
山周元公於廬阜名濂溪司馬文正居洛而稱洓水君
子之不忘舊䫫如此吁家山之念天理人倫所在本無
間㫁彼溺於已私蕩於世變一毫便利路視骨肉如奴
役親戚鄉黨滔滔皆是子而以閥閲之貴獨立不隨存
其所自來與岷山之江源流一脉相為無窮駕言巖棲
警發不知本者甚切闗係世教甚大他日如司馬長卿
以使節歸蜀乗駟馬車縣令負弩矢前驅未足多羡待
子彯纓早退時遊故曲父老歡迎咸曰是孝義兩全巖
棲翁也斯則無餘贊矣巖棲氏鄭雄飛名也嵗昭陽大
荒落仲秋奉川陳著記
　　梅山記
梅山陳􁈙楚秀自號也北山之陽有阿焉土宻而水䟽
築屋三間手植梅數株凡卉木映帶左右而山為梅所
擅故曰梅山閒而質之余余謂物之受變足莫如梅老
而後狀拔枯而後生意見寒栗洌而後神定而色應如
端士烈丈夫面目古雅肝胆明白粉兒乳子所驚走交
之者難為人雖浣花叟於此動興猶未竟底藴孤山處
士詩以收名亦不過太平隠趣卓哉玉局翁登大庾嶺
寄羅浮村鍊成氷䰟雪骨世之人一追想及毛髪森洒
吁止矣今乃命以自况其稱乎否因索言以告而為貧
餬口於外風雨霜露玉之久瘦稜稜淡寂寂去桃李已
逺盍歸而猿鶴相勞苦藜藿與朝夕堅忍以厲其操靜
黙以全其真瞬養息存以夀其根本於以共嵗寒其殆
庶乎夫然則余雖耄尚能自力時至梅下披香蹈影把
酒賦詩樂其有梅山矣余族兄本堂老人也嵗旃䝉恊
洽中和節記并書
　　敏求齋記
賈哲甫養晦來正鄉學與人接虛無厓壁挹其氣聼其
言春日之雨也一見余如平生懽從容及其家面江腋
溪萬竹襟帶偏西臨池築讀書齋靜潔自便庶於為學
有助扁敏求諸君子而銘而説精意互見今將列而揭
之幸為申其説以為記余謂夫子聖也而好古敏求可
非聖則不可潜菴輔先生謂生而知之者義理好古敏
求者事實理與事一貫知與行相資世之人未能知理
而有所好吾恐求非所求差毫釐繆千里其機甚危夫
然則學將奚入孟子曰學問之道無他求其放心而已
矣於此知欲學夫子之敏求當學孟子之所謂求放心
始矣養晦拱而曰願學焉養晦婺義烏洋川人余四明
陳著也嵗乙未夏五月記
　　交翠忩記
萬物一太極草其一也生生之妙若隠而顯而心㑹者
鮮三代以上朱草蓂莢乃聖人精神中物及豐芑菁莪
芹藻託之歌詠到今見其天趣流動世降而楚騷雖蘭
􁈙亦為時人憔悴鬱結然則草亦有遇與否耶卓哉周
元公謂忩前草與我意思同想其有見於形色皆性終
始皆誠相契於不言之表融融黙黙與物為春如仁者
樂山智者樂水如樹交花禽對語一邂逅間自相暢洽
皆此意也朱文公贊公遺像曰風月無邉庭草皆翠發
越氣象至於交翠愈莫能名矣余西忩朝夕見草輒取
二字為扁庶萬一有得焉而或者議其僣然士希賢分
内事也如余何嵗旃䝉恊洽閏月庚午本堂老人記
　　重脩凈慈寺記
余家西蓮葉峯下有禪刹曰凈慈林麓茂悦風月清美
擅里中遊觀勝地比饕者狎尸丈室茍旦暮饜率颺去
山空屋壓惟殿一閣二鐘樓僅完古佛殘僧幾與狐兔
爭席嵗辛巳法椿以公選住持周視奮誓迹其舊而經
而營量其力而緩而急謂寺初興山君發靈日用飲食
實徼福以贍而祠庭老且隘所以尊本妥神依未稱首
撤而新之既次第重建祖堂齋堂庫院庫閣皆高亢軒
豁衆寮客舘浴院西廊皆深而敞回而便庫堂庖若溷
則繕修覆甓必堅必緻四十年來過者誰目規復不十
年頽立廢興於前有光寺産素薄非施助奚給自忝竊
者居神罔惠顧昔所謂世俗祈求一經凄其掃影况遺
逋山積執劵索償踵相接如承乏辦事何法椿乃斥巾
鉢儲開人信嚮冥冥與知相其來源源孰禦調度土木
時節鐘鼔屢更饑饉一如平日胷中無私百需自應神
固弗能違也間且並溪隄田寛為衆計栽松補竹環四
山葱翠秀擢精神運量有餘如此古道散夫人隨所入
用心安問殊歸成皆可紀法椿功等開山將紀其蹟不
以他屬而屬之余然余所欲言已有宋紹興熙鄉先生
端憲沈公記在奚庸贅特為書其志立事成之概云前
進士陳著記并書
　　信州龍虎山象元觀記
凝妙師林元素鄞人也本儒家子少負逸氣為喜方外
遊既而出家為道士輩行多所推許嘗提㸃二道教事
未幾謝去主越之龍瑞宫意欲托老子祠為翛然逺引
計裔其徒者吴禹錫為於信之龍虎山西買舊隠者址
相與悉心畢力審面勢以崇棟宇開林壑以納光景嵗
戊子經始乙未訖工曰殿曰方丈曰倉庫若廊廡庖湢
皆具取老子所謂象元之義以名其觀將直下甲乙而
傳之間因里中舊以狀來請記詔永久余謂道家者流
門户一立規揭至嚴雖百世誰何於余文奚賴辭焉而
請益固乃為書其概况聞觀左右濟潭水清而激琵琶
峯峭而秀風恬雲閒日與娛樂而吾陸先生文安公書
堂實在招真巖下或時信步瞻忽之頃家世初心能無
動乎吁使元素不為彼之歸而惟此之傃其所成就必
有見於世一觀云乎哉前進士四明陳著記
　　新創望雲院記
四明望雲院比丘尼凈心所建也其地負城之西左城
右隍先是居士吳覺清于囂塵中廬尋丈地施湯茶既
而捨與凈心以基創院於是周視謀惟勇為貿易計寛
示價償相先樂售深之廣之既乃剪乃滌蒐良材乃鳩
良工嵗庚寅經始閱三年而正殿成明年山門成迄壬
辰而法堂僧堂若庫院方丈圓通閣下至廊廡庖湢皆
成於是因橋名院奉大士以主之初院之建已資有限
費用無涯本道宣慰使左承公同夫人陳氏懽然施捨
賴其助居多於是於閣之上像之為祠以報其徳越十
有三年間金碧雲連有山林風日梵家百需種種具足
穀有田菜有圃樵採有山撞鐘擊鼔巾鉢輳集度其可
者為徒甲乙住持以圖永終不廢將志其本末轉以狀
請吁世逺道散浮屠氏之教如凈心者有志操有識畧
亦胥而為彼之歸一念真純不餒不跲精神所到功用
自見卓卓乎與其徒異使其生於三代之前相從於漢
廣汝墳之際安知其不有見於彤管之書而所見止於
空門而已邪此余於凈心猶有取焉而重為之感故併
書之前進士陳著記
　　轉以狀請之下改云凈心鄞人父陳氏母葉氏生
　　而凝靜茹不及葷八嵗而𤯝夢白衣大士授之藥
　　而愈感焉發愿出家投寳葉源禪師祝髮受具嚴持
　　戒律且精神足以發用識畧所成就者固如此故
　　併書之
　
　
　
　
　
　
　
　
　
　
　
　
　本堂集巻五十
欽定四庫全書
　本堂集巻五十一
　　　　　　　　　　　　　宋　陳著　撰
　記
　　天井山報濟庵記
四明天井山有庵名報濟主僧師錫以記請曰庵建於
宋淳佑間師祖祖詔其嗣文素中遭訟舋有力者乗之
空所有庵幾廢文素誓復其舊而規新益力屋日以闢
具日以備田積至六十畝有竒外有其徒祖可者死捐
田數畝庵以託塟所久而其後取以去此其概也余因
念於師錫今天下形勝山林巾鉢如雲宅之以金碧聲
之以鐘鼓朝夕熙恬於四明之外亦云足矣顧欲退然
自為一庵計殆未之喻答曰庵吾祖祖詔創之甚勞文
素復之甚難師錫寔為之孫負荷之甚重亦曰茍不自
力殆棄厥先之遺惟便安之自擇人其謂我何故拳拳
以守庵為是以記庵為急非有他也嗟乎浮屠者流稽
天沃日世之人方傾投艷向而乃欲假吾儒天倫之説
家其業而子孫其傳又欲託余之文書庵之始末以詔
方來是亦自有見也不可尚乎余又安得不有感於師
錫之心哉乃為之記前進士陳著記
　　識全軒記
天台陳行之恕可遊杭為西湖留於錢塘門外折而南
不百武負城築軒坐而面其勝因坡公寄晁美叔詩云
西湖天下景誰能識其全扁曰識全而屬余以記景物
之在天下惟人所取胸中有山則天下無餘山胸中有
水則天下無餘水蓋物於物者不足以見物不物於物
則物無不見子雖家西湖而西湖本不足以家我一開
軒捲簾若迫而寛若近而逺若平接而寔俯臨之子必
有得坡公超出見外之妙因歌以贊其全之識氣之清
而上兮天吾與之為葢心之寛以平兮地吾與之為載局
於形而不化兮將自同於蠅蚋曠然而達觀兮殆幾收
百衲於破碎吾退然不與之爭兮惟見其物之小而我
大坡仙尚其如見兮其相與神交於湖之表詩之外也
嵗柔兆涒灘陬月四明遺耄陳著記
　　婺州浦江縣龍德寺記
龍德寺舊名乾元宋祥符戊申改今名其地南則溪而
江而山如揖如抱北則仙姑巖伏龍二十里而昂其首
冠之以塔塔有院院之前即寺寺始於邑人陳公譽捨
墓與田碑壞失其嵗月爾後隨經隨營由山門而廊而
殿而堂與凡寺之重且要之屋咸具嘉定辛巳僧坦奏
請金書寺額及桂堂扁而寺以重塔始於天聖乙丑胡
貳卿則捐銀五十萬緡創造公譽且樂助其成中遭冦
燬邑人朱氏與僧某修出力重建至寳祐甲寅僧文豪
重脩久而僧文啟率其徒妙資文富文廣元悟與公譽
之後今岳教公舉又大脩之梯其層而升高闌其廉而
䕶險丹雘金碧而後其繪事邑人婁榮孫凌蘭吳㓜敏
隨施有差而朱君章捐銀以飾其表於是建圓通閣榜
曰多寳佛塔小山門榜曰龍峰塔院自至元癸巳迄元
貞乙未畢岳教又捐田嵗累所入以待續用而塔以備
塔院與寺昔為二今合為一為教門甲乙住持有田一
千五百餘畝衆日不下千指規模寛衍氣勢聫絡鐘魚
齋粥如時寔浦江甲刹妙資不逺千里狀且圖來請記
余辭焉越兩載請益固乃閱狀按圖而書之併及余之
所欲言吁世之四民之家莫不欲為子孫久逺地或不
旋踵簍不自振滔滔也而過者誰顧浮屠氏宫居粒食
一有未辦則旁詢側睨咨嗟太息相先扶植不極則不
止夫以寺之徒竭其力為寺之計分也邑之豪斥其有
餘應接緣募流俗之情也至於達官膴仕祿廩之所儉
積章甫縫掖韲鹽之所苦節亦皆歡喜傾倒以相其後
此豈偶然之故要必自有以動其中而莫之外耶數百
年間屋與塔屢廢而屢脩至此而益以展拓益以壯觀
山川井邑之形勝寺則擅之矣亦曰人也有時焉彼教
之盛極於今日豈特此寺也哉余故備書其始末庶後
之觀世道者有考與前進士四明陳著記
　　新升奉化州記
黄唐疆理天下至周之職方而大備降而秦而郡縣之
隨時㳂革勢也元貞改元朝廷以諸縣地廣民稠者升
而州中下其等明之奉化為户四萬而贏州為下官視
州設員五宣授者二勅授者三明年月正元日達嚕噶
齊察罕公知州事李公炳同知星公粲判官趙公秉李
公居安各以其職視事余與學宫諸生旅賀於庭揖余
而語之曰州為路附庸壤地褊小猶故邑也為民社而
重其任盍廣咨焉以求所稱古者問政必於其耄幸毋
隠於我余謂吾夫子之言為政道之以徳齊之以禮有
恥且格孟子曰善政不如善教之得民也聖賢格言如
日月如金石斷斷乎不可易教化者獄訟徭賦末也蓋
教化行則習俗美獄訟將自簡而徭賦又易易耳夫然
則吾事畢矣况仕也以義方六七十如五六十皆可行
志蕞爾之魯有周禮在雖齊之大莫能抗蜀雖僻逺文
翁以學化之當時至以齊魯比為地小不足回旋儒術
近於迂濶可乎况茲邑之舊諸先生典刑之遺章甫縫
掖甲於一路皆傃分而自重農工商賈之家畏法而專
業循循然惟長民者所休戚薰之以詩書浹之以禮義
教亦政也和平而不流於弱簡易而不失之疎政亦教
也三代而上之化民亦若是而已此之謂知本於從政
乎何有咸曰善是吾心也其以是刻之石
　　州為下之下改云官視州設七明年月正元日宣
　　授達嚕噶齊察罕公知州事李公炳勅授同知星
　　公粲判官趙公秉李公居安省授吏目臧滑鄭元
　　均各以其職視事既而以記屬余謂吾夫子之言
　　以下如前
　　慶元路治中貝降奉議徳政記
明故東南大藩事任非輕自昔選用賢良為首為貳有
以福澤其民民亦義於必報紀去思頌遺愛多矣今奉
議大夫貝降公自至元壬辰來領郡治中事閱數年間
郡以材望叢委休稱籍籍秩滿行有日士庶送者祖帳
載道猶曰未也且將勒碑詔永久謂余山林樸直於鄉
閭年又最高狀其實以示曰公之於從事也剖滯訟則
人稱其平董倉儲則户樂其寛鹽海之征兵革之需受
給所惠皆不動聲色吏不能為私民不以為病闗决之
地固曰有職分在然公之始也㑹朝廷有問罪島蠻之
役治艨艟練甲兵峙糗糧身任其難而從容暇豫一無
不辦亦曰軍旅之事明習有素分一郡憂責有餘材也
至於嵗甲午憂民苦艱食市無千斛大家無蓋蔵郡無
發粟舊址公惻然以奮曰赤子垂為溝中瘠撫字謂何
亟啟長吏馳詣省府白之得請出粟四萬石平其價隨
處所便其糴鵠菜色轉而歌舞公之施者千里如一今
年夏無麥饑尤甚公時適留省府授比以請民以不饑
樂及秋熟振糴有規天時不可必而郡民無凶嵗之虞
可以百世矣余嘗謂三代以上人物淳厚施於有政形
迹冺然功用自大世降而吏治日以茍間有事涯岸出
鋒鍔以聲名自負而非元氣之福此余於公深有感焉
忠實之中精神流行涉厯之久知慮詳練不施勞不辭
難獲乎上而無言不酬信乎下而無令不順有得於平
易近民之道者固如此及其為民立命如機發矢徃必
濟而後已此又仁者之勇也古語有云活千人者其子
孫必封况全活至數萬衆等而上之又豈止歛惠於一
郡而已哉集風謡銘徳政儒者事也不敢辭特書以諗
於太史氏
　　慶元路達嚕噶齊伊嚕通議徳政記
東南負海之郡明其一也邑於海之島者其一曰象山
沮洳斥鹵土而宜稻不三之一故其民貧正供之米視
所出而輸水行則渡東宿沿而北寄命於一葦之航風
濤盜賊俄頃不測山行則道寕海迂而東扶服數日之
程傾厓峭壁與豺虎出入幸而達則注香瀝酒相賀不
幸而厄有司抵其巇而罪之其難有如此者通議大夫
伊嚕公之來閱郡乗察地險謀及同僚嚴禁苛取痛撻
冗費聽民隨米直凖弊上送於路官自任責民不與焉
方且鈎摭吏欺籍之以補來嵗之入審於上司得請既
揭示邑市數百年夙弊一朝而革旄倪聚觀懽心泉湧
向也艱阻之間期㑹之下生死罪戾凜乎在前今而衽
席之以子孫百世亦仁矣哉古者甸内之地所納總銍
秸服以至粟米量逺近酌重輕無毫釐不遂其情自唐
虞而三代所以為生民計一用此道然事有因革地有
險易物有懋遷泥乎古則窒因乎今則茍權其宜以便
安其民其殆庶乎此近民之官所急先務而公力行之
公私不交病古道在其中矣蓋公為政本之以仁暢之
以智專心一力亦曰吾盡吾職而已而民自不能忘也
一仁劑量環千里六邑咸被其惠斯邑也徳之為甚邑
宰高君珪采士民意狀其實屬余曰仁政大人所樂聞
山林遺老其言必公敢以記請余謂賢守貳有徳於此
邦也孔厚是不可不書奚敢辭聞高君之入仕積有善
政今宰斯邑仁聞益都是能以賢守貳之心為心成其
美於下其亦可書也夫
　　重建西夀昌院記
郡乗於城南一里而遥有院曰西夀昌甲乙住持宋嘉
定間廢於火而民家其基近六十年淳祐初僧慧通於
篠城北隅結庵曰西來而揭以夀昌遺額意則有在今
至元已丑凡廢刹皆復此其一也於是民徙之去基如
舊嗣慧通者志堅領庵之僧志西如鑑善乗汝州分庵
之田半資以辦事乃薅乃滌築垣以正限界度地定規
模首建方丈次法堂閱八年佛有殿僧有堂懴有所門
高而敞廊深而靜庖帑湢溷皆具而庵以其額復於院
初意得矣志堅耄而志西承之力狀其本末求記吁天
下事創之非難守之為難復之尤為難世之人連雲棟
宇厥先祖父之所經營所付託天變人事之不測不幸
而瓦礫而蕭艾至有委之不顧况於復乎慧通越人也
於夀昌非有巾鉢舊遊之戀而惻其久廢屬其意於方
來甚於天倫宗嫡之傳授遺繼志安問艱難勞苦必復
而後已然則學佛而如此用心豈徒空也哉王荆公謂
失之此而彼得之亦有感於斯云前進士陳著記
　
　
　
　
　
　
　
　
　
　
　
　
　
　
　本堂集巻五十一
欽定四庫全書
　本堂集巻五十二
　　　　　　　　　　　　　宋　陳著　撰
　記
　　天夀保國接待院記
佛氏教今為最盛明素多甲刹而次第剏建者星羅棊
布聫絡諸山氣脈以便其徒之居之遊為無窮地天夀
保國接待院住持大逵其一也大逵越之上虞人俗姓
竺受業於里中澄然院來明掛單萬夀寺初其家撥水
田五十畝資其行積之久有築庵志周遊至鄞塘得王
姓屋數十楹并基地一十二畝面勢爽豁山川平逺為
香火道塲可矣聽所欲售直以酬乃扁曰積慶像諸佛
起三浮圖近逺歸嚮凡百祈求萃焉因所自有之資推
而廣之為田三百七十畝有竒内捨一百畝入萬夀助
經用餘則為本院直下子孫甲乙住持接待徃來之計
既而大逵上其事僧録司而總統所總統所從所請而
改今額其有公文作証吁天下事其用力也一則立二
則跲其計慮也宻則周疏則慊大逵自祝髪不以已自
挾即志於創建而竟其成不忘所本即樂於施捨而無
難色以若所為日以恢拓其事正未可量是可記已書
來以記屬曰大逵本儒家子而從釋斯請也幸勿辭余
亦感其言外之意乃為書其概
　　延清堂記
里董聲仲家班溪面受南山霏翠腋挾烟林流水佳境
也門之外其祖手植雙檜餘陰滿堂而堂未名他日過
余請焉授以坡公詩中語曰延清因謂天地間卉木隨
人所取春風艷冶與蜂蝶爭旦暮粉兒乳子事耳惟檜
與松柏同清蒼然秀楚囂俗不得而親故獨静虬然偃
蹇巧匠不得以材故多全筋骨瘦𦂳有鐡石心丰神嚴
邃有法家拂士氣非嵗寒人難為交若而能對越舊物
切已體認以自玉則名斯稱然世變不齊人心無常一
有間斷如檜何如先世何此又方來所凜凜聲仲聞之
亦為之動乞終所教迺申之曰敬而已敬則為有檜有
檜則為有祖余嘗訪毗陵獨孤檜蓋及為刺史時所植
邦人徳其政尊之愛䕶之風霜千載猶一日况家傳而
守之已三世不失根本深固枝葉昌繁厥先意脈不在
茲乎出告入面豈獨孤者比余亦知若簡淡純實是能
敬以延其清者故為索言之其歸而語若弟君藻輩相
與為斯堂地庶上無忝所付託則余言為有助聲仲再
拜曰敢不敬聲仲名雷發君藻名林發余四明遺耄陳
著也嵗强圉作噩陽月望記
　　至徳觀記
道流以虛為宗自謂十洲三島五雲樓閣其家也秦漢
方士入海而求貽笑千載夫地以人勝何嘗在渺茫中
耶鄞江之右古有鄮麓一聚喧囂塵外人道此則面之
去惟通妙師程徳益知東可接鬼谷子肥遯之地西可
引四明狂客恬退之風前則羣峯拱揖鐘鼔聲出烟雲
杳靄間而龍山夭矯環抱其後有包氏遺居實擅其㑹
傾衣鉢資得之乃相乃度乃葺乃營始自嵗辛巳曰殿
曰祠曰藏以揭䖍妥靈曰齋堂曰方丈若庖庫湢溷以
起居飲食迄今二百餘楹皆備且買田已及三頃有山
可薪有圃可蔬猶曰有人焉地近斥鹵一井獨脈泉清
冽汲足之餘飲者憇者以賴殆天授也闗聞教所給額
曰至徳觀他日圖且狀請記閱其狀有曰觀距親舍百
武而近庶朝夕便於省侍彼景物可人抑末也吾矍然
以知本喜昔懸溜山道士許邁立精舍為時節定省計
晉史為之立傳嵩高張道士以養親為韓文公所知序
而送之以詩夫然則吾於徳益安可不書蓋道非孝外
物無孝則無道道家祖老子其為書未嘗不言孝世降
而下為人子者有不能已為流俗之隨一彼之歸以誕
為高以曠為達以周遊天下名山為得道路視其家蜕
視其親飄然於無何有之鄉於孝乎何在徳益乃能砥
柱中流與許張相望殆將過之一念所質雖天不能違
况於人况於鬼神三者觀門所恃以創立徳益之道當
日以行觀之業當日以昌大安得不為發明其所以孝
以為出家者勸
　　先子所作至徳觀記大徳丁酉十月二十五日甲
　　寅日入時稿成時未燃燈不暇讀過明日即寢疾
　　此手澤之絶筆也嗚呼痛哉痛念先子孝行貫堅
　　質幽年八十有四未嘗一日不夢見父母每遇忌
　　日必涕洟終日語及膝下事必哀慕不已故臨終
　　之言發而為文亦不離乎孝然未經竄訂恐不能
　　無誤漏如四明狂之下嘗得初稿未竟片紙自有
　　客字以先子平日作文不尚艱深譎怪亦或有客
　　字不敢妄益也真蹟别為寳藏謹録副以對付請
　　觀者嗚呼痛哉男深泣血識
　記事
　　書夢事付洵
余於壬辰九月十五日五更初夢身自東歸有兩夫肩
芝蘭二大盆又有一几左頓盆梅右頓盆蘭亦壯夫舁
之皆芳秀擢茂異於常見隨其後以行其前大溪水新
漲拍岸湧激沾及裳履及門先考紫衫立軒廡上先妣
冠帔自堂中出受余拜訖懽言軟語撫勞纎悉堂肆筵
甚設器皆珍好果餚稱之考妣對坐樂甚余亦抃舞踴
躍其間既而覺有以洵妻黄氏妊將生告申刻乃得男
則知夢其吉之兆也而芝蘭梅之入夢正與謝庭事合
而元㓜度者為第一人是皆考妣冥冥中所遺之意而
平日所積之澤也因咳而名之曰庭元吾家其有後乎
十一月初四日之吉書授洵時余七十九嵗矣
　勸戒文
　　勸修祖墓目子
吾氏由台來為嵩溪大族南山之陰九世祖大府君墓
在焉八世七世六世祖墓在焉諸子孫有不别塟者在
焉盡山兩岡無留所為子孫者固冝全䕶其丘隴封植
其草木以慰祖宗之望今數十年來一草不植一木不
條其墓有䧟者破者夷而侵盜耕種者出於水者相望
而樵牧必趍若世其業然嗚呼世之墳墓有不幸而無
後者尚有隣里䕶之豈意幸而子孫之多而使祖宗之
墳墓重不幸也嗚呼惟其子孫之多而祖宗之墳墓所
以重不幸也使其於而父而母而兄而弟而妻與子者
焉必不能忍於不顧而不思而父而母而兄而弟而妻
與子者果何自而來哉而抑不思今之不幸之墳墓即
前日之而父而母而兄而弟而妻與子者之所藏也哉
嗚呼然則逺者固宜近矣近者固不復逺乎夫惟不能
以不逺則今日之不為逺者計其不啟來者之甚於今
者邪興心至此是用大愳今欲稱家有無率錢顧二封
培其不治者錢有餘則留為立表墓石用所當立賞曉
諭不得樵牧耕種犯者必㑹於尊長家庭訓之外人犯
之是為盜當從公究治將見草木葱蒨墳墓有所庇覆
子子孫孫不惟得指其地而為霜露之思而一脈之氣
不索必將隂受其惠顧矣其毋忽
　　嵊縣勸農文
令告民以勤為本嵊之民當加勤嵊山多水淺其土瘠
土瘠故物不滋物不滋故種薄收種薄收故民多貧彼
富者食肥饒猶云不給今反此而不加勤可乎勤則瘠
可肥貧可富不勤則瘠愈瘠貧愈貧其何以生况宿麥
慳長夏收未可知其早夜田野指凖秋哉毋不孝不悌
毋不忠不信毋鬬毆毋賭愽毋訟訴毋不納税以取追
呼毋輕犯法禁以召禍辱如是則農業專衣食足禮義
興矣爾父老其歸以告爾子弟
　　又
父老農繫民大命民而業農上輸官下贍家皆自此出
皆以為急又何待勸但天時不齊人力當盡令而不勸
是不職故去年勸以勸農亦勞止而夏而水而風秋而
旱而又水而又旱嵗收不支嵗用民良苦令憂焉新年
十日九雨而水鄉麥苗必多渰浸並水田畆必多衝坍
其脩爾隄防備而樁篠以捍以衛春雨既多夏秋必不
足低田車戽猶可及高田非有宿水如何救濟其鑿爾
陂塘浚爾砩甽以蓄以瀦各各用心勿云任天做事蚤
蚤為計勿臨時倉忙水旱有備三秋有成私可給公可
辦禮義可興獄訟可省令與百里可相安民之願令之
幸
　　又
令在剡今是三春本心為細民甚切及到催科上何曽
為寛得一分惟欲田里間力耕火種自辦得一分寛剰
輸税外贍家口秋收接得麥熟猶可存活兩年以來農
家不是不勤入冬便無飯喫雖曰有風有水有旱是天
時不順亦縁境内山多田少又多是大家所有細民能
有幾何不過是佃種為生上熟時年或是贏溢才是中
熟已不了主家租課今既連嵗薄收如何不貧如何不
窘幸得去冬三見雪白今年必是豐穰忍饑到今麥熟
有日爾老者率爾少者壯者率爾弱者交相用力勿謂
自家田便下工夫主家便任天得爾大家或給助或借
貸交相用心勿謂佃家自去種田主家自來收租盡人
事應天時主佃皆有指望官司亦可寛小今日本是勸
農併以為大家助勿以令言為過
　檄
　　賞月檄
竊以正秋而告萬寳成乃人生之樂處明月不用一錢
買供我輩之清歡茲季商三五雖南吕之及時然皓魄
十分則視前月而倍色豈無好事者如此良夜何况少
陵老翁有明年此㑹知誰健之語而牧之騷伯發人世
難逢開口笑之言安能局促自處覆盆要當慷慨相與
合醵越有勝境足欵清光逺山近水如帶如簮俯地仰
天為幕為席大星無幾而銀河淡寸雲不㸃而璇宇澄
藥杵之聲宛聞桂花之香未減姮娥孤眠廣寒殿豈無
消息到人間老子同上武昌樓如此功名非分外使當
面挫過了恐噬臍無及焉合紏白水真人相挽青州從
事不妨衆共何惜十千熊燔鯉膾綽綽有餘豬肚鴨肝
多多益辨秋末之松青脆霜後之菊黄香雜然而前陳
皆自此中出院嗣宗一醉六十日豈不快哉李太白已
死三百年無此樂矣爾貴介公子及諸老先生皆有擢
兔頴之才總是步蟾宫之客氣若大鵬出海量如長鯨
吸川開錦囊而貯詩卸葛巾而漉酒式歌且舞縱意所
如百罰金杯亦不辭更把花馬金裘將出喚一年好景
君須記誰謂瓊樓玉宇不勝寒故茲檄聞仰祈鑒在
　
　
　
　
　
　
　
　
　
　本堂集巻五十二
欽定四庫全書
　本堂集巻五十三
　　　　　　　　　　　　　宋　陳著　撰
　檄
　　桂峯課㑹檄
竊以功名分内事敢辭桑硯之磨富貴學中來當效祖
鞭之着鎡基有素機㑹又新欲諧携手之歡須斷同心
之利身慚丁白何時膺三接之榮指數槐黃此去僅一
嵗之隔正宜勉力莫待臨期况麗則之技術難窮而粧
㸃之功夫無盡誰可人自為師家自為學要在得則相
善失則相規俾盡所長各言爾志白雪陽春人皆得句
高山流水行遇知音毋獨擅其已能冀相忘於下問其
來漸矣聲名盛同里之揚以數考之事業應吾儕之奮
自今以始願締其盟
　　菊集所檄
伏以天荒地老共偷萍世之餘生露白風清當為菊秋
而一醉脈累年之成例踵九日以為期亦知此時非復
疇昔戰戈凜毒膏草木以皆腥刦火飛熛烈山澤而如
赭雖欲少延於佳話何從更覔於孤芳誰謂靈石梵家
獨似武陵仙洞青壁丹崖之下風物依然蒼松翠竹之
間霜根好在且吾里雖經多事而我輩尚能自持儒衣
儒冠儼典刑其猶有鄉規鄉約矯禮義其無愆不妨投
暇以夷猶且將與世而酩酊而况黄有正色金鈴金錢
之在前白無纎瑕玉盆玉毬之布列楊妃粉紅者千葉
順聖淺紫者大葩豈在多乎聊復爾耳人生能幾百嵗
調强作於千年花開便是重陽香豈衰於一夜拖笻洩
舄挈榼提壺奚擇乎清聖濁賢奚分乎彼賓此主飡夕
英如靈均叟心漱楚騷受寒華如淵明翁眼空晉俗或
圍棊而開局面或彈琴而寫古音氣唱則吟洗每恨無
錢之句調高則唱和多情破㡌之調有蒲團可以供醉
眠有桐魚可以即歡舞相與樂此能無從乎牧之挿滿
頭歸誰肯灑落暉之泪魏公下羞容淡要同收晩節之
香故兹檄聞幸以簮盍丁丑九月日檄
　　又
伏以須菊花滿挿要酬佳節之難逢把茱萸細看曽問
明年之誰健忽焉今日又是重陽有前屢嵗之成規用
後一日而為醵其羞俎豆以從樽罍時復一中之庶免
明月清風之笑人生行樂耳長記丹崖青壁之遊兹檄
星馳如約雲集戊寅九月日檄
　榜
　　示諸生榜
人之為學實則名存矣不實而祈名可乎今之科舉實
而失之者有之無失也不實而得之者有之非得也然
則名在乎實科舉顧能為之得失哉而科舉亦豈為無
實者設哉槐黄咫尺為學者盍亦凜凜中庸曰人一能
之已百之人十能之已千之果能此道矣雖愚必明雖
柔必强某不敏與諸生交敢以此為勉亦自勉也年月
日陳著示
　　嵊縣禁奪僕榜
本邑有一大怪事奪僕是也宅第要人使令當取情愿
顧募養活得好投充自多今乃縱容僕輩奴羣横行街
市鄉井力强即搏手便即挐或取諸販夫或取諸遊子
或取諸行轎之僕至有轎主中途而徒步或取諸荷擔
人力至有擔物與人力而俱無不問是何姓名不問是
何土著如狐兔遭猛虎如鳥雀遇鷹鸇一有呌呼拳脚
並至萬有脱兔皮毛已空魄散魂亡神號鬼哭家人聚
慟而尋訪道路竊語而涕洟不意清平世途乃有此等
風俗若不嚴禁是無人心除多方差人緝捕外仍勒隅
保責狀應有在於保内奪人者即救應即擒犯人到縣
當正以掠人為奴婢之罪輕者刺鎖重者申府或隅保
有顧忌不救應者連坐仍先申臺府
　　又
嵗且晏矣奪僕之事又將發矣兩年榜禁幸諸宅第相
體嚴飭僕從免為縣道之累今訪聞又有一等强悍之
徒呼儔引類結局裝套何曽為主家幹置不過是私下
詐欺剥脱衣巾騙脅錢酒小者受髪膚之毁大者有性
命之憂至於途路不敢行市井不敢入真是無天日世
界奴輩做出怪事主家贏得惡名宅第如何不痛懲官
司如何不重治帖四隅官任責提督引四隅保結申巡
捉有一犯者本隅不到隅官保甲連以坐罪分四吏專
引每日早晩兩次呈比有無犯人先責重罪狀乃仰諸
宅第如兩年來自為禁戢奴僕亦是相安之道庶免後
日見訝仍先申臺府
　　勸糴榜
剡地大物衆年饑民貧自春及秋當職但有米者出糴
有錢者得糴不敢輕予施行幸而粗相接濟今為麥飯
將盡菜色尚多且奉倉臺行下以勸糴為急不免牒諸
總轄或以物色或以堙殷實品搭勸率各救本鄉又恐
因官司約束有以掯數指價為疑惟聼便宜不要多事
見之榜牒此意甚明今乃聞有蓄積者反行固閉乞糴
無門民命危於一髮須臾不可復忍限自此月二十五
日各鄉置鄉塲出糶限一日先具勸到數及置塲去處
申仍不測差官㸃撞或本鄉有饑餓不起者有喧闐無
告者先坐總轄以罪次問上户堙殷實之家仍申臺府
牒總轄仍榜諸鄉
　　又
當職自春及夏不掯米價所以來商販近日以來不免
勸糶所以平米價今日雨應期溪流泛漲米舟輻輳米
價可平乃聞商販相與為奸或宻行藏匿或私洩出境
價值反増於前小人無狀不可復寛且引上諸牙販責
狀日下出糶違者並差官封樁官司自立價發洩仍重
㫁枷示仍申臺府
　　又
近凖提舉使臺行下專令縣臺任責勸糶以濟民艱本
縣遂以分委坊郭四隅諸鄉總轄急行區處已涉旬餘
未見以條畫相聞目今溪流淺澁客販少通所宜作急
措置照得境内上户既多蓄積必富况價值已登有益
無損不于此時力行好事縱有私藏終非善計生長此
邦目擊嵗事人饑猶已想不待勸尚恐其間未能深體
此意痛癢若不相闗在本縣不諄諄告諭四隅全在隅
官諸鄉全在總轄恊力究心奉行實政或有故違當照
上臺約束宻切姓名申上差官㸃撞坐以閉糶之罪所
合畫一條且如後
　　一縣郭四隅通勸通糶委官提督就惠安寺置局
　　一二十七鄉一鄉上户自濟一鄉管截通融總轄
　　　任責便宜區處
　　一各鄉總轄勸諭有米之家目下出糶
　　一米價只照目下價值
　　一斗用百合升用十合
　表
　　代湖南帥趙徳脩(必普/)謝除直寳謨閣表
南邦承乏深愧菲才内閣分聫遽頒成命奉明綸之赫
奕揆私分以凌兢(中謝/)竊惟紹熈守文不顯帝謨之作
慶元繼志聿嚴寳宇之儲既莫重於貽謀宜不輕於寓
直如臣者本無能解惟抱樸忠自江漢以來歸遂塵簮
紱皆朝廷之過用何補絲毫忽叨維屏之除已甚負山
之懼有華斯職復畀之臣襲寵稠重豈尋常之夢到通
班清切如咫尺之威臨靖念倖僥逾難報稱茲蓋恭遇皇
帝陛下雷霆英斷天地仁心丙夜以思謂三湘之襟要
未冬之警痛百姓之瘡痍爰假借于恩榮俾布宣于德政
臣敢不勤而補拙廉以持平分寸所為當不遺於日力本
根既固或無慮於風寒
　　立太子妃代前人賀皇帝表
宸扆詒謀妙選星儲之助昕朝授冊具瞻天合之姻家
法増輝坤輿胥慶皇帝陛下仁深翼子規逺承祧搜襄
邸之聘儀欲光前日思慈憲之遺範宛在後人斷自聖
衷儷于貳極臣叨符逺地矯首盛儀佐饋禮嚴遥想龍
顔之動喜傾葵心切竊因虎拜之揚休
　　公主下嫁代前人賀皇帝表
天子之命追念東朝王姬之車言歸外舘明時盛事同
宇歡聲皇帝陛下化始家齊愛隆巽長謂周邦之元舅
未逺流芳訪漢學之小侯允能濟美遂諧選尚無忝承
榮臣側耳國昏麋身郡寄秦簫天近想不逢長樂之歡
湘瑟風清謾遥上平陽之賀
　　代資政殿學士提舉洞霄宫王伯晦(爚/)辭免大學
　　　士知慶元府得㫖謝皇帝表
具臣去國方無地以逃誅峻職奉祠乃自天而渙渥安
榮兩極感懼交深(中謝/)伏念臣愚而信心方不宜世平
生知分敢萌進用之私獨立無朋惟恃遭逢之眷屬龍
徳御時之始訪虎闈侍學之遺嚴莫敢辭狎除何亟踐
更二府曽何補于秋毫荏苒三年徒自警于日隙是茍
容而無恥况多病而早衰不疑遂行非敢為激然而宸
衷繾綣顧追路以趣回星使便蕃至臨門而强起真忱
盡于仰籲聖聰久而後俞猶分書殿之華俾忝制垣之
寄念骸骨乞歸而已晩莫贖前非豈股肱執政而不能
乃堪他使循墻而走賦廩以隨領䑕坰之上峯既叨厚
養寓龍圖之東序不改崇班轉外任之勞而使安赦屢
違之罪而加寵重于瀕凟祈此異恩兹蓋恭遇皇帝陛
下大包兩儀明照四海察臣肺肝如見聊欲存出處之
宜憐臣膂力既愆已難責扶持之效曲垂大造全䕶殘
齡臣雖伏田疇不違帝里孤忠投老依然戀闕之至懷
一徳致平矢此愛君之素願
　　理宗原廟章熈殿成代前人上皇帝起居表
聖謨如在貽燕翼以無窮邃殿崇成煥鴻名而昭揭式
彰孝治丕顯前光(臣某中賀/)恭以理宗烈文仁武安孝
皇帝立極繼天觀文化下令聞不已盡周王敬止之忱
多福允懷軼漢帝猗歟之美永言弓劍之閟緬想衣冠
之遊爰飾室楹用章景鑠恭惟皇帝陛下思皇繼序遹
駿有聲日月就將陟降之監有赫夙夜宥宻儀型之典
作孚思弗釋于羮墻美時歸于宗廟(臣云云/)緝熈維清
雖莫預肇禋之禮肅雝顯相苐益嚴對越之心
　
　
　
　
　
　
　
　
　
　
　
　
　
　
　本堂集巻五十三
欽定四庫全書
　本堂集巻五十四
　　　　　　　　　　　　　宋　陳著　撰
　牋
　　立太子妃代湖南帥趙徳脩賀皇后牋
椒房篤愛莫重承祧榖旦盛儀式嚴受室化由内始聽
自外孚皇后殿下身示母儀性安女則親親之義雖宻
體於上心子子之慈為早謀於中饋遂諧嘉禮無忝徽
音臣何幸際逢難名鼓舞分符逺地阻隨振鷺之班歸
美長秋願續闗雎之詠
　　代前人賀皇太子牋
前星色正有開主器之賢吉日良辰樂得友瑟之懿事
闗家國喜滿乾坤恭惟皇太子殿下雷黙其聲海重而
潤方春秋之鼎盛厚養徳心在朝夕以常勤急資賢則
天作之合民具爾瞻某濫守專城欣聞嘉禮望而稱慶
莫輸鰲抃之情持以效芹敢頌雞鳴之訓
　　公主下嫁代前人賀皇后牋
后徳始基夙著順成之則王姬下嫁聿嚴往送之儀邦
國増光宫闈胥慶皇后殿下美超虞汭聖比周姜備坤
道以承天陶然和樂恊㢲爻之得女範以肅雍兹厭翟
之有行繄闗雎之所教某濫為郡將莫幸館甥遥想長
秋喜新副玉鞭之選對敭華旦愧莫隨金闕之班
　　代前人賀皇太子牋
分尊月姊既諧築舘之盟義重星闈特侈及門之送禮
嚴内外喜滿乾坤皇太子殿下友則因心師惟主善與
家人而相接素篤天倫事㢲長以彌恭自融春意爰迂
鶴駕以相翟車某濫守南州遥觀上國重光下燭應聞
縹緲之吟簫盛事難名徒有囘旋之舞袖
　　代資政殿學士提舉洞霄宫王伯晦辭免大學士
　　　知慶元府得㫖謝皇太后牋
老去清朝方叠辭于寵命恩除真舘仍峻陟于寓班榮
甚踰涯懼如臨谷(中謝/)伏念臣一迂成癖多病襲哀豐
水燕貽偶玷舊臣之近列乾天龍御首詢潜邸之末從
飛屢詔以趣來躐衆賢而驟拜偏儀兩地坐閱三年愛
君雖積于至誠無禆聖徳憂國徒勞于補過難用拙謀猥
素飡而自慚凜公議其可畏東歸遂决上眷彌隆四輩
臨門但循墻而走避六旬淹命正席稾以待誅俄畀制
垣具升殿幄念初心非矯方當省咎以閉門使外任可
勝久已承恩而造闕亦惟控免雖幸賜俞然猶因除職
之恩而復予祝釐之秩不能者止既終察其無他惟適之
安又必使之有禄曲成至矣頻凟可乎兹蓋恭遇皇太
后殿下配聖母任垂慈子舜坤元柔順相與浚忠厚之
源家法儉勤深有助廉恥之化迄今閑散實戴生全臣
敢不仰體優容退矜際遇山林本性雖已從招隠之盟
臣子至情尚欲播思齊之詠
　狀
　　申兩浙轉運司乞牒紹興府并牒全府復囘受魏
　　　彭獻嵊縣已沒入縣學養士田産并根究魏彭
　　　狀
照對本縣(云云此下脱/爛三十餘字)三百近年以來又置學(云云此/下脱爛)
(三十/餘字)川泳雲飛于作成之下教亦至矣而區區猶有所
望者以養輔教今載忽承本縣以魏彭詭寄張總幹户
産榖租五十餘拘入學宫添助養士可謂機幸不期魏
彭計㑹逃寨假借名色欲行强據繼䝉申上閫府而大
帥大卿先生以上代儒宗身衛吾道一覩此申即奉使
判所至州縣惟田既入學養士不可投獻勢要之家亦
不當恃勢而賤士今所申魏彭詭寄在籍一應田産已
歸之學揆之法理而宜參之輿論而當有受獻者不亦
愚而貪乎案結榜其使榜一下交相慶抃自謂可以垂
無窮矣今之收歛之際其魏彭尚敢狐假全府威勢脱
經本府追索人案又且帶兇徒脅持佃户使租課未有
歸着學宫之興廢教養之絶續盡在此舉欲望台慈特
賜山判近而申臺府逺而申朝廷將魏彭追上根勘妄
訴投獻情犯重㫁施行事本縣證得上件事昨累追到
魏彭為本主張制參太愽宅縣尉幹人蔣升訴詭寄田
産偷瞞稅賦避免役次及私將先制參侍婢首飾衣物
釵釧藏匿及將庒内所留財榖什物租簿契書般藏一
空等事責㨿魏彭親書供招前項情犯某書注主之訴
僕名分為先財物為末魏彭父子執役于張縣尉宅已
二世矣張制參大度包荒養盛温飽之計張縣尉因循
信任積生漫侮之心主家不加富而魏彭之家日以豐
主家不植强而魏彭之氣日以旺此張縣尉所以不平
因其擯妻而為之詰問其一家之私因其藏附擿發十
年前之事因其般家而為之空取其什物儲蓄之餘此
訟之所由起也有如附子等物縱是魏彭之父魏榮收
之于趙養娘之歸篋當窮其原于魏榮而魏榮已死當
訊其實于趙養娘而趙養娘在逺勿論可也有如般去
餘物便是主家可取亦須經官方是正當今乃乗一時
之憤為席巻之謀不知魏彭預般已多其實主家所般
無幾我自是欠占便宜彼遂以盡取之説為説若夫魏
彭寄托去處各有姓名不欲滋蔓追呼騷動田里勿論
可也然魏彭自有不可逃之罪者三僕犯主怒惟有靜
守今則輙先般動以啟主疑是為背主僕受主訴惟當
和解今則買使旁譟以撓正事是為抗主此一可罪也
小人得妻不啻足矣主家以婢妻之當相守以老衣食
稍充眼空便别遂為阿蔣反目至瞹眛奸情此二可罪
也詭寄户産條法甚嚴顧乃盡其家之所有以總幹為
户謾官避役不知幾年矣此三可罪也積此三罪他何
必問魏彭勘杖一百寄刺鎖長樂寨所有魏彭産業特
與除墳墓基屋外並照條沒入縣學以助養士其張縣
尉亦自謂中間亦有幾項然無干照可證况之縣學亦
是本色上義事縱有之不當較也所有魏彭契書牒發
下錢糧官廳㨿官籍扦量入學所有魏彭冩下認錢約
四本據面問張宣教及蔣升供隨已扯毁仍再取蔣升
狀附案此後執出不為用也阿蔣不可復合聽歸主家
餘皆免問仍申臺府本縣已備此因依分申提刑使臺
提舉使臺使府併申轉運使臺去訖續承主學徐廸功
公狀申魏彭倚恃親情祝祐譁訏不忿拘田入學養士
輙代名入府投獻勢要府第經營霸佔圖得脱免蔑視
學舍欺凌縣道乞備申本府給榜繼具申去外再據張
縣尉當直金華訴魏彭萬四慿託聲勢譁徒祝祐季二
把持打見成狀草欲將已沒入縣學養士田地投獻府
第繼拾得祝祐親筆狀草經縣䝉備申臺府去外續䝉
本府安撫使判所至州縣惟田既入學養士不可投獻
勢要之家亦不當持勢而賤士今所申魏彭詭寄在籍
一應田産已歸之學揆之法理而宜參之輿論而當有
受獻者不亦愚而貪乎案給榜其魏彭反投身於全府
作使臣埋頭經府託詞稱欠咸淳五年本息送主管司
追究理還帖下長樂寨勒魏彭供具因依其魏彭父子
三世為本宅管莊出入錢榖因此肥家只縁騙盜主家
財物不分名分不得已申訴魏彭在縣供認今魏彭既
已逃寨方且投托府第撰詞脱判乞施行某書注照得
魏彭之産詭寄犯法拘沒入官既歸夫子之學宫已從
本府而給榜全府方此享吾道之效正當為吾輩之地
必不肯聽魏彭之歸投奪夫子之所有本縣備此因依
具申本府去訖累牒長樂寨押上魏彭到縣取呈寨典
軍頭求夀等受財妄作縁故脱放魏彭未暇究竟今魏
彭夤縁計置投獻府第必欲脱隠本府給榜按牘必欲
追索人案某念縣庠所收甚薄欲教無養魏彭有不滿
三四十畆府第基業如山如河既不必較此微末詭寄
户産拘入縣庠名正理順亦不當更來攘取今又據縣
學諸職有詞所合迸還前後案節申上欲乞提學轉運
使臺使判嚴欲追上魏彭根究妄行投獻情犯重行㫁
治仍牒本府住行并牒全府照應更乞備此因依申上
朝省乞施行則闔邑人士實拜教育之造須至供申
　　申諸司乞寛催科劄狀
某不避斧誅仰干崇聽某縣令也有民社焉敢以其職
事白照得本縣自去年風水旱交病上中户薄收下户
入冬便無飯鬻家産賣妻孥延引命脈專待今年蠶麥
接濟又危於淫雨苦寒蠶無成麥收不及半鵠形菜色
忍饑種田五月之交又晴乾類不及種十四日以後得
雨種方入土而日日是雨自二十至廿二日雨日夜如傾
嵊㑹三郡衆水環境莽為一壑侵齧縣堞冒沒民廬坍
壅土田漂蕩物産苗已秀者着泥而爛秧方挿者隨流
而浮黍稷豆麻皆成烏有某于近縣二十里内雖典質
辦錢多差人船載飯往餉于二十七鄉雖百端勸諭或
發糶或運糶而饑民重遭此變夏作已觖望秋成亦難
凖勸糶者有限待哺者方長事勢至此何至痛哭而已
惟是催科一事某為見國家調度非民賦何支非州縣
誰辦且版曹使府專吏專人更發迭至坐而煎督不能
以刻未免㨗出文引嚴行追監而催到上户那能及數
率是典質借兑以應期限皆專人所目擊彼下户饑餓
而不能起者則奄奄氣息曰我死無須臾矣遑恤其他
扶曵而尚能行者則纍纍至庭曰我抱追引在此一惟
所命當此之際雖周孔之聖不能使之樂輸雖桑孔之
術不能為之追取繭絲保障自有後先天命人心亦相
終始不亟圖之有難言者為今之計欲寛民在寛縣催
欲寛縣催在寛使府户部欲寛使府户部則在朝廷然
此情不得上達惟有哀籲仁造欲乞恕微官僣躐之誅
察國事闗繫之重備申朝省先乞行下使府户部權寛
限掯暫抽專催使某鞠躬盡瘁拯援摩撫活得一人是
一人活得一縣是一縣某下情不勝激切竢命之至(自/注)
(云乞寛五六七三月催科仍自措辨十/分之三以應公供別又有申狀今不存)
　　嵊縣逺迎賈平章(似道/)歸紹興私第狀
門生具官陳某右某恭審宻啟紫宸薄遊綠野太平之
期當今日成功收歛而若無富貴于我如浮雲隨意往
來而自在父老望塵而迎拜兒童騎屋以聚觀某試仕
非才除途有職喜溢衆人之外驅先百里之間即遂岩
瞻允為機遇謹具再拜申伏祈鈞察
　本堂集巻五十四
欽定四庫全書
　本堂集巻五十五
　　　　　　　　　　　　　宋　陳著　撰
　啟
　　謝解啟(寳祐三年乙夘十月一日/)
伏覩使府九月十二日揭曉叨預薦名者伏以鳯綍春
頒喚起功名之念鶚書秋送獲陳詞賦之科果誰主張
有此僥倖竊以聲律之學器識所充雖鋪張之體因今
亦惟鳴道自選舉之法非古猶足觀人奈何尚氣骨者
易失之粗拘䋲尺者每流於弱天下誦在鎔賦能幾希
文夷狄呼長嘯公不多范老挽囘前作正賴後來苐如某
者骨相郊寒性姿參魯鄉鄰相目頗知弓子之為箕塲
屋驚心殆類竽門之皷瑟因束書于湖海將問道于雲
霄闖要家而巧顔情底難藍袖指戎幕而寄名氏便可
鶡冠然念受父師立身天地昂然當如獨鶴潔不可汚
詭而或獲十禽得亦猶失兹遇詔嵗來歸故鄉崢嶸折
桂之痴掀舞踏槐之勇八吟雖苦愧無五色日之長一
鳴而驚忽借九萬風之便靖言至此夫豈偶然兹蓋恭
遇某官馳驟聖賢湛酣今古挈程周正心之印以覺昏
䝉任羊杜方面之權而先教化遂使雕蟲之陋亦叨勸
駕之榮某敢不益自激昂思所報稱由科目而進幸途
轍之方開以道義自將尚門墻之不辱寸丹如炳㸃墨
非誣謹具啟事躬詣堦墀趨謝伏惟台慈俯賜監念不
備謹啟
　　謝監試東倅趙叔元(希□/)啟
某官肩拍閒平眼空賀白定力泰山之盤據坐鎮棘闈
平心淵水之渟涵揭為藻鑑遂令弱植亦與計偕
　　謝西倅余景初(岍/)啟
某官黄鐘為宫元圭不琢屏星臨照増文宿之光華松
雪吟哦長儒林之精采
　　謝南倅趙元禮(□/)啟
某官東箭竒材南金上瑞煥炳星之聞望鎮服介藩分
魁秀之光華衣被多士
　　謝某教授啟
某官昭漢魁杓瑞時奎壁教如化雨轉吾道之洪鈞筆
補天功揭斯文之正印遂使子衿之末亦叨賓薦之榮
　　答某宰招鹿鳴宴啟
藐然末薦知百里之有天戒以初筵愧一寒之非地手
捧書魚之寵心馳笙鹿之榮退紱冠裳進陪樽俎春風
借便儻采及于菲葑他日歸㤙皆種成于桃李
　　謝江西蕭帥逢辰舉從事郎以上啟
　　　舉詞云學優而仕行稱其文(開慶元年己未十/二月廿二日舉景)
　　　(定元年庚/申三月謝)
螺水名區聳碧幢之初建鷺洲冷職叨翠剡之先飛雖
公猶私以榮為懼天下多事之際帥府宏開江西一道
之間人材森立凡智謀足以應變與意氣足以赴功當
入禮羅以膺薦墨乃若執經講道周旋惟有於佩衿捧
檄馳驅搜訪不遺于文字縱或其人之可取疑亦非今
日之急親儻首舉之能無議者况某山癯特甚書癖相
忘俯仰兩間識此身之為貴上下千載求其志以未能
正宜入宻以加工難免為貧而干禄幸記誦絃之地共
陶禮義之天庶取勝於他官仍不離於本色而况廬陵
氣習皆四忠薰染之餘古心規模存二程源流之舊(吉/州)
(白鷺州書院乃江水/心右丞相萬里所創)每升堂而自慶信筮仕之多縁有
如達尊實主吾道摳趨凾丈既同立雪之諸生奔走鳴
珂又忝承風之屬吏茍特原於􁒓曠是己拜於全存孰
謂屋烏敢希表鶚羽檄方棘宣力封疆者多機籌貴深
悉心帷幄者衆皆望華褒之櫝以開榮進之階送上公
車顧先書院兼味言之太過想輿論之交驚仕未學而
可羞豈優之謂文與行而俱慊何稱之云不圖黍谷之
忽春如嗜昌􁐴而莫曉特達如此激烈若何兹蓋恭遇
某官諸葛之忠子房之智毁家紓難寧誇着綉以晝行
應敵如常坐使聞笳而宵遁且欲共扶于宇宙方將泛
採于材能遂畀妄庸亦歸造化某敢不端於取友善以
為師受蕭鄼侯國士之竒尚期不辱誦陳師道主家之
句舍此誰依歸倚良深敷宣罔既
　　通賀吉守寳謨王直閣(佖/)兼江西倉啟
恭諗簡在冕旒榮兼麾節江西一道之寄樂得真儒天
下多事之餘共扶新局除音誕布有識均歡恭惟某官
元氣㑹歸純忱表裏相門積累至東萊而愈光(吕成公/祖謙乃)
(夷簡之後今王敬/巖乃宰相淮之後)道學彫零幸中立之猶在思昔淳祐
之盛際滿朝慶厯之名臣某諸最賢則在部省(自注云/王伯晦)
(諸/公)及異日之勇退惟我公之獨先方當清明猶不能容
于范老設遇姦慝將大可觀于元之用則負漢廷蒲諌
之聲舍則遂洛社菜羮之興從容出處輝映後先易轍
改絃忽值公朝之籲俊彈冠結綬率皆曩嵗之同寅或
掌儲寮(李解峯/伯玉)或居小宰(王伯/晦)表立有如於汲直彚升
宜首於周行天子曰嘻此南風之不競敵氛乗隙半内
地以皆驚康廬庾嶺之中間湖漢洞庭之左右(江西江/在漢謂)
(之湖/漢)為禍特甚尚忍言哉興袁等區渺清野而未復瑞
臨二郡慘焦土之可憐縱有幸迯蹂躪之衝亦皆重困
應酬之役起瘡痍而衽席孰恩勤斯轉離散而室廬誰
主張是敗碁正需于國手壊症必待于神醫豈不欲鸞
鳯之儀庭其如為馬牛而擇牧爰授皇華之轡而分皂
蓋之車救浙東之大饑為今朱子安河内之甫定若昔
冦恂庶幾民物之更生不負君相之妙選某山癯不韻
書癖無竒俛仰兩間知此身之為貴浮沈半世求其志
以未能偶隨鴈塔之羣遂忝鷺洲之長與朋友而講切
乃平生心有宗主以依歸尤第一樂良機孰啟正印方
新既幸囿於帡幪庶茍迯於曠敗乾坤如許恃禮義之
尚存山斗其徒非門墻而誰望
　　通兩浙洪漕(燾/)啟
鵲袍重寄有大造以成人鷺嶼浮踪望仭墻而無路兹
敢因徐而見孟(因趙徳修/而見之)蓋將去楚以事齊為今日謀
亦平生願竊念某山癯不韵書癖無竒俯仰兩間知此
身之為貴浮沈半世求其志以未能正宜入宻以修心
難免為貧而干禄幸托誦絃之地共陶禮義之天庶猶
勝于他官仍不離于本色㳺泳者衆方相與於雲飛斆
學其間尚庶幾於日益俄而北道(吉守兼倉趙端齋/與揣也越之餘姚)
(人時屬軍興守臣/皆用土人故東歸)歸也東舟雖去如己之孤寒本不因
人而冷煖然而義之所在謀之貴臧解組而行既匪隨
司之職倚席不去又非事主之情于二者以皆難有一
焉而或可乃㳂公檄而訪遺書因得少償門下之私不
覺久滯周南之役舊巢好在雖不計于往來殘局重拈
恐重難于收放固當委甑而莫顧烏可指氈之我留豈
食魚而必魴改誠是也欲膏車而秣馬將安之乎亦知
世有于燕臺未信誰推于鄭轂遭逢知舊勞苦蹣跚推
説項之素心轉依劉之僣想曽門陳子更欲從坡老之
遊烏幕石生或者為昌黎而用向來聞此今倘見之兹
蓋恭遇某官天目高標雲巖顧望世忠不墜西平有子
余有臣家學相輝元方為兄季為弟實任宗主人才之
責况當轉輸帝里之時以至疎庸亦希識拔使美容池
上分生意于微根則松柏嵗寒見終身之大節以此自
信尚其知我
　　謝浙漕提領趙右選(與訔/)辟三石橋酒庫啟
檄留京輦幸逢膚使之建臺剡上公車俾與屬封之分
局本無一日之舊俄有二天之新誰能挈提如此特達
竊惟王畿轉輸之寄實兼酒所提領之權庫務凡六十
餘雖張官而置吏課額以千萬計易施奪而爭民故析
微利者類傷仁而張高談者多廢事必有精粗一貫之
學斯享道義隨試之功故凡任人猶在得士某山癯不
韵書癖無竒俛仰兩間知此身之為貴浮沈半世求其
志以未能正宜入宻以脩心未免為貧而干禄幸托誦
絃之所濫司衿佩之盟游泳其中雲與飛而方化斆學
之際日加益而不知忽公牒之有嚴俾遺書之汝訪不
覺久旋于蟻磨似難再顧于菟裘豈食魚而必魴不可
則止將舍烏而弋鵠吾誰適從敢圖當世之福星有借
孤宗之道地拔之黍谷俾以糟丘是乃生死骨肉之恩
安暇本來面目之問况文章如黄魯直猶屑坐曹而學
問如劉道原甘且典務今以謬庸而叨此豈其機㑹之
偶然兹蓋恭遇某官光襲殿蘭清標坡菊規模軒豁一
身為世之龍門造化幹旋隻手活人之鮒轍以至于盆
盎塵埃之役亦取諸詩書糟粕之餘某敢不心抱獨醒
徳衘既醉陳執中監慶州之酒實啟脩程趙文子舉筦庫
之才尚徼終恵拳拳歸倚續續摩編
　　謝湖南帥寳謨趙直閣(必普/)辟帥凖啟
雲纛南驅執御在門人之後露函上辟備員諸幕屬之
中孤寒夙囿于陽春造化又從于今日某他無能解獨
有遭逢子規尹生魏國不忘於先契人輕李廌坡公自
謂之能文比辭食菜之厨歸值踏槐之市偶收一㨗少
副相期杜曲之夢何靈愛深骨肉(乙夘秋初德脩得高/郵軍借五里塘杜園)
(安歇吾在其舘中徳脩忽夢吾囚首有窘急狀者力為/解脱之夢覺以語吾謂今秋必預薦且賀之甚喜是秋)
(果叨鄉/舉之薦)秦遊之扁良侈喜滿鬚眉(吾省榜到正在高沙/徳脩因扁其館曰曽)
(桂/)若為仰答于知音亦曰永隨于環轍急謀寸禄暫逺
仭墻蹣跚奉檄之還解后追風之入馬馳塞上終合歸
翁燕到堂前依然話舊且曲為于善計因小憇于凍曹
其處盆盎之間雖非罍洗不求糟粕之末粗有詩書在
私意惟知轉身而盛心若曰溷子等而向上或者待時
俄逢王鉞之詔行相趂油幢之影動願以充籠而行冲
者良多猶未下車惟荀爽其先辟覆蕉偶成于夢鹿無
枝可着于飛烏倍費幹旋始諧收置試誦箋天之語足
觀為地之難謂二千里而偕來亦既數月使再三凟而
不遂黯無晶光公朝所以亟俞小己未知所稱恭遇某官
平行實地清到聖涯早得風雲眼遂空于四海初無涯
岸門自逺于雜賓兹專羊杜之權宜得石温之助仍先
私客不曰非才某敢不𦂳𦂳受持惶惶㸃檢薦選人如
樗輩既叨趙元鎮之知稱先生惟曽門當守陳履常之
敬寸丹如炳㸃墨非誣
　
　本堂集巻五十五
欽定四庫全書
　本堂集巻五十六
　　　　　　　　　　　　　宋　陳著　撰
　啟
　　謝江淮提領趙待制(與訔/)辟蕪湖茶局啟
星節提綱合江淮之全賦露函辟屬收湖海之孤踪雖
舊門墻又新陶冶竊念某山之癯骨木之苦心秦郎之
一第偶然真成沐□韓子之五窮隨我或至捩羮故繇
初筮以來每至半途而止有如江右歸自日邉旋欲囘
舟凜風波之難測將謀易轍渺天地以何之方當跋疐
之交適遇從遊之舊勇推鄭轂仰累鳥羅遽飛剡于公
車俾聫裾于醴幕舉手謝藻芹之窟樂與蓮依托根在
桃李之塲圓成𤓰戍此係平生之發軔已勞大造之轉
鈞誰料今年宛猶前日春行湘水匆匆明月之船夜泊
秦淮炯炯寒燈之劍幸宻瞻于䑓治輒叨僂于坐隅哀
此數竒過于宿子一子司之選避百雋軌其紛挐侯喜
迍邅分莫追于湜輩少陵漂泊自見厚于嚴公吹而上
之何以稱此兹蓋恭遇某官有大抱負做實事功位列
星辰乃執謙于下士才空宇宙不求備于他人遂於國
計之司存謾以書生而嘗試某敢不内嚴四畏外寛一
分荷葉雨中妄以身而自况菊花坡下(趙公號/菊坡)終有面
以相從欲報之私此特其畧
　　謝沿江姚制使(希得/)從叟前辟啟
化廬舊物冥心師造之歸𣙜幕贅員轉手王人之辟飲泉
知脈指海衘恩竊念某伎倆全無夤縁獨到南宫濫第
實誤玷於公衡東湧凍曹又宻依於大纛方有蘓天之
托遽從湘水之遊行或使之非所樂也去數千里戀軒
之夢孤飛曾幾何時出幕之裝已束擷芳芷以自媚抱焦桐
而何歸倚擢秦淮摳衣程坐蕭蕭杜老非嚴公而誰憐
汲汲孫生惟范老其能亮既使安存于雲厦且將近置
於氷壺而一缺之補風乃多方而為地念嵗月之擲至
每見于顔辭謂夏秋之交㫁可投于機㑹遂使外臺之
公剡肯分南豫之子司羅石洪于洛陽雖從烏幕薦宗
師于袁相元是韓門靖而思之何以稱此兹蓋恭遇某
官學聖人事踏實地行泰山巖巖以靜重鎮浮俗洞庭
浩浩以寛平容衆流故好賢有甚於緇衣而見善必收
於夾袋至今濩落重累幹旋某勉循塵容終懷本色竹
猶有節每欲賡居易之吟蓮不染泥當無辱濂溪之愛庶
其異日濯以清風
　　通淮西李漕副(伯玉/)啟
望銀屏山燦皇華之禮樂隔衣帶水凄𣙜屬之塵埃何
幸受容敢遲通敬恭惟某官三光正氣一片古心白屋
聲名已擅江東之獨步彤庭姓字曽開日下之五雲蓋
造物者篤生庶斯文其有屬其處鄉黨其位朝廷事而
當言以宰士攻臺諌(為左司時/攻蕭泰來)道之所在以達官下布
韋(饒雙峯魯也饒以趙庸齋汝騰沸伯巵漢/輩薦白身補官為本州教官饒州人)識見愈高
而心自平局量益濶而功轉宻豈常流得而傍睨於前
輩或其並驅如坡老當熈豐之間動是不合如晦翁在
乾淳之際卓乎自全故居中無一日之安在外己十年
之久兹特使指又轉淮頭有所謂輸輓于芻粟何足勞
經綸之絲髮誠以民方復業正資清徳之撫摩又敵虜
無常情實賴重名之鎮壓事任亦不輕矣吾道其有光乎
某材不如人仕而為學書堂着脚樂多士之相知醴局
垂頭嘖衆人之皆醉轉就師幢之辟住從賓幕之遊曽
未席温又催舟發㠶過秦淮之滸止或尼之𣙜留古豫
之津有難言者惟以獲歸于臨照尚其自慶于遭逢夢
寐粗安非但託連雲之厦平生大願終須立深雪之門
欲陳之私此特其畧
　　謝㳂江制使寳章姚學士(希得/)舉闗陞啟
　　　舉詞云奮從儒素有學有文見諸職業之間藉
　　　甚廣勤之譽
惟大制府善舊物之受容以從事員先衆人而吹上此
雖公舉其實私恩蓋黄鉞鎮臨惟江淮其最大而青衫
趨走如温石者良多皆有登龍之榮庶幾表鶚之寵其
如薦額不滿盛心故雖賢而亦遺豈非分而可覬况如
某者信迂為切嗜苦如甘六尺之軀欲先立其大者一
貫之學猶或困而知之自從初筮以來每懼半途而廢
詎謂今日失身異岐坐闗津而曉昏風雨弗易立啇賈
而爾汝塵埃與交嗟嗟本色之非媿媿寒毛之堅然豈
獲己亦有難言老驥服箱終未忘于追電窮鱗竊水聊
自活以待時苐思三剡之闗陞尚欠一凾之嘘送兹為
何地而欲求人自非有濂溪心識清蓮于淤泥之外具
老泉眼收峭木于荒江之濱肻削奏通以階進步兹蓋
恭遇某官棟梁吾道山斗諸賢大度為公種無邉之桃
李真忱矜小采最下之菲葑以至猥如催征亦不嫌于
櫝薦載披華衮如復青氊為賤丈夫而叨文學之譽守
阿堵物乃辱廉勤之稱是皆曲借於齒牙可証本來之
面目允謂特達若而稱䝉某倚而為梯行可拾級選坑
未離尚隻手之挈提翹舘相依有終年之植立其為激
烈㒺既敷陳
　　通江東提舉倪察院(普/)啟
疏綍起家乗軺司庾使星在外暫迂魁下之三台元氣
無邉先到江東之一道光華所賁觀徳是孚恭惟某官
天分夐高學力獨詣得三五六經之㫖體愽用宏羅二
十八宿于胸芒寒色正脚踏鼇頭之峻眼看鵬翼之低
人物如斯吾道幸矣結知輔扆本難掩之聲名給禮玉
堂遂欲行其議論薄遊蓬觀勁上松廳風采奮張豺狼為
之歛避規模濶逺麟鳯得其依歸比勇退於急流如益
隆於上眷授之漢節馳彼周原激濁揚清當無毁譽之
偏徇興利除害亦有仁義之安行苐恐追鋒又催荷槖
某山之癯骨木之苦心俯仰兩間知此身之為貴浮沈
半世求其志以未能逐逐南征匆匆東下艤客秦淮之
滸止或尼之𣙜商古豫之津豈得己者兹獲歸于臨照
輒自慶于遭逢夢寐粗安非但託連雲之厦平生大願
終須立深雪之門欲陳之私此特其畧
　　通太平守江淮提領陸右撰(景思/)啟
一扎起家雙旌戒道紅雲境界盍歸筆槖之舊班采石
江山暫借文章之太守先聲雷動喜氣虹騰恭惟某官
百世間生三光全氣㸃墨隻字重于換羊之書傑作雄
文真是摶麟之手故敬輿之家學不墜而放翁之祖傳愈
光粤遡紫霄備極清選䇿府呼為師古史筵稱為董狐
鰲禁演綸粹然西漢之體螭㘭執簡蔚有貞觀之風以
至星軺外馳雲纛前擁常情弊精神而莫應熟局特談
笑而有餘方且挾奎璧而行不為食烟火之語如小范
曲成于塞下何礙籌邉如大蘓詩滿于湖西不妨治郡
此當今第一人物于斯文為大宗師宜還帝旁増重朝
列乃領虎符之寄以臨牛渚之區波濤滔滔進而做雍公
之事業風月洒洒退而續太白之吟哦豈不綽然裕哉
第恐行且召矣某山之癯骨木之苦心俛仰兩間知此
身之為貴浮沈半世求其志以未能逐逐南征匆匆東
下艤客秦淮之滸止或尼之𣙜啇古豫之津豈得已者
忽高牙之出鎖以小草而受容不圖遭逢輒自慶快
雖未忝程雪猶幸拜于馬前兹既託蘓天尚終收于門
下瓣香良切尺楮奚殫
　　通淮西漕副范先生(丁孫/)啟
詔從卿月分任漕氷奎閣通班正色上摩于東壁軺車
戒道仁聲先到于西淮其行以時有識之慶恭惟某官
脚踏實地心遊聖涯秋江萬竹之清塵埃不染冬嶺孤
松之秀霜雪難移百年蜀國之正傳四海瑩齋之獨立
今為何日獨抱此天憂國方深遑恤無家之飄泊愛身
為重不知流俗之將迎有如大棘之除可謂泰茅之拔
且囘翔其兩載僅勉强于一來敬輿之言慨忠本為唐
計長儒之氣戇直終忤漢廷扁舟甫遂于引還六轡又
從而臨遣亦思邉地尤望福星騎哨屢驚棄土膏于榛
莽鶡冠羣布視民命于草菅爰兹泰山北斗之儒以轉
和氣陽春之脈玉壺澄澈汚吏望而毛寒水鑑平明小
人得以情白至於粟芻之飛輓特其土苴之應酬是雖
淹賢尚可行志某信迂為切嗜苦如甘五尺之軀欲先
立其大者一貫之學猶或困而知之正宜靜而用工乃
為貧而出仕放船湘浦携芳芷以胡歸分𣙜湖陰顧窮
林而自悼汗顔甚矣本色謂何忽逢部使之將輸乃以
門生而受察形容雖穢已先濯于清風肝胆自明尚無
慚于異日其為歸倚罔既編摩
　　謝前人舉改官職司破白啟
　　　舉詞云性質開爽學術粹明亦可儀朝何止為
　　　宰
華轡驅馳方力行于古道翠函薦送乃首及于陳人雖
公猶私有感斯激夫五剡齊而換秩自是良規使一毫
出于徇私則為謬舉詎知洗弊迄至難言挾貴者善頡
頏通神者巧旋幹揚揚班筍粉兒共其爭先坎坎選叢
氷氏凄其誑顧自非眼孔掃空于勢利脊梁拄定于孤
寒肻推此心先到吾輩某豈不苦學而無敏資門外乾
坤顧羽翰之雖短鏡中嵗月懼毛髪之空衰逐逐宦塵
兢兢本色謂可少償於初志其如多厄於窮途俯役于
兹汗顔斯甚補苴日額坐闗津而暁昏計較秋毫與商
賈而爾汝自嘆失身於罟穫不復見齒於縉紳孰料汗
居實關竒遇如南軒取滋味于食杞勝供膏粱如康節
以根撥而見花畧去枝葉逢人説項草表薦衡(先曽以/科目薦)
無片時置推轂之心將隻手為通􁯻之地幽鶯在谷意
遷木之有縁駭鹿藏隍奈夢蕉之隨覺屢孤大造益信
數竒(先生為理鄉時屢以削/換舉而屢為人所脱取)忽星節之此來殆天公之
有為建臺十日飛櫝九霄豈無他人宜得樓臺之先月
不忘此客乃攙簾幕之東風旁觀必議其僥獨見自
為之愧及披褒衮彌愓私襟塵土如斯乃稱開爽碔砆
而已顧曰粹明至言亦可以朝儀尤足仰窺其用意今
此特達前無比倫恭惟某官學者泰山道之砥柱意響
所予雖宰相以莫私風裁自高乃小才而亦喜故于登
門之舊與夫趨幕之新有合權衡等歸陶冶某敢不從
頭㸃檢立脚受持春信方囘幸獨破江梅之白嵗寒後
見當常依雪柏之青欲報之深可陳者淺
　
　
　
　
　
　
　
　
　
　
　
　
　
　
　
　本堂集巻五十六
欽定四庫全書
　本堂集巻五十七
　　　　　　　　　　　　　宋　陳著　撰
　啟
　　謝江淮提領右撰陸開國(景思/)舉改官啟
　　　舉詞云致逺之器貫道之文可使立朝姑屈為
　　　宰
師門多士誰無先月之心子局一寒獨拜西風之造載
披褒衮益駭私襟蓋器識如宣公之全是為間氣而文
章如放翁之粹乃集大成於家傳而有光非墻仭而誰
屬彼及門而窺堂奥特撮土之于岡陵或忝過譽秪供
羣訊况如某者梅枯猶活荼苦為甘摸索鈍根學然後
知不足擕持薄技仕有時乎為貧撫嵗月之忽遷嘖塵埃
之旋迫兹縻猥役愈失初心日額煎熬遑及聖賢之對
秋毫計較難行仁義之言所謂本色之何如自分時賢
之見絶豈圖汚處實啟竒逢如康節翁見花于枝葉之
外如老蘓氏取木于泥沙之中既引之以食魚之厨且
諾以薦鶚之牘其如孤注難應百需彼何人斯挾六丁
而下取是有命也揖五鬼而退安顧主以鐵做之脊梁
而敢以鼎扛之化筆終令反璧以踐訂金苐材具淺疎
莫當致逺之譽語言拙澁曷勝貫道之稱矧云可使之
立朝倍覺所叨之非分兹蓋恭遇某官精神于水力量
如山乃人中仙有良方可以活國為天下法無隻字而
非續經遂於摳趨之徒借以成就之力但知酷嗜不曰
溢辭某念五舉員尚多捕影雖自今日後未知選穽之
果逃然從我雲西(先生號/雲西)已與清流之至樂其為激烈
㒺既鋪陳
　　謝門人江東漕副辟運凖啟
翹舘備員托根最後計臺辟屬揚粃在前信乎知已之
淺深不以及門之久近韓魏國平生之舊非獨尹洙歐
陽氏早與之交固多曽鞏彼莘老本收於晩嵗而子瞻
乃得之後來或謂其負經綸之材或取其極文章之妙
兩公異顧百倍先登如某者生而錮昏加之癖癩惺惺
㸃檢之學深靦前修矻矻披吟之功且成中畫亦知宇
宙自有宗師上可以叩吾道之指歸下可以為終身之
依倚迫貧奔走抱志蹉跎駑馬虺􁁜分不歸于名廐芥
舟漂泊終難近于仙山孰謂𣙜征實關機遇方進趨于
軒廡遄叨侍于琴書曽不曰從公之遲惟知有玉女之
速衆方爭食特存前日之菟裘誰不問鈞獨拜西風之
鶚表一為之甚二乃得兼真後積之薪高頗自知其苗
碩俄逢易節雖預執鞭然賓客滿門皆有求于舉手使
父母為子亦未易以用情而况籌帷僅留贅闕彼百需
其莫應于末綴乎奚希過慮陶成復先剡置狄公屢薦
胡為終愛于柬之黄忠驟遷能不見疑于關羽兹榮秪
懼欲報良難兹蓋恭遇某官先生國之棟梁儒者標凖
文氣清于白傅歌舞之計本疎人望雅于謝公山林之
興尤重兹領竹梧之道院是為桃李之主人謂將揚激
于諸賢要且挈提于小物遂令吳下始忝盧前某重念
昨是何官今而此地依蓮泛水頓消濁宦之塵埃食檗
飲氷永屬清門之造化私心自慶流俗寕知
　　謝沿江制使淮西總領姚刑書(希得/)舉改官啟
　　　舉詞云行粹而識融學富而文贍贊籌計幕流
　　　譽天朝
玉鉞重臣兼提餉節氷臺末屬遽被薦函彼其本幕之
最親胡乃它司之先及䝉非其分懼甚于榮竊惟趨走
之在前是固搜揚之在後然果知居易何妨僅舍于判
官而不舉康衡則為徒私于幕府此又取人之公道詎
容執我之常程但如某生而錮昏加之癖懶惺惺㸃校
有靦前修矻矻披吟亦成中畫浪挾南漕之劵周遊下
澤之車數年其間五考而近偶追隨于鵲錦或倚傍于
麟垣囘思脱選之難尚須三箭徼福受知之素或就一
陶苐縁問缺之成遲深恐撫機而坐失詎圖造化特閟
陽和任蹊李之爭春為野梅而放晩俞音天落晨趨外
計之庭褒字雲香夕拜西臺之剡予之可謂特達受者
能無忸怩瞻彼司存紛其贊畫當戊已之屯方益而庚
癸之呼正殷勞于簿書送案頭之日月嚴于斯㑹散筆
底之風霜陳力相先而未涯舉員正慮其不足兹惟旁
睨無預前箳隣柵之有雞豚本難指認山居而食無鱉
乃副涎饕况披華衮之辭彌激丹襟之媿何學何識奚
行奚文謂之粹融豈碔砆之可稱謂之富贍非潢潦之
敢當至言流譽于朝益見相期于逺捧持異寵驚耀郡
觀兹蓋恭遇某官身植大公心勤小物念某竊奉常之
第實累司衡逮某需從事之員又分薦牘故欲始終其
陶冶盡捐彼此之籓籬遂令妄庸不一僥倖某自今而
後惟徳是懐黍谷素窮敢計異時之須入橘洲清絶(先/生)
(號橘/洲)庶幾晩節之相依欲報之私有言則淺
　　賀前人陞樞宻啟
疇庸制府躋位樞庭事任徧更人謂衮歸之巳屬老成獨
立上方柄用之未涯宗社有憑廟堂増重恭惟某官十
分地位一片古心喬嶽噓雲有靜中之變化平湖浸月
見寛處之分明卓然將相之才闗乎天地之運疇昔之
嵗彼狂者胡橋上流而肆侵環中國而皆震戈舩溯險
巴渝之㨗既馳武帳囘鋒江漢之功誰奏乾坤再見于
澄肅神人共為之悦和皆一時判决之謀此萬世光明
之蹟便令進恭于鼎鼐胡為退服于帶裘坐鄮山堂兩
年秋好轉清溪閣三度春香天下若曰迂途吾君則有
深意蓋今日中書之上相乃前時外閫之元勲兹將培
植于隨規故亦囘旋而授鉞而况從容自在素不兢于
急流簡淡為常本不求于外物維綽綽其餘裕雖遲遲
乎何嫌來則為之維其時矣夏卿入覲曉方叩于九關
宥府催班夕已登于兩地海宇相傳而歡忭公心尤抱
于隠憂善類雖不至遯駒而少英概姦朋雖莫能為蜮
而多宿根民生猶見其彫虛軍氣未聞其壯實邉聲暫
息虞飲馬之復來盜弄僅平慮揭竿之餘嘯乘國家之
閒暇為户牖之綢繆夙學盡行中興可冀某愧非法器
叨入化鈞雖莫御于朝車乃聳聞于除筆平生依倚有
非流俗之能知正人登庸自是私心之至樂賀不盡意
寄諸無言
　　謝江東提刑華文孫直閣(子秀/)舉改官啟
　　　舉詞云詞藻清新才猷通敏付之民社必有可
　　　觀
龍門未至適逢憲節之西鶚表上騰遽及計帷之底欲
逃榮而有素得機㑹以即偕誰能謀人如此着意彼景
仁舘于簡肅終携以朝少游學于文忠卒薦之上蓋如
尋常之相與信其環瑋之不羣故力為之噓揚曽不謂
之過當如某也藐焉弱植宿也鈍根讀聖賢書悵指歸其
何在業塲屋技問聲病以堪羞屬有夤縁獲陪光霽示
以斯文之印引之吾道之門感鞭策之孔勤謂緒餘之
可竊駑駘之乗望千里而不前鳩鷃之姿企九霄而莫
上己分莊樗之無用不圖唐塔之偶題盍永傍于師墻
尚曲成于宦學奈何薄命動是異岐角巾燕適于平泉
某留江左蕩節驅馳于全淛某滯湖陰自憐初志之頓
暌亦豈盛心之所望逐禄而已反身謂何然而横渠諸
生世自推其有禮歐陽之客誰復議其無文誤䝉當路
之賢狎畀薦函之寵是雖僥倖于他手其實源流于主
家孰料欠員更叨親剡梅花殘臘方攬轡花楊栁東風
隨飛衮字(淳祐元年乙丑正月/三十日奏狀到院)燁爾才猷之謂清乎文
藻之稱豈不夙知胡為過譽猶嗜羊棗本非坐上之珍
亦曰豨苓曾是籠中之物及一朝之巧便副平日之至
懐急于為䑕而發機忘其抵鵲之以玉偉哉此舉甚矣
其難彼何人斯倚山為力方是時也執券取償非金石
之見堅凝則毫釐之間差跌况嘗推原其故抑且解后
之竒比如燕之辭梁已從此去忽如蟻之環磨孰使之
來信積念之所鍾雖造物而亦應不然何以而得此哉
恭惟某官任道以身薦賢為國十分春意每加厚於孤
寒一片古心尤不忘于故舊遂從屬部首舉陳人某敢
不謹謹受持惶惶㸃校選坑欲脫特其流俗之常情實
地力行此則終身之樂事欲報之徳不知其乞
　　謝沿江大制使淮西總領馬觀文(光祖/)舉改官啟
　　　舉詞云居官强敏律已清脩充若所為何止為
　　　宰
大臣在外倚為吾道之宗洪造無邉薦及他司之吏内
揣躍其自賀旁觀或者未知夙志之諧終身之幸念脱
迹於七選之穽此特常情惟托根於大賢之門斯為竒
遇若昔子羽與吾元城受薦紫巖共主紹興之公議辱
知涑水當知元祐之全名進不負識拔之明退無慚講
求之素豈知桃李僅爭于春事蓋與松栢同傲于嵗寒
某雖昏愚亦嘗憤悱父師左右頗聞所學之指歸宇宙
中間欲免此身之愧怍庶全存其在我或邂逅以為徒
而今之人非古之道讀故書者劣事業名曰腐儒通時
政者無本根類成俗吏汩滔滔其如彼𦍑渺渺兮從誰
顧瞻四方突兀一老盍夤縁而御李以印信于仰韓然
而欲獻書如高彪恐貽自悔欲掃門如魏勃殆重吾羞
繇弱冠以到今懷瓣香而無路朅來計幕巧傍樞垣不
圖際㑹之機乃在照臨之地既見君子恍然大夢之忽
醒豈無他人此則平生之至願苐猶拘于異事辱謂進
以有時丈席之間曽未宻承衡鑒之下胡為深信杞為
苦硬之葉坡老所求蓮非富貴之家濂翁自愛遽飛臺
剡為足京員雖仰認于緇衣而甚驚于華衮必霹靂手
斯稱强敏之褒必氷雪心始副清修之譽有如不肖何
以克當兹蓋恭遇某官學印西山(馬公受學于/真文忠公)望標中
國古心勤物豈知時様之新冷眼看人肻顧世情之熱
不動揺于重援(馬公本欲以制司削舉而此職司已足/不可受遂以總領所削舉時賈相屢以)
(書脅求公荅以老且死矣此人不可失/此削久已擬之不復他舉賈相遂止)不眩惑于浮名
遂使孤寒獨䝉特達某駕言須入藉此可行官海何涯
敢遽有水到渠成之喜師墻在上且獲從雲飛川泳之
遊(本在漕幕馬公來遂檄兼制司僉㕔及舉員與考既/足當趨班馬公意欲留連相與恐妨進取不敢言遂)
(為之留至丙寅冬始/為趨班故先有此語)自得之餘他非所報
　　易昌化縣謝賈太傅(似道/)啟(先注隆興府南昌縣/㑹伯求弟䝉自衢州)
　　　(除淮西總領避嫌申廟堂兩易/浙縣入劄㸃臨安府昌化縣)
兄弟私嫌方窘戴星之歩廟堂公造遽從易地之申特
達成全僥倖遭際竊以餽邉之職數路受容避親之條
一家為始乃若名衘之不繫而于錢榖以相關情以圓
融則國家之事廢勢以扞格則手足之義傷守株可乎
易轍是矣然非妙回幹于化鈞之下洗拘攣于例簿之
中安得此時各從其便伏念某梅枯猶活荼苦如甘受
命父師凜兢兢乎本色授徒鄉曲凄冉冉其中年偶叨
雁塔之題獲玷鷺洲之長遂因闡𨗳益自琢磨誤䝉當
路之見知狎上公車之辟置振衣岳麓拜揖南軒遺教
之風回擢秦淮盤薄西山舊遊之地頗自矜于屢遇已
皆出于一陶兹抱宓琴將趨齊戍仲氏忽叨于易節事
權則任于餉師據其官稱淮西而已聞其財計江右則
多而况南昌實負洪府上下相承接之際人情甚難形
迹在嫌疑之間物議必及惟有他為之問路庶幾可免
于觸藩爰自餉師輙投櫝請豈其多事急殆類于鴒原
或者包荒兼愛推於烏屋果累衡平之聽曽無劍案之
疑惟意所求如響斯答鼷䑕勞千鈞之弩良駭旁觀蚍
蜉徙寸壤之封竟諧善避且唐昌之為邑乃周畿之附
庸竊于舊聞得其大畧山深俗獷輕生頗甚于他鄉土
瘠民貧艱食常如乎饑嵗將具宣清明之化使相安迂
拙之規欲免曠瘝終歸埉圠兹蓋恭遇某官忠扶漢鼎
順格舜琴謙避師垣肻以元勲而自處勇推相印苐于
重事以難辭故以大公而聚衆賢若曰當今之第一義
茍利吾國雖平生異趣而亦親或犯有司無左右偏私
之為累以至塵埃之吏皆在權度之中猥使疎庸過叨
委曲某敢不仰懷恩紀退服官箴同氣夤縁幸已忝公
門之桃李初心學愛尚旡慙山縣之竹松欲報之深有
言則淺
　
　
　
　本堂集巻五十七
欽定四庫全書
　本堂集巻五十八
　　　　　　　　　　　　　　宋　陳著　撰
　啟
　　通安撫顯謨饒直閣(應龍/)啟
建牙帝里聳瞻卿月之高執璧男封驟出使天之下行
束裝而問戍敬削櫝以歸忱恭惟某官材貫精粗學該
體用執徳𢎞而信道篤屹砥柱而不移見善明而用心
剛炯蓍龜之前列靡由一介之紹親結九重之知㫁自
淵衷俾之風憲上聖徳頌方競傳徂徠之言趣家人裝
何遽聽忠肅之去身固輕于一葉名愈重于兩間皇華
之遣使臣屢驅馳于原隰監司而用御史皆振撼于山
川以先王之法齊吾民以君子之道持斯世如向文簡
之奏裁雪罪如周濂溪之澤物洗寃逺而大江之東春
留訟舍近而扶風之右路紀行碑方今人物之寂寥安
得公輩之叅錯眷言于越宻接上都巖壑之秀蔚依然
田里之嘆愁為甚見大夫乏材可使親天子頒公一行
丕顯文謨以陟禹迹小范老豈大范老私相語于軍中
我杜公非汝杜公幾欲爭于界上曽規模之幾着而精
采之十分掬賀湖水以洗吏汚登蓬萊山而訪民隠懷
其惠者吾父吾母憚其威者若神若明信天下之事無
不可為見儒者之功隨試輙著宣屋之思前席寧久稽
飛翼樓之遊熟路之駕輕車便盍整觀象門之武某梅
枯猶活荼毒如甘受命父師凜兢兢乎本色授徒鄉曲
凄冉冉其中年偶叨雁塔之題獲玷鷺洲之長遂因闡
道益自琢磨誤䝉當路之見知狎被公車之辟置振衣
岳麓拜揖南軒遺教之風回棹秦淮盤薄西山舊遊之
地難名樂趣頗慰平生轉而趨漢闕之班及此向剡川
之戍其大畧也則嘗聞之土瘠民稠艱食常如于饑嵗山
深俗獷輕生殆甚于他鄉當若治家而長子孫不以傳
舍而茍嵗月此由中之欲試謂善後則未知獨恃高明
曲垂容履與百姓爾汝倘無慙山縣之竹松庶一介夤
縁或可與公門之桃李寸丹所倚㸃墨非誣
　　通王帥叅(人英/)啟
縹組戎旃蓬萊増氣濫竽邑綬桑梓借榮(同邑/人)當問戍
之云初豈通名之敢後恭惟某官金莖沆􁭥玉樹琳瑯
劉士安之俊竒甫八嵗而獻頌賈文元之頴悟能五部
以談經(出身/童科)自先皇帝親擢以來而本色官若取諸寄翺
翔蓬觀讀平生未見之書容與蘭臺窺萬世不刋之史
雖地位為六十翁之冠然天庭無一㸃(闕/)之驕内焉漸
逼于雲霄外則屢分于風月一麾出守咸羡未二毛之
榮再轉為丞又應裁五色之召寧紓紓徐徐而平進不
翕翕訿訿以兢趨薄言依紅于粲還錦天子若曰式遄
其歸相君言焉猶有所待姑屈臨于帝里畀叅畫于師
垣官與賀湖水而同清名比秦望山而尤峻笑談之頃
禆贊者多此獨何時可袖經綸之手行且有詔徑躋凝
宻之班某様不入時癖惟嗜古用心良苦徒矻矻以窮
年實命不猶覺冉冉而將老偶厠躬于鶯璧謬職教于鷺洲
稍因闡𨗳之餘獲遂琢磨之願誤知當路狎上公車瞻
揖南軒遺教之風樂烏可已盤薄西山舊遊之地情則
相依偶焉通閨來此製錦顧松竹林之至陋舎芙蓉幙
其疇依曰保障繭絲期對雪溪而無媿與鄰里鄉黨願
希厦屋之生歡出于寸丹冩之尺素
　　通趙帥叅(崇倕/)啟
碧幢叅畫非一日之知名墨綬承流傍五雲而問戍䕫
䕫秪役僕僕通名恭惟某官清映銀潢秀騰玉葉文章
輩唐之賀白正而自葩禮樂宗漢之間平和而有節仕
行其志舉施于身粤凌溯于丹梯既踐敡于華賁火燃
藜杖便合校讐天禄之書雲近蓬萊自欲應接山陰之
勝寧迂朝武宻贊戎旃望幕聲華益使南陽之勢重飛
書精采坐令東浙之塵清佇看鳯綸趣歸鴛列某嶔崎
末第展轉十年反教人為嘗備鷺洲之講席曰知己未
屢從烏幕之辟書兹焉謾試于鳴琴或者深虞其傷錦
冒然來只何所恃哉時異事殊况涉縣灘之浩渺雨淩
風震尚祈厦屋之帡幪歸倚之深敷宣罔既
　　通單帥叅(謂大/)啟
叅畫油幢借重東方之㑹府效官墨綬倚為北道之主
人承教可期通名敢後恭惟某官姿抱天秀眼空時流
向上規模看稷契臯陶之好様靠裏學問得周程朱子
之正傳粤縹組于夷途盍彈冠于文陛然琚瑀豈疾趨
而取快和鶯每相應而徐鳴乃睠左馮而居上价飛書
精采坐令東浙之塵清望幕聲華益使南陽之勢重以
自結知于天子豈求聞達于諸侯雖紅蓮緑水之中間
得而養志然紫極丹屏之左右正以待賢將有詔催不
容淹久某嶔崎(云云起與/前篇同)敷宣罔既
　　通李帥機(奕孫/)啟
贊戍帥閫手搴平泉相之芳學製男封汗顔太丘家之
譜趨𤓰僕僕摰櫝䕫䕫恭惟某官意氣凌霄精神滿腹
大吕黄鐘之在􁎛靜而自和千將莫邪之藏鋒動而有
勇况深得故家之矩範盍長驅熟路之功名此方伏劍
于西垣兹復借籌于東國胡然亷取惟欲安行月柝燈
棋但見幕中之整暇風花雨葉何妨鏡曲之從容事功
由是以益宏聲聞不知其旁達昔韓持國之居乃職隨
聞史舘之除王子純之領是官即有集賢之詔同一軌
轍展大規模某佔畢陳編躋扳末第鷺洲冷席粗逃羣
第之嘲烏幕羣書猥辱諸公之遇幸爾通班于漢闕及
兹問戍于剡溪時異事殊况涉縣灘之浩渺材疎力薄
尚祈厦屋之帡幪歸倚方深敷宣罔既
　　通倪帥幹(洪/)啟
帥府借材湛氷壺之精采男邦學製猥墨綬之塵埃秪
役有期通名敢後恭惟某官姿抱天秀眼空時流向上
規模看稷契臯陶之好様靠裏學問得周程朱子之正
傳自分丹桂于月庭盍照青藜之夜閣然琚瑀豈疾趨
而取快和鶯以相應而徐鳴乃睠左馮而居上价飛書
精采坐令東浙之塵清望幕聲華益使南陽之勢重以
自結知于天子豈求聞達于諸侯雖紅蓮緑水之中間
得而養志然紫極丹屏之左右政以待賢將有詔催不
容淹久某嶔崎末第展轉十年反教人為嘗備鷺洲之
講席曰知己未屢從烏幕之辟書偶通漢闕之班來問
剡溪之戍立官以為長也亦欲推學愛之心同年固有
情乎(丙辰/同袍)惟宻藉帡幪之力其為歸倚罔既敷陳
　　通周帥幹方啟
(云云/同前)恭惟某官清姿山立傑作金聲魁下三台星皆天
地氣之秀發胸中九雲夢有湖海士之聲清粤從俯拾於
巍科便盍高騫于要路雖特立尋常之表亦不辭州縣
之勞發軔警曹妙摘伏發奸之用盤車理椽推洗寃澤
物之心一時咸慕其高明諸公爭先而辟置婉婉幕中
之畫纔出緒餘皇皇使臣之華有資藩飾倚重乎屏翰
之地簡知乎咫尺之天賓主優游政相依蓮池之上(周/乃)
(饒帥/辟客)神仙引領將難淹蓬閣之間某佔畢陳編躋扳末
第鷺洲講席幸迯羣弟之嘲烏幕辟書誤辱諸公之遇
一昨叨班于漢闕斯今問戍于剡溪冐為所行未知所
恃立官以為長也亦欲推學愛之心同年固有情乎(丙/辰)
(同/袍)惟宻藉帡幪之力
　　通趙帥幹(孟瑛/)啟
帥府借才湛氷壺之精采男邦學製猥墨綬之塵埃秪
役有期通名敢後恭惟某官秀騰玉葉清映銀潢禮樂
宗漢之間平和而有節文章輩唐之賀白正而自葩雖
公族之多賢翳夫君其獨異火燃藜杖便合校讐天禄
之書雲近蓬萊欲自應接山陰之勝寧迂朝武宻贊戎
旃月柝燈棋但見幕中之整暇風花雨葉何妨鏡曲之
從容佇看鳯綸趨歸鴛列
　　通北廳鞏倅(桂/)啟
雄藩題坐望蓬閣以非遥屬邑承流指𤓰期而甚趂洗
心聽命脩贄通名恭惟某官振鷺羽儀鳴鸞鈞度五行
色正森奎斗之光芒萬頃清涵渺江湖之涯涘出處俱
存于矩矱表裏無得而瑕疵盍要路以鳴鞭尚别車之
平駕雖地之千巖萬壑足遂雅遊古之九伯五侯最為
重寄故凡通守之職必得如公之賢揭照膽鏡以燭吏
姦滿庭秋月出醫國方而蘓民瘼闔境春風是為關决
乎治中豈曰笑談于方外鳯吟鯤化既賡南岳之吟豹
尾雞翹即簉甘泉之武某嶔崎末第展轉十年分席虎
皮偶免子衿之誚授書烏幕自嗤檄筆之迂誤諸老之
憐才幸七層之合頴朅來試令知有字民時異事殊况
涉縣灘之浩渺雨淩風震尚祈厦屋之帡幪
　　通南廳余倅(東/)啟
居依梓里媿未親雪壁之清戍及花封幸獲倚星屏之
峻冐焉徼福敬以通名恭惟某官一片古心四明間氣
卓哉定見屹砥柱其不移展也真清酌貪泉而覺爽自
巍科之拾芥盍要路以鳴鞭然而老成之典型惟欲聖
賢其出處方戞戞乎州縣勞人之際如治家然區區乎
錢穀决獄之間亦盡心耳及是治中之處若為方外之
圖人嗟淹賢公曰有道蓋春秋㑹計重六雄十望之設
官豈詩酒從容以萬􁒅千巖而為樂姑栽培于逺業已
梯級於峻除竚覲于王請行所學某嶔崎末第展轉十
年反教人為嘗備鷺洲之講席曰知己未屢從烏幕之
辟書偶迂淡之賞音乃搴聫而通籍朅來試邑知有字
民將令桃李之俱春震風為懼所恃分榆之同社易地
分陰
　　通東廳余倅(垓/)啟
緹屏夙駕榮聫父母之邦墨綬初承謬忝子男之國趨
瓜僕僕贄櫝䕫䕫恭惟某官天稟粹醇風規雅潔圭璋
文物復澤之道徳之光鐘鼎家聲自牧以簞瓢之樂盍
擕宦譜亟領要官世皆借逕以疾趨我獨盈科而後進
徘徊筦庫咸知吕原明之有才盤薄花城見謂范堯夫
之可賴乃顧左馮之近暫為上佐之留揭胸中鏡以燭
藩條出肘後方以蘓民瘼康功之歌藹藹治狀之藉班班
雲近蓬萊方有資於君重香浮蘭檢恐隨趣于公歸遂
復家氈以光史竹某一科奚補五辟自勞分坐虎皮僅
免嘲于羣弟更棲烏幕偶見録于諸公曩而聫漢闕之
班及此問剡溪之戍冐然來只何所恃哉舊憇甘棠幸
有芳塵之可挹(余嘗為/剡宰)宻依大厦更知淩雨之無虞
　　通鮑察判(同孫/)啟
舒華元幙久欽净雪之聰明承乏附庸將效戴星之出
入趨瓜孔邇贄櫝惟寅恭惟某官志古臯䕫學今游夏
堂堂正氣胸中萬甲之韜藏颯颯文聲筆下六丁之奔
凑有諸内則形諸外窮所養者達所施曩分丹桂於月
庭盍照青藜於夜閣謂琚瑀豈疾趨而取快和鸞當應
節以徐鳴自回棹于秦淮意其輕外復盤車于禹穴亦
曰時中乃知君子出處之方不隨世俗冷煖之習風清
幕辯掃清蓬閣之塵氷立賓筵照徹鏡湖之水惟其似
儒學知名之師魯故能為吏治究心之子韶此獨何時
尚歛經綸之手行且有詔徑躋凝宻之班某佔畢陳編
躋扳末第鷺洲講席幸逃羣弟之嘲烏幕辟書誤辱諸
公之遇一昨叨班于漢闕斯今問戍于剡溪冐為所行
未知所恃立官以為長也亦欲推學愛之心同年固有
情乎惟宻藉帡幪之力
　
　
　
　
　
　
　
　
　
　
　
　
　
　
　本堂集巻五十八
欽定四庫全書
　本堂集巻五十九
　　　　　　　　　　　　　明　陳著　撰
　啟
　　通李知録(召/)啟
綱掾英游借重東方之侯國銅章小吏倚為北道之主
人秪役有期通名敢後恭惟某官秀分喬木清擢芳蘭
干將莫邪之藏鋒動而有勇大吕黄鐘之在簴靜而自
和粤彯官路之纓隨著王官之績盍徑躋于華貫顧廉
取于總曹自非身兼數器其才何以表率羣轄之上仄
聞名姓已登記于槐庭將有神仙相招邀于蓬島某嶔
崎末第展轉十年分席虎皮偶免子衿之誚授書烏幕
自嗤檄筆之迂誤諸老之憐才幸七層之合頴朅來試
令知有字民時異事殊况涉縣灘之浩渺雨淩風震尚
祈厦屋之帡幪
　　通王司户(應子/)啟
珠掾英游増重東方之侯國銅章小吏倚為北道之主
人問戍有期通名敢後恭惟某官姿抱天秀眼空世粧
向上規模看稷契臯䕫之好様靠裏學問得周程朱張
之正傳自拾芥之取巍科盍鳴鞭而馳要路顧于筮仕
姑取板曹作歡喜詩良鄙杜審言之負抱號霹靂手共
推裴琰之之才名州縣間不謂之勞朝廷事均欲其辦
官以緑袍槐笏此亦借留地之米廩木天行當召入某
一科奚補五辟自勞分坐虎皮僅免嘲於羣弟更棲烏
幕偶見録於諸公曩而聫漢闕之班及此問剡溪之戍
曷然來只何所恃哉時異事殊况涉縣灘之浩渺雨淩
風震尚祈厦屋之帡幪
　　通吳司法(紹元/)啟
墨掾英游借重東方之侯國銅章小吏倚為北道之主
人問戍云初登名敢後恭惟某官姿抱天秀眼空時流
干將莫邪之藏鋒動而有勇大吕黄鐘之在簴靜而自
和粤奮迹于江湖之間盍致身于雲霄之上乃眷藩輔
肻居讞曹與大尹爭是非如董氏子使郡人感恩信如
徐叅軍佇聞芝泥蘭檢之頒即為米廩木天之召
　　通余監倉(鎮/)啟
治粟雖勞在通材而益辦種花可暇非拙政之敢知秪
役有期通名敢後恭惟某官姿抱天秀眼空時流議論
如金僕姑發則必中踐履如玉界尺即之愈温自鵬運
于江湖盍龍驤于霄漢乃眷闗輔之地不辭廩儲之司
昔都尉何官國士亦先為是委吏下職聖人猶屑親之
蓋能盡職于小官即是可覘于大用竚膺鳯綍趣入鵷
行某佔畢陳編躋扳末第鷺洲冷席粗逃羣弟之嘲烏
幕辟書猥辱諸公之遇一昨通班于漢闕斯今問戍于
剡溪雖云為米折腰知有司出納之謂吝然恐素飡尸
位要催科撫字之並行心之所懷言不能盡
　　通程比較(榮祖/)啟
從容醴局共觀麴蘖之規瑟縮琴廉未信絃歌之政將
藉枌榆之分庇敬修竿櫝以通名恭惟某官清濯芳蘭
秀分喬木風流醖藉詩書有味而自知宦學典刑富貴
逼人而若凂早有鄉曲之譽是真班著之英和鸞惟應
節以徐鳴琚瑀不疾趨而取快粤辭簿領之寄乃專酒
曹之司周忠厚之誥辭既沈酣而有得漢嚴宻之𣙜法
復斟酌而後施蓋凡盡職于小官正以致身于大用竚
看鳯綍趣入鴛行某佔畢陳編躋扳末第鷺洲講席幸
逃羣弟之嘲烏幕辟書猥辱諸公之遇一昨通班于漢
闕斯今問戍于剡溪以縣令受教於𤣥明當加飯而莫
飲如故人垂情於元亮必具酒以為歡凡可庇存是為
歸倚
　　通舒東教(必得/)林西教(文剛/)啟
講席有嚴増重東方之㑹府鳴琴自試倚為北道之主
人况忝夙知敢徼新庇(林教云承教可/期通名敢後)恭惟某官姿抱
天秀眼空時流向上工夫看稷契臯䕫之好様靠裡學
問是朱張程邵之正傳自拔萃於圜橋億萬計之中己
取勢於撃水三千里之上(林教云自分丹桂于昕/庭盍照青藜于夜閣)然琚
瑀豈疾趨而取快和鸞惟應節以徐鳴薄遊芹藻之宫
増重蓬萊之境絃歌所被已挽回鄒魯之風綸綍有來
看趨就向褒之列某一科何補五辟自勞分席書堂僅
免嘲於羣弟操瓢畫幙偶見録於諸公兹通席之有縁
聊抱琴而自試縣令承流而宣化吾斯未能君子學道
則愛人何以教我其為瞻倚罔既敷宣
　　通兩浙常漕(楙/)啟
錦袍膚使倚雲闕以建臺墨綬卑官指雪溪而問路幸
嘗忝摳趨之末乃獲歸臨照之中敢畧彞牋敬脩圓櫝
竊惟自一命而上當以及物而為心得百里而君庶於
親民而行志奈何積弊迄至難言沸煎熬其萬端如投
湯鼎紛督責其交集真坐針氈或者雖有以自貽然亦
莫為之我主遂使後輩每思古人陳河陽之謗方興守
臣獨加之信重蘓江寧以難自任監司皆聽其設施此
居上者執扶持之盟故在下者得展布所學常嘆此風
之墜地詎圖今日之有天不自激昂是為棄暴恭惟某
官身都元氣心泳聖涯霽月光風中有氷雪稜層之操
泰山喬岳詎知雲雨變化之神方諸老颯其彫疎而我
公卓乎偉特家學在斯宸衷所知爰復授于青氊益有
華于黒豸力排奸佞即紹聖攻章蔡之忠(自注云/常安民)面折
是非如南渡决向潘之議(自注云/常同)固有一門而相踵未
聞三世以皆賢此豈止邦家之光抑亦闗天地之運然
而御史獨步今日固賴文通轉運焉得福星又須子駿
乃驅馳于二浙以表倡于四方聲望素孚精采立起人
隠必達甚如慈父母之相親吏奸不行咸曰活神明之
可畏激清波以洗積弊扇廉風以醒羣饕吾道之亨大
用兹始某梅枯猶活荼苦如甘受命父師凜兢兢乎本
色授徒鄉曲凄冉冉其中年偶叨雁塔之題獲玷鷺洲
之長遂因闡導益自琢磨誤䝉當路之見知狎被公車
之辟置振衣岳麓拜挹南軒遺教之風囘擢秦准盤薄
西山舊遊之地難名樂趣頗慰平生轉而趨漢闕之班
及此向剡溪之戍其大畧也則嘗聞之土瘠民稠艱食
常如於饑嵗山深俗獷輕生殆甚於他鄉常若治家而
長子孫不以傳舍而茍嵗月此由中之欲試謂善後則
未知獨恃高明曲垂容覆與百姓爾汝倘無慚縣山之
松竹度一介夤縁或可與公門之桃李寸丹所倚㸃墨
非誣
　　通洪憲(穮/)啟
使者祥刑馳轡浙河之左書生學製問舟剡水之湄蠲
雪繭以通名望霜臺而歸敬恭惟某官一門文脈千古
道心公卿大夫交誦清流之徳兒童婦女知為世臣之
家表以簮裳淡如韋布先正之識于槐下謂吾郎必做
此官伯父之薦于榻前曰臣姪可以為相矧州縣之傑
聲獵獵而班行之𦂳步揚揚宜重燠于田氊乃出供于
外服清香畫㦸甫疇賢刺史之庸玉節星軺又入才監
司之選眷祖宗重億兆民之命為社稷綿千萬年之基
必惟其人則錫之福然而平園公既往久無懲奸舉善
之風濂溪子復生則有澤物洗寃之學見大夫乏材可
使新天子擇公以行出其緒餘燁乎神采大則冦盜奸
宄以息小則墨劓剕宫不寃吏饕戢而疏十愆之刑民
力寛而拜一分之賜仰觀乾象頓收貫索之光茫俯聽
師言每説鋒車之消息
　　通楊提舉(同祖/)啟
持星臺之節將指司均問雪溪之舟强顔學製幾載積
懷於鑽仰一朝獲愛于察容恭惟某官高山龍虎治世
鳯麟颯颯文聲筆下六丁之奔凑堂堂正氣胸中萬甲
之韜藏自贊畫于宣臺早記功於盟府人固逆覘其大
用公亦以遠者自期遂離州縣塵埃之勞徑上舘閣清
華之選擢昌黎為愽士甫聞晨誨諸生之言命石洪作
叅謀又在暮取一人之列咲談之頃禆益者多迺疏宸
扎以趣還亦曰輕車而就熟翺翔宗序馳驟宰途要路
立登秪跬步到甘泉之境急流勇退忽長揖出光範之
門惟安乎仕止久速之宜故在於咨度諏謀之頃駕言
蒞止碑頌藹如官有千斯之儲特為土苴民拜一分之
賜最係本根不有君子其能乎類非俗吏所為也粤稽
孝廟時若文公以南方之第一流為東浙之常平使非
但究心於煮摘率為留意於撫摩其風力有王魯國弗
能回其議論雖唐悦齋不少恕聿追前哲丕闡逺猷皇
華使臣有光久煩君重侍從近臣虛位留待公歸特少
需之行且召矣
　　通劉憲幹(仲益/)啟
外臺贊畫聳蓮幕之聲華下邑承流趣瓜期之消息敬
裁尺素庸贄文函恭惟某官振鷺羽儀鳴鸞韵度問西
都之人物今有幾人溯後溪之家風獨傳一脈頃從萬
里而出映朅來咫尺而近天(劉本蜀人/寓安吉)盍華貫之先登
而競流之深戒寧迂朝武暫倅使軺風肅賓筵助繡斧
平反之議春回讞筆廣璪旒欽恤之仁自古惟刑之設
官其必以賢而為輔故凡學道罔不盡心峻倚霜臺應
喜星沈于貫索清歸天闕已看雲近于蓬萊某佔畢陳
編躋扳末第鷺洲冷席幸逃羣弟之嘲烏幕辟書猥辱
諸公之致雖草檄未工於倚馬而範車素取於獲禽昨
叨漢闕之班今問剡溪之戍冐然來只何所恃哉時異
事殊况涉縣灘之浩渺雨淩風震尚祈厦屋之帡幪瞻
向之深染濡則淺
　　通王憲幹(鐸/)桂檢法(康老/)啟
某官清擢薰蘭秀分喬木大吕黄鐘之在簴靜而自和
干將莫邪之藏鋒動而有勇出處具存于矩矱表裏無
得而瑕疵守家傳教仕之方戒世俗競流之習試紆朝
武來贊使軺風肅賓筵助繡斧平反之議春回讞筆廣
璪旒欽恤之仁自古惟刑之設官其必以賢而為輔故
凡學道罔不盡心峻倚霜臺應喜星沈于貫索清歸天
閣己看雲近于蓬萊某佔畢陳編躋扳末第鷺洲冷席
粗逃羣弟之嘲烏幕辟書猥辱諸公之致一昨叨班于
漢闕斯今問戍于剡溪時異事殊况涉縣灘之浩渺雨
淩風震尚祈厦屋之帡幪(桂啟云將令桃李之俱春震/風為懼所恃枌榆之有社易)
(地分/陰)
　
　
　
　
　
　
　
　
　
　
　
　
　
　
　
　本堂集巻五十九
欽定四庫全書
　本堂集巻六十
　　　　　　　　　　　　　宋　陳著　撰
　啟
　　通常平趙帥幹(確夫/)啟
外臺贊畫聳聞蓮幙之聲華下邑承流劃報瓜期之消
息敬裁尺素往贄丈函恭惟某官清映銀潢秀騰玉牒
文章輩唐之賀白正而自明禮樂宗漢之間平和而有
節出處俱存于矩矱表裏無得而瑕疵粤凌溯于丹梯
既踐敡于華賁火燃藜杖便合校讎天禄之書雲近蓬
萊自欲應接山陰之勝遂紆朝武來佐庾司足國裕民
出平凖書之議論觀風問俗禆杖斧使之勤勞特云婉
婉其籌己有洸洸之問佇看鳯綍趣入鵷行某佔畢陳
編躋攀末第鷺洲冷席粗迯羣弟之嘲烏幕辟書猥辱
諸公之致雖草檄未工於倚馬而範車素耻於獲禽昨
叨漢闕之班今問剡溪之戍冐然來只何所恃哉時異
事殊况涉縣灘之浩渺雨淩風震尚祈厦屋之帡幪瞻
向之深染濡則淺
　　通茶鹽汪提幹(塾/)啟
外臺贊畫久欽凈雪之聰明下邑承流將效戴星之出
入敬裁尺素往贄丈函恭惟某官清擢薰蘭秀分喬木
大吕黄鐘之在簴靜而自和干將莫邪之藏鋒動而有
勇既自有家傳之宦譜何難辦天下之事功粤縹組於
夷途交行碑於衆口孔鸞在沿固宜溯紫以凌青馬弊
羅賢乃使依紅而泛緑使軺借重賓幕生輝贊謀乎觀
風問俗之行益清廉察效勞乎煑海摘山之課隨釋煎
熬特云婉婉其籌已有洸洸之問佇看鳯綸之下亟催
鷺序之歸某佔畢陳編躋攀末第鷺洲冷席粗逃羣弟
之嘲烏幕辟書猥辱諸公之致雖草檄未工於倚馬而
範車素恥於獲禽昨叨漢闕之班今問剡溪之戍冐然
來只何所恃哉時異事殊况涉縣灘之浩渺雨淩風震
尚祈厦屋之帡幪
　　通翁帳榦(旂/)啟
某官間世鉅材濟時偉器魁下六星之光彩炯炯元精
胸中九雲之襟期亭亭物表自巍科之拾芥盍要路以
揚鞭然和鸞每應節以徐鳴琚瑀豈疾趨而取快寧迂
朝武來佐使軺頓増禮樂之華坐間談笑亦有澄清之
志分内功名出小小而不凡辦多多其可想鑑湖蓬閣
方自適於雅懷米廩木天正有須於重望將有詔下以
趣公歸
　　通王兼僉(煓/)啟
某官清擢薰蘭秀分喬木大吕黄鐘之在簴靜而自和
干將莫邪之藏鋒動而能勇方抱材于里第皆謂槐堂
之英及空臆于玉墀不減梅溪之望盍擕聲問徑上清
華然而和鸞每應節以徐鳴琚瑀豈疾趨而取快既當
路篤緇衣之好姑一時為烏幕之遊掬水蓮池清甚花
中之君子倚身蓬閣快哉山上之羣仙
　　通沈支鹽(夢忠/)啟
鹺局從容暫試和羮之手琴簾瑟縮正深掣肘之懷幸
席跡于同袍敢贄名于尺櫝恭惟某官稟姿天秀眼空
世粧向上規模看稷契臯䕫之好様靠裏學問得周程
朱張之正傳表裏無得而瑕疵出處具存于矩矱方蜚
聲于圜橋冠帶之億萬如公幾人及空臆于丹墀禮樂
之三千其言載道盍擕聲問徑上清華然謂和鸞當應
節以徐鳴琚瑀豈疾趨而取快寧紆表著之武暫處均
輸之官膠鬲之舉于中功名已燁傅説之用汝作事業
方芽佇班鳯綸催覲龍衮某躋攀末第展轉十年反教
人為嘗備鷺洲之講席曰知已未屢從烏幕之辟書偶
通漢闕之班來問剡溪之戍立官以為長也亦欲推學
愛之心同年固有情乎乃宻藉帡幪之力其為歸徯罔
既敷宣
　　通稽山尤山長(棟/)啟
虎皮峻坐久瞻師道之尊嚴鳬舃卑飛方媿宦途之跋
涉將趨瓜于下邑敢贄櫝于中涓恭惟某官一片古心
百年間氣和而有制大程子之春風清不自竒濂溪翁
之霽月去處具存于矩矱表裏無得而瑕疵自拾芥于
巍科盍鳴鞭于要路然琚瑀不疾趣而取快和鸞每應
節以徐鳴曩焉魯判之横經人知仰北及是稽山之正
席道有指南凡闡明孔孟性命之談政培植堯舜君民
之業佇有鳯綍趨歸鵷行某佔畢陳編躋攀末第鷺洲
冷席粗逃羣弟之嘲烏幕辟書猥辱諸公之遇雖檄筆
未工于盾鼻而靈龜素志于朶頥幸通藉之己諧願抱
琴而自試縣令承流而宣化吾斯未能君子學道則愛
人何以教我
　　通交代權縣江監税(極/)啟
花縣借才夙仰師垣之上客瓜隨趨戍偶隨賢轍之後
塵交組有期贄函惟謹恭惟某官冠雲峻閥起日脩名
宦學典刑富貴逼人而若凂風流醖藉詩書有味而自
知卓爾英游異乎流俗是宜通金閨之籍盛白玉之堂
然和鸞每應節以徐鳴琚瑀豈疾趨而取快朅來藩輔
之地姑司闗𣙜之權宻察而寛見謂陳留之有徳往來
者悦殆幾岐市之無征盡職之外何求當路之間爭致
百年而後修經界之政獨泛雪舟一日不可闕親民之
官就紆墨綬果不動色而羣吏氷立少試手而百度鼎
新出小小其不凡辦多多其可想己聞老穉共歌桃李
之陰清將與神仙同駕蓬萊之雲近某一科奚補五辟
自勞分坐虎皮僅免嘲于羣弟更棲烏幕偶見録于諸
公選海幸而獲逃縣灘廩其欲涉若為縁㑹兹忝交承
忠以告新必不爾音之金玉永以為好毋慙他日之笠
車心之所倚言不能盡
　　通趙丞(賓天/)啟
望高贊府久欽大雅之不羣職重字民殊愧俗儒之未
達趨瓜僕僕贄櫝䕫䕫恭惟某官清映銀潢秀分玉葉
文章輩唐之賀白正而自葩禮樂宗漢之間平和而有
節方巍科之拾芥盍要路以鳴鞭然和鸞每應節以徐
鳴琚瑀不疾趨而取快自一行之作吏復再轉以為丞二
松千竹之間固便雅趣八座六曹之任轉待老成將有
詔催不容淹久某一科奚補五辟自勞分坐虎皮僅免
嘲於羣弟更棲烏幕偶見録於諸公選海幸而獲逃縣
灘凜其欲涉同官為僚將締雲仍之好赴廳議事幸無
晴雨之殊依向良深敷宣罔既
　　通杜簿(英强/)啟
鳯枳淹賢已儀庭之在望牛刀試令偶問路之有期庸
修尺牘往贄丈函恭惟某官姿抱天秀眼空時流干將
莫邪之藏鋒動而有勇大吕黄鐘之在簴靜而自和嚴
君子出處之方絶世俗炎凉之習寧少迂其朝武以暫
領于簿曹昔徐子之在魯山隨有集賢之薦鄭公之去
氾水即膺御史之除既軌轍之迹同將絲綸之命下某
一科奚補五辟自勞分坐虎皮僅免嘲于羣弟更棲烏
幕偶見録于諸公選海幸其獲逃縣灘凜其欲涉絃歌
學道恐難免其迂疎簿領有人幸相資而料理
　　通劉尉(次中/)啟
劉渭南之吏能人碑逺播陳太丘之德政家譜無傳及
是趨瓜往哉贄櫝恭惟某官姿抱天秀眼空世粧方育
莪於璧水之間英華己露逮斫桂於丹墀之上姓字尤
香便宜䇿足于華途必然範車于大道雅傍曲湖之勝
樂為少府之遊子餘在同列之中知名以學景昇為刺
史所愛苦節斯旌竚看鳯綍之班早應鶒灘之䜟某一
科奚補五辟自勞分坐虎皮僅免嘲于羣弟更棲烏幕
偶見録于諸公選海幸其獲逃縣灘凜其欲涉垂五色
捧固知暇日之從容種一縣花幸共春風之披拂
　　通孫監務(世輔/)啟
脩才發軔小試曹丘老令攜琴來趨瓜戍為寮伊俶贄
敬以先恭惟某官天分甚都風流可挹習法度憲章之
久絶過腐儒于簿書期㑹之間多種陰徳厭踏軟紅之
驛笑遊訪雪之溪不知人醉而我醒惟覺聖清而賢濁
側聞使者己深賞于璧題有若郎君寧久淹于筦庫行
將直上否亦平分某一年間闗十年奔走虎皮分坐幸
逃羣弟之嘲烏幕贅員狎被諸公之辟偶離選海欲涉
縣灘讀律欠精若為當于肻綮論材素拙何以了于催
科率爾來前凜乎淑後宰邑而號慈母竊慕古人議事
而過長官願従今日書不盡者躬以檄之
　　通謝寄屠倅(雷發/)啟
笑指行圖蹔遲展驥窮棲旅瑣方忝飛鳬亟謀襝衽以
恭先遽辱使函之逮下恭惟某官道徳之具文章之淵
兩火一刃信地靈而人傑千巖萬壑盡氣蓋而胸吞粤
従分丹桂之香便合寓紫薇之直然琚瑀豈疾趨而取
快和鸞每應節以徐鳴屈高士于枳軒不屑勾檢試敏
材于李掾見稱亷平筦庫之職勞而弗辭絃歌之化久
而自暢人皆欲挽來而莫得公獨以歸去之為高與李
絳為同年豈忘乎舊(自注云與/賈相同年)處龎君以别駕使信其
賢而况新安亦曰道院將見方外之懷可識中書之狀
易聞相君言焉宻致賢材之薦天子若曰早與少卿之
除機㑹來時梯升有日某躋攀末第展轉十年分席鷺
洲幸免嘲于羣弟授書烏幕偶見録于諸公曩叨漢闕
之班今問剡溪之戍冐然來只何所恃哉不圖言偃之
宰武城獲事陽城之居晉鄙使愛人以徳或容竊䕃于
枌榆則為政不難庶可回春于桃李通名之始因謝以
祈
　
　
　
　
　
　
　
　
　
　
　本堂集巻六十
欽定四庫全書
　本堂集巻六十一
　　　　　　　　　　　　　宋　陳著　撰
　啟
　　謝饒帥應龍舉陟啟
　　　舉詞云政而有文勞而不拙路碑交誦其美邑
　　　錦粲然復新
墨綬效官謾試書生之迂説翠函薦士遽叨師帥之殊
知得非所求榮甚而懼竊惟某官聖門重四科之設政
不兼文陽城安下考之書勞寧蓋拙以才難之自昔而
俗薄之如今未睹偏長孰能兼美况欲取諸縣灘之險
又安得有人物之全使或被於過譽恐適來於羣誚如某
者信書成癖執器為方六尺之軀欲先立其大者一貫
之學猶或困而知之偶然得官媿其非分誤諸公之采
菲俄五紙之攅花轉而趨漢闕之班及此問剡溪之戍
此行甚勇謂可鳴絃將有所為動成膠柱民如兒而失
哺吏若鬼而能神牒訴之委滿前幣庾之儲築㡳平原
自輸税倚平原者不肯輸(王脩齋自如期納税其戚族/等一文不輸饒瑶山得此啟)
(即緘示修齋凡宗戚人至修齋必出示而戒之曰吾/甚慚於陳宰汝等税賦須納七八分自是公賦稍集)齊
市無亂人霸齊市者輙生亂(舊縣吏鄭府屬者充福邸/及王府幹辦凡民訟者皆)
(出入其手其門如市其勢如火其餘强良/不逞之徒挾貴勢虎而翼者比比皆是)隂肆含沙之
毒明交吠雪之聲然而去就之際在我甚輕禍福之變
非人所料第恐有慙於知己唯以必葺而為心未知焉
得仁若何以治其次莫如猛終不忍施寧為俗吏之所
羞肯以迂儒而自鄙庶相孚於己日俾盡革其餘風平
易近民人或議其悶悶高明在上公獨信其肫肫朝歌
之轡特縱而寛單父之肘不使之掣在下位獲乎上誰
敢侮之以善教謂之忠庶其可也免曠瘝而已幸敢倖
覬於其他忽叨飛櫝之褒乃在積薪之上一章四句不
盡光榮合璧連珠未足貴重殆如昌葅之酷嗜忘其藻
鑑之誤加兹蓋恭遇某官元氣所都古道之的據韓范
功名之會寛収人才執歐蘇文字之盟樂誘後學謂仕
宦莫難於為邑其規猷每足以觀人棄短取長揚清激
濁遂使詩書之餘子亦䝉爼豆於公門某敢不恪守素
存勉求新益投身沸鼎未知盛徳之能酬託迹仭墻以
遂終身之大願寸丹所係㸃墨非誣
　　賀浙東劉倉(良貴/)啟
庭綸渙渥庾節分華宸扆簡知暫借星車之重鄉闗望
拜共歆晝繡之榮(劉温/州人)吾道有光萬物生意恭惟某官
學該今古心妙經綸天霞雲鶴之高標亭亭絶俗氷柱
雪車之清氣凛凛逼人勲名將掀掲於兩間夷險不轉
移於一節出則朱幡皂蓋嘗切為民入而金掌玉墀惟
知致主必欲以孔顔之事業直可使堯舜其君民比尹
神臯特推豪末氷壺清徹汚吏望而毛寒水鑑平明小
人得以情白惟事人之道直或得謗而名隨上念沛豐
實為扶翊㺯印者乆攬轡其誰非碩徳重名不足任澄
清之寄非宏才博學安能為裕足之圖爰資英儒以副
隆委不然今日之舉奚必我公之求浙河以東復快覩
淳熈之政績巖廊之上方疇咨慶厯之賢才佇俟鳯函
趨歸駒轡某信書成癖執器為方叨綴末科恐負平生
之志辱知當路不辭屢辟之勞獲通籍於周行或移舟
於剡曲始謂鳴琴而可治竟如膠瑟之莫調忽戴蘇天
若為李地受容受察唯知潔已以奉承可睹可親幸許
及門而造請不盡賀意寄諸無言
　　賀淮東總領(元發/)除兩浙漕啟
奎府陞班日畿董餫鋒車向闕帶江淮秋水之清英蕩
倚天正吳越福星之度綸言渙發輿論歡騰恭惟某官
光嶽間生斗山重望序漢相傳家之宦譜有徳者興主
謝公仕國之文盟厥聲以大惟品髙而莫及自宦盛而
不知寓直秘書蚤極諸儒之選學為宰相親結九重之
知亟躋躡於𦂳堦實栽培其逺業比領餉節使昭外庸
果而士餉而歌時作焚龍庭之氣敵知有備盡銷投馬
箠之思惟帝念功在師錫命俾入承於宻㫖以自近於
中樞既令四輩之趣行且與羣臣而熟議西北之事嘗
窘隨見活棋東南之力可憂盍資㳺刄廼䟽㤙於華闕
俾將漕於神臯天下若曰迂途吾君則有深意以壯邦
本以侈鄉榮足國裕民則局面諳熟觀風問俗則人情
諗詳明效易為最聲可待冦氏給車河内未酬轉運之
勞蕭何􁃀餽闗中即有相國之拜某信書成癖執器為
方叨綴末科恐負平生之志辱知當路不辭屢辟之勞
轉而趨班及此代戍謂可以鳴琴而治胡然如治絲之
棼蓋土瘠民貧艱食常如於飢嵗山深俗獷輕生殆甚
於他鄉梟狐强伏以思號鬼蜮宻藏而伺隙乆己為之
岌岌誰復諒其區區思得名世之大賢以為歸倚庶使
平生之素志或可設施老夫似巧於從人明公適來而
當路喜而不寐唯飛夢於軒墀察其所安倘垂情於轡
䇿其為依向罔既敷宣
　　賀浙東韓憲(禾/)啟
衣繡起家褰帷問俗轉鈞甫定新九天雨露之攽弄印
何遲重一道風霜之寄有識相慶不聞異辭恭惟某官
元氣所都善類之主靠裏學問是周程朱張之的傳向
上事功看韓范富文之好様自姓字升聞於九陛而聲
光隨塞於兩間以文印之單傳開明後學以講師之三
昧啟沃上心雖疾驅有逺到之期而少却乃怒飛之勢
帝睠左浙時維南陽非長才敏學不足以剸治非碩德
雅望不足以鎮肅爰提憲節特畀儒臣水鑑平明小人
得以情白金莖峭潔汚吏望而毛寒佇有聞於咫尺之
天宜徑造於鈞衡之地第恐詔召先於政成某嗜古如
飴與世無味父師左右頗聞所學之指歸宇宙中間欲
免此身之愧怍庶全存其在我敢僥覬其有他仕而為
貧初非得已使之為宰亦自信之迨抱琴而一來甚膠
瑟而無措思得道誼之宗主以為依歸庶幾學愛之初
心或得展布若為之地忽有我天盡日拙勞悵無階而
負弩委身容察兾有路以登門
　　賀新除浙東家憲(鉉翁/)啟
中詔起家外臺司臬繡衣持斧乍辭漢日之邉熟路駕
車未覺周原之逺觀瞻之下精采維新恭惟某官髙名
斗山邃學淵海出塵抜俗生東坡之後百年(家翁眉/州人也)攬
勝饕竒自西蜀而來萬里培植傳家之業發揮經世之
猷吾國自為之精神天下想聞其風采粤廼縹組燁然
行碑出長則任州縣之勞細民胥慶來儀則為朝廷之
瑞善類相觀雖材鉅而難容譽重而見忌然薑桂之性
彌辣松栢之姿自堅吾道非邪重為已任有臣如此簡
在帝心將納於清徹之班姑寵以光華之遣况地以近
親而重而今之持憲者難非深厚如吕坦夫不能靖變
非精嚴如周茂叔何以洗寃亟起我公徃欽此寄不然
弄印之已乆豈無攬轡而先登水鑑平明小人得以情
白金莖峭潔汚吏望而毛寒上以廣欽恤之㤙下以副
澄清之望行且柄用此特刃餘某嗜古如飴與世無味
父師左右頗聞所學之指歸宇宙中間欲免此身之愧
怍庶全存其在我敢僥覬其有他
　　嵊縣初考謝劉帥(良貴/)啟
臺閫𢎞開宻倚萬間之庇絃歌强學濫叨初考之書安
有受容而不知謝伏念某得官已晩試令何堪聽訟欲
簡而尚繁未能化服催科寧拙而無巧又窘公供妖狐
思夜半之號毒蜮伺水邉之影人皆為之岌岌誰復諒
其區區蓋轡而稍寛則朝歌治肘而或掣如單父何不
有我天詎至今日兹蓋恭遇某官光岳間氣國家鎮臣
一節觀風清映浙河之秋月十連作屏横陳蓬島之瑞
雲其培植人才乃平生心以激揚吏治為第一義是令
迂濶亦藉成全某敢不益謹厥脩不忘所主輕舟涉險
未知嵗月之何如明鏡懸空尚鑒氷霜之自屬
　　回寄居張尉賀考啟
鳴琴不韵下考濫書賀櫝有來髙情過譽榮斯多矣媿
又倍之竊念某偶然得官及此試令催科甚拙幸其相
體而樂輸愛民雖勤或者未沾於實惠常虞曠敗隂藉
扶持不能布多謝之私何輙被好辭之寵永為好也願
言無負於襟期能勿誨乎尚有方來之嵗月
　　回徐尉(涘/)通啟
學裁桃李愧非縣尹之流風企望枌榆喜接吏仙之清
望徒得君重實獲我心恭惟某官出月襟懷連城先價
東萊先生之鄉俗徳誼相先(徐婺州/東陽人)節孝處士之家風
範模獨正道將行其自信時雖晩其奚傷盍徑躋筆槖
之班廼亷取弓刀之職一命以上皆可及物况最親民
吾儒所學豈在談兵第煩司警㑹被鳯綸之寵早諧鶴
䜟之詳某嗜古如饕為貧而仕得地百里倘酬學愛之
初心報政期年不減拙勞之舊態未知善後政賴同寅
幸少府之肯來似老天之為我亟催行色好尋野路之
梅願結淡交共飲雪溪之水寸心所嚮尺櫝未殚
　　謝家憲(鉉翁/)舉陞陟啟
　　　舉詞云卓然有立介而能通使居臺閣之官實
　　　允縉紳之望
繡衣行部所至肅清墨綬效官乃叨陞舉曽無平生之
素可謂特逹之知某竊惟監司之官要在揚清而激濁
縣令之職類稱學道而愛人至於訪察之初毎有蔽欺
之患譽阿毁即墨鮮不惑於所聞使肥亷中弁能無遺
於未見自非捨之世粧之外識之古眼之中則於孤寒
誰其薦引况如某者梅枯猶活荼苦如甘受命父師凜
兢兢乎本色授徒鄉曲凄冉冉其中年偶然得官知其
非分亦曰一命以上皆可及人茍得百里而君庶幾行
志幸獲迯於選􁁉遂來遡於縣灘頋瞻雪溪宻邇霞嶠
謂山深俗美可適意以鳴琴而世異事殊竟投身於沸
鼎然而迂乃其學拙本於姿紛乎應酬而無涯隨所牴
牾而罔覺居今之世豈其徇俗之皆非泥古之心亦以
信書之成癖怪屢遭其吠日毒且伏於含沙自頋此身
為何人安能毎事而盡善惟知無過之地當反而求如
其獲罪於天殆不可逭徒恃二天之覆以為一日之安
攬轡之來未敢望風而走除途以俟將為請命之圖過
䝉包函免賜汰斥方撫躬而自幸忽薦目之遽騰靖惟
𣺌然何以得此取諸賔客則逰從之未嘗采諸士民則
是非之方起頋獨行於公道若有出於私情人固難知
已尤莫喻如南軒取滋味於食杞勝供膏梁如康節以
根撥而見花畧去枝葉載披華衮益悚懦襟松栢之寒
未深立何能卓山林之勝猶痼分奚以通至云居臺閣
之官抑恐發縉紳之笑兹蓋恭遇某官斯文元氣善類
泰山運用天下之規模十分正當掲取人才於衡鑑一
切平明凡或品題之過情蓋有作成之深意遂從屬部
首舉非才某敢不謹謹受持惺惺㸃檢功名餘事惟憂
道誼之難盟宇宙中間幸有門牆之為主寸丹所倚㸃
墨非誣
　
　
　
　
　
　本堂集巻六十一
欽定四庫全書
　本堂集巻六十二
　　　　　　　　　　　　　宋　陳著　撰
　啟
　　謝劉帥(良貴/)舉陞陟啟
　　　舉詞云醇實無華脩飾不茍以儒為吏百里徳
　　　之
擁碧幢而植節清照連城騰翠剡而薦才濫推屬邑惟
求之者弗予故得之者為榮竊惟監司之官要在揚清
而激濁縣令之職類稱學道而愛人至於訪察之初每
有蔽欺之患譽阿毁即墨鮮不惑於所聞使肥廉中牟
能無遺於未見自非捨之世味之外識之古眼之中則
於孤寒誰其薦引况如某者荼之餘味梅之宿根苦無
他求本是山林之性貧不自活勉為牆屋之逰偶然得
官知其非分亦曰一命以上皆可及人茍得百里而君
庶幾行志幸獲迯於選穽遂來溯於縣灘頋瞻雪溪宻
邇霞嶠謂山深俗美可適意以鳴琴而世異事殊竟投
身於沸鼎然而迂乃其學拙本於姿紛乎應酬而無涯
隨所牴牾而罔覺居今之世豈其徇俗之皆非泥古之
心亦以信書之成癖怪屢遭其吠日毒且伏於含沙自
頋此身為何人安能每事而盡善惟知無過之地當反
而求如其獲罪於天殆不可逭徒以泰山之可恃忘其
淵氷之為危朝歌之轡特縱而寛單父之肘不使之掣
茍全存而己幸何推借之敢望蓮非富花濓翁自愛杞
惟苦葉坡老所求人固莫知已猶未喻載披華衮益悚
私襟唯謹樸而自將豈醇實者猶强勉之不足如修飾
何未知飭吏之以儒安見及民之有徳兹蓋恭遇某官
斯文元氣善類泰山運用天下之規模十分正當掲取
人才之衡鑑一切平明凡或品題之過情蓋有作成之
深意遂從屬部首舉非才某敢不謹謹受持惺惺㸃檢
江河世變未知一葦之可航松栢嵗寒尚有寸心之如
鐡欲報之徳不知其他
　　謝京尹潜户侍(説友/)舉陞啟
　　　舉詞云才具既優風力尤勁藹然邑最溢於塗
　　　歌
　　　應詔薦詞云端介而不徇乎物
山邑承流徒重拙勞之媿地官薦士誤叨特逹之知得
之若驚感而至激自古在昔知人為難子游學愛之心
必之武城而後見魯恭化理之迹不往中牟而奚聞孰
有身居紫清界之間而能目及塵埃吏之底况如某者
荼之餘味梅之宿根苦無他求本是山林之性貧不自
活勉為牆屋之逰偶然得官知其非分亦曰一命以上
皆可及人茍得百里而君庶幾行志幸獲迯於選穽遂
來溯於縣灘頋瞻雪溪宻邇霞嶠謂山深俗美可適意
以鳴琴而世異事殊竟投身於沸鼎然而迂乃其學拙
本於資紛乎應酬而無涯隨所牴牾而罔覺居今之世
豈其徇俗之皆非泥古之心亦以信書之成癖怪屢遭
其吠日毒且伏於含沙自頋此身為何人安能每事而
盡善惟知無過之地當反而求如其獲罪於天殆不可
逭况善政本不在於催科之末而近制乃以為課吏之
先國用之需固日捉襟而見肘民生之困又以剥牀而
及膚緩之則上無以供急之則下益以病兩難之際相
體者誰兹板曹屬之我公而儒術行乎天下以不可違
之期㑹請捷於應聲以未易治之姦蠧聞嚴於束濕伊
主維其已幸何推借之敢望蓮非富貴之花濓翁自愛
杞為苦硬之葉坡老所求遽削奏通以階榮進載披華
衮益悚私襟五技易窮於才具乎奚有一痴不化謂風
力而則非何最狀之足歌恐執事之過聽兹蓋恭遇某
官斯文元氣善類泰山運用天下之規模十分正當掲
取人才之衡鑒一切平明凡或品題之過情蓋有作成
之深意遂從屬部首舉非才某敢不謹謹受持惺惺㸃
檢功名餘事惟憂道誼之難盟宇宙中間幸有門墻之
為主寸丹所倚㸃墨非誣
　　回剡趙登仕(登炳/)謝漕請啟
宰得人乎夙擅竒於鄉校兄及弟矣果連捷於計闈竊
與有榮胡然過謝恭惟某官先輩剡溪之秀衰日如春
樂有賢父兄自相師友學必先器識發為文章議論切
於救時功名特其餘事比就䑓而羣試宜凱奏之重新
千取百焉徧東西浙而曽幾一為元者看大小宋之争
先某快覩香名笑迎喜氣束書此去共看平步之等閒
得意來歸應媿少年之塗抹
　　回剡趙登仕(文炳/)謝漕詩啟
鶚薦羣飛莫重千焉而取百雁行屢中罕聞二者之得
兼何謝我為請為君賀恭惟某官絃歌几席師友家庭
丰度崇深天孕越山之秀筆端瀟洒地函剡雪之清謂
讀書本不為名而進身必由舉業以此衆戰恢其刄餘
浙以東西避文瀾之層出斗之南北占魁柄之横陳某
素深相知尤切助喜雖曰等閒而平步實映壯圖因思
塗抺之少年恍疑昨夢
　　回剡童秀才謝解啟
鄉老獻書而王受復抜其尤縣次續食而計偕莫供是
役何多謝我倍切欣然恭惟某省元秀孕越山清函剡
雪顔居雖陋頋所學之何如韓業既精要其勤之亦甚
就有司而羣試喜奏捷之重來跋予望之念蓬萊之曽
近至爾力也期楊葉之必穿
　　賀浙東常帥(懋/)啟
出綸西垣作鎮東輔頃辭紫界頓開蘇月之明今擁碧
幢還占蓬雲之近列城刮目吾道増光恭惟某官根本
華嵩精神氷雪范景仁無心之為勇見謂至誠張忠獻
有志乎濟時足當重任惟源流于古蜀尤磊落於今人
越其縹組以來深矣縉紳之望豸冠執法綽有祖風豹
尾陪班光昭先徳為第一人才之選實二三執政之階
豈不能拜稷契於巖廊而偶欲借龔黄於畿甸上乆不
見屢興宣室之思吾今召君孰謂淮陽之薄重為帝鄉
而軫念必得儒臣而踐更謂左右馮翊之攸闗於内外
重輕乎何間乃頒寵命匪曰迂途共傳前日之福星復
領東方之帥節指秦望以為實地壓伏吏饕翻鑑湖以
為㤙波存活民命以充大用式副隆知某木之老心山
之癯骨中年入仕書生氣習之難除一日臨民世味酸
醎之逈别况此古剡異乎他邦閭閻疾苦之隠㣲盡吾
心而或獲邸第豪强之凌轢折以理而弗甘雖與鴻雁
以茍安或虞鬼蜮之竊發强飲清溪之水獨悲出岫之
雲然禍福無常天地臨之而奚恤依歸有舊春秋知我
之難逄使公獨為此來造物一何其巧莫前驅而負弩
敢再拜以送書黄河一千年竊自矜於㑹遇百里半九
十政有藉於扶持不盡賀忱見於言外
　　回剡交代李宰(典宗/)通啟
天陛疏榮雷封借重西風吹送帶雙溪八詠之清北水
溯㳺攬兩火一刀之勝歡騰接壌仁滿先聲恭惟某官
根培嵩華光粲斗牛存名臣家之笏自應徳符讀太史
公之書心傳文印偉門榮之復立善宅相之能成(李乃/喬平)
(章行簡之甥居婺/州東陽喬公奏官)惟知於禮義上行所為皆宇宙内事
粤乃縹組奕然行碑糾邑非勞相與垂簾於晝日從軍
有樂抑嘗擊楫於中流既熟觀西北輿地之圖且與聞
東南民力之語濁世公子惟狃華腴田畯農官又嘗艱
阻斯外庸之積者厚盍中處以酬其勞謂上界清優固
足養登崇之望而下民疾苦政欲推學愛之心比通丹
墀之班乃注一縣而出恥捷徑以榮進辦實地之事功
有如剡人素屬賢望壯生生之氣脈脚有陽春轉悶悶
之精神手驚霹靂以通材居最近民之地此昔人収不
下堂之功自公召之不駕行矣某栢之心苦荼之味甘
學不為官家世科名之偶繼貧而就禄書生習氣之難
除一行幾遍於江湖重寄忽叨乎民社决然行志忘其
匪才逮抱琴而此來甚膠瑟而莫措民俗始虞其頑獷
猶可革心勢家交肆其豪强未甘循理最是為飢而寛
歛不堪奉上之急符徒自嗤其拙勞或未免乎譏謗何
幸及時而問戍政望匿垢而掩瑕陳太邱所行何有徳
仁之綏撫李光弼為代巳知氣色之精明
　　嵊滿謝賈太傅(似道/)啟
元勲賛化開天地之清明拙令逄時出風波之險阻雖
公造之宻庸無迹然私情之真感自知蓋彌綸政經固
始於廟堂之上而通行仁脈莫近於子男之邦粤秦漢
以到今如卓魯其能幾健繭絲者忘保障盜臣所為工
法律者去詩書賊民斯甚遂使環四海之内不復睹三
代之風詎圖純用於書生乃獲親見於今日第如某者
栢之心苦荼而味甘山林授徒不知老之將至塲屋信
命而有時乎為貧繇迂學之見収凡薄宦之所至素飡
為懼夙志自將紛雲路其揚鞭誤知獨衆浩雪溪其蕩
槳乘興如歸昔亦有聞剡猶易治自謂晝簾之可樂誰
知古轍之已非瞻言校庠彼疏既鞠問及帑廪如磬斯
垂依慿者虎翼以相挻譁訐者鯨牙而交刺况乎異常
之水旱見於連嵗之夏秋上下煎熬或星火之符當奉
閭閻窮困而旦夕之命不謀𦕈焉一愚叢此多事急之
以猛恐扞格之難通遲之以寛將優㳺而盡廢此之謂
兩難之際何以副百里之心尚思合宜亦曰有序教化
者本聽訟次之撫字之中催科末也此先儒之至論乃
職分之當為天之降才頗自量其分寸日以繼夜欲粗
得其緒餘齊民或謂之平平巨室則為之落落豈故抗
豪强之馬竇每納之忠方稍明曲直於趙秦反加以怒
或含沙於無影或吠日於不隂禍福固非所知去留則
烏可苟然而泰山在上萬物皆有以托根皦日方中百
怪何從而舞怪所恃在此終幸無他兹蓋恭遇某官義
全君親仁任宇宙梧桐生矣身植朝廷之衆芳苞苴行
歟首清宫府之一體以至簡儒流之雅望又將扇方國
之亷風氣求聲應而㑹乾陽長隂消而為泰遂令學製
亦忝包荒某攜琴以歸望舄而謝倘克勤小物念塵埃
箠楚之餘則可以終身在造化鈞陶之内由中之悃此
外何言
　
　本堂集巻六十二
欽定四庫全書
　本堂集巻六十三
　　　　　　　　　　　　　宋　陳著　撰
　啓
　　特除京簽謝賈太傅啟(咸淳七年辛未十一月二/十六日差通判楊州次年)
　　　(正月五日繳/進特改除)
治中從事甫尋方外之盟幕府贅員俄轉日邉之步此
公造曲成之有意故誤恩狎畀于非材得之若驚榮而
實愧泛觀在昔有若諸賢吕獻可既知翼城僅從定國
之幙劉仲偃(韐/之)已為狄道止簽武勝之書葢賓筵之間
不比他官而京輦之下尤稱要地雖名流未嘗輕授豈
常人或可冐居某局以陋姿痼于宿習蓮生逺水分不
為富貴之花竹倚幽巖頗自愛脩平之節漫學琴于彭
澤因鼓棹于逵溪雪月光中凛一寒之慣忍風波險處
洶萬變之難支而書生則信其迂畊叟則安其拙及瓜
以代杖策而歸稚子候門僅三間之破屋舉家食粥乏
二頃之良田况存椒桂之餘辛肯與草木而俱腐觚稜
在望衣袂自揚何處無魚羮惟欲行乎素志監州有螃
蠏非求饜于老饕引脰間鈞冥心化筆題輿而曰陳坐
已駭傍觀騎鶴而上楊州又諧暗想信用已之太過方
汗顔而自羞曾未踰旬乃叨再命俾泛蓮于盛府就索
米于長安脚底雲生免遲回之嵗月靣前路穩無迢遞
之江山如此恩斯豈其偶耳兹葢恭遇某官以太平致
主以半閒養親目俱下者十行笑閱廟堂之事髪一沐
而三握樂延山澤之癯且不倦于箋天要舉無于遺野
遂令踈逺均入陶鎔某敢不進答異知退思本分舉頭
霄漢濫陪風帳之從容揮手塵埃妄許氷壺之照映欲
報之徳難宣以言
　　京簽初考謝賈太傅啟
大化為爐㑹公朝之元氣一寒贅幙報新嵗之東風屬
初考(闕/)圓溯上台而知自冐裁斐簡敬冩輪囷竊以賛
畫神臯本示選中之特用置身忌府或難分外之曲全
葢積之者在湏㬰而計之者以嵗月唯乾坤廣大斯免
文法之拘唯塗轍清夷可安趨向之正倘匪夤縁而邂
逅若何分寸之躋攀伏念某棲棲何為景景徒在凄涼
嵗晩蹇誰留兮中洲浩蕩波流羌吾愛此初服粤回舟
于古剡謾施檐于長安問之在朝乃青天白日之世列
于在位皆黄河泰山其人夫以踈逺之蹤而睹盛明之
際亦云幸甚寧不躍然然而麋鹿之姿亦自嫌其為野
鳥蟲之候又當聽其在天輒賦問鈞分盟岸幘顧叨福
筆之啟擬俾預籌帷之走趨黄門舅之親雖無撓致蒼
頭奴之賤誰不干刑社䑕以奉頭而逃宫貂且重足而
立第㨿浩穰之㑹尚多酬應之難出鬼入神狡焉吏舞
刈晴耕雨叢以民争執所存之拙方動惟見之齟齬今
夕何夕循環忽其及期彼時此時全璧出于過望念言
至此夫豈偶然茲葢恭遇某官動師聖賢静鎮宇宙行
周官法度本闗雎麟趾以為心表漢志馳驅與伊訓説
命而同意猶欲人才之相與以承事㑹之方殷若曰京
府之官攸闗實用雖于賓僚之末亦采微勞未嘗深致
于瑕疵遂獲茍逃于瘝曠某自今以始圖惟厥終日徃
月來奚敢混浮沉之迹天髙地下尚欲全覆載之身有
渝此言是負所至
　　謝京尹戸判吳府卿(益/)舉陞陟啟
　　　舉詞云筆可扛鼎氣欲凌雲幙有此賢一府重
　　　矣
天京大尹篤平日之深知風幕贅員忝先旾之首薦是
所謂特達之舉亦可誇希濶之逢欲贄瓣香輒蠲尺櫝
竊惟古道之彷彿多重事之牽聨涑水翁之視元城葢
亦以舊逰之故張公子之于無已猶未忘平生之情自
真厚之意不聞而論薦之風已戾便俗態者以影響奔
騖為巧競時粧者以脂韋突梯為賢豈伊木强自信之
愚乃辱葑菲不遺之愛傍觀動色前輩盛心如某者骯髒
之蹤踸踔于世功名念薄蹇誰留兮中洲宇宙日長羌
吾愛此初服冉冉頭顱之遲晏平平資格之浮沉矧神
臯號衆大之區而賓筵非迂拙所㨿少自偃蹇則謗議
交集謾不可否則本領何謂火就水流匪直隨陽之雁
江空嵗晩瞻言止屋之烏葢嘗端居靖念疇昔以椒桂
之性不改何芰􁐴之嗜獨傷方皂葢行春首謂朱雲之
可吏暨繡衣立漢欲取石生以為才甚顧四方上下之
相從安得五行堪輿之俱可詎圖結習迄遂趨承然方
頭薄命之自安豈白骨成人之敢覬忽䝉甄録加以衮
褒荷厚意之相期拊懦𠂻而有感筆非扛鼎徒颯颯以
奚禆氣匪凌雲特景景者猶在是皆以愛而忘醜居然
冝黜而反陞誦稻田公秧之詩尤知自許在李塲江梅
之數他復奚求兹葢恭遇某官忠厚為心精神滿腹家
聲未歇義豐先生之單傳璧記相望恕齋老子之華躅
方且于彈壓餘事之暇為收拾多材之謀遂俾瑣庸未
忘綈戀某得非所稱懼甚于榮畫諾笑談何有竒于盛
府峥嶸肝膽尚不辱于公門無限𠂻旗未殫古筆
　　通黄京尹(萬石/)啟
詔大司徒行京兆尹鏁鑰非凖不可乆借蕃宣朝廷有
范無憂疇咨彈壓先聲偉甚衆聽竦然洪惟國朝最重
畿服在開封日惟杜正獻包龍圖則賢繇過江來曰吳
康肅李壽翁而已慨風濤之如此𣺌人物之㡬何不圖
三數年驟易之餘乃有第一流出當其任恭惟某官如
松斯立于岡之髙當當亭亭了無川洛朔之三字渾渾
灝灝葢合夷惠尹而一人早見知于先皇遂大用于今
日為諌官為御史氣貌猶類于端淳好太守好監司聲
名㡬遍于閩浙西清之班寀峻古鄴之水不渾天子曰
嘻乆不見生矣識者相慶是以公歸兮佇二童疋馬之
肯來實四海九州之簽属迺渙文昌之拜迺嚴(闕/)部之
權方今官府清明條貫快活無蒼頭奴之賤以干吾刑
無黄門舅之親以撓吾政宫貂且重足而立城狐已息
影而逃夫豈求治辦之名所當究體仁之學必市價平
而民食足必奸吏戢而下情通必勦竊攘而安善良必
省力役而抑浮末使吾儒之效頓白則斯道之福寖昌
明公實優為之事任有大此者某一迂難化四知頗嚴
自笑頭顱寧是向陽之花木常存面目恐慚盛府之芙
蓉詎知末路之遭逄獲與崇垣之奔走不量狂斐法當
奉昌黎之書所覬登庸尚可𢋫徂徠之頌栞摩語短歸
賀意長
　　京簽考滿謝賈太傅啟
師垣公造函覆一寒京幕贅員僥逾兩載心自知其恩
重口欲語而言輕惟今行都視開封府凡我從事亞尚
書郎上惟精選其所堪下欲妄希而不可然地大物衆
應酬固異于尋常而天髙聽卑非是莫逃于咫尺凛乎
禍福之變分于顰笑之微是雖長材未易全璧如某者
凄其苦學痼于鈍資山林嵗月之消磨蚤成晩態枝葉
風霜之剥落獨抱初心自叨一命以來十有九年于外
江湖之上鷗鷺訝其徒勞田里之間雞犬安其為拙吾
斯未信時乎為貧比來誤録于公朝隨使再趨于尹府
謂州縣小吏或飲氷食檗之餘而京帥底寮非泛水依
蓮之比故其投之以劇所以玉女以成退惟孤蹤更事
四帥如王恂者誠篤孑孑忳忳如少㳺者謹亷悄悄翼
翼或治盗以吳公之剛決或去吏以包老之嚴明能無
從乎何如斯可五方異氣酸醎不能與以人一氣所歸
冷煖自知其在我其間不無扞格于法冝受譴誅而獲
終更夫豈倖致茲葢恭遇某官以大忠翊再造以平章
槩萬殊綵舞春融誰識丹心之憂國玉圍日减惟存鐵
脊之柱天念事㑹之無窮知人才之難得其于弱植尤
累曲全若曰鼎受鹽梅薑桂有時而為味塲裁桃李樗
櫟何礙于托根曽不待于呈身乃如此之知己㩦持下
考驚訝旁觀某親及古風幸生今日春和皆樂豈草木
之不如嵗寒後知尚松栢之可證是之謂報過此何為
　　除京倅謝賈太傅啟
京帥首差純用儒生幕府底寮躐躋郡佐端自曲成之
造斐然直謝之辭惟神臯不比份藩而倅貳實為少尹
非聲望素著何以助彈壓之威非强敏有餘何以贊發
摘之政如徒以登畿之乆遂使之越階而升或非其人
則玷此選矧東坡留印之地生氣猶存而南渡駐蹕以
來名流能㡬如某者髪種種矣心景景然玉川破屋之
數間悠揚歸夢白山斷虀之數塊雋永餘甘只宜老于
其間而乃仕而在外顧瞻世事有時抵掌而悲歌酬酢
人情或者轉喉而觸諱亦自知其迂濶非所便于驅馳
顧於浩穰之區命以闗決之寄而況半赭衣之盗芟夷
而有逋誅五斗米之師嘯聚而能為梗欲如仁愿杕都
城之竊欲如王祥歌海沂之康人亦有言干羽非觧圍
之具吾斯未信負乗乃致冦之基凛然如立于薄氷深
恐有孤于大化茲葢恭遇某官養樂以同衆樂恱生以
厚蒼生為帝者師輔乾剛以㡬二之位權造物柄開泰
運于十變之餘正月之吉始和陽明之徳用事夾袋雖
富進退何有乎私情登門雖多可否一裁之公議扶植
萬年之宇宙感會千載之雲龍遂使卑飛亦叨要用某
敢不仰懐知遇益自激昻近天之光非曰徒分于風月
窮日之力或能少補于涓埃
　　代通葉京尹(隆禮/)啟
京轂借賢羡風稜之彈壓恩綸起廢依日甸以驅馳叨
綴寅寮敬涵子墨恭惟某官受天間氣為世偉才清水
淬鋒爍爍精神之應物黄河赴海滔滔議論之驚人顧
徐步于宦途得静觀于世變化弦忽改詔墨遄飛陞華
戎監之聨倚重神臯之寄簸掀官府雲連紫障之家出
没市塵日有赭𥚑之盗調度奪于隊花之无藝獄訟掣
于刻木之通神尹正尊于九牧動係觀瞻京師統乎四
方有闗治亂在端嚴于表則與深固其本根然而積弊
可哀欲言先咽轉機闗而甚難非力量以不可幸歸敏
手庶展𢎞規如杜開封無干私之權要知許京兆皆歛
迹之豪强新功有成大用未晩某朴忠自信迂濶無竒
出位有言感上恩之寛大杜門念咎分終老之休閒不
圖易轍之初亦預招旌之末濫司庾政實在王畿既咫
尺于聲光豈尋常之遭際憂心慮逺茍有利于國家同
寅協恭毋不屑于教誨
　　代前人通陶漕(熾/)啟
名流將漕盡提浙水之東西誤握乗軺濫處福星之左
右巧為之地幸出于天恭惟某官學探淵源文承法度
講明識到如水止以波澄涵養功深自風光而月霽葢
有胸中之禮樂實該天下之經綸既受用于平生冝簡知
于當宁擢武戎監畀以計臺方上下之利交征不堪着
眼而東西之力已竭尚忍剥膚能寛㡬分此第一義粤
自使華之馳轡共欣君子之得輿必有良方力扶壊證
封植根本但令生意之有餘飛輓粟芻何患正供之不
足將見盡行于古道庶㡬無負于初心公論所歸大用
非逺
　
　
　
　本堂集巻六十三
欽定四庫全書
　本堂集巻六十四
　　　　　　　　　　　　　宋　陳著　撰
　啟
　　代前人通平江洪發運(燾/)啟
擁雙旌而將漕方倚賢勞分一節以起家偶同王事巧
為之地幸出于天恭惟某官學問淵源襟懐軒豁三蘇
自名節入父子有傳二宋以文章稱弟兄相印属時多
事當宁急賢豈無喬木之臣孰若平齊之後分扶馮而
開府以䕶本根合淮浙而建臺以通餽餉既身兼于重
任想心瘁于深憂峙乃糗糧日應癸庚之諾簡其卒伍
雲聨戊巳之屯茲雖皆係于大經正自不勞于餘刃乃
若江襟鉅海蹴萬里之波濤城枕太湖帶數州之形勝
信吳中為今之最要將天下恃此以可安益加桑土之
逺圖庸備棊枰之急着精神所到規畫隨新此是長安
北門既嚴管鑰雖有敵國外患難犯金湯成功可憑大
用未晚某朴忠自信迂濶無竒出位有言感上恩之寛
大杜門念咎分終老之休閒忽更瑟以為新濫招旌而
起廢遂令司庾何幸同寮況曽芝宇之瞻茲又棠隂之
託相從道義知有志之可為茍利國家誓協心而無二
　　代前人通陳憲(桃/)啟
持平奉讞光華易轍之初起廢驅馳塵玷乗軺之末遭
逢何巧喜忭旡涯恭惟某官間氣委和長材㧞萃縁空
霽月過者莫遁于毫釐出壑清氷閱之致寒于毛骨卓
立縉紳之表相輝金玉之間方聖明垂賁于祥刑謂賢
否闗人之大命乃疇夙望俾使近畿英簜依天既獨尊
于他路棠隂滿地況重憇于難兄此人生之至榮其事
任則甚重俗罹密網在宣布之寛條吏飫濁泥要澄清
于舊染自承恩而直指已與衆而為新然而浙水之西
國門之北江湖密邇憂民劒之嘯呼淮海相連防虜㠶
之出没必又深為之計慮方當大作于規模成功可慿
登用未晚某朴忠自信迂濶旡竒出位有言感上恩之
寛大杜門念咎分終老之休閒忽逢更瑟之初亦忝招
旌之數遽令司庾何幸同寮如許乾坤尚在人而撑拓
茍利社稷當協力以扶持
　　代湖南趙徳修(必普/)通湖南趙倉(與揣/)啟
皇華六轡分雲嶽以驅馳誤握一麾囿星臺之臨照同宗
同朝之既契不後不先以重逢誰假之機有如此巧某
官得平庵學掲端齋銘玉川之屋數間自有樂處北海
之客滿座乃其本心平生既無流俗之私所志惟在宗國
而已比繇江右畧試刃餘勇于擊强如薤本之必㧞智
于銷變寧薪火之及然奏最方被于召輪見機遽為之
還錦角巾未適局面忽更泰交連茹以維新渙汗起家
而甚亟衡湘之上僅存煨燼之餘荆湖以南半是瘡痍
之地授以符節往哉規圖傃氷檗以為本根後繭絲而
急保障痛如切已既祍席于傷殘役不及民迄金湯于
浚築方且發摘姦㐲激揚濁清律人以身竪脊梁而益
硬為國任怨捩鼻觀以為施官吏信其旡私生靈樂其
䝉福褰帷問俗誰忍欺于賈琮有袴歎生皆願借于叔
度第恐龍庭之渇想寧能雁嶠之乆留某拙難入時踈
不周物非材見用感聖世之誤恩小器易盈有故園之
初志豈謂長沙之重鎮顧令短技之輕行循牆弗踰既
路良靦所恃知心之素偶叨聨事之盟廣厦萬間豈特
竊如山之庇同舟共濟庶㡬免濡水之虞
　　代前人通交代朱漕(應元/)啟
長沙重鎮就分將指之光華短䄂低回行奉告新之要
束機縁鼎來而特異事契無往而不同詎謂于今復有
茲幸某官學者北斗文之南車風裁清嚴本漢殿直言
之後源流端正乃考亭朱子之餘粤者乗􁰵為時鳴鳯
排大奸慝善類倚之如山主公是非通國祝以為度上
憂天下之多事妙選使君而載馳謂居中能振彈壓之
綱則在外必副澄清之寄爰分繡斧以福蒼生始焉二
廣之東濶踈禁網轉而三湘之上浩蕩恩波憇棠之隂
既穠輓粟之計正棘更以新節依然故封今何如時曽
犬羊之蹂躪人不堪命甚鴻雁之流離而乃藥石瘡痍
膏飫飢困寛征以來經賦苦節以辦要支役不及民但
見石城之十仞糴旡傷義坐收紅粟之千倉是皆真事
功之可書夫豈虛議論之堪比綽有餘其才刃宜並建
于帥牙駰轡從容廣朱輪之惠愛鵲𫀆錯落増玉帳之
精神第惟宣室之渇思寧復楚樓之乆駐某踈不周物
拙難入時仕于其朝感昭代之誤渥用過其分有故山
之本心敢圖要地之指麾忽畀非材之樗櫟循牆莫避
即路良慙所恃交組之盟旡忘斷金之素蕭規可繼況
密倚于使臺越舟既同庶共圖于王事
　　代前人交帥印啟
雙旌六纛之權猥承君後一丈二尺之綬榮畀道旁吉
蠲叢辰祗服嘉命恭惟某官奥學詣古真知識時亷明
地髙(亷明堂/漕所)共仰福星之子駿中和春濶(中和堂/帥所)更歌
惠氣之鄭公九重疇庸諸道為最虛𦂳頭而有待謂平
步以遄歸然而輓粟飛芻最重國家之大計攀轅卧轍
逆知田里之本心遂煩小頓于轡華終恐即膺于綈縁
某斷金契夙交篆盟新若若纍纍敢曰肘金之貴磊磊
落落願言心印之同此意甚長有言則淺
　　代前人答長沙寄居劉守啟
真祠養望講聞喬木之世臣假守叨榮承乏長沙之要
地行依晝繡信有宿縁恭惟某官氣由識充材與志稱
裔元裕之忠讜聲譽最高席中原之故家文獻猶在胸蟠
孔明之表手有祖逖之鞭出其緒餘動是勲業岳鄂雄
郡何來江面之風寒湖廣奥區今是邉頭之烽火粤由
縹組以至部符皆以此等處以驅馳肯向小丈夫之局
促大器難用扁舟遽回錦里清㳺上青山而下流水琳
宫仙興左洪厓而右浮丘為身計以難髙恐時名之難
避晉家多事寧容陶侃之居閒漢帝急賢當及馮唐之
未老
　　代陸漕(景思/)通馬制使(光祖/)啟
起家寳婺植纛金陵十年三涖于制垣恩感夙著大使
再迂于政府寵數益隆閫外有慿域中胥慶恭惟某官
名髙嵩華氣塞乾坤天姿非學而成如范老子道脉相
傳之妙自真先生方流俗之波頹卓孤標之壁立但行
素志安識浮榮一飯之餘于芻豢乎何恱四書之外雖
琴鶴以不擕今此陪都國之重任前以衛京師之根本後
以障邉境之風寒雖輕畀于常材嘗叠勞于宿望長淮
以北帖棊折之餘聲大江之東歌袴𥜗之遺愛比自紫
樞之入旋而緑野之歸彼同者心有翹其首茲忽聞于
新命肯重鎮于舊封部曲歡呼喜見當時之郭父兒童
鼓舞争迎昔日之細侯第虞過闕之留亟啟覆甌之拜
某本身閒性兼是病身濫節將輸愧負山之已重代庖
給餉是受水于既盈凛顛趾之為憂欲掉頭而未遂詎
圖縁幸乃有際逢望六纛之來旌願追隨于竹馬託萬
間之廣廡庶令䕶于梁鵜
　　代前人賀京尹魏(克愚/)啟
班高月掌尹正天京往轍頻更勞冕旒之圖任熟車一
駕副輦轂之歡謡規模方新精采隨起共惟某官脚踏
實地手持清壺名節以光世家兩峯峭栗經術以飾吏
事八窓玲瓏試觀星轡之驅馳所至風稜之凛冽比還
粉省□領氷壺木牛相衘固欲使京師之實竈鼃方濫
又當哀戸口之虛轉輸莫難于此時整辦乃如于平日
上既足國下非病民此簡在帝扆之心而易畀神臯之
寄由鵲𫀆而超拜不敢提封況麟玉之曽兼未乾判墨
于事體以甚便且人情之素孚衆畀雖膠一笑可釋恩
威並用立看枹鼓之稀鳴光寵狎來行有葢幢之加賜
厚培國棟快取家氈某叨守留符欣聞除筆皇都百郡
之表則幸竊餘光廣厦萬間之帡幪尚私同里
　　代伯求弟(蒙/)
帝倚經綸民歌衮繡儁烈繼澶淵之躅昔易而今尤難
亞師開淇澳之封勛髙而賞未稱律鉞舉夏官之曠典
鼎折垂秋壑之修名恭惟某官手援乾坤忠貫日月天
台四萬八千丈生才夫豈偶然中興一百三十年評功
誰出于右安危攸寄夷險弗渝草木知名蠻貊之邦行
矣金石勵志宗廟之靈聞之恢乎全能卓有髙識致廣
大豈虛喝者比盡精㣲匪瑣隘所知武侯治巴蜀之規
模開布廣集晉國以昌黎為僚佐魁磊宏深凡此設施
誰其企及兒童頌君實公亦何心父兄視子儀士皆用
命頃亡人之盗政致狂胡之冦邉囘思去秋曷至今日旬
宣逺駐本由姦計之害賢聲援近連乃見皇天之祚宋
傳犬羊之偷渡擁貔貅而疾驅彼但乘候吏之不虞亦
豈料令公之忽至軍情感奮狄膽頓寒塵氛八閱月之
纒延腥羶數千里之蹂踐孰醖透鄂之毒孰兆踰湘之
妖孰蔓釁于壽興孰稔灾于臨瑞况豫章之郊邑與康
廬之山川郛堞雖全聚落多毁投機勿容穟詎宜漢賊
之兩同乗舟而遇風奈何秦越之相視凛若建瓴之直
下非但積薪之將然敗績滔滔凡東傾而西仆純忱炯
炯獨左支而右吾義不與之俱生衆皆樂為殊死誓天
對越隨地掃除觀昔簡編紀大功烈侈次山磨崖之頌
顧祿兒之荼毒已深誇公異露布之文然奉天之播越頗
乆矧江沱之不競書勝㨗者旡多謝氏淝川兵聽指蹤
之歸一虞公采石敵方求濟於未登孰比今兹夐超亘古
深惟社稷之計正欲圖安于未危忍貽君父之憂何待
救禍于既極備殫忠力迄奏膚公振聲威于體統散漫
之中復境土于要害湮夷之後釋俘纍者奚啻三萬口
脫鋒刃者豈直億兆人喜溢重瞳歡騰生齒清長江而
鏖讐虜不數公瑾之英雄挽天河以洗甲兵真若少陵
之詩詠某寒鄉晩出末學無堪兹逢魁柄之維新俾以
謭材而掌故理當屏汰敢獨祈庇厦之私時際肅清葢
上為宗枋而賀脩辭蕪冗犯分凌兢
　
　
　
　
　本堂集巻六十四
欽定四庫全書
　本堂集巻六十五
　　　　　　　　　　　　　宋　陳著　撰
　啟
　　代徐制幹(琦/)謝程丞相(元鳯/)京削啟
帥垣數仞夙幸登龍公櫝一封茲叨薦鶚與新旾而俱
到雖舊物而愈光流俗所驚懦𠂻斯激竊惟大臣在外
或司公道之㑹盟舉世有知悉覬味言之題品上可託
名君子之域下以脫迹選人之闗豈不美哉而甚難者
葢拘以三剡通舉終年凡仕于四方何啻萬數故雖横
陳而皆寳未免熟視其遺珠倘居妙選之聨必曰非常
之産如某者生無竒相獨抱苦心與世相馳知有無涯
之事業立身為大要知向上之功夫聊徜徉于東湖庶
邂逅乎先覺維時師範實主書堂光風霽月之前自消
麄氣喬嶽泰山之下敢掉輕心真有得于玉成頗亦矜
其竒遇擕持誨緒僥倖儒科李豸何人既獲為坡老之
客彦霖本志豈欲舍韓門而他艱闗九折之路長縹緲
六符之光逺固常聞見終欠相依然而江湖𣺌茫不計
雙鳬之來往造化块圠肯遺一草之生成常置之夾袋
之中俄舉以十科之列謂堪講讀不覺震驚奔走黄塵
本色凛乎為俗摩挲華字凡骨忽其欲仙鼎臠得嘗而
已甘井泉乃取而不竭特自此始將成厥終遂猛掇于
薦員為亟圓于通籍天下英㳺之所睨乃屬迂材人情世
變之方漓獨行古道及敬披于褒語尤深認于過情學
而未融行乎何有師承易失空懐着王衣裳之詩外飾
既無忍讀名子車軾之說何脩程之可卜何宏藴之足
觀意者勉其將來所以譽之寧溢服膺而已靦面則多
茲葢恭遇某官希聖之時養明以訥黄扉宿望不改山
澤之癯緑野閒身自為朝廷之重念念不忘于善類拳
拳尤在于陳人遂使寒荄亦歸暖律某敢不益堅素守
仰答殊知登程子之門要在無慚于異日生徐孺之里
尚能自附于清流欲報之深有言則淺
　　代江東漕趙巖起(孟傳/)上廟堂乞祠啟
某弱植非材惟有傳家之忠朴公朝誤渥遂叨將漕之
光華粤自驅馳以來每懐負乗之懼嘗披真悃以乞閒
身謂天葢髙莫之從欲彼月斯邁俯焉素餐屬今夏之
觀風值兼旬之沐雨暑濕外冦隂陽内訌病卧瘡痍乆
纒綿而未已老來筋力益疲憊而難支兹將再期若為
寸效玩勢痼于漸積晶光黯于無存弩本非强而況垂
末鼓雖欲作其如已衰欲望朝廷特賜奏改令畀祠禄少
安家居庶令曠敗之逃尚俟糜涓之報
　　代鄒運管(宗鳯/)通謝賈太傅啟
沔陽趨走獲陳夾袋之姓名江左來歸願就一陶之造
化此身何幸不世茲逢嘗謂絲髪之材皆求見用鈞衡
之地所貴包荒如使一分之遺則為大公之累以韓王
待士猶譏其岸谷之深以温公好賢且疑其規模之小
其難自古而遇于今惟休休其有容雖瑣瑣者亦取況
為舊物尤託平生第某姿本甚愚學未有益汗顔家譜
無復竹梧鸞鵠之稱謝手門資徒受土木馬牛之誚固
宜安分何敢問程屬上流之戒嚴驚北騎之飛渡乃因
試令適際宣威負矢而驅迎皷旗之西下枕戈而寢聽
節度之中嚴迨露布之狎馳斯地弦之重鎮而衣而食
非惟使之再生有社有民僅亦逃于重責真乾坤其為
賜雖父母以不能熟知艱險之中實啟依歸之㑹沈舟
于側方坐閱于千㠶垂綆在前遽力援于萬馬為圖合
頴俾遂歸閨將㩦持鈞播之餘以游泳海涵之内銅章
繫肘誤入半圍山之州火鼎烹膏偶承屢弄印之後盡
力掃空于宿蠧從頭補滿于積逋比及終更已踰初望
復領氷臺之幙隨驅鍾阜之車風土氣清聊以洗青草
黄茅之瘴塵埃事劇何當有紅蓮緑水之盟獨恃密庸
又叨善贊傍帝闕而來只矯師垣其巋然畼恱陽旾皆
深根之桃李霑兹膏雨雖楛枿而茵芝喜親覩于茹連
忍自同于株朽然無他巧是在已知恭惟某官一徳享
天孤忠貫日晉公佐唐復振甚欲為緑野之㳺子房為
漢固留未容遂赤松之計謂用國莫先于得士而報君
惟有于薦賢隨細大以何拘至酸醎而並受觀所為主
類非識面之除用不求恩多避及門之謝此開忱布公
之盛世有吐哺握髪之髙風凡囿範圍莫不興起某夤
縁宿眷希覬終成倘分寸躋扳或可供于屐履則毫釐
㸃檢尚不辱于門牆因謝而行有言則淺
　　代外舅趙元章(崇燾/)赴華亭宰通李漕(文孫/)啟
錦𫀆將漕倚天上以建臺墨授承流指雲間而問路受
容非偶贄敬以先恭惟某官心㳺聖涯脚踏實地公休
為涑水之子(其父人呼為不/出司馬温公)能世其賢伯淳乃伊川之
兄(其弟/蕭齋)所學尤粹故于平生之敡厯皆其真踐之發揮
粤自彈冠暨于植纛四書之外雖琴鶴以不擕一飯之
餘于芻豢乎何恱葢樂内則不願乎外惟薄已而所厚
者人此卓然獨步于今當求之三代以上有如氷節莫
重日畿緩于輦輸無以從容其調度急于鞭筭又將蹙
削其本根甚而狐䑕輩之依慿鴈鶩行之掀舞動皆掣
肘聞亦攅眉天子曰嘻將洗此難言之弊俗吏不可當
屬之有道之儒爰詔我公以任茲事曽工夫之㡬着已
精采之十分水鑑平明小人得以情白玉壺澄澈汚吏
望而毛寒若夫飛輓于粟芻是又應酬其土苴雖遲荷
槖亦謂堪輿某宗序諸生宦途孤進綴班湏入僥逾吏
選之逃懐券來歸荏苒兒曹之課餘十年之藜藿分終
老于山林迫以一饑静而又動頭岑岑其欲雪方遡縣
灘心寂寂其已灰豈通時様況號劇煩之地且多譁競
之風不揆直前未知淑後惟獲歸于臨照輙自慶于遭
逢百里相安所恃福星之在上四維不忒尚圖他日之
登門
　　代前人謝陳憲辟長興宰啟
省愆旅瑣方自愧于錦傷承乏男封乃忽叨于剡置崇
臺曲為之地寒谷一轉而春特達此恩遭逢也幸竊謂
仕而為宰㨿地位則最輕職曰親民闗風化者甚重在
古人資以鳴琴之樂至今日凛乎沸鼎之虞上官所臨
痛痒未嘗相恤吾道不競毁譽無復可慿或者為世變
之攢眉將以冐時難而得志萋兮譛者蓀不揆余如鳥
之方翔類難逃于矰弋如舟之欲駕率遽奪其楫維遂令
學愛之深心反取笑譏于流俗自非身主公論眼空羣
倫復誰能挈之萬仞之淵尚欲寄之百里之命某凄其
宗葉宿也鈍根家有故書謾尋盟于燈火年方弱冠遽
叨效于虀鹽擕持沐漆之身刻勵飲氷之志鞭靴所厯
繩尺自隨雖無赫赫之功名與人相軋若曰泛泛而上
下非我敢知盡心之外何求當路之間胥薦幸逃選穽
狎被辟書豈不願栽于桃李感懐彭澤且湏歸問于菊
松一静斯便十年之乆忽清朝之交泰彼善類之皆升
諸老挽之而使來此心躍然而復動謂世無不可為之
邑錮于舊聞于人所望而畏之區冐焉勇往維錫山之極
弊在賦籍之難稽富强明肆于控持胥吏隂為之走弄
失聲浩歎忍令宿蠧之滋出手更將遽犯衆狙之怒資
通神而有力譛為鬼之無蹤黔突未遑白簡已及推謝
令而去非曰民情毁即墨之言實投要聽惟自訟中孚
之未應豈敢云旡妄之有災搔首踟蹰紛兩髦其已雪
與時齟齬浩百念其俱灰方遲客路之留忽寵公車之
奏顧仍分于墨綬果何取于繡衣意者見而知之既得
于月評之交際非其罪也又信于星轡之咨詢此大造
所以成全而小已難于辭避第念箬水茶山之境實分
荆溪桐汭之間豪奪素多盗弄時有昔精神猶固且暗
墮于危機今筋力漸衰恐難勝于重負感藏之極勉强
而前恭惟某官竪鐵脊梁執玉界尺平生受用有菜飯
之工夫次第推行皆布衣之事業粤迂漢組近按周畿
謂蜀部之所需惟人才之不足乃揚清而激濁以肅吏氛
乃㧞滯而振淹以舒士氣遂令破釜亦忝化鈞某敢不
益信其愚終脩所願我天在上必能寬假于一分他日
酬知尚有亷勤之二字由中之悃此外何言
　　代方狀元(山京/)除建康簽判謝賈太傅啟
化鈞密運開萬物之自新畫幕濫塵驚一官之如舊上
懐公造下激私忱昔人戲孝先惟萊國竒而特召世疑
横浦獨趙公保其無他葢一則地位已到于九分一則
天姿夙欽于諸老故流俗之議者雖衆而賢相之知者
自深茍非其才恐辱所至某藐爾弱植重之早孤破屋
數間僅有父書之可飽危塗九折每憂家譜之易寒自
鶚表之㳺叨而龍門之莫上知其有命將以終身詎謂
蘭省之晚收獲奉楓庭之昕對淺乎無味特椒桂之殘
辛苦而不腴乃山林之麄氣顧有契于乙覽之下俾躐
居于甲科之先京秩以示異恩賓寮已越常調然而飲
河之䑕量易以盈在梁之鵜分非所㨿故饑人雖夢于
溢飯而窮鬼遽為之捩羹歸去來兮祇自治耳閉口對
客置時事于無聞開門授徒撫故吾而失笑庶㡬省愆
而念咎或可補劓而自黥曽未㡬時有來誤渥紅蓮緑
水依然疇昔之泳游白鷺烏衣亦是平生之憇想信蒹
葭厄于霜露乃花木所以陽春不世其逢伊誰之賜兹
葢恭遇某官獨航乗國一柱擎天開忱布公門下絶私
人之迹吐哺握髪坐中為君子之林必欲薹萊之並收
故雖葑菲而亦采至于使過尤所用情察某了無他腸
惟望迂踈之累念某不改本相粗知貧賤之安曲為陶
成遂叨氈復某敢不退矜際遇益自激昻失之東收桑
榆尚有方乘之日寒然後知松柏是為欲報之心感烈
惟深敷宣罔既
　
　
　
　
　
　
　
　
　
　本堂集巻六十五
欽定四庫全書
　本堂集巻六十六
　　　　　　　　　　　　　宋　陳著　撰
　啟
　　代范主簿(大性/)服除謝賈太傅啟
廟堂公造挽回善類之旾簪履遺孤追感舊知之地積
忱欲冩悲涕先零昔吾祖蜀公不同流于世俗與時相
司馬為異姓之弟兄必首置之周行宜弗遺其餘力然
而侍讀之命聽其固辭告老之章遂其繼請乃今本無
半面之故而有甚于平生之歡用情不問于存亡援手
不問于難易信後來之多遭際視先世而有光輝某痛
惟家嚴酷嗜古學其處屋漏言行皆可以語人其逰宦
途禍福不足以動我粤從緑髪以及華顛每聞吠雪之
聲㡬中含沙之射坎坎世變惟性命之茍全悠悠已知
于功名乎誰主翛然掃軌將以掛冠忽見録于洪鈞為
力扶于赤幟聞而自信豈煩韋澳之呈身出于無求何
待元城之通問曉上㧞奸之䟽暮飛雪謗之函謂己獨
正方遂賈憎于流俗謂首欲延致乃見劾于誣辭力祈
清議之伸大快輿情之望氈其盡復玉以不瑕親庭本
心喜已渝于涯涘相國雅意謂當上之雲霄召見棘卿
趣以芝詔既累辭而弗獲雖萬里而亦來奈何坐席之
未温或者引㠶而遽退平地風波之洶湧自昔而然青
天白日之照臨有知者在倍費榻前之回幹亟分淮右
之驅馳曽無㡬時忽弃諸子扶䕶歸里若為蘇氏之謀
漂泊無家殆類少陵之死慟荼毒其至此慘荒迷乎何
之終謝恩陶周圖私計錫田而活孥累以壽傃貧之傳
免詮以延父恩以歡為喜之後誰能眷其存殁如此極
其始終一門多縁千載佳話兹葢恭遇某官手扶乾御
身濟泰亨如伊尹之佐商王享天一徳如姬公之輔成
后敬收萬年其為國而愛賢殆如父之視子旌招交路
必使無山林之遺鼎養滿朝猶恐有溝壑之委遂于寒
逺尤所恩勤某餘息僅延中藏難釋衣冠純吉幸獲瞻
衮舄之光軒廐終依尚不辱箕裘之緒是之謂報過此
何如
　　代唐司直(震/)除京倅謝賈太傅啟
末綴多慙因乞身于方外大鈞一轉俾分倅于日邉得
之若驚望所不到竊以清為别駕乃班底之常程留賛
神臯又選中之特用若稽在昔彼美諸賢校秘閣如歐
陽公僅承滑郡直集賢如富彦國惟佐鄆州豈伊濫數
之駑材而可贅員于經賛㐲念某書㡬成癖學不化愚
苦無他求本具山林之相貧不自活俯尋塲屋之盟㪍
窣末科間闗漫仕中焉不工于炙熱分已無望于向榮
泰運忽回困心如覺在廷交薦誰知安石之本迂注縣
徑行竊慕希仁之弗競詎圖坱圠専主孤寒就從通籍
之餘擢置縉紳之末素餐故府去蠧魚者㡬何直讞理
庭守畫象者而已爾于國家乎何補而嵗月之空流大
本吾樗雖匪中繩而中墨苦心老柏尚其如石而如銅
但不為知已之羞又何必要人之譽勉强在列因循到
今然念任使者廟堂之至公靡遺尺寸進退者仕宦之
大節易失毫釐茍非决于轉㠶是為安于戀棧縱逃清
議難掩汗顔輙為補外之祈隨錫治中之命恐其贏粮
千里不使逺征念其食粥多時遂那近次便可以陪竹
山之勝非泛然為松雪之㳺如此成全豈曰僥倖兹葢
恭遇某官元勲伊旦實行參騫經國規成得正笏垂紳
之大體愛君忱積多納約自牖之至言為社稷而勉留
以人物為急務方英俊如林之日采及桐焦雖朴拙無
味之徒嗜猶昌歜致令碌碌亦累拳拳某敢不激烈眷
私敬供職分此為何地敢云風月之平分尚有我天可
證氷霜之自勵是之謂報此外奚知
　　代前人謝留叅政啟
大臣無我公持人物之衡小吏非材驟玷文書之府得
踰所望懼甚于榮切惟金耀之聨實綴玉班之武初以
登藏于版籍是特司存後而儲養于英髦有闗選用況
清明于今日尤珍重于此官怙静者居雖秩楫大言而
莫售孤寒者與雖金張奥力而奚施以甄别既極其精
嚴豈僥倖可容于迂濶某斷無多技惟有一愚讀書山
林自是痼心之難療實徒鄉里本非實學之可師中年
偶其第名前路漫焉信步言歸矮屋問選脩門一違炙
手之交㡬受磨牙之噬咄咄世事悠悠宦情餬口粗支
何必良田之二頃葢頭便了猶存破屋之數間暮竹聊
以倚寒夜𤓰未嘗乞巧其如知己相與為謀采藻于泮
宫可尋本色謂依蓮于儉幕可預末籌或推轂而薦揚
或騰書而辟置有感昌歜俎之嗜將為魚羹飯之行然
念屋上之烏因人而好堂前之燕認主而飛悵道地之
遽更脂吾車而焉徃是有命也止或尼之倍費時紳之
之挈提迄叨戎局之嘯諾官閒無妨掃軌俸薄亦堪代
耕尚可他求不翅已足九衢軒翥誰能羡于俊㳺七選
徘徊正自宜于老鈍詎圖特達之在上乃為衰遲之熱
中力幹薦函俾諧通籍霜崖雪谷忽如今而向陽時雨
春風雖不自以為徳亦欲少酬于鈞造方思免試于琴
清願捧除音經塵掌故平生知止驚取數之過多流俗
積疑忽移機之益衆未能稱塞徒快遭逢茲葢恭遇某
官(闕/)　　某免縣宰而擢用何以報許公之知為架閣
而奏陳尚其師萃老之直謝不盡意寄諸無言
　　代王資政(鑰/)謝賈太傅啟
去國之蹤冥心知分自天之渥卑職與祠葢于屢詔之
餘有此曲成之造端由密啟何敢復違㐲念某受相古
農勉顔今仕志雖欲廣應多事以則踈識本不融至衰
年而愈窒偶值元勲之引類旋從兩地以叨榮然而愛君
雖積于至忱無俾聖徳憂國徒勞于過慮難用拙謀甚
以素餐況乎多病童子之所釣㳺悠悠我思君門偃僂
之身寂寂者笑惟有東山之去庶猶末路之收獨恃己
知積披心禱同舟以濟公方繾綣之意長戀棧而留此
則出處之義大何疑可卜遂決于行顧白榻之言愈勤
而臨門之使屢遣召環之命分纛之除再三凟而弗渝
夫豈得已厯數月其良乆然後從之猶廪殊庭仍班秘
殿冝誅而賞殆㡬加賜以愧心安受不辭又若避勞而
就佚終恐重貽于斧鉞又將倍費于範圍俯而拜恩滂
其流汗茲葢恭遇某官功髙不有禮絶𢎞謙身佩安危
將為萬年而開泰志存蕭散猶無一日以忘歸故推已
以恕人尤用情而告老某未知所報有激于懐賦粟深
恩已遂山林之閒便食芹餘息尚觀朝陽之隆平
　　代戴時可(賓興/)與鄉貢謝彭倅啟
龍飛笫一詔嘉承新天子之恩鶚薦四七名濫中明有
司之選以少年而幸得于末綴以何拘退而省循誰其
宗主切以國家所以取士詞賦尤為得人涵養粹則理
義精議論熟則事業著觀置器數語已有安天下心即
在鎔一聨俱謂得宰相體矧輔郡屬四明之勝而詩流
萃多士之竒居鼎鼐者出于大明生東之篇管樞機者
見于萬世垂基之作仰追前躅正頼後來如某者姿痼
于昏學荒而淺雪溪凄冷詩禮百年之譜長風骨酸寒
雲霽萬里之望逺偶因三餘之暇勉習八吟之聲祗堪
自娛寧有他想然而朝廷新政方掀掲于斯文鄉曲公
評將激揚于我輩倘非奮迅于功名之㑹毋乃弃暴于
宇宙之間勇不知裁行或有使駢肩相角萬五百巻其
多定額可憐二十八人而已雖妄氣未忘于僥倖而本
心終遜于老成誰識此時有不在我秋風桂子忽清塵
穢之毛寒春浪桃花便起峥嶸之頭角不圖至此夫豈
偶然茲葢恭遇某官道之津梁學者山斗發三島十洲
之秀新美英㳺分九經重錦之輝開明後覺遂令踈翦
亦累吹嘘某敢不銘篆所知鞭䇿其鈍選舉非古謾從
進士之小科成就由天惟恃立身之大節由中之謝此
外何言
　　代姪濟謝解啟
詔諭二千石之良選賢于衆名登四七際之列遜我者
三共誇好事之重尋自揆非才而深懼昔鄉里于紹興
之舉以詞賦得攻媿其人掌内外制則諸者汗顔如陸
内相坐政事堂則羣奸局脊如魏鄭公中興一代之偉
儒後學百年之好様必稱乃選豈無斯才如某者生而
鈍根藐焉弱植何如謂士固嘗習聖賢之書無以為人
亦欲盡子弟之職謾觀牆屋敢兾科名況家庭之學未
積深功而鄉曲之譽豈歸晚進明有司期洪生之必得
吾小子誤蟲篆之見收得非平而不至于怪竒或通乎
理實而不流于浮誕足信其心知而取之庶乎可也納
豨苓于藥籠之末進昌歜于玉食之間允出遭逢敢云
僥倖茲葢恭遇某官吾國元氣善類景星蓬萊瀛洲之
天快平分于風月蛟門虎蹲之地煩㘴鎮于波濤何以
假為宜遂真拜趨韓范功名之㑹博觀人才主歐蘇文
字之盟樂誘晚學棘闈嚴于革弊藻鑑掲而無私迺使
么庸亦叨吹送某敢不矜持殊寵激烈寸忱尚資于進
身遂接階庭之步武則仕而為學庶禆廊廟之經綸
皈向芹芹編靡草草
　　代弟觀謝解啟
賓詔驚心歸從輦下主司誤目收置選中真可謂之僥
逾當若何以激烈昔在癸酉之鄉舉最得鴻儒所以甲
戌之臚傳經魁虎榜餘亦多歸于巍級後來並號于名
卿嵗忽循環而又周天將如劵之交付而況六十年一
㑹培元氣者益豐二十有八人與列宿而相應豈其偶
耳能不躍然某相可忍饑書徒成癖麋鹿山林之性分
所冝安蛟龍雲雨之心時乎自奮乾坤如許其濶父師
所命者何朝廷設科豈曰老英雄之法塲屋較藝是為
逺事業之階勉效雕蟲浪圖戰蟻雖慊聲金之擲地然
常輕璧而惜隂近㩦書囊屢優京校不知我者謂將詭
遇而獲禽是有命焉肯學守株而待兎敬謝朋舊言旋
里閭魁星閣之初成上干龍角泮水池之先䜟中奏蛙
聲耳目為之頓新羽翼起而欲舞郡入而試自知甚明
枝葉語言進莫窺于古作草茅氣習退不契于時粧誰
嗜昌葅乃塵藻鑑拜手金花之帖滿腔玉女之恩量已
分之甚盈幸家聲之未墜曩從父冠南宫于丁丑比伯
氏擢上第于丙辰素爾駑庸青吾毡舊謂一榜得人之
盛而同門㧞第者多弟子不如師孰謂當仁而不遜交
㳺稱其信尚期㩦手以偕升允侈斯逢原追所自茲葢
恭遇某官學游道閫和到聖涯經術源流胡安定之先
覺制誥法度蘇文忠之後身移八座之輝纒連十洲之
鈇鉞光風嘘拂文氣益揚嵩岳鎮臨士流増重幸一陶
于造化皆百倍其精神因使濫巾亦叨勸駕某敢不激
昻素志酬答殊知倘得瓊林豈在春花之盡看持身
玉尺相期松栢之後凋過此以還非所謂謝
　　代王叅謀謝賈相
某江淮屬吏望公台之纒邈在九霄不敢以煩語塵凟
首丐穹宥某龜之氛不能雨井之水不能波獨以造物
與機元勲當軸篤念先人登門之舊借之羽翼而春風
之生之芽甲而時雨之既使隨力驅馳安意飲食且挈
而上鴛鴦行底以觀龍虎相隨之盛雖大鈞無私等歸
坱圠然凡骨之勞變化百倍其恩勤也方將依衮舄光
聽屐履役以畢此生就列曽未㡬成命忽其改畀辭不
得請俯焉轉㠶素飡籌帷無補絲髪初意及考即丐歸
田中間狎忝躋升由是不敢控籲日月如流今又期矣
二十餘年凡四入幕人所厭薄亦自忸怩嘗以情白使
長乞備申公朝奉叢祠為投閒計所求未遂强顔尚留
殆類在梁之鵜戀棧之馬旁觀者笑㡬無以自解重惟
某何人斯仁造所以成全者視先太師之于先人有加
也而某摳趨帥牆不得如先人之勤于事先太師也燭
之武老矣惟有謹密以保受知之身靖退以養報徳之
志皦日在上此外非所知也某本欲守劉元城不通書
之戒特以感激滿懐有不自禁惟鈞茲亮之某下情不
勝戰慄之至
　　代趙松壑通馬大使(光祖/)
某伏以晚春處滿目新隂恭惟某官奉詔起家擁旄戒
道冕旒春倚堪輿介扶鈞候動止萬福某筮柔曰遡剛
風贄櫝于典籖俯仰祈委鑒　某載惟受天間氣為國
大臣日羲月娥陽嬰隂姹罔敢不識相䄄公鼎之祝奚
庸某贅　某茲者恭諗䟽榮宸筆授任制牙金華洞天
暫綴錦衣之適青溪福地慣逢玉鉞之臨光聲颺馳喜
氣雲合恭惟某官得聖賢學為人物宗修諸家庭之間
不愧屋漏見之政事之際是特刃餘轍迹㡬遍于東南
鐵脊相為之終始有如江左兼控淮西曽大纛之重臨
有甘棠其好在上方謀帥誰以易公用兩老兵皆知南
軒之寡慾成一信字盡服乖崖之力行百姓聞而歌謡
列屯望而精采第恐有中留之拜不容疾前導之驅某
非佞　某乆違衮舄之下迹逺而心實邇近者叠拜寳
緘每一展讀當叅侍一遍孰謂天幸將得以小漕車依
玉垣左右不自知手之舞足之蹈也　某非材將漕駑
駕已疲兼組餉師蚉負益重矧當弊壊之際是豈迂踈
所勝凛如臨深未知淑後教誨之帡幪之今知有仞牆
可依矣某百拜預禱　某事尊有彛通名必敬輙蕪拙
語仰塵宗帥倘賜覽擲萬榮萬幸　某仰遡鈞閎仙婘
納福攸同揆分􁑢絶不敢僣越申起居問前茅有行下
事九頓首以請
　
　
　
　
　
　
　
　
　
　
　
　
　
　
　本堂集巻六十六
欽定四庫全書
　本堂集巻六十七
　　　　　　　　　　　　　宋　陳著　撰
原闕
欽定四庫全書
　本堂集巻六十八
　　　　　　　　　　　　　宋　陳著　撰
　劄子
　　賀沿江大制使馬觀文(光祖/)除叅政劄
某諗召從外閫叅預中軍大江以東甚欲撓留于父母
普天之下謂宜歸坐于廟堂綸綍一頒縉紳胥慶恭惟
某官南渡間出西山的傳精神混全卓然當元氣之㑹
本領粹密何者非吾道之推第名太髙而忌多故身常
退而進少使朝廷大用蚤及嘉熙淳祐之間則宇宙太
平乆登慶厯至和之上奈何實學無經綸之地遂令腐
儒正迂濶之稱獨袖商霖徐環孔轍至屈清冥之鉞委
臨白下之城信服以心熟䕶柳營之部曲撫摩以手及
親竹馬之孫曽今又四年祗如一日然而温國之留西
洛惟傳自走于軍民冦公之鎮北門疑問至形于邊塞蓋
人望之素屬亦天衷之簡知乃繇玉麟俾貳金鉉方延
登大老已覺萬物之晶明縱夢想平泉能忘一念之憂
愛人皆仰止公盍圖之某深囿化鈞欣聞除命鳯皇覽輝
而下雖未報于先驅燕雀賀厦之成特預占于内泰不
盡之意宣布靡涯
　　壽沿江大制使馬觀文輔詞繳劄
茲者恭諗繡紱書辰玉垣集慶江東父母勝如二十四
考之中書天上神仙冝得萬有千嵗之眉壽具瞻斯聳
輿誦自騰恭惟某官雪月精神華嵩根本韓范以至于
南渡間氣獨全程朱以來有西山的傳親受學問必歸
于有用經綸自任而不疑然才名太髙獲上或違于在
下而人望所屬處外無異于居中維彼甘棠莫如留鑰
盤薄三至堂之上去來十餘載之間口不言錢菜羹飯
而自爽室無長物梅花帳以甚安政事三昧之餘寵辱
一笑之外是之謂自求其福所以養太平之基某受知
師門托迹京輦心隨燕賀望徒極于清溪曲奏鶴飛愧
不如于白雪倘䝉采矚豈勝幸榮仰凟威尊伏丐台察
　　通浙江饒帥(應龍/)劄
某伏以一雨新晴兩間清氣恭惟某官宏開帥閫嘉惠
帝鄉冕旒倚毗葢壤森扈台候動止萬福某端簪理笏
重沐裁箋再拜徹名于鎮越堂上惟西垣一星下矚之
某惟刺史千里之宅先元帥三軍之司命動静而造化
具嘘吸而隂陽隨鼎餗坤裳勿問元吉某歡惟某官
深沉而篤厚亷簡而直温當今善類之宗主也頃坐御
史府不合故去晶光自此充塞宇宙間翠節碧幢馳驅
江浙亦既勞心上以㑹稽印乆玩命公保釐寛朕憂顧
内臺外臺雖均惟天家耳目官然禁闈正欠汲長孺拾
遺淮陽豈乆稽耶某側耳鋒車之召某矯首當代龍門
誦汝墳三章乆矣宵垠異趨末由望履陳香一瓣景景
此心不自意斯今得執蒲璧為大府屬吏庭叅有期遡
風手舞哂由與㸃俟命凛如某一書生身苦味備嘗中
年始竊奉常第叨席鷺嶼與本色上滋一概之誤知當
路交上公車東轅西轍仕也學在其中矣僥倖通閨來
此試令自惟技短識䟽傷錦是懼郡邑脉絡猶父子然
駱策之不失其性假借之以成其志或可稍著見于門
牆下某端笏以請某惟事尊事大厥有彛恭其曷敢以
蕪陋廢牽課儷語唐突宗工霜電流輝榮幸億稊某揆
分有截不敢躐申蓬萊閣中神仙大婘起居嘉問霆驅
使指屛息欽承
　　通王帥叅(人英/)劄
某伏以秋經風雨清滿乾坤恭惟某官以中朝官贊大
帥府冕旒垂春葢壤薦釐台候動止萬福某斐然一箋
徹姓字于典史氏惟融明幸鑒某惟越為股肱郡幕府
山多佳客擇以自從何啻裴晉公之得昌黎也婉晝生
風舒慘一道何隂陽冦之敢干以尊生請則贅某惟敬
某官一段氷之姿八牕月之識萬斛泉之文自翠髫時
聲譽已獵獵一舉上中書堂輙申選天子曰俞以本色
官官之入而書林史局出而倅軾守麾賛嬴垣叅越閫
亦既勞止匪伊九鳯衘芝花而下式遄其歸儀我鷺翿
某生也幸與執事同里閈逐禄江湖契濶良乆不自意
試令剡溪乃與騶珂邂逅于蓬萊閣下展也天只適我
願兮某鄉之山澤癯耳中年竊奉常第東轅西轍多在
先儒考經問難之地以此増益所不能胸中凛凛樂趣
未渠央也誤知諸老交上公車僥脫選階未行邑綬玳
筵上客或垂情枌社而庇休之某拳拳某少好雕蟲今
荒矣告至有彛非此未以將敬竅啟突如紫電一瞬幸
甚某矯睇瓊樓玉宇羣仙居焉敢僣越上起居問沿途
區冊惟命之恭
　　通趙帥叅(崇倕/)啟
某伏以秋霽兩間氣清恭惟某官借重份藩運籌元幕
明靈協賛台候動止萬福某露香雪手奏記籖曹㐲祈
裁省某已肅龜列申􁀙燕羞吉星後先何福不萃調鼎
寧裀奚敢贅為二御凟某欽惟某官文章足以瑞世言
動足以範俗諸事業足以愛人及物謂冝由紫清界凌
遡直上胡不競流而乃回翔幕府厚積而薄發㑹有轉
而上聞鳯􁊕紫泥上九天矣某誦一代不數之人句慕
用半生願一日而執鞭而不可得學製下邑獲在容密
之下區區本心戴星瞻荷某甬東末學竊服諸友緒餘
仕未能信偶以一科試鷺洲講席幸免羣嘲五辟幕僚
江湖㡬徧通班為令易地古剡天開竒遇行依照臨云
胡不喜某執贄有初鞶帨儷櫝禮也荒池蝌蚪唐突鈞
韶繳兾電覽榮甚覆瓿某惶恐端拜申問蓬壺寳輯瑜
珥瓊㽔鈞分嘉戬首途驅冊九頓首以聽行下
　　通鞏北倅(桂/)余南倅(東/)余東倅(垓/)鮑察判(同孫/)李
　　　知録(召/)王司戸(應子/)吳司法(紹元/)俞監倉(鎮/)程
　　　比校(榮祖/)諸繳劄
某一雨秋霽兩間氣清恭惟某官倚重星輿(鮑云密賛/藩條李云)
(榮總都綱王云精覈版書吳云明燭/藩條俞云晏安庾中程云備財醲政)清臨湖鏡(俞云清/浮鏡田)
(程云岸/幘湖山)康公日奏神物隂扶台候動止萬福(鮑已下云/穹示夾某)
(輔台候動/止萬福)露香雪手奏記籖曹㐲祈省某已肅龜列申
􁀙燕羞吉星後先何福不萃調鼎寧裀奚敢為二御凟
某欽惟某官文章足以瑞世言動足以範俗措諸事業
足以愛人及物謂冝由紫清界凌遡而上胡不競流而
乃回翔治中厚積而薄發邪(鮑已下治中為賓幕舒云/回翔芹泮尤云施席治中)
㑹有轉而上聞鳯􁊕紫泥下九天矣某誦一代不數人
之句慕用半生願一日執鞭而不可得學製下邑獲事
仁賢區區本心戴星瞻倚(余南倅云某三復維桑與梓/之詩知敬恭當自鄉曲始某)
(也生長鳴珂聲中而未獲肩隨焉每懐愧輙不自意今/日乃得屬邑今受覆幬夤縁信有自來矣某戴星歸倚)
(鮑云某猶記燈末席扳望髙芳盟雖親而不之即也塵/抹一面翕忽成乆不自意今日乃得屬足今受覆幬夤)
(縁信有自來矣/某戴星歸倚)某甬東末學竊服師友緒餘仕未能信
偶以一科試鷺洲講席幸免羣嘲五辟幙僚江湖㡬遍
通班為令易地而東天開竒遇行依徳寓云胡不喜某
執贄有初鞶帨儷櫝禮也荒池蝌蚪唐突鈞韶繳兾電
覽榮甚覆瓿某皇恐端拜申問蓬壺寳輯瑜珥瓊蕤均
分喜戬首途驅策九頓首以聽行下
　　通舒教(必得/)林教(文明/)嵇山尤山(長棟/)劄
㐲以秋經風雨清滿乾坤恭惟某官横經候頖吾道増
重爾神分休(尤云横經書堂振鐸道閫穹云/夾輔  第二第三段與前同)某兹
繇道珂里而接軒葢闖碧水而揖冠帶今㡬秋矣道鐸
惠越某豈不聞每謂歸途便謁而竟墮因循不自意試
邑在五雲東南行可叅㑹霂霂教雨而源流瀕瀕受賜
將又自此始(林云誦一代不數之句云云/同前  第五第六第七段同)
　　通浙水洪憲(􁀙/)繳劄
某㐲以秋經風雨清滿乾坤恭惟某官受王嘉師培國
元氣九重簡注三極賛襄台候動止萬福某謹薫薌祓
九頓首徹名于典籖氏惠繳悉惟詳刑之寄一道
民命闗焉嘘陽吸隂立變寒燠山川百示奔走後先箱
氍之請焉用釀陳于侍衛者某敬惟某官精神足
以强本朝力量足以康世運文雅足以謀王體維今傑
魁人也内敭外厯聲聞沄沄著之丹屏紫極間疇不謂
宜上念浙河以東臬事至重其命公衣繡持節以福一
道洗寃澤物皆蒙講明之餘波也甿謡紳譽洋溢路上
大司冦尚虛席帝意有在匪夙伊暮以公歸兮某嘗謂
谷隱先生之詩曰吾嘗有隂徳行矣光炎宋平齋先生
既允蹈之又賡以為訓曰詩書氣脉續聲價天壤閧而
尚書公與先生繼繼承承焉卓乎盛哉東南百五十年
無此門庭某生也晚獨恨未能一償終南黄河之欠天
況竒逢乃今得執蒲璧為部内吏胥沈文自此不必作
矣某喜且懼某惟事尊事大厥有彛恭其曷敢以蕪陋
廢牽課儷語唐突宗工霜電流輝榮幸億稊某揆分有
截不敢躐申大婘起居問霆驅使指屏息欽承
　　通浙東楊倉(同祖/)繳劄
伏以樨金之月晚雨生涼恭惟某官蕩節煇煌庾臺森
峻九重簡眷三極賚嘉台候動止萬福某雪忱祝墨九
頓首以賤氏名聞修告至也惠徼電瞬某嘗聞潘徳鄜
之提舉常平也發吏贓訪民瘼列城竦然紫陽翁亟稱
之今我公之嘉惠浙東猶潘公之使江東也精神丰采
山岳動摇百神禁呵何福不除奚庸以鼎餗坤裳為請
某敬惟某官玉界尺之正朱絲繩之直金露莖之清入
而國子先生出而幕府上客聲光熖熖照人耳目上知
其可大任遂以南軒所居之官官之省中事無鉅細禆
賛良多拾級而陞自冝為甘泉真法從而猶坐使華堂
邪歛紓煑摘式奏懋庸式遄其歸匪夙伊暮某浴睫以
伺某矯首當代龍門誦汝墳三章乆矣霄垠異趨末由
望履南豐一瓣景景此心不自意斯今得執男之璧為
部内吏庭叅有期遡風手舞哂由與㸃俟命凛如某一
書生耳苦味備嘗中年始竊奉常第叨席鷺嶼于本色
上茲一槩之誤知當路交上公車東轅西轍仕也學在
其中矣僥倖通閨來此試令自惟技短識踈傷錦是懼
使星在上驅䇿之不失其性假借之以成其志或可稍
著見于門牆下某敢端笏以請某惟事尊事大厥有彛
恭其曷敢以蕪陋廢牽課儷語唐突宗工霜電流輝榮
幸億稊某揆分有截不敢躐申大婘起居問霆驅使指
屏息欽承
　　通嵊縣交代權縣江監稅(極/)繳劄(附丞簿尉頌徳/)
某伏以一雨初霽兩間氣清恭惟某官油幕賛籌畫簾
叠組百神呵䕶台候動止萬福某露香雪手奏記籖曹
伏祈裁省(趙云雪溪深處對松而哦賓夫杜簿云英孫/句稽之暇岸幘山溪劉尉云次中望嵩梅某)
(隱清逼/達溪)已肅龜列申詗燕羞吉星後先何福不萃調鼎
寧裀奚敢贅為二御凟某欽惟某官喬木之秀名流之
宗踐履則有傳家之譜謂宜由紫清界凌遡而上胡不
競流而乃回翔依泛賢勞王事當路倚之邇者百里借
才雖㳺戲餘刃而環邑之民往往詠徳化㑹有轉而上
聞鳯啣紫泥下九天矣某誦一代不數人之句慕用半
生願一日執鞭而不可得學製下邑獲交仁賢遂將親
奉蕭規密依儉幙雲來百世盟自今日始預切欣躍甬
東末學竊服師友緒餘仕未能信偶以一科試鷺洲講
席幸免羣嘲五辟幙僚江湖㡬遍通班為令易地以東
交好仁言悉數以告使沸鼎而涼險灘而夷拳拳歸倚
某執贄有初鞶帨儷櫝禮也荒池科蚪唐突鈞韶繳兾
電覽榮甚覆瓿某皇恐端拜申問蓬壺寳輯瑜珥瓊蕤
均分喜戬首途委戒傾耳以湏
　　回謝嵊寄居屠倅(雷發/)繳劄
某伏以一雨初霽兩間氣清恭惟某官望培剡雪躔燦
屏星百神呵䕶台候動止萬福某露香雪手奏記籖曹
仰祈裁省某已肅龜列申􁀙燕羞吉星後先何福不萃
調鼎寧裀奚敢為二御凟某欽惟某官文章足以瑞世
言動足以範俗措諸事業足以愛人及物謂宜由紫清
界凌遡而上胡不競流而乃欲尋盟松雪厚積而薄發
耶㑹有轉而上聞鳯􁊕紫泥下九天矣某繇都門觧后
光躔數年間耿耿梁月不自意學製鄭卿將叨錦覆中
心欣躍手不知舞某甬東末學竊服師友緒餘仕未能
信偶以一科試鷺洲講席幸免羣嘲五辟幕僚江湖㡬
徧通班為令易地而前凛凛氷淵未知攸濟尚其問政
或使之免曠敗也某執贄有初鞶帨儷櫝禮也荒池科
蚪唐突鈞韶繳兾電覽榮甚覆瓿某惶恐端拜申問蓬
壺寳輯瑜珥瓊蕤鈞喜戬首途委戒傾耳以湏
　　答山隂王宰(宗洙/)惠物劄
某抱琴欲試遥指雪溪飛帖有頒劃來雨驛寵以滿奩
之餽燁然行李之光却則不情受之何面瑟縮者乆勉
强以往而不來徒媿瓊瑤之報愛之以徳尚兾藥石之
貽伏乞台察
　　答上元送酒曹幕
某伏以玉琯吹葭添一線日琴堂記節飛五朶雲且餉
蟻壺以華烏幕不敢不拜良感良慚退食自公期與梅
花而爛醉舉杯相屬願言芝檢之催朝謝不盡言仰丐台
察
　　賀馬少監廷鸞劄
渙頒宸綍晉二秋卿仕至都曹已居學宰相之地職兼
少監又以觀梓人之規厯試要除實陪大用恭惟某官
江東獨步天下倫魁妙法度文詞臣舉而為代公造化
筆集賢留以自扶冝從繕監而徑升益表茂林而異擢
某辱知厚矣聞命躍然矯首中朝遙上徳興之賀守官
南服永言庇厦之依不盡慶忱仰丐台察
　
　
　
　
　
　
　
　
　
　
　
　
　
　
　本堂集巻六十八
欽定四庫全書
　本堂集巻六十九
　　　　　　　　　　　　　宋　陳著　撰
　劄子
　　壽王大資(爚/)大酺詞繳劄
某茲者恭諗建亥榖朝生申華旦合黄庭三闗之氣此
道則仙用洪範五福之疇有徳者壽喜閧宸扆慶溢午
橋恭惟某官一片古心九分地位泰山喬嶽誰知雲雨
變化之神霽月光風中有氷雪稜層之操學業發揮于
六籍勲名掀掲于兩間叅政仲淹盍任天章之條對副
樞司馬豈冝獨樂之言歸皇上方倚以為師蒼生政望
其作相胡為永退無能為留亦曰天地之間理義最
大如彼風雨之晦君子焉依所以避朝市而息山林脫
軒冕而安韋布孰謂用公之未盡當知在我之有餘收
元祐全名共起敬元城之真漢稱太平盛事且主盟潞
國之耆英某謾學弦歌密依牆仞幸耳聞于慶舉冝躬
致于賀忱倥偬牒訴之裝懐莫陪珠履往來宫商而調
曲聊贄瓣香儧凟尊威伏丐台察
　　賀饒帥(應龍/)冬至劄
某伏以律中黄鐘初喜復陽之長春生玉帳漸迎泰祉
之來挽囘元氣為吾道賀恭惟某官顔孟地位伊吕規模
發山川之秀而為華詞瑞雲之紛郁勵氷雪之操而有
和氣愛日之融明暫借公卿于槐棘之間來領神仙于
蓬萊之上行政以徳與物為春屬亞嵗之踐長冝自天
而錫福芸生荔挺又新燕寢之香凝蘭檢芝封即聽鋒
車之褒召某承流下邑矯首公堂欲效飛鳬曽乏鳴琴
之暇謾將短繭少旌貢韈之勤不盡慶言仰丐台察
　　賀洪憲(穮/)冬至劄
綵線添長黙念一陽之復繡衣倚重喜迎百福之升與
和氣㳺為君子賀恭惟某官孔孟學問臯伊事功行政
以仁布陽春而有脚詳刑惟恤種隂徳以無心盍垂紳
槐棘之庭暫植節蓬萊之島屬茲亞嵗冝擁繁禧初九
元吉之爻以占道長十行細書之詔亟趣公歸某叨備
承流首宜展慶以勞子事莫陪下客以稱觴情見乎辭
聊效古人之獻履
　　賀三倅冬至劄
葭管浮輕初騐復陽之長篁箳倚重喜迎泰祉之來吾
道遂亨君子胥賀恭惟某官詩書孔孟事業臯伊金鐵
鏦錚自協黄鐘之雅雪霜凛烈中存繡景之長盍相先
班筍之雲霄暫分占蓬萊之風月字甫題于别駕狀已
藉于中書屬此踐長亶惟受祐雷在地中復已占生意
之充周人從日邉來即拜恩言之繾綣某承流下邑繳
福昌辰欲效飛鳬曽乏鳴琴之暇謾驅短繭少旌貢韈
之勤
　　賀諸㕔冬至劄
隂極陽生時維小至道隨氣長慶以大來是為君子之
亨敢集輿人之誦恭惟某官孔顔禮樂稷禼詩書聞譽
施身合黄鐘而交作經綸滿腹與繡線以相長盍彈冠
玉筍之班暫飛佩蓬萊之島屬茲亞嵗萃正繁禧初九
元吉之文已占于復十行細書之詔式遄其歸某叨備
承流亟冝修慶裝懐牒訴阻陪下客以稱觴無味話言
聊贄古人之獻履一忱寅禱萬乞丙原
　　賀王大資冬至劄
陽回冬琯天道之常春報午橋君子所履茂對生機之動
實闗休運之開恭惟某官善類景生斯文元氣范公遂
相將坐致于太平永叔既歸尤欲全于晚節時不可為
而寧已迹雖若否而實亨適當近福以踐長益見安身
而崇徳静中消息委心造物之乗除閒裏光隂送目浮
雲之來往某凄其令印近只師牆拆線短才素不工于
獻襪冩襟數語聊可當于摳衣不盡賀察仰丐鈞察
　　賀前人次子(榘/)除籍田令劄
某共審簡知龍扆覃洽鯉庭職在春官養名門之雅望
詔從畫里増晚節之清歡吾道之亨善類斯賀恭惟某
官精誠皦日氣象泰山吕家擁玉于堂前已占獨相晉
國植槐于庭下乆屬二郎有餘不盡之功名付自知必
貴之子弟亦天所命惟徳之昌信于運以相闗不負清
朝之妙選某密依大庇喜聽新除牒訴叢叢莫造萬石
君之第頌言草草謾馳一介使之言
　　賀饒帥(應龍/)元正加大尉卿依舊任劄
某恭審升華外府晉秩西清花綬恩榮艶新旾之雨露
碧幢號令起舊部之風雷除音載敡賀笏交舉恭惟某
官九分地位三代工人止水無波瑩一清之到底髙空
有月儼大道之獨行表裏無得而瑕疵出處具存于矩
矱曩由西節來帥東藩士飽而歌頓釋後蘓之慮人饑
者活隨招半菽之魂既奉最于十連盍躋榮于四𦂳然
帝念豐沛之地冗不見治縱吏有龔黄其人孰能為大
惟太尉碩學足以飾治抑清望足以鎮浮爰超列棘之
班不改甘棠之憇冦恂少留河内弗奪民情蕭何乆撫
闗中可知上意倚頒環召式副輿瞻某感極知心喜聆
除目泰道自今而已長式慶遭逢徳星在度而未移尚
私臨照
　　賀帥府以下諸司正旦劄
葭琯春回丕對三陽之泰蓬萊雲近俄迎百福之升吾
道以亨明時斯慶恭惟某官秀鍾光岳名掲堪輿造化
經綸獨妙濓翁之太極聖賢氣象人瞻程子之春風與
上下而同流嘉戬榖之來備封當十變占曰彚征詔出
九重副乃時舉某鳴琴不韻厦覆為安頌壽柏于三朝
阻隨末綴贄心香之一瓣儧徹中涓干冐嚴威仰丐台
察
　　賀浙東洪憲(穮/)除度支劄
茲審底績憲臺躋班度部洪鈞氣轉歛一道之風霜紫
詔泥香帶九天之雨露得輿之慶舉笏者齊恭惟某官
間氣所都正學以世忠節義之懿得所同心齋議論之
公如其口出以真踐履為實事功慨然孟博之登車志
在濓溪之澤物玉壺清徹汚吏望而毛寒水鑑平明小
人得以情白山岳動搖于一出神功收斂而若無積勤
夜室之思趣入星闈之列其參國計以表時紳此民此
財用之言足行儒術㡬獄㡬錢榖之問併簡帝心某喜
聽晉除阻陪旅賀門牆並受有縁在履屐之間中外雖
殊何徃非帡幪之地
　　賀潜京尹(說友/)除户侍劄
恭審䟽綸天闕叠組地官公則自明輦轂肅清風之扇
整然後暇版曹資餘刃之㳺凡有識知交相慶忭恭惟
某官渾身顔孟當世臯䕫人傑地靈立天璧兩峯之上
體宏用博在周禮一部之中況加踐履之真純所在勲
名之掀掲比由水漕升鎮日㡬獄市叢難拂刀芒而牛
觧山棚挺警動弓影而猿號郁如包老之神明綽有歐
公之風采帝思國計本係民曹方上下以利交征不堪
着眼而東南之力以竭何忍及膚是非俗吏之所知必
得真儒而後託庶其仁義之澤行乎財賦之間兼領有
餘大任伊邇某强顔學製束手治棼幸嘗接跡于龍門
欣聽除音于驛置為簿書法律之所縶莫旅賀裾知本
末源流之有闗正觀造化
　　賀馬觀文(光祖/)除知院兼叅政劄
恭諗進位機庭叅行政地輿情交慶幸大老之東歸局
面更新信蒼生之有福謙持雖固渙號莫回恭惟某官
宇宙真儒國家元氣暗室屋漏之際可質鬼神婦人小
子之微亦知姓字自昔能任太平之責當世必得非常
之賢有如某公實負時望翳天章之筆札有世深屬希
文而大名之管鑰當嚴兼煩㓂老轉斗樞于天地
綰符玉于江東上以副豐芭之貽下以慰甘棠之愛然
而川猶未濟頗知舟楫之用遲雨盍遍蘓彌覺雲霓之
望切乃歸班于兩社亦曰繼志于先皇行且相卿大耐
官職蔡州雖勤于請老固欲自全慶厯方急于用賢舍
其誰與況世道何如其膠葛惟舊臣相與以維持善類
雖未至于遯駒而少英概奸朋雖莫能為鬼蜮而多
宿根民生益見其凋虛軍氣未聞其壯銳邉聲屢警未
聞乎秋草馬肥之期盜弄猶㨿或起于粒米狼戾之地
仙枰豈無活着上醫必有良方夙學盡行中興可兾某
承流下邑引睇仞牆舊矣從游未能為無書之劉子聞
而欣賀亦惟效通啟之老蘇
　　賀常浙漕(楙/)除檢正兼戸侍劄
某懼凟峻嚴敢畧長叙首祈鑒宥某伏自去秋稟違仞
牆學製山邑塵埃􁀙偬雖不能修五雲閣敬然無一日
不竊照福星則無一日不拱揖北斗也某茲者恭審陞
班旅宰進貳地官局面方新既極中外人才之選版圖
猶舊更欲東南民力之蘇綸命載敡輿情交慶恭惟
某官兩間清氣三代上人湏當要路之在前身謀則緩
乃以崇臺而近闕帝眷彌深而況清望之門蒼生所屬
朝廷有道交任責于太平君子得時正力行于好事既
躋𦂳地併頼寛分佇繇簮槖之聨就正鈞衡之位某一
愚成癖百里非才(闕/)
　　囘紹興簽判陳狀元(文龍/)到任通劄
某恭審緑綈䟽寵烏府借賢仙第一人便欲遨㳺于蓬
島湖三百里不妨依泛于蓮香吾儒之榮世道斯幸恭
惟某官秀鍾奎壁學貫濓伊選置諸生了無同甫粗踈
之氣擢魁多士安有堯咨驕傲之心甫知世味之酸醎
自得家風之藴藉昔在左相(自注云乾道/中陳俊卿)表于中興奏
五色雲雖此身已當于昌運放一頭地故造物又屬之
蘭孫自日邊聽臚唱之在前而天下信君子之有後正
冝獵獵而上方且遲遲其行衆競進貪婪蟻載粒而輒
附臣無心冨貴鳯覽輝而猶翔望之者傾淵乎所蓄兹
來㳺于東鎮以増重于南陽然屈魁彦以為賓寮特猶
舊典非他官之親吏事實示優恩倘䝉勞非所憚為謂
叅佐欲其有補則壁書自警不求横浦一日之安道院
相安仍理晦菴諸生之課試小推其毫末皆大用之規
模時來則為綽有餘裕某信迂成癖嗜古如飼苦無他
求本是山林之性貧不自活勉為牆屋之㳺偶然得官
及此試吏雲泥雖異幸已償一識之心(唱名後/曽見之)風雨有
依或者如相知之素其為歸倚罔既宣敷
　　賀淮東曹總領(元發/)除浙漕繳劄
某伏以風露氣清乾坤氷净恭惟某官倚雲植節列城
傾心帝有恩言天維顯相台候動止萬福某三薫心九
頓首奏記籖府仰祈鑒省某竊惟福書所臨十五城之
一民一物均在敷錫之下至江神海若亦莫不各以其
職來為先後禦侮而區區小吏猶為鼎裀致禱者敬上
之忱有不容自己也某恭惟某官顔孟之本領臯伊之
規模周程朱張之踐履講貫其所積者厚其所發者豐
中外厯敭可企而不可及是宜朝夕王所使有所禆益
比者上念江淮餉師事重煩公一行裁出芒刀即收功
最追鋒亟召特委以密要之任適謀畿漕弄印者乆未
得人如子駿者于是以彼易此葢以京師天下之本根
所繫尤大不然則為輕内重外朝廷處之審矣然丹屏
紫極之間往往虛席此豈乆稽地邪某非佞某矯首當
代龍門讀了齋先生責沈文乆矣霄垠異趣末由望履
幕下景景此心不自意斯今得執蒲璧以序屬吏之後
某惠徼天幸某甬東一書生耳苦味嘗備中年始竊奉
常第叨席鷺嶼于本邑上冀一蹴之益誤知諸老交上
公車東轅西轍仕也學在其中矣僥倖試令古剡而風
俗流弊邑計凋落大非昔比不敢悔咎極力支拄僅收
拾大綱二天在上驅䇿之不失其性假借之以成其志
或得稍自著見于照臨之下某端笏以請某駢儷之語
非所長然今人貴之以事尊大否則謂之不敬輙鳴瓦
釡于簫韶之傍辱流電榮甚某揆分有截不敢躐申上
界列仙寳輯起居問服在奔走凡有指使拱俟行下
　　賀劉倉(良貴/)浙東帥劄
某恭審龍陛䟽辭麟垣叠組旄倪七郡方鼓舞于褰帷
臺閫一家更欲容于㳺刃觀聽所至精采一新恭惟某
官掲斗之光維巖其望接起居先生之裔斯道有傳居
水心老子之邦其文可法以大規模而用世有實事業
之過人比屬輔畿又虛英簜謂東南之力已竭何忍割
膚而上下以利交征誰能嘖舌爰極儒林之選要令仁
術之行曽㡬何時甚稱上意亟謀元帥冝代者誰豈無
他人非公不可清轡自為之振肅輕裘復見其優㳺恩
信之洽而袴襦易歌號令之新而旗幟改色續荒政録
不特壽朱晦翁之心記清白堂又將廣范希文之志柄用
伊邇輿誦攸歸某喜聽除音叨陪賀履先生在上既不
辭問俗之勞下邑承流知必諒催科之拙
　
　
　
　
　
　
　
　
　
　本堂集巻六十九
欽定四庫全書
　本堂集巻七十
　　　　　　　　　　　　　宋　陳著　撰
　劄子
　　回嵊人朱節判餽物劄
伏以咫尺菊天西風漸𦂳恭惟某官需榮望幙人物後
先台候動止萬福某稍踈參晤瓣香玉繩塵埃埋頭無
復箋候劃飛寳染媿感眷謙共以某官清標映世粹學
倡儒積芳六琯之中躧步羣仙之上凌青泝紫便合輝
漢閣之夜藜泛緑依紅自歌賦池塘之青草所培益厚
其進可量某非佞某猥以非才濫茲初考端出錦覆玉
成之賜末由控謝乃辱頌言且拜寵餽之頒以為寒庖
之賁盛意所逮本不當辭第某到此未嘗敢受貴寓之
施使令而登嘉則或者有辭是用情告返璧與饜飫等
當䝉矜宥草草申復尚容面謝
　　回専官張帥幹招晏劄
某拙政雖勞喜借雷霆之銳清談既接重貽月露之聨
將厚意其何勤秩初筵而甚肅良為多感豈冝固辭陶
菊猶香知今夜人情之非别潘花共醉看春風城郭之
相新餘懐所存俟靣以罄
　　回全閣賛劄
某乆矣望五雲樓閣越在天表念烟火食人莫能飛一
舄以揖停鸞翠竹之標新秋好風忽落雲錦牒訴􁀙偬
中肅襟展誦自不知其欣快為何如恭惟某官家隆萬
石氣壓五侯喬木重隂梟雲天而相接芳蘭發秀凛秋
氣以俱高生賢徳于名門實聖朝之上瑞時乎可仕雖
蹔尼而又行風則不停冝益培于所養帝心夙簡召命隨
班某學製雪溪尚逃曠敗實藉層霄之庇茲承寵諭尤
屬謙撝且致府檄之嚴乃事末耳詎庸鄭重如此謹已
惟命之承勤此仰酬主書
　　賀南倅劄
某惟世之屬封吏事半刺史例修駢緘為贄然非所以
冩真敬奉名流某用是不敢套凟首乞㴠宥某歛祍掲
日之名瓣香半生茲者恭審駕言屛星來照鏡水蓬雲
相近不妨詩酒之從容松雪一清已覺塵埃之辟易南
樓壯觀東府尊榮共以某官學問培其本根文章燦其
枝葉徘徊敭厯不競時流挾雙溪八詠之風月分佐越
閫精采煥煥在官決間矣去天尺五康沂之歌易騰其
容暖席耶某拙而聽除音也某非才試劇凜凛未來道
義之宗今茲臨照某知有泰山矣凡百當陸續申陳使
下邑奏行快活條貫今而後也因賀有請
　　賀劉帥(良貴/)陞直寳章閣兼浙東倉劄
恭審肅開閫府仍建庾臺天顧東郊暫借經綸之手地
通内閣湏増節鉞之光局面仍然輿情快甚恭惟某官
學兼體用望表縉紳如忠肅之先實後文有真器識如
諫議之當官處事恰好秤停源流既浚于江河基本復
培于嵩華比膺恩綍載驟軺車觀風問俗以為光盡囬
春意煮海摘山而抑末寧析秋毫誰其建藩乆矣弄印
餘刃不妨于逰戲輕裘但見其從容既就熟而駕輕當
為真而何假清班峻直上干奎璧之光躔大纛髙牙下
鎮女牛之分野民隱胥昭于慈父吏饕盡革于嚴師范
老甲兵易為鎮服晦翁條畫多見舉行第施正大之實
規足副登庸之初意某承流何幸賛善尤深鞅掌自勞
望龍門而莫近帡幪所及覺燕厦之彌寛
　　壽王大資大酺詞繳劄
某茲者恭審麟書記瑞龜筭増長一㸃梅春會天地冲
和之氣十分橘景壯園林清勝之㳺萬里具瞻大老獨
樂恭惟某官精神雪月根本華嵩慶厯之車舉行太平
可待元祐之舟偏重勇退不疑公議嘖其稱賢同列哆
其為激徒重紫宸之眷莫囬緑野之歸雖脫洒功名乆
已無情于軒冕然主盟道誼均為有益于國家既萬鍾
之禄無加其身則五福之壽冝歸于徳撫孤松而未老
倚修竹而長青亦豈有待以為髙耶未知何樂可以代
此坐領香山之會父老相讙笑看家慶之圖兒孫有福
某蒙知有厚旅賀冝先政拙而勞趨進莫乗于暇日禮
簡而敬誦歌聊托于清風倘辱采留不勝榮幸
　　通浙東家憲(鉉翁/)繳劄
某伏以孟冬之月生意所根恭惟某官直指風行列城
雷竦穹示廸吉台候動止萬福某宿齋而後敢奏記于
典史氏仰祈原宥某輒律稽彛具嚴甲染天生英儒以
主盟斯文司命下土雖使華所向嘘陽吸隂自我寒燠
然鼎餗衮衣之奉某猶不能不與七州四十三縣之旄
倪望塵加額為執事者祝某茲審䟽渥宸庭詳刑闗輔
泰茅一㧞知天地之必春節簜載馳與風霜而俱肅世
道幸甚人情快哉恭惟某官精神足以强本朝力量足
以幹世運文雅足以識治體盍相丹屏紫極間振
揚家學展盡素藴以福天下上顧浙河之左臬事尤重
而弄印滋乆其命以禮樂遣公姑為此行一扎召還置
諸左右善類延頸某聞昔三蘇父子始來京師當世人
士無問賢否皆願為之交識某幸從長公㳺(景定辛酉/壬戌為湖)
(南帥准與機家/桂翁為同寮)每欲夤縁進拜老先生堂下因循嵗月
祗重責沈之媿天開機幸茲得以屬邑小吏受容察于
上堂某鼓帶自慶某甬東末學竊服師友緒餘仕未能
信學政古剡一考而餘恐負心洗手奉法不敢毫末自
戾世道弗競岌其殆哉忽戴二天實獲私心敢不益自
洗濯以仰承條教某下情無任惓惓某敬修儷辭以嚴
事上之禮滓穢奎璧一盻榮甚某仰瞻上界偓佺環輯
戬榖輪囷有問斯僣凡有指使拱俟下行
　　壽趙巖起婺守起右撰(孟傳/)水龍吟詞繳劄
某茲者恭審斗占建亥月記生申十洲三島而來神仙
不老八詠雙溪之上風月無邉慶事鼎新闔郡壯觀恭
惟某官魯衞公子向歆帝臣棣鄂煇煌共享和平之福
菜㕑淡薄争趨寛厚之風惟某官自然不羣處家得
所樂其翩羽飛傍九霄綰彼符魚惠及千里聞旄倪之
相語願父母之永年可想豳風喜祝兕觥之酒第虞唐
詔催調鑾殿之羹某䝉知最深留賀敢後與法律簿書
而從事夙夜靡遑依宫商角徴以成章詠歌不足
　　嵊縣催科劄
某謂為縣令者催科有三等不待催而争先輸以為縣
令計者上也待催而後輸而縣令猶得以應網觧之急
者次也催而不輸委曲而不顧坐視縣令之受煎烹者
斯下矣上焉者相信而不言非某所敢望然望其次焉
者今而某于斯邑也知所以催上户而上戸或不之相
體知所以寛小民而小民反不得寛葢板曹使府之取
觧不復如疇昔分限之稍輕其督責不復如尋常申陳
之可展端公専卒銀牌紫袋散星而下空一縣之吏追
去猶以為未足獨留繆令與二三藍縷帖胥栖栖然無
所措手上户既不盡樂輸未免殃小弱豈得已也悄悄
之勞慨慨之忱乃得為下下之令初心謂何某于諸寓
貴也授之以冊寛之以限禮勸以牒呈至于屢牒傳語
以㕔造至于屢遣而畧畧破限與畧不納破者尚多也
今嵗且晏矣網觧無所措辦有如帑庫陳積之多腐幹
僕兠掩之無饜何忍不為縣道計為名門計哉茲刷呈
欠數嚴飭盛幹一頓送納猶受賜也出于下下規模事
迫言繁而以為過切祈台照
　　賀劉帥(良貴/)元旦劄
某伏以鳯厯闔端日從元起麟垣回煖福與民同翳景
運之適當冝歡聲之交暢恭惟某官才兼文武學貫聖
賢立百吏于春氷陽明用事納羣生于和氣造化無功
盍躋紫府以調元暫擁碧幢而出鎮嵗華更始川禄彌
隆泰吉而亨貳契蓍圓之卜鼎亨以待佇膺芝檢之頒
某幸忝承流莫遑稱壽蓬萊在望但知化日之舒長桃
李不言自受光風之披拂
　　賀家憲元旦劄
寳厯開端剛勝柔而為泰繡臺將指道與泰而俱升尘
意輪囷歡聲騰躍恭惟某官威儀漢節功懋虞刑意在
平反種無心之隂徳志存利濟散有脚之陽春㑹此亨
嘉冝于戬榖玩初爻之茅茹吉不得占頒一扎之芝泥
行將入覲某承流瑣瑣稱壽拳拳雲近蓬萊想見優㳺
而永日縣栽桃李願言鼔舞于韶風不盡慶言
　　賀三倅元旦劄
聲和簇律正夏厯之翔元春滿簈篁布東皇之陽澤昌
期適應喜色相新恭惟某官宇宙英儒斗山望重懽分
半判肅氷霜凛凛之威畫賛寛條暢天地生生之徳盍
調元于化地暫别駕于仙山對此三朝冝乎百福象玩
初爻之茅茹吉不待占鳯飛一扎之芝泥行將入覲某
密依臨照尤切欣瞻雲近蓬萊想見優㳺而永日縣栽
桃李願言鼓舞于春風不盡賀忱
　　賀諸㕔正旦劄
嵗更而始可知天序之常道吉而亨是為君子之泰有
開昌運胥動歡聲恭惟某官學問濓伊功名韓范事皆
中節散五風十雨于人間物與為春納萬壑千巖于胸
次履端之地錫福于天連茹之象在初惠成正氣傳相
之燕伊邇詩趣清光某夏屋是依春規又轉蓬萊望近
更祈仙日之舒長桃李栽成正頼仁風之披拂
　　賀王大資正旦劄
鳯厯頒新屬青陽之開動鹿裘轉燠暢緑野之逍遙大
人吉亨五福來備恭惟某官家山稷契人世松喬學貫
先天䄂整頓乾坤之手心為太極開往來否泰之基豈
徒求志于隱居亦曰安身而崇徳履端之地孚佑于天
三百六旬而期又從今始萬有千嵗之壽葢引而伸
　　上劉帥劄
某懼凟峻嚴不敢套叙區區元正之賀且以端飭彛箋
亦不復贅等祈鑒宥某試令雪溪遭逢閫府寛大又已
收置門牆輙不自揣激昻思報而剡之人多狡而獷善
依慿工譁訐某又無踐履之實以信之㴠養之學以容
之吠聲射影伺間窺隙者乆矣近因一二吏就逮投機
相慶以去某為度惟頼鎮之以泰山限之以鐵壁委曲
回䕶而恐其穽于險反復教誨而恐其岐于罪古聖賢
所以與人不求備嘉善矜不能之意備見于山筆之下
故紛紛者僅焉退帖岌岌者遂免虀粉每觀縣壁記十
數政來惟茍焉徇焉者善脫一有剔刷必至傷敗某于
今日乃猶全存則知師門之用力大有造化某乆欲蠲
潔申陳上以謝公道下以謝私恩為前日詞訴之交疑
似之際含沙怪月之徒百十為羣明障絶于路途隂聽
訪于簾壁人書皆不得達通州縣之人知之即非飾說
張皇茲幸天開日明風止浪息方敢以萬一申上竊惟
尊慈聞之當惻然動心不以簡謾罪某非木非石有寸
丹在嵗寒而後見豈泓頴能冩
　　回剡學職請講劄(庚午二月望/)
正席而講實闗風化之機盍簮以盟乃屬塵埃之吏揆
心未信聞命斯驚昔鵞湖之期一見賦詩而已議虎皮
之轍自知說易之未然葢斯文之所存雖諸老而難任
豈伊淺學而可妄為伏惟學長朝奉暨諸正奏狀元挾
兩溪青叢四山秀典刑儼雅皆日莫倚竹之標氣象從
容有春午傍花之趣來㳺鄉校思泳聖涯將令田芭之
新已免園蔬之鞠謂廣文樂為之闡導亦既三年謂邑
令相與以綱維可無片語雖不我鄙如非人何某重拂
盛心免陳膚說惟斆學半庶是否之有歸好為人師非
空踈之所敢
　　謝剡帥舉陞陟繳劄
某區區摧謝之忱已飭吏櫝兹敢㳺以手澤凟聽首祈
鑒宥某潢潦之學無柱腹書藜藿之生無食肉相沐登
一第偶脫選坑抱琴雪溪不諧時調分在五鼓推去之
列遭逢詩書元帥以海量納江河以古眼收罍洗浙以
東騰邑最者紛紛森森而某先被薦墨奬拂衮華不惟
旁觀見訝某亦莫知其所以也儷語以道激烈固非門
牆所取然舍是又無以寓忱手草一啟唐突大方鐘吕
之側忽聆蛙奏當為孤寒一噱某此身既班桃李寸梗
急灘日有慿依惟師慈之終始之某再拜
　
　本堂集巻七十
欽定四庫全書
　本堂集巻七十一
　　　　　　　　　　　　　宋　陳著　撰
　劄子
　　謝京尹潜户侍(說友/)舉繳劄
某區區摧謝之私以飭圓櫝茲有餘忱敢以手畢控首
祈鑒宥某山林之痼無時世粧藜藿之癯無食肉相非
才入仕觸事靣牆斂然自量過者誰顧先生方以翟公
藥籠李公龍門收拾天下英俊一盻其青乃屬之某旁
觀者訝俗流謂何意圖在履屐間周旋造物阻之得邑
浙東去光躔三百里而逺而猶以正供奉約束且于左
右本未嘗相離也故得恃以為泰山底柱凡有應接凡
所講析頻焉而忘其凟方焉而忘其忤凛凛乎亦自分
其罪斥之必及大化坱圠春風無私吹上九霄期待加
等怳不知今日為何日此身為何身也感烈之餘輒因
心原駢成數語以上干于師聽䝉賜覽擲乃榮乃幸若
夫歸倚之情豈筆舌能究
　　賀劉帥除太府卿尋除直文華閣劄
某恭審陞華外府晉直西風花綬恩榮新層霄之雨露
碧幢號令起舊部之風雷言綸載敡賀笏交舉恭惟某
官身都元氣心㑹六經擅韓斗之聲名學見于用充傳
巖之抱負時來則為(劉號/斗巖)由造物之篤生繫天下之重
望北將受節旋秉帥符拯救有方再續朱晦翁之録寛
嚴中度相安趙清獻之規艶天寵之優隆峻月卿之清
近帝以東節令之南陽將使改絃未必嗣音之好不如
熟局更收活着之功寧頓鋒車仍迂玉帳旗纛愈増于
晶采襦袴益沸于歌謡茍有利于國家又何間于中外
冦恂少留河内弗奪民情蕭何乆鎮闗中可知上意倚
需環召式副輿瞻某喜聽除音阻陪賀履百里之行方
半難自達于平康二天之有尚私庶無虞于凌震
　　賀紹興鞏倅(桂/)除浙東帥參劄
某托盟門牆非他人比不敢用套狀首祈㴠宥某茲者
恭審䟽榮恩陛領議籌帷風月清明留下北樓之好様
湖山搖動溥為東浙之晶光上分得賢觀聽動色某受
知孔厚竊庇又新自矜迂拙之蹤乃積遭逢之幸其為
欣躍實倍等倫亟此申賀
　　賀紹興朱倅(洵/)劄
某恭審朝廷出綍望府題輿地極清髙専美北樓之風
月人推名勝増煇東越之山川其在照臨維多慶忭恭
惟某官藍田光價丹穴羽儀道有的傳㑹闗洛諸公之
極文皆實用涵武夷九曲之清視弓冶而益工此規模
其獨正粤從彯組交播行碑盍置之臺閣之間以慰彼
縉紳之望上謂晦翁之仕國尤重于時喜有聞孫之承
家宜㳺其地(朱乃文公之曽孫詮之/子文公嘗為浙東倉)駕言别乗簡在宸
𠂻掲胸中鏡以燭藩條出肘後方以蘇民瘼康功之歌
斯起治狀之籍隨書能乆居乎望蓬萊之雲近固將朝
也覺蘭檢之香浮某辛苦書生僥逾末第方抱琴而至
已難行學愛之心及張瑟而調而終窘拙勞之態必居
上者包荒以容徳庶為下者竭節而無虞思戴仁天若
為道地州縣一家之密脉絡貫通門牆數仞之髙夢魂
先到不盡賀意寄諸無言
　　答趙權巡劄
某伏以華𥚑織翠駕言訪戴之㳺金薤琳瑯胥動厄陳
之嘆偶然相值兩無奈何嘗謂以貧為常君子固守窮
之義周人之急仁者有助愛之心然于二者之間難以
一槩而論顔魯公適無米且將乞之不嫌監河候未得
金雖欲貸而何已必相孚于實意斯不愧于古人有來
載教之章深動常饑之念雖莫能觧劒而指廪而宜予
粟而分金然問之帑庾之餘惟四壁立謀諸室家之蓄
雖長物無茍非知我之深鮮不議其為吝徒為太息
勉答空書顧相厄哉竊比生魚之范子豈長貧者知將
騎鶴于揚州
　　賀家憲除都官郎中仍舊任啟
某竊服山縣側聞邸狀恭審疇庸霜節司𨽻秋聨天詔
一飛方重列城之攀戀星軺冄頓具孚舊日之觀瞻豈
惟浙東實係天下先生以體用一貫之學宗主諸賢之
盟紫皇簡知謂世變俗薄官餂吏饕所以續本朝之仁
立生民之命滔滔者視為何事而況去天尺五根本當
培非氷雪其嚴足以凛冽塵濁水月其明足以照燭幽
隱權衡其平足以秤停輕重山岳其鎮足以摧壓浮薄
何以福一道此禮樂六轡之遣不輕屬也邇來趣君某
固知當為民復留然柄用亦匪朝伊夕耳某忝在門下
弟子列方此羣噪交攻百短畢露二天之覆造化者
殆為之地其雀躍之私非流俗能喻脩尺狀仰凟賀私
不敢用套頌
　　回錢清卿宣使劄
某乆不修五雲閣敬山峻斗明寸忱瞻嚮伏拜寳帖謙
光燁然何以䝉稱寵喻和顧人夫事仰仞牆不鄙使令
之盛意然髙明虛受不敢不以忱控邑民自去年冬初
已艱食忍饑今又為連雨所損正爾徬徨本縣不敢妄
起一夫且冬作正殷亦難于妨農況潭夫既出錢自顧
猶可及民萬一官司行移則實反成虛費而百姓亦且
望而畏避矣坐是不克仰遵約束某既䝉厚予又有一
說以獻今春事既興田地間皆麥皆麻正恐傷動不惟
民無暇也竊計可緩者雲厦之修造而農事不可不急
少遲吉用秋成之後而役之亦盛事此區區之忠不避
煩凟倘䝉領畧百里在春風中矣
　　答全察使(槐卿/)第二劄
某恐滓峻嚴敢畧長叙首祈涵宥某昨被寳緘不鄙賜
喻繼嘗具公牘繳以尺箋備陳委折于髙明之前區區
無他為相文四一家二百指請命耳既及旬餘忽聞及
城而為有力者夜半負而走且聞縣兵見訴于㑹稽猶
未直也坐此過䝉台照洊頒嚴戒跼蹐良深某一介小
吏望雲閥在九霄上尋常瞻望而不可得況有所以命
何敢不盡力奉承第此事大有難言不容不告相文四
相華兄弟自隔六世各籍異財畧無干涉只縁相華業
蕩廢既盡垂涎相文四之粗給饘粥乞取之不足從而
妄取以投大府府司尚欠契勘遽以聞聽玉竊知府門
素不受人妄獻陂量甚欲聽人盡言于是以小民之無
告為凟自謂委折一達氷鑑不惟相文四之家可以更
生而某之苦口將䝉喜顔色俯從之不暇豈料清平世
界姦宄窺伺奪其書滅其實尚以遏陽春生物之路下
以熾爝火助日之心然相文四大情不過如此不得不
更具申惟乞特達放釋容某縱相文四以歌舞盛徳懲
相華等以警戒其虛妄是斥泰山之毫髪而相文四之
父子妻奴百世恩主也某炷香西望不勝拳拳
　　答前人第三劄
某一介小吏雖未獲瞻光符然近屢䝉賜以昇緘喻以
公事是眷已知深矣區區之懐敢不終白某實以真心
體承使令實欲以好事助成盛徳天日之上不可誣也
而府門左右或以瑣瑣利便上累氷聽至勞嚴命再四
相文四即是良民有彼相文五相管籍中僅有五斗二
升安得有産業在戸窮極計生取族人之家業投獻在
髙明可一見而決相華真可誅相文四真可憫台旨所
以委曲令某契勘者固欲求是非之的以為去取之判
使某以流俗之見依阿茍循不為名閥究竟分曉是僕
妾之道豈不辱明教負鞭䇿哉府門基業如山不較一
撮土之多小民得尺寸田地力耕火種則半饑半餓可
以粗延氣息仁人聞之相文四一家二十口動心興憐
何忍奪之一狀申聞敢乞過目特筆住行不然則終敢
以一小忠自獻某俯伏萬罪
　　上家憲劄
某馮將師慈輙有屑凟某伏自比者琅函寳墨寵答恩
勤奎璧分輝塵賤動色繼此日困于横逆之來無從狀
謝某非才學製僥倖兩年三箇月矣未嘗敢生事以邀
功行怪事以干譽我職分内之事不敢不力貴勢佔民
之産奪學田事䝉崇臺主盟之造已覺小定而今焉為
一稍子方元四者屢不伏差使輙當案咆哮未及斷間
適錢東巖之子帥幹宅眷過邑其黨因兠乗載投勢擒
去縣卒帥幹者乃為稍子所使倚居上幕借助王邸反
委以打刼訴于府追吏卒空一縣且對移徐尉以指使
而鞠勘吏卒方嚴所以區處某者未測今日之毒積有
日矣錢卿一譁幹董奎在剡為虎頭名百家幹掀舞萬
狀擾害一邑奪佔馬氏産私擒馬氏子凌辱體究官于
地頭騰訴縣官吏于臺部某因申前帥(饒應/龍)編置之既
而逃回益以横某收之囹圄鎖之塞下錢卿深憾之故
欲借此事以修怨而不自知其為紀綱已壞觀聽便别
强幹悍僕譁䣊奸儔昔避者今于于矣昔伏者今揚揚
矣于臺于府撰不根之詞反無理之訟今紛紛矣綱觧
之督促文移之應酬日不暇給而催吏僅四名就逮一
在病行案吏亦只四五輩被追者二而餘皆散亡而専
兵數十為羣横行于市動以廣捕為名厠役之徒鳥驚
獸竄畫無庭立夜無㕔宿某獨手破印咄咄怪事同官
悠悠耳獨趙簿(必葑同郡/慈溪人)猶能張吾軍共勞苦全府二
事方懷不平而錢又與之合力焉以去某為慶某自知
為當去但令無自去之理而帥府(劉良/貴)亦未必遽使去
萬一牽制因循則有甚掣肘者諸貴勢既虎視其旁一
稍子亦鴟張于下如此景象亦難立脚措手若曰架漏
支撑茍且嵗月初志謂何知己謂何或謂某當直達之
元老一則恐近僣一則恐近名如䝉密庸之造矜其執
而不化拙而無他力賜主維使之去則得其所以去而
不為門牆之辱留則得其所以留而不負民社之寄則
某終身根本在此一節
　　上京尹潜戸侍(說友/)劄
某事師門如子事父凡事惟直述某既受異知凜凜弗
稱而未嘗敢行怪今偶忤貴勢者之三事適并亦知先
生處煩劇之任不當屑屑凟聽再四籌之舍仞牆又無
以告用敢條陳一為邑之譁民相華等以族之相文四
之已業投獻于全察史槐卿三帖書屢移文委本縣扦
釘及據相文四之陳狀并將官籍契勘乃知相華本無
産業特因乞覔借貸者不厭所欲舉而妄獻之某因書
厯陳其不可拒絶之者厯八十日畧不見聽及將相文
四次男相開二及其孫等私自擒摶前去某遂申聞臺
府乞移文全府仍追斷妄獻人仍將某按罷以謝百姓
䝉憲一判甚嚴計使一判繼之使府則判呈字不復行
今全府雖放相開二等而又將相文四長男相開一執
留苦楚某只得追究而全府怒不已此得罪于府第一
也一為邑人張太博家幹者魏彭凌其子縣尉之弱而
盗侵財物詭其主搃幹之户而瞞避賦役逃鄉而背其
主家擯妻而眤其子婦某因張尉有詞除坟墓墓屋外
籍其田租數十石歸縣申府聞使府已特判給榜矣而
魏彭又逃寨歸投全府節使允堅帥坐又帖寨放魏彭
且専人追吏索案某堅執而不發某又申臺府䝉憲使
一判甚明使府亦已為收専人及申計臺而承受懼弗
敢投其魏彭方且與全府幹人王直及譁䣊祝祐等百
端經營必欲成其繆計訴詞方紛紛焉度帥坐亦不得
以而行全節使亦非其本意特其幹人恣肆依馮此某
之得罪于府第者二也一本縣係孔道朝夕有差舟之
擾稍子方元四不伏差使至當㕔咆哮因訊問送中門
未斷治間忽錢卿可則之子見任越之帥幹其宅眷自
台過邑方元四之黨以其船攬載挾勢擒去縣雜職吳
潮縳其船頭箠掠瀕死某差㕔子傳語不聽委縣尉徐
涘請見又不聽既而縣卒就市拖一人至曰此船上水
手也及詰之則知是帶行人隨使之去且以一劄一狀
申帥幹可謂委曲存體而吳潮竟不放回至次日未免
將方元四斷示稍立縣家紀綱豈謂帥幹者以福邸為
主反訴之府以為本縣打刼追逮吏卒空一縣且對移
徐尉以本府指使而鞠勘吏卒方嚴意必欲逐去縣令
而後已葢因去載錢卿有一幹人董奎者居于縣為十
虎頭名百家幹依憑掀舞流毒漲禍百里苦之前政欲
去之而未能某因事斷鎖之又申前帥編置之自謂稍
為百里吐氣今日之事乃所以修怨不極不止此某得
罪于府第者三也今全錢與福邸合以去令為度某于
一去甚輕但恐徒為摧抑牽制而不使之快活賦歸吏
卒既空紀綱盡廢尚何精采可以興起視聽尚何顔靣
可以親近士民以兩年三個月之功夫豪强奸妄頗為
之帖息綱觧頗為之齊整掃去白撰截定預借亦無負
于教誨扶持之素而一旦理不勝勢鰌鱓舞而狐狸號
非木非石如何忍受何職何事如何茍且惟去為是而
令無自去之理此所謂莫知為計也區區欲乞師慈宛
轉區處全其未至敗缺之身開其尚可奔走之路此事
若得元老有聞則百怪自定某欲冐昧申聞又無從可
達或䝉九鼎之重屑一轉語非惟為某一身為一縣為
天下立紀綱也縣事雖微闗係實大惟公造是依是歸
干冐峻嚴某伏楮戰汗仰丐台察
　
　
　本堂集巻七十一
欽定四庫全書
　本堂集巻七十二
　　　　　　　　　　　　　宋　陳著　撰
　劄子
　　與陳簽判(文龍/)劄
某辱不鄙以草木臭味相命不復贄套語首祈涵宥某
乆欲羾狀道𠂻曲于道誼主塵埃因循到今幙天在上
坎坎縣穽頓以安存知感知自第迂拙不化亦其山林
宿姿得百里地而宣上風化意謂可以行志到則動足
掣肘富豪姦猾之徒倚聲附勢掀舞簸弄以不納稅頻
訢吏相髙冩鶩有死于縣令箠楚之下不敢一犯此徒
之顔死故茍焉規模者皆俛首帖耳獲以全去稍自振
厲則禍機立發某既不敢求勝又不敢求全亦非惟隨
事傍理而固有不得志者含沙吠雪無日不為摧謝令
計某所望者正法眼硬脊梁鑒燭扶植于流俗之外或
得以淺學自見浮雲去留不必問也世逺道散動摇春
風者皆莵葵燕麥桃李亦無㡬矣安覩所謂嵗寒松栢
中興第一宰相之後大魁嗣焉某不是之望不是之依
又將誰屬屑屑枼枼不避誅斥或許其可也當陸續傾
倒
　　賀劉帥冬至劄
乾坤其泰占氣數于陽生節鉞所臨覺東南之春早吏
民徼福心口誦言恭惟某官學問歐曽事功韓范泰山
喬嶽隱然雲雨變化之神和氣春風行乎氷雪嚴凝之
日盍使經綸于帝室暫來管領于仙山屬此踐長亶其
福祉初九之爻元吉有徳者昌十行之詔細書從天而
下某承流男邑矯首公堂職不暇于鳴琴莫遑趨進意厚
將于貢韈亦曰寓言
　　賀家憲冬至劄
雲物瑞呈氣應新陽之復霜臺威振力回生意之春景
運有開輿人相忭恭惟某官道包宇宙望重縉紳主歐
蘇文字之盟士培正氣赴韓范功名之會民望太平肯
迂駕于蓬萊特暫持于英簜屬茲亞嵗綏以新期初九
元吉之爻以占道長十行細書之詔亟趨公還某叨備
承流首宜稱賀慶望蓬萊而雲近舄不能飛量繡線而
日長襪何待獻
　　賀三倅冬至劄
氣應葭灰漢律巧占之最信春融泥軾西郊生意之先
浮景運有開善類相慶恭惟某官乾之行徳復以修身
發揮紙上之春雲獨神化冶盤錯胸中之色線宜補衮
裘將趨五更三㸃之班姑攬萬壑千巖之勝屬茲亞嵗
錫乃純躔動以順行喜玩卦辭之吉疇咨若采竚膺帝
命之申某叨備承流亟宜修慶矻矻無鳴琴之暇趨進
莫遑區區有獻襪之忱寓言而已
　　賀陳簽判冬至劄
一陽來復春回㡬息之乾坤衆類有宗地占十分之氣
數實開昌運胥動歡聲恭惟某官學者景星道之司命
觀王君之賦有物筆運陶鈞聽同甫之對集英氣横天
地仙島領縉紳之步相門催衣鉢之傳時屬踐長誕宜
錫羨初九之爻元吉爰契卜龜十行之詔細書有來銜
鳯某願依善類喜賀昌辰身無飛舄苦乏鳴琴之暇才
雖線短謾輸貢襪之忱
　　賀王太資冬至劄
迎長日至陽初動于黄鐘與造物㳺春先浮于緑野機
緘微露氣象俱新恭惟某官本體臯䕫閒心黄綺翻手
旱時之霖雨却斂神功安身静裏之乾坤獨觀生意維
時小至有慶大來初九元吉之爻但占已易萬有千嵗
之壽交詠新聲某何幸䝉知亟冝晉賀誰其掣肘莫陪
下客之稱觴託以冩心謾效古人之頌襪
　　上劉帥乞振糶嵊縣劄
某恐師嚴凡申狀例不敢套叙首丐涵宥某以窮餓之
餘身分撫字之下脚遭際使天寛大推而行之惟恐弗
及而終不能使慈父母之下咸遂其仁則有天在也去
年風水旱交病小民飯椀不得半飽筭日數刻以待二
麥攙青療饑收于黄熟者無三之一而比常年尤薄甚
坐是菜色鵠形有不忍見者無已則有取債于大家就
糴于市井而山間大家亦無多蓄有之者因春時價髙
趂時以糶縣市則所靠者浙西米舟又多厄于斷港饑
口嗸嗸殘命岌岌而不為之告非惟得罪于百姓且得
罪于師門矣比者雖知新昌吳宰以𦂳亟申上隨䝉恩
拯某亦欲即援以為請然念挨那得去則可免煩凟豈
料至今接續不去彼咨怨者叢謂剡去新昌三十里彼
有官米可糴此則有錢亦無糴處安撫自欲救民知縣
却不曽奉上意羣然入詞媿無以對未免繳塵仁覽欲
望痛加矜憐猛賜撥發使絶糴之市忽焉狼戾垂死之
民忽焉再生百里之間一飯必祝先生㩦此盛徳入居
廟堂活青州之衆冨公不得而専美也某雖是拙縣令
却是老門人斯言上徹必䝉響應某與縣之旄倪炷香
請命
　　賀前人除司農卿兼檢正劄
某托根門牆不敢效流俗套叙首丐鑒宥某日囿層霄
慶雲之下竿櫝寓敬雖若少踈條教是承則為甚密竊
以師慈海涵不以時世粧望末至也茲者恭審詔以農
正長于都曹根本所闗重于九卿之同列紀綱其總實
于三省之通知公朝有光衆聽咸竦恭惟某官以淵源
之學養髙明之絶識以中和之利行寛大之本心南陽
帝鄉東浙畿輔棠隂蔽芾玉帳晏清矣九重疇庸一扎
召入由宰旅而宰天下匪朝伊夕某非佞某阻于職守
望賀厦燕雀徒増鼓舞無從一造函丈禀叙𠂻曲第迂
執不化狎受優㳺使星更臨凛凛來日尚賴告新之際
力賜吹敡居中之時加芘覆使泛泛陋舟獲登于岸實
成仁造之成終也馮介眷知因賀有請㐲楮戰慄
　　嵊縣考滿謝常帥(楙/)劄
某受吏玉垣即是仞牆弟子列套叙非所以事敢去首
祈涵宥某氷寒于水也無炙手心茶甘于薺也無食肉
相偶為入官及此試令雪溪古剡地今視他邑為最難
聲勢虎翼在左右譁喧鯨牙其上下連數政多不得善
脫某三年之間凡仆者屢乃于垂末遭際道誼宗司繞
照其上規模正大不以苛細取人户庭坦夷不以深嚴
有我某因得以迂濶方拙其身與百姓相爾汝是月望
日三下考矣造化盤薄獨取之多代者李宣教興宗東
陽人也來期在良月上旬去此尚逺未卜攸届始而終
之某再拜歸倚
　　嵊縣考滿謝家憲劄
某無食肉相不龜手封三年雪溪簸舞于驚風怒濤中
瀕于溺者屢矣而終于獲免非有維楫可以慿恃也非
有神明可以呌號也先生在上是為二天毁之者交而
褒薦以完固之攻之者疾而公判以摧折之有所干請
雖繁而響答有所假借雖難而曲從是以僥倖至于今
月望書三考矣受知如此受恩如此俯仰兩間實未知
所以報代者李興宗喬孔山(平章名/行簡)之外孫云來期在
良月上旬某去此尚有兩月岸未及登氷未畢渡正是
凛凛之際師慈尚期終成焉
　　嵊縣考滿謝王大資劄
某下愚也欲困學而不能豁然以通弱植也欲力起而
不能卓然以立偶然入仕及此試邑及𨽻錦覆之下又
在函丈之間知受既殊踊躍自奮惟恐上孤師造不復
知有他私受涵容之多而内省或不及被主張之過而
旁觀或不孚以是倍貽曲成之慮今月望僥倖三考矣
雖曰未登于岸而本來面目拜數仞牆或可期也代者
李興宗已交書約良月上旬交篆如此則去剡之日尚
逺與𦂳警誨再拜終依
　　回剡周(闕/)賀考滿劄
戍期𤓰熟驚言歸兮辱命楮生辭曰賀我驚過情之可
恥荷陳誼之特髙為政不難終三年而勞拙逝將無恐
得萬厦之帡幪罔致謝懷反勤慶語斯邑以吾為長所
以納交于君子臨别贈言願安承教
　　回新昌吳宰(君佐/)餽滿考劄
𤓰戍既圓將反雪溪之棹花封相近忽貽雲朶之箋燦
臺篚之分來劃羅門之乍破訒意孔厚揆已非宜汗顔
甲而拜登鏤心銘而知感山青水緑猶阻謝于琴簾月
白風清或尋盟于尊酒敬先申覆仰兾丙原
　　嵊滿回縣寮載酒劄
𤓰戍終更旋觧雪溪之纜花城蓂協劃飛雲朶之箋謂
如水之交甚真而載酒之約孔厚受則愧于過禮郤則
近于不情終恐違賜勉當拜辱一日長乎爾有古道以
相誠諸君賀我聊以嵗寒而為報
　　回剡縣學請講劄
某困矣而無所知勉矣而無所名比者不我鄙夷輙使
鋪說舊聞正恐于切磋上無補茲將去官又辱聨𥚑専
劄使復以是命繾綣諄復既不聽辭勉嗣月望日詣學
借臯比以奉相與之心以圖相長之益如此禀酬更不
一一拜學正而次狀
　　壽王大資陽月歌繳劄
恭審北杓建亥南極騰輝陽三十分生意實根于吉月
壽千萬嵗國人莫齒于疑年慶集槐潭喜聞楓陛恭惟
某官顔孟學問臯䕫經綸屯六三之君子㡬弗如其舍
履九二之幽人吉靡亂于中觀伊昔之早休難如公之
特立彼冨相西洛祁國睢陽元豐十二人藹藹耆英之
㑹至和四五老輝輝鄉梓之榮或分席于林泉或同堂
而詩酒互相資于暇日誠難繼于高風茲魯殿以巋存
于裴野乎自適問訊小春之梅蕋有約嵗寒留連花圃
之菊花相看晚節矧獨行于世族斯突過于前修能
令心逺而地偏固安身計彌見年高而徳劭難釋帝心
某夙也受知躍然動喜道心淡泊雖不聽歌障之聲頌
語形容聊以見瓣香之意
　　通王京尹(萬石/)繳劄
某伏以夏謹仲月氣候敷榮恭惟某官疋馬西來尹茲
京兆星辰清切堪輿翊扶台候動止萬福某為𨽻方新
謹纓弁束衽贄氏名于節下某長讀鄉黨一篇繢畫聖
人氣象當暑紾絺綌魚餒而肉敗不食靡不飭加之意
葢吾夫子之道大者治身緒餘土苴者治天下今明公
以文昌入座之貴彈壓行都吾民父兄子弟忻忻然美
衣甘食之幸有從問二御從何如則將應之曰宛然孔
氏家法也某維邦畿四方之本任邦畿之寄者實四方
州牧侯伯之表望不尊不足以鎮浮薄識不周不足以
剔紛紏三數年來驟更數易視之若傳舍處之若具文
今玉宸殿出半夜尺紙以我公歸提寸印而親授之重
内勢也某不知其他徒與都人士式歌且舞以冩其忭
蹈之私惟主奎者鏡諸某仰惟某官器重則漢之叔度
文雅則我朝之庭堅而沉厚端静度越諸子又渡江來
端明公其人也諫官御史徧厯清要已在屬車豹尾間
麾節所臨凋瘵甦醒三年建業長江帶水若増而深斯
今朝承明乗駟馬復為玉蓮堂主人由尹而相在天聖
典故在某則又與四海人士同一忱綏某㓜時從父旁
問天人長從諸老㳺凡獵獵以名字行世者願一拜下
風為榮龍門岌嶪溯洄從之不自意今茲遂得以幙底
一寒委身千百吏後非遭與瞻言前驅飛爽精越某斐
然書生也試令帝鄉幸不得罪百姓問鈞得缺分甘需
次尋方外盟誰欺上公俾贅京幙一迂百拙尸素無補
更事一二長頗知平日無他膓末路竒逢獲褁章服以
進儻台慈母是剪弃赦其不閒于教誨俾盡布腹心則
幸甚某鳴豫高坐某惟詗大婘僣也奉教條分也敢畧
　　答謝京尹曽户侍(淵子/)賀弟觀中省餽劄
弟兄之義如雁斯隨師帥之仁謂烏亦好有如仲氏偶
玷旾官皆造化密庸之功雖岳山莫諭其徳未知報所
乃累眷情寳緘光燦于星奎金餽寵承于天府再拜而
受萬感斯榮使千佛經魁譜不寒于西蜀(自注云陳堯/佐兄弟居西)
(蜀皆為/狀元)則一家氣瓣香皆屬于南豐
　　答天府同官賀弟觀中省餽劄
吾弟則愛俾燒尾于龍門同官為寮乃垂情于烏府粲
然藻帖賁我棣聨然以頌而不規非所望于相與
　　賀里人中省劄
䇿勲蘭省需對楓宸試䜟蛙鳴六十年前之好様(鄉學/泮水)
(池蛙鳴則出狀元袁䝉齋甫/乃六十年前甲戌狀元也)先見臚唱五百名中之妙
年吾道有光斯世増重
　
　
　
　
　
　
　
　
　
　
　
　本堂集巻七十二
欽定四庫全書
　本堂集巻七十三
　　　　　　　　　　　　　宋　陳著　撰
　劄子
　　餽趙景文教授(必昌/)生日劄
茲者恭審菊月垂圓李星紀瑞學而優仕乃不競于蹶
趨家有嚴君惟自安于色飬徳基孔厚壽算奚涯某幸
綴内姻阻隨末賀輙有某物馳上慶筵倘辱笑留幸甚
　　通邑宰丁既之(濟/)劄
恭審出而宰邑來不㩦家遡秦賢良詞章之源學優而
仕入舒文靖道徳之里吏飾以儒神政日新歌聲雷發
恭惟某官通才不器英氣所鍾胸次洪深吞甓社者八
九力量凝定挾土山如毫芒鳴絃十二載之間立的千
萬人之上盍徑躋于從槖顧復鎮于男邦惟兹奉川本
是福地黒雲方夜忽逢明月之照臨焦土不旾正賴惠
風之發育公則勞止民共活乎某喜獨居先賀非敢後
特以年衰而多病阻于嵗晚之一寒受㕓為氓惟兾神
天之下貸扶杖觀化尚圖他日之前趨率代面言仰祈
台照
　　通謝邑宰梁南廬(觀/)劄
恭惟筮䇿應著花封視篆東平相家之後有賢子孫南
山古縣之中得慈父母風驅新令雷動歡謡恭惟某官
雪洗精神春融言語琵琶洲上已成桃李之隂弩箭江
頭將問竹松之譜天肯容于袖手雲又出而無心重尋
鳬舄之程迂鎮馬鞍之麓挾詩書笥開正化門然而欲
正學規教士在乎養士欲明户籍利民式以病民鶩行
巧飛而舞文犴守善吠而弄法以勉敏而目盤錯刃往
牛空以熟局而頥指揮絃鳴雁落人方快覩公所優為
某凄其耄衰厄于恙卧末由執民禮以見乃辱由古道
而來公事雖無終一至武城之室惠聲可頌尚能草長
葛之碑不盡賀忱悉留侍靣
　　通邑長官䝉齋(豈磚/䝉古)劄
恭審視印辰良參庭曉肅特立長官也適逢鳬舄之聯飛
同寅和衷哉相諗牛刀之已試百里之福千載斯縁恭
惟某官坤厚鍾英謙虛盎粹和而中立如雪壁之浮春
清則生明如氷壺之貯月皆根本于書史而枝葉其功
名雅愛回翔深培大用彼婺封之七邑劇者良多惟武
義之一同難其尤甚鼔清風而汛掃開白日而照臨三
年有成萬口交頌復㩦熟局之最噬肯耀碑而來以鐡脊
梁主衣冠養成正氣以玉界尺新版籍刷去皮毛樂田
里于寛平安獄市于明恕精神所及觀徳已孚某恙
纒未瘳燕賀猶阻雖二令尹之賢在上于八十翁之慢
能容然身獲受㕓何幸偷生于暮鏡使力堪扶杖尚能
請見于晝簾不盡下情
　　與張帥道學士伯淳劄
恭審勇退玉堂榮還珂里星焉夙駕及花柳之方新雲
出無心見枌榆而如舊歸而歸于未老樂莫樂于此時
某聞之喜而起舞不自知其耄且憊也然度無從可以
靣慶輙以書先尚容少遲専遣兒輩晉賀
　　與于潜宰鄥仲洪(濟民/)劄
恭審榮領花封遄趨𤓰戍手中熟局笑談桃李之新隂
心上生㡬福澤桑麻之舊俗吾儒效白當路盼青某辱
知既深聞聲欲舞第失寄鴻之便遂逢燕賀之忱當亮
以真不譴其慢兹兒沆如杭就戒其晉慶且欲如晝簾
起居之詞詳也尺書潦畧不盡願言
　書
　　謝家則堂提刑(鉉翁/)應詔特薦書
　　　舉詞云介特自持䟽通無滯不交㳺談以取虛
　　　譽務修實政以妥疲氓察其所施足以任重
伏凖劄翰緘賜應詔特薦照帖某嘗謂古之為政先教
化次獄訟征賦末也教化行而獄訟省而征賦在其中
矣世逺道散政失其序以征賦為第一事獄訟猶以為
緩復暇及教化乎春秋之際武城絃歌已為僅見至漢
惟卓魯有古之意寥寥千載非惟下之人懵然此道而
上之人所以使之者固不在此也某雖不才無所謂學
僥倖為百里宰竊亦有志焉而所遇之地聲勢震撼豪
奢掀舞譁者狡者羣吠而交嗷焉不敢輕以掉之恐其
浮而紛紛也不敢重以抑之恐其窒而悶悶也就此之
所可能酌彼之所可受約其氣之過扶其習之偏凡所
酬酢凡所言語無所不周其心庶幾其或應而或可以
自信也彼好事于後者方且笑其非所先督辦于前者
方且訝其失所急特先生味其所苦如嗜昌歜葅拾其
所弃如見古罍洗今日以陞陟舉明日以應詔薦某于
先生無㳺揚之助無趨摳之舊六轡馳驅不下負弩矢
之一望光塵而已知何其深愛何其篤也然則其自信
于心者雖未必民之果應而先生固已可之矣昔有問
坡公政事之美者答曰吾從歐公學來然則歐公何嘗
以政事教坡公哉亦不過意以相求耳先生今日歐陽
公也抱古心行古政事某于坡公雖擬非其倫何敢不
益堅素志以從先生于嵗寒
　　謝王樞密(爚/)舉陞陟書
　　　舉詞云學有原本政尚亷强撫字良勞藹有民
　　　譽
十二月吉日門人宣教郎陳某謹薫沐再拜裁書于觀
使詒使知院大資相公先生閣下某謂人生天地間有
志于斯世而上不獲公卿以握天下治亂之機次不得
搃揮持節以善千里福一道而猶得為百里宰使士者
樂其有庠序之教農者安其有耕桑之業工得以食其
藝商得以通其貨就職分以行吾之素志庶乎其可也
世逺道散相軋以勢而上下之情不通交征以利而仁
義之澤不行幸而脱選調問須入則蹙額相告抵掌長
嘆其煎熬也則謂之鼎其險激也則謂之灘其筭日數
刻僥倖終更也則謂之債古之所以為社稷民人計所
以長子孫之地者視為何物然則終無可為之縣也耶
某生于山林偶然入仕輾轉數載試令剡溪之上難易
非所問也禍福非所知也妄自激昻亦欲無愧于名教
聽訟寧過于審而不敢以乗快為能催科寧失之寛而
不敢以嚴督求羡學校之設㡬成虛設不容不為之振
刷而非敢終更也田里之微薄于有力不容不為之捍
衛而非敢驕亢也職之所存亦曰于此而有見焉則可
以一洗流俗所謂鼎所謂灘與債者之見而譁健方掀
舞而交譟聲勢方震撼而疾故星火之急符虎狼之専
兵呌號謾罵于軒簾之前堂星之近殘吏弱卒之纍纍
就逮棲棲破印相撫咄咄終日黯乎其無晶光矣先生
獨何心哉㧞之于塵埃之底風波之中若曰學焉而有
所本榮辱而有限之舉櫝乃以第一紙亷某此又天下
之所慕望而不可僥倖者也非惟旁觀驚疑雖某亦未
之能信聖賢之教人有因其所不及而為之語以進之
者有因其所未能而開其端以誘之者固先生之意也
某今知勉矣昔蘇子瞻謝梅二丈有曰人不可茍冨貴
亦不可茍貧賤有大賢焉而為其徒則亦足恃矣茍能
僥一時之幸徒車騎數十人使閭巷之小民聚觀而贊
嘆之亦何以易此樂也歐陽公讀之以為快哉快哉某
雖非子瞻其倫而先生則今之歐陽公也某今獲為先
生門人矣他復何慕所以謝知己者此外亦復何言干
冐鈞威伏楮戰慄不備某再拜
　　吉初彌月招宗族親隣寓飲簡
温公家法有客則酒三行或五行侑以果菜曰會數而
禮勤物薄而意厚懿哉此風乆不見矣某今日為新生
小兒彌月徇俗具湯餅因敢㑹宗族姻隣及客而吾里
相知者并取生梅青菜酌酒三盃早賜訪不再速不見
燭惟從簡便庶㡬共味温公之語非敢曰真率會自某
始
　　答汪文卿(淳/)書
某荏苒兩别嵗忽其多雪屋之風節節送雲其至白鷺
洲者謂還家日申答而奪于東西馳乆而亦漸遺忘舍
姪津來琅􁀙又在乎珍奩且紛壓拜讀受新舊媿流為
浹背汗髙誼益上九霄不復舉矣執事其氣峻潔于髙
風岑其文清麗于栖霞壁本是崖丘神仙侣流為郊島
輩行留某非不起美人如此惟覺塵埃遮眼望不見也
祗健羡祗自憐舍姪云雅典終欲訪江湖收竒觀某倘
有縁或可奉從容某自去達蘭芷國抵雨花臺下橘菊
二翁(姚橘州/趙菊坡)相俯留既而得缺于蕪湖秀才于紙帖見
錢今却與阿堵物打交道日謀此去猶未遂也是非利
害當有外人以教我畧此申覆且無一物見梅花意南
豫有可承鞭䇿勿外僣易申問判内玉履清懿令侣與
桂争芳
　　與婺守趙侍郎(汝楳/)書
某托盟門牆與他人不同拜狀只用事嚴父禮套俗語
茲不具首乞尊亮某伏自千騎過剡獲攀拜于道周隨
而麾葢謙賁簾影亦華探同前茅廪餞不敏不謹陽春
之脚颷馳電抹遙遙耿耿竟無及也更分之隙每思觧
后匆忙之際意氣所予教誨所加春人之雨不足喻其
暢洽甚欲急修中詗書坐冗到今一巖先生以靠裏學
問為儒宗以寛後心應世用天惠寳婺起家建牙曽未
㡬時行碑拍路謂百姓沃詩書之澤諸邑樂約束之寛
極弊大壞之郡聲色不動景象日新雞翹豹尾班虛位
良多固有待也褒召當旦夕某皆直言即非䛕佞某學
製于此今已八閱月規模僅定蠧弊承流但如驚風怒
濤之後摧敗漂蕩者多駕輕舟而收拾焉未能盡如意
耳所藉雲天逺覆未速曠敗欲望痛賜鞭警以玉于成
某恃辱眷遇之隆有為夾袋助者不敢不進某自到剡
不妄與人接風問此間之有學問有見識有才具有氣
骨者一人焉新義烏主簿趙炎(字先/叔)是也某時就見之
彼亦三五次來見問本邑則有源流問發用則有條理
守信義如泰山避勢利如糞壤自是異禀非碌碌科第
功名人比今于六月間之戍適在統臨之下彼意欲在
易序書冊琴瑟之側葢于平常議論察之然今日受容
必不肯㩦人書乞薦口某謂此等人不可使之沉埋外
邑當于叅庭之初留置幕府以婉畫嘗試必有可觀不
負異盼某身不能從函丈㳺以迂自見所以見趙簿為
第一義某自謂幕中得此等一兩人則無事不了而功
用便與俗吏腐儒不同髙明其樂從之勿以人廢言可
也某雖甚僣越實為忠愛茲因專候起居亦欲専及此
人之詳
　　内幅
某忝知愛絶等求人奉狀豈不欲少見芹獻而山邑更
無他物惟密餌頗見珍于外方輙以四十封拜納此亦
以居山不以魚鱉為禮之意邑庠書版獨有剡録頗詳
明隣邑有石可為器冝煑茶藥就以兩銚為凟倘䝉先
生領畧真忱試嘗密餌瀹以烹茶讀過剡百遍豈不可
為燕清之一助
　　答上虞陳宰(阜/)書
某鼎烹上坐暑甑非病之病良苦好風自西溪來吹下
真帖展而讀之如服飛雪散毛骨肝腸洒洒其忽變换
也況賜我以佳友如史兄者乎是兄面帶雪嶺氣口有
眉山文叩之而不窮即之而愈逺宗文所取友端矣第
邑計荒涼不能免孫泰山之皇皇我有愧焉則堂先生
之于某無一事不用情欺之者實仁言也黄東發(震村/為越)
倅近奉檄道下邑亦有稱美盛豈有築堰事文移或有
牴牾耶然在我者又何媿剡庠課試已結局擬試凡數
百巻賦出云云論出云云䇿首問乃某亂道葢邑士皆
以三邉為請某乃問古則江東十鑑皆隊仗方問今則
又難下筆終不于今事􁃴括之敢以密呈其二三問却
說擬試與雪溪故實乃主學之筆不敢録大手筆問擬
試中間說僣擬處乃某平生所欲言愧無其權位以行
之今讀此問不覺神醒而心快㑹陳賈(䇿上/虞人)望為再三
致意
　　賀盛正卿(夫/)除三省樞密院架閣書
某比領答緘道誼之言滿腹如水之盟自與流俗不同
讀邸狀恭諗拜紫泥詔班金耀門道之將行豈獨知我
賢然後用猶見天下之為公世運所闗吾道自賀云云
　
　
　
　
　
　
　
　
　
　
　
　
　
　
　
　本堂集巻七十三
欽定四庫全書
　本堂集巻七十四
　　　　　　　　　　　　　宋　陳著　撰
　書簡
　　答剡胡應之(泰來/)問喪服書
寵問禮服仰仞不外今不可盡行古禮然不可盡廢惟
斟酌其冝為之可耳禮乆不葬惟主者不易服葢禮未
葬則無所謂卒哭練祥禫諸祭也禮齊衰不以弔若三
年之喪雖練不以弔葢三年之喪雖小拜後亦不出弔
也禮有殯聞逺兄弟之喪雖緦必往非兄弟雖隣不往
以此見不當出弔也葢惟遇緦麻以上親之喪則服其
所當服而往哭之而非弔也檀弓載子張死曽子有母
之喪齊衰而往哭之或曰齊衰不以弔曽子曰我弔也
與哉又季武子寢疾蟜固不脫齊衰而入見曰斯道也
吾亡矣士惟公門脫齊衰以此見齊衰有可出當往之
地葢朋友之義往哭之非弔也由此觀之三年之喪有
可出弔者以此事權而推之可也有如先正之喪未葬
執事于營葬等事外本不當出然今之世往往非三月
而葬動是數年如古人有大故則不葬也如何免得出
外出則必當少易服色本朝自温公宋次道諸老便憂
世俗多忘不能如古禮便欲以布四脚布襴衫等代齊
衰期以下之服以白生絹代緦麻之服葢緦麻古來升
數密布今世無之故當以生絹代雖慈湖亦然但某家
間與親戚只用細苧布為緦麻正不必論升數布還是
布足矣如執事今欲出見人只得用墨布衫葢墨布衫
乃古之禫服今世之人于百日後出謝人便着此服却
不問葬後卒哭之百日也若論古禮葬而後卒哭此即
百日也卒哭而後練祭(練即/小祥)練而後祭(大/祥)大祥而後禫
禫易月而從吉節節皆有受服今則誰為此多事禫而
後墨布衫耳今只得不問未葬從俗僣禫服出外若在
家則不可服此惟衰麻在身若營坟地則用白布巾白
布裳衣之屬皆可也彼謂用白絹衫則不然白絹乃今
之練熟之絹即古者士之吉服惟生絹則猶以為凶服
耳愚見如此愧不能盡禮
　　與婺州義烏縣馬通判緘祭裕齋先生文書
某雖托根門牆未諧披覩然知東閤郎君之賢厚心自
起敬某曩載聞先正某官訃音官守攸居僅能于僧舍
為位一慟心喪悽愴到今未涯遙想琴既祥御而不入
家庭孝慕痛日月之勿居坵壠吉藏感霜露之既降豈
徒存于手澤尤克茂于身名某受先正知最晚事最深
自謂委身相從猶多來日一朝千古此心誰論耿耿不
自已輙冩數語以將雞絮欲望台慈特為白之孔林之
下酬而奠之更不敢屑􁞑􁞑二令嗣司令書區區哀忱
言不能盡
　　嵊縣滿考與王倅簡(資政子/)
某静念無樸􁂶材以助時需無桃李粧以契俗好湯火
之鼎風濤之舟忽焉將脫孰使之僥倖哉酌水知源食
實知根所知固在師牆也
　　送葛架閣(稱僧/)遭論歸金華書
某比自鳯翔千仞一到清涼境界拱揖高風黨吾道者
車如流水某未免告退世道嶔崎心事拍塞未曾吐萬
分一謂以無慚色面駐龍山過熱滿圖再造及聞十一
日揚舲南指遂于初十五鼓至寓舘而行已先一日矣
某與執事情同骨肉語出肺肝相聚二年半又忝為北
樓交承(舊乃天府此/伻前政也)古陳雷不能過也今雅志前酬而
某方坐針炊劒未知所留再見不過凝竚六和影下良
乆大江洋洋其自流片雲悠悠其無着執事之心之身
在是矣回首紅塵在九萬風底二十四考中書何足云
哉娛問平泉花竹笑接北山猿鶴當是何日聞盛里旄
倪士之貧者候睿肅民之饑者迎竇諫議有喪不舉望
堯夫有訟不決者待王烈宇宙間自多事不妨一鄉自
為三代某知何日獲杖履于雪柏霜松之在左右哉紙
短不盡言
　　答海鹽㳺宰送酒書
某坐暑甑中風忽其清望而白衣者持琴邊書來寵以
名門十友惠過眼豁然以醒心充然以醉但來自赤日
且自休息于所舍候其意氣定本真見當進之風軒月
地揖瀟洒味芳醇以古道相䟽瀹就以雋永政美此感
未渠央也
　　賀趙戸書(孟傳/)典鄉書
某叨被春私與家人子弟等不用世俗禮修狀首乞鑒
宥近忽聞黄童白髪歌舞之聲乃獲恭審詔真學士之
尊任大制閫之寄十洲地重雖着繡之㡬人晝錦堂髙
則拜㕔之獨我(其父少傅奉化郡清/敏王與權亦典鄉郡)其為盛事實掩前
聞先生規模寛𢎞修理精密況喬木之所庇而甘棠之
尚隂未占已孚何事不辦第同沸之鼎未着之棊進欲
使京畿有所慿退欲使海道有所畏城可蹴而摧也何
以修而固池可竭而涉也何以浚而深郡計病于外强
中乾何以腴兵籍虛于東抽西摘何以實田里今秋雖
稍舒而科擾茍且之殘生者捷出官吏近日雖畧汰而
雋永貪饕之餘害者尚多此則為先生憂也某髪種種
視茫茫矣雖不能奔走效涓埃之助而竊過計不自已
于惓惓也未知龜吉建牙的用何日當探伺晉賀并控
餘懐
　　答前人書
某近草草具狀申讀嚴聽初十日被寵答書尊光下臨
眷意中拍端肅三復感激可知某山樊之癯也無效顰
眉菜根之甘也無食肉相而達尊分青如嗜昌歜羊棗
衆人所訝某亦不知其然也六纛擁鉞環東海之建閫
以世喬木之隂某忝為門牆士聞除命則盍走賀正以
一夏病餘衰態百呈出門便増憊是以尺箋先之茲拜
誨諭乃戒某以書到就道若有欲下訪其迂拙者焉某
本無可為泰山喬岳之助然亦當徐調其殘息候重錦
堂燕香既凝抉成前覲或得從菜㕑後列聽新號令親
于議論即是幕府等也某昔者所附在范純父處書渠
今已就則堂辟忽于便中發回遂使某廢禮更不敢再
激上呈
　　與常户侍(楙/)書
某比匆匆隨觧片紙代禀違之拜繼被答誨有光東歸
而眷予繾綣若不忍門牆桃李之飄摇春風膏雨之心
愈不可涯涘還家因循遲申謝櫝瓣香泰山一刻弗置
中間恭審升武月殿提綱地官國方乏興東南之力已
竭人不堪命西北之塵正深此何如時難為吾道某為
天下賀而為先生憂某用拙以存平生食粥以茍旦暮
所願諸賢戮力宇宙肅清使山林之間漁樵者侣皆得
以徼無事之福不然則一鼎寧有涼處況某又是先衆
人而饑者乎某慿恃隆知輙有忱白犒賞所檢察趙承
直拱辰乃韓王之的裔唐忠介公之畏友其清謹端直
加以通練世務縉紳多知敬者而舉負猶未足葢不妄
依人不妄求人是以甘于徐步竊意先生造化之剡必
不輕畀倘一見此人必加賞識固不待羽言之僣越但
欲報師門惟有薦士此而不言是為不忠于主敢敬介
其姓氏于夾袋他日嵗寒此是古柏全在陽和早賜之
某私情也有公焉某家居不通貴人書猶于函丈難以
俗情廢而又以薦人饒舌某萬罪萬罪
　　賀家侍郎尹京書
某懼凟師嚴不敢套叙首祈鑒宥某比于先生勇避長
史之除未及出門獲一參侍自是多病不克脩書當蒙
賜照茲者恭審詔起真儒尹釐京邑危急之際中外所
慿先生不肯同流合汚而不之越不肯辭難就易而不
之閩天府劇繁之區王事孔偬之日衆人望之方股栗
汗下乃獨慷慨激昻聞命則拜學力之到氣節之持不
惟周畿千里泰山其安亦使敵知中國之有人相戒勿
犯甘泉烽火筭日可清肅也若帑庫匱矣倉廪竭矣兵
兒戱城具文矣精神號令一轉移間何患不富强哉某
隨觧還家山林深密便不知門外事病餘聊可自息皆
雲庇所逮第恐一鼎之沸無中無邊皆是熱處尚徼福
于師牆之仁里干冐尊崇
　　與文宋瑞樞密(天祥/)書
某以榜下士託歲寒盟修状不敢用俗套首乞均宥某
自去載獲上中涓敬惟與令季判府朝夕問起居而􁕻
洞之初快覩義檄聲蓋動天地某亦激烈于中如常見
貂蟬出兜鍪上也當今京師澟乎器欹宗社危于髮綴
望之者不知所措手大力量其見獨識也滅此後食不
以家為意氣超騰肝胆呈露洞獠江民聽命效死至不
費朝廷一錢一粒而精甲數萬來勤于闕下迤邐提進
敵今方知有令公矣青冥玉鉞黄閤紫樞又何足凂度
相公之志亦不在是也某自去秋因大熱隨班入内到
今衰病不瘳比松壑解尹印隨司而歸天上故人海濱
新閫閔之招之者雖不遺下體而閱黄伊之書方有味
驅車非其脚也但望風霆掃除宇宙肅清某尚能效次
山頌中興非止為門墻私賀
　　奉趙岩起制使(孟傳/)為鄉人求免稅書
某叠罹燬掠之殘生未死猶死也然有不能已于言者
奉川台温接境自春到今軍馬之往來之屯駐無一刻
寧帖民之斃于兵刃者枕藉繫累而去者魚貫于道日
千百廬室之焚蕩田土之蹂躪窮百里而一目牛羊無
影迹矣雞犬無鳴吠矣凡春間有種入土幸而秋有栖
畆者又歸之兵之坐而食載而往馬之飽一而壞九小
家無田收大家無租入今冬已比比捐瘠開春必皆填
委溝壑景象至此勸本以救本是官府第一急事然雖
有仁政未易展布雖有仁心亦將泯黙茲忽聞使府行
下欲起催米稅縣宰又懼上命之嚴知而不敢盡言遽
欲奉而行之田里奄奄待盡之凋氓有骨而無髓有皮
而無膜未知何以應追呼供輸納先生以一身為鄉邦
立命兩府判皆一意愛民此等時節若不能以實情哀
號是負先生與府判之本心是百里自絶於覆載之中
某本欲躬詣禀請為駐兵滿近境無路可通翹首師門
瀝心血為字懇鄉人之同志能走間道者袖以告敢望
與兩府判會議力轉曲成之造特免起催再布春脚使
鴻雁離散之餘遺男剰女旋旋孳生廢田荒地稍稍耕
種自時厥後家租戸稅以仰給縣官豈非百姓之願但
寛為之期則公私皆沛然倘遂衆欲則先生之私于鄉
曲猶公也兩府判之于公下邑猶私也九天在上九地
在下鬼神左右一語不誣惟先生其痛惻之某與一邑
之人炷香以俟㤙判
　　荅國英(應蜚/)書
某在沸鼎上坐暑甑中不知此身為何身五雲自萬山
間飛出挾清風到几格煩襟忽其濯也雪溪之事殊快
所聞在聽瑩乃猶末也某鄉間一夕屢驚未有寧日恐
累輩未免再投庇厦惟仁念不倦焉是望
　　與葛靜一監簿(稱僧/)書
某伏自乙亥春拜太史之誨隨嘗修答嗣而彼此皆不
暇書問矣中間有不已之懇為家人倉忙歸里重貸于
人以行初擬出薄産以償而里人方視田産為棄物一
無肯領畧者而索償者急故謂之冒昧不謂執事是時
已在南山之南北山之北安得為某辦此物至春晚某
畧一歸遂諧自為計矣然多事之時干擾之愧至今拍
懷盎面也是年秋八月隨解制幕雖世事實以異而人
自西來過門者必問以起居乃知始焉蓬仙皆飛入危
峰以避埃壒既而又囘槐遂于邑之行第長物以付之
雲空水流惟玉其徳則刼火中自不燼也又聞藥局亦
如魯靈光獨存豈濟人者廣有神物䕶之耶某本居
山中而風塵無不到者自去年正月將一家二百指分
為四五所日走于二百里懸崖峭壁間風雨霜雪之所
摧虐飢渴顛踣之所困殘一子死于此一家病于此最
是所居今為過軍通邑四壁之中或扎寨或剽掠衣自
袍笏至于布縷食自盎甕瓶至于顆粒器用自坐卧者
至鍋鉢無一獲免者而亦未至盡填溝壑亦幸也及今
年五月初間方取累輩歸聚于破屋之下生意恐不可
復續來日之可畏又方長一聽造物而已兹因鄰商便
聊附半幅相問此外則有夢思耳
　　答趙宰(培辰/)書
某自大亂中分袂各圖茍活竟莫問屏褥間興止今月
初十日忽徐親以所賜書來乃知先堂上太夫人于驚
憂中以仙逝執事方抱罔極之痛天傾地䧟生者不得
安其居死者不得寧其歸豈期累及純孝君子之家此
際雖已永牛岡之藏矣道路梗塞無從盡哀弔之禮徒
有慘怛而已某自去年春初便分家為之四處環走于
千山萬水間今年五月初方聚集于瀟瀟四壁之下某老
而衰甚矣家人為風寒暑濕所摧迫大小番病無休日
去秋亦因奔走逃失一小子于州里外山谷中飢無以
飯病無以藥亦惟聽諸造物如何結束耳胡應之却曾
數交書諸朋舊亦多宿草之感聞南明近有煨燼之慘
想寓弟必震驚尉弟亦茍焉餘生附此拜再三意立可
聞于鄞城與監宅同居亦釜魚也我輩何日得相會面
臨紙泪落更不他控
　本堂集巻七十四
欽定四庫全書
　本堂集巻七十五
　　　　　　　　　　　　　宋　陳著　撰
　書簡
　　答戴帥初架閣(表元/)書
某近到邑湖山頭竺親手授書亟展亟讀如長揖清聳
特癯特之勞如親䟦渉間關之狀至於出肺肝語念及
衰落風雨霜露使人感愴激烈某環山而走者一年有
半與猿猱虎狼相出入㡬斃者四五一家二百指分為
數處各謀茍活中間失一最小子老痛甚於割衣食之
計為過軍掠盡寒則榾柮火遇冬飢則藜藿并日而不
足大畧自是而想而大痛處則又非言語可宣也滿目
皆愁滿身皆病善脉者謂不可無藥力今為何時死生
修短自有天命恐不在此夏五方取碎累聚居於四壁
下雖無旬日内無驚而入淺山即復者僅五六次又未
保其往薄田以上稔歳計之亦可以粗了伏臘今歳又
無半収春間此事却可憂姑置勿論然終勝如去年也
執事以家依竹初亦云可也若欲就張村築屋則又可
盤薄矣苐恐薪水之外正未能舍竹初而謀某所居與
張邨只隔一小嶺日可往返敖游預為之喜昨于邑中
邂逅陳楙湯當宇宙之大變顔色亦頗蒼老而氣則浩
然可敬可敬(闕/)立可則日亦不知的在何處平生故舊
雲散鳥沒不諗何時再可捜訪赤松游處某亦一向不
復通書今乃知埶事雖在城亦罕接云云
　　與陳監丞(元平/)書
某比知憑眷輙邀小隊曉登松竹關夜陪榾柮火論文
之味到今腸肺間南山詩寵教眼前景道盡愧不能面
謝而歸計已廹矣兹與同席次韻僣緘以呈辱大方一
笑幸甚
　　答曺秋水(夢合/)書
某寄息崦嵫甕窓凍坐本與門外事絶比為西麓一上
南山又未免搜枯次其詩韻云云歸家守口如瓶身如
槁木自笑前日破戒書誨劃蜚存勞之餘謂有詩盈屋
豈為是數句㺯醜耶用不敢外大方一笑近過軍入邑
境山中亦驚憂今幸其已無後隊諭及舍妺事敬悉盛
意應門善矣某兄弟所深知又奚待問櫟夀耶但舊絲
猶有脚未可聞命而或者又已有先斧聲而來叩者可
笑可笑此事乃夤縁尚俟異日而定氷硯不克多筆非
簡也
　　與汪江陰(槻/)書
某近拜便中寳賜尊光煥然風塵為之辟易司門舍弟
家問䝉擲還已領乃事須某親到彼方定高見絶識下
采菲葑可以勵俗但恐太非偶耳有請在所修令弟搃
幹書中倘賜下乃詳諭東發書委折當俟面見悉其意
白之時艱未紓山間春自多趣徳量寛平儘可相與酬
酢安得近州里時莭杖履以從其左右哉
　　答王搃幹(模/)書
某比者聫壁下照道逺愧未能晋謝溪山憔悴之身一
經春風披拂到今猶有生氣舍姪輩所録羣從間鄙語
當已辱氷鑑一分别望可否其旁以教之肯賜以棣華
集尤感尤感某當在後月同弟姪到寳幢以訣風議借
求雲闕一帖子即書示乃幸更不贅申令弟帥幹書怡
次為道再三忱
　　答陳監丞(碩/)書
某以宗盟托事契荏苒西别豈不欲問雁上天箋乾坤
至此山川凄然無從即衽趾徒積耿耿耳書來乃知近
寓叠青又諗田武陵矣北風正急吹囘南轅吾為吾䣊
三嘆息某四年來逃難林谷環而躋攀者百里而逺今
雖歸栖四壁下而生涯亦凛凛中間亦於避所失一小
子痛猶未定來謂知鯉庭亦罹此戚造物于危世窮途
加一等罸奈何奈何别楮埀諭感不我外但詩書正脉
未易祝續况寒宗又多(闕/)此天其或者尚當在懐乏紙
不克復答
　　與余察院(浙/)書
某自宇宙晦冥寄命於雲山鬼神之交然未嘗不西望
星纒暗祝福履以夀斯文于刼火之中比聞以龜坑晦
溪等處為居尺一無便不得上令乃諗琴書以安於前
王莊所相望稍近特來有晋見之期風景已非月明猶
在兩心耿耿固不在言中也
　　與姚比院(􁁜/)書
某茍活之恩不足為知者道但念舊日相與之真如執
事者能㡬人而四五年兩處踪跡水流雲散各不得相
問豈本心哉聞里第風塵不甚廹花竹水木尚無恙否
時來未足定帖人生如何有涯亦惟得一日過一日耳
某環萬山而走者三年去年夏歸視環堵如風海破舟
不足以寄殘命彼蒼者天逢此百罹何日得過王罕嶺
訪諸故人雪涕而道艱關哉凡事付之無言兹畧以書
候興居
　　答汪文卿遣餽書
某於執事相知深矣承平之時謂可出則上下四方相
逐歸則相娯老于雪壑水村之間于嗟時兮乃逢百罹
各天一涯逃形匿影時一出山逢人問存亡死活者數
載欲寄隻字無從首夏因間道之玉几下哭伯求囘途
沂流花溪訪竹松佳處勞苦契濶為三兩日留此初心
也而弟姪輩牽聫謂離家日稍久必欲且歸遂抱此一
段悵怏兹忽領賜書共審處傾否之變得習坎之亨與
家人同此大吉良慰下懐可當一畨㑹晤餉我山海列
珍正方一家百指藜藿并日不足何敢動饕分外之想
登嘉惟時一雋永庶不虛辱厚意西風只尺又未知聲
熖如何臨紙三嘆若其小帖息則須卜過青修相對為
白頭吟也
　　答廣東發提舉(震/)送本堂記書
某比尊斾下山一䝉專遣寺行一䝉寄徽都寺便兩尊
翰皆領訖亦嘗匆匆次高韻二首但發去後欲改三兩
字今録于别方以呈近日雖収少野書渠自姚江取羊
額嶺囘却不曾説缷舟西延慶一節兹拜四書方諗中
途留連多日善達寓弟尉浣某不自量以堂記為
請中間朝武陵麾莭馳逺遂稽禀取及今年夏初始克
晉謁又以風塵未息敢申前意而未敢望其速就也秋
末軒從忽下訪而某之後屋三間適成所請復拳拳尊
意慨然許可詎謂别未一月長鬚到門記文已埀賁矣
焚香細讀根極理義之文某之心所自知而口不能宣
者盡發之于大手筆下莭支雖多脉理自一如長江萬
里三峽之竒傾五湖之平放寛受而安流焉此天下之
至文也某何足以當此獨先人之平生潜者孔昭九原
有知當如何為感此則某所以激烈至于涕泣也堂屏
當悉如尊諱諭後日置之堂前堂後皆可但今年事力
未及耳若求再冩却要分布亭當容纎悉計筭再拜以
請未敢容易也况堂濶一丈八尺净數以一丈二尺之
屏其高則减此數尤便尊意以為何如少(闕/)書一二日
後當專發梨木此間無求處即書乃某欲特未辨紙
只得遲待後一日寵頒醉魚鹽䘂拜受愧感
　　與前人書
某比自稟荅謙施之後欲嗣尺箋良便既罕專遣又難
遂成因循尊仰之真朝夕弗置共想日來尊候萬福一
舅直閣著述必日新某杜門山深幸而官司以貧之故
過而不問而故舊時亦叩闗燕笑問每出所記某本堂
稿以示相與玩繹䧏嘆以為發明透徹山川為之精采
况某之家之先世有光靈矣戴曾伯謂源頭活水衮衮
流出之文包宏齋似之某則謂包平衍矣君變化闔闢
升轉斗量之妙恐非其所及也知者以某之言為然苐
恨事力方匱未能求耳冩入刻之本來年秋後或可經
營比承發下台緘欲寄少野已令尉弟分付端便次第
湏自有囘書來梨木此中難得遍詢獨溪口稍有亦無
斷賣者如欲用則别訪可也近曾與黄子羽曺久可諸
人相㑹否昨収剡友胡應之書謂唐景實之的子幸而
稍長但不解事嘗事絶粮無所于食而其兄贅居姚江
之呉擁富奩以自肥畧不之顧不孝不弟有如此者然
則渠之得妻此妻從容温飽不知世間有窮苦事使非
過位於景實之門能有此耶尊前與景實契非他人比
又與其子之婦家稔因能書一言及使其弟不至餓死
則景實之遺息在也亦使世間知其有巨源在也望深
入尊慮
　　答杖錫寺主僧(炳同/)遣餽書
某比自一書緘之越翁一書令尉弟附達兹承蜚帖乃
知未曾闗聽豈浮沉之耶令已囑尉弟詢之矣某與師
别本未久一落塵網自不能囘頭清絶之地悵悵何有
可再到方丈借榻七日以是知前之留連真不世機緣
所示和之越翁詩中間用意于吾輩甚拳拳世道瀾倒
儕行自不相容而物外襟懐乃獨寛綽無遮礙如此使
人感烈無量玉葚乃山川精氣所成况生于浮雲之上
積雪之下豈下界人所得埀涎者忽焉我施或其食玉
芝而生羽翼當時往來雲南以報不忘也因謝發一笑
焉笋玉涎雪榧皆寒中所需珍餽一入門而六花舞冷
甚勁尤慰所乏但過為衣鉢中費愧受憎感片雲何時
出山一畨或可遂㑹晤之喜草草奉啟悉儲嗣既
　　與戴時芳(方/)書
某比聫日夜獲接雪白之色氷清之輪至于燒榾柮火
酌茅柴酒席地而坐自謂今之世而得有此樂恐不多
見菜羮飯後溪頭之别㡬不忍囘首與君居僅隔一長
亭地暫離便自作惡如此正亦不自知此心為何心也
偶有某物為午酌荐我輩寒相當笑留之
　　答黄東發書
某自比䝉賜書謂郁丈將下訪朝夕以竢竟未見到頗
疑其何為遲遲及初八日拜領尊賜之書乃知郁丈已
自囘城而書留寄于仗錫遂于初九日遣人去取至初
十日晩囘既獲敬覩前所遣兩寳緘中間曲折又見令
弟子羽丈真情甚白感激尊念主維之功雖尚遲定盟
而道誼之氣已薰洽于胸中至于家人間矣但娶婦嫁
女之禮各隨其家所有為之今亦只以用兼雙釵一副
為禮不復用時花等以小箱封前此後凡百只是從簡
非惟兩家皆便而好為循俗事亦非今之時所宜所謂
親期本心其欲速今當以三年為約庶不違令弟之意
某家于婚姻事粗行古禮世之不合于禮甚者皆不及
講尊意必以為然後日當令廿四舍姪面稟其詳夫㜏
人倫之大者昏禮不可不嚴盡被世俗無知之徒滛奢
之俗敗壞以極不可不自知去取也成終成始惟門墻
是願多言何足以謝
　　招單君範(庚金/)教子書
某自入谷循溪尋桃源别境因獲囘曲巷小樓松竹下
讀書聲某揖風日之清美話雲萍之契濶便欲卜隣未
能也出山即為平地風濤掀頬尺紙不上涓房惟有夢
思嘗飛越左右然不如朝夕㑹聚之為暢洽也某近者
令舍弟有不量之請某諸兒頑鈍重以連年奔走山林
逃難以為茍息活遂與詩書相失先世一絲經脉凛凛
乎莫續若曰待天下事定然為後計則水流已下蓬遂
其曲何日可囘哉故莫急於得師廢放已久將愈難為
力非大匠規矩之不可是以惓惓以屈致為請髙誼特
逹畧不他問一諾千金見之所答舍弟書中者粲然今
而後知諸兒有不辱襟裾之日某之親炙光霽又在望
外其感幸當何如敬龜改歳正月十有八日設席以俟
臨賁當先一日遣轎詣廡下區區束脩甚愧非禮舍弟
已詳白之兹不復贅知我者草木臭味諒不復訝其諸
願言悉容面既
　　答許宫講(􁨟/)書
某三年前有約問桃源路既而驚奔各天一涯去年稍
定即徧詢福星今照何地而莫知其的冬十二月初十
日忽拜數月前所寄書讀之喜極而淚造物者不絶吾
道之脉猶得以茍活之命見君子也乾坤納納風雨瀟
瀟習坎心亨遯世旡悶于此可以觀人矣某與妻子僅
完其軀猶于避所失一子為病中藥食無所切得以至
于夭痛猶在心奈何若飢寒之廹聽諸天命何日得㑹
面叙話一畨瞻望雪指咫尺千里有便且時莭寄者以
慰彼此之拳拳
　　與徐麟卿(攀龍/)書
某比造門話姻婭之綢繆謝子女之栖託乃過為厨傳
之擾至於揖古貎聽古言如見罍洗于盆盎中此樂又
非書尺可喻也
　　與張師道制幹書
某自癸亥秋禀别後交書者數四及嗣春音問遂濶逺
前載嘗託隣寺住山徳周者寄一書今春又因范著林
處云其間當有便到嘉苐二書未知皆得徹㡬格否
書中並無他語惟畧及年來苦事與問台候暨尊眷
平安耳聞福躔自赤城囘但見舊潭為焦土遺物皆散亡獨
田園尚有認占此著林諸人之云云以書報某也據僧
徳周今就小菴居頗適尊眷想大難之後已遂安樂令
嗣今必已入學講習爾後曾再抱熊否菊坡先生諸郎
今皆無恙否今居城中其郊外耶㑹時望為某再三拜
意不及一一作書某兩年方自萬山中出居故廬夫妻
幸茍安四男三女幸無他但衣食之資一空於數次之
過掠無以自給然囘顧世間離亂散亡者皆善于彼多
矣皆造物之賜獨三年前喪一子于避所今姑置勿道向
日之同寅交舊皆不復知其存亡惟閉柴扉茍全性命
所幸官司以甚貧不甚聒橈特未卜方來又何如也若
以某與埶事契誼如許當專一价詗問而無力可遣只
得捜便附書浮沈固不可必豈無一次所附者逹耶天
逺雲飛目力斷而心心遙遙臨紙悵然
　　與單君範書
某生不逢辰心事難照瀟瀟小塾琴書肯臨昕夕聽教
如風雨中雞相應如霜月夜鶴相聞滔滔者不入耳别
來能㡬日雲飛西水東涯夢與往來已極耿耿門墻秋
事度已就緒翩然過山予日望之
　
　本堂集巻七十五
欽定四庫全書
　本堂集巻七十六
　　　　　　　　　　　　　宋　陳著　撰
原闕
欽定四庫全書
　本堂集巻七十七
　　　　　　　　　　　　　宋　陳著　撰
　書簡
　　答張師道制幹
某十二月十二日從范著林便領賜帖備知台候詳悉
且諗尊嫂恭人玉則粹温東閤郎君又見就學皆所慰
快者也陳宰某于行都相與甚契蔡丈亦嘗親炙之陳
瑞卿又是舊友悉望為我拜意某家貧因燬餘架數椽
庇風雨遂坐窘者已三年然信天公亦未嘗餓殺但有
時與家人忍飢自笑又自解釋既要屋住又要飯飽今
何如時有此滿足緣分耳時有拙詩山林友朋見之者
和輒盈軸今早忽有人以詩來者記其中間隨韻有兩
句云熟眠勝醉酒清慮當焚香又兩句云靜見蝸爭國
窮知馬福翁又兩句云時把詩題壁多因病在家又兩
句云間闗諳世夢寛綽養天根又兩句云灰風吹刼火
國事付囘潮此今日工夫以發千里一笑若更有飯有
肉又將亂話者多但恐反無暇及此某穴處難寄信或
時䝉記存乃録以歸七兒女拜尊嫂起居
　　答張書監(大圭/)
某時維春又如許物無盡情恭惟某官視時巻舒有神
翊扶台候動止萬福某幸甚積有斷金倚玉之契不獲
以隻字道契濶朶雲劃飛喚起倒置之愧萬感不足葢
也尊執事以斯文宗匠吾鄉老成朝市歸來林泉味永
某以不獲忝聚為欠其愛助之真浮雲往來倘知之耳
某自一入山林謝門外事今年已七十有餘病日以攻
况垂罄之室無煮石之方待盡奄奄命也誰咎某舍姪
孫梓椿娶令妹與令甥皆宜其家家雖貧或其有興乎
此又難以言語謝萬一令季年丈想亦家食自安晤次
幸為道忱老眼昏花執筆又顫申復稽遲
　　與王仲正(儒雅/)
某昨便中修狀嗣拜答緘獲諗讀禮有嚴外事不撓良
慰渇企及今又閱數月迢迢耿耿旦旦弗替切聞支持
毁瘠龜吉牛岡將啓先正親翁提舉寳章吏部之叢安
閟幽室而以先令兄親家之窆附焉某托盟肺腑非他
人比雖曰視筋力為禮其盡盈坎敬則不敢以衰老廢
屢于左右訊其逺日竟莫得其的道阻且長又難于冐
昧而重念身及見祖遣之奠要以面銘旌手執紼生死
之際固相去而未為逺也使其窀穸既歸九泉之隔將
㝠㝠者愈茫茫矣然以今觀之𦵏期終恐不知㑹𦵏終
恐不及平昔骨肉心腹之義當何如其感愴當何如其
自訟無已則有世所謂挽章庶乎寫欲言而慰長往不
猶愈于奔送不及而遂恝然者乎因忘其淺陋進于先
正親翁先令兄親家靈几如兆域已備導翣戒途或辱
卑之些郎引北風而哀陳之是某形雖不前而心亦粗
白明年春氣稍深尚可就墓下而奠生芻固與宿草而
不哭者不同也兹有薄賻介諸别疏更不作令弟令姪
書
　　答張師道制幹
某是月十九日領閏月五日所寄書恍如對春風顔面
不知有千里莫雲之隔也惟是獲稔台候偕尊嫂安人
東閤郎君于危世享全安之福為慰之至浙右儒家皆
延引斯文之澤而執事又有鄉校有盟是可無他恐矣
又有朋友相過書籍相借田園尚可葺理亦足以樂吾
樂也某雖閉門甚牢不接外事或者同天之祐隠然自
浙右來姑由而不知耳諸兒自不廢書但為虀鹽所迫
不無暴安某亦衰甚病脾日深無藥可治此等境界要
多活何為特長兒雖已問東發姪女次女雖已許嫁其
長孫而未能畢事勢是明年冬當思別有以處之東發
及其長子皆已泉下歸矣其次子與其孫却能世其學
來諭某築室不過三間外是風雨蔽者不滿一哂某自
以為人之處世為有餘但家計素薄不堪此費故為所
累然非此亦無僦借之地豈得已已今年猶可過聞嗣
歲(闕/)　夏稅有田不滿五十畆固無甚慮獨是十餘世
墓山千餘畆皆是某輸稅此項却墓田未便盡鬻所有
之田不足以了一夏之輸此則大窘耳辱賜教新詩皆
見識中流出如月下水雨後山新機自大異浮動頓使
老晦亦有警省某積時有數詩錄去請教云云聊發一
笑非敢言詩緣千里相隔亦以見契濶意耳陳立可去
年曾收書在家聚徒甚得所但其家死于兵者甚慘今
事已定矣
　　奉文本心樞密
某託根師墻敢于拜狀畧去長敘首祈鑒宥某歲裏仗
錫住山同少野自寓里歸䝉賜答翰窮山中捧讀光符
燁燁挾春風下施間闗衰老之蹤忽動生意是造物之
舊不隨世變而變也第地薄瀛濡兵車樓船之所㑹上
之應酬者日繁下之出力者亦為之日不給雖寒酸牢
閉柴門有不得穏寢而安食者况方來正未涯殘息猶
未保望龍門徒耿耿耳鈞諭慈湖先生訓語家間舊自
有之年來兵燬之餘無從其故近嘗徧詢之鄉之故家
亦未得此更當捜訪或刋本或録本續附便以納少野
為其師請銘某為致其忱實是僭越而鈞慈慨然一諾
某與有榮耀且聞當時大手筆即欲揮授少野為幹且
急回兹方申禱祈領某因得就便羾書恭聞風塵境外
水晶宫中獨鶴在天與㝠鴻俱逺吾道尚有賴焉他不
敢上起居左右少野介旋或䝉賜以數字感甚感甚
　　與貝斗綱
某比如城哭令弟之逝因近得握手連牀敘情話者數
日春風時雨暢洽于中有非世俗所能喻也别來耿耿
本擬即修箋問而還家病風濕所搏日事藥鼎到今猶
力弱氣短此等光景更堪心力事力有出于饘粥之外
者耶兒造于衰老貧困偏工簸弄殊不可詰執事寄蔗
境于同氣之室若亦不便于平泉之花竹者然東閤温
其如玉怡承無違且朝夕有含飴之樂人生如浮雲流
水安有據此心茍安處處家吾知雅意足以綽綽門外
塵埃姑置勿道先令兄𦵏期已定否某今雖獨得柴門
任風開閉茅屋盡日虛閒鋪凑粗茶淡飯報答流水青
山但知世變終可畏一鼎安得有凉處亦惟得一日過
一日耳姑此以發一笑
　　與史猷父節推(徽孫/)
某啟末詣見辱所以篤氣誼者甚至雨忩流連尊酒論
文之樂不知門外有今世塵淖别來又秋風矣尺紙不
上几格非慢也比還家病濕兩月餘近方平復而未去
藥盞老而貧豈宜有是命也誰尤惟是話邊許以近作
箴銘諸文録教當時為拏舟歸急不及請取到今雖夢
寐中猶能記誦數語而未得其全兹敢以繳司籖者付
授來奴宇宙㝠㝠斯文岌岌執事獨以所學髙誼自植
立為逺者大者計恐日迫西山莫見遇用之日耳爾來
有何新聞皆望密報山林深蟄本不欲問外事然區區
亦欲畧知者葢未盡以前能無飲啄之累乎
　　與王徳玉(庭藻/)
某與君只片雲隔別去便動是歲月渺渺予懷在月梁
左右勿置也日來門外事多望清氣當自辟易第髙誼
素為仁里倚重恐有不能盡避者耳某老而衰久矣比
因病益以疲弱行步不能去杖惟匆匆枕書作崦嵫夢
也近因得二句云苦兒知學何妨瘦老婦安貧未覺衰
但適有敗思遂不及足成之姑為知已道當辱一笑自
度㑹晤未有時因書寫區區者上几格猶愈于杳不相
聞
　　與史猷父
某近領謙答之緘臨風三復如月露瀉秋心下清快欲
敎以髙文乃知謝庭方展有客之席未暇及此尚欝吾
望也垂諭舍弟觀往教事自非道義之襟念到酸寒何
以拳拳如是感烈感烈但畦芷西席雖某兄弟間所願
依者夙而家叔年髙相去三百里難以逺游比聞諸戴
帥初謂欲以袁竹初之令弟令壻之館為薦且嘗謀諸
執事矣倘可以此終成之則一水之便又朝夕得與芝
蘭同味亦良機也敢求賛决某衰且病日以多睇門墻
徒耿耿書不盡意
　　與史允叟(公升/)
某春末嘗詣寓廡求一見以敘契濶適值車馬不閒伺
之移時而後委刺閽人能為傳下意否迫歸弗克再晉
徒積遥遥耿耿之忱耳近聞鳩工孔殷燕厦垂就以雲
霄門閥造物者曲授再新之規繼志光前是可羨已然
酌之以時約之以度當自有心匠也某貧不能致一縷
賛虹梁之舉兒郎偉則望之拳拳矣
　　與王子羽山長(翔鳳/)
某自城中拜狀環翰隨賁光風霽月見之辭氣間使人
心暢而神恱長兒深以不肖身執壻禮于門墻饜飫詩
書正味深入髓脉毛骨亦化此某惓惓之初意第飲之
食之上累厨傳者乆則跼蹐為甚兹敢以真情白某凄
其家事藜藿併日乃其常耳魚美味重自是待王孫之
具慈湖果酒三行菜羮一飯是為本色徐毅齋云莫喫
鮓徒使我輩無以繼某之此語世俗聞之必曰不情尊
意髙明必蛩然而笑領也歲除深本當歸家一畨但今
冬酷冷水陸皆艱已嘱且待開正稍和而歸愛其女必
及其壻當不以吾言為□愛也某雖貧幸無官擾皆雲
芘之逮彼月斯邁相隔望阻長草草尺箋候問次兒瀹
附拜起居荆婦就上尊嫂多祝福之祝
　　答前人
某比拜環翰之寵信宿而新旦矣流俗親舊間以頌為
禮某于今則不敢非故行簡所恃有知者在正月以來
光風以煖之時雨以膏之無日不受賜二百里猶對面
也兹惟仲春恭惟生氣滿庭斯文在袖門外芳事分付
蜂蝶幽懷自韻綽綽有餘裕也某欠死之身今年已七
十無復顧念况長兒深獲壻于屏下有典刑焉有詩書
焉以不肖之姿朝夕漸漬熏炙未曰速化若曰小人之
歸庶乎其可免此則某之大幸而無所容其喜也特以
時異勢殊清風門墻應酬當自不給而乆為厨傳之累
簞食瓢飲今人莫辦者比屋深書乃報以日賜飲饍亦
未嘗茍當何如其跼蹐三月言歸之諭本當拜命然慈
抱之于壻愛之誨之有甚于其子者世俗求其一而不
可得今乃兼之敢不體承此意却容少遲又請約束也
　　與曾南金制機(鋼/)
某戊寅歲嘗寄狀續走便回乃諗奎璧髙躔湖外却辱
東閤領下此後雖知同一齋還越而尺箋坐乏便不暇
裔上伏想近年以來從秦烈熖之餘存魯靈光之舊
近則泛鏡湖扁舟浩蕩逺則入蘭亭樽酒夷猶俛仰兩
間感慨百世悠悠然水流雲來往也東閤穎㧞華流能
世其家夙所敬也爾來又非吴下比恨不得一㑹見以
快老眼或傳時異以來僻隠屠蘇今已歸築于禹跡之
左右否故人滿東南生死存亡無從可問獨執事相去
為近而書訊猶若是濶絶蒼蒼者天豈初志哉某今年
已七十眼昏齒疎待盡未盡妻啼兒號雖欲恝然而未
能忘情長兒深是黄東發以其姪女妻之兩窮相遇猶
在妻家未得取歸次兒潤女已許東發長孫而無以遣
次兒瀹次洵皆執事與台嫂所熟識者餘皆遶膝蚩蚩
但曰飯飯不知有栗棗可覓也去年常亂道八句其况
味大略盡見于此參差梅竹槿花籬强對溪山傲百罹
終日書聲清屋氣云云聊發一笑兹聞汪甥與春為越
上行特令晉拜面說别後苦事葢欲筆之紙而眼花不
能究所言也荆婦領兒女七子附拜意尊眷上下
　　答竺梅潭(自中/)親家
某望梅潭隔一翠峰塵影役役尺書落慢域亦恃西來
風備諗和鶴之鳴幹蠱者力得以怡閒適靜䕃茂濯清
皆福地也因自慰其渇仰若譴以世俗濶疎則何所寛
罪而箋敎之蜚乃謙抑過情如此喜而感而不能無愧
愧蒲萄為餉是為津老吻搜枯腸之劑拜賜舉室春意
某薄下舂隨動皆病老荆衰􁁄諸兒又無生可業門外
事且日有危證良可憂也今女幸能從夫相安于寂寞
淡薄此老夫婦之願亦謝庭宿訓之及今之時惟朴素
以安其危勤儉以相其貧或其可也否則趨世妝競俗
好吾笑其春澌朝露其能乆乎此意惟可與髙明道
　　答孫將仕(劦/)
某舊夏釋屫平泉左右甚欲與先正提刑大監一敘十
年契濶而親藥方厪竟勿獲詣龎公牀下獨荷執事繾
綣盼接猶謂先正勿藥有再見之期不意長白之駕遂
以不返某衰老重于過山生芻以奠尼而到今専書之
賁則知佳城既龜逺日已届韓銘且不鄙賜示矣喚起
積慚萬罪奚贖第筋力雖强盈坎之列坐成廢禮草草
些章不能發揚先正平生毫末亦以見此情而已布紙
禀復不敵隆施臨風黯然
　　與王子羽
某以危世衰年幸為兒深壻門墻下自合時節聚晤挹
漱道義文字之津庶不虛擲蔗境凄其阻脩有志莫遂
至于尺紙敘繾綣若易易事亦墮渺茫尊嚮寸心耿耿
愧可知己今年又夏共惟家林桃李綠隂青子當不
減舊時風景特恐天荒地老物怪人姦囂塵沸沫不能
不到左右然既見王彦方將自慚縮而退而坡公謂為
醉人所摧罵輒自慶慚不為人所識尊親家亦惟聴其
在人存其在我而已比聞琴書欲復如城中又非前日
矣色色皆難未必便于枌榆也今之為計果何如某年
來脾痼益深朝夕攻刺良苦又凡一㸃風露之薄眩視
戰嘔繼之以寒熱如瘧皆衰極之證其能乆乎頗知徳
履亦時親藥餌而某以多病告豈氣味之同而隂陽之
抵巇亦同耶何時稍健彼往此來相與話情一畨面清
風目浮雲把酒論詩使旁觀訝世上猶有此兩翁也山
中未有一物以見逺意
　　又
某馮介眷隆輒自禀請某自昨因先君之志築屋三間
以庇風雨先令兄國史吏部為某記之屋末也而斯文
足以為重也某非其人也而先君之所潛者耀焉某不
敢不敬特遲遲其鋟諸堅者意則有在仰惟尊親家墨
妙若一世如夜光明月人望之而不得即幸而有連倘
肯為某命筆先令兄之文當稱光某之所本于先君者
庶其免不孝之罪矣敢因以徼福于研席頓首頓首其
餘蘊更戒長兒深拜凟
　　答竺梅潭送良女彌月
某崦嵫殘息百皆逢罹獨獲與古道交姻猶自慰足第
書問稍疎方此悚悚雲箋又賁其中皆春風時雨把而
味之不知窮簷之有冬嚴也尊親家不欺者三其樂也
獨今為何日而忠厚之氣使人感化惡聲惡色不接于
耳目又有東閤如此其賢以相引翼某固已夙敬比兒
洵㕘晤歸來備言其然益以信其為里之仁而某愧未
得左右周旋也某七十三矣令女一索而得女女亦孫
也倘未露晞猶有含飴之樂喜可知己月彌筯麫尚堪
徇俗乃累盛心辱賜柔毛㢲禽玉塵臘釀餳橘之頒禮
何其侈意何其厚登受無著此愧處况此等時節親戚
間一書往來足矣一芹以為過兹乃若是其浮溢實是
不安新婦領諸兒拜親母安人起居并謝
　
　
　
　
　
　
　
　
　
　
　
　
　
　
　
　本堂集巻七十七
欽定四庫全書
　本堂集巻七十八
　　　　　　　　　　　　宋　陳著　撰
　書簡
　　答白廷玉(珽/)
某七十三嵗矣欠死之身猶累薇蕨豈不爾思山深水
長一星同夢中過也今年八月二日趙也一轉以所惠
書来契濶之餘如大醉之復醒至於慰極而泪落惟是
塵埃方眯目塞耳而所示之作非復吴下語而後山月
下水本色上有新意手之口之不置頃刻又聞賢内静
修不事世妝盡出其所有以資日用雅懐遂得以緩步
晚食與風朋月友夷猶湖山間誰之賜也況乎絳帳近
家而主人素以賢聞川雲飛泳當有便處所交半山朱
丈吾固知未及識如瓜洷沈丈抱甕馮丈皆所夙契今
知其刼火不燼尤甚慰滿㑹間幸為拜再三意茍活山
中所謂文房四物歸烏有者乆矣坐此不及作書須及
此意庶免其罪我也吾生理素薄自世變以来驚擾奔
竄聽其所掠蕩無所留而巢居穴處者數年飢寒交迫
無病亦病中間一子亦甚可人坐視其病死天乎莫之
訴草衣木食茍活到今四男子二已娶四女子二已嫁
皆自窮者自相遇今年愈不可支雖欲作魯公帖而无
可乞之地雖欲使二三子謀館而世方掀舞聲利視詩
書為何物悠悠年嵗凛凛溝壑意欲遣一子過江以濡
轍涸然時異事殊江空嵗晚以棲棲之身誰其舎館誰
其綈袍誰其推食哉更當深思以決知我其為我等之
若曰謀士則非才不敢也来謂舒氏今如何問之其叔
太博津云有一男子碌碌茍朝夕其女則今無之興到
念此真是古道可以媿死薄俗詩教良侈老拙輒用韻
見意三子亦復後最小者方八嵗未能及此一畨作字
當見面一畨不問詩如何聊見繾綣耳流問到家人尤
感家貧累重愁深病多衰甚矣就致意賢内愧不能辦
一芹寄逺爾後有便千萬續此音信兹仍以書就凂趙
也一以達眼昬手弱㡬不成字回㸔米緘有如此紙有
如此墨猶可彷彿承平也對此重為感慨不宣
　　與王廣徳(榘/)
某老矣而病乗之貧矣而累困之崦嵫之光溝壑之息
尚當問人間之事耶獨念尊執事於某為何如契世事
雖殊兩山相去百里而近及其未死猶當時候顔色以
見風月故人之誼諉曰筋力不前書問亦可缺乎乃今
閱數年而一字不上几格終亦不免為老與貧者因
循之也尊執事青山以友白雲以家或者見之謂能自
樂其樂如此然豈知其非初心哉殊聞對古聖賢無雜
賔客退修宻養有韋布風味而盛丈正卿實主而塾以
雪中之長松交山上之碩果此道在世變外某惟望而
起敬耳今忽聞先令兄韋軒判府殁且𦵏矣某為知之
後遂廢禮一書及詩煩屠仰之丈轉達承奉非敢以是
盡贖不敏也来侍次更為引此忱幸甚幸甚本欲拜盛
丈書有傳近暫還鄉者姑留後便
　　與王江隂令子
某死罪死罪先正判府寺丞以某為太師門下客辱交
最後時不我與莫能自見萬一以答知遇避世以還一
往来之燈前勞苦猶曰儻有時也既而先正西入山路
益以逺書問益以曠或傳老樂天卧痼日閱岐黄之書
而某忍貧多病少出戸限莫造牀下一詗候近得屠仰
之報乃知棄人間已乆且於良月三日歸定牛岡矣相
望无二百里亂後不得再見面死後不得一奠束芻𦵏
之日又無所聞不得一執紼以送流俗瀾倒交情日漓
不自意某與此輩滔滔也共惟先正清不求名和不失
實公休之風如父原眀之仕非心此君子之言也逢時
不辰捐身无路奄與夷齊為地下游世變自不齊人生
自有死惟後之人多賢則可無憾兹者獲審孝忱純篤
承先志謹終禮襄事之日一於行古識者交口傳歎惜
不在㑹𦵏列一與觀耳因念昔從東塢詩禮庭前接玉
雪氣貌儼然成人已必其能世其家斯今信然九泉有
知先正其妥靈矣區區二詩追輓雖不與歌薤露者旅
進猶愈於見宿草而徒泚其䫙也墓廬之下輒一慟以
白敢望而不敢請未間敢冀祭禮之讀祥琴之御凡皆
加於人一等某僣越僣越
　　再與王江隂
某洊有忱稟昔先平章太師之薨某是時逃難萬山中
風雖有聞而以所服就門人列苦於無路謂可待襄大
事曰以拙句道萬一行哭弗前以導轝翣而世事愈棘
入山愈深失於探問年来路可雖通而筋力已不任逺
言念翹才末至受知不後於人日月逝矣當何如其感
痛哉二詩猶在心特以非時不敢冩徹令叔父判府左
右惟大孝服次或不以為訝敬録以呈庶見某於師門
不能自已已其懐者如此而詩抑末也某媿死媿死
　　答胡景叅判機(三省/)教授(一字身之/)
某山林多活之癯雲萍相濶之乆㛰姻事忽焉有成一
笑問天顧我輩何為如此其侈此喜流俗所不能與問
名以啟將之禮幣自當僕僕亟拜重以妙墨珍題骨肉
肺肝之語如春風時雨使人暢洽而莫之能名此又出
於望之外也某即日恭惟寒放晴慳遲得春好憩物之
表味道之腴與謝庭芝蘭交昌文氣荆婦領子婦輩羅
拜起居
　　答胡表仁制機(元叔/)
某每念尊慈於某甚于親昆弟吾姊于某愛之扶之甚
於母與子心欲以一女托姻以永繾綣之脉而時忽其
異各為深入山林之計且川陸修阻遂暌此志至於詗
候起居之書亦缺焉不及講自謂畢此生無分聚晤矣
人也有天焉令姪儵因徐甥情話未及某季女為令姪
孫執箕帚寅縁乃在今日躍於承好逑之命女醜拙而
不稱其偶家凄涼而以無装有不暇回顧而拜辱於一
語之下所自喜者令姪與某同袍非他人比尊姊與吾
姊在上又夙知某生事荆布或可入清門旁觀或不能
笑議不然則尚有凜凜于方来也荆婦近亦多病茍焉
朝夕有四男子上三子聊借殘書為生或坐館或在家
無足為尊上道最小者方習童學大兒婦次女皆是黄
東發家子女聨姻是東發在日自来吾家成此數親但
兩窮相遇未知所涯然世事如許貧富固非所問姑聽
之造物者荆婦領子女拜姑姑安人起居某年七十有
五眼昬手弱書不成字有懐如海難以筆殫
　　與白廷玉
某白乆不相問豈忘情邪雲飛水流皆眷眷䖏去載趙
也一来知欲寄我書而渠不及領甚悵於失此便日来
想隨所寓皆安好世事可憂人情日薄惟髙誼如金石
可敬可敬吾家累重事多昏嫁皆未能了而老我衰病
良極堅忍待盡造物者冥冥不敢問也夢想北橋風月
西湖山水徒老成泪惟健筆雄詞逢迎收拾必有深趣
或承便中見示亦足以一洗老眯兹聞便草草情照幸
甚八月朢日
　　與趙提管(崇焂/)
某日竊雲芘不敢時以書凟天乎何意災我鄉國而槐
邃亦在熖煽中聞之重為之愕愕斯文所寄書冊琴㻎
想是无恙棟宇末也當置之念外苐不知今寓何地吾
輩方坐天窮又罹此變金玉間皆然望為我拜問忱
范著林間家既燬其菆器得存全否其令孫女已歸之
名閥否亦嘗専尺紙詢問其凡百更无尋處復又攜以
回或㑹其令孫并道意尤感某衰老艱於逺出輒布數
字候起居
　　與史猷父
某積仰中正欲貢尺紙于五雲閥乃有城災變之傳旁
詢之往来者獲知潭居自有福星全䕶不過震隣之驚
身天禍吾儕可謂烈烈而斯文所在與始熖能隔㡬何
儼然猶魯靈光也則隂有意在矣某又私為之自慰某
衰老不可出門始作此拜詗眼昬手弱㡬不成字
　　與孫主簿(焱/)
某比嵗晉見辱不以疎濶訝錯落笑言紛郁燕遇使人
眼開心動露霄聞鶴秋空數㕍不足喻其爽豁感何又
當何如嗣嘗便中道謝必徹聽瑩某一嚮杜門百事俱
廢不及頻詗當沭照以度外即日夏五恭惟履福糾萬
蓬眷祉攸同門外事想談笑而遣也某平生抗拙不喜
生産有四男子錐刀之資既空於丙子之過軍中間勉
為兩男一女了昬嫁薄田㡬何日削月割以紓一時之
急有不容計其後深輩株守故業無所於用凄涼相嚮
而已闔門二百指嗸嗸仰食望春貸粟于今六七載矣
今春二月四境不静隣震孔迫不免挈家入山未幾邑
吏輩乗時相脅所藉為半嵗計者盡粥而應之無遺
餘頭顱如許窮困過極堪復罹此禍耶蓋不知者以為
出仕二十載不可謂貧而疾其退藏而寡與者煽其吻
之毒而焮和之宜不見舎於此輩捉襟見肘徒累有識
者之所憫悼忽官自上来者不待有辭首自擿發其奸
必欲窮治此事而流連證對勞費益重並不能支然又
安知之必殊虎之必斃方来正可凛凛某去載一病
死而復蘓者三今載心病又作藥食之念已絶氣衰形
露非復舊相見時也
　　與俞景周架閣(湘/)
某比獲交書涓房今又成渇仰世事日以漓友道日以
散窮山剰水之間如吾與執事猶得以數字相訊問亦
以為幸寓第是懿親寓里是善地服隠者服學希聖學
聞於易尤詣衰老有健羨而已為商山翁為老伏生皆
足以昌吾道也次學生瀹再到婦氏家必有㡬日留可
以教者勿金玉學不可為無師人不可无徒開其門而
示之堂惓惓是望令叔黙翁閉户著書近相尊安幸㑹
侍次為道意某今年七十有六矣相去有百里而遥欲
一見不可得已兹因瀹行草草布露萬一
　　與王東之
某望門牆隔萬山諗興居在諸友比應之有書来謂飛
霞佩将御西風而東下矣予心望之胡為又尼豈為他
有未便耶某欲一見叙舊話新此懐如海夜灰煨芋春
雨剪韮尚堪為知味者設儻踐言為賜侈矣某亦圖與
應之仰之諸丈相㑹一畨以送殘陽而衰病脚弱睇剡
嶺已顫怖恐終莫之遂亦大欠也更㸔造物何如次兒
瀹往婦氏家已戒其晉拜丈人行一識古君子顔色瀹
亦頗嗜學有可以翼而進諸左右當不為藉湜輩之可
疑某之惡況瀹皆能道辱垂問當无隠草草䕫䕫
　　與胡應之(泰来/)
某昨䝉便中賜書隨已稟答當無浮沈執事遯世無悶
又有令子能夀其學可敬也已但聞仙里今秋歉于旱
乾負郭田其無損否不然則憂方大也吾徒以殘息蹈
危機一落千丈强矣但區區欲與執事及東之仰之叙
話一畨以始終至平生交契之義而近為家事闗心病
多衰憊一動亦難事且環數百里告飢逺道亦未為便
坐是尚未能決惟是東之比欲下顧其喜非尋常比今
胡杳然次兒瀹到婦氏舍就戒其晉拜牀下併東之仰
之二丈處亦要其知某平日之心腹交如此其人或者
援之教之愛存之猶藉為通家子弟之末書不盡言
　　與屠仰之
某與執事為何如交今乃疎濶如此而書亦闕然此心
雖不為世變所動而人事亦不免于此而有間惟想望
肱枕躬耕其樂陶陶且東之應之光叔子長諸賢森羅
左右瓶晦翁之夜粥篘坡老之春膠説隠況講故學綽
有餘裕某則穴處一室誰與為友惟有殘山剰水衰草
寒烟相與感慨雖有一達觀尉弟可以共此窮寂而渠
亦困于虀鹽生意斬然時一見之則忍飢而相對泯黙
而已吾輩尚可以㑹晤一二日否已於拜應之書中說
及兹因次兒瀹到其妻舎就戒其晉拜瀹有志於學有
可以資一飯以活之者(闕/)
　　與竺梅潭
某乆不交几格書然起居候則風雨西来時音也近相
遯世得趣幹蠱有賢非如某之貧而罹患難老而坐病
痛日與家人區區謀朝夕者比剡中佳山水固某桐鄉
也桂丹菊黄橙香橘緑雖曰􁕻洞之餘風景恐猶在也
追謝屐溯王舟與舊逰諸賢偷一二日樂亦有意在而
道逺脚弱徒有此心生翼先到左右耳宇宙無窮人生
如夢某之前言自知其非達者姑發髙眀一笑
　　與孫長州令子
某與先正判府寺簿七十餘年交道如一日飛蓬醉卧
之後遇馬先塋有詩感舊便中草草寄和自是書音絶
矣去秋聞訃已哭之寝外猶以老病未能晉言為欠襄
奉薄期先銘下示追頌徳業某何敢後特年衰思拙莫
能發揚萬一而筋力不任逺欲旅執紼列亦暌所願睇
四眀之銘旌痛萬官之窆玉道義凜然此忱奚贖惟孝
慈亮之
　　答胡景參
某謂少年相從之樂事不如老来一見之為竒功名路
上之逢迎不如溪山境裏之聚晤先生投賢有日矣某
亦待盡嵩曲相望只隔片雲乃㡬于二十年不相面出
門問天難贖此欠所幸者今為姻家矣某衰年筋力雖
難及逺時節交書猶可於五朶雲挹光霽于片言隻字
而見心腹而疎濶者又兩年兹拜寳墨未開緘而躍然
於其中云云諸兒例䝉存問敬附此拜再三忱諸令子
直閣想皆隨侍山中之樂今知有羲獻矣就此拜問
　　又
某謂昬事至重言戒以期禮也主㛰之緘千金已訂眷
意何渥真染隨之浩浩然自肺肝流薫薫然如顔面對
開眀病眯激烈老懐松柏嵗寒之盟既如此其綢繆桃
李春風之接當何如其暢洽耶苐中間寵辭太過若施
於等而上者凜不敢當(闕/)澗托冗不我訪而以書煩其
令親趙丈一来豈有疑譴及某耶尚望台翰往来中致
其無他之意匆匆申答言不盡意
　　與趙景魯通判(孟/)
某不接光霽已十有六年雖心未嘗忘而書不及上近
得兒深信知執事近寓師道處因獲以子弟列叅侍且
拜拳拳隨垂問之辱讀之恍然便如揖面色而話心原
也某老矣衰矣而疾病乗之眼如霧手如風形骸如水
中枯槎無一分生意矣他又有難言者姑置勿道比緇
冠寵賜仰佩謙存某疎濶甚於蓬弱之隔而見遺出於
風雨之中蕭蕭數絲之白忽焉増重豈世俗之所可謝
也令兄司令郎中令兄架閣想怡聚燕樂皆乞道賤名
申敬某日迫崦嵫不復問世事諸兒碌碌有縁依托告
自時厥後視為河東友記中之物幸甚幸甚略此冩萬
一眼不副心潦畧潦畧
　
　
　
　
　
　
　本堂集巻七十八
欽定四庫全書
　本堂集巻七十九
　　　　　　　　　　　　宋　陳著　撰
　書簡
　　與廷玉
某白乆不嗣書聞雅興甚適兒輩狎擾而有加不倦古
道卓卓也近作必富何妨一賁老眼雖不能賛其美尚
得以自借輝華聞有令郎已魁甚可喜吾輩生事皆狼
狽賢者尚有吟詠之樂而家無啼號之憂某所願聞而
自歎其不如也
　　與王監簿(英孫/)
某上状又數載月滿屋梁有夢耿耿朋友西来必道髙
誼主盟清風標致猶昨日也某向亦有書曽凂一屠丈
以達其沈耶浮耶竟莫之詰長兒深入越嘗戒其進下
席八拜必辱予潔兹偶遣次兒瀹到杭因亦戒詣脩敬
亦曰狂瀾滔滔晨星落落後生小子不得見前輩典刑
而何以淑其私況執事表獨立于東南乎敢固以請瀹
雖孱弱頗有向學之志儻借一語之寵安保其不為他
日之藉湜某老矣填壑有日於諸兒不无望春風也
　　與胡景參
某七十八嵗之老十日九病之身望赤城在天上自謂
此餘息無復出門之想誰圖機縁以季女托賢郎因而
跋履千巖萬壑既得與杏園舊交一面春風叨禮遇洽
燕笑三日而别歸途未免作惡步步回首山髙雲逺不
識尚有再㑹之朝否惟是某女雖甚醜拙不稱潤玉而
私情鍾愛莫知其惡自非有如此舅姑如此家人某豈
能恝然于百里之外哉況吾輩三十餘年之契義中間
㡬成濶絶而今兹愈宻愈厚于宿昔自此女始然則造
物於此時亦繾綣某可不敬以緝其意脈而不使之有
一髮之間尊親家用心某固知其亦如是其又奚辭老
荆領諸兒羅拜起居
　　與胡甥幼文
某别後是日泊於小萬竹次日抵家己申時幸喜達庇
所及也苐留三日以病中過厪療視臨分又攜載酌行
感意真甚奴輩奔馳自忙老眼則昏此心則西悽惻可
想而所恃小女諧所託已知在春風琴瑟中此外皆長
物末節不足為吾輩累某亦拜書椿府切至之情亦見
萬分一矣介行草草布悃尚需嗣既
　　答湯復齋知縣(維祺/)
某與復齋别十有七年矣自是冬于山水窮處茍延殘
息非不念至交在雲水𣺌茫外无從問雁隻字不獲上
几格嵗癸巳四月廿三日有便来自晦溪忽奉寳緘展
讀乃戊子良月廿五日發者幸而不付之浮沈而越六
年之乆人生堪㡬六年耶但聞仁人猶不為世運所摧
抑而曰氷寒灰冷正是吾輩分上事及觀對越天地祖
宗一句知吾道砥柱自有人也某荆棘虎狼中倐焉今
是八十嵗中間數次病寒疾㡬死而韲甕債償未足尚
與重累茍遣子四男三已娶女四三已嫁為日食猥衆
併日藜藿不足至今年則炊無以繼米無從乞朝夕計
已聽之歸溝壑矣近来諸兒忍飢不徹或從學校謀餬
口而亦未易售然則某與執事交談情實豈欲其如是
而至於此皆某身外物也相知滿四方其魯靈光如復
齋能㡬浮萍斷梗湖海無涯絫絫宿草當十之八九天
髙地下何往而非焄蒿悽愴之時相望二千里執事年
已七十餘某又年八十矣發此書回又未知何日可到
臨紙無窮銷黯
　　奉文本心樞宻
某耄矣門外事皆不暇問距門牆不為甚逺隻字候鈞
履亦坐曠廢惟寸心耿耿常在丈席間不以衰落間也
先生靈光其身砥柱斯道頗聞時掉葉舟攜壺束菜與
道義交逰山水佳處常是終日可謂樂其自樂非流俗
所能喻某欠死殘息造物者固使之受未足飢寒命也
奈何而猶有忱請某敝廬三間曰喜還堂乃先人乆館
於外以晩年得歸為喜取坡詩所謂猿鶴喜君還句中
語以為銘有邵郎中眀仲書堂銘在續某又小築三間
于喜還之後取先人易簀時虛中冩示一本字曰汝其
以此求諸已語訖而逝有黄太史震堂記在二堂雖陋
然於先人皆有闗係罔極之思無所于寄輒欲累鈞慈
矜軫登龍之舊特為濃墨大字書還喜堂本堂二扁仍
乞燕許筆記喜還并著數語于本堂記之後如䝉特達
從欲其生可以見鄉曲于目前死可以見先大人于地
下相公先生之盛徳九天九地也冒昧干凟拱而俟命
下情不勝戰汗
　　答王之朝(立孫/)
某杜門待盡造物者尚留以了韲甕之殘無復望外念
書来乃謂飽與風月盟若有羨于我者何耶海鱗之餽
當與婦輩坐竹樹隂酌茅柴酒和村民唱麥飯歌舉臠
玉􁎠頰金以享盛徳也執事聞之笑即吾所以報謝者
得辦居山之物耳
　　與曹乆可(漢炎/)
某不詗興居恍不記時世事日漓我輩星落魯靈光巋
然為吾道執牛耳某則耄而衰病乘之猶能心瓣香左
右如不得以殘息時一面何水東流雲西飛可勝耿耿
邪某年事至此不直人唾忍貧待盡而菜甕債未滿秖
益自受苦耳近收文本心樞相書必欲訪求慈湖詠春
詩稿及已易及先叔所刋語録及別集與時議等梓本
某嘗見之者已歸於燬今則無從訪得之切意執事身
任堂事又居其鄉或有可捜者可録者乞台念博為之
地或薄有費不妨見示當奉以納蓋此翁屢以此為屬
不容置之不答所以専累尊聽斯文不絶如髮幸而此
翁猶拳拳如此我輩當如何其為心又聞向日劉升伯
曽委作慈湖書院記今還存否亦乞見報某念此等話
頭宇宙間想自有人吾里則如楙山虛谷二老外更誰
領采某已分是旦夕溝壑中物無預此事言至於此天
荒地老日無光矣兹因有城便發此書凂黄壻長孺専
徹清聽仍早求數語回音不惟知前叩之可否有無亦
恐石頭浮沈或不免耳
　　與單生甫(有立/)令嗣
某辱先丈不鄙夷衰耄于邑中垂訪者數且以考深衣
一帙下教某因袖還家将以數語相可否兩年多病因
循未及面決間而聞之友朋乆矣其為脩文㳺於地下
而不敏且山川稍逺弗克盡所以弔送之禮遡風一慟
何以贖此欠兹謾有錮見書于先迹之末并有二詩效
輓些體愛莫起之或者可徹此心于九京也
　　答孫與之(夢釡/)
某乆别積仰去冬乃廑飛帖勞渠渠且有佳章將以燖
鯽揖清標雋滋味此感狂流俗外也就此韻見回意媿
不能工賢父子書聲道氣浮動東吴湖山間恨不得時
節相聚晤以洗濯老境塵氛有翹望悵悵而已令嗣古
學見之詞章敬羨敬羨使兒輩有縁或者親炙未渠央
也
　　與胡應之
某與執事異姓兄弟也休戚疾痛皆合相闗今乃書問
往来亦是動以嵗年隔絶此情當如何度念於我猶之
也衰老貧窮勢自至此人也有天焉惟是近日自西来
者謂雅候得病於深溪絳帳中如風痺不仁且以還鄭
里課伊黄書其果然否我輩年事如許又處約其堪此
耶某又自窘於朝夕又多病病輒瀕死兒輩又為餬口
計去留不常支撑一困於矛頭弩機之上殘陽忽忽秖
自憐耳知君坐病又何以為愛助計徒増哽咽無益也
想二令嗣仍以館為奉親之謀不然又何以資敬養聞
小令嗣自長侍左右幸而有任湯藥飲膳之責庶乎其
可恃忠介之子能無忝於禮事其家今如何東之已歛
衣冠而歸諸坎其後以誰之子嗣之可痛可痛仰之之
後或傳粗克自給想不至廢墜厥祀翔父之子必能植
立皆所欲聞者聞然翁甚清强光叔得子敬羨敬羨叔
開諸兄須皆時時聚首望小令嗣一一以片紙報及疇
昔每有過嶺相㑹之約今度筋力皆無及矣但或偶有
便到敝里則以數字報平安乃幸仁里諸君子尚足為
吾道夀元氣非他處比皆執事諸前輩陶鎔以至今日
某所深敬紙盡姑畧所欲言
　　與越悟本寺主僧文蔚
某兒曹歸自越箧中赫赫有光發之得飛章和吟讀之
如雪瀹暍風掠醉平生快也且荷山劑起衰服之便覺
生羽翼託交淺知我深八十三嵗之外安得更茍數年
活與師以片紙往来哉因筆四句師歸古越老梅根我
住小丹山下村贈我金丹知有意要生羽翼到雲門聊
發一笑
　　與浦江龍徳寺主僧妙資
某繇涌水望浦江千里而近雖未及識面而獲聞名是
心已夙契矣屬以寺記年耄本不敢承諄復来諭且傳
岳教陳霽月之意尤至勉强按圖状而書之兹以稿去
幸視其入區區為人著筆自知無金石體若夫運思其
間亦各自有見或曰可也則用此稿不然則望擲還毋
徒留置之几格兒子歸時須得數字以報
　　與湯復齋
某自丁丑嵗於驚風駭浪中執手逺别無從問訊至癸
巳四月廿三日忽晦溪領寳緘乃戊子良月廿五日所
染者幸而越六年間不浮沈也但聞仁人不為世運所
摧抑讀到所謂冰寒灰冷對越天地祖宗一句某為之
感烈今已八十三矣與荆棘虎狼出入㡬死者百數而
韲甕債償未滿茍存殘息四女四男尚有一男一女未
畢㛰嫁向平之擔未脫真卿之粥屢空草衣木食山水
間一老猿耳尚堪為知者道耶遥想執事日来目前事
稍寛於前諸東閤必自能支撑不如某之無聊賴之極
也既夀而康到此三茅山宻邇小車短䇿時一登覽亦
可舒暢身外事皆浮雲于我無與焉相知滿四方萍浮
梗泛宿草絫絫何往而非焄蒿悽愴之時執事乃魯靈
光也相望二千里彼此皆下舂光景相見必無方来之
期兹因王直溪由台校暫還錦得奉此書衰耄昬花不
成語不成字當恕其直朴直溪回望筆數字報凡百之
悉或有漫塘先生文集辱惠我一帙亦欲時一披玩當
飢餓中滋味也如不暇印則置之勿以過累台抱某領
賜書次嘗繼修尺櫝為報頗聞不為達聽今此便却端
的甚與下意契逢故懸懸望回音
　　與陳立可(誼髙/)
某不拜状又一年寒暑自代謝道義無故新有時風清
月眀便如面接色笑況兒瀹每道文字況耶某今年八
十有三雲芘所逮苐相望各天一涯無從縮地脉諧一
見今兒子又離台未知書音又如何老境遇事悽愴況
知愛之深而生死在一息間其感惻又非尋常比興言
及此執事将亦一長太息也雙眀犀一愛玉聞甚可喜
且館業為家從容無促數意皆所願聞某所苦者在累
重粥料至今日愈難辦但某若溘然却非夭亡餘累則
聽之耳數百里外有可教者勿外或魚雁有便靳一寄
字
　　與胡景參
某托親且契非他人比連年不及以隻字登几格雖曰
耄境坐怠亦知其能亮我以真而不以流俗訝也令嗣
来與小女二子偕父子多年不見歡聲滿庭備諗雙慶
堂前無一毫責備意薫薫然度日於春風時雨中是以
小女得於冢介間承順顔色某舉家為之榮感某年来
朝夕應酬與數年前絶異髙眀不問而可悉但所幸者
門户無半㸃囂塵亦一貧所賜也時有少文字之冗本
非其腔江空嵗晩人物皆歸宿草獨某韲甕未乾造物
見罰而或者妄以為可近亦歸軌揮手謝之矣庶㡬免
血指汗顔之誚聞親家青山流水閒花野草日與之醉
吟醒玩而諸蘭玉芳菲其左右既夀而臧齊眉偕老古
所謂神仙不過如此今為何日誰有此樂回首三十年
前時節聚晤青雲在眼飛黄而翼知有如今各天一涯
夢亦飛不到也交道滿四方猶幸吾二天得以親戚不
至斷消息耳頗知南麓髙年悼亡猶未了窆事且生事
凄涼吾輩有冺黙而已誰能陽春之哉宇宙納納風雨
瀟瀟大抵若此獨誰問其方来哉姑付之忘言兹因令嗣
回侍綵旁匆匆拜數字當起居
　　與吴山甫(垓/)
某追念執事之喪其子為之心寒獲見執事之有其子
為之心敬冩之辭以哀之老夫不妄為人著語者而此
辭雖非文然其中隻字皆古道庶㡬慰執事之鍾愛幸
令嗣之全歸而使世之徇俗無所知者或可感悟亦名
教中之一助嗚呼禮自聖人出而人猶敢玩視使或出
於後世之妄流則将蕩然矣吾為此懼而猶喜者有吾
䣊在
　　與竺梅潭
某昨方拜答状兹得以畧天一夜風雲數㸃雨六花已
有訊息矣紅爐擁雪白首齊眉此時正是親家樂處無
酒為意薄脩湖鯽二十尾或可開剡雪樽韲橙縷肉為
我一醉乃所望也
　　與林國器(公輔/)
某不拜状已乆每思軒豁襟懐優寵禮遇山林衰老何
以辱此迄今雖心有所感激而莫之報所諭象元二字
合當有老子之語若改先為元則斷不可前記亦是遷
就之說雖某本心兹承尊誨改削但望詳細開教庶不
負委使但于長孺便寄數字足矣雉雞曽買得活者一
隻三日而望藥鼎而升矣更欲買則或雄或雌不成對
捕者以最難養此物若非素養之雉野性終不可馴更
待来年又與捕者求雉方可承命此末也而不克如意
古人獻白雉又何從而来哉可笑其疎拙
　　又
某不拜詗乆矣非敢故簡為自五月凡更數病而痺疽
自涉四個月方愈則下部膀胱作楚見服藥未效一貧
如此造物又困我以病有死而已但遺二百指以溝壑
則不能不顧後也秋風正涼琳宫瑶館足以夷猶以昌
詩酒之興苐諗鼇首浮山又将在日月湖之間可謂天
福其物外樂也某已無分可入邪深恐不能不累請重
數言以挽其入九泉耳象元觀記又已脩改數字竟取
名章二字庶㡬渾成若夫直下流傳一字記中已力說
矣自無可易尚在大手筆自斟酌去取之至祝敬拜尊
眷仙況日長家人羅拜意二令嗣為學必日進亦老親
知之所拳拳也病後未復且下部痛煎筆不成字且乏
紙不謹
　　答應誠則(文眀/)
某言别又一載遥遡讀禮之居與雲俱東書来存勞孔
至感愧感愧先丈墓銘深懼不能發揚幽光命戒之嚴
不敢不承衰耄拙澁貭而不文然于平生相知則在是
矣君貴回西席就藁内幸視入某自夏五病至今猶未
脱而下部之祟尤可畏奄奄氣息已在崦嵫之外尚堪
為知己道邪先丈喪事或有期意甚欲一執紼度已不
可動又㸔造物如何
　　答陳楙陽書監(榮寵/)
某河梁揖别風凄日薄一月聚晤之樂便成百里隔正
是難為情書来辱所以勞苦良至鄉心宗義自與泛泛
不同感感王松石下訪某病痺且戒二兒肅入苐薄莫
急回六詔不留欵已約歸邉重到某却當面話一餉也
地頭度亦無他幹況非可乆留之地須即翩然東舟某
顒候顒候特今偶病閒窓暄可以握筆預作此字以候
故未知松石所相與言之畧竹初門下士決非噲伍亦
欲叩其一二特家風寒極恐無以見雞黍禮耶然吾輩
意氣終勝流俗或不在此也執事必以老丈先賦解嘲
為笑孔自軒的是何日行亦欲見和詩當贈逺未曽落
紙不及就此便見次先道意此丈可敬不辱其先正樞
相吾䣊與有光焉嗣或有便亦欲聞新事尚不我外幸
甚
　
　
　本堂集巻七十九
欽定四庫全書
　本堂集巻八十
　　　　　　　　　　　　宋　陳著　撰
　書簡
　　與張師道
某詗候之紙又疎然非漫以簡門下著一不才之小兒
一年有半胸中眷眷一垂死之老友一日不忘用何言
語可謝萬一執筆而廢者不知其㡬而所以感激遭逢
者自有鄉里之相間交朋之交誦来風去月之證眀使
某有言則淺矣然執事施徳于不報之地正未必欲人
之喋喋也不然則某罪萬萬聞春風薦口泰山重力為
兒深者切至寸步皆義地一飯皆仁天添灑寒家之骨
肉洗濯浮世之肺肝宰天下規模當自此始某因遣次
男瀹至深下一則省其兄一則拜父執此兒所謂學邯
鄲步旅中不敢以累尊抱蘓少公謂見嵩華黄河猶未
見太尉今此兒非唯未見太尉而嵩華黄河亦未之見
者故使之一出以長意見執事試予進之叩其言觀其
氣或可在藉湜列尚徼不倦之仁某無厭無厭某有不
可贖之罪本不敢吐而不敢不吐先判閫夫人近諗牛
岡既吉隨已窆玉某今於門牆為何人而之喪之𦵏唁
奠輓送之禮廢台慈能亮之否但知一從程朱之儀盡
併佛老之說立吾道幟救世人偏此實甚要草草修状
不及他稟惟儒户事尚其成終
　　與李昌翁宣慰(思衍兩山/)
某耄矣與蠓蚋刻為生與鳥雀粒爭食猶欲以世外氏
名徼龍門夙賁以身計後慮丐鵬海餘霑茍非知我鮮
不以為笑追惟平生學道也雖不至於成學文也雖不
至於古學政事也雖不至于果與達亦欲培風鼓翼望
雲攀鱗顧有以尼之百步不五十歸蟄山樊垂二十載
無負郭田可飯無彭澤秫可釀分之所存安之而已然
厥先祖父以金為籝金諸老師宿儒以盆盎為古纍洗
而樞相斛峯先生至謂雲霧窻梧桐掖可以修筆硯下
執今焉黯然無聞之境将與草木同腐而何以見先世
及諸大賢於地下先生以一世泰山北斗力量足以扞
吾道精神足以新人材文章事業足以表當時垂後世
而某命也不猶未及以門間半面契堂下一言乃因次
子沆夤縁遺履之舊走千里干主謁輒韻老語使之八
拜袖投寵之覽采㡬欲為老吕之窮出涕以沆為通家
子弟㡬與孔北海等視俎豆之籠圍之綆援而梯登之
不遺餘力既而推轂于當路之要延譽于及門之客生
其氣勢長其光價盛心所主若欲一吹嘘頃而程九萬
里也不然則提學所在弱水外肅政臺在層霄上沆為
何人而可以動如所志沆今又晉前以成終慁江山修
阻風雨跋涉兩不借一短簦冺黙而遣之非固為是汲
汲也先生外庸升聞鋒車召不夙則莫其真得失之機
毫釐霄壤若璞而器若苗而實方為已物造化之陶必
自有處昔冦公于王元之韓公于尹師魯皆既沒之後
用情其孤甚至某乃得身親見其子之有遇厚幸出韓
冦上數等下舂之日回光燕谷之寒轉燠桃李門牆之
托可以雲来百世賫此待盡他何求哉言不盡意凟尊
罪萬不勝戰汗之至九月九日某再拜
　　與石料院(徳祥/)書
某歸棲山曲垂廿年杜門却歸雖生猶死知心滿天下
水流雲散非惟不暇問亦無從問月梁春樹徒于夢寐
中時耿耿耳某與尊執事可謂金石交而次子沆入婺
初不審徳星所纒何野尺紙道舊不敢謾寄以聽浮沈
及其還家乃知八詠樓前如魯靈光獨存沆辱以通家
子進之丈席間勞苦之飲食之餽贐而繾綣之而長書
遺我别乆語苦三復間恍不知其今為何時身為何物
尚有如此古道交情哉最喜尊年八十有三厯艱嘗險
之餘仁氣益晬夀履益堅掩闗養髙城居而有山林景
象亦足以自樂其樂也皆非所嘗計某亦已七十有九
與虎狼猿狖爭巉岩者數載今幸僅定而身兼數病日
於牖下俟殘息而已家有二百指累藜藿併日猶不足
有不才子四既無田可畊未免以故書為業世道日漓
且無售身餬口之地命也誰尤兩山先生以斗南之望
擅四海某雖受其叔父斛峯相公異知而未及一識面
沆投身化冶過辱出手成就力所可到風舞而雷皷之
不極不止某年事至此但知有溝壑在前安料其迫崦
嵫而生意動兒輩忽有所託況獲在詩書道義之門牆
乎某平生志願畢矣惟執事能知我心故言之不厭覼
縷馬裕翁仲伯謙之後如何言及此淚自㵼也徐子材
必尚無恙欲作一書又未知其詳或有邂逅時先為我
道不能忘之意
　　答剡教趙實父(文炳/)
某别来二十年外五雲飛落窮簷如暍而雪渇而漿大
夢覺而風霽月眀不知世之為何時身之在何處而有
如此其快快宇宙有今古道義無窮通一當乎心百里
對面非執事誰與昔之時謂得以志相諗步相逐魚泳
鳥飛上下四方也天不我與姑置勿道剡多賢今已晨
星而晦齋黙翁應之亦已老矣所幸松柏照映嵗寒如
鐵斯文一脈絶續不能以髮執事青春尚富其奚辭鄉
校之教放而推之天下衍而夀之百世皆自此始為今
之計是亦隠而求其志未敢以為賀而喜則有非人所
知者某辱晦齋知甚真猶記解縣組時造其門話言深
處至于銷黯此刻直到今莫能嗣一聚晤筋力既衰江
山又阻有極目而已應之二令嗣為學皆可敬比垂顧
一畨庶與㑹應之相似聞黙翁著書甚多足為不朽傳
不負平生笑第無從參請惟有仰羨面次望皆為斥賤
名道惓惓王東之不得其死斯人而有是哉翔父仰之
又相繼云亡言及痛淚滂下某今已八十有一是雖韲
甕債未足亦造物者固留以為不才欠死之罰一家二
百指茍活無䇿未免聽二子深沆竊稍于學校初心豈
其然哉次二子洽溶漫蠧書既無力從師取友于逺某
又耄不省宿學幸不狂惑而無所審辨亦委其為鄉人
耳不諗令兄正奏上登下炳者今無恙否侍次併致意
為感某今以出入息寄危景答字不覺覼縷但乏紙不
敵来施惟台慈其亮之
　　與韓君美經歴(居仁/)
某裔於儒而空虛無詩書味家於山而衰病無松柏姿
天地雖寛出門自礙食貧待盡而已迺者牽于鄉曲之
義扶耄入城客卧中古心相燠道義相忘一言一語皆
是春風時雨欣歡接洽不自意下舂光景獲見中州人
物而於我如此也匆匆歸舟飛鞍臨餞且辱飣盤珍果
以寵逺歸此意何可忘哉近審趨覲有期里中人有數
詩寓感激某因得以拙筆序其巻首媿甚蕪斐必已沭
一笑所欠者筋力不任杖無從手攀去轡耳或傳書月
暫青少遲其驅果爾則當何時問西程耶此去天氣向
暑珍重珍重平步則粉闈直上則花掖等而前皆劵内
物某年事至此猶可及快晴但相望将千里萬里奉顔
色則必無福分俯紙悵悵
　　與白縣丞(黽/)
昨辱垂顧愧坐貧無以延欵過荷不鄙辱以拜降治中
徳政記筆某非不知㕓下受福之自欲見發揚萬一第
年已八十有三舊學荒落不復為金石之文且山長黄
丈已嘗草就難於犯嫌自詭瑟縮辭遜乆之而台意如
山不移衰耄凜凜承命段文昌為何如人豈敢與昌黎
前碑爭鋒當自有公論在特恃錦覆以免取辱幸也匆
匆上狀
　　與象山髙宰(桂/)
某耄矣無機縁不及揖紫芝眉宇而于道旁口碑諗卓
魯之實甚夙比承蜚書實獲我心草草奉答計已徹覽
邑教舒竹西来備道雅意尤至衰病荒落之殘息本
雖于勉强瑟縮者乆終於重辭兹藁以呈深懼發揚不
盡或髙眀自以為可則鳩匠擇篆蓋必得名世之筆膚
潦尺紙凂竹西以凟
　　與秋仲實僉事(桂/)
某何物一耄吹㣲沬于驚波之餘託殘暉于晞露之上
與世情分隔也行臺頓轡誰欺聴衡訪枯根于無所先
容致老馬于人所放棄光風霽月間仁念惻惻火其灰
肉其骨千金其敝帚江空嵗晩如此竒逢而某親之謂
當拱揖步趨朝夕左右津亭攀馬神黯心折非流俗所
能知惟是兒沆于赤城受提奨造就迄于善解兒洽身
事綆之深翼之困者極矣而卒未能仰副鈞陶命也追
惟感激雖殞首結草不足報萬一某今猶以奄奄氣息
據龜殼引蜗涎茍分寸隂以待天命區區此心姑曰有
子若孫在兹兒沆身其家之責以行阮途輡􁀙冺黙而
遣之或不能不累鈞慈耳摧謝之忱疎怠之罪䕫䕫尺
書何足以盡伏乞己任吾道為蒼生計
　　與袁竹初(洪/)
某自去春别後䎹潭邃而有嚚者之撓耿耿激激近諗
歸自古杭清風便到山中何一快也彼為何物所恃何
人敢吠其主鈴下之畜馬前之走世積慿藉以至温飽
及其蹈不測之危機不忍即視以敝帷敝蓋中物綆而
出之萬死之淵意謂殞身結草以圖報謝顧螳螂之怒
蚍蜉之撼至勞客滯於外者半載造物自公黒白以定
而我輩自有所可寒心者凶狡滔天名分掃地闗係非
小某等如章甫已敝不足以存屨恐萍韲荳粥之家皆
奴輩仇噬所及甚可畏也不有執事誰塞其源撲其燎
使之知有公道在鄉里何事不藉泰山力量此事若為
一家實亦為一鄉地此區區老懐忘其覼縷非固喋喋
塵聽瑩也耄矣決不能入府尺紙為意
　　答州長官(罕察/)求館驛堂名書
某比詣凝香閣下過辱慈憐衰耄狎加温顧至於坐中
分席花邉肆筵畧不自以勢分相及使人感烈際遇夢
亦起舞也而稽於状謝瑶緘飛墜倒置局蹐寵諭重修
徳星堂成欲更名扁下問到荒疎之老仰仞謙抑既不敢
辭輒取東坡鳯鳴驛記中語有曰四方之至者如歸其
家樂而忘去于其中摘二字曰至樂或予其可則當求
名筆大書庶使登斯堂者敬其墨妙說其字義皆為之
賛歎新功則相公之名與之俱逺矣僭越某卧暍未遑
晉見伏望風禂笛簟冰碗蔗漿以葆日来之福
　　與周簿(信/)
某回頭揖别春又秋矣福纒在近時節瓣香豈不我思
貧與病謀夏来無一日不伏枕至今出門一步如避湯
火嗣是竟成疎濶飛鞍上乳峯自是初心欲一叅㑹亦
坐不敏失于探問負欠奚及夜来得王甥書迺知龜日
戒行鸞雲同跨棠隂之留蔽芾筍班之上騫騰無計可
留有心相逐老火如許穉金未涼既難于扶曳至馬前
一酌謾以一詩見意但側耳除音使桐鄉之民再歸父
母之懐則某亦自慶于末境之際逢也惟是四壁蕭然
不能擷一芹慁月掉愧極愧極
　　答剡教趙實父
某衰耄不禁秋暑珍灑西来中有瀕風桂月毛骨為之
爽快也蜚英教鐸淑艾鳴珂企予望之自此升矣學記
下示仰仞不外伏讀三過乃知周禮盡在魯當使四方
學者共此一記諭及養䝉處書某又何能為役然雅意
所欲姑筆片紙就納或其領之以古道不至揮擲則已
甚幸若曰能助涓塵恐非其力此外可委託者某固與
世情隔来諸兒以問亦曰難乎其介以前也此意當自
喻旋便草草修答
　　與張師道
某比兒深沆繇席間歸来拜真翰勞苦耄境者至感激
古道在雲天上而精采燦燦皆玉堂風月何以稱愛某
恃厚予少懇某舊令剡溪得一賢士趙文炳家有源流
文學茂異聞丁夘漕薦實附驥尾以是别頭收第歸而
坐逺闕今而職鄉教善滿為進進計欲一晉謁恐無因
見訝分羽言為先某夙敬其人敢以予潔請試薄叩之
當有金石聲或置之夾袋其庶乎干凟負罪
　　與台州史藥房同知(孝祥/)
某實先正先生門下人也勢分􁑢隔雖不敢套叙然亦
有舊不敢不自道先正先生以雙旌一節臨照江東某
時贅漕幕辱異知飛剡筆賁終身既知有閤下之賢日
欲立通家子弟以聽教誨而宦鞅拘縻至甕城方得拜
揖光霽一再遂成乆别時殊人逺耿耿悠悠自謂問袵
趾無復来日矣耕存忽從北来乃獲細詢之始諗箳篁
與立馬爭馳于齊魯之郊悁結若解而未快也今驅車
為赤城重而不肖兒沆適忝台校末縁可謂天幸際逢
其盛如滿替還家不及迎候先衆人八拜父執之前而
猶幸者解符未辦兹方再進庶可詣丈席下摳趨是亦
天與之機㑹某亦就得通几格敬以印再世之縁為之
爵躍非常人比閣下以氣局吞吐江湖以精神裁剪冰
玉一笑語一黙畫落人耳目便是一世寳百世傳倘容
兒沆面領而心㑹之則為第三世在龍門屐履間也此
非某之所望仰度閣下亦必欲以此惠後進所以敢于
屑屑天台景物為神仙窟宅人物多文詞淵源閣下瀹
之以先正之理學發之以三蘓之文氣異時英偉森立
必曰自大賢始
　　答郡庠戴教授(友/)招飲書
某傃寒也無炙手心忍飢也無食肉相耄而入城唾者
笑者總總獨也青眼温煦若曰如老龎在左右垂死猶
可矜惻風雨中一帖何其渠切雖欲辭不可者亭午當
伏席下且叙且謝但宿為國器三速今且畧出闗即回
兒子方當執經立雪亦辱寵呼過分過分更不拜謝諸
同寅丈
　　與孔眀逺學正(昭孫/)書
某稟到又一月舟邉銷黯歸而成夢未嘗去左右不知
書擔何日出闗某近卧寒不動寸步攀違無從也次髙
吟一篇愧不工且無寸芹為侑知我當亮我本欲叙數
語却俟来年復為此来得以袖納意有在也或文斾偶
遲到春初恐可執手河梁然彼此行止亦自難必同寅
諸丈須日日聚晤為某一一拜意自顧窮山寂寞安得
常相與川雲飛泳哉
　　答卞淮源書
某比者恭諗肅擁髙牙分鎮大府精神奪日四窻星月
之増光號令如山三島風波之不動觀聽之下歌舞以
心某幸𨽻民編非不知禮實縁衰老既不克拜迎前導
又未克晉賀階除誰欺髙眀乃于縣尹面參頃垂及姓
名受之殊寵益重不敏之罪靖思回顧何以報稱當俟
秋氣稍清躬造于典謁氏既望開宥且乞予潔造化恢
洪式䝉從欲某願為嵗寒一枝之雪柏也干凟峻嚴下
情豈勝戰汗之至
　　與阮若山書
某山林衰耄殘息猶續皆慶雲紛郁之庇疇昔之嵗嘗
因丁宰修尺状謝寵問之及嗣是筆硯交寒且不敢屑
凟清嚴遂坐曠域然瓣香未嘗不望斗下先生以斯文
自任皷春試之風開秋闈之地千里章逢九霄梯級其
将有望矣特本邑力役事尚累洓水憂心幸而邑丞許
君蒸然詩書之氣欲以此為第一義尚賴大宗主曲成
以了舊二尹所遺好事某雖不貧入等亦獲在鳶飛魚
躍中也秋氣稍深自當躬詣台墀一以償叅承之願一
以謝綱維吾道之造干溷仭牆伏楮豈勝戰栗之至
　　留上乗寺主僧如岳(松澗/)
某薄宦于逺乆不致問曽大父墓依慈雲以安感不容
聲古道場賴願力以修以完賛不容語忽聞近為洪水
後有外魔瓢笠飄然已在雪溪左右固足以見無貪戀
心無住著相但某去能聽師之去必欲挽而再来且與
老松修竹清泉白日相與某亦山林人也逐禄非其時
㑹即有歸守墳墓之日却不妨送詩擔出寺以别敢望
渡口船囘勿使叠請或山門外他有為綆當相維以障
塞之不必過慮併祈囦照
　　又
某日望渡口船回之報飛帖劃来不諗寄錫猶在雪溪
深處諾以近吉東還甚慰甚慰山林如舊鐘鼓又新圜
音有縁先隴有託無量功徳也山下小魔當隨縁鎮壓
彼亦何能為哉遣回茶榧多感但未有以回供畧此不
他及
　
　
　
　
　
　
　
　
　
　
　
　
　
　
　本堂集巻八十
欽定四庫全書
　本堂集巻八十一
　　　　　　　　　　　　宋　陳著　撰
　書簡
　　與陳監丞(尹平/)
某昨為家西之小浄慈說苦訴寃佛慈悲挟山以鎮諸
妄沂洄以正其源是雖不鄙過聴然此僧此寺於執事
亦有宿縁請言其故主僧如岳昔于剡上鹿苑有一覽
閣辱為吟八句末云何年了却癡兒事分我西禪一月
單江湖膾炙此閣遂有聲執事為慈湖法嗣小淨慈有
慈雲閣是先叔習菴名䝉齋書䝉齋因有詩云不見慈
湖二十年憂心如醉復如顛我来忽見慈雲閣恍若慈
湖現我前水後巋然如魯靈光執事主張此事即見慈
湖如岳自能詩前詩自皆有墨刻他日必能袖以謁謝
但聞免科米事已有涯而未登岸七層塔只欠一尖竟
須一手圓成或得令某拜松翁先生書又何必一篙㸃
過耶況此寺敗壊不可住已䝉松翁先生知其詳判給
文榜矣若更不孚又或轉摺勞費其有既耶某再拜惓
惓
　　答如岳講師惠物
某昨於溪邉一見正欠從容兹奉晚帖如續欠處何其
欣欣也餉我山中列品如覩太平林下風物感荷之深
所愧為衣鉢囊中重費雖念難消萬遍不足懴謝
　　答永固寺主僧徳周(東隠/)惠物
某鼻觀有素香舉頭而束翠嚢紫㤋黄以来世方修三
寳供我乃饕十方施愧感愧感
　　答徽上人恵物
某比欲疏塵煩上飛雪錦鏡左右開眼一畨吾師至為
我卸出山之笠與雲俱還留連設供同笑談者三日夜
下懐感激便有桒下恩愛下嶺来屢圖以尺紙道謝坐
冗未諧兹領素帖恍然在玲瓏紫翠間相對時也餉
以山珍水竒真是顛倒布施試從虛空回向也知消受
不過郁助教髙新恩本約到吾家後以雪寒且回城猶
未及識之却先来擾聒上房想大開門戸不較此也草
草占復
　　答丈錫寺主僧炳同
某自不交書無一日不望雲之南里也時重於遣僕遂
不及問訊是月十日里有菊醵張子開来㑹因得知四
大安穏為慰兹忽領帖字恍然如太白峰頭風前月下
相對晤笑時上刹供鉢不交若非大智量運掉扶持其
不巻榻者㡬希秋来多隂雨有薄租不蒸蒸曝率是朝
夕為謀今連日開霽造物者終不殺人如此轉示東發
翁所賜書其中有醒吟先生傳讀之快哉某月初亦嘗
以一書令茅山人専往寳福一帶尋問凡數日不得其所
以書還今乃知自留寳幢而将書者誑我也此老素苦
脚疾發動時亦可畏今幸瘳矣某亦有心脾疾時一
相聞我輩衰老又生不逢辰病且祟之造物更欲何如
耶付之一哂北歸者紛紛想各自有所得非世上棄
人所能知也某意終欲與東發翁㑹於藥師等處一畨
須與之約定日分光景到此相知者一嵗中可不一相
見邪言之耿耿業成則當相報乏紙取諸舊劄之背掀
以復
　　與延慶寺主僧若圭(復/)翁
某言别又許時在家只閉户每一接東隠必話及清候
以是不妨疎箋問伏惟邇来安穏如昨夏氣已清平麓
如畫紅塵三尺外此實大福地佛老婆娑消受得過頗
聞近亦有好多事者想不直一笑某坎坎食貧兀兀待
盡東隠自知兹不贅說凡百比輒次後村韻三詩今易
紙冩去深愧非當家語相知姑付之一擲
　　奉文本心樞宻書
某分恃宇量天寛不以流俗觀人區區箋敬亦不敢自
外古道首祈涵宥某去年正月二十五日為浮屠清夀
致其忱於師門乞其門師退耕塔銘嘗貢尺書迄今無
回音豈浮沈之耶抑不果到也或領畧既而不以復于
某也兹又有此等事求轉凟本以委折如前辭辭之不
得敬為饒舌萬望垂聽四眀山心仗錫寺現住持炳同
自號少埜江湖之宿望儒而墨者也戒行與吾道並行
議論與吾文交絢某與黄東發諸人皆于艱危中為方
外友知其故深故敬之也至一日来訪備言昔住淨慈
靈隠濟大川者其先師也示寂遺言不欲造塔遺殖送
錢塘江中其徒與禪學僉議無以詔後世遂塔藏全身
詳見觀師物初所述行状而塔銘則乆欲投大手筆未
得其門今乃欲縁某登龍之舊而致其請某謂蘓文定
蜀人也嘗銘辨才之塔先生以蜀大老而銘大川庶乎
前後輝映當無不可況大川某里中人某少時識其面
而道不同未嘗交際但其時住鄉寺岳林岳林乃彌勒
道場以二月初八為生日百工之巧百物之産㑹于寺
以售于游觀者萬計大川大書一偈于山門曰契此老
公無計性不知生日與生辰春風桃李知時節特地
年年說向人觀此則足以知其餘矣其纎悉是少埜自
前来面白某非當行不能敷陳特以其與少野契而觀
其嗣以信其師庶乎不欺席間敢乞與少埜以進游戱
雄文以鎮壓山林亦足以見此道見尊于彼也某年已
六十有八頭岑岑視茫茫拜書不勝瞻仰之情
　　答貝鶴隠道士景觀
某比于竹溪深處交顔接辭至今襟袖間猶有風露氣
詩巻下教誦之敬歎弟老矣多病不能出一好語賛美
然又不敢孤雅諭片紙求印可其以為然否何當造虛
白室揖清溪月眠翠柏風共世外數日樂之悵然聞便
拏楮占復掛一漏萬切几融然
　　賀崇福寺主僧清澤住仗錫寺號南州
某兹諗發大用堂登太白席激南洲水漲湖海之波瀾
開北山雲還天日之世界龍象交舞鐘魚一新某方外
人也亦為之喜昨廑垂訪本圖隨錫入山以謝先辱以
觀盛事有尼其行徒深愧愧㑹晤自有因縁攀躋或在
他日饕栗泥采芳芷分半榻清吟于萬塵之表固所願
也
　　與雪寳寺主僧炳同
某昨辱回字有感愛於纎悉師生日與佛夏冬相望直
是竒特吾與師相知門異心同但愧無以為夀一詩翼
瓣香以上幸付一噱山上浮雲石邉流水知吾二人相
忘于塵埃之外外此則未必知也
　　答淨慈寺主僧法椿(齡叟/)惠素淘
某辱素書布答乏紙不稱比師出山山無顔師還山山
色還于我輩有何與但聞鐘鼓聲震江湖間正欲冄賀
坐未遂飛書走餉推柴闗我知此意豈愧我不妨世外
真味饜老頑切几不惜一笑某頓首復
　　與伯似司門弟若論深㛰
某白比辱示以黄親家所答一一哥盡是真情但此老
純樸未知時變吾人與之為姻只是令岳與之一語更
無擬議況今正是袁曹刼昏之時合為鴻光歸隠之計
而欲事珠翠備服用效驕奢之族鍥薄之風以眩耀人
目不惟吾輩所當問尤非今之日所當言世人眼孔淺
利心熾苦淡則猶可安眠善睡稍為衆所指則是禍之
門危之道雖身命不可保也況聞親家為門户事多生計
日以削如更勉强辛苦以華其嫁遣于親家既大有不
便于吾人亦将大不安矣孰愈于荆釵疏裳古道相成
自有餘歡也又況長兒深亦頗好古知禮不肯從俗何
忍于娶妻面上討便宜廢正倫此幸有可教者且如親
家說彼中艱闗事體如此可畏吾里前此猶可苟活
兩年来亦已甚於親家之云云者縱有財用何人與辦
事不是虛為此言今惟斷之曰簡之一字乃禮之本他
又奚闗輕重親家所謂執柯只須賢夫婦斯言極當若
他人徒見多事又如何更逺逺應信即非敢謂朱季四丈
乃是宻議更徐決之仍須吾人或因送令岳𦵏事或特
入城約黄親家與吾弟面說一畨庶㡬從簡畢禮之議
不更疑貳此等説話都是彼此相體便做骨肉親㸔一
毫鬲上語不可著也吾弟其善為我轉此意于黄親家
至祝至祝某白
　　與姪洙
某廿四哥自城歸知侍汝母旅寓城中且聞汝病浮氣
正廑視療今想已勿藥矣時節非古道路多礙不及遣
問惟有耿耿又聞汝父取道山路入括蒼意其便道到
家相聚而後行待之數日杳然豈仍繇舟津耶外翁與
舅氏𦵏事只在今冬嘗再三遣人叩之何節幹等處既
不得實中間聞有外翁處眷到城因而探問亦如之
想是為時事如此不欲逺處人来㑹𦵏亦是省事一端
也吾人與外翁一家情義非他人比意必欲執紼以送
而所聞不的衰老畏寒又難于輕動熟謀諸心不如俟
𦵏後或待春和徑自到山北墓下今且以輓章先之𦵏
未𦵏不問也如待外家諸舅表望以此意道及吾人亦
自有書去亦有薄賻禮稱其家不欲不誠也向有書與
汝父説黄山長親家處委折不知曽達之否此事非汝
母與父主維則必有扞格者矣吾人此心皦然如日豈
親家猶以口聖賢而心市行者視之耶他日成婚後自
可知己世界已至此更要效流俗便勉强多費欲何為
者但婚嫁不得不了方来又付之造物耳若吾人得與
黄親家面說一畨彼此家事大畧相似當共撫掌一笑
方知夤縁非偶然之故或㑹見須望盡言及之老伯母
附意致汝母更不他具伯信致宗魯吾姪
　　回姪洙為史氏請㛰
乆不知汝信但長孺来則詢及其畧悉抱疾甚纒綿今
幸已平復大為吾家學行正脉之喜不然則志堂之舊
鞠為烟礫忍回首邪汝爹爹處道院足矣若曰多欠世
變至此誰不茍焉茍焉者猶可安朝夕過此則是危道
況吾姪獲依史館而主于閫内賢而材詩禮之風八行
有光導之者之責汝其庶乎所謂姻事聞之雖契我心
然不無自視之慊當今滿天下皆時世妝山林之氣荆
布之素不惟家貧不能辦而老抝之見設使可辦亦所
不樂為以世禄之家過山東望族百倍惟翕翕扵熱者
叢而趨不知賢主人何為卓卓其識骨尋此盟于寂莫
之底是可敬已而不可當也尚須吾姪面議或決於道
誼之好以清風相扇則纎悉先定可也其詳長孺又自
能言併㡬知及伯信致宗魯吾姪
　　又
是月四日長孺于便中寄到吾姪書甚悉宗族之誼薫
然如春風薄俗而有如此大為之喜所謂阿妹姻議一
節老我之意専以待澹如水交然後分付近亦有如王
修齋之孫趙光叔之子見来相求而老伯母猶以情雖
通而地相逺為辭熟知善鄉先生之後固齋之子有賢
祖母如此絶識掃盡世味雅欲尋盟于緑牕寂莫之間
誦吾姪書来之語使我感動況老我未嘗妄與人交而
景正獨相得屢嘗話及潘夫人嫁時事夢想古道恨寥
寥莫續今而吾姪以純實慥慥之言行館于其家能成
其賢祖母之心子弟皆玉粹而矩正為之好逑孰能間
之哉細味清風真足以一洗四眀富貴之宿塵而漲小
范家欲綺羅而焚至庭之之駭浪況有如吾姪者隻字
片言如金石乎其又奚辭區區之忱猶恐其宗族之貴
僕奴之常以慣見者視酸寒陽是隂非浸潤所入機甚
危也更望與其祖母說透他日伯鸞徳耀自以為可則
吾姪于我家之責盡我亦無不滿之心豈不卓卓乎快
哉老見近乎覼縷然亦不容不然也或以吾言相入則
是月廿一日之納采不敢自外却望委長孺先數日一
報或啟或劄不宜臨時以辦姻好雖曰夤縁要亦盡于
人事此外有悃見于所與長孺書中等㡬照悉伯信致
宗魯吾姪
　　聞伯求弟死與姪洙
春初到今雖得風傳書館消息但欠一専遣謂諸兒有
入城暇可聚首審其詳也耄境擔多事日復日如夢中
夏五之三日忽長孺来首問吾姪動静乃知有衰斬之
痛凄其生事年至七十亦今之死得其所者矣然汝
於此大事良不易辦須毁不至病以求無愧于禮則可
惟是母殯在室而父繼之至此則不容更托故以遲其
𦵏古者禮稱其家雖歛手足形而窆禮所許可為吾姪
計當痛絶世俗之費但於家後之山卜其稍穏便包藏
去處合𦵏磚灰石工費外一毫不徇浮議只在一月之
内能了是足為孝我本自来而近百病捷出以息計活
勢有不可行諸兒又通皆在外未回回則或有来者而
未可准且貧不能助惟遡風一慟而已或恐有以異教
誘其輕舉汝必自能底柱當不待我諄諄我年事至此
近兄弟之存者僅尉兄弟逺兄弟如山堂諸弟今又無
㡬豈不可重哀也哉兹長孺便寄尺紙數字去餘須别
遣也老伯書致三姪
　　後批云切不可為隂陽亂說所奪有方道不利等
　　說若曰求利其亡者則萬萬無此理若曰欲利其
　　後則因父以求利是大不孝況必無此理我見山
　　泉伯不知道理日夜以隂陽為惑試㸔蟠奥之域
　　今日其後何如吾姪孝道當自有所主也
　
　
　
　
　
　
　
　
　
　
　
　
　
　
　
　本堂集巻八十一
欽定四庫全書
　本堂集巻八十二
　　　　　　　　　　　　　宋　陳著　撰
　婚啟
　　答長女(滋/)許竺氏啟
及婚姻之時况當今日悦親戚之話猶記初春欲牽聫
於世盟以繾綣於母黨伏承某人家兒甚稱信竹心之
有傳而某女姆師雖嚴曽蕙性之無取惟相知而有素
遂不問于其他六禮之常固尚徃來一書以蔽亦從敬
簡庶于近吉得以速成夫婦貴和幸釵裙之無訝壻翁
交飭尚氷玉之相煇
　　答次女(洸/)許黄氏啟
嫁女必勝吾家請事斯語居今而行古道實獲我心契
盟既積于夙逢姻譜遂綿於新締伏承某人方十五六
已培吴下英博之聲而某女雖二八初惟傃秦中寂寞
之分且彼此各自生子而邂逅乃為同庚况氊貉無邉
兩門之詩禮猶在使玉葭不倚衆人之議論謂何無言
可辭拜命之辱式相好矣甚於草木之味同姑少遲之
當以棗脩之贄見不腆回篚䖍載副藤
　　深納幣黄氏啟
娶妻如之何重於著代醮子命之迎貴乎及時亦惟因
親而親所以可速則速伏承令女聽從婉娩况姆教之
素閑而某長男某答問從容尚師言之自律雖我心之
實獲謂吾耦以則非然平日相知不待今日方饕風交
扇獨引清風言頓僕綏式開甥館由力行於古道冝曲
體於真情使入其門牆将受孔氏之私淑迨歸於家室
庶㡬宗氏之善承敬修菲儀具載藤副
　　瀹納幣竺氏啟
問竹君之譜我愛清風畫杏村之圖今猶昔日蓋因親
戚之情話遂締婚姻之世盟伏承令女姆訓有閑寜事
紅樓之習而某男某父書自讀粗培緑幕之功以類而
求我心則獲然納采之後彼月籥其如流而束芻以期
忽星隅之在望兹仲冬之應候當初月之生明龜墨既
從驪駢斯迎舅姑既老喜㸔二婦之同歸娣姒如春尤
繫一家之相好
　　答黄氏請婚次女(洸/)啟
儒門嫁女本來徃之無拘甥館為賓恐凄凉之非便况
匆匆其為約雖草草以難承然葭玉倚榮幸相通於心
腹謂荆釵成禮當不索於形骸言甚釘金誰能轉石勉
拜筮從之吉敬延車迎之親詩書味長應不羨食魚之
美瑟琴好合庶㡬諧鳴鳯之昌
　　洵納采黄氏啟
男生有室合求夙好之門世變如輪又在早為之所兹
從容於情話因繾綣於姻盟形迹則無肺肝如見伏承
令女字筓垂及善自淑於蘭閨而某男某禮冠既行粗
不荒於藝圃其為伉儷是有夤縁况於娣與姒之間易
成敵耦此以姪從姑之後必無間言不占而孚適副所望
山林妥隠雅能同味於一家菽水承歡樂得知心之介
婦菲甚聘幣列於副藤
　　季女清許胡氏答啟
婚者合好慨古道之難逢娶而論財頋時流之方競兹
寵存於月譜且篤款於年盟君而問名我則拜辱况令
姪孫袖手竇偁之丹桂芳聞已騰而某女汗顔張氏之
紅絲素心自分蘭金以同而相問葭玉雖異而不知立
氷者無費辭如水而有餘味詩書契義扇兩地之清風
姻婭夤縁綿百年於今日其惟欣忭罔既敷宣
　　代制㕘潘某為子請期出贅啟
月下多縁喜修盟之有日星隅在望貴成禮之及時爰
揆吉於命龜欲請期而奠雁仰效季諾俛效秦風曰承
我宗敢覬美容之隠褥相成以道尚觀桃實之成家不
腆菲儀䖍登藤副
　　代人請婚啟
娶妻如何具存禮節事親為大盍審時權况同里之素
孚於繁文而敢畧伏承令女蘭儀婉娩本端脈於天孫
某男桂籍芳馨尚搴華於雪柏若而伉儷久矣夤縁卜
親迎之三周前小至之二日義者冝也既無欲速之嫌
母其遂乎當遂相成之願幣交惟敬藤副以將
　　代族父衡之之子觀請期啟
夫婦所以著代如鳯和鳴男女欲其及時冝龜近吉有
出於初意之外遂遲之十年之餘豈偶然哉斯今可也
令女静閑閨則自矜翠袖之倚寒某男浪襲世科誰料
青衫之坐冷惟芝蘭臭味與之俱化雖薪楚綢繆久而
益親至於六禮之嚴亦以多事而略後閏望之三日將
婚合於雙星月桂近娥虛辱浪仙之贈句山林擇婦庶
諧徳耀之齊眉醮承宗事因迎之子之歸曰從舅言此
在而翁之訓
　　代竺之實為孫納采許氏
門清石井依然瓢水之風地接金庭邈矣薇山之裔既
敬恭於桑梓且繾綣於松蘿伏承令女生於説易之家
而某孫男某忝在學詩之列尚式過趨耦雖大而難齊
鳴乃和于既卜婚姻以簡為禮庸訂初盟親戚之話皆
情庶諧永好菲甚交幣載請副藤
　　代族姪津答屠氏請期
親譜相因式契寒門之卜妻嫁纓既許敢稽名閲之好
逑况夤縁於裏言以印信於前定伏承令姪孫某家傳
折桂之手止或尼之而某女婦有采蘋之儀未之學也肺
肝如見形迹未忘寵来納幣之文遂及御輪之夕己巳
應期辛夘為良兹實踐於夙盟非固違於先進筮從吉
日庶諧婚義之承宗扇以素風何幸春秋之知我不腆
回篚䖍載副藤
　　代同甫兄為子(溥/)請期王氏
和鳴協卜雖無陳敬仲之賢交飲盡歡已知王徽士之
意遂定盟於尺素曽何用於鏡臺古道相孚時妝頓洗
伏承令姪女嫁筓既許信季女之有齋而某姪孫戲綵
方娱及雙親之垂老倡而隨之為急醮以迎之敢遲時
已異而事亦殊幸無責備禮本六而今則一何礙權冝
嗣歲孟春四月乙丑爰趨驪駢之駕式符龜莢之從琴
瑟成聲豈徒諧於夫婦屨纓加敬要善事於舅姑
　　代童親答請期
女子有家幸遂因親之好主人於廟致嚴迎婦之儀况
筮日之汝從敬先期而我告是庸結帨以候御輪夫倡
而隨勿訝荆釵之矯俗母命之日當知綦組之事姑草
草回奩䕫䕫副櫝
　　代單祥卿(天麟/)請期王氏
天合百年之好既定夙盟星當二月之期是為婚候爰
龜以吉式燕其歸令女閨則温柔純是大家之女誡而
某門風凄冷愧非太真之壻身能無非耦之嫌乃辱因
親之聴如此特逹安可綢繆後燈夕之三宵肅將雁幣
過花朝之七日趨駕驪駢適我願兮㑹言近只進佩紛
帨當如事父母之時退鼓瑟琴是又和兄弟之本自今
而後未占已孚
　　代趙景文府教答董氏聘女
源出清河溢我研溪之秀輝分愛日晦於寳麓之隂夙
為兩姓之婚姻本是一家之甥舅何妨新好不替舊盟
伏承令姪詩書有得於見聞三餘是力某女祭祀初親
於教訓四徳則難適男當壯有室之年女合筓而嫁之
禮不先不後有因有縁須勝吾家所仰望終身之托此
正佳壻應不辭半子之勤不腆回儀登載副剡
　　代族姪孫煥為子應龍納采劉氏
尺素以盟幸締親親之好寸丹如炳樂從簡簡之冝居
今之時行古之道伏承令女教由姆習手姑袖於裁雲
而某曽姪孫某幹為父勤心未忘于映雪是月店之翁
巧於作合庶氷門之婦副我好逑敬飭箋辭薄將幣意
生而為之有室豈願束薪當其可之謂時小遲醮觶其
諸欣忭罔既敷宣
　　代族孫楠興納采屠氏
男求擇耦要尋葭舊之盟女子有歸難泥筓年之及兹
獲繼於世好所深信哉裏言伏承令女㓜已能勤曽不
違於姆訓而某姪孫某長雖自愛恐未免於郷人詎謂
夤縁有成伉儷相示真情而行簡敢將薄禮以問名内
助得賢固欲副承宗之事偏兹垂老當早為佐餕之圖
欣忭維多敷宣罔既
　　代為董氏答聘亡姪演女
女許嫁姻孰若因親之舊男交聘幣莫嚴納采之初相
通以情一簡亦禮伏承令姪純儒同裔帷中之誦良勤
而某姪孫女某美壻隨縁絲邉之語奚有盖先見之定
甚如月老以裏言所主屬之氷人謂於外實以何求惟
知内助之為急勉承嘉命就白真忱室家皆願於早諧
非敢後也母子方為之相倚姑少遲之菲甚回奩條
諸副楮
　　代黄甥正孫羅氏聘季妹
十里一長亭幸有枌榆之契兩家各生子可無葭玉之
盟或者友琴假諸媒斧伏承令姪箕裘舊業不為流俗
所移而某姪女織組功勤粗守清門之素尚從古道欲
締新盟况雞犬相聞本自通於肝膽而鳯凰協卜誰能
間於夤縁寵来問名之儀敬下對使之拜永為好也適
我願兮荆釵布裙亦曰稱吾家而嫁女衿纓綦屨惟知
相其夫之事親菲甚回奩芥於副幅
　　代竺少博(滈/)為子穎請期吴氏
一舍而近久矣同風兩家之姻昉於今日庸申嚴於櫝
敬庶致重於嘉盟伏承令女姆訓素閑雅是竹修之女
而某男某父書粗讀忝為櫟壽之甥鳯卜既諧雁儀敢
後月乙丑而在望日癸夘以惟良當迎以車而俟乎著
男子有室正欲盡事親之心介婦入門要知不敵耦之
禮由中所望此外何求
　　代族姪孫(文焆/)答唐氏請期
山聨樾䕃是為明越之相鄰村入杏花安問鄭齊之非
耦昨既嚴於納采兹又侈於申盟伏承令姪孫某藕谷
吟香應熟愛蓮之説而某女林下風韻頗吟倚竹之詩
此日好逑迨天作合雖女已許嫁足以行矣然母盍徃
送止或尼之豈固為之綢繆盖有難於勉強幸遲嗣歳
習卜令辰事重婚姻要與松蘿而百世情通緩急尚希
桃李之一家菲甚回奩䖍於副幅
　　代族孫霖為子灼出贅請期盧氏
二姓之合夙已定盟六禮之常節而行簡是為古道實
獲我心伏承令女蘋藻家風素習承宗之事而某男菊
松門徑粗知讀父之書乃有夤縁欲諧伉儷律應季冬
之吉筮從辛夘之良出贅為貧豈徒隨於流俗因親受
教正有望於清翁
　　代王得淦為長子請期董氏
八閭為聨同飲龍溪之渌二姓合好夙有月店之縁舊
譜猶香新盟愈侈伏承令女縷樓春好閑姆訓以自嚴
而某男緑幕夜長如師資之尚淺心固慚於非耦而相
與者甚真念男婚女嫁皆欲及時而室邇人遐何如早
結敬蠲筮吉親御輪周冝其家人要為長子孫之地承
我宗事庶副老舅姑之心
　　代前人為次子請期林氏
星舍飛纒曽借梅忩之光景月囊繫足實開葭譜之夤
縁况有裏言相成嘉好伏承令女蘭春猶淺已自有林
下之風而某男某檠夜初勤不足稱桂坊之裔心固慚
於非耦面相與者甚真亦知男女本及其時若曰婚姻
可權於蚤言歸于我敬以請期兹未冠未筓且各受舅
姑之訓迨有家有室庶能盡夫婦之倫肅將菲儀䖍載
藤副
　　代董聲仲答孫氏請期
閥閲相求自是春風之桃李門闌多喜愧無貴氣之芙
蓉惟皎皎其古心因源源其夙好伏承某鏗鏘蓬海之
賦綽有芳聲而某女寂寞杏山之家粗因柔則得諧伉
儷實自夤縁鼎来遺鯉之書過辱委禽之禮朱陳二姓
之語當從今日以綢繆台明百里之間何礙片雲之来
徃
　　代吴竹溪為子定戴氏
問雪溪之津近在咫尺披月店之籍夙有夤縁嘗請托
於青鸞已言盟於素鯉伏承令女蘭忩仙侣信得雲英
之風而某男藝圃晚生難與季方者伍妄倚蒹葭之舊
復圖瓜葛之親幸齊眉之際篤於因親荷同氣之間賛
其可妻遂諧嘉好實獲我心投老於家惟欲生男而有
室為翁之壻尚期小子之成人菲幣將成副藤有白
　　代吴景年為子納幣求氏
父兄契好豈於一朝一夕之間男子婚姻定是載笑載
言之頃所合者道何假於人伏承令女四徳俱全得親
戚之情話而某男某八吟無取乃門闌之素知惟相孚
之甚深不自揆其非偶然納采雖逾於九載而御輪姑
緩於三周亦知願有室願有家其如未及筓未及冠今
然後可冬以為期娶妻如何以承我事有義而已豈
在其他
　　代回請期(兄弟同日娶/)
男女以正當其可之謂時婚姻孔云與其奢也寜儉雖
虛拘之非禮尚敬簡之為冝兹承饋篚之將乃有迎期
之約欲速成也能無從乎强令誡以妝梅所愧蕭然行
李兄弟式相好情有若於一家娣姒喜同歸盟永諧於
百世
　　代吴禔入贅戴請期
生男有室雖以壯而為期制禮縁情早成婚而亦可自
念夫妻之既老要觀子婦之相冝幸以聨盟敬庸親迎
及時以進後蘭亭修禊之辰不日于歸播桃實有蕡之
詠將伸奠雁先趣臨鸞
　　代董囘陳定日
生而有室固冝穀旦之差昏以為期有感心星之在欲
速成也能無從乎第慚竹笥之清風所恃金蘭之雅好
寵来臺饋撞破門羅却則恐貽不恭受則罔知所報藍
橋有㑹倚看藍綬之榮梅信先春敢後梅妝之試敷陳
則淺欣忭維深
　　代董囘迎物
男女以正當其可之謂時婚姻孔云與其奢也寜儉雖
虛拘之非禮尚敬簡之為冝来下婦儀俗不能免分有
客饋人所駭觀以將篚之所施何盈門之可詫俟之於
著固冝親迎之有嚴徃之汝家母訝于歸之欲速私忱
既控宿諾毋踰
　
　
　
　
　
　
　
　
　
　
　本堂集巻八十二
欽定四庫全書
　本堂集巻八十三
　　　　　　　　　　　　　宋　陳著　撰
　婚劄
　　深問名黄氏劄
某伏以歳晩一晴春動萬物恭惟某官袖文章手主道
誼盟神示介扶台候動止萬福某三肅修書上中㳙氏
仰祈委鑒某謂仁人君子稟光岳之精得隂陽之正何
物寒暑或敢扺巇以尊生為禱則贅某不敢某甞登四
忩之上望十洲之東風月清明金璧照映目景景而心
搖也未諧參㑹徒因舍姪輩有倚玉之好如水之交時
得問起居以當責沈某拳拳某恭惟某官身都和氣胸
停太湖挹其光者薄夫自端霑其膏者淺學自澤用之
則黼黻天􁀙藏之則金玉月評臨汝之濱薄揚其瀾逢
掖者流固已疏瀹而為濓洛之歸矣時不可留與雲俱
返賦蘭畹之庚寅書柴桑之甲子神益以固文益以昌
造物者正自有在也某非佞某山深地寒於名閲非其
偶舍姪孫某質弱學荒於東廂非其選親舊間備言令
愛女秀於閨房輒欲借裏言之重以姻盟請甚不自量
者而草木臭味相命一諾訂金何其幸何其幸然念舍
姪某慈恩叨題在長公吏部後由是而舎姪若獲在門
牆下列而又以舍姪孫某牽聫焉其為夤縁亦豈朝而
至此况流俗方如此滔滔清風自相徃来我心實獲此
非人所能知也某禮嚴問名煩則為凟雙釵朋幣敬以
將承倘賜慶外之照略物而領采焉萬榮萬幸某晉越
拜問台閎尊眷歳寒自春日用皆福嵩溪有委九頓願
承
　　瀹問名竺氏劄
某維時天根動處春事有津恭惟某官偃薄山林範式
里閈明示聴相台候動止萬福某敬憑子墨仰溷主書
某謂金庭古福地也仁人之居矜帶焉佩飛霞餐沆瀣
將與松喬為期尊生之請奚庸贅某夙嘗登陳嶺望竺
峯雲溶溶其相從水脈脈其相接東西一剡也特見賢
之機尚嗇此心忡忡然彼葭倚玉則亦既有日矣某恭
惟某官松老而秀蘭幽而芳脈夷山之風隂培髙誼遡
陸溪之水早避浮名况多事之方酣彼衆人其皆醉我
則異是行乎自然吾道非耶何妨隠居以求志景行行
止當以君子而名鄉某非佞某不量舍姪孫某粗業箕
裘之傳欲階方寸之進方培日力敢謀早婚近者令弟
卄七甥備道姪孫女秀於閨房且親家愛一女以草木
之味相命牽聨姻盟定于片語某當何如其幸若曰非
所冝稱則有夤縁在某問名有嚴朋兼為禮不以菲訝
未占已孚敢徼惠於卓識之下而悉留之某僭易拜問
壺仙集祉與陽俱新丹霞有委條併請
　　深出贅黄氏請期劄
某惟禮以簡為敬不敢具世俗竿牘上塵几格首祈鑒
宥某疇昔之歳夤縁葭玉夙好奉長公成言騰箋詩禮
之門以舍姪孫某請婚於令愛九鼎之緘千金之諾如
響斯答山林冷緒忽其春華榮如之何感如之何今春
舍姪某前詣珂曲面申真禱還舍備道彼此契合之意
芝蘭與化而水相接有不足喻今為何時兩家男女得
以有室有家亦是風雨晦冥中自為天日世界若曰隨
流而流多事其事非惟所不當為正恐有難言者惟高
明表獨立其古道某之心實獲焉兹命龜得九月二十
二日戊寅之吉以是日納幣十月十七癸夘之吉以是
日戒舍姪孫某晉屏下成禮望始終特逹即賜垂允亦
欲遲在冬末春初為有少掣肘未免縮以近吉如䝉推
一家肺腑之情凡百悉從仰請之欲使陽春和氣交扇
於澹泊之中萬幸萬幸其間詳委已令司門舍姪若控
白區區不能盡言亦乞台察
　　深冄請期黄氏得吉劄
某近修尺牘以簡為敬且已拜謙答之賜兹有洊凟亦
不敢煩贅以取譴訝首祈澄照某昨以舍姪孫某請迎
期於蕭臺之下承命改吉仰見委曲相成之意隨以仲
冬之二十有一日丁丑訊之龜筮皆從轉懇趙哦松丈
先致此悃金諾響應豈勝感烈然禮不可不嚴情不可
直遂兹用䖍襲既俞之寵進訂無易之盟當於是日醮
舍姪孫詣前矣其納幣之吉乃用孟冬十有七日癸夘
舍姪某託道義契已夙今而獲忝姻婭薄俗滔滔真實
自在某徼福其有艾耶爵躍良深欲言者淺切乞台察
　　請期黄氏深婦歸見劄
某舊為知心契今為肺腑親流俗贅辭古道所斥况敢
凟尊聽耶某自留城獲交書歸来坐暑甑雖闕然起居
禮而長兒(深/)前月中旬還舍恭諗氷壺澄凝火傘辟易
方將巻杜曲之斾上甬東之舟與仙眷同此清福某有
健羨而已某山居無他事但因昨来強出一畨當盛暑
中内外受其病到今拂濯未退尚賴逺庇不至於終困
滯也某忱請曩常以秋冬為令女歸見之期告於特達
之前已拜重諾兹卜仲冬初三日丁丑是日為今歳上
吉且無世俗忌嫌天時人事維其時矣萬望垂聴以畢
道義之盟自是以後時節相從於山水風月間亦我輩
晩景樂趣豈非初意哉倘聞諸左右必亦神㑹而首肯
也更不效供日狀例等丐台照
　　答胡景參制機(三省/)為子幼文請婚季女劄
某言念月燈追隨天風解后命我以草木臭味雲龍四
方上下其志也時忽其殊間濶至於十有五載初豈料
至此哉珍題自西南来讀之竟前日面顔中間心事一
時喚起如大夢方醒喜極不自知白髪之有舞也即日
雪後多雨寒中自春恭審文芒星搖徳聞風逺台候神
相動止萬福判閫恭人一清偕老諸令嗣秘字淵乎家
學欽羨欽羨執事勘當千古為迂叟晦翁聫其髓脈而
盎其精神大有功於方来豈區區掇拾以布時名者比
某老矣不足以承教諸兒或在其弟子列某與荆婦領
累猶延分外殘息家事凄凉婚姻未了山東望族世方疾
趨秦中貧家誰復下采徐甥時節相過知某季女在室
遽以徹崇聴近傳雅意曰是可與謝庭玉樹侍巾櫛昌
歜羊棗嗜在味外今為何日而有此風兹者乃厪專諭
申以嘉命謙謙而渠渠焉是則徐生之言信矣何敢不
拜君辱三十餘年同𫀆之舊一旦而蒹葭有倚豈其偶
然第小范老子家法羅綺固非所可溷而叔鸞嫁裝亦
不能求合於時世眼高明當始終之申復潦草言不盡
意切乞台照
　　答胡表仁制機為姪孫幼文納幣請期劄
某伏以雲晴尚澁春意自豊恭惟某官為老成人游造
物表神示聴相台候動止萬福敬潔墨卿仰酬箋史某
惟天台秀甲東南人物所宅也何物寒暑敢冦左右尊
生之請奚庸贅某於葭譜有倚玉盟於杏園有同袍契
黄塵烏帽間邂逅聚晤舊亦數數投閒以来乃相望一
山如蓬莱之隔瞻戀良極某恭惟某官濓之霽月洛之
春風融於心而盎於面脱屣功名之路濯纓蕭散之濱
雪柏霜松傲睨萬境其所自得固在浮邱洪厓之外某
非佞某夤縁事契道義綢繆揮手崔盧之門主心梁孟
之譜遂以令姪孫直閣與某小女清聨姻氷鑑懸秋索
我出衆人之上某如此女得所歸矣萬幸萬幸某寵承
嘉儀有感真意星期相諗少遲何嫌拱而聴嗣音也某
敬拜問親家尊眷萬福攸同丹山有骩驅九頓以請
　　答胡表仁為姪孫請期劄
某伏以冬最冝晴春已動色恭惟某官巻舒以道相助
有神台候起居萬福某雪箋羾忱電矚為寵某惟赤城
峻極清望穆如傲視羲娥燕接劉阮尊生之請贅禱則
非某中年狎侍晚歳濶違時乎問天㑹豈無日機縁之
至姻婭以諧有喜拍懐不自知老某恭惟某官粹徳所
都博學而奥與人無競門外之塵不驚造物者遊壺中
之天自濶如此遯世盍亦随時付功名於何有之郷菊
松陶徑留方寸為方来之地蘭玉謝庭某非佞某以竹
笥木屐遣其女自是素風以荆釵布裙真吾妻誰與今
日惟高明獨行於古道而氣誼夙契於平時遂成此盟
不流乎俗且申言之諄複恐畢結之因循若曰非時貽
三星在隅之賦其惟来歳有二月初八之良欲迎以車
而歸於室此心如示惟命之承某仰辱委禽之儀寵報
命龜之吉重以肥羜加以鮮鱗揆禮過豐拜嘉惟謹某
再拜申問内閫恭人玉則靖嘉東閣學士瑤林森秀列
仙燕燕多祉穰穰麾鞭或加幞被以請
　　洵請期黄氏劄
某維時一雨新晴萬物生意恭惟某官養高珂曲有神
介扶台候動止萬福某倚玉雖稠尚稽參㑹瓣香歸敬
惟日拳拳某恭惟某官以老成典刑與造物盤薄黄公
居四皓之列自樂者真叔度若千頃之波孰窺其際滔
滔彼俗卓卓斯人蕙帳甚恬雖曰靜而無動蒲輪或召
正恐用之則行某非佞某幸甚席因親之好眷誼崇篤
肯與令姪孫女與某學生某為姻盟既夙矣親迎之期
兹龜近吉惟仲春之月初九丁丑為可敢以請於下執
事第一真相與盡略繁文惟其時而不流於俗非高明
誰其領采倘辱矜從則桃李春風百世如一日也某區
區薄禮介諸副番不以菲凉見訝某再拜䖍禱未問敢
乞珍嗇天和粹凝山福蓬壺寳聚更不别拜問狀丹山
有委三肅願承
　　幼女冲囘許史氏劄
某伏以一半春强十分景好恭惟某官得静之體隨動
而冝神之相之台候起居納福某敬憑子墨仰酬主書
切祈鑒在某載惟積善必有餘慶多福在于自求君一
身造物者在某知歸矣奚庸贅某由西山望東甬百里
而遙獨以詩禮之門不以衮閥自負樂於取友寒士而
某獲與羣從間膠漆焉乃至今欲締婚姻盟豈不自慶
某恭惟親家某官八行之後獨善之孫心事如薰感三
槐之先志世科相艶擅五桂之首稱盍奮迅以髙飛願
囘翔而小試綽乎餘地聴之在天富貴滔滔者彼流焉
能凂我道義怡怡而自澤不亦樂乎某非佞某氷門何
物月店有縁令姪學士與黄巻而優游師資自範某小
女安緑忩之寂寞姆訓未閑乃采菲之孔勤彼執柯者
狎至謂兩家夙契已化於芝蘭之中當一味眞情相從
於桃李之外固辭則凟永好以成某寵承内采敬用拜
嘉菲甚回儀介於副牘倘辱麾入不勝榮幸某矯首三
神山上五雲樓中與眷俱融何福不萃丹霞有骫驅敢
請
　　代族姪孫(棟/)聘張氏劄
某即辰一煖逗晴萬緑秀晚恭惟親家某官望表里珂
心抱古道垕皇僎介台候動止萬福某謹㳙子墨仰溷
主籖某謂赤松家風自有辟穀法何物寒暑者或敢抵
巇茵鼎衣篝之祝特贅耳某敢略某一村惟兩姓世世
為婚姻樂天之詩若為吾黨發也特南山之南北山之
北一片雲隔不得時揖長風此心當如之何某仰惟親
家鸑鷟之瑞松柏其姿富貴功名待以達人之見山林
泉石偃然隠者之風雖當世路之艱難正騐平生之素
志賦庚寅如靈均叟衆醉獨醒書甲子如淵明翁流行
坎止某非佞某家緒風凄書味日薄所恃草木相命桃
李有縁某舍姪孫(棟/)固非東牀之才而采菲盛心屑以
令姪季五新恩長令女許締姻盟自今日始何其幸之
某以婚姻非幣帛不交輒以雙兼朋釵先贄初盟尚祈
鑒情而略物焉某僣易申問星聚有華日用皆福里中
有委惟命之承
　　代陳子得為子定杜氏劄
某伏以十月為陽一晴閣雪恭惟親家朝議怡心徳里
袖手名鞭神示介扶台候動止萬福某敬蠲子墨仰溷
史籖某惟浣花老翁忠不忘君一動一静自有神物呵
䕶雲来源長福固未艾又奚庸贅尊生之禱某飲松溪
之源與門受三江者勢若有間然一水同味相聞亦孔
之夙特駕長風而拱一清尚遲到今某仰惟某官望表
枌榆姿凝松柏退蔵於密視世變其若無俾夀而昌至歲
寒而後見雖不求於聞達乃尚有於典刑遺商老於山
中今為何日拜龎公於牀下亦可以風某非佞某門户
素冷階庭不芳某雖未知教子而不可不思承宗學生
某雖未為成人而不可不為納婦竊聞名閥某位令女
既許嫁筓令某梅軒新恩誼篤金蘭力持柯斧是天假
以幸而相共成百世之盟今日斯昉某謂婚有六禮納采
其一也敬以某物及其書進尚鑒忱而略物焉某僭越
申問星聚有華日用皆福榆溪雖僻叢委敢辭
　　代㝎幼婚劄
某伏以雨又曰霽冬一似春(一作春/有餘寒)恭惟親家某官養
望名珂神不徹衛台候動止萬福某輒憑子墨仰溷主
書首祈涵亮某謂雪溪流風清立塵表何物寒暑或敢
扺巇用略去尊生之請某非簡也某繇丹壁遡金峩片
雲東西耳(一作謂城市之/逼大隠所宅也)雖未見顔色草木臭味固已
相命於風徃来也某恭惟親家望表枌榆姿凝松柏退
藏於密視功名如浮雲(一作夢境既/付諸何有)惟適之安以道義
為實地(一作樂地綽/乎其有餘)况宇宙之多事孰若山林之自娱
賦庚寅如靈均豈與衆人而皆醉書甲子如靖節亦曰
天命復奚疑某非佞某姪孫某頭方垂髫令姪女齒近
及齔偶悦親戚之話通知彼此之情謂婚姻貴嚴惟時
至而後可而夤縁或到於早圖乎何嫌况有㫁金之言
遂獲倚玉之喜嘉盟斯昉私幸何多某通名之初侑書
以贄某物僭易馳上倘辱恕罪容留甚幸甚幸某僭越
拜問三神山上五雲樓中歳寒自春日用皆福里曲有
委九頓願承
　　代陳子得請期杜氏劄
某皇恐端拜申稟親家朝奉台座前某謂婚有六禮比
飭箋題已愧草草今兹裔狀加嚴是矣乃獲從簡非敢
自越禮貽譴斥道義之盟未占已孚亦惟其時而已首
祈涵宥某以朱陳村之寒門視杜韋曲之望譜非偶也
為學生某謀婚良自知分親家愛一女何敢妄有攀祈
梅軒新恩有髙誼以表宗族有謙光以納郷里主其議
曰是可妻也因得以薄幣問名矣多事之際於禮有權
仲春之月古者亦以此月㑹男女某有意焉而未敢必
傳音上徹一諾千金叢辰命龜二十有四日丁丑維墨
之食謹馳菲禮具列副藤以請以迎将俟於堂庶無綢
繆束薪之後時而有夭桃蕡實之早計某幸甚幸甚仰
乞台察
　　代前人謝杜梅軒劄
某皇恐某官座前某素来與木石居本難結芝蘭好郷
里不鄙進之爼豆間幸矣髙明胡獨又欲納之倚玉之
譜一語九鼎以其兄之子妻某之子世世婚姻豈無媒
妁惟執事屈為之地則他人不得而方也令姪女既及
門詩禮之脈閨門之範上以承宗事下以冝家室昉自
今日執事之賜我者其有涯耶莫名所自感莫知所以
謝
　　代姪津答屠氏劄
某伏以宿雨新收溽清晨挾恭惟某官山林自珍鄉
曲是式神不徹衛台候動止萬福某敬憑子墨仰溷典
籖切祈委鑒某惟山之巔水之涯神仙宅也餐霜飲露
漱石枕流非寒暑能闖區區茵鼎之禱不敢贅某遡萬
竹之隂在片雲之外稠重倚玉繪成圖矣拜清揖和久
近不必問也某共惟親家詩禮之傳典刑之老閒雲不
雨人自借其清隂古井無波誰能窺其静趣比天下多
艱之日乃山中獨樂之身與松竹而言交相看歳晚有
芝蘭而為瑞以待時来某非佞某脈絡葭盟夤縁柯議
謂令嗣省元宗事有屬方欲圖錡釡之供而舍姪孫女姆
訓粗閑或可為琴瑟之友兩家之好一語而諧且盡略於
世情将相成於古道因親及此何幸如之某承問之初
拜贄之辱雁幣燦其在篚鳯釵重於兼金備盡真情實
開永好菲甚報禮介諸副方幸判以留勿訝其簡某望
三神山起五雲閣燕景之樂駢休斯臻或有委驅敢不
祗肅
　
　
　
　本堂集巻八十三
欽定四庫全書
　本堂集巻八十四
　　　　　　　　　　　　　宋　陳著　撰
　婚劄
　　代溥姪再(缺/)期王氏劄
某伏以寒到嚴時春有動處恭惟某官養高珂里神示
介扶台候動止萬福某雖未揖長松古柏之操天與夤
緣嫁娶圖中新盟既定此心有欲言者可恃以凟聽某
之舍姪孫某獲與令姪女為姻昨者請期命龜食墨實
在嗣春之四日乙丑暨奉答緘尚遲報可某家粗守詩
書之傳所以眩流俗者既非所望令弟提幹親家於凡
百亦既真情相示何獨於迎日而未能特逹從欲耶是
用洊鳴此悃舍姪夫婦老矣待其相蘋蘩佐菽水者甚
急而男女亦當綢繆束楚為鑒淵可陵也石可泐也君
子之言無易也某兹其亮之告弗過有謙遜元卜之吉軿
車戒道某三肅以候尺狀厓潦不盡願言仰祈台照
　　代陳䇿為子納采劄
某伏以薄雨生潤新隂有香恭惟親家某官袖手名鞭
夷神書屋天神介相台候動止萬福某僭屆墨卿仰干
籖史某惟寶麓之陰福星合焉何物寒暑敢闖其域茵
鼎之禱奚庸贅某老矣猶能就丹霞峯頂逺引清風時
自拂濯獨以門間半面一揖為欠乃有今日預為之喜
某恭惟某官學博而約行方而通望而知其為沂國之
雲來也蓬萊觀梧桐掖皆其分内事顧方欲與二松盤
薄而與雲俱歸又在南山之下矣頺波滔滔底柱矻矻
某欽敬欽敬某家居深谷門甚寒灰舍姪孫某之次子
某雖欲讀書猶未知趣秋水曹丈乃曲為之地輒使請
婚於名閥高明何見遽肯屑紅絲之愛印赤繩之縁古
道相從自今日始某實過望某婚姻有禮納采其初也
朋幣雙釵菲以將意為物不腆亦曰簡則敬而已惟台
慈涵宥而容納焉某遡喬仙之宫集崑閬之春風塵不
到日月自長或有委驅拱聽頒曉
　　代單祥卿納采王氏劄
某伏以夏五之月晴多於隂恭惟親家某官眼空塵寰
身燕珂曲元粹所宅神明其扶台候動止萬福某肅飭
贄函越紊涓典尚祈委鑒焉某惟風裯珍簟氷椀蔗漿
非所以凟有道之聽某敢畧某家萬山中出而與鄉人
士交遡古君子之門欲從下風而進未遑也機緣之開
乃在今日某為之鼓舞某恭惟某官學博而約行和而
清秦火自炎胷中之書不燼顔巷雖陋天下之樂何加
鄉有老成之典刑人知故家之文獻今為何日誰如此
賢悠悠我思鼓河汾南風之澡皓皓其白傲雪山西嶺
之松某非佞某婚姻重事也門戸以耦婚男姻女以時
尚矣今某之家氏名如水奚敢攀衮閥之後而某姪某
鬚髯已㦸奚敢過緑幕之前道眼鏡懸古心山立不曰
愛女必求良姻顧聽因親之言遽垂可妻之諾百世斯
好一旦而諧何如其榮何如其幸某納采之初以簡為
敬將之朋幣副以雙釵告亮其真勿訝其菲某矯首玉
樓高明瑶林森邃一和所萃多福攸同或有委驅拱俟
頒曉
　　代汪甥囘舒景仲螟蛉劄
某伏以春脚一來雨意便好恭惟親家某官養老成望
與造物游台候動止萬福某更不復上茵鼎之祝伏惟
鑒察某幸生樾䕃之下與有葭倚之榮既見未降此愧
贖機縁有在今乃得以尺素通姓名是亦當識荆州一
靣也某恭惟某官生來逸氣老去古心感桑梓之風塵
何如避世有山林之雲月足以為家時時杖履之往來
在在樵漁之邂逅不圖今日而見斯人為田園而歸翻
笑未通之靖節惟墳墓之守甘如自在之少游某非佞
某過䝉高見欲抱舍姪某次子以為家之謀而效類我
之祝燕泥小草恐難譜於芝蘭雀巢之雛豈足班於鸞
鳯第便翻其承命况左右其賛言有不得辭勉于曰唯
禮幣寵錫物意謙渠僕僕拜嘉䕫䕫増愧某仰遡珠纒
均擁川祉雙溪有委九頓願承
　　代戴時芳為弟聘王氏劄
某伏以荷展翠鈿麥齊金穎恭惟親家某官吟杖寄閒
聘輪須寵天壽斯道台候動止萬福某飭管翰儼冠裳
䞇初敬於主籖史首祈鑒宥某竊枌陰聫葭譜於兹有
年鷗踪鹿跡日與漁樵相爾汝曽未得接侍半席之雅
望茂林修竹深處亭古風高引領何及某栖栖門地猶
未減雪溪之寒耳外此無足為鄉黨稱機縁天來汪表
僭求賢令女小娘子為姪孫某議姻不惟獲叨倚玉之
榮而王戴尋盟又成一段佳話夫豈偶然且審誼高薄
雲𣺌流俗畧繁文相求以氣已備訂金語心自慶何幸
何幸某朋幣雙釵庸贄初盟翹首竢命某晉越申問蓬萊
仙山眷玉寶聚欽想慶源川衍和脈春融有委之來聞
命則拜
　　代再三十兄為興乙姪聘劄
某伏以律賓夏琯薰自南絃恭惟親家某官厚德鎮浮
英名増重顯閟森䕶台候動止萬福某謙瀹心澡神奏
記籖史伏祈淵鑒某燕儀叙敬龜列具嚴邇辰何似之
清不敢復以為凟諒惟體道燕居寒燠聽令動静之間
固與福㑹尚冀試葛須輕進羞宜美相時崇衛前輅異
渥某忱禱某晚景無堪竊庇桑梓有懷高風每以未遂
覩鳯為欠岳峻杓明徒僅起敬仰惟某官負雪山冰壑
之資藴玉海珠淵之學倚須秋霄騰鶚陸續聫榮早快
一鞭得意亨翥某束筆以俟某僭躐披稟日者天假夤
㑹俾某姪孫某得議婚名閥某門戸冰冷奚敢作扳援
想然私竊自謂叨倚玉之榮者非一日而青翼備言令
女小娘子愛篤外家隨倚母慈乃知秀挺蘭閨宜有林
下風味况復姻婭稠重夙有締杏園之好庸敢以是為
請但提孩相知姑欲其漸女之歸而特緩咸男之下倘
䝉不以齊大叱去特賜俞允豈勝榮幸不腆菲儀别楮
申納仰丐台察某敬問蓬瀛邃府星璧仙裾共想序對
清和福膺穰簡霞峯豈無可受鞭策者承命為寵
　　代弟囘馮定女劄
某竊以一甸春在萬緑陰濃恭惟某官善培逺器尋登
要津清寧翊扶台候起居萬福某䝉恩浮岳懐慊臨淵
俯潁手箋仰塵掌記尚乞鹽梅翠釡金玉香篝前輅燕
休下行蟻悃某敬惟親家挹泉溪之清孕日峯之秀挺
忠臣之節唐世家聲播名賢之風漢朝芳譜以功名而
自任充學問於所行夫何自珍斯文退養厥志或者拜
自天之寵有以被不日之榮某非佞某三生多幸累葉
聨姻豈圖又一番桃李之新乃使續百載葭莩之舊冰
月之縁既定第慚無柳絮因風之吟節序之更如流應
有貽荷花開晚之請蓋叢以蓬居多事可恃者蘭臭同
心臺餽鼎采瀛珍隨餉將其厚意恰逢牡丹結局之時
報我佳期敢負梅粉趣裝之約有先龜吉肯後寵承某
翹想五雲樓中三神山上欽惟星聚雍穆時介簡穰可
効力綿敢辭足繭
　　代季念五姪回王巴山定女劄
某伏以雪意之外天心有初恭惟親家山林自珍里閈
是式神不徹衛尊候動止萬福某敬飭子墨仰酬主書
惟奎璧委光焉某萬竹深處三槐庭中修勁之風温淑
之氣薰蒸融液皆福所都寒暑之祝特贅耳某載惟親
家藏用於密得趣之清望彦方廬號其鄉曰君子耕東
皋野稱斯人曰先生紛蕭艾之芳叢善松柏之獨秀舉
扇自障不必受西塵之飛鼓瑟以娛當有感南風之操
某非佞某冰門也而倚玉稠矣惟是季方堯叟既為吾
門之甥而其令某以彌甥又與某姪孫女某為姻杏村
繪畫朱陳不得專美世方交皇皇赫赫高誼幸獨與淡
泊鄉尋盟草木相命實獲我心不腆囘幣聊以寓禮勿
訝其簡某僭易申詗喬仙瑤母之集樂景春盎閒中日
長丹山有委願聽頒曉
　　代族弟觀囘蔣定女劄
某伏以雨裝秋好風送涼新恭惟親家鄉之善人國之
大老神示僎介台候動止萬福某潔泓滌潁具酬櫝於
五雲閣下某切惟君子一身起居服食曲禮鄉黨諸書
講之既熟莊叟養生之論黄庭内景之祝概用薙去某
伯氏有聨榜之盟賤生忝同甲之好於令象賢托𤓰葛
之姻于里閈席枌榆之䕃舉斯四者契誼之篤雖金石
有不能渝詎謂今日又使之因親而親抑何其幸自兹
胥晤之期當不負少陵動如參與商之句矣某載惟親
家齒尊德劭氣溢體充秋滿桂闈喚起香名之舊風清
竹徑頌形美奐之新時方滔滔公其卓卓永錫難老幸
偕樂於藻芹寒然後知尚相期於松柏毋曰隠居而自
適行觀大器之晚成掇梁灝之科名維其時矣展太公
之事業跂予望之某非佞某蛙坎門戸鮒枯生理齊大
鄭小豈其儔焉令郎下訪欲以某姪女與令姪孫議締
正耦或者夤緣有在不容辭揆以難嫁之家焉敢扳附
然嫁女必勝吾家又未免世俗之見竹笥練裳有昔人
之遺躅荷令姪親家高誼特逹首承肯可令郎之言在
耳也某恃以無恐某交婚伊叔過勤贄禮極佩榮寵薄
有囘儀非所以報瓊倘不賜訝幸甚某仰睇十二樓之
婘均膺九五疇之福剡中有委不敢以耄辭
　　代董時遷定蔣氏劄
某揆辰紅繡園林緑茸郊野恭惟親家養譽里閭怡神
丘壑百神森衛尊候起居納福某澤毫雪繭奏記於典
籖氏惠徼鑒在某切惟箕峯扈前修嶺擁後君子長者
攸宅焉况對此春和景明傍花隨柳政得昔人前川之
樂何物陰陽或敢窺闖鼎茵等祝奚容進熟某獲聫越
䕃同采泮芹第風南枝北不得以時簮盍高山仰止豈
不夙夜詎意斯今以蒹葭而倚玉樹非幸而何某仰惟
親家桂種階庭以清門徑耆英集上共推齒德之素尊
安樂窩中最羡風塵之不到滔滔彼俗卓卓此賢但經
濟之有需恐老成之難遯榜登龍虎年將望魁譜之占
夢叶熊羆時盍應帥垣之聘某拭目某未緒卑微不强
人意華宗赫奕藉在人耳相望不翅霄壤有如英嗣令
女蘭姿婉娩葆育深閨自宜相攸佳偶而某男某既匪
瓊環瑜珥妻姪汝朝輒效柯議俾綴姻盟高明何見遽
肯屑紅絲之愛印赤繩之縁百年之好一旦而諧某實
過望某問名莫重初敬非幣帛則不交也菲然贄儀介
於副楮是特藉茅之遺意惟忠信是采某睇三神山遡
五雲閣霞裾縹緲紫氣繽紛剡溪委驅執鞭以從
　　代姪孫霖為子灼納采盧氏劄
某伏以清晨挾潤緑隂吹香恭惟親家書林養恬珂里
歸重神示森相台候起居多福某敬戒墨卿仰酬籖史
　某竊惟三神山上萬巻樓中有物䕶持與道遊戲尊
生之禱奚庸贅　某繇奉川之鄞水清波百里素風一
家舊相知者良稠有未見者猶久或其在今日也　某
官清而自修静而無競遊堂之後燁文華其九傳鄞城
之西傲典刑之獨立旦評所屬晚節彌堅草木榮華之
風非所知也芹藻芳潔之地不亦樂乎某非佞　某冰
門誰偶月店我縁男灼既冠未婚令女方筓於室有來
媒斧可謂友琴慚非潤玉之姿顧寵訂金之諾且欲引
之自近庶可教之成終樓上和聲或可諧於鳴鳯門間
喜色恐莫副於乗龍懼益以増幸過於望岡頭盧雖為
甲族於義則高柎中陳當為世姻自今其始幸之至也
拜而承之　某菲甚聘儀介於副楮所恃清風之扇庶
無流俗之嫌特與斥留豈勝忻感　某仰止寶集遽在
瑤臺一和所都多福如海
　　代王得淦為子納采林氏劄
某伏以一雨連日六月如秋恭惟親家養望書林増重
珂曲神示森相台候動止納福某更不贅尊生之禱仰
祈涵宥　某牽聨𤓰葛披拂芝蘭未見猶既見也機縁
之來乃有今日當何如其幸喜某恭惟某官典刑老成
文學藴藉上橋衣冠之裔濟美月評東甬衿佩之區助
成風教謂時名之若凂以古道而自將桃李争春酷愛
藻芹之薄采松柏耐晚笑看蒲柳之易衰亦賢已哉可
敬也已　某自分氷門敢睇雲閥夤縁或到形迹自忘
有如令女蕙性芳香男某乳口猶臭而親家主盟益堅
媒氏傳言孔力此皆天作之合是豈人謀所能此時之
男角女覊何如同隊他日之婦隨夫唱方責成人敢徹
裏言以定夙約當繼今而有請殆之子之于歸　某僭
越拜問云云
　　代族孫文焴答唐氏聘女劄
某維時多雨餞夏已涼迎秋恭惟某官安適家林靖鎮
里曲明示森相台候動止納福某請涓子墨仰復主書
　某恭惟蔡峯峻極崑閬遙連神仙所遊風月自别尊
生之禱奚容贅凟某睇五雲之下距一舍而西亦已相
聞未降既見就知有縁乃在今日也　某恭惟親家言
行相顧典刑則優池有濓溪之蓮與君子友山宜盤谷
之稼真隠者居此外又何求哉其中足以樂矣桃李春
事付榮華於飄風松柏歲寒儼老蒼其傲世某非佞
某聽氷上語說月下縁以令姪黄巻早親培梓桐之秀
質而某女緑窻自分抱蘭蕙之幽姿若曰好逑之勤且
言筮從之吉殆天所合於我莫辭竹笥為裝當不嫌於
古道杏村入畫須相好於新婚敢繳清風以洗流俗某
兹承嘉命式定初盟納采有嚴拜辱惟謹薄甚囘篚介
於别藤　某遙遡星問益屆川祉一有委戒三肅願承
　　代族孫檜納采劉氏劄
某伏以十月為陽一晴逗暖恭惟親家書林養望里曲
擅評神示相之台候動止多福某僭憑子墨仰凟主書
　某謂嵩溪之渌源流則一月店之縁脈絡尤多孰謂
今日夤縁未涯也喜欲越舞　某恭惟某官宦緒傳芳
儒冠集舊襟懐洒落譜風月而有餘典刑老成家山林
而自重我其卓卓彼哉滔滔某非佞某一冷如水多縁
倚玉兹審令姪女素閑姆訓許嫁方嚴而某季六舍姪
之子檜粗守家傳好逑自急既無世俗形骸之索况有
舅甥心腹之通百世之盟片言而定成於不日于六禮
乎何拘合者其天乃一門之至幸　某問名兹昉居簡
而行介諸副箋愧甚非禮就拜問蓬壺仙婘川祉攸同
　　代族姪孫為子梓煓納采張氏劄
某伏以露節才過秋光最好恭惟親家家傳文獻鄉有
典刑明示森映台候動止多福某敬飭子墨仰溷主書
不敢洊贅尊生長語首祈台照某聨桑梓之姻忝葭莩
之譜為日已久披雲未諧今為何時月下老又以夤縁
相屬何幸如之喜之欲舞　某恭惟某人學無時裝行
為世表正元衣冠之後依然古風義興松菊之門樂有
餘地彼滔滔其方競此卓卓其自高束帛蒲輪固已付
之炊枕貉裘氊帽焉能免於角巾某非佞　某不揆氷寒
輒徼玉倚有如令女閨闈婉娩如蘭斯芳而某子某筆
硯荒嬉既木而納本來非偶何敢好逑惟裏言之助孔
勤而下采之情無間况容出贅尤見篤親百世絲蘿又
成盟於今日一家桃李已鼓舞于春風感烈良深敷宣
罔既　某僭易某物聊旌納采大愧非儀倘辱容留豈
勝榮幸就拜問蓬壺燕聚茨福駢臻或有委驅拱聽戒
曉
　　代姪孫楠聘屠氏請期劄
某維時歲晚方雪春香在梅恭惟某人林泉養高明示
翼德台候動止多福　某家與門牆只隔南山實朱陳
一村也世譜姻聨道誼顔靣之接良狎兹好又新當與
桃李春風話舊矣　某恭惟親家家譜擅芳鄉評推老
濯纓兩溪之口波濤不驚倚袖萬竹之隂風月自足
當今之日得此者誰起居無時維適之安何如李愿曲
直將質或至而退當為彦方某非佞　某牽聨夤縁昨
以舍姪孫楠議姻於令姪女荷不遺菲葑既諧納采男
女各欲及時敢以迎請從簡行速亦古人所許而高誼
亮之卜吉辛卯諾以訂金薄禮將誠介於右楮萬望容
留　某僭易拜問星珠月璧之集福海壽山之同嵩溪
有委九頓願承
　
　
　
　
　本堂集巻八十四
欽定四庫全書
　本堂集巻八十五
　　　　　　　　　　　　　宋　陳著　撰
　婚劄
　　代陳囘竺劄
某維時一晴借煖萬物如春恭惟親家閒郷課鶴夀境
盟龜穹示翼扶台候動止納福某潔泓滌穎輒修竿牘
仰酬籖史先辱之寵　某竊以金庭五峯之秀逵溪一
水之清仁人長者之居左右焉動静語黙何福不隨黄
庭衛生之禱奚容贅　某嘗登陳公嶺遡竺君之門清
風凜凜可望不可即惟誦未見君子憂心冲冲之詩而
已若夫賤氏則在桃李譜中亦既有日　某載惟某人
雪月襟度山岳精神芝蘭静而自芳世塵不染松柏老而
益壯歳寒後知倚歟斯人卓乎古道藏乎密也有時養
蕙品之恬行或使之不日聴蒲輪之召某非佞某蛙坎
戸門鮒枯生理崔盧之譜所不敢聞梁孟之盟或者相
契令姪孫姑姪間欲令小女與令弟議締室家葭玉重
新又是一番佳話但小女拙醜百露四壁蕭然恐誤箕
帚之奉而令姪孫必欲强其從不容固辭姑聴夤緣謾
爾過承倘肝胆相照庶乎其可也　某贄儀甚腆拜命
為榮回篚菲薄尚望情亮　某敬問三神山上五雲樓
中緑英福華山増川至里中有委九頓願承
　　代求彰叔回朱益仲劄
某伏以花日春明蘭風泛午恭惟親家懐玉需時鳴珂
積望后皇森相台候動止萬福某潔蠲子墨遡凟司籖
仰祈委鑒　某惟蘭臺英弭蓬莱斾揮山君先後雲仙
導扶醉海吟哦楊栁何適非暢某不敢贅茵鼎祝　某
竊枌榆隂通葭莩譜遲遲半面積結寸心玉䋲横空瓣
香永夜　某恭惟某人學問玉海文章錦江五鳯樓成
一鶚表上醉月燈之舫展雲翮之程劵内功名斗南聲
價頋少淹於雋軌将厚養於宏材此造物心為逺業地
某非佞　某門寒如灰望賒倚玉舍姪某有女第求鴻
光之偶敢締崔盧之盟辱枉雲裾載披月籍謂姪婦托
在内表而令似屑以下婚瑟縮自量辭避者久恐終違
親親之篤眷遂不覺唯唯而敬承三生夤縁一味慚靦
　某俄聽青翼之音拱拜素魚之牘詞情温縟盟好綢
繆寵以鱗番賁之雁幣光四浮於圭竇禮百倍於玉臺
登嘉以還感榮無量不腆回篚䖍載副藤倘辱容留是
又過望　某僭易拜問三神山上五雲樓中月璧星珠
霞裾風袂内外均燕福禄攸同凡有驅役拱候頒示
　　代斗門王定榆林陳劄
某即辰中和雨際花木生香恭惟親家鳩杖盤旋燕居
豈弟台候動膺福祉某敬雪穎澤泓三肅貢書於下執
事切祈采矚　某惟丹山之南雷峯之北皆神仙(闕/)伯
之所都物無不靈人無不夀而耆龎福艾尤集於守道
君子自冝與廣成齊齒希夷拍肩區區養生之祝抑末
矣　某惟親家禀氣之和得道之純胷中萬巻吐為漢
庭三䇿取青紫妙年真如拾芥易調羮秉軸謂在駸夫
何儒冠有誤歸老菟裘優游恬適以詩書自澤於是年
愈髙而徳邵旦評推讓誰出公右今泰亨嘉㑹旁求俊
彦徴文獻於東魯則申公伏叟必應時需某為後學慶
　某壤地相聫溪山相繞縹緲片雲勢同隔凡毎於杖
笻曳屨以遂識荆之願天其兀我跬步莫前惟有中心
藏之而已猶思曩日戚故琴劍逗遛平湖俾諸子姪執
經受業得所矜式某於時雖處竹林與有光焉今舍姪
子吉與令姪孫仲學學士又在邢侯譚公之列欲以第
三子某求姻於仲學之女况執柯匪異伊人兄弟甥舅
一言纔及遂成膠漆禮不可虛拘微物將情具於副楮
　某夤縁既叶仰慕彌深其敢不承寳眷春祺之問著
則近乎謾某雖老難强履凡百驅役當坐令子姪輩遵
承
　餽送小劄
　　餽妗氏生日
某拜覆妗氏太安人尊前某兹者恭審右帨書辰西瑤
宴晚九五福曰夀早從夫子之心培八十耄而期晚稱
兒郎之色養歡雷既合暑月自凉某忝在甥聫幸隨賓
履僭易某物敬進賀筵之末少見獻芹之忱倘賜容留
豈勝榮感
　　答董霆
某老矣無能矣遑記垂弧歌之故歎之乃厪度曲益重
蓼莪之感况増離黍之悲如此為懐何以拜辱謹録副
而珍襲用巻還於錦機
　　答董月嶠(寛仁/)餽生日
乾坤如此遑記蓬矢之辰日月易流愈懐蓼莪之痛胡
眷心之有軫而厚餽之盈奩及誦味言滂沾慚汗况諸
子方兹更病而老驅蕭然抱憂用就使以巻還恃知我
而免訝其為忱感與拜賜均初非飾辭敢祈原照
　　答董帥幹(元龍/)恵物生日
某皇恐端拜申稟帥幹侍除尊眷契執事某生不辰忽
年華之又晚里仁為美乃夙眷之有加賁之寳緘豐之
珍餽粉珍以滑其穀腹羶根以踏其菜園賜不敢辭既
登嘉而僕僕贈何以報但伏楮而䕫䕫敬用稟酬尚圖
面謝
　　答趙景文教授(必昌/)餽生日
某我生之初尚無為安知世變君子之愛也以徳胡循
時情特當初度之辰乃有不規之頌况乎厚意加以多
儀珍奩與珠喜而俱垂玉粉并彘鮮而雙美皆非所稱
又不敢辭拜而登嘉感不盖愧
　　答范景山(湘/)餽生日
某揆于初度非止蓼莪之思逢此百罹更深黍離之歎
胡為范叔不忘陳人特枉溪藤之緘為置湯餅之料海
鱘聫甲江鮆駢頭粲品珍其既并凄瓦釡其曷稱重於
方命拜而登嘉感當何如愧又倍矣
　　餽内弟貝端父(斗紀/)築室
某悚息狀白某官某兹審龜建華第虹騰畫梁舍城南
之居而雲南不忘乎舊納亭裏之景于門裏有燁具新
云云
　　餽内竺
某生逢百罹未是向安之日夜卧八尺本無求足之心
謾架衡茅以守梅竹詎圖高誼特有盛頒風鱐分海若
之珍日笋出山家之藏登嘉愧甚感幸云何
　　答姜(闕/)兄餽築室(辛七兄/)
某皇恐端拜申稟某官某當乾坤之澒洞本不謀家恐
風雨之震凌未能忘俗輒營小築遽徹逺聞厚之緑蟻
之朋壺重以青鱘之盈篚登嘉曷稱方命又難
　　答陳子得(䇿/)餽築室
某君子之陋室本無妄求有先人之敝廬其如過橈既
葺其舊遂􁓂而新(闕/)
　　答范君範(栻/)餽築室
某桃洞未歸又混浮生之境柴桑投老可無寄傲之忩
輒因先廬以架後屋眷軫胡篤恵箋劃飛羣翠蟳其張
螯朋黄鱐其駢尾既可以換藿食之腹又可以飫梓工
之饕為餉良珍登嘉甚愧
　　答趙景文餽築室
乾坤如許本不暇問於一家山林以居亦欲茍完於四
壁遂因先世之志謾拾舊材之遺聚為三間滿貯百指
詎圖尊念特有餽儀
　　答梅山弟茝餽築室
棣萼本是同根分居南北叢辰為之異卜又有後先幸
他時雞犬之相聞雖今日燕鴻而何害遂厪先施莫盡
中藏
　　答永固院周主僧東隠餽築室
某承平之時不事生産大亂之後何以家為謾築三間
以居百指胡然慈念寵以餽儀
　　答上乗院主僧如岳餽築室
某悚白見山堂上大教主某切謂已公茒屋雖許賦詩
元亮柴扉亦圖寄傲遂龜五畝之舊而鳩三間之工慈
悲胡然記念及此餉有来於多物供反出於十方
　　餽竺甥禾女彌月
某兹喜友琴底績弄瓦呈祥是為門楣以開宅相
　　餽高承祖娶
禮嚴承家義重有室鳯飛叶吉早圖卜于和鏘雞鳴相
成當急聞於警戒
　　答親家送生日
某揆於初度方感百罹之逢遺我尺書頋䝉多夀之俾
一謙過甚三復慊然恭惟某人禮行其家仁信於里綽
然有餘裕而浩浩者自存愛之欲其生於親親而甚篤
所以蒹葭之倚玉已知松柏之有心某報稱謂何摧謝
莫盡君子之交如水重投餽以奚安同心其利㫁金輒
因書而相稔仰丐台察
　　答趙景文餽生日
讀樂天醉吟之傳偶與同年感屈平初度之經此為何
日我方凜凜乎餘息君乃惓惓其眷懐特枉頌言適兹
愧汗且水珍之朋集與玉塵而偕来方命則難强顔而
拜
　　代兄答慶夀娶婦
感田豫鐘鳴之語凜凜偷生誦樂天枕疾之詩奄奄送
日以逢此百罹之際奚揆予初度之為特為承宗遂嚴
醮子眷珍何其過厚寵遺如是豐盈却則不情受之局
眷銘肺肝而曷已非筆舌之可殫
　　代兄答姜表慶夀娶婦
生不逢辰偶其年之七十迎因醮子於此日而二并輒
憑肺附之親欲舉情話之酌道夫先路謂從者之必来
遺我尺書乃止之而或尼頋豐奩饋以賁庖供初甚難
於登嘉終恐貽於見訝勉强而受慚感則多
　　羞屠(闕/)為子娶婦
某兹審令似欽承醮觶趣戒迎車取如之何乃吾猶子
之子欣然相喜况是因親之親區區末羞有客之席云
云
　　答張子開教授(先遇/)羞深娶妻
某再拜府博秘郎尊眷契執事某往迎之醮得以及時
迨吉而歸尚其有日敢圖過軫特枉謙緘文鳩以扇關
關之古風緑蟻以陶盎盎之和氣有密其餌皆道之腴
因物而遇教誨之心感徳又在言語之外草草奉謝䕫
䕫懐慚切祈台察不宣某再拜
　　答内弟竺少博(滈/)羞深娶妻
某家貧子壯因與畢姻時異事殊重於廢禮乃醮之迎
尚遲其歸詎圖眷眷之情言念親親之誼香分浮蟻鮮
割柔毛如此盛儀受之過分
　　答吴山甫(垓/)羞深瀹娶妻
某桑榆晚景謾令孥輩之畢姻松柏歳寒乃念吾家之
有客修辭賁賁眷意謙謙鮮搜南海之鱗香采中峯之
實拜而後受感不盖慚略申謝言仰丐容察
　　賀董月嶠子誠晬
䖍積杏林瑞鍾蘭砌當夏季之三月恰歳寒之一周誠
印可竒傳家有喜籠鵝壺蟻薄乎其情受之斯幸也
　　答俞叔可運幹生日
老夫無能為也徒登希有之年愛之能勿勞乎乃辱過
謙之譽施箋郇雲而孔縟調郢雪以何高副以列珍光
於四壁雖泛商南流羽歌之莫致於紅裙醉釀飽鮮幸
甚不辜於白髪
　　羞戴帥初架閣(表元/)嫁女
吉月登車清風載路竹笥遣嫁之女不輕以與人雪案
讀書之門必相求以類甚盛舉也(闕/)
　　餽外甥竺明祖彌月
侣鳯鍾和抱熊及月二竹山心之後宗嫡有傳五辛盤
裏之春家人有慶既成宅相實副老懐
　　羞戴時芳迎婦
兹審言㑹雙星又近一日問月老之籍樂得偕老之良
姻横雪溪之舟放入半溪之清處云云
　　羞離孫舒慊迎婦
兹審言戒迎車將諧合卺門户自立能不為流俗所移室
家既冝庶可遂慈闈之奉為吾甥而喜者豈他人之比
哉
　　羞黄甥正孫嫁妹
某兹審家人有慶歸妹已期母命己申豈徒嚴于結帨
甥迎而願又將喜其盈門式嘉斯配甚盛哉舉某幸譜
葭好莫旌芹忱輒以末儀載于右幅
　　羞黄仲叔正雅歸妻
兹審歸自屏金吟聫簫玉言采其藻知宗事之有承彼
蕡者桃喜宅相之在抱云云
　　羞舒景仲(崧/)嫁從妹
兹審歸妹以時家人之慶畢季父所賫之志見難兄相
友之心云云
　　羞趙景文嫁妹
兹審令妹喜行早嫁行即婚期無父曰孤况如女之可
念後生為妹幸有兄之足倚因親而親可速而速云云
　　餽前人六十
某再拜薇山府博秘書尊舅某恭審菊秋垂半弧旦紀
初潁濱先生為夘君再来瑞世絳縣老人書甲子一始
周時豈今之人而可以輩恭以某官西山處士東學名
流兄弟孔懐塤篪之聲如舊妻子好合琴瑟之和自春
樂以吾天傲視此世胷有數萬巻老於書如做官日傾
三百盃隠於酒而忘我信其非詭激之過要是素患難
而行某忝綴内姻阻陪末席天荒地老之際為最知心
風清月明之間共無盡意羞以薄禮介諸副藤
　　羞董聲仲(雷發/)娶婦嫁女
叢辰撰吉燭夜融春莱綵庭前看佳兒之諧鳯芙蓉席
上喜嬌客之乗龍二美既并雙慶交集云云
　
　
　
　
　本堂集巻八十五
欽定四庫全書
　本堂集巻八十六
　　　　　　　　　　　　　宋　陳著　撰
　餽送小引
　　餽舒通叟内兄太博(津/)八十
某兹審桂秋改朔櫟老生朝内表僅存者三人兄其居
長上夀方開於九秩郷所推尊盛徳以將斯文之幸云
云
　　答趙景文餽生日
某行年八十之身偶然未死遭世百六之㑹何以為生
顧䝉矜軫之深特記垂弧之始戒嚴馹傳撞破雀羅鯉
中有書恍如面其相對鶴南飛曲非其人而莫當卓乎
古心見之今日與親戚同醉愧無北海之酒樽但翁媪
自歌浪讀東坡之饕賦是之謂感非他所知
　　答王之朝(立孫/)餽生日
揆予初度方慚渭叟之長年遺我尺書乃過魯人之善
頌况委攽於奩餽忽撞破於門羅愛之欲生情文備至
來而不往顔甲又重然方命則有誅於拜嘉而惟謹桑
榆晚景不虛賦於老饕松柏古心其敢忘於永好莫書
忱謝尚遲面陳
　　答竺梅潭(自中/)餽生日
桑榆寸景空驚曰耄之年桃李一家顧辱過情之禮謂
於詰旦乃其始生登峰絶岸之書辭氣以為壯出月穿
天之詩句頌而不規况繽紛其餽奩相絢爛於寒屋亦
欲引却恐訝不恭勉而拜之以登如之何其為愧既醉
以飽當賦東坡之老饕相好無猶敢希北海之偉度草
草以覆䕫䕫此忱
　　答董聲仲餽生日
桑榆寸晷空驚曰耄之年桃李一家顧辱過情之禮謂
於吉旦乃其始生寄風韻於佳詞欲揚春於老况調高
寡和且無檀口之可歌珍重襲藏惟與蘭心而永好莫
殫感謝須既鑒融
　　答舒公凱灼餽生日
桑榆景廹空驚日耄之年葭玉盟稠顧辱過情之禮謂
於詰旦乃其始生鯉中有之尺書文而皆實鶴南飛之
一曲頌而不規况有玉塵以資湯餅兼海螯之虎健而
雪羽之鳬趨臺餽忽來門羅為破亟賦東坡之庖釡自
厭老饕愧無北海之酒樽相延客坐
　　餽董寛仁妻趙氏生日
某兹審翬飛成厦龜吉開堂禪笠歡騰挾風雷於鐘鼓
食輪妙轉納湖海於鉢盂聲色不形功徳無量某聞之
亦喜耄矣莫前聊寄尺箋仰塵文席
　　答雪竇山主僧(少野/)餽生日
某老而不死偶及曰耄之年愛而欲生乃記載弄之日
素帖粲其下賁已詩與之俱來畫燭瓣香非所施於茅
屋玉塵珍果且相友於松醪辱禮孔勤登嘉良愧孔子
釋氏抱送之始非我所知恵逺淵明往來之頻於今可
見匆匆占謝感感餘懐
　　賻林國器公輔𦵏弟
某兹審某人菆殯既啟栁車將行兄弟至情雖平生之
永訣祖考同域於幽魂乎何傷某遙睇銘旌盍預執紼
如筋力之衰耄而江山之阻修欲前莫能此愧奚贖薄
甚賻禮見諸翼方倘辱指留豈勝幸荷
　　賀僧雲岫住智門寺
某兹審疇望西堂起臨上刹飛過鵬鵾之化境雲本無
心豁開龍象之法筵海亦増氣某相知最厚有喜維多
第今年已八十有一塵勞交廹殘息難支既不克前姑
此寄賀
　　羞竺少博為子穎娶婦
某兹諗迎相承宗方嚴醮觶聞子有客莫助慶筵某物
謾包羞而草草甚抵觸而䕫䕫辱命之留斯過所望
　　答前人娶婦招飲
吾與吾秩僅如孤月之帶星爾篤爾親忽辱五雲之絢
日謂欲畢婚於友子亦既得吉於叢辰乃重燕毛而先
鶴髪樂飲未卜其夜雖非敢辭寒疾不可以風其如難
强尚其雅度鑒此真忱
　　答前人再招
燕喜相期狎魚書之苛督恙憂未解奈鳩杖之難扶况
近年之數溲毎終夜而十起兼之殘息怯此苦寒縱欲
强於前途恐有累於北道坡老之酒入務非取外於親
知文舉之客盈門竊向隅而自分病其仇也幸而亮之
　　賀林國器任道判
某再拜國器道判外監尊眷契執事某兹諗重迂儒素
嚴鎮道流舊物青氊來自張巨君之福地丹山赤水依
然賀狂客之清風得於不求所以可羡
　　賀前人得子
某再拜國器外監尊眷契執事某稍不交書仰斗可想
兹者恭諗善交氣母瑞毓嬰兒天師正自有妻本不離
俗老𥅆未嘗無子的以傳家奚分儒道之戸門自種神
仙之苗裔某聞之亦喜耄矣莫前奕碁局之祥想來於
賀語弄麞書之誤尚或免於笑聲
　　答雪竇寺主僧炳同餽生日
某頓首啟少野乳峰堂頭大禪師侍者某小丹山脚淒
誰顧於陳門千丈巖頭狎自飛於素帖特謂始生之旦
不忘鍾愛之心一瓣緑沈雙枝綘蠟閬苑蟠桃之實朋
以圭茶崆峒小麥之塵佐之絲粉盈門其爛舉室所驚
世情方為之炎涼古道乃過於温咻老夫耄矣尚有明
覺主人終身誦之南無無量夀佛還以為報外此難言
仰祈融察
　　答董聲仲餽生日
揆予初度耄矣堪嗟遺我尺書愛之何寵甲五聫而鐵
色鱗一尾而箕形維錯甚珍於禮太過草草申謝䕫䕫
此忱
　　答林國器餽生日
揆余初度淒過景於桑榆遺我尺書燁謙光於蓬蓽俾
爾以夀愛之欲生加叢餽之赬肩走長鬚而流汗老夫
耄矣忽饕鼎爼之肥甘中心藏之愧乏瓊瑤之報稱亟
庸申謝仰丐丙融
　　餽董聲仲孫尚志試週
某兹審庭喜含飴席間試印蘭孫瑞脈三世之福慶皆
全桂子香時一家之功名有兆其為歡愜不甚揄揚
　　餽竺梅潭(自中/)七十
某再拜兹審年及希有旦書始生竺國之脈分來是為
夀佛梅潭之心參到可謂善人八秩既開一家同慶某
區區無以見意云云
　　餽王之朝生日
誕日書瑞夀星炳纒山果數圓侑以南海潮之錯溪藤
一闋寄諸西江月之聲仰凟慶筵以供笑具幸大長者
必不多訝於寒羞有小蠻子或可一歌於老曲偶掣其
肘阻賀以躬
　　羞剡竺申之為子娶婦
兹審庭秀諧婚家嚴醮迎侈開有客之慶懽洽承宗之
心云云
　　餽菊坡族父生日
某兹者恭諗蓬户紀祥菊坡集慶惟翁耐晚笑㸔世變
之浮沉有子成名坐待時來之榮養某區區無以為夀
率易某物云云
　　謝菊坡族父餽生日
某皇覽初度方嗟不辰阿大中郎乃記此日云云
　　答郡庠請正月二日郷拜主禮
三百六旬元乂新於鳯厯八十五豆禮莫重於燕毛猥
枉來章俾趨拜席老夫耄矣雖無鄉曲之典刑吾道非
耶亦見校庠之風教餘容靣叙仰丐心融
　　答王之朝餽生日
某八十二歳薾然欠死之軀三百六旬長是卧疴之日
於死生乎誰記乃高誼之我矜藤染真題花駢過頌青
甲挾臠金之富紫海温猩血之鮮賁然叢珍寵其樗朽
受之非受之是姑一付之空言俾爾夀俾爾昌還載歌
而為報其如愧激不盡敷宣仰丐台察
　　餽黄子羽山長(翔鳯/)八十
某恭諗瑞紀嵩高美開淇澳彭仙同嵗方是十分之一
分少皡行秋後於七夕之二夕相慶以酒言夀斯文某
幸托姻聫阻隨賀列以擊壤之聲為曲而居山之物非
儀草草左陳䕫䕫中懼文之不足雖無鐵杖生鱗之詩
實則有餘是亦金籠放鴿之意倘䝉采領豈勝感榮
　　餽竺少博七十
兹審人日紀瑞福星應躔二竹老仙七日實開於八
秩大椿夀相十分方慶於一分内表之親中心則喜某
所盍稱賀如其耄
　　答林國器餽生日
八十三歳已薄我於下舂四六一箋乃光吾之初度弗
曰有來而不往但云既耄之可矜翠甲張螯挾墨繡而
為藉玉塵絢彩偕酥餌而受封撞入雀羅塞破蛙舍簞
瓢心事幸四明狂客之素知奩篚情文實孤竹餓夫之
過望勉强拜辱感愧填膺亟此申酬庶其丙覽
　　答竺梅潭餽生日
三峰泠派苟偷榆景之隂二竹清風忽送朶雲之翰念
其初度侈之盛儀雪鵝在籠緑蟻浮甕且富玉塵之膩
以充湯餅之資親親誼隆物物珍重今朝盤飣何妨厭
飫於食神明日瓶韲難禁揶揄之窮鬼受之兹愧謝不
盡言
　　答王之朝餽生日
方朔飢欲死於初度乎誰矜平仲善與交乃尺書之我
遺雀羅忽破蝸舍皆驚翠鱘郭索而張螯品空珍錯緑
蟻噞喁而吹面香勝碧筒豈疎怠者冝䝉直温存之太
過况於狎餽曽不逾旬至於再而至於三又富今朝之盤
飣知其一未知其二其如明日之甕韲中心藏之前言
戲耳
　　答董聲仲餽生日
三峰泠派茍安四壁之居雙杏清風忽送五雲之翰念
其初度寵以盛儀行行張螯形如蟹而非蟹僕僕冠胄
名似魚而非魚兩皆錯珍羣然類集今朝盤飣何妨厭
飫於食神明日瓶韲姑聽揶揄之窮鬼受而知感終不
盖慚且此申酬尚其丙察
　　答浄慈寺主僧法椿餽生日
某啟靈叟景照主人某辱既西來有光初度一斗麫未
能易方此自憐百索淘非易成忽焉遣餉兼之日笋重
以雲篇所揄揚者過情於衰朽而流汗感無如愧牘有
餘思斯語云云奈拘以僧伽之帽他年笑笑却入諸惠
逺之盟
　　羞舒公凱歸妻
兹審龜從兆墨鳯舞歸驂月嶠舊游夢視屏金之隠繡
斗門峻閥歡迎蕭玉之吟香燕爾新婚時乎為養某忝
聫葭好蔑效芹忱奩霜粉以十封籠雪翎而四翼簡毋
乃簡非所供有客之需然豈其然聊以見居山之禮倘
不之棄是亮以情
　　答竺少博餽内子生日
某荆釵偕老實徼福於外家藻帖蜚香乃篤情於内表
謂眉裏之年六十而毫端之頌再三餽以柔毛加之麳
粉雀羅撞破魚釡開烹鼎俎驟陳轉啼飢而為笑瑟琴
相顧愧拜辱之難酬意則有餘言之不盡
　　答董聲仲餽内子生日
某荆釵偕老六十歳之俄周葭譜篤親咫尺書之下賁
侈然頌語重以歌詞且羅拜於錯珍是厚加於顔甲貫
珠宛轉愧無櫻口之奉揚烹鼎方鮮徒有莧腸之拍塞
其為感謝莫既敷宣
　　羞王得淦為二子娶婦
兹審醮觶孔嚴迎車並戒大男既冠遂諧鳴鳯之歡介
婦未筓姑效隊魚之聚汝冝樂只我亦與焉區區無以
將意某物愧甚菲涼亮之幸也
　　餽王之朝生日
兹諗揆初書舊曰耄開新眉裏歡酬如琴瑟之好合膝
間拜舞與珠璧以聫輝及此黓暄樂哉家慶某輒有鄧
州雙燭蓬島瓣薌交廣羶根效一牽之水墨崆峒小麥
供十斗之霜華自文寒率以為珍聊為熱慚而着甲式
相好矣庶㡬無門外之標寔能容之亦可助樽前之笑
　　代回交印折筵
甫領銀莬遽披玉璽豐以初筵之禮賁然北道之情對
使拜嘉銘心知感云云
　　回帥司送入界合食
劃䝉函墨厚遺盤珍已嘗杞圃之分嘗(東坡/事)忽夢菜園
之踏破拜嘉敢後飽徳難名其諸謝懐尚容侍叙云云
　　囘曺司合食
肅奉寳緘特頒珍餽紛鼎烹之滋味増旅瑣之光華僕
僕拜嘉拍拍飽徳其諸悃謝悉容面言
　　告至劄
無禆樞椽過領藩垣六月於征豈人情之難已一日即
發如上旨之甚嚴遵陸此來兼程而進將涉君地忽鼓
舞之由中瞻仰福心已照臨而在上盍簪孔邇削櫝以聞
　　送交代筵
忝辱寅恭過䝉篤舊可無草具少賛蘭盟第以在途末
由肆席薄陳鼎俎之禮少申葑菲之忱
　　謝交代郊迎
符竹闖乘甫詣崇臺之下轡華臨隰顧居末座之先自知
宜亟於庭叅誠以尚遲於殿謁晉歩少詣謙光已垂亦
末如何徒抱中心之愧非敢後也尚徼平日之知
　　謝暖熱㑹
傍長沙城小駐栁邉之馬捧雲朶翰寵移竹裏之厨為
禮太隆循心非稱第蘭交之義重又瓜代之盟新不敢
避辭恐貽譴訝樽酒細論之約毎謂何時簷汀清酌之
歡乃逢今日拍塞忱謝悉容靣陳
　　代囘湯倉(名漢/)
誤恩郡寄端自虛敡便道治封正圖參晤挹光華而已
近忘襶褦以欲趨忽䝉雲朶之先飛乃諗天花之偶散
意諭甚至膝前則非徒望堦墀願言金石區區謝悃尚
容陸續控申兹得以略
　　代囘吴宰
誤恩分閫顧短袖以低回高誼通家寵長箋而逺遺一
謙過甚三復慊然仰惟某官心挹圖明眼空煩劇刃往
牛解製錦特見其緒餘韝脱鷹飛入幕皆為之辟易轉
而上徹行矣中除某猥以菲材偶兹承乏冰翁既往幸
遺躅之可追玉我以成尚知心之是望占酬草草莫盡
惓惓
　　代陸雲西囘姚制使謝筵劄
頓車而舍竊庇星垣崇酒於觴徼榮雲纛恃包荒之有
素忘惡草之非儀銜袖方投諾金隨拜已不勝其過望
乃更賜於謙緘欣幸雖深凌競罙劇坐之花具愧無許
學士之風流酌以松醪聊奉蘇學士之雅意
　　代前人囘許僉事(名雷發/)
誤恩易節方此循牆高詣鳴謙翩其蜚帖揄揚過矣感
愧若何有如某官其材通周其氣明鋭生四忠之國自
有見聞受百篇之詩非資議論既縱靶於平陸胡轉帆
於急流誰知此機乃進之道某官情素淡歸興甚濃訪
蘿桂於風月之中我所欲也收蒹葭于霜露之後子其
勉之云云
　　答林國器餽生日
某八十三歳薾然欠死之軀三百六旬長是卧疴之
日於死生乎誰記乃高誼之我矜玉粒垂雲銀絲絢雪
鱘甲張螯而郭索雞頭飽肉而圓香賁然叢珍寵其樗
朽誦東坡養老之饕賦味哉拜嘉歌南極現身之來辭
還以為夀其為感愧不盡敷宣
　
　
　
　
　本堂集巻八十六
欽定四庫全書
　本堂集巻八十七
　　　　　　　　　　　　　宋　陳著　撰
原闕
欽定四庫全書
　本堂集巻八十八
　　　　　　　　　　　　　宋　陳著　撰
　祭文
　　祭姊夫童慶純文
維年月日眷弟陳某謹以清酌庶羞之奠致祭於故處
士童慶純姊夫之靈曰吁嗟乎君而死葬日且薄矣(闕/)
毋端平三禩而我先君遊二千里我罹斯艱哭不能起
君心念我謂家可棄爰挈其孥提囊負笥其来僕
僕甚勞弗弛六年之久弗墮初志昔我有廬受齧于水
毋時未病材料圖徙中道而病病死誰理君傷而籌鳩
集其事維綱維紀維我之姊維奔維走維君子女棟宇
斯成風雨攸芘我時孤居獨學無侣君方携子于泮
之涘我思游從君曰来止燈火飲食勞以休爾愛之至
也教之則備何子何我以一等視昔我先君為我擇配
必儒之門匪儒則置君親執柯媒以契是鳳凰歸占君
之猶子之子于歸執我罍篚匪徳于私先君之慰吁嗟
乎世之人知愛其子孰知其他知營其居孰知其餘子
當愛育及人者誰子當婚娶孰人之顧有義于一孰備
于四君之于我四義則備我昔父母以子妻君謂君為
義我㓜已聞始惟聞之乃終身之舉此四義凡百可知
我意君夀與君周旋年僅六十云胡不天君之二男是
書是賴君之二女亦既長大男何可期女當有歸我姊
既老我分相宜不曰不才厥惟志哉言有窮也有無窮
哀乃復哀之以詞曰桂酒兮芳馨殽核旅兮進退逡逡
君之去兮何之歆我奠兮尚来歸歸来歸来兮恍猶見
而終非懐義我之深兮耿欲報之無期涕疾下而淋衣
兮佇吞聲而迴思人之生而固有死兮嗟無憾其幾希
獨青春而不覊兮九萬里而風飛駕重湖而沂西江兮
鷗鷺狎而忘機清淮洶其拍枕兮𦕈浙水之東西冉冉
其告奠兮驚志凄凄回問田園而失笑兮眷丘隴而欷歔
子參差以讀書賫此志而何為慨雪堂之風流兮規一
室而與之名紛萬象之過箭兮倒壺觴而獨清生死寄
之醒醉兮孰死而孰生迨其死之不復兮乃知其醉不
復醒翕忽而飄蕩兮固不自知夫前日之有形奈(闕/)彼
南山與亭亭
　　祭呉隠耕文
世降俗衰如君者希君有四善我能言之今人有室私
財必殖君之幹蠱繩墨如尺今人弟兄易以私争君之
愛弟終始真情今人處俗繆敬為睦君于族人以直為
獨今人友朋聚散雲萍君之相與一義死生君之四善
知之者鮮惟我獨知以久交見昔我束書寓君燕餘坐
閲七年情親意孚我有大事君為經理我纎我悉君與
憂止花亭月廊風簷當忩醉歌劇談握手連牀有如此
者何可忘也謂君長年年亦我假往来追尋白首家林
此志未諧君疾已侵病日深矣終以不起彼蒼者天胡
奪之急昔君死時我亦不知今君之葬亦知其期昔留
于縣莫哭其斂今又留城莫臨其窆我豈欲然動以事
牽此身則留此心則前永訣之語冩而西去嵗暮来歸
歸哭其墓尚享
　　祭童氏姊丈
維景定四年嵗次癸亥十月戊申朔越二十有三日庚
午弟廸功郎持差監提領江淮鹽茶所蕪湖茶局兼準
備差遣陳某敢昭告于亡姊陳氏再十九夫人之靈嗚
呼吾忍哭吾姊之訃耶十嵗而哭兄有十五而哭次姊
獨吾姊見吾五十嵗今又哭之矣吾喪父母吾兩娶妻
吾為貧奔走出入扶持之經紀之勞苦撫摩之有吾姊
也及吾僥倖一官馳逐寸禄豈不欲奉吾姊而行而廬
陵而(闕/)　而當塗皆去鄉阻逺而吾姊且日以衰不可
逺出猶謂自今謀闕浙東舟檣所便雖甚衰亦可迎侍
天乎吾志未遂吾姊已病矣夏五鄭明回謂甚革吾甚
憂孟秋得便中書則謂病少間吾又喜至九月十五陳
用回乃以訃告嗚呼吾忍哭吾姊之訃乎兄弟姊妺四
人今獨吾未死吾年已至此且衰而病吾在世尚有幾
年死而有知相見固自不逺未死之前未見之心尚能
以言宣哉况其在千里之外哉謹告
　　祭前湖南安撫趙徳脩檢討文(名必普號用/拙寧國人)
嗚呼吾公而止斯耶天乎莫贖我心之悲聞公之訃維
春之莫維夏之初聞病之故候問以書書答渠渠鋪説
平生靡有遺餘反覆言話若永訣者我心皇皇再訊牀
下東閣之言謂公再生昔病者腫今忽其平我聞之惻
是病實革曾不素期而簀已易去年春時自浙同歸櫓
港之别凄極雲飛我官蕪曲公住林谷二百里隔書饋
往復山居酒詩我志未遂官事攸縻公之標致有神仙
氣公之仕宦清明如水精神之全冝夀以安我從之遊
亦未易闈豈料今日公殃在室雞絮之奠借便臺檄檄
期匆匆欲流無從一慟誰知葉落山空
　　祭舒氏女甥文
去年六月聞汝訃音即欲遣奠以冩我心握筆者幾心
痛難冩今聞汝葬冩以告汝汝昔喪母未三尺長已如
成人泣血終喪呱呱相對有弟有妺汝撫摩之以至長
大汝痛母亡見我則傷我見汝面痛亦滿腸及汝出適
泉溪之側我便往来時節欵宻辛酉春初别汝而行而
京而湘安信便畨我来江左不聞汝耗遣書問安乃以
訃告聞汝垂絶了了無他叮嚀遣訃母遺外家此時此
語此痛極處我聞之痛痛及汝母葬且有期我未能歸
歸哭其墓未知何時
　　祭趙氏外姑董安人文
嵗在辛酉維春之首拜逺于庭急禄以走嵗月如流歸
省無由中諗馭鸞以鳬仙遊恵山茶水姑蘇菜水三年
盤薄琴瑟清美某時往還昇潤之間相去孔邇亦願承
顔而不遂願微官斯絆猶謂明年歸舟其便誰知因循
生死之分中秋聞病随而訃聞恭惟淑徳賔敬翼翼有
男既官女各迨吉既夀而安燕樂團圞胡為夢斷五十
七年嵗且暮矣聞訃於次緘辭一奠尚歆其意尚享
　　祭京太府卿孫元實文
光岳氣分人物孔難或數十年千萬人間偶焉生賢可
以用大而用不盡有不在我某昔㕘随嘗講聞之曰誠
曰才曰學力時維此五者無一不備惟古之人得以行
志傷今思古相對永歎先生已矣有感斯言言必有信
動必有凖待人必敬遇事必謹實而不華忠而不欺先
生之誠于焉可知精神閃鑠青萍出匣所向者行先生
之才當世獨稱實齊之印面以相授益自切磨久軒其
後體用一貫本末兼該先生之學有自来哉三者備矣
人望攸萃而病在心耿耿不寐事業何涯中夀莫延先
生之力人耶有天而况平生仕至卿尹随起随仆譛者
貝錦棟梁之材厄而不通先生之時未為遭逢某之登
門獨在人早某之受知人知者少先生之喪僅哭其菆
先生之葬某適在官江空嵗老形留心往緘詞一奠以
補實狀尚享
　　祭馬觀文裕齋文
三代之上人物混融天地之間一片春風三代既逺間
生人傑如大昏黑時見秋月乾淳以還人物愈難體用
一元獨也西山西山之學可以三代而不大用梁木其
壊幸而有傳先生在焉四海具瞻如渴赴泉才大難用
名髙見忌豈不登進進随以退退而弛勞過者滔滔我
心不暇憂心忉忉况今天下終不我舍繁劇之都風寒
之野一號一令山岳動摇精神所到覆盆莫逃其于小
民父母携抱来迎去留感泣遮道甲子之夏復于江淮
豈其建牙於以起家(自注云理廟御槧以/金陵起家入相有日)先帝之意先
生之志霖雨蒼生行有日矣尚忍言哉弓劒忽遺夜半
之慟此心誰知(自注云夜半遺詔到/公大慟自牀投地)戊辰之入民猶有
望亦既近止風引帆往歸卧林泉病忽其纒竟以不起
人也有天某忝末至受知則異匍匐往弔亦曰有義官
守縻之莫遂我私為位以哭莫紓我悲悠悠嵗月寥寥
宇宙緘詞以將炙雞絮酒尚享
　　祭孫朝奉文
維公之生元氣之英是生賢子義方以成子曰以貴鼎
鼎功名公日以樂風月與盟長篇短章牙頰播騰迎養
所至捜竒摘清家林之趣竹屋梅亭我從公遊閲幾霜
星折節下交視如友朋中間違濶微官所縈已未之冬
歸自廬陵夜半雪深拜公古青一見喜極菜酒寒燈三
日而别千里月明十年之間書不盡情公今夀終我終
營營聞公之葬欲送莫能薄遣雞絮尚歆其成
　　祭浙東安撫大府卿饒瑶山文(名應/龍)
天地之間偶合為難一語之投平生之懽如父于子矧
及一年抑豈尋常遇合者難然先生之學玉海金淵先
生之文正色芒寒先生在朝秋霜其嚴先生在外春暘
其暄衆流沄沄皆宗大川拳石紛紛皆附泰山某之登
門不居人先胡獨受知粃糠在前坎坎世變凛凛縣灘
拙不敵巧方不投圓是張是維是存是全顧惜主衣嵗
寒之妍事不可測公忽病纒誰能無病病亦既痊抃賀
方交而以訃傳民失父母國失忠賢我失我師彼蒼者
天尚享
　　祭知饒州唐忠介公文(名震字子華一字/景實越之嵊縣人)
維宋徳祐元年嵗次乙亥七月庚午朔越二十有二日
辛夘契生某致祭于故判府節制待制忠介唐公之靈
曰嗚呼公得其死矣嗚呼公得其死矣人莫難于死死
于封疆則忠在社稷義塞天地可以作一時之忠烈勸
萬世之臣子公之平生此學此志方畨易之弄印詔起
公于田里不以我為不肖謀出處之大致我賛公以必
行公以時而强起時内子之卧病亦奚暇于療視輿病
登舟以至于蘭溪之涘便信西来苦語竟紙曾此書之
幾日而以其訃至禍患忽其相仍洶四郊之多壘氛漲
而越江􁎢孤城之如墜彼哉奸權借以殺士痛呼天而
杳邈并要區而俱棄忍一旅之弗援靳一節而弗異愛
莫助之我有痛哭而已猶遺書而靡倦以堅守而自誓
從容就義一語真可對越無愧彼望風竇降者豈其人
類况難兄之相從竟同盡而無貳是又可以去可以不
去而義死于此世方瀾倒而波頽乃有如此之同氣公
今從真杲地下遊吾儕之茍延旦暮者未知所底胡怪
誕恣雎尚欲肆其詆毁是不知世間之羞恥幸二孤之
有托庶無憾之後世倘我死之或遲尚維持其一二興
言至斯有不盡意翩然雙旐慘其跋履行道之人欷歔
流涕矧我異姓兄弟之情當何如其痛淚遮道哭公幾
若相避緘詞渡江茫茫雲水
　　祭亡男朝兒墓文
維丙子七月二十六日父告于亡男朝兒墓下汝生于
行都之簽判㕔長于通判之北㕔天下大亂母抱歸避
于三石之祖居于里西之黄沙坑于西坑南粤至五月
二十日轉而北寓于董村之内表竺家七月初二日得
痢疾百藥不效二十日忽噤如風狀吾適出邑乃能忍
死以待吾歸歸而呼之口雖不語而流盼睨視將投身
于吾懐中既而忽焉以甦随呼随應服藥食粥不少减
吾謂女可以再生二十日寅夘間而六脉竟絶矣猶戀
戀于母之懐父之手有問則聲答漸微神則不亂午刻
噤以没嗚呼痛哉汝生五嵗早悟多識教以書能强記
耳傍誦者誦之亦如流兩年来患難迫逼風雨山林摧
折撼頓卒夭其生抑命也夫汝之病既不肯輕離其父
母汝之死又安得不視汝如生存哉死而有知其聴吾
言骨肉歸復于汝二先兄之側魂氣則無不之其惟父
母之随嗚呼痛哉
　　祭外舅趙元章知縣文(崇燾/)
公以儒學早嵗入官而不世競勇退早閒我以末第公
方擇壻卓乎心㫁以其女妻時事孔艱我歸故山公適
感疾一夢不還我方逃避于林于谷訃来間道戴星往
哭􁕻洞日甚再前莫諧為位以哭服我緦麻我服既除
日欲剪墓出門日幾風埃塞路姑先一价將我悲言尚
其有知鑒我清尊尚享
　　祭從兄同父文
嗚呼兄生于世七十年無一毫見異于衆可謂鄉之善
人歟予相從自㓜至老無一語之間可謂友愛之兄兄
死已四年鄉失善人過者流涕况予之喪兄悲又可知
矣今葬且有日音容以逺惸惸焉以多病之身居多事
之世其能久存存亦何樂然猶得力憊行哭以送兄于
西山之西先之一巵以寫予悲尚享
　　代趙菊泉祭外姑文
娶妻非難難于相宜許妻非難難于相知惟先外舅知
我孔厚妻以長女而不及夀命雖靡常亦我累之意氏
人者或憾于斯誰知外慈親親是篤復妻以子斷絃斯
續荆布相安山林之間承宗為大得嫡為先嫡有傳矣
祖考之慰凛凛不孝或免于此追念厥初自外舅姑感
當何如報當何如庭萱獨耐謂可百嵗偕女歸寧執禮
弗替胡天不然一病遽纒子喪在殯穉孫在前垂没之
際顧女若婿若曰家事有若輩在今已矣夫其知之乎
婿猶子也孫不為孤相扶以成有如皦日歆此淚觴安
歸幽室尚享
　　代趙松壑祭陸雲西文
嗚呼哀哉公而死耶百身莫贖君子之嗟亦知君子知
公多矣我不必言而不能已公之精神清不受塵及其
即之時雨陽春公之心事其直如矢樂于成人勇于為
義公之蒞官電燁雷轟風休雲閒倐忽之間公之文字
散滿中外意動筆飛有神仙氣人才如公乃人中龍我
知之深蘭契稠重維桑與梓維葭之荷維今將輸寔踵
芳軌回首前冬供軍堂中留連夜飲笑語從容去冬之
晚訪公道院公時已病别語悽㫁公病日難訊問往還
公以召歸舟遇龍灣追路攀見謂可一面風急帆開江
空人逺冩心以書猶及南徐公不能答我心何如為日
未幾訃音在耳豈不欲奔一慟而死官守之縻不得以
私緘詞千里莫紓我悲尚享
　　祭同志道文(斗春/)
維嵗次丙戌三月十有一日甥具官陳某謹奠告于志
道鄉貢學正童君之靈嗚呼公之為人如老寒梅清癯
立骨挹其氣則芳君之為文如木假山峭刻少肉而玩
其氣則長其處家也生理多不足而有一非義之利亦
未嘗妄取其交友也已見多自信而有一當理之言亦
未嘗不與以此而得亦以此而失所以一薦于鄉而終
無所成名一窮至死而無以夀斯文之緒也我與君姻
譜有連又與君燈忩有縁相得相知如兄弟然妻我以
妺君寔主是妹雖云亡君不我棄時則往還白首相看
君七十五我七十三謂猶可以相與茍頃刻于日暮天
胡不知我心顧使先我而去我哭訃而欲馳溪漲遲其
来期恨不得見君於未斂徒撫棺而心摧屋瀟瀟其環
堵草萋萋其深雨一坏之土誰展一盂之飯誰主魂與
風而俱飛魄與水而俱歸伯喈有女而無益伯道無兒
則可悲人世如此亦云極矣尚忍言哉有慟而已尚享
　
　
　
　本堂集巻八十八
欽定四庫全書
　本堂集巻八十九
　　　　　　　　　　　　　宋　陳著　撰
　　代趙菊泉祭妻兄文
嗚呼君其復能醉我于雙溪之風月天乎君其復能訪
我于西山之猿鶴間乎雲悠悠其去来花冥冥其開落
君之魂已與夢而飛揚君之魄已與影而寂寞呱呱在
庭惸惸無託時事紛乎如麻世徳凛乎如髪此我于君
少年之不幸不能不失聲而哭于君亂世而早蜕又自
嘆我之不君若也日月不居逺卜既薄菆堂既啟若語
永訣門户安存于百罹家兒長成于力學固主張之有
人而亦我輩之責此外又何言哉其歆我之一巵
　　祭趙景文文(必昌/)
維嵗次癸巳十有二月壬午朔越三十日辛巳甥具官
陳某謹致奠于前鄂州教授從事趙君之靈嗚呼哀哉
雞酒之奠今日何日孰料其為君設耶君年方中夀平
生未嘗病而竟不起君舍優解褐入仕而仕不及一日
之禄君避世廬墓西山而茍焉無卒嵗堂有垂九十之
母室有未四十之妻男之長者猶未能應門而㓜者三
皆未能學所以學女之長者僅使之有家而㓜者四皆
未知所以歸目前已可憂来者又可既君而可忍于死
耶然命也在天君亦無如之何也已人之有生莫不有
死得其死則雖死如生予于君感疾而問焉坐而談笑
者終日尊酒相與如平時猶以詩文相諗其可否及君
之疾病而問焉顔色雖若變異氣息雖若促急猶未自
悲其將死越三日而訃音告聞之于却藥之時屬纊之
際道生前所遺者甚悉付身後所嗣者甚長片言不亂
一汗而殁尹師魯之畧無戚色張横渠所謂吾寧其得
之矣夫復何憾而余則有憾焉予之娶乃其妺而禮之
之過有如兄余之業劣于兄而聴之之敬有如斯世道
不古鍥薄成風而謙以下人虛以進學雖老而未涯也
而死矣而葬有日矣此予之有憾非無從而哭之不知
其有慟也予年已八十一息不續則魂無不之無不之
也上下四方當有相從時也尚歆予此奠哉
　　祭内兄舒通叟(津/)太博文
維嵗次癸巳十有二月壬午朔越五日丙戌内弟具官
陳某謹以雞酒之奠致奠于内兄前太學博士舒公之
靈嗚呼兄于為己也一敬自持于與人也一真不欺于
宗族也有義焉而不可干以私于鄉曲也有情焉而不
可挽以隨是以行足以表文足以師于家塾則戸屨常
滿于太學則解褐優為達而仕宦任内外兄更六七凛
然有氷□之操窮而山林享康寧閲二十載挺然有松
栢之姿人生有一于此亦非易得兄而衆人兼備視世
人為幾希人生七十已為希有兄而夀八十有一于天
命而無虧居常款接歎美及之兄則愀然為之攅眉謂
吾晚而入仕禄不及養而血泣于罔極之思謂吾同氣
者四乃獨後死而垂老受諸孤之遺吾年既髦所賴一
兒兒亦克家不墜詩書奄然夭喪痛何以支吾有長女
積病成癡所恃者母以食以衣母又衰病顧恤者誰弱
而未冠之姪未必能應門戸㓜而未教之孫未必能紹
裘箕荒江之濵孤處之屋既無以遷而何以安其危多
菜之鄉數畝之田既粥其半而何以贍其飢汝以為吾
之心其樂其悲余冺黙而不答付哽咽于一歔余于夏
五問兄于一病之後見其食談微過嘗告以謹節而養
其脾兄則曰吾猶健嗜其甘肥至季秋而再感察其色
色之異則憂其藥石而醫治而兄方命其左右掖而出
南窻之下置酒煮餅詳及其遺規斂必純于布而寸帛
不施葬必于商家之山而他非所規事辦既葬不必泥
流俗之妄推是又見其治命了了不亂意猶有少間之
期而竟不獲起訃音隨馳聞之病革了無他辭惟戒家
人以約余一面切切焉惟恐其遲遲越三日而莫余告
竟賫志而為九泉之歸豈其欲言不過疇昔之所聞抑
有未盡之言而非予所知然生前身後人也有天亦曰
委之天而奚疑嗚呼予之無良不及侯其屬纊雖自咎
而何追而今而後溪山之雖阻嵗月之如飛精神之已
耗筋力之已非茍尚可以還可以往可以綱可以維勉
强自力其或庶幾姑曰死而後已而茍延其能幾時其
聴予言舉此一巵尚享
　　祭集賢學士趙岩起文(孟傅/)
大淵獻之嵗七月孟秋庚寅具官陳某謹以雞酒之奠
致祭于故集賢學士趙公之靈昔我贅幕秦淮之湄既
而客潤雲西之随公將適漕寔踵雲西六轡未驅尺書
先馳若師所尊若曰可師懇懇其誠謙謙其辭謂雖已
去必欲来思不曰不敏登門猶遲胡聴之過而至于斯
嗚呼誰能如公取之于素昧之中而甚平生之相知我
昔于潤滯留斯久舊幕在望未諧奔走乃獨我容曾不
我咎春風飛剡顧叨薦首旁觀者饕豪捩而取茹憤狎
諾以秋為候彼有力者又掣其肘舉于他門出于公手
公終不平我知所受嵗貢有限人物為藪為我之故空
其所有嗚呼誰能如公薦之于無求之表而甚于欲償
之宿負昔我家居公専閫相與排難謂我其前從遊之
舊如同氣然縱無一徳亦宜周旋止或尼之終孤懸懸
時忽其異事歸之天天涯再駕生死之間我又罔聞莫
如攀轅人于此際能無尤焉而亮于心付之忘言嗚呼
誰能如公安平相為樂而患難不及共乃曠然而不我
愆公之于我有如此之特逹則我之于公不無愧怍數
年之别而萬里之逺隔一病而絶而九泉之莫作公之
心自知冺黙于冥漠公之魂誰依將飛揚乎空濶惟旅
櫬之或歸庶慰吾州里之懐徳而初心之獲遂今乃與
父子而同穴外于此者何言寄萬感于寥廓古意一奠
老淚雙落尚享
　　祭石君瑞料院文(德祥/)
維嵗次乙未閏四月乙巳朔越四日戊申契生前進士
四明陳某謹遣男深致雞絮之奠于料院朝請謹齋石
公之靈嗚呼余交天下士有如公之于我三十年之別
初心無二者乎余蟄處山林有如公之於我數百里之
外長書狎賁者乎去年之春讀公之所誌尺書之復及
我之所同意第顧我之病衰當先公而奄棄忽首夏之
既望兒曹以其訃至哭不知其有慟事難料者如此奈
筋力之不任躬欲弔而莫遂禮以見情敬戒雞絮死而
有知尚其歆只三洞之山雙溪之水耿耿悠悠嗟余髦
矣
　　祭邑教蘇徳淵文(淼/)
維嵗次乙未九月壬申朔越七日戊寅四明陳某謹致
奠于縣教蘇君徳淵之靈嗚呼徳淵而仕止于此嗚呼
徳淵而一病不起嗚呼徳淵而獨死于千里外之漫仕
是三者皆歸之有命而已君平生學易固自超悟乎此
理又何憾乎生之與死然吾則不能不悲惻者有二今
年之夏勤勤訪問青燈劇話肝胆相示豈不欲留而迫
于西行之計謂我重来庶予心之可既安料其還一面
未能而君死矣及孟秋之末君病于旅垂革之際力書
走遣其智慮之精深與尋常之無異吾盍驅前謀及療
治奈亦臥疴莫輸此義猶望君之少間吾亦可以扶曳
尚相與須臾乃忽焉而訃至徒迸淚于枕席之間莫哭
之于寢門之外友道謂何終天其愧吾幸今瘳来薦雞
絮魂兮有知其歆吾意若夫奉其全而終歸則于遺言
而誰戾何氣非空何迹非寄有時乎從吾亦豈久于人
世者哉尚享
　　代邑士祭前人文
維嵗次乙未九月壬申朔越十五日丙戌某某與六館
諸生等謹致祭于教諭竹軒蘇公先生之靈嗚呼先生
尚能張拱濶步為學舍任教事之責乎尚能明目張膽
為縫掖回元氣之脉乎嗚呼吾知其不復能矣誰知諸
生之心有不能釋者乎昔也非不欲衿佩青青以安吾
庠序也而厄于農戸與編而莫之拔昔也非不欲絃誦
洋洋以暢吾詩禮也而苦于公徭例及而莫之樂今也
貴其所自貴而官之峩帶之博今也得其所自得而籟
之鳴機之躍瓦礫矣而復為圭璧蕭艾矣而復為蘭葯
不辱孔孟之門不墜鄒魯之籍轉軸乎六陰之凝沍垂
綆于千丈之直落彼憧憧者自滔滔此烈烈者自卓卓
方將日以象之如文翁之在蜀家以奉之如康節之居
洛胡然伏枕至于易簀若夫視飲食而親湯藥備衣衾
而治棺槨則吾徒之計慮甚周與家人之恩勤相若無
一毫之可憾以歸全于冥漠嗚呼學而優則仕仕而優
則學于仕學乎何怍生于我乎館死于我乎殯于生死
乎有托雖游魂之為變如風如雲而遺徳之無窮如山
如岳輕百身而莫贖重九京而莫作體治命之孔白敢
終事之不恪旅菆既啟柩引隨發寄心喪于㑹哭奠巵
酒而永訣尚享
　　祭禮部尚書王伯厚文(應麟/)
柔兆涒灘之嵗孟冬甲辰契生前進士陳某謹以炙雞
絮酒之奠祭于故内翰尚書厚齋王公之靈公之聞望
北斗泰山公之學問洪河長江青春大科撼動一世紫
霄濶步凌歴兩制凡大詔令雷風其行凡大典冊日星
其光代主之言為國之重進而文昌行矣柄用亦既簡
在宵衣之心時不我與天乎難諶與雲俱飛三島之上
言采其薇布衣蕙帳執經于席問字于庭淑我鄉里幾
兩周星誰知其中難言如海能無知者猶有予在前嵗
之除去春之初相看話舊耿耿如何雖不盡言有不盡
意余八十三公七十四自謂予死當居公先公而先之
訃音忽傳季夏聞訃老病憚暑哭于寢外而莫即路今
兹􁓶暄始獲造門予亦朝露其能久存天髙地逺江空
嵗晚公兮有知歆余一奠尚享
　哀辭
　　戊寅正月二十六日更四夢中見朝兒大慟淚如
　　　雨因作招魂詞三章
朝兒朝兒汝之家嵩溪之湄梅竹參差風清日遲窻戸
逶迤有書有詩汝昔娯嬉今汝何之汝而有知父在斯
母在斯兄及弟在斯来歸来歸
朝兒朝兒汝之死雲南之覊水湍石坻山頽樹欺行者
足胝望者神危汝昔我随今汝誰依汝而有知父在斯
母在斯兄及弟在斯来歸来歸
朝兒朝兒汝之葬丹山之支林寒鳥希雲深虎嘶蕭蕭
風悲冥冥雨垂汝安邪非我其汝思汝而有知父在斯
母在斯兄及弟在斯来歸来歸
　　屠退翁哀辭(名進之字漢卿號退翁/居連山溪口癸巳嵗)
　　　余與退翁契非他人比其子應觀来哭而以二
　　　親未葬告余余助之薄于其行贈數語庶乎有
　　　見而哀者
哀哀退翁兮予之畏朋死而莫葬兮閲二周星予見其
遺孤兮哭之失聲翁富于積學兮案雪囊螢緯而成文
兮理以為經舒翹于學校兮塲屋之蜚英戸屨如雲兮
于台乎明一鶚嘘而翔兮謂竟至乎青冥風不競而退
飛兮猿鶴與逢迎顧初心其如何兮是有命也而誰爭
卒窮以死兮衣不周于斂形曾幾何時兮而晝哭之喪
并一淺寄于坏土兮非重泉而奚扄一孤露而凝塵兮
非同穴而奚寧家無擔石之儲兮眇寒脉之惸惸納納
其宇宙兮茫茫其丘陵斧若堂不為過兮而蓬顆之難
營痛死者之無歸兮生者何以為生感世道之不古兮
義風颯其飄零使斯人而不得葬兮天乎豈其無情誰
知天也有人兮亦在乎吾道之有盟余欲助而力不强
兮其孤告行麥舟之心誰獨無兮當有如堯叟之於曼
卿也
　　呉學志哀辭
　　　伍山呉甫之子志學方垂髫時余見而器之試
　　　以一二語應聲荅可人意爾後每見必叩所學
　　　甚進磨以嵗月則將有成年二十有(闕/)不幸以
　　　暴疾卒天也非人所能與然所以喪其子而不
　　　使之死有憾則其責在父母世方滛於佛而山
　　　甫貧皆曰火之棄其餘于水足矣山甫慟既語
　　　之曰昔呉季子之子死于嬴博之間歸其骨肉
　　　于土孔子以禮許之要離之火妻灰子楊子雲
　　　至為痛斥東漢佛教来荼毗二字始爛熳于天
　　　下我名教中人也忍使其子至于此極耶乃稱
　　　家營葬余往弔有觀焉因敬其父之知禮幸其
　　　子之不為異教所辱也而為之詞曰
人之生有死兮如夜之于晝夀無短長兮惟人之可否
顔子之夭乃其命也夫夀如盗跖兮君子不謂之夀而
既知所學兮方與日而俱新天固嗇其年兮于而乎奚
咎魂升魄降兮骨肉必復于土名教雖嚴兮流俗易以
誘彼獨何心兮固為之繆述禮不有所主兮將死者莫
正其邱首兹既得以歸全兮馬鬛以固封懼其鬼之餒
兮且為之擇所以後四時之薦斯有以屬兮百年之墓
斯有以守父母之心得兮而復何憾之有余哀而辭兮
亦以慰而之父母
　嵗丙申良月嵩溪遺耄陳某八十三嵗譔且書以授
　其父白之
　挽辭
　　悼出童尚貭二首
南山山最秀之子得其精年少文偏老身通道自亨得
交空所藴見義勇于行今日知無憾聲名一死生
聚散幾匆匆真如醉夢中分雖甥舅異情寔弟兄同坐
夜燈前雨評春扇􁅊風傷心今已矣庭草泣秋蟲
　　弔單方菴墓
方菴居士死歸骨白雲根霜暑三年别風流萬古存月
梁空夜夢宿草長春痕松􁅊幽蘭發清香是夢魂
　　挽陳菊坡樞宻(卓/)二首
家學淵源逺公今徳行科一純光白璧重望壓頽波職
業居朝夕文章八石多平生何所似霜菊在秋坡
身到西樞府黄扉一蹴開急流知有退樂處在人閒健
領耆英社清標利欲闗典刑今已矣風雨暗青山
　　挽董帥榦(元龍/)二首
裔自杏林仙清開福最全獨醒偏醉客鰥宿似逃禪古
貌堯民老風流晉世賢應門付兒輩花竹小壺天
向来相與處欲説淚先滂笑席平交等名鞭夙許長宦
遊成離索歸見及康强如今果何日忍聴歌些章
　
　
　
　
　
　
　
　
　
　
　
　
　
　本堂集巻八十九
欽定四庫全書
　本堂集巻九十
　　　　　　　　　　　　　宋　陳著　撰
　挽辭
　　挽黄提舉(震/)三章(東發/)
江山古四明獨立表平生敏處經綸宻癯中氣局𢎞鴻
毛看勢利虎口見功名麾節那能究東南天已傾
文弊莫如今獨存師古心汲深六經海茹寔百家林公
有傳賢筆(曾作史館/檢閲文字)私無䛕墓金晚年北山北誰識醒
中吟(先生六十七嵗/作醒吟先生傳)
當年時事殊咄咄賦歸與同是無枝鵲危如游釡魚偷
生盟世好(謂次女與其嫡/長孫締婚也)訪逺記山居(戊寅十月訪于/山居作本堂記)
已矣向誰慟兒孫書滿廬
　　挽黄祖勉(夢榦/)三首
世逺太和散儒門有若人沉潜勤汲古澹靜肯妍春識
到寡輕諾觸来無重顰淵乎莫澄撓叔度乃其倫
平生不行怪流俗自難同休哲無仕志公休有父風肯
堂勞未艾(到山北葺精/舍未竟得病)反席夀低終(自精舍反寓所寳/幢見親未久而殁)
誰料生芻奠今年又乃翁
夙是通家契姻盟又此時(次女為/其冢婦)相依百罹世多活幾
年期辰龍竟歸夢子書誰續為(陸平原作子書未/成臨終以為恨)九京
不可作喬梓北風悲
　　挽曹泰宇居士三首
忠義垂青脉癯然獨飯蔬生涯一身寄禪學九經餘有
教寧分類逢人只借書世方饜梁肉視此愧何如
滔滔彼居士誰得似君真盍駐香山社俄抛病室身首
丘存故我手澤付何人此理本来悟浮生一窖塵
匆匆相聚處未足滿平生燈雨對眠夢花晴携話行前
盟空在耳外哭苦為情已矣不可作髙山孤月明
　　挽范千之(逄甲/)二首
得年雖欠夀凡事孰能瑕識老語言簡學充文賦葩劉
蕡胡不第靈運欲忘家已矣歸何處虛留海上槎(自昌/國歸)
(城而/病終)
翛然形早蜕遺痛在家人手澤泣孤子篋封悲二親莬
裘行計舊牛隴窆銘新我亦知君者酸心唐嶴春
　　挽樊君脩(邦道/)
憶昨㑹山中危時苦話同老枝期共雪喬木處摧風弟
有文銘竁兒能禮送終九京無可憾後死愧衰翁
　　挽孫大監(炳炎/)二首
家學自相師名成六館推春風中峭立古道上安馳朝
擅敢言直民歌不忍欺危時方倚重猿鶴已追随
憶昨叩溪扄承聞病莫迎雲山成永訣膠漆感平生紼
送老無力薤歌遥寄聲何須問宿草未死有餘情
　　挽孫處士
魁閥分根異充然秀氣儲少年古心貌危世舊詩書鵩
怪来何早熊祥夢竟虛遥知蕙帳下晝哭痛何如
　　挽少保王平章(爚/)二首
氣貌古心盎淵源早學成三朝尊汲直四海頌夷清憂
國生如死誠身寔過名巍巍叔季世人重泰山輕
大老闗元命平生坐十年權奸以國斃柄用已天顛痛
事身齎去忠魂客寄然猶遺簮屨舊血慟北風前
　　挽江陰軍王寺丞(槻/)
自是元台嗣心如白屋英老成涵古氣清勁立平生孝
養官居少幽恬俗念輕棲棲甲子晚誰識病淵明
　　挽趙集賢學士(孟傅/)三首
雍容存器局沈細入經綸心好難為弟身危活得民餘
生盟蕙帳急召應蒲輪松下舊遊處為誰芳草新
三年集賢院一老逺遊身燈火影相弔家山眉兩顰生
還空有日(正月二十三日得詔/放還死于二十四日)病卧竟無晨暝斂夫何
憾同朝多故人
命也誰無死恩斯獨異今人迎萬里櫬天報一生心紅
炬䕶舟稳(渡江時有紅蓮/炬從于柩前)白雲歸窆深(葬白/雲寺)蹣跚得臨
坎痛哭撼山林
　　挽張梅垣(鍇/)二首
之子吾鄉秀生来踏上風蘭亭髙擢頴芹泮早稱雄科
第孫山秀吟清霸雪中
同飲嵩溪水綢繆况有連心期天地濶情話嵗時遷一
病胡三暑長歸竟九泉誰知之子憾薛鳳定翩翩
　　挽舒亦山少母鄒氏
我與亦山連因聞少母賢柔順知自分勤儉樂吾便心
積兒孫福家脩香火縁平生庶無憾此去坐青蓮
　　挽蔣質甫(文/)
誰能傳耆舊善譽在鄉闗教子籝金外和家棣萼間死
心多佛悟生世半詩閒逝矣夫何憾逍遥玉女山
　　挽袁鎮
名筆記新塋何須更乞銘空山有琴瑟有子足門庭死
異十年逺歸同一穴寧鄉人指餘慶書氣發林坰
　　挽孫常州寺簿(嚞/)二首
蚤宦早收還相從溪與山身曾五馬貴心自一鷗閒留
訓金籝外尋盟貝葉間手銘平日事打破死生闗(自作/墓誌)
(而/死)
青春到白首膠漆更他誰話别水亭酒㫁章山驛詩平
生今地下後死獨天涯執紼萬官(山/名)路欲前筋力衰
　　挽范節榦應發二首
君墓我其銘誰知不盡情半生萍梗遇晚嵗栢松盟輦
下清相諗兵間老共驚芙蓉堂在否(芙蓉堂乃舊/京同官所居)回首
淚縱横
去秋言别時執手水之湄猶移春風㑹那知夜壑移鬛
封期已薄眉案死相随君可無遺憾其如我自悲
　　挽董監鎮
宿善有如君幽銘豈溢言何妨儒鶡弁自可客龍門瑞
竹松根見樷編手澤存夀終無一憾更是好兒孫
　　挽史允叟(公升/)慈母王氏
彼美蘭儀盎粹温誰知肅肅範閨門生榮夢視金花誥
死暝培成玉樹根中一祔嚴家稱禮終三年制子權恩
(允叟生/母尚在)我来欲送銘旌路客病栖栖悵莫奔
　　挽王開叔(桂/)
裔自三呉秀四明士林着不盡崢嶸江淮遊覽詩随氣
鄉里推評寔過名最是與梅相契友翛然易簀了平生
北風飛旐余山路消得悲歌薤露聲
　　挽張正甫二首(梅垣/)
别来倐忽一周星君住家林我泛萍到處逢人問梅坦
有時見夢説蘭亭自怜倦翼歸遲暮已報清魂入杳冥
多少微言今已矣義難辭處冩為銘
河汾坐下舊諸生拔穎叢中學早成公相品題文價重
鄉人辟易義風清本来雲雨蛟龍志老去山林猿鶴盟
桂子不須坟上荷此名原自不爭君
　　挽校書郎方公夫人
有美女中玉来嬪天下魁心無慚藻澗眼及到蘭臺欲
伴行春樂俄纒晝哭哀誰知餘地在五桂總翹材
七十七年春斑衣堂上新魚軒冝有晚恙枕竟無晨空
感通家淚難随執紼塵望雲飛老鴂聊聒薤歌人
　　挽卓生甫(有立/)二首
風雨瀟瀟境山林落落姿安貧清似玉嗜學苦如飴世事
兩顰送古心諸老知家庭多手澤幸有寧馨兒
䄂携文滿巻下問及深衣(自作深衣/述来求序)擬議金難訂(中間/有未)
(安處未/曾着筆)稽留璧未歸重逢何日是一夢已人非宿草自
春處老心東向飛
　　挽族父承務郎衡之(銓/)三首
人物瑞丹霞翛然絶㸃瑕寛心無厭客急義不謀家一
室琴碁畫四時風月花晚来滿山菊消得澹生涯
庭桂出心根天風香滿門初封縁子貴上夀稱君恩正
爾需三釡胡然夢九泉有餘無盡澤留下長蘭孫
當年延桂塾承乏愧無能以子視宗族如家安友朋春
風文字酒夜雨誦絃燈古首凄誰續心安淚欲氷
　墓表誌銘
　　前妻童氏墓表
奉化陳必大(先生/乳名)妻童氏諱尚柔字子敬同邑進士居
髙之女生于嘉定丙子閏月己酉年二十有六而歸余
淳佑壬子産男後一日卒實十二月乙亥得年三十有
七子男一四日而不育女四婉閏清兒兒玉皆不期而
殞家北一里許乾山引臂直鄭􁒇西秀勢結束可愛君
嘗指其左偏謂余曰異日宜于此同穴寳佑甲寅正月
壬午以其柩窆從夙言也君婉而正敏而靜父以經學
師一鄉母為忠肅陳公之孫有懿則君周旋禮詩中習
與性成君之黨與余有連先妣早識君愛之言于先子
先妣殁先子以其意且再世交遊契因為余請婚既歸
事舅孝敬以不逮姑為恨相春秋之事親滌濯􁀙簠簋
勞極勿懈處貧以禮閨房間甚相諧熈每聴余讀書歴
耳了其大義頗閑筆扎不輕一字于外余多逺遊持家
條理先子寢疾時病産未信宿力起奉湯藥饘粥食不
時夜不解帶殆五旬君素弱由是益多疾病輒難療遂
以夭折嗚呼先子垂殆目予曰汝妻善事我必善汝助
承我宗事其無憾君之垂殁曰吾病不可為矣遺子以
男庶有不亡者天乎君遽先余逝未斂男亦亡既不能
使君夀又無以慰君後翳余無良忝先子所命尚忍言
哉及葬刻其概墓上
　　董應之墓誌銘
馬少游稱士生一世但取足衣食守墳墓不求苦盈餘
鄉里稱善人斯可矣予嘗嘆服斯語而于里之人得藥
忩董君焉君諱天麟字應之性頴悟氣爽豁讀書有根
據為文若不經意而脉理聯潤枝葉條暢早嵗從遊及
見諸老文憲時為晚後鋪説見者心悚每大比咳唾所
沾者過多遇而已輒黜或嘆嘖之其自處則泰然安居
傃貧樂與朋舊接盃酒筯羮溪山勝處留連笑咏明日
事不暇問也中年多病閲伊黄書有得故自號曰藥忩
景定辛酉之十月己夘忽寢疾呼家人曰時至矣無以
藥擾我遂殁生于淳熙乙巳得年七十有七曾祖某祖
某父某娶呉繼潘子男二子龍先三年卒予龍後三年
亦卒女適某孫男衍道於莬余視君父執君折輩下交
相得甚深非流俗詡詡笑語者比衍道將以咸淳己巳
八月壬寅奉柩葬于靈石寺東之山来請銘銘曰學之
博心之綽身之約夀之獲嗚呼善人不可作
　　樊君復墓誌銘
人有不遇則求之于理理所難言則委之于數此不得
志之士而無可如何者之言也然惟委之于數而理有
難言人自可必此又晚近之所希而吾人所深敬者也
嗚呼樊君而已止于斯君諱邦獲字君復其先翁州人
自髙祖監察御史良忠公徙居沙堤遂為奉化人曾祖
汝英祖繕皆不仕叔祖紱以明經考選賜免解進士尚
咸寧郡主父康之嘗從朱子晦菴游學者稱為翠屏先
生二子伯邦道以文學稱君其季也君㓜即端莊長而
能立與乃兄博通經史宣猷樓公號為連璧夫何言行
孚于里老而身名卒黜于有司命也夫人莫不以為君
惜而君處之泰然無怨尤憔悴意求之于世未易數數
然也嘗憶樊君與先子言曰吾人貴自盡茍得非所臧
此其人為何如人吁文行若樊君使其奮守天衢羽儀
王國以為邦家光誰曰不宜而卒不得一官以殁理尚
可言哉雖然君有可信之理而遇莫慿之數則亦聴之
而已矣又何必為樊君戚戚也君生于乾道壬辰正月
人日得年八十一嵗卒于寳祐癸丑十二月二十六日
孺人竺氏子一名伯撝以賢才擢直學士院孫男一人
名桂卿今某甲子以柩合葬于公棠山之原友人伯撝
以銘請予與樊氏兩世契誼不得辭且其人固有足銘
銘曰嗚呼樊君厚徳嗇命揆理非宜維數有定我銘樊
君塞也非病
　
　
　
　
　
　本堂集巻九十
欽定四庫全書
　本堂集巻九十一
　　　　　　　　　　　　　宋　陳著　撰
　墓表誌銘
　　呉伯立墓誌銘
呉氏居越之新昌之叠石初自延陵徙世潜徳厥後秀
發諱直字伯立自號桂山者與余有連咸淳癸酉秋子
燿曳衰走京師泣以告孤不孝先君殁已九年有故遲
負土事至今日距家百舉武名西園命龜食將以十有
一月甲申奉其柩窆敢白以狀曾祖汝能祖邦偉父灝
桂山其仲子也方直凝重本于天禀奉親孝事兄敬
訓飭子弟必先行義居無妄嬉笑常如父師左右日用
應接進不竭蹷退不施勞條理自粲常留滯浙右兄弟
析財于家歸而一不問獨于祖宗墳墓時節展望屬其
族若宗相與善守告語良苦輒垂涕洟至有三百年之
梧檟藉以不犯柯葉過者皆知源流逺焉後寳慶間邑
宰托經界規益賦額君嘆曰吾鄉不堪命矣倡訴不遺
餘力事寖田里以安素不交外事及為義則又勇决過
人學文于迂齋樓先生多交名勝議論有根㨿詞藻化
捷尤長于賦意味雋永音節均諧一時輩行推重潘公
遲圭秋闈鑒裁精明投預賔薦僉謂得人上禮部乃受
黜入太學未幾遭母喪毁瘠風乗之痺卧閲十餘載終
于咸淳乙丑閏月甲寅得年六十有七娶澧教拙菴王
公之季女男四灼後其父四年卒煌燿士衡女一適進
士宋士特孫男五揚祖振祖拯祖授祖鑑孫孫女三俱
㓜余讀其狀既燿再拜曰逺日薄孤不能從君子乞一
言詔来世後死何以見先君于地下敢以銘請余辭請
益固乃為之銘曰身之臧家之鄉文之昌州而庠止或
尼之命靡常栽者培之方来長
　　張正甫墓誌銘
蘭亭王先生開講帳淑後進笥集走千里叢穎化捷文
㑹為一時最盛凡秀于列相先後登名入官類有以自
見于世雖余不敏晚亦僥倖張君正甫衆所敬許乃獨
偃蹇不逹余適歸自行朝其三子曳衰踵門慟既告曰
吾父與子為知心交死矣葬有日敢以銘請嗚呼余忍
銘正甫乎然不得辭君諱鍇正甫其字也生于嘉定四
年十二月己夘曾祖某祖某父某世居奉川之髙峰君
立身不随用心近古平居聲色不形意所欲為條理自
宻出而宗族而鄉黨一以和相接遇有違義勃然若已
失起而正之惟恐不及羣從間罹死誣事熖甚火烈無
親疎皆辟易逺避君則勇不顧身執理排解聞者嘆服
以為難能里有遺藏金者萬計輒以屬之君俛而唾去
此物何為至于我清風到今凛凛家本僅給食苦於乏
常如有餘者自奉素薄惟延師教子弟設醴致饋久益
勤以厚詔嵗進取之人置登雲課社相與新美其財氣
勞費有不暇問君長于賦視物為體勁麗婉約各中其
則丞相西澗葉公見所作每以逺大期試于泮宫多占
首選郡博士欲屈致為職事重笑謂階以行志自有分
内科目在安用此為及賔興有司校藝異見者角抑班
待補生上庠復不利君于此知有命矣家左右佳山水
手植花木映帶老耕陸公為扁其室曰梅垣君不善飲
而善飲于客客至菜酒留連必盡歡而去雋永間中光
冩為詩滿巻巻首又大書非禮勿為四字以詔諸後觀
其所樂所存有未易量而忽感痺疾江西倉使黄國史
震知君理學有詣虛臨汝堂長以聘時以病不克行終
以不起娶陸氏大師陶山之裔曹娥監鎮之女生于嘉
定三年十二月甲戌孝事舅姑于君甚宜自随有田廬
劵謀諸君曰將以與吾君之後資事奉君犂然當其心
即巻而復之相成以義如此亦可敬也夫生三男某某
二女子長適同邑董繼宗次適鄞之陸愈氏以咸淳九
年二月卒葬于方家衕之原君之卒後一年徳祐改元
六月己未也將以二年正月癸酉合葬銘曰業信于友
而嗇于名善稱于鄉而尼其行維天之命維心之亨維
後之人尚篤其成
　　徐君(攀龍/)壙記
徐自裔出偃王繇衢三徙至越家蔡山先君諱攀龍字
麟(闕/)曾祖諱暉和壬寅捕馘妖冦有功補承信郎祖諱
仲才以淳熈丙午太上皇慶霈授迪功郎父諱(闕/)字居
仁先君其第三子也生于紹熈癸丑十月十四日娶陳
繼燕鰥居有年歲辛巳十有一月初八日卒于正寢得
年八十有九子男一應蜚孫男一某先君㓜自敏靜業
儒自拔初習聲律中學易簦笈千里見聞日廣議論有
根㨿文從其意不計塲屋利鈍以是輩獨偃蹇知者以
老文學稱之嘉定間武岡之綏寧縣新學虛教授員軍
維條帖先攝聲聞甚休既而浩然有歸志功名置不復
問芒屨野服日與隣里父老相爾汝人莫能窺其際親
戚朋舊時節訪逮觴咏山水間留連浹洽有重于别去
者自樂其樂而與人為樂如此其事親孝謹其處家勤
儉其應事接物寛平無競情味深永晚遭世大變門外
風塵􁕻洞此心泰然不為動彼有力輩亦過而不忍犯
徜徉數載以上夀全歸皆學力老成之騐里之大竹園
之原距家一里而近治命我死必于是乎葬謹以甲申
十有一月用襄大事嗚呼痛哉孤哀子應蜚泣血謹識
前朝奉郎太學博士陳某
　　蔣質甫墓誌銘
蔣氏始自毘陵徙鄞世儒科登撫仕望吾鄉最久忠肅
陳公嘗扁其堂以連桂其後人將作監簿曉交余為深
他日其兄之子晉孫衰絰拜于門曰先君死將葬敢援
契以銘墓請狀曰先君諱文字質甫今為奉化人曾祖
諱榛祖諱浩父諱琮先君㓜無他弄嶄然有讀書志壯
嵗試藝成均一不利即退而自脩許其人為鄉善人専
心教子塾而從師取友以遲其有立家條理井井出入
財物以宜昆弟無違門多賔客燕豆從容聲氣休休如
也聞一善喜溢于顔其不善面折不少借事有便于衆
者任之已而勤其成年飢必倡義賑恤人頼以安里中
由是皆畏懐之暇日于陰陽若浮屠氏書類涉獵得其
要晚嵗自放世外臨觀嘯咏陳君某林君某及弟監簿
其與也居近玉女峰擅一境之勝遂自號勝菴且曰吾
殁當于此乎先君生于丙子五月十二日嵗次癸未家
人以是日奉巵為夀甚歡少間曰今而後無以時世事
聞我我死且有日至十月某日之夜分召晉孫等前曰
吾其逝矣請後事不答危坐而暝嗚呼痛哉享年六十
有八娶同里沈氏子男二晉孫泰孫孫男四可僧如僧
足僧尚僧既殯家有故越五年丁亥十有某月之癸酉
始獲奉柩歸于治命之地余視狀既辭其請進而哭曰
孤惟親有善無以永来是不孝以銘稱而子不我從是
重孤之不孝也請益固乃為之銘曰進也自尼吾遺吾
嗣退也自力吾篤吾里以素其生以寧其死玉女之岡
茲盟百世
　　故節幹范君墓誌銘
四明素多士山川氣分前輩風流日以衰落尚其如吾
友范純甫者幾何人哉而死矣他日其孫鶴孫曳衰踵
門曰鶴孫大父善于子葬且有日敢以狀請銘余執而
哭之不得辭君諱應發純甫其字也慶元府昌國縣人
曾祖庠祖希顔父鎔前廸功郎滌州清流縣主簿君早
孤母趙氏力貧教其子資之師從不逺千里文聲藹然
旁魄再賔秋薦晚始第名奉官授廸功郎嘉興府崇徳
縣縣尉縣當孔道吏饕民嚚號最難治本之清苦推以
果逹當路才之叢難以委摘奸鈎隐寃滌滯疏間抱牘
立臺府下相可仡仡不少動于門大書云更無私入路
常是大開門憲使李公庚行部見之異下車訪問随事
敷答無遺餘曰此非神明尉乎即路騰剡唐公震繼之
與郡守俞浙漕使許公自争出我子趙公孟傳檄入幕
家公鉉翁伏其幹辦臨安府節制司公事厄于時志不
克竟歸老于里吁命也夫君平生嘗篤於其所知不以
世故遷其有不辱吾類容明氣揚稱道不離口其有過
雖夙所敬説必面折不以情隐于家東偏闢一室放忠
宣公遺意曰著作林家燬並其先人墓以居號小范既
而買屋城中圖史左右日有手抄惟意所可曰自足記
交游既廣客坐無虛頃觴咏留連率竟日乃去盖其心
曠逺蕭散所適皆樂如此君生于己巳五月六日終于
戊子十有二月二十有一日享年八十娶陳氏端懿靜
和賔敬盡老越明年十有一月十日亦以夀七十有七
嵗終于内寢子男二長逢甲漕貢進士先君五年卒次
埴後其姻親馮氏前承信郎女二長適前禮部進士趙
嗣鏔次適前迪功郎趙嗣銍孫男一取埴之子鶴孫是
也女一適趙必聖君盖棺甫半月延燎垂及鶴孫亟奉
之出叢于奉化縣禽孝鄉馮氏墓廬山之陰為道士墺
君治命我死于此乎葬己丑十有二月甲申啟菆以陳
氏柩合葬銘曰學以成名而遲于成仕以行志而嗇于
行維夀則豐維心之亨式寧其歸尚澤雲仍
　　陳次賈墓誌銘
古之觀人以實不徒名也科目興艶于名而實斯病觀
者感焉余今而得陳君䇿次賈科目所不能籠其争出
我門下皆當世大老亦可敬也夫君早悟授業于劉忠
公漢弼經兼賦眇塲屋子試輒遇衡文者以時見黜人
為茹屈而不自芥蒂志益廣氣益昌世學如尤公焴忠
孝如趙公葵器量如二呉公淵潛相從二十年嗣而李
公曾伯姚公希得馬公光祖更任西北寄類虛賔席引
以自重草檄飛書賛籌决計芒咢不露聲聞自休回顧
俯仰局促皇皇焉競瑣瑣大有逕庭若其由西事論功
授武級績階至訓武郎歴仕居多非其本意畧而不𫐠
君平生襟宇夷曠洒落出則江淮荆蜀何勝不擅歸而
于其里面山結屋扁曰不礙雲山自號南墅天景參㑹
筆力化捷片語隻字落紙好事者手之惟恐後眼空天
下不以狹我鄉曲交際間無貴賤耄穉各得其歡心晚
從江閫辟長議論未幾以病殁生慶元庚申至咸淳甲
戌得年七十有五是年旅櫬東還八月庚申封于上管
雙溪之阡其先自剡徙上虞曾祖陞祖原父大享世隐
于藥娶徐趙貝氏皆先卒子男二長自次特立孫男六
人似翁印翁文翁興翁桂翁孫女六余知君者也死而
葬且久其子自書来曰自不孝之父墓未銘非予誰屬
嗚呼予于其死其葬年耄道阻廢禮莫贖今于請銘而
辭如知生之義何乃銘銘曰不拘拘于售名而名之歸
也誰争不屑屑于行志而志之得也自亨傲睨乎軒冕
之艶游戲乎翰墨之清擅光景而消息寄湖海以死生
有下馬于雙溪之塋請觀斯銘
　　馬千里墓誌銘
余夙遊越道四明山中知有馬千里以儒名久矣他日
曳縗者踵門手刺曰馬行可入而叩之即千里之子也
拜且泣曰先君殁已八年故猶在殯今將襄事非得當
世君子一言賁其坎孤為不孝敢不量疎逺冐以請余
念人之子能為父乞銘闗世教為大矧余昔所聞名亦
非漠然無從乃閲所狀而書其可君諱之驥千里其字
也曾祖某祖某父世力負本負長稱所居萬峰抱平水
清土握秀而生君果崛奮鋭于親師取友涉經史頴悟
有得氣崒嵂無時世妝詔嵗入塲屋衡文者類落落試
輒黜曰是有命焉要不在我暇日景物逢迎長歌短咏
不以律自狹放乎游戲皆其天趣鄉望孫公戎監府卿
伯季廷魁方公授(闕/)余之進甚洽山棚盗弄井里凛有
魚肉憂仗義剪滌事既泊如也若未嘗親患難者而人
徳其勇晚年揮手風埃黄雞白酒青鞵布襪與猿鶴爾
汝綽綽有餘樂俄寢疾精神如常諸孤在前命易簀而
纊已屬矣庶幾逹于生死之際生于辛巳四月十七日
卒于丁亥七月二十八日得年九十有七娶王氏子男
三長即行可次立可載可女一適里士卓某孫男某女
某行可等于甲午十一月二十六日奉柩窆于王巡嶴
乾山之原嗟乎世逺道散死而可書者幾希有善于彼
皆足為方来勸其可不銘銘曰志足以自抜而名之嗇
也奚愧氣足以自任而義之比也奚議我銘其墓尚百
世之後信于其里也
　　呉誼甫墓誌銘
古道逺人心浮都善譽者幾希聞有一焉則心識之不
忘越之餘姚呉君誼甫其人也間而其子埏曳衰袖狀
踵門曰埏不孝吾父死矣非得當世君子銘無以葬先
與前忠介唐公震前太史黄公震為三友唐公既為先
祖銘其墓黄公又為吾父表其義二公云亡惟先生在
敢徼其所以敬請余審其父之震感其子之言奚辭焉
乃書誼甫諱自然曾祖松年祖某父一之迪功郎君生
于嘉定癸酉八月癸巳蚤從前中書髙公夢月游敏學
多文淳佑己酉薦于漕上春官不利即退處自號雁峰
隠人日與朋舊觴咏盤礴家世出粟賑鄉井推而廣之
益力黄公于庾臺上其事于朝立坊曰髙義丙子鄉鄰
盗起隻手扞衛境内賴之安嵗丁亥杭越民病貴糴空
所積平其直先率之瘠捐以甦省府之録用儒流之狀
舉人所歆艶君揮手謝去曰吾行吾志而已豈藉此為
捷徑耶邑庠舊窄偪夫子殿亦未稱若曰教化所自出
因陋就簡非所以尊本乃規乃度輪奐聿新浩廢已出
不計也前尚書王公應麟喜而記其事此皆生平大概
君介直而出以謙和寛博而行以勇决事親孝居家肅
待宗族親故鄉䣊皆得其情耄而視聴聰明步履輕强
他日燕坐笑語如常俄而翛然而逝其有得于夀終者
如此時乙未十有二月癸亥也享年八十有三娶朱氏
先八年卒子男二長垓前承信郎監吕城鎮蚤卒埏女
一適忠介公之子箎孫男三鏞鑰同祖女七長適前邵
武守陳公煥之孫次許適史忠定越王之元孫暉孫餘
尚糿曾孫男三洧灝濬將以丙申十一月甲申奉柩附
窆于鳳亭鄉雙鳳山祖墳之域銘曰有鄉里焉惟已之
視有子孫焉維心之寄維夀之豐造物之公豈其偶然
一笑而終雙山之原有崇其土過者式之是為髙義坊
呉君之墓
　　應長卿墓誌銘
花厓吾友應君長卿諱震伯所自號也世居鄞通逺之
蜜岩曾祖琮祖中義父詳之君早悟少依外家杜氏學
長從西軒黄先生受詩深得本㫖眼空流輩謂科名可
拾取試乃輒為異見者黜不自沮業所學益力間作花
厓書院藏書五千巻延良師教子姪且將就恢拓之以
来逺遊規授其弟仲謹功未半仲謹死時艱乗之莫竟
其成有識者􁦠望儒臺聞其賢以耆儒聘嵗率多留鄉
校揮麈落筆中有溪光山色清動左右朋舊樂與之處
每以别去為難家有来青館濓愛軒巻勺亭抱甕圃游
息藏脩􁄯寒晴雨各適其所光景逢迎一有佳趣冩之
于詩時無縱逸手抄及十四帙曰我死而斂當以附性
直氣盛不能佞人亦不喜人佞不欲負人亦决不為人
負晚逢百罹隐約自全偃仰傲睨未嘗為門外呌囂且
隕獲鄉曲亦賴以重平生康强不餌俄感寒疾戒家人
勿禱非鬼一日早起下牀指所藏書囑囑垂淚詰旦而
殁甲午十二月十五日也得年七十有五子男一文明
孫男二在孫佳孫女三安娘勝無可無卜戊戌九月二
十五日己酉舉柩葬于桃源鄉蘇山之原從治命也文
明衰絰踵門以銘請予以友誼不得辭乃為銘銘曰氣
揚揚其矯欲張兮孰使之黯焉以翕文源源其浩欲出
兮孰使之無所于入性也有命兮惟遯之嘉命也有性
兮奚坎之習夫既已於此乎有得兮庶幾乎歸全蘇之
岩峩峩兮尚花厓之可挹
　
　
　
　
　
　
　
　
　
　
　本堂集巻九十一
欽定四庫全書
　本堂集巻九十二
　　　　　　　　　　　　　宋　陳著　撰
　　胡應之墓誌銘
剡素多賢余得友忠介唐公為深公死矣尚友其髙弟
胡君應之今又死其子師純乞銘其墓義不得以耄辭
君諱泰来應之其字也世居越之剡溪曾祖某祖某父
某君生于紹定戊子早悟卓立時忠介公古道自任師
表後進君執經受業以明善誠身為本相與劘切又有
毛君振王君濤屠君髙諸賢故所詣者粹事親則篤學
以養其志正家則自治為妻子先靜黙謹重聞義則躍
然以興人皆賴之質直寡語心有所契生死患難如一
平居若與世忘天下事于胸中自了了君之王姑適太
師王衛公實生二子長某公以元老位辨章次華甫為
時(闕/)監司不以親戚卑行視君欵宻敬信有法家拂士
之益鄉逹御史俞公折意氣相求出流俗外國史黄公
震見之曰古君子也逢人稱道不離口里友倪(名闕/)先
父死貧而病無以葬君走京師主忠介公身任其辦而
後已盖所學非徒體而無用者比使其得志儒者之效
當有白于世而一薦不第命也然立其在我推以與人
于名教未為無補吾夫子所謂是亦為政其殆庶乎晚
年及見師純等克世其學山林菽水足以自樂識者急
親典刑相先禮聘避堂以舍既而病痺還家至丙申仲
冬癸未終于正寢得年六十有七娶屠繼呉子男三師
純師正師晦女一適某公從子楫孫男浚浦津明年仲
春庚寅諸子奉柩葬于方山之詩庭銘曰學得之師信
乎君子行脩之家行于鄉里亦既薦名卒窮以死死而
不忘子濟其美我為之病嗚呼無媿
　　江陰教授史君妻陸氏墓誌銘
吾里史蒙卿景正端士也他日為其妻求墓銘辭至七
八請益哀不覺為之三嘆闗雎化逺内則安在間能自
信力行彼流俗不訝則訕于是難其人今如氏而有克
相其夫其可書也已氏諱徳正字適道曾祖恕將仕郎
祖增迪功郎吉州吉水縣尉贈朝議大夫父合朝議大
夫將作監國史院編修官實録院檢討官其故尚書左
丞楚國公佃之次子淮浙發運使贈少師自越之山陰
徙鄞氏宜人林氏嫡出也童齔能讀書了大義以名閥
素風婉娩自則父母鍾愛之心不與凡子獨善坊子弟
森秀景正早擢世科方議婚挾聲利艶燿者搃搃手揮
之去有以氏之女徳為言意獨契既而請盟匠監公亦
喜而曰可為吾徳婿矣嵗己巳歸于史氏進而盥饋動
中儀節見者咸許其知禮姑太碩人在堂適所則下氣
怡聲以暢其敬凡所服非手出不敢慢奉姑以悦時姒
婦髙氏為敏慮公家女夙以帥禮聞樂與氏相觀為善
亦益自飭厲四時潔蠲凡事必身先之毋敢敵偶從夫
以正為順朝暮攝衣必莊餘二十載如一日御媵侍未
嘗片語醜詆閨闈自肅視諸子嫡庶無間慈愛之中誨
督行焉延典刑士為師如事尊章愈久愈篤門多古道
交曰是有益于吾夫若子者留連燕遇安而忘勞推而
宗族而親黨及流離于此土地貧無以生死無以斂且
葬不以力之有無先入其心必濟而後已善藏其用以
成其夫之賢于婦道得之矣中遭時艱僦隐東湖感疾
歸故里就毉勿瘳自知不可為語其夫曰不及終事吾
姑吾母矣教諸子謹毋辱先語訖而殁庚寅八月二十
九日也得年四十有一子男六壁孫□孫坒孫臺孫垂
孫延年延年生月不育女五伯拴適奉郎天台葉揆翁
仲忱適金華潘世演次幼亡次二尚幼有故某嵗某月
某日始克葬于陽臺鄉之穆嶺嗚呼氏與景正倡随之
義可謂相宜永訣何時畧無兒女態唯以養姑與母與
教子為囑生前之心身後之遺有大于此者乎吾知其
當有後矣銘曰維徳之懿維夫之視維夫之賢是信于
外淑哉夫人生于名門嬪于君子獨善之孫樂于相成
亦孔之𢡟胡不偕老而短于夀而有以長夫又奚傷其
安其藏山明水香
　上梁文
　　建里域三石祠上梁文(甲申九月初/一日戊子)
幽則有鬼神久託叢祠之奉易之以宫室盍新嚴毅之
居大為規模永鎮田里我三石廟靈感大王精氣所㑹
妙用無方茅渚以西桕溪以東提封疆而甚廣茭塘之
南石邱之北得形勝以獨全仕宦者騰逹鞭靴農桑者
登盈絲榖商賈之交易以貨工技之四馳以能是皆陰
藉於扶持不可明言其信向載瞻廟宇多厯年華左拄
右撑凛欲壓羞毛之俎旁穿上漏幾莫容麗牲之碑鳩
集衆謀龜正吉向天闗地軸新開之面勢彌良月斧雲
斤巧斵之手段争進如斯飛如斯翼美哉奐美哉輪庶
位貌之妥安免風雨之凌震今兹一舉可以千秋靈皇
皇兮既降(音/紅)本依人而来舍祭洋洋乎如在當飲福之
充庭某等梓匠者流朋梁斯舉輒陳善頌仰凟神聴
抛梁東山捧羲輪上碧空此是陽和開動處嵩溪日日
受仁風
抛梁西一水從来古剡溪清氣分歸書比屋餘波流入
稻千畦
抛梁南平野蒼烟山翠嵐景色絶佳分萬狀豁開門戸
大包含
抛梁北萬叠雲峰屏擁屋坐收氣脉做陰功安靜和平
無盡福
抛梁上棟宇軒明神氣旺勅封次第下雲霄慰滿鄉民
翹首望
抛梁下一日數里枌榆社神歆堂上有肥牲靈應門前
無過馬
伏願上梁之後鐵柱擎天璇題絢日簫鼓春秋之燕享
香燭朝夕之潔蠲和氣薫蒸生意拍塞官府有條有理
絶狐號鰌舞之囂鄉閭相友相扶同犬吠雞鳴之樂
　　代慶元府天寧寺起大殿上梁文(戊子三月/二十八日)
三世如来變現金身雖無往著寔相十方去處興崇寳
殿是為供養道塲况此天寧甲于甬水兹重新于棟宇
庶永鎮于鄉闗我佛来自西天化行南部蓮花座上是
處處放大光明蓬莱域中要人人善為知識堂頭靜慧
大禪師十年卓錫再世開山大門庭只靠脊梁刼風不
動好規模盡出心匠立地便成為焦土洗灰塵就法界
展圖畫黄茅白葦轉為一片之金砂碧瓦朱甍飛上半
天之玉界何止叢林興復舊觀亦與檀家封培福田某
等忝裔般流勤工(闕/)雙騰駕鳩衆齊聲
抛梁東觀音坐處六鼇宫是中黄面老師父日日受他
清净風
抛梁西四明山翠揖璇題巋然環闠中央起回首諸峰
不覺低
抛梁南正對天台第一尖天濶風髙好光景大阿羅漢
日来參
抛梁北坐占江南安樂國佛光直照五臺山萬里山河
都受福
伏願上梁之後諸魔不作四大皆安衣缽無私伽藍證
明而起舞鐘魚有氣闍梨觀聴以來歸鼉效靈而飲食
豐盈贔宣力而材料充溢随取随足了未了縁與常住
佛常住僧圓就妙莊嚴之域以大法螺大法鼓賛揚衆
歡喜之功普報信人同歸樂土
　　三石隄水疏
伏以廬居族處莫如三石之浩繁雨横風狂其奈一溪
之衝突洪濤泊岸濁浪排空官途既已全虧民居猶其
可慮何待患于日後當知害于目前倘非為吾魚之先
憂誰能必商羊之不舞是用大為隄障庶各保厥安全
七八月間集幾千工見幾而作數百餘家無一二恙不
日而成請便揮毫告毋靳色謹疏
　　代天寧寺起大殿疏
報恩係四明甲刹平地上突起山林正殿坐三世如来
半天裏翬飛棟宇無奈刼風扇燎盡随烈熖歸空數百
年好介規模幾時得復萬般事在人手段有志竟成然
次第發頭又須同共出力輒持短疏遍叩髙門便應喜
喜歡歡賛助不問多多少少信手抄題檀諾才上毫端
屋圖已掛眼底丹楹刻桷要化為寶梵天宫斷礎頽垣當變
作金沙世界鳩工正浩龜吉非遙舊管取以重新衆人不
妨快覩以己財布施此第一大處因縁當面佛證明有
無限福田利益(闕/)本寺况清焦塵起造正殿規模廣大
費用浩繁全伏信人共成勝事者
　　代上乗寺主僧一乗修大殿疏
本院大佛殿年深屋老欲行修造全賴樂成勝事某伏
以上乗院無多基業専靠衆縁中央殿好箇規模知更
幾代来者付日月于玩愒聴其為風雨之震凌上漏旁
穿幾莫容于金像東拄西撑豈不玷于寳坊如更茍偷
儘見狼狽今將發頭修造亦曾到底思量鐘皷裏百應
百酬已難日給瓶鉢中一㸃一滴那得河成能無方外
信心要做佛前勝事然使我不明以告則在人如何得
知善果善因切勿當面蹉過大根大量要即開手抄題
或倒槖金或捐廩粟便可以尺水起丈量何妨把衆毛
為一裘畫棟朱甍將飛騰于天半丹楹刻桷當新美于
日前庶無負布施之喜歡有不可思議之功徳古茂林
改觀諸檀家皆有晶光老闍梨報恩一粒飯亦須回嚮
謹疏
　　代净慈寺修屋干洩董伯和抄助疏
丹山西畔是小净慈最為佳處翠堂後人是大檀越况
有夙縁一入寺門便見功迹眼中突兀百尺樓壯觀無
前耳根分明萬石鐘響聲在外是先世以願力建造雖
刼風無纎毫動摇第餘者或敗壁或頽簷甚而為荒基
為廢圃法雨堂最廣已岌岌乎支撑慈雲閣頗髙亦僅
僅乎完葺左邊日用等屋右邊清班諸寮三百年圖畫
之區半為狐穴四五替住持如客誰顧莬裘苾芻承乏
此来擔子推去不得硬欲為祖師争氣暗自與伽藍合
謀豈無他人不如熟悉做因果事但是一家繼繼承承
發布施心便是十分歡歡喜喜即可開手抄注免得回
頭較量白頭僧鼓舞而東黄面老證明于上雲斤月斧
立須換舊添新雨鐸風鈴也㑹賛功揚徳上可以光香
火之宿奉下可以遂詩酒之勝遊如袁蒙齋與陳習菴
留題不妨鏤齊名之版如沈瑞憲為宏虛谷着語當再
立起廢之碑善哉善哉如是如是
　　代天寧莊善交掌才求山長疏
　　　天寧報恩寺本寺主小職嵗一更新閣堂廊舍
　　　等是燃燈周遍供養若有善信發心助縁功徳
　　　無量者
伏以天寧寺為郡城甲刹衆所欽瞻世尊殿及堂宇兩
廊等須照燿老和尚主香火壇塲已久小比邱領燈油
職事方新皆籍檀那同成因果譬如伸手不見掌要消
黑暗障魔莫道發心强出頭共做光明功業開口告人
固為難事即心是佛自還作家便請抄題不宜錯過若
如来若菩薩㑹向燃燈證明善男子善女人均受捨錢
回向利歸常住福不唐捐
　　代天寧寺起大殿榜
　　　本寺昨因市突不戒燎熖旁延大厦一空焦土
　　　數載今欲建造髙髙殿宇不是尋常小小規模
　　　仗衆縁樂成勝事者
天寧在城中為大琉璃殿宇本與日月争光風熖從市
上飛来金沙世界化作烟塵滿目過此者竚而嘖舌當
之者食不下咽千萬間固未易成四五年亦要旋做前
門是如来門地僅此一新中央為三世尊道塲難又百
倍本盍缽盂裏自抽自摘争奈土木費無際無涯凛如
捕風何以填海而况約之閣琢之槖已大㑹于良工跂
斯翼翬斯飛將增煇于舊觀既不可一鍬掘井當用代
衆毛成裘富貴門視外物為輕以玉底鵲修行底知多
錢是毒呼錢為蛇只盍歡喜發心却以布施受福釋迦
佛主看家家户户揍合將来靈山㑹上當子子孫孫受
用不盡
　　代榆林祠誦蓮經榜
三界二十八天至華藏人人有縁六萬九千餘言是蓮
經字字説法雖云色即是空空即是色須知因生于果
果生于因善男子善女人如能信向諸佛諸菩薩便放
光明我等住古榆林自要做小天竺念念西方極樂國
不廢晨香夕燈口口南無無上尊以報煖衣飽食謂此
大乗七巻將以普度衆生汎掃當地神祠㑹集如雲社
友琅函貝葉妙莊嚴日月交輝寳殿龍宫滿虛空神通
變現頓足投體而歡喜擎拳合掌以皈依湧梵潮之合
音吸甘露之同味禮紫金像也只禮得虛皮見白毫光
方是見得本相直截向上莫要回頭坐中必有信人噴
花香于暗誦林下豈無仙叟出茅菴而諦聴大開清净
道塲不可思議功徳如是如是善哉善哉好事莫做聞
事看今年更有明年在今我此衆的自靈山上結㑹
將来所以者何要從法海中淘洗得出
　　代保安醮青詞
天無私覆常鑒微忱人有夙祈敢徼餘福敬宣緑簡仰
凟紫霄切念臣昨為臣妻嵗逢甲子塵凡之質既難免
于愆尤陰陽者流謂適交于運數良深恐懼爰叩扶持
曾未幾時乃致妊娠之應至于今日將臨誕育之期闗
係非輕皈依惟切恭望愛心宻轉生徳昭臨子母團圓
獲遂下愚之願室家和樂相安大造之中
　　又
上帝無私漙救羣生之苦下愚有急嘗傾三凟之誠随
感而通敢忘所報伏願至仁垂鑒宿欵告圓臣妻娠孕
已成月辰將及痛念嬰兒夭折幸再有于胚胎願如釋
氏輪迴見本来之面目皆出生成之造實深歸戴之忱
　
　
　
　
　
　
　本堂集巻九十二
欽定四庫全書
　本堂集巻九十三
　　　　　　　　　　　　　宋　陳著　撰
　青詞
　　代前人還父病許醮青詞
天佑下民難施仁于不報子承先志豈遺欵之敢忘寅
奏緑章歴陳丹悃切念臣先父臣年衰之際氣痞而危
大命有期固難逃于正斃私情自廹猶欲保于餘年爰
申祈叩之忱冀獲扶持之助奈何數定竟以病終父諾
當酬此則微臣之責心誠徒積其如多事之遷兹方遂
于吉蠲庸敬償于夙禱恭望玉虛委鑒珍駕来臨髙以
聴卑既畢前人之願平而為福尚徼洪造之恩
　　代長沙謝火醮青詞
皇穹垂佑常從至急之情回禄為殃隨熄方燎之熖寸
衷欲報大徳難名切念臣蕞爾小材濫茲重寄放私心
而顛倒雖粗知非紛公事而應酬安得寡過莫逭自求
之禍遂生不戒之灾始燎貢闈旁延編戸炎炎大勢豈
人力之易摧黙黙一忱冀神休之陰相果沐扶持之徳
即收撲滅之功爰啓瑶壇敬宣緑簡恭望至仁矜惻顯
道鑒臨念變異之靡常况旱乾之可慮及時施雨早舒
就燥之防比屋炊烟常享無虞之賜
　　嵊縣上元醮青詞
大造為心常篤下民之佑上元紀節寔開終嵗之功庸
飭青章仰披丹悃切臣念嵊之一邑地則多山田瘠民
稠艱食常如于嵗歉土疎氣劣横灾或起于時和况乃
臘雪之僅霑頗覺春陽之早雪宿麥及時而未長於莬
何物而輒来變不虛生動有闗于行事咎將誰執知所
召之有由臣肅建靈壇脩陳法供伏願層霄孚格列聖
居歆樂業懐生倘相安于田里承流宣化或可報于乾
坤
　　又
上元紀節寔開錫福之端下邑藏祠就展酬恩之欵敬
宣緑簡仰凟紫圓切念某猥以菲才冐焉試令昨慮祝
融之煽熖言䕶民居茲逢太皥之行春聿懐嵗事既蒙
休之有日復徼芘以自今伏願顯道鑒臨至仁覆育牽
聨嵗月倘百事之相安補報乾坤尚一心之自計
　　嵊縣恵安寺乾㑹節啓建疏文
日在婺女中夙紀祥于虹渚天錫皇帝夀預致祝于華
封爰飭梵儀用昭禮典今上皇帝陛下恭願乾坤同大
箕翼齊光奉以怡愉播唐元和之詩頌俾以單厚賡周
天保之雅歌
　　又
聖主間生嘉應純乾之㑹封人三祝福知皇極之歸皇
帝陛下恭願惟舜絶徳繼文景光介福萬年並齊眉于
夀佛孝濡九有永錫類于生民
　　乾㑹節桃源觀啓建疏文
六陽應純乾之卦瑞紀虹流五福㑹皇極之君禮嚴
虎拜肅清仙宇仰祝帝齡今上皇帝陛下恭願大合乾
坤光齊箕翼體仁行徳逺過堯舜之歴年寡欲清心俛
接松喬之久視
　　又
四月維純乾之卦夙仰龍飛五福歸皇極之君式勤虎
拜皇帝陛下徳配皇王光齊箕翼廣成千二百嵗聞道
則仙唐帝億載萬年奉親惟孝
　　夀崇節恵安寺啓建疏文
四月八日而生即心是佛億萬載年之夀與國同休用
飭梵儀永言毋聖夀崇和福皇太后陛下恭願性仁以
靜福夀而多應地無疆衍坤元之餘慶與天永久享皇
帝之太平
　　又
四月八日尊佛當来下生億萬載年王母受兹介福䖍
修梵唄預祝夀崇皇太后陛下恭願功邁媧皇徳尊文
母蹌蹌濟濟祝均致于華封怡怡愉愉夀永同于皇帝
　　夀崇節桃源啟建疏文
夀崇慈極適際亨嘉福㑹真庭預伸善禱自天申命與
國同休皇太后陛下恭願聖比母任養諧子舜應天竺
佛誕之日降福孔皆望仙桃子結之年自今以始
　　又
太后怡愉處唐宫而永樂封人祝願望堯母以恭先俾
潔真庭式昭典禮皇太后陛下含𢎞徳厚清凈福生雲
氣中間望蓬莱而拜舞仙源深處䕶桃實之生成
　　嵊縣供天謝雨疏
一切衆生方憂旱暵諸佛菩薩有大慈悲驅除魃鬼赤
地之妖鞭起神湫騰雲之駕霈為雨澤遍及田疇仆者
再植枯者再腴焦者復萌秀者皆實感龍天之布施就
鹿苑以熏脩蘋蘩薀藻之儀聊薦陳于一供黍稷稻粱
之慶庶圓滿于十方
　　雨後謝觀音疏
三農勤苦不雨其憂大士慈悲從人之欲肯迀蓮駕用
洒楊枝既霶霈以無邊可稽留而久外集大法螺大法
鼓奉以還山念常住佛常住僧報之無地
　　又
百榖垂成正賴雨師之終恵三農􁦠望忽逢旱魃之興
灾爰集衆忱仰邀真相興慈雲而障日激净水之為霖
溝洫皆盈田里相慶是用奉迎真座回鎮寳峰救拔衆
生尚不愆于来日皈依三寳庶可樂于豐年
　　雨後謝觀音慰疏
七月之間而旱民命所闗三日以往之霖佛慈可靠奉
迎寳座端坐道塲有大神通油然雲沛然雨無量功徳
居有倉行有囊
　　圓超寺祈雪觀音疏
生在閻浮提欲及時之得雪念彼觀音力果如響之應
聲大慈大悲救一切人無遮無礙化三寳地清煩惱障
生歡喜心有大神通更冀風調而雨順無量功徳行見
時和而嵗豐
　　代董似道還清醮疏
上帝無私髙而聴下小臣有欲急而呼天連嵗以来微
忱斯積室廬並麓偶水至之為憂塲屋踏槐凛囂塵之
可畏兼弱妻之多病且危悃之再陳俱藉陰扶有如響
應獨次男之莫保繄大數之難逃兹屆良辰敢忘初欵
庸潔蠲于私宇總修設于齋壇伏願顯道鑒臨至仁覆
育
　　代前人還聖齋疏
伏以諸天菩薩無障礙放大光明一切衆生以供養為
寔功徳比因妻患中欲安身兼以次男四大之危共伸
聖齋二堂之諾三生石之結㑹夫婦幸全一滴水之流
傳兒孫為重奈因縁之不到而泡影之莫留兹不負于
初心用度脩于净席伏願洒以法雨覆以慈雲妻某氏
善男子投胎易生易長女某娘惡魔王退舍無難無灾
官府之事不聞田里之業自足雖遭末刼世界如坐古
佛肚臍
　　代前人還白衣懴疏
若有善男子嗣續為心念彼觀世音感應如響某脩行
無分罪過自知有如不孝之身已入無聞之境亦生二
子謂可托于流傳不出三旬乃同歸于泡幻痛深䑛犢
思切夢熊是用皈依慈悲頂禮懴悔惟菩薩救苦救難
結歡喜縁使善才隨念下生現真實相
　　代前人還蓮華經疏
一切佛化千百億身慈悲為主大乗經有二十八品功
徳最多連嵗以来微忱斯積夫婦之因縁偕老幸托慈
雲子孫之因果未收有如過電兹酬夙欵庸集妙音伏
願世尊證明菩薩鑒照妻某氏猗蘭之茁女寄娘勿藥
而安口有蓮華香薫作一家之和氣身佀菩提樹生成
奕葉之深根
　　代前人醮斗疏
三月三日實開靈應之光九地九天均在威臨之内仰
邀黑纛俛控丹襟伏願駕在北方福歸南國龜蛇之瑞
常下濟于餘光熊羆之祥随有孚于吉夢
　　代范景山追薦亡妻醮疏
伏以神聴髙明下濟九幽之苦鰥居悽愴奄經一嵗之
周敢瀝微忱仰投大造伏念臣某早娶趙氏言歸夫媍
甚諧有鳳吉和鳴之好子孫為重無螽斯妬忌之心以
至處家未嘗敵耦值風塵之澒洞冐霜露之奔逃山林
險阻之備嘗飲食飢渴之不繼矧二男孩抱視已出以
有加而長息夭亡于病間而大痛積成膇重遄致腹浮
方且謂室廬一燬之餘久為覊旅雖身世百罹之際猶
有祖宗因弗憚于危途乃復回於故里棲棲况味謾寄
席于殘隣惴惴生涯將營巢于焦土憂勞交併沈痼已
增水火相成况胚胎于既兆風燈易燼與氣息以俱微
是皆伉儷之自知惟有消凝而無語豈不投于藥石終
難起于膏盲尚忍言哉遂永訣矣倒指青春之合卺十
有九年初心白首之同藏几成一夢兹以遷菆于小築
庶于齎志以薄償就啟瑶壇敬宣瓊笈伏願雲車臨蒞
天鑒慈悲濡以恩波洗滌生前之宿垢開其悟境逍遥
去後之遊魂
　　代里社祈雨疏
伏以田祖奏功在交秋之得雨旱魃為虐兼旬日以望
霓雖同里之中無所不求而從天之下未之敢應平疇
白穂猶間有于青苗髙阜黄埃幾盡歸于焦葉農事失
今而何及民命非食以奚資嗟我羣生危于一髮是用
哀籲皇天后土徧禱名山大川延請龍神皈依佛界靈
感于虛空之上豈忍恝然變化于俄頃之間本無難者
仰祈聰聴俯鑒血忱掣電轟雷驅如焚之毒暑興雲吐
霧沛普濟之甘霖庶有西成共歌上熟
　　代鄭姓以里社祈雨不應自許千拜疏
苦旱告急一忱莫切于祈天甘霖望賖五體惟知于投
地雖獨表匹夫之意然本為同里之謀伏願大造垂慈
百靈興憫驅此方之鬼魃超諸洞之神龍變在須臾油
然作雲沛然下雨轉為豐稔居有積倉行有褁糧
　　代族姪孫興六薦母水陸疏
生在南贍部洲惟親恩之難報設修東坡土陸庶佛力
之可依敬用披忱仰祈垂鑒切念某母氏一於勤儉百
爾艱辛進事尊章而冡媍之責重退偕伉儷而先君之
病多况生子尤極于劬勞皆以身自為之乳哺于嗟不
弔又有難堪四十六而廣居愁苦閨房之内六十三而
痺伏呻吟牀第之間以積善之在躬宜受福而反禍猶
云勿藥或夀如松哭竹卧氷猶不能若古人之孝啜菽
飲水亦可以為晚景之歡彼何人斯母也天只同氣所
出詛或起于疑金周身之藏慢乃招于守篋悶無由訴日
益以增竟于人世以永違莫遂我心之終養兹勉襄
于大事庸合葬于先塋逺日云来昊天罔極痛而至于
摧裂如之何而勿思言念慈闈頗慕西方之净樂潔蠲
聖供以開世路之冥迷要使二親同歸一覺伏願慈雲凝
盖法雨流香青蓮㑹中善男子善女人之接引白毫光
裏諸佛諸菩薩之證明
　　代姪孫昌七薦水陸疏
伏以婆娑世界東南方人難逃定數眉山水陸上下堂
供能啟幽闗敢潔净筵輒披哀悃追思先考受形四大
假合之中越自卑年置身五濁煩惱之㑹念念欲扶于
家道競競恐辱于祖傳與兄弟畧無間言付子孫惟有
實地仰食幾二百指誰能奉一日之懽得夀僅六十
年乃忽弃諸孤而逝某等不孝上禍所天尚忍死于須
臾將厝安于窀穸歸復于土痛體魄之難留罔極之恩
帳音容其何在粉軀莫報血淚空流謂梵法之可投于
㝠途而有托来處来去處去轉不退輪(生者生死者死/色即色空即空)
妙無遮法仰藉慈悲之力少舒摧痛之心更願生存亦
蒙陰祐偏親寡處結無量夀佛之善縁累輩羣居徼多
寳如来之福蔭
　　代侄孫楠為母祈年醮疏
伏以母兮鞠我欲夀而康神之格思有求則應敬披蘂
笈仰凟崇霄切念臣某母某氏早積勤勞中更患難閨
門處寡忽荏苒其周星兒女猥多謾携持而度日既幸
年開于希有尚徼福履于將来五行之氣運推移雖云
難必列宿之經躔㑹遇恐或可虞非陰功之宻庸則私
心之奚托伏願衆真炳鑒顯道下臨大造好生况為
親而有請偏辭獲健寔舉室之蒙恩
　　代里人上元醮疏
伏以上元舊莭列張祠宇之燈中保新春易展醮筵之
供非固為之立異各有見以不同一天星斗之煇煌真
如兒戲三日塵埃之澒洞秪凟神嚴爰合真游式䖍饌
祭庶稍存于敬事不徒眩于虛觀屏羣議而創行相求
以實周四年而復舉其始自今伏願帝鑒委臨廟靈垂
應駕風雲而錫福合里社以為公家長兒孫榖粟桑麻
之足給門無官府山川草木之平安
　
　
　
　本堂集巻九十三
欽定四庫全書
　本堂集巻九十四
　　　　　　　　　　　　　宋　陳著　撰
　講義
　　吉州白鷺洲書院講義
某誤叨郡辟濫長書堂秪事開説昉自今日自顧至愚
極陋凛凛莫勝有聞于師敬取以誦深惟世逺道散學
校具文聖朝崇化加重書院惟白鷺洲寔表江右于此
藏脩于此游息於此講習于此飲食必先踐履必後科
目必先器識必後文藝必自重毋自卑必自立毋自餒
必自强毋自畫必自反毋自恕必毋奪于得喪榮辱必
毋怵于憂患變故是皆學者之事也雖然學不知方望
道莫見有大本領其惟中庸乎
天命
　中庸首章揭此三句三句之中揭三謂字使萬世學
　者受罔極之恩子思子未作中庸以前非無人説性
　非無人説道非無人説教即未嘗有人指其性曰如
　何是性未嘗有人指其道曰如何是道未嘗有人指
　其教曰如何是教曰性曰道曰教之名未明後世學
　者將從何處尋性將從何處尋道將從何處尋教將
　從何而見得性也道也教也是一貫且如易曰一陰
　一陽之謂道繼之者善也成之者性也止是説天命
　之性不曾説率性之道修道之教之意書曰惟皇上
　帝降衷于下民若有恒性克綏厥猷惟后性道教大
　意雖盡在其中又不是次苐分明順説至中庸首章
　直下説出三句學者始得因名義以反諸身始見命
　外無性性外無道道外無教三謂有的實一貫大明
　自子思子作中庸始矣三句名義精切明白有朱子
　章句或問在不復敢贊一辭但要知得中庸一書綱
　領雖在此三句上三句脉絡全在率性之謂道一句
　上蓋有形則有性不患無性患不能率性有道則有
　教不患無教患不能盡道是故有率性之道則為受天
　命不則為逆天命有率性之道則為樂天命不則為
　逆天命有率性之道則為敬天命不則為怠天命有率性
　之道則為全天命不則為曠天命以此知性乃均有
　者惟在率性與不率性耳是故有率性之道則其道
　皆是實理不則其教皆是偽妄有率性之道則其教
　皆是正大不則其教皆是偏邪有率性之道則其教
　自有條理不則其教顛倒悖謬有率性之道則其教
　見于日用常行不則索之恍惚誕謾堯舜禹湯文武
　皆是率性者也故見之二典三謨于訓誥誓命于周
　南召南皆教也教皆道也道皆性也當時之人有所
　凖而仁而無非仁有所凖而義而無非義有所凖而
　禮而無非禮有所凖而智而無非智至于禽獸魚鱉
　昆蟲草木一動一植散在兩間者無不各遂其宜是
　皆堯舜禹湯文武率性中来周公孔子亦是率性者
　也故見之于太平六典金縢立政周官無逸等書于
　刪詩書正禮樂作春秋門人弟子難疑問荅皆教也
　教皆道也道皆性也或施之于當時或垂之于後世
　皆㫁㫁乎不可易是皆自周公孔子率性中来彼不
　率性者則反是桀紂在上教天下以滛虐春秋戰國
　教天下以攻利秦教天下以詐力漢髙教天下以無
　恥漢武教天下以多欲唐教天下以無禮義晉教天
　下以放肆無度佛氏教天下以空寂老氏教天下以
　清虛凡若此者皆不知性為何物故其教皆非其道
　以此知我有不同者惟在率性與不率性耳此率性
　之謂道一句承上句生下句體用兼該源流無間乃
　三句中之大闗鎖也此中庸首章自道也者不可須
　臾離也至君子慎其獨也數句反覆精宻其説獨詳
　是為率性上要𦂳故説盡由教而入者下工夫處後
　之言性者可以凖矣而其間有三節最可畏幸而第
　一節得孟子第二節得周程第三節得朱子所以子
　思之説傳至今日如日星終不可繄如金石終不可破
　不然則難乎免于惑矣盖道之所在愚不肖者固不
　足與為道而賢且智者害道為甚人而愚也不肖也
　其議論不能動人其見識不能過人將易而侮之尚
　何足以惑天下人而賢也智也其聲望其志向其踐
　履其辯説皆非人所易及則人必宗之宗之則必有
　䣊惟信其所宗者之説為是不復究其所宗者之説
　為非縱有知其説未能無過方且相與委曲執説以
　遂其非此道之所以不明不行戰國之時如楊朱如
　墨翟如告子直是能堅志强辨而楊氏以為我為義
　為我必至于無君墨氏以兼愛為仁兼愛必至于無
　父告子亦説仁義而分内外若不遇孟子道一善字
　説出本性天下將胥異端誰排闢以衛吾道此第一
　節也自孟子後一節尤長如荀如楊如韓皆是表表
　于其間者當時學者尊之宗之不减孟子而荀子道
　性惡楊子道性是善惡混韓子又説性三品此皆是
　不曾看得性之大本各恃其才各執所見却從氣質
　上論性迄無定論直至我朝程子受學于周子説出
　論性不論氣不備論氣不論性不明等語彼只説氣
　質之性而不知天地之性者千載之紛紛始定而中
　庸之書始有所受此第二節也自此程氏門人布滿
　天下各自以為得其師之説而得失深淺固已不一
　况當時大賢有為性所先之説者有為浮屠之説者
　有為新學之説者天下之人搧撼陷溺如醉夢中植
　䣊相仇牢不可破又况中更天地大變諸老凋謝人
　欲横流而性之説不絶如綫直至朱子以四書為本
　辨明義理毫髪不差而章句或問之作發越程子之
　所未言折衷諸説之所未安使學者有所依據有所
　去取子思性道教之説益大光明此第三節也嗚呼
　朱子未逺也今之學者又各自以其意説性而不知
　性出于天各自以其意説道而不知道出于性各自
　以其意説教而不知教出于道性道教一貫之説又
　胥而為紛紛為昏昏其病將有甚于前三節者病在
　何處在勝心在輕心在錮心立論要平勝心者無平
　論立論要確輕心者無確論立論要通錮心者無通
　論不平則竒竒則失之不確則欺欺則失之不通則
　窒窒則失之中庸一書朱子發之已盡不待他人屋
　上架屋然則今之學者欲觀中庸必先去勝心輕心
　錮心則性道教之説方一貫而中庸在我
　　剡學講義
某愚而不移學而無得朅来試令必有我師乃不鄙夷
遜席而請固辭不獲輒誦所聞以求是正焉
樂記曰人生而靜天之性也感于物而動性之欲也古
　聖賢之教人于此焉最切學者之受持于此為最危
　盖人生而靜天之性也以上不容説其曰感于物而
　動性之欲也此二句却要精加體認史遷以為性之
　動為性之順是認欲為善陳用之以為性之欲循而
　充之為小人是認欲為惡惟横渠先生謂感之而動
　是氣之性南軒先生謂性之欲也言亦性之所有而
　其要係乎心君宰與不宰耳晦菴先生謂欲即所為
　情也經三先生辨説方明白昔在聖賢所欲不踰矩
　則不踰者矩耳非無也欲仁斯仁至則所至者仁耳
　非無也養心莫善于寡欲則説寡不説無可欲之謂
　善只説可不説無曰欲不可從非曰欲即是從曰欲
　而不貪非曰欲即是貪身非槁木心非死灰故未嘗
　曰絶欲表記曰無欲而好仁乃他無覬望之言通書
　曰無欲則靜乃人生以上之體盖人受血氣而生心
　統性情之妙心不能不感于物靜不能不動于感而
　性之欲者多出矣欲所當欲則欲亦天性也欲非所
　欲則血氣之欲也欲其善惡之機乎故其靜而未有
　所感已有此仁而未惻隠已有此義而未羞惡已有
　此禮而未辭遜已有此智而未是非如鏡斯垂如水
　斯止包兩間而本虛也備萬物而本一也易所謂無
　妄書所謂道心詩所謂秉彛中庸所謂未發之中孟
　子所謂善及其與物接也喜其所喜如子路之聞過
　孟子之不寐則為喜之正不則謝安之過門限折屐
　林甫之津津眉宇間則喜非其正矣怒其所怒如舜
　之罪四凶文王之遏徂莒則為怒之正不則為明帝
　之撞郎太宗之仆碑則怒非其正矣至于哀必如孔
　子之慟顔淵敬姜之哭穆伯則為哀之正彼子路之
　不忍除喪子夏之哭子喪明則非哀之正至于樂必
　如孔子之曲肱而枕曾㸃之暮春浴沂則為樂之正
　彼太康之事盤遊齊王之好鐘鼓則非樂之正矣男
　女之大欲無男女則人倫廢矣如闗雎之好逑雞鳴
　之相戒可也彼桑中之期琴挑之奔則欲非其欲飲
　食人之大欲無飲食則命絶矣如簞瓢飲食之自樂
　嘑爾之弗食可也彼墦間之乞鼎指之染則欲非其
　欲且如仕者欲行其義則俛首帖耳惟利之趨脅肩
　謟笑唯勢是視茍可以進媒其身退私其家者無所
　不至私欲也如性何學者欲至其道使靠裏工夫不
　自鞭辟騰口議論徒事張皇茍可以内罔父兄外欺
　朋友者畧無忌憚私欲也如性何世方人欲横流天
　理湮晦相與講明孰急于此惟曰理為欲之對而界
　限不可不明殊不思説欲而不説人欲則非所以為
　學盖性情也動則為欲欲則有善有不善豈可専以
　為不善哉是非疑似之間甚可懼也絶人欲之私而
　從天性之欲是在學者
　　四經約㫖
某嘗謂易者理氣之㑹書者經綸之本禮者品節之理
詩者性情之真然一經必有大綱領不識綱領則望天
者蒼蒼望海者茫茫不得門户奚有畔岸故于四經各
舉其所以為綱領者名曰約旨
夫易其綱領在乾盖天者天之體易者天之心乾者天
之性六十三卦皆其情也易超于渾沌而非渾沌近于
恍忽而非恍忽其中有物是謂之乾乾無不備亦無不
統有所謂元元未見也而有利之體有所謂貞貞未見
也而有貞之體體在是也用亦在是故見于順則為坤
見于動則為震見于入則為巽見于陷則為坎見于麗
則為離見于止則為艮見於説則為兑分而六十四卦
六十四卦乾一卦也折而三百八十四爻三百八十四爻
乾一爻也雖倍而四千九十六可雖倍而又倍之可也
吾知其無窮也以其體吾知其為天之性以其用吾知
其為天之情以其情性皆統于易吾知其為天之心昔
程子曰以性情謂之乾盖兼體用而言今則因其説而
析言之楊文元作已易謂自乾一畫始是矣但乾即坤
坤即乾等語又自是一説是故學易者要因乾見易
夫書其綱領在堯典而一光字最難體認光其聰明文
思之發見者乎非推而致之逺而大包乎天地之外非
察而測之深而不遺于秋毫之末無色之可覩而自見
其煇煌焜燿無迹之可執而自見其流動充滿故曰(闕/)
　　邑庠講義(闕/)
　　文靖講義(闕/)
　
　本堂集巻九十四
本堂集原䟦
張忠定公有言吾榜得人最多嘗疑其言之誇靜觀世
運厯數人物抗節不屈忠血凝碧泣抱龍髯下從彭咸
累書辭聘絶粒而逝凡此皆丙辰榜中人也本堂陳公
挾其耿介之氣發於雄深之文巋然獨立皓首不變則
亦吾丙辰同年進士也忠定之言豈不信乎公自為舉
子時文聲獵獵日起諸公爭致之授簡客右研墨盾鼻
出語往往驚其坐人時方工駢儷稱誦伊周擬方孔孟
上之人受之亦不辭公下筆一掃諛風莫不根于理而
趨於古抽黄對白之習為少變時宰用事以策試士公
實叅之文衡於古人唯唯中得一諤士痛陳厭諱人言
消沮士風寵信吏胥壊朝廷紀綱十數事公持白其長
宜寘前列以稱徳祐求言之詔聞者為瑟縮而掩抑之
公作詩道其屈每對人言氣拂膺未㡬國事非矣余老
陽羡公之子深來山中以示遺藁若干巻讀之使人激
發而不能不使人嘆恨也公之文宜為誥只用之書檄
牋啟宜被金石徒見之深山窮林佛老之廬天不使和
其聲鳴國家之盛而俛仰古今感觸風景以抒其黍離
麥秀之悲公亦豈料文之窮至此哉若夫挽王少保之
辭弔唐饒州之文誅權奸於九原表忠義於千古葢有
闗於世道之大者非徒文也余耄矣因念千佛經中多
墮鬼録余後死尚獲覩公之文可掛名其間固幸也斯
文之脉不絶如縷未知後之視今何如與晉人同一慨
矣時至大戊申仲夏既望丙辰榜下士荆溪蔣岩書䟦
