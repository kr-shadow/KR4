#+TITLE: 雁門集-元-薩都拉
#+DATE: 2018-05-12 10:19:51
#+SOURCE: github.com/kanripo/KR4d0514 master 8a3d2ccc                
欽定四庫全書　　　　　集部五
　雁門集　　　　　　　　别集類四(元/)
　　提要
　　　　(臣/)等謹案㕍門集三卷集外詩一卷元薩都
　　　　拉撰(案薩都拉原作/薩都刺今改正)薩都拉字天鍚號直齊
　　　　其祖曰薩拉布哈(案薩拉布哈原作/思蘭不花今改正)父曰傲
　　　　拉齊(案傲拉齊原作/阿魯赤今改正)以世勲鎮雲代居于雁
　　　　門故世稱雁門薩都拉實蒙古人也舊本有
　　　　干文傳序稱薩都拉者譯言濟善也(案薩都/拉蒙古)
　　　　(語結親也此云濟善疑文傳以不諳/譯語致誤今姑仍原文而附訂于此)則本以
　　　　蒙古之語連三字為名而集中溪行中秋玩
　　　　月詩乃自稱為薩氏子殊不可解又孔齊至
　　　　正直記載薩都拉本朱姓非傲拉齊所生其
　　　　説不知何據豈本非蒙古之人故不諳蒙古
　　　　之語竟誤執名為姓耶疑以傳疑闕所不知
　　　　可矣據所自序稱始以進士入官為京口録
　　　　事長南行臺辟為掾繼而御史臺奏為燕南
　　　　架閣官遷閩海亷訪知事進河北亷訪經厯
　　　　干文傳序則稱其登泰定丁夘第應奉翰林
　　　　文字除燕南經厯陞侍御史于南臺以彈劾
　　　　權貴左遷鎮江録事宣差後陟官閩憲幕與
　　　　自序稍有不同然自序當得其實也虞集作
　　　　傳若金詩序稱進士薩天鍚最長于情流麗
　　　　清婉今讀其集信然楊瑀山居新話嘗辨其
　　　　宫詞中紫衣小隊諸語及今日春日詩中飲
　　　　馬御溝之句為不諳國制其説良允然驪山
　　　　詩内誤詠荔枝□何傷杜牧之詩格乎集本
　　　　八卷世罕流傳毛晉得别本刋之併為三卷
　　　　後得荻匾王氏舊本乃以此本未載者别為
　　　　集外詩一卷而其集復完其中城東觀杏花
　　　　一詩今載道園學古録中顯為誤入則編類
　　　　亦未甚確然八卷之本今不可得故姑仍以
　　　　此本著録晉䟦又稱尚有無題七言八句百
　　　　首别為一集惜其未見今距晉又百餘載其
　　　　存佚益不可知矣乾隆四十六年十月恭校
　　　　上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　　(臣/)　陸　費　墀
欽定四庫全書
　雁門集卷一
　　　　　　　　　　　　元　薩都拉　撰
　　過池陽有懷唐李翰林
我思李太白有如雲中龍垂光紫皇案御筆生青紅羣
臣不敢視射目目盡盲脱靴手汚衊蹴踏將軍雄沉香
走白兔玉環失顔容春風不成雨殿閣懸妖虹長嘯拂
紫髯手撚青芙蓉掛席千萬里遨遊江之東濯足五
湖水掛巾九華峰放舟玉鏡潭弄月秋浦中羇懷正浩蕩
行樂未及終白石爛齒齒貂裘淚濛濛神光走霹靂水
底鞭雷公采石波浪惡青山雲霧重我有一斗酒和淚
灑天風
　　題焦山方丈壁
江風入霜林寒葉下疎雨蕭蕭復蕭蕭可聽不可數山
僧亦好竒呼童掃行路到處覓秋聲肩輿入山去
　　送呉寅甫之揚州
青楊吹白花銀魚跳碧藻落日上江船二月淮南道渺
渺春水涯悠悠雲樹杪安得快剪刀江頭剪芳草
　　秋日病起池上
顧兹林塘幽消此閒日永飄風辭萍蹤落葉散魚影天
池風露凉秋深藕花冷有懷無與言獨立心自省
　　題潭州劉氏姊妺二孀貞節
雙藤本同根長大附高樹樹倒何所依不離樹根土劉
家好姊妺嫁作儒家婦儒生逝不返姊妺何所去憶昔
嫁夫時各願以偕老今日無所歸骨肉自相保一爐鑄
兩鏡懸置東西牕牕前主人去兩鏡復一雙哀哉哀哉
劉二孀
　　早發黄河即事
晨牽大河上曙色滿船頭依依樹林出慘慘煙霧收村
墟雜雞犬門巷出羊牛炊煙動茅屋秋稻上壠邱嘗新
未及試官租急徵求兩河水平堤夜有盜賊憂長安里
中兒生長不識愁朝馳五花馬暮脱千金裘鬭雞五坊
市酣歌最高樓繡被夜中酒玉人坐更籌豈知農家子
力穡望有秋裋褐常不充糲食常不周醜婦有子女鳴機
事耕疇上以充國賦下以祀松楸去年築河防驅夫如
驅囚人家廢耕織嗷嗷齊東州飢餓半欲死驅之長河
流河源天上來趨下性所由古人有善備鄙夫無良謀
我歌兩岸曲庶達公與侯凄風振枯槁短髪凉颼颼
　　寄朱舜咨王伯循了即休
　元統二年秋八月僕與淮東憲副朱舜咨廣東憲僉
　王伯循會于𤓰州江風山月亭上過金山登妙高臺
　飲酒賦詩京口鶴林寺僧了即休風雨渡江贈别少
　年遊詞即休既城去舜咨伯循留廣陵僕獨涉淮過
　河北人生聚散信如雲萍倒指歲餘舊遊如夢向時
　舜咨有雨過江色淨五字天趣妙發未克竟篇兹以
　一字為一韻賦詩寄上舜咨伯循二前輩鶴林主者
　了上人
木落淮南秋蘭橈泊江渚把酒三人同江亭看飛雨雨
過江色淨妙景發天趣歴歴江南山一一青可數
　　又
大江湧金山穩若青蓮座山下有龍宫見水不敢唾江
山萬古同日月片帆過把酒妙高臺狂歌醉相和
　　又
飄飄鶴林僧布襪青鞋雙長江飛鉢渡碧海魚龍幢逺
來作偈别楚雨鳴秋牕振錫獨歸去天花飛滿江
　　又
微茫揚子橋細雨濕秋色小艇載呉姬搖搖語相接風
起布帆高一往不可得夜宿廣陵城吹簫照明月
　　又
霜高木葉空江清水花淨離懷江水深楚女曉粧靚按
拍聽歌聲㸃筯行酒令白露滿衣裳迥野垂斗柄
　　宿烏石驛
雲起烏石峰雨灑紫溪嶺孤館如山深愁人覺宵永燈
花剪復開風竹亂不整清晨渡閩關南斗落衣領好寫
度關詩㸃筆題石笋
　　度閩關
曉度分水嶺身在雲霧中手如天上捫聲落山下風雷
霆走澗壑神人過虚空頃刻開萬象赤烏飛嶺東白雲
下千峰盡日懷袖裏振衣度閩關洒作山下水仰登天
有梯俯視井無底古來守關人盡作山下鬼寒食百草
青春風吹不起
　　度嶺輿至崇安命棹建溪
人生天地閒馳馬歴大塊行樂須及時流光逝難再役
役功名徒歴歴山水邁偉哉東南區竒險閩粤最車書
四海同風氣一嶺界肩輿度層雲手棹下急瀬四山抱
迴流環合如束帶玉井蓮葉漂仰面天作蓋倐地丹峰
前却在紫嶺背微陰間雲霧疎雨洒杉檜深林樵牧歸
落日山鬼會雪瀑掛水簾林風奏天籟石梯架伸巖往
往遺骨在瑤草石上生丹藥市曹賣巍巍考亭祠過客
祠下拜溪水自成文上接洙泗派喚渡雲門僧貌古清
可愛手把青松枝趺坐溪石待懸崖虹棧危插竹漁網
曬山高人蟻旋下視舟立芥輕狂類飛鰍宛轉亂石隘
崢嶸龍角尖磈碕黿首癩嗟呀激頽波出没如水怪萬
古槌地雷三峽瀉泙湃峰巒爭送迎奔走萬馬快箭過
耳生風開口不暇咳峭壁起衝流恍若巨鼇戴上有舊
題名歲久字刻壞豈無姓名存髣髴年月載覽此前人
蹤徒為後人慨天氣易寒暄光景倐明晦浩蕩三日程
應接千萬態會登天柱峰一覽宇宙大少吐胸中豪神
遊八荒外題詩贈山靈清氣留勝槩
　　寄鉛山别駕完顔子忠
我議顔别駕風度脩且閒近持五色筆輝光動南蠻甘
飲石井水卧治鵞湖山玉峰露洒洒風林珮珊珊表表
臺閣姿豈久州郡間相思不相見可愛不可攀海風夜
月朗飛度七閩關
　　石上晚酌天章臺
晚凉上烏石置酒天章臺夕日下山去海風吹月來豪
氣吐千丈朗吟動三台白露洒仙掌銀河瀉金杯誰識
芙蓉仙飛身在蓬萊
　　又
高臺在層霄肩輿上絶壁露下酒樽凉月出海門白坐
拂衣上雲醉卧林下石西風吹鬢毛南斗在肘腋題詩
向天閽奎光射瑤席
　　宿臺山寺絶頂
江白潮已來山黑月未出樹杪一燈明雲房人獨宿近
水星動搖河漢下垂屋四月夜深寒繁露在脩竹
　　望鼔山
鼔山起千仞迺是東海垠蛟龍穴其下霹靂翻海門砥
柱儼不動日夜雪浪奔何當臨絶頂俯視浴日盆
　　題汀州丁三溪知事卷
三溪會汀州上有仙人居乃是丁令威玉珮搖瓊琚高
秋下風露水清映芙蕖華表慣聞鶴小船閒釣魚鑑湖
風半曲賀老竟何如
　　夜興
千峰走晴雷風力吹邊雨層雲不成陰殘缺如敗堵山
深日易暝孤館孰賓主燈花翳復明落葉聲可數獨立
誰與親廚人夜深語
　　題茶陽驛飛亭
白雲飛出山怒擘蒼峽裂幽谷濕晴雲絶壁洒飛雪萬
折入滄海龍宫水晶闕簸揚弄珠人氷簾掛寒月
　　將至大横驛舍舟乘輿暮行
山行日已暮肩輿度林薄凉飇凄以清松子當面落千
山月崔嵬萬葉雨蕭索昨夕棹歌行頗憶溪上樂
　　又
月輪轉頭上溪瀬奏脚底人行山色中葉落雨聲裏虚
名為一官遊子在萬里行行重行行日夕聊復止
　　聞秋蛩有感
秋蛩集草樹凄然亦何繁行子在逺道豈不思故園禾
稻上邱壠鳥雀知欣喧田園可終老軒冕何足言
　　贈白雲
白雲抑何閒竟日不下山時從脩竹裏相伴一僧還悠
悠覆松頂渺渺歸岫間奔走塵俗客視君多厚顔
　　白雲答
使君抑何忙寧不思故山范茫天壤間鳥倦猶知還石
田紫芝老茶竈碧蘚斑胡不賦歸來分子屋半間
　　望武夷
溪行望武夷峭壁何斬絶赤霞亂不收大化元氣泄下
有萬年松上有太古雪秪恐月明中鐵笛吹石裂
　　宿武夷
艤舟山水間借問武夷觀月掛水晶簾風吹紫霞幔雞
犬過雲間笙樂度天半傳語武夷君酒熟幸相喚
　　呉橋縣古河堤
迢迢古河堤隱隱若城勢古來黄河流而今作耕地都
邑變通津滄海化為塵堤長燕麥秀不見築堤人
　　溪行兩岸皆芙蓉桂花余喜遂賦此詩
芙蓉發蓓蕾桂樹花斕斑中秋前日過客子未出關香
生桂樹叢露下芙蓉葉花以寄逺人葉以作書帖何日
棹船還桂樹芙蓉間船頭聽我夜吹笛吹起月輪昇東
山
　　會杜清碧
夜宿武夷山迺是杜清叟清談道人同險路山鬼走出
門視河漢危梯掛星斗白露滿芙蓉清寒夜深久
　　又
我識杜清碧深居武夷山採藥紫芝嶺行歌白雲間天
根深可躡月窟高可攀天子召不起道人閒往還
　　晝卧雲際亭
紅塵如海深度水卧雲際白雲如故人千峰走羣婢長
歎一欠伸風葉飛滿地一鳥沒遙天樹矮渾如薺
　　過延平津
神物在天地變化須有時踴躍一入水風雲波浪隨志
士昔未遇常人安得知一朝忽奮迅兒女驚且疑
　　又
萬山二水合匯之為深淵劒化亦已矣過者尤凜然神
物豈常處入地忽上天所以磊落士豈為愚者憐
　　又
當時二龍劒迺是山川精埋沒於獄礎異氣騰豐城神
光射霄漢牛斗為不明一入壯士手長鳴除不平
　　鸚鵡曲題楊妃繡枕
水晶簾垂宫晝長六曲屏風圍繡牀美人春睡苦不足
夢隨飛燕遊昭陽覺來粉汗濕香臉一線新紅枕痕淺
三十六宫在眼前五色香雲隨指轉牙牀端坐楊太眞
雲冠霞珮絳色裙雙成小玉盡宫様繡衣烏帽高將軍
雕籠七寳掛宫樹玉案銀盤看鷃鵡可憐鸚鵡解人語
不説漁陽動􁃜鼔迺知禽語能戲人不知人語能殺身
亡家敗國汚天地天生尤物天亦嗔一朝艷質化塵土
可恨可憐千萬古香魂不逐馬塵飛猶記深閨繡房女
重簾紫霧垂洞房錦屏繡褥蘭麝香夜深酒醒換銀燭
時見楊妃在耳傍君不聞張麗華墮宫井銅雀章臺煙
燼冷繁華一夢人不知萬事邯鄲吕公枕
　　華清曲題楊妃病齒
沉香亭北春晝長海棠睡起扶殘粧清歌妙舞一時靜
燕語鶯啼空斷腸朱唇半啓榴房破胭清紅注珍珠顆
一㸃清酸入瓠犀雪色鮫綃濕香唾九華帳裏熏蘭烟
玉肱曲枕珊瑚偏玉釵半脱翠蛾斂龍髯天子空垂涎
妾身雖侍君王側别有閒情向誰説斷腸塞上錦䙀兒
萬恨千愁言不得城都遙進新荔枝金盤紫露甘如飴
紅塵一騎不成笑病中風味心自知君不聞華清宫一
齒作楚藏禍根又不聞馬嵬坡一身濺血未足多漁陽
一日􁃜鼔動始覺開元天下痛雲臺不見漢功臣三十
六牙何足用明眸皓齒今已矣風流何處三郎李
　　楊花曲
燕京女兒十六七顔如花紅眼如漆蘭香滿路馬如飛
窄袖籠鞭嬌滴滴春風澹蕩搖春心銀箏華燭高堂深
繡裳不暖錦鴛夢紫烟紅霧天沉沉芳年誰惜去如水
春困著人倦梳洗夜來小雨潤天街滿院楊花飛不起
　　海棠曲
内家楚楚諸王孫白馬金鞍耀日暄樽前細樂耳厭聞
世上閒愁生不識宫錦裁成五色雲眞珠蹙就雙龍紋
衣裳光彩照暮春紅靴著地輕無塵翠樓珠箔玉鈎掛
腸斷纖腰無一把海棠花底晝聞鶯太液池邊春洗馬
千枝萬枝桃杏紅花枝飄香薰酒中歸來月落酒未醒
有詔早入明光宫
　　蘂珠宫
芙蓉城裏白玉樓水簾倒掛珊瑚鈎美人宴坐太清室
蛾睂不鎖人間愁彩橋東畔楊花轉飛到三天紫清殿
仙裳日暖藕絲香燕語鶯啼動幽怨天風冷冷吹珮環
霞冠不整偏雲鬟蕭郎風骨何可得紫簫赤鳯遊雲間
瑤壇午夜霜華重羅襪生寒紅一寸錦屏甲帳蘂珠新
雲房火鼎丹砂嫩天宫仙女淡淡粧桃花洞口逢劉郎
巫山神女弄雲雨楚臺人去空斷腸步虚聲斷闌干外
春去秋來顔色改東風吹老碧桃枝深院無人夜如海
　　蘭臯曲
溪水潤蘭長幽芳春溪露滴蘭葉光美人日暮采蘭去
風吹露濕芙蓉裳芙蓉為裳蘭結珮玉立亭亭臨水際
天寒袖薄人不識疎雨蘭苕鳴翡翠幽蘭日日吹古香
美人不來溪水長
　　芙蓉曲兼善狀元御史
秋江渺渺芙蓉香秋江女兒將斷腸絳袍春淺䕶雲暖
翠袖日暮迎風凉鯨魚風起江波白霜落洞庭飛木葉
蕩舟何處採蓮花愛惜芙蓉好顔色
　　威武曲
桓桓燕將軍威武天下一赤面注丹砂虬髯如插㦸當
年意氣何鷹揚手扶天子登龍牀五年垂拱如堯湯白
日騎龍昇上蒼桓桓燕將軍威武何可量熹微日色出
東方早令一出照八方毋使三月人皇皇毋使三月人皇皇
　　如夢曲哀燕將軍
芙蓉花為誰好洞房昨夜將軍老將軍老去空鐵衣漆
燈照室人不歸
　　又
宫錦袍氊帳高將軍夜酌凉蒲萄蒲萄力重醉不醒美
人猶在珊瑚枕
　　又
海子頭誰家樓繡簾半捲風悠悠行人謂是將軍府將
軍不來罷歌舞
　　又
將軍容丹砂紅威風凜凜蓋世雄出門千騎塞行路今
日蕭蕭去何處
　　又
平村曲春水緑將軍獵囘曾此宿將軍一去成荒邱依
舊平村春水流
　　又
皂鵰鷹紫騮馬將軍圍獵平沙野朔風蕭蕭吹野寒將
軍戰馬遊不還
　　又
將軍功世莫比皇都甲第連雲起將軍一去空鎖門上
馬臺邊無一人
　　又
皓齒歌細腰舞緑牕朱户將軍府將軍老去無少年為
野草兮為荒田
　　又
如花人櫻桃唇傍人近前丞相嗔繁華日日笙歌動世
事悠悠總如夢
　　又
朝作樂暮作樂朝暮杯盤金錯落日出欲盡東方明歡
樂未已悲哀生
　　卧病書懷
去年走馬尋魏闕十里五里迷風烟孤臣泣血紫塞外
壯士倚劒青雲邊今年卧病在江海呼兒夜讀歸來篇
結茅倚壁知何處飽聽一枕松風眠
　　鞦韆謠
寒梅零落春雪灑蕭娘腰瘦無一把淡黄楊柳未成陰
何人已繫青驄馬畫樓深處迎春歸鞦韆影裏紅杏肥
濛濛花氣濕人面東風吹冷輕羅衣衣上粉珠流不歇
暗解翠裙花下摺殷勤莫遣燕子知會向人間報風月
　　過嘉興
三山雲海㡬千里十幅蒲帆掛秋水呉中過客莫思家
江南畫船如屋裏蘆芽短短穿碧紗船頭鯉魚吹浪花
呉姬蕩漿入城去細雨小寒生緑紗我歌水調無人續
江上月凉吹紫竹春風一曲鷓鴣詞花落鶯啼滿城緑
　　皂林舟中
春溪野鴨肥可射幽樹深陰叫山鷓逺人三月酒船過
柳絮飛時杏花謝行行水竹上雲林往往人家或僧舍
小官便欲賦歸來何處買山錢可借
　　江南樂
江南樂春水虹橋滿城郭出門不用金馬絡門前花船
如畫閣緑紗牕虚鎖春霧隔牕蛾睂秋水活翡翠冠高
羅袖闊楚舞呉歌勸郎酌紫竹瑤絲相間作船頭柳花
如雪落船尾彩旗風綽綽秉燭夜遊隨意足人生無如
江南樂
　　江南怨
江南怨生男逺遊生女賤十三畫得蛾睂成十五新粧
郎識面識郎一面思猶淺千金買官遊不轉郎家水田
跨州縣大船小船過淮甸買官未得不肯歸不惜韶華
去如箭楊花簾幕飛乳燕疎樹梧桐閉深院人生無如
江南怨
　　登歌風臺
歌風臺下河水黄歌風臺上春草碧長河之水日夜流
碧草年年自春色當時漢祖為帝王龍泉三尺飛秋霜
五年馬上得天下富貴樂在歸故鄉里中故老爭拜跪
布襪麻鞋見天子龍顔自喜還自傷一半隨龍半為鬼
翻思向日亭長時一身傳檄日夜馳只今宇宙極四海
一榻之外難撑持却思猛士衛神宇安得長年在鄉土
可憐創業垂統君却使乾機付諸吕淮陰年少韓將軍
金戈鐵馬立戰勲藏弓烹狗太急迫解衣推食何殷勤
致令英傑遭婦手血濺紅裙急追首蕭何下獄子房歸
左右功臣皆掣肘還鄉却賦大風歌向來老將今無多
咸陽宫闕親眼見今見荆棘埋銅駝臺前老人淚如雨
為言不獨漢高祖古來此事無不然稍稍昇平忘險阻
歌風臺前人已矣今人哀悲歌感慨下臺去斷碑春雨
生莓苔
　　過居庸關(至順癸酉歲/)
居庸關山蒼蒼關南暑多關北凉天門曉開虎豹卧石
鼔晝擊雲雷張關門鑄鐵半空倚古來㡬度壯士死草
根白骨棄不收冷雨陰風泣山鬼道傍老翁八十餘短
衣白髪扶犁鋤路人立馬問前事猶能歴歴言邱墟夜
來鋤豆得戈鐵雨蝕風吹失顔色鐵腥惟帶土花青猶
是將軍戰時血前年人復鐵作門貔貅萬竈如雲屯生
存有功掛玉印死者誰復招孤魂居庸關何崢嶸上天
胡不呼六丁驅之海外休甲兵男耕女織天下平千古
萬古無戰爭
　　題魯港驛和貫酸齋題壁
呉姬水調新腔改馬上郎君好風采王孫一去春草深
漫有狂名滿江海歌詩呼酒江上亭墨花飛雨江不晴
江風吹破蛾睂月我亦東西南北客
　　寒夜聞角
野人卧病不得眠烏烏畫角聲凄然黄雲隔斷塞北月
白雁叫破江南烟山城地冷迫歲暮野梅雪落溪風顚
長門美人怨春老新豐還惜少年好夜深悲壯聲搖天
萬瓦月白霜華鮮野人一夜夢入塞走馬手提鐵節鞭
髑髏飲酒雪一丈壯士起舞氊帳前五更夢醒氣如虎
將軍何人知在邊
　　宣政同知燕京閭報國哀時文皇晏駕
雨傾盆風擲瓦白髯使者能騎馬相逢官長馬不下馬
上云云淚盈把
　　又
天柱傾天不晴白髯使者東南行東南山水失顔色一
夕秋風來上京
　　鼎湖哀
荆門一日雷電飛平地豎起天王旗翠華遙遙照江漢
八表響應風雲隨千乘萬騎到關下京師復覩龍鳯姿
三軍卵破古北口一箭血洗潼關屍五年晏然草不動
百穀䆉稏風雨時修文偃武法古道天閣萬丈奎光垂
年年北狩循典禮所在雨露天恩施宫官留守掃禁闕
日望照夜迴金羈西風忽湧鼎湖浪天下草木生號悲
吾皇騎龍上天去地下赤子將焉依吾皇想亦有遺詔
國有社稷燕太師太師既有生死託始終肝膽天地知
漢家一線繫九鼎安肯半路生狐疑孤兒寡婦前日事
況復先生親見之
　　歲云暮矣
歲云暮矣子將焉之江南木落鴻雁飛娟娟美人淮水
涯淮水去不止相思日千里
　　又
歲將暮矣子將焉往燕山雪花大如掌娟娟美人淮水
上淮水日夜流相思人白頭
　　又
歲云暮矣子將焉行江南木落天雨霜娟娟美人淮水
傍淮水不囘頭行人上小舟
　　京口寒夜和葛秀才牀字韻
秋高馬肥弓力强山空木落天雨霜邊庭晏然草不動
漢家將軍一丈長江南地濕小臣病閉户一月不下牀
願言昭代舉天網亦有枳棘棲鸞凰
　　江上聞笛
江上何人吹玉笛水冷沙寒龍夜泣鮫人水底織冰綃
灑淚行珠明月高銀河淡淡月茫茫雁奴打更沙溆傍
更深繡被夜寒重明月梅花滿地霜
　　夜寒獨酌
欲雪不雪風力强欲睡不睡寒夜長玉奴剪落燕尾燭
銀瓶煮酒浮鵝黄三軍豪氣不可敵醉倒緑鬢參軍郎
夜深大吟且就枕明朝萬瓦看晴霜
　　又
去年健兒筋力强豪氣不減關雲長揮戈叱咤陣雲黑
邊風白晝吹日黄將軍威武不可近錦袍赤面黄鬚郎
今年收功入將府烏靴曉踏天街霜
　　又
江風吹浪十丈强孤舟逺客愁夜長何如歲晚在家者
擁爐酌酒天昏黄蔡州鵝鴨持元濟滹沱馬渡悲王郎
盃中有物且須盡勲業滿鏡生秋霜
　　相逢行贈别舊友治將軍(并序/)
　予遷官出閩舟行抵興田驛二十里許俄聞擊鳴金
　鼔應響山谷間隨見旌旗導前兵卒衛後中有乘馬
　者毳袍帕首徐行按轡屢目吾舟吾病久氣餒不能
　無懼心也頃之興田驛吏以行輿見迓遂舍舟乘輿
　嚮之旌旗兵卒移導輿前馬從輿後輿行馬鳴途中
　未敢交一語迫暮至邸舍燭光之下毳袍者進曰某
　乃建之五夫廵檢官聞使君至候此將一月矣某嘗
　三識使君面自都門一别今已五載使君豈遺忘之
　耶僕驚謝曰將軍何人也答曰某即使君舊友雲中
　也熟視久之恍如夢寐雲中復能紀余闕下丰采時
　否耶歴歴關河舊遊如隔世乃對燭光夜道故舊明
　日復同遊武夷九曲煮茶酌酒臨流賦詩出入丹崕
　碧嶂間心與境會天趣妙發長歌劇飲相與為樂酒
　闌興盡秋風凄凄落木雨下閩關在望復作逺行予
　始見君而懼次得君而喜終會君而樂又得名山水
　以發揮久别抑鬱之懷樂甚而復别别而復悲悲復
　繼之以思也嗟夫人生聚散信如浮雲地北天南會
　有相見因賦詩復為相逢行以送之
一年相逢在京口笑解呉鈎換新酒城南桃杏花正開
白面青衫鞭馬走一年相逢白下門短衣窄袖呼郎君
朝馳燕趙暮呉楚逸氣不覺凌青雲一年相逢在闕下
東家蹇驢日相假有如臣甫去朝天泥滑沙堤不敢打
都門一别今五年今年相逢滄海邊千山木葉下如雨
雁聲墮地秋連天將軍毳袍腰羽箭擁馬旌旗照溪面
小官不識將軍誰卧病孤舟强相見豈知此地逢故人
摩挲病眼開層雲舊遊歴歴如隔世夜雨豈知思同羣
郎君别後瘦如許無迺從前作詩苦溪頭月落山館深
剪燭猶疑夢中語人生聚散亦有時且與將軍遊武夷
弓刀掛在洞前樹洞裏仙童來覓詩稽首武夷君借我
幔峰頂分我紫霞盃與子連夜飲左手招子喬右手招
飛璚舉觴星月下聽吹雙鳯笙我酌一盃酒持勸天上
月勸爾長照人相逢莫向關山照離别鳯笙換曲曲未
終天風木杪飄晨鐘拂衣罷宴下峰去又隔雲山千萬
重
　　七夕後一夜樂陵臺上倚梧桐樹望月有懷御史
　　李公藝
涼風吹動梧桐葉瀉下泠泠露華白樂陵臺上悄無人
獨倚梧桐看秋月月高當午桐影直不覺衣沾露華濕
此時却憶金陵人酒醒江樓聽吹笛
　　北風歌送王君實并寄憲副順子昌
北風日日吹浮雲西南一星光射門出門見客箝口坐
打馬送君收淚吞箝口秪自知吞淚竟何益木葉下𤣥
霜日日北風急北風吹淺淮南波坐見白日浮雲多九
關虎豹卧不動奈爾狐狸燕雀何
　　留别同年索士巖經歴
欲落不落天上雪欲去不去閩中人紅塵香暖荔枝國
白日醉卧芙蓉茵功名富貴儻來物政事文章奚足珍
人生所貴在知已四海相逢骨肉親在知已寧論千里
與萬里志士雞鳴中夜起秋雨粼粼劒光紫
　　走筆贈燕孟初
别君金陵城遇君錢塘驛落魄江湖嬾折腰笑傲公侯
但長揖栁花吹香撲酒缸酒波灧灧如春江西湖天鏡
碧墮地呉山蛾睂春入牕平生豪氣如虹吐餘子紛紛
何足數驛亭把酒歌别離醉聽江潮鳴萬鼔
　　偕卞敬之遊吳山駝峰紫陽洞
天風吹我登駝峰大山小山石玲瓏赤霞日射紫瑪瑙
白露夜滴青芙蓉飄颻雲氣穿石室石上凉風吹紫竹
掛冠何日賦歸來掃石篝燈洞中宿
　　過桐君山
桐山峨峨桐水清仙人不住芙蓉城山頭笑指梧桐青
至今山水俱得名丹光夜照江水赤赤浪神魚夜飛出
碧桃花下覓神仙白日山中遇樵牧江深谷響山有靈
東山人喚西山應漁人誤入水簾洞石崖倒掛丹崖藤
祠荒路斷行人少石上清風長瑤草月明黄鶴飛渡江
仙人一去梧桐老
　　夜泊釣臺
雙崖屹立㡬千仞下有一葉之孤舟繁星亂垂光煜煜
長藤古木風颼颼荒祠幽黑山鬼集怪石如人水邊立
錦峰繡嶺雲氣深萬壑千巖露華滴山僧對語夜未央
不知風露滿衣裳喚船振錫渡江去林黑無由歸上方
高寒宇宙無人語亂石灘聲灑飛雨欲從嚴子借羊裘
坐待船頭山月吐
　　武夷館方池
武夷之境多神仙我亦駐此臨風軒方池清夜墮碧月
重簾白日垂洞門暗泉湧池紫波動微雨在藻金魚翻
倚闌照影清光底柱杖卓石尋無原洗頭玉女去不返
遺此丈八芙蓉盆溪船明日泛九曲出入紫翠聽潺湲
便從此地覓眞隱何必商山求綺園
　　蛾睂雲謝照磨李伯貞遺白石
　至元丙子嵗六月照磨覃懐李君諒伯貞以白石小
　山見遺細潔光瑩竒秀磥砢置之石林亭上名之曰
　蛾睂雲
仙人李太白俊逸天下聞芙蓉宫錦袍袖有蛾睂雲蛾
睂山髙劍門隔化為太古一片雪南州北越行相從赤
日炎風消不得今年東海逢故人海波灧灧葡萄春酒
酣拂袖墮秋水但覺滿座光嶙峋夜深酒醒伴狂客玉
井蓮開華峰白海天落月掛奎婁坐卧猶疑見顔色秃
兎漫吐蛾睂雲何以報答雙南金古人契義重金石此
物嵗寒冰雪心
　　題夀監司所藏美人織錦圖
卷中織錦秦川女大姬啞啞弄機杼小姬織倦何所思
簾幕無人燕雙語成都花發江水春門前馬嘶車轔轔
髻雲兩耳看欲墮蛾睂八字畫不伸行人一去無消息
冰蠶吐絲成五色柔腸九曲細於絲萬縷春愁正如織
綺牕睡起聞早鶯西樓月落金盆傾暖霞拂地海棠曉
香雪潑户梨花晴日長春院機聲動梭影穿花飛小鳯
水心驚起鴛鴦棲花底不成蝴蝶夢纖纖玉指柔且和
香鈎小襪裁春羅滿懷心事付流水蕩目雲錦迴青波
佳人自古多命薄風裏楊花隨處落豈知醜婦嫁田家
生則同衾死同槨君不聞長安城中花滿枝東家蝴蝶
西家飛籠中鸚鵡喚新主門裏侍兒更故衣又不聞田
家婦日掃春蠶宵織布催租縣吏夜打門荆釵布裙夫
短袴我題此卷三歎吁百年醜好俱虚無排雲便欲叫
閶闔為我獻上豳風圖
　　題畫馬圖
漢水揚波洗龍骨房星墮地天馬出四蹄蹀躞若流星
兩耳尖修如削竹天閑十二連青雲生長出入黄金門
鼔鬃振尾恣偃仰食粟何以酬主恩豈堪碌碌同凡馬
長鳴噴沫奚官怕入為君王駕鼔車出為將軍靜邊野
將軍與爾同死生要令四海無戰爭千古萬古歌太平
　　題雲山圖
我有將軍萬疉青換得琅玕半牕緑月明恐有鳯來棲
日暮何妨雲借宿清時海宇無烽烟五風十雨歌豐年
看山愛竹了公事焚香掛畫似神仙城頭漏箭催更鼔
將軍夜寢元戎府怪底雲山光滿林牀頭斜掛三珠虎
　　題陳所翁墨龍
畫龍天下稱所翁秃筆光射驪珠宫長廊白日走雲氣
大厦六月生寒風興來一飲酒一石手提𤣥兔槌霹靂
漲天烟霧晴不收頭角崢嶸出牆壁全形具體得者稀
今日海邊親見之滿堂光焰動鱗甲倒披海水空中飛
臨風直上九天去天下蒼生望霖雨太平天子居九重
黍稷穰穰千萬古
　　題夀監司所藏瘦馬圖
沙塲日暮春草肥瘦馬不受黄金羈天生神駿天所愛
豈容過市無人知郎官病坐芙蓉幙喜見馬圖天上落
人生相遇貴相知孰謂世間無伯樂
　　題喜里客㕔雪山壁圖
一年在京口雪片深冬大如手獨騎瘦馬入誰家四面
雲山如甕牖大江東去流無聲金焦二山如水晶𤓰州
江口人不渡時有蓑笠漁舟横一年在建業臘月楊花
滿城雪五更凍合石頭城霜風鼔寒冰柱裂秦淮酒樓
高十層鍾山對面如銀屏鷺洲不見二水白天外失却
三山青一年在鎭陽燕山積雪飛太行滹沱冰合斷人
跡井陘路失迷羊腸長空萬里絶飛鳥捲地朔風吹馬
倒狐裘公子獵城南茅店酒帘懸樹杪今年入閩關馬
蹄出沒千萬山瘴雲朝暮氣藹藹石泉日夜聲潺潺雪
花半落不到地但見晴空湧流翠海頭鼔角動邊城木
末樓臺出僧寺何人蹇驢踏軟沙出門無處不梅花江
潮入市海船集水暖遊魚不用义良工寫出雪山壁過
眼令人憶南北玉京銀闕五雲端待漏何年鳯池側
　　和題呉閒閒京館王本中醉作竹石壁上
硯屏花落丹水香步虚白日聲琅琅江南道士愛瀟灑
新粉素壁如秋霜王郎酒後衫袖濕醉眼朦朧電光急
黑龍雲重雨脚斜白兔秋高月中泣倦遊借榻日觀東
恍惚舊夢三湘中鷓鴣聲斷江路逺青松雨暗春濛濛
　　梅仙山行
赤星落色漢祚微端門日日邊風吹咸陽秋色壓宫樹
金人夜泣銅駝悲先生袖疏探虎窟漢鼎猶堪支一足
九重烟霧似海深門外何人知慟哭賊莽白日升高臺
玉璽墮地聲如雷周公揖讓孺子戲絳袍將軍何日來
塵飛滄海風擲瓦白鶴身輕快如馬一聲鐵笛度閩關
山月溪風共瀟灑龍爭虎鬭耳不聞長嘯袖拂松枝雲
夜鐺白日煮秋雨玉佩赤錦飄霞裙先生一去㡬千載
尚有當年遺跡在題詩絶壁寄先生頓使林巒顔色改
藥爐寂莫秋草深丹井水落莓苔侵至今火灰化為土
猶有丹光穿樹林
　　釣雪圖
天寒日暮烏鴉啼江空野闊黄雲低村南村北人跡斷
山前山後玉樹迷歌樓酒香金帳暖豈知篷底魚羮飯
一絲天地柳花春萬里烟波蓮葉逺風流不數王子猷
清興不減山陰舟人間富貴草頭露桐江何處覓羊裘
還君此畫三歎息如此江湖歸未得洗魚煮飯捲孤篷
江上雲山好顔色
　　登雲際題壁
長吟入雲際袖拂日邊霞摩挲織女機柱杖倚靈槎聞
説名泉竒觀倒瀉銀河千丈玉乳濺飛花寄語陸鴻漸
我有武夷茶令僕支鐺僧掃葉鶴看家不妨茶罷酣歌
醉飲直到日西斜滿筆淋漓醉墨應有山靈夜䕶林壑
動龍蛇秉燭下山去渡口月籠沙
　　題四時宫人圖
紫宫風暖百花香玉人端坐七寳牀鳯凰小架懸夜月
一女侍鏡觀濃粧背後一女冠烏㡌茶色宫袍靴色皂
手持團扇不動塵一掬香彎立清曉一女淺步腰半□
小扇輕撲花間蛾淡陰桐樹一女立手抱胡牀眼轉波
牀頭細鎖懸金鐘白鶴雙飛花影重詞人見此神恍惚
巫山夢裏會相逢
　　又
金猊吐烟清晝長美人坐倚白玉牀藍衫一女髻垂耳
手持方扇立坐傍一女最小不會粧高睂短髪耀漆光
玉纖緑笋握金翦柳下輕挽宫人裳金盤玉甕左右列
紅桃碧藕冰雪凉冰壺之傍立一女背後隨以雙白羊
手拱金瓶瀉水忙酒翅灑雪驚鴛鴦鴛鴦得水自雙浴
美人抱膝空斷腸
　　又
盆池露冷荷半枯碧波風細雙遊魚美人坐此碧玉椅
屏山方案碧蟾蜍椅後二女執纓立案前二女嬌滴滴
大女手扶小女腰小女嬌倚大女膝凉風入樹落翠槐
秋深不見羊車來金鈴響處吠黄犬美人笑托芙蓉腮
　　又
錦屏三面圍繡牀沉香椅上鳯褥光美人端坐袖雙手
臨睂半蹙愁夜長椅後一女搖白羽一女執纓更囘顧
一女烏㡌金縷衣玉指纖纖攜小女小女手挽大女腰
笑看孔雀雙翠翹可憐美人獨自坐翠竹雪響風前梢
　　清明日偕曹克明登北固樓
江南三月萬花柳北固山頭一囘首東風吹緑揚子江
灧灧江波瀉春酒況乃又是清明天元從一飲三百錢
英雄一去㡬千載當年飲者今何在陌上家家列紙錢
孫劉高塚何人拜三月三日風又暖千家萬家桃李開
少年白日騎馬去滿城紅雨拂面來共君且須飲一斗
處世不必歌七哀孫劉事業果何在百年斷石生蒼苔
　　送廣信司獄
江城六月凉雨餘呉郎買舟之鵝湖江南酌别酒滿壺
酒盡落日青天孤如君俊氣江海少竒語驚人天所寳
春鶯乳燕緑牕深酒醒夢囘銀燭小江東子弟多少年
見君丰采如神仙時明刑措日無事檀板且下鵝湖船
鵝湖山下秋稻熟鵝湖山前秋水緑五風十雨樂太平
肯使人間有寃獄
　　和友人遊鶴林韻
何人結屋山之阻賸水殘山半間與竹院東風僧未歸
落日樓臺自鈴語劉家事業今沉淪空餘黄鵠青嶙峋
孫家氣概果何在當時未必分偽眞可憐處士若馮道
安得罵賊如張巡百年往事空白日萬山花落如紅塵
不如掃地傾二斗徑造何必問主人東廊西廊雲不掃
白鶴歸來立華表沈郎敲棋山鳥驚陳郎落筆龍蛇遶
葛公飲酒不論錢何必三茅求悟道烏髯白面郭將軍
痛哭長歌寫懷抱了公絶若耳不聞何處深山拾瑤草
倚歌和者病參軍小牕病起風日好荼䕷滿庭香雪晴
柳花簾幕捲春曉人生樂事當勝遊山堂作者半日留
古來此事誰不樂只恐人去山靈愁
　　高堂劉侯定齋野友亭
淮陰季年韓將軍狡兔已死走狗烹沛中白髪周將軍
碧色已滿細柳營何如高堂劉將軍太平不許矢石勲
棹頭青海無傳箭天山掛却烏角巾歸來買地築小亭
漯水為鏡山為屏樵人溪叟日相過野歌村舞醉復醒
去年偶爾劒㦸鳴潼關馬過戰血腥白頭老子如不聞
牛背一笑千山青
　　賀山長邱臣敬復淮西田
鄞城公子人中英天恩教領來國城秋霜滿區老劒鳴
開口磊落肝膽明前年歲豐夏無麥去年雨足秋無粟
先生激烈氣不平館下誰令有饑色揚睂掉臂傍無人
義動天子耳目臣誰人歸我三千里坐令孔席囘陽春
只今寒士望梁棟文梓高梧天所用諸生食飽待先生
日午杏壇看舞鳯
　　補闕歌
錢塘三日風雨急古銅夜光飛靈靂是知神物出人間
猶帶呉宫土花碧玉橋素練懸銀河支機女兒飛鳯梭
蝦鬚風軟亂纖影春水日晴生潮波破牕冷硯留不得
零落江南酒家客狂歌索酒仰面歇誤擊紅籌唾壺裂
何人進入蓬萊宫銀屏碧幙珠簾重此生補闕亦何用
玉龍瀉水流芙蓉
　　過淮河
淮水清河水黄出門偶爾同異鄉排空捲雲若飛電隨
風逐浪庸何傷東流入海殊不惡萬里同行有清濁
　　擁爐夜酌嘲張友寄詩謝
張生不好酒飲酒如飲藥得酒味濡唇形影先落魄野
人飲不辭飲盡盃中涸酒渇向茶煙松風語幽壑芳山
道士胡不來一夜燈花向人落
　　送友人之京
霜高木落河始冰臺郎别我之燕京朔風迎面飛鳥盡
臘雪打㡌鞭馬行新年捧表拜闕下春寒詔賜玻瓈觥
朝官如問小參軍為言卧病丹陽城
　　題南宫子蠟嘴圖
南宫山人何俊竒小牕睡起凉雲飛野棠秋早霜子熟
枯木葉高蠟嘴肥滿前累累甘爾口正猶癡心落人手
五陵年少知爾名一飽無人早囘首
　　西樓别寄閩憲諸公
八月八日溪上别溪上彩旗紅獵獵離情已逐渡江雲
邊草連天翦秋色玉驄金虎諸大夫欲别不别留斯須
沙明淺渚白鳥下酒盡落日青山孤丈夫有淚不須灑
去客掛帆君上馬悠悠囘首各東西惟見西溪捕魚者
閩關一片月太行一片雲雁書逺寄隔山嶽雲飛月明
多憶君
　　贈别鷲峰上人(并引/)
　予遷官出關過建陽會同年契世文邀予至其家因
　登溪閣俄聞茂林脩竹間有絃誦之聲詢世文乃靈
　山上人也頃之相會閣上臞然如鶴悠然如踏雲出
　所作詩一帙蕭然有林下風也予南出閩世文亦將
　赴官編修鷲峰送予溪上徘徊顧望有不忍别意鷲
　峰湖南人本姓歐陽靈山其釋名鷲峰其自號乃座主
　翰林侍讀歐陽之族雖緇流而其家學有自云
建溪秋高山水清溪邊偶識衡陽僧臨水洗鉢掛溪閣
夜訪校書天禄燈聖經佛偈通宵讀苜蓿堆盤勝食肉
囘雁峰南難寄書武夷洞前堪煮粥西風獵獵吹水寒
相送郎官南出關校書公子玉京去衡陽上人何日還
手中玉杖春雨緑毋乃湘君廟前竹胡不截作雙鳯簫
吹作來儀舜庭曲古曲雅以淡天高難上聞不如且掛
杖頭月歸卧祝融峰畔雲
　　送馬伯庸子之京
欲晴不晴天氣慳欲别不别人語難丈夫意氣自磊落
握手一笑心與肝南宫子弟吐金縷何必樽前花解語
樹搖晚翠下風凉燭落春紅剪秋雨高歌痛飲如有神
醉吐不惜車中茵明朝送子上船去囘首江南江北人
　　送韓司業
楊花落盡梅子青丹陽酒滿雙玉瓶使君買舟渡江去
落日淡淡波溟溟先生抱才登館閣東壁文采光龍廷
自憐落日江湖上為言縱跡如雲萍
　　蒲萄酒美鰣魚味肥賦蒲萄歌
揚州酒美天下無小槽夜走蒲萄珠金盤露滑碎白玉
銀甕水暖浮黄酥柳花吹盡春江漲雪花鰣魚出絲網
李郎載酒過江來開酒斫魚醉春晚世事反覆如摴蒱
會須一飲空百壺淋漓宫袍亦竒士夜起看對青燈孤
　　江南春次前韻
江南四月春已無黄酒白酪紅櫻珠呉姬小醉弄絃索
十指春雪如凝酥池塘過雨春波漲風捲楊花落蛛網
翠睂新婦歌春愁白馬少年歸日晚遊魚水淺出短蒲
誰家銀箭飛金壺日長睡起翠陰午簾外忽過流鶯孤
　　送鶴林長老胡桃一裹茶三角
胡桃殻堅乳肉肥香茶雀舌細葉竒枯腸無物不可用
寄與説法談禪師竹龍吐雪澗水活茅屋烟吹樹雲薄
竹院深沈有客過碎桃㸃茶亦不惡
　　寄省郎沙子丁
憶昔射䇿官明光序列前後如雁行不才瘦馬走州縣
君已落筆中書堂巍巍中書開大府宰相出入勢如虎
省郎夜直殿燭長紫薇花間月當午有人此際猶未還
正與士卒夜守關風吹衣裳露被面舉目只是水與山
嗟余同時異甘苦何時逢君傾一語典衣為買小紅舟
剪燭西牕聽秋雨
　　夏夜積雨霽陰雲不收病坐南軒月復出
積雨已斂雲不明淡月忽出户牖晴幽人開牕看月色
投入懷抱亦有情數宵相連爾何在應駕老蟾出東海
今宵見爾不得眠未脱人間女兒態愛渠中夜雪滿庭
照出飲顆山脰形何人此際步微影玉堂珂珮風泠泠
　　連夜雨晴
石榴花紅細雨白江南四月天氣凉須臾雲散忽晴色
滿院花樹生幽香幽人抱病無可語日出南牕看晴雨
小兒造化多戲人世上俗子徒勞神
　　題郭元二公畫壁
兩山出沒如虎頭爭竒角怪不肯休一山如龍入雲去
一山化作長江流崚嶒相雄不相下欲向人間索高價
塵中有客語如狂龍者可先江者亞一笑上馬歸醉眠
麯生使我多妄言酒醒忽記夜來語先者姓郭亞者元
　　次韻休上人見寄
山深樹密鳴鴉肥山人得句多清竒深沈竹院白日靜
焚香自禮天人師門前雨過巖花活凉風蕭蕭袖衣薄
狂隣卧病在江城懷抱思君空作惡
　　復次前韻東龍江上人
山中酒熟黄雞肥閉門索句何瑰竒何人剝啄急如雨
門前忽見黄冠師揮毫落紙龍蛇活愧我無能才思薄
欲師更洒楊柳枝瘧鬼牀頭敢為惡
　　夜坐贈秀才
青原故人貧且窮燕山野客疲且聾擁爐不覺殘火白
開牕忽見月明東乃知清景不可得得詩一笑衰顔紅
夜深吹燭且睡去樓外落雁呼霜風
　　夜坐分韻得此字
逢冬亦欲鄉風舉客舍蕭條念閭里夜寒鐵馬嘶北風
漏下銅壺凍春水牀頭斗酒復何為燈下三豪猶在此
明朝上馬氣如雲揮劒長歌為君起
　　曉起
烏鴉啞啞霜樹晴紙牕潑眼春雪明野人卧病睡方起
官街踏踏聞馬行矮牕小户坐終日煮茶繞坐松風生
明朝呼兒刷駿馬出門一笑青天横
　　賡眠字韻
去年走馬尋陽關五里十里逢烽煙孤臣泣血紫塞外
壯士倚劒青雲邊今年卧病在江海呼兒夜讀歸來篇
結茅松壁知何日飽聽一枕松風眠
　　賡覆字韻
朔風吹帳滅前燭將軍夜擁貂裘宿玉關飛雪入紫宫
白髪孤臣守金屋近思往事良可悲世事摴蒱多反覆
古來宫殿説咸陽落日猿啼掛枯木
　　送友人之金陵
陳郎買舟之金陵寒江水落風浪小飛帆逺掛蔣山青
空城畫角秦淮曉白門酒美香滿城呉姬喚客客不行
樓中子弟盡年少玉奴行酒吹鸞笙陳郎不聽黄金縷
朝走東呉暮走楚半生落魄一布袍感慨長歌弔千古
六朝遺跡生暮烟故家荒塚迷花鈿鳯凰臺上醉李白
何人知子囊無錢
　　元子遊戲竹木
元君磊落誰與同秃筆一掃俗子空蕭條瘦竹卧疎雨
槎枒老樹懸春風野人卧病在京口見君此畫心神融
何人識此歲寒景為我進入蓬萊宫
　　送惟英之淮安
江南木落天欲霜故人别我之淮鄉野人一月病在牀
不能送子河之傍殷勤拂子衣上黄呼子醉酒三百觴
歲寒歸計不可忘呉門白髪遙相望
　　同友人揚子江送客
將軍之馬駿且雄葛仙騎之如遊龍金陵之酒香且冽
葛仙飲之豪興發馬上送客揚子津下馬飲客金陵春
主人上馬客已渡囘首江南江北人
　　題江鄉秋晚圖
沙頭潮下秋水枯雲山落日雲糢糊草堂逺近路長驅
蕭蕭行李行人孤蹇驢渡橋歸思急村南村北天秋色
何者相呼雞犬聲山前山後烟樹立江風水面吹殘莎
打魚小艇如飛梭何人盪槳立船尾釣者船頭腰半駝
小李將軍不可作粉壁流傳愁剥落石門守者猶可竒
柱杖敲門索新跋京口緑髮參軍郎見君此畫心即降
攜家便欲上船去買魚煮酒揚子江
　　為九江方七高賦
匡廬山中有佳士讀書結屋青雲松碧牕夜影紫翠動
落日照見香爐峰窺燈夜壁山鬼過采蘭東徑仙人逢
危簷墮雪聽風竹古寺隔嶺聞煙鐘每思幽絶動歸興
歲晚落葉迷行蹤扁舟何日過湖口分我半壁青芙蓉
　　將至太平驛即興
上灘泊處無十里舟人鼔舞家家喜到驛歡呼如到家
明日舟行復如此驛行傳食過年年何日歸種淮南田
玉堂金馬雖云貴白酒黄雞不論錢
　　中秋月夜泛舟於金陵石頭城
秦淮流水西復東倒涵天影磨青銅飛廉掃空出海月
明珠飛入琉璃宫著我扁舟二三友江上雪槎泛牛斗
笑語人間兩岸燈進君江上一尊酒醉來起舞聽浩歌
宛如玉樹春風和世間樂事古來少天下月明今夕多
六代江山自瀟灑潮落潮生石城下人生得意當歡遊
此月此水年年秋
　　曉上石壁灘
龍溪三月人上船十里五里灘聲喧浪花飛雪灑石壁
船尾落月傾金盤越兒卧篙頭刺水露重布帆風不起
近山鐘動石樓中隔水雞鳴烟樹裏過江日日水與山
詩人得趣如得官白雲遙在太行北何日歸舟下石灘
　　過臨平
昔人五月臨平路汀洲藕花滿無數此來三月過臨平
雪白楊花捲波去楊花捲盡藕花開今人古人俱到來
欲向山陰尋賀老酒船到處且徘徊
　　越溪曲
越溪春水清見底石鏬銀魚搖短尾船頭紫翠動清波
俯看雲山溪水裏誰家越女木蘭橈髻雲墮耳溪風高
采蓮日暮露華重手滴溪水成蒲萄盈盈隔水共誰語
家在越溪溪上住蛾睂新月破黄昏雙櫓如飛剪波去
　　紫溪道中
三月晦日春欲還深林百鳥鳴間關緑雲迷合紫溪嶺
白雨遙掛烏石山山高雨落不到地萬壑千巖灑飛翠
逺人送春千里歸風送藍輿野花墜間關咫尺上青霄
海上三山路不遙地僻題詩公事少芙蓉帳裏紫雲飄
　　和同年觀志能還自武昌詠
短衣匹馬走江漢山川歴歴何雄哉漢陽風緊鼔角動
洞庭水深鴻雁來雪消巴蜀浪翻屋黄鶴磯下聲如雷
是時立馬夜呼渡清江苦竹猿聲哀
　　溪行中秋翫月(并序/)
　余乃薩氏子家無田囊無儲始以進士入官為京口
　録事長南行臺辟為掾繼而御史臺奏為燕南架閣
　官歲餘遷閩海廉訪知事又歲餘詔進河北廉訪經
　歴皆奉其母而行以禄養也後至元三年八月朢舟
　泊延平津是夕星河燦然天無翳雲月如白日溪聲
　潺湲若奏樂四山環抱如拱如立如侍左右奔走執
　事者薩氏子奉母坐船上與其婦具酒餚盤饌奉觴
　上夀繼而若妺若壻若婢若僕以次而進和而不䙝
　謹而怡怡月色蕩酒而溪韻雜笑談母懽甚至舟人
　醉飲亦相與鼔枻作南歌而樂今夕何夕不知奉親
　之在異鄉也嗟夫昔人所謂宦遊之樂不如奉親之
　樂實天樂也薩氏子於是命婦盥爵滿以酒再拜為
　母夀而作歌曰
龍津秋水涵太虚今夕何夕光景殊皓月當鏡星貫珠
河漢倒影垂平蕪微波漾漾風徐徐新凉拂拂飄裙裾
阿母今年八十餘清晨理髮雲滿梳起居儼重天人如
有子在官名在儒奉母禄養南北區晨昏不忍離斯須
荆楚燕趙閩粤呉今年去官南海隅北上咫尺天子都
官船軋軋如安車阿母坐卧襟懷舒清晨夜泊不知挐
母在船上重褥鋪芙蓉映水搖氍毹開甕酒熟浮新蛆
秋園摘菓雨剪蔬船尾曲突通行廚家雞水鴨美且腴
鯉鲫鮮大如江鱸奉觴酌酒前拜趨月波蕩酒如浮酥
子為母夀婦夀姑阿妺次進偕壻夫酌獻亦及婢與奴
熙熙春盎無親疎行禮有節俱歡娯阿母笑語情愉愉
有婦右䇿兒左扶舟人醉飽從歡呼鼔枻節歌聲嗚嗚
四山疉翠開畫圖溪瀨潄石如笙竽雙壺酒盡村可酤
盤饌狼藉溪可漁人生此樂更有無異鄉到處同里閭
惟期母夀莊椿踰有子願效返哺烏作詩記實無浮譽
至元丁丑仲秋書
　　黯淡灘歌
長灘亂石如疉齒前後行船如附蟻逆湍衝激若登天
性命斯須薄如紙篙者倒掛牽者勞攀崖仆石如猿猱
十步欲進九步落後灘未上前灘遭上灘之難難於上
絶壁雖有孟賁難致力灘名况復呼黯淡過客攅眉増歎息
下灘之舟如箭飛左旋右折若破圍歡呼踏浪棹歌去晴雪
灑面風吹衣飛流宛轉亂石隘奔走千峰如馬快賈客思家
一夕還傳語灘神明日賽下灘之易易如盤走珠瞬目何可
停須臾長風破浪快人意朝可走越暮可吳乃知順逆有如
此逆者悲愁順者喜請君聴我黯淡歌順則流行逆須止順
者不必喜逆者不必愁人間逆順俱偶爾且得山水從遨逰
　　雲際感興
昨日登芝峯兹晨陟雲嶺俯視城中居萬瓦落深井風
露灑灑生秋寒飛泉落澗聲潺湲筍輿軋軋度脩竹石
闌曲曲躋層巒層巒絶頂天尺五我欲排雲擊天鼔九
關虎豹不須驚吐膽開心見天語天鼔不可擊天門何
日開請君聽我紫芝曲手招白雲歸去來
　　百禽歌
漢密將軍開大府門外紛紛客如雨繁絃急管耳厭聞
要聽山中百禽語購求走馬東海頭海頭百禽聲啾啾
疾飛苦走亦不免能言有色貽身憂將軍縱使花作屋
不似山林有眞樂江南白苧細於絲紫竹方籠作青幙
鸞鳯在野麟在郊太平將軍胡不招簫韶一奏百獸舞
玉帛萬國皆來朝嗟嗟百鳥何足録日食將軍太倉粟
色衰身死螻蟻分不補將軍一臠肉箇中鸚鵡最能言
不説輿夫行路難萬山雨暗泥滑滑不如歸去聲亦乾
行不得也哥哥九關虎豹高嵯峨行不得也哥哥
　　雨傘
開如輪合如束剪紙調膏䕶秋竹日中荷葉影亭亭雨
裏芭蕉聲簌簌晴天却陰雨却晴二天之説誠分明但
操大柄常在手覆盡東西南北行
　　梳頭樂府
紅綃捲袖搖劒聲摩挲睡眼窺秋菱陽臺夢斷不知處
一片烏雲愁欲傾一鈎新月掀雲起月漸低流蔴草地
玉纖盤轉戲龍形寳釵壓定飛鴉翅撩春撥曉誇自然
黄金雙燕珍珠蟬白頭老嫗低低笑不覺婆婆二八年
　　燈草
天涯何處無青青王孫去後䕷蕪深瑤田手種緑玉髮
道是無情却有心此心未明人未識金篦剖腹森如㦸
撮將一縷玉蟲兒散作萬家紅粟粒侯門珠網百面霞
秦樓玉樹雙頭花慧燈莫與羣迷染正性何愁慾鏡遮
韓堂風露光微顫萬古聖賢對面面但勤挑剔不憚勞
萬炬金蓮紅藥院
　　胡桃
武陵仙子裙如血不肯洞中事幽絶東風吹珮嫁西羌
生子稜稜剛似鐵道逢賈客懷故山遣兒隨客東南還
銅鈴破曉廣沙漠蠟彈緘愁度玉關瑤池阿母沈吟久
何物外孫如此醜撇歸鸚鵡不囘頭欲啄無由堪下口
誰知造化無秋春人間枯槁中清淳請君剖破渾淪看
會見空腔都是仁
　　芒鞋
東家西家買芒屨南州北州多岐路嚴霜烈日太行坡
斜風猛雨𤓰州渡南人求利赴北都北人徇利多南趨
朝朝迎送名利客身身消薄非良圖人負屨屨負人草
從土生復歸土人兮履兮不知所
　　繡鞋
羅裙習習春風輕蓮花帖帖秋水擎雙尖不露行復顧
猶恐人窺針線情繅雲隱映籠新月花影依稀襯香頰
彩鳯將翔相顧飛鴛鴦漫語愁丹裂落紅濕透胭脂膩
半幅凌波剪秋水莫教踏破浣溪沙濕重東風擡不起
　　燈蛾來
燈蛾勞燈蛾勞粉其面錦其袍繞燈不去千百遭忽然
性命輕鴻毛一鳥死百鳥號一獸死百獸嘷爾為微物
不自覺往來就死何滔滔燈雖滅燈復多蛾兮蛾兮奈
爾何
　　又
燈蛾來燈蛾來遶燈不去飛徘徊清光紅燄午夜開忽
然性命隨飛灰平生不傍太陽裏何故趨炎來就死人
生有情皆愛身何故將身為戲爾
　　飛奴
雌雄相對鳴嗚嗚翅翎無異顔色殊營葉寄養出人力
安心飲啄還哺雛借問何修得如此世上羣禽那可比
不疑不詐已戀人自去自來人信已曉天空闊風日清
雕籠彩袖相齎擎得時可展青雲志囘首無忘白屋情
蒼鷹縶緊鶴籠窄以身誤人穎愈力吁嗟此鳥得人憐
有性有情非一日
　　長門秋漏
上壺注水水縷明中壺激箭移銀星銅龍宛轉吐余毒
悶殺長門不寢人情雲心上如火色淚濤濕透銀蟾白
三百六旬尚可支二十五聲消不得何人夜扣相如扉
千金買賦成何遲男兒酒後多情思此意文君知不知
　　北人上塚
南人城南逢清明北人望北號哭聲人生何處問南北
春秋霜露俱含情天涯芳草何青青杜鵑口血花㝠㝠
酪漿一壺麥一飯香火照日藏流螢自言家住大河北
閩巔相望六十六血氣尋尋呼應聲音容皎皎常在目
虚名薄利非良圖故山松栢號夜狐兒身有禄親不待
親墳無主兒義辜低頭再拜襟盡血行路人情為慘切
紙灰低拂緑楊風盃瀝澆殘沙上月人言朔客鐵心腸
誰無半餉情慘傷遊宦既知離别苦何如拂衣歸故鄉
　　枯荷
紅雲一夢何茫茫緑縈瘦骨擎欲僵愁多有魂弔秋水
故池日夜凄新霜鴛鴦相顧魂已泣白魚起身銀尺立
堂中書客感秋風一片青衫和淚濕
　　春别
花氣壓簾愁不掃細雨粼粼長芳草玉釵燕尾剪春寒
坐惜流年鏡中老東風吹柳人不知春嬌滿眼顰雙睂
呉松錦字夢中得曉來月落聞烏啼南園日暖蝴蝶醉
春霧熏人海棠睡朱門小立蹴金蓮落紅起作離人淚
　　南臺月
城南江上逢中秋城南石梁初截流長虹一道貫秋色
中分百里江南州殘露消盡魚尾黑金蛇翻動三江白
冰輪擁出碧玻瓈照見釣龍臺上客臺中之客懷古心
黄河太華三登臨今年攜月醉臺畔越水越山為月吟
無諸城裏人如海無諸故塚埋殘靄無諸臺上草離離
龍去臺空三十載昔龍已去江悠悠今龍雖在人未求
懷珠豈立此臺下要上黄金臺上鈎乾坤四顧渺空闊
詩書亢氣行勃勃合沙古讖此其時天下英雄求一決
南臺月照男兒面豈照男兒心與肝燕山買駿金萬斛
萬里西風一劒寒
　　征婦怨
有柳切勿栽長亭有女切勿歸征人長亭楊柳自春色
歲歲年年送行客一朝羽檄風吹煙征人逺戍居塞邊
轔轔車馬去如箭錦衾繡枕難留戀黄昏寂寞守長門
花落無心理針線新愁暗恨人不知欲語不語顰雙睂
妾身非無淚有淚空自垂雲山烟水隔呉越望君不見
心愁絶夢魂暗逐蝴蝶飛覺來羞對牕前月牕前月色
照人寒遲遲鐘鼔夜未闌燈闌有恨花不結粧臺塵慘
恨班班半生偶得一錦字道是前年戰時苦一朝血杵
煙藪除腰間斜掛三珠虎妾心自喜還自驚門前忽聞
凱歌聲錦衣繡服歸故里不思昔日别離情别離之情
幾青草鏡裏容顔為君老黄金白璧買嬌娥洞房只道
新人好
　　春遊太真觀
東風惱人如著酒曉鶯啼斷門前柳青山忽然契我懷
飛上𤣥都弄星斗緑雲弄雨小立久幾片落花春在手
遼東白鶴胡不歸松下丹鉛老霜臼
　　題二宫人琴壺圖
行雲留影雪弄香藕絲織翠芙蓉裳春風拂拂蘭蕙芳
金殿不鎖雙鴛鴦冰絃素手彈鳳凰玉壺投矢聲玎璫
花落無人春寂寂侍女空抱琵琶泣誰知絶代有佳人
不解傾城與傾國笙歌别院留春住嬋娟千古蛾睂妬
却笑長門閉阿嬌黄金好買相如賦
　　過桐廬
桐廬山水天下清洪濤拍岸山圍城桐君已乗丹鳳去
世間草木誰知情落日摇紅魚尾赤江上潮回沙嘴立
三三兩兩野人家半住漁村半樵牧盡抛章甫求仙靈
松間黄鶴喚不應阻風三日看山色平生慣識枯枝藤
碧桃海上開多少幾度春風長瑶草白雲滿地不歸來
石爛松枯天地老
　
　
　
　
　
　
　
　雁門集卷一
欽定四庫全書
　雁門集卷二
　　　　　　　　　　　　元　薩都拉　撰
　　送聞師之五臺
聞子初識面天涯任去留西風洞庭樹落日楚淮舟歲
月棕鞋底江湖竹杖頭丹陽纔洗鉢又入五臺遊
　　題北固山無傳上人小樓
甕城春寂寂石磴草斑斑倚杖高低月登樓逺近山百
年詩句裏三國酒杯間自嘆黄塵客來消半日閒
　　送石民瞻過吳江訪友
老友吳江去吳江水尚高一樽散鱸膾四月過櫻桃矍
鑠緑玉杖風流白紵袍西牕故人夜應是動揮毫
　　鍾山曉行
樓閣龍雲氣蒼茫第幾峰長風萬松雨落月半山鐘石
磴盤空險僧廊落葉重吾皇曾駐蹕千古説蟠龍
　　和學士伯生虞先生寄韻
白鬢眉山老玉堂清晝閒聲名滿天下翰墨落人間才
俊賈太傳行高元魯山獨憐江海客樽酒夜闌珊
　　投宿龍潭道林寺
倦遊借禪榻客意稍從容落日江船鼓孤燈野寺鐘竹
雞啼雨過山臼帶雲舂半夜波濤作長潭起卧龍
　　寄舍弟天與
鴻鴈飛南北闗河隔弟兄水通鄖子國舟泊漢陽城落
木風霜下高秋鼓角清故人如有意為我道鄉情
　　送景南彦上人歸江西
登高傷逺别鴻鴈幾行飛萬木江頭落一僧船上歸故
山秋嶂逺殘日晚鐘微亦有同袍者多應候竹扉
　　偕趙逢吉避暑石頭城日暮余歸逢吉留宿山中
　　次日寄逢吉并長老珪白巗
竹下一僧坐城頭獨客還星河下平地風露滿空山犬
吠松林外燈明石壁間故人借禪榻心共白雲閒
　　鳯凰臺望祭進士鄭復初録事
已矣鄭録事功名與願違鬚翹如揷㦸體弱不勝衣白
日長江去青山何處歸崇臺三酹酒目斷鴈南飛
　　夜宿昇龍觀
舊日宸遊地朱欄䕶輦紋龍飛九天雨鶴夢一龕雲神
火丹爐見仙音客枕聞殷勤謝道士深夜禮茅君
　　秋日雨中登石頭城訪長老珪白巗不遇
石頭城上去紅葉雨紛紛半日不見路四山都是雲魚
龍隨水上鐘磬隔江聞遙憶南莊叟天寒補衲裙
　　同朱舜咨王伯循登金山妙高臺
幾年無此客同上妙高臺落日地中去長江天際來英
雄成徃事歲月付銜杯無限登臨意舟人莫重催
　　寄御史王伯循
曠達王夫子才高早避名昨離建業水今住廣陵城有
酒從人飲無田藉筆耕竹西燈火夜誰識繡衣行
　　九月七日舟次寶應縣雨中與天與弟别
解纜不忍發船頭雨濕衣汝兄猶是客吾弟獨先歸行
役闗河逺虚名骨肉稀如何淮上鴈不作一行飛
　　泊舟黄河口登岸試弓
泊舟黄河口登岸試長弓控弦滿明月脱箭出秋風旋
拂衣上露仰射天邊鴻詞人多膽氣誰許萬夫雄
　　送南臺從事劉子謙之遼東
徃復一萬里嗟君已兩行朔風吹野草寒日下邊城策
馬犯霜雪逢人問路程歸期在何日應是近新正
　　録囚河間還司送憲使韓仲宜調山東
一想分司日人生類轉蓬同行三伏盡此别幾時逢雪
竇泉花白霜林柿葉紅山東好風景少駐莫匆匆
　　苦雨水溢呈憲司諸公
病客如僧懶多寒擁毳裘三山一夜雨四月滿城秋海
瘴連雲起江潮入市流釣竿如在手便可上漁舟
　　立秋日登烏石山和楊子承
海國山西圍繁華坐消歇樓觀沉夕陽鴻鴈下秋色水
邊無麗人石上多古刻感此暮歸遲秋露滿山白
　　登烏石山仁王寺横山閣
千尺青蓮座煙霞擁地靈山川幾緉屐日月兩浮萍鳥
沒天垂海龍歸水在瓶深堂説法夜應有石頭聽
　　送觀志能分得君字志能與僕同榜又同南臺從
　　事考滿北還
登臺曾竝轡射策又同文八月中秋别三年此日分風
霜下木葉鴻鴈渡江雲無日不思我有詩還寄君
　　過采石驛
客路青山外鄉心落照邊潤煙浮野樹凉雨過淮天水
調誰家笛江帆何處船蛾眉臺上月今夜照孤眠
　　題焦山方丈壁和僧韻
故人不忍别野景亦相留白鴈寒沙月黄雲老樹秋風
霜侵客鬢鼓角入邊愁滿目闗河興登臨倦倚樓
　　送李恕可隨王宗師入京
借得茅山鶴乘風飛上天江聲近九里客路已三千禁
闕紅雲上家鄉碧海邊待聞金馬詔復見玉堂仙
　　送莫秀才歸番陽
番陽秋水落白下買船還逺夢驚新鴈歸帆識舊灣打
碑過薦福攜酒看芝山却憶曾遊處清溪萬柳間
　　寄朱縣尹
纔入金川境行行望眼賖亂山迷驛路一水䕶人家地
僻民安業官清縣少衙江東賢令尹心地似梅華
　　寄石民瞻
京口石彭澤詩懷似鶴形蒼天容老徤白髮照江清夜
鼎薰雞舌秋袍織鳯翎醉扶緑玉杖應望石頭城
　　題舊縣驛
高樹日停午斜飛燕子風一身千里外孤館萬山中作
客辭家久聞人問歲豐村村桑柘柳羸馬厭西東
　　題江東精舍
長日重門靜幽居曲徑深開樽臨沼上移席就簷隂竹
亂鳥聲散萍開魚影沉能文李公子抱膝但長吟
　　題紫薇觀馮道士房
卜築長江上囘峰晚更竒山村猿索飯竹屋鶴聽碁雲
䕶燒丹竈泉香洗藥池道人足高興不許俗人知
　　正覺寺晚歸贈益山長老
粥魚聲已罷日暮掩柴扉送客月在地出山雲滿衣燈
明聞犬吠松暗見螢飛深夜長廊靜多應獨自歸
　　次崔鎮壁間韻
木落歲時晏黄雲欲雪天買舟河下客立馬渡頭船野
迥風欺帽天寒袖裹鞭夜眠三鼓後曉發五更前
　　寄王御史
御史傳天語飛霜到海垠浙江潮似雪閩土臘如春孤
客見明月亂山愁逺人何時動歸興家有白頭親
　　送管元帥南征(此五首/時本缺)
楚帆風一葉此去幾時還日暮漢江碧雨晴湘竹斑邊
聲連草木野色動荆蠻决策平徭後歸心北固山
　　過淮安暢曾伯都事幽居
萬事歸來好淮隂二畆園教兒書滿架過客酒盈樽野
水到門外漁船繫樹根除書下霄漢坐席恐難溫
　　又
幽居有眞趣何必在山村楚竹深藏屋淮河直到門釣
絲魚浪細書帙燕泥昏吟笑坐終日佳期誰與言
　　過高唐感事
殘雪覆碧草凄風吹未消王孫去不返魂魄又誰招往
事如春夢無人問早朝荒陵斜照裏松樹晚蕭蕭
　　寄省郎郭天錫
人道省郎好簿書清晝閒惟公不自喜忽爾要思還酒
債西湖路歸心北固山閒愁且抛却莫遣鬢毛斑
　　送金德啟之句容
元宵能幾日君去獨何心縣市春燈亂山村夜雪深鄉
情猶越分詩句盡唐音後會逢寒食晴光滿樹林
　　贈訴笑隠長老
佛宫天上有人世見應稀客遇鍾鳴飯僧披御賜衣青
春忘蝶夢白日説龍飛遙憶宸遊處金蓮照夜歸
　　都下同翰林諸公送御史尚遊題紫騮馬
御史紫騮馬今朝行且嘶逺煙芳草露細雨落花泥蹋
月飲淮水隨雲過汴堤遙思鄉斾日曉立聽朝雞
　　鍾山遇風雨
城市多驄馬清遊有幾人山靈飛白雨朝士説紅塵雲
起鍾樓暝桃開野寺春上人歸太晚誰主復誰賓
　　又
遊樂有深處豈知行路難山風吹馬倒松雨滴花寒丘
壑籃輿轉花臺石磴盤吾皇千萬壽曾此駐金鑾
　　龍潭送侍中田美中攜酒十里雪作
公子青驄馬追隨十里遙風頭雲葉凍酒面雪花消惜
别頻囘首無因見舞腰君歸金帳暖無限可憐宵
　　送道士良豸冠還楚丘
淮水春㠶動山城積雨餘南臺去千里北闕有三書白
下曾行馬黄河可膾魚廟堂公論在君去莫躊躇
　　寄習思敬
深冬殘雪夜醉卧玉山樓風勁銀箏響花垂絳燭流連
牀無客夢中酒失鄉愁歲月如流水憑高憶舊遊
　　寄中臺照磨子徵
中臺高百尺幕府得姚郎洗面風生雨鳴珂月照霜詩
成裁晝錦酒飲賜天香獨有無媒者臺城立晚涼
　　病起城東晚步
扶病誰同步尋幽思不羣逢僧穿竹去吹笛隔林聞山
勢浮雲合溪流野水分徘徊歸晚逕樹影月紛紛
　　次韻郭侍御
江左風流在長懷晉謝安愛山那厭世畏事却嫌官雲
霧天門逺風波世路難臺端有東郭白髮漆紗冠
　　寄士巗臺郎
薦士如君子文章立玉泥自登臺闕去不使簿書迷薄
俸無餘積長貧有病妻長安貴公子中酒聽鶯啼
　　送宣古木
鐵面小將軍旌旗照海門兵機出孫武膽氣走桓溫社
稷劎三尺乾坤酒一樽茫茫霄漢内此意與誰論
　　過賈似道廢宅
賈生亦何者此地起樓臺社稷無人物湖山養禍胎前
朝亡國恨遺跡後人哀落日空江上王宫亦草萊
　　送人之浙東
我還京口去君入浙東遊風物孤舟夜闗山兩鬢秋出
江吳水盡絶岸楚山稠明日相思處惟登北固樓
　　送人
適意無南北相逢江海邊闗山千里外風雨一燈前呼
酒友同醉論文子獨賢分襟在今日握手又何年
　　寄友
紫禁鶯花老京城四月初層樓開别酒小海出銀魚度
日輕肥馬朝天借蹇驢願言江海上亦有病相如
　　范僉事幽居
邑外桑麻長山中笋蕨甜兒孫薦時菓燕雀下晴簷芳
草生含路楊花飛過簾人頭似白雪對客口如鉗
　　病中書懷
半月閉門坐蕭然逺俗氛病中心似水門外馬如雲練
杵搗寒月香爐生晝薰興來覽明鏡太瘦小㕘軍
　　又
欲向江邊去何時理釣蓑城山入樓近隣竹過牆多春
甕浮紅酒晴池戲白鵝閒門且消病俗吏莫相過
　　大别山
落日在平地蒼茫吳楚秋人隨孤鶴逺天共九江流風
物吞淮海樓船下鄂州凭高一登眺不盡古今愁
　　元統乙亥余録囚至滄州坐清風樓
晉代繁華地如今有此樓暮雲連海漵明月滿滄州歸
鳥如雲過飛星拂瓦流城南秋水盡寂寞採蓮舟
　　山中懷友
逺望空山裏天寒夕夢孤林昏行魍魎江晚變䕷蕪課
議難容我交遊重有吾論文輕咳唾問俗到耕鋤
　　又
天府超羣彦脩材復壯騰波瀾開白晝羽翼動蒼㝠弱
質悲殊調明時欲獨醒應憐揚執㦸寂寞太𤣥經
　　又
何事虚齋裏猶分苜蓿盤高林容偃蹇衆翼避扶摶黑
夜文星動青天劒氣寒終南山正好那得悔儒官
　　又
自是麒麟種卑栖又幾年故廬南雪下短褐北風前歲
暮山林瘦天高雨露偏惟應丈夫志未受故人憐
　　又
卓犖恒山秀相逢幾抱琴五年風雨别四海弟兄心嶺
外梅花逺山中桂葉深定知嵇叔夜高興滿雲林
　　又
洛社推年久清村照柿林春風何處客芳草獨行深遺
墨收秦刻新詩學楚音别離無一字目斷白雲岑
　　送唐卿御史
去去紅塵外秋光滿華嵩故鄉歸衣錦行路避乘驄未
覺長安逺眞成冀北空燕山一枝桂囘首正西風
　　題劉山長雪夜板輿圖
板輿行樂處鶴髮儘鬖鬖人子誰無母劉家獨有男諸
孫嬉掌上阿母度溪南玉宇光連夜顔酡酒半酣
　　宿大横驛
燈火明沙渡牛羊過水西村舂干澗落野店四山齊桂
樹偏宜月人家盡向溪秋蟾莫相惱惟聽度闗鷄
　　溪行中秋望月
去歲南閩客今年此日還中秋八月半一水萬山間皓
月飛圓鏡迴流轉曲環攜家共清賞何異在鄉闗
　　遊梅仙山和唐人韻
城郭千峰合仙凡一水分顛崖懸鳥道亂石聚羊羣苔
井分丹水茶爐煮白雲肩輿萬松嶺有客訪梅君
　　又
絶頂尋仙跡寒泉照病容栖鸞多種竹愛鶴莫移松丹
藥人來乞山粳手自舂秋深霜葉滿麋鹿日相逢
　　又
仙人不可見借鶴過仙家夜卧千峯月朝飡五色霞祠
空風掃葉人去鹿銜花歸隠知何日分爐學煉砂
　　又
洞天何處是休日漫尋眞老鶴來迎客隔松長似人茶
爐敲火急丹井汲泉新風景秋過半烟霞晚更親
　　平川幽居
深隠雲林靜何須負郭田圖書從塞屋鷄犬亦登仙釀
酒尋仙术脩琴借藥錢閒過武夷洞來上釣魚船
　　又
九曲溪行盡平川隠者居看家留白鶴度竹借藍輿架
上多丹藥牀頭有古書漢廷論封禪應問馬相如
　　次王御史韻
江城連日雪騎馬欲何之老樹昏鴉集寒塘落鴈遲松
窻燈下酒竹屋夜深棋寄語王公子幽棲或可期
　　和吳贊府齋中十詠
　　　焦桐
憐爾抱竒質無香已自焚材高初偶得音古更誰聞天
海空遺操氷霜見裂紋中官方煮鶴終得舍夫君
　　　蠧簡
六籍灰寒久名山依舊藏漆痕微有字芸草欲無香後
死嗟猶及斯文豈遽亡世方珍貝葉掩卷一凄凉
　　　破硯
巨璞何人鑿磨穿偶至今系文虚緑潤雨氣共𤣥隂瓦
礫開無異塵埃積轉深明光幾攜入往事復何心
　　　殘畫
勝境不可得生綃餘舊圖丹青初彷彿塵土半糢糊蝴
蝶飛疑去波濤折轉無良工今豈盲為爾一長吁
　　　敗裘
襲爾亦已久風霜兩袖穿甘從稚子笑未受故人憐雅
志逾前古深期及暮年纍絲今化盡念汝獨依然
　　　舊劒
憶昔蛟龍劎提攜竟出門紅塵走馬處白日報人恩歲
月銅花澁雲烟牛斗昏凄然中夜舞囘首暗銷魂
　　　塵鏡
古鏡色如墨千年獨此留玉臺蟲網暗珠匣土花浮莫
笑塵埃滿曾令鬼魅愁蟠龍今已化雲雨夢悠悠
　　　廢檠
不解照珠翠早同文字盟何年中路弃無復向人明宿
雨高齋夢秋吟廢館情相看幾今夕及此慨平生
　　　斷碑
零落秋風卧何年破廟碑圖經愁莫載耆舊説頻移野
燒龜文失荒臺鳥跡疑遙知千載後拂拭轉堪悲
　　　卧鐘
龍簴久摧折深埋奈爾何耕民誰睥睨野袖自摩挲雅
奏多年歇銘文幾字訛斜陽荆棘裏長伴舊銅駝
　　寄志道張令尹
淮南宣化閣相對石頭城二月風帆過滿江春浪生青
山行不斷緑野盡開耕令尹張公子兒童知姓名
　　送人兄弟相别
送兄南浦上情思兩悠悠昆弟難為别江山總是愁櫓
聲摇夜月帆影障寒流後夜相思處嗷嗷鴻鴈秋
　　玉山道中
積雨千峰霽溪流兩㟁平野花多映水山鳥自呼名人
語隨鄉變官船帶月行江南數千里無處不闗情
　　道中漫興
雲氣千峰暝溪流水拍橋竹溪泥滑滑榕樹雨瀟瀟曲
棧鈎崖角垂虹掛嶺腰山家酒初熟或事借椰瓢
　　又
緑樹鶯啼盡山紅映碧蘿一年春事了四月雨聲多閩
海夏無暑山田晚種禾逺人千里别歸思欲如何
　　哭同年進士李竹操經歴
進士如公少何期與死隣青山歸葬骨白髮未封親已
矣官三郡哀哉子一人送君螺水上嗚咽淚沾巾
　　又
此去成長别頻將雨淚揮空江片帆逺落日亂鴉飛白
紙招魂葬青山有夢歸雙親頭似雪塵暗老萊衣
　　偶題清凉境界
今日清凉境明朝劎水心酒堪消客况泉可洗塵襟佛
古荒苔蘚林深繁緑隂樵歌山路晚餘興付歸禽
　　京口夜坐
鐵甕城頭刻漏遲凉霜如雪撲簾飛雁聲墮地夢迴枕
月色滿城人搗衣塞北將軍猶索戰江南游子苦思歸
呼鷹腰箭從圍獵苜蓿秋深馬正肥
　　登金山雄跨亭
朱欄六曲倚高秋元氣茫茫日夜浮客去客來天地老
潮生潮落古今愁疎鐘水國前朝寺落日海門何處舟
更擬黄昏盡餘興却從燈火望揚州
　　寒夜懷京口韻
帝京久别夢相同鴻濛佳氣凌青空石麟銅雀動凉月
玉樓珠箔搖天風宫壺龍渇晚漏盡御街馬滑春雪融
繡衣貂帽少年子銀甕索酒蒲萄宮
　　馬上
秋水芙蓉淡淡粧平湖昨夜有新霜人間女子空自好
馬上郎君不暇狂十二玉樓多薄命三千客路盡他鄉
上林白雁無消息欲向何人寄斷腸
　　送管十班監憲除廣西宣慰使
持節曾臨江漢上分符又入瘴雲間花驄一日行千里
金虎三珠照百蠻露帳旌旗天接水星營鼓角月連山
九重應有平徭託日聽將軍奏凱還
　　偕侍御郭翰卿過鍾山大崇禧萬壽寺文皇潛邸
　　所建御榻在焉侍御索詩因為賦此
虎踞龍蟠王氣多雲深石磴碧嵯峨珠峰獨占金陵勝
寶地嘗經翠輦過花草舊曾沾雨露殿臺今已近星河
登高願效封人祝萬歲千秋保太和
　　寄賀天竺長老訴笑隠召住大龍翔集慶寺
東南隠者人不識一日才名動九重地濕厭看天竺雨
月明來聽景陽鍾衲衣香暖留春麝石鉢雲寒卧夜龍
何日相從陪杖履秋風江上採芙蓉
　　夜宿池陽石墨驛納凉溪橋文皇南幸江陵駐蹕
　　所也徘徊久之賦詩未就忽雷電晦㝠風雨大作
　　急趨驛舍秉燭寫東壁時至順壬申五月
聖明天子南巡日尚想溪橋洗馬時雷電神光猶警蹕
草茅賤士敢言詩山河夜黑鬼神䕶雨露春深草木知
松栢如龍入霄漢行人謂是萬年枝
　　題劉渙中司空山隠居圖
放光峰下結茅廬光照山人夜讀書童子抱琴隨白鶴
隣翁看竹借藍輿門前秋景從風掃屋後春田帶雨鋤
自嘆天涯倦遊客十年未有一㕓居
　　高郵城樓曉望
城上高樓城下湖城頭畫角曉嗚嗚望中燈火明還滅
天際星河澹欲無隔水人家種楊柳帶霜鳬雁起菰蒲
短衣匹馬非吾事擬向烟波覓釣徒
　　燕將軍出獵
將軍一戰山河定雲漢昭囘玉帳高柳外解鞍春洗馬
月中飛箭夜鳴鵰呼鷹走狗清時樂斬將搴旗舊日勞
白面宦官催賜酒漢廷不數霍嫖姚
　　登鳯凰臺御史大夫易釋熏何公索詩援筆應命
六朝歌舞豪華歇商女猶能唱後庭千古江山圍故國
幾畨風雨入空城鳯凰飛去梧桐老燕子歸來楊柳青
白面書生空吊古日陪驄馬繡衣行
　　再過鍾山大禧萬壽寺有感
紫翠烟霞出上方遊人登覽憶先皇石闌空見巖花落
翠輦不來山路荒此日風雲消王氣舊時草木染天香
夜深行殿無人到應有山靈䕶御牀
　　和中丞伯庸馬先生贈别中丞除南臺僕馳驛逺
　　迓至上京中丞改除徽政以詩贈别
江南驛使路遙遙逺赴龍門看海潮桂殿且留脩月斧
銀河未許渡星軺隔花立馬聽更漏帶月鳴珂趂早朝
秪恐淮南春色動萬竿煙雨緑相招
　　寄京口鶴林寺長老了即休
白頭不出城南寺枯坐蒲團笑客忙過暑葛衣從破碎
逢秋竹院愈荒凉空山雲濕龍歸鉢古屋松低鶴到牀
遙憶題詩舊遊處夜深東壁月蒼蒼
　　偕廉公亮遊鍾山
十里松風吹酒醒馬頭雲氣碧崚嶒空山落葉疑聞雨
古塔疎林不見燈勝地難逢今日會舊遊却憶向年曾
使君五老峯前去應有新詩寄病僧
　　和㕘政繼學王先生海南還韻
飄零南北與東西倦鳥投林未許棲燈下冷風山鬼嘯
嶺南春雨竹鷄啼炎天海國瘴雲合深夜蠻鄉客語低
昔日持書烏府上五花驄馬作霜蹄
　　詠芙蓉
斑簾十二卷輕碧秋水芙蓉隔畫欄綵扇迎風霞透影
錦袍弄月酒生寒湘魂翠袖留江浦仙掌紅雲濕露盤
秪恐淮南霜信早綘紗籠燭夜深看
　　次學士盧疎齋題贈句容唐别駕
疎齋落落謫仙才句曲名山數往來日讀茶經醫酒病
春從隣舍覔花栽昔年奏對含鷄舌今日登臨獨鳯臺
賴有閒居唐别駕尋詩猿鶴莫驚猜
　　三衢守馬昻夫索題爛柯山石橋
洞口龍眠紫氣多登臨聊和采芝歌爛柯仙子何年去
鞭石神人此地過烏鵲横橋秋有影銀河垂地夜無波
遙知題柱凌雲客天近應聞織女梭
　　宿茅山崇禧觀南塢樓
天際三峯横紫烟山前山後盡芝田樓臺木末疑無路
鷄犬雲中半是仙白石經年皆化玉青松鎮日秪聞泉
曲林三館幽棲地一夜鐘樓聽雨眠
　　題元符宮東秀軒又名日觀
茅君山下種玉田道士闢為東秀軒五色曉霞開日觀
萬株秋露滴雲根竹園笋出穿龍角松樹年深長鶴孫
一道天河横屋過奎光垂地夜當門
　　元統乙亥歲集賢學士濟爾噶台奉㫖代祀眞定
　　路玉華宮睿宗仁聖景襄皇帝影堂僕備監禮
大帝天香出内宫孝思與世總無窮百年禮樂行三獻
一𣲖簫韶起半空使者領班雲氣裏女仙搖珮月明中
小臣監禮陪清列兩袖葵花映燭紅
　　登鎮陽龍興寺閣觀銅鑄觀音像
眼中樓觀見應稀鐵鳯棲簷勢欲飛天半寶花飄閣道
月中桂子落僧衣高擎玉露仙人掌上碍銀河織女機
全趙堂堂遺物在山川良是昔人非
　　寄㕘政許可用
紫髯㕘政黑頭公日日鳴珂近九重花底聽鶯黄閣散
御前批鳯紫泥封却將筆下文章潤散作人間雨露濃
未信吟詩趨幕府寒霜翠袖倚芙蓉
　　寄賀進士額森布哈仲實除侍儀通事舍人
舍人楚楚好容儀立在清朝白玉墀紫袖窄衫花萼繞
黄金小帶荔枝垂綵旗拂柳春班巻宫漏穿花午仗移
朝罷太平無事日芙蓉葉上好題詩
　　僕官燕南照磨大名文濟王重賜綵二端賦詩以
　　謝
夜夢東南五色雲曉聞使者已臨門府中重遣年前賜
幕下多承望外恩芝草暖霞浮露綵藕絲秋水織霜痕
何因得侍西園宴宫錦淋漓獻壽樽
　　寄文濟王府教授郭尚之
聞君客食賢王府翦地芙蓉賜坐溫不愛時名題鴈塔
願將苦學授龍孫中官送酒銀缾小前席談經絳帳尊
却笑馮驩事干謁無魚彈鋏尚侯門
　　送僉事王君實之淮東
使君臘月揚州去東閣梅開雪壓枝淮上有官皆避馬
竹西無處不題詩春風楊柳平山路夜月瓊花后土祠
從此公餘多勝覽好傳佳句逺人知
　　元統乙亥歲余除閩憲知事未行立春十日㕘政
　　許可用惠茶寄詩以謝
春到人間纔十日東風先過玉川家紫薇書寄斜封印
黄閣香分上賜茶秋露有聲浮薤葉夜窻無夢到梅花
清風兩腋歸何處直上三山看海霞
　　别江州總管眞定王克紹
我識文章王太守不知幾日上潯陽琵琶亭前好明月
香爐峯頭多夜光吟詩寫字午衙靜打鼓勸農春社忙
萬一公餘頗相憶寄詩應到荔枝鄉
　　阻風崔鎮有感
逆風吹河河倒行阻風時節近清明南人北人俱上塚
桃花杏花開滿城雖云年少慣作客便覺此日難為情
河魚村酒亦足醉賴有同船好弟兄
　　再過界首驛
二月好風吹渡淮滿湖春水緑如苔官船到岸人多識
楚館題詩客又來近水人家楊柳暗禁烟時節杏花開
一官迢遞三山逺海上星槎幾日囘
　　姑蘇臺奉和侍御繼學王先生贈别
驄馬霜臺好使君碧羅衫色繡春雲簾垂綬帶蝦鬚織
燭翦金釵燕尾分四海名高瞻北斗五絃調古和南薰
姑蘇臺下人無數爭看文星拜主文
　　錢唐驛樓望吳山
仙居時復與僧隣簾幕人家紫翠分後嶺樓臺前嶺接
上方鐘鼓下方聞市聲到海迷紅霧花氣漲天成綵雲
一代繁華如昨日御街燈火月紛紛
　　贈陳衆仲
江南少識陳衆仲闕下才名北斗齊直閣每從花底過
揮毫曾向御前題觀魚小海鳯新浴立馬上林鶯亂啼
今日西湖湖上路獨騎欵段踏春泥
　　贈吳山紫陽菴女道士(并序/)
　武林吳山紫陽庵淛民有丁姓者棄俗為全眞一日
　忽召其妻入山書詩四句云嬾散六十三妙用無人
　識順逆兩俱忘虚空鎮常寂坐抱一膝而逝俗謂之
　騎鶴化其妻束髮簪冠為女道士奉其夫屍二十年
　不下山幾於得道神仙渺茫姑不暇論其婦一節乃
　可尚也婦年七十王其姓諱守素亦淛人云登覽之
　餘因為賦詩
不見遼東丁令威舊遊城郭昔人非鏡中春去青鸞老
華表山空白鶴歸石竹淚乾斑雨在玉簫聲斷綵雲飛
洞門花落無人迹獨坐蒼苔補道衣
　　過鵝湖寺
十里蒼松對寺門四圍翠滴露紛紛湖心水滿通銀漢
山頂鵝飛化白雲玉井芙蓉天上露劎池雪浪月中聞
石牀茶竈如招隠還許閒人一半分
　　題鴉浴池
天池霹靂斧斤餘天風萬劫吹不枯白雲石面化青雨
落日海眼翻金烏銀河靈鵲渡夜影月窟老兔時濡鬚
太平海上錦袍客跨鶴來看浴鳯雛
　　贈仁王講師達上人
香山居士美如玉亭亭秋水開芙蓉承恩長揖紫宸殿
飛錫遙掛烏石峰散花天女遶經閣出海神龍聞講鐘
攢眉入社笑陶令載酒三生石上逢
　　臺山懷古
粤王故國四圍山雲氣猶屯虎豹闗銅獸暗隨秋露泣
海鴉多背夕陽還一時人物風塵外千古英雄草莽間
日暮鷓鴣啼更急荒苔野竹雨斑斑
　　石夫人詩
危危獨立向江濱四伴無人水作隣緑鬢嬾梳千載髻
朱顔不改萬年春雪為膩粉憑風傅霞作胭脂仗日匀
莫道臉前無寶鏡一輪明月照夫人
　　安分
心求安樂少思錢無辱無榮本自然春日賞花惟貰酒
冬天踏雪旋添綿頻將棊局消長日時爇香薰篆細烟
萬事皆由天理順何愁衣禄不周全
　　丁卯年及第謝恩崇天門
禁柳青青白玉橋無端春色上宫袍卿雲五彩中天見
聖澤千年此日遭虎榜姓名書勅紙羽林冠帶竪旌旄
承恩朝罷頻囘首午漏花深紫殿高
　　勅賜恩榮宴
内侍傳宣下玉京四方多士預恩榮宫花壓帽金牌重
舞妓當筵翠袖輕銀甕春分官寺酒玉杯香賜御廚羮
小臣㳙滴皆君澤惟有丹心答聖明
　　同克明曹生清明日登北固山和韻
三月二日風日暖千家萬家桃李開少年白日騎馬去
滿城紅雨拂面來共君且飲酒一斗處世不必歌七哀
孫劉事業果何在百年斷石生莓苔
　　寄呈江東廉使王繼學
𤓰步遙聞鼓角聲淮船夜過石頭城當年嶺海家何在
此日江湖夢亦清紫塞秋風初度鴈玉堂夜月舊聞鶯
秪應王謝風流在卧治山東足令名
　　金陵道中
煙樹雲林半有無野人行李更蕭疎堠長堠短逢官馬
山北山南聽鷓鴣萬里闗河成客舍五更風雨憶吾廬
寂寥一㸃寒燈在酒熟隣家許夜沽
　　層樓
廣寒世界夜迢迢醉拍闌干酒易消河漢入樓天不雨
江風吹月海初潮影搖翠幙金蓮炬夢斷凉雲碧玉簫
休唱後庭舊時曲六朝宫殿草蕭蕭
　　述懷
客程去住與身違誤擲漁竿下釣磯好客不來門户俗
逺親相棄信音稀青春背我堂堂去黄葉無情片片飛
遙望家山搔短髮故園酒熟蟹螯肥
　　句曲贈清𤣥道士陳玉泉朝京還山復拜廣陵觀
清𤣥道士騎黄鶴曾向春班趂早朝香動螭頭雲氣暗
路囘龍尾珮聲遙還山去採泉中玉洗耳終亡樹上瓢
聞説淮南招桂隠渡江明月聽吹簫
　　望金陵
行人雨霽金陵去蕭寺鐘聲又逺聽五月潮聲方洶湧
六朝文物已凋零春風玉樹留歌韻暮日青山立畫屏
干古興亡堪一笑買花載酒賞心亭
　　季子廟
公子不來春草緑故宫禾黍亦離離沸原尚有千年井
古篆猶存十字碑去國一身輕似葉歸田兩鬂細如絲
李家兄弟一朝暮羞見延陵季子祠
　　題揚州驛
銀燭高燒照不眠呼兒飲馬吸清泉寒砧萬户月如水
塞鴈一聲霜滿天金縷欵歌來枕上銀缾索酒到亭前
明朝走馬燕山道贏得紅樓説少年
　　雪米
萬斛珠璣瀉大荒六丁誰為發天倉雲孫捧出南箕簸
月姊春來北斗量狼戾也知逢稔歲貯儲尤不濟飢腸
風流灞上尋詩客千古無人説粃糠
　　移梅
幾夜幽香惱夢魂殷勤來倩隴頭人鑿開東閣窻前地
分得西湖雪裏春瘦影畨來新體態疎枝猶帶舊精神
今朝伴我清吟處不許詩懷更有塵
　　元日
元日端門瑞氣新層層冠帶羽林軍雲邊鵠立千官曉
天上龍飛萬國春宫殿日高騰紫氣簫韶風細入青雲
太平天子恩如海亦遣椒觴到小臣
　　寄馬昻夫總管
衢州太守文章伯酒渇時敲玉井氷徑造竹牀忘是客
横拖藜杖去尋僧人傳絶句工唐體自恐生前是薛能
日暮江東懷李白鳯凰臺上幾囘登
　　送僧歸廬山
揚子江頭木葉風上人歸興白雲重淨瓶滿貯蓬萊水
客舫遙聽精舍鐘到家自笑門前鶴洗鉢不驚潭底龍
珍重匡廬山畔路逢人應問舊栽松
　　次張舉韻題皖山金氏繡野亭
南冠猶有舊風流説看舒州處處幽最喜園林動花竹
不妨城郭帶林丘一樽濁酒青山暮三徑晚香黄菊秋
未識孤高金處士杖藜應許約同遊
　　贈莫州同年縣尹米思泰
倦客重來憶去年荒城斜日淡炊烟民居星散無官訟
里巷秋深盡水田禾稼半生城郭裏槐花亂落縣門前
路傍父老頭如雪共道文章令尹賢
　　送劉子謙照磨之廣西
一官未厭馬蹄遙要使南荒識鳯毛幕府紅蓮開白晝
轅門碧草映青袍牙旗曉濕蠻烟重羽箭宵鳴嶺月高
努力平徭當第一剖符懸印賜勲勞
　　和馬昻夫雜詠賞心亭懷古
景陽宫井緑蕪深空有楊花暗御林一自朝雲歸寺裏
幾囘明月到樓心陳臺露冷蛩聲苦楚水波寒雁影沉
白髮詞臣多感慨長歌對酒向誰斟
　　層樓感舊
倚遍欄杆憶往年南朝文物已蕭然空遺故國山如畫
依舊長江浪拍天市井笙歌今漸少御街燈火夜相連
青青樓外秦淮柳幾度飛花送客船
　　上趙凉國
笑辭天上九鼎貴來種江東二頃田屈指已無元老在
全身惟有國公賢新亭不必悲王道彭澤何曾改晉年
如此聲名半天下人間野史亦堪傳
　　贈學古澹上人
瘦影相隨九節笻同袍無處覔行蹤逺看天目山中寺
來聽石頭城裏鐘洗鉢泉通陳井水開窻雲度蔣陵松
忽聞一夜猿啼月却憶飛來最上峰
　　送君卿伯循二御史廣東僉憲時僕在燕南
沙頭酒熟惜别離江波日色浮繡衣清溪鷗鷺白蕩蕩
白下楊柳青依依秋雲雙驄嶺表去明月一雁燕南飛
曲江有酒願相憶莫遣鯉魚音信稀
　　送龍翔寺約上人之俗歸宜興湖洑寺
雲水上人歸興忙棕鞋蒲扇葛衣涼過湖就得郷船便
入寺行穿茶樹香早趂鐘聲持木鉢夜隨燈影認禪牀
定囘却憶潛龍處曾住西廊第幾房
　　再遊崇禧寺
野人再到城南寺臨水芙蓉次第開新酒瓦盆青映竹
舊題石壁緑封苔夕陽半嶺牛羊下秋色滿天鴻雁來
獨上新亭天地濶不須揮淚洒蓬萊
　　遊青溪道院
晚涼喜見城東月高照西鄰道士家丹室火光穿樹木
石壇旛影走龍蛇蝦鬚捲夜收雲氣仙掌擎秋瀉露華
倚杖扣門驚鶴睡珊珊珂珮隔青霞
　　題李遵道畫竹木圖
風流未識生前面翰墨空遺死後名鳯尾拂雲秋有影
龍頭出水夜無聲半生清節江南夢萬里靈槎海上行
應逐錦袍弄明月倒騎赤鯉對吹笙
　　送張都事南臺
幕府三年氷雪裏清溪秋水照芙蕖早霜兩鬢厭為客
明月滿船空載書憶惜中臺簪豸角曾封直諫動鸞輿
而今江海多歸思白髮慈親暮倚閭
　　送南臺察院史馬允中臺
御史臺郎書上考彩衣歸慰日相親風烟驛路江天曉
燈火船窻雪夜春幕府十年心似水京華三月馬如塵
此時應有尋君處日到松㕔莫厭頻
　　和張仲舉清溪夜行
溪上人家溪樹青溪行野客思㝠㝠月光蕩水遊魚出
屐齒穿花宿鳥醒蔓草古陵神道沒風欞夜火鬼祠靈
後庭遺曲依然在商女孤歌不忍聽
　　九日
北固山前逢九日小凉天氣入青袍湘江水落𤣥霜下
吳地秋深白雁高落帽看花憐我輩呼鷹戲馬憶兒曹
孫劉事業今何在斗酒聊書太白豪
　　休上人見訪
京口㕘軍門不出鶴林老子轎相過主人病久來車少
門巷秋深落葉多金帳人趨新党項塵寰誰識病維摩
如何與子談詩夜臘雪空林落凍柯
　　清菴攜酒訪
采石仙人攜酒來病顔今始為君開何人更有八十歲
與子恣傾三百杯金縷歌殘銀燭短錦袍醉倒玉山頽
明朝酒醒重相見杖屨江村看早梅
　　送友人進柑入京
緑髮㕘軍門不出黄巖老叟肻相過九重玉食常年進
千里金柑細馬䭾緑水青山南郡逺毳袍貂帽北風多
同年若問儂消息為説愁來無奈何
　　送友人之廣西
昻昻野鶴在雞羣客裏相逢又見分酒醒玉簫江左月
夢囘白馬廣西雲洞庭秋水連天去建業寒潮入夜聞
君過此時應憶我我逢此際却思君
　　四時宫詞
御溝漲暖緑潺潺風細時聞響佩環芳草宫門金鎖閉
柳花簾幙玉鈎閒夢囘繡枕聽黄鳥困倚雕欄看白鷴
落盡海棠天不管脩眉慚恨鎖春山
　　又
日長縫就縷金衣高柳風輕拂翠眉閒倚小樓題畫扇
但聞别院笑彈棊主家恩愛有時盡賤妾心情無限思
又向晚凉新浴罷琵琶自撥斷腸詞
　　又
宫溝水淺不通潮凉露瑤街濕翠翹天晚不聞青玉珮
月明偷弄紫雲簫正宫夜半羊車過别院秋深鶴駕遙
却把閒情望牛女銀河烏鵲早成橋
　　又
悄悄深宫不見人倚門惟有石麒麟芙蓉帳冷愁長夜
翡翠簾垂隔小春天逺難通青鳥信瓦寒欲動白龍鱗
夜深怕有羊車到自起籠燈照雪紋
　　京城春日
三月京城飛柳花燕姬白馬小紅車旌旗日暖將軍府
絃管春深宰相家小海銀魚吹白浪層樓珠酒出紅霞
蹇驢破帽杜陵客獻賦歸來日未斜
　　贈劉尊師
羽人推轉阿香車童子穿松入翠華天上賜衣沾雨露
山中詩錦織雲霞瑤壇紫氣秋横劎石屋丹光夜走砂
擬借茅君三白鶴乘風騎到玉皇家
　　訪掲曼碩秘書
城中車馬多如雲載酒問字無一人碧桃花開光艷艷
硯池水暖波粼粼先生楷書白晝靜家童畫紙烏絲匀
落紅滿地送客去十年不見江南春
　　采石懷李白
夢斷金雞萬里天醉揮秃筆掃鸞箋錦袍日進酒一斗
采石江空月滿船金馬重門天似海青山荒塚夜如年
秪應風骨蛾眉妬不作天仙作水仙
　　登石頭
登臨未惜馬蹄遙古木秋高萬葉凋廢館尚傳陳後主
新碑猶載晉南朝年深輦路埋花徑雨壞山牆出翠翹
六代興亡在何處石頭依舊打寒潮
　　題舒眞人北山樓觀圖
瑤花琪樹間霓旌十二朱樓接五城臺上吹簫秦弄玉
雲邊度曲許飛璚光流漢殿青鸞舞霞擁函闗紫氣明
方丈蓬萊俱咫尺不須東望問長生
　　次韻送虞先生入蜀代祀
芙蓉仙掌座中低后土宵光手可齊澗道蹴雲衣有潤
蜀天漏雨石無泥岐山過馬應聞鳯陳寶停舟莫信雞
揚馬大邦文物盛題詩須近草堂西
　　寄句曲外史
霞珮翩翩出洞天當時彷彿見臞仙幾年海上張公子
今日山中葛稚川滄海塵飛丹已熟玉堂人去榻空縣
林間載酒來相覔乞寫丹經與世傳
　　寄王本中
王郎楚楚金閨彦五鳯樓前看鬬雞花外漏傳銀箭午
日邊班退紫宫西吟詩月白傾盤露歸馬春紅踏錦泥
應念棲遲江左客破牕燈火雨凄凄
　　次韻寄茅山張伯雨
句曲道人門不出幾時杖屨接殷勤春晴洗藥分泉去
午睡烹茶隔竹聞山脚客行驚犬吠樹皮苔老結龍文
三層臺上月如水半夜吹簫入紫雲
　　又
天際三峯翠色浮更於何處覔瀛洲也知方外神仙好
不識人間兒女愁白犬吠人驚夜鬼珠簾捲雨入明樓
掛冠何日尋高隠竹杖芒鞋絶頂遊
　　過孫􁽖
將軍一去繁華盡池館長年鎖暮霞金谷東風只芳草
緑牕晴日自楊花鶯兒别去空歌榭燕子歸來無主家
王氣東南已消歇景陽宫沼夕鳴蛙
　　同吳郎飲道院
三月江南飛柳花松間童子臉如霞旋呼采石仙人酒
來醉山隂道士家西日下城人影散東風吹馬帽簷斜
吳郎今夜𤓰州渡囘首江頭月滿沙
　　病中夜坐
江樹花開午夜春緑香吹散隔簾雲吟詩思苦家人罵
搗藥聲高隣舍聞惟有工程飡白术亦無心事對紅裙
消愁且喜樓西畔明月一池蛙亂喧
　　觀駕春遊
蕭韶風細入清虚日暖旌旗卷復舒雙鳯曉開金翅扇
六龍春駕紫雲車將軍斜插黄金虎丞相低懸碧帶魚
遙想宫盤露珠滑江南渴殺病相如
　　又
日奏雲間紫鳯韶春隨天上柘黄袍仗前虎將千金斧
馬上鷹兒五色縧獵士開弓黄犬壯宫官擊鼓紫駝高
侍遊亦有中書令七寶雕籠看緑毛
　　送僧還江西
病僧歲晚歸何處落日空山白雁聲洗鉢欲辭揚子水
買魚多上豫章城雲深廬阜青松老風細鄱湖白浪生
更展諸方圖畫看高低逺近互縱横
　　寒夜即事
枕邊漏水催更箭城下霜風動捲蘆寒夜繡簾人送酒
小樓銀燭客提壺自憐今日江南夢猶認當年柳下壚
又擬上年燈火夜扁舟載酒下姑蘇
　　招隠首山分韻得生字
龍飛鳯隠知何處今日空餘黄鵠名千古江山圍故國
五更風雨入空城猿啼洞府暮雲合花落祠堂春草生
何日結茅向青壁抱琴坐石聽泉聲
　　殿試謝恩次韻
御柳青青白玉橋無端春色暖宫袍蓬萊雲氣紅樓近
閶闔天風紫殿飄士子拜恩文物盛舍人贊禮旺聲高
小臣雖出江湖逺馬上聽鶯夢早朝
　　遊竹林寺
野人一過竹林寺無數竹林生白烟江左玉龍埋碧草
月明黄鶴下青田樹衘宿雨藏山鷓花落春風老杜鵑
何日來分雲半榻故人不用買山錢
　　次韻送人還茅山
八十華陽洞裏仙朝回劎履御堦前丹砂出鼎無餘火
白髮看經有太𤣥三月雲江春似海九重金闕日如年
歸來依舊茅山月道德明言説五千
　　酌桂芳庭
桂枝秋露洗銀瓶醉裏題詩記答曾接竹池通丹井水
隔松人誦蘂珠經茶香石鼎燒紅葉酒渴氷盤破紫菱
一帶鍾山青未了碧牕雲氣䕶龍亭
　　賀内臺治書奉勅樹碑先塋
獬豸峩冠侍紫皇繡衣玉斧破炎荒江東丘壠雲山好
天上文章雨露香句曲洞中天紫翠鳯凰臺上月清光
忠臣孝子千年意永刻豐碑不可忘
　　遊長干寺
秦淮河上長干寺松栢蕭蕭雲日鮮故堠尚存銅雀瓦
斷碑猶載晉朝年石壇旛影風吹動輦路磚花雨滴穿
惟有長廊舊時月幾囘缺後幾囘圓
　　次韻
之子慇懃何處來清談煮茗不論杯五更門外過風雨
四月街頭買杏梅喜客有情牕動竹吟詩無興硯生苔
君家白酒何時熟病起應須去不囘
　　又
池塘過雨水生漪倚檻觀魚自悦怡長日似添詩有趣
故人因為病相知凉風忽過簾鈎動午箭初長刻漏移
何處榴花照人面隔牆紅過兩三枝
　　又
江南三月踏殘芳白苧衣輕樹影凉曲巷銀燈先馬去
誰家翠袖隔簾香細歌金縷鳴牙板新酒檀槽出玉漿
卧病日長思往事買舟乘興過滄浪
　　廣平馬懷素寓居姑蘇雨中見過
湖海相逢若弟昆丈夫志氣共誰論江山如此苦多夢
風雨蕭然忽過門為客尚嫌吳俗薄哦詩久别楚音存
明朝北固樓中去共聽江聲倒百樽
　　送人之金陵
江城積雨開新霽行李蕭蕭去逺坰千古風光鬢邊白
六朝山色馬頭青秦淮月出潮初上蕭寺鐘聲酒半醒
莫唱當時後庭曲殿臺衰草自飛螢
　　寄良常伯雨
良常道士人不識終歲看山不下樓隔屋書香開酒甕
捲簾樹色入茶甌雲深石磴麋鹿下月黑花崖猿鶴愁
安得飄然出塵鞅長年送别若為遊
　　奉次㕘政繼學王先生海南還桂林道中韻
空山幽響落林柯蠻犬呶呶吠碧蘿大庾嶺頭三月盡
鬱孤臺下幾人過檳榔雨過鳩鳴急薜荔雲深猿嘯多
幾度裁詩寄相憶江南如此奈愁何
　　無題
為客三年海上洲故鄉何處瘴雲稠數千里外蠻人域
十八灘頭過客舟時有山禽呼姓字或從海鳥作朋儔
故人珂珮周旋處紫殿風清十二樓
　　南安道中
筍輿初下上江船無數青山入枕邊幾處猿啼愁入瘴
五更雞叫夢朝天不堪歲月如流水賴有文章似湧泉
歸日鄉人問何往云從海上覔神仙
　　章貢道中
多情明月落船傍萬里孤城望帝鄉客裏已無金馬詔
篋中猶有賜衣香嶺南地濕家山暮天上風微殿閣凉
憶得當年曾夜直玉龍銀箭漏聲長
　　吉安道中
西風吹雁不成行萬里孤舟下夕陽度峽冷風攲客帽
捲簾凉月落琴牀江湖水滿鷗偏樂花柳春深馬正忙
又看青原山色好故鄉歸計喜相將
　　采石漫興
誰記將軍亡國時江東父老鬢如絲古今天塹幾千里
南北樓船百萬維中國一蜚傳箭檄前朝謾有渡江碑
太平到處山如畫暖日晴風颺酒旗
　　次韻登凌歊臺
山勢如龍去復迴閒雲野望䕶崇臺離宫夜有月高下
輦路日無人往來春色不隨亡國盡野花只作舊時開
斷碑衰草荒烟裏風雨年年上緑苔
　　過姑熟懷陳行之教授
經過姑熟多佳趣卜築黄花老亦佳白髪故人田負郭
青驄遊子客為家郡齋簷雨閒棊子官路山風過楝花
自笑欲歸歸未得裁詩相憶墨飜鴉
　　宿青陽雲松臺
九老排雲獨擅尊衆山拱戴似兒孫石房仙去神光現
洞府龍歸雨氣昏上古幾年埋地軸至今九柱插天根
何時身在層峰頂手把丹書扣帝閽
　　又
縣門遙接九華山日日天開圖畫看雲氣曉連銅篆濕
翠光晴鎖硯池寒人間官府紅塵馬天上神仙白玉盤
高卧雲松定何日仰扳北斗夜闌干
　　過五溪
萬壑泉聲下五溪小凉天氣下溪時相逢橋上無非客
行盡江南都是詩苦雨最嫌鳩喚急愛山不厭馬行遲
幾時宿向華峰頂露月蕭蕭生桂枝
　　九華山題石潭驛
馬上行人看九華飄飄高斾倚天涯排空峭石生𤣥筍
落日竒峰掛赤霞仙掌九秋擎露屑天河半夜礙星槎
雲中五老應招手喚客來遊太乙家
　　寄中曹學士除浙江財賦總管聞至姑蘇
錢塘西府曹學士飲酒吟詩亦快哉閒醉時遊虎丘寺
浩歌獨上姑蘇臺一生好客黄金去百歲催人白髮來
藉藉聲名滿天下朝廷今日肻遺才
　　夢登高山得詩
登高逺望四山齊何處風流杜牧之白苧曾聽松下唱
紫簫還向月中吹野雲雨過無行跡芳草春深有斷碑
夢裏勝遊閒記得翠微高上寫烏絲
　　又
杖藜踏破碧崔嵬夢裏清遊樂未囘萬壑泉聲松外去
數行秋色雁邊來文章小杜人何在風雨重陽菊自開
山路雲深行客倦竹雞飛上獨春臺
　　石門懷舜咨夜坐
道人掛劎丹陽去欲入茅山恐未曾飛去難尋雲外鶴
歸來獨禮斗前燈夢囘洗鉢分秋水酒醉敲壺碎夜氷
獨有江東未歸客西風詩骨瘦崚嶒
　　建德道中
泉作溪流石作橋桑麻成壠接東饒雞鳴犬吠人家近
水轉峯囘驛路遙虎嘯樹林風獵獵人行弓箭馬蕭蕭
多情一片吳天月夜夜相隨伴寂寥
　　寄湖南張子壽以西臺御史拜前職素有退志故
　　舉兼善勸之
初拂繡衣來日下又持憲節駐湖邊鐵冠晴雪照荆國
羽扇清風掃瘴烟客館如聞鷓鴣語鄉程好買洞庭船
狀元御史今何學已過揚州看月圓
　　大同驛
題詩洒墨江東驛筆力猶能挽怒濤飛騎將軍朝出獵
打門縣吏夜催徭天高路逺心如水夜永愁多獨過橋
却憶玉堂諸學士鳯池東畔珮聲遙
　　答茅山道士見寄
道人自有愛山癖蠟屐平生幾兩穿七竅冷雲秋噴竹
一琴明月夜調絃山中紫府茅君宅肘後丹方許史傳
短褐擬尋黄犢出長鑱斸雪早春前
　　酬張伯雨寄茅山志
恨余未識茅君面喜得茅山道士書燈外雨聲那厭聽
風前石髮豈堪梳碧牕雲氣寒生楮清室丹珠夜繞厨
夢到層臺夜披巻桂林風動月疎疎
　　奎章閣觀進皇朝經世大典
文章天子大一統館閣詞臣日纂脩方丈奎光懸祕閣
九重春色滿龍樓門開玉鑰芸香動簾捲金鈎硯影浮
聖覽日長萬幾暇墨花流出鳯池頭
　　西宫春日
九重五采金銀闕冠帶將軍盡羽林上苑春鶯隨柳囀
西宫午漏隔花深天開閶闔收金鎖簾捲奎章聽玉音
白髮儒臣賣詞賦長門應費萬黄金
　　登鳯凰臺
梧桐葉落秋風老人去臺空鳯不來梁武臺城芳草合
吳王宫殿野桃開石頭城下春如水燕子堂前雨長苔
莫問人間興廢事百年相遇且銜盃
　　京師春夜呈宋禮部
柳色無端染翠裙官街車馬去紛紛鶯花御苑春多少
漏箭宫壺夜幾分金縷悠揚燕市月玉簫繚繞鳯樓雲
太平天子恩如海亦遣餘音客枕聞
　　送王習靈新授宗師朝京
玉珮珊瑚下界聞天風吹動碧榴裙劉郎跨鶴遊三島
王子吹簫到五雲花洞夜深傳玉印石壇月黑禮茅君
若逢天上吳夫子應有丹砂肻我分
　　飛鳴宿食雁
年去年來年復年帛書曾達茂陵前影連薊北月横塞
聲斷江南霜滿天雨暗蘆花愁夜渚露香菰米下秋田
平生千里與萬里塵世網羅空自懸
　　寄新原林道士
我識華陽林道士步虚空裏帶淮腔幾年掛劎茅君洞
一夜渡船揚子江醉酒慣眠松下石題詩愛近水邊牕
仙家白鶴養無數不惜人間借一雙
　　遊鍾山
驄馬穿雲到上方南巡輦路碧苔荒禪僧白晝看竹殿
山鬼黄昏避御牀雲冷夜深龍在鉢日長時有虎巡廊
小桃十月開如錦猶帶前朝雨露香
　　登北固城樓
醉拍闌干起白鷗登臨不忍古今愁六朝文物隨流水
三國江山獨倚樓秃鬢凉風吹木葉孤城落日下簾鈎
海門不管前朝事猶送寒潮打石頭
　　鶴林僧送竹笋
椶鞵桐帽走風雨正是山僧送笋時夜月不留栖鳯影
春雷失却化龍枝從來不識葛藤味此去方㕘玉版師
老子胸中冰雪滿歲華晚節更相期
　　遊鍾山
林影扶疎䕶碧苔肩輿上下路縈迴潮聲萬壑松風過
雲氣滿樓山雨來梁武廟荒春草冷荆公墓在野棠開
百年感慨成何事且進生前酒一杯
　　陪張御史遊鍾山
烏府仙人獬豸冠清遊喜得共儒酸䳌花過雨干巖淨
驄馬穿雲六月寒山鬼每驚詩句險客懷惟愛酒杯寛
一時佳興千年遇莫作浮生半日看
　　和同舉觀志能還武昌
短衣匹馬走江漢山川歴歴何雄哉漢陽城高鼓角動
洞庭水深鴻雁來雪消巴蜀浪翻屋黄鶴磯下聲如雷
是時立馬夜呼渡清江苦竹聞猿哀
　　題半山寺
今日偶成林壑趣清幽恨未得從容龍歸石洞半山雨
潮捲天風十里松春路泥深多滑馬晚樓霧重只聞鐘
荆公舊隠知何處囘首蒼茫第幾重
　　江城翫雪
雪正紛紛客倚欄長江風急吼天闗干重鐵甕成銀甕
一夜金山換玉山舟子迷歸寒浦外衲僧疑在白雲間
曉來霽日高林照好景依然悦我顔
　　遊金山
約客同遊買渡船閒觀古刹禮金仙山中好景無多地
天下知名第一泉佛閣齊雲浮海嶼客帆過寺帶風煙
當年郭璞因何事來葬江心作浪傳
　　平望驛道
左帶吳松右五湖人家笑語隔菰蒲風濤不動魚龍國
烟雨翻成水墨圖越客卧吹船上笛吳姬多倚水邊壚
鑑湖道士如招隠一曲他年得賜無
　　送王御史
驄馬如龍玉作鞭江頭下馬上官船承恩不比尋常輩
入諫頻瞻咫尺天草滿畬田多戰骨花飛驛路少人烟
憲臺自是清高甚時事闗心易白顛
　　題𤣥妙觀玉皇殿
虚空臺殿枕層岑木杪丹梯起百尋花落鳥啼青竹裏
客來犬吠白雲深松壇晝日移幢影石室天風送鐸音
老鶴如人牕下立閒聽羽士理瑤琴
　　復題平望驛
秋雨黄華下九天又隨歸雁過吳川荒村有火夜投宿
野渡無人秋放船中酒不堪連夜飲思家無奈五更前
歸來却被青山笑萬丈黄塵兩鬢烟
　
　
　
　
　
　
　
　
　
　
　
　
　
　
　雁門集卷二
欽定四庫全書
　雁門集卷三
　　　　　　　　　　　　元　薩都拉　撰
　　過紫薇菴訪馮道士
道士愛幽居年來一事無盆池新過雨石上種菖蒲
　　又
山中華葢洞石氣冷蕭蕭不見眠雲客惟逢避雨樵
　　又
研珠滴露清自㸃太𤣥經盡日無人到小窓蘭葉青
　　雪霽過清溪題道士江野舟南館
孤舟横野水門外雪晴初白日莫放鶴青溪閒釣魚
　　又
江南正月半猶自有梅花踏雪去何處青溪道士家
　　過髙郵射陽湖雜詠
飄蕭樹梢風淅瀝湖上雨不見打魚人菰蒲雁相語
　　又
秋風吹白波秋雨鳴敗荷平湖三十里過客感秋多
　　又
野鶴如人長迎風理毛羽獨立秋雨凉人來忽飛去
　　又
雨濕鼓聲重風匀湖面平官船南北去㠶影掛新晴
　　又
白鷺愛秋水獨立仍自行得魚固偶爾驚飛亦常情
　　又
秋水落紅衣秋波日瀟灑不見採蓮人惟逢捕魚者
　　又
霜落大湖淺漁家懸破罾此時生計别小艇賣秋菱
　　又
捕魚湖中水賣魚城市裏夫婦一葉舟白頭共生死
　　又
大罾一丈濶小舟一葉輕相傳子與孫終古無人爭
　　病中雜詠
十日九風雨深秋獨閉門積隂須自散倚杖望朝暾
　　又
為客家千里思歸月滿樓木樨開欲盡病裏過中秋
　　又
門繫青驄馬多應問病人小官好疎散莫訝嬾衣巾
　　又
病形如瘦鶴照影向清池自有冲霄志游魚莫見疑
　　又
風葉髙下落秋砧逺近聞天涯多病客倚杖看孤雲
　　又
陶令貧無酒郎言菊也無家僮燒柿葉隣舍送茱萸
　　又
多病東㕔客深秋出幕遲芙蓉開也未葉上好題詩
　　次韻與徳明小友
煙雨短篷水口人家亂石山前送别莫忘今日相逢知
在何年
　　又
莫笑風飡水宿暫離馬足車塵兩岸好山送客一江細
雨歸人
　　舟中題畫巻
兩㟁好山如畫丹崕翠壁樓臺愛殺南閩風景小官何
日歸來
　　雪中渡江過山飲暘谷簡上人房
聞說山中新酒熟野人乗興過江來小牕無處看春色
一樹梅花雪裏開
　　又
山酒吹香出小槽燈前痛飲汚青袍夜深夢醒知何處
老鶴一聲山月髙
　　京口城南次集
野薺花開春欲盡山櫻子落雨初晴酒醒騎馬踏花去
門外綠隂無數生
　　又
雨深綠葉櫻桃肥日長青草蝴蝶飛江南三月春欲盡
白馬王孫遊不歸
　　憩奉真道院
落花風颺步虚聲翠草𤣥芝爛漫生過客不知春早晚
午窓晴日睡聞鶯
　　對客
石榴花開光照屋胡桃葉大隂滿簾焚香終日對客坐
時有白雲來纖纖
　　過揚州
買舟南浦秋聞雁呼酒西窓夜剪燈何處玉簫天似水
瓊花一夜白如冰
　　宿淮南長蘆寺
栁花漠漠春歸寺蘆葉青青晚渡江屋角松聲撼風雨
道人一夜不開牕
　　宿化閣渡口阻風
江船日午無人渡渡口人家盡不罾却憶吳姬新壓酒
鍾山對岸是金陵
　　又
艇子渡江何日迴石頭城下浪如雷淮南春色知多少
一樹櫻桃帶雨開
　　又
客船伐皷春江暮水面魚龍出浪花今夜石頭城下泊
買魚沽酒向誰家
　　瓜州阻風
渡口無人上野航白頭危浪自衝撞東風三日不肯住
吹送栁花飛渡江
　　題界首驛
清氣撲人湖面水幽聲到耳樹頭風人家蠶老櫻桃過
恰似淮南四月中
　　又
平湖過雨天開鏡落日放船人打魚野老栁隂沽秫酒
行人馬上寄家書
　　渡淮即事
楊花㸃㸃衝㠶過燕子雙雙掠水飛淮上漁人閒不得
船頭對結綠簔衣
　　西宫即事
九重五色金銀闕冠帶將軍盡羽林白髮儒生才進講
西宫午漏隔花深
　　又
退朝西殿承平日一片春雲奏鳳笙白面内官供玉食
却將黄帕覆銀鐺
　　還臺偶成
髙低栁絮飛渡水紅白桃花開滿枝自笑江南無用客
一春無事只題詩
　　又
踏雪歸來過早春沉沉臺府隔紅塵東風吹綠青溪栁
馬上輕寒不著人
　　題冶城道士稽秋山巻
不見冶城稽道士雲深無處訪仙蹤夜聞老鶴行枯葉
知在秋山第幾重
　　余與觀志能俱以公事赴北舟至梁山泊時荷花
　　盛開風雨大至舟不相接遂泊蘆葦中余折蘆一
　　葉題詩其上寄志能
題詩蘆葉雨斑斑底事詩人不奈閒滿濼荷花開欲遍
客程五月過梁山
　　春詞
深宫盡日垂珠箔别殿何人度玉筝白面内官無一事
隔花時聽打毬聲
　　秋詞
清夜宫車出建章紫衣小隊兩三行石闌干畔銀燈過
照見芙蓉葉上霜
　　上京即事
一派簫韶起半空水晶行殿玉屛風諸工舞蹈千官賀
齊捧蒲萄壽兩宫
　　又
上苑棕毛百尺樓天風搖拽錦絨鈎内家宴罷無人到
面面珠簾夜不牧
　　又
行殿參差翡翠光朱衣花㡌宴親王繡簾齊巻薰風起
十六天魔舞袖長
　　又
中官作隊道宫車小様紅靴踏軟沙昨夜内家清暑宴
御羅凉㡌揷珠花
　　又
大野連山沙作堆白沙平處見樓臺行人禁地避芳草
盡向曲闌斜路來
　　又
院院翻經有呪僧垂簾白晝㸃酥燈上京六月凉如水
酒渴天廚更賜冰
　　又
祭天馬酒酒平野沙際風來草亦香白馬如雲向西北
紫駞銀甕賜諸王
　　又
牛羊散漫落日下野草生香乳酪酣卷地朔風沙似雪
家家行帳下氊簾
　　又
紫塞風髙弓力强王孫走馬獵沙場呼鷹腰箭歸來晚
馬上倒懸雙白狼
　　又
五更寒襲紫毛衫睡起東窓酒尚酣門外日髙晴不得
滿城濕露似江南
　　再過梁山泊有懐觀志能
故人同出不同歸雲水微茫入夢思記得題詩向蘆葉
滿湖風雨似來時
　　又
燈火官船夜睡遲滿湖風露襲人衣無端驚起沙頭雁
明月蘆花各自飛
　　邵伯舟中
驚魚時出浪花雪短鬢凉吹水面風逺客行船秋色裏
誰家吹笛月明中
　　題京口髙資包氏壁
肩輿曉踏新晴出山色青青上客衣昨日千林風雨過
滿田白水鷺鷥飛
　　贈茅山道士胡琴月
茅山道士來相訪手抱七絃琴一張凖擬月明彈一曲
桐花落盡曉風凉
　　送鏡中圓上人遊錢塘
西湖西畔三天竺古木蒼藤望欲迷遥憶道人禪榻夜
月髙霜落聽猿啼
　　過贊善菴
夕陽欲下行人少落葉蕭蕭路不分脩竹萬竿秋影亂
山風吹作滿窓雲
　　雲中過龍潭紫微觀訪道士不值
道人已跨龍潭鶴童子能煎雀舌茶一夜山中滿林雪
客來無處覓梅花
　　將遊茅山先寄道士張伯雨
借騎白鶴訪茅君琪樹秋聲隔夜聞料得山中張外史
開門先掃鶴巢雲
　　登衆妙堂題商學士畫雨霽歸舟圗
大茅峯頂見日出烟樹雲林宿雨收萬里澄江淨如練
却從天際識歸舟
　　紫微觀道士馮友直與予同宿苗閣次日予過元
　　符宫友直同僧安上人過五雲觀寫詩贈友直
道人采藥出山遲菌閣秋寒襲羽衣半夜忽聞孤鶴語
五雲相伴一僧歸
　　同伯雨遊凝神菴因觀宋髙宗賜蒲衣道士張達
　　道白羽扇
晴日赤山湖水明湖中山影一眉青蒲衣道士無人識
羽扇年多落鳳翎
　　茅山𤣥洲精舍有道士號紫軒又號木通生白日
　　坐解遺書其徒許道民者至今坐牆尚存為題其
　　巻
白日飛昇凌紫烟靈書猶許道民傳𤣥洲精舍無多地
夜夜火珠光燭天
　　同御史王伯循時除廣東僉事濟揚子江余除燕
　　南照磨
落葉正飛揚子渡行人又上廣陵船過江載得秋多少
老雁一聲霜滿天
　　九日渡淮喜東南順風
青旗紅字映河濵九日人家物色新渡口客船爭貰酒
斫魚列紙賽河神
　　又
東南風送渡淮船過雁聲寒水接天落日紅霞收未盡
澹雲微月出東邊
　　春日鎮陽栁溪道院
城外青溪出洞門道人歸去日長曛栁花滿地無人掃
隔水遥看是白雲
　　過鎮陽城南觀音院
栁色暗藏溪上寺露華偏濕水邊僧門前天暝荷花滿
出水遊魚夜戯燈
　　寄奎章學士濟南李溉之
山東李白似劉伶投老歸來酒未醒天下三分秋月色
二分多在水心亭
　　又
笑擲金龜上酒船不須圖像在凌烟碧羅衫色烏紗㡌
便是開元李謫仙
　　過獻州
西風老樹昬鴉集落日荒城暗雨崩寂寞斷碑秋草裏
路人遥指獻王陵
　　補題淮西送王仲和從事詩卷
百年馳馬苦匆匆水落烏江楚廟空眼底山川猶歴歴
淮南舊夢雨聲中
　　題李漑之送别詩卷
清平三曲動明皇四海知名李白狂把酒探春送行客
揮毫字字栁花香
　　將入閩趙郡崔好徳求題輿地圗
月輪西轉日生東四海車書總㑹同騎馬出門天萬里
山川長在别離中
　　黄河舟中月夜
十丈雪帆拂斗杓星槎風急浪花飄夜深露冷銀河近
臥聽天孫織絳綃
　　阻風南露筋過羅漢寺登樓看山茶
野寺尋春酒未醒不知幾日過清明小闌干外東風急
一樹山茶落晚晴
　　夜宿金山題金山圖
逺人夜宿金山寺坐對畫圖如夢中剪燭題詩雲氣裏
不知身已在龍宫
　　春日過丹陽石仲和宅㑹茅山道士石山輝
杏花一夜雨聲寒酒醒丹陽幾日還却遇茅君三白鶴
借騎一隻到三山
　　登姑蘇臺
閶門楊栁自春風水殿幽花泣露紅飛絮年年滿城郭
行人不見館娃宫
　　又
野水滿城飛燕子誰家小艇載吳姬姑蘓臺上一樽酒
落日昬鴉無限悲
　　入閩過平望驛和御史王伯循題壁
廣陵城裏别匆匆一去三山隔萬重日暮江東寄相憶
欲臨秋水剪芙蓉
　　宿長安驛
壩北壩南河水平客船爭纜水雲腥鄉音吳越不可辨
燈火黄昬如亂星
　　又
水面微風動楊栁客船吹笛月明中逺人江海多歸思
卧看流星度水東
　　釣臺夜興
仙茶旋煑桐江水坐客遥分石壁燈風露滿船山月上
夜深獨對釣臺僧
　　早發釣臺
山頭鐘響不聞雞重露翻鴉滿樹啼艇子釣臺東畔發
月輪却在釣臺西
　　蘭溪舟中
水底霞天魚尾赤春波綠占白鷗汀越船一葉蘭溪上
載得金花一半青
　　泊江家步無月同孟志學小酌溪上
把酒無從邀月色共君且復聽灘聲夜深燈影青溪上
魚尾摇船亦有情
　　又
蘭溪春水似蒲萄越女如花壓小槽今夜共君溪上醉
直須溪月照宫袍
　　黄亭驛曉起
積雨莓苔上壁青曉寒山館夢初醒鷓鴣聲裏流年渡
自是行人不忍聽
　　和經歴楊子承曉發山館
夢回山館月西斜曙色千峯動紫霞杜宇一聲山竹裂
鷓鴣飛上野棠花
　　石林即事
三山幕府無公事多病郎官嬾出門老鶴喚迴童子睡
石盆新雨長蘭孫
　　又
蒲扇屏山紫竹牀嶺南五月似秋凉硯池風動雲生石
簾外雨蘭吹濕香
　　題屏風
海國夜凉星亂垂石林逋客未眠時滿簾月色吹輕霧
白露無聲下竹枝
　　獨坐恭和堂
東閣髙懸如道院人言幕府最清嚴印封不動坐終日
滿樹梅花雨一簾
　　閩城嵗暮
嶺南春早不見雪臘月街頭聽賣花海國人家除夕近
滿城微雨濕山茶
　　經歴司暮春即事
隔樹幽禽送好音沉沉幕府似雲林小盆幾箇山茶落
桃葉滿簾春雨深
　　又
霞飛海燕拂簾過風捲魚鱗剪綠波閒倚石闌數春事
滿池紅雨落花多
　　贈道士陳華隠
早年濯足東海水去卧華峯頂上雲收得九秋仙掌露
歸來酌獻武夷君
　　題淮安王氏小樓(并引/)
　岊山王氏小樓獨占淮安一勝予嘗以迎錢至
　此登斯樓漫成四絶模冩其槩後之來者其興
　無窮
江水粼粼鴨綠新江頭日日送行人南來北去年年事
岸草汀花自在春
　　又
拂曉樓牕一半開樓前昨夜浪如雷滿江梅雨風吹散
無數青山渡水來
　　又
江月滿樓江水澄胡牀據坐憶吾曽解吟如練澄江句
未信𤣥暉獨擅能
　　又
雪滿寒江壓酒旗江南無處不堪題小舟載得梅花去
渡領春風過水西
　　題畫竹
小雨春池濕鳳毛天孫深夜織鮫綃何人更立湘江水
獨倚薰風憶舜韶
　　彭城雜詠呈㢘公亮僉事
亞父塚前春草齊楚王城上夕陽低黄鶯不解興亡事
飛過海棠枝上啼
　　又
城下黄河去不回四山依舊畫屏開無人念得登臨意
獨上將軍戲馬臺
　　又
雪白楊花拍馬頭行人春盡過徐州夜深一片城頭月
曽照張良案上籌
　　又
何處春風燕子樓斷碑落日古城頭畫眉人逺繁華歇
無數逺山生暮愁
　　又
歌扇摇風噀酒香舞裙今日動鵝黄栁邊今夜孤舟發
水逺山遥空斷腸
　　寒食馬上
道傍楊栁已栖鴉幾度春深未到家城北城南干樹雪
行人馬上看梨花
　　燕京作
落月西牕聞禁鍾夢回逺客立雲龍江南飛盡千株雪
辜負梅花過一冬
　　奎章閣感興
奎章三月文書静花落春深鎖閣門玉座不移天步逺
石碑空有御書存
　　又
花落春深似去年無人冄到閣門前當時濟濟誇多士
爭進文章乞賜錢
　　京城立春
燕姬白馬青絲繮短衣窄袖銀鐙光御溝飲馬不回首
貪看栁花飛過牆
　　九日遇雨
佳期不負到重陽細雨濃隂又可傷試問東籬何處賞
有花無酒惱人腸
　　客中九日
寥落天涯嵗月賒每逢佳節苦思家無錢沽得隣家酒
不敢開牕看菊花
　　又
佳節相逢作逺商菊花不異故人鄉無錢沽得隣家酒
一度孤吟一斷腸
　　雪中妃子
梁王宴罷下瑤臺窄窄紅靴步雪來疑是陽和三月暮
楊花飛處牡丹開
　　初夏淮安道中
魚蝦鱗鱗初出網梅杏青青已著枝幾樹棠花初著雨
行人四月過淮時
　　過石子岡
霞光日落紅穿樹山色雨餘青近人便好拂衣入山去
解鞍辭却馬頭塵
　　次王叔能侍御史
龍蛇偃蹇出牆隂五色春雲態度深臺閣文章散清氣
月明山館夜蕭森
　　醉起
楊栁樓心月滿牀錦屛繡褥夜生香不知門外春多少
自起移燈照海棠
　　宫詞
駿馬驕嘶嬾著鞭晚凉騎過御樓前宫娥不識中書令
借問誰家美少年
　　衰栁
清凉亭上幾株栁霜夜凉風下夕陽依舊明年二三月
小金山上㸔鵞黄
　　戲友人
毘陵公子醉醺醺白面迎風向酒痕幾度小紅樓上月
有人銀燭掩重門
　　宴回
兩行老栢參天翠銀燭青驄御史回深夜酒闌人散後
獨留明月照霜臺
　　約友遊西峰不至
仙人約我峰頭去欲去峰頭㸔白雲一夜白雲峰下宿
曉來散作雨紛紛
　　太平驛即事
驛鼓髙懸使者稀溪雲斷續樹參差日斜山畔無人語
獨立西風數桂枝
　　過光孝寺
秋日留題翠壁層出山聊近在山僧肩輿又上沙頭渡
隔水人家兩岸燈
　　臨丹青閣
飄然身在紫芝峰翠壁丹崖有路通傑閣凌煙欲飛去
亂山無數夕陽中
　　黄河
斗杓照水半垂天水氣漲天如白烟南北櫓聲爭上下
月中聞鼓避官船
　　沛尉蔣景山沛簿趙伯顔送予金溝月夜别去有
　　懐
公子將軍兩少年繡衣白馬杏花天醉中送客歸城暮
回首金溝月滿船
　　次繁昌邑宰梅雙溪韻
矍鑠繁昌宰曽充觀國賔儒冠猶破帽禮服尚垂紳澹
泊心無愧清癯目有神老隨朱紱貴驚見白頭新撫字
三年政歌謠百里民
　　題進士索士岩詩巻士岩與余同榜又同為燕南
　　官由翰林編修為御史臺掾兼經筵檢討除為燕
　　南廉訪經歴
憶昔登天府文華萃帝鄉俊才魚貫列多士雁成行寶
劒懸秋水驪珠耿夜光三場如拾芥一箭已穿楊上策
師周孔蜚聲陋漢唐鳳池開御宴虎榜出宫牆賜笏丘
山重恩袍雨露香天花皆剪翠法酒盡封黄冠葢遊三
日聲名滿四方歴階超宰輔捧表謝君王第甲分三館
鐫碑立上庠曲江嘉宴㑹合席盡才良契誼同昆弟比
和皷瑟簧誓辭猶在耳離思各驚腸臺閣需材器儒
林作棟梁超遷烏府掾輝映繡衣郎迫晏封幾事平明
出奏章日披墳典舊時念簿書忙檢討超經幄論思近
御牀聖朝稽古道日暮下迴廊羇旅燃薪桂長吟出錦
坊弱妻貧且病羸馬瘦仍僵窮巷迴車轍空廚泛酒漿
故人傳奏目請便趣行裝皇極三臺重燕南各道昌承
恩辭魏闕攬轡去恒陽曉幙芙蓉露秋空柏樹霜諸司
循直矢羣吏肅宏綱漢水浮神馬岐山出鳳凰行須冠
獬豸已見走豺狼慚愧蓬蒿翼乘風亦下翔
　　送丁太初赴永嘉學正十八韻
國學崇儒代人材絶妙年風雲千里駿日月九重天翰
苑司掄選中書屬次銓光榮毛義檄奮發祖生鞭學廣
儒官制書傳子弟員宦情依冷掾官舍擁寒氊筮仕無
踰此如君更穎然永嘉今永郡多藝夙多賢咨訪兼留
意英髦孰接肩舊家疑寂寞遺業想流傳㑹看聲華盛
應知徳業全髙情何特達朦目共周旋春著花間屐秋
乗栁下船篇章微㸃染山水自清妍薦豆登霜柚充廚
載海鮮洞簫吹月下玉樹立風前已作魚龍變何嫌雨
露偏羣公爭薦進拭目著騰騫
　
　
　
　
　
　
　
　
　雁門集巻三
欽定四庫全書
　雁門集巻四
　　　　　　　　　　　　元　薩都拉　撰
　　過洪
奔流激長川百折怒未已長年與水爭退尺進纔咫艱
哉力舟子觀可悟至理
　　和韻題石城峭壁
離宫長蓬蒿畫棟落花綵翠華不復遊空餘石城
在馬蹄踏雲霞鳥聲隔烟靄老僧喜客來山中深
似海
　　偕楊善卿丘以敬劉載民遊法雲寺以色即是空
　　分韻得即字
駕言招提逰繫馬日之夕黍酒濃滴珠松風暗籠漆朝
士晝鳴珂山僧夜飛錫鳳臺錦袍人可望不可即
　　病中寄即休上人
牀頭藥裹列門外芳草榮庭閒午隂轉睡覺餘香清曹
吏日三謁幽鳥時一鳴豈不好馳逐但恐勞吾生
　　經姑蘇與張天雨楊廉夫鄭明徳陳敬初同遊虎
　　丘山次東坡舊題韻
孤峯峙平疇松杉夾飛嶺古劒池獨竒兩壁揷天井晃
疑將軍拜靈泉奔老耿深惟著蛟螭淨莫容虯黽昔試
盤陀鋒斬斵尋尺礦兆瘞銀鳬多氣結金虎猛至今王
霸業堪笑未全騁何如吾同逰俯仰無少哽小吳不滿
目坐覽三萬頃風髙塔鈴語日昃蘿衣冷香積餉醍醐
法喜得雋永嗟嗟蛾眉僊嘗來㺯光景蹤跡留雪泥宇
宙寄泡影九京倘可作當為折簡請
　　立秋登烏石山和幕府楊子承韻
海國山四圍繁華坐消歇樓觀沉夕陽鴻雁下秋色水
邊無麗人石上存古刻感此莫歸遲秋露滿山白
　　車簇簇
李陵臺西車簇簇行人夜向灤河宿隣家美酒斗十
千下馬飲者不計錢青旗摇摇出華表滿堂醉客俱
年少捧盃小女歌竹枝衣上翠金光陸離細肋沙羊
成體薦共訝髙門食三縣白髮從官珥筆行毳袍衝
雨桓州城
　　白翎雀
凄凄幽雀雙白翎飛飛只傍烏桓城平沙無樹巢弗營
雌雄為樂相和鳴君不見舊日輕盈舞紫燕鴛鴦鎖老
昭陽殿風暄芍藥春可憐露冷芙蓉秋莫怨
　　凌波曲
吳蠶入繭雙鴛綺繡縷團花金鳳尾昔時啼艷曉粧慵
滿眼春嬌扶不起昔時解帶羅襪鬆玉尖微露生春紅
翩翩白練輕舒卷笋蘀初翻宫様軟三尺春雲入手輕
一鈎新月凌波淺象牀舞罷嬌無力雁沙踏破參差跡
金蓮窄小不堪行獨倚東風玉堦立
　　吳姬曲
皎皎紅羅幕髙髙碧雲樓娟娟一美人炯炯露雙眸郎
居栁浦頭妾住鶴沙尾好風吹花來同泛春江水
　　洞房曲和劉致中員外作
峭寒暗襲雲藍綺鮫帳愔愔夜如水美人骨醉紅玉軟
滿眼春酣不忺起幽禽關關喚霜曙金壁屠蘇溢香霧
有生只合老溫柔璧月長教掛璚樹鴛鴦同心暗中結
滿意芳蘭煖紅雪癡雲騃雨自年年不管人間有離别
　　漢宫早春曲
女夷鼓吹招摇東羲和馭日騎蒼龍金環寳勝曉翠濃
梅花飛入壽陽宫壽陽宫中鎖香霧滿面春風吹不去
鞭却靈鼇駕五山芙蓉夜暖光闌干鷄人一唱曉星起
四埜天開春萬里
　　新夏曲
紅泣香枯怨流水夜放籜龍千尺尾風生宫樹曉層層
凉綠一簾收不起烟乾寶鴨白晝清祝融緩轡行且停
蔷薇花深霧㝠㝠碧窓睡起香滿肱
　　醉歌行
草生金谷韓信餓古來不獨詩人窮今朝有酒且共醉
明日一飲由天公紅樓弟子年二十飲酒食肉書不識
嗟予識字事轉多家口相煎百憂集迺知聰明能悞身
不如愚魯全天真百年簡憲曽何畏一日禮法能殺人
賢愚千載同一朽我為君歌君拍手流芳遣興不必論
且盡樽前一壺酒
　　鬻女謡
揚州嫋嫋紅樓女玉笋銀箏響風雨繡衣貂帽白面郎
七寳雕籠呼翠羽冷官傲兀蘇與黄提筆鼓吻趨文塲
平生睥睨紈袴習不入歌舞春風鄉道逢鬻女棄如土
慘淡悲風起天宇荒村白日逢野狐破屋黄昏聞嘯鬼
閉門愛惜冰雪膚春風繡出花六銖人誇顔色重金璧
今日饑餓啼長途悲啼淚盡黄河乾縣官縣官何爾顔
金帶紫衣郡太守醉飽不問民食艱傳聞關陜尤可憂
旱荒不獨東南州枯魚吐沫澤雁叫嗷嗷待食何時休
漢宫有女出天然青鳥飛下神書傳芙蓉帳暖春雲曉
玉樓梳洗銀魚懸承恩又上紫雲車那知鬻女長欷歔
願逢昭代民富腴兒童拍手歌康衢
　　練湖曲
練湖七月凉雨通白水蕩蕩芙蓉紅芙蓉紅盡早霜下
鴛鴦飛去何匆匆茜塘女兒弄輕碧鳴榔聲斷無消息
清波小藻出銀魚落日吳山秋欲滴望湖樓上雲茫茫
鳥飛不盡青天長丹陽使者坐白日小吏開甖宫酒香
倚闌半醉風吹醒萬頃湖光落天影掛冠何日老江南
短褐綸巾上魚艇
　　終南進士行和李五峯題馬麟畫鍾馗圗
老日無光霹靂死玉殿咻咻叫隂鬼赤脚行天踏龍尾
偷得紅蓮出秋水終南進士髪指冠綠袍束帶烏靴寛
赤口淋漓吞鬼肝銅聲剝剝秋風酸大鬼跳梁小鬼哭
豬龍饑嚼黄金屋至今怒氣猶未消髯㦸參差努雙目
　　桃源行題趙仲穆畫
長城逺築阿房起黔首驅除若螻蟻誰知别有小乾坤
藏在桃花白雲裏桃花重重開白雲洞門鎖住千年春
男耕女織作生業版籍不是秦家民桑麻雞犬村村屋
流水門墻映花竹無端漁父綠蓑衣帶得黄塵入幽谷
主人迎客坐茅堂共話山中日月長但見花開又花落
豈知世上誰興亡明朝漁父歸城市回首雲山若千里
再來何處覔仙蹤恨滿桃花一溪水
　　回風波弔孔明先生
大江東流日夜白已矣英雄不堪說朔風挾雨過江來
猶向磯頭濺腥血漢家神氣四海摇奸雄賊子相貪饕
二龍雌雄尚未决將軍戰骨如山髙先生謀畧滿懐抱
坐視狂塵不為掃若非蜀主三顧賢終只如龍卧南畆
仰天一出摧奸鋒綸巾羽扇生清風許君義氣肝膽裂
兵樞盡在掌握中赤壁樓船滿江夏伏劒登壇唯叱咤
忠心耿耿天必從烈火回風山亦赭可憐一炬功未成
將星已墜西南營力吹漢水灰未醒嗚呼天命何不平
佇立磯頭盼吳越感慨令人生白髪先生雖死遺表存
大義晶晶明日月
　　送王循伯御史赴廣東僉憲時僕將回燕京
沙頭酒盡惜别離江波日色浮綉衣清溪栁花白蕩蕩
白下栁樹青依依秋雲雙騘嶺表去明月一雁燕南飛
曲江水發願相憶莫遣鯉魚音信稀
　　髙郵阻風
離家十日得順風不卸蒲㠶一千里忽然今日風打頭
寸波寸水逆上流小兒造物不可惻昨日南風今日北
黄郎束手篷下眠盡日閒看順水船順船得勢如馬走
相望招呼不回首長風破浪我亦曽順逆偶爾非人能
　　清明逰鶴林寺
青青楊栁啼乳鴉滿山爛開紅白花小橋流水過古寺
竹籬茅舍通人家潮聲捲浪落松頂騎鶴少年酒初醒
若將何物賞清明且伴山僧煑新茗
　　題茅山梅石道士卷
華陽洞裏羅浮仙袖攜冰雪梅花篇玉堂道士字一尺
紫清老人詩四聨夫何題詠到疎懶日短天寒嵗云晚
獨憐空谷有佳人翠壁丹厓作屏板道人鶴氅顛倒披
芒鞋踏雪夜深歸莫將鐡笛山頭吹只恐石裂梅花飛
　　北上别鄭文學
朔風吹散鴻雁羣郎君上馬氣如雲繞街鞭影拂河漢
毳袍貂帽文將軍扶桑日出馬上見金鷄一聲天下聞
青燈細雨坐官舍遥憶江南鄭廣文
　　為姑蘇陳子平題山居圗黄公望作
塵途宦遊廿年餘每逢花月滿幽居烟蘿犖确走麋鹿
雲壑窈窕通樵漁那如隠君不出户讀盡萬巻人間書
有生穹壤貴自攄布韋軒冕奚錙銖便當買山賦歸歟
石田老我扶犁鉏
　　揚㠶松江甚駛西望吳山快而有作
秋風秋水清浮波片颿送舟如擲梭篙師絶叫鳬雁起
但見流沫翔盤渦汀蘆雪舞花婆娑淥淨已消菱與荷
青山蹀躞奔青騾倐忽過眼千羣多放情盍買鱸鄉鱸
侑以滿酌金巨羅醉拍銅斗踏浪歌江行之樂其如何
　　中秋前二夜步至吳江垂虹橋盥潄湖渚而歸倚
　　蓬望月清興翛然因成數語
萬頃太湖風浪静玻瓈倒浸虹蜺影瀼瀼露滴金波流
一笻獨立秋雲冷步回長嘯倚蓬窓月華正在青雲頂
　　和韻三茒山呈張伯雨外史
碧桃花落蓬萊宫銀屛甲帳圍春風冰簾捲水玉堂静
白露滴月銀牀空仙人夜酌九霞酒手握北斗傾尊中
梧枝落影鳳凰語幽韻彷佛臨蒼穹伐毛洗髓天地老
火鼎夜出芙蓉紅呼龍洞口種瑶草採藥忽遇松間童
茆君自騎一虎去猶聞珂珮聲丁東武華山人三載别
綠袍赤杖蒼髯翁淮南江上復相見落日淡淡天無窮
明朝稽首渡江去楚水清淺銀河通
　　再泊釣臺次鮮于伯機韻
富春山下桐江渡今古舟車南北路敢將一片利名心
重宿髙人釣逰處客星去後無人住蒼山白水還朝暮
沙鷗也解避紅塵見人飛上滄洲去
　　秋江泛棹琴樂圖
抱琴船頭為誰鼓滿江秋色荻花浦神魚出聽掉尾舞
曲中鴻雁起江滸帝子降兮木葉下(叶/)
　　題蜀山驛
荒山孤館静老樹凍雲低馬識來時路詩存舊日
題郵亭一尊酒客枕五更雞到曉征鞍發村村雪
漲溪
　　宿因勝莊
薄莫雨初作客愁行路難長風吹短髪平地走驚湍雲
氣千山暝松聲五月寒小窓僧話久亦學坐蒲團
竹院亦幽雅㕘禪愧未能夢回僧枕雨花落佛龕燈風
響過墻竹窓摇掛樹藤裁詩題素壁聊爾記吾曽
　　宿龍潭寺
客路青山下僧庵綠水邊撞鐘驚鳥宿洗鉢動龍眠未
有林泉趣先尋粥飯緣上人喜留客夜雨佛燈前
　　次龍潭壁間韻憶新之區謙二臺節
故人久不見悵望思遲留客路愁山虎漁燈散渚鷗清
歌聞越調小艇入淮流江市雖蕭索人家酒可謀
勤勞賢使者官馬未曽閒夜醉誰家酒曉行何處山莫
雲留客住落日望君還相憶尋詩處波濤洶湧間
　　江館寫事
曉市人煙合歸㠶帶夕陽青山到江盡白鳥去天長越
女能淮語吳姬學楚粧栖遲未歸客猶著錦衣裳
　　謝龍江虚白上人雨中見過
山僧入城市歸路晚沉沉雨濕緇衣重燈明黒樹深泥
途信行脚粥鼓急歸心應到松窓下新詩剪燭吟
　　用韻寄龍江
之子金山去梅天霧氣沉海風吹浪急江雨入樓深火
盡無茶味更長過燭心明朝好晴色應是寄新吟
　　鐡塔寺寫懐
蕭條冶城寺杖屨日登臨古木凉風急空山落葉深夜
燈明鐡塔秋雨暗松林衲子清逰處閒來獨自吟
　　漫興
去嵗干戈險今年蝗旱憂關西歸戰馬海内賣耕牛元
老知誰在孤臣為爾愁西風吹短髪落日倦登樓
　　賀隂君錫封贈
奕世隂家子居官邁等倫妙年全至孝餘祿養慈親致
敬歸榮早推恩勑署新綵衣映萱草日日北堂春
　　夏日遊鶴林寺
病餘乘野興來扣了翁房竹笋迸出地花枝垂過墻雨
聲鳴客枕雲氣暗僧堂歸路馬啼滑風吹酒面凉
　　賀丘郡博持敬新修鎮江儒學
孔門新壯觀化雨過南徐紫殿風鳴鐸青燈夜讀書杏
壇翔彩鳳芹沼躍銀魚館下諸生意如逰小石渠
　　花山寺投壺
落日花山寺秋風鐡甕城野人歡訟簡稚子說官清繫
馬巖花落投壺山鳥驚興闌山下路相送晚鐘鳴
　　次韻答奎章虞閣老伯生見寄
衮軄須公稱江波屬我閒宦情魚鳥畔徳譽董韓間黄
閣論思地金焦放浪山儘操舟泛泛空憶珮珊珊
　　病中書懐二首
半日閉門坐蕭然逺俗氛病中心似水門外馬如雲練
杵搗寒月香爐生晝董興來覽明鏡太瘦小㕘軍
欲向江湖去何年理釣蓑城山入樓近隣竹過墻多春
甕浮紅酒晴天戲白鵞閉門且消病俗吏莫相過
　　病中寄了上人二首
鶴林四月路佳景集芳辰花落石橋水鳥啼山樹春吟
歸山似畫醉卧草如茵衲子清逰處何妨問病人
日長草木茂古寺樂芳辰野衲歸時晚山泉滴夜春清
吟聨石鼎病酒吐車茵不是天涯客林泉一故人
　　憶鶴林即休翁
城南鶴林寺幽境脫塵煩地僻藤花落窓虚貝葉翻池
塘浮野鴨竹樹掛山猿病起借禪榻髙眠避市喧
　　登山亭
山上新亭好紅塵不可侵雨堦幽草合風徑落花深野
水浮晴色平田下夕隂城中公子少日日就登臨
　　送人之金陵
之子金陵去黄梅細雨天晚鐘近蕭寺野水急吳泉枕
有思家夢囊無買酒錢鳳臺動詩興落筆授蠻牋
　　題髙秋泉詩巻
美矣高夫子能文武亦全横琴彈夜月洗劒動秋泉酒
熟春如海詩閒日似年綸巾北窓下倦可枕書眠
　　野潛堂
髙隠有深意情閒直萬金溪魚鮮作鱠竹笋長成林鶴
有還巢夢雲無出岫心讀書風雨夜燈火野堂深
　　題朱澤民畫雪谷曉行
茒店衝寒出永厓拂曙來磴危留虎跡蘿宻隠猿哀行
李一檐重疎梅幾樹開陽烏在何處不照雪盈腮
　　秋暮過吳值雨感懐
長嘯拂吳鈎篷窓起白鷗江山同逆旅風雨忽窮秋樂
矣陶潛酒髙哉范蠡舟一簮吾有雪道路尚悠悠
　　道中風雨
野水池塘滿泥塗愁問程小車衝雨去曲路遶山行恁
地沾衣冷誰家壓酒聲飄零江海客汲汲事南征
　　初到閩
舊説榕鄉好來遊鬢已絲片雲山對户一雨水平
墀緑袖持蕉葉丹林壓荔枝城闉南有市燈火夜
眠遲
　　春遊
明日城東看杏花叮嚀童子早將車路從丹鳳樓前過
酒向金魚館裏賒綠水滿溝生杜若暖雲將雨濕泥沙
絶勝羊傅襄陽道車騎西風擁鼓笳
　　春日侍駕逰香山
馬上逰人隔苑墻天家未肯縱春陽輕寒輕暖鳥聲轉
無雨無風花命長香殿雲烟隨鳳輦交旂日月耀龍章
三三節近晴光穏滿進虞廷萬嵗觴
　　寓昇龍觀時吳宗師持㫖先駕至大都度灣川遂
　　次韻賦此以寄幷柬順咨先生
扈蹕千官取次行道人先踏雪泥晴關南日暖龍顔近
嶺北風髙鶴背輕丞相早行霜滑馬將軍夜宿火連營
一年兩度經過處惟有青山管送迎
　　送南安鎮撫趙南山捧表西省
平生尺劒衆中師臣子肝腸天地知少壯金戈探虎穴
太平鎧甲網蛛絲青衫白髪尊前酒紫塞黄雲馬上詩
今日又隨天表去梅花香裏立沙墀
　　過李陵墓
降入天驕愧將才山頭空築望鄉臺蘇郎有節毛皆落
漢主無恩使不來青草戰場雕影没黄沙皷角雁聲哀
那堪攜手河梁别淚洒西風骨已灰
　　擬李陵送蘇武
同是肝腸十九年河梁攜手淚潸然鐵衣骨朽埋沙磧
白首君歸弃雪氊海北牧羊無夢到上林過雁有書傳
漢家恩愛君須厚剪紙招䰟望塞邊
　　黄河夜送西臺御史張子壽時新除湖廣僉憲
愛君足跡半天下白簡清霜秋氣多㠶影東南湖上去
馬蹄西北日邊過風波玉露仙人掌文彩雲機織女梭
自笑追隨逺逰客斗槎星夜下黄河
　　黄河夜雨懐兀顔子方
風流俊逸四公子輕帽短衣過魯城紫陌東風閒戲馬
綠窓明月醉聞鶯櫻桃花下春中酒沉水香回夜按箏
獨有黄河千里客短篷聽雨到天明
　　題髙唐驛
三尺髙唐帝子墳東風吹草綠沄沄官中子母生前别
天上簫韶夢裏聞日暮白楊飛亂雪夜深黒氣結愁雲
小臣泣血應無補留與他年太史云
　　過廣陵驛
秋風江上芙蓉老堦下數株黄菊鮮落葉正飛揚子渡
行人又上廣陵船寒砧萬户月如水老雁一聲霜滿天
自笑棲遲淮海客十年心事一燈前
　　送王御史時巡歴河道解舟金陵
淮南雨過好晴色御史樓船動楚橈楊栁清風秋解纜
瓊花明月夜聞簫卧聽天上銀河浪夢到雲邊白玉橋
　　遊鐡塔寺
江南地僻繁華盛古寺巍然鐡塔存金屋月梅横夜雨
銅駝露草泣秋原六朝王氣人何在幾度悲風鈴自喧
尚有他年舊時字摩挲一半没苔痕
　　送外舅慎翁之燕京
揚子江頭栁色濃小船春雨去忩忩青袍鐡甕龍門婿
紫錦蒲㠶鶴髪翁晉府舊臣還塞北星門嬌客卧牀東
明年亦是燕山客騎馬天街踏軟紅
　　春日登北固多景樓錄奉即休長老
東風吹樹散晴嵐獨上層樓酒半酣拍岸潮聲來海外
滿江山色入淮南當時霸主分三國此日吳禪老一龕
惟有樓前舊時栁年年三月色如藍
　　還京口
黄鶴山頭雪未消行人歸計在今朝城髙鐡甕江山壯
地接金陵草木凋北府市樓開舊酒南朝官栁識歸橈
吏人莫見㕘軍面水宿風飡鬢髪焦
　　寄金山長老
老師召對金鑾殿喜動龍顔坐賜茶一日潮音起般若
九重春色上袈裟髙風已入三天竺妙果重開五色花
渇想楊枝舊甘露何時一到病人家
　　臘盡過練湖
獨倚牙檣數客程殘年風景足鄉情寒天半夜無人語
明月滿船聞雁聲雲外好山如有約烟中野樹不知名
明朝烏鵲橋頭閙應是人家出户迎
　　丹陽普寧寺席上
紅白桃花開滿枝滿城微雨牡丹時因過古寺逢僧話
莫遣扁舟解纜遲客裏逢春多病酒江南到處半題詩
山川總是曽逰處一曲琵琶寫别離
　　送王郎還錢塘
王郎㑹我丹陽郭歸興錢塘不可留北固雪晴山出畫
西湖春動水明樓草生湘浦行人逺日落吳山故國愁
安得與君二三月買花沽酒醉紅舟
　　宿𤣥洲精舍芝菌閣别張伯雨二首
一到茒山三日留滿山風雨過中秋雲行松樹髙低見
日落澗水東西流外史相邀登菌閣此身只合往灜洲
它年叢桂結招隠埜服願隨麋鹿逰
竹樹忽聞乾鵲鳴明朝歸計候新晴小樓無處有秋意
暗雨空山如海聲葉落窓虚開鶴步峰回路合斷人行
誰知昨夜𤣥洲客剪燭題詩過二更
　　登徳興聚逺樓上有宋廟書
眉山仙去風流盡聚逺樓空月色寒波暖東風入尊俎
夜深北斗掛闌干幽花野草先靈杳鐡畫銀鈎御墨殘
不見舊時雙燕子春風幾度捲簾看
　　九華山石墨驛
馬上行人思九華飄飄髙興滿天涯排空峭石生𤣥笋
落日竒峯掛赤霞仙掌九秋傾露屑天河半夜礙星槎
雲中五老應招手呼我來逰太乙家
　　至龍潭驛
野草山花知姓字人生蹤跡似浮萍㠶衝細雨空江白
鳥没長淮逺樹青今夜故人離水驛明朝别酒盡沙瓶
匆匆又入丹陽去莫皷晨鷄已候聽
　　登鳳凰臺
鳳凰臺上望長安五色宫袍照水寒彩筆千年留翰墨
銀河半夜掛闌干三山飛鳥江天暮六代離宫草樹殘
始信人生如一夢壯懐莫使酒盃乾
　　鳳凰臺懐古
鳳凰一去不復返竹實桐花空滿庭莫雨樓臺連埜寺
秋風皷角動邊城水邊萬井吳煙白天外三山楚樹青
不見騎鯨李公子幾回惆悵此中行
　　次王本中燈夕觀梅
翠禽偷夢出南園綽約冰姿傍綠尊水鏡玉釵浮翠影
風簾銀燭照粧痕粉香微酒無人見素質多寒藉酒温
不似海棠春睡去西樓月落已黄昏
　　謝人惠木犀
霜髙落葉如雨急有客敲門送木犀夜月不留藏兔影
秋風失却掛蟾枝雲中仙子金華墜天上吳生玉斧移
寄語鳳臺老居士旋磨香露寫新詩
　　奉和鄧善之學士贈陳堯夫教授之作
巴西夫子鄧學士文彩珊珊玉珮琚天上已無金馬詔
人間空有白鵝書雲窓春透松花濕月殿秋髙桂影疎
不見青山埋骨處水晶宫裏是幽居
　　過江東驛次王侍御韻
政事文章王侍御朱簾捲雨送將歸江東春色分銀篆
馬上清風吹繡衣澤國水香魚藻動硯池春暖墨花飛
至今吳楚經行處夜夜奎光繞太微
　　九日登石頭城
九日吟鞭聚石頭翠微髙處倚晴秋西風不定雁初度
落木無邊江自流兩眼欲窮天地觀一盃深䕶古今愁
烏臺賔主黄華宴未必龍山是勝逰
　　寄埜堂
憶昔相逢春莫天道傍楊栁盡飛綿池魚出水將三尺
竹笋成林又一年髙士已成招隠賦行人未辦買山錢
埜堂燈火清秋夜何日聨牀聽雨眠
　　寄同年友
憶昔同登龍虎榜思君一度一悽然三年嵗月紅塵裏
萬里關河白雁前天上故人淮水隔江南老樹楚雲連
不堪回首知何處聞說年來海變田
　　寄茅山謝舜咨
昇龍觀裏謝道士一入茅山不肯回白髪笑人年百嵗
青天容我日千盃已知聖主求方士未必先生下釣臺
每向石頭城下望順風應寄鶴書回
　　送王幼達之北京
五色雲烟百尺臺王郎獨步近蓬萊江湖水落魚龍上
天地秋髙鴻雁來北苑芙蓉風慘淡西宫楊栁月徘徊
此行正及扶桑日應獻堯庭萬壽盃
　　昇龍觀夜燒香印上有吕洞賔老樹精
蘭風吹動吕仙影老樹槎牙吐暮秋夜静藥爐丹火現
月明神劒夜光浮已知浩氣無窮盡不到心灰未肯休
鐡笛一聲吹雪散碧雲飛過岳陽樓
　　送湖洲皷元明道士入茅山
道人居住碧湘灣清夜月明揺珮環出門倒拄九節杖
辭家却入三茅山開籠放鶴横江去寫檄收龍帶雨還
便擬訪君吹鐡笛青松白石往來間
　　送崔知印之江東
金陵市上多驄馬白下橋頭喜識君玉佩清搖烏府月
篆銀紅帶赤城雲買舟又過江東去離笛難禁栁外聞
獨有無媒送行者依然野鶴在鷄羣
　　題先春卷上有蕭滕王三學士贊
番陽山人春擁門玉堂學士墨翻盆屋前屋後雪千樹
枝北枝南月半痕寒夜老龍揺玉骨霜天瘦鶴弔冰魂
未經調鼎休惆悵㑹見留酸到子孫
　　寒夜即事次韻呈許榮達
呵筆題詩逸興舒翠簾寒重捲鰕鬚春分采石仙人酒
夜讀茅山道士書箭刻未移寒漏淺江聲漸少夜潮枯
閉門嵗晩仍多事歸夢無端遶故廬
　　鶴骨笛
九臯聲斷楚天秋玉頂丹砂一夕休楊栁肯忘枯朽恨
梅花吹盡古今愁魂歸遼海身如蛻曲破江城月滿樓
惆悵玉人三弄罷杳無消息到揚州
　　天燈
髙掛長繩百尺餘直飛紅燄上天衢一包春髓蒸元氣
九轉靈丹煉太虚綵鳳抱成吞日卵赤龍銜出照天珠
髙髙不受飛蛾撲長使凡人仰面吁
　　贈欽師
隨縁駐瓶錫頂雪已差差莫道禪非學心空不
廢詩
　　畫二首
樹色濃堪掬癡嵐撲雨秋道人巖下住屋角掛
奔流
草迷蒼耳子鳥弄白頭翁十里湖山樹平分杳靄中
　　和閒閒吳真人二首
幾度驅車上京國五更歸夢遶雲林丹爐火伏虎書卧
石鉢雲寒龍夜吟
天上神仙吳子晉丹鳳樓前駕鹿車紅門下馬見天子
袖有一卷養生書
　　興聖寺即事三首
宫堦白日杏花落深院朱簾燕子飛回首人間春又老
將軍白馬幾時歸
御廚香動晩分羮七寳玻璃柈柈承白面内官呼小字
隔簾傳㫖賜中丞
二月深宫花似錦栁絲垂地怯風吹御堦春水多三尺
丞相逰湖太液池
　　逰㑹仙宫
霏霏凉露濕瑶臺半夜吹簫月下來山外春風將雨過
滿庭撩亂碧桃開
　　題范陽驛
長路風寒酒力醒馬頭嵗月短長亭凍雲欲雪風吹散
望出西山一半青
　　道傍萱花
萱草花開山路頭内家景致落林丘風塵不改好顔色
應與行人消百愁
　　書澮溝楊氏壁二首
故人家在河邊住吏部書從天上來愧我掛冠歸去晩
栁花飛盡棟花開
楊栁人家春晝長落花庭院燕飛忙買魚沽酒黄河上
傲殺南風三月强
　　彭城雜詠
英雄去盡山河在城郭荒凉草樹迷過客無心弔千古
落花風雨聽鶯啼
　　夜過白馬湖
春水滿湖蘆葦青鯉魚吹浪水風醒舟行未見初更月
一㸃漁燈落逺汀
　　髙郵至邵伯二首
移棹偏驚臨水雁過淮時買出罾魚有時得句無人和
風雨寒窓夜讀書
幾度秋深未到家滿湖開遍水紅花逺人日日頻中酒
明月扁舟索買𤓰
　　題淮東王廉訪清凉亭
主人胷次洗冰雪深夜金山月湧波二十四橋秋水白
淮南八月瀉銀河
　　次和清凉寺長老韻
緇衣送酒一壺冰霜蒂懸香九月橙酌酒破橙天色晩
桂花樹下出銀燈
　　秋江横笛圗為維揚蘇天爵題
楓葉髙低山逺近月明霜薄楚江澄何人吹笛孤舟外
莫是蘇仙過廣陵
　　過江後書寄成居竹
揚州酒力四十里睡到𤓰洲始渡江忽被江風吹酒醒
海門飛雁不成行
　　楊子江送同志
衮衮諸公立要津一波纔動總精神滿江風浪晩來急
誰似中流砥柱人
　　夜發龍潭二首
孤舟一夜發龍湫水逆風回上石頭暫泊沙洲過夜半
臥聽鐘皷是昇州
船頭夜静天如水渡口潮平月在江燈影揺波風不定
老龍吹浪濕蓬窓
　　江浦夜泊
千里長江浦月明星河半入石頭城棹歌未斷西風起
兩岸菰蒲雜雨聲
　　金陵道中遇雨寄功父光國五首
出城便喜風景好淡水穿沙生細鱗多謝山雲飛白雨
應教行客洗紅塵
平生夢想金陵道此日偶然身自來應是山雲喜詩客
野花滿路雨中開
夾道長松風聒聒滿溝亂石水泠泠斷雲銜雨溪南去
失却長山一半青
騎馬何人衝白雨乘輿有客看青山出城自謂身無事
衝雨看山未是閒
夢想江南今日到肩輿過處落花風行人五月金陵道
石竹花開白雨中
　　寓臺城寄吳宗師
金陵城外鳳凰臺夜夜吹簫獨自來不見仙人倚歌和
白鶴飛下還飛回
　　雪中飲昇龍觀
銀燭春船剪夜寒道人鶴氅紫霞冠山瓢未盡金陵酒
玉樹飛花滿石壇
　　和王本中直臺書事
百尺臺中誰夜直西廊斜月照東廊五更夢覺春寒甚
簾外梨花滿樹霜
今日短衣鞭瘦馬每慚同輩說登科近曽夜直南臺上
學得吳兒白苧歌
　　昇龍觀九日海棠杏花開二首
九日江南風日暖海棠花間杏花開昇龍觀裏春光早
為是先承雨露來
鼎湖龍去御牀空輦路花開舊日紅九日人間春色早
不堪草木見秋風
　　贈彈筝者
銀甲彈冰五十絃海門風急雁行偏故人清怨知多少
揚子江頭月滿船
　　寄諸臺掾二首
天上霜臺聳百尋諸郎不為簿書禁遥知閒倚東廊柱
看盡楊花過綠隂
天上故人頻寄語江南倦客只吟詩梨花開盡東廊雪
又過梅黄杏熟時
　　贈謝舜咨羽士
揚子江頭春水動三茅洞裏碧桃開道人不問天南北
夜半月明騎鶴來
　　送武侍御朝章
楓林湛湛草斑斑御史青驄響玉環日暮酒醒人已去
不堪回首見青山
　　次程宗賜二首
一冬雨雪天涯客千里雲山馬上詩記得小紅樓畔夢
杏花春雨早寒時
揚州正月雨如絲江上梅花已盡時誰識能詩老何遜
曉寒明鏡撚吟髭
　　贈來復上人四首
北口雪深氊帳暖紫駝聲切夜思鹽上人起飲黄封酒
可勝醍醐乳酪酣
燕山風起急如箭馳馬蕭蕭苜蓿枮今日吾師應不念
毳袍衝雪過中都
手持一鉢走京華乞食王侯宰相家今日歸來如作夢
自鋤明月種梅花
五雲樓閣碧玲瓏口吐蓮花入紫宫十二珠簾捲秋月
霏霏凉露下梧桐
　　戲王功甫
王郎酒醒倚脩竹雪後重簷擁毳衣亦有江南未歸客
青山影裏馬如飛
　　戲贈王本中栁枝詞
日髙燕語捲簾遲獨倚東風看栁枝三月栁花飛欲盡
逺人凉露未歸時
　　城南偶興二首
桃杏花開紅映人池塘水暖綠粼粼典衣沽酒入城去
報道江南二月春
斷橋芳草生含路隔水楊花飛度城客裏不知春早晩
年年盃酒過清明
　　宿洞神宫春曉書事
道人睡起窓月白飯熟黄粱鷄亂啼門外賣花聲已過
街頭春雨竟成泥
　　冶城三月晦日
雨前雨後鶯亂啼城南城北花交飛江南兒女裁苧衣
燕京遊子何時歸
　　寄浙東聶經歴
一片暮雲千里隔石頭城上望天台夜深婺女明如鏡
雁蕩山前雁盡回
　　春日偶成二首
歸到江南纔一月短衣匹馬又京塵明朝擬下江東去
晴日栁花飛送人
水繞池塘朝飲馬月明蒼栢夜鳴烏年來南北幾千里
却笑書生無逺圖
　　春望
丹陽郭裏春濛濛騎馬出郭詩思濃江南二月風雨過
梅花開盡杏花紅
　　春暮
栁花撲簾春欲盡綠隂滿窓鶯亂啼秪愁明日送春去
風雨滿林聞竹鷄
　　端居書事答翟志道知事見寄韻二首
短褐詩人瘦十分平生不作送窮文幾時結屋孤山下
為覔梅花種白雲
瘦馬春城曙色分長年奔走愧移文幾時黄鶴山房下
松火茶鐺煑白雲
　　鎮江寄王本中臺掾
梅花落盡空吹笛正月半頭思逺人兩岸好山青不斷
一江微雨鷓鴣春
　　和友人招飲
山人開甕滿園香短簡招呼白面郎瘦馬踏泥春巷去
一林烟雨杏梅黄
　　寄即休翁三首
苔老應無屐齒痕舊逰歴歴眼中存秋深南國行人少
落葉蕭蕭滿寺門
北窓終日對竹坐老却㕘軍不入城秋逕山風多落葉
隔林疑是馬蹄聲
鶴林老子久不見應是山門長綠苔幾日城南風雨過
村村無處不黄梅
　　未歸
白岩老子城中去驄馬逰人寺裏來城外風流城裏少
岩花落盡野花開
　　夏仲書景
堦前萱草花開盡堂上主人消百憂門外凉風吹樹急
江南五月似凉秋
　　病起戲筆奉答御史王文休
江南倦客好清齋煉得身形瘦似梅不到清溪三四日
藕花無數水中開
　　偶成三首
買魚沽酒消長日髙樹清風燕子閒却倚天南望天北
隔江青處是誰山
自許癡兒了公事肯教俗子議清流明日醉騎五花馬
吹簫踏月過揚州
疎簾日午花隂直髙栁清風語燕閒黙坐焚香㸃周易
軟紅不到小屏山
　　層樓即事
浴罷焚香掃閣眠過墻新竹翠姢娟半空雲氣層樓暗
四月江東欲雨天
　　納凉
桂枝葉密隂覆地梔子花開香滿廊古寺納凉過半日
葛衣石枕竹方牀
　　秋夜聞笛
何人吹笛秋風外北固山前月色寒亦有江南未歸客
徘徊終夜倚闌干
　　寄鶴林休上人
上人才思塞胷次强欲禁之無不鳴一日相望吐竒句
滿林光彩照山精
　　宿丹陽普照院
閉門三月聽秋雨酒醒丹陽客未歸明日新晴練湖去
藕花無數落紅衣
燈火僧房伴寂寥小凉天氣入青袍夜深為倚西廊柱
藥杵一聲秋月髙
　　逢托克托景顔
市酒㵼糟清似水湖魚出網白如銀買魚沽酒丹陽郭
落日江南逢故人
　　贈歌者號梅芳二首
露骨江南氷雪肌斷腸塞上錦綳兒春酸一㸃留無住
却是成隂結子時
玉骨氷清過嵗寒可憐蜂蝶已成團如何不解相如渇
散盡江南一㸃酸
　　寓栖雲四首
一尊未盡有餘興二子不來無可人滿地鳳仙落紅雨
江南八月似殘春
盆池萬㸃浮萍草秋雨欲來無定蹤好是詩人漂泊態
丹陽郭裏夜間鐘
瀟瀟風雨客心孤且盡尊前酒一壺夜半酒醒愁又到
一聲白雁下平湖
白面道人門不出晩凉倚樹聽秋風最憐八月江南好
老鴈叫雲霜葉紅
　　題隠上人房
練湖秋水霜眼碧坐對茅盈山色青白日散花天女降
夜深鐘磬尚聞經
　　寄金壇元魯宣差行操二年兄
蒼茫迥野凍雲低馬上遥山玉四圍自是詩人有清氣
出門千樹雪花飛
　　宿陵口寺
西風落葉陵口寺薄暮鍾聲送夕陽酒醒不知過夜半
開門滿地月如霜
　　題鄭谷驛
誰處江東鄭老家自鋤谷口種烟霞逺山三月多歸思
晴日東窓見杏花
　　贈張道士
道人新戴竹皮冠頭上星揺北斗寒一夜凉風吹髪亂
半窓鶴夢遶琅玕
　　題吕城葛觀二首
諸葛仙翁七十餘吕䝉城下築幽居來從方外求丹訣
且乞人間教子書
吕公城下葛仙家洞府春深鎖暮霞過客不知天畔月
小風吹落鳳仙花
　　延陵曲
延陵廟西落日低延陵廟前春草齊千金公子去不返
淡雲苦竹斑鳩啼
　　宿延陵昌國寺書于上人房二首
舊日延陵客子家只今門巷滿桑麻姑蘇回首神逰處
無限春風野薺花
東風吹水碧粼粼雨過村村野色新小艇延陵廟前去
荇花開盡野塘春
　　謝人惠茶
送茶將軍扣門急驚覺秋深夢一窓半夜竹爐翻蟹眼
只疑風雨下湘江
　　題李薊丘畫松
平生恨不識遵道忽見此圗如夢間安得羲之九泉底
枯林風雨似初還
　　吳僧子庭古木竹
嵗寒古木性所愛况有此君初附之江湖眼明世無幾
太息不生元祐時
　　和韻寄吳城陳敬初
吳江酒熟照行人春江小雨波粼粼一樽未盡忽晴日
江頭栁花撩亂春
　　席上次顧玉山韻
畫墻班鳩啼綠樹白日紫燕穿朱簾晝長深院弄瑶瑟
吳姬十指行春纎
　　去吳留别于壽道陳子平諸友
吳堤楊栁雨霏霏四月猶寒總夾衣此去孤舟無好伴
空江惟見白鷗飛
一尊判袂闔閭城莫指青山管送行芳草綠波千萬里
不聞杜宇也傷情
　　季夏逰杭靈隠諸峯
佛國羣山快我登烟霞踏破幾層層三天竺畔全無暑
六月松隂尺五冰
　　秋日寓錢塘
小樓一榻錢塘客况味凄凉序屬秋安得江淹賦予筆
因而書作半生愁
　　青松林
一㸃兩㸃過雲雨千株萬株臨路松五月江南好風景
行人馬上不從容
　　宿經山寺二首
野人一宿經山寺十里松聲半夜潮何日掛冠尋舊隠
山中應有故人招
山中酒熟客初至正是東林月上時痛飲不知過夜半
深山風露下松枝
　　題竹院壁
門外好山青入戸堦前芳草綠侵簾山僧應笑逰人醒
頭上花枝壓帽簷
　　書高賢坊
穿松翠滴青驄馬過雨凉生白苧衣三月已過四月半
栁花開盡棟花飛
　　常山紀行
綠隂門巷掩柴扉五月江南笋蕨肥何處清香來馬上
滿山開遍野薔薇
山溜涓涓山雨晴村南村北鵓鳩鳴行人五月不知倦
喜聽農家打麥聲
石羊華表草離離古木殘陽立斷碑馬上不知何代塚
鷓鴣飛上野棠枝
石壁飛泉作雨聲野花滿路酒初醒吾儂何事不歸去
一帶長山馬上青
蠶婦攜筐入桑柘野猿抱子掛松蘿綠陰門巷客呼酒
黄犢山村人唱歌
　　過浦城
人家鷄犬隔癡嵐城郭微茫見塔尖一片輕雲籠馬首
熟梅時節雨纎纎
　　到閩二首
朔雪蠻烟總備嘗白頭纔到荔枝鄉浮雲不阻懐賢意
得掃寒蕪拜紫陽
潮水通城蜆蛤肥萬株紅茘豔晴暉守臣只恐山飛去
髙築闉闍鎖翠微
　
　
　
　
　
　
　
　
　
　
　
　
　雁門集卷四
