#+TITLE: 潛山集-宋-釋文珦
#+DATE: 2016-06-11 12:25:05
#+SOURCE: github.com/kanripo/KR4d0372 master 7e4fd77d                
欽定四庫全書　　　　　集部四
　提要
　　潛山集十二巻　　　　别集類三(宋/)
　　　　(臣/)等謹案潛山集十二巻宋釋文珦撰文珦
　　　　於潛人其生平逰歴畧見於所作舊逰一百
　　　　十韻詩中大抵出家於杭州逰于湖州因而
　　　　逰浙東至閩由金華嚴陵返越北又至毘陵
　　　　陽羡金陵淮甸而止後仍歸杭州遘䜛下獄
　　　　久之得免遂遁跡不出以終集中有又㸔景
　　　　定新頒朔百嵗還驚五十過句知其生於宋
　　　　寜宗嘉定三年辛未宋亡時年六十六又杭
　　　　州薦福寺記題至元乙酉二月遣興詩稱七
　　　　十七嵗潛山翁則至元丁亥尚存其行事則
　　　　不少槩見惟咸淳臨安志載咸淳三年九月
　　　　二十四日賈似道至小麥嶺旌徳顯慶寺㳺
　　　　山題名中列衲子四人文珦與焉疑亦托跡
　　　　朱門者然集中過似道葛嶺舊居詩極詞詆
　　　　斥若有餘憤而紀事一詩作於似道初貶時
　　　　其序言似道位亢志驕隂謀簒逆言洩于夏
　　　　金吾金吾欲誅之懼而宵遁云云雖與宋史
　　　　所載夏貴請死守淮南似道奔還揚州之事
　　　　不甚相符而抉摘隠惡至加以曹瞞代漢之
　　　　罪非似道之黨可知且集中獨吟之作十之
　　　　九倡和之作不及十之一所與倡和者又不
　　　　過褚師秀周宻周璞仇逺數人皆一時髙人
　　　　文士亦足徴非干謁之流或似道重其名衲
　　　　㳺山邂逅偶挈同逰遂題名賓從之末亦未
　　　　可定也其詩多山林閒適之作比興未深而
　　　　即事諷喻義存勸戒持論率能中理觀其裒
　　　　集詩稿一篇有云吾學本經論由之契無為
　　　　書生習未忘有時或吟詩興到即有言長短
　　　　信所施盡忘工與拙往往不修詞惟覺意頗
　　　　真亦復無邪思其宗㫖品格可以具見矣厲
　　　　鶚宋詩紀事所録釋子凡二百四十人顧嗣立
　　　　元百家詩選所録釋子集凡十五家皆無其
　　　　禪藻一集蒐羅頗富亦不登其一字則是集
　　　　之佚其來已久今從永樂大典裒輯得詩尚
　　　　近九百首宋元以前僧詩之工且富者莫或
　　　　過之乾隆四十六年九月恭校上
　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　　總　校　官　(臣/)陸　費墀
欽定四庫全書
　潛山集巻一　　　　　　宋　釋文珦　撰
　　四言古
　　　堯任舜禹行
堯任舜禹聖化日煕二臣至徳惟堯克知明良胥㑹徵
庸弗疑佐命垂統股肱綱維行堯之道蚤夜孳孳上齊
七政大錄萬㡬與人為善念兹在兹舉相去凶咨牧授
時執徳於心其化若馳洪水滔天浩浩無涯下民昏墊
荒度為宜乃乗四載奠決刋隨櫛風沐雨手胼足胝四
海㑹同九澤具陂誕敷文徳帝命是祇翔泳咸若鳳皇
來儀堯嘉厥功翕受敷施同聲相應百僚師師是知官
人安危之基用賢則安用佞則危惟彼陶唐百工允釐
後世有述先天弗違能賞能禪纘承伏犧為民之極黄
收純衣明並日月照臨無私不言而治端拱無為民無
能名蕩蕩巍巍惟天為大惟堯則之先聖斯言當深致
思或未之思室是逺而
　　　天地無窮行
天地無窮人處于中三才既兆庶類皆通至聖立極萬
方所宗如星拱北如水朝東垂衣而治天下為公孝慈
道廣是謂大同自兹而降謀用是崇兵由此起彊弱相
攻上下分亂莫知適從匪兹禮義曷能靖共順之者吉
逆之者凶不能率此斯曰顓䝉窮通得䘮實維降衷巧
愚不與係於遭逢毋肆小智以菑厥功安時處順於焉
考終
　　　天道夷簡行
天道夷簡蕩蕩巍巍人心不然大行險巇轉眼翻覆誠
不易知忠或見疎信或見疑離間致入寧復顧思昔者
繾綣終焉棄遺聖如周公王猶不知孝若申生姬能死
之在彼盛時尚有爾為况乎季世顛倒是非讒人飽禄
志士苦飢俯仰今古其誰不悲命懸于天逆之為嗤沖
静無患進取必危守道安危其殆庶幾禍福之兆可以
理推夷齊去周西山採薇黄綺避秦商巖茹芝景行先
哲良足為規規而罔念雖悔何追
　　　天道雖逺行
天道雖逺人心匪殊内直不欺與天為徒對越無媿陟
降恒俱祝史陳言曾非矯誣桑林之禱金縢之書至誠
感通如皷應桴神人以和大信以孚不勉不思自止于
符天有常道人無異塗志斯一矣天其逺諸大道既漓
人心日渝背天從欲覆族亡軀作善降祥為惡速辜聖
言孔彰是訓是謨一念之差千里而迂惟當自修以反
厥初
　　　别日何易行
别日何易㑹日何難道路修阻山川鬱盤寤寐懐思涕
泣汍瀾思君不已損我容顔時歌舊章期以自寛歌終
太息反開憂端孤鴻嘹唳過彼雲間欲托遺音遐征不
還出户徘徊風露淒寒明月皎皎星斗䦨干羅帷飄揚
顧影難安耿耿長夜摧此心肝
　　　北遊朔城行
北遊朔城險阻艱難荒溪遐曠穹谷紆盤白日晦景隂
雲洞寒凝冰不冶積雪寧乾凍草色死北風聲酸林嘯
猛虎路多胡豻愁膓分裂趼足蹣跚風餐不飽露宿難
安别離之苦維昔所歎懐哉征人曷云来還
　　　山中放歌(并序/)
　翁年七十有五息影空閒寂寞之濱期與世絶因作
　歌以見不復出山之意其辭曰
春草離離秋蘭猗猗足紉吾衣南山有芝西山有薇足
樂吾飢誰信誰疑誰是誰非足亡吾機或瘞或焚或暴
或沉足為吾歸生浮死休己而巳而出山何為歌闋聲
消隠几而息夢為飛雲遨遊八極我為雲邪無待無得
窅然皆䘮自適夫道吾心之適富兮貴兮吾不與易
　　五言古
　　　靈鳥篇
嘗聞有靈鳥其名為鳳凰九苞信嘉瑞五色成文章其
宿必丹穴其鳴在朝陽有徳斯出現徳衰還伏蔵始至
於少皥再巣於陶唐舜恩被動植聞韶復翺翔閔其出
非時見歌於楚狂仲尼歎不至是亦為世傷蕩蕩二千
齡孰能致斯祥當今邁三五君明臣且良其或一來儀
足以慰萬方鳳兮儻不來吾淚徒滂滂
　　　羌笛
美竹生窮崖西人翦為笛制度誠簡易不假金玉飾五
音既繁㑹八音亦交出鳳鳴何雝雝龍吟尤厯厯貪者
聴之廉愁者聴之懌悍者聴之和勞者聴之佚遺調感
人多今人孰能識空復想桓伊三弄楚天碧
　　　悠悠萬里行
悠悠萬里行河畔草青青青草有衰歇逺行無期程秦
既滅六國驅民築長城長城三千里将以限北兵城邊
沙水寒飲馬馬悲鳴築夫困久役誰無郷土情父母念
孝養室家歎孤嬛萬一死於築白骨空支撑膏血脂草
莽魂魄亦飄零苦哉築城人舉杵無樂聲仁守國自固
不仁禍斯宏祖龍不知此縱暴勞蒼生髙明鬼瞰室天
道常惡盈長城徒髙髙不救秦祚傾豈若唐虞君垂衣
燕泰寧至徳亘萬古巍巍不可名
　　　征婦怨
寧為路傍草莫作戰士妻初嫁席未温夫今戍遼西憶
與夫别時山川正飛雪腰間弓箭重冰凍馬蹄裂夫君
在萬里如何可相求瞻彼日月光使妾心悠悠悠悠復
悠悠相思曷云已夜夜勞夢魂遥遥渡遼水軍中有紀
律君當慎終始勿以念室家無心事戎壘自昔忠義人
從軍皆效死
　　　杜宇朝夕啼客舍檐樹間
杜宇蜀帝魂啼時吻流血知有思歸人日夜啼不絶吾
歸渺無期汝啼豈易説故宮春草深髙堂滿簪雪
　　　讀史有感
明良但間作瑣瑣常相因讒䛕既得志聖哲多罹屯大
化造萬物差品難具陳薰蕕不同器仁暴當異倫使之
混而處枘鑿安能親西伯居羑里仲尼傷獲麟遂使黄
綺徒商山終避秦潄泉茹紫芝揮手謝世人
　　　戒奢
羲農至舜禹所尚惟樸素迨及三代衰君臣皆不度其
源既已開展轉若塗附秦漢距陳隋相沿少知悟傷財
而害民多不能永祚乃知縱奢淫天人所同惡金玉不
可衣錦綉不可茹所貴在農桑工巧皆民蠧
　　　秋胡詩
潔婦與秋胡以禮成配匹畢結方五朝秋胡事行役道
塗既云逺年運亦易徂日月迭相代五囘見榮枯秋胡
仕侯邦音塵久疎絶誓言奉姑嫜秋霜擬貞潔春日行
採桑援柯向前林秋胡倏來歸相逢贈黄金重義不受
金采采實筐篚歸來見夫婿乃是贈金子苦辭讓其諐
投身入淵死豈是不愛身示心如此水
　　　浮萍寄水行
浮萍寄諸水漂流本無根倚水以為命然後生意蕃女
子方在室怙恃父母恩及其既結髮託身向他門室家
以禮合偕老古所敦畢力閨中事未嘗憚其煩夙興而
夜寐黽勉無後言徳音罔違越生育皆充完夫壻輕薄
兒翻覆何無端青天起雲雷無風作濤瀾中情一朝異
棄舊淫新婚宴爾如兄弟視我同讎怨非唯不見答暴
怒難具論妃耦道遂䘮安能久自存祇憐妾薄命仰天
每長歎願還念昔者無為卒相諼
　　　静夜不寐行
静夜不遑寐秋氣殊清清霜露塗庭蕪隕葉摧枝莖西
風更蕭騷萬竅皆同聲蜻蛚亦含悲嘖嘖牀下鳴出門
一以視青天綴繁星三五正縱横北斗方斜傾飛鴻朔
方來迢迢困遐征中路失儔侶隻影何㷀㷀感物懐逺
人徘徊以屏營心折不能言黙黙徒憤盈
　　　贈道士褚雪巘
褚君樂嘉遯門徑多青蕪心同水月皎身與山雲俱古
壁懸篆籀不愛燒藥鑪南華註已畢終然得𤣥珠髙風
度寥廓逸韻淩江湖䇿杖時過我以我機事無中情了
無取斯為真隠徒知己換凡骨何時上清都
　　　賡趙别駕天寧古檜韻
檜龍奮頭角百獸毋敢獰居然護祇園老鬽䰟魄驚本
根既深固樛枝任縱横秋城風雨癡或躍常夜鳴夜鳴
不自己江頭雲霧生乗雲何所之變化朝帝京歸來氣
尚豪撼動老禪兄空庭儼相對健骨殊淒清中林萬古
松或可為同盟蒲柳先秋凋襟期信難并異質誠正直
扶持乃神明更看霜雪繁黛色挺孤擎
　　　江頭雨霽
雨收江路涼徐行吊孤影逺岫夕陽明平洲霽華静渡
頭人盡歸佳趣在漁艇漁翁不自知醉臥風吹醒
　　　鏡中放歌
日日行鏡中身與白鷗同閒蹤無滯留清興何始終紅
蕖耀晨籹緑蒲媚新叢長歌對漁父滄浪有遺風
　　　野外即事
春暮倉庚鳴農家語堪聴雨暘不違時麥髙桑葉青烹
豚酌清酒廟中謝神靈田蠶杯珓好歡聲動林坰祭罷
各分散羣鳥啄餘腥
　　　結交
結交盡閒交日欲共幽討道人失前期使我縈懐抱清
猿往相催同來須及早良恐秋風髙吹我杞菊老
　　　逺别曲
問君何所之執手立前墀可堪為逺别都不道囘期簷
間蠨蛸蟲似知妾心悲纒綿結離恨千絲仍萬絲
　　　投宿山家
山家忘四時力作倦還息鴉鳴知欲曙雞栖念當夕兩
男皆長成盡解供賦役季女方及笄亦復能紡績老翁
獨無事醉飽岸巾幘喜客到柴扉掃室具枕席棗栗非
外求園蔬更堪摘殷勤活生理頗覺計自得我生獨何
為轉徙常寄食語殘燈欲死草際蟲嘖嘖
　　　廢塜
荒草沒頽垣知是何人墓髙頂上牛羊空間住狐兔行
旅為傷神子孫在何處飋飋起悲風蕭騷白楊樹
　　　鄞江送友
西風日夜起江上楓葉赤可憐未歸人復送行逺客相
見鬢毛改轉覺世路迫他日慰相思豈必在書尺薄俗
能移人出處當自力
　　　喜晴
郊行雨初歇野徑泥猶滑斜日照殘雲雲邊飛鳥没别
浦有行舟乗流櫂歌發對景未能去沙頭待新月
經旬雨不斷今日喜新霽杖策東臯行桑柘隂翳翳蠶
老欲登箔菜麥亦可刈田園足生理外此盡誤計父老
誠見客吾駕從兹税
　　　客夜
客館何寥寥明月竟牕户青天懸列星零露霑宿莽懐
感不遑寐起坐聴漏皷聴罷復重聴聴徹三四五
　　　觀海
粤自兩儀分溟波長諸水涵渟昭體量沆瀁無涯涘一
目但浺瀜百川競輸委東聞號扶桑西或稱濛汜浴日
揚明輝浮天忘表裏神靈奠厥居鱗介安攸止蜃氣成
樓臺珠光耀坻沚漁商所依憑利用何窮已鼓楫通九
夷乘風超萬里初唯見平相漸得悟深理儻可覓蓬萊
當從赤松子
　　　永嘉迪古巖作亭楳竹間東閣為摘少陵天寒
　　　翠袖薄日暮倚修竹句扁曰寒倚書來索詩寄
　　　題四韻
凛凛冰玉質亭亭雪霜姿共此嵗寒操不與東風期羣
芳性苦殊道人心自知悠然澹相對千載有遐思
　　　蠶麥辭
山人日無事行行自娛嬉竹西數家村喜聞翁媼辭蠶
以禦我寒麥以充我飢二者嘗致禱羣神将我貽繭必
大如甕繭繭皆成絲麥必生兩岐粒粒皆可炊儻得遂
所願報謝無敢遲此意頗淳古當見於周詩
　　　夢覺辭
霜月何皎皎寒風更淒淒氣候感微蟲終夜常悲啼遊
子當此時能不念故棲念久結為夢逺過横塘西此夢
亦良勞屢涉山谷溪宛然見親友笑語相招攜覺來仍
在旅郷逺人乖暌浮生等如夢短長不須稽
　　　晚宿山寺
日晚投山寺蕭然異人境石房雲氣深苔階雨聲冷心
清不成寐篝燈對孤影清猿亦可人長嘯西南頂
　　　題東臯
東臯縱遐目生意良自多魚躍喜冰釋鳥語乗春和芳
蘭馥餘荄名花眩喬柯倦客獨無依奈此庶物何
　　　披雲亭
我愛山中人㝠心住幽寂危亭上絶巘不染世人跡羣
峯合空翠疑若天宇窄午夜獨長嘯雲開山月白
　　　題聴松亭
别駕公事閒翦棘開三徑天風引長松蕭蕭滿清聴坐
石琴意真憑欄醉魂醒亦使山中人悠然動歸興
　　　題靈泉寺更幽軒
寒泉發靈竇翠靄生重岡偶因山鳥鳴得此林僧房髙
槐肅夜氣短牖熙晨光空門了無事嵗月静中忘
　　　為清渭濱賦集清軒詩
造化既槖籥坱圠斯無窮下達于幽隂上徹于穹窿物
各限己私是以無全功髙人作軒宇與彼造化通洋水
皆心深一碧涵虛空洗盡世間塵萬象皆冲融乾坤清
淑氣大集於其中為語登軒人快覩開昏䝉
　　郊外春日
垂楊褭東風桐花醉鳴鳩地僻無行人方塘水交流
　　春夜夢遊溪上如世傳桃源與梵僧仙子遇
　　具蟠桃丹液靈芝胡麻於雲窻霧閣間請賦
　　古詩頗有思致覺而恍然猶能記憶五句云
　　灘峻舟行遲亂峯青虬蟠一瀑素霓吼靈桃
　　粲丹朱僊飯雜芝糗遂追述夢事足成一十
　　七韻
隨意作清遊唯與笻竹偶徘徊望原田宛轉赴林藪隔
溪更幽竒欲往興彌厚漁人自知心涉我不待叩爛爛
桃花明粼粼白沙走灘峻舟行遲輟棹入崖口亂峯青
虬蟠一瀑素霓吼微徑上青㝠髙木掛星斗梵宇金碧
開萬象發䝉蔀老僧雪眉長妙語滌心垢乗雲者何人
笙鶴自先後邀余過殊庭酌以流霞酒靈桃粲丹朱僊
飯雜芝糗白鹿守天壇彩煙生藥臼謂言保其真物我
盡芻狗窻外鐵鐘鳴驚覺復何有乃知百年間夢境匪
長久
　　　夢中作
棄置何足憂貧賤元非病山邊水邊行頗適幽人情柴
門絶輪鞅蒼苔滿修徑忽聴漁者歌還動江湖興
　　　記夢
神清發幽夢夢到仙人峯老仙啓𤣥門問我來何從仙
髮映山緑仙顔眩日紅髙低種玉田異植方茸茸里閭
見翁媼亦復非塵容雞犬聲相聞略與桃源同雲中飛
僊人縹緲如游龍遄征不可即得非是喬松白雲既變
滅仙軿亦無蹤夢覺兩何有聞打西林鐘
　　　過嚴灘登子陵釣臺
幽人山水心獨向新安去應為一絲風元非釣名具浪
髙灘七里片石還如故囘首問雲臺荒煙渺無處
　　　旅感
苦無住山資千里逺為客兄弟㑹面難雙親鬢毛白故
園書不來愁緒日夜積滿庭枯草根忽復化新碧
　　　大水後作
田家望西成彌月雨霖霔流潦迷川澤秔稻盡漂淤牛
犬犇崇丘雞亦栖髙樹室廬畢沈沒野老無歸處大家
還急租官中未蠲賦妻子多轉徙天髙不可籲但願吾
皇知聖恩加咻噢下詔發倉廩賑䘏散紅腐不唯赤子
活亦使根本固八表皆歸仁萬嵗永終譽
　　　秋懐
霜風吹槁梧索索生秋聲梁燕已無跡哀鴻復南征遊
子當此時轉覺難為情庭闈隔千里日夜白髮生
　　　倣古思邊
去年與君别緑樹聞啼鴂今年當此時憶君君未歸音
書難寄逺珠淚濕羅衣
　　　秋光
秋光已過半風氣日淒𦂳鴻鴈復來賓燕鶯無留影遊
子於此時感物念郷井縱使夢能歸歸塗難厯省
　　　送歸篇
秋老木葉乾露冷蟲聲死征人未授衣鄉心日千里揮
手睇雲帆頃刻限煙水他時慰相思逺寄書一紙
欽定四庫全書
　潛山集巻二　　　　　　宋　釋文珦　撰
　　五言古
　　　還山
吾性本閒曠素不喜城郭而况賓主間禮數相束縛悵
望西南山佳氣日參錯逸興不可羈飄飄出籠鶴翩然
曳杖還專意在一壑時方孟夏初衆花已零落櫧林晚
雪香麥隴殘雲薄谷深絶遊塵苗田呌姑惡幽人舊相
知一見心喜躍謂言舊山畬今猶可耕鑿日夕共登臨
靡憚筋力弱於焉得天真畢志甘澹泊初非傲軒冕終
又畏矰繳置身聲利塲何如且行樂纍纍北原上萬古
同寂寞
　　　僊佛辭
僊以静為道佛以空為宗羣動本皆静萬有體恒空服
食迷静趣僊道不可從宴息昧空性佛理無由通或曰
空静殊斯言吾不庸空静即僊佛得於此心中心乃佛
僊質僊佛心之容三法妙而一脗焉歸大同
　　　深居
深居謝交遊積葉任埋徑澹然忘所營為是疎懶性已
達身本虛寧憂室垂罄時於泉石間信意成短詠于以
寫吾情漁樵或相命一皆用其真魯魚事參訂猶不拘
四聲豈復疑八病難入時人耳獨許山鬼聴生來妄想
絶禪心本清浄斷不重出山此志寔先定
　　　戍婦詞
女蘿施松栢終始相因依結髮為婚姻偕老相與期夫
今戍邊城賤妾無由隨行行日已逺何時定當歸但願
崇勲業上報明主知諒君守恒節妾心終不移
　　　短歌行
憶昨遊中林鳥鳴蘭蕙芳重來豈云久草木倏已黄乙
鳥始辭去羣鴻復南翔天道有代謝人生安得常促促
不我留譬如石火光紅顔日以瘁𤣥髮日以霜載念泉
下人寧不增悲傷聆我短歌行歌短意則長
　　　竹下曉吟
竹下坐清曉露氣沾裳衣樓鐘發清響山月耿餘輝心
静息欲無渺與萬物違莊周苦未達夢作蝴蝶飛
　　　先雲洲訪予於萬玉歸而寄詩因用其韻
曉行竺山心草露濡衣襟稽留雖在眼謝客難重尋靈
木逾千齡斤斧日見侵侵伐殊未已使我老氣瘖雅樂
寖不作滿耳侏離淫野性羞雷同自為梁父吟疵賤苦
無力安能變夷音畏塗不可行林下甘陸沈世道已如
此懐抱那易禁獨愛古桂林嵗晚猶森森此桂亦未保
慨歎良又深
　　　靈雨
靈雨應時至四野生新泉眢井久廢汲湛湛成深淵老
農喜欲舞田苗緑如煙桔橰掛屋梁坦腹清晝眠
　　　雨後
夜雨萬雷集漲水三尺深游鱗得其所波間自浮沉科
斗千㸃墨鯉鯽數寸金偶㑹濠梁意道人本無心
　　　古意
難與時流道憂心常悄悄古道貴平易今人尚機巧好
古而居今每飯不能飽來往無嫌猜唯知愛沙鳥
逝水尚東流白日易西沒悠悠天地間二物何飄忽促
迫於生人緑鬢成華髮昧者不自知終朝常汩汩利欲
沈厥身其本已先蹷孰若繕真性以自固靈骨
老梅何偃蹇雪時方始花自守嵗寒性不肯隨春華隠
人適然見移植溪水涯瘦影無陽艷清香絶淫邪閒静
如隠人隠人心所嘉樵牧無見侵以貽隠人嗟
自昔真僊道恬淡而無為以之固靈根逺寄或可期秦
皇與漢武縱欲不知疲既已長中國復欲威四夷其性
忍而愎舉非僊者資天監常昭晰詎容肆謾欺不自省
其衷妄冀茍得之所願竟無成徒為後人嗤
　　　天樂歌
鳥樂在深林魚樂在深淵人樂在深居不深常致患吾
居今己深柴門草樹間油然自成樂其樂難具言問吾
樂伊何一皆得之天至樂任天與不知然而然朝樂暮
亦樂此樂真具全吾歌天樂歌聴者慎勿喧
　　　夏雨應禱
當夏而閔雨百神靡不宗精誠既上達所願神輙從觸
石忽生雲初亦無多濃東風借其力斯須滿諸峯稍久
彌六虛油油復溶溶炎歊化清涼密布難知重雷電發
靈響潭湫起飛龍甘霔罔不周非止千里封槁苗浡然
興連疇遂芃芃焚香拜天賜歡聲徧羣農當書大有年
賦食皆足供公私有餘羨露積如崇墉誓言為酒醴報
祀於秋冬降福宜孔皆萬國稱時雍
　　　感時
厚地産桑榖為民衣食資井田取什一公私兩俱宜今
者異古昔苛征常倍蓰倍蓰猶未厭泛索仍無時官因
字民設胡為反害之盡以應上求民病莫能支織者恒
苦寒耕者恒苦飢空村絶雞犬敗屋多流離白叟與我
言其言乃如斯老夫為悲吟聞者當致思
　　　迂拙
迂拙不任用於焉老雲耕曽非尚髙亢聊復辭送迎孤
蹤類山鹿幽意存柴荆春薇擷初茁秋菊餐落英倦來
唯宴黙興到或遊行明目煙霞色清聴風泉聲萬象畢
昭明四體常安平縱誕殊有適利禄非所榮外物遺天
地真心齊死生但願絶知聞怡我閒曠情
　　　拙叟
拙叟百念無眎身同木石有客問生涯笑指松與栢客
言人之生當有資生策縱曰遺聲利其能去衣食松
柏本無情於子知何益吾言子姑去吾倦将偃息反關
據槁梧隤然竟終夕覺來寂無有雞呌東方白
　　　題醉翁圖
所畫者誰子将非髙陽兒滿腹常貯酒何異於鴟夷陶
陶以自樂禮法不可縻釀酒用老瓦漉酒脱接䍦寧復
問升斗豈嘗辯醇醨終日但兀兀一巵掌中持頗謂有
妙理非人所能知飲罷忘百慮袒跣行斜暉大笑沈湘
人獨醒亦奚為
　　　山棲
十載棲山楹影不入州縣地偏交易絶心閒體逾健脱
粟無宿儲壊衣多斷綫人皆為吾憂吾樂未嘗變上下
巖壑間幽賞不知倦一一全天真斷斷非飾緣西峯煉
金客邂逅時相見談笑輙忘形殊亦諧素願古者賢達
人道或在貧賤往躅良可循維以謹繾綣
　　　閑居
四體本虛空萬物猶土苴以此存内照頗覺非外假存
亡楚人弓得失塞翁馬但使吾道存正欲知者寡
蕭然謝塵境日夕心悠哉厨空無鼠雀徑僻多莓苔麻
衣足自蔽柴門詎曾開坐聴風葉鳴疑有幽人來
閒人了無營偃臥常至午暖日到床前落葉滿籬户或
時散幽步東岡復西隖誓此畢餘齡青山不相負
雖貧常晏如兀兀坐山舍案有麻衣易門無俗士駕虞
人不從招尼父亦待賈狗茍復蠅營此事吾不暇
　　　言交
結交貴同心心同難間疏嘗聞膠漆固亦曰金蘭如君
子要其終小人變厥初宜當作管鮑慎勿為耳餘
　　　又言交
道交淡如水世交甘如醴結交當以真審交當以理道
交似無情曾不異生死世稱刎頸交未必能終始君不
見昔者陳餘與張耳
　　　野性
野性樂疎曠從來厭風塵孤寒無所資屈身隨衆人貴
遊棄疵賤不能强相親蹉跎三十年客路常清貧晚來
歸山林麋鹿為我鄰萬事不掛意一一皆天真同流乃
知此難與俗子陳
　　　白日苦短行
白日常苦短無方使遲延始見出暘谷忽已沈虞淵迫
促於生人無一能永年豐質成槁項鬒髪變華顛雞鳴
逐聲利夜分未遑眠奄化同草木沒沒歸重泉或復自
超放導引求神仙喬松在何許亦若茫昧然必當實根
祇塵物皆棄捐徳性貴純正文華在昭宣道與天地準
萬古唯聖賢景行不可忘抒情為此篇
　　　有適
破屋無兄弟拙者所棲息衡門未嘗啓聲利詎能迫資
身不求備百事遂省力糞埽皆可衣草木皆可食春來
有餘暇手種豆一席秋深葉黄隕霜莢漸開拆收歸籬
落間早晚自剥擊蔵之於瓶罌粒粒堪愛惜窮冬火鑪
頭時喚山猿喫猿去吾亦眠巖房愈幽寂口誦寒山詩
頭枕麻衣易于以陶性情終然逺憂責頗謂貧非病更
覺損勝益與其稱楩柟未若作樗櫟傍人莫相問老子
方有適
　　　秋興
秋雲滿茅屋秋風響楓林杖藜歩幽徑落葉數寸深悠
然拾葉歸寫我閒中吟坐客興亦閒彈入青瑶琴曲終
各無語山水遺清音
　　　喜雪
北風吹同雲惨澹日已夕枕上聞霰零須㬰映窻白曉
來籬户間平地忽過尺羣峯静繚繞彌望無寸碧棲鳥
噤不鳴空山斷行跡古木摧危梢荒崖失竒石瑞色徧
天壤膏潤歸宿麥螟蟊深入地沴氣亦消釋豐年信可
占豈復憂民食野老不知寒歡聲動阡陌聊作喜雪歌
仰謝天鈞力歌長遣誰和寫寄西峯客
　　　感春
忽聞春欲去園林謾遊矚輕風散餘紅細雨滋繁緑緑
繁似歡榮紅散猶僇辱因悟人間世萬事易翻覆賤或
登青雲貴或成赤族禍福無定端往往相倚伏那知今
日歌不是明朝哭書以為世鑒得志毋縱欲兢兢如履
冰坎坎念伐輻茍能閑此理堪追聖賢躅
　　　曉步十韻示山友
隠居絶他營曉步緣澗壑水深魚影閒林密鳥聲樂晴
空極清明孤雲何住著原窮得危磴路轉見横彴嘯響
空谷傳吟情古靈覺所遇皆隠淪論心遺厚薄在山無
小草忘世勝大藥餘生豈須計此興諒非錯其適在閒
曠何用嫌落魄書此以告君狂言君勿噱
　　　夜思
静坐四無鄰看山待明月池邊暑氣盡竹上涼颸發伏
翼打窻飛孤螢隨草沒予心適有㑹還就幽人説
　　　事君盡忠行
為子當盡孝事君當盡忠凡人不知此斯與犬豕同臣
子固貞亮君父或顓蒙乃知守忠孝亦繫於遭逢比干
忠以戮申生孝而終忠戮得稱仁孝終宜曰恭古今每
如此片言安可窮炳然垂竹帛于以開盲聾所遭雖若
彼力行誠在躬於焉二本立足為百行宗忠孝茍純至
聞望當昭融此理亘萬世來者能無從
　　　嵬嵬山石行
山石何嵬嵬孤松何薿薿其大踰百圍其髙過千尺廣
厦需梁棟求之若匪克梓人一以視斤斧見促迫牛夫
競牽輓輸入王侯宅觀者如堵墻靡不重嘉惜鏤刻以
為工丹青以為飾巍然在雲霄七貴所棲息梁棟豈不
美殘生良可哀寧作南山松毋為廣厦材
　　　四序
四序迭遷變春光獨豐茂生意徧羣物動植不違候噰
噰塞鴻歸喔喔野雉雊軟草鋪作茵芳葩粲成綉唯有
静者徒抱道終莫售直躬在林藪朝夕飯藜糗與時既
乖舛輿臺或加詬俛仰天地間此理終莫究
　　　狂吟
槿籬三四掩荒竹百十箇無人扣柴扉偏稱潜夫臥夢
作野雲飛覺來松日墮隨分有狂吟吟長不須和
　　　自紀
生無機巧姿所貴唯實踐探𤣥髮盡霜窮勝足重趼渡
水識歸源看雲悟舒巻寧教身不遭頗謂首難俛餘年
辭畏途滅迹向絶巘形骸未全枯囂煩幸俱遣中心本
難誣萬事不欲辯手把楞伽經交趺對鑪篆
　　　秋興
昔人苦悲秋我獨愛秋色無雲天萬里逺嶠出寒碧楓
林葉如丹溪水清見石飽雨豆莢肥經霜栗包拆連疇
稻正黄冒野蕎亦白籬菊忽盈把山茰又堪摘日月如
過鳥良辰敢虛擲青猿頗㑹意為我具短策西風吹破
帽野興在故屐不憚登涉勞逺訪巣居客此客更可人
分我漁樵席人生貴適意何必累形後
　　　早睡
天寒常早睡不待日光斂恐礙山猿入柴門未嘗掩落
葉打窻鳴枕間疑雨㸃起視西峯頭月殘星閃閃
　　　居山樂
居山樂無涯三徑富松菊山體静吾心山光悦吾目春
來山蕨肥秋後山田熟未必王侯家有吾清浄福
　　　暑夜步月
畏暑不復眠空階踏涼月冰輪了無翳明可數毛髮夜
久肝肺清如嚥太古雪擬換飛僊人乗鸞上寥泬
　　　贈梅
見説春方還春猶未相識山童指梅花言是春消息梅
花亦含笑道我是知音遮莫隨桃李貪榮變此心相看
出此語愛爾良獨深聴之儻不疑足以為規箴
　　　夜興
萬緣不相涉黙坐調四肢天理静中見物情閒處知長
風掃重隂皎月生東籬寒蟲唧唧鳴亦各知天時悠然
發清興朗誦淵明詩人生百年間汲汲奚所為賢愚雖
有殊同為來者悲為語髙世流有酒當自持
　　　散人詠
金散免鎔冶木散逃斧斤人散外榮辱所以為散人世
皆賤吾散此散吾自珍偃蹇不任用庶足全其身
　　　初夏同趙東閣西里諸公山行聞鶯分韻得隔
　　　字
今日天氣清聊試登山屐共看雲外峯分坐澗邊石絶
境不逢人啼鶯似留客一聲無處尋還被青林隔
　　　秋夜感懐
秋山夜無人蟲在草根泣明月照髙林虛窻風露入生
年四十餘萬事未有立東西岐路間終嵗常汲汲雙親
死經年宅兆久完葺兄弟亦貧窶於此不暇給囘首思
故園愁雲滿原隰交朋閲千百存者已無十顧我枯槁
姿奈此短景急終宵不成寐起坐千慮集至人乃忘情
俲慕安可及唯作無生觀去此衣袖濕
　　　烏棲曲
白露生庭蕪明月照栖烏栖烏啼不已閨人中夜起起
視西北方翩翩鴈南翔幽燕戍未返云胡不悽傷
　　　食薺
生無食肉資飯蔬幽壑底朝采南澗芹莫擷東籬薺此
中有真味豈必鱠魴鱧何曾萬金饌惡諡不可洗
欽定四庫全書
　潛山集巻三　　　　　　宋　釋文珦　撰
　　五言古詩
　　　感興
一身素貧窶四海長為客客塗不可窮老去少筋力賤
者人多棄風霜變顔色歸来旅亭下倚杖三歎息隻字
不堪煑萬巻亦徒積未如田舍翁耕桑了衣食身世蟻
旋磨日月駒過隙百年竟何為鬢髮空皓白乾坤渺難
馮倦羽復奚適一枝願深栖庶以避彈射
　　　途中感興
悠悠涉長途西日照禾黍回首睇關山故鄉在何許秋
風吹櫟林憂思莫能禁同懐不可見日暮空沈吟方矜
美少年倐忽傷醜老百年能幾何况復不長保存者日
已少逝者日已多榮華亦難恃薤露有遺歌
　　　金竹峯
雙檜髙亭亭遥見百里外恍疑香烟幢亦若羽葆盖秀
色何其多貞心固常在化龍想非難坐待風雨㑹
　　　嵗暮旅思
岐路不可極嵗月亦易遒朔風振寒威行子無衾裯厥
生良可哀半世空悠悠知音盡淪沒明月難暗投親朋
復遐阻日夕生離憂
　　　世路
世路饒風波生平有終極東西苦漂蕩鬢髮非舊色倦
鳥懐安栖老馬思故櫪萬類雖不齊彼此各有適富貴
亦偶然何須置胷臆
　　　遊興
端居念局促聊復起行遊褰裳涉淺瀨隨雲陟髙丘時
當孟夏月嘉木清且稠衆鳥相和鳴關關無時休頗覺
愜幽抱遂爾忘百憂解衣坐磐石濯足臨長流心空了
無取身閒方自由寄言養生客於此同歸休
閒人無所管扶藜散幽步古路絶遊塵霜林葉自雨坐
石聽流泉頗得空寂趣雲外巢居子邂逅兩相遇語久
各忘還見月出深樹彼此無滯情忽散同烟霧歸来夜
已深山衣浥清露隤然竟終夕不復脱芒屨鐵鐘驚夢
囘斗轉東方曙重欲見巢居雲深無覔處
不暖亦不寒氣候正清淑岸柳盡垂絲園筍已成竹山
禽屢催喚拄杖情又熟出門信吾步豈復計遲速渡水
或穿雲山隂又溪曲悠然得真趣此外非所欲
　　　昨日出城南行
昨日出城南戰陣如雲屯兵刃欲相接殺氣方騰掀黄
塵塞天地日月為之昏壯士仗忠義不忘喪其元奮然
為前驅誓報明主恩卒伍皆賈勇翕合無異言唯欲紓
禍難豈辭屬櫜鞬元戎既啟行旌斾交繽繙謂當奏凱
還受爵效屏藩衆寡力不侔傍復乏外援戰久俄敗衂
靡聞鉦皷喧軍中紀律嚴致死無敢奔全師同陷沒千
萬無一存肢體膏草莽血流成川源國雖加恤典莫能
返其魂白骨蔽四野鬼哭多煩寃懐哉唐虞君大德罔
虧騫垂衣成至治萬國皆晏然齊威雖霸主亦賴仲父
賢九合不以兵仲尼所稱傳兵乃不祥器聖賢嘗戒旃
人茍服其仁斯亦何用焉
　　　不屈
屈身必受制屈志必違仁受制已則辱違仁道則屯身
志兩不辱度幾德之純以此率其性乾坤一閑人
　　　閒身
閒身孰能鞿蕭散隨所欲涼風入芒屨緩步秋塘曲清
波淡無涯于以滌心目魚鳥亦忘情何如在濠濮
閑身出塵表世鞅詎能絶真若寒崖松凌傲幾霜雪枝
葉任生枯唯自老根節更有無心雲油然足怡悦
　　　釣者吟
吾謂釣者徒今古不同流今釣曲為餌古釣直不鈎直
釣不在得所得過於求曲釣志在得所得良可羞乃知
今古釣不可相為謀好古不好今頗若能自修試問羊
裘人亦合子意不
　　　西村老叟
西村逢老叟事事皆天真髮白不記嵗鳥鳴知是春耕
桑了衣食兒女俱和循日暮野中歸荷鋤仍帶薪見人
但恭敬塵滿頭上巾未嘗識都邑豈聞有君臣我疑百
世下猶有羲皇民
　　　梅花
梅如姑射仙桃李終難竝雪底暗傳香泉邊孤照影清
聲聞麗譙至味入鐘鼎愛者雖繁多知名獨和靖隱顯
不同功因之發深省
　　　遊仙
吾嫌人世隘忻同古仙伍寂爾契沖虛與之相爾汝晨
多遊玉清夕每憇園圃身巳外乾坤飄飄自遐舉
結交真仙徒翛然凌太清體與虛無合心同日月明逍
遥龍鳳駕縹緲雲霓旌豈知區中人狗茍復蠅營
喧囂非所事靈府自怡神食毎吸丹景飲常漱𤣥津洞
覽周八極内照唯一真體妙含至精希㣲難具陳
髙升洞陽界論道太常前與彼羣仙游一夕千萬年眼
中屢曽見滄海為桑田時同宴玉醴廣樂聽鈞天
超然塵垢外元化實希夷吾生有道骨中心常慕之感
通影響然髙真不遐遺導我歸帝鄉雲軿共委蛇
青峯萬仭髙雲路多盤紆松栢冬不凋懸溜成石膚上
有逍遥天元心與道俱長揖謝塵凡放情常晏如唯服
玉石脂千年貌不枯命我登仙壇壇名號𤣥都天風起
西極日月生東隅神仙逓升降鸞鶴相號呼拍肩友洪
崖揮手招麻姑流目極昭曠使我隘九區山中有至樂
功名焉足圗
　　　平旦
平旦氣偏清境界復深窔初日上東溟髙峯最先照㑹
意發長吟何似蘇門嘯不必諧宫商自是山中調
　　　清遊
清遊興難窮倦就苔磯坐為愛松風涼不知寒日墮鹿
下飲溪流猨来摘山菓我本貴無聞何用人知我
　　　桐溪
修梧散瑶碧溪水涵清漪凡翼毋飲棲鳳鳥當来儀山
人以自鳴俗士安能知陵谷可變遷此志當勿移
　　　旅懐
北風吹荒林蕭騷起寒聲客子耳中聞展轉傷離情親
朋不在眼他鄉但􁉑􁉑狐死亦首丘奈此終身行
　　　琴泉
子期不可作伯牙終絶絃泠泠太古音在此幽澗泉泉
流如碧玉老僧聽不足後夜月明時還向泉邊宿
　　　逝水
逝水向東流前後浪相續尼父達機兆川上歎不足人
生天地間百年誠短促菁華草頭露光景風中燭兩鬢
成枯蓬蕭蕭不再緑那知今日歡不是明朝哭所仰唯
聖賢亦復歸鬼録而況頑㝠者厥身沈利欲隨流不知
返終世常僕僕大化一朝盡腐滅同草木豈若黄綺徒
居然在空谷于焉自逍遥其人美如玉吾生千載餘猶
知慕遐躅寤寐斯不忘耿耿在心目
　　　水西
水西多好山山光足娱人一重復一掩比比如魚鱗居
来三十年仙佛皆其鄰魚鳥不忘情朝暮長相親遯世
乃吾性非因来避秦曽不事縁飾庶事全天真早嘗知
夢幻視身若無身無生以為樂此樂難具陳
　　　生年
生年已六十所厯更萬端富貴等浮雲變滅不足觀身
如冬嶺松獨立守嵗寒心如古井水到底無波瀾吾道
即古道處今良獨難是非不易辯長歎復長歎
　　　曉林日融葉霜滴瀝如涕泣
槁葉殊可憐寒風吹女急天復雨嚴霜恐女難自立零
落歸草莽晩悟嗟何及朝陽達機兆為女増泫泣
　　　屏迹
江湖厭風波巖壑事幽屏柴門絶徃還自閲朝昏景日
出烟霧消鳥散松竹靜須臾日西頽餘暉在髙嶺短生
亦如寄舉世孰能省願學逺公儔終然謝塵境
　　　夢覺吟
百年如大夢夢裏幾紛馳覺後識為夢夢時曽未知吾
生今已覺不記夢中時在夢人無限昏昏信可悲
　　　吾心
吾心靜而貞是乃出天禀驅之入塵樊違性豈不甚所
對非同流欲語口還噤世塗機穽多動足常懔懔今来
返中林夜卧始安枕山薇既可餐清泉又堪飲布衣極
相宜亦不羨文錦斯謀良已臧餘生不須諗
　　　枯樹謡
髙木引修藤藤束樹身死慎莫進小人終當負君子君
子思報德小人易忘恩所與茍非類反為禍之元誠能
逺小人終身乃無患世莫輕斯言亦足以為諫
　　　道狹踟蹰行
道狹難並車相逢苦踟蹰踟蹰將何念所念在康衢康
衢平如砥八達無斜迂君子之所履所履常虛邪折旋
應規矩永矢無越踰有時亦壅底久之還廓如狹道殊
徑㨗小人所爭趨夙夜不遑止草露多沾濡勢利迭相
傾旋踵成遷渝迷眩不知返逝將致淪胥康衢吾所遵
狹道吾所吁遄車返山林守一以自娱大道既凋喪安
能復區區
　　　南山松柏章
松柏何天矯南山何崚嶒松柏有常性南山不騫崩南
山人所仰松柏人所承尋常部婁間瑣瑣唯薪蒸彼無
髙志徒眡此宜自懲堅守嵗寒操亦當慎攸慿
　　　青松篇
西山有孤松亭亭髙百尺氷雪屢凌厲難變青青色東
園盛桃李摇艷矜春容少皥布秋律掃地無遺蹤青松
固真心桃李乏堅操君子與小人自古不同調寜忍學
桃李誓言作青松偃蹇終不屈傲睨秦皇封
　　　箴放心
養形而放心譬若樹抱蝎表似内已虛識者為憯怛形
瘁或當腴心蠧不可活先民有格言勿使本先撥
　　　天竺中夜
白露變氣候促織階下鳴切切鳴不已倦客心自驚中
夜攬衣起星疎松月明念彼同懐人迢迢隔山城此身
無羽翼不得東南征聊作相思吟寄此千里情
　　　養疾
介特無門徒室亦如垂罄隤然類枯株聊以養衰病朝
来啟籬户落葉滿苔徑流光遽如斯脆質安能競虛籟
起髙林助我發長詠
　　　馮深居長余二十三嵗趙東閣長余二十二嵗
　　　周汶陽長余一十七嵗皆折行輩與余交淳祐
　　　辛丑同訪余於竺山有㑹宿詩距咸淳乙丑已
　　　二十五年矣痛先覺之凋零感吾生之既老因
　　　成十韻以寄死生之情
三老皆達人虛受無蔕芥筆陣絶縱横詞源極彭湃丁
時身屢蹇志道心不懈放浪事物表若曰宇宙隘求我
於空間豈識有機械留詩在幽窻足以鎮山怪神靈謹
守藏光豔無减殺今朝一長吟頓使老疾差三老不可
作吾心亦遄邁中心曷能忘長吟復長喟
　　　晨興
晨興啟蓬户當面来清風初日麗喬林光影尤玲瓏悠
然與心㑹物物皆沖融得喪豈吾事此道足自終
　　　山蔬
山蔬有真味肉食者不知老我於空林自愛園中葵種
蒔俱有法采擷初無時置之折脚鐺燎以枯松枝芼之
以薑桂是乃性所宜嗜此已成癖自覺甘如飴既足果
吾腹何用五鼎為衆欲不干慮出處常委蛇笑傲泉石
間萬象皆吾詩我已自忘我人知我為誰
　　　百年
百年如大夢夢中誰到老貧賤固可憐富貴亦何好舉
世盡蚩蚩醒寤苦不早自古知幾人獨在商山皓
百年亦何為終嵗常壈坎𤣥裘不掩脛素髮自垂頷吾
親歸夜臺益重霜露感仰視天一方星河同慘澹
　　　雲際獨坐
雲際坐磐石悠悠兩無心波靜白鷗下山寒黄葉深幽
人住何處午磬来清音日暮不能去羣峯生夕隂
　　　山人居澗上號澗居因澗作池名鑑止為賦是
　　　詩
幽人臨澗居為愛澗中水泠泠出雲竇決決漱石齒流
行本無意遇坎還自止坎深遂成池寒光映窻几于以
鑑禪心清淨絶塵滓唯供種白蓮不洗聞堯耳
　　　苦益菜
苦菜吾所嗜意與食蘗同古者以益名頗足昭其衷秋
花更清妍綽約氷雪容恍疑姑射仙或如采芝翁菊以
彭澤顯蓮以濓溪崇此獨無知音沒身蕭艾中人生天
壤間用舍為窮通草木豈不然一皆係其逢
　　　哭李雪林
昔者聞盧殷頗為世所推讀書過萬巻盡以資於詩復
聞孟東野氣清而色夷平生嗜章句有甚於渴饑二士
舉無子所學竟不施昌黎為買棺又作銘墓辭相去五
百年雪林酷似之春谷古人徒生死相維持亦為立佳
城著文樹穹碑林兮信不忘千載修名垂
　　　梅友
梅有嵗寒姿桃李非其偶氷雪見凌厲斯固梅之守伊
人清且妍是曰梅之友臭味得所同不在金蘭後溪烟
隴月間幽期未嘗負中路勿棄捐友道貴長久
　　　吾年
吾年未七十頗覺漸昏耄舊事盡遺忘獨餘山水好天
寒附葉火塵埃滿烏帽客至欲逢迎無奈筋力耗君當
恕衰翁遮莫謂予傲
吾年易逾邁感慨難具陳齒髮半缺秃肌膚多不仁屏
迹於空山幾與木石鄰憶昔少年時秉志將求伸所交
四方士一一非常人論文窮道要日夕長相親逝者若
流水存者猶參辰輾轉空懐思欲見終無因新知棄玼
賤坐臥唯一身餘生諒非久當為灰與塵存亡固可念
亦復徒傷神於焉息吾慮静然全天真
　　　秋晩懐浙東故人
遊人未歸来芳草又還歇悵望江東雲乆負山中月扁
舟在何處一水不可越相思千里間日暮飛鳥没
　　　紀事
　　　　似道涉之不肖子也少為博徒游蕩無度凴
　　　　附椒房之寵謬叨閫寄以敗為勝上罔朝廷
　　　　躐躋鼎席斵喪國脉納侮北鄰兵連禍結三
　　　　宫隠憂雖葅醢不足以謝天下而位亢志驕
　　　　陰謀簒逆言洩於夏金吾金吾欲誅之懼而
　　　　宵遁雖聖恩寛大不即夷滅使其微有人心
　　　　當是媿死遂賦詩以紀其實云
庸賈狗䑕輩齷齪無足觀少小為博徒狹斜恣遊般凴
附椒房寵濫吹於王官匿罪而言功虛聲尚欺謾以之
致鼎貴真如沐猴冠擅命十五年肆毒侔蠑蚖仁脉為
之絶善類為之殫納侮於北鄰徵盟日囂讙兵戈滿四
海天步極艱難鄂漢距江淮列郡多創殘人命若菅蒯
聞之心膽寒王家急軍食耕者不得餐罪大已難逭猶
思揜其奸駕言督諸軍翶翔向江干小器不自量妄冀
於曹瞞潛欲移帝室㣲辭啓其端賢哉夏金吾直氣生
忠肝立欲碎其首無奈師旅單姦謀既已洩跼蹐方自
歎畏誅竟宵遁鴞鵩鎩羽翰逆賊幸屏迹宗社得再安
勤王畢雲㑹聖慮行小寛祖宗徳澤深國體宜無瘢指
日恢中原以盡萬國歡
　　　為先雲洲賦塵外地
狂賈何人斯曾莫犬豕若包藏竊國機直爾棄天爵逆
罪浮草莽盗術逾跖蹻殛死於荒陬厲肉不中臛竄賊
亦云晩帝脉以㣲弱倉扁皆拱手神聖難救藥興亡誰
召之禮樂至銷鑠兵戈滿天地騰沸猶鼎鑊億萬蒼生
命枕藉委溝壑寰中蕩無章吾徒曷棲託賴有塵外地
猶堪遂飛躍泉石盡清竒烟霞地參錯有客賦歸来楸
枰見髙著真是離聲名非唯解纓絡山心極閒曠雲蹤
忘住著長歌松月髙晏坐林花落游衍狎漁樵追隨任
猿鶴他年四方志此日三生約終逃小草譏嘉遯自成
樂於焉以求志為記良不惡
　　　過賈似道葛嶺舊居
順逆人獸心成敗翻覆手鬼神不相容子孫豈能守昔
者過此門歌鐘㑹羣醜今者過此門閴然巳豐蔀羞死
滿院花顰殘數株栁空室走鼪鼯荒池長蝌蚪轉眼即
淒涼况復百年後積釁多自戕盛徳斯可乆富貴如浮
埃於身竟何有為謝髙明人非義慎勿取
　　　惟初
惟初結髮時志氣凌蒼昊飄然去園廬名山縱幽討流
光暗相催於今已衰老滿眼皆少年誰堪寫懐抱潛蹤
寂寞濱蕭颯同霜草謂可安餘齡異俗驚我倒頗解空
王宗懐之以為寳世故等浮塵棄置勿復道
　　　世情
世情多反覆衰榮難預卜本是昔時笑翻成今日哭故
鄉無舊業客身同草木紛紛輕薄兒誰能顧幽獨雖無
禄資身喜有山在目得失何足論長歌倚修竹
　　　貧賤詩
貧賤交親絶形影自相弔清泉白石間朝夕事吟嘯甑
墮何足言灰死不須溺達人乃知此寧免俗士誚
欽定四庫全書
　潛山集巻四　　　　　　宋　釋文珦　撰
　　五言古詩
　　　酬李漫翁暑中見寄韻
羲娥不停轂催暑到茅屋萍蓬無地頭桑梓念天目古
吟寓深情時事堪痛哭餘生竟何歸行已變陵谷
　　　篔房暑中寄詩依韻酬答
谿翁若氷雪明淨不受涅經嵗斷知聞使我心苑結佳
句来清風足以灑炎熱山中有竒事遲向秋深説
　　　依韻酬葛秋巖陶體四首
山林自多趣况此晴和時我友賁然来相娱以琴詩倉
庚遺好音薰風發清吹悠然與心㑹安能遽忘兹
大化無端倪至道絶馮仗委身於一靜足以去羣妄死
生亦寄耳遐齡豈吾望伯倫稱達人胡為未忘葬
吾生一無營終日衡門下棲遲已成樂豈羨臺與榭相
彼常汲汲而我獨多暇時聽蜾祝兒於以知物化
東原風正和西山氣尤爽坐我於其中此心日以廣腰
間豈須重眼下何必兩顔原陋巷居歌有金石響
　　　效陶四首用葛秋巖韻
坐石滋南風幽抱和且衎志唯在山水身不關治亂終
曲遂忘言舉目送飛翰所得皆天真初不加習翫
山深自無暑五月草樹寒頗有遯世樂得之亦非難巖
翁我同流邂逅成清歡回首功名人瑣瑣不足觀
眼前幾富貴變滅同浮烟舉非吾所欽眷然思古先窮
達無二道彭殤可齊年中心既昭徹萬象皆澄鮮
我居本山林茅茨䕃嘉樹骯髒塵網間歸心自西騖吾
駕今已返終然守貞素每思夜氣清起坐天未曙
　　　野翁
野翁百不為白髮老巖澗寜肯慕膏粱且復飽藜莧故
交非不多盡作風葉散餘生雖獨存反觀亦如幻
　　　山居答客問
富貴有何好祗以勞其形吾居在山林四體常安寜寒
緝沼中荷饑斸松下苓蒼苔沒幽徑白雲度疎櫺明月
石上看清風枕間聽滅惑生智燄破塵出空經真如寐
而寤亦若醉而醒此外非吾事眂之等浮萍誓不出籬
户期以終頽齡君如不吾信重當問山靈
　　　遣興
吾方慕孤貞俗苦尚馮附一身天地間瓠落如大瓠短
寄無百年倐忽已遲暮平生清淨禪猶嫌被詩汚洗除
豈誠難心空滅萬慮更當尋亮公竟入西山去
　　　寓形
寓形宇宙間治身猶治木要在直而方母使圓且曲直
方固違衆吾心以為是圓曲雖適時吾心以為恥人由
圓曲富吾用直方貧吾心雖不移予以書諸紳
　　　黄葉
吾心愛黄葉不翅於南金九月秋風髙柴門積來深一
一自掇拾書我白頭吟吟成意誰與拄頰對遥岑
　　　寄友分得客字
夜來有清夢夢見山隂客宛然過蘭亭分吟坐苔石曉
聞在湖寺揮塵論經席㑹面安可期相思春草碧
　　　吾生
吾生少壯時窮力在經教一心融萬境頗亦能致效老
來更脱畧山水隨所樂今成信手碁勝負不復校
　　　人生幾何行
人生能幾何百年三萬日一半睡中消餘夀或難必鐘
鼎與軒裳總是牢籠物貪夫所甘心宛轉無由出富貴
者常勞貧賤者常逸所以箕山人不為唐堯屈
人生百年間何殊旅亭客少壯不可留漸覺衰老迫縱
使功業成誰能免形役長歌歸去来山中煑白石
　　　冬日山中遣興
始見迎秋氣又復換𤣥律寒山何蕭蕭飄風何弗弗雙
丸遞隱見百齡信超忽慨念同遊人大半成異物吾年
亦云衰逾六已望七不唯齒髮變舊閒盡遺失死生無
定據萬事難固必且以永今朝奚須計明日息影入山
林曽不厭深宻賢哉龎德公萬世稱隱逸
　　　重阜崔嵬行
重阜何崔嵬遥瞻北邙路曠野無人居髙低盡丘墓不知
古與新落落似棊布下有荒草叢上有白楊樹樹頂嘯鴟
鳶草根穴狐兎嗟哉昔為人妻子相愛慕豈知易殂落到
此長别處天地雖好生安能蹔留駐夜臺杳㝠㝠千載竟
不曙託身同草木坐受螻蟻蠧衣冠變成塵精靈自相語
親戚不重過他人豈能顧聽我蒿里歌年命如朝露
　　　與雲耕重㑹復别
久别思見面重逢反成悲相持問年紀各在桑榆時道
途筋力殘𤣥髮成素絲時命茍不遭有才亦奚為榮華
既非願但願亡寒饑眼前且相慰老别難再期此語亦
良苦君心還自知
　　　别山中友
人生貴適意窮達奚足論此意君能知方喜吾道存于
心既莫逆彼此俱忘言胡為又當别誰能不消魂
　　　閉户
閉户日無事山光滿盈几飯餘曲肱睡一覺頗酣美心
平不作夢境寂如止水山童為煎茶茶熟我當起
　　　夜歸
天氣殊清和山中多勝踐沿流采香芹穿雲得芳荈幽
懐日以舒囂塵自兹遣乗月返茅茨倦足不復洗
生唯淨命食持鉢向人境莫夜歸茅廬月出山愈靜處
處聞泉聲行行踏松影洗足便安禪雲深石床冷
　　　煎茶
吾生嗜苦茗春山恣攀縁采采不盈掬浥露殊芳鮮慮
溷仙草性崕間取靈泉石鼎乃所宜灌濯手自煎擇火
亦云至不令有㣲烟初沸碧雲聚再沸雪浪翻一盌復
一盌盡啜袪憂煩良恐失正味緘黙久不言須㬰齒頰
甘兩腋風颯然飄飄欲遐舉未下盧玉川
　　　芝田老師索余作松石因書此詩
學畫同學書藝精人已老三年始向學一紙未能好墨
淡石不蒼筆枯松亦槁芝翁索此圗遺笑應絶倒
　　　樗散
樗散不任用居然老空林柴門絶車馬徑草三尺深靜
對西山雲頗覺諧素心此外非所知誰言有華簪
　　　藤杖
楖􁀙古藤杖偃蹇如虬龍伊昔訪隱人得之天柱峯眡
爾如良朋出處常相從渡水逾萬折穿雲或千重忽於
風雨時狡獪誇靈蹤使我失馮倚瓠落無所容
　　　為顧美山賦五字田
寶此五字田不羨千畝耤㝠搜為播種發言皆黍稷梅
山老吟農良已著深績終然乃有秋不負平生力
　　　湯婆
野翁有湯婆愛逾美淑姬眡之若彭亨虛中而無為冬
日則飲湯身唯一衲隨曽不涴脂粉簡潔良易資終宵
暖吾足貞靜無邪思德音之所同可作偕老期誓不中
道絶若彼氓蚩蚩作詩以遺婆婆聽當勿疑
　　　讀郭文舉傳
衆人務茍合達士羞雷同不可相為謀真成馬牛風我
愛郭文舉乾坤一㝠鴻
　　　送僧東歸
今朝送君處草色如許新後㑹既難定别愁那易陳分
手限吴越烟波渺無津雲山更重疊歸與何峯隣慿人
問消息或恐非其真不如早重来勿使山猿嗔
　　　祭坦仲履
仲履真吾徒敏慧出流輩比玉無纎瑕方珠絶㣲纇子
心如秋月皎皎長不昧子身如閒雲出處極自在相從
逾十年不見時俗態愛子靜而文喜子和而耐語子以
𤣥㣲一一能領㑹今子隔重泉使我増感慨酌彼清澗
泉為子供一酹魂氣誠有知歆監儼如對
　　　同友行山逢隱僧語
我本忘世人有志在巖穴欣逢㑹心友提擕步林樾雲
中野僧居樹梢清磬發不憚登陟勞遂得造石窟門前
羃蘿蔦座後翳松栝結草為三衣降龍在一鉢問我從
何来執手道契濶食我青精飯語我頗諄切教我去衆
巧使我守一拙我誠服其言畢志不敢越他年定依止
相與定晩節萬事盡棄捐飲澗茹薇蕨
　　　寄教西岑
西岑我同流常惜㑹面疏秋深来舊京一嘗造君廬感
君故情深館我於恬虛十日更倡酬閒蹤頗虛邪人事
那好乖扁舟賦歸與茫茫烟水隔無使堪寄書萬玉森
篔簹孤峯麗芙蕖掛夢於其間栩栩復蘧蘧以我常思
君知君亦思予何時重携手使此苑結舒
　　　炙背
老身不能寒心唯愛冬日炙背蓬門下暖氣浹肌骨自
謂人間世此樂居第一雖曰狐貉温功莫與之匹山居
人不到獨坐快捫虱
　　　贈同志
我本無生儔涉有乖素願百年直寄耳倐忽如過電猶
記學語時老色遽滿面富貴非所希吾道在貧賤徃事
絶尋思殘生喜彊健忘機有白鷗消日賴黄巻今辰扶
杖出窮探不知倦與子偶相逢抵掌説嘉遯同歌紫芝
曲共飽青精飯世人不相知心通亦何悶
　　　寄贈王子靜
子靜野鹿性蕭散逃縶鞿倚詩以為田曽弗憂年饑詩
腸有餘積詩貌無多肥朝吟暮亦吟吐屑常霏霏糟粕
三百篇自能發天機兩脚走黄土頗若知音稀多時不
相逢念爾魂夢飛何當抱詩来共食山中薇
　　　贈隱僧
髙僧謝人世誅茅亂峯曲三衣不着蠶一飯長分鹿露
滴秋逕松烟䝉曉窻竹真隱澹無營怡然心自足
　　　問李篔房疾
篔翁非時流温然古君子我雖異教人臭味畧相似四
月不見翁相望隔煙水石壇忽来前言翁乖攝理真體
本無病請説病原委乃知為蒼生常欲致平治神明所
扶持厥疾自衰已秋日定拏舟賀翁勿藥喜既為蒼生
病須為蒼生起比夀於廣成與宋相終始
　　　重㑹馨桂山
桂山吾友于壯嵗即相親跌宕去鞿縶出語必驚人倐
爾罹世難東西各全身十年不相逢有若參與辰偶乗
霅舟来見翁西澗濵相對恍如夢彼此白髮新抵掌話
疇昔故情一何真遺我白雪章字字無埃塵長歌山水
中鏗鈜驚鬼神胡為又當别繾綣難具陳風前一囘首
寒波渺無津他時定相思題詩附雙鱗
　　　日夕佳
城市多溷濁溪山宜避喧山色日在門變態從朝昏悠
然得之心真樂方自存此心誠不渝軒冕何足論
　　　放浪詩
放浪遊名山山水悦人意窮日不知疲行行轉幽邃空
籟如風聲竒峯似雲氣濯足就寒流憇錫投古寺長廊
遇真僧妙語發清秘道我多隱情喜我無衆偽願言從
此始萬事盡捐棄相從了餘生共踐真實地
　　　屏居
屏居泉石間所樂在閒縱山田與山果皆吾手自種禾
穗巳垂穎粟包初拆縫一飽既可期肯復作詩用
　　　過野人居
閒人無外事飯餘聊散䇿路逢一老翁疑是避秦客招
擕過别墅茅茨翳桑麥唯聞雞犬聲了無車馬跡自言
入山来居然長兒息身將雲木親志與風塵隔屋邊種
桃李無言花自拆原上耦耕人將非是沮溺遺世乃全
真何為牽物役從此數相尋幽期竟難易
　　　酬清苕恭仲温見寄舊詩追誌於此
吾生苦疎拙不解謀此身輾轉常寄食短褐如懸鶉徒
御捨之去徃徃嫌我貧達交亦良多安能强相親唯有
湖濵山於我如故人日夕與之對澹然忘主賔仲温我
同流道我此意真新詩逺相寄可以書諸紳何時到清
苕相擕采白蘋
　　　送僧
雲作達人性東西無定居重逢在京闕忽憶歸園廬水
宿傍江市山行見樵車後期難重尋握手空躊躇
　　　吾身
東西南北人寂寞住巖澗年衰鬢凝霜客久衣絶襻何
須念粱肉且復飽藜莧猶患有吾身身死即無患
趨時非好步步步青山歸眼界絶塵垢耳根遺是非充
腸草木實被體雲霞衣吾貧豈當念吾願已無違
　　　林卧
林卧嵗月久閒襟頗孤清靜中觀庶類因之感予情木
伐以其材膏煎以其明獸檻以狡彯禽籠以音聲人茍
矜智慮自械傷神形縱使功業崇或受鼎鑊烹今古無
不然念之殊可驚世用常致患時棄乃全生所以箕潁
客翛然竟遺名吾幸拙而愚冀可終餘齡
　　　曉坐
夢破不成寐茅齋坐清曉他山已擊鐘獨樹初啼鳥四
體既調柔衆境亦深窈素書未終軸朝光射林杪任性
無外求一靜萬縁了何事塵中人百年徒擾擾
　　　冬日山居
出門無所求藜杖常掛壁睡起日將午耳目有清適氷
池坼寒光雪簷響清滴道人期不来獨㸔麻衣易
　　　山居
自為山居人夢寐亦安佚頗謂龜六藏全勝兎三窟性
中唯一真身外無餘物形謝即示已誰能問埋骨
　　　釣雪老漁
彼漁者何人莫是滄浪叟萬頃自清心千山同白首忘
世但垂綸得魚唯換酒醉後任扁舟流到湘川口
　　　贈别
古道久淪喪世塗堪痛哭鸞鳳盡收聲豺虎方擇肉君
從東方来求我山北谷君容一何臞我髮日已秃衰殘
兩如此寜不感心目又還别我去後期難重卜握手臨
路岐贈言以為祝一祝宜强飯二祝宜避俗
　　　秋日有懐故人
山人出山去山鳥長相憶嵗月能幾何諸峯復秋色孤
雲在何處烟水望不極怊悵多逺情飛鴻杳無跡
　　　屏居
吾生本疎庸不作塵間夢屏居萬山中野性頗自縱消
摇鷹脱鞲蕭散馬釋鞚天寒放麋入春燠聞鳥哢斸藥
時荷鉏灌圃晨抱甕薇生富採擷橘熟斷包貢喬松已
巢鶴瘦竹待鳴鳳囘首視世人真若螘一閧
　　　尋幽宿隱者居
先生巢許流逺志在箕潁由来天機深遂使塵事屏雲
霾山徑長草沒柴門靜相逢冬日暮共語寒夜永照暝
然枯松漱泉㪺暗井虎嘯谷風生猿啼霜月冷潺湲瀑
泉聲寒亂髙杉影藐焉豁塵襟頗若異人境明朝還别
君尋幽過他嶺他日擬重来同采春山茗
　　　齒脱
老齒皆脱落十中無二三存者一動摇咀嚼寜復堪荼
薺均一咽盡畧苦與甘世味非道腴正爾不欲耽
　　　老景
日月如飛梭為我織老景蒼艾浸成色素絲颯垂領短
長任所裁厚薄焉足省善賈亦徒施終然付泡影
　　　天目山僧隱居
卜居就窮崖几席淨如氾三池更幽絶澄澈皆可鑑深
處有蟠蛟逰子不敢瞰獨向月明時臨流學清梵
　　　滅迹
滅迹巖岫間居然養真素夕餐籬菊英朝飲木蘭露𤣥
衢諒堪涉時榮焉足慕萬古功名人纍纍但丘墓
　　　衰病
衰病苦無悰偃仰以終日少間步東園愈使我心怵名
芳掃跡空野草爭頭出無力事耘耛長吁返蓬室
　　　桂感
桂非桃李儔露冷花始拆馨香枝可取欲以寄嘉客道
逺莫能致徘徊終日夕别情因物感千里未嘗隔
　　　四皓
皓首四老人獨見何明徹耻為暴秦汙商山永歸潔暫
出正前星遄回卧松雪終令漢天子不敢亂適孽舒巻
盡天機非徒上名節
　　　石室
石室靜而深青山迭相暎且無籠檻羈頗適猿鳥性外
物俱棄捐内塵亦清淨人莫来扣門驚囘老僧定
　　　深居
深居在空閑頗適靜者性門外無遊塵落葉滿荒徑陽
光下西垂東嶺有餘映焚香讀楞伽唯許山鬼聽
榮華不入夢於焉謝憂責深居三十年禽猿盡相識白
日久知心孤雲本無迹丈室常寂然焚香自終夕
　　　哭立虛舟
虛舟我良友生平快㝠搜放迹江湖間自與造物遊憶
昔仗短笻訪我竺峯頭貽我選體詩得法於曹劉因之
與定盟有若膠漆投出處雖小殊夢寐常相求是乃以
神交真如持逺儔有力負舟去迅速不少留易寘於涼
池亦善為舟謀我獨念故情涕淚如泉流些舟以此詩
舟亦能聴不舟或不吾聴吾淚終難收
　　　今日
今日天氣佳悠然動清興桑間葚初熟時復鳴戴勝同
遊盡蕭散野徑亦幽夐仰面看青天長嘯山谷應
　　　閒靜詞
自從住山來未嘗離於山予愛山之靜山亦多予閒閒
靜兩相得悠然真意存白雲乃知此難與躁者言
　　　裒集詩藁
吾學本經論由之契無為書生習未忘有時或吟詩興
到即有言長短信所施盡忘工與拙往往不修辭唯覺
意頗真亦復無邪思事物皆寓爾又豈存肝脾老来欲
消閒裒集還自嗤聊以識吾過吾道不在兹
欽定四庫全書
　潛山集巻五　　　　　　宋　釋文珦　撰
　　七言古
　　　月夜聽琴歌
石床定起夜方中為豁幽興開房櫳吳天潔淨無雲蹤
萬里一色磨青銅明月皎皎行虛空穿松透竹光玲瓏
猛虎忽嘯茅屋東林樹葉葉皆生風壯哉宿客清溪翁
對月與我調絲桐不拘商羽徵角宫五音迭奏意無窮
希聲一一關天聰天神下假山鬼從𤣥鶴抃舞節奏同
延頸舒翼多儀容嘗聞雅樂與政通乃知此語非顓䝉
更漏欲徹曲未終西隣忽打五鼓鐘溪翁憶着溪頭蓬
抱琴歸去還怱怱願翁重来勿棄儂儂欲共爾論心胸
　　　母子吟
遊子行逺方慈母在髙堂砌有忘憂草對之還斷腸母
心乃如斯子心其可忘子心茍如母足以感蒼蒼君不
見漢蔡邕晉王祥
　　　江山縣旅夜
江郎峯頭雲漠漠江郎廟前風雨作路傍古寺不可棲
破屋殘僧情味惡重尋野店度前林夜寒無奈春衣薄
慚媿主人能㑹意地鑪爇火深相慰何似山中夢覺時
紙被䝉頭聽松吹
　　　夜烏啼
東家屋樹與雲齊夜夜有烏来上棲明月照烏栖烏啼
愁殺窻中戰士妻官家遣夫戍遼西三年不歸守空閏
烏啼不止婦増泣淚痕如雨衣裳濕
　　　有美一人行
有美一人閑且都天然自與常人殊奔逸絶塵遺步趨
宛在大海之東隅珠宫貝闕非凡居鮫綃被體雲霞裾
朝乗一鶴暮雙鳬徃来圎嶠仍方壺所交皆古真仙徒
赤松羨門及麻姑共論妙道得道樞天地萬物指馬如
人間嵗月良易徂别来眼暗齒髪疎山可􁪈兮海可枯
相思之念無時無示好亦有明月珠藏之懐袖不敢沽
屢欲致之乏飛魚側身東望空躊躇
　　　過苕溪
苕溪發源自天目一谿東之漾寒渌岸山續續相照映
原田每每資滲漉祗㸔後浪催前浪當悟新人換舊人
来徃舟航謾如識到頭若箇曽知津
　　　苕霅歌
昔聞兩溪水色異苕清霅渾猶渭涇又聞發源自天目
懸髙墜峻如建瓴日夜滚滚流不止盡過白蘋紅蓼汀
流入太湖不復辨挹之但聞魚鼈鯹堪笑人生亦如此
百年汲汲勞其形到頭富貴亦何用一卧泉下無由醒
爭似漁翁扁舟獨徃最脱灑七十二峯相對長青青
　　　春日吟
春山青春水緑野鳥啼春聲續續提壺勸我飲杜䳌勸
我歸吾歸不待勸吾貧無酒資之二蟲不吾知徒爾為
　　　芙蓉花歌
東鄰檻外芙蓉花初開粲粲如朝霞今朝花謝枝空在
繞樹千回只嘆嗟花謝明年還復開紅顔已去終難囘
人生不及花枝耐况有流光白髮催遊子對花心盡醉
老翁見之如夢寐解把浮生比夢中肯計榮華與憔悴
　　　晩秋遊興
餘英山中楓葉赤龜溪溪上蘋花白野翁杖屨徃来頻
為愛溪山好秋色白叟虬髯眼深碧邂逅相歡坐苔石
語終長嘯歸青壁恐是雲深避秦客斯人再見雖難期
忘機亦有漁樵席藉草班荆相爾汝無主無賓心自適
沙鷗飛度夕陽間烟外遥聞一聲笛
　　　趙白雲宗丞以詩送惠柳下謁浙西憲使包宏
　　　齋命余同賦
宏齋伊洛宗白雲風雅主二公在斯世光艷燭寰宇白
雲歸帝鄉宏齋庇寒士出處雖小殊憐才酷相似吟詩
貧到骨白雲古知音吹送宏齋前雄詞重南金乗流春
浩蕩變化那可測君不見北溟有魚㑹風雲一舉自然
生羽翼
　　　周草窻命題異人爪搯仙境圖
幽齋衆客多清娱弁翁開巻示此圗細畫纎纎比毛髮
老眼眴轉眡若無須臾神定乃能辨蓬山圎嶠連方壺
山川盤紆體勢逺樓觀縹緲棼桴鋪霓旌羽葢蔽空日
雲軿鶴馭交天衢瓌麗綺錯千萬狀一一盡與人間殊
弁翁指陳更詳悉言是澄江惠氏所寶之舊物昔有道
人方外来暮夜延之入其室蕭然獨卧無燈明時聞爪
甲鏗有聲明發道人不知處但見桶底搯畫成吾知道
人非小巧物物之中存幻眇更于爪畫兩俱忘當與道
人同一笑
　　　周草窻吟藁號蠟屐為賦古語
嘗聞阮孚心好屐對客蠟之手不釋閒暢非唯時所推
千載嘉名猶著白弁山山陽有吟翁嗜詩亦與嗜屐同
盡將書傳資詩用字字句句加磨礱萬象一時供掇拾
大翫於詞成鉅集還將蠟屐以自名吾知清尚人難及
尚喜江湖有此翁此詩此屐當無窮
　　　風雨
晩来江上天不分老蛟吐氣成江雲夜半大風飄屋瓦
頃刻簷間雨如㵼柴門𦂳閉不敢開漸聞水聲到床下
開門處處聞啼號盡説浪頭三尺髙室廬漂蕩無處所
妻孥大半隨波濤江市一時為沮洳急打行包入山去
通衢沆漭不可行歴盡西山豺虎路但願自今風雨調
無復破塊與鳴條
　　　公無渡河
河源来自崑崙西滔天沃日無津涯櫂夫漁子不敢窺
公欲徑渡公誠癡癡公溺死如何為竟委骨肉於蛟螭
徒使萬古箜篌悲
　　　古松歌
山中草木知何數獨愛菴西古松樹千嵗老鶴巢其巔
根有茯苓心不蠧秋来是物皆摇落此君勁色還如故
嘗聞無用乃全生却恐身為材所誤最好無過是樗散
一生不入良工眼
　　　神樹詞
村西大樹髙入雲樹根作屋祠為神村農四時常祭賽
但願長幼無災屯更乞風雨皆調適官不追呼無盗賊
六畜蕃滋百穀成報神之賜何終極問農當年未生樹
此樹之神何所附它時此樹朽而仆樹神又向何方去
農笑吾言吾笑農濁涇清渭終難同
　　　為李少監賦秋崖歌
四時之氣秋最清千崖風骨方崢嶸石黛碧玉迭照映
喬松老栢森縱横上有白雲可為佩下有寒泉堪濯纓
樵夫仰視不敢上鸞鶴日夜長和鳴若有人兮似氷雪
以斯崖兮擬髙潔飲𤣥津兮餐玉屑御清風兮朝帝闕
　　　秋浦老漁
秋浦老漁人不識清溪數灣船一隻釣竿垂垂釣絲直
眼光過似谿光碧得魚歸来不自喫開籠分與白鷴食
却来獨坐磯頭石對著斜陽誦周易恐是渭濵姜子牙
安得文王與同車
　　　蠶婦歎
吳儂三月春盡時蠶已三眠蠶正饑家貧無錢買桑餧
奈何饑蠶不生絲婦姑携籃自相語誰知我儂心裏苦
姑年二十無嫁衣官中催税聲如虎無衣衣姑猶可緩
無絹納官當破産隣家破産已流離頽垣廢井行人悲
　　　鳴鴈行
鳴鴈􁨩􁨩来自北一一銜蘆度深磧空受嚴霜損羽毛
不為征人寄消息散落湘吳無定所或寄平川或洲渚
相喚相呼不亂羣非比寒鴉無次序弋者多懷害爾心
栖宿須尋烟水深
　　　北風行
北風凜凛生邪寒隂雲萬里何􁥵􁥵羣木盡槁葉盡丹
日月迅駛猶飛湍人間光景亦易殫離家不如在家安
胡為夫君乃遊般自古共嗟行路難摧輪折軸良可嘆
客中憂緒常萬端何當對面同歌歡願得此身生羽翰
與君相逐同鴛鸞有懷未遂寜容寛耿耿不寐遥夜闌
孤鴻求匹聲嘶酸使我感物摧心肝
　　　聽野老所言
衰翁臥病山之阿東村沈老来相過首言年饑苦無備
次説時政多煩苛其間數事盡切已具有本末非差訛
農家累世服畎畝此外寜復知其他世道愈變俗愈薄
天意亦復相折磨舉貸養蠶不收繭盡瘁耕耨田無禾
千瘡百孔正難補前月里正来催科家貧乏錢辦酒食
賣却養命雙種鵝昨朝縣吏又追喚真如鳥雀遭網羅
兒女啼號顧弗及心如亂絲頭緒多西鄰寡婦更可念
譬彼壞木無枝柯饑寒交煎絶生意母子牽挽沈於河
句句皆從痛腸出語罷涕泣俱滂沱民之多艱有如此
於乎彼蒼其奈何
　　　寒風
寒風蕭蕭吹我衣迎晨入山采蕨薇魍魎窺人猛虎嘯
草間多露猶未晞歴盡窮崖與隂谷終朝采之不盈匊
憂心殷殷日將暮手持空筐返茅屋賊臣惡子厭輕肥
志士幽人常苦饑古来萬代共如此樂天知命復何悲
　　　讀韓非子
非本韓國諸公子胡乃人形心蝮虺身既入秦而媚秦
肆無忌憚浮商李狂言著書三十篇讀者能無汙脣齒
且言仁義不足用唯有嚴刑堪致治斯言豈足稱人言
反悖經常滅天理助秦為虐猶庶幾名教不容良可耻
昔者韓䖍嘗簒晉逺遡其源固應爾吾欲火書而人人
周孔之道不如是
　　　旱雨
賊臣弄權罔明主億萬蒼生受辛苦大家巨室盡逃亡
賸積黄金向郿隖𢎞羊未烹旱如許𢎞羊將烹天乃雨
吾言此雨是雨穀㸃㸃活人勝珠玉聖恩新放限田租
從此農家飽飦粥
　　　夏暑正隆望秋得雨因賦長句
夏日烈烈揚暉光陽氣入土土力强望秋三日雨滂滂
庶物浡然俱阜昌雨暘時若異咎恒秔稻薿薿如人長
西風朝夕吹新涼風来已作酒飯香老農再拜謝穹蒼
此去足以供烝嘗只今吏卒多豺狼唯恐肆威加奪攘
一粒不得入我腸父子悲啼茹糟糠願將此意達君王
母官貪冐官循良
　　　走馬引
走馬官奴金縷衣食人膏血如瓠肥田夫力耕猶餓死
爾曹醉飽忘年饑天視生民同一子胡為不平乃如此
人衆勝天且勿驚天若定時天自平
　　　答仇山村見寄
十年不見山村人瑶華忽到英溪濵見詩猶如見君面
讀詩隻字必三嚥當今滿眼非吾曹與君例亦同此遭
風雅之音幸未變託之足以舒鬱陶頗謂仇仙若鸞鳳
造次而鳴亦驚衆丹穴方堪養羽儀他年㑹作明時用
　　　為脩樗作歌
我愛巖間古樗櫟蔽日參雲過千尺樵蘇来徃作隂涼
不為風霜變顔色匠氏入林持斧斤材無大小皆選掄
豫章楩楠豈復有獨以無用全其身山僧因得養生理
故以巖樗自為比只把樛枝庇本根肯誇美幹招殘毁
幽人志士當勿疑聽我朗誦巖樗詩縱為梁棟或易撓
巖下清風無盡時
　　　為山僧作松石歌
一片石一株松石如虎距松如龍風雲變化多靈蹤有
僧託此憇寂寞心與境㑹無塵容記得當年採秀於天
台萬八千丈之深峯石橋西畔曽相逢
　　　溪翁
青山映溪三十里水中白石何齒齒是非不入溪翁耳
生涯祗在清溪裏終日磯頭坐碧藟釣絲入潭魚唯唯
得魚滿籠渾家喜溪光似鏡山如黛不是溪翁不知愛
　　　西城行
閒蹤無滯留有興即行樂﨑嶇歴重丘窈窕窮逺壑遂
步西城道脩墉帶髙閎門前設梐枑喧喧歌吹聲老人
咨嗟語予故園林曽是前人墓予謂老人置勿論自古
廢興何定據今人歡樂寜長保後人還為傷懐抱
　　　靈泉篇
髙僧誦經經出泉泉靈不許蛟龍眠湛湛長開古明鏡
泠泠暗瀉朱絲絃曽説煑茶甘入齒為是心源功德水
淵然千古無是非遮莫放人来洗耳
　　　題履道兄古松圗
屏間何人畫四松髙標半在烟雲中人来盡作真松㸔
槎枒古怪勢不同一株連蜷如老龍曽見於康廬窈窱
之深峯兩株横斜蒼黛色曽見於鴈蕩髙寒之絶壁最
西一株更竒特老来昏耄記不得想得當初落筆時名
山洞府徧尋思細將覽勝探幽興暗冩凌霜傲雪姿古
来畫者雖無數少有人能得真趣畢宏韋偃骨已寒今
日此圗堪獨步主人勸我為作歌才薄無奈此圗何疾
書一百六十字勿笑迫促無委佗
　　　秋月山中放歌
秋氣清秋葉鳴四山風骨方崢嶸有時支頤靜對有時
緩步遊行朝昏之景無盡藏一皆遺我無人爭中林橡
栗又可拾老夫快活不可名乃作歌歌此情雲中木客
時来賡
　　　山房假寐夢有一客抱琴奏曲而去既覺詩以
　　　記之
山房夜坐無衆喧隱几而卧方澹然忽夢有人来我前
從容為我揮五絃琴聲一一皆清圓如聽廣樂於鈞天
曲終倐爾升雲軿亦有笙鶴相後先未知重㑹在何年
臨風别恨空綿綿覺来竟亦何有焉唯聞漏鼓聲咽咽
因識死生同寤寐榮枯得失皆無意
　　　關山月
月從東海出冷照玉門關征人家萬里夢向月中還金
閨亦有夢却行玉關道道路不相知思深各衰老胡笳
亂吹哀怨多奈此關山明月何終宵迸淚如金波
　　　月下吟
炎宵喜見月對月還傷神視彼清涼月感吾夢幻身月
色鎮長在身將化為塵月照今人盡還照後来人今人
後人自歸土此月光輝彌萬古了知身幻不堅牢富貴
功名何足取
　　　寜退耕巖維石隆湖隱皆嘗有德於余圗報未
　　　能而俱下世感念存亡哭以十韻
吾生素無寵禄願自向空林灰百念但存心地如砥平
不道人間有崖塹皇天幸能念無辜脱我險難歸夷塗
天定勝人乃其證紛紛譖舌胡為乎四方交朋盈什百
反眼如同不相識豈唯袖手不能援多若蒼蠅變白黑
獨有空門三老人或未識面非交親奮身為余直其枉
惻隱如此宜稱仁思欲報之苦無力但有此心匪石席
今日同為異世人俛仰存亡三太息
　　　余行江湖餘五十載備知交態唯熏自聞始終
　　　不變因作歌見意焉
小人必樹黨勢利相因依勢成乃翕合勢去還睽離君
子貴獨立中心存不欺榮華羞附麗衰謝罔棄遺君子
與小人於此常見之君子誠可宗小人足堪嗤君不見
媚春野卉億萬數花欄映發如有期一朝霜風肆凌厲
傍睨不復相扶持澗底喬松過百尺干宵直上無附枝
黛色不為時所變澹然自有嵗寒姿
　　　臥雪歌
潛山道人性疎懶地覆天翻渾不管草座麻衣居絶巘
一間茅屋雲常滿頗愛雲縱亦蕭散於焉誓與雲為伴
終日臥雲忘早晚夢囘日照雲床暖彼此無心體舒緩
所以相從加繾綣他年我死雲獨存雲應惋惜吾生短
　　　少年走馬行
少年走馬去如飛大笑吾衰行走遲吾同君健應無日
君似吾衰定有時烏兎交馳猶急傳能令海水桑田變
物之大者尚難常何况百年如迅電要知此語非相誣
更當持以問麻姑
　　　書仇逺吟巻後
昔在英谿識仇逺豈意别来陵谷變死生契濶不相知
一十四年如過電蓮花峯下得重逢老色駸駸驚上面
袖出新吟數百篇非特清新更竒健我道風流似謫仙
定知當上金鑾殿愛才未必無明皇薦聞亦有賀知章
　　　次教西岑見貽韻
宴山山裏白頭翁室空亦復無山童徃来山月幾圓缺
入山未聾今已聾柴門反關不容呌翁欲養䝉仍養浩
莫嫌翁苦戀山中良恐出山為小草
　　　懐天目西尖隱者
西尖髙插白雲裏下視行人細如蟻客至山翁禪不起
天風吹落青松子
　　　送僧歸廬山
上人家在廬山隂木皮作衣雲作心獨擕鐵錫来參尋
禪中悟得唐人吟秋髙忽憶歸山住舊結茅茨連古樹
他年我欲尋君去秪恐雲深不知處
　　　送僧
寒蟲感秋氣非為遊子吟遊子寂寞聞自然動歸心歸
到南巖秋欲晩山栗正肥山稼滿山中獨坐㸔雲時還
憶湖邊舊吟伴
　　　遣興
七十七嵗潛山翁見聞已盡如盲聾祗在山邊水邊住
了得人空我亦空鐵心石腸安晩節未輸金口而木舌
此真難與時人説明知獨有髙空月
欽定四庫全書
　潛山集巻六　　　　　　宋　釋文珦　撰
　　五言律
　　　送林弓寮歸閩省覲竹谿中書往赴安谿縣新
　　　任
當展經綸志初為撫字官五絃能自愛百里幾民安此
去還家便知非行路難蒍于歌一曲先合盡親歡
别我重雲裏揚舲積雨餘預愁千里道難寄一緘書蹔
爾還谿館重來任石渠明朝謾凝睇舟已過桐廬
　　　初三夜月
新月似蛾眉娟娟止片時輝光雖有缺輪郭未曽虧三
五還應滿尋常那得知人生亦如此窮達信難期
　　　懷隠者
逸步脫譏讒髙蹤不混凡獨甘巢絶谷人似說遊巖自
製幽人筆妻裁隠士衫世交空見憶無處寄書函
　　　送趙一嚴守永嘉
九重思共理符竹付更生卿月輝麟譜文星次鹿城精
微敷易教信厚播詩聲好使中川水長流不盡清
　　　送兵部兄出守髙安
君是甲科人文章已立身逺邦迎父母天闕動星辰行
愛三冬日到為千里春如將致吾后先要惜斯民
　　　雲門六寺即唐靈澈師舊隠
吟徧唐人句𤣥蹤不易攀一溪清到郭諸寺各依山暮
雨松花老秋風藥井間唯應千歲後華表鶴飛還
　　　題暇亭(王子敬云在山陰道中使人應/接不暇今以暇名盖反騷也)
人與山同静亭安紫翠間無時臨鏡水終日見南山子
敬心猶雜淵明意自間坐來輕世事薄暮鳥飛還
　　　日鑄山中阻雪
來訪幽人宿春風未變和水聲依澗逺雪意向山多坡
竹摧新粉庭杉失舊柯山童曉相報鹿跡夜曽過
　　　客居阻雪
客居還歲暮風雪掩柴扉人向行中老鄉從夢裏歸繁
聲交澗竹餘冷入山衣消遣憑詩句猶慚未入微
　　　新昌南巖
大禹未疏鑿此山為海門試從樵逕上猶有釣車存佛
屋棲靈竇仙墳蔭逺村巖頭一滴水居者不知源
　　　宿山庵
絶頂一庵孤悠悠清夜徂野僧寒出定山鬼暗相呼泉
落池應滿雲深樹欲無何年捐萬事來此共跏趺
　　　野祠
翁媪已相催喧喧鼓笛來荒祠三面水老樹一身苔休
咎馮巫語凶豐信珓杯神前釃酒罷風散紙錢灰
　　　和人晚秋客思
雙轂苦難留江城又晚秋故鄉難寄訊倦客獨登樓衰
草重重恨征鴻字字愁漁翁却蕭散吹笛過前洲
　　　節物
節物苦驚人那堪逺客身梅心輕送臘栁意轉隨春叢
薄啼新鳥深泉動蟄鱗獨憐歸夢短不得面慈親
　　　姚江舟中夢故人勸歸
一舸寒江上蕭蕭兩鬢華不唯傷道路終恐委泥沙宿
雨添山靄秋風起浪花故人應念我夢裏勸還家
　　　鄞中他山堰
碧浸他山古梅梁昔化龍江溪一堰隔禾黍四郊重絶
唱思幽客歡聲徧野農長官功不朽遺廟合歌鐘
　　　漁父
在處變名姓往來長嘯歌一身無賦役幾口共烟波江
月垂綸下汀雲宿棹和却應嫌渭叟老去脱寒蓑
　　　忠文洪相公挽辭
間氣鍾河岳深衷悟冕旒雄文驚萬古勁節凜髙秋清
廟絃何絶明堂柱不留我生䝉許與灑淚莫能休
盛德歸㝠寞斯文轉寂寥聲名昭信史功業在清朝遺
表祈天切忠魂入地遥九重思亮直應作楚辭招
　　　水亭舒眺
秋風水上亭獨坐望郊坰佛寺山偏好漁家地亦腥桑
枯因抱蝎草腐自生螢踏月歸林下柴扉尚未扄
　　　鄞中桃花渡即事
城北桃花渡樓居半海商官河通逺浦津樹雜髙檣旭
日江烟暖東風水草香為看風土異客子又懷鄉
　　　自鄞江東泛舟至黄山橋度嶺遊白雲寺
望望白雲居崔嵬在碧虛水窮方度嶺石峻不容車舊
愛松蘿頂重來筍蕨餘却憐清絶景無地着吟廬
　　　建溪青玉峽雲際寺
飛瀑掛晴霓山門對小溪曉行青玉峽時聽白猿啼野
竹樊蕉徑脩桐間茗畦儻容分席地便此卜幽棲
　　　石橋瀑布
瀑布依真境何曽與世同灑空輕作霧濺石亂生風絶
壁驚飛鳥危梁卧斷虹人言龍窟宅祇在此潭中
　　　九仙山中瀑
一水從天下源深不可知千尋垂縞練餘沫散珠璣響
激雷霆合風生草木欹老僧來灌頂濺濕薜蘿衣
　　　雙溪寺
複嶺又重岡塵緣此地忘五峰朝寺古雙澗出雲長深
静宜棲隠髙寒易雪霜擬登華頂去幽徑旋鋤荒
　　　煙霞石屋諸寺
縁山一徑微竹樹隠禪扉雲絶去來性僧無生滅機風
簷鐵自語陰洞石能飛終擬擕缾錫他年向此歸
　　　溪寺書懷
野寺依溪曲長橋接栁堤俗人忙不入孤客自安棲嬾
散今成性煙雲盡入題鄰居有農父時與話耕犂
　　　宿閩中溪寺
獨宿閩溪寺中宵夢自驚月斜移樹影風急轉灘聲起
對清秋色難為逺客情雲山千萬疊何處是神京
　　　送友人住海寺
海上蓮花國初從太守招衣傳方石偈舟泊丈亭潮漁
子應焚簄鮫人擬獻綃他時思舊社無奈寄書遥
　　　山寺
古寺氛埃表幽程屈曲通髙峰常似雨陰壑易生風架
棧為平地寒鐘出半空他年依老宿掛錫此山中
出城行半日始得到招提山氣隨時變州形入望低地
靈多産藥村逺不聞雞詰旦還離此尋幽過别谿
　　　閩中歲暮懷吳中
冉冉年光盡悽悽客思驚疎狂輕萬事行役負平生海
月移松影山風壯瀑聲寒宵頻作夢曽不離吳城
　　　懷安養
淨土雖周徧標方必在西一心無彼此九品自髙低久
别情無奈重歸路不迷依憑法蔵願名字欲先題
惟吾與西佛天性本相闗怊悵迷方久浮沉苦海間三
心終不退上輩必容攀慈念應尤切提攜早共還
容易抛鄉國漂流幾歲年癡兒竟何事慈父必興憐客
泪東風裏歸心落日邊如今定當返業已具西船
西方清泰國元自是吾家寶樹千般樂金池四色花同
遊諸伴侣一别幾年華有意重歸去途程本不賖
　　　春日懷人
林嶺春雲滿陂湖春水多舊鄉書不到乆客意如何老
去長牢落悲來一嘯歌故人今在否相憶夢青蘿
　　　贈隠人
換却青雲志髙眠舊隠廬閒門誰踐草隙地自栽蔬交
道貧尤密吟情老不疎囊中何所有一巻養生書
　　　七里灘别友
斷壁青松古空江翠靄多行人幾迴老漁父祇髙歌縱
有重逢約其如此别何明朝重回首惆悵隔烟波
　　　湖亭别友
與君俱是客重别意如何斜日孤帆去寒江風浪多逺
懷隨鴈影新詠雜漁歌知此遨遊地何時復共過
　　　江上與故人暫㑹復别
交朋似君少澹泊自真宗不記何年别翻驚此地逢烟
波涵暮景霜露改秋容又說天台去天台千萬峰
　　　池上别友人
今朝攜手處髙榭俯風漪正爾俱衰暮寧堪又别離栁
長深映馬荷弱未勝龜它日遥相憶還應話此時
　　　贈王門老賔客
薄俗謾紛紛焉知贗與真空餘千里馬難覔九方歅古
道何當復時風未易陳王門舊賔客懷舊重悲辛
　　　孤客
衆人皆汲汲孤客自俞俞方外居來乆囊中物盡無行
將笻作伴講以石為徒若問何宗㫖饑來飯一盂
　　　除狹
世狹難紆轡全生託散財紛華因地遣懷抱向山開野
祭鴉争聚貧居燕亦來不知江上笛何事有餘哀
　　　題顔晞仲歸隠
飄然攜杖錫歸隠故山中鳥道雲泉逺猿聲烟樹重清
閑銷不盡塵累坐來空早晚須相覔知居若箇峰
　　　行石林蒼莽間頗多幽致有思歸隠
離城纔一舍已得近樵漁秀石雲松路荒籬水竹居陽
坡收早粟燒地長新蔬便好為兹隠吾生不願餘
　　　㸔月
静室焚香罷間吟倚石欄忽從青玉峽湧出白銀盤列
宿消芒盡清暉照膽寒終宵不成寐二十四回㸔
　　　尋北山友不值
山南山北住來往共煙霞午徑行松葉秋籬問菊花叩
門人不見歸路日西斜應是孤雲性難教只在家
　　　旱雨
驟雨幡然下風雷駕疾威烏兼巢穴墮龍挾水雲飛物
象回生意神功解旱圍田間喜相語㸃㸃勝珠璣
　　　三術
利禄與名稱拘囚豈易勝由來立仗馬有媿脱鞲鷹達
者知求解貪夫反自矜吾方用三術止觀足堪憑
　　　山夜
山氣夜沉沉泉流石澗陰虛廊羣動息寒殿一燈深潔
白孤蟾影清澄野客心興來歌古調風動古松林
　　　閒樂
祇以閒為樂寧論是與非安身唯草座終歲掩柴扉水
蓏收菱芡山糧采蕨薇幾回清夢去還共白雲飛
　　　題規無範雲深室
物外清虛境由來逺衆紛靈蹤幾年說梵放或時聞似
有似無路漫山漫谷雲自難容俗駕曽不待移文
　　　飛來峰猿
恐山還欲去着爾慰山靈掛處頻分影吟時不見形鷲
峰愁外逺巴峽夢中青月下三聲苦幽人却要聽
　　　禁體詠雪
應臈雨(去/聲)連朝豐年瑞已饒亂聲還蔌蔌猛勢尚瀌瀌
嶺嶠松増秀原田麥長臕窮閻休怨冷見晛自應消
　　　禁體詠雪時方用兵故其末及之
擁衲坐深更頻聞蔌蔌聲祇疑為落葉不道是飛霙曉
壓松頭重寒鋪砌面平幸成豐歲兆何事却徵兵
　　　地逺
地逺無人迹心閒見物情洞中飛石燕崖頂住山精僊
木開花異靈泉吐溜清幽棲已成趣不復問浮名
地逺隔凡塵因而此隠淪閒知雲意度清愛水精神蔬
食聊充腹麻衣足蔽身休嫌吾懶拙懶拙廼吾真
　　　送逺
離情不可説握手更躊躇為客三秋盡還家千里餘山
程楓葉赤水驛柳條疎日夕空林下何人伴索居
　　　吾性
吾性本疎狂難教住帝鄉㸔心忘世界濯足愛滄浪往
事皆如夢浮生底用忙到頭華衮服不及芰荷裳
　　　愛性
愛性畏讙呶雲深一徑茅了無徒屬累唯結鹿麋交灌
木由來古修篁亦漸苞終然聲利表頗若類由巢
　　　嬾性
嬾性難趨世深棲自養䝉得閒真可樂未死已知空陰
壑長留雪喬林易有風見聞今又絶眼暗耳全聾
　　　野性
野性難諧俗空林自葺茅且教同木石不是慕夷巢竹
樹長陰合風泉夜響交山中無小草那許世人嘲
　　　詠苕霅
苕霅水烟鄉溪風六月涼家家有船歩日日聽魚桹柳
樹垂陰密薲花入夢香山人心亦愛時到詠滄浪
　　　訪山家
山翁居處僻野屋盖茅新自得烟霞趣應無車馬塵恠
禽啼似鬼古木變為人不是忘縁者誰能與子親
　　　送王逸人
閒身如野鶴天地一虛巢山水琴中趣松筠世外交懷
親逢逺信開卦卜歸爻更説雲門好相期共結茅
　　　送立上人偕沈東臯謁吳退菴
闔閭城裏去瘦沈是同舟不用悲遊鹿唯須問狎鷗夕
陽空茂苑殘雪徧長洲太守相逢日言詩定㸃頭
　　　送王商公遊永嘉兼呈東甽曹侍郎荆山劉學
　　　士
覔句東嘉去春風草又薫一千餘里路四十九盤雲幸
有江山助休為旅泊分曹劉諸老在為我致殷勤
　　　旅中秋晚
秋露洗晴空秋光處處同楓霞明野樹蘆雪覆沙叢旅
況悲寒蛬歸心寄斷鴻幾時隨牧豎吹笛亂山中
　　　桐廬縣
瀟灑桐廬縣名聞漢代餘民風尚耕釣土物富薪蔬江
水連衢港雲山帶越墟終期置茅屋鄰近釣臺居
　　　華亭縣
地占三吳勝名因二陸雄海村宵見日江市晝多風商
賈通倭舶樓臺半佛宫歸來千歲鶴應恨故巢空
　　　臨安縣
霸業歸王室空城但黍苗溪隨山勢轉路入市聲遥故
俗多征歛遺民尚寂寥傷心到今古祠樹亦蕭蕭
　　　秋聲
商颷何厲疾羣籟盡囂囂迴穴生崖谷淜滂度泬寥恍
疑沙漠戰誤聽浙江潮遮莫頻相聒羇魂易得消
　　　江上留滯有作
寂寥誰與共華髪卧滄州月照空堂夕蛩吟壞壁秋故
人稀問訊逺客易生愁安得如沙鳥煙波任去留
　　　秋江獨泛
秋波無際逺短艇遡寒江風景由來異鄉心未易降晚
烟生驛樹空翠撲船窻賦得滄浪曲長謡不便腔
　　　水鄉聞鴈
短景又還暮羇愁那易禁半生無著莫萬事任浮沉衲
敝蘆花冷爐存葑火深雲間斷行鴈時復動哀吟
　　　孤雁
孤雁如貞婦餘生不再雙避寒辭北塞隨日到南邦倦
翼堪憐影哀音自滿腔空閨人聽得離思轉難降
　　　秋感
客中難度日池上獨徘徊露冷芙蕖死天高鴻雁來枯
莖寧再潤羣呌易成哀對此能無感吾親在夜臺
　　　歸夢
㡬歲逺辭家勞生詎有涯客居終不穏詩鬢獨先華掃
葉江風厲侵床山月斜念歸歸未得清夢入煙霞
　　　余九月三日忽病瘧日必一作肢體憊甚至十
　　　日隠几坐卧忽夢二人幅巾杖藜相過談詩及
　　　寤但記得一聨云骨換言方異心空意始圎是
　　　夕瘧止次夜又自夢坐亡手書遺偈四句前二
　　　句雖已書而不能記憶後二句云放身行碧落
　　　古樂聽鈞天書至落字而覺末句雖書未全而
　　　口尚能誦於是起就佛燈書之病遂脫然信詩
　　　之能愈瘧矣今足以起結成唐律一篇語不工
　　　以記異也
吟是大乘禪禪深夢亦僊放身行碧落古樂聽鈞天骨
換言方異心空意始圎手挼黄菊蕊寫放瀑厓邊
　　　春夜夢中得觀與心為度身將世作仇一聨既
　　　覺而足成四韻寄修觀者
髙人持逺流淨行在林丘觀與心為度身將世作仇不
曾過午食常滿六時修苦海人求度師應駕法舟
　　　清苕
清曉泛苕濵長歌撥櫂頻山川開霽景草木暢餘春野
老知閒趣沙鷗似故人絶勝拈塵尾駕說弊精神
　　　題竹房
野水連苔徑山雲掩竹房人閑清晝永鳥語緑陰涼斷
刻排籖古新茶入焙香眼前清事足不道在殊方
　　　宿靈鷲瀾師房
清泉繞砌流境界極深幽有客暫投宿羨君長此留詩
成雲滿磵人静月當樓忽聽清猨嘯南山山樹秋
　　　幽程
幽程寧憚逺野外意無窮山叠髙低古川流宛轉通采
芝隨羽客拾橡共狙公爛熳逰三日塵勞頓覺空
　　　隨寓
我忘方就隠鳥倦自知還隨寓皆為道何人有此閒微
茫春水渡平逺夕陽山盡入清吟景誰言勝事慳
　　　寄淮頭家兄
君向淮堧去相思夢不安兵戈猶未定道路自應難曠
野人煙少荒城鬼憐寒故園松菊在何必戀微官
　　　秋夜憶兄
石房清睡熟猶擁黒貂裘鄉逺難為夢山深易得秋脊
令空在詠蟋蟀暗生愁何日潜溪岸吟詩共倚樓
　　　哭何甥
秀穎出儒林吾甥所得深良材竟難用造物果何心身
後無遺育生前惜寸陰臨棺一悲咤萬籟亦同音
　　　邊思
少年為逺戍兩鬢巳䰄䰄百戰功誰賞空閨信不來鄉
闗成夢境邊月是愁媒聽徹胡笳曲寒聲轉更哀
　　　春江夜泛
江月照揚舲乘風過萬汀素光流逺漢髙浪濕寒星客
恨消長笛閒身𣺌一蘋到京天未曙隠隠越山青
　　　反舌
毛羽誠無取禽中號善鳴能將一片舌巧作百般聲元
是因風氣曽非出性情君㸔五月後瘖黙媿流鸎
欽定四庫全書
　潛山集巻七　　　　　　宋　釋文珦　撰
　　五言律
　　　馮深居宰㑹稽
詔辟稽山縣清風在一琴那知致君術不是字民心官
舍桐隂合圜扉草色深退衙人吏散應共野僧吟
　　　送趙寒泉重宰南中邑
字民無異術薄斂與寛刑宓子琴猶在蒍于歌重聴瘴
雲消晝黒毒草變春青萬里南中路秋風幾驛亭
　　　錢塘晚渡
殘日下重城寒潮起暮聲岸遥江樹小天闊野雲平一
水分吴越孤舟寄死生如何未歸者猶此計鄉程
　　　泛富春江
夢寐羊裘客清遊樂此邦一篙殘臘雨千古富春江岸
轉青螺合烟眀白鳥雙洗除名利跡灘瀨日舂撞
　　　釣臺
世祖龍飛日𤣥纁起故人榮名既無取閒足固應伸釣
石闗乾象江流入富春髙風千古在来者自迷津
　　　懐寄南陵尉沈道正
南陵初作尉應亦似南昌名在神仙籍才優翰墨場盗
聞無欲止吏化不欺良交舊如君少懐思未易忘
　　　寄潛齋王尚書
自解朝纓去西山有的傳此心如白水把酒問青天直
道難諧俗閒身勝得仙山林鐘鼎味併在小梅邉
　　　客中㑹友
客塗方浩蕩嵗物正蕭條相見江城暮俱傷鬢髪凋隂
雲将變雪寒水不成潮明日還為别離愁未易消
　　　重逰天台華頂峯
梯空上華頂老脚尚能堪照膽泉源異薰人藥氣酣危
巅窺巨浸晴日破重嵐記得前囘到幽人未結庵
天台三萬丈華頂入穹蒼片石群魔懾千年古寺荒樹
枯頳菌出僧老白眉長極目滄溟際烟波更𣺌茫
　　　野興
野人乗野興短策勝華軒緩歩有幽趣長歌非俗言烟
霞僊佛境皷笛鬼神村遯世今成樂浮華豈足論
　　　天台野興
短策堪扶老飄飄野興濃山行不知逺真侣或相逢積
溜穿幽石長蘿上古松今宵随處宿難定在何峯
　　　示山友
地僻斷知聞相過知有君晴溪堪數石晚岫暗通雲果
熟猨無數松髙鶴不羣深居豈無事終勝世紛紛
　　　鴈蕩大龍湫
深蹊入薜蘿一瀑㵼巖阿曾閲西天志言居諾詎羅斜
飛疑是雨清激自成渦下有蒼龍窟樵人不敢過
　　　采菖蒲
鴈蕩髙寒處穿雲採得来豈能同野草容易有花開瘦
節偏宜石纎叢不受埃幽人知爾性暁澗汲泉杯
　　　客袂
客袂只翩翩家林何處邉天寒愁逺道木落感衰年惨
澹漁村日凄涼鴈渚烟秋来更多疾空有夢歸田
　　　贈山中琴友
雲影晝沉沉雲邉草徑深樹為幽鳥宅山是隠人心静
室無他物清風寄一琴調髙唯自識不問有知音
　　　山中僧
日落西山浄雲歸北崦昏老僧方在定童子不譍門伏
虎知慈力靈禽演法言檻前泉數斛清澈是心源
　　　旅夜
秋宵似嵗長旅館更荒涼燈暗䑕出穴天寒蟲近床羇
棲彌嵗月老大易悲傷幸有茅廬在何為别故鄉
離人厭夜長獨起坐空床苦雨遲家信秋雲隔舊鄉燭
殘重作燄桂濕不生香倘得歸期遂閒居在上方
　　　宿海上正覺寺
霜滿啼猿石風迴落鴈洲半生為逺客此夕欠同流白
月無窮意滄波不盡秋倚䦨吟未足長嘯上峯頭
　　　過逸人居
尚此髙閑久空林舊徑存掩闗防俗駕登閣俯鄰園植
竹驚初笋移花過别根幽懐在自得勿易與人言
　　　為林隠君賦石田
石田所無用君獨愛斯名應為詩書種免教人世争秋
風還自穫春雨不須耕除是長沮輩能知髙隠情
　　　胡逸人幽居
幽居清絶甚四面盡滄波栁步春船集花源晩吹和宦
情垂釣薄吟思捲簾多便有書来辟其如愛此何
　　　澤國幽居夏日雜題
澤國無袢暑幽居趣自長花開殊旦暮稲熟間青黄急
雨分塍下㣲風度水涼斷除車馬跡日日聴魚桹
為得近樵漁来尋此地居省交長閉戸耽静欲焚書自
愛心清淡人嫌禮貌踈徑荒從草沒衰懶不能除
　　　逺逰
林憩無完室舟行避惡灘異鄉為客久浮俗定交難草
引春愁長霜侵暁夢殘忽聞城角動歸思若為安
　　　客中春日
客處空林下貧唯七尺單重隂迷暁色細雨作春寒鄉
信慿誰寄離情强自寛一詩吟未稳倚遍石池欄
　　　春日
春泉青似澱春嶂碧于螺逺近随吾意芒鞵幽興多人
生行樂爾富貴復如何難與時人道風前獨放歌
　　　麥秋遊興
心喜麥秋晴貪遊舉歩輕泬寥無㸃翳山水有餘清怕
入紅欄隊来尋白社盟應門童子熟認得老夫聲
　　　宋氏林園
徑穿荒草入門向斷河開不是君居此應無人到来種
花逢雨活接樹待春囘冷咲求名者衣間有俗埃
　　　集奉川道中
一路盤雲逺連朝策瘦笻神祠依古木佛屋占竒峰立
石分田界疏泉作澗舂因思似鄉土歸意忽然濃
　　　雨夜
身同水上萍老去尚飄零逺客人誰到空床夢獨醒閃
雲雙電紫晦雨一燈青慷慨長歌發歌聲入杳㝠
　　　登太白絶頂龍池望逺
蒼莽勢連空躋攀徑絶蹤亂峰排似㦸片石響於鐘鳥
語春雲宻龍歸暮雨重下觀羣岫小始覺此為宗
　　　湖寺上方通𤣥峰頂
峰頂非人世青山滿目多塔層侵樹影鐘響度湖波心
外元無境詩成亦是魔禪翁清浄耳渾不聴笙歌
　　　客遊
客遊忘嵗月長是自調心野水偏多浪浮雲易作隂途
窮何用哭興到即須吟吟到忘言境方諧正始音
　　　旅况
日暮投村館悽然逆旅情地荒頻有盗城逺不聞更度
嵗無多日思鄉是幾程聴雞還束被霜月伴晨征
　　　柘溪道中
荒烟迷小市細雨隔遥津麥浪農疇晚桐花客路春㡬
畨時序换兩鬢雪霜新唯有溪邉鷺相看似故人
　　　山中古墓
白石蒼苔路荒涼古墓門看来百嵗後曾有㡬人存故
物餘翁仲今誰是子孫狐貍穿敗穴殘魄不能言
　　　懐歸西國
此世為何世吾身亦幻身固應常邈邈其可效頻頻餞
日懐鄉國聞鶯憶故人得歸方始樂久客厭風塵
　　　老大
老大偏多感那堪客路中凄涼經月病安忍半生窮衰
草凝霜白髙楓借日紅今朝方暫起先問菊花叢
　　　散人
乾坤有散人事事不闗身斂念息諸妄到頭唯一真忘
榮寧慮辱無富豈嫌貧雖道青山好猶知是外塵
　　　探幽
秋色令人愛青藜助逺探柿楓丹互映天水碧相涵絶
景沙鷗占幽程野老諳謂予雲外去更有古龍潭
　　　立春日
上國又逢春衣裳化客塵園廬空入夢嵗月但依人生
意歸羣物窮愁老一身喜餘鷗鷺伴猶不恠吾真
　　　臘月立明年春
閏嵗兩畨春流光故逼人月筩将謝丑斗柄倐旋寅玉
作梅容潤金歸栁眼新物情雖萬變曾莫變吾真
　　　吳中靈巖寺
離宫今作寺徃事日荒蕪越女承恩寵吴王失霸圖屧
廊斜帶嶺香徑直通湖莫上琴臺望風烟滿舊都
　　　廢宅
昔年誇富貴磨㓕等流塵應是重歸燕難尋舊主人徑
莎空泣露門栁不成春唯有同遊客經過感嘅頻
　　　天目山逸人居
隠處元無路烟霞素所期不逢樵子說那有世人知樹
老囘春晚山髙見日遲欲為重到約恐爾又深移
　　　西風
西風落葉間孤客有餘閒寒水皆歸壑秋雲不離山鶻
翻枯草去鴉帶夕陽還幽趣何人共柴門祇自闗
　　　歸興
歸興比春濃迢遥發鏡中船頭指西日㠶腹飽春風岸
栁眉舒黛源桃臉露紅到家天已暝童穉候衰翁
　　　墜壁嶺
石徑随山轉迢迢十里餘險曾稱地壁髙合號天衢老
樹因風折新畬趂雨鋤層巔人不到異鳥自相呼
　　　歸棲竺嶺将啟午供野鶴必鳴寺僧常以此為
　　　候
古寺千峰表雲泉處處佳山靈嫌俗駕野鶴喚僧齋静
黙通𤣥理幽深惬隠懐閒門何用掃秋葉任平階
　　　陟三十六渡溪唐隖嶺
三十六渡溪溪邉絶去蹊亂山如疊浪一嶺類登梯風
𦂳妖蛇出烟昏異鳥啼蜀僧言劔閣與此亦相齊
　　　山巅水涯
布韈與青鞵山巔復水涯閒為真富貴吟是好情懐既
可全吾樂何慙與世乖自隨無畚插忘死亦忘骸
　　　殘夜清坐
壺更猶未徹起坐看螢流夜氣清如水禪心淡似秋月
沉西嶺樹鐘動上方樓可有昏㝠者知吾所得優
　　　龍井
崖井涵虗碧心塵望即空遥通滄海脉近出白雲峰旱
夕翻為雨饑年屢變豐小魚纔似葉誰識是真龍
　　　五洩龍井
五井蜿蜒宅幽深父老言傍溪唯見瀑度嶺始知源夾
谷斜暉隠空林夕電翻屢聞當早嵗噀雨出松門
　　　雷峯
不定似飛蓬還来宿此峯霜欺孤客枕風亂四山鐘好
夢如氷薄歸心與酒濃舊房誰占住門有最長松
　　　嵗旱
經嵗雨不作溪源皆絶流旱妖長似夏蟲響謾占秋滿
目傷黎庶焦心在冕旒天河盍傾㵼併洗甲兵憂
　　　行飛来冷泉水石間
鷲嶺清無盡池亭趣亦佳泉衝沙觜出石壓樹身斜居
者應遺世逰人欲忘家蓮華峰更好惜被白雲遮
　　　秋野即事
深原草徑斜烟際兩三家老屋門無鑰清溪底見沙斷
蟬嘶敗栁孤蝶戀寒花厯省曾逰處分明似若耶
　　　安分
鷃鵬雖有異小大各逍遥静處安吾分塵縁坐見消烟
霞開古色松栢尚髙標更愛無生侶時来伴寂寥
　　　甲子嵗初夏連雨作寒
雨脚何當斷風頭不肯收中宵還集霰四月尚重裘客
有塗泥嘆民懐畎畆憂是誰同爕理對此合包羞
　　　苦雨
秋雨連三月愁吟野水濆漸看禾黍沒難使渭涇分山
澤纔通氣天霄便作雲民憂昏墊苦苦語不堪聞
　　　秋色
西郊金氣盛庶物减華滋蘀蘀丹楓雨茫茫白草衰炎
曦何惨淡氣曀若委遲對此凄涼景能無宋玉悲
　　　送楊菊屋
菊屋何為者耽吟嘔肺肝短衣空自詠長鋏向誰彈不
計為儒誤唯言得句難幾人憐此别把酒不成歡
　　　送友
山臨東郭暮路轉北原斜此地輕為别孤蓬不戀家客
程何地盡離思滿天涯明日重陽至同誰對菊花
　　　送人
送子西風裏令予起别愁何時通逺信逾月在孤舟野
果經霜實潮田帶露收眀朝於此地獨自倚髙樓
　　　送北征人
與君俱是客那復送君行未卜重逢日難為欲别情露
花皆逺淚風葉是愁聲到日寒應極脩途七十程
　　　休糧僧
禪貌如氷雪禪心去町畦休糧烟火絶養氣語言低空
室無闗鑰随身止杖藜不曾遊聚落終老只山棲
　　　送極太初住鄞江寶嚴
閫相招惟重邦人望亦濃欲開新象教應掃舊孤蹤烟
水浮缾錫雲山應皷鐘寳嚴初變土遥想雨花重
　　　送雅上人自鄞歸杭
之子幡然别何人伴寂寥相從非世道獨去是寒朝目
送孤㠶逺魂随暁浪消重来須定約莫待隔江招
　　　野僧
野僧塵慮盡住在最深峰庭樹巢孤鶴崖湫宅老龍瀑
綃懸百尺雲幌羃千重静裏𤣥機發登樓夜擊鐘
　　　送杞上人歸於潛山
同鄉唯子在欲别意何如歸路青苔逺還家白露初山
光圍古邑溪影渡寒魚須為過星渚髙風似二疏
　　　送僧
空山草木秋相送古原頭倦客難為别寒蛩替說愁舊
房深翠壁歸路隔滄洲後夜多明月相思為上樓
　　　候禽
候禽来報我春巳到園林凍解通泉脉風和動草心由
来增齒臘翻是促光隂其可陪人事衰遲已不任
　　　竹居
簷外竹珊珊空房住一間無人曾到此老子有餘閑土
蝕銅罇綠苔滋粉壁斑於焉自成樂遮莫笑癡頑
　　　懐别越中友人
白首蒼山裏生涯舊已空别離人易逺江海意無窮夜
月悲新蛬秋烟落斷鴻遥思来徃處朝暮有樵風
　　　山中秋日懐友
庭樹涼飈入西山爽氣多獨行清澗曲閒詠紫芝歌野
饌甘黄獨山衣足薜蘿幽人同此好何事不相過
　　　夜坐
孤蟾如鑑明照我坐寒更列宿光芒淡滿林風露清人
行守犬吠猿過宿禽驚静趣慿誰㑹忘言對短檠
　　　古寺
古寺居深處随緣掃一房本圖依水石因得避炎涼皓
鶴巢松潔青蟲蠧橘香但教終逺俗貧賤亦何妨
欽定四庫全書
　潛山集巻八　　　　　　宋　釋文珦　撰
　　五言律
　　　雪霽
靜寄向空林於今歲月深因知閒趣味嬾與俗浮沉霽
雪千峰玉朝陽萬樹金是吾真富貴不覺動㣲吟
　　　為言以道賦巖隱
隱者心常靜山林迹易安幾年靈運屐九轉葛𤣥丹石
圃菁苖在崖房桂影寒豈知塵世窄萬事雜悲歡
　　　湖亭
湖波方瀰瀰栁影自珊珊有客坐終日城中無此閒鳥
飛明鏡裏人語翠帷間月下清尤甚今宵擬不還
　　　行止吟
行止定如何江湖歲月多情真疑近傲語直似傷和野
饌甘藜藿山衣愛薜蘿因同田父熟學得飯牛歌
　　　中殿功徳永夀寺産紫芝
厚徳孰能名靈芝自化成人間無此種天上合分莖紫
葢隨王母彤雲表帝京僊家多服餌鸞鶴共長生
　　　聞似道入相因賦詩
盛徳方為貴虛名底用高異時游蕩子今日儗蕭曹紅
粉催身朽清霜入鬢牢勢窮人事改槐棘等蓬蒿
　　　靜中
靜中觀世道一一總非真齟齬英賢詘依馮鄙賤伸狂
瀾乗颶勢枯木借藤春何似都忘著沈潛自養神
　　　山中道士居
寂寂老僊家蒼山一逕斜還丹延日月洞府足煙霞野
鶴千年壽靈桃幾度花豈知人世上塵事亂如麻
　　　贈孤山道士
多年於此住賣藥但資身忩冷梅花月門閒栁樹春水
妖愁使術山鶴伴朝真果欲求仙道惟應自養神
　　　過山家
世外無塵累幽居趣味長深蹊竹影薄小圃藥苖香水
氣浮溪壁山風掃石牀頻來從此始莫怪老夫狂
　　　野步
野步任吾情深村復逺坰陂塘波瀰瀰坡壟麥青青竈
婦知蠶性田夫識地形牧兒尤可喜記得相牛經
　　　春日野步
春色在笻履山前山後行野花隨處發林鳥百般聲幽
徑遥通寺清流可濯纓村翁忽相值又得盡閒情
　　　野步即事
疊巘復平原行行足力煩野程難較里旅食蹔依村棗
熟兒童聚禾收鳥鵲喧徘徊顧風景不覺念丘園
　　　開襟
開襟坐石床豈是俗肝腸月露寒秋氣天風生夜涼禽
猿四山寂松桂滿林香萬事不相接誰知幽興長
　　　山中雪
中宵霰雪零寒氣曉來凝崖樹當中折山池到底氷芎
縻强食肉松火勝添繒籬户牢關上何人喚得譍
　　　送僧之華亭
忽爾來相别攜琴便出關此行離日下何事到雲間郭
外遥通海舟前少見山應思舊棲處樵屋過秋閒
　　　送襄錦二上人之鄞
春風湖上别攜手欲何之細問重來日那曾有定期舟
行江路永錫掛海峯遲若有東南使相逢即寄詩
　　　寄西山嵩雪庭
支遁還山去翛然世外心不曾離磵壑長是愛雲林馬
放秋場靜龍眠夜井深山林如許到早晚亦相尋
　　　贈隱僧
高僧成獨往古路少人過切栢貞心在看山靜意多清
鐘生響答空翠與雲和不解相隨住其如白髮何
　　　酬源上人見寄
自從相别後聞過海邦居不得陪鄉話空煩寄逺書林
聲隨雨散溪影度雲虛若遂東遊計終朝到子廬
　　　送僧之湖南
交遊星散盡之子復南行惜别悲楊栁相思寄杜蘅好
山須駐錫惡路莫貪程近得湘中信湘中冦未平
　　　哭復荆山
分講南山日人推學問精彌綸八教網堅實五言城願
力生前重聲華滅後清家山孤塔在過者敬如生
　　　送敬從可上人
愛君心似我十載共隨縁離别從兹始音書何處傳嶺
雲迷晩寺江水入春田遥憶歸棲後松門獨夜禪
　　　鄞中送坦上人歸故里
白雲相見初而子獨知予世態易翻覆道交難間疏三
江同逺棹此日晚離袪莫放音書絶東來有鯉魚
　　　送僧歸日本
逺人仍逺别把手話江臯積水三韓路西風八月濤海
門山似粒洋嶼樹如毛他日難通信相思夢寐勞
　　　天目禪師歸梁渚舊隐
聞師歸渚上欲盡百年閒獨鶴知難侣孤雲不易攀龍
孟經幾綴虎錫上重環禪子多求法𤣥門為啟關
　　　孤山懐圓法師
湖水繞孤峰知曾住此中既傷遺塔變重惜講臺空鵞
䕶晴池乳鷹呼古樹風唯聞林處士清節與師同
　　　持律僧
堅持先佛戒不染世間縁過午都忘食終年只坐禪可
曽焚蠧木長是濾蟲泉何日能相見同君話五篇
　　　贈隱僧
禪居既高靜道氣尤凄清不識市朝路深諳猨鳥情田
衣聯槲葉山火燎松明自説歸棲後柴門罷送迎
　　　秋日懐新敬二上人
所知惟二仲不見意何如别後雲山阻傳來信息虛黍
粱收露下草木變霜餘應有悲秋作何曾一寄予
　　　霅城重㑹修蘋州
江湖身不定十載别年兄忽爾重逢面翻疑是隔生濕
雲行有路細雨落無聲惆悵還分手扁舟出郡城
　　　太白山老僧
二十里松陰居來不厭深雲迷歸日路山是暮年心水
黑龍移井風腥虎過林消除萬事盡時或動㣲吟
　　　贈苦行僧
冺然諸念盡木食貎常羸林下身雖老人間事不知持
經被艾衲禮像爇楓脂不是忘形者終難學爾為
　　　追送奎上人還鄞
隨縁遊上國興盡即言行今日不辭我他宵還夢兄出
山雲滿槖歸路水兼程無奈汀洲畔春風草又生
　　　送鑑上人還故山
偶隨流水出不礙滯人間道樹多年别空門此日還瀑
飛春澗淨雲度曉窻閒後㑹應難定相思桂滿山
　　　寄天台萬年淮海禪席
四海今淮海中年主萬年虛空曾悟性文字不離禪靈
瀑煎茶浄寒株拾菌鮮無由親道話夢繞石橋煙
　　　送極上人歸永嘉
心憶東嘉郡殘年别上都住房抛疏鈔歸槖帶缾盂劚
凍江船澀侵星野飯孤高堂見慈母驚怪長髭鬚
　　　送通嗣法書僧歸隆興
一千餘里路知為爾師行晩嶠踏雲影春江聞浪聲相
逢知有約又别似無情莫話傳衣事北宗人恐争
　　　送僧行古歸越
孤雲無定跡興至即難留獨往經秦望相期隱沃州雪
晴分去路風急阻行舟舊住如相問惟煩話旅遊
　　　郊行遣興
節序易推遷行行感暮年麥雲黄冐隴栁浪緑浮川倦
鳥猶知返飄蓬最可憐故鄉無舊業何計賦歸田
　　　真樂
人皆有所樂此樂獨吾真一静滅萬慮空房無㸃塵雪
清梅骨骼烟養竹精神覊絏徒千丈難拘散誕身
歲律又將窮山房四壁空水雲蹤不異松柏性元同睡
起蹲䲭熟香消貝葉終誰知真樂事却在寂寥中
　　　題故人溪亭
石泉清浸檻終日逺囂紛境與禪心㑹源從静處分亂
峰寒蔽日斷壁晝生雲向此長棲止何人得似君
　　　東湖北崦人家
柴門映石柟茅屋似僧庵蠶候家人熟耕時父老諳設
置當兎徑添竹䕶魚潭賽雨鳴簫皷迎神向水南
　　　江上人家
江人遂生理社甕足新醅家有兒童樂門無官吏來潮
生漁市合風便客帆開水廟迎神罷喧喧皷笛迴
　　　冬日山崦人家
曲崦人家少謀生各自安墾耕因地力墐塞禦天寒獵
火明深嶠漁梁露淺灘老翁知客醉語不到悲歡
　　　溪上野人家
隔水兩三家荆扉帶郭斜春風喧燕雀時雨足桑麻翁
媪皆垂白衣冠不尚華烏蓬船一隻出入渡頭沙
　　　向樂古移居山中
高懐厭古市買屋住深峯束帛不可聘世人那易逢故
家遺石皷好景對金鐘得句凴誰㑹長歌慰井龍
　　　贈牛羊司范月谿
莫嫌司職小先聖亦曽為蕃息更何事蕭閒且賦詩爾
牲誠具止爾牧自來思考牧宣王雅應拈短笛吹
　　　贈山友
此地長依止人間境亦偏壁蘿斜引蔓崖竹倒垂鞭野
鶴通秋夢妖狐恐夜禪願來相伴住解脱世間縁
　　　贈林隱君
閒居已二毛破屋翳蓬蒿短笛清風在長吟白雪高籬
腰懸瓠小栁癭繫船牢自是嫌機事寧持抱甕勞
　　　贈同志
忘情三十載曽不厭頑疏白石能同煮青山亦共居猨
聲依樹樂鳥影入雲虛聞道黄精熟相呼又荷鉏
　　　春遊
風和宿雨晴幽屨出柴荆好鳥各相語野花如有情心
閒何用隱身健豈須名今日不行樂真成孤此生
　　　幽處
幽處絶煩喧白雲常在門髙歌動澗壑空境外乾坤洗
眼菖蒲水輕身枸杞根閒中存至樂難與俗人言
　　　野處
野處日多暇扶藜信脚行荒原寒鴨陣深巷午雞聲隨
地有幽事閒人無滯情歸來新月上照我入柴荆
　　　山中吟
山林雖寂寞亦可息塵勞野食分猿果寒衣補毳袍雲
蹤常散誕松貌極孤高賦詠隨吾意無心更擬騷
　　　蓬户
蓬户何須啟年來已絶交色空原自了𤣥白任渠嘲琴
譜添新曲書囊屏舊抄摶風九萬里安隱愧枝巢
　　　有客
有客老柴荆終辭世上名因貧諸事省無位一身輕水
月通禪意山雲寄野情草衣兼木食亦足了餘生
　　　立冬日野外行吟
吟行不憚遥風景盡堪抄天水清相入秋冬氣始交飲
虹消海曲宿鴈下塘㘭歸去須乗月松門許夜敲
　　　塵表
塵表多年住身閒人事稀或時聯敝衲終日掩柴扉野
鶴惟孤唳寒鴉作陣飛物情從自異於我總忘機
　　　題杲東軒闇維齒不壞輪珠變金色
全徳寡知音浮漚亦易沉終因三昧火始騐一生心講
齒猶存玉輪珠自化金幾多空掩胾遺臭在山林
　　　秋分前三日偶成
秋光幾一半在候已無雷顥氣凝為露嘉禾秀出胎燕
銜餘暑去蟲喚嫩寒來泡影非能久流光又苦催
　　　朱静佳挽詞
詩有盛唐風人稱一代雄朱絃終自直白簡豈能公官
到升朝止身隨過電空傷心千里馬力盡畏塗中
　　　殘燈
殘燈閃閃青蟋蟀怨空庭骨老似難睡夢寒還易醒凄
涼生倦枕沆瀣入疏櫺起視東方白唯餘三兩星
　　　山中暑月
城市如煁竈輸兹山水鄉松深不見日瀑近自生涼靜
裏疑秋至吟邊喜晝長蕉衣與紈扇皆棄在空箱
　　　時當末伏暑氣愈隆老者殊不能堪而舊業荒
　　　殘清涼石室無由歸隠因賦是詩
踽踽復睘睘誰知逺客情衰齡餘六甲酷暑畏三庚舊
業今何有秋衣亦未成東鄰弄羌管休作斷腸聲
　　　桐州先師塔
耿介絶依慿清虛尚飲氷悟明中觀論度越小乗僧夢
已三生破神應九品陞法門誰得髓石塔冷孤燈
　　　秋日
秋氣清如此閒踪信所如因窮流水脉偶到野僧居地
逺囂紛息山囘響答虛幾人來不得老死向塵車
　　　秋懐
西風吹客襟客正白頭吟無復歡娛意惟傷遲暮心飲
虹明逺浦饑鶻下荒林日月不相貸人生那易禁
　　　田父
田父秉耒耜東郊生意繁風和土脉應雨過水花渾麥
隴抽新穗秧疇腐宿根春耕易為力歡笑語兒孫
　　　旅懐
客路何當極家林久未還只今明鏡裏又覺鬢毛斑夜
雨添春水寒雲沒曉山彊吟無好思佳句也應慳
　　　緑陰滿院
一年花信過滿院緑陰多老子於中住新鶯毎到歌蕭
閒遺世慮清浄合天和好是孤雲性誰能管得他
　　　出户
出户逢幽客相攜過别村凍開泥徑滑橋斷石星存雲
起難知處泉流自有源老農心甚適耕鑿長兒孫
　　　心鏡
不存分别見真是與盲同常以身為觀因知色即空無
生方㑹道取相未成功此意吾嘗得皆歸心鏡中
　　　古柏
庭前雙柏子曽入祖師禪黛色參天古貞心比石堅材
堪舟楫用名在邶鄘篇歲晚氷霜裏清標獨蔚然
　　　初春賡李篔房韻
飄零長是客節物更催人前日方辭臘今朝又得辛一
天囘暖氣九陌動遊塵心愛青藜杖多年伴老身
　　　忘歸
久作餘英客溪山似有縁栁堤便野步竹寺稱幽禪結
伴尋沙鷺忘歸笑杜鵑翛然繩檢外頗覺勝神仙
　　　酬友人見寄
山房一事無開篋理殘書習氣嗟難斷閒情為折除菊
籬秋爛熳楓徑意蕭疎忽枉瑶華贈知君又起予
　　　酬李篔房見寄
修篔古君子谿上有清風直節應難並髙標自不同嬋
娟消俗慮培養見深功愛此黄鐘管傳聲到谷中
　　　野老
野老一身輕於今野趣成交遊木上座疏濶楮先生溪
甑吹菰米山巵咀菊英林園道子好時復到柴荆
溪頭逢野老邀我過橋東牛卧閒田上雞鳴村巷中豆
乾霜腹飽蓮倒露房空鄰里交相命桃源風景同
　　　老去
老去寡交游孤吟倚石樓風生雲漸散虹見雨初收蒼
莽天將暮凄清氣似秋𤣥猿慰岑寂長嘯碧峰頭
老去𤣥衣敝歸來白屋寒故書多散失時事轉艱難背
日松慳長經霜菊盡乾鄰翁猶念舊扶杖數相㸔
　　　竹坡舊隱
路轉新塘曲舟通别墅幽覺華嚴佛地梵放雜漁謳秔
稌連疇晚䔖渠四澤秋竹坡今不作清淚落菟裘
　　　隱居
隱居那用名名沒隱方成交絶身常定心安病不生山
肴珍白簟野飯美青精囘視人間世何如戯一棚
　　　嚴維石端研詩
端溪下巖石縋鑿出重淵温澤非人力精華得自然龍
涎紫霞聚鵒眼碧光圓玉徳終無變斯文萬古傳
　　　稻熟而遭巨浸以詩傷之
九秋禾正熟三日雨滂沱畎畆黄雲失溝塍白水多豈
知民已病猶苦賦重科父子難相保流離可奈何
　　　咏梅
仙姿孤潔甚不與衆芳期的皪臨寒澗凄清闖短籬祗
愁風作惡最與雪相宜野叟心偏愛莓苔古怪枝
萬木凋零盡知經幾度霜獨餘氷玉質薫得夢魂香影
入清泉瘦聲傳畫角長每因春爛熳惆悵失孤芳
怪怪復竒竒照溪三兩枝首陽清骨骼姑射静丰姿桃
李應非伍松筠素有期凴他伴幽寂玉笛且休吹
　　　冬日
交因貧盡絶嬾與病相兼客裏朱顔失吟中白髪添衲
衣冬未補霜氣夜來嚴坐待朝曦上支離曝短簷
　　　元日作是歲除夕立春
臘窮春自至四序遞相延𤣥髪成華髮添年是减年嶰
筒灰已動象魏灋初懸吾獨存吾道凝然不受遷
　　　錢塘江潮
初聞萬馬聲漸覺似長城逺自三山起髙連両岸平淩
風添怒勢映日作虛明若是吳胥魄如何渡越兵
欽定四庫全書
　潛山集巻九　　　　　　宋　釋文珦　撰
　　五言律
　　　農父
農家逢樂歲歡笑自村村麰麥黄鋪野桑麻緑映門簄
梁收鰋鯉圈柵足雞豚古廟髙楓下迎神皷笛喧
　　　暮春書懐
青春還又暮草樹各相髙細雨啼姑惡㣲風飛伯勞壯
懐消白髮隱跡寄𤣥袍萬事何須計人生各有遭
　　　嬾出
年衰常嬾出經歲坐衡茅適俗無新韻因貧失故交厨
空鳴蟋蟀簷静落蠨蛸獨有吟詩癖如今亦盡抛
　　　衡茅
衡茅隱翠層聊以盡殘形得性非常道忘言是此經孤
標松落落晩節竹青青此外非吾事來言總不聽
　　　偃息
偃息冷雲邊悠然白已𤣥動時皆物役静處是吾天虛
牖延蘿月連筒引竹泉心期終不出就此了餘年
　　　息影
息影塵埃表安心静黙間若為消白日長是對青山流
水欲窮處野猿相與還孤雲時起滅未必似余閒
　　　秋日禪房
絶巘秋光裏禪房夜氣清天風吹鶴夢山月照猿聲性
懶諸縁絶身閒四體輕生來自蕭散不是彊遺名
　　　農户
農户竹林西茅簷傍水低黄雞四五隻青薤兩三畦社
甕醅堪漉秋田秫又齊老翁留客住為具任山妻
　　　農居
農居深且僻城市不相聞草路縱横入柴門向背分兒
童知放牧父老念耕耘但願桑麻長勤勞豈足云
　　　山房
山房孟冬月獨坐對殘缸侍者嫌貧去詩魔以静降霜
威寒透衲月色碎穿窻萬法皆非侣令人憶老龎
　　　空中
空中窴至理彼我兩俱忘自有心如鐵寧嫌鬢似霜清
泉隨澗逺古屋入雲長此是吾安處陶然樂未央
　　　物我
物我兩俱忘隤然入道鄉空為真命脉静是悟肝腸竹
月光零亂松風韻短長色聲皆妙契曾不費思量
　　　樗櫟
樗櫟非時用悠悠任散材自歸孤嶂下已是十年來世
慮消除盡閒門少得開相過但清話嬾不置茶桮
　　　身老
身老心仍懶深棲樂此園飲氷難變節卧雪不開門八
尺藜牀輭三重紙被温傷懐惟一事凍破石陶尊
　　　吾心
吾心偏向静物外寄柴荆山意深方好溪源逺自清餘
生惟欠死衆慮已皆平隱者宜無迹人休問姓名
　　　夜氣
夜氣正㝠㝠閒人夢已醒上方風磬㫁小室雨燈青照
鏡諸心静忘縁四體寧勝他名利客騎馬戴寒星
　　　老人
老人方外人觀物又觀身得性無今古隨時亦故新梅
容㣲笑臘栁意暗藏春除是同懐者知予此語真
　　　永晝
永晝絶將迎禪房似水清可曽留長物頗以厭虛名日
正樓無影風迴樹有聲吟章久不弄今日偶然成
　　　為商隱賦篔房
斯篔非俗本清韻古今同渭上曾千畆房邊又一叢月
生金散亂風過玉玲瓏勁節尤宜晚青青雨露中
　　　一身
一身誰與偕病骨老窮崖春雨苔封徑秋風葉滿階翦
雲成隱服煮石當清齋樵客時相過言予有好懐
　　　山園叢桂新蘖將抽陳葉皆隕感而成詠
草木隨時變由來不少停新萌將欲吐陳葉已先零便
可知浮世無由固此形保常同醉夢曾有幾人醒
　　　室空
室空無侍者坐卧一團蒲但見朝還暮焉知榮與枯山
心便寂寞天籟聽喁于雲外幽人好時來問老夫
　　　晨步
茅堂清潄罷隨意涉西陵茅屋氷千柱髙峰雪一稜水
渾潮已長霞淡日初昇更欲過前浦漁舟喚不譍
　　　調琴
羣動夜中息霜清月滿林野僧無俗事幽興寄瑶琴澹
澹思歸操悠悠太古心希聲在自得不必為知音
　　　郊行
陋室隨縁住空山信意行何須稱隱逸且復謝將迎古
木青猨性孤烟白鳥程由來各有適豈必用浮名
　　　乗興
乗興不拘程悠悠任意行小溪横木渡何寺逺鐘聲野
菜抽心起山花照眼明幽禽亦堪愛多解自呼名
　　　歸來
世變今如此吾心復背時皇皇無所與去去欲何之獨
木橋難渡三乂路可疑歸來差自好猨鶴舊相知
　　　夜讀太𤣥
虛室冷雲邊消閒讀太𤣥未須求甚解聊復竟餘篇夜
永殘膏薄天高列宿懸有蓍還懶揲休咎已俱捐
　　　年來
年來已絶交孤憩竹間寮境寂身逾嬾神安息自調雲
開山意静風止樹聲消自足全無樂誰能問市朝
　　　世路
世路古來難深居息萬端道因無欲勝山不厭人㸔石
碓寒流淺畬田逺燒殘未嫌生意少老子自能安
　　　臘月立春雪後谿行偶作
踽踽白頭人江湖寡所親故鄉千里念閏歲兩番春北
雪歌黄竹東風變緑蘋此中來往熟不問自知津
　　　春日病起
暮景交朋盡何人問死生卧於蝸室㡳㸔得鵲巢成縁
絶門常静心空疾漸平又思扶杖出溪上聽泉聲
　　　朽質
朽質任浮沉都無住著心未凴三窟兔得似九臯禽煮
石清泉潔眠雲翠壁深生來有詩癖老去亦忘吟
　　　梅柟
梅柟三四樹手種近巖房始見條抽緑俄驚葉隕黄物
情殊易變身世豈能常且盡修心法休傳却死方
　　　地僻
地僻鄰居少蕭條獨掩關還因萬事拙分得一生閒野
水皆歸壑孤雲不離山白鷗知我性渾不怪疎頑
　　　堪歎
堪歎是衰年年年白髮添客身窮鬼狎古道俗人嫌當
作凌霄鶴休為上竹鮎到頭歸去好秖合效陶潛
　　　忘已
身榮如美疢身退是良方雲月皆成趣悲歡不入腸閑
門清晝永宴坐緑陰涼昔者惟忘物今焉已亦忘
　　　山林古松
古松形甚怪得性在山林偃葢盤空老流脂入地深青
霜曾換骨野火誤燒心材太誠難用良工亦漫尋
　　　閒房
閒房近竺岑四面是清陰涉物皆成趣無因廢得吟蛇
蟠枯樹腹雀乳古亭心倘或遊人見猶疑隱欠深
　　　幽步
僻好唯泉石深居任草萊寧辭幽步逺且放好懐開緑
樹鶯求友青坡雉應媒因逢道人語月出始能囘
　　　晚步
秋色徧西原行吟野興存坂田通堰熟溪水度灘喧宿
鳥分投樹歸牛各認村幽居乗夜返松月在衡門
　　　賡李篔房韻
故國頻關夢春深一到來却因風景異便棹雨舟囘其
可忘諸夏真堪賦七哀天居曾入處滿目是寒苔
　　　曝背
老知身是患萬事不關心曝背茅簷下孤猨時一吟白
雲同去住青壁共幽深小嶺尤堪隱難尋支道林
　　　焙茶
異荈雲邊得山房手自烘頗思同陸羽全覺似盧仝孤
閲當先破仙靈更可通蓬萊知逺近我欲便乗風
　　　秋夜月下獨吟
㸔月倚修桐寥寥夜正中西郊金氣肅南陸火雲空繞
樹徒憐鵲傳書未有鴻浩歌誰與和禪意自相通
　　　秋懐
寂寥誰共語白髮對寒流往事渾疑夢餘生秖似浮青
蟲鳴向夕𤣥鳥去因秋故友滄江外茫茫不可求
　　　種植
種植有良法曾聞老圃辭靈苖如已茂惡草自然萎根
本須培養生枯勿顧思修身亦如此於理足堪推
　　　閒居
影不落人間空門斷往還心如灰已死身與石同頑洗
耳清㪺瀑搘笻静對山老僧閒甚富誰欲賈予閒
　　　荒徑
荒徑入林㣲蓬廬客到稀苔痕侵藥褁山色冷吟衣蚯
蚓耕泥起蜻蜓㸃水飛坐來忘萬事静㸔宿雲歸
幽徑任蓬蒿衡門閉亦牢駒寒宜在谷鶴倦懶鳴皋老
樹根流髓重崖石長膏樵童更閒静聽我讀離騷
　　　深居
湖海同流盡深居獨繫匏已全忘疏鈔亦不事推敲水
石為清供烟霞作澹交隨行一枝錫高掛在松梢
　　　孤踪
孤踪不擇地陵上即安陵聊自存吾道其他無異能禪
衣皆芰製齋鉢但藜蒸更喜交游絶閒房冷似氷
　　　嘉况
嘉况日因仍山翁樂豈勝自知梅已熟人報麥初登外
患忘饑渴中心散滯凝超然出天地不止似壺氷
　　　喜故人來訪共論易
讀書無與娛日夕友猿狙喜恱深交至參同未畫初語
邊驚鬼魅句裏得真儒兹事忘來久因君又起予
　　　螢火
爾質非天賦唯從腐草生細㣲曾未覺變化亦難明自
照光寧逺羣飛體更輕空教征戍婦容易動離情
　　　自愛
衣裳唯毳衲飲啄祇簞瓢翻為生涯薄能令世慮消寒
花香不逺病木葉先凋自愛秋風裏雲山共寂寥
　　　梅雨
梅雨無時下霖滛一月餘重陰迷早晚常課廢經書衣
潤無由曝園荒亦欠鋤堯天舜日逺懐抱若為舒
　　　世外
世外多幽勝塵樊豈足云泉聲長似樂山氣自成雲觀
象知羲易安禪悟竺墳貴交休見憶已與鹿麋羣
　　　物外
物外煙霞古幽深斷送迎瞶僧唯反聽啼鳥自春聲望
嶽山心静臨池水觀成豈知趨世者終日但營營
　　　惜别
風濤晚未止鼓枻欲何之穉齒便相識暮年成别離水
香浮浦樹月露滿江蘺明日空凝佇茫茫無處期
　　　哀理樗散
樗散本靈種根於廣莫鄉繁陰深雨露怪節老風霜幸
自忘封植何須較短長世交多未逹為子重悲傷
　　　哀梅麓樓寺丞
散逸羲皇上風流晉宋間金蓮推寓直玉筍竟虛班名
在方為重身榮等是閒知心千古月耿耿照泉關
道與時人背多因得所深文章千古印忠孝一生心棘
冷難承澤梅殘秖在林空門翻有淚斷斷是知音
寄酒全清逹論交不世情逺猷期變俗直氣反傷生屬
纊無妻子營墳尚弟兄九原那可作腸斷買山盟
　　　詠梅戯效晚唐體
古今人共愛不獨是林逋樹老枝方怪花開葉已無月
中香冷澹雪後意清孤長憶山房外臨溪有一株
　　　辛巳仲冬二日冬至孟冬晦日偶成
天地一陰陽推遷見短長後朝方反復此月謾稱良萍
梗餘浮迹桑榆借晚光有龜還懶卜唯覺好支牀
駸駸近一陽晝短夜偏長打睡工夫到潛踪計策良曉
霜寒有力冬日淡無光生怕人相覔衰翁嬾下牀
　　　歲盡
雲深路不通獨處歲還窮盡斷塵勞念方成隱遯功松
疏斜漏日竹勁老吟風不是遺名者何由到此中
　　　地偏
地偏人到稀倦客老柴扉屈指同遊盡囘頭萬事違石
泉清夢枕山月冷禪衣身與孤雲合無心自在飛
　　　静地
適時非所長静地閲流光舊燕無留影新鴻有斷行交
朋皆謝往老大足悲傷彊詠多羞澀追思亦易忘
　　　山居冬日
嬾隨冬日栁獨許歲寒松無復芳菲意深棲雲外峰病
身寒易縮老衲澀難縫却喜同懐者時來問隱踪
　　　傳聲問我
問我是何人空門舊隱淪因知身世假養得性情真短
景將沉照枯株不受春古來黄綺輩亦復嬾稱臣
　　　野草花
心愛無名草閒花取次開自能追造化渾不假栽培姚
魏傷攀折楩柟困剪裁秖因非世用長得保根荄
　　　放浪
放浪一虛舟江湖七十秋見聞遺耳目生死付浮休寧
有機心在唯同造物游脫然人境外無喜亦無憂
　　　幽懐
野僧如野鹿畏下白雲層遲暮知身幻疎慵奈世憎烟
埋秋徑竹風閃夜堂燈萬事何須問幽懐自可慿
　　　曉别故人
别日不易數相逢多故情為吾留一宿同子話三生月
印秋燈白霜添夜氣清晨鐘縁底事還又動離聲
　　　感舊
山川雖不改傷感自難窮野樹浮新緑宫花隕舊紅兩
間無異氣一等是春風萬古乗除理誰能究始終
　　　不出
飢寒驅不出忍死住空山芰製幾囘補荆扉終歲關是
非塵外逺雲月句中閒此意難名道存諸静黙間
　　　雪霽别鄉
雪霽别鄉關經行百里間溪流殊蕩漾山色正斕斒民
散無多户程途轉幾灣衰齡垂八十未必又重還
　　　吟意
朝吟暮亦吟吟意在山林往事皆如夢餘生已死心白
雲閒到底黄葉積來深此是吾安處人休笑陸沉
　　　閉户
閉户秋風裏寥寥絶往還菊開無俗豔木落見真山心
比孤蟾浄身同野鹿閒困來雖就枕無夢到人間
　　　九日吟
又過一畨秋秋應笑白頭任教花自笑其奈我忘憂未
死聊游戯纔亡即罷休應知皆是幻盡㡳付悠悠
欽定四庫全書
　潛山集巻十　　　　　　宋　釋文珦　撰
　　七言律
　　　遊越
吴客来遊古越都緬懐前事更踟蹰髙峯篆刻空秦望
遺廟丹青尚禹謨佛屋幾遷王令宅官租半入賀家湖
日斜欲返烟城去栁下春船不受呼
　　　出越城訪歸隱庵主人
何事相尋向此遊入城不似出城幽山於屋外參差見
水到門前欵曲流樹腹半空栖伏翼竹梢初動蔓牽牛
分明記得前回過斜月疎鐘到客舟
　　　書懐
為知不是功名骨換着方袍入翠微身事半生貧裏過
家園千里夢中歸尋詩野寺雲黏屐采藥名山露濕衣
似此疎狂爭怪得從来野鶴自難鞿
　　　雁蕩大龍湫
此水昔年人不見梵僧来説始知名飛揚半雜烟嵐氣
斷續全同風雨聲四壁倚空疑鬼鑿一峯當面自天成
雖然未作山中住曽到山中夢亦清
　　　農家
繞屋桑麻槿作籬當門一樹白薔薇老翁請喚牛醫至
穉子鞭攔鴨陣歸賽願酒豐同飲福輸官絹足各裁衣
年年十月農功畢還向谿頭整釣磯
　　　千里
千里辭家比塞鴻飄飄不定又還東波平蹔喜扁舟穏
天濶回瞻故壘空别墅烟昏歸晚牧長江雨歇掛晴虹
前程行止誰能計已悟浮生似夢中
　　　偶泛
偶泛扁舟向海埏初非有意訪神仙蓬莱方丈不可問
漢武秦皇空復然水上樓臺皆蜃氣石間膏馥是龍涎
麻姑曽共方平説行復揚塵變土田
　　　苕溪夜泛
萍踪人泛清苕去水宿風餐幾度經結網燈沈漁浦霧
待艐船泊酒家亭樹頭栖鷺疑殘雪草上流螢似亂星
夜後夢回寒月上棹歌聲裏弁山青
　　　武康道中
又過防風舊國西客懐煙景兩淒淒青山環繞疑無路
白水分流盡入溪竹外野祠荒甃缺栁邉漁户草廬低
萍蓬漂轉成何事不及林猿有定棲
　　　讀伍子胥史事
惆悵當年死屬鏤到頭忠義竟何如眼懸城郭空懐舊
魂寄江濤尚賈餘向使君王從諫諍未應宫闕便丘墟
唯應教得䲭夷子萬里扁舟計不疎
　　　行窩吟
了無一事可相拘布襪青鞵信所如亂石荒苔樵子徑
竹籬茅舍隠人居山林真樂須還我朝市閑名不問渠
頗謂行窩安樂法逺勝叔夜養生書
　　　東湖荷花
酣紅膩綠三千頃總是波神變化成出自淤泥元不染
開於玉井舊知名暑天勝似涼天好葉氣過於花氣清
何事濂溪偏愛此為他枝蔓不曽生
　　　五朶峰
莫知小朶飛来日慧理曽經指異蹤香潤儘多西竺石
孤髙亦有晉朝松斷無一幹栖凡鳥别有深泓卧老龍
絶頂世人遊不到瑶叢清麗似芙蓉
　　　觀禹貢九州歴代帝王國都地理圖
萬里江山幾廢興覽圖真合拊吾膺三王二帝皆難問
兩漢六朝何所稱此日中原全拱北異時深谷或為陵
看来今古皆如夢夢境虛無豈足慿
　　　戍婦詞
新婚便别比秋胡何似當年莫嫁夫身在朔方征戍乆
鴈来南國信音無空閨寂寂寒宵永荒路悠悠逺夢孤
聞道仙家能縮地癡心要覔長房符
　　　水亭冩興
為愛幽亭枕碧流乗閒於此對沙鷗荷傾宿雨明珠碎
蒲颭輕風翠帶柔列岫周遭疑雉堞斷霞零落似汀洲
無人相與言清事落日鳴蟬滿樹愁
　　　送趙東閣罷官歸永嘉
一年吟抱寄京華幾度相逢說永嘉夢入西山尋枸杞
約歸東閣看梅花風霜摧拉知何事雨露生成自有涯
應笑屈平終不返空留遺恨在長沙
　　　奉酬鹽倉李丈金橘銀魚之什
為有風流賀季真道齋從此徃来頻錦囊牙軸詩千卷
金橘銀魚酒一巡見我每呼蓮社客看君還是竹林人
有時夜話寒更盡明日相逢語又新
　　　子思恵詩用韻酬之
老慵祗合在雞羣變化那能慕海鵾壯嵗親朋多死别
窮途造化與生存欲尋衣食愁無路却被妻孥怨少恩
健筆期君今落第相賙未得剰空論
　　　晚秋閒歩
晚来閒歩閲秋光田上人家盡滌場逺浦寒波浮鴈鶩
荒山落日下牛羊客鬢巳非當日黒菊花空似去年黄
因聴翁媪言音異又復令人憶故鄉
　　　尋山家
路入深原三四里林蔵雞犬十餘家村籬疎宻齊栽枳
山崦髙低盡種畬石罅春風生野筍洞中流水出殘花
愛同樵客言幽事不覺歸途暮景斜
　　　客裏
客裏還驚莭序還倚䦨搔首獨淒然垂開栁眼如相看
落盡梅花又可憐幻境自知如夢螘離情㡬欲託啼鵑
數聲忽聴烏檐角欵曲吹殘谷口煙
　　　首夏獨遊響潭
不解驅馳巧作謀偃然守拙卧林丘方忻嫩綠成槐夏
又愛輕寒作麥秋龍宅清深唯獨往鶯聲欵曲似相留
僧言瀑布巖尤好明日須當到上頭
　　　看新歴
又看景定新頒歴百嵗還驚五十過憶昔壯懐多曠逺
只今衰鬢已蹉跎飄零世路饒荆棘展轉歸心念薜蘿
春草夕陽江上去不堪回首一長歌
　　　閒人
不求富貴不嫌貧天地悠悠任此身飛歩任教趨要路
好懐到底屬閒人自歸白屋交遊逺認得青山面目真
平地退蔵知是寳太行從古有摧輪
　　　春盡日
春去無縁得暫留意行曉到古原頭落花随水如多怨
老栁因風不奈愁鵑聲作意歸何許蝶夢無慿覺即休
林叟相逢俱一笑都縁彼此是同流
　　　晚春遣興
始聴隣屋響秋碪獨住閒房春又深徧地繁花非故色
一忩涼葉是新隂倉庚謾得東君意杜宇偏傷逺客心
莭物相催身易老臨風時復動悲吟
　　　酬李篔房元日見寄韻
五年嬾踏上京塵真是乾坤散誕身正向山中閒卧雪
忽聞户外報迎春且傾竹葉屠蘇酒休畫桃符鬰壘神
底事詩筒来徃宻結交多是苦吟人
　　　酬篔房秋崖昆仲見寄韻
嵗月駸駸苦易過凝霜還見委庭莎從来桑下不三宿
此去榆光尚幾何舊社乆荒誰復記逺公難覔恨空多
諸賢頼有劉雷在時寄新詩到薜蘿
　　　余與篔房秋崖冬日㑹於沙谿春復㑹於龜谿
　　　適逢祠山誕辰二翁有詩見貽依韻酬荅
沙谿谿上看梅夕苔徑荒涼月暈黄何事重尋老吟伴
為難同入少年場和風澹澹行花塢春水溶溶滿栁塘
尚欲重聴送神曲祗愁明月雨淋浪
　　　題慈照坦上人房應山閣
禪心直以山為體不與終南㨗徑同吟乆白雲生曲檻
定回明月在前峯子牙釣石臨溪古博望槎源與漢通
自有山靈回俗駕幾人於此得相逢
　　　食苦筍
老去居山樂最真盤蔬日日冨前陳愛嘗苦筍疏甜筍
似進忠臣逺佞臣飯為韻清常倍食酒因味爽或添巡
美芹之意全相似頗謂堪將獻紫宸
　　　遊囊山禮妙應祖師慧薫塔
踏徧諸方倦說禪偶逢佳處結良縁祖師聖觧何須舉
衲子家風要别傳雲外壺中如聚墨望中滄海欲浮天
如今覿面相呈了啼鳥落花俱寂然
　　　山居冬日
白水青山不礙禪登髙臨逺意翛然老梅卧雪香逾逺
瘦栢凌霜骨更堅四海交逰多契濶一生陶冩賴詩篇
人間萬事俱抛棄自此閒居又幾年
　　　别馨桂山
與君相見各華顛握手松間感變遷能記靈山同聴日
不疑絳縣老人年難尋舊夢悲蝴蝶替說新愁賴杜鵑
無奈怱怱又還别有詩須寄武康船
　　　客居
借得空房住十春野麋山鹿日相新寧嫌老景猶為客
却喜閑身不屬人於轉物時觀世界向無心處得天真
深居謝絶曽非傲朽鈍形骸畏屈伸
　　　閒居遣興
無情日月互相磨萬古悠悠一逝波六十四年成事少
八千餘卷費功多山林有志知難變毁譽無根聴自訛
近問野人安穏法教予祗學採樵歌
　　　雲林
雲林佳處輙遲留不覺駸駸白盡頭率野唯聞多虎兕
到門那得有羊裘老身真箇如山静徃事從教逐水流
富貴功名是何物纔堪休處便須休
　　　放吟
心絶馳競如安流身逃繫屬同虛舟無車毎每跨黄犢
有暇時時盟白鷗随分嬉遊随分樂可曽計較可曽愁
老吟亦不記聲律亂冩孟郊沙井頭
　　　一生
一生踪跡任浮沉兩鬢何為雪易侵不可破除唯道義
最難慿託是人心清溪路口閒雲合白版門前落葉深
老子衰年嬾酬應若非同伴莫相尋
　　　由樵徑登北髙峯遂至韜光庵
鳥路欹傾不可登攀縁直上最髙層隂崖老樹春無葉
古竇寒泉夏作氷斜抱江流縈翠帶亂山分脉走瓜藤
雲根細紀當年事太守曽来訪隠僧
　　　村行即事
客中頗覺身無事徐歩西村引興長茅舎竹籬分向背
麥畦麻稜間青黄少婦乗時方煑繭老翁擇日又移秧
農家滿眼皆生意應是無心出此鄉
　　　山居
身寄孤猨野鶴鄉邇来真與世相忘東南地闕多流水
西北山髙少夕陽根有茯苓松色異土生蘭茝蘚苔香
細將萬事都思徧唯有閒居味最長
肯道山居太寂寥不妨随分自逍遥盡空眼界終無翳
為厭聲塵亦去瓢菊老尚能存正色松孤還自有髙標
道人樂地唯如此說與同流意更消
　　　送春
老人無復趂春場見說春歸亦送將唯恐再来吾不見
偏於此别意難忘花枝卧雨紅顔盡草蔓梳風綠髮長
作計欲留留不住聊歌一曲當離觴
　　　登臨冩興
臨水登山送此生禽猿箇箇盡忘情破除妄念唯空寂
蔵蓄危機是利名老子樂時誰不笑衆人重處我能輕
有時信口長歌發好似東陽獨自精
　　　春草
菶菶萋萋緑漸滋昔人辭意足堪推由来南浦傷離日
不似西堂得句時行旅獨看空感慨池塘闗夢自神竒
吾雖萬事皆慵嬾春草生時亦有詩
　　　世味
世味從前已備嘗重罹世難轉悽傷肯希逸驥能千里
最善靈龜解六蔵覽勝每尋清伴侣觀山别是好心膓
年逾七十唯求死便不埋時也不妨
　　　幽處
惡圓難與俗浮沉野處窮居嵗月深青嶂於予偏有分
白雲嫌道太無心人間富貴皆塵物世外風泉是好音
老去翛然竟何事若非入静即閒吟
　　　篔房秋崖来訪不相值後徃謝之篔復有詩喜
　　　余之至因次其韻
吟車曽到社橋来不見山人乞食回荒沼秋深蓮已謝
寒林冬近菊初開句引淵明無酒琖觀迎元度但茶杯
尋盟却喜梅花發日日論詩坐碧苔
　　　石室
石室閒眠過午鐘看来唯我最疎慵生憎俗客妨幽趣
不與樵夫說定蹤麋下磵隂時引子鶴歸林表只依松
人生未觧休心去多向塵區歎不逢
　　　野寺(感逆賈/而作)
野寺居来嵗月長幽深真是隠人鄉怪枝結頂青松古
巨石分流碧澗長拈弄詩章非俗事斷除禪病得良方
因悲竊國亡身者枉作塵勞夢一塲
　　　題逆賈
逆賈猖狂秉國鈞民彛帝業總成塵䖍劉幾似刀兵刼
全活幸䝉天地仁衆醉有誰知甲子獨醒還自記庚申
(諸子有紂之時天下皆醉不知甲子唯/箕子獨醒之語庚申乃藝祖受禪年)鼎湖龍馭重囬
首應悔當年錯用人
　　　晚歩
竹杖芒鞵晚歩遲為貪山水有清暉栖鴉已帶殘陽去
牧堅遥穿薄靄歸可保禪身終放浪從教塵世各脂韋
閒中自有無窮樂敢道麻衣勝錦衣
　　　因悟
因悟維顛匪一繩遂無心續祖師燈祗圖塵世難窺影
逺入深峯不記層土木形骸從朽腐氷霜志節自堅凝
非吾同伴如相覔牢閉蓬門定不譍
　　　天地之間有此身
天地之間有此身此身豈肯惹風塵竹籬茅舍居来穏
紙帳蒲圑趣更真行已作成山水癖到頭不是利名人
使予生遇陶唐世當與許由巢父倫
　　　老身
老身到此合稱翁雙足蹣跚兩耳聾聊託迂疎居世表
幸無名字到官中生期槁木寒灰盡性與孤猿野鶴同
去嵗有錐無地卓今年錐地併皆空
　　　洞霄宫
山勢逶迤九鎻分洞天終自異人羣君王在昔曽逰幸
故老猶今述見聞瀑濺鶴衣明似雪氣蒸龍穴暗成雲
夢囬髣髴鳴笙磬定有㳺仙拜老君
　　　出遊歸隱
出遊歸隠兩無心非慕沃洲支道林㗖栢自然閑土銼
製荷曽不費金鍼悠悠徃事空塵夢冉冉餘生任陸沉
頗謂天閑千里馬難勝寥廓九臯禽
　　　山中老宿
雲壑居来嵗月長千株松下一間房掃空心地苕花帚
熏徹根塵栢子香施法定應拈塵柄接人曽不下禪床
生縁已自都忘了唯道西歸有故鄉
　　　禪翁
禪翁八十鬢如霜冷坐雲邉舊竹房唯放此身長嬾散
更無餘事可思量飛流激石泉珠迸斜照入林松影長
即景成詩疑未穏更尋樵父為平章
　　　哭恭仲温
信敬謙勤徳更純江湖風誼最相親曽知九要三𤣥髓
豈混重泉一窖塵此日傷心亡我友異時再面是他人
山中弟子懐師徳各翦生綃暗冩真
　　　西風
西風吹鬢鬢成霜變異無端那有常交友後先同昨夢
老人八十尚他鄉書空鴈字行疎宻泣砌蟲吟韻短長
盡是客中秋意緒誰能對此不凄涼
　　　歸来
歸来巖下養衰形日日眠雲聴瀑聲但愛一閒堪佚老
翻思萬巻是勞生人嫌草座麻衣陋自守芝翁木客盟
沒齒如斯吾事足更無他事可闗情
　　　自愛
自愛予生愛性真真存渾不管渠嗔從来有水有山處
著得無名無利人騰踏豈須誇駔駿幽潛端可養精神
盡向雲邉尋隠迹誰知雲是老夫身
　　　人夀
人夀百年三萬日有誰曽滿百年来騰騰任運聊堪樂
汩汩勞生盡可哀富貴惟増身外累酕醄當覆掌中杯
到頭一等皆歸死未死須教笑口開
　　　老子
老子深棲趣已成塵鞿何計可相縈寒泉一道知来脉
靈木多年産寄生雲外暗蔵龍虎穴風中清度鶴猿聲
過從等是無心侣同喫山厨芋顆羮
欽定四庫全書
　潛山集卷十一　　　　　宋　釋文珦　撰
　　五言絶句
　　　採蓮曲
蕩槳入平湖湖波𣺌無極紅白芙蓉花何如妾顔色
荷葉佀儂鬢荷花佀儂妝夫壻常别離羞見雙鴛鴦
採蓮莫傷根傷根不成藕因思藕不成悔作征人婦
採蓮惟採花不敢採蓮子其中有苦意與妾心相似
　　　種蘭菊
菊蒔陶籬本蘭滋楚畹芳荷鋤春雨後懐古意何長
　　　經旬
經旬坐春雨畏濕不下席曉看籬角萱怒長忽過尺
　　　農謡
斗種播良田可收三十石天予人奪之耕夫每無食
　　　贈道士褚雪巘
身不離珠庭新箋道徳經時来琪樹下閒看鶴梳翎
　　　晚泊
煙生浦欲無日暮潮初落客㠶何處来又近垂楊泊
　　　梅花
梅花如隠人不與羣芳競别隖春風多寒流照清影
　　　山中月夜
秋月滿疎林林影自零亂白猿啼一聲山空夜將半
　　　曉行
寒雞誤客行躑躅犯霜露氷凍不生潮娥江夜難渡
　　　晚
暝色生前浦日沉西嶺樹隠約有孤僧逺入深雲去
殘陽下西岑暝色起平坂林下一僧歸鐘聲煙際逺
　　　漁艇
炊菰青蘆叢釣魚白蘋洲扁舟不用楫蕩漾随春流
斜枕緑蓑衣醉眠呼不醒午夜天無雲月滿孤篷頂
　　　客枕
客枕正無憀寒鷄鳴夜半開門望天末月沉星爛爛
客枕難成夢秋宵轉覺長莎鷄鳴不住堦下月如霜
　　　逆旅
逆旅夜㝠㝠寒燈結燼青一聲霜鴈過倦客夢初醒
　　　秋感
霜露變羣物遊子難為情吾親隔重泉奈此風葉聲
　　　乆客
客裏又深秋凄涼怕舉頭西風吹敗葉葉葉是歸愁
　　　客中
客中春又半舊隠欲歸難唯恐傷懐抱花開不欲看
　　　東岡曉雪
蕭蕭夜来雪失却登山徑曉望東岡頭寒花滿松頂
　　　送僧歸浙東
舊隐青山下歸程白露前他時此相憶懊惱浙江船
　　　竹堂秋雨
秋雨滴寒竹主人魂夢清客来聴未慣認作打蓬聲
　　　西明落照
幽居面西嶺窻几有真趣睡覺無人聲殘陽在髙樹
　　　題畫
鷗鷺雪衣明忘機更閒暇青青芳草間嫋嫋垂楊下
蒲長荷巳折秋水碧相涵日照沙洲暖鴛鴦睡正酣
淺水與平沙煙光盡相接鳥立折茄莖蟹上枯荷葉
翠羽立蒹葭巨蟹行沮洳狂僧淡墨間無限滄洲趣
　　　墨菊
淵明愛佳色靈均餐落英墨衣林下去標致更淒清
　　　蒲萄畫
弱蔓引修藤垂旒泫水晶憶曽江路見風露熟秋棚
　　　墨萱
丹粉轉成緇風姿尚瀟灑對此可忘憂依依北堂下
　　　書友人墨萱後巻
澹然自忘憂獨立薫風裏紅樂非其倫緇衣古君子
　　　月蝕
酷哉蝦蟆精食月食之既天地皆幽昏使我増永愾
　　　墨水僊
二妃泣蒼梧淚多衣袂黒猶似不忘君垂頭情脉脉
　　　旅吟
故居抛水石客路厭風霜衰鬢從教短餘生不願長
逆旅新寒入荒林敗葉飛鄉心空自動衰病不能歸
　　　題竹軒
窻前有修竹道人心自足清風入詩腸何用五鼎肉
　　　種菊
種菊東籬下悠然寄隠情不辭頻抱甕他日要餐英
　　　厭雨
連宵雨如瀉老耳瞶不聞曉澗已流衍山川猶出雲
　　　觀心
坐石夜觀心心明亡衆覆一沼水涵秋千山月如畫
　　七言絶句
　　　即事
偶被鳥聲驚破夢無心行到黄龍洞道人巳擊晚香鐘
猶有殘陽在髙棟
　　　晚歸
喬林瑟瑟起隂風夜色歸山不辨重唯有隠廬偏易認
石樓燈火最深峯
　　　夜禪
巖房靜坐夜方中無相無縁智境融未始將心空萬法
曽知萬法本来空
　　　江邊送人之衡陽
二月江頭送客船絲絲楊栁散晴煙生来未識衡陽路
安得相思有夢傳
　　　即景
青山隴麥與人齊莓子花開謝豹啼牛背牧児心最樂
緩吹桐角過前溪
　　　懐友
客路東西又晚秋相思空上水邊樓嫌他新鴈無情煞
不帶書来只帶愁
　　　舟行
小艇悠揚只信風岸邉霜葉似花紅不同雪夜尋安道
儂自看山到剡中
艇子歸来月未升汀洲宛轉夕煙凝熒熒一㸃垂楊下
知是漁人結網燈
　　　清明
客路驅馳足自憐壯懐消歇在花先暖床寂寞聴風雨
孤負清明又一年
　　　春感
一年春色巳摧殘水滿陂塘草樹寒轉覺歸愁消不得
杜鵑聲裏淚䦨干
　　　為鄞僧題四明窻
郡名元自山名得石似疎櫺四面同每恨世人逰不到
羨君身在此山中
　　　赤城病起
客裏厭厭病過秋重陽失作雁山遊起来忽見丹楓樹
又是思歸一種愁
　　　采藥徑
採藥歸来迹已陳真風千古蛻凡塵細看舊徑青青草
猶是仙人醉裏春
　　　鴈山靈峯寺
謝公嶺下靈峯寺諾詎羅曾向此居入洞不知歸寺路
亂峯相倚上空虛
　　　遊衢州烏石山觀僧房畫山水
苔徑髙低草樹寒雲從随處有飛湍山中老宿居来熟
却畫他山水石看
　　　夢覺
岞崿東邉舊草堂乆抛日日費思量夢中分曉曽歸去
覺後身仍在異鄉
　　　秋日過子陵釣臺
不將華衮換羊裘冷對青山到白頭說與徃来名利客
經過臺下莫維舟
　　　蕭阜水僊花
江妃楚楚大江湄玉冷金寒醉不歸待得天風吹夢醒
露香清透緑雲衣
　　　送兄
龍井山中楓葉愁古塘橋外送行舟明朝相憶在何處
孤鴈呌霜人白頭
　　　征婦詞
第一傷心是别離别来三度寄征衣更嫌春夢無慿凖
夢裏言歸又不歸
　　　夜泊
蹔向江邉泊夜舟忽聞吹笛水邉樓笛聲可觧生愁思
自是離人有許愁
　　　送人
澹澹烟波南浦春臨流揮手易沾巾啼鵑不觧留歸客
岸栁偏能送去人
暫時相見還相别别恨多於未見時明日新安江上去
春風波浪不相知
　　　錦屏山圖
錦屏山勢舞雙鸞影入嘉陵江水寒人在東南歸未得
時時獨展畵圖看
　　　孤鴈
萬里孤飛羽翼殘一聲時復呌雲寒江湖羣侣今難得
随處煙波且自安
　　　夢回
夢回四壁無人語髙樹蕭蕭似有風獨起繞池行數匝
萬山擎雪月明中
　　　思逺人四方四首
娟娟秋月照空床行人東征未還鄉思如轆轤不斷絶
千轉萬轉縈愁腸
念郎南行在桂林蠻風瘴雨衆毒侵室家團欒第一樂
願郎早歸無乆滛
草間小蟲鳴素秋喚起妾身離别愁愁多宛轉結成夢
夢逺直過西涼州
幽燕地冷無春暉此時道歸郎不歸今朝朔風欺逺客
又還無處寄寒衣
　　　東西二眺
千古江山歸雅量猶今二眺有遺蹤要知當日經綸志
問取丹崖㡬樹松
　　　嘲蝶
耳聲眼色總非真物我同為一窖塵蝴蝶不知身是夢
花間栩栩過青春
　　　獨客
嘖嘖隂蟲鳴不巳獨客無悰夜中起迢遥星漢正西流
千峯浸月清如水
　　　贈日者雲谷俞喜
十載唯耕谷口雲倚鉏時復看天文世間貴賤君皆識
却恐無人觧識君
客身猶卧玲瓏石鄉夢長懸岞崿山詹尹自應知我意
為言何日定當還
　　　春日野外
春波蕩瀁滿方塘春草無名各自長沙際漁翁偏自在
醉抛蓑笠卧斜陽
　　　欹枕
徹底清閑住草堂更無一事可商量時時欹枕寒窻下
靜看西山白鷺行
　　　傷感
百萬長驅入戰塵㡬人能保去時身古来戰將知多少
盡作青青塞草春
　　　樵隠
歸隠青山嵗月多定知無意出煙蘿樵風自是仙家事
更莫看棋爛斧柯
　　　懐故鄉
家住潛溪雲萬里别来四十九春風無田種秫不歸去
夢落山光水色中
　　　聞鴈
山寒徑月斷人行孤鴈噰噰忽一聲身在異鄉兄弟盡
老夫那得易為情
重雲散盡天如鏡寒鴈哭霜冬夜永欲寫相思寄逺人
翩翩過盡無㽞影
　　　垂老
垂老飄零兩鬢華重陽又復對黄花明年决定謀歸去
免使禽猿有怨嗟
　　　雪晴
日照松頭凍雪崩又聞烘折小池氷起看門外羣峯色
絶頂纔分翠一稜
　　　曉鐘
夢覺風吹雨脚斷庵西斜月透疎松披衣起坐不成寐
細聴四山鳴曉鐘
　　　香林洞口觀猿
貴遊抛果引羣狙大小𤣥黄趕擲殊别有白猿歸洞裏
一生不受俗人呼
　　　村行與田翁語
門對荒陂栁半遮老翁留客坐枯槎自言雨足好苖色
猶恐風多損稲花
　　　贈仙翁
九曲溪連萬樹松樹邉雲屋住仙翁不曽説著人間事
日暮唯先閉鶴籠
　　　西風
西風似識野夫心吹葉填門日漸深童子切須休掃著
要他朝夕助秋吟
西風飋飋起松林捲盡長空萬里隂明月在天天似水
似余一片坐禪心
　　　邊思
十年辛苦戍邉城朔漠漫漫萬里平厭聴五更吹曉角
聲聲都是斷腸聲
朔鴈南翔已盡回閨中不見寄書来窮荒二月無青草
長對東風賦七哀
　　　愛秋
宋玉悲秋我愛秋清秋行樂勝春逰林疎盡見山中石
更有寒泉帶石流
　　　夜深
四山古木變精靈聞得相呼来聴經夜深經罷各分散
燈火滿林如亂星
　　　昨夜
昨夜三更風作惡堕林橡栗如飛雹山童清曉問禪翁
翁在定中都不覺
　　　重逢故人
不見生公四十秋中間多少别離愁重逢寧用傷頭白
難得相看盡白頭
　　　竺山中夜
天漢無雲星宿稀夜涼清露濕山衣月明照我孤禪影
亦照松頭野鶴飛
　　　書懐
寢時忘夢覺忘形惟覺無心最可慿祗作秋空雲一片
任教乗化自消凝
欽定四庫全書
　潛山集巻十二　　　　　宋　釋文珦　撰
　　七言絶句
　　　雲泉吟
此心長是愛雲泉平澹相親六十年縱使流歸滄海去
清聲祗在屋頭邊
　　　落花
昨日名園錦萬叢一宵風雨樹頭空浮華往往皆如此
誰不看花似夢中
　　　嵗晚自沙溪買舟歸社橋酬李秋崖送别韻
嵗暮溪頭欲雪天思歸頻問社橋船心知籬落梅花樹
已有寒香似去年
　　　聴說南中蟒事
蟒身漆黒蟒首紅蟒来動地起狂風慙媿蜑巫能制蟒
床頭開柙放蜈蚣
　　　丈亭别癯翁
幾年惆悵限江東暫喜沙頭一笑同依舊扁舟相背發
可堪回首月明中
　　　别友
十年踪跡與君同今日魂銷執手中自是交深難話别
不闗秋雨又秋風
故人别我江東去不堪回首城邉路明日思君不見君
惟有春雲滿江樹
　　　古墓
不知何代公侯墓酹壇欹傾牧兒聚淒涼翁仲滿身苔
獨對寒松泣秋雨
　　　深居
千巖萬壑幽深地一鉢三衣自在身斷定不行朝市路
無因猶識利名人
　　　山園三月桃未花
春風不入窶人家三月園桃未著花老子放癡都不問
山厨日日飯胡麻
　　　山桃
山桃初熟山人摘中有甜子如藥黒夜寒月落霜在枝
擘破獼猴不敢食
　　　陌頭
陌頭遊子矜年少爭把夭桃比貌紅老眼看来渾似夢
開時便與落時同
　　　法寳璉師求竹軒
南軒竹色映溪光不减吾州五月涼猶恨秋来鷗鷺少
須君更為築横塘
　　　老懐
終向江湖老此身了無機事却難馴沙鷗信是同盟者
白首相看意最真
　　　聴雪
宻片打窻窻自白老翁寒坐正清吟忽聞壓折墻頭竹
却想山中積處深
　　　㡬夜
幾夜自聴松雪響西峯道者不曽来今朝擬得尋幽話
溪路清寒却又逥
　　　晚春
遊人只道花時好老子心偏愛晚春萬紫千紅都謝了
緑隂時見採桑人
　　　湖亭
一堤楊栁青絲輭百頃芙蕖錦障開中有閒人心似水
坐看沙鳥鏡中来
　　　春晚
黄鳥聲中春意深百花如夢已消沉午窻睡覺心無事
行過溪南看緑隂
　　　客舍春日乆雨
自入春来日日隂客愁春恨兩難禁不知門外東風信
看見池塘春水深
　　　栁花
岸栁飛花老却春風前何事巧随人都縁漂蕩無歸處
全似天涯倦客身
　　　送禪上人歸日本
今日送君歸日東便成永别恨難窮海邦萬里波濤隔
不似青山有路通
　　　送僧歸隠
道林身世一何閒去似孤雲不可攀若果怕人知隠迹
買山休買有名山
　　　送僧還山
閒雲一片又飛還松桂蕭森滿舊山後夜有誰相伴住
自聴泉落翠微間
　　　送僧歸静林精舍
天竺山中秋講散露蛬煙鴈動鄉情五株松下梁朝寺
歸聴羅浮古磬聲
　　　病起
病起山房四壁空一年春盡雨聲中無人知道情懐惡
獨倚溪橋看落紅
卧病厭厭斷聞見年頭未識春風面今朝强起歩晴光
傷心滿地殘梅片
　　　杜鵑
遊魂變化事無涯吴蜀相望萬里賖回首故宫歸不得
聲聲啼血染山花
　　　老耳聾聵乙酉嵗絶不聞䳌啼
湖海漂流嵗月長每聞杜宇輙思鄉如今耳與聲塵絶
啼殺吾心也不傷
　　　山中隠者居
書滿茅堂藥滿園路蹊深絶似桃源夕陽過去樵聲盡
一箇獼猴出掩門
　　　不出
不出柴門三月彊亦無詩句答風光悠然自有深居樂
滿徑從教春草長
　　　無心
出本無心倦即歸悠悠天地一支離此真難與時人說
惟有山雲乃得知
　　　秋曉訪菊
醉陶為爾早辭官醒屈曽將當夕餐我愛露叢深似染
曉尋特地犯清寒
　　　落葉
落葉重重與砌平流泉澹澹入池清無人識我無人到
獨自吟詩獨自行
　　　不留塵物
不畱塵物涴吾清更喜官中無姓名淡飯麄衣随處樂
登山臨水一身輕
　　六言絶句
　　　湖上雨中晚歸
冷澹一堤枯栁孤髙九里寒松行盡北山煙雨白雲深
處聞鐘
　　　秋思
聴說相思情緒難禁最是秋時燕去重増别恨鴈来不
報歸期
　　　山樓夜
月滿千重林壑人凭一曲䦨干但覺衣襟徴潤不知風
露髙寒
　　　扁舟夜返
扁舟頗多幽趣孤月正照寒沙曲渚回塘深處青燈竹
屋誰家
　　　乆客
落日回潮寂寞西風老栁蕭疎乆客自知津渡故人不
寄音書
　　　晚秋野外
隔岸茅茨低小臨溪草徑横斜楊栁已無餘葉芙蓉尚
有殘花
　　　野外
絶巘應蔵佛屋深源定有仙家風裏傳来清梵澗中流
出胡麻
　　　春曉尋山家
石澗寒流不盡茅簷宿雨初晴幽客眠雲未起四時鳥
弄春聲
　　　夢覺
七十五聲更漏一千餘里鄉心夢裏分明歸去覺来無
處追尋
　　　書山水畫卷
逺浦漁舟若箇荒林草屋誰家不信丹青能爾分明鴈
落平沙
　　　得性
得性賢於得禄歸山勝似歸朝飲澗肺腸清浄卧雲魂
夢逍遥
　　　闕題
大藥生自心田神方藴乎靈府不論火候抽添萬病自
然良愈
衆患皆因有欲一閒全得無聞心定常如止水身安不
喜行雲
飲罷唯圖睡快老来不作書癡一味古人糟粕誰能更
辨醇醨
吾生本不識字人謂吾詩入微萹章聊復爾耳止觀然
猶庶㡬
　　五言排律
　　　剡源山房
茅屋小於船寒宵此㑹偏苦吟因靜得幽思與閒便斷
壁棲雲氣虛窻閉篆煙帖殘重補畫琴老不勝絃畵軸
塵為古茶鑪火自然細泉膠莧腹凍鶴堕松巔石皷鳴
如磬甆缾色類鉛雪明燈燄减風逺漏聲傳䑕黠窺人
走僮頑背客眠骨清神欲脫興逸語猶顛野性終應在
浮名豈足纒欲從支遁隠未有買山錢
　　　和盧推官中秋遇雨
秋中唯此夕雨蔽月圓時握管沉幽思臨軒失舊期孤
燈花謾落良㑹信成虧宋玉悲潛長安仁鬢亦衰簷聲
愁裏滴星度暗中移到曉休臨鑑霜髯只自欺
　　　錢塘晚渡别友
寒月照沙頭輕風引客舟掛㠶重曠望舉櫂復夷猶地勢
連吴越星躔次斗牛鴈煙縈别思漁火㸃鄉愁雙鬢誰
憐白單衣自怯秋明朝定相憶獨上水邉樓
　　　同諸友尋幽登飛来峯
湖際山何限飛来獨著名玲瓏疑鬼鑿􁫺崒自天成猿
去猶存洞龍歸尚有泓樹因含玉潤泉為煉丹清桂子
排空落蓮花浥露擎鷲形傳佛國靈應動神京翻譯賢
人迹稽㽞隠者情脩藤垂萬嵗孤石記三生夜講臺偏
古春風檜重榮賓王辭可訊慧理塔難平客至心多戀
僧居慮自輕躋攀雖詰屈臨眺獨髙明觀闕雄三島衣
冠邁百城東南且行在西北待經營溟漲無涯涘江流
但注傾一時歸眼界終古播詩聲
　　　晚歩
晚䇿信所往幽懐那可窮孤村流水外古木亂山中雨
過天容浄風收地籟空淡煙歸獨鳥深澗飲長虹日下
青峯表潮生滄海東光吞羣象沒氣混百川雄㭬杙知
樵子乗舟識釣翁閒身天與健蕭散復誰同
　　　馮深居挽詞
天地一深翁匡廬氣所鍾親傳厚齋業優得考亭宗勁
莭霜崖竹髙標雪嶠松滄溟含雅量干莫避辭鋒元老
皆知敬憸夫獨不容畏塗嘗跌足道院蹔潛縱寃白州
麾晚身亡奠斝重魂應歸帝所人盡哭堂封有道存方
册無名上景鐘死生今隔異湖海昔過從芻束無繇致
愁凝五老峯
　　　星諸兄挽詞
吾宗老兄弟夫子最髙明問學窮根柢公忠出性情夙
能全至孝元不念脩程道自成均重身由射䇿榮把麾
聞列郡持槖貳春卿得請還山早居家舊疾平正安琳
館樂忽報玉樓成死後名逾盛生前志未行他年如定
諡諡號决當清
　　　閒居多暇追叙舊遊成一百十韻
予生駑且鈍良御謾加鞭蹇歩常居後長途靡克前於
焉辭里塾竟爾向林泉魯誥方擩嚌真乗又賾研孳孳
羞愒日矻矻自窮年靈嶽言猶在天台筆巳専𤣥珠因
象得祖印以心傳終覺符深妙初非離簡編連環資講
貫涵泳藉詩萹斷斷無他技愔愔合自然從来憎繫屬
其肯望陶甄謬忝諸公識常推衆客先嵗時頻問勞旦
夕競招延有意行方外因思去日邊書探禹穴古鑑入
賀湖漣巖壑争竒秀涇溪互屬聫鄞江浮汗澷雪竇踏
雲煙曠望方壺表髙躋太白巔石橋誇聖所華頂歴星
躔羽洞僊蹤秘丹丘地勢偏搘笻踰絶嶠杭葦下中川
秋蕩懐康樂春池憶恵連尋猿過翠壁訪鶴列青田古
郡名存栝仙都頂有蓮江峯何嵂崒馮嶺足迍邅建涉
東閩劇茶從北苑煎武夷循窈窱九曲愛回漩境接三
山勝名随歴代遷層巒無間斷一水自蜿蜒雪皷何深
秀滄溟可泝㳂衣冠常繼踵魚蟹不論錢正欲登衡霍
無端信杜鵑遊情方稍稍歸思忽翩翩𤣥笠纔加首青
藜亦在肩未窮交廣際俄返浙淮埏姑蔑墟難辯金華
洞可穿爛柯人巳徃起石事堪箋新定人民質桐廬物
象妍閒詢吟士室重扣釣臺舷風壤連吴越雲山異隴
汧富春聊憇止古霅又周旋二水来天目千峯列地􁕽
麥畦螽揖揖桑野蠋蜎蜎湖石偏求潤山茅競摘鮮毘
陵季子邑陽羡蜀僊佃恵阜泉宜瀹侯堂檜不蹎醜梨
生檇李佳紙出由拳漸聴華亭鶴將求瀚海鱣闔廬當
日覇郛郭入門堅許越夫差誤逃吴太伯賢唯應希范
蠡不必慕成鱄鐵甕州形固金陵王氣宣山回石頭壯
江下海門遄南北兹為限英雄孰觧填千齡難致詰六
代自相挻極目傷京汴懸情比澗瀍未歸文武業猶慕
蟻羊羶今古雖興廢山川但幅􁆟地多秦漢迹碑少晉
唐鐫題詠詩三百經行路四千豺狼頻犯軛蛟鰐屢驚
船曉發蒙霜露宵投閱望弦徃来唯適興遊戯豈離禪
身外無餘嗜行中頗自便雲山期浪跡輦寺廹充貟唯
曰通宗說何曽問陌阡短長皆以度輕重必於權苦節
貞徒爾䜛人不舍旃菲萋成貝錦海嶽起埃㳙事變安
能測寃深豈易湔采苓空自賦齧蘖竟誰憐悲寢難成
夢愁餐不下咽中心誠匪石直道信如絃白首将沈穽
丹忱遂格天釋然消怨結劃爾脫拘攣彼舌知何用吾
生固獨全青雲非所覬白日且髙眠頗覺閒情逸渾無
俗累牽餘生今老矣此地盍終焉杖為看山拄裳因涉
澗褰祗堪朋鹿豕庻免懼鷹鸇于以存吾拙休教謂我
儇淺深随象兔飛躍任魚鳶門小無三逕居幽止數椽
調琴新得譜坐客舊無氈旨蓄常留甕胡麻或滿篅但
令山在目肯頋雪盈顛野飯忘精鑿山肴畧豆籩未嘗
嫌菲薄自足養衰孱陋室茅充瓦寒衣艾當綿冷非塵
境外静是悟因縁盡棄殘書帙唯留古硯甎雲歸多在
樹泉落自成淵孤鶻翻霄健羣猱上木獧水邊梅的皪
雨際竹嬋娟貞勁期松柏芳馨尚葯荃草間龍腦出木
末兎絲懸澹若忘吾我蕭然去糾纒已能齊指馬豈復
記蹄筌元自師調御還曽訊偓佺無心方契佛有藥未
為仙置窟嗟毚兎遺身愛蛻蟬岸登當捨筏卜妄不須
篿覔句歸陶謝觀空體竺乾性天宜爽朗戒月要孤圓
病起形神改年加膂力愆齒疎亡兩版面瘠露雙顴百
嵗人應少諸塵相盡捐客来歌九辨僧至說三𤣥白石
常同煮青葵亦共搴虛懐本無取那得更悁悁
　　　閒興
分得此生閒於今老更頑心終如白水身不離青山拙
性從人誚前詩或自刪衡門深草色壊衲上苔斑雖有
貧居樂猶聞世道艱皇天如有意㑹見古風還
　　　不出
晚暮衰慵劇因尋此地居山深常見鹿溪淺少蔵魚野
徑歸煙僻寒窻映水虛松枯生蘚遍梅老著花疎對月
空塵翳眠雲晤卷舒以閒消苑結因静得真如兀坐多
凭几徐行不用車公卿誰識我猿鶴最知予善賈休沽
玉全生願作樗終身期不出頗自愛吾廬
　　騷
　　　為清渭濱作雪深室歌
　梅林三徳寺清渭濱扁所居室曰雪深潛山老叟見
　之而喜喜而與之言曰六合之内草木萬殊桃李媚
　春而轉眼淪漠蒲栁憚秋而掃跡披靡以無堅操故
　人皆賤之唯梅不然如巢許軰介然獨立雖春光駘
　蕩羣卉葩艷而不能誘之使從泊如也雖寒風栗烈
　氷雪凌厲而不能脅之使沮雪愈深精神愈清勁寒
　英玉潔暗香澹如此其所以為梅而異於衆芳也孟
　軻氏謂富貴不能滛威武不能屈為大丈夫者得非
　有取於梅與知子之志可尚也已乃載歌曰
積雪兮深深萬卉兮消沈梅獨花兮水之隂容斯静兮
暗暗香斯清兮不滛有孤操兮慰予心為髙歌兮詔主
林
　　　放鶴操
相彼胎禽兮有志凌霄翦翎鎩翼兮羈縻於籠牢為時
人之近玩兮中心欝陶有髙人兮逆知其然養成羽儀
兮縱之於千仭之巔使全其性兮逍遥乎九天九天之
髙分穹窿鶴之樂兮融融維髙人之徳兮與天無窮
　　記
　　　杭州薦福寺記
予備覽前載惟道徳不可泯沒與天地相終始凡見聞
者中心悦服捐所重而歸之是以大通成道十方梵天
皆獻宫殿請轉法輪迦文利見祗陀給孤施園樹而為
施教之地四依垂世盖亦有焉惟師慧基者世為餘杭
郡人姓吕氏生劉宋文帝朝㓜即穎悟不藉師保年甫
志學啓帝求度所對允愜勑許入道棲志法門立行精
苦徧歴講肆洞解羣經小品法華思益維摩金剛勝髪
皆探賾幽微専美當世至蕭齊時司徒竟陵文宣王子
良訪以法華宗旨師為著義疏王飡服法味不忘於心
舊愛郡之海昌邑西安義里清絶閒逺緑水四環嘗置
别館為觀遊之所未幾易以為安義寺奉師講演時武
帝永明二年也唐武宗㑹昌五年廢宣宗大中十二年
復興之迨宋有天下真宗祥符元年遂改今額自始建
于今餘七百年宫殿樓閣所以崇佛莊嚴視舊有加粥
魚齋鼓以時考擊其徒多宏天台圎宗篤信是道雍雍
肅肅不犯律儀一鄉之人罔不敬慕得非基師道徳致
效也歟古之王公貴人數踰億兆沙門釋子猶或過之
如飄風浮塵随世磨滅有聞於後者詎幾向使文宣不
能以地奉基基不能講宣化誘今亦無所稱焉惟其神
交道契成此梵刹故使過者咸以手加額而言曰此王
者之故址佛子之道塲歴年萬世其名永垂以此視彼
不猶愈乎至元乙酉夏五月法堂再新寳寺僧西岑師
教倡募之力也教字仲修傳智者道分座白雲出世蓮
峯講席久與予遊以院碣舊燬慮來者昧其所從而怠
於紹述請叙始末於石冀異日可稽亦以勸勵予喜仲
修能不替其先復思淑諸後裔厥志拳拳故樂為書之
