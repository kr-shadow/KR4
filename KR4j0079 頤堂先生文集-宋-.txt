#+TITLE: 頤堂先生文集-宋-
#+DATE: 2016-06-11 12:26:45
#+SOURCE: github.com/kanripo/KR4j0079 master 4f86a282                
頥堂先生文集
　卷第一
　　　古賦
　　　　　荆玉賦
　　　　　後賦
　　　　　朝日蓮賦
　　　　　醉竹賦
　　　　　弔屈原賦
　卷第二
　　　古詩
　　　　監樂堂(并序)
　　　　銅馬歌
　　　　葛仙化(王勃故事詩人/未有及之者)
　　　　大隋山
　　　　曲尺山靈居寺(道方長老云蚤来鐘自/鳴者三極異之因引仙)
(都鹿事求/一言記之)
　　　　讀王尼傳(并序)
　　　　風蓬蓬二首贈范徳承
　　　　贈王先生(并序)
　　　　前年一首投贈劉荆州(錡)
　　　贈趙當可
　　　張元舉惠江南李王帳中香
　　　范元通見和仍邀再賦
　　　李彦澤從余求衛公兵法
　　　得孫以詩邀立夫兄次明丈作㸔客
　　　次韻子春
　　　宿毗沙院諸友相送
　　　戯王和先張齊望
　　　次韻韶美義夫两家舉孫
　　　次何子應登賦樓韻
　　　以朝鷄送樊氏兄弟效魯直體作两絶
　卷第三
　古詩
　　　李仲髙石君堂
　　　招隐亭
　　　任氏園二詠
　　　王氏碧鷄園六詠
　　　宿崇德祠下望青城諸山
　　　浄明長老睡庵
　　　懷安光孝寺觀空軒遺圓長老
　　　置酒登賦樓觀月立夫有詩序别次韻
　　　九日同韶美誼夫登妙明分韻得光字
　　　呈蘇企道漢良吕黙夫
　　　次韻李士舉丈感春
　　　次馮申之逰靈泉韻
　　　李安撫生日
　　　范漕生日
　　　中秋大雨
　　　逰空山
　　　逰雲靈觀
　　　逰靈泉呈性老
　　　再逰雲靈
　　　逰樊氏阡分韻得事字
　　　再次韻
　　　閬州新井縣豊山鎮慈光院殿柱有咸
　　　平三年㓂莱公書海棠花絶句云喧風
　　　花雜滿欄香盡日幽吟嘆異常翻笑牡
　　　丹虚得地玉階開落對君王近歲邑令
　　　刳取墨跡寘邑之廳柱今獨石刻在
　　　大雷雨中舟過蒼溪懐杜子美
　　　次韻次尹俊卿梅花絶句
　　　徃成都八客餞飲得同字
　　　與諸友逰楊氏池上呼王隱居小飲晚
　　　登書臺
　卷第四
　　古詩
　　　山鷄送范元通
　　　送王逸
　　　送雍堯咨逰青城
　　　送胡康老
　　　送普州守
　　　用舊韻送普守赴闕
　　　送何熈載之官鄰山因簡虞并父
　　　効東坡送顧子敦體送趙子功令資陽
　　　同誼夫國才餞季然于普門院取壁問
　　　五字詩各探一句爲韻賦五詩某得共
　　　飲碧苔畔
　　　贈瑄上人
　　　送縁庵主
　　　送元思師
　　　　送智齊師出峡
　　　　送凝上人成都㸔藥市
　　　　送性上人
　　　　送譯上人出蜀
　　　　送楊道者永覺
　　　　送洪上人逰南
　　　　送南平僧歸里
　　　　送演上人
　　　　送月上人南逰
　　　　送祖月上人
　　　題趙德修所藏孫太古尹喜傳道圖
　　　題何朝中所藏趙邈卓饞虎圖
　　　題馮申之所藏徐臯魚
　　　題㳺昭畫牛四圖
　　　題王逸竹溪釣艇圖二絶
　　　題政黄牛出山圖
　　　題十二溪女圖
　　　題昭君圖
　　　題滿公所作隂壑生虚籟
　　　題滿公所作月林㪚清影
　　　題榮首座巴東三峡圖
　　　題李伯時渭城送客圖用知幾韻
　　　題雲月圖
　　　題南禅方丈壁
　　　題樊氏樓壁
　　　無題
　　　送祖道師赴長江
　卷第五
　　近體詩
　　　次韻大受登正法塔見劉王二陵
　　　次尹俊卿見訪有詩次韻
　　　次尹彦囬復來偶予他出用前韻招彦囬
　　　東禅别新資官令榮安中走茟次韻
　　　次韻李知幾
　　　醉中走茟次趙彦和韻
　　　謁廣利輝禅師
　　　奉伯秋
　　　答伯秋
　　　又和
　　　次韻何子應逰金壁池
　　　次韻子應同逰靈泉
　　　次韻子應逰鶴鳴
　　　次韻李士舉丈除夕
　　　次韻吕閬州錦屏之集
　　　次韻荅張廼直
　　　次韻許唐臣丈
　　　次韻任元受除夕
　　　次韻荅趙之源仍簡演師
　　　次韻諸公贈将官鹿浩然
　　　次韻馮舜陟見贈
　　　　次韻趙當可
　　　　次韻顧次鳳
　　　　和唐山叟所贈三詩
　　　　次韻米太𥘉
　　　　和榮安中二絶
　　　　次昭覺圓老韻
　　　　次韻日新見招
　　　　次韻師渾甫
　　　　次韻何子應留詩爲别
　　　　次韻晁子與
　　　再次韻
　　　遊靈泉次性老韻
　　　趙和之自鶴鳴泛舟歸城次韻
　　　趙成甫招飯次黙夫韻
　　　荅戴時行
　　　荅李知㡬
　　　次韻馮廷式西山紀事
　　　次韻馮廷式

頥堂先生文集目録
頥堂先生文集卷第一
　　　　　　　　姪　傅　編
古賦
　　　荆玉賦
卞和秉耒荆山耕獲玉璞喜曰天降異物非賤
者有盍歸主君爲國鎮守占恊龜筮謀洽妻孥
宿舂撰目脂轄問塗百里一飽十舎一休前持
後負雉門是求以獻厲王(記卞和事者五家韓/非子謂𥘉獻厲王厲)
(薨獻武王武薨獻文王韓戰國公子言近事可/信十二國史唐人所集亦因韓書也蚡冒死其)
(弟熊通弑蚡冒之子而代立是爲武王史記諸/書皆不名蚡冒爲厲王然楚稱王起於熊通疑)
(是熊通旣自王因亦追王之旣殺其子因加其父/謚所謂惡之以自信者轉似得之楚檮杌/而史)
(記失其傳耳或曰厲王即蚡冒之子也無所考/據劉向新序作厲武共厲至共七君卞和巳百)
(餘歲不可信蔡邕琴操作懷平荆平乃懷九世/祖懐之後曰頃襄王曰考烈王今世次謬妄不)
(足信許慎注淮南子作文武成許/又居蔡後不足信今獨取韓非子)王使玉尹相
之曰石也飾僞罔上罪死莫贖執卑獄士刖其
左足厲棄群臣武臨江漢儲銳再獻右趾亦斷
歩趨廢矣志念匱矣坐胥斃矣無復恃矣文王
承序政令從新抱璞哀號越三夕晨淚盡血續
目枯如焚王聞而反之曰國中刖者衆子獨過
悲何也且先君重於剖石輕於刑人吾其不然
試爲子辨於是追師理璞潜寳遂出旣磨旣礲
名以和氏之璧命有司賞冝亟賜衣幘拜爵秩
頒金幣授田宅和匍伏辭避不敢即也(十二國/史曰謝)
(和而重賞之琴操曰封/和陵陽侯不就而去)因進說曰玉居山則木
潤居水則流方浮青氣吐紫光天性自然不可
掩藏必其呈露寸短尺長黒如純􁇀白同豬肪
鷄冠擬赤烝栗比黄然後能色題瓊瑶器題圭
璋何用目之不詳哉凡今衆臣侍列中外才伸
於用理不得晦雖時有就琢尚隱石者多倍勤
主君以研慮將取之如拾塊臣又有請焉我先
熊繹受封荆蠻至蚡冒十六葉民順神聽基夲
巳固乾陽之氣在玉爲具刀錯可攻棄之弗顧
武王雄心厭處南藩連兵侵隨巧圖自尊鄖絞
州蓼奮起如雲亦又失剖幸乃得存主君都郢
獵申俘蔡殪息與鄧楚邦始大羙矣斯璞發見
符彩臣實刑餘敢逃錫賚事貴明驗賞非所愛
和罷歸荆父老嘆曰卞子捨屨求踊忠甚効而
計則違矣石有韜玉人有蓄竒善價少諧韞櫝
莫窺售者但巳韞者未虧髙士恥於自鬻如彼
又焉知之
　　後賦
趙惠文王得楚和璧秦昭王聞之發使奉牘用
十五城兩易藺相如曰秦強趙弱其可不許臣
請報聘西靣而去尺土不償全以返殽陵之路
約車治行畫日出祖望諸君樂毅謂王曰相如
習機權鍳情僞銜命疆外冝無廢事雖然玉有
妖孽主者所忌和再以斮其足始作楚子之瑞
方謹藏於郢府又焉得此遐棄越黄流之廣深
徙禍夲於吾地幸暴秦之肆貪皷饞吻以奔餌
當垢滌而糞除啓嬴氏之顛躓夫一璧微器也
連城重寄也賈直懸隔得失不類謀國者若此
醉寐乎趙使納關秦壘不割其計誕果於授地
規後必取其計悍浪起兵端誘吾孰應其計嫚
酖毒不可嘗虎兕不可玩捐璧辭城是謂長筭
遇彼欺奪猶得十半昔在唐虞三代以來尊則
禮天卑則問士羡以起度瘞以嬰祭是朝是享
子糓男蒲贄見勞貺儀法甚都叔末道衰物與
凶隨懐之越郷匹夫自危杼有拱者以戮其尸
戍有大者以幽其妻周穆飾臺徐戎畔之鄭伯
假田魯史諱之晉遺取虞荀息請之申挾奔鄭
濤塗殺之許男降楚靣縛銜之楚繼㓕頼頼子
效之舅犯要君晉文投之齊侯敗北韓厥進之
襄没楚宫仲帶竊之師襲衛境智伯先之逺窺
近察有則不祥君王其審思哉惠文曰秦趙方
睦(惠文即位未甞與秦交兵十四年樂毅將趙/秦韓魏燕兵攻齊輿秦㑹中陽十五年與韓)
(魏秦共擊齊十六年與秦王㑹禳素復與趙數/擊齊蘇厲遺趙王書於是趙輟謝秦不擊齊秦)
(始怨趙易璧事/在十六年前也)藺生甚健相國止矣徐覘其變
毅謀不合相如竟成命而歸自後西甲歲出雷
駭漳濵邯鄲不守璧遂入秦(十七年秦拔我兩/城明年拔我石城)
(又明年來攻斬首二萬/趙奔命不暇以至亡)更爲璽章篆刻無倫廟
中所受軹旁所陳璽材之餘存爲漢珎岌岌路
寢華帯輝春(張懐瓘書斷曰始皇以和氏之璧/琢爲璽使李斯書其文可謂傳國)
(之偉寳百世之法式史載趙髙令子嬰齋當廟/見受玉璽子嬰知髙因廟中殺巳稱病不行髙)
(來遂殺之齋宫沛公至㶚上子嬰奉天子璽符/降軹道旁三輔黄圖曰未央宫因龍首山制前)
(殿至孝武以黄金爲璧帶間以和氏珎風至其/聲玲瓏戰國䇿曰李兊送蘇秦明月之珠和氏)
(之璧兊惠丈𥘉相也雖專政必不以趙所寳資/遊說之士藺相如在兊死後兊旣以送蘇秦豈)
(復有璧可易/城今不取)蓋甚羙必甚惡亦尤物之移人蠱
一時以爭奪閱百世之故新况寳之者殃及其身
　　　朝日蓮賦(并引)
朝日蓮似蓮而小花之外有四蕚隨日出沒舊
說朝東暮西者妄也感而賦之
蓮之種夥矣僊峰十丈禁池千葉花之駢幹之
接斗之披珠之結留大家之嚴蹕下衆靈之絳
節蕩漢女之輕漿開吴娃之笑頰雖含芬吐秀
雲布星列曽未睹夫殊絶者也相彼小芳亦其
族徒寄清泠之赤水涵微眇之寸軀氣奪蘭茞
色比瓊琚金蘂中峙緑蕚外郛怳朝夕之異變
顯晦隨於日車若夫日升暘谷至于曲阿則花
舒蕚開亭亭浮波迎風窈窕照影婆娑日回女
紀頓于連石則花歛蕚閉苒苒而没煙水四瞑
杳無遺迹初疑宓妃容與洛濵又似曹娥銜冤
自沉仰止子陵江瀬之曲忽悲靈均葬於魚腹
曉而望之晡而察之未有不同日之起伏也吾
意夫川后河伯之倫發竒露珎以警世曚懼夜
半有負走者復収拾於貝闕珠宫不然握㩲執
機真有化工也顧天壤之内恢詭譎怪糾錯不
同鉅者林林細者叢叢豈耳目之能窮哉惟其
妙用莫詰動静相時利欲昏醉人或反之身隕
名㓕此花所嗤識諸座右以當箴詩
　　　醉竹賦
俗說五月十三日竹醉移徙無不生者予以是
日取東園竹數夲植堦除下客至訊予因次第
酬荅之辭作醉竹賦
異哉竹君豈有杖頭百錢公田二頃抱甕比鄰
投轄深井誰者觴之乆而未醒醺然氣色頽然
項領偃者如倒止者如寢振籟者如號呶揺柯
者如踔踸解籜者如絶纓墯葉者如毀袵狼狽
顛蹶無復修整隨人西東不得自逞雖虚心其
何用頋大節之徒秉晦叔曰嘻客言可哂也林
下七賢之酣放溪濵六逸之酩酊旣巳神交此
君期方軌而並軫窮年卒歲坐守孤凛忽朱明
之煩溽作河朔之痛飲廢太常一日之齋適無
功醉郷之境惟摽韻之蕭散蕩然合乎天隱俾
墜車而無傷况易地以爲窘且夫萬生芸芸朝
榮夕霣獨幹質之森拔配松官以悠永盻桃李
而増欷聣蓬蒿而下憫付之一醉嘯風舞影此
竹君之妙趣何客之不省也
　　　弔屈原賦
鍳先民之典記兮睠三閭之幽芬涕涰涰以霣
冊兮恫忠㓗而不伸豈天監之沕黙兮將楚祀
之遘屯勲績罔究毫末兮遽蒙斥而湮淪粤㩲
輿之神化兮卑斯人以靈智胡廓落之巨邦兮
庸子紛其一揆邈先生之修能兮踔群曹而特
異奉渥徳以專衡兮願委質而自試妍蚩錯以
相形兮爲衆情之攸忌蓋三五之盛際兮賢駿
登於玉除前唱而後和兮蕩皇澤于八區嗟獨
力之煢煢兮莫有助於持扶乃肆䜛以媒孽兮
實厥私之是圖謂靈脩之下燭兮返信受以予
怒辱及身而國阽兮惛不識其所措旣前王之
不諌兮尚後王之可追欝中情之紓兮負玷黜
以長違託叮嚀之嘉言兮鏘瓊珩與瑶珮念皇
輿之顛覆兮悼日月之不再持大義以自植兮
肯變度而易態㬒四頋其何適兮寜投軀於江
瀬嗟先生之耿光兮貫宇宙而愈章世或操其
異說兮疑先生之罹殃惟屈氏之於楚兮偕髙
陽之苗裔歴九州而從仕兮諒非予之夙志雖
屏棄而日逺兮猶飛心於華軒眎故都之將頽
兮忍静黙以自全懷先生於乆逺兮念叔世之
愈薄小不能死封疆兮大不能死社稷習柔媚
以圖安兮聣其君如國人進靡聞於抗直兮矧
以長違託叮嚀之嘉言兮鏘瓊珩與瑶珮念皇
輿之顛覆兮悼日月之不再持大義以自植兮
肯變度而易態㬒四頋其何適兮寜投軀於江
瀬嗟先生之耿光兮貫宇宙而愈章世或操其
異說兮疑先生之罹殃惟屈氏之於楚兮偕髙
陽之苗裔歴九州而從仕兮諒非予之夙志雖
屏棄而日逺兮猶飛心於華軒眎故都之將頽
兮忍静黙以自全懷先生於乆逺兮念叔世之
愈薄小不能死封疆兮大不能死社稷習柔媚
以圖安兮聣其君如國人進靡聞於抗直兮矧
退爲之隕身抑髙風之難嗣兮獨以是鍾于先
生豈時變而事殊兮孤忠無用於必行死骨之
不可作兮浩悲思之來并系曰山崚崚兮水漻
漻沅湘春兮洞庭秋􁇇紛兮芰荷衣容與兮木
蘭舟馮夷兮導前祝融兮馳殿揖彭咸兮周旋
招申徒兮遊衍晨謁帝兮九疑夕騰歩兮南箕
肹溷濁兮髙逝倐千載兮不歸
頣堂先生文集卷第一

　　　　　　　乾道壬辰六月王撫幹宅謹記
頥堂先生文集卷第二
　　　　　　　　姪　傅　編
　古詩
　　　監樂堂(并序)
巴川郡治之圃曰監樂堂者紹興戊辰始刱僅
七年敗于漲水而故製迫陋亦令人意不舒常
平使者僚屬馮侯茂恭攝守一新大之侯故家
子學古入官慕循吏名迹欲與相角剪弊刳蠧
禁姦繩暴率之以正行之以公持之以果輔之
以明政大事小節目具舉舊爲害最甚曰益昌
軍食歲三千斛郡亦二千八百餘斛廐粟又八
百斛盡取之民不得一錢與常賦同輸其夲費
或計司指空文或屬邑侵斡侯悉條請之嚴絶
之郡自任責㑹朝廷遣郎官出使大革苛歛即
䟽始末又別具民事九蘄必更張是皆乆且著
因仍莫問者五邑歡震釋苦得樂而堂方告就
侯曰前守監民苦樂在此榜不冝易也郡人則
相牽連求聲詩於王某故作四章章八句
隆然新堂治所中間江嶺環匝州瘠以寒吾氓
蚩蚩吏有奪欺侯登新堂來輯來綏新堂隆然
侯逺近望力紓吾氓俾獲其仰(魚向/切)瘠吾與食
寒吾與纊導爾嬉娱廢爾悽悵堂冨衆産左右
後前沼魴嶼鳥春棠夏蓮莫莫者葛䕃五畝餘
爾動爾植其寜爾居侯讌新堂賔僚接席觀者
墻立垂髫戴白歌鐘旣合手之舞之祝俟壽考
與江嶺期
　　　銅馬歌
郫城村民鑿古墓隧得一銅馬髙三尺許制作
精妙前簡池守景季淵取以歸中宵風雨輙聞
嘶聲恠之不敢留移送佛寺紹興丙子予以事
至成都黄伯淵見索作銅馬歌
君不見武皇逸志凌九垓追風躡影思龍媒魯
班門外立銅馬天厩萬疋皆麈埃又不見伏波
將軍破交賊歸來殿前獻馬式據鞍習氣殊未
衰想見老子真矍鑠兩京飜覆知㡬秋只有山
河供客愁孤煙落日𧖟叢國出此神物於荒丘
千年黄壤誰作主猶把歸心泣風雨但恐一朝
去無蹤有似豐城寳劒化雙龍
　　　葛仙化(王勃故事詩人/未有及之者)
靈山信多異孤起一萬㝷其上羅諸峰聳秀欲
相臨危磴巧盤折古洞閟清深叢木開錦帳飛
泉鳴玉琴三仙班龍駕長徃無歸音髙閣儼像
設霓衣紫霞衿故知飛昇骨偕來幽絶岑聲利
豈不好奈此老境侵吾家窮子安登覧動悲吟
盛時亦云遇志大力叵任今人巳笑古後人復
視今天命儻可順吾將守素心
　　　大隋山
天彭對峙闢兩門群山左右爭駿奔金城中間
作几案大隋踞坐何其尊境勝地靈誰敢宅古
佛來自東家村結茅三間初未暇一庵聊寄枯
木根緇徒駢擁助薪水王侯漸次迃華軒翫月
峰深崇棟宇瀑布巖冷清心魂至今西南推望
刹十世說法雲仍孫病夫垂老寡所嗜獨於要
妙欲細論當時戲出隨他語坐斷報化轉乾坤
邇來衲子多異解白玉靣上加瘢痕山𬞞煑餅
姑恣飽雲氣漠漠連黄昏空堂附火耿不寐聽
徹猿鳥迎朝暾
　　　曲尺山雲居寺(道方長老云蚤來鐘自/鳴者三極異之因引仙)
(都鹿事求/一言記之)
循溪上坡坨溪亦因山曲行盡髙深處招提隱
山腹徃者灰燼餘白塔但孤矗十年閙斤斧有
此千間屋阿師笑相語異事子當卜今日鐘報
客振響非人觸病悴優婆塞歸夢到松菊諸聖
惠三昧警我煩惱毒卧聽夜雨喧起㸔暁雲族
去路猶恐迷主人費齋粥
　　　讀王尼傳(并序)
王尼字孝孫洛陽之䧟避亂江夏依荆州刺史
王澄貧無居室惟牛車一乗晝則子御之行暮
則共宿車上澄卒荆土饑荒尼不得食乃殺牛
毀車煑肉噉之盡父子餓死初葛雉川至洛陽
見天下巳亂即避地南土董飬至洛陽見二鵝
之孽即挈妻入蜀當是時天下則有亂矣洛中
尚無恙也而二子眎之若檻穽然拂衣徑去治
退居之計使尼先識如二子安得奔走紛拏之
際爲飢死鬼乎予感之作詩以自箴
處世常多憂政坐口腹牽誰能百無營飲露如
寒蟬原野足餓殍山澤漫臞僊作計苦不早身
窮乃怨天劉石擾河洛孝孫方南遷庇無一區
宅耕無一畝田牛車不自救枯骸枕道邊君㸔
董與葛見㡬預着鞭智慮故不同禍福仍相懸
關輔巳荆棘江淮復戎旃吾生亦可料速辦買
山錢
　　　風蓬蓬一首贈范徳承
風蓬蓬雨窣窣客子中夜寒侵骨青燈也解照
孤愁歸夢不到涪江側晚來天氣猶未佳萬里
濕雲遮日華僧房僻寂無來轍踏遍長廊占晚
霞聞道比鄰酒初熟能來澆我空洞腹爲君痛
飲不苦辭世路紛紛蠻與觸
　　　贈王先生(并序)
䕫州王道成先生舊射利江湖間政和丁酉遇
異人王鼎傳内丹之妙遂破家學道浮遊東西
蜀鼎時見荆南市中不與人交一談無能識其
誰何者身長七尺廣眉目羙鬚髯狀㒵如四十
許荆南父老自成童時蓋巳見之一日與王飲
自道姓名曰吾洛人武徳初事秦王爲御者奔
走兵間後得仙法隱華岳酒酣別去不知所徃
紹興六年道成見予於金川講宗盟之好爲作
詩百一十五言
隴種健兒鬚如棘㓜事秦府持鞭靮戰塵撲靣
心巳灰徑上三峰弄泉石乾坤變化五百年人
間未識地行僊布裘落魄荆州市丹經秘法爲
君傳散盡千金何所有腹中氣作蛟龍吼功成
直欲凌紫虗尚愛岷峨山下酒年來我亦厭樊
籠乞取微言爲指蹤君不見葉縣雙鳬緱嶺鶴
古來度世多吾宗
　　　前年一首投贈劉荆州(錡)
前年別公東南馳正當六騩還宫時都人懽傳
好消息慈寧首問公何之氊裘不復恃軍馬頴
上一戰中興基青天白日呈萬象向來䜛吻真
成癡數從西府伺行李樞莞政要人扶持吴江
再見丹楓落寜料我公猶在兹呼鷹臺邊閑鼓
角望沙樓上陳書詩夕烽平安置莫問賢牧自
當十萬師維昔全荆號強國近者賊火仍瘡痍
形勝之地勲名集端使前軰相追隨衰宗依劉
有故事自憐逺去作兒嬉明朝爛醉沙頭酒不
管春風吹鬢絲
　　　贈趙當可
元子稱漫浪嚴生資苦勁海内無賞音秋風入
衰鬢東江一茅屋但欲安性命頗怪澤畔翁煩
詞寄天問
晚交得王孫每見心輙醉平生虎豹韜近者詩
酒累流光迫壯懷撫事我亦欷不如從君飲此
外淡無味
　　　張元舉惠江南李王帳中香
西樓北菀春色濃日日醉倒駢齒翁歸來萬事
不整理笑倚娥皇氷雪容疊牋共冩霓裳譜更
作新聲邀酔舞瑶光殿裏帳拖紅一尺爐煙日
亭午事去時移二百年金陵空有舊山川此香
那得到君手妙訣無乃當時傳慙君爲我供愁
絶年來辦得心如鐵但能飲酒讀離騷竹枕藤
床卧明月
　　　范元通見和仍邀再賦
新橋酒作琥珀濃平生頗羡江南翁扁舟尚繫
清涪尾却對爐香開病容何必探囊㝷舊譜一
見詩筒喜欲舞竒芬麗句兩爭雄蘇合芝蘭謾
旁午當時俊氣輕百年(嗟嗟百年間齷齪/何足問李王詩也)父老
而今悲逝川得公操筆弔興廢定知詩與香俱
傳我生自是癡中絶懶學諸儒議塩鐡枯腸空
洞費搜㝷兀坐忍飢三百月
　　　李彦澤從余求衞公兵法
衛公少時巳知兵坐談壓倒韓擒虎一朝委事
虬鬚帝南殱荆盗北鋤虜出其緒餘教君集猶
謂四夷莫予侮乃知機略妙無比攻城破陣一
仰俯當時傳公挾異術雲祲孤虚自黙數可憐
癡兒尚詭恠至作齊東野人語我家舊畜公遺
書片叚飄零十得五開囊収拾送君讀想見明
䆫口如皷玉輿消息渺吴越鐵騎縱撗暗江浦
學成出去清胡塵莫道儒生不能武
　　　得孫以詩邀立夫兄次明丈作㸔客
我生苦不諧所向如登天老眼始見孫便覺了
世縁一陽謹初度剥極冝復旋神氣巳秀發玉
虹照晴川家書或有託似能守青編免翁費十
牛令渠受一㕓使君與别駕同是峨眉僊肯來
摩其頂飛蓋相聮翩丘也親抱送巳輸徐氏先
游夏實髙弟庶㡬文學傳(汴都二相國祠世多携小/皃拜謁乞靈即游夏也)
　　　次韻子春
微風度踈竹青燈照孤影起㝷千載書坐對一
夕永念昔走京師噉蔗入佳境注傳擬杜癖說
詩配康鼎詎識豹霧深但愛虎文炳薦紳滿朱
紫人物稱䄂領經義有寸長冨貴在食頃彈冠
欲慕貢洗耳寜思頴自從鐡林騎來汚金華省
㡬年強求活百事付幽屏慵便塵柄閑病怯牛
衣冷借書試探討掩關謝馳騁新聞渺無得舊
學粗可整鈆筆伴曹褒蟣蝨欺王猛自憐亡竒
者才拙乃素禀誓爲漫浪叟畢此湏臾景外沉
豈殊致行止貴深省嘉言誰起予虚心期一請
　　　宿毗沙院諸友相送
出門風喧號半道雨飄洒行役巳堪厭投宿小
蘭若䓤籠林樾中一徑僅容馬古屋數十椽佛
事走村社王趙兩故人清詩壁間冩讀徧巳曛
黒尚有相送者見可逞雄辯譊譊欲脣哆伯威
弄長笛哀音振原野子仁喜捷敏徳常號醇雅
來共一夕寒罇酒肯屢把明朝定西去山路泥
没踝此地當廻首想見煙苒惹平生受性僻所
至徒侣寡因詩記離憂踟蹰孤燈下
　　　戲王和先張齊望
王家二瓊芙蕖妖張家阿倩海棠魄露香亭前
占秋光紅雲島邊弄春色滿城錢癡買娉婷風
卷畫樓絲竹聲誰似兩家喜㸔客新飜歌舞勸
飛觥君不見東州鈍漢髮半縞日日醉踏碧雞
三井道
　　　次韻韶羙義夫兩家舉孫
兩翁連詩軸誇我新生孫種徳固有後擾龍同
一門祥應偶然耳矯激笑劉昆要令百世祀那
止一飯恩遥知湯餅局歡傳溪上村茅堂滿賔
客秫酒對雞豚我亦勸兩翁自放琴與罇此生
復何事醉吟閱朝昏
　　　次何子應登賦樓韻
使君來作牧衆若倚南山時節當授衣巳念赤
子寒駕言出登眺豈爲景趣繁民風指頋中惠
術良欲殫紓懷有佳句伏誦一再歎從今安田
里不度百牢關
　　　以朝雞送樊氏兄弟效魯直體作兩絶
平生自許屠龍學歲脕擬作祝雞翁長鳴分送
君識取腷腷膊膊風雨中
麈柄知君談亹亹雞群笑我喚朱朱曉䆫試渠
作人語絶勝蠧簡用工夫
頥堂先生文集卷第二
煙昏鬼神怒沙平草短狻猊擲或云王孟竊據
時曽是宣華苑中物姦雄敗㓕化爲土獨此頑
然蒼玉立流落㡬家到李氏命名以君相主客
爲君牓堂詫郷人愛賞不啻連城璧金璫中官
來奉使一時氣𦦨手可炙利誘威脅擬奪去仲
髙誓死君之側先丗所寳吾敢墜貴人縮首三
嘆息㑹昌丞相乃逺祖嗜好夙有煙霞癖平泉
山居付夢想石上刻字空照日朱崖精爽雖可
畏洛陽群盗旋充斥故知幽勝豈易保天公似
向人間惜(衛公平泉<折 t="33"/>石皆刻有道字平泉詩序/曰後丗以一石一花移他處者非李氏)
(子孫然唐末竟爲有力者取去五代時張全義/尹河南監軍者甞得平泉醒酒石衛公孫延古)
(託全義求之監軍忿然曰黄巢亂後洛陽園宅/無復能守豈獨平泉一石哉全義甞在巢賊中)
(以爲譏巳奏笞殺監軍令/狐綯謂衛公精爽可畏)政湏洒掃堂上下置
酒招我無難色酒䦨氣壯拂衣起摩娑石君話
疇昔
　　　招隱亭
層崖壓西城半空矗孤峭何人結斯宇想見匈
次妙䕺林開蒙宻江山得樞要拂拂幽草香嘖
嘖群鳥叫我作謝公屐來學阮生嘯披襟待凉
吹停盃延落照永嗟區中人嗜慾昏九竅誰賦
招隱辭此病政難療我亦褁青衫俛首入選調
平昔志萬里自省成大笑才術幸無取曷不返
耕釣雄飛或有時一拜蒲車詔
　　任氏園二詠
　　　騖逺樓
丗論尚迫隘吾道亦摧藏行歌碧雲暮坐怨瑶
草芳不如寄層梯轉盻盡八荒飛霞曳爲𥚑明
月綴爲璫舉手招盧敖振歩謁紫皇歸續大人
賦一笑遥相望
　　　舫齋
平生江海志煙雨一莎衣掛帆恨不早白首心
事違作齋跨幽塘想像未覺非時傾半鐏緑自
釣尺鯉肥蘆花卧秋風栁帶揺春暉寄言宣城
守何必天際歸
　　王氏碧雞園六詠
　　　露香亭
北渚一帝子洛川一宓妃池有十種蓮平生所
見稀纎穠各態度紅白爭光輝我來亭上飲夜
乆未忍歸翁家採香人但愛香滿衣豈知清露
濕圎荷㵼珠璣
　　　鈍庵
俗子如錐利逹士如椎鈍乗除付造物多智反
自困君㸔庵中翁漫浪出方寸卧聽松聲老行
觸蘭芳嫰謀身固未快事過了無恨今人豈辦
此勸翕慎勿論
　　　清室
碧雞古名坊奔騰車馬塵那知小洞天清絶欲
無鄰一室對林樾四時禽語新焚香讀周易意
得氣自伸明月落盃酒冷風弄衣巾寄言朝市
客聲利恐汙人
　　　鑑泉
分來何處泉注此團欒池有如大圎鑑玉匣初
開時瑩然絶纎埃萬象見毫氂主人湖海士曵
杖日娱嬉應照兩侍女新粧弄妍姿亦復照主
人鬢髮白絲絲
　　　凉榭
窈窈林影深澹澹波光冷異哉濁惡丗有此清
凉境側身朱欄上風煙得㡬頃嘯聲出竒響疑
在蘇門嶺荷氣逓遥馥如窺太華井要湏從翁
遊岸巾閑日永
　　　層蘭
僊翁有蘭癖肆意搜林坰負墻累爲臺移此萬
紫青九畹與九層異丗皆可銘収拾衆妙香逍
遥醉魄醒隱几光風度開簾皎月停門前勿通
客翁續離騷經
　　　宿崇德祠下望青城諸山
昔年來就學頗熟青城靣雖無㝷山分猶喜旦
暮見違去八寒暑夢想無時休誰意俗士駕復
作山下遊晚雲蔽髙峰悵望乆柱頰山靈豈猜
我未許相投接晨興雲散盡秀色矗亭亭還如
故人眼不改舊時青愧非自由身又復塵中去
他日訪麻姑問訊山頭路
　　　淨明長老睡庵
阿師睡三昧有如飽葉蠶以睡作佛事復名所
住庵夢覺本何擇月行影在潭勿笑脇尊者二
子正同參
　　　懷安光孝寺觀空軒遺圎長老
寳坊欎欎滿松檜獨有小軒花數軰牓以觀空
作正觀要識轉物大三昧丗間眩人萬紅紫心
君巳落色界内那知心境無異法真見元非色
塵外色空雙忘未竒特非非想處亦撗潰誰因
拈花發微笑嚼蘂嗅香不相礙吾儕跛鼈望千
里安得還都如歴塊詩成懷藏擬不出彼上人
者難酬對
　　　置酒登賦樓觀月立夫有詩序別次韻
西山自髙爽更上百尺樓月華岀萬象獨以寸
目収寒光増灝氣山影接江流相從更㡬日酔
賞同一甌諸君有大志應銷別去愁衣食纔足
守墳墓記取龍鍾馬少游
　　　九日同韶美誼夫登妙明分韻得光字
野逈半留日雲薄初護霜一傾茰菊酒三肅翰
墨埸諸君黨友賢獨我鬢毛蒼滿引雖云樂分
携亦自傷平生子劉子趣歸謁建章勲業定指
取冨貴肯相忘古人重佳節酬酢無餘觴龍山
丹葉飛騎臺白草荒但使修名立豈識離緒長
明年未可料共飲西湖光
　　　呈蘇企道漢良吕黙夫
半生岷山下心與岷山親㡬蠟登山屐不作山
間人兹遊愜所願晴暄送餘春山意欲相招縷
脉就我陳同行二三友懷抱無一塵乆矣煙霞
癖佳哉笑語新歳華迫人老丗故遣人嗔努力
造窮絶樂事當及辰
　　　次韻李士舉文感春
四時平分春大好春雖強半未甘老輕車矮馬
恣捜㝷始信天工爲春巧中園層層亂風花長
路青青被煙草詎知陽熈變隂慘頓令樂事成
憂悄兒曹浪語甜如蜜欲觀俘囚數軍實貔貅
萬屯移蜀塞胡人喜躍秦人泣孤坐唯防酒醆
空餘寒頗覺鸎聲澁貪嗜五㪷不自謀㡬時歸
作山林客(宣撫招討公取德順張形勢欲吞全/陜功將成矣聖主念兩國赤子有詔)
(頒師移屯蜀口憲車李丈/感春有作某次韵及之)
　　　次馮申之遊靈泉韻
名山起髙興不惜馬首東沙邊一着眼翠光巳
浮空踏遍桑柘村所向漸不同溪細山疑合谷
轉路始窮瑩淨白玉界芬馥青蓮宫元知境過
清乗春乃昭融尚餘半殘花伴我酒頰紅拂石
愛少蘚披林怯多風安得身無事來對禪寂翁
慮沉燈影外慧發鳥聲中庶遂老巖壑此行太
怱怱
　　　李安撫生日
沙溝紫氣如隴雲涇城冬律變陽春天工爲國
巧謀帥生此摽摽七尺人坐揮白羽歴三紀胡
兒奔迸塵頭起緩驅小隊來漢中甲光冷射清
江水金爐着火焚寳香願公壽考仍康強門外
祝公更多有軍民十萬指中梁
　　　范漕生日
治忽本天運賢哲豈浪出中興信可期帝爲賚
良弼嶄嶄岷峨山西南著第一山靈借英氣成
此垂雲翼才多浩江海道大迷畛域磊落萬卷
腹斕斑五色筆曩參相君幙謀入九地宻復佩
太守章化行千里溢紫詔從東來卑之使者節
旋兼蜀大尹繡衣擁彫㦸談笑百城聳指顧萬
事集但恐𬒳賜環台衮輔王室有如老忠文殊
勲照簡冊佳時過重五適當懸􁀦日逺邇祈公
壽歡聲共一律伶俜涪江生獨以文爲業不敢
嚴香火不敢具芝术拂拭舊破硯胸次先突兀
公掃河朔塵請飛聊城檄公蹀定襄血請勒燕
然石待公黄髮年几杖付閑逸從公緑野堂哦
詩繼元白
　　　中秋大雨
癡情愛佳月樂事期中秋造物故相戯不遣金
波流玄雲如塗墨急雨欲漲溝暝色暗無際壯
聲浩莫収揖謝雲雨師努力勿罷休歸來坐書
室盃酒自獻酬
　　　遊空山
閱遍平川至山足投鞭下馬縁山腹古栢屹如
蒼龍起絶磴盤作長虵曲氣力巳憊意未歇市
聲不到境尤肅欵門徑謁紫金像邃殿苒苒來
香馥褰衣却上清虚閣叢林障我千里目嘉名
大榜起何人來者先自嘆煩促時於缺罅見一
一煙江黛嶂堆青緑先人昔此斷還徃三年學
古忘幽獨當時詩板今無在只餘石刻記經軸
拂塵再誦心欲折丗態萬變流光速我方投迹
隨喧閧文字堆床未盡讀山中宴坐亦所願那
得寛閑繼前躅留連兩日同僧飯更念重來㡬
凉燠作詩強冩無窮悲天風爲我號寒木
　　　遊雲靈觀
兹山雖特起逺窺殊未豪三休出雲際始知盤
踞髙大江分一綫衆峰環千遭溪谷粗可辨緑
樹皆蓬蒿羽衣何年來釣取海上鼇盛衰伸臂
頃古屋風颾颾元和有遺刻雙旌挾時髦想見
飲清曠秀句含春醪萬丗同一兀名字空嘈嘈
吾其錬僊骨玉京􁆾蟠桃
　　　遊靈泉呈性老
曉發雲靈山午憇靈泉山兩山信有靈相對各
開顏阿師逹麽孫文字昔所刪戯出香積供憐
我半生孱時維春物老餘花見班班杜宇閙蒙
宻胡蝶舞清閑大似師說法奥路闢重關市區
巧攘奪日中誰先還請以一枝笻從師兩山間
　　　再遊雲靈
生縁墮城市日與塵坱俱豈無青霞志不得閑
湏臾李君實吾黨半歳相招呼今晨始能來羞
汗先霑濡竒峯出天半虎据東一隅絶頂所見
異衆山巧奔趨危坐送落日萬象爭環鋪隱公
老益壯我亦窮而迂同行二三友文采得自娱
少待月波上歸騎當徐驅醉中語黄冠此心何
時刳
　　　遊樊氏阡分韻得事字
山深少車轍雨餘多空翠不知窮秋中草木乃
爾媚隱君一坯土諸子㡬掬淚盛年喜邁種末
路等幽閟村酒敢嫌濁喚起吾渇睡勿聽松風
哀姑對山月醉從今棄書冊獨以醉爲事不然
持秃箒淨掃清凉寺
　　　再次韻
寒齋編簡香温室紈綺翠疇昔徇所好外物巧
相媚晚驚生死變洒盡䦨干淚誓求無上法不
問天所閟休悲夜臺客萬年供一睡我亦老將
死何苦逐昏醉歸從浮圖師了此一大事試問
八督州何如三入寺
　　　閬州新井縣豐山鎮慈光院殿柱有咸
　　　平三年㓂萊公書海棠花絶句云喧風
　　　花雜滿欄香盡日幽吟嘆異常翻笑牡
　　　丹虚得地玉階開落對君王近歳邑令
　　　刳取墨跡寘邑之㕔柱今獨石刻在
荒山古刹殿柱頭萊公題詩說覉遊當時海棠
不擇地有似野水撗孤舟澶淵功成返黄屋東
府夜宴燒椽燭老向雷州着緑衫蜀芳剪棄吴
舡覆一驥向來超萬群誰與九原呼相君天寒
酒淺不供醉卧㸔北風吹陣雲
　　　大雷雨中舟過蒼溪懷杜子美
疾雷欲破嶽疾風欲飜海昏昏雲氣中稍辨
􁒐嵬飄雨雜飛雹蓬屋響珠琲舟子紛相呼
篙入旁匯罅漏何所避庶㡬無大悔萬鈞寄弱
䌫掣斷危可待過午天氣佳起視江浼浼書生
強遊衍有神司其罪不見少陵翁蒼溪遺句在
我老更可憎此翁窮十倍
　　　次韻次尹俊卿梅花絶句
人間㡬桃李漫漫化泥塵不恨収功晚新年第
一春(早)
飯顆從嘲瘦湘流獨占清失身到東閣聊復對
簮纓(官)
未學廻風舞初成拜月粧故令青女妬一夕月
階霜(月)
急霰爭璀璨僊摽不解寒漢家趙飛燕偏許雪
中㸔(雪)
雲澹江臯晚飛香到短蓬望窮渾不見恨滿白
蘋風(江)
䄂寒倚脩竹暗起着人香聮影黄昏月亭亭上
璧璫(竹)
雖無適俗韻亦有可憐香定自嫌朱粉飜成點
點黄(黄)
墯蘂香猶嫰空枝影半撗江湖無限思不獨為
蓴羹(落)
　　　徃成都八客餞飲得同字
鎬京有八士淮南有八公紛呶一夕醉𬗟邈千
古同我思錦江曲駕言涪水東神交設華宴妙
語穆清風合坐燈烱烱投暁山叢叢別去復何
道勿使酒盃空
　　　與諸友遊楊氏池上呼王隱居小飲晚
　　　登書臺
微風度竹氣澹煙増樹色探㝷得佳境灔灔一
池碧藻荇紛縱撗魚蝦時跳擲同遊好事者喜
我有此僻置酒助清賞環坐藤隂側白鬚比鄰
翁恠語不自惜欲學三盃醉相付一笑適酒罷
循歸途翁亦返舊宅
臺山如招人突兀城南隅我來有佳興不辭石
磴紆歩窮孤絶頂局局萬丈餘永懷舊刺史儒
冠此研書竟以印綬歸榮光燭郷閭丗事㡬反
覆百年等湏臾地閑芳草積樹暗怪禽呼空留
好書名永與此山俱
頤堂先生文集卷第四
　　　　　　　　　姪　傅　編
　古詩
　　山雞送范元通
我離別胸文字子所負騰踏㑹有逢勿使豪邁
氣衰䬃隨霜蓬或歌歸去來徒爲白髪翁男兒
冨事業髙名配華嵩
　　　送雍堯咨遊青城
曽遊玉壘市長揖岷山雲塵縁不暇徃今日飜
送君丈人紫霞服麻姑青練裙鹿車時出遊俗
眼了難分獨聞老人村鸖髮自耕耘豈無抱德
士可與立竒勲勿求不死藥自苦骨與筋胡児
正南牧兩河如聚蚊
　　　送胡康老
胡公起三晉才如山河雄弊裘走上都氣壓洛
與嵩豈無濟時䇿入對明光宫戰塵一飄蕩隻
影隨踈蓬虎符静爲治使節凛生風所出毫末
耳照眼驚兒童朅來墯閑冷玉匣藏霜鋒忽買
巫峽舟飄飄指吴中遥知遷擢近黼坐思䕫龍
他時卧華省清夢來巴卭
北人事鞍馬笑誇太行髙豈知相風色孤帆寄
江濤雄圖攪方寸不憚舟師勞一見武功天騰
踏當有遭皇綱餘絲髮海宇半弓刀誰人念恢
復此事付英髦蓴羮伴鱸鱠酒舩載蟹螯何如
噉羊酪春醅潑蒲萄願言雲路穏勿使閑豹韜
功成儻乞身故園剪蓬蒿
　　　送普州守
寜可鈍如槌不可曲如鈎毛銖夸爭奪所喪乃
山丘向誰巧相中機穽險且幽十年彈指頃死
骨埋荒陬細㸔天定後人力豈易謀一洗謗書
毒近郷仍典州惟此詩書窟俗比魯與鄒老手
亦何事坐嘯群吏休政成有異等時至或封侯
期公如鐵山䇄立千萬秋
　　　用舊韻送普守赴闕
圜墻閑木索南畝冨鉏鈎人謂賢使君治術本
軻丘丹禁頗念逺白簡頻黜幽那知牧飬手安
坐窮山陬國是乆巳定諒非卿士謀除書下八
行仁風𬒳九州自憐登門舊長𥚑曳齊鄒送公
朝帝所別語不忍休腰組掛銀黄刻日賜通侯
應記逺宗子茅簷卧髙秋
虗名強逐臭小智矜藏鈎蠻觸蝸兩角古今貉
一丘念昔齒方壯抱愁山之幽誓從東南尉䇿
勲西北陬人事乃大謬天命不少謀雲梯乏僊
骨車轍半神州廉頗故思趙韋孟欲徙鄒錦水
清堪濯草堂靚可休儻有一區宅不願萬户侯
尚及公掛冠共鮑黄雞秋
　　　送何熈載之官鄰山因簡虞并父
力學収名苐指作青雲梯向來杏園伴盛者直
金閨天工亦善戲淹速乃不齊三年得一尉初
挈孥與妻邑居大山厎積翠蟠東西瘦馬當緩
驅石磴裂馬蹄寄謝循良守桃李想成蹊行春
有餘暇書尺到耕犁
　　　効東坡送顧子敦體送趙子功令資陽
子功宗室雋一柱屹蒼蒼投身冠蓋窟所向率
披猖宏論震俚耳百川吸滿觴頗笑中壘尉豈
羡執㦸郎胡爲學蠧魚夢入編簡香作字擬羲
獻賦詩逼齊梁兹行宰劇邑人謂挾風霜我言
百里小未得施寸長上司督租賦文檄日一箱
椚此空洞腹餘事皆粃糠耆舊王與董骨朽神
不僵努力肥百姓二子立道傍
　　同誼夫國才餞季然于普門院取壁間
　　　五字詩各探一句爲韻賦五詩某得共
　　飲碧苔畔
投分前日歡愴別古人重相望一千里獨許明
月共
滿酌青甆盃醉卧白石枕借子驪駒曲侑我河
朔飲
暑塗勸加飡飬成摩天翮中車寳帶黄小隊油
幢碧
塵榻爲子下柴扉爲子開從今斷還徃一室長
莓苔
來時金蘭集去日風雨散別語慎勿忘短書寄
澤畔
　　　贈瑄上人
日日登南樓支頤望西山念我知心友一榻栖
孱顔詩如山中雲婆娑意自閑世無飛僊術塵
歩愁躋攀我懶乆不出碧蘚封柴關床頭五字
藁期師一來刪
諸公爭談詩健舌秋河傾䄂手但兀坐欲語不
敢聲獨喜圎顱師嗜好與我并相見不言他古
律同細評愛惜丈八矛徐攻劉長城向人勿浪
出三年戒飛鳴
白髮潜庵老(道/凝)近者焚翰墨長身書臺子(智/源)江
湖斷信息肥宗(了/宗)與短演(宗/演)見靣應不識桑門
减詩侣熟念氣填臆惟師兩無擇同我滯郷國
努力事唱酬異時亦南北
　　　送縁庵主
上人乆習靜閉門守一龕猶恐市塵染西岷撥
晴嵐歸來非本心退結山中庵秋風入我𬒮又
徃天之南南方盛法窟誓志必窮探雙徑卧老
龍懷珠千丈潭東鄰嘯乳虎眼光見耽耽禮足
受半偈安坐十年參我昔客吴楚但愛雲水涵
不聞清廟瑟浪走雪滿簪相逢儻有日爲我舉
二三尺書附巴使勿語洞庭柑
　　　送元思師
思師講法華衆說積丘墳甞据師子座受降千
人軍猶嫌文字傳聖域未䇿勲欲唱江南曲試
披楚塞雲良才大蔽牛匠者冝揮斤箭鋒或相
直對靣同一欣古人得解脫乃不厭多聞歸來
閱故書請以道眼分
　　送智齊師出峽
齊師成都來春風掀竹笠自云十五年參學事
未畢得錢買小舟湖南㝷佛日胸中有此老如
飯不下嗌誓竭牛馬走徃供薪水役儻諧一大
事歸來卧蓬蓽此老吾所聞機用飛霹靂髙提
倚天劒萬里無行迹師欲嬰其鋒意氣真絶出
巫峽拖聲轉湘江帆影急行矣母滯淫坐夏猶
可及寄語花藥市爲我留一席
　　　送凝上人成都㸔藥市
蜀山冨竒藥野老爭藏収九日來成都塞斷長
儀樓權豪競奪去萬金未得酬問師杖頭錢免
渠失笑不乆通安樂法况復形骸憂知師不應
爾肆意作嬉遊傳聞不死草徃徃落鉏耰我欲
前市之請以道眼搜屑屑治編簡一室方自囚
世塗敗人意寄語韓伯休
　　　送性上人
錦官與子別六聽秋城砧坐纏兒女愛夢遶薝
葡林子歸能幾日又起江湖心江湖多幽寺老
衲天機深一言當有契超諸去來今孤舟出寒
渚停雲結層隂滯留嗟我老何以開愁襟
　　　送譯上人出蜀
夕雨敗沼荷曉風獵巖桂人各動歸思子獨謀
逺逝峡門去來舟日爲聲利計扣舷數得失子
獨㝷師銳徑山天尺五披光出蒙翳雲居接廬
阜薦福踞鄱汭維此三大老從之可卒歲玉泉
亦清冽縱飲爭挽𬒮南極百十城一一盡所詣
寜使繭生足肯畏雪封砌更憶大瞿曇捐身求
半偈(聞佛日再住徑山卍庵再住慶福/意頗欣然雲居謂賢玉泉謂璉)
　　　送楊道者永覺
乆修頭陁行但欠僧伽衣胡爲走紅塵涴靣不
忍揮忽覺東州夢又指西山歸九峰冨泉石百
里環翠微買山吾無錢亦解守釣磯兒女苦牽
挽此身䧟重圍臨分一太息山中音信稀
　　　送洪上人遊南
中原百川赴東西萬折惟有蜀江耳師之桑梓
江干側扁舟却訪䲭夷子荆楚吴越我未到每
聞談者亦自喜羡師脫去事幽㝷春風滿帆作
行李㑹稽草木朝霞蔚錢塘波濤夏雷疾桂樹
楓葉怨楚人蓴羮塩豉詫吴客到處定知有新
得長篇短韻揮掾筆他時我亦探禹穴一見名
字如促膝
　　　送南平僧歸里
䍧牱水闊嶲山髙什敖君長曽紛搔時移事變
今安有百里相望皆城壕我住涪江一區宅頗
恨長安逺如日聞師郷邑愈更南不覺掉頭三
太息送行且學浮圖語是身於世真逆旅胸中
穏處即吾郷交益誇辭空自苦北風拂靣寒颼
颼遥知去路雪侵裘忍飢奈凍得嘉句好在濡
筆傳中州
　　　送演上人
整整袈裟團團笠覆此短小精悍質誰知意氣
解摩雲羞對諸兒戀郷邑江南蕭寺不知數據
堂說法盡龍虎只應飽取一味禪斷却從來巧
章句晝短天寒無定程孤舟尚倚裝齎輕玉泉
度歲亦良䇿好在沙頭春水生
　　　送月上人南遊
錦官東郭大蘭若眼明見子長廊下春風二月
白帝城一笑相逢手重把羡子逺引如孤鵠頋
我低摧真病馬碧山紅塵不同調厎事胸懷兩
傾冩幽㝷勝踐我亦喜夢魂巳落瀟湘野扁舟
躡子尚可期幸有此身閑似社
　　　送祖月上人
月公别我浮三峽欲徃南中求大法此行初爲
梅州老過嶺障煙恐難狎掛帆且指古鄱陽驥
子鳯鶵亦稱甲十年故人我尚記平視諸方氣
甞壓玉劒無聲血千里肯就銅盤後先㰱相從
學道湏究竟半字落耳汗霑洽宗師語言豈不
佳世間傳冩空盈夾歸來趺坐舉其要莫話衡
廬與苕霅
　　　題趙德脩所藏孫太古尹喜傳道圖
大栢森森護盤石老聃踞坐三人立盛德之容
本和豫漠然不應豈真實曏者隱奥九九篇纔
示指畫意巳傳細看尹喜磬折處金箆刮膜見
全天侍旁二子來何許無乃徐甲庚桑楚注目
拱手氣不吐畫師筆端更解語凾谷關廢河水
黄授經臺傾隴草荒一幅東絹吾無用要逐青
牛歸帝鄉
　　　題何朝申所藏趙邈卓饞虎圖
何日老於莬失脚來空山山中無所食瘦骨見
孱顔䑛掌鼓餓舌始信擇肉艱姑求一飽計未
肯藏榛管畫師有深趣粉墨不可刪獸心察凶
毒人事戒防閑編鬚固莫敢強弓亦徒彎吾命
儻足惜斜陽掩柴關
　　　題馮申之所藏徐臯魚
菱葉蘋花點水面水淨如空到厎見大魚獨行
示閑暇小魚群嬉誇敏健畫工定自知魚樂掉
尾揚鬐固多變猶勝圖冩吴王鱠戕㓕衆命供
一饌南唐徐白稱絶筆臯實同姓最後出三幅
掛我素壁間恍然又作江湖客吾聞神物乆當
化煩君謹護風雨夕一聲霹靂飛上天回視丹
靑了無迹
　　　題游昭畫牛四圖
晴暘布隂來灌木村童地坐弄鸜鵒老㹀食豐
草側身頋其犢鳥跦跦牛逐逐無人見此春(波/緑)
游絲如許長翠影落撗塘吴牛最畏暑頼此五
月凉想見下飲時不念蒭菽香揺蕩水生痕淩
亂日浮光可惜蓮與蒲勿渉水中央
山平臯壠低秋深雲雨晦牧人荷蓑笠匍伏在
牛背穉牛先跳逸兩牛追不及安得青天出白
日重來緩驅莫相失
雲蔽天雪欺樹山徑之蹊斷來去飛花撲靣朔
風吼兒把牛索藏短䄂擁鼻衝過縮其脰茅蘆
咫尺且忍寒兒歸附火牛繫欄
　　　題王逸竹溪釣艇圖二絶
斷岸竹如雲翠色落寒瀬艇子何處歸應轉煙
林外
塘影抱林光樵風接溪浪最愛笋蕨時恰是河
豚上
　　　題政黄牛出山圖(政髙僧平日騎/一黄牛信所之)
眼明雙白鷺身穏一黄牛玉轡章臺陌可憐供
百憂
橋邊路欲迷林外山猶見長歌扣牛角不讀項
羽傳
　　　題十二溪女圖
霞珮綴仙班春風擁髻鬟應無世間夢悵望碧
溪灣
　　　題昭君圖
朔風吹鬢影猶抱琵琶立胡兒在何許邊頭羽
書急
　　　題滿公所作隂壑生虚籟
積霧瑣空巖寒飊振踈木遊子勿言歸山程太
幽獨
　　　題滿公所作月林散淸影
暝色兼荒逺初分浦溆煙應知漢江珮月竹鬪
姢姢
　　　題榮首座巴東三峽圖
白帝城髙皷角罷巫娥廟冷雲雨空只知楚塞
明雙眼不覺神遊尺素中
　　　題李伯時渭城送客圖用知幾韻
龍眠幻出摩詰句想見落筆懷抱空只有古今
情不盡渭城楊栁幾春風
　　　題雲月圖(王賔王畫峨眉月巫山雲二/圖仍大字冩太白詩李乆善)
(亦大字冩子美/巫山詩附其下)
萬里峨眉夜夜月千秋巫峽朝朝雲詩句丹青
共摹寫筆端三昧要平分
菩薩巖前淨滿月神女峰上光明雲吾人肺腑
中流出詩句丹青無半分
　　　題南禪方丈壁
南金楚璞何施爲出門即取厚利歸古來乃有
金玉士抱冤硉兀人不知君不見吕侯大狩誇
凌鑠車前打折麒麟角徑湏歸去來一丘與一壑
　　　題樊氏樓壁
老秋氣巳嚴今日稍晴和登君樓西翼相對一
酣歌邊烽照仙關大將方枕戈吾儕無志用心
懾鬢先皤強促半罇緑各自爭岌峩月影漸髣
髴西山爽氣多坐興兒女念欲徃山之阿諸君
祈努力吾亦假餘波
　　　無題
桐孫枝有海潮音玉指初調萬籟沉燭影熒熒
鎻䆫厎此時端欲見琴心
　　　送祖道師赴長江
山林與城市何地非隱淪子意亦易敗徑投寂
寞濵楞嚴有奥章試爲識者陳歸思落煙艇尚
及秋風新

頥堂先生文集卷第四
頥堂先生文集卷第五
　　　　　　　　姪　傅　編
　近體詩
　　　次韻大受登正法塔見劉王二陵
試縱浮圗目閑紓客子情軒騰超世界指點識
郷程天大雲欹野江蒸氣抱城長風饒振薄落
日倒光晶古色千年在悲歌百慮盈戰爭初自
苦成敗㡬堪驚狐兎穿蓬顆珠璣入里氓劒關
猶北向巫峽只東傾徃意増三嘆餘蹤付一瞠
誓言逃俗網碧海跨飛鯨
　　　次尹俊卿見訪有詩次韻
聮驂來二妙契好屬兒孫夜半星河轉談深几
席温能詩飯顆瘦使酒濮陽髠萬事醉吟裏那
湏倚市門
　　　次尹彦回復來偶予他出用前韻招彦回
徃時傾蓋友前代湧泉孫肯念三年別能來一
語温歲華欺老大功業付黥髠直爲詩篇好扶
䔧日候門
　　　東禪別新資官令榮安中走筆次韻
雖念三年別猶欣一日逢哦詩能淡佇作邑想
雍容古栢冝秋雨寒鵶伴暁鐘歸塗莫惆悵喜
事見重重(是日安中得其/家報愛姬生子)
　　　次韻李知幾
宻雨連三日青天未肯開庭除舞蚯蚓几席上
莓苔又說邊聲急渾無郷信來愁心似流水空
費寳刀裁
　　　醉中走筆次趙彦和韻
三年相爾汝一語敢誰何有學窺黄老無心戰
外魔牛心應易噉螭首故難磨不識王孫貴朱
門亦許過
　　拾諸公餘韻贈輝禪師兼奉荅勾龍伯秋
　　　謁廣利輝禪師
引泉澆藥圃編竹護花科(古草木作/此科字)頓喜髙風
在仍聞宻義多四山圍翠黛一水繚青羅誰謂
幽師死來㸔窣堵波
舊飾蓮花座新繙貝葉科朝飱葷味少夜誦篆
煙多不執鐡如意肯偷金叵羅猶堪試綿力法
海激頽波
　　　奉伯秋
要慿稽古力尚阻列僊科冨貴終愁逼才名巳
患多廟堂遵故事經學到新羅拭眼㸔収拾天
池濯素波
　　　荅伯秋
足爲春遊繭頭因午醉科神交甞恨少詩債敢
嫌多幾日登廬阜他年夢苧羅故應三峽外漁
艇老煙波
芻蕘傳吉語詔㫖緩追科疲俗今當復諸公衆
所多誰能齊卓茂我亦怖閻羅種德無餘事流
光付逝波
半生沉俗學中路墯嚴科白眼遭非類黄泉愧
阿多無勲封柱國有志捽何羅慎勿相料理因
風又起波
　　　又和
性癖耽盃酒家貧廢臼科江山聊作助崔蔡不
湏多早歳撑吴榜春風試越羅只今中夜夢突
怒見潮波
風來雲度屋雨過水盈科懶覺詩篇少閑㸔景
趣多垣間生薜荔床下長娑羅空法銷諸漏端
如迦葉波
可惜通三語相期中六科南司章奏好北闕搢
紳多想見趨宣室真成上欎羅行裝冝速具未
用歎奔波
從軍思上䇿直諌赴賢科抗志吾何敢収功衆
孰多清詩無競病小令有來羅今日竒寒甚明
䆫試偃波
　　　次韻何子應遊金璧池(子應相招以/病不能出)
栁樹濃垂岸荷花滿覆塘日供無限影風逓自
然香酒艶浮瑶席歌聲繞杏梁空慙長卿病不
作次公狂
景色遽如許懽聲阿那邊綺羅沽酒市絲竹泛
花舡越客知何夕壷公自有天兹遊傾澤國寜
問壓巴川
　　　次韻子應同遊靈泉
香火㝷幽寺麾幢度廣川塢深斜透日溪涸細
流泉玉粒新炊飯金花側布田歸塗動詩興健
筆冩江天
　　　次韻子應遊鶴鳴
夕雨方開霽晨雞亦罷鳴四郊知按堵千騎得
徐行再閱天章麗還同佛日明抽毫出佳句壓
倒謝宣城
　　　次韻李士舉丈除夕
藜杖初防老桃符又換新驚回潼水夢喜見義
城春浪走何爲者流光豈貸人翻思大儺氏闊
歩過天津
兒孫思故國詩酒送窮年禄近禾三百人慙貟
半千壯心非曩昔尊足幸輕便投暁椒觴盡春
風共醉顛
暗燈延䑕軰殘漏付雞人栢酒浮三酌𬞞盤薦
五辛凍吟多累句孤坐絶來賔鏡裏絲絲髪平
明六十春
　　　次韻吕閬州錦屏之集
飛簷依絶巘朱檻俯清流劒外誰堪似城南獨
占優濃春牽酒興勝踐與詩謀日落江煙起旌
麾更少留
　　　次韻荅張廼直
才如北海豈云踈局促從來笑腐儒秪作文章
希屈馬不將門户敵崔盧公車奏議三千牘京
洛風廑十二衢回首知君㡬多恨肯甘華髮老
江湖
　　　次韻許唐臣丈
目斷楊州淚似江龍輿半夜狩南邦徒聞四野
方多壘可惜黄旗漫繞杠濁酒有神磨歲月愁
山無頼入軒䆫青䓑三尺將生綉憤氣崢嶸只
自降
　　　次韻任元受除夕
九重無路扣天􁆻萬里何時返蓽門歳晚濃愁
催白髮夜來隻影落寒罇誰令興發水雲國獨
憶春歸花栁村知有筆端三昧力試將些語爲
招魂
　　　次韻荅趙之源仍簡演師
年年春事寄征鞍一笑歸來巳強顔但得從今
千日醉寜論自古四并難憐君不怕慿烏几頋
我猶知愛碧山應許相携學寒拾同參饒舌老
豐干
　　　次韻諸公贈將官鹿浩然
休把長纓便請行如今正屬㤗階平酔㸔夜月
清罇倒卧對秋風白髮生羞向熱官稱命薄喜
隨寒士以詩鳴他年採藥鹿門去不許人間知
姓名
　　　次韻馮舜陟見贈
梁山回首㡬悲辛來對江城拂塞塵枕麴漱醪
真下䇿推書撲筆更癡人如君自是聲華舊及
我相逢笑語新便倒詩筒費褒飾坐知揺落變
青春
　　　次韻趙當可
元禮門牆豈敢踈擬題刺字拂塵𥚑頺顔此去
歌無奈聞道從來恨不如食蛤未妨期汗漫椎
蘆或可作蘧蒢西園飛蓋成何事要見枕中鴻
寳書
　　　次韻顧次鳯
筆端文字照千春僊籍班聮透㡬塵黄卷肯交
同長物白𫀆未信褁閑身至言落落常難合俗
眼悠悠少識真誰似江東顧夫子月臺對影只
三人
　　　和唐山叟所贈三詩
人品相懸定㡬分十年髙卧赤城雲神仙窟宅
古多見泉石膏肓今亦云羽駕擬陪天上樂麟
毫猶冩丗間文吴江楓落揺歸棹更喜新詩愜
所聞
蓑衣芒屨日相逢仙者誰人識吕鍾巳受丹書
存夜氣定除白髮變春容情田舊習雖鋤穢筆
陣餘威尚折衝聞說山間賦招隱試披雲霧幾
多重
徧從江海濯清流歸老岷峨占上游心逺欲聮
髙士傳地偏仍似賈胡留何時竹杖閑榰壁終
日繩床懶命儔碧嶂紅塵兩相望勞生笑我不
知休
　　　次韻米太初
元知文采冠多邦牀下如今拜老龐短刃何能
排賈壘輕舠敢問絶潘江初聞毛頴秪供笑退
誦溪堂但乞降誰擬一臺稱二妙如公才氣本
無雙
　　　和榮安中二絶
射洪春酒舊知名更得新詩意巳傾獨與劉伶
敦契好山王不敢豈人情
酔來不入少年埸只欲問塗何有郷妉酒玉川
貧徹骨空將鼻觀到糟床
　　　次昭覺圎老韻
文室曽窺金錫光汾陽宗緒故應長不嫌俗子
堪傳授更借餘波到樂浪
　　　次韻日新見招
聞道山中熟臘醅懸知甕靣喚春回桃花亦解
相勾引前度劉郎擬獨來
　　　次韻師渾甫
五字長城乆讓登雲梯更羡最髙層別來大有
離群恨今日西南又得朋
春愁早覺費驅除清酒何人贈百壷投老殘年
無處着只堪脫帽見霜顱
　　　次韻何子應留詩爲別
追攀筆墨幸同時蘇季如今不願師自詫栁州
曽指授年來稍稍許言詩
周南厎事苦淹留盃水那容萬斛舟穏駕長風
歸去好鳯凰池上酔遨遊
邇迹韓門尚壯年老陪杖屨本因縁早知决定
書青史湜藉諸人繼有傳
出頭自合持文柄失脚因循作吏師記取舂陵
好邦伯臨風對月有清詩
主領風光春復秋西山蠟屐北池舟羲皇以上
同真樂俯仰之間憶舊遊
蘭若生祠付百年曽將秀筆紀夤縁涪江口口
歌遺愛碑版懸知四裔傳
　　　次韻晁子與
清谿西岸作鶉居敢怨投閑百不如喜得君家
好兄弟相逢如對古人書
長貧我欲爲巴叟髙詠君能繼洛生自許一丘
成小隱仰瞻千載立脩名
大晁冨麗比南金令弟清新敵楚琳死却廬陵
老居士二蘇那得有知音
韓門今日有真傳興起斯文四百年可惜飛龍
卧荒櫪閑㸔翠翮落虗弦
新詩字字救朝飢仁義之言反類癡誰辦千金
収駿骨大勝列屋飬蛾眉
　　　再次韻
岷江劒棧揔寜居聞道邊頭亦晏如猛士雲屯
方賈勇胡兒莫送講和書
築壇拜將一軍驚初識淮隂胯下生能讀父書
成厎事可憐丗上逐虗名
懶擲麁踈地上金絶知環珮響璆琳歌功頌德
今時事側聽諸公出正音
佛貍巳死北人傳虜馬飲江謡故年只有昭君
怨青塚他時心事付鵾弦
欲細腰圍強忍飢早知作計太憨癡從今百斛
収螺黛學取風流半額眉
　　　遊靈泉次性老韻
醆裏濁醪無宿釀缾中脫粟有孤炊忍貧不徹
來投佛坐聽松風無限時
　　　趙和之自鶴鳴泛舟歸城次韻
斜日撩歸興飄然李郭舟旄麾明兩岸管吹落
滄洲要與民行樂那湏酒換愁遥知陶靖節臨
賦喜清流
　　　趙成甫招飯次黙夫韻
鳥聲呼客急花影過簾遲酒灔東西玉枰殘白
黒棊稍驚風弄䄂直恐雨催詩一笑留歸騎斜
陽無限時
　　　荅戴時行
如今四十巳知非誓學宗門第一機飬就純乾
猶細事直湏空劫問音威
佛祖由來命脉通大千世界一光中藥王菩薩
知君是乞取刀圭救病翁
　　　荅李知幾
明柯維騏宋史新編藝文志載王灼頤堂集五十
七卷絳雲樓書目雖列其名不著卷數讀書敏求記
則曰五卷王灼字晦叔號頤堂遂甯人隱居不仕所著
有頤堂集碧雞雜志糖霜譜未嘗記及書之源流其失
傳久矣此本亦五卷豈即遵王舊物耶光緒丙戌猶子
立誠下第南旋得於袁潄六後人處歸而呈之先兄
歎為未見今兄殁已三載余適病起展誦斯編不勝
對牀風雨之感庚寅九月丁丙
