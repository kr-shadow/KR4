#+TITLE: 道園遺稿-元-虞集
#+DATE: 2018-05-12 10:19:49
#+SOURCE: github.com/kanripo/KR4d0494 master 914fae1f                
欽定四庫全書　　　　　集部五
　道園遺稿　　　　　　　别集類四(元/)
　　提要
　　　　(臣/)等謹案道園遺稿六卷元虞集撰集平生
　　　　所為文凡萬餘篇門人李本編為道園學古
　　　　録五十卷有劉基所刻大字本又有烏克章
　　　　所刻建寧本後人又編其詩文曰道園類稿
　　　　與學古録互有出入此遺稿一編則其從孫
　　　　堪補輯也凡古律詩七百四十一篇附以樂
　　　　府刻于至正十四年其中有類稿已載者百
　　　　餘篇而類稿所無者尚五百餘篇集之詩文
　　　　為有元一代冠冕而稿多散佚當李本編學
　　　　古録時已有泰山一豪芒之歎堪續加蒐訪
　　　　用心甚勤雖不能搜括無遺然其掛漏者亦
　　　　已少矣又考黄溍序學古録以為集所手編
　　　　而此書前有至正已亥眉山楊椿序以為集
　　　　季子翁歸及其門人所編與李本序合葢集
　　　　母楊氏為衡陽守楊文仲之女楊椿即其外
　　　　家後人其言自當無誤亦可證黄溍所云之
　　　　不足據也虞堪字克用一字勝伯隠居長洲
　　　　明洪武中嘗為雲南府學教授好學有文所
　　　　著有鼓枻稿已别著録云乾隆四十六年九
　　　　月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　總　校　官　(臣/)　陸　費　墀
道園遺稿序
自昔文章家著述之盛其集有内外前後續别之分葢
由其體製有同異嵗月有早暮故其編纂彚次之法各
有所存然其文之可傳者雖片言半簡皆不得而棄置
又復有所謂拾遺者焉國朝一代文章家莫盛於閣學
蜀郡虞公公之詩文曰道園學古錄者其類目皆公手
所編定天下學者既已家傳而人誦之矣然其散逸遺
落者猶不可勝計也其從孫堪乃為博加討訪積累之
久得古律詩七百四十一篇而呉郡金君伯祥為鋟諸
梓是編之傳其殆所謂拾遺者乎予嘗獲執筆從公之
後而竊誦公之詩以為國朝之宗工碩生後先林立其
於詩尤長者如公及臨江范公葢不可一二數也學者
讀乎是編則知其殘膏賸馥所以沾丐後人者多矣今
公已不可復作予是以三復是編而為之永慨也抑公
平生所為文無慮萬餘篇今道園錄中所載不啻十之
三四而已然則并加討訪而使之盡傳焉豈非堪之志
而予之所深望者乎是故昌黎之集成於門人河東之
集託於朋友惟廬陵歐陽公之集其嗣人能致其力焉
若堪之汲汲於此其亦可以無愧於歐陽氏矣堪字克
用(一字/勝伯)好學有文能世其家而公之行能官伐已具於
歐陽内翰所為碑銘兹不著至正二十年正月十日金
華黄溍序
先叔祖學士虞公詩文有道園學古錄翰林珠玉等編
已行於世然竊讀之每慮其有所遺落凡南北士夫間
輙為蒐獵求之累年始得詩章七百餘首皆章章在人
耳目及得之親筆者葢懼其以偽亂真故不敢不為之審
擇也惟先叔祖鴻文鉅筆著在天下家傳人誦其大篇
大什諸編蓋已得其八九此蓋拾遺補缺庶免有湮沒
之嘆方類聚成編以便觀覽而吾友金伯祥乃必用夀
諸梓以廣其傳命其子鏐書以入刻伯祥之施不其永
耶外有雜文諸賦尚有俟于他日云至正十四年五月
甲子從孫堪百拜謹識
欽定四庫全書
　道園遺稿卷一
　　　　　　　　　　　　　元　虞集　撰
　　操
　　　釣雪操
鑿方池兮山之曲仰喬松兮倚脩竹四時來兮無不足
嵗之寒兮天雨玉雨玉兮滿庭予何思兮折芳馨魚潛
淵兮亦在藻言將求之以忘老鰷鱨兮鰋鯉有酒兮多
㫖霏霏兮來思上友兮君子
　　古詩四言
　　　致樂堂詩(并序/)
　　　　致樂堂者集賢待制周君之所以奉母者也
　　　　蜀郡虞集為之賦詩曰
翼翼新堂有閫有房夫人來居既安既舒既好既寧載
燠載清言䦱于門以寫我誠有齊其馬有伉其軒為子
來者允貴且賢貴容舒遲賢有令儀爾因爾宗先君之
思翕爾兄弟具于嘉㫖我飲我食先君之子詩言温柔
禮言著存我撫我惠先君之孫樂哉誰氏維周壽母疇
克致兹周南仲子君子善頌文則多有又永歌之以導
燕喜
　　　萬户張公廟堂詩(并序/)
　　　　大德辛丑昭勇大將軍河南征行萬户鎮通
　　　　州張公以其兵從征緬死之通人作廟以祀
　　　　公三十年間朝之公卿大夫士能為文章者
　　　　莫不為之有所製作泰定丁卯公子御史亦
　　　　俾予賦之集以為征緬事始末在朝諸君子
　　　　則知之矣通州僻在江海之際其人何自知
　　　　之況久逺乎且不著夫狂夫首禍之故成宗
　　　　皇帝聖明卒致其罪則公所以不肯墮其搆
　　　　陷必甲胄以死之意亦終不白于通人之將
　　　　來也故稍原其始而道之庶其有考也詩曰
於赫世皇並用豪傑一定宇内櫜厥戈甲既久既安成
宗繼之祖功莫加道在守持狂夫興謀以動相國曰昔
祖宗咸尚戰克萬方悉來史皆前能我獨無名曷稱繼
承蠢彼西南翳叢負固聚落八百各統女婦人强善驕
馬貝競豪豢豕于牢黄金飾槽取而有之富可足用赫
乎功多以世智勇相臣以聞天子曰嘻有是言哉汝其
試之狂謀既售諫言不入既賦軍實弓鉞仍戢餽饟啓
行萬里騷然飢危蹈毒未戰已捐番番名將天子爪士
鎮于江滸天子所使狂夫忌之承制驅之詎思國謀徒
逞厥私將軍慨言死我臣職可陷者身不陷吾直見制
鄙庸豈我召兇心知無還況冀立功與其矯誣死于狂
手孰與奮撃不喪吾守孤旅轉戰深入不囘殺僇既多
身卒死之三軍失聲萬士喪氣孰明公心君門萬里裹
革東歸遥遥江壖部曲候迎悲風斾纒民懐其忠士感
其義虎奮鷹揚如見其至卜廟得吉東望際海神來妥
之有永無壊狂夫辱國天子震怒立呼狂豎斬以大斧
狂罪則誅死事奈何褒封哀榮百世不磨豈惟不磨元
嗣御史既有兄弟又多孫子奕奕勲門秩秩良材天之
報忠豈有涯哉
　　　栢堂詩(并序/)
　　　　崇仁劉觀母熊氏有貞節觀作堂奉之翰林
　　　　學士吳先生有記蓺文監丞揭曼碩氏作頌
　　　　朝賢多繼之元統癸酉集歸自京師亦為之
　　　　賦焉
翼翼新堂深明髙安嘉樹在庭維栢桓桓霜降露濡載
寒載温嵗以序遷我有恒歡惟時壽母來居來言昔扶
弱支今撫其繁先君之思永矢弗捐視此庭堅不忘以
存肅肅令子敬共前聞婉婉有容郁郁有文宜其室家
長其子孫煖日扶輿涼風進軒駕言忘憂游息山園閣
􁍑淳珍匜汎鬯芬樂時和豐具養無愆孰栖爾柏翽翽
其鸞里人瞻之孝慈之門君子有言德風攸敦敢吿司
藝善培根原
　　　題胡徵君器之和陶軒
春木晨榮秋華夕滋流雲行天逝者如斯柴車葛巾曷
能歸來我懐古人徒頌其詩有美君子尚友先覺靡觴
不吟無詠不屬豈無他人孰此追躅優哉游哉君子之
樂吾儕小人力絀乃休猶可以馳曷其停輈卷舒無悶
入聖寔優敢以未成竊方前修祖德之述尚論其世我
獨何為夙墮羈縶聞君贊歌祗以生愧既曰知非請朂
餘嵗
　　集讀書山中時草屋三間以紙糊其壁舍弟仲常
　　為書邵子諸詩于東謂之邵菴書陶詩於西謂之
　　陶菴吳先生見而嘆之以為世内無窮之悲世外
　　無窮之樂也
　　　心逺堂詩
渺渺平湖其際維山飛鳥載雲晨往夕還平湖瀰瀰薄
于山止雲窮于飛目力無際慨昔周遊山川邈悠忽焉
興懐一息九州千古既往萬古方至悠悠我思譬彼逝
水樂哉君子其居深深不遨以寧式究厥心
　　　題上官樵寓
青松為關白雲為户其迎無賔其住非主假夢得鹿遇
奕忘斧不去不留是曰樵寓
　　　東坡戴履圖
謫居荒濵無誰與語言從諸黎歸在中途風雨適至借
具田父狺童怪隨傳像畫者笠以雨來屐以泥行匪以
為容用適其情朝衣軒車固將若驚恒服爾假猶不予
寧含德之厚混迹于俗巍巍勛華天章轉燭幽囚野死
曽莫指目我不自忘的致凝矚偉哉天人其猶神龍其
來無迎其去誰從形擬猶差矧是飾容世無其人神交
或逢
　　　洞賔像
洞庭無波明月萬里我時見之劍若秋水
　　　玉清道士魚障
春雷發聲風雨時至古石龍門一躍千里我服神丹得
為水仙鱗鱗媵予飛朝九天
　　　墨蘭
遍遊楚澤枝訊葉辨使讀騷者得見真面好風東來其
葉紛披所不隨者懐芳自持歴沅跨湘無二無雜向一
毫端生分别法日莫無雲微風扇和樹之百畝寧愁其
多
　　　畫魚
東人結網西人溉鬵滄海長徃吾獨何心
　　古詩五言
　　　次韵答袁伯長學士十首
衡門有一士閉户守𤣥一修之三十載深不願世述晶
光無淪降赫赫抱靈質終然不可揜煦物若春日
斗酒相勞苦聊樂不為怠葅醢備百索嘉此嵗無害馳
驅廢穡事每為同里慨縣官庶能念中嵗得半代
春花好顔色持以勸君酒君今不識察後竟似今不悲
歌無轉喉拙舞不運肘生不與世諧死寧同世朽
少年學為琴豈惜為君撫知音不在今在昔或可數逺
遊竟不值歸將託幽阻念子獨我求龍門作風雨
雞鳴當知晨艸緑當知春出山復懐歸永愧先幾人飛
篷離本條縱浪隨風塵流水東入海逝者何踆踆
兩丘各岧嶤荒墜下深迫狐狸號其顛儀秦此幽宅二
子昔在世往復相十百所以學仙人劇飲謝天厄
跕屣鳴趙瑟揚眉鼓秦弦逺奔萬金室窈窕若雲烟安
知碧草晚飛光無復年聲名竟不立淪落世羞傳
疏傅出漢庭決去豈不偉未能忘懷樂日問金餘幾陶
生行乞食何有口腹累鄧郎臨死時不復作簪屣
少年頗濩落偃蹇無所承長大不得食常持一半氷昔
為井中泥今為井上瓴未得復故初灌輸効微能
梧桐失故䕃丹鳳蓄餘戀去之千仭端十載始來見髙
秋竹無實忽忽恐復逺昆丘玉為田為子採芝箭
　　　早起
馳騖亦已久淹留竟何成疇昔夢至家屋舍還敧傾晨
思理垣墉夕念鉏榛荆唯恐嵗年莫惕然心為驚歸去
非有難納履斯遄征永言得安居庶無愧平生
時運忽在秋觴目非故先衰蟬厲短噪雜英綴微鮮昔
人知化育能事本無言翕然變時雍皞皞同其天斷琴
具斯意一鼓三絶絃寥寥竟何補戚戚徒自憐
　　　夜坐
露坐廣庭夕海氣接清顥毛髪感森爽幽憂集中抱寄
身百年内變化不待老區區事形骸所競非所寶昧兹
動静間生理誠草草聖言就湮沒迷散費深討所恨精
力微何以相斯道
溽暑多蚊蝱起滅尋尺内稍思出夷曠髙眠釋煩憒凝
神一無為消息任往來怡然以終古熒熒自乘載消搖
日月上下視渺蘇塊如何在世間動輒為形碍得見王
子喬吾將解蒼佩
　　　遊長春宫詩分韵得在字
神宫古城端千里見畿内幽關挾北户連嶂鎖西黛南
樹蕩何極東溟渺無碍中天積紫翠雲氣常靉靆孰云
萬有賾攬括固兹在竒懐得縱觀指顧生百慨天風正
浩蕩春物尚茫昧飜愁目力短奕奕飛鳥背永感神禹
迹願託穆王載仙人騎黄鵠一往不復徠忽然㑹予心
雲中贈雙珮
　　　題張希孟凝雲石
海石不盈握隤然如委雲危岑集逺思虚竇棲微薰天
髙泰華斷日出香爐分几研襲清潤文章互絪緼潛雷
起神谷震驚天上聞亟視恐無及化為九龍文
　　　題許愿夫抗雲樓
城居苦迫隘層䦨上岧嶤措身方丈間千里心目超可
以抗浮雲誰能顧塵囂擬峴有古臺遺碑正蕭條子固
若星斗其魂安可招龎公輟耕際頗懐見凌霄賦詩托
飛鳥長空何寥寥
　　　次韻袁伯長贈陶心山
憶昔白雲君髙居保黄寧夕煉黄帝鼎晨注神農經羣
真時滿坐逸響每盈庭寸田既無畔幽關那有扃飛淩
萬物表婆娑垂帶鈴歸來塵世外曽孫宴虚亭所志在
髙逺三峯列青㝠頽然得所止一念三千齡崑崙安明
珠旭日曜帝青槃桓有童子松根求茯苓
　　　送周東揚赴零陵分韻得鳥字
拂劒池水秋理棹湘江曉地古記載多時清徵發少雨
洗崖石文風作林谷窅應上朝陽巖東望聴啼鳥
　　　魏氏園亭分韵得池字
託好自故國傾懷得新知授館澗谷居張筵芙蓉池髙
僧攝香至清唱入雲遲況陪兩時彦羣從俱忘疲仲夏
乃積雨水花各華滋髙栁尤故物臨風復披披曽見百
年外飛蓋來參差隆替與時邁百室無一遺盛德獨能
逺感慨更共之西風白鶴表落日滄江湄二老昔並世
遺書方在兹勗哉保傳業子孫以相貽
　　　喜雨分韵得須字
下車未逾月十日九馳驅秪知府事殷不聞燕寢娛傳
呼當夙興落月啼城烏中衢塵不動肅肅來車徒借問
何所往髙堂集羣儒列坐多皓首巍冠講唐虞逐以青
衿升鼓篋何于于是時天氣髙市童雜呼雩風雲東南
合倐然靈雨俱緩帶却煩劇清涼變斯須麗澤深有悦
羣生亦昭蘇逍遥池閣上何必欣戚殊
　　　鄭同甫書帶草軒
六籍久將墜鄭君家多書韋編苦易絶掇拾收蟲魚幽
草長春雨參差在庭除紉結可束素垂之仍有餘焉知
廣文舍猶如不其居光風動交翠汗青羅綺疏熠燿照
屋壁烟雲隨卷舒春夢不可長蟾輝墮簷虚故人舊題
字使我増欷歔
　　　朱秀之杞菊軒
髙軒何所植杞菊交根枝紫實既秋熟黄花亦晚滋嘉
名信共愛何以療予飢此邦號富庶士賈志懐資蕭條
山間石誰復見惸嫠遺脱兼并餘椎剥無完肌縱彼百
畝受豈得安耘耔種此頃歩内庶無征奪思採擷勿違
節亨芼貴有宜三咽可千嵗逍遥奉天隨
　　某遊吳中因省墓山間頗見田埜有可念因贊髙
　　軒之樂而及之庶觀風者之有采而知之者
　　　柜軒詩(并序/)
　　　　吳郡故有金氏名章者仕宋為迪功郎家饒
　　　　于資而好施予子孫相承以孝友著稱迄今
　　　　室居尚存五世孫在讀書飭行鄉里尤稱為
　　　　善人君子嘗手植柜樹于家其本初甚微未
　　　　幾益滋茂因搆軒於旁名之曰柜軒某嘗登
　　　　是軒遂為賦詩以紀其事在字潤甫樂善其
　　　　自號云
東南有嘉樹䕃彼君子居君子秺侯裔積善慶有餘俛
仰二百年猶是舊室廬一朝種兹樹飜然向庭除種來
能幾何倐爾凌空虚亭亭結根據枝葉交扶疏髙軒搆
爽塏對此頻軒渠芳春膏雨沐炎夏薰風嘘君子日夷
猶澹然塵慮攄對客共譚笑課兒事詩書昭昭穹壤間
此樂復何如朅來數十年此樹髙于初信知君子德嵗
久同發舒願言繼封植勿共荆棘鋤庶幾魏公槐于今
復權輿
　　　聽秋軒(為僧/賦)
道人攝袈裟深坐滅盡定長松結層霄宻竹生晝瞑龍
吟崖石隂鳥度池月瑩秋從何處來觸塵成我聽振空
林外錫旋復室中磬耳門證三昧圓應普虚罄所懐丹
丘山春夢一擊醒等此聞性觀素壁寫三逕
　　　玉壺堂詩(并序/)
　　　　積水之極蔚然中丘渾淪穹隆匡廓扶輿就
　　　　之若虚履之若浮人不可到也而仙者居之
　　　　以其圜中而方外也謂之壺焉聞有何公真
　　　　人有依緑之園蓋取諸水也又有玉壺之堂
　　　　殆儗此與㑹稽鄙夫曰先天地生巍巍尊髙
　　　　旁有垣闕狀如蓬壺曲閣相通可以踟蹰且
　　　　玉者積陽至剛純粹之精取類恐符哉看雲
　　　　叟曰是吾師也子為我賦之乃賦曰
真人德孔容治生尺石間外質謝追琢中虚保堅完合
璧映華蓋懸珠隠泥丸天地立有極日月循無端晨從
宻霧入夕與飛景還足履五文絲首冠夫容丹行厨膳
琅膏燕坐以盤桓弟子看雲叟疇昔為我言往見不可
得期之三千年
　　　送可無上人
五公昔講時聽者不起坐虚空悉銷殞何由見人我名
字誰與安説義話已墮尚自無亦無更問可不可不見
天雨華誰能拾餘朶
　　　送南野真人
山中積雪盡江南春水多解劒還尚方朝衣挂松蘿城
門望羽節扁舟聞櫂歌故園良已適昔遊將奈何閒雲
棲古樹空談遺落花何如兩衰鬢相將照江波
　　　次韵鄧善之遊山中
杖藜入南山却立賞竒秀所懐玉局翁來往絇履舊空
餘松在澗仍作琴筑奏徘徊龍井上雲氣起晴晝入門
避霑灑脱屐亂苔甃陽崗扣雲石隂房絶遺構澄公愛
客至取水極幽竇坐我簷蔔中餘香不聞嗅但見瓢中
清翠影落羣岫烹煎黄金芽不取榖雨後同來二三子
三咽不忍𠻳講堂集羣彦千鐙坐吟究浪浪雜飛雨沈
沈度清漏令我懐幼學胡為裹章綬
　　　題王眉叟真人溪居對月圖
長松千尺起白石下磷磷隠居愜素念燕坐見閑身溪
流宛無異月色亦常新悠悠宇宙内住亭名主人
　　　題天台柯東谷
汎觀天台圖始識柯東谷草樹何蒙茸循澗入深曲升
髙雲繞身厲淺石嚙足桃花一千樹隔竹映茅屋中有
學仙子黄庭晝常讀俯聽下𤣥鶴逺至馴白鹿疑是
司馬君髙繼陶生躅臨海賔出日蓻圃收種玉除是太白
來此句方可續
　　　春山曉雲圖
置屋雲厓隂畊田雲洞表積雨白霧收逺林翠波曉農
人告春及扶杖驚窈窕久與塵事違㝠鴻送孤矯
　　　山居避暑圖
急雨山泉落長松激囘風靈響從天來夜髙旦彌雄龍
眠九州虚鶴起曽霄空羽衣者誰子從我入雲中
　　　秋江待渡圖
江潭秋木落臨流送將歸微風蕩去楫相近更逺違違
客從一翁吹簫白雲飛我乃命黄鶴乘之待前磯
　　　雪嶺盤車圖
玉關積雪髙十里百盤摺槖駞便平闊望劍已愁絶時
平無從軍道逺可由竭惟應飛行仙萬仭俯璚闕
　　　雲屋圖
曽山出雲氣還自為文章木石共蒙被容華生老蒼朝
來既非跡夕往亦何藏道人宴坐次見之以為常了知
不可繪相對聊徜徉
　　　羣鮮朝鯉圖
吾嘗觀剥象貫魚何翩翩其類寔繁多咸仰宗厥顛金
鱗三十六其數隂已極用變乃純剥飛躍見天則於惟
君子升大小宜畢興雷風既動盪雷雨方騰蒸倦客年
五十讀易未知道觀物每興懐玩心以忘老爾時卧田
里所願得豐年欲占小人夢乃為畫者傳
　　　謝吳宗師送芍藥名酒
講臣不常參寂寞奉朝請故人得好花持贈迺兼并金
盤日中出品目標禁省一萼重數銖大與牡丹並釀香
寔尊貴深婉更和静居然荷慰藉相對空晝永起求神
農經録在海涯境夭夭羨厥艸曽不耀朱景上京素髙
寒夏至氷在井沙草不滿寸苞葉成枯梗同生非異土
榮悴何不等此豈夫容丹逡巡太陽鼎灼灼天女嬪巍
巍步搖整盈盈綃卷膚況彼南國逈移置諒不可孤賞
且深領雖與名酒俱絶飲畏停冷頗聞好事者采擷置
充茗刀圭果三咽五臟化俄頃文章麗出日儀鳳同煥
炳言誇衆應疑所貴仙者肯
　　　次韵天台張秋原
張侯殊可人長著百斛酒吾來輒取醉未晏卧甖缶吾
意適君㑹斟酌愧勤厚清濁無所嫌但喜杯在手不負
頭上巾每懐陶五栁
　　　寄青城道者
海上别妻子山中求伏苓白虎戲𤣥渚蒼龍䕶黄扄燒
香招五老行厨庖天丁從子似非逺丹霞粲華星
　　　十月十八日聽誦道書
崑崙極髙大九巖觀其顛空洞蓄幽渺絪緼遂囘旋真
情惚恍際純明徹幽𤣥倒影俯白日浮氣堆紫烟竒文
妙變化靈響合自然降神作賢聖理物成嵗年古書二
三簡殘缺忘所傳中夜坐燒香微吟思至言身生堯舜
後意在羲皇前隤然泯知識經時雪垂肩
　　　陳溪山先生留山齋春日賢郎來省具酒為樂
　　　某賦此詩
齋居愧幽寂君子肯辱臨怡然推夙好曠懐明斷金席
間奉容止朝夕副所欽春陽汎物華時雨流泉深户牖
啟宿莽新衣振塵襟諸子共來省森如羣玉林嘉疏薦
甘㫖芳酒逮朋簪伐木美嚶鳥鹿鳴歌野芩哀病晚聞
道力弱嗟弗任詩書實世業冠纓匪斯今顧望羞龍斷
汙潢溢蹄涔守約易循理足欲資陸沈仄聞太丘長率
物由平心敢因先覺言發予小人箴豈弟朂明德鳴鶴
方在隂
　　　病起謝陳溪山及齋中諸友
良夜聽春雨清晨對晴昊沈痾適去體行庭寫幽抱鳴
禽在嘉樹方池接生草扶策流水濵灑濯悦澤好幼稚
勝犂鋤勤菑慎相保歸還讀我書聖言事探討親朋一
時來藜藿薦行潦敬㳟奉天明松喬不知老
　　　送㑹稽宰進士夏仲善
㑹稽吾故鄉今喜得亷吏三仕彌固窮不愧親策士故
鄉伊可懐西去廿餘世清流遶脩竹可想不可至知君
垂朱紱吟嘯了公事還能探禹穴莽蒼思古始太守文
字交僚佐足風致汎舟溪雪前列坐惠風次詩成可繕
寫千里以相寄(守白野達/兼善也)
　　　送豫章熊太古兼寄蘇伯修參政
豫章有家學禮樂不見收為養不擇禄凄涼向炎州攬
結桂樹枝誰為玉雪謀十年一再見我老君白頭古劍
光陸離繫以珊瑚鈎激昂文史間未愧班馬儔蘇君天
下士定價琳瑯球江漢方渺然為我觀素秋長吟以相
送明月在髙樓
　　　哀陳童子
南山有鳳雛飛來上林樹秪承朝日輝不食秋夕露珠
零海氣静壁毁月光曙巫陽不能招荔丹滿洲嶼
　　　答胡士恭二首
王母昔賜我一雙白玉環懐之四萬年恒在胸臆間偶
因朝木公識之為開顔忽然化黄鶴飲食崑崙山漢武
好神仙多欲心不閒所以至太液遂從白雲還
鵬運候風信龍起從雲飛神物本無待感類相因依髙
人服金丹質化識者希引睇貫霄漢倐忽歴九圍駕言
清秋鶴同承太陽輝何期老鎩翮素心竟成違
　　　書昔人出入西廣詩後
道路無險難征人多故傷窮愁一酌恩感舊忘他鄉九
疑不能從二妃在瀟湘無以寫憂思吹笙為鳳皇
　　　宿紫極宫新樓
野人入城府且就雲房宿東瞻蘇翁亭南望孺子屋相
從總君子寒夜對明燭閲世如雲烟進道貴金玉取泉
總持井烹茶武夷曲疎梅折髙枝蕭閒對晨旭欲寄髙
軒人脩眉逺山緑
　　　秋江亭
白沙積髙雪有文見川郊華星垂光彩沈壁依潛蛟偉
哉江海客結亭在其交流波散席上絶岸當空坳靈槎
八月至垂綸向鯨鼇清露集衣裳嘉魚薦壺匏賔客醉
白苧微飈激林梢
　　　次韻陳溪山送搖扇
念我久坐雨貽詩逺來旬遥知治寸田隄防固嚴闉憂
樂無嬰懐蕩蕩羲皇人自信知者希虚名非所親南薫
待披拂感此時物新無由奉言笑泥塗滯周輪長箑豈
手容招遥遺閒身受經浮丘伯老矣弟子申何以答佳
貺執御從後塵火傳思為薪烹魚溉河濵
　　　贈喻仁本
早從中州遊希孟實豪傑穹隆如喬岳培塿謝􁀜臲侃
侃買燈疏英主動顔色賢子瘞黄壤感痛詳朝玦朝遊
長白春暮踏歴亭月慨然得終身屢召不踐轍兵(闕/)關
中飢特起救焚烈反𬒮傷道窮委頓成殞絶賦詩哭遺
直好事為鎸碣爾來二十年江海鬢如雪每興故人思
思道歎睽越忽逢喻先生江中倚舟楫久為濟南客山
川類能説共言中丞舊流水助嗚咽更出中丞書嵗久
字不滅交誼貴久要於焉見髙節問君將何之束書向
京國豈無同門士簪笏在周列觀人以其主論薦共持
掲敢為禄仕勤聊以誦明哲古人不可期長風起天末
　　　夢舊遊諸友
　　　　三月三日午後隠几夢館閣諸舊遊存沒參
　　　　坐陳衆仲舉盃相向曰旅甚思公亦知公之
　　　　深思旅但不得見爾記得有詩六首其末句
　　　　云萬死起俄忽只是一思憶是孟浩然作為
　　　　是白居易予曰殆是孟詩但不記得感動而
　　　　覺是年夏聞陳亡
隠几暮春雨夢見舊知識瑰竒秦漢刻墨本在東壁論
辨如平時契闊増歎息就中東海生顔色殊不懌停盃
不成飲執手道疇昔苦言孟浩然有句在胸臆萬死起
俄忽只是一思憶
　　　題金陵汪尉雲松巢畫卷
喬木多悲風卑枝安可居興懐有巢氏漠在邃古初浮
雲無定姿溶溶滿堂虚脱身往從之一起千仞餘冉冉
愁絶思悠悠隨卷舒白鶴千載來徘徊向匡廬乘蓋生
紫烟捨此將焉如惟有南昌尉凌風一囘車
　　　雲林圖
雲林之髙風可望日出海君子居其間旦夕餐沆􁴦三
年毛骨换九載神色改翩然升雲去鸞鳳翳五彩山中
有神藥服食多所採寄語學仙子佇立以相待
　　　次韻二首
昔者采芳草青春在中林三秀不並世日莫生重隂霜
雪日已積萎籜日已深持獻雖無時豈忘事幽尋齋房
多受釐垂衣正思欽霏烟散熏澤蘼艾非所任華英發
貞本靈占係同心錫貢華未晚庭實生南金
微根抱山石薪槱本同科曽不中欂櫨將置崇構阿終
焉荷聖恩早休遂婆娑雪霜之所餘茯苓表垂蘿時能
致佳士攜壺挂寒柯極目思逺道含情托清歌秋水不
盈勺白雲豈其多結枝待幽吹泠然送鳴珂
　　　紀夢二首
夢見二三子被服皆古人雲漢盛履舄山河儼冠紳言
非世間辭靈(一作/虚)音轉彌綸反思昔遺逺浩蕩不可陳
睡覺日在樹空榻凝餘塵
東南多名山衰病嗟逺道夢中躡虚空黄鶴為先導穹
林冠晨霞逺水澹秋昊似在松喬間未覺黄綺老飢渇
非所憂清露在幽草
　　　足痛吟寄費無隠
足痛不履地匡坐畏長傲令人讀道書聊以釋幽抱修
身身不衰此事聞頗早涉世得憂患時至遂枯槁茅簷
苦聽雨更愁妨穫稻分當長飢吟稚子忽吾惱盈約固
不齊受命自𤣥造東家種薯芋健步常為討況聞東海
上旅生如𤓰棗食之可不死所嗟在逺道親往未必能
駕言亦非好
　　　嵗寒吟
邑南有髙山隠者浮丘伯弟子逺來求千載奠僊宅蒼
崖接天光旭日融五色永言托幽貞綿綿奉明德
南昌昔將隠吳市遂不還兹土獨遺迭丹氣留空山嘘
潤被草木含滋及蜎翾相望世云逺雲中期妙顔
蕭蕭松間雨夜静殊未止青鐙照殘書白髪隠塵几園
綺德不孤相持一瓢水如何在人境茅茨罕隣里
　　　賦神蛙(并序/)
　　　　曹南吳生出神蛙相示𤣥石光潤其口目臂
　　　　足儼然如生脊有文㸃腹若容受蓋真蛙也
　　　　不知何自而化石焉有博物者能辨之
貞女望歸夫穹窿化山骨飛揚洞中燕遇雨帖石窟古
時蟾蜍精千載得仙術嘘吸服元氣綿眇值通息形體
雖尚存性情已非昔誤食至隂精返此太𤣥魄無乃書
契初科斗抱殘墨猶與筆研交君子同几格幽光感星
宿靈氣生倐忽慎爾韞匵藏勿使蛟龍得錫圭神禹時
因之問河伯
　
　
　
　
　道園遺稿卷一
欽定四庫全書
　道園遺稿卷二
　　　　　　　　　　　　　元　虞集　撰
　　古詩七言(歌行雜/句類)
　　　雪山圖為劉伯温監憲賦
我家成都雪山東公家張掖雪山北吳船誰載鄭廣文
起寫崑崙半天白張掖雪融草木長禾生壠畝多牛羊
烽火連臺擬樓觀江海微茫秋練光著書東觀夜如水
太一燃藜照圖史從遊冠帶文武備斐然四郡良家子
君不見黄河奔流百谷盈神禹疏鑿中州平極天鳥道
雲氣盡惟北有斗西長庚
　　　天涯歌為崞山公賦
大鹵之虚山有崞彊晉名都古城郭太帝親征西極還
命總師干理鄞鄂三世專居二百年公孫御史籌帷幕
興言諫諍國體重抗論陵夷鄙夫怍九衢塵土迷白晝
萬里天風飛一鶚連山長城下平曠孤秀嶄巖自天落
安車夷猶奉王母咫尺天涯下磅礴振河載華坤軸穏
捫參歴井天梯鑿六合髙牎竅空洞日月容光隂氣薄
春鬟翡翠擁烟霧秋水芙蓉淬鋒鍔東游漫愛華不注
西行不到秦關㟧上方宫闕何所有囘首穹窿起龍漠
天山舊音本雄渾孤鳳一鳴冠阿閣蒼茫石鼓難為聲
野水寒雲不堪酢奉祀曽過軒轅臺俯仰髙深嘆今昨
汾波横出衝黄流長感秋歌入寥廓卷石東南雖有聞
安得停車徧丘壑元姚自是一世豪若比公詩少揮霍
有詔無容極幽賞黄木扶胥求海若前茅度嶺建旌纛
後吹淩波雜簫籥馬飲清泉榕樹隂鴈隨飛雪梅花萼
退食委蛇幕府清明月懸空夜城柝横槊髙吟動鬼神
轉鈞妙手隨斟酌坐令刀劍化牛犢夾岸鯨鯢貫鱷蛟
閬風𤣥圃在天外玉振金聲為誰作雅歌緩帶有餘暇
直道髙情無宿諾百粤皆知白水心羣魚莫恃黄金槖
國家將相真有人中外均勞正參錯請開雲漢分天章
歸理咸韶奏嘉樂老夫當與園綺徒仰聽鈞天佇耕穫
　　　謝王員外贈古銅帶鈎劒琫歌
金銅帶鈎屈螭首緑玉沈沈世稀有古人佩劒之所遺
虚琫尚疑光射斗腰圍老去忘繫拘空服書紳重有餘
竒哉二物君子贈敢與礪燧同縈紆古者弦韋皆有托
視我斷金庶無怍循循偃蹇長在手神化翻愁入寥廓
劒能使我無邪心握之在本用在鐔利器行藏兩無有
一寸空間空古今他日東行尋禹穴何以酬之掇明月
白雲滿地歸去來不待傍人三奉玦
　　　無住和尚命俞巖隠寫予陋質予蓋簪纓家子
　　　其意亦蕭散因作山偈一首戲贈聊發住公一
　　　笑也
我欲自識面莫如鏡中真引鏡實有我卻鏡見無因俞
侯乃善幻作此意生身旁人總言似我亦愛其人但恐
年嵗久不知是何人俞侯俞侯吾已老百事無能勿復
道幸自不曽虧損他莫將塵影瞞人好
　　　金人出塞圖(此詩學古録失傳翰/林珠玉已有脱句)
海風吹沙如捲濤髙為陁磧深為壕築壘其上嚴周遭
名王專居氣振豪肉食湩飲田為遨八月草白風颼颾
馬食草實輕骨毛加弦試弓復置櫜今日不樂心慅慅
什什伍伍呼其曹銀黄兔鶻明繡袍鷓鴣小管隨鳴鞉
背孤向虚出北皋海東之鷙王不驕錦韝金鏃紅絨縧
按習久畜思一超是時皛清天翳絶鴐鵞東來雲帖帖
去地萬仭天一瞥離婁屬望目力竭微如聞音鷙一掣
束身直上不迴折遂使孤飛一片雪頃刻平蕪灑毛血
争誇得雋頓足悦掛兔懸狼何足説旌旗先歸向城闕
落日悲風起蕭屑烟塵滿城鼓微咽大帥要王具甘歠
王亦欣然沃焦熱閼支出迎騎小驖琵琶兩姬紅顴頰
舞歌迷進醉燭滅穹廬斜轉氍毹月
　　　九歌圖
太一神君號東皇玉質要妙含和陽生生炁始通微茫
綿綿蒸空神中央浮英上羅文天章覆冒下滿谷與阬
旁塞無間靈無方靈來乘柔柔乘剛湘君夫人鎮相望
清温静好非淫傷司命元老元氣昌手執藜杖色老蒼
歴刼壽命不可量少君之壽同其長離無異體合有常
出入萬化終不亡晶明發晨上榑桑海天赫赫真金芒
質鍊不滅長垂光河源混混流湯湯伯也坐視無迎將
千古萬古何堂堂彼幽為厲為强梁朝貍莫豹方鴟張
精魂熠耀志意荒招之不反巫無良屈生作歌沈九湘
世人傳聲罕尋詳祝融仙子調𤣥黄九神出圖百怪藏
不信請視虞公章
　　　送吕教授還臨川(并序/)
　　　　古者仕不出其國五十里百里而已入仕王
　　　　朝才千里而近無父兄妻子墳墓屋宅之别
　　　　而有禄食之羨車服之華焉豈不便適人情
　　　　乎哉今國家奄有宇宙仕者視南交朔易若
　　　　東西家然則彼出入驅馳不越乎州閭黨術
　　　　之間者不亦隘乎吕君仲謙世居臨川之南
　　　　山木鬱茂田毛易長仰事其親俯育其妻子
　　　　何嘗有意于逺遊哉一旦用薦書得為遼東
　　　　學官隨牒以行且萬里冬裘不足以禦寒蔬
　　　　腸不勝其恒肉雖志氣不變然情能無少違
　　　　乎僕願留之館中而不可歸其宜矣故作詩
　　　　以送之
黄金作臺留好客好客不留秋月白東風吹雪滿衣襟
却賦長歌送行客(一作/色)遼東之山醫巫閭六月五月雪
不除昨朝遣使降香去五尺氷上行飛車(一作飛/行車)知君
江上慣舟楫快馬如龍亦徒設束取來時一卷(一作/束)書
還向江波對(一作/弄)明月我本蜀人隨水來結屋與子相
隣隈白髪京塵不歸去臨風相送興(一作/空)悠哉
　　　三鳳行贈海東之下第南歸
海東之兄弟三人如鳳皇胸臆羽翮皆文章九年三入
天門翔伯沖天季驚人一日四海皆知名東之之文五
色雲見者眩晃生眵昏三進三已之了若耳不聞二人
得之喜未足云東之不愠乃可尊束書江上歸見親君
子之樂樂最真君不見匡廬之山崷崪而嵯峨左界乎
豫章諸川㑹為蠡番其隂千源浩浩導岷經潛沱山氣
束鬱不得去上衝為紫蓋直與天相摩為雲覆八極為
雨漲九河海東之子能觀山以成德其進蓋未易量也
偶爾小詘奈爾何
　　　戴和父歸越
戴先生日飲五斗醉不得再飲一石不肯眠昨從桃源
來兩袖攜風烟長安市上小兒女拍手攔道呼神仙馬
如游龍花如雨蹴蹋春秋作朝暮東方不作牎間戲上
帝還令海邊去海邊玉虹夜不(一作/何日)收貝宫珠闕皆蛟
虬芝田玉樹久相待天上老僊那許留戴先生鑑湖之
水三千丈不可以鑑可以釀明朝亦脱錦袍去(一作/歸)與
爾酣歌釣船上
　　　題米友仁長江烟雨圖寄柯敬仲
米家自在江頭住愛向長江寫烟雨長江烟雨萬里餘
書畫扁舟在何處古人翰墨今罕存好事千金焉足論
憑君寄語丹丘子盍買山田遺子孫
　　　吳中女子畫花鳥歌(皇元風雅/為人錯刋)
吳中女兒顔色好洗面看花花為悄調朱弄粉不自施
寫作花間雪衣鳥緑窓沈沈春晝遲平生心事花鳥知
花殘鳥去人不歸細雨梅酸愁畫眉
　　　楊補之掀篷圖
十年騎馬燕山道飛雪如花著烏帽清江不復泛扁舟
況見繁枝揷晴昊楊丞拈筆寫江村滿卷荒寒共郊島
君不見金盤玉(一作/宻)露錦成團胡蝶東家怨春早
　　　王侍郎崆峒石
德符堂中有真石一握𤣥雲出靈碧飛潤應能作霏雨
含光自可裁圭璧天根萬古磨不磷窈窕中虚藏谷神
願得微言獻天子千二百嵗勤修身
　　　雪嶺駞車
七月八日山隂道積雪平砂沒煙草三日餐氷渡磧遥
重載槖駞發車早當衡比比擁䝉茸王庭傳令疾於風
却憐聚落在何國可以踏歌酣馬酮居庸關南百萬里
春雨草青平若砥嚮非羊馬便髙寒所不懐歸如白水
　　　題上都崇真宫壁繼復初參政韵
故人一去宿草寒而我幾度南屏山琳宫素壁見題字
輒墮清淚如洄灣文章百年世何有如以鈍拙鐫孱顔
瞥然有感亦易散奈此細讀多髙閒沈思不見托魂夢
何異落月留梁間走為麒麟飛為鸞黄金作玦玉作環
重來豈無造化意我以白髪遲公還
　　　城南春曉圖
天台先生有山癖卧起無山朝不食幾年騎馬聽朝雞
磊磈諸峯拄胸臆陳生受意不受辭竟拈秃筆為掃之
既安樓觀對竒石復著梁棧横清􁀙游吾舊游釣吾釣
隔林彷彿聞幽鳥瓊臺何處無桃花此是城南暮春曉
夜來天子傳詔呼先生直上鑾坡趨盤盤迴復一萬里
無限好山并好水如從島上見陳生盡寫歸來畫堂裏
　　　天台圖
天台一萬八千丈下視東海如一盃金雞候鳴日欲出
吞吐澒瀁聲奔雷白雲瀰瀰散綿絮贔屭戴出三崔嵬
一一十十翠撑拄千千百百璚樓臺王生染白作莽碧
囘風御氣洪濛開古亭髙卓盤石上横舟自揷烟林隈
老楓古檜立岸側云可自此登天台尚無雞犬識林落
況有車馬相喧豗我少學仙意疾得首如蓬雪俄毰毸
臨風每憶坐忘叟深愧失脚無由囘尋常夢游如宿到
忽見畫本興余懐赤城仙人王志和爾家靈寶安在哉
人間夢斷何足許存想終日勞形骸庭間竹葉可舟楫
羽衣生雲歸去來
　　　桃源圖
層巒複嶺何崔嵬流泉委注波無迴昔人尋源既解往
孰謂後世無能來徐生採藥渡瀛海生人之資悉滂沛
汎舟一去不復還自是秦皇親為載商於只在咸陽南
城中日日見晴嵐四翁採芝列頭白何人往問窮幽探
信知桃源隨地有自為狂馳不囘首莫向神仙詰渺茫
且對新圖玩春晝軒轅鄉裏真固師果得脩身身不衰
年穀順成物不疵𤣥黄衣裳從委垂
　　　牧牛歌贈自牧上人
學人曽是牧牛兒細雨斜風總不知豐草長林情似水
懸崖絶壁命如絲不著境兮不離境繩杖隨身端息瞬
歴年辛苦一朝忘贏得半川烟月冷君不見大江東短
蓑衣横笛何曽别晚風大地山河等甘露嘉禾成熟萬
方同國泰民安謌頌起無言可贊牧人功老師兄善自
牧露地當年已純熟大千妙用一毫端不是寂空聊自
足
　　　澧州謝家通濟橋
澧有蘭兮沅有芷相望涓涓隔秋水蛟龍迴夜隠波深
虹霓乘晨駕空起千年石尉何西東天下有道津梁通
朝桐東皇蒼雲中行人無忘懐謝公
　　　豐州李氏孝義詩
沙中枸杞已成樹的皪丹珠飽秋露蒲萄滿堂間鍾乳
上堂饌食有肥羜壯者已老少者壯蜂房各自開牖户
此是豐州孝義門莫忘河南李家譜
　　　龍興黄堂隆道宫西華太姆元君飛茆詩(并序/)
　　　　空同子竇君神清與予賦詩于天寶宫予有
　　　　句曰一瓢春水煮仙茆神清曰噫子安得及
　　　　此我昔游黄堂見石曼卿記不載飛茆始末
　　　　願與同志者詠而傳之久不暇也神人將啟
　　　　子而誘其衷乎不然胡為而及此也予應之
　　　　曰彼夫容洞中穠麗主者宜不察苦之味也
　　　　非余孰當賦之乃為之吟云
昔日飛茆渡江水一息秋風五千里憑虚結根土長苗
萬古黄堂咀甘美潔清至浄服食仙不忍獨令身不死
折瓊載卜知吉亨連茹包之獻天子
　　　郎官湖李白祠
　　　　南交黎侯景髙歸朝三十餘年自至元中被
　　　　命驅馳軍旅勞効顯著後賜田江漢之上以
　　　　居暇日作安南志若干卷示不忘父母之邦
　　　　間嘗即郎官湖上修太白祠皇慶初元來朝
　　　　大夫士多為侯賦詩
郎官湖邊太白祠百年毁壊誰顧之黎侯自是南海客
寂寞湖上看明月間關歸國故時心馬上鬢毛今是雪
春來幾見湖水清春去還看湖水碧今人蕭條古人逺
黎侯此時淚沾臆臨湖作屋祠太白一日祠成人歎息
千年太白豈復存惟有長庚射西極光芒彷彿雲委蛇
黎侯起舞天為泣鯨魚上天終不返黎侯惆悵坐成晚
君不來兮那可期黎侯之心湖水知湖水波浪湖樹葉
風來總是迎送辭
　　　金馬圖(人負金馬/睡於馬上)
賈人自騎千金馬解囊小憇荒城下平原無事起秋風
夢到隂山雪横野太平疆宇大無外外户連城無閉夜
不然安有獨行人懐寶安眠如畫者
　　　王晉卿畫赤壁圖
黄州江上霜月白蘇子泛舟攜二客虬龍虎豹木石間
玉宇瓊樓歸未得主家遺玦珊瑚鈎丹青一幅千金酬
惆悵圖窮見黄鶴白雲千載空悠悠
　　　趙子昻畫馬圖
憶昔從公侍書殿天閑過目如飛電池邊儘有吮毫人
神駿誰能誇獨擅公今騎鯨隘九州人間空復看驊騮
惟應馭氣可相逐黄竹雪深千萬秋
　　　柯丹丘畫松竹二首
丹丘寫松臨石湖一樹偃蹇一樹枯長年偃蹇色深黛
枯者鐵石能相待令人最憶寒山子曽見松生此山裏
時來石上自閒吟解聽天風半空起
江心石上起烟霧隨意琅玕寫無數就中欲覓釣魚竿
濯足滄浪嵗年莫君不見白髪天台鄭廣文前身畫師
今更聞請看翡翠三株樹猶是蓬萊五色雲
　　　陳容畫十四龍
所翁所畫十四龍雲海慘澹數尺中毫端欲極龍變化
信使情狀無一同意㝠鬼神造竒迹蓻謝狗馬矜精工
徐生家藏隠溪上氣與古劒相争雄春雨來時屋壁潤
白晝坐對塵埃空持之示我為嘆息安得真見如陳公
蓋聞龍乃至陽精無有嗜欲來羈籠昔年髙士隠弗見
矯矯衰世追㝠鴻千載神明守龍澤如見潛德遺空濛
溪雲出水作溪碧綿綿子孫環為宫石林幽洞難相識
獨倚桃竹懐髙風
　　　孫康映雪圖
千巖萬壑明積雪老樹長蘿掛孤月下有老生眠破廬
穴隙窺書癡涷鶻何如出門歴瓊田翻身夜入通明天
手把瑶筴招飛仙人間畫裏那能傳
　　　墨竹歌
南風吹雪盡成竹北圃老人寫羣玉枯梢不逐蛟龍化
宻葉終堪鳳鸞宿數枝東出好弟兄楚楚劍佩微聞聲
兩枝又如父攜子老者偃蹇稚者榮我昔西游洋州驛
破緑燒梗具朝食摧殘僅同蓬與麻太守清貧那復得
羅山甘竹笋乃佳移根便欲從山家雲風春嶺即持去
為我更作風枝斜
　　　金源野人獻麞圖
紫蓋貴人何處來西風摇落郊原開澤虞獲鮮敢私取
下馬持獻披榛萊韔弓服矢遽為拜止轡受之貌閒暇
千里獨行日云暮熊耶羆耶在林野君不見吁嗟麟兮
人不知卒然遇之慎爾為
　　　送人游廬山
我愛江上之廬山山止不動江不還紫雲冠嶺危石古
白鷗衝雨春波間浩然始見潯陽浦太白欲托雲松間
河嶽蕭條二子死神靈恍惚千年慳昔我尋春入幽竹
有人抱甕開深關遂從鳥道陟髙險一窺虎跡聽潺湲
似聞餘磬開石壁恐是入化非人寰霜崖石櫃成異物
銀釵負薪多老鬟嗟我老病難再往羨子輘轢無留艱
攬衣步出石頭渡解舟竟到星子灣沈吟三月煙花碧
眺望千里楓林殷猿驚鶴怨酬好語水流花開怡妙顔
束帶他年事朝請躡屐安得窮躋攀行矣此日不再得
空山落日騎黄斑
　　　題虎屏
髙堂白日静如水屏間於菟伏將起登車何用卜熊貔
鑄鼎徒聞走螭魅耽耽仁威謝爪距蔚蔚文章著深美
君不見旌旗不動九關閒海晏塵清千萬里
　　　陳容畫龍
陳容生閩嶠之東骨氣生硬如老龍每拈秃筆掃風雨
自寫其真非畫工曽為吾家作雙劍采石波濤天下險
巴山昨夜春雨來素壁髙懸户長掩
　　　題劉仲明鳴鳳朝陽操
鳳凰昔來何所縁堯舜聖明皋䕫賢一鳴不再三千年
孤生懸崖命由天鬱繞霄漢纒雲烟虞淵浴日紅滿川
海波洶洶不盤旋聲與律吕互相宣非度弱水遊神仙
此製不省人間傳
　　　題劉光逺琴泉詩卷後
長沙老人種桐梓手斵為琴度宫徴彈得流泉石上聲
只有巢由能洗耳當時誰與制此名前朝丞相賢公子
黄金不成白髪短聊以髙情付山水公子飛仙老人在
目送歸鴻秋萬里老人有子前為壽願翁千嵗長如此
已將朱袖拂雲和更釀清泉設重几
　　　𤣥潭觀劒歌
新年風雨晝多晦解纜東辭白沙外𤣥潭觀中有古劒
倚棹求觀鬼神㑹隂崖中斷如截肪𤣥水泓渟受前隘
欲令開匣猶未敢惟恐雷霆走光怪至神不殺跡已空
藏器幽深欲何待孤篷歸坐燈影微客為髙歌聊一快
鄰舟借具知有無擬掣寒蛟斫春鱠
　　　書昔人出入西廣詩後
戈船將軍昔南下樓櫓衝波當車馬臨流横槊昔為誰
遷客騷人能賦者桂林近時蠻䝤息營帳酬功頗優暇
伏波銅柱髙嵳峩路險難兮莫相嚇
　　　送程楚公子叔賔官海上
世皇任使無南北楚公薦賢動江國當年臺閣多門生
富有文華在賔客世家貴游少者佳祕書奉禮差可階
青衫筦庫東海上極目天津思凡槎豫章得君豈忘舊
引之清波一援手鶯花三月玉堂深共啓黄封賜來酒
　　　送胡士則
胡君著書昔同館長日據牀運犀管功臣遺事動如山
小小聲名何足算明光殿裏初進書紫衫束帶帽正烏
君王歡喜侍臣賀殿下風暄花萼舒是時親賜蒲萄酒
瀲灔玉杯先入手承恩歸去各西東共歎文明古希有
胡君名冠三十人傳詔與官顔色新寧辭闕下向田里
得禄斗升縁為親頗聞山寺近官舍吟步長廊莫騎馬
瀛洲學士如堵牆新折琅玕待君寫
　　　寄謝楊友直太守送桃竹杖
梓潼使君今南雄江心紫玉寄野翁扶持恐是蛟龍化
騰躍似與猿猱同十年乞身不待老鄉人飲酒歌年豐
君不見太乙之精在天上青藜滿地如蒿蓬
　　　寄薛𤣥卿
故人贈我漢時鏡殘質剥蝕遺空明開奩照見白鬚髪
似是採芝商嶺生憶昔交遊盡㝠邈耿耿銀河曉星落
惟有瓊臺瀟灑人長嘯西風滿寥廓
　　　題表姪陳可立青山白雲圖
昔時謝傅卧東山亦未忘情絲竹間微風動塵車蓋合
白苧作衣團扇閒風流一去如秋草我思古人令人老
茂林脩竹何處多雨洗青山青更好
　　　溪山圖
曉日朱方得𤣥鶴一直衝風上寥廓横翔八表覽九州
下視山川間城郭清溪縈繞千萬尋金銀宫闕檜森森
商山紫雲何處好惟覺蕭臺秋氣深
　　　畫龍
所翁畫龍妙當世神思已逺誰能繼陳家復見海珠君
也向毫端分久似越藤一幅瑩且完嘘雲駕雨淩春湍
不知何嵗因轟掣破卷飛上青雲端
　　　射虎歌
州人布矢之蒿蓬半夜射殺南山雄捲皮帶雪送官府
割肉大嚼千夫同前日東家牛盡啗犬豕無遺人落膽
不知世有李將軍擊鼓報神聲坎坎
　　　刷馬歌
天馬之來大宛國漢帝心馳渥洼域貳帥兵甲費如山
毛骨權竒不多得世祖開基肇太平昔日大宛俱拱北
如雲之馬西北來飛控驚塵遍南陌豢養年深生息蕃
即今詔刷無遺迹青絲絡頭千萬輩戢戢駢頭死槽櫪
一程瘏毒一程愁比到燕山肥者瘠吾觀天廏十二閑
五花成隊春斑斑監官喂養盛芻豆年年騎去居庸關
聖朝誰信多盜賊却慮騎氣藏凶奸駑駘盡從天上去
驊騮豈得留人間漢人南人窘徒步道路相從俱厚顔
我今已是倦遊者東家蹇驢何必借布襪青鞵取次行
正喜不遭官長罵鄉里健兒弓弩手詔許征鞍常穏跨
嶺南烽火亂者誰何事至今猶梗化君不見漢文皇帝
承平時千里之馬將安之又不見項王一騎烏江渡到
頭不識隂陵路
　　　按弓圖
朔風蕭蕭沙草枯避暑南還八月初貴人退食坐平蕪
白日皎皎寒雲除左擎蒼鷹右韓盧手調繁弱矢滿壺
馬驕不受轡勒拘奚奴前執奔塵趨小者伏兔大於菟
上馬一擊將無餘養勇大發神氣舒徒御逺合獲不虚
首獻上殺當氍毹連車載槖來徐徐大庖賜宴日未晡
蕭蕭笳鼓環周廬天子萬壽臣歡娛我昔嵗從行兩都
每欲賦此嗟才疎江村父老相攜扶數尺茅簷看畫圖
　　　題游𢎞道所藏劉伯熙畫
燕城建都將百年喬木往往遼金前宫中屏帳愛竒古
每托畫手馳風烟房山絶筆商山老内府人家跡如掃
畫苑今惟劉伯熙白髪承恩最偏好西山古寺刼火餘
斧斤所赦遺殘枯久經霜雪如鐵石膏沐雨露還扶疎
一夕書帷侍清宴有詔令熙寫畿縣徧圖形勝到巖壑
直幹交柯每盈卷游侯縁從自當時閣下庭前屢見之
朝衣佐守南海上袖卷龍髯雷雨垂髙堂風動海水立
江岳驚奔鬼神泣禁直岧嶤翠蓋髙誰識行蹤露華濕
徂徠新甫何足攀巴丘正似青城山人聞彈指千百嵗
大夫與我俱蒼顔
　　　汪華玉所藏李息齋古木竹石圖
帝城佛刹西南曲數仞髙堂十尋木亦有幽篁春笋生
顛倒横斜亂寒玉空庭月落蛟龍舞阿閣雲間孔鸞宿
大德年中最熙洽四海無虞年穀熟聖人䕶念如慈雲
粉金寫經五千軸呉興先生承詔起精藝東南遂空谷
横窓曲几擅清雅寶氣龍香散芬郁我時布衣初到京
隨客來觀嗟不足棲遲至大到延祐墜緒遺經䝉見録
聖明天子心廣大仁孝東宫恊淵穆金殿朝囘即薦賢
鳴鳳髙梧麗晨旭白頭寺主愛文學游親流水來相續
黄鸝遶樹鳩喚雨晴絲入户階眠鹿中書右府尚多暇
況復西清澹春服薊丘李公年甚髙親書篔簹試拈托
南風堂上住多日好聽晨鐘赴僧粥枯梢長葉風雨來
老可黄花俱眷屬揮毫相軋李河東共悼房山渺江陸
曹南老商亦有名拂素先傾酒千斛蜀人仲淵不㑹畫
側帽長吟動華屋蹇予冷撰從諸公兀然坐隅若鴻鵠
風雲月露不計時聚散悲歡嵗年促汪侯何處得此圖
其長丈餘髙尺六松檜蒼茫轉樹腰鐵石嵳峩偃山腹
昔人不見今人老空憶臨風對森矗後來把筆誰最能
閣下丹丘嘆幽獨令渠見此㑹傷神況我茅簷揩病目
文章精彩寧復還天上華星光煜煜
　　　題寫生手卷贈李道山赴九江茶官
春叢何窅窕翠竹題幽鳥秋實結甘酸溪鳬倚暮寒後
日嵗復嵗盛年不留老將至湖上新亭早晚成可以供
釣可以問耕看花食實老孫子擊鼓撞鐘歌太平一官
黄蘆苦竹間琵琶船外月團團故人寫生一嵗事恐有
離愁不足惜匡廬山好秋色歸持濃黛作脩眉牎下連
卷數峯碧
　　　趙伯髙所藏楊補之松竹梅圖
卉木何情同嵗寒君子合并嗟獨難氷霜滿地風景異
清修古節來毫端南渡衣冠憶初合萑葦蒹葭總蕭颯
長生玉立古顔貌欲選疎英變殘臘西都昔者畫功臣
良工健筆隨風塵尺書黄髪共來往誰見留侯如婦人
江上幽人有真跡俯仰興亡寫今昔丘園偃蹇非不多
獨想髙懐淚沾臆
　　　鍾生清露軒
江西諸侯好賔客彈鋏歸來無愧色學舍如舟安足居
白髪秋風岸髙幘鏗爾舍瑟還讀書上天繁露垂庭除
河清有頌芝有曲為我長歌傾玉壺
　　　與族姪孫從善
白頭喜見族諸孫青門為世夫何言成都桑栢日已廢
儘有遺書堪討論風花寒食江上路墟墓興哀慚一飱
憐爾篤實可進學竭力孝敬思生存
　　律詩五言
　　　出小東郭
問訊成都宅還過萬里橋鄰牆皂角樹官路緑楊條部
曲都無在茅茨忽見邀滄江沾白雪盡為夢魂銷
　　　望巴山
巴嶺對秋屏依稀泰華形雙尖天際碧一色雨餘青牙
纛穿行柏旌幢接降靈南昌漢時尉招與步空庭
　　　次韻葉賔月山居十首
氷泮溪流碧雲生島嶼紅輕隂殘夢裏逺樹亂愁中鷗
外兼晴絮鶯邊共晚風地偏山氣近霏靄濕房櫳
落日亭前水飜風雨後荷翠簾明薄醉羽扇按清歌影
浄鷗千頃涼生(一作/深)蟻一柯扁舟成獨詠詩思尚能多
露冷天光逼溪澄夜影圓水花含窈窕山吹縱清綿為
覓洪崖侣重尋赤壁船翻愁孤鶴外迴互萬山連
嵗晚氷生壑山深雪擁扄清齋須杞菊甘餌足參苓水
繞階除静杉依石室青白雲麾不去晝影舞虚櫺
緑鎖依松潤緗簾亂蘚斑吹笙花下散飛燕雨中還有
客歸謀酒無言卧看山春禽忽相喚深樹兩關關
綺疏收易卷紫盌罷分茶日煖聊行草風微好看花行
窩君子宅懸榻故人家逺勝騎官馬聽雞趂早衙
霜林收碩果雨檻卧幽芳留客山原枕分題玉井牀衣
裘凝薄冷户牖宿殘香未覺成都逺風流獨草堂
隠几風簷竹詩成酒病酥楓屯雲錦陣梅折海濤圖翠
袖開筵出華簪折簡呼移舟促相就玉鱠斫生鱸
簡冊驚前夢文章赴後期賞花時命駕愛竹屢題詩小
草顛尤勝深杯醉不辭交游傾四海風雨夜吹箎
風日宜芳嵗烟霞樂燕居坐深閒看月燭冷静修書臘
醖紅生玉春盤緑間蔬但須門有客不問食無魚
　　　名酒
名酒不可得幽花誰送來秋霜垂鬢髪夕照在樓臺盡
日山公醉何年庾信囘喚人吹玉笛移席坐蒼苔
　　　無疑先生不逺千里訪某于寂寞之濵曽未旬
　　　日賦詩留别雖無以欵未忍從也次韻且致繾
　　　綣之私四首(無疑先生/南劍人)
養親無復日不忍愛遺生一客獨髙義千山致逺情烹
魚供溉釡秣馬促歸程從此延津路應將問耦耕
酷暑秋仍熾幽花晚自香誰將百年意共付一窓涼事
業青燈舊心期白髪長山林儘迂闊江海正蒼茫
望氣秋横劍分光夜續鐙寒梅不鬭雪春水盡融氷座
與賢人對門從稚子譍鄉祠應合樂豪傑若為興
薦書慚不用空復意憐才共逐雙鳬去誰飛一鶚催鼎
彛文字在几杖見聞來明詔求遺逸蒲輪孰可陪
　　　題平逺趙公像
將相先生舊江湖早退翁丹砂留劒客琴韻畣天工喬
木荒烟合幽蘭宿雨同羅浮與衡岳猶想遇㝠鴻
　　　題疎齋盧公像
持節江湖外吟詩魏晉間長庚垂野迥病鶴倚秋閒玉
局謀堪奕金鑾遂不還春來無宿草㸃㸃涿州山
　　　次吳宗師韻題朱本初藏秀樓
世傅垂紱裔蚤作采真遊引月池邊樹呼雲鶴外樓河
圖留信史洛頌載歸舟無限吟詩興西山對九秋
　　　和龔子敬竹亭詩
萬竹尚書宅髙亭表素襟扶持自逺大臨睡極髙深風
露兼秋色梧桐共晚隂惟應有棲鳳餘韻寄瑶琴
　　　次韻馬伯庸少監四首
仍嵗從巡幸山川識重臨講帷來濟濟馳道止駸駸五
月衣裘薄諸生坐席深歸耕何待老莫問二疏金
移蹕宫城曙烟花繞閣重來王俱屬籍稱使不傳𤇺賜
席還清問囊書更手封恐煩宣室召視日轉蒼龍
臣甫多愁思長歌拜杜鵑鑿崖通閣道積水放樓船惆
悵霜横野栖遲雪滿顛經行看宿草碧色自年年
太平知永日漸老惜芳晨論說慙孤學推揚負相臣退
思常感慨拜賜每逡巡郊藪多閒地餘生託鳳麟
　　　題趙繼清詩稿
禮樂三千字才名二十春緑樽清坐客朱紱苦吟身海
日香浮樹淮雲暖向人同年多要地早晚接朝紳
　　　題草亭
春雨夜鳴屋曉來青草生煖薫初舞蝶香近更啼鶯裁
剪成書帶搴紉結佩瓊自非邵處士休放小車行
　　　奉别阿嚕威東泉學士遊甌越
憶昔同經幄春明下玉除掛冠俄去國連舸總盛書筍
脯嘗紅稻蓴羮斫白魚莫言江上逺咫尺玉堂廬
　　　寄白雲閒公講師
古寺白雲閒鐘聲竹樹間唐詩留屋壁蜀道憶鄉關橘
柚霜前送袈裟雨裏還重逢三十載刻石玉遮山
　　　書趙節度建炎誥勅後
義旅趨京國危城藉宿勲山從官位改世以故家聞誥
勅遺先代圖經補闕文凄涼寶劒贈元自岳將軍
　　　讀王伯儀參政中山周氏賑粟詩感嘆遂賦
不作三年畜聊哉一日安素封能自富紅腐幸相完東
里難為惠舂陵謾永嘆信知麟趾意秩秩寓周官
　　　次韻劉伯温送王止善員外四首
　　　　某今春與止善員外約三月致仕同遊武夷
　　　　既而聞其扁舟江上遂不及與之别監憲學
　　　　齋公送以七言律詩一章五言三章逺蒙録
　　　　寄不勝慨然蓋公之所賦所以激清風于古
　　　　道發大雅于儒林止善平生遂有見于久逺
　　　　所係亦大矣輒次韻四篇追寄止善亦以頌
　　　　公之盛德拙陋不工録呈愧悚一笑幸甚
故人歸去甚清華公有新詩在小車天外秋聲先鴈陣
雲邊清夢過蜂衙未尋舊宅山隂竹更憶𤣥都觀裏花
擬叙别懐題紙尾目昏書字愧欹斜
公門無俗客相識已經年歸有亷車送人知國士賢詩
隨官事少身與盛名全省署居清切何曽種秫田
衣冠懐故老翰墨送初筵老有詩囊在家從室磬懸豈
知清剡興不賦武夷篇千仭西山雪髙情獨爾賢
攜書山寺讀深夜接猿吟秋水銀河影春雲錦瑟音尊
前思北海世外愧南金禹穴堪尋否涼風起夕隂
　　　題黄思謙所藏雪窓蘭二首
灃浦多芳草微風翠葉長墨雲開劒㦸香澤近衣裳書
帶垂青簡璁珩委玉肪同心誰可並芝本産齋房
手攬華鬘結化為樓閣雲幽人移近坐天女散餘芬九
畹春光動三湘曉色分凌波送羅襪誰是鳳毛羣
　　　送董生赴仙居尉
黑髮仙居尉登髙解賦詩海邊迎日觀花底詠風漪臺
府多仙友詩書即吏師勤亷須自力慰我故人思
　　　寄段惟德憲副
持斧雙溪上寒梅照髩華臨風懐鳳閣見雪憶龍沙夜
訪山隂竹晨餐海上𤓰自嗟留滯久欲繼使君車
　　　酬崔御史送熊掌
熊掌來東國分甘到老夫鸞刀寒斷節翠釡煖柔膚兔
脱中山醢魚藏丙穴腴藜腸渾未厭玉食恐時須
　　　題金平章所藏竹石圖
江水兼天碧篔簹滿谷生静和春雨重動挾晚風清投
策看龍躍裁笙學鳳鳴千年倚磐石君子表幽貞
　　　周彦文野泉圖
舊邑成新隠山泉喜發蒙涵容常不溢挹注詎能窮豹
飾山光潤龍眠石氣通還應化春雨為澤豈言功
　　　逺法師圖像
地浄縁心浄空真即性真白華無垢足金色化生身幽
鳥時時現山花日日新願同陶處士相見過溪頻
　　　虎溪三笑圖
入社心無適過橋迹邁存自嗟機事失空與畫圖論白
羽秋風静黄花夕露煩詎能隨衆笑我亦付無言
　　　贈堯公開講鄱陽
法席初鳴鼓龍天已滿空花飛檐外雨旛動室中風寶
氣來天上金聲振楚東㸃頭無數石應是禮生公
　　　用唐綦母著作韻送閒白雲長老還吳
凌空一錫歸幾日到禪扉花交珠樹䋄苔長石人衣秋
水依空浄浮雲映日微白雲無所住此際亦歸飛
　　　寄吳宗師
花發上陽紅宫袍醉晚風題詩酬怨鶴寫信寄飛鴻閶
闔天光上蓬萊海氣中松聲一兩叠時寄看雲翁
　　　米元暉山水
耆舊襄陽逺新詩問水濵苔磯垂釣久竹院訪僧頻書
畫晴虹夜衣冠怪石春由來多健筆俱不寫紅塵
　　　雙駿圖
真駿不受羈衝風忽競馳雪飜兩疋練塵引一編絲國
士不並世神龍難力追故應雙劍氣昨夜起天池
　　　步雪圖
白雪深無際蒼松近有關謝公穿屐去陶令荷鋤還鶴
舞千瓊樹猨吟萬玉山若非有仙骨誰得此清閒
　　　踏雪圖
送逺水橋滑山髙雪徑深乾坤無異色林壑有幽尋玉
樹連雲起風泉落澗沈斷流無剡棹何以識山隂
　　　題黄太史書老將行
因觀老將行壯氣酒邊生健筆凌雲起長歌帶雨鳴藏
鵝歸浦迥瘞鶴入江清最憶青神應寒泉不世情
　　　周德尚見訪
烏帽吟時側黄花對處閒詩成風雨外劍動斗牛間晝
寂鸎啼樹春深竹滿山欣然聞好句多病愧柴關
　　　城山閣
最愛臨山郡城中自有山雲邊開翠牖日上擁青鬟酌
酒為親壽擎書待子還仙翁重相許可以樂髙閒
　　　挽胡伯恭令尹三首
孔明雖少食安石自髙情丸藥黄鸝曉煎茶緑樹清劣
能勝束帶俄復寫懸旌絲竹東門道凄涼忍重行
歴歴言為教湛湛職有思誰能迎刄解真若治絲為閲
世佳分子持平老吏師詔書詢守令空復薦章馳
昔喜文書簡人知縣道真府君初在殯巷哭欲連村競
渡哀魚鼈安居念犬豚小民猶識此遺愛豈空言
　　　題劉昇卿崇軒
名園當郡右峻嶺視山隂鐘鼓清時迥鶯花列屋深臨
池春洗馬對雪夜鳴琴監石多王謝髙軒每共尋
　　　覺非軒
今日非昨日始覺昨日非龍光揮利刄鼠穴絶餘機德
業收新效身心發妙輝空言成自誑何日聖賢歸
　　　題南禪寺壁
南禪寺北峰林影動秋空畫意聲塵表吟情水觀中幽
叢收墜露老籜下微風不有維摩詰誰能丈室同
　　　送長老住山
持衣入祖寺彈指寶樓開白日交蛛網青山入鏡臺散
花天女下行雨海龍囘應是飜經罷諸天送供來
　　　送憲史武子宣
建鄴多名勝前朝自汲來車書逢盛日簪紱見英才撤
棘秋闈散拈花晝殿開修能兼積孝令譽稱烏臺
　　　贈簡天碧畫士
千仭青山裏和衣坐石苔看雲為雨去聽水共風來春
盡揚雄老秋清宋玉哀故園誰賦得空對畫圖開
　　　重贈
雲氣連山動松聲夾雨寒抱琴穿竹逕留棹倚江湍夕
照歸神女春隂帶錦官此生舊同里偏解寫潺湲
　　　新作暖閣望陳溪山不至
白雪滿虚空春生一粟中明窓塵帖帖圓鼎氣濛濛梅
萼猶緘緑椒花欲獻紅誰能共來往惟有太丘翁
　　　正月十一夜坐
春雷晝初發夜雨遂沈沈晚得隠居趣静知生物心佛
燈依坐近神鼓隔林深老病都無睡詩成聊自吟
　　　暮春溪上作示涂振鐸
久向山中住閒來上釣舟攜將青竹杖撑過白蘋洲稚
子休相覓衰翁更少留東風吹雨起移繫屋西頭
　　　用趙壎韻示次子延年
治生先務本為學必成章念爾應門早無能韞匵藏詩
書家世重師友嵗年長尚念鳴幽鶴輕毛戒妄翔
　　　天藻亭壁下生二笋示幼子翁歸二首
舍下生春笋兼旬丈尺髙為開鴛瓦脊放出鳳池毛覆
屋通雲氣衝樓樹節旄連年雙碧玉聊寄一揮毫
墓田雙瑞竹逺報謝鄉僧江上歸無日山中見未曽簡
材生屋壁玉氣近書鐙茅舍秋風捲衝霄喜有朋
　　　到寺
到寺無僧住鄰翁立暮雲喜逢新過客為説故將軍野
水寒先涸殘鐘暝不聞欲知何代建然竹讀碑文
　　　夕照
夕照散餘曛氤氲見物羣斗杓垂野迥空影界河分㑹
弁懐瞻洛樓船憶祀汾荒村閒草木隨地有浮雲
　　　移柴門次韻薛𤣥卿
老寄池邊舍新移竹外門髙人知獨樂妙語往相存衣
食隨年嵗文章付子孫惟求綺園輩白髪共清尊
　　　答易小雅送商陸根
商陸經年覓春深幸見分斸同黄獨雪坐對白花雲參
术資芳澤芝蘭競宿熏道家空作脯寧與筍蔬羣
　　　織錦迴文詩
宛轉千蠶緒綢繆一寸心文章遺彷彿情識墮幽沈春
日關雎意秋風蟋蟀音文園空解賦終愧白頭吟
　　　題畫馬
房家千里馬寫出渡江時煙霧連城起風雲六月馳尚
方催進馭勇士不能騎苜蓿成秋草空寒太液池
　　　贈上清髙士吳霞所
祕殿辭嚴直匡廬覓重遊喜逢飛珮客同上釣魚舟圖
畫龍鱗濕衣裳鶴羽脩松聲過溪好為寫素絃秋
　　　題春塘謝公程文
科第因時重人材致力專文園尋舊稿魯壁䕶殘編青
紫空遺恨蟲魚更别箋運隨麟狩盡宴託鹿鳴先獨斷
繇今聖賔興放昔傳詎聞深美意並世一陳前
　　　題秋山圖
峰迥留深隠天清接素袍棲身斷人蹟遊目送鴻毛樹
挂栖厓鷙藤懸飲子猱龍眠石澗冷虎撼樹根牢木客
吟時共山樵奕處遭浮雲過水盡孤月挾霜髙羽使來
三島胎僊舞九皋左招玉斧飲右攬赤松遨空色收寥
廓虚聲起繹騷彈琴遺古散載酒棹輕舠遂向圖中見
誰能世外逃乗槎幾月至一泛九秋濤
　　　哭熊昶之
居官常獨處論事每平心獄用春秋斷囊無暮夜金家
園聊伏臘江路足登臨名酒應常得幽人亦重尋築堤
行冉冉修社坐深深環堵書連竹空林月照琴四年嗟
契濶千載入沈吟陶令餘瓶粟黔生正斂衾孤兒承薄
禄苦節奉遺音白髪秋多感青山夕已隂敦亷猶可望
虚偽庶能箴郡乗誰傳信來車失所欽
　
　
　道園遺稿卷二
欽定四庫全書
　道園遺稿卷三
　　　　　　　　　　　　　元　虞集　撰
　　七言律詩
　　　代祀西嶽畣袁伯長王繼學馬伯庸三學士二
　　　　首
紫禁沉沉曙色低奉祠羣使已班齊承恩歸院迷烟樹
乗傳開關踏雪泥蹀躞共憐騎苑馬逶迤不若聽朝雞
山川有事寧辭逺咫尺成都是國西
棧道年年葺舊摧已将平易履崔嵬經行關輔圖中見
夢戀鄉山馬上來諸葛精神明似日相如情思冷於灰
重思親舍猶南國願託江波去却回
　　　自仁壽回成都
還鄉思速去鄉遲王事相縻敢後期里父留㸔題壁字
山僧打送捨田碑胡桃笻竹南方要盧橘枇杷上國知
此日君親俱在望徘徊三顧欲何之
　　　題王庶山水
蜀人偏愛蜀江山圖畫蒼茫咫尺間駟馬橋邊車盖合
百花灘上釣舟閒亦知杜甫貧能賦應嘆揚雄老不還
花重錦官誰得見杜鵑啼處雨斑斑
　　　張道士蜀山圖
碧玉參天是蜀山舊曾飛度歴孱顔松風上接空歌外
蘿月長懸合景間試劍丹崖秋隼疾濯纓清澗夜龍閒
君家虚靖歸來日冉冉蓬壺為憶還
　　　范文正公書伯夷頌二首(并序/)
　　　　伏承主奉范君示先世詔及文正公手書伯
　　　　夷頌令集題識仰惟前賢爭光日月不敢妄
　　　　有贊述輒以鄙句奉謝用表惓惓景慕之意
　　　　云
慶厯元臣細字書清風直與伯夷俱潞韓並識何舂應
秦賈爭藏實衊汙神物䕶持天愛寳子孫驚喜海還珠
敢以微塵讚喬岳願推餘砭及頑夫
企仰前賢嵗月深阿衡事業伯夷心義田猶是當時禄
遺像能令百世欽竊頌詩書求彷彿黙嗟人物轉銷沉
誰人浪漫矜家世㸔取天平萬石林
　　　拜歐陽文忠公遺像
知公難遇已當年况復瀧岡十世阡金石舊藏存刼火
丹青遺廟祀鄉賢終身未必慙韓愈作者誰能繼馬遷
鳴鳳不聞驚嵗晏長懷清潁一茫然
　　　輓文文山丞相
徒把金戈挽落暉南冠無奈北風吹子房本為韓仇出
諸葛安知漢祚移雲暗鼎湖龍去逺月明華表鶴歸遲
何須(一作/人)更上新亭望大不如前灑淚時
　　　從兄徳觀父與集同出榮州府君宋亡隠居不
　　　　仕而殁集來吳門省墓從外親臨卭韓氏得
　　　　兄遺蹟有云我因國破家何在君為唇亡齒
　　　　亦寒不知為誰作也撫誦不覺流涕因足成
　　　　一章併發其幽潛之意云
我因國破家何在君為唇亡齒亦寒南渡豈殊唐社稷
中原不改漢衣冠温温雨氣吞殘壁泯泯江潮擊壊欄
萬里不歸天浩蕩滄波隨意把漁竿
　　　興聖宫朝退次韵袁伯長見貽是日上加尊號
　　　　禮成告謝集即東出奉祠齋宫
翠盖重重寳扇斜從官穿栁散慈鴉過宫路逺紆天步
上壽杯深閣雨花玉貫兩虹通象錦衣成五綵練雲霞
奉祠東出蓬萊道春水鳬鷖踏漢槎
　　　朝廻和周南翁待制韵
三十六竽吹鳳皇九重春色絢天光卿雲㣲動旌旗煖
湛露初稀草木香貝葉神師東度嶺金輿馴象北浮洋
小臣職在歌功徳拜手陳詩對日長
　　　挽歌辭
中天太白貫晴虹頃刻龍飛返上宫萬國共賔暘谷日
羣臣忍把鼎湖弓潛蕃回首金山逺顧命傷心玉几空
聖主巳頒哀痛詔蒼生有淚灑西風
　　　和李秋谷平章小車詩
雪晴宫草隠晴沙相國朝天試帝車班馬晝移温室樹
鳴鸞晨度掖垣花搴帷每命賢俱載趣駕頻煩使至家
此日龍門誰執御擁紅正履侍金華
　　　送朱伴讀南歸(仁卿/)
喜子南歸盱水上經過為我問臨川㡬家橘柚霜垂屋
何處蒹葭月滿船應有交逰憐逺道試從父老説豐年
寒機早晚成春服一一平安報日邊
　　　送李通甫赴湖廣行省都事
黄鶴樓前江水春江花飛接渡江人日長青瑣文書簡
雨過滄洲杜若新應共庾公揮扇坐每尋崔顥賦詩頻
三公舊掾多為相行見廻車載繡茵
　　　畣周伯輝(翔鳳/)
百酌宫壺醉曉霞望中鴻鵠盡天涯故園賔客千金賦
飛燕尋常百姓家上國春深花滿眼河陽市上果盈車
古來鐘鼎多憂思待得人間兩鬢華
　　　伯輝北山堂
北山有萊中作堂樂只君子不可忘紫氣常占少㣲下
壽星今在長沙傍佳哉競秀五男子少者逺客諸侯王
執筆題詩嗟未敢杜陵之祠烟樹荒
　　　柬鄧善之
山雨不來喧靜夜江雲猶為䕶晴朝一羣青雀墻花老
㡬個黄鸝苑樹遥何有深心期管樂獨無髙步接松喬
未能徑去成飄忽且可相從慰寂寥
　　　用退朝韵奉懷伯長試院乆别
藝闈羣䇿手封斜徧閲縱横墨濕鴉拜賜頻酣千日酒
思歸寧惜少年花此時吟詠齋宫曙同是瞻承絳闕霞
想有小團分學士好将新水試浮槎
　　　送髙尚志下第歸江西
清霜木葉水多灣知有荆人抱璞還龍擁湖波迎月下
豹乗雲氣候林間殺青汗簡三冬足生白虚齋一日閒
㑹望斗牛尋寳劍春朝佩入紫薇班
　　　題李道復所作艾全真乃父墓銘
道人何處京城中擬託斯文壽乃翁萬里烟塵惟兩屐
一時製作見羣公江湖所過蛟龍識金石他年物怪通
我憶廬陵多舊事瀧岡阡樹足秋風
　　　次韵三首
春去園林百草生千源流漲到池清心期自與浮雲逺
鬢髪新如積雪明白苧寛裁無束帶黄冠小製不垂纓
故人相見那相憶但聽横空鶴數聲
丹閣岧嶤地最親頻年染翰侍嚴宸九疑鳳去荒烟外
三月鵑啼野水濵日落賈生将去宅江迎庾信獨歸人
五湖不逺閑身在扶杖風前詠暮春
今代廣文真畫師蘓州把筆更題詩白雲逺海意蕭散
明月滿樓光陸離積妄已空前日夢清狂那憶少年時
老夫獨感深相慰盛徳加餐報祝規
　　　眉菴自賦二首
新春名字合更新偶託眉菴作主人本不求妍何用妬
從來無悶豈須顰曉對逺山烟冉冉晚臨流水照𥻘𥻘
成都畫手應無數憑仗他年冩得真
憶自當年學畫眉畫成何意望人知鑒觀水影真無愧
接對天光豈有私獻笑豈隨桃灼灼效顰應許栁絲絲
菴中妙用何聞見未及東風賦紫芝
　　　次韻寄謝魏雄卿録事表兄
短棹移家竹樹東曉鬟擁翠夜鐙紅誰為重客投卭令
徒有髙堂舍盖公白雪上鬚無藥染絳霞盈頬已樽空
憑君莫笑黄花冷自有清吟與客同
　　　和偰世南除西臺御史
鳳池共愛十年身一榜今為七爭臣識字觸邪誰與敵
讀書知律自能神闗中多少遭逢甚輦下同年聚散頻
萬里玉門歸控制向來投筆亦儒巾
　　　游岡子原呈王學士
岡子原頭春色濃小車晨出㸔東風雨餘林潤人烏好
日煖沙平我馬同西引峰巒來座上東瞻樓閣(一作/觀)起
天中詠歸莫作匆匆晚儻解相逢擊壤翁
　　　次韻寄元復初二首
木落天清悲素秋故人何處海東頭尊前夜月仍留户
天際浮雲重倚樓影靜梧桐餘倦鳥眼明洲渚自輕鷗
人生㑹合真堪惜長憶春風從兩騶
黄粱夢覺人千里白璧歸來月一缸尊酒㡬時忘北海
束書無路到東牕卧龍宛宛氷生壑飛鶴翩翩雪灑江
無限心期總寥落秋風烟樹引歸幢
　　　次韻馬可山人見招二首
天意茫茫故可知無端感慨又先之百年開濟輸前輩
萬里登臨在此時袖手㸔雲歸去晚舉頭見日坐來遲
忽聞八月靈槎到欲及西風理釣絲
愛此髙槐十畝隂偶來相對理瑶琴江湖有夢扁舟逺
風雨無人陋巷深濁酒竟成終日醉花枝聊學少年簮
若為後死乘雲去爛漫銷除感物心
　　　次仲章韻二首
日射飛塵下界昏遥瞻積翠是君門鳳鸞天上今何夕
雞犬雲中第㡬村瑶草無人能逺寄玉天有道可長存
晴虹東去連滄海儻遇安期與試論
深屋古仙䨇碧眸淵淵玉色象春浮上方烟霧日千變
清晝風雲時一游傾耳松濤惟立鶴廻頭塵海不藏鷗
飛飛㡬欲吹笙去千嵗歸來恐更愁
　　　無塵道人
雲霧為衣月作裳天壇獨自禮虚皇龍収古劍沉秋水
鶴識神丹起夜光金井有聲惟墜露玉堦無色乍凝霜
無端下界松風動又欲飄然上鳳皇
　　　和上都華巖長老見寄二首
講帷秩秩退晨朝咫尺東方寳月遥湛露甫承天子賜
慈雲還赴梵王招毗耶一日香薰普瀛海羣公意氣飄
白髮故人非玉局敢将詩句畣㕘寥
上帝曾承絳闕朝屬車日向寳城遥生公屢講中邊味
宋玉空吟大小招梵網千重隨鏡現天香八月向風飄
手開樓閣能來往常候晨雞碧海寥
　　　和斷江恩上人緑松見貽之句
誰将古色伴幽悰百尺長松對一翁子落雨餘棋局在
影搖雲際水瓶空倚藤老大何惆悵覆地隂凉待欝葱
挽著萬牛須晚嵗手開樓閣五雲東
　　　題了堂悟上人溪聲閣
磨衲歸來閣倚坡池開半月引泉過蒼龍入鉢斂風雨
白象捲湖吹浪波宴坐不眠花寂寂飛行無跡竹娑娑
廣長舌相何時了未覺游人一偈多
　　　賦松濤齋
曾游海上聽松風積雪千峰水接空細若鳳箾䨇嫋嫋
雄於鼉鼓萬鼕鼕玉堂夜直蟾光裏銀漢秋横劍氣中
欲截斷槎乘浩蕩兩樵相對此時同
　　　賦雪洲
江上經年積雪多長洲化作玉坡陁舊時射虎迷蹲石
薄暮歸漁認擁簑河伯作宫龍獻璧湘靈遺珮鳳停梭
鳬鷖容與江花發更待春來生水波
　　　送茅秀才歸茅山
茅君兄弟茅山裏㡬代曾孫骨尚清傳得元經還自讀
餌将蒼术不須耕鶴隨雲氣來金闕鳳合風聲度玊笙
為問仙郎老仙伯書來應許學長生
　　　送韓伯髙浙西僉憲
五月樓船過大江海風吹雨灑船忩雲銷虹蜺横山閣
潮落黿鼉避石矼闕下諫書誰第一濟南名士舊無䨇
湖隂暑退多魚鳥應勝愁吟對怒瀧
　　　寄馬叔惠福建僉憲
荔子枝頭火齊紅髙堂紈扇坐薰風湘筠簟冷魚波合
海栢梁深燕雨通絡緯豈知秋袂薄扊扅長憶曉餐同
禁城來㸔花如錦誰道清霜觧惱公
　　　題故太子少傅翰林承㫖李野齋幽居圖
車盖歸來托逺林魯山􁦛崒魯原深漁樵相識頻分席
賔客時過共賜金百嵗儀刑猶近古五朝文物至於今
披圖想見登臨地松滿徂徠起夕隂
　　　奉元王氏孝義詩
隂隂榆栁䕃韋村中有烏頭孝義門耕織事均家益贍
絲麻親盡義彌敦蜜蜂日暖開忩户慈竹春深長子孫
先世此邦嘗賜履為歌遺俗却銷魂
　　　賦張志甫八十
身閲昇平近百齡顔如玉雪鬢如星逺移湘竹堪扶老
舊種蒼松已茯苓頻見大官躬致饋蚤令掌故口傳經
古來名士多肥遯徧與題詩歴下亭
　　　送道士危亦樂歸臨川(并序/)
　　　　予寓居臨川三十年而隨牒京師之日過半
　　　　愛其山水之明秀而未盡游也喜其風俗之
　　　　馴雅而未盡觀也樂其人物之修整而未盡
　　　　交也然視臨川則為故鄉矣以其視之也切
　　　　故其懷之也深故見其人則喜遺其人則若
　　　　失亦人之情也况為賢者乎驪塘危氏臨川
　　　　之望族文學雅正之士世世而有之故予所
　　　　謂不得盡交者也亦樂危氏之俊彦也學道
　　　　上清山中以翹楚見稱信乎名家子孫非常
　　　　人所可及往年亦樂之從父曰虚室君與予
　　　　最相善虚室歸江南予嘗送之曰落花如海
　　　　思歸夜剪燭裁詩又送君觀乎此其風致盖
　　　　可想見于是十五年矣則亦樂之行予獨能
　　　　無言以叙其懐歸之意乎予且歸休将從子
　　　　於江湖之上周覽山川而歌詠其風俗以託
　　　　諸其人焉尚未晚也叙而繫之詩曰
上清仙子臨川客蹔入金門即賦歸夜月㣲聞䨇玊珮
香塵不染五銖衣從游元圃暄風暢坐讀黄庭墜露稀
華盖風前如覓我應㸔白鶴向西飛
　　　送張用鼎還鄉
張郎兄弟人皆説二陸才華未足多騏驥西風開道路
芙蓉初日照江波周官雅頌賔興禮漢代偏崇茂異科
為語州人胡處士清時何故覔漁簔
　　　題大都香山寺圖
香山蒼翠帝城西古寺髙飛北斗齊繞屋清泉龍穏卧
對簷老樹鳳長棲曾陪退相㝷山徑亦共幽人躡石梯
忽見畫圖驚十載春雲秋雨不勝題
　　　為馬竹所照磨題香山圖
古寺深沉壓巨鼇畫圖重見記曾遨曉城宫闕烟花合
夜壑風濤樹木髙雨靜卧波䨇劍影天清歸路一鴻毛
東都九老名猶在瀟洒誰同白紵𫀆
　　　端午節飲客與趙伯髙
龍沙氷井夏初融簪筆長隨避暑宫蠟燭烟輕留賈誼
銅盤露冷賜揚雄南村久病思求艾北客多情問轉蓬
忽聽滿船歌白紵翻疑昔夢倚春鴻
　　　用蕭性淵詩一句足成一章送常伯昂
華盖芙蓉入座清清雷踈雨過虚庭永言自媿難傳世
急就成章易滿屏好客無情憐白髮幽人相顧説丹經
簞瓢便了餘生事空枉輕車到野坰
　　　題時録判齊山吟巻
濟南名士古來多此地登臨孰有過山影蘸湖春雨樹
泉流滿郡晚風荷客生江國猶思憶人念鄉關想詠歌
千古齊山青未了李邕杜甫奈愁何
　　　王真人眉叟在京上都賜酒唱和
真人燕處自髙堂逺賜宫壺出上方給傳許乘飛廐馬
侑樽仍有大官羊一天雨露凉如洗四座賔朋喜欲狂
起賦新詩誇得意西風傳送及(闕/)
　　　送張伯雨入茅山二首
獨棹扁舟入白蘋隠居舊宅去棲真囊懸肘後惟丹訣
書到人間稱道民未覺白雲留住晚也應蒼术寄來頻
手栽松上孤飛鶴知是華陽第㡬人
隠居聞道無人蹟麋鹿來依積雪深每占雲氣得芝术
莫怪丹光穿樹林茅君自騎一虎下木客或與羣猿吟
知爾此時最相憶遲予飛屩度千岑
　　　次韻熊太古題金石編
上林昔見衆芳來春雨湛涵詠有萊何處北山留客住
未聞東閣為君開畫須具眼方留迹琴有知音不用媒
多學少成多老我每㸔精義欲成灰
　　　次韻錢翼之冩大學衍義局中詩卷
貝葉西傳凈業塵泥金萬軸等長身清閒邃殿仍稽古
寂寞遺書亦發春承詔外庭須老手揮毫仙館屬才人
重觀舊事思天上白水揚雄野水濵
　　　題王本齋歴官紀年畫像
歴官貴與年俱進列畫衣冠若弟兄出節遺風仍鎮海
生祠嘉樹各專城丹心不改兼終始白髮微添更老成
清夢㡬時求傅説平時早合識真卿
　　　謝僧以長送銅龜水滴
贈我銅龜盛硯水想君久已伴題詩斑斕隠約知千嵗
繅藉丁寧愧妙詞豈有文章須潤色况能經濟屬論思
祇應六月俱忘息灌沐清泉自奉持
　　　題靜壽道人自誌後
對雪鼓琴張道士八十二嵗顔如春世外異書聊過目
人間樂事自終身如如常住誰為死擾擾相仍故是塵
知爾既忘欣戚意安排何用賦詩頻
　　　挽危公逺道士
剪燭裁詩憶送君落花如海政繽紛㡬廽分别未為老
一日音容杳不聞珠樹露寒蝉委蛻玊樓風急鶴離羣
自吟新句成竒䜟只許人間禮白雲
　　　與筆生
聖明天子御奎章翰墨昭回日月光畫殿風微䨇鳳翥
春池波暖六龍驤侍臣近榻誇先得内史開函喜自将
借問紫毫誰所製發揮神化未渠央
　　　白雲閒上人以橘一枝見贈予作詩以謝
洞庭嘉實龍興種百顆同枝重壓簷折遺忽疑千樹盡
分嘗猶足十人兼貢餘沾賜今難得霜後題詩尚可添
只欠吳姬團錦幄霏香噀霧玊纎纎
　　　答舒真人送牡丹二首
真人棋罷小徘徊手剪忩前紫綺來天女不嫌雲霧薄
洛神親擁髻鬟堆已令老鶴婆娑舞更注清泉瀲灔盃
莫遣巢翁知盛事詩筒日日片雲催
曉來睡重不聞鐘仍嘆㸔花似霧中貪賞金盤承宻露
不知玊樹倚春風戰酣淮水碁應勝雪擁藍闗句更雄
欲畫新圖宜正午須憑貍目騐芳藂
　　　送胡古愚
仙館醉餘千石酒上林吟遍百花風拾遺徒歩頭成白
供奉歸來錦更紅晚下紫薇憐病鶴春風緑水送冥鴻
故人江上如相見為借扁舟候秃翁
　　　游小姑及彭浪廟承學士命以示畢推官因次
　　　　韻二首
天作孤岑自㡬時髙危並見古人詩身當委注下無底
影絶旁縁終不移波浪秋隨天漢淨風雲未盡海門馳
釣竿拂樹思長往應有沙鷗已得知
廻舟却往彭浪石還藉枯笻得自持外險内安(闕/)者樂
東流西洑渡來知追隨過客應無事迎享神君遂有詩
消得清秋好風日經邱㝷壑昔為誰
　　　送栁唐佐懷孟總管
滿縣花開二月初郡人日望栁侯車醉翁白髪詩情在
好客清言吏事餘河水煮魚頻入饌柿林収葉徧留書
欲從太守借盤谷手自搴茅結隠廬
　　　題李息齋竹二首
文翁冩竹鬢成絲不作茭蘆與栁枝日色分明見真本
天公端的是吾師動搖如有禽相語偃蹇惟餘石不移
靄靄春雲好才思千姿萬態總相宜
已學夷齊願息隂如何逐日轉蕭森發揮自出形容表
摹冩誰知造化心持贈不堪憐苦節卷懷無迹愧幽㝷
更㸔月夜風塵定着意沉沉落墨深
　　　題先天觀
畫來新搆先天觀便欲工吟勝畫師山挾風聲雷起陸
水涵天影日當池長生有道行行到生處無為了了知
不是三年不題句巻中為有范梈時
　　　次韻雲章丈欲訪徳機學士故以末句相屬兾
　　　　以因行致之
風雨相求越一邦無多苗藿庶充腸東風吹雪開梅蕚
南斗無河避劍光力薄薦書空汗漫情多愁髮易蒼浪
故人范叔清秋鶴誰共吟詩月滿堂
　　　予與胥翁亞仙自劍池觀山水遇客石橋吳氏
　　　　訪自牧長老於昭福時寺新成方卜門向予
　　　　與亞仙皆以正對大羅為妙一時同遊約齋
　　　　朝輔朝佐皆吳氏之良而牧亦吳出也莫不
　　　　共贊其美因為賦詩以識之
重卓招提坐石溪開關更欲面羅池西來萬𣲖分明意
前列諸峯蒼翠姿脩竹踈松通一徑㣲雲淡月立多時
千年白鶴重來晚觧向児孫話祖師
　　　去冬過昭福留詩溪上牧所既而蒙半村先生
　　　　與國賔茂才青雲諸名勝相繼屬和盛意不
　　　　可忘也先從牧翁寄此尚須面叙區區也
隱居曾見繞清溪屋上青山屋下池老子風流宜白髮
阿戎翰墨稱雄姿每懐髙閣㸔雲後投宿比隣聽雨時
安得青藜同照夜題詩寄惱牧牛師
　　　贈丹士
神仙有詠煉丹砂服食三年鬢不華自有錦囊収曉露
何妨玉椀泛春霞倚松吟嘯風生袖採藥歸來月滿沙
肘後方聞多至劑青粘何日到山家
　　　題朱澤民畵
松外浮雲過眼空前瞻無際後無終㡬畨白雪經行地
數尺蒼髯俯仰中健筆祇今韋偃老吟詩誰似杜陵窮
悠悠無限滄洲興問取騎驢傲兀翁
　　　題董生畫
李公昔守清江上翰墨交游有稚川每從逺海風雨至
共對小山松桂眠撥鐙何處得古法臨池忽欲無千年
嗟哉李氏孫尚㓜川翁家學子能傳
　　　羅若川畫松
暮春多雨晝冥冥羅生畫松當素屏老蛟化為劍氣黑
白鶴下啄苔痕青傳來日暮自篝火夢入幽巖㝷茯苓
不遇胡僧露雙脚石函自了讀殘經
　　　又次游仙游山詩韻
巃嵸山木小軒東梔子花開鼻觀通嘉節喜逢風雨外
幽懷多付笑譚中詩成彩筆從人冩醉後朱顔與衆同
却怕有人知此樂枉将山水繫愚公
　　　董掾湖山堂
九江秀色何處好新堂正值甘棠湖春水初生蕩洲渚
晚風欲起散魚鳬自公退食對脩竹教子讀書編緑蒲
知君亷恕足隂隲行見髙門紆紫朱
　　　留上方道院
卜隱山中事已遲歸來無處着幽棲行穿深谷却車馬
借宿髙齋慚黍雞茶為彌明分石鼎燈從太乙借青藜
百年身世半塵土一日林泉何足稽
　　　寄陳湛堂法師
月宫桂子落岩阿想在林間閲貝多持足地神衣拂石
獻珠天女襪凌波香因結願留龍受水為烹茶喚虎䭾
寄到竹西無孔笛吹成動地太平歌
　　　送胡士恭
十年京國擅才華宰相頻招載後車太液蒼涼黄鵠羽
元都爛漫碧桃花三清風露仙人館萬里烟塵野老家
拂拭舊題如隔世華星明漢望歸槎
　　　送霜林西白長老用太白起句
峨眉山月半輪秋我憶家鄉亦白頭脚踏岡源流去水
身隨海岸到時舟長空一鳥飛無迹白雪千峯爛不収
却笑坐來銷刼石雲興百(闕/)若為酬
　　　寄白雲閒上人
龍興寺裏白雲房不到于今二十霜橘柚向來垂屋重
松筠此日過人長千函秘典心源淨百嵗長□幽頬香
若念尚書舊行履三生石上莫忘鄉
　　　寄訢笑隱
垂手毗耶憶舊勞諸天幢㦸擁林臯開軒坐見青松老
倚閣間㸔白浪髙曉日上林隨步屐春雲如海在揮毫
經年不得江東信獨立長春送羽毛
　　　陳君璋新園池亭得烟雨横塘舊扁表之本漁
　　　　埜陳氏之物我大父尚書公所書也尚書書
　　　　此時巳九十年而君璋之父年且九十矣故
　　　　賦詩及之二首
烟雨横塘識舊題尚書遺迹久凄迷㡬囬玊樹鶯聲曉
曾見雕梁燕子泥近水樓臺隨地起臨堦楊桞與雲齊
小車却憶堯夫老徧洛㸔花信馬蹄
舊扁横塘墨色新百年還屬百年人爭墩正為名隨謝
隔世何妨姓共陳綺席聞鶯垂故舊金盤烹鯉亦賔親
蘭亭俯仰興懷地莫惜流觴對暮春
　　　題蕭正肅公及尚書與楊誠齋書幅後
古木蕭森日月懸六丁猶為䕶遺編一門翰墨三千首
七世風流二百年秋野蒼茫麟角出春池零亂鳳毛鮮
世居鄉里如君少西望孤城憶墓田
　　　費無隱丹室
碧雲䨇引樹重重除却仙經户牖空一徑緑隂三日雨
數聲黄鳥百花風年深不記栽桃客夜靜長留賣藥翁
㡬度到來渾不語却依秋影送冥鴻
　　　冩韻軒
翩翩仙子藥王山明月髙樓遂不還天外脩眉塵鏡掩
忩中遺墨夜燈閒雲深黄竹歸無所雨暗蒼梧淚更斑
何似浮雲相遇合杳然遺跡謾人間
　　　楊判官春雨亭
松栢園亭雨露新慈顔幽翳倍傷神三年蔬食心長慕
一勺寒泉淚滿巾孝子舊游多國士将軍遺愛在邦人
封塋近對清江曲世世能來有鳳麟
　　　揭北海山雨亭
周遭城郭擁陂陀北海亭中逸興多木落秋風知地逈
水髙春雨見帆過華簪列坐知年老翠袖深盃為客歌
説與蓬萊千仭石誰能鳴鶴倚松蘿
　　　珉上人俯清軒
髙亭直下一江清千尺絲綸寄此情秋水芙蓉華月上
春苕翡翠晚風輕坐來古硯生雲氣吟過長廊曳履聲
知有登臨無限意髙山野水已相迎
　　　楊伯恭桞隱山房
細栁誰如㶚上營清江百尺坐專城陶潛雅興還堪賦
張緒華年更有情春日貫魚多鱮鯉秋風飛羽總鯢鯨
錦衣玉帶催裘馬入對長楊聽早鶯
　　　揭北海蓬萊亭太湖石峯
海上飛來第一峯華星明月五雲中千年持載遺神物
九仭飛騰接太空不與興亡驚世換長隨山澤與時通
蒼茫獨立横秋氣未許西山得比雄
　　　秋屏閣
㡬度秋屏真謾興嵗寒今日一凭欄西山廬阜連天起
彭蠡番陽學海寛久病豈能修客禮舊時長感奉親歡
老身若借雲房宿卧起江山正面㸔
　　　王欽道活水源堂
江上曾聞感聖衷㝷源因見出泉蒙風霆流動千門啟
山澤髙深一氣通潤物已從時雨化濟川猶歎昔人功
野塘舊隱誰能住一夕清凉謝太空
　　　題送林松磵照磨詩卷後
朱輪豪傑早知機一日冥鴻向海飛風雨交游無舊迹
江山幕府有清輝秋空淡淡蒹葭浦春晝堂堂錦繡衣
世上喬松中梁棟澗邉莫嘆故人稀
　　　御風亭
城隂百畝轉廻塘喬木㕘天翠桞長飛盖曉迎花霧氣
臨池春動墨雲香衣裳清露芙蓉淨劍佩明河水玉凉
還向人間留妙蹟蘭亭列坐詠流觴
　　　䨇檜軒詩(并序/)
　　　　檜之為木仲尼嘗手植於魯天下後世莫不
　　　　具瞻焉學者之於聖人宜無所不學江右憲
　　　　使覃懐李公重山甫持剛方之節秉貞固之
　　　　操乃樹䨇檜於家庭以自見盖将景仰先聖
　　　　於萬一也夫木之為世用多矣大材成大器
　　　　小材成小器椅桐梓漆則琴瑟之儲焉清廟
　　　　明堂之棟梁非檜莫與也尚論聖人之所為
　　　　識其大者豈非君子之志乎乃為之賦詩曰
素王舊植魯宫墻䨇樹新隂接太行氷雪髙寒今節操
雷雲參錯古文章河津此地營舟楫廊廟多年待棟梁
㑹與羣龍近華盖九天朝日正蒼凉
　　　黄仙巖
鐵色隂崖積石屯玉顔窈窕鎮崑崙上池降液作靈響
左角出雲承曉暾手抉風雲穿月窟坐當星斗直天門
昔人政有懷仙地為挹清泉注一尊
　　　古亭詩為張仲淵作
濟南名士古來多誰作新亭照水波百頃髙荷秋興濶
一朝明月暮船過南州城上登臨賦北海尊前感慨歌
况有吹笙王子晉清風千里接鳴珂
　　　觀畊詩為王可敏作
昔嵗春畊見夢中分軺此日嘆民窮漸帷草色經行路
輟食棠隂問土風歸鴈相催知日近占魚猶願報年豐
他時緩歩從青瑣寤寐難忘稼穡功
　　　與熊天宇
去嵗送花無處栽至今鄰舍借園培縁籬正要帶刺枳
並屋還須叠葉梅桑椒墻下堪食用桃李門前空綻開
故人一一可致此他年相對共銜盃
　　　行丞相掾唐仲英事母至孝在臨川時太夫人
　　　　常藝蘭於亭中花繁茂累嵗增盛異於常植
　　　　君子有以占其子孫之興也他日太夫人去
　　　　世而蘭亦悴而弗華三年而忽榮如太夫人
　　　　在時仲英感嘆如見母之存焉都人士咸以
　　　　為瑞相率為歌詞以頌太夫人之遺徳而識
　　　　天錫瑞以彰仲英之孝後數年虞集在豫章
　　　　與仲英續賦一章云
唐氏慈親手種蘭三年憔悴復闌干為懷媚服慈顔喜
豈意空帷帶淚㸔手把桮棬春露重心知佩䚢暮天寒
扶踈玉樹情何極長繞幽芳不忍㸔
　　　憲府瑞栢
憲府清巖翠栢髙香烟霏霧起亭臯濃熏旭日新膏沐
細引春風近羽旄黼黻成文如錦繡丹青生色在揮毫
徳星占應賢人聚濟濟清朝見譽髦
　　　書蕭母傳後(并序/)
　　　　新喻蕭母有貞節朝廷有魯㕘政子翬言旌
　　　　表其門莆田陳旅博士為之傳文甚竒子翬
　　　　早學於蕭氏陳集友也先丞相雍公與蕭正
　　　　肅為同朝故其家來求題云
桓桓蕭氏貞門表猶是前朝執政家恩詔傳言褒素履
安輿垂淚對黄華賢孫能奉髙年逺薄俗寧知古道賖
魯氏交情陳氏筆臨安三感一長嗟
　　　黄節婦詩(并序/)
　　　　集昔沗館閣四方孝子貞婦之事來上朝廷
　　　　者率求詩文以表章之隨事發明時義既有
　　　　所諷勸或所録未甚備者猶推其類以著其
　　　　姓搢紳樂善成風每盈卷軸不以詞為費也
　　　　今觀雷尚書之諸孫長仁書其女弟適黄氏
　　　　貞節事皆閨門變故而始終一徳非其兄不
　　　　足以知之非能文不足以發之集筆硯荒落
　　　　長仁之子以此卷相示感而賦之
貞婦初年遘百艱每将忠厚對傷殘死生家世心無愧
終始閨門義所安信有髙風隨地化不營華表與時㸔
賢兄述徳皆真實為報鄉人在史官
　　　送阿里仁甫舟中作
送客江邊醉似泥漁村留宿已雞栖風平山影搖舟檝
雨急灘聲入鼓鼙故老别來誰尚健新詩吟罷更重題
却因農事催歸去卧㸔浮雲逆上溪
　　　題髙彦敬竹石
踈篁幽草澗邊生羣玉參差若弟兄更待拂雲棲紫鳳
何年臨海掣長鯨尚書蕭散今摩詰子墨凄凉舊客卿
風雨夜來家四壁龍吟㣲應讀書聲
　　　南浦遐觀圖
房山避暑何王宫古木蕭森多晝風平生江海毫素裏
日暮鄉關魂夢中孤雲斷處更野水五絃揮罷又飛鴻
髙情千仭一倚杖莫怪尚書䨇眼空
　　　古木圖
晉人筆法成中絶竒傑縱横見米家手畫斷崖分鐵石
意求古寺帶烟霞龍髯觧出空中雨鴻𤓰能留雪裏沙
近日尚書髙彦敬髙懷尤足共清華
　　　趙伯髙所藏髙彦敬吳山夜景圖
呉越蒼茫咫尺間尚書能畫夜㸔山塵銷海市露初下
雪積江沙潮始還座上賦詩誰絶唱夢中化鶴忽臨關
髙情已逐年華去秋樹寒波共妙顔
　　　東山圖
大傅東山杖屨行總将憂樂托髙情獨擕窈窕開瑶席
䨇引娉婷韻玉笙春雨松間殘奕冷秋風江上暮塵生
三分籌策煩勞甚愁悵雲霄一羽輕
　　　百馬圖
楊栁生烟草色薰川原錦繡動成羣百年海宇無征戰
一幅圖書有見聞日夕吹笳歸别部天寒挏乳奉将軍
當時校獵誰能賦白髪揚雄思若雲
　　　周昉畫
島上雲生日轉簷海風吹雨暮寒尖春明玉色遺薌澤
夜定珠光入鏡奩織得鴛鴦隨緑皺教成鸚鵡啄紅甜
試令鼓瑟應無語目斷歸舟思未淹
　　　天師菴壁間墨竹
憶昔卧遊脩竹地當林日日㸔春生白雲來時衆仙降
皓露如㵼松鶴鳴吹笛江深星斗動釣竿樹老浪波平
何時置我北極下獨倚髙壁聽秋聲
　　　從子旦欽賫賜金至山中次陳溪山韻
槖金萬里來天上舊賜新頒捧拜餘去國棲遲慙補報
榮家歡喜度空虚孤臣清淚三生夢一寸春隂數葉書
更買青山可終隱不妨投老得安居
　　　謝予棕雨笠
歸弄江波自濯纓白頭徒歩(闕/)　　　　　　　陂晚
　　　　夏木清杜甫(闕/)　詩更瘦逺公(闕/)
野僧三四同來往此日先生戴笠行
　　　題毛秀發薛元卿戴笠圖卷後
偶然戴笠過前山天賜髙人一日閒薄有人情(闕/)
　無名姓在人間毛公吟罷龎眉古薛保(闕/)　　羽還
無限好懷(闕/)　　松雲千載為誰憐
　　　止家人製衣
故人遺我布单衣寒暑相仍服不違地僻少塵撋澣易
身閒遲破補紉稀樵漁總識㝷常好魚鳥相忘作念非
請㸔江頭木居士雲來雲去本何依
　　　荒唐
齊人野語楚荒唐野死幽囚秖謾傷往往闕文誰復及
悠悠没世豈能忘百年有道開新盛千古遺言發耿光
不有鳳麟同日至誰知信順見文章
　　　虚齋
誰識空中有至真一庭芳草自生春風雲變化閑來往
日月揮持在主賔寳劍有神凝鍳水金丹無質現忩塵
忘言本是吾齋事莫負空同問道人
　　　真止軒
乾坤定位易行中星拱辰居象亦同終日有言寧離此
先天無事若為工音聲倡和黄鐘始(闕/)　浮沉土釡空
世法定無相比並閑循斗柄玩東風
　　　石巖詩為道童總管作
維石巖巖氣象超俯憐培塿獨岧嶤八風不動盤坤軸
一柱髙擎切斗杓江郡暮雲留逺樹湖隂積翠上春潮
便應從此為霖雨直向中天絳節朝
　　　竹所詩為馬照磨作
蕭蕭脩竹倚闌干幕府髙秋獨坐看龍化欲隨清佩響
鸞停長共碧梧寒㡬年氷雪培根節一日雲霄見羽翰
聞道武公方壽愷永歌淇澳報平安
　　　送揭子尚之京師
縣北之亭山水幽玉堂故人懷昔遊錦囊五色起雲霧
華衮一字驚林邱賢材洛下共青瑣久客襄陽成白頭
羊公沈碑聞近出文章垂世何悠悠
　　　送李伯儀
老來多病山中住誰復能吟過客詩賈誼豈無前席夜
終軍當有棄繻時沉香亭北花圍錦太液池頭栁舞絲
初到長安還有賦東湖傳㸔緑漪漪
　　　送吳志淳
古道棲遲與世違髙才誰可共襟期揮毫妙得中郎法
倚席長吟老杜詩澹澹春風湖水詠蕭蕭夜雨竹枝詞
明年何處還能賦驄馬金溝結栁絲
　　　送劉仲禮遊浙
於今南斗聚文星愽士空慚老復丁杜甫文章驚四海
中郎字畫尚羣經才華酷似泉流峽書法親傳劍出硎
欲㸔海門潮始壯髙風鳴鵠舉空青
　　　送艾有文之靜江
桂林賔客舊多材鼉鼓逢逢夜宴開鄉里共推文學貴
轅門爭識故人來幕中草檄狼烽息座上吟詩雁字回
為問伏波天柱逺文章何日刻蒼苔
　　　送太原郭詵還豫章灌園精舍讀書
每思有道太原碑復憶南州孺子祠但得賢人千里聚
奚傷大樹一繩維生民憔悴依髙節吾道銷沉繫逺思
誰向灌園棲隠地下帷觀象玩㣲辭
　　　送劉元補淮南漕司書吏
江南大郡多凋瘵三月鶯花海上城使者自持清節重
書生逺去一舟輕圖書雲靜滄洲雁翰墨風生碧海鯨
幕府從來賔客盛鳴琴時自寄髙情
　　　送李仲淵雲南亷使
海上瀛洲想玉珂繡衣今歴㡬坡陀賢人㑹合何其少
蓋世文章不用多蘭楫誰迎桃葉渡蘆聲莫奏竹枝歌
不令駟馬歸金馬奈爾相如好賦何
　　　送僧歸俗
孰謂儒冠多誤身昔年聊作小乘僧春風花影踈踈月
夜雪松濤澹澹燈巾帶便須歸賈島衣盂從此付盧能
男児今古平生事未把丹心一寸冰
　　　題河東李集賢倜詩後(并序/)
　　　　某與昭徳别二十有餘年相見清江之上出
　　　　故集賢李士𢎞學士重游舊詩蓋李自守郡
　　　　至作詩時已二十餘年今去李公賦詩時又
　　　　㡬三十年矣俯仰感嘆追和附卷末云
郡人長説使君行室有絃歌野有耕千丈沙堤春雨漲
滿舡書畫晚峯晴重來城郭誰耆舊徧刻文章自姓名
我亦從遊今白髮每懷冠佩望蓬瀛
　　　聽劉元彈琴(并序/)
　　　　劉元相訪竹齋清夜為予援琴作長清飛佩
　　　　等調宛然二十餘年前聞諸四明袁公伯長
　　　　父子及巴西鄧公善之之子慶長者不勝凄
　　　　感道士張伯雨亦偏善此相别亦二十年矣
　　　　寥寥此音在天地間何可斷絶賦詩冩懷書
　　　　贈元云耳
寂寂虚堂月上遲劉郎為我鼓氷絲秋聲在樹誰能賦
夕露沾衣有所思荷蕢過門良久矣乘桴浮海欲何之
呼童明發酬佳興三勺清泉饋石芝
　　　陳立持所畫山水及酒饌來求詩法詩法無之
　　　　得與齋中朋友一餉之樂
拙踈生理歎衰翁食粥何妨甑屢空驚見殺雞供季路
喜㸔載酒問揚雄畫圖乞與千山雪詩法傳來滿袖風
令子讀書誰得似髙閒甘㫖不憂窮
　　　與趙伯髙論詩
莫道幽人有意吟縁情生變若推㝷竒雲映日書成字
靈響盤空譜作音春鳳雝雝天廣大秋蛩唧唧雨隂沉
性情平澹随時見禮樂何人繫古今
　　　宿周氏東齋聞饒以和李本夜話賦此
霜月髙齋㑹兩賢夜深情話極幽𤣥退藏莫作神明化
通變猶聞典禮傳五十年華思絶學二三良友信遺編
選鋒若欲驅殘臘晴昊梅英孰與先
　　　觀王繼學㕘政贈臨川艾庸詩有感
世儒退相淮南使羡爾華裾早及門授館終年歸白粲
探囊一日試黄昏漢廷議禮諸生起魯壁藏書㡬簡存
最憶龜蒙雲氣重舞雩新服試春温
　　　題陳維新詩巻
才子清華孰與羣古詩秋興浩如雲海中夜月珊瑚樹
江上春晴錦繡紋溧水釣魚辛少府武夷放棹杜徴君
歴觀卷裏襟期士鳴鳳朝陽與世聞
　　　題劉伯温行卷(并序/)
　　　　監憲伯温劉公出示館閣諸君子送行詩文
　　　　兩大卷其一自中臺出佐浙省時賦衆仲題
　　　　其端有以見朝廷選任之專職事之難者後
　　　　一卷則自著廷持莭江右之賦也伯循跋其
　　　　左具言述作之暇道西北形勢古今之迹經
　　　　覽之壮有重㑹講明之約一代文物之懿備
　　　　見於斯何其盛哉某感别欣遇又知監憲公
　　　　深有得於大易智崇卑之㫖庸述鄙懷敬答
　　　　盛意不勝惓惓
西極山河轍迹通載馳江海視民風帝王漸被知今逺
秦漢經營歎昔雄憂國早聞生白髪濟時誰識信丹衷
斯文一縷通微顯隨地成能造化工
　　　題黄智仲詩卷繼爕御史黎僉事詩後
弹鋏何妨鬂漸踈侯鯖徧食武昌魚故人江海浮雲盡
歸鶴城樓落木初御史青春懷舊意郎官白首寄來書
解囊為説經行處歴歴秦川畫不如
　　　書荘武公遺事後
荘武勲名汗簡青贊書錫爵自朝廷時傳令徳連三世
家有髙年過百齡胄嗣蒞官原問學封邦獻禮贊儀刑
周詢還奏澄清效衮職從容煥日星
　　　自題為危太樸作
大地㣲塵海一漚取之無用棄無由日髙睡覺還聞鳥
雨足歸來但牧牛冠帶衣裳明日月陶匏木石老春秋
何人冩此閒中意獨立晴空詠未休
　　　故人
故人為别十餘春夜夢相逢面目真世外音書遺雁羽
壁間圖畫潤龍鱗可憐白髪寒仍短待得黄花晚更新
誰有髙才如屈宋九歌江上樂明神
　　　孟荘
孟荘同世不同風縱使相逢亦不同豈以髙明分彼此
總於衰晚共豪雄竒才别出羲黄上大業難忘舜禹功
無位無時千古逝誦言忠辯愧愚蒙
　　　吳先生壽日
承明三召意勤渠歸老從容問燕居几杖雖塵無倦色
經綸不用有成書春深雨露多沾溉晝永風雲妙巻舒
華蓋浮邱漢儒行千年髙並翠芙蕖
　　　寄壽楊友直
恩詔來頒擁莭旄壽尊酬獻畫堂髙郡人傳冩登髙賦
野老驚看侍宴袍契濶舊交多老大澄清能事屬賢勞
鳳池緩步歸猶早鄉社耆英接譽髦
　　　寄楊友直
山林十載便幽趣城府連朝謝故人前席謾言宣室事
小車且㸔洛陽春舞停紈扇清樽側醉揷花枝白髪新
人為村頭農務急不辭鈴閣渡江津
　　　寄陳衆仲
承詔摛文入禁林一揮四問夜堂深五人存没風流散
十載浮沉老病侵曳履想迂青𤨏步下帷傾聽白頭吟
多材政有西江客衣錦歸時好寄音
　　　寄陳溪山
坦坦幽貞夏日清髙懷千尺自秋聲華山雲外觀真逸
洛社春中憶舊英雅論圖書陳太守静容簪佩列諸生
丹成有道傳中表嵗把芙蓉奉壽觥
　　　寄楊臨川
五月新涼似鑑湖吏民爭候使君車稻田雨足臨流喜
墨沼雲生對客書疲瘵逺人訢獨得文章列郡竟誰如
寓耕封内宜修敬老病衡茅禮節踈
　　　寄蒙古松巖
驛舍相逢已十霜每懷髙節倚雲蒼星辰劍佩趨黄道
風月圖書侍玉皇萬壑秋聲回浩蕩九霄春夢入微茫
垂絲到地苓如玉擬劚清冥頌久長
　　　寄費無隱
清朝自冩玉宸文冠戴芙蓉着錦裙碧落開圖呈五采
素雲引練事三纁羣真定録渾相識上帝臨觀密自聞
書畢緑隂垂數畝長疑忩户宿春雲
　　　寄趙中山
清鐘曉徹轆轤乾十載霜蟾獨自㸔䕶法老龍思淨梵
化人孤鶴報平安相逢歲晚頭俱雪想見春陽氣若蘭
欲辦芒鞵求覿面晴虚䨇景共清寒
　　　用聶御史韻贈忻都兼寄張伯雨
㝷得山泉可枕流寒茅為舍就中洲故人春月多新夢
游子秋風足暮愁楊許有書留玊洞松喬無迹到瓊樓
亦知李白因貪酒頭白無縁事逺游
　　　次韻陳溪山二首
積雪柴門晝不開行庭無迹太寥哉深根一息先天氣
平地横陳㡬刼灰潮候夜中隨月滿斗杓天際挽春來
溪翁定有扁舟興晴昊繁花問逺梅
茆簷向曉喜雲開積雪如雲安在哉春澤堅氷成解液
明忩旭日動飛灰山隂忽有移文至松下那容喝道來
小大往來原有數莫占消息向枯梅
　　　次韻陳溪山紅梅三首
氷雪肌膚染絳雲歳寒林下對吟身先天氣至渾如醉
初日光融轉更新白髪無能酬造化金丹有道駐長春
少年莫笑詩成處傾倒相歡忘主賔
春曉紅生島嶼雲此中儘着兩閒身不愁花笑髪鬚白
漫謗人傳句法新曲水徘徊天上日深杯斟酌自家春
繁英未落頻須到翠實金盤尚及賔
雪後孤根發暖雲栽培本自一人身紫薇遺意成千古
絳蕚深期又一新忠厚敢忘嘉樹賦冲和思廣此枝春
若為穉子猶堪教三祝三加望大賔
　　來章末句有祝㓜兒之意先生屢言先君手植紫
　　薇於堂前賦詩屬望小子時人不之許也頫仰五
　　十年委身田野莫稱先志集感歎成賦
　　　次韻答楊臨川
歸興秋光晝寢髙使君詩瘦怯宫袍東湖㣲雨生顔色
西日浮雲見羽旄橘柚園林誰共奕蒹葭洲渚或容舠
誰家此日樽無酒兩鶴翩翩過九臯
　　　舟次臨川用趙壎韻
文公經濟入精思陸子髙明自得師投老幸依賢者國
興懷况在歳寒時為邦孰與從先進擇善誰將覺後知
十載郡樓遺訣語扁舟江上感君詩
　　　山行次韻
從來年老喜逢春宇宙中間自在身鬚髪還如柱下史
胸懷仍似洛中人春雷起處耕雲外曉雨晴時釣水濵
况復歸歟清晝永坐聽童子咏睢麟
　　　次韻曹子貞
宦學三年不自歸從人飢食復寒衣蒼麟一出春秋畢
黄鶴重來城郭非靜對風雲觀變態閒吟來往玩神機
乾坤自是無今古不用忩間惜寸暉
　　　泊舟安和阮宅次黄志髙韻
十月東歸下石瀧羣公促膝共輕艭蕭雲故宅多喬木
阮籍清樽對暮江方駕肯來良馬五尺書先寄鯉魚䨇
欲求深隠何山曲雪竹霜筠共一忩
　　　舟宿湖口二首
汀沙如雪水無聲舟倚蒹葭雁不驚霜氣隔篷纔數尺
斗杓揷地已三更抛書枕畔憐兒子㸔劍燈前慨友生
尚有乘桴無限意催人摇櫓轉江城
長年人海混潮聲水宿荒涼却夜驚月照空巢烏繞樹
風吹短草夜知更要觀此地秋濤壮更待明年春水生
不比蜃樓多變見彩雲初日擁層城
　　　次韻劉桂隱
懷哉嵗暮扣重關置我髙堂左右間逺道無人縁已老
凡情不斷若為閒徐行歴歴皆平地滿目青青是好山
莫怪邱園待春雨扁舟先愧逐雲還
　　　謝廬陵兩劉君
扁舟已作渡江雲回首髙年憶兩君坐客頓知韋刺史
詩人猶拜杜㕘軍總㸔玉樹當春晝長對青藜過夜分
他日聚星如可畫殷懃垂白更論文
　　　山木閣一首送人之京
山木閣東初日生梅花照溪人欲行玉杯在手山影入
瓊精載道霜氣横故人天上今白髪賤子山中常倦耕
憑君問訊金闕下羣賢朝回春日明
　　　次韻孟天暐典簿佐奉使行江西所賦
帝念蒼生不鄙夷任賢清問載旌馳山川舊履車書㑹
草木新春雨露私千道悠悠分楚越四門穆穆出宣慈
舉頭見日天光近老去無憂託啟期
　　　送撫州推官于夢臣改除吳興别駕
撫州那得似湖州千頃鷗波可放舟别駕老便公館靜
髙門長憶故園幽緑隂青子人家曉古木踈篁水墨秋
㡬欲暫為江海客百年耆舊記風流
　　　送陳繹思歸㑹稽讀書
右軍髙致絶清真况復東牀玉樹春上馬詩成誰共語
讀書鐙逈互為賔落花飛絮縈歸思流水游龍接暮塵
無限當時觴詠意尚疑身是㑹稽人
　　　送秘書也速答兒大監載書歸成都
連舸載書三十萬雪消春水上成都列仙歌舞成烟霧
世将旌旗屬畫圖定有鴻儒堪設醴豈無佳客共投壺
子雲白首歸無日獨抱遺編隔五湖
　　　送普從昇驛使調廣東
秋露垂珠枸杞叢海天火齊荔枝紅飛行萬里青驄馬
指顧千夫赤羽鴻虎帳夜傳文字宻鮫人春貢語言通
一門諸父吾親舊待爾歸朝㨗奏同
　　　送成彦舉奏差遷湖南
莫憶并州是故鄉江城十載簡飛霜賔鴻不及馳車逺
語燕還迎舞袖長下瀬未休連舸餉觀風頻上奏書囊
雲開南嶽多來往應有髙情聽九章
　　　送人回湘用魯子翬僉院韻
東門有客上歸船舍弟過從歎昔年清宴翠帷明諫草
髙譚羽扇動江蓮湖南賔客今誰在湘水蘭蓀自可仙
珍重太常臨别語毋忘餐菊飲寒泉
　　　寄監郡敬齋
華蓋天風八月髙使君于此重遊遨停雲每約松間鶴
載月同登海上鰲人愛桐鄉留繾綣道傳柏府薦賢勞
柴車已是輪生角那得黄花共濁醪
　　　仲秋二十一日雨後聞桂香柬竹齋諸友
曉來滿國桂枝香明嵗秋闈苐一場明月當樓天廣大
疾雷破柱雨淋浪鬼神幽逺驚雄辨草木欣榮被耿光
于易已占觀六四真儒不數漢文章
　　　訪羅元徳隠居
春溪回曲抱郊墟新見幽人水竹居車馬不知行地樂
樵漁常近讀書餘一川風月閒來往終日雲雷妙卷舒
獨究塵編誰得似同游為記暮春初
　　　憲副孛顔帖木兒行部過訪
六月驅馳使者車城南詢問野人居韋編猶記成均舊
玉斚親分尚醖餘師友道存風義重山林嵗乆禮文疏
但期荒隴霑霖雨課子躬耕理故書
　　　與易小雅
雨過横塘早擊鮮西鄰宴罷到東園醉吟明月花枝好
坐對涼風桂樹繁玉雪泛甌留夕語銀絲分椀約晨飱
壽朋總憶城南好每採芝苓過逺村
　　　憲府集後書與紀長之
嵗暮賔筵坐席深衰顔何足重為欽有岩佐史加籩豆
於粲笙歌備瑟琴佇想虚煩求舊隠聞風實起好賢心
誠孚徳合生民慶往昔誰容只在今
　　　與陳維新
新公家在觀橋濵茅屋蕭然不染塵通夕跏趺光炯炯
經時神屋火勻勻一杯秋水留仙客半嶺春雲共野人
借問如何㕘絶學破除妄想不求真
　　　答劉無作
南國隠者劉無作古木隂中户不開惡客任携袍緼去
化人又送飯盂來吟詩忩下猿供筆振錫林間虎卧苔
二十七人尊宿字夜深相對語如雷
　　　答毛南楚恵書
華峯迎對浮邱伯故憶毛公共説詩良夜挂巾松上露
㣲風揮麈竹邊池近來有夢如春雪重到何人識鬂絲
此去相望三百里時因歸鴈問幽期
　　　答陳明復
城頭雲重鴈飛過憶得江南夜雨多茶樹嶺前雷破石
稻秧田裏水盈科何時短棹鱸蓴菜盡日長松蔦女蘿
頼有仙翁知此意不同樵唱即漁歌
　　　保同監邑送桑本
樹桑親教縣庭隅分我深根四十株老客遂居連野緑
使君重到兩輪朱寒忩機杼依鄰曲春服兒童出舞雩
頗有薄田衣食計暮年終夢在成都
　　　陳㓜徳送竹本
竹似陳家好弟兄清隂秀色滿林生八龍夭矯同瑶席
䨇鳳參差和玉笙土潤已如含雨氣夜深便可聽秋聲
他年為作青青簡待爾光明獻賦成
　　　謝董子道參政
再世門牆五十霜扁舟風雨渡滄浪少陵生理憑黄閣
孺子髙亭歎豫章文學舊游成寂寞廟廷新刻更琳琅
惟應垂白江湖表北望風雲古柏蒼
　　　謝馬昂夫總管
嵗宴相㸔雨雪深一尊春酒故人心曾陪鵷鷺俱塵迹
晚托漁樵得共吟天上鳳毛還禁直人間鶴髪更登臨
畫圖三友題名字漢𨽻還須老華隂
　　　謝陳溪山慶生朝
自笑青年説學仙衰翁那復得芳妍詩書塞坐忘謀食
風雨長齋過禁烟有樂從教兒輩覺無言可與世人傳
髙情惟是希夷叟長住蒼松白鶴邊
　　　謝劉伯温
世外髙情與道謀欲令斷木出寒溝終身不敢窺韓子
病目誰能念左邱生晚見聞慚禮樂業荒文學感春秋
未忘垂白從耕稼鳴鳥髙梧咏不休
　　　謝胡士則
舊學都忘耄日侵故人千里忽相㝷坐依敗壁看蝌蚪
手撥殘編堕白蟫五色蓬萊前日夢一忩風雨百年心
羣賢列坐書連屋至樂無餘祇在今
　　　謝魯元起監縣
雨足時和縣事稀弹琴學道一儒衣塵編得意常終卷
匡坐思憂只掩扉壽母平安充一喜古人髙遠類多違
文章於世真何補毎過城南晚咏歸
　　　謝楊士𢎞為錄居山詩稿二首
少日詞章浪得名歸與樸學補餘生揚雄執㦸能清靜
庾信凌雲愧老成㳺目山川誰妙識興懐河洛獨髙情
殘編乆棄知無用為錄幽泉絶澗聲
畫㦸髙門對碧岑公孫才思在登臨少陵不盡山林吟
季子偏知雅頌音貞觀詩人同制作太平樂府入沈吟
明年何處聽鳴鳳春晝梧桐滿院隂
　　　酬吳彤塈諸友編文
知愧空言惜已衰煌煌三秀感靈芝山前雲過那堪記
水面風來祇自怡逺使徴書傳盛意良朋定録副深期
塵編盡淨遺虚几何補斯文與世知
　　　贈義上人赴京
瀟洒澄江對寺門講餘江上㸔朝暾白龍起聽經函秘
紫鳳來朝佛像尊召見天人扶履舄還歸帝釋賜幢旛
故人十載靈芝秀春雨山堂誰共論
　　　贈張元樸
黄茅岡逈少人行目送飛鴻又晚晴麈尾每懷張伯雨
鵞羣今屬薛元卿天風浩蕩髙眠起夜雪空明老翮輕
黄石祠前好孫子莫教塵世苦知名
　　　贈婁行所二首
三嵗京華憶母歸一邱岑蔚感春暉瀧岡墓表非無待
溧水哀吟恐自違疏食一簞嗟逺道送車千兩念征衣
中間名勝多知已屬筆何由到草扉
江上飛花已暮春朝中憶爾渡江人共㸔傳燭分新火
更與臨流袚舊塵使者獻書歸館閣尚書薦士到絲綸
斗牛儘有光芒在緩步行聞接鳳麟
　　　贈道士
神寳誰開自洞微紫烟為户玉為扉春容澹薄胎仙舞
夜景虚明脉望飛繞指風雷龍睡醒滿囊雲錦虎䭾歸
猶嫌長物煩聞見更上髙臺一振衣
　　　贈彭致中游廬山
手持數節羅浮竹直到棲賢三峽橋錦繡烟雲隨鳳起
珠璣淙瀑作龍跳陶潛菊徑須頻往李白松巢亦易招
我與山人俱有約秋風更待海門潮
　　　贈髙文舉
志士猶思及物功尚施仁術簡書中江湖隨地宜秋色
桃李成蹊任化工執轡㡬時觀逸興揮絃聊復送飛鴻
塵編舊業應無厭八月明河九萬風
　　　贈道士鄒雲山
一片春雲萬仭山六鼇戴向海波間金銀樓觀蒼龍戲
日月旌旗白鶴閒換骨有丹宜早服虚心如水及秋還
九重元與蓬萊近㸔爾仙衣簉玉班
　　　舟中書贈吳彤
輕烟冉冉日曈曈好友相從一舸同白雪夜吟蘇武慢
清波晨動楚王雄天清洲渚多嘉樹道逺江湖有暮鴻
不是新知相啟發歸歟恐負菊花叢
　　　贈徐元度(并序/)
　　　　昔時三公丞相掾有賔客之道焉㕘决論議
　　　　皆國事也接之有禮行之有道是以君子信
　　　　之也國為丞相掾特文書論事可否職事有
　　　　不得不然者其後三公官備掾屬甚清簡時
　　　　人尤貴之然而禮貎輕重之間存乎其人矣
　　　　毗陵徐君元度方弱冠時學於吳中鄭明徳
　　　　氏文藝頴出識者有望焉某於豫章見之則
　　　　從事師垣出掾浙省而至於斯也蓋二十有
　　　　四年矣雍容以文進退以度識大體不汨於
　　　　流俗慎言敏行名實孚於上下鴻漸之羽翺
　　　　翔於天亦維其時也哉至正乙酉正月上吉
　　　　將為外宰相報政於中若夫方物之獻貢賦
　　　　之數有司之常事也在元度優為之矣明良
　　　　在上顧恵逺人外將有問焉羣賢方以文學
　　　　治道佐明時當有知元度而進之者賦詩以
　　　　送之
起家辟掾三公府拄笏西山度嵗年故舊總懷天下士
風流更重幕中賢香烟滿神游絲夢春水如天上計船
三月㸔花鵷鷺裏題詩還向逺人傳
　　　贈敬上人
二十遊方四十歸人民城郭總依依雲生谷口為雷去
花滿林間作雨飛宻室爛泥成寳器諸天刼石拂銖衣
扁舟穏泛鄱陽水更問雲門莫莫機
　　　贈鄒生
君唱銅鞮道更優我歌錦瑟送長游景純厠上灰飛刼
一行門前水逆流曾把仙翁血醫鶴要知衙將面如猴
談天談到八十一好問九州州外州
　　　遣興
千梳白髪度清齋有客柴門始一開書為目昏空對簡
酒因囊澁久停杯北忩風雨長孤坐南海音書遂不來
壠上輟耕童稚輩强來問學慰衰頽
　　　為熊㬅初賦靜觀
睡覺東忩鼻息㣲水流不競落花稀風旛底用生分别
塵鏡何情辨是非春去蝶隨游子夢秋深螢入定僧衣
可能袖手髙閒者㸔到行雲作雨歸
　　　滕王閣
髙閣城頭户牖開江中照見碧崔嵬文章誰在三王後
雲氣長從五老來畫角數聲南斗落白鹽萬斛北風廻
洲前先有蛟龍窟惟待詩成急雨催
　　　玉華山
何處清江擁玉華手題名榜寄仙家光凝石殿千年雪
影動銀河八月槎藏藥寳函騰玉氣説詩瑶席散天葩
奎章閣吏無能賦得似新宫蔡少霞
　　　天峯道院
衆峯環列總名山㬰出岧嶤紫翠間上直文星天一柱
中含道氣玉重環臨池風月清秋老繞閣烟霞白日閒
溪上墨香傳遠客令人思與鶴飛還
　　　次韻寄題象外道院
至人還作采真㳺海上何妨更九州雲氣低回依寳劍
月華臨照是瓊樓舊家孤竹清風在今代三茅碧澗流
凝望蕭䑓環日月不知何處問丹邱
　　　寄題三益亭錄呈仲義叅謀
公府蒼松六百㝷古梅脩竹共亭隂歳寒先覺氷霜重
春永還知雨露深毎得瓊瑰三益友同堅金石一生心
坐令方丈凝香地千里嘉名起自今
　　　題梅仙峯與彭致中
羣仙山上共神宫漢尉蔵丹别有峯日下旂旛來碧落
雨餘鐘磬出深松蓬萊秋近雲常接芝草春生手自封
山木閣前聞拄杖解㝷樵徑逺相從
　　　題新喻吳氏浩然堂
古木澄波月色新髙亭携手兩幽人畫圖樽酒猶清夜
屋壁金絲㡬暮春白髪諸孫隨草徑寒泉一掬薦溪蘋
神交何必曾親到莫望髙車一幅巾
　　　浙西憲郎武子宣監試秋闈
試官往往得鴻儒可以觀瀾在此書憲府優游從事後
貢闈閒暇校文餘虹光西起游湖舫雲氣東隨問俗車
古者八元宣在五復明還見謁宸居
　　　魯國趙公世延哀詞二首
西北聲名世節旄簪紳特起擅時髦百年憂患神明相
世務頻煩志慮勞春雨歸舟江水定秋天(一作/風)遺劍雪
山髙東瞻松柏分茅重盛徳終聞有顯褒
早嵗江東接令儀中朝晚得近論思永懷王母傳經訓
直保孤忠結主知經濟尚多遺策在勤勞空復大名垂
每翻翰墨神交逺惆悵西川鼓角(一作/吹)悲
　　　故贈奉議大夫太常禮院判官廬陵范公哀輓
名家積行子傳經夜接風雲對大廷一日文章驚海内
九重恩錫賁郊坰奉常天上新題字處士江南舊列星
何事瀧岡遲有待翰林翠琰倚香亭
　　　題楊友直歩鶴圖
羣仙玉殿早朝迴獨向空山步紫苔雪色羽毛千仭下
天門風露九重開碧梧空老人間實瑶草原非世上材
真侣相求寥廓去徐行更待鳳皇來
　　　春雲亭
石上春雲向晚生隨風映日在簷楹莓苔翡翠千年潤
芝草琅玕五色明鶴為迎仙香冉冉鹿能留客露盈盈
深紅重翠長千斛細吟清歌奉太平
　　　題鄱陽胡仙伯活死人窩
大海何曾着死人縱饒得活也逡廵中黄土裏埋焦穀
太白星前掃幻塵銀漢槎頭成恍惚布帆船子弄精神
太平歌裏無生滅惟有胡笳拍拍真
　　　寄題鄱陽李氏適軒
豫章出地已千㝷仙李盤根接翠隂曲水橋分雲錦麗
老人星見草堂深衣垂五彩㸔春舞劍化䨇龍聽夜吟
借問髙軒何所適一門眉壽里人欽
　　　酬書巢送雉尾拂
一帚千金輯雉翬巢公乞與掃塵扉凝膏不食慚金鼎
畫采為章憶褧衣宫扇每開春日麗城旌常拂曙星㣲
諸縁隨起隨除却祗有無臺月鏡輝
　　　㑹宗海藏主來江西一日山雨稍涼同普安枯
　　　　石見過復有還浙之興書偈為别并柬一關
　　　　大士同發一笑
試問師歸何處㝷稽留峰下白雲深長松正並樓臺秀
流水長交鐘磬音貝葉㡬行西域字寳珠一片祖師心
天香桂子人間滿擬約髙秋一醉吟
　　　送文學隠上人
西江春漲欲浮天擬覔何妨一味禪渡海晨鐘雲外寺
乘潮晚飯越中船鉢分龍腦天香近茶泛玻瓈雪乳鮮
文采已彰那可隠芙蓉出水正華年
　　　送劍江復見心上人游徑山
臺山驀直勿岐差䨇徑峯前路不賖若有劍光衝北斗
更愁帆影落誰家曲江水暖花千樹古道秋髙月一槎
記取題詩相送處鷺鷥和雪立蘆花
　　　重贈復見心游浙兼柬張貞居
春雨西江漲百川袈裟又上浙東船行㝷龍卧雲生徑
坐聽猿吟月浸泉客裏有詩煩為寄山中何法可相傳
故人或者詢張拙鼻涕垂頥雪兩肩
　　　賦文子方家篔簹亭竹影二首
數箇篔簹一小亭南忩承日印寒青水精簾裏珊瑚樹
雲母屏間翡翠翎却愛㣲風動蕭瑟翻疑薄暮倚娉婷
憑君縱有鵞溪絹莫與空花結定形
憶昔竹枝皆楚歌何曾舞影見婆娑玉山雲氣了然是
湘浦雨痕空復多環珮因風猶錯落旌旗拂日轉委蛇
白駒皎皎誰能繫霧閣芸忩奈老何
　　　梅庭詩為李重山賦
髙人獨愛寒梅樹相對庭中作主人盤谷泉甘來素履
長安日近接朱輪瓊瑶比徳懷新好鐵石為心憶老臣
傳得朝紳詩總好揚州何遜久逡巡
　　　送戈伯敬東訪伯循御史
扁舟重訪瓊花館使者還峩豸角冠定有薦書天上去
豈無懷綬邸中㸔宫牆隔樹聞鶯囀朝路聽雞上馬鞍
頻寄好音傳父老鄉人總説上長安
　　　與侯頥軒(并序/)
　　　　道士侯頥軒其先本蜀人父(闕/)從我大父尚
　　　　書府君來吳中宋亡弗歸頥軒乃學道於洞
　　　　庭之仙壇觀集來省墓嘗抱先叔祖岳陽使
　　　　君遺書與間白雲來見集不勝感嘆故贈之
　　　　以詩
洞庭髙士成都客曾是相從大父時每抱遺書嗟往事
復貽妙句樂新知鴛鴦影裏心元靜鷗鷺盟邊願不疑
但得閒身各安健白頭歸共橘中碁
　　　題商徳符蜀山圖
每愛商公冩蜀山蒼崖直下竹林間錦城雨後江沙白
劍閣霜餘木葉殷何處揚雄池盡墨誰家杜甫月臨關
釣鰲海上天空濶待得仙槎一往還
　
　
　
　
　
　
　
　道園遺稿卷三
欽定四庫全書
　道園遺稿卷四
　　　　　　　　　　　　　元　虞集　撰
　　五言絶句
　　　漁樵耕牧四咏
漁子正垂綸烟江曉色新舉頭看叠嶂那識武陵人
我本青城樵偶然嬰世網谷口夕陽收髙歌與長往
淋漓春雨足綠野趂歸耕尚有泥塗者山深獨自行
寒林有歸牧隱約牽黄犢一笛晚風清吹成太平曲
　　　題子昻五馬圖
虎革裹干戈華陽春草多天閑五龍子隨意浴晴波
　　　趙大年小景二首
野老江頭住重重落木坡驚鴻隨雪起獵騎晚相過
江上稻粱熟滿川鴻鴈來飛鳴各自適落日在髙臺
　　　題黄西蔍翁
石上松千尺橋西水一灣杖藜從此去隨意看青山
　　　題柯敬仲雜畫五首
玉立一長身風前倚翠顰茂陵頭儘白賴有李夫人
舞影彎彎月歌聲剪剪雲恐隨風力去留取翠綃裙
江波傳雨意山石長雲根琴瑟分清潤階庭列子孫
氷解滹沱動雲分碣石開漁竿秋裊裊還見渭翁來
不見丹丘久驚看翰墨香永懷書閣舊春日繡簾長
　　　子昻桃花馬
一匹桃花馬飛來不動塵銀鞍􁀙教好賜與虢夫人
　　　題馬學士詩後
雨露春無際風沙盡日寒多憂能賦客空老采詩官
　　　京師秋夜
風竹撼秋聲天寒夢不成如何今夜月偏照客窻明
　　　題雜畫三十首
　　　　黄蜀葵
花萼立清晨鵞黄向日新金盃承玉露偏醉蜀鄉人
　　　　白芍藥
金鼎和芳柔灤京已麥秋當堦千本玉看不到揚州
　　　　海棠
睡起多情思依稀見太真一枝紅涙濕似憶故宫春
　　　　山茶
萬木老空山花開緑葉間渥丹深雪裏不作少年顔
　　　　芙蓉
丹霞覆苑洲公子夜來游終宴風露冷折花登彩舟
　　　　荷花
澤國三千女西風擁翠寒誰能却髙葢正面與君看
　　　　著色竹
髙節琅玕直長梢翡翠低東風數竿笋早晚與人齊
　　　　著色蘭
采秀此山間風來翠被寒三清降瑞雪盛以紫瑛盤
　　　　墨蘭
霜風委蔓刺獨秀騷人國世多色自媚吾𤣥尚吾徳
玉韞不自獻清髙伴幽人芳榮此時來中有無邊春
　　　　子猷訪戴
半夜輕舟發清興豈在雪不見主人翁來往謾騷屑
曹溪昔有客無來去何速祇縁相見後乃為留一宿
　　　　蘇李泣别
落葉滿長安秋風漢節還裁詩寄歸鴈三月到天山
　　　　西子游湖
步屧微風動停橈落日低夜深歌白苧咫尺越來溪
　　　　蕭史鳳臺
明月在髙臺雙吹紫鳳來天髙風露冷銀燭畫屏開
　　　　襄王夢
夢㝷巫峽雨雲入楚王宫何以永今夕倐來隨曉風
　　　　梅梢月
斜月在闌干疎花共嵗寒同來攜白鶴不似玉堂看
　　　　幽禽
老石為誰媚幽花兩清麗春深不見人聊為五禽戲
　　　　雪茶雙雀
玉茗深宫裏春妍帶雪殘可憐五色羽相並不知寒
　　　　荷葉雪姑
雪羽兩飛鳴輕輕不自驚荷盤滿載露更立不成傾
　　　　梨花靛甕
剪水作梨花東風日未斜不慿青羽使那望五雲車
　　　　荔支山鼠
紅塵八千里始得薦金盤汝黠獨無畏輕紅啄曉酸
　　　　並鵲
雙玉報朝晴花梢墜露清永懷書閣舊春日繡簾明
　　　　天鵞
校獵上林苑回身太液池白雲去不返雪影下荒陂
　　　　鴈
戢羽横烟暮遺音折葦秋衡陽千頃水汾曲一荒丘
　　　　鵞
夜雪軍聲急春池筆陣髙波清翻茜掌沙淨卧霜毫
　　　　鴨
亂啑疑將鬭能言故不烹秋江寒並影春水緑同生
　　　　烟波釣舟
依約米家船疎林泊暮烟新詩吟未了槎上釣江鯿
　　　　荷鍤圖
天地一醉鄊今古有誰醒拚死劉伯倫令人發深省
　　　　蘭蕙圖
衆芳非不多金石好兄弟雜佩以問之春風接襟袂
　　　　題何玉泉錢塘詩卷後(何精地/理術)
青山到海盡神氣欲天浮寂寞舂陵叟蒼梧雲正愁
地寳不敢愛人工毁天完開闔大呼吸生氣方盤桓
　　　　楊友直湖亭
東湖亭子上太守醉時歌為問花千樹何如洛下多
　　絶句六言
　　　題江山烟雨圖
千村春水方生萬里歸帆如羽不知誰在層樓臥看江
南烟雨
黼黻文章如此慘澹經營者誰希微那可致詰色空了
不加知
　　　柯博士竹樹古石
江潭木葉盡落巫峽竹枝更長剪取微風疎雨横吹殘
月清霜
石帶苔而蒼翠竹垂雨以珠璣藉玉五紋之組析旌六
羽之翬
　　　趙承㫖蘭石僧日觀蒲萄
天人潄凍芳潤野老沉吟屈蟠南國烟生玉暖西涼酒
熱霜寒
　　　趙承㫖畫松
洒霏烟之餘馨見蒼龍之一體森紫髯之如㦸激清風
而直指
　　　題聶空山扇
客來山雨鳴澗客去山翁醉眠花外春雲藹藹竹邊秋
月娟娟
　
　
　
　
　
　
　
　
　
　
　
　
　
　
　
　道園遺稿卷四
欽定四庫全書
　道園遺稿卷五
　　　　　　　　　　　　元　虞集　撰
　　絶句七言
　　　次韵竹枝歌答袁伯長(并序/)
　　　　伯長歌竹枝以促歸棹且言僕故鄉與竹枝
　　　　古調相近約同賦以發它日千里命駕之意
　　　　因用其韵
江水江花無盡期安得同舟及此時燕山春燕更北去
南人休唱鷓鴣詞
　　　竹枝歌奉陪諸公送舊而歸暮聞短歌江上其
　　　　竹枝之遺響乎因成四章
江上婆娑作大招行人見者為魂銷使君若愛桐江住
莫道長江無夢潮
銅雀臺中朝暮思褰帷作伎望君來江頭只是須臾别
何處多情更有詩
憶奉君歡伎未成不承恩澤儘留情疑思却恐傷明徳
不敢人前哭失聲
使君魂魄已飄風那復恩情更及儂自是人心難冷暖
不辭江水濺衣紅
　　　題秋日蜀棠
野堂青子來青鳥霜日清妍欲近人忽見嫣然紅數萼
故鄉情思不勝春
　　　摘芙蓉
明月丹霞是鏡湖緣茵隱約錦糢糊西風滿地呉王醉
卧看樓前教戰圖
　　　見叔父南山翁二首
先君萬死抱遺書付在諸孤手澤餘老眼欲枯那忍讀
春霜秋雨一菴居
奉承家祭若持危敢謂沖和在此枝館授淒涼勿惆悵
百年門户豈吾私
　　　眉菴自賦二首
家近眉山六十里晴時長見掃脩眉老去思鄉歸未得
故題庵子表新詩
幾見雙眉采石亭如今頭白眼猶青昔人一去不復返
聊寫山川作畫屏
　　　横塘寺留題
扁舟風雨暮投僧簔笠敲門七尺籐知我自來無所住
一龕留供佛前燈
　　　洞庭湖
楚澤吳山千里逺丹崖碧樹九秋髙何由身似雲間鵠
横絶江湖一羽毛
　　　晚過金山
雲連山樹樹連村數筆元暉水墨痕吟苦不知身入畫
更添白鳥破烟昏
　　　趙承㫖躑躅畫眉
山鳥春深不自由曉聲併作杜鵑愁東風綘筆多題徧
不到離鸞桂影秋
　　　宣和馬圖
凝神殿裏晏朝回閒繫青驄照紫苔一日長安春事老
可能無意看花來
　　　王朋梅東涼亭圖延祐中奉勑所作草也
灤水東流紫霧開千門萬户起崔嵬坡陁草色如波浪
長是鑾輿六月來
　　　方壺臨董元山水
雨餘千澗共潺湲老樹横橋任往還盡日春雲生不斷
道人共對董元山
　　　息齋竹二首
西清閣老薊丘翁愛寫疎篁㺯晚風玉殿不扄秋夜冷
好看棲鳳月明中
書帷晝捲下西清竒石幽篁步晚晴誰憶他年風雨外
渭川蒼玉一絲輕
　　　寄張伯雨
湖中春水白鵞羣長齋黙朝三素君楊許寫經屋滿雪
人間長史冠如雲
　　　寄薛元卿
碧落曽有沈侍郎旋簮冠玉謁虚皇風流外史渾相似
澹月疎星上建章
　　　寄訢笑隱
無限江東日暮雲天宫説法梦中聞散花得見文殊相
雪蘂玻瓈手自分
　　　寄恩斷江
娑羅雙樹曉森森曽對袈娑坐綠隂十載雲門那得見
若耶溪水向春深
　　　寄王本齋
揚州何處好吹簫海濶天空碧樹遥故遣湘江孤鳳去
長吟休負月明宵
　　　寄斡克莊僉憲
為懷同館西湖客不寄駝囊枸杞紅豈想往來江海上
虛慿歸鴈問秋風
　　　畣斡克莊惠白氊
白氊裁成鶴􁑵衣大茅山下向秋歸故人淮海應東望
雪影翩翩入翠微
　　　别燮𤣥圃
郭西山路有寒梅想見登臨首重回夜聽雨聲知水長
滿船明月幾時開
　　　恭華道院納涼四首
陳郎大扇大於箕欲使清風四海知應是蓮花峰側畔
捫天仙掌舊攜持
手持道書入山館長林無人月半落松花拂衣清露深
長嘯他峰起巢鶴
松風滿天山月髙躡雲一似駕海濤不知身是浮丘伯
細哦四言吹鳳匏
虹玉通天閲夜章不留榻上付仙郎一時誰解騎雲者
乞與龍􁢄灑下方
　　　書蘇公帖後
蘇木空聞蜀賈舟襪材還復望袁州畫又猶是黄岡竹
細和陶詩飽即休
　　坡翁謫黄州時月用四千五百錢日用不過百五
　　十而猶有餘以待賓客蓋嵗計六十千耳今謫惠計
　　嵗用須二百千蓋三倍矣日食萬錢者何人哉士
　　君子不以窮乏累其心而區畫亦盡人事皆中理
　　之所為也夫子在陳蔡以子路之賢不能無愠見
　　然處約之道君子小人之分見焉微子路無以發
　　聖言矣觀蘇公此帖思當時之為此厲階者為之
　　三嘆
　　　書先參政與黄浮山賦紫薇再花遺墨後
春服初成念子孫紫薇堂上列芳樽當時髙興無人㑹
兄弟通家尚未存
　　　書晚宋諸名公題堕淚碑詩後
峴首亭髙故國詩飛(一作/臥)龍無復更驅馳諸公盡向江
南老遺恨長慚墮淚碑
　　　題宋淵聖宸翰
倉皇内禪計全疎貞幹其如積蠱餘不敢身先君父死
數封慈殿問安書
　　　跋劉光逺湘川行遺稿後
白露横江木葉秋故人相國況同舟賡歌自是當時體
不與漁人共暮愁
　　　書子昻延祐間墨蹟後三首
奏伎宫中感遇深一時千載託微吟主家歌舞今誰在
為叠春衣淚不禁
細柳飛花拂曉風步隨輕輦過橋東道傍石馬迷芳草
百囀流鶯入夢中
曽學知章乞鑑湖恩深無分得蓴鱸扁舟一棹頭如雪
芳草連天路欲無
　　　吳興公所書出師表
心許驅馳奉至難書成揮涕試師干卧龍菴裏閒風月
惟有幽人字字看
　　　訪溉之不遇書壁
城南不逢李太白壁間獨見蔡(闕/)真方池古石淨如玉
野鶴隔忩長似人
　　　丁卯禮部考試次韻
先朝親擢總真儒列坐春官席不虛白首子雲天禄閣
校文寧愧食無魚
禁城鐘鐸已隆隆把卷猶看燭影同願得真才充國用
庶聞質行化澆風
憶昔坡頭接錦袍深堂披卷効微勞三年重得同清夜
宫燭飛簾見月髙
袍鵠鏘鏘赴曉闈分廬陳藝别東西慿教紅杏休開徹
早晚開闗踏雪泥
　　　固陵寒雀圖
蕭條微命出蓬蒿飛躍無踰四仞髙阿閣鳳凰那類此
畫渠能使聖躬勞
　　　聞子規
花落故園聞子規春眠未起畫簾低常年五月居庸道
愁共行人聽亂啼
　　　自述
每懷衡岳讀殘書似憶青城舊隱居萬一天恩憐賀監
勅令何處結茅廬
　　　東家四時詞四首
臨流洗研見長身白苧寛衣短葛巾紈扇自題新得句
水亭分送倚闌人
摩挲舊賜碾龍團紫磨無聲玉井寒鸚鵡不知誰是客
學人言語近欄杆
澄波千頃擁髙鬟手折芙蓉月下還解憶髙堂風露冷
衲衣先送碧雲山
賀雪宫門上表歸貂裘猶帶六花飛海南新送收香鳥
轉覺清寒入翠帷
　　　絶句
城南尺五野人居六月清隂八月如一色琅玕三百箇
猶堪裁作殺青書
　　　金丹五頌
靈槎八月自天來瞻望初陽歴斗箕白鶴青鸞相對引
九霞光裏識真師
手把金鍼徹夜縫鴛鴦繡出錦機空萬人如海誰親得
製箇新袍似日紅
桔橰軋軋曉烟凝破㡌籠頭只自知重為祖翁添註脚
可憐喫苦為孫兒
等閒拈取一丸泥補破扶衰信手為不因混沌顛落地
問君那得火龍騎
海上三山一逕微半間茅屋隔烟霏詩成應有題名處
月裏長懷玉雪輝
　　　寄金陵蓬頭道人
喧寂隨方接有生豈將欣厭係髙情一瓢玉井清泠水
霜月晴虛候履聲(道人聞步聲/知某客至)
　　　劉正甫周孟瑄游華蓋回見訪
緱嶺吹笙月色新𤣥都幾度碧桃春翩翩如雪雲林鶴
雙引黄茅訪野人
　　　贈毛拱辰
袖有題緘二十年攜看存殁重澘然神仙果得長生者
合是身逢某宿纒
　　　贈蔣子中
東州春水漾晴波誰序新分進士科好種梧桐千樹碧
湖邊人識鳳曽過
　　　送夏大之教授還鄉二首
禹憂洪水稷憂飢千古悠悠兩鬂絲誰與山林同白日
行雲流水赴幽期
應物紛紛興自髙不知官服是何曹歸歟耆舊遺聞逺
莫憚登門弟子勞
　　　題黄晉卿上京道中紀行詩後
少陵入蜀路嶇﨑故有凄涼五字詩供奉翰林隨翠輦
應知同調不同辭
　　　題開元宫來鶴亭二首
羣真終夜降華陽曽聴仙音近玉牀語罷是誰留别鶴
待君寥廓共馳翔
亭前春兩長蒼苔海上長鳴一日來從此琴心三叠裏
月明長見影徘徊
　　　題明復菴二首
玉臼擣霜月當户竹窻映雪書滿牀客來竟坐不交語
自撥丹火燒山香
皎皎霜鶴立齋厨蕭蕭風竹鳴庭除窻中有客自髙坐
堂上真人方讀書
　　　清臯舊隠
春雨初收水滿田邨邨桑柘緑生烟隱居聞在東臯上
長見沙頭呼渡船
　　　題贈葉梅野(并序/)
　　　　近代楊補之作梅自負清瘦有持入徳夀宫
　　　　者内中頗不便于逸興謂曰邨梅補因自題
　　　　曰奉勅村梅集嘗見故家有藏徐熙墨杏花
　　　　者用筆員潤有篆籕法亦恨楊不能知此也
　　　　今監書博士丹丘生忽用此法寫生大快人
　　　　意存渾厚之意于清真去衰陋之氣為纎弱
　　　　所以為佳也譬如少陵繁花晴昊之䧺壯視
　　　　昏月淺水為何如耶樂平鍊師葉凱翁舊號
　　　　野梅予曰以野標梅未足盡梅之趣以梅名
　　　　野庶乎廣莫之風請更曰梅野而以丹丘之
　　　　畫冠之永作證據使錢唐臨江二君聞予此
　　　　論猶當俛首嘆服也虞集書
昔結絲絇侍帝宸青鞋今許向江津慿君先對梅花説
白髪相看意更親
　　初凱翁先欲南還欲僕作詩送行而僕今先有行
　　色故為題此它日一笑之資也
　　　雜題二首
湘江風捲白蘋波北渚雲生帝子過欲採瓊芳渡江去
翠衫輕薄晚雲多
江上青山生白雲鷓鴣啼處有湘君行人來截昭華琯
日暮青林玉氣分
　　　趙師舜所藏雪竹圖
鳳凰臺畔竹漪漪别出參差玉一枝閲盡雪霜心似鐵
髙風惟許嵗寒知
　　　西村山水
一段雲山一段秋蹇騎㝷壑更經丘他年投老終南去
應向松間覔舊游
　　　西湖畫景
五雲樓觀日華東每蹋紅塵氣若虹誰道小橋流水外
數竿烟竹㺯秋風
　　　蒲萄葵花
蒲萄翠帳絡明珠前列千葵旌節如應有南柯殘夢在
一池皷吹夜涼初
　　　池塘秋晚
華蓋仙人漢殿臣厭朝朔望往來頻上方留舄秋江畔
只有雙鳬卧白蘋
　　　天藻亭舍下生竹枝
堂上不合生楓樹舍下何縁穿竹枝人間風日不到處
長養鳳毛當及時
　　　青山白雲圖
獨向山中訪隠君行窮千澗水沄沄仙家更在空青外
只許人間禮白雲
　　　僧巨然山水
晚烟横樹轉溪灣何處漁舟罷釣還門外東風吹雪盡
幽人同看巨然山
　　　畫竹
不見髙人王右丞岐陽石客尚清真鳳毛染得春池水
數尺新梢已過人
　　　題戈叔義墨竹
江頭雨裏寫娟娟更作新梢入晚烟還有數竿題未徧
龍吟清夜渭溪邊
　　　留題龍門寺二首
頻採菖蒲石磵濱住山不厭亦無嗔先生尚有貪生意
更憶松花問道人
枯木寒巖絶色聲吟詩亦足未忘情不須更問臨川叟
作得胡笳幾拍成
　　　題周場進士為南郭園林記後
南郭名園纔隔縣好添花竹及清時歸來未老柴車在
百里㝷春定可期
　　　寄謝臨川王正則録事
少陵不待草堂貲風雪空簷話舊思别去幾時春夜暖
五峰燈火馬爭馳
　　　酬呉子髙
諷爾宫詞十二篇小忩風雨正蕭然悠悠春夢無歸著
黄竹遺墟雪滿天
　　　題魏雄卿齋壁
晝雨瀧瀧銀燭懸秋聲滿屋陸成川赤髭大士談經罷
白首尚書草太𤣥
　　　題畫
黄葉飄零澤國秋烟波無盡使人愁騷人欲賦湘妃怨
折得幽花寄逺遊
　　　南浦圖
魏公幕府多豪俊文雅相從一舸中山雨浦雲都寫遍
湖東更有灌園翁
　　　柯博士畫二首
拔地參天獨老蒼幾年雨露更風霜新篁摇動多生色
更待空庭月影長
千年長蛟化為石蒼蘚枯槎角三尺亭亭玉立好兒孫
長倚天風動秋碧
　　　秋江圖
欲採蘋花隔逺汀舟横不渡倚空青何由得似雙鸂鶒
長攬秋光共畫屏
　　　紅蓼雙鳬
五湖烟雨一扁舟汎汎聊忘去國憂最愛數枝紅蓼畔
一雙文羽伴人愁
　　　畢公濟掀篷梅
摘葉拈花夢不分誰能健步覔晴雲不須更待掀篷看
全體東風舉似君
　　　題王(闕/)　所藏歐陽文忠公遺墨(集古錄/跋尾)
盤谷尚存初刻字淮西無復斷碑痕瑯琊幽谷花如錦
恐有遺書卧竹根
　　　雙禽圖
天上碧桃春冉冉人間翠竹晚娟娟雙飛不是青衣使
何處東風一信傳
　　　臨王摩詰舊竹二首
岐山鳳去已千年遺跡疎林翠羽鮮一段風流何處似
終南秋色晚晴天
千枝萬葉翠交加影落殘碑月映沙似是前身摩詰在
紫薇花下角巾斜
　　　楊補之蘭
九畹參差紫玉叢清江健筆總春風大夫宗國多憂思
手把瓊瑰送斷鴻
　　　商徳符畫
曉陪劒履上嚴宸霜葉青紅日色新誰見江山烟霧起
行吟澤畔老靈均
　　　子昻古木
洞庭木落楚天長澤畔行吟最斷腸可是曲終人不見
丹楓離立照滄浪
　　　子昻墨菊
落木疎籬字字幽流傳摹刻使人愁滿城風雨歸來晚
真見呉興一段秋
　　　畫梅風雪老嫩四首
繁花千樹倚晴空不比疎枝冷雪中只為玉堂天最近
儘將才思付東風
老身如鐵心如水長與空山積雪期待得紅塵吹紫陌
羣仙歸去已多時
綽約肌膚迥出(一作/絶)塵摩娑銅狄是何人已看天上千
年雪不作人間一日春
門户重重玉數枝娟娟靜好稱家兒舊時東閣多能賦
説與揚州何遜知
　　　畫馬
魯史曽聞兩驌驦開圖一見若龍驤驕嘶飛逐落花去
沙草青青塞柳黄
　　　次韵王繼學題太乙二首
山木深深晝掩扉時從髙處望雲飛幾番春雨還秋草
送盡孤鴻獨自歸
共騎黄鵠過蕭亭明月華星列畫屏記得當時祠太乙
安歌疏節玉充庭
　　　送柴髙士南游
遍入名山採紫芝只餐秋露已忘飢東南際海羣峰盡
欲向羅浮更覔誰
　　　贈傅與礪
水玉空青不易求蘭苕翡翠擅清秋才情豈是人間少
不到髙唐夢未休
　　　贈盧生錄詩
盧生來寫老夫詩老去深慙與世違華蓋白雲三兩句
只堪獨咏莫傳知
　　　題范徳機墨蹟後
凡骨蜕餘清似雪髙情起處一絲輕玉堂只在人間世
回首蕭閒愧後生
　　　種橘
庭前嘉樹種來遲霜實經年未壓枝寄語巴園好相待
商山更有一盤棋
　　　彭致中送松花
幽人嵗嵗送松花指與吾人老已加欲學彭翁年八百
鼎盛金粉養黄芽
　　　喜雨寄郡中諸官
山馭東行應望霓吏民迎拜若雲齊到城慰滿三農意
喜雨亭成太守題
　　　題表姪陳可立雜畫十首
山崖嶻嶻澗嘈嘈四圍芳草亂青袍中間有箇支離木
曲折無知夀最髙
蕭蕭翠羽動晴虛知是南山長鳳雛莫道玉堦風露冷
要看千尺拂雲衢
清江江上倚扁舟寫得琅玕一尺秋歴徧風霜如鐵石
世人偏識老湖洲
蠣房如山禦潮沙鐵網珊瑚浪中出何處龍孫好頭角
亦玩明珠美風日
南枝楚楚復娟娟此樹枯槎更可憐石角莫令牛礪角
樵翁最後枕渠眠
髙柳金絲積雨晴桃花灼灼隔溪明㝷源若是忘機者
鸂鶒鵁鶄總不驚
百頃汀涵落日明稻田閑水與隄平白頭想見荒陂去
無數鳴蜩管送迎
江潭木落鴈飛初已有秋聲動碧虛似是洞庭張樂地
微風鷺翿立疏疏
雪滿髙林水滿疇冥鴻亦為稻粱謀此時最憶江南岸
一色蘆花看釣舟
玉色臨池靜不言翛然翠袖共黄昏玉堂清冷無人到
且對江南烟雨村
　　　贈朱本初
霜雪摧殘澗壑非深根千嵗斧斤違寸心不逐飛烟化
還作𤣥雲繞紫薇
珥貂鳴佩入明光新墨初成進御牀草野小臣春夢短
猶懷染翰侍君王
延閣晨趨接佩聲又紆朱紱向江城丹心要似東陽水
釀作宫壺徹底清
頗愛燒香是鼻塵不應縁齅又勞人方牀石鼎過清晝
一縷山雲伴老身
　　　葛子熙欲往呉越售長安諸碑以危太樸書來
　　　　求詩書尾餘空尚多佳紙極宜于書不忍劙
　　　　絶之因題此詩贈子熙兼寄衆仲提學亦欲
　　　　故人知吾得太樸也
子熙養母極艱辛馳走東西又幾春我欲相留田舍近
白雲不足療清貧
漢唐妙刻出長安誰贈茅容具曉餐應有醉翁方集古
千金不惜買琅玕
浙都提學三年别我向山中每夢之定是盡抛書卷却
緑楊紅杏樂清時
流泉窈窕窻中畫檮杌蕭條袖裏書太白山深空積雪
蓬萊海濶自晴虛
　　子熙三嵗而孤鞠于舅氏長而為養甚至獨恨貧
　　耳然苦節亦難能也虞集書
　　　寄朱環溪
賢郎肯為諸生出不厭闌干苜蓿盤為有平安花竹報
齋居日日共清歡
髙堂修祀灌園翁白髪清樽見古風曽得遺文窺隱徳
猶今視昔後人同
　　　悼亡四首
買臣不綰㑹稽章井臼終身愧孟光縱有他年千石酒
寧知當日一盃漿
地中代我奉慈幃一去無由再見之欲覔音容須夢裏
先生無睡已多時
十載思君久别離歸來忽作死生期孤鐙夜雨深深坐
正似燕山恨别時
比似燕山恨别時鬂邊添得雪絲絲秖今心事真如水
可得才情更賦詩
　　　次陳溪山韵三首
山深松竹俱成老溪迥蒲荷各自花隨分樂天無一事
儗求齊物度南華
枝有蒼筤實有梧何年鳴鳥下晴虛惟應長共希夷叟
日對朝陽浴海初
清渭終南路杳冥漁磯樵逕草還青山中雨足黄梅落
獨為相求出户庭
　　　維摩文殊
城裏普熏香積飯室中同供妙天花清涼山上千年石
猶結慈雲候翠華
　　　達摩
萬里西來言不契九年壁底影為雙等閒風信生蘆葉
雲散青天月滿江
　　　何奉議子路問津圖
日向雩壇詠暮春無言可以諭天真堂堂正道行將去
勿傍他門别問津
　　　荷蓧圖
道上相遭荷蓧翁殺雞留宿甚從容如何不及乘桴意
更待重來果不逢
　　　李陵别蘇武
老羝已乳鴈書傳去住初分哭向天明日節旄歸漢地
將軍應是獨澘然
　　　羲之觀鵞
剡溪春雨曉生波道士扁舟肯見過換取黄庭歸别館
人間長憶鳳文羅
　　　孟浩然
風雪髙堂破㡌温七人圖裏一人存昔時耆舊那堪論
獨釣槎頭最斷魂
　　　和靖行吟
擁鼻微吟午夜清心空與月合圓明無端却作梅花想
著影縁香梦不成
　　　陶榖烹雪
烹雪風流秖自娛髙情何足語家姝果知簡靜為真樂
列屋閒居亦不須
　　　醉翁亭圖
醉翁四十謾稱翁賓客相隨樂意同前引朱衣垂白髪
花開山谷幾春風
　　　原泉圖
九天飛瀑下巖幽去作江湖萬古流倚杖不知春雨過
青山如洗暮雲收
　　　贈王自得
江上秋風日夜深丹楓烏桕總堪吟可能阿閣承朝日
玉作參差學鳳吟
　　　送余道士三首
憶昔游京最少年等閒詩句被人傳君今似我當時面
玉雪春風上客船
諸老愛賢飢渴如才華誠美豈容虛子當徑上蓬萊閣
徧讀人間未見書
應有多情問故人為言溪上上船頻春來雨過清如鏡
照見蕭蕭白髪新
　　　延祐三年過金鴈欲訪諾公以王事不果今二
　　　　十年
昔禮岩頭諾詎羅寳香猶在石盤陀上人幾嵗離金鴈
海月江雲㺯碧波
　　　寄謙上人
不見謙公二十年石橋依舊駕晴川定應和盡寒山集
倘許人間一句傳
　　　寄曇芳笑隱
優鉢曇花一度開梵天帝釋自拈來人間讃歎那能盡
慚愧文殊大辯才
　　　寄光雪窻
桫欏軒中少塵事恩公昔共兩青藜只今主人相憶否
風雨扁舟覔舊題
　　　宿天寧寺
丈室千函貝葉書疎篁幽鳥在庭除道人久不到城府
愛此渾如澗谷居
　　　閒白雲上人自呉中來訪表姪陳可復畫其像
　　　　因題之曰
徧繙寳藏晝垂簾三載歸來白髪添萬斛春泉磐石坐
龍宫又擬借華嚴
　　　題馬九淵墨龍
曽乘雲氣九天行振鬛揚鬐海岳驚變化已隨雷電逺
作成霖雨慰蒼生
　　　題了堂上人所藏雲屋圖
鎮日秋風草屋欹海潮聲上接天池白雲捲盡青山在
衲被䝉頭總不知
　　　題袁誠夫所藏山水二首
十百相連底處山雨雲時復到人間山中草木自寒暑
長與幽人相對閒
海外誰云更九州駕言從此泛扁舟垂綸未必悠悠者
帶雨看潮散暮愁
　　　墨梅
霜月清江一棹過誰將長影照寒波浮雲日暮長安逺
莫羡宫粧掃翠蛾
　　　孩兒桃
書樓春晝雨繽紛一樹桃花思不羣彈指樓開當日面
莫教童子是靈雲
　　　洪厓橋二首
澄江如練碧悠悠一色蘆花覆逺洲無盡春天歸鴈急
月明寒影不曽留
横橋攜手踏谿流無盡清流意自幽天外浮雲飛鳥散
柳隂猶有釣魚舟
　　　五絃琴詩為劉子雨賦二首
海上微風動五絃九疑蒼翠雨餘天仲尼昔日聞韶地
肉味都忘思惘然
錦瑟無端五十絃五音繁㑹亂春筵不知簡易髙人意
目送歸鴻碧海天
　　　次書巢雜詩韵四首
北巷髙齋滿硯氷柴門誰許小童譍幽人自得延年術
不信昌陽是豨苓
坐上清尊日不虛長歌誰嘆食無魚主人何物為生計
五尺危巢萬卷書
一檠金粟長靈芽不待春風自放花收拾黛煤和玉屑
昔時眉嫵是君家
客來相對飲無何客去杯羮手自和未許傍人空笑老
誰知小屋得春多
　　　題畫
銀鼠為裘著來早八月逐兔山隂道衰草蕭蕭風露寒
將軍鬚鬢一時老
　　　畫松
天池昨夜風雷起千尺渴蛟餐石髓神君叱之不敢去
影落呉淞半江水
　　　漁樂圖
江上青青列數峰千重樓觀楚王宫為雲為雨無朝暮
卧看當年屬釣翁
　　　捕魚圖
數罟臨溪晚不收蘧廬三尺抱寒愁金鱗自在江湖上
烟雨重重具釣舟
　　　百牛圖
妙手精思盡百牛古來遺事總堪求一牛耕罷無消息
野水閒田不見收
　　　畫虎
目鏡耽耽鎮坐隅髙堂白晝走睢盱良工不寫凢毛骨
驚世文章斂若無
　　　畫鶴
海風吹月憶危巢清夜梳翎月堕坳仙客不知猶是畫
每聽長唳向松梢
　　　息齋墨竹二首
江上秋風已滿林玉階夜色自蕭森并刀剪得瀟湘雨
獨上蒼梧學鳳吟
秀出千林思不羣獨含春雨對江雲平津若有歸來劍
定化雙龍起夜分
　　　蘭
水生灃浦碧𥻘𥻘沙際脩叢數嵗春莫怪山林蔬笋氣
清芳端合屬幽人
　　　雨竹
木落江潭湘水秋雨痕多付竹翛翛黄陵廟裏猨啼夜
何處能銷宋玉愁
　　　村夜上元作
滿城簫鼓暮相催田父村南醉未回野廟殘燈燒未盡
霏霏山雨逐人來
　　　送艾幼青歸臨川
幼清手録唐文藝吟誦寒鐙過夜分秋菊春蘭隨物轉
獨臨野水拾殘雲
　　　昱上人盆竹二首
霜枝一寸筍如針亦有蒼然萬古心還憶道人分種日
瘦笻八尺度千岑
我憶蠶茨萬竹叢呉中還見小玲瓏居然風露千林曉
猶稱行吟白髪翁
　　　題夢良梅(并序/)
　　　　夢良墨妙近倣清江時出晴昊之繁稍以充
　　　　潤其清苦此卷乃又澹泊相遭之極者也把
　　　　玩久之夢良自稱錦屏山人蓋與予皆蜀人
　　　　也嵗月相望雖乆寧無故鄉之思故為賦此
汀烟冉冉竹重重老樹疎花吹曉風壯游燕薊今白髪
憶踏江船如夢中
茆簷曝日歸來晚野水荒雲誰是伴一枝已見故人心
三尺未愁横幅短
　　　述懷四首
青鞋踏遍莓苔迹萬里橋南風瑟瑟一雙白鷺也多情
隔岸飛來如送客
畫橋南畔行人立蘆葦蕭蕭船去急雲連北闕與天深
月(一作/秋)落西山和露白
玉烟惆悵江波隔夜夜流塵空寳瑟可憐蓬鬢已驚風
好在葵心猶向日
菱花半掩無消息腸斷城頭秋月白故園能隔幾長亭
羌笛一聲歸未得
　
　
　
　
　
　
　
　
　
　
　
　道園遺稿卷五
欽定四庫全書
　道園遺稿卷六
　　　　　　　　　　　　　元　虞集　撰
　　樂府
　　　燭影摇紅
　　　　淮南故將軍家有歌姬才容自許善自度曲
　　　　歐陽守淮南姬為將軍願一見公竟不及見
　　　　而卒客有為公賦此曲者
雪暎虚檐夢魂正繞陽臺近朝來誰為䕶熏籠雲卧衣
裳冷應念蘭心蕙性對芳年才華自信洞房春暖換羽
移宫珠圓絲瑩　板壓紅牙手痕猶在餘香冺當時惟
待醉翁來教惜聴鶯聲可引惜閒情未領但雕梁塵銷
露瞑幾回清夜月轉西廊梧桐疎影
　　　蝶戀花
　　　　故遼主得其臣所獻黄菊賦題其後云昨日
　　　　得卿黄菊賦細剪金英題作句袖中猶覺有
　　　　餘香冷落西風吹不去二月末與楊鎮庭陳
　　　　衆仲觀杏城東坐客有為予誦此者因括櫽
　　　　歸腔令佐酒者歌
昨日得卿黄菊賦細剪金英題作多情句冷落西風吹
不去袖中猶有餘香度　滄海塵生秋日暮玉砌雕闌
木葉鳴疎雨江總白頭心更苦素琴猶寫幽蘭譜
　　　賀新郎
　　　　五月中以小疾家居陳衆仲助教言乳燕飛
　　　　華屋調最宜時連度數曲病其詞妙則聲劣
　　　　律稳者語卑適有友人期家人到官所而不
　　　　至賦此
丹荔明如火想江城薰風乍透繡簾青鎖寳篆香銷初
睡起葉底流鶯又過算幾度思歸未果欲剪氷綃慿誰
寄恐腰圍漸減愁無那臨岸曲命舟舸　涼宵冉冉銀
蟾墮望清輝千里照人霧底雲軃凖儗雕梁棲飛燕早
晚新巢定妥歎會少離多似我留滯文園頭先白念琴
心久為芳塵鎖將舊恨歸江左
　　　風入松為莆田夀
頻年清夜肯相過春碧捲紅螺畫檐幾度徘徊月梁園
逈無復鳴珂門外雪深三尺窻中翠淺雙蛾　舊家丹
荔錦交柯新玉紫峯駝長安日近天涯逺行雲夢不到
江波欲度新詞為夀先生待教誰歌
　　鳴鶴餘音
　　　全真馮尊師本燕趙書生㳺汴遇異人得仙學
　　　所賦歌曲髙潔雄暢最傳者蘇武慢二十篇前
　　　十篇道遺世之樂後十篇論修仙之事會稽費
　　　無隠獨善歌之聞者有凌雲之思無復流連光
　　　景者矣予登山每登髙望逺則與無隠歌而和
　　　之無隠曰公當為我更作十篇居兩年得兩篇
　　　半殊未快意也昭陽協洽之年嘉平之月長兒
　　　之官羅浮予與客清江趙伯友臨川黄觀我陳
　　　可立㳺東叔呉文明平陽李平幼子翁歸泛舟
　　　送之水涸轉鄱陽湖上豫章遇風雪十五六日
　　　不能達三百里清夜秉燭危坐髙唱二三夕間
　　　得七篇半每一篇成無隠即歌之馮尊師天外
　　　有聞能乗風為我一來聴耶明春舟中又得二
　　　篇併無俗念一首後三年仙游山彭致中取而
　　　刋之與瓢笠髙眀共一笑之樂也道園道人虞
　　　集伯生記
　　　蘇武慢十二首
自笑㣲生凡情不斷輕棄舊磯垂釣走馬長安聴鶯上
苑空負洛陽年少玉殿傳宣金鸞陪宴屢草九重丹詔
是何年夢斷槐根依舊一簔江表　天賜我萬疊雲屏
五湖烟浪無限野猿沙鳥平明紫閣日晏𤣥洲晞髪太
霞林杪蒼龍騰海白鶴衝霄顛倒一時俱了望清都獨
步髙秋風露動天初曉
掃盡風雲綽開塵土落得半丘藏拙青松為葢白石為
牀一切物情休歇幾度蓬萊布袍長劍閒對海波澄徹
是誰家酒熟仙瓢邀我共看明月　歸去也玉宇寥寥
銀河耿耿鐵笛一聲山裂三花髙擁九炁彌羅縹緲泰
清瑶闕手把芙蓉臨空飛步今夜幾人朝謁便翻身北
斗為杓徧散紫甌香雪
山月來時海風不動平地玉樓瓊宇桂子飄香露華如
水自按洞簫如縷杳杳冥冥泠泠厯厯青鳥解傳芳語
太㣲中鸞鶴相求盡是舊時真侣　君聴取列豹重闗
鼓雷千吏天界更多官府石女簮花木人勸酒為我此
間聊住髙唱㣲吟揮毫萬丈塵世等閒今古看空山一
色青青何意斷雲長雨
皓月清霜釣舟如葉閒渡小溪澄碧銀漢無聲玉虹横
埜斗柄正垂天北半幅烏紗數根華髮一緉野鳬飛舄
回問仙人南老樹能見幾回今昔　西華頂十丈髙花
九天秋露結就翠房瑶實脫屣非難凌空何逺三咽雪
融氷液辟穀神方餐霞真訣一去更無消息笑人間長
住虚空誰似一輪紅日
放櫂滄浪落霞殘照聊倚岸迴山轉乗鴈雙鳬斷蘆漂
葦身在畫圖秋晚雨送灘聲風摇燭影夜深尚披吟卷
算離情何必天涯咫尺路遥人逺　空自笑洛下書
生襄陽耆舊夢底幾時曾見老矣浮丘賦詩明月千仭
碧天長劍雪霽瓊樓春生瑶席容我故山髙燕待雞鳴
日出浮羅飛渡海波清淺
對酒常歌無愁可解是箇道人標格好風過耳皓月盈
情清浄水聲山色世上千年山中七日隨處慣曾為客
盡虛空北斗南辰此事有誰消得　曾聴得碧眼胡僧
布袍滄海直下釣絲千尺掣取鯨魚風雷變化不是等
閒竒特寒暑相摧乾坤不用厯刼不為陳迹可憐忘却
髙年長伴小兒嬉劇
憶昔坡仙夜游赤壁孤鶴掠舟西過英雄消盡身世茫
然月小水寒星大何似漁翁不知今古醉傍蓼花燃火
夢相逢羽服翩􁯤未必此時非我　誰解道嵗晚江空
風帆目力横槊賦詩江左清露衣裳晚風洲渚多少短
歌長些玉宇髙寒故人何處眇眇予懷無那歎乘桴浮
海飄然從者未知誰可
十載燕山十年江上慣見半生風雪對雪無舟泛舟無
雪不遇並時髙潔斷港殘沙今兹何夕一似剡溪歸越
但掀篷數尺梅花人跡鳥飛俱絶　君不見五老危巔
浮丘絶頂笑我早生華髮返老還童易麄為妙定有九
還丹訣霽景浮空天光眩海一體本無分别便堪稱六
一仙公千古太虚明月
歸去來兮昨非今是惆悵獨悲奚語迷途未逺晨景熹
㣲乃命導夫先路風颺舟輕候門童稚此日載瞻衡宇
酒盈樽三徑雖荒松菊宛然如故　聊寄傲與世相違
舊交俱息更復駕言焉取琴書情話尋壑經丘倦鳥岫
雲容與農人告我有事西疇孤櫂賦詩春雨但樂夫天
命何疑乗化任渠留去
六十歸來今過七十感謝聖恩嘉恵早眠晏起渇飲飢
餐自己了無心事數卷殘書半枚破硯聊表秀才而已
道先生快寫能吟直是去之逺矣　沒尋思拄箇青藜
靸雙芒屨走去渡頭觀水逝者滔滔來之衮衮不覺日
斜風細有一漁翁驀然相喚爾在看他甚底便扶杖穿
起鮮魚博得一樽同醉
一徑通幽畫屏横翠行到白雲深處世外蟠桃井邊佳
橘别有種萱瑶圃檀板輕敲素琴閒弄奉獻鳯膏麟脯
舞翩翩鶴髮飄飄仍是舊時仙母　君看取華屋神仙
滿堂金玉此是蟪蛄朝暮五色蓬萊九秋鵰鶚别有出
身之路酒熟麻姑雲生巫峽稽首洞天歸去任海波清
淺無時何處綠窻雲户
雲澹風輕傍花隨栁將謂少年行樂髙閣林間小車城
裏千古太平西洛瞻彼泱泱言思君子流水儼然如昨
但清遊天際輕隂未便暮愁離索　長記得童冠相隨
浴沂歸去吟詠鳶飛魚躍逝者如斯吾衰甚矣調理自
存斟酌清廟朱絃舊堂金石隠几似聞更作農人(二/合)告
我有事西疇窈窕掛書牛角
　　　無俗念
十年窻下見古今成敗幾多豪傑誰會誰能誰不濟故
紙數行明滅亂葉西風遊絲春夢轉轉無休歇為他憔
悴不知有甚干涉寂寂無住閒身盡虚空界一片中宵
月雲去雲來無定相月亦本無圓缺非色非空非心非
佛教我如何説不妨跬步蟾蜍飛上銀闕
　　附全真馮尊師蘇武慢二十首
　　　其一
飯了從容消閒䇿杖野望有何慿仗帆歸逺浦鷺立汀
洲千樹好花㣲放芳草池塘錦江樓閣隐隠雪埋青嶂
向東郊極目天涯不見故人惆悵　歸去也翠麓﨑嶇
林巒掩暎消遣晚來情况幽禽巧語弱栁摇金綠影小
橋清響揮掃龍蛇領畧風光陶寫丹青吟唱這雲山好
景物外烟霞幾人能訪
　　　其二(終焉/)
返照迴光終焉活計何處可為依託凋零鄭圃竹塢松
溪林下勝遊行樂霞女雲朋水色山光幽隠烟蘿巖壑
更堂堂氣概摩天一㸃浩然寥廓　堪愛處蝶戲花梢
苔生石徑風細日髙簾幕清虛器量咀嚼乾坤髙邁市
朝歡約疎葛寛裁瘦玉横拖笑傲東籬吟酌把真情欲
寫奈何塵世故人蕭索
　　　其三(歸閒/)
識破塵寰凡籠跳出飄蕩應無拘束萍蹤自在雅操孤
髙還若野雲麋鹿遇坎乗流混俗和光知止有何榮辱
恣陶陶海上人間不管嵗華催促　從此後筆硯生
塵蠅蝸絶念安分翠㣲雲屋般般放下事事都休静對
小軒梅竹一味疎慵萬古淳風便是真常清福任羣情
晝夜世路奔波競争蠻觸
　　　其四(得晤/)
夢斷槐宫倚天長嘯勘破物情今古擔簦暎雪射虎誅
龍曾把少年身悞金谷繁華漢苑秦宫空有落花飛絮
歎浮生終日茫茫誰肯死前回顧麈争似我玉麈清談
金微雅弄髙卧洞天門户逍遥畎畝肆任情懷閒伴蓼
汀鷗鷺收拾生涯紫蠏黄柑江上一簔烟雨醉歸來依
舊蘆花深處月明幽浦
　　　其五(通真/)
試問禪闗恭求無數徃往到頭虚老磨磚作鏡積雪為
糧迷了幾多年少毛吞大海芥納須彌金色頭陁㣲笑
晤時超十地三乗凝滯四生六道　誰聴得絶相巖前
無隂樹下杜宇一聲春曉曹溪路險鷲嶺雲深此處故
人音窅千丈氷崖五葉蓮開古殿簾垂香裊免葛藤叢
裏老婆遊子夢魂顛倒
　　　其六(明道/)
出世登真須慿剛志决要頓開雲慧消塵止念絶愛忘
憂恬澹自然知味雷震一聲火發三田半夜烏飛千里
透簾幃鼎鉛温温恣飲玉壺香膩　堪下手䇿鳯攀鸞
烹金間木遊賞洞房佳瑞傾光吐秀寒海衝山真氣遍
充天地乗履風雲摘騎日月不比尋常兒戲把𤣥珠收
取大羅歸去聖賢同域
　　　其七(施設/)
大道幽深如何消息説破鬼神驚駭挾藏宇宙剖判𤣥
真樂世間無賽靈鷲峰前寳珠拈出明顯玉般光彩照
乾坤上下羣生知者夀同山海　最至極翠靄輕分瓊
花亂墜空裏結成文葢金身玉骨月帔星冠符合水晶
天籟清静門庭聖賢風範千古儼然常在願學人達此
希夷㣲理共遊方外
　　　其八(退藏/)
避世安時同塵處順淵黙至人誰識鶉居鷇食蘚逕蘿
龕深宻養亷寕極浮定有宜出入無方逆順神機難測
樂簞瓢笑傲林泉未肯折腰形役　當此際棐几松鉛
唇歌舌彈渇飲玉壺春色一懷皓月兩袖清風真箇箇
中消息方外生涯静中意味不許等閒攀摘待迷雲吹
散玉繩髙潔自知端的
　　　其九
堪歎羣情迷津宛轉飄蕩甚時休歇争頭競角抵死澷
生一向戀家貪業利鎖名韁慾浪恩山酒市花衢顛蹷
騁僂儸似蟻循環不念鬢華如雪　誰肯向大朴林中
無為鄉裏閒伴老𥅆莊列珠獲象罔夢斷華胥髙枕洞
天日月三界廓然八表冲虚湛湛靈光通徹這逍遥刼
外妙哉真樂世間難説
　　　其十
過隙年光如毛塵事暗把物情移換浮生擾擾背覺隨
塵酒色利名縈絆慿君取厯代英䧺楚越周秦唐漢謾
遺留壞塜頽碑千古是非不斷　蚤悟碧玉壺中白雲
堆裏别有翠霞宫殿三尺雅會五彩光攅朝赴紫㣲瓊
宴閬苑瑶池絳闕清都信任逍遥游翫笑愚頑苦海販
骨無休往來流轉
　　　十一
悟入曹溪鶴冲霄漢雲水道人活計臨川舉檝對境擲
鈎澇漉錦鱗紅鯉風送漁舟透(闕/)雙峯影裏駭然明霽
見烟霞極目金丹一粒貴珍難比　𤣥妙處太一含真
𤣥元成象昇降箇中無滯堅持九載志練三千精進五
華瓊液多在靈源洞徹神光真境了然超彼這長生久
視天機深奥上仙真理
　　　十二
創建靈壇初脩丹竈保養太和真命風生虎嘯火起龍
騰燮理要依時令金木交併斗(闕/)天闗旋繞滌除心徑
覩𤣥珠一粒流霞閃爍送歸金鼎　壺内景造化希夷
𤣥機要妙㸃製魄仙魂聖元中體用㫖裏明真悟得本
來真性還返無窮漸入青陽仙境照盈虚静這一輪明
月百年蒙蔽豁然開瑩
　　　十三
運炁吞霞乗風飲露須列五雲為則南山赤鳯北海烏
龜堅志用心永得銘(闕/)相迎造化爐中烹就一丸端的
這隂陽神用虚無長養浩然消息　𤣥闗悟到此方知
肓聾耳目得遇至人開剔用符妙道黙運𤣥機瓊液轉
流益增雲水清閒太虚空寂寥廓本無蹤跡這金丹一
訣平生疑難渙然氷釋
　　　十四
日月髙奔金波滿泛七返九還延祚真精應物大道潜
身恍惚妙通𤣥路直待陽生造化神丹龍虎紫霄天府
這瑶函寳篆天機須仗至人開悟　長生道固蔕深根
仙家活計烹煉汞鉛為務鑪輝五彩鼎耀三光識取本
來宗祖明月樓前覩箇金蟬飛舞翠峯明宇把凌雲一
志精誠精進上仙科舉
　　　十五
元氣充飡麻衣遮體萬事轉頭何濟黄芽白雪黒水紅
雲軒帝注傳名世深謝名師説破希夷妙理本來精粹
抱仙胎養就雲𨫼繚繞萬神咸備　持造化箇箇圓成
人人具足一炁返還資質周遊八境遍賞三山不離目
前親詣堪笑迷途豈識隂陽宗祖任教邪魅煉金丹悉
是乾坤英秀間氣豪生
　　　十六
絶粒停厨飡霞飲露返照自然相制鉛生五彩汞發三
光方顯大丹苗裔開啟朱扉躍出金烏飛入玉蟾宫裏
把隂陽交會神鑪烹浩然真體　虚無内紫炁盤旋𤣥
珠閃爍射透混成宗睿忘機修道隠迹求仙常㸃心無
戀榮華悞了(闕/)赤神丹恣情抛棄有人人識道專精謹
守決然超彼
　　　十七
洞曉𤣥機深明丹奥賴與祖宗符契龍耕虎種玉液金
芝好箇道家活計(闕/)　　　　　　　　　驚天駭地
(闕/)　　　　　　　　　　　　陽首玉(闕/)
　　　　　　　　　　　　　桂(闕/)
　　　　　　　　　消息至(闕/)
　
　　　十八
志氣凌雲(闕/)　　　　　　　　　　　　　　已天
真(闕/)　　　　　　　　　　　　　　　要分(闕/)
　　　　　　　　　　　　　　烈士幹運機闗鑿
開混沌奪得夜明如來輝輝寳葢赤赤靈光影隠大淵
無滯休縱心猿盗了金鼎還丹謾勞虚費起三陽真火
時時烹煉九還逃避
　　　十九
冒雪冲霜迎風沐雨得遇至人開悟通㣲入妙起死迴
生可謂煉丹規矩坎離相交反覆隂陽須藉木龍金虎
把乾坤鼎器五行羅列刀圭成土　𤣥妙處種就黄芽
燒成丹藥此理向誰分訴玻瓈鳯孕碧玉龍珠飛出瑞
雲深處掣電搖空諕得三尸奔走六賊逃出顯仙胎飛
舞五雲繚繞樂聲齊舉
　　　二十
静室修心雲山養道幾箇遇人傳訣鑪攅八卦鼎備三
才修建道家基業隂與陽并斡轉樞機旋走虎龍蟠結
這天機逆順學流不曉豈能分别　希夷理瑞氣騰騰
祥雲靄靄紫霧罩籠金闕千神咸備萬化全成方應大
丹熟也琪樹瑤花遍滿虚無真景翠紅相别觀心澄曉
月清風滿目洞天清徹
　　右蘇武慢三十二首無俗念一首全真馮尊師道
　　園虞先生所共作也(天瑞/)昔刋道園遺稿而先生
　　所作已附於編然其所謂馮尊師者最傳者二十
　　篇世莫全覩今復併類編次以刻諸梓庶方外髙
　　人便於通覽惟先生道學文章傳著天下馮尊師
　　仙證異論超迥卓絶其自有洞源集行於世可考
　　見云時至正二十四年嵗次甲辰秋八月二日癸
　　巳渤海金天瑞謹識
　
　
　
　
　道園遺稿卷六
