#+TITLE: 友古詞-宋-蔡伸
#+DATE: 2018-05-12 10:21:29
#+SOURCE: github.com/kanripo/KR4j0018 master 00863683                
欽定四庫全書　　　　　集部十
　友古詞　　　　　　　　詞曲類一(詞集之屬/)
　　提要
　　　　(臣/)等謹案友古詞一巻宋蔡伸撰伸字伸道
　　　　莆田人襄之孫自號友古居士宣和中官彭
　　　　城倅厯官左中大夫書録解題載伸友古詞
　　　　一巻此本巻數相合伸嘗與向子諲同官彭
　　　　城漕屬故屢有贈子諲詞而子諲酒邊詞中
　　　　所載倡酬人姓氏甚夥獨不及伸未詳其故
　　　　伸詞固遜子諲而才致筆力亦畧相伯仲即
　　　　如南鄉子一闋自注云因向詞有慿書續斷
　　　　腸句而作今考向詞乃南歌子以伸詞相較
　　　　其婉約未遽相遜也毛晉刋本頗多疎舛如
　　　　飛雪滿羣山一調晉註云又名扁舟尋舊約
　　　　不知此乃後人從本詞後闋起句改名非有
　　　　異體亦不應即以名本詞惜奴嬌一調晉註
　　　　云一作粉蝶兒不知粉蝶兒另有一調與惜
　　　　奴嬌判然不同至青玉案和賀方回韻前闋
　　　　處字韻譌作地字賀此調當時為人和者不
　　　　知凡幾晉不能互勘其誤益為失考矣乾隆
　　　　四十六年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　友古詞
　　　　　　　　　　　　　宋　蔡伸　撰
　　水調歌頭(用盧贊兄/韵别彭城)
醉擊玉壺缺恨寫綠琴哀悠悠徃事誰問離思𣺌難裁
綠野堂前桃李燕子樓中歌吹那忍首重回惟有舊時
月逺逺逐人來　小庭空清夜永獨徘徊伴人幽怨一
枝瀟洒隴頭梅心斷雲㠶西去目送烟波東注千里接
長淮為我將雙淚好過楚王臺
　　又(時居/莆田)
亭皐朩葉下原隰菊花黄憑髙滿眼秋意時節近重陽
追想彭門徃歳千騎雲屯平野髙宴古毬塲弔古論興
廢看劍引盃長　感流年思徃事重淒涼當時坐間英
俊强半已凋亡慨念平生豪放自笑如今霜鬢漂泊水
雲鄉已無功名志此意付清觴
　　又
相逢非草草分袂太悤悤征裘淚痕浥遍眸子怯酸風
天際孤㠶難駐栁外香軿望斷雲雨各西東回首重城
逺樓觀莫烟中　黯銷魂思陳事已成空東郊勝賞歸
路騎馬踏殘紅月下一樽芳酒凭闌幾曲清歌别後少
人同為問桃花臉一笑為誰容
　　滿庭芳
烟鎖長堤雲横孤嶼斷橋流水溶溶凭闌凝望逺目送
征鴻桃葉溪邉舊事如春夢回首無蹤難忘處紫薇花
下清夜一樽同　東城攜手地尋芳選勝賞遍珍叢念
紫簫聲闋燕子樓空好是盧郎未老佳期在端有相逢
重重恨聊憑紅葉和淚寄西風
　　又
風捲龍沙雲垂平野晚來密雪交飛坐看闌檻瓊蕋遍
寒枝妝㸃蘭房景致金鋪掩簾幙低垂紅爐畔淺斟低
唱天色正相宜　更䦨人半醉香肌玉暖寶髻雲欹又
何須髙㑹梁苑瑶池堪笑子猷訪戴清興盡忍凍空回
仍休羨漁人江上披得一蓑歸
　　又
鸚鵡洲邊芙蓉城下迥然水秀山明小舟雙槳特地訪
雲英驚破蘭衾好夢開朱戸一笑相迎良宵永南窻皓
月依舊照娉婷　别來無限恨持盃欲語恍若魂驚愴
霎時相見又慘離情還是悤悤去也重攜手密語叮嚀
佳期在寶釵鸞鏡端不負平生
　　又
秦洞花迷巫陽夢斷夜來曾到藍橋洞房深處重許見
雲翹蕙帳殘燈耿耿紗窗外疎雨蕭蕭雙心字重衾小
枕玉困不勝嬌　尋常愁夜永今宵更漏彈指明朝叙
深情幽怨淚裛香綃記取于飛厚約丹山(缺/)别選安巢
驂鸞去青霄路穩明月共吹簫
　　又
玉鼎翻香紅爐叠勝綺窗疎雨瀟瀟故人相過情話欵
良宵酒暈㣲紅襯臉横波浸滿眼春嬌雲屏掩鴛鴦被
煖欹枕聼寒潮　如今成别恨臨風對月總是無聊念
傷心南陌執手河橋還似一塲春夢離魂斷楚些難招
佳期在踏青時候花底聽鳴鑣
　　蘇武慢
雁落平沙烟籠寒水古壘鳴笳聲斷青山隱隠敗葉蕭
蕭天際暝鵶零亂樓上黄昏片帆千里歸程年華將晚
望碧雲空慕佳人何處夢魂俱逺　憶舊遊邃館朱扉
小園香徑尚想桃花人面書盈錦軸恨滿金徽難冩寸
心幽怨兩地離愁一樽芳酒淒涼危欄倚遍儘遲留憑
仗西風吹乾淚眼
　　飛雪滿羣山(又名扁舟/尋舊約)
氷結金壺寒生羅幙夜䦨霜月侵門翠筠敲竹疎梅弄
影數聲雁過南雲酒醒欹粲枕愴猶有殘粧淚痕繡衾
孤擁餘香未減猶是那時熏　長記得扁舟尋舊約聽
小窗風雨燈火昏昏錦裀纔展瓊籤報曙寶釵又是輕
分黯然攜手處倚朱箔愁凝黛顰夢回雲散山遥水逺
空斷魂
　　又
絶代佳人幽居空谷綺窗森玉猗猗小舟雙槳重尋舊
約洞房宛是當時夜闌紅燭黯黯相對渾如夢裏旋烘
鴛錦塵生繡帳香減縷金衣　須信有盟言同皎日(缺/)
利牽名役事與君違君已許(缺/)今生來世兩情到此奚
疑彩鸞須鳳友算何日丹山共歸未酧深願綿綿此恨
無盡期
　　水龍吟(重過/舊隠)
畫橋流水桃溪路别是壺中佳致南樓夜月東窗疎雨
金蓮共醉人静回廊竝肩攜手玉芝香裏念紫簫聲斷
巫陽夢覺人何在花空委　寂寞危欄獨倚望仙鄉水
雲無際芸房花院重來空鎖蒼苔滿地物是人非小池
依舊彩鴦雙戲念當時風月如今懐抱有盈襟淚
　　驀山溪(登歴陽/城樓)
孤城莫角落日邊聲静醉袖拂危闌對天末孤雲愁凝
吴津楚望表裏抱江山山隱隱水迢迢滿目江南景
羇懐易感徃事傷重省羅袂浥殊香鬢星星忍窺清鏡
瓊英好在應念玉關遥凝淚眼下層樓囘首平林暝
　　又
疎梅雪裏已報東君信冷艷與清香似一个人人標韵
晚來特地酌酒慰幽芳攜素手摘纖枝揷向烏雲鬢
老來世事百種皆消盡榮利等浮雲謾汲汲徒勞方寸
花前眼底幸有賞心人歌金縷醉瑶巵此外君休問
　　又
書雲今旦雪霽嚴凝候玉輦想囘鑾正花覆千官錦繡
周南留滯清夢繞觚稜心耿耿路迢迢此際空回首
華堂薦壽玉筍持椒酒一曲囀春鶯更祝我膺時納祐
功名冨貴老去已灰心唯只願捧觴人歲歲長依舊
　　又
金風玉露時節清秋候散髪步閒亭對熒熒一天星斗
悲歌慷慨念逺復傷時心耿耿髪星星倚杖空搔首
區區戀豆豈是甘牛後時命未來間且只得低眉袖手
男兒此志肯向死前休無限事幾多愁總付盃中酒
　　念奴嬌
凌空寶觀乍登臨多少傷離情味淼淼烟波吳㑹逺極
目江淮無際檻外長江樓中紅袖淡蕩秋光裏一聲横
吹半灘鷗鷺驚起　因念邃館香閨玉肌花貌有盈盈
仙子弄水題紅傳密意寶墨銀鈎曽寄淚粉香銷碧雲
路杳脉脉人千里一彎新月腸斷危欄獨倚
　　又
歳華晼晚念羇懐多感佳㑹難卜草草盃盤聊話舊同
翦西窗寒燭翠袖籠香雙蛾歛恨低按新翻曲無情風
雨斷腸更漏催促　悤悤歸騎難留鸞屏鴛被忍良宵
孤宿囘首幽歡成夢境唯覺衣襟芬馥海約山盟雲情
雨意何日教心足不如不見為君一味愁蹙
　　又
畫堂宴闋望重簾不捲輕啞朱户悄悄囘郎驚漸聞蟋
蟀凌波㣲歩酒力融春香風暗度攜手偎金縷低低笑
問睡得眞箇穏否　因念隔闊經年除非魂夢裏有時
相遇天意憐人心在了豈信關山遐阻曉色䑃朧柔情
睠戀後約叮嚀語休教腸斷楚臺朝莫雲雨
　　又
當年豪放況朋儕俱是一時英傑逸氣凌雲佳麗地獨
占春花秋月冶葉倡條尋芳選勝是處曾攀折昔遊如
夢鏡中空嘆華髪　邂逅萍梗相逢十年徃事忍樽前
重說茂緑成陰春又晚誰解丁香千結寶瑟彈愁玉壺
敲怨觸目堪愁絶酒闌人静為君腸斷時節
　　又
輕雷驟雨洗千巖濃翠層巒森列衣袂涼生叢竹外時
有飛螢明滅雲浪鱗鱗蘭舟泛泛共載一輪月五湖當
日未應此段竒絶　歸路横玉驚鸞呌雲清似水悠颺
天末玉宇瓊林凝望處依約廣寒宫闕老去情鍾此心
仍在未肻甘華髮清歡留作異時嘉話重說
　　雨中花慢
寓目傷懐逢歡感舊年來事事疎慵嘆身心業重賦得
情濃況是離多㑹少難忘雨跡雲蹤望斷無錦字雙鱗
杳杳新雁雝雝　良宵孤枕人逺天涯除非夢裏相逢
相逢處愁紅歛黛還又悤悤回首綠窗朱戸可憐明月
清風斷腸風月關河有盡此恨無窮
　　喜遷鶯
青娥呈瑞正慘慘莫寒同雲千里翦水飛花漸漸瑶英
宻洒翠筠聲細䆳館静深金鋪半掩重簾垂地明窗外
伴疎梅瀟洒玉肌香膩　幽人當此際醒魂照影永漏
愁無寐强拊清樽慵添寳鴨誰會黯然情味幸有賞心
人奈咫尺重門深閉今夜裏算忍教孤負濃香鴛被
　　憶瑶姬(南徐連滄/觀賞月)
㣲雨初晴洗瑶空萬里月挂氷輪廣寒宫闕(缺/)望素娥
縹緲丹桂亭亭金盤露冷玉樹風輕(缺/)覺秋思清念去
年曾共吹簫侣同賞蓬瀛　奈此夜旅泊江城謾花光
眩目綠酒如澠幽懐終有恨恨綺窗清影虚照娉婷藍
橋路杳楚館雲深擬憑歸夢去强就枕無奈孤衾夢易
驚
　　醜奴兒慢
明眸秀色别是天真瀟洒更鬢髪堆雲玉臉淡拂輕霞
醉裏精神衆中標格誰能畫當時攜手花籠淡月重門
深亞　巫峽夢回已成陳事豈堪重話謾贏得羅襟清
淚鬢邊霜華念傷懐凭闌烟水𣺌無涯秦源目斷碧雲
莫合難認仙家
　　滿江紅
人倚金鋪顰翠黛盈盈墮睫話别處留連無計語嬌聲
咽十幅雲帆風力滿一川烟暝波光闊但囘首極目望
髙城彈清血　竝蘭舟停畫楫曾共醉津亭月銷魂處
今夜月圓人缺楚岫雲歸空悵望漢臯珮解成輕别最
苦是拍塞滿懐愁無人說
　　婆羅門引(再遊仙漳/薛氏園亭)
素秋向晚歲華分付朩芙蓉蕭蕭紅蓼西風記得當時
擷翠擁手繞芳叢念吹簫人去明月樓空　遥山萬重
望寸碧想眉峯翠鈿瓊璫謾好誰適為容淒涼懐抱筭
此際唯我與君同凝淚際目送征鴻
　　青玉案(和賀方/囘韵)
參差弱栁長堤路弱栁外征帆去皓齒明眸嬌態度回
頭一夢斷腸千里不到相逢處　來時約畧春將莫幽
恨空餘錦中句小院重門深幾許桃花依舊出墻臨水
亂落如紅雨
　　又
鸞凰本是和鳴友奈無計長相守雲雨悤悤分袂後綵
舟東去櫓聲啞軋目斷長堤栁　涓涓清淚輕綃透殘
粉餘香尚依舊獨上南樓空囘首夜來明月怎知今夜
少箇人攜手
　　浣溪沙(壬寅五/月西湖)
雙佩雷文拂手香青紗衫子淡梳粧氷姿綽約自生涼
　虚掉玉釵驚翡翠緩移蘭棹趂鴛鴦鬢鬟風亂緑雲
長
　　又
玉趾彎彎一折弓秋波翦碧艷雙瞳淺顰輕笑意無窮
　夜静擁爐熏鵲腦月明飛棹採芙蓉别來歡事少人
同
　　又(仙漳/二首)
蘋末風輕入夜涼飛橋畫閣跨方塘月移花影上迴廊
　粲枕隨釵雲鬢亂紅綿撲粉玉肌香起來攜手看鴛
鴦
　　又
窗外疎篁對節金畫橋新緑一篙深沉沉清夜對横參
　酒暈半消紅玉臉雲鬟輕製小犀簪夢囘陳迹杳難
尋
　　又(崑山月/華閣)
沙上寒鷗接翼飛潮生潮落水東西征船鳴櫓趂潮歸
　望斷碧雲無錦字謾題紅葉有新詩黄昏㣲雨倚䦨
時
　　又
漠漠新田緑未齊栁陰陰下水平堤竹間時有乳鴉啼
　雲歛屏山横枕畔夜䦨璧月轉林西玉芝香裏綵鴛
栖
　　又
紫燕雙雙掠水飛㢘纖小雨未成泥籬邊開盡野薔薇
　㑹少離多終有恨暫來還去益堪悲後期重約採蓮
時
　　又
窄窄霜綃穩稱身强臨歌酒慘離魂故人相遇益傷神
　斷雨殘雲千里隔瓊枝璧月四時新為君留取鏡中
春
　　又
且鬭樽前見在身昔遊如夢可銷魂玉容依約舊精神
　千里重來人事改一盃相屬意還新韶華不減洞中
春
　　又(賦向伯恭薌/林朩犀二首)
朩似文犀感月華寸根移種自仙家春蘭秋菊浪矜誇
　玉露初零秋夜永幽香直入小窗紗此時風月獨輸
他
　　又
葉翦玻璃蘂糝金清香端不數瓊沉獨將髙韵冠薌林
　千里江山新夢後一天風露小庭深玉人歸興已駸
駸(伯恭時守平江府署中有朩犀開時大起歸興/余故有後詞末韵不數月得請歸薌林舊隠)
　　又
淺褐衫兒壽帶藤碾花如意枕冠輕鳳鞋弓小稱娉婷
　約畧梳妝隨事好出塵標韵出塵清一枝梅映玉壺
氷
　　又
窗外桃花爛漫開年時曾伴玉人來一枝斜揷鳳皇釵
　今日重來人事改花前無語獨徘徊淒涼懐抱可憐
栽
　　虞美人
瑶琴一弄清商怨樓外桐陰轉月華澄淡露華濃寂寞
小池煙水冷芙蓉　攀花擷翠當時事緑葉同心字有
情還解憶人無過盡寒沙新雁甚無書
　　又
飛梁石徑關山路慘淡秋容莫一行新雁破寒空腸斷
碧雲千里水溶溶　鸞衾欲展誰堪共簾幙霜華重鴨
爐香盡錦屏中幽夢今宵何許與君同
　　又
紅塵疋馬長安道人與花俱老緩垂鞭袖過平康散盡
髙陽零落少年場　朱絃重理相思調無奈知音少十
年如夢儘堪傷樂事如今囘首做淒涼
　　又(甲辰/入燕)
綵旗揺曵檣烏轉鷁首征帆展髙城樓觀莫雲平叠鼔
凝笳都在斷腸聲　緑窗朱户空囘首明月還依舊亂
山無數水茫茫誰念塞垣風物曬恓惶
　　又
堆瓊滴露氷壺瑩樓外天如鏡水晶雙枕襯雲鬟卧看
千山明月聽潺湲　渡江桃葉分飛後馬上猶囘首郵
亭今夜月空圓不似當時攜手對嬋娟
　　又
碧溪曾寄流紅字忍話當時事重來種種盡堪悲有酒
盈盃聊為故人持　夜閒翦燭西窗語懐抱今如許樽
前莫訝兩依依緑鬢朱絃不似少年時
　　又
鸞屏繡被香雲擁平帖幽閨夢覺來重試古龍涎深炷
玉爐燒氣不燒煙　悤悤人去三更也月到廻廊下出
門無語送郎時淚共一天風露濕羅衣
　　生查子
畫堂初見伊明月當窗滿今夜月如眉話别河橋畔
重見約中秋莫負于飛願免使月圓時兩處空腸斷
　　又
霜寒月滿窗夜永人無寐絳蠟有餘情偏照鴛鴦被
看盡舊時書滴盡今生淚衙鼔已三更還是和衣睡
　　又
金壺揷玉芝人面交相照花影滿方床翠叠屏山杳
風月亦多情特地今宵好儘道夜初長彈指東窗曉
　　又
幾番花信風數㸃籠絲雨竝轡踏香塵選勝東郊路
韶華轉首空誰解留春住幸到緑尊前且作鶯花主
　　又
銀釭委墜紅碧鎖朦朧曉别涙洒金徽一曲情多少
郵亭今夜長明月香幃悄縱使夢相逢何處尋蓬島
　　南歌子
蕭寺疎鐘斷虚堂夜氣清涼蟾偏向水窗明露井碧梧
寒葉顫秋聲　幽恨人誰問孤衾淚獨横此時風月此
時情擬倩藍橋歸夢見雲英
　　又
逺水澄明緑孤雲黯淡愁白蘋紅蓼滿汀洲腸斷圓蟾
空照朩蘭舟　節物傷羇旅歸程歎滯留佳期已誤小
紅樓頼得今年猶有閏中秋
　　又
恨入眉峰翠寒生酒暈紅臨期凝淚洒西風須信世間
無物似情濃　玉燈敲霜月金鉦伴曉鐘淒涼古驛亂
山重今夜擁衾無寐與君同
　　南鄉子
天外雨初収風𦂳雲輕已變秋邂逅故人同一笑遲留
聚散人生冝自謀　去路指南州萬頃雲濤一葉舟莫
話太湖波浪險歸休人在溪邊正倚樓
　　又(宣和壬寅予與向伯恭俱為大漕屬/官向有詞云憑書續斷腸因為此詞)
朩落雁南翔錦鯉慇勤為渡江淚墨銀鈎相憶字成行
滴損雲牋小鳳皇　陳事費思量回首煙波巻夕陽儘
道憑書聊破恨難忘及至書來更斷腸
　　菩薩蠻(詠/髮)
鴛鴦枕上雲堆綠蘭膏㣲潤知新沐開帳對華燈見郎
雙眼明　錦衾香馥郁檻竹敲寒玉何物最無情曉雞
咿喔聲
　　又
杏花零落清明雨巻簾雙燕來還去枕上玉芙蓉暖香
堆錦紅　翠翹金鈿雀蟬鬢慵梳掠心事一春閒黛眉
顰逺山
　　又
飛英不向枝頭住等閒又送春歸去雲幄翠陰浮長隨
日脚流　玉簫吹鳳怨驚起樓中燕飛去自雙雙惱人
空斷腸
　　又(廣陵/盛事)
水光山影浮空碧栁絲揺曵春無力栁岸繫行舟吹簫
憶舊遊　舊遊堪更憶望斷迷南圵千古恨悠悠長江
空自流
　　又
當時攜手今千里可堪重到相逢地觸目盡闗心流鶯
尚好音　無人知我意只有涓涓淚寂寞到斜陽羅衣
裛舊香
　　又
鳴笳叠鼔催雙槳扁舟穏泛桃花浪别淚洒東風前歡
如夢中　夢魂無定據不到相逢處縱使夢相逢香閨
豈解同
　　又
金鋪半掩銀蟾滿箇人應恨歸來晚軋軋櫓聲遲那知
心已飛　迎門一笑粲嬌困横波慢偎倚緑窗前今宵
人月圓
　　又
雙雙紫燕來華屋雨餘芳草池塘緑一夜擺花風鶯花
滿樹紅　盃深君莫訴醉袖歌金縷無奈惜花心老來
情轉深
　　又
朝來一陣狂風雨春光已作堂堂去茂緑滿䌓枝青梅
結子時　攀枝驚晼晚樂事孤心眼正是惜春歸那堪
怨别離
　　又
凝羞隔水抛紅豆嫩桃如臉腰如栁心事暗相期陽臺
雲雨迷　玉樓花似雪花上朦朧月揮淚執柔荑悤悤
話别時
　　又
花冠鼔翼東方動蘭閨驚破遼陽夢翠被小屏山曉窗
燈影殘　竝頭雙燕語似訴横塘雨風雨曉寒多征人
可奈何
　　憶秦娥(西/湖)
湖光碧春花秋月無今昔無今昔十年徃事盡成陳迹
　玉簫聲斷雲屏隔山遥水逺長相憶長相憶一生懐
抱為君牽役
　　又
花陰月蘭堂夜宴神仙客神仙客江梅標韵海棠顔色
　良辰佳㑹誠難得花前一醉君休惜君休惜楚臺雲
雨今夕何夕
　　清平樂
綵舟雙櫓六月臨平路小雨輕風消晚暑繞岸荷花無
數　玉人粲枕方床遥知待月西廂昨夜有情風月今
宵特地淒涼
　　又
南窗月滿繡被堆香暖若恨春宵更漏短應訝郎歸又
晚　征帆初落橋邊迎門一笑嫣然今夜流霞共酌何
妨金盞垂蓮
　　又
明眸秀色肌理凝香雪羅綺叢中標韵别捧酒歌聲清
越　不辭醉臉潮紅却愁歸騎悤悤囘首緑窗朱戸斷
腸明月清風
　　謁金門
溪聲咽溪上有人離别别語叮嚀和淚說羅巾霑淚血
　儘做剛腸如鐵到此也應愁絶囘首斷山帆影滅畫
船空載月
　　又
相思切觸目只供愁絶好夢驚囘清漏咽燭殘香穗結
　長恨南樓明月只解照人離缺同倚朱欄飛大白今
宵風月别
　　憶王孫
涼生氷簟怯衣單明月樓髙空畫欄滿院啼螿人未眠
掩重關烏鵲南飛風露寒
　　阮郎歸
煙籠寒水暝禽栖滿庭紅葉飛蘭堂寂寂畫簾垂霜濃
更漏遲　鴛被冷麝香㣲强欹單枕時西窗看盡月痕
移此情君怎知
　　栁梢青
數聲鶗鴂可憐又是春歸時節滿院東風海棠鋪繡梨
花飄雪　丁香露泣殘枝算未比愁腸寸結自是休丈
多情多感不干風月
　　又
子規啼月幽衾夢斷銷魂時節枕上斑斑枝頭㸃㸃染
成清血　淒涼斷雨殘雲算此恨文君更切老去情懐
春來況味那禁離别
　　又
聮璧尋春踏青尚憶年時攜手此際重來可憐還是年
年時候　陰陰栁下人家人面桃花似依舊但願年年
春風有信人心長久
　　好事近
花露滴香紅花底漏聲初歇人似一枝梅痩照氷壺清
徹　翠蛾雲鬢為誰容蟲絲寶奩結可惜一春顦顇負
滿懐風月
　　又
十幅健帆風天意巧催行客極目五湖雲浪沉滿空秋
色　玉人應怪悮佳期凝恨正脉脉錦鱗為傳尺素報
蘭舟消息
　　卜算子
風雨送春歸寂寞花空委枝上紅稀地上多萬㸃隨流
水　翠黛歛春愁照影臨清泚應念韶華惜蕣顔洒遍
胭脂淚
　　又
小閣枕清流一霎蓮塘雨風逓幽香入檻來枕簟全無
暑　遐想似花人閱歳音塵阻物是人非空斷腸夢入
芳洲路
　　又(題/扇)
玉斧斵氷輪中有乘鸞女鬢亂釵横襟袖涼只恐輕飛
舉　青冥縹緲間自有吹簫侣不向巫山十二峯朝莫
為雲雨
　　又
前度月圓時月下相攜手今夜天邊月又圓夜色如清
晝　風月渾依舊水館空回首明夜歸來試問伊曽解
思量否
　　又
重重雪外山𣺌𣺌煙中路路轉山横無盡愁正是分攜
處　望極錦中書腸斷魚中素錦素沉沉兩未期魚雁
空相誤
　　又
春事付鶯花曾是鶯花主醉拍春衫金縷衣只向花間
住　宻意君聽取莫逐東風去若是真心待子飛雲裏
千條路
　　小重山(呉松浮天/閣送别)
樓外江山展翠屏沉沉虹影畔綵舟横一樽别酒為君
傾留不住風色太無情　斜日半山明畫欄重倚處獨
銷凝片帆冋首在青㝠人不見千里莫雲平
　　又
澹澹秋容煙水寒樓髙清夜永倚䦨干玉人不見坐長
歎簫聲逺明月滿空山　遐想緑雲鬟青冥風露冷獨
椉鸞别時容易見時難憑孤枕聊復夢嬋娟
　　又(宣和甲辰余自彭城倅以檄燕山取道莫閭見/所謂陳文者於州治之籌邊閣誠不負所聞明)
　　　(年歸則陳已入道矣崔/守呼至之即席贈此)
流水桃花小洞天壺中春不老勝塵寰霞衣鶴氅竝桃
冠新裝好風韵愈飄然　功行滿三千嬰兒并姹女錬
成丹劉郎曾約共昇仙十箇月養箇小金壇
　　又
樓上風髙翠袖寒碧雲籠淡日照闌干緑楊芳草恨綿
綿長亭路何處認征鞍　曉鏡嬾重看鬢雲堆鳳髻任
䦨珊鸞衾鴛枕小屏山人如玉忍負一春閒
　　踏莎行
珮解江臯魂消南浦人生惟有别離苦别時容易見時
難算來却是無情語(盡戴席/上語)　百計留君留君不住留
君不住君須去望君頻問夢中來免教腸斷巫山雨
　　又(秦妓胡芳來常𨽻籍以其端嚴如/木偶人因目之為佛乃作是云)
如是我聞金仙出世一超直入如來地慈悲方便濟羣
生端嚴妙相誰能比　四衆皈依悉皆歡喜有情同赴
龍華㑹無憂帳裏結良縁麽訶脩哩脩脩哩
　　又
客裏光陰傷離情味玉觴未舉心先醉臨岐莫怪苦留
連檣烏轉處人千里　恨寫新聲雲牋宻寄短封難盡
心中事憑君看取紙痕斑分明總是離人淚
　　又(題團/扇)
落日歸雲寒空斷雁吳波淺淡山平逺丹青寫出在霜
縑佳人特地裁團扇　漁艇孤煙酒旗幽院些兒景趣
君休羨五湖歸去共扁舟何如早早酬深願
　　又
水滿青錢煙滋翠葆殘英滿地無人埽先來羇思亂如
雲無端更被春酲惱　叠叠遥山綿綿逺道凭闌滿目
唯芳草莫驚青鬢㸃秋霜盧郎已分愁中老
　　又(贈老嚴/道人)
玉質孤髙天姿明惠了無一㸃塵凡氣白蓮空殿鎖幽
芳亭亭獨占秋光裏　一切見聞不可思議我今有分
親瞻禮願垂方便濟衆生他時同赴龍華㑹
　　定風波
一曲驪歌酒一鍾可憐分袂太悤悤百計留君留不住
君去滿川煙暝滿帆風　目斷魂銷人不見但見青山
隠隠水浮空擬把一襟相憶淚試(缺/)雲牋密洒付飛鴻
　　又(丙寅四月呉/門西樓之集)
老去情鍾不自持篸花酌酒送春歸玉貌氷姿人窈窕
一笑清狂豈減少年時　欲上香車俱脉脉(缺/)　半簾
花影月平西待得酒醒人已去凝竚斷雲殘雨儘堪悲
　　㸃絳脣(登歴陽/連雲觀)
水繞孤城亂山深鎖横江路帆歸别浦苒苒蘭臯莫
人在天涯雁背南雲去空凝竚鳳樓何處煙靄迷津渡
　　又(和安行/老韵)
香雪飄零暖風著栁籠絲雨惱人情緒春事還如許
寶勒朱輪共結尋芳侶東郊路亂紅深處醉拍黄金縷
　　又
背壁燈殘卧聽簷雨難成寐井梧飄墜歴歴蛩聲細
數盡更籌滴盡羅巾淚如何睡甫能得睡夢到相思地
　　又
月缺花殘世間樂事難雙美夜來相對把酒彈清淚
一㸃情鍾銷盡英雄氣樊籠外五湖烟水好作扁舟計
　　又
玉筍持盃斂紅顰翠歌金縷綵鴛戢羽未免羣雞妬
我為情多愁聽多情語君休訴兩心堅固雲裏千條路
　　又
人面桃花去年今日津亭見瑶琴錦薦一弄清商怨
今日重來不見如花面空腸斷亂紅千片流水天涯逺
　　又(丙/寅)
梅雨初晴畫欄開遍忘憂草蘭堂清窈髙栁新蟬噪
枕上芙蓉如夢還驚覺匀粧了背人㣲笑風入玲瓏罩
　　又
帳外華燈翠屏花影參差滿錦衣香暖苦恨春宵短
畫角聲中雲雨還輕散河橋畔月華如練囘首成腸斷
　　又
緑蕚氷花數枝清影横疎牖玉肌清痩夜乆輕寒透
忍使孤芳攀折他人手人歸後斷腸回首只有香盈袖
　　又(送常守陳正/同應之還朝)
解紱朝天滿城桃李繁陰布彩舟難駐忍聽驪歌舉
協理中興聖意方傾注從今去五雲深處穩步沙堤路
　　又
雲雨悤悤洞房當日曾相遇暫來還去無計留春住
寶瑟重調静聽鸞絲語休輕負綺窗朱戸好做風光主
　　昭君怨
一曲雲和鬆響多少離愁心上寂寞掩屏帷淚沾衣
最是銷魂處夜夜綺窻風雨風雨伴愁眠夜如年
　　醉落魄
波紋如縠池塘雨後添新緑海棠初綻紅生肉雙燕歸
來還認舊巢宿　凝情憑暖䦨干曲新愁無限傷心目
誰人月下吹横玉驚起鴛鴦飛去自相逐
　　又
霜華揺落亭亭皓月侵朱箔夢囘欹枕聽殘角一片寒
聲風送入寥廓　眼前風月都如昨獨眠無奈情懐惡
凭肩攜手于飛約斷想人人終是賦情薄
　　又
明眸秀色雙蛾巧畫春山碧盈盈標韵傾瑶席一見樽
前宛是舊相識　深期密語雖端的良宵無奈成輕擲
忍教只恁空相憶得入手來無限好則劇
　　又
陽關聲噫清歌響斷雲屏隔溪山依舊連空碧昨日主
人今日是行客　緑窻朱戸應如昔囘頭徃事成陳迹
後期總使無端的月下風前應也解相憶
　　極相思
碧簷鳴玉玎璫金瑣小蘭房樓髙夜永飛霜滿院璧月
沉缸　雲雨不成巫峽夢望仙鄊煙水茫茫風前月底
登髙念逺無限淒涼
　　又
相思情味堪傷誰與話𠂻腸明朝見也桃花人面碧蘚
廻廊　别後相逢唯有夢夢囘時展轉思量不如早睡
今宵魂夢先到伊行
　　玉樓春
碧桃溪上藍橋路寂寞朱門閒院宇粉墻疎竹弄清蟾
玉砌紅蕉宜夜雨　箇中人是吹簫侣花底深盟曾共
語人生樂在兩知心此意此生君記取
　　又
星河風露經年别月照離亭花似雪寶釵鸞鏡㑹重逢
花裏同眠今夜月　月華依舊當時節細把離腸和淚
說人生只合鎮長圓休似月圓圓又缺
　　長相思
我心堅你心堅各自心堅石也穿誰言相見難　小窻
前月嬋娟玉困花柔竝枕眠今宵人月圓
　　又
錦衾香玉枕雙昨夜深深小洞房囘頭已斷腸　背蘭
釭夢仙鄉風撼梧桐雨洒窻今宵好夜長
　　又
村姑兒紅袖衣初發黄梅插稻時雙雙女伴隨　長歌
詩短歌詩歌裏眞情恨别離休言伊不知
　　西地錦
寂寞悲秋懐抱掩重門悄悄清風皓月朱闌畫閣雙鴛
池沼　不忍今宵重到惹離愁多少蓬山路杳藍橋信
阻黄花空老
　　歸田樂
風生蘋末蓮香細新浴晚涼天氣猶自倚朱䦨波面雙
雙彩鴛戲　鸞釵委墜雲堆髻誰㑹此時情意氷簟玉
琴横還是明月人千里
　　七娘子
天涯觸目傷離緒登臨況值秋光莫手撚黄花憑誰分
付雝雝雁落蒹葭浦　憑髙目斷桃溪路屏山樓外青
無數緑水紅橋鎖窗朱户如今總是銷魂處
　　感皇恩
酒暈襯横波玉肌香透輕裊腰肢妬垂栁臂寛金釧且
是不干春痩撚金雙合字無心繡　鬒雲半墮金釵欲
溜羅袂殘香忍重嗅渡江桃葉腸斷為誰招手倚闌凝
望久眉空鬭
　　又
膏雨曉來晴海棠紅透碧草池塘裊金栁王孫何在不
念玉容消痩日長深院静簾垂繡　粲枕墮釵粉痕輕
溜玉鼎龍涎記同嗅鈿箏重理心事謾憑纖手素絃彈
不盡眉峯鬭
　　減字朩蘭花(癸亥元日秀守劉卿任有詞時余/適至秀因用其韵二首時初定樂)
彤庭龍尾禮備天顔知有喜九奏初傳耳冷人間十七
年　盈成持守仁徳如春漸九有三輔名州好整笙歌
結勝遊
　　又
船囘沙尾幾誤紅窗聽鵲喜尺素空傳轉首相逢又隔
年　寒燈獨守玉筍持盃寧復有秀水南州徒使幽人
作夢遊
　　又
多情多病玉貌疲來愁覧鏡門掩東風零落桃花滿地
紅　重簾不捲愁覩杏梁雙語燕强拂瑶琴一曲幽蘭
淚滿襟
　　又(庚申/七夕)
金風玉露喜鵲橋成牛女渡天宇沉沉一夕佳期兩意
深　瓊籖報曙忍使飇輪容易去明日如今想見君心
似我心
　　又
錦屏人醉玉暖香融春有味今日蘭舟魂夢還隨緑水
流　髙城望斷無奈城中人不見斜倚粧樓恨入眉峯
兩㸃愁
　　漁家傲
烟鎖池塘秋欲莫細細前香直到雙栖處竝枕東窗聽
夜雨偎金縷雲深不見來時路　曉色朦朧人去住香
覆重簾密密聞私語目斷征帆歸别浦空凝竚苔痕緑
印金蓮步
　　西樓子
樓前流水悠悠駐行舟滿目寒雲衰草使人愁　多少
恨多少淚謾遲留何似驀然拌捨去來休
　　又
紅靴玉帶葳蕤翠綃衣竝轡垂鞭粧影照清溪　長亭
路停騎處晚涼時空有許多明月伴雙栖
　　御街行
東君不鎖尋芳路曾是鸎花主有情風月可憐宵猶記
緑窗朱戸十年空想春風面杳無計憑鱗羽　淒涼懐
抱今如許天與重相遇不應還向楚峯前朝莫為雲為
雨算來各把平生分付也不是惡著處
　　洛陽春(栁向誤作/上陽春)
好在章臺楊栁不禁春痩淡烟㣲雨麯塵絲鎖一㸃眉
頭皺　憶自㶚陵别後青青依舊萬絲千縷太多情忍
攀折行人手
　　臨江仙
繁杏枝頭蜂蝶亂香風闔坐㣲聞靚粧濃艷任東君無
情風雨春事已平分　珍重主人留客意夜䦨秉燭開
樽何須歌韵遏行雲羽觴交勸揮麈細論文
　　又
昨夜中秋今夕望十分桂影團圓玉人相對緑樽前素
娥有恨應是妬嬋娟　人静小庭風露冷歌聲特地清
圓醉紅醺臉髻鬟偏翠裙輕皺端的為留仙
　　又
簾幙深深清晝永玉人不耐春閒鏤牙碁子縷金圓象
盤雅戲相對小窗前　隔打直行尖曲路教人費盡機
關局中勝負定誰偏饒伊使倖畢竟我贏先
　　又(朩/犀)
仙品不同桃李艷移來月窟雲鄉幽姿綽約道家妝緑
雲堆髻嬌額半塗黄　可但乍涼風月下饒伊獨占秋
光雨中别有惱人香錯敎蕭史腸斷憶巫陽
　　又
琪樹鸞栖花露重依稀蘭洞風光玉人相對自生涼翠
鬟瓊珮綽約蕋珠粧　寶瑟聲沉清夢覺夜䦨明月幽
窗可堪襟袂惹餘香斷雲殘雨何處認髙唐
　　又(中秋和/沈文伯)
記得南樓三五夜曾聽鳳筦昭華樽前此際重興嗟素
娥端有恨烟靄等閒遮　珍重主人留客意厭厭緩引
流霞夜闌銀漢淡天涯亭亭丹桂現耿耿玉繩斜
　　又(藏春/君)
青潤奇峯名韞玉温其質竝瓊瑤中分瀑布㵼雲濤雙
巒呈翠色氣象兩相髙　珍重幽人誠好事緑窗聊助
風騷寄言俗客莫相嘲物輕人意重千里贈鵝毛
　　瑞鷓鴣(客有作圵里選勝圖冠以曲子名/東風第一枝裒然居首因作此詞)
脉脉柔情不自持淺顰輕笑百般宜樽前唱歇黄金縷
一㸃春愁入翠眉　流蕙盼捧瑶巵借君歌扇寫新詩
浮花謾說驚郎月不似東風第一枝
　　惜奴嬌(一作粉/蝶兒)
隔闊多時算彼此難存濟咫尺地千山萬水眼眼相看
要說話都無計只是唱曲兒詞中認意　雪意垂垂更
刮地寒風起怎禁這幾夜意未散癡心便指望長偎倚
只替那火桶兒與奴暖被
　　行香子
珠露初零天宇澄明正閒堦皎月亭亭更䦨人静烟歛
風清更井邊桐一葉葉做秋聲　斗帳鸞屏翠被華裀
夢囘時酒力初醒緑雲堆枕紅玉生春且打叠起龍牙
簟竹夫人
　　一翦梅
堆枕烏雲隋翠翹午夢驚囘滿眼春嬌嬛嬛一嫋楚宫
腰那更春來玉減香消　栁下朱門傍小橋幾度紅窗
誤認鳴鑣斷腸風月可憐宵忍便懨懨兩處無聊
　　又
髙宴華堂夜向䦨急管飛霜羯鼔聲乾仙人掌上水晶
盤囘按凌波舞袖弓彎　曲罷凝嬌整翠鬟玉筍持盃
巧笑嫣然為君一醉倒金舡只恐醒來人隔雲山
　　又(甲辰/除夜)
夜永虛堂燭影寒斗轉春來又是明年異香懷抱只淒
然樽酒相逢姑且自寛　天際孤雲雲外山夢繞觚稜
日下長安功名已覺負初心羞對菱花緑鬢成斑
　　六么令
梅英飄雪弱栁㺯新緑冷冷畫橋流水風静波如縠長
記扁舟共載偶近旗亭宿𣺌雲横玉鴛鴦枕上聽徹新
番數般曲　此際魂清夢冷綉被香芬馥因念多感情
懐觸處傷心目自是今宵獨寐怎不添愁蹙如今心足
風前月下賴有新人慰幽獨
　　鎭西
秋風吹雨覺重衾寒透傷心聽曉鍾殘漏凝情久記紅
窗夜雪促膝圍爐交盃勸酒如今頓孤歡偶　念别後
菱花清鏡裏眉峯暗鬭想標容怎禁銷痩忍囘首但雲
牋妙墨鴛錦啼妝依然似舊臨風淚霑襟袖
　　看花囘(和趙智/夫韵)
夜乆涼生庭院漏聲頻促念昔勝遊舊地對畫閣層巒
雨餘煙簇新詩暗藏小字霜刀刋翠竹攜素手細繞囘
塘芰荷香裏彩鴛宿　别後想香銷膩玉帶圍減削寛
金粟雖有鱗鴻錦素奈事與心違佳期難卜擬解愁腸
萬結唯憑樽酒緑望天涯斷魂處醉拍䦨干曲
　　訴衷情
亭亭秋水玉芙蓉天際水浮空碧雲望中空莫人在廣
寒宫　雙縷枕曲屏風小房櫳可憐今夜明月清風無
計君同
　　浪淘沙
樓下水潺湲樓外屏山淡烟籠月晚涼天曾與玉人攜
素手同倚䦨干　雲散夢難圓幽恨綿綿舊遊重到忍
重看負你一生多少淚月下花前
　　如夢令
人静重門深亞朱閣畫簾髙掛人與月俱團月色波光
相射瀟洒瀟洒人月長長今夜
　　又
今夜行雲何處還是月華當午倚遍曲欄橋望斷錦屏
歸路空去空去夢到綠窗朱戸
　　愁倚欄
傷春晚送春歸步雲溪綠葉同心雙小字記曾題　樓
外紅日平西長亭路煙草萋萋雲雨不成新夢後倚欄
時
　　又
天如水月如鈎正新秋月影參差人窈窕小紅樓　如
今徃事悠悠樓前水腸斷東流舊物忍看金約腕玉搔
頭
　　又
一番雨一畨涼夜初長滿院蛩吟人不寐月侵廊　朩
犀㣲綻幽芳西風透窈窕紅窻恰似箇人鴛被裏玉肌香
　　望江南(感/事)
落花盡寂寞委殘紅蝶帳夢囘空曉月鳯樓人去謾東
風春事已成空　閒竚立溪上水溶溶雲鎖亂山横慘
淡烟籠緑樹晩溟濛却在涙㾗中
　　春光好
鸞屏掩翠衾香小蘭房囘首當時雲雨夢兩難忘　如
今水遠山長憑鱗翼難敘衷腸況是教人無可恨一味
思量
　　風流子
韶華驚晼晚卜春光倦客惜年芳自庭樾蔭濃半藏鸎
語畹蘭香減時百蜂忙粉墻低嫩嵐滋翠葆零露濕殘
粧風暖晝長栁綿吹盡澹烟㣲雨梅子初黄　洛浦音
容逺書空漫惆悵徃事悲涼無奈錦鱗杳杳不渡横塘
念蝴蝶夢囘子規聲裡半窻斜月一枕餘香擬待自寛
除非鐵做心腸
　　朝中措
章臺楊栁月依依飛絮送春歸院宇日長人静園林綠
暗紅稀　庭前花謝了行雲散後物是人非唯有一襟
清淚凭欄洒遍殘枝
　　又
雨餘清鏡湛秋容屏展九華峯萬里關雲散盡半規涼
月當空　樓髙夜(缺/)永憑欄笑語此際誰同端有妙人
攜手翛然歸路凌風
　　侍香金童
寶馬行春緩轡隨油壁念一瞬韶光堪重惜還是去年
同醉日客裡情懷倍添悽惻　記南城錦逕名園曾遍
歴更栁下人家似織此際凭欄愁脉脉滿目江山莫雲
空碧
　　江城子(秋夜觀牛/女星作)
碧㡡文簟小窗前乍更闌(缺/)　　烏鵲南飛秋意漸淒
然滿院蛩吟風露下人窈窕月嬋娟　雙星舊約又經
年信誰傳恨緜緜(缺/)隔明河長作斷腸仙争似秦樓蕭
史伴瑶臺路共椉鸞
　　西江月
翡翠蒙金衫子鏤塵如意冠兒持盃輕按遏雲詞别是
出塵風味　莫羡雙星舊約願諧明月佳期憑肩密語
兩心知一棹五湖烟水
　　蒼梧謠
天休使圓蟾照客眠人何在桂影自嬋娟
　　採桑子(孫仲益集于西齋題侍兒/作第一流因以詞謝之)
竒花不比尋常艷獨步南州徃事悠悠遼鶴重來憶夢
遊　仙翁不改青青眼一醉遲留妙墨銀鈎題作人間
第一流
　　洞仙歌
鸎鸎燕燕本是于飛伴風月佳時阻幽願但人心堅固
後天也憐人相逢處依舊桃花人面　綠窗攜手簾幙
重重燭影揺紅夜將半對樽前如夢欲語魂驚語未竟
已覺衣襟淚滿我只為相思特特來這度更休推後囘
相見
　　瑞鶴仙
玉猊香謾爇嘆瓶沉簮斷紫簫聲絶丹青挂寒壁細端
詳宛是舊時標格音容望極奈弱水蓬山路隔似瑤林瓊
樹韶華正好一枝先折　淒切相思情味鏡中綠鬢看
成華髪臨風對月空羅袂揾清血待隨羣逐隊開眉一
笑除你心腸是鐵看今生為伊煩惱甚時是徹
友古詞䟦
伸道莆田人别號友古居士忠惠公之孫也其居距城
不及五里舍宇矮欲壓頭猶是伊祖舊物劉後村過而
詠之曰廟院蜂房居想羡其同居古風歟但据忠惠公
荔子譜云玉堂紅一種佳絶正産其地伸道從無一語
詠之何耶其和向伯恭朩犀諸闋亦遜酒邊集三舍矣
古虞毛晉識
　
　
　
　
　
　
　
　
　
　友古詞
