#+TITLE: 片玉詞-宋-周邦彥
#+DATE: 2018-05-12 10:21:29
#+SOURCE: github.com/kanripo/KR4j0015 master e4273da9                
欽定四庫全書　　　　　集部十
　片玉詞　　　　　　　　詞曲類一(詞集之屬/)
　　提要
　　　　(臣/)等謹案片玉詞二巻補遺一巻宋周邦彦
　　　　撰邦彦字美成錢塘人元豐中獻汴都賦召
　　　　為大樂正徽宗朝仕至徽猷閣待制出知順
　　　　昌府徙處州卒自號清真居士宋史文苑傳
　　　　云邦彦疎雋少檢不為州里推重好音樂能
　　　　自度曲製樂府長短句詞韻清蔚宋史藝文
　　　　志載清真居士集十一巻葢其詩文全集久
　　　　巳散佚其附載詩餘與否不可復考陳振孫
　　　　書録解題載其詞清真集二巻後集一巻此
　　　　編名曰片玉據毛晉跋稱為宋時刋本所題
　　　　原作二巻其補遺一巻則晉據各選本成之
　　　　疑舊本二巻即所謂清真集晉所掇拾乃其
　　　　後集所載也巻首有強煥序與書録解題所
　　　　傳合其詞多用唐人詩句櫽括入調渾然天
　　　　成長篇尤富艷精工善於鋪叙陳郁藏一話
　　　　腴謂其以樂府獨步貴人學士市儂妓女皆
　　　　知其詞為可愛非溢美也又邦彦本通音律
　　　　下字用韻皆有法度故方千里和詞一一按
　　　　譜填腔不敢稍失尺寸今以此集互校如隔
　　　　浦蓮近拍金丸落驚飛鳥句毛本注云按譜
　　　　此處宜三字二句然千里詞作夷猶終日魚
　　　　鳥則周詞本是金丸落驚飛鳥非三字二句
　　　　又茘枝香近看兩兩相依燕新乳句止八字
　　　　千里詞作深澗斗㵼飛泉洒甘乳句凡九字
　　　　觀栁永吳文英二集此調亦俱作九字句不
　　　　得謂千里為誤則此句尚脱一字又玲瓏四
　　　　犯細念想夢魂飛亂句七字毛本因舊譜誤
　　　　脱細字遂注曰按譜宜是六言不知千里詞
　　　　正作顧鬢影翠雲零亂七字則此句細字非
　　　　衍文又西平樂爭知向此征途區區佇立塵
　　　　沙二句共十二字千里和云流年迅景霜風
　　　　敗葦驚沙止十字則此句實誤衍二字至於
　　　　蘭陵王尾句似夢裏淚暗滴六仄字成句觀
　　　　史達祖此句欲下處似認得亦止用六仄字
　　　　可以互証毛本乃於夢字增一魂字作七字
　　　　句尤為舛誤今並釐正之又據書録解題有
　　　　曹杓字季中號一壺居士者曾注清真詞二
　　　　巻今其書不傳云乾隆四十六年十月恭校
　　　　上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
片玉詞序
文章政事初非兩塗學之優者發而為政必有可觀政
有其暇則遊藝於詠歌者必其才有餘刅者也溧水為
負山之邑官賦浩穰民訟紛沓似不可以絃歌為政而
待制周公元祐癸酉春中為邑長于斯其政敬簡民到
于今稱之者固有餘愛而其尤可稱者於撥煩治劇之
中不妨舒嘯一觴一詠句中有眼膾炙人口者又有餘
聲聲洋洋乎在耳則其政有不亡者存余慕周公之才
名有年于兹不謂於八十餘載之後踵公舊蹤既喜而
且媿故自到任以來訪其政事於所治後圃得其遺致
有亭曰姑射有堂曰蕭閒皆取神仙中事揭而名之可
以想像其襟抱之不凡而又覩新綠之池隔浦之蓮依
然在目抑又思公之詞其撫寫物態曲盡其妙方思有
以發揚其聲之不可忘者而未能及乎暇日從容式燕
嘉賔歌者在上果以公之詞為首唱夫然後知邑人愛
其詞乃所以不忘其政也余欲廣邑人愛之之意故裒
公之詞旁摉逺紹僅得百八十有二章釐為上下巻廼
輟俸餘鳩工鋟木以夀其傳非惟慰邑人之思亦蘄傳
之有所托俾人聲其歌者足以知其才之優於為邑如
此故冠之以序而述其意云公諱邦彦字美成錢塘人
也淳熙嵗在上章困敦孟陬月圉赤奮若晉陽强煥序
欽定四庫全書
　片玉詞巻上
　　　　　　　　　　　　宋　周邦彦　撰
　　瑞龍吟
章臺路還見褪粉梅梢試華桃樹愔愔坊陌人家定巢
燕子歸來舊處　黯凝佇因記箇人癡小乍窺門户侵
晨淺約宫黃障風映袖盈盈笑語　前度劉郎重到訪
隣尋里同時歌舞唯有舊家秋娘聲價如故吟牋賦筆
猶記燕臺句知誰伴名園露飲東城閒步事與孤鴻去
探春盡是傷離意緒官柳低金縷歸騎晩纖纖池塘飛
雨斷腸院落一簾風絮(按此調自章臺路至歸來舊處/是第一段自黯凝佇至盈盈笑)
(語是第二段此謂之雙拽頭屬正平調自前度劉郎以/下即犯大石係第三段至歸騎晩以下四句再歸正平)
(坊刻皆于聲價如故分段者非月侵晨淺約宫黃或作/宫粧非攷梁簡文詩約黃能效  李賀詩宫人面靨黃)
(柳猶記燕臺句或作蘭臺句非攷李義山柳枝詩序云/  枝洛中里娘也年十七不聘余從昆讓山比柳枝居)
(為近他日春隂讓山下馬柳枝南柳下詠余燕臺詩柳/枝驚問誰人為是讓山曰此吾少年叔耳柳枝手斷長)
(帶結讓山為贈叔乞詩明日予策馬出其巷柳枝丫鬟/畢粧抱立扇下風障一袖指曰若叔是後三日隣當去)
(濺裙水上以博/山香待與郎俱)
　　風流子
楓林凋晩葉關河逈楚客慘將歸望一川暝靄㕍聲哀
怨半規涼月人影參差酒醒後淚花銷鳳蠟風幙巻金
泥砧杵韻高喚回殘夢綺羅香減牽起餘悲　亭臯分
襟地難堪處偏是掩面牽衣何況怨懷長結重見無期
想寄恨書中銀鈎空滿斷腸聲裏玉筯還垂多少暗愁
密意唯有天知
　　又
新綠小池塘風簾動碎影舞斜陽羨金屋去來舊時巢
燕土花繚繞前度莓牆繡閤裏鳳幃深幾許聽得理絲
簧欲説又休慮乖芳信未歌先噎愁轉清商　遥知新
粧了開朱户應自待月西廂最苦夢魂今宵不到伊行
問甚時却與佳音密耗寄將秦鏡偷換韓香天便教人
霎時厮見何妨(寄將秦鏡偷換韓香一作秦女韓郎非/攷賈充女悦韓壽美姿遂通焉竊竒香)
(以與壽樂府云盤龍明鏡餉秦嘉辟/惡生香寄韓壽美成全用此作對)
　　華胥引
川原澄映煙月冥濛去舟似葉岸足沙平蒲根水冷畱
㕍唼别有孤角吟秋對曉風嗚軋紅日三竿醉頭扶起
還怯　離思相縈漸看看鬢絲堪鑷舞衫歌扇何人輕
怜細閲㸃撿從前恩愛鳳牋盈篋愁剪燈花夜來和淚
雙疊(舞衫歌扇一作舞靴非魏詩/云舞衫飄細縠歌扇掩輕紗)
　　意難忘
衣染鸎黃愛停歌駐拍勸酒持觴低鬟蟬影動私語口
脂香簷露滴竹風涼拚劇飲淋浪夜漸㴱籠燈就月子
細端相　知音見説無雙解移宫換羽未怕周郎長顰
知有恨貪耍不成粧些箇事惱人腸試説與何妨又恐
伊尋消聽息瘦損容光(未怕周郎一作江郎非攷周瑜少/精音樂雖三爵之後其有闕誤)
(瑜必知之必顧故時人/語云曲有誤周郎顧)
　　宴清都
地僻無鐘鼓殘燈滅夜長人倦難度寒吹斷梗風翻暗
雪灑窻填户賓鴻漫説傳書算過盡千儔萬侣始信得
庾信愁多江淹恨極須賦　淒涼病損文園徽絃乍拂
音韻先苦淮山夜月金城莫草夢魂飛去秋霜半入清
鏡歎帶眼都移舊處㪅久長不見文君歸時認否
　　蘭陵王(柳/)
柳隂直煙裏絲絲弄碧隋堤上曾見幾番拂水飄綿送
行色登臨望故國誰識京華倦客長亭路年去歲來應
折柔條過千尺　閒尋舊蹤跡又酒趂哀絃燈照離席
梨花榆火催寒食愁一箭風快半篙波暖回頭迢遞便
數驛望人在天北　悽惻恨堆積漸别浦縈迴津堠岑
寂斜陽冉冉春無極念月榭攜手露橋聞笛沉思前事
似夢裏淚暗滴
　　鏁窻寒(寒/食)
暗柳啼鵶單衣竚立小簾朱户桐隂半畝靜鏁一庭愁
雨灑空堦夜䦨未休故人剪燭西窻語似楚江暝宿風
燈零亂少年羈旅　遲莫嬉遊處正店舍無煙禁城百
五旗亭喚酒付與高陽儔侣想東園桃李經春小唇秀
靨今在否到歸時定有殘英待客攜罇俎(時刻或于遲/萛下分段)
　　隔浦蓮近拍(中山縣圃姑/射亭避暑作)
新篁揺動翠葆曲徑通深窈夏果收新脆金丸落驚飛鳥
濃靄迷岸草蛙聲閙驟雨鳴池沼水亭小　浮萍破處
簾花簷影顛倒綸巾羽扇困卧北窗清曉屏裏吳山夢
自到驚覺依前身在江表(時刻或于沼池下分段飛金丸/落驚飛鳥一作金丸落  鳥注)
(引李賀詩云間把金丸落飛鳥按譜第四句第五句皆三/字宜作金丸落驚飛鳥攷韓嫣好彈以金為丸打飛鳥一)
(日所失十餘人爭拾之時人為之語曰若飢寒逐金丸落/簾花簷影一作簷花簾影杜子美詩云燈前細雨簷花)
(蓋簷前雨映燈光如花爾或改簷前細雨燈花落便無致/味周美成用簷花苕溪漁隱病其與本意未合花菴詞選)
(作簾花簷/影今從之)
　　蘇幕遮
燎沉香消溽暑鳥雀呼晴侵曉窺簷語葉上初陽乾宿
雨水面清圓一一風荷舉　故鄉遥何日去家住呉門
久作長安旅五月漁郎相憶否小檝輕舟夢入芙蓉浦
　　早梅芳近(譜無/近字)
花竹深房櫳好夜閴無人到隔窻寒雨向壁孤燈弄餘
照淚多羅袖重意密鸎聲小正魂驚夢怯門外已知曉
　去難畱話未了早促登長道風披宿霧露洗初陽射
林表亂愁迷逺覽苦語縈懷抱漫回頭㪅堪歸路杳
　　又
繚牆深樷竹繞宴席臨清沼微呈纖履故隱烘簾自嬉
笑粉香粧暈薄帶𦂳腰圍小看鴻驚鳳翥滿座歎輕妙
　酒醒時會㪚了回首城南道河隂高轉露脚斜飛夜
將曉異鄉淹歲月醉眼迷登眺路迢迢恨滿千里草
　　四園竹
浮雲䕶月未放滿朱扉鼠揺暗壁螢度破窻偷入書幃
秋意濃閒竚立庭柯影裏好風襟袖先知　夜何其江
南路繞重山心知漫與前期奈向燈前墮淚腸斷蕭娘
舊日書辭猶在紙㕍信絶清宵夢又稀
　　驀山溪
湖平春水藻荇縈舩尾空翠撲衣襟拊輕桹遊魚驚避
晚來潮上迤邐没沙㾗山四倚雲漸起鳥度屏風裏
周郎逸興黃帽侵雲水落日媚滄洲泛一棹夷猶未已
玉簫金管不共美人遊因箇甚煙霧底偏愛蓴羮美
　　側犯
暮霞霽雨小蓮出水紅粧靚風定看步韈江妃照明鏡
飛螢度暗草秉燭遊花徑人靜攜豔質追涼就槐影
金環皓腕雪藕清泉瑩誰念省滿身香猶是舊荀令見
説胡姬酒爐寂靜煙鎖漠漠藻池苔井(誰念省滿身香/猶是舊荀令或)
(作舊時令非攷荀令年十五體能生香擬國㛰之選不/欲連姻帝室逺遁長沙故李端贈郭駙馬詩云焚香荀)
(令偏怜小有見説胡姬酒壚寂靜或作文姬非攷辛延/年詩云昔  霍家奴姓馮名子都依倚將軍勢調笑酒)
(家胡胡姬年十五春日獨當壚長裾連理帶/廣袖合歡襦左傳注胡姬乃齊景公妾也)
　　齊天樂
綠蕪凋盡臺城路殊鄉又逢秋晩莫雨生寒鳴蛩勸織
㴱閤時聞裁剪雲窻靜掩嘆重拂羅裀頓疎花簟尚有
練囊露螢清夜照書巻　荆江畱滯最久故人相望處
離思何限渭水西風長安亂葉空憶詩情宛轉凭高眺
逺正玉液新篘蟹螯初薦醉倒山翁但愁斜照斂
　　荔枝香近
照水殘紅零亂風喚去盡日惻惻輕寒簾底吹香
霧黄昬客枕無憀細響當窗雨看兩兩相依燕新乳
　樓下水漸淥遍行舟浦暮往朝來心逐片颿輕舉
何日迎門小檻朱籠報鸚鵡如今誰念淒楚(清真/集作)
(共翦西/窗蜜炬)
　　又
向夜寒侵酒席露微泫舄履初會香澤方􁢒無端暗雨
催人但怪燈偏簾巻回顧始覺驚鴻去逺　大都世間
最苦唯聚㪚到得春殘看即是開離宴細思别後柳眼
花鬚㪅誰剪此懷何處消遣
　　水龍吟(梨/花)
素肌應怯餘寒豔陽占立青蕪地樊川照日靈關遮路
殘紅斂避傳火樓臺妬花風雨長門㴱閉亞簾櫳半溼
一枝在手偏勾引黃昏淚　别有風前月底布繁隂滿
園歌吹朱鈆退盡潘妃却酒昭君乍起雪浪翻空粉裳
縞夜不成春意恨玉容不見瓊英漫好與何人比
　　六醜(薔薇謝/後作)
正單衣試酒恨客裏光隂虚擲願春蹔畱春歸如過翼
一去無迹為問花何在夜來風雨葬楚宫傾國釵鈿墮
處遺香澤亂㸃桃蹊輕翻柳陌多情最誰追惜但蜂媒
蝶使時叩窻槅東園岑寂　漸朦朧暗碧靜遶珍叢底
成歎息長條故惹行客似牽衣待話别情無極殘英小
强簪巾幘終不似一朶釵頭顫裊向人歌側漂流處莫
趂潮汐恐斷鴻尚有相思字何由見得(或于時叩窻槅/分段字句稍異)
(字恐斷鴻尚有相思字或作恐斷紅上有相思/  非詩云來春縱有相思字三月天南斷㕍飛)
　　塞垣春
莫色分平野傍葦岸征㠶缷煙深極浦樹藏孤館秋景
如畫漸别離氣味難禁也更物象供瀟灑念多才渾衰
減一懷幽恨難冩　追念綺窻人天然自風韻閒雅竟
夕起相思漫嗟怨遥夜又還將兩袖珠淚沈吟向寂寥
寒燈下玉骨為多感瘦來無一把
　　掃花遊(清真集作/埽地花)
曉隂翳日正霧靄煙橫逺迷平楚暗黃萬縷聽鳴禽按
曲小腰欲舞細遶回堤駐馬河橋避雨信流去一葉怨
題今到何處　春事能幾許任占地持盃埽花尋路淚
珠濺俎嘆將愁度日病傷幽素恨入金徽見説文君更
苦黯凝竚掩重關徧城鐘鼓
　　夜飛鵲(别/情)
河橋送人處良夜何其斜月逺墮餘輝銅盤燭淚已流
盡霏霏涼露霑衣相將㪚離會探風前津鼓樹杪參旗
花驄會意縱揚鞭亦自行遲　迢遞路回清野人語漸
無聞空帶愁歸何意重經前地遺鈿不見斜逕都迷兔
葵燕麥向殘陽影與人齊但徘徊班草欷歔酹酒極望
天西(免葵燕麥或作茙葵非劉禹錫自逺州承召過𤣥/都觀後復主客郎中重遊𤣥都惟兔葵燕麥揺動)
(春風耳班但徘徊班草或作青草非王介/甫詩云  草數行衣上淚與班荆同義)
　　滿庭芳(夏日溧水/無想山作)
風老鸎雛雨肥梅子午隂佳樹清圓地卑山近衣潤費
爐煙人靜烏鳶自樂小橋外新淥濺濺凭欄久黃蘆苦
竹擬泛九江舩　年年如社燕飄流瀚海來寄脩椽且
莫思身外長近罇前顦顇江南倦客不堪聽急管繁絃
歌筵畔先安枕簟容我醉時眠
　　花犯(詠/梅)
粉牆低梅花照眼依然舊風味露痕輕綴疑淨洗鈆華
無限佳麗去年勝賞曾孤倚氷盤同燕喜更可惜雪中
高樹香篝薰素被　今年對花最匆匆相逢似有恨依
依愁顇吟望久青苔上旋看飛墜相將見脆圓薦酒人
正在空江煙浪裏但夢想一枝瀟灑黃昏斜照水
　　大酺(春/雨)
對宿煙收春禽靜飛雨時鳴高屋牆頭青玉斾洗鈆霜
都盡嫩梢相觸潤逼琴絲寒侵枕障蟲網吹粘簾竹郵
亭無人處聽簷聲不斷困眠初熟奈愁極頻驚夢輕難
記自憐幽獨　行人歸意速最先念流潦妨車轂怎奈
向蘭成顦顇樂廣清羸等閒時易傷心目未怪平陽客
雙淚落笛中哀曲況蕭索青蕪國紅糝鋪地門外荆桃
如菽夜遊共誰秉燭(怎奈向蘭成顦顇蘭成/庾信小字一作蘭臺非)
　　霜葉飛
露迷衰草疎星掛涼蟾低下林表素娥青女鬭嬋娟正
倍添悽悄漸颯颯丹楓撼曉橫天雲浪魚鱗小見皓月
相看又透入清輝半餉特地畱照　迢遞望極關山波
穿千里度日如歲難到鳳樓今夜聽秋風奈五更愁抱
想玉匣哀絃閉了無心重理相思調念故人牽離恨屏
掩孤顰淚流多少
　　法曲獻仙音
蟬咽涼柯燕飛塵幙漏閣籤聲時度倦脱綸巾困便湘
竹桐隂半侵庭户向抱影凝情處時聞打窻雨耿無語
　歎文園近來多病情緒嬾罇酒易成間阻縹緲玉京
人想依然京兆眉嫵翠幙深中對徽容空在紈素待花
前月下見了不教歸去(或于時聞打窻雨下分段雞漏/閣籖聲時度或作滿閣非  人)
(掌銅漏傳籤于殿中者令投籤于階上使鎗然有聲漏/籤乃籌箭也  對㣲容空在紈素或作媺容非崔㣲善)
(歌舞慕敬中/畫其形容)
　　渡江雲
晴嵐低楚甸㬉迴㕍翼陣勢起平沙驟驚春在眼借問
何時委曲到山家塗香暈色盛粉飾爭作妍華千萬絲
陌頭楊柳漸漸可藏鵶　堪嗟清江東注畫舸西流指
長安日下愁宴䦨風翻旗尾潮濺烏紗今宵正對初弦
月傍水驛深艤蒹葭沉恨處但時時頻剔燈花(或作銀/花非呉)
(融剪刀賦鶯聲囀曉/畫眉而頻剔燈花)
　　應天長(寒/食)
條風布㬉霏霧弄晴池臺徧滿春色正是夜堂無月沉
沉暗寒食梁間燕社前客似笑我閉門愁寂亂花過隔
院芸香滿地狼籍　長記那回時邂逅相逢郊外駐油
壁又見漢宫傳燭飛煙五侯宅青青草迷路陌強載酒
細尋前迹市橋逺柳下人家猶自相識(坊刻或遺條風/至正是二十字)
　　玉樓春(按譜木蘭花令實是一調又如滿庭芳與/鏁陽臺蘓幕遮與鬢雲鬆令之類俱同調)
　　　(而異名前後/錯見姑仍之)
當時攜手城東道月墮簷牙人睡了酒邊誰使客愁輕
帳底不教春夢到　别來人事如秋草應有呉霜侵翠
葆夕陽深鏁綠楊門一任盧郎愁裏老(盧郎一作庾郎/非攷盧家郎年)
(暮為校書晚娶崔氏女崔有詞翰結褵之後微有嫌色/盧因請詩為戲崔立成云不怨檀郎年紀大不怨檀郎)
(官職卑自恨妾身生較/晩不見盧郎年少時)
　　又(或另見别巻/或刻秦少游)
玉琴虚下傷心淚只有文君知曲意簾烘樓迫月宜人
酒㬉香融春有味　萋萋芳草迷千里惆悵王孫行未
已天涯回首一銷魂二十四橋歌舞地
　　又
大堤花豔驚郎目秀色穠華看不足休將寶瑟寫幽懷
坐上有人能顧曲　平波落照涵赬玉畫舸亭亭浮淡
淥臨分何以祝㴱情只有别愁三萬斛
　　又
玉奩收起新粧了鬢畔斜枝紅裊裊淺嚬輕笑百般宜
試著春衫應更好　裁金簇翠天機巧不稱野人篸破
帽滿頭聊作片時狂頓減十年塵土貌
　　又
桃溪不作從容住秋藕絶來無續處當時相候赤欄橋
今日獨尋黃葉路　煙中列岫青無數㕍背夕陽紅欲
莫人如風後入江雲情似雨餘黏地絮(當時相候赤欄/橋絶妙詞選作)
(當時無奈/鳥聲哀)
　　傷情怨
枝頭風信漸小看莫鴉飛了又是黃昏閉門收返照
江南人去路杳信未通愁已先到怕見孤燈霜寒催睡
早
　　品令(梅/花)
夜䦨人靜月痕寄梅梢疎影簾外曲角欄干近舊攜手
處花霧寒成陣　應是不禁愁與恨縱相逢難問黛眉
曾把春衫印後期無定腸斷香銷盡(花霧寒成陣或刻/花發霧寒成陣按)
(譜第五句宜五字且沈詩落/花紛似霧增一發字便少味)
　　朩蘭花令(莫秋/餞别)
郊原雨過金英秀風掃霜威寒入袖感君一曲斷腸歌
送我十分和淚酒　古道塵清榆柳瘦繫馬郵亭人㪚
後今宵燈盡酒醒時可惜朱顔成皓首
　　秋蕋香
乳鴨池塘水㬉風緊柳花迎面午粧粉指印窻眼曲裏
長眉翠淺　聞知社日停針線貪新燕寶釵落枕夢魂
逺簾影參差滿院
　　菩薩蠻
銀河宛轉三千曲浴鳬飛鷺澄波淥何處望歸舟夕陽
江上樓　天憎梅浪發故下封枝雪深院捲簾看應憐
江上寒
　　玉團兒(清真集/不載)
鉛華淡竚新粧束好風韻天然異俗彼此知名雖然初
見情分先熟　爐煙淡淡雲屏曲睡半醒生香透肉賴
得相逢若還虚過生世不足
　　醜奴兒(詠/梅)
肌膚綽約真仙子來伴氷霜洗盡鉛黃素面初無一㸃
粧　尋花不用持銀燭暗裏聞香零落池塘分付餘妍
與壽陽
　　又(下二闋清/真集不載)
南枝度臈開全少疎影當軒一種宜寒自共清蟾别有
緣　江南風味依然在玉貌韶顔今夜凭欄不似釵頭
子細看
　　又
香梅開後風傳信繡户先知霧濕羅衣冷豔須攀最逺
枝　高歌羌管吹遥夜看即分披已恨來遲不見娉婷
帶雪時
　　感皇恩
露柳好風標嬌鶯能語獨占春光㝡多處淺顰輕笑未
肯等閒分付為誰心子裏長長苦　洞房見説雲深無
路憑仗青鸞道情素酒空歌斷又被濤江催度怎堪言
不盡愁無數
　　又(清真集/不載)
小閣倚晴空數聲鐘定斗柄垂寒莫天靜朝來殘酒又
被春風吹醒眼前猶認得當時景　往事舊懽不堪重
省自歎多愁更多病綺窻依舊敲遍䦨干誰譍斷腸明
月下梅揺影
　　宴桃源
塵暗一枰文繡淚濕領巾紅皺初㬉綺羅輕腰勝武昌
官柳長晝長晝閒卧午窻中酒(塵暗一枰文繡清真/集作塵滿一絣文繡)
　　又
門外迢迢行路誰送郎邊尺素巷陌雨餘風當面濕花
飛去無緒無緒閒處偷垂玉筯
　　月中行
蜀絲趂日染乾紅微㬉口脂融博山細篆靄房櫳靜看
打窻蟲　愁多膽怯疑虚幙聲不斷莫景疎鐘團圍四
壁小屏風淚盡夢啼中(團圍四壁小屏風一作團團一/面小屏風非孫亮作圓琉璃屏)
(風多布螢其中月下清夜舒之常籠四姬皆比絶色/使入四座屏風内望之若無隔惟香氣不通于外)
　　漁家傲
灰㬉香融銷永晝蒲萄上架春藤秀曲角欄干羣雀鬭
清明後風梳萬縷亭前柳　日照釵梁光欲澑循堦竹
粉霑衣袖拂拂面紅新着酒沉吟久昨宵正是來時候
　　又
幾日輕隂寒惻惻東風急處花成積醉踏陽春懷故國
歸未得黃鸝久住如相識　賴有蛾眉能㬉客長歌屢
勸金盃側歌罷月痕來照席貪歡適簾前重露成涓滴
　　定風波
莫倚能歌斂黛眉此歌能有幾人知他日相逢花月底
重理好聲須記得來時　苦恨城頭傳漏永(闕/)　無情
豈解惜分飛休訴金樽推玉臂從醉明朝有酒遣誰持
　　蝶戀花(詠/柳)
愛日輕明新雪後柳眼星星漸欲穿窻牖不待長亭傾
别酒一枝已入騷人手　淺淺柔黃輕蠟透過盡氷霜
便與春爭秀强對青銅簪白首老來風味難依舊(愛日/輕明)
(新雪後清真集作/緩日輕明新霽後)
　　又
桃蕚新香梅落後葉暗藏鵶冉冉垂亭牖舞困低迷如
著酒亂絲偏近遊人手　雨過䝉朧斜日透客舍青青
特地添明秀莫話揚鞭回别首渭城荒逺無交舊
　　又
小閤隂隂人寂後翠幙褰風燭影揺疎牖夜半霜寒初
索酒金刀正在柔荑手　粉薄絲輕光欲透小葉尖新
未放雙眉秀記得長條垂鷁首别離情味還依舊
　　又(詠/柳)
蠢蠢黃金初脱後㬉日飛綿取次黏窻牖不見長條低
拂酒贈行應已輸先手　鸎擲金梭飛不透小榭危樓
處處添竒秀何日隋堤縈馬首路長人倦空思舊
　　又(早行另或作鳳/棲梧  入别巻)
月皎驚烏栖不定更漏將䦨轣轆牽金井喚起兩眸青
烱烱淚花落枕紅綿冷　執手霜風吹鬢影去意徘徊
别語愁難聽樓上䦨干橫斗柄露寒人逺鷄相應
　　又(下五闋青/真集不載)
魚尾霞生明逺樹翠壁黏天玉葉迎風舉一笑相逢蓬
海路人間風月如塵土　剪水雙眸雲鬢吐醉倒珠宫
笑語生青霧此會未䦨須記取桃花幾度吹紅雨
　　又
美盼低迷情宛轉愛雨怜雲漸覺寛金釧桃李香苞秋
不展㴱心黯黯誰能見　宋玉牆高纔一覘絮亂絲繁
苦隔春風面歌板未終風色便夢為蝴蝶畱芳甸
　　又
晚步芳塘新霽後春意潛來迤邐通窻牖午睡漸多濃
似酒韶華已入東君手　嫩綠輕黃成染透燭下工夫
洩漏章臺秀擬揷芳條須滿首管交風味還勝舊
　　又
葉底尋花春欲莫折遍柔枝滿手真珠露不見舊人空
舊處對花惹起愁無數　却倚欄干吹柳絮粉蝶多情
飛上釵頭住若遣郎身如蝶羽芳時爭肯抛人去
　　又
酒熟微紅生眼尾半額龍香冉冉飄衣袂雲壓寶釵撩
不起黃金心字雙垂耳　愁入眉痕添秀美無限柔情
分付西流水忽被驚風吹别淚只應天也知人意
　　紅羅襖
畫燭尋懽去羸馬載愁歸念取酒東城罇罍雖近採花
南圃蜂蝶須知　自分袂天闊鴻稀空懷乖夢約心期
楚客憶江蘺算宋玉未必為秋悲
　　少年遊(感/舊)
并刀如水呉鹽勝雪纖指破新橙錦幄初溫獸香不斷
相對坐吹笙　低聲問向誰行宿城上已三更馬滑霜
濃不如休去直是少人行(獸香不斷一作手香不斷非/長安巧工作博山香爐為竒)
(禽怪獸煙自口中出句相對坐吹笙或用王建宫/詞沉香火底坐吹笙  清真集又作相對坐調箏)
　　又
簷牙縹緲小倡樓涼月掛銀鈎聒席笙歌透簾燈火風
景似揚州　當時面色欺春雪曾伴美人遊今日重來
更無人問獨自倚欄愁
　　又(荆州/作)
南都石黛埽晴山衣薄奈朝寒一夕東風海棠花謝樓
上捲簾看　而今麗日明如洗南陌㬉雕鞍舊賞園林
喜無風雨春鳥報平安
　　又(雨/後)
朝雲漠漠散輕絲樓閣澹春姿柳泣花啼九街泥重門
外燕飛遲　而今麗日明金屋春色在桃枝不似當時
小樓衝雨幽恨兩人知
　　還京樂
禁煙近觸處浮香秀色相料理正泥花時候奈何客裏
光隂虚費望箭波無際迎風漾日黃雲委任去逺中有
萬㸃相思清淚　到長淮底過當時樓下慇勤為説春
來羈旅況味堪嗟悞約乖期向天涯自看桃李想如今
應恨墨盈牋愁粧照水怎得青鸞翼飛歸教見顦顇
　　解連環(譜名玉連/環題怨别)
怨懷無託嗟情人斷絶信音遼邈縱妙手能解連環似
風散雨收霧輕雲薄燕子樓空暗塵鏁一牀絃索想移
根換葉盡是舊時手種紅藥　汀洲漸生杜若料舟依
岸曲人在天角記得當日音書把閒語閒言待總燒却
水驛春迴望寄我江南梅蕚拚今生對花對酒為伊淚
落(清真集拚今生為伊對花對酒淚落始縱妙手能解/連環一作信妙手能把連環非攷秦  皇遺齊君王)
(后玉連環曰齊國多智能解此環否以示羣臣羣/臣不知解君王后引椎破之謝秦使曰謹以解矣)
　　綺寮怨
上馬人扶殘醉曉風吹未醒映水曲翠瓦朱簷垂楊裏
乍見津亭當時曾題敗壁蛛絲罩淡墨苔暈青念去來
歲月如流徘徊久嘆息愁思盈　去去倦尋路程江陵
舊事何曾再問楊瓊舊曲淒清斂愁黛與誰聽樽前故
人如在想念我最關情何須渭城歌聲未盡處先淚零
(或于徘徊久/嘆息下分段)
　　玲瓏四犯
穠李夭桃是舊日潘郎親試春豔自别河陽長負露房
煙臉顦顇鬢㸃呉霜細念想夢魂飛亂嘆畫䦨玉砌都
換纔始有緣重見　夜深偷展香羅薦暗窻前醉眠蔥
蒨浮花浪蕋都相識誰更曾擡眼休問舊色舊香但認
取芳心一㸃奈又片時一陣風雨惡吹分散(細念想夢/魂飛亂按)
(譜第七句六/言無細字)
　　丹鳳吟(春/恨)
迤邐春光無賴翠藻翻池黃蜂遊閣朝來風暴飛絮亂
投簾幙生憎莫景倚牆臨岸杏靨夭斜榆錢輕薄晝永
惟思傍枕睡起無憀殘照猶在庭角　况是别離氣味
坐來但覺心緒惡痛飲澆愁酒奈愁濃如酒無計銷鑠
那堪昏暝蓛蓛半簷花落弄粉調朱柔素手問何時重
握此時此意生怕人道著
　　憶舊遊(清真集/不載)
記愁橫淺黛涙洗紅鉛門掩秋宵墜葉驚離思聽寒螿
夜泣亂雨蕭蕭鳳釵半脱雲鬢窻影燭花揺漸暗竹敲
涼疎螢照曉兩地魂消　迢迢問音信道徑底花隂時
認鳴鑣也擬臨朱户嘆因郎顦顇羞見郎招舊巢更有
新燕楊柳拂河橋但滿眼京塵東風竟日吹露桃
　　拜星月慢
夜色催更清塵收露小曲幽坊月暗竹檻燈窻識秋娘
庭院笑相遇似覺瓊枝玉樹相倚㬉日明霞光爛水盼
蘭情總平生稀見　畫圖中舊識春風面誰知道自到
瑶臺畔眷戀雨潤雲温苦驚風吹散念荒寒寄宿無人
館重門閉敗壁秋蟲嘆怎奈向一縷相思隔溪山不斷
(水盼蘭情或作木盼蘭情非韓詩云/呉魚嶺雁無消息水盼蘭情别日多)
　　倒犯(詠月吉清真/集作  了犯)
霽景對霜蟾乍昇素煙如埽千林夜縞徘徊處漸移深
窈何人正弄孤影蹁躚西窻悄冒露冷貂裘玉斚邀雲
表共寒光飲清醥　淮左舊遊記送行人歸來山路窵
駐馬望素魄印遥碧金樞小愛秀色初娟好念漂浮緜
緜思逺道料異日宵征必定還相照奈何人自老(共寒/光飲)
(清醥或作清醪非韻攷蜀/都賦置酒高堂觴以清醥)
　　減字朩蘭花(清真集/不載)
風鬟霧鬢便覺蓬萊三島近水秀山明縹緲仙姿畫不
成　廣寒丹桂豈是夭桃塵俗世只恐椉風飛上瓊樓
玉宇中
　　朩蘭花令(清真集不載雨原本二首攷殘/春一陣狂風  是六一詞剛去)
歌時宛轉饒風措鸎語清圓啼玉樹斷腸歸去月三㪅
薄酒醒來愁萬緒　孤燈翳翳昏如霧枕上依稀聞笑
語惡嫌春夢不分明忘了與伊相見處
　　驀山溪(此二闋清/真集不載)
樓前疎柳柳外無窮路翠色四天垂數峰青高城闊處
江湖病眼偏向此山明愁無語空凝竚兩兩昏鴉去
平康巷陌往事如花雨十載却歸來倦追尋酒旗戲皷
今宵幸有人似月嬋娟霞袖舉盃深注一曲黃金縷
　　又
江天雪意夜色寒成陣翠袖捧金蕉酒紅潮香凝沁粉
簾波不動新月淡籠明香破豆燭頻花減字歌聲穩
恨眉羞斂往事休重問人去小庭空有梅梢一枝春信
檀心未展誰為探芳樷消瘦盡洗粧匀應㪅添風韻
　　青玉案(清真集/不載)
良夜燈光簇如豆占好事今宵有酒罷歌䦨人散後琵
琶輕放語聲低顫滅燭來相就　玉體偎人情何厚輕
惜輕怜轉唧𠺕雨散雲收眉兒皺只愁彰露那人知後
把我來僝僽
　　一剪梅(清真集/不載)
一剪梅花萬樣嬌斜揷疎枝略㸃眉梢輕盈微笑舞低
回何事樽前拍手誤招　夜漸寒深酒漸消袖裏時聞
玉釧輕敲城頭誰恁促殘㪅銀漏何如且慢明朝
　　水調歌頭(中秋寄李伯紀大觀/文  清真集不載)
今夕月華滿銀漢瀉秋寒風纒霧捲宛轉天陛玉樓寛
應是金華仙子又喜今年藥就(闕/)　　　　收拾山河
影都向鏡中蟠　橫霜竹吹明月到中天要令四海遥
望千古此輪安何處今年無月唯有謫仙著語高絶莫
能攀我故喚公起雲海路漫漫
　　南柯子(清真集/俱不載)
寶合分時菓金盤弄賜氷曉來堦下按新聲恰有一方明
月可中庭　露下天如水風來夜氣清嬌羞不肯傍人
行颺下扇兒拍手引流螢
　　又
膩頸凝酥白輕衫淡粉紅碧油涼氣透簾櫳指㸃庭花
低映雲母屏風　恨逐瑶琴寫書勞玉指封等閒贏得
瘦儀容何事不教雲雨略下巫峰
　　又(詠梳/兒)
桂魄分餘暈檀槽破紫心曉粧初試鬢雲㑴毎被蘭膏
香染色深沉　指印纖纖粉釵橫隱隱金有時雲雨鳳
幃深長是枕前不見殢人尋
　　關河令(清真集不載/時刻清商怨)
秋隂時作漸向暝變一庭淒冷佇聽寒聲雲深無㕍影
　㪅深人去寂靜但照壁孤燈相映酒已都醒如何消
夜永
　　鵲橋仙令(清真集/不載)
浮花浪蕋人間無數開遍朱朱白白瑶池一朶玉芙容
秋露洗丹砂真色　晚涼拜月六銖衣動應被姮娥認
得翩然欲上廣寒宫橫玉度一聲天碧
　　花心動(清真集/不載)
簾捲青樓東風滿楊花亂飄晴晝蘭袂褪香羅帳褰紅
繡枕旋移相就海棠花謝春融㬉偎人恁嬌波頻澑象
床穩鴛衾謾展浪翻紅縐　一夜情濃似酒香汗漬鮫
綃幾番微透鸞困鳳慵婭姹雙眼畫也畫應難就問伊
可煞於人厚梅蕚露臙脂檀口從此後纖腰為郎管瘦
　　雙頭蓮(清真集/不載)
一抹殘霞幾行新㕍天染斷紅雲迷陣影隱約望中㸃
破晚空澄碧助秋色門掩西風橋橫斜照青翼未來濃
塵自起咫尺鳳幃合有人相識　歎乖隔知甚時恣與
同攜懽適度曲傳觴竝韀飛轡綺陌畫堂連夕樓頭千
里帳底三㪅盡堪淚滴怎生向總無聊但只聽消息
　　長相思(曉行不清真/集俱  載)
舉離觴掩洞房箭水泠泠刻漏長愁中看曉光　整羅
裳脂粉香見埽門前車上霜相持泣路傍
　　又(閨/怨)
馬如飛歸未歸誰在河橋見别離修楊委地垂　掩面
啼人怎知桃李成隂鸎哺兒閒行春盡時
　　又(舟中/作)
好風浮晚雨收林葉隂隂映鷁舟斜陽明倚樓　黯凝
眸憶舊遊艇子扁舟來莫愁石城風浪秋
　　又
沙棠舟小棹遊池水澄澄人影浮錦鱗遲上鈎　煙雲
愁簫皷休再得來時已變秋欲歸須少畱
　　大有(清真集/不載)
仙骨清羸沈腰顦顇見傍人驚怪消瘦柳無言雙眉盡
日齊鬭都縁薄倖賦情淺許多時不成懽偶幸自也總
由他何須負這心口　令人恨行坐呪斷了㪅思量没
心永守前日相逢又早見伊仍舊却㪅被溫存後都忘
了當時僝僽便搊撮九百身心依前待有
　　萬里春(清真集/不載)
千紅萬翠簇定清明天氣為憐他種種清香好難為不
醉　我愛深如你我心在個人心裏便相看老却春風
莫無些歡意
　　鶴冲天(溧水長壽鄉作/清真集俱不載)
梅雨霽暑風和高柳亂蟬多小園臺榭逺池波魚戲動
新荷　薄紗㕑輕羽扇枕冷簟涼深院此時情緒此時
天無事小神仙
　　又
白角簟碧紗㕑梅雨乍晴初謝家池畔正清虚香散嫩
芙蕖　日流金風解慍一弄素琴歌舞慢揺紈扇訴花
牋吟待晚涼天
　
　
　
　
　
　
　
　
　
　
　
　
　
　
　
　片玉詞巻上
欽定四庫全書
　片玉詞巻下
　　　　　　　　　　　　宋　周邦彦　撰
　　解語花(上/元)
風銷絳蠟露浥紅蓮燈市光相射桂華流瓦纖雲散耿
耿素娥欲下衣裳淡雅看楚女纖腰一把簫鼓喧人影
參差滿路飄香麝　因念都城放夜望千門如晝嬉笑
游冶鈿車羅帕相逢處自有暗塵隨馬年光是也唯只
見舊情衰謝清漏移飛蓋歸來從舞休歌罷
　　鏁陽臺(懷錢塘即清真集俱/不載    滿庭芳)
山崦籠春江城吹雨莫天煙淡雲昏酒旗漁市冷落杏
花村蘇小當年秀骨縈蔓草空想羅裙潮聲起高樓噴
笛五兩了無聞　淒涼懷故國朝鐘莫鼓十載紅塵但
夢魂迢遞長到呉門聞道花開陌上歌舊曲愁殺王孫
何時見名娃喚酒同倒甕頭春
　　又
花撲鞭鞘風吹衫袖馬蹄初趂輕裝都城漸逺芳樹隱
斜陽未慣羈遊况味征鞍上滿目淒涼今宵裏三㪅皓
月愁斷九迴腸　佳人何處去别時無計同引離觴但
唯有相思兩處難忘去即十分去也如何向千種思量
凝眸處黃昏畫角天逺路岐長
　　又
白玉樓高廣寒宫闕莫雲如幛褰開銀河一派流出碧
天來無數星躔玉李氷輪動光滿樓臺登臨處全勝瀛
海弱水􁏳蓬萊　雲鬟香霧濕月娥韻壓雲凍江梅况
飡花飲露莫惜裵徊坐看人間如掌山河影倒入瓊盃
歸來晩笛聲吹徹九萬里塵埃
　　過秦樓(清真集作選冠子/或作惜餘春慢)
水浴清蟾葉喧涼吹巷陌馬聲初斷閒依露井笑撲流
螢惹破畫羅輕扇人靜夜久凭䦨愁不歸眠立殘㪅箭
嘆年華一瞬人今千里夢沉書逺　空見説鬢怯瓊梳
容銷金鏡漸懶趂時匀染梅風地溽紅雨苔滋一架舞
紅都變誰信無聊為伊才減江淹情傷荀倩但明河影
下還看稀星數㸃(水浴清蟾俗本作京浴誤曹情傷荀/倩一作荀令非荀奉倩妻  氏有艷)
(色嘗病倩以冷身熨之後卒倩嘆曰佳人/難再得人吊之不哭而傷神未幾倩亦卒)
　　解蹀躞(秋/思)
候館丹楓吹盡面旋隨風舞夜寒霜月飛來伴孤旅還
是獨擁秋衾夢餘酒困都醒滿懷離苦　甚情緒㴱念
凌波微步幽房暗相遇淚珠都作秋宵枕前雨此恨音
驛難通待憑征㕍歸時帶將愁去
　　蕙蘭芳引(秋/懷)
寒瑩晩空㸃青鏡斷霞孤鶩對客館深扃霜草未衰㪅
綠倦遊厭旅但夢遶阿嬌金屋想故人别後盡日空疑
風竹　塞北氍毹江南圖障是處溫燠㪅花管雲牋猶
寫寄情舊曲音塵迢遞但勞逺目今夜長爭奈枕單人
獨
　　六么令(重/陽)
快風收雨亭館清殘燠池光靜橫秋影㟁柳如新沐聞
道宜城酒美昨日新醅熟輕鑣相逐衝泥策馬來折東
籬半開菊　華堂花艷對列一一驚郎目歌韻巧共泉
聲間雜琮琤玉惆悵周郎已老莫唱當時曲幽歡難卜
明年誰健㪅把茱萸再三囑(間襍琮琤玉清真/集作間雜淙哀玉)
　　紅林檎近(詠/雪)
高柳春纔軟凍梅寒㪅香莫雪助清峭玉塵散林塘那
堪飄風遞冷故遣度幙穿窻似欲料理新粧呵手弄絲
簧　冷落詞賦客蕭索水雲鄉援毫授簡風流猶憶東
梁望虚簷徐轉迴廊未埽夜長莫惜空酒觴
　　又(雪/晴)
風雪驚初霽水鄉增莫寒樹杪墮毛羽簷牙挂琅玕才
喜門堆巷積可惜迤邐銷殘漸看低竹翩翻清池漲微
瀾　步屐晴正好宴席晩方歡梅花耐冷亭亭來入氷
盤對前山橫素愁雲變色放盃同覓高處看
　　滿路花(詠/雪)
金花落燼燈銀礫鳴窻雪庭深微漏斷行人絶風扉不
定竹圃琅玕折玉人新間闊著這情懷㪅當恁地時節
　無言欹枕帳底流清血愁如春後絮來相接知他那
裏爭信人心切除共天公説不成也還似伊無箇分别
　　又(冬/景)
簾烘淚雨乾酒壓愁城破氷壺防飲渴焙殘火朱消粉
褪絶勝新梳裹不是寒宵短日上三竿殢人猶要同卧
　如今多病寂寞章臺左黃昏風弄雪門深鎖蘭房密
愛萬種思量過也須知有我著甚情懷但你忘了人呵
　　氐州第一(清真集作熙州/摘遍字句稍異)
波落寒汀村渡向晚遥看數㸃帆小亂葉飜鴉驚風破
㕍天角孤雲縹緲宫柳蕭疎甚尚挂微微殘照景物關
情川途換目頓來催老　漸解狂朋歡意少奈猶被思
牽情繞座上琴心機中錦字覺最縈懷抱也知人懸望
久薔薇謝歸來一笑欲夢高唐未成眠霜空已曉
　　尉遲盃(離/别)
隋堤路漸日晩密靄生深樹隂隂淡月籠沙還宿河橋
深處無情畫舸都不管煙波隔前浦等行人醉擁重衾
載將離恨歸去　因思舊客京華長偎傍疎林小檻歡
聚冶葉倡條俱相識仍慣見珠歌翠舞如今向漁村水
驛夜如歲焚香獨自語有何人念我無聊夢魂凝想鴛
侣
　　塞翁吟(夏/景)
暗葉啼風雨窻外曉色朧􁀙散水麝小池東亂一㟁芙
蓉蘄州簟展雙紋浪輕帳翠縷如空夢逺别淚痕重淡
鉛臉斜紅　沖沖嗟顦顇新寛帶結羞豔冶都銷鏡中
有蜀紙堪憑寄恨等今夜灑血書詞剪燭親封菖蒲漸
老早晩成花教見薰風(等今夜灑血書詞或作灑淚書/詞非韓愈云刳肝以為紙灑血)
(以書/詞)
　　遶佛閣(旅/况)
暗塵四斂樓觀迥出高映孤館清漏將短厭聞夜久籤
聲動書幔桂華又滿閒步露草偏愛幽逺花氣清婉望
中迤邐城隂度河㟁　倦客最蕭索醉倚斜橋穿柳線
還似汴堤虹梁橫水面看浪颭春燈舟下如箭此行重
見嘆故友難逢羈思空亂兩眉愁向誰行展
　　慶春宫(悲秋耆或/刻柳  卿)
雲接平岡山圍寒野路回漸轉孤城衰柳啼鴉驚風驅
㕍動人一片秋聲倦途休駕澹煙裏微茫見星塵埃顦
顇生怕黃昏離思牽縈　華堂舊日逢迎花艷參差香
霧飄零絃管當頭偏憐嬌鳳夜深簧㬉笙清眼波傳意
恨密約匆匆未成許多煩惱只為當時一餉畱情
　　滿江紅(春/閨)
晝日移隂攬衣起春帷睡足臨寶鑑綠雲撩亂未懽裝
束蝶粉蜂黃都褪了枕痕一線紅生玉背畫欄脉脉儘
無言尋棊局　重會面猶未卜無限事縈心曲想秦箏
依舊尚鳴金屋芳草連天迷逺望寶香薰被成孤宿最
苦是蝴蝶滿園飛無心撲
　　丁香結
蒼蘚沿堦冷螢粘屋庭樹望秋先隕漸雨淒風迅澹莫
色倍覺園林清潤漢姬紈扇在重吟玩棄擲未忍登山
臨水此恨自古銷磨不盡　牽引記醉酒歸時對月同
看㕍陣寶幄香纓薰爐象尺夜寒燈暈誰念畱滯故國
舊事勞方寸唯丹青相伴那㪅塵昏蠧損
　　三部樂(梅/雪)
浮玉飛瓊向䆳館靜軒倍增清絶夜窻􁄞練何用交光
明月聞道官閣多梅趂暗香未逺凍蕋初發倩誰折取
持贈情人桃葉　回紋近傳錦字道為君瘦損是人都
説早知染紅著手膠梳黏髮轉思量鎮長墮睫都只為
情深意切欲報信息無一句堪喻愁結
　　西河(金陵/懷古)
佳麗地南朝盛事誰記山圍故國遶清江髻鬟對起怒
濤寂莫打孤城風檣遥度天際斷崕樹猶倒倚莫愁艇
子曾繫空餘舊迹鬱蒼蒼霧沉半壘夜深月過女牆來
賞心東望淮水　酒旗戲鼓甚處是想依稀王謝鄰里
燕子不知何世向尋常巷陌人家相對如説興亡斜陽
裏(花菴詞選作三叠風檣遥望天際作一截賞心東/望淮水又作一截  清真集在空餘舊迹分段)
　　又(清真集/不載)
長安道瀟灑西風時起塵埃車馬晩游行霸陵煙水亂
鴉棲鳥夕陽中參差霜樹相倚到此際愁如葦冷落關
河千里追思唐漢昔繁華斷碑殘記未央宫闕已成灰
終南依舊濃翠　對此景無限愁思遶天涯秋蟾如水
轉使客情如醉想當時萬古雄名盡作往來人淒涼事
　　一寸金(新定/詞)
州夾蒼崕下枕江山是城郭望海霞接日紅翻水面晴
風吹草青揺山腳波㬉鳬鷖作沙痕退夜潮正落疎林
外一㸃炊煙渡口參差正寥廓　自歎勞生經年何事
京華信漂泊念渚蒲汀柳空歸閒夢風輪雨檝終辜前
約情景牽心眼流連處利名易薄迴頭謝冶葉倡條便
入漁釣樂
　　瑞鶴仙
悄郊原帶郭行路永客去車塵漠漠斜陽映山落斂餘
紅猶戀孤城欄角凌波步弱過短亭何用素約有流鸎
勸我重解繡鞍緩引春酌　不記歸時早莫上馬誰扶
醒眠朱閣驚飈動幙扶殘醉遶紅藥嘆西園已是花深
無地東風何事又惡任流光過却猶喜洞天自樂
　　又(清真集/不載)
㬉煙籠細柳弄萬縷千絲年年春色晴風蕩無際濃於
酒偏醉情人調客䦨干倚處度花香微散酒力對重門
半掩黃昏淡月院宇深寂　愁極因思前事洞房佳宴
正值寒食尋芳遍賞金谷里銅駝陌到而今魚㕍沉沉
無信息天涯常是淚滴早歸來雲館深處那人正憶
　　浪淘沙慢(恨/别)
曉隂重霜凋㟁草霧隱城堞南陌脂車待發東門悵飲
乍闋正拂面􁄞楊堪攬結掩紅淚玉手親折念漢浦離
鴻去何許經時信音絶　情切望中地逺天闊向露冷
風清無人處耿耿寒漏咽嗟萬事難忘唯是輕别翠罇
未竭憑斷雲畱取西樓殘月羅帶光銷紋衾叠連環解
舊香頓歇怨歌永瓊壺敲盡缺恨春去不與人期弄夜
色空餘滿地梨花雪(時刻在情/切分段)
　　又(清真集/不載)
萬葉戰秋聲露結雁度砂磧細草和煙尚綠遥山向晩
㪅碧見隱隱雲邊新月白映落照簾幕千家聽數聲何
處倚樓笛裝㸃盡秋色　脉脉旅情暗自消釋念珠玉
臨水猶悲感何况天涯客憶少年歌酒當時蹤跡歲華
易老衣帶寛懊惱心腸終窄飛散後風流人阻藍橋約
悵恨路隔馬蹄過猶嘶舊巷陌歎往事一一堪傷曠望
極凝思又把䦨干拍
　　西平樂(元豐初予以布衣西上過天長道中後四/十餘年辛丑正月二十六日避賊復遊故)
　　　(地感歎歲月/偶成此詞)
穉柳蘇晴故溪渴雨川迥未覺春賖駝褐寒侵正憐初
日輕隂抵死須遮歎事逐孤鴻去盡身與塘蒲共晩爭
知向此征途區區竚立塵沙追念朱顔翠髪曽到處
故地使人嗟　道連三楚天低四野喬朩依前臨路
欹斜重慕想東陵晦迹彭澤歸來左右琴書自樂松菊
相依何况風流鬢未華多謝故人親馳鄭驛時倒融尊
勸此淹留共過芳時翻令倦客思家
　　玉燭新(早/梅)
溪源新蠟後見數朶江梅剪裁初就暈酥砌玉芳英嫩
故把春心輕漏前村昨夜想弄月黃昏時候孤㟁峭疎
影橫斜濃香暗沾襟袖　樽前賦與多才問嶺外風光
故人知否壽陽漫鬬終不似照水一枝清瘦風嬌雨秀
好亂揷繁華盈首須信道羌筦無情看看又奏
　　南鄉子
晨色動粧樓短燭熒熒悄未收自在開簾風不定颼飅
池面氷澌趂水流　早起怯梳頭欲綰雲鬟又却休不
會沈吟思底事凝眸兩㸃春山滿鏡愁
　　又(下四闋清/真集不載)
秋氣遶城闉莫角寒鴉未掩門記得佳人衝雨别吟分
别緒多於雨後雲　小棹碧溪津恰似江南第一春應
是採蓮閒伴侣相尋收取蓮心與舊人
　　又
寒夜夢初醒行盡江南萬里程早是愁來無會處時聽
敗葉相傳細雨聲　書信也無憑萬事由他别後情誰
信歸來須及早長亭短帽輕衫走馬迎
　　又(詠秋/夜)
户外井桐飄淡月疎星共寂寥恐怕霜寒初索被中宵
已覺秋聲引㕍高　羅帶束纖腰自剪燈花試彩毫收
起一封江北信明朝為問江頭早晚潮
　　又(撥燕/巢)
輕軟舞時腰初學吹笙苦未調誰遣有情知事早相撩
暗舉羅巾逺見招　癡騃一團嬌自折長條撥燕巢不
道有人濳看著從教掉下鬟心與鳳翹
　　望江南
歌席上無賴是橫波寶髻玲瓏欹玉燕繡巾柔膩掩香
羅人好自宜多　無箇事因甚斂雙蛾淺淡梳粧疑見
畫惺鬆言語勝聞歌何况會婆娑
　　又(春/遊)
遊妓散獨自遶回堤芳草懷煙迷水曲密雲銜雨暗城
西九陌未霑泥　桃李下春晩自成蹊牆外見花尋路
轉柳隂行馬過鸎啼無處不悽悽
　　浣溪沙
不為蕭娘舊約寒何因容易别長安預愁衣上粉痕乾
　幽閤深沉燈焰喜小爐隣近酒盃寛為君門外脱歸
鞍
　　又
翠葆參差竹徑成新荷跳雨碎珠傾曲欄斜轉小池亭
　風約簾衣歸燕急水揺扇影戲魚驚柳梢殘日弄微
晴
　　又
寶扇輕圓淺畫繒象床平穩細穿藤飛蠅不到避壺氷
　翠枕面涼偏益睡玉簫手汗錯成聲日長無力要人
凭
　　又
薄薄紗㡡望似空簟紋如水􁏳芙容起來嬌眼未惺愡
　强整羅衣擡皓腕㪅將紈扇掩酥胸羞郎何事面微
紅
　　又
爭挽桐花兩鬢􁄞小粧弄影照清池珠簾踏襪趂蜂兒
　跳脱添金雙腕重琵琶破撥四絃悲夜寒誰肯剪春
衣
　　又(或刻歐/陽永叔)
雨過殘紅溼未飛疎籬一帶透斜暉遊蜂醸蜜竊香歸
　金屋無人風竹亂夜篝盡日水沉微一春須有憶人
時
　　又
日薄塵飛官路平眼明喜見汴河傾地遥人倦莫兼程
　下馬先尋題壁字出門閒記榜村名早收燈火夢傾
城
　　又
貪向津亭擁去車不辭泥雨濺羅襦淚多脂粉了無餘
　酒釅未須令客醉路長終是少人扶早教幽夢到華
胥
　　又(或刻李/易安)
樓上晴天碧四垂樓前芳草接天涯勸君莫上最高梯
　新笋看成堂下竹落花都上燕巢泥忍聽林表杜鵑
啼
　　又
日射歌紅臈蒂香風乾微汗粉襟涼碧綃對捲簟紋光
　自剪柳枝明畫閣戲抛蓮菂種橫塘長亭無事好思
量
　　浣溪沙慢(清真集/不載)
水竹舊院落櫻笋新蔬果嫩英翠幄紅杏交橊火心事
暗卜葉底尋雙朶深夜歸青瑣燈盡酒醒時曉窻明釵
橫鬢嚲　怎生那被間阻時多奈愁膓數疊幽恨萬端
好夢還驚破可怪近來傳語也無個莫是嗔人呵真個
若嗔人却因何逢人問我
　　㸃絳唇
孤館迢迢莫天草露霑衣潤夜來秋近月暈通風信
今日原頭黃葉飛成陣知人悶故來相趂共結臨岐恨
　　又
遼鶴歸來故鄉多少傷心地寸書不寄魚浪空千里
憑仗桃根説與相思意愁無際舊時衣袂猶有東風淚
　　又
征騎初停酒行莫放離歌舉柳汀蓮浦看盡江南路
苦恨斜陽冉冉催人去空回顧淡煙橫素不見揚鞭處
(酒行莫放離歌舉清真/集作畫筵欲散離歌舉)
　　又
臺上披襟快風一瞬收殘雨柳絲輕舉蛛網黏飛絮
極目平蕪應是春歸處愁凝佇楚歌聲苦村落黃昏鼓
　　夜遊宫
客去車塵未斂古簾暗雨苔千㸃月皎風清在處見奈
今宵照初絃吹一箭　池曲河聲轉念歸計眼迷魂亂
明日前村㪅荒逺且開罇任紅鱗生酒面
　　又(秋莫/晩景)
葉下斜陽照水捲輕浪沉沉千里橋上酸風射眸子立
多時看黃昏燈火市　古屋寒窻底聽幾片井桐飛墜
不戀單衾再三起有誰知為蕭娘書一紙
　　又(清真集/不載)
一陣斜風橫雨薄衣潤新添金縷不謝鉛華㪅清素倚
筠窻弄么絃嬌欲語　小閤橫香霧正年少小娥愁緒
莫是栽花被花妬甚春來病懨懨無會處
　　訴衷情(殘/杏)
出林杏子落金盤齒軟怕嘗酸可惜半殘青子猶印小
唇丹　南陌上落花閒雨斑斑不言不語一段傷春都
在眉間
　　又
堤前亭午未融霜風緊㕍無行重尋舊日岐路茸帽北
遊裝　期信杳别離長逺情傷風翻酒幔寒凝茶煙又
是何鄉
　　又(清真集/不載)
當時選舞萬人長玉帶小排方喧傳京國聲價年少最
無量　花閣迥酒筵香想難忘而今何事佯向人前不
認周郎(喧傳京國聲價時/刻讓與都城聲價)
　　一落索(清真集作/洛陽春)
眉共春山爭秀可憐長皺莫將清淚濕花枝恐花也如
人瘦　清潤玉簫閒久知音稀有欲知日日倚欄愁但
問取亭前柳
　　又
杜宇催歸聲苦和春歸去倚闌一霎酒旗風任撲面桃
花雨　目斷隴雲江樹難逢尺素落霞隱隱日平西料
想是分攜處
　　迎春樂
清池小圃開雲屋結春伴往來熟憶年時縱酒盃行速
看月上歸禽宿　牆裏修篁森似束記名字曾刋新綠
見説别來長冷翠蘚封寒玉
　　又
桃溪柳曲閒蹤跡俱曾是大堤客解春衣貰酒城南陌
頻醉卧胡姬側　鬢㸃呉霜嗟早白㪅誰念玉溪消息
他日水雲身相望處無南北
　　又(攜/妓)
人人豔色明春柳憶筵上偷攜手趂歌停舞歇來相就
醒醒箇無些酒　比目香囊新刺繡連隔座一時薰透
為甚月中歸長是他隨車後
　　虞美人
燈前欲去仍畱戀腸斷朱扉逺不須紅雨洗香腮待得
薔薇花謝便歸來　舞腰歌板閒時按一任傍人看金
爐應見舊殘煤莫遣恩情容易似寒灰
　　又
廉纖小雨池塘遍細㸃破萍面一雙燕子守朱門比似
尋常時候易黃昏　宜城酒泛浮春絮細作㪅䦨語相
看羇思亂如雲又是一窻燈影兩愁人
　　又
疎籬曲徑田家小雲樹開秋曉天寒山色有無中野外
一聲鐘起送孤篷　添衣策馬尋亭堠愁抱惟宜酒菰
蒲睡鴨占陂塘縱被行人驚散又成雙
　　又(一本無/此首)
淡雲籠月松溪路長記分攜處夢魂連夜遶松溪此夜
相逢恰似夢中時　海山陡覺風光好莫惜金罇倒柳
花吹雪燕飛忙生怕扁舟歸去斷人腸
　　又
玉觴纔掩朱絃悄彈指壺天曉回頭猶認倚牆花只向
小橋南畔便天涯　銀蟾依舊當窻滿顧影魂先斷淒
風休颭半殘燈擬倩今宵歸夢到雲屏
　　又
金閨平帖春雲㬉晝漏花前短玉顔酒解豔紅消一向
捧心啼困不成嬌　别來新翠迷行徑窻鏁玲瓏影砑
綾小字夜來封斜倚曲䦨凝睇數歸鴻(砑綾小字夜來/封一作研綾非)
(王介甫詩小砑/紅綾間詩句)
　　醉桃源(清真集作/阮郎歸)
冬衣初染逺山青雙絲雲雁綾夜寒袖溼欲成氷都緣
珠淚零　情黯黯悶騰騰身如秋後蠅若教隨馬逐郎
行不辭多少程
　　又
菖蒲葉老水平沙臨流蘇小家畫䦨曲徑宛秋蛇金英
􁄞露華　燒蜜炬引蓮娃酒香醺臉霞再來重約日西
斜倚門聽莫鴉
　　鳳來朝(佳/人)
逗曉看嬌面小窻深弄明未辨愛殘粧宿粉雲鬟亂最
好是帳中見　説夢雙蛾微斂錦衾溫獸香未斷待起
難捨拚任日炙畫樓㬉(待起難捨拚清真集/作待起又如何拚)
　　􁄞絲釣
縷金翠羽粧成纔見眉嫵倦倚玉奩看舞風絮愁幾許
寄鳳絲㕍柱春將莫向層城宛路鈿車如水　時時花
徑相遇舊遊伴侣還到曾來處門掩風和雨梁燕語問
那人在否
　　粉蝶兒慢
宿霧藏春餘寒帶雨占得羣芳開晩豔初弄秀倚東風
嬌嬾隔葉黃鸝傳好音喚入深樷中探數枝新比昨朝
又早紅稀香淺　眷戀重來倚檻當韶華未可輕辜雙
眼賞心隨分樂有清樽檀板毎歲嬉遊能幾日莫使一
聲歌欠忍因循片花飛又成春減
　　紅窻迥
幾日來真個醉不知道窻外亂紅已深半指花影被風
揺碎　擁春酲乍起有個人人生得濟楚來向耳畔問
道今朝醒未情性兒慢騰騰地惱得人又醉
　　念奴嬌(清真集/不載)
醉魂乍醒聽一聲啼鳥幽亝岑寂淡日朦朧初破曉滿
眼嬌晴天色最惜香梅凌寒偷綻漏泄春消息池塘芳
草又還淑景催逼　因念舊日芳菲桃花永巷恰似初
相識荏苒時光因慣却覓雨尋雲蹤跡奈有離拆瑶臺
月下回首頻思憶重愁疊恨萬般都在胸臆
　　黃鸝遶碧樹
雙闕籠佳氣寒威日晩歲華將莫小院閒庭對寒梅照
雪淡煙凝素忍當迅景動無限傷春情緒猶賴是上苑
風光漸好芳容將煦　草莢蘭芽漸吐且尋芳㪅休思
慮這浮世甚驅馳利祿奔競塵土縱有魏珠照椉未買
得流年住爭如􁂨引橊花醉偎瓊樹(爭如􁂨引橊花醉/偎瓊樹清真集作)
(爭如盛飲流/霞醉偎瓊樹)
　　鬢雲鬆令(送傳國華奉使三韓遮/清真集不載即蘇幕)
鬢雲鬆眉葉聚一闋離歌不為行人駐檀板停時君看
取數尺鮫綃半是梨花雨　鷺飛遥天尺五鳳閣鸞坡
看即飛騰去今夜長亭臨别處斷梗飛雲盡是傷情緒
　　芳草渡
昨夜裏又再宿桃源醉邀仙侣聽碧窻風快疎簾半巻
愁雨多少離恨苦方畱連啼訴鳳帳曉又是囱囱獨自
歸去　愁顧滿懷淚粉瘦馬衝泥尋去路漫回首煙迷
望眼依稀見朱户似癡似醉暗惱損凭䦨情緒澹莫色
看盡栖鴉亂舞
　　歸去難(期/約)
佳約人未知背地伊先變惡會稱停事看深淺如今信
我委的論長逺好彩無可怨自合教伊推些事後分散
　密意都休待説先腸斷此恨除非是天相念堅心㪅
守未死終須見多少閒磨難到得其時知他做甚頭眼
　　燕歸梁(詠曉不清/真集  載)
簾底新霜一夜濃短燭散飛蟲曾經洛浦見驚鴻關山
隔夢魂通　明星晃晃津回路轉榆影步花驄欲攀雲
駕倩西風吹清血寄玲瓏
　　南浦(清真集/不載)
淺帶一帆風向晚來扁舟穩下南浦迢遞阻瀟湘衡臯
迥斜艤蕙蘭汀渚危檣影裏斷雲㸃㸃遥天莫菡萏裏
風偷送清香時時微度　吾家舊有簪纓甚頓作天涯
經歲羇旅羌管怎知情煙波上黃昏萬斛愁緒無言對
月皓彩千里人何處恨無鳳翼身只待而今飛將歸去
　　醉落魄(清真集/不載)
茸金細弱秋風嫩桂花初著蕋珠宫裏人難學花染嬌
荑羞映翠雲幄　清香不與蘭蓀約一枝雲鬢巧梳掠
夜涼輕撼薔薇蕚香滿衣襟月在鳳皇閣
　　畱客住(清真集/不載)
嗟烏兔正茫茫相催無定只恁東生西没半均寒暑昨
見花紅柳綠處處林茂又覩霜前籬畔菊散餘香看看
又還秋莫　忍思慮念古往賢愚終歸何處爭似高堂
日夜笙歌齊舉選甚連宵徹晝再三畱住待擬沉醉扶
上馬怎生向主人未肯交去
　　長相思慢(清真集/不載)
夜色澄明天街如水風力微冷簾旌幽期再偶坐久相
看纔喜欲歎還驚醉眼重醒映雕欄脩竹共數流螢細
語輕輕儘銀臺挂蠟潛聽　自初識伊來便惜妖嬈豔
質美眄柔情桃溪換世鸞馭凌空有願須成遊絲蕩絮
任輕狂相逐牽縈但連環不解難負深盟(時刻但連環/不解下有流)
(水長東/四字誤)
　　看花迴(詠/眼)
秀色芳容明眸就中竒絶細看艷波欲澑最可惜微重
紅銷輕帖匀朱傅粉幾為嚴粧時涴睫因個甚底死嗔
人半餉斜眄費貼爕　斗帳裏濃懽意愜帶困時似開
微合曾倚高樓望逺自笑指頻瞤知他誰説那日分飛
淚雨縱橫光映頰搵香羅恐揉損與他衫袖裛
　　又
蕙風初散輕㬉霽景澄潔秀蕋乍開乍斂帶雨態煙痕
春思紆結危絃弄響來去驚人鸎語滑無賴處麗日樓
臺亂絲岐路總竒絶　何計解黏花繫月歎冷落頓辜
佳節猶有當時氣味挂一縷相思不斷如髪雲飛帝國
人在雲邊心暗折語東風共流轉漫作囱囱别(或在粘/花繫月)
(下分/段非)
　　月下笛(清真集/不載)
小雨收塵涼蟾瑩徹水光浮璧誰知怨抑靜倚官橋吹
笛映宫牆風葉亂飛品高調側人未識想開元舊譜柯
亭遺韻盡傳胸臆　䦨干四遶聽折柳徘徊數聲終拍
寒燈陋館最感平陽孤客夜沉沉㕍啼正哀片雲盡巻
清漏滴黯凝魂但覺龍吟萬壑天籟息
　
　
　
　
　
　片玉詞巻下
片玉詞補遺
　　十六字令(咏月餘見/天機  錦)
眠月影穿窻白玉錢無人弄移過枕函邊
　　浣溪沙(春景詩見/草堂  餘)
水漲魚天拍柳橋雲鳩拖雨過江臯一番春信入東郊
　閒碾鳳團消短夢靜看燕子壘新巢又移日影上花
梢
　　又(春景永或刻/歐陽  叔)
小院閒窻春色深重簾未捲影沉沉倚樓無語理瑶琴
　逺岫出雲催薄莫細風吹雨弄輕隂梨花欲謝恐難
禁
　　憶秦娥(佳人子或/刻蘇  瞻)
香馥馥尊前有箇人如玉人如玉翠翹金鳳内家粧束
　嬌羞愛把眉兒蹙逢人只唱相思曲相思曲一聲聲
是怨紅愁綠
　　柳梢青(佳人詩見/草堂  餘)
有箇人人海棠標韻飛燕輕盈酒暈潮紅羞蛾凝綠一
笑生春　為伊無限傷心㪅説甚巫山楚雲斗帳香消
紗窻月冷著意溫存
　　南鄉子(秋懷萬見/詩林  選)
夜闊夢難收宋玉多情我結儔千㸃漏聲萬㸃淚悠悠
霜月雞聲幾段愁　難展皺眉頭怨句哀吟送客秋蟋
蟀床頭調夜曲啾啾又聽驚人㕍過樓
　　蘇幙遮(風情詩見/草堂  餘)
隴雲沉新月小楊柳梢頭能有春多少試著羅裳寒尚
峭簾捲青樓占得東風早　翠屏深香篆裊流水落花
不管劉郎到三疊陽關聲漸杳斷雨殘雲只怕巫山曉
　　晝錦堂(閨情詩見/草堂  餘)
雨洗桃花風飄柳絮日日飛滿雕簷懊惱一春幽恨盡
屬眉尖愁聞雙飛新燕語㪅堪孤枕宿酲歡雲鬟亂獨
步畫堂輕風暗觸珠簾　多厭晴晝永瓊户悄香銷金
獸慵添自與蕭郎别後事事俱嫌短歌新曲無心理鳳
簫龍管不曾拈空惆悵常是毎年三月病酒懨懨
　　齊天樂(端午名或/刻無  氏)
疎疎幾㸃黃梅雨佳時又逢重午角黍包金香蒲泛玉
風物依然荆楚形裁艾虎㪅釵裊朱符臂纒紅縷撲粉
香綿喚風綾扇小窻午　沉湘人去已逺勸君休對景
感時懷古慢囀鸎喉輕敲象板勝讀離騷章句荷香暗
度漸引入醄醄醉鄉深處卧聽江頭畫船喧韻鼓
　　女冠子(雪景耆或/刻柳  卿)
同雲密布撤梨花柳絮飛舞樓臺悄似玉向紅爐煗閣
院宇深沉廣排筵會聽笙歌猶未徹漸覺輕寒透簾穿
户亂飄僧舍密灑歌樓酒帘如故　想樵人山徑迷蹤
路料漁父收綸罷釣歸南浦路無伴侣見孤村寂莫招
颭酒旗斜處南軒孤㕍過嚦嚦聲聲又無書度見臘梅
枝上嫩蕋兩兩三三微吐
　
　片玉詞補遺
片玉詞跋
美成于徽宗時提舉大晟樂府故其詞盛傳于世余家
蔵凡三本一名清真集一名美成長短句皆不滿百闋
最後得宋刻片玉集二巻計調百八十有奇晉陽强煥
為序余見評注龎雜一一削去釐其訛謬間有兹集不
載錯見清真諸本者附補遺一巻美成庶無遺憾云若
乃諸名家之甲乙久著人間無待予備述也湖南毛晉
識
