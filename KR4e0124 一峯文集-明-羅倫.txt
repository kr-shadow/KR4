#+TITLE: 一峯文集-明-羅倫
#+DATE: 2018-05-12 10:20:04
#+SOURCE: github.com/kanripo/KR4e0124 master 3d2038c2                
欽定四庫全書　　　　　集部六
　一峯集　　　　　　　　别集類五(明/)
　　提要
　　　　(臣/)等謹案一峯集十巻明羅倫撰倫字彜正
　　　　别號一峯江西永豐人成化丙戌進士第一
　　　　授修撰釋褐甫三月以疏劾大學士李賢謫
　　　　泉州市舶副提舉明年詔還復原官改南京
　　　　供職尋以疾辭歸退居金牛山授徒講學以
　　　　終事跡具明史本傳倫與陳獻章稱石交然
　　　　獻章以超悟為宗而倫篤守宋儒之途轍所
　　　　學則殊明儒學案云倫剛介絶俗生平不作
　　　　合同之語不為軟巽之行凍餒幾於死亡而
　　　　無足以動其中庶可謂之無欲今覽其文剛
　　　　毅之氣形於楮墨詩亦磊砢不凡雖執意過
　　　　堅時或失於迂濶又喜排叠先儒傳註成語
　　　　少淘汰之功或失於繁冗然亦多心得之言
　　　　非外强中乾者比也後載夢稿二巻記夢之
　　　　詞至三百餘首隠約幻渺幾莫測其用意所
　　　　在亦文集中罕見之體以其人足重故得附
　　　　本集以傳今亦姑仍舊本録之焉乾隆四十
　　　　一年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書　　　　　集部六
　一峯文集目録　　　　　别集類五(明/)
　　巻一
　　　䇿
　　　䟽
　　　狀
　　巻二
　　　序上
　　巻三
　　　序下
　　巻四
　　　記上
　　巻五
　　　記中
　　巻六
　　　記下
　　巻七
　　　傳
　　　跋
　　　墓誌
　　　謡
　　　文
　　　哀辭
　　　説
　　　銘
　　　祭文
　　巻八
　　　書上
　　巻九
　　　書下
　　巻十
　　　詩
　　巻十一
　　　詩
　　巻十二
　　　詩
　　巻十三
　　　詩
　　巻十四
　　　歌
欽定四庫全書
　一峯文集巻一　　　　　明　羅　倫　撰
　　廷試䇿
皇帝制曰朕惟古昔帝王之為治也其道亦多端矣然
而有綱焉有目焉必大綱正而萬目舉可也若唐虞之
治大綱固無不正矣不知萬目亦盡舉與三代之隆其
法䆮備宜乎大綱正而萬目舉也可歴指其實而言與
説者謂漢大綱正唐萬目舉宋大綱正萬目未盡舉不
知未正者何綱未舉者何目與已正已舉之綱目可得
而悉言與我祖宗之為治也大綱無不正萬目無不舉
固無異扵古昔帝王之治矣亦可得而詳言與朕嗣承
大統夙夜惓惓惟欲正大綱而舉萬目使人倫明扵上
風俗厚扵下百姓富庶而無失所之憂四夷賓服而無
梗化之患薄海内外熈然太和可以増光祖宗可以匹
休帝王果何行而可必有其要諸士子學以待用其扵
古今治道講之熟矣請明著于篇毋泛毋略朕将親覧焉
臣對臣聞居天下之大位必致天下之大治致天下
之大治必正天下之大本正天下之大本必務天下之
大學堯舜禹湯文武之位天下之大位也堯舜禹湯文
武之治天下之大治也堯舜禹湯文武之心天下之大
本也堯舜禹湯文武之學天下之大學也有其學然後
能正其心有其心然後能致其治有其治然後能保其
位治也者帝王保位之良圖心也者帝王出治之大本
學也者又帝王正心之要道也古先聖王知其然是以
堯學扵君疇舜學扵務成昭禹學扵西王國湯學扵成
子伯文王學於鉸時子武王學於虢叔其所以精一此
學維持此心者無不至也故徳澤加扵當時名聲垂扵
後世功髙天下名並日月而不可及自漢而唐自唐而
宋其間英君誼辟非不欲致治如唐虞三代志士仁人
非不欲致君為二帝三王然寥寥千載未有一二庶幾
乎此者或君有可學之資有欲學之志而不遇其臣如
髙祖之扵蕭曹太宗之扵房杜神宗之於安石是非其
君之罪也或臣有匡國之才有格君之學而不遇其君
如賈董之扵漢陸贄之扵唐二程朱子之扵宋是非其
臣之罪也此君臣相遇自古以為難而有志之士所以
扼腕憤嘆而不能自已也此漢所以止扵漢唐所以止
扵唐宋所以止扵宋而不能唐虞三代者此也臣毎見
前史見君有向學慕道之心而臣不能成之則悲其為
臣臣有匡國致君之學而君不能用之則悲其為君陛
下繼祖宗列聖之位即堯舜禹湯文武之位也稟天縱
聰眀之資即堯舜禹湯文武之資也治已至矣猶以為
未至徳已盛矣猶以為未盛迺萬機之暇進臣等于廷
降賜清問首詢唐虞三代下逮漢唐宋諸君惓惓欲正
大綱舉萬目以眀人倫以厚風俗以富庶百姓以賓服
屬國以増光祖宗匹休帝王臣有以知陛下此心即堯
舜禹湯文武之心也陛下之有此心非特臣之幸也實
宗廟社稷之幸天下生靈之幸也臣敢不以堯舜禹湯
文武之所學者為陛下勉哉昔范祖禹上帝學八巻以
為自古治日常少亂日常多推原其故由人主不學也
朱熹將入對或曰正心誠意之學上所厭聞熹曰某平
生所學在此若有所回䕶是欺君也陛下有志扵唐虞
三代之治而無漢唐宋諸君之失固無不學之心亦非
厭聞正心誠意之説者臣敢不以平生之所學者告陛
下而自䧟扵欺君之罪哉使愚臣扵此犬馬之誠有未
盡芻蕘之言有或隠上負朝廷下負所學臣恐後之悲
今者無異扵今之悲昔也臣請因聖問而畢言之陛下
試垂聴焉臣聞道之大原出扵天是道也極扵至大而
無外入扵至小而無内語其大也則為父子為君臣為
夫婦為長幼朋友之倫若網之有綱所以根柢乎人心
紀綱乎世道乃天地之常經所謂為治之大綱也語其
小也則為禮樂為刑政為制度文為之具若綱之有目
所以扶植乎三綱經緯乎國體乃古今之通誼所謂為
治之萬目也是道之綱非吾心主宰之則無自而正是
道之目非吾心維持之則無自而舉此心也者又所以
主於身而為正大綱舉萬目之根本也心雖主宰乎是
綱非學則有所惑綱何從而正心雖維持乎是目非學
則有所蔽目何從而舉此學也者又所以正其心而為
正大綱舉萬目之根本也大綱不正固不可以言治萬
目不舉亦非盡善之道也故古昔帝王之治其道雖多
端然必大綱既正而萬目兼舉若堯之肇唐舜之起虞
禹之創夏湯之建商文武之造周皆不能外乎此也在
堯之時親睦九族以廣愛敬之恩釐降二女以正閨門
之禮館甥二室以厚朋友之倫堯之大綱無不正也在
舜之時底豫瞽叟而父子之位定克諧傲象而兄弟之
化成刑于二女而閨門之儀肅舜之大綱無不正也欽
若昊天敬授人時命羲和以秩東作命羲叔以秩南訛
命和仲以平西成命和叔以在朔易命鯀以治洪水命
四岳以明揚側陋允釐百工咸熈庶績萬目之舉扵堯
何如也察璣衡以齊七政舉祀禮而朝諸侯命四岳以
明四目達四聰命十二牧以脩内治服逺人命禹以宅
百揆命契以敷五教命臯陶以明五刑命伯夷后䕫以
作禮樂命龍作納言四方風動庶政惟和萬目之舉扵
舜何如也唐虞之大綱無不正萬目無不舉如此豈徒
然乎本扵堯舜之心惟務大學以正其大本也不寳淫
泆不視玩好而允執其中堯之學也罔逰于佚罔淫于
樂而允迪厥徳舜之學也使唐虞之君不事乎此則學
有未至而大本不立矣綱何自而正目何自而舉哉其
在禹也典常之率由彛倫之攸叙其在湯也舊服之載
纉人紀之肇脩其在文武也麟趾以厚公族棠棣以燕
兄弟鹿鳴以饗羣臣樛木思齊以嚴閫教故其子孫或
敬承繼禹之道或布徳服禹之跡或率乃祖攸行或鑒
先王成憲或篤叙正父或對揚光命或率徳以盖前人
之愆或脱簪以輔中興之治此三代之所以正大綱也
其養民也夏以貢商以助周以徹焉其教民也夏曰校
殷曰序周曰庠焉其制刑也夏有禹刑殷有湯刑周訓
祥刑焉其建官也夏商官倍亦克用又周人六典阜成
兆民焉其作樂也禹作大夏湯作大濩武作大武焉其
正朔也夏建寅商建丑周建子焉其習尚也夏尚忠商
尚質周尚文焉三代之大綱無不正萬目無不舉如此
豈徒然乎本扵禹湯文武之心惟務大學以正其大本
也祗台徳先不自滿假懋昭大徳不邇聲色禹湯之學
也不盤逰田緝熈敬止不作無益克慎明徳文武之學
也使禹湯文武不從事乎此則學有未至而大本不立
矣綱何自而正目何自而舉哉此堯舜禹湯文武惟能
務天下之大學以正天下之大本所以能致天下之大
治三代而下漢唐宋諸君雖有天下之大位而不能務
天下之大學所以天下之大治卒不能致也漢就髙祖
言之如發義帝之喪戮丁公之叛庶乎明君臣之義髙
四皓之名割肌膚之愛庶乎全父子之恩立白馬之盟
定同姓之封庶乎廣昆弟之愛故繼世之君子不敢叛
其父弟不敢制其兄婦不敢駕其夫臣不敢専其君豈
不由髙祖之作則哉此其大綱可謂正也然其養民也
阡陌之壊未乆而井田之制不復其教民也坑焚之祻
未乆而學校之制不復郡縣之設未乆而封建之制不
復五禮六樂之廢未乆而禮樂之制不復此其萬目未
盡舉也况兄弟不容兆扵羹頡之錫封夫人同席兆扵
戚姬之見寵大將見殺兆扵韓彭之葅醢先儒謂漢大
綱正以臣觀之漢之大綱亦未能盡正如唐虞三代也
漢非惟萬目未盡舉而大綱亦未盡正以其或不事扵
詩書或溺扵黄老或雜扵刑名或荒扵土木神仙而聖
學也雜聖學既雜則大本不立何怪其大綱之未盡正
萬目之未盡舉哉唐就太宗言之脅父臣虜逼奪神器
父子之親何在推刃同氣蹀血禁門兄弟之義何在納
巢刺妃媚武才人閨門之禮何在故繼世之君子攝兵
叛其父臣攝兵叛其君婦駕其夫兄戕其弟豈不由太
宗之作俑哉此其大綱可謂不正也然設府衞之法彷
彿古人寓兵于農之意設覆奏以審刑彷彿古人欽䘏
之意此其萬目可謂能舉也然法令之行比之先王未
純也田疇之制比之先王未備也學校之教比之先王
未盛也禮樂之具比之先王未脩也先儒謂唐萬目舉
以臣觀之唐之萬目亦未能盡舉如唐虞三代也唐非
惟大綱不正而萬目亦未盡舉如此以其或蔽扵異端
或荒扵逰畋或錮扵女色或甘扵小人而聖學也怠聖
學既怠則大本不立何怪其大綱之未盡正萬目之未
盡舉哉宋就太祖言之其厚兄弟也金匱之書千古不
磨神器之重一朝脱屣其厚勲舊也杯酒解柄終全勲
名雪夜再幸不改殊恩其待臣下也鞭扑不行扵殿陛
罵辱不及扵公卿其嚴閫範也内言不出扵外私恩不
害扵公故繼世之君持盈守成家庭之間雖不能匹休
乎麟趾之盛也而撡戈之事則未聞閨門之内雖不能
齊美乎闗雎之化也而聚麀之恥則未有此其大綱亦
云正也然制度頗因五代之舊不能復先王之制勸課
農桑美則美矣視三代養民之制何如脩廣學校盛則
盛矣視三代學校之制何如禮樂紛諸儒之喙視三代
制禮樂之遺意何如兵財由朝廷之制視三代制兵財
之遺法何如以至贓吏之戒不嚴敗軍之法不立設官
之制太冗任子之恩太濫此其萬目亦未盡舉也先儒
謂宋大綱亦正萬目未盡舉以臣觀之黄袍加身未免
來人之公議燭影避席未免起人之疑心徳昭之死未
免不厭夫衆心郭后之事未免有疵扵盛徳則宋之萬
目固不舉矣而其大綱亦豈盡正乎宋之諸君見扵行
事如此雖曰夜分讀書未免徒侈乎虚名雖曰炎暑談
經未免不闗乎實踐聖學既無其實則大本不立矣其
大綱之未盡正萬目之未盡舉又何怪其然哉漢唐宋
所以不能致唐虞三代之治皆由大學不講大本不立
故也我太祖髙皇帝龍飛淮甸混一區宇心堯舜禹湯
文武之心而大本以立學堯舜禹湯文武之學而大學
以明故以其大綱之正言之觀其祭畢便殿泣下不止
遣祭皇陵哀感不勝則我太祖之聖孝一虞舜之大孝
周武王之達孝也觀其剖符錫壤建封諸王上衞國家
下安生民則我太祖之親睦一虞舜之敦叙九族周武
王之時庸展親也觀其君臣同逰之言則與唐虞之都
俞吁咈商周之左右篤棐同一揆也觀其申明五常之
誥則與唐虞之敦典庸禮商周之建中建極同一揆也
大綱之正有不如唐虞三代者乎以萬目之舉言之則
法井給民之言互知丁業之戒與古人重農之意相出
入也學校教民之制鄉飲勵俗之禮與古人立教之意
相表裏也内設六卿以總治天下外設布政司以分理
郡邑内設都察院以肅朝廷之紀綱外設按察司以為
四方之耳目則其制官之意庶幾乎古人六卿九牧相
倡和也兵部帥府相繼扵内而將帥無偏重之勢布按
都司相制扵外而藩鎮無専恣之患則其制兵之意庶
幾乎古人司徒司馬相統屬也命牛諒以制禮則斟酌
先王之典以還中國之舊命陶凱以制樂則務宣和平
之意而屏䙝狎之習萬目之舉有不如唐虞三代者乎
列聖相承心太祖之心學太祖之學聖徳日新而無不
正之綱聖化日廣而無不舉之目然法乆則弊自生世
乆則俗自降故人倫有不明風俗有不厚而我祖宗之
綱目漸以倫斁百姓有不富屬國有不服而我祖宗之
綱目漸以乖張陛下嗣承大統于兹三年夙夜惓惓惟
此之慮陛下此心即堯之競競舜之業業禹之孜孜湯
之慄慄文王之翼翼武王之無貳之心也然自即位以
來躬行大孝以先天下已有意扵明人倫而人倫至今
猶未明斥去邪佞禁制奢侈已有意於厚風俗而風俗
至今猶未厚躬畊籍田蠲免租税已有意扵富庶百姓
而百姓至今猶未富庶簡練將帥嚴飭邉備已有意扵
賔服屬國而夷狄至今猶未賓服陛下有堯舜禹湯文
武之心而不能致堯舜禹湯文武之治意者陛下扵堯
舜禹湯文武之學有未至乎何其心之惓惓而效之邈
邈也臣請為陛下熟言之以陛下望治之切求治之篤
必憤發于中憂形于色而惓惓之誠益有所不能已也
夫天下之事未有不行扵上而行扵朝廷者也未有不
行扵朝廷而行扵天下者也以人倫言之今公卿大臣
雖軒墀之内有霄壤之隔是非不及扵面諭則腹心無
所託而下情不得以上通可否惟出扵内批則耳目有
所蔽而上心不得以下究何有乎君臣相親之義也陛
下誠能體腹心手足之義畧崇髙貴重之勢召見不時
咨訪非一使願輸忠悃者得以獻其誠務為蔽欺者無
以施其詐則君臣之化行扵天下而無有不厚也閭閻
小民忍心害理生則私妻育子别藉異財曽禮義之不
知死則食稻衣錦火𦵏水瘞曽禽獸之不若何有乎父
子相愛之恩也陛下誠能望陵興哀慕之悲慈養勤定
省之誠公卿守終制之典士夫嚴匿服之禁則父子之
化行扵下而無有不親也隔形骸而分秦越弟或戕其
兄同門户而設藩籬幼或賊其長何有乎兄弟之愛也
陛下誠能厚同氣之恩廣友于之愛嚴犯上之律敦敬
長之風則兄弟之化行扵下而無有不愛也妾媵無數
庶人僭公侯之分婚娶論財嘉禮啟貪鄙之風何有乎
夫婦之道也陛下誠能則闗雎之化正宫闈之禮申明
婚嫁之式定著妾媵之數則夫婦之化行扵下而無有
不正也所貪者利禄誰同心而相濟所附者權勢誰同
道而相益落穽下石者紛如貽書爭諫者寂若何有乎
朋友之交也陛下誠能親君子之朋逺小人之黨燭擠
陷之奸奬恊恭之正則朋友之化行扵下而無有不善
也人倫之明自扵上非務學不能知臣願陛下惓惓聖
學以正大本急求所以明倫之道則人倫庶乎可明無
異扵唐虞三代也以風俗言之朱扉一開燕鵲駢集諛
佞詭随者名之曰變通緘黙自便者目之曰忠厚直言
正色者非之曰矯激持心操莭者刺之曰干名此士夫
之風喪也陛下誠能塞奔競之門杜謟諛之口奬名節
之士張正直之氣則士夫之風振矣庶人帝服娼優后
飾雕梁畫棟惟恐其不華珍饈綺食惟恐其不豐錦綉
金玉惟恐其不多姝色麗音惟恐其不足此奢侈之風
盛也陛下誠能躬節儉之實抑浮靡之費重僭踰之罪
定上下之等則奢侈之風降矣典學校之教者尸虛位
而無實行由科貢之途者飾虛譽而乏實才此學校之
風衰也陛下誠能重師儒之任使無實行者不得以濫
叨嚴科貢之選使無實才者不得以幸進則學校之風
興矣珠宫梵宇照耀雲漢髠首黄冠充斥道路此道佛
之風熾也陛下誠能監梁武宋宗之失斥禍福報應之
論惟崇乎正道毋惑扵邪説則道佛之風熄矣苞苴一
入賤可使貴賄賂一通滯可使達黷貨載歸里閭稱慶
琴鶴自隨妻子怨讟此貪黷之風盛也陛下誠能綜覈
名實督行勸懲亷介者必彰而無隠貪墨者必誅而無
赦則貪黷之風止矣風俗之厚自扵上非務學不能知
臣願陛下惓惓聖學以正大本急求所以厚風俗之道
則風俗庶乎可厚無異扵唐虞三代也以言乎百姓之
失所則徵求極扵錙銖而漏巵扵寵倖之費苛歛至扵
毛髪而尾閭扵異端之奉此吾民之困扵賦歛者可恤
也征舸貢艦動連千夫工匠輿臺延及數户此吾民之
困扵征徭者可恤也田連阡陌利累羊羔家雞圏豕惟
其所啖此吾民之困扵豪家巨室者可恤也嚢帛籯金
飫鮮醉醲市虎門妖恣其所欲此吾民之困扵貪官黠
胥者可恤也刦掠踐蹂雞犬一空脅持抑逼肝腦塗地
此吾民之困扵兵戈盜賊者可恤也父食其子夫鬻其
妻壯者散扵四方老稚轉乎溝壑此吾民之困扵饑饉
流離者可恤也百姓之失所固可恤矣然恤之有其道
焉大要在扵重守令急務在扵節財賦守令者民之父
母守令不重則好民之所惡惡民之所好豪猾由此而
横盜賊由此而起財用者民之命脈財用不節則以一
而科百因十而歛千賦歛由此而苛征徭由此而濫欲
重守令在扵慎選科貢疏理胄監嚴勵風紀精立銓法
欲節財賦在扵簡閲軍士沙汰冗官杜抑私愛斥絶異
端科貢既慎則専圖僥倖者不得以幸進胄監既理則
茍延嵗月者不得以幸選風紀既嚴則貪濁有狀者不
得以幸免銓法既精則文理不達者不得以幸用政績
不聞者不得以幸遷而守令自重矣軍士既閲則老弱
無能者不得以幸食冗官既汰則備員充位者不得以
幸禄私愛既杜則貴戚近習之屬不得以幸賜異端既
斥則佛老邪怪之徒不得以幸干而財用自節矣何患
百姓之不富庶哉百姓之富庶自扵上非務學不能知
臣願陛下惓惓聖學以正大本急求所以富庶之道則
百姓庶乎可富而無異扵唐虞三代也以言乎軍政之
宜修則河套難復羌黠扵西變詐之不測侵掠之不常
驅之不足扵兵守之不足扵食此西方之邊事可慮也
阻山川以為固結流民以為援鬼出神沒蜂屯蟻聚此
荆襄之諸冦可慮也丹崖千仞青壁萬重攻之則據險
守之則廢時此兩廣之諸冦可慮也團聚山砦流俘鄉
邑我進則彼去我退則彼來此川蜀之諸冦可慮也夷
狄之梗化固可慮矣然服之有其道焉大要在扵脩内
治布恩信急務在扵擇將帥足兵食内治不脩則根本
不固恩信不立則人心不服將帥非人則敵人不畏士
卒不附兵食不足則士氣不振衆心不守欲脩内治在
扵戒逸樂足民用任君子退小人欲布恩信在扵宥脅
從綏降欵欲得將帥在扵收人望専委任戒欺罔欲足
兵食在扵廣屯田増土兵逸樂既絶則主心日正民用
既足則邦本日固君子既用則羣䇿日陳小人既退則
奸弊日銷脅從既宥則叛亂日懐降欵既綏則歸附日
衆人望既收則將才日至委任既専則將士日奮欺罔
既戒則賞罰日明屯田既廣則儲蓄日富土兵既増則
兵力日振何慮屬國之不賓服哉夷狄之賔服自扵上
非務學不能知臣願陛下惓惓聖學以正大本急求所
以賓服之道則屬國庶乎可服而無異扵唐虞三代也
嗟乎陛下惓惓扵唐虞三代之治而臣惓惓勉陛下以
唐虞三代之學者誠以大綱之未正臣不憂也人倫之
不明風俗之不厚臣不憂也百姓之未富庶夷狄之不
賓服臣不憂也臣所憂者陛下之大本雖已正矣或不
能如堯舜禹湯文武之光明陛下之大學雖已講矣或
不能如堯舜禹湯文武之精一陛下由臣之言持惓惓
圖治之心致惓惓為學之力如堯舜如禹湯如文武則
天理日明人欲日消妖艷之色淫哇之聲不足以蕩此
心便辟側媚之言不足以蠱此心神怪佛老異端之説
不足以惑此心沉湎荒淫盤逰之事不足以荒此心華
麗珍怪竒玩之物不足以侈此心土木刑名征伐之類
不足以雜此心而大本立矣大本既立由是大綱可正
萬目可舉人倫由是而可明風俗由是而可厚百姓由
是而可富庶夷狄由是而可賔服薄海内外由是而可
熈然太和宗廟由是而可以永安神器由是而可以永
保聖夀由是而可以永延祖宗列聖由是而可以増光
二帝三王由是而可以匹休而漢唐宋諸君不足以望
陛下之下風也若大本不立則雖疲精憊神以求正夫
大綱舉夫萬目以遂數者之效而快陛下之心亦將徒
為文具而天下之事無一可為者矣此臣所以欲陛下
從事扵學也然臣之所謂學者非稽同合異以為博也
非鈎深致逺以為竒也非縭章繪句以為美也臣之所
謂學者即大學之道也是學也即堯舜禹湯文武之所
學者也其目有八而各有其要平天下治國齊家之要
在扵脩身脩身之要在扵正心誠意正心誠意之要在
扵致知格物宋儒衍繹其義以進告其君齊家之要有
四曰重妃匹嚴内治定國本教戚屬脩身之要有二曰
謹言行正威儀誠意正心之要有二曰崇敬畏戒逸欲
格物致知之要有四曰明道術辨人才審治體察人情
是書也乃先聖之心法萬古之元龜制治之良圖保邦
之大道陛下必惓惓扵此晝而誦之夜而思之親近儒
臣質問疑義毋徒事虚文毋徒應故事毋徒聞之扵耳
而不識之扵心毋徒聴之扵人而不復之扵已毋徒能
之扵始而或忽之扵終毋徒講之扵百辟雲集之時而
即棄之扵宫閫深嚴之地毋以朝夕而有間毋以寒暑
而有輟或摘其要語而列之屏幃或參以祖訓而銘之
座右考之扵經證之扵史如某事也古人以之而治以
之而安以之而興以之而夀即惕然以省曰吾今日之
所行有合扵此者乎如某事也古人以之而亂以之而
危以之而亡以之而夭即惕然以省曰吾今日之所為
有類扵此者乎念念在此此念之外無它念事事在此
此事之外無他事如是然後可謂之惓惓也如是然後
所存必正念所出必正言所行必正道所親必正人如
是然後身無有不脩家無有不齊國無有不治天下無
有不平也嗟乎人主之心未嘗不好治而惡亂也好安
而惡危也好盛而惡衰也好夀而惡夭也然治常少亂
常多安常少危常多盛常少衰常多夀常少夭常多往
往違其所好蹈其所惡夫豈其本心哉以不能惓惓扵
學而陷扵不知故也如人之療病未甞不欲其生而卒
至扵死者亦豈其本心哉以方書不熟而用藥不精故
也方今天下之勢如人受病非不枵然且大形猶人也
内自心腹五臓外達四肢百骸無一毛一髪不受病者
識者以為寒心而庸醫委之曰安病者不悟其非和之
曰吾無病也昔扁鵲見齊桓侯曰君有疾不治將深桓
侯曰寡人無疾如是者三扁鵲望見桓侯而走後五日
桓侯病作召扁鵲扁鵲已逃去臣願陛下以本心為元
氣以賢臣為明醫以古聖賢經史祖宗寳訓所載之言
為古方為藥石懼病之將深而預治之信任明醫熟閲
古方深察脈理精擇藥石節嗜慾慎防䕶日調理其元
氣急求病根之所在而剗除之則元氣日固扵内邪氣
不攻扵外則百病自消天年自固何憂夀不如堯舜不
如禹湯不如文武者乎及今猶可為也及今不為臣恐
扁鵲望之而走矣雖噬臍無及也唐虞三代與我祖宗
列聖之大綱無不正萬目無不舉元氣本固客邪難入
病無自而生也漢唐宋之或大綱正而萬目不舉或萬
目舉而大綱不正元氣未固客邪易奸隨病而施藥者
也自唐虞而三代自三代而漢唐宋用是道則治不用
是道則亂用是道則安不用是道則危用是道則盛不
用是道則衰用是道則夀不用是道則夭用是道則延
長不用是道則短促然則是道也乃世道治亂之所繫
也社稷安危之所闗也風化盛衰之所由也人主夭夀
之所本也國祚長短之所在也陛下可不大儆扵心乎
易曰正其心萬事理差之毫釐繆以千里董仲舒告武
帝曰尊其所聞則光明矣行其所知則髙大矣髙大光
明不在乎他惟在乎加之意而已臣願陛下加意扵臣
之言毋如武帝不加意扵仲舒之言也蘇軾對仁宗曰
天下無事則公卿之言輕如鴻毛天下有事則匹夫之
言重如丘山今天下不可謂無事矣臣願陛下不視臣
言如鴻毛而視臣言如丘山則天下幸甚生民幸甚臣
俯拾蒭蕘上塵天聴不勝戰慄之至臣謹對
　　奏疏
翰林院脩撰臣羅倫謹奏為扶植綱常事臣聞朝廷援
楊溥故事起復李賢者臣才識庸下學問粗淺頃承天
問賜對大廷猥䝉聖恩親置首選毎自感勵思酬奬遇
凡聖學大要君道急務朝廷闕失紀綱廢弛官吏貪酷
生靈愁苦風俗弊壊士氣委靡兵戈擾攘饑饉薦臻提
其綱領疏其節目狀其情實探其根源為萬言書獻于
陛下以舒天下之望以酬陛下之恩頋筮仕未乆諳練
未深而又廟堂大臣百僚庶寀必有憂臣之所深憂言
臣之所欲言行臣之所欲行臣以疎逺驟進之人恐蹈
冒言越職之罪是以心雖懐憂口不敢言口雖欲言時
未暇及此臣之罪也亦臣之分也近者李賢遭喪之時
朝廷下起復之命臣竊謂李賢大臣起復大事綱常所
闗風化所繫天下所瞻後世所監左右侍從給舍臺官
有知義理不頋流俗必陳正論以扶綱常是用緘黙因
循至今言雖若迂所闗甚大事雖若緩所繫甚切由前
數事臣既未暇陳由此一事臣又未敢論是乃偷合茍
容之徒非有忠君愛國之心固非陛下求臣之本心亦
非愚臣報陛下之夙願也雖越職忤義君子所嫌未同
而言聖人不與然先王立制時政有失庶人工藝猶得
匡諫況臣備員近侍䝉恩深重扶植綱常臣之志也披
寫悃憤臣之忠也惟陛下亮之伏讀聖䇿有曰朕夙夜
惓惓欲正大綱舉萬目使人倫明扵上風俗厚扵下陛
下是言真可為國家扶綱常天地立民極萬世開太平
者也然欲正大綱莫先扵明人倫厚風俗欲明人倫厚
風俗莫先扵孝孝者天之經也地之義也國而非此不
可以為國家而非此不可以為家人而非此則禽獸矣
中華而非此則夷狄矣故先王制禮子有父母之喪君
命三年不過其門所以教人孝也古者求忠臣必扵孝
子之門誠以居家孝故忠可移扵君為人臣者未有不
孝扵親而能忠扵君者也為人君者未有不教其臣以
孝而能得其臣之忠者也昔子夏問三年之喪金革之
事無避禮與孔子曰魯公伯禽有為而為之也今以三
年之喪從其例者吾弗知也陛下扵李賢以金革之事
起復之歟則賢所未聞也以國家大臣起復之歟則禮
所未有也似與先王制禮之意不同也似與孔子之言
不類也似與陛下䇿臣之初意不合也以故事大臣當
起復歟則為君者當以先王之禮教其臣為臣者當據
先王之禮事其君臣不暇逺舉請以宋言之仁宗嘗以
故事起復富弼矣弼之辭曰何必遵故事以遂前代之
非但當據禮經以行今日之是仁宗卒從其請孝宗嘗
以故事起復劉珙矣珙之辭曰身在草土之中國無門
庭之冦難冒金革之名以私利禄之實孝宗卒允其辭
此二君者未甞拘當代之故事以强起其臣此二臣者
未嘗循當代之故事以茍從其君故功澤加扵當時名
聲垂扵後世史筆書之以為盛事士夫誦之以為美談
此無它君能教其臣以孝臣有孝可移以忠扵君也自
是而後無復禮義史嵩之欲援例起復為丞相王黻起
復為執政陳宜中起復為宰相賈似道起復為平章此
數君者未嘗不以當代之故事起其臣此數臣者未甞
不以當代之故事從其君然生靈以之而困天下以之
而亂社稷以之而傾貽禍扵當時遺臭扵後世此無它
君不教其臣以孝臣無孝可移以忠其君也詩曰殷監
不逺在夏后之世臣願陛下以宋為鑒使賢盡孝扵親
為萬世之大臣陛下以禮處賢為萬世之大君此臣之
願也亦賢之分也以賢身任天下四方多虞而起復之
與則仁宗之時契丹桀驁未為無虞也孝宗之時金人
盛强未為無事也陛下必欲賢任天下之事不専門内
之私則賢身不可起口則可言宜降温詔俾如劉珙不
以一身之戚而忘天下之憂使賢扵天下之事知之則
必言言之則必盡陛下扵賢之言聞之則必行行之則
必力則賢雖不起復猶起復也使賢扵天下之事知之
而不言言之而有隠陛下扵賢之言聞之而不行行之
而不力則賢雖起復猶不起復也陛下無謂廟堂無賢
臣庶官無賢士君盂也臣水也㿻圓則水隨以圓㿻方
則水隨以方君好諫則臣隨以直君好諛則臣隨以佞
臣直則忤㫖多忤㫖多則惡心生惡心生則禄不可保
身不可安矣誰肯不保其禄不愛其身乎臣佞則順㫖
多順㫖多則愛心生愛心生則寵愈可固位愈可安矣
誰肯不固其寵不安其位乎陛下誠能扵退朝之暇清
閑之燕畧崇髙貴重之勢親直諒博洽之士開懐放納
䧏禮尊延講聖學之大要明君道之急務詢政事之得
失察生民之利病訪人才之賢否考古今之治亂諏風
俗之盛衰咨邉防之緩急舍一己之見而以衆人之見
為見舍一己之知而以衆人之知為知順㫖之言則察
而逐之使貢諛保寵者無以自容忤㫖之言則容而受
之使輸忠為國者得以自盡羣䇿畢陳衆賢並用則賢
所欲言者人亦能言之又何必違先王之禮經拘先朝
之故事損大臣之名節虧聖明之清化而後天下可治
哉朝廷舉措大臣出處天下觀之史筆書之清議雖不
行扵朝廷天下以為何如公論雖不行扵今日後世以
為何如誠不可不懼也誠不可不慎也夫賢之起復尤
諉之曰負天下之重任應先朝之故事比年以來朝廷
以奪情為常典縉紳以起復為美名食稻衣錦之徒接
踵廟堂據禮守經之士寂寥無聞不知此人扵天下之
重任何所闗耶此事扵先朝之故事何所據耶先朝自
楊溥之外未聞起復某人為某官也今起復之官何如
此之多耶以其髙謀逺慮足以定天下之大議耶何未
見其發也以其折衝禦侮足以定天下之大難耶何未
見其能也以其直節勁氣足以勵天下之士習耶何未
見其有也以其深仁厚澤足以浹天下之民心耶何未
見其行也以其忠言讜論足以禆朝政之闕失耶何未
見其敢也陛下何取扵斯人而起復之哉意其平昔之
計不過阿媚權勢豫為己地及遭通喪之時則必曲為
諛説上䝉天聴不曰此人辦事理可奪情則曰此其故
事例當起復既遂奸計畧為虚辭一不俞允歡然就位
未有堅請如富弼懇辭如劉珙者也名曰奪情實則貪
位名曰起復實則戀禄且婦扵舅姑喪亦三年孫扵祖
父母禮有期服奪情扵夫初無與其妻起復扵父初無
干其子今或館舍如故妻孥不動乃號扵天下曰本欲
終喪朝廷不容雖三尺童子臣恐其不信也為人父者
所以望其子之報豈擬至扵此哉為人子者所以報其
親之心豈忍至扵此哉枉已者未有能直夫人忘親者
未有能忠扵君望其直人而先枉已望其忠君而先忘
親陛下何取扵斯人而起復之哉何不使之全孝扵家
而後移忠扵國哉昔富弼有母喪韓琦言起復非盛世
事而富公竟不可奪史嵩之遭父喪太學生羣攻之至
數百人而嵩之竟乞終制今大臣起復羣臣不以為議
且從而為之辭所以豫為己地也羣臣起復大臣不以
為非且從而成其事亦所以豫為己地也大臣既無忌
羣臣復何慙羣臣既有例大臣復何辭今之大臣固韓
琦富弼之罪人今之羣臣又太學生之罪人也上下成
風靡然同流致有公為起復之例私為匿服之計例在
溥恩則匿服以受封例在得官則匿服以聴選例在掇
科則匿服以應舉例在遷官則匿服以候遷例在求賄
則匿服以之任率天下之人為無父之歸臣不忍聖明
之世風俗之弊綱常之壊一至扵此也夫愛親之心孩
提有之短喪之説下愚恥言況在冠裳之列聞聖賢之
道肯扵其親無三年之愛乎特以貪利遂至忘親孔子
曰是可忍也孰不可忍也又曰上有好者下必有甚焉
者陛下誠能守先王之遺禮遵祖宗之成憲待之以禮
義而不縻之以爵禄激之以亷恥而不誘之以名位使
積習之弊脱然以除則忠孝之心油然而生向雖忘其
親今則為孝子向雖後其君今則為忠臣亦理之所必
有勢之所必至也特在乎陛下轉移之間何如耳天子
者以孝治天下者也大臣者佐天子以孝治天下者也
欲孝行扵天下必先行扵大臣臣願陛下不惑羣議㫁
自聖衷取回内臣許令李賢依富弼故事守制依劉珙
故事言事其餘已起復者悉令追喪未起復者悉許終
制脱有金革之事亦從墨衰之制任國事扵外盡心喪
扵内朝廷既正則天下自正大臣既行則天下自效人
心天理不可泯滅誰肯甘心為不孝子靦顔為不忠臣
乎綱常由是而正人倫由是而明風俗由是而厚士心
由是而純紀綱由是而張國勢由是而一矣臣言一出
犯者皆忤衆怒羣猜将無不至不曰狂生妄議未諳國
體則曰腐儒迂談不逹時宜不曰矯激干名希求進用
則曰道理雖是窒礙難行近年以來類為此語阻塞言
路折挫士氣臣雖愚昧豈不自知言忤扵人殃及扵己
議出扵今禍貽扵後然夙夜皇皇惟恐上負朝廷下負
所學取議扵天下貽笑扵後世是以昧死為陛下言之
惟陛下矜賜優容使讜言日進曲加保䕶使士氣日振
則天下幸甚宗社幸甚俯竭愚忱仰祈天鑒臣謹奏
　　奏狀
南京翰林院脩撰臣羅倫謹奏為乞恩養病事臣原籍
江西吉安府永豐縣人由成化二年進士出身欽除翰
林院修撰五月内為建言事欽蒙調除福建泉州府市
舶提舉司副提舉成化四年四月内欽䝉復南京翰林
院前職臣一介微賤超受寵榮旋以狂愚罪當誅戮仰
賴皇仁曲賜容宥尚加叙用尋輒収録此天地罔極之
恩慈父愛子之情不是過也若非草木罔不知恩臣鞠
躬盡瘁死而後已以圖報稱萬不能一獨念臣命窮福
薄病痰連延元患吐紅誤為積熱屢服寒藥由此虚耗
積成内冷自去年力疾赴命日服醫藥暫得茍安及秋
之任抵冒熱邪輙發痰瘧到任以後諸症侵加頭目昬
暈四肢痺輭形貌雖人精華已竭實難任事叨冒榮禄
因扵十月内告南京通政司轉送南京吏部行應天府
撥醫調治未見痊可本部勘覆是實扵成化五年二月
内移咨吏部定奪縁前病日増加以左股濕痛若不陳
懇恐殘軀難保後報無期伏望皇上體上天好生之徳
終慈父愛子之情曲為矜憫容臣暫還田里尋醫調治
少俟痊愈隨即赴朝以備任使以圖報稱臣不勝悚懼
待罪之至為此令義男董鑑謹具親齎奏聞伏候勅㫖
　
　
　一峯文集巻一
欽定四庫全書
　一峯文集巻二　　　　　明　羅　倫　撰
　　序
　　　送陳公甫先生序
白沙先生處南海者二十餘年矣觀天人之微究聖賢
之藴充道以富尊徳以貴天下之物可愛可求漠然無
動其中者孟子曰飽乎仁義不願人之膏粱令聞廣譽
不願人之文繡周子曰見其大則心泰心泰則無不足
無不足則富貴貧賤處之一也其斯之謂與夫天生物
也人為貴焉人之為貴也心焉心之為用也仁以居焉
禮以位焉義以道焉知以出焉信以成焉以配天地以
明日月以行鬼神以流河海以奠山岳以綏萬邦以蕃
草木育鳥獸大行為伊周窮居為孔孟不其大與孔子
曰富與貴是人之所欲也貧與賤是人之所惡也先生
不欲富貴而欲貧賤獨何心哉志其大而已矣堯舜禹
天下大聖也為天子天下大貴也有四海天下大富也
孟子曰人皆可以為堯舜荀子曰塗之人可以為禹為
堯舜為禹為其富貴已哉為其大而已矣走而為大者
麟飛而為大者鳯介而為大者龜鱗而為大者龍人而
為大者聖賢飛走鱗介有為大者以人而不為焉不亦
禽獸之恥乎趙孟之所貴彼能大之亦能小之也自我
而大者彼惡得而小哉大自人者小人大之一時大之
君子不大也小人大之君子大之天下大之後世大之
大自我也然後可以為大也先立乎其大者則其小者
不能奪也然後亦可以為大也可大者獨先生哉先生
南歸道金陵諸君各為四韻詩以别謂余言余頋曰諸
君自立其大者毋徒大先生予何言
　　　福州府學重正諸書序
學盡其性止矣聖賢之學何為也盡其性止矣聖同天
不亦大乎聖人盡人以天易以盡人心之隂陽詩以盡
人心之性情書以盡人心之政事禮以盡人心之中樂
以盡人心之和春秋以盡人心之名分凡以盡人之性
也教之至也伏羲肇之神農黄帝堯舜禹湯文武繼之
孔子成之凡以盡人之性也虞夏商周之盛也六經之
教未備也人無不學學無不盡其性者尚行而已後世
備矣聖讀而庸行尚言而已尚異同者工竒淫性無與
焉尚羽翼者工訓詁性無與焉尚辯愽者工記誦性無
與焉尚文藻者工詞章尚利禄者工科舉性無與焉尚
言以傳逺也迺不屬乎性焉其猶道水乎無本也逺乎
哉逺乎哉孔子曰予欲無言懼人之離本也堯舜禹湯
文武之為君臯陶伊傳周召之為臣孔顔思孟周程朱
許之為師不以言乎實諸中而華諸外也孔子曰有徳
者必有言言之不經廢也可乎廢其廢何為其不可也
廢莠以亂禾也廢紫以亂朱也廢鄭衞以亂雅也廢不
經以亂道也何為其不可也古之學者一一故天今之
學者二二故離一其二盡人以天也何為其不可也福
州府學經史子集􁆒在焉御史涂公棐僉憲游公明太
守吳公淵圖正其訛而傳之屬倫序之倫懼廢者之傳
而學者之亂也著其説于端使讀者知所尚焉
　　　南豐文集序
南豐先生元豐類藁五十巻續藁四十巻外集十巻類
藁宜興板行矣續藁外集世未有行者南靖楊君參來
令南豐刻宜興板于縣學屬倫序之夫聖賢之學心乎
道非心乎文也道成于己而文自顯也文人之學心乎
文非心乎道也學文而因窺乎道也道成而文自顯者
文與道為一也因文而窺乎道者道與文為二也道也
者天命之性本諸吾心散諸萬事其大者君臣父子夫
婦兄弟朋友之倫其小者威儀文辭食息起居之節其
達諸家國天下尊卑貴賤相接之體制度文為之著其
筆之扵書以詔後世則易詩書春秋禮樂之文皆聖賢
之文也聖賢非有心扵文也道成而文自顯也孔子曰
文王既沒文不在兹乎孟軻氏沒而斯文不傳矣後數
百年而得董仲舒焉得揚雄氏焉仲舒惑扵災異未醇
乎道揚雄失扵黄老美新之文君子羞之其能與扵斯
文乎楊雄氏沒又數百年而後得韓愈氏焉道之大用
亦庶乎矣然急扵富貴而檢身之道不及其能與扵斯
文乎又數百年而後得歐陽氏出焉學者宗之以配韓
愈然因其言以求其道亦未免乎韓氏之病也當是時
也其徒倡而和之者眉山蘇氏臨川王氏南豐曽氏其
尤也二氏之説淫扵老佛者有矣唯曽氏獨得其正而
猶未得與扵斯文何也其用心者韓愈歐陽之文非文
王孔子之文也當是時也濂溪之周子河南之程子横
渠之張子三子者之用心文王孔子之文也使曽氏而
得其門焉則其所立其如斯而已乎新安朱子所以與
其文之正而惜其未見夫道之大原也扵戲數子者之
文率數百年而後得一人焉其心專而力勤終其身也
而卒不得與扵斯文者心乎文而非心乎道也昔孔子
之門身通六蓺者七十人獨如愚之顔子莫有能及者
非惟當時羣弟子莫能及而天下後世卒莫有能及者
心乎道也孔子告顔淵以非禮勿視聴言動心乎道者
之所事也心乎文者有至有不至心乎道者無不至矣
故孔子曰未之思也夫何逺之有言心乎道者無不至
也雖然曽氏之文不得與扵文王孔子之文矣然亦豈
非百世之士乎余三過南豐而問焉其世已無聞其祠
已為蔬圃景泰間訓導汪倫立祠扵讀書巖下主其祀
者先生之叔父易持之後也楊君既梓其文復欲請于
朝以祠之予故成其志使聞先生之風而興者知求道
扵内也
　　　羅濬淵父母挽歌詩序
哀死而歌之禮乎古未有也禮也哭日不歌望柩不歌
適墓不歌鄰有喪舂不歌里有殯不巷歌歌以樂也斥
苦以歌虞殯以歌蒿里薤露以歌歌以哀也歌之始也
歌以樂哀非禮也歌以哀禮也古未有也哀死者人之
情也凡血氣屬莫不有知有知則知哀其類鳥獸之類
喪也回翔鳴號蹢䠱踟蹰而後去情也情扵人也至矣
父子哀之兄弟哀之妻妾哀之鄰里鄉黨哀之無他情
之至也楚人死秦人則不哀之越人死燕人則不哀之
無它情之不至也故曰知死者傷後世挽歌焉秦楚燕
越之相哀也斯禮也亡矣子曰吾求也為吾親人曰吾
應人求也為人之親天下其孰解之誠為親乎有道焉
舜為親焉重華禹為親焉祗承孔子為親焉學周公孟
子為親焉學孔子三聖一賢其為親也求諸内而已矣
今曰為親忘其内而役乎外何也噫弊也乆矣上舍濬
淵甫倫同姓家萬安其父母卒有歌而哀之者謁余序
余不能止也解其言
　　　薌城胡氏族譜序
與日月爭光其忠簡公乎胡氏之族可無斯人乎公登
第扵建炎二年宋方南渡自是偏安一隅不能復振矣
奸檜柄國力主和議公上章乞斬之金聞募本千金君
臣奪氣不敢南牧者二十餘年中國可無斯人乎倫讀
之未嘗不歛袵流涕也曠百世而相感者天理民彛不
可泯也天下後世可無斯人乎公之先金陵人五季時
公霸者刺史吉州霸子勝家郡南之薌城公其後八世
也公仕終端明殿學士公之孫槻榘䕃公官終户兵二
部尚書自元符至咸淳二百年中公族先後解于鄉免
于國學登于大廷者凡數十人他仕者又數十人胡氏
之族其盛矣乎公忠節甲天下名聲流後世公其以也
胡氏之盛乎公與朱子同時而使同道焉公之盛何如
也使公之後人同道于公焉胡氏之盛又何如也倫弱
冠時聞大官有附公後者人笑之曰可為忠簡而不為
乃為忠簡後乎倫聞之曰人茍自為忠簡巳哉孔孟可
也茍不自為孔孟之後亦庸人而已矣狄青不附狄梁
公守道不附文忠公夢煜不附忠簡公三公者卒自為
立扵後也郭崇韜何益哉胡氏舊譜公七世孫贛元撫
州路照磨脩之公十世孫珦懼乆而佚墜謀重脩焉請
予序者珦子縉戊子貢士也志克紹先烈者詩曰無忝
爾祖聿脩厥徳珦其以夫胡氏之後其以夫
　　　昌先生挽詩序
正統壬戌倫十二齡矣有舉補弟子邑庠員者先夫人
曰止禮義之地而尚利毋迺不可乎越己巳倫授徒扵
里人梁某氏為郡學生來歸倫謁之梁紿曰郡學非縣
比問舉主曰貢士王某也問贄儀曰舍菜畢舉果栗行
酒也倫曰有是乎以告伯兄兄喜曰可往矣先夫人曰
止其謾語哉兄不聴果謾語也激之者曰某㳺郡學某
不游為群兒唾死必也兄憤然粥世業往某舉倫是夕
指一齋長曰汝師之齋長退倫謂某曰此謂誰氏先生
以為倫師乎明旦王某聞之吐舌曰子禍自此始矣乃
去依曽淮氏以居淮吉水人居乆之聞有譖撼倫者倫
曰命也人其如命何或告先生先生曰有是人乎吾安
之吾安之倫不知先生何如也異日言于教授曰必此
人也其有成乎教授曰是故作喜雨詩者卿言是也命
蠲其征是嵗庚午也頃之倫以母喪去學壬申服闋廬
陵尹欲周之使其子共學焉先生故也梁徳剛曰以汝
而受有司之饋乎倫曰汝言合哉乃舘于梁氏者五年
丙子貢扵鄉壬午先生貢扵應天府甲午倫丁外艱卧
病倚廬夢至官府若郡治然倫登東樓聞先生樓下語
雨止倫出先生入矣占夢曰先生其不起乎果不起是
嵗八月也又八年先生之子化以挽歌來速文或曰文
可乎倫曰方衆棄而與之是亦先生之徳也子曰以徳
報徳何為其不可也乃序之使志于道者知不可辱身
扵學校而志扵治者知學校之政不可廢也
　　　水西魚氏復姓序
天之生物也使之一本獨人乎哉草木鳥獸之類皆然
也螟蛉之似我形聲之似也其本則非也花木之相接
枝葉之似也其本則非也本之一者天也岐而二之者
人也以人而二乎天悖理傷化莫大焉今夫父祖子孫
一氣也所貴於有後者非以遺體所屬乎其為子孫者
尸而祝之扵廟墦而祭之扵野不忘其本也廬陵之歐
陽皆祖六一巽翁獨曰吾祖非六一若祖六一是無吾
祖矣夫冒同姓之祖君子且以為無其祖況冒它姓之
祖乎水西魚氏望僊世族其彦曰旦初曰循理謁倫請
曰吾姓非曽吾祖非元裕吾本姓魚氏宋司馬子魚之
後世吉水之魚梁初祖名天霽子九人唐末五代時並
知州事世所謂九子十知州者也其第五子曰孝緒知
袁州罹世多難乃易魚下加日而姓曽辟地于今里去
今五百餘載里中三尺童子皆知水西之曽本魚梁之
魚也舊譜襲乆而不革祖元裕而上泝子輿温陵之公
亮南豐之子固皆旁援以為族吾心恥之欲復姓扵魚
何如倫喟然嘆曰此春秋之義也昔魯襄公時莒以子
鄫為後春秋書曰莒人滅鄫以其本之二也古之人有
王潔氏者辟難而詭姓毛謂其子曰毛非吾姓結非吾
名乃復姓扵王有馬世榮者辟亂而姓葉死且囑其子
曰吾馬氏也不得已而更今姓汝後幸正之吾死目亦
瞑矣至其孫晉而復姓扵馬晉牛金之子亦因逃患而
改為牢又改為尞尞氏名㸃者乃請于朝而復姓牛此
三氏者君子之倫至今與之以其知本之一也然或復
扵其身或復扵其子若孫旦初是舉獨復扵數百年之
後視三氏者不尤偉乎是故孔子之所與也倫願學孔
子者故序而著之使冒姓忘本有聞旦初之風而興者
是亦民彛之一助也
　　　夀丁氏節婦姑孺人八十序
丁節婦孺人姓羅氏宋忠臣武岡公正甫之曽孫明靜
菴處士永濟之季女一峯居士羅倫之從姑也孺人淑
質天成畧涉書史靜菴公愛之命以潔名朝夕曰頋女
名女職遂矣選壻得丁恒信氏丁故大家從父子堅為
御史以才稱丁氏咸曰配宜如羅氏者及笄歸門内咸
宜未五年而恒信卒且訣曰女能養吾祖母養吾母乎
吾且死目瞑矣孺人泣曰諾恒信卒二姑煢煢在室孺
人順適色愉滿容媪御皆喜長老交賀二姑考終兩附
謹厚承祀孔時賔履塞户罔覺薄厚或以他意幾風之
者孺人曰制扵天者命制扵我者義吾知有義命而已
不知其它貞聲懿望鼔聞逺邇有司以聞有詔旌之四
方萬衆一口曰賢哉丁節婦乎為父母者訓其女為夫
者勑其妻莫不願其有節婦之行也為女為妻者莫不
願有節婦之行在其身也扵戲仁也者人之心也人所
以異扵禽獸者以其有人心也為臣而忠為子而孝為
婦而貞皆不失人之心者也天柱立而地維固皇極之
大化兹乎藉矣女子之行丈夫或未之能也烏可少哉
成化甲午冬十月後望四日届孺人之誕生上距洪武
乙亥八十年矣孔子曰仁者夀扵此乎徵族從各為歌
詩四韻倫抃為之序云
　　　天寳劉氏族譜序
庶矣劉氏清江劉名天下三先生以焉熈寧中公是公
非文學丕顯其友則司馬公南渡後靜春子澄繼之其
友則朱文公天寳劉氏於三先生同出太保式式仕唐
附宋聚書墨莊貽休後人文公記之芳潤翰苑宋光宗
時墨莊後曰宗實仕新昌巡檢爰宅天寳士元其後也
以族世蔓遥簡帙重大别清泉為前譜天寳為後譜志
承考也柱史王樂用曰某曰以三先生僥恵教扵先生
毋辭夫睦族之道譜其文也盍反其本而已祖父之心
在我後人吾之心一也彼私自也視兄之子不猶吾之
子矣自吾父視之有異乎從父之兄弟自大父視之從
祖之兄弟自曽大父視之至無服之兄弟自初祖視之
有異乎服有隆殺世有逺近勢也情無親疎乃祖父之
心也勢吾無如之何矣情不盡乎奈何孝弟之心油然
生矣貧賤收之患難恤之死喪賻之凡以盡吾情也世
之位都卿相富連阡陌樂餘其身留遺其子孫而族之
人不得其門而入挈壺去為溝中瘠者何限何惑之甚
歟弗思耳夫所欲莫甚扵生目欲留其明時而昏耳欲
留其聰時而聵身欲留其存時而去况外物乎君家之
墨莊非有膏腴之沃金玉之玩牙籖錦軸揚為飛塵化
為烈燼幾聚而幾散矣况他物乎聚必有散隆必有替
治必有亂盈必有虧天之道也天地鬼神且不能違況
扵人乎惟善保其生者可以引年善保其國者可以永
命善保其族者可以世家士元欲世其家乎亦善保其
族而已矣即墨莊以立義莊所謂耕道而熟仁者於此
乎在此保族之道也斯言也吾聞扵三先生三先生聞
於二公二公聞扵周孔周孔聞扵堯舜堯舜聞於乾坤
　　　三禮考註序
先王之道不行於天下夫豈人心異扵古哉上之所以
為教下之所以為學非其道爾禮也者先王之所以為
教也天之經也地之義也民之行也是故聖人則之以
化成天下士有定習民有定志官有定守國有定制天
下之治運於掌矣周衰去扵戰國燬扵秦穿鑿附㑹扵
漢先王之典未墜扵地者存什一扵千百也宋大儒紫
陽朱文公甞考定易詩書春秋四經以三禮體大未能
序正元臨川吳文正公用繼其志考周官以正六典以
大司徒之半補冬官之闕盖取陳氏俞氏之論也以儀
禮為經禮記為傳盖取朱子之論也考三王而不謬俟
後聖而不惑其公之志乎我朝東里楊文貞公曰吾邑
康宗武受學扵公元季兵亂書蔵康氏亂後郡人晏壁
彦文從康之孫求得之掩為己作以公支言叙録考之
逸禮八篇今存者六篇儀傳十篇今増者五篇傳外又
増曲禮八篇凡増十三篇又聞老長言文正晩年扵此
書欲復加考訂不及臨沒授其意扵孫當當甞為之而
未就今此書増入禮義率混淆無别決非當所為豈壁
所増耶文貞之疑是矣倫嘗因其言考之士相見義公
食大夫義叙録用劉原甫所補今此書二義所補者皆
出戴記叙録成扵蚤年此不載年譜先後不可考而纂
言之成明年公易簀矣其可徵無疑也凡考註所取經
若諸侯釁廟取諸大戴而小戴喪大記亦載之傳若冠
義等取諸小戴者纂言悉寘不録今此書増入若服義
喪大記喪義祭法祭義學記樂記諸篇皆複出先後取
舍矛盾特甚凡叙録所載若冠義婚義等篇編註精審
文義粲然其餘士相見公食大夫二義及所増十三篇
者綜彚混淆註釋粗畧悉取陳氏集説中語割裂而補
綴之可考也非公手筆無疑矣獨其以曲禮補士相見
公食大夫二義以喪義祭義等五篇補喪祭二禮之傳
傳外曲禮八篇盛徳言人君之禮入官言人臣事君之
禮立孝言人子事親之禮内則言女婦事父母舅姑之
禮少儀言少事長之禮表記言揖讓進退之禮而學記
樂記為是書之終又與纂言不異其名篇取義似非後
人所能及者疑公定其篇目未及成書臨沒授其意扵
孫當其謂是歟故後人因而竄入之文貞所聞其誠然
耶然與纂言不合又未可深考也公著述之功未有大
於此者惜其書未及成而為後人所亂者如此成化庚
寅大理寺卿仁和夏公時正巡撫江右得是本扵憲副
夏正夫正夫得扵編脩張廷祥廷祥得扵祭酒胡若思
若思之本其文貞之所録者與長樂謝公仲仁時守建
昌時正畀繡梓以傳且屬倫校讐之乃訪善本扵臨川
文正之子孫已不知有是書矣書蔵康氏文貞所聞其
亦然也倫時卧病深山僻無書籍仲仁乃取通解註疏
諸書旁正而訂之善本未得恐不無訛謬也然聖賢之
遺經因是而傳焉三公之用心亦可尚矣河南監察使
何廷秀謂予曰沅州劉有年永樂初守太平府進儀禮
逸經十八篇逸禮唐初已亡宋元大儒皆未之見有年
何從而得哉然廷秀之言非妄也好古君子上請逸經
繼類成編傳以戴記其不入傳者從纂言所類别為記
以附焉則先王之典庶乎無遺矣於戲禮儀三百威儀
三千待人而行君子尊徳性以立其體道問學以致其
用如有用我執此以往文武之政其庶矣乎
　　　夀宗兄紀正五十序
羅豫章出也自豫章往湖西者二十有二世矣八世祖
八十四宣義聖卿府君有五男子皆字曰徳兄紀正倫
彛正皆二十四宣義徳誠府君出也鳴羅氏者五徳羣
從子姓舉扵漕司扵浙扵湖南扵冑監餘三十舉大比
無虚嵗東軒曽御史遺江淮制幹靜觀公書曰名宗鼎
盛花樹之韋桐木之韓不能過也科第云哉水心松野
餘頑滄洲數君子者孤忠亮節宏才碩學抗賈馬友夷
光而望張許科第云哉倫在髫齡大父朝夕曰汝母忝
前聞人倫受教惟謹乃學詩學春秋兄曰汝姑舍所學
而從我乃學伏生書時貧甚艱得書取兄䇿易讀之己
巳㳺郡庠昔淵明之出也為饑之所驅為倫之驅者獨
饑已哉予去而兄業醫矣以醫儒近也庚午罹内艱癸
酉唾紅兄視曰内熱有餘也下藥氷之七年而後愈丙
子貢扵鄉庚辰痁兄視曰内不足也藥過矣易上藥實
之寅入酉回自秋徂春雨雪交集視窓隙微明戸外履
濕濕聲兄至矣當是時也衣無禓裘食無鮮羞貴無趙
孟可矣兄不可無也兄之治倫非有華陀之神扁鵲之
巧也病至攻邪氣退則䕶元氣二道而已使天下之醫
皆吾兄天下之病者皆遇吾兄天下之為兄而待其弟
者皆吾兄則可以盡年可以保命可以睦族而好同氣
矣良士之醫已良相之醫國知是道乎克己禦冦攻吾
邪也養性保民䕶吾元也則可以夀吾道可以福吾民
矣兄初度五十浮夀有限而真夀無窮倫以兄之醫吾
者醫吾兄吾兄夀矣式克詔我後人窮則夀吾道達則
夀吾民以不佚前人光且以詔天下之為醫天下之為
士天下之為相者
　　　番禺李氏族譜序
李之先南雄保昌人邵琰父子登宋進士第琰生朝儀
大夫縎縎生承奉大夫仙之始遷番禺仙之生安撫助
教攑攑二子天棐龍圖待制生吏部侍郎昴英文溪忠
簡公也天亮生徳慶府尉胄英英生國史編教仲實實
生以寧寧生徽州經歴昌昌生禧孫孫生禎禎字徳孚
己夘鄉薦由成均銓天曹陳公甫倡道東南何時舉林
縎熙輩左右之徳孚聞風脱屣霞外君子韙之間託序
其譜倫謂徳孚曰脩譜立族之大本脩身立天下之大
本譜不脩也無以紹其先身不脩也不辱其先乎自宗
法廢而譜學興矣明其本之自出所以尊尊也别其支
之由分所以親親也尊尊親親之道盡而族之大本立
矣譜先人之遺跡無脩且不可而況扵遺體乎脩身之
道李氏之先忠簡得之崔菊坡文辭雋偉功名趯趠初
平得之濂溪愿中得之豫章冰壺秋月瑩徹無瑕則又
度越扵功業文章之外者此徳孚所宜知也初平聞濓
溪語二年而有得徳孚扵公甫八年扵此矣公甫之所
告徳孚之所聞豈外濂溪乎靜閲圖書光霽襟懐洒然
在目其言曰志伊尹之所志學顔子之所學又曰至尊
者道至貴者徳人之至難得者道徳有扵身而已此徳
孚所宜知也此道不聞七葉珥貂三世列㦸猶不足以
大其族焉有扵沬榮乎昔在聖門由路數子皆志諸侯
獨漆雕開曽㸃已見大意夫子説而與之其意可見矣
此脩身之大本也張子曰子孫才族將大徳孚質扵公
甫以吾言為何如
　　　送陳僉事夢祥歸番禺序
後世茍不公至今無聖賢歐陽子之言也何待後世乎
人心天命之至公天命不息人心不死斯民也三代之
所以直道而行也古之君子或屈扵一時而伸於萬世
讒扵一夫而信扵天下君子之心初容有待扵天下後
世哉而天下後世之人心自不能舍君子而歸之天命
之公不可解扵心也盖嘗觀扵易乎君子者陽之剛小
人者隂之柔剛常正柔常邪剛常明柔常暗剛常公柔
常私剛常大柔常小剛進柔退則成泰而天下䝉其福
柔進剛退則成否而天下受其禍孔子曰吾未見剛者
孟子曰至大至剛孔子孟子之所謂剛吾未見其人矣
見其似者可矣今之君子若尚書王君公度御史謝君
元吉太守楊君繼宗僉憲陳君夢祥亦庶乎其似者非
歟尚書不得其職數月去御史三上章出百日謫去太
守屢抗强武乞錢若水例致其仕去僉憲九載不遷辟
讒去或曰子剛僉憲何居吕刑曰非訖于威惟訖于冨
僉憲以之虞廷之剛登之配天後世之剛擠之落穽聖
人作易扶陽抑隂剛者惟恐其不盛柔者惟恐其不衰
何獨異扵是哉埋輪都亭請劍尚方幸今世無斯人有
之待之復何如其加之君子以是畏天命而悲人窮矣
先是侍郎原公巡視江右謗書連幅公曰夢祥為男子
吾乃為婦人欲驅一世男子盡為婦人奈何陳公甫門
人容彦昭易徳元陳秉常曰鄉為身死而不受今為宫
室之美為之萬世同流夢祥故吾吾以是知人心之公
無待扵後世也或曰僉憲大剛則折人方戒之而子乃
與之何也蘇子曰士患其不剛當患其太剛而懼之以
折耶折不折天也非剛之罪也為此論者鄙夫患失者
也僉憲歸矣以直養而無害吾見塞于天地之間
　　　送三峯歸南海序
南海之涘有三峯焉蟠踞廣博意氣端重色如頳玉者
兩峯也風骨巉巗氣度軒豁如神人異僧使人望而敬
之者南峯也娟好靚秀如素女靜姝逺之可愛而近之
不可狎者東峯也烟消霞歛風清日眀隂陽和暢萬景
嫵媚眉睫間一接佳氣則精爽飛動神情怡悦及夫雲
霧歘起雷電晦明則神沒鬼出駭目驚心倐忽萬狀此
三峯之所同也兩峯在東良容君彦昭有之南峯在玉
樓之西易君徳元有之東峯在魁江之上陳君秉常有
之三峯之外在番禺者何氏有矩峯在東莞者林氏有
熈峯三峰髙之白雲九曜石鼔大奚諸山皆俛伏其下
不敢抗視五峰脈脊皆自崑崙崑崙在白沙南世傳潁
川白龍所宫天下文明則見海南諸山崑崙最髙䝉泉
潤澤可被千里屯雲膚寸可雨天下與羅浮相望羣峯
列岫層巒疊巘凡出崑崙者皆磊落竒詭特異衆觀雖
跨州超邑横河絶海而端嚴拱抱尊面崑崙如弟子之
服先師無違背者武夷之西雲谷之東蔡氏有九峯胡
氏有五峯成二山之偉觀此五峯者不亦重白沙崑崙
之偉觀乎客有好竒者曰子知南海之崑崙矣知西海
之崑崙乎吾能言之其大蟠天地其髙蔽日月閬風之
苑𤣥圃之墟宫天帝而館神人其入中國者北紀則嵩
華恒岱南紀則岷峨衡廬小天下塊三山杯五湖者皆
崑崙之支脈為之也子欲盡天下之大觀吾與子其俱
往三峯主人同聲曰諾吾將由南海之崑崙陟西海之
崑崙矣遂仗劍長歌浩然而往
　　　碧梧丹鳯圖序
皇帝臨天下有六年制若曰朝廷正而天下治善人多
也善人之多師道立也汝左右予輔其簡在位學有典
則往師俊造以媚朕志扵是姑蘇夏公正夫以禮部郎
中遷江西憲副敬學事也三載考最扵天官憲臺羣公
繪碧梧丹鳯圖以象之合詠歌以美之命湖西羅倫序
之倫曰鳯聖徳也掲義而挾禮負仁而入信履文而繫
武有道則見無道則隠善人國之鳯也在亂若鳯在治
若鳯鳯為聖人出也是故舜時來儀文王時鳴岐山舜
文之聖朝陽之梧桐也臯䕫稷契髙崗之鳯凰也鳯以
致鳯鳯之至也宜哉自周之東朝陽之梧桐秋矣孔子
鳯而聖顔子孟子鳯而賢或老扵曲肱或困扵陋巷或
卒扵㳺説故曰鳯鳥不至吾已矣夫漢氏而下時君之
慕鳯扵其名不扵其實或以鶡鵲為鳯或以野鳥為鸞
鳯卒不可見也天下豈無鳯乎致之不以其道鳯之不
至也宜哉其在下者雄欲鳯漢而棲于新室通欲鳯隋
而儀于隋文君子若鳯謂隠見之得宜也雞非鳯比猶
知曉晦之候鳯徳固若是乎大江之西羣鳯之郊藪也
濂溪之周氏草廬之吳氏象山之陸氏道徳而鳯者也
廬陵之歐陽氏南豐之曽氏文章而鳯者也若忠宣洪
氏信國文氏之流則忠義而鳯者也天理不息則人心
不死鳯固聖徳然不離飛鳥也可以人而不如鳥乎同
聲相應一鳯鳴而衆鳯皆鳴梧桐在朝陽矣侯其以徳
為首以仁為心以信為負以禮為履以武為繫引吭振
羽而一鳴焉則羣鳯隨之舜文之端至矣吾將洗耳而
聴扵巻阿也
　　　蕭冰厓詩集序
詩非為傳世作也本乎情性止乎禮義詩不能以不傳
也若三百五篇是已當周之盛國風之詩多出扵田夫
閨婦之口而其辭義之奥音節之正皆可以被扵弦歌
而為法扵天下夫豈學而能哉盖先王仁義禮樂之教
自閨門而達扵邦國由朝廷而下扵閭巷所以漸其心
志而形諸四體和其聲音而發扵文章有不自知其如
此之盛也王迹既熄風雅道喪宏材碩士句攻字琢用
意非不精用力非不勤卒無異空花眩目好音過耳夫
豈才之相逺哉所以教而化之者無其本也然太極之
運不息則人心之天不喪是故豪傑之士間生其中亦
無愧扵古者若靈均之憂憤杜陵之忠愾陶彭澤之沖
澹皆本乎性情之真庶乎禮義之正闗扵民彛物則之
大視風雅不知何如惡可以後世之詩例視之哉宋氏
有國三百餘年治教之美逺過漢唐道徳之懿上承孔
孟南渡以後國土日蹙文氣日卑而道徳忠義之士接
踵扵東南其間以詩詞鳴者格律之工雖未及唐而周
規折矩不越乎禮義之大閑又非流連光景者可同日
語也若冰厓蕭公亦其一人矣公諱立之寧都蕭田人
登進士科仕至通守遭世搶攘未及上迺自放扵詩當
其意到􁀙若觀岳馬矯若凌雲鶴媚若春園之桃李蒼
若冬嶺之松筠視三君子者不知何如亦南渡以後之
髙品也公詩宗江西泒澗泉趙公章泉韓公雅愛澗谷
羅公公為澗谷所知則其詩可知矣同時以道徳鳴者
草廬呉公以忠義著者疊山謝公公納交扵草廬又見
知扵疊山則其人可知矣公子士贇註李太白詩今行
扵世公集舊板燬扵兵嗣孫儀鳯繼顯前聞欲重夀諸
梓屬其序扵予予嘗病科舉之業詞賦之工害天下之
學術欲變之而未能乃為公序而傳之何也喜其近扵
本不為無益之空言也
　　　嶺南王氏族譜序
人之扵身無所不愛也痛則抑之癢則搔之無尺寸之
膚不愛焉有尺寸之膚不愛則疾痛疴癢不知為痿痺
為癈痼矣所謂不仁也夫子若孫吾身之所出也寒焉
衣之饑焉食之疾痛焉憂之無所不用其愛也視子孫
之身猶視吾之身仁有甚扵此乎自夫一人之身化為
千萬人之身則貪心萌焉爭心起焉相視如秦越相挺
如仇敵䦧扵牆瘠扵溝而不恤矣昔一人之身今何忍
至此也先王扵是制宗法以統之所以廣仁也大宗統
百世百世宗之小宗統五世五世宗之凡受命扵宗子
有無相通患難相恤禮俗相交雖千萬人之身猶一人
之身而民焉有不仁者乎此先王之治所以不可及也
天之生物也由本而榦由榦而枝由枝而葉祖猶本也
大宗猶幹也小宗猶枝也小宗之羣弟猶衆枝葉也有
本而無幹枝葉何所麗乎三代之後宗法廢矣由是天
下無世家朝廷無善治鄉黨無善俗今日之人心夫豈
異扵三代之人心哉教之無其道統之無其法耳是豈
獨小人之罪君子與有責焉嶺南王氏吾郡大姓也其
先有國英者自臨川徙扵恩江國英之後文質文潤自
恩江徙扵嶺南恩江之族有諱鎬者以詩鳴扵宋嶺南
之族國初以來仕至御史者二人起居注一人郡博縣
教六人州佐縣令若干人於戲宗法廢而門第之説起
矣族之有貴而有賤家之有富而有貧人之有賢而有
愚譬諸身焉有生而有死以富貴而大其族者豈可常
哉大而可常莫若行先王之法也先王之法行扵家則
一家仁矣行扵族則一族仁矣行扵天下則天下之人
無有不仁者矣天下者家族之積也張子曰縱不能行
之天下猶可驗之一鄉王氏行之扵其族則它日行之
天下者自此而始也門人王斆請叙故書以貽之
　
　
　
　
　
　
　
　
　一峯文集巻二
欽定四庫全書
　一峯文集巻三　　　　　明　羅　倫　撰
　　序
　　　秋江劉氏族譜序
孔子仕不媚君祭不媚鬼然則有所媚乎媚其所當媚
不媚其所不當媚也父子兄弟宗族之懿天性也以恩
而全其天非所當媚者乎是故聖人之教在父子則相
隠在兄弟則怡怡在鄉黨則恂恂似不能言者媚之至
也今夫一族千萬人其初兄弟也兄弟其初一人也自
一人而視千萬人固以千萬人之心為心自千萬人視
之能以一人之心為心乎自千萬人者不以一人之心
為心而各以其心為心此譜之所以作也秋江劉氏望
族也將譜其族一心以媚扵族人素彬曰子可無言乎
予未暇也明年譜告成扵祠堂長老呼其少者前來曰
自吾先人之有斯圡也以儒世其家者五百年扵此矣
儒者之道何謂也汝知吾譜之所以作乎凡為吾族者
子以孝媚其父弟以敬媚其兄少者以順媚其長貧而
無歸也富者收之愚而無能也才者教之貴且富者不
以加其父兄宗族生相慶而死相弔也千萬人惟一心
以媚扵一人如斯而已矣倫聞之喜曰此固吾之所以
為言也昔蘇文忠公曰吾鄉之俗大家顯人以門族相
尚推次甲乙皆有定品謂之江鄉非此族也雖富且貴
不通㛰姻羅劉世㛰姻家其長者吾視之猶父兄少者
吾視之猶子弟其老長教其子弟固吾之所以為教吾
所以為教固孔子之所以為教也
　　　洛陽送别圖詩序
河南胡公之官泉南也二年矣材敏四聞憲臣特簡扵
羣有司中命拜表詣闕下瀕行太守嶧陽李公同守松
江髙公通守姑蘇張公暨賔從之賢者俎殽觴酒飲餞
于洛陽橋東畀小子倫與離觴之餘滴時暑雨初霽海
空一碧倫執盞言于胡公曰君知夫海乎上沃乾樞下
溷地軸環中國以為池帶四夷以為島其涯也渺乎其
淵也窅乎海之大非自大也百川之積也方百川之朝
宗于海也澎湃洞踏騰踔駛駃萬折而必東川不自知
其勞也川之達非自達也畎澮之積也川海之扵畎澮
泰山之扵丘垤也孰大而孰小也小也大之朔大也小
之望小不小其小大以大其大也故禹之同四海決九
州必盡力扵畎澮也不大大而小小也不大大而小小
禹所以智扵水也舶司一雨水暴溢予疑其海也皁人
曰此溝澮之淤也海無與也命疏之自是雨之水不能
患也益然禹之知扵水也君子之導民猶禹之導水也
海静而善容君乎川動而善勞臣乎畎澮微而善從民
乎知扵導民者不小之斯已不小之不淤之斯已夫水
之在地氣之在人也水淤則浲氣淤則病情之在民也
亦然有虞之時詢于四岳以闢四門以明四目以達四
聰所以疏吾民之淤而不小其小也水之淤也疏之禹
民之淤也疏之四岳非小小而大大者也此有虞之治
所以溟渤冠古溝澮屢世而大莫之大者也今聖皇堯
舜宰輔岳姒善容乎為海善勞乎為川而畎澮之善從
者猶未淤免也君甞扵此乎盡力矣不大大而小小矣
今之朝宗扵海有小小而大大者乎與君讐者乎此知
于導民者也其以吾言告之君曰諾太守諸公為五韻
詩成命倫以言扵君者序之命畫史圖之命書史書之
　　　譚節婦詩序
宋譚節婦趙氏永新人歸譚氏年二十七元師下江南
丞相文天祥檄女弟彭震龍復永新降將劉槃誘元兵
陷城婦抱嬰兒匿禮殿中兵執欲汙之屠兒瞰于梁見
婦罵曰賊死吾舅死吾姑吾從舅姑死耳犬彘敢吾汙
哉母子遂遇害血漬禮殿入磚宛為婦抱嬰兒狀或磨
煆之狀益顯先是元兵入浙東臨海王貞婦者主將欲
納之婦齧指血書石投崖而死血漬入石天隂雨墳起
若始書時扵戲二婦者何天異之表人極扵萬世也後
未百年紅巾冦禾川省元陳允中辟彭九萬行軍鎮撫
其妻李氏躬爨犒軍戰屢捷明年苖獠入城李氏及其
子友諒女秀英俱被執以刃脅之問所求罵曰吾死耳
吾何求賊輒連殺之於戲永新未百年得二烈婦與文
文山余豳公耿光相上下夫豈偶然哉建文壬午靖難
師起永豐峒民變夏克紹妻黎氏奴欲屈之黎不屈瞋
曰我死後賊奴不出三日後三日奴果戰敗死此猶慷
慨亂離耳若遭世承平從容就義猶未易乎吾見其人
矣丘咨疇妻熊氏年二十三從夫死譚洪季妻張氏從
夫死年二十五丁達常妻聶氏未嫁聞夫死從之年二
十吳恒鑑妻曽氏夫死從之年二十三黄宣徳女年三
十一其夫丘病以身代死之於戲由是觀之婦持節義
淪草莽者可勝道耶是豈有待而然哉所欲有甚扵生
所惡有甚扵死固扵心而不可解也為人臣子不背君
父若此婦焉則國家喪亡之禍何自至哉夫何平居穹
官厚祿秉鉞執衡髙自標譽或目以婦人則艴然怒一
旦變故竄伏忍恥棄人家國而不頋視此婦寧不愧死
耶陳君粹之僉江西憲事按節永新嘆曰節義者天地
鬼神之所相也而况人與乃合古今詠歌刻石于祠戒
知縣事李某屬叙于倫乃連書之以媿為人臣子而棄
君父者於戲枋世道者盍亦知所先務哉
　　　瑤田梁氏族譜序
梁之先河陽人周平王以秦仲功爵其少子康伯于梁
後以國氏佺仕唐節度河陽為河陽人佺後六世寔從
李克用擒黄巢瑕丘子均玉任子得兵馬指揮使中原
驛騷避地于瑤田土曰澦塘徙水北姜坊姜後滅為梁
坊奕葉重英子濟領方州舉于宋民則秉彛舉江西于
元國朝益大洪武辛亥起下第士與計偕梁氏起者五
人伯興仕河南布政使先丞應天禄取口外還太倉上
以老實稱之幕佐縣令鄉校師一世蟬聫里閈嘻歆夫
自宗法廢門第盛而譜牒興譜牒興禮義修而門第盛
盛以富貴外也内則可乆矣禮義之盛内也江州之陳
麟溪之鄭非五世珥貂七葉列㦸而風奮天下光峥百
世禮義之澤深哉夫一人之身為千萬人之身以千萬
人而視一人若疎逺矣以一人而視千萬人疎逺可乎
古之人親吾親以及人之親四海之内好焉不忘也况
初一人也疎逺可乎盖嘗觀扵螻蚍一臺共居一糈共
食况吾人也胥戕胥虐罔念其初一人也而可哉倫梁
氏壻也明道壻彭氏晦翁壻劉氏二氏以著焉倫媿無
以著梁氏也梁氏其務扵内者以自著焉毋徒務乎其
外也
　　　雯峯饒氏族譜序
饒氏世家甘竹太守秉鑑甫易甘竹為雯峯雯峯泒自
東山東山自宜黄東原東原自南城白干白干則番陽
徙也饒本堯後後世避秦南遷番陽益食為饒唐徳宗
時番陽之饒有元亮者安撫浙西歸寓南城今南城則
白干疊石歴山上湖新城則象岸宜黄則東原濯江神
岡崇仁彭原智原廣昌則東山甘竹遷善南豐則白舍
堯方皆其後也元亮二十六世聞孫曰希明克敦義睦
合諸侯之譜修之冡嗣秉鑑偕其弟某夀梓以恵諸族
屬倫叙之叙曰善世其族者先禮義而後富貴禮義人
心之固有富貴天命之或然求之不可必得得之不可
必守若夫禮義人不求耳求之斯得守之斯乆人不知
出乎此何也所以貽其子孫者田園惟恐其不闢宫室
惟恐其不壯金玉貨貝惟恐其不積科名爵位惟恐其
不隆且瞻也不思以淑其心其福之者適所以禍而促
之也保一族者無禮義且不可况保天下者乎先王之
時鄉黨閭巷非有宗族之親骨肉之愛貧窮相收患難
相捄死亡相助慶弔相交自夫政衰教弛同宗共出之
親涣散乖離患難則乘之貧賤則凌之死亡則棄之凡
見其可欲者皆奪之以為己有而不恤綱常之道大壊
而不振矣於戲教之行也異類為膠漆其廢也同氣為
仇讐禮義之闗扵教化豈細故哉先王之法不見扵今
大觀君子可遂已乎萃之以祠聨之以譜合之以義聚
均之以義田教之以義學周之以義庄𦵏之以義塜濡
乎耳而染乎目者皆足以化其心若蘇州之范氏江州
之陳氏浦江之鄭氏今番昜之虞氏亦庶乎其可矣天
下之大雖非一家一族之可化然天下者家族之積也
使天下之人各愛其身各睦其族亦庶乎先王之化矣
予欲脩是法以行扵吾之族徳未孚而力不迨饒氏有
可為之勢有欲為之志在為之而已予所望扵饒氏者
固以望扵天下也
　　　豐城涂氏族譜序
盛衰消息天道然也公卿起自犁鋤世家降為輿皁無
恒尚矣以人回天顯微隆替祖考之所以望我後人也
在自立而已立之道奈何立徳也立功也立言也立徳
本也徳也天之與我者明善以開扵始復初以宅扵終
徳有諸已矣是故用則行其道扵當時安社稷澤生民
不用則行其言扵後世繼往聖開來學古之君子所以
保姓受氏也今之君子或異扵是焉崇髙富貴卑抑貧
賤齊梁之㳺士陋巷之匹夫非有趙孟之貴韓魏之富
也而終隨乎天地焉自立而已爾豐城涂氏豫章著望
系出塗山南唐時􁃤尉洪都去土姓涂洪撫間涂姓多
其後也元世祖時􁃤後曰桂芳仕至孔目自金溪徙豐
城憲副君伯輔六世祖也伯輔為御史時長老詔脩其
家譜伯輔奉命唯謹譜其所可知闕其所不可知以傳
信也天下譜其族者多矣蘇譜以明允聞歐譜以永叔
聞二公之言立故也况超此而上乎繼今涂後師顔孟
以立徳師大召以立功師近代之歐蘇以立言涂後其
有聞乎朂哉伯輔以昌爾後也若託他人之言以圖不
朽亦末也伯輔勗哉
　　　南溪髙氏族譜序
欲大其族者人之同心也有立徳而大者有立功而大
者有立言而大者孔氏之族有仲尼焉徳配天地名並
日月言滿天下功在萬世孔氏以之大也簟瓢陋巷不
改其樂顔氏以之大也閑先聖之道正人心息邪説孟
氏以之大也立徳而大者也蜀之諸葛亮宋之范希文
立功而大者也漢之董仲舒唐之韓昌黎立言而大者
也欲大其族者人之同心也濓溪之周氏河南之程氏
考亭之朱氏繼孔孟而立者也其大同焉江南世族尚
矣吾邦其最也立言而大者其歐陽氏與立功而大者
其文山氏歟若胡忠簡氏若周文忠氏若楊文節氏或
以功立或以言立皆能大其族者也繼孔孟而立者吾
未之見也是故古之立也大上立徳其次立功其次立
言今之立者或異是焉其上焉者位列公卿名魁科甲
曰吾立也其下焉者宫室之美田疇之良子姓之强有
力曰吾立也人亦曰彼立也者其族之大不亦宜乎坎
井之蛙醯甕之雞不自知其立之小也井外之海甕外
之天不知其大何如也廬陵之髙溪有昌氏焉文山之
里也其彦曰大倫大雅之弟也大雅冡嗣曰廷相先生
以科第立門户予幼師事焉大倫脩譜以系族立祠以
祀祖左欲起義倉周凡族之貧者其亦志于立者乎固
將以大昌氏之族也大倫之立其斯已乎固將以望昌
氏之後也言之立也以文功之立也以位徳之立也斯
立矣徳立本也有徳者必有位徳立而功成矣有徳者
必有言徳立而言顯矣昌氏之後立功由文山氏立言
由歐陽氏立徳由程朱氏窮理以致其知立誠以達其
本孔孟之立可待也顔子曰有為者亦若是孟子曰迺
所願則學孔子聖人與我同類者亦為之而已矣周子
曰士希賢賢希聖聖希天勗哉昌氏之後也吾見其大
也
　　　建昌楊義官挽歌詩序
門人楊玘有父之喪羅子未弔焉玘環絰衰杖血泣踵
門曰玘聞之曰先子有善而弗聞不仁也聞而不以其
人不知也吾痛夫聞之無從也敢告于君子立言以聞
焉三君子以告翰林王先生大韶志其壙張先生廷祥
銘其墓莊先生孔昜表其道若夫挽者之歌先生其首
之無辭四君子者先君子將賴以聞也羅子曰噫末乎
哉吾聞諸孔子人子之聞其親也其惟孝乎三年之喪
孝之達也玘也有三年之哀扵其父母乎禮曰喪則致
其哀斬衰服苴容體之哀也號泣無時聲音之哀也唯
而不對言語之哀也蔬食水飲不茹醯鹽飲食之哀也
寢苫枕塊不御内室居處之哀也此三年之孝也喪終
三年孝子之心終其身也是故見雨露則悽愴焉見霜
雪則怵惕焉見桑梓則恭敬焉見犬馬則愛存焉見手
澤則不能讀焉此終身之孝也孝子哀痛之至創鉅之
深是故思終身弗辱也居處則思莊動作則思正長老
則思恭兄弟則思友交友則思信事君則思忠蒞官則
思敬見得則思義思終身弗辱也一力不敢輕用一獸
不敢輕斷一草一木不敢輕剪思所以廣孝也孝之至
也塞乎天地溥乎四海昭乎日月括乎鬼神施諸後世
而凖人皆曰某幸哉有子如此某幸哉若是以聞可乎
玘覽涕而謝曰聞矣請服之終身用書之冠于羣言之
首
　　　送沃御史序
饑易為食渇易為飲人之至情也苛政之害非饑渇所
能喻也昔泰山婦人三世死扵虎以無苛政而不去孔
子以為苛政猛扵虎永州之民業捕蛇者其祖父死之
其身幾死者數然不毒蛇而毒扵役賦栁子以為賦歛
之害毒扵蛇夫生人之害未有毒扵蛇與虎也而苛政
過之予故曰苛政之害非饑渇所能喻也丙戌進士沃
君文淵以監察御史按治江西歴臨瑞袁吉察苛政之
毒吾民者盡解而去之貪墨震慴聞氣遁逃軺車所至
父老舉手加額曰不圖今日見真御史誰從天子復借
一年庶若等少甦須臾哉信乎饑渇之易為飲食也及
期代去藩垣羣公速言于行夫天子天也宰相元氣也
御史雷霆也驚山破石驅魑魅魍魎而走之雖雷霆之
能事而非其至方羣隂閟伏震奮出地雷雨滿盈草木
甲拆元氣和暢以收天功至矣子歸哉拾遺補闕翊賛
王度熈庶績而康萬民使天下之人欲象其徳而不可
名百世之下君子無譏焉斯可矣毋自至羅倫序
　　　薌城梁氏族譜序
抗義而舉之不可以有加也取之非取也取其急扵義
也急扵義者君子也急扵利者小人也所好乎君子者
非好其名也好其急扵義也所惡夫小人者非惡其名
也惡其急扵利也吾甞試觀之凡免人于難者必君子
困人于厄者必小人以是知君子之必可好小人之必
可惡也若吾友梁徳剛者其君子之可好者與始吾㳺
郡庠時衆方笑之以為迂或欲黜之以貧為辱于學徳
剛獨有取焉有司有怜其寒饑者徳剛曰非其義也一
介不以取諸人扵是推其有以同之予之困而能成者
徳剛之賜也昔子路願車馬輕裘與朋友共敝之而無
憾夫子許其升堂朋友義廢乆矣徳剛獨抗而舉之不
可以有加矣使如子路之遇聖人其取之當何如乎徳
剛脩梁氏譜成屬予叙之予謂徳剛曰朋友之義君抗
而舉之庶乎古人矣君子推恩親而近者易疎而逺者
難君能扵其難獨不能扵其易乎反是心而克之無所
往而不為義矣求之古人若蘇州之范氏象山之陸氏
江州之陳氏浦江之鄭氏皆以義而大其族者也四族
之大俟梁氏而五焉叙扵譜以俟
　　　豐嶺羅氏族譜序
仁其所不當仁義其所不當義無適而非仁義也有所
不當乎齊堂過牛而不忍仁所不當仁也夏乘貢金而
不信義所不當義也仁所當仁義所當義可得聞乎仁
莫大扵愛親愛親者必尊祖義莫大扵愛兄愛兄者必
敬宗斯二道也孝子慈孫不用其心惡乎用其心孝子
用其心扵斯也蔬水不知食之淡衣絅不知衣之惡井
樸不知居之陋日月邁血氣衰不知老之至凡祖之所
出宗之所别無所不用其愛且敬焉合敬同愛不思以
繼之敬愛止扵吾身矣為之法焉緦麻無服之親同爨
也謂之義聚分井以給之謂之義田儲蓄以備其急也
謂之義庄列屋以居之謂之義宅羣族人之子弟廩而
教之謂之義學歛棺衾𦵏之扵族也謂之義塜合而名
之若江州之陳浦江之鄭謂之義門無所徃而不為義
仁在其中矣是道也豈特吾羅氏之所當知哉天下之
保姓受氏者皆所當知也羅有三祝融後國扵羅楚滅
羅子孫散居楚蜀漢恵帝時珠為大農令自長沙遷豫
章後以豫章為望甘羅仕秦秦亡去甘姓羅羅鬼國外
夷也入中國因氏羅羅望豫章者非出扵彼也明矣峯
嶺羅氏亦出豫章其先自泰和徙也居斯土也其十有
七世矣宋季輝卿者官來安路通判世累資富敦厚而
向儒術三十年前倫與峻極同學郡庠成化乙未倫來
金牛洞峻極及叔父季傑開正密堂以居來學不辭焉
以崇義也擴是心而充之義無不可為矣浦江之鄭江
州之陳亦人也彼以門閥大其族者惡知所謂禮義乎
　　　送王宗源歸閩序并詩
一峯山人主金牛洞天閩人王宗源將往見焉饒雯峯
曰宗源達人固山人之所好也宗源至山人方卧翠微
𤣥房乃攬衣出户則張拱于九曲飛雲頭矣鬚眉鶴鶴
儀觀偉然扵是披清風割丹霞燕扵萬花春谷晝則棲
雲夜則浴月摩挲金牛招呼鐡鶴旬有五日而後返
援之而弗能止也山人笑曰子將為雲乎將為水乎將
雲行水流而無窮乎固將窮扵六合也乃命邑史艾方
師圖之金牛洞主題之雲水道人歌之以壯斯逰歌曰
青山皂帽誰家子行盡天頭與天尾一朝飛上小蓬萊
鐡鶴金牛夜能語山中不住雲溪上無停水雲行水湧
杳無邉與君為終又為始
　　　清塘姚氏族譜序
外物不知其髙深反諸内焉髙深者在我矣此保族之
道也顔子扵聖人之道仰之彌髙非髙而何鑚之彌堅
非深而何王侯之門髙視天而深視海七十子之徒達
如子貢勇如子路藝如冉求非不知聖道之髙深也外
駕未能税焉獨顔氏子頽然陋巷以終其身簟瓢世家
配闕里扵無窮故曰髙深在我者保族之道也昔夏侯
𤣥何晏之徒妄作名字自相標榜以深與神卒陷扵曹
爽之黨陸淳栁宗元八司馬者揚揚然自以伊吕復生
堯舜之理可致卒辱扵叔文君子羞稱焉之數子也大
者覆宗小者衊祀故曰髙深在我者保族之道也清塘
姚氏先世有諱堪者宋紹聖丁丑自峽江徙里之(闕/)芳
洲又六世卿大徙清塘又十二世兩岐析居戰平世系
明白以右江鄉君子有取焉夫子之扵顔氏博之以文
者大學之格物致知也約之以禮者大學之誠意正心
脩身也是果髙深而不可及哉天下之保其族者無過
扵顔氏姚氏欲保其族如顔氏而已矣天下之保其族
者果無過扵顔氏彼徒騖乎其外者是舍大椿而暮朝
菌也姚氏之偉者曰衮弁曰節勵帥族人脩其譜請予
序之予故樂為之言
　　　遇原熊氏族譜序
應感虛明之地虛明之至君子之極也君子之心無欲
則虚虚則明明則誠誠扵此則動扵彼未有至誠而不
動者也誠之動物也不疾而速不行而至孚扵豚魚化
于夷狄格于草木而况我族類乎夫一族之中尊扵我
者祖父行也為伯為叔同扵我者伯仲行也為兄為弟
卑扵我者子孫行也為姪為從姪為無服姪其初一人
之氣所為也譬諸一身焉為目為耳為口為鼻為手為
足為頭項背為五臟内而為骨髓外而為皮膚百體具
焉一人之氣所為也一體有疾手為之擗足為之踊口
為之呻吟其自刃自戕蹈水赴火非病心風狂或有所
憤激誰不欲保其身乎至扵視其疾則不若視其身非
惑之甚與遇原熊氏其先仕唐有至太傅者由洪家于
豐衣冠相望科第相繼號為名族夫所以為名族者獨
在于富且貴乎金張許史韋杜崔盧春花秋夢幻滅無
遺安在其顯扵今也在扵子孫之賢耳子孫之賢在扵
以禮義淑其心禮義足以淑心則視一族猶一身百世
猶一世貧富相収患難相恤仇忿相忘慶弔相交孝慈
相勸友讓相尚進而不已至扵明明而不已至扵誠鄒
魯顔孟之風伊洛程朱之化萃扵一族矣若舍禮義而
以富貴焉吾末如之何也矣某修其譜屬其序扵予熊
羅通家也故序不以頌而規
　　　上固劉氏族譜序
本乎天者本乎人也本乎人者本乎天也吾可為盜跖
吾可為孔丘在吾而已矣祖父子孫生本乎天成本乎
人孝敬慈譲成本乎人生本乎天生乎天而成乎人者
器也成乎人而生乎天者道也以器而載道者孔子徒
也離道而虚器者跖之徒也孔跖之分夫豈逺哉幾而
已矣夫見父母而孝心生焉見兄長而敬心生焉見子
孫而慈心生焉人之同情也自是而推之親其親以及
人之親長其長以及人之長幼其幼以及人之幼天下
可運扵掌况扵吾族乎上固劉氏先世有諱滿者唐太
和中自寧都木湖徙吉水明善里今上固是也宋至和
中割屬永豐為永豐人劉氏世祀漢神先君餘頑先生
士從題其祠曰劉公廟前百尋木鏜鎝無窮人籟竹乃
公自是赤龍種何用留矦黄石穀劉啟扵唐盛扵宋唐
登武宗朝榜者曰僎曰倩宋登徽宗朝榜者曰澥澥二
子長朝宗居東臯次希顔居環西繼第世美者曰鋒曰
泌曰桂曰杞東臯派也曰鍨曰應科曰觡環西派也環
西彦曰某煥奎道通屬叙其譜夫江鄉定品以科第門
閥世其家若予之見異扵是矣科第名爵得扵人求之
有不得者矣得之而猶夫人是固跖之徒也孝敬慈讓
得扵天求之無不得者得之而困扵窮以死是固孔之
徒也孔跖之相去何啻天淵劉氏其亦知所擇夫
　　　層山郭氏族譜序
事其所當事不事其所不當事人道之常也正倫理篤
恩義敬所尊愛所親事死如生事亡如存事其所當事
也惑異端黷淫祀不為善以去惡冀徼福以免禍事其
所不當事也修祠以尊祖修譜以叙宗非當事之先務乎
事其所當事修之至扵無所壊事其所不當事不修之
而至扵壊不修之乆而至扵大壊天下皆是也事其所
當事不事其所不當事修之至扵無所壊者若層山郭
氏是已郭之先諱伯宜仕南唐監軍恩江鎮子二安功
侍父從後主入汴定功贅吳氏其後徙層山蕃衍碩大
超諸姓之上郭得姓自周虢叔林宗振漢子儀鳴唐太
原汾陽著望天下上下數千年由二人而郭氏大焉塞
天地而明日月何事扵修而後無所壊哉孫叔豹謂保
姓受氏不若立徳立功立言之不朽郭氏之後立徳其
法曽閔立言其法歐蘇立功其法君家之子儀則其大
豈有既乎將亦無事扵修而後無所壊也雖然功之立
以時言之立以學徳之立也斯立矣立徳有要乎事其
所當事不事其所不當事也郭氏之譜懼其壊而修之
者某也属予叙其譜者某也嘉其修之至扵無所壊從
而叙之者某也於戲郭氏之後人其亦修之至扵無所
壊哉
　　　敬菴詩集序
莫論其髙深莫論其淺近通乎性情止乎禮義而已夫
竒髙深而卑淺近論詩之通病也以性情禮義為主而
不論其髙深淺近焉達扵論詩者也三百篇之為詩國
風淺近雅頌髙深然本之性情止乎禮義風雅無異也
聖人皆録而不棄焉後世之為詩若李太白黄山谷非
不髙深也陶淵明白樂天非不涉扵淺近也然君子皆
録而不棄焉何也夫性情猶水也禮義猶防也水止扵
防性情止扵禮義則不流而淫不流而淫則其為詩也
固風雅之遺意矣然則髙深者吾取之非取其髙深也
取其禮義也淺近者吾取之非取其淺近也取其禮義
也故曰論詩以禮義為主者達扵論詩者也髙深而過
扵嵬刻淺近而流扵鄙俚君子無取焉若敬菴先生之
詩其禮義之發扵性情者乎吾固未暇論其深淺也倫
自弱冠則聞先生之名以為卓然長者之風欲一見而
不可得也後二十年得與先生之子㳺故家遺俗猶有
在者故為叙先生之詩而傳之使知先生之可傳者不
獨其詩也先生諱某字常悦姓丘氏鼇溪人
　　　送劉敷烈歸安成復姓序
敷烈劉氏以醫而冒姓羅扵是盖九世矣醫遂以羅鳴
毛英懋得竒疾致敷烈氏療輒愈聫佩以君見一峯山
人扵金牛洞山人曰君望出豫章何泒君吐實山人曰
有是乎哉是二本也禽獸之賤草木之微且一本焉而
况扵人乎古之人有墨台氏者辟患而改為墨又改為
怡怡氏名寛者不能復姓其初君子譏焉牛金之子因
逃患而改為牢又改為尞尞氏名㸃者乃能請扵朝復
氏扵牛君子與焉君子譏寛而與㸃者以其能復與不
能復而已君不畏君子之譏乃畏鄉人之口亦獨何哉
君鄉之前輩若李忠文劉忠愍之忠太守劉嘉秀之亷
皆予之所敬仰者也君能樂道之盖達扵理者已理茍
是天下吾毁萬世吾異扵吾乎何損理茍非天下吾同
萬世吾譽扵吾乎何加而况匹夫之口乎君之鄉號多
士君歸以是解鄉人之惑以予言為何如英懋乞言扵
君不忘其功予立言欲君不忘其祖持此以報不亦厚
乎
　　　家禮要録叙
守寳慶府黄巖謝氏世修去苛裕民迺録家禮之要者
以教其民成禮俗也湖西羅倫叙曰冠婚喪祭禮之大
者也冠以成人婚以正始喪以送死祭以追逺人道之
大經政事之根本文公先生之定此禮也考諸三王而
不謬建諸天地而不悖質諸鬼神而無疑百世以俟聖
人而不惑者也禮之不行也其吾民之罪乎養之無道
教之無素耳是故耕者無百畝之田蠶者無五畝之桑
仰不足事俯不足育奚暇治禮哉儀章升降揖讓不習
乎體雖欲治禮也其如禮何夷鄙野習佛老異言塗生
民之耳目溺天下扵汙濁禮之不行也其吾民之罪乎
於戲民者邦之本也養而教之善固其本者也今夫兩
家之子其生也同其養也同而教不同焉異日傲其長
上而背其父母必昔之不教者也為國而不以禮可乎
違上所命從厥攸好詩曰民之秉彛好是懿徳寳慶之
民其從太守之好也如水之就下也天下之守令皆寳
慶焉化成而俗美矣治天下也何有
　
　
　
　
　
　
　
　
　
　
　
　
　
　
　
　一峯文集巻三
欽定四庫全書
　一峯文集巻四　　　　　明　羅　倫　撰
　　記
　　　隆夀堂記
彰徳太守王君良玉其先吾里人也洪武初戍襄陽籍
為襄陽人君由進士官至户部郎中出守今官君為户
部也考最以聞天子嘉之推恩其所自出誥封母韓氏
為安人詞若曰國家禮恩臣下必上及其父母廣孝道
也咨爾韓氏益隆夀祉茂膺休命臣瑤拜手稽首曰臣
母受兹休命臣子子孫孫其永保之左庶子黎太僕名
其堂曰隆夀昭天寵也王徵賢曰太守其能子乎吾子
有言太守願也倫曰子道已扵此乎孔子曰立身行道
以顯父母揚名扵後世然後為能子也隆親之夀人子
之同心也有盡者在天無窮者在我良玉聞是道乎歐
公里之先正也以犯顔敢諫為忠以濟時行道為賢功
立扵當世言行扵後世鄭氏夫人之名由是而夀焉良
玉本廬陵而生扵襄歐公本廬陵而生扵緜其生同也
良玉官扵朝而出守于彰歐公官于朝而出守扵滁其
仕同也良玉幼孤母韓教之歐公幼孤母鄭教之其幼
孤同也其生同其仕同其幼孤同其夀親也獨可無同
乎為人子而歐焉然後為能子也歐公之同時也河南
有程氏二夫子焉道承孔孟徳配顔閔惜乎歐與同時
而不與同道也為人子而程焉然後為能子也天下後
世道歐公者必曰鄭氏夫人之教也道程子者必曰侯
氏夫人之教也良玉其同矣乎天下後世道良玉者必
曰韓氏之教也然後為能子也然後為能隆其親之夀
也然後為能對揚聖天子之休命也
　　　桑園許氏祠堂記
初祖之祭古未有也自程子焉禮以義起者也朱子廢
之以疑扵禘也為義而起者重本也厚天下之大經也
為疑扵禘而廢者明分也正天下之大法也二子之意
並行而不悖也記曰禮從宜宜者何從程子也從程子
者何縁人情也先王制禮縁人情而設也不忘其所由
始者人之情也今夫㕓井之氓始為宫室者祀之始為
稼穡者祀之始為飲食者祀之凡有功生民者皆祀之
不忘其始也况吾身之所始乎焉可廢也記曰君子行
禮不求變俗又曰先王修其教不易其俗縁人情也初
祖之祠士族之俗也世士之族逺或漢魏近或唐宋合
族之衆多倍千寡倍百初祖之祠士族尚焉初祖而下
髙祖而上簡其有功徳古所謂鄉先生者配之羣祖則
祭扵墓而已髙祖而下則各祭扵小宗之家其為屋也
祠而不廟其為享也薦而不祭其時以冬至也正至朔
朢則參冠婚喪則告明譜讀約則㑹善則書過則懲一
于是祠焉所以維族人之心使知千萬人之身其初一
人之身也貴不至忽賤富不至驕貧少不至戾長不至
相視如塗之人也先王崇化道民之意其亦庶乎程子
之説焉可廢也朱子廢矣然嵗率族人一祭扵墓焉其
徒謂如墓必有祠今墓逺而祠扵家亦祠扵墓之類
也焉可廢也斯禮也羅氏之族行之二十餘世矣不
以程而始不以朱而廢是亦可見人心之同然而不
能自已也河平許氏吾邑望族也徙吉水桑園者十
有五世矣世以儒鳴初祖之祀先祖之配如吾族也
斯禮也士族之達禮也是亦可見人心之同然而不
能自已也於戲自先王至扵今日人心豈相逺哉所
以教而養之者非其具耳祀禮宗法皆先王化成天
下人心之具也非士之所得為也許氏子能纉先人
之緒行之扵其族時而可逺焉是為之兆也許氏子
名楫字濟川戊子貢士學扵予而志扵古倫是以記之
俾以傳於後(羅氏祀禮見十一世祖宋/廣東提刑撿法登崇公記)
　　　永豐縣學孔子廟記
王祀孔子尊已乎未也尊以文也非尊以道也道一也
曷為孔子尊乎衆人棄之聖人至之孔子者道之至也
祖述堯舜憲章文武孔子之道所以至也至者立教棄
者由教由其教不遵其道可乎開元禮自天子下執弟
子禮尊以文也尊其道則未也中庸曰尊徳性而道問
學尊其道也尊之何宜静宜畏焉動宜謹焉學宜博焉
問宜切焉思宜密焉卑汙者宜易之以髙明狹隘者宜
易之以廣大傲戾者宜易之以温良獧薄者宜易之以
敦厚柔懦者宜易之以剛毅昏愚者宜易之以通敏本
之身也視焉宜明聴焉宜聰貌焉宜恭言焉宜慎事焉
宜敏移之家也為父宜慈為子宜孝為兄弟宜友為夫
婦宜正為婣族宜睦為鄰里鄉黨宜恤時而我用達之
天下也宜正君心以正朝廷正朝廷以正天下天下之
人貧者宜富宜復井牧之制以養之俊秀者宜教宜復
學校之制以育之教之成也賢者宜用宜復鄉舉里選
之制以取之君子既進宜逺小人以成天下之務宜冠
昬喪祭以厚天下之俗宜朝覲聘問以通天下之情宜
黜佛老巫覡左道之教以正天下之人心宜棄詞章浮
華記誦涉獵之徒以端天下之士習宜斥權謀術數百
家衆技之流以一天下之人才弗化也宜明刑辟以威
之弗順也宜詰戎兵以備之天下一家中國一人尊孔
子之道宜如此也漢唐宋之君臣尊孔子之道至此乎
雖今存可也奈何其未至也於戲孔子之道尊之至也
君焉堯舜文武矣臣焉臯䕫伊周矣士焉顔曽思孟矣
奈何其未至也今之尊孔子者聞其所讀之書孔子也
聴其言觀其所綴之文孔子也求其所以為孔子則未
也昔有學孔子者姓孔字仲尼升其堂入其室伏其几
襲其衣裳曰我仲尼也求其所以為仲尼則未也今之
學孔子者其猶此人之學孔子乎優孟之學孫叔敖也
楚王以為真叔敖也求其所以為叔敖則未也今之學
孔子者其猶優孟之學叔敖乎或曰夫子之不可及也
猶天之不可階而升也嘻惑也孔子之道不可及哉盍
觀諸身乎吾手之持吾足之行吾聖人也吾口之味吾
目之視吾耳之聴吾聖人也吾心之同然獨不聖人乎
聖人先得我心之同然者故孟子曰乃所願則學孔子
也永豐縣學新孔子廟成初僉憲陳公騎倡之通判黄
公隆承之大尹歐陽明成之三公者其志扵尊孔子之
道者乎伻來曰陳公曰子邑人也宜有以告邑人倫故
以尊孔子之道告邑人
　　　牧菴先生畫像記
牧菴先生姓鄧氏名淮字表臣以字行漕溪里人父時
俊庚辰進士胡靖榜仕考功主事出通判衢州兄凖平
臣由貢士仕終閩府伴讀世春秋學名家初考功斆學
淮南蘇人施槃往受學焉先生弟視之槃掄魁未幾卒
沒齒不忘焉先生學成試有司不合拂袖歸曰何溷一
第為哉城闕山林各適其性而已不復就試正統壬戌
聘師扵水心書院倫髫丱先生視之子如也語人曰必
此子者其有成乎羣從富驕而好㺯先生曰汝視我出
入焉倫受教視先生出則挾書歸視其入復如之先考
大山府君自外歸問曰兒可教乎先生曰惟此子也吾
其成吾其成因授以胡氏春秋學先生教人以禮為先
朝夕曰博士先生曰禮樂不可斯須去身此地可容身
不可容禮樂乎小子勿墜爾家訓也侍燕居論邑先達
問彦剛劉公曰毅矣問秉素陳公曰介矣問博士曰寡
欲吾未見其人矣問伴讀曰怡怡如也又曰髙山仰止
景行行止小子識之又曰與其以一善而成名寧學聖
人而未至也小子識之先生師羅氏三十年猶一日毋
惰氣毋矜色毋傲容毋狎言童兒婦女亦薫其化曰鄧
先生德人也成化庚寅倫自廣昌歸謁史有貌先生像
者倫曰不類也吾貌其中賛曰不汲汲扵名不役役扵
利矜而不爭同而能異逍遙乎大化不知老之將至
　　　玩易軒記
易天地隂陽也人得天地隂陽以生無非易也昔者聖人
仰觀俯察逺求近取以天地隂陽之易發人心之易所以
前民用而教萬世也夫草木鳥獸之為物人之為人生死
出入扵大化之中無異也其所以異扵物者何也隨時變
易以從道也吉凶消長者易之時也進退存亡者人之事
也進退存亡惟其時焉則人道盡而易在是矣君子之扵
易也居則觀其象而玩其辭動則觀其變而玩其占為是
故已長樂謝君仲仁治旴之明年作軒曰玩易易豈易言
哉孔子晩而好易七十子之徒其與言者多矣易罕及焉
易豈易言哉秦漢而下斯道晦矣至宋三子而後大明邵
以數程以理朱以占仲仁之居扵斯觀象玩占内反諸心
精體而實蹈之必有得扵文字之外者而後可也
　　　西園清隠記
瀧岡以歐陽氏空坑以文山氏潤芳籍而流天下瀧岡之
南空坑之西毛氏西園在焉清隠居士英懋築也毛氏世
家龍城後徙空坑若毛孝子仁見知歐陽公副使公亨甫
見知文丞相世以有聞丞相起義元師李恒追及空坑大
戰東固方石嶺將軍鞏信死之先君武岡公被執文山在
危厄間大石墜得阻後人名其石曰神石成化己丑倫請
告歸欲拜六一公扵瀧岡訪文氏遺跡扵空坑東西就食
未暇也又六年甲午倫友陳公甫門人容彦昭易徳元陳
秉常三人者來乃相與探奇獵勝償夙願焉因過毛氏西
園時春熙景明萬物嫵媚主人肅客酌扵花下幽禽對
語㳺魚不驚好山低昻出沒雲外居士頋客曰此吾之
所以樂也夫六一公世扵斯而寓扵潁歸老故鄉卒負
初志文山氏又遭世俶擾視死如歸以吾觀之安土樂
勝二公之心夫豈逺扵人哉乃不能兼而有之二公之
所不能有者吾乃得焉此固吾之所以樂也昔文王靈
臺與民同樂國家涵煦百年休養生息吾民衣食乎畎
畝樂生送死而無憾者非上之賜耶吾又安可不知所
自耶三人扵是酣飲浩歌相與賦五言四韻退倫為之
記
　　　明江西僉憲徐君明德先塋記
龍山之岡徐氏先塋所也天順元年丁丑三月某日刑
部主事今江西僉憲徐君明徳奉其先府君皇贈刑部
主事澄潭居士先妣安人童氏祔于其位考之祔也祖
王考諱文王甫之墓妣之祔也祖王妣洪氏孺人之墓
昭穆位叙壤樹殷殺協禮稱律孝敬聿昭公諱珤字宗
政世望維揚曽大父仁甫元季辟地山隂遷嚴之建徳
大父仲旻父文玉隠居行義允聞扵鄉叔父信古由成
均為稽勲主事守漢陽更寳慶轉福建鹽運司使持平
守公吏悚民懐其居父母喪也三年不忍去又三年而
後歸此徐之先有人也運使公無後公命諸考後以季
弟宗賢宗賢卒婦沈氏義不貳適郡守以聞旌門刻石
貞曜旁流此徐之内有人也奕世儲慶沛源流潤鍾扵
僉憲頴秀維實英概拔倫理績明允克邁先烈此徐之
後有人也先是公父文玉府君厭囂樂静肇别墅扵龍
山夫婦考終合壙以𦵏公臨卒遺命叙祔伯季衘哀恪
遵治㫖立石塋道俾世萬子孫以無忘先徳於戲大化
無窮浮漚沒海貴賤同波驪山茂陵當其勢也氣懾四
海雄視萬代曽幾何時烟蒿露麥狐兔穴其旁樵兒蕘
豎躑躅其中北邙坯圡算成堙漫是故可乆者徳也非
勢也寒泉之野瀧岡之阡雲木蒼然山輝水曜髙厚無
疆此故何哉非以其後之賢歟詔爾徐後立徳師朱立
言師歐立功師伊周龍山之岡得不終扵天乎
　　　八景樓記
太極山川竒秀圓明甲天下陽儀東麓曰招攜類太極
而小焉甲鼇溪招攜之東岡迴巒拱水洑川渟山人鄧
君丕隆見而愛之作樓以居其有也甲招攜山人與客
登斯樓焉頋龍川曰此帶水也帶吾居鹿角曰此文峯
也文吾人陽嶺曰此朝陽之所升吾早而賔焉月池曰
此夜月之所止吾夕而俯焉波濤洶湧扵嶺北吾耳之
咸韶也雲影裴徊扵水東吾目之天章也漁唱扵環江
樵歌扵草峽吾朋儕之唱和也凡是八物吾得有而樂
之有力者莫吾禁也合而名之曰八景之樓客曰吾之
所樂者異扵是孟子曰萬物皆備扵我矣反身而誠樂
莫大焉邵子曰觀物者非觀之以目而觀之以心非觀
之以心而觀之以理也昔者聖人之作易也仰觀天文
俯察地理以通神明之徳以類萬物之情此謂觀之以
理而反之扵身也天機流動至誠無息者造化自然之
理也觀物以窮理窮理以反身君子為學之要也觀天
以常其健觀地以常其順觀山以常其止觀澤以常其
説觀風以常其巽觀雷以常其奮觀日月以常其明觀
水之洊習以常其進凡寓扵目而備扵我者無不反之扵
身此誠之之事也誠之至則誠矣學至扵誠天地與大
日月與明鬼神與順五行與叙天下與仁萬世與名超
有無外生死天壤之間復有何樂可以代此也夫然故
不可得而名也不可得而名者太極也太極者天下萬
世之甲也扵斯樓何有
　　　繼節堂記
此君賢扵天下王公大人閭巷嗇夫罔有異口尤厚扵
山人處士君何得此扵人哉一峯居士曰君秉直不撓
似衞之史魚漢之汲黯臨難不改節似殷之比干周之
伯夷叔齊遯荒閒之野甘寂寞之濵由然自適似孔門
之顔回洞明中虚逍遙物表無入而不自得似䝉漆園
之莊周君徳備矣獨以節名先其大也乾徳至剛象乾
以龍龍動物也生乎水君植物也生乎陸其相去逺矣
或曰君入水化龍故君之子孫皆以龍名盖同徳也同
徳扵龍賢扵天下宜矣予少寡外交獨與君友北抵幽
冀南竄閩粤聞君所在輒尋造焉欣然終日樂而忘歸
君亦以予為知己莫予棄也比訪君扵金牛洞中將卜
鄰焉共君老扵山林聞潭溪處士某甫與君通家先考
某常開軒以待君凡君之昆弟子孫族屬朋友主人皆
批清風抹明月禮賔之不色倦考甫既逝處士以執友
視君延君扵堂名曰繼節意承考也孔子曰夫孝者善
繼人之志善述人之事易曰逺取諸物處士近承先徳
而逺交扵君其人可知矣是必無辱扵君者遂為之記
　　　益菴記
南海陳公夢祥僉憲江西結菴扵公署之偏名之曰益
公退居之思内有以益已外有以益人也屬予記之夫
益求之而後至求益扵利者之市求益扵名者之朝求
益扵道者將何之哉求諸已而己矣孟子曰求則得之
舍則失之是求有益扵得也求在我者也求之有道得
之有命是求無益扵得也求在外者也珠璣􁛮象求利
者皆知其為寳圭組軒冕求名者皆知其為榮盡其知
力以求之郿塢之金西園之銅何益扵得乎若夫仁義
道徳天之與我者求則得之四海之富天下之尊不能
敵也象曰風雷益君子以見善則遷有過則改風烈而
雷迅遷善猶風改過猶雷則其益扵已者大矣彖曰損
上益下民説無疆天施地生其益無方損己之有益人
之無如天地之育萬物則其益扵人者大矣益有要乎
曰有子見夫水乎水出扵山山不得而有所居者髙也
水非出扵海天下之水莫大扵海出沒日月浸灌天地
水出扵山而海得其益以為大所居者下也海之受益
扵水大者小者清者濁者黄者黒者海無所擇焉君子
之受益扵人猶海之扵水也毁者詈者沮者斥者皆反
求諸己而已扵人也何尤夫然故則天下之益萃扵我
凡富貴貧賤死生禍福若浮漚之起滅扵大海一無所
動其中者况匹夫之毁譽乎吾嘗與公言君子之學在
得扵己而已吾有所得天下吾譽萬世吾同不足以為
加天下吾毁萬世吾異不足以為損公不以為不然公
求益扵内非求益扵外者試以吾言觀之
　　　宋文丞相祠堂記
為臣死忠為子死孝死一也可以動天地可以感鬼神
可以貫日月可以孚木石可以正萬世之人心位萬世
之天常孟子曰我善養吾浩然之氣以塞乎天地之間
夫殺身成仁舍生取義非浩然塞扵天地之間者能與
扵斯乎若宋丞相信國文公是已公名天祥甫弱冠奉
廷對陳君道之大本經世之急務文思神發萬言立就
可謂天下之大才矣董宋臣主議遷幸公上章乞斬之
吕師孟偃蹇傲命公又上章乞斬之賈似道誤國要君
公當制以義裁之勤王詔下重臣宿將縮頸駭汗公提
孤兵獨往當之敵次臯亭三宫震動宰相遯荒公挺身
獨往説之可謂天下之大勇矣夫慷慨就義決死生扵
一旦中人猶或能也若歴履萬死其執彌堅其志彌厲
非仁者其能乎方公之使於元軍抗節不降乗間脱京
口走真州如揚州趨髙郵抵通州苗再成逐之李庭芝
疑之外迫扵强敵内煎扵饑饉無日而不當死然後遵
海道涉鯨波歸立二王開督南劍敗績扵空坑仰藥扵
潮陽絶粒扵南安當死歴萬死而不死卒之就囚燕獄
從容南向而後死震動天地照曜萬世可謂天下之大
忠矣夫公之忠誠能墜空山之石能通七里之神能作
廣陵之風雨能起留夢炎輩之敬悚而不能免賈似道
之沮黄萬石之疾李庭芝之疑陳宜中張世傑之忌何
也蘇子曰其所能者天也其不能者人也其斯之謂與
宋之亡也死國者多矣陸秀夫張世傑死扵海李芾死
扵潭趙昴發死扵池姚訔死扵常趙世賞死於洪先君
武岡公開禮死扵吉安公制服哭祭之督府行朝死者
不可勝數雖然死矣未有如公之出萬死而後死也微
子之去箕子之囚龍逢比干之諫伯夷叔齊之餓諸葛
武侯之鞠躬盡瘁備于公之一身矣自古亡國之臣未
有如公之烈也收宋三百年養士之功立千萬載為臣
之極不在扵公乎非仁者之勇浩然而塞扵天地之間
者乎公去今二百年順天祠公扵學宫鄉郡祠公扵城
南公之子孫祠公扵富田富田之祠元季兵變為横民
所奪龍鳯間僉事李公飲冰復之正統間知府陳公本
深繼之景泰間都憲韓公雍奏加謚號録用子孫今上
成化二年僉憲李公齡來掌學事以公九世孫繼宗入
學俾公鄉人周丕憲割田贍之是皆有功扵名教可書
故書之以詔萬世之為人臣者
　　　寳慶府學記
君子所以異宵小人心所以異禽獸學也學之為道何
也其性仁義禮智也其情惻隠羞惡辭讓是非也其倫
父子君臣夫婦長幼朋友也其學之則視聴言貌動静
無違也其施之序家鄉國天下無不凖也其敎詩書禮
樂也皆所以盡其性而無慕乎外也先王治天下上是
道已井天下之田以養之羣天下之明秀立學以教之
擇其道成徳尊已試扵事而退者以師之設鄉舉里選
之法賔興以取之士生斯世無仰事俯育之頋無科舉
爵禄之累無百家衆説異端之咻目其見焉耳其聞焉
心其惟焉口其言焉身其行焉惟以盡其性而無慕乎
外焉舉而備諸公卿大夫之位百執事之列則功被社
稷澤及生民此先王之治所以不可及也周衰井田廢
而學校之政息矣雖闕里之教親炙吾夫子之化沂水
之詠陋巷之樂汶上之辭二三子而已其餘以干禄為
學以聚歛為仕以正名為迂以短喪為安皆當時速消
之徒也况後世乎繼周而治維漢近古夏侯勝以明經
拾青紫桓榮以稽古誇車服戴聖之貪鄙馬融之奢淫
揚雄王肅之仕簒偽皆當時名儒也況後世乎道之不
行也千五百年而後濓溪周子出焉周子之道孔子孟
子之所傳也其言曰志伊尹之所志學顔子之所學皆
以盡其性扵内而無慕乎外也由周子之道用為伊尹
不用為顔淵銖軒冕而塵金玉矣今之學者去周子未
逺也其志伊尹之志其學顔子之學盖有之矣吾未之
見也嗚呼善學者以其身為聖賢不善學者以其身為
禽夷自聖賢而去禽夷也逺矣學者其亦知所擇哉寳
慶古邵州周子遺化之地也黄巖謝侯世修來守是邦
革弊政斥淫祀疏老佛之徒興禮俗以正人心朞年而
政成視學宫陋圮以隘迺出官錢廣地而新之為大成
殿殿後為尊經閤旁為兩廡外為㦸門泮池環之石梁
其上池外為三門南為欞星門欞星西為學門門斗入
外曲為司訓之舍四區内為生徒之舍二區區十五楹
惟明倫堂兩翼為毁文昌祠學西百步為周元公祠若
侯之為其徒新學已乎將庶幾周子之遺化也庠生李
鑑禹謙來曰司訓危純氏曰傳侯之美邦人之心也夫
子知侯者毋使其無傳焉乃原學以告扵邵人有聞周
子之風而興者曰此謝侯之功也
　　　竹鶴軒記
盤谷居士有竹鶴癖所至種竹與居攜鶴以逰客過之
曰子何癖乎昔衞懿公好鶴鶴有乘軒者卒亡其國子
猷好竹至呼之為君而子猷不成扵晉子何癖乎居士
曰凡物好之而不忘則癖仁者樂山忘其山也知者樂
水忘其水也若人之見也樵者亦樂山漁者亦樂水乎
目癖乎色不忘乎色也耳癖乎聲不忘乎聲也癖乎富
貴不忘乎富貴者也堯舜桀紂皆有天下也堯舜有天
下而不與焉忘天下者也桀紂有天下至扵忘其身堯
舜忘也桀紂癖也懿公之亡桀紂之癖也鶴能忘其國
乎凡物好之而不忘則癖忘則神熒河之圖伏羲忘其
為馬洛中之書神禹忘其為龜茂叔忘扵蓮伊川忘扵
梅陶淵明忘扵菊張旭之為書也忘其為書而後神也
好事者種菊一籬植蓮一池號扵人曰吾愛菊也愛蓮
也猶童子執筆而為旭之書號扵人曰吾旭也其能旭
乎子猷之扵竹也好之亦若是歟是故天之生物也忘
其生也物之生也忘其所以為生也今夫鶴俛而飲仰
而啄招之而來放之而去忘其鶴也今夫竹貫四時而
不改干雲霄而不撓虚中而直外毋矜色毋傲態忘其
竹也吾以一老頽乎二物之間方其境與神㑹心與物
㝠天地吾不知其大日月吾不知其明鬼神吾不知其
幽千駟萬鍾吾不知其富布褐蓬茅吾不知其貧心腹
腎腸耳目鼻口吾不知其為我也而况扵二物乎吾將
燒竹煮鶴而逰扵無何之鄉矣吾何癖吾何癖居士閉
口隠几而卧客不能難跼蹴而退居士姓某名某
　　　繼拙齋記
金鼇東麓勝地曰車溪支壠中峙蟠欝夷衍清溪外抱
形若環壁溪迴峯隨羣秀森拱亘若天城里人丘氏居
之四方迪靖則奥區沃壤利用豐大而無求扵外其或
有警則阻山帶河敓攘䖍劉之徒辟易退辟罔敢干扵
正元季紅巾盜起丘君叔姪宣義衞衆庀休成聚監邑
多羅台辟地居之國朝開化越餘百年若拙逸翁孟哲
敬菴翁常閲先後樹敦以聞厥冡嗣孫魁道思紹前聞
别號繼拙而屬記扵予夫聖賢之道大公而至正無巧
亦無拙也自王化陵夷民俗滋偽乃以君子之循理安
分者為拙小人之機變倖得者為巧是故正其誼不謀
其利明其道不計其功君子安之以為正小人笑之以
為拙也君子視圭笏為柴柵而巧扵干進者以為拙視
名譽為韁鎖而巧扵取名者以為拙視金玉為砂礫而
巧扵冒利者以為拙當舍生取義則視死如歸而巧扵
偷生者以為拙是果真拙者哉吾聞之拙扵人者巧扵
天拙扵知者巧扵道拙扵今者巧扵古曽參之魯顔氏
之愚孟子之不遇似若拙矣而巧扵為聖人之徒儀秦
之辯鞅斯之知似若巧矣而拙扵謀其身傳曰作徳心
逸日休作偽心勞日拙拙者作徳者也巧者作偽者也
作徳者始雖若拙而終則有福而無禍有安而無危作
偽者始雖若巧而人禍天刑未有能善其終者也其拙
孰甚焉由是觀之拙者未必不為巧巧者未必不為拙
也魁道之繼乃祖之拙其亦有見扵是乎安得天下之
人皆舍巧而趨拙哉予固天下之至拙者以拙者而記
拙者之事非予誰宜扵是乎書
　　　冷菴記
丙戌進士陳君粹之由大理寺副來僉江西憲事名其
退省之廬曰冷菴或問于一峯居士曰天地間一元氣
而已舒而燠為春夏歛而冷為秋冬燠可愛冷可畏曷
不為其可愛為其可畏者乎昔廣文先生座客無氊沽
酒無錢人號曰冷官今居有髙堂出有輿馬前旗旄而
後旌節異乎昔之冷者矣無冷之實而盜冷之名扵義
何居夫子知粹之者其有説乎居士曰是非爾所知也
夫冷者天地之義氣也人心之靈義肅之則冰欲然之
則火目然乎色耳然乎聲口然乎味四肢然乎安佚顛
㝠欲海焦爛名塗皆内熱之所致也扵是沃以泗源之
水清以程門之雪使百念灰冷萬境俱寂湛然冰壺皓
然秋月此冷之體也暑路炎荒霜飛雪積𤣥崖隂壑虎
伏蛇蔵海立河凝山摧岳仆見者膽慄聞者毛竪憂者
喜病者愈仆者起怨咨者謳吟此冷之用也雖然無冬
不成春無貞不生元安知可畏者不為可愛乎勞尊能
謙素履無咎又安知熱者不為冷乎事固有倒行而逆
施者此吾粹之所以為冷也乃歌曰衆欲熾如冷斯寂
矣萬民焚如冷斯濯矣百官冷大化行天下樂矣冷菴
聞曰居士知我者解我固當請書扵菴壁用頋諟明命
　　　西隠堂記
踰太極西南曰文昌瀧水勞扵坎位西山巽扵坤隅巨
家張繹恒居其勝命曰西隠或曰以其環西水之麓故
曰西或曰舊第東而新堂西故曰西成化乙未冬湖西
羅倫來主金牛洞繹恒參焉倫曰隠顯猶隂陽也時隂
而隂時陽而陽時隠而隠時顯而顯時而已矣在蠱之
上九不事王侯髙尚其事時而隠也在觀之六四觀國
之光利用賔扵王時而顯也天無心扵隂陽君子無心
扵隠顯時而已矣隂陽無二體隠顯無二道古之人隠
居以求其志行義以達其道此言何謂也吾子亦聞之
乎繹恒曰夫子之言大矣吾惡敢當吾惡敢當夫顯而
出隠而處量其時已乎無亦量其才也不家食吉利涉
大川所畜者大也求路二子得聖人為之依歸或死非
其食或附益非人無能改扵其徳其視汶上之辭陋巷
之居竟何如竟何如夫天地之化無涯人之生有限以
有限浮無涯將蠢而作蟄而止與萬物者樂其天吾又
安知顯之為榮隠之為卑乎吾聞木有樗者以不材而
終其天年極其倫乃斯物之徒與遂去不復與言倫頋
門人曰隠者也作西隠記
　　　嚴氏祠堂記
吉豐南鄉江山宏麗天城四周蟠迴三百餘里一峯中
崢三峽外錮萬壁環拱表曰太極象以圖也水心奠扵
坎位泉湖闢扵坤隅妃英疋美道如金牛裴佪不能去
睠其勝也湖傍圡名曰積善堆嚴氏肇基之嚴之先曰
陶唐仕至光禄大夫辟地扵梅川密石載傳曰威爰啓
斯土宏貽碩後世葉墨英威之裔孫某某龜恊族謀建
祠扵堆尊所出也徵文記之倫曰先王之世立宗法制
宗廟宗有小大廟有隆殺維持人心匡翼世道其法尚
矣粤及後世王制廢而教道息不三四傳㝠不知所出
人自為家鄉自為俗情同秦越釁侔仇敵殆有甚焉兄
弟父子假貸不通休戚不闗逸樂不均一觝而觸勃然
操戈父不能其子兄不能其弟此豈人性太逺扵古乎
教之非其道耳斯舉也禮以義起君子有取焉盍亦反
其本而已自今至扵後日老長誨其子弟昭穆相叙慶
弔相交患難相恤貧乏相周冠婚喪祭禴嘗祊繹咸禮
合誠然後為禮義之族也不觀扵木乎葉麗扵枝枝麗
扵榦干霄漢而上後嵗寒而凋其本固也若培養不厚
榮瘁有偏行道斯惻匠石回盼其得為美木乎嗟夫大
其族者人之情也大其族而不以禮義焉是欲茂其末
而不厚其本也嚴氏先其制矣尚圖其實乃克有終可
徒恃江山之壯而已哉世系官爵祭田饗器别具扵碑
隂
　　　義渡記
鄉貢進士何步恩曰金溪之南有清江焉道旴要津也
春夏雨暴溢冬寒沍行者病涉邑人王秉材舟之舟屢
易秉材卒子廷則嗣秉材之為廩舟人以舟之人號曰
義渡如此者其義乎倫曰嘻義哉先王之教民也九月
成徒杠十月成輿梁無義渡也渡以義名民迺病涉矣
五畝之宅一夫所受無義宅也宅以義名民迺無恒家
矣八口之家九一而助無義田也田以義名民迺無恒
産矣比相保族相恤黨相救鄉相周無義倉也倉以義
名民迺菜色而父子離矣家有塾黨有庠術有序無義
學也學以義名民迺悖徳而不肖者族矣步恩曰此非
廷則之所得為也若廷則之為其猶愈扵已乎天下之
人有廷則之為者其猶愈扵已乎夫子之言非吾廷則
之所得為也倫曰子言是也昔范文正之尚義也忠宣
嗣之文正之未為或為之而未盡者忠宣盡為之蘇人
至扵今賴之天下後世至扵今稱之廷則之嗣秉材能
如忠宣之為乎然後可以為義也忠宣之義子之謂者
也此非廷則之所得為乎步恩曰此廷則之所為也步
恩以告廷則廷則拜稽曰謹受教步恩廷則金溪人
　　　寄傲軒記
雯峯山中有逸民焉自號曰寄傲居士念兹曰寄傲行
兹曰寄傲名言兹曰寄傲山曰傲山溪曰傲溪居曰寄
傲之廬問其姓名曰吾不知也問其何許人曰吾不知
也縉紳處士貴介公子聞其風聲辟易駭汗無與逰者
乃呼菊為朋結松為友與麋鹿為羣庭廡之間几席之
下山獻其竒水獻其渙風月獻其恵朗烟霞獻其變態
天地萬物莫不獻其所有居士不讓而有之充乎若有
得也泊乎其無與扵外也大宗師聞之曰隠者也往就
見之經宿而后去乃與㳺焉之無何之鄉廣莫之野貼
雲為席飡露為漿挈月為明架虹為梁無始之上六極
之下八紘之外攬之而有也瑩然笑曰子知傲乎傲凶
徳也儒者之道傲不可長庶人得之不保其四體大夫
得之不保其宗廟諸侯得之不保其社稷天子得之不
保其四海至人得之洪流滔天而不溺烈火涸澤而不
焚震雷破山颶風翻海而不驚騎日月挾宇宙以逰乎
無朕之外死生之大且不能變也而况利害之秋毫乎
居士曰夫子惡乎得之曰得之陶潛陶潛得之夷光夷
光得之維斗維斗得之圓景圓景得之渾沌渾沌得之
太極居士聞已芒然而歸卧三日而后語人曰吾而今
而後知大道之無盡也或曰居士姓饒氏名秉元
　　　寧縣進士題名記
進士名成扵周科定扵隋文盛扵唐宋夫求其實而不
以文士修其實以應之實為主文為賔也徇其文而不
以實士修其文以應之文為主實為賔也上之求士也
文已乎考其文將以求其實也士之自脩也先其實猶
絅之䝉錦也先其文猶土木之質衣以文繡飾以金碧
流盼晃曜諦而觀之可醜矣知仁聖義中和之徳孝友
睦姻任恤之行士自脩之實也夫何洛誦副墨鏗然其
音炳然其文將究其實其土木之質乎周制既廢士或
舉扵管庫起扵刀筆出扵鬻繒屠狗豈必其人之文哉
然功光日月名流竹帛以士自名者豈管庫刀筆鬻繒
屠狗者之不若耶何自待之輕也脱芻蕘離疏屩紆朱
曳紫秉笏垂紳榮加祖考肥及妻孥誰之賜哉瘁躬宣
力康世文明脱或不幸殺身成仁舍生取義分也乃誇
里閭傲親戚侮長老尸位素餐貪墨敗檢窳政本而隳
風教獨何心哉寧縣進士未有題名提督學事憲副夏
公正夫命知縣事某勒石以詔後世後世將指議曰某
名進士某實進士嗚呼可懼哉
　
　
　
　
　
　一峯文集巻四
欽定四庫全書
　一峯文集巻五　　　　明　羅　倫　撰
　　記
　　　恩江橋記
雲盖濫觴㑹扵恩江至扵文江入扵章江瀦扵彭蠡宋
縣永豐瀕江而治厲深濟盈民用胥咨元氏有土邑氓
王輝造舟為梁捐畝四百濟廢也輝卒半鬻丁氏餘湮
輿板曽達帥輿人建橋而舍之翰林學士曽徳裕應奉
曽巽申黎州判官朱文禮袁州巡檢丁朝佐革木用石
縣監大牙失里尹佟復丞孫昭祖議以克咸扵是丁氏
歸田曽氏朱氏先貲達董其事邑司代去宰何仲温丞
徐處仁繼集乃庸勤怠迭乘經始延祐越泰定入至元
訖至正歴二十祀而後成迨我國朝圯葺相因用脩以
鹵報壊以速成化更歴憲副閩陳公煒憲僉廣陳公騎
浙徐公懐傅章湖西乃命縣司乃申郡佐鳩工扵良萃
緡扵訟剜石扵山賈材扵湖南補毁完墩稱舍居梁履
險若夷萬姓冒忭張太史元禎有辭扵成知縣歐陽明
請告去位强進士滿來攝縣章底定前績曰夫子邑人
子而無辭何以惎我後人對曰令有之辰角見而雨畢
天根見而水涸雨畢而除道水涸而成梁是先王之制
也先王之時司徒視學司空視土司冦詰奸田有經界
里有聨比澤有陂障川有舟梁道有列樹不令者有誅
所以廣恵扵天下也自時厥後有學校而無教化有田
里而無井牧有人民而無什伍陂障不防扵澤舟梁不
修扵川茀塞不治扵道其司民上也長厚者土木貪惏
者豺虎民扵是乎不堪命矣是廢先王之教也昔子産
為政養民以恵使民以義溱洧乘輿孟子譏其恵而不
知為政子産小國大夫也天下若謂何哉將通九道旅
九山甸九野陂九澤同九川宅九隩以奠九州一梁已
乎將奚先也曰在得人
　　　恥菴記
孟子曰人不可以無恥倫曰人不可以有恥自其初也
不可以有恥自其後也不可以無恥自其初也天完扵
人玉完扵璞若有恥焉是自喪其寳也故曰不可以有
恥自其後也天玷扵人玉玷扵瑕若無恥焉是自喪其
寳也初無及矣防其後所以復其初故曰不可以無恥
今夫羞惡之心人皆有之其初也有恥之心無恥之事
大人者不失其初也自有所不為達之扵其所為則能
充其無穿窬之心無所往而不為義矣士未可以言而
言與可以言而不言是皆穿窬之類也自有所不為而
充之則穿窬可至扵大人自語黙之微而不謹則士或
入扵穿窬可不畏乎吾聞之古之學者為己今之學者
為人為人可恥也古之仕者為人今之仕者為己為己
可恥也學而為人仕而為己是皆穿窬之類也學恥為
人仁必如堯孝必如舜學必如孔子無恥矣仕恥為己
君必致扵堯舜民必措扵熈皥無恥矣故曰恥之扵人
大矣無恥之恥無恥矣憲使陳君文曜以恥名菴學恥
為人而志為己仕恥為己而志為人斯二道也君其孳
孳焉斯無失其初文曜曰聞子之言乃見孟軻
　　　萬載縣興造記
國家之待士也因其才而養之以養吾民也士之仕也
以其才易吾民之養非厲民以自養也是故飲食車服
宫室使令易菲惡以甘固敝陋以壯麗野樸以輕便非
過也宜也夫公宫之制内以位叙外繚周垣入則同署
出則同門扵欲使之㢘貪相察勤怠相繩以立政體傳
之無窮非獨以自養也夫何仕者不假官營私則安扵
敝陋此何道哉萬載為邑麗帶袁筠俗號易治廨宇腐
壊漫不可支海陽陳崇文吏斯土也扵是八年矣知其
民之可使也乃圖新之南嚮為公堂北為退思之所前
為重門旁為吏宇龍亭有庫居貨有蔵戒石有亭徒役
胥史居息有舍凡為屋餘百間民見其成而不知其勞
殆非才其然乎移之扵理何有今夫四方司牧寵賂章
行上之所為民亦歸之剥膚椎髓公私罄然掃地赤立
民不堪命不革其舊而新之殆甚扵斯宇乎夫司牧而
奪其有是盜之也吏之盜吾民也乆矣安其養而盜之
國之養士士之養扵人其端固然哉易之道以陽為君
子隂為小人君子者養人而養扵人小人者養扵人以
自養君子内而小人外則成泰小人内而君子外則成
否否者隂柔之極致也象曰否終則傾何可長也傾否
為泰易壊為新天之道也風俗之成政化之行夫豈逺
扵人哉書曰邇可逺在兹君尚圖之縣丞陳某伻告紀
成乃文其成以詔來世
　　　陶桓公祠記
大尉陶公諱侃字士行鄱陽人徙潯陽父丹呉揚武將
軍母新淦湛氏公少孤貧從察辟仕至太尉爵長沙郡
公卒年七十六𦵏國南二十里䇿謚曰桓公有大功扵
晉謙勤忠恪雄毅明敏在軍四十一年戎政齊肅昭徠
以禮懐逺以徳屢當大冦所向克捷羣醜破滅自南陵
至白帝數千里道不拾遺蘇峻之役温嶠推為盟主子
喪不臨竟趨石頭斬峻兄弟王室載寧峻將馮鐡殺公
子瞻奔扵石勒以為戍將公使告勒勒召而殺之勒髙
自標致比肩二劉撡懿輩不頋也乃畏公如此魏晉之
際浮虚成俗公深疾之常語人曰太禹聖者乃惜寸隂
至扵衆人當惜分隂豈可逸逰荒醉生無益扵世死無
聞扵後老莊浮華非先王之法言不可行也故其所立
耿耿一節始終不渝朝夕運甓竹頭木屑悉入掌舉束
穟莖栁不忘劬勞卓樹殊勲𢎞濟斯世功成身退屢欲
遜位卧疾登舟去方鎮若脱屣非明智卓行能與扵斯
乎梅陶稱之曰機神明鑒似魏武忠順勤勞似孔明魏
武用智傾漢夫豈公之比哉公之忠誠凜秋霜而貫白
日然觀晉史庾亮之傳應詹之書則疑其有跋扈之心
温嶠之舉毛寳之謀則見其有頋望之跡登天折翼彈
血成文動可疑恠此中知所不屑而謂公有是事乎盖
行髙致毁蘇峻之誅庾氏愧憾世執朝權秉史筆者從
而誣成之耳東坡蘇公布衣呉澥咸辯其非紫陽朱子
表而出之然後公之大節俟後世而不惑也使公志行
扵永嘉則二帝必不至扵北狩中原必不至扵板蕩行
扵咸和則北可梟石勒西可平李雄不偏安扵江表矣
奈何惠懐庸繆之主成帝削弱之資不足輔以為也公
曽孫潛方劉裕簒勢已成自以晉世宰輔之後恥屈身
異代述酒荆軻等作殆欲為漢相孔明之事而無其資
於戲分莫大扵君臣行莫大扵忠孝公之祖孫無愧焉
曽謂魏晉以降有斯人哉塗邑東有公讀書臺或少依
外氏扵此耳公母墓則好事者為之也公父母𦵏潯陽
在東昌者意為近之今憲使陳公文曜修臺創屋提學
憲副夏公正夫名曰惜隂書院憲副洪公萬善設祠像
公扵中以公曽孫靖節先生配焉將使後之人進而仕
退而處景行先哲咸庶乎斯道也其禆世教大矣令尹
葛君先後承襄是亦非俗吏所能予故樂道之也葛君
名貞字某云
　　　瀧崖記
瀧有三源一道沙溪一道上固㼨頭一道金牛東南抵
興國界視二水特大焉下合流為瀧歐陽崇公之阡沙
溪之瀧也瀧遂以名天下去金牛十五里蒼崖峻壁循
瀧而環若玉玦然瀧崖翁張邦俊居之翁以勤力致貲
富酣嗜林壑客至命童觴酒豆殽鼎茗炷香鼓枻泝流
縁崖索翠遇竒絶處輒轟飲放歌竟日忘返客謂翁曰
欲貴者人之同心也翁賤軒冕而榮簑笠逺城闕而邇
山林毋乃非人情乎翁指崖傍花曰其初也枵然枯株
耳已而葳蕤已而爛漫離披飄逝波而化微塵可立待
也子達此知榮辱之理矣又指崖上雲曰其生也膚寸
耳已而布䕶太虚合而為雨散而為暘巻舒無跡子達
此知出處之理矣吾少依稼穡歐陽文忠公吾邦人也
吾耳熟焉公之立朝以犯顔敢諌為忠以濟時行道為
賢以古文倡天下變西崑詆訶佛老不遺餘力至比之
韓愈孟軻吾異時北涉淮泗南跋閩廣閲達官貴人多
矣窮天下之欲以自厚其身及其子孫庶乎公之所為
者盖有之而未見焉吾聞之四郊多壘大夫之辱也地
荒而不治士之辱也然則居先正之邦不度才量時而
冒進焉不厚吾黨之辱乎吾雖獸死木腐窮崖幽谷湮
滅無聞殆不辱吾瀧岡矣使窮天下之欲以酣豢其身
吾不願以此易彼也客無以應明日以告扵倫先是倫
來主金牛洞翁築㑹秀堂居㳺士給田百米以養之翁
有此見有此言宜矣遂次第其語書扵瀧崖之壁
　　　明倫堂記
先王作民父母知衣食之艱也設井以給之飽暖無教
近扵禽獸設學以教之教養不寄之司牧則乆而或廢
封建所以守之非明刑弼教雖有粟不得而食也肉刑
所以輔之道與世移政由俗革阡陌裂而井田廢郡縣
設而封建革髠笞立而肉刑除惟學校僅存耳學所以
明人倫也父子兄弟之親以恩夫婦之合以情君臣朋
友之合以義五者人之大倫天下之達道也人之有是
道也猶其有是身也身豈逺扵我哉置扵明則見置扵
暗則不見自其見而為有自其不見而為無初非身之
有無也明暗之不同也學校之教發其暗而通其明為
是故爾先王之學養智仁聖義中和之士修之以孝友
睦姻任䘏之行士生斯世無俗學詞章之雜道脩扵身
公卿大夫之位自至無爵禄之累左道未興異端邪説
之惑無自入焉此道之所以易明而天下之所以治也
後世之學名存而實亡矣上之所以取士師弟子之為
教與學講章句課文字誘之以利祿明之適以暗也其
髙才明智之士求扵言語文字之外則墮虚寂而不自
知何恠乎道之難明哉雖然教人取士之法今雖異扵
古矣而道之本扵人心見扵日用載之聖賢之經者固
無古今也學之士頋名以求實離暗以即明孝慈脩而
家道隆明良合而朝廷安天下治舉而措之耳夫何逺
之有新昌劉恭禮為明倫之堂扵其邑庠僉憲陳君粹
之曰是全生民之彛禆聖明之化而彰劉氏之美不可
無記也扵是乎書
　　　寧縣學科貢題名記
水土底貢象犀珠玉金石珍恠之物絲麻榖粟繒綺纎
纊草木之花果禽獸之翎毛筋骨凡玩好賜與邦國大
小之用必命有司程其良焉不度者有誅夫是物也君
徳臧否社稷安危生民風俗休戚淳漓無與焉猶若是
其嚴也况扵人才乎孟子曰不信仁賢則國空虚非無
人之為虚也無其人之為虚也夫仁賢者所以與天位
治天職食天禄安社稷而休生民者也其視頥口腹而
玩耳目之好輕重較然矣乃嚴扵彼而疏扵此何哉夫
天之生才猶木之生扵山也養之有素取之有節材不
可勝用矣茍為不養謂是山之無材豈理也哉古之善
治者非借才扵異代也今萃天下之才養之扵學校今
日之士固異日公卿大夫百執之所選也不端其本無
以直其末不澄其源無以清其流所以養而取之者夫
豈無其道乎如之何其可忽也雖然教人之方取士之
法今雖逺扵古矣而其所以取我之意固有在也吾之
所以得扵天聖賢之所以教我者固未嘗不在此焉若
惟爵禄之利報不圖其稱則負其取我之意矣夫禽獸
草木其取也不負其取也禽獸草木不負其取負其取
者詩書禮樂之士是詩書禮樂之士果不若禽獸草木
耶寧縣學科貢士無題名提學憲副夏君正夫命立扵
學宫夫豪傑之士參天地而賛化育與日月爭光可也
碑之有無何與焉然則勒石以示勸者有司之職也以
豪傑之士自待以不負其所取而無愧扵禽獸草木者
二三子之職也吾固以待扵二三子二三子其亦以此
自待哉
　　　羅浮菴記
倫自幼則聞玉笥之勝欲一往而不可得一日夢㳺焉
至山門傍曰法樂洞天流水縈帶羣峰玉立童子出迎
延入菴中道士睡方起良乆謂曰若所逰者夢耶予矍
然曰是若之夢真耶予今之來者直真逰矣若乃指實
為妄是若之夢未覺耶何若語之魘也道士笑曰東海
之東南海之南西海之西北海之北上自無始下至無
極皆夢境也伏羲几籧神農軒皥熈穆無為堯舜禪讓
湯武放伐劉項爭雄君者吾不知其為君牧者吾不知
其為牧百世一夢也朝菌不知晦朔旦夕一夢也蟪蛄
不知春秋時月一夢也上古大椿以八千嵗為春秋八
千嵗一夢也前混沌死後混沌生天地以十二萬九千
六百年為死生十二萬九千六百年一夢也莊子曰方
其夢也不知其夢也覺而後知其夢也若夢猶未覺耶
若謂予夢夢也謂若夢亦夢也予與若皆夢也若見盧
生乎方其適也知其適而已不知其為夢也及其欠伸
而寤也適安在哉若起草萊登金門步玉堂名震天下
不三月而南竄荒徼然後去袍笏而蓑笠逺城闕而山
林視昔之有其夢也耶其非夢也耶乃不悟此逰之非
夢非固耶予方謝道士道士辭去蹶然而興曰其真夢
也自是往來扵懐成化丁酉春林緝熈自羅浮來成真
逰焉黄時憲王忠肅許濟川自吉水至陳苻用自廬陵
至自玉峽舍舟而陸暮抵大秀宫宛然夢境矣翌日約
道士徙宫扵天王閤約苻用結菴扵閤後最竒處名曰
羅浮菴苻夢也予頋諸君曰是逰非夢矣緝熈曰安知
其非夢乎謂為非夢恐復為道士笑也明日各下山辭
去明年見緝熈扵薌城相與太息曰昨逰成夢矣符用
來告菴成書夢語刻扵菴中庶來者知人生之所遇無
非夢境也以得喪而欣戚何為
　　　常春堂記
外父雲巖翁與其弟與言與莊為堂扵南園曰常春命
子壻羅倫記之倫適與客過其堂焉方嚴冬也風觱發
而氣栗烈冰柱挂簷雪花如手坐良乆足麻木齒牙下
上指僵袖外不得屈伸客笑曰今日之春何在乎常如
何也指酒壺曰春在此乎非也廵簷索梅花笑曰春在
此乎非也二物雖可名春非春之常也夫天地之化燠
而為春熱而為夏涼而為秋寒而為冬方其至也推之
而不可拒及其去也執之而不可留雨生扵雲水生扵
山雲與山不得而有也春生扵天天且不得而有之而
人欲有之以為常不亦惑與倫曰是非客所知也夫春
在天為元在人為仁仁固春之為也邵子曰收天下春
歸之肝肺是春形扵身則睟面盎背形扵家則父子慈
孝兄弟友讓夫婦唱隨即其人入其室如在春風中矣
臯䕫稷契得之為唐虞之春伊傳周召得之為三代之
春孔子得之為萬世之春當時弟子得之浴泝詠歸亦
為聖人之所與自是千有餘嵗周子春扵濓溪明道春
扵河南夫是春也得扵天而有扵我是固所以為常也
翁兄弟埀白嬉怡羣從朝夕奉觴和顔是亦所以為常
歟翁老矣翁之子孫收是春扵身未用春扵家用則春
天下進退乎周程䕫臯之域而後可以為常也翁字與
仁兄弟五人與亷與爵已世云
　　　剛峯記
予性剛見剛者好之若饑渇之扵飲食不能自喻扵口
也求之不可得則友其人扵古相與論其世如侍几杖
而聆罄欬已而欷歔企慕至為之泣下予之好剛盖天
性然也孔子曰吾未見剛者孟子曰我善養吾浩然之
氣至大至剛以塞扵天地之間富貴不能淫貧賤不能
移威武不能屈此真至剛之大丈夫哉孔孟之所謂剛
固予之所好者也思欲與天下之人同進扵剛以是凡
㳺扵予者皆以剛益之唯恐其墜扵柔也梁君徳剛亦
其一人已君諱侃初無字予字之曰徳剛别以剛峯易
其字欲君頋名思義果扵剛而不墮扵柔焉或曰剛折
而柔存此非知剛者也天不剛乎地不柔乎地有陷而
天未嘗墜不剛者存而柔者墮乎山止也水流也山剛
而水柔不剛者存而柔者去乎齒之折者剛之無本者
也髮附扵頭顱頭顱存而毛髮去者何也或曰子之論
則辯矣象君之剛而以山何也夫人之不能剛者動扵
欲也易以艮象山彖曰艮其止止其所也止其所則不
動扵欲矣大畜以艮畜乾彖曰剛健篤實輝光日新其
徳無欲而應乎天也孔子曰剛毅木訥近仁仁天徳也
予方困扵屢有司欲周之徳剛曰以汝而受有司之餽
乎扵是推其有以同之成予之剛者君有力焉以是知
君之必能剛也易之象凡陽必剛凡隂必柔剛者必君
子柔者必小人剛進柔退則成泰柔進剛退則成否安
得如君輩之剛者百數十人置扵中外庶天下䝉泰之
福乎此固予之志而非今日之可言也雖然剛之成泰
者繫乎天剛之同天者在乎已君姑勉其在已者以俟
乎天也是為記
　　　世夀堂記
萬乎天者萬乎人萬乎人者一乎天一乎天固一乎人
也萬乎天而萬乎人萬之所以為萬也萬乎人而一乎
天萬之所以為一也萬一合而天人同矣夫夀夭富貴
貧賤賢愚康寧患難天之所以萬乎人也所以為夀為
夭為富貴為貧賤為賢為愚為康寧患難太虛之所以
萬乎天也太虚所以萬乎天者天不自知也一乎太虛
而已天所以萬乎人者人不自知也一乎天而已君子
知其一乎天也夀夭富貴貧賤賢愚康寧患難譬之浮
雲巻舒聚散萬變乎前而吾不自知也一順乎天而已
夫夀也富也貴也賢也康寧也順境也夭也貧也賤也
愚也患難也逆境也天之扵人與之以順而去其逆或
出扵一族萃扵一門其非萬之一乎若雲盖蕭氏是已
蕭氏之先名庭驥者以進士尹崇仁論伊川荆國之學
見知扵葉水心名湘者以進士為㑹昌知事從何了翁
起義兵敗績湘及子姓死者三十人見知扵文丞相名
養䝉者以詩見知扵吳文正名儀者中進士為主事永
樂中言事死之則蕭氏世多賢矣居者有良田廣宅仕
者明經術後先相望則世富且貴矣夀人之所大欲有
甚扵富且貴而不可必得者蕭氏之彦曰世達夀八十
妻張氏夀九十七子正啟夀八十三妻王氏八十七弟
正隆夀八十妻黄氏八十四一門兩世父子兄弟夫婦
耄耋康寧子孫才俊怡愉何得扵天者厚耶雖然夀夭
富貴貧賤康寧患難賢愚天之所以萬乎人也積善以
永天休使夀而無夭賢而無愚富貴而無貧賤康寧而
無患難人之所以一乎天也蕭氏之子孫懋之是為記
　　　大中書院記
有所大而非大執之而無有秉之而不亂入之而愈深
升之而無盡瞻之在前忽然在後其大無外其小無内
無物不有無時不然賢知者過之不肖者不及有所大
而無所大也無名也無可名也强名之曰中子思子曰
喜怒哀樂之未發謂之中中也者天下之大本也此心
之不偏不倚中之體也周子曰中也者和也中節也天
下之達道也此事之無過不及中之用也中為大本者
其體無不具中為達道者其用無不遍夫是之謂大君
子之學持靜之本以存其虚防動之流以守其一虚則
内有主而不出一則外有防而不入則物不交扵我矣
物不交扵我則我之所以為我者非人也天也天人合
一則天地自我而定萬物自我而遂中自我而大矣夫
豈有待扵外哉江侯伯温登丙戌進士由秋官出守南
雄以敦化本扵興學建書院扵學宫之傍名曰大中延
叔父某主之教諭單廷亮曰書院左學宫右郡城巾山
北峙天馬南翔嵐光壑態隠暎東西而書院適其中書
院後為樓樓後為亭二東曰光風霽月西曰源頭活水
前為堂外為門四環以池池東為登雲橋西為步月臺
中為天光雲影亭造扵天而為扵人無適而非中也此
書院之所以名也予笑曰是非吾所謂中也吾所謂中
天命之性聖人之教也聖人之教俾人自易其惡自至
其中民以官為本官以人為本師弟子之為教與學易
其惡而至其中則善人多善人多則朝庭正而天下治
此中之所以為大而江侯建學之意也無已則問扵濓
溪無已則問扵夫子之孫子思無已則問扵唐虞夏后
氏之三聖人
　　　雯峯别墅記
遡臨汝而上旴者千里山水名天下最善者三焉在臨
汝蘇山最善浮屠氏之宫也在旴郡王城最善親王之
所遺也在廣昌雯峯最善古今莫能知太守饒公秉鑑
始主而居之湖西羅倫過而頋焉樂而不能去其右則
吳王芮之軍峯也其左則鎮縣之金嶂也其前則壺公
之紫霄也其後則南霽雲霽也尊者如帝卑者如臣比
者如友横者如屏卓者如筆簇者如臺殿甌者如城屋
湧者如波濤驟者如馬翼者如鷲踞者如獅象蹲者如
虎豹蜿蜒者如龍蛇繪如削如鑄如琢如神施鬼設不
可名狀雲霞往來變態翕忽合而名之曰雯峯焉旴水
中注迤邐迴抱如不欲去易之為雯溪雯溪之東兩澗
夾流為雯澗支隴傍峙翼澗而出乘雯溪而止為雯岡
雯澗中夷平田沃壤可六七百畝窳地成池形若環壁
為雯池梁池而入池上為雯門門内通渠泉聲琤然嘉
木異石雜置左右為雯渠有堂翼然臨扵渠上為雯輝
之堂合雯峯山水之輝也堂後為寓樂寓形宇宙之内
而樂扵此也為安晦祠顯而居晦非安不能也祀先之
堂為昭孝繼述之善裸薦之成昭其孝扵祖考也雲消
日明重門洞開雯峯衆竒雜然前陳于几席之下矣合
而名之曰雯峯别墅焉夫雲霞成章天之文也山水成
竒地之文也仁義成徳人之文也以地之文合天之文
雯峯山水之竒也以人之文合天地之文然後可以主
雯峯山水之竒也於戲有常者此山也無常者此人也
有常主乎無常主乎主乎常斯文而已若尼丘之常主
扵孔雲谷之常主扵朱是已主人曰善吾而今而後知
無常之為有常也扵是乎書
　　　榮夀堂記
尹廣昌葉侯年扵是六十矣邑人士皤者弁者府胥者
輿皁者章縫者頌者執歌史者執圖酳者執爵酳者執
壺炰者執牢駿奔克咸羅拜庭下祝曰吾侯祗承天子
命底綏百里民吾侯榮矣又祝曰吾侯誕彌時維下夀
底扵黄耇吾侯夀矣祝既以名扵堂志不忘也何喬夀
曰子盍記之倫曰嘻異哉榮乎榮夀乎夀人之情也榮
乎好辱乎惡夀乎好不夀乎惡人之情也人情之好順
也猶水之好下也遂諸海者其惟水乎由其道也人之
好順也何莫由其道也孟子曰仁則榮孔子曰仁者夀
順之道也由之斯至矣堯舜周孔其至矣乎萬世仰止
如其榮敝以天地也如其夀無他由其道而已矣吾聞
之卓魯之為吏也未聞周孔之大道也民到扵今稱之
其功仁乎紆朱懐金黄扉白首者俄空焉鄙夫哉鄙夫
哉其榮也外矣侯其聞乎於戲吾見好榮者矣好夀者
矣未見好仁者矣好乎彼不好乎此是猶好出而不由
其户也可乎侯其聞乎忠信以本之誠敬以居之康貞
以幹之豈弟以施之禮樂以文之扵其内不扵其外扵
乎古不扵乎今斯亦至矣否附以韓魏之家益以彭𥅆
之夀奚有侯名茂髙字斯培世家莆云
　　　建昌府學記
古之學者義也今之學者利也學學所以為人也人者
天地之心也五行之秀也學以成之人之義也先王之
教也古之學者學之為君臣焉學之為父子焉學之為
長幼焉學之為視聴語黙焉學之為進退辭受取與焉
學之為生死福禍焉所以學為人也以則聖人以配天
地以順四時以叙百物以興禮樂以崇道藝而措諸天
下國家官諸後世所以學為人也其學焉者義也家以
教之塾黨以教之庠術以教之序國以教之學不帥教
者鄉左移之右右移之左不變移之郊不變移之遂不
變移之逺方終身不齒有左道以亂民者殺其敎焉者
義也三年大比考其徳行察其道藝興其賢者能者以
禮賔之論定然後官之任官然後爵之位定然後禄之
其用焉者義也士生斯世也不義焉往及道之衰異端
之言盈天下天下之言不出扵佛則出扵老老者曰吾
利人生也佛者曰吾利人死也天下之民聞其言而樂
之樂乎彼不樂乎此矣其能由學乎凡學者問其業幼
者曰能誦讀已長者曰能科舉已學成而名立者曰能
詞章已考其徳行察其道藝以書未有也學異乎古也
父兄之願如之師保之誨如之朋友之胥漸如之不易
其初教異乎古也三年大比考其文而第焉賔扵鄉升
於成均揚扵王廷乃命以位大夫之貴公卿之尊可坐
而待也父母曰顯矣妻子曰肥矣僚友㛰姻曰榮矣考
其功能紀扵彛常以匹休前聞人盖未有也用異乎古
也士生斯世也非豪傑之士不利焉往由周而上帥天
下以義而民從之由漢而下帥天下以利而民從之其
治效可考已教道之闗國家也如此我朝列聖建學立
師則古昔先王知是道也建昌郡有學舊矣弗稱謝公
士元來守郡乃為之以風士心視舊壯焉巡撫夏公時
正見而是之命師立其道命弟子從其教命太守終其
事命倫紀其成
　
　
　
　
　
　一峯文集巻五
欽定四庫全書
　一峯文集巻六　　　　　明　羅　倫　撰
　　記
　　　閩縣治重修記
閩治之為也二君勤焉邵君基之陸君定之閩古侯官
地也改扵隋國朝因之令路圓玉建治焉至扵今百有
餘嵗其弊也甚矣今皇帝即位之三年遼陽邵君奎來
令其邑進厥民曰治之弊也若此其甚也時可已乎衆
曰諾民乃子來力者見事財者見費迺告治焉毁者易
之卑者髙之隘者闢之固者因之中為堂堂後為燕休
之次東為㕔典史居之西為庫傍兩翼為吏舍中為甬
道南為中門南折而東為外門為陽和坊亭左為申眀
右為旌善中門東西為榜房為碑亭后土為祠為監室
為井亭各以序焉用人之力若干用糧之費若干用金
若干用木用石用甓用竹􁊦若干用木工石工圬鏝之
工若干興事扵丁亥七月落成扵戊子二月未竣也時
倫有召命反扵泉道扵閩達觀扵邑新營頋邵君曰令
之為乎民之為乎君曰民之為也民之願也倫曰固也
民之願也其斯已乎飢者願食寒者願衣勞者願休父
願慈子願孝兄弟願友宗族親戚願睦鄰里鄉黨願恤
鰥寡孤獨廢疾者願養也民之願彼也孰愈此也凡吏
扵土者皆民之為也其為彼也固將以易此也君子之
居扵斯也固將思之為此以易彼乎君曰思矣此則令
之為也子其記之庶有勉乎竣事則速倫既北還邵君
去矣陸君繼之君吾同年也為君誦之昌澤曰此則潤
之為也又三年報曰事竣矣來速文乃書畀之使是邦
之後人知二君之嘗勤扵斯也
　　　徽州進士題名記
聖賢立言以明道也朝廷用人以行道也道太極也太
極動而陽焉靜而隂焉一隂一陽萬物出焉人也者其
秀焉五性具焉七情感焉情蕩而其性鑿也聖人繼天
立人極焉孔子不得其位明先王之道以詔萬世鄒孟
氏沒道之不明也千有餘嵗周程張邵繼作朱子光而
大之子徽人也其為道也所謂建諸天地而不悖質諸
鬼神而無疑百世以俟聖人而不惑者矣以修扵家可
周可程可顔可閔以立扵朝可伊可周可臯可䕫以致
其君可堯可舜可湯可文為天地立心為生民立極為
萬世開太平無不可也孟子曰夫人幼而學之壯而欲
行之朝廷之待士也方其幼也設學以教之及其成也
設科以取之設位以任之設禄以厚之為是道也今夫
㺚食魚者也祭而後食焉豺食獸者也祭而後食焉所
以報本也臣也者食君之禄者也不如豺㺚可乎好榮
者人之同心也人皆知進士之榮也其科起扵隋由是
而榮者不知其幾也而不以其道譬諸舜焉其榮以朝
者也如好之莫若行道舉烏獲之任是亦烏獲也行朱
子之道是亦朱子也朱子之道世為天下之法况其父
母之邦乎御史陳君士顯督南畿諸學其望諸君在是
矣詩曰儀刑文王萬邦作孚陳君有焉髙山仰止景行
行止諸君有焉
　　　孝思堂記
詹瓘將歸言扵倫曰吾聞之仁人之事天也如事親焉
孝子之事親也如事天焉吾不得為仁人猶願為孝子
居以孝思名其堂思事天之道事吾親也夫子其有以
教我乎倫曰善乎爾之思也天地者吾之父母也父母
者吾之天地也仁人之事天孝子之事親其道一也為
父母之子而不孝焉未之思也孟子曰孩提之童無不
知愛其親也大人者不失其赤子之心者也善乎爾之
思也思不失其心也人之幼也其扵父母也飲食思焉
寤寐思焉疾痛痾癢顰笑啼號造次必思焉未嘗免扵
父母之懐也夫豈教之能乎其性然也及其長也思私
妻子而後不頋父母焉思安佚其四肢而後不頋父母
焉思從耳目之慾而後不顧父母焉思鬬狠以勝人而
後不頋父母焉思縻爵以自榮而後不頋父母焉夫豈
其性然哉移扵物也善乎爾之思也方父母之存也居
則思致其敬焉養則思致其樂焉病則思致其憂焉及
其沒也喪則思致其哀焉祭則思致其嚴焉思其色不
忘乎目也思其聲不絶乎耳也思其心志嗜欲不忘乎
心也一舉目而思父母也非禮不敢視焉一傾耳而思
父母也非禮不敢聴焉一出口而思父母也非禮不敢
言焉一舉足而思父母也非禮不敢蹈焉一動念而思
父母也屋漏不敢愧焉兄吾父母之長子也吾思敬之
弟吾父母之幼子也吾思友之祖考吾父母之所出也
吾思尊之宗族㛰婣吾父母之所愛也吾思睦之鄰里
鄉黨吾父母之所交㳺也吾思䘏之尊天下之髙年思
吾父母之所老也慈天下之孤幼思吾父母之所幼也
仁天下之顛連而無告者思吾父母之所矜也一獸不
敢輕剪一草木不敢輕折思吾父母之所與也記曰孝
子成身太上不辱思至扵此然後可以成身而不辱其
親也善乎爾之思也仁人孝子其事天也如事親焉其
事親也如事天也此之謂也善乎爾之思也詹瓘蹙然
避席曰瓘聞命矣自是不敢忘乎孝思
　　　澹軒先生祠堂記
君子之學成已此心成物此心此心也天地此心鬼神
此心古今此心華夷此心堯舜禹湯文武周公孔子此
心澹軒先生此心睢寧之人此心天下後世皆此心也
心之感物也不疾而速不行而至不大六合不逺萬世
而况親炙之者乎廬陵之士教天下學者多矣以心感
物者吾得二人焉廬陵孫先生鼎吉水彭先生汝弼孫
先生教松江其沒也人祠之彭先生教睢寧其沒也人
亦祠之二先生何得此扵人哉盡此心焉耳吾聞之孫
氏和靚端凝襟韻夷坦彭氏簡重方嚴不可茍合而一
以至誠為主其為教也皆敦本實而抑浮靡基以忠信
作以㢘恥不動聲氣不施鞭扑弟子愛之如父母父兄
懐之如親戚愚智一口以為盛徳君子此二先生之所
同也為教授為御史冠豸峩如衣繡燦如風動百辟化
被多士勇退急流髙蹈林壑孝養嬉愉懿然天衷此孫
先生之所有也慶鍾李𦙍才敏夙成大魁天下近侍帝
庭立孝扵家而以移忠扵國諸孫競爽玉雪輝暎鸞鵠
停峙此先生之所有也先生立扵已者至故入扵人者
深得扵天者厚非人之所及也嘗自號澹軒一切世味
泊然無好在睢寧時大新學校睢寧樂與成之有司不
與焉别構草屋扵堂之西𨽻諸子弟先生既沒門生父
老為位其中朝夕哭臨如喪考妣因即祠焉知縣何皥
至曰學祀先師禮也禮宜稱文乃新今祠提學御史戴
公珊丕羽義舉用風治屬崇賢好徳禆道𢎞化二公亦
此心也於戲仕被儒服尸師位者所在森立利已忘義
悖道棄徳士胥咨怨將一日不堪其位况去思乎况不
已而尸祝之乎其肆然民上者雖榮被圭衮而穢流海
内嗤貽後世斯二人也獨無此心哉亦獨何也吾聞之
師道立扵上善人多扵下士脩扵家有正學朝廷之用
有真儒使師天下之學者皆若而人則天下治矣師道
之闗扵王化豈小故哉若先生之所有盛徳厚業令子
賢孫光照無極惡計祠之有無哉予與先生之子敷五
㓜同學而仕同官故為記之以慰邦人之心以告來者
或有聞先生之風而興是亦吾道之一助也扵是乎書
　　　樂靜堂記
樂靜處士以名其堂客頋而問之曰天樂動地樂靜水
樂動山樂静人心之靈天吾髙地吾厚山吾峙水吾流
周子曰動而無靜靜而無動物也動而無動靜而無静
神也子之所樂無乃物而不神乎處士曰子言吾惡敢
當哉吾樂非爾所知也天地間凡物皆有樂鳶樂扵天
魚樂扵淵草木樂扵春候蟲樂扵秋農樂扵野工樂扵
肆商賈樂扵市仕者樂扵朝吾隠者也樂扵山林而已
矣山林之樂無車馬之喧無圭衮之華無樓臺之壯無
聲色之娛無刀鋸之辱無奔走伺候之勞漁樵與侣麋
鹿與群花徑小車孤舟野水清風時至明月自來境無
徃而不静心無往而不樂以吾樂名吾堂也不亦可乎
客曰異乎吾所聞動静交而天地之道盡人心之神天
地之至妙至妙也動靜合一而人之道盡程子曰無欲
則静静則虚虚則明動亦樂靜亦樂天下之廣居吾居
天下之正位吾立天下之大道吾由用之則行兼其樂
扵人舍之則蔵獨其樂扵已蔬食水飲簟瓢陋巷吾樂
自如窮無所損也桓圭衮裳髙牙大纛吾樂自如達無
所加也大敵壓境白刃臨前吾樂自如威武無所屈也
退蔵扵密與天地同體彌綸六合與天地同用此之謂
神此之謂真樂顔子之不改孟子之未嘗不豫至是境
也莊列之天㳺御風何與扵此哉處士曰大哉言乎吾
老矣不能進扵是也吾將守吾樂以終吾身處士姓王
名某既卒五年其子某告吾友劉素彬求記其堂盖欲
顯其親扵無窮也欲顯其親者人子之心有人子之心
者試以吾言求之
　　　新城縣治重修記
父母萬物者天地父母萬民者聖人聖人天地之心也
君以治之師以教之公卿百執侯牧師帥以承之所以
父母斯民使之不失其本心也仁之惻隠義之羞惡禮
之辭讓知之是非四者人之本心也聖人與我同者口
鼻之臭味耳目之聲色四肢之安佚衆人所以失其本
心也此心失則違禽獸不逺矣幾何胥匡以生哉天生
民有欲天生聰明時乂民之失此心其斯民之罪乎姬
周之衰道失民散孟子曰鄉為身死而不受今為宫室
之美妻妾之奉窮乏得我而為之此之謂失其本心又
曰堂髙數仞榱題數尺我得志弗為食前方丈侍妾數
百後車千乘馳騁田獵我得志弗為弗為者不失其心
也此心不失民之所好好之民之所惡惡之可以為民
之父母矣故曰饑者易為食渇者易為飲徳之流行速
扵置郵而傳命未欲平治天下如欲平治天下當今之
世舍我其誰王如用予則豈徒齊民安天下之民舉安
由是觀之此學不明此心不存欲求治之善者未之有
也孟氏以還幾年扵此矣尸然民上者吏縱弗肅民困
弗甦老奸宿猾皆肆而弗治昔人之所為者無一為之
其所不為者皆為而弗䘏天子憂䘏元元之意壅不下
流夫豈其本心然哉此學不明故也建昌屬邑四令宜
其民者百年得二人焉南豊衡君岳新城陳君員韜民
到扵今稱之斯二人也所謂不失其本心者非與大湖
吕君廷揚來令新城民亦宜之部使者中以法鰥寡有
辭御史直之民宜之如初廷揚知民之可與有為也乃
新公宇乃葺廨舍乃理厩庫繼以餘力脩公館扵湖東
為置郵扵五福予過而視之奐然大壯頋謂廷揚曰此
居廣矣不有廣扵此乎此位正矣不有正扵此乎此道
大矣不有大扵此乎天下之廣居吾居天下之正位吾
立天下之大道吾行進而由扵民達不離也退而由扵
已窮不失也窮達進退無入而不自得此之謂不失其
本心夫然後天地自我可以為民之父母矣是道也吾
有望扵廷揚不然廷揚固無憾吾將有憾扵廷揚廷揚
名讃丙戌同年父老請予記故不以頌而以規
　　　孝友堂記
士大夫有問孝者則謹對曰思其誠問友曰誠扵孝斯
誠扵友矣孔子曰順乎親有道反諸身不誠不順乎親
矣誠曷終乎土可入誠不可得而息也入土斯已矣誠
曷不息也所謂生也守之以死死則終誠不可得而息
也常易而變難能扵其易而不能扵其難者有矣能扵
其難未有不能扵其易也誠之不息也自其初乎息扵
其後者弗思其初也方其初也饑斯號哺寒斯號衣痛
癢斯號爬搔須臾離其母則號求之必得其母而後已
此其初愛父母之誠也其有息乎其扵兄弟也食則同
案衣則傳服學則連業逰則共方戲豫憂號無不同其
情焉此其初愛兄弟之誠也其有息乎及其後也妻子
具而是心息矣反而思其初焉是心將油然而生也其
孰能禦之新喻李仁端養寡母而友諸弟能扵其易矣
吾懼其變扵難也勉以思其初詩曰靡不有初鮮克有
終
　　　安慶府學欞星門記
此聖人之門也上帝命之聖人立之天下古今之人由
之以太極為棟檼以隂陽為闔闢以五行為往來以六
合為垣宇以誠為椳以敬為鑰以禮為闑以勇為衛以
知為先入此門也然後為大成其行天下之大道其立
天下之正位其居天下之廣居升其堂其廣無外入其
室其密無内天下之髙年皆吾家之老也天下之孤弱
皆吾家之幼也天下之顛連無告者皆吾家之兄若弟
也天下之昆䖝草木動植百物皆吾家之黨與也㐲羲
神農黄帝堯舜禹湯文武周公孔子之治載之六經者
皆吾家之所以為教也其教之成也根扵心睟扵面盎
扵背施扵四體而達扵吾家父安其慈子安其孝君安
其仁臣安其敬長幼安其序朋友安其信男安扵外女
安扵内士安扵學農安扵耕商賈安扵貿遷行旅安扵
役天地萬物無不各安扵其所此吾家之教化也庭草
壇杏紅翠交映天鳶淵魚飛躍上下光風霽月灑落無
邉此吾家之景象也趙孟之貴韓魏之富視之如浮雲
然至吾家者必得其門而入顔子入之而嘆其髙堅曽
子入之而美其富潤子思孟子入之而極其髙明廣大
故曰堂髙數仭榱題數尺我得志弗為也其所見者大
也自是以來漢儒以訓詁為門魏晉齊梁以老佛之虚
無寂滅為門唐儒以文辭為門昌黎韓愈欲入其門而
不以其道孟氏而後入其門者宋之諸子可數矣或吟
弄其光霽或品題其風花或洞闢其堂奥或塗塈其垣
墉嗚呼得其門者或寡矣以訓詁詞章為門者穴竇而
入者也以老佛異端為門者則迷扵蓁莽之區而已安
慶府學欞星門舊處窳地藥局前蔀教授泰和羅君用
俊至曰象正大髙明豈斯稱哉太守餘姚陳侯雲鶚貳
守濟南李侯芳聞而是之以白提學御史戴公珊巡江
御史譚公某二公咸允鳩工伐石撤藥局以位欞星前
俯通衢未竣而陳侯去李侯終之易學門扵西立泮宫
坊扵舊欞星門立泮橋扵池上甃石而髙大之是有功
扵學可書介諸生楊慶陳偉來謁文紀其成二生歸碑
吾言扵門使㳺聖人之門者知在此而不在彼也
　　　寳慶府進士題名記
君子之學非為名也名者所以馭下也馭天下而不以
名堯禹不能為也是故善治天下者善馭天下之士而
已里選既廢科舉攸興上之待士俊茂異等育于學校
名曰秀士文藝中式賓于有司名曰貢士對揚休命登
于天府名曰進士名曰秀士鄉人榮之名曰貢士國人
榮之矣名曰進士天下之人榮之矣育之于學賔之于
鄉進之于大廷揚之于天下上之所以待士者至矣夫
然後名其官而爵之名其官于縣一邑之人尊之矣名
其官于郡一郡之人尊之矣名其官于方岳一道之人
尊之矣名其官于天子之廷天下之人無不尊之矣以
匹夫之微御萬姓之尊上之所以待士者至矣然天下
之士豈皆君子而無小人乎君子道長成泰小人道長
成否茍無道以御之欲其為君子而不為小人也難矣
是故考績于三載黜陟于九載潔已不汙名之曰㢘臣
焉守職不回名之曰直臣焉憂國㤀家名之曰忠臣焉
泛應曲濟名之曰能臣焉果㢘乎果直乎果忠乎果能
乎斯為君子矣其或隂回憸賊名之曰姦臣焉逢迎容
悦名之曰佞臣焉昬墨有聞名之曰貪臣焉殘忍害物名
之曰酷臣焉果姦乎果佞乎果貪乎果酷乎斯為小人
矣為君子者車服以庸之彛常以銘之為小人者裔夷
以竄之檮杌以書之無非欲其為君子而不為小人也
上之人所以待士者至矣某學進士舊無題名黄巖謝
君世修來守是郡懼無以勸來學成化九年刻著于石
後之人將歴指其名而議曰某也君子某也小人由進
士為君子其榮也無窮矣由進士為小人其辱也無窮
矣可不懼哉有君子之榮無小人之辱有道乎曰有志
伊尹之所志學顔子之所學
　　　邵武縣學復地記
惟天生民有欲惟先王時乂體國經野以為民極迺域
九州迺制九服迺設邦國都鄙之數制其畿疆而溝封
之井牧其田野分地域而守之迺均會其山林川澤原
隰之名物而厲禁之迺設閭黨庠序之教察其遜讓雍
睦者以勸之録其過惡者以懲之迺制司冦之刑禁其
暴亂力正矯誣犯禁者以告而誅之時惟我民罔不生
生各有寧宇矧惟有學有越我疆乎逮王迹熄伯圖起
迺棄惟我先王典不時式矣粤在南服有縣邵武學圮
以廢豪戎盜其廢而有之訓導葉君梁君曰時可已己
之匪人爾繆爾通爾惟考志詢兹黄髪用告有位迺謀
邑宰迺復郡侯迺咨憲臣憲臣布令豪乃以侵地來歸
東八筵脩縮廣二西五筵脩盈廣三乃堂乃構堂五楹
公食于所居徙于舍舍三倍之剏始丁亥戊子落成二
君咨予紀迺成績余曰子來惟我祖宗受天明命綏于
萬邦維兹序庠惟堯舜禹湯文武成康遺典具在惟爾
有職典厥于學毋或鰥曠惟有俊在兹學古入官昔余
攸聞惟稷惟契惟伊惟周學乃有成惟今天下貴者富
者强有力者罔有定志惟奪迺饜士無恒家農無恒産
萬民罔攸生在下惟我皇帝恭黙思治惟爾有俊登于
良弼在帝左右惟先王舊典時式時而措之天下可均
民惟永寧矣不然一畝之宫不能庇而有如天下何惟
迺圖之葉君名禎臨海人梁君名文淞臺人邑宰李君
名仁魯國人郡侯盛君時望錫山人僉憲劉君子肅豫
章人而余翰林修撰羅倫永豐人云
　　　雙節堂記
謂婦人為男子可乎曰可曰何由知其可也以其行也
非以其質也夫臣之從君婦之從夫其屬以人其經以
天其義一也一而無二三綱以正九法以叙萬化以基
若虎溪蕭節婦劉氏者可易乎哉劉故夏朗大家節婦
端習公之女翰林學士文介公儼蘇州教授南園公諭
之從姑擇配得蕭東鑑氏歸未數嵗東鑑卒子瑀半嵗
繼卒門内外㛰姻慮其少寡而無子也以語覘之節婦
泣曰夫吾天也天可二乎吾足一移異日何以見亡人
扵地下今何顔面人哉舅姑難其志命冡嗣東鉉之子
澂濟後焉劉氏視猶已出鞠我立我配其兄劉庶績之
女成化丁亥澂濟卒劉氏年四十二撫遺孤曰存性姑
婦相依衣食寢興凢視姑為節鄉士大夫以二婦之相
繼以貞也表其堂曰雙節遺孤存性以教授君狀來告
史氏曰形氣之私人孰無之不能以禮義制之則其去
禽獸不逺也臣子之扵君父樂人之樂食人之禄而不
能憂其憂死其事者吾見多矣而婦之不二其夫者一
家或三四人一族或十數人一鄉一邑有不可勝紀者
節義之性人皆有之何獨能扵婦人乎所見専而所守
固也若蕭節婦是矣嗚呼此豈獨賢扵女婦而已哉存
性祖文志國朝旌為義民宋紹定戊子進士諱正者其
先也信國文公三世卒業其門先君武岡公弟登仕府
君亦三世聨姻扵其門云
　　　冰雪堂記
章節婦者桂林衛周千户之女廣西方伯金華章公俊
民之庶妻也年十六歸方伯生子延年又三年而方伯
薨節婦居喪不飲酒不食肉不脱絰帶者三年自是手
不膏沐面不脂粉身不紈綺足不踰䦱朝夕誨延年曰
吾聞婦人從一而終吾所以忍死者為汝故也汝有見
焉吾含笑見汝父扵地下矣崇仁廖行儉先生司教于
郡庠節婦曰先生有道士也汝往師之延年如母教學
遂有見為延年書于其事母之堂曰冰雪昭節婦至也
行儉受代歸延年介來曰幸為記之吾母庶有聞乎行
儉曰臣妾之至行人子之至情皆可尚也吾子其毋辭
夫冰與雪天下之至潔也吾心之潔以之日與月天下
之至明也吾心之明以之天與地天下之至大也吾心
之大以之人生而静本至大也至明也至潔也欲動而
性鑿焉大者狹矣明者暗矣潔者汙矣君子之學何也
完其至大復其至明全其至潔也婦人非由學者乃獨
能焉有斷臂者有髠髪者有劓其鼻者有縊其項者有
仰藥而死者有絶粒而死者有沉淵而死者有投崖而
死者有蹈白刃而死者皆所以全其至潔也居今之時
吾得二人焉丘節婦樂安人姓熊氏夫死從之同穴而
𦵏譚節婦南豐人夫蚤死其家將改嫁之潛復壁中不
粒者五日縣官使人呼曰吾為若全節聲不絶若絲其
他終身不改者往往如是也章節婦之心夫豈異扵是
乎今夫臣之從君婦之從夫一也平居暇日目士君子
為婦人女子則勃然怒去一旦君父有難曽婦人女子
之不如所以全至潔與日月同其明天地同其大乃在
此而不在彼何也使士君子而皆此婦人焉則人之國
家豈有喪亡之禍哉予故書節婦之事以愧為人臣而
懐二心者
　　　靖位公館記
尚書兵部員外郎黄巖謝君世脩守寳慶之六年介十
日千里走一峯山中告其友湖西羅倫曰自吾郡之新
寧抵永州之東安陸行二百里使臣夕至館榖無所次
于逆旅夕于置郵尊異王臣具瞻羣下考禮弗稱成化
二年御史大夫繁昌吳公欽奉上命廵撫湖南周爰行
部恪勤迺職吏畏其威民懐其恵四境肅和百廢具興
乃命都指揮同知劉某傭匠于工擿役于戍造甓于陶
取木于山相宅于靖位介中道也踰時工成民罔聞知
使者之至居宇資用如官府如寺觀如富者之宅如主
出而歸其家樂而㤀去矣省不佞惟傳舍之修無足書
者而公之善宜昭來世先生職在太史宜無辭者倫對
曰樂人之樂者憂人之憂顔子大賢也不遇其君簟瓢
陋巷屢空終身今士大夫居有廣厦衣有文繡養有庖
廩出有車馬夕有傳舍役有輿皂凡吾所有而顔子所
無者皆上之賜也是故為臣而勤其職者宜也非過也
周書曰制治于未亂保邦于未危顔子之為邦先王之
道也今虞夏商周之禮樂猶未盡用姦邪讒佞貪墨之
徒猶未盡去鄭衛淫哇之聲猶未盡屛蠻夷冦賊猶未
盡弭風俗猶未盡厚生民猶未盡寧四海之内猶未盡
無虞强宗豪户田宅踰制猶未盡均削釋老邪説百家
衆技惑世誣民猶未盡攘斥山川鬼神之變雨暘寒暑
之災昆蟲草木之殃猶未盡消息凡吾君之所憂者亦
公卿百執事之憂也是故為臣而勤其職者宜也非過
也於戲人之寓斯世猶寓斯舍也可不懼哉世修以復
于吳公公曰然請記于靖位以告來者
　　　勅書閤記
皇上嗣大歴服以小民受天永命制曰國家保有四海
子萬民元元時惟艱食朕甚愍之有助朕者有司其稱
朕意復之如令吾邑姚寛重氏首義應詔縣官以聞朝
廷䧏璽書旌曰義民復之終身無所與寛重拜手稽首
曰皇帝誕降寳命臣敢不祗承惟臣子子孫孫其永寳
之乃匠重屋置璽書其上尊閤之也閤成其姪壻郭捧
珠氏属倫記之倫曰君臣之義無所逃天地之間也天
不可無日民不可無君一日不可無也天下之民王臣
也天下之土王土也天下之財王所有也臣之事君不
敢私其身敢私其土私其財乎先王之制體國經野民
皆井授三年耕必有一年之食九年耕必有三年之食
乃施教法于邦國都鄙教其所治民使之比閭族鄙保
受周救當是時也國無私土家無私財雖有凶旱水溢
民無菜色周之衰也諸侯皆去其籍及夫後世其敝甚
矣國家將潤澤先王之典正經界分宅里立萬世不易
之常法永安烝黎克綏天禄今日之舉一時之權也寛
重能首義以從其不能于后乎昔卜式輸財助邉漢史
譏之寛重能乎卜式有慚徳矣太史公曰閭巷之人欲
砥行立名者非附青雲之士安能施扵後世寛重其能
施扵後世矣不復貲矣勉哉寛重捧珠往告寛重曰唯
命
　
　
　
　
　
　一峯文集巻六
欽定四庫全書
　一峯文集巻七　　　　　明　羅　倫　撰
　　傳
　　　吳孝子傳
吳孝子代父死者四十餘年矣湖西羅倫聞之迺為之
傳曰孝子名駒字彦驤南豐石油里人石油之吳稱自
唐始至孝子而著孝子孝友天至讀書通大義頗工詩
日侍父母左右飲膳必躬視之昬定然後就寢諸弟則
之幼稚狎侮者必訶之或曰幼也孝子曰其幼乎吾聞
曽氏之家幼者不詈人其天性然乎有鬻田于從兄彦
質者兄辭以窶孝子代鬻之歸其田于兄初孝子父湖
宗以茂材授政和令改海陽令歸宣徳丁未傭里人孫
住給力其家一日孝子出外里胥彭文杰曰孫一吾籍
甲也誘而縳之潮宗覺率諸子拒之門毆文杰致死法
坐潮宗孝子曰吾父老矣吾弟幼且無後自詣告曰死
文杰者彦驤也令難之孝子曰以子代父何不可乎况
殺人者實彦驤也非吾父與弟也令憫而代之孝子日
侍父獄中朝夕起居猶荷校以立父出獄人曰孝哉吳
氏之子乎或有感而泣下者居二載㑹有詔讞疑獄行
在所孝子在行中行至淮安病卒年且六十一矣時辛
亥六月日也余至廣昌太守饒公秉鑑曰孝子之事吾
猶及也掲紳曰彦驤純孝人也可使其無傳乎時長樂
謝公士元守建昌聞曰是可風吾民矣乃表其閭而復
其家史官曰世以孝聞者或刲肉一臠廬墓三載􁂰􁂰
精變天地誠動鬼神况以身代死若彦驤者乎其與日
月爭光也宜矣嗚呼為臣死忠為子死孝若吾彦驤者
天綱人紀頼以立也世可少斯人哉
　　跋
　　　跋文昌朱義士墓碑後
右墓碣一通翰林博士張君伯頴為有元義士朱公英
發作也公諱士華字英發别號溪南居士甞師宜黄文
學頴老劉先生授書學成而亂作至正壬辰紅巾四起
公議辟地㑹監郡丁中憲舉兵復吉州檄蒼筤劉朝列
鎮瀘江西臺椽劉子永守白沙府長史陽承事守沙溪
公仗義保障為官兵聲援賊襲執公暨涉江公紿賊赴
水死於戲人誰無死公得死其所矣倫聞長老言元綱
既頽賊起淮頴蔓于江漢韓林兒據中原陳友諒據潯
陽朝廷遣尚書董銓黄釗㢘使吳當平冦江西中用間
棄功竟弗就羣盜蜂起鄧克明據桃溪陳普據新淦普
姪陳海據永豐孫本立據廬陵新安陳闗據苦富髙以
介據永豐明徳折桂三鄉立砦太平圍士夫多庇砦主
以生陳宗舜禾川名士尚附陳闗茍旦夕活諸何責乎
其臨難仗義可考見者吉州則蕭彛翁一再赴學宫井
死戴大賔扼賊龍泉衆寡不敵死章立賢盡室投江死
永新則姚正叔捍賊三世死樂安丘甲擊勍賊黄留戰
死永豐則羅明逺賊穴其腰三日死貢士唐景行罵賊
死於戲士遭亂離死腐野草多矣獨數公之死有聞焉
天理之在人心固不泯也傳曰國家之敗由官邪也官
之失徳寵賂彰也當承平時貪冒尸位玉帛充盈子女
靚麗縱欲怙侈僭用咸極致國危敗納妻獻女忍恥乞
憐五性斁而三綱淪矣扶天理立人極乃發見扵草茅
之士使國家得斯人而用之夫豈有敗亡之禍乎謀人
之國者可以永監矣望振公五世孫倫同學友予欲廣
其事于左方使來者有所考也
　　　跋錢文肅公與張繹貴書
錢文肅公習禮致政時閔里人饑饉稱貸于姻家張繹
貴甫以周之予友張廷祥樂道之重題其紙尾其冡嗣
褒兼美及其弟涪守黻兼素屬予載之倫聞昔先王理
天下正井牧比什伍崇本出末九年耕積三年食雖有
水旱民無菜色民心膠而天命固後王所以有天下而
不已也阡陌既裂兼并俗起時之君臣僅致小康未𢎞
大猷凶饑相仍餓殍盈野民心涣然國亦随之人之配
極造化以無私也王者無私扵國臣民無私扵家天下
不治未之有矣今天下固先王天下也有可行扵古而
不可行扵今哉公登永樂壬辰進士由學士貳宗伯踐
清要者三十有六年納誨沃心曽以斯道乎此倫之所
未喻也雖然貪冒成風公獨脱然無少緇玷歸榮故鄉
惓惓扵里人如此其潔已之義及物之仁有可言矣繹
貴亦慨然副之非樂善好施者不能也然救荒良法社
倉最善朱子創于建陽四方從者衆公以是告張氏其
有不從與惜當時未及也自甲申至今六亡十年廬陵
大官最多獨李文毅公以節義公以清狷有聞于世洪
熈改元文毅充講席奮忠讜動天地而格鬼神繼司成
均諸生愛之如父母二公晩路權璫執命文毅見辱石
冒代死諸生號救闕下者數千人公獨以病免歸二公
去位先後不一年公年已七十五文毅登甲申科計其
年亦不下七十後二年為正統乙巳權璫禍敗二公猶
及見之出處去就君子大節屯之初磐桓利居貞明夷
之初不食而行二公其有與倫申廷祥之論忽爾覼縷
李公初謚文毅更謚忠文所謂文節廷祥筆誤云
　　墓誌
　　　南園公墓誌
南園公卒于是六年矣孫壻倫始得誌其墓誌曰公姓
梁氏諱旺字儀象其先汴人辟黄巢亂徙里之姜坊居
之姜氏絶不知何時梁氏盛為梁坊梁世有聞人民則
秉彛著科第于元國朝伯興仕至河南布政使初丞應
天禄口給外辭太祖以老實稱之公大父玉和父東啟
世不仕公幼孤立有聞大父善耕先生與之里中髙㑹
㑹必公在則往倫時杖履左右公見竒之命歌風雅古
詩以為樂公乆而益莊動止有則里子弟樂傲放者見
公必自檢退私語曰老成典刑具在此翁初公冡嗣有
女公竒之曰必配良士正統辛酉大父卒家亦落莫媒
氏以名聞公曰得矣吾固竒此子也家人愕眙相頋間
因長老厚公者竊謂公曰嫁女須勝吾家公輕與寒士
奈何公曰非爾知竟歸羅氏己巳倫游郡庠公曰止丈
夫有立何秀才為乎既而勅諸子給其費丙子倫貢于
鄉今上二年丙戌倫登大廷入翰林為修撰其年夏五
月黜為泉州提舉道鄉謁公公已病瞠目視曰為子孝
為臣必忠汝就道毋我頋翌日病革家人𦵏公扵峽上
之仙人巖亥山已向倫臨穴哭即行公雖不樂仕好以
前輩仕者風後進甞謂倫曰吾幼時布政公已致仕坐
郭桓累籍其家惟書數帙公懼不免中道經死太祖聞
而哀之命復其家比長見羅愽士致仕歸望鄉足履以
前曰吾父老宗族所也婣族盛供悵御者峻却之歸以
書一帙易一羊祭告家廟二公者吾猶及也今亡矣俗
好鬬公教子以尚容里中語梁氏之樹惇者必曰公家
公配李氏先公卒子五人長與仁以女配倫者次與言次
與亷先卒次與莊次與爵亦卒孫男十某某孫女某某曽
孫某某於戲公其有後乎公居南園人號曰南園公銘曰
已乎南園公雲山蒼蒼水溶溶為公宫乎其中已乎南園
公
　　　蘭畹先生墓誌銘
於戲此處士姚公墓也湖西羅倫志焉羅姚世連交大
父静菴先生永濟大父善耕先生永仁二父令善唯公
倫甫髫髠公來眡二父長身玉立鬚眉鶴鶴儀觀偉然
觀者驚異公退倫私曰翁何許人大父曰戚里自樹蘭
畹先生童子容識之踰年辛酉大父卒踰七年丁夘公
卒踰二十一年丁亥倫乃銘公墓或曰子不銘墓胡然
而銘公墓聞諸人曰公弱喪考俗疫喪者不喪公曰疫
鬼祟喪子其有知乎卒喪之無恙人咸曰異哉姚氏子
他豪有力者同胞越貊公視父母子視已子鞠誨克之
異他豪有力者公學琴于後軒謝利用乆之曰吾得其
人矣琴亦可無也獨旡絃乎哉喜賔客雅歌投壺終于
大耋舍傍學山晩營夀蔵其陽疾棘召諸子曰死生有
命吾聞諸夫子淫祀能生死人哉毋辱我于地下我地
下何以見先人修然而逝時正統某年月日距生洪武
某年月日得年七十有一祖仲陽父一䕫世嘉遯取胡
氏前左軍都督經歴尚迪孫女子三人衮紱衮繡衮弁
克惇公樹女一人適某孫男十人某某孫女一人某適
羅某曽孫十九人某某公諱珏字介圭人稱蘭畹先生
清塘里人孤子弁來乞銘咸曰公樹者子宜銘曰
樹于一鄉風聞四方其聲揚揚曷不樹國天柱特特萬有
其宅御風以逰御氣以周寥廓以休厥樹我取樹元何有
樹千萬夀
　　謡
　　　為張主事時達荒政代民謠
張君時達荒政也丙戌饑民相食君主漕運吕梁活民
命數千有誣君因民以自利者君曰辟謗而視民死孰
與䝉謗而致民生為益力余南遷道吕梁諗之民民曰
然君寔吾父母也余憩真州徐君大華君同年也同道
也劇談之且曰先生益白其心扵人人用是因民辭效
風體以歌之使觀民風者采焉使司民命者勉焉
吁嗟危兮餐糠糜兮仁我侯兮視我兒兮恵我饑兮吁嗟
苦兮草木茹兮仁我侯兮視我子兮活我死兮吁嗟極兮
自相食兮仁我侯兮視我子兮起我斃兮吁嗟我侯兮
展我父母兮胡為之人兮而不我頋兮曷告天子兮
　　文
　　　諭屬文代寳慶守謝世修作
聖主治天下守令是重焉以其親民也夫親民莫如令
其次莫如守令父母于一邑守父母于一郡所以父母
云者以愛民如子民亦愛之如父母也所以愛民如子
者知其饑而食之焉知其寒而衣之焉知其勞苦而逸
之焉知其利而與之興焉知其害而與之去焉知其賢
而優之焉知其不肖而教之焉四境之内吾民之好惡
無不知而從之焉然後可謂愛民如子也吾愛之如子
分之當然也初何心扵彼之復也而為吾民者生則愛
而戴之死則尸而祝之流芳竹帛垂範百世如古之龔
黄卓魯者真民之父母也今人之心豈異扵古人哉方
其含餔畎畝鼓箧庠序見貪墨賊民者輙攘臂切齒而
憤之髙談擊節真可翺翔古人而犬彘若輩也及一旦
綰銅章佩墨綬以臨民上則勢利之薫炙妻子之浸灌
淫朋比友之慫􁁊附和則前日之良心死而貪心生矣
如倚門之妖如負嵎之虎如驅羊之狼吮膏㗖髓肆然
不知其可恥且惡也囊帛匱金居則連屋水則連舟陸
則連車以買官則連爵以買田則連阡以買居則大厦
連雲以買肥甘則方丈連味以買姬妾則粉黛連室以
買服用玩好則珠玉錦繡連箱如此而已矣殊不思之
七尺之軀一日之享米不過一升肉不過一豆酒不過
一瓢冬不過一裘夏不過一葛為吾身則身外皆長物
也為子孫則子孫不能保而有也為昆弟㛰友則刑辟
戮辱昆弟㛰友不能免也噫所以求仕者以其尊且榮
也不知所以尊且榮者不在富與貴而在功與徳也金
張許史視龔黄卓魯何如哉迺計不出此而出彼何也
卒使正士羞與同朝正人羞與同鄉正朋羞與同門族
人羞與同宗至其逺裔子孫亦羞以為祖快欲扵一朝
而流穢扵千載何其愚之甚也為吾屬者尚監于兹以
誠存心以㢘律己以儉制用以公照物以恕待人以勤
厲事以敬事上以嚴肅下以和睦僚以仁䘏民以寛容
衆則庶乎矣詩曰靖共爾位正直是與國有明憲予罔
攸貸其毋悔
　　哀辭
　　　山隂居蘭陳先生哀辭
成化五年春陳公居蘭卒居蘭生扵東越長扵東越戍
扵南郊徙扵北燕卒扵金陵子三人御史直夫其季良
也居蘭卒命曰蘭東西南北人也死其歸我先人之兆
直夫以之子友羅倫哀之代執紼辭曰
居蘭生山之隂潁川澤沃靈根深居蘭長嶺之表山荒
荒谷窅窅瘴雨蠻烟飽經了居蘭老老燕山功名寂寞
毛髪班繡衣春當霄漢立老父終日開懽顔居蘭化金
陵道東家西家白頭翁百年埋沒同秋草居蘭有餘馨
不逐秋風老靈旐翩翩歸故丘歸故丘死即休
　　説
　　　靜軒説
人之生也静感而後動生焉性静也天下之大本也情
動也天下之達道也心統性情妙動静之主也敬以居
之養其静而制其動也子思子曰戒謹不睹恐懼不聞
養其静也莫見乎隠莫顯乎微制其動以養其静也能
制其動動亦静静亦静動静一矣是故敬而後能静静
而後能明明而後能誠誠則動静一而幾扵聖矣故聖
賢非性生由養静以至之不觀扵水乎聖人之心猶止
水也沓至而不亂善應而不蔵主扵静以一其動也衆
人之心猶潢汙也澄之乆則止止則湛一而照萬夫豈
由外而得哉制扵動以養其静也程子曰静然後見萬
物皆有春意此之謂夫
　　　愚坦説
不通之謂愚無險之謂坦古之愚也直直斯坦矣今之
愚也詐詐斯險矣愚而坦者得扵天者不移扵人也愚
而險者天移扵人矣易曰履道坦坦幽人貞吉坦其君
子之道與來之坎坎入于坎窞凶險其小人之道與處
士蕭某以愚坦自命諗之曰顔氏子終日不違如愚睿
而為愚也甯武子邦無道則愚知而為愚也斯二子也
陋巷不改其樂患難不干其身無往而不吉矣若栁子
厚之阿附匪人戮辱其身而不悔乃以愚自文無往而
不凶矣子厚之愚人皆知笑之矣夫學不聞道恃知以
自私而卒歸扵愚者皆是也使其闋然自省如寐之得
醒將自愧之不暇何暇子厚之笑哉愚坦其知所擇與
魯之大賢衛之名卿亦自勉而已矣廷瑗欲世其道乎
為此而不為彼也何以愚言為
　　　善人説
善者性之源惡者習而後移者也習扵善則善習扵惡
則惡生而惡者移扵氣者也移扵氣與習惡由是生焉
善非其初乎曷為明其初見善則好焉見不善則惡焉
天下之至情也善非其初乎大學之教在止扵至善教
人以復其初也神發扵知幾防扵意致其可欲大而化
則聖矣聖則止扵至善矣不入扵室者吾止也化而聖
者吾進也止未至也可乎文江上㳺有善人焉問之李
其姓儀佑其名果善人乎許良楫曰某事善某事善問
之里人里人曰善人也問之鄉人鄉人曰善人也孔子
曰善人吾不得而見之矣吾乃見善人乎難扵古而易
扵今者何也善人其進而未止將終扵善人而已哉
　　　萬里説
天下莫險扵水鵬之徙南溟也水撃三千里險之至也
鵬能忘其險焉摶扶搖而上者九萬里髙之至也鵬能
忘其髙焉鵬能㤀其髙與險也夫豈無所待而然哉風
之積也不厚則其負大翼也無力九萬里則風斯下風
之積也厚矣予聞天之髙十九萬里九萬里天之半也
鵬之飛也半扵天而不能至有所待也有所待者不能
至其至也無至而無不至者無所待也乘天地之正御
六氣之變以逰無窮者無所待者也世有斯人乎若未
之遇也蜩鳩斥鷃惡知九萬里之上有大鵬者哉大鵬
惡知其上有天者哉天台有風鵬焉號萬里作是説以
貽之
　　　澹軒説
淡者天下之至徳也泰伯讓天下夷齊讓國孔子疏水
樂在其中顔子簟瓢不改其樂淡之所成也故曰淡者
天下之至徳也春秋戰國臣弑其君子弑其父積骸為
山流血成川敗國亡家者相踵也不淡之所成也故曰
淡者天下之至徳也天下之物莫淡扵水水初非有醎
也至海而後醎之味成焉水源扵山疏為溝澮溢為江
河滲漉浸潤五穀繁滋草木暢茂淡之所成也海濵之
地彌望斥鹵草木不生五穀不茂不淡之所成也海居
之人汲水以自隨或掬海水飲之則顛倒眩瞀終日不
寧淡則宜扵物與人不淡者反是故曰淡者天下之至
徳也孟子曰養心莫善扵寡欲寡之又寡以至扵無則
目不盲扵五色口不爽扵五味耳不聾扵五聲天下之
物無一足動其中而淡之徳成矣水者天一之所生人
心之天亦天之一也淡有要乎曰有一為要
　　　立齋説
忠孝劉氏瀧岡仕族予表叔行也務學有年矣屬予名
其齋予名之曰立或曰立之義如何予攷之傳其立義
有四有立定之立三十而立可與立立扵禮之類是也
有豎立之立立愛惟親立敬惟長本立道生之類是也
有卓立之立顔子所謂如有所立卓之類也有竪起之
立孝經所謂立身揚名名立扵後之類也叔孫豹所云
又有立徳之立有立功之立有立言之立皆竪起之謂
也立雖不同而三者之立可概之矣三十而立聖人教
學者以立也有所立卓顔子見聖人之立也立扵禮可
與立本立道生學者之立功效次第也立愛立敬立身
揚名治天下者之立也曽閔立徳者也能立學者之立
見聖人之立則立徳者可言矣葛狄立功者也能立身
行道則立功者可幾矣賈董韓歐立言者也能立徳立
功則立言者乃其餘事子之所務者立言也立徳其法
扵曽閔立功其法扵葛狄而鄉先正歐陽子輩則立言
之法云表叔其有志扵斯乎
　　　寳墨説
君子之寳吾聞以善未聞以墨也夫善者人之心天之
命太極之本然也人寳之而仁家寳之而慶國寳之而
榮天下寳之而和平惟墨之寳也珪其聖乎粤方册既
廢紙道乃成墨功攸著聖賢精微之藴古今監戒之跡
備矣天地位而易行陽善隂惡陽剛隂柔陽君子而隂
小人君子觀之體陽剛之中正去隂柔之邪佞則太極
之全體在我矣寳有大扵此乎彼役役焉朝秦暮燕求
之身外而不已者豈吾之所謂寳哉皓歸而求之請質
扵無極翁
　　銘
　　　婁岡梁氏鐘銘
大道何象𤣥黄精英大者何聲虚空雷霆警百氓之憒
憒振萬古之㝠㝠乾坤示則麟鳯呈靈寂感生于方寸
中和洽于閨庭礪磨南岳塵擁東溟天畀夫子全此徳
真
　　　端硯銘
去觕樸之質妙中和之精金聲玉色地緯天經舍之則
居然而貞用之則天下文明
　　祭文
　　　祭外祖安和文
倫聞先夫人有言曰吾姓李氏系西平之宦裔世清賽
之儒紳吾父安和寛夷篤實吾母曽氏柔静貞純吾弟
集淵俊民茂異粤惟大父聫吾邦鄒魏之姻而黨事方
興在永樂丁亥之春弟年十一侍父母于南郡吾年十
三歸嬪于汝之嚴君父母憂憤卒殞其身吾弟自鬻極
于艱屯成童來歸徙于常徳有子二人而李氏之不絶
一燼燃于寒灰一髪引于千鈞於戲人誰無父人誰無
母吾父母之死獨含寃扵九泉善者得禍惡者得福何
顛倒乎彼天豈懵懵在上都不知聞而下民之禍福夀
夭任其自然滄海有涸泰山有頽而終天之痛無騫春
雲慘慘秋月娟娟吾父母之逰魂想戀戀于故阡青山
可墳蒼崖可鐫汝異日少長成吾父母首丘之志是亦
百世之良縁也先夫人沒十有六年倫乃得官仕未三
月南竄海堧暫回翰苑道病歸田卧雲霞而枕泉石竟
成痼而莫痊尚有待于它日酧先夫人之遺言望行雲
而一奠不知涕泗之漣漣
　　　祭外祖南園公文
嗚呼天乎碩人其喪乎嗚呼天乎碩人其不我留乎嗚
呼天乎天乎莫我知也夫方余挹欝未濟特紛紛總總
兮誰知顑頷兮侘傺不吠山犬兮定嘯鴟夷公獨畦留
夷與掲車滋杜衡與江離索芳草扵蕃叢兮搴胡繩之
纚纚指幽蘭之猗猗搜嘉禾扵蔚林兮盻中椒之清芬
指菌桂之幽枝留一鯨扵衆族遲孤鳯扵羣飛釋驥車
大行之坂乘我龍兮雲衢嗚呼公之此見其誰及之將
髙霄漢駕日月兮齊輝嗚呼公若兮天何不我留兮大
昭于時嗚呼已而已而吾之徳報兮將何施謂將為之
發潛兮公之馨徳芳菲謂將為之厚歛兮公之重衾雲
依依吾為蕉黄兮空薦香茘丹兮徒羞觴繐掩淚兮空
浪浪嗚呼心傷兮心傷日崦嵫兮尚朝陽月朦朧兮尚
朔光公何乘雲兮終帝鄉地邈邈兮天茫茫水悠悠兮
山蒼蒼令人懐感兮何時忘嗚呼哀哉兮伏惟尚享
　
　
　
　
　
　
　
　
　
　一峯文集巻七
欽定四庫全書
　一峯文集巻八　　　　　明　羅　倫　撰
　　書
　　　在告與三閤老
起居常禮不敢瀆陳輒有悃誠上干鈞聴倫自往年勞
傷作業心血紊經吐咯不已醫者謬庸誤為積熱大寒
諸藥經服累年前證暫除病根尚在勞重復萌虚耗日
甚轉成痼冷遺漏不禁百計求醫畧無收效形貌猶人
精華已竭元氣既耗六淫七情觸處成病去年被命力
疾就道縁途服藥到都茍安暨秋之任少冒熱邪輒發
痎瘧自到任後諸證駸加頭目昬暈渾身痺痛院事雖
簡而外務沓來乞言問候門無虚日愚性踈直尤恐忤
物酬答倦勤稽諸古方詢于明哲僉謂投閒凝神内觀
病乃可療積乆不瘳後報無期因告吏部移諮定奪候
報延乆病轉危篤今春加左股骨節濕痛跬步難移日
者傳聞行移南部徑自奏請審如所聞則遞道迂滯動
經年嵗爰自在告俸給皂𨽻已行辭遣非惟病勢加深
而朝不謀夕勢難乆留是用輒露血誠上干天聴若䝉
䧏出欲望台慈深察情悃暫賜投閒醫調痊可隨即赴
朝鞠躬盡瘁以備任使若叨䝉榮寵而竊名髙蹈則臣
子之大罪也倫豈敢有此心哉精神恍迫言語無叙伏
惟容照特䧏處分不勝幸甚
　　　在告與崔冡宰
别更嵗籥台斗在瞻素恃愛隆敢罄愚悃惟垂聴焉倫
自蚤嵗即乖調攝心血錯經過聴庸醫以為積熱累服
苦寒積成痼冷離火上炎坎水下漏精元日涸去年被
命縁道尋醫到都茍安入秋赴任觸冒暑淫遂成痁瘧
虚耗日甚百病駸加頭目昬暈痔痼成漏臂膊酸輭執
鞭揮筆亦不能乆今春以還左股骨節濕痛拜跪起伏
動難為禮間甞發作須扶乃行天地鬼神鑒臨在上非
敢有冒偽之私以取欺罔之罪也獨以病源隠微動口
羞澁天性伉直尤恐忤人扶衰力憊不倦酬應浮議流
聞恐誤台聴未䝉開允行移南部徑自上請審如所傳
遞道迂逺動經嵗年爰自在告俸給皂𨽻悉行辭遣非
惟病轉危篤而藥食之奉饔飱之給無所從出勢難乆
留且稽諸古方詢諸耆夀咸謂病根已深惟得投閒内
觀凝神保和然後可愈用是吐露血誠上干天聴倘䝉
賜下伏望鈞慈即賜開允免行勘覆暫令少休以保殘
喘少俟痊可隨即赴部以備任使不勝幸甚
　　　與李賔之
别忽半載自别去内損日甚元氣日耗延及四肢痺痛
甚苦舉動因乞歸養茍延餘息圖終報稱直夫來時卜
日就道衆曰俟報禮也迺止事委直夫終之而乃悠悠
夫為人謀而必忠聖門教人之大方曽子傳道之實功
也記語者次有子以孝弟行扵家忠信及扵人合内外
之道也人已有二道豈有人已哉忠扵為已而不忠扵
為人衆人之通病也直夫豈不忠扵為人者哉此道之
不明耳夫豈直夫之過也固吾之罪也曽子吾不得而
知矣傳曽子之道者非伯淳乎伯淳所至雖僮僕亦終
其事况朋友乎直夫之定交扵余者亦既數月矣而此
道不明扵其心吾罪可得逭也不耘已之田而耘人之
田吾豈敢哉直夫豈以干人者喪已耶夫茍賢也則干
人而進之可也况干退者獨不可乎聞直夫已託足下
矣直夫託足下猶吾託直夫也足下忠扵為人者其事
必終矣脱猶未也其往終焉速以文來引踵以俟倫頓
首
　　　與劉用光
倫白用光足下向承過論處皂𨽻事吾聞之喜而不寐
矣吾弟此論雖權一時之宜未盡合聖賢之道然以今
視之可謂蟬蜕汙濁之中而脱然自新者也吾惡得而
不喜哉然吾猶有説焉豈不信吾弟之過也懼為衆是
之所讙也夫一事之非與十人談之非之者一而是之
者九聞者率從其是而違其非者以非者少而是者多
也今此事也一二人談之一二人以為是三五人談之
三五人以為是數十百人談之數十百人無不以為是
間有知其非者亦垢面縮喙扵其間不敢一毫自異者
懼為衆是之所讙也衆人皆以為是而吾弟獨以為非
此吾之所以喜而且懼也吾弟明扵知非而果扵遷善
必有以實吾之喜而虚吾之懼矣且君子處事當視義
理為是非不當視人情世故以為是非也此事古無有
也祖宗之時亦無有也有自近代始吾嘗見東里先生
三朝聖諭録載此事是東里時始有也頋佐之為都御
史也東里薦之也一日有言頋賣放皂𨽻者宣宗皇帝
召士竒問曰頋佐有此事否為大臣而不檢如此何以
長風憲哉卿何為薦此人也士竒對曰此事有之近仕
者禄不足雖臣亦然非獨頋也噫東里誤也重禄以養士
不能使好于而家時人斯其辜東里之見也誠憂禄不
足乎今日之天下固唐虞三代之天下也以堯舜禹湯
文武之道輔其君則天下之大且家給而人足况仕者
之禄乎八口之家百畝之田五畝之宅生之有道用之
有節老者衣帛食肉少者免乎饑寒而又以保助乎其
鄰里親戚况據四海之富哉大臣以道事君當何所取
法耶一事不合乎道或貽四海之憂而遺千百年之患
為人謀國不𢎞經逺之猷而茍且一時近小之利此三
代以下所以無善治也東里得君行政如此其専且乆
也而見不出此何也昔髙允事元魏百官俸不足尤以
清脩苦節先之東里縱不能以唐虞三代之大臣自期
豈可復居髙允之下乎其見不出此何也然其初猶未
如此之甚也利源一開末流無所不至以今視之則倍
蓰什百扵其初矣其椎骨剥髓以病天下之民命蠧士
心而虧國體汙衊一代之治化而遺羞千載者未有甚
扵此也君子所以惡夫作俑者此也脱以為士無常産
以官為家仰事俯育之資無所扵出則如吾弟之所處
其亦庶乎其可也今士夫之嗜利無恥者貪多務得旁
求巧取皆以為吾之分當然正猶李赤被厠鬼身入穢
汙過者莫不掩鼻彼方揚揚然自以為鈞天帝都而莫
之覺也然秉彛義理之良心吾弟勉為之同志之士安
知不有彚興者乎是雖不能頓革一代之積弊而為吾
徒者庶乎少免汙穢之辱也則吾弟之所及者多矣善
待其生者以百年為千載千載之事在此舉也吾弟勉
之
　　　復胡提學書
斯民也三代之所以直道而行也不觀扵今人乎目之
視耳之聴口鼻之臭味手足之持行固三代之民也而
獨此心異扵三代之民乎何其才之古今之相違也是
豈學者之罪哉師之不以其人覺之不以其道耳天之
生此民也使先知覺後知使先覺覺後覺古之覺人者
覺之以禮義今之覺人者覺之以利欲古之為教也方
其幼也覺以小學而行藝立及其長也覺以大學而道
徳明今之為教也父之扵子兄之扵弟師之扵弟子其
所以覺之者方其幼也詩律聲對及其長也則科舉爵
禄而已此外無以為也欲人才之逮扵古也難矣今欲
革故鼎新必如明道熈寧之論而後可而行之必以其
時必不得已焉如伊川之看詳晦菴之私議取其不戾
扵法不駭扵俗者時而行之使禮義之教日淑扵其心
若修扵身也孝弟忠信㢘恥禮義行扵家與鄉也冠㛰
喪祭睦婣任䘏則待以異類或彰之扵旌善或禄之扵
廩餼或貢之扵南官或興之扵鄉薦其或超然物外韜
光晦影潛修密造則必旁搜博訪䧏禮崇徳君子之為
善也夫豈求知扵人哉而作人之道吾當然也若其悖
扵是者姑惟教之教之不改則出之然徒法不能以自
行未聞立不得人之法也孔子曰為政在人周子曰師
道立則善人多其機軸轉移又在執事取舍之間而已
倫自家食聞執事歸謂人曰嶺南髙士有陳公甫倫謹
識之其後公甫道成徳尊名聞天下自執事發之聞公
甫之風而興者何時矩林緝熈輩執事又能張而大之
所在學校有若而人拔頴連茹鶴鳴子和則風動而化
成矣易徳元陳秉常光恵湖西觀其為人皆知重内而
輕外已大而物小相與嘖嘖稱嘆不已曰自有提學作
人之功未有先如執事者也宋之人才如孫泰山張横
渠李泰伯輩皆自仲淹作之而湖學之盛甲扵東南是
時洛學未興而諸公見趣已非漢唐所及程朱以還道
學大明士君子幼學壯行醉夢終身而不知返夫豈其
心異扵三代之民哉覺之不以其道下觀者無所從而
入耳治天下無他道風而已伯夷下恵以匹夫奮百世
之上而興百世之下况秉化衡軸皇極有能奮庸四方
不風動乎扵治天下何有執事有志當世故為執事陳
之伏惟亮察
　　　與周時可書
吾子得第後夏友來問何居曰居給事御史則辭居翰
林他官則不辭以給事御史其任重耶辭也是也以翰
林他官其任輕也不辭也非也辭讓之心人皆有之先
王因人心而制禮也登䧏辭焉作止辭焉飲食辭焉交
際餽遺無不辭焉榮以爵大者不辭可乎古之人有不
辭者矣抱闗擊柝乘田委吏也尊者辭也卑者不辭也
翰林之官卑耶不辭非也君子之辭也非偽也禮也全
吾禮所以直吾道也不辭而冒受則道枉矣枉已者未
有能直人者也孟子曰孔子進以禮退以義所以直吾
道也子路論為國而其言不讓夫子哂之况直居其位
而不讓乎先王以禮讓為國其化之成也公卿大夫讓
扵朝父子兄弟讓扵家士讓扵庠序朋友親婣讓扵黨
里耕者讓畔行者讓路故曰以禮讓為國乎何有今將
行道以化天下不先之以讓何也登䧏作止飲食不辭
焉人皆以為非也榮以爵而不辭焉人不以為非也非
其小而不非其大何也今之辭者何宜乎辭内而居外
辭尊而居卑辭朝著而居州邑其宜者也所以安生民
而利社稷也所以正人心而善風俗也所以繼孔孟程
朱之道而範來學也昔范宣子讓其下皆讓宣子一國
士也而况天下乎吾初第時衆以例格吾辭南回嫌扵
辭至是在告不能辭今日汙吾榜而福不及斯民吾之
罪也君固吾也君其捄之予日望之
　　　書先府君事畧寄陳石齋
先君姓羅氏修大其字也别號大山宋忠臣水心先生
七世孫始祖諱寅辟五季亂自豫章徙永豐至先府君
十八世矣羅氏在宋由科第登仕銜者數十人多以節
義著聞水心先生開禮松野先生士鼎餘頑先生士俊
滄洲先生時翁其章章者也先君天性孝友兄弟三人
二弟早世語及嗚咽不已曰命有如某乎大父善耕先
生好義崇文先君奉承惟謹無不得其懽心視異出弟
如同氣指其子謂倫曰以養以教汝之責也鄉黨宗族
服其衷公咸取宜焉折過發頳色退省必自愧服或欺
取其資産曰物豈有常主乎家人拾遺曰吾命窮也可
居他人有耶竟求其主給之家政以傳長兄惟權量必
自謹好早起鷄鳴必具巾櫛夜獨行不懼晩益貧啜粥
飲水裕如客至必罄倒而去謂所知曰吾家世忠孝今
有後矣異日必大吾門吾貧且老何恃以為樂乎恃有
此耳俗尚風水説以福禍胥此出長兄頗通之私告曰
某隂宅某陽宅合堪輿家慎勿洩則曰使此地果能福
人耶吾可獨有哉走告曰吾兒不妄汝遂有之嵗壬午
明年值春官謂不肖孤曰星家謂吾限出寅當阨汝苐
去死生命也不去汝能續乃命乎泣請曰兒去禄仕矣
先君曰吾不汝止苐汝欲為之吾恐有不可得者吾知
之矣明年春正月先君果棄養且易簀謂長兄曰母以
異教汙我吾心事天知之縱有地獄吾死不當入矣又
三年丙戌不肖孤果及第皆如先君言嗚呼痛哉先君
心天日也宜得引考者乃不禄焉嗚呼痛哉遺影在堂敢
希叙賛幽明光矣
　　　奉曹州李冡宰書
倫在家食已聞大司馬王公公度及公之名比釋褐南
宫王公已引疾去位縹然如威鳯之在雲漢也公時都
憲臺倫在諸生公獨能以禮下之公卿不下士乆矣非
有髙世之度絶人之見其能然與既而倫入翰林憂世
之志見公必吐公未嘗不首肯而心服也未幾倫黜泉
南雖雲泥萬里而心未嘗不在公左右居一年䝉恩賜
還夕扵杉闗夢公有退休之祥比聞公已宰銓衡私謂
不驗未及語公比來南都夢如初告陳廷彦曰李公其
去位乎何其祥形吾夢也未幾公果去位夫公之進退繋
扵吾之夢寐如此是豈偶然耶古之大臣身居畎畝而
心在社稷公尚益杜門講學修其身齊其家敦化扵其
鄉而風被扵天下以禆皇化之未周則身雖退而道益
進跡雖隠而名益彰天下之士之望不虚矣若以進退
為欣戚固非公之志亦非倫之敢望扵公也公尚朂哉
　　　復翁宗海書
凡同年四海兄弟也有賢而秀者如吾兄焉則同道同
心又非獨同年已也若倫之蠢且愚者則同年而已其
道固未敢同也吾兄乃不忘而念之倫敢忘吾兄哉自
别建陽中道疾驅聞家兄見背歸已嵗除不遑寢食襄
大事也大事既襄已揮淚就道急王命也小呉離家倉
卒遣回四月造朝九月赴任十月在告候問錢帥念已
北上未及奉書非敢忘也所忘者忘其志扵終養耳吾
兄之志不移耶固吾之所樂道也夫仕為親榮將以行
其道也道時可行也一官之授必抗章而力辭進以禮
也一言不合即奉身以求去退以義也非固為是以要
君也不如是則枉道矣枉道則辱身以及親矣道時乎
不可行也則山林而已矣畎畝而已矣必不得已而為
親也則抱闗擊柝而已矣乘田委吏而已矣君子豈樂
貧賤而惡尊富哉立乎人之本朝而道不行則辱身以
及親矣古之君子榮親以禮義今之君子榮親以爵禄
進士入仕不為給事必為御史不為御史必為主事媚
竈乞墦恬不為恥曰吾以榮親其或守一州令一縣則
戚焉以悲曰其如吾親何給事御史誠美官也然不得
其職則禍蒼生而誤社稷辱親甚矣州官縣令官誠卑
也視抱闗擊柝則尊矣一得其職則流芳百世其親之
榮視彼何如也吾初第時欲授卑職以遂初心而二三
同志恐成亢激力沮閤之其流弊至汙吾榜而毒天下
吾之罪也近欲遂初志而百病浸加矣然初志猶未巳
也同年中有砥柱頽波者乎固天下之大幸也𢎞中將
北上昌澤已南求其以吾言告之
　　　與謝元吉書
凡治已必先治心心者舟之柁也欲正其舟而不正其
柁可乎治人亦然不先治其心則一病去一病生矣氣
質有偏則有病偏扵剛者病躁急病褊狭病粗疎因其
病而克之可也躁急者克之以詳緩褊狹者克之以寛
容粗疎者克之以謹審然後可也然非心存焉則已熄
而復然已抑而復長病證雖退病根尚在安在其為可
也吾非剛者有剛者病嘗試騐之粗疎平時居多躁急
褊狹則因怒而後見焉情之發也怒為難制方其來也
突如焚如震如乘時而應之則有不勝其悔者矣必堅
忍而力制之候其䧏伏静定而後徐而應焉則不中不
逺其悔寡矣吾弟有吾之所無不可有吾之所有如有
吾之所有則一日子而亥一嵗春而冬一生少而老持
守此心如過獨木橋如御逸馬如俯懸崖如見大賔而
對上帝使主心常存客氣聴命則病根自除而病證不
形矣如是用功方為第一流人也若徒務制其外而不
從事扵其中譬操萬斛之舟扵長江大河遇狂颶巨浪
舍柁而惟篙櫓是仗焉吾見其危矣願相與圖之除其
病根其病證則具存扵别紙
　　　與陳直夫書
倫頓首直夫大孝賢弟吾初聞令先君遺命計非五十
金不可因為一切之計盖亦古之道焉召徳懋慮之不
至初不計足下有疋馬椽屋也其求之人亦與衆計之
豈敢濫取以汙足下哉使無所處邪則行求四方以成
父志可也使有所處邪則如管寧陸贄一無所受可也
今有所處甚善也孔陽早来道吾弟求銘而父猶吾父
也吾豈敢辭哉但其禁方嚴猶自犯之則是猶盟也口
血未乾而已叛去矣二人言之而未信猶見棄扵聖賢
况一人之身而所為猶發瘧然焉用此人文哉故禁例
未開雖同父之賢晦菴猶不為也孔陽謂求徳懋仲昭
此三人者固不得而讓也然亦只直叙名姓邑里如司
馬公論極是不必過文吾當與觀焉聞節約家禮此法
良是大本在飲食男女此豈待僕之言哉嫌疑之際猶
不可不慎也以敷五能行况吾弟素清約堅忍者有不
能哉然亦不可太過致傷生以累老母古人所謂身自
執事者面垢而已此可以為法苫蓆雖去地稍髙不可
傷濕氣務必漆堅𦵏法亦須講求不可臨時無措伯恭
居喪授徒子静極以為非今日使子靜在恐亦不敢以
為非也勉之顯親之道在此而已少有跛躄則天地雖
大吾恐無容身處矣己丑三月十二日信筆
　　　又
𦵏禮須心中了了到下手處方成得不然或貽終身之
悔矣向背只依山川自然形勢免惑野師浮議居喪雜
儀只依家禮參㸔儀禮禮記自小祥大祥一依之飲食
自量强進不可因而致病貽老母憂須避嫌疑不可自
信而已古人之受汙者多以此人或以是汙之亦無路
分説也慎之以治心為先心正百行皆正矣非程朱書
不必泛㸔盖無許多精力又恐惑人也柔克以剛偽克
以誠怠克以勤慢克以敬須先正容體倫告直夫
　　　又
所作哀辭甚淺意不佳孔陽知得下了多少工夫方到
吾平日全不用心然不必以此誤正的工夫詩文不如
人無害也鼎升也要向善但恐見得局促可為問金華
廖先生動静此公却儘髙自家進善須無足處有足便
小了臧否人物此是一件不好勾當稱善須是美事然
必見得透恐為偽人所罔但不可求備耳且居喪言語
不與平日同朝仲相㑹為致聲焉聞周可大來僉事吾
友也倫又言
　　　與劉素彬書
倫白素彬八哥昔書與劉某必從如轉丸矣此非獨劉
某之罪亦吾黨之罪也大抵習俗之溺人如醉者之酣
扵酒寐者之酣扵夢也所貴乎君子者醉而能醒寐而
能覺也吾嘗猛省焉生三十九年矣無一日不在醉夢
中也此無他醉而寐之者多醒而寤之者少也不知吾弟
之醉且夢今醒已寤且否乎吾固賴吾弟醒我而覺之
也習俗之醉夢人非獨一樣富貴也凡詩文之必扵工
科名之必扵得皆是也自今以往科名之得失文詩之
工拙皆洗淨而痛决之不使亂吾之念慮一意從事聖
賢之學研精義理檢㸃身心必至扵成人而後已學詩
文而至不過為詩人文人而已學科舉而至不過為官
人而已學吾道而至則可以為聖人可以為賢人詩文
科舉之學固有工之而不至求之而不得者也若夫道
在吾身豈有求之而不得哉而世未有工而求之者醉
夢扵彼而不覺寤乎此也今士夫中稍有繩趨尺步者
則羣聚而讙之曰此道學也其中無定守者未有不隨
而化矣噫目之視耳之聴手之持足之行吾聖賢也饑
之食渇之飲冬之裘夏之葛宫室之居吾聖賢也喜怒
好惡日用種種吾無不聖賢也獨吾之心不可以聖賢
哉所以為之不必刪述定作如孔子之折衷羣聖以垂
憲萬世也不過求諸吾心致謹扵動静語黙衣服飲食
父子君臣夫婦長幼朋友以至辭受取舍仕止乆速無
不合乎聖賢已行之成法而已豈有工之而不至求之
而不得者哉孔子曰有徳者必有言孟子曰修天爵而
人爵從之道徳既修名實既著則言語不求工而自工
爵禄不求至而自至若徒以文章詩律足以自立則揚
雄李白皆可以為聖人而爵位科名則世之宰相狀元
何限其一時之富貴氣燄雖足以歆動鄉閭而奔走天
下之鄙夫庸士卒與草木禽獸同一泯滅澌盡而無聞
其恃以存者若吾鄉之劉丞相董參政者適足以貽不
令之名為子孫鄉閭之辱也何足道哉公安純篤有志
惜其不能撇地自見耳相見間可以此意道之
　　　與門人書
足下從吾㳺乆矣然所志一科第耳此有命也可必得
哉便使得之不過鄉人稱為官人而已一時之貴耳有
若求之即得上可以為聖人次可以為賢人又其次不
失為君子貴扵百世而不泯者則不知求此無他溺扵
聞見習俗之卑陋而已求之道無它反諸吾心自念慮
之微達事為之著無一不合聖賢已然之成法是矣入
自小學近思録始如廣東陳公甫者其人也喬夀資質
好只被科舉壓了頭不知近能擺脱得否若不以得失
置胷中則應舉也未甚害與吾㳺者善類甚多只在門
者少耳相見者其以吾言告之
　
　
　
　
　
　一峯文集巻八
欽定四庫全書
　一峯文集巻九　　　　　明　羅　倫　撰
　　書
　　　奉謝大韶先生書
傳太守來已具書達左右凡丈夫立身自有法度以百
年為千載之計此豈待他人言之而後知哉求諸已而
已矣胡忠簡早年名節雖與日月爭光可也後其友李
彌遜謂曰人生亦不解事事可稱只一兩節好便好胡
後喪名失節此言有以入之也人可無朋友之助哉吾
所望扵先生者非但忠簡而已先生之自立宜何如也
比聞治屋髙允為相居茅舍温公為相居土室當二公
之時貴戚大官髙門甲第金碧輝映照耀日月摩切雲
漢者何限而今安在哉明仲好議論恐賢者之自立不
徒在扵議論也時復相見以吾言示之可發一笑呵
　　　復張都憲書
道中草札塵瀆明聰宜棄水火乃賜珍襲益重愧赧倫
私竊念執事之扵倫猶春風之扵草也草不謝榮扵春
風春風亦不自知其為草之榮也何以為知已報㦲孔
子曰不患無位患所以立執事之自立宜何如也以幼
之所學為壯之所行上致安扵社禝下被澤扵生民奮扵
百世之上而風乎百世之下然後可也今之學者幸生
程朱之後矣舍程朱而不師猶梓匠輪輿舍規矩而為
方圓也朱子嘗使淛東矣其言曰今日壊了這箇寛字
故其為政多主之以嚴而濟之以寛今紀綱日弛風俗
日漓官吏日貪土豪日横盜賊日蕃民生日益凋弊天
變扵上地變扵下有識寒心皆寛之所致也易大畜曰
不家食吉利涉大川謂其能濟天下之險也執事以濟
險之才當濟險之任宜臨餐輟食撫枕忘寐思以濟天
下之險可也昔諸葛武侯治蜀開誠心布公道集衆思
廣忠益諸有忠慮扵國但勤攻吾之闕大哉武侯乎執
事近師朱子逺師武侯則險可濟而功可成矣余友章
徳懋議論頗有源委似負經濟之畧布衣陳剰夫閩中
髙士也以此二人者俯而詢之未必無分毫之助也仕
者為通隠者為髙皆非中庸之道視道之行否何如爾
行藏欲合時請㸔牀頭易敢為執事頌之
　　　與明三叔書
倫頓首蕭校尉來得十二月書反復數四拳拳欲改酒
過吾所深喜也然過之當改豈獨酒哉吾所望者固不
獨此也過之在人聖人且不能無况衆人哉君子不貴
扵無過而貴扵改過聖人亦人也過而改之至扵無過
則吾亦聖人而已夫日用之間一動一静一語一黙一
飲一食一喜一怒一嚬一笑一辭一受一取一予一行
一止一進一退自一念之微至萬事之著自一身之近
至天下之大有一毫不合乎天理之當然而違乎聖賢
之成法皆過也改之而至扵無然後為聖學之全功也
相去數千里過與否吾不得而見之然因言以驗其心
則過之當改者恐非獨酒也曰矢改酒過自今以往道
可不修徳可不崇㸔近思録實有益其意是矣然别求
好書以切科舉又以家貧為憂則所謂脩道崇徳者恐
未嘗實用其功而近思録實有益者姑以應之扵口而
實未嘗有益扵心也正猶昔之熟扵酒不自知其過扵
醉也夫得深則誘小内重則外輕是以飽乎仁義不願
膏粱令聞廣譽不願衣繡顔回陋巷原憲環堵夷齊餓
扵西山閔損辭扵汶上皆有得乎此也近世大儒有下
第者其言曰今秋幸不為考官所取得與弟姪研磨義
理猶舍荆棘而達康莊猶去野店而居安宅修道崇徳
之君子固如是也今乃汲汲科舉之得而以家貧為憂
則其念慮之差與世之醉夢富貴者何異又非特一語
黙喜怒嚬笑之過而已若以家貧親老未免此途以階
禄仕固聖賢之所不棄但不可豫以得失置胷中耳至
欲取各處小録以廣見聞此又惑之甚也科舉文體本
自卑弱正昌黎韓子所謂無待學而能者今日小録又
不過一時鄉舉引援故舊頭腦冬烘者以為之耳其披
靡文氣支離義理蠱惑士心益又甚矣何乃欲視而效
之耶不過徇時好而急扵得耳昔劉幾輩為文過竒詭
未有如今日腐爛軟熟之甚也歐陽公且深惡而痛斥
之而嘉祐士風為之一變吾今力不能變頋乃使則而
傚之又歐公之罪人也特地猛省作急回頭不然終身
酒不濡唇亦醉夢了此一生矣
　　　復丘學正書
人生行樂耳須富貴何時古之達者也倫夙慕斯人而
顛沛一出昔淵明之出為饑所驅為倫之驅者獨饑已
乎此長者所知也已而速反初服抱痾幽谷及此星周
八矣進無益扵國退無益扵已惟思選名山探幽谷枕
流潄石卧雲飡霞以終此餘年他無所願也昔北走燕
南走閩周㳺萬里隻眼已具未有若吾邦山水之竒而
東南巖壑最勝自古未有發其幽光者其無待扵今日
乎良辰美景尋我同好疏食菜羹芒鞋藜杖披䝉茸踞
虎豹登虬龍遇㑹意處快飲數觴浩歌一曲大書翠壁之
地所復如初以樂吾餘日不亦可乎去年一出正欲了
此而所知親故未亮素懐烹豚炮羔醉飽連日爽氣纔
騰塵襟已塞轅已南而復北席未暖而即行敢故違長
者之命乎為是故也乃厪厚禮稽顙拜嘉顔汗沛如伏
惟亮察
　　　復進賢吕大尹書
王方之㑹厚之至也禮也堂食之分厚之至也義也孔
子曰君子義以為上倫欲買義田周宗族知義之可為
不知力之不可為也執事聞之分堂食以助焉非有尚
義之心其能然乎吾聞之君子視人猶已以義處已不
以義處人非君子之道也孟子曰非其義也非其道也
一介不以與人一介不以取諸人堂食之助在執事不
可與在僕不可取也君子之道無他義利之間而已學
之不講未有不以利為義者今時之皂𨽻堂食以利為
義者也食以堂名退食扵公之需也非一人可得而私也
在執事亦不可取也然則何所用與用備義倉周吾民
之急者出乎民者反乎民也君子故曰義也執事欲為
君子與行吾言而已矣執事亮之
　　　復保寧李太守書
倫白太守李君辱書恵以懐賢事屬倫記之甚盛舉也
僕敢不祗命獨其中有可辯者不得而黙焉夫古者國
祀賢扵西學鄉先生歿祭于社皆以勸也此為治之大
本也舍是而求治猶倒植而求茂矣後世此意不講上
之責扵下下之應乎上者簿書期㑹之間而已欲求善
治得乎迺君獨有此舉必非從事虚文以邀一時之譽
者也其志可尚矣獨其所謂賢者則有可疑焉君殆未
之考也夫古之賢而列扵祀者必其道徳之尊名節之
著事功之隆足以為後世之勸者也徒有名位者不得
而與焉此聖人之法也按堯叟堯咨並舉進士第一堯
佐亦登甲榜堯叟仕宋真宗位至宰輔契丹入冦請幸
成都當時若非冦準社稷危矣其後又傳經義附㑹天
書致天下爭言祥瑞卒壊一代治體而宋以此亡其為
人如此而可以為賢乎堯咨雖無可考然入為學士出
補名藩功不概見乃精扵弧矢自號小由基致母撃之
金魚墜地則其不賢亦可見矣獨堯佐治郡所至有聞
雖韓魏公言其非輔弼才相業無大可觀然朱子録其
言行列宋之名臣則兄弟中之賢者此殆庶幾也三公
之賢否章章如是今乃概以為賢而懐之又從而祀之
可乎若以其爵位科名足為是邦之重也則如堯叟堯
咨者皆不忠不孝之人丁謂王欽若之流也其一世之
富貴泯滅澌盡適足以貽不令之名而重為是邦之辱
也何取以為勸哉若以為脩前人之廢典則彼吳昭夫
者獨以將相名其堂而閻蒼舒之記其語詞輕重之間
亦未嘗概以為賢也惜其不能辯而正之耳自今日觀
之則彼二子者亦見人富貴而動念垂涎者也惡可重
踵其失乎三公之子孫傳在頴汝間未知是邦有否也
若以為廢而去之或傷孝子慈孫之心則禮有之先祖
無是善而子孫譔之是誣其祖也所以百世不能改也
子孫且不可誣其祖况為守土之官而誣其邦之先臣
乎且太守舉事以大公至正定後世之勸懲子孫固不
得而與也余嘗過吕恵卿蔡京之邦矣問其子孫無一
認以為祖者至其邦人亦羞道之堯叟之邦人與為其
子孫者獨無是心哉質之禮義無一可者君其從吾計
與當撤二公之像沉之扵江専祀文恵更三陳為文恵
書院其懐賢者祗以懐文恵之賢也二公雖不能從父
母之教而其父母固以忠孝教之矣别扵文恵祠後為
正堂像秦公燕國而祀之使是邦之人為子者知必從
父母之教而為父母者亦知所以教其子也則善矣昔
鼻亭祀象千有餘嵗薛伯髙由刑部出刺道州即撤其
屋墟其地栁子厚稱其得化人之理楚俗尚鬼且乆伯
髙一旦去之明者稱快至今况此事自君起之自君廢
之固易易也新一代之耳目定百世之是非在此舉也
君其無疑僕尚當執筆為君記之
　　　與府縣言上中户書
倫嘗聞程子曰一命之士茍存心扵愛物扵人必有所
濟王荆公行青苗門人故舊遺書邵子欲投劾去邵子
曰寛一分則民受一分之賜投劾去何益也仁者用心
固如是乎倫素性剛褊好論世事自卧病山中杜門却
掃凡有干謁非獨公事至扵文字若非其人皆拒之而
弗答也迺今而有言焉何也孟子曰惻隠之心人皆有
之朱子曰凡民有患難勢可言于官則為言之不可言
則多方救䕶之吾邑之民困于苛歛其患甚矣予無力
以救之惡得已扵言耶古之徵者三君子用其一緩其
二今日有秋粮之征有夏税之征有上中户之征用其
五用其六矣欲民之不流離而去為盜也難矣為民父
母行政何忍至扵此也諸征姑勿論以上中户言之吾
幼時猶未有也祖宗之時未有此法也各布政司未有
此例也作俑者何人乎始者一里或一二名今一里有
十數名者一家有兩三名者一都有百十名者聞諸人
云合縣二千六百名椽則曰一千四百八十名吁何其
多也詢之旁縣無如是之多也徵諸往時無如是之多
也度諸事勢亦無如是之多也吾鄉八九兩都素號重
難永樂以來雜役悉免今不下二百名矣所征人户逃
絶者有之無粮者有之軍匠者有之秀才者有之鰥寡
孤獨者有之欲憑元報以盡征之可乎若曰戸有虚絶
田無逃亡此可施之扵經界既正之時不可施之扵賦
藝之日何也民田畝數升官田畝數斗下甲人户原佃
官田寒暑之衣食不給横豪之剥削無已官府之征求
無藝乃以官作民鬻于他主田居富屋粮坐下户况里
書作弊飛泒詭寄一區虚粮有至數百石者一里有至
數十石者一家有至數石者欲執粮以定征可乎吾見
多矣凡有科差吏胥舞文里老受託以上而為下以下
而為上田連阡陌者諸科不與室如懸罄者無差不至
可痛也可悲也今所征人戸賣屋者有矣賣田者有矣
賣牛者有矣賣子女者有矣脱婦人之簮珥者有矣敲
扑之下何求不足寃號之聲上徹于天人事既乖天道
不順苦雨連月米珠薪桂官吏里胥旁午鄉曲鷄犬不
寧為民父母行政何忍至扵此也若求販扵粮里已貱
虚粮已貱鹽粮又貱中户貱如是其多也民有所不堪
矣然則何為而可也吾聞紙價數萬四十六縣出之一
縣一千則四萬六千矣縣加五百則六萬矣吾縣以一
千五百為率除已征若干尚欠若干未征若干其逃亡
死絶軍户生員貧難下户悉應蠲免外其餘人户多則
朋合少則獨征足一千五百之數則已矣事難懸度其
損益又在執事裁之也主扵不傷吾仁民之心而已若
據元申之數務求取盈以媚上司之意而失下民之望
恐仁者之用心不如是獨執事未知其情耳使知之也
其有不從乎或曰其如上司何予應之曰公卿大臣其
天人耶抑生扵人間也方其困扵閭閻㳺于學校撃節
伊周髙談孔孟其志何如哉一旦得行其道其不能為
吾民之福乎民者邦之本也財者民之命也傷其財則
傷其命傷其命則傷其本矣朝廷建官分職所以固其
本也諸公其肯傷邦家之本而不能為吾民之福乎鄭
俠布衣也見民苦扵新法為流民圖以進况名在從臣
之列者吾當披肝瀝膽以與爾百姓請命諸公宜無不
從者信筆遽書不覺滿紙
　　　與族叔謙益先生書
倫與叔父幼並艱苦今倫幸叔父不幸者豈盡才力不
足哉是盖有命焉貴之由乎命者固不可必得矣有若
求之必得非命之可制者人自不求耳是故士有布褐
蓬茅而光榮百世者亦有重侯累印而汙衊千載者此
脩其貴扵已者而彼徒得扵人者為貴也貴扵已者孟
子之所謂良貴吾心本然之善也善之所進有髙下人
亦隨其有而貴之人心秉彛之至公也不必逺引以吾
家觀之松崖先生端厚柔慤一家一鄉之善士也一家
一鄉之人貴之雪菴先生清心寡慾脩徳謹行吳司業
稱其以道尊天下楊少師稱其為江西一人劉子欽稱
其心地無愧程朱名公巨卿㳺其門者異日頌其徳美
莫不齎咨涕洟下至閭里野夫婦人亦莫不喜道其姓
字此一國之善士也故一國之人貴之水心滄洲松野
餘頑以至士迪先生或提孤旅赴難勤王視死如歸或
慷慨激奮謀復宋社而大志無成或棄官髙蹈自比殷
頑或上書相府乞存宋祀而屢聘不屈或妙年英發愽
綜羣集而終身不仕當時名人如文丞相趙孟濚吳草
廬劉須溪周翠庭歐陽道或師之或友之或製服哭之
無不推而尊之雖丁末造道不能大行扵天下而孤忠
清節昭耀千古至于今為烈此庶幾天下之善士也故
天下之人貴之是數君子者或肥遯巖谷或沉晦下僚
所立耿耿子孫至今賴焉况以聖賢之道自立者乎叔
父未可以為不幸也在自勉而已矣倫雖幸至此地使
徒以得扵人者可恃而少變其未達之所守則上辱祖
宗下累子孫也必矣其幸者又所以為不幸之甚者也
詩曰聿修厥徳毋忝爾祖叔父以之
　　　戒族人書
列位叔父列位兄長别後想得安康倫别無他囑為人
祖宗父兄者惟願有好子弟所謂好子弟者非好田宅
好衣服好官爵一時誇耀閭里者也謂有好名節與日
月爭光與山岳爭重與霄壤爭乆足以安國家足以風
四夷足以奠蒼生足以垂後世如汴宋之歐陽修如南
渡之文丞相者是也若只求飽暖習勢利如前所云則
所謂惡子弟非好子弟也此等子弟在家未仕也足以
辱祖宗殃子孫害身家出而仕也足以汙朝廷禍天下
負後世甚至子孫有不敢認如宋之蔡京秦檜此豈父
兄祖宗之所願哉想其勢熖官爵富貴豈止如今日鄉
里中一二前輩也而今日安在哉然所謂好子弟者亦
在父兄子姪成就之耳人才之盛鄉黨為最然非父兄
敗之則子孫喪之取譏天下貽笑後世甚可惡也載之
史書使後世之明君賢主輕棄南人未必不由此也吾
願叔父聴之子姪戒之共慫成我做天地間一箇完人
盖未有治國不由齊家家不齊而求治國無此理也何
謂齊家不爭田地不占山林不尚鬬爭不肆强梁不敗
鄉里不凌宗族不擾官府不尚奢侈弟讓其兄姪讓其
叔婦敬其夫奴恭其主只要認得一忍字一讓字便齊
得家也其要在子弟讀書興禮讓若不聽吾言譬如爭
一畝田占一畝住基兩邉不讓或致人命或告官府或
集親戚所損甚大若以此費置買前物所費幾倍若曰
住基無賣此又愚也其所以為此計者不過遺自已之
子耳父母之心愛子孫一也今奪吾父母之子以與自
已之子甚非吾父母之心也父母雖不在逆其心則逆
天理矣安知吾子孫不如今日之爭哉凡事皆此類也
而此事尤切故特言之今後若有田地等物不明只許
自家明白不許擾及官府我若不仕尤當守此言也其
餘取債之屬民甚貧窮可憫自已少用一分便積得一
分徳奴僕放横不可放起自今以後無片言隻字經動
府縣方好不然外人指議此人要做好人不能齊家世
間安有此等好人哉由此得禍不可知也兼我在此國
事日在心懐仲淹做秀才時便以天下為己任况今日
乎進退得失有義有命吾心視之已如孤雲野鶴脱灑
無繋自古壊事皆是愛官職底人弄得狼狽了脱使根
本不安枝葉自能保乎戒之戒之若使我以區區官勢
來齊家不以禮義相告便成下等人了但中間有等無
知子弟與不才奴僕弄出事來則須治之以官耳叔父
須戒之慎勿以吾言為迂也
　　　與張廷芳
今之進士上者期給事次者期御史又次者期主事得
之則哆然不勝其大視同年亦漠然也其視州官縣令
若鵒鸞之視腐鼠唯恐汙其喙矣一或得之則䰟耗魄
喪對妻子涕泗横流薾然不勝其小矣視彼三職者恍
九地之視九天也至有垢面婢膝昬夜乞哀以求免者
矣噫弊也極矣君子之仕也將以行其道也道有所隠
淟涊媕婀以保禄持寵者雖尊為王公貴為卿相君子
視之陸海中一塵也何給事御史為乎哉茍在我也雖
晨門封人乘田委吏千古之下仰餘光而望下風者若
景星鳯凰之不可及也況州官縣令哉今之近民而得
行其道者莫如令其次莫如守同年近補外者不旬月
間佳聞四達視彼之居三職而寂焉無聞者固已一金
一泥矣况進此而上乎吾子其無以彼之自大者自大
而以已之小者自大云
　　　與劉顯仁
僕聞賢才出國將昌子孫才族將大所謂才者非必科
名爵位之謂也今劉氏之子孫盛矣然必期以乆大之
業然後可也吾丈非不知之然行或有不逮非真知也
今為士者殺之使為穿窬有不可得者知之真也一日
不死須做一日是目下便立定跟脚以此律身以此教
子便不枉一生矣吾丈達者故及之
　　　又
顯仁先生知已自吉水别回思僕之罪大矣所見多不
明所論多不正所行多不當所貴乎友者以其有助已
也君之助僕者多矣而余之助君者何如哉何待君之
薄也此僕之罪所以大也君圓通廓落練達老成何有
僕之助哉然友道固如是也若徒資助扵君而無一言
以為君助是故非君望僕之心也朋友之倫豈宜如是
之薄哉異日恐無以見聖賢扵地下也凡吾之所欲言
者皆君之所已知也皆聖賢之所已行也皆天下士讀
書者所共知也而天下之人卒未見有行之者何也溺
扵流俗而不自知也今天下之俗士不登科登科不給
事御史給事御史不方伯連帥方伯連帥不侍從六卿
侍從六卿不師保閤下不已也求而得之者非徒自以
為榮天下之人狐媚而鼠趨之矣求而不得者非徒自
以為辱雖親戚朋友皆笑其迂濶而鄙其無能也凡其
求而得之者皆自以為大智然自君子觀之則卒自陷
扵大愚而不自知也何也流俗雖不美而天下未嘗無
正人天下未嘗無正論此固人心之所以不死而天道
之所以扶持斯世者也斯人也雖自以為大智而卒無
以服天下正人之心卒無以得天下正論之歸近則貽
羞扵一世逺則遺臭扵後世正士羞與同朝鄉人恥扵
同里逺裔子孫恥以為祖卒與草木禽獸同一泯滅澌
盡而後已此其自以為大智非大愚而何哉原其立心
之初豈期至扵此哉特溺扵耳目見聞流俗之非而至
此也且人之所以求富貴為身與口而已子與孫而已
身之所衣者寒不過一裘暑不過一葛口之所食者肉
不過一豆米不過一升酒不過一壺子孫終非我所能
謀而保其有也而一念之非遂至如此非大愚而何哉
君達人誠不至此也昔禹之戒舜曰毋若丹朱傲毋慢
逰舜豈丹朱慢逰者哉特禹之戒舜當如此也君豈至
此哉特僕之告君當如此也孔子曰進以禮退以義自
秦漢以來此義不明扵天下千數百年號為儒者多無
完人為此義不明故也至宋程朱數大儒出相與講明
力行其守難進之禮則一官之授必抗章而力辭其秉
易退之義則一言不合即奉身以求去當時公卿士夫
多已從化故宋之治俗幾乎三代者數君之力也惜乎
人主惑扵小人之邪説故大儒之效不見扵時而宋之
治終不能等三代者此故也今日祖宗養士百年吾等
至此豈不自愛其身哉自踵至頂皆朝廷之所有也但
扵聖賢之道有虧恐非養士者之初心矣吾榜中號為
得人然卓卓者無幾其中豈無人哉但恐溺扵流俗而
不肯自拔也近聞有求免作縣者其穢徳已四聞矣龔
黄卓魯非人哉頋無志也無志則師保閤下亦祗以如
吾之前言而已况給事御史哉昔伯玉行年五十知非
吾謂明日死今日知非亦可僕非多矣君無忘助我也
君勉之入徳自近思録始陳獻章先生今第一流人也
可近之令弟員外先生叱謝師覧無錢君可助之更病
事千萬維持使無後頋之憂盖元患吐紅服多寒藥隨
成自遺虚怯而今則時頭痛手足痿痺曽出回手已不
能馬鞭盖勞便受風也而今已成狼狽回家調治一二
年便來煩公卒調䕶之
　　　與何惟一
足下欲為好人乎當以國家為心生靈為念聖賢為師
孔孟程朱之道力行之而已欲為好官乎則如此而已
足下豈徒欲為好官者哉
　　　與鄭御史
為御史大本當以明道為法而隨時措之床頭易曽振
塵否
　　　與夏止菴憲副書
凡寛則百敝皆生嚴則可理雖處一家或教鄉校十數
人亦須嚴况司一道長萬夫乎吾嘗以此告相知者皆
未有信而行之何也凡上有好者下必有甚焉今貪官
甚扵盜刼皆欲止盜盜愈止而愈有先生買田金牛而
好義之家如張邦俊願施百石羅俊極毛英懋皆欲出
三十石此豈有所强哉下觀而化也止菴記及寧縣文
猶未暇成姑俟入山方可了也
　
　一峯文集巻九
欽定四庫全書
　一峯文集巻十　　　　　明　羅　倫　撰
　　五言古詩
　　　湖西八景次陳石齋韻
　　　太極丸春
　鄉名太極何山象太極也天城環周三百里象外兩
　儀也中峯忽出平地峯麓迴抱廣袤百畝象中太極
　也書院居之
一丸三百里兩儀位太極誰從羲皇前畫此無量易白
日煥天章萬古永不蝕吾亦欲無言𤣥天本幽黙
　　　翠𤣥幽玩
　光霽巖東去太極書院十里許東儀之麓也别號翠
　𤣥洞天洞髙明圓廣下容千夫深不可測逰者秉燭
　丹房繡壁竒形異狀耳目未有東南巖壑最勝未有
　先扵此者
金鼇開一竇乃透𤣥雲麓一入洞天逰火龍銜玉燭仙
都象衛嚴永夜不得宿仰視但鴻蒙瀛海駕蟠木
　　　金鼇霽雪
　太極東山髙踞雲漢若巨鼇横海隆冬初寒未雪先
　白已霽旬月浩然猶故
東極蟠金鼇寒通雪山白祝融鞭火龍六月銷不得曽
上金鼇頭已在崑崙側只恐金鼇飛白玉横天勒
　　　玉冕晴雲
　太極南山羅絡竒詭此峯尊嚴若端冕垂旒暑夏亢
　陽雲巾其頂霖雨時應土人仰之以為雨候
坤厚載神秀雨暘時若之沛然澤下土乃與天公疑朝
隮已膚寸熯旱方此時虹霓慎勿見羣黎生苦饑
　　　大旒垂玉
　太極北山水心之主山也山腹靈湫濛泉注湧飛流
　千仭如垂玉然
大旒自何許太乙元精傾此水下無敵上與銀河并一
入衆生口萬刼塵心清萬刼塵心清萬刼消心兵
　　　飛轝横翠
　太極西山髙望金鼇翠屏萬仭一碧横空世傳飛仙
　駐轝其上
仙人此息駕太極開鴻㝠如何紫盖力敢與崑崙爭蔽
虧三萬里晝夜移天行紫氣滿雲漢可望不可名
　　　一峯來秀
　一峯在太極為中峯在書院為西峯在水心為南峯
　水心太極北山之麓吾廬居之向一峯巋然其南故
　曰來秀
太虚忽突兀孤碧自天拄完完太極鄉浩浩陽春塢萬
象羅兩儀俯首環内竚撫掌無極翁昨夜聞天語
　　　三峽迴清
　三峽太極水口山也第一龍堂峽第二龍湫峽第三
　下瀧峽盤回百里溪流其中
百里蟠天城天河下縈互羣龍沕淵潛衆蛟輕使負源
通崑崙丘影接扶桑樹日暮聞棹歌武夷是何處
　　　逰太極丸春次容彦昭二首
天心開太極天脚垂碧草草根雲峯青萬壁拱蓬島島
中一丸春自此風光好撫掌無極翁蒼天未曽老
　　　又
太極開蒼㝠天心非草草四山突中峯翠環擁瓊島一
丸三百里萬象各妍好中有長春人獨抱春風老
　　　逰翠𤣥幽玩二首
紫薇開洞天拚此𤣥黄擘天人好珍竒玉府寳蔵塞君
居南山南我居北山北爾汝兩忘形相㸔非物色
　　　又
玉堂囊青山母乃巨靈擘羣仙燕清都一壺春拍塞紫
氣來青牛窈然忘南北指㸃極虚無太𤣥本無色
　　　贈易徳元陳秉常次陳石齋
朝辭白沙雪夜卧西湖月湖天月在水烱然清爽接吾
家富薫天大造委此業棹歌揚中流速爾進歸檝
　　　聞趙允用北行偶寄
病夫懶讀書只愛華胥境一榻松風清北窓清晝永合
眼見周公山童驚不醒君今旅途逰莫戀邯鄲枕
　　　卧龍巖次容彦昭
夙昔慕至寳尋此蜿蜒蟠逶迤到龍門落手驪珠寒掌
中見明月眼底無琅玕飛潛各有㑹與爾隆中㸔
　　　送何喬夀歸旴江
何生旴江來魯秀媚寥宇孔門二三子參也吾與汝一
片金牛雲萬傾西湖水去去勿復道𤣥天黙無語
　　　馬龍瑞芝堂詠
馬家真龍種西極來流沙毓此𤣥氣精千載成靈華應
圖光瑞日鴻祉熈無涯浩歌靈芝辭為我懐漢家
　　　寄梁徳剛
南海李徳孚已從白沙老西江梁徳剛枉愛青山好徳
剛發長笑青山莫吾惱猿鶴爾勿驚吾亦歸來早
　　　四皓圖為饒雯峯題
天地有此山直到此翁好皓髪驚龍顔險語正穹昊後
車來飛熊何如渭濵老俛仰幾嬴劉朝夕屢榮槁白雲
照空山霞外跡如掃至今山上芝翳翳荒秋草
　　　和陳白沙二首
水雲媚一窩去天九萬五饑腸冰玉清飽嚼雲月苦掉
頭懶應客多謝巢與許客去掩柴扉随引鷄豚數仰面
㸔行雲藹藹翳層宇庭柯鳥聲和喚醒夢中語
　　　又
君年四十八我年四十五百年幾㑹面念此長恨苦金
臺首相見各委霞外許擁懐素心人動輒屈指數賁然
三子來歡聲撼茅宇瀧濵是曹溪他雨對牀語
　　　松雲為易徳元父世衡題
崢嶸白雲東松樹幾千尺曽經秦漢來萬古横一碧黒
風捲青山白晝飛霹靂須臾洗層霄見此太古色茅簷
清露繁研硃㸃周易
　　　讀太白詩
太白横西天萬古色不改至人孕元化風豪驚百代青
天騎白龍傲蕩弄雲海太白邀我來招手六合外太白
與我言為我開天在拾得白日還迷途杳無礙
　　　題陳僉憲粹之和四皓圖二首
秦坑氣爇天商山色方好一鹿走寰中孤鳯鳴秋昊多
謝赤松徒設網羅此老片語回天心一氣嘘萬槁遂令
箕箒妾敢把漢宫掃噫嘻隆凖公作事何潦草
　　　又
箕潁去已遙山林復誰好亦有采芝翁皓髪照蒼昊嗣
漢配彼天赤手藉此老東隣亥字人獨伴霜木槁野雉
懐鴆心火龍宜電掃何乃迷先幾人彘横秋草
　　　思親堂為建昌王垣賦
青青澗畔松不為霜雪衰鑿鑿澗中石不為流水移胡
為白髪人忽若朝露晞長夜去𡨕㝠兒心寕不悲泣血
不到地滴著身上衣衣當有時弊兒悲無已時兒身匪
金石不死將何為生當長相思死當長相隨
　　　思親堂為建昌閻明賦
仰觀天蒼蒼俯視地茫茫天地亦何極人命如朝霜靈
椿忽已摧萱草凌北堂慈烏反哺心悲思結中膓夜夜
吐哀音涕涙沾我裳圓景淡無色浮雲慘不揚羹牆終
乃身參閔同翺翔孤芳振千載黄泉耿幽光
　　　題界江李文光八景繼陳公甫作
石齋天下士落筆浩縱横江山欲改色星斗芒寒明界
江忽在手萬里隨君行龍眠乆黄土此畫天無精想當
盤礴時半夜雷霆驚依依古槐栁不謝東風榮紫烟生
瞑色霽月涵秋清宛宛牧童起翳翳漁燈青摩訶亂吾
伊夜静如聞聲舍弟廣東來念子江湖英唾壺歌欲缺
玉笥嶸蒼㝠
　　　贈容彦昭次陳石齋
傳呼走柴門有客邁行只衣冠不駭俗語言多近裏可
是白沙來乃渾化查滓白沙霞外客兄弟遄與處伯兄
遣君來此意良何以肯為廟堂尊而迺山林取何由見
汝兄汝弟見可矣詩好兒童傳誼髙朋舊喜我非青囊
徒聊爾嬉雲水憑君具隻眼一照三萬里
　　　用揚龜山此日不再得韻送馬生歸南海
𤣥黄浩無極滄溟忽枯桑况乃么麽生浮雲度虚蒼聚
散倐忽間惜此分隂光方寸渺六合太極丸隂陽氣機
乘出入寂感無邉方存亡繋摻舍泰山逺毫芒冰淵視
臨履安此終然臧利劍一入腹慾火肺肝戕雲子委塵
泥至寳珍粃糠襟裾衣牛馬四大空昻蔵包羞含遺臭
焉能復流芳咨爾媚學子有欲斯無剛及時醒大夢晝
夜馳徬徨仁宅固云廣義路亦已長居由聖所與曠舍
成荒莊馬生南海來玉質披天章脱跡露軒冕㳺心聲
教場謙受若虛谷忘悔同牽羊顓師學干禄顔回誠坐
忘毫釐謬千里先幾宜自强寒雪立未消朔風上歸航
脊梁爾鐡硬一擔挑綱常仰視白日舊萬古何當忘負
兹彼綿力䀌然我心傷行邁勵無斁罔念聖作狂
　　　夀劉菊莊
天台老僊伯云是菊莊翁朱顔映華髪碧眼開方瞳淡
蕩㺯雲海飄飄隨西風東籬下白菊暗滿黄花叢夕歸
餐落英為我好顔容世事懶開口薄俗爭樊籠黄金生
羽翼飛入蓬萊宫蒼生亦何罪遭此搥炰兇天命且不
畏况乃悲人窮肝肺苦焦裂耳目昭昬聾悠然遂獨往
長嘯巖扉中金丹煉玉質曽與安期逢金牛卜仁里杖
屨頻春風諸昆總愛客情深非貌恭盤飱稱豐儉芋栗
呼兒童淹留未忍去引劍摩蒼穹清芬散蘭雪髙綵凌
烟虹鯨鯢不敢動蚊蠆若為鋒把此共君往前山雲數
重得酒輙復醉但恨糟牀空不學張子房長饑從赤松
㝠㝠撫六合造化無全功男兒生世間猥瑣非英雄
　　四言古詩
　　　存徳堂為西溪何純賦并引
　見山先生忠于宋吾祖武岡府君之同道也太虚先
　生隠于元吾祖松野先生滄洲先生之同道也羅與
　何世同道者余故賦之
扵維見山赫赫武功不顯其忠武崗攸同
允文太虚滄洲維則炳文之徳昭我南國
見山之族太虚之孫纉戎列祖積徳彌敦式我後昆
詩不有言徳輶如毛民鮮克舉之維何氏世舉之誰其
風之作頌嫓之維彛正甫與之
　　　右見山四章一章二章章四句三章章五句四
　　　章章七句
　
　
　
　
　
　
　
　
　
　一峯文集巻十
欽定四庫全書
　一峯文集巻十一　　　　明　羅　倫　撰
　　五言絶句
　　　題饒雯峯山水四首
混沌太古色江山烟霧中草堂無俗客日日來春風
　　　二
年抛造化外氣入烟霞間夕陽林下路白髪照青山
　　　三
素琴本無絃白雲本無心虚舟在野外知他浮與沉
　　　四
層隂閉六合萬徑無行蹤老翁不僵手一絲繋春風
　　　題饒松坡畫四首
青山不解語流水豈知音仰面發長嘯蒼蒼對此心
　　　二
雲移山不動客去水相隨髙卧南窓意羲皇祗自知
　　　三
一棹歸何處柴桑是我家莫言嫌一飽籬下有黄花
　　　四
笠下眼似海驢背肩如山雪月品題徧翻笑天工慳
　　　山水小景
老屋青山下孤舟淺水邉黄昬魚飯飽榻却矮篷眠
　　　月梅
廣寒夜突兀疎影自天横嫦娥不敢睡合眼夢魂驚
　　　題陳粹之龍
北斗司元柄南湫亦化工若無天在手泉下不相容
　　　題毛英懋春夏秋冬小畫
曙氣薫雲壑香風戀草堂小舟輕一葉恰好受風光
　　　夏
髙閤不受暑翛然午夢涼棹歌何處起清吹落滄浪
　　　秋
秋水清無底幽然凈我心片鴻天宇順落日放船吟
　　　冬
滕六寒無恙山河信手封老翁無住著隨意繫江風
　　　和緝熈薌城謾興
低頭㸔明月仰面貪歸鳥庭前白露下已濕青鞋了
　　　寄梁徳剛歸自南雍
笑殺南園老秦淮醉幾秋歸來無一語酣劍㸔吾鈎
　　　題蘭與饒裕
翠袖舞春暉光風聖得知夜深渾不寐玉露㸃羅衣
　　　又
春動雲丘筆幽蘭映雪窓一峯纔拂手六合散天香
　　　題竹與蕭球
玉英臺下路半夜舞青鸞龍孫眠不得疎影上䦨干
　　　題族叔潤屋先生鵲圖
昨夜下天河南飛路幾多歸來無一語無奈月明何
　　　晩翠樓
長簿消晨烟返照啼幽鳥飄然過片雲寒山青了了
　　　蘭
春意自天來靈均氣未回山童呼不醒飛上楚王臺
　　　又
紫心蒼玉珮初散玉皇家昨夜瑤臺月憐君未欲斜
　　　虎
白日君當道山前子婦悲秋原烟草裏誰復問狐狸
　　　緑扇
碧雲從天來清風落君手老龍睡初醒恍惚無何有
　　　題饒雯峯鴈
時序炎涼異南來又北歸乾坤三百里惟爾識天機
　　　陳舜明泰齋
秋候天如水風清月正明浮雲㫁一㸃長望泰階平
　　　題松與溧水袁濟
人心是浮雲一日幾變易吾友山下松此心已如石
　　　夢
日晏歌黄鵠時清茹紫芝君心天下獨天意獨君知
　　　初四日夢
東井回天地西奎應古今已無生與死况復説浮沉
　　　二十九日夢立誠
北斗佳人在東風信此君㸔他天意思深得月精神
　　　二十二日玉笥夢
闗山一隻鴈霄漢兩三峯借問門前水依然萬折東
　　　丙午十月初三日夢
鐡騎鎖東風殘花野興濃玉梅猶在此消息自天通
　　五言律詩
　　　和林緝熈正密堂
寂歴驚猿定幽軒月到時江山空翠在肝肺老天窺甲
子消明鏡泥塗渾素絲可堪藤簟冷香露滿薔薇
　　　易菴李令譽同學郡庠别二十載見予金牛驚
　　　　喜交集敬酬元倡
昨夜茅堂裏匡牀共語時君心江月得吾意岫雲知歡
極盃無算交深道愈夷宦情渾欲割畎畝真吾師
　　　和緝熈示弟之作示諸生
寒餓添疎懶輕肥誤俊英人心爭水火造物劇孩嬰自
在閒中睡倉皇紙上名分明眼前事聊復醉還醒
　　　劉氏孟禎迎暉樓
天道此中和江樓曙氣多浮雲消海岱病眼對山河年
老流光易春酣放口歌茅簷寒餓乆愛爾數相過
　　　讀書樓為門生張麟賦
溪山深隠處一逕漸通幽六合同吾宇南州獨此樓浮
雲連海動河漢自天流髙枕丹霞上春風笑未休
　　　挽掲竹菴
竹菴忘此老伏臘走比隣碧草他生夢黄花化後身石
田孤鶴瘦烟水五湖貧却憶經行處西風淚滿巾
　　　南村别墅為饒松坡題
吾愛南村好頻過處士家白雲留客住濁酒隔牆賖隂
壑蔵春雪清溪洗暮霞自今來往慣薇蕨早生芽
　　　答陳公甫
青天回白首霞外送㝠鴻沙界無窮樹霜空見此松君
王留一劍老病息孤蓬試問雲臺趣農談信野翁
　　　公甫感秋有吟因寄章徳懋莊孔昜及倫三人
　　　　用次其韻
大地秋風動萬竅無定音山河孤鶴夢風雨一龍吟青
眼有此客白雲何處心思君令人老華髪一千尋
　　　佛嶺三首
　元兵李恒追及文山神石墜隘道阻先君武岡公被
　執鞏信戰于東固死之即此地也
宋運方當絶人心未死何䧏王納欵日義士揮天戈鞏
信支東固文山節五坡君㸔草木氣猶自壯山河
　　　二
秦賈先亡國文山可奈何自憐天下詔誰奮魯陽戈生
死勤三后忠誠動五坡髙風不可見名落舊山河
　　　三
追塵特地起孤憤奈天何翠玉樓前淚黄雲塞下戈二
龍爭北野孤鶴夢東坡却憶樊籠外乘槎欲泛河
　　　􁪼頭次陳秉常
萬里崑崙小蒼茫快此登層雲開赤脚隂壑動𤣥靈練
石嫌天漏尋花愛國馨青山來戀我應識草堂情
　　　兩暉樓次容彦昭樓舊名迎暉夢改兩暉
畫棟飛雲表鴻名落夢間大明開晝夜光霽動天山髙
枕元龍卧横江一鶴還老夫幽興熟為爾一開顔
　　　光霽巖次容彦昭
太極開天府清虚此一堂幾迴桑海變不及廣寒香萬
象懸金谷羣仙醉玉牀蓬壺深咫尺生被碧山囊
　　　府教巖次容彦昭
　先君武岡公名開禮字正甫宋進士授武岡軍教授
　徳祐元兵南渡辟知永豐縣從文山起義勤王空坑
　之敗大罵不屈囚吉州獄八日不食而死文山北行
　制服哭祭之事在宋史巖在婁原洞幽巖東迴紆明
　瑩公嘗幽棲于此土人以其官名之
金身不可㫁鐡心應易酸風吹浮雲去吾與南山安頟
頟蒼天在瀟瀟白日寒横流當砥柱迴却黄河乾
　　　扇和巖次容彦昭
如何深厚底蔵得一壺春朔雪不到地春風長被人天
陶吾輩老花好自家新聞道山靈語知予樂是真
　　　又
陽和在深谷無秋旦旦春山魑憎過客巖燕喜來人風
㰱瓊芝脆天清玉宇新桃花逐流水去住任天真
　　　水心書院次容彦昭
逰子來何之來之水心亭同流混清濁髙思入𤣥青病
菊東籬醉幽蘭陋室馨石齊頻入夢經緯兩㝠㝠
　　　書崇仁萬玉山僧房廖欽止處登瀛洲達此寺
　　　　三十里
王道荒東漢山名自太康璣衡斟北斗雷雨動西方客
夢雲隨鶴禪心月在牀登瀛三十里前路滿風光
　　　和林緝熈逰玉笥山并序
　玉笥山大秀宫道家號法樂洞天竒秀旁流南海布
　夜林緝熈雲水名岳從羅浮春于山中道士許清源
　頋留乃開青囊約徙宫于天王閤結羅浮菴于閤後
　最竒處時從行者黄時憲王忠肅許良楫陳苻用符
　用候秋落手此菴云
野仙臨玉笥引袖拂天星侍立雙童小㸔山隻眼明洞
雲含雨潤鶴夢帶烟醒自嘆羅浮客春杯溢四溟
　　　送饒經歴還金谿
問病來金嶂髙談徹玉闗何人無白髪吾道有青山雲
水流行處漁樵問答間孤舟今夜别明月共君還
　　　瀧濵次容彦昭二首
南海三君子來問瀧岡居山髙日月小樹古虬龍紆暮
年得一飽衰力尚三餘寄言白沙老倦翼且棲梧
　　　又
别業來何處瀧岡水竹居江山容我老朱紫信誰紆南
海三君過西窓兩月餘劇談中夜起香露滴髙梧
　　　毛氏西園次容彦昭
毛氏西園好溪南未有之參横虎出夜松暝鶴歸遲病
骨青藜杖秋香短竹籬小窓孤榻在合眼見巢夷
　　　送梅鼎歸鉛山
歸路鉛山縣梅花萬樹春青天元屬我白髪肯饒人道
徳㸔前輩冰淵戰此身寄書長不達傳與故鄉親
　　　定賴丕初宿金牛夢意
氣運回千載何人朕兆先天花搖鳯舞雲錦擺龍眠垂
統開來學沿源得不傳東風又周道四海正懸懸
　　　送王生歸家
王家兄弟好吾道在南安禮樂開三極隂陽渾一丸春
深冰自水人去雪猶寒天末涼風起浮雲正好㸔
　　　清風洞次容彦昭
問爾來何際來從象帝先后靈噫紫府和氣蕩光天骨
冷龍眠處魂清鶴夢邉古今渾不息君子自乾乾
　　　翠華巖次容彦昭
皇天開洞府自我馬蹄忙春漏黄金界雲和翠玉房寳
山隂火動𤣥竇紫霞香回首無何上神功接混茫
　　　和林緝熈過劉宅韻
舉舉扶胥子雲樓日幾層野人回碧眼赤子問青燈山
盡天無礙春歸夢有憑㝠鴻㸔杳杳遮莫頋虞罾
　　　送劉師覽分教沅陵
塞外傳金口沙頭醉玉巵青山宜我病明月憶君思江
漢清秋潤沅湘白日飛廟堂登稷契雲壑隠巢夷
　　　江山一覽亭
一目空南極飛梯上紫烟幾鬟孤照外匹練落霞邉江
漢心宗海嵩華氣擁天魯城春眼後此地亦悠然
　　　一横亭
有客在南溟文章氣已㝠何人㸔北斗稚子指東星下
釣綸方定燒茶夢未醒湘雲今我是曽上妙髙亭
　　　文鄉書舍
吾道貞元日文鄉氣又春乾坤三萬里江漢一完人山
氣通雲谷泉聲是泗濵大虚皆我屋明月可芳隣
　　　蒼雪亭
蒼顔未覺老古心誰與同風雪不改色山林惟此翁吾
憐造化意乃在山谷中盤桓成浩嘆萬壑生清風
　　　九月夢
南師翻孔孟西客鏤唐虞秋月梧桐夢春風故舊書陽
回天有信雲動海成虚試問圭峯老乾坤幾乘除
　　　天上人間
吾廬依北斗人道是東山雲卧星槎穏天中帝柱閒路
由黄道表人在紫薇間誰捧三竿日凌烟夢未還
　　　小蓬萊
引袖拂蓬萊飛雲九曲臺火當三殿去山送七星來洞
府春如海秋空夜不埃白衣如邂逅沈醉菊花杯
　　　九曲飛雲
羅浮在天上指㸃是𤣥微九曲雲中去三天日下飛紫
薇迴閤道清露濕仙衣世路羊腸險人間悶不知
　　　言志
歸路玉花驄行人大華東龍頭驚昨夢馬足信東風天
上開三省江南問一峯養雛成大鶴種子得髙松
　　　十九日夢
秋風為誰急秋草為誰深吾道通天地人心自古今誤
疑梅是雪不道菊成金昨日東籬下山樽滿滿斟
　　　夢吟浮香塢
　塢舊名大山可里許陋巷居之丙子鄉薦後庚辰辛
　巳間晩道其中覺一所有香叔父修益曰山中必有
　香草也先府君然之既而香漸廣丙戌登大廷南遷
　得歸異香滿塢晩則薫室繼生諸子比已寂然乙未
　春陳公甫門人容彦昭易徳元陳秉常夕于塢中因
　及其事欲定名而未得其夕夢曰浮香塢
異香浮上界春到紫薇家人道誰從定天心未有涯野
風依客興丹露對流霞可是長春境蓬萊萬嵗花
　　　夢吟異奏亭
　予家龍池之上浮香在池東異奏亭在池西亭名異
　奏何也乙酉赴南宫予出三門外張宣輝後至奔告
　曰適間龍池西北鼓聲鏜然木板響答以族右其樂
　别也竟不見人此何祥乎先兄陽和先生曰此山英
　靈送吾弟往矣何以人為予目止之行至西崗聞金
　銅聲以廵司官在岡外也既而亦無浮香塢既定三
　君曰盍圖此以對其夕夢曰異奏亭
君行孚天地君心動鬼神大名中日月吳樂播韶鈞阿
閤猶儀鳯西郊未出麟如何湖上曲長奏洞庭春
　　　夢定春堂吟
　壬辰橒生先夢人報其母曰五魂無主中和動氣動
　中和萬古春繼曰一定萬古春乙未夢曰似君不老
　可無憐夫媍同春一萬年無限雲霞皆落手定春堂
　上繡香煙既定其塢曰浮香亭曰異奏堂曰定春館
　曰同春云皆乙未夏夢也
東風無著手却向草堂來大化留鈞座光天落夀杯有
雲皆載兩無地不栽梅餘慶吾家厚元君未鑿坏
　　　夢同春館吟
日日是春風吾家大化同一誠孚犬馬五教及兒童水
暖魚魚出泥融燕燕通度江春色滿花栁各青紅
　　　十二日夢文岡阡吟
　文岡之阡曽大父元六府君大父善耕府君季大父
　永四府君阡也天順癸未春試燕臺夢歸謁阡石門
　三重甕巻如城左右閽人髙齊于門倫慨然歐陽之
　阡既名瀧岡此合名龍岡乎傍白衣人曰龍岡不若
　文岡倫曰何謂文也白衣指一山曰此非文峯乎但
　見一峯蒼翠出門髙秀刺天舊名椒園因易其名曰
　文岡
虚無曽指㸃三老已蓬萊春意回函丈天光落上台大
明萬怪伏文秀一峯来無限風光好南山進夀杯
　　　入道門
爾等由吾道須先自洗心雪消春動草月上夜鳴琴杏
脚書壇古雲根石室深幾人能到此白髪忽千尋
　　五言排律
　　　古潭為劉禮作賦
秋江有古潭開自無極先飛流掛北斗靈源通上天陽
潛含渾渾隂閉入𤣥𤣥深淺滄桑外浮沈宇宙邉洞明
空地底虚大貯天圓日月含黄道星辰泳紫躔脈通青
嶂骨文爛玉霄箋河漢清無敵滄溟勢欲連鏡平飛組練
珠抱睡蜿蜒馬飲河圖出龜呈洛數全嫁蟾橋度鵲入
鳥鏡窺鸞河伯羞夸大秦鞭浪欲填夀籌逢海屋仙樂
洞庭絃雪艇寒無恙星槎夜欲編一虚空礙滯萬象訝
森駢孕秀生豪傑髙門得世賢忽逢江上老疑是水中
仙湛一心源寂瀾翻舌本懸詩懐傾浩蕩道體見淵泉
濁激塵滓散㝠窺混沌穿暮春陪㸃浴清夜共熹沿淡
薄交情古光明夜氣鮮靈均曽種芷茂叔為栽蓮白髪
欺明月愁心散紫烟羊裘霞外釣漁笛月中舷嚴瀨名
髙斗愚溪唾積淵隨波豈吾事浮海竟誰縁機外鷗三
㸃間中鷺一拳榻篷來鶴夢歌棹動龍眠世態隨陽鴈
塵根脱殻蟬濯纓呼孺子鼓枻鬭嬋娟海若低偷眼馮
夷醉拍肩談𤣥驚鬼膽話妙破天權夙好羅浮客呼來
不上船菜園寛似海醉筆大扵掾運泰肥三極歌傳滿
大千傍花眉展秀見酒口流涎樂水心元癖尋山意亦
便正冠來入社潤筆不須錢治世三生佛閑官一味禪
著書深閉户共爾磨兠堅
　　　雯峯山水吟并引
　旴山水竒也雯峯山水又旴之竒也太守饒公秉鑑
　卜别墅于此焉倫過而悦之裴佪不去者三日公癖
　于山水倫之癖有甚扵公者扵戲自風水之説興人
　怠扵為善矣山川亘宇宙人事之迭往迭來者何足
　恃也雖然尼丘孕孔嵩岳降申扶輿清淑之氣其鍾
　在人固矣惟善則得之饒氏之子孫其勉之吾見其
　大矣
造化鍾神秀雯峯好山水人道崑崙來起止三萬里其
根盤廣莫枝葉布寰宇恒碣維北門皇都天帝主在徳
不在險古道吾有取是邦固雄壯竒秀實在此天功巧
雕琢無乃役神鬼萬馬雪中奔羣鶴自天翥蜿蜒翔蛟
龍蹲踞降虎兕玉堂端筆鋒寳殿開斧扆武侯八陣圖
李靖六華壘疏鑿神禹功積聚伏波米衆竒雜前陳眼
手驚頋指太守好事者伊此開别墅野師方云云道眼
自許許病夫一經過極口歎不已竒寳委道傍盲者宜
弗視良驥非伯樂鹽車竟垂耳太守聞予言一夜喜不
寐予為大守説風水何足恃聊此娛吾生百年能有幾
貧賤我輩安富貴子孫喜富貴足良圖在此不在彼我
昔登東山周爰觀闕里荒哉曲阜城離離滿禾黍巍巍
魯東家天地與終始後來希聖徒亦有朱夫子四海幾
滄桑兩家大華峙先民重積徳徳積福乃趾云何晉唐
後邪説爇天起青囊不自課金函與誰啟有術勿自福
况福它人只何當焚其書一洗青山恥由來積徳門光
嶽鍾英偉君家尚勉旃螽斯蟄麟趾孔朱有遺訓曽楊
休掛齒
　
　
　
　
　
　
　
　
　
　
　
　
　
　
　
　一峯文集巻十一
欽定四庫全書
　一峯文集巻十二　　　　明　羅　倫　撰
　　七言絶句詩
　　　和林緝熈題宣和殿臨韓幹馬
夢入黄鸝紫殿隂天津空費杜鵑心宣和玉輦君休問
老在西風五國林
　　　示學者
碧天如水浩無窮萬刼消沈晝夜同獨步鴻濛誰不死
一丸光動紫薇中
　　　題梅窓四好
凍合山河骨未摧(老幹/凌寒)重隂先透一陽回(孤根/得暖)東風獨
與春光首(疎花/綴玉)商鼎調羹俟子來(佳實/垂金)
　　　題李氏懐恩堂
東風何事欲沾巾猶未全歸七尺身一片昊天頭上立
此生長照此心真
　　　題朋江朱望震成趣園
忽聞屐齒驚蒼苔可是淵明歸去來平生此老用不盡
黄金無數寒香開
　　　答廣徳太守周梁石以近體見規兼遺古琴欲
　　　　以養中和之徳者
湖西風月吳江舊廣徳煙花越錦新不是五絃傳太古
夢中誰與出天真
　　　寄胡梅川
金精山下漏春光雪裏春回一線陽謝得梅花清到骨
東風長夀萬年香
　　　題漢宫圖
白蛇中斷赤旂開四百年中夢兩迴惟有終南舊山色
雨餘猶自送青來
　　　題五雲蕭氏三公五爵圖
漢苑唐宫世已空莫將興廢語東風人間萬事皆塵土
一段繁華又夢中
　　　中秋日代修篤四叔作送馬生歸南海
青天拾得中秋月照破閻浮萬刼塵昨夜長風吹不斷
清光隨著海南人
　　　蕭宜沖見陳公甫于白沙胡憲副希仁隆禮下
　　　　之海天空濶風日和暢招霞外布衣林緝熈
　　　　何時矩李徳孚輩更酬互答律倡吕和綽有
　　　　雩下風致宜沖袖謁一峯山中因題其首曰
　　　　海天吟㺯并續貂焉以俟于諸君
太虚雲去天無衣洞門兩斷山開扉山人莫袖東風手
指㸃梅花無是非
　　　又
海天袖得蓬萊回眼裏衡廬安在哉三十六峯吟不盡
朱張還向雪中來
　　　題新喻袁孝子方泰草亭
風花髙下草烟青春滿袁家孝子亭阿母瑤池香夢杳
綵衣猶隔翠雲屛
　　　贈隠士
此翁行坐一壺天甲子流年大撓先却笑君平生計拙
自家風月不須錢
　　　送施生歸新喻
南海清風宇宙流林何分得白沙秋西湖一尺先天雪
辜負寒光六月浮(林緝熈何時矩皆公甫門人/)
　　　示萬載彭用中陳鑘二首
倉黄紙上閑言語寂寞𤣥天獨此心桐樹未秋明月古
山童沈睡草堂深
　　　又
淡烟疎雨野人家獨立蒼茫眼欲花籬落晝長鷄犬靜
春光恰好到桑麻
　　　挽同年劉顯仁
丙戌同年三百五泥塗甲子是君先黄鸝莫説瀛洲夢
山下春花正可憐
　　　贈陳壁蔡玹二首
聞道東華老秀才自將雙脚涴黄埃知君不是尋常客
解取棲雲嶂上來
　　　又
柴門流水稻花初城市心塵肯到無篛笠蓑衣烟雨去
老夫依舊是農夫
　　　題春夜宴桃李園圖贈陳粹之
春宵花月為誰明羅綺筵中欲二更東老倉皇眠不著
夜深還聴管絃聲
　　　寄廬陵梁徳剛歸自楚
天上人間第一家善聲今已著中華元龍湖海歸來日
洞裡東風醉紫霞
　　　丙戌同年吕廷揚出令新城予尋醫旴江視之
　　　　同逰天峯老僧乞題因書扵壁
淡淡閑雲野日黄城南春服紫霞香絃歌聲裡天峯寺
緑樹重隂午夢長
　　　登新城令陳君員韜遺愛亭
棠樹隂隂手自栽年年春日領春來道傍芳草無人問
一度東風一度灰
　　　㳺福山寺二首(并序/)
　福山舊名覆船山唐懿宗易覆為福宋祥符去船名
　福山紫陽朱文公盖嘗㳺焉寺僧像而祀之同年吕
　廷揚來令新城約予同㳺因正其位號祀扵大雄氏
　之後室名曰崇正時成化十年甲午五月晦日也
雲和草樹拂天香無盡光中見紫陽萬籟一空天似水
滿船風月武夷堂
　　　又
洗天雷雨過南山佳氣無邉紫翠間長笑一聲空浩刼
白雲飛盡老僧閒
　　　别廷揚
釀得新城萬頃春碧桃扶醉不辭頻羅浮山下梅花屋
夢裡逢君恐未真
　　　題旴守仲仁玩易軒
白髪蕭蕭思滿巾爐香不動閉闗心等閒欲問春消息
梅樹枝頭㸔淺深
　　　題吕豸讀書處
好山端為此君來竹逕茅堂次第開曽向讀書臺上望
西風吹盡陌中埃
　　　題饒雯峯梅二首
萬古清香横宇宙幾枝疎影照寒暉玉堂不識孤山趣
長日無言對紫薇
　　　又
六合空無一㸃埃暗香多在雪中來柴門長日無人到
强半詩懐為汝開
　　　送梅宰入覲
千樹東風滿上林九重春意待君深孤舟一片梅花月
照見離明萬里心
　　　送楊慶陳偉歸安慶二首
羅浮春色自君來萬疊雲山紫翠開無限風光皆落手
袖中歸去有蓬萊
　　　又
浮雲殘雨總瀟然留得羲皇太古天明月滿船湖上路
棹歌光霽杳無邉
　　　送張興和歸貴溪
明月春光滿釣磯西湖今夜棹歌歸南軒莫入東窓夢
童冠于今解浴沂
　　　和林緝熈題瀧崖之作
流水何心苦未休白雲依舊思悠悠山人莫被閑花惱
只恐天翁亦白頭
　　　與黄時憲
忽驚清露濕芙蓉灺盡燈花月正中欲把行蔵話端的
請君還拜石齋翁
　　　寄閩中馬孝子惟一(莆人云姓髙/)
三年蔬水如君少一片天然孝子心昨夜三山明月滿
不知甘露洒幽林
　　　逰武夷偶成
櫂歌聲動幔亭春風景依然漢與秦流水三三山六六
古今逰盡幾多人
　　　送蕭主事廷珍回南
塵逐西風散馬蹄江南歸思朔雲迷耳邉聞得田夫語
昨夜前村雨一犁
　　　送人還鄉
江漢西風吹客衣滄波浩浩一舟微柴桑若問陶彭澤
不為黄花解印歸
　　　偶書
聞道蒼生淚滿衣病多偶與素心違羊裘不著寒江雪
只裹春風卧釣磯
　　　寄容彦昭聞兄弟欲異居
尋春何必問誰家春事無端落暮霞海上東風休自老
容家庭院有荆花
　　　題陳粹之丙吉問牛圖
遺黎横道劒横天太武猶煩問一元二百年終多事在
漢家丞相本無言
　　　贈宜黄席瑄
何處滄浪此濯纓金牛明月棹歌亭請君試問東流水
曽共黄河幾度清
　　　題守村
南畝東風萬種肥花邉烟雨上蓑衣燈前細與兒孫約
老子生涯汝自知
　　　寄邵武盛太守時望
亂山髙下晝㝠㝠樵水東頭數㸃青聞道山間明月上
幾回風雨只從星
　　　送梅太尹鼎考最行
一川楊栁萬金絲祗與人間管别離天上别留芳桂在
廣寒秋長最髙枝
　　　送費瑞
帶得東風萬里歸東風無地不相隨小窓若問春深淺
窓外桃花易滿枝
　　　活人堂吟
藥裹匡牀白日貧敝裘寒擁洞雲春聞君屋外黄金杏
顆顆東風顆顆仁
　　　風梅
調元消息在花魁昨夜東風特地來湖上數枝㸔結實
蒼生休道渴心埃
　　　挽郁樂山
一函夜閉空山前浮雲散盡山依然山中猿鶴亦解語
明月長戀山人眠
　　　夀王勁翁
碧雲門榻南山秋紅塵兩脚東門羞世上閑忙縳不得
先生已入無何逰
　　　太極池
太極池邉草一亭水光山色上疎欞西堂風月如相問
為道南州卧不醒
　　　慕椿堂
黄髪嬰兒百嵗憂八千辜負漆園秋西風夢落無何有
香葉浮天玉露流
　　　雲菴靜坐吟
獨向空山靜坐時白雲提構若為誰夜深只遣山童數
月到梧桐第幾枝
　　　丹鳯朝陽
綘闕雲霄散紫霞丹山碧海曉光華喚回一枕周公夢
自倚東風送落花
　　　送苻瑞還金田
一片長天一片秋吳江分入楚江流自來浮海無人健
莫作尋常㸔仲由
　　　春融門
無端杖屨倚𤣥通瑞入丹霞霽景融海月春光收不盡
碧筒和露嚥東風
　　　秋卓門
百仭𤣥雲風一槖吹動萬山秋更卓蒼溟涼雲洗空青
鐡鶴夜眠猶未覺
　　　洗心亭
一片靈臺百染汙天將明月與君孤源頭活水依然在
洗得湯銘一字無
　　　洞虚池
洞天落落洞池虚天自如如水自如浮象只教行不盡
祗扵閑處㸔鳶魚
　　　雲山第一窩
風光天下已無雙萬里雲山盡樹降一咲出門天廣大
不知塵外有滄桑
　　　鐡鶴亭
一笛西風夢不驚碧天如水大多情月明依舊南飛去
萬里𤣥雲片羽輕
　　　萬花春谷二首
紫幹亭亭麗玉華紫陽光景上袈裟憑誰出此擎天手
剪破東風散綵霞
　　　又
萬花庭院各春風春在金牛繡谷中一味東皇心事好
韶光流徧紫霞宫
　　　半畝方塘
開破雲山第一窩秋光無底鏡天羅雲根一脈陽和動
添得靈源水氣和
　　　㳺龍亭
金鱗玉甲青雲衣秋聲已破東風圍須臾變化雨天下
浮光萬古驚清輝
　　　鳴蚪亭
青山一幅鳴天機丹崖萬壑飛虹霓青山莫管閑雲非
閑雲猶裹青蓑衣
　　　横月亭
梧桐枝上横天飛天空雲净秋遲遲書臺萬古生清暉
人心萬古圓明時
　　　玉華峯
一柱東風戀紫霞數聲鷄犬野仙家東風自此無分破
添得碧桃無數花
　　　鑑湖書屋
湖上秋光碧萬尋吾伊聲裡日千金莫教平地風波起
一鏡秋毫坐古今
　　　題梅
南枝漏洩東君信㸃破江南一片春鐡笛一聲山月冷
半空飛下縞衣人
　　　夢題王許三峯
六月霜飛萬井寒江南烟雨此峯㸔剡溪若解先生意
日日茅亭住得安
　　　二十三日夢
歸城兒女候秋光采采黄花泛酒觴霜後有霜花更好
東籬留得萬年香
　　　太極丸春
萬山蒼玉一丸春太極先生是此君無限風光㸔不盡
山河全露素王身
　　　金鼇霽雪
金鼇海上際天來凍合雲樓霽不開無限清光皆落手
草堂明月棹歌回
　　　玉冕晴雲
變化無端古又今巻舒由我此機深時來慰滿三農望
箇裡無心是有心
　　　翠𤣥幽玩
一壺光景浩無邉妙絶中和大有天自古洞門無俗客
至今留與濟川仙
　　　大旒垂玉
一泒銀河夜不收碧山無碍此天流紫雲芳草春無際
却界長天一色秋
　　　飛轝横翠
碧雲芳樹與天齊回首湖山萬皺低莫遣桃花逐流水
恐人疑是武陵溪
　　　三峽迴清
三峽盤迴百里通洞天深鎖水雲中無邉光霽誰為主
一泒銀河萬折東
　　　一峯來秀
倚天髙樹遏雲流只見長春不見秋曉月瞳瞳光四海
無邉佳氣擁羅浮
　　　初四日夢
海棠流月過蘓牆照見茅堂是玉堂堂上真元無别主
劉郎依舊與劉郎
　　　十一月一日將至瀧濵夕毛氏西園
太極西皇是我家碧雲長樹醉流霞玉華仙子歸來日
咲指東風第一花
　　　初二日至瀧濵夕車溪張氏
勸君莫向青山家勸君莫向東風夸面前自有好田地
菊花開後開梅花
　　　十二月一日夢送望振北上
鐡鶴亭前醉碧隂金牛洞裏睡雲深明年袖裹東風去
唤得天邉杏滿林
　　　丹霞室
瑞入春風醉紫霞東華光景賸西華金墩不似仙墩好
玉鏡閻浮次第花
　　　𤣥雲崖
百仭𤣥雲片玉清園林風致似虞廷只縁解得髙山意
指下無音太古情
　　　六合𤣥雲
東華光景儼南華六合風花屬我家試上雲樓足清賞
與君長醉赤城霞
　　　浴月亭
無奈清都道氣何金波萬頃浴嫦娥廣寒秋色深無底
一片虚雲照大羅
　　　金牛亭
不耳牛亭夜載烟好縁長不受春鞭自從脱却金籠後
多在青山玉樹邉
　　　金牛洞天
洞天風景碧虚中九曲雲根一線通誰向紫陽山下路
梅花三弄倚東風
　　　二十一日夢
野仙纔割白雲房夜靜梅花試玉香一段春風無限力
幾翻推倒紫霞觴
　　　二月初二日夢
次第開花次第花隔牆何必問誰家也應無奈春光好
長對東風醉紫霞
　　　又
四海明年宇宙香萬花庭院各春光綱常擔上挑三統
萬古綱常上脊梁
　　　玉柱峯
玉柱峯頭紫氣迴清明時節逼峯來只今閑却擎天手
南部烟花總自裁
　　　五月初二日夢
隂陽管束璣衡外宇宙呼嘘槖籥中嵗事化權今在手
人間何樹不東風
　　　三月初七日夢
髙卑一曲動𤣥青春日春風拜考亭不是昊天無處著
潔魂應送水成清
　　　九月
海天吹雨未曽收曽上雲樓努力休收歛此心歸寂寞
一方明月爛沙頭
　　　十一月初三夕于杏林
天機纔動玉壺春海内初㸔白日頻頭上葛巾猶在此
與君同是葛天民
　　　又
庭燎春和萬國香小橋虹路倚天長明年去借仙翁手
指㸃雲章對玉皇
　　　十六日夢
彷彿雲霄玉萬竿依稀王母駕青鸞來時不識歸時路
共向瑤臺月下㸔
　　　二十五日夢
月色花香掌上㸔分明春事滿䦨干憑誰説與林和靖
雪樹枝頭雪未乾
　　　閏二月二十六日夢
紫閤春隂倍草堂玉蓑金笠戴春光從今收拾乾坤後
自對青山借一觴
　　　十六日夢送安成醫士劉敷烈
野客歸來野興狂水雲樓閤水雲香鏡湖十里春如畫
一樣荷花一樣香
　　　十月初三日夢
酒畔逢春手莫停耳邉鸎語大分明閑花野草春全賴
遇著東風一樣生
　　　夢
聖賢為學在求心為學心求古自今回首羅浮山下屋
梅花春意一枝新
　　　無題二首
留得一瓢収野興忽然雙鶴水之清秋風不敢吹茅屋
只恐先生夢裡驚
　　　又
沈醉東風未得醒落花飛絮日㝠㝠門前有个長松樹
莫遣黄鸝來上鳴
　　　初三日夢
黄花隨處隠天流萬壑清風一夜秋可是謫仙縁未滿
不妨還作此山囚
　　　七月初九日夢
秋風無恙布袍輕十里西湖格樣清一片鐡心聽不盡
天津長短杜鵑聲
　
　
　一峯文集巻十二
欽定四庫全書
　一峯文集巻十三　　　　明　羅　倫　撰
　　七言八句詩
　　　和林緝熈訪六一公于西陽宫宫有瀧岡阡表
秋日微涼草樹悲此情堪與故山離蘇黄人物從頭數
周邵風流雅未知野老自能償伏臘東風無計奈糠粃
憑君莫唱滄洲曲一淚斜陽灑卧獅
　　　又
西傾一極論今雨潁上方歸思欲離古樹碧圓山欲斷
小窓虚白月先知滄江已老三秋鬢太古風清萬國粃
暮雨無言翁仲泣淡烟芳草對殘獅
　　　和林緝熈書梁徳莊雲菴壁
面面春光送草廬自堪蹤跡混樵漁即㸔風絮終無定
却愛閒雲得自如禹甸有縁憑造物楚天無夢在仙裾
人間晴雨渾閑事嬴得花前到小車
　　　逰霜崖洞天并序
　文昌西山麓曰霜崖洞天洞有石船古今無知者宋
　陳横齊張習甫瀘濵張養直諸老標異洞乃以名迨
　我文明少師楊士竒寺丞張宗璉侍講彭敷五繼跡
　墨於戲山川自宇宙昔晦而今顯也不以人乎成化
　戊戌張君兼素信次予逰用瀘濵韻各一首兼美將
　磨崖刻之後之觀者亦將有感扵斯乎
野人疎散便成仙自在吾心自在天紅葉為誰流水去
白雲留我碧山前烟傳桑海三生石月抱袈裟九月船
風物不殊諸老異露華無語對潺湲
　　　贈劉善叙往湖南并引
　劉友善叙將見都憲劉侯孚于湖南也其友羅倫執
　盞祝曰傳不云乎國家之敗由官邪也官之失徳寵
　賂章也致敗之由豈有外扵此乎寵賂之章其有甚
　扵此乎昔和斯哈瑪爾平章斯土黜陟惟允盛徳交孚
　逺邇洽和交廣欵服况聞周公孔子之道者乎吾子
　扵侯為同姓居廬陵為同郡賔西塾為同道非浚恒
　之初者吾見其相與以有成也贈以詩曰
愛汝今日湖南逰長風萬里無清秋江山有待亦吾土
兄弟相㸔是故侯直道毎増知已重老夫端為大家憂
天台舊有延生藥轉手疲癃信爾瘳
　　　逰蕭瀧瑞賢亭次侍講彭敷五
東風清晝洗浮隂十二䦨干帝汝臨一代文明元有數
二儀清濁到而今好山苦戀閑雲住秋水生欺病眼深
試問卧龍何日起禹門消息是天心
　　　張東白往西山夏正夫訪不遇録其作見寄予
　　　　亦約東白重逰口占元韻
金牛病客老摧隤也學山翁芋栗煨東白先生非我輩
西山佳候是良媒使君月下敲門去半夜山隂棹雪回
聞道安峯無限好春風還許綈袍陪
　　　復廖行儉并引
　行儉任金華時荷佳句見貽及是罷歸過一峯山中
　倫執易集要就正于飛轝道傍一夕夢曰三才既展
　却奔四稚之家千古有人大畫文王之易行儉言還
　依韻酬之癸巳十月晦
登瀛道人羅浮過排風馭氣來無何千里萬里海天逺
五峯十峯春色多本相了無塵刼礙浮生虚被身名魔
大明千古曙長夜中天共指回揚戈
　　　復新昌王直菴樂志
風騷回首盡臺輿野老烟花興未除萬壑秋聲和鳯律
一蓑春色上牛車貞元自古天難老麟鳯中原網易疎
茅屋蕭然湖上榻青山流水夢何如
　　　送何廷秀按察河南
西風秋意滿陶園采采黄花泛此樽醒醉百年消日月
行蔵今日任乾坤中原藩鎮諸公在北極朝廷萬世尊
老病多君戀明主夢回欹枕釣蓑温
　　　陳夢祥歸南海内翰張廷祥憲使陳文曜憲副
　　　　夏正夫憲僉徐明徳陳粹之㑹餞于洞陽觀
　　　　聫句寫别倫聞次其韻
長江一色楚天南别緒無端夢與參百嵗逢君能有幾
兩儀添我便成三洞陽日暮誰辭醉陋巷風光只自甘
極目湖山秋萬里錦衣何處覔歸㠶
　　　僉憲徐迂齋陳冷菴㑹于泰和觀臨别言懐
泰和觀裡秋光滿共對寒香進此盃病骨可曽縁客醉
好懐今日為君開碧山白髪定誰老黄鶴青霄何處來
十二天章還老手明朝歸取五雲裁
　　　題徐迂齋匡廬秋霽圖用前韻
東南秀色甲天下無限秋光落酒盃紫盖黄旗山色見
光風霽月草堂開羣雄已散浮雲夢此老猶尋白鹿來
欲剗匡廬塞彭蠡中原萬里入平裁
　　　題徐節婦巻用張方伯韻
懶拈鸞鏡掃蛾眉羞見楊花别故枝芳草有情還夜合
貞松無夢與春移婦人自我如男子造化從他似小兒
一片鐡心編不盡直從刪後更無詩
　　　西隠張氏㑹英圖
宇内春光領欲完名園今得萬花㸔幾回清夜宴桃李
九老東風入肺肝病客且扶藜杖去勸君莫放酒盃乾
不知牆外春深淺醉把花鬚仔細㸔
　　　聚英堂用蕭宜沖韻
呼童連夜報青山海内衣冠此㑹難别段鸎花休問主
自家風月不曽閒蒼天慣我長為客野老㸔君亦解顔
莫學山隂便歸去短篷殘雪五更寒
　　　答夏憲副止菴見贈二首
乆病寒衾易覺秋老懐珍重為東周𤣥天有意縁誰在
紫綬何人為國謀月桂夜長迷玉兔銀河秋盡隔牽牛
雲山十二窩頭路多謝先生夢寐求
　　　又
髙堂明鏡萬莖秋屋上西風撼不周鑿沼且留明月住
買山初為白雲謀誰呼鐡笛先招鶴自著蓑衣早放牛
道在莫須同出處此心還向止菴求
　　　和緝熈過毛英懋西園隠居
肝肺贏餘五畝春草堂雲暖小山貧塵中物色元無我
林下心情見此人鶴伴野翁梳白髪蝶随春色上烏巾
褰衣細問西園老怕有人家可並隣
　　　和緝熈留别
甲子流年又幾春東風初散馬蹄頻自憐白髪添明鏡
悵望青天入暮雲寒日卧龍遲逺夢冷花幽鶴伴芳辰
相逢且盡樽前酒無那滄波欲送人
　　　唐曲江公張九齡志徐孺子碣陳獻章公甫題憲
　　　　副夏寅正夫邀倫同和憲使陳煒文曜刻石
　　　　東湖亭上聘君子季登及陳蕃禮宜侑享故
　　　　及
古往來今成代謝青山流水費興亡流連木榻堪何事
慘淡炎精遂不光文獻銘章秋月白杜陵烟艇落花香
林居細問𤣥㝠子人道天心合有常
　　　又
垂白西山欲滿顛漢家不遇中興年巢由事業非吾願
陳竇功名到耳邉蓑笠獨堪惟飽飯衣冠他自上仙船
平生只愛申屠子老去相㸔落照前
　　　又
黨錮諸君宿草寒西山南浦謝盤桓莫煩使者室懸榻
懶逐羣兒學掛冠未有烟花嶠我老只餘風月倩人㸔
生芻一酹東湖水幾許清光入肺肝
　　　又
聞道東都萬古悲可堪人事與天時羣雄睥睨嗟何及
一代人才信有禆黨籍儘教諸子與天機惟許此翁知
解嘲莫笑揚雄論誰畫陳蕃入此祠
　　　和夏正夫題陳粹之家蔵南陽卧龍圖
三分天下羽書馳龍卧南陽未起時海内風塵皆羿莽
眼中魚水是湯伊未除漢賊身先死便絶江流恨不移
曉霧一綃巾幗在青山千古笑曹丕
　　　和夏正夫題陳粹之家蔵藍闗擁馬圖
金剛未破羚羊角西極流風大夏薫自分疎狂投瘴海
敢將衰朽負明君藍闗馬瘦堪寒雪岳頂天低識暮雲
却笑元和無眼孔鰐魚猶解畏斯文
　　　和答涪守張兼素
昨夜清風度碧山蓑衣初振水雲間流年信我添華髪
世路逢君祗厚顔深樹黄鸝閒自語落花飛燕傍誰還
柴門已與山童約明月今宵不用闗
　　　又
春光容易落花輕世路山河算幾程芳草可憐諸老去
好風偏為故人清也知蝴蝶渾閒夢却笑獮猴亦世情
老子婆娑眠不著五更寒極弊裘横
　　　林緝熈歸㑹于薌城梁宅和洪城見寄
雲水千峯更萬峯此心期與故人同蒼茫世路浮生在
澹泊春杯野興濃鄉夢幾回茅店月蓑衣無恙栁花風
明年唤取陳公甫皂帽青天信一蓬
　　　奉寄大韶謝先生癸未南省火先生出予于厄
曽同丙子㸔鄉榜丙戌登科更在門南省再生真父母
西湖歸老任乾坤十年不見先生面多病難忘聖主恩
獨立蒼茫回白首滿蹊桃李竟何言
　　　慰敷五失子
聞君失子勿深悲猶似從前無子時造物戲人聊爾耳
男兒到此不須疑東坡縁業無它累尼父前知後汝期
獨對紫薇過半夜一燈風雨讀昌黎
　　　題張氏水村小景
逢著閑人只㸃頭海邉今我是沙鷗多情芳草舊知已
如意好山都上樓白髪已前渾是夢黄花相與又逢秋
年來解得濠梁意却笑逰魚誤中鈎
　　　和緝熈同春書臺
萬玉峯頭自在春暖雲晴雨為誰貧誰知别樣風花手
只屬麄衣淡蕩人芳草漫同康樂夢野花羞傍紫陽巾
即呼猿鶴留君住莫問東家更買隣
　　　和緝熈謁文信公富田祠
杖屨春光滿一峯文山猿鶴若為容乾坤卧榻還他主
伏臘謳歌信野翁夷夏有情回白日興亡無計奈西風
簷花落盡燈前雨懶聴南禪半夜鐘
　　　題薌城梁徳剛書屋用林緝熈韻
乳燕鳴鳩甲水濵小軒幽逕足聴聞坐忘芳草翻疑夢
寒盡梅花剰得春世事暗隨燈燼落年華偏戀老翁新
芒鞋竹杖身長健頻上金牛醉野人
　　　送張兼素北上并寄大韶明仲敷五諸君
文昌人物張兼素來謝涪州太守回無數青山容我有
幾多黔首待君來朝廷今日真無事草野它年愧不才
傳語諸君憐老病餘生留取付春杯
　　　答陳石齋二首
海上歸來卧一丘烟霞萬頃勝封侯青山未老我長樂
明月不來心獨憂雲谷耦耕添此老華胥髙枕是吾州
蒼天鼎鼎憑誰在笑倚東風自㸃頭
　　　又
帝與華胥作睡侯天厨無分飽珍羞友朋愛我垂髙誼
妻子耘春不解憂十載驅馳歸故里兩年漂泊落它州
草亭風雨瀟瀟處却為蒼生白滿頭
　　　寄謝元吉
曽見西湖柱史歌長歌三日遏雲和雷霆白晝果在地
牛女清秋無渡河淮西草木色不改衡陽花栁春何多
幾時攜取陳夫子淡月疎烟醉碧蘿
　　　􁪼頭次容彦昭先祖妣𦵏地處
􁪼上三峯髙倚天斜傾北斗飛寒泉野鳥啼吟古蜀帝
寒花的皪羅浮仙龍山自落烏紗帽馬鬛新封翠玉鈿
萬古清明風木在淚河東注下伊川
　　　次陳公甫九日韻
三千里外傳佳句兒稚爭歌九日詩黄菊有知催我病
蒼天無定使人疑烟霞落夢還多日月露回秋候此時
獨倚柴門搔白首南山佳氣接東籬
　　　瀧槎吟為彭汝正
萬里瀧源天上來乘槎仙子幾時回客星午夜犯牛女
烟雨一竿歸釣臺白髪未消湖海氣清風半入雲濤堆
蓑衣醉卧黄昬後一枕江聲鼻息雷
　　　一横亭
一篷烟雨待君來憑席風濤日幾回尼父已虚浮海夢
傅巗初用濟川材一亭真意留芳草兩岸春光付野梅
老子羊裘方卧穏棹歌休傍釣魚臺
　　　又
孤舟端為濟川開載滿東風傍釣臺魚飯情懐渾落魄
雲天光影共裴佪浪抛栁絮春無定醉卧蘆花夢未回
玉漏不知催幾許早行人已待君來
　　　和彭敷五二首
聞道東瀧居士來湖山寂歴湖光漼破除塵海夢一覺
消得羅浮春幾杯今雨城南驚老樹東風竹外見全梅
青山莫笑空回首紫錦囊中萬玉堆
　　　又
五栁先生歸去來芰荷衣上露漼漼不由天地不由我
無盡烟花無盡杯别樣家風幽澗竹一般春意隔牆梅
老來只怕風濤險懶下瞿塘灧澦堆
　　　謁草廬先生祠
道契山中訪有初草廬祠下掃寒蕪六經日月渾無夜
萬古真元自此符黄閤夢回空北極紫𤣥雲凈小東吳
補天功課誰能就密鍊𤣥精倚太虚
　　　送曽郎中約義歸致
解印悠然歸故林南山佳氣忽千尋浮雲世事從今古
芳草人間自淺深萬壑清風𤣥鶴夢一天秋水白鷗心
憑渠領得東周意莫和山前楚鳯吟
　　　復陳公懋
年年九日登髙處野老悲歌可奈何籬落秋香簮後少
闗河春草望中多浮雲萬里天慳雨明月千川水漫波
閑得百年懐抱在白頭林下㸔蹉跎
　　　戲贈明仲弟(明仲天庭中鶴頂紅一㸃/嘗云須學明道)
㸔君即欲㸔明道無那蒼生福未縁鶴頂漸紅朝日表
蠅頭初黒退花前官閑儘爾還詩債老去堪誰送酒錢
莫道府中無職事閉門猶自抱風眠
　　　次易徳元
青天飛下青山蒼山光無盡天茫茫赤脚仙人九節杖
一日拄盡青山長物外逍遙混沌老空中語笑雲霞香
黄鶴髙飛在何處蜻蜓猶逐東風狂
　　　成化丙戌夏五月予得罪謫泉南提舉道經金
　　　　鼇門生彭宜鑑夢中有作意若為予者時九
　　　　月二十一日也
牆角寒梅昨夜開誰知春在雪中回松筠到處為貞友
桃李漫山總俗材清影不隨流水去暗香時逐好風來
冰肌玉骨無人識先占千紅萬紫魁
　　　逰紫霄觀
兩袖西風上紫霄古碑磨蘚認前朝黄塵滿地孤雲在
紫極中天萬國標不為丹砂逃日月且縁薪火問漁樵
何人更結華山屋泉石中分正道寮
　　　復江浦張都憲二首
聖主憂勤稼穡難大臣忠奮亮天官日邉紅杏春前種
海上黄茅夢裡觀玉殿薫風清社稷冰壺秋月照心肝
東籬無限秋光好留與淵明晩節㸔
　　　又
萬鼎横天玉鉉扛堯波導海息舂撞秋飛野草青千里
春遞鸎花滿萬邦雲外鳯毛真有侣海邉鷗鳥信無雙
功成南紀標銅柱自見聞風萬壁䧏
　　　復且齋
朔風鶴氅來湖濵雪中草樹生陽春浩歌一曲泣神鬼
浮漚萬古同天人雲霞拂袖海岳動花月在戸乾坤貧
鹿門回首忽千里蒼茫獨立傷吾神
　　　迂齋為徐僉憲題
對人長笑野夫狂未到東周氣不䧏閒夢苦疑天未穏
緩行猶恐地無綱滿園春意無羊到一枕風清為蝶忙
露冕若逢當道虎幾回車上臂先攘
　　　正密堂
一片靈臺莫自欺此機纔動山翁知秋毫不染銘盤日
夜半無人秉燭時香燼上薫𤣥宇動冰壺清沁玉淵輝
紫陽心印傳千古笑指南山未許移
　　　一峯草亭
病來乆謝乾坤勞白板霜飛安所遭千峯不管甲子老
萬竅一任天風號麋鹿過門㸔箇箇野翁餽藥來忉忉
百年有意堪誰道檢書日夜燒松膏
　　　來賢堂
曉天光霽動千山回首英靈見二難鐡鶴夜留𤣥露飲
金童朝煮白雲飡筆頭瀾湧文翻水鏡裏春回酒上顔
誰在青霄望牛斗可教長劒倚虚寒
　　　張元恵藥酒
藥和雲液效方神日日山妻泣四隣食㫖自知非宰我
獨醒誰信是靈均誰將鷀杓分餘滴欲脱鸘裘换一巡
忽報白衣人送至玉壺持送曲江春
　　　洪峩閤
百雉𤣥城架□寥玉華仙宇欝岧嶤丹書北斗𤣥光合
黄道中天紫氣饒泮水載陽秋月皜清風歸洞野雲消
梅花閤上春如海鐡鶴仙人放玉簫
　　　二十六日夢寄饒雯峯太守
好雲乘雨到雯峯一片閒雲度大空故國有懐天角白
小窓分睡日頭紅秋抛兩鬢蓬髫外春在三生落魄中
此老胷懐無畫手杏花庭院栁花風
　　　夢和人慶先考初度
宇宙千年老八荒不知更變幾滄桑黄花三徑秋風早
白髪一簮生意長雲母屏前歌皓齒牡丹亭畔試沈香
浮雲一任閒舒巻嬴得青山望渺茫
　　　足隠
五栁先生歸去來陶然獨對菊花盃巢由不識君人面
伊吕徒勞王佐才蓑笠毎披烟雨去牛羊幾放夕陽回
錦袍公子莫來此門對南山日懶開
　　　初八日附黄圭夢
兩儀㑹得真鉛汞勘破隂陽妙物機明月滿天秋似水
東風一樹栁如絲萬家赤子庭中泣半夜青雲枕畔飛
雷電若驚龍便起大施霖雨洗瘡痍
　　　十八日夢
海上歸來十五秋西風無計白人頭丸中化主先生在
物外年華甲子流丹竈一方仙客䕶玉階方寸昊天留
南山佳氣無邉在天夀蒼生樂未休
　　　又和同春書臺
翠錦雲山信手栽光風消息自天來人間好事傳千古
海内長春此一盃河漢昭回傾北極寒泉膏潤麗東萊
丹霞百尺虹光動昨夜奎星落上台
　
　
　
　一峯文集巻十三
欽定四庫全書
　一峯文集巻十四　　　　明　羅　倫　撰
　　歌
　　　湖山萬里歌并引
　益菴陳夢祥僉江西憲事考滿歸南海冷菴陳粹之
　同寮而厚别送攸鎮驛益菴寫湖山萬里圖以寄情
　予為之題
光霽湖天月滿舷棹歌聲裡鐡腸仙棹歌聲禋日如年
歌聲一透鴻濛堅歌停雲散山依然歌韻初傳滿大千
渭城三疊流空烟湖山一曲江天連潁川老子歸田園
桑麻萬頃東風妍蓑衣篛笠犁鋤邉芒鞋竹杖風花前
麻衣草座南陽阡石頭玉板東坡禪人間官不直一錢
四時青紫西風蟬至今薄俗違髙賢夢祥骨鯁知誰憐
我獨擊節非諛便粹之瀟灑輕肥鮮益菴冷暖寒無氊
手持鐡杖來扶顛兩公脊硬當皇天金蘭氣味同心言
海天夢落烟霞先西江忽上番禺船乾坤瘡痍誰當痊
天河莫寫中幽悁冷菴回首别袂褰益菴落筆驚龍眠
湖山萬里離情牽湖山萬里一幅箋㝠鴻天濶鳯孤騫
　　　靜棲巖歌并序
　静棲巖舊名聖棲巖盖佛子之居也去廣昌十五里
　在吉祥里北石山壁立如翠玉屏風下有洞穴深廣
　圓瑩可容百數十人竒山秀水環繞左右邑人掲黻
　氏闢荆棘造廬舍延叔父蘭窓先生主之叔父曰非
　静無以成學易其名為静棲命留題刻石遂斐然成
　章使後之髙人大隠知静棲之名發乎蘭窓叔父也
　叔父名曰修益
混沌神工劈天斧鑿破鴻濛開太古青天碧玉一萬仭
玉宇玲瓏紫虚府緑雲繞梁丹霞繡柱明月掛簷清風
入戸琪樹扶疎瑶草緑白鶴回翔紫鸞舞王喬來逰傅
説築堵左手撫蓬壺右手挾天姥貝闕珠宫等是閑洞
天福地羞與伍掲陽有佳人好事過謝五邀請羅浮仙
來作静修主饑餐紫芝渇飲玉乳春陽融融液肝腑天
葩燁燁竒芬吐日錬五色石萬杵𤣥霜苦借問爾何為
欲把青天補仙人本是好閑居却憶蒼生思下土君不
見山前婦人哭啾啾為道淫雨無時休
　　　節婦歌并序
　節婦姓某氏父某年二十配某氏三載其夫卒子一
　人甫五嵗亦卒或勸其改配者節婦哭曰此言何至
　吾耳乎吾聞婦之事人從一無二吾生為某氏婦死
　為某氏鬼矣聞者惻惻毛竪扵戲婦貞其夫子孝其
　父臣忠其君是皆出扵秉彛之性天柱賴以立地維
　賴以固者節婦比有之忠臣孝子鮮聞焉豈婦人能
　之而丈夫反不能哉欲動乎中而所守變乎外丈夫
　有愧扵婦人多矣若節婦者惡可無聞哉予故傳其
　事而播諸聲歌使觀風者有所采也
泉流不歸山雨落不上天妾心死不回金石無全堅白
日經中街飄忽沈西海妾心日不如長夜瞳瞳光不改
明月懸清輝三五二八圓又虧妾心月不如一圓耿耿
無虧時妾心一寸鐡不與洪爐滅妾心萬鈞石不觸洪
濤裂妾髪可剪妾頭可截妾心之白不可涅憶妾二十
春結髪事良人焉知三載皇天傾羅幃繡幕生素塵懐
中五嵗兒水上浮漚淪白髪蕭蕭垂老親綵衣零落空
悲辛吾聞陳孝婦夫死養姑心愈固朱幡入奏丹書來
黄金北斗髙門户又聞杞梁妻一哭梁山傾精誠變天
地黄土非無情君不見章臺女傾城華去年嫁東隣今
年歸西家顔色皎皎如桃花如桃花貪結子紅顔不惜
汙泥沙回首天漢上雙鳯縹縹凌紫霞蓬蒿仰面空咨
嗟
　　　竹溪歌為南雄陳壁先考賦
大庾嶺頭梅花所出氣壓羅浮名動月窟潁川遺老冰
雪風骨嗚呼梅花花中之儒先天下之春胡為不友而
友此君此君虚直是此老之心術此君標格是此老之
精神婆娑鸞鳯影變化蛟龍身睿聖與齊徳俗士不敢
親翠雲一萬丈白日搖蒼旻蒼雪灑六合祝融回朱輪
姑射仙人冷偷眼廣平學士冰生唇晉七賢唐六逸一
年三百六十日日日來傾三百盃脱帽露頂此君側玉
山自倒非人推竹溪處士今何在半夜還騎綵鳯回
　　　和夏憲副止菴賦陳粹之冷菴赤壁圖歌
赤壁一萬丈不為浮雲裘崢嶸蘇長公豪氣盖九州東
華塵土涴汗脚摩㺯雲海浮虚舟山髙月小自今古小
人䖝蛆君子龍虎東風赤壁一炬紅千載曹劉兩丘土
我耳不欲聞何客吹洞簫山林杳㝠鳥獸悲號風塵澒
洞欲拔腰間倚天劍陸剸蛇豕水斬鮫鯨手挾南溟鵬
足躡飛雲履仰天發長咲自把太虚擬轉眼五百年冷
菴好畫止菴賦江西二妙世間無倒腔翻作蘇仙圖横
江孤鶴夢若醒人間軒冕真泥塗
　　　挽張方伯
嚴霜殺碧草白露晞青苔美人一去不復來秋風白帝
孤猿哀為君一掛劍枯樹生春華斗間紫氣芒寒斜隆
君萬夀天無涯
　　　定王樂用冷菴歌
君不見淮陽城君不戀曲江景君不味羅珍羞君不皦
衣裳錦君居冰一壺君出雪一艇千山寂鶚聲萬境絶
塵影道有凍餓人冷菴無此冷我寒待君衣我饑待君
省民瘼不問問牛喘莫學漢家丞相丙冷菴冷冷如鐡
萬國如在紅爐中江南六月寒風雪恥菴好向冷菴逰
冷菴好傍恥菴結菴外諸君知不知兩菴裡事乾坤歇
　　　集成蘭
衆當路我空谷無人而自芳無風而自馥上師魯叟下
友靈均隨分山林吾亦足蕭艾如不知栽傾自培覆
　　　靜觀堂
靜觀堂上本無我九曲𤣥中更有天隻眼已抛桑海外
萬象忽落鴻濛前秋横古月鶴初定春枕白雲山欲眠
　　　鳯棲丹穴
栖栖坐斷梧桐枝雲衢文翰光陸離朝陽聲動羣鴻悲
髙崗影落寒山輝八月霜飛秋氣凄秋巖雨滴空垂垂
鳯兮鳯兮今來儀滄江白髪歌明時
　　　龍卧滄濵
白雲飛盡寒潭清空山草木流芳馨秋日雷霆震復驚
春風頭角深潜形蛟人夜泣清湘碧驪珠曉吐滄波明
瀧濵瀧濵明發靈八荒净洗天瓢傾
　　　冷菴嵗寒幽趣圖
君心虚君節剛君性直君色蒼可深山可巖廊可春陽
可秋霜此君所以為三友之一流萬世之芳
　　　夢送張萬禎
寒蟾影落光天中巨艦艨衝野水東桂溪隠者禎菴翁
草鞋路逺朱門通雲天悠悠光景融裴佪杖屨酣東風
桃李無言朝露滿五雲沾路春光濃
　　　題邑史艾方師存機軒
艾宣昔日丹青學寫遍朝家及臺閤孤標雅操自天成
敢與諸黄較强弱雲孫自少心孔開挾藝過我羅浮來
一峯山人忽驚訝筆奪造化非常才緬思今代老吟伯
詩載牛腰富能得展圖示我雲錦章盡是功名天上客
金牛野老誰與論窮經棲雲鎖洞門云胡索我寫長句
安得好手如右軍諸公衮衮難趾美空唱巴人汙君耳
思君此去名愈香何異彩鳯鳴朝陽㑹當上國寫御容
天子穆穆侯皇皇
　　　贈畫史艾方師
有客貌古鬚眉蒼靈臺倒湛秋天光運筆通神超頋鄭
潑墨無迹齊黄王為予揮灑一峯亭雅懐一段何可當
金牛洞府𤣥雲間分明移來静觀堂觀之無厭愛無足
此人此畫今無雙變化無窮杳難測妙無言兮紙一張
行㸔應詔賔上國麒麟閤寫鴻鴈行
　
　
　
　
　　一峯文集巻十四
