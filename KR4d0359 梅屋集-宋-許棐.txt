#+TITLE: 梅屋集-宋-許棐
#+DATE: 2016-06-11 12:25:04
#+SOURCE: github.com/kanripo/KR4d0359 master 7226922f                
欽定四庫全書　　　　　集部四
　梅屋集　　　　　　　　别集類三(宋/)
　　提要
　　　　(臣/)等謹案梅屋集五卷宋許棐撰棐字忱夫
　　　　海鹽人嘉熙中居于秦溪自號曰梅屋因以
　　　　名集首為梅屋詩藁一卷次融春小綴一卷
　　　　次為苐三稿一卷次為第四稿一卷次為襍
　　　　著一卷盖梅屋詩藳其初集融春小綴其二
　　　　集故以下稱第三第四稿厲鶚宋詩紀事但
　　　　稱其有梅屋詩稿融春小綴殊考之未審觀
　　　　其趁得山間筍蕨春一首本在梅屋稿中題
　　　　曰山間而鶚録此詩改其題曰筍蕨羮註曰
　　　　出山家清供知未細檢其集矣棐生當詩教
　　　　極弊之時沾染于江湖末派大抵以趙紫芝
　　　　等為矩矱襍著中跋四靈詩選曰斯五百篇
　　　　出自天成歸于神識多而不濫玉之純香之
　　　　妙者歟後世學者愛之重之是也以髙翥等
　　　　為羽翼招髙菊磵詩所謂自改舊詩時未稳
　　　　獨斟新酒不成歡者是也以書賈陳起為聲
　　　　氣之聯絡贈陳宗之詩所謂六月長安熱似
　　　　焚鄽中清趣總輸君又謝陳宗之叠寄書籍
　　　　詩所謂君有新刊須寄我我逢佳處必思君
　　　　者是也以劉克莊為領袖讀南岳新稿詩所
　　　　謂細把劉郎詩讀後鶯花雖好不須看者是
　　　　也厥後以江湖小集中秋雨梧桐一聨卒搆
　　　　詩禍起坐黥配克莊亦坐彈免官而流波推
　　　　蕩唱和相仍終南宋之世不出此派然其詠
　　　　歌閒適摹寫山林時亦有新語可觀録而存
　　　　之以覘詩道之變也乾隆四十五年三月恭
　　　　校上
　　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官　(臣/)陸　費　墀
欽定四庫全書
　梅屋集巻一
　　　　　　　　　　　　　宋　許棐　撰
　　梅屋詩稿
　　　夜泊長河
黄㡌貪程夜泊遲市樓燈火歇多時滿懷風月無分付
却借漁翁短笛吹
　　　訪潘叔明
一室寛于養鶴籠荻簾疎透雪花風怪來几案無寒色
春在題詩巻子中
　　　明妃
漢宫睂斧息邊塵功壓貔貅百萬人好把香閨舊脂粉
艶粧顔色上麒麟
　　　醉起
午醉醺醺到日晡起呼茶盌炷熏爐隔窻幾㸃敲花雨
仔細聴時却又無
　　　帕子
萬縷縱横知妾恨一方輕薄似郎恩多時不繫纖腰舞
却對花前拭淚痕
　　　晚泊臨平
晚卸風㠶泊市橋稅亭民屋搃蕭條秦封不到河邊栁
送往迎來枉折腰
　　　元夕後懷河上作
自從樓閣罷燒燈未有今朝一日晴暖拆葑邊氷翼破
寒留山頂雪痕輕驕驄已印尋芳跡小妓新翻鬻唱聲
每箇旗亭商一醉也應排日到清明
　　　沈子夀郊居
屋外猶餘地百弓經鋤知費幾年功栽蔬少似於陵仲
種菊多于靖節翁偃屈溪山詩巻裏破除風月酒杯中
近來又喜禪機透一頋叢林萬衲空
　　　贈葉靖逸
借我城居一丈寛五車書向腹中安聲華馥似當風桂
氣味清于著露蘭朝士時將餘俸贈舖家傳得近詩刋
囘看舊隠西湖上誰伴沙鷗度嵗寒
　　　鄭介道見訪
步頭楊栁種多年今日方維賸客船掃石共看山色坐
枕書同聴雨聲眠溪羮旋煑蓴絲滑野飯新炊芡玉圓
不管歸心忙似箭强留吟過菊花天
　　　贈龔彦質
慈湖分與半窻燈照得襟懷徹底明(得一作出/明一作清)蒲座夜
閒猫占卧筍輿春暖鶴隨行爐香欲盡經猶誦研墨才
濃句已成嵗晚弟兄俱白首一樓風雨話深更
　　　題常穆仲蘸碧
舫様一亭小依山復靠池每來分席坐須憶下湖時竹
弄當窻影花添蘸水枝人間風浪惡泛宅幾天涯
　　　趙叔魯
天上除書絡驛飛謫仙何事得來遲旅懷寛似居家日
學力高于未第時山帶晴霏横畫軸水流清響入琴絲
世間多少王孫貴無我寒泉一句詩
　　　秋江漁父
小舟輕似一鷗飛戀月隨風慣不歸因卧蘆花深雪裏
夜寒添葢舊蓑衣
　　　木山父書院
占得文房一丈强地幽雖夏亦清凉瓶花誤倒水侵案
書葉亂掀風滿牀薜長宻藤遮半壁桐分疎影出低墻
客來莫道無祗待只啜茶甌却味長
　　　山間
趁得山間笋蕨春借厨烹煮自炊薪倩誰分我桮羮去
寄與中朝食肉人
　　　䗶梅江梅同瓶
苖裔元從庾嶺分兩般標致一般春淡粧西子呈嬌態
黄面瞿曇現化身不羡腰金横玉貴來尋嚼蠟飲氷人
只愁花謝香狼籍桃李如何接後陳
　　　贈畫魚沈秀才
冩字摛文不療饑生涯換得頗新竒錦心暗織臨淵網
蓬鬂濳繅釣雨絲落筆易于投餌處得錢多似出罾時
漁翁枉占烟波濶不及君家小硯池
　　　贈北磵
天下名山行脚遍依然形影瘦伶俜支吾寒暑袈裟耐
變眩烟霞筆硯靈對客敬如堂上佛讀書道似藏中經
石頭路滑終難到不是詩禪莫叩扄
　　　雪曉
臈雪連宵接曉飛錦衾公子未曽知起來㩦杖敲梅樹
愁得輕盈壓損枝
　　　閨怨五首
睂鎻從春不暫開懶移心事向妝臺恩情恰似殘花片
去逐東流更不廽
别後相思瘦玉肌不堪重著看花衣恨君得似梁間燕
社日辭家社日歸
月引庭花影上牕悶和簪朶卧空牀春寒翠被無人共
閒却熏爐一字香
離愁一㸃濃如黛强把金箆掃不開新月幾番呈巧様
薄情夫婿未歸來
小院東風去住中春愁元不隔簾櫳自家顔色凋零盡
却對花枝惜墮紅
　　　枯荷
萬柄緑荷衰颯盡雨中無可葢眠鷗當時作叠青錢滿
肯信池塘有暮秋
　　　庭樹
今年庭樹著花稀因是耽書失事遲何處結巢雙喜鵲
却來刪得幾枯枝
　　　春晚
推過詩編把酒斟挽春幾句讓鶯吟門前却喜無人掃
積得殘花一寸深
　　　贈臨上人
遶湖山叠翠師住最高層野偈書林葉茶鐺煮澗氷松
筠為道友日月是禪燈倘許分峯隠甘為有髮僧
　　　客路
客路久驅馳秋深兩鬢知田家投夜宿漁竈寄晨炊契
分燈前影生涯槖裏詩遙憐故園菊荒草沒霜枝
　　　鍾雋卿見訪
荒圃知非延客地謾分苔石坐移時杯中淺注三行酒
几上同看數板詩樹未經霜飛葉早菊因閏月放花遲
自無景物留君住却恨西山日半規
　　　題倦庵
自扁庵為倦斯名恐未然醉巾頻漉破游履幾磨穿新
種竹都活舊栽花更妍門前春水漲催發孝廉船
　　　贈元耘軒
白髪蕭蕭客帝都故園閒却種𤓰鉏平時不信為儒誤
今日方知涉世疎烟浦未尋歸去艇雪窻猶讀借來書
詩名壓盡江湖客要在唐人向上居
　　　題吳叔清郊居
哦松未了賦歸歟旋買田園結草廬數畆竹陰惟欠鶴
半池山影不妨魚舉杯多是沽來酒揷架無非讀過書
我已倦為都下客願君分與把茅居
　　　書郭子度壁
禁苑精廬是切隣衣巾雖舊不沾塵鐘魚聲裏吟連曉
花栁香中醉過春和土重泥燒藥竈買絲新接釣魚綸
遶湖十萬人家住如此清閒有幾人
　　　雁字
㸃畫分明印碧空逥鸞返鵲勢差同月邊映得銀鈎體
雪裏拳成玉箸工斷續似經秦火後悲凉如在楚詞中
愁人筆硯俱荒廢倩冩相思寄便風
　　　宫詞二首
卧聴羊車輥夜雷知從誰處宴酣囬蟾光也解君王意
隔箇簾櫳不入來
同入宫來幾許人因何䕶妾䕶長門雲鬟半晚香腮瘦
却愛菱花鏡子昏
　　　古墓
石人猶自立蒿萊拂讀殘碑字字哀隣塜已澆寒食酒
野風分送紙錢來
　　　憶鄭元甫
别後黄花兩度殘天涯彼此寄書難幾行雁字斜陽裏
聊當平安一紙看
　　　贈芸窻
能書能畫又能詩除却芸忩别數誰只是霜毫氷蠒紙
才經拈起便新竒
　　　戍婦詞一首
半落缸花午夜䦨戍衣裁就寄君難雁來不帶平安字
却帶邊風入帳寒
　　　贈陳宗之
六月長安熱似焚鄽中清趣總輸君買書人散桐隂晚
卧看風行水上文
　　　傷春曲
日日望郎郎未歸玉肌寛盡縷金衣春心撩亂强拘束
碎剪紅綃補舊枝紅綃才向枝頭住殘花又逐東風去
願花飛入笑筵中莫入愁人斷腸處愁人見花人自羞
花見愁人花也愁飛花有盡愁無盡栁外一聲黄栗留
　　　四時宫詞各一首
因見落花心覺悟薄羅襟上淚痕乾容顔縱比花枝好
能得君王幾日看
碧玉凉梳落枕邊懶梳雙鬢學新蟬恩情不及班姬扇
縱是炎天亦棄捐
凉夜誰同玉簟眠湘波冷浸一枝蓮君王不學中秋月
處處分身處處圓
雪壓長門消未盡夜衾堆盡舊宫羅鴛鴦瓦下埀氷筯
未抵思君玉筯多
　　　郭評事
廷評滿腹貯陽春筆下從來活幾人㕔小似分幽寺住
俸輕如在舊山貧堆書教子猶疑少倒屣迎賓不厭頻
欲效林宗巾角墊自嫌雙鬢有紅塵
　　　挽吳春伯
入門諸子哭褰衣痛說嚴君属纊時病重刀圭難作效
家貧襚含不如儀從春屢有登臨約近日方無唱和詩
執紼南屏山下路悲風吹亂緑楊絲
　　　挽郭子度
連年染患貌梔黄盧扁猶無起死方穉女自敲尸畔磬
隣僧未炷佛前香生涯漫有千書巻受用惟存一奠觴
聴說茶毗心更苦拭乾清淚又成行
　　　寄吳宜之
文公徒弟無多在學術應如夀數高好句先教諸子和
墊巾翻被俗人嘲湖邊茶店同誰坐井畔柴扉許我敲
昨夜相思眠不稳月睂斜印落花梢
　　　瑛上人
十二三時便出家何曽頃刻離烟霞晨經數巻日方上
夜梵千聲月未斜洗鉢不經鷗浴水揷瓶嫌採蝶殘花
儒冠誤我駸駸老何日蒲團共結跏
　　　木芙蓉
芙蓉艶金谷秋色錦機中霜樹不知醜葉與花爭紅
　　　東歸道中
芙蓉波面出罾魚廉似城中買擔蔬欲試膾刀還不忍
恐傷千里寄人書
　　　雕籠禽怨
千金新購入雕籠恨在嬌聲斷續中昨夜羈雌何處宿
落花殘月故巢空
　　　破鏡詞
寶鏡一從分破後不堪磨拭照妝鈿倩誰㩦上青雲去
補得今宵缺月圓
　　　龔彦質恕可二丈一首
兩龔當暑客秦溪旋買黄縑替熱衣想見西湖風月裏
藕花凝望載詩歸
　　　張聲父
城中破屋妻兒住自向招提借小房壁上碑文皆古篆
案頭書册半仙方月嫌碎竹遮牕暗風𣢾飛花入座香
㸃檢未如僧相處只多髭鬢幾根霜
　　　秋齋即事
桂香吹過中秋了菊傍重陽未肯開幾日銅瓶無可浸
賺他饑蝶入窓來
　　　泛剡
水濶無風似有風蘆花搖落櫓聲中鷗無一㸃驚猜意
認作當時載雪翁
　　　醉歸
半醉歸來卧不成月華霜彩爛中庭茶鐺凍結香匜冷
只把梅花嗅得醒
　　　湖上曲
新晴旋蠟游春屐半濕香泥恰好行琢得小詞腔未稳
往來花下怯歌鶯
　　　趙野雲
載雨駕雲翻覆頃漏星藏月巻舒聞若將雲與詩人比
政恐雲無日日閒
　　　古鏡送趙明府
一片端州古硯甎翁孫相授當良田寒梅磵下和氷洗
秋桂窓前滴露研學字不工空費紙吟詩雖苦未成編
贈君㩦去薇花畔草詔閒時枕匣眠
　　　戯題花
一片落花題一字凑成一句怨春詩縱横貼在窓紗上
巧似逥文織錦時
　　　寄衣曲
蘆花風𦂳雁飛飛便寄邊衣也是遲妾把剪刀猶覺冷
況君披甲枕戈時願君百戰圖勲業馘項殱嬴頻獻捷
博取貂蟬金印歸無負君王無負妾
　　　畫睂曲
日印花枝欲漏窓旋磨鸞鏡試新妝恩情只似春睂短
睂黛空如栁葉長
　　　宿閒林步
山禽棲定澗蛙鳴時復鴟梟雜數聲昨夜酒添春睡重
幸無憎愛到天明
　　　宫女詞
妍醜三千衆恩情一例輕妾身雖寂寞天下却昇平
　　　真珠園
芭蕉葉上題詩字雨後來看半不全餘色未勝濃墨補
且㩦巵酒到花前
　　　湖邊
湖邊開到木芙蓉攘盡荷花十里紅紅蓼莫慙顔色淺
榮枯同是一秋風
　　　讀南嶽新藁
春來游未遍湖山已是風光一半殘細把劉郎詩讀後
鶯花雖好不須看
　　　花
墻頭新露一枝紅壓盡隋人萬彩工香艶便棲雲鬢老
也勝飄泊晚西風
　　　别友
分付離觴莫滿斟酒深還與恨同深自憐不及春江燕
一路相隨伴好吟
　　　不語僧
黙坐蒲龕若塑成客來惟聴小鐘鳴却嫌庭樹無禪力
時有風枝雨葉聲
　　　孔海翁
鑑湖湖上寄間身好景應同賀監分梅下有船供載雪
荷邊無地可鉏雲吟人多倩刪詩稿名士爭求作序文
畫巻書編藏滿屋就中生計盡輸君
　　　題縣樓呈竹坡
令君聊試棟梁材結就譙樓亦壯哉疑是海宫新湧出
不然仙府乍移來無人敢帶私心入萬户皆知正道開
細數代𤓰能幾日曉籌昏鼓莫相催
　　　寄題竹坡
郭外移來費俸金幾年擡舉玉成林更無餘地栽花樹
儘有高枝著卧禽寒影似傳東野貌清聲如冩伯夷心
呼童少殺青瑤簡染月濡雲寄我吟
　　　數椽
數椽茅屋傍林塘幽似山僧獨住房夜靜只慿猿守宅
晝閒時有鶴升堂旋収落葉供茶㸑細搗枯花作印香
書册滿牀畫满槖别無生計亦無妨
　　　送友人為僧
知心朋友雲霄裏三尺官綾取不難禪衲乍披身愈瘦
儒冠新脫頂㣲寒數編詩稿聊収起一藏經文旋取看
惟我塵緣推不去蕭蕭華髮倦漁竿
　　　地爐
穴地為爐了一寒肉屏氊帳任無緣晨燒樹下沾霜葉
夜煑山頭㵼月泉已借陽和歸故絮更分光熖到殘編
百年貧富灰埃盡荒塜纍纍夜遶邊
　　　春雪
東風吹雨作花飛寒勒芳程幾日遲惟有庭前老梅樹
謝渠添補落殘枝
　　　挽沈晏如
不信詩人一例窮交公半世又成空湖邊便欠尋梅友
籬下應無採菊翁雪片堆平閒藥竈雨聲敲碎舊漁篷
墓銘吟稿兒封寄血淚斑斑浣紙紅
　　　贈人
澗水溪氷似鏡清自看寒貌已分明煩君别相江湖友
來嵗誰魁淡墨名
　　　陳裕齋墨戱
臨帖鈔書外尤深破墨工萬峯了歸趣片紙尺綃中雲
暗孤村月潮生滿樹風自嫌我已老磨硯一無功
　　　題吳秋潭隠居圖
到處有茅堪葢屋誰家遷槿不成籬秋潭何事經營晚
應是無人㑹買詩
　　　題摩雲悟師
老松陰下訪摩雲仰望青雲隔幾塵不是倚空梯百只
只緣中有道高人
　　　田間
田間冬不到草木半蕭疎鷗占沉舟浴蛩分破壁居僕
温㩦剩酒隣送賣殘蔬未說催租事黏窓且讀書
　　　題埜處
數畆家園枕碧波樹桑疎處補花窠簷低不礙儒冠入
橋矮才通釣艇過雲笛旋裁門外竹雨衣新織㩜前莎
有時牛背看書罷一曲春風甯戚歌
　　　孫祺卿新居
幾年銖累束修錢才向湖邊置一㕓種竹庭深難得月
養魚池小易為泉山呈好畫當書案栁撒輕絲罩釣船
酒力半酣詩思倦矮牀相對白鷗眠
　　　招高菊澗時在縣齋
歸買秦溪屋一間才如都市僦樓寛門前養草如花賞
壁上黏碑當畫看自改舊詩殊未稳獨斟新酒不成歡
髯仙只在淵明宅泥濘相邀寸步難
　　　李明甫雪中小閱
令君䝉雪教千兵一㸃妖氛不敢生和氣旋囬弓力軟
寒光㣲映劍花明民居似倚銀城壯海道如鋪玉簟平
入蔡歸來方夜半畫堂歌管未収聲
　　　西真圖
翠水池邉宴早秋雲謠聲裏月西流醉歸不信乗鸞稳
却擘蓮花作綵舟
　　　書北庵門
十度來敲九不譍隔籬空見竹青青不知池裏黄金鯽
聴講楞伽幾巻經
　　　贈術士張癡
伶俐不如癡從來吾亦知才吟詩好日便是命窮時䑕
笑瓶無粟蝸嫌壁有碑五行修得否髭鬢已絲絲
　　　謝毓齋李尚書惠詩序
緑野堂邉種藥成已斑髭鬢復青青謝庭子弟皆英物
漢殿公卿半學生爭捧溪藤求妙畫競磨崖石乞新銘
如何海角孤吟者文集中間也挂名
　　　葉克齋
歙浦租船只載詩一廉如此似君希雙親猶道行装重
多帶羅紋一硯歸
　　　湯婆子
一冬専寵道人房不藉華清賜浴湯皤腹却無璋瓦分
矮身難稱綺羅妝春生蝴蝶半牀夣暖迫梅花一帳香
醉倚肉屏君莫羨北邙多少黑頭郎
　　　題趙子固春山上寺圖
望得招提見程猶半日間馬嘶曽到處僕指未行山風
逓松聲逺雲連草色閒何如添個我坐石聴潺湲
　　　送冩神李肖岩入道
一掣塵緣去學仙鶴程風露漸高寒白玉樓中逢鼻祖
為傳吟貌寄予看
　　　寄趙倉
麾節交迎出帝城滿朝皆羨錦輿榮一州蹔輟春風暖
八郡同瞻霽月明吳苑鶯花新管領秦溪桃李舊生成
應憐倦卧寒窓者煮藥爐邉聴雪聲
　　　送趙子梁
梅福舟行速離觴不暇斟雖然交日淺頗覺别情深宿
處雁相伴到時鶯對吟水心新塚下替我一沾襟
　　　題錢慶豐醒庵
不向桮中物吟邉僅有君自無沈醉分非效獨醒人捲
箔進明月開門放宿雲揀茶敲未遍又摘露芽春
　　　得閒亭
栁風雖小絲絲裊花雨無多㸃㸃香惟有吟毫閒未得
染紅濡緑一春忙
　　　挽周倅
真是分風月歸來無俸錢人皆嗤拙宦天又嗇長年舊
宅寒潮外新塋古樹邊一詩哀不盡簷雨對澘然
　　　上趙蘭坡
身迫雲霄自不知只如師友講論時驅龍駕鳯陽氷字
剪月裁霞太白詩雨院炷香熏畫巻晴窓添水浸花枝
十年漫走江湖上咫尺蘭坡却到遲
　　　上嘉禾趙守
邦君一念只寛民真箇龔黄見後身和氣蒸為千耒雨
暖雲裁作萬壖春座中長有清吟客庭下渾無健訟人
諸郡盡能依此様世間那有一家貧
　　　劍言
朝潤郅支膏暮澤樓蘭血何如塵土中蝕為無用鐵
　　　題常宣仲草堂
隔市能幾步幽趣踰山林鑿池小如斗水淺魚自深簷
任樹枝礙堦從草色侵不肯一鋤斫恐傷春風心朝出
貨仁義暮歸炊古今客來無可欵石鑪添水沉
　　　題張俞仲竹屋
削成千蠧簡此屋是餘材長有清風至渾無俗客來猿
當吟案立鶴趂釣船逥添足嵗寒計栽松復種梅
　　　李方庵欵梅
梅花惆悵三年别香鎻空庭幾風月今年花發主人歸
依舊主人貧徹骨小枝分立硯屏邊無酒酬春燭熖寒
數葉殘書繙未了喚起山童敲鳯團
　
　
　
　
　
　
　
　
　
　
　
　梅屋集巻一
欽定四庫全書
　梅屋集巻二
　　　　　　　　　　　　　宋　許棐　撰
　　融春小綴
　　　開爐十日摒當融春小室為卒歳計亂書中得
　　　舊藁數紙藁自甲午至已亥詩不滿三十更散
　　　失不得傳則與日月俱棄矣併綴數文為融春
　　　小編非千金敝帚是尺璧餘陰也梅屋許棐題
　　　樂府
妾心如鏡面一規秋水清郎心如鏡背磨殺不分明
小窓寒燭夜結紐綴郎襟不結尋常紐結郎長逺心
郎心如紙鳶斷線隨風去願得上林枝為妾縈留住
　　　題舒王游半山圖
驢載新詩僕抱書松聲禽語當傳呼不知邂逅耕田者
問著青苗免役無
　　　題錢叔恭立齋銘後(蔣魁/作銘)
拄義撑仁難著脚十人著脚九斜欹此銘不特為君助
今古儒家砥柱碑
　　　舊漁竿
掣斷江湖幾線風蓑衣閒掛餌瓢空何因獻入君王手
持向磻溪釣太公
　　　草屨
江湖蓑笠舊交情石滑泥深步轉輕恰是草鞵蹤跡險
官程高處越難行
　　　題贈劉相士
滿鏡秋霜鬢影寒此生堪笑復堪憐煩君只相看書眼
更對青燈得幾年
　　　宗之惠梅窠水玉牋
百幅吳氷千蘂雪對吟終日不成詩憶君同在孤山下
商畧春風弄筆時
　　　月澗惠硯滴梅腦
手不題詩已數年硯甎相伴學于禪為君蘸濕元暉筆
冩出江山雪後天
踏雪尋梅興未償衣襟賴有隔年香銅匜更炷氷花腦
不到孤山也不妨
　　　春思
嫁得蕭郎不戀家幾年流落在天涯滿懐多少傷春思
嫌殺門前呌賣花
　　　贈墨僧
老硯磨穿事不成萬言堆裏鬢星星願隨君去柯山下
收拾殘烟冩佛經
　　　送趙丞汝諤
竹梢風露松梢月未扺吟丞氣味清笑問兩年何所得
錦囊詩重俸囊輕
　　　重陽乏酒
黄花冷笑竹籬邊笑我牀頭乏酒錢帶雨折來無用處
碎挼金屑和茶煎
　　　燭
長身夜占銀臺立熖熖光搖頂上珠貪向華堂照歌舞
不知灰得寸心無
　　　代術者言
不聞沸鼎烹夷叔那有雲臺畫四凶自與君心消息了
却將甲乙問窮通
　　　贈錢相士
我貌君容一種寒鷺漂鷗泊廿來年我詩吟就無人買
君相公卿煞得錢
　　　觀松巖畫巻
老屐相隨四十年慣看蒼翠聴潺湲今朝細玩松巖語
猶有行吟未到山
　　　吳江道中
一别吳淞二十秋敗荷枯栁搃新愁白頭交友凋零盡
賴得寒江幾個鷗
　　　題陸宣公堂
一編奏議從頭讀句句氷聯玉綴成不是徳宗嫌切直
自緣唐室未昇平諂魂盡逐殘星㓕義魄長隨霽月明
我亦愛君憂國者嵗時來一拜先生
　　　送趙蘭坡
弟判嘉興藹政聲蘭坡兄又出専城如將天上一蟾影
分作人問兩郡明江冷雪隨㠶幅去路晴梅映轎窻行
開藩便拜歸班詔也與玉山添重名
　　　題趙恕可山臺
繞宅無非罨畫山吟臺更對好峯巒錦囊低掛花梢上
玉子輕敲竹䕃間小硯買來猿解捧異書編就鶴同㸔
主人出赴功名㑹澗水自清雲自閒
　　　小蓑道人
滿面瘡痍痕胸中一泓雪醒吟鶴背風醉卧鷗邊月不
賣嚇鬼符不試煉金訣笑問舊蓑衣秋來添幾結
　　　題丘竹坡新地
長安富貴海十客九倦還君去不著意君歸無愧顔舊
圃一二畆新居十數間花尋直樹種竹簡斜枝刪詩句
滿壁冩書編到處安冬簷日暮煖夏戸風晝寒不是時
令舛自縁心地寛天下政多事未須牢閉闗
　　　題雪林畫
亂灑春霙著紙寒玉成天地片時間有人語盡江湖冷
却愛尋常罨畫山
　
　
　
　
　
　
　
　
　
　
　梅屋集巻二
欽定四庫全書
　梅屋集巻三
　　　　　　　　　　　　　宋　許棐　撰
　　梅屋第三藁
　　　已亥至癸夘詩不滿二十首甲辰一春却得四
　　　十餘篇疑詩之多寡遲速似有數也天或夀予
　　　予詩之數固不止此然當以貪多務速為戒梅
　　　屋許棐題
　　　蘭花
竹底松聲慣寂寥肯隨桃李媚兒曺高名壓盡離騷巻
不入離騷更自高
　　　枯樹
幾年柴立荒塍下春雨秋風搃不知一㸃陽和到桃李
紅紅白白便盈枝
　　　郭南湖見訪却適有出一絶為謝
一逢風雨偶歸遲見説君來叩我扉童子困眠梅樹下
不曽放過鶴雙飛
　　　錢謙齋新居
住破吳淞江上屋杭州城外結新廬未尋陸羽烹茶具
先借淵明種菊鉏山入樓中成好句月來窓下伴殘書
御街車馬無行處誰肯抽身覔退居
　　　上趙克家太守
説著嘉興太守賢野梅官栁亦歡然貧民不識重租苦
父老難將一事瞞但有詩書堆几上更無歌舞到樽前
凡為郡者皆如此天下何由不治安
　　　趙宰瓊花圖
祠下靈根無别種凡花誰敢鬬榮枯被君分種鵝谿上
從此人間有兩株
　　　寄鏡潭
鏡潭炯炯秋無底著一纖雲也是多禪外當無些子事
如何猶有作詩魔
　　　茉莉
荔枝鄉裏玲瓏雪来助長安一夏涼情味于人最濃處
夣囬猶覺鬢邊香
　　　題猗緑堂
蕭蕭萬竿竹深䕶讀書堂夢趂秋聲薄詩攙夜色涼敲
茶風逓響滴硯露涵香不雜有花樹花紅不久長
　　　趙山臺寄詩集
海雁呌將秋色去山臺鈔寄好詩來菊花過了梅花未
自有花從筆底開
　　　寄題東洋
東洋占得江山勝安頓亭臺到處宜夜夜中秋明月影
朝朝寒食好花枝長箋短幅真行字舊軸新編倡和詩
只隔一潮飛不去悵懐惟有白鷗知
　　　寄友
已奏春班名字了不妨閒作幾時游家僮未要裝詩擔
見説三高索唱酬
　　　紅梅
不堪冷照黄昏月強倚春風作杏粧雖得容顔蹔時好
欠他肌骨舊來香
　　　迓張宰(堯章/)
倦骨畏寒如畏虎何曽一步出柴扉因迎令尹西郊外
折得梅花滿把歸
　　　謝施雲溪寄詩
折得桂花三數枝雲谿又寄幾篇詩詩看入在花香裏
韵似龍涎火煖時
　
　
　
　
　
　
　
　梅屋集巻三
欽定四庫全書
　梅屋集巻四
　　　　　　　　　　　　　宋　許棐　撰
　　梅屋第四藁
　　　餞梅
十日九風雪差見今春寒梅花辦歸計一㸃心欲酸所
秉太孤潔有此末路難來年復相見一笑賀平安
　　　築城曲
日將西杵聲急一聲聲自死腸出城高不特土累成半
是鋪填怨夫骨儒坑戰地骨更多十二金人隨鬼泣
　　　烏夜啼
丈人屋侵雲烏愛丈人屋丈人亦愛烏烏聲喜相續屋
底閒蛾睂環坐理絲竹絲竹無新腔冩汝聲為曲丈人
一賞音瓦礫棄珠玉移噪隣翁家聞者皆唾逐
　　　馬塍種花翁
東塍白髮翁勤朴種花户盆賣有根花價重無人頋西
塍年少郎荒嬉度朝暮盆賣無根花價廉爭奪去年少
傳語翁同業勿相妬賣假不賣真何獨是花樹
　　　泥孩兒
牧瀆一塊泥裝塑恣華侈所恨肌體㣲金珠載不起雙
罩紅紗厨嬌立瓶花底少婦初嘗酸一玩一心喜濳乞
大士靈生子願如爾豈知貧家兒呱呱瘦于鬼棄卧橋
巷間誰或頋生死人賤不如泥三歎而已矣
　　　染絲上春機
染絲上春機春濃絲色淺妾心隨梭飛郎心如軸轉
染絲上春機錦成貴無價不忍裁成衣怕剪鴛鴦破
　　　長門怨
妾身如蓮根沉埋淤泥底雖有白玉姿無人為拈洗
妾身如亂絲巻藏箱篋底願上鴛鴦機無人為分理
　　　三臺春曲
昨夜㣲風細雨今朝薄霽輕寒簷外一聲啼鳥報知花
栁平安
春是人間過客花隨春不多時人比花尤易老那堪終
日相思
　　　秋風辭
颯颯秋風來一葉兩葉墜燕子動歸心薄情知也未
颯颯秋風來衣襟愁未整莫作閨中寒且作天涯冷
　　　蝴蝶飛
蝴蝶飛蝴蝶飛紅邊迷了紫邊迷粉老香乾何處歸不
學蜜蜂做家計勤老之中有甘味
　　　破琴
幸逃煑鶴烟枯羸卧烏几尚來千萬音今在何人耳舊
譜傳不真零落幾張紙瓦缶空雷鳴牙夔喚不起
　　　破硯
碌碌礲磑間得此一雋石磨我三十年貌黧雙鬢白渠
亦苦我磨眼穿流淚墨老蟾在旁笑兩窮自相厄
　　　對鏡詞
烟䕶杏腮寒日襯桃腮暖惟有鏡中花東風都不管
　　　織錦詞
綵絲愁緒雜春機咿軋聲中日又西織到花枝連理處
玉驄門外一驕嘶
　　　母忌
一别音容嵗幾更紙灰飛盡淚猶傾最憐春雨相將足
綿上有田誰共耕
　　　春思
朝來一陣無情雨敲得庭花半缺殘燕子不知人冷落
飛來簾底避春寒
　　　春雨
老來慵把種花鋤片紫纖紅一任無不忍今春孤負雨
自収簷水浸菖蒲
　　　燕
處處亭臺宴好春唱花歌栁調爭新梁間不用多言語
囬耳聴君有幾人
　　　石菖蒲
一碧生涯水石濱縷風絲雨瘦精神前身恐是巢由輩
怕著人間半㸃塵
　　　草
生長冷階閒砌畔一春知見幾花飛雖沾雨露無多子
却到秋來緑轉肥
不是東風有愛憎為憐㣲細頗加情胚紅孕紫寧教晚
且放青青寸草生
　　　池魚
深淺生涯足浮沉世念輕莫貪鈎上餌去作鼎中羮
　　　栁
青青得意春三月撩㺯東風舞腰活莫道長條舞得多
長條先被行人折
　　　小盆花
小小盆中花春風隨分足花肥無賸紅葉瘦無久緑心
傾幾㸃香也飽游蜂腹太盛必易衰荒烟鎻金谷
　　　花願
未到無生無滅地聊為春風露紅紫不願隨風趂蝶飛
願就枝頭抱香死
　　　諭栁
不須嬌逞舞腰支不須巧畫宫粧睂只把千絲萬絲結
結住行人無别離
　　　選官圖
排銜累職甚分明除罷皆由移色行縱有黄金無好采
也難平白到公卿
　　　猗緑惠燭
剪剪春生萬巻堂一花知勝幾螢光癡兒不識半行字
只解高燒照海棠
　　　落花
落花傳語五更風能傍亭臺幾日紅把似悤悤又飛去
不消裁染費春工
　　　落梅
紅杏枝枝嬌似染緑楊處處宻成圍苦無顔色相追逐
自趂東風作雪飛
　　　贈夀醫師寓雪峯
軒窻開處總湖光誦罷難經納晚凉雨濺荷香沾古衲
月移松影罩禪牀燃燈就取燒丹火煮藥先留瀹茗湯
二豎三彭都見佛人間無病亦無方
　　　陳宗之叠寄書籍小詩為謝
江海歸來二十春閉門為學轉辛勤自憐兩鬢空成白
猶喜雙眸未肯昏君有新刋須寄我我逢佳處必思君
城南昨夜聞秋雨又拜新凉到骨恩
　　　送趙竹潭
已彊詩仙一夜留任教清早放船休恨身不似梅花片
飛入寒蓬伴逺遊
　　　贈僧虛中
僧趂雪前到梅花猶恨遲略譚殘嵗夣便和早春詩僵
雁依船宿寒猿捧硯隨吟單未須捲重見是何時
　　　　右甲辰一春詩詩共四五十篇録求芸居吟
　　　　友印可棐惶恐
　
　
　
　
　
　
　
　
　
　
　
　
　
　
　梅屋集巻四
欽定四庫全書
　梅屋集巻五
　　　　　　　　　　　　　宋　許棐　撰
　　梅屋雜著
　　　送旦上人序
詩曰琴瑟友之東萊謂無時而不在側若朋友然故曰
友今士自時文之外無學不仇何止牙䕫庭户草深三
尺哉山僧野道間或習琴亦未能以友友也旦上人禪
外一琴朝㩦莫欵調合而氣同予謂若師者始可與言
琴之友矣師曰言友琴者惑也言不友琴者亦惑也言
友琴不友琴皆惑者尤惑也海上有子春先生吾為子
往而問之遂抱琴而去
　　　巫說
小人倚巫為命一人疾闔衆走巫以巫之在不在候吉
凶以神之降不降騐生死巫在衆喜神降衆益喜降曰
某有某罪某崇􁁐之祀可贖也衆諾雷應惟恐齊餕不
嗛其饗疾瘳重謝巫不瘳不巫責也梅屋居士曰我命
在我不在天而在神乎不在神而在巫乎葢其中心有
愧愧而疑疑而亂亂則邪入矣邪則病病則懼懼則妖
興矣邪入妖興而命在我乎命不在我禱猶詛也生猶
死也巫小人之尤也大不可倚也作巫説
　　　䟦四靈詩選
藍田種種玉薝林片片香然玉不擇則不純香不簡則
不妙水心所以選四靈詩也選非不多文伯猶以為漏
復有加焉嗚呼斯五百篇出自天成歸于神識多而不
濫玉之純香之妙者歟芸居不私寶刋遺天下後世學
者愛之重之
　　　䟦臨上人所藏東坡像
平生所見坡像此筆最凡宛然閭里一翁耳那稱如許
文章學問然文章學問東坡一生流離萬狀安得如閭
里翁優游終老不識半㸃榮辱邪
　　　䟦劉季必畫冊
讀東坡石氏畫苑記每恨不見其畫此劉氏畫苑惜東
坡不及見之
　　　題松巖所惠雪屏
一玉千山化工之無盡春也為山冩神筆端之無盡意
也揭之梅屋往來者之無盡觀也
　　　冩真自贊
人道女不似我我道别無人似女似我非森森千丈松
之精神不似我者非濯濯春月栁之標度似不似皆得
人憎然亦有一些好處好處是今人衣冠包著箇古人
腸肚
　　　䟦竹軒乞藥帖
茄不上貴人盤飣賴有山僧野道閒肚皮安著不感徳
而反以為戚誠蔬中之小人也
　　　書先祖監丞手澤後
翁年踰從心猶䟎燈下細字諸父懼非老人所宜又不
敢明諫一夕令棐稟翁寒漏下幾刻矣請歸寢翁解意
曰吾不愈于埋沒富貴達旦歌舞遺鴆兒孫者邪垂訓
四十年洋洋如昨日語真吾家之韶音也
　　　硯志
此硯雖未佳而陵踰金玉者以先君舊物也先君游宦
章貢人硯俱亡後三十年硯歸于棐惟夜臺茫茫人無
歸日哀哉痛哉然能朝夕磨滌冩先君胸中未吐之書
人硯俱不亡矣
　
　
　
　
　
　
　
　
　梅屋集巻五
