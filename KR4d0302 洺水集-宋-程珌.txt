#+TITLE: 洺水集-宋-程珌
#+DATE: 2018-05-12 10:19:35
#+SOURCE: github.com/kanripo/KR4d0302 master bc0cc994                
欽定四庫全書　　　　　集部四
　洺水集目錄　　　　　　别集類三(宋/)
　　巻一
　　　制誥
　　巻二
　　　奏疏
　　巻三
　　　表箋
　　巻四
　　　議
　　巻五
　　　䇿問
　　巻六
　　　講義
　　巻七
　　　記
　　巻八
　　　序
　　巻九
　　　題䟦
　　巻十
　　　墓誌
　　巻十一
　　　行狀
　　巻十二
　　　祭文
　　　哀辭
　　巻十三
　　　書
　　巻十四
　　　尺牘
　　巻十五
　　　啟
　　巻十六
　　　致語
　　巻十七
　　　祝版
　　巻十八
　　　疏
　　巻十九
　　　上梁文
　　巻二十
　　　賦
　　巻二十一
　　　擬古
　　巻二十二
　　　五言古
　　巻二十三
　　　七言古
　　巻二十四
　　　五言律
　　巻二十五
　　　七言律
　　巻二十六
　　　五言絶句
　　巻二十七
　　　七言絶句
　　巻二十八
　　　説
　　巻二十九
　　　賛
　　　銘
　　巻三十
　　　樂府
　　　　(臣/)等謹案洺水集三十巻宋程珌撰珌字懷
　　　　古休寕人先世居洺水自號洺水遺民紹熈
　　　　中進士累官禮部尚書端明殿學士贈少師
　　　　立朝以經濟自任明邵經邦宏簡録載其同
　　　　史彌逺矯詔立理宗後受楊后緘金之賜彌
　　　　逺以是銜之今觀集中上執政書議壅蔽朝
　　　　廷不公賞罰疑當以是忤彌逺宏簡録所載
　　　　未必確也珌詩詞皆不甚擅場至於論備邉
　　　　蠲税諸疏則拳拳於國計民瘼言有闗係其
　　　　䟦洪邁萬首絶句以為不當進於朝而䟦張
　　　　載西銘則以其欲復井田為不可盖方正而
　　　　逹於事理者也序言集本六十巻散失者半
　　　　此本乃崇禎己巳其裔孫至逺所刻云乾隆
　　　　四十二年五月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
洺水集原序
道始於太極堯以是傳之舜舜以是傳之禹禹以是傳
之湯湯以傳之文武周公洙泗聖人羣三千之士講益
明説益備由是而後學者不過服而習之安而行之而
已而近世學者乃輙不然思入妄境行入舛途不流於
老莊之苦空則歸於篇章之吟詠紛紛籍籍淆亂日甚
今珌是集猶有不能盡去亦或有補於世教之萬一觀
者其審之洺水遺民自序
吾族自太守元譚公開于晉于梁則有若安國靈洗公
于唐則有若都使澐公自是始荒我汊川之居繩繩相
繼代有顯人迄于有宋尤稱蟬聫郡邑中一時為相者
若文簡公大昌正惠公卓訥菴公元鳯其在敝里則吾
祖少師公也皆照曜汗青輝煌今昔我少師公生具異
頴兒時詠氷遂播竒句稍長遂篤慕古人之學耻為章
句習登紹熈進士丞相趙公汝愚竒其文擢冠多士為
忌道學者抑置第二筮仕專任德化屢著異績如在樞
宻丘崇幕中出竒䇿活民兵萬餘人之類一時稱為國
士然公慨慷尚氣節以天下為己任常有恢復大志故
論當時根本急務用兵機宜徃徃切中如指掌然至于
上書輪對多危言直諫時雖以此重之而亦以是忌之
若史彌逺輩皆因而中傷公力求休致乃得出倅閩中
以平劇盜功垂成而忌益至公遂再請祠歸觀真公德
秀之言可以見公為人矣公歸優游里中者尚十餘年
前後召用皆不起加少師致仕其為學本之六經根極
理奥醇正閎大平和至足若我公者真有用之經濟哉
今奏議書牘之文具在可攷而知也惜乎時未究其用
耳以推世系本河北洺州故自號洺水遺民有洺水文
集六十巻因久散落熈朝一再刻之僅得三十巻萬厯
戊申年山水暴漲板為漂失不肖逺懼寖乆而遂湮也
乃取舊本重訂壽諸剞劂夫有美弗彰後人之責也後
之子孫尚纉其緒無令隕墜也崇禎戊辰嘉平月吉裔
孫至逺書
欽定四庫全書
洺水集巻一　　　　　　　宋　程珌　撰
制誥
　理宗即位大赦文
天生烝民而立君所以任父母撫綏之責父有天下而
傳子所以綿祖宗統系之基祗仰先皇自承丕緒不以
大寶為樂惟以萬方為憂懷保小民欽畏上帝消斥姦
佞登崇俊良勤不倦於宵衣儉至形於澣服坐臻感格
聿底康平二氣叶調羣生茂豫中原雲附故境日歸允
惟中興之功浸復太平之觀乃以焦勞之久遂愆節適
之宜忍聞慿几之言方切號弓之痛顧令眇薄獲纘休
明仰奉母儀俯臨海㝢正皇皇如灼之際加兢兢載惕
之思然創劇摧心尚曠萬機之務而政先及物豈稽四
海之恩可大赦天下
　　諭經筵講讀官詔
朕初纂丕圖亟奉慈訓既御經幄日親羣儒深念進德
立治之本實由典學朝夕罔敢怠忽尚賴諸賢悉心啟
迪毋有所隱朕當垂聽益加自勉即令學士院明諭朕
意
　　倉部郎官潘槱除大理少卿詔
朕惟天下國家之本在身每於躬行之際尤所致謹比
覽倉部郎官潘槱首疏所奏深契朕心可特除大理少
卿以示嘉奬
　　諭監司守令恤刑詔
昔成王立政之初於庶獄䘏謹曲盡其敬忠厚積累囹
圄空虛治道所由昌也朕踐祚以來舉廉戒貪興能拔
滯亦欲郡縣聞風政平訟理也而懦者汨於吏姦莫恕
人命强者輒恃巧心析律貳端久繫株連遂易瘐死其
或叨懫自豐庶威奪貨五過之疵是非舛紊蔑棄中興
民寃莫伸哀矜之意微剥斂之風著豈朕為民父母之
意哉繼自今監司守令各思天牧之重躬務審克無僣
亂辭勿格詔而弗遵勿任情而自肆深培根本共守中
和庶幾羣吏視儀罔敢弗率儻猶翫狎習為蔽欺貪殘
淹留莫之糾刺上負朝廷之委任下辜斯民之宅生則
國有憲章罰加失職非予一人所敢私
　　太師鄂王岳飛改諡忠穆制
昔在高皇中興炎祚如吕丞相勛實著於勤王如岳鄂
王烈尤高於衞國葢禦戎復辟耀為社稷之臣而秉事
握樞咸受腹心之寄夫既稽功之無間豈容論德之或
殊頃焉異議之莫齊今也師言之允穆同一辭而作諡
垂萬世以為公故追復少保武勝定國軍節度使武昌
郡開國公贈太師追封鄂王諡武穆岳飛賦河朔之雄
姿熟左氏之兵法遁烏珠於中宵之急拔劉豫於一鼓
之餘西京之地既還河南之境寖復惟其張馬歩蔣山
俘馘之縶故能定業於江南使其合晉絳澤潞豪傑之
謀豈復遺患於今日雖以忠而許國屢形於天語之褒
嘉奈畏敵而急和深沮於權臣之私意此身卒至於莫
保天下迨今以為寃朕獲纘丕圖敢忘宿憤方將壯薄
海之義氣可不伸當日之忠魂爰易嘉稱用彰實美鄙
姦夫之遺臭不崇朝而肉寒偉烈士之英風將千秋而
髪䜿果孰得而孰失抑可勸而可懲今有名孫久司兵
饟得非忠義之報足驗天人之符噫遺廟峩峩雖或游
神於古鄂英靈凛凛豈能忘意於中原
　　故崇政殿說書程頤孫源授籍田令制
勑故崇政殿說書贈直龍圖閣諡正程頤四世孫修職
郎程源爵禄朝廷之名器固能砥礪於一時賢者風俗
之樞機實可作興於百世激勸有道今昔所同睠惟爾
祖之賢一出濂溪之正盡心知性無非根本於大原啟
鑰抽緘用以開明於後學求其嗣裔得爾端良隆然受
道之資甚矣典刑之舊錫之命秩擢寘班聯庶幾風動
於聽聞無或顛㝠於邪僻克邁先訓尤殫乃心可依前
修職郎特授行籍田令
　　故華文閣待制朱熹贈太師追封信國公詔
朕每觀朱熹所著論語中庸大學孟子注解發揮聖賢
之藴羽翼斯文有補治道朕方勵志講學緬懷典刑深
用歎慕可特贈太師追封信國公諡如故
　
　
　
　
　
　
　
　
　
　
　
　
　
　洺水集巻一
欽定四庫全書
　洺水集巻二　　　　　　宋　程珌　撰
　奏疏
　　擬上殿劄子
臣仰惟陛下天縱之資根于至仁故君臨海宇二十二
年雖變故迭興而訖底康定天佑人助不可誣也獨比
年以來災異不一方春生夏長之時萬物焦以枯向也
旱敵今及吾邊春既苦旱夏必傷潦不惟此爾有道之
世五星循軌日不食朔月不食望迺去嵗之秋月食望
矣日食朔矣而又金星見晝鎮星失行太隂躔高木星
度下類非細變也可不震惕如禍在朝夕哉臣願陛下
剛健輝光日新其德蠲苛賦以培國本去繁刑以壽國
脉顯忠消佞以厲臣節聽言行諫以作士氣一政令之
設施必曰其事果合於天否乎一人才之黜陟必曰其
人果當於天否乎天心何自知之當人心則合天心矣
内而坤極外而大臣相與警戒相為輔拂益進其所已
為交脩其所未逮葢轉移其象銷弭其災非大有以飭
厲之未見其可也漢陳蕃有言昔春秋之末周德衰微
數十年間無復災𤯝者天所棄也今天於漢眷眷無已
故殷勤示變冀以感悟然則今兹災異雖可懼也猶可
幸也豈非上天之心所以祐國家者尚至望陛下者尚
深乎祐之而無以答其意望之而無以慰其心臣則懼
之雖然因象而知警不難也無象而不忘為難耳人之
常情遇變則懼不見則忘未雨則憂既雨則忽殊不知
天之垂象已示不再災祥未應其象故在元魏之時熒
惑見而忽亡崔浩謂入秦必矣後八十餘日熒惑果出
東井間一嵗秦果當之先正司馬光特著之通鑑以垂
萬世則是應之遲疾雖不可計而象不虛示未有無其
應者也惟陛下勿以為不見勿以為既往而遽忘之則
天下幸甚
　　乙亥輪對劄子
恭惟陛下天臨海宇二十二年玉食弗御惟服澣衣每
以天下為憂未嘗以位為樂故含齒羣生同心愛戴而
變故相仍旋即消弭豈非天之所佑人之所歸皆陛下
憂勤一念之力邪而陛下之憂曾不解於聖心者臣竊
窺陛下之心上憂祖宗付託之重内憂天下之未治外
憂殘敵之未殄也然以臣觀之則以為未易徒憂者治
内治外臣請次第陳之治内之道多矣蠲蔡京等横斂
之賦以洗百年之痛詳縣令之試以培太平之基嚴司
理録參之授以重生民之命展任子三年之期以寛吏
部之闕此治内之凡也而其要必先於清中書之務治
外之道多矣創軍號集新軍以杜姦人覘伺之心削嵗
幣正名稱以為他日强敵之慮選王人核邊備以防倉
卒之虞禁朘剥明功籍以伸士卒之氣此治外之凡也
而其要必先於重閫外之權昔諸葛亮巻巻於蜀主曰
董允等志慮忠純宫中之事悉以咨之將軍向寵曉暢
軍事營中之事悉以咨之親賢臣先漢所以興也親小
人後漢所以亡也三代而下享國長久無若漢唐然所
以亡天下者有四而外侮不與焉宦者甫息而外戚繼
興女禍相仍而藩鎮迭作大抵國必自伐然後人伐之
中國治安則外侮退聽矣木必先蠧也然後蟲生之人
主清明則四患不作矣聖賢之論治亦曰觀前代之變
參當今之勢慮其大者而已矣臣更有獻焉攷之農時
已逾芒種天之閟澤猶豫逮今得非陛下之澤未下於
民故上天之澤亦尚屯於此乎臣試邑富陽之日當楮
幣更新之際目擊州縣奉行失措徒黥籍没所至紛紛
寃痛之聲達于四境于時三辰失精天地變色葢至三
年然後為旱今州縣之吏因楮幣而徙居者亦既釋之
矣編配者未縱焉籍没者未還焉天意可徒解哉宜詔
有司刷辛未之冬暨乙亥之夏凡禁者縱之籍者還之
如是而不雨則陛下無愧於天人矣臣昧死取進止
　　其二
臣聞覘人之國者不以其兵之强國之富土地之廣而
惟以風俗觀之西漢之末士大夫崇論議之美而乏經
理之用儒者不畔六經之說而流為虛文州縣有惠養
之名而未有經久之政邊方無目前之警而有不可測
之虞譬之蒲楫維舟容與安流一旦風濤未知所届古
之人君知天下之將有事也必隂求傑特之才儲之以
為他日之用葢平居無犯顔敢諫之士臨難無仗節死
義之人漢之王陵周勃汲黯皆有三代之遺直至若公
孫𢎞輩則如發蒙耳緩急何賴焉方今朝廷清明羣正
彚進人才之盛比隆淳熙矣而宏厚竒偉忠節鯁亮之
士尤宜封殖長養之方其無事則朝廷益尊及其有事
則大任可屬耳司馬光有言忠厚若王曾剛正如魯師
道賢直若薛奎所當信用鄙猥若馬貴良讒諂若羅崇
勲所當疎逺人才之生無間今昔上有所好中才激昂
是說也若書生之常談實聖時之急務惟陛下與二三
大臣重圖之取進止
　　丙子輪對劄子
臣聞天之道日運而無積聖人之治日新而不窮葢人
之情故則玩新則肅天下大器也聖人之治天下洗濯
提携時出而用之故晝夜之晦明寒暑之代謝循環而
無端相續於一致者此天之所以為天而聖人之所以
為聖人也恭惟國家萬世之業自藝祖創之太宗定之
真宗飾之至仁宗則守之方其紹述之初悉用安靜之
政然閱時寖久人情不能無玩也於是聖心加以振厲
若開天章閣命輔臣條具當行之事又御資政殿召兩
府侍從手詔問天下事其勤求治道責望太平若不可
以一日安者而又擢端鯁以增諫員則言路通而士氣
伸矣出内帑以廣邊儲則財用公而國力裕矣命范仲
淹主西事富弼主北事則折衝制勝有其人矣因問邊
事而責臣下之不能對則所以豫備不虞者嚴其事矣
取臣寮奏疏及其進對凡可采者付中書密院施行則
獻計陳謨不為無用矣凡此數條其神斷天運無非興
起人心於弛玩之餘而四十二年之治所以光明渾厚
始終如一日也恭惟陛下更化之初固嘗登正士以革
姦庸伸讜言以破諛佞以祖宗之法而塞徼倖之門嚴
責實之政以變欺誕之習天清日明風行雷動固已月
異而嵗不同矣然物以久而故人以久而玩誠能因已
定之規模而稍加作新之功則黜陟所形而天下悚其
好惡賞罰所及而天下震其威明搜遺拔異以收徯屬
之心聽言行諫以昭容受之實闢功名之塗而使人人
有欣欣不自已之意示信必之權而使天下不敢萌茍
且之風則治日新又日新雖至萬世而無弊可也古之
善圖治者亦惟於安靜不擾之中而每有振厲作為之
志故寛不至於弛柔不至於懦平居暇日不動聲色而
風采奮揚精神運動自足以鼓舞一世夫茍一切安於
逸豫則强者必弱智者必晦敢言者必緘黙有志者必
退縮天下之治葢未知其所終矣舜嘗歌曰股肱喜哉
元首起哉百工熙哉臯陶又歌曰元首叢脞哉股肱惰
哉萬事墮哉然則治之汚隆亦惟陛下與二三大臣加
之意而已臣識昏學陋豈足語治巻卷愚衷姑塞明制
惟陛下財幸
　　其二
臣聞自天地肇分以來有中國則有外國也而惟四方
雲擾割據中原則紊天地之常經失中外之大分未有
甚於此時者然考其始興稽其滅亡率不過數十年石
勒慕容雋各十餘年苻健姚秦三十餘年元魏東西雖
百餘年而不能全有中原之地故自元魏而後奄地之
廣傳世之多未有若女真者肆我祖宗得請于上帝假
手蒙古連嵗屏除岌岌之勢千鈞一髪矣然一敵亡一
敵生而又中原英豪與夫乘時姦夫變出須臾患生盤
糾風塵翕忽平定難期葢中原腹心也吳蜀荆襄四肢
也腹心受病未有四肢獨安者其可不重勤聖慮哉甲
子之夏辛棄疾嘗為臣言中國之兵不戰自潰者葢自
李顯忠符離之役始百年以來父以詔子子以授孫雖
盡僇之不為衰止惟當以禁旅列屯江上以壯國威至
若渡淮迎敵左右應援則非㳂邊土丁斷不可用目今
鎮江所造紅衲萬領且欲先招萬人正為是也葢㳂邊
之人㓜則走馬臂弓長則騎河為盗其眎敵人素所狎
易若夫通泰真揚舒蘄濡須之人則手便犁鉏膽驚鉦
皷與吳人一耳其可例以為邊丁哉招之得其地矣又
當各分其屯無雜官軍葢一與之雜則日漸月染盡成
棄甲之人不幸有警則彼此相持莫肯先進一有微功
則彼此交奪反戈自戕豈暇向敵哉雖然既知屯之不
可不分矣又當知軍勢之不可不壯也淮之東西分為
二屯每屯必得二萬人乃能成軍淮東則於山陽淮西
則於安豐擇依山或阻水之地而為之屯令其老幼悉
歸其中使無反顧之慮然後新其將帥嚴其教閱使勢
合而氣震固將有不戰而自屈者又言諜者師之耳
目也兵之勝負與夫國之安危悉繫焉而比年有司以
銀數兩布數匹給之而欲使之捐軀深入刺取敵之動
息豈理也哉於是出方尺之錦以示臣其上皆敵人兵
騎之數屯戍之地與夫將帥之姓名且指其錦而言曰
此已廢四千緡矣又言棄疾之遣諜也必鉤之以旁證
使不得而欺如已至幽燕矣又令至中山至濟南中山
之為州也或背水或負山官寺帑廪位置之方左右之
所歸當悉數之其往濟南也亦然又曰北方之地皆棄
疾少年所經行者彼皆不得而欺也又指其錦而言曰
敵之士馬尚若是其可易乎葢方是時朝廷有其意而
未有其事也明年乙丑棄疾免歸又明年丙寅始出師
一出塗地不可收拾百年教養之兵一日而潰百年葺
治之器一日而散百年公私之葢藏一日而空百年中
原之人心一日而失鄧友龍敗朝廷以邱崇代之臣從
邱崇至于淮甸目擊横潰為之推尋其由無一而非棄
疾預言於二年之先者所集民兵皆鉏犁之人拘留維
揚物故幾半臣言之崇一日而縱去者不啻萬人此葢
犯招兵不擇之忌也禁旅民兵混而不分爭泗攻壽相
戕殆盡此葢犯兵屯不分之忌也兵數單寡分布不敷
人心既寒望風爭竄此葢犯軍勢不張之忌也十月晦
夜敵人以筏濟兵已滿南岸而劉世顯等熟卧不知遽
報寖急倉皇授甲晨未及食饑而接戰一皷大潰至若
烽亭近在路隅一聞邊聲燧卒先遁所至烽烟不舉敵
猝至前率不能辦此又犯諜候不明之忌也邱崇經理
曾未三月而敵騎已渡淮矣夫往者之轍來者之鑒也
覆而不鑒則又前轍耳今日之事固與前日大異向也
一於謀人今焉專於自治九重之所宵旰廟堂之所經
理將帥之所舉行無一日而或忘也而來自邊方者猶
以為兵屯未分焉兵勢未張焉所招之兵未皆壯勇焉
又言城築之事春夏非時則土氣融液板幹促迫則工
力茍簡異時恐不堅密焉而臣區區之愚竊謂邊方事
宜誠難遥度伏願陛下申詔諸將使之相度山川形勢
覽觀丙寅覆轍某城當築某壕當浚某堡當脩某寨當
葺上而川蜀中而襄漢下而兩淮凡彼之所必攻而我
之所當備其所可設伏也某所當控扼也某所可邀擊
也某地可持守也酌其輕重量其緩急某所當屯若干
也某屯當增若干也大綱細目俾各以所見條具來上
而朝廷為之斟酌而行之如其所欲為而責其成功不
及今無事之時使之得以盡其所欲言一旦有故彼將
曰某城朝廷所築也某兵朝廷所屯也某寨朝廷所脩
也某池朝廷所浚也力盡於不當為之所而功遺於所
當用之地非吾所與知也於是得以有辭矣昔之英主
駕馭將帥或面詰或疏問使之空臆盡言因得以第其
才能而占其成否皆若是也雖然凡若是𤨏𤨏者皆邊
將事耳若關宗社之大計圖不世之偉功則固有李德
裕處回鶻之事而可以弭後患种世衡自任邊方之責
而不以累朝廷此則未敢遽言也葢禮樂征伐自天子
出惟至神獨斷之李德裕有言述疎而言親者危地卑
而意忠者忤臣不量其賤而冒昧及是惟陛下幸赦之
　　初開講筵劄子
臣聞人主之學與儒生異與儲君亦異儒生之學在於
釋訓詁儲君之學在於通大義至於人主之學則不然
貴乎力行而已傅說之告高宗曰非知之艱行之惟艱
又曰王人求多聞時惟建事夫知而必貴於行聞而必
見於事是豈徒知徒聞哉三代而來英君誼辟知以講
學為務者必以功業見於天下至若叔季之世豈無聰
明之君惟其不務君人之大德而好文章之小技至與
臣下較工拙於一章一詠之間而紀綱陵遲政刑敗壞
生民塗炭則未嘗一過而問焉夫如是則又何取於學
哉我宋龍興聖聖相繼觀堯舜之用刑而深懲近代之
密網我藝祖豈徒學乎觀周公之無逸而重戒人主之
自豫我仁皇豈徒學乎觀大禹儉勤而力非人主之貪
心我孝宗豈徒學乎先皇嗣統仰法明謨推其所學而
見之躬行則敬天而愛民進賢而斥佞堲讒說容直言
恤兵而省刑輕徭而減賦嚴將帥之選謹符節之擇用
能三十一年之間方内乂安舊疆浸復卓然有中興復
古之漸是皆學形於治而治本於學也恭惟皇帝陛下
仰膺厯數丕紹基圖飛龍在天萬物咸覩既能以講學
為先必能以躬行為急凡經訓之垂史册之載事之渉
於事親者必反覆講明而躬行於寧神養志之間事之
渉於進賢斥佞者必反覆講明而見於觀人察事之際
事之渉於嚴監司牧守將帥之選者必反覆講明而見
於博採公言之時凡事之關於治體言之渉於教條必
辨明審是而力行之若夫多聞以為博多記以為富無
益也徒以惑聖志而煩聖聽耳夫如是則志慮堅定聰
明益開措之政事功業日隆上有以稱先皇付託之意
下有以報慈幃擁佑之恩上天眷休與宋無極宗社幸
甚生靈幸甚
　　甲申上殿劄子
臣聞天下猶一身也元氣充腹心安手足便然後一身
强元氣索腹心病手足不舉則其身危士者國之元氣
也民者國之腹心也兵者國之手足也公議明於上則
朝廷尊民心安於下則邦本固兵威振於外則國勢强
葢柄此公議者士大夫也維此人心者監司守令也總
此兵政者將帥也士習不競則公議晦而朝廷卑貪吏
不革則民力困而邦本搖將非其人則軍政壞而國勢
弱昔鮑宣有言今朝臣未有骨鯁魁壘之士論議通古
今憂國如饑渴此漢人之所深慮者而比年以來熟爛
委靡風采消磨庸繆若賢便佞若忠高者荒唐卑者蹇
陋陛下褒表忠烈奬異儒先固以名誼風天下矣而士
習若是且漢儒傅㑹之說雖不足録然縁物求類變不
虚生其言隂雨以為百姓困乏無以應吏之誅求故愁
悲怨怒遂為水災而比歲多雨雖曰隂盛然民衆為魚
怨氣蟠結今州朘縣剥虎暴螟殘杼軸盡空不異冦至
慿城依社頑不畏人監司不訶州牧不問至若邊守選
擇甚嚴然猶有假備禦之名肆溪壑之欲者陛下一念
惻怛億兆愛戴而州縣之間貪酷若是唐之名將郭子
儀自言受恩塞下制敵行間東西十年前後百戰天寒
拆刃濺血霑衣野宿魂驚飲冰傷骨出入生死所仗惟
天今之怯將能若是乎君賜不入私家蓐食不安軍幙
勝則歸功士卒敗則自罪節制今之庸將又能若是乎
比歲以來兵日瘠將日肥憂髀生肉者雖不乏人而蠱
溺自戕者輒當柄任盜至則擁城自全冦退則寛期躡
後列營萬竈羸若鳶形坐甲戍邊率多凍斃閱圃不闢
而私産連阡戰騎不肥而耕牛被野偏佐不陞驍勇不
别陛下竭民之力以養兵假將之權以固圉而貪庸若
是臣願陛下奬切直之言崇靖退之風厲廉隅之節開
功名之門養其譽望作其銳氣風操端聳者拔之以起
頽俗道德醇茂者隆之以正羣心志慮深長者使之贊
籌帷器畧沉雄者使之斷國論穆穆其良諤諤其昌則
謀國若元龜重國若大吕矣在外則嚴監牧之選行貪
籍之法宣之命令使天下洗心而易慮寓之黜陟使天
下知避而識趨至若貪令則責之牧守貪守則責之監
司監牧不發則坐以黨姦如是則民生其庶有瘳乎又
能時焉倣先朝歐陽脩分使之意擇公正之士純實之
彦按行邊徼撫勞士卒則諸將之貪廉功狀之是非關
隘之隳脩舟車之美惡城壁之摧壯邊民之疾苦舉得
以周知而列屯諸將人知所畏不敢肆欺於其上矣夫
使朝多鴻碩野無怨民邊無怨兵則根本堅厚精神折
衝以之西取靈武北取燕薊將無施而不可者而况區
區二敵及流民乎惟陛下審思而力行之天下幸甚取
進止
　　其二
臣竊聞新敵遣介求通而朝廷止其介於山陽不許其
輒至闕下處之固得其宜矣昔漢建武中西域求内附
而光武惟閉關以謝之突厥求通於唐而太宗直謂彼
我遼絶緩急不可仗二君之識微矣然以臣度之彼决
無能為也葢崛起小戎初非積累連兵嵗久寧不傷殘
持金許年竟不能滅其力可知也如遼如夏如回紇如
女真環列其旁彼豈無反顧之慮是以敵人塊坐窮沙
亦既許年不敢一日輒離其穴其勢可想也夫力不能
支勢不可出而乃連歲以夾攻邀我者豈非敵人之詐
謂中國為可以虛辭恐喝邪彼匹介之來又豈非意在
於窺覘中國邪伏望朝廷下之制梱力折其萌曉之以
國初入貢之分臨之以天地華夏之威破其盜賊包藏
之姦使之震懾而退至計也如其不然稍示以弱彼謂
其計可行則亡厭憑陵當自此始他日雖食邊臣之肉
何益於事哉似聞金主新立憤其侵擾方將振厲與之
决一旦之命寧肯復與之和哉而又窮沙之與中國東
西相距不啻萬里行者去來不啻周星彼亦何敢置遼
夏反顧之憂渉金敵未亡之境行師萬里與中國為敵
哉又况山東諸郡夏焚之金棄之中國亦置之度外矣
彼之攻邪否邪守邪棄邪何預中國事哉以臣觀之此
决不足慮所慮者蜀耳若淮與襄兵雄地近閫外得人
獨蜀去朝廷萬里去二敵特近惟選諸蜀産之英仁垕
而威斷沉毅而廣博者必數人焉列置名藩以備一旦
之須此則蜀之至計耳惟陛下加聖意焉
　　輪對劄子
臣竊謂當今之務莫急於備邊而備邊之䇿莫先於擇
將葢療疾十年無醫可使用兵十年無將可用信乎愈
久則愈知其難也唐之名將李光弼嘗有言曰直而能
慮勇而能鬬此千人之將也外貌茫茫中情烈烈知人
艱勞恤人饑渴此萬人之將也臨事無懼好謀而成近
賢親能日謹一日此十萬人之將也温良恭遜用心無
二見賢進之行法不枉此百萬之將也誠信緩大閑於
理亂隱隱軫軫鄰國皆知上達天文下知地勢中察人
情四海之内視如室家此天下之雄將不可敵也嗟乎
古人之論將其品級固如此至後世之所謂將者果何
如人哉愚而忌偏禆貪而獵士卒守邊則嬰城以自保
赴援則迂道以避鋒勇不足以倡三軍智不足以料十
里公不足以服衆威不足以御下小戰則衂大敵則犇
實敗而言勝無功而希賞此葢百年之弊有未易以遽
革者然則終不可革乎亦惟曰得人而已百年以來臣
工之所建明朝廷之所施行亦既不一矣而人才終未
見焉且漢之創業韓信之功也唐之再造李光弼之力
也而是二人者皆得於薦者之口薦其可已乎然古之
取人初無定說或取於將家或取於卒伍或取於科目
或取於盜賊或取於外國孫武所謂為將之道無出信
仁勇數者誠使外而監司郡守内而卿監郎曹皆得以
所知舉之不拘資格不限員數或仁能恤下或智能料
敵勇能鼓衆廉能散財義能損軀嚴能御下明疏其所
長而不求其全然後或以一面或以一軍試之則將才
見矣雖然擇將不難御將為難昔周世宗承五季之衰
將士習為驕惰河東之敗一日而斬大將樊愛能等七
十餘人然後東征西討無不如志白起於秦可謂有功
矣一不受命賜死杜郵漢高帝之待諸將也欲王則王
之可誅則誅之葢御之有道則中人可上縱而不治則
上駟斯下矣未用之才有法以舉之已用之人有法以
御之則殘敵之殱可期矣由古以來中原有故極亂生
治非久不定惟陛下洪其規模廣攬英傑嚴將帥以待
之天下幸甚
　　其二
臣聞兩稅之重莫甚於今日而州縣之間又從而折納
之其為厲民也益慘矣夏稅之有本色絹又有和買絹
除折帛之外其二色絹止納本色此舊法也去歲户部
以其有歲弊之積姑令折納一年已即檢舉復納本色
矣今聞近甸州郡復抑納錢却差官買絹以發上供其
格詔㫖困民力孰甚焉此折納夏稅之為民害也昔慶
厯中諸道轉運多求加耗之米謂之潤官甚至盜臣加
耗之外復增一斗仁皇謂聚斂過於盜賊遂命止之今
州縣斛量非法高大往往以石之七八方輸一石輸未
及半常額已足則俾之納穤以為酒本穤或充溢則又
俾之納錢易秔而為穤易穤而為錢此折納秋稅之為
民害也陛下慮深根本子視元元蠲減之詔無歲不下
而州縣之吏壅澤不流椎剥日急近畿且爾况於千萬
里之外者哉臣愚欲望陛下嚴飭監司時加體訪合輸
本色不許折錢斗斛耗米一遵常制稍有違戾按發以
聞監司故縱則御史劾奏庶幾横斂少戢民瘼少瘳天
下幸甚
　　其三
臣聞太平之原起於田里縣令之職於民為親故任必
三年所以久其職也授必京秩所以重其選也漢室以
郎而出宰唐人親試於殿庭凡所以謹之重之者要以
為民而已民為邦本本固邦寧其可一日不加之意乎
而比歲以來士習不美人起倖心領印未幾即求速化
兩稅之入率取其贏椎剥之征專於抄籍以之營求上
下要譽當塗間出他岐廉恥道喪倖者一人傚者皆是
心無固志政無定經職所當為一不暇問民之休戚漠
然不聞叔季之世凡貴游之不更事者選人之昬眊無
手筆者皆注縣而去魚肉斯民恣其藉躪民怨盜起朝
廷不知多事之際所宜深察臣愚欲望陛下赫然下令
嚴祖宗三考之法禁椎剥之慘崇寛大之化抑僥幸之
徒旌靖退之士則恩交義結不特使民可貧而不可亂
而尊君親上固將可使制梃以撻利兵此久安長治之
䇿也惟陛下幸聽之
　　其四
臣近侍經幄兩䝉陛下諭及邊鄙之事臣竊思兵非易
事不敢輕對然不容終嘿謹條其所聞淮東之冦舉國
皆以為難而臣以為不足慮或者以臣為好異臣非敢
為異也葢臣計之熟矣要當原其初而觀之彼其初不
過苦於北方饑饉及畏敵人殺僇故相率而來丐一飽
以逃生耳豈復有長志宏畧可以角逐中原哉然聚則
為亂飽則思奮此葢古今物情之常也先正司馬光嘗
論西戎名山之人以謂餘衆尚多還北不可入南不受
彼將安歸必將据邊城以茍活是亦即人情而論之也
夫入人國都而為謀人之事此兵家大忌彼豈不知委
身孤城岌岌乎釜魚幕燕哉而猶撞搪呌號於假息之
頃者葢北方之路既絶勢必求營朝暮以延歲月之命
也今將一舉而殱之邪則一日而僇數萬人古無是也
將使之分屯邪彼决不敢信朝廷之不我僇也然觀其
一再自戕其徒冀以自贖自新者其心亦可謂顯白矣
今朝廷察其心納其善而棄其過不過賞其首犒其徒
則彼必俯心懷恩俛首聽命矣夫誰敢後邪何以言之
葢彼亦人也安得暴露奔迸十年於此而不思安定休
息哉而朝廷於此更能擇老將以一軍令益戰士以壯
軍容垕犒賞以作士氣使吾之根本益壯精神益强然
後明降勑命許以不殺彼亦安得不畏其威感其仁相
與變驕悍而為善良恥背叛而慕名義哉此臣所以謂
之不足慮者非異論也而臣之所慮者比歲以來風雨
失節水潦為菑葢雨與水隂類也外而強敵内而盜賊
咸所當備焉實德脩於念慮之微實政行於日用之際
察守令之貪酷者而屏削之取將帥之朘剥者而簿録
之使民和於野士快於壁則易歉而為豐化菑而為祥
特反掌耳而又何強敵冦盜之足慮邪且昬墊之菑未
有甚於堯之九年者而堯廷之上大綱小紀日事整飭
焦烈之害未有過於湯之七年者而有商君臣脩明政
刑惟日不給古人之畏天一日為一日之功一歲計一
歲之効君則斷斷行之天則斷斷應之天人相與之際
甚可畏也惟宸衷加念焉
　　其五
臣聞庸主之可憂未若明主之當憂亂世之可慮未若
治世之當慮葢自三代而後人主無大失德者皆謂之
明主雖未有失德也然未見其進德之彊天下無大亂
也然未睹夫致治之實夫如是安得而不憂且慮邪臣
嘗攷天之運矣十五日而一氣應五日而一候至寒暑
之代謝日月之往來毫髪不爽千古一期未始一日而
不然也至於聖人之法天亦曷嘗一日而不然哉舜之
屢省不以一省而遂已也湯之又日新不以既新而或
怠也文王之不已成王之緝熙皆未始有自足之心而
萌怠忽之念也然當時諸臣所以防閑而規警之者猶
無所不至焉象箸之作若未過也而諫者已二十五人
以為用象不已必用金玉至禹之進諫則又曰毋若丹
朱傲惟慢遊是好舜豈有是哉盤盂有銘几杖有箴湯
之所以自厲其心者可謂至矣而伊尹一德之書猶深
寓其規拂之意坐則銘几卧則銘席成王之所以自防
其心者亦可謂切矣而羣臣敬之之詩周公無若商王
受之誡益致其嚴葢堯舜三代之君臣無一日不以警
戒為事也漢之武皇唐之太宗天資英偉始初清明今
年召申公明年䇿仲舒凡土木之事神仙邊功之事俱
未萌也而申公已戒之曰為治不在多言顧力行何如
耳仲舒亦戒之曰正心以正朝廷而汲黯又曰内多慾
而外施仁義武皇惟不能謹其終也卒也輪臺之悔晩
矣太宗闢封倫之言是魏徴之說力行仁義躬致太平
亦可謂至明不惑矣而藴古大寶之箴已上之即位之
初年其辭尤為挺切如曰惟辟作福為君實難主普天
之下處王公之上任土貢其所求具僚陳其所倡是故
恐懼之心日弛邪僻之情轉放豈知事起乎所忽禍生
乎無妄大明無私照至公無私親禮以禁其奢樂以防
其佚勿謂無知居高聽卑勿謂何害積小成大樂不可
極樂極生哀欲不可縱縱欲成災勿内荒於色勿外荒
於禽勿貴難得貨勿聽亡國音内荒伐人性外荒蕩人
心難得之貨侈亡國之音淫勿謂我尊而傲賢慢士勿
謂我智而拒諫矜已巍巍蕩蕩恢漢高大度戰戰慄慄
用周文小心一彼此於胸臆捐好惡於心想如衡如石
如水如鏡勿渾渾而濁勿皎皎而清勿汶汶而闇勿察
察而明我皇撫運扇以淳風民懷其始未保其終使人
以心應言以行天下為公一人有慶又曰以一人治天
下不以天下奉一人壯九重於内所居不過容膝彼昏
不知瑤其臺而瓊其室羅八珍於前所食不過適口惟
狂罔念丘其糟而池其酒而魏徴之在當時亦有十思
之疏見可欲則思知足將營繕則思知止處高位則思
謙降防滿盈則思抑損遇逸樂則思撙節在宴安則思
後患防壅閉則思延納嫉讒邪則思正已行爵賞則思
因喜而僭施刑罰則思因怒而濫此十思也又有十漸
之諫其詞曰陛下貞觀初清淨寡慾今訪怪珍此漸不
終一也陛下貞觀初重於役民今漸奢肆輕用民力此
漸不終二也陛下貞觀初役已以利人今也雖有憂人
之言乃為樂身之事此漸不終三也貞觀初親君子斥
小人今也雖重君子敬而遠之雖輕小人狎而近之此
漸不終四也以至始樸素而終奢靡始信賢而終聽讒
始禮士而終傲忽始深居而終馳騁始自治而終好兵
始愛民而終不恤如是者凡十焉嗚呼人之一心如六
馬一心之御如朽索一日失閑萬里犇逸而况人主之
心宗廟社稷之重土宇民物之衆皆關乎一念之微者
可不知所以養之乎心本靜也物誘之則揺心本明也
欲汨之則昏昔之聖人保之䕶之操之守之明四目以
廣其見達四聰以公其聽聲色不邇貨利不殖讒說之
必堲邇言之必察使一心清明萬里昭澈政之所當施
令之所當發人之賢與否言之忠與慝莫不坐而燭之
如辨白黑雖欲不治可得乎臣望清光之日久矣仰識
陛下之心純一而有守清明而無累推此以施可以為
堯舜可以為湯文而臣區區之愚猶願陛下守此純一
保此清明始終如一勿移勿怠法盤銘之日新戒無逸
之荒溺上焉有以繼列聖傳心之統下焉有以慰四海
望治之心則天下幸甚
　　代上殿劄子
臣聞天下郡縣土疆既殊風俗亦異然而其間莫不有
百年之利因循而未興者亦莫不有百年之害因循而
未除者民有欲而莫與之聚有惡而莫與之去以臣耳
目所接無郡無之惟為守臣者憚於建明難於改作上
下相蒙率歸茍且或一歲而他遷或二年而代去故往
往前後因循無肯留意者不然則分千里之寄厯二年
之久其勢足以奔走提封其權足以統臨屬縣築一臺
營一觀意所欲為千里響應安有為斯民興利除害而
有不可為者哉又况國家裂土置守固將使之問民疾
苦分國顧憂也庸可使之乘朱幡佩銀符一無所建明
嘿然而來嘿然而罷哉彼漢唐間號為循吏者攷其所
厯莫不顯然皆有可紀之迹如治屯田興水利正田賦
建學校其成效實績照耀簡編而非後世之所謂政績
者徒空言也臣愚欲明詔大臣自今守臣之郡必使延
見邦人博採輿議以咨訪一郡之利病而又遲之半年
使之習熟其風土周知其疾苦然後以其一二大者條
具來上勿拘以名件某利可興某害可除某弊可革某
事當建明某法當申嚴必皆灼然合民情行之而必效
傳之而可久者無鹵莽以塞責無誕妄以生事無諱其
難而言其易無利於獨而害於衆朝廷以其條奏付之
後省擇其可行者下之責其成效於二年之間而朝廷
則又加少寛假信之專任之篤不以人言而奪其謀不
以旦暮而急其效二年之間郡秩未滿則亦不以召不
以遷斷斷然必責其成而後已至於誕謾無功誣罔不
實生事擾民無補於國凡若此類者悉重寘典憲以正
欺罔之罪而其言可行行可績量其勞能以示旌擢如
此則海宇之大無利不興無害不除其為明時治道之
助實非小補
　　其二
臣聞赦過宥罪聖人之格言而數赦有罪非先王之令
典昔之賢君深識治體者莫如唐太宗其語侍臣曰赦
者小人之幸君子之不幸朕即位以來不欲數赦恐小
人恃之輕犯憲章故也昔之賢臣深厯世故者莫如諸
葛亮其曰治世以大德不以小惠然則赦之為害自古
明君賢相未有不知之者惟其末世陵遲王政不綱事
從姑息故頻年數赦長惡惠姦以為斯民之大害曾不
思聖人之所謂赦過者葢為過誤者耳至於故犯無小
乃聖人之所必刑者而亦用赦焉幾何不使之肆其姦
暴以戕賊夫民哉是故赦不欲數亦不欲先定今三歲
一赦大霈渥澤至於每歲慮囚雨暘决遣不過恐獄訟
之淹延與刑罰之寃濫耳而有司不悟亦遂以為赦焉
且當郊之歲又有疎决則是一歲再赦矣夫頑惡之民
逆數赦期赦前為姦赦至無罪此赦之所以不欲先定
也一歲再赦則姦暴公行而善良無遺類矣此赦之所
以不可數也且夫國有大慶疏恩海宇亦不過減租蠲
賦賜人之爵及高年酒帛耳而今之為州縣者好行姑
息之小惠不知為政之大體往往有殺人而不死為盜
而不刑者以是為隂德焉不知善良之被其害者之為
何辜哉且福善禍淫天之道也王政之綱也一夫之屈
可以致六月之霜一婦之寃可以致三年之旱逆天道
而惠姦民亦豈聖人配天其澤之意哉晉武帝嘗曰近
世立太子必有赦今世運將平當示之以好惡曲惠小
人朕無取焉遂不赦武帝此言亦不可謂不知理者臣
愚欲乞明詔攸司如盛暑慮囚雨暘决遣但令刑罰中
理不當妄有蠲貸至於雖遇郊恩與非常之赦凡殺人
為盜情理蠧害者亦當遵守祖宗故事並取奏裁無復
有過恩宥滋長姦惡葢去狼可以牧羊去莠可以殖禾
去惡可以全善所忍者一人所全者不知其幾人也實
天下幸甚
　　其三
臣治郡亡狀日懼黜幽既竊寛恩更洿郎選慚無毫髪
自效明時而臣所領屬縣有公私困弊臣所目擊者其
敢嫌不以聞臣竊惟松陽為縣實在畿甸而官司圖籍
尺寸不存是致賦租失陷詞訴糾紛役使不均科配不
等富者田連阡陌而匿賦貧者産去稅存而代輸令或
精明尚莫窮其根柢一或庸謬悉受命於鄉胥由是訟
滯賦稽劾去相望臣領郡之始知其被害為深故於本
縣賦租則每為之寛期人户陳詞則必為之窮究由是
一邑賴以小安然為悠久計則未也臣愚巻巻欲乞聖
慈特頒睿㫖令本州及漕臣公共選辟京官之公廉强
敏者以為令許以便宜寛其文法監司守臣無受妄訴
無惑浮言聽其措置根刷版圖或令人户手實自陳或
令都保互相推糾取見闔縣産土之數無失經界高下
之則一新圖籍以均一縣兩稅之額如坍落漲塞許令
核實去除庶幾賦役均平公私安便實千萬世不窮之
利也異時籍圖既定一無詞訴則乞朝廷别行旌賞仍
乞下吏部將松陽知縣永差京官免注選人尤為幸甚
　　其四
臣仰惟國家以民養兵以兵衞民兩者各安其所而不
相病今夫内而禁旅外而屯戍又下而廂軍土軍及配
𨽻之徒各有統屬莫敢侵軼惟比年放停之兵犇潰之
卒朝廷雖已招收其在都邑者應募無餘而山谷田野
之間以臣耳目所接尚多有之晝則行乞夜則狗偷甚
則三五為羣公肆喝取方此歲惡而朝廷垕於賑䘏民
賴以安獨此害未除民猶以為病又况小盜不戢大盜
之招已事昭然不容不監臣竊見諸州禁軍廂軍防城
舖兵往往皆有額闕臣愚欲望聖慈行下諸州如放停
及犇潰之兵在其管下即隨闕額收填不惟田里獲安
抑亦緩急足用天下幸甚
　　高宗皇帝寶訓徹章乞宣付史館劄子
臣等仰惟高宗皇帝中興炎祚盛德大業具見於寶訓
一書葢嘉定六年今丞相所進而先皇經幄嘗誦讀一
周也陛下踐祚之始咨命儒臣且誦且講祁寒盛暑靡
徹靡懈渉厯四載遂徹瑶篇夫脩已以恭奉親以孝事
天以實用賢惟公去佞惟斷寛征以厚田里之生信賞
以作士卒之氣惜財用抑濫恩四九載之宏謨七十篇
之奥㫖陛下皆已遍觀而熟識之矣惟能留聖心而勿
墜謹終始以力行上以揚烈祖之耿光下以垂萬世之
丕榘臣等深慚固陋獲際休明雖愧盡規之忠敢忘稱
美之義欲望聖慈若稽彛典以今終篇宣付史館取進
止
　　辭免除秘書丞兼權右司
寵靈逮下駭懼并中伏念臣備數日畿行周歲籥雖斂
粟粗登於常籍而牢盆一洗於羣姦至論激揚蔑聞風
采方圖朝夕自力涓塵適㑹千秋來稱萬壽方帝城之
甫入曾天陛之未瞻迺拜榮光俾還舊列既貳書林之
事載參省掾之聯允惟埏埴之新罙覺恩施之重若為
戴荷祗速顛隮仰望公朝特賜敷奏無嫌易命使訖外
庸别選英髦增重班著
　　辭免除起居舍人
臣伏聽風雷如臨淵谷竊惟柱下之史寔應極東之星
葢自有唐已號清華之選至于我宋乃參嚴近之聯因
是揆量豈容冒昧伏念某自還使節屢玷除書寘彼周
行尚堪䇿厲擢之峻切則謂徼逾仰思孝廟之朝嘗可
侍臣之奏立之近側許其直前夫豈徒然必有為者屬
令蹔攝猶懼弗勝今使為真益章非據又况紫薇借筆
丹陛飛毫儒生至榮明時盛選云胡二者乃得兼之伏
望公朝特賜敷奏必别求於茂異或姑俾於攝承務得
良材有光記載所有恩命某未敢祗受
　　辭免兼侍讀皇太后
渙汗四發履薄一忱竊以麗日新明咸仰尊臨於慈極
震雷初號首令趣啓於經幃班行竦聽於徽言綿宇豫
占其泰治然念仰禆於帝學莫先遴簡於儒英必德望
顒昂乃可潛孚於心術必見聞該洽乃能增益於聰明
如臣至愚於道何有儻使承問而無對曷如先事而控
辭伏望皇太后陛下亟寢誤恩别求碩彦上不虚太后
屬望之志下以承聖主時敏之功所有恩命臣未敢祗
受
　　皇帝
聯翩有命媿懼交衷竊以天子御厯膺圖莫先聞道儒
者懷才抱術務在致君矧當紹祚之初尤為進德之始
上欲繼百王之正統下欲垂萬世之丕謨肇開講讀之
筵宜得鴻碩之彦豈容亡具濫使充員如臣顓䝉今復
荒落舊習但知於佔畢大原莫識於指歸使徒誦其口
耳之聞何以補於聖明之學伏望皇帝陛下收囘誤渥
别簡耆英庶幾大闡於微言可以增光於初政所有恩
命臣未敢祗受
　　辭免除刑部尚書
懇辭恩命未拜俞音情激於中誼不容已竊以班聯八
座非他有司得其人則朝廷尊非其人則累盛代况飛
龍在天萬物咸覩一黜一陟一詔一令八方為之風靡
四表於焉具瞻一當人心天下自服如臣才術無一逾
人甫爾儀曹曾未聞其俎豆俄然憲部何以習其條章
又况史館經幃玉堂詞掖極一時之清切兼五組之光
華取名過優席寵太甚反觀内省惕若靡寧伏望皇帝
陛下初肅皇綱首嚴宗祀姑令典禮仰奉明禋至若進
讀代言嗣容控免誤恩憲部先乞收還干冒天威殞越
俟命
　　皇太后
維天葢高聽或未下惟人有欲必徹為期選用之間人
主未嘗不審辭受之際人臣必貴自量伏念臣夙揆迂
疎不求聞達始焉干粟惟以養親詎意遭時寖塵法從
廪然知懼甚矣逾涯至若六卿尤為華近必也道德足
以範世名節足以表時識慮足以决幾詞章足以華國
人與位稱不怍不疑如臣至愚一無足算容臺充數閲
日幾何玉帛皷鐘猶未知其名物制詔法令乃遽總於
條章伏望皇太后陛下容覆如天貸其方命照臨若日
察其愚衷章睿哲於能官畧小嫌於反令姑令習禮仰
奉嚴禋至若史館經幃玉堂詞掖盡公朝之清貫極儒
生之至榮深虞一紀之微莫勝五組之重尚容嗣控未
敢併陳干冒天威隕越俟命
　　辭免除翰林學士
仰承威命俯震愚衷竊以設官本虛得人則重一不當
任何往非輕是用競危期於拱辟伏念臣少渉藝圃晩
荒墨池自忝攝承久慚荒陋方賦曰歸之請併還所假
之官詎意出緡竟令刻印且三王訓誥之作編為六經
而兩都制詔之詞雄稱八代是後員充於六押亦須才
擅於三長惟蟠萬卷於層胸業兼馬鄭故吐萬言於累
牘詞最班揚葢非學則無以周千古之廢興非識則無
以辨萬微之關係然必也筆扛鴻鼎斯能道一人之心
則辭落丹霄乃可鼓四方之動載稽唐室尤重詞臣且
自武德以至開元粲然文體葢因顔侍以暨蘇頲典我
制書既深忌於淹遲尤貴明於體統伏望皇仁俯垂天
照亟歛風雷之號無孤雨露之施别簡竒才往當嚴任
庶使鴻筆麗藻或能振昭代之文風抑令鯁論宏謨有
以贊中書之政本所有恩命臣未敢祗受
　　戊子乞祠劄子
臣不避顯誅輒申危款伏念臣學膏荒落天質迃愚甘
從州縣之曹姑竊斗升之養公朝誤渥驟㸃清班寧皇
特達之知由庶僚而塵法從陛下殊尤之寵自常伯而
洿詞林幾載于兹一毫莫効分量既溢神理弗容比侍
經筵忽得眩疾賜湯液賜糜粥曲示恩私給鬵炭給掖
扶幸逃顛踣由是而後終失其經食飲既虧舉履漸弱
右臂麻木兩目昏花一滑為常百藥弗固雖時趨於帝
幙亦日覩於天墀自顧孱羸咸出勉彊竊慮因仍不息
氣血日虛訖底疾顛仰孤大造伏望皇帝陛下鑒臨若
日容覆如天念微臣之病侵實陛下之親見察臣非偽
賜臣歸休儻稽溝壑之填尚期湯火之蹈
　　戊子内引劄子
臣至愚極陋躐冒清華執簡金鑾譚經虎觀日侍清燕
初未五年儒臣之榮何以逾此所當力鞭駑緩仰答鴻
私而臣頻歲以及今春憂患沓至懇祈閒退期弭餘菑
而天灾流行至于四五臣俯怵私計仰負隆恩則又峻
直堯奎須符舜履且特御便殿引令内辭顧遇始終何
以稱塞臣山林之影雖移而畎畆之忠故在固嘗攷聖
經之紀載參往哲之講明其道不難知其事不難舉然
自三代而後時君世主或委之而不為或為之而不竟
者非不能也是不為也使其塗轍既正行之而不舛規
模既定持之而不息則何治不成何古不復哉臣匆匆
去國無以自效也惟以典學養心二言獻之是說也陳
之於口者屢矣今始奏之於牘焉雖然虛辭盛而真積
少其弊在乎下聽言多而躬行少其弊在乎上此葢今
昔之所同患者惟陛下加之意焉取進止
　　辭免除敷文閣學士與宫觀
賦禄祠庭已銘大造陞華奎閣難冒疊恩去少還多感
深泣繼伏念臣獨抱孤節謂了一生疇意憸人鑿空造
穽訖墮大僇幾絶明時迨孽霧之一空乃青天之再睹
方作新於聖政示更始於愚臣瓶粟久虛敢不重拜雲
章進直所當控辭提舉玉隆萬壽宫恩命臣已於當日
望闕謝恩祗受訖所有敷文閣學士省劄未敢祗受謹
寄徽州軍資庫恭望皇慈曲軫天光下臨收還北闕之
恩免洿西廂之綴庶安分守永答生成
　　辭免除寳文閣學士依舊宫觀
綸言誕布奎直躐陞聞命以還震心不已竊念臣蚤塵
華近晩試蕃宣盜起鄰封令其招捕是時羣冦出没三
州不啻十萬殿步官兵雖發三千兩月不至臣亟行招
刺驍勇鼓率土豪昭武南劍之間多行剪僇由是羣賊
相率納款十已八九夫何仇曹忌其成功鑿空造謗被
毒十年而某杜門省愆不殊一日敢意天高日照特畀
隆恩欲望公朝曲賜敷奏收還成命免累公言實拜生
始成終之賜
　　乞休致劄子
臣仰恃隆寛輒伸賤欵伏念某孤忠樸學幸際休明被
遇寧皇延登法從繼逢上聖獲睹龍飛兩制八年再司
貢舉詎止宣勤於翰墨固嘗畢力於事功豈虞設穽之
深迄中含沙之毒掩衆長於一已駕已說於他人况大
明方揭於中天豈厚霧能霾於終日天聽甚邇國論不
搖今既及年所當納禄伏望公朝特賜敷奏許令致仕
庶遂初心天地成終之功糜隕不足論報干冒等威俯
伏俟命
　　繳進耕織圖劄子
臣近因進讀三朝寳訓内農穡門一段云太宗朝有同
州民李元真者獻養蠶經太宗留其書於宫中賜錢一
萬臣讀畢奏云紹興間有於濳令樓璹嘗進耕織圖耕
則自初浸穀以至舂簸入廪織則自初浴蠶以至機杼
剪帛各有圖畫纎悉備具如在郊野目擊田家高宗嘉
奬宣示後宫擢寘六院紹興帥臣汪綱近開板于郡治
臣旦夕當繳進一本以備宴覽玉音嘉納之臣今已裝
背成帙謹以進呈伏望陛下置之坐隅時賜睿覽一則
知稼穡之艱難而崇節儉之化二則念民生之不易而
輕租賦之斂則高宗稱賞其圖之意迨今猶一日也天
下幸甚
　　再乞祠劄子
臣不避嚴誅洊申愚悃臣近者兩表籲天一狀申省乞
從閑退或畀叢祠蘄以少弭菑咎伏䝉聖慈一降答制
兩降不允指揮臣不敢久留威命期以一趂朝參然後
再陳欵愊今既易月而憂患熏心終不容已伏望陛下
哀矜而垂聽焉竊念臣去冬一疾氣血未復甫及春初
又失長子四歲之呱盡室之號行道之人所不忍聞臣
復何心尚此安坐重念臣庚辰之冬納節歸班九閱歲
華而㓜女童孫摧者五人三子偕來又失其二纍纍旅
木盡寄郊坰日俟乞骸相與俱返歲復一歲因循至今
寧期一朝又復有此四十之子待以傳家日薄崦嵫僅
餘㓜息身既焦灼尚無望於生全心益荒迷豈能脩於
職業伏望皇帝陛下矜其困苦拯其阽危俾備祠宫獲
訪歸路挈此數柩復於故山庶幾少逭於餘殃或可尚
延於殘喘實拜天地生全之賜
　　其二
臣累具奏狀乞畀叢祠伏準省劄備奉聖㫖依屢降指
揮不允不得更有陳請者疊干睿聽實冒嚴誅臣非不
知仰體陛下之隆恩退服陛下之威命然臣積歲亡補
久合投閑巨罰洊罹尚復固位則是臣下不知人道惡
盈之理上不察天運消息之機矧臣少時粗為聞道豈
其既老乃輒㝠行重念臣受寧皇之知不為不深蒙陛
下之恩不為不垕豈不願殫尺寸期報萬分而臣分量
已盈菑害日甚前者乞從閑退惟以宿恙未平今兹竒
禍侵陵豈非天孽難逭凡臣困苦之狀迫切之詞具載
前章不敢煩瀆伏望皇帝陛下察臣唯戇與拙一言不
敢為欺念臣諱禍貪榮必將益召隂譴又況明良千載
英俊若林如臣等倫去來孰計所冀乾旋日轉天高聽
卑特降恩言俯從哀請俾殁者獲全於正首而存者或
保於餘生衘載恩施何所紀極
　　再辭免知福州
某昨拜恩綸亟騰免牘繼班詔命未賜俞音感懼交懷
不容自己某竊念閩為重鎮福實大州内揆衰殘其敢
冒昧重念某竊無事之粟已十二年曉夕以思如芒在
背所以連歲巻巻所懇納禄又况漏盡未休神理所忌
老不作蠒垂戒前編更望公朝重賜敷奏特寢八州之
命仍恭萬壽之祠庶幾上穆師虞下安愚分戴天履地
没齒何忘臣下情不任戰栗俟命之至
　　辭免知贛州
聞命以還措躬無所伏念某學徒泥古用不適宜六經
之間有全謨豈皆空說兩漢而下無長䇿何取逺功奈
何百未一施老已迫後今者尚蒙軫録俾効驅馳而臣
已乞垂車豈堪展轡恭望皇帝陛下矜其告憊賜以歸
休凡其未殞之年悉是報恩之日干冒天威臣下情不
任隕越俟命之至
　　辭免陞修國史實録院修撰
臣聞善作史者必具三長葢非學則無以周千古之變
非識則無以悉當世之事非才則無以揚一代之徽如
臣至愚三者無一向也充員備數或可濫竽今焉因職
陞名豈容專筆伏望皇帝陛下念金匱之重察駑技之
庸特寢今恩俾仍舊貫當與同列各勉濡毫庶幾襲六
藝之經足為垂萬世之寳臣不勝幸甚所有恩命臣未
敢祗受
　洺水集巻二
欽定四庫全書
　洺水集巻三　　　　　　　宋　程珌　撰
　表箋
　　天基聖節賀皇太后表
願壽聖人方沸八荒之頌介福王母實均四表之心應
皇家始命之時侈慈極同天之慶中賀恭惟皇太后陛
下道参元化德合太初惟其功在宗祧而不居所以燕
及天心而無已臣日詹南極星拱東朝雖七秩題期曾
莫伸於虎拜然萬齡紀錄尚益衍於鴻圖
　　賀皇帝表
天地泰初丕應造基之始宗祧大慶於昭紹統之祥驩
浹兩宫春和八極中賀恭惟皇帝陛下纂聖祖神宗之
服傳明王盛帝之心唯其一視以同仁所以萬年而受
禄臣考先天之易知膺命之符望九色之霞若隔層霄
之霧效三呼之嶽長傾下土之葵
　　浙西謝表
畢三年之制僅竊餘生司八郡之儲遽䝉誤渥方起家
而拜命俄入境以觀風望近雲天臨深淵谷伏念臣嗜
古雖力施今則膠初無康濟之才徒抱經綸之志平生
疎樸旣懶趨驃騎之門咫尺寒温亦罕至長安之第曶
叨簡㧞濫簉周行四閲年華五朌勑目甚慚𤨏質疊洿
淸資覆載難名㳙埃莫效迺因積釁今偶未亡敢期一
節之華頓下九霄之峻控辭不獲亟赴所司茲葢恭遇
吁咈羣言照臨百辟采新田之芑已急儲才樂在藻之
魚尤令當位肆如謭腐亦效馳驅臣敢不愛日程功飲
氷率屬體政和兼領之意務在豐財思淳化設官之原
尤先平糴期殫尺寸仰答萬分
　　讀髙宗皇帝寳訓徹章繳進經筵官詩表
堯書竟秩端由時敏之勤鎬宴疏恩輒玷罔功之賜省
循所被怵惕靡任竊以轍改東都系隆南渡祖宗基緒
復之於艱難險阻之餘朝廷紀綱正之於板蕩陵遲之
後士氣悉摧而獲振道統幾絶而幸傳顧三十六載之
偉烈宏模實億千萬世之重規疊矩爰曁嘉定之六載
始成聖宋之一經故凡更化之集勲莫匪詒謀之有典
皇帝陛下初承寳祚首讀瑤編四閲年華僅周篇帙仰
惟祖訓咸在聖心葢高明自得於精㣲而誦説僅分其
章句今焉霈澤乃爾濫沾綸綍輝煌寵靈赫奕飽八珍
於舜甑沃三酒於堯尊華韉飾洼水之竒紫璞範端溪
之産香分仙木茗畀靈芽顧此便蕃若為稱塞臣等唯
有俯陳篇什仰賛恩徽申述丹衷少酬洪造願如成湯
之好學銘盤盂而德日新竊比元和之獻詩奉太后而
天齊壽
　　謝除吏部侍郎表
纂言西省滿嵗偷安賛事左銓一朝誤寵更陞華於史
館仍申命於詞垣控避莫回凌兢以拜中謝竊以周立
冢宰實統官常唐以中書兼領吏部故能區别流品進
退賢愚不以格拘是謂道揆馴至後世分為列曹旣曰
有司但當守法奈何持者不力撼者無涯挾故者私干
恃權者公奪條叙旣廢吏謾益紛至若代言尤當遴簡
鄭畋動無滯思管閣同僚陸扆漠不經心毫飛長紙或
九制立揮於退朝之頃或數詞已占於對客之時至若
遣子代為斵牕求本或掩關而謝謁或閉户以抽書貽
笑當年遺羞往牒敢圖久假竟俾為真伏念臣自量迂
愚不求聞達悠然半世漫爾㣲官但安寂蔑之濵忽玷
招徠之數更厯華貫㸃洿淸班方終陟屺之篇又賦登
畿之節未周嵗籥復覲天威日月幾何風雷翕忽超貳
中曹之事重㕘右掖之聯允謂徼逾若為稱塞皇帝陛
下寛仁堯舜勤儉禹湯坐觀世故之推遷洞見人才之
忠佞遂令寒逖頓冒華腴臣敢不深思所䝉惟當自力
銓綜一遵於成憲敷綸必戒於甘辭才雖乏於三長慮
尚幾於一得壮行幼學敢少負於明時厲節為忠竊自
期於他日
　　謝除禮部侍郎兼直學士院
選部分曹再周亡補容臺貳事一旦為眞合兩制以維
新纂二經而仍舊恩隆莫荷責重難酬伏念臣為學甚
迂受資益戇管蕭往矣分非當世之才箕頴悠然但作
故山之想忽叨抽擢浸服淸華言語侍從之臣昔為盛
選内外書命之事兼者幾人豈以凡庸有此超躐皇帝
陛下與天同量立賢無方勇者百鈞毎量材而惟稱躄
而千里迺至臣而輙差臣敢不駑者鞭之少展平生之
力月幾望矣終期暮景之全
　　代浙東提刑謝表
司庾東郊甫終荒政出函西掖就畀祥刑不移舊封恍
驚新命伏念臣愚闇而不逮事行能無以瘉人開黄巻
對聖賢力希前軌向赤霄問岐路絶意榮涂偶被薦揚
浸叨簡㧞五年趨闕毫髪無所建明一節渡江筋力不
敢自愛拊摩饑饉蘇醒札瘥謹謹自勞往往無補偶逃
深議力詭後圖冬隙浚波講求水利年豐積廩務欲糴
平以次施行未見經緒少遲旦莫庶露涓塵忽下恩言
俾專臬事方君行仁政務臻三面之寛欲下無寃民尤
謹庶獄之任仰思至意俯揆非才恭惟穆王詳明虞帝
欽恤上慕衣冠之畫先期囹圄之空謂祖宗家法之傳
以仁立國故中外監刑之事奚擇非人矧列王畿尤關
天慮謂臣當一旱再澇之嵗粗知愛人付臣以二議三
讞之權必無濫法因加推擇亦免將迎臣敢不小大盡
情出入以理嘗聞諸夫子當求無訟之源庶幾如臯陶
仰賛好生之治
　　代岳州到任謝表
分桂水之符曶纒巨痛付巴邱之印洊拜明恩辭軒陛
之崇嚴宣詔條之寛大伏念臣有濟物之志無過人之
才慨念先臣輔皇朝殆逾十稔不肖後嗣望清塵如隔
三生嘗洿中除旋從外補甫畢素冠之制又叨黃紙之
書唯有糜捐或能稱塞恭惟濬堯帝能官之哲深武王
恤逺之仁謂是偏州均為共理念臣已試一壘當諳田
里之隱㣲察臣乆侍上都素識朝家之德意責之來効
或有可觀惟此岳陽實惟湘會厯考晉人之遺跡猶存
杜預之壯圖拱䕶武昌要識輔車之勢鑿開楊口實為
襟帶之區方當閒暇之時不廢封畧之志臣敢不激昂
自奮平易相安齋公府之心當益守竇庠之拙戇固長
江之險或能尋陶侃之規模
　　賀明堂大禮告成表
躬三嵗之祠一奉祖宗之典涓九秋之吉又新神聖之
儀馨徳昭聞休祺狎至中賀恭惟皇帝陛下道隆顧諟
敬迪靈承合乾造之太和體皇穹之佑命厯祼清廟精
一意以肅將升禋紫旻格三靈而叶應懽聲所暨際海
惟均臣玉館祈天竹宫望日奉璋文廟阻陪顯相之庭
奏賦太淸願繼詞臣之頌
　　賀元正節表
端平美號已表新元泰和有初當在今日旣盡繼志之
事必慰在天之靈皇帝陛下堯聖盡倫舜稱絶德纉紹
已逾於十稔儉勤常若於一朝月之㣲月之端載蕆一
王之制孝之終孝之始永垂萬世之規
　　慰皇帝表
厯年主器素繫人心一日乗雲難知天道九重悲動四
海哀深恭願寛無益之思觀不窮之數丕承眷命方開
祖烈之光茂建元良永篤宗祧之慶
　　謝厯日表
右掖左馮獨望堯雲之近東賔西餞首頒漢厯之新恭
惟象日欽天用賢事帝惟不紊羲和之命故能推虛昴
之星朔同稟於海隅春先回於日出臣敢不式遵乾度
載飭人時正㑹有儀萬壽叨陪於虎拜嵗收不散三農
長慶於魚占
　　謝敷文閣學士提舉隆興府玉隆萬壽宫表
江湖地逈六年深丹闕之思閶闔天開一日疏紫宸之
渥惟簮履俯憐於舊物故緑緡逺抵於空山戴荷莫勝
感懼何已中謝伏念臣學無他術守但樸忠被遇寜皇
延登法從親覩時乗六龍之日首擢秋官八座之班末
自北門叨守南服雖一髮不慚於俯仰而百謫頓生於
滿盈儻或為議者之言當畀狗猪而不食如其為讒人
之妄則投魑魅以何辭固知嗾犬以棄人唯欲飯牛而
待旦果上聖啓端平之運致敷天絶衘茹之寃六合光
芒一洗沉滓皇帝陛下體大易柔剛之義行春秋生殺
之權頃焉龍徳正中布湯后優優之政今也廟謨獨斷
昭文王赫赫之明雖弛張已合時措之宜必沉潛以養
髙明之克是以上而二氣之叶序下而羣品之昭蘇顧
若㣲臣尤涵大育下祥光於䝉昧之谷回陽和於凝沍
之時進之奎直以華其名賦之祠粟以贍其乏光榮特
被報稱難圖臣謹當不負幼聞益堅晚節服堯舜無為
之化詠羲黃有道之年今幸遇昌辰其憂以天下樂以
天下敢不嚴眞奉多男祝聖人壽祝聖人
　　代賀太皇太后還南内牋
神仙别殿頃從文祖之逰閶闔連宫今答神孫之請許
年移御此日重還恭惟福備三朝道隆太姒定宗社之
大計撫國家之盛時四海之老皆安一人之孝無極臣
肅將明㫖欣際熈辰玉關峩峩長享安寜之養璿源衮
衮永觀紹述之休
　　代賀皇帝表
駕肅東朝幾載極文孫之孝仗還南内一朝開太母之
心家國儀刑神明感格恭惟道稽三聖法垂百王謂方
鳴蹕淸道五日而一朝孰若歩輦乗茵終朝而三至懇
祈旣力精誠遂孚臣將命奚堪逢辰斯幸寧親神而歡
四表聿觀風化之原混天下而為一家行睹規恢之業
　　代賀皇后牋
望長樂之宫常懐定省接椒房之殿今奉晨昏仰體聖
衷深諧孝徳恭惟道參乾極徳配坤元届親蠶繭觀之
辰躬問寢龍樓之節賛謀中禁成典外朝臣身阻班庭
分嚴進牘事光前代薄唐朝西内之凄凉化格敷天動
李宻表中之懇惻
　　代賀平蜀表
殘敵浸平方講内脩之政狂童忽橫輒干自殄之誅宗
社叶休人神共快臣仰思列聖積累之盛實基萬世延
洪之休率土承有截之風含生知面内之義疇謂元惡
敢包禍心忘公朝亭育之恩隕私門忠孝之緒三靈憤
怒九牧囂騰果在須臾悉就摧剪兹蓋聖武不殺至仁
好生雖神戈不至於坤維而皇靈如赫於天際仍俾脅
從之類咸沾蕩滌之恩灑然汚染之區熈若淸寜之地
臣肅將明指幸㑹熈辰此日藁街已正鯨鯢之戮他年
渭上更來氈毳之朝
　　代母舅黃寺丞處州謝表
晉丞卿寺莫稱使令退守侯邦又煩推擇經年須戍揆
日合符德意恢洪恪心宣布臣某中謝伏念臣奮身寒
遠遭時休明蚤竊儒科浮湛州縣晚登薦剡㸃汚班行
薄正大農參聯外府備殫綿薄亡補絲毫自請牧人乃
叨乗障睠言古栝允謂輔藩山深水幽夙名簡靜民貧
土瘠今號窮空何取虚庸恐難稱塞皇帝陛下體乾立
德秉巽行權固本寜邦先於垕下分符置守要在擇人
知臣悃愊無華務行實政謂臣筋力未憊可備前驅况
臣頃獲陛辭嘗伸奏牘興利除害守法奉公凡所建言
肯如空説力圖一得少報萬分牧羊去其敗羣烹鮮期
於不擾上以體朝廷共理之意下以遂田里舉安之心
　　代總領到任謝表
始承威命甫任將輸旋拜恩言就移給饟仍陞郎選増
重使華沛然天澤之温凛若淵氷之薄臣竊以環師仰
食固自平時厚稍増屯莫難今日居者行者之皆餽所
謂以十人之食而食五人新籍舊籍之浸多大約以兩
月之糧而支一月既屬供調浩䌓之際復承術意詳盡
之餘優於昔則將奚以加減於前則滋所不可要必變
通而無滯庶幾左右之俱宜乃以乏人竟令充位如臣
者受資不頴遇事多迃謂幼欲學而壯欲行雖抱巻巻
之志然濟時務必須時勝終無犖犖之才方奉詔以飛
芻洊更書而總賦初謂朝昏而代匱寧期俄頃以為眞
方大計之仰成豈薄能之足倚此葢伏遇持兵槃水措
國泰山歌采薇戍役之詩奚憂玁狁壯淮甸藩籬之勢
漸向關河欲於多事之時責以難能之效臣敢不念深
扞圉顧厚本根無横賦而有贏貲敢不體昔賢之意卧
連營而皆宿飽庶令知天子之恩
　　謝除禮部尚書表
國有司冦奚補攝承汝作秩宗遽叨眞受秪服龍章之
渥濫陪鴛序之升中謝竊惟政化之機無越禮刑之具
禮既明則刑可措刑雖用而教寔行蓋先王秉德以相
須至後世失經而偏廢將欲復盛時之治必先求當世
之才如臣者為學甚迂受資尤薄蚤嵗頗期於自見中
年益困於無聞仰被先皇特達之知擢寘法從論思之
列金匱石室之秘既許濡毫鑾坡鳯掖之間更容兼筆
逮皇明之繼作又天寵之頻加首令進誦於金華亟使
超司於玉貫榮垂五印報蔑一毫方俟黜幽反䝉奬異
丹書尚著未能虛周圄之囚綿蕞空存寧復識商臺之
禮初承明命寔震愚衷皇帝陛下稟堯舜之聰明而守
之以謙躬禹湯之儉勤而持之不息猶欲急聞忠讜博
覧英竒以光先帝之傳以茂中天之業遂形一札徧及
羣工且元勛猶未覩於加恩而臣等乃例叨於晉列至
如史館嘗備闕員今以遷官又僥陞次外拜華渥内抱
兢惶而臣敢不惟直以清由夙而夜樂同和禮同節尚
當求理義之源經三百曲三千庸敢泥威儀之末
　　建寧府到任謝表
祈閒五表冀弭餘菑疏渥九重輒叨異數控辭莫遂拜
命知榮中謝竊以南渡宸奎莫峻堯儲之直東甌節鎮
獨高舜履之封唯乆班常伯之聯始克稱公朝之寵如
臣者虛庸特甚忝冒尤多嵗月因循稱効寂蔑分量既
溢菑害日侵所冀歸休庶幾弭咎幸䝉從欲又拜腴恩
皇帝陛下盛徳圖終至仁惠下既垕經筵之侍尤優詞
禁之臣遂使孤蹤亦冒殊寵臣敢不江湖望闕畎畆戴
君付以菟符當開萬井三登之樂畀之祠舘尤䖍兩宫
萬壽之祈
　
　
　
　
　
　
　
　
　
　
　
　
　
　
　
　洺水集卷三
欽定四庫全書
　洺水集巻四　　　　　　　宋　程珌　撰
　議(附進故事/)
　　仁文哲武恭孝皇帝諡議廟號
議曰臣聞皇墳帝典咸述於徽謨玉鑎金函悉儲於美
號然史記五帝之壽於古獨高而商稱三后之年厯書
有永蓋履位既乆則膏潤之被也必深而享國既長則
治功之凝也必盛唯功徳之兼茂宜名號之益章恭以
熈朝上承堯運仁皇御厯四十二年高宗中興三十六
載偉淳熈之繼體亦四七以承休逮我光皇垂及三紀
羲昊而上莫可訂詳詩書所編於斯爲盛昭徳作諡宜
鑒在茲恭惟大行皇帝夢日開祥神光闡瑞萬善衆美
天授神鍾迹其登賢聘逸消庸斥回放勛之明也歡奉
兩宫善述前志重華之孝也食不御珍衣常屢澣大禹
之儉也隂燠小愆露禱淸禁文王之畏天也未昕眎朝
暑寒不變宣王之勤也眎民若傷念兵若已敬大臣恤
小民察邇言而莫惑堲䜛說而不行郊廟迭舉以隆報
本之心親幸儒宫以示右文之化日惟一講肇始再臨
録宣聖之後賜諸儒之諡奥學上窺於軒昊飛毫俯爛
於雲章既書說命以賜輔臣復翰無逸以置座右蠲兩
浙丁錢之困減江東折帛之重建學以垕宗枝錫廟以
表忠節苑囿不脩游幸絶跡禁令特嚴於金翠仁心下
逮於肖翹聞民食之稍艱即發豐儲之廩念民生之不
易數捐内帑之金凡帝軌王塗聖言哲行若脩身之三
徳暨爲治之九經無不躬蹈而力行積乆而不懈用是
純徳上格寔意下孚五雨十風羣生茂豫冰天桂海愛
戴同心重譯强敵連嵗輸忱四世金讐絶幣不與粤自
南渡塊土未還今也名若魏梁大若齊魯畧河以北循
山而東奉圖職方請印少府而又中土人心影從風動
豪士則挈州送欵黔民則襁褓歸仁列處邉亭凡數百
里萬艘餘粟沾及傖荒矧其傳國古璽元祐寶章與夫
薦天之璧祀廟之器爵尊􁀙珂鐘律鏗鏘列玉大圭盡
歸廣内邉吏不絶受史館不絶書履徳於踐阼之始收
功於真積之餘巍巍煌煌光洗六合如淸風戒暁而白
日昇如蟄雷起春而應龍奮良由徳盛於身故功顯於
世本末有第非倖而致仰惟玩志穆淸觀道昭曠宜千
億嵗比算三皇顧以求衣中宵忘食過旰焦勤聖體寖
爽天和既愆豫於逾旬尚臨朝於一日若與臣子永訣
仙凡自是廣庭不再清蹕三靈爲之色變萬宇為之心
摧初玉几甫憑亟命聖子丕承大綂盛徳日新謀惟先
帝之詒孝極慈幃之奉而又首遵母后之訓必行三年
之喪付託得人海邦胥慰體天議諡亟命末臣臣是用
循列聖之規刺六經之制闡章天之藻德酌希代之雋
功合為徽稱用昭億世謹按諡法功施於人曰仁聖徳
廣運曰文知人能官曰哲闢土斥疆曰武接下不驕曰
恭繼志成事曰孝夫澤流方夏餘被北方非功施於人
乎道統既明邪說自殄非聖德廣運乎信賢逐佞至明
不惑非知人能官乎北方輿版日衍月増非闢土斥疆
乎羣臣謁奏竦躬危坐非接下不驕乎憤解百年功光
列廟非繼志成事乎夫賢起有堯之野萬國咸安舜躬
天德之全出寧四海或遺大龜之寶亦取安邦或惟武
功之圖亦貴能敉然則寧之爲義大矣哉夫植顯號建
鴻名必也稽之事業考之僉輿關諸百聖而不疑質諸
鬼神而無媿故薦於天而天心受陳於廟而帝意愉韋
昭曰王者無上故於南郊稱天以諡大行皇帝尊諡宜
天錫之曰仁文哲武恭孝皇帝廟號寧宗
　　祧廟議
謹按商書曰七世之廟可以觀德疏云王者祖有功宗
有徳雖七世之外其廟不毁故七廟之外猶有不毁者
可以觀知其明徳也夫三昭三穆與太祖之廟此商之
七廟也至於商之三宗宗其徳而存其廟此則出於七
廟之外而不在乎七廟之數也是以晉元帝議立太廟
而太常禮官以為殷世有二祖三宗若拘七室則當祭
禰而已由是言之凡宗有徳而不遷者皆在七廟之外
也明矣自商有七世之廟由周而來未之或改至唐開
元増為九室是為九世國朝傚唐立九廟故太祖太宗
爲一世廟真宗爲二世廟仁宗爲三世廟英宗爲四世
廟神宗爲五世廟哲宗徽宗為六世廟欽宗高宗爲七
世廟孝宗爲八世廟光宗爲九世廟然以前代考之太
祖皇帝爲帝者太祖之廟太宗皇帝為帝者太宗之廟
蓋萬世不祧正所謂與太祖之廟而七固在於九廟之
數也至於嘉祐制書以真宗爲帝者宗百世不遷元符
制書以仁宗神宗配商之三宗永祀不祧紹熈制書復
尊高宗爲不祧之廟夫仁宗真宗神宗高宗親盡則當
祧非若太祖太宗之比今俱以功徳而詔以勿遷勿祧
此正書之所謂七世之廟可以觀徳與商之三宗宗其
徳而存其廟固當在於九廟之外可也夫真宗仁宗神
宗高宗既在九廟之外則自太祖以至於光宗實爲五
廟而已光宗爲五世廟則大行皇帝始爲六世廟如是
則於祖固無所祧於廟亦無所増質之於經而爲當參
之於禮而爲宜固無一而可議者若曰真宗仁宗神宗
雖不可祧而實在九廟之内㳂而下之當以次而祧然
太祖太宗既萬世而不祧真宗仁宗神宗高宗復百世
而不遷則九廟之内已存此四廟此外惟五廟而已他
日或又以功徳詔曰勿祧則不祧之廟將不止於四而
五廟當殺而爲四爲三勢將至於祭禰而已其可哉區
區之愚質之經傳謂大行皇帝始爲六世廟無可祧亦
無可議者惟増展一室以祔大行皇帝謹議
　　明堂中辛議
近者伏睹制書易郊而宫區畫之善萬口一詞但今嵗
季秋上辛乃九月八日初五日合致齋乃適係顯肅皇
后忌日考之國史事有相類者如紹興元年明堂初用
九月八日後改用十八日得非以忌日不可致齋乎四
年明堂初以九月五日後改用十五日其避顯肅之忌
明矣而當時乃以未得九月節爲言然祭用辛日惟取
新潔之義而已曽不計其氣候也今嵗九月十八日爲
中辛而十六日已立冬竊慮或者又以冬爲疑然隆興
二年初以十一月二十九日南郊後以晦日改來年正
月上辛然則易冬而春其不拘節氣也審矣區區管見
合用中辛於義爲稱伏乞朝廷更下禮官參酌施行
　　邉幣議
殘敵不道殺僇邉民然其辭則以幣言也貪暴之性人
進則退人退則進彼固謂我可以恐喝也得則取積年
之幣否亦茍數月之食吾力雖未爲全而在彼則甚憊
非丙寅丁卯比也法當悉銳以挫其鋒使所至失利歛
兵而遁截其歸路隻輪不返然後使可遣幣可議爾許
國之說不爲無理姑令條畫何人可將度用幾人賫幾
日糧幾日而成功彼之居守者何人守兵若干其領兵
而出者何人戰兵若干强敵已與之和否乎大盗已與
之爲一否乎知彼度我纎悉條上其行與否又在廟謨
耳雖然功業見乎變而守常蹈故乃自昔中國之患强
敵所當結豪傑所當檄邊將自爲之朝廷無與焉成則
享大利否亦無損於毫毛用力寡而成功倍否則邊事
一開將不止一殘敵而已管窺無長然不能自嘿唯朝
廷擇焉
　　進故事
周顯王十四年齊威王魏惠王㑹田于郊惠王曰齊亦
有寶乎威王曰無有惠王曰寡人國雖小尚有徑寸之
珠照車前後各十二乘者十枚豈以齊大國而無寳乎
威王曰寡人之所以爲寳者與王異吾臣有檀子者使
守南城則楚人不敢爲冦泗上十二諸侯皆來朝吾臣
有盼子者使守高唐則趙人不敢東漁于河吾吏有黔
夫者使守徐州則燕人祭北門趙人祭西門徙而從者
七千餘家吾臣有種首者使備盜賊則道不拾遺此四
臣者將照千里豈特十二乗哉
　甚哉賢者之有益於人之國也蓋堯舜之肇立人治
　三代之享國乆長莫不以得賢爲基故春秋戰國以
　來凡數百年餘澤未泯當時列國爭以得士爲重然
　則齊威王之言非春秋諸侯之言唐虞三代之流風
　遺法也雖然當是時豈惟齊哉楚以得臣重鄭以子
　産重晉以叔向重魏以田子方重燕以樂毅重自是
　而後漢唐開基之君守成之主皇皇汲汲求若弗及
　葢亦習見三代戰國之遺而深監亡秦賤士之失也
　炎緒六葉至于武皇雄材大畧運動一世罷黜百家
　表章六經興大學脩郊禮改正朔定厯數恊音律作
　詩樂建封禪服匈奴平氐羌蕩南粤紹周後國勢尊
　彊治効彪炳亦既同風三代矣而帝也方且今年求
　茂異明年舉將相既招獨行之賢復思跅弛之士若
　一時不足於用者何哉唐之初造四方未一干戈未
　收乃開館宫西延置英傑異時所與基三百載之業
　成貞觀之盛若杜如晦若房𤣥齡若虞世南若禇亮
　若姚思亷若于志寧之徒皆極一時選畢萃天臺亦
　若不可一朝緩者葢高祖太宗知夫翊扶昌運垂憲
　後昆非若是不可也下而偏隅閏統之立國亦必以
　人不然元魏之據有中土胡爲而獨乆哉外國之窺
　中國也亦以人而爲叛服不然何以彼人相戒願勿
　以晉爲圖哉然則是道也外國猶知之其可以堂堂
　中國而無可憚可畏之人乎矧今也新附未一外扞
　未嚴將貪且陋而不足以鼓英豪兵怯且貧而不足
　以應緩急人心未奮士習未淸羔羊之操㣲骨鯁之
　風熄管仲有言一嵗之計在植穀十年之計在植木
　百年之計在植人葢人才之盛非一朝一夕之功也
　涵養數世封殖百年然後可以足一代之用夫茍長
　育之功不加焉則前者浸没後者未成世變不齊人
　才中乏識者葢深憂之故臣區區之愚謂已成者當
　晉擢之未成者當長育之不唯可以供一世之求抑
　亦可以遺子孫之用雖然竒才不世出中人滿天下
　必得夫文武兼資望聞葢世者而用之則其在朝也
　可以尊中國之威在外也可以壮長城之勢雖中外
　有故倉卒變興而國勢自重於九鼎人心亦安於泰
　山矣方晉南渡士大夫有見王導者曰吾今日見管
　仲無復憂矣然則無有如導者安得而不憂邪導不
　足言也堯舜之智不徧物也親賢之爲急唯聖心加
　之意焉
隆興初北方歸附日衆宰執建議請於唐鄧海泗諸州
置立關隘凡關之外有以全城送欵者用周人封建之
法以其地之廣陿而王侯之賜之鐡券許其世襲土地
貢賦悉資用度刑賞生殺並照勑令施行更不奏審每
嵗正旦朝郊祀即令陪位遇有警急更相應援義同一
體以圖乆遠之利
　恭惟藝祖受天明命奄有方夏幾二百年矣乃姦諛
　誤國外裔亂華赤縣神州淪於甌脫今天人効順尺
　刃不煩循山而東畧河以北請命下吏願更印綬此
　千載一日之逢也然經理區畫招徠還定使復爲全
　壤者非一手一足之力一朝一夕之功也葢㝢度寛
　者可以集衆智貨利薄者足以得人心必能運動於
　英豪乃可并包於閫外深觀諸將未見其人又况氣
　偏東南地裂西北懐近安者遺後患圖乆逸者先暫
　勞審勢度宜莫如分建助其不給永作屏藩二敵於
　是而窺覘羣盜於焉而叛服設施一中孰不懾心三
　邊有休息之期四海遂安平之望否則藩籬既撤内
　動牽聯財匱力殫孰知底止嵗月緬邈蚌鷸相持幾
　不再來者古今事變之常覆䕶癰疽者自昔中國之
　患儻今日之事眎僅同於膚髪則他日之疾决不至
　於腹心千載良謨定於俄頃大抵功貴能立尤貴能
　收漢高英明亟定諸將之賞唐宗猶豫倒持藩鎮之
　權傳曰日中必熭操刀必割唯陛下亟圖之
紹興十五年三月高宗謂輔臣曰朕觀五十年前人才
皆是仁宗涵養所致以此知人才正在作成也蘇軾亦
言竊觀仁宗四十餘年之間左右前後之人其大者固
已光明雋偉深厚雄傑不可窺較而其小者猶能淳朴
愷悌靖恭持重號稱長者
　至哉高宗之言乎真萬世帝王之龜鑑也天之於人
　才無代不生也至於培之則成作之則起沮之則銷
　落委之則斷絶此又係乎人君之責焉爾昔董仲舒
　之告武帝亦曰陛下思往古以求賢此堯舜之用心
　也然而未云獲者士不素厲也夫不素養士而欲求
　賢譬猶不琢玉而求文采也然則人才之成亦豈一
　朝一夕之力哉百年養之一日用之平居無慷慨之
　士則臨事無激烈之人臣嘗汎觀士大夫之間矣人
　心未奮士習未淸羔羊之操㣲骨鯁之風熄夫茍長
　育之功不加焉則前者浸没後者未成世變不齊人
　才中乏識者葢深憂之雖然竒才不世出中人滿天
　下故臣區區之愚謂已成者當封䕶之未成者當養
　育之不惟可以供一世之求抑亦可以爲萬世之計
　昔者齊威王謂魏惠王曰吾臣有檀子者使守南城
　則楚人不敢爲冦十二諸侯皆來朝吾吏有黔夫者
　使守徐州則燕人祭北門趙人祭西門吾臣有種首
　者使備盗賊則道不拾遺夫以蕞爾之齊而其國中
　可恃之才其盛猶若是矧今日撫中興之機圖中興
　之業可不以是爲急務哉惟聖心加意焉則宗社幸
　甚
唐大厯十二年秋大霖京兆尹黎幹奏秋霖損稼韓滉
奏幹不實命御史按視還奏所損凡三萬餘頃渭南令
劉澡稱縣境苖獨不損上曰霖雨溥博豈得渭南獨無
更命御史朱敖視之損三千餘頃上嘆息乆之曰縣令
字人之官不損猶應言損乃不仁如是乎貶澡南浦尉
　竊聞積雨害稼雖三代盛時間所不免惟聖帝明王
　不以爲天數而必以爲天戒故側身脩行上之所以
　畏天者爲甚至蠲租已賦下之所以恤民者爲甚深
　故水旱雖出於天者也而使之不能爲害者是又君
　之所以為天也若乃庸昏之主非歸之於定數則諉
　之於適然是故告之而不知警之而不懼而禍敗乃
　至矣雖然代天者君也析地裂壤而與君共理者守
　令也不幸一方有水旱之異往往掩覆率不以聞其
　或言之不曰旱不爲虐則曰水不爲災此風相仍千
　載一日唐大厯十二年秋霖爲害黎幹言之而韓滉
　沮之御史核之而劉澡又欺之向非代宗英明則上
　下䝉蔽何由明白善乎帝之言曰秋霖溥博豈得渭
　南獨無又曰縣令字人之官不損猶當言損何不仁
　若是乎至哉斯言萬世人君之軌範也惜乎代宗明
　足以燭姦而罰不足以懲惡欺君害民有爲劉澡者
　誅之以警其餘可也乃僅自令降而尉焉使爲臣子
　者何憚而不爲欺哉恭惟陛下盛徳格天嵗書大有
　然一氣嘿運升降靡常迺者五月之霖幾於太過邇
　日之雨亦近於霖浙右諸州地勢卑下所傷已多他
　郡積雨之餘螟􁀙盛生戕賊禾黍而福建諸郡又復
　有苦旱者臣愚竊慮郡縣壅不上聞欲望陛下仰思
　天戒俯念民生亟下明緡申飭守令凡有損傷速以
　實奏如隠而不奏與奏而不實命臺臣監司覺察重
　寘于憲大則勒停小則鐫黜庶幾上答天變下慰人
　心抑臣猶有愚忠敢畢其說往者梅霖未爲太過而
　江淮城郭間有頽圮甚至都城西隅亦復坍落數丈
　質之古史稽之前代水隂象也亦兵象也已事前聞
　瞭然可鍳惟陛下内則益加聖心外則益脩政事使
　菑害日去福禄日來宗社幸甚天下幸甚取進止
孝宗皇帝聖政淳熈八年六月丙寅樞宻院進呈昨得
㫖令宻問淮西總領葉宏郭剛軍中刻剝軍人虛實據
葉宏回報郭剛别無刻剝止是舊有軍須庫俵布搭息
一事上曰卿等可諭都承㫖傳㫖宣諭郭剛令日下住
罷併本息蠲放仍令責問本人號曰老將猶有此等事
卿等可更切責葉宏既職事是報發御前軍馬文字此
等事如何不早以聞必待詢問然後方報此後應諸軍
凡有刻剝等事須即以實奏聞
　臣竊惟國務莫大於備邊邊備莫急於養兵軍中委
　𤨏往往人所難知臣得之營壘者頗悉試陳一二焉
　諸軍調發或回柵拆洗所支發遣錢總所支降未到
　即借兊於軍中備急庫比總所錢至自合正還今乃
　暗收總所之錢用作欠眼按旬克除又於支給之際
　或二分或三分折支鐵錢交子軍人安得不困邪此
　其一也諸軍每旬券錢元降指揮㑹子七分鐵交三
　分今㑹子一貫市換鐡錢三貫四百乃止以鐵交三
　貫一二百凖會子一貫與之減克於錙銖軍中又安
　得不困邪此其二也諸軍赤㫄並已勘同然後出給
　今糧審院率以小節不員追逮軍司合干人千里往
　來絡繹于道得賂即釋動數百緡被追之人無非裒
　率軍人又安得不困邪此其三也朝廷淸明賞功不
　吝今乃每上功狀必行箕歛賞功未下已困饑寒此
　其四也箭手臨陣施過箭鑿軍司已即申報消破元
　數而三軍回營之日不分施用及委棄之人並勒買
　納却以其納過之數作添置入帳支破官錢此其五
　也諸軍擺鋪專傳羽書今乃令其擔擎籠伏甚於軍
　期山溪水漲殞於非命或稍沾水濕則懼罪而逃此
　其不恤者六也陣亡之卒其妻與女法當措置嫁遣
　軍中乃今不恤使之流落失所軍人見之莫不寒心
　此其不恤者七也一壺之醪可醉三軍片言所臨温
　若挾纊平時不恤其困苦臨陣乃欲其授命古今無
　是理伏願陛下疏其貪狀示以顯僇仍戒餉臣隨事
　奏發使諸將股慄咸畏陛下之明三軍聽制咸知陛
　下之恩則戰守攻取何患其不如意邪唯陛下財幸
　取進止
高宗建炎元年詔曰比來州縣受納秋苖務加槩量以
規出剰可行禁止三年御筆朕累下寛恤之詔而迫於
經費未能悉如所懐今聞東南和預買絹其弊尤甚可
於江浙減四分之一以寛民力
　臣竊惟兩稅之重莫甚今日而州縣洿吏又從而取
　贏焉夏稅有絹秋稅有米以今凖古可謂重矣絹有
　本色以物力取也又有和買以錢鹽易之也今皆無
　焉白取耳然亦各有法則焉比年以來州縣受納每
　疋之重至十三四兩其幅之濶至於二尺二三寸以
　直計之不下六七千絹不及等則又從而拘没之夫
　本色絹取之既重而和買絹官又白取况上供之絹
　不過以之給官與兵耳何至過重與濶徒以困民若
　是邪至若秋苖則州縣斛量尤爲非法升幾於斗斗
　幾於斛斛則加倍大約二石方輸一石輸及其半則
　廩庾已溢於是或折楮以便姦或易秫而爲釀秫之
　直髙於秔也民何以堪恭惟九重惻怛之仁朝廷寛
　恤之書無日不下郡國而民之憔悴於虐政者如此
　且比年三邊戍兵未撤而内郡常賦朝廷未嘗銖兩
　増焉今也内地之民反不若邊民之猶被優澤者良
　以貪狠之守餓烏之令剝啄生民無有紀極所至田
　野十室九空凡以爲此臣愚欲望陛下仰法高皇俯
　念邦本特班明制嚴飭監司絹之重輕各仍本州之
　舊無増無過其不中度者隨即給還使之别輸無輒
　乾没仍勑户部無輕退庶幾州縣不得並縁爲姦爲
　蠧秋米斛量止取常耗無創私斛以沃貪饕儻稍格
　詔㫖按發以聞監司故縱則御史劾奏庶幾橫歛少
　戢民力稍寛元氣充盈至和感格宗社幸甚生民幸
　甚取進止
　
　
　
　
　
　
　
　
　
　
　洺水集巻四
欽定四庫全書
　洺水集巻五　　　　　　　宋　程珌　撰
　策問
　　癸未知貢舉(詩賦場/)
問正月元日上御路朝發德音下明制加寵儒先恩施
甚備既越日又以張公載節惠之典未舉復命賜之夫
元者天運之新也王治之始也乾坤闔闢原於意端朝
發九重夕孚四海學士大夫可不仰體明指深探大原
而以躬行自勉哉雖然道非異物也由開闢以迄于今
天地以合日月以行星辰以明草木以蕃山嶽以峙江
河以流民生以遂人極以立皆道也揭之則光委之則
晦至若流行於宇宙間則未始一日而或熄不爲堯而
存不爲桀而亡也是故欲與諸君議其凡焉盖自太極
一判伏羲神農黃帝首發其秘者而後之言正統乃始
於堯舜何邪三聖而後自成湯文武以至于洙泗見之
易著之書亦可謂深切著明矣而當時猶以爲文章可
聞性天不可聞又何邪諸儒迭興同尊孔氏同信六藝
宜若無異焉者至其備仁義忠信之道具禮樂刑政之
紀上祖堯舜下法周孔敷陳往古掎挈當世不知荀卿
子之書果能羽翼增光邪又若上酌天時盈縮之數下
推人事成敗之端天人始終之理君臣上下之分陶冶
大爐旁薄群生不知揚雄氏之學果皆淵源洙泗邪王
通氏㣲而顯曲而當旁通大義洪闡教源上不蕩於虚
無下不局於器用唯義所在果足以接獲麟之統緒邪
韓愈氏隄障橫流矯拂媮末撥衰反正洞視千古果足
以表裏軻雄佐佑六經邪雖然得於心者精聞於耳者
末繄欲動而爲天下道言而爲天下則立天下之大本
知天地之化育道統主於上則關百聖而不慚道學傳
於下則垂千古而不敝詩曰追琢其章金玉其相又曰
薄言采芑于彼新田有如發育之仁陶成之化魚躍鳶
飛其盛若此諸君其何以稱之邪其以平時陶育大醇
躬行自得者詳著于篇庶以仰承聖天子崇儒重道之
意
　　癸未知貢舉(經義場/)
問古今一天下耳善審其勢者定其衡變其權使首不
軒尾不輊則天下可以長治而無亂久安而無危而世
之言治者則以爲運匪胥庭俗乖巢穴上聖御厯則極
與天同中代以還則因時施事不知大法大經之際果
有差別否邪夫成天下之大順致天下之大利者制而
用之謂之法變而通之謂之神審什伍以相持明版籍
以相閲限夫田以絶兼并定五刑以折姦暴急農桑以
豐委積去末作以厚本業崇教化以陶性情表德行以
厲風俗覈材藝以别官品擇精悍以習師田修武備以
嚴戰守申禁令以防僣差信賞罰以驗勸懲察苛刻以
絶煩暴然則唐虞之所謂泰和三代之所謂長久而漢
唐之所謂紀綱制度其先後緩急亦復有取於此數條
者邪先漢初年意度洪闊涵之如海育之如春蠲租減
賦歲無虚時家給人足充然富庶乗㹀牡者擯街逵守
閭閻者厭粱肉有若郡不貢士坐以蔽賢進得其人加
之上賞諂諛成俗㣲見厥初砥厲清風益嚴再造一時
之士鴻毛祿位泰山名誼姦夫纎萌望風摧落抑何士
習之易變若是邪詩書所載戎狄是膺荆舒是懲齊威
越燕伐山戎趙武靈王服單于秦繆用百里奚霸西戎
呉楚之君以諸侯役百粤故司馬太史公有言今中國
一統席捲四海内輯億萬之衆豈終晏然不爲征伐哉
後遂北討強敵南誅勁越大抵中國盛則外國㣲外國
強則中國弱攷之古而然質之今而否乾坤之策陰陽
之數離合之機消息之理將以漸取之耶抑一舉而覆
之邪抑亦待其自亡邪彼漢人所以固天命繫人心維
國勢其意深矣未易諉曰不足論也諸君抱負英竒咸
欲自見於斯世者其根柢六經追風三五運宇宙於寸
心徹幾㣲於一指攷人才盛衰之故察天人因成之機
行之後王者或不膠於古施之前代者或有取於今勿
迃勿迫科別而條析之以備明時之采擇
　　丙戌知貢舉(詩賦場/)
昔者聖人之作春秋也上揆之天道下質之人紀年不
名一也而曰元月不徒正也而加王説者謂人君即位
必改元常事耳不以爲重然則果常事乎抑重事乎又
曰文王即位已改元年矣而中間又改武王即位宜改
元也而乃不改比其受商命也又宜改也乃又不改然
則書元亦舊矣奚獨重於春秋乎或者又言元宜以天
瑞然則建元元光之義亦有得於聖人之意否乎雖然
一者天之所爲而元者聖人之所爲盖道生一一生二
二生三三生萬物自三以往則巧厯不能筭矣顧變而
爲元則毋乃有所執邪及反而求之於易則卦六十四
也以乾爲首乾六爻也以健爲德彖曰大哉乾元萬物
資始乃統天推而至於時成六位保合太和則元之用
大矣至象則曰天行健君子以自強不息然又曰天德
不可爲首何邪夫道始乎伏羲用於黃帝成於帝舜上
下數千載間皆一元之功用也然伏羲之易機神義宻
非文王夫子孰能明之至神農黃帝三墳之書所謂象
形氣之宜原陰陽之化與夫二聖傳心之妙則巍乎天
地不足爲大纎乎塵埃不足爲細果皆合乎一元之運
耶否則華胥之俗泰和之風將何道以致之耶唐虞之
廷天同神比都俞一堂之上三代賢佐當其君踐阼之
初陳謨進戒編之書紀之詩燦燦有序不知孰爲澄源
正本之論耶仰惟皇上躬承慈訓嗣纂炎圖收聰蔽明
急先納問凡危言之罔咈正論之開明固已山積而淵
涵矣不知其先後緩急亦可得而言之否耶人謂祈招
之詩緩而未切引裾之諫迫而不舒不知司馬溫公三
言之要凡獻三朝然則萬言十事未免支離而德本化
樞果皆不越乎是耶唐人大寶之箴先朝唐鑑之作皆
獻於繼統之初其言凛凛其目繩繩不知孰可行於今
日乎人謂一元之義不明千載無書法正始之道不著
百世無善治其稽三墳之易以參乎春秋之元究唐虞
三代之陳謨以合乎有唐之鑑使後聖之心一乎前聖
之心而伏羲之治不絶於三代之後矧惟有司恭承御
札奎畫煌煌垂訓明白曰文辭浮靡者必非偉厚之器
議論詭激者必無正平之用又曰場屋私弊售僞亂眞
法令具存所當申飭毋使僥倖者濫進而忠樸者見遺
大哉聖謨昭掲軌範諸生何幸獲逢初政之辰悉吐平
時之學有司將得以觀其抱負而援之以上應務得實
才之意毋冗毋畧
　　丙戌知貢舉(經義場/)
皇上睿性聰明聖學超詣日御經幄時發玉音凡於講
學事親畏天愛民求賢納諫分別忠佞之事莫不該貫
古今通達倫類片言所加悉中機要而乃盛德謙冲不
居其聖樂善忘勢好問弗倦者何耶盖昔者總章之訪
君疇之學盤有銘席有戒暨夫詢八虞咨二虢度於閎
夭謀於南宫諏於蔡原而求於莘尹凡所以巻巻若是
焉者以爲非若是固不可耶抑亦姑示其忘勢耶然當
時之所咨所學者亦可得而聞耶雖然帝德之運備乎
聖神文武之體而皇極之疇亦取乎沈潛高明之用夫
明而不苛斷而不愎仁而不失之姑息剛而不流於暴
虐好生之德洽于民心非仁乎四罪而天下咸服則又
非徒仁也勇智以表萬邦一怒而安天下非義乎克寛
克仁惠鮮鰥寡則又非徒義也夫性具一德德具萬善
立我烝民莫匪爾極至於拔萃之才則獨稱上智矣乃
有皇王帝伯之辯豈天之降才爾殊耶抑學力之至與
否耶夫天也日月星辰也東西之行各不相謀而周天
之期古今不爽得非其行不息其度有常哉不知若晝
夜之有經若四時之代行何獨至於舜而然耶漢之武
皇即大位年未二十崇信至道師則先王五六年間號
勝文景唐三百年首稱文皇年幾弱冠濟世安民二君
非三代之後英主乎而末年所就迄歉其初彼堯之兢
兢舜之業業湯之日躋文之不已所謂繼天而立道與
時而偕行者果皆至聖能之而成康已降舉不足與是
耶人謂自後世天德之論不明蹈中庸者或不能極乎
高明體博厚者或不能配乎悠久夫是以醇風緬邈古
道闊疎使生民耳目不復見雍熈之盛其信然耶繄欲
振三皇之綱紐五帝之維昉乎一念而被乎八荒等乎
百王之上而流乎萬世之下其論爲孰篤其指爲孰歸
耶其究天人之原融古今之極明乎乾坤不倚之德以
參乎天地常久之道是果六經之所垂憲而百王之所
共守者耶諸君何幸親遇初政之辰來應求賢之詔御
札丁寧務得忠樸正平之士上意渥矣毋忘納言之義
益殫歸美之忠有司將拔其尤以獻焉
　　試閣職
(闕/)

　
　
　
　
　
　
　
　　其二
問經國莫重於邊備邊莫急於將然今昔異時離合異
勢攻守異宜雖無常勝之規亦豈無不可敗之法詎容
不講之於平時邪晉人有言大丈夫當功濟四海詎老
一儒哉故晉敗楚于城濮晉侯猶有憂色曰得臣猶在
憂未歇也楚之甲士百萬不以爲懼子玉一將則晉之
君臣側席而坐爲國者其可無人邪被甲請行一飯米
斗固取乎更事之多者然官爵高年齒邁或不免於敗
而少年官輕者乃卒成雋功何邪佩弓四石纒矟二丈
固取於萬人之勇者而射不穿札戰不乗馬亦爲當時
名將何邪定荆之役必六十萬三萬之敵必用六萬兵
固貴乎多也然提衆三萬而天下莫當領騎三千而敵
人蹀血或多或寡何所用不同邪自古立國東南者以
江爲重所謂五十餘里之間僅屯數四則兵力固忌乎
分矣然所統七千人築壘十一烽火相望凡三十所亦
未嘗敗事然則或分或聚果孰便邪撫納新附聲薄河
南而靈武河中之事一以爲使一以爲敵何邪平澤潞
征太原討重進火李筠禁旅十萬威震六合官軍豈不
可用邪其謂禁旅不若土人契丹不畏官軍不知二者
果孰足恃邪上黨之役當時善兵者以謂當發忠武武
寧兩軍青州精甲五千宣潤弩手二千不過數日必覆
其巢然則官軍土兵亦可雜用邪雖然呉起兵家者流
意其非兵不談也魏文侯一日問以陳必定守必固戰
必勝之道起曰君能使賢者在上不肖者處下則陳已
定矣民安其田里親其有司則守已固矣百姓皆是吾
君而非鄰國則戰已勝矣夫謹黜陟培邦本定國是此
唐虞三代所以紀綱治本者而兵無與焉顧起乃以爲
言何邪由前而論則其事詳由後而論則其説簡將孰
從而折衷邪方今殘敵未殱久戍未撤其稽今昔之異
同考籌畧之得失孰緩孰急孰後孰先酌其宜於今者
而言之以備廟朝之采擇
　　試上舍
問頻歲金穰餘糧棲畆年穀一侵農輒告病何耶聖人
成天下之大順致天下之大利雖乾溢靡常而民無菜
色奚術而然耶郊野縣都咸有委積以之賑乏隨在而
足後世常平義倉得其意之遺矣何古人行之則收實
效後世用之則皆虚文耶發廩弛租一毫不靳者君也
然推君之惠而致之民則非君之所能自爲也獨不觀
漢事乎漢人之言曰方春和時羣生滋茂而吾農甚苦
其議除田租則是豐年猶除之也又曰吏以貨賂爲市
漁奪百姓侵牟萬民名之曰盜則是豐年猶禁之也漢
人之顧念邦本整飭吏治使天下曉然知朝廷好惡之
意可謂深切較著矣然郡國之間饑民至相食而固保
倉廩不敢輒發不知佩符共理乗傳觀察抑爲何事耶
夫事迫切者乏宏規騖荒唐者鮮實用由是書生不達
時宜之誚漸發於流俗之口曾不思當世之務不問之
儒者將孰問耶是故願相與商畧之且移民就粟與夫
載穀免傳令民植蕪菁與夫入粟拜爵或許畱歲儲餘
悉發糶或郡敢遏糴坐以違制是皆先代之所已行者
也或請籍丁壯以爲兵或欲蠲征税以通賈或請借他
道常平之粟或欲復官田廣惠之倉是皆先正之所建
明者也然今昔異時五方異俗智若流水日動不窮亦
豈容膠柱哉伊欲上澤旁流無所壅閡使要荒如畿甸
畿甸如堂皇吏稱其職民樂其生充然如五鳳黃龍之
間豈無言之必可行行之必可績者邪其以平時澤物
之規模勿迂勿迫著之于簡有司因得以占焉
　　禦戎
仰惟國家德歆于天誕受天命列聖重光卜厯萬祀而
維彼强敵干迷天紀兵氛燭于欃槍怨氣昏于河洛乾
坤爲之坱軋海嶽爲之震蕩翠龍鸞旂偪仄東吳日月
緬邈駸駸百年間者神矛靈旗飇馳電舉匪天命威力
是憑惟人心忠憤可保固宜布和成將帥植髪成干櫓
指麾而虎兕作威感激而風雲變色俘名王滅強敵獻
之先廟使巢山駕海之徒狼纛烏章之長頓顙虎帳請
命悔罪然後宣暢皇靈灑平宿憤汛掃宫室修謁園陵
陟華盖於太㣲反雄都於古汴使華風扇于黒水和氣
塞乎堪輿凡戴髪含齒爲中國臣者疇不願之而乃事
乖本圖重喪王畧卒徒倒戈不戰自奔邉方千里披攘
狼藉父子兄弟肝腦川流嗚呼豈繄天爲良由人謀謀
之不臧既往何悔伊欲國威寖伸扞圉雄固以雷雨洗
川澤以清泠釋寃胾務靖近患徐議後圖策將安出耶
區區宇文泰於師旅勞動吏民困弊之時猶能命所司
度宜制二十四條以便目前然則以今準昔所謂因時
適治者固當諉之勿問耶雖然天下未嘗有不可爲之
時士大夫而不懐鄙夫失得之念則事幾了然矣不然
則周之宣王與其一時依乗風雲之佐由今望之豈眞
若神人者孰爲巨孰爲細孰爲當先孰爲可後諸君有
思濟之心而無失得之累者其勿迂勿迫言之將上之
人或有取焉
　　學校
問四代之盛塾庠序學之制達之天下作人之效可知
已先漢有太常有太學而遊學之路受業之地未詳也
後漢有辟廱有鴻都學而學官之課程生員之選試未
聞也唐人於太學之外有國子學又有四門學𢎞文館
學保桑梓者鄉里舉焉在流寓者庠序推焉然則里選
之與學校判而爲二矣天下之學既不盡興而取士又
不盡出於教育後世望太平之治宜其寥寥也國家肇
造之初首謁先聖以風海内於是老生彦士興起於深
山窮谷之中故州郡未立學而先有四書院大學之制
未備而先有湖學慶厯盛時始詔天下皆建學又取湖
學之法行之太學自嘉祐至于熈寧公卿大夫彬彬多
四科之秀論者歸功於湖學之作成而不及慶厯之建
學何也湖學之教人經義有齋治事有齋習之以盛服
危坐逸之以習射投壺容止進退望者不問而可知獨
其爲法則無傳焉當時既取以爲太學之式必不至於
闊疏不識熈豐之學法果出於湖學之規而不變歟自
三舍之行日繩學者於規繩之内而學官受金之訟至
興大獄爲衣冠之深恥昔者條約之疏而風俗自淳今
也防閑之周而士習益薄何耶元祐諸賢看詳貢舉條
制其間有欲改試爲課以變月書季攷之舊謂禮義之
地不當使之争者其説果可行邪大觀再更學法用事
之人自以爲一道德同風俗而西蜀之賢者寧出於元
祐黨籍之門而不願就八行之舉又何耶自京師郡縣
莫不置學前日之書院既已荒蕪不治近世名卿大儒
乃稍訪求葺理以復承平之遺風使不以課試爲累而
得專心於講習既爲之規以示講學修身之要又爲之
記以開游學嚮方之塗其意甚厚原遠末分居者未免
植門戸之私游者未免流餔餟之習豈書院之設特爲
學者自便之地又何以甚異於郡縣之學耶今又因諸
老之講明以倣湖學之規模推湖學之教育以還書院
之舊貫與夫慶厯熈豐之人才何爲而盛衰元祐熈寧
崇觀之學制何爲而得失庶幾於科舉課試之外有所
作興以洗漢唐之陋而髣髴鳶飛魚躍之遺其必有道
矣願從諸君共圖之
　　監司郡守
問㝢内提封萬里勢不能周故岳牧侯伯之制使内外
相維統體不亂而後要荒如王畿王畿如堂陛上無不
流之澤下無或壅之情聖人慮事周察治審萬世不能
易也然炎漢初年責成郡國存問長老舉察廉孝悉以
屬之未聞乏事也乃元封以後使指旁午威震州郡守
相輕賤至饑民相食而郡保倉廩不敢輒發不知所謂
循行觀察抑何事耶孝宣興自閭閻深鑒前弊郡國歲
上囚繫詔丞相御史課其殿最計簿具文詔御史案其
不實部使者之職廢之否耶乃治行尤異增秩賜金便
宜從事毋拘文法潁川渤海吏治彬彬不知其何以致
此耶於赫我宋稽古建官閲班簿以擇監司置審官院
以擇長吏監司責以廉按長吏責以牧養治體聯屬吏
功較明卓乎三代之盛非偶然者而比歲頽風漫無法
守燕集賂遺不禁行部之日時節互饋絡繹道途之間
揆以人情寧復刺劾閒一飛表莫匪褒章風憲當若是
耶身佩左符駕以朱轓視公帑若私儲謂燕飲爲政事
以督賦屬縣爲勞能民寃莫言吏奸成市饑饉流離一
不知問牧養當若是耶先正有言路擇一監司天下自
治而或謂前古危亡之朝監司不察州州不䘏縣縣不
䘏民故民怨於下相與爲盜而上不知卒以基禍然五
鳳黃龍之間不煩部使者亦足以爲治何耶其稽往古
岳牧之制考漢人廢置之由酌先朝班簿審官之意條
近世革弊之宜悉著于簡或有資於觀風者
　　任相
問代天惟君助君惟相宣天縡穆皇猷陶民極繄相責
也顧不重歟故方論之也稽衆叶下上合下符以示其
不敢輕比得之也延置左右禮絶百僚以示其不敢慢
既任之也披心腹一休戚都俞唯諾纎芥亡嫌以示其
不敢疑盖以爲不若是非所以重宗祧隆國體也是以
道尊禹臯勛華用昌德崇説旦殷周用顯華辰丕祚有
自來者獨怪秦漢而下登進多途則選拔輕名稱不一
則位望損宴見不冠則名節壊甚者請苑方聞而輒下
廷尉者不恕責以吏事而災異䇿免者不倫成王畏相
亡具甚矣而其間隨世以成功名史不乏書何耶唐祀
三百謂非明君良弼扶持之力可乎而稽厥任人則慊
然千載箴規朕失不可或離其相與之眞似矣而退朝
未幾怒形於色畫指書空憤語罙甚何亟予亟奪若是
邪進見大臣官而不名其待遇之盛似矣而姦佞得志
忠直見疎抑何文至實衰若是邪欲與宰相參決大事
不欲以煩碎爲言若知大體者至奏除郎吏輒他顧不
答儻進退黜陟一不與聞則何者爲君相職業耶在君
者姑置勿言而在臣者抑當自厲耳朝廷有政傳經以
對言多法義上以爲任公卿則擇之不爲不審而姦人
用事不時白奏附下罔上無大臣輔政之義輒與平生
論議相反何邪彼起自流人一歲至宰相者誠不足言
顧乃有意誅宦官復河湟舉賢望翕然慰人心絶不類
往進何邪論相以道德次之人望次之而近代以還或
由文藝或因勞功皆得以坐廟堂而號丞弼公餗既覆
身名擯落其何能弼成主德震懾姦心上弭天變下鎭
物望哉雖然代未嘗乏才也天未嘗不欲平治也展經
世之閎謨扶中天之景運躡前賢之軌範還盛古之流
風則將何以邪唐人有言開元初輔相率三考輒去雖
姚崇宋璟不能逾至李林甫秉權乃十九年遂及禍敗
乃知亟進數罷誠治本也信斯言也則任房𤣥齡十六
年魏徵十五年非邪果賢邪患其不久非人邪一日已
甚然則久速之論孰從邪人主虚衿以求賢海㝢饑渴
而望治繇古然也盍相與茂明之
　　六經疑難
問太史公有言學者載籍極博猶考信於六藝而六藝
固有未易考者姑言其大較焉晉太康初有得古書者
惟易爲備而無彖象文言杜預以爲聖人造之於魯猶
未播之逺國然漢世固已爲十二篇矣何耶古人之易
卦彖象爻各不相雜然則以彖象爻辭雜之卦中使古
易不復見者何耶書之所存五十八篇孰爲伏生之傳
孰爲𨽻定之書秦誓一篇伏生書乎壁中書乎史遷是
之孔氏非之宜各有見書有十體益稷以謨名可也多
士以誥名可也如旅獒君陳等篇命乎誥乎抑訓乎十
五國風之叙由來逺矣季札觀樂之時孔子尚幼然則
叙果誰定乎即其國風之善否本其國亡之先後其説
孰是序於詩大矣如江有汜殷武以爲非衛宏之所能
及至於言風雅之有變正與夫以關雎鵲巢而繫之二
南則又以爲非卜商之見然則序果誰作乎周官一書
已亡其一劉氏以考工足之儒者咸以爲非然則成王
在豐作周官果其書乎今考其書建官之制耳而乃列
於禮經至於明堂一篇正周公制禮作樂頒度量于天
下者乃不見之書又何邪禮記一書或謂成於孔門之
諸子又以爲戴聖雜取家語及子思孟軻荀卿之書不
知果今之禮記邪中庸一篇似非禮經劉向得樂記宜
自爲書而又禮樂合爲一經何也聖人作春秋一用周
典而啖助以爲用夏爲本左氏親見筆削公榖皆出子
夏而論議不同乃如異師公榖既盛而左氏尚㣲鳳龔
諸人極力扶持猶不一振今左氏乃益顯而二家僅不
絶何邪或謂公孫固韓非摭文著書而鐸椒虞卿亦采
取刪拾不知果有得於聖人之意邪無曰六籍爛然家
傳人誦疑六籍固疑吾心也又無曰吾惟道而已他非
所泥則又幾於稊稗嘉穀者試相與紬繹而根證之有
司得以祛宿疑焉
　　理財
問食貨之政前牒講之備矣唐虞而上姑置勿論三代
以來固有可攷者漢人意度宏厚綱目濶疏七十年間
廩庾盡滿充溢露積京師之錢累百鉅萬夫賜租發爵
使農愈勸若可以得粟耳顧錢亦至於不可校者何邪
夫均輸平準各有令丞都官幹官並屬大農是固生財
之道然其官乃不建於初年何邪有唐之興經常簡易
之法爛然有叙方其盛時民物蕃息馬牛被野米斗之
直至三四錢原其所自是固力本之餘功然不聞有錢
少物輕之患何邪良法既壞理財之説寖興所謂鹽鐵
轉運鑄錢括苗𣙜利借商之事擾擾並起迺愈煩而愈
弊何邪自是而降調度益繁規模日迫矣天厭昏代開
我國家列聖相承比隆三代凡數百年來﨑嶇苛細掊
克聚斂之政悉弛而不用至於三司使之置雖因舊制
而其間深意所寓固有三焉造作軍器與夫土木之工
河防之役盡得而主之且國家經費之大無過此三者
而必命三司總之豈非使之得以制其出入而爲制度
者乎分天下之路設轉運使副判官付以按察之權使
督集財賦𨽻之三司凡經費羨餘悉獻之夫三司雖尊
位亞執政而無宰相黜陟之權故諸道使者有羨則獻
無則已果可以不事損下而益上邪左藏内藏之儲人
主不得知其數宰相不得侵其事惟三司實專之得非
不見其儲積之廣則侈心無自而生邪自王安石當國
持冢宰制國用之説分三司之權立勸沮之法置旁通
之簿凡前日祖宗微意一切不存不知安石之變更果
何所見而然邪理財王者善政也無事則藉以制作無
一日而可緩者其稽漢唐先後之由本朝沿革之故與
夫今日之所宜行者爲有司言之以備廟堂之采擇
　　弭盜救荒
問兵危事也毒民於一時者未足計貽禍於亡窮者爲
甚慘葢風塵一開狼子動心於是盜賊之變起怨氣干
和歲事凶嗇於是饑饉之憂形是故君子於兵不敢易
言之雖然鼠竊狗盜古所不免惟為政者必有消弭之
術旱乾水溢天有定數而爲政者必當操其豐凶之權
尹翁歸之爲右扶風也推迹盜賊無有遺脱而京師肅
然畏其威嚴至龔遂則罷其捕逐惟務安之渤海之盜
亦爲之止若猛若寛皆足以成功何耶天之所生地之
所養以之足斯民之用有餘也特有偏而不均之患耳
富者庾滿則貧者甑空勢也於是均平之政生焉曰常
平曰勸分曰由狹徙寛凡所以使之有豐而無凶損有
餘以補不足皆王政之綱也乃者姦臣昏庸輕於稱兵
洞丁邊民乗時嘄謼區區幾一飽耳而風起四野檄書
狎至懦夫憒眊不知所爲荼毒黔黎空虛杼柚曽未聞
有窺左足而先應論片語而投兵者何邪旱暵螟蝗頻
年繼作瀕江人相噬而依山之人則煑草根啖之富民
閉糴饑殍盈野思昔淳熈壬寅民未甚病也而州縣講
求荒政若不暇給今不知幾倍壬寅矣而有司莫之問
焉比諭富民以時發粟直則無損也乃陽均其數陰肆
姦謾以罔其上曰某所置場也曰爲米若干也曰已糶
若干也曰官吏巡視已至某所也則皆空牘也場未始
置也粒米未始至其地也官吏未始識其面也州烏乎
知之部使者又烏乎知之爲富民者乃且因時射取要
厚直損衡量民方急食惟賈是聽所謂豐凶之權至是
在富民而不在公上矣伊欲廣公朝厚下之恩壽元氣
靈長之脈非州牧監司責乎酌寛猛之宜以平姦􁀙核
賑䘏之實以活流殍寧無長術乎盍究言之抑以觀通
達世務之學
　　江淮形勢
問鄧艾見高山大澤輒指畫軍營李德裕籌邊樓之圖
山川尤爲詳備甚哉形勢險阻不可不宿講也立國於
東南無百二山河唯曰長江爲戸庭兩淮爲藩籬爾世
之熟於形勢者曰無淮則江單無江則淮寒脣齒相資
灼然不誣方鼎峙三分時吳奄江表魏據淮甸吳之君
臣不敢目望中原者無淮也南唐跨據江左尤重淮甸
歲當水淺戍守浸嚴今獨有淮東西爾可不垂意乎至
於大江之南地勢延袤可撓之地不勝其多扞禦之計
不勝其力備多則力分力分則勢弱有如大江之上流
所以援兩淮而固長江者又豈可不重垂意乎淮宜守
也江宜保也上流之勢尤不容忽也然則宜如之何曰
昔周世宗征淮甸諸將争欲據險以邀之然則淮未嘗
無險也不知所以爲險者果安在邪吳人聘魏魏問戍
備幾何曰五千七百里又曰道逺何以爲固曰封疆逺
而險要必争之地不過數四然則長江亦未嘗無險也
不知所以爲險者又果安在邪今江淮重鎭宿元戎屯
萬幕分疆畫守首尾相應宜無餘算然時異事殊難以
泥古風雨飄忽震迅𦕈不可齊恐未易以故迹㝷也彼
六朝遺論汎焉而未詳江淮表裏之篇詳焉而未精諸
君慷慨功名且家于形勢上遊平時倚劍天外彎弧江
上凡江淮數千里盡在指顧中取其便於時而切於事
斷斷然可以日月計功者約其辭明其指爲有司言之
勿徒以紙上陳迹爲對
　　厯代文章
問人文之盛宣賁國章譬諸五色祥雲與天爲瑞故攷
世厯論治體毎於一代之文得之若昔封禪之君厥有
文字褒表盛觀崆峒誦堯衡山紀禹皇乎唐乎莫可載
已六籍遺文不登聖人之筆者珉雕雕玉章章間出於
史傳間令人動目獨恨遺逸三事悉出天漢而閒編脱
簡􁏳離其眞于時諸儒固已閔惜今之所傳顧皆舊書
邪有如石鼓之歌千代傑作夫子西行果不到秦彼岐
陽之蒐乃成王爾今所傳七篇自䢩車既攻訖于天求
又是固張生所持者耶漢初最爲近古李陵一書氣幹
頗高類非近體而或者以爲齊梁之士所擬果何見而
云然耶當是時歌與樂章已有七言至五言特未也而
蘇武之作人以爲僞今所傳李詩自有鳥西南飛而下
凡七篇蘇詩自童童孤生竹而下凡二篇與蕭統所編
絶不相似然則以何爲是耶世有梁父吟一篇五言也
爲三士而作彼諸葛孔明抱膝而吟者是邪人言栢梁
體者七言也有似乎聨句彼漢武皇與一時廷臣登臺
而更倡者是邪宋玉諷釣二賦靡而能諫賈誼之賦早
雲董仲舒之對郊祀對雨雹帥有深致迺不見於二史
何邪班固載揚雄之作備矣至雄自叙以爲平生爲文
不解五經之訓惟得於輶軒之使奏籍之書於君平翁
孺爾如成都四堣銘龍骨詩三章乃雄少年立聲名者
而皆不錄何邪至於州箴如所謂世雖安平無敢逸豫
與其官箴所謂内不可以不省外不可以不清其詞藻
典麗意存規正眞足以警一時而詔萬世者方之古作
孰可比肩乎唐韓文公古之人也其文古之文也而或
者猶病李漢不知其不當錄者爲何篇邪栁子厚欲興
西漢文章因吳武陵來爲出書數十篇不知所出者爲
何書邪李衛公謀議援古文章爾雅而卒不大明於世
陶淵明平生灑落自出天機閑情一賦人以比國風而
蕭統復律以揚雄諷一之義何所取據耶夫文以氣爲
主以意爲輔以詞爲衛彼所謂籠天地於形内挫萬物
於筆端特其凡爾近時文弊具見廷申之奏則科舉之
習殆將一洗諸君汪洋學海搴翔翰林暇日評古借筯
於前數子必有取焉毋薄有司以爲不足語古
　　士風吏治國用民力
問古今之時不同而國體政條民生日用凡明君哲后
之所訪咨忠臣謀士之所獻納要之一日可行則百世
可守青編爛然何所不備舉而措之存乎其人安用恥
於祖襲而務爲新竒乎士貴乎博學也然則甲乙䇿試
開五十難與夫天子命題畀之有司不知昔人所以作
新文體者尚可行乎吏貴乎趨事也然則一縣合治上
下相司與夫中書宣指察其對義不知昔人所以嚴於
攷課者尚可用乎沿邊屯田講之熟矣特未有及乎内
地者然則州郡之間都督之府軍非臨敵且田且守不
知昔人建明規畫者亦可言乎以至士氣患乎未振也
近則有伸敢言之請彼慕古逺者高其論贍文辭者去
其華比之委賂納説荷擔吐竒由壺關以上言自南宫
而諷刺是則昔之人所以旁求直言者至矣應之者爲
何人國用患乎未通也近則有重緡錢之請彼龜貝既
寝緡鏹專用充都内之金紹圜府之職深功學之患難
輕重之權是則昔之人所以講明錢幣者至矣對之者
爲何策夫終畆不税則國用靡須百姓不足則惻隱深
慮不知昔之人所以博訪兼足者亦有良法乎深汰圭
符妙簡銅墨而春雉未馴秋螟不散不知昔之人所以
講求擇吏者亦有高論乎士風也吏治也國用也民力
也經國之務要不出此數者諸君行且充庭入奉大對
可不及此閒暇講明古人之問答以備聖時之采擇乎
况乎誦先聖之典閑庠序之訓比及三年可以小成則
揮翰流離稱述世務使班揚韜筆仲舒結舌如晉人所
以告語庠序者願毋多遜
　　人才
問學者取友不足今世又將旁及千古故尚論古人學
者所先班孟堅人表之作規模閎深後之秉史筆者莫
能踵武世之君子葢嘗病之彼其采摭百家網羅見聞
栢皇陸栗之君緑圖大塡之佐登彚無餘其用力亦厪
矣然自明由曉升級至于隕丘受延禧此燧人四佐也
自金提主化俗至于陽侯爲江海此伏羲六臣也胡爲
遺而不錄耶皇帝諸臣如風后力牧伶倫岐伯之儔紀
載尤備然如天老掌教知命正俗地典受州五聖主道
與夫燧人之四佐伏羲之六臣者皆尤有功於斯世也
乃不得與封鉅諸公比何耶帝虞盛時分置八伯若伯
若棄若咎繇暨垂各主四時而羲和之後各以一人爲
之貳焉今所存者七伯而已冬伯之後實缺其一何耶
昔者厯山雷澤之游有友七人焉自雄陶以至靈甫凡
與爲七然尸子止載雄陶不載靈甫然則以何爲是邪
天下之士從吾夫子游者大半然亦有四友焉有六侍
焉其亦出於四科否漢高之興羣龍雲附卓卓然絢繪
簡編動人觀聽者曰三傑曰十八侯而乃以三十一人
悉爲功臣何其盛邪三國鼎立爭致英豪而一時之士
多歸心焉今之所載者魏九人蜀四人吳七人而已抑
何其少耶世祖功臣三十二人而雲臺所圖僅取四七
以應列宿世之君子獨無一言何耶嗟乎功臣之士道
德之士悠悠千古浩如煙海不可枚數請復於洙泗終
焉史稱魯有八儒如子張氏爲諷諫之儒孟氏爲疏通
之儒仲梁氏爲移風易俗之儒以至樂正氏爲屬辭比
事之儒公孫氏爲傳易之儒不知所謂八儒者果洙泗
從㳺之士乎願悉數之且以觀平日尊賢取友之志
　　史
問丘明既往班馬嗣興奮鴻筆於西京騁直詞於東觀
卓乎無以議爲也後漢之書成於范曄不知與漢紀三
十篇同乎異乎三國有志成於陳壽不知與魏氏春秋
優乎劣乎東西二晉植國規模與其人物風流豈無可
書彼生長東南不知中朝典故者固不勝其任而聞見
華戎成敗者又復過自退避故雖著晉紀者號爲簡眞
而作陽秋者稱爲良史今之所述亦有取於此耶由魏
迄隋其間六代之史不滿人意迨至有唐嘗詔修撰而
涉厯累年訖無銓次彼陳叔達諸人各居權要無所禀
承要當求有以一之可也乃奏停後魏而獨修五代何
邪諸史來上多所損益既爲序論又爲總論亦可謂全
書矣不知所謂時稱良史者果皆簡正邪唐三百年屬
筆非人逮歐陽文忠諸公積二十年之力乃成百六十
萬之言其不茍甚矣然八者之失二十條之疑猶未免
議者之云云何耶日者史臣有請欲使涉筆史館者帥
爲近程以速汗青之效是也竊謂史各有才難乎其選
而昔人又謂應仲逺作風俗通崔子眞作政論蔡伯喈
作勸學篇史游作急就章皆足以耀當年而垂後世然
則甘泉從臣悉兼論譔家家果皆董狐人人果皆荀朂
耶毋曰非吾事也不敢僣
　洺水集巻五
欽定四庫全書
　洺水集巻六　　　　　　　宋　程珌撰
　講義
　　易議(三篇/)
易有君子之道四焉以言者尚其辭以動者尚其變以
制器者尚其象以卜筮者尚其占凡十三卦之制器如
神農之耒耜黃帝堯舜氏之衣裳無非以象而制之者
也若夫生蓍立龜興神物以前民用者皆占也然則器
也占也萬世之用備矣毋俟乎有言也惟言與動則君
子之言行有國之政令樞機之所關理亂之所由天道
日新世變無窮悉寓於三百八十四爻之中所以先哲
之言易者獨於言動加詳焉蓋爲人君而不知易則太
平何自而可致爲人臣而不知易則德業何由而可成
嗚呼作易之聖人豈徒以知易望天下哉正以用易期
來世耳曰乾元用九曰王用三驅曰公用射隼于高墉
之上曰利用建侯行師曰利用渉大川諄諄然無非以
用詔天下萬世雖然是特發凡耳書不盡言言不盡意
讀者又當知觸類之學也夫
易之爲書一名而三義具焉曰簡易以言其德也曰變
易以言其氣也曰不易以言其位也曰德曰氣曰位名
雖不同要皆所以爲道也若昔聖人闡先天之學而成
後天之書凡所以斡旋元化昭融天理紀綱人事罔不
僃具使爲人君者得之則可以宰制宇宙酬酢神明天
地以之時敘民物以之順成爲人臣者得之則可以輔
相彌縫弼成萬化進則盡忠正之節退則全廉靖之風
修身者得之則盡心養性不流於虚無遯世者得之則
樂天知命不沮於憂患是故載之於簡編則無非實理
施之於日用則皆有成效而後世學者乃率以空虚恍
惚言之流弊之極至於淪爲異端嘻可懼也故不思龍
岀於河而八卦宣其象麟傷於澤而十翼覃其用繇三
皇厯五帝至于夏商周而後其書始克大備商瞿子木
實受吾夫子之傳其後浸大以至于西都之王服京田
(王同服生京/房田王孫)東都之荀劉馬鄭(荀爽劉表/馬融鄭𤣥)更相祖述源
流不絶至于魏之王弼集諸家之善得聖人之意故其
注至於今不廢是以江右諸儒並傳其學河北學者莫
能及之惜乎江南義疏十有餘家舛其本眞流爲釋氏
所以重發貞觀間孔頴達之嘆也雖然易之爲道吾既
聞之矣易作於伏羲也而乃以周言之何哉嘗觀易贊
以爲夏曰連山商曰歸藏周曰周易連山以艮爲首象
山之岀雲連而不絶也歸藏以坤爲首象地之包藏萬
物也周易以乾爲首言其道之周普無所不備也兹一
説也而世譜等書則又曰神農之號一曰連山氏亦曰
列山氏黃帝之號一曰歸藏氏然則連山歸藏並以代
名則周易以周稱豈非易成於文王故題周以别商耶
此易緯所以亦言因代以題周也歟雖然易之名吾得
而聞之矣然則易果孰作又果孰成之耶嘗觀禮緯含
文嘉曰伏羲德合上下故天應以鳥獸草木地應以河
圖洛書伏羲則而象之乃作八卦孔安國馬融姚信王
肅皆以爲然無復異説至于重易之人則諸儒之説不
勝其異王輔嗣之徒以爲伏羲鄭𤣥之徒以爲神農孫
盛以爲夏禹史遷以爲文王其言夏禹文王重卦者孔
穎達以爲考諸繫辭神農之時已有蓋取諸益取諸噬
嗑之事由是言之其説不攻而自破至於言神農重卦
者亦未爲得何者易之下繫又曰上古結繩而治後世
聖人易之以書契蓋取諸夬孔安國尚書序曰伏羲造
書契則是伏羲固已象夬而作書契矣又安得神農重
卦而後有夬哉故重卦之人王弼以爲伏羲而孔穎達
亦以王弼之説爲是然則伏羲制卦文王繫辭夫子翼
易所謂人更三聖其爲灼灼無疑矣至於由三畫而八
卦自八卦而六位隂陽剛柔之理上下承乗之象所以
廣大精微與天地並而三聖人之所以盡心垂世者俟
入經隨卦言之此不悉具姑陳大端若是以與諸君共
講明焉
易何爲而作乎曰有憂也何憂乎憂是道之不明也易
何爲而重且翼乎曰有憂也何憂乎憂是道之不行也
然則於何而見之曰慮是道之不明者其辭簡而嚴憂
是道之不行者其辭詳而盡學者平其心定其慮取聖
人之辭而玩之則聖人之心瞭然矣易曰伏羲氏始作
八卦以通神明之德以類萬物之情非伏羲氏之心主
於明道乎是故三畫之學寂寥簡短而天人之藴悉僃
無遺此明道之體當然也至於文王夫子之時則夏商
賢聖之君乆矣不作禮廢樂壊道孤無主文王憂之故
與閎夭太顚太公望散宜生之徒講明體察斷然取易
而重之其後文武成康之君相繼而作而又相之以周
公召公畢公君陳然後世變風移道洽政治斯道得以
大明至夫子之時則王迹浸熄詩聲日微而是道又絶
而不行矣夫子環眎當世之士如長沮桀溺傲世絶物
既不可與共斯道獨得一老耼彭祖而與之周旋藍田
吕氏謂老耼彭祖皆殷周之老成人計其得於殷周盛
時耳目所接淵源所漸所謂見而知之者固甚不淺而
吾夫子亦曰我老彭所以見其尊且信之意尤爲拳拳
也獨夫子猶以爲未也於是周流列國萃天下之士而
與之遊凡天理人情事物之變故悉以身體之至晩年
而後十翼岀焉故曰加我數年五十以學易有如十三
卦之説厯敘神農氏之所以用益用噬嗑黃帝堯舜氏
之所以用乾坤用渙用隨此言人君之用易而在上者
又言箕子之用晦顔子之用復此君子之用易而在下
者曰神而明之存乎其人曰茍非其人道不虚行其辭
詳其指深所以望當時至矣而當世之君未有能用之
者徒能私淑其徒而已矣按前史商瞿子木親受易於
聖人自是而後傳授不絶至于東西都之士然後以至
于王弼弼不得其眞也而亦以注顯雖然商瞿子木以
後所謂傳授不絶者易之辭爾至於當時高弟如曽顔
冉雍子思孟軻之後所謂得之於心行之於身今其遺
書如曽子十篇如中庸如孟軻之書卓然足以爲易之
羽翼者非史臣之所知也自秦而後更漢厯唐千百餘
年間不惟上之人無有用此易者然自王弼以後以至
于唐下之人亦莫有傳此易者江南義疏祖尚虚無蓋
至於唐僅得一孔穎達辨析音義頗爲當時所宗然至於
聖賢用心斯道大統彼固未之深及也宋興百年名儒
輩岀胡安定得其用也邵康節得其數也程明道伊川
得其理也周濂溪得其體也張橫渠得其用也然後易
之道遂大明於天下善乎孔穎達之論曰聖人仰觀俯
察象天地而育羣生雨施雲行效四時而生萬物若行
之而順則兩儀序而百物和若行之以逆則六位傾而
五行亂詳味斯言則易果將有用乎抑亦徒作之而已
乎聖人於乾發明爲君之德者惟在剛健中正自强不
息於坤發明爲臣之義者惟在於直方正大至明九卦
之序則上至天子下至庶人凡以之盡心養性修身齊
家之道無所不僃焉使人君而用乾之義則天德行剛
健威權不至於下移紀綱不至於廢壊使爲人臣而用
坤之義則敬以直内決無有所謂諛説而欺君者義以
方外決無有所謂嗜進而茍得者爲士君子而用九卦
之義則履以和行謙以制禮損以窒慾困以處窮益以
裕德必如是然後可以謂之用易而易之道行矣國家
開設學校建立儒官凡月之朔必使之登席講書豈徒
爲文具哉講之而不明弗措也明之而不行弗措也如
其講之而不求其知知之而不求其行則又何以講爲
哉吾儕小人眇然其形蠢蠢林林雜在萬類之中饑而
欲食渴而欲飲亦何以異於凡百有生之類哉而其所
以師友千載陶冶萬物卓然自離於林林蠢蠢之中者
惟曰禮義廉恥而已耳名節風操而已耳不然一日舍
是則孟子所謂異於庶物者幾希矣可不畏哉可不謹
哉朋友有志於易者幸相與講明而體察自夫用九卦
之義以盡士君子之操他時推之事君則必能盡坤之
義以爲名世之臣亦在勉之而已識者將於此乎觀焉
　　尚書序
書記言古右史之䇿也昔管仲有云古之登封者皆刻
石紀號字有彫毁孔子睹而不識至記其登封之君則
以無懷氏爲首然則伏羲以前固有字畫特未以之教
民爾伏羲氏岀書契始作文字浸興是故三皇之書謂
之三墳五帝之書謂之五典墳言大也典言常也周官
小史掌三皇五帝之書楚靈王謂倚相能讀墳典然則
皇墳帝典固已粲然吾夫子篤生晚周得古書三千餘
篇於是悉力整彚刪除繁冗如班固謂於古今書外又
有周書七十一篇劉向亦云此周時號令也以至先儒
謂許行所指神農之言與夫隂陽醫方所稱黃帝之説
凡若是類悉刪不錄以定爲百篇蓋勲華揖遜而典謨
興湯武革命而誓誥作此蓋世道綱維而吾夫子定書
所執以爲依据者秦法日急仇視聖經孔安國之祖子
襄收其家書藏之屋壁漢至孝文有意復古詔求治尚
書者聞濟南有伏生勝故秦時爲博士召不能起亟遣
晁錯受業焉纔得秦誓以前二十餘篇爾魯有共王聞
遺音於升堂之頃乃盡得科斗書焉科斗蒼頡古文體
也周用之至秦更爲八體其一曰𨽻以科斗之體而定
今文之𨽻於是爲二十九篇然猶未有傳也自安國作
訓詁而義以明書既成會有巫蠱事隋唐以來其傳浸
顯貞觀中孔穎達爲之作正義而後書之義益無餘藴
矣書之源委大略如此雖然學者誠能知天道人治立
於帝堯故聖人以堯典爲始悔過用賢治道根本故聖
人以秦誓爲終以其大綱大領者推爲致君濟民之用
則古文訓詁傳授如區區前所陳者皆筌蹄芻狗也觀
書者必有考於斯
　　堯典
三皇逺矣少昊高辛之世生人未滋帝業未鉅風俗簡
陋制度濶疏樸而未彫伉而未文故其書無大可錄者
天右斯人篤生有堯堯繼帝摯之後紀綱三才恢張萬
化立人治明天道以爲天下後世法程者粲然有倫此
夫子定書所以斷自堯始而揚雄亦曰法始乎伏羲而
成乎堯匪宓匪堯禮義哨哨非虚言也今取堯典一篇
讀之始終相維綱目具舉次一曰放勲欽明文思安安
允恭克讓光被四表此堯所以開萬世進德之法也次
二曰親睦九族平章百姓協和萬邦此堯所以開萬世
立人治之端也次三曰乃命羲和欽若昊天分命仲叔
使司四時此堯所以開萬世明天道之本也次四曰疇
咨若時登庸疇咨若予采咨四岳湯湯洪水方割有能
俾乂此堯所以開萬世用賢之法也次五曰咨四岳朕
在位七十載有能庸命遜朕位按史記堯爲帝嚳之子
帝摯之弟繼兄則禪代之事未之前聞至堯乃慨然以
天下而授之舜此堯所以開萬世揖遜之法也次六曰
釐降二女于潙汭嬪于虞此堯所以開萬世王姬下嫁
之法也若修身若齊家若治國平天下大綱大目罔不
畢舉惟天爲大惟堯則之夫子序書斷自堯始其以此
歟學者窮經要須先觀一篇終始大概則篇中章句自
可迎刃而解此愚所以略其章句而首敘一篇大㫖也
若夫所謂昔在帝堯聰明文思光宅天下將遜于位讓
于虞舜作堯典此一篇之序也馬融王肅以爲孔子所
作而孔安國正義亦以爲然蓋惟聖人足以論聖人非
孔子筆力孰能序此自若稽古以下則史官之辭也雖
然此堯書也而謂之虞或者以之咎安國至比三國志
以曹操爲魏始晉史以司馬懿爲晉始非也蓋堯典一
書雖堯之事而秉筆記錄則舜時史官也故謂之虞堯
舜一體夫亦安所嫌哉説者又謂堯爲名放勲爲號亦
非也考之諡法翼善傳聖曰堯至於釋名則又以爲尊
高嶢嶢然則堯固美名矣又何號焉上古之世生死同
稱死而諡周道也人君之有尊號則又始於漢哀帝耳
堯舜之時安得有是哉此亦不可以不辨
　　舜典
天下大物也堯無故而予之舜舜無故而受之堯人顧
不震且駭哉今觀舜典一篇載舜之事亦多矣孔子敘
書不言其他而以厯試諸難一語斷之吁若孔子足以
察堯之心矣且堯非不知四岳之不足禪也而遜之岳
非不知舜之可舉也而隱之何也蓋以天下而與庶人
古無是事也故堯之遜必自四岳始岳必不敢當也堯
始示其意曰明明揚側陋四岳知堯之意不間乎庶人
也故始言有鰥在下曰舜然則堯之屬意於舜也乆矣
而豈在師錫之後哉然猶以諸難試之所以暴舜之德
於天下使人人見之人人知之而後天下可以無一人
之異議謂夫治道之本莫先乎人倫也故首命之徽典
百官之任莫重於宰相也故次命之宅揆禮典之行莫
始乎朝廷也故次命之賓四門天地百神莫難於主祭
也故又納之於大麓凡天下之所謂難者悉以授舜舜
亦以身任之徽典而人從居揆而事敘賓四門而穆穆
是人受之也納於大麓而烈風雷雨弗迷是天受之也
天受之人受之然後在堯可以無慮在舜可以無愧矣
舜自即政之後齊七政類上帝巡四岳以觀風朝羣牧
以考政制車服以勸功明典刑以威惡命伯以典禮命
䕫以典樂以至百工之事治水之事川澤林衡之官各
有紀敘森然不可亂凡堯之有所待而未及爲者舜悉
爲之堯之已爲而未備者舜則備之刑賞既立禮樂既
彰然後益信堯爲天下得人矣舜之施設雖不止此要
其岀治之本原則不過乎此毋庸多論至於始終大概
則有不可不言者請因先儒之論而發明之夫子序舜
典曰虞舜側微堯聞之聰明孟子又曰舜居深山之中
與木石居與鹿豕遊又曰飯糗茹草若將終身則知舜
之在當時一匹夫爾而帝繫等書以爲顓帝生窮蟬窮
蟬生敬康敬康生句芒句芒生蟜牛蟜牛生瞽瞍瞽瞍
生舜史遷亦以爲堯爲黃帝之孫舜爲黃帝八世之孫
孔穎達引左氏之言以爲至瞽瞍其國乃除信斯言也
則自瞽瞍而上皆有國邑以相傳襲何可謂之側微不
然左氏所記檮杌饕餮之徒亦必紀其爲帝王之系何
獨瞽瞍莫有記其所自來者哉孔孟之言信而有證則
舜之始可以無疑者矣説者又謂舜巡守南方至蒼梧
而不返自唐韓愈固以爲不然然未有以孟子之言爲
證者孟子之言曰舜生於諸馮遷於負夏卒於鳴條鳴
條在河北而蒼梧在嶺南地理遼絶如此此不然一也
且舜既禪位則禹爲君矣巡守之事於舜何預此不然
二也使舜而果南巡則至於霍山之去蒼梧尚千餘里
胡爲巡守訖事乃復徧厯遐陬乎此不然三也先儒之
論明白如此學者尚何疑焉
　　大禹謨
禹以功臯陶以謨此當時之所同知至於禹之謨臯陶
之功人所未知故舜時申重發明之而又進禹以昌言
也然則禹何言哉曰后克艱厥后臣克艱厥臣此吾夫
子所謂爲君難爲臣不易一言而興邦者寂寥簡短兩
語而止故帝既俞之伯益又都之則又曰惠迪吉從逆
凶亦非有豐餘閎博之論者益又從而伸衍之此外則
言六府三事頗爲詳備又其次則一再稱臯陶之功而
已攷禹一書所言絶少大抵禹之言簡潔明白無有繁
縟言之必可行行之必可效誠所謂予何言予思日孜
孜者也而豈若後世進言之士長篇累牘多爲辭説文
采而不適於用者乎是故言雖少不害其爲善言嘉謨
也雖然豈惟言哉觀其平生處事無非憂深思逺不爲
一時之美觀而求爲後世可遵可守之法者傳子作貢
二事是也堯舜傳賢禹獨傳子可謂犯天下不美之名
然可以杜天下萬世争奪之禍商人之助周人之徹夫
豈不善而禹之貢法卒至於今不廢何也蓋昔者洪水
之變禹傷先人之功不成慷慨受命八年於外計其渉
厯患難周旋世故亦熟矣故其晚年立言簡當處事精
確類皆如此且天下之知禹莫如舜者至禪位之際不
言其他唯曰克勤於邦克儉于家不矜不伐而已蓋勤
儉謙退乃禹之得於天而主於内者故其見於立言則
簡當處事則精確影必肖形末必類本實大而聲宏行
峻而言厲表裏源流斷然不誣也先儒謂後世小夫智
不足效一官則自以爲能無尺寸可以及民則自粥以
罔上禹之功德如此而退然自託於不見不聞之地此
昔聖賢獨禹以大稱也與人能常以此説置之胷中時
一玩繹則漸漬開明一切驕矜不期消而自消矣學者
尤不可以不察
　　臯陶謨
君之道得以用臣之道得以言堯舜攷古而行故謂之
典禹臯陶攷古而言故謂之謨君臣之分不同故典謨
之名亦異要其足以爲萬世法程則一而已禹之謨首
言克艱臯陶之謨首言迪德二臣之言雖若不同而其
君臣之間相勉以躬行相規以自盡亦一而已古今以
謨顯者莫如臯陶意其陳言之際必有高論則亦不過
曰謹厥身敘九族邇可逺在兹夫自修身而睦族由睦
族而推逺此蓋古今之正理聖賢之格言雖臯陶莫得
而易也知人安民亦爲治之大綱者臯陶又繼言之然
禹聞修身之説則拜而受之如知人安民之言則吁而
難之何也蓋修身在我可得而勉而知人安民事端閎
大非可以易言也不惟禹難之在堯舜固以爲難也然
於二者差擇言之則知人爲尤難此臯陶所以反覆開
陳三德六德九德之人所以攷德者如何所以用德者
又如何而於安民之事則置而不言亦言官得其人則
民無不安信哉知人之尤切於其道也而又終之以無
教逸欲政事懋哉所以勉舜之躬行不倦者累累不置
以至典禮刑罰悉歸諸天以言非君之所可專聰明明
威悉歸之民以言非君之所可私大綱小紀秩然具備
此臯陶之謨所以獨詳於禹之言也雖然臯陶豈徒言
哉曰朕言惠可底行又曰思日贊贊襄哉是則臯陶不
獨以陳謨自任固將以躬行輔禹也而豈若後世之臣
以空言自逸而以躬行强其君哉然則臯陶之謨固萬
世進言者之法而臯陶之愛君後世之輔治者尤不可
以不知
　　　益稷
益稷一篇皆舜與臯陶胥訓告之辭爾而以益稷名篇
何哉蓋伏生之書以益稷合於臯陶謨至孔安國得壁
中之藏始釐而爲二耳觀臯陶之篇曰思日贊贊襄哉
實與此篇予思日孜孜之文文勢相接然孔氏所以釐
而爲二者先儒以爲竹編之簡不能多容故斷而爲二
茍其文之接也則亦不害其爲一如曰臯陶曰俞如何
蓋臯陶方陳謨禹也則曰吁如何至於此篇禹方言功
也臯陶亦曰俞如何大帥昔之聖賢推善遜美更相後
先故禹以如何之問而發臯陶之謨臯陶亦以如何之
問而明禹之功而豈若後世同列於王朝者忌相克哉
如曰濬畎澮距川者蓋一畝之間廣尺深尺者曰畎廣
深二尺者曰遂九夫爲井井間廣深四尺者曰溝十井
爲成成間廣八尺曰洫百里爲同同間廣一尋深二仞
者曰澮然則畎遂溝洫澮皆水之所自行者吾夫子謂
禹卑宫室而盡力乎溝洫然則觀禹之所以縱横經理
之遺跡信乎其用力也如禹之告舜曰安汝止舜之命
其臣曰汝翼汝爲又有以見當時君臣之間情文簡易
上下無嫌而非後世君臣之間君日益尊臣日益諛
也如曰予欲觀古人之象以作服者蓋自日月以至華
蟲凡此六者則繪之於衣自宗彛以至黼黻凡此六者
則繡之於裳鄭康成以爲天子之服得以備十二章至
於公則自山龍而下侯伯則自華蟲而下子男則自藻
大而下卿大夫則自粉米而下要其説必有所據也繫
易者曰黃帝堯舜垂衣裳而天下治則觀象作服固始
於黃帝至於具此采章先儒以爲不知始於何時舜言
觀古則知在舜之前無疑矣如曰聞六律八音在治忽
者蓋六律六吕當言十二而惟言六律者先儒以爲舉
其陽則其隂可知也如曰州十有二師外薄四海咸建
五長蓋要服之内則爲九州於九州之間擇諸侯之賢
者十二人以爲師以率州牧以糾羣后至於外薄四海
則荒服也亦使五國以爲屬屬有長焉其曰咸建者以
言不惟内而九州爲之立師至於外而四海亦爲之建
長則是禹之功豈止於平水患而已而其經綸當世使
之内外相維而總攝治體者其纎悉周密爲如何哉如
曰迪朕德時乃功惟敘臯陶方祇厥敘方施象刑惟明
者若隨文生意本無難見者但先儒以爲觀此一段上
下不相貫或者舜欲禪天下於禹而禹遜臯陶時語也
詳觀文意寧不信然如曰合止柷敔者蓋柷敔皆木音
也正義引郭璞以爲柷如漆桶敔如伏虎柷以合樂敔
以止樂至於終篇君臣作歌更相警告不以既治既安
之爲可恃而常若大危大亂之在其後後世有如齊之
君臣於飲酒歡樂之時而不忘乎射中在莒之事嘻尚
庶幾焉
　　禹貢
禹貢一書記禹治水本末區畫九州任土作貢之事也
然禹之治水當在堯倦勤之時舜厯試之際宜謂之唐
書而敘於舜典之上今乃敘於此而謂之夏書者何邪
以其書乃夏史官所錄耳説者謂禹敷土隨山刋木奠
高山大川此史官之辭也禹錫𤣥圭告厥成功亦史官
之辭也若夫自冀州既載壺口以至訖于四海皆禹自
述經行天下與夫用功先後山川主名草木之生遂土
色之黑白田賦之高下山之首尾水之源𣲖纎悉登載
奏之於堯藏之史官史官畧加刪潤以成萬世之信書
此説誠有理蓋冀爲堯都而所都近河故禹於每州之
下必言浮于水達于河者誠以每州規模方畧經理既
定必自河還冀以白于帝也冀州帝所都居水之下流
而河之患爲甚故禹之用力先焉而九州之次亦以所
治爲先後水性下注故治之之道當自下始是故自冀
而兖兖而青青而徐徐而揚又從揚以西而荆荆而豫
豫而梁梁而雍雍地最高也故最後於雍焉當時之水
爲患最甚者河爲最江次之淮次之而河之所行多在
冀兖青徐亦下流也被害爲慘故禹之功先施於四州
而河患衰矣雍與豫雖近河然下流既治水亦漸消可
以稍緩也故次于揚次于荆以治江與淮江淮治而水
患平然後次于豫次于梁次于雍以治江淮上流之餘
患此禹功之次序而治水之本末也禹於每州必陳其
治水登山從下而上可謂詳矣然以其州境隔絶山之
脈絡水之源委或綿亘於兩州之間者其足跡之所厯
與夫施功之次第或未得以著見故於九州之後又復
以其山之勢水之源而備言之自導岍及岐以至于敷
淺原此皆不言水而直以山言之所謂隨山濬川導山
之澗谷而納之川也自導弱水至于東北入河此又不
言山而直以水言之所謂決九州距四海蓋導川之流
行而歸之海也然經言導山獨記雍梁冀豫荆揚之山
而已而兖青徐之山不記焉何哉蓋三州之山絶在東
河之東不與西屬各於其州見之矣故不復贅言之然
九川之水有不因山而導之者水岀於平原也如弱水
黑水沇水是已有因山而導之者水岀於山谷間也如
嶓冢導漾岷山導江是已有其源甚逺而導之不及其
源者導河自積石是也有其源甚邇直由其源而導之
者導淮自桐栢導渭自鳥䑕同穴導洛自熊耳是也河
在北故先言河漢入于江故先漢後江濟水發源河北
越河而南與淮俱爲四瀆故次濟與淮渭與洛俱入于
河故又後言之天下之水多矣而此舉其大者言之耳
至於三江之説不勝異同顔師古以爲中江與南北爲
三郭景純以爲岷江浙水松江韋昭以爲浙江松江蒲
陽江而王安石以爲一江自義興一江自毘陵一江自
吳縣各據所見而言莫知孰是但東坡以爲自豫章而
下會于彭蠡以入于海是爲南江自蜀岷山過九江㑹
于彭蠡以入于海是爲中江自嶓冢導漾東流爲漢過
三澨至于大别以入于江東滙澤爲彭蠡以入于海是
爲北江此説最爲有據蓋嘗縱觀於彭蠡之口今豫章
之江所謂西江而岷山之流爲蜀江導漾之水爲漢江
論江之大無過此三江者三江既皆入海則震澤之區
安得不定乎至於九江之論尤爲不一獨九江圖謂九
江隨水勢而分其間有洲或長或短别於鄂陵終於江
口其論爲不誣蓋嘗自九江望之直枝分派别爲九江
爾非必有本原也此潯陽記所以有烏江蚌江等九號
也歟然其名號則起於近代計禹時未有也亦猶河有
徒駭馬頰之名耳河自積石至于大伾率依山而行自
大陸以北則岀於平地禹懼其衝突也於是因地之形
而逆設爲九河凡河之道則不建都邑不爲聚落不耕
不牧以防其決故謂之逆河非謂九江同時並流也雖
然攷之禹貢其間山岡之連屬水勢之流演有不可以
簡編求者甚多如當時之水勢自江入海自海入淮自
淮入泗然後由淮泗以達于河至吳王夫差掘溝通水
與晉㑹於黃池而江淮始通禹之時則未有此道也孟
子謂禹疏九河瀹濟漯而注諸海決汝漢排淮泗而注
之江而説者以爲孟子誤指夫差所通之水以爲禹迹
夫孟子去禹未乆也而猶不可攷乃欲以今日耳目之
所聞見而求合禹之書豈不大悖與學者反覆禹貢之
所載參之以諸儒之所發明而又詳之以耳目之所接
疑則闕之而無鑿以臆度之説斯可也禹貢山川之勢
亦既畧言之矣至于九州禹初别之所以畫其封圻而
察其土俗者極爲詳備釋爾雅者以爲兩河間其民氣
習情性大抵相近故曰冀冀者近也濟河之間其氣專
質體性信謙故曰兖兖者信也淮海間其氣寛舒其性
安徐故曰徐徐者舒也江南之民其氣躁勁其性輕揚
故曰揚揚者輕也荆州之民其氣剛悍厥性彊梁故曰
梁梁者彊也河南之民其氣安舒厥性寛豫故曰豫豫
者舒也河西之民其氣蔽壅受性多急故曰雍雍者壅
也然冀之北與邊境接儻不正其封疆則將有猾夏之
患舜於是分冀之東北爲營州正北爲幽州西北爲并
州方禹治水冀之北境未有定域故獨於冀不言封界
者其以此歟至於商之時則無青并青於徐也周之時
則無徐并徐於青也名號更革雖若不同要皆不岀於
九州之域而已水患既平土性復故人得稼穡於是始
作貢賦之法攷之於書九州之田雍徐青爲上豫冀兖
爲中梁荆揚爲下九州之賦則冀豫荆當其上青徐雍
當其中揚梁兖當其下何田與賦參差如此哉蓋賦岀
於田而又參以土焉曰咸則三壤成賦中邦此賦之岀
於田也曰庶土交正底愼財賦此賦之岀於土也賦岀
於田參之以土而又以其灌溉之利否與人力之勤惰
而加審焉此其所以錯雜不同而一歸於當也雖然賦
非天子所有也諸侯用之以守邦國以承王命以討不
庭聖人特爲之差别爾至於貢則四方之入于王者賦
有常經貢無定制必曰錫命而後貢後世舉天下之賦
悉輸於大農而所謂歲貢亦有一定之法矣至於五服
之説亦不勝異同賈逵馬融以爲甸服千里其外四服
則二千里相距爲六千里鄭氏以爲服五百里乃堯之
定制至禹闢之每服増五百里四方相距爲萬里蓋禹
之治水其功在於平治山川而已未嘗用力於廣拓封
疆也正使廣拓土地三倍於堯而詩書皆無述焉何哉
况周之九服大司馬明言王畿千里其外八服皆五百
里相距爲九千里合王畿爲萬里自國畿之外以至于
衛悉以封侯其外三服則爲蠻夷是則周之土疆凡萬
里也漢之土境東西九千三百二里南北一萬三千三
百六十八里驗其山川不岀禹貢之域而里數不同者
蓋禹貢據其空虚鳥道直而計之而漢則以人迹所至
而言之故王肅以爲方五千里者直方之數若回邪委
曲動有倍加者正其意也然則漢之土疆豈非亦萬里
乎孰謂堯之土疆而止於五千里也孔氏正義以爲堯
凡五服服各五百里爲二千五百里二方相距爲五千
里以四面言之則爲萬里王肅馬遷俱以爲然蓋禹貢
封域厯三代至漢初一無所變更則萬里之數不應不
同也是皆先儒之説故表而出之庶幾覽者得其要云爾
　　甘誓
甘誓一篇蓋啓與扈戰誓師之辭也甘者扈郊之名而
誓者與將士設約以明賞罰之信也如湯誓秦誓或舉
其爲王之號或未戰而立爲之名至於甘誓牧誓費誓
則各以其戰之地而言之其爲戒厲師徒宣明號令則
一而已大抵師直爲壯曲爲老王者之兵論曲直不論
彊弱故啓之誓師必先數扈之罪五行者天之所生人
之所恃以養古先聖王所爲兢兢然致懼於汨陳者也
而扈乃威侮之則將有火不炎上水不潤下木不曲直
金不從革土不稼穯者矣三正者道之大原人之所恃
以立古先聖王所爲建皇極而厚彛倫者也而扈乃怠
棄之則將有變天之道絶地之統亂人之紀者矣計扈
之罪未易悉數啓特舉其尤大者言之扈罪如此師出
有名三軍之氣烏得而不壯邪三代以來師用車戰所
謂歩卒者坐作進退皆聽之車故起於戒車之際獨加
詳焉曰左不攻左右不攻右御非其正此三人同在一
車之上也春秋之世魯與齊戰孟氏之軍則孟孺子爲
左顔羽御邴洩爲右季氏之軍則冉求爲左管周父御
樊遲爲右又左氏記樂伯之言曰吾聞致師者左射以
菆攝叔曰吾聞致師者右入壘折馘執俘而還則是古
者車戰有左有右左則主射右則主擊刺而御則居其
中此甲士之車大畧如此耳至於將之兵車則御者在
左勇力之士在右將居中央主擊鼔與三軍爲進退節
度者也因并言之古者天子親征必載遷廟之祖以行
故士之有功則賞之於祖主之前明不敢專也又曰君
以軍行袚社釁鼓祝奉以從是天子親征又載社主以
行也故士之不用命者則戮之於社蓋社則有幽隂肅
殺之誼也雖然扈禹之後也國語謂堯有丹朱舜有商
均夏有觀扈周有管蔡然則亦兄弟之國歟説者謂有
扈之罪經無明文竊意其有歸益之心無君啓之志故
啟從而討之而正義又以爲蓋自堯舜以來皆以傳賢
至啓乃以子而受禹故扈不服二者之説宜皆不然然
舜之承堯禹之繼舜受禪之際天下晏然至於啓方即
位扈乃不服啓獨無以致之者乎聖人序書不明君臣
之分而直言戰于甘之野其非王者有征無戰之意乎
噫啓之德衰矣
　
　洺水集卷六
欽定四庫全書
　洺水集卷七　　　　　　　宋　程珌　撰
　記
　　行在重建大宗正司記
唯天降衷彛倫攸敘唯聖建極人道為先夫人道昉乎
夫婦嚴乎父子明乎兄弟衍而族之一而宗之皆天之
彛而人之極也故盛帝哲王揭道統範人心如川之流
如風之靡而無一毫與吾扞格之意者盖敬其親所以
教天下之孝長其兄所以興天下之悌睦其族所以作
天下之順其事簡而易行其理融而罔咈萬化之權輿
百王之軌則未有一日而能舍是者宋受天命徳歆于
天天實祚之子孫千億盖不止乎魯衛毛𥅆郜雍曹滕
畢原酆郇邘晉邢茅而已也而吾祖宗之意慮其散而
不合合而無以教之也扵是法堯則周設為宗正以統
之南渡以來益加宻焉既設南外扵温陵矣又設西外
於三山西南既皆設矣又於行在置大司以繼二外焉
豈非緒裔日繁經務日滋故規置日詳邪初在所之司
建於衆安橋之南嘉泰改元埃於融風迺徙而建扵開
元宫之左迨嘉定十有七年嵗益乆屋􁏳壊丞相遂言
於上曰宗故無學也今學矣而宗正一司所以出政令
而輔教化與學相為表裏者矧其所治乃潜宫之故址
可弗治乎上曰俞乃予緡錢萬有奇俾亟新之扵是重
門耽耽隆堂屹屹碧瓦鱗鱗朱門奕奕地與屋稱屋與
事稱都人聳觀萬詞一偉已而知大宗事與知大宗丞
聯車來訪曰願有以記之予聞官寺古人必葺非直為
是美觀也非廣居而移體也凡以重其職故嚴其屋嚴
其屋則敬其事耳然則大宗之所以為事者何以哉曰
謹生始以防其偽重婚族以垕其别時衣廩以恤其困
隆道誼以明其教嚴憲罰以禁其惡則麟趾之化陶然
大醇於以磐周石而重漢鼎億千萬年與宋無極其職
顧不係於大宗邪惟宗正世有賢徳為天族表必能上
稱大君擢任之重下慰宗支瞻望之切矣宗正趙氏名
師貢盖崇憲靖王之子今官檢校少保奉國軍節度使
云丞名范盖端明殿學士諱方之子也
　　檢正都司重建直廬記
四佐七輔光賛皇圖他未具僚也唐虞官百一相百揆
夏商官倍伊虺並登方是時事猶鮮也至周則繁矣既
立冡宰又立公孤然亦鮮也至漢唐則又繁矣故漢唐
命相寖不一焉得非世益變事益繁故官益備邪天監
宋徳大命集于藝祖首相趙韓王舉天下之事一歸中
書而後相之名始正其後立三公之官以宰相領之而
後相之職始尊盖宰相者以總萬㣲統百官為職而公
孤者以論道經邦燮理隂陽為事宰相公孤固道與法
之所由以出者然則為之屬者其可専以法言哉上承
下覈亦貴乎知道而已一謀議焉期以宣朝廷之教化
一賞罰焉期以示朝廷之勸懲一士之伸期以興天下
之英茂一夫之汰期以沮天下之庸回運動期以折遐
衝惠利期以洽微細夫如是則雖法也亦道也非法之
外他有道也雖然由漢而來丞相設兩長史而三公則
又各設其屬至隋唐扵尚書則置左右司郎中及員外
郎我朝於中書則又置檢正諸房公事屬亦衆矣然則
未有以勛名事業大顯扵世者果才難邪抑用之不盡
耶稽之國史王蕃建言都司於省事無所不預今宰相
入省諸房填委徑稟請筆但以草檢齎赴郎官寄日押
字而已請依元豐崇寧舊法諸房各具簽貼先都事次
檢㸃次郎官押訖然後請筆以行今丞相之宅揆也一
用故制未始輒變然智燭亡形亦莫敢以銖兩欺者暇
日復命其掾曰都曹之廬敝矣乃捐金使新之於是庚
辰蕆功辛己巳役治事之舍敞潔清明且結亭以合議
疏沼以澄心耽耽間間志慮不煩盍思古人所謂助和
鼎味者固不止摘㣲隱於簿書校寡多扵錢穀而已也
雖然天之生才參差不齊或相倍蓰或相什百或相千
萬大者閑扵大而毋忽於小小者安扵小而毋媢於大
各務罄竭相為師師惟知有國罔知其他人主無為也
而論一相於上宰相不親細務也而列羣掾扵下羣掾
之職舉則中書之務可清中書之務清則垂衣之化可
凝然則都曹之繁大矣可不思所以答吾君吾相者哉
某嘗叨列掾且嘗豫營築之役者故同列以紀事為屬
辭之不獲輒附所聞者如右
　　行在重建進奏院記
古者諸侯述職于王所必有館焉周立邑漢設邸周而
上可推也唐中不競藩置益舛我國家天臨海鏡東至
于海西達扵關南淮北冀萬里一堠制為大中下都督
府又路為都督府又路為安撫司鎮府州軍凡餘四百
上之施令布教雷行雨沛朝發九天莫周萬宇下之執
秩拱稽歸時事脩常職凡郡條之宜民情之隱奉章而
上謁稽疑於太宰質政於有司川流環運道不虛足使
要荒如畿甸畿甸如堂陛不知有天關九重之隔者皆
於邸而咽喉焉又域外羈縻之州五十有三咸凜聲教
又其外曰海濱海濱之國以百數若安南髙麗等嵗時
入貢又若鼠島麟洲騰風踏浪譯言賈寳自達于舶司
亦有請于朝者然則是邸顧不甚重矣乎六龍御東志
在北還往往百司庻府僅取茍具故邸亦草繕中更融
風嘗再繕之草又甚焉嵗老益摧扵事弗稱矧今也齊
魯魏博之間連城數十奉圖請命皇仁天覆懐來方興
執玉萬國日月可冀邸顧若是將焉攸賴乃典邸朱君
王君請之朝朝頒萬緡遂更新之豐棟厚梁平庭壯楗
宿直之廬書檄之儲胥史之居洗陋掲庳具曰偉哉比
成也乃落之甘泉之從臣宰樞之列掾咸在焉二君謂
予曰古者官脩其方故物不坻伏方之為言書也書其
設官之由職治之事朝夕以自厲焉周官三百六十官
各為書其典適四方者則又物為一書多或至五書後
世弗奠厥官其書亡故其職因之廢放所由來乆矣今
院再建書未遑也記其可已乎某謂二君知邸之為重
也而作新之才能集事智能役物故費半而功倍之皆
可書也至若知邸之當建而又知職之當為且欲記之
以庻幾古人之脩方是尤不可不書也然古者官無崇
卑皆得以其職諫焉夫上宣下納邸之職也因出納以
寓箴規非古人脩方之意與然則由唐迨今凡領斯邸
者率至大用豈無為邪由其號者觀其實後其職者繼
其事二君之意深矣朱君名藻王君名與權
　　淮東提舉司門樓記
竊嘗慨嘆㝢内之事有當為而不為者有已為輒廢而
莫有繼為者要皆有時焉時至矣而未得其人得人矣
而無其志皆不能以有為也朔風烈而耒耜閒春雨濡
而桔橰卧時未應也晨已秣而病駒難駕漏已殘而雌
伏無聲非無其時也無其才也負慶忌之勇而一羽莫
任具飛廉之足而跬步弗前非無其才也無其志也當
其時矣而又得其人有其人矣而又厲其志則泰山可
挾北海可超華胥之俗可還而結繩之治可追也而況
有司營繕之事哉由漢唐而來兵賦所出淵藪江淮而
向也淮東常平茶鹽使者則又兼淮西領之其任可謂
重其權可謂尊矣而其建臺布治之所則前直津亭左
迫州宅右底廢營偪仄荒蒼來者欲迷然則開拓之振
起之非其所當為邪乃其司自揚徙泰自紹興以及于
今􁏳􁏳百年而未有為之者嘉定壬午今使者來始克
為之蕆事於癸未之季秋迄工於是年之清祀扵是崇
門耽耽飛樓屹屹東西對峙神工天力隆若泰華深若
滄溟其氣足以吞海濤其勢足以鎮淮服然則非時邪
非才至而心亦至邪然樓之中拱凡三十尺結霧薄雲
上侵赤霄得無大過邪使者曰不然吾嘗讀易而有得
於大壯焉盖大壯之為卦乾下震上四陽並進之象也
而聖人繫易從而推眀之曰上古穴居而野處後世聖
人易之以宫室上棟下宇以待風雨盖取諸大壯然則
作室而必取大壯非大壯則奚以自别於營巢邪雖然
抑有慮焉昔人有懲營築之事者曰工不使鬼必在役
人財非天來終須地出今役也縻金之緡逾四萬役民
之日將二萬民顧不病邪然予又聞之使者其嬴取公
上而歛不及下工優禄直而民不告勞則又何慊乎是
哉而或者則又曰公臺不築而王侯錦木民乏環堵而
公府雕墻毋乃不可乎曰不然今昔殊時損益異制茅
茨不剪莫再虞朝臯門仞堂具存周典至其野則田萊
闢入其邑則室廬整户有田家有宅廬環有桑菜茹有
畦先斯人而憂後斯人而樂是道也兼舉而不相悖並
行而不偏廢則又安得謂之厲民以自奉哉樓㫄築臺
眎聽益廣公餘暇日登樓坐臺乾端坤倪一瞬八荒近
而閭閻之戚欣官吏之貪廉阡陌之荒治耕耨之早晏
户口之登耗禾黍之嗇穰瞭然在目因得以脩吾令而
行吾政至若憑虛極眺則齊魯鱗鱗闗河蒼蒼忠憤所
激風雲入懐紓百年之壯志振萬世之長䇿際斯時用
斯才充斯志其又可量邪使者楊氏名恕自丞大宗正
授少府節而來
　　行在重建都督府記
象垂天缺聯絡勾陳勢宻羽林環拱丹宸漢分南北以
居重唐設府衛以御輕犬牙足以相制内外豈容適均
兹厯代之深意逮我朝而作新龍蛇貙兕隱隱谹谹其
屯如雲其動如霆犀甲熊旂金節嶙峋一麾萬趍統扵
將軍將軍之居宜阜宜潭儻陋弗閎曷壯國觀顧若步
官㳂陋為甚住去代來疇不思振才力束之百年一瞬
仆興有時今侯迺來嵗月幾何已一新之惟工惟材匪
役匪征廪垕直豐兵民欣欣用能崇門硉兀隆堂岌嶪
烟浮瓦碧霧籠牕濕登髙眺明意氣八荒右湖澄鮮三
軍解裝左江澎湃萬騎奔場疏沼沚垕垣廧耽耽沈沈
不啻百楹捐緡三萬糜斛五百悉取於節抑之餘曽不
為毫髮之歛始扵寳元之冬迄於丙戌之春罔愆于經
人若不聞昔之笳皷讙壯旗幟精明對壘覘之猶曰能
軍然則今舉也改百年之陋轍建一旦之宏模不足以
觀人乎曰未也方其將畧心傳靈機圯授濡湏振迹固
始知名虬騰周戍之間鶚立漢壇之上弓鳴辟厯劍躍
龍阿指撝而川陸回形叱咤而風雲變色馘首斬將破
整摧堅稽功校勞剖竹分蕃泱泱淮水暴暴淮山且不
寧是也能貴而不能賤能豐而不能約偃息華榱之下
甘卧重裀之上鮮醲足以敗其真歌舞足以蠱其心強
筋頓輭扵習閑髀肉復生於乆佚此盖自昔建功業者
之所同患也今也輕煖不被體腴甘不入腹手甓日運
腰弓夜鳴一寒暑等渇饑忠精義氣始末不渝唐人郭
中令有言受恩塞下制敵行間東西十年前後百戰天
寒折劍濺血霑衣野宿驚心飲冰傷骨䟦涉險阻出入
死生所仗惟天以至今日噫嘻其殆庶幾乎盖由其性
然惟其性也則居此爽塏也吾知必能曰壁壘之衆寧
無雜蛙蛭之濕居者乎眎此華好也吾知必又曰列亭
之戍寧無引蘆葦以自障者乎每飯則思日昃未炊之
士方衣則念天寒不褐之家且奚以知其然哉觀其嚴
湯液以起病垕嫁聘以恤孤保封田以衍餉明功籍以
振滯偏裨無困役符籍絶苛征士旅歸心連營一詞推
此以旃决知其有此居而不樂其居也不然則綜核之
朝黜陟之公胡為乎山未靡旃畀之金鑎之符而使之
總牙璋之律哉雖然是亦未為可安之地也聞之西北
有故都焉泰山黄河之靈望雲就日之人延頸以俟翠
華之還者不知幾春秋矣今也閶闔風生靈旗影髙思
紹興草創之意憤東南王業之偏擁天授之神矛落攙
搶之妖祲振霜飇而掃敗葉鼓天浪以洗危巢然後警
蹕驂乘奉六龍而還上都大開眀堂汛掃陵廟幸丹鳯
門大赦天下謀臣猛將以次論功賜第帝城永藩王室
斯時也吾居其庶幾可奠乎然則是役也姑書始焉侯
王氏名虎云
　　賜名清湘書院記
真宗朝張公景狀柳公開之行云公少誦經籍天水趙
生老儒也持韓退之文百篇授公曰質而不麗意若難
曉子其詳之公一覽不舍嘆曰廣有斯文哉因為文直
以韓為宗且名肩愈字紹先又曰公生扵晉末長於宋
初扶百聖之大教續韓孟而助周孔又兵部侍郎王公
祐得公書曰子之文出扵今真古之文也兵部尚書楊
公昭儉亦曰子之文章世無知者已二百年矣然則公
之道韓公之道也公在先朝一時羣賢尊慕如此按
公以開寳六年登進士第張公作行狀乃咸平三年而
公序韓公集有曰予讀先生之文年十七今凡七年然
則在國初固已得韓集去穆公脩時已數十年矣歐公
脩蘇公軾更出其後而歐公畧不及之乃以為天下未
有道韓文者何也范公仲淹作尹公洙集序亦云五代
文體薄弱皇朝柳仲塗起而麾之時人専事藻飾謂古
道不適扵用廢而弗學者乆之師魯與伯長歐陽永叔
從而振之由是天下之文一變而古讀范公此序則韓
之道始發扵公而尹公穆公歐陽公皆繼公之緒亡疑
也夫如是則洗西崑之陋而上承六藝之統使我宋文
體陶育大醇公之功實在諸儒之先初公刺史全州也
作堂湖山􁳎邇來學親為指授迨今全人師慕如新前
牧守監司授白鹿故事乞名書院亡慮十數史君楊侯
苦請尤切率尼未下寳慶改元程侯榆典州事顯述顛
末復請扵朝朝廷下儀曹某時待罪春官與尚書郎劉
致一合詞于朝曰三代盛時天下之學不一家有塾黨
有庠術有序盖不止天子諸侯之國有學而已所以本
朝慶厯既令天下州軍咸立學又令天下大小縣皆得
立學此正三代多設學校之意况道以文而後名文以
道而為古柳公古文之倡實有功於斯道今若傚濂溪
東湖令本州掲牓仍撥𨽻州學一等教養扵理為順丞
相是之曰此郡所當言而朝廷所當行者亟言之即日
報可名以清湘書院且俾郡博士兼領之成命初傳儒
紳欣躍斯文所繫油然有光雖然韓之道更四百餘年
至公始振公之學又二百餘年迨今始彰然道無古今
人無先後而顯晦則有時焉天也今全之士既喜公之
教行扵時則當推公之道垂於後必也順彛則察紀敘
嚌嚅道真經緯謨雅則公之澤庶乎亡涯而上之賜庶
乎不虛矧爾賢侯崇其廬豐其租俾爾多士休佚以養
其氣饜沃以垕其學發之而為詞章充之而為氣節大
之而為功業其又可量邪侯以紀事書扁為屬亡何持
憲節廣右扁已掲記鐫未遑也嗣守趙侯必愿忠定丞
相之孫學與行世其家故下車首鋟之又前守林侯岊
亦嘗即其地作新書堂是皆有志斯文者嗚呼是事更
數守厯數十年乃克備豈惟全士之幸哉上下湘江儒
館相望堯舜周孔之道浸昌矣
　　富春道院記
朝廷張官置吏凡以為民而已今州縣之官方其未至
也人畏其來既來也人望其去不特望其去而已至有
以三不肯書其門者怨之怒之之深也亦固有未至也
人徯之既至也人安之既滿也人留之留之不可而去
也雖乆而猶思之不止思之而已且復祠之祝之子孫
世世不忘之抑何頑友之俗不同若是邪及攷其所以
然則俗無頑友也吏有不同耳夫所謂良吏者無赫赫
之功無皦皦之譽唯奉法循理而已矣法者朝廷之公
也理者吾心之天也率而循之不過廉以飭已寛以愛
民嚴以戢吏勤以集事四者具矣而又風之以教化漸
之以禮義使詩書禮樂之澤浹洽乎平川廣谷之間則
斯人也豈惟徯之安之思之祠之祝之而已一有所為
民驩趨之築一臺營一觀率欣欣然有喜色而相告曰
吾邦君庶幾無疾病與何以能營築若是也至若一遊
一豫一觴一集見其羽旄之美聞其笙竽之聲則又曰
吾邦君庶幾無疾病與何以能鼓樂燕遊若是也此無
他與民同樂也至若貪且酷者凡有為焉民疾視之一
臺榭之築一亭觀之脩舉疾首蹙頞而相告曰吾邦君
之好臺觀與夫何使我至此極也一觴豆之設一管籥
之陳則又疾首蹙頞而相告曰吾邦君之好宴逰與夫
何使我至此極也此無他厲民以自養也然則何以為
厲民哉曰賦歛有經也或取贏焉或再輸焉或先期而
督迫焉或豫貸而不償焉寃抑所望以伸理也乃一以
金為斷焉有則勝否則負多則勝少則負是非貿貿黑
白䝉䝉商校寡多白晝為市民不幸小有過差則譏伺
之搏執之僇辱之得金而後已雖不盡焉而其徒抑何
繁哉曽子曰戒之戒之出乎爾者反乎爾者也民今而
後得反之矣君無尤焉吁可懼也壬申癸酉之嵗予之
為春江也嘗欲築堂名以道院已而再期来塵班列迫
不暇也而亦不敢焉不敢者何也懼斯民之或疾首蹙
頞也後十有一年今令君竟為之予未知斯民之情也
已而詢之邑人則皆曰可也民以為可則令君之嘯詠
其中皆邦人之和氣也笙歌其中皆邦人之頌聲也夫
所謂道者即理與法之所聚也曰院者即理與法之所
由以出而覃乎百里之封者也夫如是則春江之人熈
熈然如登春臺如飲醇酎棲鶴白昇二十八鄉之間皆
道院也豈止數楹之屋而已哉令君行且秩謝翺翔天
朝予亦將乞身西還鼓櫂春江登道院之堂采遺愛之
詩而為令君無窮之賀將不止今日區區紀筆而已也
令君姓李氏名彌髙家永嘉
　　札溪書院記
古者天子之國都下暨庶人之黨術咸設之學以淑斯
人故凡父兄之教告師友之講磨觀聴之所及言行之
所形無非詩書禮樂之文孝悌忠信之事靡一夫之犯
義有比屋之可封至和所薫旪氣嘉生三光全而寒暑
平五穀熟而人民育被之聲歌紀之典册上下數千百
載間非一朝一夕之效者三代衰學校廢子衿刺興専
門習盛甚則倚席不講蕪地為蔬學存道亡民罔用勸
漢唐盛際已不足觀矧厥昏庸其胡能淑我宋秉籙文
治蝟興聚學為海揮詞成林海隅出日罔不同之比年
東南尤為特盛逾徽而嚴山深水幽亂雲橫塢是為札
溪吳氏世居詩書傳家有諱堯臣者蚤游成均晚紆青
綬餐霞噏烟不粒人間或傳以為仙云猶子舜申益力
於學嵗在甲戌其子應酉果奉大對然則稽古之功亦
既畧見方且考卜竒勝肇造書宇講堂其中扁以達善
前有湧泉疏池滌研兩廡㫄翼為東西齋齋上為閣左
曰明經經史子集之書藏焉右曰見賢古先賢哲之像
列焉門之外壘土為壇環植以杏結亭曰風雩伯仲子
姓肅肅雍雍蚤夕其間以脩以游㫄有老桐莫知其年
一日震雷不煩斧斤乃以其材象洙泗聖人而事之用
瞻儀刑以肅朝夕雖然豈無所自哉康廬洪氏合朞功
之族築舘共之太宗皇帝賜宸翰命之官資其子卒登
巍科聖朝勸學其盛若此士生斯時曷以仰承休徳哉
必也遡古聖人所以設學之意考昔賢所以躬行之實
思夫古之所謂士者養扵家漸於鄉然後舉扵州而用
於天子此自源徂流者也又念夫古之已仕而歸者則
坐之里門之堂使里中子弟得以朝夕質疑而問義故
曰仕而優則又學焉此自葉流根者也始而終終而又
始學烏有已邪若夫誦堯之言行跖之行而徒曰富貴
利達云者此則世俗之學而非先王之學也某之為暘
谷書院也欲記而未暇而吳君以札溪之記為屬吳君
於先君中表也其可以詞荒解乎然學無異事也是說
也不惟記札溪也所以記暘谷者亦不異是也吾黨小
子其識之
　　富春驛記
杜工部月明泊舟對驛云更深不假燭月朗自眀船金
刹青楓外朱樓白水邊城烏啼𦕈𦕈野鷺宿姢姢皓首
江湖客鈎簾獨未眠富春據錢塘上游千車轔轔百㠶
隱隱日過其前而征舍才數椽客至無所館往往躪老
子之宫踐浮屠之室其来塵軼其去水空公私交病不
知幾春秋予彈絲稍間築驛江渚至者如歸越山如畫
金刹差參其㫄絶類草堂所詩旦夕代去繫舟驛下收
吳烟越雨盡入毫端繼公之詩扵數百年後亦一快也
癸酉冬記
　　徽州貢院記
新安貢宇灺扵宣和嗣建未遑也嵗賓興則假諸宣廟
州庠盖是時試藝者少紹興浸盛廟學無以受乾道戊
子邦君郟侯升卿始規廟東閒地及増市扵民者凡六
百二十丈為屋百楹今六十年士五倍門迸入躪踐屢
驚屋不足芘盖以蘆葦上下交病者三十年扵此矣更
十數守咸睥睨莫就今侯来首垂意焉鄉校獻議謂前
地可拓侯乃偕别駕洪君侃博士王君日新率履相攸
果可焉於是括餘閒平阻險因髙下且徙教官之舍而
他之前日之湫蔽者一旦地闢天開改皃易眎是斷是
䖍功成不愆昉事於丙戌之冬休徒扵丁亥之夏新者
以間計一百二十有七舊者百楹亦再繕之潭潭沈沈
林鬱雲屯五門洞開東西徑可入中坐萬士裕如也自
是父兄之遣子弟者無争門疊趾之憂而羣試之吐英
竒者有暢目爽心之助侯之惠多士為如何邪且是役
也亦有數焉初郟侯之始創也嵗為戊子是秋即試士
眀年冠南宫占鼎魁聨翩上第者兩倍他時今侯之増
廣也來年又為戊子則己丑臚傳之盛亦當増廣扵乾
道矣雖然數者天也成之者人也今侯之来固天所以
佑此邦而成此數邪初議者以地褊欲遷之城外某馳
書于侯曰徙非便也役艱大必墮因循且潮陽可監也
嵗在甲戌潮之士嘗首南宫矣已而以選場􁀙陋遷之
其後凡再舉寂無奏名者今又復故焉侯信其說乃躬
行度之議乃定兹大役也非仁且勇安得不搖扵異議
盖新安為畿輔凡分左契者皆朝廷推擇而来故多得
良牧彼怠而荒政刻而苛歛纔一二計今侯之賢也冰
雪其操襁褓其民堂皇其屬邑符移不繁財用自裕而
又振丙戌之水代秋苗之輸新川驛之橋建休寧之寨
凡可以便斯民者靡不力焉可不牽聨書之以告後之
為政者乎新天子明徳日升垂意吏治每臨遣守臣丁
寧戒飭用是陛辭而退者莫不震竦知所趨向先朝蘇
公洵之論曰近之守令賢邪民譽之歌之必傳傳則必
達扵朝廷若夫遐陬僻壤雖使盜跖為守檮杌饕餮為
令郡縣之民羣嘲而聚罵者雖千百輩而朝廷不知也
顧新安在國門之西三百里有此良牧豈不上徹眀目
達聰之朝邪雖然侯之所以望於多士者不惟計偕而
已道之所在始扵脩身事親終於致主矧吾邦碧嶂峭
立水清石鑿厯數先賢皆卓然以忠義風節名世盖其
毓於山川者然也唯多士勉之以無負賢侯興起之意
侯天胄名希齊詩書傳家父子兄弟十餘人踵取儒科
其行治為金華公族標表故其見之政事者若此
　　休寧縣脩學記
紹興中錫山先生陳公之茂來尉休寧遷學于南門之
左今六十八年屋侵壊邑大夫毘陵張侯抃脩之不異
新宫尉吳門吳侯大淵克涖是役書三來詭以紀事某
邑民也不學是懼安能紀辟不獲輒誦昔聞古者自六
嵗學數與方至十五入大學如擊石火如導谷泉不擊
不導火泉固存擊之導之火泉乃出人有成性道體具
備學問一施徳業日廣非昔無今有也至若過時迺學
則已跳躍逐物矣揉之維之刻之琢之俾還性初迺順
帝則夫時而學與過時而學皆可達諸聖賢神道顯徳
坦然亡壅嗚呼先王為之設學不可一日緩已國家昭
徳恢儒今二百五十年聲容文眀匹休三代自移蹕吳
會新安在甸服三百里教化所漸益近且先故休寧百
年來比屋詩書衣冠鼎盛士之繇學致身者踵武相屬
嗚呼錫山建學眀道所以期惠吾邑人者獨致身云哉
今大夫以廉敏稱知先教後政首加葺焉士之峩冠曳
履入于其間俯仰以思曰吾之學知一性之本原者乎
學而仕者曰吾之仕知名誼風節如吾邦之先達者乎
學者不徒記問詞章而思其本原仕者不徒簿書期㑹
而思所謂大節使吾邑隱然為多士鄉此錫山意也亦
今大夫意也某亡狀庶與吾邑人日新厥圖益奮不解
且系以歌用昭無忘松蘿苕蕘兮屏其虛東溪紆餘兮
帶其郛有學宫兮屋渠渠峩新冠兮衣裾裾春薄莫兮
風舞雩秋爾霽兮凉生墟服仁食義兮力菑畬圓規方
矩兮行瓊琚靄靄閶闔兮論雲衢名節崔嵬兮照史書
于勉于于勉于玉此詩歌堅不渝
　　休寧先達續題名記
寳慶丁亥冬海寧令君與鄉校之秀以書來曰邑之進
士題名植石校宫今五十年字溢矣將伐石嗣之而未
有以敘其繇且新安試士之宫乾道戊子賢守郟公升
卿實新之次年己丑士之試禮部者方公恬為南省第
一汪公義端為廷對第三與夫聯翩上第者是嵗特盛
近史君趙公希齊再新之又適當戊子秋賦己丑春官
之嵗願牽聯書之以章明厥證予謂天道之行率有常
數六十年而一還數之常也然題名之設勸戒並著古
人抑亦有深意焉皇上膺圖受籙于今五年而來嵗始
親䇿士士之抱英竒懷經濟者得簉龍墀從容竟日悉
吐所欲言上焉有補扵國下焉有利於民非士之榮乎
然其姓名一登此石則昭昭乎示的於無窮矣異時人
將指之曰此名臣也是以道徳聞者或曰是以功業顯
者否則又曰是以名節著者凡若是者皆足以大吾鄉
邦矣一或不然則人將指其名而言曰是敗吾名教者
是為吾鄉邦之累者凛然清議千古不磨夫惟用其所
可榮去其所可戒則斯石者非石也夫子之木鐸也其
亦令君宣化之意乎令君應氏名塾天台人
　　昌化縣學門記
縣為畿赤文學宜林海乃由唐武徳而來踰六百載士
不名一第至比嵗乃寖盛何邪顧所養奚若耳學校養
才地也璧水泮宫類置官邑校才所出也乃無焉唯令
耳令垂意則學否則閴屋耳甚則園蔬耳然學術有淺
深意向有實否故計效有大小胡可誣哉乃嘉定癸酉
嵗邑之士章薦貽書春渚曰吾邑之學凡五遷淳熈已
亥令錢公孜于縣之東卜今址作新宫岡地平衍溪山
紆環然前櫛氓㕓無地可徑寄門東偏㫄蹊弗正山川
若障瞶莫可睹吾邑人欿然未快者厯今三紀乃今令
君趙公始捐金錢盡得其地載闢載除乃峙伉門乃翼
崇墉乃辟端逵言言閑閑宫墻益尊東南諸峯羅立獻
狀秀氣益發如抉壞雲如剖前屛端閎洞直天造神劃
學故宫也而改貌易眎斬若更新人無賢愚莫不用快
則又曰吾邑之學作於錢公而闡敎崇文昉於卞公圜
由卞而後令時得賢故學頼不廢才日以成今令也尊
道術厚敎化父母我民師式我徒且前有賢令創尊經
閣于講堂後横雲截蜺非不甚麗而前塗未開弗顯弗
明維學肇造將四十稔乃底于今始克大備顧不偉諸
而又嵗延秀雋闡厥政事益市圖史博我見聞學徒所
資悉給于公民歌其愛士洽其敎夫治學宫推學道書
可後乎願為吾邑書勿疑嗚呼學乎學乎記誦云乎哉
士乎士乎爵祿云乎哉根本六藝出入百氏脩諸家而
放諸國窮則安而達則毅不離乎道一也雖然是學之
成寧止成淳熈之緒哉自慶厯四年詔郡縣立學而是
邑之學乃至今日而備顧不甚難歟思其難則由是路
出入是門可不研諸慮勉諸行乎此則令君之望焉耳
不徒斷石紀載而已也某慶元間勾稽縣版嘗有意扵
此門與塗而未愜者今聞竟成之不為邦人喜邪乃引
筆不復辭
　　翰苑續題名記
謹按中興翰苑題名記云唐寳應中學士官族皆刻石
屋壁皇朝景徳初趙安仁晁迥李宗諤始復置壁記由
承旨陶穀而下至直院率以除授嵗月次第之繼者咸
得踵列中遭變故今不復存故紹興題名特自中興始
而東都舊記則未有討論者暇日同寮相與言之未㥦
焉迺取洪氏翰苑羣書所編名氏其自王安石以後編
所來未及者復根據他書足之由建隆至靖康凡一百
九十二人寫之翠珉刋寘玉堂之側以補一代典獻之
缺恭惟天啓炎圖挺生真主當五季戰争之後復見唐
虞揖遜之風聖子神孫奕葉相授而其間元勲重輔碩
望鴻儒率皆步武禁林柱石當代迺扵此獨無傳焉則
何以増輝映扵金坡起人心於方来乎雖然士欣遇於
一日論常定於百年考人才之盛衰等虛名於榮寵有
如歐陽修所云者吾儕因得以自警焉
　　江東提舉司湖山樓記
某前年奉檄校進士試繇江寧上當塗涉蕪湖厯青陽
以達于秋浦凡五百里皆江東部所至有洿池池有楬
凡池廣陿水淺深溉田若干悉書于楬植之池因詰老
氓氓曰無問也意甚美行者病之縣旦暮遣吏來度丈
尺吾擾矣都鄙因緣為漁小不如式又疵焉扵吾池則
如故也今常平使者行一紙文書氓自浚自築了無落
事又能嚴飭屬縣催科有省限不得先期督迫逃亡當
核賦不得抑令代輸凡我父子浸得休息言已又曰使
者嵗行部舊也今出則人徒少無一征道吾墟落如不
聞氓不知他若田野則䝉惠利實多某聆其言因念公
㠯蜀産任東南使事民情風土疑鉏鋙不相值者今發
則合節約束不繁人自得扵湖山之外得非五方號異
宜治理本無二邪堯舜之治天下禹之治水子賤之治
邑黄覇之治郡顔闔之御馬梓慶之削鐻皆此道也世
之多事以病人者抑亦病矣既二年事益清官益暇迺
扵治所之偏作堂曰秋浦浦横其下也堂上結樓曰湖
山九華諸峯羅立其前也惟池山水州翠微鎮子諸山
固名清絶然九芙蓉參差碧霄環視他阜自覺迤邐有
如吞吐大江沈涵乾坤則秋浦實如巨􁏳池之山水盡
在是矣而又規裁端閎意象突兀翔太虛而納千里與
山水稱其季兵部侍郎為作扁字徑二尺與堂樓稱已
又書戒某曰為我紀始焉某每病世之紀事者率以頌
如前所述得無自病邪曰不然以口譽人曰盜没人之
實曰媢盜固恥之媢其安乎念無與扵吏事莫知他政
獨得扵田野者如此而以病自嫌欺也矧樓未足紀作
於政和人洽當代入覲之際是可紀也畧其鉅而書其
細書法乎雖然公生于靖康忠義宇文公之家貌甚温
心特毅臨事挺挺不可搖奪平日施置罷行一毫不妄
樓豈徒作哉盖吾夫子嘗登髙諸子侍夫子四望喟然
嘆曰於此致思無所不至矣盖髙則静静則安安而后
能慮慮而后能得故晉人有言玩芝蘭則恱徳行之士
睹松竹則思正操之人臨清湍則貴廉潔之行覽蔓草
則賤貪穢之吏然則登斯樓坐斯堂者挹九華之髙飲
秋浦之綠又當若為其思耶抑公以此樂貽方來則固
以此思貽亡窮邪若迺千巖滴翠十頃澄秋虛簷納出
洞之雲飛栱動涵波之月夜奕而神仙集朝吟而烟霏
生他年儻遂寄目則追今日手玉斧事而為公賦之未
晚也至紀工程之先後商靡用之夥細殆非所急宜無
書公名紹彭字信臣蜀之成都人開禧丙寅仲春五日
記
　　勝静樓記
己丑進士故溧陽尉詹公之仲子廷堅貽書於僕曰先
人之廬負山靣溪溪上平曠羣峰羅立予作樓於右廡
以延覽溪山之竒樓之左右綠水紅蕖雜以他葩樓下
為室以貯圖史上則虛之以為休燕之地盖區區之志
在於息隂而辟影棲寂而辟喧居髙而辟塵者也前將
作監王公炎為取老氏之說扁以静勝幸不鄙為我記
之庶知所以用力之地焉予聞大學之道知止而后能
定定而后能静静而后能慮慮而后能得儻静而不慮
則頽然昧然而已耳何物之能勝邪荀因夜虛寸扄暇
皇試一思之孰非外假豈惟吾身之微哉凡兩儀之大
萬類之繁古今之相仍寒暑之更禪咸若是而已矣至
若隂陽之本動静之萌一動一静互為其體曷不於日
用之間而觀之人必定也然後能應非動生於静乎至
於過者日化神者固存非静出扵動乎夫如是則動與
静一物與我一而又烏用乎勝之邪故曰聽扵𦕈故能
聞未極眎於新故能見未形思扵睿故能知未始孰謂
戰國之論議而非源流扵洙泗者哉雖然心固御形而
形亦役心今夫蹶者趨者形也而心顧動焉聞君頻年
征塵滿衣今也倦翼還棲遊雲返壑宴坐斯樓静觀羣
動大而山川之流峙細而蒲荷之枯榮上而烟靄之卷
舒下而鳬鷗之出沒壺中天永金烏影遲如老坡所謂
一日可當二日百嵗可當二百嵗矣此君之體其静者
也然聞君有子甚才讀斯樓之書出而為當世用得非
動又生扵静乎雖然亦豈惟君之父子哉將君家之子
孫凡老者則用其静而壯者則用其動動静之理無窮
則斯樓之用亦無窮也夫豈徒為一時登覽而止哉
　　於潜縣重建縣衙記
潜舊為州今為天子玉縣眎扶風諸邑甲焉然令所居
燬於火六年矣而莫之或治者何哉得非疆衍事䌓賦
之供上者廣非窘扵力之不裕則困於才之不優夫是
以因循迨今今令之來始克營度自堂徂廡自門徂基
咸作新之夫令所以長乎民也儻其所治左仆右摧上
濡下塗則何以肅觀瞻便聽斷㢤大抵身安而后心乃
佚心佚而后理乃眀非不急之務也天下本無事也激
之則事生州縣未嘗無財也竭之則源涸今令也一年
而事簡二年而財裕三年而役興優游暇豫事半功倍
盖僝功扵寳慶之元而即工扵丁亥之嵗也昔班孟堅
之傳循吏也所謂震俗之名殊常之治咸無焉惟曰奉
法循理而已矣使夫人也而能奉朝廷之法順吾心之
理則又烏有生事以擾民傷財以害人者㢤獨怪乎州
縣之間沾沾自好之士屋無不營之日亭無不築之時
他山之石困扵鑿牛山之木殘扵伐百工疲於犇命齊
民苦於百役汙者以是而囊金健者以是而釣名至所
謂屋成而民勞車澤而人悴元氣所關彼固未嘗過而
問焉春秋侯國作一臺營一門聖人必謹書之其垂戒
萬世之意深矣若潜之役非可已而不已也財取於節
抑之餘而不病乎民民役於農工之隙而不奪其時是
皆可書也不寧是也頒詔有亭嚴更有樓圜扉帑藏征
司賓舍靡一不作庠序教化之所自出也抑又首新之
於是邑之能事畢矣初民以令居之未肅也相與于于
而来合力作之不日成之而令也則又省刑薄歛吏不
至門使百里之間得以安卧月明而無吠犬之聲此又
令之所以報民之力也僕舊官㫄邑且屢以事至潜喜
其俗醇事簡又幸其今得良令之不煩也故併書之使
後之因俗為政者有攷焉
　　潭州湘潭縣新建堂宇記
四方士大夫之論謂官轍之難莫難於為邑詰其故則
曰賦有定籍而上征無藝入有定期而督迫常先故吏
益媮民益慢由是益不可為嗚呼盍亦反其本而已矣
獨不見洙泗之諸子乎治蒲治莒為單父為武城道路
平籬落整田疇無荒𤓰茹有行細猶若是他容有不治
之事㢤下而漢唐循吏亦復班班史簡然則今之人何
遽不古若哉無亦始勤而終怠始眀而終闇始廉而終
墨始謹而終肆者有以害之乎湘潭之從予也乆矣予
見其敏而恪㢘而不懈盖期其必有立也今也初為古
縣猺人信之今為湘潭百姓歌舞之又能以其餘力而
新其所治之堂百里之人若曰吾之所以安扵室廬者
令君之賜也令君之居豈容不相與叶力以治之乎於
是不日而成人不知役嗚呼堂未足記也以佚道使民
雖勞不怨聖賢之言至是而驗者容可不記乎使世之
儋爵析圭者人人知服洙泗之教則唐虞太平其不自
田里始乎其不自州縣始乎然則食君之粟牧君之民
可不思所以勉之
　　御史星記(代壽冷御史/)
太始之後圓清定位日月星辰麗焉其中為宫泰一常
居是為天極四方各有經星以領别宿是為天綱衡之
㫄有三星一曰執法是為御史方火徳用事熛炬推轂
一出虞淵則天下喘息莫敢仰望是故執法之星實奠
厥所英芒正色不舒不晦夜午光寒奪人精爽他星伏
見蚤莫居躔行次肅然不得亂者時惟執法之功王人
清明則天象地衆建臣工森布班武是以有御史之官
太守冷公稟炎精正氣執法殿陛間御史星也然執法
之南有匡衛星是曰藩臣以象諸侯執法之東有斗魁
星是曰上相以象三公其星開霽和眀怡然瑩然以寧
民物以符太平繇端門之次以厯藩臣又繇藩臣之次
以位斗魁安知執法之星不為上相之星乎若夫上台
舍其左黄道經其西角亢見而壽考少微顯而文眀老
人出而治安是又與執法端門並眀千古者不必盡書
姑按甘石經以為御史星記
　　西湖禊事記
寳慶三年上已京尹户部尚書袁公招從班十三人脩
禊事于西湖僕因言上已之集自蘭亭之後惟裴白洛
濵之游為盛盖唐開成三年河南尹李待價召留守裴
晉公太子少傅白公太子賓客李仍叔蕭籍劉禹錫中
書舍人鄭居中等十五人合燕舟中自晨及莫前水嬉
後音樂左筆研右壺觴望之若仙觀者如堵晉公賦詩
四座皆和而白公又為十二韻當時人物之盛㳺觀之
樂至今想之令人羨慕僉曰古今上已之游多矣獨晉
永和唐開成燁然至今者皆由當時有以紀之不然幾
何不埃滅邪且今日之遊羣賢畢至舉觴張圃之池艤
棹蘇堤之柳謁先賢之祠仰千載之風羽衣蹁蹮抱琴
而來彈有虞南薰之歌弄空山白雲之操已而聨轡孤
山之館引滿海棠之下是日也曉烟空濛晝景澄豁覩
物情之咸暢喜春意之日新卻絃斷管一塵不侵越嶂
吳山盡入清賞凡販夫所粥畢售于公左右遊橈不令
亦舞此京尹之仁都民之和而太平之觀也扵是樂甚
獻酬交舉或哦坡仙之什或論晩唐之詩頽然西景放
舟中流九日清明且期再集顧唐人上已命改十三矧
九日又如清明乎是集也儻有以紀之寧能多遜蘭亭
洛濱邪雖然吾儕亦豈燕安扵是㢤他日輿圖盡版䕶
蹕上京則追洛水之遊尋曲江之勝未央也尚當續紀
之
　　遊金華三洞記
出蘭溪門行可十餘里至上中下三洞下洞石壁卓立
水深三尺人仰卧舟中羣僕岸立用竹竿箭入丈餘乃
登岸仰視石門去人靣僅四五寸舉火燭四壁壁有題
名皆五代國初人不見風日墨蹟如新中有搗藥臼臼
可濶三尺有泉正滴其中終嵗不滿㫄有仙人田邱陌
井井有耕犂蹟又有仙人衣如摺疊羅帛洞中有蝙蝠
大如鵶白如玉正類坡仙所記碧落洞中蝙蝠觀已乃
出洞約濶十丈許此下洞也中洞有水簾飛涎濺沫有
石壺深不可測足稍不謹則墮其中幸有石天窓光燭
其處此中洞也上洞亦有石天忩其石如亂雲如堆卵
石崩裂欲落人皆不敢仰視然亦亘古至今終不落也
中有洞房側身乃可入上有玊女端坐如觀音纓絡具
備觀音之前有泉蜜甘能愈疾人既飲復筥挈以歸時
偕行者八人其七不敢登畏其險也聊記之以示來游
者
　　逰龍井記
余舊讀秦太虛筆記謂元豐二年中秋後一日自吳興
過杭還㑹稽龍井辨才法師以書招其入山出郭日已
夕航湖至普寧遇參寥道人相與杖䇿並湖而行出雷
峰度南屏濯足于惠因澗入靈石塢得支徑上風篁嶺
憇龍井亭酌泉據石而飲之自普寧凡經佛寺十數寂
不聞人聲㫄廬舍或燈火隱顯草木深鬱流水激激悲
鳴殆非人間也行二鼓至壽聖院謁辨才於潮音堂眀
日乃還予讀其辭想其事甚欲一追故步者不記幾年
矣乃辛巳嵗立春出清輝門經浄慈寺過白蓮院上風
篁嶺謁龍祠酌龍井遂至辨才塔飯于月林月林辨才
所廬也主僧出范文正東坡欒城參寥辨才遺像及坡
遺辨才水墨羅漢八軸軸皆二象仁皇飛帛四字與南
唐草字四紙已而酌泉瀹茗復汲二盎以歸徑㫄佛舍
多不知名獨白蓮為近晩不暇入四山多怪石如亂雲
如虎豹下眎西湖如盤狹處僅若帶㳂路居民眎昔不
加宻炊烟斷續相望澗泉則㶁㶁如故但太虛乃宵征
所不見者怪石與西湖及炊烟耳元豐詎今百三十七
年矣人事幾變而景物則宛然當時可為太息辨才結
廬今為廣福寺一山屹然内向故備錄以告來遊者若
水若曽若愚侍東家周叔向俱
　　世忠廟碑記
仰惟忠壯挺生梁朝建宗社之殊勲配朝廷之大享威
靈動蕩宇宙輝煌當今古歙之民咸被神功之賜方進
士之肇新祠宇羅鄂州之備述碑辭是皆協順扵人心
猶未仰干扵天徳珌實懼焉今者里社相與合詞扵縣
縣白之州州上於漕漕臣以亟聞䝉賜廟號世忠念程
氏得姓凡十四世而生忠翼疆濟公由忠翼而來三十
二世而為新安太守越自太守始居新安更十三世而
為忠壯公又十四世而生都使巖將昔忠翼有大功於
王室今忠壯降嘉徳於生民世篤忠勞錫為美號爰卜
湖濱之勝聿嚴廟貌之新山川英竒再發靈於此日神
明福祉永垂佑於方來紹定戊子孟春中沐裔孫翰林
學士通政大夫知制誥玉牒官兼侍讀珌謹記
　　代作三賢堂記
仰稽乾象俯括坤維觀日月之所交參隂陽之所極凡
曰帝王之邑必扵天地之中理固宜然勢常異是自三
皇之曲阜暨五季之大梁其間迭遷曽不一數或據冀
河之勝或都太華之竒或因瀍澗之濱或取崤函之險
天啓我宋古汴作京代無定都地大則一盖地大則物
衆人多則事繁是以堯先流化於平陽舜亦躬率於蒲
坂以其難治施化特先迨至西京俗盖非古土木被錦
繡倡優僣后服小盜依大盜白晝顯行於逵路閻閭飾
子女絲竹遨逰於侯宫澆風川流靡弊膠底知一尹之
莫任析三輔以分司二百年間能尹十數前稱張趙後
美三王攷其設施率先彈壓不曰發姦摘伏則曰枹皷
不鳴至云宣化扵京師則未始或書於往牒商邑翼翼
四方所觀彼豈不知力莫能逮炎圖再造駐蹕錢塘睠
言吳越之中宿號東南之盛矧今也鸞旗豹尾星拱天
臨宫闕崔嵬江山吞吐雲横雉堞侵漢連霄鱗比坊衢
飛塵踏霧千族之所聚萬貨之所犇賣繪滌器之流懐
材抱略昌脯賣漿之輩並騖分鑣木槻金鈲南闤北闠
軸接則香車鏤鳯鞍聯則寳騎游龍剖决既繁儲須益
廣左酬右接昕夕不休比嵗以来滋病不治粤唯今尹
被命四年令修不傾風行如偃萬户安眠於皎月羣姦
側立於層氷㣲爝不驚寸枹息警靡廢不起靡敝不新
至若蘇堤浸就頽圮築橋翼岸十軌並馳加以危亭參
差對峙芙蓉楊柳圖畫初開百年流風一朝頓復尹曰
未也政而不化河汾懼焉乃益學田乃垕學餼學徒肅
雍上儕璧宫既而則又曰今化既施古訓未白扵是又
移祀三賢用昭榘則嗚呼得非彈壓之外固有甚大者
邪厥初孤山有寺曰廣化寺有竹閣以奉香山莫知何年
侑以二賢已而廣化化而為觀遷寺北山閣亦隨焉有
守周侯淙惡其囂喧乃遷三賢附於水仙水仙坐堂三
賢在廡過者悲之睨而不顧今尹曰噫吾責可辭規度
逾年得之堤㫄稍西百步宿號花塢後壠如屏衆木搖
天前峰如幙晴嵐漲烟十里湖光一碧澄鮮乃請扵朝
朝命曰然於是諏日程材平幹授工千杵築堤萬斧治
宫栽花蒔竹石梁卧虹昔有酒亭徙之橋北一徑窈然
與人世隔如宫水精如屋琉璃乃奉三賢祠而祝之嗚
呼三賢相望禹稷顔回同道異用不同者時髙風直節
凛凛巍巍是舉也簿書期㑹云乎㢤獄訟財賦云乎㢤
雖然為政不難知所後先天之降才有能不能朝廷以
為勞且乆也擢之地卿復領京邑非才之難而識之難
僝工於壬午之臘竣役扵癸未之春都人和豫四方来
觀咸曰休㢤宣教化於我人暴風烈於昔賢非能行其
所學而不汨於俗吏者能若是邪修茅焦之廬葺仲舒
之墓孠此意於無窮慰我都人之思者非來者之望而
誰邪嗚呼而知三賢欣欣而相語于于而偕來挹山之
清飲湖之綠千億其年統湖山風月之盟無疑也都人
以尹之意而謁記扵予既書其凡矣於是又為昔鹽樂
章使都人歌而祀之
　有唐御厯畯乂海林香山之靖聖徒之清善扵僧孺
　兮而不黨於僧孺姻扵虞卿兮而不累於虞卿六十
　少二翩然濯纓雍容人間十九周星異日元稹黜文
　饒嫉僧孺宗閔交仇罔極眎斯人兮孰失而孰得邪
　皇宋四葉丙子嵗成峨眉之下乃生異人新法之議
　烈烈如冰惠州之厄熈熈如春泰山名節兮鴻毛禄
　位藜藿鼎食兮嶺海朝廷彼美一人兮君復孤山兮
　結屋冥鴻呌月兮謾羅布地之罝天駟超河兮不入
　金羈之束嗚呼捍湖滌井想長慶之良規西菩雙澗
　裒熈寧之新題梅影横斜兮寧須封禪之無辭彼士
　之有可而無否者骨鯁之風衰知進而不止者亷恥
　之道微三賢之風百世之師嗟乎廬千載之敗閣兮
　今新釣石借百年之堤姓兮于今返璧招二鶴以重
　歸兮去来扵孤山之側噫嘻有新我祠之賢尹兮寧
　須和璞之重逢有十三弦之可鼓兮當還虞氏之遺
　風玩吉祥之花觀南屏之魚兮未多羨乎修菊之􁇁
　倘來者之能必葺兮期分爾席之西東
　　沈御史生祠記
繇錢塘西行二百里烟靄林薄間叢百餘家是為昌化
土壤荒落中産絶少乃縣有酒征毒民甚亟釀方熟髙
下抑配舉不得免度時取直急扵經賦逃空追逋公私
騷然慶元二年冬天子擢校書郎沈公為監察御史一
登文石陛慷慨激昻為民請命藐兹赤子困於州縣帥
壅上聞四聰既達風渙雷行三年閏六月府牒至縣凡
月為錢二千二百餘緡悉蠲無餘初民月輸府僅五百
緡聴自釀前有令納媚扵府於月輸外創増二千二百
緡奪為縣務已乃課出無所剝民滋慘今悉蠲俾為舊
惟公家富川每趍臨安必道昌化悉民斯害乆寘于懐
一旦明目張膽勇言不遲訖使三十年之害二百萬之
課一語去之凡民宿逋縣令劉君亦貸而不取以稱公
盛徳且合邦人之願繪象校宫以祈公壽謂是顛末某
所親見盍記諸某嘗竊讀公之奏章蠲湖北之盜賞去
興國之淮衣均湖北之田賦昌化酒征凡與為四然則
圖公之象自東極西詎止昌化矧若四事繫人心厚邦
本國有無窮之休公亦有無窮之聞然則藹蹟揚芬可
殿他部十月既望植石學宫雪顛秀眉扶携来觀驩言
不圖獲見今日酒不復配吏不索錢酒價既平醉舞蹮
蹮散為恩波雙溪之泉拜手廌冠摩娑翠珉雪霜皓皓
無侵公貌日月翩翩莫計公年願托頌詞長言於無窮
天子萬年兮公秉鈞金章紫綬兮照青春丹青粉澤兮
上麒麟
　　徽州謝守生祠記
休寧之士吳君紹成以歙之鄉貢進士許君森等書來
謂吾邦使君有善政有美功凡我六邑之人父兄子弟
兒童走卒皆欲象事之願得一言以信今而垂後發其
書讀之則曰使君剖符而来閱嵗已再而惠利流行績
用章灼夫所謂善政者聽斷之敏不與焉獄訟之清不
與焉右庠序以崇儒化増兵庫以嚴武備折絹直以便
民輸亦皆不與焉然則何以為善政㢤吾州山多田陿
雨暘小愆農末皆病比年饑饉相仍烟青色悴使君精
意感通每禱輒應是以連嵗咸得中熟朝廷省賑賚之
費田里銷愁嘆之聲而又吾州山谷阻深惡獸所萃比
年虎豹遁跡民莫逢旃非政之善者乎新安衢嚴接壤
前嵗盜發常山使君獻言于朝調精兵遏衝要賊竟不
敢離穴至若吾州四境則悉發禁卒益以寨兵弓手激
犒優腴士心鼓勇宵柝日鉦響震山谷賊巢雖近不敢
輒望新安遂使提封晏然民不知盜非功之尤大者乎
由是士頌扵學工歌於市農詠於野而行旅賛扵途皆
曰賢使君之賜也兹特掇其大者耳餘則更僕不能悉
數讀其書玩其辭核其事信矣不誣也是又安得以詞
荒為解㢤抑又竊聞其先正相國之司江東常平也嵗
適大侵而視饑視溺之仁賑貸備至全活一百六十萬
八千人施之一路者且若是其後相天子赫然為一代
良㢸則其所以施扵天下者又可知已宜其有子今又
臨吾州㢤紫陽巉巉練溪泚泚山髙水清百世興起
　　新城折納秋苗記
自先王宜民之政不傳而後之施于民者始強矣民惟
吏是命其奚敢差池然父母斯民者固當赤子體眎之
毋以小不便而不加省也新城土不宜秔水不通舟民
糴於㫄郡而輸于府嵗以為病者不知幾百年乃御史
劉公始以折價為請上知其便也亟報曰可數百年之
病一朝去之大川廣谷之間和氣充塞抃蹈布野初縣
令趙君希益以議賑貸詣府因謁御史御史訪以民瘼
趙君首以是告京尹王公柟奉宣唯謹命甫下即日檄
縣嵗所輸價如昌化於潜嗟乎利興害除固有時耶然
時不能以自為亦人為之耳不惟此也廣州東莞之米
舊輸之縣比年以來涉溟渤而輸之州民亦苦之今奏
也併復之新城之人欲象而祠焉御史不許然二邑之
人所以心祈而辭祝者御史又惡得而禦之趙君以邑
人之意而求為之記記不可已也然言諫之澤將薄海
均被史不勝書顧止二邑而已邪趙君為縣再嵗而贏
勸耕桑崇學校微而橋梁靡不經慮今復以民之所甚
病者告于當路而去之而思其所以為民者未已也邑
人其拱以俟御史名堂莆田人
　　開化張氏義役田記
義者天命之公人道之達由羲黄堯舜氏以迄于今莫
之或改也後世講學寖微義利之說不明然後始相刃
相劘迭負更勝扵一世嗚呼此里所以貴乎有仁人而
鄉所以貴乎多善士也三代衰役民之制紊秦極矣漢
更之亦龎雜而不綱自是益紊矣我宋剗五季之陋追
三代之遺以催科責户長以追胥責里正明白簡易法
非不善也而官昏吏貪横征亡藝與夫裕屋強宗侵陵
貧弱扵是役訟日繁矣今張君震龍與葉君謙而下相
與為義役因其貲産之髙下裒金市田儲粟西坡以募
出力當公者凡十八户其名氏悉題于石之隂自是户
不知役可為永圖矣嗚呼張君之心仁乎㢤仁與義具
推而行之扵其鄉放而推之於州又放而達扵天下則
大道之行天下為公講信修睦比屋可封於是乎可期
矣予歸自閩過其鄉目其事嘉其志故樂為道之
　　徽州平糴倉記
王者受天明命以撫方夏然不能以自治也乃列土建
侯使之大小相維而衆治之凡以為民而已顧人才不
能齊也而汙者朘之酷者戕之昏者縱吏而害之彼知
以愛民為心者而又政術不足以及之故王澤所以常
壅而民生所以日艱也歙為州其山峭壁其水清激雨
終朝則萬壑迸流晴再旬則平疇已拆故乾與溢特易
旁郡又其地十為山七八田僅一二雖嵗上熟所歛無
幾一不登則細民持錢謁糴亡所往往懐金而道莩顧
某之家曽不足扵嵗廩者然目擊田野為之䀌然傷之
乃輟常產二百畝别儲其入率以夏秋之交損常直發
之然所及數里間爾思所以廣之未能焉乃一日邦侯
遺書大抵亦謂新安易水旱地陿而收薄雖常平有粟
然請于朝告于部使者率坐阻絶賑䘏不時今也裁冗
費得羨緡市米五千石為屋十三楹以廩之民告糴則
唯眎元直使市價莫増嵗饑不害嗚呼仁㢤且新安環
萬山一溪如帶往常得米扵朝矣陸運既艱舟漕復岨
吏姦米腐㞐然亡補嗟乎有米而莫致之民亡米而使
之有備才固不同若是邪然人未始無才也顧用之奚
若耳用之扵公則及人用之於私則害政然才至矣而
心復至焉則不徒為愛民之名者矣得若人焉森布宇
内萬物吐氣則太平惡乎亡期㢤且歙之城一靣負山
三靣臨流狃扵地利城圮不治今侯也城則築之門則
作之且復繚城為堤植以楊柳芙蓉為邦人行樂之地
使深溪叠障之間粉堞雲齊丹樓霞爛山川城郭一朝改
觀夫有廩以飽其腹又有城以衛其居非才至而心亦
至焉者安能周宻若是哉然後益信夫春雉之馴秋螟
之散昔人必歸之圭符銅墨者非誣也雖然智者作之
明者述焉作者固所以開其後述者尤所以永其前孠
是而有志扵民者嚴其發歛使是米也常存焉其或才
足以有為者又從而益之使是米也有加焉則今侯之
仁固將與天都之峰練溪之流同其深長矣然則邦人
之有望於方来與今人之有望於後人者其有終窮邪
紀事者固將又得而書之侯宋氏名濟天台中書舍人
之子學與政皆世其傳者也
　　富陽縣創建豐本倉記
古者下有常產上無横征故雖旱乾水溢至于累嵗而
民不告病者積之平時也中古之民貧富不能皆齊也
於是上之經理者益宻使都鄙田野咸有委積以待荒
瘠至于後世用度日繁力不能及民也則糴之豐年糶
之歉嵗命曰常平租賦之外别取扵民者以為民備命
之曰義倉其意猶委積也奈之何菟符墨綬不能人龔
黄家卓魯也陳新不易而腐敗之省察不時而吏蠧之
甚者他用不足潜易而空之於是民無所賴矣比嵗守
牧之賢者市粟築倉儲之别地盖慮異時侵易如常平
義倉也至縣則未聞有為之者力不足也孰知有為富
春者獨表表扵畿甸間乎豐其屋髙其廩儲楮六千緡
平則糴之貴則眎元直發之發而復糴並書于籍佐貳
掌之而六十萬之儲則常在也其倉則以豐本名之非
念深細㣲而慮周亡窮者其能若是邪令君張氏名脩
故參知政事巖之猶子學與政咸有緒承故見扵行事
者若是且今之州縣亦間有為之者然察其所由不歛
諸富民即罰諸束矢不取贏扵夏賦即掠羨於秋租披
民之心腴已之名雖不曰繁亦不謂無也今富春之儲
廪也節抑於百度之間累積於三年之乆一毫而上於
民亡預焉賢矣哉傳曰田野縣鄙財之本也垣窌倉廪
者財之末也百姓時和事業得敘貨之源也等賦府庫
者貨之流也故明主必謹養其和節其流開其源而時
斟酌焉此非縣所能也來者謹其出納時其歛散毋失
其循環之本又能隨其方力而増益之則已幸矣雖然
本末源流之論誰不能也使吾能加之念而庶幾其萬
一焉則又烏知其不能哉亦惟來者勉之
　　吉水縣創建居養院記
某之母舅故外府丞黄公諱何為縣為州所至多遺愛
嵗方饑癘氣紛薄雖輿夫率憚莫前公必徒行户至使
緡粟藥物人被乃已平生全活殆千萬計盖其天資然
也今其次子閌為吉水丞一日書來告曰廬陵八邑其
七皆有居養院吉水獨無之凡鰥寡孤獨者老者疾者
率棲寄浮屠氏結草為廬風日不蔽且浮屠氏亦厭苦
之相與請于閌閌葺常平廩偶有羨材又有屋之籍于
官者亟白之令令黄君聞而樂之共白于常平使者乃
度地于縣之南為屋十楹日贍二十人而使者又嵗給
常平五十斛以備溢額之病而無歸者别為屋以居之
名安樂院自是生有以養疾有以藥没有以藏矣願有
以記之嗚呼此其為吾舅之子乎其漸源有自来矣雖
然赤子匍匐入井悍夫知救之此固人心之天不可泯
滅者不特三代聖人為治之大經也顧予每見州縣間
惠利之事不難扵為而難於乆往往為者代去來者不
孠則一切影滅矣不特居養一事而已也儻繼其自今
屋則増繕之租則増入之自二十人而百人焉千人焉
又由一縣而之州焉之天下焉則斯人也固將陶陶自
遂養生送死而無憾於天地間有不待屋之而自安食
之而自飽者亦皆由是而推之也来者其勉之
　　武寧橋記
嘉定十年夏四月大理評事知武寧縣趙君某遺書扵
某曰某莅事再期行且代去縣南之水行六百里匯于
彭蠡以入於海舊有浮梁人跡所集千車萬夫日憧憧
不止廢不治者今七十年邑人屢請扵有司而力未能
然不敢一日忘也銖節粒稽日累月積乃量期度材規
事授工凡為梁舟五十二箇籍版八十四丈冶鐵為䌫
二千尺有竒役始仲春徒休孟夏行者便負者安而不知
其費若干工若干咸曰其析木天江乎抑精衛填海乎吾
氓不知也雖然橋成易也然不保其不壊壊而脩脩而久
久而又壊又脩吾置田八十八畮營屋十有一楹課其所
入為脩具所以望於後之人者無窮也子其為我記之使
来者有攷焉予方困扵埃壒未暇也適同年倪君瑀見過
曰吾將為縣也予嘗治劇矣其何以贈我予曰得非代趙
君乎倪曰然予曰趙君方以記橋見屬請因附一言可乎
倪莞爾笑曰趙君明敏有守豪宗辟易監司郡守皆賢其
政而予繼之懼弗能也予曰不然厥今吏道之難莫難於
治邑然奉法而循理鉏強而擁穉則治之之道也得其道
斯易矣且子之才雋而敏子之志宏而平民之望子與夫
監司郡守之待子决不異於趙君也異時以餘力而眎其
橋俾勿壊皆子所優為者趙君得其代矣寧止為此邦喜
邪予又竊聞之古之聖人刳木為舟剡木為楫以濟道路
之不通是亦可矣而智又生焉於是而又有橋故津梁道
路皆古人為政之經徒杠輿梁月有定令今之為政者
唯急賦租簿書而以是為不急先王之政荒矣而况於
孟軻氏有志扵援天下之溺其不以為迃者乎雖然民
宅生於令令亦宅生於守爾寛則令可以及民急則欲
措而無所世之不因寛而立不隨急而攷者幾何人哉
吾故因是橋之建而竊有感焉亦惟君推是惠而大之
將不止一橋可書而已也是年五月十日記
　　昌化吳安阡記
成周蜡氏掌凡骴禁置楬縣衣昭䖍示信書其日月來
者可證委曲丁寧不輕造命我宋膺圖天臨海鏡惠浹
萌生恩覃翔泳㝢内州縣有圃曰殣保合太和人全形
性昭天漏泉布濩涵􁏳九卿趙公擢秀天枝皇皇玉節
周觀八維利事便條興植無遺起自吳門䕶曹王畿猶
慮殣圃狹不足支又命州縣别阡異埼以處良族以收
遺􁀙劉君大成時令昌化奉檄載馳載詹載暇古縣之
南平川之埧乃墾乃基乃垣乃􁁜阡曰吳安名以地借
佛宫道廬未藏之􁀙悉瘞其間毋復狼籍消胔遊魂昭
沐光價耋稚扶携且觀且詫曰公仁哉及于枯謝初公
漕淮行之淮堧劉君在滁為仁義阡今命淛部曰淮實
然惟公愛民無東西偏十年一日亦無後先三代辟王
視民赤子保養生息各安所止王道靈長闓端演迤粤
惟我公經綸方起充此以旃莫可量只㢸成泰和措民
安理皡皡陶陶養生送死民之望公奚時而已爰法唐
碑因韻以紀俾民伐石拱手以俟
　　梅山浚河接山記
世謂東晉不競皆士大夫不知名檢致之然竊觀當時
不急仕不附炎瓦礫阿堵至蹴以足士無賢愚付百年
於杯酒凡若是數者後世亦復有之乎穎叔之為人盖
庶㡬乎晉人之風度者幅巾藜杖目視八荒翛然不類
食煙火人嵗晩卜梅山有清湍竒石蒼松翠竹之勝一
臺一室標以佳稱曰梅隱曰虛舟曰無邊春曰閑世界
至其自號則曰塵外人其胷次可知矣然亦有不可曉
者平時讀狐首錦囊諸書率語人以富貴利達之事諄
諄然作家則以詒子孫市田租以永烝嘗至去年冬復
捐萬錢於梅山之陽浚河一帶為山九阜曰吾以此為
此方居民千萬年之利且曰坤土也乾金也坎水也土
生金金生水生生化化循環不窮是雖合乎物理者然
竟未能忘情斯世何邪穎叔神氣清明未老也予期旦
莫乞身西還當招穎叔於寂蔑之鄉授穎叔以出世之
法俾若前數者冰融羽化毫髮不留然後相學浮空汎
景以逰乎無倪使穎叔樂之不厭視人世如塵觀故迹
如蛻而又何有於羲黄源大夢之境哉穎叔姓邱氏名
士龍家世建溪然予區區書其名氏州里亦蛻矣
　　富昨寺記
海寧之南里名太清溪山虛曠川源衍沃其民秀醇其
姓皆平陽氏有名漸字進之者急義樂予里中號長者
其奉慈氏教罙篤古招提有名齊祈名富昨者皆進之
立焉初富昨為寺甚古燬於臘寇紹興七年旱進之率
里人禱於遺址雨不旋踵嵗以稔告扵是進之飾宫造
像命沙門以奉之今駸駸百禩矣而有祈輒應嵗不知
水旱遂為此方垂福之地故進之之孫與曽森森秀發
詩書之澤禮義之風藹然於平川廣谷之間其曽孫曰
三鎮者獻名天府曰瑀者待補太學弟子員曰大信者
登癸未進士科曰雄飛者亦將以武功入仕餘皆穎茂
方興未涯非進之一念之造耶然寺介山間施與不時
炊煙頻冷主席屢曠屋且老將弗支進之之孫曰㢸倡
而新之其曽孫瑀施十畝其孫如松施五畝彼眎儀聽
倡洋洋動心者又將不一而足則寺之􁏳盛亡疑也然
則瑀之是舉也豈惟續佛燈實能孠祖意此寺無窮則
進之之此意亦與之為亡窮也然則瑀也豈不賢㢤質
之舊牘進之之再造也有頑弗良訴之州者州下之縣
縣證以紹聖石刻乃信其為古而又備坐崇寧之法寺
院之無額者為民存之以便祈禱至紹興三十年又有
妄詞者時右丞相洪公遵實守新安為故府將妄詞者
撻而屏之自是外障悉降僧徒乃安紹興間寺方成進
之以宻多院僧炤燈主之燈既老進之之子名子才字
文徳又度徳惠繼之是後去来不常也至慶元乙卯進
之諸孫始以方興正乙主之正一化智嵩又繼之今瑀
與如松又將度程普潤以後之則正一之派將永有傳
矣嗚呼百年之間祖孫四世一意所傳綿綿弗墜嘗觀
世變之推遷驗人事之興廢而後益嘆瑀之善述也雖
然豈惟四世哉將進之之家若聞若來與其雲仍此意
承承千載一日則如來氏所謂因緣果報使其子孫繁
衍昌碩者又烏有終窮邪余非佞佛者即事而紀之不
敢没其實焉耳其視世之人狃囊錢囷穀之資以并吞
愚弱慿凌里閈者則進之與其曽孫瑀豈不尤為可書
邪
　　齊祈寺釋迦大殿記
頃予記富昨寺嘗併及齊祈矣然未詳也盖齊祈作於
唐武宗㑹昌之時閱九十餘年後晉天福間程玗復新
之宣和火於方寇紹興間汪進之再築焉然址于平地
形勢弗稱有老禪浄曇者徙而置之夾山之半雖山實
平林壑幽勝甚宜其為瞿曇家也若門若堂以及輪藏
皆曇傾槖然大雄殿則未也於是里有孫居士諱藴字
茂達者倡而具之費以巨萬獨任十之二三焉惟五天
竺諸佛所聚為衆說法初無定所山林江河人天鬼國
七寳池中大千刹土凡屬法界非法界三十二恒河沙
界無所不說何必殿邪曰不然入度千年垂敎萬刼不
假莊嚴妙勝安能感發羣心所以香滿六天殿開千柱
波羅奈國猶施萬寳之筵佗化天宫尚啓千蓮之座乃
知寳殿尤重法門所以老曇欲為居士證明殊果垂諸
方來而居士懇辭不矜已力今其孫祖印逺紹曇心作
為集善之堂臚列布金之士居士冡子曰持聞之欣喜
既施緡以訖其役復殖產以奉其祠父所欲為子則不
可不為君子謂是舉也其善述志也夫抑能顯親也夫
雖然金仙氏之說予所不知然或知所向焉則其人之
不可為惡也審矣居士疏明博雅推重儒紳於浮屠書
亦復旁暢唯能了十二因故能滿四十八願顧此大雄
師丈六黄金色巍巍忉利宫神光照夾山具此三禪絶
風水火此方士庶永作福田持以書来謁記扵予予之
從姑實歸居士持子中表也而持之弟中立又予同舉
進士也其得而辭乎然持欲記堂予則記殿焉堂生於
殿者也記殿則堂見矣初相殿之役也凡七人皆賢而
樂施者程雱孫顥孫文瑞孫作孚孫士清洪儔吳文思
而曇亦居其一焉寺之比隣有汪澤民者賢士也三子
皆亡予憫其乏嗣也市田入寺以祠之又慮乆而奉之
不䖍也故附書于此使後世併有攷焉
　　重建方興寺記
有唐貞觀十三載寺實始建于孫祈龍紀紀元水蕩之
咸通十四遷今地施其地者程從約經界紹興官牘具
迺至淳熈嵗丁酉融風扇火夜生光有一長者作鐘樓
巋然獨在餘埃滅自是偏叩布金人若門若殿若千佛
工緒相仍三十年始復莊嚴還舊觀住山永慶老比丘
領衆作禮來請記我聞萬法本来空世間無物非虛假
而况樓臺諸殿閣以及黄金兼紺碧是故如來一彈指
以大圓覺為伽藍汝今要見黄金屋在汝一念起滅間
善財當日出胎時七寳樓臺誰所造顧我又聞金剛劍
斷除障法無量極或為刼水或刼火種種變相壊津梁
而我一切等觀之化魔入法成大道汝今須認白蓮花
猛火燄中元自在向來刼水與刼火自然化作清涼池
卓哉此寺建千年現在方衣三十衆人人各修菩提坊
此屋萬刼永不壊此屋既不壊更念彼衆生顛倒是非
場出没煩惱海一切貪求心一切屠殺心現業上薰天
華屋如露坐念昔天帝釋一鏡照四洲月轉寅午戌當
照南贍部衆生業深故了不知怖畏願燃大智燭破彼
昏暗衢更調甘露漿消彼熱惱病令彼得安居此屋徧
大千我亦懴悔者師歸刋之石
　　歙縣黄坑院記
我聞西方有智人甚仁且剛拓㧞自立欲敺六合内外
皆一信善其説茫洋濶大而卒不可泯絶者吾儒之道
實行乎其中也若夫累亢重郎藻梲畫楹元堦堤塘千
步十鍾百步兩魚大約江左又不若淛河之盛郡之南
五十里曰黃坑環黃坑十里僅一刹唐太和建也皇朝
大觀間僧特盛屋不足容析三小院居之迨臘寇咸燬
焉今獨黄坑院耳紹興戊寅以次經理至淳熈乙未乃
得智愚主之始有說法之堂然猶未備也智愚寂法文
孠之文才幹通敏若三門若方丈若鐘臺若大士閣若
華光祠暨夫香積之林食息之舍伽藍祖師之奉靡一
不備南溪如帶北壠若屏嵐靄紆環已占名勝而又樓
觀突兀金碧輝暎周旁鮮儷焉予樂其地之曠幽且嘉
文之起仆也為之紀厥由來且市田施之他日乞身而
還岸巾横策嵗一遊焉如來以遂衆生願欲為法者使
子亟還歸田亦豈無法㢤自今當朝夕以俟
　　饒州明教禪寺重建應真閣記
予與阿羅漢若有大因緣念昔己未嵗嘗夢入松林深
處有精廬金碧交輝煥五百阿羅漢環坐各自如或耳
挂金鐶或手持玉印或容開䓿萏或眉散雪毫或猛服
獰龍或安乘馴象或金刀裁剪或藥臼摩挲或天女獻
花或龍王貢瑞千態復萬貌種種徳難量其中虛一席
意若俟予來慇懃敘間闊挹予使即席子既即席已相
顧若慰喜久之夢乃覺追記絶了了所以辛酉嵗方興
像羅漢予乃為莊嚴持軸山尊者已而題其扁具言前
夢因今有慧滄禪書來自明敎謂我住道場一切皆作
新再睹應真閣隤敗亦已久因發勇猛心今幸得員滿
上可摩星漢中住五百尊硉矹如喬嶽彈壓此山川亦
如紫雲閣崔嵬𤨏聖居願得公提筆此閣永不壊予以
因緣故亟諾不復辭往聞能仁師徧滿無常住時住人
天海亦住彼虛空而我阿羅漢親授正法眼故住水晶
宫亦住煙蘿樹應供閻浮提亦復住此閣又如布金園
無在無不在稽首山中人勿作此閣觀如在石窟山親
見宻多羅如在旃檀林親見摩犀那復念阿羅漢曽受
佛囑付常令在世間如醍醐甘露我今與羅漢本不隔
㣲塵一念若到時五百人増一師傳佛照衣醒處不待
曉安知他羅後最後無度者今我請與師及與番陽人
及與天地衆精進無退轉四大海水融但均一濕性山
林及江河月光常充足此心如此閣無壊亦無新他時
至番陽更當問閣訊
　　浄慈山重建報恩光孝禪寺記
西方有異域宫殿皆天化鷲嶺布金園則以人力故惟
以人力故則有易與艱然而願力堅雖艱亦能就崔嵬
浄慈山東南推甲乙鉏荒不計年吳越號慧日道潜與
延壽相仍坐敎席皇皇太宗更號壽寧紹興有制追嚴
佑陵載易今名厄度中更佛智道容再堂應真曇宻法
進寳殿經營孝皇御厯賜金趣成既成臨幸震動山林
嘉泰之四埃于鬱攸退谷義雲載吼龍蚪傑閣層空天
畫雲浮河沙真諦輒賜龍樓唯是羅漢之林大雄之殿
費大莫興吳霜㡬換嘉定庚午起禪老崧一顧慨然孰
振祖風爾議擇材爾謙程工䂓置堅定一朝屹立都人
駭嘆謂出神力無礙廣脩尤奉尊者五百鉅人耽耽廣
厦功緒方延合而未全乃以小嫌引去翩然自爾八年
住牒四傳丹漆金碧迄未之員辛巳有命以崧再至至
不期年始克竣事扵是濕紅映地飛翠侵霄簷轉鸞翎
堦排雁齒星垂珠網寳殿洞扵琉璃日耀璇題金椽聳
乎玳瑁良由千秋紀節召入闕庭賜號賜衣殊渥亡倫
椒殿邃嚴天賚亦均風動八表歡喜見聞施以金繒川
委雲蒸佛行有槖亦復自傾嗟此突兀其工匪易凡二
十年始終乃備睠言佛行傳佛照衣有行有法聲傾一
時昔去今來了無滯礙以未了故故復重來今既了故
所說未了一日杖錫求我説之顧惟天賦寂蔑興墮清
幽往來錢塘諸山渺然不記嵗月凡劉道真之所記顧
野王之所書鴻漸之所經坤元之所志莫不披宿嵐而
挹爽玩夕照以含和或偕釋子道人俱度風篁之嶺或
與髙人勝士同登月桂之峯或忘歸而屢宿石橋或乘
輿而獨瓢冷澗或遇葛翁扵北塢或逢仙許於南泉或
賡遵式之留題或聴智僧之長笑或近見法真之張寳
帳或遙瞻釋遇之上驪峯盖因前世曽逰所媿今生失
脚已而又循赤嶺過慈雲乃見寳盖法幢威儀隊仗雲
行雨施再生彌勒之峯勢就形全雙踞石龍之首更分
餘脉復過穿珠一結雷峯穹窿寳塔聳熏爐扵前應䕶
一氣以中涵三阜横陳雙龍後伏勿輕加於營築庶永
閟於靈竒雖然六一居士更有偈言東南地秀絶山水
澄清光餘杭幾萬家日夕焚清香煙飛四靣起雲霧雜
芬芳其俗事宫室佛屋儗侯王五采瑩丹漆四壁金焜
煌上垂百寳盖宴坐以方床南方精飲食玉粒甘露漿
晨興未飯僧日昃不敢嘗惟今浄慈林壑之幽宫室之
盛羣心之歸眎此偈言了無一異但未知雲堂千衆坐
卧食息何所解入三世諸佛數千羅漢受此供養果報
云何若能以了義度無邊以圓敎垂無窮證無生忍造
不二門則食息自如坐卧何歉至若諸佛以及羅漢能
堅初誓化度衆生消一切聲利斷一切疾苦滿一切願
欲昆虫水旱永絶灾異山河大地悉得安寧則持荅國
王大臣是名果報雖然如上莊嚴如上功役猶為有底
禪未是離世法須於光明藏中化出白銀地現七寳樓
閣如光明如來方為實相咄一彈指頃徧滿十方如山
巍巍永刼不壊以此功徳是為浄慈鄰峯喚起辯才今
日同聞知見禪師俗姓徐氏名妙崧賜號佛行禪師云
　　臨安府五丈觀音勝相寺記
予比年焚綺研不復作羨語今壽來千里門之不去者
逾月勉即其錄而次第之其錄云寺負錢塘龍山唐開
成四年建曰隆興千佛寺後有西竺僧曰智冰炎一楮
袍人呼紙衣道者走海南諸國至日本適吳忠懿王用
五金鑄千萬塔以五百遣使者頒日本使者還智附舶
歸風鳴海洶舟且傾智誦如意輪呪俄見如意珠王相
十首八臂度髙十丈風息遂濟智謀掲髙梁可容十丈
勝相以荅佛施時千佛寺乃僧光主之有閣髙八丈光
請扵忠懿以閣為殿立五丈之像者二合為十丈皇朝
治平中改賜今額建炎間灰扵臘寇唯勝相一閣屹然
雲際不墮刼火紹興初光之孠孫曰清中興之清有子
琦珍珍之子性奕世經理乃克大備乾道間光堯皇帝
聖子神孫三殿臨幸朌賚甚渥由是聲益振今師壽者
性之法子也清峻自厲壯耄一日(闕/)　　　宿仆盡起
金碧輝煌増光疇昔至䝉東朝出内帑賜之風􁒬邇遐
舍予日至且有施田以惠亡窮者嗟乎現十丈無影之
形而奪海航之人於魚龍之腹要為竒事至於動三殿
之臨幸感東朝之恩錫尤偶然㢤自是此山當為錢塘
勝境福被民生當與長江為量數矣備末之功等乎開
山然則壽也實屹立乎三百九十四載之下來者勉諸
　　静江府英烈廟碑
有國所重唯民暨神民之司命惟神與吏乾溢札瘥率
為民戚吏政弗良乃祠乃祝吏不惟神政思良㦲政不
自良單厥心哉古邑貝山公實生焉曰于曰何公氏名
之少㳺鄉校威望已偉有獠嘗畔公鯨僇之邦人徳公
嵗時奉之繇唐抵今千年弗怠廟貌弗顯曷慰氓心民
李太初有祠于縣今令史渭亟白使者轉而上聞錫名
英烈千嵗靈休一旦暴白邦人驩迎用榮上賜洪惟國
家明徳䘏祀凡以民請必表異之豈徒表之還以祐民
予守潜藩併命剪盜悉力憊甚願得少休上恩可之行
次建陽介來乞銘俾刻廟庭銘曰
　公生有英姿禮義為干櫓疇昔獠負固磔之如磔鼠
　比日鼠跳晝公神在帝所霆擊風其驅笑談清廣㝢
　桂漿烈兮荔子黄東甌閩兮西衡湘功成歛威兮歸
　故鄉流惠我民兮湘江長
　
　
　
　
　
　
　
　
　
　
　
　洺水集卷七
欽定四庫全書
　洺水集巻八　　　　　　　宋　程珌　撰
　序
　　胡魯川中庸大學序
胡君説要之書取太極中庸大學而一之此聖人之心
而未見之於言者也而胡君發之至論隂陽之中而及
於春秋之分至要皆非口耳之學也子思子之言曰道
之不明也我知之矣賢者過之不肖者不及也此為論
道者言之也又曰道之不行也我知之矣智者過之愚
者不及也此又為行道者言之也夫論道而過之則為
荒不及則為陋非中也行道而過之則為矯不及則為
汙亦非中也唯言之而順則道自明履之而安則道自
行後世以來其在天下國家則謀議日多而事功不立
其在學士大夫則講學日盛而踐履缺然識者固憂之
胡君之為桐廬也民安其仁士服其教見之政事而反
之躬行無一而非中非世之徒事空言者其徒徐君既
取其書刋之且巻巻然以序為請至于再三不置焉即
是以占其心之所存則於其行也必力是又當秉筆以
俟
　　四明髙氏春秋解後序
王者以道治天下則春秋之道隠不以道治天下而惡
其書之著則王臨川是也先儒謂聖人謹四時之春正
天地之經也謹一王之書振君臣之綱也謹日月之書
順方物之宜也謹人名之書辯君子小人之道也謹中
國外戎之書正華戎之分也謹父子兄弟夫婦之書序
人道之正也禮樂征伐之權朝覲㑹同之節凡大經大
法粲然靡所不備用之則王舍之則亡雜之則霸方周
之衰王道寖微聖人憂之此書所為作也若曰道雖不
行於一時書則可垂于萬世有王者興猶可稽之以為
驗操之以為决故曰王道之權衡也先儒嘗病丘明昧
於經意汨亂綱常若天王於卿士而言貳與叛上公下
臨侯國而言拜成王室討諸侯而言背盟君臣三綱之
首也而悖謬若是則改而正之寜無望於後人乎公之
學蓋欲㳂伊川之書以求聖人之心者如言平王在位
日久恬於頺靡無復振起之畧諸侯專肆變法壊紀亂
臣賊子接迹海内荆楚強暴憑陵中國平王不可望矣
故托始於隠公及二百四十年之後則齊晉又衰政出
大夫呉楚横行中國不復知有周矣故終於越入呉其
志慮可謂深長而䂓模可謂正大惜乎排擯沮抑不使
其身獲安於朝廷之上書雖不廢於當時而道則不行
於天下蓋臨川欲滅其書是猶畏春秋之存也金陵之
秦則眎書存亡皆以為不足計矣王黜聖經實基戎禍
秦害忠良益稔戎驕流毒千古吾不知何時而已邪愚
是以讀公之書悲公之心為之掩巻三嘆然猶幸其書
之存也庶㡬有望於後之君子焉
　　定逺寨戰守紀實序
昔之善兵者謂戰易而守難名言也蓋戰者惟角一日
之長守者必修旬月之備守之為難固也然上下一心
兵力雄彊城池髙深儲峙充斥則旬月之備又何難邪
今王侯之事則固有甚難者連率以為不可守則上下
之心不一矣城甫築而未甓則藩籬不足恃矣敵衆號
二十萬而萃於一邑之下則兵力不敵矣矧間嵗是邦
嘗經躪蹂則人心益不自固矣至若六千之糧餉道不
繼則又未暇論也然則言守於斯時顧不甚難耶而二
敵以方張之勢再薄郛闉卒能使之喪氣禠魄扶傷曳
憊而歸者何哉今觀其當日規模誠有足書者蓋将毎
患其怯也今也分地而守則将先登城出闗而戰則将
首躍騎慷慨白衆以死自誓一将敢先萬旅爭奮非勇
乎将亦惡其刻也今也時其寒燠恤其疾苦恩既浹於
營屯野外入保排議畢納愛復孚於田里非仁乎将尤
病其𥚹也今也有謀則僉毎斷則獨分事授任各當其
才非智乎合是三者而又以忠為主則何守不固何戰
不克哉古之人有行之者方叔召虎而後不知其㡬人
不幸而不濟則亦不失為張許輩然則當日之功豈偶
然而集哉夫使為之将者耎怯而自沮則何以倡三軍
掊刻而不仁則何以一衆志狹隘而自用則何以合羣
才三者既乖則又何足以言忠哉且兵法云攻堅則瑕
者堅乗瑕則堅者瑕二敵犯邊而首攻一邑非彼之深
謀乎今也一城不下百城堅守瑕者猶堅敵謀始奪由
是所至失利卒以狼狽則是以一城之金湯而為兩淮
之砥柱所繫豈不甚大哉雖然未有能守而不能戰者
也人謂敵無他長唯有進無退者能吞之使世之将兵
者皆能以是而自厲焉則漢北無兵患矣顧其所以詳
著于篇者非為當日耀為來者之法耳覽者當自得之
　　李文昌表箋集序
文以氣為主學充之辭縁之至梁昭明以體為的而後
其論大備蓋真宰散淋漓清潏之氣人得之則能吐英
竒陶物象而為文然則有體也不以體焉夫人可能也
體以為的則駑車不得後騋龍不敢先矣怡軒先生生
亡他嗜獨與書為神交根本六經貫穿百氏牛醫馬經
亡所不窺發而為文則汪洋􁏳漬聨綿縹緲若太虚霏
霏而不結明河澹澹而流光乃若見之章奏則又明白
整嚴純正懇惻與他文輒不類蓋章奏之體當然也公
自言少日過庭聞其先正少師之言謂表疏輸誠君父
務在平正無為艱深噫淵源所漸深長哉其季合淝帥
大東雅好其文萃擷弗遺迺以公厯官歲月次其表疏
繫以答詔鋟梓百篇以昭伯氏逢辰之盛以示後學告
君之體然公之伯仲與季俱以文鳴諸儒號為文章家
異時當偕傳不朽者俾淺學牽聨其間何邪避不獲命
則引而列之右簡使學者有攷焉
　　金陵校官録序
學舊在冶城景祐中徙今所大凡山川清淑之氣惟水
所鍾今清溪般薄其左而秦淮源不啻二百里茫洋瀁
漭帶横其前與清溪相照映瀉而為回瀾放而為犇濤
蹙而為竒文涵而為太虚而學峙其中故建立以來衿
佩日盛毎三嵗一大比則舉鄉書選春官多繇弟子員
而比年特盛惟其盛也故舍講説課試之外師生之相
見也日常少某不學謬當講席日因檄文至宛陵有兩
生候道旁眡其刺曰學生挹其人則不識徐叩之則言
游泮且朞矣因念朝夕與居至于三年亦非偶然者顧
渙然若是豈人情哉且甚愧不能朝夕見相觀而善重
愧不能強識一至于此乃歸而為巨編屬學録韋君悉
記其名氏然去來無常惟其所值當以代去之日為斷
他時征涂官轍邂逅相遇咸得以有攷并序其所昉而
列之右簡庻㡬來者知所昉焉雖然在邦在家必聞者不
闗諸富貴利達而在吾名教中人能務自植立卓然有
以表見一世則暗中摸索之語固為陋甚然果若是則
亦何藉此編以備遺忘邪是説也不惟規諸友也抑以
自警焉嗚呼倚席三載無所發明乃強聒於代去之日
得無重愧乎在某固以為愧也抑諸友則無以為強聒
也幸甚
　　新安續志序
方有志古也志而不續則中曠矣城築之修徙户口之
登耗租賦之增損人物之盛衰吏治之得失世變亡窮
則方志亦當與之為亡窮也今新安之不續周一甲子
矣不識六十年之間凡所當紀載者将安所托乎後來
者枊将安所考乎吏治以為不急儒者以為當務蓋吏
治茍目前儒者之慮常逺也今史君四明劉公炳行當
代去郡綱畢舉而尤於是巻巻焉乃得郡博士李君理
掾荘君與鄉之秀士考訂而論譔之於是郡無餘事矣
昔之仕外而入覲者山川户口條奏靡遺古諸侯述職
之意也然則公之進對華林也近在朝夕其於是書必
将有取焉
　　呉安撫竹洲集序
雲漢昭回日星光潔天之華也川嶽之融峙草木之纎
穠地之華也天秩天叙之彞皇墳帝典之經人之華也
然皆一本於自然耳元氣霏霏而不結明河澹澹以流
光天何意於華哉山澤悉付於髙平萬象自為於容色
地何意於華哉赤圖馬負於靈河緑字龜呈於温洛聖
人亦何心於華哉大抵乾坤列而道闡聖賢出而道鳴
噐巨者其聲龎量淺者其詞薄才雋而言卓德垕而言
醇氣餒而言卑道長而言逺表裏符華實貫斷斷不誣
其可揠而長之哉竹洲抱負不羣志氣激烈思欲提精
兵十萬直入穹廬繫降王而獻闕下蓋一飯不忘也迨
其見之詞章則峭直而紆餘嚴潔而平澹質而不俚華
而非雕穆乎郁乎有正笏垂紳雍容廊廟之風平生湖
海之氣抑何不類若是邪蓋公太學十年交當世士所
以渉厯者為甚深而又與其兄俯受徒棣華旁午數州
之士從之游者嵗常數百所以陶育大醇者為尤至晚
而湘南又得南軒鍼砭而切磋之至是蓋無遺憾矣然
則學者讀公之言必當觀公之所養則本末源流庶乎
其有攷也雖然由唐而來數百年間風人才士大編長
軸欲以自見於斯世者殆海藏山委而世或厭觀之今
觀公之集大而國家之務細而州縣之政又微而民生
日用之則亹亹巻巻不絶於口舉而措之天下謂之事
業又豈止詞章而已然儲垕而施狹曾不得盡見於世
天也公昔上殿論事磊落竒偉孝皇一見竒之畀以海
陵之符而言者驚異卒躓其行嗚呼呉江賦鸚鵡落筆
超羣英鷙鶚啄孤鳳千春傷我情自昔固然也而又何
有伯休元瑜輩哉千載之下悲公何窮然詩巻長留天
地間釣竿欲拂珊瑚樹而公固不窮也某生也晚視公
蓋前輩而公之子坰将梓公之集欲某一言於篇末蓋
累年於此矣而公之孫鉉又復申言之誼不得以晚學
辭也乃敬書而歸之
　　汪叔耕方壺集序
太史公發憤作史記百三十篇而列傳首孤竹者之子
乃復續之以力㧞山之項羽何哉比其叙屈原賈誼亦
復抑揚詞㫖且自言發詩書之隠約葛稚川謂述往者
以思來者又謂其為一代之偉才不其然乎叔耕藴霞
牋玉滴之竒思出天表蓄而不試憂深思逺未易遽班
之賀白也嶧山積石三十二里孤桐琴瑟而鄒魯地接
古稱多儒休寜㫁崖鵝石之秀江南鮮比君始一竒乎
僕頃為史官不能取君傳之逸民今一念之歉然未巳
然猶有期於來者姑以此編寘之方壺脩菊寒泉振我
清風子心往矣子夀何辭
　　柴史君德政詩集序
昔之善守邊者周之南仲漢之周亞夫晉之羊祜至唐
則稱李勣本朝則稱李漢超輩然攷其所以為善者不
過安百姓恤士卒與夫忘已用人而已矣夫所謂安百
姓者均其徭役而無倖優偏困之人寛其賦斂而無苛
取叠征之害量其軍事所須而無旁縁誅求之苦夫如
是則百姓安矣百姓安則何守不固邪所謂恤士卒者
察其艱乏矜其疾病明其賞罰懲朘削之蔽戒喜怒之
私則士卒感矣士卒感則何戰不勝邪人之有技若已
有之目眎茫茫心緯八荒合謀并智無敵四方此百萬
人之将也古之所謂守邊之善者不越是三者而已矣
予從弟日章為尉宿松猶子若疇為理羣舒各以書致
巨編曰此安慶史君德政詩也且合其鄉之大夫趙君
路分陳君通守而下凡十六人之詞來言曰願有以序
之予適困多事未遑也閲半嵗又請焉予嘉史君之有
善政又嘉其鄉之大夫之有公言也夜半秉燭取其編
閲之靄然煙雲鏘然宫商其聲洋洋充滿淮壖大抵皆
前之三説信乎其可詩也其餘增浚城池創造樓櫓招
勇士利噐械嚴教閲脩學校靡一不舉且龍舒之人不
特歌之頌之而已士象於學而祝之民廟於逵而祠之
夫古之人植大勛於天下者無他焉惟曰得人心而已
矣果若是則詎止保一城守四境而已哉雖以之長驅
中原克復神京可也既以為邦人賀復為史君勉
　　鄱陽董仲光詩集序
詩與樂皆所以宣天地之和者也是故以美頌為貴次
則風刺焉次則譏切焉又次則怨怒焉降是則風雲顯
晦草木英瘁而已耳亡補也與為亡補也寜怨怒焉寜
譏切焉然方之風刺則劣矣若夫治世之音既安且樂
使天下之口皆鳴天地之和則非詩人所能也必有任
其事者焉余與董仲光聲容未接乃不逺數百里而以
序引為屬夫豈徒然哉吾觀仲光之詩皆有感也仲光
之感其比興於州縣之間者乎然春雉未馴秋螟未散
未易責之莵符墨綬者方聖主臨御輔以賢臣使紀綱
清明百度惟正量入用財以天討罪然後妙簡守令奉
宣寛大将見仲光之含霜嚼鐵幽憂懇切之詞悉化為
咸韶矣惜乎無以仲光言之朝者吾是以悲仲光之心
也雖然寜與仲光事哉陶鎔水石閑勛業銓擇風光靜
事權醉鄉天廣大風光三千篇仲光胡自苦於彼而不
樂此耶殆必有為也仲光鄱陽人名炥仲光字也
　　呉基仲詩集序
洙泗論學文之序在於入孝出悌愛衆親仁之後然則
非本不立非文則無以行之耳文非所先也詩自既刪
之餘世之嗚其和寫其怨陶冶一性而藻繪萬象森然
於丹漆鈆黄間者胡可勝計卒如春哢秋蜩時過則歇
無復遺響於人間者非詩不工也其大者不立也新安
呉君垕字基仲篤學嗜文辭然天資孝友誠確温恭樂
天知命恬於勢利退然中古人一日以詩一編示某君
於某有連為丈人行也某誦之過作而曰君之棲幽寂
而譽雷霆生今代而名後世不在乎區區章句間也而
君固有大於詩者世之作詩如君者多矣徃徃無以傳
其詩焉詩能獨行乎哉君其益務充達使之宏廣如山
之髙如水之深如日月之升君之進於行未巳也然君
之詩平淡質實亦皆踐履體察之所形見者讀者可以
想見其人焉紹興間有聲大學號江左二呉者君之先
大夫諱俯與其季父諱偁者也其先大夫文行冠冕士
林源漸流衍君復大之古之所謂世家者逺矣哉
　　曹少監詩序
詩難言也自洙泗聖人既刪之後惟唐杜工部實擅其
全垂今千年炳炳一日凡當時號為雋逸清新竒古平
澹專美一家者至是皆聲銷芳歇矣蓋少陵少年獻賦
固自不凡加以往來梓潼山谷凡十餘年渉患深行道
熟則其所養可知矣人謂詩人窮而後工工何足言哉
人而至於窮則於道益深耳如少監髙卧一生孰量淺
深故發而為詩非徒章句之謂也學詩者當於斯觀焉
然由漢魏而來先王之澤熄而詩亦亡於是六義之名
始歸詩人矣人自名家家自世業故公之後姪孫某今
之曾孫某皆能接公之緒有詩聲士林者其漸源逺矣
　　新集玉堂詩序
某一日坐直廬偶思曝背譚金鑾之句因念禁林多勝
事與其異時對客談於茆簷負日之時曷若披遺訪佚
而紀之於編帙之詳邪適院吏有録至比年名公數詩
者曶有感焉是非玉堂缺典乎乃益加采彚駸駸盈軸
遂第嵗月書而石之以永其傳且留餘石以俟後之作
者如同僚陳正父則又父作於前子和於後尤為比年
衣冠盛事也
　　送王状元歸天台序
天台王君寳慶丙戌進士第一人僉書威武節度判官
公事其年十月十七日來訪謂期集已事今将束書而
歸念無以寓其巻巻也於是為之言曰方嵗孟春天下
之士雲集京師求試於春官者不啻萬人而君以宏才
正學裒然為舉首今歸也天台之山川草木咸添秀色
而里中父兄子弟連車接袂相與迎且賀於里門之外
且家誡其子若弟曰讀書應舉不當若是邪嘻亦榮矣
然嘗攷建隆迨今凡百一牓舉首百一人其為台輔者
六人執政十二人自餘登法從者殆不勝算先正有言
士之膺是選者知其身必達故自愛重而不肯為非天
下公望亦以鼎貴期之故相與愛惜成就以待其用至
哉斯言萬世不易之論也僕故取而書之以當贈言
　　送章景韓序
景韓與其子及其鄉之英将並試于儀曹邑大夫東海
劉公設河南縣尹之燕侈其盛而送之酒三行某酌而
祝曰景韓賢者也招英雋館之門身親之子弟從之鄉
之願學者悉歸之今遂與其子與其鄉之英若董與盛
皆嘗學于其門者聯貢于上京嘻景韓賢者也又酌而
祝曰聖朝重科目大宗伯以進士姓名來上則揀日
選辰皇帝夙興御集英殿新進士繇麗正門魚貫而
晉肅班廷下親承天問其如董仲舒劉蕡正學以言無
如公孫子曲學以欺世乎又酌而祝曰唐昌繇唐武德
以來未有以進士起家者今景韓與二子與其鄉之二
英耕破天荒之後則家傳詩書人拾科級一枝仙桂香
滿唐昌則人顧不推所自來者乎則又酌而祝曰明年
之夏景韓與其子與其鄉之英青衫快馬聯騎而歸某
與劉公與其邦之父兄子弟相迎於縣郊之東否則是
時某且代去亦當會景韓於脩門釃酒擊鮮為景韓喜
以道今日之事去去鵬程闊酒行可以起
　　送李童子序
予比歲每見童子大抵神氣戃怳膚血不充往往後日
成就缺如也今李神童則不然目瑩而神全體充而氣
實固已具干雲蔽日之姿矣養而成之則父兄責也今
既被命榮還矣其務深居簡出時其食飲起居使之葆
育天和者數年然後教以六經大㫖輔以百家雄辭又
涵􁏳醲郁者數年然後作為文章以與秀雋角逐於禮
闈吾知前無留敵而後之植立尤未易涯也老鳯挾雛
以歸徴序於予予不為髙論也於是因謌以送之嘉禾
戢戢蜂方乳請君移植白瑶圃沃以詩書詞翰雨培以
隂功垕德土十風五雨謌堯天家家髙廪若雲連如云
未長揠其巔願君毋若宋人然
　　送呉進士序
揚子雲有言通天地人曰儒通天地而不通人曰技故
天文地理厯象術數風雲占候醫藥卜筮古之儒者未
嘗不兼通之先漢去古未逺子雲之言蓋記古之儒者
之事也司馬子長始裂為九使之各為家為流而後道
術裂矣然論司馬季主與夫醫者越人之事猶有深意
未始不並行而不相悖後世作史者不以郭景純傳之
技術其源流固有所自也由唐以來開裂尤甚殆不可
合矣而韓昌黎之説則以謂為君子者必於是而兼通
之否則不足為君子焉然則孰非士之所事邪里中呉
君炎一日來見儼然衣冠鏘然容止琅然論議則固儒
生也又一日以長牋為貺展而視之則出入卦例布列
形勢㸃龍發穴覘風察水則又有隂陽家老師宿學之
所不及者其謂世之儒者不能兼而合之乎予欲招而
館之使之解經紀史抽發文思為童幼師暇時休日則
與之登髙渉流歩龍岡而窺鳯穴顧不一舉而兩獲哉
叩之呉君則今嵗已有他諾無及矣姑志吾之所欲者
以俟他日焉未晚也
　　相者張仲思覔序
孔明公瑾祖豫州謝幼度諸人固未嘗死但浮沉梁益
荆呉耳如君眼明不患不識但患足未徧耳盍行乎儻
得之悉與俱來
　
　
　
　
　
　
　
　
　
　
　
　
　
　
　
　洺水集巻八
欽定四庫全書
　洺水集巻九　　　　　　　宋　程珌　撰
　題䟦
　　䟦故刑部侍郎贈端明殿學士諡忠愍程公誌銘
　　　後
人主以禮義待士大夫以忠孝厲風俗故天下有變而
人心不摇士臨死生而大節不屈夫茍諛佞貪濁之夫
尊顯得志而正直公方之士排抑不伸風俗一成百年
不變求其如公者不可得也雖然崇其號者美名也録
其孤者實徳也名與實稱然後可以示勸厲所捐者細
而所關者大上之人其加之意焉
　　䟦林府君誌銘
三代衰士習變講説浸盛踐行日薄聖人有憂之故平
居語其學徒不曰行有餘力則曰恥躬之不逮不曰有
能一日用其力則曰躬行未之有得所以警䇿萬世者
詳矣盡矣而後之學者窮年白首焦唇敝舌祖述虚無
轉相傳授曰吾将以窮性命之理中下之士樂其説之
易也遂相與躍然和之曾不思理義之學洙泗抽其機
孟氏抉其秘學者讀而習之則德可神道可顯脩身齊
家致主澤民沛然有餘用矣而又安用為是無用之空
談哉予以兼官玉牒叔全為宗丞日相欵也暇日出其
先府君行状志銘一編展而讀之則知公之學始於身
行於家信於友朋而孚於鄉黨禮部侍郎袁公状其行
攻媿先生樓公志其墓二公敬愛之辭如出一吭蓋二
公偉人也夫豈輕於與人哉非公之道行於人乎二子
一孫踵取儒科而季子叔全燁然朝行為國珍器非公
之道通於天乎脩身謹行本於宫廷之間而成效大驗
見於天人之際聖人所謂躬行君子未之有得者謙也
髙山仰止景行行止安知後世無下馬仲舒之墓者邪
　　䟦東坡荘引
前志有之昔之聖人範金作鼎以燖以爚以事上帝以
奉宗廟而其烹飪之大者則以之養聖賢隆古盛時野
無賢遺賢無家食降及三王率繇是道漢唐而下薄矣
且公以直道峻節被遇先朝神考知之宣仁太后知之
未為不辰者讒口嗷嗷放逐無寜嵗乃﨑嶇齊安荒城
敗堞之間折荆榛驅瓦礫然後得平地手鉏之嵗取麥
麰以自給已而又於陽羨之鄉區區然為百斛之謀亦
可悲已而當時大鼎肉食者尚仇之不置雖然公天人
也一死生齊榮辱久矣飲水如漿食莧如羊有此百斛
豈博萬鍾攷德問道者當如是而觀焉又嘗竊聞之􁇷
嶁遺碑聚見博古之室平原手帖多歸忠誼之家叔全
珍此其賢蓋可知己
　　䟦趙承宣拱督府檄
檄不易為也昔人定三秦曉巴蜀一諸鎮折強敵必擇
當其筆者為之否則志慮不宣辭氣不揚觀聽之間弗
孚弗竦将何以懐荒忽之異類當百萬之雄師哉侯晉
人今居南鄭世儒學熟古今治亂氣直膽張語及疆場
則髯奮如㦸長刀大劔犖犖牙頰間故其發為辭章峻
厲雄竒援據精切可以沮金石而撼風雨聽之者安得
不馳志伊吾之北哉嗚呼日晦而光洞霆蟄而聲薄人
心久鬰一發不可制行當有取侯此檄三釁三熏而禡
軍牙者
　　䟦楊文公真墨
富貴百年事功名千載人後世有作者不易斯言矣且
公在祥符間與欽若輩比肩于朝今二百年而公之字
畫猶為人所重彼欽若軰姓名今皆安在邪雖然顔魯
公之字人謂其筆端挾忠誼之氣然則豈其字之重哉
士當知其所以為重者矣矧公之孫為掖垣掖垣之孫
為今刑部尚書郎刑部儒雅飾吏士林推許然則天之
祚忠義烏有終窮邪
　　䟦山谷兄弟山礬梅花圖
瑒類德人梅稱勝士品雖不同清淑所寄我相昔人好
竹而清好桂而神好菊而隠好萱而慈好之伊何染懿
餐和不知瑒之為馨我之為馨邪梅之為潔我之為潔
邪故曰𤣥牝之門為天地根
　　䟦王魯公北使口宣詞藁
右宣辭二十有七乃左丞相魯國文定王公在翰苑時
手筆也大抵作文非難知變為難蓋千篇一律昔賢所
病儻胸中有數萬巻則筆下肯尋舊籬落哉顧此二十
七篇同一題耳而神竒變化各出機杼了不相㳂亦可
以占公之所緼矣頃有為東溪楚詞者凡數十篇如印
印泥吁安得使之一見斯文哉
　　䟦孟東野集
孟郊字東野其父廷玢選為崑山尉郊生於崑山郊有
詩詠終南言家家梯空碧詠爛柯言􁀙虹之勝年五十
始應舉則平生履蹟蓋徧西北東南矣僅一尉溧陽而
鄭餘慶再辟從事興元行次閿鄉而卒纔六十四張籍
請諡貞曜先生韓愈為墓銘無子二季鄷郢又在江南
其窮獨固若是邪蒼頡制字鬼夜哭龍潜藏豈非東野
平生穿天心出月脅固宰物者之所不恕邪士之徼幸
逢辰取數已盈而猶嘆於不遇者亦可以自警矣少陵
之材有怒霓抉石復有鸞輅紓徐有廊廟雍容復有佩
劔磊磈郊有是乎一於寒且迫而已孟子謂居移氣養
移體發為詞章見之氣皃曾子謂出辭氣斯逺鄙倍士
其可不知所養哉
　　䟦梁衡山德政碑
公之為衡山人宜其教績聞甚休遡其設施於二年之
間唯曰誠而已誠天道也而况理一邑乎初縣有宿租
嘗弛征矣州使復征公曰吾寜去耳信不可失卒不征
州亦卒悟夫民孚於不日而州孚於既久何邪民心公
也州有貸心也然皆終於孚者人有此誠也公捐一身
為百里蔽民惡乎不感感與否公不計吾知盡吾職耳
聨篇累牘伐石紀政豈公志哉京秩必試邑試必三年
法也法不足以興起人心故借賢而材者時於法之外
而表異之故公獨二考召入王朝然則天下之為縣者
孰不自厲求為梁公哉民邦本也令民司命也若昔治
平率由州縣始他日家龔黄人卓魯自田里亡愁恨充
而至於於變時雍吾将於衡山書始焉公為人質厚不
襮器度隆然大可以有受其可觀者将不止於為縣而
已
　　䟦僧知雲草書南嶽草菴歌
予嘗謂篆依於科斗𨽻依於篆楷依於𨽻行依於楷而
草又依乎行也由唐以後神於險恠聖於徑省離其本
真鑿空營結秋河明滅春霧霏微甚者至不能自辯此
坡仙所以起惝惚之愁也南嶽此歌人能皆誦故今讀
之乃能纍纍若貫珠然予頃嵗嘗評師草矣今又十年
尚未離此業蓋吾法本空吾字本幻投其筆火其書宴
坐焚香逰神太虚故紙敗墨勿留吾廬師當是時又豈
神品之所能拘
　　書歐陽修撰誥後
頃讀骨鯁集頗恨見陳公柬書而不見歐陽公書今觀
許公翰哀辭乃知二公之書大㫖畧同國家涵養士氣
至是百七十年矣而當時乃僅得二公焉豈士氣固難
於振而易於沮耶士大夫當有事之時同吭是非俛嘿
就列蓋啗於美官而怵於銛斧陵遲至是皆權臣實為
之夫作成於君上而脅制於權臣禄食者已無足望而
鳯鳴一端乃間出於草萊豈非祖宗涵養之澤而人心
不可泯沒之天耶嗟夫上恩寜失於寛臣言寜失於過
至於勢可以達乎上下而謂之宰相者與其蔽忠言而
悞國事孰若屈吾身而伸公議有如千古鳴犢之事彼
固不以為意而追表既行孤忠益白則當日姦夫之臭
不知何時而歇然則學於吾聖人而相其君者得失重
輕亦可擇於斯矣然自二公而來今又百年曾未有以
忠言言而䝉僇者士氣盍少振哉
　　書李統制大父武義公死節事後
唐人謂武人輕於死以取名惜乎其未見李公之所以
處其死也觀其先事度宜規模深逺使當時受者如流
則志成烈章寜止以一死報國哉雖然公亦藉一死以
留吾心也凡後之有志者拊吾事而感吾心則其事猶
可為也然而士之抱負志畧沈於下僚者毎患於難知
比其感慨暴白則已患於無及公時則偏禆也握人物
之柄者其早圖之無徒攬遺編而太息則公之心有托
矣公有孫紹祖甚亷而仁與士卒同甘苦内外親之無
歸者依食區處之常千指風誼潤澤固深長若此抑天
之報斯人常亡窮邪
　　書俞侍郎錦野亭詩後
詩非徒作也有上下風刺之義焉亦非徒采也聞之者
必戒焉夫茍如詞人之靡作之而無補熄先王之澤采
之而不用則何取於作抑何取於采哉後唐明宗一日
問宰相馮道曰今嵗豐登百姓贍足否道以為豐㐫皆
病者唯農家為然且舉當時進士詩五月糶穀二月賣
絲之句明宗悦其詩命左右録而諷詠之然不聞其有
所賑恤也其眎今日因諫以述公之詩亟寛一邑之民
力可同日論哉大抵東南一隅地未加闢而州縣汙吏
征取日繁有能因公之詩量入制出去其太甚如經總
月樁者此東南生靈曉夕之望而不止乎一邑也或者
猶謂呉粤錢氏之奉版籍也稍減其賦而江南李氏之
歸疆土也輙增其額故錢氏之裔昌而李氏之後絶不
知此邑胡為而獨不減乃垂三百年而後公始及之邪
然則邑之父兄子弟所以䝉被此詩之澤者可不家傳
而人誦邪公之一話一言不忘斯民而命嗇其年不竟
其施天也午夜青燈掩巻三嘆
　　書故友趙君善淏詞塲投巻後
搴風汎槎恍然前事今不復夢矣然一見屬鏤猶動濺
血龍庭之想是固與生俱生者邪庚辰星節後五夕書
之闔廬故國
　　書李林甫傳後
肅宗欲發李林甫之墓李泌諫曰若爾如明皇何肅宗
泣曰思不及此泌之言一時承顔之孝也古人達孝其
然哉
　　書富春斷案集後
古者兩造之詞使之納束矢然後聼之矢不入則是理
不直也兩劑之訟使之納鈞金然後治之金不入則是
事不堅也矢以表其理之直金以示其事之堅訴牒之
入於官府者其難如此故訟簡而刑亦清今之州縣監
司方受詞之日少以百數多以千數以二尺之紙設䝉
穽之詞費不十金誣説已行所言皆虚了無寸罰訟牒
安得而不滋善良安得而不困至若田里細民所負者
直而所遭乃抑亦固有之則又在乎聽之者神而明之
不當執一而廢百也
　　書建安葉洪封事後
此書甲寅乙卯間建安葉君洪所上三代而後龍逄也
予時居山間絶不聞知比相逢於建溪之上又失於刮
目平生一恨也洪字子大如有㡬㑹當言之史官
　　書岳王家所藏髙宗御札録後
按飛新傳在淮西日被御札十有五敵逼河南詔助劉
錡兩月之間被御札又二十有三厥後秦檜録其家悉
歸左帑孝宗即位飛之子霖抗章匄賜始復還之今此
軸唯二十二札而已古者撫士以恩御将以威今觀此
數札則髙宗之所以待飛者可謂恩隆意縟不啻父子
飛當不知死所矣而飛亦激昻自任圖所以報髙宗者
不為不力始末十五年不為不久而功業所就卒不能
如志君子思當日之變覧諸将之事未嘗不起千古之
恨雖然毋恠焉今又百年矣而邊人失利茍活一旦可
謂極矣而烏珠之尸今猶未鞭豈非天哉又豈非人哉
　　書和靖尹先生焞奏疏後
靖康初公以种公師道薦不起已而趙彬以劉豫偽命
招之於是犇走入蜀迨紹興初始赴行在用范公冲之
薦也蓋公受學伊川伊川沒聚徒洛中者十餘年一時
縉紳想望其風采非以虚名取也比至闕庭所陳一疏
及與時相一書所以扶皇綱而立人道者萬世猶生亦
非徒出也賢者或出或處一於為道而已豈曰徒名哉
　　書本草圖經後
圖經本草一部金陵秦丞相家書也予嘉泰甲子在建
康時得於粥故書者所用之紙間有大觀間往還門状
又有一幅乃司馬温公手簡温公薨於元祐改元至大
觀已餘二十年矣黄鍾大吕不登清廟乃與瓦缶俱棄
道旁為樵兒牧孺蹂躪是可嘆也按此書玉石部第一
巻末有胡夀成叔者記其書得於海陵劉䕫䕫得於晁
待制家劉謂兵革流落得之甚艱且再三丁寜加意寳
䕶胡又云予深佩其言觀者亦當珍愛之此紹興四年
五月三日語也又不知何時轉歸秦氏古書漸少可不
珍之官不隨出永留萬松書房書籍不分分必散落世
世付之知而好者庶不孤初藏之意也温公手簡予已
付若愚本草圖經已付其垕
　　書東陽吕進士友志攻媿齋記後
子曰吾未見能見其過而内自訟者也當時服膺聖門
之士亦多矣而能自訟其過者寡蓋知訟則知攻矣千
百載之下乃有如公者卓然於霄堮間使生當晚周吾
聖人必不起未見剛者之嘆矣然觀公生平果何所愧
而嵗晚乃有問公㡬日出長安者曾不知公之謀歸蓋
未嘗一日不巻巻也彼君子哉蘧伯玉猶曰欲寡其過
而未能衛武公年九十五矣猶令於國中毋謂我老而
不我教信乎人生有限智力有盡而義理無窮也彼皆
大賢大智也而猶加省若是吾儕小人可不知日厲而
夕惕哉故予讀君攻守之論謂非胷中知有千萬人吾
往之勇者未易至是也於是為之嘉嘆書其後而歸之
若夫詩説首編推原四言五言之所從始至言也然未
知尚之以瓊英乎而與夫胡取禾三百囷兮亦何俟乎
栢梁體邪昔人謂精學者如隙中觀日汎學者如空處
觀月真可以為監矣
　　書朱文公與沙隨先生書後
沙隨承河南正𣲖其學主乎力行眎後世諸儒徒以口
舌相授者萬萬不侔宜乎朱文公尊之以老而退然以
晚學小生自處也伊川亦嘗推尊安定矣曰出於安定
先生之門者千二百人皆卓然為當世有用之才是皆
尊其學慕其人故公其論當時是之萬世信之也文公
此書往年沙隨之壻董李興嘗以示某為書其末矣今
沙隨之孫仲熊又携以來仲熊知承其家且復津涯乎
澹貧不茍求沙隨之澤深長哉
　　書犂春謝耕道所藏朱晦菴夜嘆長篇後
秋夜不可晨秋日苦易暗我無汲汲志何以有此憾昔
人固同此感也然揚子雲有言人羨久生将以學也生
而不學何以生為嗟乎學乎夫豈角無用之空談乎善
乎歐陽文公之論曰學問足以潤身政事乃能及物文
公所至興利除害孳孳然以惠民澤物為事又豈以口
耳三寸之學教學者哉煉形羽化真寓言世間那得有
神仙要須力穡乃逢年畫犂十載甑空懸君不見黄鶴
樓前金色鮮何如歸煑白石員
　　書陳忠肅公尊堯書後
金陵半山寺王荆公故宅也頃於其寺見其象漫靣不
髭氣狠而盈故上不知有君父中不知有賢者下不知
有生民傲兀㝠行畧無旁忌睹象誅心令人鬰然讀了
翁尊堯一書千百世之下聞者為之興起
　　書金華義役冊後
世謂三代以後世變益下人心滋玩吏治難興噫有是
哉凡所以若是焉者吏弗良耳吏之所以弗良者實意
不充而或作或輟念慮弗一而乍公乍私如是而尤諸
人諉諸世可乎哉今宗正少卿王公起金華之義役也
殫心計於始終而無勤怠之間捐公帑於左右而無不
均之患且復條畫精詳防閑備具宜乎七邑如一家千
萬人如一心則亦千百年當如一日矣夫有田則有賦
有力則有役民未甚病也自銅符墨綬之非其人也征
斂之苛符移之迫或先辦以要譽或厚槖以自豐然後
惽然罔聞縱吏漁獵於是役者病矣故富者避之貧者
困之累月連年争辯不休而生理蕩矣不睹争役之害
烏知義役之便哉役便矣惟令也奉法循理以役之而
無敗其成儻朝廷又以金華市田之法徧下郡國使㝢
内州縣皆則而行之則均四海和兆民乖争之風熄輯
睦之俗成變時雍風泰和寜復有異道乎吾固為天下
幸之詎止金華千里之幸哉
　　書崔尚書尺牘後
嘉定庚辰嵗僕在姑蘇得同年崔正子尚書書云出守
朱離之際諸州劵直已靳不給募者散去此為惡况嗟
乎去來一理爾美惡一况耳今日之來即他日之往今
日之美即他日之惡無來即無往無美即無惡正子自
蜀歸屢召不至豈其一去來齊美惡至是而為天逰邪
其視出於機入於機死生醉夢終不之覺者又天壤矣
　　書唐人絶句編後
夀皇朝有進唐人絶句一編者竊謂可無進也頃在經
筵嘗䝉宣諭比日作字頗多旦夕示卿等予即奏云雲
章宸翰固是帝王能事但只以祖宗朝觀之太宗飛白
實在諸僣國悉平之後髙皇草聖亦在中興已定之餘
方今民貧兵困羽書旁午内修外攘正軫聖衷若夫筆
神墨妙遲於他日功成治定之餘未晚也上云極是極
是予又記在講筵時嘗進進士聶夷中二月賣絲五月
糶穀之詩欲寛民生之艱也又嘗進樓公璹耕織圖詩
欲以見桑稼之事也毎當講讀則又以寳訓故事録為
小冊進之此外不敢有所進也
　　書張子西銘解義後
横渠西銘其門人吕大臨與叔解釋甚明其後楊時中
立疑問亦切伊川終以楊之疑為非而以西銘為繼孟
子之絶學要之汎愛者原道也親仁者入德也而西銘
固曰民吾同胞也物吾與也輕重劑量一字天淵不知
楊氏固何所疑邪惜乎年止五十八官僅登朝不一見
之設施耳然其志在經界則恐在今亦未易行也
　　書山谷帖後
右軍無筆法公孫無劍法司馬子長無史法不知皆何
從得之
兩曜列宿皆出沒瀛海然天積氣地凝氣乃獨不旋轉
邪寳慶丙戌五月望日平地湧水山多剥裂得非運動
之時邪七夕後三日記
長江大河泰山喬嶽皆浮寄水面而人生浮寄六七十
年乃動欲與天地等久日月長春使漆園禦冦諸子見
之則将如何分别小大年邪
　　書四家禮範後
樂由天作禮以地制古我先王未始加毫末於此也若
夫朝覲㑹同之節冠昏喪𦵏之常品節之潤澤之使之
各當其可各適其宜則聖人事也如其矯繞苛細雜以
不經則世俗之所謂禮而非聖人之禮也此書乃淳熈
庚戌予侍先舅太府丞宰大冶之時命筆吏徐説編之
今俯仰頃耳已四十九年二外弟皆先逝筆吏徐説袁
抃亦皆不存戊戌九月十九日早偶見此書青燈熒然
為之感嘆
　　書皇朝文鑑後
文以鑑為言非茍云爾也上焉者取其可以明道次則
取其可以致治又次則取其可以解經評史又次則取
其辭髙義宻而可以追古作者以模楷後學至若教坊
樂語之徘諧風雲露月之綺組悉當削去乃成全書蓋
草創於前者精擇未遑而討論於後者所當加審胡不
觀揚子雲好深湛之思韓昌黎手不停披百家之編必
有餘暇乃可評攷不然浩浩千古之作豈易去取哉而
吕太史得年僅四十學者所以為深惜之洙泗聖人也
而曰加我數年五十以學易可以無大過矣聖賢雖殊
而老壮之候一也
　　書楊國瑞料院所刋遺教經
此編勸善戒惡不啻萬言然大㫖不離乎仁義禮智信
五字而已吾儒之道與天地並約之不盈一指充之可
彌六合故曰乾以易知坤以簡能易簡而天下之理得
矣
　　書大吕申公試巻後
文采有餘而器識不足駿發有餘而韜晦不足故曰有
才者之言與有德者之言氣象蓋天淵也他日元命之
夀夭功名事業之鉅細亦若天淵焉故予讀吕申公之
試巻安得不為之嘆息於斯
　
　
　
　
　
　
　
　
　
　
　洺水集巻九
欽定四庫全書
　洺水集卷十　　　　　　　宋　程珌　撰
　墓誌
　　董知縣墓誌銘
古之學者格物以致其知開物以成其用二者常相須
而未始相悖也自王者之迹熄曲學之士雜然四出窮
理者流於虚無之說而不本乎性命之原用世者汨於
功利之卑而不知乎經濟之本此先王之道所以不明
而隆古之治所以不復至嵩洛諸儒先後發眀體用備
具然後談經者始以理義而為歸讀史者以理亂而為
斷濟時者亦以行道而為急至若商功較利如所謂俗
吏者人亦得以指其非非講學素明之力邪君之學盖
源流若此故平日之論以為自漢以前固未易言而唐
之人才亦非後世所可及者相則房杜將則李郭節義
則張許論諫則魏陸文則韓栁詩則李杜字畫則歐顔
下而至於術數技藝亦皆精絶一世而非謾為文具者
至若振貔貅以靖邉方僇鯨鯢而造王室勛業巍皇卓
桀當代豈後世空談者可望邪降是而後徃徃緼藉有
餘而振厲不足論議有餘而事功不足文彩有餘而武
備不足意氣有餘而風骨不足夫是以風雨不適不能
調姦宄不戢不能滅外國不賔不能服千百餘年委薾
一日非講學不盛之故也人才不如古耳每聆君言意
其必有立於世者而今則亡矣命也夫盖君有竒骨長
身而廣口言議英發志氣激烈平居開口未嘗輙及州
縣細故上則期於以道輔佐吾君分別㝢内賢不肖而
進退之抑浮費以減無名之賦歛擇監司郡守以奉行
祖宗之良法美意下則期於選將帥肅軍政以殱殘敵
而紓宿憤其志念盖若是夫豈為是繆悠者顧乃一仕
為令而黜再為令而死矣由是觀之則又非無才也用
之不究其才耳然攷其生平隨寓必有以自見初調筠
州新昌尉丁父艱再調成都征商猾吏屛息征課自裕
東南士入蜀舉員足乃出秩滿蜀人留之會年饑曰吾
嘗為活人書條貫悉備使其書行天下無捐瘠矣一京
秩遑計哉乃亟走行在所上之執政是其說下之畿漕
俾鋟木以班諸路注徳安府應城令方須戍丁夘嵗侵
畨守檄條荒政於是山巅水涯靡不霑被適應城易右
選改授郢州文學至則作新校宫市田畮百以資士之
不能上春官者中庸大學章句論孟注說皆指授口講
士知向方舉者如式授温州瑞安邑素名劇首有鉏彊
聲大姓側目會常平使者行部謂其慢於走趨巨室従
而中之劾歸邑人遮車餞詩滿載調辰溪辰地逺人緩
於學君乃急之取成童以上擇師教之且身率之期年
文風大振先是林蠻洞頗為民害官姑息之君至嚴教
令縮不敢出既又招其酋曉以禍福使得自贖偶生界
有入㓂者酋果領衆斷其歸路君曰此以蠻制蠻也勝
則賞之否則蠻失利耳於我無與又為置連珠寨百二
十所㓂至鼓四起捄者雲集無窮之恵也人尤徳之方
平蠻時出入溪谷厲氣侵薄得嘔泄之疾日甚遂請挂
冠既日正冠危坐従容而逝十年十二月七日也階為
朝奉郎盖君之學出於沙隨程公逈而沙隨之學則源
於嵩洛故君終身守其力行之說而以及物為究極之
地活人之書已足垂後有若辯明聖孝書夀國脉書求
賢變俗書皆切於當世者餘詩文多散落家有抱膝藁
十卷君雖慷慨以功名自許然襟度灑落平時絶口不
言勢利方罷瑞安歸也得地十畆種竹栽花號芙蓉莊
賦詩觴客逍遥其間不知仕之黜也在石城時甚愛水
簾稍暇即之讀書竟日上饒懷玉山嵗時一游游必留
至買田付僧為游費水簾懐玉之僧皆刻像巖石間一
時髙人勝士咸作詩髙之胷中所存可知矣董出黄帝
後董父以擾龍事舜封之鬷川賜之姓命之氏代有顕
人至君九世祖始家徳興之海口族日大以儒學仕朝
者相望曽大父旻大父湜考樗贈宣教郎妣張氏贈孺
人孤甄奉匶歸以十一年十二月辛酉𦵏其邑之金獅
源妻封孺人沙隨之女也有家法先殁而祔之二子長
甄次城皆敏而好學君之未究者或在是邪甄將乞君
遺澤一女歸張文州長子曰世美二孫頴碩其孤以狀
請銘某與君同為癸丑進士三十年間凋落過半今又
忍銘君邪然交久誼垕將安所辭邪乃系之銘
出而不能兼善謂之竊位入而不能獨樂謂之干時干
時者鄙竊位者危君明於體用之學合乎行藏之宜儻
有能者胡必已為㳺神碧落之境晞髪太華之池従羨
喬之羣仙觀羲昊之昌期此宿昔之志也固始終而以
之
　　黄君茂齡墓誌銘
黄氏之先光州固始人也五季之亂從王審知入閩為
判官因家焉後析而三一居福清之塔林一寓閩邑之
黄卷其居長樂北鄉之黄壠者君之祖也髙祖實由黄
壠入於邑生二子知變知言知言為弟後生彬彬生山
立辛未進士今以朝奉郎主仙都觀其曽大父知變生
球球娶王氏生三子長即君二早世一女歸張其家髙
曽以来號鄉里善人君少力學里中有欲合衆力為善
事者必推君為倡事乃集姿度豁然平生無私語凡所
行者皆可告之人性好生而力不給率節數日贏又一
市之操網罟弓矢者計期以歸生於紹興丁夘十二月
二十八日沒於嘉定乙亥孟冬十日配石梁盧氏以紹
興己巳九月九日生嘉定戊辰四月二十七日亡子公
碩女許歸郭習孫徳生孫女三人公碩卜以明年月日
合窆于縣之某地走千餘里謁銘於予予開禧甲子分
教秣陵公碩為弟子員予為得漕牒一試輒中甚孝而
文刻苦自立然則君不亡也君諱椿字茂齡銘曰
播之以青陽乎而長之以朱明乎而實之以素商乎而
固之以𤣥㝠乎而則又復興之以孠嵗乎而種徳一也
報其有二耶
　　許郎中墓誌銘
士林之論以公有不可學者三焉權勢人之所趨也方
權臣擅柄之日詣其門者立登丞㢸公惡其為人至不
簉銓部冨貴人之所欲也公以小宰梁公薦有掌故之
命矣乃五年卧家不以姓名自達張參政開督府辟公
為屬公力辭避且極言調發之非貧賤人之所惡也自
壯至老布衣疏食一室蕭然疎幃敗席有野人之所不
堪者五十年官學之積委諸槖中居乏寸椽耕無尺地
而經理曽不及焉盖公之學一出於誠壯従諸公游晚
授學學者一言一行悉以不欺為主故凡出公之門者
質而不華誠而不偽垕而不薄望而知其為公之徒也
嘉定紀元公始赴調五年差户部架閣十月除國子錄
又十月三日除國子博士逾年改京秩遷太學博士六
年十月除秘書郎兼莊文府教授七年九月除著作佐
郎兼權兵部郎官八年正月除秘書丞五月除著作郎
兼職如故某年某月寢疾某日終於官舍子植求銘嗟
夫碑郭有道烏乎媿乎公嘗有言國之强弱在元氣元
氣之盛衰在風俗風俗之振作在立表表立朝廷之上
影従四海之間表立矣而風隨仆之吾其如天何公諱
文蔚字衡甫新安休寧人銘曰
大閑耽耽皇極巖巖萬邦所瞻天下泰山毋曰瞶瞶幸
有表在惜哉嵗闌訾黄不再
　　吕君尹之墓誌銘
君子之為善合内外之道而已而功利不與焉然昔之
聖人乃以福善禍淫吉㐫影響之說著之為經以示天
下萬世何哉盖聖人取其常而君子委其變取其常者
所以詔乎人委其變者所以盡諸已常與變在天者難
必至於人道之常則不可一日而不盡君子之為善要
亦如是而已矣旌徳之吕氏派出新安予聞之里人謂
君㓜時見一夫之不獲一物之失所道路之險而未平
者橋梁之毁而未治者則一念油然而生比壯家益饒
凡頃所見悉償無遺其所未見者聞之惟恐其後年饑
發廪以活旁近逋者蠲之疾者砭之亡者櫝之遐邇畢
愬焉善根所性無一毫徼於外也然天道之還㨗於形
聲四方賢譽一日翕歸且復仲子入進士第季子亦有
聲文塲旌徳未多見也君子之道闇然而日章小人之
道的然而日亡是可不為世書之哉曽祖某祖某父某
君諱某字尹之㓜警敏讀書輒了大義事親極其孝其
父嘗語之曰儒世業也然未有聞者不在汝必汝子焉
汝其識之故君教子尤力卒伸父志非孝之忠乎配
汪氏子三人長應洪仲應黄季應雷女三人長適進士
汪某次前定海主簿程若疇次浮梁尉汪某孫男八人
女四人生於紹興乙亥之人日終於嘉定己夘五月之
下澣初君有志脫落世氛作江淮放浪之觀至海陵被
疾二子亟徃既越月奄然而逝無苦也聞者咸惜之其
孤卜以今年某月某日窆于齊名有衣之原夫人袝焉
仲子尉歙甚㢘而敏予所知者而若疇又予猶子以狀
請銘不得辭也乃序而銘之古之隧碑必著字傳逺也
今取焉銘曰
鄰乎歙兮版乎宣地百里兮邑旌川雲横紫邏水浮烟
風遺太古静而顓彼君子兮隠其間内自力兮不求宣
不求而来亦不卻天實掲之為世覺今朝卜竁須寛平
有子植立方崚嶒璽書時至照林坰
　　黄運幹墓誌銘
黄帝者有熊國君少典之子順天之紀立人之極盡地
之利振兵削暴而四海寕設監分治而萬邦和草木淳
化蠢動虫蛾日星叶叙土石成材功施無窮故天垕其
報其孫髙陽其曽孫髙辛又其𤣥孫放勛以及虞夏商
周皆世受天命為天子黄帝二十五子其得姓者十四
今徧兩間矣矧黄為顕系乎故繇漢唐逮五季以詞學
功業見於世者獨盛盖統緒漸源深矣君黄氏名渙字
㢲翁籍徽之休寕曽祖中理祖傑奉直大夫父何進士
起家嘗守栝蒼岳陽二郡入朝丞太府君用慶元三年
南郊父任明年試銓部首詞賦選主徳化簿太守以為
才攝判官二年事無巨細倚之総餉使者令董軍儲異
時庾吏受貨所輸濕惡君律已戢吏米皆精鑿月一給
軍聲歡然比滿去咸餞逺郊有依依不去者兹可以觀
軍政矣以闗陞三表轉従政郎注諸暨丞嵗適侵庾司
檄以賑濟户至人給全活甚衆令去君攝其事官無誅
錢以告身質冨民得三十萬藉以流通令之行也無以
裹糧君輟俸遺之鄰縣有枉斃者累騐莫究憲檄君與
同騐至則屛吏躬視果得寃狀憲劾前官以君名聞養
濟院嵗久屋傾鰥寡孤獨者老者疾者咸失其居君鼎
新之又有訟數十前後令莫决君為剖析率數十言人
皆折服且寢食縣齋治事訟無留囚無繫秩謝監司辟
慶元穿山鹽官鹽爐列海濱者七八十劇暑隆寒往来
不憚先是課不登君入鹽則削平籮面官不取贏予錢
則當官給㪚吏不得扼故亭民樂輸嵗課以羨使者列
之朝賞儒林郎場濱海路多磥砢君砌石餘二十里自
是為坦涂部使者及刺史各以京削薦之任滿漕司又
辟三石橋酒官及考苦脾下乞致其事轉通直郎賜緋
衣銀魚命下而易簀辛巳嵗也娶趙氏冀王東位臨安
通判師徳之女封孺人男華迪功郎臨安府冨陽縣主
簿女許適知瀏陽縣徐瑑之子剛中維太府丞厯中外
四十年而所居屋見星月飯不足支半嵗君居官亦洗
手奉職貧益甚其歛也衣襦不具咸謂世傳清白性孝
友篤寔姿識警敏無他嗜唯書為娱藻思清健有老筆
流輩傳誦之初太府丞娶嚴陵方氏因寓于嚴然早夕
思歙也卒窆于歙君盍従之而君之孤華謂得吉於建
徳之白茅塢遂以癸未嵗孟春十六竁焉太府丞予舅
也君予内弟也銘其可已乎銘曰
才與命帥相違才孰賦命孰司其諸天之所為乎或謂
才天所惡用不融秊不固然則胡為而賦又胡為而惡
鴟鴞髙鶱社櫟獨全不才者顯無用者延我思古人嘗
問大鈞往往蒼蒼嘗若不聞豈其不聞好惡或異垂之
不刋豈年與位歙與嚴壤寔連體乎地魂乎天其従乃
祖乃父於崇唐之原千億其年
　　吴静翁墓誌銘
公諱仁静翁字也㓜警敏嗜書壯游辟雍一時師友皆
海内英茂異時余公端禮謝公深甫當國竒公才欲以
異恩畀之公謂儒科可芥拾也辭焉夙與伯季俱學伯
為丙辰進士公則屡試屢卻然卻益厲晚彌篤每語其
子曰學以經為菑史為穫决科之詞抑末耳噫斯足以
見公之學矣公之大父勇義秉正以長者稱里中龎眉
皓髪雍容期頥公左右侍跬步弗去夜則侍其父卧大
父旁榻族䣊稱其孝倜儻有大志然慈垕根諸天窶者
贍之疾者藥之殁者槥之至若賑孤䘏遺蠲租折劵砥
道築橋病且革猶諄諄以授其子子亦能紹其志成其
事夫名以自况公真能稱其名者然稱則冝夀顧數止
易卦非大鈞時不可測者邪比嵗以来承流宣化之道
缺人以訟為能公晩嵗講學益明閱理浸多其居鄉也
恂恂侃侃有東州伏不鬬之風至於人之有訟則必曉
之以理義譬之以禍福往往聞者為之止熄學不施於
政而行於鄉下焉有功於里閈上焉有助於有司學之
有益於人也大矣人羨久生将以為學生而不學何以
生為哉此公之尤可書者書之所以為世法也平生為
詞章有静軒雜著曽大父師心三舎貢士大父士通保
義郎父弼迪功郎世居海寜之臨溪娶程氏有淑稱先
二紀卒二子曰光曰炎女適進士朱夢發孫汪真桂真
孫女二人公生於紹興己夘孟秋十日終於嘉定壬午
臘月三日二孤將以甲申仲冬初澣葬君嘉善鄉吴芳
源治命也走書吴山求銘焉某與公為世姻且相好也
銘可已乃次第銘之銘曰
上承太伯之休緒兮千嵗蟬聨下開雲來之慶基兮𤓰
瓞其綿祖阡之旁吴芳之源山嶙嶙而矗矗水洄洄而
涓涓寕羨乎八龍之雜集且觀雙鳯之翔搴施不薄則
報不㢘兮吾固上質之蒼然詔爾後人兮益思所以承
其休而夀其傳
　　程用之墓誌銘
程氏得姓凡十閱世而生忠翼彊濟公由忠翼而來三
十二世而為新安太守越自太守始居新安更十有三
世而生儀同又十有三世而生都使都使當巢冦既平
之後聚族而謀曰往者盜據吾屋以駐兵今大盜雖殄
而四方㓂攘方自是始盍謀所以辟地乎然徙必依山
也時平則安意穡桑緩急則慿恃險阻此亡窮之計也
族之父兄子弟讙以為然於是相率去黄墩由草市而
上各擇勝地散居之曰臨溪曰汊川曰冨溪曰㑹里曰
普合曰遐冨曰新屯而汊川冨溪與夫番陽諸族則又
由臨溪而後始散也故臨溪古墓山猶有祖壟在焉自
是世故相仍盜奪蠭起而吾族耕鑿山中晏然亡警非
都使觀時識變之明乎用之冨溪族也王大父學王父
逵父卓世以詩書相授不求仕進用之尤力學中嵗弗
售乃宗老氏移心吐納且用力濟施性質直姿清介不
昵昵取容亦不皦皦自暴非其道也一介不取諸人人
以義動則捐所有畀之亦無難色非勇於義者邪是皆
可書者不幸嘉定十六年六月十八日亡矣得年七十
一次年重九日思禮奉其匶窆於開化縣崇化鄉髙嶺
之原治命也男思禮女適吴某孫師文師孟思禮走在
所乞銘義不得辭也乃書以授之銘曰
用之導引餘復攬隂陽書杖䇿徧江浙望氣混沌初一
日踏髙嶺曰此真吾廬後為展翅鵬前有生驥駒鯤鵬
善變化乃乗駟馬車以是期子孫此意豈小乎其繼奉
其言乃植千嵗梧雞籠在何許明月同魂孤市田復築
舍守者令安居嵗時頻展省雲仍勿怠諸
　　姚饒州墓誌銘
君諱元哲字叔愚其先吴興人後徙明今為慶元府髙
伯祖希始以儒學奮髙祖容州户曹阜寔後之曽祖孚
左奉議郎璧水擢第妣孺人史氏祖孝全朝散大夫贈
通議大夫妣碩人楊氏父頴對䇿孝皇臚唱第一妣太
碩人王氏君生二嵗而孤隨母育外氏外之祖即左丞
相魯國王公淮也校書澤不及朝之士與校書同年者
以君志尚卓絶詞學茂異乃合言于朝特延賞其主福
州連江簿臚分户賦井井不紊省視抄目雖夥靡遺秩
滿勑授劑局纎悉藥物用廣惠民之意今丞相深嘉其
才陶冶曲至傅公伯成以著述科薦謂其刻志問學思
欲以文章議論著為文有法度急於營養雖就延賞其
學與文方進不已奬而成之必有可觀貳卿一時鴻宿
不輕予可乃期許若是然則可知己秩滿勑授激賞酒
官凡秫稲麴糵水泉陶器靡細不宻於是酒最京師改
選為蕭山邑素土瘠且嵗患潮汐君焦思盡瘁卒使公
私俱立寳慶乙酉龍輴東渉君主縣之宿頓為責尤重
乃殫力畢心涂潦不避迄事無闕邑序久圮亟加修繕
宣聖從祀之象咸新之且申固江岸使水不得齧砥石
築路餘百里行不病涉人徳之相與祠諸學治狀􁏳白
表薦日盛主管城南左廂事左廂最延袤五方稠雜訟
牒填塞君早受夜决事不踰宿吏莫銖兩欺初江漘舟
如鱗各占强宗官不得使君悉籍之俾之畨迭無幸免
亦無苛役僉謂柔不茹剛不吐君其㡬焉嵗丁亥肇稱
禋祀大而圜丘方澤次而百司應給昕莫駿犇巨細肅
然廂事小間則又闢廨門新繫室作堂窿然扁以清風
前後官此者困於渫冗君獨振之咸謂中興此官者差
監行在𣙜貨務都茶場君以邦計所司出納宜謹率未
昕趍治迨晡方退甫再考朝廷以君履踐深治行著差
知饒州居亡何屬㣲疾逝惟以不克終養為大恨年四
十有九位不究才年不稱夀天也平居書不離目籖帙
滿屋漕貢凡三至己丑牓始収一第校書冠多士止校
中秘人謂鍾在君矣乃又若是何邪娶王氏封安人魯
國王公之孫女也子垕易名汝翼世其業女二長適承
務郎程若愚次未行其子以紹定三年十月二十六日
𦵏君鄞縣陽堂鄉福泉山垕單孑顧能間闗水陸䕶其
匶抵先阡之近擇竁蒔松事物不茍行道之人哀而孝
之千里書來屬志其墓予與有連且知君舊矣可辭乎
銘曰
儒為醇吏為良謂其行蔵乃方然則才矣必位以行之
位矣必年以久之然後可及民物此天人之勢合也疇
昔之士率多相違人固可計天不可期有子志學尚其
勉而
　　王宗卿母夫人袁氏墓誌銘
詩人之稱賢母多矣而未有若魯人頌僖公之母者既
祝之昌熾又祝之眉夀形之詩歌傳之萬世信矣乎僖
公為春秋之賢君成風為當時之賢母也若夫人者真
足以匹休儷美於千載之上也與夫人有賢子由宗卿
守嘉郡郡人寶文閣學士葉公適作為荅春詩凡百餘
言極言賢守之政與夫慈母之徳邦人論之四方之人
傳之非是母孰生是子非是子孰慰是母人生若是可
以為榮矣顧不足以上儕魯頌之懿軌哉夫人姓袁氏
名妙覺字亡礙越之新昌人歸朝奉郎王君思文今七
十七年矣初宗卿為棘丞安車入京徑于剡嵗方侵餓
者盈道夫人諭宗卿曰邑當賑䘏畏不敢言耳兩邑生
靈之命甚於倒垂爾可不告之邪宗卿亟以狀逹州與
庾司得萬緡濟之夫人停橈錢清報下乃行比就養永
嘉也每聞平反喜見詞色適民廬有燎者夫人炷香露
禱風亟反而熄矣非精㣲一念之所徹邪嘉定辛巳之
嵗皇帝受元符玉璽宗卿遺其弟夢錫持表來賀朝廷
官之初品拜命而歸組綬聨翩綵戲堂下夫人曰異恩
也平生無遺恨矣生於紹興辛亥終於嘉定壬午年九
十二累恩太安人子夢庚夢良蚤卒夢龍朝奉大夫直
秘閣主管建康府崇禧觀夢錫迪功郎處州麗水縣主
簿女適進士史必端孫節初泰初將仕郎㢲初履初益
初謙初豐初鼎初艮初孫女六人夫人奉慈氏教務為
送往之具及期也卻味與藥盥手而逝非得出世法者
邪嗚呼乾道成男坤道成女秀質分於天和善行熏於
世習晉唐之間生於謝氏者多詞藻出於郭氏者率驕
華習使然也王為名族代有顯人而朝奉君猶欲大其
門夫人寔能成之課諸子誦書率至夜分屬諸子以師
必於正士宗卿竟由進士起家以直節清名厯御史府
宗正卿直中秘書為良二千石盖夫人生長詩書之族
其漸源深矣嗚呼棣華河鯉固必原其所自邪銘曰
長潭世累何其垕良人閱嵗七十九過十而三尤其久
大兒赤韍凝霜舊小兒翠藍新賜綬婦饔孫巵千鍾酒
縉紳欣艷未始有早事姑章縰紳漱晩采澗芹湘綠釡
平反一念天方牖曰孝曰仁宜其祐海上鰲峯造天秀
千嵗乗鸞祔其右錦軸金花來暮晝松柏如雲昌厥後
　　静勝居士承務致仕詹君墓誌銘
君諱廷堅字朝弼姓詹氏為鄧州南陽著姓晉太興間
康邦公之孫曰瓘曰敬者最知名敬徙新安而瓘徙嚴
陵髙宗朝任樞筦諱大方者瓘後也其徙新安者世居
婺源流派日衍詩書日盛其伯父洙登進士丙科君其
所生也幼頴異日誦千言壯從諸老逰根源伊洛為文
詞簡潔精深不為科舉之習先生長者靡不稱之君每
曰正心誠意吾性所當盡也脩身齊家吾身所當踐也
科舉可為吾累乎其大父竒之謂必亢吾宗早失所怙
事母夫人洪氏至孝及終廬墓三年未嘗見齒作堂名
孝思擇名儒訓子孫建樓聚書至萬卷日於其上手不
停披得善言善行即以訓子若孫大監王公炎扁以静
勝某亦嘗為記之往侍伯父官逰姑蘇惠山梁溪之勝
適得一區遂居焉園池靚深日與髙人勝士觴詠為樂
予又嘗為作漢𨽻山堂方壺四字掲之平生眎利鴻毛
重義邱山訪文正范公之孫求義莊規模亦為義廪以
惠族屬故舊多勉君以仕者君獨確守性所當盡身所
得為之語晩遇東朝錫類之恩以夀拜命曽祖某祖某
父某襟懐平曠不求不競子孫森森頎然有立卒享髙
年以㣲疾終于錫山正寢亦可謂修九疇之福矣兩娶
皆汪氏又徐氏男四人長自牧先二十二年卒次自任
自立皆能力學世其家其四自正亦先卒女三人胡升
胡元衜王簨其壻也孫八人長京次亮迪功郎紹興蕭
山縣尉奕迪功郎建康江寕縣主簿又次公夀益夀仁
夀彭夀齊夀曽孫務本將以某年月日𦵏于常州宜興
縣之香山自任自立介其友陳圭以銘為請辭不可也
乃序而銘之曰
延陵季子之適齊也其子葬於嬴博之間曰骨肉復歸
于土命也若魂氣則無不之也紫陽惠山十許驛間若
來若仍其敢㤀旃晴空白雲朝往暮還
　　黄通判墓誌銘
漢與唐餘七百年當時士大夫家世以㢘白稱者纔十
餘族果㦲世清之難也寺丞由太府再典州而飯不及
嵗所居堂庭不備長子渙厯任三四君亦更縣倅州而
貧則皆如其先非父子兄弟世授素約者與君以父任
入官酒正儀真丞吉水再丞新城及考以親嫌去又丞
武寕易選令南康之建昌通守蘄春所至崇教化創學
田豐常平建義阡决滯獄延名儒以迪後學補社倉以
惠饑年廪平糶凡為斛數千皆其力請於司常平者所
至人士悉祠以祝一時監牧之賢如今丞相喬公今樞
宻陳公而下凡數十人欲表其政是為不負所學矣推
君之學盡君之志詎止若是而已而年僅六十四天也
然齒已宿吏事繁乃口不絶吟手不停披賦咏數百萹
率有思致初黄氏由夀春徙新安曽祖某祖某奉直大
夫以詩書相承至父寺丞登乾道丙戌第京西漕釣瀨
方公仍歸以孫女因家焉至君嘗欲還徽矣而志念弗
遂今窆于嚴之建徳縣龍津鄉娶曹氏封安人女未笄
許適星源張氏子莘靖嘿好學不䃍家法嗚呼庶㡬可
興者君諱閌字定翁生於乾道庚寅四月六日終於端
平甲午三月某日而蔵於次嵗乙未季秋之月予與君
為中表知君為詳然則銘其墓以垂方來辭將孰宜乃
為詞曰
詩書之緒清白之風若來若仍亹亹曷窮嘗攄其學曽
未大穫傳君之心維其後人
　　殿撰程農卿墓誌銘
唐虞三代之用人必取精毅彊敏端良淑茂之士以成
天下之大順以致天下之大利則民生以垕國祚以綿
斷斷然不可誣也嗟乎如公者盖庶乎才徳之兼茂者
乎某頃與公同為宰掾者累年見其於軍國之大政州
縣之細條人才之優劣邉方之緩急來則能明至則能
斷已而白之宰相則約而不繁辯而不沮孰不以大用
期之而止於是命也夫盖公自初筮地不逺親事必咨
禀殁亦告之於墓人稱其孝也中外踐更餘五十年其
為州也襁負其民束濕其吏其為部使者也公明果斷
風動列城其宣明教化也則所至崇學校盛生員行鄉
飲人謂洋洋易易有成周洙泗之風且復萬里走介以
市蜀本之書其給兵也賦不加而餉不竭其総邦計也
經理靡宻而調度益贏其治天府也抑豪右嚴火政决
滯訟増解目省公事以衆大之區而圄空天詔加奬以
尚書館北使而迄事如禮其賑荒也不俟監司之命發
常平之粟其措置稱提也甫及浹旬悉復元陌其為右
銓也寒畯無滯淹之嘆膏粱無僥倖之門創相風之烏
以絶綱運之淹滯畆敷和買而去物力之征修先賢之
墓以垕風化凡逰觀之地一斥不營至於葺營壘築倉
廩凡可以為公家利者則不遺餘力有如加葺戰艦畨
給巡舟所以防江者甚備省酒官以創戰﨑之寨移海
内巡檢以鎮定海之烏﨑􁪛鹽鈔之資次而商賈流通
去宜興之茶引以絶後害折新城之麥價以便民輸却
圭田之入以㢘率下建錢清之浮梁而免籍民舟絶軍
中陞補之弊嚴招刺等仗之法革虛籍之冒請初公帥
粤以衢㓂故至則削平二年按堵凡公政績滿粤與明
家祠人誦今未巳也市田以去錢湖之葑創庫以繕東
津之橋其興利除害必為悠久計大抵若是不止去葑
浮梁一事而已其遺蹟皆可推而尋也凡公表表以政
事聞於時者皆終身佩服文簡公之訓飭也裒家蔵副
本之書以益鄉校新稽古之閣以壯儒風建四橋以恵
鄉井而猶巻巻然見於家居之日嗚呼足以見其仁至
義盡之亡所終窮也捨見次而易逺次以便暑途交代
之耄營兄姊之後畀従弟之官士論義之其子端升預
漕舉則喜見顔色曰一薦未足喜且喜詩書氣脉不斷
則其所以傳家者不以籯金明矣其孤端升書來言曰
先君之窆久矣而銘猶未也敢以請某出同譜居同里
仕同朝道同志義可得而辭乎然萃衆美以銘之則愧
非其筆爾銘曰
惟天降才有物有則惟王分職量能度徳丕惟我家隆
古是式登進一朝百官封植猗歟公才萬夫之特賜知
其二回知其十不茹不吐强㦲中立善刀剨然必中其
劇安坐子儀馳騁光弼聖門設科虞廷列秩二十二人
豈容兼得公才獨全卓然挺出四品階官候對一息豈
曰不遇猶為時惜霅水澄藍卞山翠壁千嵗雲仍來省
其宅
　　承務郎致仕韓公墓誌銘
山川人物清淑之氣不易相值也而值又有厚薄焉厚
則久薄則暫厚則大薄則㣲人不天不因天不人不成
吾讀玉山韓公之行狀而深有感焉公家再世登儒級
二子為同年進士一亦貢于鄉公年垂八十得非清淑
之氣獨垕于其家乎公天資淳固講學篤至故其於義
利之辨為尤明事母孝母之殁也公五十矣而廬墓不
去兄弟析貲悉推而不取盜作其鄉諭以禍福亟㪚去
里中禱雨龍見于郊為橋梁以濟行旅倡義役以便族
黨冶司鑄户指人墳墓屋廬以為鑛地公為白之官鑄
户卒罪居民得安女兄適王氏公撫其二甥一為通守
一擢進士士有一善尚足名世而况公道純徳備可不
大書邪子三人祥太常簿以公疾辭差知撫州補奉議
郎知安吉州武康縣褀鄉貢進士女一人鄭一俊其壻
也孫男四人韶孫齊孫南翁東老女孫四人祥等將以
四年閠十二月庚申葬公西源某頃嵗癸未謬司貢舉
得公之二子而補又有連走書求銘誼不得辭也銘曰
世多巧者公獨拙邪是畸於人而偶於天邪清風滿谷
萬夫肅肅三明方翔公乎不亡
　　陳府君拜夫人何氏墓誌銘
某頃年兩至秋浦般礴紫㣲山上見其水光山暉聨嵐
接靄為江左奇觀竊意其間必多育徳人才士今讀陳
府君之行述不誣也君諱璣字天受系出於媯國朝寳
元間大理寺丞昱出守池陽愛秀山玉鏡之勝遂居焉
今二百年矣曽祖畸祖彦賢世以孝義聞遂為望族父
大政故修職郎調鄱陽司户雅淡不仕母錢氏孺人君
禀初明悟自幼不凡従鄉先生㳺秀出儕輩絫試輒左
遂無復仕進意篤志事親承顔養志父殁居喪盡哀送
終盡禮母年髙謹事益力平居恂恂待人平恕犯者不
校里中嚚訟多曉化之嵗丙寅邉陲繹騷君謂縣令曰
防江本以衛民今久於妨農反摇根本令聽其言請於
臺府丞散所調俾得安業人知所自莫不感恱乙亥嵗
大歉於是悉發所儲減直出糶貧者施之人賴全活遣
其子夢髙㳺上庠交天下士以講貫義理涵養氣質為
先不止為科舉而已丙子秋夢髙預鄉薦次年中進士
第調祁門尉歸拜重闈雙親錄髪莫不榮之而君慈訓
益嚴戒以少年登科當急培厚徳業為盛時偉器㓜子
夢㢸亦登名天府夢髙之官以迎侍為請君曰汝大母
年將八袠豈堪逺遊廼舉明道語謂一命之士茍存心
愛人亦必有以及物汝能潔已奉公一意愛人吾雖家
食猶祿養也夢髙遂奉母以行職業脩明薦剡交上君
襟度篤實趣識融明年未五十息念世紛不問家事日
侍母慈従容往來宗姻間以為親樂一日同室有欎攸
之變金帛錢穀未免有乗時攫取者君曰非偶然也物
儻來耳不歸於盜則燬于火吾豈復以此累人邪人服
其識量丁亥春遽嬰夙恙一日呼二子告之曰生死常
理生既無慊死亦何悲乃奄然而逝盖平日所養深垕
如此得年五十有七寳慶三年二月二十有二日也夣
髙夢㢸乃以是年九月三十日窆于留田之原女一人
適鄉貢進士喬竒孫二人敬學敏學孫女二人尚㓜家
法整整慶源深長皆君一念之造也娶何氏奉槃帨滫
瀡者越三十年如一朝夕暨司户既世事姑錢夫人尤
謹嵗在乙酉夫人病革適恭人暴苦腫瘍家人危之方
且力疾榻前日奉湯液或勉以少佚則曰姑病未愈遑
恤我躬純孝一念發於天性舅姑既殁嵗時奉祠蘋藻
必親至於睦娣姒厚姻黨撫孤幼表裏協比曽無間言
其愛子也不事姑息曰慈母多敗子當擇嚴師教之夢
髙尉祁門祁門居萬山間俗以椎牛為常恭人惻然謂
夢髙曰牛為耕稼之資法嚴盜殺之禁汝能曉以利害
使知避就亦奉職之一端也於是嚴為禁戢祁俗一變
辛夘元日東朝介夀拜錫類之恩夣髙授常徳推幕駸
駸𤓰戍忽命二子周行庭户所寓瀹茗曰吾年已老婚
嫁已畢生平無憾矣汝父諱日將臨吾當相従於地下
矣二子驚請所以曰吾昨夢朱衣二女駕雲輧相召恐
不復久於人間又曰生死常理耳府君之諱翼日果逝
實紹定六年二月廿有四日也留田之窆亦既久矣乃
嘉熙庚子之嵗其孤以顯謨葉公狀府君之行及壻喬
君述夫人之懿而謁銘於予予嘉其為親之意久益巻
卷也乃為之銘曰
九華列筆下横秋浦筆禪其秀浦大其宇英英其華君
寔開之綿綿其基君實培之始於事親終於及物仁至
義盡不孝不忒成徳達才教風周普載觀其子益知其
父留田松柏參天其青天上璽書照石麒麟
　
　
　
　
　
　
　
　
　
　
　
　洺水集巻十
欽定四庫全書
　洺水集巻十一　　　　　　宋　程珌　撰
　行狀
　　母舅故朝議大夫太府寺丞黄公行狀
黄氏世緒髙辛代有顯異其在新安休寧始大者則公
也奉直弱冠有文名未强仕卒公生僅三月祖竒公謂
當亢吾宗愛之特異諸孫奉議郎吳公舜選公之祖妣
之弟也祖垂歿託公於吳公吳公使與二子俯偁遊已
而復從程公尚書大昌遊所得益超詣與賢書登丙戌
第時太恭人華髪在堂公調吉州太和主簿而歸喜􁒬
慈顔里黨羨豔周旋膝下凡三年丁太恭人囏再調饒
州畨易簿公謂賦版公私所繫不輕出朱入墨不敢少
縱三年三易守皆知其才委檄沓至公悉心區處上下
翕然有部使者以私怒一尉俾餘干丞核其辠丞以無
辠報使者怒復委公公察之寔無辠也併丞直之使者
愈怒斥公庭府謂當與尉併劾公不為􁒬俄使者罷乃
免公平時出語如恐傷人至臨義則毫髮不屈類如此
既滿郡守王公師愈留為掾凡數月公辭而歸闗陞用
三表公獨登五陞從事郎堂除三衢敎官衢多士學校
不肅有宗姓為學生者以其父與公雅好干規矩屏去
不恕職掌無小大陞補必以課試有謁于郡于外臺送
至者皆不内士樂其公復市田及僦屋歲増以萬計使
敎與養俱備薦者如式改宣敎郎知興國大冶冶當孔
道彫落殊甚公痛革浮費銖粒有經下車朞年公私􁏳
洽蜀騎西來歲無虛月前此芻粟不備凡部送者繫馬
縣庭毆擊吏胥公經理閒田許民耕佃顓一司掌之以
備馬綱之用且具言于郡與部使者俾勿壞至今賴之
土産鐵境有湖中峙三山適兩淮嚴盜鑄之禁麕至其
山至四千餘人尉出警輒角敵尉慮其有他乃不白州
縣而宻聞帥憲司帥聞之朝調九江官軍軍且至公曰
彼民爾奚至是哉乃檄主將軍于境走一介持尺紙諭
以禍福且抽戍兵開間道使可以趨生辟死其徒未信
也遣數輩來覘知果撤戍也乃一夕遁去幾半公復匹
馬入其巢穴其不去者望見公單騎小艇自湖中來乃
相與言知縣果無害我意遂相帥俱去公復取屋廬柵
寨與凡盜鑄之具悉焚之乃歸不費一鏃不僇一人卒
使一邑晏然邑人合詞以為不然必生大變濫殺無辜
當如大奚山茶商之事矣士民相與祠于鄉校人謂可
以言功公嘿不言初縣有學無以為資塵封講席公為
具緡廩延其鄉之秀民萬人英嘗從晦菴先生遊者為
之長勸來學徒講貫問難不顓為科舉計縣事之暇公
復横經與之發明大義自是誦聲日盛邑之應舉者倍
曩時偕郡計者􁏳多學宫隳毁徧為葺治春秋器服不
惟不備抑多非制乃選學徒持書旁郡求齊公慶胄淳
熙間討論制度更造之俎豆冠冕煥然一新每釋菜濟
濟洋洋觀者知所向矣秩滿適四明僉幙近次公亟就
之㑹甲寅乙卯明越大侵殣死相屬公佐其長脩舉荒
政謂使當食者羣集一所則紛然殽亂乃家至户到不
辟涂潦雨雪米圭撮必使人被之不為虛文時樞宻何
公帥四明知公寔勞且遇公素厚言之朝減磨勘擢提
轄𣙜務務弊如毛公隨事剔疏洞見幽隠吏不敢欺且
請罷優潤以惠商人以革坐賈顓利由是歲増四十萬
緡遷司農寺主簿遷太府寺丞皆出内之地公究心其
職剗革姦蠧蚤莫出入寒暑不渝初内帑有積金前後
稱校折閱殊甚廟堂疑焉命公稱之公權衡精宻有増
無虧吏㦸手旁眎大懼不免廟堂以為能樞宻何公尤
加稱賞公居官不茍細物大抵然也凡再轉對奏議四
篇巻巻􁃻惻欲廣聖德結人心嚴郡守責寔之政重縣
令之權上嘉内之論者謂既達大體復切時用求外任
時秉軸者與公仝年進士再三諭公盍少留序遷在朝
夕公請益力分括蒼左符括山深人多盜奪凡有訴者
公欲示急捕之意必檄尉逮之小擾不恤也至若擁穉
植良不啻乳哺首與屬縣約情均一家應有逮㑹悉書
于厯囊以往來不遣一吏至縣旁有貪沓撓政者事無
鉅細必私請公據理從違多不滿欲乃旁午遣人造說
百端侍御史陸公貽公書曰是譊譊者豈足恤願益推
所學以惠彫郡若因浮言輒褢退縮則張官置吏皆可
廢矣公不遣一書入長安唯自信其所志已而流傳公
當祠去者公笑曰朝廷黜陟豈容預知邪已而命下乃
在月餘之後原其故乃前譊譊者自倡其說公謂臺諫
清明決無此讀其奏乃出部使者蓋先是郡計赤立凡
前後政四方月餽公到官悉罷之怨謗已譁適又有以
宗姓祠禄來請者寔已溢額公遲之􁏳不悅遂與譊譊
者醖釀至其奏無他語専言癃老不事事在告之日多
而不知公在括半歲帥以未昕治事僚吏苦之且自至
迄去未嘗一日在告此可覆也公歸纔數月清議益白
復畀岳陽凡所施行悉如括舊為政亡幾聲誦翕然具
見於士民仁明十事之稱謂太守入境之初四縣義勇
凡七千餘人例迓于境公曰若等遠來寧不落事亟散
遣之此仁明一也本州受牒例於五鼓投廂職官檢沓
吏胥批朱所訴未伸費已不少公乃於卯時大開譙門
縱其投廂檢沓批朱一切不用此仁明二也城市之間
帥苦求發如蜀藥鋪不願開張屠家相帥逃去其困傷
甚矣公市物絕少每市一物一眎市賈滿城懽嘆以為
復見官常此仁明三也昔丁提刑奏議謂岳陽臨湘最
為湖北一路窮下之鄉自後無言之者公到任未幾即
揭牓曰此郡土瘠民貧深可憫念今將嘉泰三年下等
人户所欠苗米權行倚閣此仁明四也本州今嵗薄歉
有田之家預以官賦為憂公洞詧民隠復將嘉泰四年
夏稅權行住催三年四年未遠也逋負尚多追逮正繁
蠲帖一出驩聲雷􁒬此仁明五也岳陽征商比年􁏳急
至號為㳂江一路法場蓋由公征既重復困専攔公悉
自斟酌蠲減倍常所謂専攔莫得恐喝舟楫往來萬口
傳誦此仁明六也老胥弄法蠧公害私民無所訴公閱
民訟悉出裁斷吏不與知此仁明七也本州間有三年
五年七年之訟不能決者公自到官盡索故牘反覆詳
視原情按法決遣一空屈者獲伸悍者屏息此仁明八
也官事無程􁒬經歲月得錢則斷無錢者留自公交印
凡下案者限以時呈稟下縣者限以日結絶檢舉如期
吏不得畱此仁明九也方八九月冷雨􁏳淫氣候如冬
民既囏糴復慮晚稻有傷亟發常平且精加祈禱霽色
旋闓禾黍登場市無閉糴賈亦􁏳平此仁明十也十事
之稱巴陵之人家傳誦之人方恃公以為父母乃有游
士不足於公而又當路適有與前譊譊為姻黨者復有
予祠之命奏疏亦無他語一如前部使者奏惟曰老不
任事而已公笑曰予無意於仕久矣今成吾志也即日
東歸父老遮車號泣載路車殆不能進歸涂過武昌計
使總卿見公皆曰巴陵至武昌亦逺矣而巴陵士民來
此借畱意甚􁃻切非其他文具比足見得人心如此令
人嘆息公寓嚴四十年至是乃還新安故山省松楸會
故老珌之母蓋公之姊也年八十公奉之如母里有堨
曰清陂溉田千餘畝堨久廢田不治公一日過之曰是
亦可以利人也乃捐資帥衆築之是春旱種不入土而
堨下之田秧獨以時秋倍入人懽戴之又為選命主者
授之經理庶其久于今數年昔時磽确皆為沃壤里社
欲祠公焉居山間再閱嵗山深地滋公平時無病苦至
是感肺虛之疾家人以醫藥不便為請乃買舟復下嚴
瀬又數月􁏳苦脾虛遂終於正寢階為朝議大夫爵為
休寧開國男食邑三百戸娶方氏故京西轉運方公扔
之孫承議郎傑之女封恭人先公二十六年卒男四人
渙前江州德化簿居三年太守才之無一日不兼他領
闗陞脩職郎秩謝還侍甫數日公乃易簀次䦧迪功郎
新安豐軍安豐簿未試也篤學有敏才皆能大其緒次
仝次興早年一女未行孫男一人華將乞公遺澤女二
人公性至孝侍太夫人疾祁寒不解帶念幼孤為天地
間孽子終身以為痛謂大父存育之恩圖報無所欲以
年榮一階少答㝠㝠未遂而終奉兄姊罙篤舉先人貲
産悉畀伯氏不問伯氏沒復經紀其孤有舅之子老而
獨館之終其身死擇爽塏葬焉其隆風誼若是其孤考
卜𤣥宫乃得於淳安縣神童峯之原期以嘉定二年正
月十五日奉公于窆公天資清苦務自植立然即之粹
然和氣襲人其學贍博無涯惟以格物窮理為宗如論
洪範五行謂水性寒出於水者宜愈寒而其味乃作醎
醎温也火性烈出於火者宜愈烈而其味乃作苦苦涼
也是皆物以極而反味以激而生故寒不生寒而一陽
生暑不生暑而一隂生其講學為後進宗師凡以此其
為文則韻平思逺咳唾成章著述多未暇編次性廉介
洗手居官入仕四十餘年所居環堵堂庭不備歳上熟
飯不足半歲既歿其孤粥産以畢𦵏祭里評益仰其清
云某方髫齓公期責甚重已而挈以自隨不異已生厥
今粗免不肖之歸皆公之敎也然則備述行治以俟秉
史筆者可諉之他人耶謹狀
　　朱惠州行狀
本貫徽州休寧縣千秋鄉千秋里朱公諱權字聖與年
若干朱氏出顓帝周封于邾其後子孫出邑氏朱世居
沛國相縣唐末有避地新安者居歙之黄墩十六世祖
春始家首村父朝議慷慨有尚志尊禮名儒篤意義方
公生而岐嶷童丱若成人六歲入小學一日偶失所業
課冊先生頗有愠色曰毋多慮某能盡黙記乃追寫之
他日得故帙一字不舛八歲能屬文讀書率夜以繼日
寒暑不少替鄉之南有山曰顔公其髙三十里上有精
廬館其上手編諸家易說凡百餘萬言作為文辭自成
機軸淳熙庚子秋試遂魁鄉薦十四年登進士第授迪
功郎調隆興府分寧主簿未赴任丁朝議艱服闋調福
州連江縣主簿須次間工部侍郎朱公睎顔帥廣西改
辟象州連山縣尉兼主簿畱攝幹官盡忠毗畫多所禆
贊慶元五年以舉主闗陞從事郎調紹興府會稽縣丞
邑當東浙㑹府之下三司委送紛沓判決晝夜不倦前
後連率如辛公棄疾李公大性李公浹皆敬賞之開禧
元年調泰州如臯縣買納鹽場考舉及格嘉定七年改
宣教郎知饒州餘干縣邑當孔道敗闕不可為之數其
至也適當災歉之時極力撫字雖上司督賦急於星火
而以身當之不忍一毫擾民百姓感之相與繪像立祠
十一年轉奉議郎賜緋魚袋十二年秩滿赴部朝廷以
作邑有聲差監行在左藏東庫時金人渝盟嵗幣積於
左帑幾二百萬疋寖有損腐公條具上之廟堂變通闢
闔因時制宜朝廷從之民以為便金人相攻山東歸附
方講備邊之䇿遂陳七事一曰用人望夫一世人材自
有公望如漢用趙充國討羌羌人已知其善為兵唐用
郭子儀屯涇陽回鶻見之下馬羅拜我仁祖用范文正
公帥陜西西賊破膽大抵人望所屬遐邇具孚雖不勞
設施人自悚畏以其信服有素也方今荆襄制帥衆望
所歸則敵人不敢犯其境間常窺伺旋即敗退蜀道前
此繹騷非一及朝廷揚制命起已試之舊人付以宣司
之柄則轉亂為治易於反掌是皆朝廷之上處置得宜
則四方萬里莫敢不服者也今兩淮重地防秋及時倘
圖任威望素隆不減蜀荆宣制之材者授以制使之權
委以藩籬之重則九重之顧憂可寛矣其二曰計戰守
自殘敵游魂困獸猶鬬談者每以戰乃危事而諱道以
守為全計而同辭是固愛國保民之善意然自古對敵
守境未有不能戰而能守者孫氏保有江東以周瑜能
戰而敗曹操於赤壁也劉氏全有巴蜀以諸葛亮出師
而魏人畏之如虎也前者殘敵冦蜀嘗入興元至大安
矣以我師𠞰其類而後止又嘗冦淮犯濠梁逼安豐矣
以忠義兵擒其首而後退則是能戰而後守之明驗也
宜明飭宣制司沿邊諸將整軍經武繕甲治兵如漢將
之行必為戰備如唐將之練卒常若冦至平時則防闗
隘謹烽燧明斥堠固不輕舉以徼戰功如或敵人犯塞
必更相犄角設伏掩擊出竒制勝使匹馬隻輪不返則
敵必懲創縮畏不敢輕於窺邊而後可以言守也已其
三曰講備邊之至計前者殘敵冦淮守臣率多閉壁不
出是致敵人横行肆侮旁若無人驅殺人民殘破鄉邑
刼掠積聚焚蕩廬舍為守將者如越人視秦人肥瘠未
嘗過而問焉迨夫封豕長蛇盈饜溪壑徐徐引去亦不
聞出兵追躡問之則諉以獨力不支是以若此嗚呼是
可不深懲前失而亟為後計乎當蘇秦之為從也約六
國連衡之衆以抗强大虎狼之秦秦兵不敢出函谷闗
者十五年夫六國至難合也蘇秦掉三寸舌猶能合之
為一家而獲效若此今以我國家自有之天下而行吾
所得為之事宜無不可者矧殘敵垂亡不足以望强秦
之萬一乎宜行下兩淮帥司疾速契勘諸將屯戍之兵
覈其事力方畧有如他日敵或犯淮東則使某處兵制
其左某處兵禦其右某處兵當其前某處兵掩其後既
以遏其剽掠且伺其可乗之時而擊之其於淮西亦准
此規專命制帥司主其事設有緩急立以羽檄調發所
合應援之處遣兵㑹合如逗畱不進者國有大刑必罰
無貸規畫一定則長淮之勢如常山之蛇首尾相應敵
茍送死破之必矣其四曰興屯田之大利蓋千里饋糧
士有饑色輸邊一石費三千鍾我國家中興髙宗嘗因
營田官候對曰營田就緒庶可以寛民力朕頃在會稽
嘗書趙充國傳以賜諸將孝宗乾道中制曰欲營軍食
之儲必講屯田之制尺籍所𨽻日有増加邦賦所入歲
有定類既不可剥下以取給固不若興田以雜耕此聖
明畱意屯田之家法也今戍邊之兵連年不解轉餉不
已民疲可知况兩淮荆襄素多曠土宜明飭制帥司及
州郡並開屯田張官置局専庀其事相地勢闢草萊具
牛犂辦糧種各脩實政毋得具文春則具墾闢頃畝耕
作人徒秋則具稼穡登成收穫斗斛詳悉申上朝廷考
其績用之成否歲入之豐耗而行殿最賞罰之法庶乎
屯田之利可見而軍食自此裕矣其五曰收民兵之用
人皆謂自民兵之分而民不可使為兵殊不知此可言
於安寧無事之時不可言於有警多事之日如漢晁錯
所論唐李抱真所行今不必縷數我真宗時陜西歲取
邊力人為弓箭手而無所給曹瑋以塞上廢地募人為
之皆為精兵仁宗時元昊叛范文正公知延州㸃集鄉
兵令刺其手此我朝用民兵故事也蓋沿邊之民風聲
氣習剛悍果敢馳馬荷戈乃所素習彼其久居土著家
室墳墓牛羊耒耜皆為子孫之計憤疾敵人之心人皆
有之特患莫為之倡率糾合耳官司倘有以一其心力
作其志氣互保鄉井誰不樂從宜明飭制帥司於荆襄
兩淮州郡皆團結民兵用三丁擇一之法聨為隊伍擇
其首長授之器械敎之戰法仍行招誘激勸之道使樂
為吾用則其人皆良農也皆精兵也不廪於官而數十
萬之衆可具何憚而不為哉其六曰堅忠義之心夫中
原遺黎皆吾赤子彼見天亡殘敵襁負來歸國家撫之
以恩結之以信莫不感激思舊志滅讐敵或者乃以來
歸者衆糧餉難辦為慮殊不知古人惟患人之不吾歸
未聞以歸我之多為病秦民歸心於漢祖所以創大業
漢民歸心於光武所以濟中興故曰得其民斯得天下
矣今來歸者皆山東人迫於殘敵之虐為避灾之計吾
惟有以為之主宰治有政令寛其刑役反其田里安其
生業何患衣食之不給哉今忠義之將功效既著宜以
所得城邑悉使領之彼得憑國家之威靈非特建功於
一時且將宣力於後日垂勲名保富貴固所樂為其忠
於國家永無窮矣其七曰定乗機之䇿嘗觀戰國時魏
使龎涓伐韓齊遣田忌將兵救之孫臏教田忌引兵疾
走大梁龎涓聞之去韓而歸齊遂大破魏兵而龎涓自
剄古之大梁則今之汴也古之齊則今之山東也使殘
敵不敢為冦則已如敢入冦第使山東忠義之衆疾走
大梁衝其方虛攻其必救敵人烏得不速返以䕶巢穴
返則如龎涓之敗明矣此安邊破敵之竒䇿也十三年
正月差充省試中門官四月差充御試對讀仍兼初考
官十四年三月轉承奉郎監行在都進奏院八月轉朝
奉郎十五年正月差通判常州未赴差知惠州五月轉
朝散郎初抵郡飛蝗甚熾乃黙禱諸神且深自刻責乞
以身代百姓受害是夕大雨水漲明日忽有鷹隼鳥雀
以千萬計相與喧噪驅蝗赴江而斃其為政崇正學奬
善類先敎後刑勸農寛賦凡利民之事知無不為一考
之後郡計稍寛即損已俸以助公帑自城壁倉庫廨舍
橋梁祠廟皆一新之百度脩舉是時東廣諸州冦賊嘯
聚刼掠鄉井或數百為羣或數處俱發兇焰所至村落
為墟其渠魁曰曽官蘇况等皆驍勇一可當百朝廷屢
放省札下本路重賞收捕公察僚屬中可委任者宻授
方畧且多予金帛使遣間諜務知其蹤跡設伏掩捕果
生擒渠魁數十赴帥司梟首傳示餘黨悉平一路以安
廣帥應公純之上其功得㫖褒美轉朝請郎誥詞云爾
之為州也政以安民兵以除盜恩威之施各當其宜帥
臣謂不一之盜發之他州而爾能悉取之使濵海以南
今皆晏然則爾之功實被乎數州矣豈止一境之清哉
姑進爾階以竢明陟公拜命曰戢盜安民職也其敢言
功十七年龍飛覃恩轉朝奉大夫解任而還郡人惜其
去為之攀送者數百千人至有泣涕者其得人心如此
是嵗年七十嘆曰吾少赴舉不減年以欺君今當謝事
豈宜復入脩門即上章乞致其事寳慶元年七月差主
管紹興府千秋鴻禧觀三年六月任滿再乞致仕又差
主管成都府玉局觀紹定二年累章力伸前請九月得
㫖特轉官致仕進朝散大夫因言素癯瘠間闗踰嶺每
自揆不能久于世今年踰七十澤及三子足矣舉家務
以付諸子所居前挹清溪喬木脩竹隠映緑秀乃即其
地築室曰芳洲樓曰景星亭曰濯纓曰拂雲日與賔客
徜徉酬唱其間四年正月覃恩轉朝請大夫賜紫金魚
袋五年五月下澣忽感胃疾時長子官浙東次海陵季
待銓中都家人招醫不許曰脩促數也作三書以報三
子不及其他惟勉以廉潔公勤而已投筆瞑目時六月
朔旦也公天性純誠表裏若一處已接物正直而謙和
内藴聰明不自表暴居官清介常俸之外毫髮不取訟
牒紛至裁決如流不可干以私服食器用取其僅足不
務奢華雖仕至五馬人以為榮其自處無異寒素訓誨
子孫惟以循理讀書為急人有嘉言善行稱之不容口
未嘗言人過失喜愠不形於色樞宻程公卓除工部侍
郎時舉以自代其詞曰朱某為士時嘗讀書蕭寺寺居
深山窮谷人跡罕到攻苦食淡如是者數年出其所學
遂魁一郡之士繼取科第後生晚進多師承之迹其居
鄉心恬氣和未嘗訟人于公庭亦未嘗謀利于私室鄉
之老稚起敬起慕逮試邑鄱江以詩書行撫字無迫切
峻厲之政有寛裕優游之美邑人相與安之為立生祠
其古之所謂循吏者歟迺今分職在帑出納惟謹臣知
之既詳信之甚篤舉以代臣實允公議平生大畧可見
於此嗜學迨致仕不廢方冊待次學者來從不遠千里
率百餘人隨材誘掖後多知名之士每言人心不可一
日無用昔賢運甓可以為法平生著述有納言十篇末
議四篇黙齋文集二十巻藏于家塾初朱氏聚族甚盛
然未有以儒學起家者公始入太學登儒級已而分符
竹列班行由是族之子弟益知向方姪申從姪况相繼
登科而詩禮之風衍矣公生於紹興乙亥十月十日終
於紹定壬辰六月一日享年七十有八娶程氏先十五
年卒累贈恭人子男三人長沂儒林郎辟差監紹興府
石堰鹽場汶從事郎監泰州丁溪劉莊鹽場沬將仕郎
女二人進士吳去非程明其壻也孫男七人錫鑰鎮鑄
鉞鑑錡女七人未笄期以紹定六年四月二十二日歸
窆首村西山之原一子復居故里皆治命也珌方營卜
松岡而孟季朋來示以行述顧居同里仕同朝誼不容
辭也乃因其辭列其狀于右俾來者有攷焉
　
　
　
　
　
　
　洺水集巻十一
欽定四庫全書
　洺水集巻十二　　　　　　宋　程珌　撰
　祭文
　　祭景獻太子
雲車一往歲厯曶周曉入龍樓久閴佩環之響秋深鶴
禁但生風露之愁九重追悼以如新四海含辛而未巳
思臺故在仙馭難回某等記侍講筵忍聞祥奠望來臨
於太極淚徒灑於西風
　　祭袁侍郎
某蒙公之知受公之教最為隆異歲在丙子丁丑之間
某所寓舍寔在旱河公時少監秘書也日旰退省歸塗
經從必䝉賜顧有若義理之訓既極詳明至論當世之
事尤為激烈且言自古聖賢有志當世惟孟子尤為有
用之才其治家也必曰深其耕易其耨五鷄二彘藝牆
下以桑則家烏得不肥為國者能使商賈願出於市耕
者願耕於野仕者願立於朝則國烏得而不理為天下
者必涖中國而撫四裔則逺人安得而不服有天下者
猶運之掌則天下烏得而不太平其氣直而勇其言壯
而明葢不惟其學深於孟子而其姿稟實似孟子也使
公而端委廟堂則進賢黜不肖内脩政事外攘荒服則
如前四者之効當必有可觀者不然假以期頤之年卧
之寂寥之濵使之統斯道之盟一諸儒之向譬諸赤刀
大璧不必陳之明堂而亦足為清廟鎮夫何不然天嗇
其祐一疾不畱殄瘁之哀實闗邦國安仰之歎均起多
士蓋不止乎一人之私一日之悲而已也雖然如公之
才以公之志豈遂㝠漠而已邪不為景星慶雲以表明
時之上瑞則必復為臯䕫稷契以開生民之太平也必
矣貿山在望莫拜翁仲之㫄香冽茶清雪涕雲端而已
　　祭朱用之
嗟嗟用之人品如公才藻如公亦一氣之竒也夫以齷
齪之士書骩骳之辭盈几充牘使後生無所則象乃得
如公者斗酒百篇舌飜湖淮筆扛嵩華續紫微之正脈
使百年英采煥然如新斯非一竒乎而乃孝不終養逝
不待年使鶴髮之母反求方朔而不見豈其如唐之諸
王孫太白長吉輩亟赴東方冰桃之賞而其期不可後
邪矧達如公者幸不底滯胡不用平時之言如淵明牧
之諸公自志其墓而後行邪然公有雄章雋語數百十
篇長留天地間不隨之而亡者則公亦何慊於世之樗
櫟不才而獨壽邪區區數言聊當俉語寒泉脩菊一薦
其悲然又安知公不配食和靖水仙於西湖之濵也
　　祭程樞宻
嗚呼分祝融之派有墨嶺之峯兮鬱千仞之孤蒼峙一
氣之清淑於兩儀既分之後兮鍾異人於山之陽餘數
千載以來兮葢法從之相望獨玉樞之一星兮甫再見
於黟寧之二邦唯公早歳兮頡頏於詞場于蕃于宣兮
嘉績多于阜康歸侍玉皇之香案兮簪筆而持囊乃一
朝貳本兵兮葢將登庸乎贊襄胡海寧天荒之既耕兮
乃弗竟乎千載之明良嗚呼疇昔之夜瞻乎紫垣之㫄
雲曶合兮飛敭掩瑤魁兮失光太史占之曰是何祥嗚
呼允懷平時譜牒梓桑言論所及家國皇皇里社數條
謀之孔臧曰立忠壯之廟徙閔口之屯兮言而未償惟
望牛之奇偉兮葢參訂之甚詳曽浹侍之踰旬乃變起
於杳茫羞蒲供之蕭蕭誦真諦之琅琅魄之降兮余山
之岡魂之升兮白蓮之方泝浙江之波上嚴君之瀨以
達于練溪之浦兮此心蓋隨之而南翔然耿耿兮終莫
降徒清泪兮漲濤江
　　祭葉水心
曠㝢宙以奚歸兮唯道為依逢論訟之方興兮聊解安
於翠微觀肖翹之喙息兮與夫草木之參差驗斯人之
耕鑿兮信裘葛之惟時方渾沌之初剖兮詎止見其象
滋如天𤣥地黄之形色兮寧事乎龍馬之神竒上徹昆
侖之巅兮下周渤澥之湄仰窺盤古之初兮俯占來代
之期感羲黄之啟鑰兮居然萬世之師馳帝塗驟王軌
兮洋洋易易之流輝暨炎劉而訖五季兮亦未始不啜
其糟醨彼風后力牧之倫兮迨夫臯卨之疇咨築巖耕
野之徒兮接于周召之倚毗由漢唐之良輔兮以至于
我宋之元龜雖治體之分兮有醇駁古今之異而功業
之見兮有崇卑義利之暌然皆本於躬行兮非空言而
可致亦必依道有立兮非一切而背馳葢粒非五穀兮
何以為食而嘉肴不食兮亦奚療饑葢是理也嘗發揮
於洙泗之語又辨證於七篇之辭舍而弗講紛紛奚為
一仁義兮涉歳一敬一兮縻時焦唇敝舌更請迭疑審
思力行必也兼之矯矯我公長鳴盛時告之吾君不激
不卑内達國家之體外明當世之宜使卒行之庶幾雍
熙胡午軸之已停乃結轍於崦嵫不能者時天寔為之
思疇昔之秦淮獲從容乎歳朞每接函間之席常嗟行
道之遲公曰不然唯人在兹自爾契闊緘書亦希先邱
雙蓮惠然賦詩曽報牘之未馳乃凶問之東來傷非我
私為斯人悲香烈茶清公其格斯
　　祭表弟黄運屬
嗚呼哀哉昔我舅氏學為醇儒行為世則内丞太府外
紆州紱施者不遐未竟其積君傳法衣吾所素期舅之
未發後人宜之君亦甚材始終惟學四更事任所守者
卓唯廉與勤上官才之故其所至薦表交蜚謂當朝夕
少行其志一疾盛年其委如蛻嗚呼哀哉顧我與君誼
均手足雖欲勿哭焉得而不哭先是一月來㑹中都別
去浹日諄諄一書書墨未乾遽成千古嗚呼哀哉幸我
頃年得一竒谷山川融和鄰舅新卜他日以君歸從舅
藏君其許之孠系必昌責善君子經理君家凡可展力
如君之存君其仙乎無累死生
　　祭姊夫范器之
甚矣麴糵之為禍也古人以之講禮今人以之喪生甚
矣麴糵之為禍也某嘗考方書之論參之以醫家之說
頃見吾姊夫之病足也固嘗以節飲之說為獻嗣䝉報
書不鄙其言以為可當藥石矣已而疾勢浸平歳月浸
逺於是節飲之說又復棄去今也變故忽生正合醫家
所謂飲酒太過勞傷於内故心肺脈損血如湧泉之說
寃乎痛哉麴糵之為禍也惟吾姊夫事親以孝撫弟以
友居鄉以和人有緩急勇往出力人皆稱其誼可謂賢
者矣賢者宜壽而壽止三十有九蒼天蒼天未可以理
度也世道浸薄人情不美凡平日握手論心號為親戚
盃酒慇懃傾出肺肝一旦有死生貧富之隔則平日之
誼一毫不見凡可以欺孤奪幼者惟恐不至曽不知天
地鬼神實臨其上而世間固有烈丈夫靖觀其㫄不汝
赦也某雖無似敢不與吾之弟助吾寡姊撫吾孤甥使
之有立於世而無為不肖之歸此則不敢不勉亦幸九
原間陰有以相之也嗚呼生有時死有地造物㝠㝠毫
髮不差惟是頃年哭元壽今又哭器之使吾老人奚以
為懷邪聞訃之日嘗於官舍設位陳奠伸一慟之誠今
也拜書慰吾寡姊瓣香甌茶復以紓痛棺不能拊有淚
如雨
　　祭汪給事
嗚呼大江之南黟歙之間有郡焉曰新安其山峭刻而
壁立其水清泚而流湍其人育山靈而吞水液也往往
方嚴而勁正恥諛瀾而疾回姦其民則尚氣好鬬好訟
其士大夫則尚氣好義可殺可僇而英氣毅槩凜然而
莫干故其出任於時也多為材御史否則為真諫官此
固自昔已如此而非獨今為然也比年以來流芳歇滅
乃有公焉挺挺特特獨立於靄峯之山詹前有光視㫄
無躅使新安之名葢重於天下而天下之士皆以新安
之有人者葢指公而言也志意卓犖功業焯燿而經濟
康理之畧方槃槃也使之垂紳正笏雍容廊廟紀綱可
使截截而長䇿可建治安也天實何意能生之為時瑞
不能久之為國磐也嘿嘿者易合而皓皓者易汙庸庸
者多竒而矯矯者易殱非人之所能為天也汎觀宇宙
之大俯仰古今之變宻察萬物之理未嘗不為公喟然
而永嘆也雖然一編之傳千古之芳公之不亡者固将
如金石之不刋也譬彼草木隨時榮瘁若羣飛競逐驕
其妻妾於墦間者何異朝開而暮殘也而公又何患焉
嗚呼公之髙標曠度秀氣茂姿其將何之乎浮空汎景
與汗漫游於無倪者乎為神明典山川乎為神仙登蓬
萊乎復為明為哲謇謇諤諤危言極論居抨彈之職者
乎抑復為臯䕫為稷契雍雍陳謨賛化者乎不然則佐
王之志經世之畧不當㝠㝠漠漠而遂已也某骨脆力
弱不能自武而公固嘗謂他時必能有立於斯世者每
不以餘子觀也秦淮之堧束縛微官其役也棺不能拊
其葬也紼不能引江東暮雲徒悵然西望於鄉闗也一
琖寒泉薦以梅英魂乎天來必能鑒某之巻巻也
　　祭王秘閣
嗟乎善人必福良吏必録遺文𤣥㫖爛然可覆胡為於
公而奪之禄胡為於公而折其軸然後知大鈞之難問
而司甄之莫卜也孝友家庭襟度冲穆為縣廉平汭濵
遺俗甫駕别車盜發窮谷衘命以往奔走鹿續曽未論
功顧聞旋轂齊視大觀澹然寵辱胡恙之微遽成往獨
然則啍啍鉗鉗固在所取而淫誣奸慝或為天育邪雖
然一息微光千年芳躅君子固知所擇而君亦可以瞑
此目也矧公有子能持公門子而又孫以永後昆天之
報公豈必公存某也公知甚厚公遇甚温報公未能耿
耿空言㑹拜翁仲一酹清樽
　　祭俞侍郎
嗟乎東西山之秀氣自宇宙開闢而來餘四千年至公
始一發然則公之生抑何其難邪彊毅足以有立寛博
足以有容忠足以劘上仁足以澤下斂而閟之可以接
諸賢而開後學推而放之可以强王室而服遐方然則
公之受於天者顧不甚重邪文雖倡於諸儒官僅登於
法從年未及於懸車公之所以自任與夫海内之所以
期公者乃半涂而折軸然則天之所以生公者果將何
意邪嗚呼公其仍羽人於丹邱畱不死之舊鄉邪抑超
無為以至清與泰初而為鄰邪懷不盡於斯世沒則為
明神邪不然將復為人以續未成之功業邪公必有一
於此也某一見之頃受公深知念不能忘而奪於多故
公歿踰年始能緘辭以泄其哀惟公其鑒之
　　祭王衡州
嗚呼公而止於斯邪大鈞無意乎斯民無禄乎脩促有
數乎去來本無常乎人以為戚而天以為返其所乎皆
不可致詰也生於鼎食之家而躬韋布之行習於富貴
之事而悉窮苦之情三分菟符而惠利浹於民生一擁
舶節而廉白聞於天聽淳熙賢相公為仲子謂天鍾美
必將在是胡為衡陽忽歸轝栁嗚呼公之族里侍公而
婚嫁者今失所待猶未也公之伯兄荒草孤墳嗣系寂
寥待公而經理者有年矣今復奚待邪壽山之阡松柏
干天宴游其間如困得眠允惟眷誼引紼莫前陳此一
觴臨風悢然
　　祭汪大卿
惟公稟黟歙山川之靈賦東南温厚之氣壯年翰墨芳
年上第卿班郎位則譽藹羣工仗節分符則惠鮮微細
世路廩於太行疇能免乎毁譽公獨湛然而玉冰始終
不見乎纎翳年未及而乞身嘆髙風之鮮儷蒔花木於
城陰謂百年之閱世胡微恙之不仁乃聨凰而俱逝使
我一鄉之士未知考德之計某宿䝉下交且申之以婚
姻之義微官有守莫雪此涕惟芻之生比德之清公其
來乎一監其誠
　　祭李端明
嗚呼西山之爽顧獨盛於公家邪嘉泰甲子之歲某有
秣陵之役道北固登甘露寺有亭嶤然下眎金焦二阜
僅一粟恭惟先生貳卿題名其上而八龍並列其下是
時僂指題名已三十年矣其後貳卿已仙疇知所謂八
龍者多為從臣迨今猶有方進而未已者且復伯仲律
吕海内號為文章家而又悉以功業顯不曰西山之爽
獨盛邪公八龍之長也丰神峻徹如明月之珍如野鶴
之聳食蔬服素室無歌舞唯書與石相與死生人知其
為清也望之若厲即之乃温春風風入不言自和尊賢
而容衆嘉善而矜不能人知其為和也清矣和矣而無
以見於斯世焉山林一偏之士耳而公也論諫數十百
篇根本仁義言之可行行之可績故四朝信之比其賦
政四方也以實德行實政人誦之家象事之殆半天下
甚至使金而歸者其主率問公年今何官大國有議盍
不令其來得信實如尚書來議必易成嗟乎忠信可以
行蠻邦聖人豈欺我哉嗚呼人孰無生公獨久世如是
邪人孰不仕公獨有始有卒若是邪某受公之知平生
寡比海内有清議朝廷有良史某請私以真清為先生
山林之諡千里緘詞有泪如洗
　　代祭黄尚書
嗚呼哀哉學旋天地文陶帝皇業傳家緒行揭世防論
議足以達國體制作足以翼聖經身雖儀於殿陛興長
在於山林有才若斯顧鬱弗振天清日光始引自近嗚
呼華簪緑殿有星文昌則上之用公不為不至月弦懸
車畱輔元儲則上之眷公不為無意奈何羣仙促班玉
樓午夜路遥飇車莫留嗚呼公真為仙邪將風節清抗
復為商山園綺邪謀謨雍容復為虞廷臯䕫邪不然為
和風為甘雨為鳯凰芝草燁然於天地間邪雖然家有
古文史有佳傳公乎不亡千載如見生芻一束寒泉脩
竹惟以比之清其如玉
　　代祭嗣秀王
惟我國家德歆于天天實胙之𤓰瓞其延碩大且才寔
徒孔繁周啟土宇大封同姓析壤五十猗與甚盛千祀
過卜宗强之慶厥有屬近行尊蔚為賢王居富而能約
處髙而不荒服詩書之腴親儒士之良輕禄葭莩味道
膏粱中外荐更邦家用光宜年千億胡命有極令愷壽
終兹謂令德生為磐石之英沒作宗支之則當宁輟朝
多士太息某等辱同輦路九京忽非秋雲靄靄兮清霅
迷秋風蕭蕭兮白蘋悲曷寫哀兮酒盈巵
　　代祭潘夫人
嗚呼夫人名父見聞外氏淵源左詩右書德垕而全此
為女而賢也令族歸軿禮義益䖍不驕不舒清約家傳
此為婦而賢也男方繩繩女亦振振蘭芽玉枝堦戸芳
馨是訓是育期於必成此為母而賢也歲奉蒸嘗載躬
載祗姻族均一恩施不私一話一言忠孝足依内堂外
序肅然正規遂俾丞相一心王室十載升平邇遐寧謐
此夫人之所以為助而天下隂被其澤也嗚呼隆興丞
相之子婦而嘉定丞相之夫人則其生亦貴矣上念元
臣失此良助使出天墀恩加䘏賻則其歿亦榮矣而夫
人内抱一真盡捐世紛眎平生之富貴等太空之纎雲
今也瑶池宿契青霓飄袂豈復滯情於人間之世其從
慶國朝于玉京風烈千年鄮山長青某等䝉被化鈞既
生且成凶問初傳闔門摧驚再拜一巵炯炯此誠
　　代路祭(二/)
嗚呼丹旐飛兮慘都人千鍾奠兮徧江濵孰有出而不
歸兮今歸獨榮濟輀車於子胥之江兮寸濤不驚從慶
國於太白之山兮千歲齊名
嗚呼春風蕭蕭兮白楊飄春雨隂隂兮漲江潮江妃警
衛兮波不摇㑹車千乗兮慘煙霄天竺之山兮女則標
清酒一樽兮楚魂銷
　　祭叔文
嗚呼先君三弟其二先零幸季父在如見先君今又奪
之諸父盡矣嗚呼痛哉頃歲辛未辭家為縣謂别不逺
三歲即見疇知迤邐又為此來六年未歸竟隔夜臺嗚
呼痛哉不忮不求樂天安命與人無怨視物不競謂百
歲為宜乃八袠而逝嗚呼痛哉病不獲省藥不獲問棺
不及撫别不及訣五百里杭歙神爽飛越嗚呼痛哉念
昔遲次昕夕承顔他日西歸百感胡堪宅兆未卜庶相
三弟以圖安也或學或耕當勉三弟以卒業也緑篠堤
長横塘春碧物象依然人非故跡嗚呼痛哉海外之熏
雙井之春幽明不間徹此香芬
　哀辭
　　夫人哀辭
嗟嗟夫人歸我四十九年奉蒸嘗也必躬必親事舅姑
也必孝必謹相夫也必以義教子孫也必以忠儉于躬
勤于家惠于僮僕婦道僃矣而七十猶少二焉蒼蒼胡
可問神明胡可測哉一慟而已然其逝也却葷與茹凡
十餘日曰無以是滓我神識了然絶諸痛楚且徧告諸
人以時日而後行亦可謂令終矣
　　弟六二奉議哀辭
兄之生也與弟同氣學也同志奉親也同孝治家也同
法兄之隨牒也幾四十年而書郵往來月無虛旬此心
精微未嘗不同不幸吾弟天賦孔艱抱疾之日長而予
友愛同體未嘗一日不同此疾也今也得年正合大易
之數慨想前賢終於此數者簡牒如林則亦不可謂不
壽矣子登儒級則亦不可謂不振矣且兄十年九出而
今嵗適䝉天眷賜奉真臺得以眎弟之疾拊弟之棺又
將擇近地而窆之則吾弟始終一無可憾矣逍遥物外
勿墮人間世此兄所以巻巻有望也况兄所卜石室近
在跬步地師占之謂當甲乙他時巵酒一笑相從於清
風素月之夕其樂無窮也而予與弟又復何憾邪
　　若水哀辭
汝於諸孫為長吾先君特愛之故自髫年予親授以句
讀教以作字屬對賦詩稍長授以經史大義爾性早穎
觸類自解又稍長授以作文之法學日進詞日工字畫
亹亹逼予書法從予仕宦葢三十有二矣京口之役抱
病以往予疑其不可乆留也力促其歸歸僅四五日又
病遂不可為葢其始之受於天者各有分量也吾其如
天何哉幸汝有子雙瞳炯炯非凡兒也予當教之育之
使足以為汝後汝亦可以無憾矣
　　若曽哀辭
我縁在山林分絶鐘鼎向也止謀五斗之養今可不知
三徑之歸日念他時獲還故里汝兄汝弟暨孫取履扶
笻從我暘谷今爾曶化乖我初圖嗚呼天不可與道地
不可與謀鬼神不可與知若爾之孝友慈惠而壽不迨
中若我之持心蹈行而暮年奪子然則天胡可詰鬼神
胡可恃耶不知使世之為善者將何所勸而為惡者何
所懼耶然幸爾也有子絶奇食牛之氣非凡兒比異日
飛黄騰踏爾雖不見於生前而亦享封於後日夫亦何
憾邪
　　曹監酒哀詞
嗟嗟曹君天只人只乾元一氣萬彚均只纎巨促脩胡
不齊只所學如君亦既厪只摛詞如君亦既秀只萬里
脩涂車輒停只雖然生而無聞壽何如只朝聞夕死聖
言垂只允懷夙昔熏風寒只香冽茶清君其監只
　　天台二張居士哀辭
繇昔休明之世必有賢者兮采於山而漁於泉今君也
遺子以書課犍於耕兮吾非傲世而徼仙世之同氣若
讐兮人道散而孰銓君之仁足以拊孤嫠兮誼足以風
普天彼黄馘槁項兮既沒世而名不稱焉若顔與閔之
不試兮有洙泗以為賢曰延陵季子之墓兮抑奚為而
獨傳彼洙泗聖人吾不得而遇之矣盍亦求其可壽者
而託焉嗚呼此千萬世孝子順孫之志兮昔人所以重
嘆其巻巻
　　王少卿哀辭
恭惟少卿相庭之瑞英英王謝尚洿襦綺公獨矯然鴻
鶱鳯舉温乎其和凜乎其清不詭不激如砥斯平短檠
細字午夜燈青令牧監司暨于班廷洞洞屬屬惟君與
民曰二十年衮侍太清王體國論目睹熙辰亹亹奏篇
精切坦平居稱孝友仕則廉平先業赫赫咸期踵成雲
族而散月皎而傾某之眎公葢丈人行愛之期之莫能
名狀逝不知日窆不知時嵗華悠悠東風一辭千里巻
巻公監于兹
　　汪子心哀辭
嗚呼子心果死邪予於子心之死歉然不滿於造化者
三焉而造化乃以為有德於子心者亦三焉請各敘其
言而子心擇之夫性行器姿淑均和茂不鷙不驕敗戾
明德宜燕期頤以永天常乃日月疾走若是予之歉然
於造化者一也求之聖賢之經以根抵其歸取諸四方
之見聞以參其同宣之於詞則詭異而醇耆艾而秀所
積若是宜有以洽乎人而被乎物者乃曽不得一施焉
非造化之未滿者二邪夫顔而壽跖而夭八元登三苗
擯惡盈好謙使天下瞭然知所勸沮此人之所期於元
工者今乃一切倒置若是固何賴於造化非三不滿邪
造化曰不然吾居㝠㝠之間觀爾世人顛㝠於功利之
塗汨沒於炎涼之海黄馘槁項猶不得休此造化所以
困之者也今子心年方中乃得逍遥遊於無倪非我之
德子心邪蠅營狗茍之人䑕目麞頭之子傲兀華軒如
醉如寐汚若豕塗焦若靡草此造化所以僇之也今子
心被褐懷珠流芳不朽又非我之所以獨垕子心邪煙
不鬱者光不揚道不屈者身不章遺子以窮發子以聲
又非我之所以重愛子心邪嗟乎子心天機深人慾淺
與造化為徒者必以造化之言為然也而予又何悲邪
有肴其馨有酒其清庶幾其饗之
　
　
　
　
　
　
　
　
　
　
　
　
　
　
　洺水集巻十二
欽定四庫全書
　洺水集卷十三　　　　　　宋　程珌　撰
　書
　　上執政書(二/)
近日淮北之事明公亦盡知之乎舟車焚燒輜重覆沒
三軍積實反以資冦精甲利器更為賊用此前史所記
殷浩山桑之敗也而今日又甚焉乃者壽陽之役叛兵
執賣主將官軍民兵互相屠害或降附或潰歸逃亡紛
紜百里不絶隻輪尺鐵不反淮南紹興器用至是殱焉
今兩淮騷動勢摇長江矣而公議籍籍以為朝廷尚多
壅蔽凡所奏請沮抑不下嗚呼此為何時而猶有如議
者之云云乎四月二十五日火星如甕墜於建康六月
四日黒氣圍日日沒乃散天之示變不小矣天變見於
上人心離於下而朝廷不知往古危亡之監復有甚於
此者乎明公忠義奮發對越三靈而左右壅蔽其聰明
陷明公於萬世之罪人者明公不知也今天下利害所
當施置罷行者人皆能言之所患者在於其言未必上
聞聞之未必下行耳是故不暇縷數其事而獨願斥去
左右屏徹壅蔽四方章奏即為敷陳將帥之有功者以
公議賞之不可以無闗節而不行至於逗遛不進懷姦
悞國専事苞苴今悉敗露者則以公議僇之不可以有
闗節而輒已公天下之身受天下之言無偏聽無私暱
如此則上下流通人心思奮易禍為福亦反掌耳如是
而猶無成焉則明公忠誼之心亦有辭於天下矣前日
之誤明公者固已無及今日顧堪再誤邪世之士大夫
號為强有力者以官爵之故無敢吐氣而其下者又懼
罪而不言區區愚憃憂國愛君之心昧冒為言者先焉
惟明公重圖之
　　其二
竊觀政和三年遼主天祚㑹諸部於混同江時女真之
帥阿固達獨為桀驁天祚欲殺之遼之臣蕭奉先不以
為然縱其去至宣和五年阿固達死尼堪以其弟烏竒
邁嗣立六年尼堪滅遼則金源之盛已百有二年而滅
遼之後亦九十一歲矣興定以後國勢稍減於前今也
天亡䝉古乗之盡族南遷消弭無日矣而某區區之愚
容或有慮焉有若頃年咸謂其國旱矣蝗矣人離矣盜
起矣罷於勁敵矣天戈北指可不血刃權臣惑之輒萌
幸心白羽一飛初料悉舛彼之人心如故也城守如故
也兵力如故也凡我動作悉墮其計卒之犇潰四出流
毒至今今之女真固非昔比然弱於蒙古矣眎我則强
弱未分焉昔之都汴者唯五季及我朝耳大抵恃吳楚
之粟江淮之賦乃能立國今殘敵奔命大梁㫄無寸資
彼狡而深寧不計此而冒昧來邪使其力已盡也則猶
諉曰窮蹙而無歸也如其未也則極北皆可征也胡為
而輒南哉昔突厥將亡歲凶人叛扢紇斯破之遂致失
國逺逾沙漠寄託北邊而乃名借實脇求多於唐求米
粟借兵力乞牛羊請器甲指叛亡之人邀歲得之繒動
言世婚義當恤難秉辭既正唐無以拒之唐之君臣相
顧靡寧凡其所請或予或拒曲徇其情然亟與而又請
已困而求釁宿留四年日事侵擾今年冦朔川明年襲
振武使唐之人農不暇耕士不解甲觀當時所以責之
之辭亦可謂直矣若曰汝為敵所破當枕戈向敵可也
今乃逺托吾邊吐强茹柔思逞志於中華獨不畏天地
神明哉嗟乎邉鄙之衆惟力是憑强則進弱則退寧直
與曲之辨哉蓋其兵力向扢紇斯則為弱指唐則為强
唐卒不免逺結扢紇斯曰吾與汝同滅回鶻我當與汝
為鄰藉其兵力始僅一勝然唐亦由是憊矣今殘敵於
是萬有一焉或輕於稱兵否則走一介來告日不幸北
鄙阻飢南方連稔百年宿好義在大鄰則將何以應之
女真由甲寅以來内則骨肉吞噬外則蒙古憑陵丙寅
丁夘又有我師之役旱蝗相仍人畜幾盡且涉二十寒
暑矣而其國猶未大亂上下嚴宻虛實難覘使我支之
其將若何由是而言未易遽以垂盡之敵眎之也似聞
前月嘗以幣請我以使通為期是非雖未可知然亦安
知其非嘗試之謀求釁之漸乎且使難通於前日耳今
既來汴則於泗於壽朝走一介莫入吾境豈容不予乎
雖曰予之而彼已得以有辭矣蓋予之而有以處其予
不予而有以制其奪斯無惡於予奪矣譬之人焉元氣
充於内則風雨寒濕一不足虞茍其已耗則無一而非
可慮者使吾國而固吾兵而彊吾將而良則減其數可
也與之可也不與亦可也伸縮惟吾情可否惟吾命而
已如其未然可不先為之所哉雖然古今未始有不可
為之事也顧其所處畫如何耳使朝廷之上鑒丙寅闇
陋之失垂嘉定宏博之規擇寛大之帥以鼓動英豪開
集議之所以收采羣䇿寛便宜之法以責其成功則百
年之恥可一洗偃武之象可復覩使汴京遺黎出重泉
而覩白日披氛露而戴青天挈故疆而歸舊版御六龍
而還上都皆優為也而何淮襄藩籬之足慮哉人以敵
為易某以為難人以為難某則以為易蓋知其難則易
矣唯執事其圖之
　　上陳舍人
某瑣瑣碌碌一孺子爾頃從進士後得考功末第不足
以愜志聞世有所謂宏詞科願學焉然聖經賢傳每一
展編如望大洋茫無畔岸聞宛陵汪先生有總括綱目
號為詞題者去月二十五日走介持書問亡恙因竊有
請焉先生曰嘻子過矣市騄耳者必於伯樂之廏求白
璧者必於卞氏之匱子學詞章不於今左史陳公之門
而顧於某乎取之子過矣嗚呼某豈不知今天下有陳
公哉而公方以文鳴當代聲名鼎盛賛畫訓詞擅文雅
於朝為天子侍從之臣而某辱在泥涂顧下土塵埃之
蹤分隔於縹𣺌烟霄之上將何因而至前乎今先生賜
之書某其往矣往年癸丑嘗得閣下詞壇之文伏而讀
之已有執筆硯以從函丈之意間一歲來試敎官懷刺
屏牆已而以用韻不審見黜有司悒悒而歸故無因掃
門以至于此竊嘗慨嘆以為閣下之學總攬羅絡縱横
浩博旋天縮地陶彚帝皇故其文章則鏗金石諧律吕
如黄鍾大呂之登清廟也彌青雲亘紫霄如蒼虬赤螭
之御剛風也逐奔星先飄電如飛黄白羲之朝崑崙而
夕瑤池也而某之學則離疏空虛左挹右匱而其文則
亦毫聨縷析零落枯槁中夜以思悸不自定比其執筆
愧汗如沐雖然養叔治射師曠治音僚之於丸秋之於
奕伯英之於書少陵之於詩雖曰樂之終身奚暇外慕
然不知所以用力之地則不造其堂不嚌其胾雖窮日
彌年勤亦何補此所以一日齋二日戒三日財書蘄徹
於俎豆之間以見心於萬一則決馬頰之寸波以溉其
枯回昆吾之正照以燭其迷庶幾有望焉爾唯閣下憐
其愚諒其厪以卒其志凡平日所為文所謂詞題若所
以用力之地條列而枚示之勿有所愛勿以為不足教
則某雖不敏得財能賈得弦能鳴或者天其終相之勃
鬱激昂插羽翮而生風濤搴衣裾而登崑閬以接羣仙
之後塵則推千古之殘膏以流潤後學閣下之賜何如
也書詞實繁無以自白然即文以求其意閣下固得其
肺肝焉
　　上監司
愚嘗汎觀今日薦舉之弊而後喟然嘆曰薦舉之法可
罷也愚非為是矯激之論也亦非有求而不獲而私為
之說也誠以民生之厚薄治道之廢興寔係乎人才而
所謂人才云者在乎名實之間耳帝王之世固有以五
臣而治亦或以十亂而治而漢唐盛時因時輔主卓然
可見者皆不過數人而止馴至後世人才滿天下而卒
無補於毫髮者可不相與考其實乎今之分縣而治者
皆拔尤取頴被薦舉而改秩之人也然嘗察諸州縣之
間闒茸而不自彊者昏塞而無所發明者貪墨而無善
狀者殘刻而求能聲者租賦日繁力役日困寃抑莫伸
豪强得志於薦舉何賴焉夫薦舉之設亦欲得人以助
吾治焉耳而非為選人榮進地也今之被薦者他時為
郡守為監司等而上之為侍從為宰相得以舉人者亦
舉是人也遞遞相承百年一日欲求治理清明風俗醇
正其可得乎愚故曰薦舉可罷也昔魯哀公問取人之
法孔子對曰無取捷捷無取鉗鉗無取啍啍捷捷貪也
鉗鉗亂也啍啍誕也故弓調而後求勁焉馬服而後求
良焉士必慤而後求智能焉聖人之言萬世觀人之法
也夫貪者之不可取得非他時黷貨無厭足以為國蠧
者乎誕與亂者之不可取得非他時要功生事足以為
民害者乎誕與亂者之好於生事猶之可也何者上有
明君下有良相則要功生事之徒潜消黙縮自不敢肆
至於貪墨之夫則口談夷齊身為盜跖凡可以蓋其汚
而行其姦者無所不至雖有明察之長往往受其欺而
不知故其人陰為國蠧民害者為患不細此聖人之垂
戒所以先貪而後誕與亂者也雖然此特言其害民蠧
國者耳忠定張公詠嘗曰大凡舉人須舉好退者勿舉
犇競者好退者廉遜知恥若舉之則名節愈厲犇競者
能曲事諂媚若舉之則矜名好利累及舉官此雖以利
害言然要其所終誠為切論蓋聖人之言但微示其端
而忠定之言蓋極論其弊以為妄舉之害不惟害人而
已而實為已累然則為舉主者亦何便於此哉大抵聖
賢觀人之法觀其形而知其器聽其言而識其心吉人
之辭寡躁人之辭多表裏形證固不可誣而形模狹者
力量小器局淺者功名陋尺寸短長聲名壽考皆莫逃
乎目睫之間孟子曰人惟有不為也然後可以有為昔
子賤將之邑或有以釣法贈焉曰夫擲鈎投綸即迎而
吸之者陽鱎也其魚小而肉薄中有巨鱗若浮若沉遷
延而不食者魴魚也其魚大而肉厚漁者將何取焉嗚
呼知決擇乎魴與陽鱎則知決擇人才矣雖然太守所
治一州耳監司所部一路耳一州一路之間為屬吏者
能幾人其邪正材否抑何難知之有邪一州一路之莫
辨則又何以佐人主坐廟堂進退百官邪雖然初無甚
難者人心本明也惟無汨於其私則人才自白惟吾心
或偏而流於刻也則輕薄生事者才矣或昬而墮於利
也則貪墨亡恥者德矣人才之淆亂其以是夫今天下
誦明公之賢者則皆曰清明而不雜勁正而能守廉白
髙潔之操聳聞天下今屬部之内端良修飭有志節之
士皆翕然觀德而益以自勉而貪墨之人凡前日肆行
無忌者莫不聳然股栗日夕四顧曰得無我知乎雖未
革心而亦知所忌矣夫如是則薦舉之權必盡得如明
公而後付之則庶乎薦舉之法可以勿罷矣此天下寒
畯之士所以猶有所恃而庶幾公道之復行也某不肖
然自明公之登臺而其中勃勃然若有所感者故今也
輒厯叙其所以然而聽命於執事惟明公亮焉
　　代上執政
方今天下亦多故矣而相公乃於此時預政幾本兵柄
其亦難以有為於此世也疆索雖靖而姦冦未清也被
邊雖奠而流離未復也旱蝗相仍而糴價未平也錢物
俱困而楮幣未重也上下相䝉而吏治未肅也賞罰不
行而軍政未舉也汎數當世之事蓋有不勝其條枚者
而是數者之弊則又深厚盤糾積非旦莫人情玩弛未
易振刷至於命令所出之地則又指意莫一論議牽制
然則憂世之士有志功業者無乃亦難於斯時乎曰不
然亦顧其得人焉耳古今天下未嘗有不可為之時也
人之所至時亦至焉時不能自為也人為之耳然上自
執政大臣下而至於一命之士凡峩弁於王朝而星布
於州縣者皆才也才滿天下而治不舉亦必有其故矣
在上者有可為之勢而無欲為之志在下者有欲為之
心而無可為之權故在上者意滿志荒頹墮愒玩既得
患失奉身思退而已而其在下者徒能長吁太息抵掌
極談而亦卒無補於毫髮此天下之治所以靡靡至此
而莫知所止也恭惟相公以名世之姿應難逢之㑹功
隆德盛視古大臣亡愧詞而天下之弊固有如前所陳
者信哉治功之難立而今日之難以有為也嗟乎古今
天下事變無窮智力有限得天下之才以為國家無窮
之用則古大臣之用心而已矣某至愚極陋其敢以才
自許哉而效官九江亦既三載今少卿譙公實為之守
乃以為可使也故三年之間無日不兼他領以屬邑之
微掾而攝判官事者且期年總所帑庾之出内以至和
糴之事時侍郎吳公領餉事也亦俾得而兼之已而樞
密邱公建府江淮亦檄以招刺左右犇走勞悴萬狀闗
陞三表不俟有請徼幸及格矣乃變起親庭待盡草土
屬畢素冠歸命大造雖然萬彚之多未有不求於天地
者至於洪纎髙下長短巨細因形賦象品彚不齊此則
惟化工命之而萬物不能自必也有若得財能賈得弦
能鳴假之尺寸之階使得以為升降禁門之地賜之芻
秣之餘俾得以效驅馳玉閑之用則期以持報師門不
敢不勉而已
　　代上監司
聞之有盛德之人然後能為盛德之事古道不行於世
也久矣有能身居百世之後而德居百世之先則三代
之道何患其不行於春秋之世哉雖然一世道德之門
固天下之士有志於古者之所趨而求入者然不潔身
不澡德無一可以自附於詩書則又何以登晉俎豆間
耶某為筦庫小吏於大府且以先世之故獲幸於門牆
立於堦墀之下而望大君子之威儀且朞年於此矣明
公負超卓之竒材蓄雄剛之俊德山色玉立挺然不羣
如峻峯名阜磊磊磈磈相望於天壤間此天子之所深
知而學士大夫之所畏而仰者也至於公舉之道通家
之好末俗陵遲掃地盡矣而明公秉至公之監隆嵗寒
之誼長風孤搴中流屹立使斯世之人公舉奪於私情
交道變於凉燠者無地以寄其媿豈非有盛德之人故
可以望盛德之事乎而某也未知所以受道之質如何
也獨念退然晚出顓愚而昏陋不知學問徒以先人之
遺澤齒一命於纓緌纍纍隨行鹿鹿逐隊無寸長尺節
可以表見則將何以動人之眎聽也哉蚤夜以思惕然
自懼惟其或能温共篤信無邪妄欺詐之心廉白自飭
無汚穢貪濁之行黽勉犇走罔敢逸豫無怠事慢功之
習始終一操期於不變庶幾持此以入師門而亦未知
日新不懈惟懷逺圖之功也而明公猥以三世之好蓋
帷之恩不忍棄捐藐然嵇紹之孤有所嘉賴降之大惠
施于存亡可不謂至乎前日十連之章循省顛末激發
懦衷七十慈親與門内宗祝一詞未始一日輒忘也顧
某無綢繆之親無炎熱之勢無賂遺左右之力譬之尺
寸孤根寄于不食之田灌溉芸耨之功皆所不及而所
恃以為生者唯及時之膏澤與無私之春風使之發萌
而成穡皆天地之大德耳此明公所以施於不肖之孤
者其隆特如此九原有靈將不悼其不幸於土中矣然
則古人所記扶輪結草之事者安得謂之誣邪然側聞
銓法二章可以免試三章可以循陞是所謂不計其力
而徒計其功不反諸已而過望於人其為亡厭孰甚焉
雖然萬物之望於天者無窮而天之施於物者亦無窮
天不以物之無厭而倦於應也且天之於物也命之翅
者必與其翮使得以全其飛命之足者必與之蹄使得
以全其走夫茍與之而不全則猶足以病其生而未足
以遂其性此元化大造之意所以廣大無倪而兩間盈
滿無一不全之物也某欲展尺寸之翼效犇走之力翅
矣而未翮足矣而未蹄天地其終賜之使得陶陶遂遂
於雲翔川泳之外則激昂意氣憑陵功名凡可以振發
枯槁疏抉潢洿以求無負於期待者豈敢在門牆多士
之後耶昧冒自言無復廉隅唯明公寛而貸之
　
　
　
　
　
　
　
　
　
　洺水集巻十三
欽定四庫全書
　洺水集巻十四　　　　　宋　程珌　撰
　尺牘
　　雷祭酒
大冬始事清霜戒寒伏惟醇儒碩德獨步朝端帝睠天
休台候動止萬福公議之不明上下交病之也天下固
有常然之理天必髙地必下日月必光明江河必渾浩
而何有於異哉天子須人以為治而不能自知天下之
才故付薦舉於大臣謂其可信而付之也下之抱負尺
寸而不能自達於天子故有求於先進謂其當言之於
上也是皆其常也而比年以來士習浸異不以常求之
而帥借力於强宗熱援以制其上原其情則固可罪也
而上之人曽不以為罪乃越常而予之而後脇刺之風
浸盛所謂異者不以為異而乃以為常而後公議始大
壞顧某所操者狹所欲者侈偲偲焉欲自持尺牘以干
動人聽得無類於守書信古不諳事宜者寔以平日素
愚不敢效世俗從傍借力凡前所已得者皆三四鉅公
一見之間特達收采所謂長牋短記未始輒用至垂成
未章頗費料理故今也亦以是而望執事又聞海内之
論以為執事清而不隘和而不流日光玉潔而監裁精
明山立河行而論議勇決夫豈蚍蜉蟻子所能撼摇者
用是斷然不疑自以其情歸于門牆果䝉察其依歸之
誠賜以品題之重上官嘆喜同列驚異所懼凡庸不知
自進無以稱塞期遇之意不敢不勉也然今世之士無
故而得賞拔者長筆利舌躍躍引謝如不終朝而其飾
詞巧譬支離曼衍猶恐卒不當人意者此不惟待知已
之薄而其自待抑不厚矣夫不厚於自待之士上之人
亦安用之此某所以不敢矧執事方將雍容廊廟以進
賢退不肖而某之有望於元化蓋自今以始然則區區
感厲又豈止今日而已邪併惟賜照
　　趙知縣
即日日馭將南履長之慶唯君子宜之明府之治青陽
也明斷於其廷寛惠於其野行之三年而子男之邦則
焉旬日之間連拜兩函之重其光油然其氣温然其論
議卓然甚矣執事之淵源深長也一言而使衆嚮之所
謂敏而好學勇力而不屈仁義在身而色不伐有道而
下人執事皆兼而有焉向來不曠山不直地亦既移此
身返門牆矣乃不能衣穰而提贄難氣以問事君子之
道自今思之其有愧於齊髙庭多矣然伏讀二書博之
約之開之明之所謂效其行修其禮竊意髙廷之所以
聞於夫子者不是過也然省諸中攷諸外求所以自附
於寡過之地者實未有焉尚唯終教之毋徒曰友之云
也銜鳯塗芝之寵早晚東來當續續為賀
　　李大諫
斗指兩辰西灝沆宕恭惟填臨甫爾威望隠然下慰人
心上符天貺台候動止萬福某詹言門牆纔百餘里微
官所縛不能躬問起居謹修尺記為初偃旌旄之慶某
恭惟大君子愛君憂國之心至深而為天下生靈之計
甚切故辭諫諍之官臨㗋咽之地所欣然焉宣徽南院
猶帶階廷侍從之班姑蘇髙臺真成魯衛兄弟之國寵
榮若是縉紳所希永言北固之區寔為南徐之地腹心
淮甸門户全吳方當有事之時尤謹不虞之備然宿望
甚重卧䕶有餘肯求赫赫可喜之名正藉平平安邊之
䇿竊聆新政已慰輿人乳哺傷殘疏瀹疾苦脫之虎口
納之母懷用力此時見効唯易民庸既訖上思亦深衮
以公歸霖須說作竊計予瑗之事不逾周籥之期幸甚
幸甚
　　胡連翁
商律浸深顥氣沆碭伏惟連翁茂才含華未耀靈修參
扶台候動止萬福沙頭一别朓朒易久幅紙渠渠來自
數百里不止三讀而已西門之燎時時一作何獨不恕
於賢者邪抑此非君居造物固將有以處之耶果爾則
可賀也不可弔諄詳之諭所願效誠但號為大都色色
陋甚何異巨壑乃止勺水安能游泳巨鱗邪某席芘浮
食不足言者慈庭帥旬日一得書但邊方多事未敢迎
侍白雲之念日深耳新篇逺辱如渴得酪匆匆未能一
語為謝有愧而已午未之間尚有殘暑幾為逺器自重
　　與莊漕
某區區邦人蝗旱之請施行如流州縣知有使者之權
斯民知有蠲租之法和氣頌聲充然大川廣谷間今猶
新也環顧宇内之事絲紛鼎沸未知所底夫一念之頃
而不忘斯民此志士仁人之用心殆天以此責而付之
也擢從庾事典領漕權亦足以占上方鄉用之意矣㳂
江人相噬而山間之人則煮草根以食因念淳熙壬寅
民未甚病也而講明荒政如不暇給今五倍壬寅而州
縣寂然春初麥幸秀近苦雨淫率發黄疽雨穀于田悉
為水漂今三布穀而未秧半嵗啖草根率無人色而䑕
竊縱横不得寧居目前固可念今雨過度異時必旱種
不可入後日抑可憂米石不啻萬錢而楮直則又落去
春立為一定之數若堅執至今已有成績奈何私意糾
紛甫効輒罷某頓嘗以目擊利便數事言之朝内有一
事乞許民間取贖全用官㑹不惟便微細而已楮直必
踴也幸先行於一道之間蓋出入之價既一富民初無
所損也今米貴物重商賈不行農末俱病凡皆以此楮
賈頗昂則百病皆起併幸孚炤
　　潘通判
近辰金柔氣低火老候濁伏惟分治輔藩休嘉萃止台
候動止萬福某謀求當代人物於北斗以南惟垂世巉
巉之髙是瞻是仰天借此來加惠鄉梓而茅屋白雲三
驛城府引領清峻無術縮地毣毣寸心而已王者藏富
於民猶外府也陸宣公有言國不足則取之人人不足
則資之國一日舍是無以為上下相資之勢今富人藏
粟無藝公上窘急未免以爵易之而細民凶年持倍稱
之賈亦靳不與上下無所乎資而徜徉坐觀其中田野
嗸嗸幾至剽刼竊聞力賛賑糶之事萬口洋溢然賂吏
罔上終以計免所幸連日雨遺蝗掃迹垂穎如雲更一
再雨則十分歳功矣幸菑射利者知無所待近皆發廩
求售無事賑糶也志士仁人憂國恤民之念無時而已
者故不嫌深言之伏幸台炤
　　林知縣
白露曖空素月流天伏惟廉平異效神降嘉生台候動
止萬福某埃坌奪之音郵如斷遡遊瀫水之清而已離
離珍字曶墮几前郁然存勞之温昔人為治先教後政
截截有敘今亡矣乃於藍臯之濵忽見鄉飲之盛屛朱
墨而列豆籩厭爭奪而興禮遜庶幾乎三代之遺矣邦
人奚幸邪
　　趙尚書
蹙凌冰漲澤腹益壯恭惟隠然元老為國重填天所獨
垕台候動止萬福執事材猷學力髙出一世故舉天下
至重之任常萃於一身世之下士智不足以守一缾者
固所不論而中人之才僅足以辦一官趙魏之老滕薛
之大夫曽不得兼之天之降材什伯倍蓰固不同若此
邪勛庸問望如挈日月於萬夫之上乃一語不合翩然
去之天下之士識與不識皆曰此仁人之言也故某近
者有詞壽上(缺/)明府云新近論思一語是隂功多少留
與雲仍蓋公言也夫豈私相為好哉某與弟瑔耕田養
親何所不可乃從有司舉進士方相國典舉亦既以骫
骳之文先多士矣乃論議不齊卒從下乗故未免嶇﨑
躋攀以至於此親年益髙欲雛早翼諸公憐之已足五
表然不敢茍焉以嬉讀書之餘亦頗有志於當世無從
晉近面請所以然者遡風而已
　　黄侍郎
即日孟夏氣清恭惟表裏江淮盡歸統理帝咨良翰天
壽斯文台候動止萬福某闊逺牆仞蓋十有七年於此
矣比年光靈不競海内諸老先後彫零獨幸龍門突兀
東南耳延登禁近論議益偉乃清風逸駕翩然去之今
移而佩玉麟之印近矣衮衣歸周之望蓋天下學士大
夫同一心也昔唐人有言陽公之在朝也四方聞風仰
而尊之貪冒茍進邪薄之夫庶得少沮其志不遂其惡
雖微師尹之位而人實具瞻焉與其宣風一方覃化一
州其功之遠近又可量哉誦詠斯言未嘗不憮然有感
也然而天下之事在下者類能言之而卒病於不得行
亦既得位矣而亦每有未效之嘆且夫姦宄未塞戎蠻
未懾官亂未治四時不和未調五穀不熟未適才而不
為不忠也不能而託官竊位也夫日者無與於斯世也
而猶有憂焉儲之於平居閒暇之時而用之於事功鼎
來之㑹金陵幕府之盛人材之林必有足備采擇者其
為明時倍萬崇䕶幸甚
　　雷知院
即朝雪霽江天日寒光薄恭惟伊臯魁桀日進鴻疇惟
天右之鈞候動止萬福某伏拜鈞翰與臚列多種之賜
焜耀光榮累百空言寧足為謝一元之運五日而一候
至十日而一氣應無縮與盈寒暑以平至一於壅則一
傷飛殞薄食變乃生焉睍雪未消妖虹時見此則扁盧
所望而驚者相公智周萬微道參元化消息盈虛意端
闔闢無從日侍函丈躬聽誨飭耳某庀役已三月催科
不擾訟牒不留日飯二升朝昬几案惻怛所孚藹然田
野敎誨期望之意不敢有負焉耳臨風瞻依之至
　　余知縣
陽法髙懸物成仰墨恭惟采袖慶闈培埴益逺申錫有
靈台候宴啓萬福某未能拜狀乃為眷厚先焉而來使
謂至桐江即還久之杳然即欲走介而俗緒旁午昬與
曉平因仍如是者又兩月其為不敏為愧負蓋有不容
言者然迢迢江水靡日不瞻有不與禮文具疏者非體
而炤之則何以自逭州縣吏賤如奴若夫采薇于山緡
魚于泉讀書彈琴以歌詠先王之遺風顧安用低頭受
縛舉頭愧野人哉然則小佚家林乃造物者所以獨厚
之意不可不察得時則駕萬里一息歲寒鐵幹春風桃
李其少安之某厭於為吏久矣親老之望門户之責是
以尚此裴回終非其志也所幾嗇垕沖和亟拜召命
　　李尚書
稍間詗承依仰朝夕入告嘉猷之奏允當士心適有一
事或可助獻納之萬一州縣輸絹闊狹重輕悉有省則
今歲左帑所退殊駭聽聞論議喧騰人情不安兩稅之
重民生孔艱秋租未畢夏賦已迫今身親之乃見民困
極矣又從而加虐焉民何以堪或於論思之際及之寛
民力而壽國脈所係非細富陽所退只二十八疋聞他
州極狼狽非衛足也早言之庶幾有益緩則無及矣
　　浙東憲
金伏在候而楳溽未清恭惟仗節督府雷動風行帝眷
天休台候宴啓萬福某官稟灝灝正元之氣負磐磐蓋
世之才投之繁劇而不亂處之㑹通而輒中求之今代
宇内寡二盍不論思遂即都俞乎良以天用惟龍地用
惟馬役御萬物之權變通百王之弊向也切時之論亦
既施行矣胡為乎中輟也願堅其說以幸天下以卒殊
功天下之望也某不佞朱墨餘暇伸欠仰天黙數平生
輩行已倦霄漢顧獨殭卧長夕未見昕鼓最不可為者
上欺彼蒼下欺一心誣告縱横無敢辨白區區燕雀不
量其微反坐一二邑人小安所為巻巻控稟誠欲公一
言以幸海内耳某寔朝夕東向焉
　　唐秘書
玉吕含商金飈蕩節恭惟懷紱名邦后皇嘉貺台候宴
作萬福某於當代知名之士莫不歸心獨於執事未有
一日趨伏下風之便蓋此生一欠也瑰翰曶臨片雲天
落眷情醲郁藻繢光芒再拜佩之永言何極某竊謂人
才有定用公論有常歸當則天心開否則人望鬱方執
事前日之袖手也人鬱之今也人慰之然未也獻替殿
中啓沃帝所則斯慰焉耳蓋天所以賦之才期之任者
固若是焉而非人之私也旦旦以俟某天予迃戇莫效
毫分誤渥頻仍亶由吹借心許神交寧俟識靣幸有以
警䇿之三肅以請德星所聚之堂慶流千載有役于此
敢不肅給
　　回周帥
即朝霜熟寒輕梅含春淺伏惟貫日之忠神明扶持台
候動止萬福某粤自去夏為謝之后日念嗣敬而竣坌
侵薄浸墮因循至若日懷叔度夜憶真長非詩人浪語
也曶奉珍題慰荷不已每思歙山雲深豈堪著横絶闗
河真將軍哉今一柁入三邑宜矣然西舉秦北舉燕麒
麟凌烟突兀東南顧當安坐雲水鄉邪幸秣其馬以俟
敭廷之命某之於執事所謂愛而莫助者然扞蔽江南
之功則口之不置自昔建功植烈耀旂常而銘鐘鼎者
往往皆出摧抑困頓之後所向輒如意者未必有所振
立惟執事張而不泰翕而不衰勿羨春光之韶穉自期
歲晚之崚嶒以副士林之望幸甚幸甚
　　回宋總領
比辰日躔女度歳將更端恭惟身兼數器為時所需為
天所祚台候動定萬福某昔者天畀䕶隨輦路之塵宛
若二十年前追逐禹浪時也違異未久箋墨易希瞻仰
而已蓋嘗竊嘆今夫人之所謂才䑕竊狗盜耳寛和而
有守惠慈而能斷獨不見元愷之所謂才乎大之可以
賛萬微小之猶能當一面吾牓有光矣又聞之任總餉
之寄者足食與兵要非難事惟能使將知忠使士知義
人人宿飽而無怨挺然思報其上而不怠精神獨立萬
夫之表此公所獨能也朝家以此屬公公亦以此自任
吾黨幸甚某正自庸虛且復弗彊宜汰尚稽雲葉為覆
耳誨簡温厚不稱是懼髙情未替尚惟終教之
　　李提舉
伏辱誨翰其為南康社倉之慮可謂深逺自非體國愛
民至到懇切安能及是讀者嘆息况於南康之人身被
其賜者乎某聞之里人謂徽管六縣其户口之多地里
之廣兩倍南康乃止五千緡分撥不行措置不敷今史
君甚賢或得更捐數千緡則此事可成矣執事之入覲
也或少緩數月使江左九州皆如南康仍以南康已行
規式下之九州則執事不朽之盛德當與大江同其長
也因謝來施不覺縷縷然舍執事何望哉
　　李大諫
離德恢台氣步清溽恭惟雍容外祠道德天相台候宴
作萬福某聞古之大人負龍蛇虎豹之姿者與時屈信
與道變化故曰龍筦納言而帝命允四輔既備而王業
昌使骨鯁大儒憂國若饑渇論議合衆心者朝夕左右
則百僚仰法化流四海此多士朝夕之望也願戒舍人
行且有詔
　　趙廷評
某文章道之末也而世之好者亦鮮甚矣君子之有意
於斯也然後世之敝大抵在於舍實而采華舍易而取
險舍樸而從醨無以養其源而欲浚其流不能深其膏
而欲曄其光故枝葉益繁氣象日落求其為先漢不可
得矣而况戰國以上乎某每切懼之而未能焉他日儻
遂良晤相與出而商確之今方吏塵侵薄束縛繩墨胷
次結約固亡竒也匆匆為謝莫既所懷憑墨遡風但有
無窮之意
　　回崔侍郎(二/)
薰風初暑之候恭惟肅將明命往䕶全蜀上帝嘉娛台
候宴啓萬福某抵此曶數月求所以上蓄其槃下育其
荄者未之能焉故巻巻一書曉夕在念髙情絶俗惠然
以翰墨先之烟霞鬱興詞誼髙明區區感浣不知所喻
至言興在山林則非所望於侍郎者蜀之不靖者兩年
于此矣某嘗嘿計目前之可以任此者捨侍郎未見其
次焉人才豈不曰有數哉舜止五臣武王止十亂漢止
三傑而已唐之初造一時依乗風雲者固為甚盛中世
以來國少多艱有若韓昌黎郭中令李衛公之輩皆能
赫然仗公忠而化姦驕詹威靈而服外國光明如日月
動蕩如雷霆植唐於將仆洗唐於已昏數公功烈千載
如生每一開巻令人飛動自古以來中原有變蜀必先
亂中原既定蜀必後平又况今日之蜀非前日比安知
後日之事又豈止今日而已邪萬一此時竄身無地徙
巢入闗則蜀之去天也逺去敵也近可不先定其規模
一言而後行乎少年不更事之人疎率無謀老成持重
之人又復退縮今推擇而至侍郎非茍然者古之興事
造業者其機在於興起人心鼓動士氣而已至若兵若
將若財特節目耳然士亦患於亡聞也夫惟負天下之
望者方其未用已足以繫天下之心而其一有施設也
又足以服天下之心夫未用而望已用而服以若人而
圖事何事不立哉此朝廷之所以有取於侍郎而天下
之所以望於侍郎者也上寛九重之顧下慰海内之望
侍郎必有以處此矣然比日以來士大夫規模日陋多
事之秋所與共功名者天下之英傑也顧乃小智自是
閉門拒之閡上下之情失事功之㑹皆是物也耶律德
光云南人飲食動息北人無不知之若北方之人以堂
堂十萬之師或在九天之上或入九地之下南人未必
知之也今千百載而南人此病終不可瘳可嘆也已兼
之辟置之屬蓋與之共腹心者始擇不審無幾斥去安
能得士之死力哉蜀不為無人某不能盡識陳同年仲
酉頗負膽氣亦有謀畧嘗率鳯州之人深入其地頃坐
麤豪今更涉厯蓋亦老於風霜矣試召與語恐足以備
采擇是以因書併及之范文正公嘗言幙府辟客須可
為已師者蓋平時敬之為師則必用其言而平時以朋
友待之者則言之用否未可必也雖然此亦其細者爾
古人所謂内外臂指乃可成功侯誰在矣張仲孝友是
事也又豈可不先圖之非為執事計也為蜀計也珍重
道涂歸當坐鳯池而象麟閣矣
　　其二
歲律崢嶸寒氣屭贔恭惟某官威行玉壘勢重金墉髙
垕參依台候宴啓萬福某伏自日者詗承之后嗣敬闊
希然懷仰清風則不知雲山萬叠也惠然尺素如雲墮
空欣浣無涯有言莫喻侍郎稟灝灝正元之氣負磐磐
任重之才合四蜀之廣五六十州之衆天子所恃以為
爪牙百姓所恃以為司命邉人所望以為叛服者與其
逐逐紅塵無毫髪可以自見孰若為朝廷分寄一方風
行八表可以垂無窮而詔罔極者耶甚盛甚盛餘冀壽
重以光麟閣此委垂戒
　　徐進士
人至惠告且致歲除之饋意則垕矣然吾人相予以義
又安用是鶃鶃者為哉自是切幸免之不然决不敢領
也春風吹和萬象悦豫吾心之仁寔同此和和則為善
為祥矣臨風不勝誦詠之至
　　答僧(三/)
奉墨妙欣承春和道體安穏深慰間別之私名畫丈室
之寶乃輒以見遺幾於奪所好愧甚愧甚永晝焚香靜
對勝韻發我天和多矣珍重此意尚得面謝
　　其二
奉手帖欣承秋凉養道沖豫日來風露漸髙小隠山前
松竹益佳一炷柏子香靜思無始以來至于今日又至
他生永刼無盡自家這箇豈可忘却這箇如不忘則是
黄面老子囑付之意矣蒲萄為寄尚未出世何邪沉香
兔筆松煤謾往亦復未離人間世耳餘加珍重
　　其三
辱手帖欣聞法履清休所諭謹悉我方欲脫戲衫公乃
求此粥杓柄邪又不知甚處有閒田地也遠寄仙果足
仞意垕然神仙好虛驕指凡草木以為神竒誑惑世人
吾獨啖棗栗耳無所用此師解吾說否徽綾一段軟宻
便體聊致此誠極寒珍護
　　葉尚書
竊聽都人崧髙之篇乃知繡紱繫麟之旦斯文天壽寧
俟禱祠然某嘗聞之龍藏於淵而神靈玉藏於山而光
發至德藏於身則精密而氣充天全而形壽用能天與
地卑山與澤平某官正坡仙所謂絳闕雲臺總有名應
須極貴又長生者久侍上雍晉參大政中外屬心玉堂
催草矣區區菲薄陳之異牋少見子晉吹笙安期奉棗
之意伏惟宣慈録其忱而畧其陋幸甚幸甚
　　程大卿
霜清日晏氣令適平恭惟某官少佚殊庭即頒温詔髙
垕况臨台候宴起萬福某比者匆匆拜狀少伸燕候之
誠即日人還亟捧答翰敬承告德所次神衛後先千里
長岐已遂善達區區方切欣慰忽來專騎又墮誨函多
品遺頒深仞眷篤下拜不勝感怍大卿中外􁱈厯勤勞
公家成績爛然在人耳目世之不稼不穡而取美官者
衆矣如大卿則真是有欠未償也巳巳夏大卿為郎東
歸某嘗有詩云慣倚苕溪上下檣幾番風定幾番狂昔
年仙去𤣥真子今日歸來禁省郎波靜垂綸元不惡風
來捲釣又何妨其下偶不能記今日亦復如是邊塵未
靖朝方急才又豈容袖長臂於釣灣哉匆匆復命莫既
謝忱伏墨遡風心與雲逺
　　李侍郎
辰在大梁嘉氣趣至恭惟某官肅司留鑰坐鎮長江人
比天同台候宴啓萬福某伏念平時受知特垕一自抵
此亟飭寸箋少敘依歸之誠豈宜少後者乃未及拜而
賜翰已墮前矣是雖百喙何以自蓋其不敏仰惟知遇
之素或能畧其跡而遡其心耳他人以空詞說而釣官
資公獨以實政事而為國計上知可任大事也再付玉
麟之印春來塞草綿綿淮清如鏡丹陽門外一騎紅飛
再將趣公入陪帷幄矣僉實謂然非某敢私也某力薄
事繁不稱是懼仞牆不逺寧無以誨之鍾阜巉巉何由
侍近一紙詗承又復不能悉其所欲陳者所祈愛身以
道永翊炎圖此巻巻曉夕之私也
　　趙徽州
比日草草拜狀諒已闗徹崇聽訙後尊仰方切巻巻兵
來伏拜誨賜獲詳即日起居善狀其為感沃不任下情
賦入寛以兩月仰見區處適宜拜人被德當如何邪其
間可以興復者亦當貴以開築如其積而成山蕩而成
淵委不可容人力者度亦有數大抵朝廷重於蠲賦而
民户亦易墮於因循要須官司嚴責以脩復之期庶幾
他日不至百姓失所望耳百姓無知但望官司蠲賦坐
視不修他日賦不得蠲則又未免白輸此皆官司悞之
也若夫時暫蠲閣則又在朝廷也更有一事因以拜稟
新安之絹作俑於前兩政户部自言天下無此絹也况
新安不産絹祖宗朝獨加優潤乞嚴戒屬縣無縱吏姦
輒變舊制過為重闊中平之絹儘可解發則召父杜母
之賜朝行而夕被矣因筆又成縷腆併幸矜體
　　髙校書
素商俶令丹陸尚然恭惟某官雍容壺嶠仙品自髙帝
錫之休台候宴啓萬福某載惟天生卓異之才賦之以
清淑之氣必使之倡一代之文以鳴國家之盛必不使
之抱膝幽吟於寂蔑之濵而遂已也世之續離騷詩窮
愁聨編累簡流傳於古今宇宙間亦何可勝筭然是皆
賦予之薄氣候之偏至若全氣所鍾號為英賢夫豈徒
生之而已哉斯文行且昌矣執事其毋遜未期雅拜徒
想清風謙翰逺臨眷情愈垕恪恭泓穎敬寓悃悰敢祈
内葆黄庭外列丹鼎奉尺一詔侍明光宮
　　張知縣
秋陽尚驕伏惟蒲璧安民人神函豫台候動止萬福某
頃焉具謝之后冗不孠音然區區向往不輟也專騎惠
翰如獲面承區區感沃并之義役之為民利也大矣非
心乎愛民者其孰能成之况又加以義廩無窮之惠乎
太宗皇帝嘗謂宰臣曰惠民之倉不可不置賤則増價
糴之貴則減價糶之祖宗朝所以留意邦本者正在是
也甚盛甚盛
　　袁郎中
伏拜誨翰凡數百言又蒙示教掲曉邦人文檄睠言父
母所以體察赤子之飢若寒者洞洞屬屬唯恐一毫之
不盡大川廣谷之間家傳人誦所以詔子若孫若雲仍
者其將何窮夫上有仁心仁聞而民不被其澤吏格之
也上有龔黄下無卓魯使民不見德而唯戮是聞則彼
氓蚩蚩安知邦君之心固如此哉輸金折絹之說非敢
為延遷計要是勢窮力迫窮則呼天疾痛則呼父母耳
今既一念一語風動雷行朝發黄堂夕周千里而斯民
已被再生之澤矣此外更何求哉他日言之五事中足
矣百冗裁謝莫既萬分仰首麗譙神爽飛越
　　回范教授
風露頓髙伏惟雍容絳紗斯文天相台候􁒬止萬福某
久矣不復交訊然此心去來不輟也筆飛鸞立忽墮几
前誦味以還欣浣亡限建業有雙闕崔嵬大江吞吐之
勝故人才不輕出出則受間氣而為命世英豪往往有
儕諸生而無别或列座而小異者何幸復得賢師儒封
殖而長養之此邦之幸也芳編示教藻繢爛然遂得以
窺制作之盛警發多矣今編之所未及者因來悉筆以
示尤幸也記銘見屬此意良垕其敢不承邪荒涼數語
勉以塞命荏苒數月竟不得一好辭終當為梓石羞耳
匆匆復命莫究欲言餘惟益垕珍竒以副三館之招他
委繼示
　　答祁進士脩
竊觀池陽之為郡九華之秀秋浦之緑皆東南清淑之
所鍾也禪其秀者為竒偉涵其緑者為精深某嘉泰甲
子奉檄校士是邦多得其雋然尺書往來至今不絶者
唯青陽葉君焉今足下不忘舊好惠然肯顧且復以長
書貺之若望某以有言者甚矣足下此意之垕而某之
荒疎不足以當之也雖然竊聞之學者之於道莫先乎
務實也以實而求道則必有所入以實而行道則必有
所至鉏驕剪虛最為先務古人云德盛而詞謙道髙而
色下信乎聲色之足以害道也道與德可尊也言與貌
則不可盛也由漢以前人皆務實雖專門之學世以為
病然要之人懷實心專於一經白首窮年各有所得晉
唐以來氣習漸虚至于近代則又有專事口說無復一
毫躬行體察之功者眎唐又逺矣此習不除凡讀書為
文應人接物臨政涖事無非虛驕安得事事當其宜物
物中其理邪足下氣淳而質茂蓋涵秋浦之精深者其
進於道何疑焉唯勉之而已晉率之罪不知所逃也
　　回李寔公
久欲拜狀而出埃入坌因循至今又奉先貺敬承即朝
暑雨圖史多暇台候萬福某念古道之不可復不止一
事至若一書問之細所謂伏以右謹者不知自何時作
此等語再拜百拜公與為欺故區區平時於所善者及
可與語古者未嘗輒用文獻之傳如左右心期之髙如
左右決不以為簡故願以是請焉自是賜敎亦幸畧之
前書郭翻者晉人也認稻之事見之本傳先正百韻既
得伏讀文孫雋語又辱開示甚矣其似祖也顧不足為
名門子弟之範哉汪龍溪之孫有詩名某嘗為序其編
且引少陵父子一門專美之事今於執事亦然也正科
特科誰為區別吾曹應世要當以後世揚子雲自必耳
顧此瑣瑣者其足為執事重輕邪易秋之論年豐之喜
足以見盛心之所存矣今時士大夫多以空言而釣官
資耳孰肯以實政為民計哉
　　葉賢良寘
歲晩極寒伏惟履中休勝前辱専翰布謝稽違蓋朝昏
汩沒易至因循耳非忘之也不我督過又枉今敎獲詳
近况之休豈勝慰沃足下之氣誠欲淺滄溟而低太華
雖然亡益也適足以賈閙耳獨不見宇宙之間和風膏
雨乃可以造化萬物乎至若登名文章之録亦非淺事
體忌卑語忌俗前輩論之悉矣今謾録一二自周之衰
道喪文弊莊周屈原之書始假徐無鬼漁父問答以為
辭自後祖述益衆體格日陋司馬相如則曰烏有先生
亡是公揚子雲則以為翰林主人子墨客卿班孟堅則
以為西都賔東都主人張子平則以為憑虚公子安處
先生左太沖則以為西蜀公子東吳王孫魏國先生改
目易名猶然一律又若七發始於枚乗至曹子建則有
七啓張景陽則有七命屋下架屋那復有髙標逸韻邪
正使錦繡開機天章的皪而其大者體氣卑弱規模狹
陋已不足觀矣而况其塵言土辭鄙俗之氣不除者邪
近代坡仙直言吁嗟先生誰使汝坐堂上回視前代諸
子殊覺厭厭無氣矣足下更以前輩此言思之別變機
杼然後二賦可出至望至望來書所謂三及門不見之
語殆欺足下耳安有是事邪才模志業有如足下不有
立於今必有聞於後幸甚
　　回金判院
臘盡春回伏惟自公多暇台候萬福某自疇昔為謝之
後畚土楸梧役役寒暑近者手開𤣥廬粗免悔事餘不
足闗軫為吏患不明耳明患不廉耳廉患不恕耳既明
且廉而又行之以恕則吏道盡矣奚患莫已知邪不有
聞於今必有得於後唯自信力行而已為書遣餉具仞
勤渠曷勝愧荷溪毛一二聊以侑書餘冀加珎以俟殊
渥此委勿間
　
　
　洺水集巻十四
欽定四庫全書
　洺水集巻十五　　　　　　宋　程珌　撰
　啟
　　賀江東運使
擢從庾事典領漕權仰窺牛斗之間福星移次知有絲
綸之下瑞節來臨先聲霽彭蠡之波喜氣動鍾山之色
竊以天開興運月屬佳辰方當屯雲掃電之秋罙重輓
粟飛芻之寄倘陸運則調犬無序而盡廢於耕織而水
漕則藉舟太苛而坐斷於貿遷且曰民力所未暇言而
於吾事亦將何繼自非出竒智於斜谷安能足食而人
不勞要當有定畫於闗中豈特饟繼而嵗甚久事既行
而力未竭故役雖數而本不摇茍非其人孰任此責某
官風采聞於寰海行誼輩於前脩有實有聲負盖世之
名而又懷經理之具入麤入細足鎮物之量而又長通
變之才自昔立功業之人必兼全軍國之畧帝難其選
公為此來得相繼之二賢無可憂之一事剸物鋒鋩既
足以當其劇䕶國氣脉復有以寓其中賛成雋功歸報
明主伏念某懵不量其才力妄有志於功名百慮火煎
一命冰薄頃年應舉雖嘗首擢於春官一日探籌顧乃
卒從於下乗雖欲自愛明月之寶不肯輕為莫夜之投
未識提携將安歸宿不復羨春風之力或能收歲晚之
功患好為師正犯孟軻之戒學有宗主今依夫子之尊
進當求竭於兩端退乃可傳於一貫瞻言征棨倍切摇
旌士之北面滿門庭寧獨拒互鄉之子道之元氣入肝
膽其敢畔闕里之門
　　賀邱告院
恩粲出綸職清典誥淳化而上地實近於禁嚴大觀而
來官獨稱於事簡選用惟德班行益尊某官器量隤然
時名籍甚英發有餘而不為激厲之事虚恬不競而實
懷康濟之心學力自他日之過庭賢者必吾身之有子
爰從縣綬來列朝紳不知玉筍之高但覺綵衣之樂所
謂榮者正在是乎子既仕而父欲休未用誦昔人之句
周拜前而魯在後雅當揚盛代之芬某自許納交日知
䝉潤東亭祖餞行有登仙望遠之觀滿朝郊迎咸起後
來居上之羨勿緩汝墳之發諒深宣室之思道之行歟
嚴徐之召已急天其或者王貢之冠可彈
　　賀邱樞密
帝思舊㢸朝登大臣再領陪京一新使命既洽周邦之
願更懷異域之心竊嘗數往以知來毎嘆亂多而治少
倘天心之未厭當世變之或萌必生其人以善厥後桐
宫之變有伊尹殷監之變有周公浩然往聞暨我昭代
方英皇出繼之始允賴范韓逮靖康出從之時亦資李
趙頃者無故乃輒造端邉境之禍忽興姦臣之事繼起
沔水之癰疽未决淮壖之瘡痏未消誰為國憂恃有公
在某官魁傑一老更厯三朝用舍繫中外之重輕進退
合聖賢之出處初同賈傅弱冠而獻忠言晚比渭濵黄
髮而佐基命是皆天意夫豈人為經綸徧於江湖忠信
行乎蠻貊疇謂回紇之多詐獨諒子儀之至誠使片言
而或行將百世而可恃止非或尼胡遽不悦於小人義
豈終辭今顧急求於吾子雖志足以御六氣之辨道足
以濟萬物之觀不軒不冕而内樂自榮非石非金而至
仁自壽然上天之責孰任而蒼生之望方顒顧堅卧邱
樊猶足為宗社之鎮矧出臨要害固宜消姦宄之心威
靈遠暢而荒服懷恩信不渝而流離復倘蜀有闢果何
煩劉澭之行若黯在朝自可聳淮南之聽蔡鄙既定晉
公可歸雖幸憸壬之亟除毋謂太平之坐致繼自今者
必有事焉吏習弛而民力窮國計空而軍政壞若是數
者須公一來某自始有聞為喜不任千里懸隔一紙稽
遲夫子不動心固已得行其道矣諸生且待我夫豈剸
言此猾哉
　　賀鄒給事
幕府䇿勲宸廷進律赤丸夜語㫚聞㹳狖之鳴白羽徐
揮聊正鯨鯢之僇竊以安民孰急去盜為先盖稂莠不
除嘉禾曷茂虎狼既盡羣生乃蕃故虞書明姦宄之刑
魯誓申冦攘之法非徒嫉惡亦以移風然吏道以簿書
期會為常莫知應變儒者以章句文字為學孰能知兵
自非經世之全才寧有驚人之偉績某官氣姿卓犖智
畧雄明由言語侍從之臣為禮樂詩書之帥熊旂豹尾
仁風已扇於列城龍戸馬人美化更孚於絶域然疆理
控滄溟之險而風波多姦盜之虞自昔以然不時而動
萑蒲呌嘯輒曹伍以成羣水陸跳梁常出没而為害小
施英畧悉殄羣凶長劍利而水剸蛟龍暴鱷除而陸全
犬豕騰歡謡於萬里下褒璽於九天某素辱眷知尤深
贊喜馳慶方脩於訟語鳴謙首賁於珍函開南嶽之雲
煙暫敷德意卷中原之氛䘲政藉威名頌詠惟勤敷宣
罔既
　　賀趙徽州
曉朝丹闕嘗隨冠劍之塵春入黄山今照旌旗之影方
念拂縑而自贄顧䝉蜚翰以相先有懷恭梓之言寧免
負芒之媿某官家承懿學天子長才唯能沉浸於古今
是用發揮於事業早膺妙簡亟簉周行鷄舌含香僉共
期於得路虎符分竹乃自請於為州惟是新安今為屏
輔洞深雲紫昔賢嘗慕於空山人悴烟青近嵗不知其
生聚自聽顯除之命咸興來暮之歌今者卜日開牙􁁸
辰布政澄光拖練頓清門外之溪喜色映人更好城頭
之柳某無從望履徒切搖旌與田野之氓雖竊傾於善
狀選郡國之表諒難久於偏州贊頌惟勤形容莫既
　　賀正
風從艮至已占嵗首之祥璽自燕還更侈天申之瑞鰲
抃方騰於廣内鴻休已徧於寰區某官受氣英竒逢辰
熈洽道運既參於元化功名宜叶於泰交紫泥封五色
之綸夜從天下丹闕映千絲之柳曉入班行某尚阻馳
牋首勤飛翰我欲持杯為壽莫陪樺燭之燒空公其増
驛以行願副華林之設席心之所向言不能宣
　　賀商侍郎
光靈赫奕顯授崚嶒虎帳儲須雖領計度江淮之使蛾
眉班綴已是通明殿閣之仙使指有華民曹亦重恭惟
某官議論上到千古風流自成一家山林廊廟固亦何
心鍾鼎旂常不可無我僉志所屬上意匪虛驛騎傳音
柳營動色濟時之務必濟時之勝殷浩何得固辭與人
同樂則與人同憂謝安正恐未免某趨承已日敬仰清
徽觀庶事之當憂豈片言之可既事易於暫而毎難於
繼兵貴於恤而亦惡於驕行且追臯䕫之上風夫豈計
管蕭之近利然今可以論思獻納不可謂之遠臣繼此
或有謀謨建明是必出諸執事
　　謝邱樞密
受殊異之知寧俟薦揚而後見卻紛拏之請獨能意向
之莫搖既無煩挾貴之書復不事陳情之牘是直期於
古道之振夫豈徒為世俗之云喜動慈顔誼激壯膽輒
紆胷臆少露話言伏念某分無孝基必貴之資徒抱虞
飜不媚之骨竊攷自修於平日未嘗輒悖於古人其為
學也脫落注牋簡斥枝葉擷百氏以自恣漁六籍以為
歸植其志也顧飭宫庭激昻氣節頗欲自立於當世不
忍茍同於衆人一生忽忽四十年十事往往八九失盖
年齒若孔文舉已能論薦於禰正平今歲紀如歐陽詹
乃方求知於鄭相國倘或者有一旦之遇則亦何計十
年之遲惟毎觀今時事勢之難已無復前涂徼倖之望
弄琴徽而邀月高謝世紛開詩卷以臨風静陶天性唯
是戸門責重庭闈望深况内眎儲蓄頗不汚凡而外量
氣力亦復健武悵此日之可惜欲乘流而且行奈何涉
世多疎受資甚僻方當俗好馳騖之地毎懷天下深長
之思閉門造車嘆未盡古今之變故臨岐正轍恐復無
先後之規模低回事機拘攣世法進而拱揖堦除之下
大要不過寒溫退而雜遝寮寀之間僅能相與酬酢初
無小異自拔常人何所見聞忽勤顧盼期望𢎞遠敎誨
綢繆問念累及於親輿區處不遺於嵗剡凡所䝉被莫
知自來念薦紙之五畨疇不能集獨師門之一履寔足
為榮某官孤忠耿於一天雄名重於九鼎有若治亂廢
興之變已照燭於胷中故凡康濟平定之規可轉圜於
掌上用而未盡舉以為疑十年從綠野之遊一日為蒼
生而起惟抱負隆中之才畧故淵源夹谷之事功吉甫
憲周資兼文武姬公分陜身任安危敵情最深終不逃
裴度之隃度戎心雖詐亦洞知子儀之至誠片言鎮舉
國之浮一身為四海之蔽雖山林夢想毎欲往而輒留
然鼎鼐勛名終未償而不已念懸冰之鑑已非世之可
及况相馬之法於所閱以尤多啍啍誕誕者或取其小
才犖犖沈沈者又觀其遠器不以細行廢物不以兼長
望人唯是天之降才物亦多類犇逸之足或可致千里
曲謹之夫不能守一缾故懷尺寸之技者多挾以為姦
而乏尋常之資者又愚而無用貪者好貨刻者戕民迂
僻之士不可語圎機智詐之人難與臨大節浩浩烟海
悠悠塵埃固應不快心者多焉姑用半開眼而已耳宜
得茂異少副高明又况上無公言下無特操難於求舉
莫甚此時夫何兼收訖成濫取愛之至故譽之亦至未
免過情許之深則責之必深懼不勝任外觀美矣自視
欿然文學徒潤其身而政事乃及其人敢不佩先正之
訓行誼既脩於家而風化可覃於國更當師古人之言
是或可勉焉亦有難能者望神仙家三舘之地正坐骨
凡乏韓魏公四面之才曷應時用顧此事誰與料理恐
我公終費安排或洗昏而發䝉或推前而輓後然下之
事上猶未見於功業而上之觀下特有取於語言寧知
衡聽之差悉自舌端之悞侈談無當馬謖得以惑孔明
實論未孚尹緯無以動景畧雖鬷蔑以自言而執手然
許靖以不言而致身取其虛名夫何殷浩之欺世愛其
實學又如張禹之誤君厯攷載傳類難差擇載念宿昔
有意依歸未知承學之方驟拜舉貟之賜竊甚慚於素
志終有望於嚴師某謹當書子張之紳避曾參之席佩
而勿失依以有行陽鱎魴魚夫既取大而遺細神龍蝘
蜓豈其舍已以從人要當匿光景於無聞抑又付乗除
於有數渴如可忍固當師後飲之人事或投機亦不避
得時之駕凡昔人之所已致與今日之所得為雖不敢
矯激而取名亦何忍茍容而為説能分半石髓恐可脫
前生之鈍根濃熏一瓣香決不墜斯文之衣鉢
　　謝雷祭酒
半生學道知有門牆往歲之官獲親丈席疇意棲身於
郡校忽觀除目於國師深原設職之初端有相維之意
盖内學所以表外學而小賢所以事大賢請因賀燕之
誠併述登龍之幸某官氣重而無浮色道長而有遠功
文雍雍而可觀行凜凜而莫儷温厚及物所至生春從
容在廷收譽益富比亦徧更華序僉曰尚鬱壯猷抱禮
樂之大全脩經綸之昌業事變周厯規模浸深念非登
庸何所宣暢持槖籥之柄斯可鼓春風於一陶位師傅
之尊乃能舉明主於三代繫時之望非公而誰中外帥
言旦夕企踵某學不加進年益見侵入而勉為慈親急
養之謀出則汎觀天下無窮之故公議所在元氣隨之
至於薦舉之端是特蠱壞之一未足深論以為害要當
强力而不搖平時自保愚衷不謂適有天幸凡朞年四
削之集皆諸公一諾之輕比至垂成乃煩料理非所敢
請也其亦有意乎吾嘗當舉六孝亷已應貴戚今欲自
用一名士以報國家倘明公自今堅此心而勿變則
清風所被將何物之不沾
　　謝李尚書
受存甚備乆自私恩期望有成復形公舉更得黔婁之
壻竟合浮圖之尖開其始而圖其終與之一而繼之二
䝉被若此稱塞謂何允惟列科見號良法方温公之首
議實元祐之盛時至如著述之名亶為文章之選厯時
既乆得人益多念昔熙寧廢於王氏炎圖再造遺制復
行比年以來初意輒失下舉既濫上視亦輕薦之者非
負先進之重名受之者非得後來之挺秀寧令此選復
重於時念天下廣大而多儒惟明公採擇而博取如某
者容塵無韻根鈍不靈少日讀書自以不至底滯壯年
為吏此事訖堕塵埃消磨嵗時廢耗簡札學業荒落既
不能旋天地而轕三光文彩彫疎亦無以陶帝皇而繪
萬彚足未涉乎詞章之籙目未睹乎制作之庭希屈馬
可得數人作者多矣去潘陸不知幾里果何足哉方安
寂寞之濵忽辱光華之舉邸牘至郡僚友讙言時方恍
然莫知所自既閲日景乃拜文移使公舉皆不求而得
之則天下何有不可為者某官隱若廟廊之望全然山
澤之癯焚香繙經萬物未嘗入慮引紙行墨一字不以
屬人窮通此心老壯一日當世有若伯仲列海内號為
文章家鳯一鳴而世尚文雲五色而天呈瑞一時翰苑
悉歛光鋩千古𤣥機透開關鑰等閑寶唾之落盡堪石
室之儲薄楚詞而不騷凌子虛而徑度唯聚學為海澄
瀾倒影而莫測津涯故吐詞成林㜶紅曳白而不見琱
斵欲分膏液而漬枯槁故引離膚而灌精深一言流光
千金訂價雖龍門俯收於塪井恐溝木莫任於楹丹然
已入山公之品題當不比宋人之虛劵已作投醪之醉
敢云畫餅之饑某謹當蛻骨丹砂掬溜蘭室糠粃末技
陶育大醇敬修可為居易俟命功名外物當悉付於儻
來道德初心端自期於不負永堅拙守上荅深知
　　其二
縣置一令墨綬何卑官有六卿紫垣罙峻邈矣賢愚之
異懸哉貴賤之分顧謂不如欲舉以代人言未稱已慚
可知允惟此法之原莫盛有唐之世憲文具在條目尚
疎不限厥官咸遵此典間從下位輒舉近臣有以制史
而及中丞亦以郎官而引補闕寧如今日悉定前章必
侍從之崇班薦㣲臣之賤秩是為盛舉宜屬真才如某
者骨坐非金丹徒在鼎朱顔冉冉漸移簿書如醉之塵
清夢蘧蘧寧到風日不侵之地徒以倚門之切不辭歛
板之羞燕雀力㣲風輒生於霄漢龍蛇蟄穩雷尚閟於
天門吹噓既後於春工凌厲或堪於嵗晚憧憧孰問寂
寂自喑不謂某官至仁根心盛德無我匹夫失所若已
實推一士未伸惟進恐後嘗試數南州之士疇非登元
禮之門至如代已之章曾未多見凡昔被公之選今皆
有聞萬邦黎獻豈無人哉四朝老臣誰如公者片言所
及舉世曰然伯益遜於朱虎又遜於熊羆夫子不如老
農又不如顔子孰識聖賢之見不同世俗之觀某謹當
惟無曠瘝是謂獻納在畎畆則不忘於憂國居廊廟則
必志於澤民不然自樂於山林亦思有補於世敎愚所
期者但知不負於斯心公其念之或使終居於此座
　　謝除宗簿
授經周禮幼聞掌辨之官拜命公朝今玷勾稽之選既
虛二次而必求其上且後一辰而始及其他視同列以
加優見元工之特異所慚凡陋或汚清華伏念某唯賦
一寒遂令多戇任安迃樸既懶事於犇趨吳漢重遲復
恥為於諂笑毎當退食惟歸奉親飽羣書汗漫之觀玩
千古興衰之故頗激昂於意氣亦睥睨於功名奈何涉
世之道疎即人之意少辨不知於非白説但守於太𤣥
雖舉世多知禰正平百人何補儻有遇或如鄭相國一
日有餘龍動春雷鵬搏秋漢物固有待人寧不如天開
千嵗之逢公應中興之運畧𤣥黄之形色自得殊真觀
陽鮒之浮沉已知決擇頃不縁於介紹今寧俟於游談
然他人孰假於片辭而我公獨察其孤立重恩壓頂慈
顔生春某官道大而有容智明而不惑雖格天格帝已
致十年康定之功而與賢與能益𢡟三閣招延之意自
解不調之瑟浸開已迓之衡鴈避燕霜無復雲間之信
犬眠吳月但生足下之氂景星明而國運昌腐粟紅而
民氣樂内外一通於臂指洪纎悉就於條綱方當是時
宜無所事而乃緇衣深好芝檢頻頒取之布韋復取綺
紈之族求之位著又求巖穴之棲人自靈蛇山無遺璞
藹藹樂生於文國雍雍悉造於虞廷而又鑒裁不偏位
置無爽大者既叅於帷幄小焉亦效於馳驅淹洽而有
文付之論撰方正而識體任以抨彈或膺牧守之權或
授澄清之寄孰堪一隊孰堪都䕶將帥之才莫欺某能
投距某能超關士卒之長亦見良由先正嘗有格言謂
天之生才如竹之有笋顧笋方奮甲人雖復石而使磐
然質已涵虛終必干霄而直上此語雖聞於衆口我公
獨得於心傳彼三吳冠帶之鄉暨百粤卉皮之地僻如
淮甸遐若坤維凡在幅員咸歸任使才如可錄寧問怨
尤人若無竒難挾親故毁譽莫行於左右低昂不失於
錙銖盖自更大化之初已有用正人之奏既曰散羣而
壞植又云並受以兼容心同天地之公量納江河之大
攷輔政厯年之業皆告君當日之辭是以下無怨嗟咸
知奮厲得人之盛近代所希上幾慶厯之時近踵淳熈
之世唯兹簿領頗預纂提玉冊瑤編書一朝之大事金
匱石室作千載之竒觀某敢不俯述舊聞上酬隆遇然
此時鴻筆豈容㳺夏之一辭惟他日青編當賛臯䕫之
事業獨念某偏親九袠百懼一心或於畿甸之區稍便
斗升之養以國士待以國士報敢謬為戰國之言亦夫
子步亦夫子趨真弗畔孔門之道
　　謝除編修
宥府萃編四員二省化工特異三月再遷自冗至清以
榮為懼竊惟是職實始本朝由慶厯而命名迨元祐而
立額專記繫時之政仍修𨽻局之條汎眎從來多處名
勝如某者道不足以獲乎上行不足以信於人惟知不
負於初心或可仰承於異眷竊以觀人之法振古所難
夫子或失於宰予姬公不盡於管叔然而或以一言決
其終身暫接顧和即許州中之令僕初逢裴楷輒稱天
下之銓衡或指此座之當居或斷吾生之尚見或一語
而知功名之盖世或微視而期文章之瑞時是皆得於
論議之間亦或覘於辭色之頃嘗竊嘆於是事不復見
於今人疇知我公獨全此道伏念某才莫當於八面氣
莫盖於萬夫風采無以聳聞議論不能通達雖鄧禹有
功名之志而謝安乏經理之才䇿蹇三十年徒行犖觕
騎鵠八萬里孰指青㝠漫仕斗升奉親朝夕少已抱蓬
蒿之念行當尋水石之盟㫚我公之顯庸仰炎圖之再
造層陰解駮麗日巍煌宻山之玉䇿昆吾之金刀咸歸
奬拔方壺之神芝汾陰之寶鼎盡入選掄可自棄捐果
䝉收采銅章再考俄㸃内班玉牒九旬又洿超授泰階
兩兩真仰近於相星公府潭潭如夢遊於仙館念所不
到恍若奚從某官清和兼往哲之風沉懿有公輔之體
先漢人物傳家不數於韋平中興名門我公獨繼於范
呂姦臣既殛朝綱一新痛塞倖塗尊用皇極發號施令
孚於有衆之心登正黜邪一本至公之道季珪用而貪
墨革房琯相而風俗清上焉以道而事一人下則以身
而儀百辟兵與民而均惠遐若邇以同恩根本内深精
神外憺頃特有聞耳今幸親見之競畏恤災講求蠲賦
若民生之休戚幽隱具知凡吏牘之姦欺纎悉莫遁既
幾微之已熟况襟靈之素高豈惟破竹之不留所謂迎
刃而輒解萬世治安之䇿固已建明三邊扞禦之謀尤
為周宻粟滿野而塞自實兵𨽻籍而家在邊久焉當築
而末成今皆屹立而相望而又戎器精利軍容肅齊以
此固疆殆將摧敵指撝諸將蕩定中原天或從之事不
難者念辱秉記司之筆當盡書經武之篇然而職叨列
於樞機論竊聞於廊廟漏省中之語漢法不容代旁對
之言嗇夫可監自非信之至篤安能用之不疑然牛倍
其芻或反疲於羸牸而魚設之網亦何取於離鴻某敢
不嘿守如瓶思不出位問焉而後對寧勦説以犯嫌退
則曰無聞敢騰口以為利至若茍有聞見亦當亟以啓
陳如懷隱情是孤隆委雖然終恐不勝於任使必將自
速於愆尤比顛躓之已聞豈生成之始意因控大鈞之
謝敢伸小已之私比列朝行適多偏侍惟某有母其年
獨高生於戊申八十有八求之族黨百無二三家本冰
鄉日懷雲塢營釡之日已短侍履之日尚多遂其終養
之心假以便安之粟某欲報之德莫宣諸辭嘗因世道
之遷具述人情之變善柔可喜徒能附勢於平居剛峭
難親或可同心於緩急願保松筠之操仰酬雨露之恩
　　謝執政
朞年濡轡未睹殊功一日敷緡亟還舊列久矣仞牆之
去重兹化治之歸有心為銘無辭可寫伏念某妄嘗有
志懵不自量所信惟書初謂古可追而今可變既投非
玉遂欲水之北而山之南忽光華千載之逢乃特達一
朝之遇援不由於尺寸拔輒自於尋常恍若仙遊嘗來
天上俄焉夢斷又墮人間况自引蓬萊之風寧復近長
安之日拊黄粱之枕已覺皆非還赤水之珠乃驚故在
孰為此者豈無自哉某官久握政衡深原治體謂百年
南北未明離合之機雖一日天人已底和同之應思汔
中興之業聿圖可用之才况久矣舊疆尚使復還於圖
籍則已收下士豈容輒外於陶鈞惟吾心素定於權衡
故人品豈差於冠履念昔年將母恨已隔於三生顧今
日酬恩願豈忘於九隕斯文未墜此心奚窮某敢不登
白事之堂思招才之館驚嵗華之晚矣念志業之茫然
皎日行空遇不儕於餘子白水可誓報敢同於衆人
　　謝丞相
粤自往冬甫還使節曾未滿嵗疊拜除書矧如紙尾之
衘端若冰條之結孰司元化稽首我公伏念某生於沍
寒之鄉稟此嚴凝之氣少從諸老雖欲自期於古人壯
困長途無復有志於當世望絶觚棱之雙闕夢遊烟浪
之五湖盖經百戰以無功馬亦憊矣若欲一鼓而作氣
人皆難之乃大明㫚揭於中天而沛澤滂流於下地半
世土牛之鈍一朝鵰木之飛友朋相慰而誦言道路旁
觀而嘆息某官自臯䕫而後與伊呂者侔環觀嘉定之
規模宛若建隆之氣象盖中興九十載塊土未還今山
東二百州版圖日至一鏃靡煩於力戰銖錢不費於大
農獲元豐受命之符鴻休掩古典辛巳明禋之禮祥光
燭天牧人屢獻於豐穰太史頻書於大有顧千年勛業
已如赤舄之明而一念忠勤更切緇衣之好有如孤卉
尤軫至懷謂其自入恩陶行將十載憫其尚墮塵土孰
借尺梯雖幸其齒髪之未衰終憐其日月之易逝必也
養其平生不屈之氣庶可責其他時有為之功是以不
限尋常用昭隆特聞者為之興起受之寧不激昂其敢
不長懷未報之恩益厲可為之節彼皆越石也率無厭
而負齊相之知當如公晢乎不以仕而畔夫子之道
　　壬申冬至
隋朝有制肇三呼舞蹈之儀唐室盛時侈萬國梯航之
貢矧璧奠肅璿穹之嵗而金穰開寶典之年天挺人英
慶同國祚某官禀正元之氣旪平治之期静以合陰陽
之和動以應風雲之會金蓮視草玉案横麻碧落天髙
望五色非烟之彩乾元殿下領千官仙仗之班某自墮
凡塵心依愛日鹽調羔鼎已占梅信之先春冰漲蹙凌
更挹湖光而為壽
　　癸酉正旦
帝車回寅天籟動震記楚俗懸葦之旦續詩人獻壽之
篇某官翠閬班仙紫微天近龍樓風迥樂聞九奏之音
雉尾雲開燈映百華之彩芝泥香潤椒頌光浮某偃蹇
松寒稽留梅信借一氣薫陶之力散五湖浩蕩之春麟
鳯來游玉案遙瞻於瑞牒狻猊不動金爐長惹於祥烟
　　交代朱寺正
雲横墨嶺陰分同社之榆日射金門轡接朝天之騎乃
一官之授受又此日之後先天其從之人所欲者某官
髙明而忠厚敏給而惠和四海名門既搴華於地望六
經正統更孠譜於家承爰求人物之間遂列班行之上
頻年趨陛夙殫父敎之忠一日分符復在先游之地悵
英風之已邈乃遺直之未忘有此象賢付之便郡方諏
辰而布政亟改命以乗車梅破溪橋好載馳於澤國柳
濃禁籞看促覲於天墀某飛粃在前匿瑕有待此時執
贄姑寄意於筆端即日過都尚論心於關外其為詹詠
莫盡形容
　　回交代
心如指斗盖幾年在君子之旁袖有更書乃今日繼賢
者之後墮在明月之素瀏如清風之和仰惟古人金石
之交寔為異代雲仍之好宣之尺牘悉其寸心恭為某
官以五百年名世之才值千一載難逢之會章明竑偉
以養其器峻潔亷厲以方其身小試鋒鋩賸有聲價今
當謝去肯復留鱣集之堂行且召歸即穩上巢鸞之閣
某資薄而難任根鈍而不神忝竊一官徘徊十稔懔後
圖之莫計賴前事之可師秋水芙蓉行且望精神之峻
嵗寒松栢當益觀風誼之髙
　　囘請舉士人
朝廷重進士之科郡國舉興賢之典盖將備邦家他日
之用夫豈為里閈一日之榮况夫學成而行益尊實充
而名必著此固自然之理初非適至之逢伏惟新貢省
元厲志起家壯懷許國頃嘗少却今當怒飛行見發紓
深藏條具大對陋孫𢎞之曲學同董氏之奏篇凡異時
得君而行之皆今日悉意以陳者斯望不淺吾黨與觀
某猥辱曳裾更廑㸃翰征騎衝梅香而去勿遲帝所觀
光之行青衫趂草色而歸當致郊外稱迎之喜
　　囘龔撫幹
𤣥㝠謝去青煒徐驅凍解東風未覺馬蹄之滑梅開北
岸更添詩思之清方此春時宜於征斾正欲一介問行
李已驚五色墮珍函藉甚先施凛然不敏恭惟某官如
九苞鳯出而宇宙文明如一角麟生而史冊書瑞石渠
流水清泚蓬山雲氣霏微是皆神仙之巢以俟名勝之
士當年争看研得廣寒宫殿最髙之枝今日共期著在
紅塵風日不到之地某器薄難用根鈍不靈方自深倚
席之慚敢例發無氊之嘆丹陽門外當為三肅之迎舞
雩亭前尚快十年之讀
　　囘冬至
曉瞻天闕雲有祥光晝候曦庭彩舒羨晷厯七日而始
至萃百嘉而對時某官德稟陽和道隨剛長惟其神而
莫測吏畏層冰凡所欲以皆從民懷愛日人望攸屬帝
祉匪他某學愧時新心驚節換幸一官之所好悵百里
之相望修履至之儀已慚落後拜璜招之賀所願居先
　　囘程知縣
製錦亡功未能滿秩司綸有命忽拜誤恩忝冒惟深吹
嘘不淺屬方叢於百冗曽未奉於尺書顧垕宗盟特先
華翰髙誼凛松筠之節英文絢桃李之容至若儷詞益
慚過禮中牟課績已騰尤異之聲密縣徴賢行有同朝
之喜
　　囘魏少監
退朝花底嘗同輦路之塵問訊梅邉行看仙舟之舉愧
濯纓之在後辱摛藻以相先敬觀陳義之髙伏想論交
之垕某官鄞江秀氣相國名家遡其淵源已漱詩書之
潤見諸盤錯復髙政事之科中外踐敭勛庸赫奕念不
見者滋久盍遄歸而勿遲魏闕天高已新承於雨露吳
江地近更孠聽於風雷某甫畢三年所期一障㫚拜九
霄之命俾司八郡之儲優倡劣隨諒難追於逸駕告新
必舊庶不辱於前芳
　　囘岳運使
千官拱闕嘗託好於連廧列遺建臺復分輝於鄰部方
襞牋而自幸俄蜚翰以相先風誼亶然菁華賁甚某官
奥篇如響迅筆不休年少而達時宜未多才子機明而
中事會不數新豐自登文石之班丕簡嚴宸之眷踐敡
滋久聲實浸宏亟正星闈俄叅樞極念方漕闗中之粟
遂輒為江上之行荒碑慨想於前朝老卒尚談於先烈
趂緑徧千門之柳正好朝天看紅飛一騎之塵即催召
驛某僅存餘息寧復他圖甚矣此行茫然後效書來吏
部如聞鸞鳯之音雲莫江東姑徹鱗鴻之訊
　　囘陳制帥
制垣授任郎宿騰輝玉帳參籌萬里已經於長筭紫庭
弄印連營就畀於中權形勢增雄威名大振竊以自昔
荆襄之地實當南北之衝力戰而争則魏吳為角立之
勢相持以固則羊陸有堅守之規合此兩路之權為今
一靣之寄其任甚重有幾可乗必得兼人之材用張復
古之烈某官英猷盖世勁氣干霄筆陣堂堂長燄未多
於李杜詞壇廪廪短牆何有於曹劉幾年懷經濟之心
一日赴功名之會含香覆錦小銓疏渥以通班帕首腰
刀大將趨庭而稟命兵民輯睦號令精明迄成方召之
勲入接臯䕫之武某俶聞異數深激懦衷愧慶櫝之方
修荷珍函之已逮宿好為垕日望有聞安用昔人草尺
書而招贊普當從執事磨翠墨以勒燕然
　　囘趙鎮江
制閫疇功名藩宅牧控吳引楚一江實䕶於風寒就日
望雲千里密環於畿甸地嚴屏翰任寄腹心某官雅度
恢宏雄材卓犖銀潢疏潤偉儀表於諸劉玉海觀瀾標
文章於仙李屢騰治最早簡宸知幾年懷經濟之心一
日赴功名之會舞雞半夜擊楫中流開督府以總師奉
皇威而敵愾西陲制勝方圖淝水之勲北府選賢更倚
長江之重城高鐵甕日望淮陰計日幾何細數淮南之
木收功在末須犂老上之庭云云
　　囘癸未前三名
比承迃顧始遂披瞻更塵藻繢之篇曲示綢繆之意劃
若虹霓之下飲爛然珠貝之横陳誦詠以還佩服何已
某官才全而氣垕學博而行醇平時自期古人惟涵養
之有素一日流聞天下宜聲名之不凡豈知世俗稽古
之榮但喜吾道逢辰之幸某偶不遺寶兹獲觀光公孫
子務正以言已深慰於吾黨陸宣公不負所學更遠紹
於前賢
　　囘丙戌前三名
讀蘇公之論觀仁祖之朝四十二年凡十三牓登一二
三之鼎甲得三十九之偉人不至三台僅止五士盖選
㧞悉孚於人望故登用不專於科名由是而言得人乃
重以今凖昔胡獨不然某官學老而才雄氣和而色正
惟十年𤣥豹養霧雨於重山故一日驊騮追天風於萬
里充其可至端未易量猥辱臨門更煩染翰凜若寒松
之誼爛然春藻之華某嘗試已昏何堪再割獨幸冀北
萬羣之地猶識洼濵八尺之竒然昔日杏園常自慙其
末至顧他時雲路更快覩於先登
　　代求陞陟
服役甫爾未效毫分陳情卒然不知倫等念前賢以終
朝而㧞士故通國以古道而望公推聖門長育之心破
世俗故新之論遂陵彛分輒露愚衷伏念某學愧師承
訓遺先緒厲亷勤之操而恥為表襮之行懷事功之念
而不萌競進之心平平自甘赫赫何有終更劇縣服貳
偏州適當文制之新復取參承之舊豈特受約束於下
吏固將觀道德於暇時盖代聲名依歸不記嵗月大府
條教犇走方及朝昏寧知旬浹之間實滿生平之素某
官典刑諸老事業六經向來拱挹指撝所謂風行而雷
厲今則起居飲食何妨日晏以春温方當宣暢皇靈灑
平宿憤漆降王之首冰鐵障之山汛掃宮庭脩復陵廟
百官迎於長樂之驛一人待於望春之樓解帶逍遙鳴
玉暇豫永贊無為之化丕昭不世之功倘於此時不入
鈞造則將他日浸隔化樞賜嵗員褒表之章應銓部關
陞之法顧豈乏揚州之三表然不博淮東之一言雖窶
人無以得金而孺子或堪進履待太平於桑榆未移之
頃豈他人能望恩光於台星同色之時自今日始
　　代與馬帥
李將軍之威名亦既聞矣郭令公之風采行且見之僣
陳吞鯉之書少伸執雉之摯恭惟某官家傳忠誼之學
袖有韜鈐之篇百萬騎精兵運之掌上數千里邉地在
吾目中粤惟金陵寔號天塹復河湟而定闕方將圖進
取之謀由唐鄧以趨京詎止作安全之計得人足任斯
事非公將付之誰雖嫚大漢乃舊匈奴固已赦而不汝
問然聞中國得新名將自不戰而屈人兵中興之功指
日以俟鼓昆陽一戰之氣誰無怒髪之心策曲逆六出
之竒獨有運籌之畧當再見麒麟之象豈復聞衞霍之
名某竹節生孤桐心半瘁少年彈劍固嘗睥睨於功名
壯嵗佩韋終以銷磨於日月一官庠序兩換年華行趨
絳幃之間伏謁玉帳之下允惟虎首燕頷封侯之相要
是竒才此豈麞頭䑕目求官之人能成大事毎深嘆於
流俗乃甘心於腐儒唯求操筆弄翰之工烏睹出將入
相之事當五馬渡江之地謬典文盟於三鱣講席之餘
願觀武備
　　代上倉使
蟻甕浮沉何能為役龍門突兀乃欲求知占義命之屈
伸係聖賢之好惡竊以上之人未嘗不思得士下之人
未嘗不蘄致身由多奪於動搖之私卒莫遂其交求之
願還立法之初意掃末俗之頽風時可言而人不言夫
是謂之自棄上欲擇而下亦擇貴於得其所歸某知有
聖賢之門頗懷宇宙之志冉冉嵗月悠悠塵埃丹砂遠
而俗骨難仙春草短而饑腸未飽甫脱身於棲棘復屈
意於酤錢斟酌斗升無復難涯之量沈酣糟粕安知至
味之醇望清流何啻雲霄對故書幾無顔面非巨臂特
掀於泥淖則此生終墮於塵埃一紙春風雖已破梅花
之白九華仙洞尚冀逢桃實之紅諒有意於度迷津之
人決不惜於畀長生之籙况他人合浦之珠已去而我
公荆山之玉尚存終於與人而已焉必其當我而可矣
某官學有定力語無游言容貌不形發和氣於脱畧邊
幅之地精神滿腹斷大事於從容指麾之間嶤然忠誼
之門隱若廟堂之老不負聰明之寄能持刺舉之權凡
被薦敭盡由特達從當所得却當所拒請者不報與者
不求遂令宰予朽木之資亦動顔回鑄金之念惟大化
之無我寧寸荄之不春决意依歸自忘晉粤片言㧞士
公既無愧於古人一節事君某豈有他於異日
　　代賀蘇提刑
出節内府衣繡外臺不犯于有司已仰好生之帝舜以
長我王國更資式敬之蘇公付以畫一之條仁哉九重
之意竊以為郡者九部江之東封壤袤延民風錯迕若
建鄴當塗之鎮其民務本而少爭如新安桐汭之區其
俗尚鬬而好訟自餘五郡畧同二邦夫豪右之吞細民
與官吏之困百姓兹其常也此乃不然富民則持州脇
縣而誣訴其長官貧人則負貨侵疆而干陵其大室固
有不盡然者是則抑何多焉厥今一道之平有所托矣
如前數者之患寧足慮哉恭惟某官寛博而惠和亷茂
而峻整醇醲陶育申申故家之風寛大布宣循循儒者
之治列宿分躔於天上福星屢照於人間謂物情覆穽
浩乎無窮而吾心止水淵然何累天討五用人無一寃
論朝臣列等之功豈須代日當刑侍擇人之奏必合上
心某學淺無津面慙當講代去雖無於幾日不治已積
於三年自讀除書日望光華之赫赫亟修函牘少伸宿
昔之巻卷
　　代囘林大卿
峙糧論最部竹疏榮細柳千營已飽宿春於淮甸驚濤
萬里更煩密䕶於江干聞望素孚封圻増重恭惟某官
老成宿德康濟全才亷靖持躬合君子温温之度慷慨
遇事有古人蹇蹇之風惟朝廷深知其長才故麾節幾
徧於寰宇念邊功之方起仰餉事之獨高雖正藉竒兵
要當百萬騎之精甲然更資妙畧亟從十二車之後塵
有詔自天寧俟已日某違離未遠誦詠惟深姑以徹聲
愧書詞之不腆但知借潤望德宇之非遙
　　代上淮西總領
注倚𢎞深寵靈超卓宣王欲中興周室將還文武境土
之初劉晏以戸部侍郎兼領江淮鹽鐵之重儒術行而
天下富正人用而朝廷尊竊惟治功方起之時必有魁
壘非常之士即平日施行之事卜他時運動之機不有
若人何能為國某官笑談樂易體局方嚴六經之間有
格言自信者篤三代之後無直道獨行不疑屹若王人
之尊全然御史之日時方多事公不得辭顧出簮彤管
入侍翠帷雅稱甘泉之法從然北限兎山東臨榆海實
本中國之故疆胡為將軍之去禁庭正欲令公之示回
紇爰疏内渥俾宣外庸雖少遲趣行有詔之徴姑以示
如在本朝之意百辟聳明時之公論三軍喜天子之加
恩簮槖論恩上固欲以自近錢穀出入疇能寛此顧憂
萬竈烟濃粒粒宿舂於雲子千艘漕至翩翩結陣於風
帆問桓彛吾可無憂知吳起士不忍畔當如蕭相國給
饟終定於關中肯若王茂洪為計卒負於江左某徧行
宇宙獨見華嵩知地足依決意來此一枝烏鵲消清樾
之幾何萬里白鷗喜恩波之愈闊薾然奔走之困忽此
光華之逢雖不得挽五石而效前驅或可以畫半籌而
裨末議陳篇奏記而希薦牘何敢謬為空言扈蹕參乗
而還上都會當紀此盛事
　　代上李提刑
學未習而傳正犯曽參之戒道得統而正幸知夫子之
歸遠依數仞之牆藉有一尺之牘恭惟某官南州人物
之冠先朝名誼之家詩書禮樂獨抱大全法令憲章特
為餘事粤自依蟾而得藥便當問斗以乗槎自作徐飛
不為猛進常賜錦被明光殿中㫚著繡衣番陽江上一
散九郡春風之賜又看中天促詔之來何日發汝墳會
起華林之待半夜見宣室不知帝席之前
　　代上宣撫
彤墀授節紫塞開牙内專執法之臺外制元戎之閫名
動江淮之草木膽寒沙漠之君臣向非一得社稷之臣
夫誰兼任軍國之事某官忠精惟一術畧無雙筆陣獨
掃千人軍特其餘事胸中自有百萬甲久矣全模當餘
分閠位垂盡之時正忠臣誼士思奮之日念昭王南征
不復之事孰不痛心讀晉人諸陵重修之言猶有生氣
有若坐忘嬴秦并吞之憤何異甘為恵懐無親之人是
事要必屬公而公亦以自任昔也驅車出境此敵盡在
目中今焉緩帶輕裘竒兵不出堂上士無定勇有善將
則十萬貔貅地不在雄使長淮亦百二形勢顧中興實
關乎氣數而此心將格乎神明得人若兹何事不立下
杜陵滿眼之淚此志已鬱百年整祁山六出之師至公
乃能一舉某濫膺世禄粗守官箴未即巖瞻徒厪斗仰
三沐三熏而奏記少伸初贄之共百戰百勝以勞還行
睹中天之業
　　代賀錢丞相
中興而來命相不知其幾名臣之選閲史寔難其人亶
思如公亡愧於古昔在乙卯之歲始有姦夫之萌昧冒
匪材隕粤敗任萬事方虞於隄潰片言復動於兵端百
年扶持一朝破壞外滋敵侮内失人心邉州之痛毒方
深沔水之癰疽繼作人起衝冠之憤勢如累卵之危搢
紳畏縮而不言草茅激烈而無補惟國家涵濡之久何
忠義摧落之㣲坐閲十年曽無異議頗憶往歲嘗諭以
書謂來契丹之兵皆以延廣之故彼聞甚怒某視若無
忽起公來殆由天意某自幕府之既罷會考秩之亦登
解綬秣陵假涂京口適張公之䕶將借幅紙以為容拜
光儀於再見之間聽論議於數言之下汎及兵中之梗
槩仍叩淮壖之𤨏詳諄諄憂國之詞懇懇濟時之意思
所見之人無如公者退即以所聞誦之諸公已而某參
選亟歸閱日未久果聞偉事寔出明公不煩神矛已授
俘首强敵膽落始知朝廷之有人薄海風馳但見閻閭
之起舞允念此舉足垂方來某官氣勁而色和仁温而
義厲有文章而又聽規諫素富貴而實處貧賤故能談
笑之餘遂成勛業之茂然天下尚有當為之事而君子
毎貴圖終之功顧能言者未必得行之可以行者恐不
得聞也某宿有經營之志中多齟齬之謀百一未酬五
十將至髪蕭蕭而漸白心炯炯以徒丹望我公之有成
匪仞牆之私慶盖功名一念誰獨無也而君臣大義如
何廢之念丙寅之秋下薦舉之詔濫與五人之表嘗控
一日之私昔固嘆知音不遇焉今能握造化者誰也儻
有士而不用公寧拊髀於他時因獻言而自媒某則汗
顔於今日
　　代上執政
觀天地之間陰陽和而萬物遂由廟堂之上股肱良而
庶事康坐令九隕之蹤亦被更生之造竊以致身固為
不易得時尤其甚難孟軻莫任於齊卿夫子不留於魯
相獲其位者幾何人哉至於峩冠公卿鳴玉殿陛諫或
以為誹已行或以為招權有位無時行道安在某官以
太公釣璜之望膺高宗圖象之求作礪之金百鍊而愈
剛乗國之航久操而益固養松栢十年之幹收驊騮一
日之功自昔君臣之相逢毎貴功名之來晚聖神當宁
禮貌大臣言無不從事皆參決既致身之若此又得時
之如今矧復聞望足以聳縉紳論議足以安社稷内拊
百姓外威四方上使星辰晝夜之順行下令鳥獸魚鱉
之咸若素懷所藴有識共期太平之功昕夕以俟某文
塲㸃洿宦海浮沉縣綬方更朝衫濫著丐外自效臨遣
為榮政方田里之安變乃庭幃之起正含辛而陟屺俄
會課以陞階顧軀殘莫任於加恩殆魄定敢忘於懷德
深惟昔者有感今兹頃纒繐帳之悲與睹衮衣之盛開
千載從龍之會動四方結綬之心幸際光華忍甘寂蔑
某宿依牆仞今幸鈞陶覺山川日月之頓新已見台躔
之正與草木昆蟲而咸喜豫知霖雨之來
　　代上李安撫
少常伯之司民頃綴玉班之末小諸侯之述職今依節
制之尊齊戍甫臨漢符近合少舒心府恪有詞函伏念
某嬾事貌言安行命誼夤緣薦牘㸃洿周行簿正大農
承聨外府備殫綿薄亡補毫絲自詭牧人乃叨乗障眷
言古括允謂近藩溪山信美於他邦賦籍已朘於諸邑
垂簾烟雨寧復夢騷人之詩滿案文書徒自笑俗吏之
事急之則徠怨讟緩之則乏經常訟牒紛紜漫名道院
調度鄙薄真成陋邦右走台左走温適當空道陸須車
水須艦殆無虛時斗大一州簧成衆口匪私臨照曷任
調胹某官擢秀大江之西接武前輩之後如晏曽之公
子公實兼之若劉孔之弟兄人所難者請違雙闕東䕶
三吳一封辭彩仗之紅雲千騎破鯨江之白浪萬壑盡
歸於紫筆羣盜已消於綠林雖蓬海山高難久駐崆峒
之仗况若耶風快看亟參紫極之垣某少而讀書晚方
試郡敢不自力少償平生取能吏健決之名恐非美意
守儒生撫字之說唯有一心
　　代謝舉陞陟
幸有醇醪可均卒醉肯令羊食不及御心上施平施之
仁下激感恩之報推是心而以往知何事之不成伏念
某懵不自量妄嘗有志空懷意氣欲為汗漫之屠龍自
分力能終取桓温之棄馬本乏題輿之素望敢嘆日官
之又原誰遣此來恃有公在伏堦除之下曽未幾時望
門牆之高不勝宿志人謂晉粤已亦凌兢一朝而㧞十
人雖未遑於精擇後至而亦二食終自愧於例䝉某官
道務曲成心存兼善參天傑幹多由雨露之恩涸水凡
鱗亦借風雷之便粲來褒衮凜若刺芒胸中之長缺然
宦業安在天下之事多矣世故未諳不屑誨之庶幾可
耳某敢不避曽參之席書子張之紳髙明盡鉏密栗求
理挈故疆而還宗廟看即成平一之功收多士而入鈞
陶願終在生成之數
　
　
　
　
　洺水集巻十五
欽定四庫全書
　洺水集卷十六　　　　　　宋　程珌　撰
　致語
　　建康鹿鳴宴
春日下詔書處處蒐揚巖谷秋風動霄漢人人振刷羽
翰一登天府獻賢之書洊講公堂勸駕之燕南則七閩
韋布之地東則三吳文物之鄉凡戴堯天盡遵周典唯
是千年之王氣實為六代之帝家自控長江十萬之師
不減秦關百二之勢起一世明堂清廟之老秉九州繡
斧金鉞之權適當大比之時來主賔興之事且問春官
羣試看有此金陵座主無豈非多士之獨榮懸知他郡
之難比新貢省元天與一段秀氣身負千人雋聲能賦
為大夫上薄楚騷之光熖明經補髙第下陋漢儒之異
同幾年結就雲梯今日來遊月窟捷書夜至慰辛勤敎
子之慈親課誦更闌動多少笞兒之鄰父粤有回翔舊
舉騰踏英遊家家自握靈珠歩歩同登寶塔某官百尺
竿頭饒一步千佛經頂上三人傳誦人間縱横禮樂三
千字徹聞天上卓犖聲名四百州要從白鷺清溪却步
紫樞黄閣不但秦淮一條水寸波不驚坐令淮甸二十
州髙枕安臥腹中自有百萬甲筆陣獨掃千人軍恩意
洽於營屯已嚴武事禮貌優於庠序益振儒風爰因暇
時更舉縟禮屈金鼎調元之手欵蟾宮得意之人平時
俎豆雍容已宣禮樂詩書之化今日尊罍閑暇更將笙
簧幣帛之誠其官列宿應郎官使星臨吳地前朝相國
之胄風采自髙中興名臣之家典刑故在並擁皇皇之
節來光秩秩之筵旗幟精明賔僚整暇况坐中有鯨海
釣鰲之客而席上皆玉堂吐鳯之人舉酒一言來年三
月大宗伯以姓名來上新進士肅衣冠以前序立大庭
躬承聖問毋如公孫子之阿世其如轅固生之正言凡
異時得君而行之皆今日悉意以陳者又况石城虎踞
鍾阜龍蟠雙闕崔嵬大江吞吐代生人傑氣稟地靈老
鳯飛來尚想半山之松竹靈鼇穩占猶聞東閣之芝蘭
何止狀元宰相之有人且復熙寧紹興之近事勉光前
躅無遜昔時相期來春好在魚翻三級何妨今日且作
鯨吸百川氣壓江淮事光圖牒幸侍北門之宴請陳西
郢之詞
河南貢士紫萄詩不比尋常貢士時一老堂堂強國棟
四筵濟濟瑞庭芝傳聞座主趨璜召恰與諸生赴詔期
宴罷瓊林如謁謝請君懷刺鳯凰池
　　建康春敎
虎城龍阜控長江地勢之雄鐵鉞琱戈侈太府軍容之
盛雖在聖朝偃武之際不妨春田蒐事之常某官制九
州之兵擁七尺之節聲名動蠻貊頃時嘗問於度年威
重懾單于他日更詹於漢相三年管鑰四治戎行百將
同心三軍一勇動搖山嶽呼吸雷風蛇向敵而蟠隱隱
圖中之八陣馬從背而出片片面前之六花進若電馳
退如雨寂幕府山北空餘當日武帳岡朱雀航邊不數
昔人麾羽扇而又適丁今嵗一整常須十萬張穉角之
弓三百步僕姑之箭熊旗兕甲影搖汴水之波鶴膝犀
渠光奪燕山之月士氣益倍日暮未酣然萊公乃出填
北門恐不免使人之問使中令若㕘決巖廟必令知中
國之威某等乆窺投壺之歌頗諳舞劍之樂輒哦韻語
助喜凱旋
朝來百鼓殷軍門知是元戎肅萬屯殺氣直摧龍尾壘
英風逺薄鬬場村從今吳卒精成勇却看燕兵脆可掀
好入廟堂裨聖畧指麾諸將定中原
　　聖節
乾道盛際夙開夢日之符嘉定熙辰載叶旋乾之度欲
獻魯山之曲盡裒嵩嶽之呼恭惟剛健法天清明若日
櫜弓戢矢陋秦漢之武功履革衣綈躬唐虞之儉德邊
人革面外服易心形氣叶和清寧並貺五穀熟而人民
育三光全而寒暑平米斗三錢端類四年之貞觀露嚢
五日又當今歲之千秋無懷封山黄帝禪亭長見太平
之盛子晉吹笙安期奉棗莫量汗漫之期某等際運半
千去天尺五慚無妙語仰奉昌辰
雉尾差参寶扇開九霞雙闕聳蓬萊霜清法駕黄金殿
雲擁仙班紫玉盃天上剖符初繞電人間作頌已鳴雷
長生紀籙知多少瓠子澄清一萬回
　　王母
奉玉皇之寶篆有王者興飜佩女之雲旂來人間世雖
縹緲虛無之際皆涵濡覆冒之區遙瞻於穆之尊密獻
長生之訣恭惟來從仙闕下撫塵寰土圭測而陰陽和
宸極正而璿璣運農祥霽色景緯宣明天無風而海不
波星連珠而月合璧時也淸霜戒曉愛日烘晴桃開十
月之花梅綻小春之蕊堯眉誕秀舜目開祥爰因閒暇
之時共享太平之福上奉重闈之壽下均四表之驩已
聞嵩嶽之如呼又見羨門之來謁臣妾胎身仙骨結屋
銀臺雖周穆王張宴於瑤池間從屈致而漢武帝塗香
於華殿竟未垂臨惟真主之應期寔上帝之有命故蓬
萊三十萬餘里不惮其遙而天皇一萬八千年願先以
告洊敷鴻寶益衍龜圖
青烏䘖餌海邊來報道羣仙浴佛回玉侍雙成開翠箔
雲冠七勝下銀臺萬年黎角丹方轉千歲冰桃花欲開
更待丹成桃熟後却來親奉紫宸杯
　　前筵勾曲
百世基圖光祚聖神之主九天雨露恩濃帝王之州上
奉台顔後部獻曲
　　醉蓬萊
望皇都清曉瑞日祥烟洞開閶闔一朶紅雲映重瞳日
月萬歲山髙九霞杯暖正想宸游洽絶塞庭琛重闈天
笑年年仙闕　韶鳳徘徊蒲魚演漾鎬酒恩濃龍蟠建
業玉琢麟符分付人中傑奠國安民持將祝壽樂作君
臣悦看取頭㕔押班稱賀明年天節
　　後筵勾曲
天容不老千齡已祝於堯年地限無邊四海均聞於舜
樂至和一鼓萬象皆春上侑清歡後部獻曲
　　茶詞西江月
歲貢來從玉壘天恩拜賜金奩春風一朶紫雲鮮明月
輕浮盞面　想見清都絳闕雍容多少神仙歸來滿袖
玉爐烟願侍年年天宴
　　湯詞鷓鴣天
飲罷天厨碧玉觴仙韶九奏少停章何人採得扶桑椹
搗就藍橋碧紺霜　凡骨變驟清凉何須仙露與瓊漿
君恩珍重渾如許祝取天皇似玉皇
　
　
　
　
　
　
　
　洺水集卷十六
欽定四庫全書
　洺水集巻十七　　　　　宋　程珌　撰
　祝版
　　靈湖王廟禱晴
肅惟靈祠去縣里所某之來此亦既兩年而莫知有神
於此何異懐材抱藝之士宅深居隠而人莫知也夫四
月維夏女神鼓歌以司天和其風清明物生軫軫宜也
乃雨為霖上霧下潦穡夫桑女俟命須臾神其帥先百
職奮發威靈使䝉谷之日浴於咸池拂於扶桑午於昆
吾祥光赫㬢彌滿天地間則豈惟斯民實所嘉賴而神
之威靈繇是暴白千萬斯年昭報無斁寜不甚偉某無
似愛人澤物之志每切巻巻敢再拜以私于神神其恵
顧
　　消蝗
螟螣蟊賊均謂之蝗得陽則生得隂則藏今白露既降
而濁暑未消鬱雲猶溽此蝗所為作也入夏以來賴神
降嘉先黍後穜亦既堅好何物為孽忽生其間銛喙如
鎌戕我垂成神其忍諸某無狀切自慕於魯恭之中牟
戴封之西華使蝗不入境而未能焉至於掃除洗濯秉
畀炎火豈田祖所能獨任哉惟明神降靈實終相之
　　祈晴
頃嘗請雨今復祈晴若無厭矣然握雨𤾉之權而司民
物之命惟神能之不祈哀於神而誰告矧惟今兹蠒方
入盎麥已覆隴神忍不加念而使前功頓虧乎惟神掃
除積隂澡沐新陽使祥光下炤而民物熙愉神之賜也
吏之望也
　　謝雨
乃月二日以雨請於神越五日亟垂嘉應物猶有不足
之意也七日之夕天地晦㝠雷電皆至開决河漢澎湃
而下濡枯吹生澤流無垠敢忘神之大惠乎雖然一嵗
之事今開端爾繼自今兹隂不僣陽不愆允謂時若以
訖有秋此神始終之賜邦民無厭之請也
　　祈雪
候應二陽瑞慳一白恭承帝命䖍請佛慈伏願黑風飜
旂素電飄袂輕掣寶藏散作漫空之花普為洹沙催起
連雲之麥
　　諸廟祈雨
農之施功秋則望嵗今既七月垂穎在田乃至旬時亢
陽不雨惟神監止將害垂成呼噏之間豐穰所繫願均
遠邇咸獲流通豈惟此邦獨受大賜俯陳懇惻仰冀照
臨
　　謁先聖
太極合德斯文六經邑祀為僣先儒著明不佩其訓胡
祀之歆庻與諸生退而服膺
　　兖國公
優入聖域具體而微侑食終古在寝當時仰止德容盍
克已私
　　鄒國公
斯文中興正統獨傳異代同心配此潔蠲盛服齋明浩
然充然
　　社
邑之有社實司此土東風仲月吉日維戊土膏方興匪
神孰祐
　　后土氏
昔平水土下澤上邱民奠厥居物生已稠於報何有潔
此明羞
　　稷
民為邦本食乃民天神實專之是用吉蠲相我穡事實
為豐年
　　后稷氏
教民稼穡蒸民乃粒豐功在人千載一日農田星明有
馨其苾
　　諸廟
神與吏皆天子命之以為民而分幽顯之責者凡吏之
所當為者不敢不勉至若水旱疾癘神之所以司諸隠
者其惠嘉之
　　洪清之遷𦵏其祖尚書公中孚
某竊聞之庸庸者狎表表者折汙汙易全皓皓多缺由
古而還悠然一轍秀㧞黄石名塞青霄燕雲一疏萬古
英標于何巻石寄挾山腰有美令孫出幽遷喬顧後植
屏屹屹巨嶽萬馬千兵如從天落三驛盤旋乃鍾于麓
前朝獬豸卓立歩廊前後髙低昻昻堂堂至是成象乃
若圜光右列千筆左排萬㦸他日偉人再見黄石嵗在
丙申輒賛其决既窆一巵大蜂三至㳂酒臨豆如顧如
饗咸曰異哉十目所睹厥既越月如寐如見風骨巉巉
衣冠肅肅如慰如謝三揖乃退尤異也盖公言言烈烈
千載不磨仰從列聖之在天嘿祐炎圖之千億更流後
昆同扶皇極有契如龜眎此銘勒
　青詞
　　保安
十萬珠宫藐在紫清之上三千金簡流傳浩刼之間祗
按靈科仰干神造竊念臣一紆縣綬兩易嵗符農扈豐
穰圜扉清浄匪資眷佑曷降嘉休去春昭報之儀因仍
他故今嵗潔蠲之薦又復愆期雖戴寛隆不勝怵迫輒
紆單欵爰卜中元伏望貝闕雲軿玉京芝盖少回仙馭
一顧熈壇潢汙行潦以自㳙盖為民而請命霜雪雨露
無非教願與物以為春
　　乙亥天慶三省消蝗
涸澤三時已被發倉之雨羣飛萬翼尚虞傷稼之蝗方
仰答於洪私更俯祈於大造伏念臣等代天莫展畏帝
實深荷魚宿之澄光嘉生有潤願蛇星之歛彩孽類無
遺
　　鹽官禱海
天相民居奠於下土海鎮坤堮長于百神凡有阽危敢
忘哀籲伏念鹽官之境􁆓罹潮汐之災闔縣千廬惴惴
為魚之慮良疇萬頃駸駸淹滷之虞臣食息熏心匍匐
請命仰神龍之有位暨水府之羣司監此微𠂻降之大
惠風濤受令寂無衝嚙之憂浦溆還沙永賴扞防之固
嗣新祠宇祗荅靈休
　　祈退
富貴世之甚欲或不存焉貧賤士之同差有甚於此人
所取舍天則從違伏念臣粗考古今頗知經理因自量
其才力知亡補於事功怵惕不皇俯伏以謂愿辭禄秩
幸衍年華此去一封儻遂乞身之請他年三徑敢忘稽
首之歸更期未殞之年益廣好生之念
　
　
　
　
　
　
　洺水集巻十七
欽定四庫全書
　洺水集巻十八　　　　　　宋　程珌　撰
　疏
　　汪復求東甲橋疏
地屬休寜溪名東甲合百源而同派歴萬折以朝宗逺
驅川蜀之車近走湖湘之騎旁連交廣宻接江西凡赴
上京悉由此渡争奈春霖夏潦拍岸浮堤坐賈行商姑
淹留於旅舍羽書駛足須皇遽以呼舡然而山束水湍
石髙浪駭畧計比年之事覆舟者三坐令非命之人為
魚且百是故某等謹發願心輒傾中産之儲首倡千緡
之施顧工閔嶺取石萬安始役三年裒金半萬然而挿
空之石凡七􁀙甫就三洪覆橋之屋逾萬椽未營片瓦
初謂可干於闔境未嘗請疏於他州今既力疲勢難中
輟稽其終事必也萬緡不免亟走中都僣求一語然而
言輕瓦礫豈能易寶藏之珍或者心發菩提自欲填精
衛之海他日㡬人行坦坦更教千載説洋洋
　　贈范甥可起
予之仲姊歸於髙平有子曰震予字可起口不絶吟六
藝之文手不停披百家之編汝子暨孫必壽其傳
　　祈雨疏
八蠶方眠雖惡溽潤九龍已起宜現神通仰絳闕之清
嚴荅紫宸之懇惻伏願驅馳神駿吹動法蠡願於春夏
之交時賜沾濡之澤十日風五日雨無復愆期小麥青
大麥黄訖臻樂嵗
　　治平寺消蝗
若昔如來曾於舍衞見一大火宅有百種惡蟲狐狸夜
千蚰􁀙蝘蜓方聞畫啜盡成蓮花矧此螟蝗害我禾黍
言念佛父為世毉王伏願發大慈悲現大威力凡屬法
界非法界一切驅除使有足蟲無足蟲悉皆消滅
　　治平寺祈雪
我聞菩薩昔在祗園頃刻莊嚴彌漫世界散雪圍之一
尺現寶花之萬重孰閔衆生是依諸佛下白雲之尊者
瞻皓采之如來展兠羅一色之綿開薝蔔諸天之飯須
彌山上願睹毫光閻浮國中普資福利
　　寺觀祈晴
一雨過時雖民情之易怨微物失所亦天意之必矜不
勝迫切之私冀動髙明之聽伏念三農之急莫如五月
之時蠶盎方繰最惡溽潤麥畦欲刈尤便晴明乃罹滛
潦之灾立見前功之廢伏願捲豐隆之斾藏之西郊推
羲和之車出之東谷庻令動植咸被照臨
　　瑞慶節開啓
明堂配帝方承錫貺之敷皇壽齊天更冀珍符之畀先
虹流之一月衍虎拜之萬年恭願契道玉虛纂圖金籙
冰天華髮咸歌偃武之詩香案衮衣長睹豐年之瑞
　　功德
十月為陽月祥開五百載之期九皇首天皇坐閱萬八
千之嵗請夀猶開於華俗祝休敢後於臣工恭願永作
民極丕承帝休雲起泰山長散九天之澤日升暘谷普
舒萬國之明
　　滿散
霜清猗殿新騰玊色之暉香靄梵宫共祝金剛之夀大
啓諸天之供普同率土之心恭願仁覆慈雲智光惠日
一塵不警落旄頭於昴畢之間萬嵗為期明夀星於角
亢之次
　
　
　
　
　
　
　
　
　
　洺水集巻十八
欽定四庫全書
　洺水集巻十九　　　　　　宋　程珌　撰
　上梁文
　　雲溪上梁
封侯起第一日事苦未須忙栽花種竹十年成亦嫌太
晩已是半生行屋客豈應終欠盖頭茅重憎羣蟻之銛
輒蠧百年之栱要須一洗聊與更新雲溪居士心住太
空身無定著今日展旗山下重葺先人之故廬向來垂
釣池邊又有子陵之素約天教留此則在此人謂宜遷
則又遷不妨且同里社之雞豚也要時訊雲溪之水石
金馬玉堂竹籬茅舍顧其所寓如何好天良夜明月清
風均在適意而已下不逮碧瓦浮烟之潤屋上不如綺
窻籠霧之貴家柳種當門僅比淵明之宅草編成屋或
同諸葛之廬然而堂上諼叢庭前棣蕚髙有儲書之閣
旁連燕客之區花藥分畦堂庭有序是亦足矣奚其華
哉心匠既成梓人乃命時也農丁告隙霜女獻晴榖旦
于㳙脩梁可舉聽我六偉作而一心
　兒郎偉抛梁東暘谷新栽百萬松他日危簷交聳處
　霜皮鐵甲盡蒼龍
　兒郎偉抛梁西石鼓崔嵬列岫低下有老龍藏玉骨
　千年凝竚度雲溪
　兒郎偉抛梁南金魚席帽紫霄間堂名日對思親處
　一段晴雲自往還
　兒郎偉抛梁北百萬琅玕森翠直牆垣不隔䕶龍孫
　長看傲雪凌霜色
　兒郎偉抛梁上閶闔晴開天蕩蕩有手能修五鳳樓
　應結雲梯髙萬丈
　兒郎偉抛梁下坦然心地平如畫不須築屋貯黄金
　但要詩書長滿架
伏願上梁之後昆蟲無作燕雀賀成鶴髪慈親長見孫
枝之茂霜髥季父早膺子貴之榮不論公府茅簷共此
溪風山月更願無邉廣厦要令盡得安居
　　玊樞上梁
地據雄竒天開圖畫秀水匯麒麟之谷正宗派龍耳之
峯百里南來一川横截碧潭浸石下遊巢葉之龜寶劍
騰空中有藏龍之洞左岫屯雲而行雨右溪搢笏以横
金丙丁乃太微之垣日朝金殿乾亥實貪狼之水澤布
天闗艮巽四維若城若障坤申二位如筆如旗五六石
獅在虎伏龍眠之左十餘魚袋列鼇遊鵶陳之前十里
巖扄千春秀氣山君川后䕶此㡬年女蝸天皇至于今
日雲溪居士神交泉石夢遶烟霞得王屋山匱石之書
不專糟粕有劉累氏豢龍之術未露鱗牙乃因暇時一
至此地千古不傳於鈐訣一朝㧞起於眠龍乃於戊辰
嵗之秋營我先大夫之兆嵗時易盡香燈尚寒載㳙剛
辰肇建梵宇選勝青龍之首恭延白象之尊魚鼓一鳴
山川改色先君尉懌後裔光昌武列文班孝家忠國不
負前人之志勿忘今日之言百尺修梁一時盛事
　兒郎偉抛梁東甲卯侵雲映日紅下有脩魚千萬數
　他年一一盡成龍
　兒郎偉抛梁西席帽旌旗列水犀更有雙峯如並筆
　分明金榜列名齊
　兒郎偉抛梁南天開壽宿丙寅間酉雞初唱催朝騎
　曉奏離明澤暮覃
　兒郎偉抛梁北馬上貴人如拱挹天然乾亥一川長
　盡向丙丁朝玉闕
　兒郎偉抛梁上此事端由天所相要須脩徳荅天心
　更教氣脉騰騰旺
　兒郎偉抛梁下俯瞰平疇雲䆉稏須憐火耨水耕人
　佛法上乗先施捨
伏願上梁之後僧徒清浄佛法光輝風調雨順家給人
足要得萬民之安業永令四海之無虞我當竹杖芒鞋
共此松風菊露庻與天下佛子於今永結良因須教黄
靣祖師為我全開正眼
　　萬巻堂上梁文
伏以四十年遊宦顧須自安石屋之居三萬軸峥嶸猶
未有挿牙籖之地况可飽衆腹於今年之歉而又拜天
賜於一日之閑積雨逾旬新晴一旦工其舉矣僉曰時
哉聊述散懐姑留野詠
　兒郎偉抛梁東挺挺南來太華峰正類當中提一筆
　垂紳正笏自雍容
　兒郎偉抛梁西誰遣三山拱䕶齊正枕中屏旁兩翼
　天儲秀氣瑞雲溪
　兒郎偉抛梁南南有三峯碧漢㕘不用撥沙尋妙訣
　分明象合鼎魁三
　兒郎偉抛梁北列嶂巍峩如立壁中有天門一最髙
　全似天街馳玉勒
伏願上梁之後蟫不入簡芸常生香上觀羲昊之皇風
下掃漢唐之陋迹要令有補於當世庻㡬不負於儲書
　勸農文
　　壬申富陽勸農
仲春勸農非文具也令到官五閲月此邦農事大畧可
見地狹而人稠土瘠而收薄通縣計之僅支半嵗半嵗
所食悉仰客販今日受詞訴每見其指墮農之人則曰
冬田不耕一枝之桑亦必争䕶則此邦之農不待勸矣
然令尚有所見請以二説示爾農焉其一曰勸農其二
曰無妨農令嘗至郊外雖曰田無不耕而糞田不至每
見衢婺之人收蓄糞壤家家山積市井之間掃拾無遺
故土膏肥美稻根耐旱米粒精壯此邦之人重於糞桑
輕於壅田况是土色帶沙糞又不至則米不精綻根不
耐旱此糞田尚當致力也此邦平地固盛植桑然江東
江西之人凡低山平原亦皆種植嘗見太平州老農云
彼間之種桑者每人一日只栽十株務要鋤掘深濶則
桑根易行三年之後即可採摘盖桑根柔弱不能入堅
鋤掘不濶則拳曲不舒雖種之十年亦可摇㧞此種桑
之法也低山平壠更當添種則蠶絲之利博矣此令所
以勸農者一也周禮大司徒以保息六養萬民既曰恤
貧又曰安富大抵富人資貧人以為財貧人恃富人以
為命貧富有相資之理不可偏廢且如近日因舊㑹通
行已沒之質已賣斷之田紛紛贖以千萬計令未見虛
實姑為施行所當退贖者富人固不可辭所不當取者
貧人亦宜自反有錢而贖者固舊物之思復其間無錢
轉假於人者往往皆是或取之於東家復賣之於西舍
所得不多奚苦結怨縱使贖得未必能守鄰里親戚顔
靣奚施若是借錢不如就業或加典或斷賣得田之人
亦勿靳吝比之平時多捐薄少與之且免争辨復免贖
去今來寄庫之錢既已在官争辨未定舊㑹限迫約束
分明未得為業無致過時徒費争執大抵貧富貴賤死
生壽夭莫不有命命所賦受毫髪難逃貧人當知分定
節食省衣盡力耕桑辛勤商販無萌負債之心常思富
人濟我急用勿萌偷竊他物之念常思官法壊我肌體
富人則又自思曰天之生財為衆人用今吾乃獨多得
焉其可不知聚散之理乎消息盈虗天地隂陽所不能
免富貴其可恃哉無過取其利息無侵奪其疆界無包
占其畝歩無陵轢其愚弱契劵必分明無攔典無攔賣
無浮租雖是鄉俗必竟戾法洪範九疇其一曰五福五
福之中富居其次好徳又居其次富而不好德則不能
保其富矣所謂德者非以物與人也亦非姑息愛人也
德者皇極也皇者大也極者中也大則器度不狹中則
好惡不偏不狹不偏則存心近厚皆是有徳天必報應
世固有多行不義剥人利己而亦致富貴者此皆氣數
偶差而非天道之常故不能乆或一世或不終其身甚
者不能數年有因竒禍而赤族者傾家者令嘗多見之
盖愈富者所為不義愈多故得禍愈酷又嘗見積徳之
家其後必生才子産俊人取儒科登顯仕有為宰相者
此無他皆天以其所施於人者而報之也盖人雖貧窮
皆天赤子人而戕賊困苦天之赤子豈不為天之所惡
哉富者能處其富貧者能安其貧則禮義興風俗厚更
能輸租以時無事追呼差役既平不須争糾篤親族之
義無恃長而凌㓜叙鄉井之好無因財而害誼小辱必
忍小怨勿念無宰殺耕牛無輕生詞訟無鬬毆犯法無
唆使人争訟古人云教唆之報殃及子孫不惟富者可
以教子而貧者亦可以讀書如此則争訟日息田里之
人不至官府則可以無妨農矣既能勤農又無妨農則
家安得不給人安得不足哉令生長田野每事不為虛
偽凡所以告爾農者無非樸實可行之説爾農其歸告
爾子弟爾鄰里其相與共行之令不勝貇貇焉
　
　
　
　
　
　
　
　洺水集巻十九
欽定四庫全書
　洺水集巻二十　　　　　宋　程珌　撰
　賦
　　壬申歳南郊大禮慶成賦
皇帝御㝢十有九載與今為再見于上帝惟王者父天
母地尊祖配天顧已疏於三嵗矧克修於十年我藝祖
之膺圖秉籙也道冒六合功該八埏儒臣夙咨合饗載
嚴破前王之陋揭來世之先前期祼鬯至日潔蠲於穆
太宗重華比隆嵗元叶吉二祖並崇列聖揚休是則是
共感生配祀火正奉祠興國顯太一之祐咸平昭五帝
之宜熠燿皇文森羅帝儀炎祚中興熈事孔明偉上聖
之繼照顯睿徳之升聞中更孽臣胡然弄兵攙搶摇空
戈鋋滿地宫而不郊禮廢以墜倬彼元臣運膺泰亨天
子善任英明不疑和氣充塞抃蹈布野年榖豐衍災沴
消伏日月燭乎幽衢雷雨灑乎寃胔爾元老兮以蒲為
輪爾雋髦兮復招以旌㧞偏禆兮人自期於衛霍之列
秉圭符兮家不遜於龔黄之名日月功兮課中才之士
拘攣脱兮待非常之英鬱然龍翔油然霧蒸用能包藏
之姦天發其槖干紀之夫神趣其縛豈曰無幣兮今泉
流豈曰無粟兮今紅稠稱鈞衡兮物不頗解琴瑟兮聲
惟和天子曰嘻爾相之力元臣拜手我后之徳天子不
居薦之上帝乃稽玉厯乃練上日嵗紀之申日至之辰
先成乎民乃及乎神奉牲以進博大以碩奉粢以登有
芬其苾祝無媿辭天其饗必時也絳闕天低宫壺漏遅
六龍雷動千官影隨原廟先謁圓丘載祗奠奉雲陽之
璧瑞陳宗伯之珪露凝氷簋雲飛寶彛虞豆夏蕨罍酒
象醍肅肅乎觚壇之静洋洋乎英莖之遺龍章兮衮煇
玉采兮旒垂天容兮雍愉天歩兮委蛇臣工巍峩環珮
參差玉鱗金猊燔燎烟霏神光若交對越靡違永言配
命流慶丕基禮成樂諧人神以熈宗卿奏畢殿監授衣
已乃輅車樊纓龍旗日昇清蹕警嶽周廬撤星登龍翳
芝蛟蟠螭騰鸞驂豹尾黄鉞金鉦月卿按節九軌塵清
乃御端門乃宣巽澤隂山瀚海杳無垠域頌聲滂洋流
祉融液此人之和也六花先紛前星澄彩寒氣霽嚴晴
光散靄數㸃灑空適當肆沛此天之和也天人並和厯
數無疆天子萬壽元臣作朋靈監觀下方外慰寕答天
閎休宣烈斯人益彊不怠吾相吾君丕休哉唐虞鳴和
明良載歌惟唐有臣亦賦南郊矧伊我朝文學成林鋪
烈揚芬寜遜昔人望雲章之玉册想翠鸞之芳塵是用
作歌憲世千億宣之樂章刻之金石
　　仙露溢金盤賦壽皇子
日躔角宿昏牛旦觜適與月妃合於壽星此仲秋之候
也商精之君曰少皥金官之臣為蓐收此素帝之所以
次於炎皇者也銀牓煇煇銅樓隠隠前星帝子之宫太
嶽天孫之宅畵堂甲觀拂丹桂以飄香長坂猗蘭散清
香而結佩是以若木分暉天津澄浪太師吹銅而御户
左太宰持斗而當户右光浮仙露於金盤日映彤雲於
寶帳坤合太和天噓一笑得非今日之令辰而皇家之
大慶歟至若躬蘇融之忠孝飫王褒之禮詩寛仁秉德
未詫前芳聰哲照人有光往牒千官熈愉四海依瞻若
夫落雨銀鈎東阿擅筆摇山玉彩龍翔飛章又皆其抑
末者耳丕休哉眎膳五朝問安三至餐道沐德崇師禮
傅侍含元之萬年閲金蟬之千嵗猥以寒姿寘之末綴
父天母地幸逢震一索之祥日光月輪請獻樂四章之
義
　　金華仙伯賦壽喬平章
八月九目之交沆宕氣清天宇澄穆於是紫陽宣平駕
輕風衝薄霧下子陵之瀨入桐君之廬膝行稽首順下
風而請於金華仙伯曰恭惟仙伯真坡仙所謂絳闕雲
臺總有名應須極貴又長生者也仙伯曰何哉宣平曰
十年以來有大勲勞於王室四方以寧六氣以平建平
章之隆名冠輔弼之儀刑得非超然獨出於雲臺之上
者乎駸駸期頥帝又錫齡還童神爽躡雲歩輕肩可拍
於洪崖𬒮可接於廣成又非隠然翺翔於絳闕之間者
乎仙伯囅然而笑曰子亦有聞乎宣平於是仰而栗俯
而慚乃再拜又前曰區區䝉昧居歙之陽餐霞飲泉兀
兀窮荒至徳要道莫睹端芒恭聞仙伯起石為羊祈少
賜於刀圭或可脱乎塵滓之塲
　　秋水賦壽李尚書
森兩間之物萬惟五物之莫京上騰乾端五緯粲呈俯
列坤維五方奠名金石播諸五聲順成黼黻昭其五色
有瑩賛元功參至化利用群萌於是則為五行考混沌
之未鑿惟二氣之堅凝有氣則有水故曰天一所生則
知水者是為五行之啓征也震下坤上其卦為復日離
南斗泉發幽谷體生於冬用見春夏正養於秋至神不
化瞻彼銀潢澹乎午夜相彼兊金接乎夏假則知秋者
又為水之靈舍也繄人之生五行肖形英英我公得水
之精由西江入彭蠡徑湓浦背震澤又折而東茫洋瀁
渀與沱潜河漢争先後校疾徐已乃摶扶桑浴方壺渾
天形以中涵噓雲氣而直上夕月同光太隂合象與海
為一莫知其狀此盖公之徳業無涯而勛名鼎盛者也
鍾河漢之清以為氣貯滄溟之浸以為量㪺不息之體
以為徳賦無方之形以為智蹙回瀾之勢以為文灑不
澤之潤以為仁則得一而正至精而神安得不與此水
也後天而不老先天而固存哉雖然人固非魚魚亦忘
水縮之一勺不見其膠杯散之八紘不見其滿涘河伯
不慊於無餘海若無夸於多美獨不見潮乎澎濞沸渭
蟠吳捲越汐平液息萬里一色變化翕忽誰窺以臆四
海既澤歛而東湖初九潜陽乃坎之精此則公頃年對
使者之辭而頴濵亦謂四大海水同一濕性者也厥有
人焉分井之泉兌金資養離日為明不為任公子而釣
于東海之濵目不存乎鰍鱓鱠有取於鯢鯨公其賜之
若木露英庻㡬汎渤澥而浮滄溟以問乎河漢之津
　　四明洞天賦代壽何中丞
八月之秋璿穹浸髙幕府晝長文書亦静聊假寐以憑
几湛午日之在空曶曶乎如醉露英飄飄乎如乗赤螭
而御剛風厯十洲過三島海王戒嚴雍觀不怒舒徐般
薄於二千七百里之逺遂至於三神山之上於是排雲
障叩丹門前方壺後赤城貝闕龍蜚玉除虎蹲燦赤崖
之木石紛瑞壑之瑶琨飲東方之清氣視太隂之吐吞
仙官佩環威容甚温安期降謁偓佺導前問公安訊官
今孰尊起經綸於一念去清都於許年布武蓬山搴裳
諫垣下瑶池之旌節鎮四明之洞天曾未及對忽有頎
僊左持朱果右酌金舡鼓瑟鳴球鸞鳳飛旋白羽一揮
玉虬蜿蜒子其歸乎為吾一言風雲千嵗上帝隤祉入
綿郟鄏之圖外刷幽燕之耻然後封泰山禪梁父舉萬
年之玉巵相太平之君子還如傾年領䄂仙官集真人
於斗柄朝北帝於天闗言于于而未畢夢蕭蕭而亦起
夕陽挂山明星浴水望靈𤨏以茫然庻憑辭而致喜
　　釣臺賦
予與客泝富春之流入新定之區舍舟即山將遊乎嚴
子陵之釣䑓客曰詩詠考槃易嘉肥遯洗耳波長嚼薇
味在或荷簣而歌或濯纓以喟或彈北窻琴或負南疇
耒或逃去無名或歸來適意或託以酒狂或隠以詩真
或膏肓泉石或生死絲綸今昔之士何啻千百軰卒與
微塵斷梗以俱湮而子陵標榜獨到于今耶且吾與子
㓜而學壯且行之莘野磻溪翻然來思而又烏取乎隠
者之所為乎予笑不答客亦不言遂相與攀蘿側足登
乎釣䑓之巔拂蘚磴以危坐訪幽蹟以遐觀壁立巍峩
之石下接魚龍之淵險萬折而忽平逼象緯於曾闗其
旁則重巒複嶂氣象紆環雲魂霧魄棲合其間鳥啼晝
静泉落涓涓古藤曲蔓隂森夏寒怪木千章夭矯龍蟠
幽壑噓風空江浴蟾其下則萬頃寒濤回伏奔翔擾擾
曾波三軍騰裝川君怒静素練拖江日薄沙晚風帆浪
檣一徑接溪草緑汀長維時秋也快清風之颯至喜晴
天之開碧瞰危崖而笑語起老蛟於淵蟄頓足望乎八
荒使人飄飄然而氣逸於是觧觚酌酒晉酹于先生曰
嘆哀平之不吊兮人人鬻漢以求官與天子有廬江之
素兮乃老百年於釣竿山林鼎食各有意兮未易論古
人於形骸之間既而與客醉卧于石舟人驚報潮來船
發
　
　
　
　
　
　
　
　
　
　
　
　
　洺水集巻二十
欽定四庫全書
　洺水集巻二十一　　　　　宋　程珌　撰
　擬古詩
　　壽皇子　弧南有星
弧南有星應期也他非無時必於秋見焉其星有六一
曰老人磊魁晶熒嵗有常期見於秋分秋分維何天髙
氣清玉蟾吐煇銀漢無聲澄霄一色萬里雲平此時候
之出丙入丁所出之國政化和平人生其時既壽且寜
矧復前星以及子星與之並明天啟休期應期挺生
　　神龜負圖
神龜負圖萬世先也道原有始道統無終要其統以遡
其原也太初孰元渾淪䝉宻瀰漫宇宙一氣沕潏孰知
是時無極有極天髙地下人生物出疇雖未分易雖未
畫行乎其間充滿周悉炎黄啟序姬孔抉機陶為泰和
數千其期寫為六經萬言具垂太史變法漢唐續維迄
于我宋皇皇巍巍百代以下上接農羲畏天若臨眎民
如傷消斥姦佞登崇雋良急將寛兵我武維揚選牧與
部仁風以翔節用裕下根深本强身修國治綱舉目張
由經而史自皇而王以暨我朝同此一綱天賦髙妙學
力深詳上而河洛之圖畫近而我祖之憲章貫千古於
旦暮歛一心於混茫大哉斯學夫豈經生學士析觧章
句而已哉
　　􁎋沆􁴦
􁎋沆􁴦葆天和也皇穹發靈炎圖中興南吕調儀運叶
千齡金相玉質虎歩龍行親師問道日進月新以是事
親忠孝一忱以是格天昭徹一心人之忠佞事之㡬萌
至則能斷舉無遁情夫是以清明在躬志氣如神綿綿
若存為天地根非道之外他有長生又况秋飲沆􁴦宵
見南極風雲叶和海邦寜謐楓宸椒禁兩宫怡愉忠厚
所根仁浹閻閭願壽多男洋洋康衢天賜玉巵人歌紫
芝磐石蘿圖維熊夢竒孔蔓且碩時萬時億
　洺水集巻二十一
欽定四庫全書
　洺水集巻二十二　　　　　宋　程珌　撰
　五言古
　　三月十八鎻試童子侍其行巻蕭然無事成二十
　　韻謾呈同省
旬雨埋青㝠今晨浴新陽老紅墮萬劫稚綠蘿千行葉
碎青槐古條浄紫薇香去嵗䕶篔簹今年已蒼筤(右史/窓前)
(竹萌余去年䕶之/甚至今皆蒼竹矣)翩翻鵲引雛伊優雀繞墻有象咸熈
愉對時多慨慷門外車馬喧省中日月長要之非大快
大快在滄浪滄浪興何窮風㠶十丈檣明日酌嚴君(自/嚴)
(入/徽)浮邱蔚南翔(浮邱飛升於/徽之黄山)快馬秣青山恍入萬松莊
(先/廬)山中多老人雪巔更眉龎持酒相勞苦兒童紛迎將
小卧聽雪塢(以下皆山/中景物)徐歩堆雲鄉玉界梅萬本烟海
杉千章三峽桃源浪九夏氷巗霜危橋跨長虹曲水飛
輕觴兩日足可周百年事難量送客出松闗壯楗設門
旁揮手謝世人從今永相忘
　　勉子姪
外物不足恃翻覆百年間唯有黄巻書可以觧我顔男
兒貴立志達人得大觀百川日夜流與海㑹波瀾邱陵
安於卑寜復望太山方當少年時髪齒未凋殘聖賢户
庭闊人人可躋攀謹勿隨餘子碌碌走邱樊
　　揭富陽孝子門
去年何明正有女方笄年母病偕㓜弟奉佛祈病蠲既
蠲未全已剖肝代蘭荃今年盛立旺二子亦竒偉兄肝
起母病弟復先割股人生貴男兒愧此簮笄女峩峩儒
冠弁愧此田家子予謬為令長㝠愚化不宣彼直天性
厚或以上澤覃勞之緡酒廪重為此詩篇揭之旌其門
觀風盛采㫋既以勸邦人庻㡬風普天
　　送夏明叔歸建寜
頃與君别時君頥未生髭曶曶二十年驚見紫髥竒相
逢不相識眎刺乃得之尊酒出文巻芙蓉隂未移白露
團虛簷素蟾墮寒池胡為於此時與君又語離自言甘
㫖急毋失舊館期丈夫屬有志富貴無定姿願君勉自
力上以慰親思明年寒鴈來殷勤寄書詞為報秋風髙
吳仙得桂枝
　　送常世卿歸嘉興
悔作唐山來山深交友絶相逢忽相得乍見又乍别嗟
此冰玉人寒梅疎帶雪胷次羅文奎筆底耀離纈朝家
渴英雋結網仍髙設行且收殊科勉哉嗣先烈一編忠
義傳姦萌嘆先折千載懦夫魂脆骨變竒節識此吳中
竒復幸拜前哲何異魯國人一朝獲雙玦晴雲起芝田
東風催啼鴂慈庭有近書明朝動歸轍新抽草可茵微
露花堪折相思復相思後夜天邉月
　　讀史有感
俗士貪芻豢喜充黎莧腸幽人樂清曠要湔塵土裳嗟
予别松林吳砧九換霜困復不知歸念之汗如漿
　　仲冬望日登四顧坡
往哲有清言晋人未為達此身皆假合既散安用鍤大
音不在絃琴亦安所設當時逃酒徒往往畏侵及豁哉
桴海時風濤任興息
　　哭吳范二姊(嘉定庚辰持節吳中冬孟三日得仲/氏書以伯姊訃來數語寫哀末有東)
　　　(山十載相從之句庚寅七月十日閲故書見之/六月四日仲姊一疾不起因思庚辰至庚寅恰)
　　　(十年非䜟乎/抆泪識之)
逝者如斯乎翩翩北飛鴻鴻北來嵗南人去亡回蹤庚
寅仲姊去庚辰伯姊空千里不一見血淚迸秋風自餘
只一弟留守先人宫我已日崦嵫安能乆轉蓬束擔其
歸與相從十載山之東
　　輓朱侍郎
卜宅從先壟駕言練日良飛盖騖𤣥駟古栁被龍㡛按
轡且徐驅聽歌薤露章憶昔朱峰仙浩劫思陶唐貂蟬
換羽衣翩然來帝旁西車極岷峩南佩窺瀟湘髙牙開
桂林瑞節照襄陽多少經綸業春風散八荒歸來不言
功低簮鵷鷺行一朝侍甘泉天渥方對敡堂堂山立姿
九尺鬢眉蒼胡為勇不留瑶宫去路長夫人有令德威
鳳趣歸凰輪摩同入道未忍遽相忘春天𣺌無際春花
堪斷腸祗今楓林崗雙玉一時藏西南多甘棠日暮人
凄凉風月三千篇爛爛光生香佳郎與快壻門户未渠
央三者無一憾嗚呼公不亡
　　輓致政吕通議
營築未休臿曉夕留松區忽聆載輀車歸自杭與湖冷
雨澁不晴山徑淖如塗間闗五百灘轉軸上雲衢純孝
恪𤣥穹安席若平鋪憶昔祖慈親六月暑方徂奠酒雖
百壺練溪焦釡枯今日遡長風辛岨諒一如維公有賢
稱藹然溢枌閭千金手不售其鍾後人乎天畀此石窌
指顧即吾廬且復愆以平萬家守者居甚欲一引紱山
寒阻前趨黄羅金紫峰送目但躊躇
　
　
　
　洺水集巻二十二
欽定四庫全書
　洺水集巻二十三　　　　　宋　程珌　撰
　七言古
　　髙宗皇帝寳訓終編錫賚進詩
紅雲一㭆金爐煙黄傘亭亭午漏傳龍床猶御金華殿
方進羣儒讀寶編編中並載神堯語三十六年真復古
祗今安用讀遺書卓然已復光前緒髙皇當日濟艱難
猶在經綸未備間今日山東河北地百年侵去一朝還
更有祖宗傳國璽琢於元祐隆平際玉光射日篆雲飛
今日煌煌登寶几髙皇一笑在天靈神孫今日再中興
賜與千秋萬嵗齡甲兵洗盡年豐登羣臣尚或呻佔畢
微臣但拱坳頭立芳筵華秩及龍媒亦拜聨翩自天錫
更憶先朝徹講餘有臣曰軾感恩腴願對紫薇花影下
試草招來賛普書今也梯航慕中夏無復更待招來者
微臣但摩千丈松敬賡吉甫中興雅
　　秘閣儒榮堂
天狼騰騰照單于怒麛抗嶽于上都松漠城髙沙萬里
其下所牧驊騮駒皇仁配天覆中㝢西垂北際杳無區
七十年來軍事絶謀臣猛將皆邱墟兠鍪摧剝土氣蝕
塞馬不鳴秋草枯祁連山下安稳卧嵗將金帛自膏腴
文儒申申武士墮先生奮臂一長吁當時顛末誰能記
家有中原孤臣書吮血為墨膚為紙驚風吹到玉蜚除
誠通精寤動乙覽天經地緯開廟謨手援神矛截河漢
中天真人正握符蛇龍螭虎雜萬騎庸蜀荆楚從吳車
皇旅如雷鉄嶂碎汴水沄沄汴風嘘尺檄夜傳三秦定
侵田歸魯在須臾向來孽霧漲北極羲和一旦晴光舒
頓紘提綱無虧闕澶漫萬里宣皇圖怖威報徳永無畔
施令酬功偏禆俱上下兩間皆旪序天錫皇壽天齊驅
炎精亦曜暢大鈞天祐皇業卑唐虞金石並奏告清廟
圓壇紫氣靄堪輿丹門宣赦傳天下百萬頌聲流康衢
此時此書方策勲先生憂國榮有餘
　　代上楊誠齋
杜陵已醉老坡仙生後百年恨不及那知開眼大江西
突兀見公正冠幘凛然清風不可攀千載懦夫毛骨栗
暇時畧吐胷中雲坐使九霄成五色未辨執樂三千指
不計酒材七百石落然收寶入丹田歸省廬阜千尋碧
那知城裡住相如但信城東有太白一時餘子皆鷁退
家有諸郎傳正􁀧世塵千劫都磨盡獨有詩緣𣺌亡極
天欲留公在世間管領風月長為客彩鳳一鳴天地静
安得微吟容晚出詎止青山吞澤芥許投頑石博拱璧
先邱宰木已參天幽碣未刋但惕夕魯山四絶先李文
誼貫幽明光存歿先生匹素不可辜儻得烟雲生勃欝
化為匹錦授邱遲磨鈍為銛希萬一要是人貪常熟書
非闗買菜復求益詎敢限字如昔聞小大當唯意所適
庻㡬挂在露寒堂琅然一讀意一釋不須㸃白鱠松鱸
觧衣卧聼歌赤壁
　　辛亥冬交石阻風三日
隂崖老虎殺氣驕一噫三日攪泬㵳日寒不熖雲飛逃
乾坤蟻轉東南髙疾勢已作奔天濤餘威猶捲少陵茅
魚鼈怖死蛟龍號舟中性命如鴻毛起來危立大江臯
白沙黄塵紛驛騷徐呼風伯入苹蒿指撝八極建六鼇
翕張橐籥吾誰曹太平之風不鳴條
　　登紫微崖
富池大信江千里三日醉卧烟篷底曉來推篷登斷岸
因憶牧之呼屐齒九華隆隆閘天脊微雲低度差參是
百喚牧之如不聞剝脱塵痕見文字今年十月天未霜
木葉留露光嶷嶷興亡風流不可論蒼松怪石還如此
我今與子陟層巔酌酒賦詩云樂只後來誰復是牧之
斜陽歸路芙蓉水
　　於潜佳丞四明人同年友也方此掉鞅百未一見
　　而來書羅縷無非歸與語豈醉夢書邪三詩見寄
　　亟占數語正之
世人眼見真蓮少真蓮却在玻瓈沼浣花溪水入銀河
何人更識月皎皎謫仙不見見梅粧荷稠搴作芙蓉裳
黄龍乾葉何年墮維摩雨花昨夜芳真花真詩元在眼
要須心地先清涼不然瀟湘水清寒磯月沙平水晩露
低昂勸君休問張子房鑑湖十里藕華香天駟超河夜
未央胡為自同太白光何時握手論行藏江東雲暮天
何方
　　太上虚皇黄庭經句法十篇壽趙帥(今存其七/)
太史告春纔五日東風昨夜傳消息斗邊一星下南極
飭以貂蟬扶社稷更昌斯文開民則
　　其二
去年曾説冬葅緑今年蓼甲春盤簇綵花金勝相輝屬
五色斑衣佩蒼玉先奉庭幃千歳祝
　　其三
莫辭金醆十分斟邇日星郎寵數深庭前桂子更鮮新
鼇頭早晚貼塗金公亦緑殿峩華簮
　　其四
漢列土宇封同姓唐擢宗英持國柄我宋膺圖臨海鏡
參天杞梓仙源盛蕭敷艾榮何足訂
　　其五
向也何幸識仙翁玉栗春明盛徳容又常一再見阿戎
神情頴異機生鋒公家流慶無終窮
　　其六
明年天使九街馳御茗名薫宣玊詞更敇儀鸞餉夀巵
我有新曲名紫芝㑹當獻之鳳凰池
　　其七
喬松落澗節輪囷詩書萬巻終經綸日華隔霧光難晨
公獨知其墮凡塵何當一為問大鈞
　　郊䑓信筆
江天欲雪未成雪堆出雲頭照霜月此夕更長不可辜
何時百萬入彩盧㡬年長涎一車麯輸他獵奴飫生肉
也須龍伯坐鼇頭却看沙磧卧鰕鰍
　　玉堂晝值有懐萬松
雞籠峯下萬松山中有游民天地閑左架虹腰上𤣥圃
右騎鼇背度飛闗幽壑流泉噴三峽衮衮桃花翻浪雪
兩山對峙錦屏開嫣紫肥紅仍炫白十里松風百哢琴
丹書一枕卧殘春何人共結無生社冉冉青蜺下玉麟
九華突兀匡廬秃幽深全似入盤谷懐山一夜鬢如霜
畵作烟圖入洛陽玊境那容凡骨洿急草天章訊歸路
磨松琢石歌太平亦表微臣報國恩
　　汲井溉田民亦勞止歌以相之
短綆長缾高下飛老農雨汗紅淋漓夜來雨意已垂垂
一事不成風又吹决破玉龍太清池滿浸萬頃碧琉璃
　　贈毒菴
髙座不知甚靣目當時喚作尸利宻要須勿負此標題
更向托茶山頂立
　　伐千秋巨木竟梁梅堂
二木盤根三千秋萬斧過之無敢眎今晨有梓號國工
朋曹十數來睥睨為言此木難斧斤上有蟠龍下伏虎
莫教驚動萬年枝掣電轟雷三日雨直須作法起南風
號召百神同力扈昂昂頭角向梅堂五六鎮星來作輔
坐令國勢鞏蘿圖萬嵗千秋奉明主
　　奉送季清赴山東幕府
黄雲銜雪天糢糊有客飄然出上都青絲絡馬銀兠鍪
紅錦䩨弓金僕姑劍光壓匝照路隅帕首百騎前訶呼
不知客本山澤􁁺今胡為者意氣麄自言有將新孫吳
我欲與之同長驅嗚呼破敵豈難且病兵怯將自逃逋
胡不觀昔我藝祖造中區以兵為國垂洪模河北河東
義勇徒二十四萬鼓應枹中興益振尺五符世忠淮左
聚熊貙劉錡淮西貔虎俱上流岳飛彎天弧金陵張浚
羆摶狐手勅不賜弓矢玈長城偶倚雍公虞邇來聞敵
尚窺窬門内羣㓂更睢盱胡乃朘剝及其膚豈止牛羊
不求芻我欲别幕飛於菟十萬一屯淮之區技閑器利
整平居幟明皷震蒐彼廬精神所折敵如無而況山東
羣盜乎五符儻缺聼其虛十年且盡一賦租斬然折畫
勿牽渠他時混一更新圖偉哉玉帳得通儒君復碧油
吐良謨凌烟豈一貂蟬與
　　新舊句
憶昔丙辰還親旁恰恰先春社三日社日侍親行交源
紫蕨兒拳森玊立是日天明風氣柔入自交源茗源出
迤邐又復至前山渉澗還家日將没慈親意在營一邱
巻巻欲於近舍求當時議論悉未定那知今作汪潭遊
汪潭去家正五里百里來龍於此止(至此七韻不記甚/年作壬辰秋孟中)
(沐日足/下一段)龍止水亦止清潭窈無底寶劍秋横空秀峯春
笋峙最愛了角羊艮木之印鄉長生亥水來朝丙千古
長溪流不盡雍容冠佩紫薇垣壽星更出丙丁間神遊
既安後昆福賦此銘章皆實録
　　子時歌
順數方來兮遡而上之洪荒今不必短兮古不必長地
有時而𤣥兮天有時而黄知靡草之先秋兮又當知喬
松之傲霜知滄溟之連山兮又當知太華之有長江朝
云西暮云東兮豈期悉避乎陽光入濛汜浴虞淵兮又
孰知其扶桑吾烏乎而折衷兮但當付萬化於茫茫
　
　
　
　
　
　
　
　
　
　
　
　
　
　
　洺水集巻二十三
欽定四庫全書
　洺水集卷二十四　　　　　宋　程珌　撰
　五言律
　　郊祀慶成詩(有序/)
　臣仰惟皇帝陛下躬上悊之性遵列聖之謨穆卜新
　陽昉嚴大報天地合饗祖宗並崇晴光映於祥光冬
　夜温於春夜燭花如綴蕭烟不搖頌聲流乎天衢英
　風薄乎榆塞臣待罪翰墨幸列侍祠懿鑠鴻休得所
　親睹謹撰慶成詩五首一章述大典也二章玉輅如
　青城也三章升圓邱也四章禮成也五章言天眷聖
　徳並隆不已也干冒天威俯伏惶懼
粹古皆頻嵗炎劉或異祠有唐方定制我宋遂因儀列
聖馨明徳皇穹答顯祺恭惟聖天子大典應昌期
　　其二
涓潔先原廟純忱歴太宫八神開列闕萬騎擁豐隆軌
道清風肅洪頥麗日紅康衢聽細語八彩更重瞳
　　其三
牙籖猶未進玉冕已先須峻級飛平歩端圭卻掖扶祥
光匝霄極和氣滃天區福飲煙升已儐神靄瑞符
　　其四
紫畤祗堂陛蒼龍奉駕回邊塵知電掃嵗稔十年開丹
鳳覃天澤東朝奉玉杯樓前呼萬嵗砰隠動春雷
　　其五
謂聖惟能饗由心克致䖍天心今答聖聖意更祈天沖
性猶勤徳搜求愈任賢愚臣輸至懝端在賦甘泉
　　憲聖慈烈皇后輓詩(二首/)
西滸俱来日東朝極盛時彫弓平黒海彩筆照丹墀壟
起先裁費丹成不用毉人間空悵望風月宴瑶池
　　其二
聖祖艱難業重孫擁佑恩玉妃閑寳簡仙御送金根杳
杳龍先去翩翩鳳又飜塗山望堯穴日月萬春存
　　光宗皇帝輓詩
厭聴人間樂催成海上丹雲車分白象天仗下紅鸞梧
野朝烟淡咸陽莫日寒龍舟宵濟處清血漲江干
　　光宗皇后輓詩
玉鎖辭椒禁瑶宫問廣寒人間方祝鳦天上忽飛鸞弱
水三山隔華胥一夢殘聖情凝望處仙御景雲端
　　寧宗皇帝輓詩
聖徳同天運神功並日昇邊庭懐慄慄齊魯格烝烝復
古周圗盛中宗漢業升未饒元結輩磨筆誦中興
　　丁亥閏五月十日回自真聖道坊車中記事書
列障羅屏合回泉玉帶環外容三肘宻中着十洲寛天
意驅蹲虎人心見聖蟾煩君招舊隠来此共潺湲
　　書富陽普照院(二首/)
境勝由盤古聞名自謫仙一從江國後又到老坡年山
頂煙仍紫樓頭月故圓繼今知㡬刼風物更依然
　　其二
秪愛招提古那知俗更醇寺雖炎漢代人尚葛天民僧
定都忘客林深自鏁春我来千載後更有後題人
　　紅藥當堦翻(校官試/)
禁近煙光潤堦平日影暄黄麻方草罷紅藥正花翻蒨
色浮春動清隂匝午繁心傾青瑣客香滿紫㣲垣漏永
文書静天低雨露温人言有仙骨早晩拜明恩
　　夜登釣石
頗憶嚴君瀨還尋釣石緣鄰雞方呌月邊雁恰書天句
秀来仙白聲和應樂全展編真一快如放五湖船
　　輓程給事
戀闕葵心在懐山秀野寒華繁常侍媿草𨽻折衝難結
緑紅輝碎懸藜夜色殘平生桑梓地雪涕景雲端
　　輓汪給事
抱大難傾槖隨時欲見田星災諸葛日齒少紫芝年魯
國麟枯骨藍田玉折瑄忍聞環珮響帝所侍鈞天
　　輓汪端明
諸老都淪謝惟公尚典刑謀謨關社稷風采聳朝廷政
路方虚席台纒遽折星幸哉芳史在寕用問丹青
　　輓吴郎中
志抗金堅厲材成玉粹温時哉非不遇命也更奚言季
子風流逺吴公治行存敬亭無恙否愁絶暮雲昏
　　輓程樞宻(二首/)
厚徳推吾黨脩名藹列紳明經魁别幙仗節聘殊鄰南
嶠思良牧西樞失重臣龍原髙冡在千古卧麒麟
　　其二
忠壯源尤逺新安盛莫偕千年瑶斗柄一夜玉樓階學
業光文簡儀刑謝艮齋曉鐘傳恨處清泪落天涯
　　輓宜人趙氏
分胄天皇媛来嬪相國孫孝慈山上梓法度澗濵蘩鳳
去簫沉響鸞空鏡掩痕家庭熏沐事千古説南軒
　　輓徐提舉
人品真豪爽天姿尚典刑晝簾深院宇春斾擁郊坰雲
子千艘白鹽烟萬竈青南州高士傳三嘆一彫零
　　輓蔡祭酒
孝友尊前哲詞章裕後生栢臺真御史槐市大司成騏
驥風方力艅艎浪忽傾山寒丹旐急識者為霑纓
　　輓曹監丞(二首/)
學𣺌千江水才雄百尺樓鳬飛思葉縣燕寝憶蘇州有
感珠還浦無苛虎渡洲浦江天濶處缺月正如鈎
　　其二
威鳳方翔漢寒鵶已宿林平生惟好士無日不揮金駟
牡頻催駕琵琶遽絶音山名昇白日回首一霑襟
　　輓錢塘蔡令君
少年思賈誼中夀憶賔王軍政存鍾阜民庸在括蒼馬
蹄歸鳳闕車軸折羊腸喚起青油夢悲風攪白楊
　　輓王栁州
才華唐令尹名勝晉參軍善政流郴水遺風襲縉雲寳
釵當自合神劒不中分心折白巖路猿吟日未曛
　　輓楊提舉
風慘琳宫曉雲愁鐵甕春鴻㝠方避弋鱣集遽成塵金
虎多遺愛銀菟愧後人尋思漢循吏竹帛逐時新
　
　
　
　
　
　
　
　
　
　
　
　
　
　洺水集卷二十四
欽定四庫全書
　洺水集卷二十五　　　　　宋　程珌　撰
　七言律
　　五十六字庸以告未知野夫者
寧須山澤論髙平但要曾餐石决明三世擊鐘敲石磬
十年學劍斮銅釘倘知狐祖天邊去肯向蠻奴脚底行
更許野夫尋上着十洲三島一宫城
　　慶元丁巳十月奉親如臨安宿西菩寺表弟吴克
　　仁俱焉(二首/)
熙寕相望百餘年又有人如古鉄頑日落尚憐今夕路
月明無恙舊時山朱紅野實堆盤裏粉白詩牌滿壁間
欲為慈顔供一笑更留數語任渠刪
　　其二
安車未向都門移且攬西菩一叚竒路入三腰須種樹
泉流石齒莫開池重来坡老今誰是出世參寥不記時
結束匆匆出門去白雲明月舊相知
　　用朱經畧韻
歸来南槖舊蕭蕭但有新詩照佩瑶峴首溪山歸㸃染
湘天風月困吟嘲輕裘詩帥風流在岳牧詞臣意氣饒
見説玉堂須翰手公當歸侍紫宸朝
　　用邱樞宻韻
起自澄江應夢求天還河北百餘州嵩瀍處士歸羅致
淮蔡竒謀入彀收午夜金陵瞻斗極百年梁汴望刀頭
㑹須再作中興厯還許諸生執筆不
　　作堂六桂之東命之曰桂生取漢人招隠篇桂樹
　　叢生之語也詩以記之
幾年列植擅清芳今日標題始作堂逺向松岡分老䕃
近於菊畹借寒香地雖未離人間世心已全然物外鄉
最好夜来清絶處飛霜帶月下南塘
　　賀費樞宻登卞忠貞公墓
底用荒村訪野墳青編相對儼如存當年但識清談樂
今日方知節概尊千載腐儒空弔古幾章冷語自消魂
便當僇力清河洛一洗新亭舊泪痕
　　流觴西湖用范左史韻
畫舫同載若登仙却笑泥韉馬不前要識冷煙催穀雨
須知澹日養花天千條翠栁隨風舞一樹夭桃照水妍
須信人生行樂耳虚名那用世間傳
　　雪
北風傳信報登平白帝宸逰墮玉英月下草𤣥疑蜀客
鼎邊得句失軒明荘嚴東閣若為好㸃綴南枝分外清
惟恨蔡州城北水一池鵞鴨更無聲
　
　
　
　
　
　
　洺水集卷二十五
欽定四庫全書
　洺水集卷二十六　　　　　宋　程珌　撰
　五言絶句
　　小憇許由亭
歴數河南去乾坤一草亭一亭猶是累千古盡浮萍
　　喬松
風細吹吟鳳雷驚起蟄龍幾年卧空谷今日享真封
　　嵗暮
綵帖隃麋濕屠蘇琥珀濃夕陽猶臘日午夜已春風
　　三月三日度白際(黄尖敝峯名白際嶺名/)
日望黄尖杪今登白際巔千山皆委地一臂獨擎天
　　戊子正旦賀夀慈宫(二首/)
曙色浮丹栱春風煖禁街㣲瀾迷秀石纎草䕃新槐
　　其二
鳳駕回天仗鵷班集露門須㬰趍魏闕杲日正中暾
　　粥罷
飯已茶三啜隅中粥一盂陶然詠皇化安用東封書
　
　
　
　
　
　
　
　
　
　
　
　
　
　
　洺水集卷二十六
欽定四庫全書
　洺水集巻二十七　　　　　宋　程珌　撰
　七言絶句
　　氷(十嵗作/)
白日黄流漲渭城三更風𦂳盡成氷莫言此物渾無用
曾向滹沱渡漢兵
　　甘將軍廟
沙寒日薄水雲愁賊魏王吴一夜休自是英雄元不死
至今猶占大江流
　　晩發富池
甘王樓下一帆風獵獵舟旗照日紅釃酒三江飲龍腹
摩挲冠冕是誰功
　　昭明太子宫
千章喬木烟蒼蒼一帙遺文字字香梁鼎西沉何處問
至今㦸手㸔興亡
　　陳時栢
陳未亡時栢已蒼風来歴歴説興亡世人元不如喬木
閲盡中原幾戰場
　　夜雨
𤣥機初透古人胸毎説匡来晩未工珍重芭蕉前夜雨
為傳消息到牆東
　　築徑
入門一徑小紆回百本芙蓉手自栽寄語後来須善護
三年猶及見三開
　　觀史有感
紛紛賔客趨驃騎何事任安太樸疎却笑君非王太傅
不容朝士不回車
　　别金陵官舍雙栢
手自移時尺許長三年拂拂及宫牆願言勿負栽培力
保此堅貞傲雪霜
　　復朱教授(某前雪䝉佳句再雪乃得為謝信矣/相如之思遲也然亦遂為一叚公案)
詩成催雪豈無功今果装嚴七寳公休說春花那觧舞
也教耳熱慰新豐
　　其二
朝来照眼百瓊瑰為有詩筒打雪来不止梁園許分簡
詩壇髙築比雲臺
　　送李侍郎安撫浙東(二首/)
通明殿上紫芝仙乞得閑身下九天今日都門臨祖處
幾人驚嘆着鞭先
　　其二
夜来天闕望文昌移在藩臣斗極旁千尺濤江元不逺
公當早晩對明光
　　直廬間賦(二首/)
一陪鸞鳳入仙臺四見薰風舞禁槐自笑平生無夢到
那知今日以身来
　　其二
紫宸朝退曉光寒百吏犇曹一吏閒便可雲卿稱散秩
奈何名籍尚人間
　　雪霽玉堂曉眺
當年銀界隔鯨江今日分明玉作堂不是瓊林宫樹宻
也應白虎接明光
　　兩炬並花
雙蓮合蘂更開花報道金鑾日未斜已草禁中新鳳詔
趣君十日覲東華
　　脩玉牒官閣子坐屏甚古詰吏亦不知曷始數語
　　紀之
摩詰何為留此筆至今雙壁猶􁦛崒老松掀甲作風雲
亂石激流殷霹靂
　　其二
吴絹一幅苦無多中涵太華及黄河偶然乘風山下坐
紫烟翠靄坐中過
　　早入
紫薇浥露翠條深捷捷靈烏振好音全似氷巖亭上坐
四屏煙靄奏春禽
　　直廬多暇新緑鬱然信筆二絶
朝絶倖恩除目少邊清妖祲檄書希飯餘摩腹閒行立
一抹牆東新翠薇
　　其二
壁右方壺浸碧天依然全似太湖邊清風一夜生新興
好把漁竿上釣船
　　江上道中瀑布
松風一壑偪人寒老石瑽瑽響碧湍疑是銀河天不鎖
㵼從雲際下人間
　　梔花
青琅削葉玉花鈿獨占炎皇第一天未羨氷桃垂夏後
且㸔金子粲秋前
　　朱生論天
不知占得幾躔星閲盡人間聚散萍今日重来橋上望
依然楊栁兩行青
　　為釣魚作
人道秋風長桂時天台散種未為遲如君算到白榆窟
揀取南来第一枝
　　擁爐
已甘灰冷竹忩前那意移来近繡氊唯有幽人一寒暑
閉門髙卧雪深天
　　中秋無月
嘗時斗暗猶閒事無月中秋可若何我欲梯雲千萬丈
取光還月謝羲娥
　　春帖
輕烟薄霧鎖平川全似江南二月天昨夜溪頭新雨過
分明洗出太平年
　　程掌書(二首/)
夜来踏月過臨川水面𥻘𥻘桂魄圓此際髙人方熟寐
難為一扣緑筠軒
　　其二
分明如夢縞𤣥衣傍月凌風自在飛夢覺出門都不見
不知己上子陵磯(此行専/看釣石)
　　孟夏廿一東作秩然
不見東耕四十年兹晨蓑笠去翩翩從今數過三蓂朔
史筆當年大有篇
　　五皷夢中作覺而成之(二首/)
人生萬幻一氂輕須築銅駝萬里城莫道斜陽光不逺
斷霞收盡十分明
　　其二
當時千駟已無聞寕説牛羊上塜行同是博陵評古者
肯令千載尚齦卿
　　閏九十四
午夜青衣海上還八年兩度雪封山如今一水平如鏡
好釣桐江五百灘
　　送松煤十丸與葉秀才
雲溪深處萬松林煙起晴天自作塵根向九華分結處
與君同是墨仙人
　　出南郊清甚
春風吹屣到南園着酒塗酥花正繁更喜滿前無俗物
横塘疎竹渭南村
　　輓太府丞知徽州韓公
翊運勛臣第一家却於翰墨掇英華誰知忠孝千年事
不逐春風落水花
　　魯國夫人薤露歌
並海名山萬疊開大慈太白等蓬萊自從齊國鋤雲後
又見夫人駕鶴来
　
　
　
　
　
　
　洺水集巻二十七
欽定四庫全書
　洺水集卷二十八　　　　　宋　程珌　撰
　説
　　史説(頴濵古史論/三聖授受)
孟子言堯舜禹之終皆薦人於天堯崩舜避堯子於南
河之南舜崩禹避舜子於陽城天下皆往歸之然後之
中國踐天子位禹崩益避禹子於箕山之隂朝覲訟獄
者不之益而之啓故益不得為天子以書觀之恐非孟
子之言也蓋舜禹之攝格于祖考郊祀天地朝見諸侯
廵守方岳行天子之事久矣及其終而又避之何哉至
益不度天命而輒受於禹已而天下不歸之然後不
敢為此匹夫之所不為也而謂益為之哉古史又云堯
舜傳之賢而禹傳之子後世以是而貶禹此以好異議
聖人耳昔者湯有伊尹武王有周公而周公又武王之
弟也湯不以予其臣武王不以予其弟誠以子之才不
至於亂天下則無事乎授之他人而以為異也故夫堯
舜之傳賢是不得已而已禹之不以天下授益非益不
足授也亦非禹私於子也蓋啓足以為天下故也使堯
之丹朱舜之商均僅可以守天下則堯肯傳之舜舜肯
傳之禹哉是説也盖亦以常情而窺堯舜禹而不知三
聖人之用心均之為公而已矣
　　孟子説
吾夫子元氣也顔子景星慶雲也孟子巖巖泰山也盖
綏之斯来動之斯和其生也榮其死也哀道冒天下而
人不見春生秋殺而物不知故曰聖人之道大至若孟
子治家則家齊治國則國治治天下則運之掌甚至植
桑必於牆雞彘必以母纎毫靡宻無所不察豈非有用
之才哉學者當學孟子之人然後可以達於夫子之天
　　二亭説
一水䕶田將緑遶兩山排闥送青来此王金陵語也而
季同取以命亭夫山水之青緑盖山水自然之容色也
山水有自然之容色事物有自然之理金陵樂山水自
然之容色而不樂循事物之理使一代法制變更畧盡
而天下紛然不寕以基宣靖侵陵之變嘻安得謂之樂
山之仁樂水之智哉季同坐此亭止此心玩此青緑思
天下之大事事物物悉有自然之理則萬象容色四時
呈露黄河奔放吾盆盎也泰華突兀吾户庭也金陵之
語不能用而為我有矣季同性恬不與物競其進此道
也無疑勉之勉之
　　汪秀才求墨說
柯山汪君以儒名家者乃一日袖太𤣥君見顧洗硯試
之果非凡材也且欲求予之松房雲溪以為墨表溪房
安能表哉𤣥君當自表耳胡不觀颯颯萬桐隂一窖千
斛塵肯將石璧博沙金天清露下注黄庭
　　先君六孫名義説
海于百川盍思所以受之納汙藏垢大吾徳也含光發
怪寓吾神也出入蛟龍嘘噏雲雨章吾化也故字海曰
宗源木有本不顛水有源不涸培本深源非養不深非
正不養故字渭曰養源午夜仰觀太空無雲河漢皎然
人心本明無為物昬惟清乃明惟明法天故字漢曰澄
源洙泗講學曰孝曰忠曰誠其源正且清一念舍是舛
其大源故字洙曰正源河水靈長汴實分流蓄大益深
慶源滋長故字汴曰慶源渥洼水涯神馬所生疑若奔
風與虹蜺上下顧乃安玉閑行軌道雍容漢天子屬車
無惟異産而惟淑徳則培豐緒衍安所限量故字渥曰
長源物有斯名也必具斯義也矧人乎佩之與俱無曠
無辱
　　諸孫名義説
古者父命其子祖名其孫名止一字字止二字二字者
助語耳未嘗用兩實字懼其義之不一而佩之不専也
回字子淵賜字子貢春秋之時尚守此法至漢則漸變
然尚少也魏晉之後則此義不白矣予名字諸子一時
失記今不欲易比名諸孫則用古義焉其恕字以行父
語曰一言而可以終身行之者其恕乎記禮者曰强恕
而行求仁莫近焉曰其孚字以純父信不中奚其信純
乎天徳發乎性端則信矣曰其清字以立父果清矣懦
夫聞之卓然必忠信行必有亷潔清也詐清非矣曰其
垕字以容父容盛徳也天惟容也故靡一物之不覆地
惟容也故靡一物之不載容則大大則久故曰可乆則
賢人之徳可大則賢人之業垕之時義大矣哉曰其深
字以長父源深流必長學問踐履皆所以浚其源也浚
則深矣建老曰其元字以仁父元天徳也仁天道也天
以一元之氣而運其仁人則體元之仁以成其徳故曰
仁者愛人又曰仁者静愛以仁人静以自夀與天為流
通烏有既邪予在維揚活數萬民兵在閩中欲活數萬
百姓及其家居則給櫝槥施絮繒立義廩㣲矣而未大
也然大也必權以行之孟氏子之言曰如欲平治天下
當今之世舍我其誰哉吾夫子則曰如有用我者吾其
為東周乎眎孟子之言天淵矣
　　范氏四甥名義説
仲姊歸范氏有四甥長性緩懼其不立故名以震可起
字之起者勇有行也二性逸懼其不誠故名以巽可敬
字之敬者順於理也三四皆競爽然皆慮其博而雜散
而流故名三以艮字之可止止者正也名四以兑字之
可説說者養也聖人作易一卦具一理一理足萬用衍
而能伸用不離本斯其為名而已
　
　
　
　
　
　
　
　
　
　洺水集卷二十八
欽定四庫全書
　洺水集卷二十九　　　　宋　程珌　撰
　賛
　　有寫陋質者輒自賛之
彼若人兮嘗見之雲溪又嘗見之紅塵今又復見之於
長松之下是殆與世多違而與天為徒者乎吾將叩長
松而問之
松之露可以濯松之風可以披胡為乎舍之而亟出懐
之而未歸雖然汝先歸兮其為我謝𤾉谷之靈茯苓之
司謹以三年為期期之而違則請峻北山之移
爾紆紫服乃野其衣爾誇從臣乃逸其人欺世盜名有
若爾之所為者乎噫嘻我知之矣龜䝉之山有猿焉裹
以裳衣南海之濱有禽焉樂以笙竽方裹方樂子謂何
心乃野乃逸始還其真嗚呼百世之下必有從予聽雪
之塢踏月之林者
　　王直閣寫真賛
精深而不膚直毅而不諛森乎逢掖之秀汪乎山澤之
臞了不見其為侯門之腴嗚呼斯其為賢相之元子也
夫
　　郊祀天光賛(首缺二行/)
若横虹蜺若聚金鉦峙丹殿之峩峩照碧瓦之鱗鱗維
見可睹萬目在廷攷之前聞未傳與經其炎精之盛與
其明徳之象與其天光之下燭與其陽彩之昭回與其
滅旄頭之應其獲玉章之證如漢元鼎之事與既月謁
謝霜景晏溫都人縱觀四方和㑹天顔怡愉和氣充塞
耋稚一辭於斯為盛繼其自今錫祉大来天右序之賢
和物和朝野賡歌天右序之殘敵其殱三邊沉柝天右
序之雨𤾉時若多稌多黍天右序之皇夀以昌皇祚以
長皇徳以彰㣲臣拜手唯君臣一徳天心乃休唯一徳
匪懈天休不已於萬斯年景命有僕
　銘
　　鎮淮飲虹二橋銘
往聞建業與長安洛邑為古帝王更迭建都之地其地
有鍾阜石城大江天闕之勝欲一游焉紹熈辛亥嵗自
富池汎江凡二十日艤石頭乃陟龍蟠之巔登虎踞之
城尚羊四望徙倚終日時九月十月之交也雲空天高
千里一瞬見有水焉其一自西南流其一自西北流合
千方山以注於江問之則秦淮水也跨水要津有二橋
焉循水至橋穹碑屹立迫而眎之則澄江邱公辭也其
後十四年為嘉泰甲子来掌校官事而公亦適綰玉麟
之印於此公宿有海内聲名未至也人攝心側足以俟
既至也春和風薫因其畏威示以懐柔人益安事益暇
暇日顧吾府了無一事因念曰秦淮之上所謂鎮淮飲
虹二橋者得亡恙乎吾昔為從事時所作也吾所為記
實鋟之石度今圮矣吾志也可不嗣乎乃以全撫授觀
察推官劉叔向曰取材于某石于某甓于某視舊更新
無所虧増費巨役艱民不與聞五既月工乃成是嵗九
月與次年正月也且洪都滕王閣偉觀也唐中書舍人
王仲舒從事其州也建焉後三十年觀察其州也又修
焉唐人欣艶作為詞章百世流芳夫閣游觀也矧橋恵
利斯人乎公獨樂澄江且十年金陵者全吴之藩籬而
淮甸之腹心朝方起公以為重也有居六蓼者書来云
淮人頻年凜無固志日東首謀渡江屬聞邱公為江上
帥始肆志耕桑卧亦安枕嗚呼是豈私相為好者邪一
得人焉係頼若是司選任之柄者其可茍然邪然則公
以一身之㣲居長江之上能為淮人萬里長城二橋顧
足言耶然是特江淮耳使公而位廟堂則四海所恃以
為奠枕者又将如何邪念頗有志斯世恥為空言者然
職在庠序他弗與知至於託筆墨紀金石以觀悠久則
固其分也其何敢與遜乃序而銘焉銘曰
詹彼淮水兩源輸一發華山一東廬匯于方埭乃江趨
流貫臺城勢紆餘隆然兩圯據津隅朱雀萬嵗今籧篨
智者創物守者愚一作一述後先俱我堂我修曩所無
平可轉轂廣方車吞淮跨蜀坦坦涂三邊檄奏萬里書
夜馳晝走康荘衢公抱閎材聳萬夫區區橋梁直錙銖
推此宏謨磐八區南可關粤西通瀘析木天江海如渠
胸中長橋隨卷舒唯所巨細用何如青蛇緑字銘翠玗
詔爾終古繼来譽
　　延益齋銘
景温分教金陵作新公宇矣又創一軒扁日延益以予
嘗居是官也屬銘焉予為之言曰古之聖賢以道任諸
已淑諸人未嘗自以為足也其任道也愈重其求益於
人也愈切夫子以天縱之聖集道之成眎當時登門之
士何異泰山之於丘垤河漢之於行潦哉而夫子之於
二三子也方且以四子為友而若有所資也以六子為
侍而若有所缺也然則學問之道寕有窮已哉金陵為
東南一都㑹四方之學者咸萃焉丞相益國周公好賢
樂善海内所宗鳴道是邦流風未墜景温躡其芳躅仰
止高山能以虚心務以求益然則並驅前駕夫孰圉諸
銘曰
湯湯秦淮涓涓自岷其行萬里浮日浸雲細流交歸莫
測其津道源於身實資諸人能遜厥志其積乃盈小智
自私大惑孰箴巍巍天縱所集大成四友六侍取之其
門惕若自厲吾道愈尊虚心延益庶幾此意顔何人哉
希之則是
　　棣華堂銘
鶉首之月氣方煒有彼儒生云戾止袖中天筆祥雲起
繼以連編如詩市汎觀夫孰無兄弟乃荆不榮棣不韡
偉哉周氏顧如彼感寤宸衷来天瑞竹木無情皆並峙
夫豈人力至於此我因拜手窺明㫖此扁不獨周氏侈
要令風化覃逺邇庶幾比屋皆周氏睠我曾高摽義里
我不敢墜聚千指松阡雙蓮屢呈水僉謂至和鍾厥美
我聞人心皆天理上天下澤卦為履兄弟天同曾𤣥異
同不可異異反是大宗有法宫有制别嫌為禮戚疎義
六經所無意有以若夫睦族尊本始千萬斯年不容巳
曾何九世足云耳
　　程格之頥堂銘
惟復見幾惟静造理慶雲景星意端所起擾擾萬象孰
知其真日永堂春内樂恂恂是為頥堂之主人
　　滕縣尉切齋銘
洙泗講學惟一惟精未始汎然一於競名切問近思豈
其鈎逺如切如磋一皆可踐近世不然脱影遺形豈其
不的託以自神軻得其傳仁義皆實無垢發之言言可
則澟然而敬熏然而親不激不誣如凖如繩今之學徒
師生皆空背瞬乖離孰守其中吾將疇歸昌黎軻雄
　　月硯銘
零陵山珍湘潭水靈萬丈青蜺横截天津匣而固之豫
我𤣥經丙申七月十二日銘硯之隂
　
　
　
　洺水集卷二十九
欽定四庫全書
　洺水集卷三十　　　　　　宋　程珌　撰
　樂府
　　水調歌頭(昏發烏江朝至湖/隂月正午舟中作)
玉女掃天浄雍觀掠江寛問君何事底急夜半挾舟還
三島眠龍驚覺萬頃明瓊碾破涼月照東南碧氣正吞
吐滿挹潄膺肝　烟􁯳上乗雲象噭天關人間已夢我
獨危坐玩漫汗螭殿黄昏未鎖鶴氅翩躚蜚下共吸酒
壺乾興罷吹笙去風露五更寒
　　又(壬子五月二十三日流盃玉泉雨忽大/作連賦水調二章一書于壁一懐以歸)
電闕驅神駿鐡棰起癡蛟木鳴山裂盛夏白晝野魖號
急上瑤庭深處為問龍君何怒抉破古天河日華開絢
采雨意屬詩豪　與君来飛玉佩斬觚瓢纎流沈羽借
我萬斛沸銀濤醉拍滿缸香雪寫竭一池濃墨逸氣正
飄颻何事謫仙子歸去續松醪
　　其二
日轂金鉦赤雪竇水晶寒支機石下飜浪噴薄出層闗
半夜雌龍驚走明日靈蛇張甲蜚上石盤桓多謝山君
䕶未放醉翁閒　安得醉風泚泚露珊珊翠雲老子邀
我瑤佩駕紅鸞一勺流觴何有萬石横缸如注虹氣飲
溪乾忽夢坐銀井長嘯俯清湍
　　又(登甘露寺多景/樓望淮有感)
天地本無際南北竟誰分樓前多景中原一恨杳難論
却似長江萬里忽有孤山兩㸃㸃破水晶盆為惜鞭霆
力驅去附崑崙　望淮隂兵冶處儼然存㸔来天意止
欠士稚與劉琨三拊當時頑石喚醒隆中一老細與酌芳
罇孟夏正須雨一洗北塵昏
　　又(戊戌/自夀)
渤澥東南界西北倚崑崙當時推步但知宇内有乾坤
午夜風輪㣲轉駕我浮空汎景一息過天垠俯眎人間
世𣺌𣺌望漚塵　挽天吴摩海若吐還吞寕用計年八
十陽九又三隂要自白榆星外直至黒流沙底山與澤
俱平不論初未度一色界如銀
　　六州歌頭(送辛/稼軒)
向来抵掌未必總談空難徧舉質三事試從公記當年
賦一邱一壑天鳶闊淵魚静莫撃磬但酌酒儘從容一
水西来他日㑹從公曳杖其中問前回歸去已笑白髪
成蓬不識如今幾西風　䝉荘多事論虱豕推羊蟻未
辭終又驟説魚得計孰能通嘆如雲罔罟龍伯啖𦕈難
窮凡三惑誰使我釋然融豈是匏𤓰者把行蔵悉付鴻
濛且從頭檢校想見迎公湖上千松
　　滿江紅(龔撫幹示/閏中秋)
黄鶴樓前江百尺波横光溢問老子當年髙興何人知
得㝡愛洞庭天際水分明表裏玻璃色恐今宵未必似
前畨天應惜　都莫問鴻鍾勒也休羨壺天謫憶故人
霜下亂灘横笛便好騎鯨游汗漫古来蟾影何曽没更
明年重約再来時乗槎客
　　又(登石頭城/歸巳月生)
頗恨登臨浪自作騷人愁語石城上何須苦説死袁生
禇當日卧龍商畧處秦淮王氣真何許與君来蕭瑟北
風寒黄雲暮　枕鍾阜湖𤣥武生此虎真蹲踞㸔四山
環合休臨江渚可笑唐人無意度却言此虎凌波去君
且住明月為人来潮生浦
　　八聲甘州(别陳/總帥)
玉局仙人輕㠶萬里送入三吴恠一舟如葉元無濁物
依然姑射滿載氷壺昔日文君千言成誦不識如今記
得無新来也喜都將分付一顆驪珠　向来田賦蠲輸
散多少春風巴與渝算公家粗了蓴鱸而已何妨西子
白髪江湖印鑄黄金時来須佩畢竟人生萬巻書離情
處正秦淮嵗晩雪意糢糊
　　歩虛詞(夀張/門司)
休怪頻年司鑰仙官長守仙宫東風未肯到凡紅先舞
雲韶彩鳳　都是一團和氣故教上苑春濃羣仙拍手
過江東髙唱紫芝新頌
　　沁園春(夀王/運使)
公有仙姿蒼松野鶴落落昂昂論法主長生仍須極貴
雲臺綘闕都許尚羊更憶當年而今時候一念功名下
帝旁天分付使人間草木盡有春香　人知相法竒龎
又那識隂功事更長算毗陵荒政江東風采忠文典則
凜凜生光再嵗秦淮觚稜入夢帷幄從来在廟堂公歸
去好平心獻替人望時康
　　又(夀李/通判)
那用招秋休言推暑風自薰兮問誰解當初識公来處
月明碧落斾卷青霓千丈長松起人生意凍芋寒𤓰空
滿畦還堪怪怪諸公衮衮我尚慿泥　須教一舉崔嵬
算人世功名各有梯更何須煉鼎𤣥霜絳雪只煩煮茗
水餅氷虀紫府多仙招来滿座公自長生角亢齊何曾
也有玉麟行地老鳳梧棲
　　又(謝劉小山/頻寄所作)
君有新詞何妨為我時遣奚奴㸔此山大小風流晉宋
眼中餘子苦自侏儒九曲清溪千枝楊栁還記新條更
有無春将好欲從君商畧君意何如　佳人玉佩瓊琚
更胸中澆灌有詩書把古人行處從頭檢㸃今人説底
却不須渠更上石頭重登鍾阜畫作金陵攷古圖頻相
見怕薫風早晩便隔天隅
　　又(庚午三月望日/賦椿堂牡丹)
消得琱欄也不枉教車馬如狂怪元和一事韓公子者
歸来斸去玉毁崑岡為解花嘲朝来試㸔采佩殷霞浥
露香君休怪算只縁太艶俗障難降　詩人未易平章
向百卉彫零獨後装㸔洪爐大器從来成晩只須這着
也做花王况是月坡花圍一尺壓盡紛紛瑣細芳還堪
笑笑龍鍾老鳳方入都堂
　　又(讀史記/有感)
試課陽坡春後添栽多少杉松正桃塢晝濃雲溪風軟
從容延叩太史丞公底事越人見垣一壁比過秦關遽
失瞳江神吏靈能脫罟不發衛平䝉　休言唐舉無功
更休笑丘軻自阨窮算汨羅醒處元来醉裏真敖假孟
畢竟誰封太史亡言床頭釀熟人在晴嵐杳靄中新堤
路喜樛枝鱗角夭矯蒼龍
　　錦堂春(畱春/)
㝡是元来苦無風雨只恁匆匆歸去㸔遊絲都不恨恨
秦淮新漲向人東注　醉裏仙人惜春曽賦却不解留
春且住問何人畱得住怕小山更有碧蕪春句
　　壺中天(夀邱/樞宻)
日躔東井正輪囷桂影十分光潔火令方中符國運天
與非常英傑犖犖平生眼空宇宙緑髪千尋雪笑談一
鎮單于底事心懾　晩嵗佛地功深人間富貴五湖烟
濶誰遣心期事左須酬滿麒麟勛業又也何妨長生仙
籙已在黄金闕中原恢拓要公歸任調燮
　　燭影搖紅(元宵/)
青斾搖風朱簾漏月黄昏早蓬山萬疊忽蜚来上有千
燈照和氣祥烟繚繞映瓊樓五雲縹緲青裙縞袂亂吹
繁絃九衢驩笑　元是琴堂十分管領春光到手移星
宿下人寰招客来仙島信道邦人見少彷彿似皇都春
好明年只恐鰲山扈從隨班清曉
　　謁金門(用趙帳/幹韻)
烟漠漠醉裏㸔春都錯過了清明遲一着牡丹重約摸
　曉日漸明簷角天與芳辰難却駐得韶華元有藥桃
源誰共約
　　水龍吟(夀李/尚書)
道家弱水蓬萊鯨波萬里誰知得人間自有南昌居士
仙風道骨詩似白星皃如𣆀老風塵挺出向謫仙家裏
滕王閣畔飄玉佩下丹闕　黄髪四朝元老又誰知重
生緑髪手提一筆活人多少三千功績已冠文昌人人
瞻望玉樞躔偪對新涼酒頰微紅宛是一星南極
　　喜遷鶯(別陳/新恩)
少年意氣但投鞍盤羽結場奪槊眼底矇矓腹中空洞
不著曹劉元白聞道殊科八中也要彩盧連擲收拾盡
到如今但有寸心如鐵　天付真竒特口静神充雙眼
西僧碧楚國離騷唐朝詞學未信芳塵歇結取佳人香
佩截斷兒曹綺舌歸去也且斕斑戲采好春長日
　　又(夀李/文昌)
評君誰似似長松千丈離竒多節骨瘦稜稜文高犖犖
今日来仙闕走卒識公容貌邊徼問公官閥更史館一
編書多少頻添勛業　偉絶今嵗别新緑名孫又見枝
生葉底事七旬雙瞳如水畢竟桂花方發賜第彤墀秋
早又一瑤樞光潔故人也念相逢誰似鳯池同列
　　又(夀薛/尚書)
一天風露喜初行弹壓人間殘暑金母此時雲軿先降
又見樞星光吐人道鴻濛逢日可是東方明處更天上
走玉人絡繹儀鸞瓊醑　聽語更希舉試把皇朝盛事
都来數當日鰲頭皇扉侍母緑髪方瞳更有飛鳬王季
往往文星再聚渾休問但囘班千嵗貂蟬成譜
　　又(夀薛/樞宻)
去年玉燕記曾期今嵗瑤光入度今日都人從頭屈指
盡是黒頭公輔争道一朝語合誰信千齡際遇更積雨
曉来晴洗出琉璃秋宇　笑語知何許斾卷青霓来自
鈞天所道骨仙風安排頓着須是人間紫府要識雲臺
高絶更有鳳池深處從今數㸔千秋萬嵗永承明主
　　栁梢青(夀薛/尚書)
官已尚書人猶寒素仙有名言謂是若人法當至貴仍
主脩年　唐人四字鮮妍堪照映畫堂綵烟更對新涼
一聲芝曲萬斛金舡
　　又(和齊仙/留春)
嫩緑成堆朝来紅紫都在莓苔方見春来又聞春去暗
裏誰催　人生易老何哉春去矣秋風又来何似雲溪
長春日月無去無歸
　　酹江月(丙子/自夀)
平生有意把六經膏澤人人霑受白被子明康節輩浪
説乗除先後遇合一時英雄千古誰是髙强手蹉跎嵗
晩臨風浩然搔首　今但入夢青山雲溪深處烟月生
懐袖宿有十年蕭散願此叚功縁須就因憶坡公仇池
有約莫悮歸時候今朝對酒歌此與君為夀
　　賀新郎(夀李/端明)
袖手雲溪上看人間紛紛饑烏腐䑕觸蠻交戰便得金
魚垂玉帶多少雌黄㸃勘算此語必非河漢直自弹冠
班八座更青春數到期頥算一段玉無纎玷　公難學
處尤堪羨全似泠泠秋水體清形健衮處從來髙一著
那肯隨人脚轉要須是常見乾坤清晏天意未教公猛
去要都俞了却從公便歌夀斚朱簾捲
　　寳鼎現(夀李/端明)
緑楊欲舞紅杏㣲笑春工漸侈試僂指自從嘉定數到
寳慶裡無一嵗不書年大有問元功誰燮理於變雍熈
如此自當千嵗　况是端笏蓬萊陛但㸔雍容玉立山
峙煉五色補天無跡扶日天衢光四被安清祏填羣心
聲色恬然如談笑耳更八荒民生奠枕此着又當千嵗
　又况善述先猷嚴武備不開邊鄙隂功徧南北千嵗
未多疇祉且説總是三千嵗此際方岐嶷聴今日處處
笙歌何止南樓十二
　　念奴嬌(憶先廬春/山之勝)
歸来一笑尚㸔㸔趂得人間寒食阿夀牽衣仍問我雙
鬢新來添白忍見庭前去年芳草依舊青青色西湖雨
後緑波兩岸平拍　天教斷送流年三之一矣又是成
疎鬲燕子春寒渾未到誰説江南消息玉樹熏香氷桃
飜浪好箇真消息山間景物這囘歸去松風深處横笛
　　又(初見海/棠花)
嫣然一笑向燭花光下經年纔見欲語還羞如有恨方
得東君一盼天意無情更教㣲雨香泪流丹臉今朝霽
色笙歌初沸庭院　因是思入東屏當年手植徧桃源
低岸失脚東来春七度辜負芳叢亡限問訊園丁寕如
歸去細與從頭看東風獨立白雲遮斷雙眼
　　傾盃(丁亥/自夀)
鑾殿秋深玉堂宵永千門人静問天上西風幾度金盤
光滿露濃銀井碧雲飛下雙鸞影迤邐笙歌近笑語羣
仙隠隠更前問訊墮在紅塵今省　漸曙色曉風清迥
更積靄沉隂都捲盡向忩前引鏡㸔来尚喜精神炯炯
便折簡浮邱共酌奈天也未教酩酊来嵗却笑羣仙月
寒空冷(予家天都山乃/浮邱升仙之地)
　　醉蓬萊(夀王/司直)
算千葩百卉誰伴東風早春時候唯有江梅在人間長
乆雪後霜前衝渉多少尚精神如舊嵗嵗年年酴酥飲
了便為公夀　更向尊前席上細看人與梅花稜稜争
瘦桃李漫山都落芳塵後和氣滿身參調玉鉉表天然
孤秀来嵗今朝星闈霧閣一巵春酒
　　又(丙申/自夀)
記蟾宫桂子撒向人間如今時候白下長干亂灘横笛
想昔逰依舊大海一漚千年一息誰稱彭夀　開徧門
前丹蕊漸西風入東籬釀成仙酒卓筆雞籠懸天寳蓋
占斷宣徽秀来嵗清苕公家事了斑衣藍綬
　　西江月(壬辰/自夀)
天上初秋桂子(今嵗七月月/中桂子下)庭前八月丹花一年一度
見仙槎秋色分明如畫　願把隂功一脉燈燈相續無
涯降祥作善豈其差永作漁樵嘉話
　　又(癸巳/自夀)
底事中秋無月元来留待今宵羣仙拍手度仙橋驚起
眠龍夭矯　天上靈槎一度人間八月江潮西興渡口
幾魂消(癸丑八月/侍親西興)又見潮生月到
　　滿庭芳(雪登前嶺自己酉江右雪行彌月/四十七年無此樂也今再見之)
未嵗嘉平初旬日四雪中歸自崇唐山林湖海一氣接
蒼茫踏盡玉龍千丈更一望龍尾天長須臾上髙峯四
顧迤邐過前岡　羣山如玉削松林百萬盡傅瓊霜渾
疑是天際一鶴翺翔人道玉皇三六欲一叩風力方剛
明朝好金烏銜燭八表散祥光
　　又(戊戌上元喜/霽訪開桃洞)
去臘飛花今春未巳迤邐將度元宵俄然甲子青帝下
新條净掃一天沉靄紅輪滿大地山河從今好便當聴
取萬國起歌謠　有人當此際鉏雲深塢剪月中阿已
占斷春風自種仙桃更扶疎桂影直從巖底上拂雲梢
仍為我長摩蒼石無負此清宵
　　又(戊戌/自夀)
人道蒼姬燠多寒少故教千嵗綿綿算来春夏一氣本
無偏底事今年玉歴秋未朔風露泠然君知否山深地
僻自是早霜天　如今當此去十分親切面問嬋娟何
須㸔仙槎海上重還好在金英玉屑為我滿汎金船仍
傳語横江秀石永鎖三川
　　減字木蘭花
不應雙睫㸔盡人間花與雪曽是當時一朶紅雲擁日
飛　如今正好萬綠千紅深處坐也使春工喚作天池
五月風
　洺水集卷三十
