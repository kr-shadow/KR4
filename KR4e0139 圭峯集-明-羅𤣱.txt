#+TITLE: 圭峯集-明-羅𤣱
#+DATE: 2018-05-12 10:20:06
#+SOURCE: github.com/kanripo/KR4e0139 master fc366d40                
欽定四庫全書　　　　　集部六
　圭峯集　　　　　　　　别集類五(明/)
　　提要
　　　　(臣/)等謹案圭峯集三十巻明羅玘撰玘字景
　　　　鳴江西南城人成化丁未進士官至南京吏
　　　　部右侍郎贈禮部尚書諡文肅事迹具明史
　　　　本傳玘以氣節重一時其乞定宗社大計二
　　　　疏及土李東陽書皆言人之所難言其文規
　　　　橅韓愈戛戛獨造多掩抑其意迂折其詞使
　　　　人思之于言外陳洪謨稱其為文必嘔心積
　　　　慮至扄户牖或踞木石隠度逾旬日或嵗時
　　　　神生境具而後命筆雖數易稿不憚葢與宋
　　　　陳師道之吟詩不甚相逺其幽渺奥折也固
　　　　宜而磊落嶔﨑有意作態不能如韓文之渾
　　　　噩亦縁於是殆性躭孤僻有所偏詣歟然在
　　　　明人之中亦可謂為其難者矣明制以翰林
　　　　教習宦官謂之内館據玘所作白江墓碑葢
　　　　嘗充是任者故集中諸文為宦官作者頗多
　　　　雖玘之風槩可以共諒于後世然其為微瑕
　　　　不止陶集之閒情顧一一録之是所不可解
　　　　也周亮工書影稱玘集一刻于旴𣅿再刻于
　　　　南國子監又有武進孫氏本今皆未見據此
　　　　本所敘則初刻于常州再刻于荆州板皆佚
　　　　嘉靖五年陳洪謨得荆州本六巻又得續集
　　　　二巻奏議一巻彚而重刋後其鄉人黄端伯
　　　　又於玘曾孫寛處求得逸稿合原集編為三
　　　　十巻是其集輾轉增加已非其舊兹數篇者
　　　　毋乃端伯所增入歟此本為康熙庚午玘八
　　　　世從孫美才所刋編次頗無體例如文以夀
　　　　文為冠而以奏議列襍著後詩亦以夀詩為
　　　　冠而名之曰古樂府又以詞置賦之後詩之
　　　　前皆為顛舛云乾隆四十三年七月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　圭峯集巻一
　　　　　　　　　　　　　明　羅玘　撰
　　序
　　　太子太保兵部尚書馬公榮壽詩序
初鈞之東南隅望氣者以為有異氣焉鈞今太子太保
兵部尚書馬公之鄉也公以宣德丙午生生而有異質
識者遂以其兆歸公公之為童也日臥凡兒百十于地
下識者又無不曰是異人也相與保抱之屬望之後二
十有一年公果起賢科登進士入臺為御史遂為按察
使為大理卿為副都御史進都御史為兵部侍郎進兵
部侍郎加太子少保十有五轉而至今太子太保歴事
睿景純三皇帝凡四朝而至于今皇帝始大用為元老
所至秦晉閩楚淮遼蹤跡徧天下而握兵居中也為多
上之賜金賜幣賜楮幣賜少牢賜宫錦者前後無算而
蟒服之賜殊賜也所事所與事事與人所事者日之所
接漚汩塵坌乎前亦莫可記憶而凡四海九州蠻荒絶
域之人人莫不慕慕莫不恨其未見公也蓋公在仕凡
四十有七年其遭遇如此亦榮矣孰不榮公年亦七十
有二矣而形神日益彊亦壽矣亦孰不壽公以為是不
可望而及曰公異人也然不知世固有竊位而榮全軀
而壽者矣是何足以異公哉不觀河之源於火敦乎繞
崑崙萬餘里合百川而出之其破山穴谷萬雷入地之
勢甚可畏也何物巨防而能保其終無穿齧激射之患
哉及其遇砥柱也則泊然安淰然沉釃而下焉常流等
耳非河之至此而頓能殺其勢也以砥柱障之也而天
之將昌人國也亦必有黄髪之老殿乎其間巻婁暖姝
而實齦齶鋒芒觚稜廉隅坦坦夷夷施施干干而卒然
臨之屹乎高不可踰可以銷患於未萌而用戒不虞其
亦砥柱者乎若公是也謂公曰異人也其不在兹乎是
公所以為邦家之榮國脉之壽而謂為公一身一家一
鄉之異者其然耶其不然耶凡公之屬吏熏公之久者
類能言之而又歌之遂以為公壽而欲永永其傳于千
萬祀使南城羅玘序之
　　　壽弋母太孺人八十詩序
弋母高太孺人八十詩𢎞治十年十月五日癸酉成明
日甲戌聨為大巻又明日乙亥壽期也用樂導入弋氏
壽于母所及門其有豸衣山立並扉烏革而拱迎轡而
肅入者必尚潔也於母為季子於予為丁未同年於朝
署之列為監察御史其未召入也令束鹿有聲畿輔間
為循吏而其未為束鹿時使東方為名進士在太學為
魁然名人是則吾今日之趨壽者無不知曰是母也教
使為之是教吾友也吾是以有今兹之詩而以為壽或
曰尚潔於母為末娠季生也則尚潔代人也代為晉鄙
晉人言焉然吾觀天下之季生者無不么麽尾𤨏纍綴
而眇凉其肌膚委和之既薄而鷇翼之力又衰也尚潔
兹其么麽耶顧甚碩其尾𤨏而纍綴耶顧甚壯然則非
其季生也耶其繫諸母也不獨其教然也故夫赤也束
帶可使擯於賔客㸃也不揚幾見失於聘賔晏子寢而
楚侮潞公壯而敵驚九尺十尺之軀古無重於國乎而
亦非人力之所能為也母典焉是母也宜有今太孺人
之封而天之厚之常在有功於國者又宜有今兹之壽
雖然吾不謂之壽也名壽為上身壽次之崔山南高祖
王母年高無齒飲乳而康寧是之謂身壽陳文惠公之
母教子之嚴至於捽之碎魚而不顧人曰嚴母也到于
今誦之歐陽文忠公之母鞠公以四歳之童而至於為
世宗師人曰慈母也到於今誦之是之謂名壽今母有
歐之慈而又兼陳之嚴其名壽固有在矣崔之身壽足
論乎詩凡八十篇意錯出而未會於一必有序也予拈
而為之
　　　䨥壽圖詩序
䨥壽圖方廣盈丈餘下繫以詩中坐服熊羆者一人配
坐者一人嫗也服如之左侍者一人服亦如之右侍者
一人豸服也被褓而嬉者一人予不知其何也就視之
坐服熊羆者其顛皤然而容渥然於錦衣致仕潘侯惟
肖予於是益意求之侯之孟子千戸杰其左侍而亦服
熊羆者歟仲子監察御史楷也其豸服者歟千戸之子
炳炳之子嬰兒也於侯為曾孫其被褓而嬉者歟前此
十年予憶飲于其庭壽所謂六十矣今其尊匜罍簋具
在佐食者若酌而獻侍者若㪺而趨豈七十其遭也而
又將飲如前歟而見是圖於予者又炳之婦翁張君也
予以是語張君張君曰然予益愕而重有感焉侯在天
順間偵事最號知名于時新取太阿之柄於人手而持
之其再礪之鋒電㸌而日光於偵事者乎寄焉吾意朝
椹人胷夕碎人首蹴躅髏於地糞丸耳其在于今天定
而還之侯也而天何貰侯如是哉或者天其亦悖乎於
乎此張湯之所以宜有後而世儒昧焉仰疑于天至今
譊譊也夫天固欲豪猾者如虎狼虺蜴之毒其類乎刑
之所設正所以禁之也而湯之所詆詆此輩耳則湯實
與天者遊而天之福湯非私湯也昔於湯也不私而顧
今私於侯哉由是觀之天顧世儒姑息茍且之見足以
盡之哉侯之榮名於湯逺甚殆食報而未究者而吾與
千戸御史游陰閱其四世人可侯可將可相即嬰兒亦
英物也而亦駸駸何難張氏乎況張氏徒一安世而不
能回遷固之筆吾哀之使潘氏世世有如安世者持盈
引長之則史氏者固宜以世家待之何至如遷固以如
是傳湯哉而世儒因習譊譊者亦可以頓息矣是則予
所望也然固因張氏之盛而推本湯母之賢得思齊詩
之意而兹侯之成立金宜人亦有助焉圖之配坐者是
已他日傳播之盛亦將推而及之乎固吾作史者之家
法也敢豫以告圖與詩稱壽事誠末事
　　　東坪呉氏族譜序
民之初生固若瓜瓞然嘗觀圃人之藝瓜也歲畜其種
常百倍焉時至而種之勃然而生也秕者固半矣生而
礫之閡者莖固翹蟻而穴者苞固萎又半焉繁則從之
析之疏則從之足之此圃人之所敢知也若其葉之沃
然脂蔓之虬然蟠懼其脆而飄風折焉此圃人無如之
何也故曰百苗之春不如一實之秋也日至之時瓞於
咫尺瓞於尋常之間不能瓞與瓞而黄落者葢無算矣
其固有稿其瓤以嗣歲者矣天地一大畦也造物者圃
人也人則𤓰也人之有族猶𤓰之有本也天下之族亦
多矣其有盛有衰有嗣有絶也猶其生之秕者半飄風
之害也一族之有盛有衰有嗣有絶也猶其一本之或
瓞或否或斗石之似之不一也至於造物亦有時而病
猶圃人能於始而不能於終也然吾嘗見割𤓰之本者
矣明日圃人抱腐𤓰而棄於道而人之於族路人也且
不知其出也猶割也而未見造物者之棄腐人何哉南
城東坪呉氏徙自西蜀閬州所謂一府君諱宣者其始
祖也今居東坪仕版之屬銓曹産籍之係民部皆不在
其縣人下其先伸倫伯仲又族之白睂者也患其譜之
無修幣聘朱晦翁先生圖而新之予因往嘉津謁族適
東坪呉氏子憲綱乃吾族叔祖仟長逸清之孫壻也談
飲間備述社倉書樓先賢遺跡因出其譜牒而求序於
予予方慨世之割其族者猶𤓰之割其本也伸倫非獨
不割也且將培之凡培𤓰必盛𤓰族偶同也請試培焉
以觀其何如
　　　送熊君考績還光化序
漢既過均至光化北岸始得平地陸出襄鄧皆康莊逵
衢輓牽車牛以臨中原然其南岸尚皆山也次水之山
且硱碖礧砢錯以壤地為穀城為竹溪為房縣更入數
驛則環連縷結巃嵸崒嵂陰森蔽翳莫可名紀西極利
閬南接䕫巫東盡荆江天下之大藪也故中原阻饑民
相望是流入采拾草木實以茍須臾往往其常也然而
至是乳下漢水茫洋未易以亂必息肩焉夫以蚩蚩之
氓什伍相聚椎埋剽敓不謀而起而況朝人而莫鬼者
稯稯而處濈濈而譸其真甘僵焉莩於路而為鬼乎於
乎吾固為天下先事而憂光化也聞往時其為縣者或
一歲而罷或二三歲而罷皆民訐而譴黜之耳雖然吏
墨而沓罷之宜也而憂天下者獨不可豫重其人乎萬
一倉卒之際而且罷吏為乎吾不謂其計為得也吾嘗
過襄鄧境上得光化於馬首指顧中而益憂之不暇問
其為縣者誰也於今十年來者皆傳縣有城城環以堤
堤樹以栁有粟數萬斛川有新梁學有新廟祀有壇津
有舟廬井有伍伍有兵里有邏其信然耶光化可以無
憂矣而亦豈非中原之福乎問其誰為之曰知縣熊君
為之也噫其熊君自為之耶熊君用光化之民為之也
然則前之為中原憂者光化也今之可以無憂中原者
亦光化也前之訐其長上而譴黜之者光化之民也今
之聽其長上之用而可以無憂中原者亦光化之民也
於此可以觀熊君矣吾所謂重其人者葢如此君來考
績吾覈實之果然君豐城人也豐城之在仕者壯其縣
之有是人也於其反也屬吾言以送之
　　　館閣壽詩序
今言館合翰林詹事二春坊司經局皆館也非必謂史
館也今言閣東閣也凡館之官晨必會於斯故亦曰閣
也非必謂内閣也然内閣之官亦必由館閣入故人亦
䝉冒槩目之曰館閣云有大制作曰此館閣筆也有欲
記其亭臺銘其器物者必之館閣有欲薦道其先功德
者必之館閣有欲為其親壽者必之館閣由是之館閣
之門者始恐其弗納焉幸既納矣乃恐其弗得焉故有
積一二歲而弗得者有積十餘歲而弗得者有終歲而
弗得者噫其豈故自珍哉為之之不敢輕而不勝其求
之之衆也予恒恨乎是欲有求焉而不果也而予友黄
舜臣之尊翁寛夫隠君以是歲年六十舜臣謀於予欲
合館閣之詩壽之期在五月望前之一日於時為甚近
而予邑居京師南水道五千里於地為最逺以甚近之
時合至難之求而應最逺之地予為舜臣恐矣未踰月
也舜臣來喜曰吾舉得之矣而以示予予讀春坊自諭
德而下舉無遺者驚焉又讀翰林自檢討而上以迄學
士亦舉無遺者曰館閣之詩盡於此矣乃大驚茫然不
知其何以然也舜臣曰何驚也彼皆未得其道耳吾見
其難也若吾入尊者之門屨不敢蹋閾有聲焉刺既入
而歛容屏氣須其出焉出吾吐實也無張主焉他日見
於館不敢私睨也遇於道不敢私語也日造焉而閽人
辭焉欣欣然而無怒心退而臥焉又思往也而無怠心
吾是以易予曰誠如是也移之以養生而壽可得也而
況於詩乎舜臣躍然起曰吾知所以壽吾翁矣書於詩
之後馳歸以獻
　　　呉母李安人輓册序
臨川呉母李安人福建轉運同知中立之母工部主事
顯之之祖妣也顯之宦廬時安人殁顯之服應期不得
奔歸以其服視歛殯葬泣于邸又不得以其服喪于家
又恒泣僚之能文者哀之或為之詩比入朝朝之館閣
臺寺之豪皆其所與游或與之同為進士者見其容戚
或問之顯之以告又皆誄而詩之入見尊秩大臣或其
鄉先生仰告焉鄉先生又無不為之誄且詩者由是冊
日益増詩日益富顯之尚不以是逭其戚也他日出之
以語予曰祿縲也祿之絏人也甚於縲之絏身也吾為
祿絏有祖妣之生而不能一日養殁而又不能視其入
土也吾誠人也耶吾棄器也噫向吾不為祿絏則固與
吾鄰之子農且圃日羞其甘鮮以養生有大故得以送
死也今皆付吾鄰之子矣吾雖挾是冊將安追尤哉予
曰得諸此而失諸彼者勢也子試觀之子之鄰衆矣其
得誄其先與得養生送死者孰多曰必得養且送者多
也得誄與養且送者孰傳曰必得誄者傳也得傳與不
傳者孰榮曰必傳者榮也然則子之為祖妣所得者榮
也彼或挾其所得而與子易則何如顯之超然自得曰
不願也因嘿不言而書予言于冊之首
　　　八十偕壽序
踰七十十年更十年為九十是曰八十八十古曰大耋
也吾城金斗窠有翁𢎞治九年年八十四月十四日其
日也越十有六月是為十年十二月十一日其嫗也亦
然再越二月是為十一年二月吾始為序序成之日又
必越三月始克郵至其室而縣之葢夏五六月也吾於
翁生也後且籍于郊少不得亟造焉壯而奔走于四方
未能悉翁也今也縣頌翁能盡翁乎然比其東西之鄰
選之或十室焉或百室焉或數百室焉能如翁壽者葢
鮮矣又兼嫗焉雖舉吾城未有也盡吾四封未有也而
況於其鄰乎就有之彼無子焉旅於京而言於吾也吾
烏知之彼無從子友於吾而為之請也吾又孰從而序
之耶前此吾邑之達官封其父若母之偕老白首浸淫
恩波沃然燁然吾猶及見之亦一時之盛哉而今之生
封者誰耶雖然吾為今計之其在身也官不必達得其
父母之偕壽斯可矣其在父母也封不必得得其子姪
之皆在仕斯可矣其在吾鄉人也不必躋諸堂以為壽
得見於文字間斯可矣然則序亦不可無作也曷為吾
作乎吾友西華教諭其從子也為之請也其始英公掾
吏朝夕為吾言焉繼而姚江驛丞以事至又言焉吾欲
見於文字間是以作也掾於丞為弟均翁子皆在仕翁
號榆庵姓夏氏嫗熊姓也相翁六十餘年今偕壽云
　　　送郭君知上海縣序
進士盧龍郭君出知上海縣縣人在闕下者合而送之
郊且重縣之得君也屬予言之人皆曰上海東海地也
盧龍地瀕北海同一海也鹵瀉鹹鹻其水土同潮汐颶
風以時發作其氣同魚鹽蒲葦其産同在畿輔比赤縣
其所𨽻同無宣使監司之轄其官之得行其志也又同
以其生而習見者之同而治其所臨者之同行見郭君
政之成也予又將何言君耶雖然君亦遽謂其信同耶
君自是而往三千之程舟是馬也至之日掀蓬而四矚
焉離離芃芃者稻也無謂其艾蒿也煙之濛濛者墟聚
之㸑也無謂其野之燒也聞其㩧然閧然者市囂也無
謂其逐駭鹿而噭譟也帆之翩翩而織乎中流者糶舟
也布舸也無謂其氊輈之旛也入其市而歴碌然者文
茵紈綺之肆也無謂其故供張而迎令也坐其堂而訴
牒倥偬者膚受之愬也無謂其真椎埋而剽攻也是葢
不俟終日而已較然矣其果同乎哉晨而六百二十里
胥集焉吏以漕目告則三十餘萬石也君思之盧龍其
亦有是乎君思盧龍之所無則知上之所以用君者非
以其同也上非以其同而用君君顧以其同而治上海
哉予始欲不言兹亦不得不言也請君擇焉
　　　送太守舒君之任建昌序
建昌府撫信邵汀贛之中也減贛之曠幾撫之饒逺信
之衝鄰汀之僻與邵並閩楚之喉焉酌諸府之中號為
樂區南城附郭縣也近撫信次水而多商新城南豐負
邵廣昌逼贛與汀山岫域之惟力畊之民故天下當無
事三縣之民不出封疆而食其土之入以傲乎南城逐
逐于外者及其有事廣昌先受贛汀之寇南豐新城次
之而其鋒亦無至於南城之烈然籍鄉兵為之戍行齎
居送其受毒猶寇也獨汀漳瘴氛掃境而入南城以逺
而盪渙之其毒民以札差減于三縣三縣廣昌特甚又
其競奢以角負氣而嚚至撾登聞為常事若有以鼓舞
夫二縣者以故戸口日益耗而二縣亦隨而受其敝南
城自古迄兹幸無之然其湮井百(闕/)竈千餘徙廟學隳
浮圖鏟隆實窪築為王宫由是燕語載路袒裼蹴踘于
晝褫衣禦貨于莫胠篋剽攻于夜今有之他縣不與焉
然而増賦重役不出十年亦當與南城俱告困矣然則
惡在其為饒且僻也哉而亦何異於曠與衝也乎雖人
盡商也固無補也而亦何必寇與瘴之毒也乎如是而
猶冒焉曰是樂區也其果樂乎嗚呼繼今而為之吏者
亦難矣況於守乎哉當是之時而槩以為守者當之其
患亦未易涯也然則諸府之急賢守也有若建昌之急
者乎由是觀之雖以舒君之賢天子固不得而靳而君
亦不得而辭也或吾邦樂區之名天亦未忍遽奪之也
耶是葢吾之私以為慶而其刑曹諸寮又喜夫君之利
器遇盤錯而將試也試始吾邦以吾邦人當役使序也
故序之
　　　送知縣平君之任寧都序
贛十縣縣無兵戍故無城隍寧都無兵戍獨有城隍水
多飛流奔湍行崖峽間人堰導之縈椒絡麓以田故多
磽确少良田寧都獨平川漫流其兩涯𣺌𣺌多良田無
縣無倉卒之寇或縳殺長吏為恒獨畏寧都民兵如虎
以其善矛也莫之敢近其解荒自古矣而寧都臺省侍
從之臣踵緣而起不見其為贛屬也然而積數十年卒
不以治聞或曰其豪酣於鬪多仇獄或曰其胥性於訐
持吏短長以獄市或曰其纎民飲恨至骨為思譸張為
幻其俗詛或曰亦其官之不職也而其師儒則曰自吾
教是縣業成而登于朝者幾人矣典史則曰吾無盗丞
與簿則曰吾無逋租知縣亦曰吾寅而衙酉而休吾事
上官無敢喘息吾無立異惟吾下之為或問之曰其當
然耶曰非也吾非進士也無若掣吾肘之多也至閱其
官之籍自令甲出進士為縣幾年矣寧都迄今果無之
吁其可怪也已進士其真足為縣若是耶令甲之行也
其亦審處之而要其後之有成無弊耶或造化者姑以
寧都試其妙固將顛越吏部之為而亦有在耶審然也
夫物烏有久而不復者乎鬪乎訐乎幻且詛乎亦將當
吾平君乎平君亦可諉曰吾非進士乎司諫胡君刑曹
董君恒惜其縣之可治而不治為其縣人憂也今也抑
又何憂乎而予比縣人也固不能不為二君頌平君矣
於其行也序以發之
　　　送知縣張君之任德興序
饒之饒也以彭蠡鄱陽之漁浮梁之陶餘干之沃故曰
饒也若夫德興東偏之縣也去彭蠡已二百里矣與其
境隔絶故無與鄱陽之漁土不及其精膩故無與浮梁
之陶地勢隆而上仰不飲其潤故無與餘干之沃然則
謂非饒之𨽻縣可也雖然無與其漁民不見異物焉無
飄飄起蕩心其性愿無與其陶則民無外交而不淆於
五方之習其俗醇無與其沃則民不厚望乎歲而惟其
力之勤其業專凡此亦有饒之道焉雖𨽻饒亦可也而
或為之吏者欺其愿虐使嚚之鄙其醇汩使漓之厭其
專撓使分之則饒之諸縣皆可辭饒之名也而況於德
興乎天順成化中聞有呉尹矣又有鄧尹矣是時饒之
六縣考功上計以德興為最自是歲淪為殿至今也然
則縣非能饒饒在吏耳問之是二尹皆進士也其殿則
非也嗚呼吏凡以進士其庶乎而況尹其長吏乎二尹
之去德興繼而尹者不知其幾也而進士至是始得張
君焉其距二尹之去於今三十年矣何其久也夫物之
窮久則必鬱積而思變變之來也必乘其會三十年乃
一世矣或者此其會乎而德興自是可以無媿於饒之
𨽻縣將復如二尹時乎抑或過乎人之望治也猶饑渴
者之於飲食也二尹其始飲且食之時也不必其美也
而亦甘之也今則必其美也而後甘之也君其亦審於
此而已矣此京尹張君意也太僕張君意也禮部程君
意也諸君縣人也要予言君之别予舎是亦何言哉
　　　送虞部郎中王君天申歸永豐詩序
虞部郎中王君以病請于上歸仲子叔子侍予曰子侍
父畀有腋舟有碇藥有常嘗膳有常視無阽無虞永豐
其可歸也人曰子過矣君未甚病也君前以行人司副
使淮又使蜀便歸拜其二親使節不可稽于家而驅追
上道今雖位郎署而私心鬱鬱寐若寤咽若吐歩若趨
思若忘怔忡上下醫至以病診君亦曰吾病也吾見吾
親解矣噫君豈真病夫哉予曰高哉君之獨病也余嘗
閱東西閨之籍矣某也咳某也疽某也頭之痺某也目
之眵某也齒之疰某也痰之衝常十二三矣然而騎于
道以納刺飲于室以娯賔坐于署以叱咤以鞭笞嬉于
郊之亭池館墅以竟日纍纍也此無病也自以為病者
也若黄馘而俯行躬乃磬折跛曵而越閾病于踰垣喘
呷以趨班實爾匍匐此實病也自以為未病者也自以
為病者安知及其既病也不自以為未病乎自以為未
病者安知方其未病也不自以為病乎以是二者日循
環於胸中則於其身日且不暇又暇思其親而病乎哉
予故高君之獨病也人又曰君雖以病行而又嫌貽戚
於其親諉曰以二子歸而學於學且冠且㛰以為親歡
不欲以病為名歸也予於是益高君夫仕逺違其親而
思情也而未必病病矣藥之乎則已矣而未必輒以請
請而歸矣而未必不曰吾病歸也則其親有不戚戚者
乎而親且病矣然則思其親而以病歸者其難乎哉而
能以病歸者予見君也而其人亦可知矣予是以益高
君也衆皆翕然評予言曰諸贈言意率類是遂録以為
序
　　　虛山巻序
虛山巻安城劉氏虛山翁巻也巻有說有記有銘有詩
大約象翁於是山也翁之子工部主事君遇予于清源
以巻請曰為吾翁序之予未嘗謁翁登虛山之顛顧瞻
是山求其何以虛名也凡天地間之有形足以有容而
無所容於其中者謂之虛徒有其名而無其實者亦謂
之虚莊子之虛室虛舟虛牝足以有容而無所容於其
中之虛是也左氏之虛器徒有其名而無其實之虚是
也若夫山者土石之積物之有形而至鉅者也況夫草
木生之禽獸居之寳蔵興焉其何虛之有哉然予嘗見
夫山之出雲氣雨下土澤萬物釀豐年使吾君之倉廩
實府庫充吾民之足衣足食而基是太平誰實為之山
是也而山方且塊然寂然若不與焉則夫天下之至虛
莫山若也翁今居是山泯然與世而相違讓美于其後
昆以利濟乎天下而晦其迹焉是知象山之德實而為
虛處虛之虛者也噫可謂善處虛矣其以是為名烏得
無情哉前之作者既已矣後之繼作者尚躡予意以足
之庶幾可語於虛山
　　　華贈巻後序
是巻也美沈君廉夫江西持憲之得體也何椒丘倡詩
張東白序之李白洲大書之三公江西之人傑也天下
信之由是和者日衆而是巻遂聞于時予丙辰秋始得
是巻于京邸已而索者踵至予亦欲因以充廣之郵之
二朞而已亡其處矣戊午予歸留僕遍訪之已未春始
克持歸予緣是知人之重之抑不知人之重君何如也
然意君之卓卓如是雖微是巻其豈終寂寂乎特江西
之属邑其豈無深山䆳谷人跡所不至之境乎抑保其
無强梗弗率與王度為敵者乎萬一得是巻而觀之庶
幾知有是持憲之臣又知有是鄉之長老為之襮白于
天下後世或蹵然驚惕然愳而頓革為良民則是巻亦
非小補也予故喜而繼序之留其副而以歸諸沈氏
　　　費子充送弟子全南歸詩序
子全行乎舟至維揚由𤓰歩下呉會汎錢塘泝桐江以
出三衢而越懷玉乎將泝岷江入彭蠡上上饒之江乎
倭遲乎紏𦂳乎至將何時乎事有適然幾有偶變吾不
能知非徒吾不能知雖子充亦不能必知之望庭闈而
指數乎至而拜且興乎談輦下之達觀乎致嫂兄之念
父乎母乎諸父乎諸母乎以及娣乎姒乎隣叟嫗之來
勞苦迎而笑與之唯諾乎解包而出其粉黛乎或佩帨
乎􁉤蘭乎此其人事之恒雖吾暗能知之而況子充乎
然昔之人探禹穴至于觀舞劒器之微皆觸類推物而
長若今京師者禹穴而已乎梯航之輻輳䕫樂而倕工
一劍器之精妙而已乎而其所長其可量乎而況子充
之急其成吾嘗私睨之若大冶之笵巨鐘然其憂之甚
勤而愛之甚至今方脫于笵而登于業簴之上其有不
鳴者乎鳴而有不總衆樂而出之者乎不然子充冶工
也詩以送之何為乎而諸和者與吾之序之不幾為無
稽之言乎
　　　送都閫文君之江西任序
江西都指揮使司統衛四所十有一衛以南昌名者二
治會府南昌地也以贛名治贛以袁名治袁所之以地
名者亦治其地凡其所在大抵皆要害也贛暨南安背
負大庾而信豐會昌犬牙入于南粤之奥區袁吉則湖
湘之脇洞蠻實口張噬于安福之􁀙永新則先嘗其齦
焉鉛山甌閩之北門也撫建阸其西牖與贛犄角之呉
越以饒信為唇齒而江淮湖漢舟師必争之地者南昌
也由是推之古者有作類為民防百數十年良亦有頼
非徒設也今則異於是矣春耕閩粤者彼曰良民也秋
入贛建翼然而虎巨寇也臨瑞頻年白晝飛刃于譙門
且曰吾某也吾某也而守臣懐印踰垣為得䇿揚聲襲
撫按壘近郊遊羣之四出也迎犒者室空遁竄者屋燎
而昔之所謂為民防者果安在哉將時與古初異耶而
尚爾設何也抑主帥者尸其位而掣肘于其間也耶胡
不易置之而務得其人乎國是既定於是不愛尊碩之
臣俯從緝綏未數月也又以文君大章為其都指揮同
知往踐其位所謂主帥者君魁傑人也以武科舉聲訇
琅然嘗以京營贊畫協副凉州左叅將守莊浪入主京
營而獨當一面折衝乃其任也亦輿論也顧抑而就是
豈吾君與吾相不知君哉時有緩急事有經權出宿將
以壯民防救時也寇殄民寧克回古初則君之促裝時
矣錦衣魯侯景章與予均江西人壯君之行而兾其遄
歸也别之以言且以為期云
　　　萱壽榮慶圖詩序
萱壽榮慶有圖焉其下方有詩百篇篇有名焉或翰苑
之英也或臺省之豪也或中秘之嶄然者也有獻之日
月焉月之二十五日庚申也有所獻之廬焉闕東之蔡
氏也獻于七十之壽母焉河南左叅議元鼎刑部員外
郎元敬之母屠太淑人也太淑人結髮歸先山西右方
伯公起家登進士敭歴中外備嘗艱囏躋于大僚元鼎
元敬繼踵先武方將聨翩奮飛莫知其止人曰二妙也
誰則為之則其為婦也固婦也有遺道耶為母也固母
也有遺儀耶凡婦道行於夫而母儀式於子葢亦閨門
内則之修女德之常雖懿而弗彰雖盛而弗揚也然或
夫與子也遇其時也上以成其正君之功下以宣其裕
民之澤則典禮所加婦以夫榮母以子貴三代以來未
之或改也是制也聖人之制之也夫聖人者豈過為其
情矯以歸於厚哉原本推功不使有遺焉耳則夫天之
原本推功固亦當於聖人者不異也今太淑人得於制
者始於孺人繼於宜人恭人而淑人夫人葢馴致而已
矣其於所謂天者壽考康寧又奚賴於人之頌且禱乎
哉圖詩既具來請序于其上故論其理書之
　　　送劉君知豐城縣序
𢎞治壬子冬十一月進士麻城劉君士約以選授知豐
城縣于時在朝凃侍御卿儀李司諫充昭縣人也屬予
文以為贈予史氏也惡乎辭昔晉張華博物善推歩見
斗牛之間有劒氣當在豫章之墟於是以雷煥為豐城
令煥掘獄得寳劒後遂名其縣名其江皆曰劒云至今
好語縣故實者誰舎劒也夫劒利器也質于鑛成于煆
銛于硎堅于淬也而用以臨紛結解焉宜于武事居多
而賢者佩之亦以自勇處大事決大疑以取況焉故曰
賢者國家之利器也而一縣雖小其理同非利器臨之
可乎而君起家世官剛直之質有養也而又問學以煆
鍊之磨淬十年之久至以三傳魁南宫裒然頴脫凛乎
芒刃新發於硎向試矣比於劒器不亦勇且利乎又況
際今天子剛健神武萬幾獨斷庶政斬斬日新凡輭緩
不任廢事之吏一切罷去而守令率用廉介清强之士
為之而君得為兹縣是以劒器用劒縣也而可以為偶
然乎夫子笑子游為武城宰曰割雞焉用牛刀戲其善
用刀也君今其亦善用劒哉君至之日觀于理而計于
心曰夫昔之掘不掘與劒之其有其無不可知而今有
其名不可誣也則藏其鋒歛其鍔躊蹰而四顧焉使人
雖易視之不䘏也葢吾劒猶在也有竢之之道焉若直
以其掘而去曰劒不在是也而惟吾劒之為揮霍上下
以快其無前之勇而炫乎一時之觀曰彼惡敢當我哉
則將無是劒矣夫子於子游門人也故以戲教予於君
非有素也故正言焉君慎勉之哉
　　　䨥壽重封詩序
戸部郎中古田羅志仁為主事時獲封其父為主事母
為安人及進員外郎又進員外郎宜人之封而宜人方
樂志仁之迎也就養於是歲壬戌之秋封君年六十矣
而兹癸亥之夏宜人亦如之一時盛美咸萃羅氏諸善
志仁者叢聚而謀之或曰物之偶而無差池曰䨥而事
之一再遇曰重壽而若斯可不謂之䨥乎請名之曰䨥
壽封而若斯可不謂之重乎請名之曰重封衆皆曰然
或又曰專於壽而遺諸封是謂忽于恩不可專於封而
遺諸壽是謂昧于福亦不可請合而名之曰䨥壽重封
可乎衆又皆曰然由是䨥壽重封之詩泉湧而川至好
事者至語之曰詩林又以其富且麗也或曰詩府葢多
之也謝邦用謂予曰子志仁宗人也如是而已乎予固
竊因有所寄意焉今天下之平久矣家無後期之租則
邑無呌囂之吏其民安其民安故夭札少而壽考多署
有法守之吏則朝有道揆之公其賞信其賞信故誅罰
少而恩典多以是二轍日推移而黙運于寰區之間器
大而其厚者自將兼得之而亦莫知其端若志仁無怪
也而諸君子又當休暇之期方將斥其鳴國家之盛之
餘者便旋焉以有擇則兹固其恢恢乎遊刃為林為府
之地哉予觀之志仁者古田積古勃鬱之氣蒸滃堛坼
而首出者也其所以㧞起其䝉昧而登聞于世俾後先
炳炳不朽者果藉是乎抑末矣然或是詩也自足以不
朽也則更千百世知有所謂林與府者亦其盛德大業
之餘美志仁為其親亦豈所不欲哉因以是語邦用邦
用頷之請書以引諸詩之首
　
　
　
　
　
　
　
　
　圭峯集巻一
欽定四庫全書
　圭峯集巻二
　　　　　　　　　　　　　明　羅玘　撰
　　序
　　　敬齋珍苑序
敬齋珍苑敬齋之所珍者在焉然必非曰敬齋之所珍
者在焉而已也凡為敬齋珍之者皆在焉其蓄富也故
曰苑也苑也者蕃育鳥獸草木之所古者天子諸侯與
庶民共焉者也而珍之為物也其産也逺或至于窮髮
不毛人跡所不至之地蠻夷魑魅虺蜮之區而其近也
非千仞之崖則不測之淵耳故其取之也非有有死之
心以主於必往之先非有無生之氣以決於臨事之際
即往往且不利如是者又必其朋其羣窮歲月焉而一
人一日之力固無足議為也然猶有徒死焉者不得也
有幸而生還焉者不得也是其為賈也或十萬不啻必
百萬或百萬不啻必千萬而逓相高也何怪乎故雖以
天子諸侯之尊且富亦不得似鳥獸草木然以苑蓄之
況其下者乎然亦何急於天下國家乎是以君子不謂
珍也惟夫去人不逺而取之甚易三尺之童得服習之
至體其全雖為聖人其無難而究其用雖堯舜禹湯之
治天下國家不外乎是則天下之珍葢在此而不在彼
彼固無所挾而與以爭雄也況夫放之彌漫六合而無
間夫何苑之足多乎而敬齋兹所謂苑葢自其一人一
家所有言之非通論也敬齋泉人姓傅氏字時庸尚書
戸部郎中好學而文生平所著甚富有志于世而竟以
未顯死是編也集制䇿一勅命三序說記十一贈詩六
十其子刑部主事浚又附以祭文行狀銘表輓詩百餘
篇凡百七十篇彚成之冠以今名所以志其必充至于
苑而後己間來求其說於予予觀世之士孰不知此之
所謂珍者重於彼之所謂珍者哉而或以之附進取媒
利與祿至朝得而暮已忘之如傳舎然顧於彼之所謂
珍者乃其相與為膠漆而不可解然而卒以禍焉者相
籍也於乎使其觀於是編庶乎其亦少沮矣乎則是編
也其亦有裨於是也乎
　　　送符君知溧陽序
予自丙午歲遊體齋先生門因得以友瑜之賢賢而久
縻於鄉者亦因以知其名若符君觀張君文最著者也
是歲張君果以春秋薦來已酉符君又來明年試禮闈
以禮經為第五人對大廷第進士予丞會於先生之庭
未嘗不訝其昔之否而今之亨也退私念曰是將為諫
為臺不亦不失為部寺未幾予以憂去比免喪北來先
生以得請南歸今年春予同考禮闈揭名得張君喜其
與符君無負素知於數年之前而先生亦以五月還朝
符君張君亦來會座側張君謂予曰知符君之為溧陽
乎予愕不知所謂先生之弟中舎君曰符君試政工曹
奉使遼藩清勤之譽播于政府故凡遼藩制當再委者
不及其歸兩以簡書沓委之君遂留二朞而銓司例以
進士名在甲丙中甲丙皆外補乙雖公出槩以其為䂓
避不限年亦用甲丙例外補之予聞而嘆曰噫是何怪
哉天下之事不可得而知也夫符君之縻於鄉也先生
知之鄉之人知之雖予之疎且逺亦知之然遂謂君與
十三郡之士角而必於一薦則妄也而況於魁禮闈乎
況於第進士乎雖君亦自未敢以為必然也既而薦于
鄉魁禮闈第進士而又歴年之久練達之精清勤之著
人以其為非臺諫部寺之選亦妄也而況敢必其外補
乎雖君之退抑其思亦不至是也況先生與鄉人素所
厚望者乎天下之事果可得而盡知也耶今君之為溧
陽也其謂如始薦於鄉至為進士之時乎亦多見其如
縻於鄉之時也昔縻於鄉積而至於進士之達不知今
之縻於縣後當何如也亨否循環行當見之張君起揖
曰子之言豈惟符君天下皆然請於先生先生命書為
送符君序
　　　送叅議呉君之任湖廣序
吏科左給事中金谿呉君懋貞擢湖廣布政司左叅議
將行鄉之仕于朝者例於道有祖懋貞尤鄉之望也又
屬予序之以為後徵噫予固非卜師星史者而能豫處
其後之云云也假卜師者曰懋貞他日其入為司寇乎
星史者又進而曰懋貞他日其至于冡宰乎其然乎其
不然乎皆非所以待懋貞也懋貞有志于古者也書曰
天討有罪司冦職也懋貞嘗為刑科也固嘗言之果能
使罪者必入而寃者必出乎又曰天命有德冡宰職也
懋貞嘗為吏科也固嘗言之果能使明者必陟而幽者
必黜乎未能也人或從而尤之必將復之曰吾誠不了
天下之大孰罪而孰寃也而況吾非職與司冦共出入
者也吾誠不了天下之大孰明而孰幽也而況吾非職
與冡宰共黜陟者也吾職在言言之而已耳其可也今
則異於是矣湖有六道懋貞必處其一焉而可亦曰天
下之大乎民之罪者寃者與寃罪之易位者士之明者
幽者與幽明之易位者不知之是謂不明知之而坐觀
人之出入之黜陟之其所以出入黜陟者固同列之官
也而亦豈司冦冡宰乎亦曰吾不敢與之爭也或曰是
非吾職也吾職在戸口稽之而已矣吾職在錢穀督之
而已矣曰吾事畢矣則信乎前日之言言其職而已矣
如是而即如卜師星史者之言然耶他日亦必自出入
之自黜陟之人言不聞也則非所謂天命天討也豈志
於古者之所以為司冦冡宰乎哉懋貞必不爾為也予
故豫為鄉人道之且以堅懋貞焉
　　　恩封榮慶序
餘姚恪庵毛居士𢎞治九年三月朔旦蒙恩封覇州知
州封之命下自闕下覇於闕為近其子今刑部郎中世
誠在焉得之不敢宿於邸謹授使者歸餘姚至之日居
士拜命焉即知州也然以予度之餘姚時號多軒冕亦
有封知州者乎更二年郎中召入部為員外郎一時環
觀上下亦有以知州封其父者乎夫知州外官也於制
必九載乃封以進士補者或三歲而召或四五歲而召
而踰是者或終不召召者不及封不召者不獲封而獲
九載封者則非進士也然則非知州父之難於封也為
進士父之難於封知州也予嘗過高郵郎中時為其州
與予同年也來視予覺其聲呷然而容薾然予甚訝且
戚然不敢以究而時往來于懐耳及復來會則其去高
郵也久矣方來自覇之日也覺其琅然盎然視舊若過
焉因思高郵之會其亦勞于州之政而已矣然則非進
士父之難於封知州也將州之政雖才進士如郎中者
亦難乎其九載也然亦惟郎中身親之故其在覇州也
即以書來曰為吾父侈大之予不果為者三年且告歸
歸且四年及來兹又一年矣而郎中適有封魯之命魯
東南孔道也使事告成軺車在岐歸止之分毫釐之差
耳其無介然於懐耶吾不信也因追綴其意而補之使
郵歸以獻距其時至是凡八年又以見非獨進士父之
難於封知州也雖為之言者亦難於言也
　　　送江編修得告歸省序(庶吉士月課/)
人皆有親也士大夫重於去其親義也而得省者什一
工商輕於去其親利也而得省者什九是豈義之禍於
人哉勢有所局也勢泥於此情伸於彼可也夫人之生
少壯則必其身之富且貴也及其不遂而衰莫矣然後
惟其子之望業乎儒望其達於朝業乎商望其叢乎貨
業乎藝望其行乎時其心一也而儒為甚其有舉乎鄉
而有獲焉則高其門閭矣又角於春官剔於大廷而有
獲焉則冠葢至矣又進而縻好爵焉不數歲而封章錫
矣名稱易矣千金之富三牲之養何以易此哉當是之
時望其歴資之心炎炎然也何暇為會晤計區區之省
覲豈吾親之情哉如孟子所謂志養者亦有之矣士大
夫之省其親者什一亦其自然也而或者以工商律之
何哉今年八月太史錢塘江先生法當得省以狀聞詔
可之而某日别其僚將就道故余因是以發士大夫所
以難言之隠以解衆之惑且以誦先生之勇然先生亦
人中之什一者也
　　　詔使禱雨有感詩序
成化丁未大旱計其地則自京畿以逹於幽并雍豫青
齊之境於地為至廣計其時自孟春二月至於夏四月
於時為最久禾不得以按麥不得以穫乃至皇上焦勞
徹樂損膳出御便殿齊小大羣臣震恐肅栗罔敢戲豫
敬天之渝然也上又思惟山川鬼神逺罔聞知乃詔廷
臣奉幣祝分走羣望而少宰劉公當北嶽暨醫巫閭羣
使既出乃戊午𤣥雲翳空伏雷殷殷雨乃降尚未洽也
己未又雨庚申始大雨霑足上乃弛齊羣臣始復常視
事而羣臣各以逺近為先後反命闕下劉公予鄉人也
往私覿之公為余道曰始陛辭出張掖門外黄埃濛濛
千里不見蒼翠色牛羊齕枯稿老者泣婦人啼有荷擔
而立者何暇問種植事也既雨禱還下及數里仆者起
稿者茁折者條青􁁊之色横眥交睫耕夫滿野而謳歌
之聲葢己洋洋乎盈耳矣嗚呼休哉予因起贊曰公獨
不見景鐘乎其有聲甚大也擊之而無杵與操其杵而
不擊者均之不能發其聲而語人曰鐘之無聲豈不過
哉今夫天地之氣升而為雲降而為雨其固然也至其
鬱而不升且降也甚於鐘之藴其聲而人之精誠一有
感觸而遂至於升且降也甚於杵之擊況於至仁之主
與夫精誠之使其操杵而擊當何如哉公曰然同時覿
公者皆有詩因使予書前言以為序
　　　玉堂齋宿聽琴序
成化丁未孟秋上將禋享太廟翰林於職為最親於地
為最宻故先事之日内閣元老畢肅羣寮入院齊袚應
時而院𨽻夷滌掃除闢扉布榻謖足屏息以須事事於
是負者挈者舁者擔者沓然而至褶褆毾㲪充牣於西
廂之下筆棲於床茶宿於竈或琅然高吟或黙然危坐
或盍簮而談或隠几而寐雖動静不同而凝神滌慮積
其誠一也俄而莫炊輟烟鳴鐘啟夕羣動畢歛萬籟俱
寂衆起而散各投所佚余亦入室就枕而休焉忽有聲
作於鄰壁之間琮琮琤琤泠泠汀汀乍斷乍續乍細乍
大若亂水赴壑而潨然齊奔若輕飈入竹而飀然發戛
織女裂帛於休機宫官鳴玉於衆躅而皆不足喻也余
謂童子曰此何聲也女知之乎曰隔牕丈人有物一事
縱延三尺而徑咫餘上有列星而腹窪然絡以素緡踦
以雙趾黟然其黑硿然其形以爪劃之鏗其有聲不知
其他也余曰噫此琴也女何見焉曰從其隙而覷之耳
余乃擥裳而起排其戸而啟之强請丈人得而鼓焉始
則呦呦而沸裊裊而延舞幽谷之柔風碎高枝之零露
怨而不怒傷而不激丈人曰若亦知此也耶余曰此猗
蘭操也方今主上渴於登賢矧獲大聖不知其何如尊
榮也請置此而更其操於是切切凄凄若訴若泣覊鳥
噪而思林縲猿哀而靡脫憂深患迫誰控誰告丈人曰
若亦知此也耶余曰此拘幽操也湯網解而庶類咸亨
周圄空而萬姓大悅矧今至治之世而吾未聞聖人穽
也吾願子更之良久紐軫促絃易商為宫未成曲調先
覺雍容渢渢乎優柔而不迫洋洋乎浩蕩而無垠耳既
洒然心隨以清神思恍惚如遊舜庭余曰至矣哉盡之
矣昔有虞氏奏此而景星出慶雲見天下之民含哺鼓
腹而不知帝力之何有也丈人意或者其在斯乎曰然
遂乃抽而槖之使童子出戸而視焉漏已午而宫門闢
矣遄起肅恭趨而將事聞猗那清廟之九奏而猶琴音
之在耳也退而次其語為聽琴序
　　　送福建按察副使余君之任序
凡御史居臺中閱章奏例不擬請外遣故坐是無所假
緣自便至有曠數歲而違其省侍者是謂休其勞而鬱
其私或病孝子焉至其拔擢非貳於太僕則丞於大理
或議於通政皆内僚鮮有外補而老以練歴者是謂崇
其名而損其實或病志士焉吾友余誠之居於是三年
母太孺人居遂寧阻以劍門之險弗獲迎以養鬱而殆
病者數矣方擬請解歸今年夏四月忽有福建按察副
使之命人皆駭然曰異哉誠之大喜曰是天假手當軸
者之私我也是當軸者之愛我也人曰子弗能貳耶丞
耶議耶而顧曰愛孰愛乎曰夫惟無軋于人也則傲生
以遇忤則折無拂于行也則惰生以應紛則冗無邇于
民也則暗生以照物則昧而求以令終也得乎吾兹幸
有軋也以鎮傲有拂也以起惰有邇也以滌暗伐吾之
病益吾之長所得多矣而他何足計乎故曰愛我也人
又曰凡有以與人也過其分曰私而子之受兹與也實
不及焉而亦曰私可乎曰吾前之别吾母也中士之拜
吾母也兹歸之拜吾母也中大夫之拜吾母也吾不意
兹之得拜吾母也吾母不意中大夫之拜也不然必遲
遲焉而需内次焉吾安能忍不請以歸耶則中士之拜
吾母猶昨也故曰天之假手以私我也君子於是知誠
之於練歴也厚其取也薄曰志士也於省侍也重其進
也輕曰孝子也同年又喜夫吾榜有志士也又有孝子
也而又合於誠之之一身吾榜可賀也使予書之因以
為誠之之行贈
　　　貞堅餘䕃詩序
歙節婦呉之汪其孫成丐予序其貞堅餘蔭詩百餘篇
凡詩之言言節也其節也先皇帝實錄載之然而未有
今名也孰名之篁墩程學士名之學士歙人也高其節
以厲俗故名之繼而姑蘇沈石田圖之且大書焉石田
方有聲於南服凡山川之勝風水蟲魚草木之華實變
怪譎詭之觀莫不畢歛之毫端以神其胷中之雋以為
無窮之託而況夫風教之所繫者且比郡也其亦烏得
無情哉由是貞堅餘蔭之名遂流聞于呉越間往往入
于吟壇詩社而為咀嚼之品假成也於此而豫有矜心
焉必將曰呉越方今擅天下是亦足矣則固無所影響
于兹也或不足于今之世而必曰古之人古之人則必
將求如古之立言者而後可傳也噫亦孝矣然今舉天
下猝無其人也況於兹乎如徒圖充止于呉越之人則
兹固其地也而其傳或庶幾也或來宜也且今天下之
言勤生與日晷相競然必曰歙之人而視捐錢營無益
至惜靳若捐生然亦必曰歙之人則成之至兹行半萬
里也於時日為甚曠無乃病其勤執贄于達人之門也
捐費良不貲無乃鬱其生而成必為此者其亦超然出
乎其俗者哉不然篁墩名之石田圖且書之呉越之名
流詩之彼且閟之國史錄之彼且欲刋之曰是皆病且
鬱我者吾人安得而和之況得厠名其間哉而何及於
傳否乎成亦可勵俗也不獨汪也汪夫仕榮死時纔二
十四奉孀姑撫乳下孤即成父也年八十餘而家日盛
後之觀史者自當見之此不書
　　　别呉獻臣詩序
呉獻臣蔣敬之皆廣西人與吾並遊於宗伯丘先生之
門於今為同年吾三人者予年幾倍之而貌且寢二君
不以是疏於未第時其豈有見矣乎二君德器才藻要
不類若是之年者吾之望之若敵國然不敢迎之試也
即之若同生不忍舎而暫違也吾方倚二君以為重而
獻臣出知廣之順德獨先去矣噫吾有愠乎無也雖然
慍吾之私耳用以仇獻臣不亦酷乎館友蘇伯誠順德
人也其任為飲餞主實宜城東月河寺南轅者兹發軔
其為飲餞所又宜歐陽時舉酒素酣詩素放其道送行
意又宜而吾與敬之經營於樽俎間獻臣懽如也而諸
君詩興亦從而迸出縮者蓄暢者盡情境可狀也予時
不能詩誠畏之矣方欲以文支離之則正之敬之已為
之丘先生冷箴在可無讓乎獻臣曰茍可以裨吾行者
聽予思之政可也而老於世故百鍊而不衰者孰愈於
時舉於是請諸時舉語之風土亦可也然稽於書不若
經於目經於目不若土其鄉於是請諸伯誠語之二人
者既不吾拒吾之愚也為得計揚揚然不能藏其矜矣
或曰敏可矜也訥可矜乎罰上上或又曰人之遺獻臣
也以一人子之遺獻臣也以衆人賞上上葢浮予大白
者二焉或又曰政不在嘵嘵亦不在皦皦嘵嘵者窮皦
皦者汚訥静象也明公之母也或可以佐政巻成書于
端葢不得已也予豈敢哉
　　　送高司訓之任靈山序
今天下之士於藝塲之習惟閩中為專葢非其父兄師
友之所源流必其里閭之所鼓舞也故其民之材質可
以自見者恥為其他而必趨于是以為貴久而成俗其
幸遇焉而取高第為達官者亦易之不以為詫僅而常
員冗職洎一命之榮者亦無所榮辱詆羨於其間而或
窮以齟齬者固咨嗟悼惜之卒不至於訾而笑且排焉
一藩之郡八三年大比制數九十名閩與莆居其什之
八餘六郡取足而已至於上春官䇿進士亦視以為差
其專而成俗有以哉高君惟崇閩人也今年自南太學
來謁吏部選吏部偶銓注之乃往訓導靈山靈山廣之
僻縣也訓導官雖清然於地為極散居僻縣在散地閩
人視之固亦窮以齟齬者耳其仕于朝者茍知惟崇孰
能不惜之豈不以惟崇為閩士數十年其業非不專也
其為士也尊府僉事君實選於衆子中而命之其材質
非不可以自見也自僉事君而上三世皆進士為給事
中為别駕為丞為教諭為訓導又幾人其源流非不深
且長也以可以自見之才承深長之澤而又鼓舞於專
習之俗蹈夫常利之轍惟不至達官則亦已矣占一第
而常冗之員固可坐而得也曾謂於其九十名者亦不
可得浸尋以瀕於老僅拜一散漫之官而又于窮僻之
鄉同地也同業也又得無介然於懐耶吾友鄭叔昭為
予言其事予聞父老言景泰中僉事君來督學其教到
今可誦也而靈山得其子教之惟崇固為失矣靈山獨
非得乎取諸此而加諸彼又造物之妙不可得而知之
者也叔昭喜書予言以慰其行
　　　送侍講學士劉君歸東川省慶詩序
城之東南隅有溪焉其原出于西山之麓注于大内太
液之池釃為支流而逕于此涯多檉多柏錯以槐榆陰
壓壓與水接錦衣袁氏宅焉石以假山洞其中而亭其
上為都城水木嘉處侍講學士東川劉君仁仲得請歸
其鄉閏月十日予與倪舜薰八人餞之予善袁氏擇勝
而得是焉初亦適然耳無他謂也既而酒行甚歡畧我
賔主其隙或循溪羣行或席涯雜坐而仁仲獨俯溪以
觀水即涯以蔭木其觀也覺首肯肯有逺跂意其蔭也
覺足踆踆有俯躅聲予酌爵飲之曰飲斯何跂也又酌
飲之曰飲斯何躅也仁仲笑曰跂吾黙求其原而躅吾
微探其本也吾之身譬則水也木也吾之二親譬之原
也本也微吾親何以有吾身無吾身吾何以有今日乎
吾違二親十年矣故吾講幄之班虛之曰他日可綴也
東宫之講讀輟之曰他日可續也史事之簡命委之同
館曰可畢事也萬里之途赤日之暴劍門之險鳥道之
危曰吾不知也唯曰二親明年之壽吾不可藉是以一
日逭也故遇水觀之且跂焉遇木蔭之且􁀙焉吾急故
也吾有觸焉爾八人者於是大喜予之善擇勝也且合
辭言曰微此何以發吾仁仲之真豈天遺此以彰吾仁
仲之孝思耶不可無述遂各自為詩一章以志斯會之
遭也且以為其行贈詩成書名氏于其上舜薰工部郎
中錢塘人清苑傅邦瑞左春坊左中允姚江翁應乾官
如舜薰在禮部任丘屈引之兵科都給事中湘源蔣敬
之官如邦瑞在右坊丹徒靳充道左諭德鉛山費子充
左贊善俱左坊予南城人官尚編修也以齒差長優之
讓為序云
　　　送胡君世榮知清源序
𢎞治己酉春三月同年胡君世榮出知山西清源縣余
知清源世榮不足為也奚而知之世榮羽林世胄也屬
當廕指揮僉事其品四其階明威將軍其禄食歲三百
石其服金紫其班立丹墀之西視東墀下大夫為敵歲
時宴賚必階與外之武弁懸隔丈夫官至此亦榮矣然
必其先世當天造草昧之時揚義旗分主憂奠厥鼎趾
而後退食其報本宗代序乃克預焉不則勇先賁育未
易以唾手取也其難又如此而世榮顧乃讀儒書衣儒
衣入揖講堂下為諸生求所以修身治人之道以待彚
征此其志何如也凡人困躓必改圖而世榮再進再屈
不少悔及成化辛卯始舉順天上春官積十餘年而終
不與主司之的人皆曰是將志怠盍亦自還乎而乃遜
官其子益勤肄習京師學者日造焉坐於門闑為榮歲
登其良數人入列省寺世榮澹如也乃兹丁未同余登
進士試戸部以選授知兹縣縣受難治名于昔而人之
愛之又每為之出難知世榮揣知輒逆閉其言言之亦
不答而理行甚勇嗚呼勇誠是也天下無不可治之地
清源獨久辱兹名何辜耶人亦孰不欲富貴而世榮遲
回迂左如此而畢竟至於是何耶世有似偶然而實非
偶然者不可不察也天其或者假兹縣以彰兹人之異
授兹人以洗兹縣之辱而機其妙於窅窅之間乎脫清
源得他令辱未必洗世榮安其常為衆人也蚤矣胡為
昭天機之妙此揭揭乎天加意於其始有不加意於其
終乎余故知清源世榮不足為也行用勇矣是月戊寅
實維其行從之遊者裒然畢集而有序請於余余同年
也書其所知者
　　　賀監察御史李君考績序
李君晦之自某人入院為御史居三年三年葢初考期
也凡考先某院最之符部部最之具以請事既下類陛
引詔各復其官御史某官也乃復院院之寮賔之醵飲
如初上禮飲必有言以華之然必以館閣者貴之也雖
然又例必醵首豫擬誰某氏俾賔自擇之而晦之乃主
予醵首咥然笑曰是謂市之弗售曭乎困而以例起者
耶晦之曰然醵首曰館閣之英銳於氣而疾於志其蓄
也若海而其發也若蒸故其意之所放沛然而手之所
摹也油然而周煥然而章於凡人之意象性情尊德美
行儼乎其前是以貴之也今夫困也者則其年且長矣
其觸之而縮也其肩也其搜之而無所得也其頭之童
也其比之而不合也其齒之豁也由是有狐疑焉由是
有首䑕之心焉故其發也萎然而不遂披披然紛紏而
無倫而於人也闇然而無光寂然而不揚請置而更諸
晦之曰夫衆之病夫困也者其槩也而吾之取之也其
已試也吾濟水道之衝也而涯之比舎吾不佞綽有標
題焉彼之以例起道吾濟也見之呼舎之人曰誰之為
之歟舎之人以吾對曰盍語諸行將索之禮部矣明年
宴禮部握手道所以宴之人迨今以為口實焉噫何其
神也吾又安能舎以他求哉醵首不悅終置之會晦之
以病告歸至是復起竟必如前請予曰詩不云乎如彼
飛蟲時亦弋獲言幸中也晦之所以永懐于兹而違衆
也然請遂違衆置所以登隮者而推晦之納諸聖賢之
域予亦幸中焉則困頓不振之言亦君子所不棄也晦
之喜復諸醵首書以為序
　　　恩榮省慶序
宜興古陽羨州也多藏粟蓄緡之室然不以是為多軒
冕珪組蟬聨魚貫以代食者始右之門地尊宿享有子
封者右之往年予謁味菜翁入其郛亦僅留半晷然予
有意也輒已得其俗之槩如此翁今學士呉克温父也
克温邇予居婚媾之來見焉舊故之飲叅焉得其人也
亦多矣府軍衛賔李文盛始尚需次生也克温朝夕道
其父畊樂翁之賢不置予意其門地之兩當也予歸克
温亦移南院予復來聞翁已封如文盛官母孺人矣於
是宜興享子封而為予所知者凡二人二人者非其俗
之所右者耶予未遍歴其地閱其人是未可知也姑以
予之所知者言之耳及今文盛來謁告歸予曰何歸曰
吾違父母六朞六朞令甲當賜告告既下且行至必以
臘臘除前五日吾父夀辰也假告及蚤六閱月吾母七
十之觴亦及舉矣今及吾父亦幸也已予曰子邑有耕
夫乎與販豎乎與寒畯士乎父母慶舎其業也芻新羞
瘠進其瓦缶强顔以為悅其恒也雖然未盡釂而業次
失矣父母已顰顣矣顧豈越歲違時而若子耶然而若
此者其粟與緡日營營而不足也子曰幸宜也抑子慎
無薄兹衛賔乎子之邑藏粟蓄緡之室幾何矣父母慶
其子也亦有天子賜告而歸者乎文盛曰無之受予言
書之以歸為慶
　　　送楊名父知崑山序
大丈夫胸中固八九雲夢也而其宫居粒食燠絺寒裘
亦衆人耳無竒也至於與人商論恂恂反反韜鋒閟頴
必有稽疑而無獨往每出於好事者之下好事者亦俽
俽意得屧履一世直欲排開古初面語䕫稷不知其真
遇䕫稷而與處不譁亦必自謂過之而世之膚中者不
察每右好事者譸張其虛談刻畫其實效補苴掩護至
敗不悔大丈夫遇之如觀技兒之作劇神施鬼設魚龍
曼延電霍猋馳可駭可愕非不捉握天機熒惑聽視也
然知其終於幻耳故不與之角逐於口舌瞬息之間而
吾之含章括囊人知之可也人不知亦可也一旦時可
以為事在我責豈終示人以樸哉試以民撓則嚚吾而
殿之以循良進以激揚弛則玩吾而鎮之以肅清納以
論列激則咈吾而時之以獻替出以方鎮利害懸矣吾
無旬宣之則乎入以廟堂隆汚繫矣吾無燮調之節乎
恢恢焉隨其得為之分而操其應物之衡人難其易而
我易其難人異其同而我同其異若素履然高冠大轂
而不揚揚其色豐草長林而不戚戚其容葢其胸中素
定然也萬一驅好事者以從事幾何其不僨以禍天下
乎噫為政者果在多言乎四明楊名父之在同年也質
而少華靜而寡言人皆曰兹人大丈夫於其知崑山也
人皆曰器大用小非宜予知其無不可也語以大丈夫
之事與羣公别之
　　　送張用載南歸詩序
予至闕之又一月太史徐舜和别訓術張君用載詩二
章君新喻人工科左給事其伯兄也予往過之見其詩
和者十餘人他日過之倍焉又再過之又倍焉大要言
君起詔例無麗于欽天之試館兄之館無覊旅之懷雖
罹疾疢羣醫危之而起于越醫終底於勿藥之喜或推
而深之言其始之疾也未必危而所以危者醫之有意
于利故危之而越醫之所以能起之非有能實妙而起
之無意于利因其未實危也可起而起之也予又以為
疾危道也謂非出於天不可也胡為可以無意于利之
越醫能起之而必先以有意于利之羣醫以危之耶又
胡為不于其前不于其後而適當其受命之隙耶噫彼
㝠㝠者果無意乎哉予知之喻楚之南境也楚之俗鬼
且機著自古矣今喻之名能禍福者凡幾廟廟之祝有
幾巫巫之籍于縣者凡幾族族之衆幾何其飯也粲飱
人畊之其飫也鮮肥人畜之其衣也輕純人績之人病
則曰吾馘而業魔幸其瘥也則曰吾丐而修齡及其敗
也則改而曰而醻吾之弗稱以是日朘於人不嗛也而
人亦實甘心焉噫其果馘且丐耶然則喻之有意于利
以危生人如羣醫者多矣君兹歸喻無有曰馘與丐耶
則已矣而猶有曰馘與丐耶君有不思前日之危君者
乎觸之而不思者不智也思乎彼矣而不思禁乎此者
不仁也而君豈若是乎故曰出於天也雖然天之於人
也常畧焉若君宦家之秀賢者也是亦責備之如此不
然如君之官盈天下而亦必屑屑焉亦凟矣給事君笑
曰有是哉錄以為詩之序
　　　館閣榮壽詩序
往時毛維之歸東萊夀其親也封檢討君甫七十太孺
人年亦幾此而其官尚檢討也故其請也亦止得同庶
官之典而已維是單車千里之行紺衣登堂之拜而一
時宫賔學士闃然希聲所賴比肩之寮歌詩之又得今
太子太保大學士西涯先生之文在帙俾萊之人士見
之爭歆競艷日駸駸乎仕進之途若不可禦者實自毛
氏始亦榮矣積於今十年二老之夀相次八十矣而維
之又以請也其官則侍讀矣綴講帷之班侍皇太子日
躋之學特從内批降不踰晷繼又有乘傳續食之命焉
於是乎其在途也有車以載有僕以騶有候人以迎而
其遇館也以休而進飱也以食比其至而登堂也有織
文鳥章之賜衣有瑇瑁寳銙之賜帶以服而於是乎以
拜以舞有詹事府少詹事左春坊大學士左庶子左右
諭德左右中允與翰林院學士侍讀學士侍讀侍講之
詩以懸于庭萊之人士於是乎又再見之必從而諷誦
之不知其亦僅如向之歆豔而已而抑或有加乎夫欲
上人之心人皆有之不知其亦或有希兾以是夀其親
者乎其果然乎未也就有之必如維之向也之典而後
十年始進於維之今也之典時則維之歸且夀也典有
加矣則元老之詩也則又必如維之今也之典而後十
年始進於維之後也之典時則維之又歸且夀也典又
有加矣則天子之詔也夫然其可以驟至耶又況人事
之不可知也耶予維之同年友也慕躡先生之軌為之
序使萊之人士觀以有考也夫其亦有激也夫
　
　
　
　
　
　
　
　圭峯集巻二
欽定四庫全書
　圭峯集巻三
　　　　　　　　　　　　　明　羅玘　撰
　　序
　　　迎養逢恩序
今制在廷之臣滿三載始得推恩封其父母如已官然
間十數歳乃一覃恩始弛是限亦得封雖然維具慶維
嚴慈偏侍可迎以養兾一得即闕謝以為榮然或遐逺
甚又不能必迎迎亦或不能必至至又多弗偶然則兹
遇也其難乎今皇帝之十一年吾友戸部主事趙叔鳴
急于東城之陬僦舎舎草具已迎其尊甫西津居士至
予舎亦東陬也又宿舊因得交其父子間其冬十一月
二十一日適覃恩叔鳴甫一載官也乃得侍居士以冠
服明日入闕謝于時被恩中父子謝惟是二人凡恩則
榮恩以希闊罕遇遇之又榮遇而無與為比又最榮假
叔鳴曰舎館定吾其迎迎之居士亦曰舎館未定吾遲
遲其行則固江都始封君也幸至焉則固邸舎始封君
也何由父子明日入以謝而迓是榮也事有可得為而
於其親顧不得為焉為人子者其容不悔乎夫有可徐
徐為之圖者有不可徐徐為之圖者若此其徐徐之慢
也不勇也雖然其亦不偶然焉聞居士嘗道杭也羣旅
以市珍之光溢目也競市焉亦從而競市焉則江北所
未有之書也歸以付叔鳴日夜服習之景象而行之叔
鳴遂猋然馳翩然而翔去若不可羈馽者至于今又若
淼然不可以端倪退然於勢與利若怯而遁以避者何
昻昻其高舉也天下之勇者也其性之然乎學之然乎
容亦有教之參存然乎若曰教也居士其自取之而自
享之者非乎可賀也予勇不足以決鬱於中且六年於
叔鳴出監漕于德州又奉居士漸以南也則會之不可
常也已因發而追賀之
　　　姚氏家乘序
慈谿姚氏家乘成廣西提學僉事英之所作也其曰乘
云者若車之乘以載焉者也亦晉之乘之云也英之予
校禮部所得士因得縱觀焉其制首世系英之曰伯父
叅政所修慈谿新譜在斯譬則乘之輿也次列誥制一
勅制二廷試䇿問二英之曰先後所得諸朝者在斯譬
則乘之軾也所馮以敬焉者也次列表二序一䇿問三
啟一賦一行狀一詩三英之曰先世之手澤在斯譬則
乘之幰也仰而朝夕者也又次列誌銘一序三詩十英
之曰諸先宗工為吾氏作者在斯譬則乘之帷也華乎
外而蔽乎内者也予曰噫善哉子之取義於乘也然試
思之族之生生無窮也日載乎其中其為任也甚重而
歴于千萬世其為道也甚逺以甚重之任而行甚逺之
道吾見汚池沮洳之阻飛崖絶磴百折之險風雨晦㝠
雷電氷雪之遭寇爭戰鬪猛獸蟲蛇之戹日相尋乎其
前以為乘之灾者葢紛如也而可以言至乎故必轂以
持之必攻也輪以運之必員也馬以駕之必良也御以
御之必法也而或其持之也以匪攻之轂而運之也以
匪員之輪馬也非超逸之良而御也無範我馳驅之法
則吾為爾乘危矣惡在其無覆也哉夫心也者轂也智
也者輪也才也者馬也而又一脉重厚不震不動以為
家法也者御也而皆備焉則夫輿也軾也幰與帷也可
以無虞矣而乘之為道得矣雖舉天下之乘可也獨姚
氏之乘乎哉英之不覺􁀙然笑嗒然而無辨欣然書於
後以為序
　　　賀朱天錫齊夀詩序
金臺朱君天錫俞生昻之婦翁也今兹九月既望丁未
年六十昻將賀之越三日庚戌蔣孺人之年亦如君於
昻為婦之母昻欲裒賀意出諸牲牢玉帛之外匪詩歌
不可得邢文龍為之倡和者凡幾帙成以其期往文龍
謂括諸詩而序之於予為宜予知君蘇人也再世燕籍
遂為燕人有南北之族善操竒贏如矢注的如樗蒲呼
盧有往斯獲有擬封君之富入粟為郎有冠服之榮趾
美於戸庭連壁於他門有子嫜之盛飛甍傑棟于尺五
之天有第宅之安出有輿馬之華入有樽罍之奉而又
日分禁曙之光歲挹蹕道之塵炙於貴鍾鼎之制習焉
親於賢禮義之澤漸焉蘇雖東南勝處藉君生之未必
能違之而來來而商且仕未必能如是其久又安有是
也況今天下如足支而鼎安京師鼎象也民之最幸者
生其中目不覩旐旟耳不聞金鼓不撫耞耒不勤四體
而坐享四方水陸之精華而以恬以愉夫恬則心澹然
而本真不揺愉則體充然而外耗不入而夫人皆可夀
也如君之富可以釣取榮名厚自奉養得賢而嗣之而
南宗向榮可以反可以無反者是君也宜其恬愉之獨
先于人而有以及其與居者與居之邇者非孺人乎其
偕老也又何足言耶管絃沸然中冰玉烱然照人而壺
觴奕奕可無歌以侑醉者乎有及於斯詩也必知予之
所以序
　　　送饒及之分教望江序
臨川饒及之往分望江縣之教及之在臨川固魁梧竒
士少壯時每三年必以禮經與十三郡之士角禮之士
不及易詩書三之一故皆聞及之名及之固自負士亦
推許若出一辭曰及之其魁我乎至名出曉及之竟寂
然歸臨川復為諸生葢自天順戊子至今壬子其歸如
是者十而及之已如逐北之兵不可言勇抑志就貢而
來見予京師日入二毛予大愴也予昔見及之北禪僧
舎中畚土為砌砌上種菊數十叢對哦其間若能遺外
聲利而且笑且言盈盈于函丈間皆來學者也予察其
無倦色竊念曰教道固如是然及之之學必為進士進
士例不尸教事不可以抑也及今二十餘年乃甘與衰
暮之士百十羣試教官于吏部部糊名翌日送院院學
士西涯李先生主校予亦與焉西涯得及之巻不覺喟
曰是固進士也烏得于是惜之而首列焉部乃以教是
縣葢優之也夫翰林極天下之選而西涯時又以文玅
天下未聞妄所許可而顧於及之乃爾視諸疇昔儕輩
徒以附和一辭者彼以耳此以目彼以私此以公脫然
敻逺借及之得一薦而與天下之士並逐於西涯掄揀
之下其於進士也何足多耶世固有遇不遇皆天也可
嘅也夫雖然予亦蚤識教道於僧舎矣及之行也尚亦
為國無倦
　　　夀英國太夫人八十詩序
王公師傅妃夫人之爵本兵機務節鎮薄違之任子壻
女甥孫曾之昌自耋徂耄之夀康寧恬裕之休恩命禮
數之隆萃於一家際於一時而又合於一身以為慶今
惟英國太夫人乎夫人晉人也歸定興忠烈王為夫人
王為公時以身殉國難夫人鞠遺孤今為太師英國公
而仁廟敬妃其女也太傅保國公征南黔國公清平伯
其壻也而永順伯安昌伯又其孫壻焉太師本天下兵
掌機務天子方毗倚焉而太傅亦都天下兵馬黔公殿
南徼清平永順皆當戎寄七孫二為執金吾爪牙在天
子左右每入閤問起居垂魚鳴玉鏗然委地夫人亦頷
之而已永樂甲午九月十日夫人生於今為八十拜太
師太傅於庭五爵之貴駢乘連袂而至二三元老館閣
諸賢皆賦詩為夀在館諸生黄元王傑亦相倡和以鳴
其盛謂得予題之亦可登其堂也予憶太師同史事時
每道太夫人之康裕日飲宫醪數勺餐飯尚幾匙目誦
佛書烱如也予謂此其夀徵已而果然然其朂王以忠
教太師以道經邦國毓成敬妃之徽音太傳黔公成安
定之功赫然於中外其於理道有潜補也夫有隠功必
有顯報功惟彌隠報亦彌顯此其爵賞名位蔓延絲繫
於戚屬毛裏之間而夀考康寧饗於其身宜也昔魯成
風於莊公為令妻於僖公為夀母國人歌之而夫子列
於清廟那頌之什亦未聞其以朂王朂莊以教太師教
僖如夫人者是宜裭令壽為夫人號而元老諸賢匪那
頌之宗工伊清廟之詩人也予與諸生其擊瓦缶於疏
越之側者乎
　　　壎箎迭鳴集序
百愚子吾友也官既困頓而詩益雄人之知之以詩或
忘其官也其兄半農拙齋遺菴皆以其詩鳴葢其清逸
在野得以肆為之以成先訥菴君之遺教者其暇倍於
百愚百愚則人方英英然如雲之無可繫著而望之也
亦不得不為之耳而四人者詩遂相埒成一家言而並
鳴于時百愚在渤澥予過焉摘其百二以示使評之時
獨半農之響絶於其人之云亡而其餘則竒音競發爭
為長雄勍敵也誰得而低昻之雖然吾見其氣葢如此
至其天性之真所以推服敬讓更和而迭鳴者未必不
私幸其家之有是四人者且同出也凡物之有聲者其
鳴也亦有不得已焉然而凄然悲者人傷之唧然微者
人厭之羣然皥者人鄙之虓然吼者人畏之若夫蜚大
屋拔大木而訇震於六合黯黮之中破山舞石擊撞於
百川沸騰之日澒耳嵬眼飛神褫魄人亦孰幸其有是
聲哉至於終身聽之而不厭者樂聲而已而樂聲之中
又有倡和而迭鳴自為伯仲者壎與箎也詩曰伯氏吹
壎仲氏吹箎而世猶以之況夫人之為兄弟者則兄弟
之能倡和以鳴者不其尤似者乎宜人喜而聽之甚於
樂久而傳誦之不止於凡為詩者而已予謹評之曰壎
箎迭鳴集而又感夫紙筆之不好則不能以鳴鳴之而
墻可䦧也亦不暇以鳴鳴如戛釡撞缶犂然其聲使人
坐睡掩笑者雖鳴不鳴也皆可悲已百愚明之馮氏尚
書郎守揚州坐累謫鹽司尚脫然不知為謫也獨一時
詩之雄也夫
　　　送王資博考最還治詩序
王資博以吾同年進士出知平陽縣吾不知平陽也知
吾資博學廣而才優廉毅方正可重負荷庸止於為縣
而已作雜文期之且以為别既而闃如異域一介之使
不入吾第而淛東西稱治縣有平陽吾又不知資博也
徒知平陽矣今年八月自其縣來考績見其昔之渥也
殷腴也皴容服闇然殊有悴色吾不必知資博也知為
縣之勞人而悴人之貌有如此淛東有治縣也宜哉然
於予心不能無戚戚焉及資博歸縣之湯生遍求館閣
省寺之詩歌之亦及於予夫生士也士居鄉校羣坐囂
然議其長佐寸長尺短口伐劒刃騞騞然長佐持三尺
法以臨其父兄族屬家之慘舒寄焉尚不能以制使止
也況生已寓于斯環觀其身一無足顧慮者乎立睨資
博資博亦將安之又其桀驁不遜亦誰與校哉生皆無
於是且汲汲於其長恐公卿忽其隠而不知也則縣之
欲報資博者寧獨生耶吾始閔資博之悴兹而更以賀
也今河決于東北而水溢于東南連數十城吏皆如資
博憂悴以從事吾猶恨其少也惜乎吾力弗能振之於
生之請也徒發一嘆
　　　上林春意圖詩序
送余邦臣歸青神有圖焉曰上林春意而繫以詩者長
樂謝邦用作之林宗器又作之凡作者若干人然終不
任為之引或曰予可也蓋予嘗竊一至上林者耳諸君
豈欲予誇張而歆豔之以速邦臣之來耶予不敢也予
之東馳西騖至於顛躓喪履者屢矣卒不得其門而入
及入而目已瞀瞀焉不能以注視也足已蹺蹺焉不能
以周遊也伏於數筵之地而睨乎百里之逺其臺池堂
隍之高深蕊宫桂殿之巍峩耶瑶草之吹香而琪樹之
敷陰耶衆鳥之翩翻而羣獸之駓騃耶魚之躍于蒲而
龜龍之遊於庭耶予已揮霍眩惑不能名焉而獨予郡
之年力壯而聰明勇銳者縱其所如往其於長卿之賦
殆盡為目中物矣諸君不彼之問顧及於衰頽如予者
欲聞所謂春之意不已難乎然吾聞邦臣之歸特以省
其太孺人非有兒女子戀戀之私而蚤夜持籌以治産
為也肅敏公豐功偉望其起身亦嘗自上林者此邦臣
所飫聞者也今公雖殁而其陟降之靈能無眷眷於其
子姓乎況母之期其子也太上在名而膝下之歡亦不
免以常兒畜之耳太孺人親見肅敏公之赫赫如此口
雖未言其心寧忍置邦臣於公之下乎邦臣雖欲遲留
信宿吾猶恐其不得也方今主上闢四門而上林之扃
將洞然寅賔以入諸君與邦臣接袂一往觀乎濯塵纓
於暖浪重華帽於春風洒然醉春意而出也尚假於予
言哉
　　　送月樓楊先生歸姑蘇詩序
𢎞治七年夏六月丙子尚書刑部郎楊尚絅晨受制命
于闕歸而尊翁月樓先生自蘇至制之下也葢封先生
官如尚絅先生即得易褐以錦束腰以銀加頂以哻未
及解裝而已北面嵩呼如素貴者遭遇之竒如此哉吾
二三輩於尚絅兄弟也以父視先生往候見焉吾己如
歴階以升高臨素輝於碧落吾於是而喜得月樓焉吾
往時見尚絅嶄然不羣巍然而上出洞然以明照于羣
疑難辨之情雖其同官自以為不及也吾甚慕焉而莫
求其端乃今始知之又吾嘗私譬蘇為國家廚庖之處
而其歲入乃鬵釡盃盂中物也其民宜有以自老而無
仰於他方則無事於遊遊亦不渉江淮以北而槎溪又
在蘇之東瀕海沃衍倍他壤産入既饒而亭池竹樹觀
遊之美亦其勢有不容以獨嗇者然而樓于水澤之濵
宵與月宜此則吾聞先生之獨高朗也夫高朗者之心
胸與塵囂紛華恒自隔去而又處夫有以自老俗皆倦
遊之鄉七十一齡之翁水道四千餘里而就乎緇塵蒙
蒙煩囂之地亦何屑於是耶其必有天誘其衷而黙會
寵光於倐忽者不然則奚以來來而差池之奚有是竒
也先生蚤識尚絅為竒器教成之用於國為竒士宜有
兹竒事以彰之尚絅其立竒功以報國耳此先生之心
也先生歸都諫楊君大合羣賢飲酒賦詩以别予獨怨
移月樓而去我也故特為之序
　　　澄江文集後序
太子少保澄江先生尹公既挾其所以用世者歸老于
澄江之上而江濆之人士方幸公之歸而於小子後生
有所造就也然而朝之二三老成靜而竚思作而會言
學士大夫欲有所質疑而辨難與夫新進之士慕公之
名而思識其面者又未必不私憾公之去也公之去也
人之惡之而擠之也方其設穽下石之時寧獨一快於
去公而已耶至於得公之文而讀之雖其倉卒之際亦
必終其篇而止而每嘆其難其心亦良是公矣而必為
此何哉夫人有所惡者必先有所忌有所忌者必先有
所畏公之文既為人所畏矣而又自坦易直諒蕩無城
府以葢藏之亦即發其英銳毅果之氣以臨事即公雖
卑官末屬不掛齒牙者猶不免焉於其害葢其文之著
也而況日與要樞者居而已出其上欲免於忌且惡得
乎公之得全以去而兹猶有以繫人之望者幸也今公
身日益佚心日益休益得以歛其精華而大放於篇章
著作之間當必有出於其在位之日者夫以其在位之
日而其文人猶畏而忌之則今之可畏者殆必有甚焉
而所以忌者或可少逭耳又況後數十年今日之望公
者亦湮淪物故而凡忌公者又能以久存乎至其所可
畏者當燁乎獨在而與天地爭為久長凡附名於公文
者尚亦有頼焉揚雄作太𤣥劉歆欲以覆瓿待之而桓
譚侯芭獨信其必傳今之忌公者葢欲擠其身而止耳
噤不敢以歆之待雄者待公其亦有見矣乎惜其心未
廣而謀之不臧可笑也石埭呉君德純來知公縣得公
文一巻於公冠以公號曰澄江文集者將刻之以傳而
俾予為序予與德純皆公之門人也敢俾譚與芭也專
美於前哉僣書于後
　　　壽族叔思忠七十序
吾宗在四石溪葢自侍御公之子析而居之吾前年免
喪一過焉宗之老五六人以譜考之於吾皆為叔父而
思忠思憲思懋思愈又同出也樸厚而愿慤飲予以酒
予方促裝北上行苦奮迅不能留而秉燭宵訪至丙夜
已歴五六十宅啜茶計不下數十甌耄倪序拜興俯至
疲甚矣雞鳴起盥就餔思懋而行於今尚能意貌其門
墻池館童兒婦女奔追絡繹聚觀嬉笑如昨日者今年
夏思懋來鬻縑都市將歸謂予曰子能記吾伯兄之狀
乎予曰修而黟子能知吾伯兄之年乎予曰計今當為
七十也笑曰嘻明年孟春之廿五日其果然矣然念吾
宗之五六十宅者扶老携幼稯稯而來與夫旁舎之夫
婣連之屬其牽牲挈卣爼臠而割鮮者固已爭先而竢
隙吾之庭亦既盈矣若夫祝嘏而嘉告葢亦闖吾門因
陳而蹈襲以饕一醉者耳吾以俳優畜之幸吾宗之有
吾子也能一灑螭頭之餘泚吾匵而歸驚肉眼以高仰
振里耳以收聲吾伯兄春酒之醺其亦一快也哉予諾
再拜書之
　　　平陽馬氏族譜序
平陽馬氏初無廟也廟自良臣始初無譜也譜之亦自
良臣始廟在平陽予不及見之譜成於京師予見焉葢
良臣欲見於予也良臣太學生年與予若然入吾室揖
吾必降等不抗坐必東向不即賔位口吃吃自道弟子
甚恭道遇下馬立道側予固辭佯諾而去後遇復然不
少改予固無所取重於人而良臣乃爾思欲報之已而
持其宫諭劉公之文示予葢譜序也曰願有述予諾焉
予觀太學之士幾千人搜經剔史作為文章以逐時好
而羣進取方汲汲然與日晷競而遊談謔浪玩日愒月
皆棄於時者也而況惟譜牒是急有不笑其迂者乎然
自吾觀之吾之父吾知之吾之祖吾知之吾之高曾吾
能舉其諱亦可矣又進而上其世愈隔其知益鮮夫其
所以生生而至於有我者吾不知之可以為人乎此譜
之所以作也嗚呼彼進取者視此果孰迂乎吾將賀良
臣之獨迂也而次吾語於其譜之後
　　　慶靳母太孺人序
吾寮有母在邸養者惟吾靳充道一人充道丹徒人丹
徒雖云南北孔道然尚逺京師二千里太孺人年七十
有八以無疾疢之嬰嶺海之隔獲以迎養于斯而際恩
封于今兹充道固私竊自幸以是賢於人也吾觀充道
魁南畿至試春官對大廷又皆先多士入翰林職史事
作為文章有兩漢氣是葢丹徒近時所無而又敦渾深
厚善自藴藉人視之退然若無能者吾固喜充道之將
大有為必有賢父母如太孺人者為之也且天地之間
必鬱蒸堛坼而後祥物生焉葢不易生之也於人也亦
然太孺人事温州君娠而弗鷇或鷇而屢殤而生道遂
絶至於置姬他圖無不為之及宦温之日而充道生於
是而凡為娠者十有六年亦幾五十矣人以仁者必有
後歸温州而識者又以為太孺人十有六娠而畢竟有
待於温蓋温州有鉅海之浸丹徒有長江之遶合是二
氣於其身而後生也吾又於太孺人生充道之竒賢充
道也夫地為世而生祥母為國而生賢其致一也祥之
於世固無所大損益也而麟遊以名鳳翔以名且與斯
世相為終窮凡壤累百莫與京焉然則太孺人享充道
之貴將百齡以登于岸而後且有聞也今兹之封特其
兆焉而已吾又於地之生祥其理同者卜之也充道之
邸於吾為近而太孺人夀期乃兹月某日羣寮有酒在
尊且有詩也將躋其堂而謂予雖陋年差長强使為之
序
　　　監察御史鄧君考績序
監察御史仁和鄧君良臣予之同年友也今年某月上
其初考于其臺長翟公李公二公進吏於庭閲稽故牘
而問吏曰二年秋京師大水決隍至陊其城三年復其
高深上用旌賚時遣鄧御史乎曰然四年西城虞候奉
若指使無宿姦偷内帑之積估為官食時遣鄧御史乎
曰然五年湘湖積儲往稽其算新陳融通時遣鄧御史
乎曰然二公喜相謂曰古稱迂儒僨事非儒之僨儒而
迂之僨也迂必泥泥必鈍鈍敏反也泥通反也斯僨耳
矣至受責與庸夫等耳臺中人恒謂鄧御史通鄧御史
敏其才識用之當有大過人者如今考其言果然世謂
人難知人果難知哉盍書曰考上上乃符部上其績于
朝時朝廷方難江西行臺之代詔選其可持節以往者
二公又合謀曰江西賦出不加於全呉貢無包篚織皮
珍竒之麗無齒革羽毛魚鹽磬具材木之富計其幅員
不當川陜三之一而又無苗髳戎貊為之邉鄙甌婁窪
邪互為歉豊無赤地不毛之歲土綿力薄無飛鷹走犬
彎强用長帶劒之民宜其易之而反病之非以其俗之
酣於嚚耶噫嚚不足以病人而人自病之也禹之治水
也天下之大患銷於行所無事而已庸人多事一方之
嚚亦足病之悲夫臺中人恒謂鄧御史通鄧御史敏業
已試其端矣既通且敏尚何多事之有江西必鄧御史
行也明日乃以入請而同官劉公竒方為酒合羣寮樂
二公之考稱君也是命適下公竒大喜曰竒事也上且
知君矣可書使吏持送史院予知君舊也留其事又為
序以歸之
　　　鄒氏䨥輓詩序
䨥輓詩一巻輓崇仁裕菴處士鄒用明附以王孺人故
題曰䨥輓云處士之子上舎懌持來示予予考其歲月
成化十四年處士殁更十一年是為𢎞治元年孺人殁
處士之殁於今十有八年孺人之殁於今為八年而詩
又皆今之士大夫為之且非崇仁人也即崇仁當時哭
其喪而臨于壙者今其零落凋謝將十五於其間其存
者未必能能者未必崛然興思而為之詩也況距崇仁
數千里之京師哉古人以喜不慶憂不弔為塗人塗人
云者或面而不相名或名而不相知皆可以為塗人而
非若此之相越且疏也以過於塗人之疏而為痛哭悲
哀之言其為不情也亦甚矣而亦何貴哉予因謂懌曰
宜毁此懌泣曰毁良是然而不毁亦有道也驥之行也
一日而千里青蠅附於其尾亦一日而千里不然尋丈
間營營一物而已矣今吾附吾親於是安知不有驥也
耶吾為親佞也不知其他予恍然思其言甚質為之書
其事
　　　學古劉先生榮夀詩序
學古劉先生吾始不知其何如人或曰敬齋之子也敬
齋之潔已近世來一人而已其判金華時體無完衣而
寒之劇也温足以氄爇蒿加手於其上至不可忍則貸
民之毳舄以行歴數置而霽裹而識之郵以畀其民而
其守雄也輒與過閹抗抗至閹怒而搏互無少遜閹以
聞逮至闕皇帝赫然南面清問之逆鱗之下無爽其初
而亦自是不復歸鄉井先是母喪不能舉女之不能歸
者三人身後有遺悲矣賴先生勤身節縮授徒取直日
就補苴而喪之葬妹之歸田廬之可生者亦既鞠育夫
今鄉進士御史君二人者嶷嶷然以長也而又自能起
名鄉書教武昌武進有成擢至翰林孔目年未六十而
歸又二十年乃以御史之貴為封君與王孺人偕榮于
燕閒歸宿之境明年年八十矣尚無恙也日猶課諸孫
以燕翼劉氏於無窮嗚呼敬齋之盛盛矣然於劉氏若
無預也而劉氏微先生將不為編氓乎不可得也御史
同予丁未進士入翰林為庶吉士先生自家以十詠抵
御史屬予和予覽其體裁類杜甚愛之又聞其深自秘
重不輕以畀人意氣嚴毅不減父風其不蹈父之軌者
葢其所遭之時不同而然耶抑亦天之所以福劉氏也
劉世籍安成湖之最西境於京師為僻逺先生未封時
御史按雲南嘗一便省之兹而再閱數月是為明年暮
春之初又御史思歸省慶時也先生雪髪繡衣晩榮而
夀御史歸乎樂也然其自所抱負終身局於支撑劉宗
若斵而小之今已無及矣誰無追惟而鬱鬱者則其所
倚重於御史獨飽於其一歸而已耶予知御史最深故
不避而發此序之以為先生夀言而不文則珠璣爛然
有以掩我亦固非以文為競也
　　　送楊君知新喻縣序
進士始仕必達官豈惟自祈其然人亦莫不祈其然南
部郎曹臺屬亦達官也必曰吾奚不能為北既北矣居
數歲見部寺臺之長其初亦進士也慕之或陟而位於
外必曰吾奚不能為長而擠若是人而非哲且賢與悶
悶不慧者能無是心哉曾不思進士仕而為縣者必先
湔去其始為進士之心甘淪於丞簿卑冗之伍日與之
浮沉從事庸汚狡悍如近溷如蹈蒺藜然將包荒之不
暇也郡督郵至槩以揖焉部使至槩以跪邀於途焉吏
抱案巻其前槩以署焉又不幸逐逐其欲以敗事又槩
以蒙誚讓焉又嘗與為進士者遇而於吾為轄其忍為
轄槩以丞簿而不吾異也暮而入内愧其妻孥婢僕噤
不以言焉如是而南部郎曹臺屬甚樂也不必北也居
數歳而陟於外甚樂也不必部寺臺之長也其為縣者
又曾不思羣試於禮部不幸而不得進士固亦丞與簿
之列也固亦有逆吾之荒而包之者也如是而為縣甚
樂也郎曹䑓屬望之登山然部寺臺之長望之登天然
其處既卑其警益集其心益危其欲益易以足力益思
以奮而功益因以倍者勢不容以己也幸今天下用進
士為縣十六七而以功起為達官亦十八九遂至於元
老亦有之是其成也視始仕為達官者不惟等耳或反
過焉嗚呼縣於進士亦有功哉餘姚楊君居敬將知新
喻縣君進士也翁君應乾與有戚謂必得吾言而後進
士為縣之義始白雖然翁君不鄙予予之同年友也楊
君世宦家又閱歴滋久而吐茹皎然得無以發蒙視予
言乎
　　　送僉事陳君湖廣提學序
書紀禹之徂征有苗易稱高宗之伐鬼方而商詩殷武
亦歌之周宣采芑南征之詩春秋桓文陘濮之役皇帝
王覇之相承若將不能一日忘乎衡巫江漢之間者古
之人亦何急於得楚哉以為都則僻以其地則田下中
而泥塗多沮澤以貢賦包篚則羽毛齒革惟金三品出
於他州尚多有之兵者聖人所不得已而用之者也然
則古人亦有得已之兵耶於乎此古之人所以動於此
而其幾應於彼發於一時而其憂及於千萬世者歟詩
有之崧高維嶽駿極于天維嶽降神生甫及申維申及
甫維周之翰言崧之為嶽邇於王都疏甸之既久望秩
之必通而其神之歆之宜其降而生賢焉若以為答也
夫衡亦嶽也江漢大瀆也其尊豈亞於崧高哉顧其僻
在南陬況不順者馮焉皇路為之不通廵狩秩望之禮
曠焉其神氣安能與中國相為流通而尚望其有他乎
哉故其所以不能一日忘者疾不順者梗之也討不順
者將引其嶽瀆之尊而匹諸崧者也匹諸崧者固將以
生申與甫者望之也然不必其身親見之者公之後之
有天下者也然而更千百年世非其世而廵狩望秩之
禮移為封禪禱祠之儀雖崧焉不免為明神羞而況於
衡乎故唐韓愈氏僅意其有魁竒忠信之民生其間而
猶有未及見之嘆夫申與甫豈特魁竒忠信而已哉則
其未生而有待於今日之盛也可覘已有之亦未必不
出于黨庠術序之間而其董學政者果洞古而照今歟
宜可坐而得之而為天下賀矣太和陳君文鳴由刑部
員外郎簡當兹任君前為庶吉士於予為同舘且同鄉
也信其洞古照今而於是乎有遭焉因同官之請贈行
也而獨以是告
　　　文會贈言序
金陵龍志仁由刑部員外郎出僉于浙志仁豪傑士也
浙大藩也僉事憲臣也議者以為豪傑之才用則無其
不可為者未也然必得大藩始有可為之地猶未也然
又必持憲節焉始有得為之權而志仁亦欲自試之以
答上之知也别其友以行於是其友之雅與文會者凡
二十二人人為一詩以贈題必以浙之勝者志志仁他
日次第之所歴也而其經緯脉絡予請為志仁商之夫
人北道赴浙者必自檇李入春秋之末呉越於此日尋
干戈爭尺寸焉今則東南孔道也則夫天下可以為有
一定勢乎哉孟子曰所惡執一者為其賊道也可不省
諸而于是時當迓者至導以入會府之城其於古也為
錢塘即而行禮上之禮越三日羣廟告至讀表忠觀之
碑循蘇公堤拜武穆之像于西湖之上奮曰予何人哉
庶幾臣節可勵也浙分東西為二道僉事歲分其一焉
度浙而北泝者為桐江姓是州者誰也載求泰伯祠而
鞠躬焉廉貪起懦于消息盈虛之間盍於明月泉驗之
其然耶要今二千石無有慢遊以病民者有則必誅扃
謝公樓窒白石洞弭綠波亭下艤舟以嬉者其嚴乎使
蘭亭諸賢尚在亦當減坐中觴咏之七孰為曹娥江之
廟驄之過也式之式清風嶺之祠訪林逋之宅亦有築
堆讀書如顧野王者乎則駐節賞之而或舁夫所指有
吹簫臺焉呵之左道無緣而入矣浙澤國也浙東之鵞
池鑑湖剡溪浙西之苕溪葛洪川淤者必浚圯者必完
奪于豪者必復舉以利民焉使民如歌白公歌之志仁
可以告成事矣而今而後天下之人益信夫豪傑之才
得其地與權真可以有為哉而凡二十二人之詩亦非
徒作也若夫考績幽明之法則上與當軸者事也予何
敢與志仁亦自不必知也
　
　
　
　
　
　
　圭峯集巻三
欽定四庫全書
　圭峰集巻四
　　　　　　　　　　　　　明　羅玘　撰
　　序
　　　弭節重榮詩序
始予丙午歲春遊太學王清之時已得順天解來為同
舍生恒就予語清之亦誠浩博善反覆事情如指諸掌
翛然有凌逼霄漢意氣而俯視諸碌碌累黍拾棄餘依
門戸者真鼠之遊于穴中而相啣以尾也故有旁睨而
冷眼竊笑而背唾出則閧堂抵掌大聲曰是病風狂人
邪而吾二人佯不聞自誓終其身不變是年秋予亦得
解清之來㑹取予一詩為其祖某先生八十夀予詩極醜
厲而清之至今獨傳以為竒予不知其何以或者謬與
予合愛而不知邪明年同第進士又明年清之入為給
事中又明年予亦承乏史院顧予之尾瑣分量盈溢日
食於太官寅而入焉無所為申而出焉則有卧而已矣
而清之方目不暇瞬耳謖謖拾遺補闕以終晷向相與
語者既次第蹈之莫予與也予獨得清之不以俯視者
視予予亦足矣今清之被詔趨寧夏凡西邊軍儲得以
便宜從事天子不能無望於清之也夫人之命一也捐
之以與羣不逞者抗而為天子衛元元者軍軍之恃以
生者食也齊民無食則饑且有救饑之政豫焉况軍乎
况邊軍乎今天下之邊三北方最勁西次之而寧夏古
朔方地西北其衝也所以裒積貯儲挹彼注兹使士飽
而歌而憤思一戰是又在吾清之是行也予愚不識天
子意意其在此非歟清之行當過濬濬其家也封給事
君方承顔于某先生膝下以予詩考之先生今可九十
矣古人以富貴不歸故鄉如衣錦夜行所以甚嫉夫仕
而不歸者以著夫仕而歸者之榮也况清之將赫斯之
重輟清燕之侍翩然自天而下弭節登堂而頒首出蹴
蒲褰幃而鮐背見合三世人以言笑晏晏衣錦之榮抑
其末耳都門外茵地以莞而執􁑭玉立林林者招清之
以飲是餞清之也且飲予曰子前與清之語太學何事
人謂狂兹何不復狂序送清之行序成餞㑹中詩皆足
清之行矣
　　　送蔣敬之歸省序
敬之之歸上之俞其請也且以寳鏹賚使途有常餼水
有行舟舟有櫂夫闗無滯譏清湘纔三千里耳誠無難
至者恩之被也渥哉而前此贈父河西君為編修封母
為太孺人黄焚于丘拜瞻珠翟于慈閤無忝為人子别
十有二年之稚弟突弁郊迎序鴈行之舊慰慈侍之代
授已試之業無忝為人兄居幾何飛書告至于南海令
君令君誠之其兄也無忝為人弟傾我腹笥于彼髦士
無忝為州里師衣錦晝行至止山立輝其有光無忝為
州里之重客敬之是歸徒歸哉然敬之其官史官也其
祿常祿之外又益以太官之膳内法之酒也有大燕㑹
又以中士班大夫而坐于門進謝于殿也一日二日講
幃之侍興俯走趨衣袂襜如天光臨發誰也某也無所
逃於帝心也然則今日俞且賚諸敬之其直俞且賚諸
他司而姑以例云也邪夫傭於人而受直倍於族傭焉
用力且與族傭等雖其主不寤也或雖寤焉而不之較
也亦獨不忸怩于心乎敬之必不爾為也於其行也不
敢以不告者予敬之友也
　　　送夏先生之湖廣序
懋齊夏先生蘇人也以連山歸藏之學授弟子于京師
去來常數十人京師業是學者必自夏氏始名得其宗
多以之階進取先生起進士為給事中至左右給事中
數十人猶依依在門墻如未貴時先生之教亦猶昨也
故名日益髙人日益親𢎞治甲寅十月詔以先生為湖
廣右叅議人皆謂天子多行先生言兹將觀其自行也
行必以大大莫如湖湘故特以授榮哉而數十人者獨
顰顣咨嗟奔相告語擇日時羣入謁且以賀起居班定
有頃其立者如植趨者如傴黙者如緘吁者如喙咸有
所喪異其所以常侍側者先生亦蹙然驚焉急揖以退
明日相與醵金大㑹供張饗先生先生酒半進而迭飲
之因問前狀所以有執爵而告曰始吾二三子之旅而
萃於先生之門也先生於吾之進也損之於吾之退也
益之亨吾之屯擊吾之蒙迪以履導以謙困於行離以
照之蹇於言解以發之大過不可包也小過可贖也吾
於是乎少有革焉而又震以鼔動之節以品節之渙以
蕩吾之鬱井以介吾之辨加吾數年吾之蠱惑似有瘳
矣吾遯而歸家人異吾而賀曰爾何壯而豐也無乃晉
見於君子乎爾之否而泰可冀也吾賁然咸來恒以為
自今可以无妄為庶幾剝吾故而復吾新漸見乾坤之
心乎今先生自此升矣則吾之睽孤有日雖憧憧同人
亦何姤也先生觀吾其以為既濟乎未濟乎吾是以立
而不知艮吾趾趨而不知鼎吾足視而不知所臨故黙
思而不遂所需故吁也先生於是受爵盡釂首肯而笑
復有執爵者再拜請益先生曰子欲之乎請觀於兑之
象足矣衆皆躍然拜教旅酬而罷他日有語是於予者
汪登也且曰願有序以送先生予癸丑同南宫考天下
士可謂知己然不能文也次是語使登持以獻焉
　　　送黎文淵還南城序
建昌為郡屬縣四其首南城縣縣有城在於黎旴二水
交鳯凰山之陽城南出通㑹門百二十里為南豐縣又
百二十里為廣昌縣東出武勝門踰黎旴百里為新城
縣而南城北下未三十里已為撫之臨川金谿二縣葢
郡之委也亦要㑹也故置戍衛以鎮遏不虞今去衛猶
為守禦所元季偽平章擅割據之雄為偽都僭王號宣
徳中荆又國焉其雉堞樓櫓門社之傑麗臺池苑囿之
髙深芻牧廪廐之富鐘竽笳角漏柝之喧羽旌纛幢之
樹嬉遊歌舞之娛騎射弋獵之便殊有京國之態豈王
都相仍於其處而然邪然觀其竒花異卉珍果嘉蔬酒
醴之味直争雄於洛陽姑蘇錢塘之盛要其土地之美
山川之勝容有以召之也廣昌居上游林箐蒙宻瘴毒
殺人新城差沃衍南豐多磽确地皆不能與南城齒而
其民亦多老死農圃固不能如南城民尚通而善賈樂
為逺遊薄海内外有之也吾嘗遊天下茍十室之邑三
家之市吾可以張口飲醪闢囊為餼醉飽而嬉矣葢吾
里閭之人多也最後之京師南郭之南市有吾里人偶
語者以為適然耳既而隔墻而呼吾里人也髙門華堂
坐而談吾里人也吾驚曰噫何里人之多也吾舉順天
旁午來賀且百人則南郭之人半焉丁仕隆擁重貲而
好文黎文淵扈輦蹕而多技皆於吾如平生歡吾職史
事於今八年文淵老矣請於其長得與其子益國䕶校
秉羽幢下歸歸則猶食官餉曵裾王門榮矣哉然浴旴
水射遊魚登鳯凰山放紙鳶倚通㑹武勝門笑指負擔
而入者曰三縣山氓來矣此則少時事也今虎旅司門
無敢譁無敢闌入山川禁厲鳥獸魚鼈咸内物也寧復
得爾為耶惟飲醇酒慶餘年得歸老以享鄉園之全盛
招士隆輩亦歸使人謂南城人好遊遊而非忘返者於
風俗不亦有助乎八月初吉偕仕隆來告别吾無以為
贐也以此贐之
　　　夀鍾教諭六十一序
長汀孟方鍾先生有賢子曰文俊登癸丑進士其試南
省時予實主司也優其文收之方其未試也私謂其儕
二三子曰家君生癸丑今兹歲又癸丑六十其逢是為
夀端茍占一第歸以為夀良宜咸壯其言而是之已而
果然釋褐試戸部政時以新服孔嚴初志觖望居常悒
悒未幾詔用言者議進士其聴以歸而文俊在遣中遂
欣然告行二三子来謂予曰鍾先生少有大志而業進
士賈用不售自老於一校官而遜諸其子至文俊竟有
今日之收訓信昌進教博羅年未至而疾以疾而請得
請而歸歸而疾瘉疾瘉而至今日之躋文俊榮矣又得
先生之夀而歸拜焉先生夀矣復得文俊之歸而榮焉
所謂一時而衆美具也所敢聞於左右以去文俊遂為
先生夀何如予曰先生之志乎業乎賈而不售乎遜諸
其子乎疾乎請乎歸乎歸而瘉乎予皆不得而知也予
少居田見老農焉預厥種覃厥耜又飭厥襫襏以時而
藝焉畎之塞也或固之畮之疏也或溢之原而萊蕪之
隰而沮洳之間視他藝之芃芃者則迺愕迺悔迺屬其
子而代終焉退擇其町疃曰吾葵吾蔬吾􁪬苽尚可飽
也而其生莫不翹焉秀焉扶疏焉而老農憂采薪棄之
閉其戸而内觀也道之貞葆之道之腴味之閲月充充
如有得也忘其所有事而不知也而子之代終也適有
秋他日連連焉以車畢登於塲再拜稽首于膝曰老農
怪矣用其子而享諸吾農不如盍進盃酒為夀如子之
言則先生之齒休且尊矣以其子貴休之萃也享老農
之利而非其伍者也吾與二三子縻於是欲以盃酒後
其隣而不可得雖然不可虚也皆應曰然迺書予言授
文俊為歸夀之獻
　　　夀彭翁彦寛八十序
彭之先世祖以夀考聞至越為王始以貴顯而其名皆
能與世相為終窮更數千百年語夀者固未有賢於祖
不獨彭氏也而越之貴彭氏迄兹葢無之而他之氏族
越之後如越者寧數百十而已哉彭雖微越不失為彭
也故彭獨尊祖為彭宗越雖貴不與焉抑越之戰劉項
間其得王也虎口之餘臠耳計其利害直以生易貴其
貴也亦未能亢然南面稱孤固有可執而醢之道也使
祖臨焉不以惡臭視之而恐其凂已也幾希矣葢其趨
不同也然莊周稱祖吹呴呼吸吐故納新熊經鳥伸以
為夀是未免挾小數以攘竊機緘逆其天常為造物者
之蠧聖人之道無是也及其厯年之數容或諺聞之過
使有之其戚屬朋友臣妾亦有與之抗年而俱存者乎
無也然則飲水露茹草木與深山之木石大澤之龜蛇
處可也古者堯舜百餘歲文王武王皆九十餘歲孔子
大聖也亦七十餘歲傳之所記百歲為期期於此而已
矣亦未聞聖人者數百歲云也葢徃者不過則來者不
續吾見天地之運於是乎息矣其可乎予嘗持是説以
祛厯世之惑且欲以告彭氏彭氏居京曰彦寛叟有孫
妃于益國予里益都也里人莫不與遊愛之而欲予言
其八十夀以是月六日晨持以獻予知叟之欲繩祖武
也亦明矣然其未得也有苦身吐納呼吸之難及其既
得也有約居野處之窮而又戾於聖人天地之道又况
徒聞其語而已孟子曰盡信書不如無書書聖人之言
也且不可信而語庸妄人之所傳以神者也可信乎予
請叟觀於傳質諸羣聖人徵諸天之道順其常而為天
下之大老亦一彭祖也已
　　　慶喻翁以善七十夀序
三代井田之制既廢匹夫固有能與人主争黔首以擅
萬物之利而富擬封君者亦非必智慧豪偉桀大神變
化以鼓夫天下也而世主亦嘗斬芟擉剔入於葢藏隠
宻中期與斯民更始雖其戾天穴地之姦凡為民害者
一切不貰而於此獨遺焉豈其足與吾抗而終莫可去
耶抑亦有不可去者也均是人也傭於人晝而力作宵
而索綯終歲而不獲數金或懲而自田其勤倍焉終歲
而又不足其租之入又改而商則覆其舟幸以身免亦
丐而已矣溝中瘠而已矣悲夫夫人豈欲自癘其身若
是邪充其意也欲與人主争黔首一也然而至此者田
非其田也嗚呼世主其終復井田乎井田不復世主雖
煦煦憂之亦末如之何也幸其有與吾争者吾舉而付
之使為之母不猶愈於坐視其無告乎中人之家聚十
馬牛四十蹄此竒貨也而估不十金焉歲歉懸爵於國
門令曰入十金者授必中人之家則天下皆莩矣何也
合百中人而金不足也改而令曰凡入千金者授則固
與人主争黔首者也然則其争也柳子所謂貧之母是
也明主特患其不吾争耳争衆則母衆母衆赤子其有
不安乎然吾觀凡赤子之於其母戀戀然喜其康且夀
也否則悲號隨之不知兹之所謂子母云者特其號焉
而已而其實則有不然耶予愚不能决也南昌七十翁
喻以善居京師貲鏹累萬而循循好施不倦豈亦所謂
貧之母者歟是月既朢實其夀期集來假予言徃祝者
羣然也似皆欲其康且夀子母之説疑亦於是乎在予
欣然書之翁弟吏部君最名知言其將謂我然耶抑不
然耶
　　　慶萬母楊宜人八十夀序
楊宜人母於萬氏於今六十年教其子武略將軍南京
水軍千戸鏻世其官三十年歳漕京凡二十五年鏻之
子又子鏻亦垂老宜人享今封内政猶不假人鏻亦不
敢問一意治漕事乃有能聲也鏻之先吾南城人其南
京葢官居也故其漕間歲一至吾遺吾以酒必曰鏻母
手釀也吾飲之甘故鏻至輒問其年鏻每以康强對今
天子之七年河决張秋歲漕大沮八年河復故道鏻獨
先諸漕至則酒之遺也兼埕篚之將也兩幣吾怪焉請
曰鏻之里舍有髙鏻母之年者曰今兹孟夏而母八十
是屆觴以酒乎而隨以幣乎與文以言乎曰言也山澤
之言木舘閣之言腴木乎腴乎曰必腴也然則其以吾
幣徃盍丐諸鏻是以來幣里舍幣也吾曰而來宜也而
母之毓于楊也二十年楊之姑娣妹同閤而處紉而綴
繰而緒織而縷幂而酒漿固無選也其未聘也孰能豫
以命婦待之乎况宜人之秩其服熊羆其帶鏤銀緋之
亞也而可以妄意希之乎及其歸于而父也無有姒乎
娣乎東西舍之號為娣姒者乎今其在者葢十無二三
焉服命服而八十者必而母也亦有傑然武弁為之子
者乎固而里舍之髙而母也然吾觀而亦自邁徃當必
有隮又每曰而母康强則封固不止是年亦未可涯也
館閣碩儒徃徃藻繢粉飾當世事照及萬世如見此特
餘泚耳吾為介紹可得也鏻曰聞此已覺津津腴矣漕
綱嚴姑書之去待十年更為九十序以照吾室尤榮也
　　　送錦衣張侯出邏序
歲聿云莫燕趙之間惡子弟食飲博奕費且盡思為冦
偷益急每伺朔風塵起躍馬突出周道上矢聲搜然雖
有賁育千夫而手龜足瘃饑虚困悴之餘亦不免戰掉
失色伏而獻囊免患於瞬息間誠畏之也况南人素綿
道逺而疲三尺童子可以制之其所攜者固其物也亦
何擇於公私哉當是時懸人之命於手壯哉翼虎也而
國門南出三途視他域尤多葢河水不舟今天子貢道
出焉故令甲三途歲遣錦衣支帥三人握符提衛士分
出以邏其出必以子月朢日又出三御史並臨之凡兵
民之司皆受檄指麾從事期以靖冦寧民足國阜財而
已今年中途屬張侯養直侯余友也少為武學生戰藝
塲不如志而抑就右階時尚為百戸也嘗屢戰建州諸
衛得今官廉毅為其大帥所知以其名請乃有是命非
常數也今日建纛出郊乗虎皮韉弓䩨魚服僕姑在冰
衛士屛息俛首不敢唾嚏不敢仰視就而子趨離而鵠
立整若斧兀若尸人皆壯侯能戢士謂冦固在其掌中
余獨知其建州之戰夜半率敢死士深入斬首獻軍門
今兹禦人之冦固實健且趫也亦豈敢自謂强敵哉其
出没騰蹂必輕騎遊韁無所止舍亦豈堅營壘嚴步伐
而悉衆以為重乎以予觀之葢出穿窬胠篋之徒一籌
耳使道上之旅去其畏心并力支撑而生死以之則形
格勢禁彼固無能為也尚勞天子爪士之出哉况侯斬
將之餘勇視此輩蚤虱不啻也無著手處矣戢士亦其
末事别筵有詩余總其意為之序
　　　送祁君宗規出知徽州府序
御史郎吏也然其出按方嶽宣使監司雖以耆舊老成
至其地亦必郊迎肅入以時謁見左右腋以坐問更端
則起而對下巡列郡守必俯立迎道左庭叅必趨謝守
地惟謹至支郡之守與諸縣令則望塵而奔唱衙以入
跽請而拜謝守地不職視顔色以退其下倅簿百職立
廡下固已奪氣改容跼蹐盤辟進退維谷而已矣外而
介胄之吏奔走喘汗於塵埃中御史坐軍中不知也雖
然御史豈故為是哉自天子巡狩之典既廢其勢必歸
於此亦治體宜爾也然尊孤易危羣射四至徃徃蒙被
譴過十而二三九載最陟亦多監司之佐即前日之左
右坐者也或歲未及則出守郡國即前日之庭參而趨
者也夫以前日居然受之今日自為之懦者於此有改
行焉傲者於此有陵分焉雖有天下易治之郡吾見其
難也祁君宗規得徽州獨曰始吾以進士出知唐山人
意吾有愠色吾而不以進士視吾身思吾嘗為書生也
於是為縣甚甘庶幾三年無愆尤既而召入為御史人
意吾有矜色吾而不以御史視吾身思吾始去縣令也
於是立臺端按廣西庶幾六年上下無愆尤今吾為守
壤地千里而又託于王畿之内無宣使監司之察葢一
歲之迎而趨者一二焉其餘固吾殫其力而為郡日也
向吾不為進士則山隂之書生耳求一命且不可又安
有是邪於是其寮皆知君之安其官其去是而為宣使
監司必思為守者不責其所難為凡為守者得行其志
焉自宣使監司而入為部寺臺之長必思為宣使監司
不責其所難凡為天下之宣使監司得行其志焉所謂
無施而不可其在君乎徽之郡良未足盡君也遂相與
交贊游揚以君為可法使予書之為送行序
　　　夀中書舍人沈君七十序
中書舍人直内閣沈君以能譯西蕃書大臣薦之上俾
教西蕃舘生於今六年君亦年七十矣舘之生聚而謀
曰今兹花晨之明日甲子也又明日乙丑又明日丙寅
吾師始生之晨值之孰有豚羜維俎孰有鴈鶩維刲孰
有醇酹維釃孰有幣維篚盍登吾師之堂展以為夀衆
皆曰是不可廢也如斯而已乎則又謀曰孰知賈其徃
貿綃孰了畫其徃募工盍圖吾之所以為夀意以是日
獻衆又皆曰是不可廢也如斯而已乎則又謀曰舘在
斯閣在斯臺在斯其盍徃丐頌言為吾師夀於是分走
丐焉明日駢來則又聚語曰吾師教吾如其子吾無伯
魚之疑其子視吾異姓兄弟也吾今不敢以師視吾師
請以父視之必得能言吾欲言者序吾意遂羣然入吾
室請予實不能也然重譯之書亦嘗知之大抵體尚左
行如龍文如鳥跡或如蝌蚪或如蟲之字于葉蝸之篆
于沙世惟不能用之人亦未始之見也見之有不畫肚
箝口面墻者哉然則猝然囿而舘食之出其文使業焉
則必先譯其聲而後施於㸃畫偏傍之間聲既與吾聱
牙詰屈是又長年習騎然且先畏之而怠者半矣又安
能帖帖然據案以終業也乎加以為之師者自珍其能
曰是不可以旦夕至或曰姑徐徐將自化或益迂其途
以捍其入則其上焉者恃有他途進而幸以黜其下焉
固日茍一日黜不黜其聴之也於凡入館莫不皆然而
西蕃又古釋氏之教所從起其華嚴字母既足以傅中
土流百世為切韻祖則其制為文字深秘竒奥獨諸蕃
比耶其師之珍而矜倍於他師亦無怪其然矣况望能
有以教子者教諸其徒如君者乎由諸生言之信有父
之道焉子之於父不以尊俎為夀而欲其永長存圖固
無助也詩傳則名附以傳其為永長孰與於斯諸生亦
善夀其師者哉予為之序
　　　送憲副張君之任陜西序
地之涯為邊衣之齊而綠也亦謂之邊凡器物之旁肉
通謂之邊然則邊之云者封疆之盡際外此則為侯甸
要荒所不及先王亦不得而兼治之葢越邊而求以為
衣求以為器物不可也然物之壊也皆自其邊始故先
王於此尤慎之而重為之防非憂邊之民不足以抗之
為之憂也憂夫無以使邊之民抗之有壊而入内之道
焉之為憂也邊之民其生而風土之鍾長而氣習之漸
大約與之亦不相逺其山海與之相陟降而浮游也其
飲噉騎射漁獵與之相錯而便習也父内而子外也子
内而父外也或其身之迭為内外也皆不可得而凖也
而或者恃吾闗吾堡塞在猶謂吾封域如完衣完器物
然其亦不思之甚矣於乎邊圉之寄可視以為何如而
獨付之武人况憸人之與庸人乎正速其壊而已西北
之邊古已不與東南並而西於今尤為多警洮岷亦西
之一面生蕃西羌之所窺覬而比亦伏釁孔深天子以
為宜得憲臣之有威望者節制之以銷之於未萌於是
以監察御史張君為陜西按察副使徃即其任君前奉
詔按甘肅邊臣諸不職者朝議服以為能葢肅之距甘
也五百里是為𤓰州𤓰之西古玉門闗也而中國之地
至是亦盡矣計其道里之虺蟠蚓屈於河山之間腰腹
脊脇要皆敵也其穿而入也幾隧其入而薄也幾城其
變也孰激之其來也孰導之敗孰為之殿罪孰為之魁
君在道時顧瞻躊躇固有定算而後諸囂嚚者無所動
其喙不得盡其辭焉稱曰能宜也洮岷尤近於甘羌之
强不及於諸畨偏禆將校非大將尊重臣而副使之得
久於其任又非御史暫臨比也天子之所以用君烏得
無情乎或謂君端公之老者也宜在朝廷預政事其出
非宜是之謂不知務凡器物於其旁肉之邊倍厚之然
後可保其恒完而不壊用君於邊固以厚邊也庸非所
以重君乎此非予之言也其寮言之於予者也且使書
之為序以為君行贈
　　　送大鴻臚丁君之任南京序
𢎞治甲子秋七月鴻臚寺少卿丁君應韶擢南京大卿
仍其寺也於是自戸部主事轉而丞兹寺至擢少卿凡
十年矣泝而同予登進士於今十有八年其前一年同
予舉順天也葢十有九年矣於時應韶年最少廣顙而
豐頤頎然凝立而孑孑髙望而逺志不見其非予愛也
遂屬望焉曰是吾人公輔器也然惟識之私心而已矣
及入部得劇司人舉難之應韶若無營為事至而不知
其何以為之也於是有鴻臚之選葢廷選也人又以為
奪所宜居而處非其據應韶則優優乎素為之者自以
為不如如良御之御車而自中乎疾徐然久之自不能
逃冕旒之明而辭兩階之屬目矣今日之擢良有由也
予昔之望之庶幾其有徵乎雖然予忍忘應韶哉夫鴻
臚之職在北為宣上逹下之要樞在南為優游養髙之
地少卿為下大夫之秩大卿則中大夫金紫之尊北則
少卿之務偏煩而南則大卿之政益簡以尊之位臨簡
之政簡與尊相遭刻峭孤厲常必由之而天下之能事
去矣守其位終身焉猶懼其蹶也况進而有他覬邪有
能反是而乗静焉以觀焉遇有得焉而蓄焉蓄既富焉
而竢以出焉雖進而大有為焉猶履常途耳况今兹邪
以應韶之壯且碩而精慎又若是於予之説必有擇也
其何觖於予之望也邪予日竢之而已因同年之别之
而欲彚於予之一言也予於是言焉
　　　慈慶省迎詩序
蔣母太孺人春坊右中允敬之母也本滇産也先編脩
君宦滇時室焉敬之所從出也兹老于湘為蔣氏夀母
享今封則敬之前編修恩也敬之入朝於予為同年且
同官砥礪予也居多姓異族也實同生也母也有母我
之道焉𢎞治乙卯予督敬之歸迎來兹而遂予之一拜
瞻以為快既而敬之以丁巳至不果也予懊之意者清
湘水土時物宜老之品絶天下未忍遽奪其素耶或依
依桑榆人之情也而尊宿遲莫之年又怖於逺且險耶
或姻婭婚媾之恐去其儀刑耶將孫甥孩稚之不勝其
暖暖姝姝也敬之之不能勇也殆亦如是而已矣敬之
今也自院而坊有青宫睿學之校有講帷迭更之班有
國史之纂而尚方珍異時出疊賜日倍於前於是始悔
其曩也之不勇然違省已七年矣具書告於其兄汝守
君不竢報遽入疏請詔乗傳以歸予懽甚因之寓告曰
清湘之産誠美矣然不知孰與宫醪珍羞與夫四方水
陸之珍萬里之行長江之險若可怖也然不知孰與滇
南人馬履跡之䟦婚媾孫甥之戀戀不能置也然不知
孰與膝下子婦之懿夫惟無較品物之相形較則美惡
之自明也無嘗天下之大險嘗則險夷之自知也無忖
一體之分形忖則親疏之自别也敬之之歸其勇乎其
又可隠於予言乎庶幾母之覺而許之而至於斯也使
人見且拜之謂有是母也斯有是子也為天下母之勸
也不亦快哉諸别敬之者聞之合辭曰善咸賦詩一章
命曰慈慶省迎詩書予言為序
　　　瑶池寓慶圖序
𢎞治甲子十一月二十日太倉毛太安人七十晨也太
安人范姓春坊右諭徳毛君母也君嘗迎至京獲恩封
既奉以歸不敢復强至是厭于憲度無緣便私以遂其
登堂之慶蚤夜徬徨跂而南望焉則呻吟以戚入而趨
班則已退食自公亦呻吟以戚明日復然嗣子貞尚少
也雅喻其志跪而請曰大人起居愆于素甚得㣲有大
母之在念歟得微有婆娑迓慶之悔歟得微念兒之體
孱不足以給使令歟兒實壯也君躍然以喜曰吾不識
兒兒何可人至是果能是吾其置觴與豆于匭又曰吾
其製冠帔與服實之于篋命僕于潞河之灣曰具舟則
坊寮中允蔣君舟也召日者于衢謂曰為吾差吉則八
月壬午之剛也凡既具矣君又曰然則何以寓吾意貞
曰兒聞瑶池為王母居者其桃華實皆三千歲願大母
之夀如斯以副大人意然必有圖焉君曰吾其為繪事
之工是徵君又曰然則不可無述其事貞曰大人職是
文事與其事者是也君於是以屬予顧予亦何言哉其
告貞歸至之日拜太安人於庭下進而致辭曰大人飭
孫之歸日吉時良以利啓行水道二千里餘無滯無虞
實附同官之舟無詒大母之憂及其夀之晨也垂圖於
堂發箧獻服啓匭出觴酌而進曰大人以孫歸為夀其
祝百歲康彊于曾大父有光惟我後之昌不知太安人
於是其將惟貞之祝也足樂乎其必君之歸而祝也而
後樂乎語有之雖有離憂亦樂也君其可以無憾予因
於序圖之末道之云
　　　李氏族譜序
玉山之李氏祖紹興紹興之李氏祖青澗青澗之前無
所考考自馬翅谷靖康之難永竒舉族殱焉宋諡忠愍
是已而子顯忠以先歸宋免後屢以忠義奮為宋名臣
晩乞祠居紹興紹興之李祖青澗是也顯忠薨諡忠襄
子以讓徙玉山遂為玉山人玉山之李祖紹興是也以
讓名遜於忠襄子次第三也而譜云孝宗賜金帶迄不
見他恩功臣子理不宜爾或其志不樂仕而其徙也實
避而遁歟至其十世尚多抱徳而隠者間雖仕仕亦止
郎吏州縣之官葢天於韜晦之裔益培息之使厚而大
發之故此其遲遲也至十一世敬敷始有方面大夫之
位則所謂厚而發者此其權輿而玉山將復如紹興乎
可必也敬敷在刑部主事時圖系忠襄而下詳其事于
左而肖其像于右彰善表爵至於其子之行而止凡十
二世為玉山李氏小宗譜分司於淮時又上泝古初而
旁及於他支凡碑銘遺文皆在為李氏通譜連為一巻
於乎敬敷之譜之宜也夫物未有萃極而不渙者紹興
之所以有玉山也然則自玉山而復為其他又誰能禁
之哉又必有為之祖者矣故曰譜之宜也雖然譜國史
例也同一備遺意也古者有功徳者有天下其次有國
又其次有家特國大而家小焉爾而備遺之意因之忠
愍忠襄以有顯功而為紹興之祖以讓又以有隱徳而
為玉山之祖則自玉山而遞為其他於無窮必有功徳
者為之祖也譜特備遺一事爾而其實不專在是也敬
敷譜成丐予序敬敷名寛今自貟外郎出僉雲南有志
於世况其族乎故極論之如此
　　　夀丁母八十序
古松怪栢多于顛崖斷岫嵌嶔巖广人跡之所不至者
亦性也地也人也天也天之生物氣獨先焉而功則後
者豈無説焉夫物莫不榮於春而瘁於冬突焉而碩者
不數歲則蠧矣松栢無是也非所謂性者歟郊於大國
者其山童童則舉盡之矣孰仁之哉跡與力所不及亦
已耳非所謂地者歟金鑛于山珠蚌于淵腰絙篝火極
百戹期必致之而海外絶域能言之鳥獸及書志所不
録之珍怪亦皆有以得之若神施鬼設然其他可知己
而亦得以逃斧斤之患於中國者非所謂人者歟若夫
狂雷斧之䃱磹焚之金石為塵是之謂天固亦萬不什
一矣吾故曰功則後焉而人之生也人之功則先之獨
異於是五體完具氣遊其中宣暢液浹攝為太和性固
夀也宫而居火而食匪夷匪裔不病不顛夀厥地也兵
革曠百年之見癘氣杳没齒之逢天之夀人亦多矣乃
若寡爾嗜慾時爾飲啜衛爾形秘爾精保合導引遹回
厥真是天地性固不能為而謀者反是周身皆斧斤也
吾未見其全人矣故曰人之功先之焉噫松栢之夀天
也人之夀人也顧可松栢為人謀乎哉吾旴風氣遒勁
其人類多夀考出而家諸地者亦然可見者若丁母其
一也母僑居京師崇文坊相志剛大其貲于舊且相什
伯教三嗣仕隆仕元仕偉親賢樂善如儒人予家食時
仕隆仕元迭徃來商于鄉歲轉還焉而日益狎故習知
母之賢然而未及見也今年春予至京訪其家入而得
其棖塾之敞靚焉坐而得其堂宇之亢爽焉揖而得其
子姓之恭肅焉俯而得其臧獲之趨蹌焉有是哉母之
賢也既八月予戰藝塲獲厠賢書之三日實母八十之
晨鄉人有事于兹者欲予言以為稱觴侑予為説松栢
之夀庸著母之夀人也匪天也以人而全其天也逸逸
其觴峩峩其弁曰趙之英曰燕之彦祝耶頌耶言笑晏
晏松耶栢耶孰曰予諺
　
　
　
　
　
　
　
　
　
　
　
　
　
　
　
　圭峰集巻四
欽定四庫全書
　圭峰集巻五
　　　　　　　　　　　　　明　羅玘　撰
　　序
　　　送蔣誠之知南海序
同年清湘蔣誠之出知南海同年在館諸君作詩志别
而俾予序之葢其弟敬之同在館也誠之領辛卯鄉薦
敬之丁酉發解至丁未同舉進士自辛徂丁後先上春
官亦既差池矣而畢竟至是乃同有獲其可歸之偶然
也耶天生仁賢為世道計非以榮其身昌其家而已也
嘗思是科未入棘先二日天晦霾雨雪先一日夕滌霽
四鼓入試天無纎雲達旦益朗午温入酉風士既出復
大風雨雪洎二試如初三試又如之試已風霾相繼晝
㝠若有物為之自知貢舉下遞相贊慶以為休徵在院
至和所召必有非常之應於其間者既撤棘兄弟同薦
名者誠之敬之出西粤涂邦祥邦玉出南粤石邦秀邦
彦出趙郡陳宗之亮之出南畿家自為耦八人焉噫亦
異矣哉余不通於古前此有是否乎兄弟之同生固若
牟麥之同樹然其地同雨露之滋同其耔耘之也又同
然其登也則不能無秕者矣而况合院之士兄弟之同
試則有之矣而四家者獨爾其盛何耶詩曰伯氏吹塤
仲氏吹箎言相和而和也豈其和之積也極其盛而先
於同試之士與隂陽之數八則成卦樂器之數八則成
聲將國家至和之運在兹而八人者適當之也唐虞之
時髙陽氏有子八人為凱髙辛氏有子八人為元數皆
以八而親則兄弟也而治實賴焉兹八人者將為凱乎
將為元乎誠之與有責矣南海之行且别也烏足置齒
牙間而為輕重哉雖然余之私見則然耳故因而道之
非通論也諸君智炳余先其製也豈無出此者乎
　　　送南京太僕寺少卿鄭君之任序
尚寳司禁中署也其扉與黄閣對置在掖垣之西其職
在章璽符契凡渙汗之頒門闗之信百官之籍將帥之
征行信使之稽驗咸與有事焉有大朝㑹有大祀事大
行幸則乗輿之導斧扆之侍在諸侍從先其寮自卿而
下恒僅四五人每以寵元老帥臣之𦙍子為之間自諫
垣入者廣數十歲乃二三人而吾同年鄭君體元其一
焉乃丞也今年夏四月南京太僕寺以少卿缺請乃以
體元徃補之則非銓司者所敢以擬也明矣古之人有
言曰天子明見萬里之外况朝夕左右曾幾何人邪而
顧容以擬為乎朝夕左右者不留以朝夕左右葢必有
出於朝夕左右之上者矣體元於此其可不知也哉内
之太僕外之苑馬馬之所有事者也而折衝禦武之威
寓焉今之據清要地者徃徃視之以為冗曹又若輕塵
焉眇其為鄙事至或臨轄而按督之例侮其末屬於庭
中以為戯樂於乎此何為者邪抑能驅虎豹犀象以與
敵人從事也而無所事馬歟要之非也易其所可辱者
而辱之以標異其隆重而已耳可笑也已而不知其官
之威日以削奪其心日以茍一二有志者又畏避脱免
不得已以㳫衰憊病之老充之而事之必至於末如之
何當宁所以勤勤也雖然非改而崇重其官不可崇重
其官非自其長貳始不可崇重其長貳之官雖朝夕左
右之臣又烏得而靳哉予也仰窺末光有得焉於同年
之餞體元也敢以為告於乎體元其念之哉
　　　具慶榮夀詩序
𢎞治甲子春貴州右叅議翁先生走疏請歸休于鄉其
子禮部郎中應乾為上之上可其請乃進江西左叅政
以旌之以為後勸然其年已望七矣熊恭人年亦如之
而方留於應乾之養故兹先生在姚江恭人在大都而
五月戊戌則大都之慶也子夀其母也子且憶其父也
妻且憶其夫也如親至姚江焉安知是日也不自姚江
父憶其子之夀其母也夫憶其妻之受其子之夀也而
遊神於大都乎七月壬辰則姚江之慶也父且憶其子
也夫且憶其妻也如親至大都焉又安知是日也不自
大都子憶弗獲夀其父也妻憶弗獲夀其夫也而遊神
於姚江乎是其仗精神之感通為㑹合以志意之真實
為孝慈者其拜舞之蹁躚觴豆之豐崇而不以志養者
視此何如也然則姚江之距大都父子夫婦之間夫何
萬里咫尺之有或者應乾迎先生於此以偕恭人之夀
號於人曰吾其縉紳之具慶者其如先生方幸脱紛囂
而復就紛囂何未可也輟其官守奉恭人歸以偕先生
之夀號於人曰吾其里閭之具慶者其如先生之乞身
也方諉應乾以為報稱之殿何未可也然則如之何其
可也古稱良史智足以通難知之意文足以發難顯之
情為得職而兹應乾之意可謂難知矣情可謂難顯矣
應乾嘗肄舘中也於其能通之發之者又不知也乎若
予也者濫竽者也其亦有不知也乎然其能者應乾嫌
於自彰也噤不以言若予也者知重同年也且同業也
不嫌於濫竽也欲强而附焉於是作具慶榮夀詩序邀
同年且同業者凡某人詩以繫之納諸應乾俾以為獻
應乾之意與情其亦於是而少暴矣乎無也
　　　便軺省慶詩序
葉太安人晉江趙氏八十夀母也以其子戸部員外君
為主事貴獲今封晉江南方海山樂土也子女孫曾盤
旋膝下致水土鮮甘宜老之品敻易君遂不得以其私
水陸萬里迎致京師恐奪所宜居為嫌及今夀期屆邇
則王事孔殷無敢祈請又以其初不遂迎致為悔方徬
徨亡羊莫之為心乃今月某日上以海南島夷就俘實
沿海諸戍將士功詔君發金幣徃賚之海南古珠厓地
也計其所經舟至維揚由岷江入番湖泝贛江踰庾嶺
西道也絶𤓰步入吳中泝鵝湖踰黎嶺下閩中折西而
漳而湖東道也均孔道也顧其行者其土何鄉也土乎
閩則固道乎閩而已矣則固君之家門值焉命之下也
則固有先聲于其兄弟者焉兄弟知之忍能不以告太
安人乎太安人有不喜而刻其至乎况於君之既至乎
其僮奴有不操篲以俟潔除餉牛食豕以待烹擊者乎
况躋堂而真進匕筯乎其姑姊妹之在他族者有不企
踵以需其期乎况真於慶餘而旅酬乎是固若天子知
之私有所假貸君也或君孝思之至而天固有𡨕㑹者
存邪不然當遣之官如君者亦容有如君之心者而皆
莫之及而卒值君何也夫人有所甚欲者而或以投畀
之雖其偶中之亦未可欺其不知而已其報也今君將
何如其報哉故於其寮之請序便軺省慶詩也敢私朂
焉某月某日其稱觴甫畢候也尚促事事歸朝毋緩
　　　送曾君知登州府序
登州古曰暘谷堯命羲仲宅之以寅賓出日地也今其
事廢天子守臣治焉其職主於上宣下達愛育元元輯
寧邦家者然而既居其地則所以祗迓陽光導先淑氣
而布之天下要自不可以百郡比宜得髙朗竒偉士為
之而吾友曾君貫辰適當其選君嘗以書經魁江西登
進士入刑部為主事進副郎至郎中居中閲章奏慮南
畿大獄蜚其英聲於人耳人以得見之晩為憾者滋多
兹之去也尚書白公如去左右手同官倀然若褫燭於
閣去硎於庖而吾鄉人與居方若飲醇醪頓覺撒而覆
其卣寧能無私憾於登民邪吾意登民尚未必知君也
昔蘇公文學聲名遍天下兒童走卒殆亦知之而其守
是州也父老之來迎者猶恐其不如馬使君則登之僻
在海濱其民之陋而寡聞豈其自古而然邪亦饑渴之
人入市㕓而過烹炰煿炙之肆嗅其羶薌非不知其美
也然以未試嘗之於此而遺以簞食豆羮又豈烹炰煿
炙之足嗅哉父老之徳馬而少公其或以此及公召還
葢未閲月也民始覺其薫漸之不終而憾其去之速乃
知烹炰煿炙既入口吻終為竒品而饑腸渴胃寧可得
遲遲而飽餐也邪今距其時已數百年其民之陋宜亦
於是而少瘳乎而饑渴之望飲食雖百世皆然也然恐
以君為竒品嗜之而不忍釋而君或如蘇公之召此則
登民他日之憂也其去思之碑與堯典同不朽是則同
官別君之意而予瑣瑣贈言亦有光榮矣乎是為序
　　　送朱君知廣西府序
王者之視天下猶其身也首居百體之上冠以尊之髪
日沐櫛而面日盥頮之耳之懸也有瑱焉口之脂以澤
其燥皆為其近於首也觀視之先不可茍也此下則項
領臂掌脊背腰膂胷腹臍胯洗濯必以時日無脂瀋之
澤焉然槩而蒙之以衣曵之以裳束以袴私蔽膝以瞂
納踵以舄而後體之容充以莊也然其髙卑煩簡輕重
隱見之序亦察矣故其集羣后於闕陛而不病其冗布
百職於天下而不病其渙侍衮冕者不自以為眤殿荒
服者不自以為疏知其皆同是天下也如首之至踵同
是身也今天下雲南為最逺雲南所𨽻廣西府又最多
瘴癘而幽阻物産無珍竒而蠻獠雜擾易煽以變譬之
於身其亦膝踵之間乎而世之擇利自便者目為惡地
商不以貨來吏必以計脱至屢歲虚其市廛空其廨舍
是知芘其身付其膝與踵不䘏也萬一風入而痺之蟲
螫之將舉體顫掉固未有可避而能居處也尚書庫部
員外郎髙安朱君為太守當徃是府人有意君不懌者
君笑曰是何傷哉方今闕廷之下公輔之器甘下僚𤣥
黄之文甘裏服而吾之堅勁非犀革吾之遒韌非組絲
以是為舄猶恐納時而踵决也顧猶睢盱於冠衣上體
之用其將不為饕餮之人乎吾不為也吾徃矣都諫祝
君聞君言喜吾黨之士有恬退者屬筆於予使為序以
贈
　　　送楊徳慧改任隆徳縣序
吾少時就㑹府試府城附治之縣其宰單騎青衫從一
二胥吏日旁午走街中吾意其為臺輿末屬貌慢之問
之其人曰吾縣宰也吾以其紿耳罵曰爾以吾為真不
識宰邪吾之宰衣綠袍黛鞾袴出乗髙輿張葢其上前
驅翟巾紺綬以呵掖輿之徒如雲也天下之宰一也彼
豈貴於是耶其人曰是則子之宰必進士也進士為宰
不於孔道不於臨轄之衝不於藩國之都不於戎衛兵
鎮之交所以貴名器蓄鋭養髙為公輔之潛地名雖宰
也實則非也若吾臨轄之衝則以胄監為之也丞簿之
積資者為之也呵之可也箠之亦可也倅貳得而轢也
武弁得而侮也子之宰豈吾之宰齒邪吾思之朝廷之
所以體羣臣者如此古未嘗有也士其有不奮者乎今
之用進士為宰異於是曰孔道以之詰姦宄臨轄之衝
以之給百需藩國之都以之緝不恪戎衛兵鎮之交以
之捍彊禦葢以異材待之然天下孔道孰愈於江都揚
之府治焉轉運治焉漕師又治焉戎衛以屬視我也楊
徳慧以進士為之宰人之東西過者皆曰其詰急也其
捍尤急至觸武人怒以訟也可謂材矣上之人皆許之
曰剛可謂知矣然而銓司猶拘拘焉執嘗筭曾未聞有
進秩之旌至徳慧有乞身之請僅改隆徳以佚之而已
則所謂待異材者果如是邪曾不若蓄其鋭養其髙於
安閒之區如吾少所見者尤有以激人之奮也雖然君
子視其身如器既鬻於人則惟人之所置而已置之静
則佚置之動則勞無不可也吾友王清之嘗謂徳慧為
堅剛之器若然今養之於佚地停息既久一日發於硎
而以之剸解吾見天下無完牛矣必徳慧也徳慧清之
厚者吾又清之厚者也為之作送行序
　　　送劉君知寧國府序
𢎞治九年春監察御史劉君出知寧國府君光人也少
侍其先太僕公學於京師舉戊戌進士知揚之興化改
徽之績溪入臺為御史巡解之鹽法又按蘇常四府皆
琅然有聞于時至是朝議以寧國大府也必君行乃可
孔子曰丘也東西南北之人也夫以東西南北而賈人
逐逐焉是龍斷者之所為賤丈夫之名不可得而辭矣
而為世道計者則又恐其厯之不周而日力有不足也
何哉五方之民山川限之風氣局之言語之不通嗜慾
之不同同川浴者被以冠裳則憂處營窟者舍以宫室
則悲世固有不可以身試入而徐徐曲為之所則未有
不可擾而馴者也是故惡夫迂者為其泥於此而病夫
彼也是故惡夫隘者為其執於一而律夫百也此聖人
之所以達於政其取於東西南北也有以夫光天下之
中土君生之京師北土也君從而學焉始政於揚東南
之衝於是乎在而徽又江以南也西之地起於解而東
南之地盡於海濱蘇之地是也計君之周流翺翔望嵩
髙窺太行睇恒碣以臨渤海踰大河瞻岱宗出淮泗以
放乎江漢之湯湯而東西南北之觀亦庶幾乎孔氏之
觀矣然則歛而尸此一方是猶秉照天之炬而置於一
室也其不亦彪炳旁射以出其光采矣乎久置於室無
是理也同臺諸賢惜君之别而使予言其大要後亦將
有考於斯
　　　送蔡君之任南京刑部貟外郎序
予既第進士顧視同年皆天下之英也而時方競師唐
人以為詩詩日相角而品日髙中書舍人蔡從善又獨
為衆所竒一時父母耉老慶索之父母耉老戚索之逺
出游者索之園林勝賞者索之山水草木蟲魚圖畫者
索之不則人不以為絶巻不貴焉及今為員外郎於南
也得刑部人有竊議法吏非詩人所宜居者予獨恐法
吏不盡皆詩人也詩之狀物髙至於日月列星之繫而
其入深也達於淵泉散於風之吹嘘雲之浮游雷霆之
剝擊雨露雪霜氷霰之降墜昆蟲草木之生生無窮大
之為海為嶽為山為川微而入于秋毫纎塵之不可見
變而為日月之薄食颶風為鬼颷為祲為雷之碪斧星
之墜也為石為肉為狗為老人或雨而為血滄海之堙
為桑田為息壤為飛來峯其為祥也在天為慶雲為甘
露在地為醴泉在物為芝為麟為鳯而於人也宫焉以
居器焉以用冠裳焉以章其身符璽權衡焉以信羣而
相害也則城郭焉以守兵甲焉以一暴亂祭於廟以報
習於學以漸陶而又病其拘也有壺矢博奕蹴踘之具
魚龍曼衍角觝之幻至於怪而為神仙服食吐納之術
放而為孤雲野水之觀水巢石穴之居樵之斧漁之歌
農之鼛鼓巫醫百工緇黄之流烏蠻白狄之方物紛如
也然必皆羅致之為詩之囊中物隨取而用焉而後可
以言詩又必和以五味使可咀也調以五聲使可聴也
施以五采使可觀也嗚呼詩豈易為哉使其移是心以
臨天下之政乎何有而况法吏政之一事耳烏足以盡
之予故恐法吏不盡皆詩人也從善行歸過其家省其
二親而同官以贈言見屬從善毋遲遲於庭而遄即其
所有事使為法吏如發蒙然天下於是信之而重詩人
望以為政自吾同年始不亦可乎
　　　聫芳類稿序
予讀五代南唐書見其一時以文學自見者如宋齊丘
其自待以為司馬遷相如揚雄復生不過也及讀其所
為文調皆鄙俚可笑而其所著化書尤凡近無稽下伍
野巫市卜而牽合附㑹得罪於名教者獨多又况其下
者乎乃知衰世戹運干戈漁獵不獨其政之足疵民之
不幸而文亦因之以萎苶不振也悲夫宋有天下百年
至於慶厯元豐之間可謂盛矣而海内文學之士泉湧
而出雖其將家子弟亦學為文章衣白衣從進士舉而
將帥類多通古今以至羈縻之帥築學宫召名士教其
子弟如楊日儼父子者則文章氣化亦必積治之久而
後盛且治也今天下之治餘百年宋不足論也人有不
談詩書者為世僇辱三年大比將家子或登髙科至四
遐羈縻之鄉邇來亦然不獨内地而已以予所聞貴州
宣慰使宋從頫則於文章詩賦攘臂敢為之間能流傳
四方其意欲與中原大家相角逐寧至通古今取科第
者之足言乎其弟如晦隱君也秀而亦文從頫與之迭
為唱酬積數十年遂成編帙有所謂聨芳類稿者所以
志其為兄弟之作也今存於家要其歸雖未必盡皆醇
於道而確然以不朽然其世雄遐方不為所變而又以
其家學播宣敦睦之風為左袵者之赤幟以風動之葢
有禆於世道非細也視彼築宫教子僅獨善其家而又
不知其果能與否史猶以為賢者亦逺矣嗣使君浩然
從頫子也綽有父風痛二父手澤之存於是稿也間授
於鄉進士周鸞來京師請予序鸞曰是將刻於梓也予
隂怪遐方之有是族既有是兄又有是弟既有是父又
有是子將必庶幾我中原世家乃已是不獨宋世所無
雖古亦未有也而况於衰亂之世乎非今積治漸濡之
久何以得此予故樂為道之從頫名昻號省齋如晦名
昱號宜菴葢昻必頫而省其政昱當如晦乃宜於隱其
取義亦精矣嗚呼讀是稿者慎毋以其姓同而槩謂其
為化書也
　　　慶繼志周君榮夀序
尚書工部郎中周希源家本安成也有宅盈廛有田連
陌有僮之指百任其畊桑置不問一意營治官事亦不
遺書稽其勤惰贏縮有兄希冲七十一翁也則蚤夜在
念鄉人至必訊其體之羸碩食飲之增損意志之欣戚
一人言然他人至又訊之答如其初則抵掌笑躍或時
語其寮及邑人與旁邑人之在仕者其人反也則選水
土時物輕毳温貂薧鱐湩酥暨尚方珍異包篚而致之
歲必四五發復書至則又笑躍以示其寮及邑人與旁
邑人於是人皆曰郎中之重其兄也皆曰郎中之不顧
其私也相與喋喋譽郎中且曰郎中之重其兄必其兄
之賢也今天子之八年詔聴民入粟補官翁應詔時年
甫七十郎中則笥冠匣帶篋衣一襲歸為慶郎中亦方
竣東封事北道濟還反命濟南歸水道也顧瞻興思恨
不翼而飛颺者歸與予道悵嘆久之兹將營夀都于閬
實以簡命徃閬雖西南偏地然水行必南安成可掠而
過也郎中又笑躍出都門就道邑人及予旁邑人迫而
餞之郎中曰若知予心之樂乎或曰郎中顯曹也封建
榮命也安成便道也其亦無耀于里閭族屬乎登眺故
丘而徘徊乎易其田葺其廬而授算於僮奴乎是不知
郎中者也人之於人也盍覘其素郎中所以蚤夜念訊
諸鄉人而致其物凡以為誰也有喜而逺必慶必不至
於近且忘其亦嘗誰慶乎覩物而興其思必不至於面
而若塗人然其亦嘗誰思乎所謂素也今則可息念而
晤無訊而見匪致而達追慶絶思光溢宅里喜延庭柯
樂其可涯也邪郎中曰他人有心予忖度之子之謂也
若假威以夸毘營營以殖其私是故衣錦晝行於鄉者
之所為也吾有吾兄在何敢爾惟取子言於歸日與吾
兄誦吾兄亦知言人也
　　　送裘從事榮歸慈谿序
裘從事給吾院事二年吾始見之若屏之樹于前及揖
也若杵下便旋焉以側立曵其衣之裾也若輪趨而登
階攝齊焉若鳥羽之厲俯而白事若不能出諸其口趨
而出也油油然其直也若矢不見其非儒態也吾怪焉
居久之微覺其吳語也問之則慈之大姓行人君之從
父也而𨽻之慧者附耳語曰是其口常吟哦者他𨽻又
曰儂見其誦文而首肯之或反脣以訾也吾益怪焉曰
其無乃隱情匿志而為是邪抑不得已而藉是以養邪
抑窮無貲而姑有所待邪抑有不直之誣而陷於是邪
他日頎然冠衣入吾室則士服也曰吾奉詔入粟得此
雖然亦欲速湔前汚耳而行人君亦繼至請曰吾敏何
追從父也從父衣儒衣二十年兩與淛士角而剛過甚
卒見汚衊吾之族老督來兹幸亦湔洗今將歸矣仁者
亦有以哀若人乎則吾裘氏九鼎也吾曰信哉吾所謂
不直而陷焉者是也然兹冠衣亦榮矣請以冠喻表之
冒者織絲為之縠也裏之檠者緯竹為之筐也鐡以綱
之使固焉漆以黏之使合焉絲出於蠶繰之而又絡之
𤣥其色也而後始可以織焉竹産於山伐之而又剖之
以為曲薄也而後始可以緯焉鐡自鑛而至於可以為
綱煆煉之功不知其幾矣漆自割而至於可以為黏煎
熬之功不知其幾矣而冠工之功皆不與焉然則冠之
成也其難矣乎然或誤而泥塗涴之蠅蚋之汚玷之則
洗濯之拂拭之未害其為完冠也猶可鬻也而昧者遂
棄置焉不亦謬乎從事今已濯冠而冠諸首是知其所
以難而重是冠者歟行人君首肯而笑書之納其歸囊
若將為裘氏喜幸然吾恐從事或反脣以訾吾言陋也
　　　夀錦衣杜侯序
唐金吾將軍張萬福年八十餘始知名至今老生腐儒
不敢蹈籍武人者坐此而長鎗大㦸之徒亦藉口以詫
夫執毛錐子者况冷灰復然尚可為廢棄者也綴諸師
尚父之後老而壯哉若今之天下一技一能各投其任
無有冒焉以居容以議為者况在天子之左右一黜一
陟之大者乎雖有延齡百輩其如陸贄何陽尤宗當與
其弟日夜酣飲負其癡甥以遊何至出聲言天下事萬
福雖欲立竒以取名將何所賀乎又將誰拜乎將瘖瘖
終此老夫而已矣其墓隧之碑不出百年匪狐狸之茵
則樵夫之礪石耳况於其身况於其名乎乃知政用不
臧適為好名者之資而已而盛明之世雖豪傑無所發
其名也錦衣杜侯景暘生淮壖萬福所嘗窘許杲破陳
莊遏希烈之地也其亦以列校起如萬福者然其征南
苗行北邉逼西羌過繩橋踰飛棧出入刀牙鋸齒水山
流沙弱水窮髪之區大小戰百十合視萬福立功淮泗
土中逺甚而僅得一千戸人以為食報薄也今距萬福
賀延英時特九年而畧無衰頽意朝夕朂仲子行人君
如束溼遇人時出驚人語使當貞元時安知不有延英
之賀乎然行人君玉立人表將世其家萬福葢無之以
此易彼孰得孰失萬福得無憾邪獨其祿食七十年未
嘗一日病夀九十此則侯或同也予於行人為知己而
臘之乙巳侯誕日也劉彭張三子與行人遊最舊不欲
闃寂舉夀觶謀於予予方讀萬福傳偶屬而比之亦春
秋意也所以進侯者其亦有在哉
　　　送光祿韓君歸姑蘇序
光祿典簿姑蘇韓君應奎未貴時予遇之于丘文莊公
座始不知其誰也與公論當世人某可相某可將尤以
正氣直道知幾有晩節者為賢至於與世浮湛依依在
位者則欲求其面而唾之予甚驚此何人也敢於公側
如此及公嘆兩粤彫敝有將來憂君矍然泣曰先公亦
嘗憂及於此予因悟君為都憲公子起揖定交私幸都
憲公之令徳宜有若君者為之後也君退予與公言都
憲公之去江西也幾五十年後之好名者亦嘗更其置
制矣然輒更而公私輒蒙其害畢竟還其舊乃始帖然
而人亦無賢不肖自以為不及也其亦偉然大丈夫也
哉有子如君可謂不死矣後君得選典光祿寺簿予入
教内豎亟㑹之于東安門察其意沉沉若睡曩之飛揚
跌宕髙視一世之氣索然無有予不知其何以頓異也
豈其官切禁近法當若是訒黙邪抑予非文莊公不足
與言邪予疑至今則君已請休來告歸矣囅然喜溢顔
面復以語文莊公者語予予始悟若人也奚以光祿為
矧所謂典簿者邪其必有苦心咈志之鬱銖較合㑹之
媿興俯走趨之辱葢前之簿業已為之後之簿將不為
乎以君之正氣直道不少假貸如此其又能為乎知幾
又君素以賢夫人者此其所以速歸也徃時宦家子仕
未逾時徃徃亦有歸者或以惰慢或以驕蹇或以佻儇
或以汚墨求如君歸者予亦未見葢其教之不豫而豢
養之過也於此見都憲公之教於家其賢於人亦逺矣
不獨其豐功偉績之在天下也學士守溪王先生大合
鄉人餞之謂予江西人徳都憲公必厚其子也使為之
序予烏能序君然知而今而後宦家子知所以仕而歸
矣
　　　京邸迎養詩序
濱州舊未有進士則雖人盡仕也烏有朝之名流未有
名流則雖人盡翁也烏有封君未有封君則州縣之官
日迎其親於道人不知也烏有振動朝端而人為之歌
詩者此在秦臺之井未浚前時也秦臺者相傳秦皇帝
東遊人築而候之臺久不陊美木豐草蓊然其上每旦
日光穿射而紫氣鬱鬱土人以為神或俎豆之而所謂
井者臺之神見夢於農夫而使浚焉者也始望氣者言
州之佳氣蓄於此臺發其下當有井井浚水行厥徵人
彚征及果浚而濱人猶憧憧未之信也已而王朝言四
人者與予同登丁未進士朝言入禮科為給事中餘皆
布列中外為顯曹癸丑朝言弟朝儀又繼登焉入為行
人於是濱人士大神臺之靈於濱又嘉望氣者之善言
徵而徵之發實自王氏焉少者將矯其翅逐朝言鴈行
而飛颺老者皆企踵庶拉朝言尊府為封君也非復昔
之濱矣朝言正色立朝侃侃天子亦嘗知之擢為尸科
左給事宦名日起蔚為士元朝儀亦載驟駸駸不失故
步人皆曰秦臺勃鬱之氣其始發當如是及封君以迎
至人之跂而望之不可及也及其逼而即之也蔚如彪
如若可掬也而又不可窮也又皆退而訝曰噫所謂秦
臺者將在此而不在彼也庸詎知夫朝言兄弟之成不
出於此而彼之夢與徵者其適然歟又庸詎知夫王之
先不有隱徳伏慶積於冥冥久而發其發也必一革其
故而新之使吾君新得濱之士為用濱之士新得入朝
為名流而吾人新得與濱士馳驅上下且見濱之新封
君而景行之為一時盛事不獨為濱之重輕王氏之休
祥而已也故一時在諫垣者皆不容黙吕君丕文為倡
從而和者合若干人不能詩者一人予是也然以謬當
史氏乃為序
　　　送蘇君江西提學序
江西頃數歲不知何忽異也嗒焉損其聲稱十六七天
下之人雖隂自數之與他方匹指將屈亦必復伸畢竟
曰不如也乃止焉雖然自吾視之亦以為不如也然吾
亦有見焉巴蜀亦南方地也其去中國獨逺其附於中
國獨後而其顯也獨先江西於中國視蜀為最近當蜀
顯之時不聞有江西也然而不以其不聞而遂害夫後
世之顯者葢山川之氣孕靈毓秀厚蓄以有待也後閩
亦文學崛起嶺南一旦以相業鳴日南極海徼也亦有
以相名者而江西尚前日之昧昧而已矣雖曰天其相
之蓄而有待而亦誰其信之及歐陽公出以古文為世
宗師文信公之忠在萬世則夫世之能事孰有大於此
者而其人所在之地烏得而不重且顯也哉又况文章
節義一時淵焉林焉於此天下又得以其顯之先者傲
江西乎亦其發之遲也固有大而盛且久者存焉耳此
理之常也故我永樂宣徳之間猶彬彬號江南鄒魯太
平之休不無有助是時不獨吾江西之士自以為差强
於天下而天下之人亦必自以為不如也若夫今則大
異矣而吾之出而仕者亦既隂察而寤之蚤夜恐恐焉
以自退而其岸岸焉遊於學者殆必不聞不寤也能不
冒其昔之聲稱以嬉以傲天下乎正自損耳吾懼焉幸
吾友太史蘇君徃督學轉移覺寤之機又在君也君去
吾於此而謹竢之有來謂吾士也今蠭然若追奔焉以
成仁取義為的求至之而又痛自磨洗毋為鈎棘軋茁
逐時之好以射進則如歐文二公者且將復出君門下
矣江西聲稱之損其將不自君之張之而復振乎舘閣
諸賢皆以是望君賦詩為别吾又望之切者也又特為
序
　　　雲谷詩序
凡山之四竪中虚若剖甕側立或甌臾仰張或環委而
缺其外或舟衡或梭修谽谺空洞可呼而應者南方皆
呼之曰谷雲谷者吾未一遊之不知其何似冠之以雲
若曰雲凡谷無不雲也其孔竇湫潭多龍蛇蟾蜃土石
之怪蒙翳落籜藴崇沮洳之蒸皆足以出氣為雲瀰漫
靉靆覆冒乎谷中有葢有幕巘則有巾岫則有屏麓則
有茵朝暾晃之有錦有繡有彪駁之文章飄風蕩之有
飛絮有白衣有蒼狗有鐵騎突過有冠裳巨人有輕裾
僊子千態萬狀怪幻譎詭而天地之極觀谷之人得而
專之故有與之徜徉相㤀而厭棄百事者彼誠有見其
來無窮其取無禁而亦無患也然雲無心物也以其無
禁無患而取之是謂有心不迯其名而反以名人至詩
歌之不辭則為太多心雖然有禁有患者而世方逐逐
以取之其果無多心乎吾閲其詩于貳憲趙公有感也
公以吾竊史筆使序谷在新建清淇熊仁山實號雲谷
者
　　　送華君之任杭州府推官序
杭州府推官無錫華君前吾建昌府推官也吾免喪入
闕時錫人士皆來問君吾曰君方瘠如腊黯如土炭眉
髭垂欲髠念而飲食之乎室如縣罄囊委於地人遇之
蹴而不顧也念而賙之乎吾皆為若謹致焉皆愕且笑
以吾誕謾亦滋甚或以為謗吾遂言吾邦兹有益國之
役大閹突以暑來邦人漫不知也旦集吏出詔詔見入
匭則已麾旗竪表升屋引蕝百人雷呼若翼飛若蹄躪
瓦裂破竹塵飛蔽天屋下婦走兒顫墮井溺竇尫痎在
床喘息待盡雖雞狗亦辟易無所遁處也卜祝令曰皇
命垣於東脇東人賄垣於西脇西人賄都科曰吾欲赭
彼林吾欲陶彼壤何以奠吾治何以伐吾礎或曰潔吾
舘或曰具吾饔飱或曰馬幾騎或曰皁幾人或撲吾里
胥里胥匿或詈吾令簿令簿匿時吾邦君亦惴惴自慴
一委于君君請自持蕝戒東西人毋入賄賄有常誅蕝
定度林相壤舘傳騎乗皆以制正無侈無不充具有常
供於是民不苦徙工徒不偏勞庖人廩人不告匱乏閹
始少戢其慾削其威矣而踰月不寢食斥所有以佐官
費者君一人而已此吾以君之實告顧誕且謗哉君治
不止是也皆釋然道君為錫增重以為當受上賞得殊
擢也而君兹竟仍是官於杭州以去又皆屬君宗弟濟
之來需吾言以慰噫賞罰陟黜吾賤不得而預知也或
者吾邦僻而下君雖力於治主者未必知即如吾者雖
言君又誰聴哉而杭兹為天下最上之人所注意耳目
也况其為士也彚出而多聲鳴言必人信焉君無變吾
建昌者以臨之名譽通顯之機錫人可安安焉無為君
戚戚矣
　
　
　
　
　
　
　
　圭峰集巻五
欽定四庫全書
　圭峰集巻六
　　　　　　　　　　　　　明　羅玘　撰
　　序
　　　送徐太史侍省榮歸序
徐舜和自吉水來時愔愔一書生也闇齋封君時為白
衣孺人尚荆布也送之門寧不知舜和足以葢天下獨
步清時為偉男子乎然隂與而陽抑中怡而貌嚴亦止
於調寒温慎出話選所與處又其極則期以得雋外無
長語也而亦父母之體吾意其自如此及舜和賜及第
入翰林職史事宻邇清光與二三元老周旋唯諾于黄
扉紫禁間葢書生者始仕之極榮所謂偉男子也于時
封君孺人聞之將不悔其始之不遂顯言之以彰其知
子之明乎亦事之或然也至於寢興飲食夢寐見之寤
而炎炎急欲縮地者凡天下之為父母者盡如此故舜
和雖舍舘未定庶事草草而以迎養為先其知以志養
者歟然封君留而惟孺人至家有居守舜和固難得而
强也居數歲舜和以考績恩始封封君於家而孺人於
此易荆布加冠帔忽作曰吾榮矣吾可歸矣不知舜和
亦思封君甚恨不奮飛耳請而得俞賜車與船是付之
翼而簸以風也然自吾得舜和與之從容浸振起吾之
齪齪者亦有立於院私幸吾邦積衰之氣其必勃然而
興乎而舜和又去吾恐其習於敦牟巵匜杖屨之節或
便焉則於端委鵠立若拘檢束縮矣而迺其行次且其
行次且豈吾邦人所望於舜和哉胡光貞蕭升榮方有
志於作新邦人也深然吾言書為序以贈
　　　送郭魯瞻知山隂縣序
㑹稽山揚之鎮山也揚之域東南際海西盡五嶺而北
畫于江今之為㑹府者五留都者一周迴奚翅萬里提
封半天下而樷仰是焉以為鎮吾嘗見石之鎮物矣物
安其處而弗震弗動焉然則兹山也揚之恃以為安者
亦若石之鎮物兹其為鎮歟揚以縣域民而治者亦多
矣附兹山之址而縣者又豈其匹歟山之址縣二山隂
秦置也為最古備封禪戒歲祀菁茅珪幣牲牢罍簋交
神受釐長吏實䖍以承則用召休祥吾為史氏志於五
行得以示勸否則用召災沴志於五行得以示懲弗敢
私也故知其縣者用代吾毎覘其人焉而吏部者其亦
有意於方鎮之重而慎選乎抑槩其為縣而魚貫以注
之乎吾皆不得而與知也及郭魯瞻以知縣來别吾曰
得山隂噫魯瞻吾於進士獨器之而太史毛君亦嘗曰
是鎮静者他日可任重則信乎其慎選矣然魯瞻亦聞
山隂今日之沴乎洪波入墟百里壑矣民其魚矣天子
方南鄉而憂史祝皆歸之鎮嶽為祟吾以為非也鎮也
者且及於逺烏虐乎近無亦縣無長吏羣吏弗戢弗䖍
容有以召之歟兹而有長吏又得吾魯瞻鎮静者為之
山静者也而鎮山又静之尤者也已有合矣而亦何祥
之不招邪而况於兹沴乎吾與毛君謹竢志之用以勸
夫揚之諸縣皆用鎮靜之治庶乎揚亦少安而無屑屑
於鎮山矣
　　　送莊惇之知安福縣序
予少從長老談及於政以為天下難治皆曰吉安予曰
安吉耳又曰安福予曰福安耳葢倒訛也安吉馮天目
之巖崖而福安瀕大海之茫洋民生其間其良者樵而
已矣蜑而已矣少黠則蠶食於樵蜑之間又甚則剽攻
冦虐而已矣其吏治固難也若夫吉安上郡也屬縣九
其宦于朝吏于外者小大直數百人而已乎而安福一
縣也直百人而已乎是皆居人之上語理道持法令以
出治者也能以治人矣有不能訓其子弟族屬聴縣官
之治乎子弟族屬能以聴縣官之治矣其外屬也朋游
也有不胥勸之以皆聴縣官之治乎然則一縣之頑不
率者葢寡矣而亦何難治哉葢彼二縣之聲倒而轉訛
理或然歟或縣官者豫有侈心焉乃張皇其威聲而髙
下輕重舞其法顛倒之矜曰能彼皆明法與令持之譊
譊以議亦其勢耳而治乃病遂曰難果真難乎今莊君
惇之以進士徃惇之潮人潮之道出庾嶺下贑江接吉
安而東也凡人入國入鄉無不問者惇之之來亦嘗憩
而問邪問其郡則知其縣知其縣則知安福矣夫以惇
之之賢而加以知之之素即選於九縣而以其尤者當
惇之無不可而况於安福乎即以惇之當吉安為之守
以統九縣之治無不可而况於一縣乎能于吉安則天
下之郡縣葢亦無不可者借惇之以臨吉安安知其不
為安吉乎以臨安福安知其不為福安乎上之人特不
以辱賢者耳而選以當安福安福之民庸非幸歟大夫
士皆為安福大夫士賀安福大夫士又為其縣之民賀
賀辭予為之移以為惇之之行贈
　　　送蕭淳仁知歸安縣序
物之復其故曰歸凡人道逺而來復亦曰歸故不得其
歸則危得其歸未有不安者縣以歸安名民其可不歸
而安也哉夫民之歸非自殊其途而歸之云也租以時
同入庸以時同供調以時同赴毋羣而嚚毋嗾而鬭毋
作冦偷毋興妖訛毋武斷毋飲毋博是之謂同歸于治
故我畔我食我鑿我飲完我肌膚保我族類而其有不
安者乎如是而曰歸安民之無媿也而或入焉供焉赴
焉乃差池焉而嚚焉鬭焉冦偷焉妖訛焉武斷焉飲博
焉乃師師也是之謂同歸于亂而亦誰與之以安乎如
是而徒冒是縣名曰吾歸安民也他縣之民其有安者
有不笑者乎或者今之民其冒邪而縣亦擁虚名也邪
不然一常才與常流治之足矣天子宰相烏用進士治
之而進士又擇其尤如吾蕭淳仁者邪淳仁世大家聚
族至不能相名而租庸之溢入于旁近凡五六縣葢山
澤一僻縣不如也然急公字弱播播其聲旁近縣人歸
之以生而恃以為安者亦加於弱縣之上夫致人之歸
歸而安或易以一縣能之而難以一家能之是必有道
矣而淳仁可諉曰不知乎知其難能而亦能之兹而居
易能之地操易能之權而顧有不能乎世亦有詭匿晦
藏遇事引避多其身謀若鄙夫懐金􁀿􁀿忍而不施者
而大家子揮金若土炭惟視其急者施之而歸安之民
久不能歸而安縣虚其名以待是亦急者也天子宰相
用淳仁淳仁大家也其將何如胡光貞董夀夫與予皆
與有世戚於其行也飲之酒而問之
　　　夀七十翁張君序
予昔泝舟鉛山舟之人曰是有張氏之老能匿精導氣
澤其顔如童力其步趨如飛或異人也予訶止之既而
入境汲溪飲其水齒冰寒沁入骨髓觸毛孔以出山筆
卓鬛鬛立溪側危欲墮鋭欲刺腰腹皆孔洞睥睨類有
物巢穴其中者予乃愕焉始憶其所謂異者安知其不
果然邪及登涯入費氏予友子充之宅則又羣水潨焉
齧入石罅魚鼈汩汩狎人林鳥之巢引手可探坐間髯
翁指山畫地嚥津欠伸若皆能遺外形骸為冲虚澹泊
意無亦因其地之異也而皆習為異邪或不必習為之
而自異若是邪予乃問張氏之老曰是去十里為汭川
其居也訊以舟人所云曰無之張氏有土田久矣與吾
費敵世亦與之交婭婿然其以醫神於鄉而遂以藥其
身今距七十無幾矣或舉其年以語人人無不以其為
戲者抑以是傳而遂訛也邪予問子充子充亦云葢其
習皆然而遂相忘其為異也乃所以為真異邪若曰醫
天下之醫庸以殺人者不論也而庸以殺身者亦有矣
而又何神乎則其神者無乃有異術而假醫以避名邪
予常苦羸而多病思即醫醫輒庸求所謂異術者不可
得得張氏之老有子充為之階善也又掩覆隔去若是
然於予心終不㤀今年意其已七十矣即子充問之則
縑素在几屬筆於予曰以是歸為夀予甚欣欣書其事
子充笑曰使世知有張廷揚為異人者未必非斯文也
　　　送蕭正科歸建昌序
凡都邑醫隂陽其官署皆以學名其官亦以科術訓名
若與儒等然則其官亦師也厠名於其中者亦弟子也
凡師皆以教弟子皆以學而此之所謂師云者其亦主
於教乎所謂弟子云者其亦主於學乎今天下他之郡
邑醫隂陽師猶有教者乎弟子猶有學者乎吾不得而
知也至吾建昌索所謂醫隂陽學吾已不知其處矣醫
之入閭閻投湯劑紛如巫之鳴鼓角為病夫呼呵鬼神
亦紛如問其師不知也改而問其官曰吾已歲入貨無
吾撓也官旦望望守令而趨與小吏竊片紙下坊市乾
没汲汲問其弟子不知也改而問其部曰半已供吾貨
矣故醫隂陽官人以貨視之而賢守令亦醜其為至改
用富人之良或宦室之良子弟而吾蕭尚明亦在薦為
醫正科被檄來京葢欲浚源流杜貨賄非必其能以業
教授也尚明栢崖先生之館甥年富而家務孔殷意甚
難之先生亦甚難之然業已無能改為隠忍服命而歸
先生出古方書納其囊曰而行為人師貨不而虞也然
醫將也藥兵也建昌四境皆用兵地也而將將之將也
慎毋俾羣將妄用兵哉謂吾亦建昌人休戚實同命書
以為臨岐之戒
　　　夀芳圖詩序
夀芳圖唐齋説實持以來予見畫史寫菊其上綴詩百
篇不知其何哉所謂夀芳者又不知誠之作之其義云
何然齋説之見予也夫豈徒哉則俯而流觀之其有陟
岵屺之嘆歟其有望雲之思歟其有殊方之羈歟其有
牽車牛而逺服賈之業歟其有弗自洗腆用慶父母之
懐歟此詩之大要也而顧於菊也判然若虵蟬之遺蜕
而不與也而亦何取於菊乎哉噫物之夀者其質堅檀
櫟之類是也菊可爪而折也物之芳者其色麗芙蕖之
類是也菊闇而不揚也此其見遺又何怪乎然當夫髙
秋凄清以露以風霜則隕之喬者葉脱夭者根萎而目
睫間之生色淡而不厭者菊而已矣然則謂之夀可也
謂之芳亦可也而况物之夀者未必芳芳者未必夀夀
芳獨歸之菊亦何不可齋説聴然而笑曰智哉子之知
吾甥之心也吾甥汪氏名顯客遼思其二親而為之首
當有序吾為丐子子諾之乎請書此足矣
　　　送憲副李君之任江西序
元年予為庶吉士獲交今江西憲副李君君時亦始為
御史人皆曰此前句容賢今也予問之句容之人無虐
於豪無苦於冦無灾於饑予嘗忿而嘆曰吾縣何辜而
不獲斯人乎今無及矣然猶幸一按吾省庶幾吾縣其
中也而君且徃甘並邊視儲峙還按蘇松常鎮四郡四
郡之人來曰吾四郡若安堵矣予又忿而嘆曰吾省何
辜而不獲斯人乎然猶幸滿御史為副使庶幾於吾省
也而天下之省十三副使二十有六江西二人而已即
君副使也何能必於二而必不於二十四也又况丞於
寺議於司而不為副使乎此予之於君恒耿耿也乃今
不失予望其亦幸矣予又思予之幸得君以君賢者也
賢者位於縣縣之人安位於郡郡之人安位於省省之
人安朝之士有不欲其省郡縣之人皆安者乎然則人
之幸得君者亦多矣不獨予也以予欲省郡縣之人皆
安知人亦欲其省郡縣之人皆安而君兹為予獨得之
而為一省郡縣之人喜要亦私而已矣非公也孰若置
君於朝坐廟堂而佐吾君出清明之治則天下省郡縣
之人皆安是為天下公共得君也不亦廣哉然不知持
衡者亦有以聞此乎聞而必行之古人事也而今豈不
古若乎張君熊君九人皆君同官來以贈言請予先有
私論僣攙入之以見予之有意於君也
　　　夀楊母太夫人八十序
戚畹有夀母賀者戚畹列侯間至列侯有夀母賀者列
侯戚畹間至然無保傅卿大夫士至者保傅有夀母賀
者保傅卿大夫士至戚畹至列侯亦至卿大夫有夀母
賀者卿大夫士至戚畹間至列侯亦間至士有夀母賀
者士大夫間至卿亦間至然無戚畹列侯至者戚畹列
侯去其鄉久賀有族屬之至者無子弟親戚之至者保
傅卿大夫士家於鄉有子弟至者亦無親戚至者親戚
所不能已亦有寓物而無寓辭此其凡也楊莊敏公李
太夫人年八十春坊贊善知休武庫員外郎知微京府
知事知止儒生知舊之夀母也莊敏公功在天下官為
太子太保戸部尚書黄閣羣公宿有文㑹焉武庫階大
夫春坊上士也武庫壻于豐潤伯而夫人之宅與皇舅
瑞安侯比夀域之開匪見則聞也三月初吉實維其期
而知舊走至自陜韓侍御髙行人皆里居之戚也亦以
伻來致幣辭而予翰林暨二春坊士大夫春坊之寮也
期以辰執幣入即賀位武庫之寮有武庫有武選有職
方有車駕與京府之寮其入亦當不異是然至是也予
當静聴之有鼓吹曵綵簇錦横闥而入者非豐潤乎必
瑞安也而或行唱聲隱隱逶迤而向邇即黄閣之騶且
及門矣則保傅卿大夫士至戚畹列侯至子弟至親戚
在數千里外者賀辭亦至焉是又為難也其辭行人書
屬予為之因著楊氏一時之盛為諸徳門冠云
　　　送貳守陳君之任泉州府序
廬陵陳景元當𢎞治十年之春銜命徃同知泉州府事
以其弟景昭與予善過予問吉所由以道泉者予閩楚
之交人也應之曰知之其道有三其西自豐踰寧徑南
豐由百丈嶺入嶺之下為泰寧其中舟下淦川過劍江
泊洪搒衡河以出臨川泝旴底黎由杉闗入關之下為
邵武之川其東舟遶洪下之泛番湖東折而望上饒之
江經鉛山由大安闗入闗之下為崇安崇安之南為建
安泰寧之南東為邵武邵武之南為順昌建安自東而
西順昌自西而東合而至於閩中閩之南折為莆中泉
在莆之西皆水行也然官之行也以家隨有妻孥焉西
之程其徑倍於中四倍於東而百丈之西皆山行樷薄
中或鳥道緣絙而上雖得㨗至然畏途也為妻孥憂東
中多水行而東有番湖之險濤瀧蛟鼉不測之虞憂灾
十倍於西而迂又過於中惟中實安流也其至無西之
㨗亦無東之徐請擇焉景元喜曰吾兹至泉官吾家也
民吾妻孥也若作威以怖吾民而求事之易集導妻孥
於畏途以㨗吾至躁人也假寛緩之名而養禍以遺民
迂妻孥於不測之淵即至焉亦幸耳愚人也吾求不疾
不徐無灾無害者吾惡夫躁者吾又哂夫愚者吾以是
治泉其庶幾乎且吾問道泉聞治泉術吾得多矣退告
於國相蕭君書吾言以去景元先少司冦公之子起賢
科有大志聞言觸類而長如此豈泉之郡足掩也邪吾
竢之
　　　送通判楊君之任漢中府序
漢界雍梁之間雍之北冀冀之南豫豫之東徐徐之北
兖兖之北青而漢隂之地於是乎盡梁之東荆荆之南
東揚而漢陽之地於是乎盡皆盡於海也以九州之大
而南北之脈絡判於一水之源漢不可㮣以他水論明
矣水之最大者河江次之淮又次之其精氣皆不能以
上貫於天惟漢為然故初昏之候疋練判然截於箕斗
之間若有所經畫者是亦曰漢詩曰倬彼雲漢為章於
天豈虚也哉要其源當山之巘無所障蔽而山又最髙
與太虚逼暎乃爾然嶓冡之山吾未一登之不知其果
何如也或曰漢水至清今其入江之處若潑黛於瀋判
然益形是其清瑩之極乃上影耳是二説者亦未有以
審也然要之其疋練影影人不敢不謂是水者為之是
則同獨其判南北之脈絡必辯方域者能知之否則必
至其地者也雖然至之而不知之亦何害邪若官其地
者不知之吾不知其可也郡之官其最尊者守次貳又
次判今兵馬指揮楊君為之夫判判夫事之利也行之
害也止之斯為得職亦世之為吏者云爾也有志乎古
者亦止爾為乎人至於守固賢者矣烏有賢者而咈夫
志古者乎守主居守固倚判以外詢也捫參厯井尋漢
燒之棧求金牛之鑿以及木牛之遺雍迤以北可飛輓
之阪梁迤以南可泝漕之川可氊蒙投之壁峙粻廙芻
繕甲韜仗用備非常而為西陲殿密與守圖之判兹大
利害乃與漢地稱真判漢者也然此其清非如漢之可
以鑑暎則眩眯混沌不能也其置身之髙非如漢之源
於孤巘其上無上則牽制障蔽於庸衆人亦不能也君
其亦知此乎漢之判未可以他之判為也慎勉之哉
　　　無錫華氏族譜序
華無錫縣大宗也起南齊孝子寳寳父豪於華為始祖
然亦以寳顯亦遂顯華氏華氏顯後今三十有七世厯
陳梁隋唐南唐宋元迄今凡八朝千五百年縣或𨽻晉
陵郡或省入晉陵為一縣或復為縣郡或改常州州復
為郡郡復為州州復為府或𨽻浙或𨽻京若奕碁然華
固一氓庶之家耳且無與其紛紛也地志云縣西有闔
閭城夫椒山東南有泰伯瀆西南有黄土瀆皆强吴時
遺蹟東有泰伯城今為梅里華氏居處葢吴故都也吴
二十有三君皆傳代於此號為久長是固泰伯之讓有
以啟之然周公卜世于洛曰惟洛食人皆謂周世之長
有賴乎此然則吴之長亦或有賴於兹地而未必純以
讓也嗚呼地豈可以少哉吴亡子孫散布四方其地不
知何屬晉始聞屬華氏寳以孝啟孝讓類也其事與泰
伯相彷彿獨其為庶無爵位名號與吳齒然其千有餘
年抗然獨存畧不與世之紛紛而隨以推移更革者故
得以種其子孫蕃其枝蔓視吴之困於仇隣無寧歲而
卒以亡者亦異矣必曰孝之澤長然澤也者大約皆五
世而斬要不至是也或者地之使然是歟雖然地善矣
木之植于上者斧斤旦旦焉伐之雖有喬木鮮不仆矣
而曰地之不善可乎此吳之所不能有而華卒得以居
也華之子孫欲以孝亢宗焉宜取諸寳其先也欲以讓
睦族焉宜取諸泰伯嘗居其地者也而以是培且植則
自三十七世可至於千百世與兹地為始終是務培植
慎斬伐而不專恃地者也若徒恃曰兹地善其果得為
善乎光祿署丞汝徳大懼二者之難擇而又華氏廢興
之機也因取舊譜考而修之丐予序其首以告派系宗
法譜者之事予不及知
　　　送熊君之任廣西按察僉事序
吾同年三百五十人閲禮部所放榜時獨吾熊君文應
已頍然首弁人固駭然異之閲及其貫貴之偏橋長官
部人人又大駭異焉不知其實吾省豐城人也已從貴
藩事舉順天矣吾為遍語之始間有知者比廷對當釋
褐雖大魁亦然而文應無庸乎此就釋褐論之其固先
乎大魁矣况餘人乎入試戸部初筮主事得刑部主事
品正六大魁初筮修撰品從六仕軔之發又先大魁也
積六七年又自貟外郎擢廣西按察司僉事品則正五
位則方嶽之尊也大魁雖天子侍從臣而品尚仍其初
文應之先之也亦酣矣哉雖然仕之榮進先之未若以
功業先之也大魁今春坊贊善費君子充吾嘗評其敏
如倒囊出物而其富不可窮也如淵泉風之遭其上也
可使成文而又不可掠而去也亦如之是何難於功業
哉而今制文學之臣主沉沉於館閣中即究其用也亦
功在天下天下隂受其福而人不知豈若僉事者朝吾
行而夕在人耳目哉况以吾文應為之吾見其有甚焉
者夫偏橋夷部也若穽然從事於藩則緣而升矣然猶
幽於窔也賓興於順天則鑿牖而睹其光矣然猶阻於
扃也進而立於三百五十人之數則既遊於庭矣又越
常資而與於方嶽之列則登乎堂矣孟子以苦心志勞
筋骨餓體膚拂亂所為者以為可以當大任若文應者
無亦苦乎無亦勞乎無亦餓且拂亂乎如是而未可以
當大任樹事功孟子之言其亦誖矣吾故曰有甚焉者
而况廣西之民引領北望若饑渴然文應亦傾榼决囊
飲食之而已矣何勞也邪政成隮大登朝顧館閣有無
咎無譽者為之出徳色是知己而不知彼者也異時吾
雖耄休矣隙中觀鬭尚能知一勝負焉豐城諸君别筵
具陳來督俚言為序吾亦欲告文應因以是復之
　　　送趙君尹南城序
吾縣域民以隅闗鄉區為號隅有四關如之鄉加隅之
一區視隅則四之隅城四隅也隅束坊關城外也謂郭
也關束廂關之外為鄉鄉束都都凡七十有三都束里
里凡二百四十有五里有長合坊廂之長二十有三凡
為長二百六十有八以分𨽻於四四之區區凡三長合
為長四十有八葢二百六十八之長皆聴命焉以督夫
二萬七千有竒之租留漕兊折而歲㑹于戸部其茶菌
餳牲之品之逹於禮部以轉於光祿羽革弓矢五金丹
汞百需之供于工部以轉于他司則二百四十五之長
朋輸之飲祭賓興使旅供給之費部使送迎騎乗之出
藩國儀衛之役歲時之候則二百六十八之長叅焉無
所與乎四十八之長也若佚矣然四十八家之承代也
其名曰僉僉云者衆所舉之詞也故至數十年近且十
年不得比二百六十八家之歲踐更焉人亦久而舍其
業次者蕩産者徃徃嚬呻咨嗟以戚幸一釋去以為更
生二百六十八家者十歲始一值而亦當其輸也每愆
其期聞有箠殘其膚者矣絏創其脰者矣噫吾未耄毛
爭先取勝恥後焉以悦其長上者吾不及見歟其豈非
吾縣之民歟今也何為至是邪其亦豈非吾縣之民歟
官之歛也日増而民之生也日蹙而已耳縣官者受之
於其所臨轄者也胡能損其増也緩之而已矣胡能展
其蹙也息之而已矣雖然息非緩不能也然緩則於其
身也時有譴焉為民而獲譴不怨且不變非君子不能
也是誠在諸令尹新令尹太平趙君吾知其君子也於
其行也故敢以告
　　　送益國長史胡君之國序
古未有益州其地為西南夷卭筰冉駹夜郎滇爨僰諸
境漢始通而郡之曰粤嶲曰牂牁曰犍為曰益州而領
以益部刺史益之名遂與堯十二州並稱于世或曰益
加邑為隘其道險隘故云或曰益大也其境廣大故曰
益也余以為二説皆非也堯之荒服止于二千五百里
漢都關中其西南二千五百里已盡于巴蜀沅湘之交
其外尺寸於堯制為外地廣尺寸是為益尺寸也况越
數千里拜君長以百里而曰非益可乎在易益之六二
曰或益之十朋之龜象曰或益之自外來也故謂之益
而益之開郡象犀珠玉文禽理木貝錦之美自是源源
而來坌溢於中國為萬世利獨十朋之龜之益乎哉名
以益宜也葢漢人意也今天子建親藩首興次岐又次
亦以益鳴其國封子建昌於天文其次鶉尾鶉尾火位
也火土母也國家以土德王兹封也而冠以兹名也得
無意乎漢東平憲王語帝以為善最樂至今誦為美談
尚能興起况當時掖庭之間左右僕御聞之能無改思
易慮而為善者乎其禆益漢治也端必有出於象犀珠
貝之上者不然嗣帝祀之何為哉雖然王之賢疑亦有
賢傅存焉爾然今不可攷也若吾王之傅則又天子自
選於吾進士得吾胡君也君邃於置輿地圖於胸中也
卜之常以辯博窮人而預處人之休咎多竒中雖相天
下可也兹其翊王以徃舟次于江益之諸水注焉其告
曰是源窮而為益然國不在是也至國之日其告曰兹
為益國也移益以名之也漢之始置益也以其益於國
也今移以名也亦然斯為益國也今將見東平王且見
其傅也余亦快哉君蘇人余同年之益友也同年在院
者皆有詩送之蘇人某君憲清謂余益之民使為之序
　　　夀周太宜人七十詩序
李敬敷作周太宜人陳氏七十詩禇宏望繼作之張本
寛又繼作之中朝名流又皆繼作之由是詩遂成帙三
君屬予序之擇時日授使者出分寧而以七月十六日
獻夫三君刑曹郎也刑視諸曹為劇劇則不暇乎他為
若詩者又必宜搜雕剡圍非不暇者所能為也而分寧
又在南州山藪僻處逺京師四千里其間即隠逸獨行
之士亦必沉埋潛伏終身不能齒於中朝士大夫之口
者容獨一二人而已乎而况於女流乎分寧者相傳宋
太史黄公來獻日益凋落縣亦隨以闇闇無聞至今河
南方伯公瑞始以文章宦達者刑曹主事公儀踵焉公
逺又踵焉而四方竦然又始知有寧縣者縣實賴周氏
以盛也而周之兄弟二為太宜人子然則繫一縣之盛
衰者太宜人也夫繫一縣之盛衰於數百年之間天下
凡幾縣如是者亦凡幾人且婦人也不其難乎雖其夷
裔宜旌而頌之况分寧邪而三君者與刑曹同官且同
年固不得以劇辭矣詩日多而至於成帙者固亦莫之
能禦也予與河南定交在駕部時常拜太宜人於邸閤
退而以其母儀頌于他門使為矜式傳者又皆言梅月
先生酷孝其母嘗貸數百金脱其舅于獄太宜人紡織
豢畜節縮服食以償之終老無愠容無德色則所以繫
一縣之盛衰者其豈偶然哉予之生也後不得與先生
接而挹其先達敦厚之風且不知天之何以嗇其能詩
曰泂酌彼行潦挹彼注兹天其或者挹先生以注太宜
人乎審然諸詩之禱非空言也予序詩者尤為之喜而
以言
　　　丁氏新居落成序
旴之水流坤隅以出堪輿法坤地戸也水流地戸其民
出出主昌數世有燁其光故俗承之好以商賈為業徃
徃取四方之貨賄如探囊然其非甚塊然者或廢疾病
者不甘老于鋤耰場圃間而民之服食宛與京邑等殊
不類南方山澤中戍籍者世所深避者也而亦樂之取
將符侯印前世為多今天下之平久矣亦皆能致千金
歸市田宅為鄉赤幟所在皆能務為壯觀京師崇文門
貢車商乗聲訇跡躪鋪金市地乃可得之而衡衢之北
吾丁仕隆買居焉故積潦在下今坌髙而燥故簷瓦脱
墜今鱗次而整故棟腐欲欹今虬騰而厲崇垣外周重
扄内固始之於其季仕玉成之於其仲仕元侯門在其
西相府列其東潭潭其深巖巖其高塗之人曰伊誰氏
之宫也停驂而矚之吾邑人之過者誇諸塗之人曰壯
哉吾鄉隣之居也邑之來輸者曰何冦之憂貧無僦資
者曰何露處之憂舉欣欣然相與舉酒落之而借言於
予予獨曰吾旴山水之靈其使然也
　　　送羅貳守考最還東昌府序
㑹同館水道二十驛曰崇武驛東昌府也京師南出至
是始得府四方萬國之來越是府即底京師吾嘗三過
之而譬其地曰人之咽喉也官曰浮圖絶頂之鈴鐸也
民曰轅下之駒也或問之吾祕焉今年秋吾宗人修篤
以府同知考最歸同知官亞於守亦尊矣居其地而治
其民者也可無告乎修篤亦自計夫今之天下東之倭
南之琉球暹羅斛安南浡泥西之烏斯藏朶斯甘西北
之哈里土魯畨于闐諸國之方物腹裏諸州之土貢歲
漕源源供於上方實於京師葢如實於人之腹然然必
水道也有能越東昌而飛度者乎吾論東昌固咽喉也
握符傳詔貴戚大閹竪旗鳴鉦勢自天下舟日夜織乎
其間柙虎逸而噬人道是用梗亦視其官之何如以為
伸縮縮矣莫之能梗矣則羣譽而郵之曰能能之聲易
與徹宸聴布天下他郡之官其能倍焉而其聲終亦莫
之或先也吾故不徒曰鈴鐸必曰浮圖絶頂之鈴鐸也
易於發其聲也然而執雞酒束薪芻累累然伺候於涯
之上者旁午踉蹡走而集者裸跣折腰踵交躡輓曵于
泥塗而背瘡甚者荷鍤負畚浚於澱而秉燭夜作者盡
東昌之民也而他郡不與焉轅下之駒亦如是而已自
修篤居三載於此咽喉之地也吾惟懼焉而側聴焉而
乃寂然頌聲日至顧若鈴鐸之耳也雖然所快乎吾心
者轅下之駒將何日而息肩乎官之有長猶家之有長
也守是也幸相與圖其成焉吾謹竢之
　
　
　
　
　
　
　
　
　
　
　
　
　
　
　圭峰集巻六
欽定四庫全書
　圭峰集卷七
　　　　　　　　　　　　　明　羅玘　撰
　　序
　　　壽梁母八十序
人自為人女至於入他族為婦者巳十一矣由婦而為
母者蓋加少焉由母而為人姑者又加少焉至於為人
之祖母則自其為姑者又十一矣為人之曽祖母則自
其為祖母者又十一矣如是而問其年多且百嵗少亦
不下八九十若八十則又其恒也夫其循厯不如是則
亦不能至是矣如是而在深山僻境人跡絶逺之地已
賢於舟車都㑹之區處窮簷蔀屋之下已賢於雕甍畫
棟之室含飴弄孫已賢於列鼎而食牆暄之曝已賢於
累茵而坐蓋其傲睨天地之化雖造物者亦為其薄而
弄之紛紛乎目前者又烏足以與語然則其為乃爾健
邪乃若以如是之年而就其子之禄養且自其僻逺而
邇於天子之都戎衞之帥率其屬來觴焉縣大夫率其
屬來觴焉縣之師儒又從其大夫來觴焉則其子雖在
卑位固可以一展顔於慈閤以為歡掛史氏之頰牙以
為榮矣予史氏也為之言者陽樊司驛梁忠氏之母張
孺人也陽樊𨽻玉田縣縣在都城東三百里興州左屯
衞治焉衞帥唐君縣大夫李君皆嘉司驛之為人以及
於其母故於其壽也皆率其屬來稱觴於其舎𢎞治戊
午正月癸夘其日也
　　　送劉君知豐城序
𢎞治壬子之冬十有一月予至京之又明日進士劉君
出令豐城縣縣之仕於朝者萃飲餞之屬予為觴正酒
半合辭言曰吾縣瀕江以縣江合䖍吉諸郡之水流至
縣西無髙山巨磯以障之遂汪洋演迤而紓徐縣若受
江呀而銜之者毎北風駕濤則囓其涯涯遂甕空其底
嵗善崩暴漲時集又繞其背而出之縣又若浮桴然民
洶洶無䇿以生今天幸惠令君以緩兹禍乎君笑而不
言蓋君以三傳魁南宫奕世顯榮有不難於政理者意
豈不以縣之所當治者獨江乎哉雖然君楚人也楚有
九澤澤國也予亦不能外江以申縣人之意夫此江舟
之浮者諸蕃之貢交廣之賦中州之商日且千艘而其
亂者漁者釣者泳者泅者嬉遊者土之人蓋半有事于
江焉當其日晶風恬水波不興朝颿暮櫓鳴聲上下各
飽其欲而歸平途安車不是快也孰不幸而有此江也
哉其或萬竅齊吹雷電俱至稽天之浪簸盪陵谷而鮫
鰐鼉鯢乘而伺之雖其素以水事自任者方且神褫股
掉無以措躬于其間而其葬魚腹者何可勝數奚翅囓
涯之禍而已則不幸而有此江亦人之情也今君日臨
此江而其不幸者一觸目焉其戚君心宜何如於是試
思之縣人亦庸有不幸者乎夫自有天地來則有此江
而人之幸不幸於其間日相尋於無窮雖天地之大亦
無如之何而况人將何尤邪而縣之人一有幸不幸則
曰令實我為也令將何諉乎然則君之明其得於江者
必多也而况治之而已乎然江亦將坻而草樹焉以蕘
以牧瀦而陂池焉以灌以溉以利渥縣之人自君始而
其東之之勢合岷江以朝宗于海蓋與君同其大也衆
咸觴君命觴正書以贈君之行
　　　都門春别圖詩序
岑徳充歸瓊臺其友檢討陳克紹鴻臚傅秉忠將别之
郊有圖焉未名也予題之曰都門春别秉忠曰善乃自
為詩一章以倡其凡來别者而俾予為序予曰天地之
氣流於四時莫和於春春之著於物也則羣然以動以
出其生色而於人也亦然其所自出必於大都而後濡
被乎天下然其隂陽錯慘舒又備四時之氣以神其生
殺榮瘁之機於俄頃之間而非尋常下國比者故人有
對其時而春者也有不必其時而人自為春者也有對
其時而漠然不知所謂春者也地既大且神而人遭之
其偏異自如此然對其時而漠然不知者類多逺方羈
旅之人何者無位於朝為之援也無室於衢為之館也
無賈於市以通其乞假也煬誰為之避竈反於其舎誰
非爭席者也是則雖煦以熙熙之春其漠然也固宜徳
充瓊人也瓊在極南大海上距大都水陸萬里獨非逺
方歟古者棄於職方以為便利宋之中葉始有未可以
言棄之論由是言之吾意前此來遊之士其於所謂春
其皆有漠然者乎今我深庵先生太保公挺然以命世
之才出於其間值海嶽千百年至和之氣鬱積而始發
凡積久而發者不能不蒸蒸其盛如春然公是也天下
到如今文有渾噩之風公也士無浮薄之習亦公也予
嘗私論公於元氣實有回春之助而天下士誰非坐春
風者或不自知則有矣况瓊公之鄉郡乎况瓊來遊之
士身親而薰炙之尚容有漠然者乎徳充又館甥之賢
者也吾聞賢者薰人之善如渴夫之就飲如方春之物
一遇時雨之化而勃然也兹來無乃其是乎不然何其
充充乎如欲流融融乎其已熙忽然其歸也歸之旦初
旭在照惠風徐來出其東門三揖而别
　　　壽致仕指揮使倪公八十序
篁墩先生作指揮倪公七十文公之孫鉉從予游出以
見予大要言天津之開倪實為之而食其報者當在於
公公將作太平壽俊以觀其地之日盛者於今十年天
津之城四樓翬飛城門虎旅介胄持㦸晨夜殘更不爽
晷刻城之内市區益敞而譁肆之珍貨益集舟船之杙
㭬於涯者如麻遂為郊闗重鎮非復前日之天津而公
尚前日之公也然已八十矣篁墩之言不亦驗乎驗於
今有不驗於後乎雖然此亦言其先世以武種殖之至
公而收穫之終將家之態度云耳未見其右文之功在
天下也宣徳來邊衛漸置學士之登有科而無貢士之
白首蹉跎還補伍者在在而有為脣齒羞然無如之何
成化初李文達公入朝過天津公率士郊迎首以為言
文達未之許也既去公又率士送于上流跽泥淖中言
益懇文達心動入言之由是衞學得貢士實公始嗚呼
公其文翁之流歟四邊之士雖不識公而必徳公徳必
頌頌必祝天其亦有聴乎聴必有意於公公之自種也
多矣將自收穫之不既必在於其子子收穫之不既必
在於其孫而鉉也甚文其必有在乎而况重以先世之
所種者又何以其福壽議為哉是事也天津學汪生濟
為予言之五月庚午維公壽期羣生乞予文為祝而又
推濟暨武生源來予不能文也合前十年篁墩之文而
演其意不知後十年二十年合予意者為誰予日望之
　　　送宗君之長蘆都運使序
𢎞治八年夏四月詔以尚書户部郎中宗君為長蘆都
轉運鹽使司使君於少師徐公為邑人於尚書葉公為
屬吏於青宮翰苑東臺之英多嘗同為進士者少師日
晏下黄扉或欲道故舊必索君語尚書事有可疑者必
索君議青宮翰苑東臺之英有所倡也必索君和兹事
君以去處非其據人情似不能無悒悒者吾以為今天
下㩁算之政一切罷去鹽以不得已而獨存而迂愚怪
詖之儒尤欲槩以利賄諱言之而視其司為冗曹和以
成俗同然一辭莫可破云故居是官者雖其長亦忘其
金紫煌煌之榮而鬱鬱其心胸朝夕舉踵以竢代噫此
何為者也儒之迂而聾瞽夫世之過也曽不知邊鄙待
餔之卒水旱不期之災一旦倉卒崛起之變而欲驅迂
儒以徒手應之雖戮之以謝世而其為計亦疎矣易曰
聖人之大寶曰位何以守位曰仁何以聚人曰財是果
聖人之言非耶聖人顧不足信而信迂儒又從而和之
多見其惑也君明甚已灼知天子首用之於畿甸間必
求如君者次第布之天下是將懲前之為更重是官以
收效也明目張膽躍然以往少師在相位尚書總利權
實預是謀青宮翰苑東臺之英豈迂儒哉必將聴君之
去而觀其祗命以為也奚有所謂悒悒者耶吾方有見
於此其寮又以贈言來屬於是乎書
　　　送尹君歸厯城序
厯城尹君以𢎞治八年夏四月至京師太師英國公迓
之入館之洞門谺然冰簟妥榻白飯飯僕青芻䬴駒晨
進盥頮瀋液宵爇蘭薰秉燎炬如晝日一筵其享篚班
如自五督府帥都尉侯暨伯戚畹之豪爭速宴㑹樂公
有重客也時公爵上公為天子帥臣參機務總元戎屹
然長城為邦家重而君又以太守子太子太保太宰公
之弟翰林侍講君之季父也兹以太宰之命歸侍講之
女于公之嗣子鋭卺合禮成求易水之涯而風之登黄
金臺以望居庸延睇于漁陽上谷雲中嗟闗塞之大防
於是乎在而後撫髙閣建瓴之勢俯而瞰之飛芻挽粟
海客蠻商蹄踵交道市列萬肆珍貨盈溢儈駔紛如在
焉騎者輦者舁者任者負者介胄而馳者戈鋋而趨者
聚而語者絃而竚且歌者呵而軒者厥聲如雷飛塵蔽
天而亦目眩心搖就館而休則優伶盈庭絲竹競作魚
龍角觝之技更進互出于金盌玉壺之側至其少飫則
又丹檻斜入瑤臺俯臨翠竹朱華裊砌冒池清颸送凉
濃隂生寂清神豁襟如在洞府或忘其素髮之盈簪而
身之在客也嗟夫天下之人顧瞻京師如在天上有不
願如往者乎然而轉輸者勞于力獄訟者勞於形朝覲
考課者勞于心懋遷有無者勞於計畫是雖於可樂之
地卒無可樂之時而欲遂其所願樂者蓋亦莫之能也
惟君婚姻之貴亞天子一等耳而又當豐亨豫大之時
無一旅之出以勞元戎故得以其餘閒娯婣賓而侈夫
上之禄賜之盛而君亦世貴富是來也所謂勞心力形
骸計畫者舉無焉宜其老而不失其樂可謂兩際其盛
也五月初吉告歸于公公曰吾講幄之下能無宣是美
者乃屬予予謹序
　　　送閫帥黄君福建備倭序
倭奴夷亦曰日本東海外之夷也謂之奴奴之也奴必
有主吾中國是已天下之賤辱且勞者至于奴亦極矣
然其心亦未必甘而安為之也其鬱鬱之忿蓄於中而
或乘之以黠鼓之以暴則門屏之間將有易位之變伏
焉而莫覺者而况擁君人之號襲世傳之序聚落之人
兵軍之富器械之工巧而又逺在漲海荒服之外吾奴
之而已彼豈俛焉直受如兹倭奴者吾雖為主而欲偃
然不加之意求以無患得乎又况安南朝鮮均夷也而
朝貢時至正朔所加封冊所臨齒諸親藩而倭亦以文
字為國獨蒙棄斥無辭以别夫蝸殻蟻封之夷其情之
痛苦不獨蓄忿之奴而已也夫奴之忿不忿一家之利
害而已矣今倭之界與明越諸州相值東底遼南盡于
閩廣延袤萬里不啻皆吾地吾赤子也而付諸蓄忿之
夷朝夕睊睊以狙伺之其忍乎千里之間千夫之所不
啻必萬夫之衞萬夫之衞不啻必閫帥以臨之勢必至
於此乃得䇿也署閫帥黄君今年四月以簡命當詣福
建福建所𨽻衞五所十水寨五戰艦千艘水軍十萬偏
裨之將數百人君至將將將軍軍登艦弓引蒲劒露芒
鳴鼙如雷軍于島嶼之汊直奴視倭奴如以肉臨虎口
若然真備倭之賢將也君先世土人土人今亦有利哉
土人宦于朝者皆觀君此舉借予言告之
　　　送孫君之山東藩司經厯序
祥符孫君思顯以選得山東藩司經厯予始不識思顯
也思顯於職方主事王廷文為外叔父廷文之祖思顯
祖之壻也廷文之父大參公思顯父之甥也大參公之
訓廷文必厚舅氏家廷文奉以周旋不敢失墜於今思
顯之來也則思大參公之訓焉予亦不敢簡思顯識之
蓋廷文予之同年友也厚同年之厚者人之情也廷文
毎為予言思顯抱志悒悒終無以洩其奇輒角輒蹶或
誦其所為文於予真有可唾手理而究其不遇於時此
則予之傷于虎而幸脱焉者也抑予又有甚焉泛濤江
泝漢沔以上襄鄧以西踰武闗過商於下七盤出藍田
以底于秦飲浮屍之汙溝穿虎豹猿玃之羣出百死而
始得衣士服拜司成於太學其無聊卑辱之態有不忍
言者思顯則無是也不猶愈於予乎及是命廷文又戚
戚咨嗟不置噫今天下重進士進士仕於朝固重也其
或為州為縣為府之佐為監司之佐有事于藩也望門
而趨趨而厯階以升匍匐庭下贊唱鞠躬俯而揖焉跼
蹐屏息拱手趨出惟謹而思顯固據案坐不言不問也
彼所謂進士何為哉况山東古齊國也天下莫强焉今
猶包魯以為疆其使古方伯也其幕古列國之卿也齊
之卿管夷吾晏嬰為盛後世仰髙焉思顯今而至於管
晏之位亦榮矣而遂能管晏亦誰禁乎廷文猶不慊焉
亦過矣或者大參公欲以厚其舅氏以付諸廷文其訓
不止是也而廷文孝思之過則吾不知矣廷文欲序思
顯之行不鄙予之俚也予謹序
　　　送任象之之新安序
夏之旦農之興而饔也殷然而雷渰然而雲霏微而霢
霂焉當是時有不呼其侶衣其襫襏嘻嘻而之田者乎
有忍能卧而不出者乎有之則咻之矣既而風之豁然
而霽杲杲然而赤日出側耳而聴焉雷已收矣當是時
有不呼其侶斂其襫襏悶悶而歸休者乎有忍能作而
不止者乎有之亦咻之矣曽不知晦而霽霽而晦而又
屢霽而屢晦而後天地山澤之氣潝焉浮焉升降而瀰
漫焉澒洞幽黒尺寸無所辨而雷電隨之而大雨斯至
矣當是時也卧而不出者惰農也無所事於悔也出而
歸休者躁農也有能不悔者乎而其悔也亦晩矣作而
不止者固徐徐焉窮其一日之力而恢恢乎收兼人之
功矣是故吾於天之晦而霽霽而晦有取焉知其將以
釀是大雨也吾於農之不以晦而作霽而止有取焉知
其將以遇是大雨也吾於吾友任象之之出處有取焉
知其有類乎是也象之閬人蚤以宏才髙薦于蜀褎然
來取進士旦興而饔矣飽而力可為也朝廷適下儲賢
之詔居三年又有御史之選蓋殷雷之下霢霂其零象
也而象之皆與焉盡祕書所有而讀之而後建白天下
事嘻嘻之田之時寧止於咻卧者而已乎然而勇於敢
為遇事風生風之過也則拂掃其雲赤日之出有不免
者而中部之命下矣中部於京師為西陲知縣於御史
為左官人孰不懲羮吹虀落其角距如農之悶悶以歸
休乎而象之知為御史也不知為知縣也人之咻之不
知也視農之作而不知止者又甚焉其上之人皆曰象
之賢者白之朝然不知天之閔農則錯以晦霽釀大雨
以霑濡之其勢決有不容已而於賢者特聴其自定而
終無所閔邪抑孟子所謂天降大任亦有不盡然邪吾
嘗聞天之降雨假於嶽之雲觸石而起膚寸而合不崇
朝而雨天下然附嶽之地偏多焉象之昔逺在西陲今
補新安密邇輦轂是附嶽之地也雨澤之偏多將不自
兹始乎天之意或在是乎而凡同年尚有不釋然者於
其來送象之為之言非獨以慰象之也
　　　賀句君奉詔提督四衞營事序
國家制兵以府自京師以達於天下又達於四遐之邊
羈縻之域凡赤籍者皆伍以聮什什以𨽻百百以𨽻千
千有所千以𨽻萬萬有衞合諸衛則又有都帥以總之
以分𨽻於府為府五又皆制于兵部乃兵部有綜理發
召之專焉府帥有握兵之重無不制之兵也然禁兵不
與焉禁兵則惟綜理於兵部稽其盈耗而乘除之發召
無所敢與錦衣亦禁兵也其帥且與府帥抗伺察其幾
微府帥且俯仰之其下偏裨徹侯有不相名者錦衣次
而為旗手府軍金吾羽林又次而為虎賁騰驤武驤其
帥雖不敢視錦衣以抗府帥然皆同禁兵非其屬也禁
兵宿衛宮門扈翊警蹕天子御衙執戈㦸以侍陛戺大
朝㑹設鹵簿以嚴國容出則夾乘輿以備非常古者去
其淫怠奇衺而敎之道藝周公以綴衣虎賁次諸常伯
常任準人以立政蓋為王爪牙腹心之近雖名為兵豈
真特一勇之夫而已哉况同衛於京也一為府𨽻其官
也望軍門而戰慄頤指氣使於戲下如弄兒焉雖金紫
不免也禁兵固攘璧也嵗朔一入大廷燎烟羃羃顧瞻
未周已放仗矣禁兵固日以為家也而又密聞祕見蓋
山林耆宿之儒得於殘編斷簡有未敢以為的然者其
兵如此居其上而為官可知已况居其官之上而為之
節制者乎騰驤四衛舊有提督營事官所謂節制者㑹
當代詔以代者句君某也錦衣張君養直雅與善而求
予説為君贈予亦不知君也知禁兵之重其官重其節
制尤重也今天子明見萬里耳目所及之重者豈輕以
畀人君勉之哉
　　　壽雲隠蕭君六十序
萬安雲隠處士君蕭升榮之仲父也升榮前年入吾院
踵吾為庶吉士吾以弟視之學則吾兄也然挹而進吾
與語時刺刺若忘吾之陋者吾於是而得其居之墟曰
夏霄又知其諸父之有五老也明年甲寅十月某日吾
之與語方洽忽作而起曰前此六十年吾仲父雲隠生
吾以嚴君之命縻於是吾兹南望得無情乎吾戲之曰
子能鳥翼乎杖縮地挾飛仙乎驅飛車乎蓋未能也然
則吾為子請授子以符具子以傳闗門夜開津使􁒷待
一日而馳百里不啻必再百里再百里不啻又再百里
由是望夏霄而駐驂襲錦衣以容與厯階升堂垂白者
觴之斑白者觴之五老陶陶醉顏怡愉子欲之乎曰未
也始吾仲父勗吾以學也嘗殫百金而不以為費晨出
百爾營為入必課吾業束吾如束芻雖夜分而不以為
疲吾舉于鄉吾歸視其色若有未愜吾者至為進士及
今其訓詞之至其嚴也尚如吾始學時然則其非榮吾
官也將責吾以大也其何榮於吾一歸邪曩丙寅之癘
也吾宗一空吾母始歸吾嚴君諸父時四五童子耳啄
之利者啄吾屋爪之銛者攫吾壤喘不得以息踵不得
以寧尚有眚焉其何敢念有家乎幸于今五十年既生
既聚指之蕃也餘於千曩四五子老人矣雲隠其一也
而孝友之稱好施急人之譽縣大夫皆仰而賓之今日
固縣大夫之觴且至也况其下者乎吾無庸歸也然吾
思得從二三子於是吾仲父有賜焉傳曰報賜以力力
吾無以為也顧吾子為吾言之子之言人皆曰傳也人
之言然世不知有蕭雲隠乎是將壽其名也不獨壽其
生也吾雖涸東海以為觴何以易此吾聞而愕然驚焉
於今且朞年矣未有以應也而君之壻張仁亦以書屬
升榮申前請益堅不得拒而掇其舊以告我者歸之若
曰是能壽人之名吾恐其滋蔓也
　　　送萬良弼分敎松陽序
萬良弼不屑為學官予已知之三十年矣是官也予雖
陋亦不屑為之故毎三年必與良弼遇省下試試罷輒
不得願乃分去良弼與予皆然也然予少良弼數嵗而
蚤衰自分業左而數奇旦旦企踵數貢期曰得則就翰
林試幸中選吏部計其時為四十餘庶幾免白首經生
名也已而西人告饑朝廷下便宜之詔予已若羈鳥脱
籠信爾颺去意良弼貲倍予百年又過之其往當浩然
矣而兀然安處就省試尚如初不變予於是益歎良弼
之不衰其必有遇乎予既官翰林今年春良弼貢至嗒
然悔其前之踽踽也見予從諸冠裳之後而賞予之知
幾且乞學官以畢志予私怪焉而又隂憶良弼始挾其
從子奭遊臨川奭童子也奇氣逼人臨川之人爭迎致
之市兒巷婦以先覩之為快於時良弼父子間亦盛矣
哉其意氣勃勃直握功名于指掌真謂登金步玉為其
家物也自予望之孰謂其亦依依棲遲至暮乃爾况飽
意于一學官又况忍置身於異途如予哉然而天下之
事其素定之幾伏於冥冥如旭日晶晶而或霶𩃱於夜
霏微冥迷而忽夕照于西此蓋聖智之所以不敢役心
于得喪惟於其所遇而安之良弼今始知之矣是夫果
以試得處之松陽頎然巾服若尚少也入予室辭去予
知松陽之士比亦有連蹶未振者良弼心念是吾也慰
安之有率爾攘臂自喜者良弼固器之以為已地且將
懼曰慎毋為吾哉良弼是心惟予知之因書以贈
　　　送艾典術歸隴州序
史記天官書曰中國山川東北流其維首在隴蜀尾没
于勃碣故秦晉燕趙常多兵譬之人焉隴蜀之喉也於
中國為項領勃渤海也碣石今淪于海要皆在今大都
東南大海濱海為尾閭洩西維之水而脈絡實首尾焉
隴為秦野其位輿鬼其舎鶉首其宮巨蟹其州雍其星
太白太白西方金也大都為燕野其位箕尾其舎析木
其宮人馬其州幽其星辰星辰北方水也金水母也又
兵象也有殺伐之氣焉水火夫也其為體也柔柔則為
沈鷙其過也為激射為奔放則二野之分其兵之用也
亦若有為之者哉然吾聞太白其庳近日其髙逺日出
以辰戌入以丑未當出不出未當入而入天下於是乎
偃兵五星皆從辰星而聚于一舎其國可以法致天下
是二星也雖為兵災亦或移而為祥其躔次贏縮因人
而變宋襄公一言而熒惑退舎是也今乘輿所駐北極
紫微帝座也又辰星㑹太白五星聚于一舎位也日月
如合璧望氣者從天精而見景星索所謂彗孛蚩尤旗
枉矢旬始者卒不入于目中斯何時哉尚與天官書合
也春秋之時言星者魯有梓慎鄭有禆竈齊有甘公魏
有石申無國無之而燕秦無聞予意二國昧谷幽都地
也古和氏仲叔所居其遺祕有非列國所得竊窺無賴
於以名見者燕今司天在焉豈出羲和氏之下哉而秦
隴之間亦宜有如昔之不以名見者乎隴之典術艾昭
氏吾友閻允徳之異姓子姓也今年客於允徳所允徳
重其世也少其官而欲勗之進而立於其先方伯公之
地噫允徳之愛人至矣然昭業已為是特充其官焉則
不能不以名見使秦有星家名自昭始如甘石禆梓氏
可不可乎予故於昭之自燕歸秦也姑與之論燕秦分
野所以薄試其術而登躋之激發之允徳其將謂我善
我人否乎
　　　壽陳勁齋六十序
分寧縣學入國朝幾兩圮發帑金新之皆陳氏而勁齋
翁嗣為之縣之民罹饑年亦不知其幾矣發廩捐金賑
之多陳氏翁又嗣之縣語孝友行誼稱鄉先生可俎豆
於社者亦多陳氏人今又皆仰翁焉兩造幾發陳之先
為之落機牙而寢者無算也翁尤騞騞然若剖竹破節
無留鋒鋩今雖六十也其應尚無倦縣庭掃除甚適也
故縣人皆曰此翁勁名之曰勁齋翁吾未深識翁方伯
周公為駕部時道之公之弟刑部君朝夕與吾居又極
道之翁之從子􁀙吾昔與之識省下亦嘗譽其仲父勁
齋者吾時狷騃甚不意其果若此也夫人持一瓣香入
寺門其口之祈其心之望吾不知其何如也富者供佛
以宫以為佛能錫以福也飯僧以田以為僧與佛居能
使佛福我也天下之不能禍且福至於吾孔氏之徒亦
極矣而陳氏世為學以居之至於嗷嗷待餔之民其於
身之弗能卹况於所謂禍且福者而陳氏世賑之畢竟
與世之人背而馳也何求哉豈其世愚而莫之覺邪又
吾嘗見世之為富者矣鄉鄰之詈者使之鬭也鬭者使
之訟也訟者使之貨也然後左右觀望乘其急而市其
田宅以自廣焉而陳氏又世為之寢皆世俗指為愚者
然而陳之富日以益他縣莫不聞陳之被冠服比貴人
者森若壽考稱鄉先生者亦踵出若翁是也詩曰求福
不回世人蓋未之思耳陳氏為近之然吾獨以頌翁者
嵗二月壬申翁壽在是􁀙來徴為序以賀也
　　　送水部王君之清江行曹序
都水主事王世顯始予遇之于太學與予皆以例進生
也蒙指目之辱焉不能頓沃而去之今也十年矣皆有
仕籍于朝予不足道也所以一洗曩時之辱者誰乎世
顯也世顯在太學時予隂察其才之可與立既而同舉
順天明年元日非有所取也而一遇窘辱異甚焉世顯
至不能堪予乃觸寒劇飲大醉熟寢而已覺而世顯猶
艴然赭其色予又知其志之奮厲非予之齪齪者比心
慕之然而連蹶于有司至癸丑予預典校始第進士予
已遲之及今始官是劇曹又往督清江運艘凡庶務無
劇於此則其才之少得以出而志之少可以見予之望
之也庶幾其有端乎蓋君子貴乎志也以其成貴乎才
也以致用人之所以靡不有初而鮮克令終者豈其心
之欲如是邪當夫鼎盛之年而幸軔夫中正之途磅礴
奮臂物迎而解天下事無一不可為者其自視亦可謂
盛矣而不知其志徒見其順也未見其逆也不能以不
驕才徒遇其易也未遇其難也不能以不恃如是而欲
令終也不亦難乎而或卵翼是資馮焉乘焉觸人之言
敢出焉出而人姑忍之咈人之事敢行焉行而人姑安
之其自視尤盛矣而不知其志日以驕實無所主也才
日以恃實無所為也如是而不觸危機嬰禍網者亦鮮
矣况求所謂令終也哉而或者於此始悔其初之盛者
為之累也亦晩矣嘻初之盛者終之累也然則初之辱
者庸非終之福乎若初之辱予與世顯則有之然而志
也不若世顯之堅才也不若世顯之善予將老而衰而
世顯甚壯且碩也世顯其將不為令終之人乎令終則
榮辱斯洗矣有不被及于予者乎世顯上海人上海之
寓宦于兹者謂予知之深來徵贈言言無要於此也世
顯豈欲予他言哉
　　　壽清風居士八十序
王廷光自南曹郎歸語予以清風居士者予不竟聴之
他日語復然居士蓋髙郵人也廷光始得解隨計北上
至高郵而嵗已暮天時吹烈風飛霰著袍撲幘濡穿入
體驛之下乘已匍匐如跛鼈乃下而曳之以行後之𨽻
也凌兢縮項無人色市兒奔追噭笑或手瓦礫擲之而
居士適於巷出遇焉叱曰何敢爾且異廷光之狀也曰
郎君得微有仕進之趨乎得微有行邁之窘乎吾室孔
邇入憩無多固讓已而煁之煬盌之茗𨽻之飯馬之莝
箕貼如歸也明日裹糗􁱋酺醢易馬而遣之廷光曰天
下亦有斯人乎予曰是謂徳施于不報觀其隙而利濟
乎人者也其以醫隠則善乎廷光曰然予時困于鄉茫
然不知所謂髙郵也𢎞治壬子予免喪入闕過之求居
士而拜焉問其年曰更越三載八十矣而神形明秀如
嬰兒步履便捷如壯夫議論穿貫浩洽宿儒不如也問
其所以衛生之術笑而不對飲予以酒如平生歡者於
是益信廷光所語不虚也予既復史事預校南宮得今
行人夏廷瓚實與居士戚或時相與道居士之為人越
明年乙夘行人以使歸之便請曰忍能愛一言不為居
士壽乎予諾而未暇也又明年丙辰訓導李士元亦居
士戚也來㑹試都下又申行人意噫使予壽居士居士
其假予壽乎如曰託文字以不朽于後世以為壽予又
非其人也居士之子上舎璉璉子學生某予過時皆以
他事出而識者方以逺大器之居士將恃以為榮也然
居士方為郡大賓飲射大㑹邦人士女聚觀爭識丁大
賓亦未必不為榮也予之序固不可以非其人辭
　　　送都閫張君之任福建序
今天下藩鎮錢榖以屬宣使刑獄以屬監司甲兵以屬
閫帥勢若體敵尊同如鼎足之跱然宣使監司其起也
咸自鄉校之敎論秀之舉進士之登州縣之試郎曹之
厯沈汩練漉百僅一二而後至焉閫帥則武銜也咸起
廕補廕補之官雖以總角之童横金曳紫驟貴於俄頃
之間惟閫帥法不䕃授以薦得之要之其秩已崇亦無
積累之難如此然而兵之服食鎧仗給於宣使兵之姦
宄幾微察於監司僅握赤籍知其盈耗以通於兵部都
府者閫帥也境内有警又節鎮大臣主之發調之權不
與焉上疑下謗無隙而生位尊禄厚而逸且安宣使監
司不如也藩鎮獨河南為土中無邊事江西亦無邊事
而深山長谷有狙伏焉未為寧地秦晉備蜀捍羌雲貴
湖撫雜蠻兩粤猺苗伺之遼左青齊吳越閩宿有備倭
之戍皆院邊不能晏然如土中者雖然土中兵嵗一踐
更于京湖江呉越兵拔其十三四為漕卒道亡死踣閫
帥多與其擾而閩既以逺僻不與役倭之備亦嬉笑於
門閾中而已其官名為武弁實有不識兵革與儒官等
者然則閩之閫帥天下閫帥不如也今年夏上命都指
揮僉事張君往任閩閫而刑部郎中馬君屬予言其行
予聞君世宦戎衞少肄武學親立戰功至是官然猶壓
於元戎大司馬其尊未自表見也由此而行七十里有
秉纛戎服郊迎者則君亦尊重矣入重門坐數仞之堂
啓而視篆銀質而丹文君之任不可謂不專也久而逸
豫安安錢穀刑獄一切不必自已營之而又武事稀闊
與儒官無辨然後知宣使監司不如也天下閫帥不如
也樂哉是為序
　
　
　
　
　
　
　
　
　
　
　
　
　
　
　圭峰集卷七
欽定四庫全書
　圭峰集卷八
　　　　　　　　　　　　　明　羅玘　撰
　　序
　　　賀侍御林君考最被恩序
御史滿三考有陞秩再考間有之然迄無増俸者今有
之實惟林君蓋特恩也君按廣西上得廣西所上平苗
捷以苗之平也實自君意有他屬兵部持法論止是而
君亦還報命㑹自蘇郡推官召入為御史至是滿三載
為初考得殁贈生封其父母妻及已告身七品之官六
品之禄白金文綺旌功之賜北面拜稽首而受在廷臣
工萬目張視覺吾人潝潝生氣百倍皆屬目君君榮哉
然聞君去時苗已逼重戍割臠我有名位者二人夜入
臺獄刼俘酋以出截遏津郵沈舟仆乘百里隔越如絶
域外亦廣西一眚也議者皆竊歎君徒行及君來請兵
議者又笑曰飛巖斷潢實生苗獠猺獞是不一種殆天
遺之以與魑魅猱玃猩狒諸物雜處也魑魅喜於得人
而猱玃猩狒見人則號跳以侮彼其飲齕牝牡絶與人
異者且然而况苗之嗜慾食飲與人一耳而生獰異甚
有不逼人者乎又况布諸其境者凡幾峒而幾砦乎御
史者馳至境屬之大吏出入謁見尚未熟其面將誰使
哉旌節所指即日搖搖於道未必頓能以周流也而倐
已及朞代者至矣請兵胡為乎及是捷至議者皆愕然
而曰君實智也雖然吾以為苗直鼠耳奥有穴窒而築
之又穴則熏且灌又窒築之其邃孔而穴羣遊於庭齕
盎穿篋穢食溺漿則不恤吾墉發掘及泉焉而後室可
安也君今亦熏灌窒築之而且逭夫他日發掘之擾議
者則狃於茍安俟其羣遊而發掘之不已勞且費乎君
可謂為國持得算者非舞智掠功以盜恩者也夫天下
事皆吾人為也使皆乘其機而計其勞與費持得算以
臨之獨苗之足平而君獨受賞哉聞吾言者亦幾人矣
吾友謝邦實獨喜曰有警也謀於進士鄭希大書為賀
君考最被恩序
　　　壽朱君六十序
予邑水東淨土院舟船之泊往往當其門故四方之客
或館焉予少嘗過之客有漢語而髯澤而廣顙豐下而
殺不及其腰之二美衣輕裾粲然笑而揖予以入步謖
謖進趨益恭僮過其傍屏息耳語迭出漿飲予也予時
内顧野氣勝未即出聲氣相勞問辭去僧愕予騃追來
問予何黙也豈不識朱本清乎出三日歸金陵矣予亦
不顧手航而渡僧曰是必有憶吾言者踰年予偶過市
市之羣儈走逐逐肆之張列一望若黼焉舁且任者壅
於郭門不可入皆匭也出而臨於河則連艫於涯人曰
本清之舟也而邑之豪且半至焉移時豪畢集涯莫容
則徙而寓於涯之舎予亦往即席頷僧言久之自是嵗
必一至至必見予予益覺其髯之于思于思莫匪予愛
也予既官京師里之丁仕隆好以其館館士士樂有所
弛擔也而予宗人今進士鳴盛始試南宮時亦主之予
往勞焉鳴盛尊予以其舅出則本清也相與一笑而顧
其髯也白之三矣本清曰别已二十年予私念予邑時
有數米而炊者大賈安能鬱鬱久居乎其别久也亦宜
又三年自金陵挐舟偕鳴盛來復試予又往勞焉顧其
髯之白又加矣鳴盛已得儁人皆謂本清智者也故能
得鳴盛如此哉鳴盛則語其同為進士者曰人有不重
其生之日者乎出於外嵗必尅其期而奔入室至則喜
矧六十乎夏之季吾舅其期也若不聞顧吾僕馬之弗
飾室廬之弗安衣履之弗修僦且賃皇皇也亦果何人
乎於是進士皆義之而為之詩以寓祝祝宜也雖然予
亦欲祝也予見淨土時詎意予之若而人乎而予邑之
豪亦詎盡以賄來乎予一人也予邑一邑也其行四方
其遇豈一人一邑人乎其欲祝如予者必多矣矧鳴盛
為之甥而獲其戀戀若是者乎然鳴盛祝假諸進士之
詩善矣予無所假也假諸詩之首為之序亦可乎鳴盛
喜書之
　　　函丈别情詩序
劉忠愍公孫景素憲使公之季子也大以三傳敎京師
僦館纔數筵問業以貫魚入户外屨獵獵日暝有徒返
者以其指歸取解取進士一舉手耳至其自取之則以
庚子造士厯丁未庚戌癸丑丙辰皆輒黜庚戌有司者
第其文當九十揭名景素也嫌以忠愍為監臨賣公地
此何説也丙辰之黜吾友伍朝信實校之朝信景素戚
也易書無情豈天不欲以嫌累忠烈之裔耶抑以昭朝
信之公也然景素自是亦漠然立乎虚舟以遊於大海
而略無所繫著曰吾姑歸哉㑹南京祠部君以郎中來
考績祠部於景素為兄思省太淑人且拜忠愍公憲使
公之墓也則中流僊舟鼓枻同邁詵詵羣生尚可以留
户外屨乎乃相聚謀曰以贐何如曰吾先生廉擯以行
何如曰吾先生廬在楚恐辭醵金以飲何如曰吾先生
峻不取羣飲者然亦不可以虚也又合而言曰今兹吾
儕實合九州之人子是也呉故以歈越故以調楚故以
辭秦故以聲鄭衛故以音請自擇焉獨鄭衛之音無應
者蓋今太平之世其革久也已又合歎曰博矣哉是合
九州之音也於此可以觀先生之大可無序乎以吾宗
生暘來請噫景素之舉庚子也吾實同棘舎知在羣生
先非暘請將序之矧暘請之勤勤乎為之序
　　　送傅冠卿歸新喻詩序
今少宗伯體齋先生為翰林學士時予在講下毎不予
愚也以嗣子冠卿俯而友予冠卿固奇士其穿貫浩漫
馳騁為古文辭逼予至欲棄而走予大畏也曰何物主
司而不驚耶戊申之歸予日望之來試南宮耳而所謂
驚驚南宮之主司固非謂江西也於今八年矣而冠卿
尚仍儒生來省都下先生於是制適當得廕冠卿乃不
敢違依依入太學然出其業益洶湧奔放譬之河決焉
必破山拔木怒激震撞噴薄百里聲呼動坤軸簸盪渤
碣而後已蓋不止於驚主司而已也予疑之豈其在江
西也不屑與之角而逐耶將主司者其識下而固未之
識耶世固有驚愕之過而遂眩惑倒置莫之適從者有
司者抑嘗驚耶或造物者姑齟齬之而有所待也若造
物者吾嘗試百里之途焉蹩躄其行者或相之以必至
而於趨者或蹶焉或僵焉不至也寅而騎者酉且未必
至已而步者申或已至之饑而跣者畏暮而先至裹飯
而屨者屢休而暝失道焉而於人也亦必如是而已吾
何為為冠卿戚戚乎冠卿毎語人曰我未至也先生亦
不以是少冠卿其亦有待乎冠卿有子選如成人先生
以古禮冠之命曰爾以吾孫歸見廟冠卿行行將復來
造物者果若予言己未之試預南宮之校者誰乎予懼
其驚且至矣贈冠卿之詩妙極一時之選而皆未及此
也予固補而序之
　　　賀同知傅君恩榮序
鄧州同知傅良佐前九年宣武衛經厯也未為經厯前
十年吏部需次官也未需次前十年武昌學宮失意人
也其為經厯能其官與薦剡制當封其父母妻而已遷
于鄧鄧大州也賦重大而道逺小吏恐不任遣故良佐
自馳至闕下時羣臣之制適頌也良佐亦與焉武昌仕
者遊于是者皆曰吾境濱大江入水泅游赤手奮爭探
鮫室搗鰌穴索取鮮食出騎浪山以舟為馬此其凡也
胥商之族蓋不入吾編伍中縣吏至曳客寄為之土居
之史晨星耳斑白之老衣白衣而歸有矣就仕焉倉庫
氏耳臺輿氏耳有能入品流者乎就有之或嵗而罷或
再嵗而罷或三數嵗而罷非墨則罷耳有能至九載者
乎就有之璺見而瘢明勞寸而過尺而亦終槁木而已
耳有能被寵光而及其父母妻者乎良佐斯奇矣哉實
光吾境吾境自今其勸耳矣蓋觴之駢然入良佐邸則
繡幄密羃文茵普蒙置以丹函飛以金虬焚之氛氛􁃛
之熒熒如霧如雲如星如日跽啓仰觀或瞭或眯或蹈
或抃舉欣欣然如與有榮也其甚喻者又颺言曰使良
佐不蹉跌為學宮良即奮蜚取甲第其淪滯下位未可
必也幸而登躋亦或過是又不若是特偉人尤詫訝也
是不宜黯黮然亦誰能襮之皆推予予序之
　　　送侯典史之任文登縣序
文登縣侯典史台人也於今刑部主事為仲父主事予
為主司時所得進士也於今為知已故典史亦得入予
室講主賓禮然亦甚文語當世事若貫珠注水文亹亹
有可采者至論其給事方伯二父赫赫當正綂景泰中
如目覩及仲父檢討君之文學閎縱令人耳卓卓宛然
三君者參乎前始慶予之得主事也為世家子其必矜
持門閥為令人而予為主司者亦與有榮乎主事筮仕
未朞月法家者書盡通察差稽貌即老吏所深避予於
是私度門閥之驅人果如此胥商之族古所以棄也意
典史雖陷他途當末調其亦有所顧籍而矜持歟不然
則其論世也不若是九年冬典史始得今官之文登文
登相謠古不夜城今雖未必然要其名自美典史自今
贊其長能以明明之政燭乎幽是即不夜矣然明生於
公公始於無私無私始於無慾世未有有慾而能明者
也亦未有有内顧之憂而能無慾者也吾不知典史内
顧其何如然聞侯氏土田食千口窮餓者尚資之則典
史抑何憂耶而又知重其門閥以自多主事方立朝以
撑拄之是雖餌金如山直以為糞壤正懼其汚耳而况
視之又動心者乎明兹可為典史許也且天下今皆用
明偉者為令長不夜之謠或於是乎驗矣主事問所以
别典史者於予予亦重門閥者故以是告之
　　　壽山福海圖詩序
錦衣李侯暨張宜人並年五十實侯進指揮之明年正
月也子譯賓麟率弟孺生鳳鵾孺子鵬婦若孫躋堂為
壽張圖其上閲之崔崔嵬嵬洶洶湧湧而已麟之言曰
崔嵬者山也吾願吾親壽如斯洶湧者海水也吾願吾
親福如斯或譏麟曰子居京師肄翰林閑矩率禮如處
女然初未嘗有登山之屐齒出郭之鳴鑣泛湖之輕艑
而又不假終軍之繻郭丹之約盛年華階所厭飫者警
蹕之清塵陛戺之列仗耳烏識所謂山與海者福壽之
譬無乃其借聴乎麟曰然麟嘗入職方披輿地圖見天
下之峙而髙者曰山環而瀦者曰海則固不必瞻岷峨
航渤澥而後謂之識山與海也顧吾兹之日見焉者亦
有丘垤矣畚鍤之相仍則夷矣足為吾親壽耶亦有溝
洫矣雨水之暴至則盈溢矣足為吾親福耶吾為吾親
貪且侈耳奚容計吾之識不識耶或乃笑曰山以鎮靜
為體海以茹納為量侯之地宥密鷙擊地也多動則多
利多構則多功侯不以動為利而曰寂寂吾所嗜其志
於山者歟不以構為功而乃恢恢乎有容其志於海者
歟而獨不知天之貺之將以其為山也耶將以其為海
也耶聞者皆以是言為知本有繫於侯也丐予書其事
而又各為詩以歌之
　　　送呉先生歸宜興序
呉心逺先生有田百畝山百峰園以畦計泉池以泓計
者稱是樹株千竹荻葦束千牛羊蹄千僮指千在宜興
予嘗過宜興宜興人曰此假封君也予謁之不即見見
今封君太史公公先生兄吾僚克溫父也公曰吾弟樵
南山漁西溪穿虎豹麋鹿之羣探鮫鱷黿鼉之宮味津
津日若不足蓋忘返者焉吾東西封之人嵗不一見里
胥導縣官入吾舎迎飲射于學卒不得怒而去者屢矣
雖然其亦入乃租募乃庸百其征需視諸編氓獨先焉
故縣官者匪徒恕之亦且髙之予曰噫隠者也吾亦俗
之奔奔者耳其可見也耶去之至京克溫方徙東宅虚
其西以居予實相比次旦但言笑晏晏甘雨和風浸漬
沃若忽而觸其圭角則飈起􁀙發甚犯顏面曰吾何為
依依於此而不從吾叔遊耶人或瑕疵之吾獨以為世
亦有為世類汩之不以三公易者是獨足怪哉今年春
先生至克溫舎之中堂幄其傍自休焉以便候問朝夕
語刺刺不能休賓至堅拒不納見以予之甚昵也見之
野服癯叟也瞳炅炅出碧光坐移時不言亦不聞其有
息氣頃之克溫牽一秀使揖予曰此吾弟也吾叔之息
子俾學于斯者也他日其將大吾延陵之世其究也而
豈吾匹乎予退而疑焉先生身隠也而使其子學而仕
也克溫身仕也而志遂其叔者也其隠果隠乎其仕果
仕乎予愚不能辯也然豈可遂已哉故於先生之歸也
飲之以酒而問之
　　　喜雪倡和詩集序
喜雪倡和詩一卷𢎞治十年十二月成詩凡百二十篇
或曰其可傳也鋟之宜或曰潞之河天子令之頒也政
之出也由是而逺之天下也詩之作也實於斯而曰喜
是為天下喜之先也喜而以雪之瑞是為天下瑞之先
也其鋟之也信宜潞河之農亦曰吾嘗聞商人之頌姚
君矣曰良户曹也幸駐於斯吾判楊君吾父吾母也進
士趙君吾鄰也而王君吾長老也吾且見雨雪之瀌瀌
也而訝其過逢之僕僕也而吾農奚聞知實不知其喜
喜且為之詩若是也然吾藝是野吾亦喜其有獲乎吾
願得是詩歌之以幸敎我子孫楊君時行來於斯不能
拒也繼而來者又不能拒也於是楊君患之或為楊君
謀曰盍鋟諸來斯授之其可也楊君曰吾始讀姚君之
詩若琚焉又若瑀焉又若珩璜焉之在縣也而趙君左
以衝牙副之而右則王君也而風之過也振之雪之乘
風也亦擊之不知琚瑀珩璜之撞衝牙耶抑衝牙之撞
之也耶抑風雪之相乘而和琚瑀珩璜衝牙而雜擊耶
亦風與雪之相遭而幸有是聲也而吾且欲以瓦礫焉
旁擲之曰吾亦有助於聲也其可也楊君遂辭而止而
潞之好事謂其可傳者已丐予序其端亦終不免於鋟
耳蓋民之欲之楊君亦不能禁也雖然民亦有不待鋟
者其口有碑焉而善惡由之速于置郵莫能禁者多矣
嗚呼其亦可喜也夫其亦可畏也夫
　　　慶汪君七十壽序
歙之老汪敦實九月二十五日七十壽予始不知之也
武選黄君曰吾歙令人也越公之胄於是為最其始也
萍梗之迹半天下而其采拾也無險無艱若没人之入
于淵泉無所底止而其既獲也若裒金之復于冶鐘鼎
之器由是成焉今老矣若碇之棲于岸而以子文昭嗣
為之若舟也季子文暐繼焉亦若舟也謹紼維之無不
如志於是而食厥素封若實封然雖然不以厲人驕人
而以利人吾孔慕焉然兹去歙三千里也敢割籍乎而
歸為之壽乎抑二子也其亦無徯吾之歸而惟徯吾言
之歸噫吾言奚足取也吾幼見吾室之覆瓿者矣取視
之鄉先生之文半焉又見吾室之棄帙矣鼠餘也或風
雨之所􁃠也取視之以質吾長老焉則盡近世之名能
文者也以其無為吾之重輕故棄之或曰以其非若古
賢人之作也故棄之以吾室之棄之也知汪氏之將棄
吾也奈何以其今日之取吾也而取其他日之棄吾乎
予曰嘻世豈有盡棄者乎歙新安郡也不見篁墩之志
乎固有可棄而未棄者也黄君曰篁墩恕然則予為試
序之安知後不有恕如篁墩者耶則予文與敦實之名
固將壽于天地間不獨今日之為壽而已其可尚也黄
君喜曰然黄君嘗宰吾金谿有舊愛而喜為之役云
　　　送鄧君之任雲南副使序
吾嘗靜居而念今之藩翰惟雲南之參佐厯夷地治夷
民為多其長不與焉蓋其地古純夷也長居㑹府城府
之尊侍衛之嚴甲兵之多貨貝之集帑藏之輸入公牒
之闗移賓客之宴㑹軍師之犒饗蒐選閲試之勤過逢
迎候之頻同中國然雖居夷地孰見其為夷也惟四出
之驛則參政副使之乘也參議僉事之驂也分岐而往
各有攸司焉究其職雖鬼窟可探而雪山可登也菰茭
之田可質也人而鬼之獄可鞫也綉面之酋可唯諾于
前而啖虺之蠻可輿可皁也孰為身熱頭痛之地可譯
而知也則其快心縱目顧不灑然飄然凌厲而曠達耶
而胡為府居若是之凉凉也古所謂奇男子之事蓋如
此吾固心慕焉而吾友鄧良臣今年秋得副使正其地
也夫副使官於參議僉事之上而又得以其風紀肅百
僚貞百度呼吸之際有風霆焉其權豈參政匹也况其
下者哉吾嘗與良臣為布衣交矣又同為進士矣又見
其為御史矣厯試之可謂有志之士也夫以有欲為之
志操得為之權適可為之地誠一時之遭宰物者知人
之明也而亦豈非逺人之幸皇澤之旁被乎要非偶然
而已也而或者猶隨世附和嚬呻咨嗟以逺為戚正自
庸人耳良臣將亦不謂其然或且嗤之故於其同官之
請贈行也為良臣道之
　　　送呉克溫序
吾友呉克溫今内相少師公之甥也少嘗依公學及為
翰林庶吉士公大學士也又以其官學如初為編修預
史事侍講帷入校東宮又以其職學焉是其於親則舅
與甥也於道則師與弟子也於分則長與屬吏也夫天
下之為甥舅多矣而未必為師與弟子也為長與屬吏
也為師弟子亦多矣而未必為甥與舅也為長與屬吏
也為長與屬吏也亦然然則克溫於公宜何如哉然克
溫真具奇氣吾嘗隂竊評其為人少同而多異屹乎萬
物之表無可得而奪也即有不可雖其封君味菜先生
而不免於幾微之諍而况於其舅乎即其志之邁往雖
堯舜之君遇有闕遺而不免於漆器之諫而况於其官
之長乎况於其師乎吾恒自負以是為權衡之的無爽
錙銖而亦不敢公然道之及是公之去人皆曰克溫為
之故此其決也吾亦從而尤之曰胡為乎然哉是之為
公謀而不知為天下謀也賢者固如是乎忽而覺焉道
固當如是也而亦惟其氣之克志之果者能之而顧可
謂非賢乎或公之賢克溫不止如吾而已敢私以為公
賀而又將觀克溫從公之歸也惟天子之念公知其懿
親也果遣以行是其在公家也以屬吏侍其長也其在
吾道也以弟子侍其師也其在身也以甥侍其舅也其
在心也期以全君臣之義也而其至家也又得以子拜
其父也兹行也其於世道豈曰小補之哉故吾朋友之
義喜不自禁也咸推予以言其别
　　　賀監察御史胡君考最序
御史之官其品正七其在侍從之列孰同乎編修也都
給事中也其在部寺之屬孰同乎大理評事也太常博
士也其在外之庶官孰同乎推官也知縣也是皆由進
士起焉者也他不與焉然推官知縣品則同矣而其陟
固御史之陟之也其黜固御史之黜之也其在外勢然
也廷則比肩矣然評事局於獄博士拘於祠非通與於
天下之事者也編修得紀天下之事矣而不得言天下
之事都給事中得言天下之事矣而不得行天下之事
得言之而又得行之御史而已嗚呼御史可以品論其
官也乎不可以品論則不宜以資拘不宜以資拘又奚
以考績為哉雖然黜陟者天子之權也而御史得行於
外而在廷之臣善者又得言之天子陟之是亦御史陟
之也惡者又得言之天子黜之是亦御史黜之也而顧
於其身獨無所與焉其亦何以責於人哉其勢必歸之
與於庶官之考績有殿最焉亦有黜陟焉而後外之黜
耶陟耶不敢參以私焉必公也人亦曰公也在廷之黜
耶陟耶不得參以私焉必公也人亦曰公也而天下治
之端實自是始焉則御史考績其豈庶官之考績乎天
下之政有大於此者乎嗚呼今天下固日由之而不知
也雖御史者亦汩没於其中而不自知也而御史考績
者之見於文字亦多矣亦無為之言也予也闇亦奚敢
昌言哉胡君惟峻同年友也一嘗私發焉君曰然及君
以御史滿三載臺中之僚必欲予言其最君最在考功
也人皆可得而知也然使人知御史考績繫於天下忽
於君之考績始白焉此予之厚君也亦予紀天下之事
其職也
　　　送通判孫君致仕榮歸序
建昌府通判孫君徽之婺人也𢎞治庚申五月白于涖
事者引年致政去歸其鄉予居山始不知之也南城縣
大夫鄭君使以告予予躍然髙君之獨出于人也夫人
之仕也相處有僚屬焉和矣然四海九州之人也孰與
吾父兄宗族之親趨走有吏胥𨽻兵焉順矣然以勢而
相軋也孰與吾僮僕之便居息有廣厦邃宇焉安矣然
以代而傳也孰與吾廬舎之世守登眺有池亭臺榭焉
適矣然過則非其有也孰與吾鄉井山川之舊遊是其
仕也宜非其情也歸也宜其情也然而世之人勸之留
於仕也非必能有以使之留也而已徳之有若飲以醇
醪之甘勸之歸也非必能有以使之歸也而已讎之有
若啖以荼毒之苦何哉吾嘗思而試之矣吾坐而飯粲
茹鼎之習也吾驟而飯疏茹菜不能也吾出而髙蓋安
車之尊也吾驟而徒步踽行不能也吾怒而叱咤又怒
而鞭箠人不吾拒也吾驟而齊民之敵體不能也吾妻
妾之文衣貝飾吾懼其驟有井臼之勞不堪焉吾子弟
之脆膚弱質吾懼其驟有耒耜之勤不堪焉則夫仕也
其情也歸也非其情也於乎世安求其有歸者乎幸而
有歸者使出乎將相公卿侍從之臣則天下以為勸而
恬退之風成矣其美孰大焉今而若君者則又出于偏
方鬱職之中無以風動當世美而弗揚予雖高之又以
為歎也雖然吾郡與徽庶幾其亦有勸乎鄭君使還書
以為孫君别
　　　送亞參王君之福建任序
今制給事中諫官也其秩中士也與天子宰執分天下
之責秩卑而責重故嘗拔甲科之英于百二以充必出
特降而非序銓署列于掖門之左右無所於屬亦無所
屬使若天子之親吏然示優異也又懼其内顧而撓也
内庶府之佐外藩司之佐或虚焉間於是甄其年勞而
登其良凡受節度之司雖尊秩不屑以授而其聲稱行
實之孚及再遷也又追叙其初官而不牽于其曹蓋寄
天下之公於平日而天下之敵有不勝其隂伺而非他
官比者所以護往勸來亦不得不如是其至噫是列聖
所以慮天下也非私是官也然則居是官者雖遷而去
也固是官也又可始終自取異乎哉今閩藩右參議王
君實兵科給事中以簡命往君嘉善人嘉善於淛為屬
邑淛於閩為比藩並南服也以比藩之人而參議比藩
之政於其民蓋情與習適事與俗宜非若秦越之懸隔
然雖不入其境而已若入其境入其境雖不下堂陛而
已得其半吾見政之無難成也閩之郡八其賦之大約
僅當君鄉郡之一耳而又留輸折實之難易相懸君之
先世世總其鄉以轉輸于司農鮮有敗事迄兹號為良
氓君學於家以其精微蘊奥之餘舉於鄉取髙第給事
禁中成補拾之功至為明天子赫其有擢有事於兹雖
邦計之大抑用其麤者足矣而况君世處其難而今自
處其易乎推是以往雖極君今日之職不足以盡君也
惟其周流八郡海山萬里天晶日明登髙望逺島嶼諸
夷隠隠于目睫之表而貢舶降幡可數可見披禁中輿
地圖似不似又君思禁中時也思禁中則思吾君矣又
安知乙夜之覽有及前之疏牘而心賞之賞其言而閲
其名閲其名有不思其人乎噫君今可以登車矣
　　　送王生侍親之晉序
虹邑王生侍其父户部君往參晉藩之政金臺王生其
友也欲予序其别予邑子章孜師之因以請之予固未
嘗知生也知户部君耳虹邑百餘年來登甲第者君之
前陳司徒也司徒之前誰乎君今為户部分曹序進與
司徒同司徒為方伯君今為參政又同晉地也司徒之
後復為司徒者誰乎君之性行孔良為户部十五年邦
計考為比曹最用能有今擢其進未可量也夫人有所
得未有不遺其子孫者則其式穀之似有在矣而况器
類之似有不期然而然者乎然則由今而後虹有登甲
科必生也生其勉乎哉噫居今之世其不以甲科而致
通顯者亦難矣生其勉乎哉予縻於是固未有遊晉日
也梁惠王曰晉國天下莫强焉雖其當時之盛有不可
考而山河之固自若也昔人亦有誇之者歸而見語亦
探禹穴之遺意予當為生快之
　　　郡閣承顏詩冊序
郡閣承顏詩一冊東光敎諭劉君為河間守謝侯作也
侯守河間六年家在金金𨽻陜於北土最為隔越守之
有事惟入覲考最得以出郡取便道以便其私法亦無
曰當然迂道有譏有遣而河間又密邇輦轂當有事三
日騎達有餘力無緣至金亦六年矣母太夫人居金然
則六年不見也夫為人子未有頃刻不念其親不必六
年也况侯早擢髙科官祕閣為御史宦聲卓然夐出人
表拘於宦轍有六年不見之母安乎就如隔絶異域舟
車不至人力不通猶思以計致之况金雖逺水道漢川
陸出襄鄧太夫人所以至郡即中人可以指日不必侯
即卑官可以易為不必太守也至之日維春之仲侯時
亦覲還飾邸埽閣委政其僚前婦後孫自旦及暮既不
可以嚴君又不可以大賓悼故以悲對時以嬉瀛水陸
㑹也珍味以適口纎縞以便體盡太守之力要無不致
者矣况六年孝思之渴如侯者寧無過用其情乎夫過
不過未論也侯於十八州縣之民父母也十八州縣之
民侯子也太夫人十八州縣之大父母也十八州縣之
民太夫人之孫也父迎其大父母而養之為之孫者有
不説乎士以郊迎女以户窺老以少扶幼以壯攜咸曰
吾大父母至矣然亦非侯所得而强也無乃侯凡所施
皆過用其厚而不獨其親也於此亦可以觀政矣東光
敎諭劉君敎東光在理下以侯之位君子也語曰君子
之徳風侯之徳孝徳也經曰孝以治天下用侯之位達
侯之徳東光足敎乎河間足敎乎於是為詩一章為倡
和者凡詩幾章冊成因進士王世顯來問名予名之曰
郡閣承顏而又為之序名以頌侯郡人之敎固於是乎
在
　　　陶峰主人輓冊序
陶峰主人江君為南部營繕郎中年六十一殁於官營
繕於部為劇曹君發其姦弊疏為節目吏不得逞皆不
悦君者而僚之或忌或怠乘之故自大司空而外有悦
有不悦者焉及是殁皆來㑹哭哭以詩者其未為郎中
也守信陽州州舊為縣柅於兵衛新為州庶事草草而
兵之噬民尚酣縣之抗州仍舊也君至一釐正之皆不
悦君者而臨莅者之來又無所攸為故自其公且恕而
外有悦有不悦者焉及聞君殁莫不駭然興歎或歎以
詩者其未為州也為進士乙未進士三百人其矯為虬
龍降為淵泉嘘為飄風君皆欲麗澤焉皆不悦君者而
况君臞儒楚語取譏釣笑時亦有之故自其孚先之外
有悦有不悦者焉及聞君殁近以車來逺以賻至皆哭
哭必以詩者其未為進士也為江西鄉進士凡九十五
人是為同舉未為鄉進士也為金谿縣學生凡學於學
者是為同學同舉也同學也悦不悦不足言而詩之有
無又繫於時之死生位之升沈人之能不能也然而亦
已多矣其子縣學生珏懼其汗渙而不能聚也於是收
於其鄉既免喪徧走四方而得之至京師而始備而其
勞矻矻又可言乎於虖若君者可謂骯髒不茍合者矣
不然始于人也未必不合合於其始未必不棄於其終
又焉求其死而哭哭而詩詩而若是之多也耶詩必有
序珏以屬予予合呉司諫之狀徐宗伯之銘傅宗伯之
表董奉常劉宮諭之誄總為一卷而序之且謂珏曰百
世之下當有知子之先君者
　　　送王必懋知宜都序
成化壬辰予同内弟王廷光學於撫次其學舎其旁舎
則王君必懋與其弟必充肄其中知海州君必融其兄
也時方家居誦其先侍御君之遺訓約二弟非嵗時伏
臘不得輒休沐潛歸蔗餳茗荈蔬菹脯醢僕迭至焉亦
飽及予二人予益喜其久相磨礪不厭也再明年甲午
廷光必懋必充皆獲薦北上獨遺予予固喜三君之逸
舉也乙未廷光登進士出宰虹入為南臺郎丙午予始
至京得舉順天丁未亦忝進士入翰林為庶吉士必懋
必充方俟選天曹天曹授必懋知梧之興業必充判滇
之廣南廷光亦免喪適至違十數年而一旦四人者天
涯相㑹合懽然如初人事之適然不至若是也予與廷
光各為詩一章道其行壬子冬予釋先君之喪還翰林
明年夏必懋必充亦免太夫人之喪來謁選三人者别
而復合又七年獨廷光僉事淛江計未可驟至耳既而
必懋改知宜都必充改判寧波曽無幾何又為别端噫
予四人者其生也相距百有餘里初無形神影響之接
戚屬延施之階而盍簪於邂逅之間兄弟師友合異為
同計其當時所造予之滅裂瞠乎三君之後而三君者
亦蚤揚鑣上道翛然羽儀于彼雲外予退然分甘陸沈
而已而二十年來廷光僅佐外臺二君尚淹州縣之職
造物者之無常人事之若沈若浮殆未可預期也如此
然二君始任皆窮裔人為之顰顣不平而二君欲速化
其冠服為母心悦故有不暇擇而今兹宜都楚之劇縣
寧波淛之大郡也昔處其窮今處其通昔當其隘今當
其大究其才而為之必聞必躋豈真終沈者耶必懋既
行予與司諫呉君懋徵追而送之酒壺既傾因與之話
舊
　
　
　圭峰集巻八
欽定四庫全書
　圭峰集卷九
　　　　　　　　　　　　　明　羅玘　撰
　　序
　　　送余克審之新昌驛序
吾邑四出皆山也山之盡為平疇疇之最中且隆為郡
城邑附以治故鬻薪煮竹山氓可以不饑而田漁之利
在平疇商賈之積在城邑人恥他藝能以走四方而士
之養髙深藏者又不市故登仕之版視友邦差稀然名
宦間出其聲獨彰天下皆知有南城也友邦或後焉豈
惟顯曹為簿尉為館傅為闗徼為委乘皆能因職就事
以效一官奮曰吾南城人也曰吾為某公某卿之鄰且
戚也故仕者不必多亦能為地増重以予之所見則然
耳不知前此何如也今年春余克審以藩之從事上銓
司夏六月得丞廣之新昌驛其𨽻于縣則新興郡則肇
慶也新興陳公嘗守吾郡有遺愛而肇慶又吾族在焉
吾於陳公欲因以弔其墓而於吾族欲因以通其問也
吾於克審能無情乎况四年春克審奉邦伯之命來祭
先君之墓聞其晝之所經無呵郵徒暮之所次不黔館
突而又豆登俎徹有嚴有序吾固心賞之謂其為使可
不辱其主者也五年秋予免喪道藩欣然來㑹間侍其
長之宴予也曽無幾微析哀之意見於言面予又益賞
之謂其為從事可不辱其身者也夫仰事於崇髙志少
奪易至於辱身而銜命於道途氣少縱易至於辱主雖
從事者累百於前而詭曰無是紿我也而予於克審迄
不見其有是而竊疑焉豈克審之先大叔父貳憲公之
訓言在耳恐辱其先故不敢辱其身遂至於不辱其主
歟將南城之風與友邦特異皆不樂仕進偶一為之者
又顧籍愛䕶而必為地増重也夫人茍有増重之心必
求人所難能者為之弔舊恩之墓過里人之廬又丞之
職無有掣肘而不可為者或以為人皆能為不足為異
而故不為也冬官李先生同予餞其行也因與之言
　　　送黄訓術歸新城序
有縣於閩闗之北曰新城水北東流入彭蠡之湖山皆
北面勢垂欲趨於湖者而縣之吏若民亦附於旴之郡
以屬于省合諸縣圜界於職方之圖亦順其水與山之
勢然若於閩無與者然民日食茶笋醢鹽身被絺紵伐
木為薪斧材為宮取礪取鍛皆閩之產而疾癘禱鬼神
旱澇禜雩磔魃囚龍又皆閩之巫也閩之地無曠野皆
嵁巖崖壁上出雲氣而下湫潭昧昧中多蛟螭龍蛇之
窟故魍魎魑魅倚依為怪毒其居民號為鬼區民亦不
能不習為禳磔厭勝之術以與之抗久而人自為魔為
蠱為魘人盡巫也奈之何哉新城與為接壤日用大半
資焉其不漸為鬼區也亦幸矣况疾癘旱澇懸於㝠㝠
出於倉卒不虞之頃而或牽於喙喙之衆論洶洶之羣
疑雖智者不免於召其巫蓋有不得已也夫不得已而
召之事定而遣之猶之可也若召而來而又屢召而屢
來遣之而不以其道而至於忘所遣則呻吟尚以為儒
而况不經妖誕之説將不淪胥於民吾不信也昔人過
伊川見被髮野祭者而有將為戎之憂於乎吾亦為新
城懼矣然則宜何如曰在為縣者為縣者宜何如曰在
所司司之者隂陽訓術也黄子暘以宦家子來京師一
舉而中臺司之考獲是職而歸也予故以是告之
　　　甘棠聴政圖詩序
淮安郡守徐侯在郡六年視淮民如子民亦戴侯如親
父母聲聞四馳薦剡日至于朝民聞相驚流傳一辭曰
侯去侯去君子曰侯奚得爾衆心如是古惟召伯民又
愚不達亦冒傳曰去去召伯云郡將陳操謂其衆言召
伯聴政甘棠去而人思伯移愛甘棠兹爾衆不達冒侯
為伯脱侯去無緣生思恐久泯泯雖伯亦將不知盍圖
諸亦名曰甘棠聴政竊比於周人庶幾惠有所寄思有
所生也皆曰諾圖成當時名人皆詩歌之籍籍乎甘棠
之詠憲副韋公淮人也與予議其事予曰日辟國百里
詩所以美召伯也辟之云者開而廓之謂也一日紀其
速百里紀其廣也開而廓之速而能廣當商季駟馬横
犇之餘而欲安坐而制之得乎必其有翕有張有鬼有
神簡五辭于兩造正五刑於五辭將日紛然于甘棠之
下而其鼠雀之徒號呼痛苦之情曽不思拔其樹戕其
人空其地而後為快乎庸詎止於翦伐敗拜而已哉既
而漸漸然洗其舊汚薰為太和是之謂辟民見其樹雖
不欲存亦不欲拔睫外之一物而已及伯去為司空為
太保而代之者未必伯也而後思伯之不可得見伯之
所舎如見伯焉故昔欲拔而今不忍傷又歌詠之而其
悔亦晩矣今侯亦有伯之心哉不然前日聞侯之去其
不擠排之如欲拔去者幾希而况相驚相傳乎操雖賢
何所利而圖之侯位亦未崇人亦何所阿附而詩歌之
也往時侯為御史好直言今世無有以獒貢者安知其
不有疏而淮堧瀕海之桑麻日益辟圖詩之作又其未
去時去必為大官夾輔是期老而告歸載諸信史更千
百年尚有談者如甘棠之詠不獨賴於是圖乃可貴也
韋公曰然命操書以為序
　　　靜菴沈先生榮壽詩序
監察御史慈谿沈君入院之數月能其官院之長譽之
朝庶僚譽之百司庶府百司庶府日有求識君者甚欲
相見君之尊甫何如人其以何敎乃爾而靜菴先生尊
重人方養髙味道慈湖之濱人或郵之若罔聞知益以
敎來督君如他日君用是畏惕勇邁躍躍院且欲薦之
㑹江西清戎行院告代乃以君請上遂賜之璽書陛辭
就道道出淮徐濟江入勾呉抵於越越君之土也能無
信宿之懐况先生生乙巳明年甲寅相直為七十省拜
預慶因忠為孝此其時耶夫有以成之之謂敎施諸用
之謂能享其子貴之養之謂榮齒尊於人之謂壽數者
常苦不相遭也而皆適其㑹之謂時先生之敎其敎諸
人乎抑家也則敎之成邪君固其子也其弗成邪君亦
其子也將若之何哉而遂别其為御史以能見譽於其
僚與長而為明天子所屬任而曰吾將享其榮可乎君
為御史院列十有三道兵食鹽鐵芻馬獄訟按糾之務
紛如也更出而迭臨之而又省覲有定期地里有嫌避
即先生雖百齡君有所便私不可也而况今敢必于鄰
藩之行而因以省慶乎故曰數者適其㑹之謂時也古
有求簡而失如敎何生而無慧如能何或能可用矣而
未必榮或榮可養矣而未必待皆乖於時者之為也故
古之聖賢亦不能强于其間而沈氏父子之遭亦可謂
盛矣予君之部人也當離觴之末而司諫周君合在坐
皆賦榮壽詩授君歸為先生祝予又推敎生能能生榮
合壽而序之曰一時遭之盛也先生必笑曰然
　　　送賈生歸山東序
壬子暮春中吉有偉一生欵門願逞其藝其入空裊裊
疾風掠耳驚電燿目兵貴鋭先以矟隨以劒也其飛塵
走石怒猊突地文虬過澗兵貴堅繼以刀夾盾也其輕
車走坂鐵騎渡冰兵有鈍擊利奇以殳也已乃屏五兵
戢氣挺身赤手渾脱游絲牽蜂飛礮下石顛倒辟易駛
奔鳥厲蓋兵外之用也奇之奇也以徒搏終焉畢則出
整冠裳趨入長揖而告曰盈山東武定賈氏子也世𨽻
校扈蹕籍童習是藝壯遊呉楚諸州遇敵角累百然皆
逐北披靡雖然敢任匹夫之勇之豪也日既壯退然羞
前之為恐終泯泯墮於無聞幸哀惻之賜硯池之餘滴
則兹之覿實没齒之寵光余既壯其藝又詧其辭因歎
世之食于武事者恬恬嬉嬉美食安坐酣歌淫佚何所
不至嵗月藝場之試殆兒戲耳一旦有警神飛股慄遁
逃無地亦賈生之戮民也况生喜文辭自言為商文公
諸孫所器出其囊徐察院之文在焉與之言用旌其志
　　　賀監察御史鄧君考績序
仁和鄧君良臣為御史既三年實𢎞治癸丑秋九月也
三年於制為初考考必於其院院符吏部部考之亦制
也院考良臣稱部亦如之大約皆謂良臣以明敏之資
發優長之識稱所謂御史者雖然良臣獨稱為御史哉
隨所任之無不可也始予丙午冬見之崇文邸舎中退
而忸怩者累日歎曰吾安得如良臣乎明年同丁未進
士進士三百五十人見之若有不克見者焉予喜自慰
曰不獨予之不如也予竊禄翰林已酉良臣亦選試于
院庚戌為真御史尋被完城之命予且歸矣壬子冬予
至京良臣已巡城西隅監内帑赫然有能名於時又出
稽邊儲于湖南諸溪境上予入自崇文間出正陽門外
自徳勝門出謁祀諸陵訝周城有新堊而周隍有新流
本其自於人曰良臣前被命督為之間遇院中人必曰
良臣傑魁人也及兹自湖歸朝不以家隨僦屋以居裘
馬闇如也而出入休休然予又喜自慰曰不獨進士不
如也况於予乎已而上其考考有今稱今稱稱御史耳
其未為御史固進士也必稱於進士然後為御史其未
為進士固鄉進士也必稱於鄉進士然後為進士前乎
御史無乎不稱也後乎御史將必有大於此者其有不
稱乎予不信也其同官劉君公奇聞予言與諸同官皆
謂予知良臣者來使為序况良臣方受命出按江西予
私喜邦人將蒙其休澤也樂為道之以竢
　　　壽王君六十序
𢎞治六年進士録行諸進士之父兄名氏因得以傳自
京師徧于天下今南大理評事慈溪王君父隠君名在
録中慈之仕于朝者皆曰是吾邑之名能敎子者也大
理試儀曹其事修其行潔慈之仕于朝者又皆曰是隠
君之敎然也由是士大夫無不知大理亦無不知隠君
者大理方為進士時制折遣進士之半歸不在遣者以
得先效一官為榮而大理獨若有不豫色然慈之仕于
朝者又皆曰隠君今年年六十是不得歸為壽然也由
是士大夫知大理者無不知隠君之年亦無不知大理
之急於其親也暨大理得南寺纔迂十日之程則膝下
矣時雖差後不猶愈於不歸乎况其始來也一布衣耳
為人父於其子之歸自萬里而無有害災雖布衣亦樂
也而况輿馬僕從充斥于庭自顛至踵冠服鞶舄亦一
愕然更革而拜于前其心何如邪夫人自非狂惑喪心
未有不欲其子之為士為大夫為卿且公也何哉誠有
所利之也子無以承其志雖日侍於其側蚤夜刲牲以
為養搔其痛痒以時興居之父其有不呻且歗甚至怒
罵而捽去者亦忍而已矣要非其情也况隠君躬為之
不果而屬以為大理者哉即大理曠十嵗而不歸計當
由士而為大夫隠君時則七十而為大夫父矣又曠十
嵗而不歸計當由大夫而為卿隠君時則八十而為卿
之父矣其心顧不樂歟而一觴之拜啓若非所急者而
大理乃爾噫其真急於其親者邪方今求忠於孝爵罔
及惡徳而髙巖大澤間有封君焉未必非善敎其子者
也亦未必非耄耋而康彊者也大理試南宮予時校其
文遂為知已院中庶吉士其同年也將因之以頌隠君
而屬筆于予予故道其實如此是嵗冬十二月之吉也
　　　迎養南還圖序
予友毛君世誠守髙郵𢎞治三年夏五月予過焉世誠
犒予舟之人以壺飱而飯予以糲糜不以粲進律予以
名敎甚厲然舟之􁀙外已有蓋蓋下有輿輿傍列夫焉
指曰用此迎子入吾舎與吾翁語今夕吾翁竚門須子
來也予不言解舟泛湖而去憮然思之世誠少予五嵗
擢髙科為大夫守天下要㑹之名州能不為吏事所困
以其扁舟迎養其父此天下奇男子也而予也營營奔
走蹄踵半天下僅獲斗升之粟曽不得炊一匕以入吾
親之口而至是銜恤以歸尚誠人邪顧愧赧之不暇又
忍能侍翁之側而上下其議論乎已而又思之世誠始
以舟迎翁以舟來縣大夫得無有供張之餞乎得無有
鄰並長老亦送之而見者乎鄰之長老無有子若孫馳
逐於進取之場如世誠者乎然未有以舟自宦所而來
迎者是未可必也迎斯往往斯大夫餞之矣不獨於翁
然也翁又奚以此自多惟其驚潮汐於錢塘詫靡麗於
閶門睇金山窺鐵甕于長江浩渺之涯以望金陵淮南
諸州沃野千里皆在步武之下而跂焉以瞰中原北仰
宸極於黄旗紫蓋之間而舟之所次或菰蒲淺水星月
之宵而其發也或金波萬頃初旭之旦風水蟲魚迭變
於前而城郭山川一瞬息而異狀其胷中寧無灑然於
物外者邪鄰之長老有未試嘗者歸皆可語之以寫其
舟行之大觀而至州之樂必不以告人此則翁之老而
壯也而世誠顧欲糜其友以為翁留予雖咈其意然其
於親也亦篤矣或者翁其曰若方有公事毋為吾乃爾
予意縣大夫餞未幾而又迎也已既九月世誠自州以
書來曰吾翁歸矣有圖焉屬子以序予依違至是三嵗
又入院矣始克繹其舊説以補之云
　　　行曹便省詩序
予同年溧陽史君為户曹未幾月予往訪之其寓舎之
扉闔閽人辭曰出郊視外廏之芻之給之他日又往辭
曰外之廙圮往苫塈之或曰監漕舟之輸也或曰發六
軍之餉也或曰内帑之鋌鏹出納之或曰商賈之市折
閲之期年道上之遇再焉立馬語未竟蓋振䇿矣予歸
三年其出勤勤意亦不異是予來君又有遼海之命踰
年始歸而淮南行曹當代自其長而下皆曰必君行乃
可計其席蓋未暖而轍跡所至北東西皆一周及是始
得南馭有舟行之安有攜孥之樂有風聲氣習之近於
其鄉有時節水土之物以貢於其親况受代而可以歸
不必請也則是行也自人言之雖若勞君自君言之適
以便君也庸非幸歟昔禹之治水也八年於外三過其
門而不入其身心之焦勞手足之胼胝方且乘四載恐
上丘陵之未髙下淵泉之未深以盡水之變當是時禹
真忘其家不知其親哉入門之小恭不敵天下之大患
也又安知事機之㑹適于入門之頃萬一挫敗前功棄
之則九州乃壑民其魚矣而身亦與焉况於其親乎况
於其家乎禹之權此亦審矣而過門不入不得已也世
之愛其親者復有賢於禹者哉而今之天下無不得已
如治水之事而一官之職無司空之重且專人之勤事
者未必禹也而有門不入則欲附禹以為名可不可也
君今戾止淮南距溧陽尚五百里重以長江之阻意已
視為門户間寤寐惝怳如將見封君安人焉旦代而夕
歸矣不敢少附於禹而察其前之勤於事又若希之是
其心有擇焉者也行且有日朝之士皆為行曹便省詩
君擇於衆謂予詩品最下也退而使為序
　　　送李君知華亭縣序
陽曲晉分冀土也潼闗秦分雍土也華亭呉分揚土也
春秋之時晉鄰於秦婚姻之國且脣齒也然而亦各私
其才量而官之客卿蓋亦無幾焉秦晉局其人而仕也
亦舊矣矧呉擅其雄於海隅邈乎風馬牛之不及於晉
也晉人且不仕於秦又焉從仕於呉哉言偃之宰武
城呉人之仕於中國則有之矣彼亦就其師而學之因
而仕焉耳中國之人固未聞仕於呉者也秦漢一再更
天下非春秋之天下也呉非春秋之呉也循至于今其
勢之倒置亦相懸矣盡中國之賦不能當江南之半盡
江南之賦不能當呉諸縣之半古稱秦雍為陸海言陸
地物産之富如海然吳海邦也其真海邪故朝廷官人
之法可以治晉者未可以治秦不使以治可以治秦者
未可以治呉不使以治而縣之長吏尤難宜得通經學
古辯博之士為之我陽曲李君前以進士出知秦之潼
闗潼闗大治而以憂去㑹華亭方虚其位而君適至遂
承命以往且以旌其前功且以竢其後效有日進之象
焉不待智者而後知也吾獨以為世各有所遭不獨於
其人之賢不肖而已春秋之時管夷吾晏嬰子產狐偃
趙衰之徒亦一時之雄傑也而皆没齒局仕於其國其
列國之山川道里未必周厯而徧觀也其民俗土風未
必交互而試嘗也其才之所施豈僅足充一國之卿而
顧不足齒於王朝邪由世之局之之過也今之仕者果
盡賢於數子邪將亦比肩而已也如君之仕未五年既
西而秦雍忽東而呉揚更數十年不知其超忽又凡幾
其進而赫爾具瞻固不必論也而周遊壯觀亦過於數
子逺矣然更秦漢以來其當世䓇爾真若可慕者而皆
與物湮没於無聞而數子者尚如有識其面然則人茍
賢矣其身可局其善名固不可得而局也矧今非局人
之世而君又有志於古而不局者乎君前治潼闗主以
凉法而濟以溫和蓋晉冀秦雍治體大約宜爾及是命
縣之有名位者以予之知君也欲以聞其政君笑曰凉
之溫之與時宜之於是皆知君之果不局於政也相與
合而餞之而屬予為序
　　　賀監察御史白君考績序
我國家罷諫諍之官以付之給事中付之御史御史又有
仗前之糾有獄訟之鞫有幾微之察有城隍之巡有帑庾
之視有考試之監有學校之督有軍旅之清有河防之
理有鹽鐵茶馬之按有行營機宜之贊最大且重者則
方面之監臨往得其人一方治矣天下凡幾方而往者
亦凡幾人而天下之治繫焉則不獨局於諫諍間如給
事中而已也有二毉於此其一專於攻熨者也其一攻
熨湯飲兼者也癥也瘕也痬也集二毉焉必專者之奏
功也分其功於兼者亦可也不然天下之願治尚多於
癥瘕痬也皆兼者之功也人見其不屑於癥瘕痬也而
曰是焉能攻且熨則狹矣不知專者嵗一收功焉兼者
日一收功焉日之與嵗則有間矣御史之於諫諍也何
以異於是吾友白君孟禽始為御史人皆曰孟禽西秦
人博而文且鷙也其將以諫諍鳴乎既一年事至而徐
徐以治操斧而剖竹者也二年事至而笑談焉恢恢乎
遊刃於竹中者也三年事至略無睥睨之立解焉竹迎
刃而破者也臺中人曰是何奇也而尚虛始之望或問
之孟禽笑曰吾為親以有待也噫此殆非也蓋孟禽其
知兼毉之大體者日一收功焉者也彼欲快於目前者
反以專毉望之而欲嵗一收功焉宜為孟禽所笑矣雖
然古人有五年六年不言一言為萬世重者其在孟禽
歟孟禽考績于今兹其寮例有序以賀郭君廷用來使
予為之後之有重於萬世則天下皆賀之又重於兹賀
也不知秉筆者又誰焉予則非其人也
　　　南團曽氏族譜序
寧都南團曽氏重修族譜曽氏之彥曰政賢倡其族而
為之也曽於周為國君為聖人之徒為孝子於宋為名
臣為文章鉅工於皇明三魁天下雖庸衆人皆知之也
周秦漢南方氏族未有曽也莽之亂大去其族于南居
之今睦陂其胥宇之始也由睦陂析而為新陂為龍潭
又析而為望仙又析而為市山為後湖又析而為下村
為臨池為小源南團則自臨池徙之者也故是譜也名
曰南團譜為南團之曽作也然則南團初無譜乎有之
洪武中國良之譜贋譜也或用之恐久而失真故修之
也奚據乎元鄉貢進士光賢之譜舊譜也近搜於敗篋
中得之與諸墓之碑合族之甲曰是乙又曰是丙又曰
是不得舎此而取彼也於凡南團始祖而下葬有墓墓
有田墓必摹其碑田必稽其所某嗣也某絶也某昭也
某穆也必附見于其下便考閲也鄉鄰之大姓墓近域
田接疆雖讎也不以嫌而沮雖戚也不以清而阿必合
其譜而訂之慮有怵於勢昵於私饕於財舎其田而芸
人之田者也下村也臨池也小源也同縣也其㑹譜也
易市山𨽻南豐其府今為建昌也望仙𨽻樂安後湖𨽻
金谿其府今為撫州也睦陂新陂龍潭𨽻永豐其府今
為吉安也凡為府者四皆逺數百里其㑹譜也難然亦
無不厯也始於𢎞治元年迄今有成於時實五年也既
成合族之人謀曰吾欲壽是譜而奚若或曰盍鋟之或
曰金石可渝也或曰從古以來不朽惟文字皆贊曰諾
曰其誰宜為或曰京師文之淵也遂來至又無所刺謁
丐傳後世的然無疑者乃得予予慚甚然實居相邇也
世相婚也讓至再且三而不得也傳曰國於天地與有
立焉曽舊鄫國也去其國名而氏焉今不知其幾鄫也
傳之言信哉予其有幸焉以託於曽氏也已
　　　壽呉巨夫七十序
司諫金谿呉君懋貞家有三老焉其一某其一巨夫於
懋貞皆為伯父其一則懋貞之翁也懋貞在諫垣毎思
乃翁則及二老焉今年自仲冬丙午至季冬辛酉旬有
六日耳二老於年相次為七十懋貞歸思浩然欲請以
情拘於制欲假以事限於地與程㑹有闗西之命途以
疾聞竢詔于衛以書屬宗伯徐公言而以巨夫俾予為
序持歸以獻噫道岷江而入于海者出灔澦束瞿唐以
下夷陵厯百險而後見夫平波漫流山雲開而水光風
雨霽而景媚以為天下之險盡矣而弛焉弄其舟以嬉
此猶未可以言海者也然而亦有至焉者幸也非道海
之道也至於渺之以洞庭之瀰漫而不迷簸之以揚子
之奔騰而不顛而後望之茫茫洋洋不以朝則以夕至
矣是豈孤航獨楫之力哉必有為之先後者也今巨夫
之舟其颿之影亦既割金山而下揚子矣况有前舟以
導之乎吾當上太華之巔而望其􁒷于蓬壺之島也予
又嘗訝人之於宦亦海也以其舟旁午而道之而不思
有膠舟焉以自覆溺於驚風駭浪下飽鮫鰐黿鼉之腹
者不知其幾矣不能至海而反害之海亦可畏也夫而
懋貞方以盛年負大才譬之舟則萬斛而新試於水者
也迺能晦避於潛沱之隙以竢其定其能候風潮而知
進退者邪他日有至於海者未必非此舟也故予既以
况巨夫又以况懋貞使知呉氏之舟一進焉一退焉皆
終於至海者也而并以頌呉氏之盛
　　　送李都水之南部序
南京都水員外郎李君予為童時見之庠舎中蓋君初
得解歸南豐道吾縣吾縣是嵗解荒老生皆走匿予雖
稚然已心趣夐脱好出見之不意君真古貌乃爾後三
十年予成進士官翰林歸自京師君亦以南京禮部司
務居先太守君之喪于家始又克見焉而君貌加瘠行
且老矣三十年間其在大學五試藝于春官凡十有八
年為司務者八年予毎聞其錚錚有聲蹶而益奮間誦
其歌詩皆雄健慷慨錯以奇雋有盛唐風至其幕署清
風盥手則匊其井吏不敢以巾授而飲漿啜茗率供自
私室内外交斬斬然予意其豐碩壯武乃能如此將非
復予見時李君也及又見亦如之反甚焉噫遙以貌定
予已陋矣君既免喪北來已而予亦至君已畱司務工
部制司務月朔當仗對班行私目曰么而癯者誰邪或
曰李君也曰是吏不敢授巾者邪故班行於君獨了了
君亦有以取之也君雖向老益以清苦自持祗出入禁
闥瞻清光官達不達略無加之意而願毎與違且是行
也然丈夫生而依依丘壑服布韋茹蔬飲水竟與田夫
野老同歸於泯泯者何限為大夫與元老大司空相可
否承事足矣况乙夜之學方日孳孳或讀晏嬰傳而悲
其不生於今世而求其貌似者㑹有召君時也君第往
哉
　　　送陳君以照歸滇南序
滇於廣為逺於湘又逺於京師又最逺以無勢位攀援
之人行最逺之地又最難甥舅之情親姊弟又親而母
於女又至親以親親之情彼已交向雖在萬里常如户
庭悲喜弔慶不至甚相暌隔如日接膝而不知者其情
真則其志鋭其志鋭則其力至又何逺且難之有滇人
陳君以照吾友蔣誠之敬之其甥也敬之之母封太孺
人其姊也今年奉其母之命來視其姊與諸甥也誠之
令南海𨽻廣府則自滇而道于廣母之意先達於甥矣
太孺人享敬之之封居湘又自廣而道湘不惟姊見其
母甥且見其姊矣敬之為翰林編修居京師又自湘而
至于京師不惟甥見其姊甥之兄弟亦相見矣兹又致
姊與甥之意以達于母且自京師反於滇由是孝友藂
于一躬水陸之行凡二萬里也惟從一羸僕館餼騎乘
一無投牒以資人若甚難君若甚易非予之所謂情真
志鋭而力至者歟古者列國卿大夫家相婚無敢越境
今天下一國也士易土而仕固有不得已而婚于他境
其勢然也誠之先府君令于滇之河西故太孺人得以
滇女女于其室至兹屹為蔣氏壽母而享其子之榮君
與其母於湘漠無聞知特以太孺人之女于府君也多
其甥之賢且貴號於鄉曰吾湘中之甥今顯于朝矣孟
子曰行止非人所能也况君今日之行行且再萬里而
可以為人事之適然者乎不知其天者已定于數十年
之前所謂情真志鋭而力至者亦今日之理所有也君
為人誠慤端恭殊不類介胄中人人創見之不問可知
為展甥舅也於吾友輩丘君再成尤善予亦不在所擯
也於其别銀臺陳君為敬之序之再成又欲申其所未
及以廣其見母之對俾母如見其姊與甥又知其素定
於天也而無所追悔焉而屬筆於予若夫江湍海潮南
天之勝濁河太行大都之雄君自與滇人語之
　　　養氣俞先生輓卷序
有令於人曰而父邪而祖邪其生也吾辱之其死也吾
毁之雖不必辱與毁也而已讎之矣改而曰其生也吾
任之其死也吾誄之雖不必任與誄也而已徳之矣夫
人之情一也亦豈好讎而惡徳哉誄之興也有由矣酪
漿醖於家而爭市者悦其甘也烏頭鬻于門而卒不售
者惡其毒也人亦難乎立言者也抱鴟夷而號于門牢
闗而拒之善主酤者不為也勺溲以紿之斯甚矣執牘
而號於門牢闗而拒之善立言者不為也包藏以譏之
斯甚矣孟子曰仲尼不為已甚誄之多䛕也有由矣東
鄰之寡母有司請於上而旌其門西鄰之孀婦立其子
而詈之天下之不詈其子者寡矣而欲子之不為誄也
難矣是故百斛之粟農夫之富也百鎰之金蓄賈之富
也金石之文世家之富也居今之世而欲不貴於是也
吾未見其能也養氣俞先生信豐人既殁之三年人之
誄先生者至成卷帙其孫溥計偕來也實挾以行予素
善溥溥來丐予序予之序所以作者之意與時之好尚
云爾蓋有感也然溥通三傳有氣槩終當一鳴於時先
生其附溥以有知此溥之事也予言其足恃也哉
　　　送范先生致仕榮歸詩序
翰林院檢討掌助教事豐城范先生引年致仕歸其鄉
豐城於時朝士為獨多諫垣涂卿元李充昭卿元之兄
卿宜在臺為御史充昭之從兄充節在臺為司務熊文
應為尚書刑部主事丁質純亦以祠部主事起復至於
先生皆有連也合而餞之為一筵人詩一章豐城𨽻南
昌季本清官如卿元熊成章官如卿宜適按廣東還闕
下艾徳潤為尚書武選郎中周公儀官如文應皆南昌
也又合而餞之為一筵人詩一章南昌於江西為首郡
其友邦也臨江則翰林學士禮部侍郎傅公撫州則翰
林學士禮部侍郎徐公工部侍郎謝公饒州則刑部侍
郎戴公吉安則太僕卿彭公建昌則翰林學士少詹事
張公人詩一章而予與直祕閣中書舍人洪肇和得諦
觀焉因拱而歎曰盛哉先生自景泰庚午歌鹿鳴而來
也計其時卿元諸賢尚未生也傅公諸先達尚縻于鄉
也於今四十餘年諤諤朝端而天子寄以耳目前日之
未生者也屹然鈞台而邦家賴有黄髪者在前日之縻
于鄉者也而兹㑹也又合而咸在且賦其歸焉則先生
於鄉邦之榮枯代謝忽往而忽來者已如逆旅之閲行
人過客日付之無情而己而實亦無如之何也其於功
名富貴曽尚足以之横於胸中邪若夫諸詩擲之鏗然
有聲者當長留天地間為不朽物先生明者也必躍然
一笑曰吾其有賴於是歸也哉詩例有序卿元肇和以
命予予故云
　
　
　
　
　
　
　
　
　
　
　
　
　圭峰集卷九
欽定四庫全書
　圭峰集卷十
　　　　　　　　　　　　　明　羅玘　撰
　　序
　　　慶南京守備掌左軍都督府事魏國公六十壽
　　　　序
正徳四年冬十月戊申實維前南京守備掌左軍事魏
國公六十之辰前事南京守備掌中軍事成國公偕駙
馬都尉楊公晨至坐寺燕居之堂謂玘曰子宜序以頌
公玘謝弗得至再又弗得乃進而言曰昔周之武王以
有道伐無道撥亂而反之正寥寥千載我太祖髙皇帝
出又以有道伐無道而俾亂復為治蓋又一武王也武
王佐命之臣十人而詩歌尚父獨曰師而我太祖佐命
之臣六王獨中山武寧王為第一蓋又一尚父也尚父
封國于齊十傳至于桓公王封國于魏五傳至于公擬
倫比類蓋又一桓公也成公曰善哉子之匹公之世玘
又曰凡人臣之盛者務致其君于無為之化而㑹盟征
伐乃其不得已者耳桓公九合諸侯汲汲乎人臣之不
得已者公當全盛之時垂紳正笏于根本之地而措南
服於泰山之安蓋公不屑為桓公而桓公欲為公而不
可得者也成公曰善哉子之品公之遭然公世王孫也
爵上公也而其本真不鑿純孝天至雖古獨行之士或
難之桓公能之乎玘曰否曰然則孰同乎玘曰均世臣
也乃心罔不在王室而功在社稷是則同成公曰然玘
曰孔子之作春秋也於世臣之主夏盟者屢書焉孔子
奚取乎取其心在王室為周之社稷計也又必二百四
十二年僅得五人焉而孟子稱其獨盛又僅桓公一人
焉不其難乎獨惜今之世無續孔氏之筆者繼桓公者
幸有公其人也而續與不續固未害其為同矣是以從
而曰又一桓公也今也世有嘗識桓公者乎無也何至
語桓公人人如見焉桓公壽於天地間固如彼其久也
公與桓公之始如彼其同也有不同其終乎公壽亦未
易量也成公笑而起贊曰至矣哉頌人不當如是邪可
書遂書之為序以獻
　　　壽貝母毛孺人七十序
正徳庚午元朔戊午之丁夘金陵壽母貝之毛七十壽
予序之按其世也毛六合故大家以六禮渡江來女于
貝及今耕釣翁始任戴冠時相之越二年而鵬生為之
子又越二十六年鵬生山為之孫蓋貝之瓜瓞繫焉予
前此未一至金陵而亦烏知之及丁夘予以六月至間
從龍山冢宰飲于江濱之墅蓋翁墅也始識翁翁見山
于杖屨間遂識山明年飲于其室又見鵬識鵬焉又明
年夏翁與予經營東厓少宰之終至不愛時制之具推
以畀之而或裏言外出那可能乎予於是覘貝有令妻
之助鵬時見予予見其冠鄉人也易之而聴其言也則
非鄉人也驚焉曰鵬不能卒熊膽之志而今也强冠鄉
人之冠忸怩耳予於是又覘貝有慈母之敎予攝太學
也山班諸生朝暮見明日之朝暮又如之其在他門也
髙堂一任暖姝焉不曰赤日之鑠肌也則曰暑雨之膠
髮也而論堂之庭無孌婉之跡矣予於是又覘貝有大
母之嚴雖然予心度之則然耳而人之言之皆曰翁之
少也鋭於學意謂毛曰若丐吾吾其學學既貫穿汎濫
紆餘矣則又曰吾壯矣若丐吾吾其逺遊遂濟自江踰
淮泝濟折而航乎東海之洋極日之所出入往而復者
數四而後快志焉則又曰吾老矣若丐吾吾其耕釣于大
江之濱若遂衣服飲食予衆嵗日月至焉而已矣至則
相對如賓焉由人之言之易家人之彖曰女正位乎内
男正位乎外貝氏有焉由予之度之家人九三之象曰
婦子嘻嘻貝氏則無之繼自今有其所有乎無其所無
乎所謂貝之瓜瓞其將不在兹乎而鵬之請予序其亦
將不在兹乎山乎其識予之頌禱如此乎
　　　送刑部尚書何公赴召序
正徳辛未春正月丁丑軍吏馳自闕下告于南京守備
兵部尚書何公曰天子其召公以入明日戊寅吏部傳
所以命公者曰其以公為刑部尚書乘傳以來公瞻望
宸極謝既乃齊戒筮日走陵下辭行一時部院寺之長
貳舉欣欣然為朝廷得公賀意若贊公上道毋宿命者
而畿甸之民吏戎衛之帥數十萬之卒又愀然形諸色
不樂與幕下文武之士色如之又甚焉意若欲尼公之
行者同留務太子太傅成國公察知之西寧侯宋公又
知之相與合謀於予曰贊公之行也者是乎則尼也者非
也尼公之行也者是乎則贊也者非也何居盍定之將
以告夫公以為公别予曰昔周公之居東也東人有無
以我公歸之歎無他欲久其惠也而已兹而畿甸戎衛
之心不有東人之心歟諸葛武侯之治蜀也參署事至
于十反不厭而終身依依焉無他欲久其託也而已兹
而幕下士之心不有蜀參署之心歟是皆私公於一身
然也若部院寺之長貳則憤夫嘉石肺石之近易位於
大憝也而公昔嘗平之達之也且今之視昔何如也而
顧可緩公乎是蓋公公於天下然也雖然幕下近也其
為類尚寡也畿甸戎衛則逺也其為類也衆矣幕下戎
衛卑也其為選未必賢也部院寺則尊也其為選也賢
矣而人亦於是乎盡矣公亦可以聲音笑貌於其間哉
公既然矣何道也抑聞之人也者參天地而為三才者
也隂陽者天地之氣也周官品官之職曰寅亮天地曰
燮理隂陽不知所謂寅亮燮理者亦於人焉推乎無也
抑不知當是之時人宜其職君則官之若虞廷則固有
讓者矣且今非虞周之世乎宜以贊公之行者為是二
公以予言告公而别公公去
　　　資軒詩序
資軒詩凡二十有六首翰林庶吉士詠傳冠卿之號也
如其人之數故不増冠卿意也吉士非達官冠卿奚取
焉冠卿之尊甫體齋先生時祗命為吉士師余冠卿友
也友有忠告之勸詩不以頌而以規逆先生心也余何
以無詩余以窮齟齬幾終棄巖壑洎以國子生得與畿
士試時先生握文柄誤在所録中往拜先生因得交冠
卿而辱厚在人右是作也咸曰予宜序之夫喻之與旴
鄰境也然以湖而東西之道出大府不相值故耳相聞
而目不相矚軒之有無廣狹華朴不可知也而資之云
者易曰大哉乾元萬物資始至哉坤元萬物資生君子
愛且尊其身名命於親不敢辱也有字焉字表於友又
必自志也有號焉冠卿名元而號必以是愛且尊其身
者宜爾也嗚呼君子匪其愛且尊其身之難也惟充其
愛且尊之難也兑之象曰麗澤兌君子以朋友講習説
之者曰澤以蓄水為徳而二澤相麗焉其出也其鍾也
其勢不能以兩敵而其相資浸灌必不至於此涸而彼
盈也君子體此之象附麗朋友而講習之彼此相資而
徳器成焉言資之於人也孟子曰自得之則資之深資
之深則取之左右逢其原言已之有所資也不知冠卿
姑文以乾坤之資乎實以兌之資乎抑躐於孟氏之資
乎為兌之資則是軒也殖殖其庭噲噲其正軒日益闢
友日益來資日益廣將自得之自得之則資之深資之
深而固左右逢其原矣萬物之資其具在我然在善擇
焉擇焉如二十六人者其麗澤也擇焉如余也則先熇然
其涸而幾終棄矣冠卿其何望於余乎詩云他山之石
可以攻玉非是詩也余何敢序資軒
　　　太子太保吏部尚書許公七十壽圖序
太子太保吏部許公當上改元五月之三日七十壽而
被命入兵部為尚書亦維其時太史廷綸侍御廷美合
羣子姓為圖以慶廷綸予同官曰子其序之憶予初冠
聞公為御史在墀下有周子諒之節時予居僻不能通
知中朝事以為無復為公執鞭日也恨之暨來京師道
河濟青齊間凡吏於其土者去而人思之若父母然或
神明之慌惚公姓者以為公時或如張蒼之免故至此
試問之果公也私念蒼厯百世公其亦然繼今可以為
役矣後官于朝而公竟棲遲不齒朝籍思一見之而不
可得予且得告歸而西事大創議竟起公公翩然西驅
猝有班超虎穴之入予聞出汗浹背而公乃若旋蟻封
有霍去病狼居胥之捷驚曰是何神也予既反闕下公
又翛然翔去口不言兵有韓世忠西湖之興然而裴晉
公天下安危之繫又誰代公耶公亦不能卒私其身也
予之願至是始償焉由是而觀文潞公之大耋在廷北
使之驚他日公有不得而辭者其理然也竊嘗因是而
有以覘天之為人國其成一人之難如此蓋非始之以
子諒之節無以聳天下之聴而非以蒼之免如身何非
中之以超之勇無以駭天下之觀而非以去病之捷如
人何非終之以世忠之退澹無以必天下之信而非以
晉潞二公之重且壽焉如國何於以見天之成公蓋非
私公實所以為天下國家而予之序之亦非私於許氏
將以為天下賀也顧其事體大故其説長其説長故踰
年而後成之其遲遲如此云
　　　送冢宰王公歸餘姚序
正徳丁夘冬留都冢宰王公得謝事奉母太夫人去歸
其鄉時年始六十餘也留都公卿大夫士相與祖公於
都門外酒三行有起言公之歸者曰仕者之究惟歸之
榮有以州縣歸有以部屬歸有以方嶽歸有以卿貳歸
莫不曰榮然孰與冢宰歸之榮有以妻妾侍歸有以子
姓孫曽侍歸莫不曰完然孰與侍其母歸之完其年也
有以四十五十歸有以七十八十歸然四五十傷於遽
七十過於拘而八十又其衰也孰與六十為强且健夫
當强健之年以冢宰之榮養既歸之親公亦樂哉斯歸
也歟衆皆曰然公笑而不言予因起釋公曰公之樂固
也要以為盡公可乎公越人也少有重名勾呉以西湖
湘以東使日月爭迎聘致以公至卜寵辱焉及起而魁
天下朝之大夫士與天下之人以何如人望公哉予辱
游久竊嘗窺之其無所蓋覆淵然萬頃之波而其徑情
直遂則騏驥之騁康壯也卒然犯之壁立萬仞而不可
即時而甚疾痛之切身以脱人之急其既也忘之至其
身敎於庭要似與異世人語而氣低髙雲為主本此其
志視天下憂樂為何如而於一進退之間公顧樂乎顧
愛日之晷千金自北而南南而不家焉勢不可也况當
明天子以孝理天下清明無事之朝而留都之庶職有
最而無殿可固縻公乎公故得自諉曰吾今往也汲汲
而行徐徐而來也夫豈無其日也耶衆又皆曰然擊鼓
傳觴命書予言為公贈公又笑而不言蓋其於二説必
有擇而處者也
　　　贈監察御史聶君廷器考績序
留都朝天宮有大儀於是乎習之冬十一月已酉日南
至丙午予班監察御史吳君李君坐於西廡下以俟東
白尚微臚句末興二君投瓊屑玉於予如平生歡既而
推移權衡以定錙銖古今人髙下又若推而内予胸中
者予於是而得其院之寮且半而聶君廷器則予踵之
舉順天者然不知其資也幾何矣因私問之吳君曰君
困禮部十有四年而其試户部也視禮部四之一比終
婺源之事而入院視户部又幾倍之沈鬱困抑人也今
始考三載矣予曰物有之松栢之生其始也困於蓬蒿
戹於牛羊及其終也閲千嵗而不改其鬱久然也嵗寒
後彫聖人豈欺我哉吳君曰然李君復曰天下詬之易
集惟令為然而弊之牢若石者其屯師之田乎師之所
在犒之則衆盎之承溜而滲漏者之常涸也君在户部
命兩犒焉無涸漏者在院以屯事出廬揚之田固師之
田也去婺之日久矣巍然穹碑有慕徳亭焉如君者豈
易得哉予曰物有之牛刀非為割雞與刲凡牲也時小
試耳他日要不見有全牛焉李君曰然語未竟㑹禮作
而起丁未又坐如初予欲竟君而問其世二君曰君籍
平原有以功官指揮使于燕者其髙祖也始為燕人有
以功入督府為都督僉事者其翁也遂為今之名將家
予曰物有之易之象曰山上有木漸言積小以髙大也
譬如為山未成一簣是在君而已矣二君愕然曰是為
君箴他日二君過予曰悉矣先生前日之論聶君也院
故例凡考必有書書聶君考無踰先生前之論君者請
書之遂書為聶君廷器考績序
　　　送黄生歸石城詩序
石城黄生𢎞治乙丑㑹予京師生起縣貢當試内廷予
院主其試凡士之畢試冀再試得校官者十九生獨不
然予奇生也生南士也例業南太學而以行告予簡司
成章公俾器生别不聞者二載矣正徳丁夘予來貳南
寺生來如初明年畢事歸省其親太學友圖其行且詩
之虚其上而見予以請予徳生之不予老也又病生之
不予憊以見釋也雖然閲其詩不獨太學友也有臺中
之英焉蓋生甫卒業試事于臺有重名臺中之英其初
亦太學生也不能不如太學生以友生然則言於生之
行宜也生兹歸拜其親畢出其庭揖同業之士入與為
禮且觀是詩焉俾知生入太學友四方太學之生入臺
又友臺中之英則士氣聿興恍而寤曰鄉邑之士轉而
則太學之生也太學之生轉而則臺省之英也臺省距
台輔則近矣然後又恍而寤曰太學之生前日鄉邑之
士也臺省之英前日太學之生也台輔之任前日臺省
之英也翕然皆有台輔之望將自是始予何得以病憊
辭哉遂題其上
　　　嵗寒圖詩序
戊辰季冬朔日甲子大行魏子坐予清風之亭披圖焉
曰是謂嵗寒之圖視之木也軀虬蜷而偃蹇枝蠖屈以
盤挐葉奮蝟刺膚甃龍鱗貌者設巧亦本其真旁睨瞬
較實傷厥神而竟莫得其名也大行覺予良苦作而謂
曰栢其仲也叔檜季杉橡樟楩柟椅桐梓杞未且朋籍
而樗櫟柞楢入𨽻之伍猶未也衆木之宗其名曰松吾
郡槎溪王姓耐翁吾私卜之松與之同嗣正壬子八十
其逢吾縻於此餼牽壺觴孰為我致其惟非言而言郵
而致之其代予言謂斯之圖其庶幾乎羅子曰子欲求
翁於松乎予與子言松以懸定翁夫衆木之有液也柏
則臭矣而明難桕則明矣而臭難兼之者松也詩曰左
之左之君子宜之右之右之君子有之於翁何如大行
曰不聞琥珀之生乎松之液是也是為世珍與玉爭衡
而翁既韞匵而藏之矣兼之云乎哉羅子曰人有貴耳
而賤目者請置其形而象其聲其始微作也淅淅瀝瀝
蕭蕭瑟瑟而已既其甚也呼號為狂奔放為虐若風雷
之噴薄是之謂松濤或五里聞焉又或十里亦聞焉語
曰在家必聞在邦必聞於翁何如大行曰嘻是未覩其
絲之著于地也千嵗之苓伏焉醫師餌之頽齡以制而
鄰之待翁以舉火者其去餌猶邇也獨未聞乎羅子曰
窮冬沍寒衆木凌削退然索然如戰北之兵獨松於是
時也鬱鬱蒼蒼如以端委揖讓乎明堂孔子曰嵗寒然
後知其後彫也翁殆如斯而已矣大行曰先生之言信
辯矣正予之所謂庶幾者其在兹乎請書以為序而繫
以羣公之詩遣使郵歸而獻焉
　　　望雲祝壽圖詩序
髙安胡斯靖既得以已官封其父為南京工科給事中
母劉為孺人喜拜稽首授制詞于歸伻曰吾親荷恩榮
矣而今仲秋之十日封君於年為七十則又以不得歸
為壽為戚又憶明年仲冬朔不得歸壽孺人如封君者
于是步彤墀坐瑣闥則跼蹐踧踖退而休于邸又呻吟
於邑喪厥常度妻噤不得以言子驚不敢以問者久之
劉景瞻其友也覺往調之曰書曰肇牽車牛逺服賈用
孝養厥父母厥父母慶自洗腆致用酒樂乎斯靖喜曰子
亦常知予心若是乎吾欲從之而奚若曰服有君命在
吾欲以請而奚若曰有制然則遂休乎曰惡有父母在
而自為仕止者乎於是又大戚景瞻曰無傷也吾而使
子無牽于制如身親之而親將見之可乎於是又喜跽
請所以曰吾為圖子端委拜啓為壽者狀授嗣器歸曰
其以而代文名之曰望雲藉重於古之大賢歟曰善則
善矣又何加焉曰吾為子倡諸南朝之彥出其瓊琚玉
佩之鏘鏘者鳴厥盛焉使人曰胡宗之雅頌歟曰善益
善矣又何加焉曰詩不盡言圖不盡意若綱在網提斯
張之序則綱也予將焉往斯靖遂來而以圖見觀之意
象梁公耳矣圖窮而詩見誦之組繪梁公耳矣疑之忽
而諦觀之而沈吟斯徘徊斯覺若見公魁然長者也又
覺若知公親所在也又覺若英英白雲忽往而忽來也
蓋嗣聖中公也若法曹時公也逐雲而歸養河陽焉老
已矣周牝之鳴孰消息之既移之鼎孰納之李氏之廟
乎而世且無是公久矣况其親乎今之圖之重公也重
公斯重其身矣重其身斯顯其親矣庶衆之養末也亦
為之而已矣斯靖悚然起拜曰鎮雖不敏請事斯語矣
予乃樂書之亦以勸也
　　　擬河南鄉試録序
河南鄉試録成是為𢎞治十七年八月日其晨監臨官
暨提調官監試官率諸考試官諸執事官北面稽首拜
手授使者乘傳以獻于闕既已然後乃敢撤棘揭曉張
宴于藩堂進諸士以賓禮見由是諸考試官得各識其
所取士為得人賀藩臬諸臣綱維于内外者董學政者
諸被簡以充執事者諸秉簡書有事于此而贊襄者舉
欣欣然快於其監臨有裨益之美又莫不喜夫河南中
州也甲子科得人為文治之更端將汪洋演迤而布之
天下自兹始其士也一旦出草萊得揖讓獻醻于冠裳
間為發軔之初而自是登進士為士為大夫為卿為孤
為公至功塞天地其終焉將以稱於天下後世曰𢎞治
甲子科中州人也則是録也亦孰不願附名其間哉而
或反是即諸在事者舉將避之恐後况柄是事者乎時
柄是事者實巡按監察御史某所謂監臨官者提調官
監試官所謂綱維于内者考試官同考試官印卷而下
九官凡若千人所謂諸執事者題例三十七首文取可
試者二十篇士之登名者若干人蓋制額不敢過也而
録之所及止此是為録成然其先事固勤于提學副使
某董領而胚胎之而臨事又密于布政使某參政某副
使某參議某僉事某於外綱維之時巡撫副都御史某
迺駐節㑹府闢翕以觀清戎監察御史某鎮守大監某
亦有孚凝志以俟畢事所謂贊襄者蓋其志協故其事
成可書也當序諸首故備書之不敢遺焉雖然諸士於
此其欲人之願附名於是歟抑亦欲人之求避於是歟
嗚呼其亦在自擇而已矣
　　　壽黄翁八十序
八十翁黄尚徳歙人也汪生璽稱外舅氏為之壻者於
今十餘年始生未予遇予烏知生况翁也予在太學生
班諸生日揖焉生固予面予安能名諸生况生也及博
士設講儀月有旬旬有日日至則舉班有籖籖有名名
呼則出經有疑則趨而問問有難則跽而聴繹然秩然
縱横上下于堂廡間予喜自是得遍名諸生乎匝二旬
果然而生尤以善説詩得燕侍因以訪其山川土風人
賢物産之槩而生也之門地戚屬尤其所欲先入於予
者也藉是知翁為令人為多藏之室生忽避席曰外舅
之壽值重九前之三辰予曰八十古曰大耋易離之九
三鼓缶為樂時也子則謀之而已耳生乃嘿然去既而
予去復諸部生來卒業如初面有矜色曰孔子之言詩
也曰多識於鳥獸草木之名信夫予試問之植物也鄭
之舜華云何動物也曹之蜉蝣云何曰舜木槿也蜉蝣
渠略也而必曰顏曰掘閲者言其容也既已蹙然不悦
曰天保之詩不有乎如松栢之茂無不爾或承非植物
乎鶴鳴之詩不有乎鶴鳴于九皋聲聞于天非動物乎
夫子之敎何為取諸彼而遺諸此也予曰是固予之先
子也物有不容乎容之澤乎外者其中必槁見有槁其
中而能免於旦夕者乎舜與蜉蝣是已旦夕久之反也
是以君子不貴焉物不有本乎傳曰其本深者其末茂
茂則貞不有實乎傳曰其實大者其聲宏宏則逺貞與
逺悠久無疆之禎也松栢與鶴是已而自古及今君子
貴之生憮然曰聞命矣明年秋生入銓次告歸書予松
鶴之辯請曰以是壽諸外舅可乎予追懲向也之拒之
今弗忍奪也聴之
　　　壽萱堂詩序
僊遊縣功建里壽萱堂成於𢎞治元年之二月僊遊閩
土也余未至其地不能知張叔昭為余道之叔昭之言
曰炫兄煇作之以奉吾母也吾母之年今七十有五矣
乳吾兄弟四人吾父不及見吾兄弟之有頭角也吾母
辟咡詔之前者勝衣後者冠後者婚前者抱子矣吾四
人者視吾鄉人之嶄嶄者不敢軒且軒其於蕩覆或後
焉烜也愿食粤禄炫也魯困于鄉兹幸玷賢書與子同
也尚惟縻此菽水不能進一匕蚤夜背負芒集于髙木
之上不意煇也成此其楹之奠多也寡耶其垣之周厚
也薄耶其制度之陳麗也質耶雖吾不能知而其方位
廣隘縱横崇卑吾以心度之亦不能言也曩而吾未來
時吾兄弟之志先諸龜蓍矣未果也而今也始克遂事
之成也有數乎吾兄書來曰萱忘憂草也吾樹之吾雖
憂滿懐登斯堂仰吾母視其膳無噎哽候其步無欠伸
瞻其顏無顰顣舒舒然不知憂之去吾體也不猶愈於
萱也乎義名斯堂以壽萱爾炫其使斯堂少有白耶噫
炫也魯罔聞知顧吾兄之命弗可置其以累子可乎余
既拜且賀又合能言之士為詩以歌之書所聞於其首
以為敘
　　　洊恩光壠詩序
監察御史新安吳君清甫始知胙城縣至縣縣之民若
瘠土之葭牛羊牧其上而莫之能茁也居一年又若尫
新瘥之痏痂則脱矣而瘢則隠隠也居三年又若餾餴
氣之撲鼻滃滃然􁁊籥之煽而罏之焰烜烜也甫曰異
哉胙城何昔者之凉凉而今者之熇熇也上其事于行
院行院㑹于都撫以上于朝遂最君治縣功當贈其父
如君官母如其妻㑹君尋召入臺中其官御史也前之
奎章未成下今皇帝嗣位詔廷臣誥制一時頒之君請
曰願易臣親銜如臣銜制曰可而君父鈍遂贈監察御
史母江暨何也並孺人焉君歸焚黄壠上一時臺中之
寮咸出顏色榮君之遭也有為之歌曰水洊至坎恩湛
湛濡幽􁁊九原可作持琬琰洊雷震震匪迅聲殷殷天
閽孔高今也近人生可死不可無庭訓有繹其義者曰
是謂恩至而又至如水如雷然如曰洊恩是乎皆曰然
又有為之歌曰墓門之夕兮下則燐與上星墓門之旦
兮啼鼯與􁀙忽羽葆之擁笳鼓兮行行天丁龍亭屹函
虬鱗羊一豕一秬鬯馨開函宣制谷應山鳴又有繹其
義者曰是謂寂如闇如而忽喧如焚如如曰洊恩光壠
是乎又皆曰然於是羣寮彚矣各奏能矣琯若林矣蟾
蜍涸矣而乃英英雲升矯矯虬騰霄虚星熒江白瀾驚
富矣麗矣君喜曰若是足矣虚其右方謁予書之為序
　　　齊壽圖序
翠渠周先生去蜀歸莆幾廿年年亦八十矣而予則念
莆未嘗一日置也或知之問曰公於先生舊乎有徳乎
抑麗澤之資乎予曰無之未嘗一日識拜先生其前也
曰然則胡為若是惓惓也予曰先生釋褐守廣徳予時
家食也有傳祠山之辯至者覽之驚曰兹非有虞之時
乎胡為重黎氏出也繼其以儀部來守撫撫之屬縣宜
黄與予疆錯忽而保伍聮屬之法浸淫逼我牆屋矣覺
之驚曰兹非成周之時乎胡為舉大司徒之職也無何
移而守鎮逺鎮逺羅施鬼蠻接境也又得所著府志讀
之歎曰是謂箕子之敎也去鎮逺而參蜀之政生致安
氐覆其巢而置王官焉又歎曰王然于之開西南夷是
過乎彼亦屈兵威而然也此嘗一矢一鏃之遺乎均之
治鎮逺也俾夷為華而已矣若其治廣徳與撫也則均
之復古而已矣誠使世之為吏者人人俾夷為華焉人
人復古焉其裨益世道何如哉吾為世道惓惓也或又
曰世亦嘗有復古者矣卒之不可復而亂生鶴鳬之脛
有言不可續斷之言華夷之大辨也况無若咻之者之
衆也予曰必若子言是懲新周而右捐之也宜咻之者
之衆也雖然孔孟亦病乎咻而卒老于行耳於先生也
何尤監察御史林雲從先生館甥也適齊壽圖成聞之
喜曰是可以壽翁于世世矣請書其上為序歸獻之曰
齊壽者且壽呉宜人也予念無拒理從而聴其請
　　　送貳守何君考績序
吾少時讀昌黎文知道有何之姓堅其秀出賢者也及
官于朝則慕東洲熊公之清簡壯何道亨之敢言至拜
其廬賞劉質純之長於輔導為同年光三君子皆道人
也獨右堅賢耶遂不能忘懐於道以道告者受也積久
之道在吾目中矣因悉其麻灘所從入之道古鑿絶壁
腰腹間以通行人其突兀犖确則以踵曳而匍匐撑獰
其缺􁀙坎坷則㠯趾先而凌兢躑躅視閤道險倍之特
近焉爾水經其下雷霆震于地中險於是稱曰小瞿唐
則宜噫異哉在堪輿家法是之謂地軸地軸密厥壤吉
道或㠯之吾縻留都時除目報下建昌同知得何君君
道州人吾時求道急道幸亦有臨我者乎既休歸卧山
中君入山講主賓禮語達旦弗求休乃知堅其遙遙胄
也東洲其外舅氏也道亨其同姓而質純其先大夫同
年也伯兄髙薦梓文以式仲兄亦梓其文也然後益自
慶若有潛通焉以得君者方將與之泛西池追逐雲月
為勝賞而宣使之牒且晨下不果留莫而憲牒又下匪
輸饟則平反也由是府之席虚館之突黔者多矣無何
巡院最上曰才都撫最上曰賢繼為之最上率若是民
亦曰最當若是安之及是滿三載當上考行太守韓君
契君深知吾之意屬道及君也屬言其行吾方隠度君
之成也其本諸家世戚屬父兄歟抑地之靈使然歟道
之賢今方彚征闕下必有能辯之者君既至為我問之
　　　平冦録序
正徳十二年秋上命都察院左僉都御史王守仁為提
督召官裒兵開軍門于南安用翦平諸冦孽為民害者
于時應召而來都指揮僉事許清至自司知府邢珣至
自贑某淳至自汀伍文定至自吉李斆治通軍門指揮
郟文如之指揮余恩自贑至知縣王天與自寧都至張
戩自程鄉至南康縣丞舒富先立戰功亦在選胥集纛
下軍門審分之為十道道與卒千釐為左右翼兵備副
使分守參議以精兵衛餉道比遊擊軍門隨以推官危
壽指揮謝昶馮廷瑞卒千殿中軍下令曰惟天子不鄙
夷守仁俾與二三臣承兹大役顧就緒不就緒國有彞
典在卒其曹誅伍畀在守仁又曰兵法攻堅則韌乘瑕
則神吾度桶岡逺左溪横水逼且屢衂瑕果乘之則且
瑕易與耳衆喜曰得迺十月已酉馮中軍趨横水則清
珣天與右翼趨左溪則文淳斆恩富左翼趨文定戩且
趨且擊以遏奔衝約與中軍㑹甲寅中軍逼横水而陣
以緣旅猱升絶巘用夜半燎起礮訇林壑震駴兵環蹙
之賊愕不能兵走至黎明破壘五遂破横水各道乘勝
破壘二十有三遂破左溪中軍則閉營休兵以先各營
㑹湖廣巡撫院約犄角桶岡不為應戊午令各道縱進
至己巳凡破壘二十有五諸附横左者悉平迺領兵笑
曰五日桶岡耳牒匙龍入利十一月癸亥令十道俱發
冒雨吾疾登酋已背絶壁阻水陣珣亂而前戩衝其右
文定遶其傍急擊之賊少却富王天與疾趨接戰賊奔
淳迎擊賊敗甲戌合兵大戰賊遂大敗破壘十有八乙
亥合湖兵追奔遯者至丁丑破壘十有一凡六十日破
壘凡八十得大酋凡八十六於是百年逋誅之冦隤然
土其崩矣嘻宸樞廟算一何神耶然而江西巡撫院帑
銀兼萬之齎巡按院紀驗著功之詳副使參議餽餉之
周湖廣巡撫院參合之勢可少哉方嶽羣僚大悦裒詩
次為平冦録於以為國賀為天下賀來屬玘序玘懼或
塵乙夜之覽名氏不敢諱也迺燧孫氏金秦氏兩巡撫
副都御史僑屠氏巡按御史璋楊氏副使海黄氏參議
又推本吏部尚書華守仁父也用獻吾君益重世臣焉
是為序
　　　長興曽氏族譜序
譜云者譜吾之所自出以逮於吾也吾之所自出有至
於忘焉者逺故也吾之所自出至於逺且忘之則凡分
吾之所自出有至於忘焉者無怪也矧分日益多逺日
益甚其或遂至於虐且亂焉者亦有之矣當是時使譜
法素明又寧有是哉長興曽氏金谿大宗也旰水一出
境委焉有江都君者又與予好其子漢故在諸生中予
特寄目焉庚午季冬漢北上持宗譜一編來請曰先君
嘗欲釐正此漢不意庶幾成之先生若念先君而幸賜
之序以為曽氏規先君即不死也予受而觀之先之曰
小宗譜自洪而上距孟昭凡五世凡孟昭之所出皆與
焉大槩從睂山譜也次之曰通譜自洪之孫而上距澩
凡十八世凡澩之所出在長興者皆與焉大槩倣廬陵
譜也又次之曰源流曰㑹譜有二其一為陶原祖南豐
其一為南豐祖撫州吉陽南武城自千而上距受氏之
始凡若干卷而受氏以來遷徙開闔留其大都焉大槩
述陶原南豐譜也漢又曰先生賜之序以言漢志漢即
不利猶利也噫漢何汲汲於譜也如是哉雖然自南武
城生大其學紹孔顏開思孟使後世均公而祀之而三
氏之子孫或官其人或復其身曽氏獨不與往往能自
奮起為世名人與彼三氏抗今復有如若人者出焉豈
特不忘其所自出而已哉漢明年南歸書以歸之
　
　圭峰集卷十
欽定四庫全書
　圭峰集卷十一
　　　　　　　　　　　　　明　羅玘　撰
　　記
　　　梅厓記
梅厓主人既斬其居之旁地畚土其上築之若崖焉高
可於屋之危而止凡月華日精之山皆在目睫而濠之
閭閻盡而畎畝連與夫丘墟林莽川湖陂澤逺淡而近
濃者環百萬一眺而得之於是種樹之家爭售其可樹
者於崖之上曰是卉也殿春而華有國色其名曰牡丹
又曰是木也春而華其實甘其名曰桃又曰是蓏也蔓
而華其實碩而匪核其名曰瓜是皆可樹主人曰吾一
嵗食瓜不一二焉桃之木多螙液而善萎牡丹匪實無
濟吾用請更諸久乃跽而進曰似李之花而差沈似杏
之實而大酢作羣芳先與雪爭能然而賞者薄其色噉
者薄其味世俗之所不榮者也子欲之乎其名曰梅主
人曰若之熟木性有年矣見有不榮於春而瘁於秋冬
者乎見有不隨羣而榮隨羣而瘁者乎蓋天地之氣生
之以春而殺之以秋冬而隨其生而榮殺而瘁者必常
物也孔子曰嵗寒然後知松栢之後凋凋之後者聖人
猶取之而况能抗時以自遂者乎其必質之至堅而得
夫氣之先似夫豪傑之士自拔於流俗者吾樹焉以自
勵也因自號曰梅厓他日入朝以告其友李充昭充昭
曰崖之在濠其有其無其或樹歟未樹歟吾不可得而
知也然吾觀子之壁立萬仞方將極其觀於垓壒之外
崖蓋不足髙也而又敢言天下人所難言者囘流俗於
靡靡之餘獨梅之抗拔而已哉而吾目局局然求子於
梅崖之間是以形器拘子也吾亦陋矣南城羅玘聞而
是之然不敢以嘿者恐索鼎實於是崖也則培植之功
亦主人一事充昭曰善請書為記以俟主人孫姓博學
而多能今自禮科左給事中為江西右參議幼真其字
也
　　　南園野老記
南園野老吾友徐世明之尊甫也進賢之雷岡為閩粤
水道之涯自東亂之西則陸走百里以達于洪浮而北
下焉則不待信宿入于彭蠡東折而合于江吾之有事
于洪暨北走京師皆常望其林麓丘陵藩垣閭閻之相
屬然而未嘗一遊也徒聞世明道其南園者園之下森
然有水漫之其清可以鑑其甘可以飲潔可以浴深可
以載方舟激而行於溝可以溉千百畝之苗而又釃其
餘也以灌蔬畦或竇而停或甗而汲以潤果樹之根荄
其滸之菰蒲蒹葦生之風過焉窸窸有聲如鈴索上去
蕖荷菱芡之與波上下鷗鳬之飛翔浮沈湛然而天光
悠然而雲影吾父性與之適幅巾杖屨蓋不知朝而往
夕而歸也而年又最高故號曰南園野老土之居者皆
以是呼之於今十年矣而未有發其義者噫予未至南
園果有意於洛陽之名園歟未得拜於野老之前其果
有意於少陵之野老歟洛陽之名園今雖廢矣而其後
之興也不可知少陵野老復更千百年亦未必有斯人
也想其奔走於王室艱難之時雖其草堂亦為逆旅何
暇於名園之徘徊乎况洛陽之名園皆當時公卿戚里
爭為勝遊而不知實釀為酖毒盜之招耳此少陵所以
吞聲於細栁新蒲之緑而不忍言又忍入而縱其樂也
哉若兹南園逺王都四千里山水草木任自然之真無
洛陽名園假人力為之者而野老實編氓非如少陵嘗
食君之禄當任君之憂而非實野者比鼓腹擊壤洋洋
乎與造物者游此其事也野老之名少陵固不得而爭
矣然昔之野老有與人爭席而已而今也至與古人爭
名得無不可雖然名虚器也猶有與古人爭墩者墩實
物也然且為之於名何傷世明曰子言信辯矣請書之
歸鑱于壁以為記
　　　搗石清隠記
搗石顏氏永新大宗以搗石清隠名其堂而走其子璽
求記於予者隠君琦也搗石者相傳魯公剌吉時得異
石於永新用以搗衣比召為御史石隨而亦以搗搗聲
徹于禁中𤣥宗取試之無聲也復歸之公聲如初公後
四世孫永新令求石所出家焉而搗石之顏始此人以
公故也率不敢蹈且籍豪奪吏不敢舞手以臨盜之過
也不敢窺其門顏故得日以大而蔓延為北郭之宗君
北郭之英也予未至其處謁君意永新當衡郴之麓山
之虎蹲人立與泉之雪飛雷響貢奇獻媚於穹堂華屋
間者四環而集搗衣石臥之地無見也然顏為魯人非
兹石也永新烏有顏氏哉石非遭于公手則雖於此日
發千砧盡和氏之璞也亦不過與歌姬舞女流轉於貴
富之家為玩具耳矧搗衣之麄厲者乎且使兹石也搗
於公家有聲若是焉移而搗於禁中亦有聲若是焉則
徒充上方一物而已了無著於公也公之子孫雖令永
新㑹代而歸宜矣又從而家之其得為智乎搗石今雖
有顏氏正與編氓等君而以搗石名吾詬之矣惟其喑
啞於萬乘而獨見聲於公石亦靈矣哉有若真能别白
夫忠臣暗主幾微禍亂之萌與昔之言于晉者類也而
特非妖耳然則兹石之祥於顏明也凡天下之顏當知
重之矧居永新者乎若君者可謂知所重而不忘世守
矣非汩汩於山泉間隠者也清秋月夕魯公有靈其亦
來降斯堂而試聴搗聲乎宜為之記君之有齒有徳為
鄉大賓他善若雨霪也進士汪仲信李用獻方日與大
夫士言之予可略也不書
　　　文武聯芳記
判陳州事程汝霖典吾縣敎時自言其𨽻尺籍于貴旗
下有五伍者二吾子鵬也實居帥之戎衛子弟之秀皆
附宣慰使之學吾子度也亦廩食其中然皆未能穎脱
出頭角也去冬汝霖去吾縣來㑹天下之士試見吾於
玉河之邸躍然大喜曰前所謂鵬也與斬都勻酋賞百
户所謂度也試雲南得後諸士將以蚤暮至也自吾氏
去茶陵入貴操戈鋋與羅氏鬼蠻好則相視怒則相攻
餘百年其比而伍者井而湮竈而夷非其父則其子耳
今其在者幾氏矣有能拔其上而為之長上乎又有能
刺而入於文儒之囿撇然蜚英乎吾不能了造物者之
施我其亦或舛也然慮亦盲瞶之人耳人遺以飲食飲
且食不聞不知也可乎哉吾欲侈造物者之施我以勵
鵬也度也惟名以榜之庶幾為宜且二子之遭是也朞
年耳而實又同産如曰文武聯芳庶幾於義為宜然吾
聞古不以萬選萬中為文不以百戰百勝為武要非今
之所謂文且武也鵬也何武耶度也何文耶姑自吾貴
之窮僻處視之而已矣吾不徵於古兄弟之並為卿相
今有之譬諸草木聮比而芬芳可也二子何芳耶姑自
吾氏之卑薄者視之而已矣敢辱史氏寵嘉之為之記
庶幾鵬也度也日斯邁而月斯征矣吾曰是亦足以記
已語有之知子無若父何庸吾譊譊乎而後為記哉其
歸鑱諸毋緩
　　　世徳堂記
少師太子太師尚書大學士徐公謀歸老于宜興豫作
堂焉於縣東南陬洑溪之上門之闢也瞰其洄也除之
平也際其漘也垣之曲而周也依其灣也簷阿之軒翔
也與其波之演迤而升降也而凡溪之人仰斯堂之勝
因思象公之徳其少者訊其長老曰公之狀吾兹尚未
知之然意公之量其洄之洑而無所底止也公之重其
漘之堅而齧射之無所加也公之智其灣之曲而隨其
方也公之澤及於物其波之演迤而浸涵也夫然是溪
也之有斯堂也宜哉其長老曰未也吾縣之有徐也自
義興令始令後四世為江東逸民逸民生贈户部郎中
郎中生瓊州知府知府生荆南漁隠漁隠實生公公之
徳源亦逺已矣亦若是溪之逺源與君山而若輩其生
也後不知也既已私擬公又遂相與名公之堂曰世徳
之堂以俟公之歸而中朝之士聞之皆曰善哉溪人之
名公堂而惜其知公之隘也夫公國之元老也天子之
師臣而百僚之具瞻也天下孰不冀望其顏色以為重
輕榮辱而皆卒不得願而退也則夫江河之量固不以
水旱為盈縮明矣而又以其一身繫天下安危者十餘
年巨防砥柱之重屬非公哉竊嘗私覬公之智亦如海
涵地負而其曲成萬化而不遺者澤氣之升而為霖為
雨也然則其源也其岷乎嶓乎崑崙乎而規規求公於
一溪者其溪人之私言也豈天下之公言哉乃羣造公
請以是記公之堂且以廣溪人之隘而告於無窮公弗
能止也命屬吏南城羅玘書之
　　　武定州重修城隍廟記
武定州有城隍廟在未賜改今名前其神於章皇帝之
征漢也豫能著明靈以隂誘其兇渠醜類如醉之醒如
寐之酣以待黄纛之至用能不遺一矢束手待俘一切
得從減貸以完宗祊於如故不然獸窮且鬭而况以佚
待勞城門一鑰之闢雖一卵未足以支泰山之重然亦
何取於萬全哉粟帛之謠且作作將誰歸今道邊遺老
尚能言神之炳炳如此今皇帝之元年古辰賈侯來知
州事侯進士也以孔氏之道為政念遺黎刼脅于非辜
創殘已極積餘六十年尚如嬰兒之待哺以長也又如
沈痾之始去而體實羸也閔閔焉思所以振起而安定
之以還其舊故恒鏟采韜威尤慎興作雖其已之居支
木束綯不以為病問有以神之見靈于宿昔為言者意
侯有作也越明年侯實夢與神語以為適然耳不為動
數月又夢如初旦起謁廟洞諸門門樞皆刓敝􁀜臲有
圮狀乃進前言者驗白因歎神功在宗社不誣廟不修
且壊顧宣義郎馬芳可事乃又明年七月命芳自堂祖
門以屬于最外門自左右營分而垣之以合於堂後之
棲而止視昔則加之堂中貌神侍衛文武班于兩偏亦
貌貌止于西東廡下善惡冥報㸌愚嚇俗雖未皆合於
古不欲奪其舊也某月某日告成侯述其事來請記噫
章皇帝取漢之奇予嘗聞之矣神也效靈其信然耶予
與侯同舉進士逆知侯能還武定之舊舊亦未易還也
必無疲其力無費其財是二者非靳於興作不可此侯
志也而神之見夢侯夢也謂其非然耶雖然夢不夢廟
壊於法必改作雖聖人不能以已也改作之費與勞大
矣焉知神之以覺侯而先事焉意在節縮其勞費以福
其民歟神能靈於宿昔倉卒莫大之變有不能於今歟
神既靈其聴是州於冥冥與太守等民亦以是望之太
守有堂以朝夕也廟成有以哉
　　　秋容記
豐城胡萬爵號秋容予始未悉其義也與之遇都下往
訪之邸時清秋氣肅坐予于庭之東籬菊方華盆池之
水澄瑩視其底藻間赤烏之魚蠢蠢可數闢其北向之
扉則城闉萬樹間黛錯丹疑為深春予呼酒而飲之盎
然汗浹絺紵解而盡其缶則暝色冉冉自天而至素月
光下人影在地向之萬樹烏鵲上下驚而分飛鳴而復
集令人襟懐飄飄殊欲僊去予謂萬爵曰是可為秋容
乎萬爵不應予乃取枕就寐覺有微籟掠耳而過之頃
焉如潮飜如雷奔如萬馬之行聲如衆竅之齊吹擗屋
撼扉飛瓦裂帷試於隙而窺焉一物無有幽黒冥迷厥
明啓户則樹葉盡脱漫空紛披菊色憔悴盆池凝澌衣
欲重襲手如攣拘萬爵則已蹙額攢睂告予曰此正吾
之秋容也他日與之觀泉于西湖泉之源自山出崖石
上冷冷之聲瀉于湖潨然若投石之沈于底乃止尤於
寒日映之有光更上西山絶嶺望焉見夫稻之登也黄
雲滿野直接于籍田之南於是興飫盡醉極暮而歸按
轡呼而謂之曰子毒前日之秋容乎將快今日之秋容
也何居萬爵曰吾易三經而學五試而後舉于鄉困二
十年于南宮卒不獲僅補一縣所謂藍山者又在偏迂
山澤之區故吾遭觸前日吾有感也然吾之性迂援寡
以之馳逐於四通八達之衢必僕僕爾逢迎拜起為也
吾能乎哉幸其地之迂左易治於吾之性實宜庶幾寡
過於衰暮之年意造物者之福吾如泉之清泠光徹可
以滌垢汚而鑒萬類如稻之登也可以卒嵗吾於是乎
亦有秋矣而多賴不尤愈於老而無述者乎斯二遭也
真若為我設也予聞而壯之與之書以為秋容記
　　　郡守馮侯閔雨記
𢎞治已酉尚書秋官郎四明馮侯出守維揚越明年庚
戌淮南北環數郡入春徂夏且不雨揚前此二三年亦
不甚雨積暵漕渠中惟淤泥兩滸揚塵輓卒鞭牛曳繂
盪舟泥中日不過數十步綱運大阻民盡縮手不稼穡
亦向萎嗷嗷登聞四境胥動曰吾其莩乎什七曰毋戚
我侯仁者可恃什三而不知侯之心已若劃刃特未言
也乃四月壬辰出舎外閤厥明即城隍祠用祝幣告災
退決辟之疑滯者罷役之得已者興發賑貸以次繼舉
入閤蔬食思所缺失吏民無得肉且酒肉且酒者罰五
月乙丑復即祠要神出矢言已乃置壇于祠于蕃釐觀
于天寧寺于司徒廟凡為壇者四壇用黄冠典觀浮屠
典寺巫典廟俾各羞誠于其鬼爇香然炬費一不與縮
日昧爽壇一週暝復然戊寅午乃雨雨不終餉風自南
搏之虹見雨止侯自是公移庭參外必即壇令㕓之民
祀􁀙聚童呪蜥蜴其前率屬吏于其後拜之凡十餘日
戊申又雨旁邑如注昏黒雷霆聲勢若至已而寂然者
幾月民已知侯之可雨即不雨可移粟不莩視其身矣
然侯志必雨六月庚子即祠出矢言激神益厲罔恤患
害左右至吐舌不忍聞黄冠浮屠役術益急巫言欲自
焚侯日跼蹐或不知飲食體貌羸惡如餓夫又如土炭
蓋暑侵其肌憂傷其裏此疾徵也日猶拜如常迄不為
解七月壬子質明大合僚吏士民免冠徒跣自城隍祠
步三拜一至司徒廟約餘十里冒赤日口鼻俯呷熱蒸
熏暈屢僵灌以藥汁起益䖍視膝則血染裳衣比入廟
門雲合晝晦雷電以風大雨猝至平地水深數尺癸丑
又雨至乙夘始霽漕渠水潑潑舟縷縷魚貫北進郭外
聞鼛鼓闐闐與旁邑接侯之心則舒體實疲矣且侯以
身為國為民與旱災角角既勝自分當然耳無他營為
也而郡之鄉進士邵溥輩作喜雨詩以予適在賓館來
曰願有述予既以疾辭江都知縣長安韓旭復狀侯閔
雨來督記旭曰此民志也否則相率譁至擁舟奪行非
便旭與予同舉順天志逺而言信丞曽英主簿馬進言
亦然故書若侯之政當入大書者多此未可窺侯也侯
名忠字原孝松崖其别號云
　　　涵敬齋記
寧都盧誠善亶其名也號其齋曰涵敬來京師問其義
於予予觀誠善則誠士也請以士告之夫士之所事國
家治亂興亡之迹天地鬼神日旱雷雹雨暘寒燠災祥
之變兵帥農工毉卜巫祝漁畋之流禮樂射御書數百
家小説之文弁冕鞶纓黻偪絇舄介胄襡鞲之服罇罍
敦彞玉帛弓矢劒盾戈矛殳槊耒耜箕筥鞭朴校梏之
具絃匏鐘鼓笙竽珮玉鐃鐲笳角魚柝礮石之聲旗常
旟旐旌旄之章固無所不當通而於宗廟朝廷郊野市
井道路犴獄與夫澤梁江海懸崖斷棧之險徼塞亭障
蠻夷敵國戰鬬之場固無所不當厯盲風毒霧虺蜮觶
螭殺人之獸夔魖委蛇蚵蠪水土之怪隕星地震可駭
可怖亦不得而避也如有毫末不盡其精微之奥而欲
僥倖以試於萬一其不僨人之事也者鮮矣此士之貴
於有養養之充用之周也養之事敬則虚虚則畢照而
無遺所謂充也既充矣何施而不可哉士之所以為貴
而天下不可一日無者也誠善之志大矣誠善蹙然作
曰亶何足以知之語有之涵養須用敬先君子之遺戒
耳雖然敢不拜敎願歸牓于齋楣
　　　守愚軒記
予愚無所似言不能文人之美有來强者輒不得而去
也而伍君朝信欲予記其舅氏蕭君之軒曰守愚者抑
予之愚又有甚焉者將何言耶然愚之出也以類堯之
時世濟之四族是也以地愚公之谷是也以習殷之頑
是也而君之籍于蘆陵蓋天下山川之勝處而澹江其
居也又蘆陵之勝處秀特靈淑之氣不為物所洩而獨
鍾於人人之穎異恢傑者往往以文章事業名天下而
其山窮川阻僻絶寂寞之墟林居樵食之民亦能道古
今明法令亹亹可聴雖通都大邑冠裳而仕者或病於
是其上而為士可知已是君之生而習固宜不愚也况
蘆陵以貲名必曰蕭氏而豪傑善施之望自君而上已
五六世並君之世起甲科官四方者三人而其一予同
進士敷化也其類豈其愚乎如予之愚則有之人之姦
愿險夷接乎吾前昧昧焉不知也而毎蹈其穽愚之名
不得而辭焉而君能選於衆得館甥之賢如吾伍君者
賢者之選必以類當愚者固如是乎而伍君又毎為子
言君之孝友闓爽邃於史傳而邁於氣義沈毅有斷為
鄉人先予益求君之愚不得也或君之心見世之忘返
以喪身及其親以覆其宗者皆天下智巧便佞之尤者
也方其氣盈志得安知不以奴𨽻視其愚人乎而託於
愚者亦甘心焉以幸脱其智巧便佞之名以辭其無窮
之患古之人有行之者甯武子是也愚亦何嘗不可哉
孔子聖人也猶欲以聰明睿智而守之以愚聖人者豈
亦自樂於愚乎哉畏患而思避之與夫人之心一也後
世有不自慎重依倚附託栩栩然自以為智矣及夫竄
逐屏棄於幽惡無聊之地始悔焉其居至無不以愚名
者是真愚也非所謂守愚也予雖愚記君之軒不可以
不辨
　　　木齋記
凡木燥濕之不時則凋瘁而多菑翳屈拜之則折焚之
則體燼而灰揚擊之則多徵音而或啞然莫之應縱斧
之則隨其理而解鋸之則屑暴之則槁槁而傳之水則
浮而反是也則沈是其為體也無所伏偽於其中任其
本真而出之凡有血氣者皆得由已取而用焉非必設
巧盡智以誘之而後見焉者也或曰斵削之而為宮以
居為車以行為舟以載弦而為弓剡而為矢以射雕而
青黄之丹朱之為尊為豆登以飲以食為筵以馮為榻
也以休又其變也為棺槨以送死其為類甚博且飾也
非木歟曰是人之假之以盡天下之用非木之性能之
也雖然亦其無所伏偽於中故能用於人若夫金則聞
冶而躍者矣土則聞陶而苦窳者矣是其能以抗夫工
人則工人雖欲不設巧盡智以馭之不可也况於衆人
與夫凡有血氣者可得由巳取而用也哉故冶工之衆
二之陶工之衆四之梓匠輪輿九之不如是不足濟於
用也濟於用則切於人之身人也者仁也孔子以木之
近仁其殆是之謂歟然吾之所謂木之木之云也孔子
之所謂人之木之云也其理一也鄉進士進賢饒正派
道其先君木齋之號於予其從兄衢守正溢為夏官時
嘗誦木齋之詩數十篇其溫然太古之風猶在耳也予
雖不及見之其無所伏偽於中殆人之木者歟正派躍
然曰吾先君有是哉請録以為記孟昭木齋之字云
　　　竹池書院記
上世何嘗有書院哉是時郡國不必有書院也中世文
敎日滋起而名賢斆學所在或後人尊而名之曰書院
或遂因之登其郡為上郡邑為上邑曰此賢人君子之
鄉也郡邑可無書院哉宜山舊未有書院今有之鄉進
士沈君之作以舎其來學者百餘人而名之曰竹池書
院者推官瓊人吳侯也侯名之而不遂記之君必走萬
里抵京師而屬予記之使予記之而不可傳之則院在
宜山知有是院也他邑亦未必知之更數百年人事之
不可知雖屢有興其廢者然必終歸于廢則宜之人後
亦將終於不知有是院矣又况天下後世乎然則君作
之侯名之予記之一幻耳於宜固無補也予敢記是院
哉予固謬也然古今人髙下未可知也君其或者如孫
泰山乎石徂徠乎李旴江乎三君子者以匹夫居其鄉
初無勢位之可以恐喝爵禄之可以動人者而其去來
學者常千百人計當時必有以舎而留之今皆不知其
處或雖其遺址可尋要皆同於廢耳而為之識者蓋有
矣亦未見其有䓇然昭人俾三君子者至于今藉以重
也然而稱其鄉未有不知三君子之生於其間何者其
人何人也傳曰舜何人也况三君子之在近世君忍處
於其下乎稱宜山則知君乃君事也是則是院之廢可
也未廢可也亦何假於吾記之傳不傳歟雖為之記亦
可也記曰院有堂堂兩翼為廡廡盡為門皆垣焉以合
于堂之後又門而為左右室中為講亭亭後有池池上
有竹天虚日晶倒影澄涵棲鳳下舞潛虬欲飛侯之命
名取此院作於宜宜人之賢有馮公亭之右祀公志主
也君本衢人衢人之賢有趙公亭之左祀公志賓也端
委肖貌如聞語言君以為敎基取此予不得院之詳此
特君所以命予記者雖然詳亦無助於傳也
　　　王氏祠堂記
𢎞治二年十月金谿明谷王氏祠堂成其作自元年之
十二月而綂其事者廷懋也堂之廣楹六之門如堂之
楹而髙殺其四之一東西室各四楹器數齊湢庖庫具
在礱石為簷除四周如矩虚其中而甓之矢直砥平無
興塵泥隂雨若霽闔宗升堂奠位凝肅顧瞻羣主若見
若語孝弟之心與涕俱生咸歎曰舊徒吾祭不吾興感
若是也鄉人之嚚嚚者曰甚哉王氏田入之饒成此其
易也吾以為不然夫王氏田入之饒孰愈於賜廟之家
禄入乎吾遊京師見其藩則拔矣垣則夷矣碑踣而畜
室焉者盡賜廟也問之其子孫不入是者幾世矣又其
甚者曰是既鬻矣竢其盡夷築為他氏之宮也至其大
第以居髙軒以遊則殫其禄入焉以與戚幸者爭為長
雄顧不少惜豈其力獨歉於一廟耶蓋其先世得無有
貪功之過而濫及於非辜乎其不祀可坐而待也獨其
子孫之罪哉而此王氏者吾知之實自宋祕閣校理平
甫五世孫彥逺居於此平甫荆國公之弟也當熙寧中
一時小人皆附公敢行苛政以希貴富貴富公所柄也
豈獨靳於其弟乎而平甫竟以不顯終其身要其心有
切齒於公於小人之所為者此寛厚長者之風而為當
世所竊笑然不知其固有可久而存者矣而彥逺又歸
自金陵依故土以居其不忘本根又如此而公之子雱
雱之死無聞焉小人之祀不祀蓋亦與貪功多殺者爭
入于泯滅而已耳無足論也祠之所作庶其在此此天
也夫豈牽於力哉嗚呼人亦孰不欲祀安知貪殘苛暴
者其不愈急乎而卒愈促觀於此祀亦可少熄矣其族
彥斯誠至是始克來請記吾以是為記亦以公為世勸
云
　　　日新齋記(庶吉士考題/)
齋以日新名名所志也夫代乎前而相仍於無窮者日
也旦而午午而莫莫而復旦旦午若循環然固有新之
象矣而天下之人囿於其中有不逐其新者乎故腐敗
餒餲者不飲且食垢敝綻裂者不冠且服手足焉而盥
濯之體膚髮毛焉而沐浴澡雪之拂其几筵蠲其器盎
灑掃其庭除凡所以明潔之具無所不至皆為其身而
日謀新也至於心尤易以染而汚者獨其新不新人不
得而知也故隠忍蓋藏而自欺終身者衆矣嗚呼此湯
之所以銘盤也夫湯聖人也奚必為是而且為之而吾
衆人其去湯也何如而乃如是其得為智乎吾懼焉近
於舎傍規地方丈餘畚其沮洳纍以燥剛甃甓其下聮
楹其上而瓦焉既成鑿其牆而四牖之几硯圖書百爾
備具旦旦入而偃仰其中几之經宿必塵塵則拂之以
麈因思吾心得無有蒙蔽之塵乎其拂之也宜剛則新
矣硯池之經宿必汚汚則覆而易注之因思吾心得無
有昏濁之汚乎其易之也宜潔則新矣任吾之便而刺
書以觀味津津焉入吾吭覺吾舊未聞新有得也庶幾
旦而午午而復旦旦午亦循環然吾之日新也其有窮
乎哉因名之曰日新以自警焉過此以往未之能保也
若夫附麗聖賢古人之事也則吾豈敢
　　　終養堂記
宜黄鄒君世臣作堂于其居之後有室焉奉母譚孺人
居之視膳問安於斯忘其身之在仕籍也曰吾其終養
吾母於斯因名堂曰終養或謂之曰子之學禮以為業
纂言以為文羣十三郡之士以試于有司者三十年矣
如子之比而登者有焉未至於子而登者亦有焉由是
而紆青曳紫者有焉惟子之數奇而偃蹇至於是今既
貢于王庭觀國之光矣脱鱗介而生羽翰此其時也而
以是名堂或者其悖乎君曰吾之昔者壯而入淵泉以
剸虬龍乎登巉巖以縛虎豹乎附鵬翼以翔滄溟乎騎
八駿以上崑崙乎吾皆曰能也自以為侍母之日長吾
敢有吾身以求畢吾志今則愛日至矣昔人所謂無以
終餘年吾之謂也吾尚敢有吾身以忘吾母乎吾決矣
然亦未之信也及是廷試入髙第制當入大學以卒業
迺以其情請大宗伯以聞詔太宰旌以一官比縣令君
如飲得飴如步得騎如瞑得明顧視紛紛者方逐逐於
日暮之途實如負塗且為之欷歔而自以為得所圖而
為母娛也以予之嗣子垣壻於其孫且久與之遊來請
記予發其志記之
　
　
　
　
　圭峰集卷十一
欽定四庫全書
　圭峰集卷十二
　　　　　　　　　　　　　明　羅玘　撰
　　記
　　　擬順天府重修譙樓記(庶吉士月課/)
順天府輦轂在焉於今為京師諸侯之朝㑹四夷之來
王於是乎輻輳觀望焉故其官屬品式儀範獨出於畿
甸諸府之上與應天等而其近且劇又過之况府𨽻於
藩者比哉尊京師也府故有譙樓予前以國子生法當
投卷附其試過其下見其瓦壓于上級夷于下椽鐲棟
倚有壊理洎掲榜入宴再過之仍初見也自是有繫籍
不數日又過之無不仍初見者既廷對入院就款始稀
過焉他日以事往入其衢見其翬飛鱗次丹堊漆髹之
色蓋已迎吾目而改觀矣既入府尹某公指謂予曰此
吾之所以懼其壊而修葺之也予因謂公曰京尹之軄
要有大於此者羣閹戚里所以資其驕樂者莊墅陂池
園林臺榭果樹之封植是已其師相誇競日増月闢無
有紀極求無噬於民者無是理也又况其怙恃請謁亂
經敗度必遂其私而尹獨先當之者哉且雜以四方戎
工商胥倡優蠻獠之屬處其地而異所𨽻故姦之伏也
深而變之生也亟發其姦則有掣肘之患玩其變則有
非常之憂而尹之政用以弊吾見尹之難為也樓之壊
有急於此者乎雖然樓之壊而弗修則陋其觀損於治
者小也而政弊不飭則弊日滋弊日滋則民日困嗚呼
京師諸夏之本也而至於民且困焉一樓之修何補哉
而前公為尹者弊亦仍舊也樓亦仍舊也革弊修樓自
公始可書公使屬吏礱石書之某年某月某日也
　　　故平章哈喇公配王老老合壙記
正綂二年春正月河西涼州部平章哈喇公庫春以其
族來奔西邊監軍中使魯安與邊帥議合乃驛至京師
請留籍軍食聴惟是蕃漢水土不相和始至必疾疾已
無他哈剌公竟以疾不起葬京城西香山煤厰村之原
時妻王老老尚未入宮也以一逺人婦孀居撫八嵗之
孤博囉即能脱去故習俾讀書華言敎詔一以華風未
幾以賢聞選入供奉稱㫖博囉亦備灑掃尋至掌閽闥
遷軄内廏以勞序累擢少監至太監老老以勞能亦受
今名内稱老於事者曰老老或曰年之老者故云母子
厯事睿景純三皇帝今聖慈仁壽太皇太后皇太后皆
謂老老羈旅族孤質木無援扃鍵啓閉一任不疑法中
貴無外宅博囉以母老不任宮事盡以賞賚私錢營第
一區于東華門側既成當成化二十一年疏請聴老老
歸休賜金文綺為佚老費越六年年八十八卒是為𢎞
治六年夏四月十四日也博囉請歸治喪三日哭輟哭
拄杖跣立進二姪謂成曰往視吾父壙謂壽曰爾官人
也往諏太人五月二十一日吾欲奉吾母合吾父葬也
皆來㑹曰善遂如期舁柩啓壙即事仍辟去壤之黏膩
者甓石之泐學者大施新功封溝門垣題表就式其位
與力得為也又曰吾世為邊塞長先長老嘗貢天朝歸
歎曰天不假吾樂土寄一足耶吾父幼即解意比長有
名位志益決稍驅其畜帳南徙部人益疑屢摸索偵伺
不得及是乃大樂雖未一奏勞裨醻萬一亦命也已尚
幸吾母子依清光竊寵渥猶蛩螽之么麽得附砌入牀
視諸叢灌草根之啾唧以伏以死者亦幸矣壽錦衣百
户與錦衣潘百户杰為寮杰舊遊於予博囉授是語於
杰俾導壽來拜且乞記為之銘納于壙尚恐徂遠日就
於無所表著圖託於不朽惟文字又乞不已乃為記其
壙噫其三世役志向風至是有成真可俾以不朽逺人
其亦有激也
　　　繼善堂記
慈谿王氏繼善堂真靜居士之堂也居士之作歟其上
世既已作歟質歟華歟崇歟卑歟其奠之位而面之方
歟皆非堂之所以名也居士是培是殖本其深矣蓄不
以發而發之於其子有儀曹郎中也旁達於其羣從之
子有敎諭也又有刑部主事也又有溧水訓導也鄉人
遂屬目王氏或曰王氏繼繼善人出矣堂其取諸此乎
居士聞之曰吾豈謂是哉吾氏居於斯也始於檢􁁜公
合分裒離用樹丕基時則於唐為末紀鳴于復齋翁章
圖砭過大放厥聲時則於宋為紹興再鳴於吉州文學
被薦射科蜚坌英芬時則於宋為慶元大盛於蓀渚先
生本兵翊謀燁垂宗光時則於宋為寶慶積於今六百
年矣而藏器之重有彝敦焉封樹之壇有楹碣焉手澤
之傳有籖軸焉若廬之圜也百武耳田之畔也盈井耳
何恃哉恃此而已曰吾氏世繼以善也吾二三子之奰
焉馳瞢焉徃冒焉而竊禄其自足為善乎非此誰使之
吾見鄉之僦廬者矣其先固朱户而雕甍也吾見鄉之
治畦者矣其先固東阡而西陌也吾見操壺瓢而號於
途者不諱焉曰吾甲乙氏之子也或曰某之鄉某之大
夫吾先也然則吾烏得而不懼乎車惟前無覆者也故
多覆焉未有監前之覆而覆者也若今之覆則多矣二
三子其亦監乎繼自今子若孫其亦監乎監夫彼則思
繼乎此也雖然吾耄矣吾不能以灌灌告約告之曰繼
善然不若名吾堂是朝夕告也且告于世世也庶幾吾
氏其完車也不尤愈乎他日書命郎中而以其語求予
記予郎中友也烏能辭退而繹其語予驚焉曰鍼砭也
是固王氏之律令也不敢贊一辭焉歸之請鑱諸堂以
為記
　　　警齋記
警齋記予記也予為徐信夫記之也信夫何警乎予知
之警生於有心土石草木之無心莫之能有警其非動
物故也雖動物之有心有有警者有無有警者有有警
亦若無有警者鳥有之不能為巢居他之巢至其自為
則墮卵殰雛焉是之謂鳩拙畜有之見虎而逐叢角而
觝以遺虎飡是之謂羊狠獸有之見木而登且登且下
而卒亦莫之能上下是之謂猶豫烏有之俛而啄仰而
四顧鸇過之過也彈過之過也是之謂烏警其於人也
在鳩拙為蒙為木强在羊狠為自罹於辜所謂有無有
警者是也在猶豫為太蚤計為多心所謂有有警亦若
無有警者也在烏警為常惺惺所謂有有警者也今夫
鳩拙之與羊狠同於無警者也而世之人有以鳩拙自
退者乎寧為羊狠敗焉後之懲者則又警之太憂持之
太固於是有猶豫焉猶豫者悔釁之囮也猶豫之警非
警也非固為警也有待焉然後有警焉其惟烏警乎是
之為善警嗚呼信夫之警其亦有取於是也乎然予又
感夫烏微物也俛而啄取以養其生仰而警焉以避其
害於烏可也而君子之居人上也其亦有俯而取乎則
十目視焉十手指焉而害斯至矣雖有百警其可乎哉
今夫龍非不昭然靈矣然以其有所嗜取也人得而擾
之亦得而醢之若鳥獸然以龍之靈而豈無警乎警不
足恃也或曰龍以聾取辱非警與嗜取之罪也則予不
能知矣然信夫方持是警為宰以臨嵊民予記警齋者
不可以不告
　　　復蘇公舊跡記
𢎞治丁已予同年天台盧侯以刑部郎中出知黄州府
黄蘇文忠公謫居地也公嘗築雪堂于東坡今僅存地
丈餘侯出過之喟然曰是淆於民不可公嘗寓定惠院
遊乾明寺黄泥坂諸處侯問於民曰是兹何在民皆不
知侯曰是不可已吾其究諸於是遷雪堂于府治之東
與竹樓配使麗于公所可恒存也明年按地櫛驗院寺
坂以次皆復遂亭其院曰海棠餘韻侯意若曰是崇公
之詩亭其寺曰坡僊古跡侯意若曰是革異敎一歸諸
公惟坂亭無易名侯意若曰惟古之真是不可變黄人
始眯若不知有公也既而晃然訝公復生繼又駢然欲
從公復遊又若真有公也填郭溢郛或聚或散去而復
來旋絡新觀若味飲食且曰舊之守多矣何寥寥乎不
蚤吾復也又曰吾林有材可以為棟吾山有石可以為
礎吾庾有粟可以食匠其貧者亦曰具吾畚鍤可以築
堵具吾鬵鬲可以沃塗晝爾可茅宵爾可綯侯皆不吾
預也侯則孔仁吾其何民遂相與礱石造侯願記之侯
曰辭俚弗傳不可民曰盍徵諸朝侯曰吾自有記匪可
施諸逺者大者志吾復公之跡實宜蓋指予也夏六月
乃以書屬吾守舒侯督予記蓋舒侯黄人也先是與予
論侯是役也成民之所欲為而民不知既成又無徳色
於民有類古之為政者予故樂為書之非以私同年也
　　　通濟橋記
南昌江西㑹府也途之陸出于京師者由漳江以濟濟
登西岸行十里為遞曰蛟橋西山諸溪巖谷之水㑹焉
水之㑹溪故大以磯坻互激齧射不可以舟宜有橋橋
圮矣不知其何時獨其名存且以名遞名其地橋固宜
前有也其曰蛟南昌澤國也相傳多蛟螭窟其下蛟所
在岸乃善崩又何擇於橋橋圮有由夫亦無庸考其時
之近且久也獨惜夫㑹府之孔道也王事之期程商旅
負輓之不獲已者冬而朝渉焉龜瘃之不可忍也猶可
也夏而澇馮焉死者十八九矣噫橋固不可一日無也
夫以不可一日無之急而曠于不可考之久有志之士
固宜有憤然者而卒未具有舉者何也豈真有所謂蛟
螭者窟焉皆畏而莫之舉耶將世之因循者多視人之
患漠然雖有一舉之者而且莫勝其百咻之者也今太
守祝侯至三年政以次舉遂將破衆論為之新建義官
裘顯獨奮曰此民利也不可以勞吾守於是經始於今
年秋七月壬子伐石於信伐木於鄱陽之山水船陸車
以次畢集及其將事有告者曰是宜以鐵臭蛟之居蛟
乃避乃瘞鐵于岸之家卧柵其上為空以行水者五高
二丈廣殺高之六脩視高五倍之上列石楹以凭臨盼
者凡若干屋其東偏凡十楹守者室焉憩驂駐節於是
乎在東西之道鏟隆實窪坦坦夷夷義井在右綽楔跨
中無藉于官無斂于民以八月甲寅告成于侯侯至喜
甚扁而名之曰通濟之橋志孔道也噫當不可考之久
狃以莫之舉之習而能於五六旬之近成夫不可一日
無之急且為人所宏達之觀而厯夫無窮之逺愜賢守
欲有為而未及為之志不知於古人何如也意者世善
之裔自與閭左異歟或伯仲唱和之有助歟余與其仲
鴻臚鳳來善鳳來孝友好義聞于人人無愧為宋司直
君之後顯亦宜然故有是作鳳來以書丐為記余因及
之顯字鳳章號某云
　　　邵武縣學尊經閣記
邵武縣予旁近縣也然未始一遊之而登覽其山川考
其志牒以求其故故其學亦不知其何始作作廟作堂
凡為學作者宜莫不有記以未考故皆不詳其何時暨
誰氏之作作尊經閣則今太守夏侯英也侯自延平移
守是郡凡郡之有麗于政敎者其廟其壇其廨宇靡不
創初或葺治者學宮與其士度知之乃𢎞治壬戌某月
日相率走庭下以是閣請侯曰其基安在曰未有也侯
艴然不悦曰然則請何為曰西牆隂之廢地武人地也
直十十金金旦入之夕其基也侯曰若然是無難者呼
之至如數畀之乃合僚率屬發牆而營度焉芟蕪窒竇
登其汙之塗燥而出之畚客土其上高加于舊五尺有
奇材斬于山匠召于豫章之良而徒役于民之在官者
明年某月日閣成左為學舎右如之前為饌堂在舎之
左登經于高樓士孔安况遺壯觀于萬斯年韙哉斯舉
也乎其武人也者其何知惟徳侯之畀金曰吾受金也
實藉是其學官與士必曰吾志在尊經然何力之為微
吾侯何能為是其知縣必曰是吾事也顧吾於事塞微
吾侯何能為是其同知下判判之下推官亦必曰是亦
吾志也然微侯何能為是乃合以走使于京師屬予記
噫予行天下見郡有是閣矣然亦不盡然也縣有之殆
或自兹始且守俯為之皆異事太史氏宜書書之同知
某通判某推官朱彩知縣姜桂敎諭某訓導某皆欲記
是閣者書法例當附附焉
　　　進士題名記(庶吉士月課/)
進士題名有記舊也不竪于他而樹于太學重其事告
後賢也不命于他而命諸侍從文學之臣志軄業也不
木不金而惟石之鐫酌厥中壽其傳也甲必第名必次
數必撮其凡視黄榜也而其下必註其貫若經别互誤
也必紀其年月日貴考實也必冬官卿督之所有事也
而凡此一皆上命之昭厥度也皇明自洪武辛亥開科
迄今上御極之二十有三年丁未為年者百有二十為
科者三十有五率由成憲益畏益祗罔敢越作于時春
天下士集于禮部者四千有奇以士論故詔集廷臣議
酌南北中之數而平準之南損二北損二以益于中蓋
以地計而不專於文藝而論始定暨合而試之得三百
五十人三月乙夘又合前此遺於廷試者偕進之于廷
上親䇿以體綂紀綱制度之目越二日丁已上御奉天
殿傳臚賜費宏等三百五十人進士及第出身有差掲
榜長安左門外翼日賜宴于禮部乃録以傳某月某日
詔工部如故事於國子監立石而命臣玘為之記臣以
為厯代科目之得失錯而我皇明極其醇厯代人才之
賢否錯而我皇明極其盛凡此先正述之備矣所當記
以告諸士者二曰懼曰愛而已懼斯惕惕斯戒戒斯不
為有所不為雖欲如其人焉寡矣愛斯慕慕斯效效斯
為有所為雖欲不如其人焉寡矣蒙不潔而之市人趨
而避之懼其近已也觀前之記不有蒙不潔之類者乎
幸懼焉爾襲芬芳而之市人皆集而親之愛其近已也
觀前之記不有集芬芳之類者乎幸愛焉爾懼於彼而
充其不如彼愛於此而充其必如此吾告諸士止於此
矣夫監諸前人以成徳自為也非為人也非為天下國
家也而徳業由以成焉事功由以建焉天下國家賴以
安焉此名之所以題而記之所以作也亦既有補於今
矣由今而後觀是記者純乎愛而慕焉榮矣人不爾釋
也一有懼而惕者斯辱矣人亦不爾釋也雖有孝子慈
孫安能為之謀哉無他人心之公卜之爾嗚呼榮辱懸
殊具在一石之間可不慎歟又斯記之所以作也亦明
主所以奔走天下英雄之微意而人不自知者也諸士
其擇諸臣拜手稽首謹記
　　　休寧縣察院記
察院者御史行巡居之所也休寧縣舊有之而不知其
始大庾張君天衢來知縣事政既大行廢以次舉迺𢎞
治乙丑春正月偕簿馬文入相之以耆甿邵大倫金萬
全王希逺從相始自堂堂制弗稱而休寢側處其東君
曰撤之徙于斯步出南四筵曰象舫而屋焉穴牖而延
天光兩廂其傍翼而屬于寢又步出南殺舫筵之一曰
堂於斯而矩其南脩三筵廣五筵髙殺脩之二曰以為
臺臺之左右騶𨽻蚤夜宜有舎也曰對屋之步自臺而
南得如臺之脩者三曰門焉蓋儀門也迴自門之北縮
其脩之廣者四曰築之以為道又步出南得如道者半
又曰門焉蓋外門也而垣之匝于後者分自二腋始門
左右有池焉汙焉若兩喙之張曰窒之其涯隆焉若龜
之伏曰夷之而其牖之曲如磬折左右列者衆曰悉繩
而直之衆喜君曰未也吾之長貳胥吏有事于院者不
有棲乎迺度院外之西曰於斯屋之文顧衆曰誠如是
備矣遂相與蕝之而始事焉越明年正徳丙寅二月成
又明年丁夘六月君以最留涖諫事于南六月矣而文
屬倫全逺來請記倫以圖見如君初語者噫記誠宜也
君以意象告夫居於是者也休於寢而思思而弗得則
徙倚見舫焉則感而通遇牖而光入焉則觸而明旦日
坐于堂而敷以出之肘腋之下趨走唯諾之吏舉以人
色應有棲息使然也觸而思以棲息夫舉縣之民者亦
多矣記可無作也然予觀之昔之即影求形者多見于
觀風懐古之豪而予之記也偶辱于躊蹰摩挲之餘則
君之窒喙之張也覺曰兹容有饑夷龜之伏也覺曰兹
容有姦直磬之折也覺曰兹容有寃吾將如何而休寧
之民其永無憂矣於乎記可無作乎故曰記誠宜也或
曰推君之意以告夫天下使皆休寧顧不廣歟予曰然
古之人言之文斯傳傳斯天下後世矣予亦何能請以
俟後之記是者
　　　康樂公新廟記
正徳四年十二月壬子予作晉康樂公廟成高二尋有
咫衡倍之縱縮衡倍之一東西廡又第縮之門又倍縮
之山藻丹雘醲醨視其處所使董事千户李廣暨趙祥
傅隆韓恩張軌金恩張承宗呂受二余均立楊福周金
華張啓昇王文器陳紹文余楚仙又分廣之事者廟舊
東出極隘陋就敝巫據之多像鬼其中民惟神鬼至忘
神公也千户張佐以予職也五月壬辰發憤來言狀丙
申往驗果然奪欲大之而南出焉而費無從出止九月
子舎來輸供迺市材閏月庚申始工十月庚寅昧爽竪
焉屬有光如虹自南郭浮屠蜿蟺騰貫其上萬口讙然
方駭譟值留鑰羣公以介來張綵匝發偉已則且矣俄
而靈鵲四翔羅集噪沸亟多至掠人肩而飛可執也異
哉予於是惕然有思乎公不當祭法歟非予職歟異不
疊警於予歟又誰警歟噫又可徒作歟作且有記記在
廟廟在城南杏華村北
　　　五山書院記
新昌縣東門之外有山焉曰五山世初未嘗知之也自
大司馬何公作院其陽儲書焉取山名名之曰五山書
院公出時與羣公合處而㑹言然後是山稍稍見知于
人然限於高位達尊斯已矣天下固未之盡知之也况
後世乎公患之與予言曰凡物之者興則有壊其當吾
院之壊吾亦奚卹耶顧是山兀然見取於吾譬之一人
焉始吾未之速之吾汎然塗人之無傷也一或速之入
吾室而饗之未盡一爵而徹其俎以去無寧愈於無速
之乎哉吾之憂也何以異於是予曰公書所儲幾何必
五經其尊也五經所載幾何必五行其樞也五行所配
幾何必五性其大也方公之未為院也固已蘊之為徳
行行之為事業天下人知之是崇是信及院成而名之
天下亦間知有是山者其不以此也哉然今天下之人
方屬望于公公亦以天下為已任而欲遽釋公以休於
此吾恐其未也亦曰詒其後之人焉爾無他也若夫宵
斯肄斯載籍叢委惟經是尊燭影中森然五山也既而
外膠中炎蓬勃鬱塞則必坐以待旦闢扉而觀之巘上
鋭而岫中疏旭曛穿而昈明雲物過而宇淨景觸情生
神與數㑹金剛木柔水濕火燥仁以靜壽智以動樂禮
以為門義以為路其宅土也其榦信也指毎一屈而道
存焉山之為助不既多乎後是東南之陬有賢者作曰
非何氏子吾不信也然則是山也殆天作而地藏之以
遺何氏乎山如有靈當食饗斯院世世矣固未有壊而
徹去時也不然白鹿嶽麓烏能無壊壊而復興興壊壊
興相尋於無窮其斯所以無壊乎公奚宜憂公大説曰
是又在吾後之學者爾請書歸鑱諸院以規之
　　　重建紫陽書院記
正徳五年春監察御史沈君奉命出按南畿秋九月至
歙下令曰敎何基某于鄉先生紫陽書院徽國文公祀
焉公非兹鄉之鄉先生乎明日吾將拜院下及寅推官
張鵬知縣李彥先敎諭宋炫訓導鄒紈陳廷用相之縣
丞王思敬主簿李鏘典史朱明實翼以從而程文則以
氓庶從者次同知王斌又次通判王汝卿殿甫入興俯
畢盼而顰出而望得佛宮焉又顰曰烏用是為哉鵬曰
業巳袪徙之須日月耳彥曰材浮于川石斬于山甓陶
于麓縣則任之然將奚畫而可君曰然他日召斌汝卿
進鵬彥授圖焉則中像公勉齋西山配是為祀祠祠東
折而南為企徳之堂堂南為廡遂為東門門内折北為
尊徳性之堂堂兩翼為棲士之舎東門折而西為内門
門西為西門門内折北為道問學之堂堂兩翼為棲士
之舎西門北為廡廡北為遺愛之堂堂折東而合于祠
之西祠階之南為道道半有塘亭之曰活水遂梁而達
前為道以直屬于内門之外至外門為衡道迤東少南
為坊而止乃曰吾去爾思敬爾鏘爾明其相彥也爾文
以義名民也兹非義歟爾惟始終可又進炫曰董學御
史黄君吾寮也實尸敎事爾上其事宜也已而太守熊
君至鵬以告喜若已出曰吾恃彥健彥曰府公不以部
使先事嫌而惟志成民敎而吾顧尼之謂何呼文問狀
文方按圖事事慮爽錙銖彥説越明年夏五月院成太
守率屬仍以宋穆陵賜額榜升祠以告成事顧鵬彥輩
歎曰部使導吾與若也為古之師帥盍徳之徳之奚若
使傳傳奚若記於石永也遂以炫來屬予記予亦幸以
名附也不容以非其人辭乃次其事為記使歸勒之
　
　
　
　
　
　
　
　
　
　
　
　圭峰集卷十二
欽定四庫全書
　圭峰集卷十三
　　　　　　　　　　　　　明　羅玘　撰
　　碑
　　　嚴子陵祠堂碑(庶吉士閣考作/)
先生之生也富春山一釣翁耳既殁之後遂姓其灘為
嚴灘瀨為嚴瀨至於職方所綂也亦名先生之姓曰嚴
州焉夫自有郡縣來已有此州其生人也不可以稊米
計賢人君子豪傑之士著聲於世後先亦多矣而皆無
敢睥睨甘心曰吾嚴人也凡天下之人聞是州之名不
知其自於先生與聞先生而不知其寓於是州亦愚夫
而已矣今夫倡優之劇里巷樵牧之歌至陋也而其羊
裘釣臺侈為盛美嗚呼先生何以得此哉當漢之衰新
莽之餌其甘如飴不拜揖於歆雄之列者中人可勉為
之未足高先生也及真主出略其勢位以故人物色之
躡履而來蕭然野意而故態即發心有水濱之寂寞而
無大内之深嚴區區之榮利鷗耶鷺耶而已矣曽何芥
蔕孟子曰我善養吾浩然之氣先生有焉雖聖人大中
之道不如是也而氣節風厲要不可誣五穀三牲所以
養生也而鹽醯不備豈全味哉然則地之名之止於嚴
著其所也人之仰之通於世高其行也夫有功徳於民
者於祭法有祀則先生天下通祀可也况於嚴乎舊有
堂在州治之東蓋其故釣處也今郡侯某修之來求碑
之因論其事俾刻之而係以詞曰富春之山兮碨磊嵌
崟白石齒齒兮桐江深先生不來兮廟隂隂江籬漠漠
兮鳥下水荇汎汎兮魚沈香餌化石兮臺泐羊裘掛崖
兮誰紉漢鼎􁀜􁆙兮龍戰野先生一絲兮鐵綆千尋我
有君臣兮父子垂涎朶頤兮何心駕螭車兮驂虬紛拜
舞兮夷猶倐然降兮風飀飀我民嵗嵗兮殽羞
　　　故内官監太監白公墓道碑
先皇帝末厯思有以奮振更圖而興革勸沮先篤諸近
于時光禄寺之劑錢隂漏入于中外乾没者十二三睿
志潛求所以代涖者難其人久之内官監太監白公江
適還岐惠王之喪至自楚慎靜之聲籍籍聞于内遂詔
解舊所涖諸庫事改涖寺事既至召酒人饔人庖人戒
曰今以始毋以爾所主品置吾几日以童炊烹時其渴
饑飲食之至旦日坐于門平量衡閲出内内以東入以
西出給以西入以東出入毋比行毋偶立毋耳語毋僂
步毋顰毋譁違比通闗節為姦例有常誅不貸比日入
扃封乃退既匝月姦朋故智敗解去寺之上下賀公以
勤公有緒喜而母宗氏與兄鳳居涿渴一見迎之不至
傷泣得𠻳血疾尤旦旦酣事事不知憊遂下摧為瘻瘍
醫繼繼至莫注手乃困卧連乞免㑹寺寮疏留止之今
上登極賜蟒衣玉帶同列皆驚其異既而轉劇兩乞免
得賜復監飲藥部寺誤疑為允㫖懼公去疏留益懇公
自分不可起乃乞骸歸私第上乃假奉御李懋長隨田
雄以外事便侍其疾疾果不能藥正徳元年五月六日
遂卒年五十一上聞悼其以軄死賜祭且賻其喪命左
監丞鄭璽奉御王恭營其墓皆異例若以為勸者墓在
城西香山之原葬以六月十二日母聞之悔不及生就
迎又悔疾不及視危惡候以鳳偕孫鋼釗鋭鑄自涿來
哭璽恭懋雄有父道焉故亦子哭公非上命在事然也
及是亦㑹哭哀至與涿來者比公涿之韓村人父聚祖
慶世居涿以選入給事預營衛聖恭僖夫人墳修大廟
後殿建清寧宮功自長隨厯奉御以至今職先所服蟒
衣先朝賜者也荷榮兩朝顯柄伊始而年不究用恭輩
痌之恭號知文予敎内館時愛之出諸生上爾乃丐予
銘公銘已又丐碑其墓之隧夫恭也豈以予文足徵于
後也歟詞曰野焉舎來壺焉代食垂璫施施曳露白白
匪其躬私廟建封築月遷嵗登帑實遍督萬里潛行岐
魄反廟帝曰天庖予嘉爾詔獰其若酣痀僂罔覺陟屺
在書牀膚以剝死要歸全䘏恩沕沕西郛幽堂蔚蔚檜
栢
　　　故南京守備司禮監太監傅公墓道碑
正徳六年正月十五日南京守備司禮監太監傅公卒
守臣以聞且請木請食其喪衰麻其子弟請封其墓而
堂之詔聴遣官三祭賜寶鏹事不三月十日公已葬昭
功祠隂矣公諱容字體仁松庵其號也春秋七十五廣
之順徳人曽祖某祖義悌父道達母何氏世名家公以
選入内内書館者制館閣諸賢涖焉以肄中貴人之幼
秀出者也例不以羣凡衆又以選入入日有譽動英宗
知擢奉御掌文書憲宗嗣擢紀事奉御侍悼恭位下敎
官人禁中轉局郎侍春宮孝宗𢎞治初進司禮監太監
賜蟒衣玉帶祿米日向柄用而於茂陵工甫畢又督懿
妃金山工繼選永康大長公主婚褒賚有加欽遣有司
祭公考妣以優公殊屬意焉一日以一函付公命乘南
傳公請啓則留都璽書也拜舞辭即日行既至人無知
者故事勲宿元臣扃閾内外為意向久之無何形迹隠
然示大體迺交相説而公於殿囂遏嚚斂潰控奔又多
潛為之所若嵗慮大獄無文之拘有疑積滯者意持之
傾耳羣議在所則毁校脱梏者居多寂不居徳以為色
徳音屢下郊迎宣讀既納諸函或訝之搖手閉目人多
愧而去遂墅城南因山而垣稱垣而祠祠左為寺僧一
童與談空焉為佚老計請額祠賜額曰昭功請額寺賜
額曰永寧泣歎曰吾不能生事天子矣無何以疾請上
憐公誠月有廩嵗有役聴公休官所談空僧即永寧居
蠲其税食之主公祀焉公從子豪入粟為郎傑千户也
鳴璫貴人父母公者無慮數十崇卑間劇布中外南内
殆十三相與曳碑礱之于墓之道來請刻辭予春既銘
公墓辭乃合辭言曰衆志潝潝㫖味公銘然而閟幽孰
愈昭掲于表表之觀公其謂何予無能讓迺襲敘而詩
之其詞曰踰嶺而燕居也木天業也孰師之龍之夔維
從龍升乾清坤寧嬙娥環羅内則孔多載槖螭頭敷政
優優玉匣黄腸𤣥堂之藏帝曰欽哉公其南來培柢培
根有實無文永寧昭功百世祀公
　圭峰集卷十三
欽定四庫全書
　圭峰集卷十四
　　　　　　　　　　　　　明　羅玘　撰
　　墓誌銘
　　　内供奉老老王氏墓誌銘
𢎞治六年夏四月十四日内供奉王老老卒于其子御
馬監太監博羅之私第博囉以聞且乞歸治喪事詔許
之博囉哭之哀斂者一依喪禮嘗所與往來者皆走位
哭無不歎訝其孝且欲銘其幽堂之石以内官監太監
羅公所為行狀來請按博囉西域河西涼州部人其先
世嘗為其部入貢闕下心慕畱焉不果歸語其家博囉
父哈喇庫春尚幼也聞之心動及長存名位為貝勒華
言平章也凡與部大人相謀語及京國必舉手南向膜
拜示不敢犯意由是益不悦於其渠正綂二年太監魯
安將命節制邊兵于甘誘徠備至哈喇庫春與妻即老
老也革襁博囉自其部潛來欵軍門内附安為驛聞因
得𨽻戎籍京師然不習水土尋卒葬于都城西香山鄉
煤厰村之原時博囉甫八嵗獨於母居二月選入内供
奉厯事睿景純三皇帝及聖慈仁壽太皇太后皇太后
所以保翊聖躬弼成内敎與有勞焉今皇帝之在青宮
也亦以老重之凡廷掖號内供奉之老曰老老云者美
稱也以成化二十一年請許退休于私第恩賜白金文
綺無算博囉以勞序累遷至今官時告省在側春秋八
十有八可謂榮壽令終者也孫男二長曰成次曰壽壽
以戰功授錦衣衛後所百户皆能相博囉於生致其養
於卒致其葬葬之五月二十一日墓則合平章公哈喇
庫春之舊也嗚呼其可銘也已銘曰永巷宵征五十霜
星天閑誰扃有力如虎執轡如組厥子孔武為大長秋
銀璫錦裘禁掖宣猷今為燕人燕土宜墳宜子宜孫
　　　華母李氏孺人墓誌銘
華於吳中為甲姓李亦乙丙間皆世籍無錫李氏克中
有女曰某既筓歸華氏原謙號存義處士者也處士父
思學與克中為詩盟嘗曰吾先孝子遺是聲光卓為族
望若亦文定公餘烈煥其有紹世世嗣婚實宜茍讙于
妁媪是間吾成好也敢以稚子謙壻焉克中許諾及女
歸即孺人也華故所習惟儒一業仕不仕皆詩書琴瑟
雅歌投壺日相高尚毉師卜史雜諸門客不齒孺人謂
處士曰濟生以毉稽疑以卜要非惡術也處士曰是通
二家之言老於專門者皆窘窮自喪而退景泰中疫起
縣南人相枕籍死飲以藥輒汗汗已立活活者百數華
實衣服飲食其土人人亦貧弗報惟相率為美言稱頌
或曰是謂存義人也人遂以號處士處士亦自謂云孺
人笑曰吾為爾得名邪鄰婦嘗有貧而多育久厭苦之
竢娠即餌毒下焉孺人立婦庭中數之徐徐陳説恩義
利害恐以㝠禍婦卒感悟不復為年三十尚未子已而
某年謀生某年烈生人以為止殺之報也烈幼岐嶷即
不以常兒視雖不言惟俾日夜修學學成舉應天登甲
辰進士丙午授推廣州府命甫下奔處士喪于家奴有
酗酒火其廬者烈將縳之官孺人杖奴語烈而止謀嘗
有怨家丁未秋受中傷之家人皆欲悉發其隂以相牽
制孺人惟仰天歎曰不有命在何紛紛爾為也後卒直
焉烈免喪改建昌府欲與以就養不許抵府又以書迎
養又不許僕或自府歸閲烈筐致惟脯腊胙糗無長物
喜動顏色輒加餐以為常癸丑八月烈考績將過家省
謁未及以九月二十二日卒年八十一烈既走就謀次
位哭謀婦呂氏烈婦司馬氏五女偕壻某某孫男游漣
滌浴孫女姪刑部員外郎珵凡内外屬皆來㑹哭間杖
興議明年某月某日葬壽山之原處士之兆不及哭者
孫潤先一月殤也烈於我府席尚煗於我有徳况嘗過
其廬薄暝謀腋孺人出見一再拜也烈曰是可銘吾母
者走進士楊文之狀來史館其乞孔勤不得讓也於是
乎銘之銘曰有禄有齒可生可死齒髙於夫禄享於子
其生也榮其死也祀誰其銘之皇太史氏
　　　竹所先生墓誌銘
南城入皇明第進士者二十人左氏獨得四人永樂戊
戌山東參政瑺天順丁丑河南參議賢廣東布政使贊
成化乙未試大理悠邑中稱竹所先生者山東之從子
河南廣東之從兄大理之父也邑多竹自山谷陂澤村
墟郛郭老佛之宮植之與他草木稱先生之居三谷尤
以之為食性實宜故號竹所邑附郡有城一區背山面
江號西江佳麗先生獨受二㕓東西異所作屋並極一
時之觀種竹刷屋瓦醉賓談客接踵坐無隙席雖邦君
上使未嘗不擁騶下問曰竹所何在先生亦無足恭以
賓禮處之大理君幼未知學江寧海景吳時以舉學鳴
先生館之三嵗大理君由是知學辛夘同寧海領鄉薦
里閭榮之敎子者時以為法然自大理既貴而驟蓋棺
于京頓失愉樂廣東以司勲出參淛政輿致君于淛省
方岳諸公以詩為别南昌李若虚大書跋題其首歸途
兩胯患風痺嵗三四作至𢎞治某年享年七十有八竟
以是終先生諱某字時良方乳已失父某母某孺人垂
欲棄去異先生終亢宗可老其家遂斬前志卒之食㫖
服溫為左氏壽母祖某三谷布衣曽祖某元國子學録
配施氏生某繼饒氏生悠大理也㦢亦業於庠蚤卒孫
幾人宏經進俱庠生先生却顧惟逺髩欲華已營壙于
麻姑山之麓厥費不貲泥塗之屧無階而至某將以某
年月奉藏于此且曰女吾戚也鄉惟女史氏也非女銘
不可銘曰其生孔清居于竹其死孔佚藏于麓可封不
封以綏後禄
　　　南京都察院理刑知縣俞君墓誌銘
俞君諱世徳字守宗無錫人同予丁未進士也出知肅
寧縣𢎞治九年七月以治最召入理都察院刑獄得南
院凡官理刑在院六閲月即真御史君被命已疾作不
堪騎舁行留京師召醫飲善藥冀差瘥上道而日轉劇
醫至輒陽紿歸治劑脱乃遁去錫人皆義君多來視知
惡候也急相率隂具木以須八月一日乙亥卒年纔四
十五銜尚知縣也惜哉君在肅寧凡兩朝京師主王河
西隄杜氏予往候數四皆不即見最後皁以寢對予詰
何晏也皁白明府坐縣恒五鼓休衙必秉燭以入民有
一塍公必躬視雖暑雨行田間甚甘卒傷而憊今懲乃
晏起矣同年皆詫君黄馘傴行或其疾先中而伏伏今
發發遲蓋不可為如此肅寧𨽻河間河間近畿也民狺
狺擊登聞躡踵惟肅寧晏然稱治縣必曰肅寧御史上
最狀亦必曰肅寧都御史間嵗入議政其稱如御史者
故召君也君得禮學於餘姚諸養忠綽有繩尺居錫庠
為後進師錫之禮學絶復續自君始君實鄒姓生纔晬
父某偶哀俞某失嗣遜以後之養冠娶皆於俞故君遂
姓焉廷試家狀亦未忍頓易蓋有竢仕稍顯恩施平當
然後請以復者其學於諸也時二父適俱為餘姚鹽官
選而師之二室交贄並鞭䇿其資益自倍于人故君之
成也亦迥異娶陳氏子男三顏曽閔女三某許某氏某
許某氏某母某氏某之父某某之父某君之祖暨曽祖
也以君有復志俞獨止於某與所後母某氏銘比信史
法不可及也歸葬縣西青山其兆君所自卜者亦若有
前知乎顏壻於陳户部曽壻於華松滋二君佐喪閔閔
然且恐君遂泯泯也使太史氏玘執筆銘銘曰呱呱出
後壯欲復歸自異邦絶學續以身殉官罹夭衂南臺虚
户未寄足青山歸藏爾瞑目
　　　錦衣衛千户李君妻鄔氏權厝墓誌銘
贈宜人鄔氏昭信校尉錦衣衛百户贈武略將軍錦衣
衛副千户李君宗之妻錦衣衛後所正千户燦之母君
字文玉以字行越之上虞人父傑祖塤曽祖敬徳世隠
于儒君實是紹緒期于駿發耀聲光以樹其家誦説虞
夏商周孔孟之書通其大義又取史傳百氏以為浩博
恥一不能雖字林畫苑亦務至到人未始之知也值父
以錦衣衛士徵赴闕乃白父曰此去闕半萬里大人以
垂白往往即無患兒亦何為人吾棄儒矣遂戎服代行
鄰老皆嗟咨歎賞曰何壯也或來勞飲食或以飭其子
姓曰當如李氏子比入衛形神明爽矢口論事風生儕
輩皆屈而退間見其操筆在几數紙立就或戲請書其
手所持扇則變而為水石竹樹蟲魚務盡其紆餘隠約
狀人至不敢比肩事事能聲大騰㑹文皇帝出中貴人
偵天下事名其署曰東厰取錦衣士多智善隠者技絶
倫者良于行者儒而愿者君以儒愿薦久之益以慎宻
韜戢見任使遇有鑿空飛語告變者同事無不欣躍掠
為已功君獨愀然與之根考蔓究明爭暗沮茍浮有徵
者盡釋之嘗從容謂中貴人曰主上以公肘腋親臣柄
祕權以弭姦猶棲鷹隼于宻葉中防兔狐雀鼠之虐嘉
穀耳茍嘉穀無傷則宻葉中固畏之在中貴人忽起謝
曰微子言吾何聞此要妙故今猶傳永樂中無横罹于
禍者文皇北征章皇帝征武定巡萬全皆著扈蹕功宣
徳中胙城王夜有盜入府刼其藏者盜久不能得君計
得之以功陞隊長仍賜楮幣千景泰初以薦授班劒司
百户班劒鹵簿物也其職於陛戺最親凡郊祀大禮俯
趨便習合節雖世其職者不如然已得疾疾劇告在邸
以景泰辛未三月十三日卒年五十三宜人以其柩歸
葬上虞何家奥覺公山之先塋武功伯徐公方為太史
銘其墓時燦生五齡矣宜人以育以敎底有成累遷至
今官禄養恩封且至年七十六也𢎞治戊申四月六日
殁燦志請歸其喪考於令武階不可傍偟數嵗至兹乙
夘卒不得而封誥適下乃誓曰吾姑掩吾母此土也吾
不合吾父母者有如皦日崇文門外八里莊佳壦也卜
之以九月二十六日權厝焉亦用虚柩象君粗若合葬
者志異時終遷祔也宜人父廷壽㑹稽人母屠孺人閉
閨敎之二十五年始歸君君初室歸氏宜人繼歸者也
生子一人燦女嫁右副都御史葉冕欽天監挈壺正廖
景明士人葛昕陳壽凡四人孫男翰林秀才麟儒士鳳
鵾鵬凡四人孫女淑貞聘錦衣官生丁奇淑良在室凡
一人曽孫女一尚幼麟出也君以武貴人卒然遇之儒
者也日與貴幸者處而略無依阿怙恃意而於義恐日
不足鄉人俞漢逺道京戍漁陽客死逆旅逆旅人伺客
垂絶褫衣匿囊委其屍于溝以為常君棺服斂漢逺且
還之于鄉人有以是義君君曰吾偶見溝傍羣犬爭齕
棄骸甚甘吾哀之也而人以為君喪五千里外宜人挾
一孤孩歸之此其報也而宜人歸君之喪正是首丘天
道好還其將不終合乎矧燦焯焯可恃如此嗚呼亦不
愧為君婦矣於是燦以武功銘授行人王文濟使合為
狀丐予銘豈欲予銘匹武功乎謂同為史氏則可也銘
曰偕以褐來而至弁十石偕燕殯越瘞婦之事夫亦既
能事英爽陟降于燕于越矧于結髮不在朽骼於焉同
穴
　　　户部主事程君墓誌銘
𢎞治七年夏六月十日丙申吾友户部廣東司主事程
沂宗魯卒于京師吾與同年皆哭之哀尚書葉公侍郎
呉公秦公與諸寮皆哀之下逮芻牧小吏亦哀之人莫
不有死若宗魯則非哀其死也同年哀失賢友謂宗魯
不死必為大臣且為良臣言無不然謂宗魯童時下筆
數千言聲聞馳湖南湖南在同年者又言無不然哀之
三公哀失賢屬寮之哀如三公若吏則又以其嚴且明
罔敢干于度以安其位不能不哀已其父母老失壯子
今尚不聞也可若何始宗魯卜京居得玉河隄東門之
值隄之梁逼焉其甃之勢不能以頓殺而右突焉迤之
於宅之位孔害朝夕予過必為宗魯戚予念欲語宗魯
然宗魯方亢然口含石礫以奮興事功恐訾予誕噤不
語之今已矣卒之前二十日來叩予門索為具慶詩甚
遽既而取其帙去予晩學不能詩也因曠然一適更十
日造之曰沂欲子為序非釋子也旦莫且自來因言近
有江州之命江遡湘皆水道飄風迅馳可六七日假道
以省故為此圖與詩也予嘗道大江直上舟人影影見
所謂江州城者先解颿下碇曰凡天下舟船上下此者
必訊驗易符入課乃往其胥與其土之豪長衣食焉闗
節鍵鑰牢不可破嵗入常不二三而盜已七八葉公方
大清國計故舉宗魯以行公前以近郊諸廩洎廏牧地
多宿姦未易擿發患之已慎柬羣屬聲稱者四出獨埧
上垣外無氓居舊不設寓館部有事至者事率營至莫
簿書狼藉几案則不可收拾而守閹投隙設草具倉卒
少施解則併而擁入其閤已亦幸一休焉不知已墮其
穽中公獨屬意宗魯宗魯既至相旁隙地取材於官宇
之廢役工於羨卒之休取足棲簿書宿胥𨽻休其身而
止而寓館來告成於公自是弊源一塞不復可穴公益
喜故事屬之在遣者終事始易遣而宗魯則三數事沓
至無寧日宗魯亦幸公之知而勇為之也豐潤縣先有
芻牧事宗魯按白有緒未竟江州行已有日恐不果竟
往而返日夜冒暑疾馳三百里比至已不能言急索茵
枕卧卧三日是為卒之日也時年三十有七宗魯以毛
氏詩登成化丁未進士潭之湘隂人祖謙某處司巡父
俊以宗魯之貴封如其官母于封安人配許安人某處
判官志謙之女子一天機女三長某聘長沙王勝武餘
未名兹將歸其柩某月日葬某之原然天機方㷀然一
孺子耳是又在封君也於乎人患無其才有其才矣患
無其志有其志矣患無其位有其位矣非有其年位亦
未必遽以崇也位不崇其所施固亦有限顧其力而為
之可也徐而圖之亦可也而率爾長往以至此極誰則
為之果天乎傷哉雖然亦賢於素餐者逺矣蔣敬之曰
是不可使後世不知有宗魯女其銘銘曰功以事立事
以氣集氣以志帥志以位遂位以年升年以養増日馳
三百乃養之賊年是用蹶為位之累齎志良苦已乎宗
魯
　　　養素萬處士墓誌銘
南昌羅舎之陽支村曰鄧坊有處士焉號養素字汝文
諱綺萬其姓也父璞璞終田州府同知田州君父信衡
信衡父可用於處士是為高曽大王父田州君始以進
士知交阯靖安州黎蠻叛没其地能不汚其偽擢靖江
王府長史居信衡喪免喪處士侍行留京師二年學同
縣進士萬祥為進士業有緒而田州君改田州州本羈
縻僻在粤粤人種蠱山出瘴霧能殺人而獠猺獷狠用
其豪酋為守人輒憚往處士毅然誓侍始終挾古人篆
籀諸多奇祕方書日夜習於邸第岑守舊魚肉視其民
少忤則劉不移時路人視其佐屬咈意則鳥言搪突無
敢誰何處士既端凝沈黙而又聞其言皆當世法令俗
不知餌藥間有就診療者如脱守不覺自慴且多其藝
能禮以上賓而於田州君至以兄事之大改其所為處
士之力也田州君以事之雲南以處士偕道次栁之洛
容縣民嘗有怨家淪為盜者距城十里方刑牲歃衆期
以鼓行陷城逞其忿以報因以為變闔境洶洶明日縣
長史以下潛以妻子奔栁城以避其鋒處士奮曰大人
與膝下兒奈何無名死于賊手因募幕下驍卒飲以酒
往諜之至導其一人偕來因得恐以危語使告其渠渠
懼乃止岑守老欲傳其位於嫡鏞鏞被檄以兵助順于
桂而守死田距桂數百里其庶長鑑睨鏞未即還舉兵
圍城脅印若代之者鏞母窮急欲懐印縋出潛就鏞處
士謀于田州君曰鑑非王命而得印何為也脱事洩印
固在其手愈怒而􁀙入禍獨岑氏邪不如姑與之而徐
圖之往告鏞母母諾明日開門擲印與之鑑果被討亂
遂定及田州君乞歸以單騎往都府取符契獨處士以
土兵數人衛歸舟自潯水東下暮泊長利峽峽夾岸叢
篁中盜伏焉夜掠舟為業村長以告而前戍度不可進
乃始以上供名物縶之以為質俾其土人鳴柝爇薪其
上而舟中皆張弩注矢以待丙夜小舟來偵覺有備遁
去達旦并力櫂舟兼程以進至南寧始與田州君遇而
往返四五千里經十餘年且惡土也而血屬全以無恙
歸鄉人多之然猶惜其學成不得一試也家故甲閥當
長鄉賦與弟緯弟緒所以㑹計裒益轉輸不弛不等而
其施衆睦族之心至老不衰居閒極意於霞宮雲宇譎
詭之觀芒鞵烟艇踪跡所至輒索筆紀其胸中所得或
刻石以去有詩五十卷與田州君閒庵稿傳於人子二
籟簪籟簳皆以明法令食于官行有服位配唐朱羅氏
女二歸趙李為婦孫六孫女七年六十九成化乙巳九
月二十五日卒葬某之原籟大懼日就闇然埋伏誓必
得射其耀而出之忍哀至兹始克以狀丐銘予不忍拒
也銘曰身其親支不去左右亦幾何時矧入于夷種種
醜惡而可去為維夷難覺多藝以學夷自削落親心是
若莫夜禦戎擲印于兇屢危不窮既孝既忠没齒在野
有鬱其長孰為長存恃此銘章
　　　李母謝夫人墓誌銘
夫人姓謝氏諱春贛之興國人隠君克敬之女朝列大
夫知開州遁道之妻􁥪珩儒生寵鴻邑秀朝之母也大
夫未貴時得夫人繼其何夫人之室何之出也充羽賓
三子矣夫人如自已出子之童有敎孩有嬉具在襁褓
也有乳哺及長而冠冠而婚珩躡其序寵鴻朝繼之側
室髙出盛又繼之服食惟一所異者貌耳人識夫人有
七子也卒莫定其為誰氏之生大夫初筮得開州州畿
輔地土木之變民物蕭條夫人居州第躬織繰操井臼
與婢媵同苦樂不以貴怠輿皁有縣鶉菜色者皆軫而
賜食與衣大夫大興州學捕蝗閔雨招徠流亡毎考為
比州最擢從四品夫人所以勗勉尚不變其初民獻遺
尺帛斗粟不敢入其第大夫去開日民至留鞾立碑以
志其遺愛夫人其亦有助矣乎既歸貲不足市田宅而
購書畀子猶若有餘者成化丙午八月當大比珩朝方
集省下以其月二十五日終年六十六於時大夫之卒
十三年矣而壙已别營距里餘以何先合塚不宜再祔
然同於縣東榔嶺南北也側室陳後大夫七年殁大夫
憐其不育脱立孤塚又恐為他氏鬼命先葬其右以待
可謂仁也辛亥六月二十八日珩率弟將啓以窆時視
窆者合男七人鴻早卒不與也女懐聰珍重凡二人孫
振掖拭攄擁掇揆掀探捍據擢拯接挺合凡十五人孫
女某某合凡十四人曽孫男某某合凡七人曽孫女某
合凡四人而内外屬多不可勝數哭聲閧野縣人以為
盛珩之志亦欲有為於時以繩武趾美輝煌登聞其所
生而卒困躓如此居既僻寂無名為文辭者為楊其潛
聞都下方蔚然甚屬意也得計偕來闖然入吾室以銘
請銘曰不必自已惟其夫之子烏求其庶惟其夫之娶
嗟若而人為婦為母兹歸于此山之趾白石齒齒
　　　戴主事妻胡宜人墓誌銘
𢎞治七年夏六月二十四日予騎過長安之西街街東
西交北出户是為戴天錫之宅予惟不能逺睇然遙見
人旁午織其中狀少近聞有呼號聲予不能忍立騎麾
𨽻入問狀𨽻奔出致其舎兒語云吾主母以今夘即凶
吾主人翁泣仆地方召匠治棺斂飭飯含具總總予方
幸天錫之有賢助而又惜其罹此釁也明日入弔天錫
抱嬰兒汪然流涕立棺側語予曰吾妻無宿疾頃春咳
作而熱發腹癥結如有物梗之者夜卧必裸其手醫云
此胎氣壅而熱逆也不可下宜疏其氣而導其血閲月
咳盛而熱蒸騰騰掌若握燒鐵錐不可忍醫猶執前診
不變至晝夜咳咯痰遂泉湧日易醫醫輒庸前醫然實
皆庸卒不效至此其命也夫又曰胡吾妻姓也某吾妻
名也懐寧吾妻鄉也處士瓚處士剛孺人王吾妻之祖
若父若母也鄉進士鳳吾妻之弟也未歸吾時其淑行
之在胡媒媪言于吾母太宜人以致于吾父主事君所
以必屬于吾者甚備吾不欲言之自其入吾室而吾母
愛之如已生竈婢私竊語曰乃今見精飱鄰嫗得分遺
歸語其家曰乃今見巧製吾之入闕也實挾以行於今
為七年吾丑而興糜漿之飫吾腹寅而出終酉而入吾
腹復然吾弛然而卧矣吾不憂于内而得專意于外以
畢吾公誰使之吾不欲覆吾妻使不聞也子若吾哀而
與以銘以歸祔于先塋馬鞍山之原則將不恨其為女
人與不相吾以終矣天錫安慶潛山人尚書祠部主事
宜人之貴蓋其貴也子一人嬰兒安陵女二人某年三
十銘曰維寧有胡其生邪維潜有戴其歸邪維京有邸
其客死邪維馬鞍有髙丘其反葬于斯邪
　　　義官王君墓誌銘
今天下大較聚十氏居必有王氏其古受姓多也京師
固多王氏東上角王其先錢塘人也太宗定都燕徙天
下諸豪實之王在徙中曰某實自錢塘來者某生某某
生鉞鉞生祚字永錫乃君也君之上世惟守錢塘之貲
無隳無崇景泰中君始嗣主族時京師新罹虜變四方
商賈莫遂進市不集善貨善貨夘至已售以為遲幸得
脱去不甚計估值君廉賈皆五之厯天順天下日就平
至成化凡二紀晏然兵革不用則已嵗走數十舸出淮
江吳越諸州舸綱一人受厚直以次計力能上下傭之
循環迭至輦輓晝夜屬于門皆諸南方奇物而麴以釀
繒以衣魚鹽以食尤多切人日用者故京師語雄貲必
曰江氏次王氏王氏謂君也君歎曰吾何以是名邪乃
賂醫集善方爊煮煎熬百藥粉液以為膏傅紙上遇有
貧病不能自致醫者輒施與之凶肆棺槥常隊入緡買
之以竢死于溝中道路者餓夫羣然操瓢延頸于門日
益不厭四方供輸庫藏或給大官牲蔬果實遇有漂于
水刼于陸紿于無賴者常子母貸于人而留其官符以
為質君不欲故立異姑同俗然實不主其必償故人有
急樂趨君君二弟祐皆奇士克成君美祐子永清衛指
揮僉事瑛尤孝事諸父得其驩心蓋君雖在豐裕而奉
身極樸素朝夕食數豆蔬而婣賓進匕筯則象犀瑇瑁
珠貝爛然在几不為嗇態貴游之豪蹴踘摴蒱聲色狗
馬充斥閭里而惟投壺歌詩焚香瀹茗務習野意以為
清故其子弟之不見異物而遷焉嗚呼君為人亦偉矣
君嘗入粟實邊故冠服得此貴人然實非其心之所存
人皆知之也𢎞治乙夘四月己夘以疾卒年六十子男
二瑾孺人劉氏生珣側室黄氏生卜五月某日葬都城
南三里何韓家窊之先塋君疾時度必死泣謂祐曰吾
寄於世而不能自華爾吾哀而丐羅太史銘吾葬是爾
吾華也吾不死矣吾聞楊諫議與素善諫議吾婣也敢
以是累及是諫議遂來予不能拒也銘曰能以昌其家
而不屑屑于斂挐衆汩汩以奢固囿其轍而不入于邪
殁能知以自華使百世有聞抑又何嗟
　　　廣西按察司僉事熊君墓誌銘
閒住翁廣西按察司僉事熊君也諱景字開甫幼為熊
氏令子弟比長以詩領江西己夘鄉薦成化己丑登張
學士榜進士入刑部為主事擢員外郎己亥轉今官甲
辰念母劉太安人老無侍請歸養因以是號志休退也
丁未年五十六十月晦日卒越八年是為𢎞治八年其
孤葵始克與其季葛謀以十月十六日葬君于某前事
葵屬鴻臚序班裘儀來丐銘儀君壻也道君之世與其
事甚覈其為主事也屬部多大獄部長使鞫則屢掣于
大閹貴人横竪間隔法所入必脅使出所出必入君意
一不為動出入惟法無爽錙銖至為員外郎亦然時名
大起人逆君遂大用以員外郎贈其父母封太安人妻
封安人部長徳君助已常與太宰道君能吏實不欲他
用太宰誤以為薦也以當廣西部長大悔君欣然行凡
所轄道在則犴狴一空投牒受辯旁午立門外入則惟
聞脱校聲吏俯首書牘不敢睨人張關節要賕為姦二
廣節鎮都臺朱公嚴於覈實以賢監司許君檄君勾當
潯桂諸猺猺人類而獸性居山林遇擾動輒號咷叫嘯
觝觸跳踉必以死逞靜則跧伏不見踪跡君知其然約
吾兵不得徙壁壘隂遣間衣商人服負鹽底猺所若為
潛竄懋易者猺不疑也集來詗虚實間曰吾商人不知
新按察官何人然見其方具器若古壺狀者十數實石
其中窒以巨水計曰猺出降無庸發此不然此嘗破大
藤峽者也猺懼白酋酋即日降不旬日降猺及獞獠數
千姓蓋君以謀勝也公大喜鐫銀牌曰奬勞功勤以付
君亦以勸來者及其請歸也父老泣留謀沮之然以不
及先事為悔無已明年乙巳朝廷追憶其勲以文綺即
其家賜之居母太安人則恂恂如童匕筯不以人代人
問居官時事笑曰國有成憲官率循之無工拙也退然
不以自多而實非忘世者太安人殁喪以禮凡緇黄宮
于㝠者屏不用歎曰吾何能俾吾父母貴吾何敢必得
養吾母以畢吾私皆吾君賜也吾雖駑然誓此身邁往
一奮報者至是已矣熊之先居南昌杉塘世傳楚子熊
繹之裔屹然大宗元社將戹盜四起能以兵保障其鄉
曰九成人無少長咸曰善翁是為君之髙祖九成生徳
讓徳讓生素敬素敬生資直資直君父也文皇帝時徳
讓以才子選在江西十八人之一竟齟齬終泉州司税
壻諶氏諶板湖豪也遂居板湖於君為曽祖素敬懲不
仕能以所儲二千石貸饑人償未竟忽取其券一火焫
之復來償者曰而未嘗貸吾粟何償也弗納號留耕於
君為祖資直則儒者也學有源委敎於鄉為嚴師於家
亦以嚴勝太安人助之故君無假他師而成殁贈生封
實宜配傅氏封安人者也子葵葛丐銘者是已女鳴貞
儀之妻淑貞妻張記順貞妻齊世華懿貞妻林紡葛暨
世華紡皆業進士為學生孫男龍孫孫女閨懿尚幼也
銘曰荆支洪居去杉即湖蓄鬱紆發勃如慎刑書往必
趨如大愚扼吭擣虚出酋不虞其歸誰呼正虞倚閭不
究其圖嗟烈丈夫今也則亡骨可枯名不渝
　　　錦衣衛千户安君墓誌銘
景泰初額森未即悔禍南土弄兵之戎所在蠭起一二
奔命之臣乘時觀望多其身圖由是姦伏于肘腋間莫
可擿拔景皇帝赫然震怒恐有以戚我上皇遂嚴偵探
之柄拔錦衣羣校置之東厰使之入微擣深不以時達
時則有若安君諱順字子和者尤傑然夐出君汝之新
蔡人幼侍其世父整于京整錦衣總旗也老以君代至
是以才見使用事然其童年播遷東西浮寓以身薪水
無隙以學而心獨恨且無攸適從則惟遇僧梵于瞽説
于途亦説久乃口通佛書諸多傳奇野史後亦厭棄惟
喜人讀書從旁聴之輒能成誦積至儒生所恒習者張
口縷縷而出間能辯析義疑至史傳所紀即斷曰此治
朝也或矍然曰此政失當亂若真能了了者其實手眼
漠如也性無鏃礪之鑿事必流其真誠心寡蓋覆不主
嫌疑凡闗涉政治大體即貴幸勲戚麗于憲度不避茍
曖昧非其辜雖上意叵測必以身任之一時姦人飛奇
反間嫁禍於人者皆見沮塞斂手避去坊市惡少年相
語必曰毋嬰安順威寧伯王公為御史時晨入闕吏紿
其家金器匿娼家不得公以語君吏聞君至股栗舉其
槖伏辜扶風人趙才興從貴將久無功怨望誘妖僧以
星炁煽人刑牲誓天朝陽門空舎中約旦夕變有詔覘
之同事二三不即發君曰厝火必焚焚而沃之晩也捕
之得其事狀并黨磔于市閲月蔚人呉伯通與其黨余
郭福亦謀踵才興之為者亦皆墮于君手故未朞連受
賞自試戈㦸司百户至真伯户皇上復辟奉迎乘輿多
見任使㑹朝廷入廷議以君九擒劇盜功最多授副千
户先皇帝即位初妖人趙春隂部署偽將偽擬國號于
滄瀛間灤河並邊謀誘敵入其盜曰王成玉曰李端曰
傅洞淵匿機誑脅民洶洶且走且惑君以次擒之以獻
進今官享榮三十餘年階武徳將軍封妻張氏宜人贈
父齊如其官母程氏如其妻皆是功也初君念軄禁近
母老新蔡不得朝夕侍迎之京竟食君禄以壽終躬歸
其喪合父窆人以為孝仕不仕少有知者皆聞君名尤
為内相劉文和公所奇見於文焉𢎞治八年年九十十
二月十六日辛酉卒子賢蚤卒嗣副千户者也寧入粟
為郎視七品亦卒泰以戰功官錦衣百户孫璲瑜璽瑁
瑋璽嗣賢官今為百户女某宋通妻也明年正月十八
日葬大興縣東湖社豐臺村墓與張宜人合然宜人之
窆已九年矣其幽堂宜有銘來屬翰林編修羅玘玘與
御史潘楷友楷妻通之女君之甥也楷言其世與貫而
已君之為人有不待言者銘曰執威弗威國威在斯炎
石及玉而豈可為蠧既糞木衆亦灼鑽毒其初生木乃
得完是維安侯克遇三帝祕密爪牙耳目攸寄侯率其
性暗與道俱蹈是二美史有可書大都之郊此維高丘
有石誌幽是曰安侯
　　　贈監察御史王君配張氏合葬墓誌銘
贈監察御史王君贈孺人張氏廣東道監察御史表之
父母也先是君以成化庚寅十二月二十八日卒御史
偕其兄聚才葬之宅南先塋𢎞治戊申三月十六日孺
人亦卒又穿君墓而合葬焉君之卒也年六十五御史
時為鄉進士未貴顯孺人見御史舉進士知阜平調廣
平迎就養入南臺為御史年八十三以卒御史免喪用
薦留之臺考三載今上推恩其所生而君與孺人始有
是贈距孺人之葬九年君之葬則二十有七年也御史
將以贈銜題諸墓而泣謂其友給事中于君某曰吾兩
葬吾親皆弗邇史館吾不忍以草野語銘吾親吾是以
飲泣而待幸兹恤典吾親銜若斯可追銘已史氏吾朝
夕同北面也所與善者宜莫吾拒謹以吾親世行授子
狀于君狀曰君諱原字孟本樂庵其號也父清清父彬
彬父允中始家汝寧西平里之洪村允中上世則商水
人也而孺人之父曰二翁亦西平人以門閥婚君生十
一齡而孤母郭氏鞠之成君亦蚤自懲孤㷀恐遂沈汩
乃力問學為多能尤躭山經地志堪輿樷辰家之書久
遂通其説則出遊長林髙丘巨壑陟降徘徊眺瞻其間
津津然若有味者或竟日不去或竟去不顧人莫測也
居閒惟與逢掖寒畯之士劇談雄辯去則閉門兀坐焚
香啜茗而已里閈積恚至欲相軋為懟者立解之如決
沮釃水不為力及捐所有於貧之尤若沃垢而去之汝寧
東盡上蔡南界遂平西逼舞陽北抵郾城縱衡數百里
介紹謁君為相宅卜塋兆者踵至君隂察其悃愊或非
憸狡睥睨貴富與窮迫而良者間為一往有致金繒於
歸囊則盛怒堅拒擲於地而去曰吾豈為是來邪於豪
右大宗茍薄其為人百方招之弗能致其心志飄飄絶
不屑營細瑣一惟孺人居中主之故四時薦祭賓婣時
至男之學也女之嫁也牲牢修幣未嘗告匱用能弼成
君徳諭子於道在縣邸老益嚴察俸入外一毛弗置於
庖厨間笞朴之數御史晨出則戒損之卒俾御史以致
政成以召入為名流其有功王氏者也聚才於子為長
次則御史女二人壻李寛朱永寧孫男六人廷轉廷玉
廷資廷貴廷賞廷貫孫女五人壻某某皆士人嗚呼狀
若斯于君其豈我欺也邪則其東西封而墳者蓋纍纍
也有能若斯墳者邪豈其自厚其躬預處其吉而今果
然邪是宜追銘之以告于其幽予與御史善者也烏能
辭銘曰孤能以其宗興嫠能觀其子成差池藏於斯人
以為猶生
　
　
　
　
　
　
　
　
　
　圭峰集卷十四
欽定四庫全書
　圭峯集巻十五
　　　　　　　　　　　　　明　羅玘　撰
　　墓誌銘
　　　存菴處士傅君墓誌銘
閩人存菴處士傅君卒吾友謝邦用亦閩人來為丐銘
恐世不知有君也它日邦用嘗為予論閩人士亦髙君
行言君有弟瓚盲盲廢棄也不能業作凡家有盲子名
為坐食父母雖甚愛服食不以齒它子習為恒君獨喟
曰人自求盲耶其亦不幸而已矣奈何割恩至此推其
温美于瓚而反取粗糲服食之與行於庭遇闑階必相
必掖有急則負之以走長當分異君黙計其産不足給
數口終當復合如初姑然之而惟自居積服賈市便宅
里度既可忽召瓚與其數口歸人不知其何也君謂瓚
曰吾與爾老此課其子業皆有經嫁其女一人于士族
瓚實慧善以口鼻嗅啖金銀珠貝手摩錦綺繒縠布縷
定估值髙下即明目者不如亦佐君理其家君時呼飲
導之笑言自遣以卒日人以方諸陽亢宗云閩於八郡
為會府號十萬戸山皆四際而逺且童貧病而死者艱
於得木為棺君倡于鄉月施錢買棺置僧寺中俾一僧
主出納書于籍嵗稽之以杜欺行既久閩幾無土親膚
者其酣於義如此見人難急之如拯焚溺至解乃自營
其性然也然能慎所與處不輕假人以色故有言於人
人自為勸沮退為善者亦多子鼎㓜有殊性閩之占經
據席授子弟者相望君意屬即嵗納金幣日羅酒食恐
不慊即意非所在雖招鼎不以徃也故鼎之成不獨於
文一舉即魁八郡為解元𢎞治己酉嵗也今業太學厯
中書事聞訃實尾邦用來再拜出狀盖君諱琦字希玊
祖童考祐年十二時通大誥補社學生得復其家事父
母孝沒能以禮葬祭之而律家如官府屐齒之及存尺
寸號曰存存方寸以留耕意也配黄氏子鼎之上有㫤
孫男震亨謙亨泰亨吉亨孫女潔敬年六十七𢎞治八
年正月己酉為卒之日其葬以某年月而為之狀者鄭
進士希大也狀與邦用論合是不可使世不知之也應
銘銘曰
存匪在明不見是圖凡今之人手口拮据攖爾兄弟椎
髓剥膚髑髏髐然忍充盃盂惟忍匪存存于心始凡父
母愛亦及其弟彼生不辰天奪之明彼將何歸爾非其
兄既見其生不忍其死矧有委壑有不顙泚有盈其藏
視弟視鄰陽為不知亦獨何人嗟存之人兮而已反其
真於何考徳兮我銘其墳
　　　韓孺人陳氏墓誌銘
文昌韓孺人陳氏隱君汝美之妻進士俊之母俊試通
政司政有賢名未第時予識之夏職方氏遂亟見之朝
不見者幾日矣職方曰其母訃且至子徃弔之俊泣曰
吾母殁期為𢎞治八年八月二十八日及今已九月也
吾其乞歸以月日塟塟有銘銘舍史氏奚為之者職方
遂以狀來曰孺人諱五妹字惟正大父均父環襲慶柘
業獨出它氏而環尤以嚴勝僮奴苦笞撻弗能堪孺人
時童女也嘗從容乗間諷止環乃大驚識為竒女隠選
右族之良遂歸韓氏韓自孺人入姑之顔面無日不愉
懌僕婢之供事無事叱箠子之學膏火不絶於夜嵗之
積餘倍他日隣之東西室無有凍饑徙死者成化戊子
髙雷盜起民相帥桴海入境避日集里巷物估驟踊斗
米至百錢韓氏廩日啓也孺人戒守糶者毋増錢而留
其無糴者飲食之於家盜定得歸者衆海舶之至包篚
寓謝之物嵗嵗有之丁未夏有舶遇颶漂焉盖私入島
夷互市者也浮尸與匵相錯薄于岸匵皆珍貲民泅水
争負其匵尸或枕匵相鈎不得脫則擘而盪去之孺人
自閾以緡置隱君手曰急以是募瘞諸汎汎者不則魚
鼈之食或腐而解耳吾不忍也隠君嘗恚民有侵其地
者欲走府訟孺人固争之未幾侵者家覆以其地復尤
不能有其田半歸韓氏隣少年醜其妻之疾也謀出之
孺人以計召之至恐以禍得不出而其疾亦瘥今􁞘􁞘
健婦矣縣之嫠婦與姑居者一日姑怒有從旁譸張之
使訴婦姑過韓氏暴婦罪且由以入縣孺人曰而訴婦
縣必置婦死婦死誰與而居也誰食而以終也姑寤大
悔罵其旁人曰爾誠人邪幾導吾死逺近有孤女或孺
人不聞聞必以資嫁之至有閭左冒韓氏婿者及聞孺
人疾劇奔走問視日屬于門殁之日以母哭之亦數十
人子五人儉嚴俊倫价儉丁酉貢士俊進士也倫亦業
進士女三人某某孫某凡三人孫女某凡五人享年五
十六塟縣某山之陽於乎職方方考訊寰區之内而覈
其實以佞應者懲不貰也顧自為鄉人佞哉宜銘銘曰
幾五紀身女妻婦母自童徂嫗内則孔富樂脫野莩取
尸魚腹嫠有慈姑媢有徤婦孰孤無父今有乳哺惟徳
無逺太史誌墓
　　　鄭母葉氏墓誌銘
予試京時主鄭綱氏之隣因識綱綱從弟瑛徃來綱所
又識之間造瑛瑛以父禮主客茗盌飱簋饌具飭甚予
心善主饋者然無可輒發退以語綱綱曰瑛母手作也
問其姓則葉氏其鄉則錢塘也自是善瑛瑛業進士予
亦業之實疎瑛不知也固推焉若能為之指示者與予
游禮日加既數嵗盡得葉之世祖徳父盛母沈氏所以
籍京婚鄭氏之故與其在鄭也刲股以愈舅孟純疾又
刲以愈姑宣氏疾舅姑殁執哀三年為孝婦勸夫納小
妻小妻生二子如已子櫛東家整整為良妻教瑛蚤夜
友勝已以學瑛以詩經中𢎞治乙夘順天鄉試為賢母
予心存之謂其永長存食報享瑛貴無疑丙辰之臘予
道遇綱服朞而容戚問之曰瑛母以十九日棄吾仲父
年止六十仲父哭之哀過既而忽作曰幽野百嵗叟死
三日埋山麓木少拱已矣況婦人乎吾妻幸死輦下有
史氏可附以聞瑛也與羅太史㳺可無圖乎又曰葬以
明年五月庚申吉辰也必於崇文郊之魏村社從吾先
也又曰汝弟玹琦雖庻亦汝母子汝妻車氏汝母冡婦
也汝姊秀貞汝妹秀清秀容汝母女也秀貞夫錦衣舍
人陳鉞秀清夫鴻臚舍人庠生趙昇秀容夫金吾指揮
李珵汝母壻也及汝之女素蘭汝母之孫可悉誌于墓
無遺瑛諾以授友人李進士瓚狀狀至是始成瑛捧入
吾室再拜泣以丐予銘銘曰
妬女通疾舅姑有疾於歸何疾去前通疾惟舅姑疾宜
天不疾而遽斃之疾嗚呼茍有令名疾斃不疾
　　　鴻臚寺署丞羅君配朱氏合葬墓誌銘
鴻臚寺司賔署署丞羅廣容諱𢎞南昌豐城人其官則
鴻臚而職實主贊英公軍事凡在軍二十有六年始掾
宣司司最其能舉入部部選入軍為史史主書然其次
貫魚于上多或不良于書或私作過發反于部為恒英
公且總羣帥羣帥事當闗白行止牘籍日填委倍它軍
公察廣容視前史覺差無留滯且訥寂安安意獨注不
輒比他史例釋去故自冠帶除順天府照磨所檢校在
事如故檢校乃帶銜也是時予始仕以同姓故急得假
其副騎羡卒走于途實逸典度外廣容亦不少虞自累
介意後或作難色以是觀其厚有士氣至坐其邸出漿
沃渴酒辟寒食實饑無厭倦俾予如歸忘客寄則又其
配朱孺人助之也廣容日凡三鼓起候于公門飭細戒
𤨏公出入白趨出上馬抵軍休必以瞑雖盛寒暑不廢
至不了其邸舍箕帚所在而飭其孟子昇仲子冒以庻
事館師以教季子晹則多朱之主暨晹冠乃齎之歸試
於鄉即學于學雖隔越數嵗即無興懐召見其割季㓜
之愛亦夐殊特可厲流俗予歸北來朱以十五年三月
十二日疾殁年五十八廣容見予涕泣不已時亦風痺
痿跛曳垂奄奄至是果卒則七月十八日也年止六十
官止於署丞公悼如失左右手軍中亦有知而嘆息或
泣下者昇先卒晹奉喪歸與昌謀合葬於縣某山之原
晹奮冒圖吾親使有知幸有會適此吾孝也於是錄伯
塤下振旅振旅下雅仁李氏為其曽祖祖父母某某某
某某為朱之曽祖祖父母適萬郎中子欽曰遇奴適楊
主簿子翺曰婉秀適江貴曰娩秀適周通判孫楫曰冬
真側室鄭氏出曰轉奴曰足珍為其女曰山曰夀曰仲
曰季為其孫男曰端曰良為其孫女曰洪氏為昇婦曰
周氏為冒婦曰丁氏為晹婦朴軒則其别號也泣拜授
予曰願賜之銘予辭晹又泣曰晹痛晹父母俱客死於
此不幸也幸無靳而賜之銘乎是其不幸也安知其非
幸也耶予乃銘銘曰
冠耶笄耶天作之合耶起于藩耶登于仕耶仕而陟耶
畢婚嫁耶而未之或暌也是之謂同生既而哀耶差池
其死耶而卒能歸也同其藏有閟其光維其後之昌
　　　武畧將軍辛君配劉宜人墓誌銘
𢎞治十六年十二月某日廣徳州知州辛禮葬其父武
畧將軍母劉宜人于隆慶州三里河北岡之原先期走
京師底其同年太史氏南城羅玘拜且泣曰吾父母行
應銘行未可遽一二數其大宜莫如己巳之變吾父以
永寧衛副千戸先受戸部檄峙粻于榆闗待車駕北征
以事治見知至期遂當翊扈及師潰土木吾父收散卒
退保昌平之西崦與大衆合為營謀以遏敵衝衛皇陵
且連聲為京城援既而永寧陷吾母以二婢一童奴約
吾兄弟於背由間道匿薈蔚中夜行晝伏得縁居庸西
絶巘猿懸而下底澗谷饑將藤蔓齧之推糗餱餌吾暨
婢與奴凡三晝夜始聞人馬聲就之乃吾父營也相與
抱泣且喜衆亦驚聚環觀且喜或賀辛氏微吾母幾不
血食矣事平調守隆慶遂為隆慶人天順己夘従鎮朔
將軍武强伯征大同斬敵功當叙遷會武强薨受銀幣
之賞進今階比終其身口不言當時事於乎此吾父母
之所自立者又曰隆慶兵後戰骨暴原野雖郛郭不免
吾父哀之買地于厲壇之側舉收而瘞其中曰使從其
類不足又廣於北山之麓俾可繼永永取羡木為棺貯
之以竢徙葬者之求急賙饑食死賻行資親舊卒恃以
濟有差州有别宅曰此可館師郊有三墅曰其入以備
日給餘儲之曰贄在斯乃遂以吾學曰爾其以是繼吾
固安良鄉之緒業國初都憲考功二祖大鳴于時而二
邑吾故土也故云然既已又泣曰吾父母生長北陲未
嘗凌江涉湖觀南天之壯吾為廣徳時一嘗迎致之太
常陳公侍郎王公文可徴也而後竟以廣徳累嵗庚申
就辯於南都而八月二十一日吾母歿年七十八十二
月八日吾父亦歿年八十於乎哀哉安知非以吾之陷
於罪辟念不可逭而致然耶不然無能身親視兹含飯
其亦將誰諉耶不即殞滅延兹三年未敢輒葬必獲不
朽言銘其圖以贖乃出檢討石邦彦狀示予曰子其銘
諸按狀將軍諱剛字行徤祖志友父英以靖内難功至
羽林衛副千戸改永寧衛贈武畧將軍母贈宜人姓
李氏宜人諱某字某千戸銘之女子男五人福嗣千戸娶
劉氏繼紀氏禮知州也成化丁未進士娶戸部尚書李
公女繼周氏禎千戸娶龎氏祥娶楊氏繼馬氏祺娶張
氏女一人適隆慶衛千戸梁􁀙孫男十五人某某孫女
六人曽孫男四人某某曽孫女四人其大都與其所述
合邦彦顧佞者哉銘烏乎辭然曰不朽何敢爾銘曰
禄官如之何訓忠娶婦如之何存宗孰不有言曰為當
然而囏而艱孰不曰難將軍宜人同心異身忠全宗存
宜人將軍憲憲令人千古此墳
　　　處士胡君配沈氏合葬墓誌銘
髙安處士居石頭街曰胡君源會卒配孺人沈氏以𢎞
治己未正月十八日先卒至是為癸亥二月六日相距
凡四年子某卜甲子某月某日合葬於後龍山之陽某
子行人司行人鎮實君孫也方在任投狀來乞銘盖石
頭胡龍口胡也自龍口之遷石頭曰永亮於君為祖永
亮生克忠克忠娶某氏生君君㓜在輩行獨難為比敵
克忠心異之隂計曰是不可以凡兒儷資謀徃畧旁近
若將求焉者實密以覘得石城沈氏喜曰不獨其世且
無踰其良即聘室君即孺人伯朂其父也初胡之先李
唐厯宋最名為有顯人至元不欲仕又不欲暴白媒其
禍乃詭跡於理學中曰吾子姓類與舉子學背馳至君
始改奮曰此非其時邪乃館師以瑞學期進取賔講友
習前去後至奴飯馬芻悉具充甚人益便來後亦間有
顯者然惟上髙黄少宗伯在館最久顯亦獨著四方名
勝士茍過石頭則多君之主至有迂騎數舍欲以觀君
者君始總家政時亦善居積積貲貯榖至鉅取貸者不
豫計其愿姦虚實或留物為質惟其劵之出卒值嵗祲
劵空存日耗鑠晩遂坐困而好士樂賔一踵其前不少
殺孺人揣知其意常百方補苴恐見圭角傷其完美其
為人有識鑒繩墨在中不知彼已隨方應之操筆作書
縱横如志人以精楷善之要未為盡知者嘗自營室畫
形於堵集匠戒曰寸視尺尺視丈囘旋八方得成失毁
吾室法也匠如言果見壯觀乃服至他小器物亦然南
方偏境孩婦不識弓矢君偶得是器試射之每五六中
見者大駭傳以為異時守劉公端方設城府簾陛斬然
於庻衆獨髙君以湥衣幅巾遺之招為鄉飲大賔不赴
或旬月不見則存問寢食何似或踰年則必招致郡閤
問政所便所不便然常以疾辭雖疾惡過甚而恥言人
過故族行以至閭里内師外慕隂悔頓悟而改行者多
有之居常嘯咏徙倚終日不以事物攖心常曰使我能
無内顧者吾妻也瑞屢就舉竟不償君志而老養終事
賴之人稱為孝子仲琰叔琳季璇皆先君死女二人適
劉球蕭㫤孫三人長即行人壬戌進士次銑次錚孫女
三人曽孫三人享年八十有三孺人殺其四焉鎮奉命
祭淮王使歸以朝紳視葬似於君奮發不負者銘曰
寧人之負逋甘其身之窶顧若有餘有相者賢則惟其
然世澤之延吁嗟乎天
　　　河東運使陳公配梁安人墓誌銘
安人梁姓諱一真故河東都轉運鹽使司運使陳公配
也曽祖某祖執中父景致與公之祖某父某相望為臨
川隠君子二家選所宜婦與所宜婿以安人歸公公家
浮游山下舟車日夜屬於門率十家之口留一人力作
治蔬圃餘丱髽斑白並販易走窮裔絶徼務倍蓰歸誇
為長雄煽成俗不可變公幼自奮拔力問學為進取業
業精在師師必逺詣而浩博又在羣書不能無費費無
從出則安人篋笥至無遺儲繼或織作以佐無倦且恚
致公一意所治遂以詩起於鄉登成化己丑進士授主
事得工部虞衡司遵化鐡冶者司所治也職次當監其
厰厰傳有妖類能殺監者前所殺者喪始發公即代公
亦惑安人後至叱曰何物祟鬽乃爾奕奕吾修短不有
命乎乃在祟邪即日入居之冶之徒皆免大辟囚編管
使自貰者雖狡獪實無所挾竟日枵腹奄息垂絶至踐
㪅得休出竊銖兩匿股胯間貿餅餤茍活以為常公每
㢘得將置之法安人曰此饑莩耳胡庸湥治戒僮僕毋
以是事聞公公考三年封安人公改刑部廣東司陞員
外郎郎中司例訊錦衣親軍所𨽻獄怙勢倚援盤糾叵
測徤吏即束手公益向徃不以難沮每私語公毋輕當
死獄有死獄當是而其家人恐秋期迫即壁狀伺公起
朝出潛入投金銀器數事標名其上而去會安人出料
理門閾覺急追捕送公所用事閹欲假公手以獄殺無
罪貴臣快忿者公怒忤之出禁偵事士偵公以中傷而
安人日料理如常實不知閹所為逾月竟不得毫毛釁
去間歸夜過小孤諸子在側會風起簸浪觸磯石鬭怒
湧扁舟顛頓隙解水噴入敗不瞬息舟工呌呼鬼神投
牲牢擾擾安人陽陽無苦敕諸子勿怖曰頃當定須㬰
風旋南舟少定隙亦復閉無他兩隨公守福守泉暨陞
河東則以公老且病慮或非常自家三千里疾馳至則
公已疾踰月卒果如所慮以喪歸自始嫁比公卒志成
公美不以内政煩公公亦悉心任付俸入度支喜慶凶
賻貧賙疾問公若罔知而所居室庭湫或曰更之亢隘
或曰闢之宏皆不答因故易敝主于棲止則已在遵化
及部教二子威嬰得今臨清夏守為師雞鳴呼起習誦
誦已出侍講席入就飡飡已出肄文辭夜炳燭使誦公
入顧笑頷呵呵晨出復然有問者曰然夏常語人曰昔
云嚴父今見嚴母在泉州又得方秋崖教如夏亦初不
以威嬰進與年俱少弛贄方與日給併寮之子皆曰於
我乎供之若今禮科左給事中王文哲其一也威果由
庚戌進士授某道監察御史嬰由癸丑進士授南京刑
部主事而庻子淵教亦如之將踵兄之為者平生哀人
之急而先諸其近者收堂姪姑于母家室而業之直族
彦春子老生垂死于堂兄之寃而完其産溥恩持義而
行之以機宜故所發不蹶事髙于一時而流聞於人人
甚多𢎞治十六年十一月十六日卒年六十七主事先
某年卒惟御史侍易簀亦以使廣便道得在省其天乎
威娶甘氏嬰娶胡氏千戸女淵娶鄒氏助教女女某適
知府徐用濟季子庠生徽慶孫某御史卜某年月日葬
某原而當反命闕下乃以吏科左給事中吳懋貞狀來
乞銘玘前趨闕過堂下擬拜因痰衝不果拜於乎不果
以是終邪是宜銘況承乏史氏銘曰
入陳輟耕前已後庚連癸三登甲第仍仍臺省彚征維
夫子榮以陳有聲可謂曰能廟食陳牲有永厥靈矧其
髙塋浮山英英汝水瀯瀯
　　　樂善先生墓誌銘
𢎞治元年十月九日東河樂善先生劉君殁子吏部主
事約拜官之夕走訃適至捧以泣袒括奔喪孔棘以上
聞故稽其行得訊國史諏以某月某日食葬兆用歸居
其柩於縣苦山之先塋樂平程楷正之狀其行以俾南
城羅玘銘故事銘必誌其世系功謚年爵于為後考先
生諱觀字子瀾隠士也無諡鄉人迹其實號曰樂善先
生輸粟得階承事郎世東阿曽祖郁祖思明父臨晉教
諭璉母吳氏配蘓氏子男五人長曰紓次曰純約綺綰
女六人三既嫁三在室孫男二女二皆服衰視窆先生
於臨晉為冡嗣臨晉兩登太學先生始侍後於其歸也
迎於家臨晉視家籍倍蓰驚曰兒乃爾强人意得以不
憂終四弟寛信敏緝調劑翕和甡甡向進而昌黎丞亨
業儒有官禄人皆曰先生成之弟亦曰吾兄也正統戊
辰伏濟溢虎窟壊張秋隄張秋天下漕津也重足待塞
竟浩漫㒺措手先生時署醫學入白計所司竟用其計
泝舟虎窟之麓投薪木三徃返比塞隄成噤不言天順
丁丑齊饑米商射利價騰踊先生亦船粟徃糶下其估
至為黠丐所掠卒不較而反徧飼羣丐人或以癡目之
微笑曰然戊子又饑有詔官出粟賑貸者先生出粟應
詔猾胥索門戸無厭難其檄方伯袁公杖胥授今階東
海張弼世方珍其書有東阿劉郎好義之句旌其義也
辛夘徳府以親藩出殿于齊大臣便宜出官鹽以濟用
而清河簿獨乾沒扳援主出納為姦强先生為所由需
厚賕不能得厚誣之闗節糾結如亂絲紛不可白先生
欣欣廢産以償齊人無少長咸覺其寃壬辰殍尸載途
購募徧瘞猶男女異坎髙其封纍纍今有可見者平生
過於友愛仲弟好酗一旦誤傷脇弟驚怖奔逸不知所
為先生神色自若無一語誰何弟得自定如初蒞僮僕
莊而温箠楚未嘗及其膚亦不假以辭色人有所貸不
意其必償察其終難償者隂折其劵嘗為子婿費不給
宋麟者納吉千緡怪之曰償前所負也其于學不于章
句於大義嘗讀宋史至岳武穆傳閉目不視久之從弟
獲鹿司訓幹質之邑黄司訓黄曰噫吾鄉老人猶裂編
擲之地幹曰可怒在檜編也何尤因持論不相下主事
從傍徐曰家君之惜在武穆此老之怒在賊檜論遂平
君子謂惜出於愛怒出於義先生仁勝故愛發耳始從
先人居苫山徙學宫傍又徙狼溪又徙苫山之東今墓
在其隂焉主事同余舉丁未進士援恩推進士禄禄先
生于家幾二年俾慗遺食數新其榮與行均將不止此
嗚呼此主事之悲以丐余銘也銘曰
黔守廬用蠱譽末受祉食以子不有躬漕之通匱厥槖
野無骼不責逋人樂輸允若兹昌其嗣百世有懐尚曰
樂善先生於是乎在
　　　惲進士妻蕭氏墓誌銘
𢎞治十六年十一月十二日進士惲巍妻蕭氏諱愛卒
於京師之邸舍明年四月巍得例請因以其喪歸葬常
州府武進縣某山之原某月某日抱男一人汴弟女一
人玉秀視窆將發京師憤泣曰巍必使後世知有吾妻
愛名不然巍負愛也即為書述其曽祖某祖某父祓母
趙氏祓起胄監知東莞又知藍山晩乃得愛愛之故以
愛名所以愛愛教愛出常故愛知書嫻禮為蕭女魁暨
十五歸惲惲方屯邅遭舅喪灾連綿不可以家徙江巷
田廬廬且再燬不能輒廬至葺茅溝塍上居者移時安
若髙屋奥室無病色惟務資遣巍入學宫贄師營學乙
夘獲領薦書上春官遭繼姑陳氏喪能以禮襄其事仍
仍多難中尤總衆律下節調其服食惟適以俟巍歸惲
又覺將革前之沓沓者辛酉冬力主相巍北行巍莫能
奪值其臘倍寒舟冰車雪砭傷胚疾入膜特甚壬戌巍
登第釋褐甫四日果索席卧日益憒憒然猶屈强支吾
摸汴弟入懐不置家人奪止之即復然延至是與巍訣
訣已卒年三十其訣語孔哀不忍聞亦不忍述也書成
偕同年庻吉士貴溪畢汝舟入吾室泣且拜曰夫人死
命也死于客亦命也其無庸悲獨悲夫吾妻以宦室息
女入衰門支衰且難而且俾衰垂有可觀固不必及享
且不逮見可哀已惟能圖其不朽庻幾塞吾哀將惟銘
是託汝舟亦曰是其度謀審湥將不可變終不得讓乃
為銘曰
娟娟柔質辭順即逆而不顛躓有志有畫宻其有櫛如
棟斯磶在百獲一以夭殯客蒼蒼靡詰祈夀幽石
　　　御馬監左監丞博囉墓誌銘
𢎞治十一年冬十一月上將明年郊凡郊法駕以鹵簿
從鹵簿馬萬駟太僕不與焉咸出于中廐之良御馬監
是也監之官太監下少監少監左右監丞夙戒䖍恭訓
飭奚厮箕以剉塵菽以火熬櫛鬛膏騣比物齊毛窮殫
日夜或時辟易調騁鑿冰以濯以飲則多丞主之右監
丞博囉以七十猶在事然卒以是撼頓得心胃疾氣壅
逆膨脝阨塞口張呼呷徹晝夜從子成錦衣百戸夀更
迭入侍有以聞太皇太后者亟遣宫監來視且賜銀半
鋌市善藥然醫工烹粉和劑成夀捧以進歠輒嘔出或
掉首不歠勢愈劇狂悸掠髮羌語夀驚曰是返本候也
急以毳䝉身首擁出私宅闔扇張帟藴火床下熨臍摩
足達旦至二十五日屬纊絶卜以十二月某日葬城西
香山煤厰村之塋博囉西域涼州部人也正綂丁巳甫
八嵗以其父平章哈喇庫春來内附留京師庫春死與
母王老老選入宫備灑掃成化丁亥進長隨出理外廐
乙未進奉御甲辰進至御馬監左監丞乙巳遂至太監
移理北廐廐稱治太皇太后時皇太后賜銀五鋌綺一
帛一旌之先皇帝亦如太后之賜而銀殺其二焉今皇
帝之初左遷復為左監丞宿衛六十有二年在職凡三
十二牝牡驪黄駑驥汗血飢飼渴飲痒搔瘏療真其生
知性能處得其據而死其官前老老之喪斬斬一依喪
禮知丐余銘今其葬也奚宜泯泯無聞況夀哀哀誓必
得余銘銘曰
雛離紇干翰飛戾天天閽天閑居之盤盤鵕䴊之冠且
毁且完老而大還吁其安安
　　　錦衣千戸張養直墓誌銘
𢎞治十年六月二日壬申葬錦衣衛副千戸張君于安
定門外永安莊之塋君諱浩字養直和之含山其故居
紳福鏞能周氏其曽祖祖父母任氏其妻恩思其子蘭
蕙其女四十有八其年而五月十三日其卒日也是旦
退朝入衛坐㕔事方處分羣校環侍見君目直喉咯咯
有聲已而流沫如注布地上知惡候急畀之歸歸及堂
目已瞑大夫士大驚徒步不及騎徃哭者相屬于道或
叱其傳之者以君為未死或謂君剛憤觸事咈心死君
嘗遣恩居學學進士業亦就予學於是與游游久遂知
君沉毅涵養畧善書能歌詩與游者皆煒煒名士西班
者武階也有麤亢酗饕婪諂附貴勢者輒疾之若汚穢
然會遇不揖揖或避之不與之坐或不與之語慷慨方
剛克自竪立不依倚有名聲多識博聞者即蔀屋布韋
僕僕亟拜不辭亦時相其急窘以貲為緩其禍平生不
蓄姬侍公退閉戸坐軒中小蒼頭亦不得入人謂之張
閉戸云而當官涖事則迺張膽掀髯出觚露鋒威嚴如
神立解糾紛觸犯賈禍不顧嘗與予言己亥建州之戰
夜半突入敵營斬敵首血刃獻軍門辛丑與敵戰沙嶺
運矟俘馘勢如風飛予聞壯之冀州朝寨營者降賊遺
種屯焉賊廋其中巡徼吏士知不敢近詔宻以君徃君
自他境發兵約旦日會方會老賊迺羣老嫗負孩比比
立墻外若將掣肘吾兵狀君命縛其二嫗考之得賊所
在麾兵射矢進圍登屋發瓦下取七賊送闕下盖卒前
之閱月也君自結髮即知名閻御史典學政時品藻明
甚君為武學生獨竒君稠衆中荆庻人之獄戴尚書實
便宜君在行亦才君坐與語曰奚謂武弁乃有是人乙
夘計吏之來詔君提卒䕶以入黄御史自院出與事事
者也既偕行數月大驚君之介約為兄弟以歸其為人
重皆此類君之母實阿保崇藩于太皇太后宫崇既就
封母隨而父百戸君留京君思母養父兩致其至比殁
請之崇迎喪歸葬而百戸君適以老乞君代先皇帝立
授君副千戸雖用母保崇功然君兩戰邊陲已自小旗
為總旗矣矧重以百戸典武銓者亦以功賞相副服上
之明兹之卒也亦廑太皇太后悲賜白金一鏹佐喪焉
君子於是又知不獨人士之惜之也將葬恩黟面斬衰
造予泣灑灑口吃無聲俯拜不能興予曰而來欲銘而
父邪乃興再拜跽以請予亦哀不能辭銘也銘曰
南氓京戎京府其東而西其宫奮以武功匪専保崇傷
于剛公暴殞其躬有樹其風亦曰令終
　　　兵科都給事中屈君墓誌銘
𢎞治甲子今上益勵精于治於時給諫二三老成慮逺
而防屹然示之以重故一切過髙􁀤治之説無縁而入
其助𢎞多而吾友屈引之亦在列上且屬意焉然以是
八月病銓司擬通政入請上寧他授以竢入九月病腫
自股上侵臍至十日丁酉卒卒時無一語惟以處順境
寡竒節無補于時未獲以厚禄養垂白父見隕壯子為
悲吾輩方私痛之耆舊有識則又所惜者大意不在引
之也初上改元新進紛紛入大言沓撓新政時引之同
吾為庻吉士每聞每頷之及為禮科給事中同列蚤夜
伺揣有封事顧寂不動一旦脫然勸御日講射游觀曰
是大繫世故吾何可無言遇灾異置其苛細條興利除
􁀤數事事下禮部議倪文毅公嘆賞即是其議以覆崇
王就藩久聖慈仁夀太皇太后憶及語上上擬發使召
大臣臺諫諍不得引之以輕離封守一語寤上上立為
止自禮科陞兵科右給事中又轉吏科給事中遂陞兵
科都給事其職與兵部長共本兵屬敵大舉入塞首將
提兵至榆林以敵退聞敵實自它道入内地張甚而永
順宣慰彭某黠酋也幸有急興事上言欲帥所部入助
戰引之謂同列曰是國體也乃劾將帥逗遛請降詔責
之而駁某無勞逺方助順詞婉而厲將帥懼至𢷬敵營
以勝奏凱歸而四方亦由是絶他覬將家者子聚麀禠
職者攀戚畹謀復起而越人吕紀者畫工也暨一二兵
官相繼内降注授要職則大憤不食次第率言者排之
内降絶遂不復續最後鎮守河南太監劉瑯請柴夫舊
制柴夫者名為夫實入銀于官以備爨薪者而數則視
其官之品中官例無之而瑯請至四倍于尚書數乃獨
言祖宗制柴夫為庻官養㢘助爾中官無當得之例上
為殺其半朝野悚息交以為賀居禮科凡兩使而在兩廣
能挺與奥援敵卒直金尚書秦公之誣兵科一同考禮
闈得編修孫直卿趙與錫諸多名士家貧既仕以禄入
佐養與育以緩其弟子耕販力然畛域斬然真不愧其
座右所書其詞讀之凜凜可以起懦居常讀書要自胸
中無留礙雖字書小數亦體切古法至到於其著述珍
重不汎畀投或有得假其籍冊者字批句注醒人心目
異甚盖亦有夙成焉童丱時已為鄉衮郎中邊公所竒
而妻以孫即元配侍郎女也曽祖貴自鳯翔徙家任邱
祖慶父忠封給事中母張氏贈孺人繼孫賈氏如張封
子郊孫某郊轝喪歸葬縣某原月在仲冬日以某編
修李宗易曰舍銘引之史氏直筆不宜如是予曰諾引之
諱伸號蠖菴又號東莎居士年止四十五體素羸而専
以養勝今若此非其養之罪也悲夫銘曰
毓爾生爾親玉爾羸砥爾行爾身諒爾直竢爾成爾君
夫何爾天不夀爾年是之謂奪爾之全
　
　
　
　
　
　
　
　
　
　
　
　圭峯集巻十五
欽定四庫全書
　圭峯集巻十六
　　　　　　　　　　　　　明　羅玘　撰
　　墓誌銘
　　　工科都給事中李君墓誌銘
𢎞治十一年三月十四日予友工科都給事中李充昭
年四十六卒于官前二月二十一日予過其邸扉羃羃
四闔中切切作微語叩啓之蓬首曳屧面黳喘呷失聲
久强瞠語予曰昨趨朝傷甚今逆氣矣又七日過其外
直廬𨽻遮入則已鈎幙延頸急須予入曰已二宿於此
可筒酒乎剽脯乎啖我也覺其神志荒亂急按之其膚
如寒冰而爪及其骨予驚而促之歸歸十日又徃候之
方以藥汁沃兩股股腫達臍如冒鼓至掠其肱則已如
槁木猶掣而諱曰行瘳矣至是日知不可起乃遺書謝
父母昆弟無一語及其妻子而逝士大夫徃哭如市明
日罷朝聚語者半或曰使夫人無死吾見敝車羸馬以
朝者充昭嘗使寧藩郤王金人知之故云或曰使夫人
無死吾見慟哭裂麻者充昭居諫垣不欲𤨏𤨏言言必
驚動當世不然終不言人望之故云下至閭巷小夫亦
有嘆惜其死之遽者盖其為人沉黙寛裕持重知大體
不衒皦皦名給事刑科時周王與行臺大臣交惡詔徃
訊之予於其行發數難以觀其意曰以宗室尊王以移
任處大臣則釋矣既至果然陞工科右給事中又轉左
給事中嘗處分畿内籍地戚里大閹斂手割正寂無影
響成化末予與之同以進士改庻吉士今致仕吏部尚
書公其從伯父也方掌吏權第宅在西長安而充昭顧
僦屋極於東委巷中日夕閉其舍兒不使與隣兒接杜
其或譸張也人問其故曰吾見權貴盈溢親戚子弟鮮
有不同敗覆者後尚書去位完名不汚充昭助之居多
平生喜追晦庵書法久乃逼真尤善為詩多至千餘篇
文殺大半焉嘗從容語予曰羅充升評吾文與子軋語
已啞啞笑自負予戯之曰奏議似宣公即當至矣盖知
其有待大也孰謂其遽止於此邪充昭諱漢號方塘南
昌豐城人曽大父伯行大父端輔大學生父資志封刑
科給事中母羅氏封孺人妻張氏子僎𦙍侣三人僎先
三嵗遣歸代養𦙍以喪歸癸亥年十一月初七日塟縣
治龍窟里之原塟當有銘程正之以狀來督予銘末綴
云充昭母娠止八月將疾夢人遺大書曰哭考以今驗
之哭考者考哭之也嗚呼哲人死生其果有異哉銘曰
家失賢子國失良臣子失嚴父婦失良人嗟乎充昭而
反其真
　　　封戸部主事前光禄寺監事張君墓誌銘
君諱海字本東上世有以戰功授太原左衛千戸遂為
太原人某君曽祖也某生某是為君祖某生禮娶范氏
生子五人君為季末九齡而孤家故以居積食家衆君
曰是殆浸沉吾宗弗利盍更諸遂以通春秋㳺郡學升
太學謁選即授光禄寺珍羞署監事以剰員改良醖署
幾九載以不良於行請老乃以子天相戸部主事初考
恩封戸部某司主事階承直郎娶陳氏側室龎氏孫氏
子天相天敘天禄天秩女四人婿教諭姚文相百戸安
完王等孫玉麟主事出監徳州倉實奉以行十七年十
一月以疾殁於署年六十八始疾侍藥暨屬纊歛殯主
事得以身輔情行其禮明年轝歸太原某月某日塟秋
村之先塋主事從吾游者也泣走使屬御史陳邦瑞狀
扺予銘且奮曰吾先君肇開有張弗竟厥志以遺末小
子獲承丕休顯封伊初惟獲戾宜叢明誅而移釁於先
君惟仁人克裒顯錫之銘則張氏榮於世世其毋墜于
肄院初今太僕陳公為御史與君同里閈結髮厚善竒
主事幼慧卜師主予予乃不忍違因善君時在署已給
事先皇帝郊捧胙者六嘗郊已傳問署官何名何敢諦
視乃爾君對曰天顔咫尺詳諦致審爾寺簡經筵供事
首儀觀次閑習又次音吐班行舉無踰君者十常九與
萬文和公偶於几側注視君驚語尚書尹某公意其初
無留意於君尹曰業在拔選列偶值他格行以非次待
之而公爵君者三居太學時選入内帑名曰厯事典出
納案籍者也再改從御史者按山東寺人以驕而御史
例以威空人舉破調改禮去署家居旦莫惟于主事役
役己酉乃起於鄉己未第進士距十年皆君孑孑單􁘡
劵給其給濟人遇不能償則已太原當會府潞人馬彪
入携貸輸官期於潞償比至鬻子取貨布諸庭君問狀
驚怒裂劵去同舍生周晟貸如彪死子股吏于官或誅
股可償也君掉首取劵且焚且嘆曰吾徒知其父之貸
不知於其子之償他比彪晟事多坐是時亦匱乏則以
儉勝之而於賔所過逢頻頻開尊啞啞笑嚼移日醉益
欵欵時出歌詩口讐經義為樂嘗以主事故獲侍今大
宗伯張公飲公及他賔語三傳疑僻弗能平君從旁旁
緣曲徴殆盡公愕曰老經生也賦詩旌賞人亦於是浸
知主事其成之自所謂肇開有張信然於乎今已矣予
義奚容以不文辭銘銘曰
化儒於戎譬彼為菑其穫伊薄俟其為畬為畬為田沃
為膏腴凡始于菑莫艱厥初世食乎儒有開其誰
　　　贈淑人謝母墓誌銘
淑人諱貞姓陳氏吏部文選主事諱艮之女都察院右
副都御史謝公之妻大理寺評事廷柱之母今贈評事
初考恩也吏部世長樂大家自其身又能飭新家範為
閩中冠故淑人得以充其殊質為閨女士每遇訂昏之
族雖時顯盛吏部輒拒免有欲嗾媒入議者媒輒搖手
作難避去及笄有試議謝氏喜曰吾婿也家人疑之曰
吾必是女貴凡子碌碌徒亂人意何為及歸謝謝有積
嵗卧疾母媪淑人於世次祖姑也憊極昏眊而鬱為燥
烮侍問少拂逆則椎槶器物叱詈動牆屋諸婦縮匿他
處則獨以身當扶掖欠伸抑搔疴癢手滌中帬厠牏襡
衾篋枕時匕筯進飲食能順適得其懽心垂盡獨呼與
訣曰古云唐夫人孝不意復出吾門若所以為祝者公
自戸部知建昌建昌為閩北門實孔道而近嘗迎父封
君暨陳恭人至而府適多虞又時受檄辯他府獄出輒
涉旬月不及時侍乃悔迎嚬呻自尤淑人曰何苦乃爾
吾顧駑庸非婦邪吾養若養也公乃安居嵗餘别歸泣
且贊曰孝婦孝婦尤善成公美屢脫簮佩倒私篋於未
貴時致無急貸於人居官得一意踊邁徃行其志在蜀
行院有屬帥時公出行大賂入為闗節立命僕揚其賂
物於官以杜後公實大人不逆人欺美言來嘗亦傾耳
聽納為恒嘗偶值過屏後聞之驚立待公入問曰何為
姦人所賣公既骯􁰞自信掉首呵不聽後果然公悔始
賞其識鑑公兄弟四人志終其生共食有寡妹亦招以
老食口日益佐以俸入且匱淑人身自節縮為倡曳長
覆短常使無見綻裂傷公酒醯臡腊具按故法而酌以
新意人效之不如也公三男八女淑人生評事及女賔
容完官凡五人男廷棐廷冣女賔宏寰信六人皆庻出
廷冣則學生也鄒棖髙均李詢黄謀陳文試陳廷相髙
策陳璋凡八婿謀策璋學生陳文試則監察御史也本
寛本忠本厯孫男凡三人桂京莊銓□孫女凡五人曽
孫男朂一人也淑人於所出與非其所出其所自出與
非其所自出其已貴與其所未貴一無差殊厚薄意於
評事則教勝於愛焉内外宗之孤嫠與婢僕之孱耎者
則多恩之勝故公每語諸人以為惟其能人亦咸敬讓
曰惟其能公卒之某年為𢎞治十七年五月二十一日
年七十有九卒訃至評事為位於寓舍哭玘徃弔哭評
事舍杖輟哭拜曰廷柱歸以某月某日塟吾母於雞籠
山先公之兆而忍無銘吾母乎玘少從公學銘奚辭銘
曰
父竒其女姑感其婦夫賢其妻子徳其母誰其集兹於
人間世再世食封以齒受祉矧有令終歸從乎公吉其
後之逢
　　　髙平知縣栁君墓誌銘
𢎞治戊午八月某日髙平知縣栁君卒明年河南都閫
王君以狀請予銘其墓曰君諱豸字廷直開封睢州人
曽祖某祖父某某母馬氏也娶鄭女鄭死繼黄繼劉子
瀚孔昭江泗女孟徳仲言叔容季功孫男芳英女加一
人焉其幼也以竒童名總角舉於鄉登成化壬辰進士
出知襄垣貶丞岐山再貶會川衛知事復知髙平以母
乞終養至是幾十年年止五十墓在某之原云時予以
歸亟不果銘癸亥予至闕王君申前請益急曰吾嗣子
金書婿仲言矧吾少同里閈且同學也冣知君君在襄
垣未一載會蒲州守去御史薦君遷補之命既下襄垣
民詣闕請留先皇帝重違其意詔君仍留襄垣提學沈
公重律以徳政碑之未幾一召入臺為仇家所中且入
乃以貶去在岐山為撫巡所知薦知咸陽以不附中貴
人之在鎮者又逺貶會川會川者西南夷徼也君忻然
提身萬里徃比近地居既久瘴與夷習無能為苦會今
皇帝改元恩復髙平踰二載念屯遭坎坷雖急忍度終
不利於仕母日就老力請歸歸終日幃下飭養事事已
惟歌詩以遣有謫蜀錄和唐音憨菴稿以見志曰憨菴
乃自號世謂漫不省事為憨云余曰世卒為了了戕人
性本故多事以擾而仕尤害大世患少憨者耳君果憨
乎吾其追銘之暴于墓上銘曰
有徃斯譽有譽斯舉有舉斯沮舉不勝沮是以齟齬削
落既屢與魑魅處復其處所退則無忤天地逆旅惟名
不腐
　　　太學生李顯忠墓誌銘
昔先大夫之喪予奔過淮撫淮中丞李公出下舟弔益
卒助輓舟速予奔予感之公卒其子世蕃以太學生見
予京師語移日及當世可指切事即如藉蒺藜幾無須
㬰寧處至古人英風義烈又若彍風鞭霆亟欲追以從
事為快予笑曰是復見公也念公守青治冣天下隱徳
多此其發也乎遇學諸生談生必曰生髙蹈逺志人也
其在秋試衆必擎而讓曰是其先登然比收士輒遺生
生亦憨憨掉手去歸杭遇時感觸不覺仰鼻噎息歔欷
距踊即傅翮而飛者聞人步履聲遹歛如恒為家生事
治即不隳其學學益贍賙䘏洽不匱其藏藏益實嘗一
徃循銓之次名已上會母陳夫人之訃至儕輩類須内
批出乃發則官人也尼生生頓跌詬叱已而袒括噭號
跣走歸不顧先是隣有不戒于火者公之綽楔燬延沿
燼其廬予適道杭一日馳三驛暝薄錢塘呼𨽻問生𨽻
曰是竹竿巷李生邪今方除火所始究于所止靡遺一
礫悉棟而瓦之矣予悔失竚觀之及今其仲士魁以中
丞張公狀至泣曰吾兄今閏正月十二日死矣予悲愴
久之考狀與予耳目所及差合獨公疾生刲股和粥食
公予不知也於乎孝哉遂次其年三十五正徳二年十
一月某日塟龍井山之先兆公父贈青州府知府禎為
其祖禎父紋中為其曽祖張孺人為其生之母夏氏其
妻許氏其側室而嬰兒崑其子也為之誌而舉其字曰
太學生李顯忠銘之銘曰
古非刲股刲偶而斃竒子之刲刲可範世世可多有亦
可夀之子何弗然天難忱斯
　　　萃軒居士墓誌銘
安成湯村劉氏漢姓也自長沙定王子思侯侯安成即
湯沐之至不侯入編籍中亦仍所居村曰湯村而典物
多存類能出圭角以自殊别其析布旁近為支族皆綴
湯村景泰中忠愍公以節顯萃軒居士布衣也銳志貫
合羣支逺能系之而知其墓生能名之而識其系族之
人皆曰是劉氏行譜也與公同有功湯村者予少識公
孫寧郷知縣絢省闈中比仕又因絢識刑部主事祥予
慕公甚每訊之得悉公又因公得居士焉寧鄉嘗曰吾
宗逺者數十里近亦無慮十里而墓强半在湯村每寒
食祭僕馬充斥必於居士乎館之極童丱所欲如徃欣
欣為導指不以老輟其始亦力學欲自表見多坎坷沮
乃教其子時瞻又沮繼以時表時章皆連沮益憤如遇
敵決戰弗郤至時望果舉進士官南京營繕主事所居
几閣星厯風角諸書出遇後進小生立頃皆能隂處其
終身間發一二雖名専門莫與角中隣之祟晝日歘弄
形聲甚久之闖入其室呼之如呼人又如人處分之明日
隣來曰祟去矣大要其軀癯古勝中又骯􁰞敢徃諸隂
幽詭賊類自鑠然常持不校亦寢物之怨懟為生僅自
給而樂為人給禍脫急徃徃副其求至自窶乏則泊然
安之嘯歌止於自適而閒率至到至今刑部日龍誦之
於人至有賞者焉享年七十有八以正徳二年八月二
十三日卒卒之日族之逺近與隣嘗徳之者率奔而泣
比殮拊柩盤躃至失聲者若營繕不獲視疾又不獲
候纊息其容弗悲乎悲而不圖為不朽不徒悲乎圖不
朽而弗之當世之不朽也者而顧以予銘予果足不朽
乎然不能拒為之誌其行與其曽祖某祖容父節忠母
彭氏妻王氏其子時瞻時表時章時望凡四人孫男凡
七人孫女箇秀一人其塟以某月日於某原其字叢英
其諱萼其於縣官則大賔也而銘之銘曰
歛有多智以豐其羸施沛有餘懲其不試以其子嗣亦
醻其初其在厥宗如冠有緌旒以綴之今其已矣克紹
伊誰維後之思
　　　樵隠先生羅君墓誌銘
君諱富字宗弼先字宗禮石岡樵隠其號也與予同出
豫章徙廬陵廬陵徙泰和武溪再世曰義可徙蜀江生
世賢世賢生貴祥貴祥生徳源徳源國初布衣論事謫
遼東赤籍中老得歸是生公器君父也籍移南京公器
當補以妻劉氏子宗謐暨君隨僑居上新河君時方晬
已而弟宗敬生公器素挾易教閭里知名至則帥特為
易伍俾仍儒故得便自教於家而君始丱已為文章奪
人眼目宗謐舉應天髙等文鋟為式君亦入為學生宗
敬乗其後森出人萃目矚羅氏宗謐死宗敬無有與室
者公器大戚慟傷懣體尫弗支舉事屬君君示若無難
者以為順適果婚宗敬愜公器公器垂絶喜曰吾恃而
而死已矣宗敬繼死母亦傷而癱兄弟妻之嫠者二兄
女之孤者一姊之贅者一蜀江之鰥嬛日就食母卧床
褥危君君取諸戸門舊之日需者與新之日益者角㪺
豐約厨具篚實竈婢舁夫不絶肩手然節縮以度内無
狼籍外無宿負盡晷而止宵則焫燭講誦琅然孤嫠欣
欣閨閣晏然母喜癱去人以為考感所致凡四舉輒蹶
母且沒喪之力乃憊因削去前銳不復言乃為督學戴
莊簡公所强重傷公心為一出復蹶公諷校官弛條約
縻君君百方求去會中風暈始得告公猶劄府以病可
復若不懌君者及可公已去乃已自以為天貰我曰吾
以付吾後之人時子鳳學將就緒故云遂顔堂及號曰自
守日闢門内問禮者凝然如師質曲直者居然如官不
辭吉之諸宦部院達尊皆迭與過逢常據上賔位若樹
堠然不移故司空蕭公雖素寡合亦崇君一人金陵古
都隈隙處宿廟覡家旦熱吹喧晃以衒衆聞君過悉闔
扉屏息居左有蕭公祠他日過之神來馮巫巫猝神語
稱君正人遍命禱者禮君君遇休燕居圭植儼然自牖
窺者以為神人其逸度髙調空人甚性復善飲每酣或
仰月長嘯誦出師表赤壁賦李杜詩以見意為古文瞑
目沈思至微頷瞠目則信紙迅揮而就冠時已為西蜀
李宗伯所竒然不自什襲藏於家者僅自守齋一集鳳
以進士推莆一迎君養周翠渠莆鉅工也以得君為晩
託石岡樵隠為内交焉子男四孟鳳今試監察御史叔
鶴有志古學仲凰季鵬蚤夭女一贅髙价均劉出也孫
男二曰相曰材孫女二曰蕙卿曰葛卿正徳二年五月
某日塟於鳳邸春秋七十劉先君沒塟江寧縣賈家山
鳳與鶴將以十二月十五日奉合藏焉鳳著狀泣來丐
銘始鳳應進士來京師君旦夕縣憶予文夀之而鳳乃
他屬歸大咈即命匿其檢於乎予尚忍辭銘也哉君居
左右彌滸皆予里人言君為人以父事仲父公立食其
子孫二世挈族父求良四嵗之孤自蜀江名且植立之
視公立之世於妻之家始終經紀之厚塟其父拱所翁
同日舉其四喪土中蕭貴貸錢至老不能償甘以女償
立灼券罵貴如罵𨽻人歸女俾贅曰毋汚我毋汚我少
與樓浩梁信相友善成化中疫流信家殺人勢轉熾戚
屬歛跡竄避門無扄者獨日三四徃為溉除薫灼旬日
手歛七棺瘞諸野浩老而獨召館之九年朝夕與對食
死時家且疫屍横竪閾中獨為之終事嫁其孤女方十
嵗者竒行焯然在人耳目古陳郭之流與是應銘銘曰
以多垂趐而沮其騫栖木得顛有窺區寰奕局屢遷弋
何慕焉人也弗諒可磨斯言
　　　草亭逸人墓誌銘
草亭逸人吳氏崇仁人也居白馬嶺下比晩縛草為亭
託以老焉年六十三正徳三年十一月十八日卒仲子
學生鎬季子訓科錫視屬纊孟子監察御史鉞奉命理
軍事于浙越明年正月始克聞訃哭哭哀擗踊疲憊脧
毁幾時不絶乃晨夜乗傳反命畢奔歸迂道白下以誌
銘委諸玘玘曰子來予嘗誰銘誰嘗曰予能銘人乎雖
然不得曰嘗誰銘人而遂不銘而翁也而翁用薦起官
序班先予在館者八年已褎然老成能導予升降陛戺
别識掖闥觀闕名額指目班行誰某隆殺疏數其所宜
施予徳之間以為言輒蹙額曰吾先南城也且今相距幾
何哉而乃自為異邪居既久備見大老皆耆年勌勤諸
藩國冊制外大蠻夷詔命將帥行師璽書除拜封章
代言檢就則以下之㸔詳彭文憲公每呼曰吳序班以
為何如對曰得則公曰以是頒出或覆視之曰吳序班
手書乎欣欣頷之而已修文華大訓宋元資治通鑑公
必引以自助及修憲宗實録丘文莊公喜得之日引之
與語如公引者録成遷翰林院典籍喜謂玘曰天順初
嘗有官此者舞其柄以窘府部幕司至不能一朝居府
部羣公出怨言懲是顧用頽墮者至今若尸寄然事遂
弛今吾酌厥中存體要耳既而幕司果羣聚驚語慮罹
當譴咸以為憂居數月覺無苦又咸以為喜文淵閣藏
書數萬巻標目亦數帙或問之矢口縷縷如注先是館
寮一人假考訂私丐史冊擬竄易其先世之穢未成覺
之乃赧銜至骨則設譎間于炎炎者曰典籍扄鑰在其
手恣取已好入其室左右希合左驗之乃乗在告諷吏
部貶為義烏主簿而丐史者遂栩栩快其志鉞泣曰不
知也玘又曰𢎞治初致郊齋羣屬咸集院予二人入夜
語於奥時張宫保言事忤仇黜南部語次及而寃之不
虞張仇遍置偵偵白仇仇怒遹起大獄意置二人予幸
脫而而翁亦乃困至是今已矣鉞遂拜且泣玘亦泣鉞
出狀發之與考其世得諱庭桂曰吾父曽祖也來自南
城者也得諱日昇曰吾父祖也贈順天治中者也得諱
衡與某氏曰吾父父母也自治中至山東叅議而封宜
人也先諶氏繼趙氏曰吾母也而趙則吾錢鎬錫所自
出也鎬生浩再生演吾父孫纔二人也又拜且泣曰惟
諾銘吾決以嵗十月某日塟某原嗚呼逸人名孜字景
賢與其六書古近體詩天下人能知之其所自立亦可
曰天下人知之乎其身則仕而其性則逸也否則惡止
於是哉而亦惡取斯困哉古士有易名如曰逸人庻幾
來世有考銘曰
吾惡乎悲逸人乎人之大賢與誰不已與而誰則為之
所人之不賢與無乎其自取而誰非已忤其命也與噫
夫如是而能不失其故吾又奚悲之而銘其墓
　　　封南京工部虞衡司主事吕君墓誌銘
封南京工部虞衡司主事吕君諱祥字世吉號素菴前
鄉貢進士也隠士文夫之曽孫封刑部郎中子榮之孫
前庻吉士䕫州府知府晟封宜人俞之子贈安人俞封
安人姜之夫吏部郎中杭州府知府䕫之父年五十八
正徳六年七月十六日以疾卒訃至杭䕫刻晷奔歸與
弟龍夷益臯卨治喪已又治塟得吕塢先塋吉卜十二
月二十六日又吉乃走僮水陸犯晨夜以狀屬曰公愛
䕫世遂知有䕫公脫遂銘䕫先君後世由公知有䕫先
君孰愈愛䕫予勞僮館之退考䕫州甫自翰林出官刑
部時夜邸舍有光起庭中䕫州駭曰何祥也已而君生
因名之蚤有竒氣姆抱置書几硯牀間必笑睨拊摩若
畧意會及遇兒嬉弄具則又凝眸端視了無解心既就
外傅日革童心養端騖逺年更月異史考經通占疏書
義積成篇章分晷寸隂如有角逐䕫州憂其憊曰兒休
矣而與䕫州游者又咸望吕氏不止䕫州䕫州嘗免喪
趨闕下舍舟而陸留家於淮而君與母居則晝夜誦明
日又然居傍駭之老者嘆婦人嘻曰竒哉斯童䕫州官
䕫君時己任戴冠則以侍以學於䕫志不試于鄉以自
沉久之䕫州倦休寓上饒上饒附郡縣東南要衝也使
車部使者車日旁午君遂不能隠其賢一日提學鍾公
迅馳至急索曰祥出祥出取學簿注一名去䕫州躍然
喜曰兒出矣敦迫之試江西試中試禮部入太學告省
歸屬䕫州卧病腹弸弸垂槖急者六月醫相戒避君惟
籲天祈代至勿藥人以䕫州更生歸君然亦以是謀割
宦情依杖屨而又恐戚䕫州䕫州果怒强為一行抱巻
納禮部陽陽歸曰吾親何年吾作三公邪尚出邪自是
終䕫州宜人之世生事塟祭屹然為邦邑矩範䕫第進
士仕南京今上即位恩用䕫官封南京工部虞衡司主
事䕫守杭值上太皇太后徽號恩加正四品服兩恩薦
至䕫如制函冠服歸至則一服之北面稽首謝謝已襲
藏之笥或問之笑指笥曰世守是儒其衣冠終身焉其
諸竒衺靡曼禁不以目吕永豐故大家族屬繁身先之
故不令而勸家衆夥器使之故不勞而集非倉卒處分
未嘗不坐學易軒取易玩之興之所至亦未嘗不吟醫
藥羣書未嘗小之不觀觀未嘗不究而試廢疾病者丐
已病未嘗不應應而輒効効而來輸直者未嘗不叱之
故有素菴稿幾巻學易軒稿幾巻藏於家其已行於世
者試効竒方幾巻也及今之卒至有泣下者焉學易軒
君所構者也孫振宗振武振徳振英振逺振澤六人孫
女寳珠珊錦四人銘曰
宦則海然彼濡彼溺濡也阽危溺也冺迹亦有夙知望
洋而懼永終厥身不及溺濡於乎賢哉我銘其墓
　　　徐信夫墓誌銘
信夫姓徐氏名栒嘗為嵊南靖二縣大夫矣予於屬則
師也官之則已疏名之則已倨故於其生也惟字之正
徳己巳三月乙巳年五十六卒於官其子學生煥以其
喪歸嘉定謀以某月某日塟某之原來乞銘予亦字而
銘之而其曽祖剛祖瓊父復母張氏配龎氏女某孫喬
郎備載狀以來且曰煥也至南靖不及吾父生訣者五
日痛痌每隙側聞胥皁泣於庭騶泣於廐士來弔者亦
泣曰邇冦之薄吾境倐柵吾邑為壘以戍介胄吾民為
兵以待戰冦覘知遁去吾父吾子吾田廬微吾宰誰賜
之今天奪吾宰吾寧不悲或又曰吾世輸縣過山錢以
脫箠楚幸今二期無輸輸又將自是始吾是以泣又相
與執紼舁上道泣不忍去或舉槖則訝曰槁葉若是乎
又泣煥也哀遽中幸以是慰予曰子嘗侍官嵊乎曰然
知涖政公勤徳威並立之褒乎曰比考功所以録而嵊
志志之也知學庸冠冕之鋟乎清風祠之録乎嵊志之
修乎曰舉吾父之所以為嵊也語已自是泣不絶曰就
縷縷語無越一循吏耳可置此而他言乎昔吾祖殁吾
父哭之晝夜不絶聲涕盡而繼之以血及吾祖妣歿哭
之亦然吾氏老若斯少若斯曰吾何能如鎮傍有二梁
舊木也圯輒水人以死吾父率先石之至今人曰吾可
以無水死矣思之至是泣曰吾其何如煥也於是避嫌
焉諱之如忍何又曰吾父能以其詩當吳豪故其集曰
隨意已登于吳詩之壇然終其身不能一快志于春官
能常惺惺以警多足以支倉卒之變無媿乎警齋之號
如禦靖冦之類是也然不能使其身歸老于牖下皆可
悲也幸撮是以銘予曰諾銘曰
志也輒乖以沮才也方乗以施其乗也微而又數竒以
蹐之將尤誰而吾銘之孔悲
　　　故知縣王君墓誌銘
君姓王氏臨川浯溪人處士思敬之曽孫教授汝為之
孫監察御史常之子知海州顯之弟判廣南府改寧波
盛之兄初筮知興業縣以母憂去改宜都縣在任凡十
年去位居亦凡十年正徳三年十二月二十有四日年
七十三卒孺人楊氏先君五年卒子男淮府學生渶南
太學生女嫁金谿學生胡拱華孫男讓蚤卒解南太學
生孫女大玉小玉明珠渶在大學得訃哭瀕奔輟哭走
予乞銘歸卜某年月日塟縣某原以圖君不朽予少學
臨川善君時御史君在院黎宜人亦居燕邸海州初舉
進士侍焉君與廣南以名肄學法不當得侍學城府府
距浯七十里而君於家次當主田牧食其衆蹄踵走交
道僕僕然然猶自課課及廣南嚴毅甚遂連枝秀發成
化甲午江西榜揭聨名其上明年乙未黜禮部業太學
結詩壇屹為天下士勍敵而輒試輒黜如乙未者五遂
懲而恚曰進士為吾治民耶吾治民也曳廣南入部掣
銓簿部注通判當廣南注君知縣當興業興業猺獠地
也至則請免逋租千石鑿敗山石以利輸道縣因通其
有無故蕪為豐氓蠻便之比至宜都則稽廢墜民以縣
南津不橋告考風俗得五世同居趙氏也問所疾苦甲
曰荆之屯兵曰疆與吾田錯而侵方酣乙言如之丙丁
言又如之君喜曰吾知所以治宜矣於是橋南津請旌
趙氏復侵疆患日見割削去而便日増以六載考告曰
吾疾作矣歸而海州冣先歸繼廣南自寧波歸歸白叟
嵗時遊宴雁行班如也人以為竒予癖習問天下吏治
偶及二縣皆冣君於乎於此可以觀君矣君諱昌字必
懋東溪其號也銘曰
玉則出匵屢梏而鬻錦則在几再易而製而祖而父而
父而兄而侍幽扄重笏重簮孰謂非生
　　　故南京守備司禮監太監傅公墓誌銘
正徳六年春三月十日塟南京守備司禮監太監傅公
于昭功祠之隂永寧寺之右曰昭功曰永寧皆上寵公
賜額也初孝宗簡于肘腋得公來南付以留鑰公感知
遇事麗兵民便宜大以驛聞小以意制寢機拔萌化囂
成寂泯厥聲迹時隂便之凡南畿嵗欽慮獄則守臣則
部院寺咸視公色可否公主其疑者咸厭衆心或至宣
諸言公亦黙然退自念曰奉若欽䘏謂何吾何敢居累
厪宸翰褒諭益怵惕冰淵矻矻恒以弗任為憂遂以疾
請上憐公誠月有廩嵗有後俞公休官一僧至左覺義
為永寧寺主以主公祀制下之日蠲及稅焉從子豪入
粟為郎傑千戸皆宜役公而公以是年正月二十五日疾
劇卒春秋七十五矣而豪傑以豫遣歸未視屬纊也公
廣之順徳人曽祖某祖義悌父道達母何氏世名家也
以選入掖庭肄内館業有器幹英宗擢奉御掌文書憲
宗擢紀事奉御侍悼恭位下轉宫禁教書擢春宫局郎
孝宗𢎞治初進司禮監太監賜蟒衣玉帶禄米憲宗茂
陵英宗懿妃金山二功成繼命選永康大長公主㛰褒
賚皆有加上新即位賜又如𢎞治初焉至於欽遣方嶽
之臣祭公考妣盖異典也公性于儉樸平居慢藏誨從
者之廋振衣誤羮翻之涴家衆縮項蒲伏股掉掉公顧
訝曰爾何為第去意氣晏如也鳴璫貴人重徳成就類
隮徳位皆父母公至是哭亦如之且以聞於上方徯䘏
典也而又來屬予銘公諱容字某號某銘曰
學之斆之以蓄厥施龍飛則隨宫月夜白委裘之側鞠
躬屏息夙興仗行東有啓明折旋陛扄帷幄孔嚴傳宣
日三有堂有亷維南有鑰惟以休樂噫公不作
　
　
　
　
　
　
　
　
　
　
　
　
　
　
　圭峯集巻十六
欽定四庫全書
　圭峯集巻十七
　　　　　　　　　　　　　明　羅玘　撰
　　墓誌銘
　　　雲南按察副使邢君封孺人李氏合塟墓誌銘
君邢氏諱纓字文甫以名故號濯庵當正徳五年七月
二十三日年五十八卒於雲南按察司盖司副使也喪
還黄梅訃至留都子刑科給事中寰袒括為位哭謀歸
筮六年某月日合封孺人塟縣某之原孺人姓李氏諱
妙媛年四十四當𢎞治八年七月初七日卒用權厝儀
而石未誌爾乃序仁貴生仕聰仕聰生贈知縣暹娶封
太孺人周氏為其曽祖祖父母序孺人繼孺人操氏為
妻序寰完宷寵為子許宛彬周渭陳晟吳琯為女序進
士長洲知縣山東道監察御史福建道監察御史及今
官為官試戸部采純皇逸事於河南清兩浙軍按陜西
閱本院章奏為事讞縣積滯獄脫垂死囚覆逋租餓民
民以不餓死浙部赤籍鏡徹蟣虱可櫛西陲肅清為績
白父寃壁立叛閹烈熖間三年為行序孺人父李某母
某氏槩見于吏科給事中毛君之狀泣捧拜請曰孤父
若母自是有聞乎繄公不聞乎亦繄公公銘不銘惟公
予不覺亦泣謂曰狀若斯何畧也亦知大學士王公乎
予與而父試丁未公在院夜得巻驚以為雄州士大竒
之及名揭黄梅也出語人以其句黄梅赫然有名聲自
是始羣居予耳而父語當世及古籍目所放為文詞俯
首渴飲恐日昃同河南事丁宗仁死無嗣丁氏以道逺
難其喪之還一日喪忽至木美舊裝如去時闔室悲且
訝僕曰一邢父之為士林義之間亦忿吾榜人獨髙出
者予奔先大夫喪所過城邑匿不與知舊接至長洲瞑
舟方弛楫炊俄而呵從擁翼駐磯上炬影炅炅頳顔叱
舟舟中人踣半逸半予堅匿免怒去乃櫂數置訊之置
吏曰吾宰事每纎跡其影而鉅跡其響胡避乎比三年
會色猶弗懌今尚畏之在任陜當巡延延以鋒鏑為食
飲會大閱以一矢興中的又以一矢射堠堠仆守臣連
呼天生豪傑者三而予每遇秦人曰真御史曰真御史
而今遇滇人曰鐡面監司謂而父也寰收泣謝曰如公
言孤復何恨又曰先大夫蚤嵗屢北南宫歸母埽除備
漿茗賔至出飲之而已而口未及利鈍事既禄食損抑
百需以佐費廩餼薪金常郤入曰公家得微有急乎公
謂黄梅藉先大夫出名聲而未知先大夫名聲亦有所
自出耶又曰先大夫垂生夕也隣之叟夢羽衣金珮薄
吾堂寤而驚走告焉先知縣君亦驚曰吾窺見金甲神
官涖吾東隅已而先大夫生予曰噫異哉哲人之生也
其卒也奚宜褫銘而寰又塟與禮合予義寰兄弟等奚
宜靳銘銘曰
天為降祥而生之已試之世已顒顒而望之然有資焉
若階也不可以躐躋有内焉以相之又若嘉樹焉折而
先萎然遂止於斯則胡為而生之天乎斯墳乎胡為
　　　故潛川處士孺人胡氏合塟墓誌銘
正徳五年四月十一日金陵七十七翁袁潤徳卒十二
月二十日塟江寧縣髙寨村子九江推官經實尸之而
以母孺人祔孺人加翁一齡先以四年閏月之十二日
卒計抵郡經來奔以狀屬歐陽庫部來告曰吾母諱玉
烏程甲族故也曽祖某祖父斌父忠母孟氏經生某鉛
生保其男適楊瑋適鄉進士胡瀾適百戸葛昇其女吉
善其孫適郝拱宿適百戸葛求其孫女應龍應鸞應鼇
其曽孫銀姐其曽孫女願公賜之銘予度弗任銘弗應
庫部速弗置久且懈及是經又以狀屬錦衣房侯告曰
經將合吾父母塟焉吾父諱瑀號潛川蔡國忠毅公弟
都督僉事義之孫隠士勝之子母吕氏也子女孫載前
狀且哭曰吾不及遭公公不銘吾父母吾何言吾今及
遭公公不銘吾父母吾不敢以塟公又何言哭載路去
而以侯留侯乃盡經癖狀予亦識經癖莫破也憐之然
了莫悉翁奮問侯曰翁將種也其為將家態乎曰否翁
儒服而儒言人至與之居覺若飲醇酧無不醉飫而退
者至諸多空寂服食之說或時偶出之有問者輙變色
而作曰吾習而不用賢惡用是其多能若是乎曰然然
其妙在活人之生而又義不聽人之報淮蔡之間至今
神之且徳之其業之然乎曰否母嘗瀕於危醫林立莫
措手因檢方書一飲而頓愈終身遂樂攻之而致若是
其良爾孰敢以業目之然則惡乎業乎曰業乎田業乎
牧其既饒也斥其餘以與廢疾餓者若棄涕唾然其在
人耳目者迎伯父母老焉無異父母也吾不敢譽也予
曰仁哉他日庫部亦來速銘曰吾主袁氏二朞矣吾見
其僕也其衣袂也襜然其屨綦也􁁊然其興俯也有度
而言不及之退伏墻屏間凝然及投之以餅餤莫不歛
衽而避而吾訝之跽曰吾主母之不忍賤吾身也吾又
忍違其令哉旦莫婢之炊也竈煁之突煙則燂之匕之
掠釡也有聲焉爾矣予驚曰嚴哉噫合一室而處是二
人焉宜有經也若而人而出矣經舉應天推郡為江西
最雖欲不表見於世不可得已顧不欲表見其親邪而
乃癖主予銘此又何也銘曰
奕奕穹室衆庻睨之戎衣逢掖以時曳之澤逺而斬敝
其藩亷日綴月完胡不内占斬斬外内人謂袁宗後先
考終有崇者封
　　　故封都水主事豫軒翁墓誌銘
封都水主事八十三翁號豫軒姓都氏諱印字維明姑
蘇閶門南濠人蘇以地最天下以閶門閶門以南濠南
濠以都尉諸氏都尤以節槩傳髙廟初文信至能當婦
翁殊死時代之生彦容作月樓濠上顯名當時得尉氏
妻之人謂連綿呼兆當有竒𦙍翁生異質天成目數行
俱下十二三能賦詩鼓琴日陪諸老宿杖屨為適長遂
酣飫超越太異度非支離陸沉莫救敗然苦蘇故吳會
易聲張曰吾以淺示之乃挾易詩禮三經從鄉業舉子
者游幸一不利即諉曰難如是棄去去就里塾集羣䝉
訓聲律髙門大姓爭招致悔曰是謂畏影而逃日中可
乎又謝去以醫浮湛閭里或少露芒穎已病如掇萌然
旬日喧騰神之詭曰古方偶中爾隂自擲餌劑掉手詈
曰乃幾敗吾事遇為道士說者過境喜乃便旋與之周
遊講說服食卦炁支吾嵗年至子穆登進士官都水賜
封乞南得武庫便養欣然來就曰吾今脫蘇吾知免矣
居二年以正徳三年六月十八日卒配姚氏繼朱氏俱
贈安人穆穂其子元翁次翁其孫祖齡其曽孫女二人
谷源茹喆其婿卒之日穆當考先入闕也穆歸諏十二
月某日扶塟縣薦福山泣謂玘曰子知吾翁吾翁須子
銘於乎玘忍辭知翁哉昔頻道吳下人言翁居室極奥
窔隣竝婚媾無一飯過逢乞貸泉布日湧出至落莫不
悔穆既用世差變易終以咈教愠之其泓涵溔淼障窒
牢宻及間為籕𨽻罨畫暨諸小藝臻妍逞妙盖滲溜滴
瀝有不能盡秘者若占辭前知則又自負神授也是夏
五月戊午晨興卦之遇損之睽占曰立土頽淵三年暵
其田二女號轅鬼車其前赤古下然厥載用顛擲地呼
穂曰吾其已矣乎其速以吾木來六月大暑灼地不可
耐得寢疾昏弗辯物藥食咽入懵然已夘日中忽作坐
無苦也呼蜜孫以蜜進呼茗孫以茗進咽之如是不火
食者七日甲申僕自蘇來入報木至遂呼具盤盤具入
浴浴畢喜曰快哉吾其蟬蛻已目遂瞑豈道家者所謂
蛻殻解者歟所著三餘贅筆衛生家寳存于家銘曰
彼有風襮其憂憂藏此有潛伏其憂憂章亦各其志君
子考成卒謂藏之者臧
　　　故蘭雪居士墓誌銘
蘭雪居士宜興沈氏諱㬢字某家縣之黄瀆瀆濵震澤
澤旁近地衍沃可丘以毛者疇以稼者瀦以漁者十故
入沈之二三故其子弟雖緫丱不能無分釐務居士於
子序屬孟而仲暉叔曄皆學學宫祖妣徐夫人名能家
而好隂别後昆勤惰昬明得居士所釐務治喜召子彛
婦崔居士父母也謂曰吾為若喜有子矣沈其興乎長
果大封殖積嵗久衡磷量利至日不勝輸貸者之應值
時嵗歉則常坐餓者旁室中且籍且糜而負槖以歸者
又屬於途久而縣亦以其酣於義奏承事郎以官之其
墅遊所厯淖道圮橋經目者無寧須臾成之咸自帑出
其心汲汲於利人然義鋒凜凛善剜剔人紛結人帖帖
抑首去處人所宜依違劃截成敗兩岐可配蓍蔡自敵
以下畏有詖行入其耳甚於禠祼撻於獄故一時標榜
品目曰吾縣有白衣能吏在自少喜讀書不求甚解而
析義顧搯擢入筋骨嘗泛舟入湘楚間碇於涯將召儈
駔大事事於晝寢寐中得心痛呌號驚起追占之曰夫
心身之君也身譬則家也易家人之彖曰家人有嚴君
焉兹而震剝於内厥徴安在其尊者當之乎急起碇犯
晨夜歸至則果然人又以為孝感年七十三以正徳二
年十一月二十四日卒配陳氏子誠謹訥謨孫政孜效
敷敦敔曽孫松女四人嫁吳儼臧志明楊㩝楊文賙始
黄瀆之沈來自吳興至代州同知茂生贈右副都御史
榮榮生某贈右副都御史彛彛生居士兄弟五人南京
工部右侍郎暉光禄署丞曄弟之仕者某衛指揮僉事
誠太僕寺主簿謹則子之仕者而壻之仕者翰林侍讀
學士儼也内外軒裳寂容衰服哭侍匶側盛矣塟得卒
之明年十二月二十日在大潮之麓先是吳文定公傳
文穆公所記西林真宅繭室者謹來乞玘銘且曰是維
先君之作也是維先君之所婆娑偃仰也笑曰樂哉藏
乎而夕忘返焉者二紀於兹矣玘曰然乎噫達生若是
哉是可銘也已銘曰
身有不試而視其家若淵受注生有不諱而視其身若
蟬就蛻家以𦙍延身恃名存於千百年視此銘文
　　　署指揮使王君淑人仲氏合塟墓誌銘
河南都指揮僉事王佐𢎞治十八年某月日合塟其父
睢州衛署指揮使母淑人仲氏於某之原成化丁未佐
時為指揮使與監南宫門予藉佐得完試事徳之遂如
平生懽因得講其上世官所從來而於指揮使戰功特
詳正統己巳京師髙梁橋郤敵之戰天順辛巳西夏之
征成化丁亥荆襄一矢斃賊帥之捷是冬建州深入之
勝用能由同知而陟為使予雖不及生拜識之與之上
下其議論然知其所謂偉男子也諱琮字廷用年五十
九丁酉三月二十日提練卒自京師歸睢客死於臨清
權厝二十有九年矣今年某月日淑人亦卒佐方坐京
營聞訃慟幾絶又域于例不獲即解事奔喪又慟乃以
情請歸謀合塟塟擬得銘庻其父母後有聞以予厚宜
不讓以狀來予發狀指揮使凡二室首陳氏生男泰女
妙圓歿淑人實入繼之淑人登之黄人父守睢選族歸
王氏在王氏比卒凡四五十年年八十生男佐女妙圓
嫁千戸朱諒三妹嫁指揮李珊𦙍續詵詵而佐迺統宗
以能勞進秩方嶽淑人其大有功於王氏者也佐初筮
踐指揮使之舊實指揮使自大以遺者指揮使初筮踐
父成指揮同知之舊實成自大以遺者成初筮踐父義
千戸之舊實義起家洪武初以遺者於指揮使祖也本
昌枝榮益遞培溉宜於佐焉起且大如此佐嘗語人曰
吾佐也何能為吾先吾父母之遺也吾父誦馬伏波馬
革裹尸之語終身今謖謖焉在耳吾母自為女吾外祖
異之嫁為婦吾父與為賔及為繼母而吾兄泰至忘非
其出里之人則仰以為百族師吾朝夕服訓言甘如飴
而試之又每騐如藥石吾是以有今兹也間亦以語予
予曰聞之舊矣及是泣漣如哽塞惟拜襂襂不置若必
得予言者嗟夫銘俗類䛕是以君子從而靳諸若此者
非予之所能靳也銘曰
沉厥世秩睢有餒鬼心祍金革玉秩世起孰相於王非
生如生太和蒸蒸其世之興起秩斯難相亦匪易異歸
同藏以永世世
　　　封太安人趙母葉氏墓誌銘
𢎞治十一年戊午十二月先皇帝覃恩區内羣臣均得
封且贈其所生戸部郎中晉江趙瑺母葉氏封太安人
時瑺為主事從官封也瑺進員外郎中太安人年八十
甲子十一月一日卒於家瑺奉命入東粤擬便省乙丑
十月㡳姑蘇遇訃慟絶例必畢命事慟畢事必反命闕
下不獲歸襄事又慟比反命因以狀丐予銘謀以正徳
元年某月日祔諸秀峯先生主事之塋予許銘始懌慶
母兹其後有聞晉江之葉徙自光之固始來居焉至子
明積以逺故遂與光絶純為閩人子明生康康生府學
生陽陽生安人及笄歸趙氏贈戸部主事森之妻生乾
瑢瓛瑺某璘男子六人女子二人孫偉偃佐㒜偬信侃
佑俸九人曽孫某一人佐㒜信踵瑺學偃隂陽訓術也
𦙍昌宗興日就勃勃夀考令終為邦之望弗可尚已始
安人入趙時屬舅殁遺季二子五女若旒絶綴有委地
勢主事弱冠纉家統百身勤晝夜弗給其裻穿七折面
垢髮巻喧啾馳逐一屬安人於内調虞靡不均靖姆傅
冠笄聘娶嫁媵隨俗較力俾有家室無後其時主事致
孝友稱繫之諸子學主事槩鞭之急安人不恱曰夫人
若器然用之非宜徒速其敝瑺也其庻乎乃授以春秋
俾學主事以疾卒三年以縗縞承事且悲且營輸公儲
私禮周恵浹人驟臨之不覺其為嫠室成化丙午瑺舉
省闈丁未黜南宫歸乃立瑺諭餘百言要以忘得喪齊
寵辱樹本志大為歸瑺用服行至庚戌果上第而兹宦
聲琅然隮日有待人云亦本諸安人可銘也銘曰
舅之遺雛稚屬夫夫之遺戸門百需莫歉厥初後沛有
餘有韡命服有穹髙年維徳斯食要終則然
　　　八十六翁任廷玉墓誌銘
正徳元年二月二十日八十六翁任廷玉卒卒之前二
日翁已寢疾絶餔歠餘四十日予徃候猶力支振顙吭
􁀙呷莫辯子頂婦許二耳切聽傳云其丐公榮之以銘
予兩館翁與㳺廿年其何辭乃諾復頷頂耳語曰吾死
不朽矣至是日髙舂命頂濡筆為書若道家步虚聲者
凡十四字道家者說翁生平所酷好也故以是終云翁
之先蒲人上世有自蒲徙應天者至子温是為翁曽大
父子温生復禮是為翁大父復禮生翁父從逺從逺永
樂中携四子徙順天籍宛平之南廂得南廂之東喜曰
吾其種子孫于此遂居之翁諱璘於倫次為仲出學入
事日革童心母馬氏私謂從逺曰毋童仲也女任其棟
諸比長果能相兄帥弟權子母居物至淮以南東轉吳
會轉運交子罔不入鏹受券為㢘賈貲逐嵗溢衍大有
名徐揚間乃憤業與士隔無能改於其舊入貲官帑郎
四人者嵗時序拜旅飲弁鞶鞾袍粗若勲封者然裘馬
器物則務以樸先羣子弟故族雖居㕓卒以不釣外染
聞居随生事日就闢且逵衝也其非甚霾風霖潦旦入
樽榼匪餞伊迎為供帳朝紳至忘其非郵亭者莫則假
館求休蹄踵沓至外大諸侯特為湯沐邑翁益懼受詬
乾沒為嫌口噤不及公家事故簡牘篇章慶贈品藻當
世宗工亦間響應無為疑留性不察察為物較𢎞治間
羣盜嘗夜入索翁翁匿獲頂縛脅急會頂醉沉不知導
所貯盜恚刃頂額禠韡去為邏司所得蹤跡所由翁戒
家衆毋張空目家衆請故曰律盜行弗得得減死我無
所亡由我死不祥窶人多偵知携其子女立門外佯為
窘迫不可生狀求售給直去度日月逺乃傴僂覘伺售
者不則悲啼拊摩手眼偽麻暈僵卧撼翁翁不逆多立
遣之暇時布殺價貿為衣木殺直市為棺貯之時其隆
寒或大疫酌施之隣以是鮮祼死者與祼塟者於乎翁
其仁矣哉配顔氏繼何氏孫長課次說孫女長適田玉
文次納錦衣指揮范氏聘曽孫女一頂卜四月某日塟
十里河之先塋銘曰
生我屬我知幹厥蠱主我知慎與處時虚知取時盈知
予佚多年所今息在墓
　　　故内官監太監白公墓誌銘
提督光禄寺内官監太監白公年五十一以正徳元年
五月六日卒於京師昭回坊之私第奉御李應長隨田
雄以聞上震悼賜祭暨楮幣五十䘏其喪命左少監鄭
璽奉御王恭營墓域墓在城西香山之原塟以六月十
二日兄鳳姪釗鋼銳鑄舁母宗自涿來會塟璽恭懋雄
公所卵翼者也上知之故疾以懋雄侍喪以璽恭治焉
公疾自𢎞治癸亥移命入寺始寺天庖也四方供入泉
注壑然而市豪餌奥樞為洩孔百出公至惟嗅葷薌無
一㗖啐而大施䟽濬法勞甚操畚鍤者孔遂塞以是體
浸尫蒸耗𠻳血縷縷下臟復敗遺為瘻痔而母踰耋年
刺骨在念迫益熾猶忍支一年明年乙丑四月遂以情
請不許越五日復請會寺寮入䟽留諭慰又不果許正
徳丙寅用登極恩賜蟒衣玉帶為非望賞三月疾大作
懇辭諭如初疾至劇復䟽懇賜復監就湯藥部寺䟽公
履行宜留任寺事公至以死懇得賜就外私第果便終
事方公未入寺也岐王暨恵妃薨於國公承命還其柩
返徃萬里館候輿皁不知為肘腋親臣過臨其地寺事
之柄良以是選公始為内使營衛聖恭僖夫人塚𢎞治
辛亥預修太廟後殿進長隨畢工進奉御戊午清寧宫
災預鼎建功進今職監臨諸庫秋毫無所近受知先帝
賜蟒衣恩隆倚重日進一日至再世而益耀公諱江祖
慶父聚世居涿之韓村公生有異質幼即知學長離羣
褎出以事君竭忠颺為口實用是獲登内以成其志非
偶然也璽恭徳公如父而悲公遽爾隕棄丐銘恭予教
内館時生也其知所嚮徃者銘曰
憑厥栖而為梟為鴟曰讒實禍基不如期期憑厥栖而
為狐為貍曰姦實危梯不如依依素介則匱勇勤致羸
折於里軸届門尤誰其命也夫銘以哀之
　　　封安人歐母余氏墓誌銘
安人諱某字某眉之青神余氏肅敏公女也公獲事睿
景純三皇帝厯四十年官至太子太保少保兵部尚書
公在社稷為時名臣事載諸史嗣子世臣今僉錦衣指
揮事安人出其先性與内則合公與夫人屬念之慎選
厥儀初筮在所必挈與俱得州之秀歐氏故臨洮知府
前江西按察副使鉦字時振監察御史亷之子吏部員
外郎銳之弟蚤以六書肄翰林成化丙午與予同舉順
天明年第進士授兵部職方主事進員外郎中盡輸所
得于公甥館之教者沛然施之宦名日嶄嶄起諸儕類
上為今少師太子太師兵部尚書馬公在部時所竒漢
中古梁州秦蜀襟喉也薦守之尋以九江控長江重湖
之滙北望中原險阸多睥睨為東南要津移薦為江西
按察副使鎮其地遂為言者所論奪守臨洮道眉以卒
安人自同牢比屬纊非閲江陵祀暨邊巡公出未嘗一
日不與興居中之登進家衆忽得順道遽而喜仰以覬
無改色終之糾奪家衆忽墮逆境遽而戚仰以覬亦無
改色率如常生平莫窺其際及喪時振哀與愷愜監徃
興來閭里觀式孀眉能無困於貧用成子望溟不荒于
學終業國子女歸副都御史吳公子舉人律已又女歸大
學士楊公子惇蔚有時望俾時振無遺憂當食歐廟世
世矣世臣薄違每暇念燕眉動隔年嵗闃無相聞不忍
割骨肉如異世不逺數千里迎與居以便甘毳𢎞治乙
丑十一月二日年五十以疾歿斂禭飯含一出其力仁
哉其迎之智哉其來也肅敏之教可考已世臣走望溟
奉狀來乞予銘歸卜某月某日祔于五峯原時振之塋
於乎予終順天試也暴風壊屋席濕僵予暈齒嗑嗑手
弜莫握管窮甚有夫從東呼來叱邏卒面擁樹予温之
久之蘇乃握管終之不即已矣且導出道名姓去識時
振始此今二紀矣時振已即世予在告失銘之悔莫逭
尚忍靳銘其妻也邪銘曰
子順閨儲婦賢宦途母慈嫠居考終幽都歸祔夫俱有
始有卒其在兹乎
　　　封淑人廖母趙氏權厝誌銘
錦衣指揮使永定廖侯將權厝其妻封淑人趙氏于金
陵之南郊筮正徳辛未十二月十八日甲午吉卜公若
卿孰銘之龜見兆曰魯何古洪其鳴咽鐘老史氏吉迺
前二十日率子鄉貢進士鎧錦衣千戸鉞錦衣千戸銳
拜而跽泣請曰鵬妻諱恵果以鵬貴封淑人曽祖七祖
文父瑜母徐氏世淮人也瑜侍伯祖内官監太監琳居
京師而淑人從而毓之閨鵬亦以伯兄今南京守備御
用監太監堂仲兄知司禮文書事御用監左少監鑾御
馬監太監暉叔弟尚衣監太監廣季弟御馬監太監宣
侍母王太淑人於宦邸而二室相比為厚善淑人幼極
端重慧婉温恭母心選在不可回則以媪媒之聘而室
鵬鵬自婚而壼閾倐改峻嚴晝入則稀闊而優出膳飲
飲食朋儔鎮日講習選非霖潦淖沍則専藝於弧矢矟
槊間久而猱騰隼搏差謂兼人守備公將命鎮中州時
西域賈胡積種蔓延舊盤結土中尾日大莫掉則以嫗
醫童幻流食民間夜攻剽掠公曰鵬爾勝提戈耶鵬遂
徃徃馘數魁禽縦不濡刃功迺用成兹官贈先君昭勇
將軍錦衣指揮使太淑人亦封焉太淑人喜曰兒有兹
婦則然益飭諸媵熏婦徳致裏言無出鎧蚤夜磨淬期
説母心得儁河南鉞銳磬控縱送曰是亦藝非梟盧蹋
踘比母或無戚用是迺皆成助勲資門閥融融如也妻
有力焉敢為公誦之又曰太寧侯陳儒鵬女許女焉淳
澤孫也金姐孫女也鎧進又泣曰吾母年四十三十月
二日歿父北騖也不及訣歸悼誓必塟永定然寄厝黟
黟殊増衷悲父子其沐浴卜龜為有知也兆公實天賜
公夀吾母於世公忍拒歟予塞移刻索語弗得則諾銘
銘曰
淮之萌燕則茁之汴之榮吳則瘁之閩之歸根客則厝
之夫子卜之史氏銘之伊誰似之
　　　故封南京禮部尚書樸庵先生柴公墓誌銘
封資善大夫南京禮部尚書樸庵先生柴公以正徳辛
未八月乙酉自其子南京守備兵部尚書昇之邸歸南
陽尚書送之郊玘於尚書同年也亦出與于祖見其矍
鑠善飲啖退語人曰公不百齡乎吾不信也間遇尚書
語是尚書笑且首肯之至是忽傳正月乙夘公卒衆詫
訃來果然尚書解位奔有日而涕泣狀玘銘其墓墓在
淯陽從其先昭穆之序日在冬某月之某日柴長安故
甲姓也曽祖豫南陽教授受代僑南陽遂土著南陽祖
恭父贈禮部尚書任景州判官蘭母某贈夫人黄氏景
州值家末造貢業太學行齎居送一惟公身人不堪其
集於蓼而公自童年徂壯化嗇成豐徐徐力任之人無
隙窺其拮据態字兄文珪之孤冠且婚之又字弟文玘
之孤冠且婚之而食有田居且有廬二孤至忘其為珪
玘若非孤者叔蘇州監稅歸老㷀㷀公揣景州痌甚刺
骨請曰大人無苦兒能任叔之終則已矣景州大說時
節合食兩堂翁媪調娛怡懌創見之者罔辯疏戚以天
年後先終棺衾飯含虞禫衰忌因情酌禮哀中軌度至
封溝位置纍然中而又井然閭之右長老慕者朂子弟
之不率者曰曷不師柴氏乎閭之左不知也惟曰昔嘗
嵗饑矣荷槖之柴氏者莫不充槖而出市之羅鳥雀者
得則曰盍之柴氏罟取螺蛤鼈鱔者得則曰盍之柴氏
至則厚值收之縦之山林洿澤中以為恒大較公仁孝
人也用尚書貴自封工科給事中吏部右侍郎至今官
尚書移南至叅機務公日夜感激殊遇思朂尚書帥先
熙載乃馳二旬至歡不啻其口出挾諸孫出郭登眺佳
麗勝處中罔遺漏玘嘗徃間客席傾聽道其土風物産
事緒鑿鑿令人如見尚書亦每謂曰吾大人當家幹蠱
緒無斯須間究其學而辟咡詔昇今尚憶者月到梧桐
上朝為田舍郎凡幾句也忽作而厲聲曰此若祖詔我
時詩也顧詩意藴蓄大既廢莫任荷亦何言若為我任
我不若禁於今五十年僅克就教緒而大人實親見之
可謂自植而自歛之者與玘應之曰然未數月也而兹
以玘銘於乎惡乎辭乎公娶蘇氏相公教子師婦多律
則封孺人先公卒贈淑人至夫人子七人孟尚書也六
皆殤女一人周羽壻也孫三人朏郡庠生肜業舉子業
騰殤孫女三人臧良緒邢天麟蘇節壻也朏生濟南肜
生黑兒是為曽孫公諱文璋字廷美年七十七銘曰
自雍而豫既土而居亦選厥業章逢襟裾倅賛折閲伯
瀛仲蘇赤立蘇歸遽分菀枯曰吾任之均歠而餔是曰
志養太和蒸如同氣朝露競捐孤雛譬彼刈蔓委者𤓰
壺時乃婚姻割畀場廬林有逸羽隣無餓夫有賔有師
塾閈于于弦斯誦斯䝉端厥初儲英於家維國之圖載
叅機樞封銜與俱崇封在焉淯陽之墟
　　　施繼禄墓誌銘
施繼禄成化辛丑冬以賈還自京師之臘月招余飲於
其家時方大雨雪酒行甚歡以厥器恩相善故奬譽過
實余慙弗敢當醉步歸卧邸下而喟其賢且數日既得
告歸覲未幾君以訃聞則月之廿四日也吾里之素徃
還者宻者呱呱疎者亦不免於太息至於余則深痛其
不克見令器之有顯庸日也明年得處術指郭外十四
都甯家橋為勝隂得艮之寅陽得坤之申將以十一月
廿六日舁柩從事而欲余言以銘之按狀君諱爵字繼
禄生宣徳甲寅十月廿七洪武初建昌府醫學教授諱
某其髙祖也進士淛御史諱某其曽祖也本府醫學正
科諱某其祖也父紹明宣徳中用郡守楊候薦仍祖職
兄繼福起方伯郭公疾用謝守薦任今南豐醫學訓科
君先配南隅萬石君趙忠敬女繼配城西饒守中女男
女六人君生世家通方書數十不勇自賢而每嗤時之
自昧其術毒誤人者惟酌四民之中不士之憂不農之
勞不工之賤且利倍彼三者取焉耳賈是也又度旴之
出唯楮焉是崇則易楮于山走航于川北至於京師而
轉移焉春而徃必臘而歸若是幾二十年而貨已崇矣
成化辛夘謝守器恩之才遣遊郡庠君益以報稱是圖
用期逺到博延師友以訓以飭無何復因美觀選中郡
䕶守令督勸百端君獨愀然弗樂祈免再三乃戒之曰
禁臠勿近子不見郭令公之子乎兹事獲遂其如功業
何果如志復得卒業於今仕路可徯而君已捐館矣奈
之何然君處兄弟睦況于親與隣和況於族待友謙況
於賢争䦧者資之以決況於嚚商於途者有告急輒以
周況於貪且暴意其得於家世忠厚之教而然與若是
康而夀宜也而止於兹之五十何也豈其積之厚必於
子若孫而發其報也歟吾皆不得而知矣天道冥冥幽
冥則靈銘曰
謂君幸也何百嵗而嗇其半謂君不幸也何萬里而至
家終其筭人孰無憂家成則憂其少緩人孰無死子賢
則死其有煥嗚呼君其安矣哉千載斯安甯橋之畔
　　　太子太保禮部尚書張公墓誌銘
正徳十二年十二月十一日太子太保禮部尚書張公
年七十六薨巡撫院以聞上輟朝一日贈太子太傅詔
䘏典具如制明年十二月十九日其子福建右布政使
恩及錦衣悊塟公於本縣上湖之原恩豫入山出鄉進
士鄭嶸狀乞銘公予與公同里閈少同學長老同官雖
然誰驟謂予足任此也抑予奚容辭弗足任此也公諱
昇字啓昭號栢厓其先在宋有尚書簡肅公最盛鄉之
人過其門必曰張尚書云公弱冠選秀謁先師畢皷吹
導入家老嫗揶揄反走呼曰尚書復來矣公生之嵗也
邑東􁁊湖開長老相賀曰龜湖開狀元來此䜟記也當
有應者已而公登成化己丑進士第一人自翰林院修
撰左春坊左贊善左諭徳左庻子少詹事侍讀學士禮
部侍郎轉尚書加太子太保比家居人皆畧其官亦止
曰張狀元云創見所無也故云然亦足以驗幾之先見
不偶者公為庻子憤宰執弄權誤國言之上上初直公
中變左遷南部屯田員外郎途以憂歸弄權者敗上用
言者還公職如初既進賔詹經筵日講青宫引翼聲稱
峻拔擢貳禮部陟正春官郊廟綴儀櫛比春闈弊孔篴
張公或肅將顒若倐而爬剔窒築機芒叵測無啓齒無
作容諸曹悉告理公曰事過止先是諸鎮閹類相習結
私嬖偵内所向則文禽怪獸妖花理木澤葅海錯竒技
巧製仙釋幻惑祥瑞曼延之獻日攫於民繹驛騷於道
一機軸于部公奮曰是誠在我乃揣摩幾先可身當者
極言之其扄鐍牢宻先機窞穽以待者乃浮輕沒重與
顯奪冥流虚瀦實無貽寮憂而隂隳之恒十八賴上寛
明簡在用成𢎞康平之治公有助焉公在官期部之無
遺舉次第以請植綱常則祀江萬里於饒合祠趙時賞
四十人于文信公之廟祔鍾同於忠節之祠表孫景雲
妻鍾氏貞烈之門尊先哲則載祠徽國文公於婺源祀
魏了翁于姑蘇豫章延平各於其里祠而春秋祀之興
百年闕典人心翕然博平王建寺請額公曰宗藩讀書
守祖訓何忽屋民地以舍異端力請格止以塞他請班
行崔志端者公同銜也幼竄羽氏𨽻太常為樂童積資
為寺卿奄至是日脂韋掖庭比弄具出則旁若無人等
公宰舊惟隠忍至公裁割清濁較然公當還職初上言
時政大要汰冗濫罷齋醮停工役審奸擇賢為應天以
實不以文如商宗周宣者繼是奉詔陳言又以禁奢靡
重名器省供應併解納為言於時有言官過激落職公
疏求言而言官言之得譴則求言而言官不言者如何
一時論者快賞嘗奉命春闈校文主兩京鄉試得儲侍
郎巏張都御史檜蔚為名臣文苑有輝遭聖慈仁夀太皇太
后喪議祔諸儀稱㫖奉迎今皇后也公為副使大禮洊
行舉無愆儀監在淵衷故乞休屢見慰留召對面諭
者一比考績陛謝歸中貴齎賚至矣今上嗣服之明年
公疾作懇辭三四得可加今官有司月米為石者四嵗
夫如其米之數馳驛以歸盛哉公於書無不讀汎入外
典百家言遇星翁厯家談必結舌而退嘗與予談兵論
河防公宗是古圖予曰古今異宜辨百折公坐屈予喜
面有矜色出偶遇名家將將曰何喜也予笑曰方遇頗
牧來意其問譝公將弗寤去嘗奉命封代國道出澤州
崇山下聞有聲硿硿公念山得無崩乎時匝輿百餘人
命取他道出衆心迂公履聲絶山果崩是何其達也事
考篔牕公恒欎已所優為而惟馭其所向居江夫人喪
既禫邑中譌火夜三四發翁聞閧聲必推枕急呼公問
内符契安在公執詣床出燭之曰懸以待旦乃就枕内
符契者亦曰勘合凡京員遭喪降自大内起復合以防
偽者也公既免喪不敢久留侍遄其行以順適之嵗祲
翁日為糜以食餓者道路之幾仆者然無奈日踵至何
廩罄矣主藏以告翁乃止又懼云他日覈廩籍報至京
公大恱公喪篔牕翁行古禮生平冠婚祭亦如之孚族
得威如之吉而能萃其渙弗屯其膏遇人如鋸齒一一
中度廋情者匿不復見君子以為得遯之象晩尤翛然
物表得西山勝處屋之曰三谷書院嵗半吟嘯其中積
草盈案人或紿童取以為式不校也當廟祭童嘗舁公
歸道上口哦不輟而流觀太虚將入門瞷曰伊誰氏之
室耶童曰大人宅於斯公愕曰是乎乃入嗚呼可知公
已所著有栢崖詩文集二奏疏二和唐詩皷吹集一咏
史詩集一行於世篔牕翁贈禮部尚書妣饒氏江氏俱
贈夫人祖徳厚妣陶氏贈亦如之公配胡氏上官氏封
贈夫人子四恩進士累官至今官娶某某某氏封宜人
愈京闈經魁娶某氏先卒憙光禄良醖署丞卒娶某氏
悊錦衣衛官娶某氏女三某適某孫崇京闈亞魁娶胡
氏嵩先殤崑娶雷氏􁵋娶江氏岑娶許氏俱學生峑岢
尚幼孫女五某某曽孫四梓桂梅柱銘曰
軍都蜿蟺迤西則延縈旴中川郡殿厥墟爰發有初類
山澤癯乃大發公實華亨豐令始令終
　　雜志(附/)
　　　待舉所志
宗伯徐公既名待舉所所之主人疑之謂予曰何哉公
所謂待舉者予曰記有之古之儒者懐忠信以待舉舉
舉而加諸位之云也主人曰吾老矣何懐耶以待也吾
子伯也弗能畊使之學叔也季也亦如之吾亦如伯也
之使焉其質駑也吾待之若樹而萌若蔬而甲而吾滋
吾糞吾培之或若廐馬之逸也吾縶之若薪槱之蓬蓬
也吾束縛之其翹翹而參差也吾斬艾之師之不淑吾
十易之不為病省之試吾具糗粻資送之而豫為之館
傳師與友皆於我乎館且榖也天其或者有遇乎則朝
於斯天下之走集於斯吾子來也亦容以露處乎選館
而僦之安知芝蘭馥馥者不衷有鮑魚乎吾是以籠兹
㕓以豫之公亦其知我哉又曰自吾居於是聞旁之舍
東而咿嗢楚語曰楚之工人居之西而炰烋秦音曰秦
之甲士居之居今數月矣則已撤而崇其亭臺瀦而池
垣而囿曰某戚里之别院也或曰某閹貴人奪而築焉
者也況吾兹㕓也可長有乎或戚與閹之聞是名也曰
是亦急於吾君者亦將而免於奪乎幸矣名亦不為無
助吾將謁公為記他日書公記于壁重予與之戚也使
撰其言為志所為屋二牗正北出面錦衣之髙墉主人
臨川饒氏恵徴其字千戸其官也
　　　修庫志
大明正徳六年嵗次辛未六月朔南京禮部重修架閣
庫成徹腐易新堅倍初焉而太祖開國之儀文與羣簿
書之幸存者復奉入以貯逆數之四月十八日竪也為
日四十有三又逆數之三月二十四日撤也為日二十
有四用人之力取諸五兵馬司之羡卒日三十人數視
其日工人不以數書者給其直也董事之人趙祥金恩
申華張宗吕受余立張昇鄭吉張洪余仙王器朱昻周
華陳文則取諸太常寺舊厯試之敏有功者皆於司務
王洛郎中劉金暨郎中黄宏向錦主事劉時望日聽焉
洛也金也又獨無分日木石甓瓦工直百需取諸武庫
輸來直堂之直銀以兩數者五十有七盖予權部事起
自二月十八訖於四月十五日視其兩之數例得私之
脫微此也曷成之適白巖先生以大宗伯至周覽之曰
善俾志之乃志
　　雜銘(附/)
　　　愛日樓銘(為錢世思作/)
耳聽聽其清目瞭瞭其明樓之階日且降登膳之於朝
母顰温之於昏母愠旦復旦兮於樓母曰而忘而君有
峩其冠有垂其帔降登於樓皦日爾爾旦復旦兮日居
月諸子在君所母安樓居髪之皤皤齒之􁔝􁔝于降于
登婆婆娑娑母安樓居子在君所分刻寸晷孰與子賈
孰與子賈分刻寸晷孝子之心一日萬里
　　　泉亭銘(為吕侍御作/)
恵之泉泠泠伊誰聽之有亭泉噴如珠亭有詩書濺我
蠧魚而湧湧流可以灌溉可以浮舟方其出山注之為
灘其聲潺潺激而為瀾瀾束為湍或停為淵或疏為川
是天下水萬歸於海原於涓涓厥委稽天是為達觀而
終此亭以聽此泉逹人不然
　　　笏研銘(為靳充道作/)
孤孤外矩虚虚中規縱尺之半衡寸有竒質本山骨形
肖介圭因人盈涸隨几髙卑磨而不磷湼而不緇楮斯
穎斯泚之濡之羲畫文彖周皷秦碑誰敢侮予非予其
誰
　　　楊州譙樓鐘銘
𢎞治五秋誰尸此州長清房侯侯耳城譙惟皷其朝亦
皷其宵宵朝匪鐘四紀春冬民罹嵗凶凶占厥聲民胥
告鳴侯選屬能能薄馬進是冶是釁登簴斯震震聲四
達實自矦發侯政桓撥撥災為祥豐年穰穰地久天長
　　　明山草亭銘(為王少司徒作/)
洞庭海寛明山崧髙梁海者蓬棟崧者蒿斯蒿斯蓬奚
楩奚柟太虚為盖浮雲為簷戸啓春更戸闔冬秋主出
旦奭主歸巢由
　圭峯集巻十七
欽定四庫全書
　圭峯集巻十八
　　　　　　　　　　　　　明　羅玘　撰
　　行狀
　　　故都察院右副都御史謝公行狀
𢎞治七年夏六月二十三日庚辰都察院右副都御史
長樂謝公卒於家其子鄉貢進士廷柱厯中書事得訃
泣以聞上詔禮部遣祭工部遣官營塟事盖公品正三
階通議大夫實在廷大臣典禮亦宜之公諱士元字仲
仁登景泰甲戌進士官戸部雲南司主事建昌知府厯
廣信永平二府四川右叅政右布政使至今官敭厯凡
三十有七年𢎞治庚戌年六十七以疾請歸長樂疾良
愈又四年疾復作至是卒年七十公自為童時已嶄然
夐出即知為學嘗在鄉校陳祖妣中書舍人登之女弟
也冣名有識鑒過見公在羣兒中目光如炬喜曰吾恃
此孫大謝氏又嘗於僧樓居陳夢大星起樓上寤而覺
公於居以為公占既長通毛詩出入諸經子史為文詞
非古不學塲屋之習其餘事也故禮部廷試皆入髙等
在部督通州倉首陳四弊大為部諸老所竒而苦於持
正尤勇與閹人敵閹不勝忿欲中傷之幸其去而縶羣
胥使織公罪不可得時崔莊敏公為少宰薦公於太宰
王忠肅公以公才宜典郡遂以知建昌建昌民錯兵居
穿窬夜舊六七發而兵官影庇不可爬搜民大困公至
以它事恐兵官皆股栗自危姦無所伏郭内外十里不
拾遺民日就饒溢乃大新學宫作禮樂器立觀徳亭考
射禮於吳諭徳夢弼購書萬巻貯講堂江以南學為極
盛新藩臬分司新驛屋及船郵亭如之以賔新城樓及
櫓以戒戎新城隍廟風雲雷雨壇壝社如之以禮神祠
李先生覯墓表黄孝子譚節婦門以風俗皆其請而行
之者也有圖曰敦化曰表忠曰勸學圖繫以詩摹流民
間亦以風俗尤戚兄弟之相訟者多詩以諭之惟曽氏
一詩與三圖今盛傳於人政大要於止姦南城民中得
石像潛䝉以腐䑕置屋上鴉羣噪而啄之去來盤旋民
佯驚集其隣升屋下之以為神嫗叟讙趨如市公取其
石碎于庭而止復有巫自魯來妖憑之言禍福如響公
曰是濟人所神為靈哥者今越吾境何能為妖謂巫曰
吾畏謝公吾去巫忽覺如常女子先時民刳于偽平章
之虐宣徳中荆國新去之蘄吏治多姑息而無良習嚚
人骨至公猶欲來餂也懐偽券訟田宅者貫魚來而推
其一人先入券粗見公即叱曰爾何偽乃爾民驚以為
神而僚吏愕不知何以公笑曰吾見其券年踰二紀而
券之紙今式也令吏試抱二紀前案驗紙式果然諸伺
於門皆逸去比郡一再饑郡民始而謷然既而寂然若
不知者公豫倡以俸金而富民争開廩延糴不旬日而
新榖升閉廩者十七八貳佐自逺歸載酒飲其邸部使
至過引諸已而善必歸之故終其任而胥𨽻亦不聞有
所按逮者屬有疾日一入其寢死殯祭之而為之歸蔡
教授死劉訓導繼之二室之嫠垂欲流公歸蔡於漳歸
劉于蜀今漳蜀之人猶稱公仁者成化中大理卿夏公
來考察江西列薦者四人公其一焉大約謂公崇尚風
教庻幾於古循良而遂有父母妻之封九載郡民詣闕
上書請留陞從三品俸仍留郡諸生生祠公於學翰林
學士張公為之碑公不可撤祠踣碑比去復立在信年
殺於建昌三之二而治聲實相埓屬縣永豐舊冶銀閟
久弗發而括人冦鑛前去後至絡繹恒數千人曳行旅
以任負掠民畜以食飲兵官素無肄而括人驍彍莫不
聞皆洶洶自慴時厚公者幸公將代可去以避其鋒公
曰見難而避無勇貽患於人不仁無勇不仁去將焉用
之乃勒兵循靈山東並永平溪踰靈鷲山下趨之賊聞
公至佯遁而留二三為誘諜不覺以真來白故我兵皆
解嚴至則不壘而休于僧寺且炊俄而我邏卒與誘者
遇易而射之左右白公公驚曰此伏而誘我也急招邏
卒不及公自甲先出而賊伏四起呼聲動林木以筅遮
公環而刺之左股為筅所中血流洞鞾柘陽巡簡者遥
呼警賊曰我公也賊何敢殺天子命吏賊亦愕相視公
猶裹瘡督戰如常所俘殺甚衆得其賊首乗勝破之公
遂臨穴怒曰此禍穴也築之以絶窺睨公還未嘗言戰
時事入朝補永平以憂不赴服除有蜀之命當分司東
川東鄉縣者荆腋陜首猿巢虎穴之􁀙皆彎弓帶劍之
民性於㓂攘而亡命逋逃是主是来縣凡三劫而有司
依違養冦為己地公曰盜䑕也飼猫於室而骨其足可
乎於是蹤跡其所出入或捕或殺至數百人盜幾盡或
曰縣可徙也公曰盜畏逺乎畏有備乎即逺百里盜有
足也奈何不聽檄縣長吏因舊城甓之而浚其隍戍以
土兵縣得不徙而迄今亦無變建始䕫之僻縣也縣官
擁虚名而實掣肘於其頑噤不得以符契從事惴惴尸
素以須代不則剽攻於路不立主名以恐其來代者部
使置為異域不幸徃者餘五十年公偵知之徑按其縣
㢘得其魁窮治之黨解去比他縣在蜀六年上以全蜀
非公不可乃進今官巡撫之時吐蕃大娃小娃生熟二
夷相煽以變邊人告急公曰比其發吾不可包荒兵法
曰致人不致於人不戰而屈人之兵吾用之乃托行邊
繕亭障嚴斥堠選軍實若不知其為變者㓂亦幸其未
暴率其醜來獻羊豕羅拜道左曰乃今見天朝大臣吾
生矣公褰帷徐行命譯者揚國威武衆一布一摩之去
公因視邊庾虚實先是邊儲皆諸郡稅畝以充而姦民
闗節盤錯名為代輸實白著庾硿然公稽籍以驗數命
官以考實得十三萬石有竒以紓邊饑己酉蜀大饑民
流入會府日如蟻公為廣室於城内十餘區為粥以食
之而勤滌其穢以防疫飲病者以藥塟死者以叢塚於
東郭外給歸者以符使得傳食以至其處豫檄州縣於
其日闗白之行荒政事宜於屬郡而日夜規畫不遑暇
食所親活數萬人全蜀以安公為吏善應變神施鬼設
不可端倪始視之若越尋丈而揆其終卒無失尺寸遇
事不顧利害必達其志雖雷霆在上屹然不動而一言
合於道雖武夫賤𨽻必改容謝之羅一峯張東白二太
史與公交服公改過之勇建昌學成夏方伯記之以處
官事如家事嘉公真確論也然疾惡如仇著於性本故
亦有危公者公未嘗見于言面公至孝居官兩迎父養
事從父如父疾必嘗藥以進三弟終身不割竈自食俸
入弟姪主之嘗一弟女歸裝具差不敵必買諸市弟辭
不許聚食餘千指用數窘公自餟粥于堂以率而族之
不能婚喪孤不能自食貧鬻屋者公力為之所又若沛
然有餘其於親戚亦然嘗率其族之有力者塟其上世
凡上喪建祠堂祀先旦望族以班見買田以祭而儲其
贏以預不虞家居嚴以有禮内外斬然無敢疾趨謦欬
者非甚疾秉炬諷誦永夜乃休尤好論兵晩亦好易作
玩易軒初號約庵老更曰拙庵曰拙吾實録也所著有
約庵稿若干巻藏於家詠史近體三百首梓行於時而
或以吏事多公則隘矣公考磐以公貴封中憲大夫建
昌知府妣陳氏封恭人磐考琬琬考鍾鍾考用弼秘徳
閟耀濬有本基其先越之上虞人福清在宋曰玉融州
有曰齡夀者來官之遂籍福清國初自福清徙長樂故
長樂之謝祖齡夀而始大於公公娶陳選部艮之女實
翊公徳子男三長廷柱次廷棐次廷冣冣縣學生也棐
冣之母實曹姓選而側室于公者女八賔壻鄒棖容壻
髙均完壻李詢官壻黄謀窴壻陳文試寅壻陳廷栢宜
壻髙鏼𡨕在室謀文試鏼亦學生也孫男二本寛本忠
孫女三桂慶幼未名廷柱匍匐歸就哭位哭已如詔葬
公于雞籠山之塋則𢎞治丙辰嵗之十二月二十三日
也舍杖泣來告曰先公幽堂宜有銘墓隧宜有碑國史
宜有傳然而知先公而狀之非子誰也予少侍公學十
年公去郡又復十年先皇帝奄棄萬國自蜀來復與公
會哭於闕下又四年予罹憂家居公得請道郡歸郡之
人空巷迓公至擁公之輿不可行操豚漿槖金來餽者
争隙而入公一無所受而今年春公夀七十郡之仕於
朝者又為文集詩馳以為公夀及今又皆哭公盡哀焉
嗚呼民可刼以術使徳已也或惟愚者而智者難或惟
近而逺者難今之徳公者朝之士且然獨愚者乎三十
年且然死且然獨近乎予不通於古敢問公非仁者歟
用是撮其槩謹俟立言君子銘之碑之傳之以為世吏
勸云
　　　蕭母孺人行狀
孺人姓曽氏諱掌珠泰和長溪人處士彦威之女萬安
夏霄蕭莘夫先生之妻監察御史柯之母彦威父興甫
興甫父祥卿莘夫父重山處士重山父某皆能以其家
聲振於二縣中而彦威妻魏氏魏亦安成宗家内則世
嫻故孺人生而柔慧夙成姆不能施其規矩教誨之益
長而在閨學女事或時誦古書雖家人不能見其面姆
以其女事示其宗親姝嫗傳觀嘖嘆達于疏屬或以為
式竟亦莫能如也既笄歸莘夫重山素方嚴姑劉氏亦
欲端冡婦於其初備設諸難以為試曽則徐隨應之如
水注地莫不釃布姑大恱賀重山能為宗子得婦重山
亦心幸老遺五穉脫有不諱可無戛羮憂正統丙寅疫
果入室中姑姑劇又中重山亦劇又次第中家衆羣然
呼呷門閾絶無屨跡雞犬飛逸不知其處或曰歸可避
也孺人曰咄吾骨可碎吾足不可移惟與莘夫約吾入
侍汝出掃除焚滌瘞吾出掃除焚滌瘞汝入侍無間疫
勢乃大熾不可為卒皆斃凡南方諺禁疫喪哀哀且及
哀者孺人曰烏有執舅姑之喪而不哀者乎哀如常斂
殯塟雖草具亦麤以禮事既定所存惟重山所遺五穉
暨孺人莘夫七人五穉於孺人叔也門戸狼籍不可支
過者傷心孺人撫五穉叔或泫然而悲又忽而喜謂莘
夫曰木摧折甚矣然根存猶可培也假我數年吾見其
亭亭乎於是悉發篋實得布焉時五叔之寒温而製以
為衣得繒綺簮珥焉量門閥之宜而委禽以婚得金錢
焉資之贄師以學視其學成焉者而又資之以進取鷇
呱呱在褓若弗子曰吾所愛何敢視舅姑所愛矧其無
所怙恃一蹉跌何以為解拮据徬徨綢繆補苴越數十
年迄今一縷一鈎之復實於篋而他之畝割入戸者倍
舊之二戸之口升入縣籍者倍疫餘之十莘夫遂埒封
君至推擇為長掌區稅事五叔亦擁雄名嶄出邑里自
能權子母為居積乃聚謀曰吾拊吾頭顱至吾脛踵吾
居而廬出而騎坐而指使傭奴其吾能邪繄吾兄也盍
以父視之亦吾嫂也盍以母視之兹猶總領日僕僕以
佚吾吾奚以安曷若割而自食幸釋二人重負何如皆
諾孺人不能奪然日猶為之㸃檢若初不懈人以為兄
父嫂母謡之君子以為確論子三人伯升文仲御史季
升廷皆遣學進士業御史登𢎞治癸丑髙第入翰林為
庶吉士立臺三年冣典恩封以月日計乃兹四月二十
二日得家報白函疑焉剥之丙辰十二月十八日孺人
歿此訃也年七十有三御史請奔歸治喪且謀諸伯季
告先生率民逸民安民懐民用民表盖孺人孫也將以
某年月日奉塟於縣龍塘某之原瀕行玘比縣人也同
遊于西涯先生門又嘗同院徃臨弔御史泣謂曰人有
言與西涯先生同世而不得一言以為重是自藏也況
幸遊其門而不得一言於其父母是藏父母也自藏可
藏父母不可先生忍藏吾母乎然吾母之行先生不知
也今吾昏瞶不能一二數數一二子亦必能之吾將執
是請幸賜之銘與殞吾身以報吾母有間矣玘哀之不
能辭也謹狀
　　　張母太孺人行狀
皇贈給事中張府君妻李氏諱兆明𢎞治十年春以其
子刑科給事中文貴封太孺人制下給事於邸馳僕歸
刻期數至日而孺人以二月五日歿其家亦刻日數訃
至至之日給事袒括呌號弔者至及向之鄉之弔者泣
語之玘徃弔泣不已出一函拜且祈曰文必得子狀吾
母以干宗工銘發函孺人父律鑑大父祖訓曽大父彦
章皆邑傑魁名人而彦章父曰杏隠洪武中以其詩鳴
母曰施氏又曰彭氏生母也二母侍律鑑終身惟鞠孺
人叢愛稠息過甚膚體長養涵濡志全璠璵而孺人純
懿警敏亦自天至達知古書操筆大小書矩正規完如
法度士陋凡下里市鬻布縷不為為必輕盈净潔蜩翼
波紋鉥人目眥媒有入李氏輒見律鑑意色皆緘口歸
府君幼實倜儻好學有令名邑里莫不聞一媒試言之
律鑑喜曰吾壻也許之張故大家也孺人歸事方絲樊
緒錯莫之適理府君日支門戸多外出罕内顧孺人裳
不及閾言如之而日自就緒婢之慧者治麻枲羞酒食
駑者豢牢豕豎牧羊犢者兼薪蒸備竈爨藝蔬灌菓蓏
者刈芻飼魚墾田藝稼者無雜傭張唇利口以徭公家
各惟其器府君惟視成至數十年私用公輸貧賙喪賻
子婚親宴廟祀日若汲井而出源源不知其自府君曰
吾有庫藏吾有廩廥其如予何謂孺人也初諸事事者
日入見府君皆猥縮傴僂或至顛躓雖子姓亦然或有
愆度即小不貰閭左跼蹐無寧自便孺人口不言而意
極慘怛至對案不食府君覺之為霽其嚴然終用是賈
禍嘗疾尹饕齰其縣訟言聲於衆或以告尹尹怒設百
穽意必殺覆其家乃慊會盜起縣界府君結族援以備
也仇家揣尹意誣以不軌嘗尹尹喜舞煆之上于臺臺
考無所得得釋出出即恚病死客舍孺人以舟迎喪歸
藁塟町疃鬄髪誓必報又齧兒臂出血敕不報不塟給
事明春秋三氏亦以賊不討不書塟復孺人孺人曰吾
志也仇時方殺人人子弱不能讐以賄免孺人佐以徤
僕資遣之訟于京事下御史逮繫之置於法適給事亦
得省焉孺人大喜大會賔客啓府君塟于隴至今過其
門者皆拱手曰烈婦烈婦云乙夘給事持節南方得便
省拜堂下孺人顧見命服忽掩面悲曰此女父之遺女
也其靈承毋忝竟無幾微矜詫意婦以闕下事語則更
朗言了了若嘗至其地而目擊之者其博見多聞近亦
稀有春秋六十有一子給事而下䡥􁀙輕凡四人給事
登癸丑進士至今官輕側室張氏出孺人亦如已出孫
某某給事歸筮以卜某年月日塟於某之原嗚呼不以
家憂其夫而以已之所愛愛夫之所遺者能也徳也亦
難能也而世或有之至於夫死于仇死已矣知有仇者
寡矣或知之以遺其子者益寡矣而況立於其身復焉
世復幾人哉玘誠不忍當時宗工不及於此也謹狀其
槩且大者以告
　　　劉母太孺人王氏行狀
孺人南京翰林院孔目封監察御史劉君之妻鄉貢士
壬翰林庻吉士監察御史丙之母姓王氏諱某父諱某
祖諱某王於劉為甲乙族翰林之父南雄府君初與某
同為庠舍生有契義自託昏故孺人竟歸翰林翰林冡
嗣南雄南雄自翰林庻吉士通判金華㢘名為天下第
一雖仕十餘年囊無錙銖不免凍饑遭母喪不能塟有
欲來賻者億其不取而止以故一累於翰林翰林無所
取貲惟授徒寸累以襄事孺人始出於素佚亦即能躬
爨淅宵治麻縷葛越以佐費食貧甘甚如嘗習然南雄
一意砥礪名節無少内顧三女嫁具無所出衿鞶佩帨
簮珥之屬皆孺人傾篋與之且終不以洩于壻家南雄
所至宦邸徒四壁家屬悉歸集待哺翰林苦不能支又
悉屏珍玩鬻金市米以給更十年翰林始以尚書舉于
鄉教武昌進教武進官極散漫終與貧不能脫去賴孺
人亦相忘節縮裒補以賔且祭子贄師女贄其舅姑必
豐必潔又如世富溢者南雄竟以直道得禍英宗朝以
柩歸獨事李宜人十年李年八十孺人亦年六十朝夕
寢膳尚如始入劉氏時雖處久窶門内外未嘗見其有
顰呻弗寧態人有乞假亦無有徒手而反者宗親喪塟
非疾病雖暑雨泥淖不輟弔哭終其身華靡珍麗之物
一無所御安成人至今無不服其為劉氏婦壬業學丙
亦業學喜曰而祖而父踵胼此而食且六十年不可棄
去壬丙同舉丙午明年丁未丙第進士改庻吉士入臺
為御史按雲南道歸省又喜曰而祖詒而以直清令名
海内莫不聞而父紹緒亦既孔艱而克念哉毋徒以温
飽吾二人為戚戚丙兹反命闕下適初考推恩得今封
而凶問又即至丙方陛辭出督馬政駐於都門外也饗
年七十有七卒之日是為𢎞治七年七月三十日適蕭
循讓適彭宜塤適易正時凡三人其女也珙璦琮玹(缺/)
凡五人其孫也丙請歸喪且以某年月日塟於某之
原而掩幽之石宜文以命世之豪必先以予為之狀者
予丙之同年也同為庻吉士者也非優為之也嘗聞之
丙也謹狀
　　　贈宜人王母劉氏行狀
宜人姓劉氏諱某字月珠安福上城人隠君子仕泰之
女贈長史某之妻榮府長史選之母也其殁也以成化
壬寅三月之三日屬𢎞治甲寅以長史前官翰林檢討
之貴贈孺人及傅王功成進官故又進今贈誥㫖煌煌
實燭泉壤凡再遭也長史在王左右弗獲捧以拜焚於
墓下戰慄慄拜稽首言曰休哉臣母若復生其耿耿之
光間嘗泣語予曰吾母年止六十有九而已而在吾氏
五十有三年相吾先君養吾祖母也如其母而吾祖母
稱諸人亦曰是吾女也平居温温不見其有愠容妯娌
恱之曰是吾同生也逮下不見其有厲色與叱咤聲妾
暨婢僕曰吾父母也戚屬之多不能無向盛者亦不能
無向衰者未嘗曰此姻也仰隆之此婭也俯薄之兄弟
時而漸替于初則曰吾知䘏其衰對吾先君也或以規
或以諷終身不見裏言若嚴賔焉又曰吾選也慎典也
慎恩也逢真也淑貞也吾母之子若女也慎獨也慎徳
也慎終也側室蕭氏之子也吾母合而字育之不欲以
嫡庻辯皆擇仕族婚之與其所歸選娶於劉為冢婦諭
徳其從兄有大名次彭次劉監察御史其從姪僉事其
兄次李給事中其叔父次曠為衆婦壻封主事劉來徴
逢真夫義官賀孚晉淑貞夫某部郎中某逢真之子是
為甥也又曰石橋縣之嘉地也吾母墓在焉兹二十餘
年木且拱矣乃始克承休光儀式以次俱陞職在有司
謹奉如制於乎成矣然不及其生逢之吾終天之悲也
人或曰必得吾子言後世知有吾母庻幾塞吾之悲吾
子其何如予不能拒也謹狀如右然亦具其言云
　圭峯集巻十八
欽定四庫全書
　圭峯集巻十九
　　　　　　　　　　　　　明　羅玘　撰
　　墓表
　　　監察御史彭君墓表
𢎞治十四年冬十一月十有八日江西提舉副使邵君
屬饒守李君貳守鮑君介何生徐生走南城抵予室命
表故監察衘史彭君之墓且曰君里世他行葬所歲日
月有編修程正之誌銘在惟君貞臣臣行首貞願表于
其墓告來者為饒士世世勸予既泣泣已思邵君為户
部時常别白時之忠佞若涇渭然至君則曰此所謂渭
也至其指為涇者則又若仇敵不少貸今兹果然既又
思君平時言笑嘻嘻劇飲歌呼遇人無爾汝見其肺肝
無留畛或坦坦夷夷人或易之予獨曰是非其性要有
藴藉耳成化末同舉進士日益追逐相唯諾見時有附
閹貴驟至要樞者有苞苴徑内降補官者謂曰是不可
鉗之于市耶至雜他同年則竟日寂無所指斥者予於
是益覘君𢎞治改元之明年擢河南道監察御史廵京
城之内外曁近畿横亘數百里䧏人營也歲朔風塵起
馳騎彎弓掠人道上事洩索急則扳戚里閹奴為援匿
優伶家為恒君每得其機牙發之竒中人驚為神始改
觀悚息用薦出廵淛之鹽法予時奔先君之喪過之淛
之人曰是御史公商竈其兩德之又曰是御史不可干
以私六貴人助富人奪人妻弗能得予喜曰是將嶄然
矣予免喪至闕則𢎞治六年也禱祠事興上非其好也
乃閹之黠譎入之自擅睂目標搒鼓其幻徒日食于大
官不嗛又假供養莊嚴縻耗百貨延于大農之錢方酣
君時監光祿寺事奮曰吾不能嘿嘿以茍活刻時日至
于大官雖重得禍萬無恨明日疏入謂宜一切罷革儲
積之以待變仙釋幻惑其道左且不根語觸諱忌群閹
銜而持之遂下君錦衣獄舉朝震駭莫不服君之忠而
危其禍英國張公獨首白辯君無罪宜貰諸大臣助之
上意乃解然猶編管邊之隆慶衛伍在伍惟以母老羈
京邸為憂明年詔釋歸養其母吏部尚書王公建議起
君行召君矣而母李孺人殁未及葬君亦殁逾年一子
希龍又殁天下莫不悲其禍之烈既又莫不惜其不及
召且大用以沛其施且惟希龍遺腹子天錫是嗣方三
齡也於乎天難諶斯人事之入于無窮其不可知其穹
碑大隧之加於斯有也抑榛莽之蔽狐狸之窟而或夷
而為墟蹊坎竇亦有也甚而陵谷之迭與為變亦有也况
於兹墓乎則夫貞臣者固世倚以為重而亦其身之有
不必芘歟然君之字書與夫歌詩雜著天下莫不存君
之名内自六宫外曁蠻夷海裔莫不聞史氏當不有遺
也而邵君又率其屬為君世世之托君其可以無憾而
安于此惟予弗任厥職亦惟曰祗服邵君之役
　　　夫人李氏墓表
夫人故都察院右都御史馬公配也姓李氏諱某字某
與公均汀之長汀人曾祖某祖某父某母某氏皆生夫
人與所自生者也男緒入粟為郎綜醫學正科緝府學
生維以䕃授上林苑監蕃育署丞孫男文明文英文欽
文昭曽孫男京城師女大妹適國子生周韶鳳孫女劉
姐適鄧翊細女適鄧儒三姐適徐明六姐適廖本皆府
學生周妹未聘曽孫女七九長皆夫人生與所生生者也
初夫人生母坐蓐見肉胞如毬狀甚訝之以為是必物
怪之為者急溺之浴槃中須其絶姨救免須臾又溺如
初隣之二三嫗走視之驚曰是肉毬也諺䜟有之凡毬
生者無男女必貴必刲之出以浴母不得溺付姨浴之
永樂壬寅二月十六其日也稍長凝秀端慧壼闥閾外
跬跡弗及臧獲隣並至不識其聲况見其靣及所攸為
他日嫗有入李氏擕其翦製組刺輕盈綽約出見諸戚
諸戚爭傳以為式或又醜其陋則憤懣不欲見見即咨
嗟以為不能為久之前所述䜟二三嫗喜相慶曰䜟其
驗乎吾其不妄語已矣既笄歸公正統甲子公以禮經
魁福建乙丑登進士入主户部事以夫人來主内事公
得悉意于公入如客主夫人曰是不可獨吾力諸廼益
一側室顧氏為助力益衆賓至公得叩檻呼漿茗咄嗟
膳羞移日賓退宵寐安安夙興入闕旦晝坐署處分暝
歸咏詩歌于于施施以為常公擢郎中遷四川叅政遷
右布政使尋轉左布政使擢都察院右副都御史廵撫
湖湘夫人皆相如初以行及公翻然思老得詔加右都
御史夫人得今封以歸則又贊公曰必如是必如是公
營夀藏于城東八里之樂丘時與夫人籃輿徜徉其上
顧曰樂哉是丘百歲後吾與若同歸于此夫人曰幸甚
敢不惟命𢎞治丙辰五月某日公卒葬焉後七年壬戌
五月二十七日夫人亦卒春秋八十一某月日緒綜緝
啓以袝一如公命越明年癸亥正月二十日訃始至署
維慟絶曰吾顧出也吾㓜不知誰出也緒也綜也緝也
吾母於吾固同温且飽也無擇也婚均吾甲乙氏之族
也奪緒廕以廕吾也吾不得視吾母之歛且殯且葬也
於乎吾罪也既已又屬鍾選部曰若吾戚也若其謀所
以揭吾母之章章也選部乃入吾室且述曰維之言然
予校南宫選部予所得士為知己其豈我欺於乎患天
不降祥祥不患虚患人無施施不患人之不知觀夫人
又觀維二事吾益信之因為次之俾鑱以表諸墓噫
　　　止庵詹先生墓表
予少側聞正統之季雲南孟養用兵有上言其將帥失
律張皇病民者天子大嘉異之詔即用往參其軍事事
雖中止然一時名震海内將卒慴懼用命克底成功為
時一助蓋校官也而失其名及官于朝聞諸長老言知
為詹君名英字秀實也最後乃得其孫大理左寺副習
言之則君也殁於甲辰六月某日今二十年矣其言事
時方訓導于蜀之㑹川會川與雲南接而君之僑寓在
貴貴兵入道也害之切于肌膚而事之熟于備嘗然孰
敢出身當之而君獨言之實竒士先是疏言邊務十三
事皆已見諸施行而在職以俾夷為華為己任會川夷
陬也有貢與科實自君之教始人用是信之知其非一
旦偶然發者其始聞詔也恐事掣肘非便自詣闕以不
可狀辭公卿聞其至皆欲識其靣或納交或招致為重
客或欲薦以臺職處之會己巳之變止歸會川滿考轉
雲南河西教諭雖去蜀猶憂其患疏薦可撫蜀者侍郎
張固上可之蜀頼以安其憂世不少置多此類初貴之
學以宣慰司置戎衛限不與君時尚少以書抵都府擬
請如司例行之著為令君首事發解于雲南士疏踵起
起必曰是由詹氏詹故玊山仕族也宋多聞人洪武中
始以定襄知縣坐累謫戍于貴遂為貴人於君為王父
諱珍寳定襄生處士諱源是實生君君生三歲處士識
其非常兒取目前器物人倫字類引聲指訓漸及于逺
引物連類旁推曲貫約久截中汎抽試之百不失一因
驚喜知詹之將必復振比少長從童子師游輙難以駢
句無不落聲而應或若天成古文竒字惟其目所流注
矢口縱衡莫不如志貴寄蠻壤為藩庶事草草竒童崛
出咸訝瑞降以為興端時同舎生號王三遍者三遍者讀
三過之云也後以君偶之曰一覽一覽云者尤殺其數
之二也若曰過之之云也積數歲學益進發為文章氣盎
盎熏人宣慰宋侯伯仲方擅文塲壁立堅甚獨開一靣
納君王後終教授雅有盛名終身不昌言為敵君葬城
西原王為誌墓焉君年止七十二距解官幾二十年始
娶于楊繼于段封大理評事木義官米其二子大理左
寺副恩程番學生惠其二孫適學生陸隣適鄉貢士張
宇其女與孫女雲表雲章其曾孫也大理又與予言君
純孝天至至老歲時忌奠悲啼如少時散所藏以家室
族之人與其鄉人往往折負償之劵嬉笑臨之擅丘壑
之趣於壺觴歌咏間有止庵先生藁行于時此則君之
高也茍不役於物者或能之至其大節憲憲在人耳目
則有不在是者於乎己巳之先變未釁也而四方亦既
騷動日入于多事矣而疎逺之小臣有能奮不顧身言
天下事如君者而天子又能聽之不徒聽之而又用之
當時大臣不徒不嫉之而又欲薦之是可謂不諱之朝
而言猶不壅于上聞也故雖遭是莫大之變而卒亦莫
之能災者豈無自哉大理丐表君之墓予於次第之末
因併載是以志敵國外患法家拂士之有益人國者信
夫正所以旌君也
　　　呉母駱氏孺人墓表
蒼梧呉孺人進士順德令廷舉之母處士英之妻駱志
榮之女也殁且葬今七年矣廷舉始克以狀乞予表其
墓始予遇廷舉于太學秀而脩臞啖肉不盡胾葷辛之
味少所御尤不樂戲弄百玩本其自曰吾母教然今既
往矣與之語穿貫經史若炙輠然曰廷舉少失怙恃吾
母以生遣學學宫宵則爇燭治女事因督誦讀五鼓復
然如是者庚子得鄉薦乃止兹不酬母志大罪也間嘗
泣予曰先君蚤世時吾母幾欲絶以廷舉故少能支然
猶三年眶睫不時暵闔扉屏接見衣絺苧蓬弗櫛垢弗
沐也丙申歳廷舉遘暴疾奄奄神魄殗殜無幾羣叔欲
具櫘止吾母禱藥費卒不得營益急枵腹自朔旦達朢
晝夜不少瞬諸母更畨迭休弗能支嘆曰神也廷舉賴
以活不肖軀至茲成人嘗指隣貴歐轉運第扁恩榮字
曰渠何為者而何為者即不逐晷自策勵流而日月當
與鄉人徂矣而母尚何歸耶時家已索莫歲連大祲仰
哺如堵而其師賓問遺率如常不以戚羣叔澣滌紉綴
除敝更完字不肖軀者不後他學子惟少懈防䕶至綻
汚闒趿必褫而責之然亦未嘗顯撻也於人介取而多
予他學子有以書遺廷舉者輙怒還其家不留宿尤不喜
紛華熠燿嫁來之衣三十年尚襜如也花晨燈夕梧土
雜遝游觀以為俗惟吾母酷惡之及今亦有化之者而
此其凡也不知古列女何如耳而夀止五十天竟何為
哉嗚呼廷舉所以悲而重為知已告焉明年丁未廷舉
與吾同登進士第又明年戊申出令南海上由洞庭上
郴嶺歸拜墓下欲買石刻其事而狀來予憶其前言與
兹狀合也聞於粤人詎一二且習也予無以拒之矣抑
予肄史館者也假而筆予屬也續更生之序敢讓乎雖
然有子矣不但已也墓隧之碑庸詎知無掀揭天地者
為之乎書而歸之使刻石以俟
　　　浮梁黄處士墓表
黄德恒諱秉彞浮梁處士也家縣之景德鎮鎮之人以
萬室陶天下自景德之陶盛而諸陶廢天下民用日仰
于景德挾其有與技來集至天子亦出中官監製上供
甲品設行監其地以故互市日繁貨泉流瀦而四方謳
歈戲弄百具染及甿𨽻為楚越交巨鎮然其利之擅皆
土其鄉之豪也黄氏世不酣據之處士生首暹之行第
屬統宗衆方以讀書用世為的尤以意示宗衆無逐隣
為射利賈多怨或為市習所染時因事陰割已蓄以歸
宗之貧且厄者為率而口不顯及楚之俗瞰貴富者之
墓夜坎之内父母骸其中思齊焉曰侵地中之者立䝉
禍敗祖一常遭之羣洶洶擬發驗處士付禍于天不動
踰年生事倍豐羣洶洶者媿嘿息務匿人垢瘢而婉導
曲成之不引任為己德一弟秉忠終身賓之不忍分割
而苦俗風簸煽輙蹙額弗寜竟堅鎭之延及白首以
勢不可而自竈取析劵内匵中緘之棲梁木上泣
且數日最晩以齒舉賓鄉飲孝宗初恩預冠服歲時
縣舉飲入縣飲飲已明日入謝謝已屏出跡每出鎮人
以為祥門之左故有橋上度馬或墜宣德中割地以為
衢而橋亦廣之稱是鄉人至今德之名之曰歩雲橋志
黄氏之興也子琳孫嵩峰巘峸孫女三曽孫男六𢎞治
甲寅十二月四日年八十九卒葬里之唐塢其祔則孺
人朱氏也始將葬嵩時以鄉貢士試京師乞銘予以館
事辭予得告歸使日月至乞不置比復舘嵩已宰臨湘
乞如予在告者正德丙寅秋自臨湘來上考功第請曰
祖墓築堅久弗忍内銘矣謹礱石焉俟樹表也予尚難
之乃涕泣言曰嵩微祖無以有今日遂盛言其游心振
後暑不求風寒不求燠玊嵩與峸期于有成嵩塞不通
於逺近吾百里則無之貴弗掩是焉爾予曰世有奸雄
資利近便田宅自殖焉者忍自其兄弟親戚乎侵之曰
以遺吾子若孫其子若孫有能卒享其遺者乎嵩之言
然處士不為衆之所遺其遺也乃若是其諸異乎人之
遺之與因次嵩狀為表畀之歸鑱諸礱之石
　　　姜孺人汪氏墓表
成化辛卯某月某日姜孺人汪氏卒葬里蓮華石之原
至于今正德丁卯凡三十七年自辛卯距正統丁巳始
女于姜氏壁在姜氏凡三十有五年生紳綬綰男三女
八􁁊鳳清漙汛浙泓孫七孫女二自丁巳距永樂己亥
是其生比卒得年者五十三汪英濟王裔也王始迹于
歙故王裔多布居歙婺弋陽之間逺有代序而自西里
之汪獨盛于弋陽國初迄今稱長者曰庭實曰朝章曰
韞􁀙凡三世葢孺人曽祖祖父也母縣馬鞍山徐氏故
大家在湖以東俗好炊熬菹醢脯臡鎊㔅根實為百物
狀出飲賓為名髙而閨姝類日繡組鞶纓誨諸婣族若
釣來聘者孺人㓜已知薄之姆如母言日引同事外雖
不違而心竟惡以巧作鑿其眞曰不有内則者在習乎
益肅於歩履而嚴於笑顰姜學訓同里與汪絜大者恐失
之以媒入韞􁀙遂許壁既歸姑馬氏喜得婦以内事付
之乃與學訓出教德平多其歲時如在顔靣或遇代過
家周視堂廟壼奥鼎簋羃帟翼翼垂垂大綜于庭僕趨
於下斬若官署見其隣媪親英與講貧下嫗叟具賀曰
賢婦賢婦雖其父母口不宣言然亦幸姜之内政自其
家施之而自慶汪之有孝女暨逮終之哀比諸兄弟其
骨肉之愛終其身如初壁以疾卒綰方六歲有竒氣出
諸兒心存之而不弄以他物興居食飲意向以矩度自
念曰吾以是兒昌此室逮疾革猶在念綰時未室出金
盞曰以婚爾綰悲率由無怠至起進士官南臺御史發
寺人宗姦蹶而復起守荒城計摧女猺奄至之鋒如掃
敗葉事聞朝野股栗其究也坐籌苓苗卒定兩江時方
屬當一靣以起天下之懦而遽以河南按察使死天下
識與不識為世悲之曰玊卿玊卿玊卿云者其字也始
玊卿病豫處分立諸子曰爾哀吾之死耶未若哀爾祖
妣之不傳也我死毋以羅太史銘若爾吾哀移以表爾
祖妣之墓吾瞑目矣至是請果走汛來如其處分語於
乎死不忘親吾其何辭遂次所授劉絢狀付歸鑱之墓
庶幾覽者知有是子必先有是母也清鄉進士暨汛以
下褎然孺人之澤方瀼瀼云
　
　
　
　
　
　
　
　
　
　
　圭峯集巻十九
欽定四庫全書
　圭峰集巻二十
　　　　　　　　　　　　　明　羅玘　撰
　　祭文
　　　祭丘文莊公文
不肖玘慕公於草野間幾二十年及識公年已四十矣
公在太學時而不肖又以例進凡例進之士既以庸濁
混淆清流人所鄙棄雖有卓然自㧞亦時無以自明况
公宏博雄大之聲又先有以蓋吞一時而凡私相標榜
盜名者皆屏息歛藏惴惴然恐露頭角如素負其妍而
寔未自决者惟恐鑑之縣于前也况遐外寡昧兼以荒
落困憊之餘如不肖者尚何敢影響於公乎不意公之
包荒納汙遂以盈尺之紙𤨏屑之辭援不肖汙溝之中
濯以清波襲以芳馨而又風而飄之不肖至今靜思之不
知何以得此於公也不肖之心自以為父母生之有此
身也若微公也則將委棄沉淪於昧昧中與無是身等
耳而父母亦何賴焉用是思欲效絲毫之報於公前年
丁先人憂家居私作一書首以公歸為勸情頗激烈及
來拜公公首肯前語不肖感公之不疑也凡懇章一再
上皆從更不敢依違同於衆人然天子方確然留公公
之去志雖久决矣卒亦無如之何而至於此公之文章
不肖將與蔣冕成之而刻以行又將出管窺之見㨂以
為私抄以成公志公之喪天子使臣䕶焉可歸也若公
之名在後世當必有聞而興起者不肖何足以知之因
拜奠之頃涕泣不知所云公尚鑒哉
　　　祭仲松東先生文
於乎凡人仕不得於君祿不逮養其親教其子而不能
以成身罷則無所於歸而食貧是皆有憾乎於其為人
若乃紆金垂紳入兮以寅出兮以昏高振國手保聖躬
于天閽有母在閤食大官之膳而白頭出則以魚軒當
龍飛之首有仲以吹箎矣而伯又繼以吹壎逮夫明農
歲入飽及比鄰噫吾未見其人也於先生獨云然人寄
以生母恃以終子仰其教隣忘其窮今先生忽如是也
嗟誰之不逢耶我二三子弔于祠部之邸祠部於先生
子也於我友也重以文奠焉伏惟尚饗
　　　祭故呉母沈孺人文
於乎靈之為兒比及勝笄既笄來歸所不及知及夫子
有聲奮翼南畿以其鄉書唾手禮闈與天下士大廷齊
驅何物中秘汪洋而能遍窺古稱三長為作史者之樞
霈然有餘者誰歟夫子也人亦有言若䁥以宴私牝鳴
于塒雖有剛腸孰能與於斯噫是非女德之良者乎副
笄六珈偕老是宜南院之行留養舅姑何遽奪之俾夫
子之不獲訣於其廬天乎抑人乎南天遥遥安能止夫
子之悲聊寄奠焉且將以辭尚饗
　　　祭封少詹事翰林侍讀學士王公文
人有恬退之心以立乎其位難能也而怵之以利害掣
之以朋疑雖畢竟於遂也然或無以快其超然之髙此
繫其志之勇與不勇有豪傑之才生于其家難遇也而拘
之以世類狃之以習尚雖畢竟於成也然或無以完其
天然之全此繫其父兄之賢與不賢若公之仕也齟齟
不合超然而歸無復顧忌而且優游於山之巔水之涯
者尚數十年非勇者乎育今少宰先生蚤為聞人晩成
醇儒以道德文章重天下時且繫以升降也不賢而能
如是乎是可見公之勇也足為世之仕者之的而其賢
也有陰翊世道之功踰耋望耄之夀賓詹學士之封生
固燁然殁與生同况夫帝有恩言葬公祭公於乎盛矣
玘等十五人者先生之門人也飲泉芘木可不知所自
耶既曰知矣而不能執紼以送公也徒成浩歎而已而
又可遂已耶聊因先生之奔喪也陳詞而附奠焉先生
鑒哉尚饗
　　　祭李徵伯文
於乎徵伯吾深望子謂子崛竒駕以勇駛不類見駑甘
受勒轡納之劇逵一日千里我日衰頺有子足恃恃而翁
談動輙以此翁笑不言其亦有以我告南歸心疾於矢
微子經營殆或中止騎而顧我我覰子齒少不宜然而有
拆理譬彼美錦閡以紕纇我欲玊之使試婦揣我歸三
年如坐井底影響昧昧懲彼揺尾意子如鵬已同風起
忽若有聞恍在夢寐云子何如恐或妄耳子不可無子
不可死且信且疑當食失匕凡今之人有父在仕作其
威聲黄熊蒼兕矧參鈞衡其又肻已噂噂沓沓逆天干
紀維子愔愔類寒畯士敬不妄譽慢不妄毁人人則然
邦其與矣我其北來哭子凡幾喪明者誰白頭孔偯大
合群阡子亦在啓從先人居是謂受祉子有遺文寧必
皆是我選我剔期夀於梓維子勿怖爾叔爾弟曽祖祖
母子聽藝使茶陵李氏母伍庸鬼有酒在觴有帛在篚
子飲子聽有如易水尚饗
　　　祭費叅議文
嗚呼公也能以猶子魁天下可謂之善教而豫處其然
又可謂之有識翻然乞身未及其年可謂之善遯而卒
能使生不竞於蠻方又可謂幾於知幾之神生能使呂
梁之民戴之如父母可謂之仁而没能使人廟而食之
於無窮也又可謂之入人也深嗚呼吾不暇論其它也
是以過而祭公公其享之哉
　　　祭費安人余氏文
鞠子非艱教子之維艱教子非艱成子之維艱子也在
國蔚為士元匪徒士元氣盈區寰其在於古奚有馬班
吾得而友砭愚訂頑非母誰使之陰德母賢陰祈其年
而遽大還士林凄然吾悲孔酸登堂奠焉文以代言尚
饗
　　　祭丘文莊公文(代英/國作)
瓊距中原海天萬里誰知有瓊知自公始公學如海其
宏其深孰測其底孰探其琛公識如鑑聽物之來豈惟
䑕豹龍肉鶴胎孰為公文布帛菽粟孰為公心虚堂空谷
公始來時章逢一儒今四十年天子三孤公始來時我
失先王我方知兵與公相忘晩同史事日益親公知公
為人自始至終公之大用維天子知既已老矣懇懇以
辭辭而不獲遂益其疾乃于邸第奄以易簀弱兒孤孫
偕公以歸我奠以文而寧不悲尚饗
　　　祭英國太夫人文(代陸仲/英作)
延陵有支大鹵之鄙其凝其鍾大宗有子有赫英邦天
作之合天王女妃連以玊牒王亦孔武當天歩艱首死
敵庭姦權厚顔國有忠臣家有烈婦立孤嗣爵兵符肘
後子壻孫甥三公群伯祈父衛率咸侍巾幗踰耋望耄
屢朝四宫后有殊錫帝有崇封寔倦含飴聿思先王違
榮神遊維帝悼傷命中貴來且賻且弔宗伯司祀司空
卜兆慘慘太師執喪哀毁予末小子僭施葛藟芘我惠
我及我實多不腆致奠其悲奈何尚饗
　　　祭曽祖司税公文(洪武初殁于蘭谿/任所過而祭之)
夫神當天造草昧羣雄逐鹿之秋綽能布昭才猷克全
宗祧于殺人如刈菅蒯之隙用以待天下之清大公小
侯囊中物耳矧及眞主正大位又能深自晦藏屢孤召
辟瀕九死不得已乃甘隱下僚竟終于位蓋蘭谿其地
而司稅其職也時神之子曽孫之祖以三尺之孤克還
以祔先塋百年于兹玘方竊有祿位實神之遺將大有
所發此其始也玘前過兹地尚有衰服不敢以祭兹當
北上特假道焉敢就易簀之所陳獻特牲暴曰前志惟
神孤逺之魂洋洋如在以慰曽孫之思尚饗
　　　祭呉太安人文
於乎宜人生也有夫之封有子之養有孫之賢有八十
四齡之夀亦既多祉矣然而不必他州常之四封容有
之義興將來未可必也至於老而病也病而劇也有孫
泣請于朝以歸省及既殁也遂得以視其殯且葬焉則
不􁑮義興它州或所無也是所謂其生也榮其死也哀
其哀也人莫不知之雖吾君亦知之於乎可謂盛矣玘
等於其孫之泣請時甚義其行况同年也同官也且同
志也敢因以附奠焉尚饗
　　　祭都給事中屈引之文
夫觀世之人多美則襮雖否亦襮多智則舞雖否亦舞
處顯類驕孰顯弗驕遇進類競孰進弗競所以鮮令終
也引之果有是乎貧能安之而不求其心退然羸能攝
之而不斵其情泊然所以多夀考也引之果無是乎然
則令終而夀也其引之乎而今也至於斯何也抑夀也
者不死之令名也而古所謂不死者有三焉立德立功立
言是已於乎引之有立德之基而施未究有立功之漸
而位未充有立言之藴而畜不以發則世之所謂不死
者又殊未可知也吾黨知之深者能不為之悲哉痛於
執紼之餘訣之其有知乎哉寧不亮吾黨之悲也哉酒
殽在陳尚饗
　　　祭胡封君文
嗚呼朔方兵衝也人挾弓矢廼業詩書人恃虣敓廼與
義俱歸人之女存人之孤葬人之死活人之軀已用以
奮而輙蹋其翼人資其用而若摧乎枯以若而人如死
可贖世百其夫而曾未及下夀溘然長徂雖然享令子
之貴而列御郎署其在邊關是為優乎然某有聞其聲
匪造其廬况能執紼而輓其輀車惟寄奠而再三兮悲
嗚尚饗
　　　祭謝約菴先生文
政莫如猛鄭僑有言公始臨我利斧在前孰為鬼蜮以
邇我公而不縻爛不貰爾儂亦有大眚不製於法茍全
其人茍累不懾人亦有嚚觀公於初如以槁葉投之紅
罏及政之成學有新廟公亦勞止以教以詔山行水宿
何有害災有乞水火里門夜開公既去矣今三十年鷇
破鴞出拚飛戻天縳殺長吏覆城亦多今之為吏束手
奈何民惟公思公亦可作公在九原公靣如昨矧有令
子奔公之喪奠公有文以寄不忘尚饗
　　　祭周母文
嗚呼太孺人稱未亡人者三十年封太孺人者三年就
養京邸者二年夀凡八十五年是其閱世久而多祉也
男二人孫男女六人曽孫男女三人中為御史者一人
是其𦙍嗣昌而貴且賢也生而制命一章死而學士銘
詞一章棘寺行實一章公侯文武大臣奠文一章同臺
奠文一章諌垣奠文一章詞垣奠文一章哀詞凡一章
詩凡百章是其表見于世彰彰也嗚呼若太孺人可不
謂全人也哉如是而返葬于故丘道出于都門當銘旌
之一奠猥以文字為職不可以無言也尚饗
　　　祭鄭太孺人文
維宋之子歸鄭之姬今也夀母昔也令妻為國命婦作
邦女師僮僮珠被烱烱翟衣君子偕老扶善弼違而遽
地下先驅狐狸乃驚符臺五内崩離泣血叩閽臣失母
慈維帝悼念許畢其私袒括徒跣登途南馳我二三子
昔同𤨏闈或附驥尾北靣彤墀義匹同氣忍能不悲不
腆寓奠靈其鑒之尚饗
　　　祭王大理母文
於乎夫人之生也有踰耋之齒有鼎食之養有淑人之
封殁也誄以命太史祭以命宗伯葬以命司空恩數榮
名夀考令終環松四境孰與比隆亦有白首司天下平
纍纍齊衰銜䘏南行再拜望奠維靈之歆尚饗
　　　祭鄉貢進士儒林郎合州貳守髙公文
維先生楚産也晩為翁而秦居將相材也而抑于州縣
之躊躇滇僰巴羌桴已乘而何陋匿名飛語瘢屢洗而
不汚華人息肩於重役之後驕帥即擒其私謁之奴薦
之者强弩之穿魯縞沮之者糞丸之混隋珠故於名日
就烜䓇而與世竟爾﨑嶇憶昔執鞭迓馬寅賓父之入
盥河瞖眥寔念母之劬若夫公居絕苞苴之謁投閒無
甔石之儲有子而登於上使多祉而食乎天厨將為麟
為鳳以遨遊於世忽乘彼白雲將何之乎凡我朝紳係
情令器不勝愴咽當旐車之行群然一酹尚饗
　　　祭匏庵先生文
嗟夫世之矜持門户多矣任學術者非周則張或自以
為程朱語文章者非柳則蘇或自以為韓歐談詩歌者
非梅則黄或自以為李杜論史學者非夀則競或自以為
遷固其所以自待者可謂厚矣而世卒莫之許焉者皆
是也維公於是數者不自以為名而名歸之不自以為
是而人師之世卒未有異同者蓋其實不足而外自飾
者終不可以欺天下而實大者雖欲自掩而卒不可掩
若公其人乎然則位不滿其德用不究其才皆不足為
公少多而公既有以自夀者如此區區之存殁奄忽間
事耳又何足為公之修短也耶某等公門下士也撮公
之大者於酹奠之間不得不告以慰公於㝠漠之表惟
公鑒之尚饗
　　　祭呉封君文
維公自泮宫之秀至蜚澤宮之英有用世之階矣公葢
未嘗不欲仕也自夫學士之弟至為學士之父有用世
之託矣公可以不必仕也自素封之君至為實封之君
已食用世之報矣公蓋未嘗不仕也鄉進序於大賓之
位齒又望乎大耋之尊於是而永世歟則為天之佚之
厭世歟則為天之息之無不可者也亦何少多於公哉
特某等尚覊縻於留務而令子昔嘗連署於留司謹因
風而寄奠公庶來格而來嘗乎尚饗
　　　祭封太孺人黎母文
幸邇令子之温然雖望慈閤之杳然亦得懿範之凝然
與聞内則之肅然在躬也命服之襜然在函也天章之爛
然其生也孫曽之侍班然其殁也婣賓之哭駢然自今伊
始封溝井然松楸鬱然噫亦盛矣哉玘等不獲與於執
紼之後謹陳詞而遥奠焉尚饗
　　　祭復庵楊先生文
於乎正學之源其堙也久矣先生方其少也力任濬之
疏之予之生也後慨不及其時見負畚荷鍤者之羣鄣
之也他不足論也謀瘞忠骨於懦夫縮頸吐舌之時其
流之瀑于千仞之崖也抑孰得而鄣之也哉然水之性
迅極而瀦瀦有大小萬頃之陂是亦足矣可以灌溉可
以方舟氣之升也則雲雲之降也雨下土澤萬物三州
之民則亦既優既渥既霑既足矣其朝宗之勢葢既會
百川而東焉所惜者不至海耳人亦曰有後昆在不必
於其身備焉而以夀考終命復何憾耶令子與予二三
子遊又同官於斯也故率鄉之在仕者一寄奠焉尚饗
　　　祭工部張尚書文
於乎公之殁也年已六十六矣仕四十年矣歴十一官
矣外之旬宣度支之是寄内之殿最神人之是司時有
升降位有崇卑不機發矢激以為疾不知雄守雌以為
遲不高城深府以為異不破畛决域以為隨不彍風鞭
霆以從于險不循行數墨而一於夷故雖遭勒停而未
嘗戚戚及再起廢而未嘗怡怡於乎公不可復見矣而
凡在僚友於奠公也其誰不悲尚饗
　　　祭太監傅公文(代衆/作)
維公粤産也天閽是翔竒質也館閣門墻委珮兮宵垂
垂以宮露橐琯兮朝鼎鼎以當陽黜披之斬為渉疑似
絶整之歌以其譸張負重則屢荷鑰孔長孰不曰垂橐
而入公獨念休之用光耋可以望溘其無常爾舉桓楹
閟彼幽堂留司在位率酹一觴尚饗
　　　祭嘉祐王文
大明正德二年七月壬寅朔二十四日乙丑謹以庶羞
之儀祭于勑封忠烈武順昭靈嘉祐王之神維神天予
竒骨已著靈標志清民暍死益咆虓廟食百禩日騰英
飊我祖我宗德神之靈益崇其宇益隆其稱弗葺而圯
今幾霜星帝有明詔守土之臣爰度爰葺易陳為新告神
始王其在兹神伏惟尚饗
　　　祭簡郎中文
維靈伏而家食時公輔之望既已起于鄉閭而達于方
嶽即欲伏而不出乎不可得也及出而在位讞鞫是司
不寃之譽鐵靣之稱人人知之其於公輔之進即欲忌
而尼之者得乎夫何適轉武銓遽以殞仆告是失一公
輔之器不獨鄉之人其悲凡有識者亦不能不惜也竊
因是而譬之其在家也而不能揜者玊之韞于石而精
神見于山川然也其在位也而大有聞者利器之無擇
於根盤節錯也至于良玊多毁利器必折自古恒恒有
之獨今茲哉某等敢於臨輀一奠而道其莫之為而為
者以慰焉靈其不昧尚饗
　　　祭都察院右副都御史陳矩庵文
於乎憶昔恩榮之宴吾二三子之遇兄也與兄之弟也
自慶以為得郊與祁也軾與轍也握手以相歡悦也期
而望之曰將來之稷與卨也既而各釐務於郎署宗伯
司寇互矜其屬之有才傑也亦莫若天下士之難可恐
喝也而兄既能得之於青齊弟又能得之於百粤雖然
木實繁者其枝折前四載也兄與吾曹已流涕而嗚咽
矣暨兄旬宣最功中丞轉轄又皆企踵謂將萃祉于一
躬而乃夐茲顚越誰無客殞中年胡慘所遺孑孑所最
恨者群嚘啾而倚于未亡屬終事而誰經紀乎大耋嗟
乎吾二三子始之期之不惟觖之而兄之所遭罹者何
若是其烈也今於靈輀啓行是千載永别也羞觴在陳
衆蓄之衷又安能噤不言焉以洩也尚饗
　圭峯集巻二十
欽定四庫全書
　圭峰集巻二十一
　　　　　　　　　　　　　明　羅玘　撰
　　襍錄
　　論
　　　天下之政出於一
論曰天下之政其理未嘗不出於一也顧其勢常不出
於一也雖然亦不可使之不出於一也不出於一在易
是之謂否其君之者之責也相君者之責也欲其出於
一也吾有理而已矣勢不吾恤也彼天下之人皆有心
也有心則有欲有欲則其必於遂也亦其勢焉耳矣欲
之在人其之善也十一其之不善也十九以如是善不
善之相懸則各一其一於其父子兄弟之間葢有不相
能而相傾者則凡可以逞其不善而遂其欲者復何恤
邪而况可以遂其大欲者乎則其至於是焉幸吾之不
一而入焉亦自然也嗚呼君臣之間亦可畏矣孔子曰
為君難為臣不易葢謂此耳君知為之之難凡可以擇
相而防其入者何不用也臣知為之之難凡可以正君
而捍其入者何不用也吾見君臣上下交相與以成其
一而已矣吾可以優游暇豫以為吾之所得為而無所
妨矣彼旦旦焉幸吾之不一而入焉者吾無隙也吾無
以招之也彼自懲而退也一人之不入也千萬人之不
入也千萬之人天下之人也然後天下之政出於一也
在易是之謂泰謹論
　　　理氣本無先後
論曰在天成象在地成質在人成形氣也而所以成象
成質成形者理也所可見者氣也所不可見者理也日
也者月也者象也山也者川也者質也耳也者目也者
形也如使人之徒指日也者月也者山也者川也者耳
也者目也者而問焉曰理與氣孰先必將應之曰氣先
何也其見於所可見者勝也遺乎理者也不可與語也
如使人之究日之燭乎晝也以陽焉月之燭乎夜也以
陰焉山之峙也以靜焉川之流也以動焉耳之聽也以
聰焉目之視也以明焉曰理與氣孰先必將應之曰理
先何也其究於所不可見者勝也泥於理者也雖可語而
亦未可深與語者也其必曰陰陽判而晝夜分矣然必
晝夜其陰陽以宣焉動靜别而流峙定矣然必流峙其
動靜以彰焉聰明賦而視聽得矣然必視聽其聰明以
發焉知乎此其語日之象也必陽也晝也語月之象也
必陰也夜也兼焉以至星宿風雷之類莫不皆然也語
山之質也必靜也峙也語川之質也必動也流也兼焉
以至昆蟲草木之屬莫不皆然也語耳之形也必聰也
聽也語目之形也必明也視也兼焉以至四體百骸之
微莫不皆然也而後庶乎可與語天地人之理與氣矣
可與語朱子理氣本無先後可言之㫖矣謹論
　　　君子上達
論曰君子者亦人而已矣而以為有異於衆人者何哉
曰衆人見有所謂物與我也孟子曰禹思天下有溺者
由已溺之也稷思天下有饑者由已饑之也衆人見有
所謂臧與否也孟子曰茍善其禮際矣斯君子受之衆
人見有所謂利與鈍也孔子曰老者安之朋友信之少
者懐之衆人見有所謂難與易也孟子曰舜之居深山
之中其所以異於深山之野人者幾希及其聞一善言
見一善行沛然若決江河莫之能禦也則夫君子無物
無我無臧無否無利無鈍無難無易也蓋如此曰然則
君子者其亦槁木濕灰而已乎曰非也葢自慈愛以為
吾之仁而已是仁也即天道之元也辭讓以為吾之禮
而已是禮也即天道之亨也斷而必行以為吾之義而
已是義也即天道之利也知而弗去以為吾之智而已
是智也即天道之貞也易曰君子體仁足以長人物無
非我矣嘉㑹足以合禮否無非臧矣利物足以和義鈍
無非利矣貞固足以幹事難無非易矣故曰君子上達
進夫天之道矣無人也否則汨汨於物我臧否利鈍難
易之間則人也下達事也衆人之所為也終亦必小人
之歸也謹論
　　策
　　　擬策問一首
問孔子答子貢之問政欲存信而去食非謂食之真可
去也所以甚言無信無以信諸其民而不可為政焉爾
在易中孚之彖曰信及豚魚其於物之蠢然者且猶信
之况於其民乎求其所以為信之道考之周禮六官之
職具不誣已夫何後之言治者乃曰民不可與慮始可
與樂成則是朝四暮三之術可施也信亦何時可行之
有又曰化之而不示其所以化之之道易之而不示其
所以易之之道無亦愚其黔首而已矣果何事於信乎
且莫信於徙木之予金矣而論者謂其有果於殺之禍
莫不信於雲夢之遊矣而當時乃有將兵將將之較信
果可信以為安乎有以信為救饑之術者非之之說是也
然則江淮之饑洊矣葢不減於曩昔關陜之一慘矣而
其民之轉徙流亡乃不至如彼之甚者議者以為恃有
朝廷之大信堅忍以待之而果卒活于銜命之使者之
救之也信以救饑斯其驗矣非之之説其果是乎或今
昔異宜不可行於昔者顧可行於今歟夫惇信明義隆
古之世為然而秦漢以還始有不足於信之說無乃隨
其世之升降而升且降之而信有所謂循環者邪審然
今之世古之世也何其幸歟然而存信以結民心儲蓄
以預荒政古今之同條共貫者有幾古今之相戾者幾
何不必泥於陳迹而因時制宜又未必無其術焉諸生
毋徒諉諸氣數之方隆而莫之講也
　　傳
　　　老先生傳
老先生靳氏名瑜字廷璧鎭江丹徒人也少為諸生至
貢業太學未有是號也始自經歴温州府時府時周守
城府高眈眈視諸幕僚諸幕僚類戚施刓劘甚先生至
不知也晨入揖事當治治之旦日復入事又當治又治
之或符下行縣上馬去不顧僚避積歲沓不舉或叵測
貽身災者守試符之亦行不辭事已内符退入舎卧僚
至問弛張方略云何應曰唯唯至移語他事已守聞驚
嘆以為不可及延入閣與為禮呼老先生云曰老先生
云者非其年之謂也尊且師之謂也由是府之人皆如
守之呼曰老先生下縣之人亦呼如府之人温人道丹
徒語故丹徒之人亦呼如温之人守去再易守不樂與
後守居去温家居十年以歿有二十四年矣以子少卿
貴累贈至太常寺少卿兼翰林院侍讀光顯矣人亦忘
之過其墓式其閭者亦止呼老先生云少卿發應天解
及第第三人踵予入院與有麗澤之雅得先生於隠度
中意退然不勝衣懦者也而其治温又健乃爾其治陳
清戴堂事即勇者不如而隄沙園塘以利温民皆不與
其貌肖者壯哉大抵温海邦也疾風駕潮齧㟁圩其田
稅歲苦民虛輸之者十四五而海外雜蠻夷貨視内地
伺便鷙攫之舊置磐石金鄉暨温三衛以戍其帥類世
傳虣悍饕餮武人而附府者尤飾文假法睥睨吏治為
蠧螫莫制其山奥海嶼則民以險豪吏以逺略因循醖
釀至不可忍則坐以逆聞聽上制置均為患本堂永嘉
民也垂當坐先生急謁部使請曰堂誠謀逆邪畏囊頭
荷校就獄死耳且罪止堂而草薙禽獮之非宣德恵養意
脫獸困跳踉如温民何吾請往招堂即日單騎緣澗谷
覔抵堂所呼堂出曰我靳經歴也來活堂堂驚出且數
且諭導至府獄具遂脫堂族他如堂豪喜洗刷一變清
所謂為蠧敢往者千户也聞人已聘女美以奴齎衛牒
來訌曰吾妾也府實弗任與衛為異同下以觀先生先
生知狀引左證了了垂上清窮急入賄賄至輙出益窮
自輸伏辜女獲還聘夫武人悉慄慄戒母邇府府益肅
無事沙園者平陽瑞安界地也田圩不知其始堤成水
可洩蓄歲有秋民輸外食且足今所謂靳公塘者是也
其治要在利民完安之而剗除其疵癘雖或時攝守事
如即真然以無營為釣取亂其心益嚮往期温無遺便
乃已僚恥日殿莫能班或危以禍或左諷以嫌卒不變
用能成其志成化中朝京師㑹判去温人志屬之狀入部
舉請代幾僅絲髪許以不一少動意止判初不入于心
故當其時忘得之家居温人過必入候致水土物比殁移
以候范恭人不衰少卿宦朝温宦遇之兄弟也至語舊
無不曰吾老先生且曰宜祠而爼豆之恭人以𢎞治乙
丑冬殁予目見温人哭之哀焉庶幾古所謂循吏者方
其在温年餘五十矣而少卿未生恭人念垂老而孤買
姬入室姬實士人女也急得金以緩禍者覺之反恚恭人
遣姬且以金去戒恭人毋為是戚戚已而少卿生如持
左劵必其有後立靳宗于丹徒少卿嚮為名臣且有子
延慶將世其家矣益驗先生所謂仁人者於乎先生於
世為仁人於靳為宗子於温為循吏於國為名臣父昔
太史公傳循吏叙世家其法具在遵是數美仍其號為
之立傳以質諸君子君子曰誠以感人不諼仁以迓休
則延其然其然不然其誰復當言哉
　　　雅素子傳
雅素子張君諱文字經載臨江新喻人也𢎞治癸丑以
春秋登進士第選入刑科為給事中儕軰􁀙其有喜色
問之曰吾遇明君吾用春秋時也事先皇帝十餘年中
改兵科進工科自右而左又進都户科皆給事中今上
改元九月八日卒于京師高坡巷邸先是奏進新政五
事語中皆陳變更乖刺特驟力詆内降害政若親與閹
戚家為仇敵者頼上寛明僅奪季俸予徃唁之門者報曰
昨夜不食若又為奏者風㩧之顫索卧今且汗之子去
及更往則君卒矣公卿大夫士嘆于朝胥吏嘆于署儓
𨽻武夫亦有嘆于道者皆曰直臣云亡予悼之甚不忍
聞焉君嘗以覈實邊儲三出當往貴州也予作威鳳吟
别之而以鳳居守為終句意戚畹結中膠固競煽威燄
惟君足鎭之云比至未魯以女苗叛于貴貴用兵君言
兵在得魯耳購馘之宜而苗獠脇從多蒯刈之傷生無
益在蜀屬蕃族擾松潘餉運斛十金妄級紿賞陣奔靡
誅君以蜀憂方大為獻議者十𢎞治中最先論元夕張燈
下有司治具典庫中官以逸樂玩弄惑主聰劾及諸司
迎望風指當按上方嚮治為頓減之會外戚有罪當廷
謝陽疾而以子代之俄而乾清宫災君引春秋宣榭火
著戚臣驕滋謂逼厥災火焚宫此其徵歟明年敵大入
雲中鄜延將迫内地朝廷戒嚴尚書文升請集廷議君
疏柄臣耄師或輿尸易所謂凶代以倪岳戴珊劉大夏
張敷華可其靣折人多此類鑄錢議起中外洶洶入五
議一曰某二曰某三曰某四曰某五曰某而大要歸之
以節儉既而新鑄果如議不流皇莊户督類左官退校
無頼竄名於是乎漁獵之上不知也君上言曰邦本在
是當存先事之戒凡所指切時囏身任獨往若嗜慾時
惟一人在班行長身修髯旭旦罷朝歩出掖門錦衣冠
幘禁旅閽人必驚覸竊語曰是何翹翹者邪名能高下
古今作者之品遭母喪朝之名能文辭諸體殆備焉而
皆託諸石戴盈舟焉以歸母弟用載嘗薦入京有癰貫
腮潰洞齒齶血漬牀席垂絶君與寢扶掖盥滌召醫迭
入最後越醫至君與語作曰是可生吾弟矣藥入果然
性樂與人游㑹予談必移日出自廣西還為予言古田
距藩城纔七十里猺至支解二員尊官而當國大臣不
以掛于口寒心哉予以為議適然爾及今閱其遺草已
附六事入奏此其一也其制狼兵如嗾犬獵策尤良於
乎誠臣憂國固如是太史汪君誌君墓年夀世次葬日
月備矣而雅素子之號未著用載丐予傳之行于世贊
曰孟子有言有官守者修其職有言責者盡其忠士之
處草莽有不以是自負與以是疵人者乎及其出也身
自為之有能酬其所負而不為人所疵者乎書曰非知
之艱行之維艱天下皆是也孔子曰言顧行行顧言吾
以為雅素子其庶幾乎
　　　胡液楮傳(為謝解/元作)
有輿圖之半輪者實胡液楮氏之族也其地疆域明其
求物産居民焉無有也有之亦若繪圖然分十二牧主
之十二牧曰烏木蘭氏十曰白象胥氏二烏木蘭氏實
貫穿于腹裡之界白象胥氏乃于外夾持之然實同受
轄于金丁氏焉金丁氏固故能拜力隨機巻舒橐籥以
風四方當是時祝融氏司令欲以炎威威天下天下之
民頼是卒亦無苦及祝融氏退十二牧亦倦于勤歛而
退藏于宻待時而動雖然十二牧惟白象胥氏骨鯁臣也
使十二牧微金丁氏與白象胥氏久與胡液楮氏同解
體矣烏能與祝融氏爭衡哉
　　　坦然翁傳
坦然翁姓劉氏名山字夀之蜀之珙人也别號柏亭父
澣進士授行人再遷御史翁少侍養居京游司正劉公
門劉公少許可惟重翁屬望之景泰初大壩夷酋叛大
兵西征御史在遣卒於行營遺命以門户百指累翁遂
罷應科舉將命惟謹猶時竊間肆力於學因得旁及天
文歷數譽益延都憲李公匡聞之諷郡辟為陰陽正術
衆方難翁行翁乃誦程子存心愛物之言欣然往應辟
衆至不知所謂其謁選示弟有詩鄉人傳誦以為詫既
視事先時郡漏隳于積差候測移刻翁正之司漏不敢
爽也始此郡時苦諸偷守檄翁提兵清邏諸偷跼蹐濳
逸他郡㑹罷所𨽻兵皆爭留焉有詔城大壩翁受牒董
役事役夫集自四境衆聚狡獪條疎而姦作每伺官之
當代者於隘而剽掠之及翁去反相率贐餞數十里外
涕泣羅拜而返守大賢翁府署庫廩有作一以屬翁致
守陸公淵之偉矣考功展哉君子之奬凡郡疑獄多翁
之讞積歲健不承者感翁開悟皆頓成案郡卒有為民
占其田者自分於翁有宿怨逆不得直翁得狀判歸之
鄰素酗酒者一旦大呼詈翁人問翁所處翁笑曰彼方
為酒所苦吾寧罪酒乎羣惡少掠其蒼頭賣民間數歲
獲之或從臾翁訟翁笞其蒼頭使即所事已而笑曰吾
訟畢矣翁天性孝友深得父母心母蚤世事繼母無懈
二弟一妹翁所成立也嘗擕妹北上艤舟絶㟁妹戲而
前俄墜水中翁驚愕不覺俱墜其水深不可測加天寒
裘重没入不見蹤跡觀者皆駭頃之持妹而出論者謂
有神相云蜀俗兄弟壯且婚多割竈自食翁深恥之然
不欲傷母弟心志悉讓其田宅御史之死王事也向二
毛其施弗究翁痛之作永思堂于家歲時率子婦拜祭
以為常平生不談人過至於教子則毅然正色反覆於
綱常倫理習章句業進取未嘗及也尤懇懇以堯言桀
行為規其為詩工敘事黜險怪其作字必楷正諸子有
適其書問先學行而後起居官雖卑而不少逐流俗有
所乾没一日奮曰與其縻此而栖栖豈若干于吾身耶
成化丙午遂得解因復自號坦然翁取其於世累坦如
也仲子武臣以鄉進士遊京師名士善者十九與南城
羅玘締為文盟其文剝去時好追登古先名譽登進若
非身事然觀其子信其父古之道也玘敢僭傳其事為
善教子者法焉贊曰蜀去中原獨逺兩漢文籍之興蜀士
大有聲而竒瓌遺逸之民以逺不世見獨今坦然翁困
於鄉里小官哉老泉歛響不振以遺軾與轍鳴也獨坦
然翁不能文也邪噫蜀真逺也邪
　　　張節婦傳
節婦新淦暮膳郭師孟女玉峽張洪本妻蒲臺訓導鑑
之母監察御史芹之祖母也年七十八殁當𢎞治庚戌
月在仲春日為廿八又明年壬子二月二日葬柿坑之
塋厯十有八年為正德己巳御史銓得南院蒲臺亦解
教事來就養予往也語次必嚬呻曰鑑欲夫子之有言
也已則㗳然御史來也語次亦嚬呻曰芹欲夫子之有
言也已則㗳然他日又來入狀曰微芹祖母無以有芹
父况芹乎芹父予不及今徴夫子言傳之後世安知有
芹祖母又安知芹緒之幾絶而復續乎言已泣予辭又
泣蒲臺歸二年至是二月訃來予往就弔位御史泣言
若昔者而益悽予退討狀玉峽張著自勝國前人故曰
古張又曰庫張謂假貸之便若取諸庫然洪本父曰季
徹其兄也季徹死洪本奉母李氏嗣家政而屬有家厄
日用隠憂以李故鬱鬱弗忍洩未四十死蒲臺方脫
襁褓固在厄洪本者所欲居貨中則節婦譬則匵也先
抉揭之攫取惟其便乃入李以言具為婦急捐姑雛他
奔狀踪跡秘譎而隱約李姑不疑日改而新之緒蝟刺
百出使可覆驗覺李微動隨嗾妁來節婦罵逐妁去截
髪泣三日籲天自誓曰吾所不為張氏鬼者有如皦日
李乃寤間亦發恚殿其惡曰吾今執女告縣官然終以
愛掩止節婦計曰彼欲逐我乎厄斯子也而已耳果厄
斯子乎利吾有也而已耳假令真能不㧞一毛而顧於
吾重者毫髪蹉跌吾與張氏存者幾何吾今掃地赤立
則何如於是聞奪一墅去守者告曰墅去矣曰知之繼
聞發一廪去守者告曰廪去矣曰知之或扼腕曰可訟
也揺手指蒲臺曰有是在積數歲至無所可奪可發而
蒲臺亦勝冠或又曰可使商也補前之匱乎曰吾聞業
不遂者改業之况幾賈大禍而幸脫者乎然擇之莫儒
為宜乃齎送之金陵就周户曹學學七年然後歸遂就
庠舍而御史適生命曰芹志更業意也御史在乳而母
死哺藉擕扶一惟節婦稍長知學常以一缸膏坐之於
紡甎側永夜誦緯成師之贄或於是乎取之隣之婦熏
而為夜作為鐵石心者亦多有洪本有寡妹門户絶李
以虐子之蕩覆無所於歸也且慚不以言節婦節婦心
知之於喪李之日迎與同食者終其身距今里閭傳之
若前日事蒲臺用戊午貢授今官御史亦以是年領賢
書登壬戌進士官福州推官而至轉於院蒲臺之封亦
用其貴居院敢言人所不敢言凛凛樹英烈風要之忠
節一道也其亦有所本也與予舊史氏也為著節婦傳
以竢後徵焉贊曰立人之孤而世之與起人之死而生
之孰神乎曰必起人之死者也然則孰難乎曰必立人
之孤者也何也循古之方而用之而人偶生焉觀者孰
不驚以為神乎而或使復為之其又可能邪若夫非自
少艾而白首出萬死而一生而人之孤未有可偶一為
而立者也故曰立孤難耳亦何貴於人之驚以為神也
乎曾子謂可以託六尺之孤而謂之君子於乎若節婦
女中之君子也與
　　贊
　　　石山先生贊(為安成周/舉人祖作)
爰有主者朔者栖者延頸而盼者其有知者至杖而侍
者其甚有知者榮者華者節而榦者其無知者至破崖
而下者其甚無知者其有知者若㑹于無知者其無知者
若倚于有知者皆環萃于主者以其有知若無知無知
若有知而前知乎無所不知自不知其若是之不可知
而為有知無知之始也噫有象而垂之者其容有知乎
然吾不知其意之所儗亦將隮之于不可知之也與
　　　工部侍郎沈公像贊
啓前鋒以導衆介運太阿以芟多蠆立亦幟以召諸豪
築京觀以瘞羣饕乘其可為之幾固嘗盤礴于斯既而
動以抵牾敵蝟來疵則焉往而快其所如葢世惟貴乎
有志又遑恤其乖暌既事往而機息亦競羡而追思位
亞鳲鳩其進也實銖積而寸絫志同倦鳥其退也忽距
脫而毛遺今胡為公是昨胡為公非覩公之像或者其
似究公之心似者其誰
　　　清軒贊
蟒衣玉帶也者凝然而坐于隅也吾初不知其在朝亦
不知其在野胡為乎來乎其諸誰之儔歟人曰本漢之
裔曰清軒翁㓜寔竒童乾清宫隨飛龍肄内館師羣公
鼓五絃之疏越助虞舜之南風既馳騖乎薊北遂騰踏
乎雲中暨殿西陲厥聞彌彰狀元有碑君子有堂曰雨
而雨曰暘而暘孰為夀俊為帝尊事孰有勞績為帝明
揚既而烽息燧滅爾界我疆於是乎誕教于家克敦厥
族本系支連有位有祿倒蹝賓賢宵繼以燭天子曰休
來歸自西留都居守天子命之載瞻斯容有父兄在既
孝既忠天子有賚
　　　鄒竹所贊(為翰林孔/目祖作)
人亦有言曰其康齋孰得其門維鄒竹所得館為賓榖
其後昆可知其人我友其孫而出其真我贊之云
　　　雷南坡贊
神之肖不肖繫于工之工不工人既望而識之矣衆之
崇不崇繫于行之修不修大賓之位亦既居之矣名之
傳不傳行雖修矣不足恃也况於其他乎繫于評之者
言之文不文噫吾何足以任此哉
　　　潘竹西贊
流離寄寓遂有冐姓同事忌毁遂有謫戍姓還于初謫
復於舊加初詵詵增舊岸岸東階執法西階薄違公樂
委蛇樂寄樂歸公哉公哉
　　　潘安人贊
笄歸時微黽俛匪怒苴􁀙綴綻以植門户鼎鼎造新去
去革故有峩惠文有赫祈父歲時廟食不祧之主
　　　西崖贊(為周遜舉/人父作)
崖之巔高不可緣鶴巢何年崖之旁可棟可梁翁有山
堂崖之下翁稼沿崖有流翁或出遊翁善飲酒以賓以
賢于崖之前翁少孝友今老白首可祿可封翁之令終
今日西崖委蛇深衣未為翁是未為翁非
　　　謝彌堅行樂圖贊(號賢/樂)
眼中紫雲(時在/都下)心中白雲(父在/家)屐齒之苔經笥之芸髙
山流水蒼梧翠筠賢者樂此其在斯人
　　　遯齋神贊(陳舉人之/父臨川人)
孔取敏而好學傳嘉積而能散師古則簣土成山善施
如流泉赴澗山成而木生焉學博而文出也澗㑹而水
滙焉施博而德大也然猶以為文不若羲之畫施不若
泯其迹想希夷於羮墻以大丘為鵠的姑肥遯於蓬齋
之下挹其遺容吾於是乎太息
　　　遯齋孺人贊
生如在彪固之門㓜如鞠於李丞相之所得所歸如太
山先生侍於膝者又如閬中諸陳特未覩其垂魚而入
也噫象服是宜抑其末者耳
　　　御書贊
繁星麗天暈豹在野亦有文章以嚇觀者亦如皦日䓇
然中天文龍威鳳交騰翥焉皇閟𤣥墳羲示顯畫有一
于兹光景夜射日明于晝乃晦于夜彼寧匪文文在斯
下鼎湖雲愁號弓者誰此惟羮墻如將見之白蛇貫牖
雲風電雨或有雷霆天命下取
　　　無為州判李君贊(孫時修/貢士求)
腹盈盈以笥經而困于大横羣振振以飛廱而莫之與
京倅無為之郡射有為之聲民以為赤子之於母自以
為夏日之於氷葢立功自古亦言其次而知止於理眞
若寔榮嘻子承其芳孫踵其武族食其田仰斯容而興
思亦羮墻而僾然乎
　　　陳訥菴遺像贊(其孫景賢/求仙逰人)
不以其盈勺此注彼或待舉火或平如砥譽日斯邁匪
局於邇孰懼過差孰敢忻喜人亦有言惟太丘似人亦
有言趾户牖美難興者衰難能者齒弁之峩如公豈如斯
而已也
　　䟦
　　　䟦臨汾劉氏族譜後
臨汾劉公修宗譜一編居守留都時留都大夫士莫不
獲觀焉亦莫不嘆公之質也有識者亦莫不因以覘公
宗之將盛也而知言者又獨賞公雅好斯文獲萃於斯
編也公臨汾人也上世當草昧初𨽻尺籍播遷南北靡
恒厥居形影相弔保厥孑遺以有今日亦天也遑䘏其
本始所自出哉及公既貴盛而作斯編也或謂臨汾他
有劉氏矣取附麗之彼若夜蟲之就火也公曰咄詩不
云乎原隰裒矣刺血漬骨得父骸焉贗可亂真也吾忍
為是以負吾先哉自吾父祖始可也噫公豈太古之民
歟何其質若是也公同産三人同産之子遂十人今位
執金吾者二賓軍府者一待魁春官者一廩郡庠者一
諸孫十人泉湧出而燎方揚也盛矣哉且公㓜肄内館
有偉名既親肘腋出殿邉陲以文飾治故一時天子之
股肱侍從之臣與方州外大諸侯四方逢掖之士篇章
之唱酬功業之紀述斯編之序贊彪乎炳乎窮日之目
力而莫能究也非公篤好之何以至此君子於是合而
評之曰質以培之故其發也盛焉文以章之故其盛也
傳焉是故文質備然後天下之事理於宗祊亦然公得
之矣
　　　䟦謝以中鼓動天機巻(同寮分韻賦催/盆池荷花詩)
是巻成之四日以中辱以示予予老不自量𨽻古四字
以志斯㑹之竒而慶斯蓮之遭也噫蓮以靜也諸君欲
其動焉諸君所處亦靜地也抑不知天將息其動機亦
如諸君之待蓮者以待諸君乎理有同然盍思以豫之
因以中以告
　　　䟦陸氏家藏東坡玉鼻騂公據巻
東坡恐李方叔賣所遺玉鼻騂為之立公據以便之公
據劵也世多多公陸氏之先得而藏之予獲觀于京邸
因感而推知前世凡鬻賣莫不有劵矧田廬之重謂之
世業不言可知獨不知馮道當時習于賣國國尤重也
亦嘗有劵否當與千古有志之士質之附于是巻之末
　　　䟦送詔制進庫
臣既修庫作龍函中兀之為詔制設也思欲遍檢羣簿
書分類標年以便部家考閲因得取國初迄今詔制貯
之函中未能也時時太息之考功主事林塾告曰句容
致仕知縣楊鉞家實有之適句容縣丞(缺/)昻同邑人也
乃俾以禮求錄之至是始克成謹用登貯正德七年四
月五日也
　　　題黄堂楙績巻後
右黄堂楙績一巻首有四大字即巻名也釐為十二圖
圖各有名按名為詩數十首而括以一序在圖之右字
之左大約美廣府太守伍公而作作者皆廣之逸民也
予考牒志唐宋璟宋張鑑皆以知廣州有惠愛民為立
石頌德豈廣之民樂於德其長上而坐以成俗邪韓退
之誌李翺祖楚金之墓有云刺史不恱於民其去官相
率讙譁手瓦石需其出擊之民可擊刺史邪誠亂民矣
刺史抑何人也漢尹就討益州叛羌蜀民謡曰寇來尚
可尹來殺我尹真甚於寇而殺其民之若是邪民苦其
吏而甚之之辭也借移璟與鑑也於此民亦忍擊之而
苦其來者乎廣不幸而得是刺史與尹其俗信厚矣亦
甘為之立石以頌乎由璟而前無為之始由鑑而後無
為之繼廣之人亦難乎為其長上者矣宋碑時已奏罷
張石之文疑亦鄙俚無可傳可傳亦不必石即如此巻
可也公之子寧波守朝信俾予厠名其後嗚呼予亦何
恃也哉
　　　題西樓巻後
工部郎中新喻傳君命予題其西樓之巻予曰樓重屋
也以其在居之西偏故曰西樓邪曰然南方多暑雨地
氣上沴以糜敗筴笥中之百物而什器亦蒸解其膠漆
至不可用惟樓以貯之則免耳斯樓也其亦然邪曰不
吾兄今少宗伯其少也讀書其上而吾少也亦然今其
圖籍具在將以付吾後之人世守之俾知自吾二人者
始也巻之所以作也予曰嘻其始也於樓讀書於樓貯
物書不如物及其終也物盡樓頽名傳在書物不如書
樓之品于是乎在予烏得而低昻之哉
　　　䟦何進士御題後
古之君子入君門鞠躬如也如不容况至君所乎過位
色勃如也足躩如也况君在乎君命召不俟駕行况君
親臨之而有所聞乎今制策進士于奉天殿丹墀内則
至君所非君門矣上皮弁臨軒則君在非虚位矣御製
策問人賜一首則天顔咫尺天語丁寧著在耳目非特
君命召而已夫君非天也而古人動以天目之門曰天
門非以其入之難乎闕曰天闕非以其至之難乎位曰
天位非以其近之難乎顔曰天顔非以其見之難乎語
曰天語非以其聞之難乎恩曰天恩非以其得之難乎
彼幽逺之民有終身不登刺史縣令之堂者則其謂之
天也固宜而進士者其初固其伍也徒以其尺寸之長
傳贄焉一旦入君之門至君之闕近君之位見君之顔
聞君之語受君之恩而疇昔顧瞻如在天上者今皆得
於身心耳目歩趨之間則其倐然自㧞出於凡民之上
亦甚逺矣不然均是民也其所以仰如天者固自若也
而或者乃欲誇人曰吾才也固當然也吾誰欺欺天乎
於乎進士亦可以自思矣葢繼今以往皆報君之日要
不敢有遺力焉而能匹休古之君子不也今𢎞治六年
春三月當策士上如故事賜毛澄等三百人進士及第
出身有差賜同進士臣何垕侈上之恩也奉所賜策問
裝以巨軸置以髹函拜稽首言曰此天語也用將寶藏
之垕江西新城人直𢎞文館舸齋之曾孫荆藩長史子
方之孫鄉進士燮之子今刑部尚書椒丘之族孫翰林
編修臣玘之友也孝而友剛中而巽外其有志於古君
子之事君久矣顧獨不知今日之遭遇而已㧞出於凡
民之上哉而其圖報之效期之以赫赫要不可窺而遲
之以悠悠當不可窮也三百人人各有賜問非所知不
以志垕臣所知也故志之且以竢焉
　　　䟦歐陽公墨跡
歐陽文忠公文章為世宗師人無賢不肖皆知之不謂
其能書也而寔能書趙文敏公書法近世罕比人亦無
賢不肖皆知之不謂其能文也而實亦能文一因大以
没其小一因小以沒其大於此可以見人之擇術不可
不審也况於所以為人哉予閱公手澤數幅于水部郎中
永豐王君有感焉故公論之後之鑒者其亦有警乎
　　　䟦貳尹曽英氏寶藏先世孝友巻
長谿曽處士輓章一册狀表銘序皆在焉鄉先達諸公
所作也其孫少府仕于廣陵予罹外艱南奔以疾羈于
其傳舎中出予觀之編帙解落先後倒置予且正且觀
葢自宣徳庚戌至是六十一年矣雖金石之堅不能保
其必存而况盈尺之素與蠧蟫爭日月者乎是又見曽
氏之世其家非以他物也然自今考之曩時鄉之文獻
若是其盛處士之頼以不朽葢不繫是册之存與不存
而是册之存賢子孫之所以能不忘其先也雖然聞世
德於家為實為本根雖尊敦彞劵之重於家不免為華
為枝蔓嗚呼曽氏之藏不獨是册斯可已
　　啓
　　　代樊都尉定馬冢宰親啓
伏以地連豫土同氣相求班綴明廷言歸于好雖秦晉之
不相及世猶締婚况將相之為同寅禮可義起恭惟太
翁閣下朝廷柱石人物權衡為宋蓍龜驚潞公而欲拜
繫唐輕重儼中令之復生再惟親家座右夙閑鯉對寵
寄虎賁瞻梓及橋光前啓後能不滿假無矜伏波奕葉
之隆顧善引援俯念補衮褵䙕之舊蔦微得托灰冷復
然且令孫女蚤藉翠竹蒼梧之蔭實惟蘭茁其芽而小
兒者未解瑤翻碧㶑之章所謂民鮮克舉然所幸者慶
衍仙源故其儀之得此嘉耦倘得依于綘帳鵠虎之譬
當明漸可從遊舞雩稼圃之言自訥自天作合榮我寔
多伏念某相庠晩學貳室末賓叨肺腑于本支功豈横
行於冐頓司瓜牙于肘腋分踰食邑於舞陽差糓薄陳
九物之儀引領拱聽千金之諾伏願自今伊始詒厥孫
謀白首殿邦百辟仰師臣之躩躒赤心許國二家樂聖
世之昇平盟如可寒言猶在耳所有世系合行謹具于
左
　　　代樊都尉納采啓
伏以日月際重明之㑹乾坤當再造之期四方寧而
車同軌書同文二姓合而女有家男有室恭惟太翁台
席暨親家座右退公多暇於頷孫相攸本期於燕姞外
雖示無適莫内實暗寓權衡遂使素無中雀之微能亦
獲叨占乘龍之妙選祗承布諾庸藉氷言歳甲子之司
權月大火之在次遂敢託於錐薦忽乃忘於耦辭言以
為徵𤣥草餘竒之是借禮雖不腆寶藏羡賜之儲供是
非比儗於委禽今則相將於奠鴈親迎諏大梁之吉上
章剛輳乎攝提納采用降婁之柔屠維適冠乎恊洽豈克
耳仰星天而揖俟葢突弁因年矢而每催蹶里八鸞敢竊
肅雝之遺響渭梁百兩幸追籍輅之芳塵天釐女士封
縣君足矣列侯何必臨光世衍雲仍於宗袥繁焉素公
甘傳魁紀情浮於物書不盡言伏惟鑑照
　　劄
　　　與友人論舊事劄
同鄉同年同業臭味之同意氣相許又同苐南北相去
畧差池爾一旦不相信遂者異世然何哉意者前之同
偶同而相許者偶許邪或吾子自處已躋于至誠無偽
之域而視吾軰若亡若存之小人不足信邪不知何忍
以暗邀人心之大惡筆之于紙且以告于君而相加也
春秋書亂臣賊子亦其人去世已久姑取之以垂戒萬
世而非即顯戮于市也而吾子之言果行則族誅之罪
吾固不得而迯矣頼先帝明聖寛而宥之遂使首領獲
存于今而尚得與吾子遨遊于吏隱之地是先帝奪吾
于吾子之手也明矣借曰彼人者實首焉是彼之辭也
彼嘗語人曰吾子時以文學名于諫垣諸章誰敢居非
獨此也今兹其人雖死而朝之大夫士憶而誦之猶昨
日也果誰可辭邪昔陸抗信叔子之不鴆人千古以為
美談吾固不敢為叔子而吾子於抗如何哉葢棺事乃
定吾固當勉之吾子其明目熟慮以應方來可也丈夫
事在磊落掀天地而置死生禍福于度外伯夷頌所謂
一常人譽之則自以為有餘一常人毁之則自以為不
足其足為大丈夫乎久不接論因地相邇偶發素所欲
言惟吾子思之吾當自此閉口吾子幸俱忘之罪過罪
過
　　書
　　　寄西涯先生書
生違教下屢更變故雖嘗貢書然不敢頻頻者恐彼此
無益也今則天下皆知忠赤竭矣大事亦無所措手矣
易曰不俟終日此言非歟彼朝夕獻諂以為當依依者
皆為其身謀也不知乃公身集百詬百歲之後史册書
之萬世傳之不知此軰亦能救之乎白首老生受恩居
多致有今日然病亦垂死此而不言誰復言之伏望痛
割舊志勇而從之不然請先削生門墻之籍然後公言
于衆大加誅伐以彰叛恩者之罪生亦甘焉生蓄誠積
直有日矣臨緘不覺狂悖干冐之至
　
　
　
　
　
　
　
　
　
　
　
　
　
　
　圭峯集巻二十一
欽定四庫全書
　圭峰集巻二十二
　　　　　　　　　　　　　明　羅玘　撰
　　襍著
　　　襍說一首贈韓君國器歸省華亭
楚人有賣卜於卭僰之區者其隣之商室于僰人之地
且十歲矣僰之貝璣鐐組羽毛齒革盡輸之東之藏盈
䭾而出之辰西之藏溢舟而下之梧二藏之鑰牡如杵
然僰善狙亦無窺其際者楚人僦其廡下居之日累其
直三年得百金焉夜夢入其家父呼之休母飲食之寤
而泣焉旦告之商槖金裹糧接淅而起商曰噫吾一年
而夢是者三二年而殺一焉三年而又一殺焉今則無
矣以其僮槖千金儐之既至而二室之親尚無恙楚人
之室屨之蹀于户稯稯然轡之繫于楹簇簇然而商之
室門之甃苔覆之簷之隙蔓刺之聞有泣者矣楚人曰
咄吾始入僰而肩之縮者三日居三日而始敢喘息又
三日飲謦欬始敢望其門至授吾以廡已十日矣於其
謝而歸也終不敢視其面况其僮之槖兼數人之力而
吾之槖若槁葉之在吾臂也吾以為僮將揚揚其聲光
人亦多其金也吾將挾吾龜策而徙以避之而今若此
吾惑焉間過東家之叟而問之叟曰商胡為乎不偕若
之來也曰根盤厚病於遷叟曰然則日念其親也幾何
矣曰忘之叟曰是鄉之梟獍也不腰於市而已逭於天
之戮僮何為者邪其能招招也若安矣若之室已馨矣
是之謂天全是之謂泉原是之謂濯纓而又何憧憧邪
院中小吏亦楚人道其事於予予方為是說㑹韓君國
器來院告歸强予書之而去
　　　襍說送王資博
山氓患虎也凡可以制之無不用也至坎地以穽其身
虺穴其墉而伏焉不知也川氓患蛟也凡可以制之無
不用也至沉鐵以臭其居蜮伺其影而射焉不知也舟
師急風也至呼嘯以招之及其傾檣絶繂曰風之罪也
田夫急雨也至雩祀以招之及其破畎決洫曰雨之罪
也夫虎蛟虺蜮皆殺人之蟲也而人有避焉有不避焉
見之蔽也風雨人之所取於天以利用也而或以生害
焉乘之過也嗚呼見之蔽乘之過一夫有之且以禍其
身如此百乘之宰千乘之諸侯天子之宰相葢亦一夫
之積而至此其大獨不爾邪同年王君資博出宰平陽
政其此始可觀也見不蔽乘不過可以為相况於諸侯
乎予以是說堅之
　　　襍說贈呉獻臣宰順徳
鵲之鳴也福來烏之鳴也禍至未必然也人之信之有
不好鵲而惡烏者乎直之言也興邦諛之言也喪邦必
然也人之聽之有不惡直而好諛者乎嗚呼禍福之未
必然者則泥之興喪之必然者則忽之惑之甚也
　　　賀卦夀呉封君
賀利見大人亨彖曰賀王明庭實旅百大往小來用上
吉用下不利君子貞稱物平施其道不窮也象曰加貝
賀君子以聚朋友祝頌宴樂初九門有禽或益之十朋
有孚于室吉象曰有孚于室禽可入也九二以其𤣥纁
吉象曰𤣥纁之吉其志遂也六二賀之駢駢萬目睢如
厲无咎无譽象曰萬目睢如羣恭敬也九四西鄰殺牛
以其濡于饋亨象曰時然之饋用相濟也九五朋用玉
斚醻于中庭書日三頌有孚貞吉象曰孚主之吉頌以
正也醻用玉斚匪夷器也上六壺矢班如不溺以其鄰
征無咎象曰以其鄰征不盡人之歡也
　　　西溪漁樂說
漁與樵牧畊均以業為食者也其食之隆殺惟視其身
之勤惰亦無以異也然天下有傭樵有傭牧有傭畊而
獨無傭漁惟其無傭於人則可以自有其身作吾作也
息吾息也飲吾飲而食吾食也不亦樂乎葢樂生於自
有其身故也若夫傭則身非其身矣吾休矣人曰作之
吾作矣人曰休之不敢不聽命焉雖有甘食美飲又焉
足樂乎豈惟傭哉食人之祿猶傭也故夫擇業莫若漁
漁誠足樂也而前世淡薄之士託而迯焉者亦往往於
漁舜於雷澤尚父於渭濱然皆為世而起從其大也而
樂不終至於終其身樂之不厭且以殉者古今一人而
已嚴陵是也義興呉心逺先生漁于西溪亦樂之老已
矣無它心也寗庵編修請曰仲父得無踵嚴之為乎先
生曰吾何敢望古人哉顧吾鄉鄰之漁于利者樂方酣
吾愚不能效也聊以是相配然耳有聞而善之為之說
其事以傳者羅玘也南城人
　　　何德彰字說
地之隆然坌突與夫㟝嶁坡陁可以生植者皆山也有
山之德也而楩柟橡樟虎豹犀象生焉琳球琅玕出焉極
其用至於出雲氣雨下土則無與五嶽爭功而嶽亦用
是以華且尊凡有目者皆曰是嶽也山之德必如是而
後彰不則天下之山而已矣山之德不足也地之窪然
停瀦與夫潦泓潢澗可以灌載者皆水也有水之德也
而黿鼉蛟龍吞舟之魚生焉江河淮漢天下之水洩焉
極其大至於涵列星浴日月而出之則無與四海爭能而
海亦用是以華且尊凡有目者皆曰是海也水之德必
如是而後彰不則天下之水而已矣水之德不足也惟
於人也亦然一善之士天下之山與水者也聖賢者山
之五嶽水之四海者也德不足而不能以華者一善之
士也德彰於身而自華者聖賢也吾友汪昇之謂金臺
何氏子景華字德彰而求其說於予噫德彰其有志於
聖賢而不畫於一善者邪雖然萬古一聖千古一賢聖
人吾不得而見之矣得見君子斯可矣登泰山而小天
下觀於海者難為水此則聖人事也德彰以為何如
　　　何氏二子字說
金臺何景華二子伯讚仲謙生富屋習不侈居通㕓言
不嚚如在簴之鐘而未鳴也如飭轅之車而未載也其
既冠也友人汪昇之用之偕來徵字於予適有鐘鼓于
宫而車過於前焉舉鐘而謂讚曰若知鐘之為器乎金
以質之火以鎔之土以笵之血以釁之追蠡以縣之筍
鐻以登之而非木以發之簴上之一物耳毁之可也棄
之亦可也訇然之聲誰知之邪人之有德猶鐘之有聲
也其藴而不自彰也猶其聲之藴而不自鳴也及其一
遇於人而讚以揚之則近知之逺知之最逺而天下後
世亦知之而德斯彰矣猶鐘之擊於木而聲之無不聞
也請象於鐘而字讚曰德彰可乎指車而謂謙曰若知
車之為器乎輻以幹之輪以運之轍以持之葢以覆之
狶膏以澤之牛馬以駕之而非收以載之道上之一物
耳毁之可也任其敝亦可也致逺之用誰取之邪人之
有德也猶車之有收也其虚而足容衆善也猶其收之
虚而足以多載也故凡衆善之來而謙以承之則小不
遺大不遺焉又最大而天地事物之理亦不遺焉而德
斯美矣猶車之虛其中而收之無不備也請象於車而
字謙曰德美可乎升之兄弟喜起揖曰實大者鳴惟爾
德彰之行器虚者容惟爾德美之充顧二子再拜受教
而去
　　　伍全字思謹說
伍全伍朝信子也年十八學將世其家朝信速賓冠之
以冠必有字來丐予予字之曰思謹而告之曰耳目口
鼻髭睂毛髪四肢具焉然後於人為全體故聾瞽跛躄
齁瘖􁁊鬜皆全之累也駢拇枝指縣疣附㾲癭腫瘢黶
之類若或益焉卒亦累也然有生而隨焉者有誤而致
焉者有自取焉者生而隨焉者天也誤而致焉者不期然
而然者也自取焉者不宜然而然者也不期然而然與
不宜然而然者父母與已參焉葢自童而前而吾躓吾
陷吾灼吾溺吾螫吾怖而致吾之聾邪瞽邪跛躄邪齁
瘖邪􁁊且瘢邪有父母在吾烏知之童而後父母不吾
屑屑也而吾或兩搏焉批其耳或交射焉中其目或逮
獄焉刖其足或馳而蹶焉或緣而顚焉而聾也瞽也跛
躄也齁瘖也􁁊且瘢也不免矣而尚可諉諸父母乎然
則童而後盍思謹其體之所以全而不敢毁傷矣而况
於冠矣成人乎且古人以聞善不慕與聾瞶同見善不
敬與昏瞽同知善不言與瘖嚚同推此類也則身不行
道與跛躄同不辯美惡與齁塞同䝉被醜惡與疣㾲􁁊
瘢同是體雖全亦不可恃也孟子曰從其大體為大人
全乎其思謹於此乎然後無媿於全之名此亦而父之
意也
　　　蘆泉龍牧說
武昌城東七十里有泉焉曰蘆華泉泉旁之人有龍牧
子言斯泉於羅子曰泉之穴其深叵測有物焉蟠之氣
直上變見有光為靈怪歲大旱能為泉旁之人出雲雨
泉旁之人傳曰龍也及吾即之數歲矣驗也果然其泉冬
燠如湯可盥也歴夏則寒如氷不可以齒投之以穢立
出焉而俯視之則其底之石隱隱可數也吾甚愛之因
念吾之動與時違自以為天下之獨愚奚意泉之愚亦
如吾之戾乎時不能包荒自以為天下之獨隘奚意泉
之隘亦如吾之吐乎穢無為形迹自以為天下之獨拙
奚意泉之拙亦如吾之示其實然則斯泉也宜其泉旁
之人置之以遺我也於是竊號曰龍牧以自託焉羅子
曰噫凡泉旁之人愛龍不愛泉也而子之託於是也在
泉不在龍也奚取於龍哉龍牧子曰非也吾之於泉也
取其始之適吾類耳而不與其終終則同於龍也取其
飛而有澤物之功耳而不與其潛潛則一泉旁之人而
已矣故曰龍牧牧之云者順適之義云耳而因以寓吾
權也豈若彼擾龍氏者眞制之若犬羊然而後謂之牧
哉羅子聞之不復與辨為之著其說龍牧子由司勲員
外郎知鎮江好古而文劉其氏云
　　　白巖子說(為喬希/大作)
白與黑色之賓配也而巖以白名必其齦齶谺然天光
下燭一物無遁其形亢爽潔修神僊居之而為好竒之
士物外之觀是為天地間勝處反是則黯黮幽仄黑巖
也虺虵之所蟠魑魅之所憑天地間之惡區耳矣而太
行之麓必均有之是一常人能去取之况白巖子乎或
曰白巖子方將以其去取夫巖者去取夫天下之士此
特其寄意耳則吾不知矣
　　　修庫志後語
錦衣房侯予愛重之天下莫不聞然至索予康樂公新
廟記以石既竪摹之艱而止於今奉命守潯梧則又索
予修庫志曰於至潯治兵之隙對閱之若有以對夫子
也予實有剩摹隨帙而遺之然不識侯差以其句讀中
繩墨邪或詫其𨽻畫而異於世俗之書也是二者皆惑
也噫今之世何世邪而置斯志也於作者之伍直書人
者之編籍記其凡而已耳何句何讀之云乎且白巖尚
少予老悖也廹而遺是二惡播於後世莫予䘏也而已
矣侯亦未為得也或釋予曰侯於政若公署若象室若
艤所若鑾輿庫無乎弗舉者葢取乎其類而益鞭其後
而已耳予益大慙欲巻而懐之歸業已置其囊太息與
别而反
　　　聾訓聰語
呉子將行羅子送之三揖而謂之曰諺有之聾訓聰聾
者之不知量也然使聰者從而借聽之得則無矣然亦
無所損其聰也子亦試聽之乎吾為子告之公庭出政
如大刀如濶斧惟其盤錯之就吾規矩而略其痱癗之細
閭閻望之如方諸如陽燧取火得火取水得水朝夕資
以活焉而屹乎其有恃稠人廣衆如春風如和氣使人
人若得而掬焉及其掬之也又不見其渣滓退而思義如
牛毛如蠶絲當辨其肩尻抽其端緒而後出以應物如
鑑空如衡平不至乎倒置於是乎充其量也如長江如
巨澤納汙含垢汪汪洋洋無涯無涘庶幾用馮河焉而
成天下之亹亹此何足以盡子也聾訓聰之言如此而
已矣吾子以為何如
　　　董子問答
羅子謂董子曰子非楚雄守乎曰然其地逺而且僻知
之乎曰然其俗夷而未華知之乎曰然然則易其俗乎
曰否易之之甚變也然則因其俗乎曰否因之之甚痼
也然則無所易而亦無所因乎曰否易之而不示以易
之之道因之而不示以因之之情非齊惟齊非教惟教
吾以是自克焉而不知其可不可也羅子曰子前守重
慶保定乎曰然殆亦用斯術乎曰否重慶柔其發也多
嚚吾而撲之以威保定剛其發也多暴吾而鎮之以靜羅
子曰嘻我固知子之善用時也崇卑逺近簡劇卑卑之
論非所宜陳於子矣
　　　唐書大風㧞木斷
臣謹按周公居東之未迎也天大雷電以風大木斯㧞
而林甫之將用也亦然然則善人之退小人之進皆天
下將亂之幾也故天為垂戒使君人者於此警寤而改
移之其心仁愛之也至矣然成王知寤而迎周公而𤣥
宗昧焉益進林甫而極用之此周之所以將亂而復治
唐之所以將亂而遂亂不可救也歟
　　　磁龜興復求記狀
磁龜者有石蹲于溪心若龜焉其石磁石也故名在南
城南八十里重岡複嶺盤鬱中北阻芙蓉西阸連珠南
連軍都接南豐之境東則靈峰萬嶂截而北迤中通一
逕以達于旴芙蓉之北為臨川連珠之西為宜黄寔為
四集要害地地多堊多赭黄石脂多雲母之石孔洞多
礦礫而湫泥中其蜯間吐珠似合浦而微赤土人以為
祥故其人有以自食且能主人而食之人故聚唐宋來
至千四百户七都七十二屠肆他肆稱是市列兩廊雨
無張葢行者亭臺樓觀擬城邑吏部選除齎縣令牒者
嘗一日至二十一云元季酷刳于兵入國初繼以疫家
靡孑遺屋敗骸積灌莽其上日入于蔚薈蒙翳不可以
居鬼晝嘯于木上虎兕豺豕以强弱為食積數歲絶行
者永樂中先祖耕隠府君始披荆棘立門户招逋亡且
焚且芟先太史君益勤安輯由是復土著者客寄者販
者遊者日源源來今僅較十之一然其故跡已垂無可
尋者玘兹幸從士大夫之後知舊東西行取道者或停
驂焉案牘之寄貯胥𨽻之頓舎散以寓䙝公露以處或
事洩皆弗宜於是為館于衢之北曰駐驂堂門庖湢寢
食之具供給之役皆私具如官又為館于衢之南如駐
驂曰寅賓庶幾所謂賓至如歸者寅賓之北四十武折
而西有樓焉曰御書必樓者尊之也御書之西二百武
有橋焉曰聚奎橋之上曰望逺之樓樓之南聯而為門
曰翰林者私宅之門也樓之上凡連珠羣峰之北屬于
芙蓉者皆于是乎見見之窮而下際蒼翠中為石嶺峽
水束流其中右鑿其壁半靣為磴延緣為路有樓曰逍
遙跨峽中其下為門西出為里之委駐驂之西築土如
堂隍樓其上曰迎暉當里之㑹曰迎暉者志其處也迎
暉之東為石門曰解元門之前列二亭左曰鼎新右曰
復古復古云者貯所得舊記于篁墩程公者故云也又
其前為市區以處為市者區之外為小橋橋南折並山而
東三百武登阪之上為義倉為圭峯書院院之阯東二
百武翼然跨于溪之上者龍門之橋也橋凡二甕上為
屋凡十七楹東西凡二門中有樓曰濟川二泉邵國賢
所名也又折而北二百武少東兩山復合如門然因而
亭且門之曰迎恩里從以出入焉者也迎恩之西以迄
于逍遥之東為門者六皆跨衢為樓者五跨衢者三跨
橋者二焉凡衢之夾民居者無不甃門若樓之無分於
衢之跨不跨無不丹青焉始事于𢎞治庚戌之十月迄
于甲子之某月其續為之尚未可既也雖然使玘也為之玘
也之子孫續為之其復前日之盛可必也縣之人行出
其途者或知之求他縣人知之可得乎况天下乎其自
盛轉而之衰若前日之盛而衰者雖里之人今亦不得
而知之况後世乎此無他無為之記之者也或雖記之
無信天下後世决然無疑者為之記之也今也不知里
之其亦有遭乎而使玘也幸生先生之時乎而先生則
信天下後世而無疑也而漫不之圖焉且曰姑以竢後
之子若孫後之子若孫又有可冀萬一信天下後世無
疑者乎玘也所以丐焉不敢後也前之所謂鼎新亭者
謹虚之以竢樹斯文其中庶㡬天下後世不必至磁龜
焉而凡誦斯文者如至磁龜焉玘也所以丐焉不敢後
也謹狀
　　　磁龜引(得古磁龜記于篁墩/學士遂以此引求記)
磁龜者有石伏于溪之心若龜焉人以其石磁石也故
名在旴城之西南八十里其地突然若舟之艤于絶巘
而其水之㑹而出也若門焉門之外人可躍而過也自
是犬牙隴塞水行嵌竇間衝齧怒號凡二里復為平疇
凡袤四里滙而為潭汪洋演迤自高而注下為瀑其聲
四時如雷鳴瀑之下兩涯嶄削自是幽深𤣥黑獸蹄鳥
跡之所莫至其上常覆以黑青之雲俗傳其下為九龍
之窟春夏之交白晝晦㝠飄雨時至自上世來未有窮
其處者如是凡十五六里山始開水始平又凡十里乃
達于旴之江故磁龜達旴之路必由它陸葢避是險也
而茲記之所未及者其遊自西北而來而其反亦必如
之宜不得而記也磁龜自唐危全諷之亂始祖侍御史
袍字德稱徙居之而始有聞宋遂以富顯此記相傳燬
于紅巾之兵或曰紅巾之前已失之曽祖司稅府君求
之祖畊隱府君又求之先西莊太史公如二府君之志
皆不能得於今百六十餘年矣意者天其有待乎不然
侍先生素矣不知緒論其幾聞也而迄未及及必以風
雷之變而若是其竒也噫天於斯文其果無意乎哉故
敢補記之所未及者焉先生發焉曰得游磁龜記記將
勒之貞珉歸樹于里之通衢以示于無窮惟俯垂允賜
實斯文幸甚吾里幸甚吾氏幸甚
　　　曽孝義先生挽章引
曽孝義先生既殁殁幾四十年士大夫作為歌詩且盈
巻帙又得少宗伯徐公追銘之於乎是何其晦于初而
耀于今乎於乎死如有知寧不展顔於九原如無知乎
亦因以託於不朽不猶愈於不齒于人而泯泯無聞者
乎彼萬乘之君千金之子其在當世威權貨利求則得
之快心適意曾何遑恤至於乖禮離義固無足怪訝然亦
自畏其名之靡臧也一旦不諱猶為無爵者之幸不幸
有爵爵彌尊而惡彌著孝子慈孫雖欲葢藏粉飾於百
世之下末由也已抑而安稔厥惡用沉其宗先聲之美
黯黮寂寥下伍閭左雖有周孔之賢亦何益矣是三者
均也要之吾獨以為後之說勝不然先生雖孝且義於
人葢塗人也塗人則生不慶死不弔而况後三四十年
忽爾而崛作乎曰為其孫作之也孫為誰名英字世傑
恢然長者也今丞江都人皆樂從其請云
　　　夜氣箴
木本暢也伐之牧之暢者以屯泉本潔也汨之汲之潔
者以渾不伐不牧不汨不汲伊何時乎惟日之入日之
入兮是之謂夜寂焉翕焉二氣融冶凡厥有形無不生
者仁義良心人孰無之蔽交於前以誘以移至夜則息
始惕而思維其有思善念克還孰為禽獸孰為聖賢一
念頓殊判然天淵嗟此夜氣養之則全不日不月繼之
以年觸類而長萬善足焉
　　　毁譽箴
聞譽而喜其譽轉浮聞毁而喜其毁自銷與其聞譽孰
若聞毁譽或敗德毁可成已彼何人哉四國流言彼何
人哉書頌萬千
　　　慕萱操(為當塗/李琪作)
有草惟萱兮能忘我憂我顧我身兮惟母之由我身匪
傷兮我母在堂入見我母我憂則忘今不見母涕泣于
野誰衣誰食誰恤我者悠悠蒼天我哭為何
　　　題劉東之雙喜小畵
為鳩之巢女拙知來之風女工司人之吉吾不女禁一
枝為家兮吾哀女窮具曰予聖誰知女之雌雄
　　　擇遜
於乎自夫父有殺其子者則父子爭國世可有也况兄
弟乎由是兄弟有遜國者遜為吉而爭為㐫自夫子有
弑其父者則父子遜死世可有也况兄弟乎由是兄弟
有爭死者爭為吉而遜為㐫是故遜君子吉德也在小
人為㐫爭小人凶德也在君子為吉古台陳廷幹問遜
齎之義予作擇遜以貽之
　　　審力
臨川樂鳴殷出知宣城縣行與羅子别羅子揖而謂之
曰昔秦武王將修宗廟之薦為鼎者三上千鈞中百鈞
下十鈞進羣臣謀之曰寡人欲置是于先王之廟必衆
人舉之恭乎必一人舉之恭乎羣臣伏思之對曰必一
人者王於是下令國中曰有能舉千鈞與車百乘百鈞
十乘十鈞一乘烏獲過之睥睨焉舉十鈞者獲車一乘
歸舎人尤之曰咄胡不舉千鈞而獲百乘也不然亦百
鈞爾獲曰不然獲非難於千鈞也顧獲之幹固衆人之
相差爾而王亦奚信邪王如愛其鼎疑獲之折其足也
改而收其令而以衆人舉之均之至廟而已爾獲雖欲
一乘且不可况百乘乎居三日善飲食之進而舉百鈞
者獲十乘歸又居三日益善飲食之進而舉千鈞者獲
百乘歸卒如獲言秦人於是知獲不獨其力也其用力
亦已審也今宣城子之千鈞鼎也慎而舉之積信而待
之無欲速焉不如獲之獲一乘以至十乘十乘以至百
乘吾不信也鳴殷喜曰吾茲從事於審力矣
　　　紀異
成化甲辰先是關中大饑冬予應入粟往賑例明年三
月還至謝埠舟中大疫亦及予四月至青泥灣勢轉熾
予以錐刺手無血自度必死遂與弟經訣訣已正冠瞑
目果奄奄若入深泥中臭腐不可當自卯及已矣忽聞
呼天妃至目遂開覺舟之篛篷壓若□足之垂而䧟
者宛一婦人聲呼曰一有學之士病在孤舟灘上無一
神道救之者我來送他一陣好風言畢□足舉篷遂起
頓覺舉身冷顫須臾顫掉不已雖舟亦為之動經乃以數
簑壓之葢自已至未出臭汗而衣席皆濡漸覺少甦由
是得全殘喘其秋北上過祠下進謝今越十八年又過
湖上仍進拜焉因紀其事丐同年都昌尹前監察御史
王君廷瑞為刻之懸置于梁間以志神之靈貺若是而
其偶及於予之不肖者則又不知何如云𢎞治十五年
壬戌歲冬十一月日
　
　
　
　
　
　
　
　
　
　
　
　
　
　
　
　圭峰集巻二十二
欽定四庫全書
　圭峯集巻二十三
　　　　　　　　　　　　　明　羅玘　撰
　　奏議
為分豁薦新事臣等自履任以来謹奉本寺年例薦新
品物逓年按月按品差官供薦戰戰兢兢每懼後期有
乖宵旰孝思之誠慿仗天威兼資成憲水陸無虞依時
而至常免愆尤實為過望本年正月内據香橙園户葛
川闗等連名狀告内開各係應天府上元縣北城等鄉
民洪武年間編充本寺薦新香橙園户逓年九月分例
該供薦八月末旬本寺差官賫送自初及今嵗復一嵗
不期正德四年冬月以来氷雪異常香橙樹株盡行凍
枯連根無存恐悞供薦欲告准令夏末前徃蘇松等府
産有去處轉買本寺難便准信當差鋪排傳隆就園踏
驗與告相同已行准令自徃轉買充薦至七月初十日
續據各告稱到前項地方轉買其香橙樹株亦皆凍絶
又欲告給批文前徃江西浙江等處轉買臣等思得事
體重大若拘常例不稍變通必致誤事遂一面具呈南
京禮部知㑹一面給批著人徃買至八月初六日各告
仍復空囬羣然悲號自旦至暮若不能生臣等聞之亦
皆徬徨無措即欲依其情理奏請分豁其如初告之時
止差鋪排一人踏驗其園户俱係應天府上元縣人民
橙園亦係該縣地方以驗到之人當土著之衆户且無
刑威又非管轄事易朦朧安可為的况其告徃轉買之
地既云蘇松又謂江浙本寺雖給批文設或公然在家
至期執批告給故為情狀幸准分豁在理容亦有之且
或前様果品於成熟之時街坊市井猶有轉相買賣者
則是本寺徒信下人一面之欺不顧祖宗百年之法罪
固難容心亦何忍為此隨將前項事理一一開具移闗
應天府轉行該縣查勘務以不欺為的續准應天府闗
稱上元縣申據本縣北城鄉里長總甲供稱香橙樹株
委的凍枯盡絶葛川闗等委的六月内前徃蘇松等處
及七月内執批前徃江浙等處轉買空囬重甘結狀等
因備闗到寺臣等㸔得去冬氷雪南京城内官寺民居
園林樹木凍萎殊甚至於竹最堅勁耐寒亦皆枯絶况
夫柑橙橘柚之柔脆宜暖者其先枯盡無從採薦宜也
又况蘇松江浙地理聨屬氣脉不甚相逺而非閩廣炎
方之比其氷雪大抵皆然橙株枯盡無從轉買亦宜也但
臣等思之若係上供之物時有闕乏在陛下覆幬之仁
固將憐而宥之而此實宗廟薦新之品又當聖孝假廟
之晨是何敢覬覦陛下有所重輕於其間哉實惟臣等
司薦之官誠意之未孚私心之多慝致傷和氣天降之
罰而又依常襲舊不能先事蚤知豫令葺蓋編籬塞墐
户多方以䕶之以致如斯是誰之過歟彼園丁下𨽻則
至愚而無知者也又何預焉如䝉乞勅禮部議處止將
臣等明示譴罰或寛斧鉞之誅明勅吏部按臣等官職
之崇卑事權之正貳在任之久近或原或降或削其官
職與以歸田里則臣等不勝欣躍感戴之至緣為薦新
事理未敢擅便為此具本差協律郎王古𤣥齎捧謹具
奏聞
為宗社大計事臣少實迂愚漫不諳事壯而登仕其愚
如初今已老矣自分與愚終焉而已矣思天下聰明才
辯之士何可勝數而或沉㝠牖下或困滯下僚或不霑
一命者在在有之顧臣之愚乃獲竊禄先朝備員侍從
又於陛下登極改元之初自翰林侍讀超陞南京太常
寺少卿僅踰二年起陞本寺卿又踰年轉南京吏部右
侍郎臣又思前之任翰林者雖文華卓越十倍於臣而
猶循資歴格進寸退尺有白首終身汨沒者臣獨何人
六年之間驟進如此謂非陛下天地曠蕩之恩可乎臣
又思感恩之極人雖至愚茍有一得之見自畏一身之
死懐而不為明主吐之及至老衰病篤而畢竟以死是
畏死而不免於死徒感恩而不知報其恩其果得為忠
乎又果得為智乎使死而有知也寧不悔於地下乎且
臣之所謂一得之見非指四方盜賊衆人目前所謂急
者也亦非隠㣲而潛伏也左右大臣所共知也百司庶
尹言官所共知也閭閻小人外至荒服夷狄所共知也
或畏死而不敢以言或以非其職而不得以言或卑且
逺而不獲以言或懐禄保位而不肯以言甚或乘隙市
姦以媒非常之貴富而幸人之不言為已地者焉斯亦
可為寒心也哉何也陛下受太祖太宗列聖之付託以
天下六年有竒於兹矣而地久天長萬夀無疆固將自
此始也然亦必如祖宗有所付託如陛下陛下乃無負
祖宗所付託也不知陛下今之將所付託者何在耶前
日賊瑾之謀逐榮王借使當時顧命大臣以死助陛下
諍留榮王張綵雖狡急於助逆彼知有天潢血屬之在
肘腋其敢萌是心乎是無血屬之在肘腋足以召亂明
矣幸天啟聖衷卒殱滅之瑾滅之後可保决無瑾乎若
綵則今班行中未必無綵也何以明之凡以公呼瑾者
起此輩保能不以事瑾者事之乎綵獨惡著而先發焉
耳賴列聖神靈俾瑾綵識膚慮淺其迹易見萬一有操
莽者出於其間不知何以殱之自古人主之孤立其危
若是哉宋之司馬光婁寅亮其豈非忠於社稷其卒有
賴其言不可用歟伏望陛下蚤堅宸斷為宗社計之以
繫海宇臣民之望以絶奸雄睥睨之心然後螽斯衍慶
麟趾肇祥舉先王歸藩之義正元良主鬯之規斯萬世
之長䇿也亦愚臣垂死圖報萬分之一也臣言至此惟
知宗社不恤其他故不文不文故不諱不諱故傷觸權
姦多傷觸多故中傷㗖致罪辟以至於死臣亦甘心分
内事也臣瞻望闕廷不勝激切屛營之至為此具本專
差義男某賫捧謹具奏聞
為蚤定宗社大計以絶窺覬事臣於去年四月具本差義
男羅某齎奏内開向者賊瑾謀逐榮王當時顧命大臣
不能死助陛下諍留榮王致使陛下肘腋之間無一血
屬之親足以召亂彰彰有前驗也故舉宋司馬光婁寅亮
之故事以凟天聽兼備責諸臣蕩無廉恥阿附賊瑾之
狀而又發其後日乘時觀望不忠之謀冀以感動宸衷
即賜施行以慰海宇臣民之望以銷姦雄睥睨之心然
後螽斯衍慶麟趾肇祥禮遣歸藩爰正主鬯臣雖譴死
固其分也是後寂然不聞示諭臣料必是後宫儲祥將
次彌月臣之私喜旦夕望之及今踰年更無影響徒聞
大盜並興遍布天下連數十城所過如洗運河兩岸焚
刼殆空前日縳殺方面明日射死將官近於楊村剖剥
叅將王㫤夫楊村去京城㡬何而眼空如此臣謂國本
不定姦雄睥睨今何如哉前月二十三日湖廣陽邏地
面傳来流賊執殺右副都御史馬炳然臣初疑似之間
以為副都御史九卿之貳也且非受命征勦之不過遇
之而已而輙殺之則九卿之長遇之必殺也九卿之長
敢殺之則公侯駙馬伯遇之必殺也是尚知有朝廷威
令哉而朝廷左右尚為有人乎而臣亦備員九卿之貳
亦在賊必殺之中誓當不與此賊俱生賊生臣死賊死
臣生也亦痛夫國本之未定而睥睨之萌漸不可遏已
至此也然尚斷然不信傳来之言忽於今月十三日申
刻迎接炳然之吏王廷昌回報云親歛炳然之屍面劈
一刀而去其鼻身中兩箭而傷其肋臣即跌仆在地口
鼻流血昏暈沉㝠如同氣絶臣久不以妻子自隨止慿
一二小童扶摩灌飲至曉略蘇目今便血如流筋骨已
觧氣息奄奄死在旦夕尚恐賊窮生計魚游釡中火燃
水沸且喘息湏臾之命百方搜索或至擁如盆子者一
二人焉馳騖中原誘聚不逞百姓愚頑未明逆順諸將
狐疑益見逗遛事機一變成敗分焉自是二三大臣雖
欲竊假包荒養髙之名以庇其私門桃李之黨如數十
年前恐未可也而陛下尚欲與數十近習為講武之舉
寧有暇哉臣敢於未死之前披瀝肝膽再申前請伏望
陛下斡乾轉坤少垂睿覽立召皇親公侯駙馬伯府部
院寺大臣翰林院科道多官考司馬光范鎮韓琦文彦
博呂誨包拯趙抃諸臣之議棄短取長酌古凖今藏鋒
歛鍔隨事據理假代九廟之勤渠兼兩宫之奉侍體祖
宗之意而不懸定順昭穆之意而無即真專候椒房之
芳快覩前星之耀納庶衆於不識不知之天褫姦雄於
如雷如霆之下則臣即誅死猶生之年亦甚樂也臣不
勝憤激屛營之至為此具本專差義男羅秀賫捧謹具
奏勅㫖
為乞恩休致以全殘喘事臣年六十六嵗原籍江西建
昌府南城縣人由進士除前任不開外南京太常寺少
卿欽陞本寺卿正德四年六月二十四日到任又自本
寺卿欽陞南京吏部右侍郎正德五年十月十六日到
任通理前任扣該正德七年五月二十三日三年考滿
緣臣自少卿到任已應六年省祭之例不敢便私陳乞
即咨本部起送間准本部咨為議處給由事准吏部咨
内開南京大小官員應該三年者暫令在任管事候事
寧之日通行查照起送赴部聽引等因到部除遵依外
今照地方寧靖臣雖舊患腸風便血盜汗痰火虚弱等
症不敢毫釐有所顧惜隨咨部起送前到徐州前病發
作停船調理一十九日臣實切於赴闕遂輿疾陸行隨
處醫治至山東髙唐州愈加寒熱併攻告醫調治三日
恩縣又告調治一日至涿州血下如注痰漩嘔出不止
告醫調治一日又恐遲延勉强上道至良鄉縣琉璃河
地方痰壅昏暈因而墜地慿衆扶入寺中就炕煴蘇又
行至地名舊店忽然一跌衆皆驚愕扶擡擁入民家百
方營救半日人事始通方覺左肱腕骨痛如錐刺即同
折斷遂致十分沉重半身麻痺不仁寸歩莫能舉動即
雖告縣撥醫調治料亦决無可痊之理但念臣久積戀
闕之誠不敢從省祭之例而一意考滿之行臣非不急
於仕進也忘狗馬之病由數千里之程冐日漸而北之
風寒臣非不急於趨事也然而咫尺國門不得一瞻天
顔其命分之寒薄而不足以奉寵渥被光榮者從可知
矣又將尤誰哉如更遲疑慿仗市醫曰可愈已亦曰可
愈醫曰漸安已亦曰漸安千希萬覬貪生惡死交戰於
胸中不知踰六之衰軀纒積嵗之痼疾遂衝隆寒新加
傷氣血曽復㡬何而可望其持久必至一旦溘然以死
是時囊已空矣從者散矣所在縣官不過上其事曰某
官死於此其事畢矣誰負此螻蟻微骸歸𦵏故土哉就
謀身言之不得為智就為臣言之不得為忠就為子言
之不得為孝天地間一罪人而已矣道路間一遊魂而
已矣又安能自黙自諱而不為明主吐之哉伏望陛下
天地父母憫臣逆旅之中瀕死之苦乞勅吏部將臣放
歸田里俾正首丘或念臣先朝侍從講官未忍即棄止
令臣還家養病以便醫藥萬一更生復来供職效尺寸
之勞圖㳙埃之報臣不勝感戴天恩之至為此昏迷中
具本專差義男羅秀親齎謹具奏聞伏候勅㫖
　
　
　
　
　
　圭峯集巻二十三
欽定四庫全書
　圭峯集巻二十四
　　　　　　　　　　　　　明　羅玘　撰
　　賦
　　　西成賦(庶吉士時作/)
噫呼嘻天地之大也其惟稼穡之功乎南金提銀海貝
蠙珠瓊英琅玕玻瓈火齊炫眸晄目豈不班如玩之不
可以潤渇把之不可以療饑况夫萬類瑣瑣以賦形百
工矻矻以支離如沙如泥如纇如疵何重何輕何補何
裨㣲此稼穡者吾不知天地其何如故洪範陳而歸諸
土性無逸作而戒乎不知乃若招搖指牝牡平太白出
辰角明潦水欲涸白露其零時則黄雲滿野冉冉離離
彪兮駁兮黼兮黻兮甌婁洿邪凹凸昻低既因地而錯
落亦隨風而紛披斯亦竒觀也至其種種異狀色色殊
科縷數毛舉不勝其多總之名曰禾雖然亦有可名者
載諸周詩見於爾雅糜芑稙穉兮秬秠稻秫菰粱兮秔
稌審重穋於早晩配稂莠於稗荑淄澠美惡皂白真假
皆馮藉乎先農與古之司稼更僕興論兹固未暇且今
觀之豐年穣穰伊誰主張實倚怙乎帝力而㝠受於蒼
蒼然而天與不取或承之殃麋鹿猿猱狌鼯山􁀙猳􁊄
之與㕙䨲常渇嘯而饑號口張囊而腹槖齒截鋸而牙
刀一有蹂躪遂成糜糟農乎農乎寧不懼乎於是協比
伍告族閭手銍腰鎌整箱飭車或千其耦或萬其夫或
徂隰以徂畛或遵道而遵途足駢駢以蹀躞聲沸沸以
喧呼較昆陽之戰而少緩視鄒魯之閧而頗麤列秉穧
於櫛比斂穎栗於貫魚滌滌乎烈焰之焚漭濸粼粼乎
狂飈之捲鄱湖遂乃以裒以束是任是負我車我牛連
連截路敞堅塲以谽谺各奔門而竄户所餘僅存㡬何
亦遺䆅之與剰穭諒非暴殄乎天物豈無饑烏兮餓䑕
但所惜碾磑之聲方殷而催租之吏已塞於環堵雞豚
一空庶脱箠楚其或破甔殘罌秒存合累倒輸富屋寧
俟陳腐异哉富屋之兼并也亘環數里且藩且牆亦有
髙廪以相屬或崇露積而上襄列行行而稛庾綴磊磊
而倉箱從其手可釋矢衡不倚如截肪唯知封殖而漁
獵寧恤枝瘁而本傷夫民邦之本也母乎上食民之天
也生於農一人有慶天下為公貢賦粢盛厥有常供固
匪桀而匪貉一皆酌乎厥中奈何兼并之徒奪天之功
而肆兹窮兇徒使百萬元元苦骨勞筋痀僂胼胝皴皺
瘃龜舌未餂乎肥脆腹未識乎甘葷衣飛蚤虱面湼埃
塵雞鳴出以為或晩帯月入以為猶曛知有父子或忘
主賔子露膝而出汲婦蓬首而曵薪迄無分於老稚乃
終嵗而勤勤比有生而酌量伊孰甘而孰辛嗚呼鵲之
巢也鳩則居螟之子也蠃則負世固有此竭其力彼享
其功者也而何獨農乎謂予不信請質天公
　　　寛齋賦(楊方震兄方大號齋索予賦之/)
寛齋主人將營齋廬召匠阿剌忽鹵計之忽鹵曰粤昔
古初巢處穴居棟腐於藪瓦璞於塗孰店孰楔孰牖孰
樞明胡取諸離婁巧何用乎公輸吾匠用之未聞也聖
人取諸大壯而棟宇興焉烮山澤取鍜礪液滿擁腫痱
癗樛瘤過之弗睨仆之弗収苯尊而􁳩嵑者必斬修竦
而翹翛者必斬川以浮之輦以致之斧之鑿之方之斵
之磶支泗濵之浮甓礱河濵之埴工不移時役不終日
峩峩乎明堂峞峞乎衢室吾匠氏之能事也今兹主人
爰舉是役寛乎隘乎崇乎卑乎窔奥乎敞明乎樸素乎
靡曼乎惟意所都吾將是圖主人曰若亦知有崑崙乎
吾將徃搆其顛焉忽鹵曰吾聞崑崙之顛上負太虚沆
瀣陸離靈光葳㽔日月至其背而蔽虧星躔繞其腹而
縈紆黄河奔如絲之脱軸五嶽峙如母之餔兒昔夸父
逐而不利其反博望遡而竟迷其途鵬飛兮翅必折駿
騖兮幹斯瘏雖有良材萬章徤歩千夫不過舉手揶揄
撮脣胡盧而已主人之志寛則寛矣而忽鹵弗之任也
主人又曰若亦知有渤澥乎吾將徃搆其中焉忽鹵曰
吾聞渤澥之水衆瀆所瀦爰有天地是為尾閭湯旱七
年而不涸堯水九年而無餘其湛天也萬象灼於經緯
其浮地也九州連於舳艫龍伯深宫而養怪鮫人晝出
而泣珠毒霧浡潏兮羃罩腥風鬱律兮呶呼即假桴於
宣尼借助於馮夷亦何勝其鏜􁱹受其支吾也耶主人
之志寛益寛矣雖有粟忽鹵得而食諸乎主人曰噫是
非若所知也雷之伏於地也無聽耳至其震而鼓萬物
披金石搜夔魖簸盪六合有不勝其聲者藏也雲之腹
於山也無見耳至其出而布萬狀冐泰華翳日月瀰漫
八極有不勝其形者歛也是故歛必有散弛必有張或
至𦕈而不覿或至鉅而靡藏一吸一呼忽炎倐凉若其
欲聞吾之齋乎維天吾瓴維地吾甓兩曜炅炅實牖吾
室八方幢幢實監我墉彩雲漫漫雕榱畵椽明星煌煌
燈龕炬堂四時逓傳而不觸吾之竅隙萬彚繁夥而不
充吾之歩廊吾於是闢禮門由義路啟智閫敞仁户忠
信兮吾之藩籬詩書兮吾之府庫不鑰不扃不干不櫓
於何不充云胡外取乃若疾霆破柱不暇掩耳而吾以
為豆之堛於鐺也靈鼇震掉無所措躬而吾以為蟻之
緣於盎也筆之卓也匡廬之嶢嶕硯之瀦也洞庭之漭
瀁閲冬夏於朝昏瞅方輿於指掌吾方有事於斯也若
亦能預吾事乎忽鹵帖然自失仰而歎曰吾聞至人幕
天席地饑飱風露渇飲涇渭吾始以為遺誑也信有之
刓吾斧不足以發其柹絶吾徽不足以銷其疻涸吾思
不足以究其制始知曲藝之不可角於君子也於是俛
而慙趨而退而主人方且優哉悠哉不有於物任其去
来雖栖遲於一几一榻實夢古帝而外形骸惟其心也
無畔無岸無涘無涯亦可竢乎結構而後謂之寛齋
　　調
伏以瑞合聞韶計升觀鼎溥天率土同軌殊途乃睠牧
守舒侯閣下辭白雲司作赤子母霹靂手吾方樂聞魏
闕心乃其屬念命倌人以夙駕差吉日以于征四邑四
民一德一心皆曰執言在士吾徒吾道同聲同氣敢謂
譲職於他第恐淮陽長孺難再卧於郡中忍使河内雍
奴不借留於闕下是用效顰樂府從兹代刻口碑詞曰
江上漾金波波光渺渺紅日初昇萬方曉驛前楊栁盡
繫金鞍腰裊驪歌唱發得雕梁遶天上麒麟人間鳳鳥
萬口歡聲使君少此行去也留作中朝儀表甘棠在歳長
青青杪
　　　　　　　　　　　　右調感皇恩
竊聞錦因何製琴以宓弹順江漢下而朝宗同辟公趨
而述職所以明府鄭侯閣下以蠻觸視縣境等燕蝠為
民爭秉燭龍之明藉仙鳬之疾俾夜作書自旴徂燕氓
𨽻固比屋而興思儒紳聊陳詞而冩意詞曰風拂桂况
直黎明雨霽旭曈曈穿睥睨沙頭人語彩鷁如飛誰繫
空負攀轅留計但恐此行留作礪遺愛碑當製
　　　　　　　　　　　　右調謁金門
秋染霜林萬里絢天張赤幟水歸寒壑千尋徹底浸琳
宫况雨畢則梁成可星言而夙駕兹遇邑大夫髙侯閣
下秀出岷峨世基蜀益弓冶擅專門之業橋梓承趾美
之芳懲雲途屢蹶霜蹄乃花封暫淹驥足朅来無愠出
治有方惟屬詞比事藴諸平時故剸繁治劇乃其能事
甑雖生塵不顧圄惟有草則安以法令為師視烝黎如
子赤棒在其左右陽鱎不敢誰何人徒感之鏤骨銘心
士則知其通今博古頃者書最藩司飛鳬帝里孰不願
執鞭而向導人皆欲截鐙而攀留其如鷁首既東盪破
碧波之月遂使葵心傾北仰穿紫閣之雲舉旄倪畢来
瞻之矧宫牆在所督者竊效輿人之頌用配烝民之詩
其詞曰昨夜山頭明月照四郊如書曉来車騎如雲向
郵亭分手飄飄兩袖天風醉數明春宫栁定留金鼎調
羮肯南天囬首
　　　　　　　　　　　　右調好事近
　
　
　
　
　圭峯集巻二十四
欽定四庫全書
　圭峯集巻二十五
　　　　　　　　　　　　　明　羅玘　撰
　　詩
　　　擬古樂府(附襍體/)
　　　　夀姜母八十詩
歸遲遲歸遲遲手中之線憶者誰去時衣裳母得知天
孫為織銀獬豸白晝凛凛感風吹維南半天見銕面有
手未便擎巵􁁜東海濵秦臺畔侵星闢髙門旌節来岸
岸云是濵州太守從者魚貫餼牽極鮮肥􁑭斚亦璀璨
古来七十既稀有况益十載於今旦鼓坎坎舞舉舉以
舞以酒夀如許御史持大斧曰敢遑啟處太守之官守
此土太守不舞誰代舞御史之歸奏三釡
　　　　石樓髙寄李石樓
石樓髙石樓髙星宿磊磊手可操媿我欲上非飛猱石
樓堅石樓堅雪霰堆户氷凝椽媿我欲住非蜕僊不如
移身且就石樓下朝朝莫莫窺其罅或傍石樓旁仰鑽
爾爾甘凍僵忽然飄風刮地揚沙石翳我兩目昏咫尺
歸来兀兀坐茅屋石樓不見見我獨忍能不寄詩一幅
　　　　重慶詩為實菴兄六十夀
中堂垂垂坐天姥擊鼓坎坎舞栩栩大兒誰助邉漢卜
式小兒誰南宫先生配韓愈望雲思舞笏仰拄以寧馨
歸代以舞各奏爾能曰予武左中規右中矩此舞傳来
老莱譜是時姚江波湧山馮夷凌波助擊鼓蹲蹲越山
昻舉舉越山頫姥雖云樂覺兒苦兒年六十力如虎姥
身姥臂姥脛股用以娛姥奚彼取年年舞舞後莫數南
宫索詩要杜甫貂乃不足狗尾補
　　　　慈竹圖詩余邦臣使便捧封制夀於慈闈因
　　　　　寓意焉(邦臣睂州人/)
竹生子子生孫竹生子孫孫轉蕃是曰慈竹為竹元歴
歴鳯啄實磊磊貓蹲根惡草惡木天所髠霜晨雪夕褫
冠褌此時獨亭亭窸窸風葉翻浮埃脱落净瘢痕冬寒
不為寒春温不為温大哉天地無怨恩此竹者地勢坤
圖長存
　　　　學止翁齊夀詩為季本清作
諌議性憎僧萬廽僧生不為諌議憎欲以其(缺/)試更能
朝朝紫㣲帝回天戒氷凝莫扇扇枕枕欲氷一身一日
髙互曽萬廻一回絶傳燈諫議心騰騰翁冠媪帔千里
萬里目窅窅兮其凝瞢太官羞牛車纍之載以鵬歸􁇖
鯢齒佐尊朋何如拾橡盛瓦登母追峩峩脛束縢膝韍
急不及毾㲪諫議坐𤨏闈此語吾聽曽
　　　　西安嚴太守考最歸郡
嚴侯宿擅八乂手衆首肯肯予獨否偶從壁隙觀白戰
予愕不覺臼在手捲旗潛避之縮舌深閉口祝鳩氏僚
如立栁投䑕忌器多掣肘侯辰臨之不及酉事有至難
如拉朽三原公國黄耉嚇此竒遇良豈偶諒非行苞苴
為郡得杜母傳痏以膏起尫以炙華山不能言清渭監
妍醜侯名不在三王後役碌碌治郡如斗一身四射集
百詬遇侯兮當反走僅備驅除擁篲帚
　　　　屠冢宰父封宫保詩
沉沉深堂公坐時府公擊皷来賀之開門兩兩天丁入
龍墀東頭縣令立金虬飛動玉軸開王言如綸墨猶濕
青宫太保天官卿授公公拜公亦驚青天無梯白日昇
蹙金麒麟照夜頳水蒼之玉懸腰明白頭僊翁地上行
鏡湖心四明巔公有藥室有酒船不湏日食萬萬錢公
無身坐政事堂英雄之網誰持綱此恩此典公可當
　　　　送余國信歸鉛山
滿腹書眼壁塞萬里途眼生翼眼壁塞陸沉翁眼生翼
龍斷客陸沉夜漫漫龍斷身役役忽然棄擲聚螢囊掉
手不揖二千石瀛洲僊客上朝元坐我樓船三百尺船
髙不知風不知波錢塘江不為江滹沱河不為河長江
濁河乃一歌河飛鳬鴈江驚鼉壯遊如有神勇去疑有
魔遲日下化國飄風颺巻阿鹿鳴聲呦呦雄藩禮為羅
我徯子至其無他
　　　　送胡惟峻奉使雲貴便道毘陵省母
朔方徤兒好身手刺船水上輕於斗船頭搥鼓催船行
船疾如飛百吏走中有持斧者頭戴獬豸冠霹靂飛電
臨百蠻長淮盡頭江水過千里萬里截住為金山鯨浮
金背過山頂十萬艘夫皆縮頸笑而躍過了若無人謂
御史歸之猛吳中舶趠風吹冷還吹熱冷於歊熇生清
凉熱向深盃觴大耋隂深栁壯可繫驄䆗窱堂深任容
節王命重於山丹髪白如雪業已官家作材傑
　　　　泰和禱雨有感為吳德純作
金華山雲如紙薄澄江赤日爍欲涸田家生怕牛餓死
滿田焦禾任牛嚼禾盡牛肥尚可為縣吏催租出牛縳
縳牛到市多賣錢了租背上無腷膞新傳縣官昨夜到
坐席未煖行出郭西郊驀地隂雲生狂雷一下顛快閣
雷聲轉大人轉驚兩耳何曽聞雨落雷収雲散天一色
只見髙田有魚躍疾忙牽牛趂夜歸覓石跟蹡磨錢鏄
君不見縣官騎馬入縣門猶向山頭望雨脚
　　　　栲亭夀詩
吾聞棟明堂者鄧林木山樗不入匠石目樗誠可棄未
若栲樗在巘兮栲在麓侯官少府不屑住身大如丘嫌
矮屋擺除敝屣歸去来架栲為亭不費築東邉甕牖慣
吞月照見鞠躬進湯粥哦松那如負米甘嗤彼空吟莪
蓼蓼眼前萬物盡芻狗鑿混沌死北帝儵髙騎日月遊
六合無何有鄉暮即宿呌文襄公公在天至今國活猶
食肉封丘㕔事僅旋馬光禄之官非太祝英公門户鄭
公笏田園鬻盡笏不鬻公孫可夀一百年公在吾為公
作僕館甥歸去當登堂要我作詩詩在軸
　　　　送李希賢提兩淛學二首
山僧下山時僧送不出山但問下山僧此去㡬時還乳
水閑一孔白雲留半間秪恐僧還少僧還誰閉闗
　　　　又
栁邉旋旋出行厨酒盡依依忍别吾散地獨君能鵲起
外臺從此帯龍圖位尊安定先生上名任四海狂客呼
肯為東南放風采定剜天目塞西湖
　　　　送吳老歸宜興
遺金在道吾亦攫入朝争名戰自惡胡為徒手長安歸
骨痩脰長如野鶴君不見饑䲭低飛啄腐䑕飽鳴人屋
人射女又不見鶴飛入層雲赤晴炅炅窺天文腹則饑
眼獨飽下棲舊林覺林小征西廟前是舊林鳯凰巢髙
喧百禽
　　　　題鍾馗四首
前有枕前有枕乃是石可寢巾簪一任􁁜􁁜何如少飲
　　　　又
橋有竅橋有竅驢不過𦂳要推尻曳耳多時到得鬼笑
　　　　又
鬼作僕鬼作僕肩頭上琴劍書簏問主人何處乘牛入
空谷
　　　　又
乘白鹿乗白鹿鬼牽韁凌兢局鞠過松林數步一片雲
山緑
　　　　翁應乾父子傳經同朝巻
上公晨朝用子隨金蟬玉帯腹則虚退食袒裼狗馬娛
相公公退苦課子子卧絳厨朝未起千呼萬喚渾爾爾
白屋子朱門孫一為府君一呌閽榮辱自已原無門参
之笞窋詎足論旦笞伯禽殊有恩奮建躡踵孝謹聞向
之歆賢之𤣥姚江翁家在眼前
　　　　隴西閻大叅山居四詠(同年允德父/)
　　　　寒泉濯足
孔不飲盜吳飲貪飲狂國人狂正酣沁寒潄齒齒鋒利
公以濯足吾不諳豈遭十日爍下土軀殻焦縮皮毛燂
因思層氷赤脚踏氷山多險不可探牛蹄濙濙可在眼
一冷著骨毛毿毿夜眠如腊絶垢膩只此可寄僧伽龕
滄浪漁父怨腫濕玅道肯向庸庸談
　　　　黄巻潛心
不為勞勞逐蠧魚平生即此當菑畬兒童莫笑頭顱白
恐是研山行秘書
　　　　南薰午夢
黄帝遊華胥簡子聽鈞天孔與周唯諾莊周蝶翩翩有
無無有間抱枝蜕空蟬幸蚤脱鼎鑊無為世熬煎草堂
風颼颼有身堪晝眠鼻中作雷鳴雖夢未夢然
　　　　幽徑尋芳
恨不如蝴蝶隔墻知有花隨風飄别院得意過東家渉
逺終湏馬撲叢常畏蛇春歸在何日莫遣涴泥沙
　　　　山水小畵為李充昭乃翁題
劔江中心落白雨跳珠入船兩翁語懸崖墮石江影動
蛟鼉穴深魚在渚寒山蒼蒼色古老藤稍雨重樹欲倒
水鳥驚人沉水花冷半漂舵師嚇翁翁首掉野鼓一聲
疑有廟兩翁停語忽砉歘水神騎龍恍惚出兩翁雄訶
如霹靂神奔龍汨天地寂便乗風雲騎日月蹴翻崑崙
涸溟渤回頭北斗望丹闕朱衣何人手中笏猛腦􁞘身
獨擊鶻一翁氣方豪眼中之江不見矣冩之逼真摩詰
氏
　　　　題曽光表山水圖
我恨不如江頭人茅屋四壁旁無鄰茅穿雨漏嵗一縳
松葉為蓋沙為茵大兒五更催解纜去時㝠㝠天尚暗
老妻走出呼小兒大兒小兒下幽磡小兒髻如椎年可
十七八捩然汲水勝過獺平生見魚偏好殺穿於龍國
恒探珠若遇鮫人敢笞撻輕風飄飄日卓午魚賣江村
曬魚罟偃然一笑載酒歸人謂此實魚之虎横江中心
翻白波小兒船尾發棹歌白頭老翁喜奈何我有嘉客
新相過十年不見鬢較皤矢口論事如懸河黄庭一巻
讀已多老妻肘翁云靡他翁呼濯釜燒槁葉我見船歸
置罇簋豈無大魚大如豕君不見良工畵翁畵客畵山
亦畵水意在江心兩兒子
　　　　一道清風圖為李侍御題(張都憲畫張號一/拙道人也)
御史于中持大斧誰有大竹大如杵破之萬箇破更酣
湏臾了盡千林許一林淡一林濃一林渺渺無西東伶
倫縮頸驚卻走云此天公遺下之籜龍日邉白鳯下啄
實一飽颺去超鴻蒙至今百鳥絶蹤跡獨占千載惟清
風君不見一拙道人最痴絶漏洩天機好饒舌筆濡東
海作硯池睥睨此林如一垤一匹練絹尚嫌少収拾描
模當時了天色黭黮湘妃出雨聲如淚滴石窟掃天無
雲地無塵六月凛冽如霜晨祝融凍僵火傘濕觀者如
山踏氷立道人笑憨憨御史色不動青驄新被銀絲鞚
清風且作歸朝頌
　　　　夀山福海圖為太醫王銀臺作
南山穿雲下日脚射日東海日不落山明海瑩天宇空
南極老人住東郭越人低頭拜北面汗流走踣孫思邈
唐虞國脉何湏切官家調鼎我調藥南山髙東海闊莫
莫朝朝候黄闥山如礪海如帯屹屹官家舊龜蔡
　　　　翡翠圖二首
鷊惜綬鸞信影孔雀愛金尾鴛鴦重鶯領在世安有秦
西巴獮麑殺孩予亦肯俛啄仰顧活湏臾虞羅得女女
秃頂嘴銜魚婢不得飫何異海鶴遇吞竫不如清饑學
蟬飲露或飽土壤為鼃黽嗟哉象以齒焚千斤軀拳身
得託為女幸
　　　　又
得魚休向蓮莖啄恐涴蓮房帯蒂腥猶勝羽毛或遺落
著人冠上得人驚
　　　　脊令圖二首
妖鳥周公有弓矢邑中譌火畢方圖良工不管災祥事
自在茅茨畫雪姑
　　　　又
破獍食其父䲭梟食其母彪虎一母生母去彪食虎維
烏恒反哺維鴈行不補鶺鴒鳥之㣲友義良獨苦雖無
華蟲文舌不逮鸚鵡飛鳴行揺揺急難亦堪武疾風一
枝安百鳥誰敢侮
　　　　題怪僊圖二首
蟾蜍龡光接日月枯瓠氣升影滅沒爾頳我白雙被髪
衣穿後裻脚不韈忽疑青天墮彗孛詭形怪影恣鶻突
誰其幻之吾欲罰
　　　　又
秃帝委地卓鋭筆女兄磨研笑咥咥女初上樹摘樹葉
笑女眇身如蛺蝶葉墮青石上下坐青石傍女如弄葉
嬉揚揚吾當曳女訴玉皇女青論女女實殃㝠搜上下
繞女腸按一葉吟一詩免謫下界為人嗤胡為畫工聖
得知
　
　
　
　
　
　
　
　圭峯集巻二十五
欽定四庫全書
　圭峯集巻二十六
　　　　　　　　　　　　　明　羅玘　撰
　　詩
　　　五言古
　　　　黎乾兆歸夀母蟠桃圖詩
駿韁絡卑枝荼壘巢上榦天雞立髙顛用口作昏旦蠕
蠕羣動間機息肯汗渙開華與結實納甲剛百換纍纍
綴星曜終海枯石爛狡兒饑欲偷耄王空扼腕堂前忽
見之眼眩雜花亂遂疑渝之源脉與崑崙貫借君報主
身白日生羽翰飛歸拜堂下修爵進無算更祈三青鳥
母徒邈雲漢常立堂東西如立王母畔
　　　　李成章五十夀詩
黄金礦深穴竒價論都㑹為生若薅田取穫在宴嵗年
華去流水豈惜是日醉吾言勝揮戈敢任老景退
　　　　送何邦彦僉江西憲初識面數日告行
已成新相知忽作新别離始知離别蚤更覺相知遲程
孔蹔傾葢不在多言辭髙枝有鳴鳥如進我酒巵酒盡
子當去依稀各天涯豫章古水國其下蟠妖螭請出匣
中劍一一剸刲之
　　　　夀成國老夫人八十詩
南門有長鑰豈止百丈過貂垂凝春温纛下或寢訛鵰
飛髙牙空因風想玉珂憶惜珂珮聲隨歸振簷阿解之
拜堂前盃盡慈顔酡一去今十年慈顔竟如何豈無水
晶鱗豈無翠釜駝宫醪尚方珍亦有孫婆娑維此匕鬯
者齒牙玉瑳瑳維此鼓舞者頭顱雪皤皤天德光日月
帝居壯山河臣身借湏臾臣心其靡他
　　　　送周草庭任雲南僉事
春草滿庭芳玩之生意長草萊被滿野不翦禾黍傷我
願草庭子生意拍滿腔乃持翦伐具去我天一方我聞
彼絶徼蒺藜羅中央亦有螟與蛭虺虵雜蜣蜋種種積
醜惡而於草中藏剪與不剪歟我行課其場大哉天地
仁斂物用繁霜
　　　　漁陽邊防圖為劉雲太監題
朝辭黄金臺莫宿孤竹國夜深夢星月如照永巷色猶
防傍麒麟其上煙霧黒覺来撫旌槊窅窅望宸極漁陽
國東門啟閉慎朝夕室韋元納欵戍卒且畊穡
　　　　柴虚猶子洵領南畿賢書東歸將北上春官
　　　　　予作二詩前道其實後以鼓其勇也
有客復有客少壯勇而鷙一攫空邦人再攫空多士吾
甞指其腹號曰五經笥官今古中丞柴虚别名宇洵也
九鼎資年来沐鑪錘晶熒㑹躍出閃閃奪人皆柴虚顧
之笑此寳良我試海神湧波濤逺致廟廊器誰能一家
私總用邦國瑞
　　　　又
白日麾大旗裨王来接戰長弓發徤臂射中裨王面歸
營夜張燈照見滅㓂箭天明上馬去勇氣逼飛電縳其
名王歸拜獻明光殿
　　　　保竹為余罃舉人父題
一笱費一竹得魚不盈觔一笮費千竹度人縱如雲費
竹有多寡終非愛竹人筐成塈落梅忍雜土與塵籩實
薦宗廟凜然對明神用有貴賤異能免伐竹頻尚有汗
簡編聖言載諄諄妙道固有託蠧朽傷其真憶昔得此
種潛奪蠏谷春竟爾隠其下人曰竹隠君子乃更愛竹
孫尤愛無倫視竹如視家誰能樂家貧桑梓恭敬止毛
裏不屬身丘木有松楸望之忍為薪白鳯下啄實不知
在何晨雖當伶倫來要使常囘輪
　　　　夀栗齋先生詩
有髪只期𤣥有心只期赤赤心日爭光𤣥髪嵗屢易心
無制髪術坐見𤣥變白君王好少年鑷白竟何益浮名
有若無擲去如敝舄赤心得所託如覺重負釋氤氲五
雲表鸑鷟翔六翮從兹散髪去放浪烟水跡下睨一世
人紛紛牧兒奕鉏藥窮山根采芝動雲石形骸付物外
萬古一朝夕
　　　　送石邦秀山西提學詩
驄騣勿澆膏鞍韉勿裁繡多邊太行行歴歴雲水竇上
鈎棘芒轉下與石角鬭貴能不黔突急急施砭炙豈伊
泥来學孔轍亦奔走亨嘉際厥初吾道照正晝冀方號
孔邇古我譲羣后降風從葛屨比羣如賃僦鑿空牖天
明簡在誰授受紛紛過眼事不獨城郭舊呌虞得岵巔
箎和逼星宿
　　　　于侍御母輓詩
迢迢白雲鄉望望枯涙眼白頭亂飛蓬㡬嵗不忍綰飜
思食貧初跛驢力登棧二郎好風骨人謂萬金産乘驄
騖天衢衣繡執象板文章換冠帔聊爾成一莞無磨未
忘心其去亦甚僴哭昏臺中人欲以疉嶂鏟吾非中壘
尉未敢賜編撰
　　　　王院判父輓詩
椿萎世已寂慈竹葉䇿䇿豈不悲椿萎苦心學醫國朝
朝斸竹下常恐宅虺蜴慈竹嵗亦萎心恙如被蟄浩蕩
天地間此身常跼蹐世人無長生賢聲寄經籍嗟嗟孝
子心親名如拱璧吾如朽腐木豈任筆硯役放言雜詼
諧以倡孝成癖
　　　　魯錦衣母八十瑤池宴㑹圖
作鳥作青鳥作官作金吾青鳥侍王母金吾衛乘輿王
母宫瑶池乘輿駐幽都金吾宅在斯八十母與居我願
彼青鳥飛向王母呼晨降金吾宅繡幃翠氍毺異香繚
繞之與母傾百壺年年動金風龡下王母車
　　　　輓篁墩母林夫人
瀛海聚萍梗兩宗偕震業委禽非以師作合稽譜牒是
時襄毅公淵氷渺初渉内顧門户殷百慮不一愜夫人
慰慇懃此屬箕帚妾公亦葢世豪百歩穿楊葉官如傳
舎然屢有乞米帖唯知行飲氷寧䘏謗盈篋胡能堪多
艱如墮水跕跕及歸入門内無費舌與頰坐令忠義肝
奮鼓祖逖楫南轅海無波北伐匈奴讋王明鍚使蕃晝
日用三接移根傍桑梓得反大州歙夫人駕文駟令子
得新㨗人方訝修反國喜増固曄奎星南斗避元氣待
調爕温甘蔚背諼日月換堯莢公神久陟降配享登禘
祫而開夜臺迎有詔封馬鬛
　　　　茅山書屋為項德懋題
滿山生白茅茅白山亦白維翁養黙慣分與塵世隔㧞
茅覆山椒牽蘿緝茅壁面壁夢周孔㝠心契羲畫茅疎
壁繚多缺月瞰深夕百年翁骨寒山鬼夜敲石鼻耳真
貫穿誅茅掘遺磶見磶如見翁䕶磶如䕶璧一磶復一
柱吾當陋晉籍(書屋作於乃/祖養嘿翁)
　　　　送項少府之長洲任詩
上令下簿領日同飡吳秔飡秔問租田田不在吳城田
初屬吳疆今分與吳平海壅太湖溢濕窪苦常盈雖耕
十七八此外蛤蠣蟶刈穫登饟道亦如新被兵前者勸
農事無如子知名子船在胥門櫂夫頗生獰船頭莫搥
鼓船尾莫樹旌樹旌與搥鼓恐使老穉驚棄擲覆圩鍤
於前事逢迎况能殖葑茭而與惡浪爭彼橋谺谺門此
㟁蔚蔚檉暑䕃澇可洩前勲歘如生繫船門之涯髠檉
用炊烹采采堤邊蔬蔓菁復蔓菁所貴官長痩如兵立
先聲官痩民自肥民肥邦無傾與子相别離行行重行
行
　　　　送劉仁仲歸省詩
頭戴義獸角憶兒前歸時孫歸好背腹振振銀鷺鷥老
眼眵忽明呼童掃蓬茨坐堂勞辛酸乘馬百日馳重華
正當陽子亦侍講帷羣公互經綸乃一卨一䕫念子能
割義勇遂内顧私䕃屋漸生竹逼牆誰種榿前年郛邑
空鋤岷絶蹲鴟巴童頗還定萬竈已烟炊夢寐見顔色
渥丹滿頥髭縮地若有幻玉山立差池婆婆進璚觴此
味老更知
　　　　萱夀承恩詩為劉博之題
十一井邊嫗皴皺如槁木自云太安人吾實與鄰屋乘
輜一時来被出自黄谷有子式榖之吾惟恣禽犢於今
四十年龍蛇隔貊鹿氓蚩蚩何為汲井煮膠鬻河隄決
東口鞭背苦驅逐而今半死軀何以仰饘粥安人坐藍
輿呵擁紛百僕如神仙中人秪聽聲轆轆耄眊何所知
云此赴輦轂有龍旋於函有翟畵在服嫗愚欲垂涎真
若秋蚓縮寧能洞天機基本貴先築如泉穴山中萬丈
瀉晴瀑奔沉虚無底闃寂善潛伏澎然釃為川是以有
四瀆有德古所云貺以名夀禄
　　　　送衍聖公襲爵回詩
上公趨金墀新金昭舊服崇班首百辟翕意注萬目皇
皇函尊尊原本有水木胼胝脱魚鼈帝命誰率育宫居
且粒食蠢蠢亦尸祝况當詔萬世如日出暘谷有揭者
乾綱有運者坤軸峩峩享王祀衮衮紹遺鞠本宗尤無
撥公侯終必復泰山小天下觀海𦕈一匊譬彼大白牛
載道貟爾幅國門望東魯舊甬宛如築遄歸埽宫牆列
鼎薦新餗惟餘甥館閒更欲留坦腹
　　　　送實菴先生奉命祭告江淮便省慈闈詩
碾氷驅飛車天衢中夜發修途縈春蚓疾志塞曉鶻冠
欹那及緌骼露能暇韈如何副端拱南顧意矻矻吁嗟
乎蒼生胡戾底天罰滌滌如炎焚糠籺不得咽拯援少
遲遲行恐堆白骨前王實罪已剪爪且斷髪以臣代君
行寧敢黔驛突窮鎮詢支祈泅入蛟蜃窟災祥神爾司
舎始當救卒指麾萬虬龍一夜覆溟渤白蹢豕渉波滂
沱離畢月南國率登隮吾皇大慈筏噫然扇融風生意
翔勃勃臣心少舒弛跂望見吳越空桑感伊昔報主身
敢忽慈顔違三年豈獨定省闕敢言三公換僅得假道
謁朱輪閤隆閾玉節倚穹閥寳釘横黄金繡袪撑象笏
曽誇負弩驅意象自突兀舞眩天為髙飲狂海應竭人
生㑹值此喜劇口反訥穆清尚凝神牲牷果肥腯仰觀
象緯逼詫訝失彗孛倐而秩祫禘所應在倉猝傳宣入
登對理窟誰勃窣載命彼倌人星言理来軏揚名顯父
母炳炳孔子曰
　　　　贈鄧景華南還詩
黔商檐為舟海賈舶作室檐頭霧霿霿舶底浪潏潏豈
無􁋯與㺄磨牙恣搪突豈無鱷與蛟掉尾變恍惚就如
底變髳相對兩吃吃倍蓰如丘山退走甚搒掖逹人固
勤生其擇亦有術長航下江淮風伯甚呵叱朝浮清泠
池莫宿歌舞窟神京萬寳淵羣駔紛授劕聨翩巧趨蹌
璀璨羅百鎰炰羞進醍醑纎指鏗在瑟侵晨鞚錦韉臧
獲十六七賞心適飛飛舟子已候日彼迷寤斯言勇撤
棄簪笏
　　　　夀梅閒翁九十詩
航江儂真勇傭儂翁亦得幽燕走探厨一手提九罭逮
歸羅囊箱幽奥射光色㕓翁狹眼孔連夕搏胷臆約襁
耳側聞垂髫面親識信哉彼珠玉無脛走中國連牆元
季間呼飲到昏黒醉狂思如雲百幅有遺力把觀呌孫
曽舞抃㡬欲踖鞠躬非佯尊口不離館職喁喁私耳語
競欲効供億銀缾螭遶腰貝犖爵生翼更端意先嘗乍
發語又塞亷城髙言言賄將不可逼逢人説項斯事覈
無粉飾有時敭稠人奮不䘏啾唧遂令山澤癯虚譽郵
到北昔當闗中饑令子痛可憶木皮晝同飡糞壤夜共
息幸茲獐䑕軀簪笏尾䕫稷江鄉萬里外劃劃窺夀域
􁀱池肉陵屯眩弄雜㸑僰盤堆實三千膾炙黿九肋排
空生肉翅甘分捐儤值角端或乘之還往未日昃終然
渉幻窅有佞者子墨口如狂瀾翻舌似背錦織指麾夸
娥氏侃侃侍翁側背能負南山並手拓北極日月如跳
丸不出翁户閾武齡三之恡彭夀益前即行看騎蟾蜍
入月光景匿
　　　　便道焚黄詩為唐司副作
人生本虚舟汎汎隨去住名韁苦縈之奔走在道路空
餘袒括悲滂沱㡬春露金閨幸通籍恩湛亦希遇九原
如可作日色射銀鷺依稀見羮墻聲容非像塑心濃地
轉隔夜永夢屢屢墓門有芭蕉松桂亦無數日落𤣥猿
啼黄能掛髙樹兒身恨飛鳥有翼可飛度天王重柔遠
歸使每嫗煦館伴勞近臣皇華載馳騖行行古融州好
近星火鋪六年今始歸一日見墳墓黄麻當此時有不
論物故寂寥人散後星月鬼神聚咿嬰或曲跽天降此
翁嫗誰無生子孫唯此稱獨歩兒心尚哽咽不及生反
哺
　　　　送檢討王敬夫歸省詩
碧鶴在綘霄赤睛闚天文長頸有修翮而能負長雲一
聞九臯聲翩然下其羣士乘風雲㑹飄颻恣升聞置身
稷與卨北面瞻華勲清髙地位隔風俗燕秦分勇紓浮
名鞅不用利斧斤函闗馬西頭紫氣屯氤氲庭柯葉不
改庭草蕪不耘心行驅車急如此事孔殷湏臾都門道
前是范陽軍
　　　　送江仕通之莆田寓言
十筍無一竹百卵無一禽竹苦刀斧傷禽畏虞羅侵見
卵思禽飛見筍思竹林何異下邑士滿有軒冕心終焉
井中坐仰見天㡬尋偏於蔀屋隙飛梭走光隂白髪日
自摘君門似天深能無通籍者汰沙出黄金州縣昔矮
屋今看更深沉絶勝夸昆士龍鍾抱膝吟
　　　　送張佑之監德州倉予於佑之差有一日之
　　　　　長故言其大者
郎吏頭漆黒心有大機軸司徒眼如電晨降檄一幅入
門絶經營已飭車轆轆老父坐車上横身任為僕幸逢
德州程九水一日陸船頭魚潑潑船尾鷗逐逐晉人不
知船老覺船是屋且令買魚烹更欲伴鷗宿公衙幸少
休可報酒初熟玉浮暑池歜金泥秋籬菊我能捐千金
誰有愛日鬻么麽爾委吏自束縮腸腹慎勿莽饕餮人
自念鞠育
　　　　河源吟送熊節之知河源縣予昔與之處太
　　　　　學知其為人故見於吟云
出宰河源縣非是黄河源維彼黄河源其名為鄂端華
言星宿海或曰此天根君能如鄂端身髙在崑崙塊視
人間世此縣安足言請從天下縣一一向主論縣縣令
如君行行信魚豚
　　　　挽蕭莘夫御史柯之父
癘鬼滅人門其饞甚猛獸所經迹如掃有不遺卵鷇中
間亢宗英天為置呵守羣尸臭腐間何處􁁜徑竇殗殜
半死魂幸活六七咮補苴見新巢鼎鼎焉説舊賔興登
寧馨配二十八宿峩峩惠文冠倐覺移戴首山中地行
仙宫錦照白晝敢辭大塊息陟降帝左右
　　　　威鳯吟送張經載四川盤糧
威鳯集阿閣所不矜爪咮饑鴟得腐䑕不敢啄瓦竇有
時脱翔去鴟啄當正晝飽能出妖聲呼起百怪鬬有狐
毳九尾有蛇岐兩首一足䕫躍躍四目蒙貿貿鴟如啄
不已實恐顛載覆仰籲太古帝長使鳯居守
　　　　榮夀詩毛維之父母七十嵗
青精晨雙盂並几日華在朶頥白􁔝􁔝刀切萬粒碎芹
香齦齶餘椒桂衆臭退逹生有至理嬰色養其内西南
走逡廵結髮老東莱令子温其玉赭案端委佩誰能驅
飛車定省日可再浮名天宇雲此日真足愛明堂孝理
初羣工正熙載天顔違咫尺行邁决旋磑前驅報親閭
晝錦逼巵敦上方紫金丹更助飡沆瀣
　　　　送劉使君之任栁州
潞江寒欲氷栁州水如湯萬里赴百粤十年歸畨陽江
頭别時兒今作長髯郎有力哮如虎挺身駕長航指言
百粤路逺在西南鄉衡山髙峩峩洞庭渺茫茫借問水
窮處一源判離湘離合牂合鬱其流遂湯湯泝牂且泝
鬱是為栁州疆二州十縣地榮瘁孰主張遐邇皆天氓
周室開明堂頌聲如可作太史紀循良
　　　　新野宗知縣二異詩
二穗三穗禾二岐三岐麥去年與今年新野民所穫農
初得之笑把玩不忍釋乂牙珊瑚枝凌競戰士㦸又如
明堂舞執籥與秉翟又如鸞鳯翔參差垂衆翮槖籥鼓
元氣澒洞渾融液薰蒸為太和混沌此副坼令尹今為
誰宋公師相伯疾惡真如仇愛物已成癖嘉祥豈虚生
願獻府公宅桓桓沈中丞憲憲唐大國周公嘉禾篇再
見出孔壁吁嗟薄惡吏亦自梗天澤
　　　　送王宣溪雲南提學
登途躡危梯逢人聞鳥言正晝長蛇呼夜欲呀口吞繩
橋足顫掉半委饑蛟餐鳴弦􁁜鼯號前是犵狫村敲竹
畀儂驚始覺蠻鬼尊糜糜氷石竇短蜮此户門吾生有
正氣衆毒理不寃况承宣化命炳燿甚赤燉汪濊湛所
極梁沬若孫原昆明西洱海於水注一盆竊虞生蠛蠓
汚蛀久或眢澄清藉尊宿前席輟討論結髪侍清宴鳯
毛莽孤騫守雌戒前阱犖犖傷弓魂痛定百念灰沉沉
思主恩如以完肌膚湔洗天河源誓如河之源日夜東
北奔
　　　　夏景熙母受封詩
阿母非職方烏顯螽斯德職方微阿母呱呱誰卵翼長
黿無仰飼何以生九肋彼鯨波翻飜天角一水國夜仰
觀天文帝座御北極而能班執珪扶搖信鵬力帝恩浩
如春所不限異域里門忽傳呼有使来自北手持雲錦
章白日絢五色遂令七十嫗縣君帶實食里兒競棄母
婦或休蠶織猶驚有鵲虎奔走欲一識吾何親見聞請
以意逆億
　　　　送段惟勤自新城改廬陵
運斤疾成風全物不食虎見者驚鬼神斵鐻覺無苦中
心無穿鑿匪以智數取段侯天機熟外不與物忤恂恂
口若吃剖析有大斧乃知古循良絶不似外賈廬陵䑛
新甘新城奪舊乳徴聞繼前史直筆予敢侮
　　　　送劉文煥廵按南畿
朔風翦潞水巻巻生白花舟子不易進舉槳撞水牙謂
言此著􁀙如以利斧加浮木水中居寧堪穴呀呀至人
心虚虚聲入浩無涯患端日潛伏在在紛如麻辟之舟
中水敗沒殊不差持斧觀君竹潞舟􁒷平沙登舟費沉
吟吾言諒無譁
　　　　送南城鄭尹之任
夜風㩧屋角穿隙衾鐡冷君心去如飛脂舝覺僕猛遄
歸拜松楸此味未雋永安知凋瘵邑萬室坐深穽餓虎
吞羔豚饑蛟食鼃黽章甫以屨苴逢掖今裸裎喜人噤
吞聲有若物在哽跼蹐無控訴空餘列行省常虞潢池
中竊弄在俄頃牿童與豶豕絶不以力逞君行納吾汚
此實邦邑幸
　　　　夀平江伯六十
眩人掣紫㹸伶工吹𤣥笙駝峯下天㕑璚液篘青城寳
鼎祥雲浮錦籠衆星明氍毺履流丸罘罳目眯餳流蘇
綴珠簾水晶貫蒼纓人皆詫瑤池我已登玉京羣公際
休沐諸將解壘營繫馬鞍髙山解帶玉充楹談𤣥動誇
椿介睂皆及鏗千刼建萬刼先庚累後庚雲谷恒谽谺
終南鎮崢嶸千秋傳國儲百年本邦兵善飯壯不如披
甲老覺輕用持桓桓威可汗敢渝盟
　　　　賞静軒
灎灎濯錦江穹穹昇仙橋人間有此境去去不憚遥閉
門者誰氏㝠心契承蜩有亭月團圓有竹風瀟瀟髙視
錦官城如覆鹿以蕉心齋坐忘身聞聲欲捐瓢千秋長
若斯更用静魂招
　　　　送周主簿任南城
連山抱如環過水縈城脚軍州自古置小邑舊附郭烝
黎戀門閥不厭土地薄神泉麤可釀出境配靈藥門無
催租吏家有斸地钁市女面無脂野老巾不著囹圄寂
生蓬譙門可羅雀謬當封藩圖一變百病作黒夜騎屋
山白晝面相縳竊虞鑽泥鮎化作掉尾鱷觀君饒道氣
秋漢横一鶚老夫頻搔首仰面望寥廓
　　　　送謝侍郎陜西按事
爽鳩西飛飛羽刷太華巔不飲涇㶚水不啄虞芮田涇
㶚濁自古虞芮爭㡬年濁不以清飲爭不以啄悛古有
至治世法在象魏縣匍匐俯入井如以手擠援木有絙
鋸絶石有水鑽穿毛中能無疵奴亡或丐鞭方今浩恩
波垢涴一洗湔
　　　　萱榮為張經載題
渝水赴海易渝船上灘難母心如孤船遭孀險於灘鑿
鑿石齒隙如雷嚮奔湍一息生死隔誰謂天地寛乳哺
各鼎鼎而今生羽翰上摩九萬里母老心更安白晝北
堂㵾闖然入𤣥冠樹旄塞前途白馬黄金鞍匍匐走舎
兒隣人越墻看致詞謝隣人吾亦諫諍官三嵗不見母
初辭五雲端起舞為母夀兒不饑不寒兒腹有至寳其
名為琅玕願言獻天子功名良不刋
　　　　蹇判府六十及生子詩(其婿繪圖寄祝之劉/解元韻也得桂字)
人虞東隅昏我豁桑榆霽紛紛亂豺虎此際競吞噬妖
䘲劃隂空使射那得羿人生百年内此譬向晩嵗木瀋
行歸根𤓰落僅存蒂應門有儇童從以百十𨽻义魚緤
黄犬烹割日㡬熭恐非一體分肯作苞桑計大過美枯
楊剝重碩果繫將孫始將兒亦有將孫勢世人湼髭鬚
老去用强制有鬚不使湼唯不班行綴猶能得雄州太
守與聨第太守載酒来日出門尚閉倒裳迎太守與坐
庭下桂醉歌南山詩戲擲兒以荔閧然發大笑日月恐
其逝尤聞剝啄聲有使自燕薊開筒剝題封磊落富新
製圖窮更何云再拜稱觴壻
　　　　挽柴公照母
里有不娶女齊姜陳之求婦姑聞勃磎兩姑爭婦留彼
為鴟為梟反與貞静仇天孫織雲錦終歸物之尤俗慈
類禽犢有子東家丘𤨏郎吾徒豪鴈行拜低頭人生非
空桑氣類父母由吾徴母之賢識子臧與否豈為哭母
辭職居闡其幽
　　　　挽熊太守父
金陵郭外山髙塚奠山麓中唐甓新易膏澤濡丘不山
靈幻􁁜魖此詔出黄屋生為熊省庵死贈皇太僕平生
拯溺心有子惟式榖曽援由基弓連發連中鵠牛刀亦
小試拍拍驚鴈鶩更聨伯冏班宣王今考牧幽幽萬泉
宫云是百鬼谷郍無迎恩壇蹈舞効嵩祝舊裳釋藍縷
所不玷渠鬻㝠官愜新授翔去衆生族朝元遊清都何
啻生受禄麻姑兹當来洞天三十六
　　　　夀吳淑人七十
舉眼望龕赭潮頭如雪白搔頭髪種種潮色滿巾幗蹉
跎十二嵗一脉未亡魄龍函潤生雷當暑啟舊冊猶如
面中丞委蛇退公隙問兒今何為名在象胥籍錢塘縣
官酣云即夀母席狂簪榴花歸更助醉面赤兒心豈不
亟重以萬山隔
　　　　榮夀為姚治中母作
鱟魚背有帆鱷魚尾有黏比目潛有鱖比翼飛有鶼吐
樓有妖蜃獻膽有巨蚺崑崙黒如漆束縳充家閹此皆
海邦人慣見行已厭為官得州縣有若墮井蟾縱能協
隂光何異鑽泥鮎遂令中人資唾手母推縑罷歸實為
幸配竄理不嫌姚宗重華胄行義世有砭慈母揮使去
麻衣白􁡴􁡴王畿萬人魁信以手所拈胡為倅一郡大
刀屈為鎌笑談呼吸間了不傷鋒銛僅飲撫之水屢罄
米與鹽帝念賢倅母推封表其亷進官列三輔告歸舌
真甜母老念兒逺兒亷思母嚴潮陽十萬家富者垂珠
簾海錯供母饌龍腦熏帷幨何如太安人巖巖為具瞻
　　　　觀國趨庭為楊廷儀作
暎相皥下第俗嫌良可嗤郊祁乃齊名誰今笑天私寓
言木假山自詫三峯竒兒子出頭地簿冗父不辭中允
何可嫌天固珍一枝提刑異簿領况復荆人師寢膳卑
暑地寧不蚤夜思主鬯式新荷乞身諉何欺㝠心寄遐
託立判塤與箎挿羽當秋空嚲若長雲垂朝發召公城
暮刷湘江湄老懐北斗邉猛起三命龜閲兆楚燉熄上
堂寧馨兒
　　　　送劉屯田歸任
令峻簿尉寧撑拄鮮鶩鴈巢烏啄堦除犴狴生菼薍焚
山虵穴古火食久已慣險馬恃匪經蠒絲戒前宦閑心
付書雲静耳聽鳴澗荒祠試宵菱怪鼓鬼作幻駝蹄鼈
羞羮魚滿寸可汕郭門接叢薄蒸槱喜能辦三家為雄
村一二百里間居然超逸資强以載鼷鷃世途方犇犇
賈物紛售贗而當鼓舊勇遇虎乃徒袒丈夫貴如玉論
定在嵗晏
　　　　王資博父母齊夀
即前出門時官苦簿尉伍崢嶸獬豸角突爾如手取離
憂終亦樂絶勝列三釜眼明讀泥金再拜荷明主名卸
百里侯不貴實食戸當晨坐中堂𣆀史夾天姥生年不
滿百七十稀自古郎身願為鵬兩腋出毛羽飛歸其何
如問我我首俯
　　　　德政遺跡
吾能舟淤河吾能梁老圮要使保定府周道蕩如砥前
之守者誰此語恐有矣九年夢寐中日月去犇駛尚遺
圯與河白石浸洿水趙侯洮河来言若不啟齒鞭山下
萬石荷鍤甚屯􁀙褰帷漫逶迤衆目隨顧指畚泥成髙
丘修虹截波起老翁爭出門快覩百艘􁒷薪夫採薪歸
信脚下脚履昔為寂寞區今化喧閙市吾無曽見聞得
之傅太史
　　　　三酸圖
河豚朝菌味饞夫恒取敗瘡痂土炭惡所嗜一何怪朱
門飫酒肉蘇向樵夫丐貴能通滯關厨傳空芼芥不知
墻頭梅厥味殊不殺世惟多賤目用配桃李𣲖徒云古
殷商此物充鼎鼐頃筐紿癡兒入口覺逢蠆大師僧寳
珠學士奚墨塊爭先信手攫二得一可能(讀作/耐)掀脣勇
能吞舌結嗌已嗄當時侍童誰正自聽人籟昏然宿酲
纒醒覺百病瘥鳥吞夢方真腸洗亦可愛蟛蜞戒誤食
真食有沆瀣食與不食歟事去此圖在
　　　　泛舟長河水寺之東賔仙遊李君將赴召予
　　　　　欲其有所思也擬是曲以送之
泛舟長河水河水過漫漫澄心寤物理且作行路難競
急恐不逹其前有驚湍萬斛等一葉於何恃根盤飄飄
若乘雲既濟事乃安昨逢舶商来云自東三韓何嘗駕
飛車舶壯嵗月寛颶母㡬飜海髙濤湧峯巒鯨吞雜鼉
作怳歘参神奸時吾舶中人如以鐡作肝色空身世忘
卒亦無傷殘商言我更豁我行且加餐
　　　　盛封主事挽詩
封君夜臺遊隣鬼紛累百聿始迎封君又若聚嘆息誰
能一布衣老用著冠幘有子雖令學曽㡬青雲客家家
競落莫誰氏再豐碩幸灾俗之常而閔垂絶魄隔藩即
仇讐反眼視蠻貊封君有寛腸春水滿四澤蜉蝣生死
間天地一朝夕生榮死之安盍受百鬼役寄言人世間
願踵封君跡
　　　　夏驛宰之任姚江
道上有積潦山下出蒙泉潦決泉之奔厥委皆稽天我
纓既我愛我足匪我捐雲崖監其原澣濯信所便貴泉
亦貴潦明主之逹權
　　　　守溪王先生父八十
秋水滿震澤天然出芙蕖中心無琱琢對此真起予旭
日上東楹照我白髪梳髪始黒如漆已不任簿書竟作
强項令誰能藉阿譽彼茁者蘭芽秀發幸在渠甘以窮
齟齬而歸老樵漁於今八十年髪白雪不如昨夜縣帖
下賔詹有新除今晨府牒来於星講帷初顧此頭上巾
重封廿年餘君恩東海波豈止震澤瀦願為太平翁長
在澤邉居
　　　　送范長史之夀國封在保寧
九斿􁁜晴風綴錦幬行殿從官宻於雲子更目如電躡
足附子語吾視子成􁝐王衣雖青青王宮百千眷一一
當染之侵尋染將遍南池匊作盤錦屛蹴為碾良工巧
更疾及一州九縣吾當泚筆竢急續東平傳
　　　　送蔣敬之甥歸湘
人言湘中風我未識見之撅土朝熝筍泲麻夜燃脂筍
綿緯成筐脂光照繰絲蟇蝦羞入饌粔籹不堪炊屑麥
僅蒸麩釀秫甘歠醨棄餘入隣疆販駔權不訾豈其自
知盈恥與操贏竒漸涵入骨髓耳目常途迷自非上供
輸白首無别離百屋如處女何能擁髙貲子舅始我言
厥初咎之誰譬彼行為山一簣請自兹顧子亦舉舉雄
飛不能雌一楫割甥舅張弧射羣疑曲踊吾甚武柆騫
掇胡荽豈能媚庭幃泥泥兒女姿湘土善敏樹湘荼未
如飴彼飛雲中鴈樂以無縶維脣厚掩虞齒薇肥活夷
饑秋風片帆白淡月照所思歸語湘中人吾言百世師
　　　　送胡大聲考績歸嚴州
桐江亦澄淵其下多魚魚善釣不釣魚所以魚有餘魚
餘今尚釣釣魚乃真漁真漁亦無數曽不登簡書刺史
行部時善釣今有歟我考刺史最所不貴櫛梳刺史意
在此適㑹我言初
　　　　送太守之開封
濁流亘混混古有闢其郛兹維天地中九州交逵衢尹
實冠中夏奚與百郡俱四十守令下吏前合雲鋪中庭
忽聞雷百諾應一呼門如納百川纍纍入縣輸千輛復
百輛上供及軍需曽無遺毫毛丘山積負逋地大物甡
甡隔身雜臞腴隄防或闊畧立地憂萑苻一倡百和之
自立落鴈都坐令清平民入市愁於菟吾子起陽曲而
翁烈丈夫自臺徂名卿子亦汗血駒峩峩白雲司明月
懸秋壺大姦梗大獄如以手拉枯久結司㓂知或徹公
與孤舊尹新去位寧容間湏臾子才望年資流凡落甌
㬰横金中大夫手握銅虎符西落大行山田園未應蕪
登髙望淮南心與白雲徂男兒志事業父母離憂無舊
聞馬可釋勿謂龍易屠覆錦或䧟穽知雌當辯烏吾觀
聖賢心川澤多納汚壁立萬仞强攀躋竟無途江湖多
風波宣父有巨桴吾衰不自量子今黒頭顱
　　　　環翠亭為門生吳廷亮父南坡作(雷復吳姓/)
白霧下赤壁素月篩青林風露變草木魚鳥解晴隂蛟
潭湛潏潏鷗波去沉沉島嶼上下勢舟船来去心此亭
對此景一鶴與一琴琴音諧韶濩鶴性甘蕭森春濃十
里竹秋静萬家砧象罔溟蒙合雲雷屯伏深主人葛天
氏不信有朝簪
　
　
　
　圭峯集巻二十六
欽定四庫全書
　圭峯集巻二十七
　　　　　　　　　　　　　明　羅玘　撰
　　詩
　　　七言古
　　　　黎太監永思詩
大家東征逐子回子如從龍母當来龍飛在天隨百雷
蠎衣玉帶晏清陪有羮可遺荅涓埃髙凉墓水黄猿哀
榖異死同趨夜臺慈烏啞啞傷痛哉負土封丘如黄能
長楸森森手自栽寺人孟子心未灰凡百君子詩可裁
　　　　戲贈楊蘄邵三君子(楊十二嵗中舉蘄丹徒/人卲許州守)
蜾蠃螟蛉侍側豪江漢浮萍刺眼毫酒狂自大心陶陶
曽同靈均怨作騷一腹奚足吞江濤古言聚灰曽止滔
此事何異海可舠四䕫標榜不與臯直追那頌置我鼗
㝠搜罔象歸籠牢火炮鐡柱沃以膏灼膚熸骨焦皮毛
钁天大斧斬鬼刀支祈可繫百丈絛荼壘畏避潛栖桃
叱穆借駿手指騊擲下轡把造父操崑崙險幽龍鬼韜
命赤郭食日㡬遭入幽探恠氣愈驕陋彼嗜𤨏溲溺槽
歸来疑仙或疑妖女妻驚怕僕妾迯詞源如井引桔橰
倚馬可待書者勞調髙和寡中路號曵我鷦鷯出蓬蒿
闗西夫子披錦袍鹿鳴初歌髧中髦大弓水犀鐡甕􁂥
許昌使君秉干旄燈前促膝吞醇醪狂夫大呌仍嗷嘈
載鼷以車向我嘲岱宗為卑此㑹髙
　　　　送王院判弟醫官歸宜興
蘜藭在山杏在林虎其守之爾誰侵伯也視垣目彌深
執神之機為國琛跂予望之如望霖猛於縮地天顯心
入門爆麻發吳音飲以清夜横斗參劇談醉戲雜五禽
夜䦨曉合聞球琳海噴祥旭清妖祲光飜丹極射黄金
眼飫興狂殊不禁走馬宜蹴隂山隂丈夫骯髒肯陸沉
誰家萬杵秋風碪故山無人洗藥鬵有力如虎僕可任
手牽餘皇疾飛鵀我重其别臨岐吟
　　　　送竹坡歸真州
江邊飛將猛如虎手持神臂二石弩白叟呼之立少許
立竹之隂不知午叟初栽竹栽一母母生兒孫孫縷縷
竹知叟恩叟不語試離竹行數十武誑竹無知遂飄舉
百里千里析津府竹誰灌之畚以土將有兵士環如堵
叟前呼之竟何取叟今疾趨若風雨
　　　　蟠桃夀圖江侍讀先生母八十
花開花謝花成桃穆昔花下聽雲璈狡兒擺手攫不得
屑屑覆射空饞饕水晶之盤照日月星宮之君手所操
傳聞此實玅辟榖三千嵗齕凡一遭五城十城博尺璧
較之此更如毫毛况人生有母在閣南山配彼端匪髙
肉飛上崑崙絶嶺奪虎爪下懸萬猱或承九龍自西極
王母晝下驂六鼇氷盤照室光閃爍勾吳水府鯨鯢􁁜
紫微垣髙見天目駝槖螭首今誰曹欲驅飛車離帝所
兩耳鏜鞳錢塘濤曉呼黄耳負圖去便覺青鳥聲嗷嘈
　　　　送呂知縣之太寧
山行有虎溪有蛇人行百里無人家村氓生怕到縣市
更有蛇虎紛如麻朝廷養人如養子此輩毒人蛇虎似
明朝忽報新尹来震驚百里飛狂雷虎耶蛇耶在何所
山翁隔溪相喚語此縣百年無此舉
　　　　日磾調馬圖為吳克温題
秺侯熟知馬牝牡不識蛾眉形好醜低頭摸馬恐馬痩
膽碎渾忘身有首玉趾之前盧令令耳邉亦覺怒猊吼
欲拚百死問金人雷霆在上敢開口
　　　　挽鄧屹菴詩
屹菴先生墓上石飛蚪蹲龜新勒額妖狐不敢卧其下
山鬼呵䕶火通夕樵夫驚見走折足過客仰觀讀如譯
久之意象度百過奉政大夫字飛白前時石小字畫刓
秪今字大銜亦易乃知生男如仲謀胷中豈乏還珠䇿
聖皇褒賢常及親用此照耀賁幽宅先生蚤嵗兩振鐸
庭館春風歌樸棫况當聞禮聞詩餘橋梓隂陽真一脈
都勻苖獠等猺獞賣刀買犢笑啞啞先生墓石行又鐫
百年劍水増載籍
　　　　題潘以正杖化龍圖
葉公好龍所翁畫晩嵗取次真龍下青綃綘綃相戰時
九子弩力江中射人龍雜揉古其然此杖是龍久當化
狂巫姦夭萬鬼泣兒嬉造化任呼吸動揺坤軸上帝怒
褫杖殛死復何及騤騤龍飛雲雨濕荒陂幽湫人莫汲
　　　　夀丁坦翁七十詩
非僧非童頭亦髠行年七十口自言十二月吉置髙尊
天瓢酌翻麻姑源忽驚趵突噴火敦當壚彪􁀙犢鼻褌
霓裳舞隊集良媛西河渾脱傳黎園曼延眩人雜黎軒
緣椿飛空弋縣猿遏雲仲箎和伯壎王母欲下雲旗翻
委以錦組綴璵璠彼姝翩翩駐西奔靈藥詎恣蟾蜍吞
刀圭入口到骨恩羣僊騎鯨上朝元鯨饞吸尊涸無痕
褫其荼壘無司閽遂令鬅鬙百孟賁中道而立要朱轓
誰更口大張如盆坐之上座享禮繁勇能吞海為世婚
尊邉尾閭幸我存飲河飲渭真吾孫
　　　　王克承按江西道姚江省母
惠文岸岸山立齊直當黼扆之東西猛腦鶻擊赤狐走
虎豹在山誰采藜虞門四闢集鳴鳯周道蕩蕩驊騮嘶
重瞳尚疑紞黈塞日暮幽屋啼寡妻又疑隂隂出寵賊
敗甕臭腐生醯雞盱睢一種老鶩鴈以死愽利無噬臍
官曹如在伎兒子眩亂黒白眼著眯皇威震動誓無赦
漢熂北讋曽庭犁君當一面江之右此實餌筆之壑谿
仰思簡在明並日况柄以斧斧以携舜江東頭大門屋
未到百里為㑹稽倚門星星笑且語鵲噪遶屋旋而棲
前驅兩兩赤鞾袴察院銀字分明題照山欲動水欲沸
旌節婀娜人填蹊隣兒詫見衣上獸云是虎豹麒麟犀
升堂一笑見顔色昔在地上今登梯入㕑飣餖執匕鬯
自曵薪入妻埽􁁊官貧未具黄金􁎒有酒且注青琉璃
南山雖髙未足祝有過一刼南浮提
　　　　劉母七十封安人兩慶詩
贑灘二十四至此舟人落颿趨入市木鐸道人呼浄街
白頭病嫗出呼豕掃除如砥到縣門五歩十歩一結綺
舟人眼眩脚顫掉屛立背面人如蟻縣官身騎六駁馬
短亭五里長十里龍幢雲旌羽葆纛日月虹霓分旖旎
黄衣聖人坐紫宸黄麻飛下泥金紫卯金之家太安人
兵曹之禄寧馨子恩波浩浩沃所生母以子貴亦其理
天門使人若神仙安人夀域坐一几東筵坐令西坐丞
附耳竊語嘖不已操觚丐飰道傍嫗雲泥懸隔未足擬
四百四十甲子餘先庚後甲良有以縣官持觴天使醉
誇吾縣有德爵齒兒童浪看舟人記如飽飲食誰禁止
到京細向兵曹言兵曹亦喜吾亦喜
　
　
　
　
　
　
　圭峯集巻二十七
欽定四庫全書
　圭峯集巻二十八
　　　　　　　　　　　　　明　羅玘　撰
　　詩
　　　五言律
　　　　贈常州太守楊恭甫
每遇毘陵客聲聲頌府公心如有神助政自與天通子
信二千石吾今六十翁邇来無一字相見在秋風
　　　　榮休巻為撫州謝千户題
吾亦欲休去多君休更先手扶新削杖弓解舊彎弦却
對寮為客翻疑身是仙五老尖上月夜夜照閒眠
　　　　夀澄江先生八十詩
久共浮雲倦為霖記昔年分隂屯緑野觸石布平泉㸃
綴皆形象巻舒無際邉夜深望南極已次少㣲躔
　　　　夀涯翁先生六十
五嶽氣完日重明麗正初夀星聚奎璧吾道此權與誰
不登堂室多曽訂魯魚白頭王孝逸北面敢徐徐
　　　　送王太守之福州
建溪難㭬杙黎嶺可捫天行路無多日居官動㡬年心
忘書郡最身要得民便不用磨崖石口碑容易鐫
　　　　挽馬侍郎先生夫人詩
嫁衣猶在篋翟茀只存圖篋啟逺追日圖披虞祭初天
曹觸訃哭方伯得輀扶無復聞鐘起朝催學士趨
　　　　沈侍郎七十詩
陽羨城邊水征西廟後山氣應作雲雨公獨住中間昔
道九州隘今隨一鶴閒且當熈皥日春酒駐酡顔
　　　　送户部張尚書歸南海
御史大夫舊尚書户部新不如歸去好猶是自来貧壁
有留詩句路無逢故人潮聲纔入耳始覺嶺南身
　　　　送工部洪尚書上京
南都送司宼北部迓司空船底氷初泮馬頭花正紅班
齊丹陛左朝罷午門東誰問考工記年来盡屬公
　　　　夀尹老夫人八十詩
世上西王母山中老縣君閣同周吉甫膝遶晉參軍宫
錦歸時賜璚漿宴日醺黄州碑夀域吾意亦云云
　　　　送上舎凃生歸新城生之尊甫予友也今任
　　　　　海南故末及之
燈火從隣乞虀鹽得僕便眼空天下士足踏崖頭船數
去心如箭思家日是年更堪䨥白髪遠在海南邊
　　　　送少司㓂張公赴召
天子念南東中丞理大農隨機足扄鑰據案泛蒙衝詔
下星馳火卿行馬似龍周囹已空寂好更著苔封
　　　　送何司馬赴司㓂召
騶響来春騎酒空移曉船彩雲更紅日碧水與青天束
矢鈎金事黄旗紫蓋邊不湏登峴首行看有碑鐫
　　　　題盟竹翁巻謝中府父也
如公真不惡種竹作人看有酒對之飲抱琴於此彈但
隨天旦莫肯逐世炎寒莫道無遺䕃參軍且轉官
　　　　夀樂堂
團團椿樹影細細藕華香天上神僊府人間夀樂堂無
時不歌舞此日且笙簧便是長生術何湏却老方
　　　　送馮銀臺赴召詩
唐人少陵杜虞氏納言龍官住兩都遍詩求百代宗金
山渡頭寺鐵甕望中峯若度盧溝月可通書一封
　　　　送丁驛宰之直河
四水趨淮水南舟間北舟流行無晝夜来徃自春秋能
似阮青眼方為王黒頭萬金買竒術一味向人柔
　　　　松月先生挽詩
姑蘇一夜雨端為泣倉公太史夢中見使君歸去逢松
枯月色澹火灺藥爐空更恐少微墜吾當瞻昊穹
　　　　唐給事中挽詩
待旦思投匭詰朝忙蓋棺於人皆是夢似此更無端黄
屋住来好瘴鄉歸得安丈夫不難死孤負寸心丹
　　　　送萬典史之黄岡
城脚更無地門開直到江縣樓對魚市驛舎接船窓鳥
立藏蛇竹蟻緣繫馬樁聽琴還聽篴不是故園腔
　　　　送蕭舉人歸永州夀親
不瞻䨥白髪已是幾青春曽作還家夢終非戲綵身南
山天共老東海古無津此意誰應識瀟湘行路人
　　　　送張元興歸鉛山
鴈落雲低樹馬嘶風颺沙君今作行客吾敢詫詩家内
史忙歸院兵曹蚤退衙慇懃一樽酒明日是天涯
　　　　哭仲松東通政
嚴父省郎泣佳兒老母悲俊才先帝識竒術病夫知淮
上荒三徑松東喪一師是誰衰朽質吐納為之司
　　　　挽羅永升母
青眼詞林伯白頭國子師淚乾惟血繼心急覺歸遲熊
膽曽嘗夜金魚未碎時東隣有嫠婦傴僂更何之
　　　　送毛維之歸省詩
㝠濛鳥飛疾亦未若君心夀域同天闊恩波似海深衣
當笑時舞酒瞰醉前斟尚憶金蓮炬中宵出禁林
　　　　送尤溪胡㷬司訓(司訓千户之子/)
職清終是貴路近即為家市有人㩦菌船多客販麻從
前州號劍隔嶺縣名沙日日傳書至建昌千户衙
　　　　送苑知縣考滿還盧氏
家居瀛海側官任洛陽東縣劇民偏困心清政自通合
編循吏傳薦奏大明宫三載方書最九遷殊發蒙
　　　　送曹進士知貴池
到江真㡬里為縣可三年心自難忘蜀官還只住燕鶯
花縈别酒楊栁夾行船向日登瀛客相期禁籞邊
　　　　送周仁夫赴長沙司訓
道大青天闊官閒白晝長眼中碍衡嶽心底湛青湘詩
到窮偏玅人難老更狂何時一樽酒風雨夜連牀
　　　　馮户部員外父榮夀詩(瓊州人/)
報道過徐聞皇皇龍鳯文老剛縁子貴禄幸自天分春
酒屠蘇氣宫花錦繡雲茫茫孤嶼上千里寄書勤
　　　　送徐德章中舎捧詔金陵便省宜興(閣老孫/)
上方消息杳傳語落人間南國持旌去東吳衣錦還入
門便遶膝登馬强看山可過先公隧荆溪第㡬灣
　　　　贈信豊余德洪入南雍詩
滕王閣下路徐孺宅邊船夢到猶疑穽别来真是僊啖
虀聊逐伴負弩􁑮歸䖍不訝冰衙冷還留一半氊
　　　　夀樂安謝宗伯弟紳六旬(紳刲股孝子也/)
犀銙黄金帶隔身圍㡬遭號天原是癖肥義若為饕形
與故山老名從何處逃難能歩南極可有一星髙
　　　　無錫華封君七十時其子員外慮獄過家便
　　　　　慶
七品去年封七十此時逢子歸殊殺伐老自不龍鍾賔
是毘陵守隣為無錫農惠山泉似酒恐亦有僧供
　　　　送彭世傑之廉州經歴(臨川人/)
百粤通丹徼孤城對海門珠光夜烱烱蜃氣晝昏昏但
得參軍壯能令刺史尊明朝萬里别吾意欲忘言
　　　　内齋為淦邑謝能順題
溝平水不咽林宻鳥無驚花笑因風動門開覺犬行詩
成潛索筆燈滅暗移擎人亦常如此君何􁑮得名
　　　　菊莊為陶處士作
陶令公然醉生涯半草莱門從前日掩菊待㡬時開山
近還堪竹亭空只欠梅中泠有泉水欲引過江来
　　　　送人之建寧衛經歴(其父祖皆仕閩/)
油帟瘴烟濕牙廂蠻語喧參軍心似水飛將臂如猿鹿
向無人瘞蝨於知已捫閩官已三世不必論卑尊
　　　　夀黄壁父母同六十
相對時相語燈垂㡬夜花吾於女共老天與子還家眼
目南山頂心神北海涯不湏髠白髪留取著烏紗
　　　　和吳克温直禁衛卒韻二首
天街立爾矛夜直敢言休歩急足連足衣鈎頭觸頭餓
焦腸似線凍裂頸生疣終不思為盜竊君狐白裘
　　　　又
燎影晃霜矛周廬夜敢休足旋蟻上磨項縮鼈藏頭髪
凍凝懸瑱盔抛勝割疣三邊幸無事霜重好披裘
　　　　送姚治中歸
納納乾坤大紛紛冠蓋多相逢齊道隱到老尚奔波京
兆纔三日臨川留一鞾彩衣是潮絹公也好婆娑
　　　　送易世臧歸新喻
包篚東南物京師天地中雲間瞻象魏馬上遇王公賔
館金蓮炬歸舟紅蓼風古人别三日刮目待吳蒙
　　　　挽錢太僕父
吳山蜕骨僊遊神何處邊更越十餘載剛為一百年深
衣扶老杖痩石紫芝田詔許増新諡先生舊姓錢
　　　　榮使夀親圖為郭廷用作
離家十二載戀戀老莱衣樂浪從東去遷安便北歸銀
魚懸白屋驄馬卸金鞿候吏如相信終朝莫叩扉
　　　　鄉進士邊君予友屈君之内弟也不得願而
　　　　　歸予重屈及君詩以道意
蠶食葉聲慣衣沾栁汁無久之天自定過去事皆虚得
路歸瀛海登堂拜大夫便便盡經笥好在屋東隅
　　　　送楊知舊歸闗中
秦語隣兒得歸衫母線多離筵添許我行色去由他儘
是家来近其如兄憶何定無勞齧指嵗嵗此婆婆
　　　　長春軒為清江劉先生題
竹宻年年筍樹多日日花天應憐老景春且住貧家鄒
氏律吹谷建溪鼓喊茶終湏窺造化不似此生涯
　　　　郭節婦郭郎中祖母也
抱子哭夫日抱孫哭子年身危將累卵心碎甚飛綿孤
在千金重郭亡一髪縣萬鍾生不待秪買墓邊田
　　　　童給事便省歸蜀
百四十八嵗中分當此年相看似賔主人擬是神僊冠
忽加頭上子方歸日邊丁寧焚諌草恐與蜀人傳
　　　　送少師徐先生致仕歸宜興
有鴈如鵬大南歸正趂公低飛無渤澥回首失龜蒙野
水孤雲興白蘋紅蓼風丁寧後来侶吾已到吳中
　　　　敦艮齋為清州胡居士題
玉興根盤壯清洲枝蔓稠山於眼中老水向面前流世
自多岐路吾非不繫舟韋編任三絶夜夜夢西周
　　　　無題
大隱隱城市逺遊遊帝都君今成老叟吾尚滯癯儒對
酒情濃淡思家夢有無一聲天外鴈南去可相呼
　
　
　
　
　
　
　
　
　圭峯集巻二十八
欽定四庫全書
　圭峯集巻二十九
　　　　　　　　　　　　　明　羅玘　撰
　　詩
　　　七言律
　　　　和少宰李石樓遊牛首韻
崔嵬崔嵬復崔嵬大行之髙髙矣哉看華歴歴見十丈
尋僧徃徃逢萬回昔聞龍盤鍾王氣今踏牛首臨江隈
不如壯歸依舊望眼中何人能一陪
　　　　送李石樓北歸
白下遙遙移繡斧日邊近近倚銓衡不因混沌無痕鑿
肯信陽春有脚行驄駐金城秦壯麗詩題汴寺宋經營
平生事業非軒冕盡付頭顱白髪生
　　　　夀饒指揮六十詩(有引/)
　　　　　九江衛指揮使臨川饒公予壻珙之大父
　　　　　也今年夏以恩例授今官仲秋丙戌届其
　　　　　六十之辰予縻於斯實乖登堂之祝擬綴
　　　　　文代之而新瘥之軀弗堪强焉乃先之以
　　　　　詩云
江州司馬鬢扶踈我憶年方蘧大夫倒囷昔非緣實食
前驅今不為新符臨川城外竹千畆天子宮邉宅一區
兩眼未饒滄海闊百年如幻過湏臾
　　　　送劉舉人歸臨汾
石城城門騎馬出龍江江船破浪行鍾山過去忽百里
太行到時還㡬程蚤依日月有季父朝簉鵷鷺多難兄
老夫從此飲社酒留耳好聽春雷聲
　　　　瀛洲雅㑹次韻詩
千年王氣此山谿虎踞龍蟠舊品題黄道正行今日月
朱衣原在殿東西知章許我同騎馬太乙憐公肯植藜
白首放歌還縱酒何時背為負暄低
　　　　又
何年夸父海中遊摘此瀛洲奠此州風景從前如有約
江山於我若為謀詫登洞府心先醉看眩曼延眼欲流
老去枯腸仍酒病坐来瓊玖付誰収
　　　　藥蘭春雨詩
春風吹濕楚天雲卸下芳蘭㸃㸃春箇裏化機原醖釀
眼前生意此君臣從渠餘潤歸滄海贏我全功付谷神
只恐南山又朝隮不妨重壓華陽巾
　　　　和劉野亭竹鶴詩韻
誰染𤣥裳誰與裁渭川誰種復誰開因時籜落驚風舞
瞑趂林空踏月来鳴向中天鳷鵲觀飛依南郭鳯凰臺
坡公更續雲龍記誰道文星逼上台
　　　　又
肉食於公舊減裁鶴籠新向竹邊開細思饞守胸中飫
却訝坡仙夢裏来豈為雌雄諧律呂要多清逸壯樓臺
陽春白雪湏追步莫待歸當第㡬台
　　　　續和野亭竹鶴詩
籠閉籠開任主裁主如憐鶴可長開肯容俗客調飛舞
許借仙人騎徃来曽對鳯鳴棲在竹定因子龢立當臺
赤睛可是能人語我欲從之問斗台
　　　　和涇川觀音巖韻
此生此日此馮軒驚見銀山大浪飜石窟定僧如鬼痩
斗崖懸樹與猿攀風雷半夜鯨鯢吼霜露滿天鴛鶴喧
面面雲中千岫出若為龍象築長垣
　　　　再和涇川遊觀音山韻
洞門禹鑿故軒軒詫訝遲回踏石飜形勝坐呼僧問得
險巇一任𨽻扶攀江澄燈影虚明滅泉作蠅鳴乍寂喧
又説下方蛟蜃惡怒時壅水到城垣
　　　　和涇川梅花水韻
梅華水沁白雲根多事公遊公試言想古有華真壯觀
到今無日不潺湲靈源脉脉唯僧識題壁欹欹僅寺存
酒盡夕陽人散後六朝多是合招魂
　　　　和馮銀臺遊清凉寺留别韻
餘熇剛得片雲浮天亦憐人絶頂遊此㑹垂垂遺我老
諸公衮衮覺誰憂已傳新將韓擒虎無復偷兒奡盪舟
定到五更宫漏下可忘問寢到龍樓
　　　　送雷廷亮自南太學歸
三月鶯華江不寒歸船如馬坐来安眼觀城郭人民舊
心覺形骸禮數寛翁試抱孫忘老去飲初留令喜盃乾
羮墻俎豆常常見自是他年易作官
　　　　送戈侍郎赴召詩
老於離别倍傷神珍重單車赴召身喜見王師􁀙赤幟
免逢黎庶逐黄巾重縻好爵周班舊却厭刑書鄭鑄新
瀛海東邊㡬隣並依然相迓笑公貧
　　　　遊方山路間定韻與石樓志别
相逢盡道乞還山公乞還山便得還浮世風烟棊罷局
百年光景手循環穿雲躡磴疑天上到寺對僧如夢間
明日河橋盃酒後月明千里隔陽關
　　　　涿州張太守四異詩
列郡憂民獨數君暗疑黄覇是前身但逢六月雨連日
聞説他州蝗撲人怪得今年禾作色莫言此地雪無神
涿中怨殺閩中子贏爾明明一㓂恂
　　　　和吳克温白髪詩
珍重乾坤到骨恩若持頭髪我為尊清晨􁱷却黏梳齒
白晝愁渠覆腦門烟澹竹鑪將灺火葉黄百草暗通根
滄桑變盡渾閒事笑絶嫦娥竊藥奔
　　　　次内閣賞芍藥韻二首
疑爾前身定姓隂漢家宫闕受恩深似曽改樣圍金帶
也解隨人獻赤心纔亞花王一二品隔於梧樹十来尋
倚欄不住龡龍篴媿殺啾啾蟋蟀吟
　　　　又
朝回箇箇乞花歸預恐明朝花漸稀誰肯口乾勞品第
吾􁱷鼻􁬼嗅芳菲初生定是鴻銜子夜䕶寧無鬼設圍
欲典春衣買多紙賞音傳寫到巖扉
　　　　曽太守留别韻次之
愛住常州蘇長公煩公多事覓公蹤文章淵藪機雲在
錦綉江山宛洛同地接海門疑日近官聨京兆與天通
行春如到具區澤要斬茭菰萬萬重
　　　　坡隣翁夀為姚侍御父作(羅浮人/)
山幽幽中老更佳泉㶁㶁處時一行東坡先生舊隣並
羅浮僊人親弟兄誰歸北斗有綉豸自吸南海如長鯨
經過况是堯甲子一嵗一度歌昇平
　　　　送楊志道之長沙(因言事被謪/)
玉堂晝静學士下白雲司閒主事歸一家父子聚言語
今日朝廷公是非愛爾為人支矮屋從渠攘臂著緋衣
鏡川先生真不死太傳忠魂亦有依
　　　　和余宗周出廵遼東韻
十里長亭十里心酒盃此際為誰深前人謾説馬知道
我輩親看鶚在林黒白水今無險阻東西遼已有喉襟
避人諫草堪焚却喜得官家惜十金
　　　　望慶圖為裘鴻臚作
明年莫雨豫章城湏放髙堂百日晴賔從来如華簇簇
歌鐘細逐燕輕輕銜巾青鳥下不下入饌白魚烹未烹
獨有玉皇香案吏殿東頭上望長庚
　　　　送趙縣丞之任招逺詩
海上羣山魚立頭待君單騎入登州颶風夜半驚批屋
蜃氣朝来看吐樓諺素慢從羣吏睨耳真聾有府公留
寅賔出日今何處好與乘閒欵欵遊
　　　　送孫㓜真進表回江西
但知官事如家事錯認江鄉為帝鄉萬里我猶聞破竹
十三郡有不存棠獨當一面華封祝舊識兩班陛盾郎
望望白雲歸去路路邊歸去是濠梁
　　　　賀徐老先生七十詩
東坡科名豈偶似東里相業再見之羣鳥總依儀鳯集
四海直是巨鼇支曽逢後車載八十寧許左丞私二宜
秋旻湛湛夜如洗南極分明騎尾箕
　　　　送江侍讀封王便省
捩舵移船捷有神黄頭亦是錦纒身百年最幸為天使
萬喜無過見老親在櫝㡬行金沆瀣照人兩面繡麒麟
知君滿作南遊興只恐君王問侍臣
　　　　送茅僉憲進表畢歸江西
初見匡廬如望闕却臨燕地即登仙星躔寳鉸單函入
雷動嵩呼萬口便内帑出緡宗伯給太官賜宴近臣宣
湖東盡説提刑至眼看北風能送船
　　　　送貴溪江醫官歸任乙巳嵗同入陜西有舊
　　　　　也
當年西去子猶丱今日北逢吾已翁沒齒可忘商洛鎮
是中亦有太倉公身於邑屋權生死術比兵家慎守攻
到得四郊無禱祠道人長坐上清宮
　　　　送周工部册封兖州
百尺樓船隂水容夾河爭認是東封文章蝌蚪生金薤
日月光華射衮龍孔道書臨宣父宅使星宵逼丈人峯
九重昨露真消息欲買龜蒙作附庸
　　　　毛太守挽詩(豐城人先在北京後改南京一/督兵征荆襄以俸請父勅命)
人人盡道把麾難南北端公亦戰鞍名與世存身可死
恨同天大父無官孤墳一任樵夫識遺事今歸野史刋
無限青山臨劍水更聞衮衮豸為冠(太守以御/史陞故云)
　　　　程侍御載道奉使便省(載道初随父/任南京杭州)
鍾山雲落吳山雨夜夜書燈喚子眠官肯清貧終得計
老同封爵即為仙偶然烏府風霜客行到蒼苔杖屨邊
候吏街頭任沽酒門前已卸曉驄韉
　　　　送許時髦臨川得千户
擬峴臺前黄葉飛彎弓新射皂鵰歸千金裝劍驟生武
五品製衣行欲緋到此始堪言日近有方曽試療吳饑
少年田牧白頭將肯學溪翁老釣磯(納粟得官秋/初離京故云)
　　　　送畊隱翁歸義興徐謙齋先生之叔也
相君朝在大明宫更出都門送季翁行幄少遲車馬塞
籃輿纔過市㕓空思當黄閣梧桐月去趂蒼洲蘆荻風
想得故園春酒熟一尊端不負張公(宜興有張/公洞故云)
　　　　次梅厓留别韻
夾河好樹徐徐數向曉輕舟細細那眼底乾坤容我老
胸中芥蒂任渠多滕王閣上記如許白鹿洞前山若何
千古東湖徐孺宅春来依舊草生麽
　　　　夀黄璧父母同六十
麻鞵未便見天子白首不妨封縣君萬八千嵗古或有
百二十年今且分寧馨上堂開口笑星斗滿壁驚人文
是中更比鹿門好清江空明無片雲
　　　　晩畊為謝邦碩父作
新著簑衣拜社神百年强半老農身敢因有意逃詩債
自是無言對俗人乞火燒畬到鹽竈劈薪借斧走東隣
潮聲漸不驚朝卧縱使客来常脱巾
　　　　雙桂堂為張天麟兄弟作(乙卯兄舉順天弟舉/應天弟連登進士)
冀北空羣兄憶弟江東得儁弟思兄人間吉語傳千里
天上春雷恰一聲國有虎龍還壯觀車無軾轍可横行
平生浪説張金紫驀地庭前雙桂生(其家舊號張/金紫故云)
　　　　送蘇伯誠提江西學
翼翼滕王亭子東他年騎馬定逢公離羣太急非嫌冷
去國無名為發蒙遇有閒時遊鹿洞試於清夜瞰鮫宫
鳯池纔隔三千里影影銀河一水通
　　　　傅體齋先生冠孫次徐舜和韻二首
雜雜嘈嘈蜂報衙可堪賔從閧堂譁用剛用吉無今日
冠子冠孫能㡬家天道那如人道邇大宗親見小宗加
騎箕未忘世間事亦自天關拍手誇
　　　　又
公蚤移家傍太微種孫種得此孫稀任渠姆抱睂如畵
未必眼觀燎有輝鄉里兒童雖弱冠伊誰父母尚重闈
更傳三世調羮手坐朽桁楊到纆徽
　　　　宜興堵安母慶夀圖詩
肩山痩聳晩山寒淚眼如何濕未乾心向夜爐灰久死
夢回風燭骨先酸少曽鬻髪寧憂耄老得含飴始覺難
西掖詞官舊隣並馮誰傳作畵圖看
　　　　送嘉興周使君(癸丑同考南宮/)
漆黒頭顱一府公騎牀啞啞憶南宫齊竽不覺吹時濫
杜耳生愁别後聾家住瀛洲還近路郡於吳地畧偏東
寸心想是多懸闕縱有湖山在腹中
　　　　和銕屛閩燈韻
暗疑蠻女手纎纎如許經綸一手兼錦綉雲籠星宿海
蟲魚影動水晶簾瓦穿或是蟾光漏天瞑當無日晷添
比屋可能成徧照爭功秪恐燭龍嫌
　　　　和江殿讀齋居韻
漠漠昏鴉飛遶堂抱裯吾恰到西廊謾拈短燭尋詩壁
笑見斷甎支敝牀家逺青山難入夢時清白首好為郎
不慚衰朽迎歸蹕貪看梯航集萬方
　　　　送伍朝信
明州老叟老垂垂偏是君行聖得知莽把壺漿賀隣並
强分竹馬付羣兒天曹如此能推轂學士無何好撰碑
一味循良尤絶品家傳不向外人師
　　　　和胡大聲守嚴留别韻
猶有故人居赤霄自將身去去迢迢於今當道豺無數
到處深淵魚孔昭官喜作於徴士郡時方絶類孝宣朝
(言綜核/名實)如聞威鳯君湏記是鳥曽来和舜韶
　
　
　
　
　
　
　
　
　
　
　
　
　圭峯集巻二十九
欽定四庫全書
　圭峯集巻三十
　　　　　　　　　　　　　明　羅玘　撰
　　詩
　　　五言絶句
　　　　題杭州蕭醫官巻
􁁊籥湏臾間元功奪造化比於戰昆陽此更論無價
　　　　送雷生謙歸南城二首
𤣥武湖心月太平堤尾風世人皆棄却好看入胸中
　　　　又
銓次吾収女離筵女别吾鄉人問行色可有杜詩無
　　　　三友圖為門生吳廷亮作
東風不知春西風不知秋相期翔風夜一洗羣芳羞
　　　七言絶句
　　　　瑞麥詩(有引/)
　　　　　馬生憲嚴生効金生鐸江都人也予昔憇
　　　　　江都三生者從予游别不見者幾年矣是
　　　　　月初吉渡江而南見予於容臺無他言也
　　　　　惟曰吾宰傅君之仁也明日復來亦惟曰
　　　　　吾宰傅君之仁及物也又明日見予如初
　　　　　予曰盍言之三生曰野有麥一莖而二穗
　　　　　野人持而獻焉意吾宰之仁有以召之也
　　　　　歟予曰噫是瑞麥也古之循吏則有之予
　　　　　當為生歌之三生者喜曰此三生之所以
　　　　　来也再拜稽首持而去詩曰
笑數流言去去多飽眠無奈夜深何忽然一覺揚州夢
聴得人間瑞麥歌
　　　　夀楊名父母八十
身上衣裳線縷縷眼中雲物白英英不勺慈湖釀春酒
中朝已沸頌絃聲
　　　　萱夀為車駕冒郎中母作
桂子垂垂蘭茁芽託根原自傍萱花慿誰天上分靈種
王母宫邊第一家
　　　　潮中獨立松為雷廷亮題
潮濺龍鱗海眼空風濤總與夜聲雄更憐獨立真誰友
肯遇秦皇草次封
　　　　五色菊為周少司題
疑是仙宫五色霞仙人剪綴作竒葩又慿五桞先生手
冩與工虞富貴家
　　　　為楊國安題扇面
瞑色先於樹杪懸船歸欲縳水亭邊今宵買酒不成醉
猶勝田家只渇眠
　　　　送任元之南遊
平生海角與天涯逢着飄然即泛槎獨有高堂䨥白髪
一囬思動一還家
　　　　風泉閣為徳興項徳懋題
閣外寒泉原自清泠泠慣與夜風争閣中黙聴人何在
今日新添一兩聲
　　　　夀劉翁七十詩
乾坤一醉一醒中未是衰翁未是童把酒對君君自記
百年百度醉春風
　　　　和羅先生聞永升及第後三韻
阿雲入落端無耗年矢催人暗有期浪聴兒童傳吉語
阿雲已傍渾天儀
　　　　右聞信
上苑繁花可浪開花如有意亦憐才君王詔許才郎折
昨日才郎在草莱
　　　　右及第(探花郎/)
蒼蒼愈老愈慈愛誰意蒼蒼亦不慈奪却鳯毛何處去
一生斷送與明時
　　　　右除官
　　　　集杜句送現昇歸作僧宫
五月寒風冷佛骨中夜起坐萬感集僧寳人人明月珠
弟子誰依白茅室
　　　　蒲圻隂陽訓術龔君素不識慕名來求自云
　　　　　伯晟任御史云其方物以其非素相知歸
　　　　　之
東風歸去一星官堂上東頭是豸冠如問翰林誰最健
此翁老未入詩壇
　　　　蒲圻馬文明以濟源訓導陞保寧蒼溪教諭
　　　　　亦慕名来求
幾年清濟沁詩脾端為官家養桷榱恐是錦屏應飽看
莫嫌来取棟梁遲
　　　　送水南李十四
金臺城中花鳥春月河寺邊多歸人濁河一日東風起
萬里咫尺旴江濵
　　　　送季省祭㩦子歸鄉考試
碧油幢下黒頭公挾子歸去翺秋風江南一望六十里
滿船載雨花溟濛
　　　　紅梅圖為肇和題
西湖殘雪候多時却恨前年被雪欺且學杏花紅似錦
暫招鳴鳥到南枝
　　　　二兎一白一黒圖
衣褐之徒吾乆識炭烏雪白始驚看獨憐總有髙人處
唇缺何曽怨齒寒
　　　　灞橋圖為揚碧川先生題
雪中驢背縮更縮門内主人招未招只恐有詩無賣處
至今人説灞陵橋
　　　　赤壁圖亦為楊碧川題
如此良宵能有幾有船便合載坡公當時若只載歌舞
安得於今在畫中
　
　
　
　
　圭峯集巻三十
