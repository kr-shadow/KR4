#+TITLE: 海岱會集-明-石存禮
#+DATE: 2016-06-11 12:26:09
#+SOURCE: github.com/kanripo/KR4h0104 master 61072775                
欽定四庫全書　　　　　集部八
　海岱㑹集目録　　　　　總集類
　　巻一
　　　古樂府六十三首
　　巻二
　　　古樂府三十六首
　　巻三
　　　五言古詩五十六首
　　巻四
　　　五言古詩二十六首
　　巻五
　　　七言古詩三十三首
　　巻六
　　　五言律詩三十九首
　　巻七
　　　五言律詩三十四首
　　巻八
　　　五言律詩四十首
　　巻九
　　　五言排律四首
　　巻十
　　　七言律詩七十二首
　　巻十一
　　　五言絶句詩三十首
　　巻十二
　　　七言絶句詩三十八首
　　　　(臣/)等謹案海岱會集十二巻明石存禮藍田
　　　　馮裕劉澄甫陳經黄卿劉淵甫楊應奎八人
　　　　倡和之詩也存禮字敬夫號来山益都人𢎞
　　　　治庚戌進士官至知府田字玉甫號北泉即
　　　　墨人嘉靖癸未進士官至御史裕字伯順號
　　　　閭山臨胊人正徳戊辰進士官至按察司副
　　　　使澄甫字子静號山泉夀光人正徳戊辰進
　　　　士官至布政司㕘議經字伯常號東渚益都
　　　　人正徳甲戌進士官至兵部尚書卿字時庸
　　　　號海亭益都人正徳戊辰進士官至布政司
　　　　㕘政淵甫字子深號范泉澄甫之弟正徳庚
　　　　午舉人應奎字文煥號澠谷益都人官至知
　　　　府嘉靖乙未丙申間經以禮部侍郎丁憂里
　　　　居田除名閒住淵甫未仕存禮等五人並致
　　　　仕乃結詩社于北郭禪林後編輯所作成帙
　　　　冠以長至日五月五日九月九日上巳日七
　　　　月七日㑹集序五篇其詩凡古樂府二巻五
　　　　言古詩二巻七言古詩一巻五言律詩三巻
　　　　五言排律一巻七言律詩一巻五言絶句一
　　　　巻七言絶句一巻計詩四百七十九首其編
　　　　輯名氏原本未載惟巻首萬厯己亥魏允貞
　　　　序稱友人馮用韞以海岱㑹集自逺寄至則
　　　　出自臨朐馮氏家矣八人皆不以詩名而其
　　　　詩皆清雅可觀無三楊臺閣之習亦無七子
　　　　摹擬之弊其社約中有不許將會内詩詞傳
　　　　播違者有罰一條葢山間林下自適性情不
　　　　復以文壇名譽為事故不隨風氣為轉移而
　　　　八人皆閒散之身自吟咏外無別事故互相
　　　　推敲自少疵類其斐然可誦良亦有由矣乾
　　　　隆四十六年二月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　總　校　官　(臣/)　陸　費　墀
欽定四庫全書
　　海岱㑹集序
夫子曰先進於禮樂野人也後進於禮樂君子也如用
之則吾從先進舎君子從野人貞少日但耳解耳不知
其真也及壯而仕於朝游四方而老見諸食飲衣飾器
具拜揖稱謂間日新而月異一倡而羣和不知於野人
君子何歸至其發為詩若文彌工彌下彌竒彌可厭長
淫競靡標新示詭亂幾萌矣世安得治因念先進者當
不然友人馮用韞一日以海岱㑹集自逺寄至讀一再
而其對景言情即事屬辭質而葩逸而典清新而暢不
矯不艷異乎今君子詩矣豈古昔所稱香山洛下者流
與貞生也晚不及見其人而既聞其言矣不可知其人
乎因為之説曰禮者嘉之㑹也詩者樂之變也海岱㑹
集雖謂先進之禮樂可也後學者其審所從夫萬厯己
亥夏六月朔日後學魏允貞書
　　長至日海岱㑹集序
嘉靖乙未日南至於是石子藍子二劉子黄子楊子馮
子七子者相與㑹尋詩盟也厥旅維蔬厥飲維酤厥詠
維詩賦蔬上酒行顧瞻雲物諸子咸樂閭山子乃言曰
吾讀易至復未嘗不三復焉曰穆哉天地之化厥小大
往来之幾吾於是觀焉象曰雷在地中復復者復也於
時為陽反之象於人為徙之象諸子務日新者也乃今
復也諸子其焉復哉於是范泉子賦羣龍喜諸陽浸長
也閭山子曰有心乎致用也復哉復哉海亭子賦娛親
時歸養也將以厚志篤倫也敦乎復者也山泉子賦時
養時養者若時以自養也養静以利動也養隂以厚陽
也以為政則昌以保身則强斯閉闗之道乎来山子賦
考業曰吾樗散林麓二十餘年矣顧乃復事觚簡耶閭
山子曰復休哉澠谷子賦尚友中行獨復勇哉楊子北
泉子賦逺逰言不逺東海以彚征也其朋来无咎者耶
閭山子乃賦倦飛曩者㝠行冈覺動觸機畢不逺之復
吾愧未能也乃今得從諸君子逰以省吾過庻其免於
大悔乎詩成俾童子歌之婉而不媚壯而不激宻而不
弇閎而不肆其聲和其律諧其氣大以昌洋洋乎若聆
黄鐘之音焉閭山子曰吾於復見天地之心吾於羣作
見諸子之心嘉靖十四年十一月之吉閭山馮裕序
　　五月五日海岱㑹集序
蓋聞百川學海羣山宗岱渟珍峙秀溜媚藴輝瀛嶼風
髙快鵬摶之九萬芝亭雲冷悵鶴駕之三千谿域無疆
乾坤有定寳藏興焉材幹殖焉懸藜垂棘火齊夜光鯤
鼇蛟鯨琳珉琅玕神草若木黄金丹砂蘭芷杜蘅梓柟
豫章連城照乘之貴凌霄合抱之良不能獨當也是以
磊落瓌琦光明俊偉之士產乎其間粤若二代監觀侈
周公之禮樂六經述作富孔氏之文章營丘建邦太公
鷹揚於東國即墨守土田單火縱於齊城魯連髙蹈以
辭兼金王蠋捐生用全畫邑鮑叔之深知恩逾父母平
仲之久敬義重友生三士悲歌于梁甫兩生耻赴于藻
庭乗桴而知幾羨鴟夷之髙致擁琴而適趨慕稷丘之
清風家家積隋侯之明珠人人抱荆山之璞玉古今為
盛俯仰興懐然而見賢思齊是為尚友登髙作賦更有
諸公遂盍簮于蓮社特講信于雞壇合志同方賞心樂
事乃若來山之清癯並閭山而挺秀北泉之浩博與范
泉以同流孤峯峭壁海亭仰之彌髙幽壑平川澠谷探
之愈逺繆以山下出泉之䝉徒有河伯望洋之嘆三旬
投散竭一日之幽歡百年命車寓七人之上列登龍有
願附驥無能麗澤猶滯砥石安頼是月也時維仲夏律
應蕤賓日交月諸斗午參横螳螂修斧伯勞發聲石榴
夕艷木槿朝榮乾道之變化也節嗜止欲避暑頒氷羞
桃烹鶩象徳封功朱索驅厲寳符辟兵聖人之與能也
由是對時育物命侶呼童涓佳節際良辰擕桂酒雜椒
漿坐落花以開宴疊角粽以侑觴長風送暑揺輕箑而
御纖絺茂樹垂隂浮碧𤓰而沉丹李芳草鬪青掔氷簾
於石澗蘭湯浴潔藉夏屋于雲門縷絳絲而繫臂趨吉
避凶進昌陽以引年安身利用孫登之草裳隱不嫌于
土窟羊茂之版榻貴不驕于專城仙侶神府日服𤣥冰
之丸玉闗金宫夜聴秋霜之曲逍遥筦簟嘯傲山池弋
雲飛之髙鳥釣波蕩之游鱗諸葛綸巾抱膝泰山之側
管寧皂帽晞髪遼海之隂某水某邱一觴一咏樂天知
命追古傷今用舍行藏尤増感慨形骸以外復誰可知
芝蘭在傍覺我形穢雲巖石室樂帝舜之薰風蓬島天
池沾皇明之化雨留連景暮邂逅詩成詞曰菖蒲萼緑
榴花紅火雲障日山庭空蘭漿桂酒歌薰風佳辰令節
心和同滄溟以西泰岱東羣公暇日忻相逢被髪酣暢
封禪亭拍手笑傲蓬萊宫行復滄溟波揚塵幾更泰岱
培塿平百年不渝金石盟子孫保之安無傾嘉靖十五
年五月初五日山泉劉澄甫序
　　九月九日海岱㑹集序
重九髙秋日晶風淑麗澤諸友不速偕集一揖再茶坐
無雜言迺各出所著古賦樂府古今詩相請相遜相諗
評焉已迺進饌饌潔而無殽迺酌酒酒清而不多迺相
議擬再作之題于雅于著于取義者焉蓋相遜也欿然
相受也憮然相正也偲偲然相忘也怡怡然又作曰是
維五隂之候而月九者陽數也日又如月之數焉陽健
也昭也亨也君子用事重陽嫌隂也故重九之賞逖矣
出觀于茱茰曰藥之良也物至時而後茂者鮮矣再觀
于菊黄華沃若曰芳而不艷無競乎衆芳也何也暇而
合其離㑹而游于藝弛而歸于張禮也故仰觀于時以
勵志也俯感于物以興情也情志之慎詩之教也辭賦
樂府皆古之流也為其言而弗若其教者蕩也抑嘗讀
詩至板蕩諸篇悼其作者憂虞凛凛焉今吾優游容與
于文于晏也夫非荷一人之慶之溥乎仰日月而不負
其照臨雖在隱可也且古之君子歸于鄉也有為師為
望之責焉兹舉也或將式之或且瞻之為瞻可及也為
式則難矣言之弗畔之難也畔道而于已于人無弗蔽
也矣不敏獲從斯游教益幸多敢弗黽勉辱次授簡則
謹繹而有附焉嘉靖十五年秋九月九日海亭黄卿序
　　上巳日海岱㑹集序
齒徳相兼願入芝蘭之室朱青異染期歸道義之塲交
得其道則千里同心擇匪其人則同室反面谷風之誚
未免角弓之刺安逃古重素交有由然矣余取友于天
下獨有得於郡中非鄙流俗之濫實慕賢達之興斯㑹
也主㑹以長設饌有時酒惟暢懐詩各言志水陸之陳
有戒蔬茗之供得宜無絲竹之亂耳無恐懼之寘懐敢
矜長而諱短皆合志以推誠值上巳之辰屬良朋之約
夫上巳者和風甫動甘雨初晴衆卉含英修條逞緑競
逰溱洧之濵歴覽桑麻之野羽觴輕泛朱翠偶逢接軫
連鏕曾知市藥之穩旁瞻驚拜須仗蕭艾之功亦不過
快宴喜之私惜晷刻之運而巳勢利相眩孰不知有此
樂哉矧我朋從潛消塵想升階叙坐分韻搆思裒帶峩
冠更無拘束名山勝水皆合襟期喬松叢竹雖非曲水
之觀宿釀新茗頗類蘭亭之雅洋洋然而來欣欣然而
往衆稱佳㑹也文㑹固佳髙人可數更須借諛俱有鄉
評石雖可轉来山臞體而雄心青出於藍北泉玉質而
鐵面馮閭山之寛厚足比大馮黄海亭之通融可追叔
度號伯起為夫子即澠谷之明經或後或先相伯相仲
山泉賢者為兄范泉愚者為弟乃非晉世之龍徒羨河
東之鳯曰官而官曰家而家兄則有之矣萃集名時宻
親故舊有其志而無人遇其人而無地迹亦萍水情實
鄉閭咸髙材疾足之英適解綬投簪之日頗因文字深
寄衷膓尚友之㑹何如耶且公議莫掩良辰幾何近則
正之逺則宗之流麗者尚法流麗清新者尚究清新典
雅可求自知理趣温厚能入尋造精純喜忘懐合道之
交有博物洽聞之助文章綴其枝葉徳行樹乎根本屈
原輸忠揚雄頌莽咸奮舌而並作果匿瑕而同光若夫
辭金折節脱黨全孤郭有道之人倫東國董仲舒之正
誼西京曾專較其詞章姑指摘其心術君子入則篤行
出則友賢斯之謂歟規勸有益盟約自堅能學為正人
自發為正論寄身翰墨漸成篇籍豈坐雕蟲之名允為
海岱之㑹應命作叙長者各有述云嘉靖十五年三月
初九日范泉劉淵甫序
　　七月七日海岱㑹集序
蘭亭蓮社風流遺百代之芳洛下香山矩度傳千年之
美鄉約質淳儀式具在吟壇陶寫意例多嚴髙蹤難擬
繼軌遂尋世代固有後先人心可無今古盍簪載㑹斷
金啟同心之利伐木詠詩麗澤求有益之朋稷下鴻儒
素稱上智三齊人物夙號多賢矢書激義雄辨成家劍
閣登刻知孟陽之藻思雕龍書就見劉勰之博識三都
不亞於兩京中論何愧乎中説舉此以槩其餘難鳩獨
行大節源源有人經術文章紛紛多士慨我輩之生既
晚耳先達之風未湣乃依雞壇之盟共赴文㑹之招假
梵宇之逺塵資厥曠僻定蔬食之真味禁其繁文設茗
飲以沃心飛羽觴而醉量歲叙孟秋時當七夕金祇司
候火曜方流積雨收而凉飈生浮雲散而晴日出芳林
添翠嘉穀増實瞻彼南山白鶴來駐巋然寳殿青鳥遥
臨方將曬腹内之書共約証河邊之駕凡我友耆並皆
佳妙篤行石奮探禹穴而寄跡多學藍尹捋虎鬚以厲
聲世襲衣冠之俊家傳豸繡之英詩書故里閥閲名門
孝綽之聰穎元方難兄孝標之博達獻之佳弟可名雙
鳯亦是二龍持憲而淮晉草靡山泉嚴威把麾而揚粤
春生閭山慈惠馮唐難老黄霸多能每法叔度之汪度
涵洪愧無得意之加意賞鑒產同青土散處海鄉期月
一集不疏不數文言是讀無忮無求各攄胸藏之竒庸
灑楮幅之麗作者之意情見乎詞醉翁之髙志不在酒
雕蟲從事庶成書以成言撰述何勞蓋因文以見道千
里神交徳星夜聚襟懐瀟散形迹不存意度優閒拘礙
何有數載竒逢一時良㑹髙明耆舊俯就而切磋不忘
謭薄疎庸攀仰而驅䇿實頼四座馨香咳唾頓成于珠
玉廣筵雍穆談笑足騐乎經綸挽星斗於筆芒驅海濤
于硯底變態多端風雲極其聚散巧姿殊狀月露挹其
慘舒上瞻天漢之清淺細數烏鵲之飛翻入耳風鳴絃
管弄隔牕鳥語唱歌聲竹林七逸事清談而入醉鄉雁
塔羣仙矜曠蕩以臨花市豈若沉潛詩賦以養心是乃
吟咏性情而寄興掇藝苑之菁華叙彞倫之純㫖手舞
足蹈真欲駕輕鴻以翺翔志同道合殆將挾飛仙而長
往律聴夜半之聲悟解琴中之趣論放逸不若東山語
繩束難擬獨樂實生世之佳致真斯文之要歸廢墜興
于不講豈是崇虚新竒舉于久缺非為離俗澠溪雲窟
發潛曜以舒精西岱東溟吐靈氛而作氣盛集常茂流
芳彌逺大書濃染各各翻録一通錦軸縹囊人人琛藏
十襲東璧燦輝輝之彩南箕避燦燦之光授簡有倫檮
昩猥及含毫叙事荒穢何堪敬疏小引以冠羣玉嘉靖
十五年秋七月七日澠谷楊應奎序
欽定四庫全書
　海岱㑹集巻一
　　古樂府
　　　君馬黄　　　　　　　　　　馮　裕
君馬黄我馬駰馬不同色人一心前年聨鑣洛陽陌今
年共踏洋溪雪
　　　前題　　　　　　　　　　　劉澄甫
君馬黄臣馬白君馬日立赤墀中臣馬行當雪山磧玉
勒嘶秋風琱弓抱明月十二閑中雲錦花三千里外寒
風沙香閨紅顔泣成血邊城白骨多如麻交河北流無
青草年年走馬交河道
　　　有所思　　　　　　　　　　黄　卿
有所思思無狂獨居扄户意何飄揚五岳伊邇崑丘𣺌
茫愚公移山河伯望洋出入作息歲時田桑控馬以綏
止水芳塘蛛絲在簷蠶絲在房人生無羽翼思逺徒徬
徨
　　　戰城南　　　　　　　　　　馮　裕
前歲戰在雲中今歲戰在遼東玉林塞南穹廬滿廣寧
城邊人烟空年年春草腓更緑不知征戰何時窮将軍
枕戈黄龍戍天子旰食甘泉宫憶昔犁庭絶漠北焉支
祁連入中國邇來牧馬漸南侵河外三城收未得朝出
戰暮忘歸别新婚逺庭闈忠臣義士心所希但願黄金
印似斗寧辭白骨甘如飴
　　　巫山髙　　　　　　　　　　黄　卿
巫山髙邈難量望望隔雲夢江漢有舟楫山深不可窮
珍璧與丹砂穴深虎豹叢田居有牖歩有笻無泛洪波
兮無登奇峰
　　　蜨蝶行　　　　　　　　　　劉澄甫
春風蝶翩翩春社燕來舞相逢東園中㕘差桃李樹銜
之哺新雛香魂託誰怙秋深蝶亦稀秋社燕忽去得失
無可問惆悵寒江雨
　　　前緩聲歌
疾趨無穩歩猛槳無安流風禽難比翼湍鱗難縱遊人
生適意耳何為苦淹留帳中越女歌席上楚妃歎婉婉
燕姬柔裊裊秦娥粲白日忽巳匿華鐙猶未息懽極将
奈何悲來淚霑臆
　　　前題　　　　　　　　　　　劉淵甫
髙弦無細響急水無迴波息我忿悁心聽彼從容歌宛
曲蘭室幽柔軟春風和舒徐稱皓齒轉換隨輕羅有短
更有長非少仍非多淒清舞自憐斷續今如何雖嘆霧
中花難比燈上蛾常使樂有時一任朱顔酡
　　　董逃行　　　　　　　　　　劉澄甫
一尺布千里草兒童謡非不早長樂火郿塢灾天之道
徃復來允之墜邕之獄終於盡有榮辱一董滅一董生
去長安營許京四冦去仲英挫五馬來孟德破魏公錫
晋公繼作者誰了不異福中禍禍中福反掌間真倚伏
　　　前題　　　　　　　　　　　劉淵甫
杞人無事懐憂坦平之地生丘補衮有具皆休都邑偶
爾綴旒衣冠豈但含羞
鳴雞犬吠家家徃時爭競浮華火消沙散如麻狂風振
樹驚鴉兵鈐入手堪嗟
廣廊大厦森然倚憑氣焰薰天燕歌趙舞輕綫一朝事
業變遷追思快日豐年
穿石斷榦因循納基絶胎正人徃來却似避秦覆車之
戒猶新禍兮與福為隣
榮枯徒令我傷須知本固根强移山之術空忙幾見終
日飛霜何如守分安常
　　　西門行　　　　　　　　　　馮　裕
浮雲日夜行流水赴東海人生能幾何容髮忽巳改釃
酒炙肥羊瓠葉亦可采及時召良朋不樂復何待
　　　前題　　　　　　　　　　　黄　卿
出西門望雲之岑碩人在何許言念勞我心(一解/)採藍
葉薦白華擷去不盈把欲濟河無涯(二解/)路逢游冶子
招我以螺觥芳醇羅嘉爼欲留還不能(三解/)我行絇屧
山塗阻渴下掬泉清且深上有梧桐如銅青欲取繫絲
徽黄金(四解/)居常嫌擾擾浮世何所營願言慎服食綿
綿學無生(五解/)
　　　前題　　　　　　　　　　　楊應奎
索居思沉鬱西門聊躑躅顧景開逸懐尋樂散幽獨汨
汨陌上塵湛湛溝中緑長嘯登危峯濯纓臨碧流臂鷹
走黄犬繫馬醉青樓但知樂意洽寧復幾時休醇醪味
本甘肥牛炙亦美呼我所歡人解我心中譺不醉莫來
歸厭厭猶不巳人生七十稀所患常千百惜隂各有為
勞勞自成拍焚膏繼日晷兀兀髮巳白洪厓與浮丘欣
欣難枯槁白日生羽翰紅顔常不老睠此血肉軀安得
復年少死生既有命富貴必由天黄金能聚散日月易
推遷財虜不解事空為人所憐
　　　東門行　　　　　　　　　　馮　裕
戚戚困故里衣食不自謀拔劍欲出門妻子苦遮留云
不願富貴但願相對貧豈知男兒志四海區區離别何
足論
　　　前題　　　　　　　　　　　黄　卿
出東門茫茫夾巷通衢孰指適市㕓多隱語目視流波
笑相測(一解/)持粟易農器器少兵械多南山有鐵可採
無冶鐵奈何(二解/)爾賈不我告實但㑹誕黠可知方不
用矩圓不用規酒酺不及止何為(三解/)欲飴得蘗汲水
成氷彼人笑傲予歸以平險阻宻林悵何髙深馬駕緩
行猱輕以升(四解/)
　　　對酒　　　　　　　　　　馮　裕
對酒欲歌咏冬廬暮不寒外聞擊壤叟邀賔共蔬盤讀
歌秋竹曲願賡甘棠篇叟謝止飲和曲良難三農隱憂
孰與為歡冬鮮霰雪恒晴而暵遺蝗伏壠宿麥垂乾願
言潔酒供醴紛拜龍祠雲壇今此下民災孽風伯雲師
豈其俯顧豫安余敢同無憂之華屋綺紈
　　　又
對酒歌豐年年豐實堪樂東家釀新黍西舍儲舊酪南
隣鸚鵡盃北里鸕鷀杓時有杜康來且共淵明酌傾銀
而注玉何如瓦與礫烹羊及炙牛爭似藜與藿倉箱喜
盈收塲圃多刈穫晝無捕蛇役夜少豪吏索頒白遂安
飽黎黑免飢虐天子甚聖明宰府兼廟畧草夭木巳喬
鳶飛魚自躍但寡旱蝗灾聊爾紆民瘼
　　　碣石篇　　　　　　　　　　黄　卿
碣石復出陟彼壮觀羣山半沉澥渤浮天日光湧蕩鯨
鼇晏眠艦艘游汎渺渺澄漣海不揚波維國之正越裳
肅慎來貢雍雍秦橋漢廟堙沒蕪墟彼碩垂釣悠哉樂
且
　　　前題　　　　　　　　　　　劉淵甫
東臨碣石觀海如天深自有底寛亦有邊桂樹匿隂扶
桑出陽千變萬化海水如常
東海碣石觀海利多海賈貪求輕視風波利同害同藏
珍匿寳螭龍有珠得之更好
東海碣石觀海歎生一旦成田有時結氷積之歸墟泄
之尾閭欲保終身養之在初
東海碣石觀海深奥古稱達人想不輕蹈海不揚波明
時建功壮年不勵白首難成
　　　滿歌行　　　　　　　　　　馮　裕
百憂集我懐清酒滿金罍春風忽又到桃李㕘差開一
飲一盡醉不用主人催古來稱逹道惟有漆園叟朝菌
齊大椿況復論好醜悠悠天地間盡是無何有
　　　前題　　　　　　　　　　　劉澄甫
傾樽對歌人生幾何日邁月征樂少愁多天缺西北地
漏東南盈虗消息矧爾人間磐石可透井溜可穿固亦
人力漸摩使然簣土成丘涓滴成河積寡為衆匪由其
他舜禹在位巢許棲巖周公鴟徙接輿鳳鶱彭耼為夭
顔冉為壽求仁得仁修短何咎生者如寄死者如休樂
天知命而復何憂
　　　前題　　　　　　　　　　　黄　卿
處世将擇安波翻山峻事故多端甘貧白首進退知難
仰天見星昏聚曉殘空懐不平髮怒衝冠忽忽非少壮
富貴不可求擊膺隱形巢父忘愁吾将為賔復稱許由
哲人逝矣将誰與儔趨炎惡涼遽爾飛騰重義輕利從
善如登毁譽在人中心兢兢泰否有時君子循常(闕/)
　　　想多傷董生下帷法彼修藏疏老散金任彼徜
徉可行可止切戒沽名嘆惜佳辰酒味歌聲無尤無怨
何辱何榮俯仰之間遣興舒情當風秉燭碌碌虗勞樂
不可極㑹見霜毛天長地乆恬養為髙
　　　公無渡河　　　　　　　　　劉澄甫
公乎公乎河水瀧瀧中有蛟龍得人則喜我心􁊿􁊿公
乎公乎河水悠悠下有神􁁉嚙人至骨我心愀愀公乎
公乎爾之游矣載沉載浮我之憂矣無梁無舟公乎公
乎腰錢胥溺利害綢繆剖珠自藏吾将何尤
　　　獨漉篇
獨漉獨漉駟馬丹轂時運茍去馬斃車仆桃李不言下
自成蹊烏鳥莫辨誰知雄雌猛虎負隅徒搏何為蝮蛇
入手解腕巳遲富貴可得執鞭當前貧賤可離脱屣何
難禍福靡定無乃自求怨天尤人君子不由陳母知廢
陵母知興俟命居易智者無名
　　　前題　　　　　　　　　　　黄　卿
獨漉陂澤行潦漲渾波渾何傷客行無津翩翩白鷺泳
水不濡逐鶖逐獺無為爾虞确确者石河流滌之有美
一人其介如斯誰探古穴獲璧冠玉願言珍藏千金莫
贖豹虎近郭嬉遊縷縷壯士不刺磨劍何為暮雨魑魅
嘯見其吻雷轟霆擊吁為韲粉
　　　善哉行　　　　　　　　　　劉澄甫
作偽日拙作德日休為善常樂為惡常憂禍福無端真
若循環有酒不飲空復長嘆上山采芝偶逢安期與棗
似瓜其甘如飴入海求仙忽見偓佺惠藥一粒其色如
丹自知歲短将可奈何慚無魯陽舉手揮戈日東月西
素髮㕘差親友在門且慰須臾
　　　君子行　　　　　　　　　　馮　裕
岐路異燕越素絲基𤣥黄君子慎顛末志士思鍼芒辭
輦恐嫌疑震主憂危亡鸞鳳化鴟鶚屠繒為侯王天道
尚反覆人事殊難量遺金豈足辨還牛仍自明磨刀不
見損砥石兩相傷啖服欲求飽身斃還為殃聖人絶思
慮元化直茫茫
　　　飲馬長城窟行　　　　　　　劉澄甫
飲馬長城窟城邊多白骨征馬嘶不前戰士愁難越秦
皇築紫塞萬里空流血漢祖圍白登三軍困飢渴馬邑
夜蕭條龍沙風慘慄十去七不還一札九嘆息男兒誇
健少婦女哭嗚咽凱歌何時唱旄頭何日滅善守在四
方王者無奇烈
　　　前題　　　　　　　　　　　黄　卿
平溪清見底泛泛雙鴛鴦中流見羣鷺啄啄相頡頏佳
人呼征鴈嘹唳發三邊君子佐戎幕偏師逐右賢門前
風起塵塞上風揚沙昔時栁飛絮今時雪作花白草獸
駭奔中有龍種馬八尺蹄如銀駉駉不知價捉馬獻天
廏願君離塞下
　　　前題　　　　　　　　　　　劉淵甫
長城築枯骨城下決寒流飲馬泉水深閉目遠天愁流
水何時竭苦戰何年休鞍上珊瑚鞭手中金絡頭風沙
慘漫漫鴻鴈鳴啾啾欲得家鄉書肯念征人不敢繫兒
女思止因父母憂丁寧閨中婦善為甘㫖謀生當歸故
園死當𦵏故丘
　　　艷歌行　　　　　　　　　　劉澄甫
兩兩雲中鶴雙雙池上雁朝飛洞庭湄夕止天山畔奮
翮共雲霄唼藻同燕婉良匹影不孤宕子情欲斷雖寄
白頭吟自愛黄金館尺素書竟絶長門賦空歎本效孟
光潔不學文君粲心貞道茍合萬里即閭閈幽懐寫金
石憯然卧江漢
　　　前題　　　　　　　　　　　黄　卿
菀莞水邊樹茁條壘石間孀嫗攜兩女逶迤上壠墦亂
葉前迷路潦水跬歩難貴家車如屋呼可共載還長娃
低粉頸仲娃發赬顔阿母謂勿嗔徐行車自前健禽嚇
青鳥義鶻不可干
　　　相逢行　　　　　　　　　　馮　裕
生死識交情貧賤見交態白頭尚如新青眼即傾葢班
荆信難值斷金義可㑹荆杞堂隅中胡越形骸外金蘭
心與同鷄黍期若待雨落復為雲恩深反成害重淵等
艱深九疑紛向背乆要變須臾戈矛生眦睚髙論廣絶
交朋從惇舊愛
　　　苦寒行　　　　　　　　　　劉澄甫
西北度燕然屹崛何盤桓峩峩千里雪漠漠萬重煙積
水滿溪澗枯樹被岡巒悲風起巔末白日沉虞淵飢鼯
叫空壕猛虎藏深巖貂裘不覺暖挾纊曾知寒将軍喜
候封戰士多苦顔長城埋白骨窮廬擁青氊塞馬鳴不
息髙鳥飛不還平生征戍勞寤寐誰與宣難哉苦寒行
聞之尚心酸
　　　前題　　　　　　　　　　　黄　卿
都城怯冬候邊城寒復寒九邊同凜冽雲中冷且艱萬
卒圍城下睊睊鬱愁嘆逆豎戕主帥豺狠據重闗相臣
按劍怒猛将亟登壇露野相枕藉半菽風中餐白登雪
霶集桑乾層氷堅又聞長征人呵手繫征鞍左隊泣墮
指右伍傷凍顔苦寒何足慰僵屍那忍看幸逢明主恩
挾纊誓相安條風扇和燠不戰凱歌還
　　　前題　　　　　　　　　　　劉淵甫
北風初涼雨雪初飛居家蕭蕭逺渉何依天下皆寒獨
念遄征慘肌裂膚東山之行腹無宿飽身無重襖朝起
見星夜眠在草披有狐裘坐有熊席爾心則安寧復我
恤
　　　怨歌行　　　　　　　　　　馮　裕
巴江浮月色巫山横露光孤鳥鳴如訴啼猿聲更長逺
客撫七絃欲調不成章臣有逐萬里子有朝履霜桑梓
空悵望江漢浩無梁巧言滅烈火浸潤傾髙堂楚士多
幽恨屈子摧肝腸漢武誅江充後時良可傷虞舜放共
驩頌聲流無疆
　　　浮萍篇
相彼萍兮生澤中兮或聚或散隨天風兮相彼萍兮生
中河兮或近或逺隨風波兮相彼萍兮生内池兮或西
或東無不宜兮
　　　前題　　　　　　　　　　　黄　卿
秋水見浮萍隨波何菁菁華不借黄壤葉不附菰菱萍
生無根蔕男兒重横行浮雲不可挽紫騮驕欲騰入山
縛貔虎蹈海斬鯢鯨浮萍蔽波面下有百尺鱣萍流入
江海藻泛金沙灘借問萍與藻附托何偶然健歩自千
里不羨生羽翰逹人志逺覽長路何足嘆
　　　前題　　　　　　　　　　　楊應奎
木生有根花有蕚嗟爾飄萍無所托幸因雨滋不免風
吹倐來忽去安穩難期霰分密布空隨時彼行何行止
何止人生聚散皆如此眼見水上萍更思萍下水
　　　猛虎行　　　　　　　　　　黄　卿
獵不避猛虎窟漁不近潛蛟湫潛蛟豈不躍烈夫多懐
憂登髙眺霽景所思杳崑丘總轡歴險阻飲馬江河洲
長風吹纓組洪波淬呉鈎晝不求粱肉暮不要侣儔鵾
鵬運渤海榆枋棲鷽鳩寥廓何畏阻硜硜那與謀乞藥
駐容色曦和當相留三復入虎穴慷慨終有酬
　　　天馬歌　　　　　　　　　　馮　裕
猗龍種之蹻蹻兮淩奫澤之淼淼兮失天閑之騕褭兮
負河圖兮文明銜赤文兮舜之禎矯首長鳴兮雄風生
纎阿逖兮伯樂逝兮按圖索華鞿珂兮歸有德
　　　妾薄命
妾本良家子嫁與游俠兒燕好能幾何郎心忽自移紅
樓美清夜空閨愁夢思起視天漢斜新月如愁眉粧鏡
空在匣麗服空在椸有時惟古歡惠然開重帷離心安
可同悁悁倚前楣盛年巳見捐況乃薄暮時三復白頭
吟緘愁将告誰
　　　前題　　　　　　　　　　　黄　卿
團團明月上清輝射羅帷春園百禽集花卉舒榮滋風
歛聞絃管履跡不能移箜篌手巳澁蟢子空來依尋丈
踰千里韶光無還期巫嫗相女貴骨法非蛾眉玉貌豈
相逺承恩分妍媸婚嫁誰不擇出門那可知連波去不
逺王宋悲復悲齊有化蟬女衛有谷風詩耕莫苦風雨
游莫苦路岐青松無改色誰望連理枝
　　　前題　　　　　　　　　　　楊應奎
光隂易逝難留暫登畫閣重樓流蘇帳暖香浮藹若陽
春綢繆華筵錦席相酬稱壽舞獻婆娑塞曲明謳齊歌
觥籌交錯蹉跎開懐盡歡顔酡醲酣飽飫合和周折禮
度容與舉止疎暢沉魚狂態暗生絶裾法語束縛安居
紅顔可悦禮裁操觚挈榼摧頽弱質纎體縈迴金珠雜
遝徃來目驚心悸難媒黛銷緑減朱顔新聲轉風麗娟
氣噴椒蘭間闗雜進比西並班婉孌愛惜意慳開樽致
歡驕奢祗恐酒數難加興䦨客子還家答言杯盤猶賒
　　　美女篇　　　　　　　　　　劉澄甫
燕趙富美女窈窕多清揚麗質無粉澤冶容勝蘭芳盈
盈桃李姿裊裊芙蓉裳細履珠翠飾高簪玳瑁光白如
玉環潔輕若飛燕翔湘妃不可覩巫女詎能忘魚見為
之逝鳥見為之藏明妃度闗塞西子傾家邦色荒永垂
戒閒情常自防
　　　飛龍篇　　　　　　　　　　馮　裕
仙人駕飛龍飄飄遊太空俯視世間人醯鷄喧甕中一
覽遍八荒税駕在崆峒雲巘何巍巍澗水何淙淙𤣥鶴
沖天飛仙桃蒸霞紅我欲訪大道趨風託仙童仙童感
我誠引我瑶華宫拱立日巳斜仙人開雙瞳授我一束
書期我扶桑東稽首拜受之漸覺心神融孜孜三十年
大道隔鴻濛願謝人間事再訪青牛翁
　　　前題　　　　　　　　　　　劉澄甫
軒轅鼎湖騎飛龍雲軿象御浮煙空花顔月貌爭相從
股肱耳目誰與同紛紛攀髯咸墮弓兩兩玉女偕金童
銀闕嵳峩扶桑東洞天隱約蓬萊中拍手放浪山崆峒
潛身頤養芙蓉宫白雲飄颻真難逢黄金銷灼不可鎔
千秋萬歲傳無窮九還七返如捕風錦文緑字苔蘚封
石函玉笈神鬼工紫皇邀我遊鴻濛叩之不語心忡忡
　　　前題　　　　　　　　　　　黄　卿
逺遊采芝露冷林谷玉女跨鶴仙童騎鹿羽士在前飄
飄丹鵠趨進謁之期我辟穀赤幢雙𨗳層城在目石英
芳蒨玉膏滲漉言有大藥貯之海屋靈符三緘慶雲垂
覆我無盈心粒丹自足霜華少黑老色少沃逍遥常居
消中情毒焉能霞霄寥廓幽獨
　　　白馬篇　　　　　　　　　　馮　裕
長安有名将白馬何翩翩俯身馳大漠一劍當三邊萬
竈如雲屯青天明月懸一鼓破月氐再鼓擒左賢單于
聞之驚旃裘夜幾遷瀚海不揚波勒功在燕然榮名耀
青史嫖姚應共傳
　　　前題　　　　　　　　　　　劉澄甫
白馬躍飛龍騰驤萬里行霜蹄蹴烟霞玉勒繞玲瓏背
上鵰羽箭腰間烏號弓盤雲落霜鶚映日下𡨕鴻巳麗
驃驍陣還堪左校衝單于單騎壘子儀五花驄九塞無
彊敵六郡推才雄轉戰葱嶺道捷報甘泉宫捐軀赴國
難慷慨平羌戎平生意氣在誓勒燕然功
　　　前題　　　　　　　　　　　楊應奎
白馬出冀北雕鞍覆錦茵皎皎西洛道蕭蕭清渭津馬
驕鳴不止借問馬上人寳劍銛且博弩弓逾六鈞馬粟
巳傾斛人飲亦将醺羽檄流星過邊烽報煙塵虎旅皆
騰趫烈士豈逡巡驅去忽長嘯涼風薄黄雲追奔志慷
慨樹功非希恩揚揚錦綺者列乘給翔麟換騎果下馬
探賞桃李春白馬冏如雪白駒亦如銀乘駒入空谷生
芻樂無垠
　　　燕歌行
蒹葭蒼蒼露為霜梧桐飄飄金井牀絡緯啾啾蜩蟬傷
𤣥燕寂寂白雁翔客子遥遥萬里行美人獨坐悲流黄
秦川織錦非七襄陌上采桑不盈筐深閨煢煢思如狂
參杓斗柄夜縱横展詩續歌暫徜徉歌罷嗚咽悲中腸
安得君為明月光流影一照妾屋梁披衣疊股坐待明
耿耿銀漢永相望
　　　前題　　　　　　　　　　　黄　卿
槐街冠葢何翩翩華堂晴晝玳瑁筵絃管笳吹沸喧闐
玉盤瓊斚紛花鈿中席酬勸嬉留連雄談琅琅同稱賢
千金然諾白日懸肝膽意氣直如弦羲和急轡逝虞淵
野薪風烈空浮煙聲名相軋臨要權貨利錐刀誰讓先
炎日涼颸變眼前彎弓落石更可憐吁嗟傾覆自昔然
　　　前題　　　　　　　　　　　劉淵甫
楊栁落葉金垂絲鳥來鳥散聲音移他鄉應役復幾時
去何容易歸何遲夢中寄書伸别離緘愁結恨那得知
朝登暮渉心力疲囘頭迷望悲天涯衣裳破碎無完肌
篋中舊帛将付誰舅姑巳老諸子癡草生壠畝難耘耔
終歲作苦難自持使妾不暇修容儀寛恩有日辭荒陲
踐更算賦敢違期辰横參暗空相窺風吹月照長相思
　　　上留田行
孩提餅乳相怡怡上留田壯年䦧鬬怨阿誰上留田棠
棣零籜根柯離上留田野中啼號隣翁悲上留田歸家
美酒妻與兒上留田諸兒齒壮将若為上留田
　
　
　
　
　
　
　
　
　
　
　
　海岱㑹集巻一
欽定四庫全書
　海岱㑹集巻二
　　古樂府
　　　鞠歌行　　　　　　　　　　馮　裕
荆山産良璞中有寳玉英卞氏偶得之兩獻楚王庭前
後蔽讒言哀哉懐與平祗聞鑠黄金不知毁連城懐璧
固其罪獻玉仍被刑抱璞空山下嗚嗚日悲鳴涕盡繼
以血寸心始得明足斷難再續封侯亦虗名寄語後世
人衒玉難為情
　　　前題　　　　　　　　　　　黄　卿
時雨足光風飄芝蘭深谷芳且髙鳥同色馬同毛笛竹
臨爨桐半焦嘘如露叱如飇金珠過海誰為橋功可擬
時難遭謗書貝錦何譊譊桂為檝柏為橈浪平風順何
逍遥
　　　豫章行　　　　　　　　　　馮　裕
豫章出深山亭亭一何長深根蟠重淵修榦摩穹蒼匠
石持斧斤致之京洛旁棟隆豈不美生以才自傷何如
南山櫟根榦常相将
　　　前題　　　　　　　　　　　劉澄甫
出處本無定隱顯難俱宣禍福起轉轂是非明葢棺神
禹禪虞舜祀夏垂永年傅説夢髙宗法祖應配天揚雄
乃頌莽樂毅遂辭燕李斯諫逐客田文愛養賢堂奥生
戈矛杯酒釋兵權萬事多錯忤倚伏理循環
　　　門有車馬客行　　　　　　　馮　裕
客從金陵來倒履走相迎把袂上髙堂共坐話平生訪
舊半凋謝一語心一驚憶在少年日良㑹羅羣英看花
長干去載酒秦淮行别年僅十載落落如晨星惆悵将
如何千里江雲横
　　　前題　　　　　　　　　　　劉淵甫
出門見逺客試問來何方風塵悴顔色行李惟擔囊相
延入我室酌酒未盈觴忽忽歎逺别俯首兩徬徨世態
豈一端片言安得詳辨容異老少感舊多存亡朝是夕
仍非尺短寸反長世情若蕉鹿出門皆羊腸不能順流
俗何不歸故鄉門巷尚如昔桑棗巳成行光隂無囘期
人命同朝霜親舊每相見丘隴幸未荒去就兩決絶名
譽徒虗彰
　　　折楊栁
手攀楊栁枝上馬别親友父母願榮顯妻孥爾何有富
貴一朝得豈謂日復乆黄金炊玉竭白璧馬自售季子
裘巳敝買臣婦不守平生意氣在肯令此言負再整青
雲冠仍啟談天口致身霄漢上功名稷契右白晝忽歸
來黒頭曵紫綬誰憐貧賤交旦夕成老醜
　　　放歌行　　　　　　　　　　劉淵甫
氷蠶不知寒火鼠寧識春物性安所習志士曽因循鳳
歌避塵世龍躍升天津三聘徃草野一顧傾渭濵即圖
國士報肯虗明主恩短服謝韋布華組挂朝紳戚姻待
舉爨賔客喜乘輪志滿氣亦揚滿前皆交親人自敬長
史賔主徒殷勤
　　　東武吟　　　　　　　　　　石存禮
古有豪俊士混跡蓬蒿中劍耻一人敵射學千鈞弓獵
手應石虎釣竿拂飛熊時違困文史壮志喜從戎赴募
燕頷相麾下猿臂公西報玉門捷北勒隂山功張騫既
巳老李廣卒難逢謝職困郵吏帶酒過新豐客散亭障
暮囊罄杯盤空西山景将歇東武歌徒雄
　　　出自薊北門行　　　　　　　劉澄甫
幽薊饒霜雪先秋即凛冽風土尚獷悍征徒各雄傑捐
生乃其常不啻荆與聶計斬單于首誓飲匈奴血泥封
玉門關馬躪龍堆缺朝聽漁陽鼓夕望燕山月憑髙瞰
狼胥乘危探虎穴陣冷鳥不下河氷骨欲折羽林本孤
忠中郎弊旌節歸來圖麒麟生平重閥閲
　　　前題　　　　　　　　　　　黄　卿
薊門連亭障北望白草腓堯封遺溝洫秦塞何纍纍征
馬飽苜蓿干旌映珂鞿鐃吹風轉急狼烟騰復微生飲
鸊鵜血戈劍瑩生輝撩揭男兒健相逐誇戎衣行行聞
野哭言寇掠且歸挺身出大漠武士爭追隨誓射天狼
落寧言貔虎威問我馳驅志庇民奠邊陲首功報幕府
將為刀筆欺桓桓烈士恨犒爵竟何為
　　　空城雀　　　　　　　　　　馮　裕
空城雀空城雀蓬蒿仰而棲藜藿俛而啄黄口易探取
短墻非所託腥臊豈足薦鸞刀彈射時復遭兒曹雀乎
雀乎将奈何鳳翔千仞無虞羅
　　　行路難　　　　　　　　　　石存禮
行路難路多岐青天白日光照地出門相背東西馳憶
昔貧賤時兩情如膠漆共言生死不相違握手披肝誓
天日君今得意成大勲金章封侯䝉主恩一朝富貴誰
能及翻笑傍人百憂集平生金玉安足論對面不肯下
車揖世事悠悠寧可期芳春花木秋易衰冰霜歲寒不
改色却羨南山松柏枝
　　　前題　　　　　　　　　　　黄　卿
歌莫歌塞下曲吹莫愛胡笳長古溪沙埃白草仆隂山
苦霧連大荒健士馳驅幽閨泣容華何如筋力强丈夫
骨相分茅土隂符弧矢空昻藏蔡澤頰舌一朝貴白頭
飛将事戎行
　　　團扇郎　　　　　　　　　　石存禮
團扇團且潔人言似明月明月恐不如長圓未曽缺
　　　前題　　　　　　　　　　　馮　裕
贈扇不贈鞭畏行千里道對月與揺風郎亦知多少
　　　又
人言秋葉扇入篋更為珍我亦收綵縷明年紉復新
　　　前題　　　　　　　　　　　劉淵甫
歩階無纎塵出袖半遮面一日幾回看即與郎相見
　　　前題　　　　　　　　　　　楊應奎
秋風歇團扇郎心中道變慇懃度歲寒夏來還相見
　　　碧玉歌　　　　　　　　　　馮　裕
春風桃始華碧玉入王家金杯深緑酒麗日明朝霞
　　　前題　　　　　　　　　　　劉澄甫
碧玉破瓜時鬒髮纔覆額朱顔奪夭桃黛眉學新月
　　　又
碧玉破瓜時即誦白頭吟千金學歌舞一笑傾郎心
　　　古别離　　　　　　　　　　石存禮
北風吹征帆飄飄西南馳山川聿修阻霜露忽淒其顧
我逺行邁豈不念歲時歲時豈不念簡書良在兹翩彼
晨飛鴻翺翔亦何之感我同袍友慼慼懐仳離仳離雖
可懐觴酒當載時願言崇令德金石以為期
　　　前題　　　　　　　　　　　馮　裕
良人将逺渉離别在斯須褰裳問歸期涕淚揮堦塗去
住各長嘆莫忘舊歡娯人生有離合譬彼天邊月三五
清輝滿虧缺亦倐忽月虧行復圓人歸看白髮
　　　前題　　　　　　　　　　　黄　卿
江南送别處芙蓉遍池塘江北送别處青楓夾垂楊折
條不折蕚相對惜幽香閨中懐征戍臨岐餞舶商江樓
髙十仞登眺渺蒼蒼孔翠出嶺巘西驥入漢疆舊侣亦
慨戀何況阻彼良名都理征轡迢迢道路長道長何足
惜薄言添襦裳今别愁在貌古别鬱中腸四座且停詠
離弦弛莫張願吹簫與笛招鳳還梧岡
　　　晋白紵舞歌　　　　　　　　馮　裕
越姬白紵鮮如霜朅來裁作舞衣裳青春宛轉耀日光
中庭翩翩白鳳凰四郊無事和風揚大官卓午瓊筵張
有酒百壺清且香君臣同心方樂康髙歌妙舞殊未央
人生少壯焉能常
　　　前題　　　　　　　　　　　黄　卿
名苑風和紅粉飄瑶席繡茵落翠翹燕箏趙瑟按秦簫
齊著白紵解綺綃輕袂宛轉舞翛翛躧歩躍履折楚腰
對蹲轉盼離復招鴛鴦翩躚雲影揺呉蜀混一海澄清
徵歌選調咏太平江南白紵機杼精皎皎霜練致洛城
有美春服製初成絢麗未知鶴羽輕簪紱髙㑹傳金觥
願主福壽山嶽并
　　　野田有雀行　　　　　　　　石存禮
十畝之間雀啾啾止蒿集萊鳴相酬逺川遥陌路孔修
原田茫茫禾黍稠秋來古樹風颼颼夕陽慘淡沉西丘
羣飛羣下不相求銜穗食穀安無憂南有樛木在芳洲
雌雄廹暮共依投咄哉兹禽多詭謀性行佻巧孰與儔
非羅非丸致無由草竊奸宄将何尤吁嗟此鳥毋乆留
願汝化蛤湮東流
　　　齊謳行　　　　　　　　　　劉澄甫
齊國善諷謡齊女能謳歌臨淄佳麗地貴富侯王多營
丘據形勝十二當山河迤邐瑯琊饒膏腴即墨奢漁鹽
並秔稻海錯紛交加浮磬有遺音孤桐挺陽坡檿桑中
琴瑟綌絺勝綺羅桓公敬仲父威王烹東阿田單走燕
騎魯連卻秦戈天道豈常泰人事或坎軻君相胥汨沒
霸業終蹉跎逹士解止足去去将如何
　　　前題　　　　　　　　　　　黄　卿
齊瑟調素越簫管自伶倫舜胄傳韶樂師摯正雅音季
札精賞鑒綿駒何足云爽鳩肇茅土尚父治維新青陽
條風起萬化先受春産殖兼海陸充牣腴且珍澥渤深
無際岱宗崇入雲洪河界右址肅慎直東隣疆域何膴
膴形勝當西秦輔周表列國一匡濟生民稷下萃文史
爼豆饗耆賔髙風魯連倡義烈王蠋敦俗尚輕千駟風
韻流千春
　　　闗山月　　　　　　　　　　馮　裕
闗山月皎潔如清霜連營接幕夕流光流光猶得照故
園征人見月徒傷魂四時弦望如流去可惜韶華暗中
度深閨少年兩别離還如嬋娟缺半規缺半規三五來
復圓一身逺戍何時旋
　　　前題　　　　　　　　　　　劉淵甫
闗山月闗山月萬里清光有圓缺宵從溟渤出微茫曉
向崦嵫看皎潔玉門迢遞交河長鴻雁南飛素書絶機
中錦字織不成隴上征袍泣流血山髙行未還月冷身
猶單香閨惜瘦影戰地増苦顔雕弓明漢壘鐵馬度蕭
闗長安樓上客把酒愛高寒
　　　臨髙臺　　　　　　　　　　馮　裕
寒雲起天末獨自上髙臺塞鴈東南行淅淅西風來昔
我同心友渺渺湘江隈淩空望湘江秋老芙蓉開
　　　前題　　　　　　　　　　　劉澄甫
臨髙臺水渌芙蓉開文茵繡轂坐瑶席鳳笙龍管吹落
梅北瞰銅雀館春風階草短南眺臨春閣夜雨江花落
東上鳷鵲觀西對蒲萄宫闗樹重叠緑山櫻寂寞紅新
豐逺接青雲起長安甲第朱門裏舞榭鳴鐘日欲西佳
人取醉典羅衣雕簷繡柱盤龍虎豪客探鈎月卓午兩
兩鴛雛水靣飛蕭蕭螢火窓前度景物不可留幽懐向
誰訴憶昔咸京繁盛時可憐東洛並芳菲只今桃李皆
無主何處牛羊仆墓碑髙臺髙臺不可上章華柏梁塵
土障
　　　前題　　　　　　　　　　　黄　卿
臨髙臺俯檻前有芳桂芳以樛河水浮槎望如舟蒼鶚
雲起翩以遊持丸擊鶚祈我親壽千秋依中流
　　　洛陽道　　　　　　　　　　劉淵甫
洛陽昔全盛輳集競繁華歌鐘連九陌樓臺接萬家御
水年年栁名園處處花嬌艶固絶倫相逢日又斜地形
控襟喉雄圖匪矜誇盛衰雖無端變動先萌芽世事隨
轉燭晚路如奔車人物偶蕭條感念長咨嗟
　
　
　
　
　
　
　
　
　
　
　海岱㑹集巻二
欽定四庫全書
　海岱㑹集巻三
　　五言古詩
　　　黄金臺　　　　　　　　　　馮　裕
燕山髙嵳峩燕士多悲歌昭王黄金臺矯矯青雲阿屈
身思致士禮意為網羅樂毅與劇辛千里皆相過意氣
成風雲談笑開山河一朝失英主勲業如流波黄金不
改色衆口一何多二城乃反覆一簣竟蹉跎悠悠國士
心遺恨當如何
　　　詠懐
世路何嶮巇散歩亦不展人生能幾時白日忽巳晚我
欲騎赤虯陟彼蓬萊巘醉來問麻姑滄溟今深淺
　　　前題
樲棘花如粟相近紅槿籬采采不可贈可贈不可持桑
柘墻下植松桂山中移物理自有分堅貞勝華滋掃塲
留粟粒為恐野鳥飢並生大塊中飲啄将同歸
　　　前題
虞人養麑鹿童子養雛鸎飲啄非不厚豈適羽毛情林
卧玩空翠墟落謝經營霞舒炫幽澹谿靜轉琮琤軒冕
忽枉顧掃徑啟柴扄但禁犬出吠不知鷗巳驚始返志
自定諒盡歲寒盟
　　　前題　　　　　　　　　　　劉澄甫
百襲寳燕石千金學屠龍其如敝帚價還知康瓠功時
違貴者賤勢重拙者工西陂泛舟楫東臯事春農俯仰
尚自得讀書日從容巳謝簿領勞頗守山林窮溪前䕃
灌木屋後樹青松白鷗忽下來正堪對海翁
　　　又
枯桐在錦囊藏之三千春白玉間瑶珍黄金斵朱紋月
明一披拂悠然散埃塵有價不能售猶如隣女貧顔色
豈不好絃歌非不新彼方惑嫫母徒使江妃嚬棄擲鼎
作瓠鄭重艾為芸世事豈足道長歌激青雲
　　　前題　　　　　　　　　　　黄　卿
南山杳青靄平野望岧嶤上有梧千尺離奇鬱干霄髙
鳥凌風下結構十圍巢飲啄靜自足煙露養羽毛晴晦
誰豫定漣漚時自消𤣥髮夜中變晨起空我勞
　　　又
羽人攜玉管題我白雲居雲水自夙願今兹急菑畬東
借養蠶譜西借相牛書聞占風雨好所願豈在餘野兕
不厭食耕牛不厭癯逸豫復焜燿嘖嘖與我殊
　　　前題　　　　　　　　　　　楊應奎
青樓臨流水水流何濺濺上有愁思婦中有萬里船欲
寄相思信捩柁捷如烟抱琴歌一曲知音有誰憐曲罷
不忍續淚下如流泉夫婿樂新歡何時理斷絃
　　　又
湯湯黄河水來自崑崘山萬折始東下迅流逐驚湍日
夜奔赴海何時復西還龍門豈不險砥柱豈不艱泛泛
中流楫遡洄良獨難過時終有悔乘勢稱明賢壮士中
夜心感慨傷肺肝
　　　澠水田家　　　　　　　　　馮　裕
好雨遍郊原禾麥忽漸長荷鋤勤耘耔新晴風亦爽西
山逺峰青澠水層波響水邊緑樹深黄鸝鳴下上蠶老
絲何長麥熟穗仍兩早晚夏税足村村歌擊壤
　　　又
昨夜秋風清百穀滿原隰短䥥乆在手收穫一何亟築
塲見蟻穴中心為惻惻茅屋四五間俯仰皆飽食牛犢
下山來黄鷄亦在杙雪飛燒勞薪地爐夜不熄煨酒熱
如湯呼童烹小鯽忽聞催科聲一犬吠籬側
　　　前題　　　　　　　　　　　劉澄甫
菖葉日巳緑杏花日巳白澠水春茫茫石田灌沙磧曉
聞倉庚聲夜寧安枕席秉耒効躬畊買牛代僕力驅咤
上東阡開墾及南陌水畊火斯耨春種秋及獲泄泄澤
雉雊油油禾黍澤青青桑柘隂潝潝溪流碧婦子饁于
畝老翁嬉于宅辛勤誰為恤豐登差可懌税薄官府清
酒熟鄰友益帝力委不知田家聊自適
　　　又
負郭但有田繞屋多植桑柔條吐新萼蠶蟻如針芒戴
勝幾時降嬾婦弄月璫夜索絞細薄曉斧摧枯楊晝午
蠶正飢日暮桑盈筐穉子哺雛戲隣女知我忙綺羅試
麗服璧玉炫新妝三眠待老食一夕不能忘練成白雪
絲織就黄金裳有珠豈充飽無襦難禦涼田家半苦樂
欲問心茫茫
　　　前題　　　　　　　　　　　黄　卿
楊栁墟落盡斜徑傍鳴湍芳蓀遶蓬蓽髙樹出炊烟南
嶺忽微雨樵父扣柴闗稚子驅黄犢荆布適葵荃簷前
積藥草桑下縛魚竿開柵放鷄鴨競啄紅􁑯灘丁男早
輸税老翁有歡顔夕陽倒濁酒浩歌擊壤篇
　　　又
鄉約咸禮遜坐石叙情親相誇禾黍茂復言子姓淳女
莫改結束男莫厭耕耘麻池通緑水鷗鷺到衡門城郭
燿錦綺機事奕局新芳艷念揺落馳驅有悲辛春秋共
社祀竹筊祈土神上言風雨順下言官長仁俯仰同怡
曠歲晏烹鷄豚
　　　前題　　　　　　　　　　　劉淵甫
停車入田家坐我澠水傍飲我春甕酒納我槐隂涼杖
屨三兩翁相與談𠂻腸今年二麥少苦被飛蝗傷皷鑼
互擊咶捕逐多奔忙近速官家租舊穀先空倉强留絹
在軸欄内幾牛羊休除心内病且救眼前瘡日夜望禾
黍不見禾黍黄入口無飽飯上身惟粗裳貧富有衣食
誰願進公堂樂少苦時多數日思安康
　　　又
田夫不生疾田婦不生妬兒女共嘻笑等閒少嗔怒五
穀半收成四時多雨露身外何憂愁從容度朝暮編荆
慣作扉繞屋更栽樹無事不入城愛向村中住偶爾招
親朋歡顔好相遇正值黄鷄肥園圃伸薄具彼我俱真
率荒涼有佳趣膏腴知難得朴實無他慕自然生善心
終歲惟土務
　　　前題　　　　　　　　　　　楊應奎
我屋近南山我圃連滄洲田疇時雨足禾黍正油油閒
歩看晴野偶然隨海鷗何期柴門下好客為我留盤俎
無兼味瓦缶注黄流一斟復一酌賔主醉沉浮傲然天
壤間坦率更何憂送客出門去北牕風颼颼五栁亦何
人此意堪與儔
　　　又
刈麥復種豆枯槎嫩芽長積雨荒草萊揮鋤去其莽縣
胥催夏税東西號呼響斛麥輸官倉中心獨惘惘夜眠
背始帖粥食亦安爽䇿杖看山雲野老共來徃相與話
桑麻多言今勝曩貧者雖無食禾黍亦可仰歸來頌七
月可以當擊壤
　　　幽居　　　　　　　　　　　石存禮
幽居近城府而無城府迹耕鑿樂歲時樵木共朝夕鳥
啼芳樹深犬吠村巷僻乘閒或杖屨有酒邀隣客掃石
奠盞斝藉草為茵席陶然忘外求所願非所適
　　　前題　　　　　　　　　　　馮　裕
解綬二十載卜築此屋廬茅茨自翦伐歲月忽居諸石
田八九畝榆栁三五株呼童課耕作植杖聊舒徐閒門
白晝寂村中嘉客疎時有田夫飲曽勞長者車持竿惜
黍禾驅雀登邱墟平生巧智絶但喜子孫愚細酌瓦缶
酒慢摘荒園蔬涼颸動籬落安飽願無餘
　　　前題　　　　　　　　　　　劉澄甫
我屋對西山青溪臨北牖誰謂羲皇人自學䝉荘叟燕
雀易帡幪鴻鵠爾何有長歌伐木詩輕擊種豆缶行玩
溪上魚坐憩門前栁畦同漢隂灌耕與沮溺耦菽粟足
朝夕圖書忻左右晚年好道術況復厭奔走黄庭朝玉
極白齒緘金口蕭然塵外居税駕得衰朽
　　　前題　　　　　　　　　　　黄　卿
素業出郊坰重揖幽棲廬桑麻宜土脉平疇便耕鋤渉
澗玩清溜引溪滋園蔬雜芳間緑蓧石磴垂蘼蕪白雲
沒巖岫蒼嵐忽有無四時絶氛雜樵木相招呼松葉釀
秫酒野酌斷𤓰壺猿鹿狎羔犢白鳥集松梧優游逾臺
榭十畝等江湖
　　　又
夙愛滄洲濶歸來體力康茅茨預綯索薜蘿結垣牆奇
石移當牖修竹植成行靜較養鶴訣博求术苓方宛宛
素志友琴書在隣荘野徑恣迎訪嘯咏對藜牀探賞遍
林壑登頓互扶将慮淡中如腴志寧日晷長門前撫􁁉
鷺游衍莫相忘
　　　前題　　　　　　　　　　　劉淵甫
敞扉隔㕓市過徃無塵車旁人多笑僻吾獨守吾廬草
色自青青當門不須鋤出門歩先懶延客髮纔梳不沽
簾肆名即同巖穴居何以度歲時賴有古人書陋巷豈
不足髙棟空有餘違世甘所終安常獨晏如
　　　又
靜處非寂寞適巳即坦平少識敢絶交似野仍在城隂
隨碧梧宻風動松柏聲雖無桃李繁頗覺蓬茅清琴招
舞鶴至道為灌園成巳愧青雲姿多從白石生乆卜鄰
翁好不為侯門營門外各有求世路徒縱横
　　　前題　　　　　　　　　　　楊應奎
卜築當郡城而我居獨幽深巷輪蹄逺小園樹木稠牆
垣甃白石前街臨清流茅屋僅數楹圖書列四周牀上
懸鳴琴古調莫能儔秋風颯然至披襟一坐酬眼前無
長物竹菊三兩疇日午宻隂轉散髮詠公劉真樂在讀
書日與聖賢游或時忘盥櫛巾服亦懶求但祝年穀登
非為稻粱謀
　　　與友人野飲　　　　　　　　馮　裕
地僻塵埃淨幽居嘉樹林故人忽相過攜壺就清隂南
溪瀉長湍西山出逺岑野花向我笑山鳥為我吟一觴
間一詠觴盡還自斟相對無雜言蕭然獨鳴琴琴亦不
在絃極目白雲深
　　　前題　　　　　　　　　　　劉澄甫
山林殘暑退尊罍髙晏初不願華屋醉但約野亭沽同
心五六人興至命巾車出郭謝塵鞅列席俯厓隅石榻
坐自叙水閣行相呼開襟對蘿薜登髙酌茱萸青山作
屛障緑竹䕃庖厨折荷當杯杓聞鳥吹笙竽翠烹沼沚
菜白煮溪澗魚引滿不用勸日暮歡有餘歎息時易邁
放浪豈常俱細讀止酒詩陶令非區區
　　　前題　　　　　　　　　　　黄　卿
登臨客不速相将歩郊原藉草諧嘉㑹匏樽采薇荃蟲
鳴時序改既雨林芳鮮絳雲巻復舒羣山當目前拾薪
烹鷄黍瓦釡支頽垣逺聞樵牧曲倚和白雲篇物儉跡
自雅志洽物無牽晷移索杖屨中飲戒流連
　　　前題　　　　　　　　　　　劉淵甫
暮年寡儔匹郊設惟常饌良友對舉觴笑傲非荒晏語
言合倫序巾服隨簡便我生知止足於世無歆羨行吟
寧幾何物態忽催變雜花映瓦缶微風吹酡面北山不
剪萊榮辱空交戰歸去命兒扶就中有真見
　　　止道士伐雲門山石　　　　　劉澄甫
澤居宜惜水巖居宜愛山天物豈可暴物理固其然道
士逺方來結搆雲門巔钃屋亦奚為而使山石殘開山
不種玉移石匪補天本意事耕稼胡乃專鑱刓碧嶂失
顔色丹崖損巑岏吾将訴真宰願保貞堅全五丁鑿劍
閣巨靈劈華巔道路雖日闢混沌恐不完從兹祝山靈
永為䕶層巒
　　　三顧圖　　　　　　　　　　黄　卿
昔人重繪畫解寫髙人跡斯圖三雄姿一蛟兩虎貘凌
空蹴山氣面帶憂時色山徑匿車徒中林收戈㦸蒼岡
松桂叢衡茅卧龍宅名並渭濵隱才包管樂䇿奸雄耀
百戰帝胄一何厄渴問渡海津獲假擎天力一顧阻煙
霞再顧虗泉石三顧罄䖍恭掃廬愜迎覿坐談定鼎足
慷慨分漢賊驅馳許致身魚水歡莫逆皎皎莘野聘洒
落協真契兩将本迅烈宛宛同尊德魏呉多健夫俛首
鷹犬食厯數有向背漢疆難再闢成敗論豪傑鉛鐵愈
圭璧寥寥曠千載披軸三嘆息
　　　前題　　　　　　　　　　　劉淵甫
華封拜乘雲崆峒請順風聖帝及明王師士恒相同披
圖想枉顧先主三曲躬疆域乆運籌禮貌宜尊崇不然
孔明輩輕舍草廬中志定時有違食少事無窮真才天
固縱炎祚運自終分鼎勢巳去卧龍谷遂空仲達怵遺
烈出師表孤忠本愜髙祖墓豈比商山翁興敗難逆料
遺像悲英雄
　　　謝安石遊東山圖　　　　　　劉澄甫
吾生愛山水頗悉登臨興安石何為者獨占東山勝丹
青殊好奇咫尺千里徑石頭若虎踞長江如練靚微茫
煙氣浮杳靄雲霞映但見古寺宇不聞石鐘磬緑樹隱
琴樽紅顔似歌詠彷彿世上仙沉湎酒中聖淡掃華嵓
虗重抹金陵盛陽陂草木光隂厓巒壑瞑狂遊折屐齒
清談麾麈柄遥指廊廟姿豈是山林性九原如可起蒼
生今巳病
　　　初冬宿田舍　　　　　　　　馮　裕
滌塲忽孟冬白日壓西谷牛羊飽知還羣鳥投林木余
本田間人合就田家宿主人出相迎白髮被野服空庭
陳耒耜小案無簡牘不復知城市相對話耕牧且喜年
甫登況復酒新熟佐酒有野蔬授餐惟豆粥禮意雖坦
平語言頗諄復村犬夜不驚日髙睡猶熟桃源不可尋
時就此茅屋
　　　前題　　　　　　　　　　　劉澄甫
十月日初吉祭掃歸塋麓山蹊未百里薄晚田舍宿入
門見蒼松夾道滿修竹老翁出欵接童子相追逐黄雲
禾登塲白煙草屯屋移席俯寒流開味羅野蔌霜枯蟹
尚肥桑落酒應熟擊鮮收兔罝投竿啟魚簏持盃每勸
酬淳雅甚可掬不覺情意洽但見話言凟諄復戒車徒
殷勤慰僮僕犬吠明月上犢鳴霜檻伏清晨别主人長
嘯出林谷身世浮雲空富貴鳥過目浩歌歸去來田園
遂幽獨
　　　前題　　　　　　　　　　　劉淵甫
首冬罷田功野夫同棲息履寒趂晴旭茅廬亟修飭留
憩近青山良夜轉閴寂隔溪聞昏鐘床上見促織微月
稍流輝庭階澹生色焚柏煙相縈燒葉竈欲熄短擎讀
南華倦即展茵簀拊枕魂夢安頓覺銷結習鷄鳴各營
趨回首猶佇立
　　　海溢　　　　　　　　　　　劉澄甫
東方有靈海萬水咸朝宗委輸端不竭歸墟積難窮乾
坤朝夕池日月升沉宫湯旱未云嗇堯水寧聞豐嘉靖
丙申歲十月當孟冬海水忽簸揚夜半聲如鐘浮楂落
碧漢若木捲飛蓬天呉發震怒陽侯爭長雄碣石濺漂
沫鵬翼摶髙空側岸走黿鼉逺峰卧蛟龍斯民化魚鱉
劫數嗟遭逢室家盡汨沒妻孥困蒿叢百里俱浩渺村
落無遺蹤營窟尚無托何事共租庸誰能鎖支祈為我
息颶風桑田如可變露禱迴蒼穹
　　　白髮　　　　　　　　　　　馮　裕
去年一莖摘今年數莖白去年顔色好今年顔色老人
生安得長青春喚歌貰酒休辭貧黑頭一白難再烏君
不見秋草枯
　　　前題　　　　　　　　　　　　劉澄甫
人見白髮憂我見白髮喜憂多勲業長喜遂室家邇想
當初白時星星數莖起朝夕頻覽鏡拔鑷以未巳種種
至華巔愛惜復修理返黑頓覺難從白得衰始悠悠思
古人茫茫孰可擬二老歸周王四皓翼太子耼耳度函
谷榮期樂桑梓出處本不同髮白一而巳吾也老無用
所幸尚有齒終賈愧巳多廣受頗知止白髮如有神歲
除謹當祀
　　　前題　　　　　　　　　　　黄　卿
昔我視壯士垂素屢嘆惜晨梳見數莖憮憮憶頒白頭
顱無零霜明鏡㸃鬒黑日月迅馳馭形質豈金石營營
思無限辛疲兼憂戚大藥未可成鑷拔漫何益知哲諒
同然㫖酒娯朝夕
　　　前題　　　　　　　　　　　劉淵甫
巳知老漸至不謂髮便白深藏亦何為欲變渾無䇿每
為白髮嘆髮返向我責萬事隨逝波百年如過隙未來
尚足待既徃空念昔如雲盛有時似雪竟何益從今復
覽鏡自遣仍自釋中歲巳蹬蹭晚途省奔役
　　　謝僧惠茶
老衲採山華碧茗樹方茁弱荄如剪韭長芽捲雀舌曉
露徐挹潤晴旭暴復潔緘藏香積乆持贈意獨切滌鼎
汲冽泉刈薪自煎熱悠然酌瓦鉢渴喉慰甘飶吟哦興
轉豪煩囂遽清澈方外有賞音市飲徒餔啜施金轉恐
俗答贈有薇蕨
　　　冬隂　　　　　　　　　　　馮　裕
𤣥冬風怒號同雲四野起雪花萬里飛凍合滄溟水玉
樓驚髙寒窮簷半生死曝背我無由何以獻天子
　　　過揚子江聞金山寺鐘　　　　楊應奎
布帆江上來蒼茫問京口潮隨𤓰歩上船泊金山右海
門月初出炯炯照髙牖澤國煙未滅蕭蕭映枯栁巉巖
嵌招提虗空煥星斗僧去自鳴鐘客來且沽酒悠揚物
外音杳藹雲中叩始疑老龍吟忽訝鯨魚吼老衲起晨
炊漁郎候罟罶鍾陵霜落初姑蘇夜半後翻憶長樂宫
衣裳遂奔走薄業豈足銘虗譽徒爾負明發戒征途天
涯重囘首
　　　擬渉江采芙蓉　　　　　　　馮　裕
渉江采芙蓉芙蓉花正開采之寄美人欲寄平生懐美
人在白雲三年與我乖有恨不能飛日暮登崔嵬
　　　前題　　　　　　　　　　　黄　卿
海州有靈藥兼之華茝芷我願采且擷結束寄知巳道
路修且阻行行隔江水昔君遺素管拂拭常在几朗月
瞻望同停雲空復爾豈無杯酒歡素心良如是
　　　擬明月何皎皎　　　　　　　馮　裕
明月何皎皎四壁蟲聲悲良人别三秋夜夜夢清輝忽
覺不相見披衣倚雙扉南來雁行多何以音書稀願逐
雙黄鳥凌風奮翅飛
　　　擬古三首
東方有扶桑盤踞幾千里枝葉拂紅日根入滄溟底仙
遊十二洲鶴馭時一止日月忽徃來脉脉無終始美人
隔湘江寄我一書緘情意殊委曲字畫復嬋娟藏之懐
袖中時時一披閲人生非金石能堪幾迴别秋風入孤
櫺疎窓見明月
梧桐在朝陽雝雝鳳凰鳴神龍騰碧海靄靄濃雲升上
有堯舜君臯夔列明庭寄語悠悠者洗耳難為名
　　　擬西北有髙樓　　　　　　　黄　卿
北望鬱峻極層閣薄青冥飛甍接山杪簾箔凝明星臺
陛不可躡杳然朱絃聲一鼓涼思起轉奏微霜零倐疑
素女調轉傷扊扅情悠悠度縹緲願言徹泰清音節何
足異感慨極平生終當招鴻鵠翩翩翔滄溟
　　　前題　　　　　　　　　　　劉澄甫
西北有髙樓岌嶪接閶闔森森虎豹維隱隱虬龍窟沉
沉九重深茫茫萬里濶大明麗崇霄浮雲忽闇曶白虹
貫非常欃槍出為孽雖錬五色石疇能補天闕力開衡
山雲莫解明主惑直道罔不黜俛首三嘆息
　　　擬青青陵上柏　　　　　　　黄　卿
營營花上蜂栩栩園中蝶浮生巳多勤爾亦競時節日
馭西赴急同願樂耆耋良時坐朗暉不遊空自潔名城
多貴介樓閣何岌嶪寳馬遍坊郭㑹晏羅醇飶盤桓盡
歲華豈復知愁絶慷慨自無當硜硜哂疎拙
　　　擬今日良宴㑹
今我何不樂良朋自相招園蔬滌清沼瓦罍開醇醪中
席忽擊筑客起吹洞簫賞音握我手㑹意豈歌謡逺眺
指仙島仰視杳丹霄誰言羽翰捷踟蹰對蓬蒿
　
　
　
　
　海岱㑹集巻三
欽定四庫全書
　海岱㑹集巻四
　　五言古詩
　　　過邯鄲訪盧生夢處　　　　　劉澄甫
閲世若談夢全形如繫風蕉鹿互得失柯蟻僭王封髙
人喜曠達志士推豪雄伏讀枕中記隠顯頃刻終狂歌
天姥吟出入烟霞重偶行邯鄲道下馬尋遺蹤棟宇半
漫漶草樹揺蒨葱盧生睡未醒吕翁何可逢路隅沽濁
醪一醉逰洪濛軒轅樂華胥文王徴非熊䝉叟竟為蝶
丁固乃生松轉覺夢中夢寜知空外空徘徊弗能去悵
望西山峯
　　　前題　　　　　　　　　　　楊應奎
邯山紆嵸巃叢臺夾疎栁茅店古城邊荒堞帶虚牖昔
聞黄梁館寂寞千載後盧生風火腸一枕遽囬首世縁
本幻寐浮生漫奔走不見平原客馳躍誰能乆至人未
易逢賴兹傳不朽土人有深意建祠當道右遺像瞻清
虚悵然厭紛糾感慨夢中人無聊對尊酒
　　　聽海山談三山　　　　　　　馮　裕
我行倦扳登華樓卧明月時有緑髪翁相期採薇蕨顧
我發㣲哂清風振林樾坐談三神山海上留真窟蓬莱
髙嵯峨方壷燦銀闕瀛洲何茫茫弱水𣺌難越聞言動
深省自審非仙骨俯爾學清虚澹然忘干謁天鷄聞扶
桑興至欲乘筏倘逢安期生因之泛溟渤客去不成寐
悵望待明發
　　　石門　　　　　　　　　　　石存禮
杖屨從所適愛此石門行川原斂飛雨佳木當春榮興
言磐石間坐看雲氣生徘徊日將夕山水有餘清
　　　前題　　　　　　　　　　　馮　裕
初夏逰石門杖藜緣蘿徑遥遥見招提卓午殿中磬峭
壁挿半天流泉滿清聽斜陽下西淵山中倐巳暝月出
照崖松狂歌谷相應老僧無一言但採松花贈
　　　又
亭亭石門山隂隂蔽丘壑泉流髙下洞壁倚虚危閣喬
松翠重叠野花委紅萼日午嵐氣開夕陽佳景薄鐘磬
杳梵宇車馬逺城郭若許幽人棲不負老僧諾樹杪坐
青雲尊前招白鶴石床到即眠甕牖無待鑿月出神愈
清山空心亦濶谷口懐子真歸與甘淡薄
　　　前題　　　　　　　　　　　黄　卿
石門闢如懸望望數石磴雨度風日淑麓轉薜蘿徑夾
嶺對蒼蔚後嶂如倚凭峻極碍晴旭生雲或隠暝盤據
古蘭若林樾聞鐘磬方龕無斧鑿一竅㵼潾㼆削壁饒
松栢層層互樛牚散歩賞未足留憇待僧定灔灔波浮
月林光掩飛映何當呼良繪摸擬恐未稱履幽輕華扉
得竒等寤醒予自耽遁棲同逰多逸興臨發促深巵磐
石紛留詠
　　　浴蠶　　　　　　　　　　　楊應奎
謀生有常理畊桑衣食源豈能静無事而乃卧髙軒新
春整舊貫農事已堪敦條桑滿絲阡歸室蠶正䌓浴罷
紛成箔露葉碎供飱苦心探凉燠庶得慰朝昏閒下茅
簷下對花且開尊但願絲穀登辛勤何足言
　　　古意　　　　　　　　　　　馮　裕
鯤魚化為鵬搏蕩九萬里朝刷北海湄暮宿南溟涘世
局未能容道大不可毁囬頭笑斥鷃寕與爾輩比嗟我
孔與孟所如曷多訾臨流或問津出晝但隠几安常而
保身若時以為理悠悠千載間出處有遺軌
　　　前題　　　　　　　　　　　劉澄甫
穆滿馭八駿瑶池宴萬里神禹坐卑宫光隂惜分晷奢
儉肇興亡由來多伏倚鎬京天子逰細栁將軍壘寒暑
困征役日夜苦瘡痏居者憶翠華國士讓黄綺懸思千
載前聖賢道或否龍逢何剖心屈原竟投水堯舜倘在
上巢由甘洗耳感遇卧幽壑嘆息吾老矣
　　　靈巖寺仙刻　　　　　　　　黄　卿
岱隂標名勝古刹開秘蹟聞昔巨鶴棲岩洞有題刻孤
亭覽峯巒伊誰移斯壁蜿蜒紫姑書復似倉頡畫壯士
擲戈劍鷙隼舒羽翼烟藤維喬柯寒崖蟄虺蜴僧言毛
中書留宿臨兹石人間自好竒紛紛逺登陟青山須呵
䕶風雨恐滅跡
　　　懐管寜　　　　　　　　　　楊應奎
㓜安青雲士非時效泥蟠同志乃定交割席凜氷寒倐
然逺汙濁逾海障狂瀾千載仰斯人逸駕不可攀
　　　殘菊　　　　　　　　　　　劉澄甫
九日節序佳白雁來賔候十月霜氣濃黄菊離披瘦落
英真可餐殘枝為誰秀采采未盈把蕭蕭豈堪嗅漠漠
鳥下巢藹藹雲入岫虚對南山松恐負東籬叟白衣不
見至空庭徒搔首
　　　前題　　　　　　　　　　　陳　經
離離黄金花珊珊碧玉蘭秋風花正開秋霜花始殘餘
香竟不滅落英亦可餐服以延修齡佩以比幽蘭至性
含純和嚴凝何足嘆願言崇愛䕶從今保嵗寒
　　　適意
徒歌逍遥曲散歩舊田廬仕宦如倦旅風波浩歸歟農
夫樂嵗稔園人滋新蔬花竹滿幽徑鷄鴨啄前除山茗
及春採黍酒連甕儲三川聚巨賈京市鳴笙竽南有下
灘船北有下坂輿鵬鳶在霄漢鶉雀止搶榆隣有炙背
叟卑論乃起予委懐兹咫尺宿願詎無餘
　　　又
人生貴適意所樂在閒居春雨但種藥秋江時釣魚同
社南山老明牕讀道書萬鍾不足慕一飽願無餘門有
鳥雀羅巷無卿相車白茅覆破屋黄葉摘新蔬陶潛醉
兀兀莊周夢蘧蘧曽識無何有翛然返太初
　　　又
髙陵變深谷桑田生白波千年河一清百嵗能幾何頺
顔不再頳鬒髪忽以皤人生貴適意富貴安足多詩酒
聊自娱親友日相過我歌聲金石我舞形婆娑至樂在
性情非必綺與羅長安多豪俠甲第鬱嵯峨南隣吹笙
竽北里鳴絃歌卜夜以繼晝流連若懸河猶云日不足
春風顔未酡嗟嗟乾没輩遲暮空蹉跎
　　　杜古狂伊尹耕莘圖　　　　　陳　經
阿衡誰物色傴僂耕有莘天命一代佐龍徳寜乆淪朝
為南畆叟暮作元勲臣昔當秉耒時豈殊山野民一朝
應聘出四海咸更新乾坤一開闢率土絶荆榛君民為
堯舜風俗還樸淳茫茫宇宙間躬耕豈乏人雷雲空瑰
竒胼胝徒苦辛不然千萬祀胡為寫其真
　　　又
時盛巖穴空俊乂集京國國門有散人長懐咸一徳不
盡伐商圖獨貌莘野蹟耒耜古制殊幘服今未識優㳺
獨樂容左右墳典䇿畎畆有餘資桀湯孰休戚商廷亟
聘徴吾道豈終寂滄海有靈隠雷起播膏澤寄言今薦
賢慎勿按圖索
　　　孟嘗君淘米澗　　　　　　　陳　經
廣固城西隅遥見孟嘗居云有淘米澗養士三千餘周
東世板蕩舊都成丘墟所養刀劍客强半雜屠沽鳯凰
飽琅玕鷄豚甘蝍蛆天馬厭龍芻芻棧非所圖西伯善
養老鷹揚奮海區醴酒椘不設穆生歸田廬聖賢貴大
節君子不虛拘所以田公子徒釣養士譽徘徊古澗間
日暮空踟蹰
　　　天津觀潮
天津一巨壑渤澥通滄溟北跨青丘小東接丹穴平尾
閭泄不虛萬川歸不盈四極杳無際滉瀁浮太清天吴
無恬波朝夕揚泙渹潮來雪山立潮迴奔雷轟乘桴尼
父嗟望洋莊叟情一顧壯心魄瞬息悲吾生願言羿弓
射安流無怒驚甘淵浴白日扶木撑青㝠遹觀干戈輯
無復東南傾
　　　送黄海亭適江右　　　　　　馮　裕
東方有髙士結亭在海野優㳺二十年所志惟大雅翻
然謁帝庭上䇿擬董賈宦跡遍四方琴書随匹馬忽賦
歸去來洋溪結詩社風月共謳吟時時飛玉斝謝安棲
東山清朝誰肯舍西江紫薇堂好雨當春灑我贈海亭
行衷素應傾寫滄海足大觀還當歸善下
　　　放言
南華有真人大隠濠梁邊虛襟涵八荒白眼望青天粃
糠擬堯舜瞬息齊殤籛秋水到北海河伯不敢前紛紛
百家語争似逍遥篇稽首拜下風悠悠千萬年
　　　送陳東渚北上
皎皎東渚翁立朝三十載蓼莪起秋風歸來棲北海一
從援琴後野叟日相待遨逰淄渑濵白蘋共采采珠林
結詩社雲烟慚對壘女蘿附蒼松南山何磊磊春花與
秋月對酒殊樂愷虞廷咨䕫龍徴書貤光彩四牡發齊
郊我心惄如餒别筵倒清樽芹羹間魚醢郵亭薫風長
葵花正蓓蕾願言傾此心皓首以不改
　　　夏日山中訪隠士　　　　　　石存禮
治世有隠淪幽居出塵境逍遥塵外心駘蕩山中景時
豐官税輸野曠人迹屛雨晴農事餘禾苗綠成頃俯仰
堪輿間安閒乃天幸曉來門尚闗鳥啼夢初醒客至啟
南軒坐消白晝永遺編共討論㣲言發深省髙林暑氣
無清風襲衣冷盤桓興未䦨夕陽下西嶺
　　　秋意
草蟲堦下鳴聽乆猶未歇掩巻坐泬寥秋聲振林樾人
生無幾何為樂不可輟風吹浮雲開送我半牕月逍遥
歩前庭孤螢自明滅
　
　
　
　
　
　
　
　
　
　海岱㑹集巻四
欽定四庫全書
　海岱㑹集巻五
　　七言古詩
　　　觀獵　　　　　　　　　　　黄　卿
長風吹林原野濶淺雪出草晴漠漠峱山射手紛較獵
雙弧飛鞚攜繒繳老鷹半空躍䎘䎘健犬起立復蹲縮
狐駭兎蹶澤雉藏四馳斜路穿叢谷兒童狂呼滿山阿
白髪舊捋偶相過須臾瀝血積獲多文皮錦翼細馬䭾
五陵俠少膽氣麄邯鄲騮駿騁通衢我言驍健須壯圖
何不徃射虎與貙瑣瑣肉食焉有無
　　　文丞相祠　　　　　　　　　馮　裕
文公昔嘆巡逺忠今人凜凜更稱公唐家中厄宋季葉
勁草不折悲霜風嶮巇濤浪屢傾覆楚國南冠日痛哭
七尺甘為社稷死寸心尚冀中原復髙皇蕩㓂公魂安
崇堂爼豆朝衣冠祠廟千秋杜宇泣階墀百尺杉松寒
天青日白拜祠下肅如有風動屋瓦龍鯨矯矯想像難
獨有一言建祠者宋多節義昔無儔偕公勤王皆英流
讓生争死趙與劉何不配食此江頭
　　　夢逰勞山
昔聞人説勞山髙巉巉萬仭摩層霄卓午茅齋正髙卧
彷彿仙杖随盧敖長風吹衣度海水玉樓瓊閣重雲起
萬壑千岩朗不迷名花竒藥紛相似坐對獅石窺龍巖
長䕨百尺垂松杉靈風蕭蕭飄玉瑟瀑布細細開珠簾
逢萌幽棲如可覩竹觧成龍杏伏虎仙人獨坐玉虛岩
恍若目成不相語欲語不語凌太空海東片片丹霞紅
倐忽雷雨垂火澤頃刻日月開鴻濛覺來尚憶仙人曲
坐教三島生茅屋人世營營無了休枕上片時逰亦足
　　　六駿圖
周王八馬何為者太宗六駿家天下何人揮灑入毫素
逸氣如雲汗流赭天閑十二玉花驄西極萬里能呼風
拳毛騧子殊可愛九良七跡七騶空的顱漫渡澶溪水
騅乎不逝徒為耳天䇿上將善駕馭四方豪傑從龍起
人馬相得意氣雄糢糊雲錦驚飛鴻一破黒闥再世充
功成逈立明光宫時危草昧或賴此不吝千金就燕市
騰黄腰䮍何代無但恐不遇九方爾天生絶足為英雄
鹽車鼓車難為功明王有道却走馬駿骨權竒伏櫪下
　　　穀貴嘆
齊東野老行嘆息枵腹杖黎脚無力忽聞官糶到城中
赤手低眉淚沾臆徃年斗米數十錢今嵗青蚨百餘翼
穉子奔波類鵠形瘦妻伶仃如土色蓽門採摘啖蔬甲
中産經營賣首飾大麥未黄小麥青東鄰巳竄西鄰踣
三春無雨口嗷嗷百里絶烟心惻惻命危未免委溝壑
病起猶來看稼穡菽粟由來價轉髙蠶絲屈指抽未得
災疹流行可奈何蒼天胡為至此極幸賴聖明減田租
不爾室家盡逃匿有司誰上流民圖征夫徒抱杞人識
救荒安得富青州佇望全生活鄉國
　　　重七夕行
秋空無雲月正明銀河不動波無聲牽牛織女兩相望
烏鵲仙橋一道横相逢共記争相識天上雙雙罷畊織
自憐歡㑹能幾時且喜今年遇重夕西風桂渚生夜凉
仙裙玉佩含秋香只恐曉漏驚殘夢莫遣金鷄催斷腸
柔腸欲綰同心結樂極翻成怨離别怨離别一何苦不
見姮娥棲廣寒年年空學霓裳舞
　　　前題
前月七夕月皎皎人家女郎都乞巧今月七夕更持針
仙裙玉佩何嫋嫋借問女郎欲何為前夕乞巧巧還少
徃嵗織女㑹牽牛烏鵲填河一度逰今年何幸得重㑹
新橋突兀風悠悠安得年年閏七月束薪載詠多綢繆
海濵老翁當此夕憂喜紛紛忽交積所憂世上巧者多
所喜女牛聊委曲憂喜疊來無了時爛醉庭前卧松石
　　　前題　　　　　　　　　　　劉澄甫
此月此日重七夕銀河炯炯當牕碧牽牛玉軶幸再驤
織女金梭喜仍擲秋風裊裊天宇清秋露盈盈桂花白
一年一度尚風波兩夕兩情寜間隔世上萬事𣺌難期
漢外雙星㑹豈易兒女階畔羅酒漿烏鵲橋邊修羽翮
前月乞巧巧如何此日乞巧巧須益陳𤓰列果復綺筵
結綵穿針競瑶席雲幄淹留軾帝車丹霞掩映支機石
風雲得㑹或偶然魚水還同轉生隙牛女再遇非等閒
上下重交真莫逆
　　　夏日山中訪隠士　　　　　　馮　裕
南山深處栖雲翁茅菴結在懸崖東侵晨攜壺聊一訪
青松紫竹來薫風科頭箕踞坐仙石深杯共酌蒼顔紅
小橋西邊舞雙鶴海天雨霽拖長虹流水從來厭世事
白雲相對談參同雙眼望天發長嘯乍疑杖屨㳺崆峒
日落遲遲欲歸去疎林月出青山空
　　　秋夜
金風昨夜過林麓石田黑黍新成熟穫來釀得雲安春
中夜隣家聞清馥海天半月出東嶺却憶髙人在空谷
折簡呼童去相邀藜杖迎將深巷曲到來草亭忘主賔
試取葛巾聊躑躅連呼五白看飛觴耳熱髙歌自擊筑
秋風漠漠呌鴻雁柴門寂寂留麋鹿興來拄杖上南山
一覽周天開醉目
　　　馬逺枯木寒鴉圖
南宋畫師數馬逺閒作枯木寒鴉圖老幹槎牙仍上竦
歸羽翩翩時相呼朔風飄揺棲未定寒烟倒挂半有無
老懐對此亦冷落南鄰好酒方待沽醉來拂拭方束素
更冩鳯凰鳴碧梧
　　　寒夜與友人共酌賞瓶梅　　　劉澄甫
草閣沉沉燈燼落山雲脉脉雪霰作柴門侵晚苦蕭森
石鼎臨牕甘寂寞故人誰為憫貂裘鄰友興來同野酌
忘機暖語不知寒折取江梅共酬酢數枝瓊蕋玉壺中
漏屋留香光綽約且須細細共流霞但覺馡馡對幽壑
梅花與友本無期我謂梅花足三樂雪裏憐渠花似氷
燈前顧我髪如鶴五更五㸃罷擊柝一蕋一杯仍大嚼
天明客去余就眠近午垂頭夢寥廓
　　　春雪
東風連夜彤雲起雪片霏霏數千里半消半凍花發遲
兩洋滚滚添春水南畆沾濡老農喜履穿愁殺東郭子
老夫憂喜總不知醉來獨隠烏皮几
　　　前題
春風慘惻彤雲翻洛陽清晝卧袁安閉門彷彿聞霡霂
穴牕淅瀝窺團欒勾芒偶駕玉龍背屏翳却阻水巖端
始疑李萼迸階砌忽訝栁絮飛䦨干紛紛委地消欲盡
脉脉隔簾閒自看江妃索寞舞帶緩素娥憔悴歌音慳
臺榭霏霏烟半濕鶯花寂寂愁不乾草庭語噤鳥閴絶
玉壺影瘦梅彫殘元夕蕭疎少燈火豐年且免無饑寒
　　　前題　　　　　　　　　　　黄　卿
連朝㣲温雲漸宻曉時飛雪宵轉劇細數六花半缺全
擁巷浮堦不勝屐皃童競走玩瑶華白髪田翁獨嘆嘖
是時霡霂頗沾濡臘前况已見三白去年已日三尺强
上戕百果下損麥𤣥㝠成功寂已退萬類正仰三陽澤
幸爾流鶯尚不來即為早鴻念羽翮溪南好事蒼江翁
冒寒折簡急邀客共賞新林綴莖萼莫待花殷方設席
酒酣風起日近晡四望杲杲遙空碧
　　　春日山中尋泉　　　　　　　馮　裕
谷風徐來春日閒醉呼童子尋寒泉杖藜穿雲二三里
桃花片片浮清漣沿流再行到山麓卓午遂得窮真源
清泠一掬濯我纓更洗兩耳祛囂煩泉傍有白石可以
當几筵山上有黄鳥可以當管絃一飲三百杯一吟數
十篇西嶺日沉羣鳥宿酒空月出方言還
　　　過圯上懐張子房
彭城城外佳山水黄樓樓下日流峙濁河混混幾時清
長橋落落尚名圯毎思漢室張子房一代風雲從此起
秦鹿持角無定蹤楚猴簮冠何足齒泗上亭長乃真龍
麾下將軍盡虎兕邂逅初從運籌䇿道義肯負全終始
壯士金鎚博浪沙亞夫玉斗鴻門壘談兵早師黄石公
辟穀晚學赤松子明哲保身信有之蕭相韓侯徒爾爾
　　　聽阮短歌　　　　　　　　　劉淵甫
燕歌楚舞世所羡趙瑟秦筝媚髙宴何處佳人來撥阮
衆樂無聲皆驚嘆四絃彷彿琵琶同鳯凰一鳴驚梧桐
素影連環抱明月清角徃復悲回風楊花飄飄落江渚
野禽啾啾雜鶯語胡笳塞外多哀怨江州亭前泣羈旅
争如月下聽鳴琴髙山流水逢知音竹林千載亦竒興
草堂一夜清塵心
　　　燕臺曲　　　　　　　　　　黄　卿
燕王臺映雲山蒼闔閭晨啟金輝煌清揚一人何時别
寳裝躍馬來觀光易水瀲灧西山青春風紫陌繁花明
御栁縈烟千萬縷綠牕曉夢聞流鶯牕外睍睆去不留
上苑笙簧調歌喉邯鄲舞隊吴娃館錦叠青樓珠帳晚
王孫公子擲賥珍鈿案喧喝金杯淺海倭進鷹矯凌空
大宛天馬足生風健踠驍臂相追逐名城嘖嘖誰相雄
南有鴛鴦北翬鵗梭間宛轉嘆復喜芙蓉紅簇蓮子堅
邊霜欲渡沙雁起千古燕臺峻且孤萬峯枕帶滄溟水
　　　雲門山絶頂新搆小亭　　　　楊應奎
雲門髙削金芙蓉晶熒空曠走㳺龍何處髙人在空谷
乃向危顛結華屋亭亭獨立古石壇長風颯颯動髙寒
星辰錯落手可攀玉女夜降錦囊翻自是孤絶可獨徃
白榆朱草次第長軒棟虚白趂髙巔吐納沆瀣心神爽
　　　雲門書屋　　　　　　　　　劉澄甫
雲門壁立髙崔嵬劈峯隠隠雙掌開千巖萬壑宗泰岱
龍飛鳯舞接蓬莱烟外樹吞大雲寺溪邊橋枕升仙臺
一逕窈窕若盤谷馮子幽居饒松竹年少欲勒北山文
選竒占勝終南麓不羡王君寳繪堂且營李氏藏書屋
案頭螢火乍昏明牕下鷄聲逓晨宿白衣卿相如等閒
碧山學士媚孤獨晴雲出岫賦歸來夜雨同心歌伐木
疑學宫墻過數仭更兼圖史傳心印父子行藏希孔顔
兄弟經綸致堯舜
　　　聽雪　　　　　　　　　　　陳　經
朔風夜度流沙黑海凍雲凝天地塞𤣥冥申令幻氷花
滕六逥車周八極碎窮屑玉一何輕填谷堙山杳莫測
蒼龍泣天竹亂折老鶴呌空松半踣寒聲騷屑屋隙入
氷威烈栗重帷逼披裘推牕開凍眼糢糊似入不夜國
金輪曉騰三尺髙倐忽送出江山色隂陽慘舒未可窮
坐對南榮長太息
　　　醉樵歌
有美人兮山之曲衣食無營採薪足得錢沽酒醉且歸
還向山中伐山木許許一聲天地空青山無人白雲宿
　　　山泉精舍　　　　　　　　　馮　裕
兩山重重泉曲曲髙人傍此結茅屋蓬牕引入清風來
白雲常在簷阿宿堦前紫竹幾千竿架上牙籖三萬軸
淵明黍熟多釀酒陶然一醉東籬菊閭山老翁日相過
擊節酣歌振崖谷
　　　前題　　　　　　　　　　　劉澄甫
平生愛山復愛泉嵗晚方謀海岱田三徑旋開著茅宇
百畆自為終天年屋上清風烟漠漠堦前流水響濺濺
雨來樹杪嵐光出雲過溪頭秀色連衡門麋鹿忽驚犬
草席沙鷗却避鸇把酒吟詩索島嶼觧衣延客醉花筵
采芝萬仭冥鴻逝濯足深潭抱石眠軒牕面面翠欲堕
池沼涓涓清可憐樵客劇談暫弛擔漁翁獨立亦忘筌
輞川素壁見圖畫桃源側洞生風烟北山移文任譏誚
東䝉泉石予老焉
　　　九日來山文㑹
來山亭子苔徑斜野翁攜杖看黄花塞鴻嗷嗷向南去
日光淡淡浮雲遮主人清酒滿百壺羽觴來徃飛流霞
對酒賦詩發髙興長箋矯矯横龍蛇倒著葛巾籬畔舞
便是柴桑處士家
　　　前題　　　　　　　　　　　劉澄甫
指㸃青山何處來松篁迤邐雲門開髙人愛此結茅屋
重陽攜榼相追陪黄花萬朶幽澗下白鳥一聲曲水隈
把酒臨流成心賞西嶺日暮猶徘徊短髪緼袍風落帽
鴻雁忽送牛山哀佳辰良㑹不可斷深杯過罰無嫌猜
俯仰古今俱陳迹樂逰戯馬荒莓苔
　　　九日對雨歌　　　　　　　　馮　裕
秋來日日望重陽重陽正遇風雨狂欲登雲門川無梁
欲登堯山隔兩洋山翁何處消愁腸蓑笠且訪山泉莊
清風逼人轉覺凉菊花欹斜片片黄風飄滴滴来清香
東籬共對飛霞觴昨夜堦下聞鳴螿今朝秋光遍八荒
漉酒髙歌興初狂利名視之如粃糠餐英飲露聊徜徉
恍如屈子逰瀟湘
　　　馬逺孤舟秋泛圖
渑谷堂中開玉壺髙懸馬逺秋風圖孤舟纔放楓葉落
魚龍寂寞蒼峰孤随風放入五湖裏天水茫茫兩相似
舉杯痛飲向青天今日纔知范蠡是
　　　巢山行
聞有髙人慕巢父輙向深山結茅宇西南茅茨八九間
父子相將避風雨坐話重𤣥無古今欲説典墳非訓詁
春來聽鳴禽橋邊倚髙樹夏日枕清流秋成多餘黍冬
看寒雪白滿山修竹寒梅對清酤四時相代樂無涯不
羡人間簮與組我今特作巢山行憑誰寄與勞山主
　　　前題　　　　　　　　　　　劉澄甫
平生喜讀山居賦未老投閒入烟霧户外新栽五粒松
岩前舊種三株樹破屋羣峯翠復連野籬亂水青相䕶
山人何事獨愛山環堵風雨身自閒芳草連天迷石榻
白雲滿地封柴闗漁樵路近時逢語虎豹叢深未可攀
升髙選勝忻卜築植栁移花看馥郁燕雀相賀繡幕安
鷦鷯却笑卑枝足迤邐王維在輞川迴旋李愿歸盤谷
每思富貴履危機争若巢山常掩扉酒學淵明多種秫
菜倣夷齊自採薇百年回首眼中少是非榮辱將同歸
　　　郊園新雨移竹行　　　　　　楊應奎
郊園四月新雨足萬木崢嶸惟欠竹慇勤移植雨三竿
便覺翛然逺塵俗棲鸞鳴鳯未敢希拂石掃壇還可掬
眼看捲地飄龍鱗㑹見參天倚寒玉朱簾掩映留風聲
綺疏參差穿月窟同與七賢結伴逰追憶二妃懐湘瀆
植杖恐作葛陂龍釣璜難得渭水宿稍雲無葆綠隂濃
笋穿節比在倐忽此中夷猶適真態藜藿充腸貧不蹙
莫嘆人間有大嚼得此輕彼過食肉
　　　夏中雨後適郊外莊　　　　　劉澄甫
長夏炎天氣鬱蒸火雲酷烈烟光凝脱帽披襟遵茂樹
園蔬自摘儲層氷農人望雨如望赦終日甘霖似傾㵼
池邊幸爾廕松篁郭外忻然看禾稼攜杖閒來尋白鷗
肩輿偶出問丹丘溪流活活添新沼杞栁藂藂生小洲
柴門夜静眠鳬鴨甕牖朝凉動紈箑壺醑初分味頗佳
野翁對酌情偏洽溽暑可奈暫盤桓幽棲得慣輸平安
茅齋五月豈覺熱此身百嵗輕無官圖書挿架髙連屋
欲賦歸田種新菊郊原日日遂逰課一枕羲皇老空谷
　
　
　
　
　海岱㑹集巻五
欽定四庫全書
　海岱㑹集巻六
　　五言律詩
　　　人日　　　　　　　　　　　黄　卿
人占逢七日春立已三朝岸栁催晨發河澌併夜消山
猶含白雪雲自綴青霄笑向閭閻説熙雍賴聖朝
　　　春雨　　　　　　　　　　　陳　經
南畆遲靈雨東風釀夕隂青痕縈冷砌蒼靄幕空林霡
霂同春淺飄颺入夜深籍田先潤澤應慰聖人心
　　　上巳　　　　　　　　　　　馮　裕
栁溪元已㑹鶴髪兩三翁蘭葉香風細桃花曉露紅探
春平野外載酒曲流中髙調蘭亭侣吟詩興味同
　　　黄鸝
四月轉清和流鶯百囀歌啼殘垂栁暗飛蹴落花多寂
寞懐人處間闗奈爾何雙柑攜斗酒且得慰蹉跎
　　　刈麥
麥隴秋先至農功嵗序分半天懸赤日萬頃落黄雲共
説豐年樂何妨社酒醺頌聲從此作應許續思文
　　　前題　　　　　　　　　　　劉澄甫
刈麥黄雲盡川迥碧水閒凉風生緑野暑雨暗青山鷄
黍時能約牛羊夕自還捕蛇如免税射雉且開顔
　　　積雨　　　　　　　　　　　馮　裕
霖雨何多日占晴檢朔書垤沙仍集鸛渠竇已生魚莽
莽瓜田白瀟瀟草閣虚愁懐無處著好學五湖魚
　　　野望　　　　　　　　　　　黄　卿
逺郊凉思净晚照古原斜無復壯逰興轉憐晴望賖山
光界禾黍海氣閤雲霞不辨鳶歸處翩翩急暮鴉
　　　八月十四日夜月　　　　　　馮　裕
别墅中秋近天空月轉髙踰弦増皎潔隔望欠纎毫玉
鏡涵蟾影金波漾海濤嫦娥許再㑹永夜醉香醪
　　　十五夜月
净掃茅亭坐溪山度晚風雲開三極北月滿九秋中丹
桂霓裳曲清樽鶴髪翁古今吟賞興誰似庾樓雄
　　　十六夜月
仲秋十六夜月出照清淄素魄光無减氷輪上較遲影
随雲漢下凉逐海風吹逸興應難盡髙歌送酒巵
　　　十四夜月　　　　　　　　　劉澄甫
山月光初就秋宵漏欲平倚樓人獨立栖樹鳥頻驚色
借露華白影移蟾桂清因知明夜好有待坐三更
　　　又十五夜月
天上中秋至商風薄暮寒横波金縷細隔樹鏡輪安不
减前年興誰同永夜看素光照華髪應惜此宵難
　　　又十六夜月　　　　　　　　黄　卿
重玩憐秋度持盈亦爾疑金波如未減皓魄稍升遲寒
動明河色晴標永夜姿一罇籌漏滿重訂隔年期
　　　古鏡　　　　　　　　　　　石存禮
古鏡何年治千秋尚此留玉臺䖝網暗珠匣土花浮莫
笑塵埃滿能令鬼魅愁生平寥落意對爾思悠悠
　　　九日登北山寺鐘樓
樓閣倚中天登臨思𣺌然閒身空嵗月老眼幾山川落
照明秋浦飛帆濕暮烟凭䦨悵陳跡餘恨付詩篇
　　　前題　　　　　　　　　　　黄　卿
菊節寒留寺鐘樓早見山客縁佳景至僧共野雲閒秋
鶻忽驚影風鴻自綴班尚思千仭塔絶頂眺塵寰
　　　前題　　　　　　　　　　　劉淵甫
寺樓舒望眼重九當登臺木落郊原濶霜空鴻雁哀自
鳴鐘應律值閏菊遲開短髪羞佳節相憐數舉杯
　　　𢷬衣　　　　　　　　　　　馮　裕
良人乆北戍况值秋深時砧杵月中急雪霜闗外滋忽
聞征雁過已覺寄衣遲何日匈奴静東山更賦詩
　　　前題　　　　　　　　　　　劉澄甫
九月堪授衣三邊人未歸暮碪催短日霜帛捲重扉落
手随髙下停鍼憶瘦肥殷勤付鴻雁何日到金微
　　　前題　　　　　　　　　　　劉淵甫
明知秋已晚砧急露風寒清響雖同發憂腸各未安能
辭午夜倦將送逺方難此夜無衣客應從隴上看
　　　對竹　　　　　　　　　　　石存禮
門對南鄰竹青青玉萬竿何勞買地種且得隔籬看露
葉晴猶濕風枝夏亦寒長年無剪伐托汝報平安
　　　百丈崖　　　　　　　　　　劉澄甫
瀑布垂千尺飛流銀漢低雲松攅玉殿鳥道上丹梯見
日窺滄海凌空聽碧鷄登臨興不盡岩壑晚淒迷
　　　歸雁　　　　　　　　　　　石存禮
雁來何太早嘹唳過南樓數㸃乍離塞一聲初報秋行
行驚老眼字字冩新愁仗節人何在鄉書可寄不
　　　前題　　　　　　　　　　　馮　裕
衡陽春色早羣鴈早知歸行入江雲杳聲飛塞月微隴
愁深戍客漢信滯明妃若悟銜蘆意何如守釣磯
　　　前題　　　　　　　　　　　劉澄甫
斷續瀟湘去迢遥闗山歸夜寒翻警枕霜老欲添衣風
雨幾時定稻梁何處肥随陽限南北恨别轉依依
　　　鵲湖　　　　　　　　　　　馮　裕
昔年秋興逸毎泛鵲山湖亭下採新藕船邊回野鳬滄
浪歌正激白露酒頻沽何日重逰此清風月滿蘆
　　　前題　　　　　　　　　　　劉澄甫
歴下名園盛家家湖水清石橋斜入浦竹溆曲侵城進
艇分山色彈弦雜鳥聲遥憐採菱女兩兩踏歌行
　　　蠲税
租税年年急瘡痍何日蘇幸逢寛恤詔將慰海邦逋妻
子仍無地謳歌半載途家家共牛酒歡賞願須臾
　　　織婦　　　　　　　　　　　黄　卿
機下忘梳洗燈前勸飲餐薄帷當月近束素兢霜寒女
伴勞相問嚴姑恐未懽風流金翠過不敢出門看
　　　文㑹
禪房資麗澤禮飲定蔬盤有石堪攻玉如金更臭蘭笑
談僧共坐杖屨俗驚看投老随黄綺無心問漢官
　　　雪晴　　　　　　　　　　　劉澄甫
入夜同雲宻平明霽景饒白添山骨夀紅見海霞標玉
馬時應出瓊枝煖欲消盈虚占物理甘分卧蕭條
　　　前題　　　　　　　　　　　劉淵甫
積雪且遲掃開晴頗散愁閒庭無鳥跡擁坐有羔裘素
館映虚白清尊缺獻酬扁舟如見訪好為戴生留
　　　迎春花　　　　　　　　　　馮　裕
春意朝來動園亭看早芳濃香分北海巧笑迓東皇餘
潤留殘雪先資借太陽還輸梅一著至日倚氷霜
　　　山寺閉闗　　　　　　　　　劉澄甫
野寺經逰少寒山早閉闗月沉松影寂雪咽水聲閒客
散僧仍定雲歸鳥亦還静中有真意物外可容攀
　　　負暄　　　　　　　　　　　馮　裕
炙背茅簷下無衣卒嵗難應憐趙孟日暫觧范生寒歎
息貂裘敝瞻依廣厦寒晴暉無可報只益寸心丹
　　　前題　　　　　　　　　　　黄　卿
野翁移草坐簷下日當中瘦影身相較暗曛物與同惜
年驚度臘呼伴避當風為問趨炎客安知造化功
　　　初風晴望　　　　　　　　　馮　裕
春曉扶笻杖天空野望開四川雲影盡萬里風聲來海
暗仙人觀城荒仲父臺古今成俯仰倚樹且銜杯
　　　前題　　　　　　　　　　　黄　卿
逺望遲移午餘寒立轉温閏催春有色晴觧凍無痕栁
暗青山郭鳩鳴碧樹村幽人别有興不待百花繁
　
　
　
　
　
　
　
　海岱㑹集巻六
欽定四庫全書
　海岱㑹集巻七
　　五言律詩
　　　東郊　　　　　　　　　　　石存禮
為愛東郊好笻枝伴獨行花香能醉蝶栁色欲迷鶯但
得青春在何妨白髪生斜陽紅盡處一片暮山横
　　　前題　　　　　　　　　　　馮　裕
散歩東郊外春深景物繁髙低楊栁岸紅白杏花邨海
氣分陽彩山容减燒痕方思谷口客移杖過柴門
　　　前題　　　　　　　　　　　黄　卿
出郊常是嬾學曠近為真潤野當膏雨聞鶯偶仲春入
村須住歩隔水共招人但恐桃源失尋逰豈厭頻
　　　謁倉頡墓　　　　　　　　　楊應奎
雨粟書初兆結繩風漸移巧因鳥跡出象應馬圖垂制
作今逾麗儀型古莫追翻思文勝日托始有餘悲
　　　海燕　　　　　　　　　　　馮　裕
秋返烏衣國春來玉水隄興衰殘照裏王謝畫梁西曉
幙參差過晴絲掩映低宫中曽第一應憶上林棲
　　　前題　　　　　　　　　　　陳　經
適至從何處來巢白玉堂芹香眠翠羽花暖伴鶯簧入
幕甘棲托冲霄任頡頏有時秋氣逼亦復返江鄉
　　　雷　　　　　　　　　　　　劉澄甫
殷殷南山動轟轟北極回卧龍能自奮甘雨尚須催酷
暑聲應掃妖氛震欲開九天流解澤先向海邦來
　　　桂花　　　　　　　　　　　石存禮
雲堦有叢桂枝幹蛟龍翔天霽開金粟秋髙對玉觴燕
山傳勝事蟾窟散餘香欲倩騷人筆重書招隱章
　　　漏屋　　　　　　　　　　　馮　裕
茅屋幾時雨棲遲欲斷魂青苔縈土壁流水出柴門懶
隱烏皮几愁開綠酒尊晚來聊一望四野尚雲屯
　　　上大雲寺　　　　　　　　　石存禮
山險疑無路縈迴一徑通鐘聲瀑布外塔影夕陽中忩
出茶烟白爐分松火紅禪房招隱處清話幾人同
　　　前題　　　　　　　　　　　劉澄甫
寺隱青雲杪門當碧石隈自開西磵菊誰翦北山莱細
雨曇花落危巖烏徑回上方清梵宇人世隔塵埃
　　　前題　　　　　　　　　　　陳　經
披徑尋祗苑盤空躡白雲山門通上界石室藹清氛夜
鉢看龍蜕秋巖識鹿羣還聞飄桂粟花雨共紛紛
　　　秋日有懐藍北泉　　　　　　馮　裕
昔年騘馬過山郭有光輝對酒邀明月尋詩歴翠微夜
深還共坐春到便言歸好謝南征雁銜書向北飛
　　　前題　　　　　　　　　　　陳　經
仙境懸東海髙人憶北泉地鄰蓬島日宅近蜃樓烟秋
水蒹葭逺霜空鴻雁偏乘槎㑹何日藉草一談𤣥
　　　重脩富公遺愛亭
古廟千年圯靈臺不日成雲浮新棟宇苔洗舊碑銘惠
澤存先哲儀型媿後生可憐仰止地徒有漫逰情
　　　又
丞相祠堂舊今朝勝槩増冠裳秋水集羅綺暮雲層清
醖薫蘭㵼芳肴雜桂蒸何人懐古意惻愴意難勝
　　　晁錯受經圖　　　　　　　　楊應奎
經自伏生授言從玉女傳秦灰方冷後孔壁未開先文
武存方䇿唐虞在簡編何人圖盛事仰止媿前賢
　　　牧牛　　　　　　　　　　　石存禮
有客西臯下力田還讀書東風春野緑朔雪夜忩虚芳
草眠黄犢香芸走白魚倪寛千載後誰伴帶經鋤
　　　前題　　　　　　　　　　　馮　裕
爾牛來濕濕牧事付村童細草三春雨疎煙一笛風寢
訛青野外陟降夕陽中共喜維魚夢年年屢報豐
　　　夜坐　　　　　　　　　　　石存禮
空齋伴獨客寂寞似僧家爐冷頻燒葉燈昬不結花夜
長思徃事嵗晚惜年華不寐推忩坐茅簷月未斜
　　　前題　　　　　　　　　　　馮　裕
永夜南軒坐依稀到夜分星晨旋北極河漢度流雲皓
首栖蓬蓽孤忠想曝芹寒階聽鶴唳疑對玉宸君
　　　前題
短燭頻移刻良宵不問更坐疑天籟息興與月華清晴
漢星如减風林鳥誤驚那知車馬客緣底尚西征
　　　前題　　　　　　　　　　　陳　經
金壺傾漏緩烏几倦更長數息疑禪定齋心學坐忘裘
温貂續短爐冷鴨添香問夜移衾枕山城月轉廊
　　　聞柝　　　　　　　　　　　劉澄甫
月明人語寂霜落柝聲寒斷續齋鈴雜清幽戍角殘金
吾傳夜警玉漏送更闌覊旅愁無奈闗城卧未安
　　　前題　　　　　　　　　　　陳　經
霜風吹夜柝明月戍樓初閣逈連雲響山寒應谷虚嚴
更疑漢署禁直誤周廬滄海孤城夕遥天憶帝居
　　　春寒
東皇初布澤北海尚多寒凍水纔分谷光風未轉瀾榆
添新改火貂戀舊彈冠㑹見芳菲意融融獨倚闌
　　　人日野眺　　　　　　　　　石存禮
七日逢人好頻年望眼賖塞雲晴度雁城日曉翻鴉澌
下先春水梅開隔嵗花居閒何所事端坐誦南華
　　　早起　　　　　　　　　　　馮　裕
山居常早起幽興曉全濃歩屧披春草開簾度曉鐘亭
亭留月色黯黯見山峯樵唱忽過徑朝暉透檻松
　　　前題　　　　　　　　　　　劉澄甫
在家無俗事早起意何如種樹滿荒徑移花向近閭閒
愁苦不寐短髪倦頻梳預約南溪老侵晨學釣魚
　　　前題　　　　　　　　　　　陳　經
為惜韶光好尋芳欲及晨鏡中猶未老塵外且閒身晞
髪扶桑日披襟滄海春熈熈觀物候拂曙五雲新
　　　又
春睡何曽著荒園幽事知斷雲饒種竹壘石曲通池招
客嘗新酒科頭改舊詩適時惟老圃自笑學樊遲
　　　山行過僧菴不入　　　　　　石存禮
曉起誰同歩尋幽思不羣逢僧看竹去吹笛隔林聞山
勢浮雲合溪流野水分徘徊歸晚逕樹影月紛紛
　　　前題　　　　　　　　　　　陳　經
蘿逕盤青靄松門隠碧岑野雲看不極禪榻倦重尋樹
斷浮幢影巖虚落磬音何須支遁話已覺净塵心
　　　元夕聞讀書聲　　　　　　　馮　裕
淑氣回新律風光轉上元千枝花照夜萬户月當門城
角人家過書聲草屋繁杖藜聊佇立指㸃示兒孫
　
　
　
　
　
　
　海岱㑹集巻七
欽定四庫全書
　海岱㑹集巻八
　　五言律詩
　　　曉鐘　　　　　　　　　　　馮　裕
春眠嫌夜短忽聽曉鐘鳴度竹來虚枕穿雲響太清悠
悠晨夜界脉脉古今情獨起披衣望瀛洲曙色明
　　　前題　　　　　　　　　　　劉澄甫
何處鐘聲息楓林早夜聞白頭愁已過清夢耿初分斷
續秦樓月悠揚楚岫雲閒身常晏起牕影任髙曛
　　　前題　　　　　　　　　　　陳　經
霞起重城曙鐘傳古寺風喚回清夜夢杳入白雲藂一
卧淹滄海三年别漢宫覺來動深省山月照忩空
　　　前題　　　　　　　　　　　黄　卿
滄海躍靈起蒲牢五夜嗚星河分曙色風雨約鷄聲度
自樓臺迴聽連鼔角清晨光已今日感慨萬緣生
　　　洋溪逢漁父　　　　　　　　馮　裕
春時洋水曲邂逅見漁翁把釣苔磯潤停雲夕照紅相
留惟濁酒共醉倚清風萬古浮沉事都歸一笑中
　　　前題　　　　　　　　　　　陳　經
溪上逢漁父幽談坐夕陽潭雲過水白岸栁覆橋黄鷗
鳥機初息滄浪興轉長欲窮垂釣意鼔枻入蒼茫
　　　前題　　　　　　　　　　　黄　卿
城隠清溪曲行逢滄海漁常憐魚鳥伴莫道網綸疎樹
色橋頭徑鷗羣栁下渠長歌欸乃調歸棹入烟墟
　　　早春小圃桃花欲開　　　　　陳　經
青帝無私澤園桃花欲然蓁蓁新緑嫩的的小紅鮮色
映宜歌扇香浮近酒船㑹須看結實方朔與同憐
　　　前題　　　　　　　　　　　黄　卿
浸尋春到處佇立小桃傍纎錦分苞嫩新脂㡬瓣香依
依如有恨脉脉未成粧此際堪臨賞翻嫌爛漫狂
　　　觀稼　　　　　　　　　　　石存禮
晨隨田父去薄暮始言還逺水鷗邊渡夕陽牛背山一
秋生事急百嵗㡬人閒野鳥投林盡相看只厚顔
　　　前題　　　　　　　　　　　馮　裕
天地忽新秋秋風禾黍稠攜罇開北海拄杖過西疇山
外廻晴景村邊起暮謳偶然逄野客談笑未能休
　　　前題　　　　　　　　　　　劉澄甫
薄田慚負郭晚稼望東隅水閣搖花隖山風落井梧兔
葵聊自慰雀黍為誰驅暑雨經旬日倉箱未可圗
　　　前題　　　　　　　　　　　陳　經
野望天無際油油禾黍成青黄秋雨後隴畝暮雲平社
皷村村樂雲舂處處聲田家新酒熟扶醉道相迎
　　　謝故人惠葵扇
故人遺我扇紈素豈堪云價重千筠製身輕一葉分傾
陽存舊質却暑䇿髙勲未忍捐簞笥時時憶見君
　　　晚涼洗馬　　　　　　　　　馮　裕
偶來高樹下坐看浴驊騮涼入逥溪净隂連古木稠人
猶憐暮景馬亦愛清流似識追風足超騰意未休
　　　前題　　　　　　　　　　　陳　經
夕苑飄凉吹金隄浴紫騮追風聊息足汗血尚存韝喜
與龍為友羞將玉絡頭漢家重天馬應向渥洼求
　　　人日迎春　　　　　　　　　石存禮
七日逢人好東郊始迓春青陽為故物白髪亦新人鼎
鼐調羮業乾坤報國身年年無外事詩酒度芳辰
　　　郊逰看竹　　　　　　　　　楊應奎
郊原籬落外誰種翠琅玕鳯尾蕭蕭舞龍根寂寂蟠水
浮春色净沙䕶野雲寒試問同逰客何如林下看
　　　榖雨　　　　　　　　　　　馮　裕
又驚三月半載酒過清淄甘雨應時落新苗到處滋開
畦勻緑水䇿杖聽黄鸝好謝南隣叟春來屢寄詩
　　　夏初雨中對酒
初夏園亭静南風好雨來閒堦披細草濁酒㵼深杯牧
笛青蓑濕漁舟短棹回乾坤添爽氣此景即蓬莱
　　　問園丁幽事　　　　　　　　劉澄甫
頻年學老圃幽事近何如抽笋沙勻砌移蔬水滿渠隔
忩呼倦鳥臨檻飯逰魚夏簟貪長日閒居賦自書
　　　松隂
小院孤松樹清隂坐撫時蟬聲蔵宻葉雀影寄喬枝寂
歴子初落遲囬日不移盤桓須盡興愛爾共襟期
　　　送陳東渚北上　　　　　　　石存禮
祖帳憑雲閣揚旌擁路衢寸心依魏闕長珮謝蓬壺勲
業虞三禮文章漢兩都明良須此去何以慰樵蘇
　　　夏夜　　　　　　　　　　　石存禮
獨坐萬感集髙城初漏過起行明月底静㸔落花多林
影沾清露池光接絳河終宵愛涼爽不問夜如何
　　　前題　　　　　　　　　　　黄　卿
閒極覺宵永坐深知露涼遣懐聊命酒愛月屢移床北
斗迴杓近髙城下漏長懐人無限意詩寄水雲鄉
　　　前題　　　　　　　　　　　馮　裕
日落空堦坐南風不肯來銀河空皎潔螢火轉徘徊忽
聽鄰鷄唱頻驚漏箭催依依山吐月顧影上蒼苔
　　　水閣　　　　　　　　　　　石存禮
草閣經秋净柴門傍水開捲簾青靄合倚杖白雲回㸃
㸃螢髙下翩翩鳥去來林泉揺落意有興且銜杯
　　　前題　　　　　　　　　　　楊應奎
岸栁垂隂宻蓮池布葉齊簾櫳回曲檻梁棟蔽髙題燕
坐風生腋㣲吟月滿溪偏宜乘興飲無問曉鷄啼
　　　息隂　　　　　　　　　　　馮　裕
息隂芳樹下草木有餘清海月㣲茫出山雲次第生野
烟籠曙色爽籟發秋聲自得悠然趣都忘軒冕情
　　　前題　　　　　　　　　　　劉澄甫
老嫌筋力倦息愛樹隂凉壺醑留連飲藤床到處將卧
分沙鳥席坐傍水雲鄉日暮遲歸詠蕭然世慮忘
　　　小園
小園鋤菜甲早起課園丁開徑惜芳草看花䕶落英烹
葵朝入饌翦韭夜炊羮客至慚供給盤飱逺市城
　　　秋思
商飇起金屋黄葉滿珠樓情逐流螢夜恩随紈扇秋青
苔朱户閉白露絳河流芳思誰能識深宫倚暮愁
　　　秋夜村雨聞蛩　　　　　　　馮　裕
新秋聞蟋蟀雨過正黄昏斷續空堦下凄涼暗草根懐
人應不寐隐几欲無言九月茅堂夜吟詩倒緑樽
　　　秋夕憶隠山上人
髙僧飛錫去野菊正芳芬瀛海秋宵月滹沱日暮雲獨
行山曠寂静坐夜平分嵗晚歸禪院焚香洗印文
　　　前題　　　　　　　　　　　劉澄甫
飛錫出青山緇衣幾日還夜忩松雪暗石榻野雲閒煮
茗洋溪曲談詩蓮舍間逺公不可得誰共一開顔
　　　賦得原上草
新緑連洋曲沿溪風正輕意含郊雨潤色藉海雲平愛
近花䄄坐愁縈栁帶生王孫歸未得悵望若為情
　　　前題　　　　　　　　　　　劉淵甫
原上年年草王孫復此行漫催人去住逺與徑縱横雨
潤柔還緑風吹萎更生幸随時序發蘭蕙敢齊名
　　　春晴小園眺望　　　　　　　劉澄甫
竹籬停夜雨鳩杖倚春晴色映池邊草聲傳樹杪鶯移
床惜花落開牖見山横自負差强健登臨眼倍明
　　　初冬宿田舍　　　　　　　　石存禮
委曲疑無路幽深别有天偶披青嶂入得與白雲眠樹
宻歸寒鳥溪迴響暗泉草堂終夜寂髙枕聽鳴絃
　　　春日過城南野老村舍　　　　陳　經
花塢春深好城南原上村入雲茒結屋近水竹當門野
犬來迎客山櫻笑映尊坐長幽興愜歸路欲黄昏
　
　
　
　
　海岱㑹集巻八
欽定四庫全書
　海岱㑹集巻九
　　五言排律
　　　登廣固舊城懐古　　　　　　陳　經
下馬尋孤壘登髙俯舊城龍岡盤地險雉堞與雲平東
望滄溟㑹西瞻泰嶽迎四山屏亂立一澗帶相縈十二
侔秦郡膏腴儗漢京封疆仍晉服巡狩尚堯名蔚蔚林
臯接油油禾黍成斷崖蒼蘚合絶壁紫烟横野鹿驚人
過村鷄出樹鳴川陵互變易冠葢幾枯榮闤闠夷丘隴
人家伴牧耕霸圖何寂寞凄惻不勝情
　　　七夕日㑹集隠山方丈海亭酒味欠佳酤以代
　　　　之　　　　　　　　　　　馮　裕
上界三天外嘉辰七夕秋瑞光凝漢渚靈匹㑹牽牛白
帝新涼入清髙舊暑収尊携江夏酒話共逺公逰社擬
開蓮集杯疑渡海浮座中聨俊彦方外得清幽誦偈猿
求聽談經鬼亦愁鴨罏騰紫篆龍鉢注黄流不見齊從
事翻逢魯督郵既興歡伯歎復重麹生憂缾榼深䝉恥
茶瓜亦起羞目懸張掖使吻渇醉鄉侯村舍金魚換山
門玉帶留雲安春可贖桑落逺堪謀緑螘分壚畔青蚨
觧杖頭洗厨重辦饋移席更相酬院竹飄竽籟曇花送
酒籌曠懐傾北海髙義重南州雲水超真悟乾坤豁醉
眸家鷄輸野雉座客漫夷猶
　　　人日逢春　　　　　　　　　劉澄甫
七日人皆得三陽氣始新縷金傳舊俗盤菜送比鄰暮
景逢晴旦幽居喜正晨薄寒疑嶙峭輕煖透逡巡栢葉
消殘雪蘆灰起細塵梅粧還貴艶柑釀逐清貧陟覺天
時泰俄瞻地脉伸名花紅翦勝柔草緑抽茵餅餌甘粗
糲衣冠媿縉紳仙樓春縹緲漢殿晝嶙峋朝謁希疎出
羅幡賜予頻條風紆禁籞冰凍暗江津北海多岑寂東
郊接隠淪琴香誰逸興嵗月此閒身早起勤為拙宵眠
懶近真青山開化育白屋掩柴筠杜老愁須破坡翁意
自親雲翹翻袖舞彩帳掲華闉嘯傲牛呼馬招揺斗指
寅年年讀書舍應共太平民
　　　送陳東渚北上
五鳯司喉舌三齊表縉紳銀臺仍筦鑰畫省舊臣鄰日
近彤樓影香飄紫閣塵斗邊黄紙下山畔白雲屯閥閲
移忠孝交親盡主賔松筠堅氣節冰雪飽精神暫得襜
帷駐行當要路津何妨隐金馬正值走蒲輪青鎖經逰
慣黄扉出納頻龍墀通宻勿楓陛聽絲綸接武䕫龍踵
分憂丙魏身衮衣明日月錫服繡麒麟豈望彈冠慶還
瞻結綬新忝予白髪友羡爾紫薇臣蓮社盟猶在鷄壇
誼已伸琴香消暑酷金石托情真乘醉吟花下投閒釣
水濵風烟重離别書札慰沉淪
　
　
　
　
　海岱㑹集巻九
欽定四庫全書
　海岱㑹集卷十
　　七言律詩
　　　登潼闗望河　　　　　　　　馮　裕
獨上重城思𣺌然黄河如帶接秦川險周三輔疑無地
勢逼雙峯却近天函谷牛來聞道日華山馬散偃戈年
闗河百二今猶在萬里常清紫塞烟
　　　杏邨酒帘　　　　　　　　　石存禮
春在山巔與水涯酒旗深巷有人家也知物態随時序
但惜年光改鬢華落日踈林低度鳥東風平野亂飛花
晚來扶醉長歌去馬首殘烟㸃暮鴉
　　　除夕　　　　　　　　　　　劉澄甫
今夕何夕嵗華盡明日明年淑氣回坐惜寒梅銷臘雪
起沾膏雨灑春臺蕭蕭白髪新仍故落落窮愁去復來
綺席忽開東舍竹衡門髙詠北山莱
　　　前題　　　　　　　　　　　劉淵甫
蕭然燈燭共誰親芋栗幽居且耐貧相對妻孥猶送臘
起看星斗忽迎春百年入眼同今夕萬事勞形總未真
不向天涯悲寄旅浮沉常作故園人
　　　元日　　　　　　　　　　　黄　卿
海國東風暖復輕天鷄迎日報新正兒童觧逐斑衣舞
兄弟相依栢酒傾半夜笙簫聞碧落萬家烟火啟嚴城
野人惟有豐年望先指農祥淑氣生
　　　人日　　　　　　　　　　　石存禮
人迎人日嵗迎申和氣祥風遍八垠萬井笙歌歡動地
九堦燈火慶逢辰白頭濫與香山㑹素節寕甘菽水貧
尤有丹心依日月肯教寒谷不生春
　　　前題　　　　　　　　　　　馮　裕
正月七日好天氣南山映日騰嵐光野客共傳栢葉酒
麗人爭學梅花粧小橋氷泮響流水古隄風暖柔垂楊
老來不觧遺綵勝祗覺菜羮滋味長
　　　春雨　　　　　　　　　　　劉澄甫
霏㣲輕雨寂無聲杳靄青山闇有情風轉蕙蘭光冉冉
香添桃李秀盈盈愁空臘雪甘貧病喜接春雲妬晚晴
茅店酒帘喧社皷杖藜随處問清明
　　　苦熱　　　　　　　　　　　石存禮
汗背天街馬上行葛衣誰説着來輕風㣲團扇難為力
月伴空庭坐到明玉檻桐枝陰欲上銀塘蓮葉露初盈
清涼却憶江南路兩岸蒹葭秋水生
　　　書院松濤　　　　　　　　　楊應奎
精舍隂隂萬木稠隔墻遥望翠雲浮波濤終夜驚成拍
風雨連朝聽不休勁氣偶同天籟發潮音應傍海門悠
空齋得此消岑寂一榻冷然爽若秋
　　　劈峯夕照　　　　　　　　　劉澄甫
秦帝鞭山走六丁巨靈雙掌破青冥危峯巀嶪窺滄海
返照㣲茫落翠屏圖畫向誰開晚障乾坤留此結茅亭
十年耽爾成真隠不必移文問勒銘
　　　富亭遺愛　　　　　　　　　劉澄甫
青社風流憶富公山川詩酒日融融春耕問俗雲門下
秋水觀濤石澗中半榻氷簾飛碎玉幾株棠樹落疎紅
荒亭故老談遺愛牧唱樵歌感慨同
　　　海樓秋月　　　　　　　　　馮　裕
獨上髙樓望海洋娟娟纎月出東方六鼇仙跡疑虚幻
一雁秋聲正杳茫光溢桂輪連蜃氣影浮蓬闕動霓裳
夜闌徙倚忘歸去銀漢西垂清露凉
　　　花林野趣　　　　　　　　　劉淵甫
碧水青山何處村百花千樹半柴門山蔵栁市無車馬
水隔桃源有子孫問舍地偏為得計尋芳心逺遂忘言
悠然逈出塵囂外垂老猶矜興味存
　　　雨後試牛耕　　　　　　　　馮　裕
雨晴原隰正勻勻農事今年又一新聞鳥毎驚林外曙
試牛先破隴頭春青郊潤色還通海洋水田間却似豳
良耜好音應有續欲將椽筆倩詩人
　　　中秋對月　　　　　　　　　石存禮
桂花秋月兩同開素魄天香入酒杯幾㸃青山當檻落
半簾清吹拂衣來追思王子登緱嶺擬訪安期到越臺
引領十洲方丈近五雲隠隠䕶蓬莱
　　　澗泉濯足　　　　　　　　　馮　裕
雨晴雁過覺新秋載酒西郊試一逰即擬褰裳來碧澗
漫同濯足向清流岸髙松老一聲鶴風動萍開幾㸃鷗
忽見白雲生脚底赤松應伴老滄洲
　　　石床　　　　　　　　　　　劉澄甫
幽人髙卧石為床興在蒹葭水一方但共野雲巖際宿
不随蝴蝶夢中狂枕流洞口蒼苔凈挂席門前薜荔香
惟有青山足屏障何妨白日到羲皇
　　　藥圃　　　　　　　　　　　劉澄甫
老圃新開芍藥闌傍山臨水足盤桓縈青繚白山先逺
帶雨梳雲水氣寒佳客淹留供逸興老夫珍重寄餘歡
衡門也得消殘嵗嫩蕊陳根並可餐
　　　謁王沂公墓　　　　　　　　楊應奎
前朝人物繫鄉思勲業功名世所推下馬西風傷徃事
卧麟髙塚慘當時白楊裊裊吟霜葉蒼蘚斑斑㸃舊碑
立志誰能忘温飽孤墳瞻拜一凄其
　　　山行　　　　　　　　　　　劉澄甫
出郭行行到處山春流泯泯鳥闗闗孤霞逺映晴川逈
小洞幽含白晝閒為愛嵐光遲逺眺却羞花信對衰顔
流連晚坐西峯下倚杖瞻雲獨徃還
　　　前題　　　　　　　　　　　馮　裕
䇿杖南山幾日行石田亦自有人耕逺尋碧障三千尺
薄采瑶華四五莖瀑布飛來龍洞杳松雲散盡雀巢輕
何當子晉來相訪共向峯頭弄玉笙
　　　雨中對菊　　　　　　　　　馮　裕
節過重陽三四日東籬更對黄金花滿天風雨乆蕭索
一莖霜霧時欹斜寒操頓移心獨苦白衣不至酒須賖
醉來百事都忘却好是柴桑處士家
　　　山中有懐寄知己　　　　　　黄　卿
石屋依樵劚始成忘機猿鹿觧相迎重名不羡陶𢎞景
多事還輸向子平招鶴獨穿幽竹徑彈琴時聽細泉聲
舊逰悵望征鴻逺欲寄白雲百感生
　　　冬日過范泉精舍　　　　　　馮　裕
畫靣青山一畆宫霜紅菊徑細泉通土堦剩見藤蘿月
石井徐來松竹風盡日讀書應自得閉門覔句許誰工
黄柑紫蠏葡萄酒常對清狂鶴髪翁
　　　盧溝橋　　　　　　　　　　劉澄甫
盧溝南下水湯湯萬石嵯峨白玉梁地窟黿鼉驚出没
海津雈葦接微茫鷄鳴上谷寒雲暗月落西山曉色蒼
冠盖往來詞賦客有誰題柱獻長楊
　　　前題　　　　　　　　　　　黄　卿
黄金臺畔卧虹橋神宇經營壯聖朝薄海梯航通萬國
經年車馬徹中宵山開雪石孤標峻河愛風濤衆壑遥
正是邦畿全盛日兩街樓館沸笙簫
　　　冬夜聞琴
沉沉道院冷侵衣有客鳴琴傍翠㣲古調悠揚𤣥鶴舞
新聲寥亮白雲飛知音應是慚鍾子得意何須嘆楚妃
彈罷夜深人不見海天寒月下漁磯
　　　獨酌　　　　　　　　　　　石存禮
山樽得酒且髙歌百嵗流光一夢過病眼看書真處少
老懐追事謬時多髪随落葉驚飛絮門掩蒼苔惜逝波
今古英雄只如此浮生不飲欲如何
　　　禪房　　　　　　　　　　　劉澄甫
蘭若初開祗樹林僧房花竹自蕭森曉堂雲散忘機事
夜鉢龍蟠見道心絶澗忩臨千尺雪孤峯門掩一床琴
客來欲問維摩詰黙坐無言海陸沉
　　　觀獵　　　　　　　　　　　石存禮
杖藜曉出郡城東校獵咸觀騎射同一路行雲随去馬
半空蜚鳥避彎弓川原路盡重圍合笳皷聲髙落照紅
共羡長楊能獻賦相如乆已讓才雄
　　　冬夜聞雨
寒夜沉沉轉二更忽聞凍雨起飛聲斜飄天上松濤細
亂灑庭前竹葉鳴投老祗應眠海曲避人曽不到山城
曉鐘欲斷寒仍甚滴盡空堦夢未成
　　　苔錢　　　　　　　　　　　劉澄甫
霏㣲細雨落花鮮亂㸃蒼苔積翠連竹徑豈貪金作埒
茅茨真喜碧如錢兔園鋪錦璇臺潤梁苑分香畫閣妍
爭似野夫門自掩飽看秀色老林泉
　　　催海棠未開　　　　　　　　陳　經
東風小圃海棠新蓓蕾相㸔色漸勻半吐似迎三月雨
欲開猶惜一分春輕寒薄霧休相妬舞蝶逰蜂未可親
誰謂含愁獨不笑幾回移酒問花神
　　　至日寺中小集　　　　　　　劉澄甫
徃時至日集朝天今嵗山城野興偏鐘皷悠悠連上界
松篁寂寂映青蓮𤣥雲回朔爭新律白雪知時定有年
擬向旃檀盟舊業請歌賔主戒初筵
　　　臘日　　　　　　　　　　　黄　卿
嘉平冉冉收殘嵗髙㑹依依復上方晴濶郊原紛較獵
午深臺殿罷焚香山人獨憶豳氷晚鄉俗空傳魯蜡狂
無耐三農仍望雪日融雲白轉堪傷
　　　雲門絶頂新構小亭　　　　　石存禮
江漢遨逰興𣺌漫雲門絶頂始躋攀小亭飛構當今日
髙閣宏開壯此山寒繞石闌烟靄外静㸔岩穴斗牛間
恐驚太史占星象一醉乘風跨鶴還
　　　東池泛舟　　　　　　　　　馮　裕
東城城下有蓮池小艇移來即渼陂野老㸔人随岸轉
奚童送酒度沙遲風恬帆外來山色日暮檣邊雪藕絲
欲約仙人蓬島去海天寥廓碧雲垂
　　　逰石子澗訪西澗不遇　　　　劉澄甫
西澗原頭訪隠君柴門寂寂閉秋雲采芝徑逺迷幽壑
㸔竹庭空待夕曛流水新萍鷗并下野林芳草鹿成羣
踽凉獨歩行歌徹悵望孤邨落葉分
　　　秋夜觀天漢　　　　　　　　陳　經
清秋獨夜露沾衣耿耿銀河徹地輝斜度層城寒不濕
静臨丹闕曉還㣲玉陂色借姮娥魄素錦文成織女機
自有乘槎問津者何須竟夜仰雲扉
　　　霜葉
白雁南飛秋信來清霜昨夜到齊臺滿林紅葉水相映
一帶青山花又開石徑横斜聊倚杖錦雲縹緲且銜杯
飄零處處榮華盡為認寒枝待落梅
　　　鸚鵡
萬里何年西入秦翛翛毛羽尚鮮新祗縁慧巧偏憐汝
始信榮華觧誤身縧鏇夢回朱户夜鄉園心繞玉闗春
何當觧脱琱籠去霄漢孤飛莫近人
　　　椿桂堂　　　　　　　　　　陳　經
海上仙家雲樹長滿庭椿桂鬱青蒼靈根近接瀛洲境
金粟常流月窟香蟠木叢叢應並夀若華灼灼與同光
時人未識馮唐宅却擬燕山竇十郎
　　　山行田家歇馬　　　　　　　馮　裕
雨霽山行石徑斜亂山盡處有田家輕雲冉冉浮孤嶂
流水悠悠過落花炊黍蒸藜催午餉蒼藤古木閲年華
青芻一束供羸馬歸路溪邊踏暖沙
　　　觀耆英繪圖　　　　　　　　黄　卿
誰貌昇平夀域春百年絹素􁃽如新清流四海衣冠㑹
白首三朝社稷臣山水絃觴同笑詠松筠鸞鶴想丰神
詞林盛説蘭亭集蓬島瑶池此近真
　　　前題　　　　　　　　　　　陳　經
今昔耆英傳盛㑹丹青肖貌冩良工龎眉皓首烟霞共
花下尊前杖屨同身世太平思徃事衣冠晚節有遺風
于今林藪堪招隠豈少青山似洛中
　　　初夏登郡城樓望宿麥開花
雨霽風暄正麥秋層城引望更登樓含金遍野黄初見
舞浪排空翠欲流萬頃膏腴迴斥鹵兩岐歌誦滿甌簍
年豐道泰原相屬暇日重銷賦客憂
　　　幽居初夏雨霽　　　　　　　馮　裕
四月邨居新雨晴短墻斜日明朱櫻千里逺嶂帶雲出
百道飛泉衝澗鳴苔徑㸔花蝶㸃㸃石橋攀栁鳥嚶嚶
遲回山月到原上濁酒呼來添巨觥
　　　前題　　　　　　　　　　　陳　經
夏木隂森䕃草堂山原霽色凈羣芳脩篁籜觧千尋碧
紅葉翻階百和香錦席玉杯催短詠薫風長日送㣲凉
習池興味虚堪擬一醉真成河朔狂
　　　晚坐
露坐庭空納晚凉青山落日樹蒼蒼東樓角起孤城近
北斗星回子夜長心事百年惟捧檄功名白首尚含香
居閒未是嗟遲暮短景頻催暗自傷
　　　前題　　　　　　　　　　　劉淵甫
山中無事度年華獨坐踈簾竹影斜偶向松梢㸔落日
又從山際數歸鴉據床寂寂聽鄰笛待月遲遲出水涯
但喜暫離塵俗事欲除孤悶且烹茶
　　　梨花酒
春酒梨花一色香對花呼酒坐茅堂連珠初壓槽頭滴
注玉纔浮盞内光擬放孤懐攀媚景轉看雙鬢着新霜
臘封菊釀能相並傲岸何妨醉後狂
　　　堦除插葦種瓜　　　　　　　石存禮
喜君未老得投簪瓜圃桑田遂賞心雨後杖藜随鶴步
秋來傍菊聽蛩吟醉呼新釀床頭酒趣在無絃月下琴
我亦平生樂閒静柴車何日許重尋
　　　牧笛　　　　　　　　　　　馮　裕
春草萋萋遍石谿牛羊飽後下來遲牧童獨對斜陽立
短笛時將隔隴吹曲盡山空雲縹緲聲迴天逺雁參差
林泉賸有逍遥叟一度聽來一觧頤
　　　半山亭　　　　　　　　　　劉淵甫
名亭積翠通幽境峭壁隂崖掩夕暉夜語似疑山鬼聽
晝閒惟見海鷗飛門當澗壑流清響空落雲霞動草衣
松桂薜蘿招隠去逍遥塵外竟忘歸
　　　前題　　　　　　　　　　　陳　經
海畔孤亭倚翠㣲丹崖蒼壁四重圍蛟龍鬬雨時窺榻
虎豹從風夜守扉半老樹懸巖户出無心雲繞石闌飛
空山闃寂誰來去獨有幽人觧息機
　　　暑夜微凉集東渚第　　　　　黄　卿
炎天詩社尚尋盟鳴雨新堂太劇清坐閲芳蘭扶檻色
起臨修竹滿簷聲茗香氷盌觥籌静綺席風簾劍履輕
凉夕含毫催四韻陽春相對愧難成
　　　前題　　　　　　　　　　　劉淵甫
髙㑹羣登燕翼堂尋常誰識静中忙苦逢溽暑冠裳重
喜送薫風几席凉老友自能追孺子主人真謂到羲皇
劇談縱酒同河朔移坐傳杯對夕陽
　　　暑雨微凉㑹中諸友見過　　　陳　經
積雨新凉起緑苔一尊長晝草堂開徳星早卜賢人聚
窮巷歡迎長者來濁酒慚無千日醉好詩真有片雲催
羣公風雅仍多暇薄暮淹留未擬迴
　　　又
九夏愁拌舊酒杯一尊特為故人開喧聲忽送長雷繞
爽氣新從細雨來下榻盡延徐孺客賦詩深愧孔璋才
更憐風雅論文飲莫謾流連避暑猜
　　　乳燕
曉日晴暉藹畫堂舊巢燕子出雕梁窺人似欲留新語
矯翼那能戀故鄉雲翥豈無鴻鵠志泥銜應帶碧芹香
主恩未盡開簾意去住遲回不忍忘
　　　牛山秋望　　　　　　　　　石存禮
孤城宿雨晚來収又向牛山瞰晚秋澗樹縹紅初著色
嶺雲凝黛尚含愁青年早被浮名誤白髪仍為卒嵗謀
世禄無窮身有限浮生擾擾幾時休
　　　出山亭　　　　　　　　　　劉澄甫
翦落桐枝見逺汀愛山亭築出山亭雲峯獨立當忩碧
劈岫雙瞻入座青石榻宵閒烟漠漠秋簾暮捲雨溟溟
草𤣥自擬揚雄宅閉閣兼傳劉向經
　　　前題　　　　　　　　　　　陳　經
山畔孤亭對郭開林踈秋静碧崔嵬憑軒翠壁雲舒巻
倚杖青天鶴徃迴咫尺西南連泰岱逶迤東北是蓬莱
即看青鳥盤盤下便有仙人玉舄來
　　　九日菊未開　　　　　　　　石存禮
風雨重陽已近時始移叢菊向東籬莫言徴士歸來早
只怪黄花開較遲獨賞不煩人送酒急催猶賴我題詩
江空木落心知少再結交盟更有期
　　　前題　　　　　　　　　　　陳　經
籬落亭亭菊未黄秋清此日負重陽嵗寒氷雪甘真隠
晚節風塵恥艶妝青女幾迴含玉露花神何意惜瓊芳
臨風欲嗅馨香立徙倚闌干索酒嘗
　　　霜後鷄冠花
玉露零零百卉殘芳叢馥馥透踈欄絳英的皪擎霜重
緑葉翩翻報曉寒不數汝陽朱槿帽堪同門下鵕䴊冠
也知五徳標名乆得近黄花晚節看
　　　雪中望劈峯　　　　　　　　楊應奎
劈嶺髙寒插劍鋩晚晴遥望失蒼蒼千層華盖從天下
九疊屛風帶雪張影落平蕪青黛掩秀分南極白雲長
他年五老能招隠便結松巢跨石梁
　　　鶴骨笛　　　　　　　　　　陳　經
胎禽羽化幾千年蜕骨猶堪律吕傳幽夢似悲長脛斷
瘦形仍比緑筠堅香縹𤣥圃梅花冷春入青田楊栁偏
莫是曲中向人語五雲誰識令威仙
　　　古塔鸛巢　　　　　　　　　馮　裕
雙鸛春來巢古塔逺看疑是在青霄風烟繚繞時㝠晦
户牖綢繆不動揺哺子也應同鴶鵴繫苕原自笑鷦鷯
欲將此義獻天子氛祲千年暗裏消
　　　寄澶淵李後菴　　　　　　　劉澄甫
十年征戍落江湘百粤心旌轉故鄉漢帝有時徴賈誼
梁園此日釋鄒陽澶淵鷗鳥盟猶在海岱棠隂念不忘
忽見賔鴻問消息幾番書札待南荒
　　　家釀羙甚牡丹新開醉中自贈
東風寒峭掩山堂睡起南忩野興長村甕試篘矜酒聖
家園初發重花王獨持翠斚愁應破更折芳枝喜欲狂
日暮自歌還自醉不知夢鹿與亡羊
　
　
　
　
　
　
　
　
　
　
　
　
　海岱㑹集巻十
欽定四庫全書
　海岱㑹集巻十一
　　五言絶句
　　　襄陽樂　　　　　　　　　　馮　裕
朝徃大堤去暮還襄陽城美人不肯别酌酒更彈箏
　　　又
襄陽諸女兒隊隊踏歌行日落楚天碧月髙江水平
　　　又
家在峴山前門繫武陵船桃花嬌可愛教妾若為顔
　　　又
江水流無極郎歸來有期潮回憑寄信為到海門西
　　　前題　　　　　　　　　　　劉澄甫
妾在廣陵陌家臨明月橋郎君觧憐取趂著木蘭橈
　　　又
曉行白雲渚夜泊黄鶴樓秋風何處覔飛夢到瓜州
　　　又
歡醉習家池儂宿彭郎磯東風吹酩酊夜雨恐凄其
　　　前題　　　　　　　　　　　黄　卿
樊城卧紅橋掩映七十二下通畫艑舸上馳華珂轡
　　　又
東風與垂楊低昂相憐取南學西陵歌北學邯鄲舞
　　　又
陽春酃緑酒嬋娥自當壚調笑東逰客何如廣陵沽
　　　又
盆中菖蒲花一夕兔絲繞相贈紅襦襠莫似站林鳥
　　　前題　　　　　　　　　　　楊應奎
并州快翦刀惜吝不忍買儂有合歡帶綢繆豈能觧
　　　又
欝欝藤與蘿引蔓兩相齊秋霜揺落盡至死不相離
　　　又
儂心漢江水歡意如孤舟舟行有去住水常日夜流
　　　西洲曲　　　　　　　　　　馮　裕
楊栁覆西洲芙蓉映翠樓春情獨自覺江水日悠悠
　　　又
羅裙蓮葉緑丹靨蓮花紅相逢獨不見含笑水聲中
　　　又
估客何處來倚棹花門前折花愁問訊心如不繋船
　　　前題　　　　　　　　　　　劉澄甫
采蓮南渡頭采菱西洲口日落不逢人秋雲重回首
　　　又
鴻飛似無跡燕來如有期鈎簾坐春曉幽夢竟誰知
　　　又
早向西洲行暮向西洲宿西洲人獨愁翠袖扳幽竹
　　　前題　　　　　　　　　　　黄　卿
弭棹傍西洲採菱洑波曲菡萏並蒂開中有雙鴛浴
　　　又
西洲檉栁岸蜻蝶集復散忽落碧玉釵囘頭問同伴
　　　又
憐伴嬌喜笑愛唱長干調冷冷金歩揺薦芳聖女廟
　　　又
容顔如春芳愁思如零霜避霜玩朗月千里共清光
　　　又
廟前雙梧桐蕤那揺東風桐下結衣帶蟢子拂人額
　　　又
月光射帷帳流螢逈相向焚香歩空庭三星在頭上
　　　又
徃訴薄倖人别來秋復春西洲雖見月不照翠眉顰
　　　前題　　　　　　　　　　　楊應奎
水邊桃花發水映桃花紅掉舟約萍開萍散桃花空
　　　上元觀燈　　　　　　　　　劉澄甫
今年好燈社是處結樓臺舞袖翻新栁歌喉轉落梅
　　　又
山從鼇背立人向月中逰雪盡九華殿春歸五鳯樓
　海岱㑹集巻十一
欽定四庫全書
　海岱㑹集巻十二
　　七言絶句
　　　早梅　　　　　　　　　　　黄　卿
香飄瓊蕚一時新斜月溶溶雪夜春若向花中較風節
祗應箕潁伴髙人
　　　栁枝詞
罩水如烟萬葉重倚風飛絮曉茸茸莫教吹落長河去
化作浮萍無定踪
　　　又
畫簾風動影絲絲曳緑揺金晝景遲睡起倚闌看蛺蝶
鶯聲只在最髙枝
　　　前題　　　　　　　　　　　馮　裕
溪栁青青拂碧空小舟一棹曙烟空楊花陣陣西飛去
黄鳥聲聲似夢中
　　　又
栁溪隂裡亂鳴蜩載酒相過坐石橋日暮青山歸鳥盡
主人倚柱漫吹簫
　　　又
陌上楊栁碧參差江上蘭橈倚暮時長歌觧䌫不知處
月冷烟空愁夢思
　　　又
楊花冉冉遂征鞍旌斾悠悠去不還一夜香魂化飛絮
随風萬里到長安
　　　又
嫩葉柔條媚早春朱顔青鬢更相親年年條葉從攀折
飛絮飄飄不近人
　　　前題　　　　　　　　　　　黄　卿
園榭依依烟靄垂習腰纔熟較新眉多情枝上金衣鳥
啼到朱簾欲夕時
　　　又
欲比新楊笑臉開聞歌折栁罷金杯芰荷堤上常如簇
移向長亭亭下栽
　　　前題　　　　　　　　　　　劉淵甫
御水河堤見栁條退黄添緑媚仍嬌自言態度渾相似
不信君王惱細腰
　　　牧牛　　　　　　　　　　　石存禮
牧牛何心相牛經只愛年年草色青向晚不知春雨濕
東風吹笠過西坰
　　　醉樵歌
寒山影裡唱歌頻短服長鑱自析薪市入蘭陵惟換酒
醉歸翻笑獨醒人
　　　冬笋　　　　　　　　　　　陳　經
犢角嶄嶄入饌珍嚴冬頗訝發生新龍孫地底通幽蟄
隔嵗先偷碧海春
　　　秋懐　　　　　　　　　　　石存禮
皷角城頭起一更鬱蒸消盡覺凉生飛螢入竹秋光淡
老鶴巢松夜氣清
　　　又
瓦爐栢子細烟消閒讀禪經破寂寥風細月髙人已静
隔忩踈竹夜蕭蕭
　　　又
溪上芙蓉映醉顔悲秋宋玉鬢成斑無情最是東流水
暗逐年光去不還
　　　前題　　　　　　　　　　　馮　裕
海上梧桐一葉飄瀛洲風色共瀟瀟仙人何處吹笙去
老鶴蹁躚白玉橋
　　　又
風捲烟雲幾萬重東溟漠漠静魚龍曉來獨跨華亭鶴
飛過蓬莱第幾峯
　　　又
秋風溪上芙蓉花溪邊女兒來浣紗顔色相輝都不語
暮雲𣺌𣺌隔天涯
　　　前題　　　　　　　　　　　劉澄甫
露下風髙旅雁回霜空木落菊花開長門自閉傷秋月
那得黄金買賦來
　　　又
蘭堦玉露百花殘桂殿金風一夜寒珍重齊紈秋再熱
主恩爭得等閒看
　　　又
長信空堦螢火流昭陽碧殿月華浮寒鴉聲斷君王寵
獨抱雲和恩不休
　　　又
秋光淡蕩暗雲平露滴宫槐風滿庭青鳥不來仙駕杳
紫臺長望酒初醒
　　　又
逺塞踈蕪逢暮秋深閨寂寂對窮愁黄花開處堪回首
白雁來時獨倚樓
　　　又
梧桐朝隕玉欄前絡緯宵啼金井邉孤燈耿耿燼欲滅
新月娟娟人未眠
　　　前題　　　　　　　　　　　陳　經
金井梧桐髙入雲數聲秋葉堕紛紛獨憐長信宫中道
簾外黄昏不忍聞
　　　又
深院空堦秋氣清驚心物候眼邊明輕烟漠漠鳥雙去
零露瀟瀟鶴一鳴
　　　又
雲卧巢栖滄海隈扶桑朝日望蓬莱樓臺蜃氣烟霄外
雙闕疑瞻五鳯迴
　　　又
海燕窺人巧自謀棲身髙入五雲樓爭知社日辭巢去
故壘蕭蕭風雨秋
　　　前題　　　　　　　　　　　黄　卿
幽賞獨消夜景清紫薇零露鵲枝輕分明桂魄懸虚碧
似雨兼風樹樹聲
　　　前題　　　　　　　　　　　劉淵甫
秋到旋添黄葉徑風吹偏冷白雲居半生貧病甘踈拙
不怪朋逰不寄書
　　　苦雨　　　　　　　　　　　石存禮
夜忩風雨送髙秋一枕簷聲萬壑流可是銅壺添海水
麗樵不報五更籌
　　　又
自是悲秋怕見秋喜看大火未西流如何幾陣芭蕉雨
又作南忩一夜愁
　　　又
新秋一雨苦傷神徹夜空堦滴到晨機杼有聲連蟋蟀
畫圖無夢上麒麟
　　　又
随身長物書千巻閲世髙風釣一緡報説西疇差可喜
青黄野色望中勻
　　　前題　　　　　　　　　　　馮　裕
山村十日霏霏雨髙下田原緑水平一帶農家多寂寞
炊烟時見起孤城
　　　又
風雨瀟瀟一月餘前疇稉稻半為魚可憐海上騷人苦
不得斜陽照濕書
　
　
　
　
　
　
　
　
　
　
　海岱㑹集巻十二
