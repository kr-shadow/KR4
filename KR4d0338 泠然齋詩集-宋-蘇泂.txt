#+TITLE: 泠然齋詩集-宋-蘇泂
#+DATE: 2016-06-11 12:25:02
#+SOURCE: github.com/kanripo/KR4d0338 master 6d3cd7b7                
欽定四庫全書　　　　　集部四
　提要
　　泠然齋集八巻　　　　别集類三(宋/)
　　　　臣等謹案泠然齋集八巻宋蘓泂撰泂字召
　　　　叟山陰人右僕射頌之四世孫宋史頌傳不
　　　　詳列其後裔故泂始末無可考陳振孫書録
　　　　觧題有泂泠然齋集二十巻亦久亡佚惟宋
　　　　無名氏詩家鼎臠中尚存其二詩而已今從
　　　　永樂大典所載採輯排比共得詩八百五十
　　　　餘篇釐為八巻即詩中所自紀參互考之知
　　　　泂少時即從其祖逰宦入蜀長而落拓走四
　　　　方曾再入建康幕府其書懐詩有云昨䝉宗
　　　　公置牙齒事下丞相當審覈駑才不堪駕十
　　　　乘爝火或可繼殘夕則嘗以薦得官而終偃
　　　　蹇不遇以老生平所與往來唱和者如辛棄
　　　　疾劉過王柟潘檉趙師秀周文璞姜䕫葛天
　　　　民等皆一時知名士集中又有送陸㳺赴修
　　　　史之命詩云弟子重先生丱角以至斯文章
　　　　起嬰慕徳行隨蕭規是泂本從學于㳺詩法
　　　　流傳淵源有自故其所作皆能鑱刻淬鍊自
　　　　出清新在江湖詩𣲖之中可謂卓然特出其
　　　　金陵襍咏多至二百首尤為出竒無窮周文
　　　　璞為作跋以劉禹錫杜牧之王安石比之雖
　　　　稱許不免過情要其才力富贍實一時之秀
　　　　也惜原集久湮録宋詩者至不能舉其姓名
　　　　其輓姜䕫一詩元陸友仁硯北襍志引之以
　　　　為蘓石所作近時厲鶚作宋詩記事遂分蘓
　　　　泂蘓石為兩人今考是詩猶在泂集中殆必
　　　　原書題作蘓召叟傳冩者脱去叟字又誤召
　　　　為石遂至輾轉沿訛莫能是正倘非集本復
　　　　出竟無由訂定其紕繆則晦而復著亦可云
　　　　泂之至幸矣乾隆四十六年九月恭校上
　　　　　　　總纂官(臣/)紀的(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　泠然齋詩集卷一　　　　　宋　蘇泂　撰
　　五言古詩
　　　夜讀杜詩四十韻
夜讀老杜詩如對老杜面此翁厯艱難徃徃詩中見曩
吾游川蜀所恨年數淺草堂聞無人正在成都縣斷碑
蝕苔蘚捫讀知幾遍尋思隠其下終日弄書巻庶幾平
生心所得朱應偭親庭宦行在歸計乖初願言瞻浣花
里巵水乃缺獻人間畫圖様皮骨恠豐腆京華四十載
褐短更驢蹇至今彼堂上唇綻齒㣲現獨餘雙眸子利
若秋江剪因何太瘦生貧賤恐不免耒陽一臠炙飲食
知味鮮後人美肴膳出語穢蝦蜆那知獨角龍妙用天
行健至其得意處力斡造物轉神雷破潛穴霹靂飛雨
片武夫荷戈戰颯沓旂鼓偃蛟鼉呿波浪宗廟羅黻冕
鞭車甫平陸梯磴忽絶巘又如虛空内一氣互游衍有
足恣馳驅不行渠自逺蒼茫鬼神㑹慘慘顔狀變春榮
與秋悴時節隨晦顯鳯鳴朝陽桐諸鳥徒巧囀關睢樂
不滛小弁親不怨此身付天地寧作青紫楦低頭向嚴
武陵辱非所便百年禀忠孝句法老益練君看䕫州作
大冶金百鍊麟經示褒貶比物足懲勸蜀山上摩天蜀
水下如線山川藴精異翁句麗而典荒郊夜徂半隔巷
聞驚犬分明夢見翁握手一笑倩殷勤得軟語意若深
予眷文章致隆貴嗤㸃到羣彦何當同宗文相與携筆
研
　　　寓言二首
精神徧八方一散或爲風堂堂世之人奈何總虚空我
無騰化術正爾不能從囬視恍兮惚老子其猶龍
函關度青牛生在空桑中藁砧未刀頭妾身變山峯三
年化爲碧是血本來紅古來埋直氣曽見吐長虹
　　　口占
士生弊於文其實乃無用今年州縣間朋友多不貢桔
橰旱而工已得輕抱甕大舜舉臯陶乃曰選於衆
　　　題欒城第三集
百金貿一書我心胡不喜自朝至日暝耽玩無窮已復
慚文未老年既三十四更後四十年未必辦兹事
　　　擬古
曽城上岧嶤樓觀切星辰其下視九州我行屢秋春道
逢兮美人遺我芳蘭蓀蘭蓀不可佩飲水代朝餐仰看
雙飛燕起勢何翩翩顔淵稱賢者樂在簞瓢間美人捨
我去此去何時還怞怞思徒抽惻惻聲孰聞
　　　見懷
顔淵樂簞瓢曽子日三省閉門謝徃還安此寂寞境閑
來愛我地止渇望梅嶺𤣥談破月脇心對日光炯榮枯
百年事如一彈指頃吾儕各老大妙契形問影回味乆
乃知酒固不勝茗
　　　吾廬
隂隂處士廬寂寂閉門居頗安顔氏子敬謝陶胡奴可
使龍作魚不使馬爲駒詩成有竒氣浮雲時巻舒
　　　郊行弔古呈友人
荒齋讀書罷出門步青春春風扇㣲和冠者五六人登
髙恣遊目行邁靡其因平湖半疆畎王謝亦齊民父老
談古先觴客酒濡脣歸同牛羊夕戃恍難重陳
　　　春日獨居感懷
昔我金陵歸感此芳歳闌入門見兒女愧色盖愁顔從
人竊餘瀝俯育良已難居者瓶盎空行者衣裳單豈無
一杯酒持慰汝荒寒所知不相待各去爲蒼山我生轉
無聊終日自閉闗門前春風來草樹向斕斑舟車載游
冶類聚極相歡而我懷所知所得心未安晨興亦扶杖
十步九思還言瞻山頭石安得如汝頑
　　　春歌
山人昨日到野棠連夜開啼䳌背山去流鶯度水來草
長留欵步花殘勸餘盃於焉早復暮行坐摘青梅
　　　奉謝唐子耆及兩馮君載酒寵臨借屋
年事半七十躬耕吾本謀讀書詎云然廼與世爲讎維
我先人廬雨風行蝸牛假此以適我得無歳云周永懷
鵲有巢寧久居夫鳩食飲所不忘歸焉買林丘進退孰
我能萬間子無由愧子撫我厚感子非肴羞
　　　奉寄子高盧兄五十韻
君才如驌驦道里未可量讀書串脉絡如海東赴洋五
年隔異縣信若參與商昨者戒車馬故意改未嘗我家
小於斗下榻出倉黄繩樞三椽共君視猶雕梁貧又少
甘脆而君甘粃糠晨興烏鵲先夕憩星宿張上言體金
玉時節登虞唐下言復家世努力事文章瑣細及兒女
骨肉誼莫當君來厯州府所在諸侯良肝膽皆善子子
去錐脫囊問胡獨善我風雨度錢唐我時熟君指又不
羅酒漿何况動隣里磨刀向猪羊青燈兩夫影陳義勸
交相謂言經時留十日又理裝但携本經册沃州山水
鄉子寧舎我去我意未子忘相逢一歳短相别一日長
何縁子吾所不然我君傍君雖老馬姿今乃驥服箱刷
燕日千里濶步徐康莊江水有時西東下斯濫觴奫□
至澎湃穿溜極懷襄死生渠有命貧賤士之常孔融委
曹操汲黯卑張湯人生出處分榮謝均隂陽念我懶拙
病久已在膏肓此方困憂患懲艾百戰創安時而處順
天道不可詳魯連蹈東海屈原賦沅湘此志竟未遂眼
看都茫茫君懷萬金産待價空四方古聞韞櫝貴世有
刖足傷藍田種洵美死䑕名須防魯方秉周禮漢亦絶
楚糧易求哥舒翰難覔張子房英雄出儒素金印垂襴
裳吾祖元祐末奉使讋戎羌子孫失遺武史冊無晶光
君家著膽略並驅從兩狼彎弓射敵首滅敵使走藏此
事屬乃翁翁今膂力強問翁來何時九月天雨霜此時
君適我促膝話繩床作詩致近訊願子益自將君看繞
指柔㑹作百鍊剛豈云建厦缺期子柱明堂
　　　次韻潁叟弟耕堂即事
聖賢畏虚名蠻貊有誠服仕雖志温飽鮮不餧其腹爾
來讀書者妄意天雨粟東臯春一犂徃哉駕黄犢
耕田可無田耕道豈得道物生豈區區天意非草草林
茂鳥知歸水清魚惡擾勿謂小人哉請學樊須老
儒冠誤終身其始從上士頭白賦歸來不腐已其次我
今戒兒姪萬巻易雙耜向使㣲阿連幾敗乃公事
　　　江上遣心
風帆等駿馬突出不受覊羣山望如豆轉眄羅忩扉頃
居長安城小駟驅以馳塵埃困煩促滯留費憂思不知
葭葦鄉閟此天地竒鷗禽亦佳尚潔身固我師下上萬
頃光夫豈矜其私物生各有適我適君無之掀髯倚柁
樓一笑了百癡商歌詎成音逝者方如斯
　　　題松鶴
鶴鳴松樹顛人行松樹下人禽兩無屬徃徃俱物化明
日還獨來寂寞青松夜擾擾征途間誰是知音者
　　　晨起長哦後山秋懷十詩飲水一杯清寒徹心
長哦十秋懐清韻繞屋梁曲逆有餓死英布刑而王向
來爲長公甘受三徑荒一身詎無餘百年信難量
　　　邊頭嘆
邊頭奏凉風戰士送寒衣北征夏徂秋君王虛六師區
區彼敵人授首詎無期冰霜輝戈甲勇憶臨去時去去
思樹功寧復顧家為指揮在將軍坐作看旌旗謂是白
沙漠那知青草陂當時均死力顧乃用之非
　　　春日起晚
春風散百物和暖氣難清晨衾四肢倦欲起還不能展
轉卧成晏起聴百鳥鳴幸然無公事且復寡經營妻兒
悄不喧日午閉柴荆羮魚就鮮買軟飯熟香粳雖然媿
兹食賴爾王化成出門步原田最愛莓苔青半生果何
爲悔不學躬耕把鋤如把筆冀穫尚何曽還復茒簷下
所思良友朋青雲固云樂倚伏諒難明那無託衰懶緬
想川上情物我均所役聊復安其生
　　　次馬季思十韻
巷内有佳人其志介如石沉酣數千巻徑草無行迹秋
清入肺胃籬落牽牛碧詩成錦繡段裁剸非刀尺如聞
急徴召厚甚帛加璧毋庸北窓下細字朱黄釋嗟余世
無用痛飲時墮幘思君不相見誰與浮大白中年友朋
減生意天壤迮何時樗隠園容我分半席
　　　詠懷
初夏腓草木園緑勝春深㣲雨灑髙棟好風吹我襟徘
徊花下徑獨徃翫層隂東西燕雀飛寂寞鸞鳯音人生
積累資培塿升髙岑陳力正不能前修愧周任何時歌
物阜薰兮入舜琴俯仰終所爲於以達吾心
　　　送陸放翁赴落致仕修史之命
先生天下名有耳誰不知區區以蠡測于海徒贅辭弟
子事先生丱角以至斯文章起嬰慕徳行隨蕭規昨聞
掛衣冠固共識者疑豈期平生學終鬱不得施先生健
而武神志元未衰每登漁隠堂再拜奉履綦留我坐終
日誨我忘其疲送我出重門行步又若飛或捉筆大書
或脱口賦詩或時幾酌我自倒金屈巵我出謂客言先
生夀期頥上爲天下賀下以賀吾師在郊一角麟藏六
五總龜先生固髙世而世肯我違情知渭濵載謾道淵
明歸果然一札下未覺十年遲堂堂孝廟史當代誰宜
爲二十八年間凡事公見之英靈果在天筆削詎敢私
矧惟陛下聖益重黄髪咨湖山晚無用遭逢乃今兹先
生顧謂我萬物各有時
　　　歸越中所居
閑居寡人事棲遲倦所務雅志歸去來青山越中住爻
辭翫徃聖門䕃資先祖雖云隠遁情尚眷諸親故歳時
酒一尊聊樂我東土采蓮樵風徑看竹蘭亭路心亨體
攸適干禄靡希遇百年儻有程庶近嚴光墓
　　　用陶己酉歳九月九日韻
壺罇湛名酒四散㑹朋交黄菊雖未開翠木亦已凋駕
言彼墟矣佳處聊登髙山晴歛將夕宇淨豁層霄迨我
色笑同息爾筋力勞人情旱欲濡來蘇慰乾焦儻然隨
運徃㝠契彭澤陶有花即重九何必須今朝
　　　和陶九日閒居
斯人鮮常在奄忽便一生兹辰俄重九令節誰所名把
菊見南山吟詩憶淵明素琴不具絃大雅留遺聲伯始
真糞土飲水空遐齡異時東坡下尚有酒可傾才難信
遇否物變更枯榮此翁獨醒者貧賤胡爲情悵焉服九
華覔醉何由成
　　　擬古
煌煌庭中菊秋後各已花𤣥霜下蒼葉憔悴同凡葩采
之或傷生不采謂我遐貴賤詎不然無已安其家蕭條
陶彭澤歸去隨風沙自古有如此我何良歎嗟季倫昔
富貴舉國稱石家千金買緑珠歌舞笑春華醉歸擊珊
瑚恨不窮驕奢黄塵洛陽起里第生桑麻仲尼卒旅人
厯聘空摧車古來竟何爲不見東門瓜
日月逓相見𤣥髪驚蹉跎冥冥北邙路去者何其多妻
孥聚歡樂志逺身已訛功名無富貴此路不可過可憐
世上人刺促鳴干戈金尊幸有酒不飲將如何
漢光昔未遇頗爲兄嫂欺誰知韓王信本是屠沽兒他
時築將壇意氣帝者師中興屏新莽長劔誅赤眉皇天
生一物大小隨其資例令饑與寒何以生育爲永言觀
厥成圓璧殊方圭天意定不爾變化應須時少小弄文
翰把筆能哦詩十五學綴文如蠒中抽絲青雲付達官
十九名新知南轅異燕路鄙笑無挈提甘心窮閻中䟽
食黄瓜虀區區蠧魚習槁死不可醫閒齋秉㣲尚髙視
聖者師謾言苦如荼誰信甘如飴
自吾蜀中歸稍拂衣上塵古今名利場誤殺多許人歸
囊課宿有頗欲謀其身買花郡庠東結屋清鏡濵山田
不滿百濁酒當濡唇庶幾友生來談笑夜達晨此志猶
未遂寛作明年春人生幾明年謹勿浪苦辛
徃時尋芳興屢醉黄金巵日來酒量窄三盞忘東西雖
然不多飲不飲還復思所以畢吏部千古遭嘲嗤每年
梅花開如與粲者期有時棹孤舟間或借馬騎水村及
山驛日炙仍風吹醉歸更有携研席相娛嬉今年墮塵
鞅頗復踈濶之此君應有言亦曰好惡移凄凉殘年厯
春到無多時如何江南岸不見開一枝
　　　秋興
秋髙朔馬肥壯士多感激起看天宇空萬物盡隂黒連
年稍艱食所至多盜賊人情有馴致世或尚姑息坐令
䑕子輩漸欲穴我室茍生各有養飛走隨所得敓攘乃
如此彼計多變易我生無根蒂尚守祖父宅邇來時命
乖僕僕州縣客兩親化爲土弟妹各狼籍箕風度牕牖
蟋蟀催婦織貧家一匹絹已費幾蠶力夫妻僅補綴幸
寛兒女責復思後來事對酒不能喫人言有定數禍福
那可擇胡爲自慘戚三十頭雪白
貧居應閉門原憲乃非病讀書到周孔歳晚吾事竟佳
哉亦可樂妙在得所性於時俗慮少魚鳥共涵泳蘆花
深兩槳秋色滿湖鏡頗懷梅子真屢起泛舟興明當文
㑹友聖處一參訂此生飯不足敢不聴於命
　　　耕堂弟雪中效宛陵仄字平字詩各次韻一首
旱澇數所繫累歉望一稔種秫秫不孕酌水水可飲甕
牖忽碧玉喜見月入枕閉户請謝客是子亦太甚
山河無纎塵遙觀浮漚如穿廬惟青天油牕誰其糊狂
歌忘寒饑消流驚須㬰煩呼瑶英徒同來泠然居
　　　次邢兄韻簡李簡夫
幽花契幽禪夷下難爲情想見獅子床天女問淨名至
味有不釀太音本希聲相逢寸紙間公案今見成
　　　王千里得晉獻之保母碑及硯索詩
客從王家來示我王家物云是彼樵者墾山之所得升
沉有時節至寳不浪出祖先暨兒息嗜好俱第一青氊
未渠失近代無此筆觀其逼人處造次神品入石遺半
缺齧行草百十七昭陵不可及季孟精爽集天地倏開
張鬼神爲之泣泓也玉璧姿肯爲泥沙没嗚呼黄祊殉
人事止枯骨臨池例飲墨有底鵝領識夫君矧其後妙
契過漂石居然今視昔年數正八百(碑云後八百載知/獻之保母宮於兹)
(土/)
　　　待潮通明詒友朋
子大瞻在前徳允瞠若後自予得二士光彩生户牖向
來九州内所在兩脚走相好亦已多惟子共辰酉老銛
最可人自謂秃非醜南宫棄之去盧氏真傑斗今朝通
明埭獨客對巵酒追懷平昔意幸不愧髙厚春江散烟
露春事紛花栁問胡此淹留書巻空在手人生忌多情
所不忘朋友南北與東西同然一回首
　　　送邢芻父赴漕試盖予以牒遜之
長江我之愁倒嶽推不去琴瑟有凄怨居室等行路十
三出從師三十兹無成向來爲何事投老悲秋螢堂堂
文翰場攘臂君甚武丈夫貴髙誼我得寧在汝達官總
遺恨所樂纔妻兒君堂有夫人禄養當以時吴山青入
天江水流到海才難嘆先聖戰伐偶今代四序看迭移
南薫已西風天命不可爲徃哉及其鋒
　　　次韻芻父試罷有述
筆耕亦農耕後種有先熟榖終貴於稗種詎不如稑里
門富驕兒昨者車擊轂一朝禍機至悔不初碌碌因而
利生鈍甚羡平爲福翩翩歸來賦寫壁仍畫軸有來顧
之唾謂豈好題目予方友鷗鷺渠自行雁鶩同參聴誰
詣勇徃何待卜君才十倍我書已萬巻讀邉頭尚征戰
時事非曩夙雖遲劉蕡對肯效包胥哭
　　　次韻髙秘書
髙郎水江漢波浪所從出讀書識大體於世無棄物誰
歟戒盈滿視彼欹器側如君執謙柄我不能萬一羣公
石渠上天子正側席翻然侍親歸袍茜髪黒漆老仙顧
之笑吾與子居越人生屈伸肘猶動靜語黙非無鶴乘
軒亦有驥在櫪忠當盡臣節孝則共子職煌煌周孔意
千古照簡册吾儕負君親但守不黔突
　　　簡髙秘書
昨日山中雲今朝山下雨天時或定數人事恐無據蕭
條吟梁父士有遇不遇不見龎徳公移家鹿門去
　　　坐睡
世事困纏糾誰能復自然看書得坐睡此樂出於天一
適萬慮逺重尋已非先相逢問尊宿㑹我無心禪
　　　梁湖
路長人迹少日午樹隂正兹行廼無故解后得所性佳
眠離塵境此事安心竟晩飯過邑門未害喧中靜
　　　正月五日謁放翁留飲歡甚
若人大槐中不作螻蟻夢春風鬢鬚緑文字凌屈宋昨
朝我訪之杯酒頗自奉魚蝦襍淮海狼藉蔬果衆妍譚
到嘲謔嘉我一笑共末言神仙事於世本無用但可於
世人矯首飛鴻送故公所言者大抵靜觀動胡能更八
十異日亦髙冢絶憐稽山下不逐梅笋貢堂前謾名龜
堂下或歌鳯夀公晩唐衣聊爲吾道重
　　　哭小姪梅老
我初養栢兒年紀三十四頴季得梅老歳數適我類而
梅生不凡頭骨甚磽異見之懷抱中宛有成人器漆光
眼目動玉雪皮肉細愛之甚於栢稍長望其貴每出偏
問歸祝父好看視猶嫌礙關鑰莫伴栢嬉戲固嘗約而
父築室更隣位請師共教授兒姪精六藝中年不如意
藉此期自慰庶幾和仲老他日逺虎侍梅胡不佳實飄
謝許危脆更醫再而三厯齒一十二留之苦不可去我
何乃易而父真斷腸汝伯重垂涕爾梅竟何徃小槥但
遺蛻登槃莫薦子登隴休折寄云然我所傷畏是爾名
字梅兮早歸來尚作梅花弟
　　　舉子
先親去無歸家有十男子春秋此堂上拜起共祭祀一
貧乃青氊書種幸未已人言抱子晩君已三十四何時
見入學况未保齠稚老年樹松栢仁者用其意父母養
我時辛勤五兄弟蜂房今俯育誰則逮菽水昊天真罔
極夢想九原啟恭惟父母心敢不嗣遺體平生忠與孝
舉動法經史先訓吾所知功名盖天爾
　　　癸亥歳五月望日紹興獄有罪人十二逃以出
　　　勢甚恣官吏相顧失措府出軍追至山隂界上
　　　魯墟獲其八翌日以其二尸諸市先是有諸暨
　　　縣民孫破面者以販鹽傷人既即刑又他日某
　　　即刑今死者斯張氏第六又其黨之雄也聞又
　　　有唐花者捕未獲其獲殺之何疑適時天雨不
　　　已邦人不甚安作魯墟行以示在官者
今兹水用事簷雨四十日禱祈遍羣望魚蠏入家宅小
民例煎廹在在絶粒食聖人制邦國休養覬生活本根
者州縣父母資牧伯夫何失其理致使爲盗賊犯之復
無赦恐負天地徳昨來諸暨變本以鹺故得有司屢殺
戮勢欲與之敵民生各良性豈獨肆凶慝饑寒迫於後
妻子時動色那知刀鋸威乃甚溝壑厄市人起相戰争
利初毆擊吾非志剽掠解后有其迹王官亦人耳聞此
宜隠惻不然罹憲網無暇謀復出嗚呼不得已天下盖
非一横尸類雞狗斬刈遽狼籍頗聞動官軍餘黨收捕
急儻非勸本務有死民不易是時天復雨省宰到層畢
夫民使之飽不飽亦吾匹丁寧善其生淚下死魂魄
　　　夜坐讀韋蘇州集序
兹辰孟春夕芳意二分在登臨愧成晚倏忽朝晡改樓
欄帶棲鳥野色半蒼黛花圍郡園夜栁暗陂塘外昏鐘
四簷雨懸燈澹予對瓶梅書帙亂茶樹窓紗礙披文到
韋集神賞希唐代爐烟起寂寞至味久不壞妻眠稚無
擾斯境非凡㑹於時暫得我真凈青蓮界蚩蚩競物欲
宵寐猶憎愛誰知屢空者庶逺樊籠害
　　　春晚二首
春風爾狂顛三月不知春青青池上草翻憶夢中人幽
蘭出磵谷感此芳氣新采采不盈掬眼前但荆榛
佳花有重秀幽蘭徒自芳姝媛被竒服絲竹羅中堂主
人惜殘春清夜未渠央客子抱貞節泯然獨升床
　　　看雨
荒池三月雨閑看水生文客少苔上堦屋老樹遮門幽
心契子綦隠几若忘言鶯聲何從來還思借宅聞
　　　山中雨
盈盈池上花瑟瑟花下雨雙雙蛺蝶伴對對鴛鴦侣池
魚金作鱗魚虎翠爲羽兀坐一山春山春愁獨語
　　　走筆次韻芻父喜雨三首
薫兮有南風下此沛然雨皇天初震怒盍燎緇黄侣端
來丹山鳯况戢螽斯羽君詩如民謡能共天公語
青天一聲雷雲霧忽難開此定時節至何因禱祈來客
方聴簷溜予亦倒殘杯明朝浮舟楫尚可看楊梅
方池䕃垂栁想見蘇公隄一雨水入床蛙部連東西先
生不能寐書巻夜自迷穉子黎明來官路深尺泥
　　　即席次韻景周梅花
魂來孤山青夢破耶水碧非兄孰知我非我無此客一
枝霜雪後坐斷春寂寂平生桃李場雖隣有不覿人中
具品藻醖藉李太白歳寒得佳尚賢賢以易色經年墮
塵鞅此士久乖隔昌原弗相見所謂順之逆無詩可報
答大呌脱巾幘踈花正㸃染半蘂猶索摘
　　　有感
隆冬都門歸偃息殊未嘗掻頭不知痒心事但荒荒頻
年借人居主者來在堂飄然十五口露處悲風霜而予
行無從寧如棄不將安巢燕飛來定穴魚蟄藏天地非
不寛一身信難量擾擾復擾擾天子誅黠羌區區復區
區早飯炊絶糧庭闈蛻骨久兄弟糊口忙親戚亦豈無
所過門如湯朋友非不多熟視第感傷欲生生無涯欲
死死無方弱妻呌欲絶三子病在床汝哭亂我耳汝痛
割我腸父母亦念我陶山永相望
　　　次韻知縣兄夏夜古調
非禽胡能飛羽翰上青霄非木胡能花開謝隨驚飈始
予眷所生於世免塵囂頗知師甯蘧貧樂富無驕異哉
肯顧我古音日寥寥介然守其業彈琴自逍遙採苢以
永晨芻藁以終宵尚思舉斯人還復淳其澆言瞻彼穹
矣維斗南之杓言瞻彼水矣維海東之潮慨然契薫兮
邈余逮虞姚
　　　再和陶韻
紛紛流俗間哀此萬衆生陶翁盖達士酷愛重九名行行步
東臯見菊眼爲明色香不改舊想像聞其聲讙言各攜袂耄
齒逮弱齡屬予剛制酒空杯與誰傾凛然北牕下清癯落驕
榮雲團煮風葉競用招我情醒醉未必爾昭氏何虧成
賢達不遺世後來肯下交𤣥髪一以變感此徂年凋所
懷寄絶俗泰華未爲髙牛山縱尋斧何時解干霄仲尼
聘列國未覺歴日勞古今君臣義比干更茅焦皇皇上
天意一物猶甄陶清泉黄金花庶矣饑渴朝
　　　邢兄招納凉大善以醉眠不及徃大篇見嘲一
　　　筆走和
昨宵予不飲月下看風生不飲竟大竒識此風月清今
宵予醉狂醉眼仍看月月落猶未醒思與枕簟歇從來
清凉事果爲獨士慳良月如佳人解后亦已難月色政
爾好友生偶然來此樂如此時百歳能幾回我眠不在
枕我醉不在杯平明視鬢毛定恐此物催四十餘一年
侵尋行老景人老欲何爲此話當自領大塊天地寛酒
泉歳月永非醉復非眠快活心下省
　　　梅翁所作無一絲勉強意亦和一首
達士養四體受敵聴腹背悉意萬巻讀徃昔若晤對日
者鬢髪改自恨筆力退得句造澹薄是亦我所愛
　　　邢兄次韻再答之
紅塵欲欺人甚欲出塵去人生貴險艱九折有夷路學
劍劍不就學書書不成春蠶褁於繭腐草化爲螢髙明
信天資踸踔亦步武同床有恩怨當面分爾汝疲容仰
吾父髫齓憐吾兒傳衣與養菽上下皆失時杜甫西去
秦仲連東蹈海富貴毋相忘此意豈三代惟君眼中人
多若古人風贈君寳劍篇謹勿傷其鋒
　　　中秋
親朋闗河濶一歳幾合并回思十載我大半短長亭我
髪日已白我心日以驚尚喜淡泊資於世少經營五日
過三縣山川知我情吟詩自娛恱俗子徒我評憶我㑹
心友與我同死生取我塵化衣濯我滄浪清我歸已數
日我友各有行百川我友朋五岳我弟兄我酒難獨飲
我懷誰與傾今夕我中秋我自看月明
　　　自述一首
舂糧了朝炊細大供十口身窮兩脚健天意非汝厚前
年取荆釵頗不窺户牖甘心似黔婁習氣除夙有今年
長一女自省稱父母方其我少時豈意今老醜時平米
穀賤兄弟仍聚首先人敝廬在清話辰徂酉盍簮到諸
雛千指諒非久居然小世界榮悴同一朽去城不三里
經歳絶奔走登門亦無賔老樹堪尚友青氊古家法迍
賤當自守能甘此中泉不飲富人酒
　　　咏草
芳草復芳草青似青松樹今年見汝黄明年復如故今
來古徃人南北東西路
　　　白首
白首百歳期青春三月暮荒凉雞下柵寂寞鶯啼樹山
水越王城行人雨中去
欽定四庫全書
　泠然齋詩集巻二　　　　　宋　蘇泂　撰
　　七言古詩
　　　老杜浣花谿圖引
拾遺流落錦官城故人作尹眼為青碧雞坊西結茅屋
百花潭水濯冠纓故衣未補新衣綻空蟠(一作/峥嶸)胷中書
萬巻探竒欲度羲皇前論詩未覺國風逺干戈峥嶸(一/作)
(終風/且霾)暗㝢縣杜陵韋曲無雞犬老妻稚子具眼前弟妹
飄零不相見此公樂易真可人園翁溪友肯卜隣隣家
有酒邀皆去(莊子井蛙不/可以語於道)得意魚鳥來相親(世説簡文/入華林園)
(顧謂左右曰㑹心䖏不必在逺翳/然林木不覺鳥獸禽魚自來親人)浣花酒船散車騎野
墻無主好桃李(杜詩手種桃李非無主野老墻低/還是家又云桃花一簇間無主)宗文
守家宗武扶(老杜云熊兒幸無恙驥子最憐渠又有示/宗文宗武兩詩宗武生日詩注云宗武小)
(字驥子陳無已和饒節詠周昉畫李白真詩云君不見/浣花老翁醉騎驢熊兒捉轡驥子扶金華仙伯哦七字)
(好事不復千金摸謂/此也金華謂山谷)落日蹇驢馱醉起願聞解鞍脱兠
鍪(書太甲惟甲胄起戎注甲鎧胄兠鍪也漢韓延夀/傳被甲鞮鞪注即兠鍪也退之詩邉封脱兠鍪)老
儒不用千戸侯(老杜憶昔云老儒不用尚書郎/樂府木蘭歌木蘭不用尚書郎)中原未
得平安報(杜詩夕烽來不/近每日報平安)醉裏眉攅萬國愁(一作清揚/之間廬阜)
(雜記逺法師結白蓮社以書招淵/明造焉逺勉以入社陶攅眉而去)生綃鋪墻粉墨落平
生忠義今寂寞兒呼不蘇驢失脚又恐新來有新作常
使詩人拜畫圖煎膠續絃千古無(東方朔十洲記煮鳯/喙麟角合煎作膠名)
(為續絃膠博物志漢武時西海國獻膠五兩以付外庫/餘半兩使者佩以自隨後從帝射於甘泉帝弓絃斷西)
(使乞以所餘膠續之絃遂相着使力士各引一頭終不/相離因名續絃膠杜詩麟角鳯嘴世莫辨煎膠續絃竒)
(自見杜牧之讀韓杜云杜詩韓筆愁來讀似倩麻/姑癢䖏掻天外鳯凰誰得髄無人解合續絃膠)
　　　猛虎行
君不見蜀山之髙直上登雲梯草邉路側多少豹狼蹄
盤龍山下三脚虎震天一嘯回風低横拖騾馬捉猪犬
咆哮出入吁無時有時人立作氣勢團目金努矜毛皮
跳林越澗伏榛莽亦挾一子携其妻妻兒子母誰不愛
難以人肉賙其飢好生之徳乃天相殺人正自人殺之
吁嗟此虎獨三足明白罪状人皆知如何擊搏更不念
白晝坐使行人迷昨宵風雨振林薄颯沓萬仭千夫隨
一夫争先探其穴曵出斫死橋之西寢皮食肉志不厭
亦戕其母烹其兒初圖一虎得三虎頓令此類無留威
何如千山盡勦絶眼見蜀道都平夷乃知强梁不足貴
人世豈得無危機
　　　予既賦金貂亭詩巽伯求益不已偶得名酒連
　　　飲輙醉隨意長哦忽數十句録而成篇真醉漢
　　　口中語是可塞嚴命矣惜不令子大徳允見之
　　　共一醉噱耳
君不見陳留阮籍字嗣宗竹林賢者渠稱雄登山臨水
輙經日竞用酣飲全其躬謂渾汝不得復爾獨善猶子
曰仲容以其任達似叔父氣壓道北空多銅宗人共集
作圜坐酌以大斗飛金鍾著言君子䖏域内何異羣蝨
居褌中形骸忽忘置不問豈復上欲圖三公古來賢達
類若此劉伶畢卓非凢庸陶潜數酌宦情逺李白一斗
詩情通彼胡不醒匪不智智在意表言難窮共惟遥集
乃咸嗣是飲三代傳家風五馬渡江一馬龍事未幾見
嗟江東就家拜爵下車去摇手温嶠吾誰從京尹非才
固所願青山聽入明招終所親相顧數在念謂方醉耳
何其聰孫為知㡬翁逺識信使日月垂虚空山林鐘鼎
不兩立珥貂著屐將無同解之換酒亦不惡蠟以盛足
誠為工古來醉人醉亦醒後之醒者醒而聾作亭縹緲
山水勝曳杖扶踈煙雨濛長江為杯斗為杓一飲天地
生春紅持杯却酹我遙集籍咸墳土俱蒿蓬歩兵常侍
本何物目送千古歸飛鴻我今與子生並世得不痛沃
崔嵬胷只看祖家當時所餘兩小簏其視吳屐相去何
啻億萬千千重
　　　棲閑堂
紛紛世界多金寳試覔一閑何䖏討天公忌閑亦惜閑
似欲人人忙裏老長安道上人如烟信有隂陽錯昏曉
食升衣尺我類渠玉帶金魚為誰好上而公相下百官
鞅掌其身髪華皓出臨民庶或愧色歸對妻兒仍熱惱
農商工賈各有役何况倡優及輿皁豈如老龔縛屋看
青山賃地於鄰甘種稻有男肯穫女習紡布褐藜羮事
翁媪天憐老龔忙為貧報以一閑非草草乃知富貴天
不惜閑䖏閑人古来少問龔胡為閑處棲告以中恬外
無擾家傳古書數萬巻充棟牙籖四圍繞興來拈讀拂
蠧魚興盡留殘聴啼鳥花隂坐乆看日轉葉徑行稀任
風掃問閑何味作何説口不能言心自了初從太白得
㣲遇晚向淵明飽問道區區擬議已不閑非作非休此
其稍我聞如是三嘆息苦恨當年歸不早閑中之味肯
見分亦欲誅茒鏡湖小
　　　餘姚江上作先寄城中親友
開禧改嵗復峥嶸老我奔馳不少寜雪花欺人入衣袂
前日杭州今四明老來老來我何有緑髪黄鬚行白首
魚鱗年紀今嵗是挽之不住去如走挽君不住知奈何
叩篷撃楫聊髙歌天風為拍雪為舞寒水自酌金叵羅
脚根萬里不作難且喜看盡湖中山明朝還舍託朋舊
尚有新詩三百首
　　　春日懐詹梁
陳雷箭去不遺鏃後世人情手翻覆我生二十少知已
更覺恩怨生骨肉塵沙蹤跡窘吳越波浪奔馳走巴蜀
癡年自長習藝能如兎之角礙人目相公清徳照宇宙
萬物引領望鈞軸平生出言謹許可愛我重我過推轂
前囬識得白石生聞韶盡美一夔足此公所向泯涇渭
於我底裏罄心腹晨星在天萍在水人生失意多戮辱
東歸窮巷口掛壁豈無他人不如叔邇來詹梁亦好事
頗復顧我青眼獨吟詩造妙五七言醜媚寒松倚新竹
時時敲門小童至輟書倚火再三讀亦思賡和禮所尚
疲駑鞭扑隨驥騄嵗寒相見願始終且莫嗔恠屢更僕
吾儕豈圖偏黨異俗子空猜往還熟青春飛盖城西園
畫鷁低飛鏡湖曲杯行到手勿浪憂世界堅牢等朝燭
詹梁長驅行秣駕賤子終期老茅屋他年官達請掉頭
莫笑渠儂甘碌碌
　　　次韻芻父大篇
我生兩脚半八區歸來狹視東南隅東南禹跡今緑蕪
百嵗幾見人歐蘇聞石藴玉川含珠山乃秀潤源不枯
胷蟠萬巻味道腴落紙所至雲錦鋪爾來大似天眷吾
貺以佳友令相娛邢子韻勝開氷壺湘湖與我初索途
謂此巨浸其是歟今夕不飲可得乎吾儕固不如林逋
吟詩寫壁無䖏無雜蓴便食不用厨湘湖豈即輸西湖
貰錢沽酒勞老夫酒酣肆筆衫袖烏不覺月堕三更餘
荷香染袂露濕膚開堂復駕紅塵車君勿笑人生意氣
傾堪輿所得未必如所圖
　　　日鑄嶺下狂歌行
我生天地不如意甚欲飄然去人世却思一死胡足悲
死而不樂胡死為又思天地之間固有足樂者安得莊
周之鵬穆王馬有時騎氣或御風天上天中更天下息
駕𤣥㝠圃駐節蓬萊宫攀星太極南訪日扶桑東東西
南北何局促自可直造混沌趋洪濛又思去有歸安得
來無從當時六鼇負亦重豈有身常不轉動㑹須四六
二十四足一欠伸我居其髙視爾衆不知化為大海水
為復茫茫而已矣不知鼇在復鼇亡為復人生或人死
此時逍遙㳺不見爭奪塲想見四維上下俱茫茫巨鼇
爾靈便如此公欲欠伸不難耳且如皇宋三百六十州
出門所在多山丘其間平地少但見蘿蔦藤蔓上下磽
确森相樛青鞋有底踏須破人夀幾何行不休更令生
世人偪仄生戈矛迂迴隔絶千里成萬里親戚朋舊相見
朝夕無縁由爾鼇若未動為我背畧傾颭飜山與丘平
地與人行也知上天本來廣也知下地本來平只因山
丘多頓使天地輕我當作章問帝借北斗酌滄溟盡殱
偪仄人更殺馬與鵬百拜稽首祭鼇之靈
　　　甘露歌上呈留守門下侍郎
太㣲淵黙嚴不動斗為其車運中央四序回旋變造化
一杓直指無偏傍柄臣比之號八柱一柱難闕各有當
紹熈元年圖舊徳更公玉麟使過國屹然山立天子重
列作八柱扶天極天極尊嚴物有道不減不溢常不忒
均勞於外天闕柱至今朝廷虚袞舄皇皇辟君明如日
安用動威偃禾木奉以甘露太和液飲太液親夀益公
雖老歸致太平萬物好
　　　書懐
出門莽莽無所適青草門前少行客讀書妄意學周孔
行年三十頭雪白朝廷伏聞治清静賤子何憂官得失
平生志氣𣺌江海前日詩名漫梁益相公青氊化烏有
大似不䝉稽古力恭惟元祐全盛時左右明王非列辟
爾時吾祖亦遭逢曽與坡范同入直同朝人士服該貫
後世儒生猶辟易石羊去作髙資夢金榜空餘峴山宅
爛然朱紫照一門綿亘百年隨社稷中興郎從間有人
往往命薄中道塞只今晨星頗相望豈不稽首荷王澤
先人中間亦筮仕曽未幾見捐禄食坐令諸子各困頓
須與祖世事乖隔忠肝痛膽欲誰付冷屋風燈但蕭瑟
明知長短均一盡自是炎凉心所惻昨䝉宗公置牙齒
事下丞相當審覈駑才不堪駕十乘爝火或可繼殘夕
縱然得遂豈其志未免妻嫂有輕色諸兄生兒任門户
兩弟行當問家室祖宗祭祀足依頼挿架牙籖肯終畢
至尊恭已正南面下採芻蕘及羣策男兒努力要及時
致君堯舜收故物春風吹花滿江城醉擊珊瑚夜吹笛
屬予寄傲諒兹契隠肆壺天許分席西逰酹酒弔杜甫
東望吟詩懐李白瀟湘南浮窺舜𦵏淮海北上廵禹迹
歸來故舊半為鬼未死一身長百疾向之經行輙夢寐
江漢沱潜猶彷彿塵埃熏人眼生翳文字不立口掛壁
樊籠日月安足恃㑹覔丹砂變形質時哉鵬翼倘相逢
俯仰人間訪疇昔
　　　青牛宫
青牛宫中青草生數間老屋徒欹傾老人婆娑坐牛背
似怪關尹聞其名東來萬里西逰客倚遍宫前舊時栢
巫咸大招不可期欲向青牛問消息
　　　再和古梅
和羮之説昔有聞豈得不如魯泮芹聞名尚救渇將軍
㑹稽竹箭胡能羣初花的皪美無度情事淡泊春空雲
樹猶如此人何堪再三歎息殷仲文江南晚生敬耆舊
汲水封植敢不勤清霜既降河水涸笑持雙鬢舉似君
人間凉燠易更變有底寒谷囬氤氲神竒正爾出臭腐
枯木何怪生竒芬諸生徑登李杜壇此老行策伊傅勲
吾詩稱賛愧不足舉止羞澁如羊欣
　　　湘湖飲平逺亭口占呈邢芻父
我屐欲行山路逺我舟欲泛湖水深湘湖湘湖在何許
不在天上終可尋君才未減邢居實藥品之中貴参术
君歸芹省我湘湖夜看月明朝日出
　　　又口占和林竒卿府教春日即事
門前車馬無行迹堂上真重戴慿席東風吹水綠芹香
課試公勤榜新拆研經未羡陸徳明侯喜况有能詩聲
朝廷更化要三傑聘幣應先魯兩生休言三仕有三已
時節因縁還在是滿園桃李競紛華未害踈梅粲寒蘂
皇天着意生孔顔一匙蔬飯宜加餐𣺌然人物望公等
解后試挽唐虞還
　　　金錯刀行
黄金錯刀白玉環蘚花古血寒斑斑皇天生物有深意
入樹伐石無堅頑丈夫意氣豈兒女事變虧成爭一縷
㧞天動地風雨來環響刀鳴夜飛去世間萬事須乘時
古來失意多傷悲嗚呼寳刀在手無能為不知去後鬱
鬱令人思
　　　次陸放翁韻
登髙望逺不可無不可一日不讀書予方自委下濕地
君乃獨占髙明居楊雲儻許客載酒杜陵安得錢買驢
徐行過君就書讀頗幸借屋今連閭
　　　送孟信州去矣行
青絲絡馬黄金覊紫衣導從前驅馳男兒四十作太守
路人指㸃生光輝我時笑與路人説太守襟懐世人别
平生為政學魯論愛民如兒少鞭撻上饒之民吾賀君
君獨不見南安軍是家官職未渠已太后垂簾功盖世
　　　秋夜登湖橋
平湖秋水滿拍拍恰好三月桃花春所不同者一輪月
下上青鏡奩寒銀我來跨湖橋頂坐月照水光光照我
春暄那得抵秋清自摘霜華餐露顆
　　　聞鶯
東村水車聲未已西村阿童喚牛起麥晴欲穏天更寒
霧雨蕭蕭熟梅子讀書牕下少人知緑隂幽草勝花時
一聲婭姹復婭姹時有黄鸝來去飛
　　　病中排悶
中年一病一回覺老大康寜知更難只今四十已華髪
未到七旬應碧山故疆風土望莫及前輩典刑追不還
但願生生遇堯舜耕田鑿井泰嵩間
欽定四庫全書
　泠然齋詩集巻三　　　　　宋　蘇泂　撰
　　五言律詩
　　　春日閑望
到處林園静能來是主人鶯喉低囀玉魚腹暖翻銀翫
雨沾芳履吟風岸角巾功名吾老矣甘作太平民
　　　次韻七首
隠几看魚樂洋洋圉圉然一身随見定萬事任從前賣
劒更農服操觚耨紙田豈能無儉歳固自有豐年
歩蹇堪扶杖頭童欲罷簪渚雲秋澹泊庭樹晩蕭森秀
頴垂千畝遥青出寸岑本來闗箇事而獨可人心
昵愛經過數尊榮記憶踈賴收顔氏帖誰奉子公書西
夏方徴甲東州且定居雖無南過鴈幸有北來魚
山色對踈櫺之人一似清水邊同婦飲花下趂兒行養
鴨期充膳騎牛學治生時因把鋤暇毋廢讀書聲
香醪如蜜甜村酒漸多添弄水閒移棹看山自捲簾深
心非木石癡腹慣虀鹽莫作淵明解逃魚本欲潛
茅茨依橘柚鄰舍即烟波更與山為伴何憂屋不多功
名元有命嗤笑亦從他但願年年熟杯來爾汝歌
廢田為屋宇困士學農桑來者或相問耕焉安得堂為
言吾欲醉且去客無妨信有癡人夢寧甘草徑荒
　　　一室
一室星辰入平居社稷憂螢飛原有夜蟬逺不勝秋短
髮千方誤中年萬事休摩挲門外栁坎止亦乗流
　　　遣熱二首
人生萬家室大暑亦勞勞滴露㸃周易臨風歌楚騷朱
丹誰復羡斑白懶能薅一笑問兒子汝何催我曹
田舍東湖隔樓居北户升感時秋鬢白懐友晩山青病
不妨書讀閒應養性靈敝裘蘓季子四海一飄萍
　　　客夜
風雨夜㝠㝠舟行為小停野田藏水白燐火出墳青將
子鴈能急久鰥魚獨醒人生貴艱阻稍向道塗經
　　　歲杪
客子􁊁都泊幽人夜獨醒五更初水長四壁盡歌聲已
若從吾好因之念此生行年半七十嵗事復崢嶸
　　　舊歲
舊歲無多日三衢有㡬程雪簷踈滴滴泉溜響泠泠奔
走經年債襟懐一味清紀行吟放穏歸詠遣兒聽
　　　秋夜有感
燈影三更夜蟲聲四壁秋雨堦踈滴滴風幔颯悠悠朋
友新凋䘮湖山舊釣游平生匡復志老去未能休
樓上㡬當當殘更引漏長月明山樹濕露下藥苖香朝
野衣冠異郊原故物傷平生三徑草此夕更蒼凉
　　　世事
世事一飜手詩書三折肱江湖多白雨魂夢雜青燈同
好纔如此言歸有未能平生飛動意元不羡鸇鷹
　　　書憤
黄葉冷颼颼臨風掻白頭江湖無老伴天地有新愁橐
禁行鴛曉榆闗戰馬秋平生忠孝意到死不能休
　　　琢句
琢句眞無益論詩新有名客懐無逺近人事只翻騰積
水明寒樹饑鴻咽夜聲半年安坐得又作雨中行
　　　懷親堂
升堂知孝子即事每思親根本由先世栽培得後人一
林香自好四序感如新勿作商顔戀家傳漢幄臣
　　　凉意
涼意滿中庭乾坤洗濯清鵲河通海浪螢火亂天星便
覺黄花近休看白髮生客床眠不穏起坐聽秋聲
　　　仰屋
仰屋無窮事甘心未遇時雨花明燕羽風葉墮蛛絲農
務從人說光隂類箭移早知霜白鬢那免一生癡
　　　得屋後舟中作(棄大屋/從小屋)
有屋吾堪老無田子緩求長江惟可飲萬事不湏謀政
爾天從欲端因鬼瞰憂平生晏平仲能費㡬狐裘
　　　幽興
花氣濕書籖琴風入畫簾緑隂連地黒朱果落枝甜客
去從鸚語人歸問鵲占村居近城郭幽興得相兼
　　　即事
窻外梧桐樹霜風特地吹莫輕初下葉長别所生枝便
有青葱見應無歳月追先人移得汝吾鬢復如絲
平生蘓季子歳晚意何如收拾江湖夢歸來田舍廬耰
鋤知力腐書巻著饑驅稍識瞿曇老長思結習除
羣雞紛啄粟收斂逼深秋巷内黄葉落門前清水流年
饑人菜色家弊僕蓬頭兼善平生志凄凉出謬悠
　　　有感
衆木曉森森孤松自百尋絶知根氣大能受雪霜深草
草供時役悠悠匪力任春風遍紅紫啼鴂便驚心
　　　有歎
古屋殘僧住孤墳亂蟻穿山稜人踏減灘石浪搓圓毁
譽無終日功名有百年予方辜壯歳渠得戀華顛
氣使與形驅從知萬化渠參禪休佞佛為士盍忘書枉
鑄千金錯終還一味愚柴門老翁媪圍坐却安居
杵臼梁鴻事人間欠此人癡兒號飯少愁婦厭家貧雨
障雪來晩梅催栁迓春平生兼善意孤獨歎沉淪
　　　陶令
陶令歸来後何人記若翁難將五斗粟換此一窻風喜
色均童稚髙情更菊松悠然信天命今昨定無同
　　　偶題
少壯憂藜藿堆盤齒豁踈平生空布褐垂老賸金珠世
有伯勞燕人誰熊掌魚癡年將半百撫事已嗟吁
　　　偶作
盤薄意無窮藏修一畝宫竹鳴知過雨花動覺微風閒
作詩如畫長思色是空人言類摩詰雖病有神通
　　　夜讀老杜星月詩二十首
肺胃清如洗翛然二十詩月星連北斗氷雪繞南枝煑
壑充茶椀烹龍送酒巵杜陵天上語舉世㡬人知
　　　重憶舊句
太飽傷清氣微寒最好詩白鷗沒浩蕩天馬謝覊維矯
矯眞無敵飄飄信所之百年龍變化萬事燕差池
　　　予頃時有一聨云太飽傷清氣微寒最好詩葛
　　　天民極愛之偶再續成
太飽傷清氣微寒最好詩輕鷗憐野性垂栁讓風姿智
巧從天賦疎狂聴我為極知貧者病未許藥能醫
　　　無題
愛酒陶彭澤能詩陳後山浮沉將底用長大若為顔鏡
面舟一葉梅邊屋數間饒君雙鬢白還我半生閒
　　　得句
存養龜傳息扶行鶴類形題詩窻紙白住舍竹林青食
淡神偏爽眠稀夢亦靈從來知守分眞箇勝看經
馬歩山逾險舟行水未通馭風為道號嚙雪是家風自
許清如玉從教臭似銅人生㡬兩屐老去一飄蓬
　　　再次送芻父韻寄之二首
君到知何日書來未可疎旅情難是乆别意重於初時
暑方遵涉齋居少自如梁空明月夢只有不關渠
當時馬首東追送苦匆匆對我藕花雨思君榕葉風畏
途迷白黒醉眼眩青紅曷日歸相問江湖一釣翁
　　　走筆次韻黄觀復學士二首
未見心先識相逢意輒同半生纔得此叔世若為容力
學君方壯縁愁我已翁泥塗斷還徃信矣命之窮
自嘆馮唐老那堪李廣竒嵗寒斯可矣吾道竟何為麗
日明桃葉清風近竹枝天機乃人事到底孰成虧
　　　見放翁退
住所眞容膝談間便解頥胡能萬事足直作一生癡宻
雨驚荷葉微風吹竹枝囬舟吾自慊應賦此翁詩
　　　次知縣兄韻
市少全依郭人稀却似村湖山春氣早烟雨畫圖昏倚
樹花微落吟詩酒屢温親朋各南北歩屐欵誰門
　　　次韻葛天民
搗栢為香炷煎茶當酒杯鬢因兒女雪心向利名灰茅
屋湖邊住柴扉栁下開殘年未歸去排日為公來
　　　簡寄
緑樹千家雜青山四郭新湏知太守印合付謫仙人波
浪窺東海樓居近北辰不過行儉德彼瘠本王臣
　　　簡朱子大學士二首
亭上經秋宴同鄉見亦難鬢從前度白楓是此囬丹句
法流傳否交情寤寐間重來興不盡誰掉小舟還
人間三十六曽未識朱園一昨袁絲飲通宵謝屐痕厨
燈猶琢句山雨未移樽子大眞吾敬心期重欵門
　　　憶朱子大學士一首
翠麓晩蕭騷無風樹亦號官榮歸若輩詩態憶吾曹信
有憂能死應無酒可陶平生相照地不隔半秋毫
　　　歸自陶山舟中示暹姪
鐘聲四山晚一舸鏡中歸逺舎火明樹寒天露濕衣塔
髙城不禁林暗鳥疇依有句傳猶子吾踈合世違
　　　憶黄觀復
地逺過從少天多眼界寬曉書繙巻白秋桂繞亭丹小
雨妨相覔幽花孰與看平生杜陵老到此賦詩難
　　　陳杰荆州之役伯文實約予聞其沒官愴甚不
　　　寐遂成詩
細雨歸帆暮西風逺笛哀江空人永已興盡首重囬嗣
祖焉非福王生本不來從今長謝客穏卧北山隈
　　　紫芝申之有月夜賡唱俾予續之
樓髙發興微山水自清輝有月畧窺枕無風時動扉他
生嫌火食投老羡空飛安得余盧趙相從去不歸
　　　陪制帥寳學侍郎飲别金陵諸勝地
制閫三年召亭臺一日違江山雲外𣢾鼓吹月中歸夜
氣輕杯力霜稜廹妓圍明當趂朝謁囬首此依依
　　　重送吕知録表叔
别味中年畏離筵近日頻青山千騎逺緑樹一蟬新典
獄湏吾表窮涯亦我民時因過周守相與話推仁
　　　逺懐
縹緲龍泉伯人間第一流胡然天下寳只頓海東頭斯
道誰興廢浮雲任去留絶知他日少預作百年憂
去國三千里書來一再行過從應夙數契濶更殊鄉沙
草留徐歩溪鷗傍晩凉人間無限事獨自有難忘
　　　次韻芻父秋懐
髪短日益白眼昏時見花無人知若士有句可雄誇籬
菊風前蕋山梅雨後葩平生蘓季子猶足送年華
幸免名為累應無口啓羞竺書時掛眼衲被久䝉頭未
仕胡三已論才宜四休商宗如見夢依舊濟川舟
太史龜堂上重來不忍看更無時徃復徒有竹平安世
事翻仍覆人情燠易寒何時一樽酒同訪小方干
逢人惟婞直遇事懶依阿菊引陶彭澤鳶驚馬伏波衰
年如意少行路得詩多彼其皆車服嗟嗟如命何
士有修身者姢如女在房刈蘭供作佩採菊當為糧春
樹翻疑雨秋花却耐霜從來輿渉意晩棹轉微茫
四十纔如此將來事可吁長齋甘短褐舊債壓新租已
覺身何有行當夢亦無茅簷負朝日黄巻足相娯
　　　陋室詩
陋室行蝸子良朋斷馬蹤一官當面過萬事轉頭空故
有詩驅瘧那無檄愈風豐年仍儉食歳晚得途窮
　　　即席呈趙大資
裴公非緑野白傅喜青山富貴何如老功名不似閒半
生知已地每見立談間歲歳湏來省從教載雪還
　　　寄衛太常二首
道義分明重功名取次休重來踏龍尾猶記立螭頭行
輩雲霄上家山嵗月周孰知為郡樂未慊過都留
祖世多生契門墻半面人若為資巨嶽不敢望洪鈞千
載今如此諸公迹易陳江河湏到海松栢不勝春
　　　寄盧子髙二首
我别君逾壯君來我欲翁艱虞疇昔異風雨數宵同鶴
病祗應瘦鷹飢怕苦籠平生黄叔度見可俗塵空
君行甫郭門我病已昏昏嘔泄輙經日芳薌空屢飱每
思今古易終畏别離煩向匪勤車馬何因共一尊
　　　問訊知府髙校書
為問髙夫子朱黄想校書有詩連日有無訊十分無月
淡梅行色窻寒竹寄居惟應牙痛愈列屋任閒渠
　　　次韻髙秘書謁陸待制二首
人物推前輩聲名重泰山斯文無毁譽吾道有間闗袖
短方姸舞弓强愧力彎風舟雖屢引中路忍追還
海上三神宅人間陸放翁談諧詩雅詠任已易屯䝉松
竹當姬侍鷗禽是僕童後來那可計應有不如公
　　　東墅次髙秘書韻
累土就川池蜋蟬半黠痴神僊愚谷賦圖畫史君詩石
磴春風酒松窻夜雨碁仲謀眞有子㹠犬定吾兒
　　　與趙監簿
昔我離家日今皇即位年同時辭北極共載入西川雪
裏賡詩句江邊醉酒船重來一訪舊風景故依然
　　　足姜句
那知身百歳未辦屋三間見客慵開口逢僧託買山喜
無他志願幸不碍清閒社燕秋鴻裏人生各有還
　　　次知縣兄曹娥渡句
自絶雙魚養愁登老檜亭斷雲知意緒流水付年齡撫
穉頭空白逢人眼未青貪生不既晚無地學威靈
　　　五次韻送蹈中造朝
鏡曲春帆逺延和曉仗穿已更新厯日休問小行年用
我書三篋從渠食萬錢功名今古意留眼看蒼天
　　　問訊耕堂
五更三尺雪應是沒耕廬洞徹八窻景泓澄一腹書卧
看龍夭矯閒翫玉糢糊差勝陳家否妻児共擁爐
　　　寄趙紫芝
同年今半百同病半年賒瘦骨如枯木殘身類晚花人
言闗念慮書字覺欹斜且願逢靈藥清吟老鬢華
　　　寄周晉仙
四海周風子推敲孰似渠官應憎骨相老不上髭鬚醉
帽欹花落吟身信杖扶相思不相見梅樹雨鳩呼
　　　見子大後寄
相過自一竒歸去復相思栁上已春意屏間如杜詩山
川佳甚處人物眇然時愛重非金玉微君不我知
　　　寄常山晉叟兄
行人有公論知縣得竒才祖世今衰矣吾兄亦壯哉可
能千里到不破一朝來當日王猷興眞成訪戴囬
　　　代書寄應之舅
故人天一方鴻鴈已南翔世亂各生死年饑無稻粱丁
寧機上錦愛惜槖中裝莫作孤飛想㝠㝠忌弋傷
　　　寄潁季
人來得一書分袂兩旬餘未擉劉差鱉誰羮宋㛐魚時
情分向背同氣底親踈想見迎長節杯行㑹憶渠
　　　代書寄趙處州公甫
苕霅無來使如今又㡬時案餘分恵筆室有寄來詩豁
達偏憐我風流更許誰懐哉括蒼小安用借留為
　　　因㑹薛船官寄子髙
昔忝盧郎舊因尋薛子舒淺交初未愜重見極相於嗜
好三人共參商十載餘長安燈月酒吾與汝憐渠
　　　先寄觀復
老去真無㡬為官又不成慇懃驅病體端的為交情人
以風姿勝梅將雪意争知君定懐我株坐或遐征
　　　送錢子望
才名富有餘揮袂别鄉閭小作經年計輕賫一束書州
城蕉葉暗驛路菊花踈尚想南來使時因問起居
　　　送陳永康昌年
公不登臺省猶宜立内朝如何百里縣更以一身遥俗悍
湏寛理年豐在政調清秋送卓茂目斷馬蕭蕭
　　　送趙蹈中府簽對䇿大廷
奥學通𤣥象湏時對廣廷端為賈生䇿動合聖人經事
徃誰謀始時今未敉寧因留非所志君相眼終青
　　　夀暹姪
行年過二十不可恃青春再此為中宿三之即老人詩
書先足已夀禄後榮親當日癡頑叔從師霅水濱
　　　贈暹姪
祖世青氊逺闗門鬢欲絲猶欣諸子姪愛覔老夫詩貧
賤端由此文章安用為勉哉勤所業湏有中興時
　　　思故人
故人不可見書札報平安黄菊誰能折青山獨自看雨
生南浦足秋入五湖寬歲晚無多事相看把釣竿
　　　感舊
連年走巴蜀性命實如絲去有身將影歸無父惜兒車
馳遭虎豹水宿伴蛟螭少待波瀾濶湏吟憶昔詩
荆州若箇伴錦水暮雲深萬里元無事一生長苦心秋
林猿弔影春殿鳥遺音尙喜身强健幽期或重尋
　　　復簡蹈中
庭樹風吹盡池荷雨滴穿病身能㡬日短褐過殘年摘
藁有千首看囊無一錢雞號喚清曉惜許夢鈞天
　　　簡德允
言歸四十日兩度得尋君貧病有諸子情懐無半分梅
花年後雪雁翅屋東雲早晚扁舟興能來與細論
　　　簡紫芝
一隻林家鶴饒君骨更清愛山㡬廢日琢句恐傷名稍
得湖邊住常來寺裏行相逢恠相喜同病又同庚
　　　哭邢芻父六首
頤養花能秀謙卑玉似温當家衣鉢受外氏典型存逸
驥方開路歸雲遽斂昏胷中何事了地下與誰論
未晬俄孤子垂髫便俊聲深知表獨立敢謂竟無成嗜
好惟經史情親到友生囬看真夢幻未必泯神明
江漢淵流逺芝蘭雅韻深規行眞畏友莊語賸閑心未
悉昭昭理長懐秩秩音且随賢父窆應伴放翁吟
在昔呻吟作於今族姓無致身胡不可得夀有相湏鬼
魅資强黠乾坤惡好儒黄陳諸老淚何獨為惇夫
慟哭呌蒼天其如手足然㡬年能爾熟一日棄予先委
翰愁胠篋賡詩歎絶絃求兒方畫褓有母况華顛
太學三旬食邢家萬事空初頭纔過我半後已無公惚
恍扶床語倉皇就木終從今顔巷冷寧復孔尊同
　　　再省剡姊
短景催長至冬温為小春昔遊今更省母逝姊為親風
木悲吟楚晴沙巧籕秦扁舟君莫羡未必自由身
　　　足疾數日簡潁弟
病脚冬逾甚覊懐老自驚生前終有役隠去更湏名褐
短愁紉婦文踈愧屬兄何時了婚嫁一意學躬耕
　　　簡趙紫芝
别久似相忘因行遇道傍問知元姓字傳讀是文章鶴
骨秋逾瘦松身老更長十年猶九品如我合耕桑
　　　夀潁季
有屋湏生子為家要及時雲山千態度弓冶㡬書詩夀
日能佳事秋風况㨗期長年一杯酒吾與菊花知
　　　除夕呈主人
使節梅花外椒盤淚眼邊山川非故國笳皷咽新年機
事鷗偏覺家書鴈不傳細箋今夕恨萬一主人憐
　　　送觀復機宜榮侍南逰二首
友誼平生少心期逺近同畧無時俗氣信有古人風幾
諫知吾子忠言在若翁南州須趣召先寄狀元紅
命拙仍多故君來毎慰情艱虞還儉嵗文字久寒􁋼又
作家山别寛為數月程閑門閉蕭瑟病眼向誰明
　　　十二月二十八夜至此悵然繼和
病馬猶依櫪飢鴻更著行深宵風雨後萬里道途長骨
立難㸔鏡愁來怕舉觴少年輕聚散曾笑客思鄉
　　　重哭周四
甫讀宗周挽那知遽絶絃所嗟無我輩不獨在詩篇行
到水窮處魂傷山寂然灰寒空酹酒慟哭向蒼天
　　　二十三弟䘮偶慰之
汝婦真良偶吾家無間言生來諸澹泊奪去幾煩寃室
想羸鰥慕牀餘稚乳存覊逰違一奠何日送丘原
　　　挽故開府節使觀文趙公二首
杵臼孤無食詩書卒致身佩琴重化蜀衣錦却歸鄞不
廢先君養難忘舊日貧公卿如匹士伯父更何人(觀文/終身)
(有養/親錢)
緑鬢今如雪陪行萬里長稍從師北面重作婿東床道
義非常重精神有不忘一為天下慟端復細思量
欽定四庫全書
　泠然齋詩集巻四　　　　　宋　蘇泂　撰
　　五言律詩
　　　湖中
湘湖夢不到今日到湘湖草木儘春色山川如畫圖雨
慳蒪摘後花發燕飛初張翰平生意扁舟未可無
　　　百家泊
舟子更相語泥深不可行擁裘聽水響無寐到天明篷
背瀟湘雨溪南欵乃聲在家那汝覺數舍許離情
　　　淹泊
淹泊何如此歸來亦偶然江寒惟罩雨船晩各炊煙宿
鴈起無借飢烏鳴乞憐遥傳潮入浦孤埭已爭牽
　　　過天章
菜把充詩腹籃輿兀病身山煙孤起晚官栁探生春嵗
月渠催我妻孥爾累人誰言行路好得似在家貧
　　　三峡
三峽波濤壯秋深鼔棹前飛空多隕石失木有驚猿灑
徧時時雨晴開處處天篙工罷鑼鼔此地出神仙
　　　夢峽
未定還家樂仍思去國情猿枝樓閣影龍府佩環聲水
漩欹斜碧山摇突兀晴分明昨夜夢百丈峽中行
　　　峽險
剖鑿誰其始山川出秘竒祇應天地設未必鬼神為崩
石驚船過盤渦逼棹移蓬萊如在眼淚冷掛猿枝
　　　次韻望海亭
城裏偏髙處分明見海潮鸛巢多碧樹人語半丹霄州
宅樓䑓近居民市井遥芳時一來此因得離紛囂
　　　鏡曲
鏡曲非塵世春風屬酒杯欲紓憂百結須索醉千囬蓮
實兒拳似紫荆父手栽無人競來往坐穏興悠哉
　　　題蠟屐金貂二亭吕巽伯表弟命賦
蠟屐豋山去金貂換酒來一生須幾兩萬事付三杯飲
爾非狂耳歸歟有㫖哉何時兩亭暮吾與汝徘徊
　　　三界
地屬元三令風囬更幅蒲櫓聲欹枕裏燈影到家初稍
覺身何有行當夢亦無平生不耕食五斗欲誰辜
風日催曛暮江溪半濁清春寒歸鴈急沙逺落鷗驚有
志詩書誤無家去就輕短篷扄不寐髙枕念平生
　　　地壁道中
落日宜平野囬車憩薄隂羸牛歸徑險寒雀聚枝深足
未傷和玉文曽賣蜀金百年渠未已出䖏遂何心
　　　三㳺洞
懸崖三百丈五里到松門路盡始佳處苔深無屐痕細
泉牛乳滴亭午艾香温舟楫經行疾無勞具酒尊
　　　西陵道中
凍纜牽鷗浦炊煙飯驛亭吳雲懐踐白越樹怨閭青年
數那無老巢居㑹有寜長歌和漁者愁絶未堪聽
　　　吳淞
把蟹風前醉吟詩水面歌餘年聴造物所嗜獨烟波蘭
棹慿雙穉菱花笑一皤稽山今又昔賀老苦無多
　　　途次口占三首
草􁘭頭風愈吟詩瘧鬼藏三年如昨日多難更殊鄉澗
底秋花小枝頭病葉黄饑餐并困卧平地有仙方
鼔棹泛瀰茫驅車道莽蒼功名中底用奔走為誰忙白
浪髙揚子青山入建康從來懐古意秋至轉悲凉
棗子萬星攅良苖緑一端撲籃多秀色吹帽受風寒擾
擾水和尚泠泠山藥官近詩差進歩安得老梅看
　　　八月十二日再入都
野色連山碧時光似水流鄒陽仍是客李廣不封侯業
已詩中老何須病始休草根螢一㸃寂照萬端憂
　　　晚渡
小雨濕詩人人疑過渡頻望山髙着眼就樹巧遮身有
句尋鷗説無家認鶴親明朝上京去釃酒酹溪神
　　　曹娥江
月下傾殘酒風前讀斷碑采江那有意陟岵不無悲樹
影經船疾灘聲到枕遲重來更何日放棹欲何之
　　　浙江
演迤來何代崩騰直至今飛潜知險地征逐欠閒心西
障殘山𣺌東流大海深㑹携秋月色徐聽夜龍吟
　　　若耶溪
嵗月去悠悠沙邉一線流榮無嚴子釣直有楚臣鈎雨
氣知魚樂煙光騐鳥愁餘年未可料幾度此維舟
　　　長江二首
長江無六月大地絶纎埃暑向風前退秋從雨後來問
桐知葉落修桂待花開疇昔扁舟興分明欲喚囬
處暑無三日新凉直萬金白頭更世事青草印禪心放
鶴婆娑舞聴蛩斷續吟極知仁者夀未必海之深
　　　遊子
遊子那無故青春亦有歸小舟衝岸疾白鳥破烟飛物
理迷終極人生喜願違東南雙病眼隨日下漁磯
　　　曉行
稚子侵煙語征夫破暁行百為真有數萬物本同生擾
擾嵗月晩悠悠江海情荒雞呌苑屋一笑又天明
　　　過髙資丞相墓
先祖當元祐誠心相哲宗閙藍初不入遺表尚深忠簮
笏兒孫少松楸盜賊空經從毎瞻拜何日免飄蓬
　　　拜大父墓
六載今如此青松到屋梁何言聲籍籍直作去堂堂事
已難追悔天髙只痛傷當時巴蜀使書䟽不能忘
　　　望三山放翁居
晚進違前輩湮才重此州絶知他日少預作百年憂樵
牧非身致聰明不我謀莫令司馬藁祗候茂陵求
　　　泊通明
午夜通明泊朝來自啓篷驟看潮帶雨還作雪隨風酒
薄愁無料詩難老未工踈寮有竒士恨不此行同
　　　又約趙大再逰小陽明其山全似峽中㸃煙一
　　　亭可為吳越之冠
客路心常慰歸棲氣苦低經行天柱北夢想雪峯西翠
壁千巖長蒼煙半㸃迷何當同拄杖重此聴猿啼
　　　出婺城
萬頃平田雪前村昨夜梅夢還荆國舊吟欠兎園才只
作尋詩去何曽為酒來兹行得竒事夾道有瓊瑰
　　　歸棹
形役何時已凄凉莫更論鴈啼雲背月人語水邉村十
月冬猶暖三杯酒易昬悠悠信歸棹今夜宿誰門
　　　雪霽歸湖山過千秋觀少留
縱轡不嫌逺逢山猶一登夕陽波𣺌𣺌殘雪塔層層折
竹横遮道飢烏下啄氷欲歸還小駐倚杖對崚嶒
　　　在昔
在昔西㳺日飄然入劍關酒醒天外驛詩爽峽中山天
地覊棲乆鄉園縞素還不堪眀鏡裏重覔舊朱顔
　　　正月二十七日陪唐子耆登卧龍時稼軒已去
　　　令人懐之
晴雨煙雲態髙深㑹見聞亂山依越定一水向吳分元
白諸侯表楊王俊士羣春風到紅緑花草緫能文
　　　書張氏壁
潮水遲朝渡湖村竟日留肯從沽酒飲故作挾書㳺得
句因題壁逢人問買州雙鳬應不逺知道客來不
　　　題元真觀屋壁二首
琳宫無俗務書巻得相親樹影自知午棊聲不見人實
為蕭爽地蹔得自由身客至誰能接應知懶是真
冬青幹已老栢樹亦蕭蕭紫殿嵗年逺黄冠早晚朝井
甘鄰共汲食寡腹常枵永夜看河漢仙人似見招
　　　玉麟堂上偶成
雨燕飛仍集池荷宻復踈無心應人事随意數遊魚碑
字千年冷薫風五月初玉麟堂上客曷日賦歸歟
　　　安隱寺詩
樟樹何年種娑娑滿寺門金身虚像設畫壁儘塵昏龍
虎青山逺氷霜碧甃存坊官敬人客頃刻具肴尊
　　　題周氏庵
緩歩勝騎馬迷塗問跨牛蓴絲方擾擾湖水亦悠悠解
后因成欵淹留却當㳺旁觀君共我真是兩沙鷗
　　　别湖橋
歩轉湖橋晚家園隔斷陂囬㸔猶萬里别去不多時犢
子迎風立童児以杖随筍輿方坐睡到此忽成詩
　　　三白
大雪平地尺臘中相見三無人堪共賞與壁自髙談茗
事工為􁁐詩盟弔不咸夢成蝴蝶去飛過百花巖
　　　上清雪
撥雪尋行路推書問枕屏恍登瑶玉府憶在錦官城眠
少燈相伴愁多酒易醒寒鷄唤清曉匹馬又遐征
　　　餘姚江上夜㸔殘雪
星斗夜迢迢江空一棹摇亂山詩態活殘雪醉魂消已
作無懐氏長思有道朝周公夢不見篷底聽鴟鴞
　　　奉和髙秘書雪中雜興
平湖添細碧繞郭㸔新晴幸作當年瑞那無一日情睡
魂依酒濁詩味益茶清寒事今如許重捫反舌聲
　　　次韻馬季思禁體雪二首
滌盡妖氛氣粧成富貴冬梅花香䖏覺人意火邉濃未
暖那飛絮非寒底見松絶憐堦下竹腰折為誰恭
庭樹暁毿毿行空馬脱驂瑞臻平地尺白見一年三照
眼花猶散齊腰話可恭岑樓尋勝賞溪泛此何慚
　　　咏月
入夜金盆上終宵玉鏡懸氣凉征戍骨腸斷别離縁皎
潔寕傷性虚眀欲竟天平生㸔不足兹夕更悠然
　　　又一首
既雨中秋望纎毫桂影分魄髙疑壓霧香動欲衝雲稍
窘癡蟾窟全驚睡鵲羣孤清若箇畔玉笛片時聞
　　　秋風
秋風清入骨秋樹薄於雲老去悲時序新來斷句文燕
鴻相背發涇渭一生分信有難言事天髙不為聞
秋風荷葉老秋月桂枝生萬物四時意八荒雙眼眀憂
虞滋疾病治亂閱隂晴秔稲今年少無勞社酒傾
　　　霜露吟
短褐新冬逼中流一棹孤旅程沙泊鴈行色樹穿驢霜
露悲愁骨功名畏老夫平生知范蠡嘗膽㑹吞呉
　　　中秋扶病對月
乆病頭如石中秋月似盆起瞻惟一色歸卧只空村信
有鄜州見曽同秘省論㣲吟到河漢桂樹忽飛翻
　　　感秋
索索來何處梧桐昨夜黄蛩聲機杼月鴈影塞垣霜俗
尚儒餐貴家貧父業荒三秋病消瘦吾興入柴桑
　　　秋感
朱槿不堪留牽牛上竹幽蛩聲清奪漏鷹翮勁思秋掩
巻悲先哲㸔山憶舊遊閨情兼旅夢百慮五更頭
　　　獨鳥
獨鳥愁歸翮霜寒謝世紛夢遥鄉思局砧急酒醒聞一
笑胡為爾中年更不羣頗疑當日論飽飯薄能文
　　　乳爵
乳爵機心淺逢人自不飛濶䟽羅網事愛惜羽毛稀一
物知天理他年任布衣相忘容茍免吾與汝無違
　　　老蚌
老蚌吸秋月飢鷹號朔風人生根蒂少物理短長同難
學纍纍印休書咄咄空餘年見兒態若箇白頭翁
　　　題司馬提舉畫鷹
舊讀少陵句今觀司馬鷹風雲千變化天地一飛騰側
目㸔枝鳥囬身掣臂繩何由飲西顥真逐羽毛升
　　　學漁
舟楫蘋花渺江湖喜氣多一天飛白雨半夜濕青簔㠶
轉星初落潮歸鏡欲磨平生動中静安枕信風波
　　　北苑
北苑心無壮南牕眼費眀病因杯酒見花值客愁生落
落知誰合紛紛詎不情未成幽䖏宅且逐衆人行
　　　老鬢詩
老鬢驚霜覺春容帶雪來散愁詩數首覔醉酒三杯行
店人歸少荒林鳥去囬髙情無與共自摘澗邉梅
　　　霜毛
深深四簷雨𦕈眇一枝燈酒盡獨愁婦家貧全似僧中
年多感慨同好少交朋自省空諸有霜毛未可憎
　　　即事
新笋㸔成竹春風去不知麥天蠶上早槐日燕飛遲褐
短偏憐婦家貧更惜兒十年霜鬢白未必總因詩
　　　問水詩
頃别知何䖏重來喜奈何望洋誇海谷倒箧注天河變
化龜文坼淪漪鴨頂波白鷗沒浩蕩清興滿吟哦
　　　送三兄出宰常山
官次淹時乆才華應世須及𤓰逢六月行李過三衢迓
吏江邉少齎装驛外都潮經漁浦夜檣泊富陽晡栁障
飛雲合花溪落照孤别情初島溆行色半菰蒲後日思
家否兼旬到縣無衙新夸綵棟俗厚省鳴枹陸走通閩
蜀川浮赴越呉往來紛鴈鶩富貴幾金珠故老知名父
諸公拜畫圖琴聲追舊宓謡詠溢今蘇馴聽桑間雉歡
瞻屋上烏源流從孔氏操履是顔徒卓魯方如許龔黄
盍念夫吾儕甘齟齬仕路不﨑嶇霜葉㸔清綬秋蓬類
白鬚但令民若子何恤吏如奴宰相曽傳業郎官此問
途入朝端繼軌負郭欵營租女大宜招婿児單切教渠
箕裘綿代逺門户更誰扶乃伯偏憐我尊兄况友于中
年嗟契闊少小事差殊木拱人難作庭懐鯉共趨鵬程
方衮衮愚意獨區區日者門關隔兹行郡國迂吟風誰
屬和飲月欠相呼一室甘岑寂回舟思鬰紆儻歸存懶
拙應與釣耕俱
　　　梅口遣興
屏迹甘衡陋馳書㨗置郵繫匏成潦倒行李當嬉遊偶
往無前約眀知不自由米鹽嗔婦問書劔惜児留頗渉
湖堤逺旋驚野店稠小梅溪側寺踈栁驛邉樓放燒催
青入瞻山掲翠流鷄籠從勢卓獅卧得形脩花面施家
說碑顔蠡廟修池冰魚附藻縣早肉垂鈎短景中俄昃
孤煙散復收數鳬將子出一鴈落聲幽古怪藤妨瓦灣
碕石礙輈度危還借歩掲淺更呼舟栗大封懸屋萁香
炒貯甌氣豪紛敺擊博負幾喧啾月與星偕隱雲將雪
共謀拾岩乾窸窣汲澗冷颼飀少飯粞為食無衣紙作
裘楮艱錢愈瘦吏墨政仍偷橋幻僧伽佛桁傳嶺海囚
舞儺羣畫鬼唱牧和村謳飣坐初嘗䘂比鄰遞解牛門
符矜鷙詭舘泊佐倡優麥種稀稀糝機羅軋軋抽謝媒
茶褐襖迎婦柿紅毬酒味輕疑水泥途滑過油騎都應
赴禄輿哭定包憂稍稍更墟市迢迢隔坂丘土風隨變
易人語欠温柔倚伏時皆有文章理亦猶本原天意覺
去就物情求叔世誰青眼當年早白頭生涯潘令拙旅
次庾郎愁詩好霜侵鬢談髙雪在喉極思閑似垜只合
懶於鳩命豈奔波注官知老病休漫云予有罪寡信彼
堪羞乆矣鷗盟杜居然蝶夢周詰朝纔婺女曷日到衢
州
欽定四庫全書
　泠然齋詩集巻五　　　　　宋　蘇泂　撰
　　七言律詩
　　　上樓大㕘
貞元朝士乆成空故國靈光但有公四海已遲三日雨
八荒同在一春風耆年盛徳天應相大册髙文老更工
且為商家了梅事未須海道覔丹東
四朝相業舊儀刑今代衣冠類曉星青眼更誰憐後裔
白頭空復抱遺經冲霄有路開籠鶴槁案無時泣巻螢
吏部觀文均所愛因聲廊廟一丁寜
　　　喜雨和轉庵韻
香霧騰雲滃鬱蒸九重精禱格真清連朝潤澤非凡雨
通國驩呼荷聖情好句便疑從地湧勞歌不復和車聲
鵓鳩屋角休無頼未許尋常喚婦鳴
　　　雨後乞御正殿得請次韻
已成霖雨慰黎蒸聖主齋居尚穆清奏許正朝仍玉食
盡囬喜色見民情衣篝不惜添梅潤籖帙從堆亂葉聲
要雨雨來天便許不須更卜白鼉鳴
　　　酬王木叔判院喜雨韻
雨在琴書溽更蒸雨餘衣袂潤猶清良苖日起有佳色
聖澤天同無靳情得句餉耘聊志喜欲歌擊缶不容聲
居然引玉何從至敢向黄鐘作釡鳴
　　　四月二十四日喜雨次振之韻
朝来驟雨欎煩蒸晩見疎星掛漢青大㸃忽随風信入
好聲先覺夢魂聽春過種失農猶及喜極詩成語未停
毎恨買山無醖藉不知肝膽露青萍
　　　劉振之訪别舉似喜雨詩次韻
尺澤霏㣲起寸隂稍蘇焦槁見青青便疑菽粟中天降
絶喜階除半夜聴訪我尚期新舊雨話歸還憶短長亭
交㳺若問今何似世味諳來似楚萍
　　　喜雨忽風作酬仲歸
觸石興雲走列峰天官日日課分龍有懐競喜神靈雨
無術添驅變化笻枕上佳聲欣濺瀑田間樂事喻號鐘
連朝風伯何從惡敢不凌兢為肅容
　　　次韻仲歸喜雨有肯顧之意
願試黄昏上古湯社中今得沈東陽素衣肯為緇塵染
秀句殊増灌頂涼不惜聨翩過舊隠也欣滂沛洗炎光
預知定得驚人語約略眉間喜氣黄
　　　家國
長安五月火雲堆客子光隂鬢髪催謀國已嗟無位及
憂家只怕有書來榴花照眼何曽摘萱草驚心不要開
焉得兒男備征戍等閑挈取版圖囬
　　　悟前生
秋風拂拂草頭青秋日離離萬寳成懶把幽懐經俗事
每因前境悟他生謝郎船上魚新買賀監湖邉酒細傾
七十三分今過二且然無忤白鷗盟
　　　名節
了知名節重於山誰信今人古誼存百草前頭梅萼秀
羣飛之内鳯凰尊有身合下陽城拜無些能招宋玉魂
公道世間猶我輩未妨歸卧掩柴門
　　　感春
紛紛忙事幾曽閑快上髙樓得解顔夜月一奩花似鏡
春風千疊栁如山多情未放芳塵逺漸老難追少日還
燕子飛來那有意又催團扇入懐間
　　　春去
城郭春風賦式微忽看鶯老燕雛飛秧田水滿聞姑惡
樹葉隂濃呌姊歸百嵗襟期真索寞十年心事只依稀
人間我亦無能者華髪蒼顔未必非
　　　聽雨詩
三分春事二分休造化明明百草頭一夜雨聲清似玉
半牕梅影淡於秋家貧只與詩為伍客去從教睡作儔
敗衲依然湖海濶老來無喜亦無憂
　　　雨
春禽喚雨屋山呼二月韶光一半無作􁁐豈逃泥滑滑
原情當坐榖孤孤不應荳蔻花梢重已怪荼䕷葉子麤
年去年來誰奈得酒酣擊缶和噫嗚
　　　次韻曽文清公復熱句
百頃滄波望似空鑿氷吾欲浸其中何言雷電不為雨
須信梧桐自有風子晉臺頭笙逺近西真池面玉丁東
行牋章奏求清冷乞取𤣥㝠換祝融
　　　熱
夏雲端的似竒峰忽作頽墻四面紅坐想㣲風過荷葉
夢成踈雨滴梧桐浮家何計來波上舉扇無因出焙中
三十餘年吟冷語今年吟到水晶宫
　　　次韻潁小弟秋日
逰鱗覊羽任浮沉老大凄然感嵗隂風底波紋生别浦
雨餘山影出踈林殘年不足償多病萬事寜須付有心
滿眼黄花一杯酒愴懐元弗為聽砧
　　　雪
窮冬那得許竒觀疑怪重衾夜更寒正爛漫花隨䖏有
不堅牢玉暫時㸔上章謁帝應留得下令教兒莫掃乾
岐路楊朱定垂泣東西南北總漫漫
　　　簡銛朴翁兼簡敬叟二首
雪花梅萼兩婆娑梅雪相催柰老何只合孤山訪和靖
不應華屋比東坡詩情可喜絲生鬢歸意猶須氷泮河
林下相尋未岑寂木魚能拍鳥能歌
生機幻法不無神信手拈來却是真雪月梅花同一色
陳黄蘇老只三人論詩已具頂門眼選勝直賖頭上春
普請西湖作公案與師聊結未來因
　　　遣興
風林縹緲有如無煙樹重重直愛渠今我時光能有幾
古人詩興已無餘又隨篛舫衝潮去未結茅齋並水居
旅館蕭條厨傳少江妃來遺一雙魚
　　　自述
交友凋零似暁星生涯依舊短長亭前身房琯仍名永
今代蘇耽不姓丁兒女成行頭自白湖山相對眼終青
還鄊曲調如何唱枯樹無言最可聽
　　　夀陸放翁三首
年事依稀鬢復青㸔書細字眼猶眀池邊自種桃初熟
籬下曽枯竹再生已覺貂蟬除世念未妨龜鶴伴詩情
日供薪水門人職凖擬金丹㸃鐵成
邉松坐石日從容故國靈光只我公豈有文章髙海内
獨將身世老山中丹頭躍笋分明異梅蕚含椒即漸紅
千嵗斯人要宗主不妨留眼送歸鴻
花間乳鹿笑相迎拄杖穿花導鹿行六子子孫俱宦逹
三山山水亦聰眀論詩何止髙南渡草􁘭相㸔了北征
帶得門人也僊骨年年來此賀長生
　　　三山放翁先生生朝以笻竹杖為夀一首
信手公侯八十年言歸山澤更臞僊聲名固自盖天下
耆老所當留日邉滿腹詩書真我有一門簮笏自家傳
持來笻杖非無意竊比東坡夀樂全
　　　聞孟良父侍郎解婺印改江東漕再和堆字韻
十行芝檢從天下六月荷花照水開未必便將東節去
不妨政用此時來安排過闕留中奏想像攀轅戀别杯
遣賀以時非造次索公一笑簿書堆
　　　舟次横河呈孫季和通守
冉冉歸雲不自閑紛紛暮靄已依山時光盡入髭鬚裏
行色元非草樹間舊臘新正能幾許麄衣糲飯試諸難
吾生所恨長飄泊又宿汀州白鷺灣
　　　十月二十八日遷入趙氏借屋適有名酒及延
　　　致内黄侯約兄弟共醉潁季有詩次韻一首
黄花已判一年休短褐無端又去秋環堵肯云原憲病
卜居那免屈平愁交情白髪知難有故里青山未拙謀
醑我横戈陪季孟人間棠棣薄公侯
　　　次韻葛天民
心火調停乆不焼詩書聊以永今朝擬尋笻杖逰還懶
望見梅花意已消原憲既貧應甕牖顔囬所樂是簞瓢
嵗寒交友今餘幾留取人間作後凋
　　　次韻虞叟兄
百嘉萌動春來意兩頰參差少日紅有底心情桃葉渡
不堪時世栁花風先朝諸老知誰健短厯今年又已窮
忙事盡歸趺坐裏侯封從付立談中
　　　潁叟弟贈别韻
狙公多詐惑朝三蟻穴何知亦戰酣世上規行無中矩
人間北㸔有城南懐哉畎畆終從欲老矣江湖合罷參
便道阿連同結屋未妨作蠒似春蠶
　　　次潁叟弟送行韻
相傳衣鉢已分眀早覺詩含鮑謝情心腹於人惟有弟
襟懐無我獨非兄偶隨江路帆孤往便憶梅牕酒對傾
嵗晚勉旃無廢學他年夷恵㸔雙清
　　　次韻虞叟九兄七月一日作
日月跳丸逝不留吟蛩得意蜕蟬憂終更末伏應無暑
望見中元便有秋風爽氣先青草動雨凉心共白蓮幽
誰能跨鶴乗西顥三十三天取次逰
　　　次韻知縣三兄
楊栁依依萬縷絲梅花無計與扶衰十分酒滿悶如昨
一半春休雨未知安得詩書成保社畧容巖壑有心期
扁舟短策尋常事肥馬輕裘我不為
　　　趙黄州寄示詩絶竒次韻
書囬聞道讀春秋筆削餘功指顧收魯國故知人有禮
周家那得聖無憂非君着意扶公糓似我何辭賛夏游
㑹引青藜校天禄毋忘華髪此滄洲
　　　將别潁叟弟
兄弟無聊各數年東堂猶喜聚炊煙翛然汝更尋靈照
别後吾知憶恵連擊汰便應從櫓外㸔書誰與共燈前
眀朝不待鼕鼕鼓祗有闗門及早眠
　　　次韻潁叟弟送行
間道驅車逐帥旗别情惟有弟兄知百年同好少張仲
舉世誰人似子期竹葉尚堪中酒聖梅花真是斷腸枝
蒼崖縛屋歸來好此計輸君我後時
　　　走筆謝髙秘書送示詩文
郊居近郭非寂寞蟠竹結茒依野塘白屋老人談黍稷
青雲學士送文章藕花開後滿船月楓葉落時縁路霜
年過三紀不稱意隨分江湖作醉鄉
　　　和十二弟韻
三伏囬頭夢欲醒五更風露月逾清病餘似鶴精神爽
老去如僧念慮輕邉面只今多勇戰人間從昔少閑行
何當封事天皇殿乞借秋霖洗甲兵
　　　奉送吕表叔赴江隂
春風乍入澄江郡最愛君山一㸃青栁外化民安若子
鷗邉為政出於經毎慚舊守勤招喚况識今侯更典刑
此去交承如借問侯芭貧病髪星星
　　　和岩壑兄九日
華顛可笑揷茱茰兒女歡然競挽鬚故國黄花元自好
荒臺青草孰為娯舉觴感慨悲歌有落帽風流藴藉無
粘起半生鐵如意今愚何似古之愚
　　　閑居復遇重九悠然興懐頗謂此節特宜於貧
　　　盖冨貴者不知若是之清美也因賦唐律呈同
　　　社
風凄日薄鬢毛新嵗嵗年年樂此辰多少昔賢留賦詠
大都九日稱清貧甕頭無酒心仍醉籬下㸔山意愈真
自採黄花供陶謝邇來嘉興屬何人
　　　和陸判院懐祖
柴門臨水對山開日日思君君不來與世相忘書萬巻
於人無忤酒三杯參乎畢竟曽師孔賜也如何敢望囬
况是升沉方自此丹陽聞道好官催
　　　次韻知縣兄
秋聲物物類歌豳旋轉天機屬大鈞一雨薦凉全却暑
兩湖添緑不生塵黄花又近重陽酒白髪長思五栁人
急喚西風與湔洗恨無好句逐時新
　　　五和堆字韻呈孟漕
十年但有書題問今日親逢幕府開薤本自迎公始到
桃花應笑我重來何妨邂逅評詩句不用殷勤治酒杯
辦取籃輿共吟賞石頭秋晚亂雲堆
　　　送陸懐祖之官丹陽
放翁去作水中仙有子生平在眼前鍾愛甚於賢伯仲
傳家仍自好詩篇肯為筦庫官無小㑹復公侯澤更綿
我亦與君非乆别秋來湏上浙西船
　　　送富知丞之官丹陽
官袍嵗乆不能青放了銅章却縣丞時事自新醒眼看
古心逾拙白髭生有田有屋寜三仕隨雨随風又一行
舉世其誰識公者臨岐何獨悵離情
　　　次九兄秋句
愁多端的似無愁何况周行苦滯留蘆簄月連銀界暁
揄闗寒䕶玉峯秋挑燈屢作聞鷄舞看劔長思躍馬逰
從古封侯欠英傑幽燕終欲笑談休
　　　簡朱子大學士一首
石家曽作送君來建業收書未得回只道還家仍欵曲
誰知分袂許悲哀冥間孰與論心事世上誰堪共酒杯
昨到帷堂前後奠却瞻喬木肺肝摧(子大父/䘮未除)
　　　悼剡姊
庭闈消息判沉沉鴈序殊鄉缺嗣音擇對漫言雙易姓
何人堪托一分心孤魂寂寞丘中土庶子凋零地下金
沒固無聊生亦爾忍令行路獨霑巾
　　　張平父逝後寄堯章
入門囬首事如麻豈意銘旌落主家有夢合尋苕水路
何心更種馬塍花十年知遇分生死八口饑寒足嘆嗟
我亦此公門下客只今垂淚過京華
　　　哭唐姑丈縣尉
一官藍綬只虚名兩婦朱絲合不成問我諸姑先冡舍
别君三日便銘旌髙堂寂寞朝昏養側户乖遺子女情
欲冩此哀無䖏所竹風荷雨淚縱横
　　　懐古
故宫何在緑離離逆順興亡世所知草木尚懐勾踐徳
山川仍識夏王悲行人月下誰吹笛游客街前自買碑
欲倚闌干問陳迹蒼煙白露兩遲疑
　　　八月十五日逰禹祠告成觀
度宻穿青且意行窮居誰識萬人英山當鑿䖏終須好
水到平時自不鳴夏徳真應參太始禹功那復告其成
登臨遺廟秋風裏不盡今來古往情
　　　雲門寺詩
重岡落日思依依地老天荒閲盛衰萬古煙蘿千古寺
唐朝詩句晉朝碑鶴貪清氣隨僧住松引寒聲助客悲
十載重來衫鬢改笋輿囬路獨移時
　　　清凉寺
倚石為城竟是癡春風秋雨柰何其山容似鐵猶能改
世事如棊未可知廟食孫郎餘草莽龕燈彌勒賸流離
相逢一笑真難得把筆賡詩記此時
　　　秋日泛鏡中憩千秋觀
病起重來理釣絲扁舟迨及素秋時舊交猶有青山在
幽趣唯應白鳥知冉冉年光行老矣茫茫世路欲何之
秦皇酒榼苔封遍虚負霜螯左手持(湖山之間有石/號秦皇酒瓮)
　　　蔣山寺詩
髙人元是愛山林倦翼猶思息樹隂况是先賢遺舊跡
未妨吾黨得幽尋熈豐法在言何害莘渭人非恨已深
老我誰能知許事自敲亭竹和猿吟
　　　松桂堂
素韠歸來痛倚廬四時花鳥䕶幽居躬行已達參乎孝
佩服難忘孔子書緑䕃干年知不改清香奕世豈無餘
客來已自徴前夢未必中堂影像虚
　　　晩歩湖橋
呉儂生長鏡湖邉湖晚登橋意欲仙初見蒼山下紅日
忽㸔白月上青煙收藏畫本歸吟筆應答漁歌送客船
囬首更䦨人去後玉虹横浸冷金眠
　　　次韻古梅
獨立枝南萬事非嵗寒引去合知幾伯夷自信西山餓
公望何須東海歸笛外數聲空入夢江頭一樹忽斜暉
相㸔有愧垂垂老莫遣無端片片飛
　　　梅花樹下讀髙兄詩
尋思秘閣賢郎様一似梅花帶竹枝毎到君邉作梅想
却來梅下讀君詩崇奎堂暖春風候射的山寒夜雪時
安得居逰君共我梅花三友説心期
　　　次韻髙似之秘書謝薛書記七月二十七日早
　　　桂
翠㽔低映鬱金裳昨夜千門萬戸凉蟾小未禁僊掌露
犀寒先透玉墀霜喚囬臨水登山意惱亂薫天撲地香
嵗嵗為花愁不徹雅歌欲和底成章
　　　又歎庭前雜花草
十年屢作花開想開盡凡花獨未開祝付化工應念此
保全根撥待時來為梅自合和羮鼎是菊終須上酒杯
莫笑凄凉周茂叔牕前生意草成堆
　　　白鷗
白鷗相見忽相猜居士星星似我哉習懶更無詩一句
澆愁惟有酒三杯㸔梅倣雪行過去翫月如霜㺯影來
學得平生安樂法等閑不受鬢毛催
　　　飛鳴
飛鳴一鴈帶秋囬寂歴黄花傍節開草木不逃天地役
禽魚常罹網羅灾中年衣食憂妻子道逺舟車勌往來
未了此生誰料得相逢且覆眼前杯
　　　混迹
桃花新緑漲溪橋楊栁傞傞㺯舞腰二月不堪寒尚在
一春無那病相撩書編讀半懶重讀爐籕焼殘欣復焼
老向人間除妄想但思混迹向漁樵
　　　太息
生物趨功日夜忙中年轉覺事茫茫時情何限刀邉蜜
嵗晚偏多葉上霜屺岵増悲誰覆載桃梅結實幾青黄
讀書不辦關門計又着麻鞋走四方
　　　釣魚
白頭波上白頭翁竹葉盃邉竹葉叢烹鴈罪因應鴈得
非魚樂語詎魚同醉醒未覺乾坤異起滅懸知水鏡空
嚴子向來無世念謝郎今日有家風
　　　團扇
團扇光隂有一年楚騷心事忽凄然風髙碧落無窮雁
日暮青山欲斷蟬老去極思頑似石古來元忌直如弦
吾廬咫尺金沙地聊與僧伽話夙縁
欽定四庫全書
　泠然齋詩集巻六　　　　　宋　蘇泂　撰
　　五言絶句
　　　巖壑兄去嵗此時作春前四絶句姿媚可愛然
　　　猶有遺者因復作一首
縈風送臘囬生意遍陳荄似織如絲處春從裏許來
　　　夜二首
明月耿清夜亂蛩啼草根幽人渾未寢獨自倚柴門
明月在天上流光遍草萊平生一樽酒思與故人開
　　　鏡湖
蒼蒼煙霽塔了了月明山坐久忽不見濛濛杳杳間
　　　舟中
一葉舟中宿風髙浪亦髙回頭人世事真覺細如毛
　　　杜宇
望帝城中住春宵血沁花何鄉真萬里還憶夢中家
　　　聞鶯
一箇冬青樹鶯聲日日來屋西偏婭姹應是綠雲堆
　　　梅花
清貞表獨立半蕊便風流信有魁天下羣芳未轉頭
　　　贈草
一陣春風起依然故舊情牆根霜下草吾與汝更生
　　七言絶句
　　　十六日伏覩明堂禮成聖駕恭謝太一宫小臣
　　　敬成口號
三邊兵隙果誰開盡道秋髙戰馬來宗祀告成無一事
小臣欣覩帶花回
黄門馳馬去如雲末後椒房駕玉輪驚起秋風無處避
變成三月萬花春
月中鼓吹日中歸重領中宫拜夀闈指㸃都人最歡喜
今郊恩赦每郊稀
祥煙漠漠上龍旂將相侯王護六飛一望御街紅數里
幾人簇擁赭黄衣
燕罷芳園勑御龍須臾仙仗簇還宫千官過盡塵如霧
薄暮香鈿滿路中
花枝人面兩欣然和氣晴光四接連親向官街聽輿誦
太平天子萬斯年
朝家積累有深仁天聽由來不逺人且願君王省征伐
明郊重見四夷賓
　　　端午日宫宴二首
仙裝宫様一羣羣花外花間藹若雲羞□葵榴無舉止
盡傾顔色向南薫
香萱夾和宜男草髙下山梔安石榴一様薫風分五色
蜀葵林畔按涼州
　　　雜興四首
滿地秋聲皷吹同草根無賴更寒蛩情知萬事終搖落
忍見霜林一葉紅
秋衾薄薄換呉綾燈焰無多一半青却憶舊時荆楚岸
夜深風雨泊船聽
蘭佩其如楚客悲年年誰作感秋辭不應白骨蒼苔後
更愛西風落葉時
琵琶亭下維舟處水落江空夜雪殘記得長官邀我醉
縣衙當面玉為山
　　　次韻潁叟弟耕堂雜興六首
莫求名字滿鄉閭且讀平生萬巻書青箬笠邊無不可
黄金帶後欲如何
繚繞州城帶雨長雨餘雲氣亦飛揚小樓别有幽欣處
時復風吹荷葉香
呉蜀歸來興寄遐天將清氣與貧家雙雙蝶舞宜男草
箇箇蜂銜附子花
莫怪龎公不入城都緣無事可牽縈客來遇酒飲何害
客去投床夢亦清
已芸何似與人芸水旱螟蝗不可聞必欲糠粞飽雞鶩
明年余作勸農文
珍重新來十絶詩末章砥柱不能移因思唐代諸公子
故少撞鐘得意時(原詩云背鄉不過五十日世事如雲/逐段移客裏念家家念客歸來一似)
(未行時此末/章全類唐人)
　　　次韻趙去華提幹夏日雜興七首
老于軒冕總相忘歸辦芙蓉製作裳多少隠淪天下士
無人知我亦何傷
客醉如何我獨醒山空時落澗泉聲年來不踏長安市
贏得詩書一味清
幸是安心無可病不曽為米底須歸養成乳鹿充神駕
散拾殘雲補道衣
植立不徒當日計顛㝠忍受一飢驅吟成拙賦何曽拙
喚作愚溪豈是愚
忽然鏡裏一絲絲老却英雄不自知夜半閑來看青史
百年有盡此身危
山外情知更有山幾多突兀共巑岏一從夢到天壇後
轉覺丘陵不足看
貧甚誰傳辟穀方閉門飲水自徜徉無求無欲無魔惱
月白庭空一炷香
　　　苕溪雜興四首
斜風細雨轉船頭夜半波平帶月流行到下菰城畔望
水晶宫闕是湖州
美人樓上曉梳頭人映清波波映樓來徃舟行看不足
此中風景勝揚州
只道還家猶未還故山書册蠧魚殘半生不療飢寒苦
空有詩名滿世間
筆判虚空也太竒古今天下幾多詩虚空判了元無盡
信手拈來自不知
　　　過金陵四首
豆田無數老鵶飛棗熟菰香稻子垂未説前年那有此
今年還似去年時
老樹前頭柿葉紅又騎瘦馬立西風江山未必儂能認
却被江山認得儂
飛鴻𣺌𣺌襯蒹葭蓼岸紅饒小穗花此是秋光最佳處
江湖何處不思家
髙資店裏主人婆萬福官人問訊和安穩在家能幾日
别時不似見時多
　　　金陵雜興二百首
玉麟堂下栁絲絲過了春風一半時行到水鄉應底事
黄鶯飛上杏花枝
朱雀街頭觀闕紅角門東畔好春風人家一様垂楊栁
種入宫牆自不同
浪説思家不我聽蕭齋閑對竹青青若為解釋妻兒念
讀盡欒城道徳經
桑林伐盡棗林空賣得柴錢飯不充明日死生猶未必
將何纏裹過秋冬
江南隄栁拂人頭三月吹花特地愁却憶舊時狂李白
題詩曽遍酒家樓
稍經運瀆過潮溝野草閑花觸處愁二十四航春水滿
有誰來此上扁舟
有時幽鳥百般啼無數階頭萱草齊第一怕聽泥滑滑
再三莫放雨凄凄
蔞蒿登盤朝飯美河魨入市晩羮香應無白傅思春草
却有東坡賦海棠
碧煙騰上青松樹下有仙人此煉丹丹成不願千千嵗
乞與前生一味閒
歸心突兀不可制一夜夢中行越山驚覺恍然猶是客
欲隨春色共東還
小小遊車四面紅美人花貌映玲瓏隨車更有郎行馬
散入鍾山十里松
萬鑰深深待駕臨府藏戈甲庫黄金規恢畫餅翻増弊
孤負先皇一片心
永巷斜廊閙㦸闈帕黄寂寞護龍墀深宫不與閒人到
只許珍禽自在飛
南位之南下曲街畫羅窗戸隔紅梅方方丈石平如掌
曽是官家拜斗來
小小規模似禁中分明夏禹欲卑宫白頭官吏知年幾
猶指屏風説孝宗(龍屏乃淳熙中/降下示必行幸)
三山摻别是前年除夜還家翁已仙少小知憐今老矣
每因得句輙澘然
五陵歌舞换埃塵地下黄金出尚新碑字已漫青草死
酸風吹殺石麒麟
江風吹面雪漫漫二月東風特地寒四十病身誰役汝
小車搖兀過長干
去年夜半草軍書今嵗平安一事無且願吾皇千萬夀
早敎車馬㑹東都
兵戈啑血只空回天意人情未可猜堪笑當時誰督府
巻旂夜半渡長淮
青溪閣上看青春一度春風一度新堪笑南朝江令老
北朝依舊作詞臣
鐵錢轉手變銅錢父老相傳喜欲顛未必潁川能若此
畫圖隨處有香煙
客懷元不間春秋栁緣花紅見亦愁第一不如歸去好
東皋猶幸有鉏耰
清唱聞之妓女家依稀猶似後庭花重樓複閣參天起
不見佳人張麗華
蘼蕪澗邊春草青桃葉渡頭江水生女郎到此歌一曲
不盡今來古徃情
伯玉文章一世雄買碑人去更無蹤欲尋水館風亭處
只在西門折栁東
楚囚對泣欲何如江左圖王計策疎風景不殊人自老
令人更憶管夷吾
去年十二里新亭尅復當時事未成爽氣不隨秋露盡
猶聞神鬼夜論兵
春風動地巻紅旌人在清溪閣上行歌舞洗空亡國恨
風流太守亦多情
二月風和日暖時淡黄楊栁一絲絲向人無限隋唐意
猶是橋南楊栁枝
客裏逢春得幾回山桃還似舊年開𤣥都道士何曽識
真箇劉郎去復來
子髙去後我方來兩地參差笑口開賴有尊前似人喜
為渠想像飲三杯
白石鄱姜病更貧幾年白下徃來頻歌詞剪就能哀怨
未必劉郎是後身
内官折送御園梅厯刺如薪苦不才安得昌原帶苔樹
疎花分得幾枝來
城頭士女出笆籬喜色争瞻大使旂盡道去年那有此
今年粥飯不曽飢
石頭城上更髙層與客擕壺試一登屈曲江流學秦篆
春風應是李陽冰
龍虎江山未改形臨髙一目但青青春風豈是無才思
不洗從來戰伐腥
四望庭中四望花青春那屬外人家中間更著垂垂栁
自倚東風待翠華
白鷺洲前白鷺飛人間還閱幾斜暉春風不與蘇郎便
浩蕩滄溟一舸歸
雲氣依稀有若無定山山下片帆孤青蕪不盡天連水
野鴨飛來成畫圖
龍光寺裏只孤僧𤣥武湖如掌様平更上雞籠山上望
一間茅屋晉諸陵
春韭夏菘誰復種綠葵紅蓼尚堪羮山存虎踞龍盤勢
谷隠猿驚鶴怨名
前日東園一看梅昨朝重看杏花開從今儘有花時節
判得從公日日來
白沙翠竹長干寺綠水朱樓白下城燕子飛來春又晩
去年曽此看清明
綠隂黄鳥半山園謝字王名宛若存試問時人兩安石
却推翁仲不能言
等君日日在髙臺吹盡楊花君不來歸興自濃身尚客
江南老却賀方囘
溝水泠泠韻玉琴櫻桃花下宿珍禽龍車自向思陵掩
三十六宫春色深
日日花光亂酒光青帘綠樹映紅粧今年幸得元戎伴
三到鍾山共草堂
小繖障羞去復囘蔣山寺裏看花開摩挲拄杖君隨我
遮莫松間喝道來
花底翩翻燕子風杏園何止萬株紅亭軒包褁渾如錦
見説風流似禁中
車如流水馬如龍留守遊山似謝公夾道歌謠争指㸃
兩行紅斾轉青松
城脚粼粼水一陂水邊楊栁映旌旂青郊綠野無窮意
寒食清明三月時
鼓聲打得海棠開更向花前舞一囘傳語流鶯莫相怪
青春去後不重來
謝公遺冡尚坡陁絲竹中年好若何亦到舊時擕妓處
野人行饁婦行歌
白日橋邊白字碑康王神道定為誰路傍借問無人識
自滴村醪酹蘚龜
青骨標靈爾許竒翩翩白馬去何之廟門貼在煙雲上
此是江東第一祠(蔣子文/莊武帝)
白日相思可奈何青春三月已無多桃花風急鯉魚老
獨上臺城聽踏歌
香羅初換裌衣新除却垂楊不是春昨日街頭騎馬過
眼明猶見賣花人
燕子蜂兒各自忙玉魂誰返杜秋娘人間抵死無殊麗
免喚分司御史狂
睍睆飛來載好音分明殘夏勝春深小窗誰作幽人伴
惟是爐香共綠隂
羊車洗馬好談𤣥玉立風姿一少年不枉當時人看殺
如今何處覓幽阡(衞/玠)
桂棹青溪夜泊船胡牀歇馬坐江邊一聲笛罷不知處
兩不交談意已傳(王徽之/桓伊)
五馬浮江一馬龍亡何兵滿建康宫瓜分鼎峙從來事
猶説金陵王氣濃
不見烏紗紫綺裘至今英氣滿滄洲秦淮半夜棹歌發
明月清天江水流
休論句曲更茅山只到棲霞説半年暫學僧閒猶未得
幾時真箇作神仙
三月春歸未是歸綠隂端的勝花時絶憐首夏清和句
一字其間幾箇知
青漆樓髙制作竒當時純不用琉璃東昏幸自嗤梁武
不道東昏更可嗤
臨春何在只桑麻法寳叢篁間杏花舊日此間同泰寺
曽將龍衮換袈裟
陶山松柏已成隂地濶天髙不可尋二十年中兒又女
人間獨自有傷心
尋詩還步小虹橋薄日輕隂呌百勞蘆葉深青荷葉紫
江湖從此興滔滔
幽草㳂階翠織成初荷經雨碎珠生藕絲道服松毛扇
獨自花間趂鹿行
南軒門第老袁三將業江湖久遍參聞説中原太平事
數行清淚濕征衫
元帥中軍展將旂軍中新刺好男兒風雲陣法秋毫識
前日兵興使不知(近刺親兵/日敎八陣)
縛屋牽牛旋旋歸淮邊綠野盡耕犁弓刀武備何曽識
只是當初田舍兒
州衙三面接秦淮臨水朱門一半開却是浙中無此景
江鷗飛舞入城來
潮水縈迴御水通垂楊照影綠茸茸天生此地非疏鑿
未必錢塘似此中
一萬強人犯海陵可憐談笑陷官兵張韓劉岳今何在
塞上將軍漫有名
多少横尸疊似樓官人早晩解紅頭淮南已是無聊甚
行到江東剗地愁
到郡今朝半月日離家兩箇許多時知他阿栢無他否
憶我何因我得知
城西二里楚金陵呉帝名為石首城如今土塢無青草
笑殺當時所必争(呉時悉土塢晉室中興/常為險要必争之地)
觀殿今年七十八徃時同飯此齋前梁金華石依然在
屈指重來十五年(致一/齋)
七寳裝成射雉場人間還閱幾齊梁潘妃自踏金蓮去
不見年年春草長
賞心亭前白鷺洲淮水東畔水東流只知覽古生許恨
不知身世自悠悠
青春有酒勸不飲無乃孤負金陵花主人聽客莫怪客
五更酒醒要思家
江鷗野鴨自保社黒黒白白鬬分明東邊唼唼西邊舞
安得吾身似汝輕
淮南劇賊遽如許昨日傳聞盡殺之罪人斯得勿漫喜
豈有父母殘其兒
十分生聚九流亡鬼面鴉形仰太倉指望淮南大麥熟
夫妻子女得歸鄉
暄風吹齋響蒼玉竹石相看便有情提胡盧來沽美酒
終日撩人不住聲
四十之年又過一春光囘施少年人如絲楊栁看如絮
晝錦堂中又一春
東門草色綠匆匆㳺女行尋郎馬蹤雞魚不到呉大帝
籖卜争求梁寳公
幕府攢眉為至憂公堂三五運兵籌歸之不得吾何用
獨自方橋看水流
雨花臺下百花香駐馬坡前百草長若還穀熟人民樂
依舊風流好建康
朱園應是好花開最憶西莊送别杯火急封書寄子大
少留春色待歸來
出門一步便相疎千里何緣管得渠笑貌聲音等如夢
十年參學在長途
短褐鍾山不跨驢杖藜横笛野僧俱雖無字說煩清老
猶恐龍眠畫作圖
看殺先來所寄書不知病體比何如想應藥褁闗心外
更與兒曹作念渠
夢得當時五絶詩一回吟起一回悲試偷格律無人識
只恐王家燕子知
曲曲青溪貫大江鴛鴦鸂鶒一雙雙元戎開燕時來此
城郭山林意兩忘
烏衣巷側長干寺暇日閒來看一回未覺六朝興廢迹
凄涼先傍眼邊來
桑間少婦誰能管松下孤僧却可憐魚躍鳶飛均適爾
流行坎止不徒然
鍾山窈窕轉龍身小屋低松次第新試覓定林依舊在
只無當日讀書人
小蓋髙肩翼蔽無鍾山寺裏換籃輿相逢舉止無羞澁
一段風流似上都
魏紫姚黄掃地空斬新相尚慶元紅道人眼界無分别
只賞東來一味風
二十四畨風信催郭南間道有花開園官欲鬬金錢賞
名字先供百品來
窗間日日呌提壺有酒分明不用沽自是老來遊興懶
日長添得睡工夫
細葉如雲綠漸敷玉人晨起換金壺就中一朶紫中貴
除却揚州天下無
四畦芍藥間葱花五月春風便有涯閭巷蕭條生意少
隔牆誰信内官家
花案粧來日日新金陵猶有許多春若為造物回芳意
盡結嘉禾活餓人
始見拖金復散絲風吹雨打一枝枝靈和殿前好楊栁
争如張緒少年時
琪樹三朝種已成綠隂回合囀宫鶯傷心輦路生春草
不見素娥花底行
頭上瓶中一萬枝花枝人面兩相宜滿堂將帥文兼武
都載周家既醉詩
江流帶雪少波瀾見說潮頭也怕寒未枉推敲瘦詩骨
且令澄澈瑩中肝
笑談容易發倉囷全活生靈百萬人十五年來山裏坐
不妨來此越精神
老大驅馳亦已勞移文寧受客嗤嘲人間多少閒田地
無處令渠著把茅
晉宋齊梁幾帝陵土堆誰解有英靈三臺五省紛紛改
惟有鍾山只麽青
髙世何須更欲名古人於此暢幽情後來同味無王謝
自折幽蘭上冶城
安石風流苦未遙重來遺跡尚山椒一丘元自無花草
底事令人覺意消
車聲轆轆馬蕭蕭山色何如換六朝要識相傳風俗在
居人道得語音嬌
鳳凰臺上鳳凰遊山自青青水自流千載謫仙元不死
相逢一笑不能休
憶殺當年劉改之風流曽賦秣陵詩如今白骨埋青草
百詠何因爾得知
平生英俊邢芻父酷愛閩中一巻詩落筆文章有如此
因何不到秣陵嬉
葛巾褁却葛天民有女閨中號燕春只在西湖不行脚
金陵風月欠斯人
朱髯五十上南宫下筆猶能太古風養就胷中治安策
老天那復滯渠儂
中年多病才都減無奈金陵景物何安得山楹周四者
肯來相伴此吟哦
毫端真敵萬人軍蔬筍能空粉黛羣機幕晝閒仍弔古
不勝東閤好郎君
半山松菊略能存猶有荆公舊墨痕佳處不緣誰屬我
只應牛首正當門
川原膴膴樹斑斑十里春風一望間野馬不羈天地濶
孤鴻無奈水雲閒
紅袖紛紛轉翠屏元戎小隊出郊坰憑誰為集康衢詠
翻作金陵賀太平
闌干三面倚晴暉竹外長江一線微太守不來僧自看
清涼境界籜龍圍
旋結穹廬作露亭疎枝闌入更輕盈今年客思撩人甚
欲共梅花笑不成
池亭楚楚更堂堂占得寛閒地一方花竹四時隨處有
縱無人賞亦何妨(行宫養/種園)
杏堂繚繞過梅堂小竹髙松暎苑牆白雪飛殘紅霧宻
乘輿不到却凄涼
掃地須臾架屋成風流尤勝拂廬亭吹來一片杯中雪
看著花枝醉忽醒
亭上施屏或可無江山形勝恐難摹何當窮臘親來此
身作袁安卧雪圖(真宗賜丁晉公此圖專創賞心/亭以施屏後為好事者取之去)
冶城迤邐過清涼城脚連雲一帶長佛寺仙宫更游苑
杖藜知費幾詩章
溪上鴛鴦避畫船船中妓女列嬋娟使君愛日留連客
同醉江家舊宅邊
曲曲清溪有幾灣酒船笳皷去仍還閒情自合頻來此
只在州衙咫尺間
鍾山閣上看朝曦玉作遙山碧四圍雲氣茫茫疑是水
人間無此米元暉
山南山北冢纍纍僧寺多承舊宅基興廢相仍真若此
死生常事不須悲
孫陵岡上叢生草太傅墳前没字碑人世百年元有限
何須功業更巍巍(謝太傅墓前古來只立一白/碑以其功業之大不容書也)
十里城壕盡是花覆舟山下幾人家日長知道遊車倦
自汲新泉喚飲茶
疋馬東來説晉元當時一統笑三分如今寄食城隍廟
異代君臣莫更論
周顒宅作阿蘭若婁約身歸窣堵波今日丹青拜荆國
草堂香火已無多
鳳凰臺上鳳凰遊鳳去臺空水自流惆悵何因見李白
采江試覓月明舟
青山𣺌𣺌水迢迢王氣千年久未消獨客重來覩風景
江頭猶有女吹簫
甫見梅花方結子即看燕子已生兒青春遊蕩不知返
留住金陵又幾時
方橋一派水縈紆客散亭空清夜徂二十五聲春㸃静
月明池上栁疎疎
飛梁誰字小垂虹波面蜿蜒去不窮一段風煙無處覓
鴛鴦鸂鶒在其中
南臺北榭隔飛煙綠水朱橋思𣺌然月下閒來看箕斗
傍人指㸃似神仙
栁思花情分外嬌青樓消息夜迢迢金陵看得新歌舞
不數呉音共楚腰
竹樹池臺三畝餘白雲千載護幽居悲涼物色須彈壓
粉白脂紅却要渠
東冶亭東轉半山栽松菴外萬琅玕重來鍾阜同僧話
回顧城中幾客閒
艷杏夭桃日夜忙雨餘啼損不成粧元戎和氣春風似
又引笙歌看海棠
馬軍驍騎試樓船見説傾城出道邊元帥留臺都賞賜
一時百萬喝金錢(見日支/千緍)
紙錢吹掛樹枝風積李崇桃白間紅但見牛羊上丘壠
忽看禾黍出蒿蓬
白下城東送客時同來何事不同歸君歸説似西園栁
遮莫輕綿一片飛
北門繚繞出東門一處亭臺酒一巡景物欣欣樂知己
栁容花貌越精神
清明過了日晴佳九十韶光便有涯恨殺東風太豪横
夜來吹盡海棠花
一派嬌波入翠溟垂楊只似古來青未能草草歸家去
怕上勞勞送别亭
城上黄花散漫生溪頭綠樹忽隂成濃春自欲烘人醉
却憶秋風一味清
輕風濕濕樹斑斑燕乳鳩鳴春又殘門巷狹斜無不到
有何人似栁花閒
張碩風流隠釣緡漁郎回首漫紛紛杜蘭香去知何在
惆悵西江一浦雲
扁舟乞得自由身爛漫金陵作好春桃葉桃根雙姊妹
清風明月我三人
九十春光即漸休莫將雙眼上層樓江南歸計無由遂
一㸃楊花萬斛愁
月樓誰伴詠黄昏剪剪輕風陣陣寒獨據槁梧成不寐
杏花生影小闌干(集/句)
不及盧家有莫愁君恩如水向東流從今相送東流後
地下傷春亦白頭(集/句)
上盡層城更上樓綠楊枝外盡汀洲蝶銜花蕊蜂銜粉
同向春風各自愁(集/句)
青帝言歸速駕忙荼䕷架底静年芳輕風乍染隂隂綠
微月低籠淡淡香
壓架荼䕷百萬枝月邊花下更漣漪三更比屋皆髙枕
如此清涼棄不知
似玉如酥最有情一香熏徹萬愁醒多應無奈花相惱
故遶荼䕷架底行
紅芳蛻兮花似霧綠隂徑兮葉生煙獨徃來兮差自得
心境㑹兮不可言
憶殺仙人白仲都江邊遺迹尚樓居驂鸞翳鳳如容我
拜作先師定肯無
紫髯何事忽遷都有意宫中號太初他日三軍嫌飲水
只應翻憶武昌魚
立夏連朝剗地寒看承芍藥倩園官秋千拆罷無聊賴
軒檻周遭綠一般
金城楊栁綠毶毶搖落殊非昔漢南一語莫因人遂廢
樹猶如此我何堪
桃花園作芳林苑濛氾池通祓禊堂前以驕奢為晉宋
後無規鑒亦齊梁
小虹橋上看朝曦雲裏鍾山一帶微憶在山中望宫闕
淡煙朱碧轉依稀
聽筝堂上一欷歔翻手君恩似昔殊按罷金縢應莫怪
近前閒捋使君鬚
一曲清溪一首詩風流千載憶僧施小姑溪上平安否
容我騎魚作伴嬉
方山四面不曽圓中有仙人號葛𤣥見説丹成渾不食
五雲破洞白昇天
不論城外與城中時節歡然一笑同棠棣花殘紫荆老
可無書札問孤鴻
青山綠水思悠悠見説蛾眉萬古愁斗酒百篇能漫浪
白乎吾與女同遊
蓮花博士去騎鯨鏡曲回瞻一愴情少待詩成附河伯
願加塗乙始流行
髙資冢上五樓穹先祖曽經相哲宗亂後傷心餘石馬
小孫來補萬株松
八功德水飲一勺當下令君熱惱消城裏紅塵莫回首
小屏風嶺好逍遙
安榴朶朶簇巾紅數曲闌干掩映中尋得冰紈題小草
淺新還愛綠荷風
前日葵苗匝地青幾何時節與人平旁觀指㸃荼䕷架
折蕊攀條似隔生
宛轉歌喉一串珠玉人花貌更清姝明年東武南城唱
試覓源流定憶渠
十八年前蜀道還維舟曽記此龍灣江流萬里元依舊
藥市蠶叢興未闌
旂幟精明皷角雄江淮草木盡聞風靣門神王鬚如㦸
䑕子無輕怒我公
放散邊頭武定軍賣刀買犢做農人向來憂國多浮議
誰省官家億萬緡(嵗省六七/百萬緡)
表裏江淮四十州稍囘飢盜事田疇得公數十分天下
庶矣斯民疾痛瘳
三月更當臨盡頭昇元閣畔一閒遊偶因花㑹逢花面
半日僧房得少留(瓦棺寺嵗建萬/花㑹遊人無數)
揚州風物轉頭非又是葵榴得意時班扇入懷君莫恃
秋來那免棄捐悲
廿載金陵九還徃何如三宿在桑間還家更有江南興
只取囊詩子細看
兵機將畧總如神儒術仍參席上珍補得國風成百詠
不妨幕府有詩人
閱武堂前楊栁枝如今是隔幾多時至尊屠肉潘妃酒
問著垂楊總不知
紫雲囘薄隠新愁早起鐘聲也是不徧地葱花兩三畝
至今人道景陽樓
一門子孝更臣忠廟食分明百世功任是清虚亡晉室
只留卞壼在江東
　　　　附薛師董題金陵雜興詩後八首
　舒王不讓杜樊川二十八字今斷絃可怪蘇郎呈好
　手剪花排錦蔣山前
　劉郎之後更蘇郎不枉隨人入建康秦水鍾山幾相
　識前年忽識好文章
　方泉周四半生癡語輙驚人不自竒渠句却題君集
　後要尋梨木共傳之
　交朋存没八篇詩自恨論心獨覺遲也記湧金門外
　别不䝉登賞忽相思
　掃階楊栁敗荷風春晩秋初下觀中兩度不能吟一
　句愧君且說事匆匆
　定林草木也風騷曽睡山中聽桔槔春雨江湖八年
　事空膓只憶喫絲糕
　尊嘉堂上崔嵬老制閫新開欲辟吾又約來遊遊不
　得風流輸與五雲蘇
　散盡浮軍換鐵緡香煙何處不氤氲蘇郎非是諛人
　者今日真成説古人
　　　　又李璉題金陵雜興詩後十八首
　梁家天子抱琵琶淚洒華林御苑花今日聞韶無處
　所鴈煙蛩雨屬他家
　灧灧江波綠更肥蒼煙中有狎鷗飛當年神武今何
　在老却遺民更不歸
　隂山側畔月如霜不為吟猿斷殺膓折得橙花無處
　賞帶枝分與櫂船郎
　花開似汚天衣血雨過重聞御案香最恨寺奴隳太
　極預先奪我畫梅梁
　長干小婦學吹簫樓外閒風弄翠條近得廣陵消息
　未暮潮已過赤欄橋
　暮雨瀟瀟郎不歸樽前誰憶舊歌詞望夫烏臼濃于
　染葉葉驚秋恨欲飛
　愁看幕府夕陽邊那更雞籠在目前跋扈飛揚只如
　此登髙安得不酸然
　細竹千竿殿影斜龍顔曽此著袈裟寺樓杳杳鐘聲
　過疑有宫娥出晩花
　池邊石是南朝石綠染苔花亦可憐今日波平人事
　變白魚猶自躍天泉
　離離禾黍已難言空覓楓林與菜園瓦屋半間非辱
　井經幢兩箇即昇元
　江水無情碧草春北朝留住老詞臣子規啼上青楓
　樹為爾離鄉去國人
　相君息女小乘僧身向西天佛律行三尺戒壇秋色
　𦂳箇中螻蟻亦長生
　夜過江左從鸞旂從此靈君著漢衣春到隂山花似
　雪望鄉臺上鷓鴣飛
　南門㸃檢舊行蹤最苦人人認得儂羞澁面皮無處
　著横拖山屐過青松
　司馬家兒持酒杯天星下吸亦佳哉恨渠不便傚牛
　飲那得孟津師旅來
　孫帝陵傍水最悲蔣侯廟下月來遲夜深客子心驚
　恐猿掛南朝楓樹枝
　雲杪熒熒一塔燈覺皇舍利寳煙凝山門推上三更
　月似照前朝禮拜僧
　南軒隠約夜聲㣲獨詠齊梁綺靡詩鬼火對山青焰
　短依稀憶得獨眠時
　　　　又弟濱題金陵雜興詩後一首
　六朝留寄多多恨一士來歌百百詩驅使春風游筆
　下箇中情景箇中知
欽定四庫全書
　泠然齋詩集巻七　　　　　宋　蘇泂　撰
　　七言絶句
　　　報寧寺
相業平時既講明得君當國有難能周公禮樂寥寥意
餘子随時未可憎
為愛先生所賦詩半生𠫭學老猶迷如今數巻鍾山草
歩歩相隨處處擕
　　　玉斗
玉斗撞來事已殊豈知天命有乗除秦人自愛三章法
枉却先生膽氣麤
　　　劉郎詩
白髮劉郎意自悲桃山還是欲花時一生漂轉成何事
留得𤣥都數首詩
　　　提舉劉學士以某論守江之䇿未行作詩見遺
　　　謹次
福胎當日起燕然始信興亡不屬天謀國自知無祕計
何時歸把牧羊鞭
自是羣公氣未平黠羌何慮不休兵欲成江左收賢俊
嘆息無人致二生(顧榮/賀循)
　　　龍瑞宫
花竹青虚卉木蒼行穿溪水過山房黄冠相對如泥醉
此是人間不老方
嶂宻峰圓不似山桃花流水做春閑神仙只在人間世
妄意虚無縹緲間
未必時人識面頻偶然蹤跡似逃秦重來洞府青春晩
一樹桃花犬吠人
　　　石鏡
鑿石何年種月輪清光終夜照香魂凄凉不比班姬扇
猶是君王送死恩
　　　忠州酆都觀乃平都洞天也題一首
宫殿隋梁所造成殿門仍有晉丹青白頭道士無人見
客至惟呼鹿出迎
　　　十二峰
畫圖曾識巫山面今日親臨十二峰萬里平生無此夢
却疑身在畫圖中
　　　灔澦堆
灔澦堆頭一葉舟半年人共水東流平生快意纔如此
不數東南數十州
　　　八陣圖
儼然雲轉與風回故國人看但石堆猶有鬼神供職守
不移行列待將來
　　　巫山峽
山木無端又一秋夕陽和影上扁舟舊時十二峰前路
惟是猿聲共客愁
　　　大仙廟
為雲為雨話頭長十二峰前事𣺌茫盡道翠睂愁未展
不應猶憶楚襄王
風木哀鳴想佩環飛鸞何在古祠間無端牢落悲秋客
剛把人間比夢間
　　　琹臺
朱絃牢落更誰聞青草臺髙鶴唳雲尚有茂陵多病後
眼前相對卓文君
　　　孔明廟
未了功名便闔棺荒祠零落漢衣冠知心惟有庭前栢
能與先生共嵗寒
　　　濯錦江
機絲波影借光華巴女臨流住㡬家爭向芳菲偷錦樣
織成平白濺江花
　　　浣花溪
抱郭清溪一帶流浣花溪水水西頭重來杜老誰相識
沙上鳬雛水上鷗
　　　武昌
南樓絲管日紛紛一帶春江浸碧雲遺老相逢問年幾
白頭閒話岳將軍
　　　行宫
先帝乘龍厭九州行宫花栁不勝愁傷心更有秦淮水
故繞宫墻日夜流
　　　春歸
十日晴明九日非人家庭院緑成幃春風怕見匆忙去
莫放楊花一㸃飛
　　　歸自都城
竹樹齊平緑似城朱櫻初熟粲繁星今年趂得春歸伴
買飯蕭然舊驛亭
　　　夏行郊外
吹紅換得緑團枝蝴蝶飛來又却疑藤架野花無著莫
是人行處有香隨
　　　有感
滯不求通任布衣山隂道上玩春暉每逢到處花開謝
轉覺人生萬事非
　　　小憩西興
吳越相望一葦通仙凡不隔半㠶風元暉有句無人識
盡在西興落照中
　　　之上虞道中作
東關白塔何由見異日曾驚堠子頻千頃波濤風雨裏
夜深孤載一愁人
　　　上餘姚
憶侍大人江北去却從伯父野堂回爭知二老輕凋謝
嵗晩扁舟一箇來
　　　過餘姚
柔櫓輕飛過别灘老夫吹帽受風寒江流屈曲如蛇轉
贏得青林四面㸔
　　　復過二首
逺水連山碧四圍烟波時有鷺鷥飛餘姚江上中秋月
自買扁舟一箇歸
西風奕奕細吟商客枕凄然一夜凉吟盡蘋花渾可事
少留荷葉盖鴛鴦
　　　曹娥
遊子心情嵗暮時畵船來往㡬歡悲夫人祠下寒潮水
自展醪牲讀蔡碑
　　　與曾亨仲曹六二兄買小舟遊西湖
貪忙安得似偷閑日日紅塵倦往還買得小舟真似葉
敗荷叢底㸔孤山
　　　西湖早秋
明知有熱不多時可喜秋清又可悲四十九年蘧伯玉
西湖一陣桂風吹
　　　重到湖上
湖上秋風即便濃傾都人出賞芙蓉我來自愛青青草
白鷺飛回興略同
　　　往回臨安口號八首
髙麗寺裏訪詩僧嬾上湖船獨自行行到寺前人迹少
不知傍有白雲迎(彞/父)
老銛相見一欣然説似艱虞是去年從此新詩更超詣
時人欲殺豈無天(朴/翁)
道傍舉首揖髯陳領得秋塘句法新歸飯客樓隨取别
隔橋相見兩詩人(敬/文)
江湖漂蕩舊劉郎不飯經旬病在床起見舊交仍慷慨
絶憐鬢底有新霜(改/之)
戒子橋南白塔西青桐新長盖樓枝輕風忽向樓前過
不似長安店裏時
清曉無車一僕隨南山行遍北山來日長搭得回船去
薄暮湧金門尚開
天竺前頭靈隠東山川竒崛自元工舊時可是不曾㸔
今度重來㸔不同
吟詩一日便東歸吟到樓頭日色西今度重來有吟興
湖邊寺寺與留題
　　　歸自臨安
一鐵君王鑄已成忽然淮上羽書驚歸來依舊當時我
添得髭鬚白數莖
　　　錢塘渡
百年鬢髮春風晩十二闌干落照微多事錢塘江上水
送人離别送人歸
　　　鏡湖懐古
鏡湖湖水滑如油狂客歸來上釣舟惆悵無因見李白
西風吹老芰荷洲
　　　題千秋觀
不見風流賀季真酒船回棹莫逡廵如今湖上千秋觀
逢著黄冠亦可人
　　　九日寳林塔中作
甕頭無酒菊花青千丈蒼崕孰與登從此重陽課茶事
不携兒女只携僧
　　　九日
茒簷小屋對青山只有淵明一味閑手把黄花翫尊酒
宛然風味義熈間
　　　重陽二首
為客時多不解愁亦逢佳節强登樓酒闌自摘茱茰望
何處青山是越州
九日登臨兩鬢華鷗邊秋色帶風沙絶憐當日陶彭澤
依舊無錢對菊花
　　　題極覽亭
每向湖中望髙處却來髙處望湖中雲興霞蔚九天上
水繞山圍一萬重
　　　題三髙亭
千頃飛花特地寒又隨漁艇泊蒼灣三髙問訊來何巧
趂得氷湖㸔雪山
　　　小亭詩
小亭西角杏花明寂寞聞鶯但一聲九十日春今五十
自挼紅蘂遶階行
　　　題興旅亭
舟行竟日雨冥冥晩飯凄凉送客亭雲羃亂山㸔不見
隔江惟有一堆青
　　　舟中
夜色隨人上小舟舟中欹枕夢悠悠橈歌聽得偏幽怨
不覺天明到越州
小睡醒來欲二更村深那聽鼓鐘聲舟中反覆無窮事
只道寒天不㑹明
　　　金陵池上
府園秋後一池荷緑葢縱横百柄多折盡再生錢樣葉
却疑天氣復清和
　　　西百官宅池上詩
一架荼䕷覆水開游魚架底自徘徊如何知道人來㸔
故觸流花去不囬
　　　建鄴即事
凄凄風雨病情懐凖擬東歸事不諧買得扁舟如箬葉
又隨明月過秦淮
　　　湖樓
奔走何時得小閑㡬年心事入蒼灣小樓正在湖深處
輸與吾徒日夜㸔
　　　江次
舟閣山横水見沙黄塵為客鬢初華江春寂寂歸無計
一樹臨風落杏花
　　　夜汎
澄波湛湛接新秋月子波心印一鈎荷葉亂花㸔不見
夜深時有小龍遊
　　　周家歩
兒時下上老翁家常記維舟岸有沙今日沙移吾亦壯
此翁居處只桑麻
　　　姑蘇臺
草滿汙莱雪滿峰吴王臺殿落青紅姑蘇門外連宵泊
愁聽寒山半夜鐘
　　　虎丘劒池
劒石光寒響轆轤軒窻髙下盡平蕪山中幸自清如水
好換緇流着士夫
　　　葛仙釣石
天上丹成鶴上飛溪邊留得釣漁磯千年二謝風流盡
誰復行吟送落暉
　　　南塔詩
松樹何知過百年樹根流水亦清漣莫嫌寂寞無人到
多有人來正不然
　　　月林即事
竹穿遥徑雨穿廊繚繞東西百歩長是處有橋通水入
四時無日不花香
　　　足趙丈句
跨湖樓好客閑行身逺紅塵歩亦輕月在波心流不去
蒹葭影裏一舟横
水光山色鬬分明何許清泠畫不成月在波心流不去
蒹葭影裏一舟横
　　　出建康府治
半月書齋淹病身又隨流水下西津重來此地無相識
只有鍾山是故人
　　　所思
香爐峰頂行人絶曾借匡廬帶雪㸔今日東州逢六月
恍然回首一清寒
　　　登樓
越客西來隠姓名扁舟浩蕩逐江行岳陽樓上三更後
自倚欄干㸔月明
　　　登樓
秋林薄薄半棲鴉城脚荷花一帶斜碧色暮雲三萬里
不知魚網是誰家
　　　頼婆橋詩
頼婆橋下粼粼水㡬見居人説廢興自笑年來車馬迹
得如橋畔白頭僧
　　　又南明示衆
寂寂松門竟日閑更無金鎻與元關時人欲識南明路
過得溪來便上山
　　　即事
道宫釋寺多名勝出郭經年得㡬回當此秋清身健日
可人還共子髙來
　　　次韻芻父上已日同遊朱園四首
朱園好在竹平安地主相擕到不難記取今年修禊日
三人於此向風湍
野水青山非昔祠奠觴那復計醇醨抛梁有詠誰其續
除却靈均世不知
飲散墦間祭肉殘林深終日閉幽蘭重來野客朱邢我
坐久摩挲馬柱㸔
栁長沙白草離離萬物東南漸絜齊自折桃花翫春水
人生修短總成泥
　　　頃在金陵郡齋與黃觀復夜坐漏箭下一二十
　　　刻率未寢對語既盡明燭漸昏相與坐睡而後
　　　已歸同郡居乃經時不見追憶當時曾有四句
　　　云
映雪工夫久已無引錐自刺一何愚青燈一盞書狼籍
畫作金陵瞌睡圖
　　　更賦一首
紙閣新糊擁亂書青燈依舊照詩癯隔城經月踈相見
却憶金陵瞌睡圖
　　　感時
欲尋春物了無慿留得黄鸝一兩聲昨夜荷風清溽暑
岸頭還有小蟲鳴
　　　恨春
芍藥荼䕷一萬枝花開動是隔年期欲留春色都無計
睡過紅雲白雪時
　　　梅雨
江南四月苦風波細雨天寒柰若何梅子之黄如彈子
菘窠其白柰花窠
籬根日日繫扁舟衣桁纔乾水又流老子病餘凡事懶
但薰沉炷瀹茶甌
雙飛蛺蝶情何厚百囀倉庚韻可聽肯為螳蜋㸔黄鶴
忍從燕子乞蜻蜓
　　　雨中水閣閑眺
兩山正作脩眉緑一水猶如疋練横竟日書忩覽今古
㡬年人世少豪英
朝㸔雨脚似懸繩暮見寛波沒釣汀鴨鴨歸來人寂寂
鴉鴉飛去草青青
　　　謝耕道一犂春雨圖
好事圖形復賦詩豈知真箇把鉏犂野人開巻微微笑
最憶輕簑帶濕歸
　　　花檻
石榴忩下亂紅堆借宅今年適此來知是主人知是客
亦逢時節自花開
　　　釣魚
是非不上釣魚舟從此閑身得自由一色藕花三十丈
明年歸住鑑湖頭
　　　野航
山青水緑思悠悠幾處灘頭復渡頭任是無人競來徃
不妨終日自横舟
　　　漁父
漁翁年㡬雪垂肩釣罷歸來月一船明日酒醒尋伴侣
賣魚依舊禹祠前
　　　出遊
芳草盈盈水漲陂淺篙驚動碧琉璃心情自逐逰絲起
愛入春風夏禹祠
　　　泊祠下詩
潮小淹留孝子祠雪花須要老夫詩鐘聲篷底不知處
却似姑蘇夜泊時
　　　江頭曲
青山何似越山青年少經行得老生欲結茅庵江上住
却嫌山水太分眀
　　　秋夜
一𣲖銀河似練横淺深波浪浸天青夜闌忽有風吹動
摇漾南箕北斗星
一㸃流螢自入扉清風都向草頭吹眠稀又被啼螀妬
㸔見新凉上小時
　　　秋聲
枕邊無寐骨毛輕露欲為霜月正明一葉梧桐如喚客
起來掻首聽秋聲
　　　秋感
油忩漠漠雨垂垂秋盡江南草木知促織到頭無一語
不知能有㡬多絲
　　　七夕
七夕相尋舊宅來雞頭月下脊令盃飲殘誰問天邊事
獨自婆娑弄影回
　　　不寐
風露凄清入敝裘月明偏照五更頭無衣畢竟干誰事
徹夜寒螀呌不休
　　　晨起
曉雞將夢出華胥起㸔新霜積槁梧遲頃日髙霜作水
可憐黄葉半邊無
欹枕邯鄲夢忽殘黄紬被穏日三竿起來門外霜如雪
始信人間有夜寒
　　　遊天意寺
午後鐘鳴鸛鶴飛日髙嵐氣濕人衣回頭但見青松樹
不信城中有是非
　　　泊頭陀寺
世上身名孰是非維舟日日釣魚磯長江天闊不知處
夏口青山人夜歸
　　　松桂堂
伯夷能使鄙夫寛此老傳家不在官魂夢猶能教兒息
九原風節更髙寒
　　　遣心四首
秋𤾉如火灼肌膚世念功名一㸃無晩洞龍歸帶飛雨
卧㸔簷溜落堦除
眼㸔飛蝗亂似蚊傷禾害稼不堪聞人言所在如飛雨
恐是淮南懶戰軍
西風颯颯動蒿莱江上蘆花似雪開甚喜茒齋清睡熟
却憂邊面有塵來
租田已旱仍遭水飽飯明年嵗月長未見桂花先一笑
滿山金粟擬為糧
　　　夜句三首
兒女咿嚶斑竹床蜩螗六月沸如湯登樓誰問牛郎事
只㸔銀河意已凉
一𣲖天邊淡淡横雖然無浪有風生人間各自昏沉睡
㸔到三更剗地清
四更過盡五更來㸔見参旗巻復開澄澈定非人世酒
就渠斗柄酌三杯
　　　雨夜
不待船來雨又風雨聲元要打船篷不干篷底纎毫事
一夜佳眠自落空
　　　飛蓋堂即事
秋清未脫暑衣裳稍上城樓過苑堂北面芰荷南面桂
水香吹亂月中香
　　　西興渡口雪
岸側枯楊卧玉龍缷殘鱗甲趂天風明年更作垂垂緑
㑹率鶯花入漢宫
　　　望秦山殘雪
山脚斕斑日到遲清連秦樹夜猿悲因思上古英雄帝
不見蒼蒼白白時
　　　效張文潜雪體
布衾如鐵衣生角學道終宵免醉昏兒女呻吟惟有睡
老人獨自起開門
樓髙誰上最髙層獨客思家見祇憎半夜樵歸逢説虎
隔溪罾罷約留燈
　　　望前山雪寄葉山人
烟雲出沒微微白知道前山雪也來應在山中望城郭
爛銀宫闕是蓬萊
　　　簷雪
簷雪無風久未消貧家昨夜有瓊瑶明朝却與隣人笑
只作清齋水一瓢
　　　花月二首
月邊那復有炎光望月踈花意已凉呉質不須仍倚樹
老來無柰許多香
金英玉樹鬬玲瓏九十秋光聚此中人世等閑諸熱惱
一時消殺付虚空
　　　髙兄示夫婦觀月詩和韻
德耀梁鴻兩不凡閨中桂影醉同㸔却憐當夜鄜州月
空咏清輝玉臂寒
欽定四庫全書
　泠然齋詩集巻八　　　　　宋　蘇泂　撰
　　七言絶句
　　　借屋
借屋移來逐半年眼看花發便欣然主人官滿吾當去
却憶㸔花又可憐
　　　借居
借得街南宅子居蕭然几案食无魚山人為辦横斜供
自洗禪龕净水盂
　　　感舊
小箱留得舊裳衣母氏親縫衣此兒近日着來渾短窄
猛思泉下許多時
　　　樂隠
橘隠仙人是乃翁㡬年涵養在其中商顔不出渾無事
安得開禧第一功
　　　窮
已着風㠶似馬奔雪花無數入船門詩窮到䖏無醫治
愁絶湘江浸楚魂
　　　野興
蠶績桑空又一年村姑携手㸔花園冬來保得兒孫暖
自解麻裙當酒尊
　　　有錢詠
樹頭榆葉水圓荷黄菊青苔鼔鑄多莫把詩家作窮相
四時渾不奈錢何
　　　野望
盈盈一水宛秋蛇雞犬無聲野客家雨後緑添㳂徑草
風囬紅謝隔墻花
　　　足虞叟兄句
六月還當月盡休今年節令却齊頭蕭蕭不待聴梧葉
一見銀河認得秋
雲裏仙人不解愁人間肺渇望凉瘳更深倚杖前除立
一見銀河認得秋
　　　次韻知縣兄
露坐僊人餐沆瀣水行漁父燭鬚眉民間闔户紛紛是
如此清凉睡不知
　　　奉和知縣兄
蒼烟濕濕雨㣲㣲一榼山醪手自提㸔了梅花來看竹
春寒如水不曽知
　　　和潁叟弟春句
厭聽鳩婦屋頭聲十日何曽五日晴一到紅芳了歸去
幾多時便緑隂晴
　　　愛九兄舊句
眼㸔緑樽花下去情知清話竹邉留禊觴豈是荒耽具
晉士那無經濟謀
　　　續舊句
人人不識句中眼請問吾家岩壑翁只把荒耽譏晉士
那知經濟在其中
　　　代贈
隔溪楊栁絲絲緑比妾心情少日時待得楊花逐流水
此時妾意有誰知
　　　代野父言
頭白垂垂過七旬一生筋力盡田園如今且聽兒男去
尚可㸔鵝抱乳孫
　　　送裕師骨
去年石上君携我今日溪邉我送君世事儘從朝晚過
人情難必死生分
輕幡裊裊思悠悠夢破依然到鼎州送客各還家裏去
青山白骨自風流
　　　一笑
曽服燕支遂得仙此花風味出於天杜陵無句休惆悵
且共東坡一粲然
　　　書所見
畫手何須覔范寛有人樓上倚欄干瓊田玉界三千頃
野鴨飛來不道寒
　　　寄白石姜堯章
稽山却棹酒船回泠水灣頭兩意開一路有詩吟不穏
當時悔不共君來
　　　寄内
甕頭留得菊花春過了重陽即誕辰想見閨中為夀酒
只同兒女説歸人
　　　寄堯章并簡銛老
山繞樓䑓水接天袈裟同上闇門船相思一夜梅花落
儻有人來寄短篇
　　　寄堯章
聞似磻溪隠姓名阿鬟仍是許飛瓊凉風昨夜驚新鴈
想見吹簫又月明
　　　寄趙大資
劉向拳拳老更忠外家恩澤盡侯封分眀社稷蒼生計
只在平居畎畆中
　　　次韻九兄秋吟五首
不於烏鵲橋邉見定向笙簫鶴上逢淅淅蕭蕭到荷葉
今年秋不屬梧桐
醉挽銀河續夀盃氷娥亦怕老相催三更自倚秋香立
待得靈㕙送藥來
凉稻翻翻卧滿畦壺漿相勞各相携村南有底連綿雨
一夜船髙樹葉齊
為愛秋風吹弊廬忽然詩思滿江湖橙香夢澤團臍蟹
蓴老呉江巨口鱸
江平無意作波瀾野曠山多入畫欄一叚秋吟到幽𣺌
囬頭三伏也風寒
　　　再吟三首
翠被承恩羅扇棄一年一度一相逢功成者去終當爾
分付池蓮與井桐
菱角鷄頭薦晚杯詩成不受片雲催青裙自約彌明喜
更上西樓㸔月來
牽牛籬落蛙池雨甑有新炊圃有𬞞團聚秋來少煩惱
只羮藜莧莫羮鱸
　　　簡趙世卿
舍弟歸承折簡來知君琴劔返天台人生百嵗都能幾
兩度經過見一囬
　　　簡劉武子
落拓劉郎醉未醒少年名字以詩行流傳謾有南朝體
蕭寺如今白髪生
　　　憶紫芝(五月二日葬於/西陵寶嚴寺山)
幾度青衣褁白雲流傳仙句世間聞如今一去無蹤跡
獨自㸔雲不見君
清才漫仕槖長空末後翻身尚客中便死托生都是妄
直疑君去作秋風
　　　重憶家姊
紙錢零落樹枝風子女他人去絶蹤此後只因多病弟
長官祠下泊孤篷(嶀浦乃/𦵏所)
　　　憶堯章
數月書齋懶出門眼㸔世事但紛紛長安豈是無相識
除却西湖但憶君
　　　憶盧子髙
與君同氣不同家今度書遲望眼賖遇物却思髙姓似
江頭行坐㸔蘆花
　　　玉麟堂上口占呈趙大資
節旄彈壓萬旌旗中使傳宣表睿知重見相公官又長
宛然謙下蜀中時
　　　呈永老
衲子心情處士衣今年參到地無錐江鄉一棹閑來往
只有明州數首詩
　　　放翁寵賜正月九日詩翰
一篇盈軸粲龍蛇歸自黄州政爾嘉大似新年逢好事
春風吹寶入貧家
　　　放翁入朝後寄
貞元朝士已無遺白髪當權更有誰六十還朝今八十
却歸修史幾人知
　　　寄李簡夫宫使五首
歸來手接一封書累幅春氷字字珠便欲籃輿從此去
好風吹過燭溪湖
嘉言深味道之腴啟鑰抽闗許自如顧我但將行脚悮
輸君全得病工夫
覔得驪龍頷下珠幾年參請遍江湖只今同味仍同病
惟有親朋李簡夫
扁舟來往雪糢糊一句當頭道得無不是詩人磨不死
欲將身湊剡川圖
莭第茫茫逝水如髯朱寜復與之俱絶憐老子經行地
一笑知心更有無
　　　送趙大資途次口占
渡口斜陽欲滿旗錦衣容易逐雲衣聖朝無事宗臣老
白髪滄浪一舸歸
　　　夢中作
青燈一盞照青編月色霜華兩皓然交友嵗寒何所憶
水僊王廟竹林邉
　　　夢逰海山二首
海山青碧一千重樓觀飛霞朶朶峰薄晚維舟渾不得
飄殘女樂趂天風
紺􁏢行空半簇花太真扶轡極夭斜一聲何䖏寜王笛
吹入春風百萬家
　　　四月十三日曉夢入試枕上口占
百花開盡蝶蜂去遶屋團團杏葉隂除却平生我與我
世上誰人識此心
行年今已是七十况世非皆七十翁栢兒安女莫遲我
我入泰華逰衡嵩
　　　夢㳺
殿前入醉索催茶玉女傳宣賦綵霞誰道塵縁猶未斷
碧桃花下却思家
　　　夢句
元日新春又一年剡溪仍是舊山川白頭野叟無時事
獨自尋僧雪滿船
　　　夢盧子髙
魂夢依稀欲見君湏臾為月又為雲起來接得如鴉字
談笑聲音了不聞
　　　夢堯章桂花下
撲鼻清香兩絶詩分眀參到小山辭如今獨自秋風下
不似當初並馬時
　　　夢退堂師
碧眼霜顱事已非夢中相見祗攅眉推敲有法猶分付
一似髙麗寺裏時
　　　似夢非夢作
僊女宫釵玉鳯頭太平天子翠雲裘九霄下視人間世
底事相㸔笑不休
　　　奉和刪修郎中舅達庵
分眀日用不難知邂逅庵成一賦詩身在山林志廊廟
從來此士得圓機
　　　代内
孟光書寄與梁鴻薪粲年年幸可同觸熱忘歸渾細事
笑人應有北牕風
　　　書紫芝巻後
為愛君詩清入骨毎常吟便學推敲眀知箧笥篇篇有
百度逢來百度抄
　　　挽周晉仙二首
酷愛金陵二百詩自癡那得使人癡草堂寂寞荆公死
泉下相逢試質疑(周劇愛予金陵詩䟦云似唐人劉禹/錫杜牧之又似半山更絶妙䖏似少)
(陵所謂𤣥/之乂𤣥也)
雪跨氷懸句盡珍生前已自外其身重來不見長安道
猶恐虚空遇若人
　　　到馬塍哭堯章
初聞訃告一塲悲冩盡心肝在挽詞今日親來見靈柩
對君妻子但如癡
南宫垂上鬢星星畢竞襴衫不肯青除却樂書誰殉𦵏
一琴一硯一蘭亭
花按空空但滿塵樂章起草徧牕身孺人侍妾相持泣
安得君歸更肅賔
兒年十七未更事曷日文章能世家頼是小紅渠已嫁
不然啼碎馬塍花
　　　謝月林寄詩次韻
重入都門又許時舊巢新燕欲何之清風忽送苕溪便
滿紙雲煙七字詩
　　　次韻吕清父録參
雨脚如麻數日懸家貧上漏復旁穿天工却與人爭氣
賜得青苔百萬錢
　　　次韻知縣兄秋懐三首
便腹應難飽以書今年田榖未寛紓朋從相過無祇待
自起園中摘我𬞞
秋花秋水兩相宜白髪於秋更有期三十年來無世味
清修除是老僧知
靈均心事少陵詩青竹林邉白竹籬自把寒花㸔新鴈
今年强似去年衰
　　　次友人韻
時事紛紛一笑中卧㸔墻外石榴紅誰憐楚客當年意
與把離騷繼國風
先生休恨易俱東弟子方欣色笑同早晚朝廷議恢復
請㸔裴度在軍中
　　　耕堂弟婦生日
偕老杯盤最喜歡酒中純渌浸南山鶯鶯解作嬌娥唱
牕外垂楊是小蠻
了却蠶繅備雪天耰鉏只在屋頭邉青笻緑蟻相扶醉
婦饁夫耕過百年
　　　傷嬾巢
車水池邉句尚新重來手帖更精神知他的赴何方約
一去茫茫不告人
　　　小立
飛却青天白鷺鷥短篷相伴月明知只因獨速歸來後
見我滄洲小立時
　　　春澗曲
㸃㸃飛紅逐細流拾樵烹薦茗花浮秋來豈不潺湲好
纔帶猿聲便是愁
　　　即事
秋風凉冷自天生瘦骨吹來便覺輕數日因忙偏蹉事
不知庭户減蟬鳴
　　　所憶
一陂潭水繞花身渌浄分明照得人最憶蔣陵西曲路
春風相伴兩烏巾
　　　接齊叟總幹兄櫬
人生何者遽宜休如此詩書未白頭舍棹燈明煙雨裏
居人那識在原愁
　　　呈許從道省元
都城握手意彌温少小追隨莫更論一别江湖重十載
偶然相見欲無言
　　　存沒口號
唐家不靖自牛李黨籍何勞口舌争莫説紛紛倒元祐
古來平國用阿衡
百川衮衮東赴海學者皆知孔氏宗六籍湮㣲吾道䘮
武陵山下泣寒蛩
白髪蕭蕭禮部郎風流不減賀知章半生寒餓湖山裏
八十重來坐玉堂
　　　存沒口號
陶山松柏日夜長屋下兒孫漸滿堂當時侍傍五男子
考叔之羮曽未嘗
紫荆一樹花連枝近以手㧓動輙隨毋忘在莒孔懐日
可詠陟岡何怙詩
　　　緑隂
緑樹隂中石枕頭功成不願割鴻溝君㸔上蔡牵黄犬
悔殺人間萬户侯
佳木豐交午䕃稠門闌青草沒堦頭道人洗浄筝琶耳
睡起一聲黄栗留
　　　無題
緑雲無據玉樓空囬首悲歡一夢中為憶當時裙様色
隔墻嫌見石榴紅
月様梳横鬢脚傾弄簫騎鶴上青㝠歸來自摘金莖露
手冩黄庭一巻經
夢到巫山起較遅花梢日在不多時闗心自對空梁語
一箇飛來燕子知
樹端浮緑漲連雲青草池亭不見人猶有薔薇數枝在
雖然是夏亦如春
　　　自判此生非醉殺則睡殺耳未知天公肯見容
　　　否作續醉睡句
采石江邉踏鯉魚華山縣裏自騎驢世間非醉亦非睡
白墮黄粱莫笑渠
兀兀蘧蘧也大竒眼花花䖏蝶飛飛先生飽慣人間事
只麽殘年是解圍
　　　題山寺
白雲飛繞寺樓鐘㸃滴清聲露打松童子開門還報我
鶴眠猶在最髙峯
　　　遣興
曲徑縈紆入翠林無人風自落來禽山中不記今為晉
一刻清閑直萬金
　　　雨中海棠花放簡馮元咨
天涯萬里春風晚曾上西樓㸔此花今日東南無䖏覓
矮笻來問蜀人家
　　　海棠花放簡馮元咨二首
㳺絲無頼小庭空夢想君家合樹紅曽向西川親畫得
舉家終日看屏風
坡仙不作黄州去更把嫣紅向阿誰後夜秦莊照華燭
幾時馮圃折髙枝
　　　贈韓雪篷
平生未信簡齋詩一見韓君更不疑六月掀篷問溪雪
眼眀開遍兩三枝
　　　春谷
寒谷春生物物均薫然和氣特相親十年屢作開花賞
重費吹嘘是此人
　　　紅梅
遊仙一曲夢初囬依舊江南鼎鼐才嵗晚應嫌太孤寂
未妨隨俗引三杯
天與清髙孰我過嵗寒只合老岩阿無端自學閑桃杏
只恐情多事亦多
等觀非白亦非紅開落那知色自空落葉成隂花又子
幾將心事託東風
空墻碧水芳菲䖏泣盡臙脂恨不銷不遣二妃陪舜𦵏
故應淚沁雪枝條
　　　緑萼梅
鍊得丹成卸羽衣更餐日彩㺯晨曦九疑魂斷歸無計
自倚湘筠醉幾時
　　　又一首
水仙分御六銖衣雲作中單翠作蕤占斷芳園無兩樹
月明倒影浸愁漪
　　　次韻詹仲信梅花
莫教一片復隨波月底風前許細哦花與吾人本無負
吾人自負此花多
　　　次韻邢季允梅花
懐想西湖一樹氷有誰人似此花清何當共泛波㣲緑
更得同㸔月正盈
　　　和黄觀復梅句
梅花骨相本通仙何况苔枝綴玉鸞如着官袍更瀟洒
不應將作女人㸔
　　　贈梅
不作梅花一句詩今年參透老禪機忽然吹堕紛紛雪
又挽寒香探落暉
　　　和九兄古梅
䖏女何因髪半華一生藍縷在貧家冷灰豆爆真竒事
枯樹中間忽數花
　　　道上梅
栗棘蓬邉父老家不知來歴便横斜思量却是無心種
逢着春風偶自花
　　　和趙宫管㸔梅三首
除却梅花不可無梅花之外更何須花中兒女紛紛是
唯有梅花是丈夫
縛屋踈踈傍栁塘詩腸渾不畏田荒今年天賜清修福
只嚥梅花一味香
水邉山下懶尋伊折放瓶中㸔一枝一片飛來霑硯滴
似嗔老子不題詩
　　　楊梅
孫梅過盡官梅在下畨楊梅獨擅塲喚作荔枝元不是
是渠猶着小紅裳
毎勤蕨葉䕶筠籠獨自還丹表裏紅留與越人共夏祭
莫教惡雨打成空
　　　憶楊梅
不羡南州錦荔枝鶴頭猩血正紅滋老饕隔嵗流涎甚
為趣容山半月期
才熟惟應便送官摘來和葉上金盤病夫病久無靈藥
且服丹砂數百丸
夏祭先供項里祠鮮香未嚥已聞思昨宵夢裏依稀見
滿樹薫風重壓枝
　　　悼楊梅
凡物從來遇合難爛甜中故有㣲酸自憐生晚空同姓
不得楊妃帶笑㸔
　　　見三山翁挿山茶花一朶二首
人老簮花却自然花紅應不厭華顛人間無此風流様
何止源流二百年
故里歸來一幅巾廟堂誰記此祠臣却將筆下黄麻意
自語山中白髪人
　　　馮生畫荷花
湖上㸔花意欲迷年年花謝憶花時如今一見馮生畫
早晚㸔花更不疑
　　　荷花
荷花宫様美人粧荷葉臨風翠作裳昨夜夜凉凉似水
羡渠宛在水中央
　　　瓊花
一樹婆娑種月華夜闌依舊䕶風沙今年不往揚州過
曽㸔夫人廟裏花
　　　采菱
引蔓搴花釣艇妨㳺颺錦浪霅溪傍若教摠不餐煙火
只採芳香亦味長
　　　贈耕堂梔子花
六出英英九夏寒短叢香玉映清湍主人自出無人管
輸與泠然隔岸㸔
　　　桂花
手種秋風碧玉成花開如粟水沉驚人間商略年年事
到底其如一字清
一巖樹色亂秋雲初喜秋風觸鼻根招隠歸來渾未得
老懐索漠剰思君
逺於沉水淡於雲一叚秋清孰可分畢竟素娥留不得
人間天上一時聞
東西南北日團圓洗滌肝膺立樹邉料得癡蟾别有藥
只餐金粟徑升天
　　　桂花下
羽服懸知澹不妍五更清吹月明前明朝多少塵勞事
自倚虚簷一悵然
　　　子大送桂花荅之
小山月在影團團滿院清香特地寒病骨逢秋眠較少
五更風露起來㸔
　　　庭前菊
百葉黄香十月春東籬佳莭誤陶巾開花較晚酒羞澁
風味依然似主人
　　　送黄木香與九兄
冶葉倡條無意度黄香千疊最宜春折來欲贈空惆悵
未遇人間第一人
妃子妖紅濕領巾馬嵬遺恨幾畨春如何淡素衣龍衮
一似秦宫入道人
　　　川墨送兩馮君
裕陵故物秦家得再拜摩挲老墨潘今代廷珪那復見
紙牕蛛絡半烏丸
琅玕翠餅敲𤣥笏老我殘磚直愧渠遣似兩馮論里好
管城脱帽却時須
　　　雲川趙使君坐上和賦鸂䳵韻
杏子花開水漫流羡君得意在滄洲莫將文采供人玩
怕入雕籠不自由
　　　來禽詩
粲粲來禽已著花芳根誰徙向天涯好尋青李相遮映
風味應同逸少家
　　　寒鴉詩
㸃㸃飛來遶水村不縁街皷識黄昏當年口腹成踈棄
却保生全反哺恩
　　　書景
黄衣鶯子一雙飛飛到花間立少時此際東風有情思
杏花吹折最繁枝
　　　咏草
天涯随意緑匆匆只與牛羊踐踏空挽着便堪供藥味
誰令汝不遇神農
