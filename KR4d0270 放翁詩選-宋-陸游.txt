#+TITLE: 放翁詩選-宋-陸游
#+DATE: 2018-05-12 10:19:33
#+SOURCE: github.com/kanripo/KR4d0270 master 730ad761                
欽定四庫全書　　　　集部四
　放翁詩選　　　　　　　别集類三(宋/)
　　提要
　　　　(臣/)等謹案放翁詩選前集十巻後集八巻附
　　　　别集一巻宋羅椅劉辰翁所選陸㳺之詩也前
　　　　集椅所選元大徳辛丑其孫憼始刻之前有
　　　　憼自序後集辰翁所選前後無序跋椅間有
　　　　圏㸃而無評論辰翁則句下及篇末頗有附
　　　　批大致與所評杜甫王維李賀諸集相似明
　　　　人刻辰翁評書九種是編不在其中葢偶未
　　　　見此本詳其詞意確為須溪門徑非偽托也
　　　　末有明人重刻舊跋蠧蝕斷爛㡬不可讀並
　　　　作者姓名亦莫辨其可辨者惟稱宏治某年
　　　　得於餘杭學究家屬其同年餘杭知縣冉孝
　　　　隆校刻之耳又稱放翁集抄本尚存然聞而
　　　　未嘗見獨羅澗谷劉須溪所選在勝國時書
　　　　肆嘗合而梓行以故轉相抄録迄今漸出而
　　　　印本則見亦罕矣云云據其所言則兩人本
　　　　各自為選其前集後集之目葢元時坊賈所
　　　　追題矣跋又有複者去之之語故兩集所録
　　　　無一首重見末附為别集一巻不題編纂名
　　　　氏其詩皆見瀛奎律髓中以跋中取方虗谷
　　　　句推之知即作跋者所輯以補二集之遺其
　　　　中睡起至園中一首已見前集五巻中葢偶
　　　　誤也劍南詩集汲古閣刻本今已盛行於世
　　　　然此選去取頗不苟又宋人舊本故以陳亮
　　　　歐陽文粹之例與本集並存之椅字子逺號
　　　　澗谷廬陵人寳祐四年進士以秉義郎為江
　　　　陵教官改潭州復知贑州信豐縣遷提轄𣙜
　　　　貨徳祐初遭論罷周宻齊東野語記其當道
　　　　學盛時依托求進道學勢衰之後遂棄去不
　　　　相聞問深不滿之明偶桓乾坤清氣集皆録
　　　　元人之詩而有其幼輿折齒歌一首葢元初
　　　　尚存辰翁所著有評㸃班馬異同諸書已别
　　　　著録乾隆四十六年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
放翁詩選前集原序
揀着吟人苦心䖏吟時較易揀時難大父澗谷翁題趙
慶御手寫唐絶句結語也揀詩之難尚矣人謂刪後無
詩非果無性情也特未有刪手爾族孫夀可以翁所選
放翁陸先生詩刻本撫巻圭復涕淚盈睫悲夫善和書
巻存者僅十一於千百而家蔵膏馥盖流潤人間實多
有能思叔敖而繡諸梓真亢宗事也苐放翁天才豪邁
筆勢遒勁屬事比偶不煩䋲削是編若圏若㸃去取自
有深意非後學所能測識謂之有取於陸集可也謂即
此以定陸集之刪削則未也然此特翁年少㳺戯細事
爾遺編殘墨尚足得聲梁楚間獨不知後来一變至道
亦有升堂入室而薫善良者否也手澤在笥願期同志
切磋之大德辛丑立夏日適孫憼百拜謹識
欽定四庫全書
　放翁詩選前集巻一
　　　　　　　　　　　　　宋　羅椅　編
　　古詩
　　　蜀酒歌
漢州鵝黄鸞鳳雛不鷙不摶德有餘眉州玻瓈天馬駒
出門已無萬里塗病夫少年夢清都曽腸虚皇碧琳腴
文德殿門辰奏書歸局黄封羅百壺十年流落狂不除
遍走人間尋酒壚青絲玉瓶到處酤鵝黄玻瓈一滴無
安得豪士致連車倒瓶不用盃與盂琵琶如雷聒坐隅
不愁渇死老相如
　　　與青城道人飲酒作
君不見太傅晩歳具海舟歸欲極意東山遊翰林偶脫
夜郎謫大醉賦詩黄鶴楼兩賢窮達何足道同是逸氣
横清秋我無一事行萬里青山白雲聊散愁有酒不換
西凉州無酒不典鷫鸘裘不作王猛傲睨坐捫蝨不作
寗戚悲歌起飯牛五雲覆鼎金丹熟笙鶴飄然戯十洲
　　　夏夜大醉醒後有感
少時酒隠東海濵結交盡是英豪人龍泉三尺動牛斗
隂符一編役鬼神客遊山南夜望氣頗謂王師當入秦
欲傾天上河漢水凈洗關中沙漠塵那知一旦事大􁆢
騎驢劒閣霜毛新却将覆氊草檄手小詩㸃綴西州春
素心雖願老巖壑大義未敢忘君臣雞鳴酒解不成寐
起坐肝膽空輪囷
　　　雨中登安福寺塔
平生喜登高醉眼無疆界北顧極幽并東望跨海岱喟
然撫手歎従古幾成敗英雄如過鳥城郭但遺塊今朝
上黒塔千里曠無礙忽驚風霆劈坐覺天地晦急雨挟
龍腥溽暑為摧壊皇天念蟠鬰令我寄一快那知書生
狂自倚心眼大更思駐潼闗黄河看如帶
　　　怡齋
東湖仲夏草樹荒屋古無人亭午涼萱房㣲呀不見日
筍籜自解時吹香野藤蟠屈入牎罅濕菌扶疎生屋梁
跨溝数椽最幽翳漲水及檻雨敗墻静涵青蘋舞藻荇
閒立白鷺浮鴛鴦芙蕖雖瘦亦瀰漫照眼翠盖遮紅粧
水紋珎簟欲巻却月團素扇嬾復將天風忽送塔鈴語
喚覺清夢游瀟湘
　　　投梁參政
浮生無根株志士惜浪死雞鳴何預人推枕中夜起游
也本無竒折腰百僚底流離鬢成絲悲咤淚如洗殘年
走巴峽辛苦為斗米逺衝三伏熱直指九月水回首長
安城未忍便萬里䄂詩叩東府再拜求望履平生實易
足名幸汙黄紙但憂死無聞功不掛青史頗聞匈奴亂
天意殄蛇豕何時嫖姚師大刷渭橋耻士各奮所長儒
生未宜鄙覆氊草軍書不畏寒墮指
　　　遊漢州西湖
房公一跌叢衆毁八年漢州為刺史遶城鑿湖一百頃
島嶼曲折三四里小庵静院穿竹入危榭飛楼壓城起
空濛煙雨媚松楠顚倒風霜老葭葦日月苦長身苦閒
萬事不理看湖水向来愛琴雖一癖觀過自足知夫子
畫船載酒凌湖光想公樂飲千萬場歎息風流今不泯
兩川名醖避鵝黄(漢中酒名鵝黄/蜀酒皆不能及)
　　　醉後草書歌詩戯作
朱楼矯首隘八荒綠酒一舉累百觴洗我堆阜峥嶸之
胷次寫為淋漓放縦之詞章墨翻初若鬼神怒字瘦忽
作蛟螭僵寳刀出匣揮雪刃大舸破浪馳風檣紙窮擲
筆霹靂響婦女驚走兒童藏往時草檄喻西域颯颯聲
動中書堂一朝放迹忽十載西掠三巴窮夜郎山川荒
絶風俗異頼有酒美猶能狂醉中自脫頭上幘緑髪未
許侵微霜人生得䘮良細事孰謂老大多悲傷
　　　追補漢太液黄鵠歌
建章宫裏春風寒太液水生池面㝟中人馳奏黄鵠下
龍旗豹尾臨池看芹香藻暖鵠得意左右従官呼萬嵗
須㬰傳詔宴公卿驩聲如雷動天地時平宫省樂遊多
黄鵠刷羽涵恩波小臣珥筆龍墀下願繼前朝天馬歌
　　　晩步
院荒有古意僧少無人聲徘徊楠隂下賞此落日明著
書亦何急寂寞身後名今年復止酒歌舞陳空觥不如
且逍遥出門隨意行看竹入廢園望江上高城纎纎素
月出靄靄蒼煙横此夕當復竒緱山吹玉笙
　　　松驥行
驥行千里亦何得垂首伏櫪終自傷松閱千年棄澗壑
不如殺身扶明堂士生抱材願少試誓取燕趙歸君王
閉門高卧身欲老聞雞相蹴淚数行正令咿嚶死牀簀
豈若横身當戰場半酣浩歌聲激烈車輪百轉盤愁腸
　　　春夜讀書感懐
荒林梟獨嘯野水鵝羣鳴我坐蓬牎下荅以讀書聲悲
哉白髪翁世事已飽更一身不自恤憂國涕縦横永懐
天寳末李郭出治兵河北雖未下要是復兩京三千同
德士百萬羽林營嵗周一甲子不見邊塵清賊酋實孱
主賊將非人英如何失此時坐待姦雄生我死骨即朽
青史亦無名此詩倘不作丹心尚誰明
　　　日出入行
吾聞開闢來白日行長空扶桑誰能到崦嵫不可窮但
見旦旦升天東但見暮暮入地中使我倐忽成老翁鏡
裏衰顔垂雙蓬我願一日一百二十刻我願一生一千
二百嵗四海諸公常在座緑酒金樽終日醉高楼錦繡
中天開樂作畫鼔如春雷勸爾白日無西頺常行九十
萬里胡為哉
　　　夜漏欲盡行渡浮橋至錢清驛待舟
潮生抺沙岸雲薄漏月明江頭曉色動鴉起人未行扶
携度長橋仰視天宇清遥憐繋舟人聽我高屐聲水檻
得小憩一笑拄杖横澄漪弄清影㣲風吹宿酲湛然方
寸間不受塵事攖寄語市朝人此樂未易名
　　　江月歌
放翁平生一釣船秋水未落江渺然露洗玉宇清無煙
月輪徐行萬里天人間聲利何足捐浩歌看月冷不眠
孤鶴掠水來翩翩似欲駕我従此仙我寓紅塵今幾年
俛首韁鎻常自憐樂哉揮手過月邊西風未凋玉井蓮
　　　和伯子
齋戒扣頭牋天公幸矣使我為枯蓬枯蓬於世百無用
始得萬里乗秋風我生安然在貧賤白髪蕭蕭對黄巻
今人雖賢有不覿古人却向書中見猿啼月落寒山空
舊隠夢寐思東䝉不願峩冠赤墀下且可短劒紅塵中
終年無人問良苦眼望青天唯自許可憐對酒不敢豪
他日空澆墳上土文章最忌百家衣火龍黼黻世不知
誰能養氣塞天地吐出自足成虹蜺渡江諸賢骨已朽
老夫亦將正丘首杜郎苦瘦㡌擫耳程子苦貧衣露肘
君復著意尋齊盟始知衰懦畏後生大篇一讀我起立
喜君得法傳家庭鯤鵬自有天池著莫謂太狂須束縳
大機大用君已傳那遣老夫安注脚
　　　讀書
讀書四更燈欲盡胷中太華蟠千仞仰呼青天那得聞
窮到白頭猶自信策名委質本為國豈但空取黄金印
故都即今不忍説空宫夜夜飛秋燐士初許身輩稷契
嵗晩所立慙廉藺正看憤切詭成功已復雍容託觀釁
雖然知人要未易詎可例輕天下士君不見長松卧壑
困風霜時來屹立扶明堂
　
　
　
　
　
　
　
　
　
　放翁詩選前集巻一
欽定四庫全書
　放翁詩選前集巻二
　　　　　　　　　　　　　宋　羅椅　編
　　古詩
　　　偶過浣花感舊遊戱作
憶昔初為錦城客醉騎駿馬桃花色二人携手上江樓
一笑鈎簾賞㣲雪寳釵換酒忽徑去三日樓中香未滅
市人不識呼酒仙異事驚傳一城説至今西壁餘小草
過眼年光如電掣正月錦江春水生花枝闕處小舟横
閒倚胡床吹玉笛東風十里斷腸聲
　　　步出萬里橋門至江上
乆坐意不懌掩巻聊出遊一笻吾事足安用車與騶浮
生了無根兩踵蹋百州常憶航巨海銀山巻濤頭一日
新雨霽㣲茫見流求西行亦足快縦獵南山秋騰身刺
猛虎至今血濺裘命薄毎自笑校尉畧已侯短劒隱市
塵浩歌醉江樓頗疑屠博中可與共竒謀丈夫等一死
滅賊報國讎徙倚萬里橋寒日墮前洲
　　　宿龍華山中寂然無一人方丈前梅花盛開月
　　　下獨觀至中夜
梅花如高人枯槁道愈尊君看在空谷豈比倚市門我
來整冠佩潔齋三沐熏亦思醉花下燕惰恐瀆君敬抱
緑綺琴𤣥酒挹古樽月明流水間一洗世濁昏摹寫香
與影計君已厭聞老我少傑思尚喜非陳言
　　　臨别成都悵飲萬里橋贈譚德稱
成都城南萬里橋蘆根蘋末風蕭蕭映花碾草紅車小
駐坡驀澗青騘驕入門翠徑絶窈窕臨水飛觀何岧嶤
判無功名著不朽惟仗詩酒寛無聊清霜早已足雉兎
㣲冷便欲思狐貂喜看縷鱠映盤箸恨欠斫蟹加橙椒
坐中譚侯天下士龍馬毛骨矜超遥烏犀白紵謫仙様
但可邂逅不可招今年一戰馘餘子風送六翮凌青霄
美人再拜乞利市醉墨飛落生蛟綃我衰於世百無用
十年不趂含元朝華纓肯傍蕭颯鬢寳帶那束龍鍾腰
祝君好去事明主日望分喜来漁樵遊談引類亦細事
寄酒且解相如消
　　　聽琴
疎簾曲檻蘋風涼細腰美人藕絲裳緑藤水紋穿矮牀
玉指纎纎彈履霜高林鶯囀日正長幽澗泉鳴夜未央
哀思不怨和而莊有齋淑女禮自防世人但惑青楼倡
琵琶箜篌雜胡羌試聽一曲醒汝狂文姬指法傳中郎
　　　瑞草橋道中作
經年簿書無少暇欵叚今朝欣一跨瑞草橋邉水亂流
青衣渡口山如畫老翁醉着㸔龍鍾小婦出窺聞婭姹
荒陂吹笛晩呼牛古路倚梯晨採柘殘花零落不禁折
香草丰茸如可藉郵亭慈竹筍穿籬野店蒲萄枝上架
功名垂世端有待利欲昏心喜乗鏬羇窮自笑豈人謀
閑放毎欲従天借草根蟲語祇自悲風裏蓬征安稅駕
祖師補處浣花村㑹傍清江結茅舍
　　　夜宿陽山磯將曉大雨北風甚勁俄頃行三百
　　　里遂抵鴈翅浦
五更顛風吹急雨倒海翻江洗殘暑白浪如山潑入船
家人驚怖篙師舞此行十日苦滯留我亦蘆叢厭鳴艣
書生快意輕性命十丈蒲帆百夫舉星馳電騖三百里
坡壠聨翩雜平楚船頭風浪聲愈厲助以長笛撾鼉鼓
豈惟澎湃震山嶽直恐澒洞連后土起看草木盡南飛
水鳥號呼集洲渚稽首龍公謝風伯區區未禱煩神許
應知老去負壯心戯遣窮途出豪語
　　　航海
我不如列子神遊御天風尚應似安石悠然雲海中卧
看十幅蒲彎鸞若張弓潮來湧銀山忽復摩青銅飢鶻
掠船舷大魚舞虚空流落何足道豪氣蕩肺胷歌罷海
動色詩成天改容行矣跨鵬背弭節蓬萊宫
　　　江樓吹笛飲酒大醉中作
世言九州外復有大九州此言果不虚僅可容吾愁許
愁亦當有許酒吾酒醸盡銀河流酌之萬斛玻瓈舟酣
宴五城十二楼天為碧羅幕月作白玉鈎織女織慶雲
裁成五色裘披裘對酒難為客長揖北辰相獻酬一飲
五百年一醉三千秋却駕白鳳驂班虬下與麻姑戯𤣥
洲錦江吹笛餘一念再過劒南應小留
　　　長歌行
我無四目與兩口但在人間更事乆死生元是開闔眼
禍福正如翻覆手消磨日月幾緉屐陶鑄唐虞一盃酒
旣非狗馬要蓋帷那計風霜碎蒲栁竈突無煙今又慣
龜蟬與我成三友判知青史無功名只用一飢垂不朽
　　　開嵗半月湖村梅開無餘
梅花如高人妙在一丘壑林逋語雖工竟未脫纒縳乃
知尤物側天下無傑作老我懐不舒樽前幾開落
　　　一百五日行
一百五日東郊時陂塘水滿雨如絲人家青煙不禁火
俚俗豈復思子推舊墳年多木已拱新墳積土高纍纍
老鴉飛来復飛去紙錢雨濕掛樹枝深松茂栢死自樂
地下應笑生人悲眼中青山身後塜此事决定君何疑
風吹雲破日下照小灘碎礫光陸離停車暫憩道傍舍
解嚢且補殘春詩
　　　對酒懐丹陽成都故人
勞生常羨髑髅樂死時却悔生時錯花前有酒不肯狂
回首朱顔已非昨君看古來賢達人終日飲酒全其真
世間萬事竟何有金樽翠杓差閒身放翁少日無閒客
飛觴縦樂皆豪傑清歌一曲梁塵起腰肢粉面春雷發
故人仙去蓬萊宫鸞絲鳳竹舞春風石帆山下孤舟雪
一叚清愁付此翁
　　　答客
人生各有營為吏最無䇿其間小黠者但肯乗下澤絶
筆光範書掃迹翹材客早收畏塗身未老歸阡陌嗟予
昧擇術誤計真累百衰容始知悔泯黙毎自責孤舟寄
𣺌莽尚恨江湖迮客來勿多談窮命不禁嚇
　　　夏白紵二首(古有四時白紵亦有止作一時者/丙申五月在成都烈暑可畏戯作)
雲母屏薄望如空水晶簾踈不礙風美人獨立何所似
白玉芙蕖秋水中素綃細織氷蠶縷清寒不受人間暑
晩來浴罷緑牎閒自把新詩教鸚鵡
翔鸞矯矯離風塵眼明見此絶代人紗牎弄筆消永日
臨得黄庭新逼真飛楼縹緲今何夕月與玉人同一色
下簾不為九霄寒自要玲瓏看團璧
　　　故蜀别苑在成都西南十五六里梅至多有兩
　　　大樹夭矯若龍相傳謂之梅龍予初至蜀嘗為
　　　作詩自此嵗常訪之今復賦此
昔年曽賦西郊梅茫茫去日如飛埃即今衰病百事嬾
陳迹未忘猶一來蜀王故苑犂已遍散落尚有千雪堆
珠楼玉殿一夢破煙蕪牧笛遺民哀兩龍卧穏不飛去
鱗甲脫落生莓苔精神毎遇雪月見氣力苦戰氷霜開
羇臣放士耿獨立淑姬静女知誰媒摧傷雖多意愈厲
直與天地争春回蒼然老氣壓桃杏笑我白髪心尚孩
㣲風故為作嫵媚一片吹入黄金罍
　　　芳華楼賞梅
素娥竊藥不奔月化作江梅寄幽絶天工丹粉不敢施
雪洗風吹見真色出籬藏塢香細細臨水隔煙情脉脉
一春花信二十四縦有此香無此格放翁年來百事惰
惟見梅花愁欲破金壺列置春滿屋寳髻斜簮光照坐
百榼淋漓玉斚飛萬人辟易銀鞍過不惟豪横壓清臞
聊為詩人洗寒餓
　　　遊仙
飄飄鸞鶴杳難攀萬里東遊海上山應有世人遥稽首
紫簫餘調落雲間初珥金貂謁紫皇仙班最近玉爐香
為憐未慣層霄冷獨賜流霞九醖觴玉殿吹笙第一仙
花前奏罷色凄然憶曽偷學春愁曲謫在人間五百年
　　　天王廣教院在蕺山東麓予年二十時與老僧
　　　惠迪遊畧無十日不到也淳熙甲辰秋觀潮海
　　　上偶繫舟其門曳杖再遊恍如隔世
遊山如讀書深淺皆可樂道傍小精舍亦自一丘壑凄
涼四十年始復重著脚老僧逝已乆講坐塵漠漠當時
童子輩衰鬢亦蕭索掃壁觀舊題嵗月真電雹文章卑
不傳衣食窘如昨出門意惘然遼海𣺌孤鶴
　　　登鵝鼻山至絶頂訪秦刻石且北望大海山路
　　　危甚人跡罕至也
街頭旋買雙芒屩作意登山殊不惡蒼崖無罅竹鞭逸
崩石如墜松根絡憑高開豁快送目厯險﨑嶇危著脚
川雲忽起兩蛟舞瀑水高吹萬珠落大巖空控誰所刳
絶壁峭立端疑削坡平或可容百人峽束僅容飛一鶴
蛇蹊岌岌頭自眩鬼谷慘慘神先愕秦皇鳥迹散莓苔
如鑴非鑴鑿非鑿殘碑不禁野火燎造物似報焚書虐
人民城郭俱已非煙海浮天獨如昨
　　　十月二十六日夜夢行南鄭道中既覺恍然攬
　　　筆作此詩詩成時已五鼓
孤雲兩角不可行望雲九井不可度嶓冡之山高挿天
漢水滔滔日東去高皇試劒石為分草没苔封猶故處
將壇坡陁過千載中野疑有神物護我時在幕府來往
無晨暮夜宿沔陽驛朝飯長木鋪雪中痛飲百榼空蹴
踏山林伐狐兎眈眈北山虎食人不知数孤兒寡婦讎
不報日落風生行旅懼我聞投袂起大呼聞百歩奮戈
直前虎人立吼裂蒼崖血如注従騎三十皆秦人面青
氣奪空相顧國家未發度遼師落魄人間傍行路對花
把酒學醖藉空辱諸公誦詩句即今衰病卧在床振臂
猶思備征戍南人孰謂不知兵昔者亡秦楚三户
　
　
　
　
　
　
　
　放翁詩選前集巻二
欽定四庫全書
　放翁詩選前集巻三
　　　　　　　　　　　　　宋　羅椅　編
　　七言八句
　　　雨晴遊洞宮山坐間復雨
近水松篁鎻翠㣲洞天宫殿對清輝快晴似為酴醿計
急雨還妨燕子飛道士晝閒丹竈冷山童曉出藥苖肥
拂床不用勤留客我困文書自怕歸
　　　醉中到白崖而歸
醉眼朦朧萬事空今年痛飲瀼西東偶呼快馬迎新月
却上輕輿御晩風行路半生常是客丈夫八十未稱翁
亂山缺處如横綫遥指孤城翠霧中
　　　深居
作吏難堪簿領迷深居聊復學幽棲病來酒户何妨小
老去詩名不厭低零落野雲寒傍水霏㣲山雨晩成泥
自憐甫里家風在小摘殘蔬遶廢畦
　　　題丈人觀道院壁
斷煙浮月磬聲殘木影如龍布石壇偶駕青鸞塵世窄
閒吹玉笛洞天寒竒香滿院晨炊藥異氣穿巖夜浴丹
却笑飛仙未忘俗金貂猶著侍中冠
　　　宿江原縣東十里張氏亭未明而起
寸廪驅人卒嵗勞一官坐失布衣高劒南十月霜猶薄
江上五更雞亂號孤枕擁衾尋短夢青燈照影著征袍
客愁相續無時斷那得并州快剪刀
　　　晩登横溪橋二首
楼鼔聲中日又斜憑高愈覺在天涯空桑客土生秋草
野渡虚舟集晩鴉瘴霧不開連六詔俚歌相答帶三巴
故郷可望應添淚莫恨雲山萬疊遮
犖确坡頭笻竹枝西臨村路立多時賣蔬市近還家早
煮井(鹽/也)人忙下麥遲病客情懐常怯酒山城光景盡供
詩晩來試問愁多少只託高楼横笛吹
　　　武擔東臺晩望
顦顇西牎已一翁登高意氣尚豪雄闗河霸國興亡後
風月詩人醉醒中病起頓驚雙鬢改春歸一掃萬花空
欄邊徙倚君知否直到吳天目未窮
　　　待青城道士不至
我亦従來薄世縁偶然采藥到西川慵追萬里騎鯨客
且伴千年化鶴僊金鼎養丹暾海日玉壺取酒醉江天
朝來坐待方平乆讀盡黄庭内外篇
　　　學射道中感事
學射山前宿雨收籃輿咿軋自生愁得閒何惜傾家醸
漸老真須秉燭遊道廢尚書猶乞米時來校尉亦封侯
自怜白首能豪在車轍何因遍九州
　　　登劒南西川門感懐
自古高樓傷客情更堪萬里望吳京故人不見暮雲合
客子欲歸春水生瘴癘連年須藥石退藏無地有柴荆
諸公勉畫平戎䇿投老深思看太平
　　　城上
疾步登城殊未衰欣然一笑擲笻枝正當閒似白鷗處
不減健如黄犢時秋野煙雲横慘淡暮天楼閣倚參差
高吟醉舞忘歸去乞與丹青畫怪竒
　　　早行
喔喔鳴雞促起程翻翻飛鷺導孤征節旄盡脫歸猶逺
帶眼頻移瘦自驚小市蕭條黄葉滿斷橋零落緑苔生
居人猶復多愁患何况天涯倦客情
　　　秋晚登城北門
幅巾藜杖北城頭巻地西風滿眼愁一㸃烽傳散闗信
兩行鴈帶杜陵秋山河興廢客搔首身世安危人倚樓
横槊賦詩非復昔夢䰟猶繞古梁州
　　　醉中偶書
古寺閒房閉寂寥幾年躭酒負公朝青山是處可埋骨
白髪向人羞折腰末路自悲終老蜀少年常願従征遼
醉來挾箭西郊去極目寒蕪雉兎驕
　　　浣花賞梅
老子人間自在身挿梅不惜損烏巾春回積雪層氷裏
香動荒山野水濵帶月一枝低弄影背風千片逺隨人
石家樓上貪吹笛肯放朝朝玉樹新
　　　蜀苑賞梅
十里温香撲馬來江頭還見去年梅喜開剰欲邀明月
愁落先教掃緑苔跌宕放翁新醉墨凄涼廢苑舊歌臺
盛衰自古無窮事莫向昆明歎刼灰
　　　席上作
緑波畫槳浣花船清簟疎簾角黍筵一幅葛巾林下客
百壺春酒飲中仙散懐絲管繁華地寄傲江湖浩蕩天
浮世升沉何足計丹成碧落珥貂蟬
　　　客愁
騎馬出門無所詣端居正爾客愁侵蒼顔白髪入衰境
黄巻青燈空苦心天下極知須雋傑書生何恨死山林
消磨未盡胷中事梁甫時時尚一吟
　　　送梅
零落梅花不自由斷腸容易付東流與人又作經年别
問月應知此夜愁已是狂風巻平野不禁横笛起危楼
何時小雪山隂路處處尋香繫釣舟
　　　即席
解鞅名園眼倍明慇懃翠䄂勸飛觥海棠紅杏欲無色
蛺蝶黄鸝俱有情去日不留春漸老歸舟已具客將行
倦遊短鬢無多緑生怕樽前唱渭城
　　　舟過小孤有感
小孤山畔峭帆風又見煙鬟縹緲中萬里客經三峽路
千篇詩費十年功未甞滿盎蒲芽白先看堆盤鱠縷紅
商畧人生為何事一蓑従此入空濛
　　　題齋壁
葺得湖邊屋數椽茅齋低小竹牎妍墟煙寂厯歸村路
山色蒼寒醸雪天性懶杯盤常偶爾地偏雞犬亦翛然
早知栗里多幽事虚走人間四十年
　　　夜行宿湖頭寺
卧載籃輿黄葉村踈鐘杳杳隔溪聞清霜十里伴㣲月
斷鴈半行穿亂雲去國不堪心破碎平戎空有膽輪囷
泗濵樂不應如舊誰勒中原第一勲
　　　雪後出遊戱作
小巘平岡雪陸離幽人又賦探春詩典琴沽酒元非俗
着屐觀碑又一竒大度乾坤容落魄多情風月笑衰遲
吾生也似梅花淡燕未歸來蝶未知
　　　村居書觸目
雨霽郊原刈麥忙風清閭巷曬絲香人饒笑語豐年樂
吏省徴科化日長枝上花空閒蝶翅林間葚熟滑鶯吭
飽知遊宦無多味莫恨為農老故郷
　　　感昔二首
三著朝冠入上都黄封頻醉渇相如馬慵立仗寕辭斥
蘭偶當門敢怨鋤富貴尚思還此笏衰殘自合愛吾廬
燈前目力依然在且盡山房萬巻書
五丈原頭秋色新當時許國欲忘身長安之西過萬里
北斗以南惟一人往事已如遼海鶴餘年空羨葛天民
腰間白羽凋零盡却照清溪整角巾
　　　夜半讀書罷出門徙倚乆之歸賦短句
浩歌曳杖出柴扉不管三更露濕衣擬看林梢殘月上
偶逢浦口斷雲歸驚鴻脫網寒相倚飢鶻思巢夜亦飛
却掩北牎誰晤語聊憑香盌洗塵機
　　　寓歎
千載前人毎暗同眼邊俗客馬牛風作文似可張子布
飲酒思従陳孟公半世氛埃成潦倒幾時蓑釣入空濛
一生處處皆堪老莫怕無山著此翁
　
　
　
　
　
　放翁詩選前集巻三
欽定四庫全書
　放翁詩選前集巻四
　　　　　　　　　　　　　宋　羅椅　編
　　七言八句
　　　栁林酒家小樓
桃花如燒酒如油緩轡郊原常自遊㣲倦放教成午夢
宿酲留得伴春愁逺塗始悟乾坤大晩節偏驚嵗月遒
記取清明果州路半天高栁出青樓
　　　上虞逆旅見舊題嵗月感懐
舴艋為家東復西今朝破曉下前溪青山缺處日初上
孤店開時鶯亂啼倦枕不成千里夢壊墻閒覔十年題
漆園傲吏猶非逹物我區區豈足齊
　　　晝卧
秋暑侵人氣力㣲燒香高枕掩柴扉弄姿野樹晴猶歛
作態江雲晩未歸身外極知皆夢事世間隨處有危機
故山松菊今何似晩矣淵明悟昨非
　　　醉歸
持酒江頭到夕霏愁城頓覺解重圍澄波宜月移船看
醉面便風走馬歸未路已驚添白髪故人頻報上黄扉
強隨宦薄成真嬾乞我吳松舊釣磯
　　　自上清延慶歸丈人觀留玉華樓
再到蓬萊路欲平却吹長笛過青城空山霜葉無行迹
半嶺天風有嘯聲細棧跨雲縈峭絶危樓飛柱挿澄清
玉華更控青鸞住要倚闌干待月明
　　　躬耕
莫笑躬耕老蜀山也勝菜把仰園官喚回癡夢塵機息
空盡閒愁酒地㝟無復短衣隨李廣但思㣲雨過蘇端
十年世事茫如海輸與閒人静處看
　　　留題雲門草堂
小住初為旬月期二年留滯未應非尋碑野寺雲生屦
送客溪橋雪滿衣親滌硯池餘墨漬卧看爐面散煙霏
他年遊宦應無此早買漁蓑未老歸
　　　望江道中
吾道非耶來曠野江濤如此去何之起隨烏鵲初翻後
宿及牛羊欲下時風力漸添帆力健艣聲常雜鴈聲悲
晩來又入淮南路紅樹青山合有詩
　　　僧房假榻
過盡青山喚渡船晩牎洗脚卧僧氊剰償平日清遊願
更結來生熟睡縁吞啄漸稀如老鶴鳴聲已斷似寒蟬
旁觀莫苦嘲癡頓此妙吾宗祕不傳
　　　晩晴聞角有感
暑雨初收白帝城小荷新竹夕陽明十年塵土青衫色
萬里江山畫角聲零落親朋勞逺夢淒涼郷社負歸耕
議郎博士多新奏誰致當時魯二生
　　　十四日宿東林寺
看盡江湖千萬峯不嫌雲夢芥吾胷戯招西塞山前月
來聽東林寺裏鐘逺客豈知今再到老僧能記昔相逢
虚牎熟睡誰驚覺野碓無人夜自舂
　　　金陵先寄獻劉留守
梁益羇遊道阻長見公便覺意差強别都王氣半空紫
大將牙旗三丈黄江面水軍飛海鶻帳前羽箭射天狼
歸來要了浯溪頌莫笑狂生老更狂
　　　夢至成都悵然有作
春風小陌錦城西翠箔珠簾客意迷下盡牙籌閒縦博
刻殘畫燭戯分題紫氍毹暖帳中醉紅叱撥驕花外嘶
孤夢淒涼身萬里令人憎殺五更雞
　　　又
宦途元不羨飛騰錦里豪華壓五陵紅袖引行遊玉局
華燈圍坐醉金繩階前汗血洮河馬架上霜毛海國鷹
世事轉頭誰料得一官南去冷如氷
　　　書感
溪路人家尚闔扉強扶衰憊著征衣百年朝露古所歎
一櫂秋風吾欲歸楚客長號沽白璧漢宮太息遣明妃
鑠金銷骨従來事老矣何心踐駭機
　　　雪中懐成都
憶在西州遇雪時繡筵處處百花圍烏絲䦨展新詩就
油壁車迎小獵歸感事鏡鸞悲獨舞寄書筝鴈恨慵飛
愁多自是難成醉不為天寒酒力㣲
　　　西村醉歸
俠氣崢嶸盖九州一生常耻為身謀酒寕剰欠尋常債
劒不虚施細碎讎岐路凋零白羽箭風霜破弊黒貂裘
佯狂自是英豪事村市歸來醉跨牛
　　　贈林使君
使君物外閲年華厭聽奴兵早暮衙雙屦蹋雲呼野渡
一瓢邀月醉梅花紅爐㸃汞閒銷日烏几繙經不憶家
我亦岷山有歸處約君同載泝三巴
　　　又
松檜隂中百步廊我來剥啄叩琳房魚腸寳劒餘蛟血
鴉觜金鋤帶藥香弱水蓬萊風浩浩赤明龍漢刼茫茫
何妨付與神丹訣教跨青鸞入帝郷
　　　遣興
壯年一箭落雙鵰野餉如今擷藥苖寒與梅花同不睡
悶尋鸚鵡説無憀烏絲闌上詩初就緑綺聲中酒半銷
老去可憐風味在未應山海混漁樵
　　　冬晩山房書事
山澤何妨老太平巉巉骨相本來清月明滿地看梅影
露下隔溪聞鶴聲未辨藥苖逢客問欲酬琴價約僧評
半生壮志今俱淡且學湘纍拾菊英
屏迹山村病日増烏皮几穏得閒凭凍雲傍水封梅萼
嫰日烘牎釋硯氷歳盡光隂饒衮衮身閒醉夢且騰騰
蠻童採藥歸來晩客至従嗔喚不譍
　　　得趙若川書因寄
澤居路絶人不到晨起忽傳雙鯉魚儲淚一升悲世事
减愁三尺看君書龍墀對䇿言傷直山邑迎親計未踈
老病閉門誰省録因風時肯問何如
　　　夜歸醉中作
意薄楊修喚小兒孤舟自笑髪成絲放開癡腹無非夢
拈起幽懐緫是詩霜下忽驚桐葉盡灘生更覺水聲竒
餘年那恨驅黄犢除却為農百不冝
　　　早秋
落魄巴山號放翁斯名嵗晩亦成空酒醒遥夜孤舟雨
睡美清秋一榻風駭浪千重無死地神丹九轉有新功
雲端不遇飛仙過誰顧幽人寂寞中
　　　郊行夜歸書觸目
老翁病起厭端居隨意東西不問途霜野草枯鷹欲下
江天雲濕鴈相呼空垣破竈逃租屋青幔紅燈賣酒爐
未畏還家蹋泥潦園丁持炬小兒扶
　　　初夏幽居
昔如轉戰墮重圍今幸騫翔脫駭機曉樹好風鶯獨語
夜牎細雨燕相依安居不恨蝸廬迮得食寕論鶴料㣲
更喜暮年强健在又看刀尺製縑衣
　放翁詩選前集巻四
欽定四庫全書
　放翁詩選前集巻五
　　　　　　　　　　　　　宋　羅椅　編
　　七言八句
　　　雨中示子聿
窮閻父子自相依寂寂茅廬映竹扉𤓰蔓水生初抺岸
練花寒動却添衣吾𤣥自笑豈尚白汝瘦元知能勝肥
苦學勿為干禄計宦途雖樂不如歸
　　　遊山西村
莫笑農家臘酒渾豐年留客足雞豚山重水複疑無路
栁暗花明又一村簫鼔追隨春社近衣冠簡朴古風存
從今若許閒乗月拄杖無時夜叩門
　　　秋雨初霽戯筆
墨入紅絲㸃漆濃閒將倦筆冩秋容雨聲已斷時聞滴
雲氣將歸别起峰斜日半穿臨水竹好風遥送隔城鐘
逺遊更動輕舟興太息何人解見從
　　　作夢
作夢今逾七十年平生懐抱尚依然結茅杜曲桑麻地
覔句㶚橋風雪天驃騎向來求作佛淮南末路望登仙
世間妄想何窮盡輸與山翁一醉眠
　　　龜堂獨坐遣悶
髪已凋踈齒已揺高談誰與慰無聊苦心雖嘔何由出
病骨非䜛亦自銷玉雪㣲塵烹瑞草胭脂小把斸靈苖
賀公吳語吾能似太息遺魂不可招
　　　春行
九日春隂一日晴强扶衰病此閒行猩紅帶露海棠濕
鴨綠平堤湖水明(杜子美曉看紅濕處李太白蜀江紅/且明濕明字可謂奪造化之功世未)
(有拈/出者)酒賤栁隂逢醉卧牛肥稻壟看深耕山翁莫道渾
無用解與明時説太平
　　　七十三吟
七十三年事事新涵濡幸作六朝民髪無可白方為老
酒不能賖始覺貧末路已悲身是客此心猶與物為春
柴門勿謂當岑寂時有郷隣請藥人
　　　睡起至園中
春風忽已遍天涯老子猶能領物華淺碧細傾家釀酒
小紅初試手栽花野人易與輸肝肺俗話誰能掛齒牙
更欲世間同省事勾回蟻戰放蜂衙
　　　蹭蹬
少慕功名頗自竒一生蹭蹬鬢成絲市楼酒美貧何預
斗柄春回老不知黒幟遊魂應有数白衣效命永無期
魚梁東畔牛䦨北舉世誰能識此悲
　　　初春欲散步畏寒而歸
峭寒漠漠出重貂酒力欺人凝不消春困苦多無處賣
客魂欲斷倩誰招一溪水淺梅枝瘦四野雲酣雪意驕
欲到前村無奈嬾却尋歸路度西橋
　　　遣興二首
幾看人間嵗月新釣船猶繋鏡湖濵曽穿高帝朝元仗
却作山隂版籍民留病三分嫌太健忍飢半日未全貧
早知晝繡能為祟翁子終身合負薪
湖海元為汗漫遊誤恩四領幔亭秋掃空薄禄始無愧
閉上衡門那得愁湯嫩雪濤翻茗椀火温香縷上衣篝
床頭亦有閒書巻信手拈來倦即休
　　　醉題埭西酒家二首
陣陣新寒入布裘偶乗小醉得閒遊丹楓落日野橋晚
斷鴈濕雲江路秋馬得一鳴何恨斥金經百煉豈容柔
不知千載塵埃裏更有吾曹強項不
桑麻䝉翳不通鄰耽酒頽然一老民遣客方眠那是醉
有衣可典未為貧曬翎斜日鷗來熟印迹平沙鴈到新
君看此閒何境界癡人猶説吐車茵
　　　遊近山
羸病知難賦逺遊尚尋好景送悠悠亂山孤店鴈聲晚
一馬二童溪路秋掃壁有僧求醉墨倚楼無客話清愁
殘年敢望常強健到處臨歸為小留
　　　書感
壯嵗功名妄自期晚途流落鬢成絲臨風畫角曉三弄
釀雪野雲寒四垂金鏁甲思酣戰地皂貂裘記逺遊時
此心炯炯空添淚青史他年未必知
　　　数日不出門偶賦
湖上蝸廬僅自容寸懐無奈百憂攻補衣未竟迫秋露
待飯不來聞午鍾稚子挾書勤質問鄰翁釋耒間過従
今朝一笑君知否滿甕新醅粥面濃
　　　初冬
平生詩句領流光絶愛初冬萬瓦霜楓葉欲殘看愈好
梅花未動意先香暮年自適何妨退短景無營亦自長
况有小兒同此趣一牎相對弄朱黄
　　　昨非
温飽従來與道違書生只合卧牛衣老狐五百年前錯
孤鶴三千嵗後歸舌自生肥勝玉食腰常忘帶况金圍
一官彭澤従何有元亮還家悔昨非
　　　史院晩出
已乞殘骸老故丘誤恩重作道山遊龍津雨過橋如拭
鳳闕煙消瓦欲流直舍小眠鐘報午歸途㣲冷葉飛秋
心知伏櫪無千里縦有王良也合休
　　　飽食
飽食無功媿汗青燈前顧影歎伶俜馬衰猶養疑知路
龜乆當捐為不靈腰下徒誇綬若若鏡中何止髪星星
石帆回首初非逺要及清秋斸茯苓
　　　初春書懐
耄大光隂古更稀自今惟有数期頤食觀本草雖多事
醉讀離騷自一竒物外有人閒始見山中可樂老方知
武陵好在桃千樹短櫂相尋亦未遲
　　　乆雨
梅天一日幾隂晴對酒無聊醉不成巧厯莫能知雨㸃
孤桐那解寫溪聲林深鳥雀來無数草茂鉏耰去即生
明日雲開天萬里御風吾欲過青城
　　　明日復理夢中意作
白盡髭鬚兩頰紅頺然自以放名翁客従謝事歸時散
詩到無人愛處工高掛蒲帆上黄鶴獨吹鐡笛過垂虹
閒人浪迹由來事那計猿驚蕙帳空
　　　夏夜
展轉紗厨睡不成一藤扶憊遶廊行月升雙鵲移枝宿
露下孤螢綴蔓明汲井忽驚人已起開門堪歎事還生
羽衣道㡌從吾好栢子煙中起磬聲
　　　老甚自詠二首
殘年真欲数期頤一事無營飽即嬉身入童兒鬭草社
心如太古結繩時騰騰不許諸人㑹兀兀従教老子癡
亦莫城中買鹽酪菜羮有味淡方知
羨生常笑古人癡俛仰那知迫耄期鏡裏鬢無添白處
樽前顔有暫丹時客嗔終嵗常稱疾兒訝經旬嬾賦詩
枉却愁過强健日身閒何往不熙熙
　
　放翁詩選前集巻五
欽定四庫全書
　放翁詩選前集巻六
　　　　　　　　　　　　　宋　羅椅　編
　　七言八句
　　　舟中夜賦
千里風塵季子裘五湖煙浪志和舟燈殘復吐惱孤夢
雨落還收生旅愁城上霜笳入霄漢煙中漁火耿汀洲
牧之未極詩人趣但謂能輕萬户侯
　　　賞花至湖上
吾國名花天下知園林盡日敞朱扉蝶穿宻葉常相失
蜂戀繁香不記歸欲過每愁風蕩漾半開却要雨霏㣲
良辰樂事真當勉莫遣匆匆一片飛
　　　春夏屡病至立秋而愈因自賀
良藥扶衰扺萬金漸加糜粥輟呻吟溪風拂簟有秋意
山影當窓生夕隂薄俗只成驚老眼幽居正得遂初心
岸巾待月䦨干曲更覺天公愛我深
　　　卜築
放翁卜築寄江郊屋破隨時旋補茅暮看白煙横水際
曉聽清露滴松梢生來不啜猩猩酒老去那營燕燕巢
目斷鹿門三太息龐公千載可論交
　　　東牎小酌
烏㡌翩僊白苧裳東牎隨事具杯觴流年不貸世人老
造物能容吾輩狂藤葉成隂山鳥下檜花滿地蜜蜂香
何人畫得農家樂咿軋繅車隔短墻
　　　嵗晚
無窮世事浩難量嵗晩沉緜卧草堂短褐拆圖移曲折
故書經蠧失偏傍賣刀擬買春耕犢挾䇿曽亡舊牧羊
㸃檢生涯還自笑菜畦殘葉帶新霜
　　　冬暮
晚角昏鐘為底忙豈容老子更禁當乗除冨貴惟身健
補貼光隂有夜長臨水小軒初見月満庭殘葉不禁霜
巴江尺素何時到剰著新詩寄斷腸
　　　題庵壁
孤村寂寂潮生浦小院昏昏雨送梅蔬食一簞宜面槁
畏塗九折自心灰古人骨朽有書在今雨泥多无客來
散髪佯狂非寄傲世間萬事本悠哉
　　　泛舟澤中雨夜
無窮煙浪接空濛秦望稽山醉眼中虹斷已收千嶂雨
鶴歸正駕九天風漁舟容與横沙際水鳥號呼傍葦叢
興盡還家忽三鼔半輪殘月斗杓東
　　　秋懐
形骸嵗嵗就枯朽意氣時時猶激昻水逺浮鷗猶浩蕩
霜高殘菊更芬芳人皆有老是非在刼未成灰時世長
三百里湖行自復子孫努力事耕桑
　　　書感
奪璧元知價不酬屠龍誰信本无求哦詩聲裏嵗時速
憂國淚邊天地秋已欠謝安俱泛海况无王粲與登楼
此身著䖏憑君記萬里煙波没白鷗
　　　舟中作
三百里湖新月時放翁艇子出尋詩城頭蜃閣煙將合
波面虹橋栁未衰漁唱蒼茫連禹穴寒潮蕭瑟過娥祠
祖龍虚負求仙意身到蓬萊却不知
　　　寓歎
俗心浪自作棼絲世事元知似奕棋舊業蕭然歸亦樂
餘年至此死何悲古人可作將誰慕造物何心豈汝私
已决殘春故溪去短蓑垂釣月明時
　　　村居
青藜杖出氛埃外白版扉開水竹邊造物與閒仍與健
郷人知老不知年齋居毎袖持螯手妄想寕流見麴涎
昨夜小庭風露冷菊花消息已先傳
　　　道室雜詠三首
舄化雙鳬杖化龍雲山回首不知重藥園夜嘯丹臺月
酒市秋聽紫閣鐘豈憚煙霄隨歩武故應氷雪換形容
小童開户驚竒事野鶴來巢堦下松
莫怪先生閱事多人間何處不經過天山八月霜枯草
𤾉谷三更日浴波酒熟春風歸掌握丹成神物共誰何
散人本帶江湖號四百年來一釣蓑
身是秋風一斷蓬何曽住處限西東棋枰牎下時聞雹
丹竈巖間夜吐虹采藥不辭千里去釣鰲曽破十年功
白頭始悟頤生妙盡在黄庭兩巻中
　　　遣興
聒聒鳴鳩莫笑渠百年我亦旋枝梧病知藥物難為驗
老覺人間不足娛茅屋何妨度寒暑蔬飡且可逐朝脯
釣船一去无尋處千頃江邊一色蘆
　　　病中柬仲彌性唐克明蘇訓直(三君皆/有歸志)
移疾還家暫曲肱依然耐乆北牎燈心如澤國春歸鴈
身是雲堂旦過僧細雨佩壺尋廢寺夕陽下馬弔荒陵
小留莫厭時追逐勝社年來冷欲冰
　　　晩泊松滋渡口
小溪拍拍鸕鷀飛深竹蕭蕭杜宇悲看鏡不堪衰病後
繫船最好夕陽時生涯落魄惟耽酒客路蒼茫自詠詩
莫問長安在何許亂山孤店是松滋
　　　秋日懐東湖
小閣東頭罨畫池秋來長是憶幽期身如巢燕臨歸日
心似堂僧欲動時病思羇懐惟付酒西風落日更催詩
故知嵗暮常多感不獨當年宋玉悲
　　　醉郷
醉郷卜築亦佳哉但苦無情白髪催癡欲煎膠粘日月
狂思入海訪蓬萊辭巢歸燕先秋去泣露幽花近社開
莫惜傾家供作樂古人白骨有蒼苔
　　　寄題陳魯山二首(時調官/都下)
諸公貴人識面稀胷中璀璨漫珠璣即今舉手遮西日
應有流塵化素衣舊學極知難少貶吾儕持此欲安歸
夜來風雨空堂静忽憶燈前語入㣲
天下無虞國論深書生端合老山林平生力學所得處
政要如今不動心舊友幾年猶短褐謫官萬里少來音
願公思此寛羇旅静處炎曦豈易侵
　　　病中作
老鶴遼天興未窮此生光景自匆匆家為逆旅相逢處
身在嚴裝欲發中澁眼尚於書有味孤愁殊覺酒無功
揮戈草檄今誰記嵗晩江邊白髪翁
　　　燈下看梅
風雨經旬怯倚䦨梅花折得就燈看有情應記去年别
無寐不禁清夜寒病起支笻幽興在春遲載酒後期寛
籬東数樹尤竒絶日遣蠻童候路乾
　　　江楼醉中作
淋漓百榼宴江楼秉燭揮毫氣尚遒天上但聞星主酒
人間寧有地埋憂生希李廣名飛將死慕劉伶贈醉侯
戯語佳人頻一笑錦城已是六年留(退之詩越女/一笑三年留)
　
　
　放翁詩選前集巻六
欽定四庫全書
　放翁詩選前集巻七
　　　　　　　　　　　　　宋　羅椅　編
　　七言八句
　　　初春遣興三首始於志退休而終於惓惓許國
　　　亦臣子大義也
爛熟思來怕熱官退飛心地喜輕安捨魚正可取熊掌
食肉何須至馬肝放眼栁梢初暗動褪花梅子已㣲酸
典衣剩作江頭醉莫謂天涯苦鮮歡
大隠悠悠未棄官俸錢雖薄却心安人方得意矜蝸角
天豈使予為䑕肝暇日劇棊忘旅恨短衣馳射壓儒酸
小桃楊栁爭時節載酒江頭罄一歡
白髪凄凉故史官十年身不到長安即今天末吊形影
何日上前傾肺肝孤憤書成詞激烈五噫歌罷意辛酸
此懐欲説無人共安得相携素所歡
　　　幽居書事
莫恨人間苦不諧清時有味是歸來已因積毁成髙卧
更借佯狂䕶散才正欲清言聞客至偶思小飲報花開
紛紛争奪成何事白骨生苔但可哀
　　　憶昔
憶昔西遊變姓名獵圍屠肆狎豪英淋漓縱酒滄溟窄
慷慨狂歌華嶽傾壯士有心悲老大窮人無路近功名
生涯自笑惟詩在旋種芭蕉聴雨聲
　　　春晴暄甚遊西市游家園
税駕名園半日留遊絲飛蝶兩悠悠驟暄不為海棠計
長晝只添鸚鵡愁老去自驚詩酒减客中偏覺嵗時遒
東風好為吹歸夢著我松江㺯釣舟
　　　二月二十四日作
棠梨花開社酒濃南村北村鼓鼕鼕且祈麥熟得飽飯
敢説榖賤復傷農崖州萬里竄酷吏湖南㡬時起卧龍
但願諸賢集廊廟書生窮死勝侯封
　　　出縣
怱怱簿領不堪論出宿聊寛久客魂稻隴牛行泥滑滑
野塘橋壊雨昏昏槿籬䕶藥才通徑竹筧通泉自遍村
歸計未成留亦好愁腸不用遶吴門
　　　晨起偶題
城逺不聞長短更上方鐘鼓自分明幽居不負秋來睡
末路偏諳世上情大事豈堪重破壊窮人難與共功名
風爐歙鉢生涯在且試新寒芋糝羮
　　　寒食臨川道中
百卉千花了不存墮溪飛絮看無痕家人自作清明節
老子來穿緑暗村日暮啼鴉隨野祭雨餘荒蔓上頹垣
道邊醉飽休相避作吏堪羞甚乞墦
　　　初夏道中
桑間葚熟麥齊腰鶯語惺愡野雉嬌日薄人家曬蚕子
雨餘山客賣魚苖豐年隨處俱堪樂行路終然不自聊
獨喜此身强健在又揺團扇著絺蕉
　　　春隂
春風浩蕩作春隂弱燕歸來不自禁白塔昏昏纔半露
青山淡淡欲平沉裘茸細雨初驚濕屐齒新泥忽已深
直怕樓髙生客恨不因病起倦登臨
　　　雨中泊趙屯
歸燕羇鴻共斷魂荻花楓葉泊孤村風吹暗浪重添䌫
雨送新寒半掩門漁市人煙横慘淡龍祠簫鼓閙黄昏
此身且健無餘恨行路雖難莫更論
　　　大寒出江陵西門
平明羸馬出西門淡日寒雲互吐呑醉靣衝風驚易醒
重裘藏手取㣲温紛紛狐兔投深莽㸃㸃牛羊散逺村
不為山川多慷慨嵗窮遊子自銷魂
　　　過廣安弔張才叔諫議
春風匹馬過孤城欲弔先賢涙已傾許國肺肝知激烈
照人眉宇尚崢嶸中原成敗寜非數後日忠邪自有評
歎息知人真未易流芳遺臭盡書生
　　　宿武連縣驛
平日功名浪自期頭顱到此不難知宦情薄似秋蟬翼
鄉思多於春繭絲野店風霜趣裝早縣橋燈火下程遲
寒鞭熨手戎衣窄忽憶南山射虎時
　　　即事
渭水岐山不出兵却携琴劔錦官城醉來身外窮通小
老去人間毁譽輕捫蝨豪雄空自許屠龍工巧竟何成
雅聞崏下多區芋聊試寒爐玉糝羮
　　　羅漢驛翠望亭讀宋景文公詩
撲馬征塵拂不開髙亭欹㡌一徘徊蜀山地暖稀逢雪
閏嵗春遲未見梅陂水近人無鷺下煙村藏寺有鐘來
宋公出牧曽題壁錦段雖殘試剪裁
　　　成都嵗暮始㣲寒小酌遣興
革帶頻移紗㡌寛茶鐺欲熟篆香殘踈梅已報先春信
小雨初成十月寒身似野僧猶有髪門如村舍强名官
䑕肝蟲臂尤無擇遇酒猶能罄一歡
　　　快晴
地闢天開斗柄回今朝紅日遍池臺新陽蘇醒春前栁
輕暖醫治雪後梅瓦屋螺青披霧出錦江鴨緑抱山來
衰翁也逐兒童喜旋撥文書近酒杯
　　　暮春
忙裏偷閒慰晚途春來日日在東湖凭欄投飯看魚隊
挾彈驚鴉䕶雀雛俗態似爭花爛漫病身能闘竹清癯
一樽是處成幽賞風月隨人不用呼
　　　東湖新竹
挿棘編籬謹䕶持養成寒碧映淪漪清風掠地秋先到
赤日行天午不知觧蘀時聞聲簌簌放梢初見影離離
官閒我欲頻來此枕簟仍敎到處隨
　　　夏日湖上
烏㡌笻枝散客愁不妨胥吏雜沙鷗迎風枕簟平欺暑
近水簾櫳預借秋茶竈逺從林下見釣筒常向月中収
江湖四十餘年夢豈信人間有蜀州
　　　寓驛舍
閒坊古驛掩朱扉又憇空堂浣客衣九萬里中鯤自化
一千年外鶴仍歸遶庭數竹饒新筍解帶量松長舊圍
惟有壁間詩句在暗塵殘墨兩依依
　　　敇牟鎮早行
孤燈照影聴初雞攬轡情懐倍慘凄雪作未成雲意閙
茅荒無際客魂迷觸寒手指藏猶裂畏險圖書棄不携
老去有文無賣處等閒題遍蜀東西
　　　寓舍書懐
借得茅齋近筰橋羇懐病思兩無聊春從荳䓻梢頭老
日向樗蒲齒上消叢竹曉兼風力横髙梧夜挾雨聲驕
書生莫倚身常健未畫凌煙鬢已凋
　　　成都書事
劒南山水盡清暉濯錦江邊天下稀煙栁不遮樓閣斷
風花時逐馬頭飛芼羮筍似稽山美斫鱠魚如笠澤肥
客報城西有園賣老夫白首欲忘歸
　　　午睡至暮
酒力醺然入四肢華胥税駕不應遲殘年已覺衰難强
萬事無如睡不知幸有琴書供枕藉安能冠帶更支持
紅爐過盡灰如雪獨守青燈坐畫詩
　　　夜宴
酒浪揺春不受寒燭花垂燼忽堆盤山川路邈人將老
絲管聲遒夜向䦨四海交遊更聚散百年光景雜悲歡
自憐病眼猶明在更把名花半醉看
　　　寄二子
大兒新作鶴林遊仲子經年戍吉州日日望書常至暮
時時入夢却添愁得官本自輕齊虜對景寜當似楚囚
識取乃翁行履處一生任運笑人謀
　
　
　
　
　放翁詩選前集巻七
欽定四庫全書
　放翁詩選前集巻八
　　　　　　　　　　　　宋　羅椅　編
　　七言八句
　　　行武擔西南村落有感
騎馬悠然欲斷魂春愁滿眼與誰論市朝遷變歸蕪没
磵谷􁯿呀互吐呑一徑松楠遥見寺數家雞犬自成村
最憐髙塚臨官道細細煙莎遍燒痕
　　　獨飲醉卧覺而夜半
澤畔元非慕獨醒散人一飲費經營也知世少蘇司業
安得官如阮步兵醉著靣顔驚少壯澆餘胷次失峥嶸
更䦨莫厭殘燈火卧聴空廊絡緯聲
　　　城東馬上作
割雞藉草醉春醪仰㸔鳴鵰百尺髙杜老何妨希稷卨
孔明本自陋袁曹邊頭挿羽無傳檄篋裏盤鷴有舊袍
寄語長安衆年少妓圍不似獵圍豪
　　　晩步江上
萬里橋邉帶夕陽隔江漁市似清湘山林獨往吾何恨
車馬交流渠自忙髙栁隂中扶拄杖平沙穏處據胡床
故人京國無消息安得相携共此凉
　　　南定樓遇急雨
行遍梁州到益州今年又作渡瀘遊江山重複争供眼
風雨縱横亂入樓人語侏離逢洞獠棹歌欵乃下漁舟
天涯住穏歸心懶登覧茫然却欲愁
　　　涪州
古壘西偏曉繫舟倚䦨搔首思悠悠欲營丹竈竟無地
不見荔枝空逺遊官道近江多亂石人家避水半危樓
使君不用勤留客瘴雨蠻煙我欲愁
　　　黄鶴樓
手把仙人緑玉枝吾行忽及早秋期蒼龍闕角歸何晚
黄鶴樓中醉不知江漢交流波渺渺晉唐遺迹草離離
平生最喜聴長笛裂石穿雲何處吹
　　　吾廬
吾廬雖小亦佳哉新作柴門斸綠苔拄杖每攔歸鶴入
鈞船時帶夕陽來墟煙隔水霏霏合籬菊凌霜續續開
千里安期那可得笑呼鄰父共傳杯
　　　别建安
小雨初收雲未歸吾行迨及晚秋時寒沙新鴈無人問
露井殘桐有客悲征𬒮拂霜晨喚馬驛牕剪燭夜題詩
悠然且作尋山想夢裏功名莫自期
　　　登擬峴臺
層臺縹緲壓城闉倚杖來觀浩蕩春放盡尊前千里目
洗空衣上十年塵瀠洄水抱中和氣平逺山如醖藉人
更喜機心無復在沙邉鷗鷺亦相親
　　　初寒有感
横林吹葉水生洲身落窮山古睦州到枕雨聲醒客夢
背牕燈影動清愁氣衝牛斗有孤劔力挽棟梁無萬牛
未滅匈奴身已老此生虚負幄中籌
　　　縱筆
東都宫闕鬰嵯峨忍聴闗山敕勒歌雲隔江淮翔翠鳯
露沾荆棘没銅駝丹心自笑依然在白髪將如老矣何
安得鐡衣三萬騎為君王取舊闗河
　　　官居
萬里飄然似斷蓬桐廬江上又秋風判餘牘尾棲鴉濕
衙退庭中立鴈空燈火市樓知酒賤歌呼村路覺年豐
誰知病守無歡意也與邦人一笑同
　　　新年
寄迹人間夢已長新年脱㡌始㣲霜坐中使氣如秦俠
陌上行歌類楚狂下榻欲招賢與語杜門聊以醉為鄉
嵇山剡曲雖歡樂終憶祁連古戰場
　　　遊鄞
晚雨初收旋作晴買舟訪舊海邊城髙㠶斜掛夕陽色
急艣不聞人語聲掠水翻翻沙鷺過供㕑片片雪鱗明
山川不與人俱老更㡬東來了此生
　　　休日行郡圃
南山如黛照朱扉地接官居到亦稀寒蝶徘徊掠衰草
孤花閒淡㺯斜暉荒城歌舞難娱客休日文書且觧圍
猶勝去年窮巷底卧聞砧杵念秋衣
　　　夜步
市人莫笑雪䝉頭南陌東阡信脚遊風遞鐘聲雲外寺
水揺燈影酒家樓鶴歸遼海逾千嵗楓落吴江又一秋
却掩船扉耿無寐半牕落月照清愁
　　　登北榭
遶城山作翠濤傾底事文書日有程無溷我為揮吏散
獨登樓去看雲生香浮鼻孔煎茶熟喜動眉間錬句成
莫笑衰翁淡生活他年猶得配𤣥英
　　七言四句
　　　平陽驛舍梅花
江路輕隂未成雨梅花欲過半沾泥逺來不負東皇意
一絶清詩手自題
　　　看山
小葺茅茨紫翠間今年偷得半年閒門前木落須霜曉
且㸔西南一角山
　　　戲題
走馬平欺刺繡坡放船横截亂絲渦從來倚箇心平穏
遇險方知得力多
　　　青村寺
十年淹泊望修門臨水登山㡬斷魂短鬢星星身欲老
小樓明月宿青村
　　　題畫燕
一雙掠水燕來初萬㸃飛花社雨餘辛苦成巢君勿笑
從來吾亦愛吾廬
　　　叙州三絶
畫船衝雨入戎州縹緲山横杜若洲休信時平邉堠静
傳烽夜夜到西樓
文章何罪觸雷霆風雨南溪自醉醒八十年間遺老盡
壊堂無壁草青青
楚柂吴檣又逺遊浣花行樂夢西州千尋鐡鎻還堪恨
空鎻長江不鎻愁
　　　龍興寺弔少陵先生寓居
中原草草失承平戍火邊塵到兩京扈蹕老臣身萬里
天寒來此聴江聲
　　　過靈石三峯二首
竒峰迎馬駭衰翁蜀嶺吴山一洗空抜地青蒼五千仞
勞渠蟠屈小詩中
曉日曈曨雪未殘三峰傑立挿雲間老夫合是征西將
胷次先収一華山
　　　歸州重五
　　　　屈平祠在州東南五里歸鄉盖平所居
闘舸紅旗滿急湍船牕睡起亦閒㸔屈平鄉國逢重五
不比常年角黍盤
　　　屈平廟
委命仇讎事可知章華荆棘國人悲恨公無夀如金石
不見秦嬰繫頸時
　　　楚城
江上荒城猿鳥悲隔江便是屈原祠一千五百年間事
只有灘聲似舊時
　　　别建安
三十年來雲水僧常挑鉢袋繫行幐信縁不作癡窠窟
即是吾家無盡燈
　
　
　
　
　
　
　
　放翁詩選前集巻八
欽定四庫全書
　放翁詩選前集卷九
　　　　　　　　　　　　宋　羅椅　編
　　七言四句
　　　小園
小園煙草接鄰家桑柘隂隂一徑斜卧讀陶詩未終巻
又乘㣲雨去鋤𤓰
　　　湖上今嵗遊人頗盛戲作二首
畫船鼓吹載凉州不到三更枉出遊忽有歌聲出雲漢
誰家開宴小紅樓
臺府官醅嵗嵗新蘭亭春勝鏡湖春三山小甕雖堪笑
也向湖邉作醉人
　　　雜感二首
百年鼎鼎成何事寒暑相催即白頭縱得金丹真不死
摩挲銅狄更添愁
世間魚鳥各飛沉茅屋青山無古今畢竟替他愁不得
幾人虚費一生心
　　　劔南道中遇㣲雨
衣上征塵雜酒痕逺遊無處不銷魂此身合是詩人未
細雨騎驢入劔門
　　　三峽歌五首
神女廟堂秋月明黄牛峽裏暮猿聲危塗性命不容惜
百丈牽船侵夜行
十二巫山見九峯船頭彩翠滿秋空朝雲暮雨渾虚語
一夜猿啼明月中
亂挿山花篢子紅蠻歌相和瀼西東忽然四散不知處
蹋月捫蘿歸峒中
萬州谿西花栁多四鄰相應竹枝歌問君今夕不痛飲
奈此滿川明月何
我遊南賔春暮時蜀船曽繫掛猿枝雲迷江岸屈原塔
花落空山夏禹祠
　　　春日絶句
怕見公卿嬾入城野橋孤店跨驢行天工遣足看山願
白盡髭鬚却眼明
　　　閒中自詠
小艇上時皆緑水短笻到處即青山二十四考中書令
不換先生半日閒
　　　讀經
藜羮粟飯養殘軀晨起衣冠讀典謨莫謂書生無用處
一身自是一唐虞
　　　梅花絶句
聞道梅花折曉風雪堆遍滿四山中何方可化身千億
一樹梅花一放翁
　　　雜興
一身逋負愁賖酒滿眼闗山海上樓子細推來惟合睡
五更風雨已如秋
　　　聞鳥聲有感
流年冉冉去無情日夜溪頭布榖聲城郭雖存人換盡
令威應悔學長生
　　　七月十四夜觀月
不復㣲雲滓太清浩然風露欲三更開簾一寄平生快
萬頃空江著月明
　　　巴東遇小雨
暫借清溪伴釣翁沙邉㣲雨濕孤蓬從今詩在巴東縣
不属㶚橋風雪中
　　　雪後尋梅二首
雪裏芬芬亦偶然世人便謂占春前飽知桃李俗到骨
何至與渠争著鞭
竹籬曲曲水邉村月澹霜清欲斷魂商略前身是飛燕
玉肌無粟立黄昏
　　　庚子正月十八日送梅二首
滿城桃杏争春色不許梅花不成雪世間尤物無盛衰
萬㸃縈風正竒絶
我行柯山眠酒家初見牕前三四花恨無壯士挽斗柄
坐令東指催年華
　　　采蓮
雲散青天掛玉鈎石城艇子近新秋風鬟霧鬢歸來
晚忘却荷花記得愁
　　　建安遣興三首
建安酒薄客愁濃除却哦詩事事慵不許今年頭不白
城樓殘角寺樓鐘
錦城重到歎無期忽憶書臺步月時白浪黏天蛟鰐横
夢中識路亦何為
緑沉金鏁少時狂㡬過秋風古戰場夢裏都忘閩嶠逺
萬人鼓吹入平凉
　　　排悶絶句三首
四十從軍渭水邉功名無命氣猶全白頭爛醉東吴市
自抜長刀割彘肩
西塞山前吹笛聲曲終已過洛陽城君能洗盡世間念
何處樓臺無月明
風霜九月冷颼颼湖海飄然一布裘親見虙羲欲畫卦
轉頭三十萬春秋
　　　晚興
一聲天邉斷鴈哀數蘂籬畔早梅開幽人耐冷倚門久
送月墮湖歸去來
　　　欲出遇雨
東風吹雨惱遊人滿路新泥換細塵花睡栁眠春自懶
誰知我更懶於春
　　　示子聿絶句
儒林早嵗竊虚名白首何曽負短檠堪歎一衰今至此
夢囘聞汝讀書聲
　　　初夏絶句
紛紛紅紫已成塵布榖聲中夏令新夾路桑麻行不盡
始知身是太平人
　　　小舟遊近村三首
數家茅屋自成村地碓聲中晝掩門寒日欲沉蒼霧合
人間隨處有桃源
不識如何喚作愁東阡西陌且閒遊兒童共道先生醉
折得黄花挿滿頭
斜陽古栁趙家莊負鼓盲翁正作場死後是非誰管得
蒲村聴説蔡中郎
　　　一壺歌
長安市上醉春風亂挿繁花滿㡌紅㸔盡人間興廢事
不曾冨貴不曾窮
　　　觀梅至花徑高端叔觧元見尋
春暖山中雪作堆放翁艇子出尋梅不須問訊道傍叟
但覔梅花多處來
　　　雜題二首
　　　　其一
松肪釀酒石根醉檞葉作衣雲外行指㸃人間一長歎
秋風又到洛陽城
　　　　其二
黍醅新壓野雞肥茅店酣歌送落暉人道山僧最無事
怜渠猶趂暮鐘歸
　　　雪中忽起從戎之興作二首
　　　　其一
狐裘卧載錦駝車酒醒氷髭結亂珠三尺馬鞭裝白玉
雪中畫字草軍書
　　　　其二
十萬貔貅出羽林横空殺氣結層隂桑乾沙土初飛雪
未到幽州一丈深
　　　杖錫平老自都城回見訪索怡雲堂詩因賦三
　　　首
　　　　其一
東華軟塵飛撲㡌黄金絡馬人看好渠儂胷中誰得知
畏禍憂䜛鬢先老
　　　　其二
舉世輸與平老行青山白雲過一生出門曵杖便千里
白雲不約常同行
　　　　其三
敲門剥啄雲滿屨劇談未竟還東去到山分我一片雲
并遣春風吹好句
　
　
　
　
　
　
　
　
　
　
　
　放翁詩選前集巻九
欽定四庫全書
　放翁詩選前集巻十
　　　　　　　　　　　　宋　羅椅　編
　　五言八句
　　　即事
樽酒如江緑春愁扺草長但令閒一日便擬醉千場栁
弱風禁絮花殘雨漬香客遊還役役心賞竟茫茫
　　　溪行
篷蒻鳴春雨㠶蒲掛暮烟買魚尋近市覔火就鄰船愁
卧醒還醉灘行却復前長年殊可念力盡逆風牽
　　　寓歎
小雨初凉夜殘燈欲暗時病多愁近酒心弱怯題詩舊
友殊方少歸耕晚嵗冝囘頭顧孤影此意有君知
　　　峽州甘泉寺
江上甘泉寺登臨擅一州山亭喜無恙老子得重遊灘
急常疑雨林深欲借秋歸途更清絶倚杖喚漁舟
　　　獨立
獨立紫荆外頹然一秃翁亂山吞落日野水倒寒空憂
患工催老飄零敢諱窮漁歌亦何恨悽斷滿西風
　　　病中
風雨暗江天幽牕起復眠忍窮安晚境留病壓災年客
助修琴料僧分買藥錢餘生均逆旅未死且陶然
　　　一室
九萬笑鵬摶幽居一室寛雨聲便早睡酒力壓春寒嬾
覺閒多味衰知死有縁此生吾自斷不必夢長安
　　　春晚苦雨
垂老卧村墅餘寒欺病身雞猶未忘旦雨欲不容春忽
忽花時過茫茫草色勻蓴絲已上市一飯未傷貧
　　　客有見過者既去喟然有作
髪毛俱白盡事不補秋毫去死今無幾歸耕何足髙已
如陶止酒徒勸屈餔糟惟有滄溟去揚帆看雪濤
　　　致仕後述懐
生理雖貧甚胷中頗浩然常辭問字酒屡却作碑錢寜
有駱堪鬻况無車可懸小須梅雨霽散髪醉江天
　　　孤村
老寄孤村裏悠然卧曲肱筭貧先放鶴嫌閙并踈僧古
戍髙秋笛寒牕半夜燈平生羞詭遇多獲豈吾能
　　　遊山
病退行猶倦山坡毎少休髙枝聞鵲語淺瀬見魚游偶
有堪乘興元無可遣愁悠然又終日争路有歸牛
　　　春日
車馬閒中絶衣襦病後寛改詩消晝永賖酒敵春寒栁
細搓難似花新染未乾歸鴻與來燕各自管悲歡
　　　醉賦
霜楓照茅屋露菊挿紗巾今古無窮事江湖未死身直
令依馬磨終勝拜車塵我亦輕餘子君當恕醉人
　　　小園
蕭散遺塵事栽培得小園土鬆花意活林暖鳥言繁飱
酪供晨鉢葅芹薦晚樽餘年君莫問送老向孤村
　　　舟中作
沙路時晴雨漁舟日往來村村皆畫本處處有詩材炊
黍孤煙晚呼牛一笛哀終身看不厭㟁幘興悠哉
　　　嵗晚書懐
殘嵗堂堂去新春鼎鼎來夢移鄉國近酒挽壯心囘暖
律初催栁晴光併上梅東湖有歸日衰抱得頻開
　　　野興
有酒皆堪醉無山不可廬遂初成近賦孤憤悔前書湘
寺分經帙廬山寄藥鋤江頭霜葉滿詩興属騎驢
　　　雨後凉甚
並海寛閒野清秋揺落天㣲凉供美睡穏字入新聮陋
屋蕭蕭雨脩筒細細泉晚牕生酒興洗酌一陶然
　　　月夜江瀆池納凉
㣲徑荒城曲叢祠野水邊月能從我醉風欲駕人仙静
數黏螢草遥聞采芡船熱官那有此留滯莫尤天
　　　長汀道中
晚過長汀驛溪山乃爾竒老夫惟坐嘯造物為陳詩鳥
送穿林語松垂拂澗枝憑鞍乆忘發不是馬行遲
　　　病中作
一病二十日直愁難自還殘書不成讀長晝只供閒風
舞迎霜葉雲昏欲雨山臨牕忽自笑詩思又相闗
　　　冐雨登擬峴臺觀江漲
雨氣昏千嶂江聲撼萬家雲翻一天墨浪蹴半空花噴
薄侵虚閣低昻泛斷槎壯遊思夙昔乘醉下三巴
　　　春雨
春愁無處避春雨㡬時晴黯黯隂連月蕭蕭滴到明牕
昏減書課絃緩咽琴聲何以娱幽獨新醅手自傾
　　　有叟
有叟鏡湖邉茅茨八九椽凴䦨秋萬里閉户醉經年身
外浮名小胷中浩氣全此身吾自判造物恐無權
　　　六月十四日㣲雨極凉
湖上清秋近齋中白日長雲來樹收影雨過土生香蓮
小紅衣濕𤓰甘碧玉凉晚來幽興動移榻近方塘
　　　夜雨
寒雨連三夕幽居只數椽家貧輕過節身老怯増年日
月悲歌裏闗山涙眼邉梅花自開落歎息為誰妍
　　　悶極有作
貴已不如賤狂應又勝癡新寒壓酒夜㣲雨種花時堂
下藤成架門邉枳作籬老人無日課有興即題詩
　　　春晚雜興
池靣萍初紫墻頭杏已青携兒撑小艇留客坐孤亭相
法無侯骨生年直酒星正須遺萬事莫遣片時醒
　　　自述
二畝新蔬圃三間舊草堂病除身小健秋近夜㣲凉薄
酒時醒醉殘書半在亡老懐常自笑無事忽悲傷
　　　梅天
稻隴移初遍梅天澁未晴輕隂昏茗色餘潤咽琴聲時
傍菱塘立還尋莎徑行杜門終此世更誓未來生
　　　獨夜
燈花寒自結雪片夜方深瘦影叅危坐清愁入苦吟江
湖身汗漫藥石病侵尋朋舊凋零盡何人識此心
　　　遊雲門諸蘭若
花過木隂合溪雲生暮凉牛行響白水鷺下㸃青秧古
寺宛如昨穉松森已行耆年不下榻童子為燒香
　　五言四句
　　　題瑩上人剡溪畫
天地又秋風溪山憶剡中孤舟幸閒着借我訪支公
　　　路傍曲二首
　　　　其一
冷飯雜沙礫短褐䝉霜露黄葉滿山郵行人跨驢去
　　　　其二
大道南北去車輪無停日彼豈皆竒才我獨飢至夕
　放翁詩選前集巻十
欽定四庫全書
　放翁詩選後集卷一
　　　　　　　　　　　　宋　羅椅　編
　　古詩
　　　舟中對酒
百壺載酒游凌雲醉中揮䄂别故人依依向我不忍别
誰知峨眉半輪月月窺船牕掛淒冷欲别渝州酒初醒
江空裊裊釣絲風人静翩翩葛巾影哦詩不睡月滿船
清寒入骨我欲仙人間更漏不到處時有沙禽背船
去
　　　漁翁
江頭漁家結茅廬青山當門畫不如江煙淡淡雨踈踈
老翁破浪行打魚恨渠生來不讀書江山如此一句無
我亦衰遲慙筆力共對江山三歎息
　　　泊公安縣
秦闗蜀道何遼哉公安渡頭今始囘無窮江水與天接
不斷海風吹月來船牕帘捲螢火閙沙渚露下蘋花開
少年許國忽衰老心折柂樓聞笛哀
　　　游合江園戱題
朱朱白白池臺間好風妍日開未殘我來覔醉苦草草
常恨不如花意閒山雞飛起亂花落下上青林穿翠壑
世間動步即有拘常恨不如禽鳥樂人言功名恐不免
我願徜徉娱嵗晚熟計滛書理白魚何如縱獵牽黄犬
成都四郊如砥平安得雙鞬馳出城鞚飛塵起望不見
從騎尋我鳴鶻聲
　　　題醉中所作草書巻後
胷中磊落藏五兵欲試無路空峥嶸酒為旗鼓筆刀槊
勢從天落銀河傾端溪石池濃作墨燭光相射飛縱横
須臾収巻復把酒如見萬里煙塵清丈夫身在要有立
匃奴運盡行當平何時夜出五原塞不聞人語聞鞭
聲
　　　晚過五門
五門路四月乳鴉啼綠樹閒遊但喜日初長薄暮始知
春已去樓頭風髙舞雙旗畫角聲中日還暮馬啼得得
無斷時老盡行人路如故
　　　春愁
春愁茫茫塞天地我行未到愁先至滿眼如雲忽復生
尋人似瘧何由避客中勸我飛觥籌我笑謂客君罷休
醉自醉倒愁自愁愁與酒如風馬牛
　　　梅花
氷崖雪谷木未芽造物破荒開此花神全形枯近有道
意莊色正知無邪髙堅政要飽憂患放棄何遽愁荒遐
移根上苑亦過計竹籬茅舍真吾家平生自嫌亦自許
妙處可識不可誇金尊翠杓未免俗篝火為試江南茶
　　　和范舍人永康青城道中作
風驅雨壓無浮埃驂驔千騎東方來勝游公自輩王謝
净社我亦追宗雷􁪠山樓上一倚徙如地始闢天初開
廓然眼界三萬里山一螘垤水一杯世間幻妄幾變㓕
政自不滿吾曹咍丈夫本願布衣老達士詎畏蒼顔催
君㸔神君嵗食羊四方處處棄骨髙成堆西山老翁飽
松麫造物賦予何遼哉
　　　浣溪女
江頭女兒䨇髻了常隨阿母供桑麻當戸夜織聲咿啞
地爐豆䕸煎土茶長成嫁與東西家柴門相對不上車
青裙竹笥何所嗟挿髻煜煜牽牛花城中妖姝臉如霞
争嫁官中慕豪華青驪一出天之涯年年傷春抱琵琶
　　　八月十四夜三义市觀月
去年看月籌邉樓雲罅㣲光如玉鈎主人不樂客歎息
清歌空送黄金舟今年看月三义市纎雲不作良宵祟
素娥命駕掃客愁我亦傾杯邀共醉風露萬里方𣺌然
氷輪無轍行碧天盈盈耿耿意無盡月不忍落人忘眠
一言欲報廣寒殿茅簷華屋均相見明年萬事不足論
但願月滿人長健
　　　豐橋旅舍作
我是山林人心期在塵表出門消底物兩屩萬事了羣
兒何足愠為爾常悄悄今朝山中路更喜相識少三义
市人醉争席豐橋逆旅留饋食小婦髻鬟髙一尺梭聲
軋軋當戸織
　　　大雪歌
長安城中三日雪潼闗道上行人絶黄河鐡牛僵不動
承露金盤凍欲折虬髯豪客狐白裘夜來醉眠寶釵樓
五更未醒已上馬衝雪却作南山遊千年老虎獵不得
一箭横穿雪皆赤拏空争死作牛吼震動山村裂崖石
曵歸擁路千人觀髑髅作枕皮蒙鞍人間壯士有如此
胡不來歸漢天子
　　　大風登城
風從北來不可當街市横吹人馬僵西家女兒午未粧
帳裏爐紅愁下床東家喚客宴畫堂兩行玉指調絲簧
錦繡四合如垣墻㣲風不動金猊香我獨登城望大荒
勇欲為國平河湟材踈志大不自量西家東家笑我
狂
　　　過筰橋道中龍祠小留
江邉龍祠何年作白浪花中挿朱閣朝暾漸上宿霧收
喜氣已動晨霜薄我來倚闌一悵然蘆花滿空如栁綿
安得身為雙白鷺飛上灘頭却飛去
　　　游諸葛武侯書臺
沔陽道中草離離卧龍老矣空遺祠當時典午稱猾賊
氣喪不敢當王師定軍山前寒食路至今人祠丞相墓
松風想像梁父吟尚憶幡然答三顧出師一表千載無
逺比管樂葢有餘世上俗儒寧辦此高臺當日讀何
書
　　　玻瓈江(眉州共飲亭/)
玻瓈江水千丈深不如江上離人心君行未過青衣縣
妾心先到峨眉隂金尊共釂不知曉月落烟渚天横參
車輪無角留不住馬蹄不方何處尋空憑尺素寄幽
恨縱有緑綺誰知音愁來只欲掩屏睡無奈夢斷聞
踈砧
　　　冬夜聞鴈有感
從軍昔戍南山邉傳𤇺直照東駱谷軍中罷戰壯士閒
細草平郊恣馳逐洮州駿馬金絡頭梁州毬場日打毬
玉杯傳酒和鹿血匈奴降卒弹箜篌大呼抜幟思野戰
殺氣當年赤浮面南游巴蜀已低摧猶據胡床飛白箭
豈知蹭蹬還江邉病臂不復能開弦夜聞鴈聲起嘆息
來時應過桑乾磧
　　　前有樽酒行
虛堂雨過生凉颸勸君一醉君勿辭去年不知今年事
明年萬事今得知舊時扶床同戯兒還鄉問訊令人悲
冡丘纍纍在者誰紙錢雨濕抱樹枝君去六十有㡬時
更望七十何其癡求師學道亦已遲謝客努力從䲭夷
　　　夏夜不寐
急雨初過天宇濕大星磊落纔數十飢鶻掠簷聲磔磔
冷螢墮水光熠熠丈夫無成忽老大箭羽凋零劔鋒澁
徘徊欲睡復起行三更自凭䦨干立
　
　
　
　
　
　
　
　
　
　
　
　
　
　
　放翁詩選後集巻一
欽定四庫全書
　放翁詩選後集巻二
　　　　　　　　　　　　宋　羅椅　編
　　古詩
　　　成都行
倚錦瑟擊玉壺吴中狂士游成都成都海棠十萬株繁
華盛麗天下無青絲金絡白雪駒日斜馳遣迎名姝臙
脂褪盡見玉膚緑鬟半脱嬌不梳吴綾便面對客書斜
行小字宻復踈墨君秀潤瘦不枯風枝雨葉蕭蕭殊月
浸羅襪清夜徂滿身花影醉索扶東來此歡墮空虚
坐悲新霜㸃鬢鬚易求合浦千斛珠難覔錦江雙鯉
魚
　　　十月九日與客飲忽記去年此時自錦屏歸山
　　　南道中小獵今又將去此矣
去年縱獵韓壇側玉鞭自探南山雪今年痛飲蜀江邉
金杯却吸峨眉月竹枝歌舞新敎成凄凉傳得三巴聲
城頭築觀出雲雨峨眉正與䦨干平酒酣詩就擲盃去
醉踏玻瓈江上路懸知幽澗斷橋邉已有梅花開滿樹
　　　銅雀妓
武王在時敎歌舞那知涙洒西陵土君已去兮妾獨生
生何樂兮死何苦亦知從死非君意偷生自是慚天地
長夜昏昏死實難孰知妾死心所安
　　　得韓無咎書寄使北時宴東都驛中所作小闋
大梁二月杏花開錦衣公子乘傳來桐隂滿第歸不得
金轡玲瓏上源驛上源驛中槌畫鼓漢使作客敵作主
舞女不記宣和粧廬兒盡能匈奴語書來寄我宴時詞
歸鬢知添㡬縷絲有志未須深感慨築城㑹據拂雲
祠
　　　春愁曲
伏羲三十餘萬嵗春愁嵗嵗常相似外大瀛海環九州
無有一州無此愁我願無愁但歡樂朱顔緑鬢常如昨
金丹九轉徒可聞玉兔千年空搗藥蜀姫雙鬟姹婭嬌
醉看恐是海棠妖世間無處無愁曲底事難過萬里
橋
　　　曉歎
一鴉飛鳴牕已白推枕欲起先歎息翠華東廵五十年
赤縣神州滿兵革主憂臣辱古所云世間有粟吾得食
少年論兵實狂妄諫官劾奏當竄殛不為孤囚死嶺海
君恩如天豈終極容身有禄媿滿顔滅賊無期涙横臆
未聞含桃薦宗廟至今銅駝没荆棘幽并從來多烈士
悒悒可令長失職王師入秦駐一月傳檄足定河南北
安得揚鞭出散闗下令一變旌旗色
　　　苦笋
藜藿盤中忽眼明駢頭脱襁白玉嬰極知耿介種性别
苦節乃與生俱生我見魏徴殊媚嫵約束兒童勿多取
人才自古要養成放使干霄戰風雨
　　　同何元立賞荷花懐鏡湖舊游
少壯欺酒氣吐虹一笑未了千觴空凉臺下簾人似玉
月色泠泠透湘竹三更畫船穿藕花花為四壁船為家
不須更踏花底藕但嗅花香已無酒花深不見畫船行
天風空吹白紵聲雙槳歸來㺯湖水往徃湖邉人已起
即今憔悴不堪論頼有何郎共此尊紅緑踈踈君勿歎
漢嘉去嵗無荷看
　　　秋聲
人言悲秋難為情我喜枕上聞秋聲快鷹下韝爪觜健
壯士撫劔精神生我亦奮迅起衰病唾手便有從軍興
弦開鴈落詩已成筆力未饒弓力勁五原草枯苜蓿空
青海蕭蕭風捲蓬草罷㨗書重上馬却從鑾駕下遼
東
　　　觀小孤山圖
江平風不生鏡靣渺千里舸􁀙萬斛舟逺望一㸃耳大
孤江中央四靣峭挿水小孤特竒麗丹翠凌雲起重樓
䆳殿神所家帳中美人粲如花遊人倚徙䦨干處俊鶻
横江東北去
　　　飲酒
陸生學道欠力量胷次未能和盎盎百年自笑足悲歡
萬事聊須付酣暢有時堆阜起峥嶸大呼索酒澆使平
世間豈無道師與禪老不如閉門參麯生朋舊年來散
如水唯有鐺杓同生死一日不見令人愁晝夜共處終
無尤世言有毒在麯糵腐脇穿腸凝血脉人生適意即
為之醉死愁生君自擇
　　　龍眠畫馬
國家一從失西陲年年買馬西南夷瘴鄉所産非權竒
邉頭嵗入㡬畨皮崔嵬瘦骨帶火印離立欲不禁風吹
圉人大僕空列位龍媒汗血來何時李公太平官京師
立仗慣見渥洼姿斷縑嵗久墨色暗逸氣向君不可羈
賞竒好古自一癖感事憂國空餘悲嗚呼安得毛骨若
此三千匹銜枚夜渡桑乾磧
　　　眉州郡讌大醉中間道馳出城宿石佛寺
玻瓈春作江水清紫玉簫如雛鳯鳴漏聲不聞看燈燭
俠氣未减欺飛觥單車萬里信有數二年三過寜忘情
釵頭玉茗妙天下瓊花一樹真虚名酒酣忽作檀公䇿
間道絶出東闗城清歌未斷去已逺回首城堞空峥嶸
貂裘狐㡌醉走馬陌上應有行人驚徑投野寺睡正美
魚鼓忽報江天明
　　　樓上醉歌
我游四方不得意佯狂施藥成都市大瓢滿貯隨所
求聊為疲民起憔悴瓢空夜静上髙樓買酒捲簾
邀月醉醉中拂劔光射月往往悲歌獨流涕剗却君山
湘水平斫却桂樹月更明丈夫有志苦難成脩名未立
華髪生
　　　弋陽縣江上
縣前竒哉一江水日暮風吹碧鱗起客浪征塵忽如洗
不用金箆刮眸子丹楓岸邉雪色蘆下有老翁方捕魚
欲求妙師貌畫圖王維鄭䖍今世無
　　　歩虛
曩者過洛陽宫闕侵雲起今者過洛陽蕭然但荒壘銅
駝卧深棘使我惻愴多可憐陌上人亦復笑且歌世事
茫茫㡬成敗萬人看花身獨在北邙秋風吹野蒿古塚
漸平新塚髙
　　　草書歌
傾家釀酒三千石閒愁萬斛酒不敵今朝醉眼爛崖電
提筆四顧天地窄忽然揮掃不自知風雲入懐天借力
神龍戰野昏霧腥竒鬼摧山大隂黒此時驅盡胷中愁
槌床大呌狂脱幘吴牋蜀素不快人付與髙堂三丈壁
　　　短歌行
百年鼎鼎世共悲晨鐘暮鼔無休時碧桃紅杏易零落翠
眉玉頰多别離涉江采菱風敗意登樓待月雲為祟功
名常畏謗讒興冨貴毎同衰病至人生可歎十八九自
古危機無妙手正令挿翮上青雲不如得錢即沽酒
　　　夜聞湖中漁歌
夢囘一燈翳復明卧聞湖上漁歌聲嗚嗚乍低忽更起
嫋嫋欲斷還㣲縈初隨缺月墮煙浦已和殘角吹江城
悲傷似擊漸離筑忠憤如撫桓伊筝放臣萬里憂國涙
戍客白首懐鄉情峽猿失侣方獨宿沙鴈垂翅猶遐征
巴巫竹枝短亭晚瀟湘欵乃孤舟横世間此恨故相似
使我百感何由平
　　　石首縣雨中繫舟短歌
庚寅去吴西適楚秋晚孤舟泊江渚荒林月黒虎欲行
古道人稀鬼相語鬼語亦如人語悲楚國繁華非昔時
章華臺前小家住茅屋雨滴秋風吹悲哉秦人真虎狼
欺侮六國囚侯王亦知興廢古來有但恨不見秦先亡
開牕酹汝一盃酒等為亡國秦更醜驪山冡破已千年
至今過者無傷憐
　　　陶山遇雪覺林迂庵主見招不果往赴
山中大雪二尺强道邉虎跡如椀大衰翁畏虎復畏寒
招喚不來公勿怪梨花開時好風日走馬尋公作寒食
不須沽酒飲陶潜箭笋蕨芽如蜜甜
　
　
　
　
　
　
　
　
　
　
　
　
　
　
　
　放翁詩選後集巻二
欽定四庫全書
　放翁詩選後集巻三
　　　　　　　　　　　　宋　羅椅　編
　　古詩
　　　明河篇
明河八月轉分明炯如素練西南傾年年嵗嵗見河漢
坊坊曲曲聞砧聲良人萬里事征行砧聲中有玉闗情
遥知鐡衣冷如水指㸃明河白髪生磧中草死駱駝鳴
萬里却望長安城兒生總角爺未見歸心頓覺封侯輕
漢家昔日事兵革絶越窮荒何足惜只願無光太白低
還家為婦説征西
　　　對酒
羡門安期何在哉河流上泝崑崙開白雲不與隠居老
孤鶴自下遼天來春江風物政閒美緑浦潮平柂初起
暮吹長笛發巴陵曉掛髙帆渡湘水世間萬變更故新
㑹當太息摩銅人脱裘取酒藉芳草與子共醉壺中春
　　　飲酒近村
放翁睡多少行立人扶往赴鄰里集痛飲山花挿鬢紅
醉歸荆棘沾衣濕紗巾一幅何翩翩庭中㺯影不肯眠
莫欺此老今衰甚曽見髙皇狩越年
　　　黄山塔
風吹旗脚西南開掛帆槌鼓何快哉轉頭已失望夫石
黄山孤塔迎人來黄山勸汝一杯酒送徃迎來殊耐久
明年我作故鄉歸還對黄山一搔首
　　　送三兄赴秦邸
兄年十七弟始生弟今白髪森千莖所期相就畢此世
一樽濁酒得共傾往年雖窮猶半菽兩年糠覈苦不足
書生志欲及天下貧賤不得收骨肉過悲復恐兄意傷
忍涕不覺涕已滂早朝霜露戒衣薄願書此語懽或忘
閉門病衰百無用日望兄歸有餘俸早從丞相乞湖州
莫待異時思少游
　　　吴娘曲
鏡奩蚕出千黒蟻釵梁梅小䨇青豆吴娘十四未知愁
羅衣已覺傷春瘦閒尋女伴過西家鬭草歸來日未斜
睡睫濛濛嬌欲閉隔簾㣲雨壓楊花
　　　題少陵畫像
長安落葉紛可掃九陌北風吹馬倒杜公四十不成名
䄂裏空餘三賦草車聲馬聲喧客枕三百青銅市樓飲
杯殘臠冷正悲辛㐲内閗雞催賜錦
　　　荆州歌
楚江鱗鱗緑如釀銜尾江邉繫朱舫東征打鼓掛髙㠶
西上湯豬聮百丈伏波古廟占好風武昌白帝在眼中
倚樓女兒笑迎客清歌未盡千觴空沙頭巷陌三千家
煙雨㝠㝠開橘花峽人住多楚人少土鐺争上茱茰茶
　　　東吴女兒曲
東吴女兒語如鸎十三不肯學吹笙鏡奩初喜稚蚕出
牕眼已看雙繭成庭空日暖花自舞簾巻巢乾燕新乳
阿弟貪書下學遲獨揀詩章敎鸚鵡
　　　芳草曲
蜀山深處遮孤驛缺甃傾垣芳草碧家在江南妻子病
離鄉半嵗無消息長安城門西去路細靄斜陽芳草暮
尊前一曲渭城歌馬蹄萬里交河戍人生誤計覔封侯
芳草愁人春復秋只願東行至滄海路窮草斷始無愁
　　　古别離
孤城窮巷愁寂寂美人停梭夜歎息空園露濕荆棘枝
荒蹊月照狐狸迹憶君去時兒在腹走如黄犢爺未識
紫姑吉語元無凴况憑瓦兆占歸日嫁來不省出門前
夢魂何由識酒泉粉綿磨鏡不忍照女子盛時無十年
　　　夜聞松聲有感
清晨放船落星石大風吹㠶如箭激回頭已失廬山雲
却上吴城㸔落日夜深龍歸擘祠門入木數寸留爪㾗
明朝就視心尚慄腥風巻地雷霆奔歸船買酒特自慰
性命平生驚屡試固知神怒有定時波紋蹙作魚鱗細
如今衰病卧林坰霜覆茅簷月滿庭松聲驚破三更夢
猶作當時風浪聴
　　　滄灘
百夫正讙助鳴艣舟中對靣不得語須㬰人散寂無譁
惟聞百丈轉兩車嘔嘔啞啞車轉急舟人已在沙際立
霧歛蘆村落照紅雨餘漁舍炊烟濕故鄉回首已千山
上峽初經第一灘少年亦慕宦游樂投老方知行路
難
　　　瞿塘歌
四月欲盡五月來峽中水漲何雄哉浪花髙飛暑路雪
灘石怒轉晴天雷千艘萬舸不敢過篙師柂工心膽破
人人隂拱待勢衰誰敢輕行犯竒禍一朝時去不自由
山腹空有沙㾗留君不見陸子嵗暮來䕫州瞿塘峽
水平如油
　　　蹋磧
鬼門闗外逢人日蹋磧千家萬家出竹枝慘戚雲不動
劔氣聮翩日初夕行人十有八九癭見慣何曽羞顧影
江邉沽酒沙上卧峽口月出風吹醒人生未死信難知
憔悴䕫州生鬢絲何日畫船揺桂檝西湖却賦探春詩
　　　風雨中望峽口諸山竒甚
白鹽赤甲天下雄抜地突兀摩蒼穹凜然猛士撫長劔
空有豪氣無雍容不令氣象久停滀常恨天地無全功
今朝忽悟始嘆息妙處元在煙雨中太隂殺氣横慘淡
元化變態含空濛正如竒材遇事見平日乃與常人同
安得朱樓髙百尺看此疾雨吹横風
　　　岳池農家
春深農家耕未足原頭叱叱兩黄犢泥融無塊水初渾
雨細有痕秧正綠緑秧分時風日美時平未有差科起
買花西舍喜成婚持酒東鄰賀生子誰言農家不入時
小姑畫得城中眉一雙素手無人識空村相喚㸔繰絲
農家農家樂復樂不比市朝争奪惡宦游所得能㡬何
我已三年廢東作
　　　驛路海棠已過有感
淒凉古驛官道傍朱門沉沉春日長暄妍光景老海棠
顛風吹花滿空廊物生憔悴固其常惜哉無與持一觴
遊蜂戲蝶空自忙豈知美人在西廂我雖已老猶能狂
竚立與爾悲容光盛時不遇誠可傷零落逢之更斷腸
　　　夜登江樓
平生胷中無滯留曠然獨與造物游天風駕我周㝢縣
夜半忽過江邉樓樓前茫茫天地闊萬頃月浸空江秋
雲堦無塵鸞鶴舞玉笛裂石魚龍愁肺肝澄徹納灝氣
毛髪慘慄臨寒流世間回首真一夢誰能更念酬恩讎
　　　東山
今日之集何佳哉入闗劇飲始此回登山正可小天下
跨海何用尋蓬萊青天肯為陸子見妍日似趣梅花開
有酒如醅綠可愛一醉真欲空千罍酡酥鵝黄出隴右
熊肪玉白黔南來眼花耳熱不知夜但見銀燭髙花摧
京華故人死大半歡極往徃潜生哀聊將豪縱壓幽患
皷吹動地聲如雷
　
　
　
　
　
　
　
　
　
　
　
　
　
　
　
　放翁詩選後集巻三
欽定四庫全書
　放翁詩選後集巻四
　　　　　　　　　　　宋　羅椅　撰
　　古詩
　　　西郊尋梅
西郊梅花矜絶艷走馬獨來看不厭似羞流俗䝉市
塵寧墮荒寒傍茆店翛然自是世外人過去生中羞
一念淺顰常鄙桃李學獨立不容鶯蝶覘山礬水仙晚
角出大似春秋吳越僣餘花豈無好顔色病在一
俗無由砭朱䦨玉砌渠有命斷橋流水君何欠(十四/宇弔)
(慰兩/盡)嗟予相與頗同調身客劔南家在剡凄凉萬里歸
無日蕭颯二毛衰有漸尚能作意晚相從爛漫不辭盃
㶑灧
　　綿州録叅軍㕔觀楚公畫鷹少陵為作詩者
我來訪古涪之濵不辭百妄冀一真(磊落/顛倒)走馬朝尋
海㯶館斫鱠夜醉魴魚津越王樓髙亦已換俯仰
今古堪悲辛督郵官舎最卑陋棟撓楹腐知幾春
巋然此壁獨無恙老槎勁翮完如新向來刼火何日
免叱呵守䕶疑有神妖狐九尾穴中嘯共置不問如
越秦大時此物合致用下韝指呼端在人會當原野
灑毛血坐令萬里清烟塵老眼還憂不及見詩成肝
膽空輪囷(正是/作者)
　　　山南行
我行山南已三日如繩大路東西出平川沃野望不
盡麥隴青青桑欝欎地近函秦氣俗豪秋千蹴踘分
朋曹苜蓿連雲馬蹄疾楊柳夾道車聲髙古來厯厯
興亡處舉目山河尚如故将軍壇上冷雲低丞相祠
前春日暮國家四紀失中原師出江淮未易吞會看
金皷従天下却用闗中作本根(起結次/第皆稱)
　　　龍掛
成都六月天大風發屋動地聲勢雄黑雲崔嵬行風
中凛如鬼神塞虚空霹靂迸火射地紅上帝有命起
伏龍龍尾不巻曳天東壮哉雨㸃車軸同山摧水溢
路不通連根拔出千丈松未言為人作年豐偉觀一
洗芥蔕胷
　　　羅翅峽江小酌
爐烟淡将散江雨吹欲無回風吹衣襟晴光滿菰蒲隠
几樂此時清和如夏初犬吠船丁歸小市得美蔬歡言
酌清醥侑以案上書雖云泊江渚何異歸林廬
　　　雙清堂夜賦
陸子病少間獨卧溪上堂人静魚自躍風定荷更香素
月行中天流螢失孤光歸鳥飛有聲度此十里塘嗟我
獨何事遲暮客異鄉太息搔短髪起視夜未央
　　　風月
老來苦無伴風月獨見知未嘗費招呼到處相娱嬉披
襟萬里快弄影三更竒淋漓蜀苑酒散落江樓詩狂歌
撼山川醉墨飛蛟螭聊将調俗子更遣半生癡
　　　游東都趙氏園
清晨呼馬出馭吏請所之錦城浩如海我亦無與期有
花即入門莫問主人誰下馬據胡床傲睨忘訶譏人言
白頭翁胡為尚兒癡老翁故不癡借花發吾詩詩
句帶花香東風不敢吹徘徊雙蝴蝶許可鼻端知(能言/能賦)
(無復/此老)
　　　對酒
閒愁如飛雪入酒即消融好花如故人一笑盃自空
流鶯有情亦念我柳邊盡日啼東風長安不到十四
載酒徒往往成衰翁九環寳帶光照地不如留君雙頰
紅
　　　郊飲村酒大醉
丈夫無苟求君子有素守不能垂竹帛正可死隴畆
邯鄲枕中夢要是夢所有持枕與農夫亦作此夢否今
朝郊外逰取醉村市酒未敢羞空囊爛漫詩千首
　　　寒夜遣懷
臨觴本不飲憂多自成醉四方行萬里不見埋愁地
憶昔入京都寳馬揺香鬃酣飲清樓夜歌聲在半空
去日不可挽華髪忽垂領娟娟蛾眉月相對作凄冷月
落照空床不寐聴寒螀早知憂隨人何用去故鄉
　　　長門怨
寒風凄有聲寒日慘無輝空房不敢恨但懷歳暮悲今
年選後宫連娟千蛾睂早知獲譴速悔不承恩遲聲當
徹九天淚當達九泉死猶復見思生當長棄捐(盡用陳/語而各)
(有/態)
　　　月夕
我昔隠天台夜半游勾曲弄月過垂虹萬頃一片玉
烟艇起菱唱松風吹釣絲更欲小徙倚恐失初平期
今年游青城三十六峯巒白雲反在下使我毛骨寒天
如玻璃盆倒懸濕銀海素璧行其間草木盡光彩姮娥
顧我笑手撫玉兎兒莫怪世人生白髪秋風桂老欲無枝
　　　次韻何元立贈行
嘉榮東西州此别不為逺徘徊凌雲寺决去未遽忍登
髙望故人烟樹參差見懸知今夕夢不隔空城鍵平生
相從意百年有未滿結巢青城雲期子在歳晚
　　　醉中懐眉山舊游
勁酒少和氣哀歌無歡情故鄉不敢思登髙望錦城錦
城那得去彷彿蟇頥路遥知樽前人指我題詩處我雖
流落夜郎天遇酒能狂似少年想見東郊携手日海棠
如雪栁如綿
　　　南軒
今年秋早凉七月已蕭然南軒修竹下枕簞終日眠時
将半殘夢聴此欲斷蟬推枕起太息四序忽已遷功名
墮渺莽衰疾方連綿新月獨多情窺牕淡娟娟
　　　舟中聞姑惡
女生藏深閨未省窺墻藩上車移所天父母為他門
妾身雖甚愚亦知君姑尊下床頭雞鳴梳髻著襦裙
堂上奉灑掃厨中饋盤飱青青摘葵莧恨不美熊蹯
姑色少不怡衣袂濕淚痕所冀妾生男庶幾姑弄孫
此意竟蹉跎薄命來䜛言放棄不敢怨所悲孤大恩古
路傍陂澤微雨鬼火昏君聴姑惡聲無乃遣婦魂
　　　歳暮
離離井上桐欝欝墻下桑零落豈不悲無柰中夜霜蟋
蟀更可念歳暮依客床客亦自孤寂衣篝歇殘香一燈
掛西壁耿耿青無光援筆欲寫愁三喟不成章
　　　五鼓自簇橋入府
曉月有餘光秋樹無濃影野烟浩無際陂路行逾永堰
聲何澎湃露氣正淒冷忽然客愁破更覺詩律整昔人
千載意忙裏一笑領山林豈難歸吾計自不猛
　　　古意
紲足飼饑鷹鷹飽意未平伏櫪豈不安老驥終悲鳴
士生固欲達又懼徒富貴素願有未伸五鼎淡無味
茆屋秋雨漏稻陂春水深長歌傾濁酒舉世不知心
　
　放翁詩選後集巻四
欽定四庫全書
　放翁詩選後集巻五
　　　　　　　　　　　　宋　羅椅　撰
　　古詩
　　　衡門感舊
蒼烟屯不散匹素横郊原雨細不成水着水始見痕躊
躇意自佳未遽掩衡門一一送歸鴉楓林猶未昏念昔
壽州歸紹興初紀元闔門過百口一身今獨存不死實
有命送老三家村躬耕幸得食萬事不足論
　　　種桑
孔明百畆桑景畧十具牛豈無子孫念飽暖自可休種
桑吾廬西㣲徑出南陌三月葉暗園四月葚可摘戴勝
枝上鳴倉庚葉間飛飛鳴各自得人生胡不歸歸家
力農桑慎莫怨貧賤婚嫁就比隣死生長相見
　　　離家示妻子
明日當北征竟夕起復眠悲蟲號我傍青燈照我前婦
憂衣裳薄紉線重敷綿兒為檢藥籠桂薑手炮煎墩堠
黙可數一念已酸然使憂能傷人我得復長年同生天
壤間人誰無一廛傷哉獨何辜皇皇長可憐破屋不得
住風雨走道邉呼天得聞否賦與何其偏
　　　夏夜
落月不滿窻驚鵠屢移樹沉憂少睡眠亦以衰疾故五
更忽作夢立馬青衣渡白首厭山村郵亭憶征步
　　　月夕
開户滿庭雪徐看知月明㣲風入樷竹復作雪來聲俗
塵不待掃凛然肺肝清林深無漏鼓鶴唳報三更
　　　夜聞櫓聲
咿啞雙櫓聲淒切遊子情豈無一杯酒孤舟誰與傾清
愁不可耐霜月照潮平
　　　對酒
新酥鵝兒黄珍橘金彈香天公憐寂寞勞我以一觴胷
中萬巻書老不施豪芒持酒一澆之與汝俱深藏生當
老窮巷死埋南山岡古來共如此已矣庸何傷
　　　夜讀兵書
孤燈耿霜夕窮山讀兵書平生萬里心執戈王前駈戰
士死所有耻復守妻孥成功亦邂逅逆料政自疎(名言/確論)
陂澤號饑鴻歳月多貧儒歎息鏡中面安得長膚腴
　　　朱子雲園中觀花
我鬢忽已白君顔非復朱花前一杯酒不樂復何如
暮看枝上花已覺不如早富貴當及時吾輩奈何老
我欲君起舞竟日為君留安知花無情不解替人愁長
安二三月花滿上林中祝君早得意歸轡聴玲瓏
　　　酒無獨飲理
酒無獨飲理常恨欠徒客忽得我輩人豈計晨與夕少
年事虛名歳月駒過隙自従老大來一日亦可惜糟丘
未易辦小計且千石頽然置萬事天地為幙席人生
如刀礪磨盡要有日不須荷鍤隨况問幾两屐
　　　青山白雲歌
青山白雲翁放浪酒中死埋骨長松根夜夜聴溪水松
老會作薪骨朽會作塵但留千載狂名在知我他年自
有人
　　　聞婆餅焦
黄泥嶺松森森幽鳥穿枝時一吟汝聲一何悲汝語惻
我心連村麥熟餅餌香我母九泉那得甞
　　七言八句
　　　初發夷陵
雷動江邊鼓吹雄百灘過盡失途窮山平水逺蒼茫外
地闊天開指顧中俊鶻横飛遥掠岸大魚騰出欲凌空
今朝喜氣君知否三丈黄旗舞便風(是出峡/氣象)
　　　春殘
石鏡山前送落暉春殘回首倍依依時平壮士無功老
鄉逺征人有夢歸苜蓿苖侵官道合蕪菁花入麥畦稀
倦游自笑摧頽甚誰記飛鷹醉打圍
　　　登于城新樓遍至西園池亭
狂夫無計奈狂何何況登臨逸興多千疊雪山連滴慱
一更春水入摩訶(語壓/西州)吟餘騎省霜侵鬢釣罷𤣥冥雨滿
蓑逐虜榆闗期尚逺不妨隨處得婆娑
　　　感秋
西風急杵搗征衣客子闗情正此時萬事従今聊復爾
百年强半欲何之畫堂蟋蟀怨清夜金井梧桐辭故枝
一枕凄凉眠不得呼燈起作感秋詩(中四句/最愁極)
　　　早起至江原
喔喔鳴雞促曉程翻翻飛鷺導孤征節旄盡落歸猶逺
帶眼頻移瘦自驚小市蕭條黄葉滿斷橋零落緑苔生
居人猶復多愁思何况天涯倦客情
　　　絶勝亭
蜀漢覉蹤歳月侵京華乖隔少來音登臨忽據三江
會飛動從來萬里心(自在/冠絶)地勝頓驚詩律壮氣增不怕
酒杯深一琴一劔白雲外揮手家山何處尋
　　　謁凌雲大像
出郭幽尋一笑新徑呼艇子載烟津不辝疾步登髙閣
却欲今生識偉人(不可/第二)泉鏡正涵螺髻緑浪花不犯寶
趺塵始知神力無窮盡丈六黄金果小身
　　　得梅一枝戲成
髙標已壓萬花羣尚恐嬌春氣習存月兎搗霜供換骨
湘娥鼓瑟為招魂孤城小驛初飛雪斷角殘鐘半掩門
(自然是/梅詩)盡意端相終有恨夜寒皴玉倩誰温
　　　宿杜氏荘晨起遇雨
恠藤十圍蔽白日老木千尺干青霄水泛戞灘竹作舫
陸行跨空繩繫橋陰陰古木精靈語慘慘江雲蛟鰐
驕(前四句須是/此兩句方險)吾道非邪行至此諸公正散紫宸朝
　　　西樓夕望
夜郎城裏歎途窮頼有西樓着此翁溪鳥孤飛寒靄外
野人參語夕陽中蒼天可恃何曾老白髪縁愁却未公
俗態千年看爛熟不如留眼送飛鴻
　　　上元
細細香塵暗六街魚鱗淺碧暮雲開新粧褰幙全身
見誤馬隨車一笑回酒釅頓忘風力峭夜長猶恨漏
聲催京華舊侶彫零盡短鬢成絲心未灰
　　　吳體寄張季良
九月十月天雨霜江南劔南途路長平生故人阻携手
萬里一書空斷腸人生强健已難恃世事變遷那可常
兩家子孫各長大他年窮達毋相忘
　　　醉中登避俗臺
半醉行歌上古臺脱巾散髪謝氛埃但知禮豈為我設
莫問客従何處來剡曲烟波菱蔓滑耶溪風露藕花開
老來世事渾成懶一棹幽尋未擬回
　　　自述
勃落為衣隠薜蘿掃空塵抱養天和過期未死更强
健與世不諧猶嘯歌野市蕭條殘葉滿酒家零落廢
壚多石㠶山下孤舟雨借問君如此老何
　　　雨夜
斷岸輕烟著柳條孤村小雨夜蕭蕭荒雞隔浦聲相
續短燭無風焰自揺朴學無如糜歳月殘生竟是老
漁樵最憐鬢畔千莖雪日日春風吹不消
　　　秋雨
一秋風雨蔽白日積水鬼神愁太陰寒螿悲鳴草根濕
水鳥暝呌菰樷深殘年不覺日月逝病骨惟愁霜露侵
常有淖糜供旦暮一毫寧復少年心
　　　舟中曉賦
木落霜清水鳥呼扁舟夜泊古城隅吹殘畫角鐘初動
低盡寒空斗欲無浪迹已同鷗境界逺遊方羡鴈程途
髙檣健席從今始遍厯三江與五湖
　　　寄子虛子遵
大兒再渡吳門秋小兒錢塘踰月留恨身不能插兩
翅與汝相守寛百憂聞鐘時宿霜雲外待月亦上湖
邉樓但常保此豈不樂路難悠悠非善謀
　放翁詩選後集巻五
欽定四庫全書
　放翁詩選後集巻六
　　　　　　　　　　　　宋　羅椅　撰
　　恩除秘書監
羣仙鶴駕去難追白首重來不自知才藝荒唐癡獨絶
功名蹭蹬老如期海邊鄭叟窮耽酒吳下韋郎晚學詩
扶上木天君莫笑衰殘不似壯遊時
　　　醉中夜自村市歸
村市夜騎黄犢還却登小閣倚闌干銀河斜界曉天碧
璧月下入秋江寒吾輩身閒且飲酒人生事定須闔棺
元自胷中着雲夢莫驚緑鬢奈悲歡
　　　病起
山村病起㡌圍寛春盡江南尚薄寒志士凄凉閑處老
名花零落雨中看斷香漠漠便支枕芳草離離獨倚䦨
收拾吟牋停酒椀年來觸事動憂端
　　　臨安雨晴
世味年來薄似紗誰令騎馬客京華小樓一夜聴春雨
深巷明朝賣杏花矮紙斜行閑作草晴牕細孔戯分茶
素衣莫起風塵歎猶及清明可到家
　　　初寒
船尾寒風不滿旗江邊樷祠常掩扉行人畏虎少晨出
舟子捕魚多夜歸茅葉翻翻帶宿雨蘆花漠漠弄斜暉
傷心到處聞砧杵九月今年未授衣
　　　馬上
燈前薄飯陳鹽虀帶睡强出行江堤五更落月移樹影
十月清霜侵馬蹄荒陂嗈嗈已度鴈小市喔喔初鳴雞
可憐萬里覔歸夢未到故人先自送(語語/有氣)
　　　黄州
局促常悲類楚囚遷流還嘆學齊優江聲不盡英雄恨
天地無私草木秋萬里覉愁添白髪一㠶寒日過黄州
(好/)君看赤壁終陳迹生子何須萬戸侯
　　　哀郢
荆州十月早梅春徂歳真同下坂輪天地何心窮壯士
江湖従古着覉臣淋漓痛飲長亭暮慷慨悲歌白髪
新欲弔章臺無處問廢城霜露濕荆榛
　　　水亭有懐
漁舟把酒對丹楓水驛慿軒送去鴻(來得/是)道路半年行
不到江山萬里看無窮故人草詔九天上老子題詩三
峽中(上句太淺不/爾又不得)笑語毛錐可無恨書生處處與卿同
　　　江上
江上霜寒透客衣閑牕羸臥不支持覉孤形影真相弔
衰颯頭顱已可知(自/在)潦縮穏經行雨峽竹疎䞉見掛猿
枝清尊可醉須勤醉莫望功名老大時
　　　聞猿
瘦盡腰圍不為詩良辰流落自成悲也知客裏偏多感
誰料天涯有所思漢塞角殘人不寐渭城歌罷客将離
故應未抵聞猿恨況是巫山廟裏時
　　　南鄭馬上
南鄭春殘信馬行通都氣象尚崢嶸迷空游絮慿陵
去曳綫飛鳶跋扈鳴落日斷雲唐闕廢淡烟芳草漢壇
平猶嫌未豁胷中氣目斷南山天際横
　　　夜抵葭萌惠照寺寓榻小閣
亭驛驅馳髀肉消故山歸夢愈迢迢夜行觸尉那能避
旦過逢僧不放招雨後風雲猶慘淡霜前草木已蕭條
衰遲事事非前日醉裏題詩亦自聊(篇篇/自道)
　　　歸次漢中境上
雲棧屏山閱月游馬蹄初喜踏梁州地連秦雍川原壮
水下荆揚日夜流遺虜孱孱寧逺略孤臣耿耿獨私憂
良時恐作他時恨大散闗頭又一秋
　　　赴成都泛舟自三泉至益昌謀以明年下三峽
詩酒清狂二十年又摩病眼看西川心如老驥長千里
身似春蠶已再眠暮雪烏奴停醉㡌秋風白帝放歸船
飄零自是闗天命却被人呼作地仙
　　　七月一日夜坐舎北水涯
兀傲胡床酒半醒釣筒收盡數舟横風生細葛無三伏
月上疎林正四更北斗離離低欲盡明河脉脉去無聲
斥仙豈復塵中戀便擬騎鯨返玉京
　　　新秋感事
江上清秋昨夜回漁扉正對荻洲開志存天下食不足
節慕古人䜛愈來風際紙鳶那解乆祭餘芻狗會堪哀
蕭然散髪聽秋雨剰領新凉入酒盃
　　　風雨中過龍洞閣
飄然醉袖怒人扶箇裏何曾有畏塗(寫得如/此健)巻地黒風
吹慘淡半天朱閣插虛無闌邊歸鶴如爭㨗雲表飛仙定
可呼(語/壯)莫怪衰翁心膽壯此身元是一枯株
　　　獨游城西諸僧舎
我是天公度外人看山看水自由身蘚岩頂上飛雙屐
雲洞前頭岸幅巾萬里欲呼牛渚月一生不受庾公塵
非無好客堪招喚獨往飄然覺更真
　　　過野人家
縱轡江臯送夕暉誰家井臼映荆扉隔籬犬吠窺人過
滿箔蠶飢待葉歸世態千年看爛熟家山萬里夢依稀
躬耕本是英雄事老死南陽未必非
　　　晚興
老病愁趍畫㦸門天教髙臥浣花村山林獨往雜屠釣
世界皆空誰怨恩千巻蠧書忘歳月一尊濁酒信乾坤
興來倚杖清江上斷角殘鐘正歛昏(隨意襯貼/皆及本色)
　　　芳華樓夜飲
射虎將軍老不侯尚能豪縦醉江樓笙歌雜沓娛清夜
風露髙寒接素秋少日壯心輕玉塞暮年幽夢墮滄洲
人間清絶沅湘路常笑靈均如許愁
　　　秋思
大面峯前秋笛清細腰宫畔暮灘平吳檣楚柂勒歸思
隴月巴雲空復情萬里風塵舊朝士百年鉛槧老書生
水村漁市従今始安得區區海内名
　　　月下
黄鵠飛鳴未免飢此身自笑欲何之閉門種菜英雄老
彈鋏思魚富貴遲生擬入山隨李廣死當穿冡近要離
一樽強醉南樓月感慨長吟恐過悲
　　　書懐
愁向東華踏軟紅暫歸舊隱樂無窮石池洗藥娟娟水
漁艇投竿嫋嫋風盡日醉醒菱唱裏鄰家來往竹陰中何
須列㦸長安第四望雲山擁此翁
　　　舜廟懐古
雲斷蒼梧竟不歸江邊古廟鎻朱扉山川不為興亡改
風月應憐感慨非孤枕有時鶯喚夢斜風無頼客添衣
千年回首消磨盡輸與漁舟送落暉
　
　
　
　
　放翁詩選後集巻六
欽定四庫全書
　放翁詩選後集巻七
　　　　　　　　　　　　宋　羅椅　撰
　七言四句
　　　籌筆驛(有武/侯祠)
運籌塵迹故依然想見旌旗駐道邊一等人間管城子
不堪譙叟作降牋
　　　小雨極凉舟中熟睡至夕
舟中一雨掃飛蠅半脱綸巾臥翠藤清夢初回牕日晚
數聲柔櫓下巴陵
　　　冬夜聴雨戯作二首
少年交友盡豪英妙理時時得細評老去同叅惟夜雨
焚香臥聴畫簾聲
遶檐㸃滴如琴筑支枕幽齋聴始竒憶在錦城歌吹海
七年夜雨不曾知(此老富貴有無奈着/處又時時有識羞耳)
　　　寺樓月夜醉中
海山縹緲玉真妃貪看氷輪不肯歸樓上三更風露冷
旋圍步障換羅衣(此等亦非/俗子能道)
　　　觀華嚴閣僧齋
拂劔當年氣吐虹喑嗚坐覺朔庭空早知壮士成癡絶
悔不藏名萬衲中(世間此句道盡/可喜亦可恨)
　　　讀書
面骨峥嶸鬢欲疎退藏只合臥蝸廬自言尚有人間意
射雉歸來夜讀書
　　　雜詠二首
㣲風翻翻芋葉白落日漠漠稻花香出門縦轡何所惜
萬里溪南追晚涼
世事盛衰誰得知惠陵烟草掩柴扉陵邊人家樷竹裏
燈火呼喧迎婦歸
　　　夜坐
大風横吹斗柄折迅雷下擊山石裂放翁閉戸寂不聞
楞嚴巻盡燈花結
　　　文君井
落魄西川泥酒盃酒酣㡬度上琴臺青鞋自笑無拘束
又向文君井畔來
　　　記夢
烏巾白紵憶當年抵死尋君不自憐憔悴劔南雙鬢改
夢中猶上暗門船
　　　江上尋梅
小園風月不多寛一樹梅花開未殘剥啄敲門嫌特地
緩拖横杖隔籬看
　　　看梅歸馬上
本為梅花判獨飲却嗔梅花消宿酲日欲落時始上馬
青羊宫前聞發更
　　　迎詔書
憶瞻鸞仗省門前扇影鞭聲下九天寂寞嘉州迎詔處
忽聞鼓吹却凄然
　　　見螢
蜀州官居富水竹四月螢火遶梁飛流年迫人不相貸
客子倦遊何日歸
　　　秋夜池上作
短髪颼颼病骨輕臨池閑看露荷傾月明何與浮雲事
正向圓時故故生(好/)
　　　花時遍遊諸園
為愛名花抵死狂只愁風日損紅芳緑章夜奏通明殿
乞借春陰䕶海棠(狂得/有理)
　　　又
翩翩馬上㡌簷斜盡日尋春不到家偏愛張園好風景
半天髙柳臥溪花(花卧柳卧邪/語自可畫)
　　　春晚感事
寒食梁州十萬家秋千蹴踘尚豪華犢車轣轆歸城
晚争碾平蕪入亂花
　　　梅
一花兩花春信回南枝北枝風日催爛熳却愁零落盡
丁寧且莫十分開
　　　沈園
城上斜陽畫角哀沈園非復舊池臺傷心橋下春波緑
曾是驚鴻照影來
　　　又
夢斷香消四十年沈園柳老不吹綿此身行作稽山土
猶吊遺蹤一泫然
　　　白樂天詩倦倚繡床愁不動緩垂緑鬢髻鬟低
　　　　遼陽春盡無消息夜合花開日又西好事者
　　　　畫為倦繡圖此花以五六月間開山中人殊
　　　　不貴之
王室東遷歳月賖兩京漠漠暗塵沙繡床倦倚人何在
風雨漫山夜合花
　　　鷺
雪衣飛去莫匆匆小住灘頭伴釣蓬禹廟蘭亭三十里
相逢多在暮烟中
　　　湖村月夕
客路風塵化素衣閑愁冉冉鬢成絲平生不負月明處
神女廟前聞竹枝
　　　軍中雜歌
名王金冠玉蹀踒面縳纛下聲呱呱藁街未遽要汝首
賣與酒家鉗作奴
　　　又
漁陽女兒美如花春風樓上學琵琶如今便死知無恨
不屬畨家屬漢家
　　　又
北庭茫茫秋草枯正東萬里是皇都征人樓上看太白
思婦城南迎紫姑
　　　無題
碧玉當年未破𤓰學成歌舞入侯家如今憔悴篷牕底
飛去青天妬落花
　　　看梅二首
梅花樹下黄茆丘古人尚能愛花不月淡烟深横牧笛
死生常事不須愁(沉絶/警絶)
荒陂十畆浴鳬鴨折葦枯蒲寒意深何處得船滿載酒
醉時繫着古梅林
　　　次韻魯山新居
短墻缺處插疎籬巷劣容車堂對陂天下有公殊可賀
坐中着我不妨竒(横姿/自好)
　　　宿楓橋
七年未到楓橋寺客枕依然半夜鐘風日未須輕感慨
巴山此去尚千重
　　　重陽
照江丹葉一林霜折得黄花更斷腸商畧此時須痛飲
細腰宫畔過重陽
　　　霽夜觀月
雲重真愁無散時可憐不奈夜風吹殘暉如此那休得誰
誤虚空作許癡
欽定四庫全書
　放翁詩選後集巻八
　　　　　　　　　　　　宋　羅椅　撰
　七言四句
　　　仙魚鋪得仲高書
病酒今朝載臥輿秋雲漠漠雨踈踈閬州城北鮮魚鋪
忽得山隂萬里書
　　　追憶征西幙中事
憶昨王師戌隴回遺民日夜望行臺不論夾道壺漿滿
洛笋河魴次第來
　　　夢中作
大慶橋頭春雨晴行人馬上聴鶯聲祥符西祀曾迎駕
惆悵無人説太平
　　　天竺曉行
三茆聴徹五更鐘三竺穿窮九里松無復官樓沽美酒
但煩湖水照衰容
　　　示兒
老去元知萬事空但悲不見九州同王師北定中原日
家祭毋忘告廼翁
　　　吳娃曲(友有妾而内不容戲/為作此因得不去)
滿地花陰不閉門琵琶抱恨立黄昏妾身不似天邊月
此夜此時重見君
　　　又
忘憂石榴深淺紅草花紅紫亦成樷明年開時不望見
只望郎君説着儂
　　　又
二月鏡湖水拍天禹王廟下闘龍船龍船年年相似好
人自今年異去年
　　　又
臂上燒香拜佛前願郎安穏過新年多情已是長多病
莫要留心在妾邊
　　　過江至蕭山縣驛東軒海棠已謝
星星兩鬢怯年華幽館無人江月斜惆悵過江遲一夕
曉風吹盡海棠花
　　　感舊
南市夜夜上元燈西郊日日是清明青氊犢車碾花去
黄金馬鞭穿柳行
　　　又
半紅半白官池蓮半醒半醉女郎船鴛鴦驚起何曽管
折得雙頭喜欲顛
　　　又
美人傳酒清夜䦨欲歌未歌愁滿山蒲萄一斗元無價
換得梁州也是閒
　　　過杜浦橋
橋外波如鴨頭緑杯中酒作鵝皃黄山茶花下醉初醒
却過西村看夕陽
　　　舟中感懐呈太傅相公兼簡岳大用郎中
雨打孤篷酒漸消昏燈與我共無聊功名本是無慿事
不及寒江日兩潮
　　　又
夢筆亭邊擁鼻吟壯圖蹭蹬老侵尋不眠數盡雞三
唱自笑當年起舞心
　　　飲張功父園戲題扇上
寒食清明數日中西園春事又匆匆梅花自避新桃李
不為髙樓一笛風
　　　春晚
一百五日春郊行三十六溪春水生千秋觀裏逢急雨
射的峯前看晚晴
　　　即事
組綉紛紛衛女工詩家於此欲途窮語君白日飛昇法
正在焚香聴雨中
　　　園中
梅花重壓㡌簷偏曳杖行歌意欲仙後五百年君記取
斷無人似放翁顛
　　　冬夜聞角聲
嫋嫋清笳入雪雲白頭老守卧中軍自怜到老懐遺恨
不向居延塞外聞
　　　何家客亭
梅子生仁燕䕶雛繞簷新葉緑踈踈朝來酒興不可奈
買到釣船雙鱖魚
　　　荔枝樓小酌
病與愁兼怯酒船巴歌聞罷更凄然此身未死長為客
回首䕫州又二年
　　　老君洞(明皇幸蜀見/老君於此)
丹鳯樓頭語未終崎嶇蜀道更相逢太清宫闕俱煨燼
豈亦南來避賊鋒
　　　仙遊閣
張公一去二百載傑閣依然横靄中徙倚看碑仍看畫
時聞栢子落秋風
　　　采蓮
蘸水朱扉不上關采蓮小舫夜深還一尊何處無風月自
是人生苦欠閑
　五言八句
　　　舟上夜坐
風露浩無際星河淡欲傾遥知並船客聞我詠詩聲水
鳥横江去漁舟背月行神清不成寐隠几待牕明
　　　欲行雨未止
幽幔依燈影空階送雨聲暫歸仍客路投老倍鄉情眼
澁書難讀心揺夢易驚病多猶怕醉酒盡却思傾
　　　池亭夜坐
池上小亭幽清宵秉燭遊荷盤時瀉露螢草早知秋有
感歳時速無聲河漢流(五字甚/氣魄)殊方不堪住歸夢遶滄
洲
　　　小舟過吉澤効王右丞
澤國霜露晩孤村烟火㣲本去官道逺自然人迹稀木
落山盡出鐘鳴僧獨歸漁家閑似我未夕掩柴扉
　　　雪霽過千秋觀
縱轡不嫌逺逢山猶一登夕陽陂渺渺殘雪塔層層折
竹横遮道饑烏下啄氷欲歸還小駐倚杖對崚嶒
　　　晨起
小雨濕清曉新鶯啼早春年光驚病眼節物屬閑身巴
峽東連海嶓山北控秦逺遊端可繼敢恨素衣塵
　　　幽居
早歳猶竒怪中年痛掃除華堂棋陸廢名馬宴游踈散
帙身忘倦畦蔬手自鋤寥寥千載後誰此訪幽居
　　　聞角
小閣柴門近黄昏畫角聲時時逐風散嫋嫋伴愁生天
地清秋暮闗河殘月明湖南賊未破獨立乆含情
　　　寄楊濟伯
聞道皇華使來從萬里回五溪春薺老三峽暮猿哀昔
日文昌省頻年灧澦堆問君何地險斟酌寄聲來
　　　小雨
細細濕春光霏霏破夕陽卧聞驚倦枕起看入虛堂映
葉鶯猶囀争泥燕正忙閒愁無遣處誰與共飛觴
　　　寄張真人父舎人
諸公方衮衮無地着斯人萬里䕫州守中朝禁省臣孤
帆秋上峽五馬曉行春想見懐明主登臨白髪新
　　　送仲高兄宫學秩滿赴行在
兄去游東閣才堪直北扉莫憂持槖晚姑記乞身歸道
義無今古功名有是非臨分出苦語不敢計從違(道義/功名)
(固是名言結得諄/至更好他集少見)
　　　夜夢從數客雨中載酒出遊之長安
有酒不謀州能詩自勝侯但須繩繫日安用地埋憂射
雉侵星出看花秉燭遊殘年杜陵客不恨濕貂裘
　　　統分稻晚歸
薄酒不自酌夕陽須汝歸菊花霜後美豆莢雨中肥路
逺應加飯天寒莫减衣老懐憂日切道眼看皆非
　　　題江陵村店壁
青斾三家市黄茆十里岡蓬飛風浩浩塵起日茫茫馳
騁多從獸鉏耰少破荒行人相指示此路走襄陽
　　　移船
沙際舟衘尾相依作四隣莫年多慷慨萬里亦悲辛(容/易)
(吐得/徹)折竹占行日吹簫賽水神無勞問亭驛乆客自知
津
　　　鹿門闗過龎士元祠
士元死千載凄惻過遺祠海内常難合天心豈易知英
雄今古恨父老歳時思蒼蘚無情極秋來滿斷碑(此四/句多)
(少凄/惻)
　　　上元前一日
異縣客游乆今年春事遲峭寒增酒價微雨惱燈期(看/此)
(老下/字)老態人未覺孤愁心自知停車呼病婦强出伴諸
兒
　五言四句
　　　早梅
東塢梅初動香來托意深明知在籬外行到却難尋
　　　病中
半年不讀書顧影疑非我乃知百年中如此過亦可
　　　採菊
秋花莫插鬢雖好亦凄凉採菊還挼却空餘滿袖香
　
　
　
　
　
　
　
　
　
　
　放翁詩選後集巻八
欽定四庫全書
　放翁詩選别集
　　五言
　　　頃嵗從戎南鄭屢往來興鳯間暇日追憶有
　　　賦
昔戍蠶叢北頻行鳯集南烽傳戎壘宻驛送客程貪春
盡花猶拆雲低雨半含種畬多菽粟藝木雜松楠婦汲
惟陶器民居半草庵風煙迷棧閣雷霆起湫潭城郭秦
風近村虛蜀語參快心逢曠野刮目望浮嵐考古興時
感無詩每自慚嘉陵最堪憶迎馬栁毿毿
　　　冬日感興十韻
雨露天昏曀陂湖地阻深蔽空鴉作陣暗路棘成林有
客風埃裏頻年老病侵夢魂來二豎相法欠三壬舊憤
開孤劍新愁感㫁砧唐衢惟痛哭莊舄正悲吟瘦跨
秋門馬寒生夜店衾但思全舊璧敢冀訪遺簮樓上
蒼茫眼燈前破碎心長謡傾濁酒慷慨厭層隂
　　　書直舍壁
道山西下路杳杳歴重廊地寂聞傳漏簾踈有斷香渠
清水馬健屋老瓦松長欲出重欹枕無何覔故鄉
　　　致仕述懐
彈冠紹興末解組慶元中灔澦危途過邯鄲幻境空閑
傳相牛法醉喚闘雞翁衝雨歸來晚山花滿笠紅
韋布還初服蓬蒿卧故廬所慙猶火食更恨未巢居叱
叱驅黄犢行行跨白驢交親各强健不必問何如
　　　春晚雜興
池面萍初紫墻頭杏已青攜兒撑小艇留客坐孤亭相
法無侯骨生年直酒星正須遺萬事莫遣片時醒
　　　暮春二首
季子黄金盡安仁白髪新無情五更雨便送一年春難
續西樓夢空存北陌身海棠應似舊惆悵又成塵
緑葉枝頭宻青蕪陌上深江山妨極目天地入孤吟身
已雙蓬鬢家惟一素琴世情君莫説頭痛欲涔涔
　　　小舟遊西涇渡西江而歸
小雨重三後餘寒百五前聊垂𤓰蔓水閑泛木蘭船雪
暗梨千樹烟迷柳一川西岡夕陽路不到又經年
　　　初春雜興
水長鷗初泛山寒茗未芽深林聞社皷落日照漁家渡
逺呼船久橋傾取路斜客愁慵逺眺不是怯風沙
　　　中春偶書
鄰曲祈蠶候陂塘浸種時春寒薪炭覺雨霽皷鐘知驢
瘦衝泥怯魚驚食釣遲衰翁一味懶耕養愧吾兒
　　　北齋書志示兒輩
初夏佳風日頽然坐北齋百年從落魄萬事忌安排鄉
俗能尊老君恩許賜骸飢寒雖未免何足繫吾懐
　　　五月初作
鄰舍舂新麥家人拾晚蠶推移逢夏五賦與嘆朝三遣
日須棋局忘飢頼酒甔幽居有髙致多取未為貪
　　　梅市道中
雨暗山陂路人喧北渡頭廟垣新畫馬村笛逺呼牛買
飯諳争席迎潮競解舟平生苦吟處又送一年秋
　　　秋夜紀懐
北斗垂蒼莽明河浮太清風林一葉下露草百蟲鳴病
入新凉减詩從半睡成還思散闗路炬火驛前迎
　　　舍北揺落景物殊佳偶作五首
今年冬候晚仲月始㣲霜野日明楓葉江風斷鴈行窮
途多籍躪老景亦悲傷自笑詩情懶蕭然舊錦囊
路擁新霜葉溪餘舊漲沙棲烏初滿樹歸鴨各知家世
事元堪笑吾生固有涯南村聞酒熟試遣小童賖
小聚鷗沙北横林蟹舍東船頭眠醉叟牛背立村童日
落雲全碧霜餘葉半紅窮鱗與倦翼終勝在池籠
屋角成金字溪流作穀紋斜通小橋路半掩夕陽門孤
艇衝煙過踈鍾隔塢聞杜門非獨病實自厭紛紛
草徑人稀到柴扉手自開林踈鴉小泊溪淺鷺頻來簷
角除𤓰蔓墻隅斸芋魁東鄰膰肉至一笑舉新醅
　　　殘臘
殘臘無多日吾生又一年林塘明夕照墟落淡春煙山
色危欄角梅花綠酒邊歲時元自好老病獨凄然
　　　初寒獨居戱作
開殻得紫栗帶葉摘黄柑獨卧維摩室誰同彌勒龕宗
文(杜子羙/之子)樹雞柵靈照(龐居士/之女)挈蔬藍一段無生話燈
籠自可談
　　　晨起
晨起梳頭懶披衣立草堂霧昏全隠樹氣暖不成霜灘
急回魚隊天低襯鴈行新春猶一月已覺日㣲長
　　　五皷不得眠起酌一杯復就枕
棲冷雞聲咽窻深燭熖明流年容易過華髪等閑生濁
挹連醅酒香槎帶葉橙殘骸付螻蟻汗簡更須名
　　　辛酉冬至
今日日南至吾門方寂然家貧輕過節身老怯増年(元/註)
(鄉俗謂喫盡至/飯即添一歲)畢祭皆扶拜分盤獨早眠惟應探春夢
已繞鏡湖邊
　　　已酉元日
夜雨解殘雪朝陽開積隂桃符呵筆寫椒酒過花斟巷
柳揺風早街泥濺馬深行宫放朝賀共識慕堯心
　　　甲子元日
飲罷屠酥酒真為八十翁本憂縁直死却喜坐詩窮米
賤知無盗雲􁂺又主豐一簞那復慮嬉笑伴兒童
　　　清明
氣候三吳異清明乃爾寒老增丘墓感貧苦道途難燕
子家家入梨花樹樹殘一春回首盡懐抱若為寛
　　　上已
殘年登八十佳日遇重三簾幕低垂燕房櫳起晚蠶名
花紅滿舫美醖緑盈甔春事還如昨衰懐自不堪
　　　醉中作
宦遊三十載舉步亦看人愛酒官長罵迎花丞相嗔湖
山今入手風月始闗身少吐胷中氣從教白髪新
　　　雪中二首
春晝雪如簁清羸病起時跡深驚虎過煙絶憫僧饑地
凍萱牙短林深鳥哢遲西窻斜日晚呵手歛殘棋
忽忽悲窮處悠悠感歳華暮雲如潑墨春雪不成花眼
澁燈生暈詩成字半斜殘樽已傾盡試起問東家
　　　小雪
夜卧風號野晨興雪擁籬未言能壓瘴要是欲催詩跨
蹇雖堪喜呼舟似更竒元知剡溪路不减㶚橋時
　　　大雪月下至旦欲午始晴
薄暮雪雲低清霄意慘悽方聽打窻急已報與堦齊踈
箔穿飛蝶空庭聚戱猊新晴思訪客愁絶滿城泥
　　　夜中步月
夜半不成寐起尋㣲月行風生驚葉墯露重覺荷傾兀
兀酒中趣悠悠身後名興闌還掩戸坐待日東生
　　　題齋壁
皥皥太平民堂堂大耋身乾坤一旅舍日月兩車輪蓑
貴超三品蔬甘敵八珍明年真耄矣爛醉海棠春
力墻輸公上藏書教子孫追遊屏裘馬宴集止雞豚寒
士邀同學單門與議婚定知千載後猶以陸名村
　　　自述
古井無由浪浮雲一掃空詩書修孔業塲圃嗣豳風懼
在饑寒外憂形夢寐中吾年雖日逝猶冀有新功舊業
還耕釣殘年逼老期筋骸衰後覺力量夢中知客約溪
亭飲僧招竹院棊未為全省事終勝宦遊時屏跡歸休
後頥生寂寞中忍貧辭半俸學古得全功西埭村醅釅
東坡小彴通經行有佳趣稚子也能同
　　　書適
老翁垂七十其實似童兒山菓啼呼覔鄉儺喜笑隨羣
嬉累瓦塔獨立照盆池更挾殘書讀渾如上學時
　　　幽事
日日營幽事時時有好懐雨園殘竹粉風砌落松釵伴
蝶行花徑聽蛙傍水涯窮通了無謂不必更安排
　　　葺圃
種樹書頻讀齊民術屢窺曾求竹醉日更問柳眠時盧
橘初非橘蒲葵不是葵因而辨名物甘作老樊遲
　　　幽事
幽事春來早晨興即啟閽掃梁迎燕子插楥護龍孫數
日招賔友先期辦酒樽淋漓衣袖濕不管漬春痕
　　　北檻
北檻近中堂縁堦物自芳晨清花拱露地僻蘚侵廊坐
久時開巻吟餘或炷香終朝無客至一枕到羲皇
　　　遊山
蕭鼓湖山路天教脫馽機蟬聲入古寺馬影渡荒陂樵
唱時傾耳僧談亦觧頥偏門燈火閙不敢恨歸遲
古寺不來久入門空嘆嗟僧亡惟見塔樹老已無花世
事雖難料吾生固有涯殷勤一梳月十里伴還家
　　　巢山
巢山避世紛身隠萬重雲半谷傳樵響中林過虎羣蟲
􁓱葉成篆風蹙水生紋不踏溪橋月僊凡自此分
短髪巢山客人知姓字誰穿林雙不借取水一軍持渴
鹿群窺澗驚猿獨掛枝何曽蓄筆硯景物自成詩
　　　孤學
孤學雖遺俗猶為一腐儒家貧占力量夜夢驗工夫正
欲安三逕寧忘奏六符殘年知有幾自恠尚區區
　　　哭開孫
學步漸扶床乗車已駕羊虛稱砌臺史不遇玉函方杳
杳天難問茫茫夜正長寂寥誰伴汝蕭寺閉空房
　　　病中作
破裘縫更暖糲食美無餘摩詰病說法虞卿窮著書身
羸支枕久足蹇下堂踈今日晴窻好幽懐得細攄
　　　卧病雜題
終日常辭客經年半在床愛窮留作伴諳病與相忘竈
婢工烹粥園丁習寫方今朝有竒事久雨得窻光
人間跛男子物外病維摩(元註病中遂/牽病右足)但可妨趍拜何
曾廢嘯歌菜羮酼醬薄村巷棘茨多舉手謝鄰父非君誰肯
過
　　　病中示兒輩
去去生方逺冥㝠死即休狂思攘鬼手危至服丹頭有
劍知誰與無香可得留惟應勤孝謹事事鑑恬侯
　七言
　　　守嚴述懐
桐君故隠兩經秋小院孤燈夜夜愁名酒過於求趙璧
異書渾似借荆州溪山勝處身難到風月佳時興不休
安得連雲車載釀金鞭重作浣花遊
　　　入城至郡圃及諸家園亭遊人甚盛
老子何曾慣市塵今朝也復入城闉太平有象人人醉
造物無私處處春九陌鶯花娛望眼一竿風月屬閑身
不縁興盡回橈早要就湖波照角巾
　　　乍晴出遊
八十山翁病不支出門也賦喜晴詩小樓酒斾闌街處
深巷人家曬練時本借㣲風欹帽影却乗新暖弄鞭絲
歸來幸有流香在剰伴兒童一笑嬉　(流香所/賜酒名)
　　　武林
皇輿久駐武林宫汴洛當時未易同廣陌有風塵不起
長河無凍水常通樓臺飛舞祥煙外皷吹喧呼明月中
六十年間幾來往都人誰解記衰翁
　　　西村暮歸
天氣清和修禊後土風淳古結繩前村村陂足分秧水
戸戸門通入郭船亭帳盗消常息鼓㘯塲酒賤不論錢
行人争看山翁醉頭枕槐根卧道邊
　　　入都
葵莧登盤酒可賖豈知扶病又離家朝行打岸濤頭惡
夜宿垂天斗柄斜不恨山林淹歲月但悲道路困風沙
鄰翁好為看耕隴行矣東歸一笑譁
　　　上章納禄恩畀外祠遂以五月東歸
身似霜松老不枯乞骸猶得侍清都百錢濁酒渾家醉
六月飛蝱徹曉無美睡不愁閑客攪出遊自有小兒扶
買山尚恐巢由笑敢向君王覔鏡湖
黄紙淋漓字似鴉即今真箇是還家園廬漸近湖山好
鄰曲來迎鼓笛譁籩實傍籬收豆莢盤蔬臨水採芹芽
皇家養老非忘汝不必青門學種瓜
羣玉峯頭孤夢斷五雲溪上野舟回傍人鷗鳥自然熟
到處藕花無數開麥飯不饜猶面槁柴門閑閉自心灰
雨來正作盆池地不怕冥冥半月梅
身是風前一斷蓬經年竊食竟何功倚天青嶂迎船出
撲馬紅塵轉眼空網戸餉魚勝丙宂旗亭送酒等郫筒
死前幸作扶犂叟免使淮南笑發紅
此身唯有一躬耕乞得餘年樂太平東觀並游驚昨夢
西湖重到付來生一堤草露明晨照半浦荷香颭晚睛
歴歴歸途皆勝事江亭先聽櫂歌聲
　　　七十
七十殘年百念枯桑榆元不補東隅但存隠具金鴉觜
那夢朝衣玉鹿盧身世蠶眠將作繭形容牛老已垂胡
客來莫問先生處不釣娥江即鏡湖
　　　枕上作
龍鍾七十豈前期矮㡌枯笻與老宜愁得酒巵如敵國
病須書巻作良醫登山筋力雖尤健閉户工夫頗自竒
今日快晴春睡足卧聽簷鵲已多時
　　　八十三吟
石㠶山下白頭人八十三回見早春自愛安閑忘寂寞
天將强健報清貧枯桐已㸑寧求識敝帚當捐却自珍
桑苧家風君勿笑他年猶得作茶神
　　　戲遣老懐
平生碌碌本無竒况是年垂九十時阿囝畧如郎罷意
稚孫能伴太翁嬉花前騎竹强名馬堦下埋盆便作池
一笑不妨閑過日歎衰憂死却成癡
　　　春近
短褐枯笻老病身龍鍾也復喜新春已知不解多年住
且作都無一事人簷角鳥聲呼醉夢室中花氣襲衣巾
朝來更有欣然處一筋山蔬勝八珍
　　　睡起至園中
春風忽已到天涯老子猶能領物華淺碧細傾家釀酒
小紅初試手栽花野人易與輸肝肺俗話誰能掛齒牙
更欲世間同省事勾回蟻戰放蜂衙
　　　立春日
江花江水每年同春日春盤放手空天地無私生萬物
山林有處着衰翁牛趍死地身無罪梅發京華信不通
數片飛飛猶臘雪村鄰相喚賀年豐
　　　東籬
東籬深僻嬾衣裳書巻縱横雜藥囊無吏徵租終日睡
得錢沽酒一春狂新營茅舍軒窻静旋煑山蔬七筯香
戲集句成圖素壁本來無事却成忙
　　　春夏之交風日清美欣然有感
天遣殘年脱馽鞿功名不恨與心違綠陂細雨移秧罷
朱舫斜陽擘紙歸花市丹青賣團扇象牙刀尺製單衣
白頭曳杖人争看共歎浮生七十稀
　　　病足累日不出庵門折花自娛
頻報園花照眼明蹣跚正廢下堂行擁衾又聽五更雨
屈指元無三日晴不奈病何抛酒醆粗知春在頼鶯聲
一枝自浸銅瓶水喜與年光未隔生
　　　春日小園雜賦
久矣雲霄鍜羽翰小園聊得賦春寒風生鴨緑文如織
露染猩紅色未乾不向山丘歎零落且從兒女話團欒
人言麥信春來好湯餅今年慮已寛
　　　晚春感事
少年騎馬入咸陽鶻似身輕蝶似狂蹴踘塲邊萬人看
鞦韆旗下一春忙風光流轉渾如昨志氣低摧只自傷
日永東齋淡無事閉門掃地獨焚香
　　　甲子立春前二日
頭風初愈喜身輕書巻時開覺眼明養熟犬雞隨坐起
性靈鳥鵲報隂晴韭菘飣餖春盤好芝术簁和臘藥成
自笑衰殘殺風景燈前不擬入重城
　　　幽居初夏雨霽
楸花練花照眼明幽人浴罷葛衣輕燕低去地不盈尺
鵲喜傍簷時數聲對奕軒窻消永晝曬絲院落喜新晴
忽驚重五無多日綵縷纒筒吊屈平
　　　初夏幽居
虛堂一幅接䍦巾竹樹森踈夏令新缾竭重招麯道士
床空新聘竹夫人寒龜不食猶能夀弊帚何施亦自珍
枕簟北窻寧有厭小山終日尚嶙峋
　　　麥熟市米價减鄰里病者亦皆愈欣然有賦
凶年已渡麥方秋學道從來幸寡求荷鍤自隨身若寄
漉籬可賣飯何憂鄰翁瀕死復相見村市小凉時獨遊
不怕歸時又侵夜新添畧彴跨清溝
　　　幽居初夏
藤冠草屨病支離門外紛紛百不知解籜有聲驚倦枕
飛花無力㸃清池閑思舊事唯求醉老感流年只自悲
緑樹隂中紅練起一團零亂濕臙脂
　　　五月初夏病體輕偶書
世事紛紛了不知又逢燕乳麥秋時經年謝客常因醉
三日無詩自恠衰乗雨細移西崦藥留燈重覆北牕碁
但將生死俱拈起造物從來是小兒
　　　夏日二首
吳中五月暑猶㣲竟日南堂坐掩扉緑樹露香鶯獨語
畫廊風惡燕雙歸三千界内人人錯七十年來念念非
投老萬縁俱掃盡從今僧亦不須依
梅雨初收景氣新太平阡陌樂閑身陂塘漫漫行秧馬
門巷隂隂掛艾人白葛烏紗稱時節黄雞緑酒聚比鄰
掀髯一笑吾真足不為無錐更歎貧
　　　秋雨初晴有感
炎曦赫赫尚餘威冷雨蕭蕭故解圍號野百蟲如自訴
辭柯萬葉竟安歸芼羮菰菜珍無價上釣魴魚健欲飛
散吏何功霑一飽高眠仍聽搗秋衣
　　　林居秋日
桔橰引水遶荒畦病卧蝸廬不厭低小聚數家秋靄裏
平坡千頃夕陽西亭臯草木猶䓤蒨天上風雲已慘悽
逋負如山炊米盡終年枉是把鋤犂
　　　秋晚書懐
頽然兀兀復騰騰萬事惟除死未曾無奈喜歡閑弄水
不勝頑健逺尋僧喚船野岸横斜渡問路雲山曲折登
却笑吾兒多事在夜分未滅讀書燈
　　　舍北行飯書觸目
落鴈昏鴉集逺洲青林紅樹擁平疇忽行舍北三叉路
閑看橋西一片秋少婦破煙撑去艇了童横笛喚歸牛
形容野景無餘思自恠癡頑不解愁
　　　冬晴日得閑遊偶作
不用清歌素與蠻閑愁已自解連環閏年春近梅差早
澤國風和雪尚慳詩思長橋蹇驢上棋聲流水古松間
牋天有事君知否止乞柴荆到死閑
　　　冬晴閑步東村由故塘還舍
紅藤拄杖獨相羊路遶東村小嶺傍水落枯萍黏蟹椵
(鄉人植竹以取/蟹謂之蟹椵)雲開寒日上魚梁洛陽二頃言良是光
範三書計本狂歴盡危機識天道要今閑健返耕桑
　　　十二月八日步至西村
臘月風和意已春時因散䇿過吾鄰草煙漠漠柴門裏
牛跡重重野水濵多病所需惟藥物差科未動是閒人
今朝佛粥更相餽更覺江村節物新
　　　夜雨
蕭蕭殘髪雪侵冠冉冉清愁用底寛把巻昏眸常欲閉
投床睡興却先闌惟須酒沃相如渴未分人哀范叔寒
雨霽定知梅已動佩壺明日試尋看
　　　新年書感
早歲西遊賦子虛暮年負耒返鄉閭殘軀未死敢忘國
病眼欲盲猶愛書朋舊何勞記車笠子孫幸不廢菑畬
新年冷落如常日白髪蕭蕭悶自梳
　　　人日雪
病卧江村不厭深貂裘無奈曉寒侵非賢那畏蛇年至
多難却愁人日隂嫋嫋孤雲生翠壁霏霏急雪灑青林
一盂飯罷無餘事坐看生臺下凍禽
　　　秋雨
剡曲髙秋一草亭雨來迨我醉初醒豪吞平野宜閑望
亟打虛窻入静聽沙上濕雲號斷鴈籬根衰草綴孤螢
老人嬾復親燈火卧看爐香掩素屏
　　　秋雨北榭作
秋風吹雨到江濆小閣踈簾晚色分津吏報增三尺水
山僧歸入萬重雲飄零露井無桐葉斷續煙汀有鴈羣
了却文書早尋睡簷聲偏愛枕間聞
　　　春雨
倚欄正爾愛斜陽細雨霏霏度野塘本為柳枝留淺色
却教梅蕋洗幽香小沾蝶粉初何惜暫濕鶯身亦未妨
造化無心能徧物慿誰閑與問東皇
　　　雨
家近蓬萊白玉京草堂登望不勝清初驚野色昏昏至
已見波紋細細生殘醉頓消迎亂㸃㣲吟漸覺入寒聲
只愁今夕虛簷滴又對青燈夢不成
　　　小雨初霽
歸來偶似老淵明消渴誰憐病長鄉小雨染成芳草色
好風吹斷畫簷聲剪燈院落晨猶冷賣酒樓臺晚放晴
莫道此翁逰興嬾蘭亭蕭寺已闗情
　　　小飲梅花下作
脫巾莫嘆髪成絲六十年間萬首詩(予自十七八學詩/今六十年得萬篇)
排日醉過梅落後通霄吟到雪殘時偶容後死寧非幸
自乞歸耕已恨遲青史滿前閑即讀幾人為我作蓍龜
　　　六日雲重有雪意獨酌
遍遊藪澤一漁舠歴盡風霜只緼𫀆天為念貧偏與健
人因見懶悞稱高地連海澨濤聲近雲冒山椒雪意豪
偶得芳樽須痛飲凉州那得直蒲萄
　　　小圃獨酌
少年裘馬競豪華豈料今為老圃家數㸃霏㣲社公雨
兩叢閑淡女郎花詩成枕上常難記酒滿街頭却易賖
自笑邇來能用短只將獨醉作生涯
　　　對酒
老子不堪塵世勞且當痛飲讀離騷此身幸已免虎口
有手但能持蟹螯牛角掛書何足問虎頭食肉亦非豪
天寒欲與人同醉安得長江化濁醪
　　　醉中自贈
富貴猶宜早退休一生齟齬更何求賦形未至欠壬甲
語命寧須憎斗牛栗里牧身貧亦樂平陵埋骨死無憂
狂歌醉舞真當勉剰折梅花插滿頭
　　　梅花
家是江南友是蘭水邊月底怯新寒畫圖省識驚春早
玉笛孤吹怨夜殘冷淡合教閑處着清癯難遣俗人看
相逢剰作樽前恨索笑情懐老漸闌
　　　十一月八夜燈下對梅獨酌累日勞甚頗自慰
　　　也
奔走人間無巳時夜窻喜對出塵姿移燈看影憐渠瘦
掩户留香笑我癡冷豔照杯欺麴蘖孤標逼硯結氷澌
本來難入繁華社莫向春風怨不知
　　　荀秀才送臘梅十枝竒甚為賦此詩
與梅同譜又同時我為評香似更竒痛飲便拚千日醉
清狂頓减十年衰色疑初割蜂脾蜜影欲平欺鶴膝枝
插向寶壺猶未稱合將金屋貯幽姿
　　　樊江觀梅
莫笑山翁老據鞍探梅今夕到江干半灘流水浸殘月
一夜清霜催曉寒倚醉更教重秉燭怕愁元自怯慿欄
誰知携客芳華日曾費纏頭錦百端
　　　梅花四首
老厭紛紛漸鮮歡愛花聊復客江干月中欲與人争瘦
雪後休慿笛訴寒野艇幽尋驚歲晚紗巾亂插醉更闌
猶憐心事凄凉甚結子青青亦帶酸
月地雲堦暗斷腸知心誰解賞孤芳相逢只恠影亦好
歸去始知身染香渡口耐寒窺浄緑橋邊凝怨立昏黄
與卿俱是江南客剰欲樽前說故鄉
𤣥冥行令肅氷霜墻角踈梅特地芳屑玉定煩修月戸
堆金難買破天荒了知一氣環無盡坐嘯千林凍欲僵
力量世間難得似挽回歲律放春陽
折得名花伴此翁詩情恰在醉䰟中髙標不合塵凡有
尤物真窮造化功霧雨更知仙骨别鈆丹那悟色塵空
前身姑射疑君是問道端須順下風
　　　漣漪亭賞梅
判為梅花倒玉巵故山幽夢憶疎籬寫真妙絶横窻影
徹骨清寒蘸水枝苦節雪中逢漢使高標澤畔見湘纍
詩成怯為花拈出萬斛塵襟我自知
　　　射的山觀梅
射的山前雨墊巾籬邊初見一枝新照溪盡洗驕春意
倚竹真成絶代人餐玉元知非火食化衣應笑走京塵
即今畫史無名手試把清詩當寫真
凌厲氷霜節愈堅人間乃有此癯仙坐收國士無雙價
獨出東皇太一前此去幽尋應盡日向來别恨動經年
花中竟是誰流軰欲許芳蘭恐未然
　　　園中賞梅
閲盡千葩萬卉春此花風味獨清真江邊曉雪愁欲語
馬上夕陽香趁人慰眼紅苞初報信回頭青子又生仁覊
遊偏覺年華速徙倚闌干一愴神
行遍茫茫禹畫州尋梅到處得閑遊春前春後百回醉
江北江南千里愁未愛繁枝壓紗㡌最怜亂㸃糝貂裘
一寒可賀君知否又得幽香數日留
　　　梅
若耶溪頭春意慳梅花獨秀愁空山逢時决非桃李軰
得道自保氷雪顔仙去要令天下惜折來聊伴放翁閑
人中商略誰堪比千載夷齊伯仲間
　　　雪
瘴癘家家一洗無更欣餘潤沃焦枯花壺夜凍先除水
衣焙朝寒久覆爐松頂積高時自墮竹枝壓重欲相扶
雲開正值春風早却看晴光滿九衢
　　　作雪寒甚有賦
雲瞑風號得我驚硯池轉盻已氷生窻間頓失踈梅影
枕上空聞斷鴈聲公子皂貂方痛飲農家黄犢正深耕
老人别有超然處一首新詩信筆成
　　　雪
但苦祁寒恼病翁豈知上瑞報年豐一庭不掃待新月
萬壑盡平號斷鴻繭紙欲書先硯凍羽觴纔舉已樽空
若耶溪上梅千樹欠我今年繫短蓬
平郊漫漫覺天低况復寒雲結慘悽老子方驚飛蛺蝶
羣兒已説聚狻猊中宵猿墮頻摧木徹旦雞瘖重壓棲
只待新晴梅塢去青鞵未怯踏春泥
　　　大雪
大雪江南見未曽今年方始是嚴凝巧穿簾罅如相覔
重壓林梢欲不勝氊幄擲盧忘夜睡金覊立馬怯晨興
此生自笑功名晚空想黄河徹底氷
　　　雪中作
竹折松僵鳥雀愁閉門我亦擁貂裘已忘作賦遊梁苑
但憶衘枚入蔡州屬國飡氊真强項翰林煮茗自風流
明朝日暖君須記更看青鴛玉半溝
鬢毛無奈歲華催一笑登臨亦樂哉平地忽成三尺雪
遶湖何啻萬株梅雲山疊疊朝慿閣簾幙沉沉夜舉杯
節物鼎來方自此酥花綵勝待春回
　　　登東山
老慣人間歲月催强扶衰病上崔嵬生為柱國細事耳
死畫雲臺何有哉熟計提軍出青海未如喚客倒金罍
明朝日出春風動更看青天萬里開
　　　題庵壁
衰髪蕭疎雪滿巾君恩乞與自由身身并猿鶴為三口
家托煙波作四鄰十日風號未成雪一年梅發又催春
漁舟底用勤相覔本避浮名不避人
　　　山行過僧庵不入
垣屋參差竹塢深舊題名處懶重尋茶爐煙起知髙興
棊子聲踈識苦心淡日暉暉孤市散殘雲漠漠半川隂
長吟未斷清愁起已見横林宿暮禽
　　　閒中書事
病過新年逐日添清愁殘醉兩厭厭惜花萎去常遮日
待燕歸來始下簾堂上清風生玉麈澗中寒溜滴銅蟾
一生留滯君休嘆意望天公本自亷
一畝山園半畝池流年忽逮掛冠期賣花醉叟剥紅桂
種藥高僧寄玉芝午枕為兒哦舊句晚窻留客算殘棊
登庸䇿免多新報老子癡頑總不知
　　　窮居
半世倀倀信所之窮居仍抱暮年悲燒金術誤囊衣薄
種黍年凶酒味醨大厦萬間空有志後車千乗更無期
掩書常笑城南杜麻履還朝受拾遺
　　　西窻
西牕偏受夕陽明好事能來慰此情看畫客無寒具手
論書僧有折釵評薑宜山茗留閑啜豉下湖蓴喜共烹
酒䏑朱門非我事諸君小住聽松聲
　　　耕罷偶書
新溉東臯畝一鍾烏犍粗足事春農㶚橋風雪吟雖苦
杜曲桑麻興本濃老大斷非金谷友生存惟冀酒泉封
莫嘲野餉蕭條甚箭茁蓴絲亦且供
　　　小築
小築湖邊避俗囂幾年於此寓簞瓢雖無隠士子午谷
寧愧詩人丁卯橋羅雀門庭無俗駕縁雲磴路有歸樵
詩情酒興常相屬堪笑傍人說寂寥
　　　過鄰家戲作
久脫朝冠岸幅巾時時乗興過比鄰缾無儲粟吾猶樂
步有新船子豈貧醅甕香浮花露熟藥欄土潤玉芝
新相從覔笑真當勉又過浮生一歲春
　　　簡鄰里
今年意味報君知屬疾雖頻未苦衰獨坐冷齋如自訟
小鐫殘俸類分司閑撑野艇漁簔濕亂插山花醉㡌欹
有興行歌便終日逢人那識我為誰
　　　戱詠閑適
涉世心知百不能閉門懶出病相仍簞瓢味美如烹鼎
鄰曲人淳佀結繩半顆鴉殘墻外杏一枝鵲褭澗邊藤
蕭然掃盡彈冠興敢為詩情望武陵
　　　閑中頗自適戲書示客
髪猶半黑臉常紅老健應無似放翁烹野八珍邀父老
燒窮四和伴兒童剪紗新製簮花㡌乞竹寛編養鶴
籠巢許䕫龍竟誰是請君下語勿匆匆
　　　幽居述事四首
曾會蘭亭醉墮簮後身依舊住山隂琴傳數世漆文斷
鶴養多年丹頂深滌硯灘頭無漬墨吹簫月下有遺音
小詩戲述幽居事後有高人識此心
頽然掩戸不妨竒又賦幽居第二詩大藥鼎成令虎守
精思床穩用龜支壺中自喜乾坤别局上元知日月遲
更就羣童閑闘草人間何處不兒嬉
落葉平溝日滿廊幽居又賦第三章喜無俗事干靈府
恨不終年住醉鄉上樹榜船雖老健䟽泉移竹亦窮忙
山僧欲去還留話更盡西齋一炷香
舴艋東歸喜遂初頓拈枯筆賦幽居細燒柏子供清坐
明㸃松肪讀道書蒼爪嫩芽開露茗紅根小把瀹煙蔬
年來自許機心盡頗恠飛鷗自作疎
　　　杜叔高秀才雨雪中相過留一宿而别口誦此
　　　詩以送之
久客方知行路難闗山無際水漫漫風吹欲倒孤城逺
雪落如簁野寺寒暮挈衣囊投上室晨沽村酒掛驢鞍
文章一字無人識胷次徒勞萬巻蟠
　　　送陳懐叔赴上臯酒官却還都下
竒才初試發硎刀疋馬秋風到上臯地近雖同三輔重
時平無復五陵豪極知稳步煙霄路却要㣲知郡縣勞
歸去平津首開燕吐茵應復忤西曹
　　　送任夷仲太監
往者江淮未撤兵丹陽邂逅識耆英叩門偶綴諸公後
倒屣曾䝉一笑迎敢意癡頑成後死相從髣髴若平生
小詩話别初何有一段清愁伴艣聲
　　　書憤
白髪蕭蕭卧澤中秪慿天地鑒孤忠阨窮蘇武餐氈久
憂憤張巡嚼齒空細雨春蕪上林苑頽垣夜月洛陽宫
壯心未與年俱老死去猶能作鬼雄
鏡裏流年兩鬢殘寸心自許尚如丹衰遲罷試戎衣窄
悲憤猶争寶劍寒逺戍十年臨滴博壯圖萬里戰臯蘭
闗河自古無窮事誰料如今袖手看
　　　贈童道人蓋與予同甲子
吾儕之生乙巳年達者寥寥同比肩退士一生藜藿食
散人萬里江湖天忍貧不變我自許挾術自營君豈然
一事尚須煩布策幾時能具釣魚船
　　　贈徐相師
許負遺書果是非子慿何處說精微使君豈必如椰大
丞相元來要瓠肥袖闊日常籠短刺肩寒春未換單衣
半頭布袋挑詩巻也道游京賣術歸
　　　贈傅神水鑑
寫照今誰下筆親喜君分得卧雲身口中無齒難藏老
頰上加毛自有神誤遣汗青成國史未妨着句號山人
他時更欲求竒迹畫我溪頭把釣緍
　　　後寓嘆
貂蟬未必出兠鍪要是蒼鷹已下韝彭澤竟歸端為酒
輕車已老豈須侯千年精衛心平海三日於菟氣食牛
會與高人期物外摩挲銅狄㶚陵秋
　　　初歸雜詠
雪滿漁簔雨墊巾超然無處不清真胸中那可有一事
天下故應無兩人騎馬每行秋棧路喚船還渡暮江津
酒樓僧壁留詩遍八十年來自在身
齒豁頭童儘耐嘲即今爛飯用匙抄朱門謾設千杯酒
青壁寧無一把茅偶爾作官羞問馬頽然對客但稱猫
此時定向山中死不用磨錢擲卦爻
　　　龜堂獨坐遣悶
放逐還山入見春枯顱槁頂雪霜新大床不解除豪氣
凡眼安能識貴人食有淖糜猶足飽衣存短褐未全貧
北牕坐卧君無笑拈起烏藤㨗有神
　　　遣興
莫笑龜堂磊磈胷此中元可貯虚空尚饒靈運先成佛
那計辛毗不作公采藥偶逢丹井客買蓑因過玉霄翁
不須更問歸何許散髪飄然萬里風
　　　書興
占得溪山卜数椽飽經世故氣猶全入門明月真堪友
滿榻清風不用錢便死也勝千百輩少留更望二三年
湖橋酒美能來醉一棹何妨作水仙
　　　書齋壁
平生憂患苦縈纒菱刺磨成芡實圓天下不知誰竟是
古來唯有醉差賢過堂未悟鍾將釁睨柱誰知壁偶全
自笑為農行沒世尚如驚雁落空絃
　　　遣興
侯印從來非所圖赤丁子亦不容呼着低怯對新棊敵
量减愁添舊酒徒生世豈能常役役酣歌且復和嗚嗚
扁舟到處皆吾境莫問桐江與鏡湖
家住城南剡曲傍門前山色蘸湖光三朝執㦸悲年壯
二頃扶犁樂歲穰名姓已隨身共隠文辭終與道相忘
子孫勉守東臯業小甑吳粳底様香
　　　雜興
散髪林間萬事輕夢魂安穏氣和平只知秋菊有佳色
那問荒雞非惡聲達士招呼同嘯傲福人分付與功名
一篇説盡逍遥理始信蒙莊是達生
　　　嚴州贈姜梅山
故人玉骨已生苔(謂南/澗公)晚與君遊亦樂哉湖寺繫舟無
夢去京塵馳騎有詩來醉中不敢教兒誦看處常須盥
手開彈壓風光須健筆相期力斡萬鈞回
　　　寄姜梅山雷字詩
章臺官柳映宫槐寶馬蹄輕不動埃只恠好詩無與敵
誰知古學有從來江山常逐客帆逺歲月不禁衙鼓催
剰約東鄰投净社高情千載有宗雷
　　　病愈
倦榻呻吟每自哀占蓍來吉出餘災自能洗硯拂書几
時亦折花尋酒盃久類寒蛟潜岫穴忽如老馬噴風埃
霜晴爛熳東牕日一笑山坡訪早梅
　　　小疾兩日而愈
病骨羸然山澤臞故應行路笑形模記書身大似椰子
忍事癭生有瓠壺美酒得錢猶可致高人折簡孰能呼
不如净掃茅齋地臨看㣲香起瓦爐
　　　陳阜卿先生為兩浙轉運司考試官時秦丞相
　　　之孫以右文殿修撰來就試直欲首選阜卿得
　　　予文巻擢置第一秦氏大怒予明年既顯黜先
　　　生亦幾䧟危機偶秦公薨遂已予晚歲料理故
　　　書得先生手帖追感平昔作長句以識其事不
　　　知衰涕之集也
冀比當年浩莫分斯人一顧每空羣國家科第與風漢
天下英雄唯使君後進何人知大老横流無地寄斯文
自憐衰鈍辜真賞猶竊虛名海内聞
　　　雪夜感舊
江月亭前撶燭香龍門閣上䭾聲長亂山古驛經三折
小市孤城宿兩當晚歲猶思事鞍馬當時那信老耕桑
綠沉金鏁俱塵委雪灑寒燈淚數行
　　　憶昔
憶昔從戎出渭濵壺漿馬首泣遺民夜棲高冡占星象
晝上巢車望塞塵共道功名方迫逐豈知老病只逡巡
燈前撫巻空流涕何限人間失意人
　　　夢蜀
夢飲成都好事家新粧執樂鴈行斜赭肩郫縣千筒酒
照眼彭州百䭾花醉㡌傾欹歌未闋罸觥㶑灧笑方譁
霜鍾喚覺晨􁳟白自恠無端一念差
　　　湖上遇道翁乃峽中舊所識也
大罵長歌儘放顛時時一語却超然掃空百局無棊敵
倒盡千鍾是酒仙巴峽相逢如昨日山隂重見亦前縁
細思合辱先生友五十年來不負天
　　　贈道流
煙雲深處作生涯回首人間歲月賖留得朱顔慿緑酒
掃空白髪頼丹砂七絃指下冷冷久雙袖風中獵獵斜
他日相尋不知處㑹從漁父問桃花
　
　放翁詩選别集
