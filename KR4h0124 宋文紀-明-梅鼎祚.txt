#+TITLE: 宋文紀-明-梅鼎祚
#+DATE: 2018-05-12 10:21:01
#+SOURCE: github.com/kanripo/KR4h0124 master 5e0992c4                
欽定四庫全書　　　　　集部八
　宋文紀　　　　　　　　總集類
　　提要
　　　　(臣/)等謹案宋文紀十八巻明梅鼎祚編鼎祚
　　　　所輯八代文紀卷溢三百其版行者自皇霸
　　　　至西晉而止鼎祚沒後應天巡按御史張煊
　　　　寧國府知府周維新始為次第開雕而此集
　　　　先成故卷首獨有煊及維新序宋之文上承
　　　　魏晉清儁之體猶存下啟齊梁纂組之風漸
　　　　盛于八代之内居文質升降之闗雖渉雕華
　　　　未全綺靡觀鼎祚所録可以見風氣轉移日
　　　　趨日變之故焉其編纂之體略同漢晉中間
　　　　如廬山公九錫文和香方之類鉅細兼收義
　　　　取全備猶之䱇表頭責子羽諸作咸登前牒
　　　　不能以蕪累為譏惟宋公冊封九錫禪代諸
　　　　文既為晉人所撰自當附之于晉紀移而入
　　　　宋於例殊乖又司馬越女銘詞雖發自宋年
　　　　而撰由晉代附之簡末尤無取義是則編次
　　　　之疎矣乾隆四十三年三月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
宋文紀原序
宣城梅禹金先生博雅大儒也生平撰述無慮萬卷晚
節輯文紀一書肇端軒羲下訖陳隋旁羅二氏計卷三
百有竒洵通人之鴻裁文苑之鉅典矣禹金沒家貧不
能行其書後先好古者嘗節次付剞劂氏然自兩漢西
晉而止東晉宋齊以下諸紀未克盡傳頃奉簡書按部
宛陵讀而好之欲亟睹其全書以公海内廼蠲俸屬同
籍郡守周君夀之梓先成宋文紀十八巻而東晉諸紀
則復屬余宣令力任之殺青未竟嗣弁緒言兹以宋紀
既竣禹金之孫朗中伏謁請序乃先書其畧于簡端曰
論文者率尚秦漢退六朝似已不知世有升降文因有
盛衰六朝之不能為秦漢也猶商周之不能不秦漢也
彼漢之東則既衰矣况下此者乎嘗聞之黄虞淳而質
唐夏質而辨商周麗而雅楚漢侈而豔魏晉淺而綺宋
訛而新齊梁以還益靡靡難觀矣夫従質追新繇新趨
靡辟之岷江既導九𣲖横流雲英初奏鄭衛敓雅泝流
而忘源踵事而增華固其所也雖然以漢眎宋則高曾
也以魏晉眎宋則祖禰也以宋眎齊梁不翅弟畜之矣
葢宋之文追鑿經典附麗情質固過于形似而失之訛
要以衘華佩實推陳啟秀雋而不纎藻而不蕩上變兩
晉𤣥虚之習下駕梁陳輕險之風則宋似居六朝之介
而負前後之功咎焉且即以其世論之髙祖廓清績㡬
魏武元嘉善政化臻小康較諸蕭氏氣象差殊至若孝
武奮藻英多義慶著説標令劉穆傅亮經綸朝典希逸
蔚宗粉黼史冊康樂高江左之歩延之有君子之心葢
亦有可觀寀者焉奚必賓賓焉家天漢而人黄初哉禹金
㕘綜攟摭事辭條貫既精且博覽者試因兹紀披文論
世寧直一代典章文物之盛犂然列睂即其時治亂得
失之故亦洞如觀火矣然則又烏可不亟傳乎夫禮名
賢考遺文采風之事柱下之職也禹金業推代興宜在
著作之庭不幸巳矣當吾世而失賢者能無慨慕揚雄
云存則人亡則書文紀傳禹金不朽矣即昭代斐然之
業允其在兹余獲鋟其全書以充輶軒秘省之求良有
厚幸焉後之人善葆藏之以毋忘余逮周余諸君表章
之雅志哉時崇禎十年丁丑臘月八日賜同進士出身
文林郎巡按應天等處監察御史晉陽張煊書於姑孰
之端公堂
傳曰作者之謂聖述者之謂明聖如孔子猶曰述而不
作固知述之功比于作等耳後世綴文之士代有之若
夫整齊古今網羅佚失粲然成不刋之書葢亦罕矣梁
昭明之文選宋宋昉之文苑英華好古者師焉然選裁
而略苑贍而蕪他若柳宗直之西漢文類裂摘班書亡
當博物姚鉉之唐文粹吕祖謙之宋文鑑銓撮頗僃文
僅夲朝往古闕如未有首黄軒迄六代鴻篇单簡旁綴
並苞如今宛陵梅禹金先生文紀之完者也頃承乏出
守嘗獲而寓目焉夫其立例審比事覈則類史具衆體
縂羣碎則類集廣采冥搜裒選之遺摭集之缺則學該
詮綜同異區别時代獲麟楊隋更端唐宋則識辨於戯
斯謂集古之大成者耶惜巻冊浩衍刻夲迄晉而止宋
齊而下未傳也維新竊有意焉河東張公持斧按部篤
好是書下檄版行適與願㑹乃屬禹金之子士好覆挍
而壽之梓先成宋文紀十八巻公琬琰之文已弁端矣
維新何敢復贊一辭惟是公嘉恵之懿不可以巳而因
文撫世又烏能無遺感哉彼宋之襲霸江左﨑嶇戎馬
索虜訌于外簒奪舋于内師旅數興民力日攰然而甲
胄之士猶能捍圉而禦變衣冠之倫尚能含笑而吐辭
一代典文不盡榛棘今大明麗天豐芑舊地文治之隆
固宜炳焉與三代比何渠于宋而江淮之間騷然靡寧
班范之業鬱而不章然則讀是紀也豈能無振溺起衰
之慨乎惟公端紀貞憲威恵所敷罔不底定綏靖之餘
亟徴文獻美哉詩之所云文武吉甫者是矣夫古者官
其地必禮其賢者求其遺書語曰文翁倡其教相如為
之師今禹金不可作矣庻㡬讀其書知其人敢自負于
古良二千石之義乎是役也寧惟是禹金後人嘉與明
徳即維新亦藉手庶無溺職焉故不揆而叙其事于公
之后賜進士出身中憲大夫知直𨽻寧國府事前戸部
河南司郎中奉命搃理山西大同糧儲燕中周維新頓
首拜撰
欽定四庫全書
　宋文紀巻一　　　　　　明　梅鼎祚　編
　　武帝(姓劉名裕字徳輿彭城人楚元王交之後亊/晉安帝誅桓元歴位太尉相國封宋公進爵)
　　　(為王恭帝時簒晉國號宋都/建業在位三年廟號髙祖)
　　　討桓元移京邑檄(髙祖晉安帝初以破妖賊孫/恩為建武將軍下邳太守桓)
　　　　(元從兄脩以撫軍鎮丹徒以髙祖為中叅軍/及恩奔敗死衆推盧循為主髙祖復東征循)
　　　　(而元尋簒位遷安帝於尋陽髙祖還京口與/劉毅何無忌等起義兵討元衆推髙祖為盟)
　　　　(主移檄京邑大破賊軍元具舟浮江南走髙/祖鎮石頭立留臺官為使持節都督領軍將)
　　　　(軍徐州/刺史)
夫治亂相因理不常泰狡焉肆虐或值聖明自我大晉
陽九屢構隆安以來難結皇室忠臣碎於虎口貞良斃
於豺狼逆臣桓元陵虐人鬼阻兵荆郢肆暴都邑天未
亡難凶力繁興踰年之間遂傾皇祚主上播越流幸非
所神器沉淪七廟毁墜夏后之罹浞豷有漢之遭莽卓
方之於元未足為喻自元簒逆于今歴年亢旱彌時民
無生氣加以士庶疲於轉輸文武困於造築父子乖離
室家分散豈唯大東有杼軸之悲摽梅有傾筐之塈而
已哉仰觀天文俯察人事此而能久孰有可亡凡在有
心誰不扼腕(諱/)等所以叩心泣血不遑啓處者也是故
夕寐宵興援奬忠烈潜構﨑嶇險過履虎輔國將軍劉
毅廣武將軍何無忌鎮北主簿孟昶兖州主簿魏詠之
寧逺將軍劉道規龍驤將軍劉藩振威將軍檀憑之等
忠烈斷金精貫白日荷戈奮袂志在畢命益州刺史毛
璩萬里齊契掃定荆楚江州刺史郭昶之奉迎主上宫
于尋陽鎮北叅軍王元徳等並率部曲保據石頭揚武
將軍諸葛長民收集義士巳據歴陽征虜叅軍庾頥之
等潜相連結以為内應同力協規所在蜂起即日斬偽
徐州刺史安成王脩青州刺史宏首義衆既集文武争
先咸謂不有一統則事無以輯(諱/)辤不獲巳遂摠軍要
庶上慿祖宗之靈下罄義夫之力剪馘逋逆蕩清京輦
公侯諸君或世樹忠貞或身荷爵寵而並俛眉猾竪自
効莫由顧瞻周道寧不弔乎今日之舉良其㑹也(諱/)以
虚薄才非古人勢接於巳踐之機受任於既穨之運丹
誠未宣感慨憤躍望霄漢以永懷眄山川以増厲授檄
之日神馳賊廷
　　　平桓元上安帝乞正封賞奏(安帝反正至自江/陵髙祖上言封賞)
　　　　(於是尚書奏封唱義謀主鎮軍將軍劉/裕豫章郡公食邑萬戸餘封賞有差)
昔天禍皇室巨狡縱簒臣等義惟舊隸豫䝉國恩仰契
信順之符俯厲人臣之憤雖社稷之靈抑亦事由衆濟
其翼奬忠勤之佐文武畢力之士敷執在巳之謙用虧
國體之大輒攝衆軍先上同謀起義始平京口廣陵二
城臣及撫軍將軍毅等二百七十二人并後赴義出都
縁道大戰所餘一千五百六十六人又輔國將軍長民
故給事中王元徳等十人各一千八百四十八人乞正
封賞其西征衆軍須論集續上
　　　州郡請準土斷表(義熈九年髙祖自至江陵時/民居未一表請於是依界土)
　　　　(斷唯徐兖青三州居/晉陵者不在斷例)
臣聞先王制治九土攸序分境畫疆各安其居在昔盛
世人無遷業故井田之制三代以隆秦革斯政漢遂不
改富强兼并於是為弊然九服弗擾所託成舊在漢西
京大遷田景之族以實關中即以三輔為鄉閭不復係
之於齊楚自永嘉播越爰託淮海朝有匡復之算民懷
思本之心經畧之圖日不暇給是以寧民綏治猶有未
遑及至大司馬桓温以民無定本傷治為深庚戌土斷
以一其業于時財阜國豐實由于此自兹迄今綿歴年
載畫一之制漸用穨弛雜居流寓閭伍弗修王化所以
未純民瘼所以猶在臣荷重任恥責寔深自非改調解
張無以濟治夫人情滯常難與慮始所謂父母之邦以
為桑梓者誠以生焉終焉敬愛所託耳今所居累世墳
壟成行敬恭之誠豈不與事而至請準庚戌土斷之科
庶子本所𢎞稍與事著然後率之以仁義鼓之以威武
超大江而跨黄河撫九州而復舊土則戀本之志乃速
由于當年在始暫勤要終所以能易伏惟陛下垂矜萬
民憐其所失永懷鴻鴈之詩思隆中興之業既委臣以
國重期臣以寧濟若所啓合允請付外施行(杜氏通典/治作理隆)
(作崇斯作其九服弗優所託成舊二句在齊楚/下民作人子本所作存其本武作聲由作申)
　　　平長安上渾儀表(晉起居注義/熈十四年)
近于長安獲張衡所作渾儀玉圭歴代寳器久沉冦戎
謹奉陛下歸之天府
　　　請褒贈王鎮惡表(髙祖北伐以鎮惡為先鋒攻/䧟長安姚泓降留第二子桂)
　　　　(陽公義真鎮守鎮惡領安西司馬馮翊太守/委以扞禦之任義真中兵叅軍沈田子與鎮)
　　　　(惡不協為田子所殺時晉義熈十四/年也髙祖表奏左將軍青州刺史)
故安西司馬征虜將軍王鎮惡志節亮直機略明舉自
策名州府屢著誠績荆南遘釁勢據上流難興彊蕃憂
兼内侮鎮惡輕舟先邁神兵電臨旰食之虞一朝霧散
及王師西伐有事中原長驅洛陽肅清湖陜入渭之捷
指麾無前遂廓定咸陽俘執偽后克成之效莫與為疇
實扞城所寄國之方邵也近北敵遊魂冦掠渭北統率
衆軍曜威撲討賊既還奔還次涇上故龍驤將軍沈田
子忽發狂易奄加刃害忠勲未究受禍不圗痛恤兼至
惋悼無巳伏惟聖懷為之傷惻田子狂悖即巳備憲鎮
惡誠著艱難勲參前烈殊績未酬宜䝉追寵願敇有司
議其褒贈
　　　請追封孟龍符表(髙祖伐廣固以龍符為先鋒/軍達臨朐乗勝追逐為慕容)
　　　　(超所害贈徐州刺史/又表封臨沅縣男)
故龍驤將軍廣川太守孟龍符忠勇果毅隕身王事宜
䝉甄表以顯貞節聖恩嘉悼寵贈方州龍符投袂義初
前驅効命推鋒三㨗每為衆先及西剿桓歆北殄河朔
朝議爵賞未及施行㑹今北伐復統前旅臨朐之戰氣
冠三軍于時逆徒寔繁控弦掩澤龍符匹馬電躍所向
摧靡奮戈深入知死弗吝賊超奔遁依險烏聚大軍因
勢方軌長驅考其庸績豫叅濟不竊謂宜班爵土以褒
勲烈
　　　請加贈孫季髙表(季髙名處以字行為振武將/軍廣固之役先登有功又大)
　　　　(破盧循追至鬱林㑹病卒追贈龍驤/將軍南海太守復表贈交州刺史)
孫季髙嶺南之勲巳䝉褒贈臣更思惟盧循稔惡一紀
據有全域若今根本未拔投奔有所招合餘燼猶能為
虞縣師逺討方勤廟算而季髙汎海萬里投命洪流波
激電邁指日遄至遂奄定南海覆其巢窟使循進退靡
依輕舟逺迸曾不旬月妖凶殱殄蕩滌之功寔庸為大
徃年所贈猶為未優愚謂宜更贈一州即其本號庶令
忠勲不湮勞臣増厲
　　　沈田子長安戰功表(晉義熈十二年髙祖為太/尉北伐姚泓田子領别軍)
　　　　(從武闗入所向摧䧟得泓偽乗輿服御/髙祖表言安帝詔加慰勞長安遂平)
叅征虜軍事振武將軍扶風太守沈田子率領勁鋭背
城電激身先士卒勇冠戎陳奮寡對衆所向必摧自辰
及未斬馘千數泓喪旗棄衆奔還霸西咸陽空盡義徒
四合清蕩餘燼勢在跂踵
　　　晉安帝詔報
逋冦阻隘晏安假日舉斧函谷規延王誅群師勤王將
離寒暑公躬秉鈇鉞稜威首塗戎輅載脂則郊壘疉巻
崤陜甫踐則潼塞開扃姚泓窘逼棄城送死藍田偏師
覆之霸川甲首成林俘獲蔽野偽首奔迸華戎雲集積
紀逋冦旦夕夷殄
　　　嵩岳降瑞表(孫嚴/宋書)
沙門釋法義於嵩高廟所石壇下得玉璧三十二枚黄
金一餅符彩潤潔河南太守毛修之以靈岳降瑞送諸
神府
　　　奉晉武陵王司馬遵牋(遵字茂逺元帝/孫歴拜太保)
　　　　(遵為中領軍桓元簒朝廷密詔使摠攝萬機/加侍中大將軍時光禄勲丁承之左衛將軍)
　　　　(禇粲游擊將軍司馬秀役使官人為御史中/丞王楨之所糾察謝牋言辭怨憤承之造司)
　　　　(宜藏髙祖為領軍將/軍與遵牋並免官)
粲等備位大臣所懷必盡執憲不允自應據理陳訴而
横興怨忿歸咎有司宜加裁當以清風軌(沈約/宋書)
　　　與劉毅書(毅字希樂彭城沛人歴荆州刺史/武帝以貳于巳奏晉安帝誅之)
　　　　(毅南征盧循裕與毅書又遣毅從弟藩止之/毅大怒謂藩曰我以一時之功相推耳汝便)
　　　　(謂我不及劉裕也投/書于地與循戰敗)
吾往習擊妖賊曉其變態新獲姧利其鋒不可輕宜須
裝嚴畢與弟同舉(宋書/)
　　　同前(晉書為通鑑合/二書  一篇)
吾徃與妖賊戰曉其變態今修船垂畢將居前撲之剋
平之日上流之任皆以相委
　　　敕建威將軍孫季髙(孫處字季髙㑹稽/永興人以字行)
　　　　(盧循廣州守兵不以海道為防髙祖為宋公/遣季髙乗海奄至焚賊舟艦屠其城初咸以)
　　　　(海道艱逺必至為難且分徹見力二三非要/髙祖不從乃敕季髙受命而行如期尅捷)
大軍十二月之交必破妖冦卿今時當至廣州傾其巢
窟令賊奔走之日無所歸投(宋書/)
　　　與朱齡石函書(齡石字伯兒沛郡沛人/歴雍州刺史敵攻見害)
　　　　(髙祖與齡石密謀取蜀曰劉敬宣往年出黄/虎無功而退今以大衆自外水取成都疑兵)
　　　　(出内水此制敵之竒也因遣齡石為元帥率/寧朔將軍臧熹龍驤將軍朱林等發自江陵)
　　　　(别有函書全封齡石署函邊曰至白帝乃開/諸軍至自白帝發書倍道兼行譙縱果備内)
　　　　(水重兵戍涪城屯彭模夾水為城齡/石大破之譙縦奔于涪城而蜀平)
衆軍悉從外水取成都臧熹朱林於中水取廣漢使羸
弱乗髙艦十餘由内水向黄虎(宋書作羸/通鑑  老)
　　　遺韓延之書
　　　　(晉宗室司馬休之字季預譙敬王恬第三子/為平西將軍荆州刺史子文思出嗣譙郡王)
　　　　(在京師招集輕俠髙祖執送休之使自為其/所休之表廢文思并與髙祖書後結雍州刺)
　　　　(史魯宗之共誅執政休之子文寳兄子文祖/並於都賜死時延之為休之府録事叅軍有)
　　　　(幹用才能髙祖之故吏也髙祖親征休之未/至江陵密移延之書延之報之髙祖得書歎)
　　　　(息以示諸佐曰事人應如此兵敗/從休之奔姚興復奔魏休之道死)
文思事源逺近所知去秋遣康之送還司馬軍者推至
公之極也而了不遜愧又無表疏文思經正不反此是
天地之不容吾受命西討止其父子而巳彼土僑舊為
所驅逼一無所問往年郗僧施謝邵任集之等交構積
嵗専為劉毅謀主所以至此卿等諸人一時逼廹本無
纎釁吾處懷期物自有由來今在近路正是諸人歸身
之日若大軍登道交鋒接刃蘭艾吾誠不分故具示意
并示同懷諸人(宋書/)
　　　同前(晉書/)
文思事意逺近所知去秋遣康之送還司馬君者推至
公之極也而了無愧心久絶表疏此是天地所不容吾
受命西征止其父子而巳彼土僑舊為之驅逼一無所
問往年郗僧施謝劭任集之等交構積嵗専為劉毅規
謀所以至此今卿諸人一時逼廹本無纎釁吾虚懷期
物自有由來今在近路是諸賢濟身之日若大軍相臨
交鋒接刃蘭艾雜糅或恐不分故白此意併可示同懷
諸人
　　　韓延之報宋公書(延之字顯宗南陽赭陽人/入魏為虎牢鎮將魯陽侯)
承親率戎馬逺履西畿闔境士庶莫不遑駭何者莫知
師出之名故也今辱來疏始知以譙王前事良増歎息
司馬平西體國忠貞款愛待物當於古人中求耳以君
公有匡復之勲家國䝉賴推徳委誠每事詢仰譙王往
以微事見劾猶自表遜位况以大過而當嘿然耶但康
之前言有所不盡故重使胡道諮白所懷道未及返巳
奏表廢之所不盡者命耳推寄相與之懷正當如此有
何不可便興兵戈自義旗秉權以來四方方伯誰敢不
先相諮疇而逕表天子耶譙王為宰相所責文表廢之
經正何歸表使何因可謂欲加之罪其無辭乎劉(諱/)足
下海内之人誰不見足下此心而復欲欺誑國士天地
所不容在彼不在此矣來示言處懷期物自有由來今
伐人之君啗人以利真可謂處懷期物自有由來者矣
劉藩死於閭闔之内諸葛斃於左右之手甘言詫方伯
襲之以輕兵遂使席上靡款懷之士閫外無自信諸侯
以是為得算良可恥也貴府將佐及朝廷賢徳寄性命
以過日心企太平久矣吾誠鄙劣嘗聞道於君子以平
西之至徳寧可無授命之臣乎未能自投虎口比迹郗
任之徒明矣假令天長䘮亂九流混濁當與臧洪游於
地下不復多言(宋書駭惶駭魏書/作恠  混作渾)
　　　同前(晉書/)
聞親率戎馬逺履西畿闔境士庶莫不恇駭何者莫知
師出之名故也辱來疏始委以譙王前事良増歎息司
馬平西體國忠貞款懷待物以君有匡復之勲家國䝉
賴推徳委誠每事詢仰譙王往以微事見劾猶自遜位
况以大過而當默然也但康之前言有所不盡故重使
胡道申白所懷道未及反巳奏表廢之所不盡者命耳
推寄相與正當如此有何不可便及兵戈自義旗巳來
方伯誰敢不先相諮疇而徑表天子可謂欲加之罪其
無辭乎海内之士誰不見足下此心而復欲誑國士天
地所不容在彼不在此矣來言虚懷期物自有由來今
伐人之君啗人以利真可謂虚懷期物自有由來矣劉
藩死於閶闔之門諸葛斃於左右之手甘言詫語方伯
襲之以輕兵遂使席上靡款懷之士閫外無自信諸侯
以是為得算良可恥也吾誠鄙劣嘗聞道於君子以平
西之至徳寧可無授命之臣乎假令天長䘮亂九流渾
濁當與臧洪游於地下耳
　　　與臧燾書(燾字徳仁東莞莒人/歴太常光禄大夫)
　　　　(燾為太學博士叅右將軍何無忌軍事/隨府轉鎮南將軍髙祖鎮京口與燾書)
頃學尚廢弛後進頽業衡門之内清風輟響良由戎車
屢警禮樂中息浮夫近志情與事染豈可不敷崇墳籍
敦厲風尚此境人士子姪如林明發捜訪想聞令軌然
荆玉含寳要俟開瑩幽蘭懷馨事資扇發獨習寡悟義
著周典今經師不逺而赴業無聞非唯志學者鮮或是
勸誘未至邪想復𢎞之
　　　賜沈林子書(林子字敬士吳興武康人/歴河東太守輔國將軍)
　　　　(初髙祖為太尉以林子為叅軍及伐羌林子/叅征西軍事悉署三府中兵加建武將軍統)
　　　　(軍為前鋒攻姚泓偽東平公姚紹於潼闗紹/退走還保定城留偽將軍姚鸞精兵守嶮林)
　　　　(子銜枚夜襲屠其城/而坑其衆髙祖賜書)
頻再破賊慶快無譬既屢摧破想不復久耳
　　　與長沙王道憐書(道憐髙祖中/弟封長沙王)
　　　　(謝裕字景仁以字行歴仕左僕射與髙祖雅/相善申以婚姻及卒髙祖親臨哭之與道憐)
　　　　(書/)
謝景仁殞逝悲痛摧割不能自勝汝聞問惋愕亦不可
堪其氣體淹中情寄實重方欲與之共康庶務一旦至
此痛惜兼深往矣奈何當復奈何(並宋書/)
　　　江陵下書(髙祖既輔朝政後將軍劉毅西鎮江/陵頗有異圗因自表討毅誅之至江)
　　　　(陵下/書)
夫去弊拯民必存簡恕捨網修綱雖煩易理江荆彫殘
刑政多闕頃年事故綏撫未周遂令百姓疲匱嵗月滋
甚財傷役困慮不幸生彫殘之餘而不減舊刻剥徴求
不循政道宰蒞之司或非良幹未能菲躬儉茍求盈給
積習生常漸不知改近因戎役來涉二州踐境親民愈
見其瘼思欲振其所急䘏其所苦凡租税調役悉宜以
見戸為正州郡縣屯田池塞諸非軍國所資利入守宰
者今一切除之州郡縣吏皆依尚書定制實戸置臺調
癸夘梓材庚子皮毛可悉停省别量所出巴陵均折度
支依舊兵運原五嵗刑巳下凡所質録賊家餘口亦悉
原放
　　　江陵又下書(義熈十一年髙祖討荆州刺史司/馬休之休之衆潰奔江陵平下書)
此州積弊事故相仍民疲田蕪杼軸空匱加以舊章乖
昧事役頻苦童髦奪飬老穉服戎空戸從役或越紼應
召每永懷民瘼宵分忘寢誠宜蠲除苛政𢎞兹簡恵庶
令凋風弊政與事而新寧一之化成於朞月荆雍二州
西局蠻府吏及軍人年十二以還六十以上及扶飬孤
幼單丁大艱悉仰遣之窮獨不能存者給其長賑府州
久懃將吏依勞銓序并除今年租税
　　　北討下書(義熈十二年髙祖北討姚泓加領征/西將軍司豫二州刺史以世子為徐)
　　　　(兗二州刺/史下書)
吾倡大義首自本州克復皇祚遂建勲烈外夷勍敵内
清姦黨皆邦人州黨竭誠盡力之效也情若風霜義貫
金石今當奉辭西斾有事闗河弱嗣叨䝉復忝今授情
事纒綿可謂深矣頃軍國務殷刑辟未息眷言懷之能
不多歎其犯罪繫五嵗以還可一原遣文武勞滿未䝉
榮轉者便隨班序報
　　　辟召宗炳周續之書(髙祖開府下書並/辟太尉掾不起)
吾忝大寵思延賢彦而兎罝潛處考槃未臻側席丘園
良增虚佇南陽宗炳鴈門周續之並植操幽棲無悶巾
褐可下辟召以禮屈之
　　　原宥國内令(義熈十四年六月髙祖受/相國宋公九錫之命下令)
孤以寡薄負荷殊重守位奉藩危溢是懼朝恩隆泰委
美推功遂方軌齊晉擬議國典雖亮誠守分十稔于今
而成命弗廻百辟胥暨内外庶僚敦勉周至籍運來之
功參休明之迹乗菲薄之資同盛徳之事監寐永言未
知攸託隆祚之始思覃斯慶其赦國内殊死以下今月
二十三日昧爽以前悉皆原宥鰥寡孤獨不能自存者
人賜粟五斛府州刑罪亦同蕩然其餘詳依舊準
　　　徴戴顒韋元令(髙祖初命顒為太尉叅軍不/就宋國初建復下令並不起)
前太尉叅軍戴顒辟士韋元秉操幽遁守志不渝宜加
旌引以𢎞止退並可散騎侍郎在通直
　　　受禪告天策文
皇帝臣諱敢用𤣥牡昭告皇天后帝晉帝以卜世告終
厯數有歸欽若景運以命于(諱/)夫樹君宰世天下為公
徳充帝王樂推攸集越俶唐虞降暨漢魏靡不以上哲
格文祖元勲陟帝位故能大拯黔首垂訓無窮晉自東
遷四維不振宰輔憑依為日巳久難棘隆安禍成元興
遂至帝主遷播宗祀湮滅(諱/)雖地非齊晉衆無一旅仰
憤時難俯悼横流投袂一援則皇祀克復及危而能持
顛而能扶姦宄具殱僭偽必滅誠興廢有期否終有數
至於大造晉室撥亂濟民因藉時來寔尸其重加以殊
俗慕義重譯來庭正朔所暨咸服聲教至乃三靈垂象
山川告祥人神協祉嵗月滋著是以羣公卿士億兆夷
人僉曰皇靈降鑒於上晉朝款誠於下天命不可以久
淹宸極不可以暫曠遂逼羣議恭兹大禮猥以寡徳託
於兆民之上雖仰畏天威略是小節顧探永懷祗懼若
霣敬簡元辰升壇受禪告類上帝用酬萬國之情克隆
天保永祚于有宋惟明靈是饗(宋書紀志並載皇天志/作皇皇黎作首不振作)
(弗樹馮依作焉依主作王一援作一麾有數作必泰重/作勞庭作款協祉作和協探作深􁁊作厲日作辰情作)
(嘉/望)
　　　受禪追尊皇考為孝穆皇帝策(皇考郡/功曹翹)
維永初元年七月皇帝謹遣某官某奉策上皇考尊號
曰孝穆皇帝仰惟聖靈邈焉阻逺昔有周丕崇祚興昌
季其在魏晉亦申情禮所以聿追來孝所因者本謹稽
式上代考諸令准稱謂既極情典攸遂所以仰順天人
俯穆率土在心逺慕庶云有慰
　　　追尊皇妣為穆皇后策
維年月朔皇帝謹遣某官某奉策上皇妣尊號曰孝穆
皇后伏惟皇妣資坤厚之性體母儀之徳等美姜嫄齊
列任姒訓穆中閨化流自逺膺厯運之期饗兹天位謹
依前典敬奉大禮仰慕聖善之愛俯増蓼莪之思(並杜/氏通)
(典/)
　　　改元大赦詔(永初/元年)
夫世代迭興承天統極雖遭遇異塗因革殊事若乃功
濟區宇道振生民興廢所階異世一揆朕以寡薄屬當
艱運藉否終之期因士民之力用獲拯溺匡世撥亂安
國寧民業未半古功參曩烈晉氏以多難仍遘厯運巳
移欽若前王憲章令軌用集大命於朕躬惟徳匪嗣辭
不獲申遂祗順三靈饗兹景祚燔柴於南郊受終於文
祖猥當與能之期爰集樂推之運嘉祚肇開隆慶惟始
思俾休嘉恵兹兆庶其大赦天下改晉元熈二年為永
初元年賜民爵二級鰥寡孤獨不能自存者人穀五斛
逋租宿債勿復收其有犯鄉論清議贓汙淫盜一皆蕩
滌洗除與之更始長徒之身特皆原遣亡官失爵禁錮
奪勞一依舊準
　　　紹封晉勲臣詔(元年/六月)
夫微禹之感歎深後昆盛徳必祀道隆百世晉氏封爵
咸隨運改至於徳參微管勲濟蒼生愛人懷樹猶或勿
剪雖在異代義無冺絶降殺之儀一依前典可降始興
公封始興縣公廬陵公封柴桑縣公各千戸始安公封
荔浦縣侯長沙公封醴陵縣侯康樂公可即封縣侯各
五百戸以奉晉故丞相王導太傅謝安大將軍温嶠大
司馬陶侃車騎將軍謝元之祀其宣力義熈豫同艱難
者一依本秩無所減降
　　　平亂酬賞詔(元年/六月)
夫銘功紀勞有國之要典慎終追舊在心之所隆自大
業創基十有七載世路迍邅戎車嵗動自東徂西靡有
寧日實賴將帥竭心文武盡効寧内拓外迄用有成威
靈逺著冦逆消蕩遂當揖讓之禮猥饗天人之祚念功
簡勞無忘鑒寐凡厥誠勤宜同國慶其酬賞復除之科
以時論舉戰亡之身厚加復贈
　　　遣大使分行四方詔(元年/六月)
古之王者廵狩省方躬覽民物捜揚幽隠拯災䘏患用
能風澤遐被逺至邇安朕以寡闇道謝前哲因受終之
期託兆庶之上鑒寐屬慮思求民瘼才弱事艱苦無津
濟夕惕永念心馳遐域可遣大使分行四方旌賢舉善
問所疾苦其有獄訟虧濫政刑乖愆傷化擾治未允民
聴者皆當具以事聞萬事之宜無失厥中暢朝廷乃眷
之㫖宣下民壅隔之情
　　　増俸詔(元年/六月)
百官事殷俸薄禄不代耕雖國儲未豐要令公私周濟
諸供納昔減半者可悉復舊六軍見禄粗可不在此例
其餘官僚或自本俸素少者亦疇量増之
　　　省除刼科詔(元年/七月)
往者軍國務殷事有權制刧科峻重施之一時今王道
維新政和法簡可一除之還遵舊條反叛淫盜三犯補
冶士本謂一事三犯終無悛革主者頃多并數衆事合
而為三甚違立制之㫖普更申明
　　　復彭沛下邳三郡詔(元年/八月)
彭沛下邳三郡首事所基情義繾綣事由情奬古今所
同彭城桑梓本鄉加隆攸在優復之制宜同豐沛其沛
郡下邳可復租布三十年
　　　慶典原赦詔(元年八月追謚妃臧氏為敬/皇后太子為皇太子下詔)
朕承厯受終猥饗天命荷積善之祚藉士民之力率由
令範先后祗嚴宣訓七廟肇建情敬無違加以儲宫備
禮皇基彌固國慶家禮爰集旬日豈予一人獨荷兹慶
其見刑罪無輕重可悉原赦限百日以今為始先因軍
事所發奴僮各還本主若死亡及勲勞破免亦依限還
直
　　　衛䘏晉世陵塋詔(元年/八月)
晉世帝后及藩王諸陵守衛宜便置格其名賢先哲見
優前代或立徳著節或寧亂庇民墳塋未逺並宜洒掃
主者具條以聞
　　　叅詳衆議詔(元年閏/八月)
主者處案雖多所諮詳若衆官命議宜令明審自頃或
摠稱叅詳於文漫略自今有厝意者皆當指名其人所
見不同依舊繼啓
　　　停冬使詔(元年閏/八月)
諸處冬使或遣或不事役宜省可悉停唯元正大慶不
在其例郡縣遣冬使詣州及都督府亦停之
　　　除諸房廟詔(二年/四月)
淫祠惑民費財前典所絶可竝下在所除諸房廟其先
賢及以勲徳立祠者不在此例
　　　籌量杖罰詔(二年/六月)
杖罰雖有舊科然職務殷碎推坐相尋若皆有其實則
體所不堪文行而巳又非設罰之意可籌量觕為中否
之格
　　　寛兵制詔(二年/十月)
兵制峻重務在得宜役身死叛輒考傍親流遷彌廣未
見其極遂令冠帶之倫淪陷非所宜革以𢎞泰去其密
科自今犯罪充兵合舉戸從役者便付營押領其有戸
統及讁止一身者不得復侵濫服親以相連染
　　　興國學詔(三年/正月)
古之建國教學為先𢎞風訓世莫尚於此發䝉啓滯咸
必由之故爰自盛王迄于近代莫不敦崇學藝修建庠
序自昔多故戎馬在郊旍旗巻舒日不暇給遂令學校
荒廢講誦蔑聞軍旅日陳俎豆藏器訓誘之風將墜於
地後生大懼於墻面故老竊歎於子衿此國風所以永
思小雅所以懷古今王略逺届華域載清仰風之士日
月以冀便宜傅延胄子陶奬童䝉選備儒官𢎞振國學
主考詳舊典以時施行
　　　分立豫州詔(三年/二月)
豫州南臨江滸北接河洛民荒境曠轉輸艱逺撫莅之
宜各有其便淮西諸郡可立為豫州自淮以東為南豫
州
　　　省縣尉詔(太平/御覽)
百里之任總歸官長縣尉實效甚微其費不少二品縣
可置一尉而巳餘悉停省
　　　諸州開禁詔(蓺文/類聚)
少府前嵗所封諸州蘆荻可開以利民
　　　封族弟遵考為營浦侯詔(遵考從髙祖征伐歴/遷冠軍將軍晉帝遜)
　　　　(位别宫領兵防衛髙/祖即位下推恩之詔)
遵考服屬之親國戚未逺宗室無多宜䝉寵爵可封營
浦縣侯食邑五百戸
　　　追封外祖趙裔蕭卓詔(裔下邳僮人仕平原太/守女安嬪孝皇帝生髙)
　　　　(祖以産殂宋初追崇號謚卓蘭陵人仕洮陽/令女文夀為孝皇繼室髙祖為宋王稱太妃)
　　　　(及受禪尊為皇太后永初二年有司/奏贈懿卓其年又詔封開國縣侯)
推恩之禮在情所同故内樹宗子外崇后屬爰自漢魏
咸遵斯典外祖趙光禄蕭光禄名器雖隆茅土未建並
宜追封開國縣侯食邑五百戸
　　　有司請贈趙裔蕭卓奏
大孝之徳盛於榮親一人有慶光被萬國是以靈文寵
於西京夀張顯於隆漢故平原太守趙裔故洮陽令蕭
卓並外屬尊戚不逮休寵臣等仰述聖思逺稽舊章並
可追贈光禄大夫加金章紫綬裔命婦孫可豫章郡建
昌縣君卓命婦趙可吳郡夀昌縣君
　　　追封劉穆之王鎮惡詔(髙祖受禪思佐/命元勲下詔)
故侍中司徒南昌侯劉穆之深謀逺猷肇基王迹勲造
大業誠實匪躬今理運維新蕃屏並肇感事懷人實深
悽悼可進南康郡公邑三千戸故左將軍青州刺史王
鎮惡荆郢之捷尅剪放命北伐之勲參迹方叔念勤維
績無忘厥心可進龍陽縣侯増邑千五百戸
　　　封佐命功臣徐羨之等詔
散騎常侍尚書僕射鎮軍將軍丹陽尹徐羨之監江州
豫州之西陽新蔡諸軍事撫軍將軍江州刺史華容侯
王宏散騎常侍䕶軍將軍作唐男檀道濟中書令領太
子詹事傅亮侍中中領軍謝晦前左將軍江州刺史宜
陽侯檀韶使持節雍梁南北秦四州荆州之河北諸軍
事後將軍雍州刺史關中侯趙倫之使持節督北徐兖
青三州諸軍事征虜將軍北徐州刺史南城男劉懷慎
散騎常侍領太子左衛率新淦侯王仲徳前冠軍將軍
北青州刺史安南男向彌左衛將軍灄陽男劉粹使持
節南蠻校尉佷山子到彦之西中郎司馬南郡宜陽侯
張劭叅西中郎將軍事建威將軍河東太守資中侯沈
林子等或忠規逺謀扶讚𢎞業或肆勤樹績𢎞濟艱難
經始圖終勲烈惟茂並宜與國同休饗兹大賚羨之可
封南昌縣公宏可華容縣公道濟可改封永脩縣公亮
可建城縣公晦可武昌縣公食邑各二千戸韶可更増
邑二千五百戸仲徳可増邑二千五百戸懷慎彦之各
進爵為侯粹改封建安縣侯並増邑為千戸倫之可封
霄城縣侯食邑千戸劭可封臨沮縣伯林子可封漢夀
縣伯食邑六百戸開國之制率遵舊章
　　　封禇叔度詔(叔度晉末為廣州刺史破盧循餘/黨有功髙祖受命為右衛將軍甚)
　　　　(嘉之/下詔)
夫賞不遺勤則勞臣増勸爵必疇庸故在功咸達叔度
南北征討常管戎要西夏不䖍誠著嶺表可封番禺縣
男食邑四百戸
　　　徐廣封中散大夫詔
祕書監徐廣學優行謹歴位恭肅可中散大夫
　　　加沈林子輔國將軍詔(林子遭憂還東乗輿親/幸信使相望葬畢詔起)
　　　　(固辭/不許)
軍國多務内外須才前鎮西諮議建威將軍河東太守
沈林子不得遂其情事可輔國將軍
　　　追贈沈林子詔(林子永初三年薨時髙祖不豫/羣公恐上慟損竟不使知有司)
　　　　(率常/典也)
故輔國將軍沈林子器懷真審忠績允著才志未遂傷
悼在懷可追贈征虜將軍
　　　封外孫徐湛之詔(湛之父達之尚髙祖長女㑹稽/公主仕為振威將軍討司馬)
　　　　(休之於陣見害湛之幼孤/髙祖所愛永初三年詔封)
永興公主一門嫡長早罹辛苦外孫湛之特所鍾愛且
致節之𦙍情實兼常可封枝江縣侯食邑五百戸
　　　髙麗王璉百濟王映除授詔
使持節都督營州諸軍事征東將軍髙句驪王樂浪公
璉使持節督百濟諸軍事鎮東將軍百濟王映並執義
海外逺修貢職惟新告始宜荷國休璉可征東大將軍
映可鎮東大將軍持節都督王公如故三年加璉散騎
常侍贈督平州諸軍事
　　　倭讚除授詔
倭讚萬里修貢逺誠宜甄可賜除授
　　　臨終手詔
朝廷不須復有别府宰相帶揚州可置甲士千人若大
臣中任要宜有爪牙以備不祥人者可以臺見隊給之
有征討悉配以臺見軍隊行還復舊後世若有幼主朝
事一委宰相母后不煩臨朝仗既不許入臺殿門要重人
可詳給班劒
　　　紀功鼎銘(宋主劉裕晉永初三年從秦中還紀/功鑄一鼎於九江古篆書文曰  案)
　　　　(裕滅後秦在晉義熈十三年永初乃/其簒晉為宋年號也三年薨録誤)
沸秦洛伏大(漠鼎/録)
　　　宋國封建禪代詔策文(附/)
　　　為晉安帝進劉裕侍中車騎將軍詔(安帝義熈/元年正月)
　　　　(江陵平天子反正二月詔加鎮軍將軍劉裕/為侍中車騎將軍都督中外諸軍事固讓不)
　　　　(受參傅亮傳云髙祖登庸之始文筆皆是記/室  軍滕演北征廣固悉委長史王誕自此)
　　　　(後至於受命表策/文誥皆亮辭也)
古稱大者天地其次君臣所以列貫三辰神人代序諒
理本於造昧而運周於萬葉故盈否時襲四靈通其變
王道或昧貞賢拯其危天命所以永固人心所以攸穆
雖夏周中傾賴靡申之績恭倫載竊實二代是維或乗
資籍號或業隆異世猶詩書以之休詠記策用為美談
未有因心撫民而誠發理應援神器於巳淪若在今之
盛者也朕以寡昧遭家不造越自遘閔屬當屯極逆臣
桓元乗釁縦慝窮凶恣虐滔天猾夏遂誣罔人神肆其
簒亂祖宗之基既湮七廟之饗胥殄若墜淵谷未足斯
譬皇度有晉天縦英哲使持節都督揚徐兖豫青冀幽
并江九州諸軍事鎮軍將軍徐青二州刺史忠誠天亮
神武命世用能貞明協契義夫響臻故順聲一唱二溟
巻波英風振路宸居清翳暨冠軍將軍毅輔國將軍無
忌振武將軍道規舟旗遄邁而元凶傳首回戈疉揮則
荆漢霧廓俾宣元之祚永固於嵩岱傾基重造再集於
朕躬宗廟歆七百之祐皇基融載新之命念功惟徳永言
銘懷固巳道冠開闢獨絶終古書契以來未之前聞矣
雖則功髙靡尚理至難文而崇庸命徳哲王攸先者將
以𢎞道制治深闗盛衰故伊望膺殊命之錫桓文饗備
物之禮况宏徴不世顧邈百代者宜極名器之隆以光
大國之盛而領軍謙虚自衷誠㫖屢顯朕重逆仲父乃
所以愈彰徳美也鎮軍可進位侍中車騎將軍都督中
外諸軍事使持節徐青二州刺史如故顯祚大邦啓兹
疆宇
　　　封豫章郡公加號詔(義熈二年十月論匡復功/封唱義謀主鎮軍將軍劉)
　　　　(裕為豫章郡公天子重申前令加侍中進號/車騎將軍固讓三年二月天子遣兼太常葛)
　　　　(籍授/公策)
有扈滔天夷羿乗釁亂節干紀實撓皇極賊臣桓元怙
寵肆逆乃摧傾華霍倒拔嵩岱五嶽既夷六地易所公
命世英縦藏器待時因心資敬誓雪國恥慨憤陵夷誠
發宵寐既而嵗月屢遷神器巳逺忠孝幽寄實貫三靈
爾乃介石勝機宣契畢舉訴蒼天以為正揮義旅而一
驅奔鋒數百勢烈激電百萬不能抗限制路日直植城
遂使衝鯨潰流暴鱗奔漢廟勝逺加重氛載滌二儀廓
清三光返照事遂永代功髙開闢理微稱謂義感朕心
若夫道為身濟猶縻厥爵况乃誠徳俱深勲冠天人者
乎是用建兹邦國永祚山河言念載懷匪云足報往欽
哉俾屏余一人長弼皇晉流風垂祚暉烈無窮其降承
嘉策對敭朕命
　　　封劉裕為宋公詔(義熈十二/年十月)
夫嵩岱配極則乾道増輝藩岳作屏則帝王成務是以
夏殷資昆彭之伯有周倚齊晉之輔鑒諸前典儀刑萬
代翼治扶危靡不由此太尉公命世天縦齊聖廣淵明
燭四方道光宇宙爰自棐忱初廸則投懃王國妖蝥孔
熾則功存社稷固以四維是荷萬邦攸賴者矣暨桓元
僣逆傾蕩四海公深秉大節靈武霆震𢎞濟朕躬再造
王室每惟勲徳銘於厥心遂北清海岱南夷百越荆雍
稽服庸岷順軌剋黜方難式遏冦虐及阿衡王猷班序
内外仰興絶風傍嗣逸業秉禮以整俗遵王以垂訓聲
教逺被無思不洽爰暨木居海處之酋被髪雕題之長
莫不忘其陋險九譯來庭此葢播諸徽策靡究其詳者
也曩者永嘉不綱諸夏幅裂終古帝居淪胥戎羯永言
園陵率土同慕公明發遐慨撫機電征親董侯伯稜威
致討旗旝首塗則八表響震偏師先路則多壘雲徹舊
都載清五陵復禮百城屈膝千落影從自篇籍所載生
民以來勲徳懋功未有若此之盛者也昔周吕佐叡聖
之主因三分之形把旄仗鉞一時指麾皆大啓疆宇跨
州兼國其在桓文方兹尤儉然亦顯被寵章光錫殊品
况乃獨絶百代顧邈前烈者哉朕每𢎞鑒古訓思遵令
圖以公深秉冲挹用闕大禮天人引領于兹六載况今
禹迹齊軌九隩同文司勲抗策普天増佇遂公髙挹大
愆國章三靈眷屬朕實祗懼便宜顯達羣望允崇盛典
其進位相國摠百揆揚州牧封十郡為宋公備九錫之
禮加璽綬逺遊冠位在諸侯王上加相國緑綟綬
　　　宋公九錫策文
朕以寡昧仰纘洪基夷羿乗釁蕩覆王室越在南鄙遷
於九江宗祀絶饗人神無位提挈羣凶寄命江滸則我
祖宗之業奄墜於地七百之祚剪焉既傾若陟淵海罔
知攸濟天未絶晉誕育英輔振厥弛維再造區㝢興亡
繼絶俾昏作明元勲至徳朕實賴焉今將授公典策其
敬聴朕命乃者桓元肆僣滔天冺夏拔本塞源傾倒六
位庶僚俛眉四方莫䘏公精貫朝日氣凌霄漢奮其靈
武大殱羣慝剋復皇邑奉帝歆神此公之節始於勤王
者也授律羣后泝流長騖薄伐峥嶸獻捷南郢大憝折
首羣逆畢夷三光旋采舊物反正此又公之功也出藩
入輔𢎞兹保弼阜財利用繁殖生民編戸嵗滋疆宇日
啓導徳明刑四境有截此又公之功也鮮卑負衆僣盜
三齊狼噬冀青䖍劉沂岱介恃遐阻仍為邊毒公蒐乗
秣駟敻入逺疆衝櫓四臨萬雉俱潰竊號之人顯戮司
冦拓土三千申威龍漠此又公之功也盧循妖凶伺隙
五嶺乗虚肆逆侵覆江豫旍拂寰内矢及王城朝野䘮
沮莫有固志家獻徙卜之計國議遷都之規公乗轅南
濟義形於色嶷然内湛視險若夷攄略運竒英謨不世
狡冦窮衂䘮旗宵遁俾我畿甸拯於將墜此又公之功
也追奔逐北揚旍江濆偏旅浮海指日遄至番禺之功
俘級萬數左里之捷魚潰鳥散元凶逺迸傳首萬里海
南肅清荒服來款此又公之功也劉毅叛渙負舋西夏
陵上罔主志肆姧暴附麗協黨扇蕩王畿公御軌以刑
消之不日蒼兕電泝神兵風掃罪人斯得荆衡清晏此
又公之功也譙縦怙亂冦竊一隅王化阻閡三巴淪溺
公指命偏師授以良圗凌波浮湍致届井絡僣豎伏鑕
梁岷革偃此又公之功也馬休魯宗阻兵内侮驅率二
方連旗稱亂公投袂星言斫其上略江津之師勢踰風
電廻斾沔川實繁震懾二叛奔迸荆雍來蘇𤣥澤浸育
温風潜被此又公之功也永嘉不競四夷擅華五都幅
裂山陵幽辱祖宗懷沒世之憤遺氓有匪風之思公逺
齊伊宰納隍之仁近同小白滅亡之恥鞠旅陳師赫然
大號分命羣帥北狥司兖許鄭風靡鞏洛載清偽牧逆
藩交臂請罪百年榛穢一朝掃濟此又公之功也公有
康宇内之勲重之以明徳爰初發迹則竒謨冠古電擊
彊妖則鋒無前對聿寧東畿大造黔首若乃草昧經綸
化融於嵗計扶危静亂道固於苞桑辨方正位納之軌
度蠲削煩苛較若畫一淳風美化盈塞宇宙是以絶域
獻琛遐夷納貢王略所宣九服率從雖文命之東漸西
被咎繇之邁於種徳何以尚兹朕聞先王之宰世也庸
勲尊賢建侯胙土褒以寵章崇其徽物所以協輔皇家
永隆藩屏故曲阜光啓遂荒徐宅營丘表海四履有聞
其在襄王亦賴匡霸又命晉文備物光錫惟公道冠前
烈勲髙振古而殊典未加朕甚懵焉今進授相國以徐
州之彭城沛蘭陵下邳淮陽山陽廣陵兖州之髙平魯
泰山十郡封公為宋公錫兹𤣥土苴以白茅爰定爾居
用建冢社昔晉鄭啟藩入作卿士周召保傅出總二南
内外之重公實兼之命使持節太尉尚書左僕射晉寧
縣五等男湛授相國印綬宋公璽紱使持節兼司空散
騎常侍尚書陽遂鄉侯泰授宋公茅土金虎符第一至
第十左竹使符第一至第十左相國位無不摠禮絶朝
班居常之名宜與事革其相國摠百揆去録尚書之號
上送所假節侍中中外都督太傅太尉印綬豫章公印
策進揚州牧領征西將軍司豫北徐雍四州刺史如故
公紀綱禮度萬國是式乗介蹈方罔有遷志是以錫公
大輅戎輅各一𤣥牡二駟公抑末敦本務農重積采蘩
實殷稼穡惟阜是用錫公衮冕之服赤舄副焉公閑邪
納正移風改俗陶鈞品物如樂之和是用錫公軒懸之
樂六佾之舞公宣美王化導揚休風華夷企踵逺人胥
萃是用錫公朱戸以居公官方任能網羅幽滯九臯辤
野髦士盈朝是用錫公納陛以登公當軸處中率下以
義式遏冦讎清除苛慝是用錫公虎賁之士三百人公
明罰恤刑庶獄詳允放命干紀罔有攸縦是用錫公鈇
鉞各一公龍驤鳳矯咫尺八紘括囊四海折衝無外是
用錫公彤弓一彤矢百盧弓十盧矢千公温恭孝思致
䖍禋祀忠肅之志儀刑萬方是用錫公秬鬯一卣珪瓚
副焉宋國置丞相以下一遵舊儀欽哉其祗服徃命茂
對天休簡恤庶邦敬敷顯徳以終我髙祖之嘉命(南史/霄漢)
(作虹蜺奉帝歆神作奉歆神祇生民作黎元無狼噬冀/青䖍劉沂岱二句毒作害駟作馬俱潰下又無竊號之)
(人二句王城下無朝野䘮沮二句不日下無蒼兕/電泝二句清晏作寧晏來蘇下無𤣥澤浸育二句)
　　　進宋公為宋王詔
朕聞先王之蒞天下也上則大寳以尊徳下則建侯以
褒功是以成勲告就文命有𤣥圭之錫四海來王姬旦
饗龜䝉之封夫翼聖宣績輔徳𢎞猷禮窮元賞寵章希
世况明保沖昧獨運陶鈞者哉朕以不徳遭家多難雲
雷作屯夷羿竊命失位京邑遂播蠻荆艱難卑約制命
凶醜相國宋公天縱睿聖命世應期誠貫三靈大節宏
發拯朕躬於巢幕廻靈命於巳崩固巳道窮北面暉格
八表者矣及外積全國之勲内累戡黎之伐芟夷彊妖
之始藴崇姧猾之源顯仁藏用之道六府孔修之績莫
不雲行雨施能事畢舉諒巳方軌於三五不容於典策
者焉自永嘉䘮師綿踰十紀五都分崩然正朔時暨唯
三秦懸隔未之暫賔至令羌人襲亂淫虐三世資百二
之易守恃函谷之可闗廟算韜略不謀之日久矣公命
世撫運闡曜威靈内研諸侯之慮外致上天之罰故能
倉兕甫訓則許鄭風偃鉦鉞未指則瀍洛霧披俾舊闕
之陽復集萬國之軫東京父老重睹司𨽻之章俾朕負
扆髙拱而保大洪烈是用逺鑒前典延即羣謀敬授殊
錫光啓疆字乗馬之制有陋舊章徽稱之美未窮上爵
豈足以顯報懋功允塞民望藩輔王畿長轡六合者乎
實以公每秉謙徳卑不可踰難進之道以寵為戚是故
降損盛制且有後命也自兹迄今洪勲彌劭稜威九河
魏趙底服廻轅崤潼連城氷泮遂長驅灞滻懸旍龍門
逆賊姚泓係頸就擒百稔梗穢滌於崇朝祖宗遺憤雪
於一旦涉禹之迹方行天下至於海外罔有不服功固
萬世其寧惟永豈金石雅頌所能讚揚實可以告於神
明勒銘嵩岱者巳朕又聞之周道方逺則鸑鷟鳴岐二
南播徳則麟騶呈瑞自公大號初發爰暨告成靈祥炳
煥不可勝紀豈伊素雉逺至嘉禾近歸而巳哉朕每仰
鑒𤣥應俯察人謀進惟道勲退惟國典豈得遂公冲挹
而久藴盛策便宜敬行大禮允副幽顯之望其進宋公
爵為王以徐州之海陵東安北琅邪北東莞北東海北
譙北梁豫州之汝南北潁川北南頓凡十郡益宋國其
相國揚州牧領征西將軍司豫北徐雍四州刺史如故
　　　晉恭帝禪宋詔(恭帝元熈二年六月傅亮承髙/祖密㫖諷帝禪位草詔請書帝)
　　　　(欣然操筆曰桓元之時重為劉公所延/今日之事本所甘心乃書赤紙為詔)
夫天造草昧樹之司牧所以陶鈞三極統天施化故大
道之行選賢與能隆替無常期禪代非一族貫之百王
由來尚矣晉道陵遲仍世多故爰暨元興禍難既積至
三光貿位冠履易所安皇播越宗祀墮冺則我宣元之
祚永墜於地顧瞻區域剪焉巳傾相國宋王天縦聖徳
靈武秀世一匡頽運再造區夏故以興滅繼絶舟航淪
溺矣若夫仰在璿璣㫄穆七政薄伐不庭開復疆宇遂
乃三俘偽主開滌五都雕顔卉服之鄉龍荒朔漠之長
莫不廻首朝陽沐浴𤣥澤故四靈效瑞川岳啓圗嘉祥
雜遝休應炳著𤣥象表革命之期華裔注樂推之願代
徳之符著乎幽顯瞻烏爰止允集明哲夫豈延康有歸
咸熈告謝而巳哉昔火徳既微魏祖底績黄運不競三
后肆勤故天之厯數實有攸在朕雖愚闇昧於大道永
鑒廢興為日巳久念四代之髙義稽天人之至望予其
遜位别宫歸禪於宋一依唐虞漢魏故事
　　　禪策
咨爾宋王夫𤣥古權輿悠哉邈矣其詳靡得而聞爰自
書契降逮三五莫不以上聖君四海止戈定大業然則
帝王者宰物之通器君道者天下之至公也昔在上葉
深鑒兹道是以天禄既終唐虞弗得傳其嗣符命來格
舜禹不獲全其謙所以經緯三才澄斥彛化作範振古
垂風萬葉莫尚於兹自是厥後歴代彌劭漢既嗣徳於
放勛魏亦方軌於重華諒巳協謀乎人鬼而以百姓為
心者也昔我祖宗欽明辰居其極而明晦代序盈虧有
期翦商兆禍非唯一世曽是弗尅矧伊在今天之所廢
有自來矣惟王體上聖之姿包二儀之徳明齊日月道
合四時乃者社稷傾覆王拯而存之中原蕪梗又濟而
復之自負固不賔干紀放命肆逆滔天竊據萬里靡不
潤之以風雨震之以雷霆九伐之道既敷八法之化自
理豈伊博施於民濟斯黔庶固以義洽四海道威八荒
者矣至於上天垂象四靈效徴圖䜟之文既明人神之
望巳改百工歌於朝庶民頌於野億兆抃踊傾佇惟新
自非百姓樂推天命攸集豈伊在予所得獨専是用仰
祗皇靈俯順羣議敬禪神器授帝位於爾躬大祚告窮
天禄永終於戯王其允執其中敬遵典訓副率土之嘉
願恢洪業於無窮時膺休祐以答三靈之眷望
　　　禪宋璽書
葢聞天生蒸民樹之以君帝皇寄世實公四海崇替係
於勲徳升降存乎其人故有國必亡十年著其數代謝
無常聖哲握其符昔在上世三聖係軌疇咨四嶽以𢎞
揖讓惟先王之有作永垂範于無窮及劉氏致禪實堯
是法有魏告終亦憲兹典我世祖所以撫歸運而順人
事乗利見而定天保者也而道不常泰戎夷亂華䘮我
洛食蹙國江表仍遘否運淪沒相因逮于元興遂傾宗
祀幸賴神武光天大節宏發匡復我社稷重造我國家
惟王聖徳欽明則天光大應期誕載明保王室内紓國
難外播宏略誅大憝于漢陽逋僣盜于沂渚澄氛西岷
肅清南越再清江湘拓定樊沔若乃永懷區宇思一聲
教王師首路則伊洛澄流稜威崤潼則華嶽褰靄偽酋
銜璧咸陽即序雖彞器所銘詩書所詠庸勲之盛莫之
與二也遂偃武修文誕敷徳政八統以馭萬民九職以
刑邦國思兼三王以施四事故能信著幽顯義感殊方
自歴世所賔舟車所暨靡不謳歌仁徳抃舞來庭朕每
敬惟道勲永察符運天之厯數實在爾躬是以五緯升
度屢示除舊之迹三光協數必昭布新之祥圗䜟禎瑞
皎然斯在加以龍顔英特天授殊姿君人之表煥如日
月傳稱惟天為大惟堯則之詩云有命自天命此文王
夫或躍在淵者終饗九五之位勲格天地者必膺大寳
之業昔土徳告沴傳祚于我有晉今厯運改卜永終于
兹亦以金徳而傳于宋仰四代之休義鑒明昏之定期
詢于羣公爰逮庶尹咸曰休哉罔違朕志今遣使持節
兼太保散騎常侍光禄大夫澹兼太尉尚書宣範奉皇
帝璽綬受終之禮一如唐虞漢魏故事王其允荅人神
君臨萬國時應靈祉酬于上天之眷命
　　駱達
　　　陳天文符䜟奏(宋武帝既受晉禪/太史令駱達奏陳)
去義熈元年至元熈元年十月太白星晝見經天凡七
占曰天下革民更王異姓興義熈元年至元熈元年十
一月朔日有蝕之凡四皆蝕從上始臣民失君之象也
義熈十一年五月三日彗星出天市其芒埽帝坐天市
在房心之北宋之分野得彗柄者興此除舊布新之徴
義熈七年七月二十五日五虹見於東方占曰五虹見
天子黜聖人出義熈七年八月十一日新天子氣見東
南十二年北定中原崇進宋公嵗星裵回房心之間大
火宋之分野與武王克殷同得嵗星之分者應王也十
一年以來至元熈元年月行失道恒北入太微中占月
入太微廷王入為主十三年十月鎮星入太微積留七
十餘日到十四年八月十日又入太微不去到元熈元
年積二百餘日占鎮星守太微亡君之戒有立王有徙
王十四年五月十七日茀星出北斗魁中占曰星茀北
斗中聖人受命十四年七月二十九日彗星出太微中
彗柄起上相星下芒尾漸長至十餘丈進埽北斗及紫
微中占曰彗星出太微社稷亡天下易政入北斗帝宫
空一占天下得召人召人聖主也一曰彗孛紫微天下
易主十四年十月一日熒惑從入太微鉤巳至元年四
月二十七日從端門出積屍留二百六日繞鎮星熒惑
與鎮星鉤巳天廷天下更紀十四年十二月嵗太白辰
裵回居斗牛之間經旬斗牛厯數之起占曰三星合是
謂改立元熈元年十二月二十四日四黑龍登天易傳
曰冬龍見天子亡社稷大人應天命之符金雌詩云大
火有心水抱之悠悠百年是其時火宋之分野水宋之
徳也金雌詩又曰云出而兩漸欲舉短如之何乃相岨
交哉亂也當何所唯有隠巖殖禾黍西南之朋困桓父
兩云𤣥字也短者云祚短也巖隠不見唯應見谷殖禾
谷邊則聖諱炳明也易曰西南得朋故能困桓父也劉
向䜟曰上五盡寄致太平草付合成集羣英前句則陛
下小諱後句則太子諱也十一年五月西明門地陷水
涌出毁門扉閾西者金鄉之門為水所毁此金徳將衰
水徳方興之象也太興中民於井中得棧鐘上有古文
十八字晉自先帝至今數滿十八年義熈八年太社生
桑明尤著者也夫六亢位也漢建安二十五年一百九
十六年而禪魏魏自黄初至咸熈二年五十六年而禪
晉晉自太始至今元熈二年一百五十六年三代數窮
咸以六年
　　少帝(名義符小字車兵武帝長子在位二年多過/失廢為營陽王徐羨之等使人弑之于吳)
　　　決獄詔(少帝初立時徐羨/之為司空下詔)
平理獄訟政道所先朕哀荒在疚未堪親覽司穴工尚書
令可率衆官月一決獄
　　　追贈陽瓚詔(尚書令傅亮議瓚家在彭城宜即/以入臺絹粟賜給文士顔延之為)
　　　　(誄/焉)
故寧逺司馬濮陽太守陽瓚滑臺之逼厲誠固守投命
均節在危無撓古之忠烈無以加之可追贈給事中并
存䘏遺孤以慰存亡
　　　吐谷渾阿犲授爵詔(景平中阿犲遣使獻方/物少帝詔報未及拜受)
吐谷渾阿犲介在遐表慕義可嘉宜有寵任今酬其來
款可督塞表諸軍事安西將軍沙州刺史澆河公
　　　詔髙麗王高璉
　　　　(少帝景平二年璉遣長史/詣闕獻方物遣使慰勞之)
皇帝問使持節散騎常侍都督營平二州諸軍事征東
大將軍髙句驪王樂浪公纂戎東服庸績繼䡄厥恵既
彰款誠亦著踰遼越海納貢本朝朕以不徳忝承鴻緒
永懷先蹤思覃遺澤今遣謁者朱邵伯副謁者王邵子
等宣㫖慰勞其茂康恵政永隆厥功式昭往命稱朕意
焉(宋書/)
　
　
　
　
　
　
　
　
　宋文紀巻一
欽定四庫全書
　宋文紀巻二　　　　　　明　梅鼎祚　編
　　文帝(名義隆小字車兒武帝第三子初封宜都王/少帝廢徐羨之等迎立在位三十年為太子)
　　　(劭所弑廟號太祖江/左之治稱元嘉焉)
　　　答羣臣勸進令(文帝初封宜都王為湘州刺史/景平二年七月少帝廢奉迎入)
　　　　(奉皇統行臺至江陵侍中臣琇/等上表勸進王令答八月即位)
皇運艱弊數鍾屯夷仰惟崇基感尋國故永慕厥躬悲
慨交集賴七百祚永股肱忠賢故能休否以泰天人式
序猥以不徳謬降大命顧巳兢悸何以克堪輒當暫歸
朝廷展哀陵寢并與賢彦申寫所懷望體其心勿為辭
費
　　　侍中臣琇散騎常侍臣嶷之中書監尚書令䕶
　　　軍將軍建城縣公臣亮左衛將軍臣景仁給事
　　　中游擊將軍龍鄉縣侯臣隆越騎校尉都亭侯
　　　臣綱給事黄門侍郎臣孔璩之散騎侍郎臣劉
　　　思考員外散騎侍郎臣潘盛中書侍郎臣何尚
　　　之羽林監封陽縣開國侯臣蕭思話長兼尚書
　　　左丞徳陽縣侯臣孫康吏部郎中騎都尉臣張
　　　茂度儀曹郎中臣徐長琳倉部郎中臣庾俊之
　　　都官郎中臣袁洵等勸進表
臣聞否泰相革數窮則變天道所以不諂卜世所以靈
長乃者運距陵夷王室艱晦九服之命靡所適歸髙祖
之業將墜于地賴基厚徳深人神同奬社稷以寧有生
獲乂伏惟陛下君徳自然聖明在御孝悌著於家邦風
猷宣於蕃牧是以徴祥雜沓符瑞㸌輝宗廟神靈乃睠
西顧萬邦黎獻望景託生臣等忝荷朝列豫充將命復
集休明之運再覩太平之業行臺至止瞻望城闕不勝
喜悦鳬藻之情謹詣門拜表以聞
　　　訊刑詔(太祖即阼有司奏車駕/依舊臨華林園聴詔曰)
政刑多所末悉可如先二公推訊
　　　大使廵行四方詔(元嘉三/年二月)
夫哲王宰世廣達四聰猶廵嶽省方採風觀政所以情
偽必審幽遐罔滯王澤無擁九臯有聞者也朕以寡薄
猥纘洪緒雖永念治道志存昧旦願言傅巖發想宵寐
而丘園之秀藏器未臻物情民隠尚隔視聴乃眷區域
輟寢忘飱今氛祲驅蕩宇内寧晏旌賢𢎞化於是乎始
可遣大使廵行四方其宰守稱職之良閨蓽一介之善
詳悉列奏勿或有遺若刑獄不䘏政治乖謬傷民害教
者具以事聞其髙年鰥寡幼孤六疾不能自存者可與
郡縣優量賑給博採輿誦廣納嘉謀務盡銜命之㫖俾
若朕親覽焉
　　　同前(裴松之傳云元嘉三年誅司徒徐羨之等/分遣大使廵行天下松之為國子博士及)
　　　　(袁渝等十餘人並兼/散騎常侍班宣詔書)
昔王者廵功羣后述職不然則有存省之禮聘頫之規
所以觀民立政命事考績上下偕通遐邇咸被故能功
昭長世道歴逺年朕以寡闇屬承洪業寅畏在位昧于
治道夕惕惟憂如臨淵谷懼國俗陵頽民風凋偽眚厲
違和水旱傷業雖勤躬庶事思𢎞攸宜而機務惟殷顧
循多闕政刑乖謬未獲具聞豈誠素弗孚使羣心莫盡
納隍之愧在予一人以嵗時多難王道未一卜征之禮
廢而未修眷彼氓庶無忘欽䘏今使兼散騎常侍渝等
申令四方周行郡邑親見刺史二千石官長申述至誠
廣詢治要觀察吏政訪求民隠旌舉操行存問所疾禮
俗得失一依周典每各為書還具條奏俾朕昭然若親
覽焉大夫君子其各悉心敬事無惰乃力其有咨謀逺
圗謹言中誠陳之使者無或隠遺方將敬納良規以補
其闕勉哉勗之稱朕意焉
　　　丹徒蠲租詔(四年二月行幸丹/徒謁京陵三月詔)
丹徒桑梓綢繆大業攸始踐境永懷觸念罔極昔漢章
南廵加恩元氏况情義二三有兼曩日思播遺澤酬慰
士民其蠲此縣今年租布五嵗刑以下皆悉原遣登城
三戰及大將家隨宜隠䘏
　　　災戒求言詔(五年/正月)
朕恭承洪業臨饗四海風化未𢎞治道多昧求之人事
鑒寐惟憂加頃隂陽違序旱疫成患仰惟災戒責深在
予思所以側身剋念議獄詳刑上答天譴下恤民瘼羣
后百司其各獻讜言指陳得失勿有所諱
　　　經理河南詔(太祖踐阼便有志北略元嘉七年/三月下詔遣使告魏主燾河南舊)
　　　　(是宋土今當修復不闗河北長/沙王義欣出鎮彭城摠統羣帥)
河南中國多故湮沒非所遺黎荼炭每用矜懷今民和
年豐方隅無事宜時經理以固疆埸可簡甲卒五萬給
右將軍到彦之統安北將軍王仲徳兖州刺史竺靈秀
舟師入河驍騎將軍段宏精騎八千直指虎牢豫州刺
史劉徳武勁勇一萬以相掎角後將軍長沙王義欣可
權假節率見力三萬監征討諸軍事便速備辦月内悉
發
　　　申務節儉詔(八年/三月)
自頃軍役殷興國用増廣資儲不給百度尚繁宜存簡
約以應事實内外可通共詳思務令節儉
　　　勸農詔(八年閏/六月)
自頃農桑惰業遊食者衆荒萊不闢督課無聞一時水
旱便有罄匱不深存務本豐給靡因郡守賦政方畿縣
宰親民之主宜思奬訓導以良規咸使肆力地無遺利
耕蠶樹藝各盡其力若有力田殊衆嵗竟條名列上
　　　遣使益梁交廣詔(九年/六月)
益梁交廣境域幽遐治宜物情或多偏擁可更遣大使
廵求民瘼
　　　内外薦舉詔(十二年/四月)
周宗以寧實由多士漢室之隆亦資得人朕寤寐樂賢
為日巳久而俊哲難階明揚莫効用令遺才在野管庫
虚朝永懷前載慚徳深矣夫舉爾所知宣尼之篤訓貢
士任官先代之成准便可宣敕内外各有薦舉當依方
銓引以觀厥用
　　　優減租役詔(十七年/十一月)
前所給揚南徐二州百姓田糧種子兖兩豫青徐諸州
比年所寛租穀應督入者悉除半今半有不收處都原
之凡諸逋債優量申減又州郡估税所在市調多有煩
刻山澤之利猶或禁斷役召之品遂及稚弱諸如此類
傷治害民自今咸依法令務盡優允如有不便即依事
别言不得茍趣一時以乖隠䘏之㫖主者明加宣下稱
朕意焉
　　　建學詔(十九年/正月)
夫所因者本聖哲之逺教本立化成斆學之為貴故詔
以三徳崇以四術用能納諸義方致之軌度盛王祖世
咸必由之永初受命憲章𢎞逺將陶鈞庶品混一殊風
有詔典司大啓庠序而頻遘屯夷未及修建永瞻前猷
思敷鴻烈今方隅乂寧戎夏慕嚮廣訓胄子實惟時務
便可式遵成規闡揚景業
　　　崇奉孔聖詔(十九年/十二月)
胄子始集學業方興自微言泯絶逝將千祀感事思人
意有慨然奉聖之𦙍可速議繼襲於先廟地特為營造
依舊給祠直令四時饗祀闕里往經冦亂黌校殘毁并
下魯郡修復學舍採召生徒昔之賢哲及一介之善猶
或衛其丘壟禁其芻牧况尼父徳表生民功被百代而
墳塋荒蕪荆棘弗剪可蠲墓側數戸以掌洒掃魯郡上
民孔景等五戸居近孔子墓側蠲其課役供給洒掃并
種松栢六百株
　　　籍田詔(二十年/十二月)
國以民為本民以食為天故一夫輟稼飢者必及倉廪
既實禮節以興自頃在所貧罄家無宿積賦役暫偏則
人懐愁墊嵗或不稔而病乏比室誠由政徳弗孚以臻
斯弊抑亦耕桑未廣地利多遺宰守微化導之方萌庶
忘勤分之義永言𢎞濟明發載懷雖制令亟下終莫懲
勸而坐望滋殖庸可致乎有司其班宣舊條務盡敦課
遊食之徒咸令附業考覈勤惰行其誅賞觀察能殿嚴
加黜陟古者躬耕帝籍敬供粢盛仰瞻前王思遵令典
便可量處千畆考卜元辰朕當親率百辟致禮郊甸庶
幾誠素將被斯民
　　　霖雨周給詔(二十一/年六月)
霖雨彌日水潦為患百姓積儉易致乏匱二縣官長及
營署部司各隨統檢實給其柴米必使周悉
　　　督種麥詔(二十一/年七月)
比年穀稼傷損淫亢成災亦由播殖之宜尚有未盡南
徐兖豫及揚州浙江西屬郡自今悉督種麥以助闕乏
速運彭城下邳郡見種委刺史貸給徐豫土多稻田而
民間専務陸作可符二鎮履行舊陂相率修立并課墾
闢使及來年凡諸州郡皆令盡勤地利勸導播殖蠶桑
麻紵各盡其方不得但奉行公文而巳
　　　策試賜帛詔(二十三年九月車駕幸國/子學策試諸生十月下詔)
庠序興立累載胄子肄業有成近親策試覩濟濟之美
緬想洙泗永懷在昔諸生答問多可採覽教授之官並
宜沾賚賜帛各有差
　　　詔羣臣(二十三年魏冦兖青徐三州遂及清/河殺掠甚衆太祖思𢎞經畧詔羣臣)
吾少覽篇籍頗愛文義游𤣥翫采未能息巻自纓紼世
務情兼家國徒存日昃終有慙徳而區宇未一師饉代
有永言斯瘼彌于其慮加疲疾稍増志隨時往屬思之
功與事而廢殘虐游魂齊民塗炭乃眷北顧無忘𢎞拯
思摠羣謀掃清逋逆感慨之來遂成短韻卿等體國情
深亦當義篤其懷也詩曰季父鑒禍先辛生識機始崇
替非無徴興廢要有以自昔淪中畿儵焉盈百祀不覩
南雲隂但見北風起亂極治必形塗泰由積否方欲滌
遺氛矧乃穢邊鄙眷言悼斯民納隍良在巳逝將振宏
羅一麾同文軌時乎豈再來河清難久俟駘駟安扄步
騏驥志千里梁傅畜義心伊相抱深恥賞契將誰寄要
之二三子無令齊晉朝取愧鄒魯士
　　　賜京邑二縣詔(二十五/年正月)
比者氷雪經旬薪粒貴踊貧弊之室多有窘罄可檢行
京邑二縣及營署賜以柴米
　　　講武詔(二十五/年二月)
安不忘危經世之所同治兵教戰有國之恒典故服訓
明恥然後少長知禁頃戎政雖修而號令未審今宣武
場始成便可尅日大習衆軍當因校獵肄武講事
　　　謁京陵大赦普加贍䘏詔(二十六年二月幸丹/徒謁京陵三月五月)
　　　　(並下/詔)
朕違北京二十餘載雖云密邇瞻塗莫從今因四表無
塵時和嵗稔復獲拜奉舊塋展罔極之思饗讌故老申
追逺之懷固以義兼於桑梓情加於過沛永言慷慨感
慰實深宜聿宣仁恵覃被率土其大赦天下復丹徒縣
僑舊今嵗租布之半行所經縣蠲田租之半二千石官
長並勤勞王務宜有沾錫登城三戰及大將戰亡墜沒
之家老病單弱者普加贍䘏
　　　募移京口詔(二十六/年三月)
京口肇祥自古著符近代衿帶江山表裏華甸經塗四
達利盡淮海城邑髙明土風淳壹苞摠形勝實唯名都
故能光宅靈心克昌帝業頃年岳牧遷回軍民徙散廛
里廬宇不逮往日皇基舊鄉地兼藩重宜令殷阜式崇
形望可募諸州樂移者數千家給以田宅并蠲復
　　　丹徒存䘏故舊詔(二十六/年五月)
吾生於此城及盧循肆亂害流兹境先帝以桑梓根本
實同休戚復以䝉稚猥同艱難情義繾綣夷險兼備舊
物遺蹤猶存心目嵗月不居逝踰三紀時人故老與運
零落眷惟既往倍深感嘆可捜訪于時士庶文武今尚
存者具以名聞人身巳亡而子孫見在優量賜賚之(零/太)
(平御覽/作遷)
　　　亂後撫民詔(二十七年七月寧朔將軍王元謨/北伐攻滑臺不克為魏所敗諸將)
　　　　(多被殺明年二月/自盱眙退還下詔)
玁狁孔熾難及數州睠言念之寤寐興悼凶羯痍挫迸
跡逺奔彫傷之民宜時振理凡遭冦賊郡縣令還復居
業封屍掩骼賑贍飢流東作方始務盡勸課貸給之宜
事從優厚其流寓江淮者並聴即屬并蠲復租調
　　　大舉北討詔(元嘉二十七年魏主燾率衆冦汝/南攻圍懸瓠虜掠甚多其年大舉)
　　　　(北/討)
敵近雖摧挫獸心靡革驅逼遺氓復規竊暴比得河朔
秦雍華戎表疏歸􁀙困棘跂望綏拯潛相糾結以候王
師并陳芮芮此春因其來掠掩襲巢窟種落畜牧所亡
大半連嵗相持于今未觧又猜虐互發親黨誅殘根本
危敝自相殘殄芮芮間使適至所説並符逺輸誠款誓
為掎角遐邇注情既宜赴奬且水雨豐澍舟檝流通經
略之㑹實在兹日可遣寧朔將軍王元謨率太子步兵
校尉沈慶之鎮軍諮議叅軍申坦等戈船一萬前驅入
河使持節督青冀幽三州徐州之東安東莞二郡諸軍
事輔國將軍青冀二州刺史霄城侯蕭斌推三齊之鋒
為之統帥持節都督徐兖青冀幽五州豫州之梁郡諸
軍事鎮軍將軍徐兗二州刺史武陵王駿摠四州之衆
水陸並驅太子左衛率始興縣五等侯臧質勒東宫禁
兵統驍騎將軍安復縣開國侯王方回建武將軍安蠻
司馬新康縣開國男劉康祖右軍參軍事梁坦步騎十
萬逕造許洛使持節督豫司雍秦并五州諸軍事右將
軍豫州刺史領安蠻校尉南平王鑠悉荆河之師方軌
繼進東西齊舉宜有董一使持節侍中都督揚南徐二
州諸軍事太尉領司徒録尚書太子太傅國子祭酒江
夏王義恭徳望兼崇風略遐被即可三府文武并被以
中儀精卒出次徐方為衆軍節度别府司空府使所督
諸鎮各遣虎旅數道争先督梁南北秦三州諸將事綏
逺將軍西戎校尉梁南北秦三州刺史秀之統輔國將
軍楊文徳宣武將軍巴西梓潼二郡太守劉宗宏連旗
深入震盪汧隴䕶軍將軍封陽縣開國侯蕭思話部龍
驤將軍支坦寧逺將軍竟陵太守南陵縣開國侯劉徳
願籍荆雍之勁攬羣師之鋭宜由武闗稜威震􁰩指授
之宜委司空義宣議量
　　　優䘏六州詔(二十九/年正月)
經冦六州居業未能仍值災澇飢困荐臻可速符諸鎮
優量救䘏今農事行興務盡地利若須田種隨宜給之
　　　酬奬河朔歸義詔(二十九/年五月)
惡稔身滅戎醜常數敵人窮凶著于自昔未勞資斧巳
伏天誅子孫相殘親黨離貳闗洛偽帥並懷内款河朔
遺民注誠請効拯溺蕩穢今其㑹也可符驃騎司空二
府各部分所統東西應接歸義建績者隨勞酬奬
　　　長沙王道憐等配饗太廟詔(道憐髙祖中弟從/戰有功元嘉九年)
　　　　(詔/)
古者明王經國司勲有典平章以馭徳刑班瑞以疇功
烈銘徽庸于鼎彞配祫祀于清廟是以從饗先王義存
商誥祭于大蒸禮著周典自漢迄晉世崇其文王猷既
昭幽顯咸秩先王經緯天地撥亂受終駿命爰集光宅
區宇雖聖明淵運三靈允協抑亦股肱翼亮之勤祈父
宣力之効故使持節侍中都督南徐兖二州揚州之晉
陵京口諸軍事太傅南徐兗二州刺史長沙景王故侍
中大司馬臨川烈武王故司徒南康文宣公穆之侍中
衛將軍開府儀同三司録尚書事揚州刺史華容縣開
國公宏使持節散騎常侍都督江州豫州西陽新蔡晉
熈四郡軍事征南大將軍開府儀同三司江州刺史永
脩縣開國公道濟故將軍青州刺史龍陽縣開國侯鎮
惡或履道廣流秉徳冲邈或雅量髙劭風鑒明逺或識
唯知正才略開邁或文徳以熈帝載武功以隆景業固
以侔蹤姬旦方軌伊召者矣朕以寡徳纉戎鴻緒每惟
道勲思遵令典而太常未銘從祀尚闕鑒寐欽屬永言
深懷便宜敬是前式憲兹嘉禮勒功天府配祭廟庭俾
示徽章垂美長世茂績逺猷永傳不朽
　　　長沙景王等配享廟庭詔(元嘉九年二/月  南史)
故太傅長沙景王故大司馬臨川烈武王故司徒南康
文宣公穆之衛將軍華容公宏征南大將軍永脩公道
濟故左將軍龍陽侯鎮惡或履道廣深執徳冲邈或雅
量髙劭風鑒明逺或識凖𢎞正才略開邁咸文徳以𢎞
帝載武功以隆景業而太常未銘從祀闕享寤寐屬慮
永言興懷便宜配祭廟庭勒功天府
　　　追崇臨川王道規詔(道規髙祖少弟征荆廣/有功太祖下詔追崇)
褒崇道勲經國之盛典尊親追逺因心之所隆故侍中
大司馬臨川烈武王體道欽明至徳淵邈叡哲自天孝
友光備爰始協規則翼贊景業陵威致討則克剪梟鯨
逮妖逆交侵方難孔棘勢踰累棊人無固志王神謨獨
運靈武宏發輯寧内外誅覆羣凶固巳化被江漢勲髙
微管逺猷侔于二南英雄邁于兩獻者矣朕幼䝉殊愛
徳廕特隆豐恩慈訓義深情戚永惟仁範感慕纒懷今
當擁移寢祐初祀西夏思崇嘉禮式備徽章庶以昭宣
風度允副幽顯其追崇丞相加殊禮鸞輅九旒籌屋左
纛給節鉞前後部羽葆鼓吹虎賁班劒百人侍中如故
　　　追復廬陵王義真封詔(元嘉/元年)
前廬陵王靈柩在逺國封墮替感惟拱慟情若貫割王
體自至極地戚屬尊豈可令情禮永淪終始無寄可追
復先封特遣奉迎并孫脩華謝妃一時俱還言増摧哽
　　　追崇廬陵王義真詔(元嘉三年誅徐/羨之等下詔)
故廬陵王含章履正英哲自然道心内昭徽風遐被遭
時多難志匡權逼天未悰禍運鍾屯險羣凶肆醜専竊
國柄禍心潜構釁生不圖朕每永念讎恥含痛内結尊
養姦慝情理未申今王道既亨政刑始判宣昭國體於
是乎在可追崇侍中大將軍王如故為慰寃魂少申悲
憤
　　　追贈張約之詔(初以疏諫廢廬/陵王見誅詳後)
乃者權臣陵縦兆亂基禍故吉陽令張約之抗疏矢言
至誠慷慨遂事屈羣醜殞命遐疆志節不申感焉兼至
昔闗老奏書見紀漢策閻纂獻規荷榮晉代考其忠槩
參迹前蹤宜加旌顯式揚義烈可贈以一郡賜錢十萬
布百匹
　　　與彭城王義康書(義康小字車子/武帝子領司徒)
　　　　(謝述字景先陳郡陽夏人為義康驃騎長史/領南郡太守先是述從兄曜為義康長史䘮)
　　　　(官述代之太祖與義康書義/康入相述又為司徒左長史)
今以謝述代曜其才應詳練著于歴職故以佐汝汝始
親庶務而任重事殷宜寄懷羣賢以盡弼諧之美想自
得之不俟吾言也
　　　詔録尚書彭城王義康
　　　　(沈邵字道輝林子之子襲駙馬/都尉㑹彊弩將軍缺上詔義康)
沈邵人身不惡吾與林子周旋異常可以補選(文帝/中詔)
　　　與義康詔
　　　　(顔延之轉太子中庶子領步兵校尉辭意激/揚每犯權要出為永嘉太守甚怨憤乃作五)
　　　　(君詠以述竹林七賢山濤王戎以貴顯被黜/詠嵇康云鸞翮有時鎩龍性誰能馴詠阮籍)
　　　　(云物故不可論途窮能無慟詠阮咸云屢薦/不入官一麾乃出守詠劉伶云韜精日沈飲)
　　　　(誰知非荒宴葢自序也劉湛及義康以其辭/㫖不遜大怒欲黜為逺郡文帝與義康詔乃)
　　　　(以光禄勲車仲逺代之於是/延之屛居不豫人間者七載)
降延之為小邦不政有謂其在都邑豈動物情罪過彰
著亦士庶共悉直欲選代令思愆里閭猶復不悛當驅
往東土乃志難恕自可隨事録治殷劉意咸無異也(殷/景)
(仁劉湛史令一作今南史作宜/令乃志  作乃至録治作録之)
　　　賜義康書
　　　　(義康既専摠朝權事決自巳太祖疾嘗危殆/使義康具顧命以告劉湛及殷景仁湛曰天)
　　　　(下艱難詎是幼主所御義康景仁並不答而/主簿孔𦙍秀等輒就尚書議曹索晉咸康末)
　　　　(立康帝舊事義康不知也及疾豫微聞之收/劉湛等義康上表遜位㑹稽長公主就宴集)
　　　　(載拜稽首請其生命因慟哭上亦流涕即封/所飲酒賜義康并賜書後坐范曄謀立賜死)
會稽姉飲宴憶弟所餘酒今封送(並宋書所所餘酒/南史作  飲餘)
　　　與江夏王義恭書(義恭/見後)
　　　　(義恭涉獵文義驕奢不節元嘉六/年為荆州既出鎮太祖與書誡之)
汝以弱冠便親方任天下艱難家國事重雖曰守成實
亦未易隆替安危在吾曹耳豈可不感尋王業大懼負
荷今既分張言集未日無由復得動相規誨宜深自砥
礪思而後行開布誠心厝懷平當親禮國士友接佳流
識别賢愚鑒察邪正然後能盡君子之心收小人之力
汝神意爽悟有日新之美而進徳脩業未有可稱吾所
以恨之而不能巳巳者也汝性褊急袁太妃亦説如此
性之所滯其欲必行意所不在從物回改此最弊事宜
應慨然立志念自裁抑何至丈夫方欲贊世成名而無
斷者哉今粗疏十數事汝别時可省也逺大者豈可具
言細碎復非筆可盡禮賢下士聖人垂訓驕侈矜尚先
哲所去豁達大度漢祖之徳猜忌褊急魏武之累漢書
稱衛青云大將軍遇士大夫以禮與小人有恩西門安
于矯性同美關羽張飛任偏同弊行巳舉事深宜鑒此
若事異今日嗣子幼䝉司徒便當周公之事汝不可不
盡祗順之理茍有所懷密自書陳若形迹之間深宜慎
䕶至于爾時安危天下決汝二人耳勿忘吾言今既進
袁太妃供給計足充諸用此外一不須復有求取近亦
具白此意惟脱應大餉致而當時遇有所乏汝自可少
多供奉耳汝一月日自用不可過三十萬若能省此益
美西楚殷曠常宜早起接對賔侣勿使留滯判急務訖
然後可入問訊既睹顔色審起居便應即出不須久停
以廢庶事也下日及夜自有餘閒府舍住止園池堂觀
略所諳究計當無須改作司徒亦云爾若脱於左右之
宜須小小回易當以始至一治為限不煩紛紜日求新
異凡訊獄多決當時難可逆慮此實為難汝復不習殊
當未有次第訊前一二日取訊簿宻與劉湛輩共詳大
不同也至訊日虚懷博盡慎無以喜怒加人能擇善者
而從之美自歸巳不可専意自決以矜獨斷之明也萬
一如此必有大吝非唯訊獄君子用心自不應爾刑獄
不可擁滯一月可再訊凡事皆應慎密亦宜豫敕左右
人有至誠所陳不可漏泄以負忠信之款也古人言君
不密則失臣臣不密則失身或相讒構勿輕信受每有
此事當善察之名器深宜慎惜不可妄以假人昵近爵
賜尤應裁量吾於左右雖為少恩如聞外論不以為非
也以貴陵物物不服以威加人人不厭此易達事耳聲
樂嬉游不宜令過摴蒱漁獵一切勿為供用奉身皆有
節度竒服異器不宜興長汝嬪侍左右巳有數人既始
至西未可怱怱復有所納
　　　又誡(南史共/前一篇)
宜數引見佐史非唯臣主自應相見相見不數則彼我
不親不親則無因得盡人人不盡復何由知其衆事廣
引視聴既益開博於言事者又差有地也
　　　又答
　　　　(義恭鎮江陵以劉湛為南蠻校尉領府軍長/史行府州事湛次子琰於江陵病卒湛求自)
　　　　(送䘮還都義恭亦為之陳請太祖答之康湛/字宏仁栁子歴丹陽尹以黨彭城王義  賜)
　　　　(死/)
吾亦得湛啓事為之酸懷乃不欲茍違所請但汝弱年
新涉庶務八州殷曠専斷事重疇諮委杖不可不得其
人量算二三未獲便相順許今答湛啓權停彼葬頃朝
臣零落相係寄懷轉寡湛實國器吾乃欲引其令還直
以西夏任重要且停此事耳汝慶賞黜罰豫闗失得者
必宜悉相委寄
　　　又
　　　　(義恭性甚狷隘年又漸長欲專政事每為湛/所裁主佐之間嫌隙遂構太祖密遣使詰讓)
　　　　(并使深加諧緝義恭具陳湛無居下之禮雖/奉詔㫖頗有怨言上友于素篤欲加柔順乃)
　　　　(詔/之)
事至於此甚為可歎當今乏才委授巳爾宜盡相彌縫
取其可取棄其可棄汝疏云泯然無際如此甚佳彼多
猜不可令萬一覺也汝年巳長漸更事物且羣情矚望
不以幼昧相期何由故如十嵗時動止諮問但當今所
専必是小事耳亦恐量此輕重未必盡得彼之疑怨兼
或由此耶
　　　又書
　　　　(敵南渡河滑臺虎牢諸城竝為所没司州刺/史尹冲戍虎牢及滎陽太守崔模抗節不降)
　　　　(投塹死太祖與義恭書冲字子順/天水冀人先為姚興吏部郎南歸)
尹冲誠節志槩繼蹤古烈以為傷惋不能巳巳
　　　又詔
　　　　(何尚之歴尚書令太子詹事致仕於方山著/退居賦以明所守詔書敦勸太祖又與義恭)
　　　　(詔義恭具答/尚之復攝職)
今朝賢無多且羊孟尚不得告謝尚之任遇有殊便未
宜申許耶(羊孟謂羊元/元保孟顗)
　　　義恭答奏
尚之清忠貞固歴事惟允雖年在縣車而體獨克壯未
相申許下情所同
　　　賜南郡王義宣中詔(義宣武帝子自/江陵舉兵敗誅)
　　　　(初武帝以荆州上流形勝遺詔諸子次第居/之及文帝時次當義宣以其人才素短用衡)
　　　　(陽王義季而以義宣為南徐州㑹稽公主為/言乃移荆州先賜中詔勤自課厲政事修理)
師䕶以在西久比表求還出内左右自是經國常理亦
何必其應於一往今欲聴許以汝代之䕶雖無殊績潔
巳節用通懷期物不恣羣下此信未易非唯聲著西土
朝野以為美談在彼巳有次第為士庶所安論者乃謂
未議遷之今之回換更在欲為汝耳汝與䕶年時一輩
各有其美物議亦互有少劣若今向事脱一減之者既
於西夏交有巨礙遷代之譏非歸責於吾矣復當為䕶
怨非但一誚而巳也如此則公私俱損為不可不先共
善詳此事亦易勉耳無為使人動生乖論(師䕶義季小/字  互一作)
(各乖一/作評)
　　　又
　　　　(義宣鎮荆州魏南侵義宣慮冦/至欲奔上明及虜退太祖詔之)
善修民務不須營潛逃計也
　　　詔報衡陽王義季(義季/見後)
　　　　(義季素嗜酒自彭城王義康廢後遂為長夜/之飲略少醒日太祖累加詰責義季引愆陳)
　　　　(謝上詔/報之)
誰能無過改之為貴耳此非唯傷事業亦自損性命世
中比比皆汝所諳近長沙兄弟皆縁此致故將軍蘇徽
耽酒成疾旦夕待盡吾試禁斷并給藥膳至今能立此
自是可節之物但嗜者不能立志裁割耳晉元帝人主
尚能感王導之諫終身不復飲酒汝既有美尚加以吾
意殷勤何至不能慨然深自勉厲乃復須嚴相割裁坐
諸紜紜然後少止者幸可不至此一門無此酣酒汝於
何得之臨書歎塞(徽南史/作徴)
　　　又詔
　　　　(義季雖奉此㫖酣縦如/初遂以成疾上又詔之)
汝飲積食少而素羸多風常慮至此今果委頓縱不能
以家國為懷近不復顧性命之重可歎可恨豈復一條
本望能以理自厲未欲相苦耳今遣孫道𦙍就楊佛等
令晨夕視汝并進止湯食可開懷虚受慎勿隠避吾飽
嘗見人斷酒無他慊吸葢是當時甘嗜罔巳之意耳今
者憂怛政在性命未暇及美業復何為吾煎毒至此耶
　　　又詔
　　　　(義季遷徐州刺史魏人侵逼北境擾動義季/懲義康禍難不欲以功勤自業無他經畧惟)
　　　　(飲酒而巳太祖又/詔之後二年病薨)
杜驥申恬倉卒之際尚以弱甲瑣卒徼冦作援彼為元
統士馬桓桓既不懷奮發連被意㫖猶復逡廵豈惟大
乖應赴之宜實孤百姓之望且匈奴輕漢將自此而始
賊初起逸未知指趨故且裝束兼存觀察耳少日勢漸
可見便應大有經略何合安然遂不敢動遣軍政欲乘
際㑹拯危急以申威援本無驅馳平原方幅争鋒理又
山路易馮何以畏首尾廻弱若謂事理政應如此者進
大鎮聚甲兵徒為煩耳
　　　又書
　　　　(殷景仁陳郡長平人初為太尉行叅軍事累/遷僕射及病卒義季時為荆州刺史上與書)
殷僕射疾患少日奄忽不救其識具經逺奉國竭誠周
游繾綣情兼常痛民望國器遇之為難惋歎之深不能
巳巳汝亦同不往矣如何(並宋/書)
　　　答衡陽王義季
　　　　(沈邵為義季右軍中兵叅軍始興王濬初開/後軍府以邵為中兵義季在江陵安西府中)
　　　　(兵久闕啓太祖求人/上答之其事不果)
稱意才難得沈邵雖未經軍事既是腹心作鍾離郡及
在後軍府房中甚修理或欲遣之(文帝/中詔)
　　　與都督長沙王義欣手書(義欣道/憐長子)
　　　　(蕭承之字嗣伯蘭陵人齊髙帝父也元嘉初/為濟南太守魏人破青部諸郡國到濟南引)
　　　　(去文帝以承之有全城之功手書與/義欣承之與檀道濟無素故事遂寢)
承之理民直亦不在武幹後今擬為兗州刺史檀征南
詳之(南齊/書)
　　　詔譬臨川王義慶(義慶本長沙王道憐子襲/道規後歴南兗州刺史)
　　　　(義慶為丹陽尹加尚書左僕射元嘉八年太/白星犯右執法義慶懼有災禍乞求外鎮太)
　　　　(祖詔譬之義慶固/求觧僕射乃許)
𤣥象茫昧既難可了且史家諸占各有異同兵星王時
有所干犯乃主當誅以此言之益無懼也鄭僕射亡後
左執法嘗有變王光禄至今平安日蝕三朝天下之至
忌晉孝武初有此異彼庸主耳猶竟無他天道輔仁福
善謂不足横生憂懼兄與後軍各受内外之任彼以維
城表裏經之盛衰此懷實有由來之事設若天必降災
寧可千里逃避耶既非逺者之事又不知吉凶定所若
在都則有不測去此必保利貞者豈敢茍違天耶(宋書/)
　　　與始興王濬詔(濬見/後)
　　　　(沈璞除秣陵令以疾去職濬出為南徐州太/祖謂璞曰濬既出蕃卿故當卧而䕶之與濬)
　　　　(詔乃為/正佐)
沈璞累年主簿又經國卿雖未嘗為行佐今故當正叅
軍耶若爾正當署餘曹兼房任不爾便宜行佐正署中
兵恐于選體如不多耳(文帝/中詔)
　　　追崇外祖母蘇夫人詔(太祖所生章太后早亡/奉太后所生母蘇氏甚)
　　　　(謹元嘉六年蘇氏卒駕往/臨哭下詔殷景仁議從之)
朕夙罹偏罰情事兼常每思有以光隆懿戚少伸罔極
之懷而禮文遺逸取正所無監之前代用否又殊故惟
疑累年在心未遂蘇夫人奄至傾殂情禮莫寄追思逺
恨與事而深日月有期將卜窀穸便欲粗依春秋以貴
之義式遵二漢推恩之典但動藉史筆傳之後昆稱心
而行或容未允可時共詳論以求其中執筆永懷益増
感塞
　　　中領軍殷景仁議
至徳之感靈啓厥祥文母俔天實熈皇祚主上聿遵先
典號極徽崇以貴之義禮盡于此蘇夫人階縁戚屬情
以事深寒泉之思實感聖懷明詔爰發詢求厥中謹尋
漢氏推恩加爵于時承秦之弊儒術蔑如自君作故罔
或前典懼非盛明所宜軌蹈晉監二代朝政之所因君
舉必書哲王之所慎體至公者懸爵賞於無私奉天統
者每屈情以申制所以作孚萬國貽則後昆臣豫䝉博
逮謹露庸短
　　　祭劉穆之墓詔(元嘉二十五年行幸/江寧經穆之墓下詔)
故侍中司徒南康文宣公穆之秉徳佐命翼亮景業謀
猷經逺元勲克茂功銘鼎彞義章典策故巳嗣徽前哲
宣風後代者矣近因遊踐瞻其塋域九原之想情深悼
歎可致祭墓所以申永懷
　　　誅徐羨之傅亮謝晦詔(羨之等初謀廢立先廢/廬陵王義真為庶人因)
　　　　(廢少帝為營陽王遷吳門尋遣使弑帝殺義/真於新安而立羨之亮輔政晦出為荆州刺)
　　　　(史元嘉三年/正月下詔)
民生於三事之如一愛敬同極豈惟名教况乃施侔造
物義在加隆者乎徐羨之傅亮謝晦皆因縁之才荷恩
在昔擢自無聞超居要重卵翼而長未足以譬永初之
季天禍横流大明傾曜四海遏宻實受顧託任同負圖
而不能竭其股肱盡其心力送往無復言之節事居闕
忠貞之効將順靡記匡救蔑聞懷寵取容順成失徳誰
未因懼禍以建大策而逞其悖心不畏不義播遷之始
謀肆酖毒至止未幾顯行怨殺窮凶極虐荼酷備加顛
沛皂𨽻之手告盡逆旅之館都鄙哀愕行路飲涕故廬
陵王英秀明逺徽風夙播魯衛之寄朝野屬情羨之等
暴蔑求専忌賢畏逼造構貝錦成此無端罔主䝉上横
加流屛矯誣朝㫖致兹禍害寄以國命而剪為仇讎旬
月之間再肆酖毒痛感三靈怨結人鬼自書契以來棄
常安忍反易天明未有如斯之甚者也昔子家從弑鄭
人致討宋肥無辜蕩澤為戮况逆亂倍於往釁情痛深
於國家此而可容孰不可忍即宜誅殛告謝存亡而于
時大事甫爾異同紛結匡國之勲實著莫大之罪未彰
是以逺酌民心近聴輿誦雖欲討亂慮或難圖故忍戚
含哀懷恥累載每念人生實難情事未展何嘗不顧影
慟心伏枕泣血今逆臣之釁彰暴遐邇君子悲情義徒
思奮家讎國恥可得而雪便命司冦肅明典刑晦據有
上流或不即罪朕當親率六師為其遏防可遣中領軍
到彥之即日電發征北將軍檀道濟絡驛繼路符衛軍
府州以時收剪巳命征虜將軍劉粹斷其走伏罪止元
凶餘無所問感惟永往心情崩絶氛霧既袪庶幾治道
爾
　　　誅檀道濟詔(道濟為南兗州刺史與徐羨之等/共謀廢立且建功前朝威名甚重)
　　　　(諸子又有才氣朝廷疑畏之太祖屢年寢疾/元嘉十三年春道濟以江州刺史入朝收付)
　　　　(廷尉并其/八子伏誅)
檀道濟階縁時幸荷恩在昔寵靈優渥莫與為比曽不
感佩殊遇思答萬分乃空懷疑貳履霜日久元嘉以來
猜阻滋結不義不昵之心附下罔上之事固巳暴之民
聴彰于遐邇謝靈運志凶辭醜不臣顯著納受邪説每
相容隠又潜散金貨招誘剽猾逋逃必至實繁彌廣日
夜伺隙希兾非望鎮軍將軍仲徳往年入朝屢陳此迹
朕以其位居台鉉豫班河岳彌縫容飬庶或能革而長
惡不悛凶慝遂遘因朕寢疾規肆禍心前南蠻行叅軍
龎延祖具悉奸狀密以啓聞夫君親無將刑兹罔赦况
罪釁深重若斯之甚便可收付廷尉肅正刑書事止元
惡餘無所問
　　　贈楊萬夀等詔
往年氐豎楊難當造為叛亂俛首者衆其長史楊萬夀
建節將軍姚憲情不違順屢進矢言及凶醜宵遁闔境
崩擾建忠將軍吕訓衛倉儲以候王師寧朔將軍姜檀
果烈懇到志在宣力濁水之捷厥庸顯然近者協贊義
奮乃心無替洛陽符昭誠係本朝亦同斯舉俘擒偽將
獨克武興推鋒致効隕命冦手並事著屯險感于予懷
宜䝉旌叙榮慰存亡可贈萬夀龍驤將軍昭武都太守
憲補員外散騎侍郎訓駙馬都尉奉朝請檀征西大將
軍司馬仇池太守宜並内徙可符雍梁二州厚加贍䘏
　　　贈姜道盛詔
故晉夀太守姜道盛前討仇池志輸誠力即戎著効臨
財能清近先登濁水殞身鋒鏑誠節俱亮矜悼于懷可
贈給事中賜錢千萬
　　　贈劉康祖詔(元嘉二十七年太祖將北伐康祖/以左軍將軍率豫州軍出許洛及)
　　　　(于尉武與敵遇中/流矢卒明年詔贈)
康祖班師尉武戎律靡忒對衆以寡殱殄大半猛氣雲
騰志申力屈沒世狥節良可嘉悼宜加甄寵以旌忠烈
可贈益州刺史諡曰壯
　　　沈演之范曄拜官詔
摠司戎政翼贊東朝惟允之舉匪賢莫授侍中領右衛
將軍演之清業貞審器思沈濟右衛將軍曄才應通敏
理懷清要並美彰出内誠亮在公能克懋厥猷樹績所
莅演之可中領軍曄可太子詹事
　　　劉道錫申坦進官詔(道錫為巴西梓潼二郡元/嘉十八年為氐羌所攻保)
　　　　(城退敵太祖/嘉之下詔)
前者兵冦攻逼邊情波駭廣威將軍巴西梓潼二郡太
守劉道錫將率文武盡心固守保全之績厥效可書可
冠軍諮議叅軍前建威將軍晉夀太守申坦孤城弱衆
厲志致果死傷參半壯氣不衰雖力屈陷沒在誠宜甄
可建威將軍巴西梓潼二郡太守
　　　徙謝靈運廣州詔(靈運為臨川内史在郡放縦/為有司所糾司徒遣收遂興)
　　　　(兵叛逸禽送廷尉奏正斬刑上終/愛其才詔徙廣州  詳靈運下)
靈運罪釁累仍誠合盡法但謝元勲參微管宜宥及後
嗣可降死一等徙付廣州
　　　誅丹陽尹劉湛詔(元嘉中彭城王義康専秉朝/權湛為丹陽尹互相黨援以)
　　　　(致主相乖疑釁難將作十七年冬下詔收湛/於獄賜死義康亦廢  湛為晉左光禄大夫)
　　　　(栁之/子)
劉湛階藉門䕃少叨榮位往佐歴陽姧詖夙著謝晦之
難潜使密告求心即事久宜誅屏朕所以棄罪略瑕庶
收後効寵秩優忝踰越倫匹而凶忍忌克剛愎靡厭無
君之心觸遇斯發遂乃合黨連羣構扇同異附下蔽上
専弄威權薦子樹親互為表裏邪附者榮曜九族秉理
者推陷必至旋觀姧慝為日巳久猶欲𢎞納遵飬兾或
悛革自邇以來凌縱滋甚悖言懟容罔所顧忌隂謀潜
計䁹睨兩宫豈唯彰暴國都固亦達於四海比年七曜
違度震蝕表災侵陽之徴事符幽顯搢紳含憤義夫興
歎昔齊魯不綱禍傾邦國昭宣電斷漢祚方延便收付
廷尉肅明刑典
　　　答糾令僕詔(徐湛之轉尚書僕射時尚書令何/尚之以湛之國戚任隆欲以朝政)
　　　　(推之湛之亦以令無不摠又以事歸尚之/御史中丞並奏免官詔與尚之並受辭□)
令僕治務所寄不共求體當而互相推委糾之是也然
故事殘舛所以致兹疑執特無所問時詳正之
　　　賜始興太守徐豁詔
始興太守豁潔巳退食恪居在官政事修理恵澤沾被
近嶺南荒弊郡境尤甚拯䘏有方濟厥饑饉雖古之良
守蔑以尚焉宜䝉褒賞以旌清績可賜絹二百匹穀千
斛
　　　賜徐豁營葬詔
豁㢘清勤恪著稱所司故擢授南服申其才志不幸䘮
殞朕甚悼之可賜錢十萬布百匹以營葬事
　　　贈廣州刺史陸徽詔
徽厲志㢘潔歴任恪勤奉公盡誠克巳無倦褒榮未申
不幸夙殞言念在懷以為傷恨可贈輔國將軍本官如
故賜錢十萬米二百斛
　　　賜晉夀太守郭啓元家穀詔
故綏逺將軍晉夀太守郭啓元往銜命北庭秉意不屈
受任白水盡勤靡懈公奉私餼纎毫弗納布衣蔬食飭
躬惟儉故超授顯邦以甄㢘績而介誠苦節終始匪貳
身死之日妻子凍餒志操殊俗良可哀悼可賜其家穀
五百斛
　　　徴戴顒宗炳詔(並不/就)
新除通直散騎侍郎戴顒太子舍人宗炳並志託丘園
自求衡蓽恬静之操久而不渝顒可國子博士炳可通
直散騎侍郎
　　　擢陳憲詔(南平王鑠鎮夀陽以憲行郡事固/守懸瓠魏主攻城四十二日不拔)
右軍行參軍行汝南新蔡二郡軍事陳憲盡力捍禦全
城摧冦忠敢之効宜加顯擢可龍驤將軍汝南新蔡二
郡太守
　　　賜蕭思話手敇(思話/見後)
　　　　(思話善彈琴能騎射為臨川王義慶平/西長史南蠻校尉太祖賜以弓琴手敕)
丈人頃何所作事務之暇故以琴書為娛耳所得不曰
義邪眷想常不忘情想亦同之前得此琴云是舊物亦
有名京邑今以相借因是戴顒意於彈撫響韻殊勝直
爾嘉也并往桑弓一張材理乃快先所常用既久廢射
又多病略不能制之便成老公令人歎息良材美器宜
在盡用之地丈人真無所與讓也
　　　詔蕭思話
　　　　(張永為義恭太尉中兵叅軍越騎校尉振武/將軍太祖謂堪為將督王元謨申坦等經畧)
　　　　(河南攻碻磝城累旬不能拔為敵所乗殺傷/甚衆撫軍將軍蕭思話收永等繫歴城獄太)
　　　　(祖以屢征無功諸將不可任責/永等與思話詔又與義恭書)
敵既乗利方向盛冬若脱敢送死兄弟父子自共當之
耳言及増憤可以示張永申坦
　　　又與江夏王義恭書
早知諸將輩如此恨不以白刃驅之今者悔何所及
　　　又詔蕭思話
　　　　(沈演之歴轉吏部尚書領太子右衛率卒時/思話為雍州刺史徴為吏部尚書文帝詔之)
沈尚書暴病不救其體業貞審立朝盡公年時尚可方
相委任奄忽不永痛惋特深銓管要機通塞所寄丈人
才用體國二三惟允
　　　沈亮授職詔(亮由南陽太守遷南譙/王司空中兵叅軍詔曰)
陜西心膂須才故授卿此職
　　　别詔沈璞(璞字道貞林子少子歴/淮南太守太宗初被害)
　　　　(璞為盱眙太守時王師北伐璞與臧質計拒/魏魏主燾遁走太祖遣中使深相褒美别詔)
近者險急老弱殊當憂廹耶念卿爾時難為心想百姓
流轉巳還此遣部運尋至委卿量所贍濟也
　　　答何承天(承天/見後)
　　　　(承天素好奕棊頗用廢事太/祖賜以局子承天表謝上答)
局子之賜何必非張武之金耶
　　　詔戒劉道濟(道濟沛/郡蕭人)
　　　　(道濟為益州刺史費謙等並聚歛/興利而道濟任之太祖與道濟詔)
聞卿在任未盡清省又頗為殖貨若萬一有此必宜改
之比傳人情不政緝諧當以法御下深思自警以副本
望
　　　蕭承之拜龍驤將軍詔(承之元嘉中為漢中太/守拒退氐帥楊難當梁)
　　　　(州平下詔齊/髙帝父也)
承之稟命先驅䝉險深入全軍屢尅奮其忠果可龍驤
將軍隨府轉寧朔司馬太守如故(南齊/書)
　　　與魏世祖拓跋燾求馬書
　　　　(燾遣員外散騎侍郎王老夀乗驛就太祖乞/黄甘太祖餉甘十簿甘蔗千挺并就求馬老)
　　　　(夀反命未出/境魏兵深入)
自頃嵗成民阜朝野無虞春末當東廵吳㑹以盡游豫
臨滄海探禹穴陟姑蘇之臺捜長洲之苑舟楫雖盛寡
于良駟想能恵以逸足令及此行
　　　詔百濟王餘映
　　　　(元嘉二年太祖詔其/後每嵗貢獻不絶)
皇帝問使持節督百濟諸軍事鎮東大將軍百濟王累
葉忠順越海效誠逺王纂戎聿修先業慕義既彰厥懷
亦款浮桴驪水獻琛執贄故嗣位方任以藩東服勉勗
所蒞無墜前蹤今遣兼謁者閭丘恩子兼副謁者丁敬
子等宣㫖慰勞稱朕意(並宋/書)
　　　吐谷渾慕璝除授詔(少帝時璝兄阿犲表請除/命未至犲死元嘉六年璝)
　　　　(復上表明/年詔授)
吐谷渾慕璝兄弟慕義至誠可嘉宜授策爵以甄忠款
可督塞表諸軍事征西將軍沙州刺史隴西公
　　　訶羅單媻皇媻達三國除授詔
訶羅單媻皇媻達三國頻越遐海款化納貢逺誠宜甄
可並加除授
　　　策命
惟爾慕義款化效誠荒遐恩之所洽殊逺必甄用敷典
章顯兹策授爾其欽奉凝命永固厥職可不慎歟
　　　媻皇國王舍利媻羅跋摩策
惟爾仰政邊城率貢來庭皇澤凱被無幽不洽宜班典
策授兹嘉命爾其祗順禮度式保厥終可不慎歟
　　　媻達國王舍利不陵伽跋摩策命
惟爾仰化懷誠馳慕聲教皇風遐暨荒服來款是用加
兹顯策式甄義順爾其祗順憲典永終休福可不慎歟
　　　勞氐帥揚文徳詔
近者校尉仇池公表敵縱逸冦竊仇池將士挫傷民萌
塗炭眷言西顧矜慨在懷揚文徳世篤忠順誠感家國
糾率義徒奄殄凶醜鋒旗所向殱潰無遺氛祲澄清蕃
境寧一念功惟事良有欣嘉便可遣使慰勞宣示朝㫖
并敇梁州刺史申坦隨宜應援
　　　又封武都王詔
顯録勲效葢惟國典施賞務速無或踰時楊文徳志氣
果到文武兼全乗機潜奮殊功仍集告捷歸誠獻俘萬
里朝無蹔土樹難自肅休烈昭著朕甚嘉焉楊氏世祖
西勞方忠累葉宜紹先緒膺受寵榮可使持節散騎常侍
都督北秦雍二州諸軍事征西大將軍平羌校尉北秦
州刺史封武都王
　　　封且渠無諱河西王詔(無諱遣兵襲髙昌據之/奉表獻方物太祖詔)
往年狡冦縱逸侵害凉土西河王茂䖍遂至不守淪陷
冦逆累世著誠以為矜悼次弟無諱克紹遺業保據方
隅外結鄰國内輯民庶係心闕庭踐修貢職宜加朝命
以褒篤勲可持節散騎常侍都督凉河沙三州諸軍事
征西大將軍領䕶匈奴中郎將西夷校尉凉州刺史河
西王
　　　且渠安周襲封河西王詔
故征西大將軍河西王無諱弟安周才略沈到世篤忠
款統承遺業民衆歸懷雖亡士䘮師孤立異所而能招
率殘寡攘冦自今宜加榮授垂軌先烈可使持節散騎
常侍都督凉河沙三州諸軍事領西域戊巳校尉凉州
刺史河西王
　　　脩伐林邑功詔(元嘉二十三年使交州刺史檀/和之伐林邑國破之其主范陽)
　　　　(邁父子奔逃多獲珍異/上嘉將帥之功下詔)
林邑介恃遐險久稽王誅龍驤將軍交州刺史檀和之
忠果到列思略經濟禀命致討萬里推鋒法命肅齊文
武畢力潔己奉公以身率下故能立勲海外震服殊俗
宜加褒飭叅管近侍可黄門侍郎領越騎校尉行建武
將軍龍驤司馬蕭景憲協贊軍首勤捷顯著摠勒前驅
尅殄巢穴必能威振荒夷撫懷民庶可持節督交州廣
州之鬱林寧浦二郡諸軍事建威將軍交州刺史龍驤
司馬童林之九真太守傅蔚祖戰死並贈給事中
　
　
　
　
　
　
　
　宋文紀巻二
欽定四庫全書
　宋文紀巻三　　　　　　明　梅鼎祚　編
　　孝武帝(名駿字休龍文帝第三子封武陵王為江/州刺史起誅元凶劭自立在位十一年廟)
　　　(號世/祖)
　　　臨徐兗二州捜揚教
徐方地兼梁楚秀士攸出兗土樂頌所流風禮自古豈
不異人比肩鴻才世及或踈散山林不聞進達或栖息
閭閻懷寳待耀孝性義門明經善政者所在捜揚舉進
咸用名聞
　　　在藩上白雉表
白體表素彩儀禀識自擾陶氣仁風練色淳露不蘄一
飲之逸不資三異之勤(下並藝/文類聚)
　　　建平王宏冠表
宏筮辰協吉撰禮備容資比成徳允被休典
　　　廣陵王誕冠表
臣誕年禮既升擇休申冠順棄有成服美任典
　　　慶雲贊
非煙非雲曳紫流光懸華曜藻奄欝臺堂粤予休明震
乎珍祥積慶有文靈貺無疆
　　　洞井贊
絡紀山瑞紫志川靈金膏溢曜玉樹含英端巖毓泉挹
祥吐禎彪彬仙牒揮翕詭經
　　　清暑殿西甍嘉禾贊
維殷粤周有穂表禎祥乎合矣超瑞髙甍非原非澤乃
瑞乃靈庶藉天貺廣兹化清
　　　梨花贊
沃瘠異壤舒慘殊時惟氣在春具物含滋嘉樹之生于
彼山基開榮布彩不離塵緇
　　　孤桐贊
珍無隠徳産必有甄資此孤幹獻枝楚山稍星雲界衍
葉炎廛名列貢寳器贊虞絃
　　　廵幸舊宫頌
惟皇敬眷永慕徐京列裝青野動軌丹廷榮和首律景
澤開年林坰發色川郊列泉沿泝遥衍登陟廻懸踐域
負外即宫臨山思申陵寢歡結枌都眇懷沛澤勤念宛
吾納夀遺老設飲先居堂序(缺/)朝秀廷集閭
　　　芳春琴堂橘連理頌
列訪神秘詳觀瑞策通柯竦秀實靈所錫離條别榦淹
一榮戚道被遐夷承我正厯
　　　故侍中司徒建平王宏墓誌銘
含榮幼耀膺和早慧徘徊天人優遊經蓺鴻沴纔流皇
根中絶體孝盡性懷追孝烈反我宸居毁綱更結管機
凝務端朝贊契召輝才融士穎風折秘路長隂昭塗永
滅
　　　太室牛鼎銘(陳隨隠漫録云紹興初有獻鼎于/行都上賜三茅觀髙一尺三寸有)
　　　　(咫兩耳旁出三足與首皆類牛腹外周紋如/篆籀腹内篆銘乃宋孝武帝孝建元年八月)
　　　　(二日肇作以/享太室者)
維甲午八月丙寅帝若稽古肇宋鼎審厥象作牛鼎格
于太室從用享億萬寧神休惟帝時寳萬世其永賴(田/汝)
(成西湖志載宋髙宗紹興二十年出古器賜三茅寧夀/觀其一漢鼎云有漢建元三年八月作牛鼎祀太室銘)
(曰惟甲午丙寅帝若稽古肇作宋器審厥象作牛鼎格/于位室從用饗億寧神休惟帝時保萬世其永賴鼎按)
(建元乃漢武帝三年為癸夘宋孝武帝孝建元/年甲午也且中有肇宋語志當傳訛而辭小異)
　　　祈晴文
幽明失序就隂則滯連雨霖霪注而不替潤既違時澤
而非恵幸輟霖而吐景權停雲而歛翳照鸞輅於大郊
光龍旂於田際耒耜得施黍稷獲藝増髙廪於嘉年登
十千於兹嵗(蓺文/類聚)
　　　擬漢武帝李夫人賦序(殷淑儀寵傾後宫及薨進/號貴妃謚曰宣上痛愛不)
　　　　(巳遂擬是賦又諷/有司奏立新廟)
朕以亡事棄日閲覽前王詞苑見李夫人賦悽其有懐
亦嗟詠久之因感而㑹焉
　　　大使廵省風俗詔(世祖以元嘉三十年四月自/江州入討元凶至新亭即位)
　　　　(五月克定京邑/逆黨伏誅下詔)
天步艱難國道用否雖基構永固而氣數時愆朕以眇
身奄承皇業奉尋厯命寤寐震懷萬邦風政人治之夲
感念陵替若疚在心可分遣大使廵省方俗
　　　施行經給之宜詔(三十年/六月)
興王立訓務𢎞治節輔臣佐時勤獻政要仰惟聖規每
存兹道猥以眇躬屬承景業闡揚遺澤無廢厥心夫量
入為出邦有恒典而經給之宜多違常度兵役糜耗府
藏散減外内衆供未加損約非所以聿遵先㫖敬奉遺
圖自今諸可薄己厚民去煩從簡者悉宜施行以稱朕
意
　　　舉羣善詔(三十年/七月)
世道未夷惟憂在國夫使羣善畢舉固非一才所議况
以寡徳屬衰薄之期夙宵寅想永懷待旦王公卿士凡
有嘉謀善政可以維風訓俗咸達乃誠無或依隠
　　　崇約㢮禁詔(三十年/七月)
百姓勞弊徭賦尚繁言念未乂宜崇約損凡用非軍國
宜悉停功可省細作并尚方雕文靡巧金銀塗飾事不
闗實嚴為之禁供御服膳減除遊侈水陸捕採各順時
日官私交市務令優衷其江海田池公家規固者詳所
開弛貴戚競利悉皆禁絶
　　　勸農舉士詔(孝建元/年正月)
首食尚農經邦本務貢士察行寧朝當道内難甫康政
訓未洽衣食有仍耗之弊選造無觀國之美昔衛文勤
民髙宗恭黙卒能收賢巖穴大殷季年朕每側席疚懷
無忘鑒寐凡諸守蒞親民之官可詳申舊條勸盡地利
力田善蓄者在所具以名聞褒甄之科精為其格四方
孝秀非才勿舉獻答允值即就銓擢若止無可採猶賜
除署若有不堪酬奉虚竊榮薦遣還田里加以禁錮尚
書百官之元本庶績之樞機丞郎列曹局司有在而頃
事無巨細悉歸令僕非所以衆材成構羣能濟業者也
可更明體制咸責厥成糾覈勤惰嚴施賞罰
　　　建孔廟詔(元年/十月)
仲尼體天降徳維周興漢經緯三極冠冕百王爰自前
代咸加褒述典司失人用闕宗祀先朝逺存遺範有詔
繕立世故妨道事未克就國難頻深忠勇奮厲實憑聖
義大教所敦永惟兼懷無忘待旦可開建廟制同諸侯
之禮詳擇爽塏厚給祭秩
　　　諸苑假與貧民詔(二年/八月)
諸苑禁制綿逺有妨肆業可詳所開弛假與貧民
　　　恵宥辠徙詔(二年/九月)
國道再屯艱虞畢集朕雖寡徳終膺鴻慶惟新之㫖實
深百王而恵宥之令未殊常渥永言勤慮寤寐載懷在
朕受命之前凡以辠徙放悉聴還本犯釁之門尚有存
者子弟可隨才署吏
　　　選散騎常侍詔(初晉世散騎常侍選望甚重與/侍中不異其後用人漸輕孝建)
　　　　(三年世祖欲重其選下詔吏/部尚書顔竣奏薦孔顗王彧)
散騎職為近侍事居規納置任之本實惟親要而頃選
常侍陵遲未允宜簡授時良永寘清轍
　　　顔竣奏
常侍華選職任俟才新除臨海太守孔顗意業閒素司
徒長史王彧懷尚清理並任為散騎常侍
　　　聴申奏詔(大明元/年十月)
旒纊之道有孚于結繩日昃之勤巳切于姬后况世弊
教淺嵗月澆季朕雖戮力㝢内未明求衣而識狹前王
務廣昔代永言菲徳其愧良深朝咨野怨自達者寡恵
民利公所昧實衆自今百辟庶尹下民賤𨽻有懷誠抱
志擁鬱衡閭失理負謗未聞朝聴者皆聴躬自申奏小
大以聞朕因聴政之日親對覽焉
　　　春務貸給糧種詔(二年/正月)
去嵗東土多經水災春務巳及宜加優課糧種所須以
時貸給
　　　追叙先恩詔(二年/正月)
先帝靈命初興龍飛西楚嵗紀浸逺感往纒心奉迎文
武情深常𨽻思𢎞殊澤以申永懷吏身可賜爵一級軍
戸免為平民
　　　牧守䘏贈貧弱詔(二年/二月)
政道未著俗弊尚深豪侈兼并貧弱困窘存闕衣裳沒
無歛槥朕甚傷之其明敇守宰勤加存䘏賻贈之科速
為條品
　　　寛申逋亡詔(二年/六月)
往因師旅多有逋亡或連山染逆懼致軍憲或辭役憚
勞茍免刑罰雖約法從簡務思𢎞宥恩令驟下而逃逋
猶多豈習愚為性狃惡難反將在所長吏宣導乖方可
普加寛申咸與更始
　　　審貢賦詔(二年十/二月)
夫山處巖居不以魚鼈為禮頃嵗多虞軍調繁切違方
設賦本濟一時而主者玩習遂為常典杶幹瑶琨任土
作貢積羽羣輕終致深弊永言𢎞革無替朕心凡寰衛
貢職山淵採捕皆當詳辨産殖考順嵗時勿使牽課虚
懸暌忤氣序庶簡約之風有孚於品性恵敏之訓無漏
於幽仄
　　　賻給北討文武詔(三年/八月)
近北討文武於軍亡沒或殞身矢石或癘疾死亡並盡
勤王事而歛槥卑薄可普更賻給務令豐厚
　　　原宥徒𨽻詔(三年/八月)
昔姬道方凝刑罰斯厝漢徳初明犴圄用簡良由上一
其道下淳其性今民澆俗薄誠淺偽深重以寡徳弗能
心化故知方者尠趣辟實繁向因廵覽見二尚方徒𨽻
嬰金履校既有矜復加國慶民和獨隔凱澤益以慙焉
可詳所原宥
　　　依舊聴訟詔(三年/九月)
夫五辟三刺自古所難巧法深文在季彌甚故沿情察
訟魯師致捷市獄勿擾漢使飛聲廷尉逺邇疑讞平決
攸歸而一蹈幽圄動逾時嵗民嬰其困吏容其私自今
囚至辭具並即以聞朕當悉詳斷庶無留獄若繁文滯
劾證逮遐廣必須親察以盡情狀自後依舊聴訟
　　　行親桑詔(三年/十月)
古者薦鞠青壇聿祈多慶分繭𤣥郊以供純服來嵗可
使六宫妃嬪修親桑之禮
　　　皇太后觀桑禮詔(孝武王皇后傳云大明四年/三月后率六宫躬桑于西郊)
　　　　(皇太后觀/禮上下詔)
朕卜祥大昕測辰拂羽爰詔六宫親蠶川室皇太后降
鑾從御佇蹕觀禮緑籧既具𤣥紞方修庶儀發椒闈化
動中縣妃主以下可量加班錫
　　　詳減四時供限詔(四年/四月)
昔紩衣御㝢貶甘示節土簋臨天飭儉昭度朕綈帛之
念無忘于懷雖深詔有司省遊務實而嵗月兼積年量
虚廣豈以捐豐從損允稱約心四時供限可詳減太半
庶裘絺順典有偃民華纂組傷工無競㕓市
　　　䘏贍疫癘詔(四年/)
都邑節氣未調疫癘猶衆言念民瘼情有矜傷可遣使
存問并給醫藥其死亡者隨宜䘏贍
　　　閲武原赦詔(五年/二月)
昔人稱人道何先於兵為首雖淹紀勿用忘之必危朕
以聴覽餘閒因時講事坐作有儀進退無爽軍幢以下
普量班錫頃化弗能孚而民未知禁逭役違調起觸刑
網凡諸逃亡在今昧爽以前悉皆原赦巳滯囹圄者釋
還本役其逋負在大明三年以前一賜原停自此以還
鰥貧疾老詳所申減伐蠻之家蠲租税之半近籍改新
制在所承用殊謬實多可普更符下聴以今為始若先
巳犯制亦同蕩然
　　　南徐兗二州緩租詔(五年/二月)
南徐兗二州去嵗水潦傷年民多困窶逋租未入者可
申至秋登
　　　雨水遣使廵行詔(五年/七月)
雨水猥降街衢泛溢可遣使廵行窮弊之家賜以薪粟
　　　修葺庠序詔(五年/八月)
自靈命初基聖圖重逺參正樂職感神明之應崇殖禮
囿奮至徳之光聲實同和文以均節化調其俗物性其
情故臨經式奠煥乎炳發道䘮世屯學落年永獄訟微
衰息之術百姓忘退素之方今息警夷嶂恬波河渚棧
山航海鄉風慕義化民成俗兹時篤矣來嵗可修葺庠
序旌延國胄庚寅制方鎮所假白板郡縣年限依䑓除
食禄三分之一不給送
　　　簡恵王畿詔(五年十/一月)
王畿内奉京師外表衆夏民殷務廣宜思簡恵可遣尚
書就加詳檢并與守宰平治庶獄其有疑滯具以狀聞
　　　大閲詔(七年/正月)
春蒐之禮著自周令講事之語書于魯史所以昭宣徳
度示民軌則今嵗稔氣榮中外寧晏當因農隙葺是舊
章可克日于𤣥武湖大閲水師并廵江右講武校獵
　　　遣祭霍山詔(七年/二月)
江漢楚望咸秩周禋禮九疑於盛唐祀蓬萊於渤海皆
前載流訓列聖遺式霍山是曰南嶽實惟國鎮韞靈呈
瑞肇光宋道朕駐蹕于野有事岐陽瞻睇風雲徘徊以
想可遣使奠祭
　　　校獵歴陽大赦詔(七年二月車駕校/獵于歴陽之烏江)
朕受天慶命十一年於兹矣憑七廟之靈獲上帝之力
禮横四海威震八荒方廵三湘而奠衡嶽次九河而檢
云岱今恢覽功成省風畿表觀民六合蒐校長洲騰沙
飛礫平嶽蕩海鼖晉合序鐃鉦協節獻鬯如禮饁獸傾
郊敬舉王公之觴廣納士民之夀八風循通卿雲叢聚
盡天罄瑞率宇竭歡思散太極之泉以福無方之外可
大赦天下行幸所無出今嵗租布其逋租餘債勿復收
賜民爵一級女子百戸牛酒刺守邑宰及民夫從蒐者
普加洽賚
　　　又詔
朕弱年操製出牧阿維承政宣風薦歴年紀國步中阻
治戎江甸難夷情義實繫于懷今或練蒐訓旅涉兹境
閭故邑耆舊在目罕存年世未逺殱亡大半撫迹惟事
傾慨兼著太宗燕故晉陽洽恩世祖流仁濟畿暢澤永
言往猷思廣前賚可蠲歴陽郡租輸三年遣使廵慰問
民疾苦鰥寡孤老六疾不能自存者厚賜粟帛髙年加
以羊酒凡一介之善隨才銓貫前國名臣及府州佐吏
量所沾錫人身巳往施及子孫
　　　禁専殺詔(七年/四月)
自非臨軍戰陳一不得専殺其罪甚重辟者皆如舊先
上須報有司嚴加聴察犯者以殺人罪論
　　　敕刺史守令奉手詔詔(七年/五月)
自今刺史守宰動民興軍皆須手詔施行唯邊隅外警
及姦釁内發變起倉卒者不從此例
　　　檢糾占固山澤詔(七年/七月)
前詔江海田池與民共利歴嵗未久浸以弛替名山大
川往往占固有司嚴加檢糾申明舊制
　　　秋旱賑給詔(七年/八月)
昔匹婦含怨山燋北鄙孀妻哀慟臺傾東國良以誠之
所動在微必著感之所震雖厚必崩朕臨察九野志深
待旦弗能使爛然成章各如其節遂令炎精損和陽偏
不施嵗云不稔咎實朕由大官供膳宜從貶撤近道刑
獄當親料省其王畿内及神州所統可遣尚書與所在
共訊畿外諸州委之刺史并訊省律令思存利民其考
讁貿襲在大明七年以前一切勿治尤弊之家開倉賑
給
　　　貸麥種詔(七年/九月)
近炎精亢序苗稼多傷今二麥未晩甘澤頻降可下東
郡境勤課墾殖尤弊之家量貸麥種
　　　省方詔(七年/九月)
昔周王驥迹實窮四溟漢帝鑾軫夙徧五嶽是皆所以
上對幽靈下理民土自天昌替馭臨宫創圖禮代天鬱
世貿興毁皇家造宋日月重光璇璣得序五星順命而
戎車嵗動陳詩義闕朕聿含五光奄一天下思盡寳戒
之規以塞謀危之路當沿時省方觀察風俗外詳考舊
典以副側席之懷
　　　車駕廵南豫州詔(七年/十月)
朕廵幸所經先見百年者及孤寡老疾並賜粟帛獄繫
刑罪並親聴訟其士庶或怨鬱危滯受抑吏司或隠約
潔立負擯州里皆聴進朕前面自陳訴若忠信孝義力
田殖穀一介之能一藝之美悉加旌賞雖秋澤頻降而
夏旱嬰弊可即開行倉並加賑賜
　　　行幸考績詔(七年/十月)
賞慶刑威奄國彞軌黜幽升明闢㝢恒憲故採言聆風
式觀侈質貶爵加地于是乎在今類帝宜社親廵江甸
因覲嶽守躬求民瘼思𢎞明試之典以申考績之義行
幸所經莅民之職功宣于聴即加甄賞若廢務亂民隨
諐議罰主者詳察以聞
　　　停東境雜税詔(八年/正月)
東境去嵗不稔宜廣商貨逺近販鬻米者可停道中雜
税其以仗自防悉勿禁
　　　收拯東境詔(八年/二月)
去嵗東境偏旱田畝失收使命來者多至乏絶或下窮
流穴頓伏街巷朕甚憫之可出倉米付建康秣陵二縣
隨宜贍䘏若温拯不時以至捐棄者嚴加糾劾
　　　廵幸賑䘏詔(初學/記)
夫足踐目見實遵天命尚怨踰深甿俗未同其化自逺
幽隠不得其所故降省風俗躬撫黎元
　　　廵狩省風俗詔(初學/記)
朕聿合五色奄一天下當沿時省方觀察風俗外詳考
舊典以副側席之懷也
　　　建明堂詔(大明五年詔有司奏依晉裴/頠議但作大殿屋雕畫而巳)
昔文徳在周明堂崇祀髙烈惟漢汶邑斯尊所以職祭
罔諐氣令斯正鴻名稱首濟世飛聲朕皇考太祖文皇
帝功曜洞元聖靈昭俗内穆四門仁濟羣品外薄八荒
威憺殊俗南腦勁越西髓剛戎裁禮興稼穡之根張樂
協四氣之紀匡飾墳序引無題之外旌延寳臣盡盛徳
之範訓深劭農政髙刑厝萬物捸通百神薦祉動協天
度下沿地徳故精緯上靈動殖下瑞諸侯軌道河溓海
夷朕仰憑洪烈入子萬姓皇考降祐迄將一紀思奉揚
休徳永播無窮便可詳考姬典經始明堂宗祀先靈式
配上帝誠敬克展幽顯咸秩惟懷永逺感慕崩心
　　　有司議奏
伏尋明堂辟雍制無定文經記參差傳説乖舛名儒通
哲各事所見或以為名異實同或以為名實皆異自漢
暨晉莫之能辨周書云清廟明堂路寢同制鄭元注禮
義生於斯諸儒又云明堂在國之陽丙巳之地三里之
内至於室宇堂个戸牖達向世代湮緬難得該詳晉侍
中裴頠西都碩學考詳前載未能制定以為尊祖配天
其義明著廟宇之制理據未分直可為殿以崇嚴祀其
餘雜碎一皆除之參詳鄭元之注差可準據裴頠之奏
竊謂可安國學之南地實丙巳爽塏平暢足以營建其
墻宇規範宜擬則太廟唯十有二間以應朞數依漢汶
上圖儀設五帝位太祖文皇帝對饗祭皇天上帝雖為
差降至於三載恭祀理不容異自郊徂宫亦宜共日禮
記郊以特牲詩稱明堂羊牛吉蠲雖同質文殊典且郊
有燔柴堂無禋燎則鼎俎彞簋一依廟禮班行百司捜
材簡工權置起部尚書將作大匠量物商程尅今秋繕
立
　　　置古帝王冢戸詔(太平/御覽)
先代帝王因時創業君人建國禮尊南面而厯運推移
年代久逺丘壠殘毁樵牧相趨塋兆湮蕪封樹莫辨自
古以來帝王陵墓可隨近十戸蠲其役以供守視
　　　立闕詔(輿地志云博望梁山東西隔江相對如/門相去數里謂之天門宋孝武詔仍以)
　　　　(二山/立闕)
梁山天表象魏以施國形
　　　分置吏部尚書詔(上常慮權移臣下以吏部尚/書選舉所由欲輕其勢力大)
　　　　(明二年下詔分置又别詔太宰江夏王義恭/於是吏部置尚書二人省五兵尚書謝莊及)
　　　　(度支尚書顧顗/之並補選職)
八柄馭下以爵為先九徳咸事政典居首銓衡治樞興
替攸寄頃世以來轉失厥序徒秉國鈞終貽權謗今南
北多士勲勤彌積物情善否實繁斯任官人之詠維聖
克允則哲之美粤帝所難加澆季在俗讓議成風以一
人之識當羣品之誚望沈浮自得庸可致乎吏部尚書
可依郎分置并詳省閒曹
　　　别詔太宰江夏王義恭
分選詔旦出在朝論者亦有同異誠知循常甚易改舊
生疑但吏部尚書由來與録共選良以一人之識不辨
洽通兼予奪威權不宜専一故也前述宣先㫖敬從來
奏省録作則永貽後昆自此選舉之要唯由元凱一人
若通塞乖衷而訴達者尠且違令與物理至隔閡前王
盛主猶或難之况在寡闇尤見其短又選官裁病即嗟
誚滿道人之四體㑹盈有虚旬日之間便至怨詈况實
有假託不由寢頓者耶一詣不前貧苦交困則兩邊致
患互不相體校之以實並有可哀若職置二人則無此
弊兼選曹樞要歴代斯重人經此職便成貴塗巳心外
議咸不自限故范曄魯爽舉兵滅門以此言之實由榮
厚勢驅殷繁所致設可擬議此授唯有數人本積嵗月
稍加引進而理無前期多生慮表或嬰艱抱疾事至回
移官人之任決不可闕一來一去向人巳周非有黜責
巳貴難賤既成妨長寘之無所盛衰遞襲便是一段世
臣相處之方臣主生疑所以彌覺此職宜在降階監令
端右足處時望無人則闕異于九流今但直銓選部有
減前資物情好猜横立别觧本㫖向意終不外宣唯有
從郎分置視聴自改選既輕先民情巳變有堪其任大
展遷回兼常之宜以時稍進本職非復重官可得不須
帶帖數過居之盡無詒怪自中分荆揚子時便有意於
此正訝改過不少容生駭惑爾來多年欲至嵗下處分
㑹何偃致故應有親人故近因此施行本意詔文不得
委悉故復紙墨具陳
　　　臺省相臨詔(長沙王義欣次子祗大明中為中/書郎太宰江夏王義恭領中書監)
　　　　(服親不得相臨/表求觧職下詔)
昔二王兩謝俱至崇禮自今三臺五省悉同此例
　　　行幹杖詔(初五省官所給幹僮不得雜役沈統/為著作佐郎坐輕役過差奏免世祖)
　　　　(下/詔)
自頃幹僮多不祗給主可量聴行杖
　　　増諸弟國封詔(大明/五年)
昔韓衛異姓宗周之明憲三封殊級往晉之令典惟皇
家創典盡𢎞斯義朕應天命光宅四海思所以憲章前
式崇建懿親永垂畫一著于甲令諸弟國封並可増益
千戸
　　　答太子子業(廢帝/見後)
　　　　(前廢帝幼而狷急在東宫每為世祖所責世/祖西廵子業啓叅承起居書迹不謹上詰讓)
　　　　(之子業啓事陳/謝上又答之)
書不長進此是一條耳聞汝素多懈怠狷戻日甚何以
頑固乃爾耶(宋書/)
　　　答廬江王禕(南平王鑠蚤薨子敬淵婚禕/往視之白世祖借伎因答)
婚禮不舉樂且敬淵等孤苦倍非宜也
　　　封將帥功臣等詔(世祖伐逆定亂思/將帥之功下詔)
朕以不天有生罔二泣血千里志復深逆鞠旅伐罪義
氣雲湧羣帥仗節指難如歸故曽未積旬宗社載穆遂
以眇身猥纂大統永念茂庸思崇徽錫新除使持節散
騎常侍都督南兗豫徐兗四州諸軍事鎮軍將軍南兗
州刺史沈慶之新除散騎常侍領軍將軍栁元景新除
散騎常侍右衛將軍宗慤督兗州諸軍事輔國將軍兖
州刺史徐遺寳寧朔將軍始興太守沈法系驃騎咨議
叅軍顧彬之或盡誠謀初宣綜戎略或受命元帥一戰
寧亂或禀竒軍統協規效捷偏師奉律勢振東南皆忠
國忘身義髙前烈功載民聴誠簡朕心定賞策勲兹焉
攸在宜列土開邑永蕃皇家慶之可封南昌縣公元景
曲江縣公並食邑三千戸慤洮陽縣侯食邑二千戸遺
寳益陽縣侯食邑一千五百戸法系平固縣侯彬之陽
新縣侯並食邑千戸
　　　追贈文帝王皇后母平樂鄉君詔
昔漢道既靈博平煇絶魏國方安嘉憲啓䇿皆因心所
𢎞酌典沿誥亡外祖親王夫人柔徳淑範光啓坤載屬
内位闕正攝饋閨庭儀被芳闈問宣戚里永言感逺思
追榮秩宜式傍鴻則敬登徽序
　　　又詔
趙蕭臧光禄袁敬公平樂郡君墓先未給塋戸加世數
巳逺𦙍嗣衰陵外戚尊屬不宜使墳塋蕪穢可各給蠻
戸三以供灑埽
　　　追贈張敷詔(敷父亡以毁卒/世祖即位詔贈)
司徒故左長史張敷貞心簡立幼樹風規居哀毁滅孝
道淳至宜在追甄於以報美可追贈侍中
　　　追贈王微詔
微棲志貞深文行惇洽生自華宗身安隠素足以賁兹
丘園惇是薄俗不幸蚤世朕甚悼之可追贈秘書監
　　　答劉懷珍詔(懐珍孝建中以破魏功拜建武將/軍樂陵河間二郡太守明年啓求)
　　　　(還孝/武答)
邊維須才未宜陳請
　　　祭袁湛墓詔(大明三年幸籍田/行經湛墓下詔祭)
故侍中左光禄大夫開府儀同三司晉寧敬公外氏尊
戚素風簡正嵗紀稍積墳塋浸逺朕近廵覽千畝遥瞻
松隧緬維徽塵感慕増結可遣使祭少申永懷
　　　祭殷景仁墓詔(大明五年行幸/經景仁墓下詔)
司空文成公景仁徳量淹正風識明允徽績忠謨夙達
先照恵政茂譽實留民屬近瞻丘墳感往興悼可遣使
致祭
　　　䘏賜徐湛之江湛王僧綽門戸詔(三人為元凶/劭所殺世祖)
　　　　(並追贈又詔/三家長給廩)
徐湛之江湛王僧綽門戸荼酷遺孤流寓言念既往感
痛兼深可令歸居本宅厚加䘏賜
　　　誅王僧達詔(僧達屢經狂逆上以終無悛心因/南彭城蕃縣民髙闍謀反伏誅下)
　　　　(詔即其事陷/之於獄賜死)
王僧達餘慶所鍾早登榮觀輕險無行暴于世談值國
道中艱盡室願效甄其薄誠貰其鴻慝爵遍外内身窮
榮寵曽無在泮食椹懐音乃協規西楚志擾東區公行
剽掠顯奪凶黨倚結羣惡誣亂視聴朕每容隠思加蕩
雪曽無犬馬感恩之志而炎火成燎原之勢涓流兆江
河之形遂唇齒髙闍契歸蘇寳捜詳妖圖覘察象緯
逮賊長臨梟餘黨就鞫咸布辭獄牒宣言虚市猶欲
隠忍法為情屈小醜紛紜人扇方甚矯構風塵志希非
覬固巳達諸公卿昭于朝野朕焉得輕宗社之重行匹
夫之仁殛山誅邪聖典所同戮諷剪律漢法攸尚便可
收付廷尉肅正刑書故太保華容文昭公宏契濶歴朝
綢繆眷遇豈容忘兹勲徳忽其世祀門爵國姻一不貶
絶
　　　與東揚州刺史顔竣詔(竣字士遜瑯琊/臨沂人延之子)
　　　　(建平王宏字休度文帝第七子謙儉周慎明/曉政事世祖甚信仗之歴為中書監尚書令)
　　　　(加散騎常侍薨痛/悼甚至與竣詔)
宏夙情業尚素心令績雖年未及壯願言兼申謂天道
可倚輔仁無妄雖寢患淹時慮不至禍豈圖祐善虚設
一旦永謝驚惋摧慟五内交殞平生未逺舉目如昨而
賞對遊娛緬同千載哀酷纒綿實増痛切卿情均休戚
重以周旋乖坼少時奄成今古聞問傷惋當何可言
　　　又詔
　　　　(何偃字仲弘尚之中子子戢尚山隂/公主歴吏部尚書卒世祖與竣書)
何偃遂成異世美志長往與之周旋重以姻媾臨哭傷
怨良不能巳往矣宜贈散騎常侍金紫光禄大夫本官
如故
　　　封劉延孫顔竣詔
朕藉羣能之力雪莫大之恥以眇眇之身託於王公之
上思所以䇿勲樹良永寧世烈新除侍中領前軍將軍
延孫率懐忠敏器局沉正協替義初誠力俱盡左衛將
軍竣立志開亮理思清要茂策忠謩經綸惟始俾積基
更造咸有勤焉宜顯授龜社大啓邦家延孫可封東昌
縣侯竣建城縣侯食邑各二千戸
　　　詔劉延孫(延孫彭/城吕人)
　　　　(初髙祖遺詔京口要地非宗室近戚不得居/之大明初竟陵王誕為徐州上深相畏忌不)
　　　　(欲使居京口遷之廣陵欲使腹心為徐州據京/口以防誕故以南陵授延孫而與之合族大)
　　　　(明三年詔延孫徴為/侍中尚書左僕射)
舊京樹親由來常凖卿前出所有别議今此防久弭當
以還授小兒
　　　贈劉延孫詔
故侍中尚書左僕射領䕶軍將軍東昌縣開國侯延孫
風局簡正體識沉明綢繆心膂自蕃升朝契濶惟舊幾
將二紀靈業中圯則首贊出圖義令既舉則任均蕭冦
器允棟幹勲實佐時及累司馬兩官出内尹牧恵政茂
課著自民聴忠謨令節簡乎朕心方爕采台階永毗國
道奄至薨殞震慟兼深考終定典宜盡哀敬可贈司徒
給班劒二十人侍中僕射侯如故
　　　賜劉延孫𦵏送詔
故司徒文穆公延孫居身寡約家素貧虚每念清美良
深悽歎𦵏送資調固當闕乏可賜錢三十萬米千斛
　　　封龎秀之等詔(世祖入討元凶以伐逆寧亂/事資羣謀大明元年下詔)
昔嵗國難方結疑懦者衆故散騎常侍太子右率龎秀
之履險能貞首暢義節用使狡狀先聞軍備夙固醜逆
時殄頗有力焉追念厥誠無忘於懷侍中祭酒顔師伯
侍中領射聲校尉袁愍孫豫章太守王謙之太子前中
庶子領右衛率張淹爰始入討預叅義謀契濶大難宜
䝉殊報秀之可封樂安縣伯食邑六百戸師伯平都縣
子愍孫興平縣子謙之石陽縣子淹廣晉縣子食邑各
五百戸
　　　勞顔師伯詔(大明二年師伯節度諸將拒/魏多所斬獲上嘉其功下詔)
魏肆其憑陵規暴邊塞輔國將軍青冀二州刺史師伯
宣略命師合變應機濟戍奮怒一月四捷支軍異部騁
勇齊効頻梟名王大殱羣醜朕用嘉歎良深於懷可遣
使慰勞并符輔國府詳考功最以時言上
　　　答王元謨
　　　　(元謨遷雍州刺史加都督雍土多僑寓元謨/請上斷流民又令九品以上租使貧富相通)
　　　　(境内嗟怨訛言元謨欲反時栁元景當權弟/僧景為新城太守制令南陽諸郡竝發兵討)
　　　　(元謨元謨令内外晏然以觧衆惑馳啓孝武/具陳本末帝知其虚馳遣主書吳喜公撫慰)
　　　　(之又答書元謨性嚴未嘗妄笑時人/言元謨眉頭未曽伸故帝以此戯之)
梁山風塵初不介意君臣之際過足相保聊復為笑伸
卿眉頭(宋書/)
　　　同前(南史/)
元謨啓明白之日七十老公反欲何求聊復為笑想足
以伸卿眉頭耳
　　　同前(資治通鑑合/書史語為一)
七十老公反欲何求君臣之際足以相保聊復為笑伸
卿眉頭耳
　　　詔劉秀之(秀之字道寳穆之/兄歴雍州刺史)
　　　　(恵開思話子徙御史中丞世祖/與秀之詔及在任百僚憚之)
今以蕭恵開為憲司兾當稱職但一往眼額巳自殊有
所震(並宋/書)
　　　追贈劉秀之詔(秀之歴寧蠻校尉雍州刺史/大明八年卒上甚痛惜下詔)
秀之識局明逺才應通暢誠著蕃朝績宣累嶽往嵗臣
逆交構首義萬里及職司端尹贊戎兩宫嘉謀徽譽實
彰朝野漢南法繁民嗛屬佇良牧故暫輟心膂外𢎞風
規出未踰期徳被西服詳考古烈旅觀終始淳心忠㮣
無以尚兹方式亮皇猷入衛根本奄至薨逝震慟于朕
心生榮之典未窮寵數哀終之禮宜盡崇飾兼履謙守
約封社弗廣興言悼往益増痛恨可贈侍中司空持節
都督刺史校尉如故
　　　顧寳先辭郎詔(寳先大明中為尚書水部郎父/琛雖為左丞荀萬秋所劾至是)
　　　　(猶在職寳先自/陳不拜世祖詔)
敕違糾慢憲司之職若理有不公自當更有釐正而自
頃劾無輕重輒至私絶此風難長主者嚴為其科寳先
葢依附世准不足問
　　　周朗徙邊詔(朗積忤㫖為廬陵内史丁母艱每/哭必慟其餘多不依常節大明四)
　　　　(年上使有司奏其居䘮無禮請/加收治詔徙寧州於道殺之)
朗悖禮利口宜令剪戮微物不足亂典刑特鏁付邊郡
　　　鄧琬擢給事黄門侍郎詔(琬父𦙍之初為世祖/征虜長史歴光禄勲)
　　　　(琬二弟並以從臧質反敗誅琬時為南海太/守在逺又有破蕭簡功得免復為丹陽丞大)
　　　　(明七年上幸歴陽/追思蕃舊下詔)
故光禄勲前征虜長史鄧𦙍之體局沉隠累任著績朕
昔當藩重首先佐務心力款盡弗忘於懷往嵗息璩凶
悖自取誅翦㳂恩及琬特免釁戮今可擢為給事黄門
侍郎以旌𦙍之宿誠
　　　蕭恵開更授御史中丞詔(恵開入為侍/中詔更授)
恵開前在憲司奉法直繩不阿權戚朕甚嘉之可更授
御史中丞
　　　贈卜天與詔(天與元嘉末為廣威將軍領左細/仗元凶入弑事變倉卒天與執刀)
　　　　(持弓射賊劭于東堂幾中逆徒/擊之倒地見殺世祖即位下詔)
日者逆豎犯蹕釁變卒起廣威將軍闗中侯卜天與提
戈赴難挺身奮節斬殪凶黨而旋受虐刃勇冠當時義
侔古烈興言追悼傷痛於心宜加甄贈以旌忠節可贈
龍驤將軍益州刺史謚曰壯侯
　　　贈卜天生詔(天與弟天生世祖時為龍驤將軍/攻廣陵塞塹先登苦戰移日詔賜)
天生始受戎任甫造冦壘而投輪越塹率果先騰驍壯
之氣嘉歎無巳可且賜布千匹以厲衆校
　　　徴王素朱百年詔(世祖即位欲捜/揚隠退乃下詔)
濟世成務咸達隠微軌俗興讓必表清節朕昧旦求善
思惇薄風琅邪王素㑹稽朱百年並㢘約貞逺與物無
競自足臯畝志在不移宜加褒引以光難進並可太子
舍人
　　　髙句驪王髙璉進爵詔(大明/七年)
使持節散騎常侍督平營二州諸軍事征東大將軍髙
句驪王樂浪公璉世事忠義作藩海外誠係本朝志翦
殘險通譯沙表克宣王猷宜加褒進以旌純節可車騎
大將軍開府儀同三司持節常侍都督王公如故
　　　倭王世子興授爵詔(倭王濟之子興遣使/貢獻大明六年詔授)
倭王世子興奕世載忠作藩外海稟化寧境恭修貢職
新嗣邊業宜授爵號可安東將軍倭國王
　　前廢帝(名子業小字法師孝武帝長子淫/暴無道湘東王彧弑之在位二年)
　　　即位詔(孝武大明八年閏五月/崩太子即位六月詔)
朕以眇身夙紹洪業敬御天威欽對靈命仰遵凝緒日
鑒前圖實可以拱黙守成詒風長世而寳位告始萬㝢
改屬惟徳弗明昧於大道思宣睿範引兹簡恤可具詢
執事詳訪民隠凡曲令宻文繁而作治闗市僦税事施
一時而姦吏舞文妄興威福加以氣緯舛𤣥偏頗滋甚
宜其寛徭輕憲以救民切御府諸署事不須廣雕文篆
刻無施於今悉宜并省以酬氓願藩王貿貨一皆禁斷
外便具條以聞
　　　舉才詔(景和元年永光/元年八月改元)
昔凝神佇逸磻溪讚道湛慮思才傅巖毗化朕位御三
極風澄萬㝢資鈇電斷正夘斯戮思所以仰宣遺烈俯
𢎞景祚每結夢庖鼎瞻言板築有劬日昃無忘昧旦可
甄訪諸國招聘閭部其有孝性忠節幽居遯棲信誠義
行㢘正表俗文敏博識幹事治民務加旌舉隨才引擢
庶官克順彞倫咸叙主者精加詳括稱朕意焉
　　　江夏王義恭録尚書事詔
總録之典著自前代孝建始年雖暫并省而因革有宜
理存濟務朕煢獨在躬未涉政道百揆庶務允歸尊徳
太宰江夏王義恭新除中書監太尉地居宗重受遺阿
衡實深慿倚用康庶績可録尚書事本官監太宰王如
故侍中驃騎大將軍南兖州刺史巴東郡開國公新除
尚書令元景同禀顧誓翼輔皇家贊業宣風繄公是賴
可即本號開府儀同三司領兵置佐一依舊准領丹陽
尹侍中領公如故
　　　手詔晉安王子勛(子勛孝武/第三子)
　　　　(子勛加使持節時廢帝任凶多所誅害前撫/軍諮議叅軍何邁少好武頗招集才勇之士)
　　　　(邁先尚太祖女新蔡公主帝詐云主薨殺宫人/代之而納主于後宫深忌邁邁謀因帝出行)
　　　　(為變迎立子勛事泄帝誅邁使八座奏子勛/與邁通謀又手詔子勛送藥賜死子勛起兵)
　　　　(以廢立為名太宗定/亂子勛號車騎將軍)
何邁殺我立汝汝自計孰若孝武耶可自為其所(並宋/書)
　　　同前(後魏書/)
聞汝與何邁謀共廢我汝自量體氣何如孝武尋當遣
使送藥與汝
　　　封譚金等詔(景和元年誅羣公金/等並為之用帝下詔)
屯騎校尉南清河太守譚金彊弩將軍童太壹車騎中
參兵軍沈攸之誠略沈梁忠幹勇鷙消蕩氛翳首制鯨
凶宜裂河山以酬勲義金可封平都縣男太壹宜陽縣
男攸之東興縣男食邑各三百戸
　　　封袁顗徐爰詔(顗仕孝武時盛稱太子好學有/日新之美及踐位深感之景和)
　　　　(元年遷為吏部/尚書又下詔)
宗社多故釁因冢司景命未淪神祚再乂自非忠謀密
契豈伊剋殄侍中祭酒領前軍將軍新除吏部尚書顗
游撃將軍領著作郎兼尚書左丞徐爰誠心内款參聞
嘉策匡贊之効實監朕懷宜甄茅社以奬義㮣顗可封
新隆縣子爰可封吳平縣子食邑各五百戸
　　　敕巢尚之
　　　　(戴法興㑹稽山隂人世祖時為中書通事舍/人意任隆密凡遷選誅賞皆與法興尚書參)
　　　　(懐廢帝即位法興遷越騎校尉執權日久威/行内外然頗以直言忤上於家賜死敕尚之)
吾纂承洪基君臨萬國推心勲舊著於遐邇不謂戴法
興恃遇負恩専作威福冒憲黷貨號令自由積釁累愆
遂至於此卿等忠勤任事吾乃具悉但道路之言異同
糾紛非惟人情駭愕亦𤣥象違度委付之㫖良失本懷
吾今自親覽萬機留心庶事卿等宜竭誠盡力以副所
期(宋書/)
　
　
　
　
　
　
　宋文紀巻三
欽定四庫全書
　宋文紀卷四　　　　　　明　梅鼎祚　編
　　明帝(名彧字休炳文帝第十一子封湘東王為/廢帝所幽弑帝自立在位八年廟號太宗)
　　　追崇江夏王義恭令書(義恭為廢帝枉殺/太宗定亂令書)
故中書監太宰領太尉録尚書事江夏王道性淵深睿
鑒通逺樹聲列藩宣風鉉徳位隆姬輔任屬負圖勤勞
國家方熙託付之重盡心毗導永融雍睦之化而凶醜
忌威奄加寃害夷戮有暴殯穸無聞憤逹幽明痛貫朝
野朕蒙險在難含哀莫申幸賴祖宗之靈克纂祈天之
祚仰惟勲戚震慟于厥心昔梁王徴庸警蹕備禮東平
好善黄屋在廷况公徳猷𢎞懋彞典未殊者哉可追崇
使持節侍中都督中外諸軍事丞相領太尉中書監録
尚書事王如故
　　　路休之拜官令書(太宗廢幼主欲悦路太后/之心乃下令書時未即位)
太皇太后蚤垂愛遇沿情即事同於天屬前車騎咨議
參軍路休之前丹陽丞路茂之崇憲宻戚蚤延榮貴並
懐所勲宜殊恒飾休之可黄門侍郎領歩兵校尉茂之
可中書侍郎
　　　追贈栁元景令(元景謀廢立為前廢帝/所誅太宗即位下令)
故侍中尚書令驃騎大將軍巴東郡開國公新除開府
儀同三司南豫州刺史元景風度𢎞簡體局深沉正義
亮時恭素範物幽明道盡則首賛孝圖盛運開歴則毗
爕皇化方任孚漢輔業懋殷衡而蜂豺肆濫顯加禍毒
寃動勲烈悲深朝貫朕承七廟之靈纂臨寳業情典既
申痛悼彌軫宜崇賁徽冊以旌忠懿可追贈使持節都
督南豫豫江三州諸軍事太尉侍中刺史國公如故
　　　即位改元詔(泰始元年十二月/即景和元年冬)
髙祖武皇帝徳洞四瀛化綿九服太祖文皇帝以大明
定基世祖孝武皇帝以下武寧亂日月所照梯山航海
風雨所均削衽襲帶所以業固盛漢聲溢隆周子業凶
嚚自天忍悖成性人面獸心見於髫日反道敗徳著自
比年其狎侮五常怠棄三正矯誣上天毒流下國實開
闢所未有書契所未聞再罹遏宻而無一日之哀齊斬
在躬方深北里之樂虎兕難匣馮河必彰遂誅滅上宰
窮舋逆之酷虐害國輔究孥戮之刑子鸞同生以昔憾
殄殪敬猷兄弟以睚眦殱夷徴逼義陽將加屠膾陵辱
戚藩檟楚妃主奪立左右竊子置儲肆凶于朝宣淫于
國事穢東陵行汙飛走積舋罔極日月滋深比遂圖犯
𤣥宫志窺題湊將肆梟獍之禍騁商頓之心又欲鴆毒
崇憲虐加諸父事均宫閫聲遍國都鴟梟小竪莫不寵
䁥朝廷忠誠必加戮挫收掩之㫖虓虎結轍掠奪之使
白刃相望百僚危氣首領無有全地萬姓崩心妻子不
復相保所以鬼哭山鳴星鉤血降神氣殆於馭索景祚
危於綴旒朕假寐凝憂泣血待旦慮大宋之基於焉而
泯武文之業將墜于淵賴七廟之靈藉八百之慶巨猾
斯殄鴻沴時褰皇綱絶而復紐天緯缺而更張猥以寡
薄屬承乾統上緝三光之重俯顧庶民之艱業業矜矜
若履氷谷思與億兆同此維新可大赦天下改景和元
年為泰始元年賜民爵一級鰥寡孤獨不能自存者人
穀五斛逋租宿債勿復收犯鄉論清議贓汚淫盗並悉
洗除長徒之身特賜原遣亡官失爵禁錮舊勞一依舊
典其昏制謬封並皆刋削
　　　分遣大使詔(元年十/二月)
朕戡亂寧民屬膺景祚鴻制初造革道維新而國故頻
罹仁澤偏壅每寤寐疚心罔識攸濟廵方問俗𢎞政所
先可分遣大使廣求民瘼考守宰之良採衡閭之善若
獄犴淹枉傷民害教者具以事聞鰥寡孤獨癃殘六疾
不能自存者郡縣優量賑給貞婦孝子髙行力田許悉
條奏務詢輿誦廣納嘉謀每盡皇華之㫖俾若朕親覽
焉
　　　减省大官御府詔(元年/)
皇室多故糜費滋廣且久嵗不登公私歉弊方刻意從
儉𢎞濟時艱政道未孚慨愧兼積大官供膳可詳所減
撤尚方御府雕文篆刻無益之物一皆蠲省務存簡約
以稱朕心
　　　有司詳立科品寛恵詔(二年十一月/其日又詔)
治崇簡易化疾繁侈逺觀隆替明著軌跡者也朕拯斯
墜運屬此屯極仍之以凋耗因之以師旅而識昧前王
務艱昔代俾夫舊賦既繁為費彌廣寤寐萬務每思𢎞
革方欲緩繇優調愛民為先有司詳加寛恵更立科品
其方物職貢各順土宜岀獻納貢敬依時令凡諸蠧俗
妨民之事趣末違本之業雕華靡麗竒器異技並嚴加
裁斷務歸要實左右尚方御府諸署供御製造咸存儉
約庶淳風至教微遵太古阜財興讓少敦季俗
　　　又詔
矢機詢政立教之攸本舉賢聘逸𢎞化之所基故負鼎
進策殷道以康釋釣作輔周祚斯乂朕甫承大業訓道
未敷雖側席忠規竚夢巖築而良圖莫薦奇士弗聞永
鑒通古無忘宵寐今藩隅克晏敷化維始屢懐存治寔
望箴闕王公卿尹羣僚庶官其有嘉謀直獻匡俗濟時
咸切事陳奏無或依隠若乃林澤貞栖丘園耿潔博洽
古今敦崇孝讓四方在任可明書搜揚具即以聞隨就
褒立
　　　原蕩衆藩從亂詔(二年十/二月)
近衆藩稱亂多染舋科或誠係本朝事縁逼迫混同證
錮良以悵然夫天道尚仁徳刑並用雷霆時至雲雨必
解朕眷言静念思𢎞風澤凡應禁削皆從原蕩其文武
堪能隨才銓用
　　　衡虞科制詔(三年/八月)
古者衡虞置制蝝蚳不收川澤産育登器進御所以繁
阜民財養遂生徳頃商販逐末競早争新折未實之菓
收豪家之利籠非膳之翼為戲童之資豈所以還風尚
本捐華務實宜修道布仁以革斯蠧自今鱗介羽毛肴
核衆品非時月可採器味所須可一皆禁斷嚴為科置
　　　大赦詔(三年/八月)
法網之用期世而行寛恵之道因時而布况朕尚徳戡
亂依仁馭俗且每就𢎞簡以隆至治而頻罹兵革繇賦
未休軍民巧偽興事甚多蹈刑入憲諒非一科至乃假
名戎伍竊爵私庭因戰散亡託懼逃役且往諸淪逼雖
經累宥逋竄之黨猶為寔繁宵言永懐良兼矜疚思所
以重播至澤覃被區宇可大赦天下
　　　欽刑詔(四年/九月)
夫愆有小大憲隨寛猛故五刑殊用三典異施而降辟
次網便暨鉗撻求之法科差品滋逺朕務存欽䘏每有
矜貸尋創制科罪輕重同之大辟即事原情未為詳衷
自今凡竊執官仗拒戰邏司或攻剽亭寺及害吏民者
凡此諸條悉依舊制五人以下相逼奪者可特賜黥刖
投畀四逺仍用代殺方古為優全命長户施同造物庶
簡恵之化有孚羣萌好生之徳無漏幽品
　　　羣司舉隠逸詔(五年/九月)
夫箕潁之操振古所貴冲素之風哲王攸重朕屬横流
之㑹接難晦之辰龕暴翦亂日不暇給今雖闗隴猶靄
區縣澄氛偃武修文於是乎在思崇廉恥用静馳薄固
已物色載懐寢興竚歎其有貞栖隠約自事衡樊鑿坯
遺榮負釣辭聘志恬江海行髙塵俗者在所精加搜括
時以名聞將賁園矜徳茂昭厥禮羣司各舉所知以時
授爵
　　　郊祀詔(泰始二年十一月下詔有司奏檢未有/先准黄門侍郎徐爰議建安王休仁等)
　　　　(同爰議叅議/為允詔可)
朕載新寳命仍離多難戎車遄駕經畧務殷禋告雖備
弗獲親禮今九服既康百祀咸秩宜聿遵前典郊謁上
帝
　　　黄門侍郎徐爰議
虞稱肆類殷述昭告蓋以創世成功徳盛業逺開統肇
基必享上帝漢魏以來聿遵斯典髙祖武皇帝克伐偽
楚晉安帝尚在江陵即於京師告義功於郊兆伏惟太
始應符神武英斷王赫岀討戎戒淹時雖司奉弗虧親
謁尚闕謹尋晉武郊以二月晉元禋以三月有非常之
慶必有非常之典不得拘以常祀限以正月上辛愚謂
宜下史官考擇十一月嘉吉車駕親郊奉謁昊天上帝
髙祖武皇帝配饗其餘祔食不闗今祭
　　　詳議郊享明堂詔(泰始六年詔前兼曹郎虞愿/議謂間嵗為允縁諮叅議並)
　　　　(同曹郎王延秀重議通闗八座同延秀議後/廢帝元徽二年有司奏郊祀明堂同日間嵗)
古禮王者每嵗郊享爰及明堂自晉以來間年一郊明
堂同日質文詳略疎數有分今可間二年一郊間嵗一
明堂外可詳議
　　　兼曹郎虞愿議
郊祭宗祀俱主天神而同日殷薦於義為黷明詔使圓
丘報功三載一享明堂配帝間嵗昭薦詳辰酌衷寔允
懋典
　　　曹郎王延秀議
改革之宜寔如聖㫖前虞愿議蓋是仰述而已未顯後
例謹尋自初郊間二載明堂間一年第二郊與第三明
堂還復同嵗愿謂自始郊明堂以後宜各間二年以斯
相推長得異嵗
　　　定制車服議(泰始/四年)
車服之飾象數是遵故盛皇留範列聖垂制朕近改定
五路酌古代今修成六服沿時變禮所施之事各有條
叙便可付外載之典章朕以大冕純玉繅𤣥衣黄裳乗
玉輅郊祀天宗祀明堂又以法冕五綵繅𤣥衣絳裳乗
金輅祀太廟元正大㑹諸侯又以飾冠冕四綵繅紫衣
紅裳乗象輅小㑹宴饗餞送諸侯臨軒㑹王公又以肅
冕三綵繅朱衣裳乘革輅征伐不賔講武校獵又以宏
冕二綵繒青衣裳乗木輅耕稼饗國子又以通天冠朱
紗袍為聽政之服
　　　報奏路太后别居外宫詔(明帝少失所生為后/撫養及踐祚號崇憲)
　　　　(太后有司奏請/別居詔不許)
朕備丁艱罰蚤嬰孤苦特䝉崇憲太后聖訓撫育昔在
蕃閫常奉藥膳中迫凶威抱懐莫遂今泰運初唘情典
獲申方欲親奉晨昏盡歡閨禁不得如所奏
　　　有司崇憲太后别居外宫奏
夫徳敷於内典章必逺化覃於外徽號宜宣伏惟皇太
后懿聖自天母儀允著義明八逺道變九圍聖明登御
景祚攸改皇太后宜即前號别居外宫
　　　路太后服緦詔
朕幼集荼蓼夙慿徳訓龕虣定業寔資仁範恩著屯夷
有兼常慕夫禮沿情施義循事立可特齊衰三月以伸
追仰之情
　　　路太后遷殯詔(太后葬世祖陵東南號脩寧陵/先是晉安王子勛未卒巫者謂)
　　　(宜開昭太后陵以為厭勝脩復/倉卒泰始四年詔有司奏可)
崇憲昭太后脩寧陵地大明之世久所考卜前歲遭諸
蕃之難禮從權宜奉營倉卒未暇營改而塋隧之所山
原卑陋頃年穨壊日有滋甚恒費修整終無永固宜詳
考地形殊乖相勢朕蚤䝉慈遇情理兼常思使終始之
義載彰幽顯史官可就巖山左右更宅吉地明審龜筮
須選令辰式遵舊典以禮剏制今中㝢雖寧邊塵未息
營就之功務在從簡舉言尋悲情如切割
　　　有司奏(詔可/)
北疆未緝戎役是務禮之詳略各沿時宜臣等叅議修
寧陵𤣥宫補治毁壊權施油殿暫岀梓宫事畢即窆於
事為允
　　　黜晉熙太妃謝氏詔(義陽王昶文帝第九子為/徐州刺史景和中廢帝欲)
　　　　(討誅之起兵不捷棄母妻奔魏遺妾生二子/並以太妃不慈夭卒泰始六年太宗以皇子)
　　　　(爕繼昶改昶封/晉熙王乃下詔)
夫虎狼䕶子猴猨負孫毒性薄情亦有仁愛故識念氣
類尚均羣品况在人倫可忘天屬晉煕太妃謝氏沉刻
無親物理罕比征北公雖孝道無替而遭此不慈自少
及長闕恩鞠之恃乃至休否莫闗寒温不訪晨昏屏塞
定省靡因事無違忤動致誚責毒句發口人所難聞加
惡備苦過于讎隙遂事憤於宗姻義傷於行路公故妃
郗氏婦禮無違逢此嚴酷遂以憂卒用夭盛年又謝氏
食則豐珍衣則文麗奉已之餘播覃群下而諸孫纊不
温體食不充飢付于姆嬭之手縱以任軍之路遇其所
生棄若糞土繿縷比于重囚窮困過於下使誠皇規方
逺沙塞將一公脩短不諱亦難豫圖兼妾女累弱一第
領主防閑之道人理斯急朕所以詔第六子爕奉公為
𦙍欲以毗整一門為公繼紹但謝氏待骨肉至親尚相
棄篾况以義合免苦為難患萌防漸危機須斷便可還
其本家削絶蕃秩
　　　降廬江王禕詔(泰始五年河東栁欣慰謀反欲/立禕要結征北諮議叅軍杜幼)
　　　　(文左軍參軍宋祖珍前鄀令王隆伯禕與相/詶贈三人具奏其事上乃下詔出禕鎮宣城)
　　　　(尋遣使逼/令自殺)
昔周室既盛二叔流言漢祚方隆七蕃迷叛斯實事彰
往代難興自古雖聖賢御極㝢内紓患太尉廬江王藉
慶皇枝蚤升寵樹幼無立徳長缺脩聲淡薄親情厚結
行路狎眤羣細疏澁人士自朕撥亂定宇受命應天寔
尚敦睦克敷友于故崇殊爵超居上台而公常懐不平
表於事迹公若徳深望重宜膺大統朕初平暴亂豈敢
當璧自然推符奉璽天祚有歸且朕雖居尊極不敢自
恃宗室之事無不諮公不虞志欲難滿妄生窺怨積慝
在衿遂謀社稷曩者四方遘禍兵斥畿甸搢紳憂惶親
賢同憤唯公獨幸厥灾深抃時難晝則從禽遊肆夜則
縱酒弦歌側耳視隂企賊休問司徒休仁等並各令弟
事兼家國摧鋒履險各伐一方蒙霜踐棘辛勤已甚况
身被矢石否泰難虞悠悠之人尚有信分公未曾有一
函之使遺半紙之書志棄五弟以餌讎賊自謂身非勲
烈義不叅謀必期凶逆道申以圖輔相及皇威既震羣
凶肅蕩九有同慶萬國含欣而公容氣更沮下帷晦迹
每覘天察宿懐協左道呪詛禱請謹事邪巫常被髪跣
足稽首北極遂圖畫朕躬勒以名字或加之矢刃或烹
之鼎鑊公在江州得一漢女云知吉凶能行厭呪大設
供養朝夕拜伏衣裝嚴整敬事如神令其祝詛孝武并
及崇憲祈皇室危弱統天稱已巫稱神㫖必得如願後
事發覺委辠所生徼幸㩻䧢僅得自免近又有道士張
寳為公見信事既彰露肆之于法公不知慙懼猶加營
理遣左右二人主掌殯舍顯行邪志罔顧吏司又挾閹
竪陳道明交闗不逞傳驛音意投金散寳以為信誓又
使府史徐虎兒招引邊將要結禁旅規害台輔圖犯宫
掖公受性不仁才非治用昔忝江州無稱被徴前莅㑹
稽以辠左黜公稽古寡聞嚴而無理言不暢寒暑恵不
及帷房朝野所輕搢紳同侮豈堪輔相之地寧任莅民
之職非唯一朝有自來矣大明之世迄于永光公常留
中未嘗外撫何以在今方起嫌怨公少即長人情無哀
戚侍拜長寧從祀宗廟顔無戚狀淚不垂臉兄弟長幼
靡有愛心昔因孝武御筵置酒心誠不著于時義陽念
遇本薄遭公此譛益被猜嫌朕當時狼狽不暇自理賴
崇憲太后譬解百端少䝉申亮得免殃責景和狂主醜
毒横流初誅宰輔豺志方扇于建章宫召朕兄弟逼酒
使醉公因酒勢遂肆苦言云朕及休仁與太宰親數往
必清閑贈貺豐厚朕當時惶駭五内崩墜于其語次劣
得少止往又經在尋陽長公主第兄弟共集忽中坐忿
怒厲色見指以朕行止出入每不能固若得稱心規肆
忿憾惟公此㫖蚤欲見滅而天道受善朕獲南面不長
惡逆挫公毒心自大明積費國弊民凋加景和奢虐府
藏罄盡朕在位甫爾䘏義具瞻仍值中阻蜂起日耗萬
金公卿庶民傾産歸獻積受台奉貲蓄優廣朕踐阼之
初公請故太宰東傳餘錢見入數百萬内不充養外不
助國散賜諂諛徧恵趨隸推心考行事類斯比羣小交
構遂生異圖籍籍之議轉盈民口公若地居衡寄任專
八柄徳育於民勲髙於物勢不自安於事為可公既才
均櫟木牽以曲全因髙無民得守虛靜而坐作凶咎自
(缺/)深釁由朕誠感無素爰至於此永尋多難惋慨寔深
凡人所行各有本志朕博愛尚仁為日已久尚能含讎
恕辠著于觸事豈容于公不相隠忍但禍萌易漸去惡
宜疾負荷之重寧得坐觀且蔓草難除燎火須撲狡扇
之徒宜時誅剪已詔司戮肅正典刑公身居戚長情禮
兼至準之常科顧有惻怛宜少申國憲以弔不臧今以
淮南宣城歴陽三郡還立南豫州降公為車騎將軍開
府儀同三司南豫州刺史削邑千户待中王如故
　　　與建安王休仁書(休仁文帝/第十二子)
　　　　(太宗即位休仁為司徒尚書令揚州刺史尋/諸方逆命休仁出據虎檻進據赭圻摠統諸)
　　　　(軍隨宜應接中流平定休仁之力也初行與/蘇侯神結為兄弟以求神助事平與休仁書)
此段殊得蘇侯兄弟力(南史此段殊得蘇兄神力祀蘇/侯晉叛將蘇峻也宋齊間  之)
(每亊多祈于蔣/侯子文及蘇侯)
　　　與建安王休仁詔
　　　　(廬江王禕字休秀文帝第八子為太尉尤凡/劣諸兄弟唾鄙之太宗與休仁詔後坐悖怨)
　　　　(自/殺)
人既不比數西方公汝便為諸王之長(時禕住西州/故謂西方公)
　　　誅建安王休仁詔(廢帝狂悖忌憚諸父並囚之/殿内及太宗弑帝休仁進司)
　　　　(徒尚書令揚州刺史休仁與太宗夙相愛友/及廢帝世同經危難泰始初四方逆命兵至)
　　　　(近畿休仁親當矢石大勲克建任摠百揆朝/野輻輳上漸不悦因慮諸弟彊盛太子幼弱)
　　　　(齎藥賜死乃下詔有司奏絶屬籍見息徙逺/郡並治邢太妃詔報又與諸方鎮大臣詔)
夫無將之誅諒惟通典知咎自引寔有偏介劉休仁地
屬宻親位居台重朕友寄特深寵秩兼茂不能𢎞賛國
猷禆宣政道而自處相任妄生猜嫌側納羣小之説内
懐不逞之志晦景蔽迹無事陽愚因近疾患沉篤内外
憂悚休仁規逼禁兵謀為亂逆朕曲推天倫未忍明法
申詔誥礪辨覈事原休仁慙恩懼罪遽自引决追尋悲
痛情不自勝思屈法科以伸矜悼可宥其二子并全封
爵但家國多虞舋起台輔永尋既往感慨追深
　　　有司奏
臣聞明罰無親情屈於司綱國典有經威申於義滅是
以梁趙之誅跣出稱過來言之罰克入致動謹案劉休
仁苞蓄禍迹事蔽于天明竄匿沉姦情宣于民聽自以
屬居戚近早延恩睦異禮殊義望越常均往嵗授鉞南
討本非才命唘行濃湖特以親攝仰遵廟略俯藉衆效
屬承泰運竊附成勲而亟叨天功多自臧伐既聖明御
㝢躬覽萬機百司有紀官方無越而休仁矜勲怙貴自
謂應摠朝權遂妄生疑難深自猜外故司空晉平刺王
休祐少無令業長滋貪暴歴任陜荆流毒西夏編户嗟
散列邑雕虛聖澤含𢎞未明正憲亟與休仁論其愆迹
辭意既宻不宜傳廣遂飭容㫖反相勸激休祐以休仁
位居朝右任遇優崇必能為已力援故深相黨結休祐
於是輸金薦寳承顔接意造䣛之間必論朝政遂無日
不俱行無時不同宿聲酣聚集宻語清閒休仁含姦扇
惑善於計數説休祐使外託専慎之法宻行貪詐之心
謂朝廷不覺人莫之寤休祐遂乃外積怨懼内協禍心
既得贊激凶慝轉熾與休仁共為姦謀潛伺機隙圖造
釁變規肆凶狡休仁致殞倉卒寔維天誅而晉平國太
妃妾邢不能追慙子惡上感曲恩更懐不逞巫蠱呪詛
休仁因聖躬不和猥謀姦逆滅道反常莫斯為甚殛肆
朝市庶申國刑而法網未加自引厥命天慈矜厚减法
崇恩賜全二息及其爵封斯誠𢎞風曠徳貫絶通古然
非所以棄惡流釁懲懼亂臣者也臣等叅議謂宜追降
休仁為庶人絶其屬籍見息悉徙逺郡休祐愆謀始露
亦宜裁黜徙削之科一同舊凖收邢付獄依法窮治
　　　又詔報
邢匹婦狂愚不足與計休仁知釁自引情有追傷可特
為降始安縣王食邑千户并停伯融等流徙聽襲封爵
　　　詔諸方鎮大臣
休仁致殞卿未具悉事之始末今疏以相示休祐貪恣
非政法網之所不容昔漢梁孝王淮南厲王無它釁悖
正以越漢制度耳况休祐呑嚼聚歛為西數州之蝗取
與鄙虐無復人情屢得王景文禇淵沈攸之等唘陳其
辠惡轉不可容吾篤兄弟之恩不欲致之以法且每恨
大明兄弟情薄親見休祐屯苦之時始得寛寧彌不忍
問所以改授徐州冀其去朝廷近必應能自悛革及拜
徐州未及之任便徴動萬端暴濁愈甚既每為民蠧不
可復全休仁身麤有知解兼為宰相又吾與其兄弟情
昵特復異常頗與休仁論休祐釁狀休祐以休仁為吾
所親必應知吾意又云休仁言對能為損益遂多與財
賂深相結事乃寢必同宿行必共車休仁性軟易感説
遂成繾綣共為一家是吾所吐宻言一時倒寫吾與休
仁少小異常惟虛心信之初不措疑雖爾猶慮清閒之
時非意脱有聞者吾近向休祐推情戒訓嚴切休祐更
不復致疑休祐死後我將其内外左右問以情狀方知
言語漏泄并具之由彌日懊惋心神萎孰休仁又説休
祐云汝但作佞此法自足安我常秉許為家從來頗得
此力但試用看有驗不休祐從之於是大有獻奉言多
乖實積惡自不可恕自休祐殞亡之始休仁欵曲共知
休仁既無辠釁主相本若一體吾之推意初無有間休
祐貪愚為天下所疾致殞之本為民除患兄弟無復多
人彌應思弔不咸益相親信休祐平生狼抗無賴吾慮
休仁往哭或生祟禍且吾爾日本辦仗往哭晚定不行
吾所以為設方便呼入在省而休仁得吾召入大自驚
疑遂入辭楊太妃顔色狀意甚與常異既至省楊太妃
驟遣監子去來叅察從此日生嫌懼而吾之推情初不
疑覺從休祐死後吾再幸休仁第飲噉極日排閤入内
初無猜防休仁坐生嫌畏一日吾春中多期射雉每休
仁清閒多往雉場中或敕使陪輦及不行日多不見之
每值宵休仁輒語左右云我已復得今一日及在房内
見諸妓妾恒語我云不知朝夕見底若一旦死去作鬼
亦不取汝取汝正足亂人耳休祐死時日已三晡吾射
雉始從雉場出休仁從騎左右伏野中吾遣人召之稱
云腹痛不堪騎馬爾時諸王車皆停在朱雀門裏日既
暝不暇逺呼車吾衣書車近在離門裏敕呼來下油幢
絡擬以載之吾由來諳悉其體有冷患聞腹痛知必是
冷乃敕太醫上省送供御髙梁薑飲以賜之休仁得飲
忽大驚告左右稱敗今日了左右荅曰此飲是御師名
封題休仁乃令左右先飲竟猶不甚信乃僶俛噬之裁
進一合許妄先嫌貳事事如是由來十日五日一就問
太妃自休祐死後每吾詔必先至楊太妃間如分别狀
休仁由來自營府國興生文書二月中史承祖齎文書
呈之忽語承祖云我得成許那何煩將來吾虛心如舊
不復見信既懐不安大自嫌恐惟以情理不容復有善
心休仁既經南討與宿衞將帥經習狎共事相識者布
滿外内日常出入于廂下經過與諸相識將帥都不交
言及吾前者積日失適休仁岀入殿省諸衞主帥裁相
悉者無不和顔厚相撫勞爾時吾既甚惡意不欲見外
人悠悠所傳互言差劇休仁規欲聞知方便使曇度道
人及勞彦逺屢求啓闞覘吾起居及其所啓皆非急事
吾意亦不厝疑吾與休仁親情實異少年以來恒相追
隨情向大趣亦往往多同難否之日每共契濶休仁南
討為都統既有勲績狀之於心亦何極已但休仁於吾
望既不輕小人無知亦多挾背向既生猜貳不復自寧
夫禍難之由皆意所不悟如其意趣人莫能測事不獲
已反覆思惟不得不有近日處分夫于兄弟之情不能
無厚薄休祐之亡雖復悼念猶可以理割遣及休仁之
殞悲愍特深千念不能已巳舉言傷心事之細碎既不
可曲載詔文恐物不必即解兼欲存其兒子不欲窮法
為詔之辭不得不云有兵謀非事實也故相報卿知(楊/太)
(妃者休仁/母楊脩儀)
　　　報巴陵王休若(休若文帝第十九子/歴江州刺史賜死)
　　　　(晉平王休祐文帝第十三子為驃騎大將軍/荆州刺史歴從南徐州佷戾彊梁前後忤上)
　　　　(非一太宗因從射雉遣夀寂之等於路拉殺/之託言墜馬時休若在江陵其日馳信報之)
吾與驃騎南山射雉驃騎馬驚與直閣夏文秀馬相蹹
文秀墮地驃騎失鞚馬驚觸松樹墮地落硎中時頓悶
不識人故馳報弟(馬驚南史作馬重/驚  此或口詔)
　　　又
　　　　(休若為雍州刺史進衞將軍典籖夏寳期事/休若無禮唘太宗誅之未報輙于獄行刑上)
　　　　(大怒與休若書降號/左將軍削封五百户)
孝建大明中汝敢行此耶(孝建大明並/孝武帝年號)
　　　與驃騎大將軍桂陽王休範書(休範/見後)
　　　　(太宗以休若和善能諧緝物情偽遷為江州/刺史徴還召拜手書殷勤即賜死與休範書)
外間有一師姓徐名紹之狀如狂病自云為塗歩郎所
使云三月中忽云神語道巴陵王應作天子汝使巴陵
王宻知之於是師便訪覔休若左右人不能得東宫典
書姓何者相識數去來師解神語東宫典書具道神語
東宫典書答云我識巴陵間一左右當為汝向道數日
東宫典書復來語師云我已為汝語巴陵左右道因達
巴陵巴陵具知云莫聲但聽又頃者史官奏天文占候
頗云休若應挾異端神道芒昧乃不可全信然前後相
准略亦不無髣髴且帖肆間自大明以來有若好之謡
于今未止詔若百重章句皆配以美辭美事諸不逞之
徒咸云必是休若休若且知道路有異音里巷有若好
之謡在西已竒懼致王敬先吐猖狂之言近休祐休仁
被誅休若彌不自安又左右多是不相當負罪之徒恒
説以道路之言叩動之相與唱云萬民之心屬在休若
感激其意尋休若從來心迹殊有可嫌劉亮問高次祖
汝一應識此人當給休若休若在東縱恣羣下無本末
還朝被貶爵位小退次祖被亮使歸過問訊大泣語次
祖云我東行是一段功在郡横為羣小輩過失大被貶
降我實憤怨不解劉輔國何意不作次祖答云劉輔國
䝉朝廷生成之恩豈宜有此理推此已是有竒意吾使
諸王在蕃正令優游而已本不以武事而休若在西廣
召弓馬健兒都不唘聞又戾道明等昔親為賊罪應萬
死休若至西大信遇之乃潛將往不唘京吾知汝意謂
休若處奉因事事何如心迹既不復可測因其還朝在
第與書事事詰誚於内許宻自引分狀如暴疾致故差
得於其名位及兒子悉得全也休若既是汝弟使其狼
心得申者汝得守冶城邊作太尉公耶非但事闗計亦
於汝甚切汝可宻白荀太妃令知(廬江王禕昔在西州/故上云冶城邉荀太)
(妃休範母章百/重下一有  字)
　　　徙松滋侯子房詔(子房孝武帝第六子初封尋/陽王太宗即位由㑹稽太守)
　　　　(徴為撫軍領太常長史孔覬舉兵應晉安王/子勛事敗見囚貶為松滋侯路休之等以崇)
　　　　(憲太后崩不自安劉祗在南兗州嚴龍宿為/世祖所委信至是並懐異圖故下詔并誅之)
不虞之釁著自終古情為法屈聖達是遵朕埽穢定傾
再全寳業逺惟鴻基猥當負荷思𢎞治道務盡敦睦而
妖豎遘扇安造異圖自西南阻兵東夏侵斥都邸羣凶
宻相唇齒路休之兄弟專作謀主規興禍亂令舍人嚴
龍覘覦宫省以羽林岀討宿衞单罄候隙伺間將謀竊
發劉祗在蕃規相應援通言北冦引令過淮頃休範濟
江潜欲拒捍賴卜祚靈長姦回弗逞隂慝已露宜盡憲
辟寔以方難未夷曲加遵養今王化帖泰宜辨忠邪涓
流不壅燎火難滅便可委之有司肅正刑典松滋侯子
房等淪陷逆徒協同醜悖遂與籖帥羣小潛通南釁連
結祗等還圖朕躬雖咎度已彰在法無宥猶子之情良
所未忍可廢為庶人徙付逺郡
　　　追贈新安王子鸞等詔(子鸞孝武帝第八子以/母殷貴妃有寵愛冠諸)
　　　　(子為前廢帝所殺/太宗即位下詔)
夫紓寃申痛雖往必追縁情惻愛感事彌逺故使持節
都督南徐州諸軍事撫軍將軍南徐州刺史新安王子
鸞夙表成器蚤延殊寵方樹美業克光蕃維而凶心肆
忌奄罹横禍興言永傷有兼常懐宜旍天秀以雪沉魂
可贈使持節侍中都督南徐兖二州諸軍事司徒南徐
州刺史王如故第十二皇女第二皇子子師俱嬰謬酷
有增酸悼皇女可贈縣公主子師復先封為南海王並
加徽諡
　　　又為新安王子鸞立嗣詔
哀枉追逺仁道所𢎞興滅繼絶盛典斯貴朕務古思治
恩禮必敷異族猶敦况在近戚故新除使持節侍中都
督南徐兖二州諸軍事司徒南徐州刺史新安王子鸞
年雖冲弱性識早茂鍾慈世祖冠寵列蕃值景和凶虐
横罹酷禍國𦙍無主寃祀莫寄尋念痛悼夙軫于懐可
以建平王景素息延年為嗣
　　　封第九子智隨為武陵王詔(改名賛/字仲敷)
世祖孝武皇帝雖恃尊墯恵勲狹政弛樂飲無饜事因
於寧泰任威縱費義縁于務寡故以積怨動天流殃後
嗣景和肇釁義嘉成禍世祖繼體陷憲無遺昔皇家中
圮含生懼滅賴英孝感奮掃雪寃恥勲績墜歴拯兹窮
氓繼絶追逺禮訓攸尚况既帝且兄而缺斯典今以第
九子智隨奉世祖為子武陵郡大明之世事均代邦可
封智隨武陵王食邑五千户尋世祖一門女累不少既
無釐總義須防閑諸侯雖不得祖稱天子而事有一家之
切且歸寧有所疹疾相營得失是任閨房有稟朕應天
在位恩深九族庶此足申追睦之懐敷愛之㫖
　　　手詔譬袁顗(顗字景章陳/郡陽夏人)
　　　　(顗前廢帝時歴遷吏部尙書俄而寵衰自慮/及禍詭辭求出領寧蠻校尉雍州刺史至襄)
　　　　(陽修繕兵械纂集士卒反意已定㑹太宗定/大事進顗號右將軍顗詐稱被太皇太后令)
　　　　(起兵奉表勸晉安王子勛即位太宗使朝士/與顗書顗本無將畧又信往來之言京師米)
　　　　(貴斗錢數百以為不勞攻伐行自離散於是/擁甲以待太宗使顗舊門生徐碩奉手詔譬)
　　　　(之又使朝士與顗書/並不聽兵敗見殺)
卿歴觀古今嶮之與彊何嘗可恃自朕踐阼塗路梗塞
卿無由奉表未經為臣今追蹤竇融猶未為晩也(南史/作獨)
(未晩/也)
　　　詔沈文秀(文秀字仲逺/吳興武康人)
　　　　(太宗已定亂晉安王子勛據尋陽反文秀為/青州刺史薛安都勸令同逆上遣其弟文炳)
　　　　(詔文秀文秀歸命請辠即安/本任號輔國將軍為敵所殺)
皇帝前問督青州徐州之東莞東安二郡諸軍事建威
將軍青州刺史朕去嵗撥亂功振普天於卿一門特有
殊澤卿得延命至今誰之力耶何故背國負恩逺同逆
豎今天下已定四方寧一卿獨守窮城何所歸奉且卿
百口在都兼有墳墓想情非木石猶或顧懐故指遣文
炳具相宣示凡諸逆節親為戎首一不加辠文炳所具
卿獨何人而能自立便可速率部曲同到軍門别詔有
司一無所問如其不爾國有常刑非惟戮及弟息亦當
夷卿墳壠既以謝齊土百姓亦以勞將士之心故有今
詔
　　　追贈范道興等詔(晉安王子勛之亂前軍典籖/范道興志不同逆為鄧琬所)
　　　　(殺其餘奉順見害者並為上所愍詔/贈有司復奏張興世等封各有差)
前鎮軍叅軍督䕶范道興朕之舊隸經從北藩徒役南
畿遭離命㑹抱恩固節受害羣凶言念純誠良可閔愴
可贈員外散騎侍郎南城令鮑法度後軍典籖馮次民
永新令應生新建令軍延寳上饒令黄難等違逆識順
同被誅滅言念既往宜在追録可贈生奉朝請法度南
臺御史次民延寳難並員外將軍
　　　顔㚟擢中書侍郎詔(㚟為延之第三子延之先/領太宗湘東王師即位下)
　　　　(詔/)
延之昔師訓朕躬情契兼欵前記室叅軍濟陽太守㚟
伏勤蕃朝綢繆恩舊可擢為中書侍郎
　　　紹封顔師伯詔(師伯為前廢帝所/誅太宗即位下詔)
故散騎常侍僕射領丹陽尹平都縣子師伯昔逢代運
豫班榮賞遭罹厄㑹隕命淫刑宗嗣殄絶良用矜悼但
其心黷貨宜貶贈典可紹封社以尉寃魂
　　　羊希降號詔(希泰始三年出為廣州刺史初請/女夫蕭恵徴帶南海太守復請為)
　　　　(東莞不許既到任又/請補南海太守下詔)
希卑門寒士累世無聞輕薄多舋備彰歴職徒以清刻
一介擢授嶺南干上逞欲求訴不已可降號横野將軍
　　　殷恒左遷詔(恒父道矜景仁子也明帝時恒為/侍中度支尚書屬父疾積久為有)
　　　　(司所奏/下詔)
道矜生便有病無更横疾恒因愚習惰久妨清序可降
為散騎常侍(降南史作除無更横/疾一作比更無横疾)
　　　復戴法興封爵詔(法興為世祖寵幸執權日久/及廢帝即位所為凶侈每相)
　　　　(禁制因閹人華願兒譛殺之太宗泰始/二年下詔有司奏以孫襲封又詔停之)
故越騎校尉吳昌縣開國男戴法興昔從孝武誠懃左
右入定社稷預誓河山及岀侍東儲竭盡心力嬰害凶
悖朕甚愍之可追復削注還其封爵
　　　又詔
法興小人専權豪恣雖虐主所害義由國討不宜復貪
人之爵封爵可停
　　　徐爰徙交州詔(爰長於附㑹又飾以典文自太/祖世祖以逮前廢帝並所任遇)
　　　　(太宗在蕃不説及景和世太宗屈辱卑約爰/禮敬甚簡益銜之泰始三年詔徙交州既行)
　　　　(又/詔)
夫事君無禮教道弗容訕上衒已人倫所棄太中大夫
徐爰拔迹厮猥推㡿饕逢遂官叅時望門伍豪族遷位
轉榮莫非超荷而諂側傾險與性自俱利口讒妄自少
及長奉公任事釐豪蔑聞初無愧滿常有闚進先朝賞
以芻輩之中粗有學解故得漸蒙驅䇿出入兩宫太初
偽立盡心佞事義師已震方得南奔及孝武居統唯極
諂諛附㑹承㫖專恣厥性致使政治苛縱興造乖法損
徳害民皆由此豎景和悖險深相賛協茍取偷存罔顧
節義任筭設數取合人主㩻嶇姦矯所志必從故歴事
七朝白首全貴自以體含徳厚識鑑機先迷塗遂深罔
知革悟朕撥亂反正勲濟天下靈祇助順羣逆必夷况
爰恩養而無輸效遂内挾異心著于形迹陽愚杜口罔
所陳聞惰事緩文庶申詭畧當今朝列賢彦國無佞邪
而秉心弗純累蠧時政以其自告之辰用賜歸老之職
榮禮優崇寧非饕過不謂潜怨㡿外進競不已勤言託
意觸遇斯發小人之情雖所先照猶許其當改未忍加
法遂恃朕仁𢎞必求容貸昨因觴宴肆意譏毁謂制詔
所為皆資傍説又宰輔無斷朝要非才恃老與舊慢戾
斯甚此邉難未静安衆以恵戎略是務政綱從簡故得
使此小物乗寛自縱乃合投畀豺虎以清王猷但朽顇
將盡不足窮法可特原罪徙付交州
　　　又除廣州統内詔
八議緩罪舊在一條五刑所抵耆必加貸徐爰前後釁
迹理無可申廢棄海埵寔允國憲但蚤蒙朕識曲矜愚
朽既經大宥思沾殊渥可特除廣州統内郡
　　　徙沈勃詔(勃為演之次子好文章善彈琴圍棊/泰始中為太子右衞率加給事中時)
　　　　(欲北討使勃還鄉募人/多受貨賄上怒下詔)
沈勃琴書藝業口有美稱而輕躁耽酒幼多罪愆比奢
淫過度妓女數十聲酣放縱無復劑限自恃吳興土豪
比門義故脅説士庶告索無已又輒聽募將委役還私
託注病叛遂有數百周旋門生競受財貨多者至萬少
者千金考計贓物二百餘萬便宜明罰敕法以正典刑
故光禄大夫演之昔受深遇忠績在朝尋逺矜懐能無
𢎞律可徙勃西垂令一思愆悔
　　　手詔劉懐珍(字道玉平原人入齊歴/散騎常侍安北將軍)
　　　　(建平王景素為荆州徙懐珍右軍司馬遷南/郡太守加寜朔將軍明帝手詔懐珍奉㫖)
卿性忠讜平所仗賴在彼與年少共事不可深存受益
景素兒乃佳但不能接物頗亦墮事卿每諫之
　　　寢疾又詔(明帝崩乃為安/成王撫軍司馬)
卿不應乃作景素佐才舊所寄今徴卿叅二衞直(南齊/書)
　　　詔沈攸之(攸之/見後)
　　　　(攸之為前將軍與魏人戰不利太宗復令進/圍彭城攸之以淮泗既乾糧運不繼固執以)
　　　　(為非往返者七上大怒詔曰云云攸/之懼進軍行至遲墟上悔追軍令返)
卿春中求伐彭城吾恐軍士疲勞且去冬奔散人心未
宜復用不許卿所唘今便不肯為吾行耶卿若不行便
可使吳喜獨去
　　　與劉勔張興世蕭道成詔(勔字伯猷彭城人歴/中領軍以戰死  興)
　　　　(世字文徳竟陵人歴通直散騎常/侍徙光禄大夫  道成為齊武帝)
　　　　(吳喜吳興臨安人歴淮陵太守督豫州諸軍/事初喜東討白太宗得尋陽王子房及諸賊)
　　　　(即於東梟斬東土既平喜見南賊方熾慮後/翻覆受禍乃生送子房還都凡諸大帥顧琛)
　　　　(王曇生等皆被全活上内宻銜之及平荆州/恣意剽虜贓私萬計其後壽寂之誅喜内懼)
　　　　(因唘乞中散大夫上有疾為身後之慮以喜/素得人情乃賜死喜未死一日上與勔等詔)
吳喜出自卑寒少被驅使利口任詐輕狡萬端自元嘉
以來便充刀筆小役賣弄威恩茍取物情處處交結皆
為黨與衆中常以正直為詞而内實阿媚每仗計數運
其佞巧甘言悦色曲以事人不忠不平彰于觸事從來
作諸署主意所不協者覔罪委頓之以示清直而餘人
恣意為非一不撿問故甚得物情昔大明中黟歙二縣
有亡命數千人攻破縣邑殺害官長劉子向在㑹稽再
遣為主帥領三千精甲水陸討伐再往失利孝武以喜
將數十人至二縣説誘羣賊賊即歸降詭數幻惑乃能
如此故每豫驅馳窮諸狡慝及泰始初東討止有三百
人直造三吳凡再經薄戰而自破岡以東至海十郡無
不清蕩百姓聞吳河東來便望風自退若非積取三吳
人情何以得弭伏如此其統軍寛慢無章放恣諸將無
所裁檢故部曲為之致力觀其意趣止在賊平之後應
力為國計喜初東征發都指天畫地云得劉子房即當
屏除袁標等皆加斬戮使略無生口既平之後緩兵施
恩納罪人之貨誘諸賊帥令各逃藏受賂得物不可稱
紀聽諸賊帥假稱為降而擁衞子房遂得生歸朝廷收
羅羣逆皆作爪牙撫接幽宻過于義士推此意正是聞
南賊大盛殷孝祖戰亡人情大惡慮逆徒得志規以自
免喜善為姦變每以計數自將於朝廷時三吳首獻慶
㨗於南賊則不殺其黨頗著隂誠當云東人恇怯望風
自散皆是彼無處分非其苦相逼迫保全子房及顧琛
等足表丹誠進退二塗可以無患南賊未平惟以軍糧
為急西南及北道斷不通東土新平商運稀簡朝廷乃
至鬻官賣爵以救災困斗斛收歛猶有不充喜在赭圻
軍主者頓偷一百三十斛米初不問罪諸軍主皆云宜
治喜不獲已止與三十鞭又不責備凡所曲意類皆如
此喜至荆州公私殷富錢物無復孑遺喜乗兵威之盛
誅求推檢凡所課責既無定科又嚴令驅蹙皆使立辦
所使之人莫非姦猾因公行私迫脅在所入官之物侵
竊過半納資請託不知厭已西難既殄便應還朝而解
故槃停託云扞蜀實由貨易交闗事未回展又遣人入
蠻矯詔慰勞賧伐所得一以入私又遣部下將吏兼因
土地富人往襄陽或蜀漢屬託郡縣侵官害民興生求
利千端萬緒從西還大艑小䑵爰及草舫錢米布絹無
船不滿自喜以下迨至小將人人重載莫不兼資喜本
小人多被使役經由水陸州郡殆徧所至之處輒結物
情妄竊善稱聲滿天下宻懐姦惡人莫之知喜軍中諸
將非刼便賊惟云賊何須殺但取之必得其用雖復羸
弱亦言健兒可惜天下未平但令以功贖罪處遇料理
反勝勞人此輩所感惟喜莫云恩由朝廷凶惡不革恒
出醜聲勞人義士相與歎息竝云我等不愛性命擊擒
此賊朝廷不肯殺去反與我齊今天下若更有賊我不
復能擊也此等既隨喜行多無功効或隠在衆後或在
幔屋中眠賊既破散與勞人同受爵賞既被詰問辭白
百端云此輩既見原宥擊賊有功那得不依例加賞褚
淵往南選諸將卒喜為軍中經為賊者就淵求官倍于
義士淵以喜最前獻㨗名位已通又為統副難相違拒
是以得官受賞反多義人義人雖忿喜不平又懐其寛
弛往嵗竺超之聞四方反叛人情畏賊無敢求為朝廷
行者乃慨然攘歩隨喜岀征為其軍副身經臨敵自東
還失喜意説超之多酒不堪驅使遂相委棄髙敬祖年
雖少宿氣力實健其有處分為軍中所稱喜薄其衰老
云無所施正以二人忠清與已異行超之為人乃多飲
酒計喜軍中主帥豈無飲酒者特是不利超之故以酒
致言耳敬祖既無餘事直云年老託為乞郡潜相遣斥
其餘主帥並貪濁諂媚之流皆提携東西不相離舍喜
聞天壤間有罪人死或應繫者必唘以入軍皆得官爵
厚被處遇應入死之人縁已得活非唯得活又復如意
人非木石何能不感設令吾攻喜門此輩誰不致力但
是喜不敢生心耳喜軍中人皆是喜身爪牙豈闗於國
喜自得軍號已來多置吏佐是人加板無復限極為兄
弟子姪及其同堂羣從乞東名縣連城四五皆灼然巧
盗侵官奪私亡命罪人州郡不得討﨑嶇蔽匿必也黨
䕶臺州符㫖殆不復行船車牛犢應為公家所假借者
託之於喜吏司便不敢問它縣奴婢入界便略百姓牛
犢輒牽殺噉州郡應及役者並入喜家喜兄茹公等悉
下取錢盈村滿里諸吳姻親就人間徴求無復紀極百
姓嗷然人人悉苦喜具知此初不禁呵索恵子罪不甚
江悆既已被恩得免憲辟小小忤意輒加刑斬張悦賊
中大帥逼迫歸降沈攸之録付喜云殺活當由朝廷將
帥征伐既有常體自應執歸之有司喜即便打鏁解襦
與箸對膝圍棊仍造重義私恵招物觸事如斯張靈度
凶愚小人背叛之首喜在西輒恕其罪私將下都與之
周旋情若同體狼子野心獨懐毒性遂與栁欣尉等謀
立劉禕吾使喜録之而喜宻報令去去未得逺為建康
所録喜背國親惡乃至於是初從西反圖兼右丞貪因
事物以行私詐吾患其諂曲抑而不許從此怨懟意用不
平喜西救汝隂縱肆兵將掠暴居民姦人婦女逼奪鷄
犬虜略縱横縁路官長莫敢呵問脱誤有縳録一人喜
輒大怒百姓呼嗟人人失望近段佛榮求還乃欲用喜
代之西人聞其當來皆欲叛走云吳軍中人皆是生劫
若作刺史吾等豈有活路既無它計正當叛投敵耳夫
伐罪弔民用清國道豈有殘虐無辜剥奪為務害政防
國罔上附下罪舋若此而可久容臧文仲有云見有善
於其君如孝子之養父母見有惡於君若鷹鸇之逐鳥
雀耿弇不以賊遺君父前史以為美談而喜軍中五千
人皆親經反逆携養左右豈有奉上之心喜志意張大
每稱漢髙魏武本是何人近忽通唘求解軍任乞中散
大夫喜是何人乃敢作此舉止且當今邉疆未寧正是
喜輸蹄領之日若以自處之宜當節儉廉慎静掃閉門
不與外物交闗專心奉上何得以其蜼螭髙自比擬當
是自顧愆舋事宣遐邇又見壽寂之流徙施修林被擊
物惡傷類内懐憂恐故興此計圖欲自安朝廷之士及
大臣藩鎮喜殆無所畏者畏者惟吾一人耳人生脩短
不可豫量若吾壽百年世間無喜何所虧損若使吾四
月中疾患不得治力天下豈可有喜一人尋喜心迹不
可奉守文之主豈可遭國家閒隙有可乗之㑹耶世人
多云時可畏國政嚴歴觀有天下御億兆仗威齊衆何
代不然故上古象刑民淳不犯後聖懲僞易以剠墨唐
堯至仁不赦四凶之罪漢高大度而急三傑之誅且太
公為治先華士之刑宣尼作宰肆少正之戮自昔力安
社稷功濟蒼生班劒引前笳鼓陪後不能保此者歴代
無數養之以福十分有一耳至若喜之深罪其得免乎
夫福之於貴雖以功績致之必由道徳守之故善始者
未足稱竒令終者乃可重耳凡置官養士本在利國當
其為利愛之如赤子及其為害畏之若仇讎豈暇逺尋
初功而應忍受終敝耳將之為用譬如餌藥當人羸冷
資散石以全身及熱勢發動去堅積以止患豈憶始時
之益不計後日之損存前者之賞抑當今之罰非忘其
功勢不獲已耳喜罪釁山積志意難容雖有功効不足
自補交為國患焉得不除且欲防㣲杜漸憂在未萌不
欲方幅露其罪惡明當嚴詔切之令自為其所卿諸人
將相大臣股肱所寄賞罰事重應與卿等論之卿意並
謂云何(並宋/書)
　　　封王景文蔡興宗詔(太宗剪除暴主又平四方/欲引朝望以佐大業乃下)
　　　　(詔景文固讓不/許受五百户)
夫良圖宣國賞崇彛命殊績顯朝䇿勤王府安南將軍
江州刺史景文風度淹粹理懐清暢體兼望實誠備夷
岨寳歴方唘宻賛義旗妖徒干紀預毗廟略宜登茅社
永傳厥祚朕澄氛寧樞實資多士疏爵疇庸實膺徽烈
尚書右僕射領衞尉興宗識懐詳正思局通敏吏部尚
書領太子左衞率淵器情閑茂風業韶逺並謀參軍政
績亮時艱拓宇開邑實允勲典景文可封江安縣侯食
邑八百户興宗可始昌縣伯淵可南城縣伯食邑五百户
　　　蔡景𤣥還封詔(景𤣥父興宗泰豫元年薨遺令/奏還封爵追贈後授景𤣥固辭)
　　　　(不受表疏十/餘上詔許)
景𤣥表如此故散騎常侍中書監左光禄大夫開府儀
同三司樂安縣開國伯興宗忠恪立朝謀猷宣著往屬
時難勲亮帷幄錫珪分壤實允通誥而懇誠慊訴備彰
存歿廉概素情有絜聲軌景𤣥固陳先志良以惻然雖
彛典宜全而哀欵難奪可特申不瞑之請永矜克讓之
風
　　　武都王楊僧嗣加爵詔(僧嗣繼從兄元和/自立泰始二年詔)
僧嗣逺守西疆世篤忠欵宜加旌顯以甄義槩可冠軍
將軍北秦州刺史
　　　泰豫元年四月遺詔
朕自臨御億兆仍屬戎冦雖每存𢎞化而恵弗覃逺軍
國凋弊刑訟未息今大漸維危載深矜歎可緩徭優調
去繁就約因改之宜詳有簡衷務以愛民為先以宣朕
遺意
　　　鄭脩容帖
鄭脩容有兄喪今成服汝可令汝内人知之再報休祐
休範二家内人知也彧報(淳化帖桂黄伯思云祐晉平/王也範  陽王也宋史以休)
(祐為休闕蓋冊牘傳/寫之訛當以祐為是)
　　後廢帝(名昱字徳融明帝長子在/位五年為蕭道成所弑)
　　　大使分行四方詔(泰豫元年四月即位六/月下詔明年改元元徽)
夫興王經制寔先民隠方求廣教刑于四維朕以煢眇
夙膺寳歴永言民政未接聽覽眷言乃顧無忘寤寐可
遣大使分行四方觀採風謠問其疾苦令有咈民法不
便俗者悉各條奏若守宰恩威可紀廉勤允著依事騰
聞如獄訟誣枉職事紕謬惰公存私害民利已者無或
隠昧廣納芻輿之議博求獻藝之規廵省之道務令精
洽深簡行識俾若朕親覽焉
　　　又牧守薦賢詔
夫寢夢期賢往誥垂美物色求良前書稱盛朕以冲昧
嗣膺寶業思仰述聖猷勉𢎞政道興言多士常想得人
可普下牧守廣加搜採其有孝友聞族義讓光閭或匿
名屠釣隠身耕牧足以整厲澆風扶益淳化者凡厥一
善咸無遺逸虛輪佇帛俟聞嘉薦
　　　改元大赦詔(元徽元/年正月)
夫緩法昭恩裁風茂典蠲憲貸眚訓俗彛義朕臨馭宸
樞夤制氓㝢式存寛簡思孚矜惠今開元肆宥萬品惟
新凡兹流斥宜均𢎞洗自元年以前貽罪徙放者悉聽
還本土
　　　申土斷詔(元年/八月)
分方正俗著自虞冊川谷異制煥乎姬典故井隧有辨
閭伍無雜用能七教克宣八政斯序雖綿代殊軌沿革
異儀或民懐遷俗或國尚興徙漢陽列燕代之豪闗西
熾齊楚之族並通籍新邑即居成舊洎金行委御禮樂
南移中州黎庶襁負揚越聖武造運道一閎區貽長世
之規申土斷之制而夷險相因盈晦遞襲歳饉凋流戎
役惰散違鄉寓境漸至繁積宜式遵鴻軌以為永憲庶
阜俗昌民反風定保夷胥山之險澄瀚海之波括河圖
于五服振玉軔于五都矣
　　　蠲改調役詔(元年/四月)
國賦氓税蓋有恒品往屬戎難務先軍實徴課之宜或
乖昔准湘江二州粮運偏積調役既繁庶徒彌擾因循
權政容有未革民单力敝嵗月愈甚永言矜歎情兼宵
寐可遣使到所明力詳察其輸違舊令役非公限者並
即蠲改具條以聞
　　　均賞詔(二年/四月)
頃列爵叙勲銓榮酬義條流積廣又各淹闕嵗往事留
理至逋壅在所叅差多違甄飭賞未均洽每疚厥心可
悉依舊准並下注職
　　　减撤服御詔(二年/五月)
頃國賦多騫公儲罕給近治戎雖淺而軍費已多廩藏
虛罄難用馭逺宜矯革滛長務在節儉其供奉服御悉
就减撤雕文靡麗廢而勿修凡諸游費一皆禁斷可詳
為科格
　　　又詔(三年閏/三月)
頃民俗滋弊國度未殷嵗時屢騫編户不給且邊虞尚
警傜費彌繁永言夕惕寢興增疚思𢎞豐耗之制以敦
約素之風庶偫蓄拯民以康治道大官珍膳御府麗服
諸所供擬一皆减撤可詳為其格務從簡衷
　　　尚書令袁粲訊獄詔(後廢帝即位未/親朝政下詔)
比亢序愆度留熏燿晷有傷秋稼方貽民瘼朕以眇疚
未𢎞政道囹圄尚繁枉滯猶積晨兢夕厲每惻于懐尚
書令可與執法以下就訊衆獄使寃訟洗遂瘐弊昭蘇
頒下州郡咸令無壅
　　　贈劉勔詔(勔元徽中拒桂陽王休範/戰死事平後廢帝下詔)
夫義實天經忠惟人則篆素流采金石宣煇自非識洞
情靈理感生極豈有捐軀衞主捨命匡朝者哉故持節
鎮軍將軍守尚書右僕射中領軍鄱陽縣開國侯勔思
懐亮粹體業淹明𢎞勲樹績譽洽華野綢繆顧託契濶
屯夷方倚謀猷翌康帝道逆蕃扇禍逼擾京甸援桴誓
旅奉御行師身與事㓕名隨操逺朕用傷悼震慟于厥
心昔王允秉誠卞壼峻節均風往徳歸茂先軌泉途就
永寃逝無追思崇徽䇿式光惇史可贈散騎常侍司空
本官侯如故諡曰忠昭公
　　　别敕李安民(安民/見齊)
　　　　(安民元徽初除司州刺/史領義陽太守別敕)
九江須防邉備宜重今有此授以增鄢郢之勢無所致
辭也(南齊/書)
　　順帝(諱凖字仲謀小字智觀明帝第三子初封安/成王蕭道成殞廢帝迎立在位三年禪于齊)
　　　罷省御府二署工作詔(元徽五年七月/即位改元昇明)
露臺息構義光漢徳雉裘焚制事隆晉道故以檢奢軌
化敦儉馭俗頃甸服未静師旅連年委蓄屢空勞蔽莫
偃而丹雘之飾糜耗難訾寳賂之費徴賦靡計今車服
儀制寔宜約損使徽章有序勿得侈濫可罷省御府二
署凡工麗雕鐫傷風毁治一皆禁斷庶永昭憲則𢎞兹
始政
　　　州郡舉才詔(昇明元/年九月)
昔聖王既歿淳風已衰龜書永湮龍圖長秘故三代之
末徳刑相擾世淪物競道詖人諛然猶正士比轂竒才
接軫朕襲運金樞纂靈瑤極負扆廵政日晏忘疲永言
興替望古盈慮姬夏典載猶傳緗帙漢魏餘文布在方
冊故元封興茂才之制地節剏獨行之品振維務本存
乎得人今可宣下州郡搜揚幽仄摽采鄉邑隨名薦上
朕將親覽甄其茂異庶野無遺彦永激遐芳
　　　追諡王敬𢎞文貞公詔(昇明/二年)
夫塗祕蘭幽貞芳載越徽猷沉逺懋禮彌昭故侍中左
光禄大夫開府儀同三司敬𢎞神韻冲簡識㝢標峻徳
敷象魏道藹丘園髙挹榮冕凝心塵外清光粹範振俗
淳風兼以累朝延賞聲華在詠而嘉篆闕文猷䇿韜裏
尚想遥芬興懐寢寤便可詳定輝諡式旌追典
　　　武都王楊文度兄弟授爵詔(僧嗣卒文度復自/立為武都王遣弟)
　　　　(文𢎞伐仇池破戍兵/於蘭臯昇明元年詔)
茂賞有章寔昭國度疇庸斯炳載宣史冊督北秦州諸
軍事寧朔將軍平𦍑校尉北秦州刺史武都王文度門
乗輝寵世榮邉邑忠果既亮才勁兼彰龍驤將軍楊文
𢎞肅協成規躬提桴鼔申稜百頃席巻蘭臯功烈之美
並足嘉歎宜膺爵授以酬勲績文度可使持節都督北
秦雍二州諸軍事征西將軍刺史校尉悉如故文𢎞輔
國將軍畧陽太守
　
　
　
　
　宋文紀巻四
欽定四庫全書
　宋文紀巻五　　　　　　明　梅鼎祚　編
　　孝懿蕭皇后(諱文夀蘭陵人孝皇繼/室累遵為太皇太后)
　　　遺令(髙祖母孝穆趙皇后以産疾殂事繼母蕭/太后甚謹少帝即位加崇太皇太后景平)
　　　　(元年殂初髙祖貧微孝皇葬禮多闕遺/命太后不必祔葬故至是託后遺令)
孝皇背世五十餘年古不祔葬且漢世帝后陵皆異處
今可於塋域之内别為一壙孝皇陵墳本用素門之禮
與王者制度奢儉不同婦人禮有所從可一遵往式
　　皇太后張氏(不知何郡縣人義熙初得幸武帝/生少帝初封夫人尊為皇太后)
　　　廢少帝立宜都王令(少帝即位二年多過失司/空徐羨之等謀廢立稱太)
　　　　(后令少帝廢拜/營陽王太妃)
王室不造天禍未悔先帝創業弗永棄世登遐義符長
嗣屬當天位不謂窮凶極悖一至於此大行在殯宇内
哀惶幸災肆于悖詞喜容表于在慼至乃徴召樂府鳩
集伶官優倡管絃靡不備奏珍羞甘饍有加平日採擇
媵御產子就宫靦然無怍醜聲四達及懿后崩背重加
天罰親與左右執紼歌呼推排梓宫抃掌笑謔殿省備
聞加復日夜媟狎羣小慢戲興造千計費用萬端帑藏
空虛人力殫盡刑罰苛虐幽囚日增居帝王之位好皂
隸之役處萬乗之尊悦厮養之事親執鞭撲毆擊無辜
以為笑樂穿池築觀朝成暮毁徴發工匠疲極兆民逺
近歎嗟人神怨怒社稷將墜豈可復嗣守洪業君臨萬
邦令廢為營陽王一依漢昌邑晉海西故事奉迎鎮西
將軍宜都王義隆入纂皇統
　　太皇太后路氏(諱恵男丹陽建康人為文帝淑媛/生孝武帝前廢帝即位尊為太皇)
　　　(太/后)
　　　立湘東王彧令(前廢帝凶悖明帝時為湘東王/謀廢帝使壽寂之等殞帝華林)
　　　　(園稱太皇太后/令奉湘東即位)
司徒領䕶軍八座子業雖曰嫡長少稟凶毒不仁不孝
著自髫齓孝武棄世屬當辰歴自梓宫在殯喜容靦然
天罰重罹歡恣滋甚逼以内外維持忍虐未露而凶慘
難抑一旦肆禍遂縱戮上宰殄害輔臣子鸞兄弟先帝
鍾愛含怨既往枉加屠酷昶茂親作扞横相徴討新蔡
公主逼離夫族幽置深宫詭云薨殞襄事甫爾喪禮頓
釋昬酣長夜庶事傾遺朝賢舊勲棄若遺土管絃不輟
珍羞備膳詈辱祖考以為戲謔行游莫止淫縱無度肆
宴園陵規圖發掘誅剪無辜籍略婦女建樹僞豎莫知
誰息拜嬪立后慶過恒典宗室宻戚遇若婢僕鞭捶陵
曳無復尊卑南平一門特鍾其酷反天滅理顯暴萬端
苛罰酷令終無紀極夏桀殷辛未足以譬闔朝業業人
不自保百姓遑遑手足靡厝行穢禽獸罪盈三千髙祖
之業將冺七廟之享幾絶吾老疾沉篤每規禍鴆憂煎
漏刻氣命無幾開闢以降所未嘗聞逺近思奮十室而
九衞將軍湘東王體自太祖天縱英聖文皇鍾愛寵冠
列藩吾早識神睿特兼常禮潜運宏規義士投袂獨夫
既殞懸首白旗社稷再興宗祀永固人鬼屬心大命允
集且勲徳髙邈大業攸歸宜遵漢晉纂承皇極主者詳
舊典以時奉行未亡人餘年不幸嬰此百艱永尋情事
雖存若殞當復柰何當復柰何
　　　賜豫章王子尚山隂公主楚玉死令(太宗殞廢/帝稱太后)
　　　　(令子尚楚玉並孝/武帝王皇后生)
子尚頑凶極悖行乖天理楚玉婬亂縱慝義絶人經並
可于第賜盡
　　皇太后王氏(諱貞風琅邪臨沂人為明帝后後廢/帝即位尊為皇太后齊建元元年薨)
　　　廢立令(明帝子昱立為後廢帝狂慝失徳蕭道/成弑之稱太后令迎立安成王是為順)
　　　　(帝禪位/道成)
衞將軍領軍中書監八座昱以冢嫡嗣登皇統庶其體
識日𢎞社稷有寄豈意窮凶極悖自幼而長善無細而
不違惡有大而必蹈前後引誘常加隱蔽險戾難移日
月滋甚棄冠毁冕長襲戎衣犬馬是狎鷹隼是愛皁櫪
軒殿之中韝緤宸扆之側至乃单騎逺郊獨宿深野手
揮矛鋋躬行刳斮白刃為弄器斬害為恒務捨交㦸之
衞委天畢之儀趨歩闤闠酣歌罏肆宵遊忘返宴寢營
舍奪人子女掠人財物方策所不書振古所未聞沈勃
儒士孫超功臣幼文兄弟並豫勲効四人無罪一朝同
戮飛鏃鼓劒孩稚無遺屠裂肝腸以為戯謔投骸江流
以為懽笑又淫費無度帑藏空竭横賦闗河專充别蓄
黔庶嗷嗷厝生無所吾與其所生每厲以義方遂謀酖
毒將騁凶忿沈憂假日慮不終朝自昔辛癸爰及幽厲
方之於此未譬萬分民怨既深神怒已積七廟阽危四
海褫氣廢昏立明前代令範况乃滅義反道天人所棄
舋深牧野理絶桐宫故宻令蕭領軍潜運明略幽顯協
規普天同泰驃騎大將軍安成王體自太宗天挺淹叡
風神凝逺徳映在田地隆親茂皇歴攸歸億兆係心含
生屬望宜光奉祖宗臨享萬國便依舊典以時奉行未
亡人追往傷懷永言感絶
　　　追封後廢帝令
昱窮凶極暴自取灰滅雖曰罪招能無傷悼棄同品庶
顧所不忍可特追封蒼梧郡王
　　謝昭容
　　　請東平王子嗣還本屬表(子嗣孝武帝第二十/七子繼東平冲王休)
　　　　(倩休倩母嚴酷子嗣所生母景/寧園昭容謝上表太宗許之)
故東平冲王休倩託荄璿極岐嶷夙表降年弗永遺𦙍
莫傳孝武皇帝敕妾子臣子嗣岀繼為後既承國祀方
奉烝薦庶覃遐慶式延于逺而妾顔訓養非恩撫導乖
理情闕引進義違負螟昔世祖平日詭申慈愛崩背未
幾真性便發猶逼畏崇憲少欲藏奄自兹以後專縱嚴
酷寔顯布宗戚宣灼宫闈用傷人倫爰惻行路妾天屬
冥至感切實深伏願乾渥廣臨曲垂照賜復改命還依
本屬則妾母子雖隕之辰猶生之願
　　　有司奏上蕭太后尊號(髙祖繼母為宋王加太/妃之號及踐阼有司奏)
　　　　(尊為皇太后奏以下/並有司后號  附)
臣聞道積者慶流徳洽者禮備故祗敬表於崇髙嘉號
彰於盛典伏惟太妃母儀之徳化穆不言保翼之訓光
被洪業雖幽明同慶而稱謂未窮稽之前代禮有恒準
宜式遵舊章允副羣望
　　　有司上張太后尊號奏(少帝母有司奏為皇太/后及少帝廢為營陽王)
　　　　(拜太/妃)
臣聞嚴親敬始所因者本充孝之道由中被外伏惟夫
人徳並坤元徽音光劭發祥兆慶誕唘聖明宜崇極徽
號允備盛則從春秋母以子貴之義遵漢晉推慶之典
謹上尊號為皇太后宫曰永樂
　　　有司追尊胡太后奏(后諱道女淮南人髙祖納/之生文帝後被譴死宋初)
　　　　(贈婕妤太祖即位有/司奏尊為章皇太后)
臣聞徳厚者禮尊慶深者位極故閟宫既構咏歌先妣
園陵崇衞聿追來孝伏惟先婕妤柔明塞淵光被六列
徳昭巛範訓洽母儀用能唘祚聖明奄宅四海嚴親莫
逮天禄永違臣等逺準春秋近稽漢晉謹上尊號曰章
皇太后陵曰熙寧
　　　有司奉尊路太后奏(文帝路淑媛生孝武帝及/入討元凶即位有司奏尊)
　　　　(為皇/太后)
臣聞厯集周邦徽音充嗣氣淳漢國沙麓發祥昔在上
代業隆祚逺未有不敷隂教以闡洪基膺淑慶以載聖
哲者也伏惟淑媛柔明内昭徽儀外範合靈初迪則庶
姬仰燿引訓蕃閫則家邦被徳民應惟和神屬惟祉故
能誕鍾叡躬用集大命固靈根于既殞融盛烈乎中興
載厚化深聲詠允緝宜式諧舊典恭享極號奉尊號曰
皇太后宫曰崇憲
　　　有司追尊沈太后奏(文帝沈婕妤生明帝元嘉/三十年卒贈湘東國太妃)
　　　　(明帝即位有司奏追/尊為皇太后諡曰宣)
昔豳都追逺正已纒哀緬慕徳義敬奉園陵先太妃徳
履端華徽景明峻風光宸掖訓流國闈鞠聖誕靈蚤捐
鴻祚臣等逺模漢冊近儀晉典謹上尊號為皇太后
　　　有司尊陳太妃奏(妃諱妙登丹陽建康人明帝/納之生後廢帝拜貴妃及後)
　　　　(廢帝踐阼有司奏尊為皇太妃因/改諸王國太妃曰大妃妃音怡)
臣聞河龍唘聖理浹民神郊電基皇慶爍天地故資敬
之道粹古銘風沿貴之誼眇代凝則伏惟貴妃含和日
晷表淑星樞徽音峻古柔光照世聲華帝掖軌秀天嬪
景發皇明祚昌睿命而偹物之章未換彛䇿逺酌前王
允陟鴻典臣等參議謹上尊號曰皇太妃
　　長沙王義欣(父道憐髙祖中弟嗣位歴豫州/刺史進號鎮軍將軍薨于任)
　　　陳長吏奏(義興為豫州刺史隨宜經理遂稱彊/鎮時淮西江北長吏悉叙勞人武夫)
　　　　(多無政術/義欣陳之)
江淮左右土塉民疎頃年以來荐饑相襲百城彫弊於
今為甚綏牧之宜必俟良吏勞人武士不經政術統内
官長多非才授東南殷實猶或簡能况賔接荒垂而可
輯粲頓闕願敕選部必使任得其人庶得不勞而治
　　　舉郡守申季歴表(元嘉九年義欣為豫州刺/史上言進號寧朔將軍)
所統威逺將軍北譙梁二郡太守闗中侯申季歴自奉
職邦畿于兹五年信恵並宣威化兼著外清姦暴内輯
民黎役賦均平閭井齊肅綏穆初附招携荒逺郊境之
外仰澤懷風爵賞之授績能自顯宣升階秩以崇奬勸
　　　告司兗二州(太祖踐阼有志北略元嘉七年三/月詔遣右將軍劉彦之等分兵進)
　　　　(取河南後將軍長沙王義欣出鎮彭城總統/羣帥告司兖二州魏主燾悉歛河南一城歸)
　　　　(河北魏大衆南渡河洛陽/滑臺虎牢諸城並為魏没)
夫王者之兵以義徳相濟非徒疆理土地恢廣經略將
以大庇蒼生保全黎庶是以䝉踐霜雪踰歴險難匡國
寧民肅清四表昔我髙祖武皇帝誕膺明命爰造區夏
内夷簒逆外寧冦亂靈武紛紜雷動風舉響軼龍堆聲
浮雲朔陵天振地拔山蕩海於是華域肅清謳歌允集
王綱帝典煥哉惟文太和絪緼流澤洋溢中葉諒闇委
政冢宰魏人乗釁侵侮上國遂令司兖良民復蹈非所
周鄭遺黎重隔王化聖皇踐祚重光開朗明哲柔逺以
隆中興遐夷慕義雲騰波湧方將蹈徳履信被藝襲文
增修業統作規於後勤施洽於三方恵和雍於北狄夫
養魚者除其猵獺育禽者去其豺狼故智士研其慮勇
夫厲其節嘉謀動蒼天精氣貫辰緯莫府忝任稟承廟
筭翦爪明衣誓不顧命提吳楚之勁卒總八州之鋭士
紅旗降天素甲奪日虎歩中原龍超河渚興雲散雨慰
大旱之思弔民伐罪積後已之情師以順動何征而不
克况乎遵養耆昧綏復境土而已哉昔淮泗初開狡徒
縱逸王旅入闗羣竪飊扇襄邑之戰素旗授首平城之
役伏屍蔽野支解體分羽翼摧挫加以構難西邊結怨
黄龍控弦熸滅首尾逼畏蜂屯蟻聚假息旦夕豈復能
超蹈長河以當堂堂之陳哉夫順從貴速歸徳惡晩賞
褒先附威加後服是以秦趙羇旅披榛委誠施紱乗軒
剖符州郡慕容姚泓恃强作禍提挈萬里卒嬰鈇鉞皆
目前之誠驗往世之所知也聖上明發愛恤以道懷二
州士民若能審决安危翻然革面率其支黨歸投軍門
者當表言天臺隨才敘用如其迷心不悛竄首巢穴長
圍既周臨衝四至雖欲壺漿厥篚其可得乎幸加三思
詳擇利害
　　臨川王義慶(本長沙王道憐第二子繼襲臨川王/道規歴都督南兖州刺史開府儀同)
　　　(三司為宗/室之表)
　　　祖避孫讎議(義慶元嘉初遷丹陽尹時有民黄讎/初妻趙殺子婦趙遇赦應徙避孫)
　　　　(義慶/議)
案周禮父母之讎避之海外雖遇市朝鬬不及兵蓋以
莫大之寃理不可奪含戚枕戈義許必報若至於親戚
為戮骨肉相殘故道乖常憲記無定准求之法外裁以
人情且禮有過失之宥律無讎祖之文况趙之縱暴本
由于酒論心即實事盡荒耄豈得以荒耄之王母等行
路之深讎臣謂此孫忍愧銜悲不違子義共天同域無
虧孝道
　　　上舉士表(元嘉十二年普使内外/羣官舉士義慶上表)
詔書疇咨羣司延及連牧旌賢仄陋拔善幽遐伏惟陛
下恵哲光宣經緯明逺皇階藻曜風猷日昇而猶詢衢
室之令典遵明臺之叡訓降流慮於管庫紆聖思乎版
築故以道邈往載徳髙前王臣敢竭虛闇祗承明㫖伏
見前臨沮令新野庾寔秉真履約愛敬淳深昔在母憂
毁瘠過禮今罹父疚泣血有聞行成閨庭孝著隣黨足
以敦化率民齊教軌俗前徴奉朝請武陵龔祈恬和平
昔貞純潔素潜居研志耽情墳典亦足鎮息頹競奬勗
浮勤處士南郡師覺才學明敏操介清修業均井渫志
固氷霜臣往年辟為州祭酒未汙其慮若朝命逺暨玉
帛遐臻異人間出何逺之有
　　　謝賜如意唘事
恩㫖賜臣犀鏤竹節如意目所未睹(北堂/書鈔)
　　彭城王義康(小字車子武帝第四子歴位大將軍/領司徒以范曄等謀立徙安成郡賜)
　　　(死/)
　　　上文帝遜位表(義康為司徒録尚書事又領揚/州刺史專總朝權事決自已太)
　　　　(子詹事劉湛素經情欵與其族左長史劉斌/等互為傾反初太祖疾嘗危湛意在奉義康)
　　　　(及疾豫亦㣲聞之而羣小結為朋黨構造愆/釁元嘉十七年乃收湛付廷尉伏誅遣人宣)
　　　　(㫖于義康因上表遜位改授江州刺/史岀鎮豫章其後范曄等謀逆坐誅)
臣幼荷國靈爵遇踰等陛下推恩睦親以隆棠棣愛忘
其鄙寵授遂崇任總内外位兼台輔不能正身率下以
肅庶僚暱近失所漸不自覺致令毁譽違實賞罰謬加
由臣才弱任重以及傾撓今雖罪人即戮王猷載静養
釁貽垢實由於臣鞠躬慄慄若墮谿壑有何心顔而安
斯寵輒解所職待罪私第
　　　歲饑平糶議(元嘉中三吳水潦穀貴/人饑彭城王義康議)
東土災荒人凋穀踊富商蓄米日成其價宜班下所在
隱其虛實令積蓄之家聽留一年儲餘皆敕使糶貨為
制平價此所謂常道行於百代權宜用於一時也又縁
淮嵗豐邑地沃壤麥既已登黍粟行就可折其估賦成
就交市三吳饑人即以貸給使彊壯轉運以贍老弱(通/典)
　　江夏王義恭(武帝第五子歴中書監太尉/録尚書事為前廢帝所害)
　　　舉才表(義恭元嘉九年徴為南兗州刺史鎮廣/陵時詔内外百官舉才義恭舉南陽宗)
　　　　(炳/等)
臣聞雲和備樂則繁㑹克諧驊騮驂服則致逺斯效陛
下順簡夤化文明在躬玉衡既正泰階載一而猶發慮
英髦人情仄陋幽谷空同顯著揚歴是以潜虬聳鱗佇
利見之期翔鳯弭翼應來儀之感竊見南陽宗炳操履
閒逺思業貞純砥節丘園息賔盛世貧約而苦内無改
情軒冕屢招確爾不拔若以蒲帛之聘感以大倫之美
庶投竿釋褐翻然來儀必能毗爕九官宣賛百揆尚書
金部郎臣徐森之臣府中直兵參軍事臣王天寳並局
力允濟忠諒欵誠往年逆臣叛逸華陽失守森之全境
寧民績章危棘前者經略伊瀍元戎喪旅天寳北勤河
朔東據營丘勲勇既昭心事兼竭雖蒙奬叙未盡才宜
並可授以邉藩展其志力交阯遼邈累喪藩將政刑每
闕撫莅惟艱南中敻逺風謠迥隔蠻獠狡竊邉氓荼炭
寔須練實以綏其難謂森之可交州刺史天寳可寧州
刺史庶足威懷荒表肅清遐服昔魏戊之賢功存薦士
趙武之明事彰管庫臣識愧前良理謝先哲率舉所知
仰酬採訪退懼瞽言無足甄奬
　　　上嘉禾頌表(元嘉二十四年七月嘉禾旅生華/林園及景陽山園丞梅道念以聞)
　　　　(其中甘露降京師太尉/江夏王義恭上表獻頌)
臣聞居髙聽卑上帝之功天且弗違聖王之徳故能影
響二儀甄陶萬有鑒觀今古採驗圖緯未有道缺化虧
而禎物著明者也自皇運受終辰曜交和是以卉木表
靈山淵效寳伏惟陛下體乾統極休符襲逮若乃鳯儀
西郊龍見東邑海酋獻改緇之羽河祗開俟清之源三
代象徳不能過也有幽必闡無逺弗屆重譯嵗至休瑞
月臻前者躬籍南畆嘉穀乃植神明之應在斯尤盛四
海既穆五民樂業思述汾陽經始靈囿蘭林甫樹嘉露
頻流板築初就祥穟如積太平之符於是乎在臣以寡
立承乏槐鉉沐浴芳津預覩冥慶不勝抃舞之情謹上
嘉禾甘露頌一篇不足稱揚美烈追用悚汗其頌曰二
象攸分三靈樂主齊應合從在今猶古天道誰親唯仁
斯輔皇功帝績理冠區宇四民均極我后體兹惟機惟
神敬昭文思九族既睦萬邦允釐徳以位叙道致雍熙
於穆不已顯允東儲生知夙叡嶽茂淵虛因心則哲令
問𢎞敷繼徽下武儷景辰居軒制合宫漢興未央矧伊
聖朝九有已康率由舊典思燭前王乃造凌霄遂作景
陽有藹景陽天淵之涘清暑爽立雲堂特起植類斯育
動類斯止極望江波遍對岳峙化徳惟達休瑞惟懋誕
降嘉種呈祥初構甘露春凝禎穟秋秀于今匪烈嗣嵗
仍富昔在放勲厯莢數朝降及重華倚扇清庖鑠矣皇
慶比物競昭倫彼典策被此風謡資臣六蔽任兼兩司
既恧仲袞又慙鄭緇豈忘衡泌樂道明時敢述休祉愧
闕令辭
　　　請徙彭城王義康奏(義康初以罪岀鎮豫章元/嘉二十四年豫章胡誕等)
　　　　(聚衆據郡復欲奉戴義康録尚書義/恭等奏徙廣州奏可越四年賜死)
投畀之言義著雅篇流殛之教事在書典庶人義康負
釁深重罪不容戮聖仁不忍屢加遲回宥其大辟賜遷
近甸斯乃至愛發天超邈終古曾不遇愆甘引而讒言
同衆佷悖僥倖每形辭色内宣家人外動民聽不逞之
族因以生心胡誕世假竊名號構成凶逆杜漸除微古
今所務况禍機驟發庸可忽乎臣等參議宜徙廣州逺
郡放之邉表庶有防絶
　　　勸孝武帝即位表(元凶劭弑立義恭進位太保/疑有異志使住尚書下省世)
　　　　(祖入討前鋒至新亭劭挾義恭岀戰使於東/堂簡將因單馬奔世祖於新林浦上表勸進)
　　　　(於新亭/即位)
臣聞治亂無兆倚伏相因乾靈降禍二凶極逆深酷巨
痛終古未有陛下忠孝自天赫然電發投袂泣血四海
順軌是以諸侯雲赴數均八百義奮之旅其㑹如林神
祚明徳有所底止而冲居或躍未登天祚非所以嚴重
宗社紹延七百昔張武抗辭代王順請耿純陳欵光武
正位况今罪逆無親惡盈釁滿阻兵安忍戮善崇姦履
地戴天畢命俄頃宜早定尊號以固社稷景平之季實
惟樂推王室之亂天命有在故抱拜兆於壓璧赤龍表
於霄徴伏維大明無私逺存家國七廟之靈近哀黔首
荼炭之切時陟帝祚永慰羣心臣負釁嬰罰偷生人壤
幸及寛政待罪有司敢以漏刻視息披露肝膽
　　　臧質宜藏首武庫奏(孝武帝孝建元年質為江/州刺史挾南郡王義宣反)
　　　　(兵敗逃武昌南湖為戍主斬首傳京師録尚/書江夏王臣義恭左僕射臣宏等奏詔可)
　　　　(詳見義/宣及質)
臧質底棄下才而藉遇深重窮愚悖常構扇凶逆變至
滔天志圖泯夏違恩叛徳辠過恒科梟首之憲有國通
典懲戾思永去惡宜深臣等參議須辜日限意使依漢
王莽事例漆其頭首藏于武庫庶為鑑戒昭示將來
　　　上孝武帝請封禪表(大明元年十一月太宰江/夏王義恭上表請封禪詔)
　　　　(報有司再/奏不許)
惟皇天崇稱大夏始行揖讓迄于有晉雖聿脩前緒而
迹淪言廢蔑寄於竹素者焉可單書紹乾維建徽號流
風聲被絲管自無懷以來可傳而不朽者七十有四君
罔仁厚而道滅鮮義澆而徳宣鍾律之先曠世綿絶難
得而聞丘索著明者尚有遺炳故易稱先天弗違後天
奉時蓋陶唐姚姒商姬之主莫不由斯道也是以風化
大洽光煕於後炎漢二帝亦踵曩則因百姓之心聽輿
人之頌龍駕帝服鏤玉梁甫昌言明稱告成上靈况大
宋表祥唐虞受終素徳山龍唘符金玉顯瑞異采騰於
軫墟紫烟藹於邦甸錫冕兆九五之徴文豹赴天厯之
㑹誠二祖之幽慶聖后之冥休道冠軒堯恵深亭毒而
猶執冲約未言封禪之事四海竊以恧焉臣聞惟皇配
極惟帝祀天故能上稽乾式照臨黔首協和穹昊膺兹
多福髙祖武皇帝明並日月光振八樞拯已溺之晉濟
横流之世撥亂寧民應天受命鴻徽洽于海表威稜震
乎沙外太祖文皇帝體聖履仁述業興禮正樂頌作象
厯明達通于神祇𤣥澤被乎上下仁孝命世叡武英挺
遭運屯否三才湮滅乃龍飛五洲鳯翔九江身先八百
之期斷出人鬼之表慶烟應髙牙之建風耀符發迹之
辰親剪凶逆躬清昏壒天地革始夫婦更造豈與彼承
業繼緒拓復禹跡車一其軌書罔異文者同年而議哉
今龍麟已至鳯凰已儀比李已實靈茅已茂雕氣降雰
于宫榭珍露呈味于禁林嘉禾積穟于殿甍連理合幹
于園籞皆耀質離宫植根蘭囿至夫霜毫𤣥文素翮赬
羽泉河山嶽之瑞草木金石之祥方畿憬塗之謁抗驛
絶祖之奏彪炳雜沓粤不可勝言太平之應兹焉富矣
宜其從天人之誠遵先王之則備萬乗整法駕脩封泰
山瘞玉岱趾延喬松於東序詔韓岐於西廂麾天閽使
唘闗謁紫宫朝太乙奏鈞天詠雲門贊揚幽奥超聲前
古豈不盛哉伏願時命宗伯具兹典庶(初學記謝莊江/夏王義恭表云)
(江淮鄗上之使結軌于璧門西鶼北采之/譯相望于道路  案此則表為莊代撰也)
　　　孝武帝詔報
太宰表如此昔之盛王永保鴻名常為稱首由斯道矣
朕遭家多難入纂絶孝徳薄勲淺鑒昧崩愧頃麟鳯表
禎茅禾兼瑞雖符祥顯見恧乎猶深庶仰述矢志拓清
中㝢禮祇謁神朕將試哉
　　　有司再奏
臣聞崇號建極必觀俗以樹教正位居體必採世以立
言是以重代列聖咸由厥道𤣥勲上列融章未分鳴光
委緒歇而罔臧若其顯諡畧騰軌則系綴聲采徵略聞聽
爰洎姬漢風流尚存遺芬餘榮綿映紀緯雖年絶世祀
代革精華可得騰金綵奏玉潤鏤迹以燻今鐫徳以麗
逺而四望埋禋歌之禮日觀弛脩封之容豈非神明之
業難崇功基之迹易冺自兹以降訖於季末莫不欲英
𢎞徽位詳固洪聲豈徒深黙修文淵幽馭世而已諒以
縢非虛奏書匪罔埋擊雨恕神淳䕃復樹安得紫壇肅
祗竹宫載竚散火投郊流星奔座寳緯初基厭靈命厯
徳振㢮維功濟淪象𤣥浸紛流華掖幽潤規存永馭思
祥樹逺太祖文皇帝以唘遘泰運景望震凝采樂調風
集禮宣度祖宗相映軌迹重暉聖上韞籙蕃河竚翔衡
漢金波掩照華耀停明運動時來躍飛風舉澄氛海岱
開景中區歇神還靈頽天重耀儲正凝位於兼明衮嶽
蕃華於元列故以祥映昌基繫發篆素重以班朝侍典
飾令詳儀纂綜淪蕪搜騰委逸奏玉郊宫禋珪𤣥畤景
集天廟脉壤祥農節至昕陽川丘夙禮網威廵􁀙表綏
中甸史流其詠民挹其風於是涵迹視隂振聲威響歴
代之渠沈一望内安侯之長賢王入侍殊生詭氣奉俗
還鄉羽族卉儀懷音革狀邉帛絶書權光㢮燭天岱發
靈宗河開寶崇丘淪鼎振采泗淵雲皇王嶽摛藻一漢
并角即音栖翔禁籞衮甲霜咮翾舞川肆榮泉流鏡後
昭河源故以波沸外闗雲蒸内澤若其雪趾青毳𤣥文
朱綵日月郊甸擇木弄音重以榮露騰軒蕭雲掩閣鎬
穎孳萌移華淵禁山輿竚衡雲鶼竦翼海鰈泳流江茅
吐䕃校書之列仰筆以飾辭濟代之蕃獻邑以待禮豈
非神勰氣昌物瑞雲照蒱軒龜軫(闕/)泉淳芳太宰江夏
王臣義恭咀道遵英拪竒麗古該潤圖史施詳閟載表
以功懋往初徳耀炎昊升文中岱登牒天闗耀冠榮名
摛振聲號而道謙稱首禮以虛挹將使𤣥祗缺觀幽瑞
乖期梁甫無盛徳之容介丘靡升聞之響加窮泉之野
獻八代之駟交木之鄉奠絶金之楛肅靈重表珍符兼
貺伏惟陛下謨詳淵載衍屬休章依徴聖靈潤色聲業
諏辰稽古肅齊警列儒僚展采禮官相儀懸蕤動音洪
鐘竦節陽路整衛正途清禁於是績環珮端玉藻鳴鳯
竚律騰駕流文間采比象之容昭明紀數之服徽焯天
陣容藻神行翠蓋懷隂羽華列照乃詔聨事掌祭賔客
賛儀金支宿縣鏞石潤響命五神以相列闢九闗以集
靈警衞兵而開雲先雨祇以灑路霞凝生闕煙起成宫
臺冠丹光壇浮素靄爾乃臨中壇備盛禮天降祥錫壽
固皇根谷動神音山傳稱響然後問年稱老陳詩觀俗
歸薦告神奉遺清廟光美之盛彰乎萬古淵祥之烈溢
乎無窮豈不盛歟臣等生接昌辰肅懋明世束教管聞
未足言道且章志湮微代往淪絶拘採遺文辯明訓誥
希志黄虞簉訪鄒魯草縢書堙玉之禮具竦石䋲金之儀
和芝潤瑛鐫璽乾封懼弗軌屬上徽燀當王則謹奉儀
注以聞
　　　詔報
天生神物昔王稱愧况在寡徳敢當鴻貺今文軌未一
可停此奏
　　　諫孝武帝親征表(大明三年竟陵王誕有罪貶/爵遂據廣陵反上使劉勔等)
　　　　(討之值雨攻城不克上怒使太史擇日/將自濟江義恭表諫已而克之誕誅)
誕素無才略畜養又寡自拒王命士庶離散城内乏糧
器械不足徒賴免兵蒼頭三四百人造次相附恩怨夙
結臣始短慮謂一旬可殄而假息流遷七十餘日上將
受律羣蕃兵峙鋭卒精旅動以萬計大威所震未有成
功臣雖凡怯猶懷憤踊陛下入翦封豕岀討長蛇兵不
血刃再興七百而蕞爾小醜遂延晷漏致皇赫斯怒將
動乗輿此實臣下素食駑鈍之責行留百司莫不仰慚
俯愧今盛暑被甲日費千金天威一麾孰不幸甚臣伏
尋晉文王征淮南淹師出二百日方能致冦今誕糇糧
垂竭背逆者多慶之等轉悟遲重之非漸見乗機之利
且成㫖頻降必應旦夕夷殄愚又以廣陵塗近人信易
達雖為江水約示不難且覩理者寡闇塞者多忽見雲
旗移次京都既當秪悚四方之志必有未達臣愚伏重
思計今寧不當計小醜省生命以安遐邇之情又以長
江險闊風波難期王者尚不乗危况乃汎不測之水昔
魏文濟江遂有遺州之名今雖先天不違動干休慶龍
舟所幸理必利渉然居安慮危不可不懼私誠欵欵冒
唘赤心追用悚汗不自宣盡
　　　省録尚書表(世祖以義宣逆亂由於强盛至是/欲削弱王侯義恭希㫖乃上表又)
　　　　(與竟陵王誕奏定諸王侯/儀制詔付有司詳奏詔可)
臣聞天地設位三極同序皇王化則九官咸事時亮之
績昭於虞典論道之風宣於周載台輔之設坐調隂陽
元凱之置起釐百揆所以欒鍼矢言侵官是誡陳平抗
辭匪職罔荅漢承秦後庶僚稍改爵因時變任與世移
總録之制本非舊體列代相沿兹仍未革今皇家中造
事遵前文宜憲章先代證文古則停省條録以依昔典
使物競思存人懷勤壹則名實靡愆庸節必紀臣謬典
國重虛荷崇位興替宜知敢不輸盡
　　　陳蕃戚儀制九事奏
臣聞佾懸有數等級異儀佩笏有制卑髙殊序斯蓋上
哲之洪摹範世之明訓而時至彌流物無不弊僣侈由
俗軌度非古晉代東徙舊法淪落侯牧典章稍與事廣
名實一差難以卒變章服崇濫多歴年所今樞機更造
皇風載新耗弊未充百用思約宜備品式之律以定損
厭之條臣等地居枝昵位參台輔遵正之首請以爵先
致貶之端宜從戚始輒因暇日共參愚懷應加省易謹
陳九事雖懼匪𠂻庶竭微欵伏願陛下聽覽之餘薄垂
昭納則上下相安表裏和穆矣
　　　有司附益二十四條奏
車服以庸虞書茂典名器慎假春秋明誡是以尚方所
制漢有嚴律諸侯竊服雖親必罪降于頃世下僣滋極
器服裝飾樂舞音容通於王公達於衆庶上下無辨民
志靡一義恭所陳寔允禮度九條之格猶有未盡謹共
附益二十四條聽事不得南向坐施帳并藩國官正冬
不得跣登國殿及夾侍國師傅令及油㦸公主王妃傳
令不得朱服轝不得重棡鄣扇不得雉尾劒不得鹿盧
形槊旄不得孔雀白氅夾轂隊不得絳襖平乗誕馬不
得過二匹從騎不得綵衣舞伎正冬着袵衣不得裝回
冬㑹不得鐸舞柸柈舞長蹻透狹舒劒博山縁大橦升
五案自非正冬㑹奏舞曲不得舞諸妃主不得着緄帶
信幡非臺省官悉用絳郡縣内史相及封内官長於其
封君既非在三罷官則不復追敬不合稱臣宜止下官
而已諸鎮常行車前後不得過六隊白直夾轂不在其
限刀不得過銀銅為飾諸王女封縣主諸王子孫襲封
之王妃及封侯者夫人行竝不得鹵簿諸王子繼體為
王者婚葬吉凶悉依諸國公侯之禮不得同皇弟皇子
車非軺車不得油幢平乗船皆下兩頭作露平形不得
擬象龍舟悉不得朱油帳􁗄不得作五花及竪筍形
　　　又條制諸王府鎮表(義恭徴為揚州刺史以避/世祖寵子西陽王子尚解)
　　　　(揚州進位太宰領司徒常慮為上所疑及/海陵王休茂於襄陽為亂乃表上條制)
古先哲王莫不廣植周親以屛帝宇諸侯受爵亦願永
固邦家至有管蔡梁燕致禍周漢上乖顯授之恩下亡
血食之業夫善積慶深宜享長久而歴代侯王甚乎匹
庶豈異姓皆賢宗室悉不賢由生於深宫不覩稼穡左
右近習未值田蘇富貴驕奢自往而至聚毛折軸遂乃
危禍漢之諸王並置傅相猶不得禁逆七國連謀寔由
强盛晉氏列封正足成永嘉之禍尾大不掉終古同疾
不有更張則其源莫救日者庶人恃親殆傾王業去嵗
西冦藉寵幾敗皇基不圖襄楚復生今釁良以地勝兵
勇奬成凶惡前事之不忘後事之明兆陛下大明紹祚
垂法萬葉臣年衰意塞無所知解忝皇族耆長慙慨内
深思表管見禆崇萬一竊謂諸王貴重不應居邉至于
華州優地時可暫岀既以有州不須置府若位登三事
止乎長史掾屬若宜鎮御别差扞城大將若情樂冲虛
不宜逼以戎事若捨文好武尤宜禁塞僚佐文學足充
話言遊梁之徒一皆勿許文武從鎮以時休止妻子室
累不煩自隨百僚修詣宜遵晉令悉須宣令齊到備列
賔主之則衡泌之士亦無煩干候貴王器甲於私為用
蓋寡自金銀裝刀劒戰具之服皆應輸送還本曲突徙
薪防之有素庶善者無懼惡者止姦
　　　山隂縣民墾起湖田議奏(孔靈符㑹稽山隂人/大明中為丹陽尹山)
　　　　(隂民多田少靈符表徙無貲之家於餘姚鄞/鄮三縣界墾起湖田世祖使公卿博議義恭)
　　　　(等議上從其徙/民並成良業)
夫訓農脩本有國所同土著之民習翫日久如京師無
田不聞徙居他縣尋山隂豪族富室頃畆不少貧者肆
力非為無處耕起室荒無救災歉又縁湖居民魚鴨為
業及有居肆理無樂徙(杜氏通典議魚鴨為業下云小/人習始既難勸之未易逺廢之)
(疇方翦荆棘率課窮乏其事/彌難資徒粗立徐行無晩)
　　　尚書令栁元景右僕射劉秀之尚書王瓉之顧
　　　凱之顔師伯嗣湘東王諱議
富户温房無假遷業窮身寒室必應徙居葺宇疏臯産
粒無待資公則公未易充課私則私卒難具生計既完
畬功自息宜募亡叛通䘏及與樂田者其往經創須粗
修立然後徙居
　　　侍中沈懐文王景文黄門侍郎劉敳郄顒議
百姓雖不親農不無資生之路若驅以就田則坐相違
奪且鄞等三縣去治並逺既安之民忽徙他邑新垣未
立舊居已毁去留兩困無以自資謂宜適任民情徙其
所樂開宥逋亡且令就業若審成腴壤然後議遷
　　　太常王𤣥謨議
小民貧匱逺就荒疇去舊即新糧種俱闕習之既難勸
之未易謂宜微加資給使得肆勤明力田之賞申怠惰
之罰
　　　光禄勲王昇之議
逺廢之疇方剪荆棘率課窮乏其事彌難資徒粗立徐
行無晩
　　　請還彭城王義康屬籍表(義康被殺六子惟長/子永初封泉陵侯元)
　　　　(凶殺之前廢帝永光元年太/宰江夏王義恭上表詔許)
臣聞忝祖逺之猶或慮親降霍省序義重令戚故嚴道
疾終嗣唘方字阜陵愆屛身遌晩恩竊惟故庶人劉義
康昔昧姧囘自貽非命沈魂漏籍垂誡來典運革三朝
嵗盈三紀天地改朔日月再升陶形賦氣咸蒙更始義
康妻息漂没早違盛化衆女孤弱永淪黔首即情原舋
本非已招感事哀焭俯增傷咽敢縁陛下聖化融泰春
澤覃被慈宥羣生仁被泉草實希洗宥還齒帝宗則施
及陳荄榮施汚壤臣特慿國私冒以誠表塵觸靈威伏
紙悲悸
　　　前廢帝詔報
太宰表如此公縁情追逺覽以增慨昔淮楚推恩胙流
支𦙍抑法𢎞親古今成凖使以公表付外依㫖奉行故
泉陵侯允横罹凶虐可特為置後
　　　劾蔡興宗求益州表(興宗為民部尚書轉掌吏/部前廢帝即位義恭録尚)
　　　　(書事受遺輔政引身避事政歸近習而興宗/箴規得忤岀興宗吳郡太守固辭又轉為東)
　　　　(海太守不拜苦求益州義恭大怒上表詔外/詳議因復使尚書栁元景奏興宗及尚書袁)
　　　　(愍孫免官除興宗新昌太/守郡屬交州朝廷嗟駭)
臣聞慎節言語大易有規銓序九流無取裁(缺/)若乃結
黨連羣譏訴互起街談巷議罔顧聽聞乃撤實憲制所
宜禁經之巨蠧侍中秘書監臣彧自表父疾必求侍養
聖㫖矜體特順所陳改授臣府元僚兼帶軍郡雖臣駑
劣府任非輕准之前人不為屈後京郡本以為禄不計
户之多少遇缺便用無闗髙下撫軍長史莊滯府累朝
每陳危苦内職外守稱未堪依唯王球昔比賜以優養
恩慈之厚不近於薄前新除吳郡太守興宗前居選曹
多不平允鴻渥含宥恕其不閑改任大都寵均阿輔仍
苦請益州雅違成命伏尋揚州刺史子尚吳興太守休
若並國之茂戚魯衞攸在猶牧守東山竭誠撫莅而辭
擇適情起自庶族逮佐北藩尤無欣荷御史中丞永昔
嵗餘愆從恩今授光禄勲淹雖曰代臣累經降黜後効
未申以何取進司徒左長史孔覬前除右衞尋徙今職
回換之宜不為乃少竊外談謂彧等咸為失分又聞興
宗躬自怨懟與尚書右僕射師伯疏辭㫖甚苦臣雖不
見所聞不虛臣以凡才不應機務謬自幸㑹受任三朝
進無古人舉賢之美退無在下獻替之績致兹紛紜伏
增慙悚然此源不塞此風不變將虧正道塵穢盛猷伏
願聖聽賜垂覧察
　　　前廢帝詔報
太宰表如此省以憮然朕恭承洪緒思𢎞盛烈而在朝
凌競驅扇成風將何以式揚先徳克隆至化公體國情
深保釐攸託便可付外詳議
　　　尚書栁元景奏
臣義恭表詔書如右攝曹辨覈尚書袁愍孫牒此月十
七日詣僕射顔師伯語次因及尚書蔡興宗有書固辭
今授仍岀疏見公乃者數紙不意悉何所道縁此因及
朝士當今聖世不可使人以為少今牒數之朝廷處之
實得所臣等亦自謂得分常多在門袁愍孫無或措多
而愚意欲唘更量岀内之宜芻蕘管見願在聞徹選令
史宣傳宻事故因附上聞亦外人言此今辭慶先列今
月十八日往尚書袁愍孫論選事愍孫云昨詣顔僕射
岀蔡尚書疏見示言辭甚苦又云所得亦少主上踐阼
始爾朝士有此人不多物議謂慶美用乃更恨少使咨
事便唘録公又謝莊當時未老其疾以轉差今居此任
復為非宜謂宜中書令才望為允又孔覬南士之美所
歴已多近頻授即復囘改於理為曲門下無人此是名
選又張求人地可論其去嵗愆戾非為深罪依其望復
門下一人張淹替忝南下預因休戚雖屢經愆黜事亦
已久謂應祕書監帶授興宗手跡數紙文翰炳然事證
明白不假覈辨愍孫任居官人職掌銓裁若有未久則
宜顯言而私加許與自相選署託云物論終成虛詭隠
末岀端還為矛楯臣聞九官成讓虞風垂則誹主怨時
漢罪夙斷况義為身發言謗朝序亂辟害政混穢大猷
紛紜彰謬上延詔㫖不有霜准軌憲斯淪請解興宗新
附官須事御收付廷尉法獄治罪免愍孫所居官
　　　前廢帝詔報
興宗首亂朝典允當明憲以其昔經近侍未忍盡法可
令思愆逺封愍孫竊評自已委咎物議可以子領職
　　　唘太祖
　　　　(沈邵為鍾離太守有恵政/義恭唘太祖徙盱眙不許)
盱眙太守劉顯真求自解説邵往莅任有政績彰於民
聽若重授盱眙足為良二千石
　　　詔答
其願遷經年方復作此流遷必當大罔罔也(宋文帝/中詔)
　　　謝賜金梁鞍唘
賜臣供御金梁橋鞍制作精巧宜副龍駟聖慈下逮猥
垂光錫(初學/記)
　　　謝賜笏等唘
聖恩優重猥賜華纓玉笏珍冠首飾琛板耀握非臣朽
薄所宜服受也(相手版經注此非出相手版經蓋/初學記引  誤接義恭此唘耳)
　　　謝賜鍼縷等唘
聖恩賜金銀鍼七色縷并格一犀棟刷匣副綿布兆珍
服寳玩以協嘉辰(北堂書鈔又謝袍唘賜臣金獸袍珍/製巧飾  太平御覽載唘事垂賜金)
(虎魄茱茰囊紺裏副之七寳校裝玉眼明囊詔又唘事/洪恩覃被賜臣息伯倫檉屋二間  又唘事  㫖以赦)
(日所制綾紋錦布袍/放生古具袍垂重賜)
　　　謝賜㯽榔唘
奉賜交州所獻㯽榔味殊常品塗逺蒟醬
　　　謝賜柿唘
敕㫖垂賜華林園柿岀自神苑滋味殊絶(並太平御覽/  藝文類聚)
(義恭謝唘手敕賜華林櫻桃其下云為樹則多隂為果/則先熟故種之于㕔事之前有蟬鳴焉顧命黏取以弄)
(乃傅咸黏蟬賦/序也誤併為唘)
　　　答太祖書
　　　　(雷次宗隠退徴辟不就太祖為築招賢館鍾/山及卒太祖與義恭書道次宗亡義恭答書)
雷次宗不救所疾甚可痛念其幽棲窮藪自賔聖朝克
已復禮始終若一伏惟天慈𢎞被亦垂矜愍(宋書/)
　　　與王𤣥謨書
　　　　(王𤣥謨為寜朔將軍任北征前鋒圍滑臺積/旬不克後敗守碻磝義恭為征討都督召令)
　　　　(還為魏軍所追大破之流矢中/臂還至歴城義恭與𤣥謨書)
聞因敗為成臂上金創得非金印之徴也(宋書金南史/將非  印之)
(徴/耶)
　　　華林四瑞桐樹甘露頌(初學/記)
逺延鳯翮遥集鸞歩恵潤何廣霑我明庶
　　衡陽王義季(武帝子歴/徐州刺史)
　　　與江夏王義恭書
　　　　(宗炳卒義季與義恭書炳字/少文南陽湼陽人累辟不就)
宗居士不救所病其清履肥素終始可嘉為之惻愴不
能巳已(宋書/)
　　　唘文帝
　　　　(劉道産累遷雝州刺史襄陽太守在雝/政績尤著及卒義季為荆州刺史唘上)
故輔國將軍劉道産患背癰疾遂不救道産自鎮漢南
境接凶冦政績既著威懷兼舉年時猶可方宣其用奄
至殞沒傷怨特深伏惟聖懷愍惜兼至(宋書/)
　　南郡王義宣(武帝第/缺子)
　　　起兵上孝武帝表(元凶弑立義宣起兵傳檄逺/近㑹世祖入討又率衆助為)
　　　　(前部事平進中書監改封南郡王累授荆襄/二州刺史初臧質隂有異志以義宣凡弱欲)
　　　　(假手為亂每宻説義宣以有大才負大功宜/在人前早有處分而世祖閨庭無禮與義宣)
　　　　(諸女淫亂義宣怨憤報豫州刺史魯爽等克/孝建元年秋冬舉事爽狂酒失㫖其年正月)
　　　　(便反義宣狼狽起兵因上表世祖詔答/太傅江夏王義恭又與義宣書兵敗誅)
臣聞博陸毗漢獲疑宣后昌國翼燕見猜恵王常謂異
姓震主嫌隟易構葭莩淳戚昭亮可期臣雖庸懦少希
忠謹值巨逆滔天忘家殉國雖歴算有歸微績不樹竭
誠盡愚貫之幽顯而微疑莫監積毁日聞投杼之聲紛
紜溢聽諒縁姧臣交亂成是貝錦夫澆俗之季少貞節
之臣氷霜競至靡後彫之木並寢處凶世甘榮僞朝皆
纓冕之所棄投畀之所取至乃位超昔寵任叅大政惡
直醜勲妄生邪説疑惑明主誣罔視聽又南從羣僚勞
不足紀横叨天功以為巳力同弊相扇圖傾宗社臧質
去嵗忠節勲高古賢魯爽協同大義志契金石此等猜
毁必欲禍䧟昔汲黯尚存劉安寢志孔父既逝華督縱
逆臣雖不武績著艱難復肆䜛狡規見誘召宗社之危
綴旒非所臣託體皇基連暉日月王室顛墜咎在微躬
敢忘抵鼠之忌甘受犯墉之責輒徴召甲卒分命衆藩
使忠勤申憤義夫効力戳此凶醜謝愆闕庭則進不負
七廟之靈退無愧二朝之遇臨表感愧辭不自宣
　　　孝武帝詔答南郡王義宣
皇帝敬問朕以不天招罹屯難家國阽危剪焉將及所
以身先八百雪清寃恥逺慿高笇共濟囏難遂登寡闇
嗣奉洪祀尊戚酬勲寔表心事粃政闕職所願匡拯而
嘉言蔑聞末徳先著勤王之績未終毁冕之圖已及臧
質嶮躁無行見棄人倫以此不識志在問鼎凶意將逞
先借附從扇誘欺熾成此亂階如使羣逆並濟衆邪競
逐將恐瞻烏之命未識所止構怨連禍孰知其極公明
有不照背本崇姦迷眤䜛醜還謀社稷雖履霜有日誼
議糾紛朕以至道無私杜遏疑議信理推誠暴于遐邇
不慮物變難籌醜言遂驗是用悼心失圖忽忘寢食今
便親御六師廣命羣牧告靈誓衆直造柴桑梟轘元惡
以謝天下然後警蹕清江鳴鑾郢路投戈襲袞面稟規
勗有宋不造家禍仍纒昔嵗事寧方承逺訓冀以虛薄
永弭厥艱豈謂曾未朞稔復覩斯舋二祖之業將墜于
淵仰瞻鴻基但深感慟(宋書/)
　　　江夏王義恭與義宣書(以下/附類)
頃聞之道路云二魯背叛致之有由謂不然之言絶於
智者之耳忽見來表將興晉陽之甲警愕駭惋未譬所
由若主幼臣彊政移冢宰或時昏下縱在上畏逼然後
賢藩忠構覩難赴機未聞聖王御世百辟順軌稱兵於
言興之初扶危於既安之日以此取濟竊為大弟憂之
昔嵗二凶構逆四海同奮弟協宣忠孝奉戴明主元功
盛徳既巳昭著皇朝欽嘉又亦優渥丞相位極人臣江
左罕授一門兩王舉世希有表信推誠彰于見事出納
之宜惟意所欲褱升進益方省後命一旦棄之可謂運
也吾等荷先帝慈育得及人羣思報厚恩昊天罔極竭
力盡誠猶懼無補柰何妄聽邪説輕造禍難國靡流言
遽歸愆於二叔世無鼂錯仍襲轍於七藩棄漢蒼之令
範遵齊冏之敗跡往時仲堪假兵靈寳旋害其族孝伯
授之劉牢忠誠逝踵皆曩代之成事當今之殷鑒也臧
質少無美行弟所具悉慿恃末戚竝有微勤承乏推遷
遂超倫伍藉西楚彊力圖濟其私凶謀若果恐非復池
中物魯宗父子世為國寃太祖方𢎞遐略故爽等均雍
齒之封令據有五州虎兕岀于柙是須為劉淵耳徐遺
寳是垣䕶之婦弟前因䕶之歸于吾苦求北出不樂逺
西近磐桓湖陸示遣劉雍其意可見雍是徐冲舅適有
宻信誓倒戈自敵侵境以來公私彫弊安以撫之庶可
寧静弟復隨而擾亂吾恐邉鄙皆為禾黍宜逺尋髙祖
創業艱難近念家國比者禍舋時息兵戈共安社稷責
躬謝過誅除險佞追保前勲傳美竹帛昔梁孝悔罪景
帝垂恩阜質改過肅宗降澤忠焉之誨聊希往言禍福
之機明者是察主上神武英斷羣風如林忠臣發憤虎
士投袂雄騎布野舳艫蓋川吾以不才忝權節鉞總督
羣帥首戒戎先指晨電舉式清南服所以積行緩期冀
弟不逺而悟如其遂溺姦説者天實為之臨書慨懣不
識次第(宋書句二魯者爽及弟秀旋害通鑑作尋害孝/伯二  作孝伯推誠牢之旋踵而敗  宻信疑)
(是適有/信宻誓)
　　　又書
　　　　(臧質始聞國禍便有異圖以義宣凡闇欲外/相推奉以成其志質女為義宣子採妻謂質)
　　　　(無復異同且義宣腹心將佐勸奬義宣/舉兵義恭與義宣書由此與質相疑)
昔桓𤣥借兵於仲堪有似今日
　　　沈慶之與義宣書(慶之字𢎞先武康人/歴太尉廢帝賜死)
　　　　(義宣至尋陽與臧質西下至鵲頭聞所遣徐/遺寳敗魯爽於小峴授首相視失色世祖使)
　　　　(鎮北大將軍沈慶之送/爽首示義宣并與書)
僕荷任一方而釁生所統近聊率輕師指往翦撲軍鋒
裁交賊爽授首公情契異常或欲相見及其可識指送
相呈
　　　答義宣書(謝莊為沈慶/之答義宣書)
皇綱絶而復紐區宇墜而更維(選/注)
　　　王𤣥謨報義宣書(𤣥謨事彦徳太原祁/人歴南豫州刺史)
　　　　(上遣豫州刺史王𤣥謨舟師頓梁山洲内東/西兩岸為却月城營柵甚固義宣屢與𤣥謨)
　　　　(書要令降𤣥/謨書報之)
頻奉二誨伏對戰駭先在彭泗聞諸將皆云必有今日
之事以鄙意量謂無此理去年九月故遣叅軍先僧瑗
修書表心并宻陳入相之計欲使周旦之美復見于今
豈意理數難推果至於此昔因幸會䝉國士之顧思報
厚徳甘起泉壤豈謂一旦事與願違公崇長姦囘自放
西服信邪細之説忘大節之重溺流狡之志滅君親之
恩狎玩極寵越希非覬祖宗世祀自圖顛覆瞑目行事
未有如斯之甚者也乃復枉覃書檄逺示見招此則丹
心微欵未亮於高鑑赤誠幽志虚感於平日環念周囘
始悟知已之為難也公但念提職在昔不思善教有本
徒見徐魯去就未知仗義有人豈不惜哉有臣則欲其
忠誘人而導諸逆君子忠恕其如是乎茍不忠恕則擇
木之翰有所不集矣夫挑妾者愛其易求妻則敬其難
若承命如響將焉用之原轂存輿無禮必及竊恐荆郢
之士已當潛貳其懷非皇都陋臣秉義不徙公雖心迷
迹往猶願勉建良圖栁撫軍忠壯慷慨亮誠有素新亭
之勲莫與為等而妄信姦虛坐相貶謗不亦惑哉幸承
人乏夙誡前驅精甲已次近路鎮軍駱驛繼發太傅驃
騎嗣董元戎乘輿親御六師威靈遐振人百其氣慕義
如林舟騎雲囘赫奕千里輒屬鞬秉鋭與執事周旋授
命當仁理無所讓夫君道既盡民禮亦絶執筆裁答感
慨交懐(撫軍栁元景據姑孰為大統/太傅驃騎即江夏王義恭)
　　　江夏王義恭諸王公八座與荆州刺史朱修之
　　　書(修之字恭祖義興平氏人義宣之起時為雍/州刺史歸順孝武以為荆州刺史加都督義)
　　　　(宣敗逃夜還向城入南郡空廨竺超民遣故達/車一乗載送刺姦義恭等與修之事書書未)
　　　　(修之至江陵/已於獄盡焉)
義宣反道叛恩自陷極逆大義滅親古今同准無將之
誅猶或囚殺况醜文悖志宣灼遐邇鋒指絳闕兵纒近
郊舋逼憂深臣主旰食賴朝略震明祖宗靈慶罪人斯
得七廟弗隳司刑定罰典辟攸在而皇慈逮下愍其愚
迷抑法申情屢奏不省人神悚遑省心震惕義宣自絶
于天理無容受社稷之慮臣子責深便宜專行大戮以
紓國難但加諸斧鉞有傷聖仁示以𢎞恩使自為所上
全天徳下一洪憲臨書悲慨不復多云
　
　
　
　
　
　
　
　
　
　
　
　
　
　
　宋文紀巻五
欽定四庫全書
　宋文紀巻六　　　　　　明　梅鼎祚　編
　　元凶劭(字休逺文帝長/子弑逆伏誅)
　　　即偽位書(劭弑文帝并殺尚書僕射徐湛之又/殺吏部尚書江湛即偽位為書初使)
　　　　(蕭斌作詔斌辭以不文/乃使侍中王僧綽為之)
徐湛之江湛弑逆無状吾勒兵入殿已無所及號惋崩
衂肝心破裂今罪人斯得元凶克殄可大赦天下改元
嘉三十年為太初元年文武並賜位二等諸科一依丁
夘
　　　臧敦等復本位書(元凶弑立以質為丹陽尹質/時為雍州刺史馳告南郡王)
　　　　(義宣又遣告世祖率衆五千馳下討逆質諸/子在都邑聞質舉義並逃亡劭欲相慰悅乃)
　　　　(下書厚/給賜之)
臧敦等無因自駭急便竄逸迷昧過甚良可怪歎質國
戚勲臣忠誠篤亮方當顯位賛翼京輦而子弟波迸傷
其乃懐可遣宣譬令還咸復本位
　　始興王濬(字休明文帝第/二子預逆伏誅)
　　　吴興開漕事奏(濬為揚州刺史元嘉二十/二年上言從之功竟不立)
所統吴興郡衿帯重山地多汙澤泉流歸集疏决遲壅
時雨未過已至漂沒或方春輟耕或開秋沈稼田家徒
苦防遏無方彼邦奥區地沃民阜一嵗稱稔則穰被京
城時或水潦則數郡為災頃年以來儉多豐寡雖賑賚
周給傾耗國儲公私之弊方在未已州民姚嶠比通便
宜以為二吴晉陵義興四郡同注太湖而松江滬瀆壅
噎不利故處處涌溢浸漬成災欲從武康紵溪開漕谷
湖直出海口一百餘里穿渠浛必無閡滯自去踐行量
度二十許載去十一年大水已詣前刺史臣義康欲陳
此計即遣主簿盛曇泰隨嶠周行互生疑難議遂寝息
既事闗大利宜加研盡登遣議曹從事史虞長孫與吴
興太守孔山士同共履行准望地勢格評髙下其川原
由厯莫不踐校圖畫形便詳加笇考如所校量决謂可
立尋四郡同患非獨吴興若此浛獲通列邦䝉益不有暫
勞無由永晏然興創事大圖始當難今欲且開小漕觀
試流勢輒差烏程武康東遷三縣近民即時營作若宜
更増廣尋更列言昔鄭國敵将史起畢忠一開其説萬
世為利嶠之所建雖則芻蕘如或非妄庶幾可立
　　　與沈璞疏
　　　　(始興王濬為揚州刺史璞為主簿嘗為舊宫/賦久而未畢濬與璞疏璞因事陳答辭義可)
　　　　(觀濬重下教又與主/簿顧邁孔道存書)
卿常有速藻舊宫何其淹耶想行就耳
　　　又教
卿沈思淹日向聊相敦還白斐然遂兼紙翰昔曹植有
言下筆成章良謂逸才贍藻誇其辭說以今况之方知
其信執省躊躇三復不已吾逺慙楚元門盈申白之賓
近愧梁孝庭列枚馬之客欣恧交至諒惟深矣薄因末
牘以代一面
　　　與主簿顧邁孔道存書
沈璞淹思踰嵗卿研慮數旬瓌麗之美信同在昔向聊
問之而還答累翰辭藻豔逸致慰良多既欣股肱備此
髦楚還慙予躬無徳而稱復裁少字宣志於璞聊因尺
紙使卿等具知厥心(並宋/書)
　　　又與沈璞書
　　　　(璞為盱眙太守臧質共破魏人臧質以璞城/主使自上露板璞性謙厚推功于質質露板)
　　　　(亦不及焉太祖嘉璞功効遣中使/深相褒美濬及王僧達並與璞書)
魏人狂凶自送近服偽將即斃酋長傷殘實天威所喪
卿諸人忠勇之効也吾式遏無素致境蕪民瘠負乘之
愧允當其責近乞退謝愆不蒙垂許故以報卿
　　　答元凶劭書
　　　　(文帝太子劭與弟濬並多過失慮上知使女/巫嚴道育上天陳請欲令過不上聞劭等敬)
　　　　(事號曰天師遂為巫蠱以玉人為上形像埋/於含章殿前劭姊東陽主應閣婢王鸚鵡及)
　　　　(其養子陳天興黄門慶國等並預其事劭以/天興補隊主東陽主薨劭慮言語難密與濬)
　　　　(謀嫁鸚鵡與濬府佐沈懐逺為妾因臨賀公/主啓上上遣人詰讓劭懼馳書告濬濬答書)
　　　　(凡劭濬相與書疏皆為名號謂上為彼人或/以為其人以江夏王義恭為佞人東陽主第)
　　　　(在西掖門外故云南第王即鸚鵡姓躬上啓/聞者令道育上天白天神也懐逺慮鸚鵡與)
　　　　(天興私通請劭殺之慶國具以其事白上上/驚惋即遣收鸚鵡封籍其家得劭濬書數百)
　　　　(紙皆咒咀巫蠱之言得所埋像于宫内道育/變服為尼逃匿東宫濬徃京口又載以自隨)
　　　　(及濬自京口入朝遣還京為行留處分至京/數日而事發上使左右朱法瑜密責讓濬辭)
　　　　(甚哀切并賜書濬當鎮江陵復載道育徃東/宫欲将西上事洩須檢覈廢劭賜濬死濬報)
　　　　(劭因謀弑逆世/祖討並誅之)
奉令伏深惶怖啓此事多日今始來問當是有感發之
者未測源由耳計臨賀故當不應翻覆言語自生寒熱
也此姥由来挾兩端難可孤保正爾自問臨賀冀得審
實也其若見問當作依違答之天興先署先人府仕不
審監上當無此簿領耳急宜犍之殿下巳見王未宜依
此具令嚴自躬上啓聞彼人若為不已正可保其餘命
或是大慶之漸
　　　文帝賜始興王濬書(類/附)
鸚鵡事想汝巳聞汝亦何至迷惑乃爾且沈懷逺何人
其詎能為汝隠此耶故使法瑜口宣投筆惋慨
　　　與元凶劭書
　　　　(當元凶劭弑逆召濬問状濬勸殺荀赤松等/已及劭将敗勸劭入海輦珍寳繒帛下船乃)
　　　　(復與劭書人情離散故行/計不果所云尼即嚴道育)
船故未至今晩期當於此下物令畢願速敕謝賜出船
艦尼巳入臺願與之明日决也臣猶謂車駕應出此不
爾無以鎮物情
　　　又與世祖書
　　　　(初世祖爲武陵王入討元凶傳檄京邑劭使/濬又與世祖書烏羊者南平王鑠法師者世)
　　　　(祖之世/子小名)
聞弟忽起狂檄阻兵反噬縉紳憤歎義夫激怒古來陵
上内侮誰不夷滅弟洞覽墳籍豈不斯具今主上天縱
英聖靈武宏發自登宸極威澤兼宣人懷甘死之志物
競含生之節弟䝉眷遇著自少長東宫之懽其來如昨
而信惑奸邪忘兹恩友此之不義人鬼同疾今水步諸
軍悉巳備辦上親御六師太保又秉鉞臨統吾與烏羊
相尋即道所以淹霆緩電者猶冀弟迷而知返耳故畧
示懷言不盡意主上聖恩每厚法師今在殿内住想弟
欲知消息故及(並宋/書)
　　南平王鑠(字休𤣥文帝第四子歴侍中司空/初爲元凶所任孝武帝毒殺之)
　　　答魏若庫辰樹蘭移書
　　　　(時疆場之民多相侵盗宋元嘉二十五年魏/豫州刺史北并侯若庫辰樹蘭移書豫州宋)
　　　　(豫州刺史南平/王鑠鑠答之)
知以邊氓擾動多有叛逆欲杜絶姦宄兩息民患又欲
迭送奔亡禁其來徃申告嘉貺實獲厥心但知和好以
來矢言每缺侵軼之弊屢違義舉任情背叛專肆暴畧
豈惟竊犯王黎乃害及行使頃誅討蠻髦事止畿服或
有狐奔鼠竄逃首北境而輒便苞納待之若舊資其糧
仗縱爲㓂賊徃歳擅興戎旅禍加孩耄罔顧善鄰之約
不惟疆域之限來示所云彼並行之雖豐辭盈觀即事
違實興嫌長亂實彼之由反以爲言將違躬厚之義疆
場之民有自來矣且相期有素本不介懷若於本欲消
姧弭暴永存匪石宜先謹封守斥遣諸亡驚蹄逸鏃不
妄入境則邊城之下外戸不閉王制嚴明豈當獨負來
信若王命奔越侵盗彼民斯固刑之所取無勞逺及自
荷閫外思闡皇猷每申飭守宰務敦義讓徃誠未布能
不愧怍當重約示以副至懷(並宋/書)
　　竟陵王誕(字休文文/帝第六子)
　　　奉孝武帝表(世祖入討元凶誕時爲㑹州刺史/并勢舉兵有奔牛之㨗及南郡王)
　　　　(義宣反處分平定皆誕力也上頗相疑憚出/爲南兗州刺史誕既見猜亦潛爲之備道路)
　　　　(常云誕反建平三年有建康民陳文紹䓁之/告上乃使有司奏貶爲侯遣令之國以義興)
　　　　(太守桓闇爲兗州刺使襲誕至廣陵爲誕所/殺遂遣車騎大將軍沈慶之討之誕奉表投)
　　　　(之城外拒戰/城䧟見害)
徃年元凶禍逆陛下入討臣背凶赴順可謂常節及丞
相構難臧魯恊從朝野怳惚感懷憂懼陛下欲百官羽
儀星馳推奉臣前後固執方賜允俞社稷獲全是誰之
力陛下接遇慇懃累加榮寵驃騎揚州旬月移授恩秩
頻加復賜徐兗仰屈皇儲逺相餞送臣一遇之感感此
何㤀庶希偕老永相娯慰豈謂陛下信用讒言遂令無
名小人來相掩襲不任枉酷即加誅剪鼠雀貪生仰違
詔敕令親勒部曲鎮扞徐兗先經何福同生皇家今有
何愆便成秦越陵鋒奮戈萬没豈顧盪定以期冀在旦
夕右軍宣蘭爰及武昌皆以無罪並遇枉酷臣有何過
復致於此陛下宫帷之醜豈可三緘臨紙悲塞不知所
言
　　　陳文紹告竟陵王誕擅殺書
私門有幸亡大姑元嘉中䝉入臺六宫薄命早亡先朝
賜贈美人又聽大姑二女出入問訊父饒司空誕取爲
府史恒使入山圖畵道路勤劇備至不敢有辭不復聽
歸消息斷絶姑二女去年冒啟歸訴䝉陛下聖恩賜敕
解饒吏名誕見符至大怒喚饒入交問汝欲死耶訴臺
求解饒即答官比不聽通家信消息斷絶若是姊爲啟
聞所不知誕因問饒汝那得入臺饒被問依實啟答旣
出誕主衣莊慶畫師王强語饒汝今年敗汝姊誤汝官
云小人輩敢持臺家逼我饒因叛走歸誕卽遣王强將
數人逐突入家内縛録將還廣陵至京口客舎乃陊死
井中託云饒懼辠自殺抱痛懷寃冒死歸訴
　　　劉成告竟陵王誕謀反書
息道龍昔伏事誕親見姦狀又見誕在石頭城内修乗
輿法物習倡警蹕道龍私獨憂懼向伴侣言之語頗漏
泄誕使大吏令監内執道龍道龍逸走誕怒鞭殺監又
捕殺道龍
　　　陳談之訴枉書
弟詠之昔䝉誕采録隨從歴鎮大駕南下爲誕奉送牋
書經陟危險時得上聞聖明登阼恩澤周普回改小人
使命㣲勤賜署臺位詠之恒見誕與左右小人莊慶傅
元祀潛圖姦逆言詞醜悖每云天下方是我家有汝等
不憂不富貴又常䟽陛下年紀姓諱徃巫鄭師憐家祝
詛詠之旣聞此語又不見其事恐一旦事發横罹其罪
密以告建康右尉黄宣達并有啟聞希以自免元祀弟
知詠之與宣達來徃自謙言語漏泄即具以告誕誕大
怒令左右飲詠之酒逼使大醉因言詠之乗酒罵詈遂
被害自顧寃枉事有可哀
　　　有司奏貶竟陵王誕
臣聞神極尊明大儀所以貞觀皇天峻邈𤣥化所以幽
宣故能經緯甿俗大庇黔首庶道被八紘不遺疏賤之
賞威格天區豈漏親貴之罰此不刋之鴻則古今之恒
訓謹按元嘉之末天綱崩褫人神哀憤含生喪氣司空
竟陵王誕義兼臣子任居藩維進不能泣血提戈忘身
殉節退不能閉闗拒險焚符斬使遂至拜受偽爵欣承
滎寵沉淪姦逆肆于昏放以妻故司空臣湛之女誅亡
遺類单舟遄遣披猖千里事哀行路賊忍無親莫此為
甚故山隂傅僧祐誠亮國朝義均休戚重門峻衞不能
拒折簡之使巖險千里不能庇匹夫之身乃更助虐馮
凶抽兵勒刃遂使頓仆牢穽死不旋踵妻子播流庭筵
莫立見之者流涕聞之者含歎及神鋒首路欃槍東指
風巻四嶽電掃三江誕猶持疑兩端隂規進退陛下頻
遣書檄告譬殷勤方改姦圖末乃奉順分遣弱旅永塞
符文宴安所莅身不越境悖禮忘情不顧物議彎弧躍
馬務是畋游致奔牛有崩碎之陳新亭無獨克之術假
威義鋭乞命皇旅竟有何勞而論功伐既䄏祲廓清大
明升曜幽顯宅心逺邇雲集誕忽星行之悲違開泰之慶
遲回顧望淹踰旬朔逆黨陳叔兒等泉寳巨億資貨不
貲誕收籍所得不歸天府辭稱天軍實入私室又太官
東傳舊有獻御喪亂既平猶加斷遏珍羞庶品回充私
贍于號諱之辰遽甘滋之品當惟新之始絶苞苴之貢
忠孝兩忘敬愛俱盡乃徴引巫史潜考圖緯自謂體應
符相富貴可期悖意醜言不可勝載遂復遥諷朝廷占
求官爵侮蔑宗室詆毁公卿不義不眤人道将盡荷任
神州方懐姦慝每闚向宸御妄生規幸多樹淫祀顯肆
䄏詛遂在石頭潜修法物傳警稱蹕擬則天行皆巳駭
暴觀聴彰布朝野昔内難甫寧珍瑋散佚有御刀利刃
擅價諸夏天府禁器厯代所珍誕密加購賞頓藏私室
賊義宣初平餘黨逃命誕含縱罔忌私竊招納名工納
巧悉匿私第又引義宣故将裘興為巳腹心事既彰露
猶執欺罔公文面啓矯稱舊𨽻加以營于制館僣擬天
居引石徴材専擅興發驅迫士族役同輿皂殫木土之
姿窮吞并之勢故會稽宣長公主受遇二祖禮級尊崇
臣湛之亡身狥國追榮典軍誕以廣托宅宇地妨蓺植
輒逼遺孤頓相驅徙遂令神主宵遷改卜委巷宗戚含傷
行路淹涕又縁谿兩道積代通衢誕拓宇開垣擅斷其
一致使徑途擁隔川陸阻礙神怒民怨毒徧幽顯故丞
相臨川武烈王臣道規名徳茂親勳光常䇿異禮殊榮
受自先㫖者嗣王臣義慶受任西夏靈寢暫移先帝親
枉鑾輿拜辭路左恩冠終古事絶常班誕又以廟居宅
前固請毁換詔㫖不許怨懟彌地有靦面目豺狼為性
規牧江都希廣兵力天徳尚𢎞甫申所請仍謂應住東
府宜為中台貪冒無厭人莫與比雖聖慈全救每垂容
納而虐戾不悛姦詖彌甚受命還鎮猜怨愈深忠規正
諫必加鴆毒諂瀆膚躁是與比周又矯稱符敕設榜開
募事發辭寢委罪自下及録事徐靈夀以常署受坐将
就囚執舀韓近恭中䕶軍遣吏夏嗣伯密相囑請求寛
桎梏且王僧達臨刑之啓事髙闍即戮之辭皆稱潜驛
徃來遥相要契醜聲穢問宣諸遐邇含識能言孰不憤
歎又獲吴郡民劉成豫章民陳談之建康民陳文紹等
並如訴狀則姦情猜志嵗月増積昔周徳初升公旦有
流言之舋魯道方泰季子斷逵泉之誅近則淮厲覆車
於前義康襲軌於後變發柴竒禍成范謝亦皆以義奪
親情為憲屈况乃上悖天經下誣政道結舋于无妄之
辰希幸于文明之日皇穹所不覆厚土所不容夫無禮
之誡臣子所宜服膺干紀之刑有國所應慎守臣等參
議宜下有司絶誕屬籍削爵土收付廷尉法獄治罪諸
所連坐别下考論伏願逺尋宗周之重近監興亡之由
割恩棄私俯順羣議則卜世靈根于兹克固鴻勲盛烈
永永無窮陛下如復隠忍未垂三思則覆皇基於七百
擠生民於塗炭此臣等所以夙夜危懼不敢避鈇鉞之
誅者也
　　建平王宏(字休度文帝第七子/厯尚書令中書監)
　　　應讜言條議(宏為尚書左僕射明曉政事/時普責百官讜言宏上議)
臣聞建國之道咸殊興王之政不一至於開諫致寧防
口取禍固前王同軌後王共則秦殷之敗語戮刺亡周
漢之盛謗升箴顯陛下以至徳神臨垂精思治進儒禮
而崇寛敎哀獄法而黜嚴刑表忠行而舉貞節辟處士
而求賢異修廢宫而出滯賞撤天膳而重農食禁貴遊
而弛𣙜酤通山澤而易闗梁固巳海内仰道天下知徳
今復開不諱之塗奨直辭之路四海希風普天幸甚舉
蒙採問敢不悉心謹條鄙見置陳如左辭理違謬伏用
震讋夫用兵之道自古所慎頃干戈未戢戰備宜修而
卒不素練兵非夙習且戎衛之職多非其才或以資厚
素加或以禄薄帯帖或寵由權門恩自私假既無将領
虚尸榮禄至于邉城舉燧羽驛交馳而望其擐甲推鋒
立功閫外譬縁木求魚不可得矣常謂臨難命師皆出
倉卒驅烏合之衆𨽻造次之主貌疎情乖有若秦越豈
能使其同力㧞危濟難故奔北相望覆敗繼有今欲改
選将校皆得其人分臺見将各以配給領䕶二軍為其
摠統令撫養士卒使恩信先加農隙校獵以習其事三
令五申以齊其心使動止應規進退中律然後蓄鋭觀
釁因時而動摧敵䧟堅折衝于外孫子曰視卒如赤子
故可與之共死所以張弮効争先之心吮癰致必盡之
命豈不由恩著者士輕其生令明者卒畢其力考心迹
事如或有在妄陳膚知追懼乖謬
　　　郊廟宜備設樂議(孝建二年有司奏前殿中曹/郎荀萬秋議郊廟樂於是使)
　　　　(内外博議竟陵王誕等五十一人並同萬秋/議左僕射建平王宏丹陽尹顔竣議各不同)
　　　　(衆並依/宏議)
　　　荀萬秋議
按禮祭天地有樂者為降神也故易曰雷出地奮豫先
王以作樂崇徳殷薦之上帝以配祖考周官曰作樂於
圜丘之上天神皆降作樂於方澤之中地祇皆出又曰
乃奏黄鍾歌大吕舞雲門以祀天神乃奏大簇歌應鍾
舞咸池以祀地祇由斯而言以樂祭天地其來尚矣今
郊享闕樂竊以為疑祭統曰夫祭有三重焉獻屬莫重
于祼聲莫重於升歌舞莫重于武宿夜此周道也至於
秦奏五行魏舞咸熈皆以用享爰逮晉氏泰始之初傅
𤣥作晉郊廟歌詩三十二篇元康中荀蕃受詔成父朂
業金石四縣用之郊廟是則相承郊廟有樂之證也今廟
祠登歌雖奏而象舞未陳懼闕備禮夫聖王經世異代
同風雖損益或殊降殺迭運未嘗不執古御今同規合
矩方兹休明在辰文物大備禮儀遺逸罔不具舉而況
出祇降神輟樂於郊祭昭徳舞功有闕於廟享謂郊廟
宜設備樂
　　　建平王宏議
聖王之徳雖同創制之禮或異樂不相沿禮無因襲自
寳命開基皇符在運業冨前王風振通古朝儀國章並
循先代自後晉東遷日不暇給雖大典略備遺闕尚多
至于樂號廟禮未該徃正今帝徳再昌大孝御㝢宜討
定禮本以昭來葉尋舜樂稱韶漢改文始周樂大武秦
革五行眷夫祖有功而宗有徳故漢髙祖廟樂稱武徳
太宗廟樂曰昭徳魏制武始舞武廟制咸煕舞文廟則
祖宗之廟别有樂名晉氏之樂正徳大豫及宋不更名
直為前後二舞依據昔代義舛事乖今宜釐改權稱以
凱容為韶舞宣烈為武舞祖宗廟樂摠以徳為名若廟
非不毁則樂無别稱猶漢髙文武咸有嘉號恵景二主
樂無餘名章皇太后廟依諸儒議唯奏文樂何休杜預
范寗注初獻六羽並不言佾者佾則干在其中明婦人
無武事也郊祀之樂無復别名仍同宗廟而已尋諸漢
志永至等樂各有義况宜仍舊不改宋及東晉太祝惟
送神而不迎神近議者或云廟以居神恒如在也不應
有迎送之事意以為並乖其哀立廟居靈四時致享以
申孝思之情奉神升降無常何必恒安所處故祭義云
樂以迎來哀以送徃鄭注云迎来而樂樂親之来送徃
而哀哀親之返其享否不可知也尚書有神天又詩云
神保遹歸注曰歸於天地也此並云神有去來則有送
迎明矣即周肆夏之名備迎送之樂古以尸象神故儀
禮祝有迎尸送尸近代雖無尸豈可闕迎送之禮又傅
𤣥有迎神送神歌辭明江左不迎非舊典也
　　　丹陽尹顔竣議
徳業殊稱則干羽異容時無沿制故物有損益至於禮
失道諐稱習忘反中興釐運視聴所革先代繆章宜見
刋正郊之有樂盖生周易周官厯代著議莫不援准夫
掃地而祭器用陶匏唯質與誠以章天徳文物之備理
固不然周官曰國有故則旅上帝及四望又曰四圭有
邸以祀天旅上帝兩圭有邸以祀地旅四望四望非地
則知上帝非天孝經云郊祀后稷以配天宗祀文王于
明堂以配上帝則豫之作樂非郊天地大司樂職奏黄
鍾歌大吕舞雲門以祀天神鄭注天神五帝及日月星
辰也王者以夏正月祀其所受命之帝于南郊則二至
之祀又非天地考之衆經郊祀有樂未見明證宗廟之
禮事炳載籍爰自漢元迄乎有晉雖時或更制大抵相
因為不襲名號而巳今樂曲淪滅知音世希改作之事
臣聞其語正徳大豫禮容具存宜殊其徽號飾而用之
以正徳為宣化之舞大豫為興和之舞庶足以光表世
烈悅被後昆前漢祖宗廟處各異主名既革舞號亦殊
今七廟合食庭殿共所舞蹈之容不得廟有别制後漢
東平王蒼已議之矣又王肅韓祇以王者徳廣無外六
代四夷之舞金石絲竹之樂宜備奏宗廟愚謂蒼肅祇
議合於典禮適於當今
　　　建平王宏又議
竣據周禮孝經天與上帝連文重出故謂上帝非天則
易之作樂非謂祭天也按易稱先王以作樂崇徳殷薦
之上帝以配祖考尚書云肆類于上帝春秋傳曰告昊
天上帝凡上帝之言無非天也天尊不可以一稱故或
謂昊天或謂上帝或謂昊天上帝不得以天有數稱便
謂上帝非天徐邈推周禮國有故則旅上帝以知禮天
旅上帝同是祭天言禮天者謂常祀也旅上帝者有故
而祭也孝經稱嚴父莫大于配天故云郊祀后稷以配
天宗祀文王于明堂以配上帝既天為議則上帝猶天
益明也不欲使二天之同故變上帝爾周禮祀天之言
再見故鄭注以前天神為五帝後冬至所祭為昊天竣
又云二至之祀又非天地未知天地竟應以何時致享
記云掃地而祭器用陶匏者明所用質素無害以樂降
神萬秋謂郊宜有樂事有典據竣又云東平王蒼以為
前漢諸祖别廟是以祖宗之廟可得各有舞樂至於祫
祭始祖之廟則専用始祖之舞故謂後漢諸祖共廟同
庭雖有祖宗不宜入别舞此誠一家之意而未統適時
之變也後漢從儉故諸祖共廟猶以異室存别室之禮
晉氏以來登歌頌美諸室繼作至于祖宗樂舞何獨不
可迭奏茍所詠者殊雖復共庭亦非嫌也魏三祖各有
舞樂豈復是異廟耶
　　　大駕屬車議(孝建元年有司奏尚書/令建平王宏參議詔可)
　　　有司奏
案漢胡廣蔡邕並云古者諸侯貳車九乘秦滅六國兼
其車服故王者大駕屬車八十一乘尚書御史乘之最
後一車懸豹尾法駕則三十六乘檢晉江左逮至於今
乘輿出行副車相承五乘
　　　建平王宏參議
八十一乘義兼九國三十六乘無所准並不出經典自
邕廣傳説又是從官所乘非帝者副車正數江左五乘
儉不中禮案周官云上公九命貳車九乘侯伯七命車
七乘子男五命車五乘然則帝王十二乘
　　　湘東太妃周忌議(孝建元年湘東國刺稱國太/妃去三十年閏六月二十八)
　　　　(日薨未詳周忌當在六月為在七月勒禮官/議正博士丘邁之議左僕射建安王宏謂宜)
　　　　(以七月/為祥忌)
　　　丘邁之議
案吴商議閏月亡者應以本正之月為忌謂正閏論雖
各有所執商議為允宜以今六月為忌
　　　建平王宏議
邁之議不可准據案晉世及皇代以來閏月亡者宜閏
之後月祥宜以來七月為祥忌
　　　王偃喪服議(孝建三年三月有司奏勒禮官處/正重加硏詳以宏議為准詔可)
　　　有司奏
故散騎常侍右光禄大夫開府儀同三司義陽王師王
偃喪逝至尊為服緦三月成服仍即公除至三月竟未
詳當除服與不又皇后依朝制服心䘮行䘮三十日公
除至祖葬日臨䘮當着何服又舊事皇后心䘮服終除
之日更還着未公除時服然後就除未詳今皇后除心
制日當依舊更服為但釋心制中所着布素而已勒禮
官處正
　　　太學博士王應之議(通典王/膺之)
尊卑殊制輕重有級五服雖同降厭則異禮天子止降
旁親外舅緦麻本在服例但衰絰不可以臨朝享故有
公除之議雖釋衰襲冕尚有緦月之制愚謂至尊服三
月既竟猶宜除釋
　　　又議
吉凶異容情禮相稱皇后一月之限雖過二功之服巳
釋哀䘮所極莫深于尸柩親見之重不可以無服案周
禮為兄弟既除䘮以及其葬也反服其服輕䘮雖除猶
畜衰以臨葬舉輕明重則其理可知也愚謂王光禄祖
葬之日皇后宜反齊衰
　　　又議
䘮禮即逺變除漸輕情與日殺服隨時改權禮既行服
制巳變豈容終除之日而更重服乎案晉太始三年武
帝以朞除之月欲反重服拜陵頻詔勤勤思申棘心於
時朝議譬執亦遂不果愚謂皇后終除之日不宜還着
重服直當釋除布素而已
　　　太常丞朱膺之議
凡云公除非全除之稱今朝臣私服亦有公除猶自窮
其本制膺之云晉武拜陵不遂反服此時是權制既除衰
麻不可以重制耳與公除不同愚謂皇后除心制日宜
如舊反服未公除時服以申創巨之情
　　　國子博士蘓瑋生議
案三日成服即除及皇后行䘮三十日禮無其文若並
謂之公除則可粗相依准凡諸公除之設盖以王制奪
禮葬及祥除皆宜反服未有服之於前不除於後雖有
齊斬重制猶為功緦除喪夫公除暫奪豈可遂以即吉
耶愚謂至尊三月服竟故應依禮除釋皇后臨祖及一
周祥除並宜反服齊衰
　　　尚書令建平王宏議
至尊緦制終止舉哀而已不湏釋服(餘同朱/膺之議)
　　　前祠部郎中周景逺議
權事變體五服俱革緦麻輕制不容獨異謂至尊既已
公除至三月竟不復有除釋之義
　　義陽王昶(字休道文帝第九子歴徐州/刺史前廢帝時畏誅奔魏)
　　　請改葬竟陵王誕表(前廢帝即位昶為征北将/軍徐州刺史道經廣陵上)
　　　　(表詔聴/禮葬)
竊聞淮南中霧眷求遺緒楚英流殛愛存丘墓並難結
兩臣義開二主法雖事斷禮或情申伏見故賊劉誕稱
戈犯節自貽逆命膏斧嬰戮在憲巳彰但尋屬忝皇枝
位叨列辟一以罪終魂骸莫赦生均宗籍死同匹豎旅
窆委雜封樹不修今嵗月逾邁愆流亹徃踐境興懐感
事傷目陛下繼明升運咸與惟新大徳方臨哀矜未及
夫欒布哭市義犯雷霆田叔鉗赭志於夷戮况在天倫
何獨無感伏願稽若前准降申丹志乞薄改褊祔微表
窀穸則朽骨知榮窮泉識荷臨紙哽慟辭不自宣
　　　前廢帝詔報
征北表如此省已慨然誕及妻女並可以庶人禮葬并
置守衛
　　建安王休仁(文帝第十二子厯司徒尚書/令揚州刺史為明帝所害)
　　　陳貴妃禮敬議(明帝泰始二年有司奏皇太子/所生陳貴妃禮秩既同儲宫未)
　　　　(詳宫臣及朝臣並有敬否妃主在内相見又/應何儀博士王慶緒議百僚内外禮敬貴妃)
　　　　(應與皇太子同其東朝臣𨽻理歸臣節太常/丞虞愿等同慶緒建安王休仁議參詳休仁)
　　　　(議為允/詔可)
禮云妾既不得體君班秩視子為序母以子貴經著明
文内外致敬貴妃誠如慶緒議天子姬嬪不容通音介
於外雖義可致䖍不應有牋表
　　　皇太子車服議(泰始四年尚書令建/安王休仁㕘議詔可)
天子之子與士齒讓逹于辟雍無生而貴者也既命而
尊禮同上公周制五等車服相涉公降王者一等而已
王以金輅賜同姓諸侯象及革木以賜異姓侯伯在朝
卿士亦凖斯禮按如此制則東宫應乘金輅自晉元過
江禮儀疏舛王公以下車服卑雜唯有東宫禮秩崇異
上次辰極下絶侯王而皇太子乘石山安車義不見經
事無所出禮所謂金玉輅者正以金玉飾輅諸末耳左
右前後同以漆畫秦改周輅制為金根通以金薄周匝
四面漢魏二晉因循莫改逮于大明始偹五輅金玉二
制並類金根造次瞻覩殆無差别若錫之東儲於禮嫌
重非所以崇峻陛級表示等威且春秋之義降下以兩
臣子之義宜從謙約謂東宫車服宜降天子二等驂駕
四馬乘象輅降龍碧旂九葉進不斥尊退不逼下沿古
酌時於禮為衷
　　巴陵王休若(文帝第十九子厯江/州刺史為明帝所害)
　　　移東土檄(孔顗前廢帝時為尋陽王子房右軍/長史行會稽郡事及太宗即位召為)
　　　　(太子詹事顗以時都下罄竭逺近叛離起事/必克遂擁子房發兵吴郡吴興晉陵一時響)
　　　　(應上遣休若董統東討諸軍/移檄東土覬等兵敗被殺)
盖聞釁集有兆禍至無門倚伏之來實惟人致故囂述
貪亂終殄宗祀昌憲構氛旋潤斧鉞斯則昭彰記牒炯
戒今古者也自國步時艱三綱道盡神歇靈繹璿業綴
旒皇上仁雄集瑞英叡應厯鳳儀熛昇龍煇電舉盪穢
紫樞不俟鳴條之誓凝政中㝢不肆漂杵之威是以墜
維再造虧天重構幽明裁紀標配斯光而羣凶恣虐協
扇童孺蕞爾東垂復淪醜迹邪回從慝蜂動蟻附聖圖
霆發神威四臨羽馹所届義旅雲屬攙鉞所麾逆徒氷
泮勝負之效皎然巳顯司徒建安王英猷冠世董率元
戎驃騎山陽王風畧夙昭撫厲中陳或振霜江蠡或騰
焱荆河金甲燭天庭囂聲震海浦前将軍吴興太守張
永東南標秀協贊戎機建威将軍沈懐明鎮東中兵參
軍劉亮武衞将軍夀寂之霜銳五千熊騰虎步龍驤将
軍王穆之龍驤将軍頓生鉄騎連羣風驅電邁右軍将
軍齊王射聲校尉姚道和樓艦千艘覆川盖汜左軍垣
恭祖步兵校尉杜右文冗從僕射全景文員外散騎侍
郎孫超之並率虎旅駱驛雲赴殿中将軍杜敬真殿中
将軍陸攸之建武将軍吴喜甲楯一萬分趣義興予猥
承人乏總司戎統聳劔東馳申憤海曲歕氣則白日盡
晦刷馬則清江倒流以此伐叛何勍不勦以此柔服何
順不懐愍彼羣迷弗辨堯桀螳黽微命擬雷霆之衝巳
枯之葉當霜飈之隊尺竪所為寒心匹婦所為歎息夫
因禍提慶資敗為成前監不忘後事明筮若能相率歸
順投兵効欵則福鍾當年祉覃來裔孰知身轘宗屠鬼
餧魂泣者哉詳鏡安危自求多福
　　晉平王休祐(文帝第十三子歴驃騎將軍/南徐州刺史明帝拉殺之)
　　　與殷琰書(琰陳郡長平人歴/少府加給事中)
　　　　(晉安王子勛反以琰督豫司二州豫州刺史/琰家累在京邑義欲奉順前右軍叅軍杜叔)
　　　　(寳等並勸琰同逆琰素無部曲門義不過數/人無以自立受制于叔寳等太宗知琰事不)
　　　　(獲巳猶欲羈縻之以琰兄前中書郎瑗為司/徒右長史子邈為山陽王休祐驃騎叅軍太)
　　　　(宗遣輔國將軍劉勔等西討休祐出鎮歴陽/為諸軍總統勔進軍小峴時休祐與琰書上)
　　　　(又遣王道隆齎詔宥琰罪勔又與琰書并以/琰兄瑗子邈書與之琰本無反心事由力屈)
　　　　(前後屢遣送誠牋而衆心持疑莫能相/一故歸順之計每多愆塞嬰城愈固)
君本文弱素無武幹是遠近所悉且名器清顯不應復
有分外希覬近者之事當是刼于凶豎不能守節今大
軍長驅巳造城下勢孤援絶禍敗交至顧昔情款猶有
惻然聖上垂天地之仁開不世之澤好生惡殺遐邇所
聞顧琛王曇生等皆軍敗迸走披草乞活尚䝉恩恕晏
處私門今神鋒所臨前無横陳况竆城弱衆殘傷之餘
而欲自固乎若開門歸順自可不失富貴將佐小大竝
保榮爵何故茍困士民自求韲膾身膏斧鑊妻息并盡
老兄垂白東市受刑耶幸自思之信言不爽有如皎日
(宋/書)
　　　劉勔與殷琰書(類附/)
昔景和凶悖行絶人倫昏虐險穢諫諍杜塞遂殘毁陵
廟芟刈百僚縱毒窮凶靡有紀極于時人神回遑莫能
自保中内士庶咸願一匡予職在直衞目所備覩主上
神機天發指麾克定横流塗炭一朝太平扶危拯急實
冠終古而四方持疑成此乖逆資斧所臨每從偃簡足
下以衣冠華胄信槩夙昭附戾從違猶見容養賢兄長
史階升清列賢子㕘軍亦塞國網間者進軍宛唐計由
劉順退衆閉城當時未了過蒙朝恩謬充将帥蚤承風
素情有依然今皇威逺申三方蹙弱勝敗之勢皎然可
覽王御史昨至主上敕驃騎教賢兄賢子書今悉遣送
百代以來未有𢎞恩曲宥乃至於此且朝廷方宣示大
義惟新王道何容摽虚辭於士女失國信于一州以足
下明識淵見想必不俟終日如其孤背亭毒弗忌屠䧟
者便當窮兵肆武究法極刑将恐貴門無復祭祀之主
墳壟無埽灑之望進謝忠臣退慙孝子名實兩喪沒有
餘責扶力畧白幸加研覽(初琰長史龎道隆司馬劉順/皆勸琰同子勛及子勛進兵)
(順與栁倫皇甫道烈龎天生等/東據宛唐與勔相持守四月)
　　　劉勔又與殷琰書
　　　　(子勛以龎孟蚪為司州刺史率精兵五千救/義陽并解夀陽之圍勔遣吕安國進軍破孟)
　　　　(蚪于蓼潭義軍主陳肫又破之于汝水孟蚪/走向義陽義陽已為王𤣥謨子曇善起義所)
　　　　(據乃逃于蠻中八月皇甫道烈栁倫等二十/一人聞孟蚪敗並開門出降勔因又與琰書)
　　　　(琰将降先送休祐内入出城然後開門時琰/有疾以板輿與諸将帥面縳請罪勔並撫宥)
　　　　(無所/殺戮)
栁倫來奔具相申述方承足下迹纒穢亂心秉忠誠惘
然窮愁不親戎政去冬開天之始愚迷者多如足下流
比進非社稷宗臣退無顧命寄託朝廷既不偏相嫌責
足下亦復無所獨愧程天祚已舉城歸順龎孟蚪又繼
迹奔亡劉胡困於錢溪袁顗欲戰不得椎理揆勢亦安
能乆且南方初起連州十六擁徒百萬仲春以來無戰
不北摧䧟殄滅十無一二南憑袁顗弱卒北恃足下孤
城以兹定業恐萬無一理方今國網踈畧示舉宏維比
日相白想亦已具矣且倫等皆是足下腹心牙爪所以
㩦手相捨非有怨恨也了知事不可濟禍害巳及故耳
夫擁數千烏合抗天下之兵傾覆之状豈不易曉假令
六蔽之人猶當不為其事况復足下少祖名教疾歿世
無稱者耶所以復有此白者實惜華州重鎮鞠為茂草
兼傷貴門一日屠滅足下若能封府庫開四門宣語文
武示以禍福先遣咫尺之書表逹誠欵然後素車白馬
來詣轅門若令足下髪膚不全兒姪彫耗者皇天后土
實聞此言至辭不華寧復多白(並宋書遣子勛即偽位/於尋陽  豫州刺史劉)
(胡率衆來屯鵲尾又遣安北将軍袁顗摠統衆軍臺軍/屯據前谿斷顗等糧援胡遣将攻之大敗焚營遁走顗)
(亦南/奔)
　　桂陽王休範(文帝第/十八子)
　　　與袁粲禇淵劉秉書(粲淵見後書秉字彦節宋/宗室厯尚  令與粲同害)
　　　　(休範謹澀無才能為驃騎大将軍江州刺史/及太宗晏駕主幼時艱休範自謂宗戚莫二)
　　　　(應居宰輔事既不至怨憤彌結朝廷知其有/異志密相防禦議以休範居尋陽上流以皇)
　　　　(弟晉熈王爕為郢州刺史配以資力出鎮夏/口慮為休範所撥留自太洑去不過尋陽休)
　　　　(範大怒遂舉兵反發自尋陽與袁粲等書至/新林朝廷震動蕭道成次新亭屯騎校尉黄)
　　　　(回偽降宣道成意㫖回與越騎/校尉張敬兒直前斬休範首)
夫治政任賢宜親踈相輔得其經緯則結䋲可及失其
規矩則危亡可期漢承戰國之餘傷周室衰殄立磐石
之宗而致七國之亂魏革漢典創於前失遂使諸王絶
朝聘之禮是以根疎葉枯政移異族今宗室衰㣲自昔
未有泰寧之世足以為譬孤子忝枝皇族預闗興毁雖
欲忘言其可得乎髙祖武皇帝升叡三光滌紛四表太
祖文皇帝欽明冠古資乾承厯秉鉞西服鳴鑾東京捜
賢選能納竒賞異孝武皇帝岐嶷天縱先機雷發陵波
静亂宏業中興儲嗣不腆遂貽禍難于時建安王以家
難頻遘宜立長主明皇帝恢朗淵懿仁潤含逺奉戴南
面允合天人而太尉以年長居卑怨心形色栁欣慰等
規行不軌事跡披猖驃騎以忤顔失㫖應對不順在蕃
刻削怨結人鬼先帝明於號令豈枉法為親二王之釁
實自由巳但司徒巴陵王勞謙為國中流事難有不世
之勲奉時如天事兄猶父非惟令友信為國器唐叔之
忠而受管蔡之罪親戚哀憤行路嗟嘆王地藉光潔徳
厭民望並無寸罪受斃讒邪先帝穆于友于留心親戚
去昔事平之後面受詔誨禮則君臣樂則兄弟升級賜
賞動不移年撫慰孜孜恒如不足豈容一旦鬩墻致此
禍害良有由也先帝寝疾彌年體疲膳少雖神照無虧
而慮有失徳補闕拾遺責在左右于時出入卧内唯有
運長道隆羣細無状因疾遘禍見上不和知無瘳拯慮
晏駕之日長王作輔奪其寵柄不得自専是以内假帝
㫖外託朝議䛕辭詭貌萬類千端升進姦回屠斥賢哲
外矯天則内誣人鬼是以星紀違常羲望失度昔魏顆
擇命春秋美之秦穆殉良詩有明刺臣子之節得失必
書不及匡諫猶以為罪交間蒼蠅驅扇禍戮爵以貨重
才由貧輕先帝舊人無罪黜落薦致鄉親徧布朝省諂
䛕親狎者飛榮玉除静立貞粹者柴門生草事先闗巳
雖非必行若不諮詢雖是必抑海内逺近人誰不知未
解執事不加斧鉞遂致先帝有殺弟之名醜聲遺于君
父格以古義豈得為忠先帝崩殂若無天地理痛常情
便應赴泣但兄弟枉酷巳䧟讒細孤子巳下復觸姦機
是以望陵墳而摧裂想鑾旂而抽慟雖復才微寄寵而
地屬負荷顧命之辰曽不見及分崩之際詔出兩豎天
誘其衷得居乎外若受制羣邪則玉石同碎矣以宇宙
之基一旦受制卑瑣劉氏家國使小人處分終古以来
未有斯酷昔石顯曹節方今為優而望之仲舉由以致
弊至於遭逢醜慝豈有古今者乎諸賢胄籍冠冕世厯
忠貞位非恩樹勲豈寵結憂國勤王社稷之鎮豈可含
縱讒凶坐觀傾覆自惟宋室未殞得以推移者正内賴
諸賢防勒姦軌外有孤子跨據中流而人非金石何能
支久走一虧落則本根莫庇當今主上冲幼宜明典章
征虜之鎮不見慰省逆旅徃來尚有顧眄骨肉何讎逼
使離隔禽獸之心横生疑貳經由此者每加約截同惡
相求有若市賈以孤子知其情状恒恐以此乘之鉗勒
州郡過見防禦近遣西南二使統内宣傳不容恐懼即
遣啓并有别書若以孤子有過便應鳴鼔見伐如其不
爾宜令各有所歸與殺不辜憲有常辟三公之使無罪
而斬鄙雖不肖天子之季父卑小主者敢不如是乎孤
子承奉今上如事先朝夙宵恭敬散心雲日晦望表驛
相從江衢有何虧違頓至於此既巳甘心其可再乎如
徃來所說以孤子納士為尤此輩懼其身罪豈為國計
在昔四豪列國公子猶博引廣納門客三千况孤子位
居鼎司捍衞畿甸且今與昔異咸所知也魏人陵掠江
淮侵逼主上年穉宗室衰微邪僣用命親賢結舌疆場
嬰塗炭之苦征夫有勤役之勞瓜時不代齊猶致禍况
長淮戍卒厯年怨思不務拓逺強邉而先事國君親戚
以此求心何事非亂又以繕治盆壘復致嚻聲自晉宋
之灾積貯百萬孤子到鎮曽不數千里且修城池整郭
邑為治常理復何足致嫌耶若以中流清蕩則任農夫
不應實力彊兵作鎮姑熟俱妨㓂害豈得獨嫌於此昔
成王之明而為流言致惑若使金縢不聞則周公無以
自保樂毅歸趙不忍謀燕况孤子禮則君臣恩猶父子
者乎所以枕戈泣血祗以兄弟之讎爾觀其不逞之意
豈可限量設使遂其虐志諸君欲安坐得乎唇亡齒寒
理不難見桂蠧必除人邪必翦枉突徙薪何勞多力望
便執録二豎以謝寃魂則先帝不失順悌之名宋世無
枉筆之史此州地居形要路枕九江控弦跨馬越闗而
至重氣輕死排藪競出練甲照水總戈成林劋此纎𨽻
何患不克但千鈞之弩不為鼷鼠發機欲使薰蕕内辨
晉陽外息爾功有所歸不亦可乎便當投命有司謝罪
天闕同奉温凊齊心庶事伊霍之任非君而誰周召之
職頗以自許左提右挈無媿古人昔平勃剛斷産禄蚤
誅張温趦趄文臺扼腕事之樞機得失俄頃徃車今轍
庶無惑焉近持此意申之沈攸其憤難不解諸王致此
既知禍原銳然奮發蓄兵厲卒以俟同舉張興世發都
日受制凶黨揚颿直逝遂不見遇孤子近遣信申述姦
禍方大惆惋追恨前迷比者信使每申勤款王奐佐郢
兵權在握厥督屠狂朝野嗟痛猶父之怨寧可與之比
肩孤子此舉増其忼慨義之所勸其應猶響諸君或未
得此意故先告懐徙倚一隅遲及委問孤子哀疾尫毁
窮盡無日庶規史鰌死不忘本臨紙荒哽言不詮第(宋/書)
(農任農夫臨淮人朝廷慮休範東下以/  夫為輔師将軍淮南太守戍姑孰)
　　　江淹敕為朝賢荅休範書
昔媯道鼎昌干羽未能戢姬徳昭宣長旌猶巻舒焚衣
毁冕有自來矣皇宋靈武誕命(缺/)道鬱終三后連光四
聖沓軌或經天緯地構紫靈之符調風偃海隆黄旗之
祚莫不頌滿金石聲彯宇宙者也暨我太宗明皇帝惟
岳降聖重耀函夏延禮璧臺訪道衢室平陽之后巻迹
慙靈空同之君斂功謝徳是以綵雲祥風之瑞布濩區
中梯山踐火之俗款徼請吏跨商軼夏洗周滌漢道徳
優衍猶不封禪遐靈在天餘恵無泯主上文明金相穆
然玉色履璧之禎獲珪之應著在紀嵗仁浸汙河恵愛
秋草想亦君之所聞也重以先帝靈畧潜通英轡逺馭
受話言必忠貞方肅之臣奉風聲必䖍恭匪懈之士明
時琴瑟鼎鉉之盛且被於寧世而忽覿来書以惋以慨
君為齊梁楚越之士鼎貴一時金玉滿堂文馬千駟爵
授湯沐冠盖於道惟名尊崇誰與為雄而出言效尤吐
音入戾舉旗類社志竊神禁稱兵斂衆遂窺外闗今朝
無闕政頓構凌上之節室無嬖豎坐生莫大之釁鴟梟
赭衣號稱徒黨主萃淵藪寧滋之甚不臧不軌不忠不
義未有若斯者也宗枝之釁逺則吴楚見禽於一壁磐
石之孽近則江荆面縛於小将此成敗蘭艾之鑒又亦
君之所知也聞彼虹飲鼠舞之異早見物徵河北隴右
之謡巳露童詠所謂妖由人作孽不可逃然桓侯之患
良助寒心今羽林黄頭駱驛爭引熊渠佽飛首尾電發
伏波樓船掩江蔽汜渡遼甲卒充野布隰加以先天葢
世之略蕩海拔山之威任輔沛陳羽林鷁鵃露動龍驤
精騎風驅然後六師雲起九軍星連蜺旌外江虹艗中
水金甲映平陸鐵馬炤長原蹴南嶽而永慨瞰九𣲖而
懐恐伐罪弔民復驗于兹甫刑三千惟此為大僕才等
不羈志瀝丹欵故奏禍福行矣悵然袁禇劉蕭等疏(袁/粲)
(禇淵劉秉蕭道成下明時上有脱句任輔/沛以下至風驅以  缺誤  江文通集)
　　西陽王子尚(字孝師孝武帝第二子初封西/陽王改封豫章為明帝所害)
　　　山湖禁科奏(子尚大明初為揚州刺史上言有/司檢壬辰詔書占山護澤彊盗律)
　　　　(論贓一丈以上皆棄市尚書左丞/羊希以其禁嚴刻立制五條從之)
山湖之禁雖有舊科民俗相因替而不奉熂山封水保
為家利自頃以來頽弛日甚冨彊者兼嶺而占貧弱者
薪蘓無託至漁採之地亦又如兹斯寔害治之深蔽為
政所宜去絶損益舊條更申恒制(民杜氏通/典作人)
　　　尚書左丞羊希議(希𤣥保兄子為/廣州刺史見害)
壬辰之制其禁嚴刻事既難遵理與時弛而占山封水
漸染復滋更相因仍便成先業一朝頓去易致嗟怨今
更刋革立制五條凡是山澤先常熂爈種養竹木雜果
為林及陂湖江海漁梁鰌鮆場常加功修作者聴不追
奪官品第一第二聴占山三頃第三第四品二頃五十
畆第五第六品二頃第七第八品一頃五十畆第九品
及百姓一頃皆依定格條上貲薄若先巳占山不得更
占先占闕少依限占足若非前條舊業一不得禁有犯
者水土一尺以上竝計贓依常盗律論停除咸康二年
壬辰之科(嗟怨通典作怨嗟先常作先恒養竹木雜/果為林作種竹木薪果為林常加作恒加)
　　晉安王子勛(字孝徳孝武帝第三子厯江/州刺史明帝初舉兵敗誅)
　　　傳京邑檄(子勛出鎮江州鄧琬為鎮軍長史尋/陽内史行江州事前廢帝狂悖遣使)
　　　　(齎藥将賜子勛死琬與録事㕘軍陶亮等决/計舉兵使記室㕘軍茍道林為檄文會太宗)
　　　　(弑廢帝自立進子勛車騎将軍開府儀同三/司琬等拒命進道傳檄京師奉子勛即位尋)
　　　　(陽兵敗並見殺等子勛起兵㕘軍事顧昭之/沈伯玉茍道林  㕘管書記初檄出道林此)
　　　　(未詳/孰撰)
陽六數艱雲雷相襲髙皇受厯時乘雲轡頓于促路文
祖定祥係昭睿化翦於中年二凶縱禍三綱理滅宗王
俛首姑息逆朝枕戈無聞偷榮有秩孝武皇帝釋位泣
血糾義入討投袂戎首親戮鯨鯢九服還輝兩儀更造
而窮旻不恵棄離萬國皇運重替嗣王荒滛孤以不才
任居藩長大懼宗稷殱覆待日故招徒楚郢飛檄京甸
志遵前典黜幽陟明庶七廟復安海昬有紹豈圗宋未
悔禍弑亂奄臻遂矯害明茂簒竊天寳反道效尤蔑我
皇徳干我昭穆寡我兄弟恣鴟鴞之心蹈倫穎之志覆
移鼎祚誣罔天人藐孤同氣猶有十三聖靈何辜而當
乏響昔隆周弛御晉鄭是依盛漢中陵居章抗節支苖
輕屬猶或忘軀况孤忝惟人子情地兼切號感一隅心
與事痛是用飲血袵金誓復宗祀今遣輔國将軍諮議
領中直兵孫冲之龍驤将軍陳紹宗率螭虎之士組甲
二萬㳂流電發逕取白下龍驤将軍領中直兵薛常寳
建威将軍領中直兵沈懐寳長㦸萬刃羽騎千羣逕出
南州直造朱雀寧朔将軍諮議領中直兵陶亮龍驤将
軍焦度摠中黄之旅梟雄三萬風捲江介雲臨石頭建
威将軍張冽龍驤将軍何休明提育獲之徒勁悍之卒
邪趨金陵北指閶闔龍驤将軍張係伯龍驤将軍陳慶
勒輕鋭五千強弩一萬飛鋒班凟齊會西明冠軍将軍
尋陽内史鄧琬提湘雍之兵勇敢四萬授律摠戎飈集
京邑征虜将軍領府司馬張悅蒼兕千艘水軍五萬大
董羣校絡繹繼道冠軍将軍豫章内史劉衍寧朔将軍
武昌太守劉弼寧朔将軍西陽太守謝雅建威将軍領
中直軍晉熈太守閻湛之皆掃境勝兵薦誠請効後将
軍郢州刺史安陸王子綏懐徳纒慕鞠旅先晨冠軍将
軍湘州刺史邵陵王子元席颿凌波整衆遄至前将軍
荆州刺史臨海王子頊練甲陜西獻徒萬數輔國将軍
冠軍長史長沙内史何恵文見㧞先皇誠深投袂冠軍
将軍雍州刺史袁顗不謀同契雷發漢南建武将軍順
陽太守劉道憲懐忠抱慨不逺三千梁益青徐兗豫吴
㑹皆密介歸誠誓為表裏孤親摠烝徒十有餘萬白羽
咽川霜鋒照野金聲振谷鳴鼙聒天凡諸将帥皆忠無
匿情智無遺計果幹剛鷙譎略多竒水陸長驅數道並
進發舟踰險背水争先以此衆戰孰能斯禦推此義鋭
滄海可陻諸君或荷寵前朝感恩舊日或奕世貞淳見
危授命而逼迫㓂手效節莫由今大軍密邇形援已接
見幾而作豈俟終日便宜轉禍趨福因變立功夫旦奭
與三監並時金霍與上官共主邪正粈雜何世無之但
績亮則名播姦騁則道消耳紀季入齊陳平歸漢身尊
譽逺明誓是裒成乾全規殷鑒匪逺若玩咎惟休告舍
罔悟則誅及五族有殄無遺軍科爵賞有如皦日巫山
既燎芝艾共烟幸遵良塗無守毁轍檄到宣告咸使聞
知
　　　尚書討晉安王子勛符
夫晦明遞運崇替相㳂帝宋之基懋業維永聖祖重光
氤氲上業狂昏承祀國維以紊毒流九縣釁穢三靈縉
紳戮辱黔庶塗炭人神同憤朝野泣血聖上明睿在躬
膺符握曜眷懐家國夙夜劬勞懼社稷湮蕪彞倫左衽天
威雷發氛沴氷消殄凶譙門不俟鳴條之旅殱虐牧野無
勞孟津之鉞華夷即晏晷緯還光鏗鏘聞于管絃趨翔
被于冠冕同軌仰化異域懐風劉子勛昏世稱兵義同
翦惡明朝不戢同識邪正窺窬畿甸逼遏兩江陵上無
君暴於遐邇王赫斯怒興言討違命被上将治兵薄伐
今遣寧朔将軍尋陽内史沈攸之輕鋭七千飛舟先邁
龍驤将軍劉靈遺羽林虎旅連鋒繼造假節督南討前
鋒諸軍事冠軍将軍兗州刺史殷孝祖驅濟河勁卒電
擊雷動使持節車騎将軍江州刺史曲江縣開國侯王
𤣥謨烝徒五萬董統前師使持節侍中司徒揚州刺史
建安王休仁擁神州之衆摠督羣帥龍驤将軍劉勔寧
朔将軍劉懐珍歩騎五千直指大雷寧朔将軍栁倫司
州刺史龎孟虬淮潁突騎邪趨西陽使持節驃騎大将
軍豫州刺史山陽王休祐摠勒步師連騎百萬河舟代
馬遄騖江濆越棘吴鉤交曜畿服笳鼓動坤維金甲震
雲漢犄角相望水陸俱發冠軍将軍武念率雍司之鋭
巳據樊沔徐州刺史申令孫提彭宋剽勇陵塗焱奮皇
上當親馭六師降臨江服旌斾掩雲舳艫咽海昔吴楚
連衡燕淮勁悍塵擾區内聲沸秦中霧散埃滅豈非先
鑒而嬰彼孤城以待該天之網迫此烏合以抗絡㝢之
師雲羅四掩霜鋒交集猶勁飈之拂細草烈火之掃寒
原燋卷之形昭然已著朝廷惻愍我僚吏哀矜我士民
並亦何辜拘誤迷黨故加宣示令得自新如其淪惑不
改抵冒王威同焚既至雖悔奚補奉詔以四王幼弱不
幸罹難兵交之日不得妄加侵犯若有逼損誅翦無貸
左右主帥嚴相衛奉詿誤之罪一無所問
　　尋陽王子房(字孝良孝武帝第六子厯會/稽太守貶為松滋侯尋殺之)
　　　與吴喜書
　　　　(太宗初四方反叛尋陽王子房舉兵以應晉/安王庾業劉延孫等並從時喜為殿中御史)
　　　　(請得精兵三百致死於東太宗即假建武将/軍簡羽林勇士配之喜既至永世得庾業劉)
　　　　(延熈書送子房檄又與喜書喜答/之東兵敗延孫投水死業被殺)
知統戎旅巳次近路卿所在著名今日何為立忠於彼
邪想便倒戈共受河山之賞
　　　吴喜報庾業劉延熈書(喜吴興臨安人厯淮陵/太守假冠軍将軍賜死)
　　　(守業新野人為右軍司馬義興太/    延熈延孫弟臨海義興太守)
前驅之人忽獲來翰披尋狂惑良深悵駭聖主以神武
撥亂徳盛勲髙羣逆交扇滅在晷刻君等勲義之烈世
荷國恩事愧鳴鴞不懐食椹今練勒所部星言進邁相
見在近不復多陳(並宋書喜按前書乃尋陽王子房與/喜此則  報業等永世所得書也尺)
(牘作答尋/陽王誤)
　　臨川長公主(諱英媛文/帝第六女)
　　　請還王氏表(東陽太守王藻尚主主以妬讒藻/于廢帝下獄死與王氏離婚太宗)
　　　　(頗疾諸主多妬/主上表許之)
妾遭隨竒薄絶於王氏私庭囂戾致此分異今孤疾㷀
然假息朝夕情寄所鍾唯在一子契濶塗炭特兼憐愍
否泰榮枯繫以為命寔願申其門釁還為母子推遷僶
俛未及自聞先朝慈愛鑑妾丹衷若賜使息徹歸第定
省仰揆天㫖或有可尋今事迫誠切不顧典憲敢縁恩
燾觸冒披聞特乞還身王族守養弱嗣雖死之日實甘
於生
　　彭城王義康女玉秀等
　　　乞還父䘮奏(義康坐范曄等謀立徙付安成都/元嘉二十八年賜死葬安成大明)
　　　　(四年玉秀等露版辭/乞詔聴并加資給)
父凶滅無状孤負天明存荷優養沒䝉加禮明罰羽山
未足敕法烏鳥微心昧死上訴乞反𦵏舊塋糜骨鄉壤
(並宋/書)
　
　
　
　
　
　
　宋文紀巻六
欽定四庫全書
　宋文紀卷七　　　　　　明　梅鼎祚　編
　　劉穆之(字道和東莞莒人世居京口初為髙祖府/主簿委以腹心之任厯左僕射穆之與朱)
　　　(齡石便尺牘嘗於髙祖坐與齡石答書自旦至/中穆之得百函齡石八十函而穆之應對無廢)
　　　宻白髙祖䟽(此與周祗徐廣劉栁孔寗子/等竝髙祖晉末輔政時書疏)
　　　　(髙祖既討平桓𤣥安帝反正為青徐二州刺/史鎮丹徒而固讓司徒王謐録尚書領揚州)
　　　　(及謐薨髙祖次應入輔劉毅等不欲髙祖入/議以中領軍謝混為揚州或欲令髙祖于丹)
　　　　(徒領州以内事付尚書僕射孟昶遣尚書右/丞皮沈以二議咨髙祖沈先與穆之言穆之)
　　　　(以劉孟諸公一時推功非宿定臣主揚州根/本所繫不可假人偽起如厠即宻疏白髙祖)
　　　　(髙祖由/是入輔)
皮沈如至其言不可從
　　　穆之帖
所欲足下家弊爾倉卒無禄故推遷不得不相用事巳
御出寧復吾所得迴復足下且當就之公還當思更律
啓申師情事也劉穆之白(淳化/怗)
　　朱超石(齡石弟厯河東太守中書侍郎兄弟雖出/自将家並閒尺牘闗中亂與齡石俱沒赫)
　　　　(連勃勃/見殺)
　　　與兄書
登北邙逺眺衆美多盡光武墳邉杏甚美今送其核
　　　又
　　　　(七里澗有石梁即旅人橋凡是數/橋皆累石為之亦髙壮制作甚佳)
橋去洛陽宫六七里悉用大石下圓以通水可受大舫
過也制作竒状(並水/經注)
　　　又
洛水道路本好青槐映䕃可愛(洛陽記映洛水郡國志/作洛下  䕃作䕃映)
　　　又
　　　　(楊佺期洛陽記千金堰在洛陽城西去城三/十五里堰上有榖水塢超石與兄書  按此)
　　　　(或疑楊佺期晉人而有超石書/葢注者並引之耳非記引也)
千金堤舊堰榖水魏時更修謂之千金塢(選注東沈休/文詩  出千)
(金堰西臨/鴈鶩陂)
　　　又(初學/記)
陵雲臺上有竒井望之幽然投一石子擲之久方聞聲
　　　又
石經大都其碑髙一丈許廣四尺駢羅相接
　　王誕(字茂世太保𢎞從兄厯/呉國内史義熙九年卒)
　　　益晉孝武帝哀策文(晉孝武帝崩從叔尚書令/珣爲哀策文出本示珣曰)
　　　　(猶少序節物二句誕攬筆便益其秋/冬代變後云珣歎清㧞因而用之)
霜繁廣除風回髙殿
　　　伐廣固祭牙文(誕爲武帝太尉長史北伐廣/固領齊郡太守文筆委誕)
敬建崇牙顯兹威靈使鳴金輟釁無戰有寧皇風幽被
凱斾歸旌
　　王𢎞(字休元瑯琊臨沂人珣/子歴太保領中書監)
　　　陳會稽王司馬道子
　　　　(𢎞爲晉㑹稽王道子驃騎叅軍主簿時農務頓/息末役煩興𢎞以爲宜建屯田陳之道子欲以)
　　　　(爲黄門侍郎父珣/以其年少固辭)
近靣所諮立屯田事巳具簡聖懷南畆事興時不可失
宜早督田畯以要歲功而府資單刻控引無所雖復厲
以重勸肅以嚴威適足令囹圄充積而無救于事實也
伏見南局諸冶募吏數百雖資以廩贍收入甚㣲愚謂
若回以配農必功利百倍矣然軍器所須不可都廢今
欲留銅官大冶及都邑小冶各一所重其功課一准揚
州州之求取亦當無乏餘者罷之以充東作之要又𣣔
二局田曹各立典軍募吏依冶募比例并聽取山湖人
此皆無損於私有益於公者也其中亦應疇量分判畨
假及給廩多少自可一以委之本曹親局所統必當練
悉且近東曹板水曹參軍納之領此任其人頗有幹能
自足了其事耳頃年以来斯務𢎞廢田蕪廩虚實亦由
此𢎞過蒙識擢志輸短効豈可相與寝默有懐弗聞耶
至于當否尊自當裁以逺鑒若所啓謬允者伏願便以
時施行庶嵗有務農之勤倉有盈廩之實禮節之興可
以垂拱待也
　　　彈謝靈運奏(宋國初建𢎞遷尚書僕射奏/彈靈運髙祖時為宋公令報)
臣聞閑厥有家垂訓大易作威専戮致誡周書斯典或
違刑兹無赦世子左衞率康樂縣公謝靈運力人桂興
滛其嬖妾殺興江涘弃尸洪流事發京畿播聞遐邇宜
加重劾肅正朝風案世子左衞率康樂縣公謝靈運過
䝉恩奨頻叨榮授聞禮知禁為日巳久而不能防閑閫
闈致滋紛穢罔顧憲軌忿殺自由此而勿治典刑将替
請以見事免靈運所居官上臺削爵土收付大理治罪
御史中丞都亭侯王淮之顯居要任邦之司直風聲噂
􁀨曽不彈舉若知而弗糾則情法斯撓如其不知則尸
昧已甚豈可復預班清階式是國憲請免所居官以侯
還散輩中内臺舊體不得用風聲舉彈此事彰赫暴之
朝野執憲蔑聞羣司循舊國典既頽所虧者重臣𢎞忝
承人乏位副朝端若復謹守常科則終莫之糾政所以
不敢拱默自同秉懿違舊之愆伏湏准裁
　　　武帝為宋公令報
靈運免官而巳餘如奏端右簡正風軌誠副所期豈拘
常儀自今為永制
　　　上文帝辭封表(𢎞自江州刺史入朝預謀廢立/文帝即位以定䇿功進位司空)
　　　　(封建安郡公食邑千/户上表固辭乃見許)
臣聞趙武稱隨會夫子之家事治言於晉國無隠情臣
千載幸會謬荷榮遇雖以智能虚薄政績蔑聞而言無
隠情竊所庶幾向令天啓其心預定大䇿而名編司勲
功不見紀固将請不賞之罪懸龍蛇之書豈當稽違成
命茍修下節但無功勤暴之四海進闕君子勞心之謀
退違小人勞力之効而聖朝僣賞于上愚臣茍忝于下
則為厚誣當時永貽口實竊財之誚比此為輕懼塵盛
猷虧玷為大㣲躬所惜一朝亦盡非唯仰塵國紀實亦
俯畏友朋憂心彌疹胡顔靡託且凡人之交尚申知已
况在明主可用理干所以敢遂愚狷守之以死
　　　上文帝請遜位啓
　　　　(𢎞為侍中司徒揚州刺史録尚/書元嘉五年春大旱引咎遜位)
臣聞三才雖殊其致則一故世道休明五福攸應政有
失徳咎徴必顯臣抑又聞之台輔之職論道讃契上佐
人主爕理隂陽位以徳授則和氣淳穆㓂竊非據則謫
見于天是以陳平有辭不濫主者之局邴吉停駕大懼
牛喘之由斯固有國之所同天人之逺㫖陛下聖哲御
世光隆宜休徴表祥醴泉毖涌而頃隂陽隔并亢旱成
灾秋無嚴霜冬無積雪疾癘之氣彌厯四時此豈非任
失其人覆餗之咎臣以庸短自畢凡流謬逢嘉運叨恩
在昔陛下忘其不腆又重之以今任正位槐鼎統理神
州珥貂衣衮總録朝端内外要重頓萃㣲躬窮極寵貴
人臣莫比令徳居之猶或難稱矧伊陋昧何以充任此
之易了不俟明識但受命之始屬值時艱六戎親戒憂
及社稷誠是臣下致節忘身之時當有何心塵撓聖聽
所以僶俛從事循牆馳驅志在宣力慮不及逺既鯨鯢
折首西夏底定便宜□其本懐避賢謝拙而常人偷安
日甘一日實亦仰佩天眷未能自巳荏苒推遷忽及三
載遂令負乗之釁彰著幽明愆伏之灾患纒氓庶上缺
皇朝緝熈之美下増官謗覆折之灾伏念惶赧五情飛
散雖曰厚顔何以寧處不逺而復大易攸稱小懲大戒
細人之福近復之美非所敢觖懲戒之幸竊懐庶幾今
履端惟始朝慶禮畢輒還私門思愆家巷庶徴塞天譴
少弭謗讟伏願鑑其所守即而許之臨啟愧塞不自宣
盡(並宋/書)
　　　辭總録揚州表(元年六月𢎞又上表由是彭城/王義康代𢎞為司徒與之分録)
臣聞異姓為後宗周之明義親不在外有國之所先故
魯長滕君春秋所美楚出棄疾前史垂誡矧乃茂親明
徳道光一時述職侯甸朝政勿及而以庶族庸陋浮華
之臣超踰先典居中贊契豈可以憲章古式緝熈治道
驃騎将軍臣義康徽猷淵邈明徳彌劭敷政江漢化被
荆南搢紳屬情想樂當務周旦之寄不謀同詞分陜雖
重比此為輕臣實空闇階恩踰越俯積素餐仰玷盛化
公私二三無一而可昔叔孫未進優孟見弞展季在下
臧文貽譏况道隆地昵義兼前禮臣於古人無能為役
負乗竊位萬物謂何雖曰厚顔胡能以處斯亡之懼寔
疚其心乞解州録以允民望伏願陛下逺存至公近鑑
丹款俯順朝野改授親賢豈惟下臣獲免大戾凡厥衆
𨽻孰不慶幸若天眷罔巳脫復遲回請出臣表逮聞外
内朝議輿誦或有可擇
　　　文帝詔報
省表逺擬隆周經國之體近述大易卑牧之志三復冲
㫖良用憮然公體道淵虚明識經逺毗翼艱難勲猷光
茂俾朕獲辰居垂拱司契委成豈容髙遜總録固辭神
州使成務有缺以重朕之不徳耶深存體國所望夤亮
驃騎親賢之寄地均旦奭還入内輔參賛機務輒敬從
所執
　　　又表
近冒表聞披陳愚管實兾天鑒體其至誠而奉被還詔
未䝉酬察徒塵聖覽仰延優㫖顧影慚惶罔識攸厝臣
忝荷要重四載于今既違前史量力之誡又微古人進
賢之美尸位固寵日積官謗旋觀周行興愧巳厚况在
親賢朝野歸徳甫思引身曷云能補惟塵大典虧䘮巳
多不悟天眷之隆復垂恩奨名器弗毁蒙寵如舊感愚
自揆茫然無涯臣義康既摠録百揆毗賛盛化忝厠下
風諮憑有所内朝細務庶可免竭神州任重望實兼該
臣何人斯㓂竊不巳為尒推遷覆敗将及就無人事之
愆必有隂陽之患伏念惟憂疹如疾首不知何理可以
自安但成㫖巳决渙汗難反加臣懦劣少無此志進不
能抗言陳辭以死自固退不能重繭置氷鮮食為瘠祗
畏天威遂復俯仰至於攝督所部料綜文案曹局吏役
所湏不多其餘文武皆為冗長相府初建或有未充請
留職僚同事而巳自此以外及諸資實一送司徒臣受
恩深重休戚是預義無虚飾茍自貶損伏願聖察特垂
許順不令誠訴其見抑奪
　　　文帝詔報
衞軍表如此司徒宜湏事力可順公雅懐割二千人配
府資儲不煩事送
　　　謝賜河上梨表(太平/御覽)
奉賜河上梨一千逺方味甘每垂降及仰佩恩榮俯増
祗愧
　　　廣陵前浦開表
伏聞廣陵前浦榛蕪厯久近復開除清源虚䆳含明内
鑒瑞以數致象以類應夫如是者鸞響鳳儀可停屬而
湏矣
　　　與八座丞郎疏
　　　　(𢎞為衞将軍博練治體留心庶事斟酌時宜/每存優允與八座丞郎疏左丞江奥吏部郎)
　　　　(何尚之議並不同𢎞復為議/奏聞太祖詔衞軍議為允)
同伍犯法無士人不罪之紏然每至詰謫輒有請訴若
垂恩宥則法廢不可行依事糾責則物以為苦怨宜更
為其制使得憂苦之衷也又主守偷五匹常偷四十匹
並加大辟議者咸以為重宜進主偷十匹常偷五十匹
死四十匹降以補兵既得小寛民命亦足以有懲也想
各言所懐
　　　左丞江奥議
士人犯盗贓不及棄市者刑竟自在贓汙滛盗之目清
議終身經赦不原當之者足以塞愆聞之者足以鑒誡
若復雷同羣小謫以兵役愚謂為苦符伍雖比屋隣居
至於士庶之際實自天隔舍藏之罪無以相闗奴客與
符伍交接所有藏蔽可以得知是以罪及奴客自是客
身犯愆非代郎主受罪也如其無奴則不應坐
　　　右丞孔黙之議
君子小人既雜為符伍不得不以相檢為義士庶雖殊
而理有聞察譬百司居上所以下不必躬親而後同坐
是故犯違之日理自闗今罪其養子典計者盖義存戮
僕如此則無奴之室豈得宴安但既云復士宜令輸贖
常盗四十匹主守五匹降死補兵雖大存寛恵以紓民
命然官及二千石及失節士大夫時有犯者罪乃可戮
恐不可以補兵也謂此制可施小人士人自還用舊律
　　　尚書郎王淮之議
昔為山隂令士人在伍謂之押符同伍有愆得不及坐
士人有罪符伍糾之此非士庶殊制寔使即刑當罪耳
夫束修之胄與小人隔絶防檢無方宜及不逞之士事
接羣細既同符伍故使糾之于時行此非唯一處左丞
議奴客與鄰伍相闗可得檢察符中有犯使刑坐即事
而求有乖實理有奴客者類多使役東西分散住家者
少其有停者左右驅馳動止所湏出門甚寡典計者在
家十無其一奴客在伍濫刑必衆恐非立法當罪本㫖
右丞議士人犯偷不及大辟者宥補兵雖欲𢎞士懼無
以懲邪乘理則君子違之則小人制嚴於上猶冒犯之
以其宥科犯者或衆使畏法其心乃所以大宥也且士
庶異制意所不同
　　　殿中郎謝元議
謂宜先治其本然後其末可理本所以探士大夫於符
而末所以檢小人耶可使受檢於小人耶士犯坐奴是
士庻天隔則士無𢎞庶之由以不知而押之於伍則是受
檢於小人也然則小人有罪士人無事僕𨽻何罪而令
坐之若以實相交闗貴其聞察則意有未因何者名實
殊章公私異令奴不押符是無名也民之貲財是私賤
也以私賤無名之人豫公家有實之任公私混淆名實
非允由此而言謂不宜坐還從其主於事為宜無奴之
士不在此例若士人本檢小人則小人有過巳應獲罪
而其奴則義歸戮僕然則無奴之士未合宴安使之輸
贖於事非謬二科所附惟制之本耳此自是辯章二本
欲使各從其分至於求之管見宜附前科區别士庶於
義為美盗制按左丞議士人既終不為兵革幸可同寛
宥之恵不必依舊律於議咸允
　　　吏部郎何尚之議
按孔右丞議士人坐符伍為辠有奴辠奴無奴輸贖既
許士庶緬隔則聞察自難不宜以難知之事定以必知
之法夫有奴不賢無奴不必不賢今多僮者傲然於王
憲無僕者怵迫於時綱是為恩之所霑恒在程卓法之
所設必加顔原求之鄙懐實所未㥦謝殿中謂奴不隨
主於名分不明誠是有理然奴僕實與閭里相闗今都
不問恐有所失意同左丞議
　　　又議
尋律令既不分別士庶又士人坐同伍罹謫者無處無
之多為時恩所宥故不盡親謫耳吴及義興適有許陸
之徒以同符合給二千石論啓丹書巳未問會稽士人
云十數年前亦有四族坐比被責以時恩獲停而王尚
書云人舊無同伍坐所未之解恐蒞任之日偶不值此
事故耶聖明御世士人誠不憂至苦然要湏臨事論通
上干天聴為紛擾不如近為定科使輕重有節也又尋
甲符制蠲士人不傳符耳令使復除亦得如之共相狎
領有違糾列了無等衰非許士人閭里之外也諸議云
士庶緬絶不相參知則士人犯法庶民得不知若庶民
不許不知何許士人不知小民自非超然簡獨永絶塵
粃者比門接棟小以為意終自聞之不必湏日夕來往
也右丞百司之言粗是其况如裒陵士人實與閭巷闗
通相知情状乃當於冠帯小民今謂之士人便無小人
之坐署為小民輒受士人之罰於情於法不其頗歟且
都令不及士流士流為輕則小人令使徴預其罰便事
至相糾閭伍之防亦謂不同謂士人可不受同伍之謫
耳罪其奴客庸何傷耶無奴客可令輸贖有修身閭閻
與羣小實隔又或無奴僮為衆所明者官長二千石便
當親臨列上依事遣判偷五匹四十匹謂應見優量者
實以小吏無知臨財易昧或由疏慢事蹈重科求之於
心常有可愍故欲小進匹數寛其性命耳至於官長以
上荷䝉禄榮付以局任當正已明憲檢下防非而親犯
科律亂法冒利五匹乃已為𢎞矣士人無私相偷四十
匹理就使至此致以明罰固其宜耳並何容復加哀矜
且此輩士人可殺不可讁有如諸論本意自不在此也
近聞之道路聊欲共論不呼乃爾難精既衆議糾紛将
不如其巳若呼不應停寢謂宜集議奏聞决之聖㫖
　　　議民役奏
舊制民年十三半役十六全役當以十三以上能自營
私及公故以充役而考之見事猶或未盡體之強弱不
皆稱年且在家自隨力所能堪不容過苦移之公役動
有定科循吏隠恤可無其患庸宰守常巳有勤劇况值
苛政豈可稱言乃有務在豐役増進年齒孤逺貧弱其
敝尤深至令依寄無所生死靡告一身之切逃竄求免
家人逺討胎孕不育巧避羅憲寔亦由之今王化惟新
四方無事役召之應存乎消息十五至十六宜為半丁
十七為全
　　成粲(河南人/平陸令)
　　　與王𢎞書
　　　　(太祖即位以𢎞定䇿功進司空封建安郡公/上表固辭及徐羡之等誅徴𢎞為侍中司徒)
　　　　(揚州刺史録尚書上西征謝晦𢎞與驃騎彭/城王義康居守時大旱𢎞引咎遜位粲與𢎞)
　　　　(書𢎞本有退志由是固/自陳請乃降為衞将軍)
僕聞軌物設教必隨時制宜世代盈虚亦與之消息夫
勢之所處非親不居是以周之宗盟異姓為後權軸之
要任歸二南斯前代之明謩當今之顯轍明公位極台
鼎四海具瞻劬勞夙夜義同吐握而總録百揆兼牧畿
甸功實盛大莫之與儔天道福謙宜存挹損驃騎彭城
王道德昭備上之懿弟宗本歸源所應推先宜出據列蕃
齊光魯衞明公髙枕論道燮理隂陽則天下和平災害
不作福慶與大宋升隆享年與松喬齊久名垂萬代豈
不美歟(宋書/)
　　王曇首(太保𢎞少弟厯/侍中太子詹事)
　　　南臺不開門啟(元嘉四年太祖駕出北堂嘗使/三更竟開廣莫門南臺云應湏)
　　　　(白虎幡銀字棨不肯開門尚書左丞羊𤣥保/奏免御史中丞傅隆以下曇首時領驍騎将)
　　　　(軍繼啓上特無/所問更立科條)
既無墨敕又闕幡棨雖稱上㫖不異单刺元嘉二年雖
有再開門例此乃前事之違今之守舊未為非禮但既
據舊使應有疑却本末曽無此狀猶宜厥咎其不請白
虎幡銀字棨致門不時開由尚書相承之矣亦合糾正
　　周祗(國子/博士)
　　　諫髙祖書
　　　　(劉敬宣字萬夀彭城人為髙祖寵任欲令立/功晉義熙三年表遣敬宣伐蜀譙縱祗書諫)
　　　　(不從假敬宣節監征蜀諸軍事賊固/守不出敬宣糧盡軍中多疾疫引還)
自義旗之建所征無不必克此可謂天人交助信順之
徴也今大難巳夷君臣俱泰頃五榖轉豐民無飢苦刼
盗之患亦為弭息此誠漸足無事宜大寧治本蜀賊宜
平六合宜一非為不爾也古人有言天時不如地利地
利不如人和今徃伐蜀萬有餘里泝流天險動經時嵗
若此軍直指成都徑擒譙氏者復是将帥奮威一快之
舉耳然益土荒殘野無青草成都之内殆無孑遺計得
彼利與今行軍之費不足相補也而今徃艱險雨雪方
降驅三州三吴之人投之三巴三蜀之土其中疾病死
亡豈可稱計此一疑也賊必不守窮城将决力戰今我
徃勞困彼来甚逸若忽使師行不利人情波駭大勢挫
衂此二疑也且千里饋糧士有飢色况今泝險萬里所
在無儲若兵不解運漕不繼雖韓白之将何以成功此
三疑也今云可征者不過謂彼親離衆叛耳愚謂不然
夫彼以一匹夫而能致今日之事若衆力離散亦何以
至此官所遣兵皆烏合受募之人亦必無千人一心有
前無退矣為治者固先定其内而理其外先安其近而
懐其逺自頃狂狡不息誅戮相繼未可謂人和也天險
如彼未可謂地利也毛修之家讎未雪不應以得死為
恨劉敬宣䝉生存之恩亦宜性命仰報今将軍欲驅二
死之甘心而忘國家之重計愚情竊所未安闕門之外
非所宜豫茍其有心不覺披盡(宋書陽毛修之字敬文/滎陽  武人父瑾秦梁)
(二州刺史為譙縱所殺故云家讎平敬宣初與父牢之/謀襲桓𤣥事敗奔司馬休之武帝  京口手書召敬宣)
(封武岡縣男拜江州刺/史故云䝉生存之恩)
　　　執友箴
四輔揚輝伐木幽林撫喬鸞飛爰逮姬衰俗遂凋成交
縁利昵朋因偽情谷風興哀繁霜夏零道之未盡𢎞焉
由人自室有回過門則親㣲言綿邈清談輟響金雖能
照塵積翳朗西河感離口悟投杖慊慊文侯友賢好學
英英燕昭禮郭致樂推誠嵗寒功標松竹落落僑札遼
遼荘恵解帶一遇道映萬世人亦有言貴則易交利重
太山道輕鴻毛久而致敬見之晏平霜雪既至勁柏冬
青
　　　枇杷賦序
昔魯季孫有嘉樹韓宣子賦譽之屈原離騷亦著橘賦
至枇杷樹寒暑無變負雪揚華余植庭圃遂賦之云
　　徐廣(字野民東筦姑幕人晉都水使者藻之子仕/晉厯祕書監宋禪拜中散大夫元嘉二年卒)
　　　晉李太皇太后服議(后簡文宫人出本㣲生孝/武帝即位尊為太后安帝)
　　　　(時尊為太皇太后隆安四年薨朝廷疑其服/廣為祠部郎議從之  晉書尚書左僕射何)
　　　　(澄右僕射王雅尚書車𦙍/孔安國祠部郎徐廣等議)
太皇太后名位允正體同皇極禮制備盡情理彌申陽
秋之義母以子貴既稱夫人禮服從正故成風顯夫人
之號僖公服三年之䘮子於父之所生體尊義重且祖
不厭孫固宜遂服無屈而縁情立制若嫌明文不存則
疑斯從重謂應同於為祖母後齊衰三年服(宋書末晉/禮志  云)
(齊哀朞杜氏通典末云齊衰周永安皇后無服但一舉/哀百官亦一周於是帝服齊衰三年百僚服周  彌晉)
(書作兼僖公作昭公通典/又作文公遂服書作追服)
　　　太常殷茂議(以下/通典)
太皇太后名稱雖尊而據非正體主上纂承宗祖不宜
持重謂齊服為安
　　　廣又問
若以魯侯所行失禮者左傳不見譏責而漢代持服與
正嫡無異殷太常所上服事於禮中尋求俱無明文然
僕之所言専據春秋也
　　　車𦙍答
漢代皆服重且大體已定此當無復翻革耶
　　　獻髙祖書(廣厯轉正員常侍領著作義熈六年/髙祖輔政時有風雹為災廣獻書)
風雹變未必為災古之聖賢輒懼而修已所以興政化
而隆徳教也嘗忝服事宿眷未忘思竭塵露率誠于習
明公初建義旗匡復宗社神武應運信宿平夷且恭謙
儉約虚心匪懈来蘓之化功用若神頃事故既多刑徳
竝用戰功殷積報叙難盡萬機繁湊固應難速且小細
煩密羣下多懼又榖帛豐賤而民情不勸禁司互設而
刼盜多有誠由俗弊未易整而望深未易炳追思義熙
之始如有不同何者好安願逸萬物之大趣習舊駭新
凡識所不免要當俯順羣情抑揚隨俗則朝野歡泰具
瞻允康矣言無可採願矜其愚欵之志(宋書/)
　　　告老表(永初元年拜中散/大夫上表辭之)
臣年時衰老朝敬永闕端居都邑徒増替怠臣墳墓在
晉陵臣又生長京口戀舊懐逺每增感慕心息道𤣥謬荷
朝恩忝宰此邑乞相隨之官歸終桑梓㣲志獲申殞沒
無恨
　　　東宫頌(初學/記)
禮樂承軒典冊授庭命服唯九龍旗鸞旌
　　孔琳之(字彦琳㑹稽山隂人晉義熙初遷尚書吏/部郎宋國侍中厯祠部尚書景平元年卒)
　　　廢錢用榖帛議(琳之辟本國常侍桓𤣥輔政議/欲廢錢用榖帛琳之議諫又議)
　　　　(肉刑不可復𤣥好人/附悅是以不見知)
洪範八政以貨次食豈不以交易之資為用之至要者
乎若使不以交易百姓用力于為錢則是妨其為生之
業禁之可也今農自務榖工自務器四民各肄其業何
嘗致勤於錢故聖王制無用之貨以通有用之財既無
毁敗之費又省運置之苦此錢所以嗣功龜貝厯代不
廢者也榖帛為寳本充衣食今分以為貨則致損甚多
又勞毁于商販之手耗棄于割截之用此之為敝著于
自曩故鍾繇曰巧偽之民競藴濕榖以要利制薄絹以
充資魏世制以嚴刑弗能禁也是以司馬芝以為用錢
非徒豐國亦所以省刑錢之不用由於兵亂積久自至
于廢有由而然漢末是也今既用而廢之則百姓頓亡
其財今括囊天下之榖以周天下之食或倉庾充衍或
糧靡斗儲以相資通則貧者仰富致之之道實假于錢
一朝斷之便為棄物是有錢無糧之民皆坐而饑困此
斷錢之立敝也今據用錢之處不為貧用榖之處不為
富又民習來久革之必惑語曰利不百不易業况又錢
便于榖耶魏明帝時錢廢榖用三十年矣以不便於民
乃舉朝大議精力逹治之士莫不以宜復用錢民無異
情朝無異論彼尚舍榖帛而用錢足以明榖帛之弊著
於已試世謂魏氏不用錢乆積累巨萬故欲行之利公
富國斯殆不然昔晉文後舅犯之謀而先成季之信以
為雖有一時之勲不如萬世之益于時名賢在列君子
盈朝大謀天下之利害将定經國之要術若穀實便錢
義不昧當時之近利而廢永用之通業斷可知矣斯實
由困而思革改而更張耳近孝武之末天下無事時和
年豐百姓樂業便自榖帛殷阜幾乎家給人足驗之事
實錢又不妨民也頃兵革屢興荒饉荐及饑寒未振實
此之由公既援而拯之大革視聽𢎞敦本之教明廣農
之科敬授民時各順其業遊蕩知反務末自休固以南
畆競力野無遺壤矣於是以徃升平必至何衣食之足
䘏愚謂救弊之術無取於廢錢(運置南史作難運勞毁/作勞煩三十作四十)
(以貨次食晉書作貨為食次運置作難運庾作庫衍作/溢精力逹治作精才達政民無作下無事實作實事各)
(順作/各從)
　　　復肉刑議
唐虞象刑夏后立辟盖淳薄既異致化寔同寛猛相濟
惟變所適書曰刑罰世輕世重言隨時也夫三代風純
而事簡故罕蹈刑辟季末俗巧而務殷故動䧟憲網若
三千行于叔世必省踊貴之尤此五帝不相循法肉刑不
可悉復者也漢文發仁惻之意傷自新之路莫由革古
創制號稱刑厝然名輕而實重反更傷民故孝景嗣位
輕之以緩緩而民慢又不禁邪期於刑罰之中所以見
美在昔厯代詳論而未獲厥中者也兵荒後罹法更多
棄市之刑本斬右趾漢文一謬承而弗革所以前賢恨
恨議之而未辯鍾繇陳羣之意雖小有不同而欲右趾
代棄市若從其言則所活者衆矣降死之生誠為輕法
然人情慎顯而輕昧忽逺而驚近是以盤盂有銘韋弦
作佩况在小人尤其所惑或目所不睹則忽而不戒日
陳於前則驚心駭矚由此言之重之不必不傷輕之不
必不懼而可以全其性命蕃其産育仁既濟物功亦益
衆又今之所患逋逃為先屢叛不革宜令逃身靡所亦
以肅戒未犯永絶惡原至於餘條宜依舊制豈曰允中
貴獻管穴(實同南史作不同/同恨恨作悵悵)
　　　别議四條(琳之厯太尉主簿尚書左丞揚州治/中從事史所居著績衆官獻便宜議)
　　　　(者以為宜修庠序䘏典刑審官方明黜陟舉/逸拔才務農簡調琳之獨於衆議之外别建)
　　　　(言/)
夫璽印者所以辯章官爵立契符信官莫大於皇帝爵
莫尊於公侯而傳國之璽厯代迭用襲封之印奕世相
傳貴在仍舊無取改作今世唯尉一職獨用一印至於
内外羣官每遷悉改討尋其義私所未逹若謂官各異
姓與傳襲不同則未若異代之為殊也若論其名器雖
有公卿之貴未若帝王之重若以或有誅夷之臣忌其
凶穢則漢用秦璽延祚四百未聞以子嬰身戮國亡而
棄之不佩帝王公侯之尊不疑於傳璽人臣衆僚之卑
何嫌於即印載籍未聞其說推例自乖其准而終年刻
鑄䘮功消實金銀銅炭之費不可稱言非所以因循舊
貫易簡之道愚謂衆官即用一印無煩改作若有新制
官又官多印少文或零失然後乃鑄則仰禆天府非唯
小益(迭南史作逓/愚謂作愚請)
　　　又
凶門柏装不出禮典起自末代積習生常遂成舊俗爰
自天子逹於庶人誠行之有由卒革必駭然茍無闗于
情而有愆禮度存之未有所明去之未有所失固當式
遵先典釐革後謬况復兼以㳺費實為民患者乎凡人
士䘮儀多出閭里每有此湏動十數萬損民財力而義
無所取至于寒庶則人思自竭雖復室如懸磬莫不傾
産殫財所謂葬之以禮其若此乎謂宜謹遵先典一罷
凶門之式表以素扇足以示凶
　　　又
昔事故飢荒米榖綿絹皆貴其後米價登復而絹于今
一倍綿絹既貴蠶業者滋雖勤厲兼倍而貴猶不息愚
謂致此良有其由昔事故之前軍器正用鎧而已至於
袍襖裲襠必俟戰陣實在庫藏永無損毁今儀從直衞
及邀邏使命有防衞送迎悉用袍襖之属非唯一府衆
軍皆然綿帛易敗勢不支久又晝以禦寒夜以寝卧曽
未周年便自敗裂每絲綿新登易折租以市又諸府競
收動有千萬積貴不已實由于斯私服為之難貴官庫
為之空盡愚謂若侍衞所湏固不可廢其餘則依舊用
鎧小小使命送迎之屬止宜給仗不煩鎧襖用之既簡
則其價自降
　　　又
夫不耻惡食唯君子能之肴饌尚奢為日久矣今雖改
張是𢎞而此風未革所甘不過一味而陳必方丈適口
之外皆為悅目之費富者以之示夸貧者為之单産衆
所同鄙而莫能獨異愚謂宜粗為其品使奢儉有中若
有不改加以貶黜則徳儉之化不日而流
　　　劾尚書令徐羡之奏(琳之永初二年為御史中/丞劾奏羡之自是百僚震)
　　　　(肅莫敢/犯禁)
臣聞事上以奉憲為恭臨下以威嚴為整然後朝典惟
明莅衆必肅斯道或替則憲綱其頽臣以今月七日預
皇太子正會會畢車去并猥臣停門侍闕有何人乘馬
當臣車前收捕驅遣命去何人罵詈收捕諮審欲録每
有公事臣常慮有紛紜語令勿問而何人獨罵不止臣
乃使録何人不肯下馬連叫大喚有兩威儀走來擊臣
收捕尚書令省事倪宗又牽威儀手力擊臣下人宗云
中丞何得行凶敢録令公人凡是中丞收捕威儀悉皆
縛取臣敕下人一不得鬬凶勢輈張有頃乃散又有羣
人就臣車側録收捕樊馬子牙行築馬子頓伏不能還
臺臣自録非本無對校而宗敢乘勢凶恣簒奪罪身尚
書令臣羡之與臣列車紛紜若此或云羡之不禁或云
羡之禁而不止縱而不禁既乖國憲禁而不止又不經
通陵犯監司凶聲彰赫容縱宗等曽無糾問虧損國威
無大臣之體不有凖䋲風裁何寄羨之内居朝右外司
輦轂位任隆重百辟所瞻而不能𢎞惜朝章肅是風軌
致使宇下縱肆陵暴憲司凶赫之聲起自京邑所謂己
有短垣而自踰之又宗為簒奪之主縱不糾問二三虧
違宜有裁貶請免羡之所居官以公還第宗等簒奪之
愆已屬掌故御史隨事檢處
　　　武帝詔報
小人難可檢御司空無所問餘如奏
　　孔璠之
　　　艾賛
論藹靈艾蔚彼修坂混區羣卉理深用逺
　　劉栁(南陽涅陽人仕晉江州刺史入/宋厯尚書右僕射左光禄大夫)
　　　與髙祖薦周續之
　　　　(續之字道祖鴈門廣武人入廬山事沙門慧/逺與劉遺民陶潛號為潯陽三隠栁為江州)
　　　　(刺史薦之髙祖辟/為太尉掾不就)
臣聞恢耀和肆必在兼城之寳翼亮崇本宜紆髙世之
逸是以渭濵佐周聖徳廣運商洛匡漢英業乃昌伏惟
明公道邁振古應天繼期游外暢于冥内體逺形于應
近雖汾陽之舉輟駕於時艱明揚之旨潛感於窮谷矣
竊見處士鴈門周續之清真貞素思學鉤深弱冠獨徃
心無近事性之所遣榮華與飢寒俱落情之所慕巖澤
與琴書共逺加以仁心内發義懐外亮留愛昆卉誠著
桃李若升之宰府必鼎味斯和濯纓儒官亦王猷遐緝
臧文不知失在降賢言偃得人功由升士願照其丹𨽻
不以人廢言(宋書/)
　　孔寗子(會稽人厯黄門侍/郎領步兵校尉)
　　　陳髙祖損益奏(寗子為髙祖太/尉主簿陳損益)
隆化之道莫先於官得其才枚卜之方莫若人慎其舉
雖復因革不同損益有物求賢審官未之或改師錫僉
曰煥乎欽明之誥拔茅征吉著於幽賁之爻晉師有成
𤓰衍作賞楚乘無入蒍賈不賀今舊命惟新幽人引領
韶之盡美巳備於振綱武之未盡或存於理目雖九官
之職未可備舉親民之選尤宜在先愚欲使天朝四品
官外及守牧各舉一人堪為二千石長吏者以赴選官
隨缺叙用得賢受賞失舉任罰夫惟帝之難豈庸識所
易然舉爾所知非求多人因百官之明孰與一識之見
執咎在巳豈容徇物之私今非以選曹所詮果於乖謬
衆職所舉必也惟良盖宜使求賢闢其廣塗考績取其
少殿若才實拔羣進宜尚徳治阿之宰不必計年免徒
之守豈限資秩自此以還故當才均以資資均以地宰
莅之官誠曰吏職然監觀民瘼翼化宣風則隠厚之求
急於刀筆能事之功摭於徳心以此論才行之年嵗豈
惟政無秕蠧民庇手足而巳将使公路日清私請漸塞
士多心競仁必由巳處士砥自求之節任子藏交馳之
情寗子庸微不識治體冒昧陳愚退懼違謬(宋/書)
　　　水□
澄鑒無虗積之成川湍飛瑩谷激石冷然
　　　井頌
天髙聴卑載厚流謙揮鋒既擊跪拜亦霑惟益有作徳
逺事兼明王用汲人具爾瞻
　
　
　
　
　
　
　
　
　
　
　
　
　
　
　宋文紀巻七
欽定四庫全書
　宋文紀卷八　　　　　　明　梅鼎祚　編
　　徐羡之(字宗文東海郯人晉末爲桓脩撫軍中兵/曹参軍入宋以佐命封南昌縣公與傅亮)
　　　(謝晦䓁廢少帝而弑之/歴位司徒爲文帝併誅)
　　　母周薶男刑議(晉義熙十四年大司馬府軍人/朱興妻周有男道扶三歲病癎)
　　　　(生薶之為姑女所告坐棄市刑/羡之為尚書僕射議上從之)
自然之愛虎狼猶仁周之凶忍宜加顯戮臣以爲法律
之外故尚𢎞物之理母之即刑由子明法爲子之道焉
有自容之地雖伏法者當辠而在宥者靡容愚謂可特
申之遐裔
　　　請武皇帝敬皇后配享奏(永初三年九月少帝/即位司空徐羡之尚)
　　　　(書令傅亮等/上奏詔可)
臣聞崇德明祀百王之令典憲章天人自昔之所同雖
因革殊時質文異世所以本情䔍教其揆一也伏惟髙
祖武皇帝允恊靈祇有命自天𢎞日静之勤立蒸民之
極帝遷明德光宅八表太和宣被𤣥化遐通陛下以聖
徳嗣徽道孚萬國祭禮久廢思光鴻烈饗帝嚴親今實
宜之髙祖武皇帝宜配天郊至于地祇之配雖禮無明
文先代舊章每所因循魏晉故典足為前式謂武敬皇
后宜配北郊盖述懐以追孝躋聖敬於無窮對越兩儀
允洽幽顯者也明年孟春有事於二郊請宣攝内外詳
依舊典
　　　廢廬陵王義真奏(義真為髙祖第二子少帝初/為南豫州刺史鎮厯陽多所)
　　　　(求索羡之等每裁量不盡與深怨執政表求/還都而少帝失徳羡之等密謀廢立次第應)
　　　　(在義真以義真輕訬不任主社稷因其與少/帝不恊乃奏廢為庻人徙新安及廢少帝遣)
　　　　(使殺/之)
臣聞二叔不咸難結隆周淮南悖縱禍興盛漢莫不義
以斷恩情為法屈二代之事殷鑒無逺仁厚之主行之
不疑故共叔不斷㡬傾鄭國劉英容養釁廣難深前事
之不忘後王之成鑒也案車騎将軍義真凶忍之性爰
自稚弱咸陽之酷醜聲逺播先朝猶以年在紈綺兾能
改厲天屬之愛想聞革心自聖體不豫以及大漸臣庶
憂惶内外屛氣而縱博酣酒日夜無輟肆口縱言多行
無禮先帝貽厥之謀圖慮經固親敕陛下面詔臣等若
遂不悛必加放黜至言苦厲猶在紙翰而自兹迄今日
月増甚至今委棄藩屏志還京邑潜懐異圖希幸非冀
轉聚甲卒徴召車馬陵墳未乾情事猶昨遂蔑棄遺㫖
顯違成規整棹浮舟以示歸志肆心専已無復諮承聖
恩低徊深垂隠忍屢遣中使苦相敦釋而親對散騎侍
郎邢安泰廣武将軍茅仲思縱其悖罵訕主謗朝此久
播於逺近暴於人聴臣聞原火不撲蔓草難除青青不
伐終致尋斧况憂深患著社稷慮切請一遵晉朝武陵
舊典使顧懐之㫖不墜於武廟全宥之徳獲申於眤親
仰尋感慟臨啟悲咽
　　　上少帝乞屏退表(髙祖永初三年十月魏明元/帝自率衆侵河南至少帝景)
　　　　(和元年連兵不解司州刺史毛徳祖戍虎牢/每戰多破之魏遣安平公涉歸憣能健等圍)
　　　　(虎牢二百日無日不戰徳祖勁兵殆盡而檀/道濟諸救軍畏敵兵盛不敢進虎牢遂䧟徳)
　　　　(祖見執司空徐羡之尚書傅亮/領軍将軍謝晦上表自罪不許)
去年魏人縱肆陵暴河南司州刺史臣徳祖竭誠盡力
抗對強冦孤城獨守将涉朞年救師淹緩舉城淪沒聖
懐垂悼逺近嗟傷陛下殷憂諒闇委政自下臣等謀猷
淺蔽託付無人遂令致節之臣抱忠傾覆将士殱辱王
略虧挫上墜先規下貽國恥稽之朝典無所辭責雖有
司撓筆未加凖䋲豈宜尸禄昧安殊寵乞䝉屏固以申
國法
　　　上文帝歸政表(元嘉二年羡之與左光禄大夫/傅亮上表歸政三奏乃許之)
臣聞元首司契運樞成務臣道代終事盡宣翼冕旒之
道理絶于上皇拱已之事不行于中古故髙宗不言以
三齡為斷冡宰聴政以再期為節百王以降罔或不然
陛下聖徳紹興負荷鴻業億兆顒顒思陶盛化而聖㫖
謙挹委成羣司自大禮告終鑚燧三改大明佇照逺邇
傾屬臣等雖率誠屢聞未能仰感敢籍品物之情謹因
蒼生之志伏願陛下逺存周文日昃之道近思王室締
造之艱時攬萬機躬親朝政廣闢四聰博詢庶業則雍
熈可臻有生幸甚
　　　重奏
近陳冩下情言為心罄奉被還詔鑒許未回豈惟愚臣
秉心有在詢之朝野人無異議何者形風四方寔繫王
徳一國之事本之一人雖世代不同時殊風異至于主
運臣賛古今一揆未有渾心委任而休明可期此之非
宜布自遐邇臣等荷遇二世休慼以均情為國至豈容
順默重披丹心冒昧以請
　　　又奏
比表披陳辭誠俱盡詔㫖冲逺未垂聽納三復屏營伏
増憂歎臣聞克隆先構幹蠱之盛業昧旦丕顯帝王之
髙義自皇宋創運英賢有造殷憂未闕艱患仍纒賴天
命有底聖明承業時屯國故猶在民心太山之安未易
可保昏明隆替繫在聖躬斯誠周詩夙興之辰殷王待
旦之日豈得無為拱已復𤣥古之風逡廵虚挹狥匹夫
之事伏願以宗廟為重百姓為心𢎞大業以嗣先軌隆
聖道以増前烈愚瞽所獻情盡於此
　　　翠龜表(初學/記)
句容縣人獲龜一頭體披素毫騰路飛集
　　傅亮(字季友北地靈州人晉司𨽻咸孫仕晉中書/黄門侍郎入宋佐命封建城縣公厯中書監)
　　　(尚書令加左光禄/大夫開府被誅)
　　　為宋公修張良廟教(義熙十二年髙祖北討軍/次留城經張良廟下令文)
　　　　(選傅/亮撰)
夫盛徳不泯義存祀典微管之歎撫事彌深張子房道
亞黄中照隣殆庶風雲𤣥感蔚為帝師夷項定漢大拯
横流固巳㕘軌伊望冠徳如仁若乃神交圯上道契商
洛顯黙之際窅然難究淵流浩瀁莫測其端矣塗次舊
沛佇駕留城靈廟荒頓遺像陳昧撫跡懐人永歎寔深
過大梁者或佇想于夷門㳺九原者亦留連於隨會擬
之若人亦足以云可改構棟宇修飾丹青蘋蘩行潦以
以時致薦抒懐古之情存不刋之烈主者施行(文選書/在宋)
(作存𤣥作言淵流浩瀁作流淵浩頓作殘夷頃二桷/二句書上下異永嘆寔深作慨然永歎楝宇作榱)
　　　為宋公修楚元王墓教
夫褒賢崇徳千載彌光尊本敬始義隆自逺楚元王積
仁基徳啓蕃斯境素風道業作範後昆本支之祚實隆
鄙宗遺芳餘烈奮乎百世而丘封翳然墳塋莫剪感逺
存徃慨然永懐夫愛人懐樹甘棠且猶勿翦追甄墟墓
信陵尚或不泯况𤓰瓞所興開源自本者乎可蠲復近
墓五家長給灑掃便可施行(泯宋書/作絶)
　　　修復前漢諸陵教
夫信陵之墳守衞無曠展季之壟樵蘓有刑彼匹夫懐
道列國陪𨽻猶見禮異世取貴鄰邦漢髙撥亂反正大
造區宇道拯横流功髙百代盛徳之烈義在不泯
　　　為宋公至洛陽謁五陵表(五陵晉文帝崇陽陵/武帝峻陽陵宣帝髙)
　　　　(原陵景帝峻平/陵及恵帝陵也)
臣裕言近振旅河湄揚旍西邁将届舊京威懐司雍河
流遄疾道阻且長加以伊洛榛蕪津塗久廢伐木通徑
淹引時月始以今月十二日次故洛水浮橋山川無改
城闕為墟宫廟隳頓鐘虞空列觀宇之餘鞠為禾黍廛
里蕭條鷄犬罕音感舊永懐痛心在目以其月十五日
奉謁五陵墳塋幽淪百年荒翳天衢開泰情禮獲申故
老淹涕三軍悽感瞻拜之日憤慨交集行河南太守毛
修之等既開剪荆棘繕修毁垣職司既備蕃衞如舊伏
惟聖懐逺慕兼慰不勝下情謹遣傳詔殿中中郎臣某
奉表以聞
　　　為宋公求加贈劉前軍表
臣聞崇賢旌善王化所先念功簡勞義深追逺故司勲
秉䇿在勤必記徳之休明沒而彌著故尚書左僕射前
軍将軍臣劉穆之爰自布衣恊佐義始内竭謀猷外勤
庶政密勿軍國心力俱盡及登庸朝右尹司京畿敷讃
百揆翼新大猷頃戎車逺役居中作捍撫寧之勲實洽
朝野識量局致棟幹之器也方宣讃盛化緝隆聖世志
績未究逺邇悼心皇恩褒述班同三事榮哀既備寵靈
巳泰臣伏思尋自義熈草創艱患未弭外虞既殷内難
亦荐時屯世故靡有寧嵗臣以寡劣負荷國重實賴穆
之匡翼之勲豈唯讜言嘉謀溢于民聴若乃忠規密謨
潜慮帷幕造事詭辭莫見其際事隔于皇朝功隠于視
聽者不可勝紀所以陳力一紀遂克有成出征入輔幸
不辱命㣲夫人之左右未有寧濟其事者履謙居寡守
之彌固每議及封爵輒深自抑絶所以勲髙當年而茅
土弗及撫事永念胡寧可昧謂宜加贈正司追甄土宇
俾忠貞之烈不泯於身後大賚所及永秩於善人臣契
闊屯夷旋觀終始金蘭之分義深情感是以獻其乃懐
布之朝聽所啟上合請付外詳議(竭書作端大猷作王/化寧作寄既作兼泰)
(作厚荐作結勝作稱茅土作茅社傷作念/夷作奏  忠規逺畫憯慮密謨造膝詭詞)
　　　為劉毅軍敗自解表
遂令敵人内侮兵纒紫極聖朝肝膽社稷幾殆稽之典
刑罪不容宥賴天祚有底冢宰靈武長虵翦毒醜類宵
遯今畿甸告寧四封有截臣元釁大責既積朝野桑榆
之效又無與立而聖恩含宥弛其徽墨偏私之譏既彰
民聽况可重荷岳牧之任復當推轂之重
　　　讓尚書僕射表
自皇基肇創豫班䇿勲纎善微績未聞朝野百揆治樞
摠貳殷要誠非庸臣所宜叨擬臣聞權衡既懸錙銖靡
遁厲駑習驥終莫之近敗駕傷錦備之前誥必将上増
國垢下招私黷
　　　尚書八座封諸皇弟皇子奏
臣聞懿親廣樹聖王所先明徳並建古之休典所以維
城皇代盤石帝基内衞畿服外綏四海者也第某皇弟
皇子等神姿頴哲大成俱茂地均魯衞徳兼庸賢顯進
徽號啓建疆宇𢎞道作屏光翰邦家並可封郡王
　　　司徒劉穆之碑
公諱穆之字道和彭城人也公膺陶鈞之秀範該生民
之上操三變肇於弱容九徳充於初迪文明在中柔順
暢於事業敬以直内義讓洽於州黨時元凶竄遁擁據
荆沔乘輿播幸越蹈九江公率先羣后電發川湄奨懐
本之衆勵思奮之士桓謙籍累葉之資徐覆忸驟勝之
鋒習亂之徒若蝟毛而起内懐根本之虞外通首尾之
勢公靈武獨運竒謨内湛鞠旅陳衆視險若夷飛雲西
泝則水截鯨鯢乘轅東指則陸殪長虵迴累碁之危成
維山之固豐功茂勲大造于王室淳風懿化永結于荆
南銘曰二儀發揮川嶽協靈外恢温雅内鏡文明懐仁
履順藴義居貞煌煌衮衣禮亦隆止翼翼素心亮終如
始夷情升降一色愠喜訓儉於物復禮克己
　　　侍中王公碑
體亞黄中道及微管元勲盛徳光于晉載于時運距无
妄陵夷有漸至于兵纒象魏壘結四郊公以民望晉朝
居疑間之際懐方履順處艱以貞顛沛不能迴其操彊
禦無以蕩其守鑠矣公侯乘和挺生識深冬潭文艶春
榮爰初素履好是冲默亦既端委振風育徳
　　　故安成太守傅府君銘
爰自漢季以及晉朝髙名逺徳係軌于時貞風亮節流
聲累葉君承世徳之芳流蕩二象之淑靈含章藴粹佩
蘭藉蕙韋帯飯蔬朝不及夕不以棲遲改其閑不以隠
約迴其操揚生所為夕幽而不改隋和之徳者其斯之
謂與棲心古烈擬踵前修淹流孔老宛然内求于言中
倫庸行歸周神之聽之匪明匪幽
　　　與沈林子書
　　　　(髙祖踐阼封林子漢夀縣伯食邑/六百户固辭不許亮與林子書)
班爵疇勲厯代常典封賞之發簡自帝心主上委寄之
懐實參休否誠心所期同國榮戚政復是卿諸人共𢎞
建内外耳足下雖存挹退豈得獨為君子耶
　　　與謝晦書
　　　　(晦初與亮徐羡之等廢少帝為營陽王尋弑/之而迎立太祖及出為荆州刺史上欲誅羡)
　　　　(之等并討晦聲言北伐拜京陵治装舟艦亮/與晦書又言朝士多諫北伐上當遣外監萬)
　　　　(幼宗徃相諮訪晦以示諮議㕘軍何承天曰/計幼宗一二日必至傅公慮我好事故先遣)
　　　　(此書使承天豫為答詔啓草伐魏/宜湏明年尋起兵東下戰敗伏誅)
薄伐河朔事猶未巳朝野之慮憂懼者多
　　　與蔡廓書
　　　　(廓博涉羣書言行以禮補御史中丞多所糾/奏時亮為中書令學冠當時朝廷儀典皆取)
　　　　(定于亮每諮廓然後施行時疑揚州刺史/廬陵王義真朝堂班次亮與廓書廓答)
揚州自應著刺史服耳然謂坐起班次應在朝堂諸官
上不應依官次坐下足下試更尋之詩序云王姬下嫁
於諸侯衣服禮秩不係其夫下王后一等推王姬下王
后一等則王子居然在王公之上陸士衡起居注式乾
殿集諸皇子悉在三司上今抄疏如别又海西即位赦
文太宰武陵王第一撫軍将軍㑹稽王第二大司馬第
三大司馬位既最髙又都督中外而次在二王之下豈
非下皇子耶此文今具在也永和中蔡公為司徒司馬
簡文為撫軍開府對録朝政蔡為正司不應反在儀同
之下而于時位次相王在前蔡公次之耳諸例甚多不
能復具疏揚州反乃居卿君之下恐此失禮宜改之耶
(並宋/書)
　　　蔡廓荅傅亮書
揚州位居卿君之下常亦惟疑然朝廷以位相次不以
本封復無明文云皇子加殊禮齊獻王為驃騎孫秀來
降武帝欲優異之以秀為驃騎轉齊王為鎮軍在驃騎
上若如足下言皇子使在公右則齊王本次自尊何改
鎮軍令在驃騎上明知故依見位為次也又齊王為司
空賈充為太尉俱録尚書署事常在充持節都督下足
下復思之(宋書/)
　　　演慎論(亮初見世路屯險/著論名曰演慎)
大道有言慎終如始則無敗事矣易曰括囊无咎慎不
害也又曰藉之用茅何咎之有慎之至也文王小心大
雅詠其多福仲由好勇馮河貽其苦箴虞書著慎身之
譽周廟銘陛坐之側因斯以談所以保身全徳其莫尚
於慎乎夫四道好謙三材忌滿祥萃虚室鬼瞰髙屋豐
室有蔀家之灾鼎食無百年之貴然而狥欲厚生者忽
而不戒知進忘退者曽莫之懲前車巳摧後鑾不息乘
危以庶安行儉而徼倖於是有顛墜覆亡之禍殘生夭
命之釁其故何哉流溺忘反而以身輕於物也故昔之
君子同名爵於香餌故傾危不及思憂患而豫防則針
石無用洪流壅於涓涓合拱挫於纎蘖介焉是式色斯
而舉悟髙鳥之風逝鑑醴酒而投紱夫豈敝著而後謀
通患結而後思復云爾而已哉故詩曰慎爾侯度用戒
不虞言防萌也夫單以營内䘮表張以治外失中齊秦
有守一之敗偏恃無兼濟之功氷炭滌于胷心巖墻絶
于四體夫然故形神偕全表裏寧一營魄内澄百骸外
固邪氣不能襲憂患不能及然可以語至而言極矣夫
以嵇子之抗心希古絶羈獨放五難之根既拔立生之
道無累人患殆乎盡矣徒以忽防於鍾吕肆言於禹湯
禍機發於毫端逸翮鎩于􁄗舉觀夫貽書良友則匹厚
味於甘酖更比美言於疢疾而其懼患也若無轡而乘
奔其慎禍也猶履氷而臨谷或振褐髙樓掲竿獨徃或
保約違豐安於卑位故漆園外楚忌在龜犧商洛遐遯
畏此駟馬平仲辭邑殷鑒于崔慶張臨挹滿灼戒乎桑
霍若君子覽兹二塗則賢鄙之分既明全䘮之實乂顯
非知之難慎之維艱慎也者言行之樞管乎夫據圖揮
刃愚夫弗為臨淵登峭莫不惴慄何則害交故慮篤患
切而懼深故詩曰不敢暴虎不敢馮河慎微之謂也故
庖子涉族怵然為戒差之一毫弊猶如此况乎觸害犯
機自投死地禍福之具内充外斥陵九折於卭僰泛衝
波於吕梁傾側成於俄頃性命哀而莫救嗚呼嗚呼故
語有之曰誠能慎之福之根也曰是何傷禍之門爾言
慎而已矣
　　　感物賦序(亮白衣儒生僥倖際㑹既居宰輔兼/摠重權少帝失徳内懐憂懼作感物)
　　　　(賦以寄/其意焉)
余以暮秋之月述職内禁夜清務隙遊目藝苑于時風
霜初戒蟄類尚繁飛蛾翔羽翩翾滿室赴軒幌集明燭
者必以焦滅為度雖則微物矜懐者久之退感荘生異
鵲之事與彼同迷而忘反鑒之道此先師所以鄙智及
齊客所以難目論也悵然有懐感物興思遂賦之云爾
　　謝瞻(字宣逺一名檐字通逺陳/郡陽夏人厯豫章太守)
　　　臨終遺弟晦書(晦字宣明厯中書令/撫軍将軍荆州刺史)
　　　　(晦建佐命之功任寄隆重瞻愈憂懼在郡遇/疾不肯自治幸于不永疾篤還都臨終遺晦)
吾得啓體幸全歸骨山足亦何所多恨弟思自勉厲為
國為家(並宋/書)
　　謝晦(字宣明陳郡陽夏人晉東陽太守朗孫初為/髙祖太尉㕘軍遷中領軍以佐命功封武昌)
　　　(縣公厯領中書監預謀廢/立出都督荆州刺史罪誅)
　　　奉文帝自理表(晦既與徐羡之等廢立出為荆/州刺史文帝誅羡之等及晦子)
　　　　(弟凶問至便發兵三萬人東下奉表自理時/帝先已戒嚴諸軍相次進路尚書符荆州晦)
　　　　(亦移檄京邑至江口又上/表戰敗執送京師伏誅)
臣階縁幸㑹蒙武皇帝殊常之眷外聞政事内謀帷幄
經綸夷險毗賛王業預佐命之勲膺山河之賞及先帝
不豫導揚末命臣與故司徒臣羡之左光禄大夫臣亮
征北将軍臣道濟等並升御床跪受遺詔載貽話言託
以後事臣雖凡淺感恩自厲送徃事居誠貫幽顯逮營
陽失徳自絶宗廟朝野岌岌憂及禍難忠謀恊契狥骨
忘巳援登聖朝維新皇祚陛下馳傳乘流曽不懼疑臨
朝慇懃増崇封爵此則臣等赤心已亮于天鑒逺近萬
邦咸達于聖㫖若臣等志欲専權不顧國典便當恊翼
幼主孤背天日豈復虚館七旬仰望鸞旂者哉故廬陵
王於營陽之世屢被猜嫌積怨犯上自貽非命天祚明
徳屬當運昌不有所廢将何以興成人之美春秋之髙
義立帝清館臣節之所司耿弇不以賊遺君父臣亦何
負于宋室耶况釁結䦧墻禍成畏逼天下耳目豈伊可
誣臣忝居蕃任乃誠匪懈為政大小必先啟聞糾剔羣
蠻清夷境内分留弟姪並侍殿省陛下聿遵先志申以
婚姻童稚之日猥賀齒召薦女遷子合門相送事君之
道義盡於斯臣羡之總録百揆翼亮三世年耆乞退屢
抗表疏優㫖綢繆未垂順許臣亮管司喉舌恪䖍夙夜
恭謹一心守死善道此皆皇宋之宗臣社稷之鎮衞而
讒人傾覆妄生國釁天威震怒加以極刑并及臣門同
被孥戮雖未知臣道濟問推理即事不容獨存先帝顧
託元臣翼命之佐剿于佞邪之手忠貞匪躬之輔不免
夷滅之誅陛下春秋方富始覽萬機民之情偽未能鑒
悉王𢎞兄弟輕躁昧進王華猜忌忍害規弄威權先除
執政以逞其欲天下之人知與不知孰不為之痛心憤怨
者哉臣等見任先帝垂二十載小心謹慎無纎芥之愆
伏事甫爾而嬰若斯之罪若非先帝繆于知人則為陛
下未察愚欵臣去嵗末使反得朝士及殿省諸将書竝
言嫌隙已成必有今日之事臣推誠仰期罔有二心不
圖姦回潜遘理順難恃忠賢隕朝愚臣見襲到彦之蕭
欣等在近路昔白公稱亂諸梁嬰胄惡人在朝趙鞅入
伐臣義均休戚任居分陜豈可顛而不扶以負先帝遺
㫖輒率将士繕治舟甲須其自送投袂撲討若天祚大
宋卜世靈長義師克振中流清蕩便當浮舟東下戮此
三豎申理寃恥謝罪闕廷雖伏鑕赴鑊無恨于心伏願
陛下逺尋永初託付之㫖近存元嘉奉戴之誠則㣲臣
丹欵猶有可察臨表哽慨言不自盡
　　　尚書符荆州討謝晦
禍福無門逆順有數天道微於影響人事鑒於前圖未
有蹈義而福不近從徳而禍不至也故智計之士審敗
以立功守正之臣臨難以全節徐羡之傅亮謝晦安忍
鴆殺獲罪於天明教所極政刑所取已逺暴四海宣於
聖詔羡之父子亮及晦息電斷之初竝即大憲復王室
之讎攄義夫之憤國典澄明人神感悅三姓同罪既擒
其二晦之室屬縲仆獄户茍幽明所怨孤根易拔以順
討逆雖厚必萌然歸死難圖獸困則噬是以爰整其旅
用為過防京師之衆天下雲集士練兵精大號響震使
持節中領軍佷山縣開國侯到彦之率羽林選士果勁
二萬雲旍首路組甲曜川使持節散騎常侍都督南兗
州之江北淮南青州徐州之淮陽下邳琅邪東莞七郡
諸軍事征北将軍南兗州刺史永修縣開國公檀道濟
統勁銳武卒三萬戈船蔽江星言繼發千帆俱舉萬棹
遄征散騎常侍驍騎将軍段宏鐵馬二千風驅電擊步
自竟陵直至鄢郢又命征虜将軍雍州刺史劉粹控河
隂之師衝其巢窟湘州刺史張劭提湘川之衆直據要
害巴蜀杜荆門之險秦梁絶丹圻之逕雲網四合走伏
路盡然後鑾輿効駕六軍鵬翔警蹕前驅五牛整斾雖
以英布之氣彭寵之資登陴無名授兵誰御加以西土
之人咸沐皇澤東吴将士懐本首丘必不自䧟罪人之
黨横為亂亡之役置軍則魚貫嬰城則鳥散其勢然矣
聖上慇懃哀愍其罪由晦士民何辜是用一分前麾宣
示朝㫖符到其即共收擒晦身輕舟䕶送若已猖獗先
事阻衞宜翻然背亂相率歸朝頃大刑所加洪恩曠洽
傅亮三息特蒙全宥晦同産以下羡之諸姪咸無所染
况彼府州文武並列王職荷國榮任身雖在外乃心辰
極夫轉禍貴速後機則凶遂使王師臨郊雷電皆至噬
臍之恨亦将何及
　　　移京邑檄
王室多故禍難荐臻營陽失徳自絶宗廟廬陵王構䦧
有本屢被猜嫌且居䘮失禮遐邇所具積怨犯上自貽
非道羣后釋位爰登聖明亂之未乂職有所係按車騎
大将軍王𢎞侍中王曇首謬蒙時私叨竊權要𢎞於永
初之始實荷不世之恩元嘉之讓自謂任遇浮淺進誣
先皇委誠之寄退長嫌隙異同之端曇首徃因使下訪
以今上起居不能光揚令徳彰於朝聽其言多誣故不
具說王華賊亡之餘賞擢之次先帝常見訪逮庶有一
分可取而華禀性凶猜多所忍害曩者縱人入城託疾
辭事此都士庶咸所聞知以其所啓及上手荅示宗叔
獻又令宣告徐傅二公及周糾使下又令見咨云欲自
攬政事求離任還都并令曇首具述此意又恵觀道人
說外人告華及到彦之謀反不謂無之城内東将數日
之内操戈相待華說數為秋富所譛常不自安凡此諸
事豈有忠誠冥契若此者耶自以父亡道側情事異人
外絶酒醴而宵飲是恣湎貌痗心狂行失檢凡厥士庶
誰不側目又常歎宰相頓有數人是何憤憤規總威權
不顧國典保祐皇家者罹屠戮之誅効勤社稷者致殱
夷之禍搢紳之徒孰不忼慨遂矯違詔㫖遣到彦之蕭
欣之輕舟見襲即日監利左尉露檄衆軍巳至揚子雖
以不武忝荷蕃任國家艱難悲憤兼集若使小人得志
君子道消凡百有殄瘁之哀蒼生深横流之懼輒糾勒
義徒繕治舟甲舳艫亘川駟介蔽野武夫鷙鳥人百其
誠今遣南蠻司馬寧逺将軍庾登之統㕘軍事建武将
軍建平太守安泰宣威将軍昭𢎞宗㕘軍事宣威将軍
王紹之等精銳一萬前鋒致討南蠻㕘軍振武将軍魏
像統㕘軍事宣威将軍陳珍虎旅二千㕘軍事建威将
軍新興太守賀愔甲卒三千相係取道南蠻㕘軍振威
将軍郭卓鐵騎二千水步齊舉大軍三萬駱驛電邁行
冠軍将軍竟陵内史河東太守謝遯建威将軍南平太
守謝世猷驍勇一萬留守江陵分命㕘軍長寧太守竇
應期步騎五千直出義陽司馬建威将軍行南義陽太
守周超之統軍司馬振武将軍胡崇之精悍一萬北出
髙陽長兼行㕘軍寧逺将軍朱澹之步騎五千西出鴈
塞同討劉粹並趨襄陽竒兵尚速指景齊奮諸賢並同
國恩情兼義烈今誠志士忘身之日義夫著績之秋見
機而動望風而不待朂
　　　又上表
臣聞凶邪敗國先代成患讒豎亂朝異世齊禍故趙髙
矯逼秦氏用傾董卓階亂漢祚伊覆雖哲王宰世大明
照臨未能使其漸弗興兹害不作姦臣王𢎞等竊弄威
權興造禍亂遂與弟華内外影響同惡相成忌害忠賢
希圖非望故司徒臣羡之左光禄大夫臣亮横被酷害
并及臣門雖未知征北将軍臣道濟存亡不容獨免遂
遣蕭欣到彦之等輕舟見襲姦偽之甚一至於斯羡之
及亮或宿徳元臣姻婭皇極或任摠文武位班三事道
濟職惟上将扞城是司皆受遇先朝棟梁一代臣昔因
時幸過䝉先眷内聞政事外經戎旅與羡之亮等同被
齒盼既經啓王基協濟大業爰自權輿暨于揖讓誠積
雖㣲仍見紀録並䝉丹書之誓各受山河之賞欲使與
宋升降傳之無窮及聖體不預穆卜無吉召臣等四人
同升御床顧命領遺委以家國仰奉成㫖俯竭股肱忠
貞不效期之以死但營陽悖徳自絶于天社稷之危憂
在託付不有所廢将焉以興乃逺稽殷漢用升聖徳陛
下順流乘傳不聽張武之疑入邸龍飛非俟宋昌之議
斯乃主臣相信天人合契九五當陽化形四海羡之及
亮内□皇猷臣與道濟分翰於外普天之下孰曰不宜
遂䝉寵授來鎮此方分留弟姪以侍臺省到任以來首
尾三載雖形在逺外心係本朝事無大小動皆咨啓八
州之政罔一専輒尊上之心足貫幽顯陛下逺述先㫖
申以婚姻大息世休復䝉引召是以去年送女遣兒闔
門俱下血誠如此未知所愧而凶狡無端妄生釁禍羡
之内誅臣受外伐顧省諸懐不識何罪天聽遐邈陳訴
靡由𢎞等既䝉寵任得侍左右自謂勢擅狐䑕理隔熏
掘又以陛下富於春秋始覽政事欲馮陵恩幸闚望國
權親從磐跱規自封殖不除臣等罔得專權所以交結
讒慝成是亂階又惟𢎞等所構當以營陽為言廬陵為
辠又以臣等位髙功同内外膠固陛下信其厚貌忘厥
左道三至下機能不暫惑伏自尋省廢昏立明事非為
巳廬陵之事不由謗人内積蕭墻之釁外行叔段之罰
既志之有主臣何傾焉然廬陵為性輕險悌順不足武
皇臨崩亦有口詔比雖發自營陽實非國禍至於羡之
亮等周旋同體心腹内外政欲戮力皇家盡忠報主若
令臣等頗欲執權不専為國初廢營陽陛下在逺武皇
之子尚有童幼擁以號令誰敢非之而泝流三千虚館
三月奉迎鑾駕以遵下武血心若斯易為可鑒且臣等
奉事先朝十有七年竝居顯要世稱恭謹不圖一旦致
兹釁罰夫周公大賢尚有流言之謗伯竒至孝不免譛
愬之禍慈父非無情於仁子明君豈有志於貞臣姦遘
所移勢回山岳况乃精誠㣲淺而望求信者哉詩不云
乎讒人罔極交亂四國愷悌君子無信讒言陛下躬覽
篇籍研覈是非釁兆之萌宜應深察臣竊懼王室小有
皇甫之患大有閻樂之禍夙夜殷憂若無首領夫周道
寖㣲桓文稱伐君側亂國趙鞅入誅况今凶禍㴞天辰
極危逼台甫孥戮岳牧傾䧟臣才非絳侯安漢是職人
愧博陸厠奉遺㫖國難既深家痛亦切輒簡徒繕甲軍
次巴陵蕭欣窘懾望風奔迸臣誠短劣在國忘身仰憑
社稷之靈俯厲義勇之氣将長驅電掃直入石頭梟剪
元凶誅夷首惡弔二公之寃魂寫私門之祻痛然後分
歸司冦甘赴鼎鑊雖死之日猶生之年伏惟陛下徳合
乾元道侔𤣥極鑒凶禍之無端察貞亮之有本回日月
之照發霜電之威梟四凶于廟庭懸三鑒于絳闕申二
台之匪辜明兩蕃之無罪上謝祖宗下告百姓遣一乗
之使賜咫尺之書臣便勒衆旋旗還保所任須次近路
尋復表聞
　　張約之
　　　諫廢廬陵王義貞疏(徐羡之等之廢義真也前/吉陽令張約之上疏諫以)
　　　　(約之為梁州府/㕘軍尋見殺)
臣聞仁義之在天下若中原之有菽理感之被萬物故
不繫於貴賤是以考叔反悔誓於及泉壺闗復寃魂於
湖邑當斯之時豈無尊卿賢輔或以事迫心違或以道
壅謀屈何嘗不願聞善於輿𨽻藥石阿氏哉臣雖草芥
備充黔首少不量力頗髙殉義之風謂蹈善於朝聞愈
徒生於白首用敢干禁忘戮披敘丹愚伏惟髙祖武皇
帝誕兹神武撫運龍興仰清天步則齊徳有虞俯廓九
州則侔功大夏故䖍順天人享有萬國雖靈祚修長聖
躬弗永陛下繼明紹統遐邇一心藩王哲茂四維寧謐
傾耳康哉之詠企踵升平之風竊念廬陵王少䝉先皇
優慈之遇長受陛下睦愛之恩故在心必言所懐必亮
容犯臣子之道致招驕恣之愆至於天姿夙成實有卓
然之美宜在容養録善奄瑕訓盡義方進退以漸今猥
加剥辱幽徙逺郡上傷陛下棠棣之篤下令逺近恇然
失圖士庶杜口人為身計臣伏思大宋之興雖恊應符
緯而開基造次根條未繁宜廣樹藩戚敦睦以道使兄
弟之美比煇魯衛龜䇿告同胙均七百豈不善哉陛下
富于春秋慮未重複忽安危之逺筭肆不忍于一朝特
願留神九思重加詢采上考前代興亡之由中存武皇
締構之業下顧蒼生顒顒之望時開曲宥反王都邑選
保傅於舊老求四友於髦俊引誘情性道逹聰明凡人
在苦皆能自厲况王質朗心聰易加訓範且中賢之人
未能無過過貴自改罪願自新以武皇之愛子陛下之
懿弟豈可以其一眚長致淪棄哉謹昧死詣闕伏地以
聞惟願丹誠一經天聴退就斧鑊無愧地下矣
　
　
　
　
　
　宋文紀巻八
欽定四庫全書
　宋文紀卷九　　　　　　明　梅鼎祚　編
　　鄭鮮之(字道子滎陽開封人晉末仕御史/中丞侍中入宋厯尚書右僕射)
　　　滕羨仕宦議(鮮之初爲桓偉輔國主簿先是兗/州刺史滕恬爲丁零翟遼所沒屍)
　　　　(喪不反恬子羨仕宦不廢議者嫌之/桓𤣥在荆州使羣僚博議鮮之議)
名教大極忠孝而已至於變通抑引每事輒殊本而尋
之皆是求心而遺跡跡之所乗遭遇或異故聖人或就
跡以助敎或因跡以成罪屈申與奪難可等齊舉其阡
陌皆可略言矣天可逃乎而伊尹廢君君可脅乎而鬻
拳見善忠可愚乎而箕子同仁自此以還殊實而齊聲
異譽而等美者不可勝言而欲令百代之下聖典所闕
正斯事於一朝豈可易哉然立言明理以古證今當使
理厭人情如滕羨情事者或終身隠處不關人事或昇
朝理務無譏前哲通滕者則以無譏爲證塞滕者則以
隠處爲美折其兩中則異同之情可見矣然無譏前哲
者厭情之謂也若王陵之母見烹於楚陵不退身窮居
終爲社稷之臣非爲榮也鮑勛蹇諤魏朝亡身爲效觀
其志非貪爵也凡此二賢非滕之喻夫聖人立教猶云
有禮無時君子不行有禮無時政以事有變通不可守
一故耳若滕以此二賢爲證則恐人人自賢矣若不可
人人自賢何可獨許其證譏者兼在於人不但獨證其
事漢魏以來記闕其典尋而得者無㡬人至乎大晉中
朝及中興之後楊臻則七年不除䘮三十餘年不關人
事温公則見逼於王命庾左丞則終身不著祫髙世逺
則爲王右軍何驃騎所勸割無有如滕之易者也若以
縗麻非爲哀之主無所復言矣文皇帝以東關之役尸
骸不反者制其子弟不廢婚宦明此孝子已不自同於
人倫有識已審其可否矣若其不爾居宗輔物者但當
即聖人之教何所復明制於其間哉及至永嘉大亂之
後王敦復申東關之制於中興原此是為國之大計非
謂訓範人倫盡於此也何以言之父讎明不同戴天日
而爲國不可許復讎此自以法奪情即是東關永嘉之
喻也何妨綜理王務者布衣以處之明教者自謂世非
横流凡士君子之徒無不可仕之理而雜以情譏謂宜
在貶裁耳若多引前事以為通證則孝子可顧法而不
復讎矣文皇帝無所立制於東關王敦無所明之於中
興每至斯㑹輒發之於宰物是心可不喻乎且夫求理
當先以逺大若滄海横流家國同其淪溺若不仕也則
人有餘力人有餘力則國可至乎亡家可至乎滅當斯
時也匹婦猶亡其身况大丈夫哉旣其不然天下之才
將無所理滕但當盡陟岵之哀擬不仕者之心何爲證
喻前人以自通乎且名為大才之所假而小才之所榮
榮與假乗常已有慙徳無欣工進何有情事乎若其不
然則工進無欣何足貴於千載之上耶茍許小才榮其
位則滕不當顧常疑以自居乎所謂栁下惠則可我則
不可也且有生之所宗者聖人聖人之爲教者禮法即
心而言則聖人之法不可改也而秦以郡縣治天下莫
之能變漢文除肉刑莫之能復彼聖人之爲法猶見改
於後王况滕賴前人而當必通乎若人皆仕未知斯事
可俟後聖與不况仕與不仕各有其人而不仕之所引
每感三年之下見議者宏通情紀每傍中庸又云若許
譏滕則恐亡身致命之仕以此而不盡何斯言之過與
夫忠烈之情初無計而後動若計而後動則懼法不盡
命若有不盡則國有常法故古人軍敗於外而家誅於
内茍忠發自内或懼法於外復有踟蹰顧望之地耶若
有功不賞有罪不誅可致斯喻耳無有名教翼其子弟
而子弟不致力於所天不致力於所天則王經忠不能
救主孝不顧其親是家國之罪人耳何所而稱乎夫恩
宥十世非不隆也功髙賞厚非不報也若國憲無負於
滕恬則羨之通塞自是名教之所及豈是勸沮之本乎
議者又以唐虞邈矣孰知所歸尋言求意將所負者多
乎後漢亂而不亡前史猶謂數公之力魏國將建荀令
君正色異議董昭不得枕蘇則之䣛賈充受辱於庾純
以此而推天下之正義終自傳而不沒何爲發斯歎哉
若以時非上皇便不足復言多者則夷齊於奭望子房
於四人亦無所復措其言矣至於陳平默順避禍以權
濟屈皆是衞生免害非爲榮也滕今生無所衞鞭塞已
冥義安在乎昔陳夀在喪使婢丸藥見責鄉閭阮咸居
哀騎驢偷婢身處王朝豈可以阮獲通於前世便無疑
於後乎且賢聖抑引皆是究其始終定其才行故雖事
有驚俗而理必獲申郗詵葬母後園而身登宦所以免
責以其孝也日磾殺兒無譏以其忠也今豈可以二事
是忠孝之所爲便可許殺兒葬母後園乎不可明矣旣
其不可便當究定滕之才行無所多辯也滕非下官鄉
親又不周旋才能非所能悉若以滕謀能决敵才能周
用此自追蹤古人非議所及若是士流故謂宜如子夏
受曾參之詞可謂善矣而子夏無不孝之稱也意之所
懷都盡於此自非名理何縁多其往復如其折中裁之
居宗
　　　長吏父母去官議(晉義熈時長吏以父母疾去/官禁錮三年山隂令沈叔任)
　　　　(父疾去職鮮/之上議從之)
夫事有相權故制有與奪此有所屈而彼有所申未有
理無所明事無所獲而爲永制者也當以去官之人或
容詭託之事詭託之事誠或有之豈可虧天下之大教
以末傷本者乎且設法葢以衆包寡而不以寡違衆况
防杜去官而塞孝愛之實且人情趨於榮利辭官本非
所防所以爲其制者莅官不乆則奔競互生故杜其欲
速之情以申考績之實省父母之疾而加以罪名悖義
疾理莫此爲大謂宜從舊於義爲允
　　　舉陳郡謝絢自代牋(絢朗之孫爲髙祖/鎮軍長史蚤卒)
　　　　(鮮之晉安帝時為桓偉輔國主簿偉進號安/西鮮之轉補功曹舉絢自代入為員外散騎)
　　　　(侍郎/)
葢聞知賢弗推臧文所以竊位宣子能讓晉國以之獲
寧鮮之猥承人乏謬䝉過眷旣恩以義隆遂再叨非服
知進之難屢以上請然自退之志未獲暫申夙夜懷氷
敢忘其懼伏見行參軍謝絢清悟審正理懷通美居以
端右雖未足舒其采章升庸以漸差可以位擬人請乞
愚短甘充下列授爲賢牧實副羣望(宋/書)
　　　上武帝啓
伏承明旦見南蠻是四廢日來月朔好不審可從否
　　　武帝答
勞足下勤至吾初不擇日(殷芸/小說)
　　　諫武帝北討表(髙祖宋國初建鮮之轉奉常佛/佛冦䧟關中義熈十二年復欲)
　　　　(北討鮮/之表諫)
伏思聖略深遠臣之愚管無所措其意然臣愚見竊有
所懷敵凶狡情狀可見自關中再敗皆是帥師違律非
是内有事故致外有敗傷敵聞殿下親御六軍必謂見
伐當重兵潼關其勢然也若陵威長驅臣實見其未易
若輿駕頓洛則不足上勞聖躬如此則進退之機宜在
孰慮賊不敢乘勝過陜遠懾大威故也今盡用兵之筭
事從屈申遣師撲討而南夏清晏賊方懼將來永不敢
動若輿駕造洛而反凶醜更生揣量之心必啓邉戎之
患此既必然江南顒顒傾注輿駕忽聞遠伐不測師之
深淺必以殿下大申威靈未還人情恐懼事又可推往
年西征劉鍾危殆前年劫盗破廣州人士都盡三吴心
腹之内諸縣屢敗皆由勞役所致又聞處處大水加遠
師民敝敗散自然之理殿下在彭城劫盜破諸縣事非
偶爾皆是無賴凶慝凡順而撫之則百姓思安違其所
願必爲亂矣古人所以救其煩穢正在于斯漢髙身困
平城吕后受匃奴之辱魏武軍敗赤壁宣武喪師枋頭
神武之功一無所損况偏師失律無虧於廟堂之上者
耶即之事實非敗之謂惟齡石等可念耳若行也或速
其禍反覆思維愚謂不煩殿下親征小劫西羌或爲河
洛之患今正宜通好魏人則河南安河南安則濟泗静
伏願聖鑑察臣愚懷
　　　請立學表
至於洙泗之教洋洋盈耳所以柔漸性情日用成器國
廢胄子之教家弛勸學之訓宜振起頽業以廻視聽接
光太陽燭之幽夜令欣流者濟津懷寳者剖和
　　　祭牙文
絜牲先事薦兹敬祭崇牙旣建義鋒増厲人鬼一揆三
才同契惟兹靈鑒庶必有察逆順幽辯忠孝顯節使凶
醜時殱主寧臣悅振旅上京凱歸西蕃神器増暉四境
永安
　　蔡廓(字子度濟陽考城人晉司徒謨曽孫晉/末仕相國從事中郎入宋厯祠部尚書)
　　　復肉刑議(廓起家著作佐郎時桓𤣥/輔政議復肉刑廓上議)
夫建封立法宏治稽化必隨時置制徳刑兼施貞一以
閑其邪教禁以檢其漫灑湛露以膏潤厲嚴霜以肅威
晞風者陶和而安恬畏戾者聞憲而警慮雖復質文迭
用而斯道莫革肉刑之設肇自哲王葢由曩世風淳民
多惇謹圗像旣陳則機心冥戢刑人在塗則不逞改操
故能勝殘去殺化隆無爲季末澆僞法網彌密利巧之
懷日滋恥畏之情轉寡終身劇役不足止其姦况乎黥
劓豈能反其善徒有酸慘之聲而無濟治之益至於棄
市之條實非不赦之罪事非主殺考律同歸輕重均科
減降路塞鍾陳以之抗言元皇所爲留愍今英輔翼讃
道邈伊周雖閉否之運甫開而遐遺之難未巳誠宜明
慎用刑愛民宏育申哀矜以革濫移大辟于支體全性
命之至重恢繁息於將來使將斷之骨荷更榮於三陽
干時之華監商飇而知懼威惠俱宣感畏偕設全生拯
暴於是乎在(宋書化建封晉書作建邦宏治稽化作宏/政穆  漫作慢膏潤作流潤冥輯作直輯)
(主殺作/手殺)
　　　鞠獄子孫下辭議(宋臺建廓爲侍/中建議從之)
鞠獄不宜令子孫下辭明言父祖之罪虧教傷情莫此
爲大自今家人與囚相見無乞鞠之訴使民以明伏罪
不須責家人下辭(宋書/)
　　　與親故書
　　　　(廓少子興宗字興宗幼爲廓所重謂有/已風與親故書歴中書監左光禄大夫)
小兒四嵗神氣似可不入非類室不與小人游故以興
宗爲之名以興宗爲之字(南史/)
　　　答妻郄氏書
　　　　(廓兄軌爲給事中奉軌如父公禄賞賜一皆/入軌有所資須悉從典者請焉從髙祖在彭)
　　　　(城妻郄氏書求/夏服廓答書)
知須夏服計給事自應相供無容别寄(宋書/)
　　　彈謝察奏(蔡廓/弹事)
兼司徒員外散騎常侍謝察應着絳袴而察披袴不以
貫足有虧常體
　　荀伯子(潁川穎隂人晉驃騎將軍羨孫仕晉尚書/祠部郎入宋厯御史中丞東陽太守有文)
　　　(集行/於世)
　　　上安帝論先朝封爵表(伯子遷尚書祠部郎義/熈九年上表詔付門下)
　　　　(而衞瓘孫璵陳准孫茂先各上表自陳並不/施行  羊祜兄𤣥孫太元中封鉅平侯以桓)
　　　　(𤣥黨/國除)
臣聞咎繇亡後臧文以爲深歎伯氏奪邑管仲所以稱
仁功髙可百世不泯濫賞無崇朝宜許故太傅鉅平侯
祜明徳通賢宗臣莫二勲參佐命功成平吴而後嗣闕
然烝嘗莫寄漢以蕭何元功故絶世輒紹愚謂鉅平之
封宜同鄼國故太尉廣陵公陳准黨翼孫秀禍加淮南
竊發大國因罪爲利值西朝政刑失裁中興復因而不
奪今王道惟新豈可不大判臧否謂廣陵之國宜在削
除故太保衞瓘本爵菑陽縣公既被横禍及進第秩始
進蘭陵又轉江夏中朝公輔多非理終瓘功徳不殊亦
無縁獨受偏賞宜復本封以正國章(後晉書作嗣宗臣/莫二作國之宗工)
(紹作繼孫秀作賊倫禍作害第秩作茅土公輔作名臣/末作謂宜罷其郡封復邑菑陽則與奪有倫善惡分矣)
(盛功成南史作功/  後嗣作享嗣)
　　　前散騎常侍江夏公衞璵自陳表
臣乃祖故太保瓘於魏咸熈之中太祖文皇帝爲元輔
之日封蕭陽侯大晉受禪進爵爲公厯位太保摠錄朝
政于時賈庶人及諸王用事忌瓘忠節故楚王瑋矯詔
致禍前朝以瓘秉心忠正加以伐蜀之勲故追封蘭陵
郡公永嘉之中東海王越食蘭陵換封江夏戸邑如舊
臣髙祖散騎侍郎璪之嫡孫纂承封爵中宗元皇帝以
曾祖故右衞將軍崇承襲逮於臣身伏聞祠部郎荀伯
子表欲貶降復封蕭陽夫趙氏之忠寵延累葉漢祖開
封誓以河山伏願陛下錄既往之勲垂罔極之施乞出
臣表付外叅詳
　　　潁川陳茂先自陳表
祠部郎荀伯子表臣七世祖太尉淮禍加淮南不應濫
賞尋先臣以剪除賈謐封海陵公事在淮南遇禍之前
後廣陵雖在擾攘之際臣祖乃始䝉殊遇歴位元凱後
被逺外乃作平州而猶不至除國良以先勲深重百世
不泯故也聖明御世英輔係興曾無疑議以為濫賞臣
以微弱未齒人倫加始勉視息封爵兼嗣伏願陛下遠
錄舊勲特垂矜察
　　　論陳留零陵王位次表(伯子元嘉初遷散騎常/侍本邑大中正上表從)
　　　　(之/)
伏見百官位次陳留王在零陵王上臣愚竊以為疑昔
武王剋殷封神農之後於焦黄帝之後於祝帝堯之後
於薊帝舜之後於陳夏後於杞殷後於宋杞陳並爲列
國而薊祝焦無聞焉斯則褒崇所承優於逺代之顯驗
也是以春秋次序諸侯宋居杞陳之上考之近世事亦
有徵晉太始九年詔賜山隂公劉康子弟一人爵關内
侯衞公姬署宋侯孔紹子一人駙馬都尉又太始三年
太常上博士劉憙等議稱衞公署於大晉在三恪之數
應降稱侯臣以零陵王位宜在陳留之上(並宋書子南/史孔紹  弟)
(一/人)
　　　論何尚之奏(太平御覽引元嘉起居/注伯子爲御史中丞奏)
左衞將軍何尚之公事每帶罩笠有虧體制建野笠於
公門棄華繖而不御
　　裴松之(字世期河東聞喜人仕晉尚書祠部郎入/宋厯南琅邪太守國子博士進大中大夫)
　　　上禁立私碑表(松之晉義熈中爲尚書祠部郎/以世立私碑有乖事實上表陳)
　　　　(之由是/竝斷)
碑銘之作以明示後昆自非殊功異徳無以允應兹典
大者道動光遠世所宗推其次節行髙妙遺烈可紀若
乃亮采登庸績用顯著敷化所莅恵訓融遠述詠所寄
有賴鐫勒非斯族也則㡬乎僣黷矣俗敝偽興華煩已
乆是以孔悝之銘行是人非蔡邕制文每有愧色而自
時厥後其流彌多預有臣吏必爲建立勒銘寡取信之
實刋石成虚偽之常真假相䝉殆使合美者不貴但論
其功費又不可稱不加禁裁其敝無已以爲諸欲立碑
者宜悉令言上爲朝議所許然後聽之庶可以防遏無
徵顯彰茂實使百世之下知其不虚則義信於仰止道
孚於來葉
　　　使巡湘州上奏(元嘉三年遣使巡行天下松之/以國子博士使湘州還奏云)
臣聞天道以下濟光明君徳以廣運為極古先哲后因
心溥被是以文思在躬則時雍自洽禮行江漢而化美
斯遠故能垂大哉之休詠廓造周之盛則伏惟陛下神
叡𤣥通道契曠代冕旒華堂垂心八表咨敬敷之未純
慮明揚之靡暢清問下民哀此鰥寡渙焉大號周爰四
逹遠猷形於雅誥恵訓播乎遐陬是故率土仰詠重譯
咸說莫不謳吟踊躍式銘皇風或有扶老携幼稱歡路
左誠由亭毒既流故忘其自至千載一時於是乎在臣
謬䝉銓任忝厠顯列猥以短乏思純八表無以宣暢聖
㫖肅明風化黜陟無序􁄭揚寡聞慙懼屏營不知所措
奉二十四條謹隨事爲牒伏見癸夘詔書禮俗得失一
依周典每各爲書還具條奏謹依事爲書以繫之後
　　　上三國志注表(松之爲中書侍郎文帝使注陳/壽三國志鳩集傳記増廣異聞)
　　　　(表上之上善之/曰此爲不朽矣)
臣松之言臣聞智周則萬理自賔鑒遠則物無遺照雖
盡性窮微深不可識至於緒餘所寄則必接乎粗迹是
以體備之量猶曰好察邇言畜徳之厚在於多識徃行
伏惟陛下道該淵極神超妙物暉光日新郁哉彌盛雖
一貫墳典怡心𤣥頥猶復降懷近代博觀興廢將以總
括前蹤貽誨來世前被詔使采三國異同以注陳壽國
志壽書銓叙可觀事多審正誠游覽之苑囿近世之嘉
史然失在於略時有所脫漏臣奉詔尋詳務在周悉上
捜舊聞傍摭遺逸按三國雖歴年不逺而事關漢晉首
尾所渉出入百載注記分錯每多舛互其壽所不載事
宜存録者則罔不畢取以補其闕或同說一事而辭有
乖雜或出事本異疑不能判並皆抄内以備異聞若乃
紕繆顯然言不附理則隨違矯正以懲其妄其時事當
否及壽之小失頗以愚意有所論辯自就撰集以垂朞
月寫校始訖謹封上呈竊惟繢事以衆色成文蜜蜂以
兼采爲味故能使絢素有章甘踰本質臣寔頑乏顧慙
二物雖自罄厲分絶藻繢既謝淮南食時之敏又微狂
簡斐然之作淹留無成祗穢翰墨不足以上酬聖㫖少
塞愆責愧懼之深若墜淵谷謹拜表以聞隨用流汗臣
松之誠惶誠恐頓首頓首死罪謹言
元嘉六年七月二十四日中書侍郎西鄉侯臣裴松之
上
　　　府公禮敬議(庾炳之出補錢唐令轉彭城王義/康驃騎主簿未就徙爲揚丞既未)
　　　　(到府疑於府公禮敬下禮官博/議中書侍郎裴松之議從之)
案春秋桓八年祭公從王后于紀公羊傳曰女在國稱
女此其稱王后何王者無外其辭成矣推此而言則炳
之爲吏之道定於受命之日矣其辭已成在無外名器
旣正則禮亦從之且今宰牧之官拜不之職未接之民
必有其敬者以既受王命則成君民之義故也吏之被
敕猶除者受拜民不以未見闕其被禮吏安可以未到
廢其節乎愚懷所見宜執吏禮
　　　答何承天書
　　　　(江氏問甲兒先亡甲後亡嫡孫傳重未及中/祥嫡孫又亡有次孫今當應服三年不何承)
　　　　(天答曰甲既有孫不得無服三年者謂次孫/宜持重也但次孫先以制齋縗今得便易服)
　　　　(當須中祥乃服練居堊室耳昔有問范宣云/人有二兒大兒無子小兒有子疑於傳重宣)
　　　　(答小兒之子應服三年亦粗可依松之答承/天書承天復與司馬操書論其事操答之)
禮嫡不傳重傳重非嫡皆不加服明嫡不可二也范宣
所云次孫本無三年之道若應爲服後次孫宜為喪主
終見三年而不得服三年之服也
　　司馬操
　　　答何承天(操太/常丞)
有孫見存而以疎親爲後則不通既不得立疎豈可遂
無持重者此孫豈不得服三年耶嫡不傳重傳重非嫡
自施於親服卑無關孫爲祖也
　　　庾蔚之議
嫡孫亡無爲後者今祖有衆孫不可傳重無主次子之
子居然爲持重范宣議是也嫡孫已服祖三年未竟而
亡此重議已立正是不得卒其服耳猶父爲嫡居䘮而
亡孫不傳重也次孫攝祭如徐邈所答何承天司馬操
並云接服三年未見其據
　　裴駰(松之子南中郎/外兵曹叅軍)
　　　史記集解序
班固有言曰司馬遷據左氏國語采世本戰國策述楚
漢春秋接其後事訖於天漢其言秦漢詳矣至於采經
摭傳分散數家之事甚多疏略或有抵牾亦其所涉獵
者廣博貫穿經傳馳騁古今上下數千載間斯已勤矣
又其是非頗謬於聖人論大道則先黄老而後六經序
游俠則退處士而進奸雄述貨殖則崇勢利而羞賤貧
此其所蔽也然自劉向揚雄博極羣書皆稱遷有良史
之才服其善序事理辯而不華質而不俚其文直其事
核不虚美不隠惡故謂之實録駰以為固之所言世稱
其當雖時有紕繆實勒成一家摠其大較信命世之宏
才也考較此書文句不同有多有少莫辯其實而世之
惑者定彼從此是非相留眞僞舛雜故中散大夫東莞
徐廣研核衆本爲作音義具列異同兼述訓觧粗有所
發明而殊恨省略聊以愚管増演徐氏采經傳百家并
先儒之說豫是有益悉皆抄入刪其游辭取其要實或
義在可疑則數家兼列漢書音義稱臣瓉者莫知氏姓
今直云瓉曰又都無姓名者但云漢書音義時見微意
有所禆補譬彗星之繼朝陽飛塵之集華嶽以徐爲本
號曰集解未詳則闕弗敢臆說人心不同聞見異辭班
氏所謂疏略抵牾者依違不悉辯也愧非胥臣之多聞
子産之博物妄言末學蕪穢舊史豈足以關諸蓄徳庶
賢無所用心而已
　　裴昭明(駰子歴祠部通直郎/入齊終廣陵太守)
　　　太子婚納徵議(泰始中有司奏太子婚納徴用/玉璧虎皮未詳何據昭明爲太)
　　　　(學博士議從之叅議/加珪璋豹熊皮各二)
禮納徴用皮爲庭實鹿皮也晉太子納妃注以虎皮二
太元中公主納徴虎豹皮各一豈其謂婚禮不詳王公
之差故取虎豹文蔚以尊其事虎豹雖文而徴禮所不
言熊羆雖古而婚禮所不及珪璋雖美或爲用各異今
宜凖的經告凡諸僻謬一皆詳正(南齊/書)
　　何承天(東海郯人晉末爲西中郎叅軍入宋/厯御史中丞該覽書史猶精禮厯)
　　　陳滿誤射直帥議(承天義熈中爲劉毅撫軍行/叅軍毅出行鄢陵縣史陳滿)
　　　　(射鳥箭誤中直帥雖不/傷人處法棄市承天議)
獄貴情斷疑則從輕昔驚漢文帝乘輿馬者張釋之劾
以犯蹕罪止罰金何者明其無心於驚馬也故不以乘
輿之重加以異制今滿意在射鳥非有心於中人按律
過誤傷人三歲刑况不傷乎微罰可也
　　　尹嘉大辟事議(承天宋永初末爲謝晦南蠻長/史時有尹嘉者家貧母熊自以)
　　　　(身貼錢爲嘉/償責承天議)
被府宣令普議尹嘉大辟事稱法吏葛滕籖母告子不
孝欲殺者許之法云謂違犯教令敬恭有虧父母欲殺
皆許之其所告惟取信於所求而許之謹尋事原心嘉
母辭自求質錢爲子還責嘉雖虧犯教義而熊無請殺
之辭熊求所以生之而今殺之非隨所求之謂始以不
孝爲劾終於和賣結刑倚旁兩端母子俱罪滕籖法文
爲非其條嘉所存者大理在難申但明教爰發矜其愚
蔽夫明徳慎罰文王所以恤下議獄緩死中孚所以垂
化言情則母爲子隠語敬則禮所不及今捨乞宥之評
依請殺之條責敬恭之節於饑寒之𨽻誠非罰疑從輕
寧失有罪之謂也愚以謂降嘉之死以普春澤之恩赦
熊之愆以明子隠之宜則蒲亭雖陋可比徳於盛明豚
魚微物不獨遺於今化
　　　薄代公等補兵議(承天爲尚書殿中郎兼左丞/餘杭民薄道舉爲刼制同籍)
　　　　(朞親補兵道舉從弟代公道生等並爲大功/親非在補例法以母存爲朞親則子宜隨母)
　　　　(補兵承/天議)
尋劫制同籍朞親補兵大功不在例婦人三從既嫁從
夫夫死從子今道舉爲劫若其叔尚存制應補讁妻子
營居固其宜也但爲劫之時叔父已沒代公道生並是
從弟大功之親不合補讁今若以叔母爲朞親令代公
隨母補兵既違大功不讁之制又失婦人三從之道由
於主者守朞親之文不辨男女之異遠嫌畏負以生疑
懼非聖朝恤刑之㫖謂代公等母子並宜見原
　　　孔邈奏御議(故司徒掾孔邈奏事未御邈以喪/殯議者謂不宜仍用邈名更以見)
　　　　(官奏之/承天議)
既沒之名不合奏者非有它義正嫌於近不祥耳奏事
一郤動經歲時盛明之世事從簡易曲嫌細忌皆應蕩
除
　　　丁况等乆喪不葬議(承天轉太子率更令時丹/陽丁况等乆喪不葬承天)
　　　　(議/)
禮所云還葬當謂荒儉一時故許其稱財而不求備丁
况三家數十年中葬輒無棺櫬實由淺情薄恩同於禽
獸者耳竊以爲丁寳等同伍積年未嘗勸之以義繩之
以法十六年冬既無新科又未申明舊制有何嚴切歘
然相糾或由鄰曲分爭以興此言如聞在東諸處比例
既多江西淮北尤爲不少若但讁此三人殆無整肅開
其一端則互相恐動里伍縣司競爲姦利財賂既逞獄
訟必繁懼虧聖明烹鮮之美臣愚謂况等三家且可勿
問因此附定制㫖若民人葬不如法同伍當即糾言三
年除服之後不得追相告列於事爲宜(列南史/作引)
　　　上文帝安邉論表(時魏人侵邉太祖訪羣臣威/戎御逺之畧承天爲御史中)
　　　　(丞表上/安邉論)
伏見北藩上事敵犯青兖天慈降鑑矜此黎元博逮羣
策經綸戎政臣以愚陋預聞訪及竊尋獫狁告難爰自
上古有周之盛南仲出車漢氏方隆衞霍宣力雖飲馬
瀚海揚旍祈連事難役繁天下騷動委興負海貲及舟
車凶狡倔強未肯受弱得失報復裁不相補宣帝末年
值其乖亂推亡固存始獲稽服自晉喪中原戎狄侵擾
百餘年間未暇以北敵爲念大宋啓祚兩曜靈武而懷
徳畏威用是欵納陛下臨御以來羈縻遵養十餘年中
貢譯不絶去歲三王出鎮思振遠圗獸心易駭遂生猜
懼背違信約深構携隙貪禍恣毒無因自反恐烽燧之
警必自此始臣素庸懦才不經武率其管窺謹撰安邉
論意及淺末懼無可採若得詢之朝列辨覈同異庶或
開引羣慮研盡衆謀短長畢陳當否可見其論曰
漢世言備匈奴之策不過二科武夫盡征伐之謀儒生
講和親之約課其所言互有遠志加塞漠之外敵人掣
肘必未能摧鋒引日規自開張當由徃年冀土之民附
化者衆二州臨境三王出藩經略既張宏圖將舉士女
延望華夷慕義故昧于小利且自矜侈外示餘力内堅
僞衆今若務存遵養許其自新雖未可羈致北闕猶足
鎮靜邉境然和親事重當盡廟筭誠非愚短所能究言
若追踪衞霍瀚海之志時事不等致功亦殊冦雖習戰
未乆又全據燕趙跨帶秦魏山河之險終古如一自非
大田淮泗内實青徐使民有贏儲野有積穀然後分命
方召總率虎旅精卒十萬使一舉盪夷則不足稍勤王
師以勞天下何以言之今遺黎習亂志在偷安非皆恥
爲左袵逺慕冠冕徒以殘害剥辱視息無寄故襁負歸
國先後相尋敵旣不能校勝循理攻城略地而輕兵掩
襲急在驅殘是其所以速怨召禍滅亡之日今若遣軍
追討報其侵暴大剪幽冀屠城破邑則聖朝愛育黎元
方濟之以道若但欲撫其歸附伐罪弔民則駿馬奔走
不肯來征徒興巨費無損於彼復竒兵深入殺敵破軍
茍陵患未盡則困獸思鬬報復之役將遂無已斯秦漢
之末策輪臺之所悔也安邉固守於計爲長臣以安邉
之計備在史策李牧言其端嚴尤申其要大略舉矣曹
孫之霸才均智敵江淮之間不居各數百里魏捨合肥
退保新城江陵移民南涘濡須之戍家停羨溪及夷陵
之屯民夷散雜晉宣王以爲宜從江南以北岸曹爽不
許果亡柤中此皆前代之殷鑒也何者斥堠之郊非畜
牧之地非耕桑之邑故堅壁清野以俟其來整甲繕兵
以乗其敝雖時有古今勢有強弱保民全境不出此塗
要而歸之有四一曰移逺就近二曰浚復城隍三曰纂
偶車牛四曰計丁課仗良守疆其田土驍帥振其風略
蒐獵宣其號令俎豆訓其廉恥縣爵以縻之設禁以威
之徭稅有程寛猛相濟比及十載民知義方然後簡將
授旗揚旌雲朔風捲河冀電掃嵩恒燕弧折郤代馬摧
足秦首斬其右臂呉蹄絶其左肩銘功於燕然之阿饗
徒於金微之曲冦雖亂亡有徴昧弱易取若天時人事
或未盡符抑銳俟機宜審其筭若邉戍未増星居布野
勤惰異教貧富殊資疆場之民多懷彼此敵在去就不
根本業難可驅率易在振蕩又狡冦之性食肉衣皮以
馳騁爲儀容以游獵爲南畆非有車輿之安宫室之衞
櫛風沭雨不以爲勞露宿草寢維其常性勝則競利敗
不羞走彼來忽驟而此已奔疲且今春踰濟既獲其利
乗勝忸􁈩未虞天誅比及秋末容更送死猋騎蟻聚輕
兵鳥集竝踐禾稼焚爇閭井雖邉將多畧未審何以禦
之若盛師連屯廢農必衆馳車奔馹起役必遲散金行
賞損費必大換土客戍怨曠必繁孰若因民所居並修
農戰無動衆之勞有扞衞之實其爲利害優劣相縣也
一曰移遠就近以實内地今青兗舊民冀州新附在界
首者二萬家此冦之資也今悉河内徙青州民移東萊
正昌北海諸郡太山以南南至下邳左沭右沂田良野
沃西阻蘭陵北阨大峴四塞之内其號險固民性重遷
闇於圗始無冦之時喜生咨怨今新被鈔掠餘懼未息
若曉示安危居以樂土宜其歌抃就路視遷如歸二曰
浚復城隍以増阻防舊秋冬收歛民人入保所以警備
暴客使防衞有素也古之城池處處皆有今雖穨毁猶
可修治粗計户數量其所容新徙之家悉著城内假其
經用爲之閭伍納稼築塲還在一處婦子守家長吏爲
師丁夫匹婦春夏佃牧冦至之時一城千室堪戰之士
不下二千其餘羸弱猶能登陴鼔譟十則圍之兵家舊
說戰士二千足抗敵人三萬矣三曰纂偶車牛以飾戎
械計千家之貲不下五百耦牛爲車五百兩參合鉤連
以衞其衆設使城不可固平行趨險賊所不能干既已
族居易可檢括號令先明民知夙戒有急徵發信宿可
聚四曰計丁課仗勿使有闕千家之邑戰士二千隨其
便能各自有仗素所服習銘刻由已還保輸之於庫出
行請以自衞弓幹利鐵民不辦得者官以漸充之數年
之内軍用粗備矣臣聞軍國異容施於封畿之内兵農
並修在于疆場之表攻守之宜皆因其習任其怯勇山
陵川陸之形寒暑温凉之氣各由本性易則害生是故
戍申作師遠屯清濟功費既重詹怨亦深以臣料之未
若即用彼衆之易也管子治齊寄令在民商君爲秦設
以耕戰終申威定覇行其志業非茍任強實由有數梁
用走卒其邦自㓕齊用技擊厥衆亦離漢魏以來兹制
漸絶蒐田非復先王之禮用兵徒逞耳目之欲有急之
日民不知戰至乃廣延賞募奉以厚秩發遽奔救天下
騷然方伯刺史拱手坐聽自無經略唯望朝廷遣軍此
皆忘戰之害不教之失也今移民實内浚治城隍族居
聚處課其騎射長吏簡試差品能不甲科上第漸就優
别明其勲才表言州郡如此則屯部有常不遷其業内
䕶老弱外通官塗朋曹素定同憂等樂情由習親萟因
事著晝戰見貌足相識夜戰聞聲足相救斯教戰之一
隅先哲之遺術論者必以古城荒毁難可修復今不謂
頓便加功整麗如舊但欲先定民營其閭術墉壑存者
因而即之其有毁缺權時柵斷足以禦彼輕兵防遏游
騎假以方將漸就只立車牛之賦課仗之宜攻守所資
軍國之要今因民所利導而率之耕農之器爲府庫之
寳田蠶之氓兼城之用千家總倍旅之兵萬户具全軍
之衆兵強而敵不戒國富而民不勞比於優復隊伍坐
食廩糧者不可同年而校矣今承平來乆邉令弛縱弓
簳利鐵既不都斷往歲棄甲垂二十年課其所住理應
消壞謂宜申明舊科嚴加禁塞諸商賈往來幢隊挾藏
者皆以軍法治之又界上嚴立關候杜廢閒蹊城保之
境諸所課仗並加雕鐫别造程式若有遺鏃亡刃及私
爲竊盗者皆可立騐於事爲長又鉅野湖澤廣大南通
洙泗北連青齊有舊縣城正在澤内宜立式修復舊堵
利其埭遏給輕艦百艘冦若入境引艦出戰左右隨宜
應接據其師津毁其航漕此以利制車運我所長亦微
徹敵之要也(宋書轉表陵通典作襄陽非畜牧之下有/多所  戰四字古今作通否牛作馬北海)
(諸郡以下有兗州冀州人移六字於庫作武庫任作銓/戍申作師下有怨起及𤓰今若以荆呉銳師十一字詹)
(怨作嗟苦聚處下有村里比次/四字騎射下有通其風俗四字)
　　　上白鳩頌表(元嘉十八年八月㑹稽山隂商世/寳獲白鳩眼足並赤揚州刺史始)
　　　　(興王濬以獻承天爲太/子率更令撰頌表上)
謹考尋先典稽之前志王徳所覃物以應顯是以𤣥扈
之鳳昭帝軒之鴻烈酆宫之雀徵姬文之徽祚伏惟陛
下重光嗣服永言祖武洽恵和於地絡燭皇明於天區
故能九服混心萬邦含愛員神降祥方祇薦裕休珍雜
沓景瑞畢臻去七月上旬時在昧旦黄暉洞照宇宙開
朗徽風協律甘液灑津雖朱晃瑰瑋于運衡榮光圗靈
于河紀蔑以尚兹臣不量卑懵竊慕擊轅有作相杵成
謳近又豫白鳩之觀目翫竒偉心懽盛烈謹獻頌一篇
野思古拙意及庸陋不足以發揮清英敷讃幽㫖瞻前
顧後亦各其志謹冐以聞其白鳩頌曰
三極協精五靈㑹性理感冥符道實元聖於赫有皇先天
配命朝景升躔八維同映休祥載臻榮光播慶宇宙照爛
日月光華陶山練澤是生柔嘉囘龍表粹離穗合柯翩翩
者鳩亦皎其暉理翮台嶺揚鮮帝畿(闕/)　匪徳莫歸暮從
儀鳯棲閤䕃闈烝哉明后昧旦乾乾惟徳之崇其峻如
山惟澤之贍其潤如淵禮樂四逹頌聲遐宣窮髮納貢
九譯導言伊昔唐萌愛逢慶祚余生既辰而年之暮提
心命耋式歌王度晨晞永風夕漱甘露思樂靈基不遐
有固
　　　上元嘉新厯表(太祖頗好厯數承天爲太子率/更令私撰新法元嘉二十年表)
　　　　(上詔付外詳太史令錢樂之兼丞嚴粲及員外/散騎侍郎皮延宗並有駁難承天乃改新法)
　　　　(依舊術不復每月定大小餘如延宗/所難太史所上有司奏用之詔可)
臣授性頑惰少所關觧自昔幼年頗好厯數躭情注意
迄於白首臣亡舅故祕書監徐廣素善其事有既往七
曜厯每記其得失自泰和至太元之末四十許年臣因
北歲考校至今又四十載故其疎宻差㑹皆可知也夫
圓極常動七曜運行離合去來雖有定數以新故相渉
自然有毫末之差連日累歲積微成著是以虞書著欽
若之典周易明治厯之訓言當順天以求合非爲合以
驗天也漢代雜候清臺以昏明中星課日所在雖不可
見月盈則蝕必當其衝以月推日則躔次可知焉捨易
而不爲役心於難事此臣所不解也堯典云日永星火
以正仲夏今季夏則火中又宵中星虚以殷仲秋今季
秋則虚中爾來二千七百餘年以中星檢之所差二十
七八度則堯冬令至日在須女十度左右也漢之太初
厯冬至在牽牛初後漢四分及魏景初法同在斗二十
一臣以月蝕檢之則景初今之冬至應在斗十七又史
官受詔以土圭測景考校二至差三日有餘從來積歲
及交州所上檢其增減亦相符驗然則今之二至非天
之二至也天之南日在斗十三四矣此則十九年七閏
數微多差復改法易章則用算滋繁宜當隨時遷革以
取其合案後漢志春分日長秋分日短差過半刻尋二
分在二至之間而有長短因識春分近夏至故長秋分
近冬至故短也楊偉不悟即用之上厯表云自古及今
凡諸厯數皆未能並已之妙何此不曉亦何以云是故
臣更建元嘉厯以六百八爲一紀半之爲度法七十五
爲室分以建寅之月爲歲首雨水爲氣初以諸法閏餘
一之歲爲章首冬至從上三日五時日之所在移舊四
度又月有遲疾合朔月蝕不在朔望亦非厯意也故元
嘉皆以盈縮定其小餘以正朔望之日伏惟陛下允迪
聖哲先天不違劬勞庶政寅亮鴻業究淵思於往籍探
妙㫖於未聞窮神知化罔不該覽是以愚臣欣遇盛明
効其管穴伏願以臣所上元嘉法下史官考其疎宻若
謬有可採庶或補正闕謬以備萬分
　　　文帝詔
何承天所陳殊有理據可付外詳之
　　　太史令錢樂之兼丞嚴粲奏
太子率更令領國子博士何承天表更改元嘉厯法以
月蝕檢今冬至日在斗十七以土圭測影知冬至已差
三日詔使付外檢署以元嘉十一年被敕使考月蝕土
圭測景檢署由來用偉景初法冬至之日日在斗二十
一度少檢十一年七月十六日望月蝕加時在卯到十
五日四更二唱丑初始蝕到四唱蝕既在營室十五度
末景初其日日在軫三度以月蝕所衝考之其日日應
在翼十五度半又到十三年十二月十六日望月蝕加
時在酉到亥初始食到一更三唱蝕既在鬼四度景初
其日日在女三以衝考之其日日應在牛六度半又到
十四年十二月十六日望月蝕加時在戍之半到二更
四唱亥末始蝕到三更一唱食既在井三十八度景初
其日日在斗二十五以衝考之其日日應在斗二十二
度半到十五年五月十五日望月蝕加時在戍其日月
始生而已蝕先已生四分之一格在斗十六度許景初
其日日在井二十四考取其衝其日日應在井二十又
到十七年九月十六日望月蝕加時在子之少到十五
日未二更一唱始蝕到三唱蝕十五分之十二格在昴
一度半景初其日在房二以衝考之則其日日在氐十
三度凡此五蝕半以月衝一百八十二度半考之各至
之日日並不在斗二十一度少並在斗十七度半間悉
如承天所上又去十一年起以土圭測景其年景初法
十一月七日冬至前後隂不見影到十二年十一月十
八日冬至其十五日影極長到十三年十一月二十九
日冬至其二十六日影極長到十四年十一月十一日
冬至其前後並隂不見到十五年十一月二十一日冬
至十八日影極長到十六年十一月二日冬至其十月
二十九日影極長到十七年十一月十三日冬至其十
日影極長到十八年十一月二十五日冬至二十一日
影極長到十九年十一月六日冬至其三日影極長到
二十年十一月十六日冬至其前後隂不見影尋校前
後以影極長爲冬至並差三日以月蝕檢日所在已差
四度土圭測影冬至又差三日今之冬至乃在斗十四
間又如承天所上又承天法每月朔望及弦皆定大小
餘於推交㑹時刻雖審皆用盈縮則月有頻三大頻二
小比舊法殊爲異舊日蝕不唯在朔亦有在晦及二日
公羊傳所謂或失之前或失之後愚謂此一條自宜仍
舊
　　　員外散騎侍郎皮延宗又難
承天若晦朔定大小餘紀首值盈則退一日便應以故
歲之晦爲新紀之首
　　　有司奏用何承天厯
治厯改憲經國盛典爰及漢魏屢有變革良由術無常
是取協當時方今皇猷載暉舊域光被誠應綜覈晷度
以播維新承天厯術合可施用
　　　奏上尚書(元嘉二十年/承天奏從之)
今既改用元嘉厯漏刻與先不同宜應改革按景初厯
春分日長秋分日短相承所用漏刻冬至後晝漏率長
於冬至前且長短増减進退無漸非唯先法不精亦各
傳冩謬誤今二至二分各據其正則至之前後無復差
異更增舊刻參以晷影刪定爲經損改用二十五箭請
臺勒漏郎將考騐施用
　　　議海鹽公主母服奏(元嘉二十三年承天白衣/領御史中丞奏議詔敬叔)
　　　　(白衣領職/餘如奏)
尚書刺海鹽公主所生母蔣美人喪海鹽公主先離婚
今應成服撰儀注參詳宜下二學禮官博士議公主所
服輕重太學博士顧雅議今既咸用士禮便宜同衰齊
削杖布帶疎履朞服畢心喪三年博士周野王議又云
今諸王公主咸用士禮譙王衡陽王爲所生太妃皆居
重服則公主情理亦宜家中朞服爲允其博士庾邃之
顔測殷明王淵之四人同雅議何惔王羅雲二人同野
王議如所上臺案今之諸王雖行士禮是施於傍親及
自已以下至於爲帝王所厭猶一依古典又永初三年
九月符修儀亡廣徳三公以餘尊所厭猶服大功海鹽
公主體自宸極當上厭至尊豈得遂服臺據經傳正文
并引事例依源責失而博士顧雅周野王等悍不肯帖
方稱自有宋以來皇子蕃王皆無厭降同之士禮著于
故事緦功之服不廢於末戚顧獨貶於所生是申其所
輕奪其所重奪其所重豈縁情之謂臺伏尋聖朝受終
于晉凡所施行莫不上稽禮文兼用晉事又太元中晉
㳟帝時爲皇子服其所生陳氏練冠縓縁此則前代施
行故事謹依禮文者也又廣徳三公主爲所生母符修
儀服大功此先君餘尊之所廢者也元嘉十三年第七
皇子不服曹婕妤止于麻衣此厭乎至尊者也博士既
不據古又不依今背違施行見事而多作浮辭自衞乃
云五帝之時三王之季又言長子去斬衰除禫杖皆是
古禮不少今世博士雖復引此諸條無救於失又詰臺
云蕃國得遂其私情此義出何經記臣案南譙衡陽太
妃並受朝命爲國小君是以三王得遂其服豈可爲美
人比例尋蕃王得遂者聖朝之所許也皇子公主不得
申者由有厭而然也臺登重更責失制不得過十日而
復不酬荅既被催攝二三日甫輸怗辭雖理屈事窮猶
聞義恥服臣聞喪紀有制禮之大經降殺攸宜國家舊
典古之諸侯衆子猶以尊厭况在王室而欲同之士庶
此之僻謬不俟言而顯太常統寺曾不研却所謂同乎
失者亦未得之宜加裁正𢎞明國典謹案太學博士顧
雅國子助敎周野王博士王羅雲顔測殷明何惔王淵
之前博士遷員外散騎侍郎顧邃之等咸蒙抽飾備位
前疑既不謹守舊文又不審據前准遂上背經典下違
故事率意妄作自造禮章太常臣敬叔位居宗伯問禮
所司騰述往反了無研却混同兹失亦宜及咎請以見
事並免今所居官觧野王領國子助教雅野王初立議
乖舛中執捍愆失未違十日之限雖起一事合成三愆
羅雲掌押捍失三人加禁固五年
　　　渾天象體論
詳尋前説因觀渾儀研求其意有以悟天形正圓而地居
其半地中髙外卑水周其下言四方者東曰暘谷日之
所出西曰濛汜日之所入莊子又云北溟有魚化而爲
鳥將徙於南溟斯亦古之遺記四方皆水證也四方皆
水謂之四海凡五行相生水生於金是故百川發源皆
自山出由髙趨下歸注于海日爲陽精光曜炎熾一夜
入水所經焦竭百川歸注足以補復故旱不爲减浸不
爲益又云周天三百六十五度三百四分之七十五天
常西轉一日一夜過周一度南北二極相去一百一十
六度三百四分度之七十五彊即天經也黄道衺帶赤
道春分交於奎七度秋分交於軫十五度冬至斗十四
度半疆夏至井十六度半從北極扶天而南五十五度
疆則居天四維之中最高處也即天頂也其下則地中
也
　　　社頌
余以永初三年八月太社聊爲此文實惟隂祇稷爲穀
先率育萬類協靈昊乾霸徳方將世號共工厥有才子
寔曰句龍稱物平賦百姓熈雍唐堯救災决河疏江棄
亦播植作乂萬邦克配二祀以報勲庸勲庸伊何厚哉
生民倉廩既實禮節斯行人亦有言因物思人矧乃大
徳功被陶鈞豈伊百世萬代不冺蒸哉帝王肇建皇極
體國經野設官分職峩峩二社列幹比殖歲云其秋晷
漏均程牲牢既潔嘉薦惟馨乃家乃國是奉是尊
　　　釋奠頌(初學/記)
乃昔孔顔夢周希虞自天由美異代同符經修講治研
㡬識理道貴崇業降尊尚齒
　　　地賛
九州攸同時惟禹跡爰及後代疆分里析貢則屢遷名
猶不易
　　　鐃歌詩序
聲音抑揚精妙瑰瑋世亦不易言也
　　孫康(長兼尚書左/丞南陽縣侯)
　　　團扇銘
有圎者扇誕此秀儀晞露散霾擬日定規朗姿玉暢恵
風時披
　
　
　
　
　
　
　
　宋文紀巻九
欽定四庫全書
　宋文紀巻十　　　　　　明　梅鼎祚　編
　　謝靈運(小字客兒陳郡陽夏人晉車騎𤣥之孫襲/封康樂公文章之美江左莫逮仕晉秘書)
　　　(丞入宋厯轉太子左衛率出為永嘉/太守臨川内史坐狂悖徙廣州棄市)
　　　撰征賦序(靈運義興中為黄門侍郎髙祖北/征奉使慰勞於彭城作撰征賦)
蓋聞昬明殊位貞晦異道雖景度回革亂多治寡是故
升平難於恒運剥喪易以横流皇晉受命河汾来遷吴
楚數歴九世年踰十紀西秦無一援之望東周有三辱
之憤可為積禍纒釁固以久矣况乃陵塋幽翳情敬莫
遂日月推薄帝心彌逺慶靈將升時来不爽相國宋公
得一居貞回乾運軸内匡寰表外清遐陬每以區宇未
統側席盈慮值天祚悠興昧弱授機龜筮元謀符瑞景
徵於是仰祗俯恊順天從兆興止戈之師躬蹔勞之討
以義熈十有二年五月丁酉敬戒九伐申命六軍治兵
于京畿次師于汳上雲檣千艘靁輜萬乗羽騎盈塗飛
旍蔽日别命羣帥誨謨惠䇿法竒於三略義祕於六韜
所以鉤棘未曜殞前禽於金墉威弧始彀走鈒隼於滑
臺曾不踰月二方獻㨗宏功懋徳獨絶古今天子感東
山之劬勞慶格天之光大明發興於鑒寐使臣遵于原
隰余攝官承乏謬充殊役皇華愧於先雅靡盬顇于征
人以仲冬就行分春反命塗經九守路踰千里沿江亂
淮遡薄泗汳詳觀城邑周覽丘墳眷言古迹其懐巳多
昔皇祖作藩受命淮徐道固苞桑勲由仁積年月多歴
市朝巳改永為洪業纒懐清厯於是采訪故老尋履往
迹而逺感深慨痛心殞涕遂寫集聞見作賦撰西征俾
事運遷謝託此不朽
　　　山居賦序(靈運少帝時出守永嘉稱疾去職移/籍㑹稽修營别業傍山帶江盡幽居)
　　　　(之美作山居/賦并自注)
古巢居宂處曰巖棲棟宇居山曰山居在林野曰丘園
在郊郭曰城傍四者不同可以理推言心也黄屋實不
殊於汾陽即事也山居良有異乎市㕓抱疾就閒順從
性情敢率所樂而以作賦揚子雲云詩人之賦麗以則
文體宜兼以成其美今所賦既非京都宫觀逰獵聲色
之盛而叙山野草木水石穀稼之事才乏昔人心放俗
外詠於文則可勉而就之求麗邈以逺矣覽者廢張左
之艶辭尋臺皓之深意去飾取素儻值其心耳意實言
表而書不盡遺迹索意託之有賞
　　　羅浮山賦序
客夜夢見延陵茅山在京之東南明旦得洞經所載羅
浮山事云茅山是洞庭口南通羅浮正與夢中意相㑹
遂感而作羅浮山賦
　　　歸塗賦序
昔文章之士多作行旅賦或欣在觀國或怵在斥徒或
述職邦邑或羈役戎陳事由于外興不自已雖髙才可
推求懐未愜今量分告退反身草澤經塗履運用感其
心
　　　感時賦序
夫逝物之感有生所同穨年致悲時愳其速豈能忘懐
廼作斯賦
　　　擬魏太子鄴中集詩序
　　　　魏太子
建安末余時在鄴宫朝逰夕讌究歡愉之極天下良辰
美景賞心樂事四者難并今昆弟友朋二三諸彦共盡
之矣古来此娱書籍未見何者楚襄王時有宋玉唐景
梁孝王時有鄒枚嚴馬逰者美矣而其主不文漢武帝
時徐樂諸才備應對之能而雄猜多忌豈獲晤言之適
不誣方將庶必賢於今日爾嵗月如流零落將盡撰文
懐人感往增愴
　　　　王粲
　家本秦川貴公子孫遭亂流寓自傷情多
　　　　陳琳
　袁本初書記之士故述喪亂事多
　　　　徐幹
　少無宦情有箕穎之心事故仕世多素辭
　　　　劉楨
　卓犖偏人而文最有氣所得頗經竒
　　　　應瑒
　汝潁之士流離世故頗有飄薄之歎
　　　　阮瑀
　管書記之任故有優渥之言
　　　　平原侯植
　公子不及世事但美遨逰然頗有憂生之嗟
　　　述祖徳詩序
太元中王父龕定淮南負荷世業尊主隆人逮賢相徂
謝君子道消拂衣蕃岳考卜東山事同樂生之時志期
范蠡之舉
　　　謝封康樂侯表(靈運祖𤣥晉太元中封康樂/郡公安帝時靈運降封襲侯)
昔强氐暴虐恃僣歴紀既噬五都志呑六合遂陷沒西
河傾覆南漢凌藉紀郢跨越淮泗于時䇿畫惟疑地險
已謝咸愳君臣同泯有生無餘亡祖奉國威靈董符戎
重盡心所事尅黜禍亂功㕘盤鼎胙土南服逮至臣身
值遭泰路日月改暉榮落代運輸稅唐化生幸無已不
悟天道下濟鴻均曲成廼眷遐績式是興㣲分虎紐龜
復顯茅土鳴玉拖紱班景元勛澤洽往徳恩覃来𦙍永
惟先蹤逺感崩結豈臣尩弱所當忝承臣聞至公無私
甄善則一皇恩逺被殘代可侔是以信陵之賢簡在髙
祖之心望諸之道復獲隆漢之封觀史嘆古欽兹盛美
豈謂榮渥近霑㣲躬傾宗殞元心識其㑹酧恩荅厚罔
知所由
　　　詣闕上自理表(靈運為秘書監解職東還鑿山/浚湖功役無巳嘗自始寜南山)
　　　　(伐木開徑直至臨海從者數百人在㑹稽亦/多徒衆驚動縣邑顗為太守與靈運積構讐)
　　　　(隟乃表其異志發兵自防靈運詣闕上表自/理太祖以靈運為臨川内史在郡逰放不異)
　　　　(永嘉為有司所紏徙付/廣州尋于廣州棄市)
臣自抱疾歸山于今三載居非郊郭事乖人間幽棲窮
巖外縁兩絶守分養命庶畢餘年忽以去月二十八日
得㑹稽太守臣顗二十七日䟽云比日異論噂􁀨此雖
相了百姓不許寂默今㣲為其防披疏駭惋不解所由
便星言奔馳歸骨陛下及經山隂防衛彰赫彭排馬槍
斷絶衢巷偵羅縱横戈甲竟道不知㣲臣罪為何事及
見顗雖曰見亮而裝防如此唯有罔懼臣昔沗近侍豫
䝉天恩若其罪迹炳明文字有證非但顯戮司敗以正
國典普天之下自無容身之地今虚聲為罪何酷如之
夫自古䜛謗聖賢不免然致謗之来要有由趣或輕死
重氣結黨聚羣或勇冠鄉邦劍客馳逐未聞俎豆之學
欲為逆節之罪山棲之士而構陵上之釁今影迹無端
假謗空設終古之酷未之或有匪恡其生實悲其痛誠
復内省不疚而抱理莫申是以牽曵疾病束骸歸欵仰慿
陛下天鑒曲臨則死之日猶生之年也臣憂怖彌日羸
疾發動尸存恍惚不知所陳
　　　勸伐河北書(靈運徴為秘書監多稱疾不朝太/祖諷令表陳賜假東歸臨行上書)
自中原喪亂百有餘年流離冦戎湮没殊類先帝聰明
神武哀濟羣生將欲盪定趙魏大同文軌使久凋反於
正化偏俗歸於華風運謝亊乖理違願絶仰徳抱悲恨
存生盡况陵塋未幾敵人伺隙預在有識誰不憤歎而
景平埶事並非其才且遘紛京師豈慮託付遂使孤城
窮陷莫肻拯忠烈囚朔漠緜河三千翻為冦有晩遣鎮
戍皆先朝之所開拓一旦淪亡此國恥宜雪被於近事
者也又北境自染魏人窮苦備罹徵調賦歛靡有止巳
所求不獲輒致誅殞身禍家破闔門比屋此亦仁者所
謂傷心者也咸云西夷舍末逺師隴外東夷乗虚呼可
掩襲西軍既反得據闗中長圍咸陽還路已絶雖遣救
援停住河東遂乃逺討大城欲為首尾而西冦深山重
阻根本自固徒棄巢窟未足相拯師老於外國虚於内
時来之㑹莫復過此觀兵燿威實在今日若相持未巳
或生事變忽值新起之衆則異於今茍乖其時難為經
略雖兵食倍多則萬全無必矣又歴觀前代類以兼弱
為本古今聖徳未之或殊豈不以天時人事理數相得
興亡之度定期居然故古人云既見天殃又見人災乃
可以謀昔魏氏之彊平定荆冀乃乗袁劉之弱晉氏之
盛拓開吴蜀亦因葛陸之衰此皆前世成事著於史䇿
者也自羌平之後天下亦謂敵當俱滅長驅滑臺席巻
下城奪氣喪魄指日就盡但長安違律潼闗失守用緩
天誅假延嵗月日来至今十有二載是謂一紀曩有前
言况五國代興世数已届餘命盡於来年自相攻伐兩
取其困卞莊之形驗之今役仰望聖澤有若饑渴注心南
雲為日已久来蘇之冀實歸聖明此而弗乗後則未兆
即日府藏誠無兼儲然凡造大亊待國富兵强不必乗
㑹於我為易責在得時器械既充衆力粗足方於前後
乃當有優常議損益久證冀州口數百萬有餘田賦之
沃著自貢典先才經創基趾猶存澄流引源桑麻蔽野
彊富之實昭然可知為國長久之計孰若一往之費耶
或懲闗西之敗而謂河北難守二境形勢表裏不同闗
西雜居種類不一昔在前漢屯軍霸上通火甘泉况乃
逺戍之軍值新故交代之際者乎河北悉是舊户差無
雜人連嶺判阻三闗作隘若逰騎長驅則沙漠風靡若
嚴兵守塞則冀方山固昔隴西傷破鼂錯興言匈奴慢
侮賈誼憤歎方於今日皆為賖矣晉武中主耳值孫皓
虐亂天祚其徳亦由鉅平奉䇿荀賈折謀故能業崇當
年區宇一統况今陛下聰明聖哲天下歸仁文徳與武
功並震霜威共素風俱舉協以宰輔賢明諸王美令岳
牧宣烈虎臣盈朝而天威逺命亦何敵不滅矧伊頑冦
假日而已哉伏惟深機志務久定神謨臣卑賤側陋竄
景巖穴實仰希太平之道傾覩岱宗之封雖乏相如之
筆庶免史談之憤以此謝病京師萬無恨矣久欲上陳
懼在觸置䝉賜恩假暫違禁省消渇十年常慮朝露抱
此愚志昧死以聞
　　　與廬陵王義真牋(靈運移籍㑹稽與隠士王𢎞/之孔淳之等縱放為娱有終)
　　　　(焉之志𢎞之字方平琅邪人仕衛軍㕘軍解/職家㑹稽上虞始寜汰川有佳山水依巖築)
　　　　(室淳之字彦深魯人愛好墳籍居㑹稽剡縣/阮萬齡尉氏人亦家剡縣永初及元嘉並徴)
　　　　(不就淳之/後起應命)
㑹稽既豐山水是以江左嘉遯並多居之但季世慕榮
幽栖者寡或復才為時求弗獲從志至若王𢎞之拂衣
歸耕踰歴三紀孔淳之隠約窮岫自始迄今阮萬齡辭
事就閒纂成先業浙河之外栖遲山澤如斯而巳既逺
同羲唐亦激貪厲競殿下愛素好古常若布衣每意昔
聞虚想巖宂若遣一介有以相存真可謂千載盛美也
　　　與弟二首
聞惡道谿中九十九里有五十九灘王右軍逰此惡道
歎其竒絶遂書突星瀨于石(圗經麗水縣有惡道惡道/有突星瀨謝靈運與弟書)
(永嘉記曰王右軍逰惡道歎其竒絶遂書突星/瀨於石  見太平御覽永嘉記以下非謝書也)
　　　又
前月十二日至永嘉郡蠣不如鄞縣車螯亦不如北海
　　　逰名山志(并序/)
夫衣食人生之所資山水性分之所適今滯所資之累擁
其所適之性耳俗議多云歡足本在華堂枕嵓漱流者乏
於大志故保其枯槁余謂不然君子有愛物之情有救
物之能横流之弊非才不治故有屈己以濟彼豈以名
利之塲賢於清曠之域耶語萬乗則鼎湖有縱轡論儲
貳則嵩山有絶控又陶朱髙揖越相留侯願辭漢傅推
此而言可以明矣　破石溪南二百餘里又有石帆脩
廣與破石等度質色亦同傳云古有人以破石之半為
石帆故名彼為石帆此名破石　永寜安固二縣中路
東南便是赤石又枕海巫湖三面悉髙山枕水渚山溪
澗凡有五處南第一谷今在所謂石壁精舍　石門澗
六處石門遡水上入兩山口兩邉石壁右邉石巖下臨
澗水　神子溪南山與七里山分流去斤竹澗數里
華子岡麻山第三谷故老相傳華子期者祿里先生弟
子翔集此頂故華子為稱也　桂林頂逺則嵊尖疆中
　從臨江樓步路南上二里餘左望湖中右傍長江
始寜又北轉一汀十里直指舍下園南門樓自南樓百
步許對横山　西南有石門山兩巖間㣲有門形故以
為稱瀑布飛瀉丹翠交曜(廬山/)
　　　宋武帝誄
九有同悲四海等哀矧伊下臣思戀徘徊敢遵前典式
述聖徽乃作誄曰
舜潜歴巖髙晦泗渚龍徳而隠風積乃舉皇之遁世屯
難方阻眷此區寰閔爾淪胥太元之季權戚攜薄隆安
之初主相䝉弱嶽牧糾䖍朝廷紛錯妖横乗隟蛟噴鯨
躍既擾奥區遂斥帝廛亂離斯瘼不後不先寔賴明哲
授手康旃紀度迴薄餘分成閏舊晉中㣲偽楚藉釁躡
彼潜機整此英陣推亡必朽固存斯振盧循負險肆慝
遐嶺殄我江豫迫我臺省民既揺蕩國將遷鼎乗騶歸
轅式固皇境𢎞危濟險弭難釋殆虎騎騖隰舟師漲海
傾宂尋巢窮幽測昧昔去洛汭息肩江沚世更十君年
踰百祀國絶興復家成桑梓荒黙莫恤頽國誰恥夏典
載禹九道是行商誥述湯兼攻是并勤彼周流協此經
營仗鉞伐鼔赫赫明明乃敕衆師竟執戎昭誨以三略
惠以六韜雲撤周京席巻秦郊復禮前塋雪愧舊朝既
清西關將旋東道中憩徐豫兼應燕趙業盛曩代惠侔
大造澤及四海功格八表悠悠聲敎緜緜川陸北獻氊
裘南貢金竹髽首冠弁穿胸歛服寒宂欣日巢栖玩屋
匪惟遐譚靈物偕就孰是人事自天所祐甘露芝草祥
雲瑞宿嘉禾連木素烏皓獸昔之所感謳頌同音今之
所應幽顯一心宋克虞徳晉猶唐欽曰總八紘于兹三
齡四維開張九流昭明敦儉務素欽賢愛萌制規作訓
闡敎修經禮樂已甄雲雨未𢎞將陟井陘薄掃白登北
朔渴望飛旌衡輣東岱靈遲玉牒金縢天地不征蒼生
寡福巳荷一遇棄我何速梁顛木頽甘殞以贖同軌畢
至率土咸哀殊方均服欒欒素縗灑淚成雨響呌如雷
史臣考卜髙山開基貞龜無逺遷靈有期孠皇擗摽羣
后崩悲孰云不戚痛百在兹惟祖之夕流火始變秋月
未永飛漏急箭鳴簫哀噭金觴虚奠列駕長隧發輦華
殿華殿既謝長隧是幸雙葢躊躇六閑引領攀援容貌
眷戀俄頃哀哀百僚長辭含哽奉敎百朝執鞭三始從
履五牧年歴十祀天光下濟謬䝉眷齒愧㣲刀筆頗預
逰止垂幕侍講接筵餐理修曙朗夕登臺泛沼匪月匪
日無晏無早如何一旦緬邈穹昊徽容未逺聖靈超然
收淚即路含戚何言風霜蕭瑟山海蒼茫地苦情矜節
速心傷孰是幽哀實戀我皇情思如環蘐蘇豈忘
　　　宋廬陵王誄(廬陵王義真與靈運情欵異常構/扇異同非毁執政徐羡之等患之)
　　　　(出為永嘉太守奏廢義真為庻人徙新安尋/使人殺之靈運為之誄又有廬陵王墓下詩)
事非淮南而痛深於中霧迹非任城而暴甚於仰毒託
體皇極銜怨至盡豈惟有識傷慨故亦率土悽心葢出
罔巳之悲以陳酸切之事云爾誄曰
哀哀君王終仁且徳在枉無言即辠有默曾是忍虐古
来一酷身㣲咎累痛踰酖毒何斯禍斯乃怨乃辱命如
可延人百其贖矜急景之難留悼驚波之易淪自君王
之㝠漠歴彌稔於此春聆鳴禽之響谷視喬木之干雲
咸感節而興恱獨懐悲而莫申侯射隼于髙墉赫王典
以正刑服二辜于北犴致九伐于南荆發酸痛于仁詔
令寵贈于哀心布悽楚于帝言攄綢繆于皇音
　　　書袟銘
懐幽巻賾戢妙抱宻用舍以造舒巻不失亮惟勤玩無
或暇逸
　　　侍汎舟贊
汎鷁兮逰蘭池渚相委兮石㕘差日隠雲兮月照林風
遼泠兮水漣漪
　　謝惠連(靈運族弟與靈運等以文章賞㑹有/才悟而輕薄仕彭城王法曹行㕘軍)
　　　祭周居士文(蓺文為學生/祭周居士文)
維君陶造化之純元侔先哲之遐蹤體無事於髙尚蹈
虚素乎中庸不臣天子不事諸侯公辟弗昐王命匪酬
窮歡極樂帶索被裘
　　　祭禹廟文
謹遣左曹掾奉水土之羞敬薦夏帝之靈咨聖繼天載
誕英徽克明克哲知章知㣲運此宏謨䘏彼民憂身勞
五岳形疲九州呱呱弗顧䖍䖍是欽物貴尺璧我重寸
隂乃錫𤣥圭以告成功虞數既改夏徳乃隆臨朝總政
廵國觀風淹留稽嶺乃徂行宫恭司皇役敬屬暉融神
且略薦乃昭其忠
　　　祭古冢文(并序/)
東府掘城北壍入丈餘得古冢上無封域不用塼甓以
木為槨中有二棺正方兩頭無和明器之屬材瓦銅漆
有數十種多異形不可盡識刻木為人長三尺可有二
十餘頭初開見悉是人形以物棖撥之應手灰滅棺上
有五銖錢百餘枚水中有甘蔗節及梅李核瓜瓣皆浮
出不甚爛壊銘誌不存世代不可得而知也公命城者
改埋於東岡祭之以豚酒既不知其名字逺近故假為
之號曰冥漠君云爾
元嘉七年九月十四日司徒御屬領直兵令史統作城
錄事臨漳令亭侯朱林具豚醪之祭敬薦冥漠君之靈
恭總徒旅版築是司窮泉為壍聚壤成基一槨既啓雙
棺在兹捨畚悽愴縱鍤漣洏芻靈巳毁塗車既摧几筵
糜腐俎豆傾低盤或梅李盎或醢醯蔗傳餘節瓜表遺
犀追惟夫子生自何代曜質幾年潜靈幾載為夀為天
寜顯寜晦銘誌湮滅姓字不傳今誰子後曩誰子先功
名美惡如何蔑然百堵皆作十仞斯齊墉不可轉壍不
可迴黄腸既毁便房巳頽循題興念撫俑增哀射聲垂
仁廣漢流渥祠骸府阿掩骼城曲仰羨古風為君改卜
輪移北隍窀穸東麓壙即新營棺仍舊木合𦵏非古周
公所存敬遵昔義還祔雙魂酒以兩壺牲以特豚幽靈
髣髴歆我犧樽嗚呼哀哉
　　　連珠
葢聞獻技者易忽養徳者難致是以子張重趼不獲哀
公之祿干木偃息不受文侯之位
葢聞機心難湛不接異類淳徳易孚可狎殊方是以髙
羅舉而雲鳥降海人萃而水禽翔
葢聞春蘭早芳實忌鳴鴂秋菊晚秀無憚繁霜何則榮
乎始者易悴貞乎末者難傷是以傅長沙而志沮登金
馬而名揚
葢聞修己知足慮得其逸竟榮昧進志忘其審是以飲
河滿腸而求安愈泰縁木務髙而畏下滋甚
　　　雪賛(藝文/類聚)
氣遍霜繁年豐雪積彼厲我和爾素子白其徳懿矣玩
之庭隙權陋瑶臺暫踐盈尺
　　　四海賛
九夷六蠻八狄七戎雕鏤異質裳臝殊風致之以徳車
軌斯同
　　　琴賛
嶧陽孤桐裁為鳴琴體兼九絲聲備五音重華載揮以
養民心孫登是玩取樂山林
　　　白羽扇賛
唯兹白羽體此皎潔凉齊清風素同白雪其儀可貴是
用玩悦揮之衿袖以御炎熱
　　　仙人草賛
余之中園有仙人草焉春穎其苗夏秀其英秋有貞實
冬無彫色可謂貫四時而不改者也既嘉其名而美其
質染筆作詠庶以攄述云園有嘉草名曰仙人曄曄煒
煒莫莫臻臻穎發炎暑苗秀和春竒爾靈質乃植中隣
　　　松賛
松惟靈木擬心雲端跡絶玉除形寄青巒子欲我知求
之嵗寒
　　　目箴
氣之清明雙眸善識唯道是視瞻彼正直
　　　口箴
宣納之由實伊樞機唯舌是出馳駟安追差釐千里君
子慎㣲何用口爽信在甘肥
　　鮑照(字明逺東海人文辭贍逸厯選中書舍人初/為臨川王義慶國侍郎及臨川王子頊鎮荆)
　　　(州為前軍㕘軍子/頊舉兵敗遇害)
　　　為栁令謝驃騎表
臣言伏承詔書加臣驃騎將軍餘如故顧循空薄屢墜
成命仰當天寵伏抱慙灼臣素陋人本絶分望適野謝
山川之志輟耕無鴻鵠之歎宦希鄉部富期農牧夙當
昌朝早值恩洽天綱紛横皇歴歸聖佐輪不殷良馬未
汗功半下列爵超上賞奮迹騰光參差駕服翰起雲飛
拂翼虹路雖曩之稅駕拖紫衿擔丹轂方之㣲臣彼安
足齒齊此而歸懼塵王度况遂頻煩重彰濫越伏願天
徳曲成資始令終雨露之恵自華及殞特屈慈奬降申
愚固則綢繆之施復踰造物不勝感躍惶駭之情謹拜
表以聞
　　　解褐謝侍郎表
臣照言臣孤門賤生操無炯迹鶉棲草澤情不及官不
悟天明廣矚騰滯援沈觀光幽節聞道朝年榮多身限
思非終報臣云云
　　　謝秣陵令表(時為中/書舍人)
臣照言即日被尚書召以臣為秣陵令臣負鍤下農執
羈末皁情有局塗志無逺立遘命逢天得汙官牒不悟
恩澤無窮謬當奬試用謝刀筆猥承宰職豈是闇懦所
能克任今便抵召違離省闥係戀罔極不勝下情謹拜
表以聞
　　　謝賜藥啓
臣衛躬不謹養命無術情淪五難妙謝九法飇落先傷
衰痾早及遐(缺/)近臨猥委存䘏􁪰同山嶽䝉靈藥之賜
惠非河間謬仙使之屈恩逾脯糗惠重帷席荷對銜慙
伏抱衿渥
　　　謝永安令解禁止啓
臣田茅下第質非謝品志終四民希絶三仕邀世逢辰
謬及推擇恩成曲積榮秩兼過雖誓投纎生昊天罔極
迄無犬馬孤慙星嵗加以淪節雪飇沈誠欵晦值天先
燭幽神照廣察澡疊從宥與物更禀遂晞曬陽春湔汰
秋水綴翼雲條葺鮮决沼洗膽明目抃手太平重甄再
造含氣孰比不悟乾陶彌運復垂埏飾驕迹升等改觀
非服振纓珥筆聫承貴寵豈臣浮朽所可恭從實非愚
瞢所宜循踐瑣族易灰脆漏已迫空荷載燾終責仰復
飲氷肅事懹火畢命不勝屏營之情謹啓事以聞
　　　論國制啓
臣啟臣聞尺之量錦工者裁之袤丈之木繩墨在焉事
無巨細非法不行當今世間政睦藩國相望君舉必書
動成准式息躬聖壤十有餘載條制節文宜其備矣諸
王列封動静兼該而竊見國之處事未盡善臣之暗蔽
私心有惜伏見彭城國舊制猶有數卷雖多殊革大綱
可依愚謂宜令掌故刋而撰之上著朝典藩邦之度下
揆國訓繁簡之誼傍酌州縣寛猛之中章程久具永為
恒制豈伊今美乃足貴之將来臣忝充直員脫以啓聞
煩而非要伏追慙悚謹啓
　　　謝上除啓
臣言被宣賜臣上除臣伏事日淺䝉荷巳豐天澤所及
且喜且懼但臣自丁常梪来塗階級非所敢冀今日榮
願直爾不少冒乞停止上除伏望重許干穢悚息
　　　通世子自解
僕以常梪無用於世遭逢謬幸被受恩榮誠願論畢久
宜捐落仁眷篤終復獲淹停感今惟昔銜佩無巳但自
無堪尸素累載腹心之愧寤寐為憂今請解所職願䝉
矜許自奉清塵于兹六祀墜辰永往遺恩在心執紙哽
咽言不自宣
　　　重與世子啓
奉還誨深承殷勤篤眷之重披讀未終悲愧交集僕以
常人所䝉隆厚久應知退非適今日銜恩戀徳用缺進
心今者之請必願鑑許且僕棲遲無事咫尺館第餐禀
風㣲非旦則夕居職還私兩者無異而于僕無用有以
自處豈非仁念始終之惠重致于日彌深慙感
　　　謝假啓二首
臣啓臣居家乏治上漏下濕暑雨將降有懼崩壓比欲
完葺私寡功力板鍤陶塗必須躬役冒欲請假三十日
伏願天恩賜垂矜許干啓復追悚息謹啓
臣啓臣所患彌留病顧沈痼自近䝉歸頻更頓處日夜
間困或數四委然一弊瞻景待化加以凶衰嬰遘慘悼
終鮮兄弟仲由所哀臣實百罹孤苦風雨天倫同氣實
惟一妹存没永訣不獲計見封瘞泉壤臨送私懐感恨
情痛兼深臣母年老經離憂傷服粗食淡羸耗增疾心
計焦迫進退罔躓冒乞申假百日伏願天慈賜垂矜許
臣違福履身事屯悴歎息和景掩淚春風執啓涕結伏
追惶悚謹啓
　　　奉始興王白紵舞歌詞啓
侍郎臣鮑照啓被敎作白紵舞歌詞謹竭庸陋裁為四
曲附啓上呈職方淟悴思塗猥局言既無雅聲未能文
不足以宣賛聖㫖抽拔妙實謹遣簡餘慙隨悚盈謹啓
　　　侍郎上疏
臣言臣北州衰淪身地孤賤衆善必達百行無一生丁
昌運自比人曹操乏端槩業謝成迹徂年空往瑣心靡
述褫轡投簮於斯終志束菜負薪期與相畢安此定命
忝彼公朝不悟乾羅廣収圎明兼覽雕瓠飾笙備雲和
之品潢汙流藻充金鼎之實鎩羽暴鱗復見翻躍枯楊
寒炭遂起烟華未識㣲躬猥能及此未知陋生何以為
報祗奉恩命憂媿增灼不勝感荷屏營之情謹詣閣拜
疏以聞
　　　謝解禁止疏
臣言被宣令解臣禁止天光鄭重不可勝逢飛走知感
矧臣人類臣聞獲過于神或慿尸祝以請得罪于君可
因左右而謝臣自惟孤賤盜幸榮級闇澁大誼猖狂世
禮竒非阮籍無保持之助才愧馮衍有轁􁀙之困自非
聖明超然覽臣于視聽之外則今日渥澤更成妄遭来
辰萎葉終先朝草小人嵗暮知能何報徒厚恩華憂懼
歎息不任下情謹詣拜疏以聞
　　　侍郎滿辭閣疏
臣言臣所居職限滿今便収迹金閨雲路從兹自逺鮪
􁀙沈藏方絶光景祗戀遲迴結涕濡泗臣嚚杌窮賤情
嗜踳昧身弱涓甃地幽井谷本應守業墾疁剿芿牧鷄
圏豕以給征賦而幼性猖狂因頑慕勇釋擔受書廢耕
學文畫虎既敗學步無成反拙歸跂還陋鷰雀日晏途
逺塊然自喪加以無良根孤伎薄既同馮衍負困之累
復抱相如痟渇之疾志逐軍離事與曩合束馬埋輪絶
游息世宿福餘慶爰遘聖明煦蒸霜霰莩甲雲落得從
下走叨迹人行操勒負羇班榮扈𨽻矜愚訓短哀有弗
及奉此而歸足以没齒雖摩肌髪無報天徳更冀營魂
還能結草不勝感戀之情謹詣闕拜疏奉辭以聞
　　　轉常侍上疏
臣言即日被中曹板轉臣為左常侍臣自惟常人觸事
無可謬被拔擢實惟光榮臣既無髣髴上報殊絶之恩
有分每豐其過前後輕重輒得原恕奬以君子之方赦
其不閑敎訓大愆不責矜澤必加是臣所以夙夜自念
知遭遇之至深至厚也末冀未望便荷今榮欣喜感恱
不敢偽讓庶保終始身命為初不勝下情謹詣閤拜疏
謝以聞
　　　征北世子誕育上疏
臣等言臣聞本枝無疆布諸前典衆多彌貴信之華封
故徳積則慶深業昌則祚廣伏承王子以中氣正月鍾
靈納和誕躬紫閣應祚朱紱弧天夙陳珪璋攸覿雲光
麗輝巖澤昭采嘉祥爰孚柔顔載晬凡在氓𨽻莫不忭
恱臣霑恩踰物慶倍自中不勝殊歡溢喜謹奉表以聞
　　　謝隨恩被原疏
臣言即日被曹宣命元統内外五刑以下浩澤盪汰臣
亦預焉得從漢律故謬之辨闇遭周典肆眚之科大喜
卒至非願所圗魚愕鷄晲且悚且慙臣誠下愚不達義
方然君尊臣恭豈同犬馬且常侍臣淵穆疏草即臣所
作助人為恭猶加敬憶自巳率禮寜敢慢忘由臣悴賤
可侮可誣曾參殺人臣豈無過寢病幽栖無援朝列身
孤節卑易成論硋幸大明臨下仁道毓物澤泊翾走臣
覃末慶然古人有言楊者易生之木也一人植之十人
拔之無生楊矣何則植之者難拔之者易况臣一植之
功不立衆拔之過屢至同彼風霜異此貞脆書稱天秩
有禮易載神福在謙臣之謙禮理謝福秩仰銜俯媿行
歎坐戚即欲顛沛拜恩下庭但臣病久柴羸不堪冒涉
小得趨馳星駕登路不勝荷佩之誠謹上疏以聞
　　　皇孫誕育上疏
兼郎中令侍郎臣等言伏承東儲積慶皇孫誕育國啓
昌期民迎福運臺禁稱祉井廬相賀伏惟聖懐載深鴻
悆不任下情謹詣閣上疏以聞
　　　登大雷岸與妹書
吾自發寒雨全行日少加秋潦浩汗山溪猥至渡沂無
邉險徑逰棧石星飯結荷衣水宿旅客貧辛波路壯濶
始以今日食時僅及大雷塗登千里日踰十晨嚴霜慘
節悲風斷肌去親為客如何如何向因涉頓憑觀川陸
遨神清渚流涕方曛東顧三洲之隔西眺九派之分窺
地門之絶景望天際之孤雲長圗大念隠心者久矣南
則積山萬狀争氣負髙含霞飲景參差代雄凌跨長隴
前後相屬帶天有匝横地無窮東則砥原逺隰亡端靡
際寒蓬夕巻古樹雲平旋風匹起思鳥羣歸静聽無聞
極視不見北則陂池潜演湖脈通連苧蒿攸積菰蘆所
繁栖波之鳥水化之蟲智呑禺彊捕人號噪驚聒紛乎
其中西則回江永指長波天合滔滔何窮漫漫安竭創
古迄今舳艫相接思寫不測修靈浩蕩知其何故哉西
南望廬山又特驚異基壓江潮峰與辰漢連接上常積
雲霞雕錦褥若華夕曜巖澤氣通傳明散綵赫似絳天
左右青靄表裏紫霄從嶺而上氣甚金光半山以下純
為黛色信可以神居帝郊鎮控湘漢者也若潨洞所積
溪壑所射鼔怒之所䝇擊湧澓之所蕩滌則上窮荻浦
下至狶洲南薄燕𤓰北極雷澱削長埤短可數百里中
騰波觸天髙浪灌日吞吐百川寫泄萬壑輕烟不流華
鼎振涾弱草朱靡洪漣隴蹙散渙長驚電透箭疾穹溘
崩聚坻飛嶺覆回沬冠山奔濤空谷碪石為之摧碎倚
岸為之􁁊落仰視大火俯聽波聲愁魄脅息心驚慓矣
至於繁化殊育詭質怪章則有江鵞海鴨魚鮫水虎之
類豚首象鼻芒鬚針尾之族石蟹土蚌燕箕雀蛤之儔
折甲曲牙逆鱗返舌之屬掩沙漲被草渚浴雨排風吹
澇㺯翮夕景欲沈曉霧將合孤雛寒嘯逰鴻逺吟樵蘇
一歎舟子再泣誠足悲憂不可說也風吹雷飇夜戒前
路下弦内外望達所届寒暑難適汝專自慎夙夜戒䕶
勿我為念恐欲知之聊書所覩臨塗草蹙辭意不周
　　　河清頌(并序美元嘉中河濟俱清當時/以為  瑞照為頌其序甚工)
臣聞善談天者必徴象於人工言古者先考績於今鴻
羲以降遐哉邈乎鏤山嶽雕篆素昭徳垂勳可謂多矣
而史編唐堯之功載格于上下樂登文王之操稱於昭
于天素狐𤣥玉聿彰符命朴牛文螾爰定祥厯魚鳥動
色禾稚興讓皆物不盈眥而美溢金石頌聲為之而寢
詩人於是不作庸非惑歟自我皇宋之承天命也仰應
龍木之精俯協龜水之靈君圍帝寳粲爛瑰英固以業
光曩代事華前徳矣聖上天飛踐極迄兹二十有四載
道化周流𤣥澤汪濊地平天成含生阜熈文同軌通表
裏釐福曜徳中區黎庶知讓觀英遐外夷貊懐惠秩禮
恤勤散露臺之金賑民舒國傾御邸之粟約違迫脅奢
去甚泰讌無留飲畎不盤樂物色異人優游鯁直顯靡
失心幽無怨魄精炤日月事洞天情故不勞仗斧之使
號令不肅而自嚴無辱鳳舉之事靈怪不名而自彰萬
里神行飇塵不起農商野廬邉城偃柝冀馬南金填委
内府馴象棲爵充羅外苑阿紈纂組之饒衣覆宗國魚
鹽杞梓之利傍贍荒遐士民殷富繁軼五陵宫宇宏麗
崇冠三川閭閈有盈歌吹無絶朱輪疊轍華冕重肩豈
徒世無窮人民獲休息朝呼韓罷酤鐵而巳哉是以嘉
祥累仍福應尤盛青丘之狐丹宂之鳥栖阿閣遊禁園
金芝九莖木禾六秀銅池發膏畝腴宜以謁薦宗廟和
協律吕烟霏霧集不可勝紀然而聖上猶夙興昧旦若
有望而未至宏規逺圗如有追而莫及神明之貺推而
弗居也是以琬碑鏐檢盛典蕪而不治朝紳省方大化
抑而未許崇文恊律之士藴儛頌於外坐朝陪宴之臣
懐揄揚於内三靈佇睠九壤注心既有日矣嵗宫乾維
月纒蒼陸長河巨濟異源同清澄波萬壑潔瀾千里斯
誠曠世偉觀昭啓皇明者也語曰影從表瑞從徳此其
效焉宣尼稱鳳鳥不至河不出圗傳曰俟河之清人夀
㡬何皆傷不可見者也然則古人所未見者今殫見之
矣孟軻曰千載一聖是旦暮也豈不信哉夫四皇六帝
樹聲長世大寳也澤浸羣生國富刑清鴻徳也制禮裁
樂惇風遷俗文敎也誅箠羯黠束顙象闕武功也鳴禽
躍魚滌穢河渠至祥也大寳鴻徳文敎武功其崇如此
幽明同賛民祗與能厥應如彼唯天為大堯實則之皇
哉唐哉疇與為抑又聞之勢之所覃者淺則美之所傳
者近道之所感者深則慶之所流者逺是以豐功韙命
潤色縢䇿盛徳形容藻被歌頌察之上代則奚斯吉甫
之徒鳴玉鑾於前視之中古則相如王褒之屬馳金羈
於後絶景揚光清埃繼路故班固稱漢成之世奏御者
千有餘篇文章之盛與三代同風由是言之斯乃臣子
舊職國家通議不可輟也臣雖不敏敢不勉乎乃作頌
曰
窺刋崩石捃逸殘竹巢風寂寥羲埃綿邈鉅生大年贍
學淵聞鞶繡成景粉繢顓軒徒翫井科未覩天河亘古
通今明鮮晦多千齡一見書史登歌旋我皇駕揆景方
塗凌周躐殷蹶唐轢虞如彼七緯累璧重珠髙祖撥亂
首物定靈更開天地再鑄羣生帝御三傑龍步八坰朔
南暨敎海北騰聲淪深格髙浹遐洞冥毚鼎遷宋𤣥圭
告成大明方徽鴻光中㣲聖命誰堪皇厯攸歸謀從筮
協神與民推廣旗西映紫蓋東輝納瑞螭玉升政衡機
金輪豹飾珠冕龍衣正位北辰垂拱南面天下何思日
用罔倦復禮歸仁觀恒通變一物有違戚言毁膳非躬
簡法厚下安宅謙徳彌光損道滋益孝崇享祀勤隆耕
籍饘酎秋羊封墐春骼嬰耄兼粱鰥孤重帛體由學染
俗以敎遷禮導刑清樂鬯風宣分衢讓齒折訟推田野
旌伏彦朝賞登賢儒訓優柔武節焱鷙文憲精𢎞戎容
犀利樞鈐明審程彠周備吏礪平端民差幸覬桴鼓凝
埃烽驛垂轡銷我長劍歸為農器閩外水鄊鄣表炎國
隴首西南渤尾東北赩赩嶺丹渾渾泉黑移琛雲勉轉
集卭𤏡狼歌薦功鳥譚陳徳治博化光民阜財盛斑白
行謡清綺髙詠雲表幽和物章明慶麗植雕質蠢行藻
性仁草晨莩徳宿宵映海無隠飇山有黄落牛羊内首
閭户外拓瑞木朋生祥禽輩作薰風蕩閨飴露流閤器
範神妙劑調象藥匪直也斯偉慶方溱注彼四瀆媚此
雙川伏靈遥紀閟貺遐年澄波(缺/)嶽鏡流蔥山泉室凝
澱水府清涓俛瞰夷都降眡驪淵朱宫潜耀紫閣隂鮮
昔在爽徳王風不昌乃溢乃竭或壅或亡潔源濫壑曾
是未央先民永慨大道悠長云何其實鍾靈我皇聞諸
師說天竦聽宻分介焉如響匪逺疾矧是皇心妙夫貞
一左右天經戸牖人術訐謩布簡絲言盈室嵗有綿祀
清豈崇日一人之慶吹萬稟和靈根方固脩源重波副
睿貳哲帝體皇柯景雲蔚嶽秀星駢羅垂光九野騰響
四遐輔車鼎足槃石虎牙世匹周室基永漢家泰階既
平洪河既清大人在上區宇文明樵夫議道漁父濯纓
臣照作頌鋪徳樹聲
　　　凌烟樓銘(并序王宋/臨川  起)
臣聞憑飇薦響唱㣲効長垂波鑒景功少致深是以氷
臺築乎魏邑鳳閣起於漢京皆所以賛生通志感恱幽
情者也伏見所製凌烟樓棲置崇迥延瞰平寂即秀神
臯因基地勢東臨吴甸西眺楚闗奔江永寫鱗嶺相葺
重樹窮天通原盡目悲積陳古賞絶舊年誠可以暉曠
髙明藻澈逺心矣夫識縁感傾事待言彰匪言匪述綿
世罔傳敢作銘曰(垂一/作乗)
巖巖崇樓藐藐層隅階基天削户牖雲區瞰江列楹望
景延佇積清風露合綵烟塗俯窺淮海俛眺荆吳我王
結駕藻思神居宜此萬春脩靈所扶(合一/作含)
　　　藥奩銘
嵗霣走丸生厭隤牆時無驟得年有遐方水玉出烟靈
飛生光龜文電衣龍綵雲裳九芝八石延正盪斜二脂
六體振衰返華毛姬餌葉鳳子藏花景絶翠虬氣隠赬
霞深神罕别妙竒不揚或煩虎杖或亂蛇牀故不世不
可以服未達不可以嘗眩睛逆目是乃為良(靈飛一/作神靈)
　　　飛白書勢銘
秋毫精勁霜素凝鮮霑此瑶波染彼松煙超出八法盡
竒六文鳥企龍躍珠解泉分輕如游霧重似崩雲絶鋒
劍摧驚勢箭飛差池鷰起振迅鴻歸臨危制節中險騰
機圭角星芒明麗爛逸絲縈髪垂平理端密盈尺錦兩
片字金溢故仙芝煩弱既匪足雙蟲虎瑣碎又安能匹
君子品之是最神筆
　　　石帆銘
應風剖流息石横波下潨地紐上獵星羅吐湘引漢歙
蠡呑沱西歴岷冢北瀉淮河眇森𢎞藹積廣連深淪天
測際亘海窮隂雲族未起風柯不吟崩濤山墜鬱浪雷
沈在昔鴻荒刋啓源陸表裏民邦經緯鳥服瞻貞視晦
坎水㢲木乃剡乃鏟既刳既斲飛深浮逺巢潭館谷渉
川之利謂易則難臨淵之戒曰危乃安泊潜輕濟冥表
勤言穆我戒逐留御不還徒悲猿鶴空駕滄烟君子彼
想祗心載惕林簡松栝水採龍鷁覘氣渉潮投祭沈璧
揆檢舍圗命辰定歴二崤虎口周王夙趨九折羊腸漢
臣電驅潛鱗浮翼争景乗虚衡石赬鰩帝子察殂青山
斷河后父沈軀川吏掌津敢告訪途
　　　瓜歩山楬文
歳舍龍紀月廵鳥張鮑子辭吴客楚指兖歸揚道出闗
津升髙問途北眺氊鄉南曬炎國分風代川揆氣閩澤
四睨天宫窮曜星絡東窺海門候景落日逰精八表駃
視四遐超然永念意類交横信哉古人有數寸之籥持
千金之闗非有其才施處勢要也瓜步山者亦江中眇
小山也徒以因迥為髙據絶作雄而凌清瞰逺擅竒含
秀是亦居勢使之然也故才之多少不如勢之多少逺
矣仰望穹垂俯視地域涕洟江河疣贅丘嶽雖奮風漂
石驚電剖山地綸維陷川鬬毁宫毫盈髪虚曾未注言
况乎沈河浮海之髙遺金堆璧之竒四遷八聘之䇿三
黜五逐之疵販交買名之薄吮癰䑛痔之卑安足議其
是非
　　　松栢篇序
余患脚上氣四十餘日知舊先借傅𤣥集以余病劇遂
見還開袠適見樂府詩龜鶴篇於危病中見長逝詞惻
然酸懐抱如此重病彌時不差呼吸乏喘舉目悲矣火
藥間缺而擬之
　　　見賣玉器者詩序
見賣玉器者或人欲買疑其是珉不肻成市聊作此詩
以戲買者
　
　宋文紀巻十
欽定四庫全書
　宋文紀巻十一　　　　　明　梅鼎祚　編
　　顔延之(字延年琅邪臨沂人厯金紫光祿大夫領/湘東王師與謝靈運俱以辭采齊名江左)
　　　(稱顔/謝焉)
　　　請立渾天儀表
張衡創物蔡邕造論戎夏相襲世重其術臣昔奉使入
闗值大軍旋斾渾儀在路肆觀竒秘絶代異寳旋及王
府考諸前志誠應夙聞尚書璇璣玉衡以齊七政崔瑗
所謂數術窮天地制作侔造化經志所云圗憲所本故
體度不渝精測尚矣則七晷運變無匪康時九代貞觀
不絶司厯臣夙懐末意懼干非任今忝惟職統敢昧死
以聞(武帝為相國有上渾儀表/延之此表亦上晉帝也)
　　　拜永嘉太守辭東宫表
抗志絶操芼陸謝蒭代食賔土何獨匪民
　　　又為齊景王世子臨會稽郡表
此郡歌風蹈雅既髣髴於淹中春誦夏絃實依稀於河
上頃者以来稍有訛替可推擇明經式寄儒職使琢玉
成器無爽昔談鑄金待價有符舊説
　　　上文帝自陳表(延之為荀赤松奏劾詔特復為/秘書監光祿勲太常性既褊急)
　　　　(兼有酒過肆意直言然居身清約不營財利/元嘉二十九年上表自陳不許明年致事)
臣聞行百里者半於九十言其末路之難也愚心常謂
為虚方今乃知其信臣延之人薄寵厚宿塵國言而雪
効無從榮牒增廣厯盡身彫日叨官次雖容載有塗而
妨穢滋積早欲啓請餘筭屏蔽醜老但時制行及歸慕
無賒是以㥏冒愆非簡息干黷耗歇難支質用有限自
去夏侵暑入此秋變頭齒昡疼根痼漸劇手足冷痺左
脾尤甚素不能食頃向減半本猶賴服比倦悸晚年疾
所催顧景引日臣班叨首卿位尸封典肅祗朝校尚恧
匪任而陵廟衆事有以疾怠宫府覲慰轉闕躬親息㚟
庸㣲過宰近邑回澤爰降實加將監乞解所職隨就藥
養伏願聖慈特垂矜許禀恩明世負報㝠暮仰企端闈
上戀㒺極
　　　上孝武帝謝子竣封建城侯表
伏見䇿書降錫息竣開國建城縣侯爵踰三等户越兼
千生邀洪禮身茂盛世闔宗革聽盡室改觀誠慙末品
誤參其泰臣聞子之能仕父敎之忠忠敎善信臣實負
其前誥能仕志政竣固暗於明試徒以數遇㑹昌消憂
啓聖幸與靈祚福徳共從義勳分賞執珪登朝析金受
邑慶重慮愆恩往懼積非臣耄蔽所任圗報豈峻庸薄
所能奉服
　　　弔張茂度書(茂度名裕以字行吴/郡吴人厯㑹稽太守)
　　　　(張敷字景𦙍吴郡人髙祖以為世子中軍㕘/軍後遷黄門侍郎始興王濬後軍長史司徒)
　　　　(左長史未拜父邵為吴興太守亡報以疾篤/敷往奔省自安都至吴興凡十餘日不進水)
　　　　(漿𦵏畢毁瘠成疾世父茂度每止譬之/輒更哀慟未朞而卒延之書弔茂度)
賢弟子少履貞規長懐理要清風素氣得之天然言面
以来便申忘年之好比雖艱隔成阻而情問無暌薄暮
之人冀其方見慰説豈謂中年奄為長往聞問悼心有
兼怛痛足下門敎敦至兼實家寳一旦喪失何可為懐
(宋/書)
　　　與王曇生書
　　　　(王𢎞之卒延之欲為作誄書與𢎞之子曇生/誄竟不就曇生好文義以謙和稱吏部尚書)
君家髙世之節有識歸重豫染毫翰所應載述况僕託
慕末風竊以叙徳為事但恨短筆不足書美(宋/書)
　　　與王㣲書
圗畫非止藝行成當與易象同體而工篆隸者自以書
巧為髙(王㣲叙畫師南齊謝赫古畫品云史道碩/與王㣲並  荀衛王得其意史得其似)
　　　為孝武帝贈袁淑詔(淑為太子左衛率元凶劭/弑逆其夜在省不從見殺)
　　　　(世祖即位以/顔延之為詔)
夫輕道重義亟聞其敎世敝國危希遇其人自非達義
之至識正之深者孰能抗身衛主遺身固節者哉故太
子左衛率淑文辯優洽秉尚貞慤當要逼之切意色不
撓厲辭道逆氣震凶黨虐刃交至取斃不移古之懐忠
隕難未云出其右者興言嗟悼無廢乎心宜在加禮永
旌宋有臣焉可贈侍中太尉謚曰忠憲公
　　　又詔(淑及徐湛之江湛卜/天與四家長給廩祿)
袁淑以身殉義忠烈邈古遺孤在疚特所矜懐可厚加
賜䘏以慰存亡
　　　武帝諡議
以為聖哲同風功美殊稱蓋出乎道者無方故刑于物
者不一伏惟道塞人神信通期運愛敬所禀因心則逺
英粹之照正性自天體苞潛躍慮周巻舒龍徳在隂雖
艱貞而不悶因時而惕故有来以必亨在晉之季皇途
薦阻欃槍干紀璇璣失馭天鑒靈武民屬聖明不假十
室之資不藉百乗之賦首義馳風一鼓静亂滌除泰階
消殞薄蝕斯亮登庸之基經綸之始者也内難雖攝外
圗未輯河華海岱負固相望荆濮燕亳侯服交侵眷言
帝畿思康王路戎不再駕遺氓即序斥候之所未羈亭
徼之所不譯莫不飾誠請罪欵塞来賔故能洒掃中嶽
致廟九山神道㑹昌寳命既集損之而益後身愈先既
而儀刑帝載揖讓天厯改玉乎文祖班瑞于神宗貫革
寢機文武搢笏故辰居兩楹坐一八表國訓成均之學
家沾撫辜之仁大美配天必終之以儉徳道固萬葉猶
申之以話言允所謂教思無窮樹之長世取髙上代顧
邈前王矣
　　　宋文皇帝元皇后哀䇿文(皇后諱齊媯陳郡人/左光祿大夫湛之庶)
　　　　(女適太祖生太/子劭諡曰元)
惟元嘉十七年七月二十六日大行皇后崩于顯陽殿
粤九月二十七日將遷瘞于長寜陵禮也龍輁纚綍容
翟結驂皇塗昭列神路幽嚴皇帝親臨祖饋躬瞻宵載
飾遺儀於組旒淪徂音乎珩珮悲黼筵之移御痛翬褕
之重晦降輿客位撤奠殯階乃命史臣累徳述懐其辭
曰
倫昭儷升有物有憑圎精初爍方祇始凝昭哉世族祥
發慶膺秘儀景胄圗光玉繩昌暉在隂柔明將進率禮
蹈和稱詩納順爰自待年金聲夙振亦既有行素章增
絢象服是加言觀維則俾我王風始基嬪徳惠問川流
芳猷淵塞方江泳漢載謡南國伊昔不造鴻化中㣲用
集寳命仰陟天機釋位公宫登曜紫闈欽若皇姑允迪
前徽孝達寜親敬行宗祀進思才淑傍綜圗史發音在
詠動容成紀壼政穆宣房樂韶理坤則順成星軒潤飾
徳之所届惟深必測下節震騰上清脁側有来斯雍無
思不極謂道輔仁司化莫晰象物方臻眡祲告沴太和
既融収華委世蘭殿長隂椒塗弛衛嗚呼哀哉戒凉在
律杪秋即穸霜夜流唱曉月升魄八神警引五輅遷跡
噭噭儲嗣哀哀列辟灑零玉墀雨泗丹掖撫存悼亡感
今懐昔嗚呼哀哉南背國門北首山園僕人按節服馬
顧轅遥酸紫葢眇泣素軒滅綵清都夷體夀原邑野淪
藹戎夏悲讙采芳可述往駕弗援嗚呼哀哉
　　　陽給事誄(并序城永初三年魏主嗣自率衆攻/滑臺  東北崩壊王景度出奔司馬)
　　　　(陽瓉堅守不降為魏所殺少帝追贈給事中/尚書令傅亮議瓉家在彭城宜即以入臺絹)
　　　　(一百匹粟三百斛/賜給延之為之誄)
惟永初三年十一月十一日宋故寜逺司馬濮陽太守
彭城陽君卒嗚呼哀哉瓉少禀志節資性忠果奉上以
誠率下有方朝嘉其能故授以邉事永初之末佐守滑
臺值國禍薦臻王略中否魏人間釁劘剥司兗幽并騎
弩屯逼鞏洛列營縁戍相望屠潰瓉奮其猛鋭志不違
難立乎將卒之間以緝華裔之衆罷困相保堅守四旬
上下力屈受陷勍冦士師奔擾棄軍争免而瓉誓命沈
城佻身飛鏃兵盡器竭斃於旗下非夫貞壯之氣勇烈
之志豈能臨敵引義以死狥節者哉景平之元朝廷聞
而傷之有詔曰故寜逺司馬濮陽太守陽瓉滑臺之逼
厲誠固守投命狥節在危無撓古之烈士無以加之可
贈給事中振䘏遺孤以慰存亡追寵既彰人知慕節河
汴之間有義風矣逮元嘉廓祚聖神紀物光昭茂緒旌
録舊勲茍有槩於貞孝者實事感於仁明末臣䝉固側
聞至訓敢詢諸前典而為之誄其辭曰
貞不常祜義有必甄處父勤君怨在登賢苫夷致果題
子行間忠壯之烈宜自爾先舊勲雖廢邑氏遂傳惟邑
及氏自温徂陽狐續既降晉族弗昌之子之生立績宋
皇拳猛沈毅温敏肅良如彼竹栢負雪懐霜如彼騑駟
配服驂衡邉兵喪律王略未恢函陜堙阻瀍洛蒿萊朔
馬東騖北風南埃路無歸轊野有委骸帝圗斯艱簡兵
授才寔命陽子佐師危臺憬彼危臺在滑之坰周衛是
交鄭翟是争昔惟華國今實邉亭慿巘結闗負河縈城
金柝夜擊和門晝扃料敵厭難時惟陽生凉冬氣勁塞
外草衰逷矣天驕乗障犯威鳴驥横厲霜鏑髙翬軼我
河縣俘我洛畿攅鋒成林投鞍為圍翳翳窮壘嗷嗷羣
悲師老變形地孤援濶卒無半菽馬實拑秣守未焚衝
攻已濡褐烈烈陽子在困彌達勉慰痍傷拊巡饑渴力
雖可窮氣不可奪義立邊疆身終鋒栝嗚呼哀哉賁父
隕節魯人是志汧督效貞晉策攸記皇上嘉悼思存寵
異于以贈之言登給事䟽爵紀庸恤孤表嗣嗟爾義士
没有餘喜嗚呼哀哉
　　　陶徵士誄(并序延之為始安郡道經尋陽常/飲淵眀舎及淵明卒延之為誄)
夫璿玉致美不為池隍之寳桂椒信芳而非園林之實
豈期深而好逺哉盖云殊性而已故無足而至者物之
藉也隨踵而立者人之薄也若乃巢髙之抗行夷皓之
峻節故已父老堯禹錙銖周漢而緜世浸逺光靈不屬
至使青華隠沒芳流歇絶不其惜乎雖今之作者人自
為量而道路同塵輟塗殊軌者多矣豈所以昭末景泛
餘波有晉徵士尋陽陶淵明南岳之幽居者也弱不好
㺯長實素心學非稱師文取指達在衆不失其寡處言
愈見其默少而貧病居無僕妾井臼弗任藜菽不給母
老子幼就養勤匱逺惟田生致親之議追悟毛子捧檄
之懐初辭州府三命後為彭澤令道不偶物棄官從好
遂乃解體世紛結志區外定跡深棲於是乎逺灌畦鬻
蔬為供魚菽之祭織絇緯蕭以充糧粒之費心好異書
性樂酒徳簡棄煩促就成省曠殆所謂國爵屏貴家人
忘貧者歟有詔徴著作郎稱疾不到春秋若干元嘉四
年月日卒于尋陽縣之某里近識悲悼逺士傷情冥默
福應嗚呼淑貞夫實以誄華名由諡髙茍允徳義貴賤
何筭焉若其寛樂令終之美好廉克巳之操有合諡典
無愆前志故詢諸友好宜諡曰靖節徵士其詞曰
物尚孤生人固介立豈伊時遘曷云世及嗟乎若士望
古遥集韜此洪族蔑彼名級睦親之行至自非敦然諾
之信重於布言廉深簡潔貞夷粹温和而能峻博而不
繁依世尚同詭時則異有一於此兩非默置豈若夫子
因心違亊畏榮好古薄身厚志世霸虚禮州壤推風孝
惟義養道必懐邦人之秉彛不隘不恭爵同下士祿等
上農度量難鈞進退可限長卿去官稚賔自免子之悟
之何悟之辨賦詩歸来髙蹈獨善亦既超曠無適非心
汲流舊巘葺宇家林晨烟暮靄春煦秋隂陳書輟卷置
酒絃琴居備勤儉躬兼貧病人否其憂子然其命隠約
就閒遷延辭聘非直也明是惟道性糾纒斡流冥漠報
施孰云與仁實疑明智謂天蓋髙胡諐斯義履信曷憑
思順何寘年在中身疢維痁疾視如歸臨凶若吉藥劑
弗嘗禱祠非恤傃幽吿終懐和長畢嗚呼哀哉敬述靖
節式尊遺占存不願豐没無求贍省訃却賻輕哀薄歛
遭壤以穿旋𦵏而窆嗚呼哀哉深心追往逺情逐化自
爾介居及我多暇伊好之洽接閻鄰舎宵盤晝憩非舟
非駕念昔宴私舉觴相誨獨正者危至方則閡哲人卷
舒布在前載取鑒不逺吾規子佩爾實愀然中言而發
違衆速尤迕風先蹷身才非實榮聲有歇叡音永矣誰
箴余闕嗚呼哀哉仁焉而終智焉而斃黔婁既沒展禽
亦逝其在先生同塵往世旌此靖節如彼康惠嗚呼哀
哉
　　　祭屈原文(延之少帝初為正員郎兼中書尋徙/貟外常忤徐羨之等出為始安太守)
　　　　(道經汨潭為湘州刺史張/邵弔屈原文以致其意)
維有宋五年月日湘州刺史吴郡張邵恭承帝命建旟
舊楚訪懐沙之淵得捐珮之浦弭節羅潭艤舟汨渚乃
遣戸曹掾某敬祭故楚三閭大夫屈君之靈蘭薰而摧
玉貞則折物忌堅芳人諱眀潔曰若先生逢辰之缺温
風迨時飛霜急節嬴芉遘紛昭懐不端謀折儀尚貞蔑
椒蘭身絶郢闕跡徧湘干比物荃蓀連類龍鸞聲溢金
石志華日月如彼樹芬實穎實發望汨心欷瞻羅思越
藉用可塵昭忠難闕
　　　為張湘州祭虞帝文
惟哲化神繼天作聖藏器漁陶致身愛敬是以二妃嬪
徳九子觀命在麓不迷御衡以正唐歴既終虞道乃光
咨堯授禹素俎采堂百齡厭世萬里陟方敬詢故老欽
咨聖君職奉西湘䖍屬南雲神之聽之匪酒伊葷
　　　祖祭弟文
闔棺窮野啓殯中荒靈影夙滅筵寢虚張人往運来自
秋徂陽蕃蘭落色宿草滋長孰云不痛辭家去鄊爾之
于役爰適兹邑上秋告来方春佇立如何不弔吉違凶
集六親憧心姻朋浩泣我雖載奔伊何云及永懐在昔
追亡悼存惟兄及弟瞻母望昆生無榮嬿没望歸魂令
龜吉兆祖櫬東旋靈轅次路嚴舟在川廓然何及痛矣
終天
　　　三月三日曲水詩序(文帝元嘉十一年三月丙/申褉飲於樂逰苑且祖道)
　　　　(江夏王義恭衡陽王義季有詔/㑹者咸作詩詔顔延之作序)
夫方䇿既載皇王之迹已殊鐘石畢陳舞詠之情不一
雖淵流遂往詳略異聞然其宅天衷立民極莫不崇尚
其道神明其位拓世貽統固萬葉而為量者也有宋函
夏帝圗𢎞逺髙祖以聖武定鼎規同造物皇上以叡文
承歴景屬宸居隆周之卜既永宗漢之兆在焉正體毓
徳於少陽王宰宣哲于元輔晷緯昭應山瀆效靈五方
雜遝四隩来暨選賢建戚則擇之於茂典施命發號必
酌之於故實大予協樂上庠肆敎章程明宻品式周備
國容眡令而動軍政象物而具箴闕記言校文講藝之
官采遺於内輶車朱軒懐荒振逺之使諭徳于外赬莖
素毳并柯共穗之瑞史不絶書棧山航海踰沙軼漠之
貢府無虚月列燧千城通驛萬里穹居之君内首禀朔
卉服之酋回面受吏是以異人慕響俊民間出警蹕清
夷表裏恱穆將徙縣中宇張樂岱郊增類帝之宫飭禮
神之館塗歌邑誦以望屬車之塵者久矣日躔胃維月
軌青陸皇祇發生之始后王布和之辰思對上靈之心
以惠庶萌之願加以二王于邁出餞戒告有詔掌故爰
命司歴獻洛飲之禮具上已之儀南除輦道北清禁林
左闗巖隥右梁潮源略亭臯跨芝廛苑太液懐曾山松
石峻垝蔥翠隂煙游泳之所攅萃翔驟之所往還於是
離宫設衛别殿周徼旌門洞立延帷接枑閱水環階引
池分席春官聫亊蒼靈奉塗然後升秘駕𦙍緹騎揺玉
鑾發流吹天動神移淵旋雲被以降于行所禮也既而
帝暉臨幄百司定列鳳蓋俄軫虹旗委斾肴蓛芬藉觴
醳泛浮妍歌妙舞之容銜組樹羽之器三奏四上之調
六莖九成之曲競氣繁聲合變争節龍文飾轡青翰侍
御華裔殷至觀聽騖集揚袂風山舉袖隂澤靚裝藻野
袨服縟川故以殷賑外區煥衍都㑹者矣上膺萬夀下
禔百福帀筵稟和闔堂依徳情盤景遽歡洽日斜金駕
摠駟聖儀載佇悵釣臺之未臨慨酆宫之不縣方且排
鳳闕以髙游開爵園而廣宴並命在位展詩發志則夫
誦美有章陳信無愧者歟
　　　赭白馬賦序
驥不稱力馬以龍名豈不以國尚威容軍􁡄趫迅而已
實有騰光吐圗疇徳瑞聖之符焉是以語崇其靈世榮
其至我髙祖之造宋也五方率職四隩入貢秘寳盈於
玉府文駟列乎華廏乃有乗輿赭白特禀逸異之姿妙
簡帝心用錫聖皁服御順志馳驟合度齒歴雖衰而藝
美不忒襲養兼年恩隠周渥嵗老氣殫斃于内棧少盡
其力有惻上仁乃詔陪侍奉述中㫖末臣庸蔽敢同獻
賦
　　　白鸚鵡賦序
余具職崇賢預觀神秘有白鸚鵡焉被素履𤣥性温言
達九譯絶區作玩天府同事多士咸竒思賦
　　　大筮箴
余因讀易偶意蓍龜友人有請决逰宦務志卦有咎占
故作大筮箴以悟焉
先王設筮大人盡慮卦遭同人變而之豫先號後笑初暌
末遇時至運来當在三五功畢官成幾乎衍數慶在坤宫
災在坎路不出庭户獨立無懼違此而動投足失歩無惰
爾儀靈骨有知無曰余逆神筴不豫南人司箴敢告馳騖
　　　家傳銘
曠彼琅邪實唯海宇誰其来遷時聞逺祖青州隠秀爰
始奠居内辭鼎府外秉邦閭建節中平分竹黄初刑清
齊右政偃營區葛嶧明懿平陽聰理式薦公庭或登宰
士列美霸朝雙風千里華萼之茂於昭不巳
　　　新喻侯茅齋贊
輦草作壯采茅昭儉哲人素節貴而能貶羈結茨危瞰
臨涯隒
　　　蜀葵贊
井維降精㟭絡升靈物㣲氣麗卉草之英渝艶衆葩冠
冕羣英類麻能直方葵不傾
　　　碧芙蓉頌
澤芝芳艶擅竒水屬練氣紅荷比符縹玉擢麗滄池飛
映雲屋實紀仙方名書靈躅
　　　赤槿頌
日御北至夏徳南宣玊蒸榮心氣動上𤣥華繅間物受
色朱天是謂珍樹含艶丹間
　　　七繹
北岳孤生剗迹埋名身間事盡道畜山扃東國進士謬
與遷焉其居也依隠嵁隂結架清深岩屋橋構隥道相
臨寒榮隴首繑飲江潯客曰周以岩廓匝以綵房木寫
雲氣土秘羣芳既旋天而倒井又斲貟而鏤方松丘箭
渚藥苑香林梁澗道以髙濟棧岩墱而上尋客曰若夫
丹山之奥金門之秘地首岷銅川上汶泗裁石成音調
金為器故列真玩其㣲鳴辭人賦其清懿若乃梓漆簡
聲麗容呈才陳舞態開吹臺獵悲風遡秋埃既而昵賔
獻夀中人奉膳有悄者顔弗怡髙殿視華鼓之繁桴聽
邉笳之嘶囀飛朱鷺以首引逮𤣥雲而終變然後簮珥
揺暉莊服流湎抗妍歌以跕躧揚輕袖而翳面雜紛披
於巾拂遞間闗乎槃扇
　　　範連珠
蓋聞匹夫履順則天地不違一物投誠則神明可交亊
有㣲而逾著理有闇而必昭是以魯陽傾首離光為之
反舍有鳥拂波河伯為之不潮
　　　天馬狀
降靈驥子九方是選白􁀙朱文綠虵紫燕水軼驚鳬陸
越飛箭遇山為風值雲成電
　　　庭誥(延之元嘉中罷永嘉郡屏居里巷不豫人/間者七載為庭誥之文沈約刪其繁辭存)
　　　　(其正著于/宋書本傳)
庭誥者施於閨庭之内謂不逺也吾年居秋方慮先草
木故遽以未聞誥爾在庭若立履之方規鑒之明已列
通人之規不復續論今所載咸其素畜本乎生靈而致
之心用夫選言務一不尚煩宻而至於備議者蓋以網
諸情非古語云得鳥者羅之一目而一目之羅無時得
鳥矣此其積意之方道者識之公情者徳之私公通可
以使神明加嚮私塞不能令妻子移心是以昔之善為
士者必捐情反道合公屏私尋尺之身而以天地為心
數紀之夀常以金石為量觀夫古先垂戒長老餘論雖
用細制毎以不朽見銘繕築末迹咸以可久承志况樹
徳立義収族長家而不思經逺乎曰身行不足遺之後
人欲求子孝必先慈將責弟悌務為友雖孝不待慈而
慈固植孝悌非期友而友亦立悌夫和之不備或應以
不和猶信不足焉必有不信儻知恩意相生情理相出
可使家有參柴人皆由損夫内居徳本外夷民譽言髙
一世處之逾嘿器重一時體之滋冲不以所能干衆不
以所長議物淵泰入道與天為人者士之上也若不能
遺聲欲人出已知柄在虚求不可校得敬慕謙通畏避
矜踞思廣監擇從其逺猷文理精出而言稱未達論問
宣茂而不以居身此其亞也若乃聞實之為貴以辯畫
所克見聲之取榮謂争奪可獲言不出於戸牖自以為
道義久立才未信於僕妾而曰我有以過人於是感茍
銳之志馳傾觖之望豈悟已挂有識之裁入修家之誡
乎記所云千人所指無病自死者也行近於此者吾不
願聞之矣凡有知能預有文論不練之庶士校之羣言
通才所歸前流所與焉得以成名乎若呻吟於牆室
之内喧嚻於黨輩之間竊議以迷寡聞妲語以敵要説
是短筭所出而非長見所上適值尊明臨座稠覽博論
而言不入於髙聽人見棄於衆視則慌若迷塗失偶黶
如深夜撤燭銜聲茹氣腆嘿而歸豈識向之夸慢祗足
以成今之沮喪邪此固少壯之廢爾其戒之夫以怨誹
為心者未有達無心救得喪多見誚耳此蓋臧獲之為
豈識量之為事哉是以徳聲令氣愈上毎髙忿言懟譏
毎下愈發有尚於君子者寜可不務勉耶雖曰恒人情
不能素盡故當以逺理勝之么笇除之豈可不務自異
而取陷庸品乎富厚貧薄事之懸也以富厚之身親貧
薄之人非可以一時處然昔有守之無怨安之不悶者
蓋有理存焉夫既有富厚必有貧薄豈其證然時乃天
道若人厚富是理無貧薄然乎必不然也若謂富厚在
我則宜貧薄在人可乎又不可矣道在不然義在不可
而横意去就謬生希幸以為未達至分蠶温農飽民生
之本躬稼難就上以僕役為資當施其情願庀其衣食
定其當治遞其優劇出之休饗後之捶責雖有勸恤之
勤而無霑曝之苦務前公稅以逺吏讓無急傍費以息
流議量時發歛視嵗穰儉省膳以奉已損散以及人此
用天之善御生之得也率下多方見情為上立長多術
晦明為懿雖及僕妾情見則事通雖在畎畝明晦則功
博若奪其常然役其煩務使威烈雷霆猶不禁其欲雖
棄其大用窮其細瑕或明灼日月將不勝甚耶故曰孱
焉則差的焉則闇是以禮道尚優法意從刻優則人自
為厚刻則物相為薄耕收誠鄙此用不忒所謂野陋而
不以居心也含生之氓同祖一氣等級相傾遂成差品
遂使業習移其天識世服没其性靈至夫願欲情嗜宜
無間殊或役人而養給然是非大意不可侮也隅奥有
竈齊侯蔑寒犬馬有秩管燕輕饑若能服温厚而知穿
弊之苦明周之徳厭滋㫖而識寡嗛之急仁恕之功豈
與夫比肌膚於草石方手足於飛走者同其意用哉罰
慎其濫惠戒其偏罰濫則無以為罰惠偏則不如無惠
雖爾眇末猶扁庸保之上事思反已動類念物則其情
得而人心塞矣抃博蒲塞㑹衆之事諧調哂謔適坐之
方然失敬致侮皆此之由方其尅瞻彌喪端嚴况遭非
鄙慮將醜折豈若拒其容而簡其事静其氣而逺其意
使言必諍懕賓友清耳笑不傾撫左右悦目非鄙無因
而生侵侮何從而入此亦持徳之管籥爾其謹哉嫌惑
疑心誠亦難分豈唯厚貌蔽智之明深情怯剛之斷而
巳哉必使猜怨愚賢則嚬笑入戾期變犬馬則步顧成
妖况動容竊斧束装濫金又何足論是以前王作典明
慎議獄而僣濫易意朱公論璧光澤相如而倍薄異價
此言雖大可以戒小㳺道雖廣交義為長徳在可久失
在輕絶久由相敬絶由相狎愛之勿勞當扶其正性忠
而勿誨必藏其枉情輔以藝業㑹以文辭使親不可䙝
疎不可間每存大徳無挟小怨率此往也足以相終酒
酌之設可樂而不可嗜嗜而非病者希病而遂眚者幾
旣眚既病將蔑其正若存其正性紓其妄發其唯善成
乎聲樂之㑹可簡而不可違違而不背者鮮矣背而非
弊者反矣既弊既背將受其殿必能通其礙而節其流
意可為和中矣善施者唯發自人心乃出天則與不待
積取無謀實並散千金誠不可能贍人之急雖乏必先
使施如王丹愛如杜林亦可與言交矣浮華怪飭滅質
之具竒服麗食棄素之方動人勸慕傾人顧盻可以逺
識奪難用近欲從若覩其淫怪知生之無心為見竒麗
能致諸非務則不抑自貴不禁自止夫數相者必有之
徴既聞之術人又驗之吾身理可得而論也人者兆氣
二徳禀體五常二徳有竒偶五常有勝殺及其為人寜
無叶沴亦猶生有好醜死有夭夀人皆知其懸天至於
丁年乖遇中身迂合者豈可易地哉是以君子道命愈
難識道愈堅古人恥以身為溪壑者屏欲之謂也欲者
性之煩濁氣之蒿蒸故其為害則薰心智耗真情傷人
和犯天性雖生必有之而生之徳猶火含烟而妨火桂
懐蠧而殘桂然則火勝則烟滅蠧壯則桂折故性明者
欲簡嗜繁者氣惛去明即惛難以主一目其以中外羣
聖建言所黜儒道衆智發論是除然有之者不患深故
藥之者恒苦術淺所以毁道多而義寡頓盡誠難毎指
可易能易毎指亦明之末廉嗜之情不同故畏慕之情
或異從事於人者無一人我之心不以已之所善謀人
為有明矣不以人之所務失我能有守矣已所謂然而
彼定不然奕棊之蔽悦彼之可而忘我不可學嚬之蔽
將求去蔽者念通怍介而巳流言謗議有道所不免况
在闕薄難用筭防接應之方言必出巳或信不素積嫌
間所襲或性不和物尤怨所聚有一于此何處逃毁茍
能反悔在我而無責於人必有達鑒昭其情逺識迹其
事日省吾躬月料吾志寛默以居潔静以期神道必在
何恤人言喭曰富則盛貧則病矣貧之病也不惟形色
粗黶或亦神心沮廢豈但交友疎棄必有家人誚讓非
廉深識逺者何能不移其植故欲蠲憂患莫若懐古懐
古之志當自同古人見通則憂淺意逺則怨浮昔琴歌
於編蓬之中者用此道也夫信不逆彰義必出隠交賴
相盡明有相照一面見㫖則情固丘岳一言中志則意
入淵泉以此事上水火可蹈以此託友金石可弊豈待
充其榮實乃將議報厚之筐篚然後圗終如或與立茂
思無忽祿利者受之易易則人之所榮蠶穡者就之艱
艱則物之所鄙艱易既有勤倦之情榮鄙又間向背之
意此二塗所為反也以勞定國以功施人則役徒屬而
擅豐麗自理於民自事其生則督妻子而趨耕織必使
陵侮不作懸企不萌所謂賢鄙處宜華野同泰人以有
惜為質非假嚴刑有恒為徳不慕厚貴有惜者以理𦵏
有恒者與物終世有位去則情盡斯無惜矣又有務謝
則心移斯不恒矣又非徒若此而巳或見人休事則懃
蘄結納及聞否論則處彰離貳附㑹以從風隠竊以成
釁朝吐面譽暮行背毁昔同稽款今猶叛戾斯為甚矣
又非唯若此而巳或慿人惠訓藉人成立與人餘論依
人揚聲曲存禀仰甘赴塵軌衰没畏逺忌聞影迹又䝉
之毁之無度心短彼能私樹巳拙自崇恒輩罔顧髙識
有人至此實蠧大倫毎思防避無通閭伍覩驚異之事
或無涉傳遭卒迫之變反思安順若異從已發將尸謗
人迫而又迕愈使失度能夷異如裴楷處逼如裴遐可
稱深士乎喜怒者有性所不能無常起於褊量而止於
𢎞識然喜過則不重怒過則不威能以恬漠為體寛愉
為器者美矣大喜蕩心㣲抑則定甚怒煩性小忍即歇
動無愆容舉無失度則物將自懸人將自止習之所變
亦大矣豈惟蒸性染身乃將移智易慮故曰與善人居
如入芝蘭之室久而不聞其芬與之化矣與不善人居
如入鮑魚之肆久而不知其臭與之變矣是以古人慎
所與處唯夫金真玉粹者乃能盡而不汚爾故曰丹可
滅而不能使無赤石可毁而不能使無堅茍無丹石之
性必慎浸染之由能以懐道為人必存從理之心道可
懐而理可從則不議貧議所樂爾或云貧何由樂此未
求道意道者瞻富貴同貧賤理固得而我自䘮之未為
通議茍議不喪夫何不樂或曰温飽之貴所以榮生饑
寒在躬空曰從道取諸其身將非篤論此又通理所用
凡生之具豈簡定實或以膏腴夭性有以菽藿登年中
散云所足與不由外是以稱體而食貧嵗愈嗛量腹而
炊豐家餘飡非粒實息耗意有盈虚爾况心得復劣身
獲仁富明白入素氣志如神雖十旬九飯不能含饑業
席三屬不能為寒豈不信然且以巳為度者無以自通
彼量渾四游而斡五緯天道𢎞也振河海而載山川地
道厚也一情紀而合流貫人靈茂也昔之通乎此數者
不為剖判之行必廣其風度無挟私殊博其交道唯懐
曲異故望塵請友則義士輕身一遇拜親則仁人投分
此倫序通允禮俗平一上獲其用下得其和世務雖移
前休未逺人之適主吾將反本三人至生蹔有之識幼
壯驟過衰耗騖及其間天鬱既難勝言假獲存遂又云
無幾柔麗之身亟委土木剛清之才遽為丘壤回遑顧
慕雖數紀之中爾以此持榮曾不可留以此服道亦何
能平進退我生逰觀所達得貴為人將在含理含理之
貴惟神與交幸有心靈義無自惡偶信天徳逝不上慙
欲使人沈来化志符往悊勿謂是賒日鑿斯宻著通此
意吾將忘老如固不然其誰與歸值懐所撰略布衆脩
若備舉情見顧未書一贍身之經别在田家節政奉終
之紀自著燕居畢義
　　　又(太平御覽引/顔延之庭誥)
觀書貴要觀要貴博博而知要萬流可一詠歌之詩要
其連類含章比物集句采風謡以達民詩為之祖褒貶
之書取其正言晦義輔制衰王㣲辭豈㫖貽意盛聖春
秋為上易首體備能事之淵馬陸得其象數而失其情
理荀王舉其正宗而略其象數四家之見雖各有所志
總而論之情理出於㣲明氣數生於形分然則荀王得
之於心馬陸取之於物其無惡迄可知矣夫象窮數則
太極者人心極而神功彰若荀王之言易可謂極人心
之數者也
　　　又
荀爽云詩者古之歌章然則雅頌之樂篇全矣是以後
之詩者率以歌為名及秦勒望岳漢祀郊宫辭著前史
者文變之髙制也雖雅聲未至𢎞麗難追矣逮李陵衆
作總雜不類是假托非盡陵制至其善篇有足悲者摰
虞文論足稱優洽栢梁以来繼作非一纂所至七言而
巳九言不見者將由聲度罔誕不協金石至於五言流
靡則劉楨張華四言側宻則張衡王粲若夫陳思王可
謂兼之矣
　　　又(此段御覽在/舉無失度下)
欲求子孝必先為慈將欲弟悌務念為友雖孝不待慈
而友亦立悌夫和之不備或應以不和猶信不足焉必
有不信倘知恩意相生情理相出可使家有參柴人皆
由損枚叔有言欲人勿聞莫若勿為禦寒莫若重裘止
謗莫若自修論語云内省不疚何憂懼耶
　　荀赤松
　　　劾顔延之奏(延子起遷國子祭酒司徒左長史/坐啓買人田不肯還直赤松為尚)
　　　　(書左丞上奏詔特復為/祕書監光祿勲太常)
求田問舍前賢所鄙延之唯利是視輕冒陳聞依傍詔
恩拒捍餘直垂及周年猶不畢了昧利茍得無所顧忌
延之昔坐事屏斥復䝉抽進而曾不悛革怨誹無巳交
逰闒茸沈迷麴糵横興譏謗詆毁朝士仰竊過榮增憤
薄之性私恃顧盻成彊梁之心外示寡求内懐奔競干
祿期遷不知極巳預讌班觴肆罵上席山海含容毎存
遵養愛兼雕蟲未忍遐棄而驕放不節日月彌著臣聞
聲聞過情孟軻所恥况聲非外求聞由已出雖心智薄
劣而髙自比擬客氣虚張曾無愧畏豈可復弼亮五教
增曜台階請以延之訟田不實妄干天聴以彊凌弱免
所居官(宋書著罵南史/作詈  作甚)
　
　
　
　
　
　
　
　
　
　
　
　宋文紀巻十一
欽定四庫全書
　宋文紀巻十二　　　　　眀　梅鼎祚　編
　　范泰(字伯倫順陽山隂人晋豫章太守寗之子仕/晋度支尚書兼司空入宋厯左光禄大夫)
　　　為宋公祭嵩山文
劉裕敬薦中嶽之靈惟嶽作鎮中畿擬天比峻降祉發
輝宣和隂陽道達幽微既曰輔順亦疾厥違霜露所均
萬人是依不以虚薄志掃不庭仰紓國恥俯拯黎甿望
嶺懐仁踐境延情金璧之贈愧懼交盈思樂時雍終慿
威靈舊都既清三秦期廓豈惟人謀亦仰冥略逝將言
旋自雍徂洛何以寄懐一巵清酌珪璧云乎深誠攸託
　　　建國學表(髙祖受命眀年議建國學以泰/領國子祭酒上表時學竟不立)
臣聞風化興于哲王教訓表於至世至說莫先講習甚
樂必寄朋來古人成童入學易子而教尋師無逺負粮
忘艱安親光國莫不由此若能出不由戸則斯道莫從
是以眀詔爰發已成渙汗學制既下逺近遵承臣之愚
懐少有未達今惟新告始盛業初基天下改觀有志景
慕而置生之制取少停多開不來之端非一塗而已臣
以家推國則知所聚不多恐不足以宣大宋之風𢎞濟
濟之美臣論合選之家雖制所未達父兄欲其入學理
合開通雖小違晨昏所以大𢎞孝道不知春秋則所陷
或大故趙盾忠而書弑許止孝而得辠以斯為戒可不
懼哉十五志學誠有其文若年降無㡬而深有志尚者
何必限以一格而不許其進邪揚烏豫𤣥實在弱齡五
十學易乃無大過昔中朝助教亦用二品頴川陳載已
辟太保掾而國子取為助教即太尉淮之弟所貴在於
得才無繫于定品教學不眀奬厲不著今有職閒而學
優者可以本官領之門地二品宜以朝請領助教既可
以甄其名品斯亦敦學之一偶其二品才堪自依舊從
事㑹今生到有期而學校未立覆簣實望其速回轍已
淹其遲事有以賖而宜急者殆此之謂古人重寸隂而
賤尺璧其道然也
　　　諫市銅造錢奏(時言事者多以錢貨減少國用/不足欲悉市民銅更造五銖錢)
流聞將禁私銅以充官銅民雖失器終於獲直國用不
足其利實多臣愚意異不寜寢默臣聞治國若烹小鮮
拯敝莫若務本百姓不足君孰與足未有民貧而國富
本不足而末有餘者也故囊漏貯中識者不吝反裘負
薪存毛寔難王者不言有無諸侯不言多少食禄之家
不與百姓争利故㧞葵所以眀治織蒲謂之不仁是以
貴賤有章職分無爽今之所憂在農民尚寡倉廪未充
轉運無已資食者衆家無私積難以禦荒耳夫貨存貿
易不在多少昔日之貴今日之賤彼此共之其揆一也
但令官民均通則無患不足若使必資貨廣以收國用
者則龜貝之屬自古所行尋銅之為器在用也博矣鍾
律所通者逺機衡所揆者大夏鼎負圖寔冠衆瑞晋鐸
呈象亦唘休徴器有要用則貴賤同資物有適宜則家
國共急今毁必資之器而為無施之錢于貨則功不補
勞在用則君民俱困較之以實損多益少陛下勞謙終
日無倦庶務以身率物勤素成風而頌聲不作板渭不
至者良由基根未固意在逺略伏願思可久之道賖欲
速之情𢎞山海之納擇芻牧之説則嘉謀日陳聖慮可
廣其亡存心然後苞桑可繫愚誠一至用忘寢食(賖南/史作)
(探/)
　　　極諫少帝封事(泰景平初加特進眀年解國子/祭酒少帝在位多諸愆失上封)
　　　　(事極諫雖不能/納亦不加譴)
伏聞陛下時在後園頗習武備鼓鞞在宫聲聞於外黷
武掖庭之内諠譁省闥之間不聞將帥之臣統御之主
非徒不足以威四夷秪生逺近之怪近者東寇紛擾皆
欲伺國瑕隙今之吳㑹寜過二漢闗河根本既揺于何
不有如水旱成灾役夫不息無寇而戒為費漸多河南
非復國有羯夷難以理期此臣所以用忘寢食而干非
其位者也陛下踐阼委政宰臣實同髙宗諒闇之美而
更親狎小人不免近習懼非社稷至計經世之道王言
如絲其出如綸下觀而化疾于影響伏願陛下思𢎞古
道式遵遺訓從理無滯任賢勿疑如此則天下歸徳宗
社惟永詩云一人有慶兆民頼之天髙聽卑無幽不顯
興衰在人成敗易曉未有政治在于上而人亂于下者
也臣蒙先朝過遇陛下殊私實欲盡心竭誠少報萬分
而惛耄已及百疾互生便為永違聖顔無復自盡之路
貪及視息陳其狂瞽陛下若能哀其所請留心覽察則
臣夕隕于地無恨九泉
　　　賀元正并陳旱灾表(徐羡之等弑少帝及廬陵/王義真而立文帝泰元嘉)
　　　　(二年上表遂輕舟逰東陽行止不/闗朝廷有司劾奏太祖不問也)
元正改律品物惟新陛下藉日新以畜徳仰乾元以履
祚吉祥集室百福來庭頃旱魃為虐亢陽愆度通川燥
流異井同竭老弱不堪逺汲貧寡單於負水租輸既重
賦税無降百姓怨咨臣年過七十未見此旱隂陽并隔
則和氣不交豈惟凶荒必生疾疫其為憂虞不可備序
雩禜之典以誠㑹事巫祝常祈罕能有感上天之譴不
可不察漢東海枉殺孝婦亢旱三年及祭其墓澍雨立
降嵗以有年是以衛人伐邢師興而雨伏願陛下式遵
逺猷思隆髙構推忠恕之愛矜寃枉之獄逰心下民之
瘼厝思幽冥之紀令謗木竪闕諫鼓鳴朝察芻牧之言
摠統御之要如此則苞桑可繫危機無兆斯而灾害不
消未之有也故夏禹引百姓之罪殷湯甘萬方之過太
戊資桑榖以進徳宋景藉熒惑以脩善斯皆因敗以轉
成往事之昭晰也循末俗者難為風就正路者易為雅
臣疾患日篤夕不謀朝㑹及嵗慶得一聞達微誠少亮
無恨泉壤永違聖顔拜表悲哽
　　　復請贈廬陵王表(時太祖雖當陽親覽羡之等/猶秉重權復上表諸子禁之)
　　　　(不/奏)
伏承廬陵王已復封爵猶未加贈陛下孝慈天至友于
過隆伏揆聖心已自有在但司契以不唱為髙冕旒以
因寄成用臣雖言不足採誠不亮時但猥蒙先朝忘醜
之眷復沾廬陵矜顧之末息晏委質有兼常欵契闊戎
陣顛狽艱危厚徳無報授令路絶此老臣兼不能自已
者也朽謝越局無所逃刑
　　　旱蝗上表(泰元嘉三年進侍中左光禄大/夫國子祭酒其年秋旱蝗上表)
陛下昧旦丕顯求民之瘼眀㫁庶獄無倦政事理出羣
心澤謡民口百姓翕然皆自以為遇其時也灾變雖小
要有以致之守宰之失臣所不能䆒上天之譴臣所不
敢誣有蝗之處縣官多課民捕之無益于枯苗有傷於
殺害臣聞桑榖時亡無假斤斧楚昭仁愛不禜自瘳卓
茂去無知之蟲宋均囚有異之虎蝗生有由非所宜殺
石不能言星不自隕春秋之㫖所宜詳察禮婦人有三
從之義而無自専之道周書父子兄弟罪不相及女人
被宥由來上矣謝晦婦女猶在尚方始貴後賤物情之
所甚苦匹婦一室亦能有所感激臣于謝氏不容有情
蒙國重恩寢處思報伏度聖心已當有在禮春秋教詩
無一而闕也臣近侍坐聞立學當在入年陛下經略粗
建意存民食入年則農功興農功興則田里闢入秋治
庠序入冬集逺生二途並行事不相害夫事多以淹稽
為戒不逺為患任臣學官竟無微績徒墜天施無情自
處臣之區區不望目覩盛化竊慕子囊城郢之心庶免
荀偃不瞑之恨臣比陳愚見便是都無可採徒煩天聽
愧怍反側
　　　旱灾疾疫又上表
頃亢旱厯時疾疫未已方之常灾實為過差古以為王
澤不流之徵陛下昧旦臨朝無懈治道躬自菲薄勞心
民庶以理而言不應致此意以為上天之於賢君正自
殷勤無已陛下同規禹湯引百姓之過言動于心道敷
自逺桑榖生朝而殞熒惑犯心而退非唯消灾弭患乃
所以大唘聖眀靈雨立降百姓改瞻應感之來有同影
響陛下近當仰推天意俯察人謀升平之化尚存舊典
顧思與不思行與不行耳大宋雖揖讓受終未積有虞
之道先帝登遐之日便是道消之初至乃嗣王被殺哲
藩嬰禍九服徘徊有心䘮氣佐命託孤之臣俄為戎首
天下蕩蕩王道巳淪自非神英撥亂反正則宗社非復
宋有革命之與随時其義尤大是以古今異用循方必
壅大道隐扵小成欲速或未必達深根固蒂之術未洽
於愚心是用猖狂妄作而不能緘默者也臣既頑且鄙
不達治宜加之以篤疾重之以惛耄言或非言而復不
能無言陛下録其一毫之誠則臣不知厝身之所(並/宋)
(書/)
　　　吳季子札賛
延州髙逺棄國師誠優逰大邑觀風上京仁懐邦壤道
暢聖眀鑒徹昔代樂察未形嬴博逺死解劍在生夫子
戾止爰詔作銘
　　　張長公贊
長公秉心獨逸世表量物難同審已彌了情雖髙邃跡
無抗矯靡當夷恵孰識多少
　　　髙鳯贊
遐哉𤣥古邈矣皇羲自兹已降顯黙参差智為世駭才
為物竒跡出無泯潛躍俱馳曖曖若人孰測其為戢曜
丘壑採真重崖冲情莫亮汙跡示疵輕俗無際肆志莫
羈
　　　鸞鳥詩序
昔罽賔王結罝峻卯之山獲一鸞鳥王甚愛之欲其鳴
而不致也乃飾以金樊饗以珍羞對之愈戚三年不鳴
其夫人曰嘗聞鳥見其類而後鳴何不懸鏡以映之王
從其言鸞覩形悲鳴哀響冲霄一奮而絶嗟乎兹禽何情
之深昔鍾子破琴于伯牙匠石韜斤于郢人盖悲妙賞
之不存慨神質于當年耳矧乃一舉而殞其身者哉悲
夫
　　王敬𢎞(名裕之同髙祖諱故稱字晋司州刺史/胡之孫仕吳興太守入宋厯侍中特進)
　　　薦王𢎞之郭希林奏(𢎞之晋末為烏程令以病/歸髙祖命為員外𣪚騎常)
　　　　(侍不就從兄敬𢎞為吏部尚書奏即/徴不起薦𢎞之及希林徴並不起)
聖眀司契載徳惟新垂鑒仄微表揚隐介丘語仰風荒
遐傾首前員外散騎常侍琅邪王𢎞之恬漠丘園放心
居逸前衛將軍参軍武昌郭希林素履純潔嗣徽前武
並擊壤聖朝未蒙表飾宜加旌聘賁于丘園以彰止遜
之美以祛動求之累臣愚謂𢎞之可太子庶子希林可
著作郎
　　　又陳(太祖即位敬𢎞為左僕射又陳薦𢎞之/元嘉四年徴為通直散騎常侍又不就)
𢎞之髙行表于初筮苦節彰於暮年内外晏然當修太
平之化宜招空谷以敦冲退之美
　　　上言丁役奏(大明中王/敬𢎞上言)
舊制人年十二半役十六全役當以十三以上能自營
私及公故以充役考之見事猶未或盡體有彊弱不皆
稱耳循吏恤隐可無甚患庸愚守宰必有勤劇况值苛
政豈可稱言至今逃竄求免胎孕不育乃避罪憲寔亦
由此今皇化惟新四方無事役名之宜應存消息十五
至十六且為半丁十七為全丁(杜氏/通典)
　　　辭徵太子少傅表(元嘉六年敬𢎞遷尚書令固/讓還東及徴詣京師上表不)
　　　　(許終以/不拜)
伏見詔書以臣為太子少傅承命震惶喜懼交悸臣抱
疾東荒志絶榮觀不悟聖恩猥復加寵東宫之重四海
瞻望非臣薄徳所可居之今内外英秀應選者多且板
築之下豈無髙逸而近私愚朽汚辱清朝嗚呼微臣永
非復太之一物矣所以牽曵闕下者實瞻望聖顔貪繫
表之㫖臣如此而歸夕死無恨
　　　又(詣京師/上表)
臣比自唘聞謂誠心已達天鑒𤣥邈未蒙在宥不敢宴
處牽曵載馳臣聞君子行道忘其為身三復斯言若可
庶勉顧惜惛耄志與願違禮年七十老而傳家家道猶
然况于在國伏願陛下矜臣西夕愍臣一至特廻聖恩
賜反其所則天道下濟愚心盡矣
　　　又辭左光禄大夫開府表(十六年又詣京師/上表薨于餘杭)
臣躬耕南澧不求聞達先帝㧞臣于蠻荆之域賜以國
士之遇陛下嗣徽特蒙眷齒由是感激委質聖朝雖懐
犬馬之誠遂無塵露之益年向九十生理殆盡永絶天
光淪沒丘壑謹冒奉表傷心久之
　　　與子恢之書(恢之被召為祕書郎敬𢎞為求奉/朝請與恢之書太祖嘉而許之)
秘書有限故有競朝請無限故無競吾欲使汝處于不
競之地(宋書之南齊書王秀之傳云秀之祖裕性貞正/徐羡  傅亮當朝裕不與來往及致仕隠呉興)
(與子瓉之書曰吾欲使汝處不競之地瓉之厯官至五/兵尚書未嘗詣一朝貴江湛謂何偃曰王瓉之便是朝)
(隠秀之乃瓉之子按宋書云恢之弟瓉之其説互異南/史王裕之傳裕之與子恢之書彼祕書有限云云至其)
(孫秀之傳敬𢎞與秀之父瓉之書深朂以静退然不載/書語似兩存也  按杜氏通典宋齊秘書郎尤為美職)
(其例十日便遷敬𢎞與恢之書云/秘書日有限則似以日數言也)
　　王淮之(字元曽琅邪臨沂人晋尚書令彪之曽孫/仕晋尚書中兵郎宋臺建除御史中丞歴)
　　　(領吏部/尚書)
　　　䘮禮奏(淮之眀禮傳贍文辭永初/二年為黄門郎奏從之)
鄭𤣥注禮三年之䘮二十七月而吉古之學者多謂得
禮之宜晋初用王肅議祥禫共月故二十五月而除遂
以為制江左以來唯晉朝施用縉紳之士多遵𤣥義夫
先王制禮以大順羣心䘮也寜戚著自前訓今大宋開
泰品物遂理愚謂宜同即物情以𤣥義為制朝野一禮
則家無殊俗(唯南史/作准)
　　王韶之(字休泰琅邪臨沂人/廙曽孫歴吳興太守)
　　　駮贖罪唘
　　　　(韶之晋恭帝時遷黄門侍郎領著作宋髙祖/受禪加驍騎將軍本郡中正西省職解復掌)
　　　　(朱書有司奏東冶士朱道民禽三/叛士依例放遣韶之唘諫詔可)
尚書金部奏事如右斯誠檢忘一時權制懼非經國𢎞
本之令典臣尋舊制以罪補士凡有十餘條雖同異不
問而輕重實殊至于詐列父母死誣罔父母淫亂破義
反逆此四條寔窮亂抵逆人理必盡雖復殊刑過制猶
不足以塞莫大之罪既獲全首領大造已隆寜可復遂
拔徒𨽻緩帶當年自同編戸列齒齊民臣懼此制永行
所虧實大方今聖化惟新崇本棄末一切之令宜加詳
改愚謂此四條不合加贖罪之恩(宋書/)
　　　駮員外𣪚騎侍郎王寔之請假事
伏尋舊制群臣家有情事聽併急六十日太元中改制
年賜假百日又居在千里外聽併請來年限合為二百
日此盖一時之令非經通之㫖㑹稽雖塗盈千里未足
為難百日歸休於事自足若私理不同便應自表陳解
豈宜名班朝列而久淹私門臣等参議謂不合開許或
家在河洛及嶺沔漢者道阻且長猶宜别有條品請付
尚書詳為其制
　　　潘綜吳逵察孝㢘符(綜逵並吳興烏程人綜與/父驃共避賊父老不能走)
　　　　(賊因斫驃綜抱父被斫頭面四創悶絶良久/並得免㢘補遂昌長還家逵經飢饉傭𦵏父)
　　　　(母及功親十三棺期年成七墓禮辟不就太/守王韶之臨郡發日前被符及行設祖道贈)
　　　　(以四/言詩)
孝㢘之選必審其人雖四科難該文質寡備必能孝義
邁俗拔萃著聞者便足以顯應眀敡允將符㫖烏程潘
綜守死孝道全親濟難烏程吳逵義行純至列墳成行
咸精誠内淳休聲外著可並察孝㢘并列上州臺陳其
行跡
　　殷景仁(陳郡長平人晋末仕劉毅後軍/参軍入宋厯中書令揚州刺史)
　　　固讓侍中表(景仁髙祖時遷太子中庶子少帝/即位入補侍中累表辭讓詔為改)
　　　　(除/)
臣志幹短弱歴著出處值皇塗隆泰身荷恩榮階牒推
遷日月頻積失在饕餮患不自量而奉聞今授固守愚
心者竊惟殊次之寵必歸器望喉脣之任非才莫居三
省諸躬無以克荷豈可茍順甘榮不知進退上虧朝舉
下貽身咎求之公私未見其可顧涯審分誠難庶㡬踰
方越序易以誡懼所以俯仰周偟無地寜處若恵澤廣
流蘭艾同潤回改前㫖賜以降階雖寔不敏敢忘循命
臣忤違之愆既已屢積寜當徒尚浮采塵黷天聽丹情
悾欵仰希照察
　　　少帝詔報
景仁退挹之懐有不可改除黄門侍郎以申君子之請
　　　推恩蘇氏議(文帝所生章太后早已上奉太后/所生蘇氏甚謹蘇氏卒詔欲遵二)
　　　　(漢推恩之典/景仁議從之)
漢氏推恩加爵于時承秦之弊儒術蔑如懼非盛眀所
宜軌蹈晋監二代朝政之所因君舉必書哲王之所慎
體至公者懸爵賞于無私奉天統者每屈情以申制所
以作孚萬國貽則後昆(南史/)
　　傅隆(字伯祚北地靈州人亮族兄義熙初起/家建威参軍入宋厯光禄大夫告老)
　　　徙黄初妻趙議(隆元嘉初轉司徒左長史時曾/稽剡縣民黄初妻趙打息載妻)
　　　　(王死亡遇赦王有父母及息男稱息/女葉依法徙趙二千里外隆議從之)
原夫禮律之興盖本之自然求之情理非從天堕非從
地出也父子至親分形同氣稱之於載即載之於趙雖
云三世為體猶一未有能分之者也稱雖創巨痛深固
無讐祖之義故古人不以父命辭王父命也若稱可以
殺趙趙當何以處載將父子孫祖互相殘戮懼非先王
眀法咎繇立法之本㫖也向使石厚之子日磾之孫砥
鋒挺鍔不與二祖同戴天日則石碏秺侯何得純臣於
國孝義於家流名百代以為美談者哉舊令云殺人父
母徙之二千里外不施父子孫祖眀矣趙當避王朞功
千里外耳令亦云凡流徙者同籍親近欲相隨者聽之
此又大通情體因親以教愛者也趙既流移載為人子
何得不從載從而稱不行豈名教所許如此稱趙竟不
可分趙雖内媿終身稱當沉痛沒齒孫祖之義自不得
永絶事理固然也
　　　諸王樂舞人數議(元嘉十三年司徒彭城王義/康于束府正㑹依舊給伎總)
　　　　(章工馮大列相承給諸王伎十四種其舞伎/三十六人太常傅隆議令詳正事不施行)
未詳此人數所由唯杜預注左傳佾舞云諸侯六六三
十六人常以為非夫舞者所以節八音者也八音克諧
然後成樂故必以八八為例自天子至士降殺以两兩
者減其二列爾預以為一列又減二人至士止餘四人
豈復成樂按服䖍注傳云天子八八諸侯六八大夫四
八士二八其義甚允今諸王不復舞佾其摠章舞伎即
古之女樂也殿庭八八諸王則應六八理例坦然又春
秋鄭伯納晋悼公女樂二八晋以一八賜魏絳此樂以
八人為列之證也若如議者唯天子八則鄭應納晋二
六晋應賜絳一六也自天子至士文物典章尊卑差級
莫不以兩未有諸侯既降二列又列輒減二人近降太
半非唯八音不具于兩義亦乖杜氏之謬可見矣國典
事大宜令詳正
　　　禮論表(隆博學多通獨精三禮元嘉十四年以/新撰禮論付隆使下意隆時轉太常上)
　　　　(表/)
臣以下愚不渉師訓孤陋閭閻面墻靡識謬蒙詢逮愧
懼流汗原夫禮者三千之本人倫之至道故用之家國
君臣以之親用之㛰冠少長以之仁愛夫妻以之義順
用之郷人友朋以之三益賔主以之敬讓所謂極乎天
播乎地窮髙逺測深厚莫尚于禮也其樂之聲易之八
象詩之風雅書之典誥春秋之微婉勸懲無不本乎禮
而後立也其源逺流廣其體大而義精非夫叡哲大賢
孰能眀乎此哉况遭暴秦焚亡百不存一漢興始徴召
故老捜集殘文其體例紕繆首尾脱落難可詳論幸髙
堂生頗識舊議諸儒各為章句之説既眀不獨達所見
不同或師資相傳共枝别幹故聞人二戴俱事后蒼俄
已分異盧植鄭𤣥偕學馬融人各名家又後之學者未
逮曩時而問難星繁充斥兼兩摛文列錦煥爛可觀然
而五服之本或差哀敬之制舛雜國典未一于四海家
法参駁于縉紳誠宜考詳逺慮以定皇代之盛禮者也
伏惟陛下欽眀𤣥聖同規唐虞疇咨四岳興言三禮而
伯夷未登微臣竊位所以大懼負乗形神交惡者無忘
夙夜矣而復猥充博采之數與聞爰發之求寔無以仰
酬聖㫖萬分之一不敢廢嘿謹率管穴所見五十二事
上呈蚩鄙茫浪伏用竦赧
　　何叔度(廬江灊人晋末仕尚書入宋/厯金紫光禄大夫吳興太守)
　　　王睦告子王延祖議(義熙五年武康縣民王延/祖為刧父睦以告官新制)
　　　　(凡劫身斬刑家人棄市睦既自/告于法有礙時叔度為尚書議)
設法止姦本于情理非一人為劫闔門應刑所以罪及
同産欲開其相告以出為惡之身睦父子之至容可悉
共逃亡而割其天屬還相縛送螫毒在手解腕求全于
情可愍理亦宜宥使凶人不容于家逃刑無所乃大絶
根源也睦既糾送則餘人無應復告並全之(為惡南史/作造惡)
　　何尚之(字彦徳叔度子厯尚/書令領太子詹事)
　　　諫文帝行幸表(尚之元嘉二十三年為尚書右/僕射時上行幸還多侵夕尚之)
　　　　(諫優詔/納之)
萬乗宜重尊不可輕此聖心所鑒豈假臣唘輿駕北出
還多冒夜羣情傾側寔有未寜清道而動帝王成則古
今深誡安不忘危若值汲黯辛毘必將犯顔切諌但臣等
碌碌每存順嘿耳伏願少採愚誠思垂省察不以人廢
適可慰四海之望
　　　大錢當两議(元嘉二十四年江夏王義恭建議/以一大錢當两以防四銖盗鑄翦)
　　　　(鑿尚之議謂不宜太祖用中領軍沈演之議/遂以一錢當两行之經時公私非便乃罷)
伏鑒眀命欲改錢制不勞採鑄其利自倍寔救弊之𢎞
筭増貨之良術求之管淺猶有未譬夫泉貝之興以估
貨為本事存交易豈假數多數少則弊輕數多則物重
多少雖異濟用不殊况復以一當两徒崇虗價者耶凡
創制改法宜從民情未有違衆矯物而可乆也泉布廢
興驟異前代赤仄白金俄而罷息六貨憒亂民泣于市
良由事不畫一難用遵行自非急病權時宜守久長之
業煩政曲雜致逺常泥且貨偏則民病故先王立井田
以一之使富不淫侈貧不過匱雖兹法久廢不可頓施
要宜而近粗相放擬若今制遂行富人貲貨自倍貧者
彌増其困懼非所以欲均之意又錢之形或大小多品
直云大錢則未知其格若止于四銖五銖則文皆古篆
既非下走所識加或漫滅尤難分眀公私交亂爭訟必
起此最是其深疑者也命㫖兼慮翦鑿日多以致消盡
鄙意復謂殆無此嫌民巧雖密要有踪跡且用錢貨銅
事可尋檢直由屬所怠縱糾察不精致使立制以來發
覺者寡今雖有懸金之名竟無酬與之實若申眀舊科
禽獲即報畏法希賞不日自定矣愚者之議智者擇焉
猥参訪逮敢不輸盡(從南史作順久長作/長世貲貨作之資)
　　　沈演之一錢當两議
龜貝行于上古泉刀興自有周皆所以阜財通利實國
富民者也厯代雖逺資用彌便但鑠錢久廢兼䘮亂累
仍縻散漂滅何可勝計晋遷江南疆境未廓或土習其
風錢不普用其數本少為患尚輕今王略開廣聲教遐
暨金鏹所布爰逮荒服昔所不及悉已流行之矣用彌
曠而貨愈狹加復競竊翦鑿消毁滋繁刑禁雖重奸弊
方密遂使嵗月増貴貧室日䖏暋作肆力之氓徒勤不
足以贍誠由貨貴物賤常調未革弗思釐改為弊轉深
斯實親教之良時通變之嘉㑹愚謂若以大錢當兩則
國傳難朽之寳家贏一倍之利不俟加憲巧源自絶施
一令而衆美兼無興造之費莫盛于兹矣
　　　密陳庾炳之得失奏(炳之遷吏部尚書頗通貨/賄請急還家吏部令史錢)
　　　　(泰能彈琵琶主客令史周伯齊善歌出炳之/宅諮事因留停宿尚書舊制令史諮事不得)
　　　　(宿停外雖有八座命亦不許為有司所奏上/于炳之素厚將恕之召問尚書右僕射何尚)
　　　　(之尚之具陳炳/之得失又密奏)
夫為國為家何嘗不謹用前典今茍欲通一人慮非哲
王御世之長術炳之所行非曖昧而已臣所聞既非一
旦又往往眼見事如丘山彰彰若此遂縱而不糾不知
復何以為治晋武不為眀主斷鬲令事遂能奮發華廙
見待不輕廢錮累年後起止作城門校尉耳若言炳之
有誠于國未知的是何事政當云與殷景仁不失其舊
與劉湛亦復不踈且景仁當時事意豈復可蔑朝士兩
邊相推亦復何限縱有微誠復何足掩其惡今賈充勛
烈晋之重臣雖事業不勝不聞有大惡諸臣進說便逺
出之陛下聖叡反更遲遲于此炳之身上之舋既自籍籍
交結朋黨構扇是非寔足亂俗傷風諸惡紛紜過於范
曅所少賊一事耳伏願深加三思試以諸聲傳普訪諸
可顧問者羣下見陛下顧遇既重恐不敢苦相侵傷顧
問之日宜布嫌責之㫖若不如此亦當不辯有所得失臣
惷既有所啓要欲盡其心如無可納伏願宥其觸忤之罪
(為明主南史作曰明主令事作令史何不掩作何足掩/不勝作不稱大惡作大罪  南史作庾仲文用其字)
　　　又陳(時炳之自理不諳臺制令史並言停外非/嫌太祖以小事不足傷大臣尚之又陳)
炳之呼二令史出宿令史諮都令史駱宰宰云不通吏
部曹亦咸知不可令史共向炳之說不得停之意炳之
了不聽納之非惟不解直是茍相留耳由外悉知此而
誣于信受羣情豈了陛下不假為之辭雖是令史出
乃逺虧朝典又不得謂之小事謝晦望實非今者之疇
一事錯誤免侍中官王詢時賢小失桓𦙍春蒐之謬皆
白衣領職况公犯憲制者耶不審可有同王桓白衣例
不于任使無損兼可得以為肅戒孔萬祀居左丞之局
不念相當語駱宰云炳之貴要異他尚書身政可得無
言耳又曰不癡不聾難作阿家翁敢作此言亦為異
也
　　　更陳(太祖猶優㳺使尚之/更陳尚之備言其愆)
尚書舊有増置幹二十人以元凱丞郎幹之假疾病炳
之常取十人私使詢處幹闕不得時補近得王師猶不
遣還臣令人語之先取人使意常未安今既有手力不
宜復留得臣此信方復遣耳大都為人好率懐行事有
諸紛紜不悉可曉臣思張遼之言闗羽雖兄弟曹公父
子豈得不言觀今人臣憂國寔寡臣復結舌日月之眀
或有所蔽然不知臣者豈不謂臣有爭競之迹追以悵
悵臣與炳之周旋俱被恩接不宜復生厚薄太尉昨與
臣言說炳之有諸不可非唯一條逺近相崇畏震動四
海凡短人辦得致此更復可嘉虞秀之門生事之累味
珍肴未嘗有乏其外别貢豈可具詳炳之門中不問大
小誅求張幼績幼績轉無以堪命炳之先與劉徳願殊
惡徳願自持琵琶甚精麗遺之便復欵然市令盛馥進
數百口材助營宅恐人知作虚買劵劉道錫驟有所輸
傾南俸之半劉雍自謂得其力助事之如父夏中送甘
蔗若新發于州國吏運載樵荻無輟于道諸見人有物
鮮或不求聞劉遵考有材便乞材見好燭盤便復乞之
選用不平不可一二太尉又云炳之都無共事之體凡
所選舉悉是其意政令太尉知耳論虞秀之作黄門太
尉不政荅和故得停太尉近與炳之䟽欲用徳願兒作
州西曹炳之乃唘用為主簿即語徳願徳願謝太尉前
後漏泄賣恩亦復何極縱不加罪故宜出之士庶忿疾
之非直項羽楚歌而已也自從裴劉刑罰以來諸將陳
力百倍今日事實好惡可問若赫然發憤顯眀法憲陛
下便可閑卧紫闥無復一事也
　　　又答(太祖欲出炳之為丹陽/又以問尚之尚之答)
臣既乏賈生應對之才又謝汲公犯顔之直至于侍坐
仰酬每不能盡昨出伏復深思祗有愚滯今之事跡異口
同音便是彰著政未測得物之數耳可為蹈罪負恩無
所復少且居官失和未有此比陛下遲遲舊恩未忍
窮法為𢎞之大莫復過此方復有尹京赫赫之授恐悉
心奉國之人于此而息貪狼恣意者嵗月滋甚非但虧
點王化乃治亂所由如臣所聞天下論議炳之常塵累
日月未見一豪増輝今曲阿在水南恩寵無異而協首
郡之榮乃更成其形勢便是老王雅也古人云無賞罰
雖堯舜不能為治也陛下豈可坐損皇家之重迷一凡
人事若復在可否之間亦不敢茍陳冗管今之枉直眀
白灼然而叡王令主反更不悟令賈誼劉向重生豈不
慷慨流涕於聖世耶臣昔唘范曄當時亦懼犯觸之尤
茍是愚懐所挹政自不能舒達所謂雖九死而不悔者
也謂炳之且外出若能修改在職著稱還亦不難而可
得少眀國典粗酬四海之誚今愆舋如山榮任不損炳
之若復有彰大之罪誰復敢以聞述且自非殊勛異績
亦何足塞今日之尤歴觀古今未有衆過藉藉受貨數
百萬更得髙官厚禄如今者也臣每念聖化中有此事
未嘗不痛心疾首設令臣等數人縱横狼籍復如此不
審當復云何䖏之近唘賈充逺鎮今亦何足分外出恐
是筞之良者臣知陛下不能採臣言故是臣不能盡已
之愚至耳今䝉恩榮者不少臣何為獨懇懇於斯寔是
尊主樂治之意伏願試更垂察
　　　又(太祖乃可有司/之奏免炳之官)
臣見劉伯寵大慷慨炳之所行云有人送張幼緒幼緒
語人吾雖得一縣負三十萬錢庾冲逺乃當送至新林
見縛束猶未得解手荀万秋嘗詣炳之值一客姓夏侯
主人問有好牛不云無問有好馬不又云無政有佳驢
耳炳之便答甚是所欲客出門遂與相聞索之劉道錫
云是炳之所舉就道錫索嫁女具及祠器乃當百萬數
猶謂不然選令史章龍向臣說亦歎其受納之過言實
得嫁女具銅鑪四人舉乃勝細葛斗帳等物不可稱數
在尚書中令奴酤酃酒利其百十亦是立臺閣所無不
審少簡聖聽不恐仰傷日月之眀臣竊為之歎息(伯寵/南史)
(作伯/龍)
　　　竺超民陸展兄弟從誅奏(世祖初尚之領尚書/令南郡王義宣及車)
　　　　(騎將軍臧質反義宣司馬竺超民臧質長史/陸展兄弟並應從誅尚之上言由此得免)
刑罰得失治亂所由聖賢留心不可不慎竺超民為賊
既遁走一夫可禽若反覆昧利即當取之非唯免愆亦
可要不義之賞而超民曽無此意微足觀過知仁且為
官保全城府謹守庫藏端坐待縛今戮及兄弟與向始
末無論者復成何異陸展盡去質復灼然便同之巨逆
于事為重臣豫蒙顧待自殊凡𨽻茍有所懐不敢自默
(初學記門類載尚之奏云王有九旗柝羽/為門謂之旌門猶以車為門謂之轅門)
　　　分置郢州所居議(時欲分荆州置郢州議其所/居江夏王義恭以為宜在巴)
　　　　(陵尚之議居夏/口上從其議)
夏口在荆江之中正對沔口通接梁攻寔為津要由來
舊鎮根基不易今分取江夏武陵天門竟陵隨五郡為
一州鎮在夏口既有見城浦大容舫竟陵出道取荆州
雖水路與去江夏不異諸郡至夏口皆從流並為利便
湘州所領十一郡其巴陵邊帶長江去夏口密邇既分
湘中乃更成大亦可割巴陵屬新州於事為允(梁攻南/史作雍)
(梁/)
　　　與顔延之書
　　　　(江左中丞雖亦一時英髦然膏粱名士/猶不樂延之為御史中丞尚之與書)
絳騶清路白簡深劾取之仲容或有虧耶(杜氏/通典)
　　　與中書令王球書(球字倩玉瑯琊臨/沂人歴尚書僕射)
　　　　(顔延之為永嘉太守得罪屏居球以名公子/遣務事外與延之雅相愛好每振其罄匱後)
　　　　(起為始興王濬後軍諮議参軍御史中丞遷/國子祭酒司徒左長史尚之素與狎書與球)
延之有後命教府無復光輝(南史/)
　　何偃(字仲𢎞司空尚之/中子歴吏部尚書)
　　　北伐議(元嘉二十九年太祖欲更北伐訪/之羣臣偃時行義陽國事上議)
内幹胡法宗宣詔逮問北伐伏計賊審有殘禍犬羊易
亂殱殄非難誠如天㫖今雖廟筭無遺而士未精習縁
鎮戍充實者寡邊民流散多未附業控引所資取給根
本虧根本以殉邊患宜動必萬尅無虞往嵗挫傷續以
内釁侮亡取亂誠為沛然然淮泗數州寔亦彫耗流傭
未歸創痍未起且攻守不等客主形異薄之則勢艱圍
之則曠日進退之間奸虞互起竊謂當今之弊易衂方
來之寇不深宜含垢蔵疾以齊天道
　　　臨軒儀議(孝建二年十一月有司奏侍中祭酒/何偃議求詳議曺郎中徐爰参議宜)
　　　　(如省所上以/為永准䛇可)
自今臨軒乗輿法服燾華盖登殿宜依廟齊以夾御侍
中常侍夾扶上殿及應為王公興又夾扶畢還本位
　　　常滿樽銘(藝文/類聚)
貞眀麗象昃食中望唯茲竒器神絶莫尚斟酌賦受不
踰其量鳬鷖之詩豈伊異况(北堂書鈔偃與謝尚書云/珍玉名釧因物寄情  尚)
(字恐/誤)
　　王徽(琅邪臨沂人歴廷/尉為交州刺史)
　　　與何偃書(尺牘作王微/與偃書誤)
　　　　(偃叔父悠之為義興太守侍中/嘗與徽相善悠之卒徽與偃書)
吾與義興直恨相知之晚每惟君子知我若夫嘉我小
善矜余不能惟賢叔耳(宋書/)
　　王微(字景𤣥瑯琊臨沂/人追贈秘書監)
　　　與江湛書
　　　　(微善屬文能書畫兼解音律醫筮隂陽術數/歴轉始興王濬後軍功曺記室叅軍太子中)
　　　　(舎人父憂去官微素無宦情屢除並固辭吏/部尚書江湛舉微為吏部郎微與湛書告絶)
　　　　(棲遲環堵/苔草沒階)
弟心病亂度非但蹇蹩而已此䖏朝野所共知騶㑹忽
扣蓽門閭里咸以為祥恠君多識前世之載天值何其
易傾弟受海内駭笑不過如燕石禿鶖耶未知君何以
自解于良史耶今雖王道鴻鬯或有激朗于天表必欲
探援潛寳傾海求珠自可卜肆巫祠之間馬棧牛口之
下賞劇孟于博徒抜卜式于芻牧亦有西戎孤臣東都
戒士上窮範馳之御下盡詭遇之能兼鱗雜􁐾者必不
乏于世矣且廬於承眀署乎金馬皆眀察之官又賢於
管庫之未何為刼勒通家疾病人塵穢難甚之選將以
靖國不亦益嚻乎書云任官維賢才而君擢士先疹廢
芃芃棫樸似不如此且弟曠違兄姊迄將十載姊時歸
來終不任輿曵入閣兄守金城永不堪扶抱就路若不
憊疾非性僻而何比君曰表裏無假長因飛耳也常謂
生遭太公將即華士之戮幸遇管叔必蒙僻儒之養光
武以馮衍才浮其實故棄而不齒諸葛孔眀云來敏亂
郡過于孔文舉况無古人之才槩敢干周漢之常刑彼
二三英賢足為曉治與否恐君逢此時或亦不免髙閣
乃復假名不知已者豈欲自比衛賜耶君欲髙斆山公
而以仲容見處徒以搥提禮學本不叅選鄙夫瞻彼固
不任下走未知新沓何如州陵耳而作不師古坐亂官
政誣飾蚯蚓冀招神龍如復託以真素者又不宜居華
留名有害風俗君亦不至期人如此若交以為人賜舉
未以已勞則商販之事又連所不忍聞也豈謂不肖易
擢貪者可誘凡此數者君必居一焉雖假天口于齊駢
籍鬼說于周季公孫碎毛髪之文莊生縱漭瀁之極終
不能舉其契為之辭矣子將眀魂必靈咍于萬里汝頴
餘彦將拂衣而不朝浮華一開風俗或從此而爽鬼谷
以揣情為最難何君忖度之輕謬今有此書非敢叨擬
中散誠不能顧影負心純盗虚聲所以綿絡累紙本不
營尚書虎爪板也成童便往來居舎晨省復經周旋加
有諸甥亦何得頓絶慶弔然生平之意自于此都盡君
平公云生我名者殺我身天爵且猶滅名安用吏部郎
哉其舉可陋其事不經非獨縉紳者不道僕妾皆將笑
之忽忽不樂自知夀不得長且使千載知弟不詐諼耳
　　　與從弟僧綽書(尺牘作王微與弟/綽又列梁人並誤)
　　　　(微既為始興王濬府吏濬數相存慰微奉答/牋書輒飾以詞采微文古甚頗抑揚袁淑見)
　　　　(之謂為訴屈微因此/又與從弟僧綽書)
吾雖無人鍳要是早知弟每共宴語前言何嘗不以止
足為貴且持盈畏滿自是家門舊風何為一旦落漠至
此當局苦迷將不然耶詎容都不先聞或可不知耳衣
冠胄𦙍如吾者甚多才能固不足道唯不傾側溢詐士
頗以此容之至扵規矩紉行難可詳料疹疾日滋縱恣
益甚人道所貴廢不復修幸值聖眀兼容置之教外且
舊恩所及每蒙寛假吾亦自揆疾疹重侵難復支振民
生安樂之事心死久矣所以解日偷存盡于大布糲粟
半夕安寢便以自度血氣盈虚冀復稍道長以大散為
和羮弟為不見之邪疾廢居然且事一已上不足敗俗
傷化下不至毁辱家門泊爾尸居無方待化凡此二三
皆是事寔吾與弟書不得家中相欺也州陵此舉為無
所因反覆思之了不能解豈見吾近者諸牋耶良可恠
笑吾少學作文又晚節如小進使君公欲民不偷每加
存飾詶對尊貴不厭敬恭且文詞不怨思抑揚則流淡
無味文好古貴能連類可悲一往視之如似多意當見
居非求志清論所排便是通辭訴屈耶爾者真可謂真
素寡矣其數且見客小防自來盈門亦不煩獨舉吉也
此軰乃云語勢所至非其要也弟無懐居今地萬物初
不以相非然魯器齊虚寔宜書紳今三署六府之人誰
表裡此内儻疑弟豫有力于素論何如哉則吾長阨不
死終誤盛壯也江不過彊吹拂吾云是巖穴人巖穴人
情所髙吾得當此則雞鶩變作鳯凰何為干飾㢘隅秩
秩見于面目所惜者大耳諸舎闔門皆蒙時私此既未
易陳道故常因含聲不言至兄弟尤為叨竊臨海頻煩
二郡謙亦越進清階吾髙枕家巷遂至中書郎此足以
闔棺矣又前年優㫖自弟所宣雖夏后撫辜人周宣及
鰥寡不足過也語皆循檢校迹不為虚飾也作人不阿
䛕無縁頭髪見白稍學謟詐且吾何以為足不能行自
不得出户頭不耐風故不可扶曵家本貧餒至于惡衣
蔬食設使盗跖居此亦不能兩展其足妄意珍蔵也正
令選官設作此舉於吾亦無劔㦸之傷所以懃懃畏人
之多言也管子晋賢乃闗人主之輕重此何容易哉州
陵亦自言視眀聽聰而返區區飾吾何辨致而下英俊
夫竒士必龍居深蔵與蛙蝦為伍于勛其猶難之林宗
軰不足識也似不肯睠睠奉牋記雕琢獻文章居家近
市廛親戚滿城府吾猶自知袁陽源軰當平此不飾詐
之與直獨兩不闗吾心又何所耿介弟自宜以解塞羣
賢矣兼悉怒此言自爾家任兄故能也日日望弟來屬
病終不起何意向與江書粗布胸心無人可寫比面乃
具與弟書便覺成本以當半日相見吾既惡勞不得多
語樞機幸非所長相見亦不勝讀此書也親屬欲見自
可示無急付手(袁淑字陽源而史臣曰燕太子吐一言/田先生吞舌  死安邑令戒屠者閔仲)
(叔去而之沛良由内懐耿介峻節不可輕于袁淑笑謔/之間而王微弔詞連牘斯盖好名之士欲以身為珪璋)
(皦皦然使塵垢/之累不能加也)
　　　報何偃書(偃字仲𢎞尚之/子歴吏部尚書)
　　　　(時論者或云微之見舉偃亦豫其議/偃慮為微所咎與書自陳微報之)
卿昔稱吾于義興吾嘗謂之見知然復自恠鄙野不参
風流未有一介熟悉于事何用獨識之也近日何見綽
送卿書雖知如戯知卿固不能相哀茍相哀之未知何
相期之可論卿少陶𤣥風淹雅修暢自是正始中人吾
真庸性人耳自然志操不倍王樂小兒時尤麤笨無好
常從博士讀小小章句竟無可得口喫不能劇讀遂絶
意于尋求至二十左右方復就觀小說往來者見床頭
有數秩書便言學問試就檢當何有哉乃復持此擬議
人耶尚獨愧笑揚子之褎贍猶恥辭賦為君子若吾篆
刻菲亦甚矣卿諸人亦當尤以此見議或謂言深博作
一叚意氣鄙薄人世初不敢然是以每見世人文賦書
論無所是非不解處即日借問此其本心也至于生平
好服上藥起年十二時病虗耳所撰服食方中粗言之
矣自此始信攝養有徴故門冬昌术随時参進寒温相
補欲以扶護危羸見冀白首家貧乏役至于春秋令節
輒自將兩三門生入草采之吾實倦㳺醫部頗曉和藥
尤信本草欲其必行是以躬親意在取精世人便言希
仙好異矯慕不覊不同家頗有罵之者又性知畫繢盖
亦鳴鵠識夜之機盤紆糾紛或記心目故兼山水之愛
一往跡求皆仿像也不好詣人能忘榮以避權右宜自
密應對舉止因巻慚自保不能勉其所短耳由來有此
數條二三諸賢因復架累致之髙塵詠之清壑瓦礫有
資不敢輕厠金銀也而頃年嬰疾沈淪無已區區之情
愒于生存自恐難復而先命猥加魂氣褰􁓓常人不得
作常自處疾苦正亦卧思已熟謂有記自論既仰天光不
天庶類兼望諸賢共相哀體而卿首唱誕言布之翰墨
萬石之慎或未然耶好畫之累豈其如此綽大駭歎便
是闔朝見病者吾本儜人加疹意惛一旦聞此便惶怖
矣五六日來復苦心痛引喉狀如匈中悉腫甚自憂力
作此答無復條貫貴布所懐落漠不舉卿既不可解立
欲便别且當笑微
　　　告弟僧謙靈書(僧謙有才譽為太子舎/人卒後四旬而微終)
　　　　(僧謙遇疾微躬自處治而服藥失度遂卒/微深自咎恨發病不復自治以書告靈)
弟年十五始居宿於外不為察慧之譽獨沈浮好書聆
琴聞操輒有過目之能討測文典斟酌傳記寒暑未交
便卓然可述吾長病或有小間輙稱引前載不異舊學
自爾日就月將著名邦黨方隆夙志嗣美前賢何圖一
旦㝠然長往酷痛煩寃心如焚裂尋念平生裁十年中
耳然非公事無不相對一字之書必共詠讀一句之文
無不研賞濁酒忘愁圖籍相慰吾所以窮而不憂實頼
此耳奈何罪酷煢然獨坐憶往年散發極目流涕吾不
舎日夜又恒慮吾羸病豈圖奄忽先歸冥冥反覆萬慮
無復一期音顔髣髴觸事厯然弟今何在令吾悲窮昔
仕京師分張六旬耳其中三過誤云今日何意不來鍾
念懸心無物能譬方欲共營林澤以送餘年念茲有何
罪戾見此夭酷沒于吾手觸事痛恨吾素好醫術不使
弟子得全又尋思不精致有枉過念此一條特復痛酷
痛酷奈何吾罪柰何弟為志奉親孝事兄順雖僮僕無
所叱咄可謂君子不失色于人不失口于人冲和淹通
内有皂白舉動尺寸吾每咨之常云兄文骨氣可推英
麗以自許又兄為人矯介欲過宜每中和道此猶在耳
萬世不復一見柰何惟十紙手迹封坼儼然至于思戀
不可懐及聞吾病肝心寸絶謂當以幅巾薄𦵏之事累
汝奈何反相殯送弟由來意謂婦人雖無子不宜踐二
庭此風若行便可家有孝婦仲長昌言亦其大要劉新
婦以刑傷自誓必留供養殷太妃感柏舟之節不奪其
志僕射篤順范夫知禮求得左率第五兒廬位有主此
必何益冥然之痛為是存者意耳吾窮疾之人平生意
志弟實知之端坐向忩有何慰適正頼弟耳過中未來
已自愒望今云何得立自省惛毒無復人理比煩寃困
憊不能作刻石文若靈響有識不得吾文豈不為恨儻
意慮不遂謝能思之如狂不知所告訴眀書此數紙無
復詞理略道阡陌萬不寫一阿謙何圖至此誰復視我
誰復憂我他日寳者三光割嗜好以祈年今也惟速化
耳吾豈復支冥冥中竟復云何弟懐隋和之寳未及光
諸文章欲収作一集不知忽忽當辦此不今已成服吾
臨靈取常共飲桮杓自釀酒寜有仿像不寃痛寃痛(並/宋)
(書/)
　　　茯苓贊
皓苓下居披芬上薈中狀雞鳬具容龜蔡神侔少司保
延幼艾終志不移柔紅可佩
　　　禹餘粮贊
疏波瀝浸徒謂範常沈靈秘用神哉無方阡疇不恵稼
穡非芳眀徳禹功信在餘粮
　　　桃飴贊
阿鹿續氣胡膠屬絃未若桃飴越地通天液首化玉酡
貎定仙人知暍日胡不䕃年
　　　黄連贊
黄連苦味左右相因斷凉滌暑闡命輕身縉雲昔御飛
蹕上旻不行而至吾聞其人
　　　叙畫(微善屬文能書畫王智深宋紀王/微别傳微作叙畫一篇其畧曰)
辱顔光禄書以圖畫非止藝行成當與易象同體而工
篆𨽻者自以書巧為髙欲其並辯藻繪覈其攸同夫言
繪畫者竟求容勢而已且古人之作畫也非以案城域
辯方州標鎮阜劃漫流本乎形者融靈而動變者心也
靈亡所見故所託不動目有所極故所見不周於是乎
以一管之筆擬太虚之體以判軀之狀畫寸眸之眀曲
以為嵩髙趣以為方丈以叐之畫齊乎太華枉之點表
夫隆準眉額頰輔若晏笑兮孤巖欝秀若吐雲兮横變
縱化故動生焉前矩後方出焉然後宫觀舟車器以類
聚犬馬禽魚物以狀分此畫之致也望秋雲神飛揚臨
春風思浩蕩雖有金石之樂珪璋之琛豈能髣髴之哉
披圖按牒效異山海緑林揚風白水激澗嗚呼豈獨運
諸指掌亦以眀神降之此畫之情也
　
　
　宋文紀巻十二
欽定四庫全書
　宋文紀巻十三　　　　　眀　梅鼎祚　編
　　徐豁(字萬同東莞姑蔑人晋太/子左衛率邈子卒于始興)
　　　陳三事表(元嘉初為始興太守三年遣大使/廵行并使郡縣各言損益豁表陳)
郡大田武吏年滿十六便課米六十斛十五以下至十
三皆課米三十斛一户内隨丁多少悉皆輸米且十三
嵗兒未堪田作或是單迥無相兼通年及應輸便自逃
逸既遏接蠻俚去就益易或乃斷截支體産子不養戸
口嵗减寔此之由謂宜更量課限使得存立今若减其
米課雖有交損考之將來理有深益
郡領銀民三百餘戸鑿坑採砂皆二三丈功役既苦不
顧崩壓一嵗之中每有死者官司檢切猶致逋違老少
相隨永絶農業千有餘口皆資他食豈唯一夫不耕或
受其飢而已所以嵗有不稔便致甚困尋臺邸用米不
異于銀謂宜准銀課米即事為便
中宿縣俚民課銀一子丁輸南稱半兩尋此縣自不出
銀又俚民皆巢居鳥語不閑貨易之宜每至買銀為損
已甚又稱兩受入易生奸巧山俚愚怯不辨自申官所
課甚輕民以所輸為劇今若聽計丁課米公私兼利
　　徐道娛
　　　議讀秋令服幘表(文帝元嘉六年六月駙馬都/尉奉朝請徐道娛上表太學)
　　　　(博士茍萬秋議宜仍舊有/司復奏無讀土令之文)
謹案晋博士曹𢎞之議立秋御讀令不應著緗幘遂改
用素相承至今臣淺學管見竊有惟疑伏尋禮記月令
王者四時之服正見駕蒼龍載赤旂衣白衣服黒玉季
夏則黄文極于此無白冠則某履某舄也且幘又非古
服出自後代上附于冠下不屬衣冠固不革而幘豈容
異色愚謂應恒與冠同色不宜隨節變綵土令在近謹
以上聞如或可採乞付外詳議
　　　太學博士荀萬秋議
伏尋幘非古者冠冕之服禮無其文案蔡邕獨斷云幘
是古卑賤供事不冠人所服又董仲舒止雨書曰其執
事皆赤幘知並不冠之服也漢元始用衆臣率從故司
馬彪輿服志曰尚書幘名曰納言迎氣五郊各如其色
從章服也自茲相承迄于有晋大宋受命禮制因循斯
既厯代成準謂宜仍舊
　　　有司奏
謹案道娛唘事以土令在近謂幘不宜變萬秋雖云幘
宜仍舊而不眀無讀土令之文今書舊事於左魏臺雜
訪曰前後但見讀春夏秋冬四時令至于服黄之時獨
闕不讀今不解其故魏眀帝景初元年十二月二十一
日散騎常侍領太史令髙堂隆上言曰黄于五行中央
土也王四季各十八日土生于火故于火用事之末服
黄三季則否其令則隨四時不以五行為分也是以服
黄無令
　　　上太廟烝嘗儀注議(元嘉六年七月太學博士/徐道娛上議有司奏下禮)
　　　　(官詳判博士江邃賀道期荀萬秋等並議舊/儀為是惟博士陳珉同道娛議参詳邃等尚)
　　　　(皆依擬經禮今衆議/不一宜遵舊體詔可)
伏見太廟烝嘗儀注皇帝行事畢出便坐三公已上獻
太祝送神於門然後至尊還拜百官贊拜乃退謹尋清
廟之道所以肅安神也禮曰廟者貌也神靈所馮依也
事亡如存若常在也既不應有送神之文自陳豆薦爼
車駕至止並弗迎送夫不迎而送送而後辭闇短之情
實用未達按時人私祠誠皆迎送由于無廟庶感降來
格因心立意非王者之禮也儀禮雖太祝迎尸于門此
乃延尸之儀豈是敬神之典恐於禮有疑謹以議上
　　　博士江邃議
在始不迎眀在廟也卒事而送節孝思也若不送而辭
是舎親也辭而後送是遣神也故孝子不忍違其親又
不忍遣神是以祝史送神以成烝嘗之義
　　　博士賀道期議
樂以迎來哀以送往祭統迎牲而不迎尸詩云鐘鼓送
尸鄭云尸神象也與今儀注不迎而後送若合符契
　　　博士荀萬秋議
古之事尸與今之事神其義一也周禮尸出送于廟門
拜尸不顧詩云鐘鼓送尸則送神之義其來久矣記曰
迎牲而不迎尸别嫌也尸在門外則疑于臣入廟中則
全于君君在門外則疑于君入廟則全于臣是故不出
者眀君臣之義
　　　殷祠烝祀議(元嘉六年九/月上不報)
祠部下十月三日殷祠十二日烝祀謹按禘袷之禮三
年一五年再公羊所謂五年再殷祭也在四時之間周
禮所謂凡四時之間禮也盖歴嵗節月無定天子諸侯
先後弗同禮稱天子袷嘗諸侯烝袷有田則祭無田則
薦鄭注天子先袷然後時祭諸侯先時祭然後袷有田
者既祭又薦新祭以首時薦以仲月然則大祭四時其
月各異天子以孟月殷仲月烝諸侯孟月嘗仲月袷也
春秋僖公八年秋七月禘文公二年八月大事于太廟
榖梁傳曰著袷嘗也昭公十五年二月有事於武宫左
傳曰禮也又周禮仲冬享烝月令季秋嘗稻晋春烝曲
沃齊十月嘗太公此並孟仲區别不共之眀文矣凡祭
必先卜日用丁巳如不從進卜逺日卜未吉豈容二事
推期而往理尤可知尋殷烝祀重祭薦禮輕輕尚異月
重寜反同且祭不欲數數則瀆今隔旬頻享恐于禮為
煩自經緯墳誥都無一月兩獻先儒舊說皆云殊朔晋
代相承未審其原國事之重莫大乎祀愚管膚淺竊以
惟疑請詳告下
　　徐閏
　　　議祠祀薦牲奏(元嘉十年十二月太祝令徐閏/刺勒太學詳據博士徐道娛太)
　　　　(常丞司馬操等議参議從閏/所稱粗有證據宜如所上)
署典宗廟社稷祠祀薦五牲牛羊豕鷄並用雄其一種
市買由來送雌竊聞周景王時賔起見雄鷄自㫁其尾
曰雞憚犧不祥今何以用雌求下禮官詳正勒太學依
禮詳據
　　　博士徐道娛議
案禮孟春之月是月也犧牲無用牝如此是春月不用
雌爾秋冬無禁雄雞㫁尾自可是春月
　　　太常丞司馬操議
尋月令孟春命祀山林川澤犧牲無用牝若如學議春
祠三牲以下便應一時俱改以從月今何以偏在一雞
重更勒太學議答
　　　徐道娛又議
凡宗祀牲牝不一前惟月令不用牝者盖眀在春必雄
秋冬可雌非以山林同宗廟也四牡不改在雞偏異相
承來久義或有由誠非末學所能詳䆒求詳議告報如
所稱令
　　孔黙之(魯國人厯/廣州刺史)　王歆之
　　　舉良吏奏(元嘉初黙之王歆之等為大使/廵行四方上言乃進號賜絹榖)
宣威將軍陳南頓二郡太守李元徳清勤均平奸盗止
息彭城内史魏恭子㢘恪修慎在公忘私守約安儉久
而彌固前宋縣令成浦治政寛濟遺詠在民前鮦陽令
李熙國在事有方民思其政山桑令何道自少清㢘白
首彌厲應加褒賚以勸於後
　　陸徽(字休猷吳人/終益州刺史)
　　　薦士表(徽元嘉中為廣州刺史/有清名上表薦朱萬嗣)
臣聞陵雪褒頴貞柯必振尊風賞流清原斯挹是以衣
囊揮譽於西京折轅延髙于東帝伏見廣州别駕從事
史朱萬嗣年五十三字少豫理業冲夷秉操純白行稱
私庭能著官政雖氏非世禄宦無通資而隨牒南服位
極僚首九綜州綱三端府職頻掌蕃機屢績符守年暨
知命㢘尚愈髙冰心與貪流争激霜情與晚節彌茂厯
宰金山家無寳鏤之飾連組珠海室靡璫珥之珍确然
守志不求聞達寔足以澄革汚吏洗鏡貪氓臣謬忝司
牧任専萬里雖情祗慎擢才闕豪露敢罄愚陋舉其所
知如得提名禮闈抗迹朝省搏嶺表之清風負冰宇之
潔望則恩融一臣而施光萬物敢縁天澤雲行時徳雨
施每甄外州榮加逺國是以獻其瞽言希垂聽覽
　　陸徴
　　　舉龔頴表(穎遂寜人益州刺史毛璩辟為勸學/從事譙縱僣亂殺璩穎獨殯送以禮)
　　　　(不就縱徴乃收付獄事平郡加/辟引元嘉中年刺史陸徴上表)
臣聞運躔眀夷則艱貞之節顯時屬棟撓則獨立之操
彰昔之元興皇綱弛紊譙縱乗釁肆虐巴庸害殺前益
州刺史毛璩竊據蜀土涪岷士庶怵廹受職璩故吏龔
頴獨秉身貞白抗志不撓殯送舊君哀敬盡禮全操九
載不染偽朝縱雖殘凶猶重義槩遂延以旌命劫以兵
威頴忠誠奮發辭色方壯雖桎梏在身踐危愈信其節
白刃臨頸見死不更其守若王蠋之抗辭燕軍同周苛
之肆詈楚王方之於頴蔑以加焉誠當今之忠壯振古
之遺烈而名未登于王府爵猶齒於卿曹斯寔邊氓逺
土所為於邑臣過叨恩私宣風萬里志存砥礪有懐必
聞故率愚慤舉其所知追懼紕妄伏増憔㮚
　　鄧文子
　　　薦翟法賜表(法賜尋陽柴桑人曽祖湯四世不/仕至法賜逺避徵辟遁跡幽深尋)
　　　　(陽太守鄧文/子表奏乃止)
奉詔書徵郡民新除著作佐郎南陽翟法賜補員外𣪚
騎侍郎法賜隐跡廬山于今四世棲身幽巖人罕見者
如當逼以王憲束以嚴科馳山獵草以期禽獲慮致顛
殞有傷盛化
　　到彦之(字道豫彭城武原人歴南豫州刺/史北伐兵敗免官復起為護軍)
　　　與友人蕭斌書
　　　　(王慧龍過江入魏仕滎陽太守彦之與檀道/濟頻頓淮潁慧龍力戰屢摧其鋒彦之與斌)
　　　　(書魏魯軌扶風郿人父宗之本晋雍州刺史/奔  軌仕魏寜南將軍司馬楚之本晋宗室)
　　　　(宋武帝起誅司馬戚屬椘之亡于汝/潁之間聚衆萬餘降魏封琅邪王)
魯軌頑鈍馬楚麤狂亡人之中惟王慧龍及韓延之可
為深憚不意儒生懦夫乃令老子訝之(魏書/)
　　垣護之(字彦宗畧陽垣道人歴/豫州刺史淮南太守)
　　　諫到彦之書
　　　　(護之為殿中將軍隨彦之北伐彦之將回師/護之書諫彦之不納𣪚敗而歸太祖聞而善)
　　　　(之以補江夏王義恭征/北行叅軍北髙平太守)
外聞節下欲回師反斾竊所不同何者敵人畏威望風
奔迸八載侵地不戰克復方當長驅朔漠窮掃遺醜况
乃自送無假逺勞宣使竺靈秀速進滑臺助朱修之固
守節下大軍進擬河北則牢洛㳺魂自然奔退且昔人
有連年攻戰失衆乏粮者猶張膽争前莫肯輕退况今
青州豐穰濟漕流通士馬飽逸威力無損若空棄滑臺
坐䘮成業豈是朝廷受任之㫖(宋書/)
　　　勸王𤣥謨書
　　　　(護之遷鍾離太守隨𤣥謨入河為先鋒進據/石濟石濟在滑臺西南百三十里及敵救至)
　　　　(馳書勸𤣥謨急/攻不從敗退)
昔武皇攻廣固死沒者亦衆况事殊曩日豈得計士衆
傷疲願以屠城為急(宋書廹通鑑况/今亊  于曩日)
　　垣襲祖(護之/子)
　　　與弟榮祖書(榮祖護之弟子字華先孝建中/為後軍参軍入齊厯兖州刺史)
　　　　(襲祖為淮陽太守孝武以亊徙之嶺南護之/不食而死帝疾篤又使殺襲祖臨死與榮祖)
　　　　(書/)
弟嘗勸我危行言遜今果敗矣(南史與南齊/書作  弟書)
　　王𤣥謨(字彦徳太原祁人厯左光禄大/夫開府領護軍南豫州刺史)
　　　請分道攻魏疏(元嘉中𤣥謨領汝隂太守時魏/攻陷滑臺執朱修之以歸𤣥謨)
　　　　(上/疏)
王途始開隨復淪塞非惟天時抑亦人事虎牢滑臺豈
惟將之不良抑亦本之不固本之不固皆由民憚逺役
臣請以西陽之魯陽襄陽之南鄉發甲卒分為兩道直
趣淆澠征士無逺傜之思吏卒有屢休之歌若欲以東
國之衆經營牢洛道塗既逺獨克實難
　　　論彭城表(太平御覽/引宋書)
彭城南届大淮左右清汴城隍峻整襟帶衛周又自淮
以西襄陽以北經塗三千達于濟岱六州之民三十萬
户實由此境
　　申恬(字公休魏郡魏人厯/豫州刺史有清約稱)
　　　遷換諸郡守表(恬元嘉中為冀州刺史加濟南/太守時又遷換諸郡守恬上表)
　　　　(詔從/之)
伏聞朝恩當加臣濟南太守仰惟優㫖荒心𣪚越臣殃
咎之餘遭蒙踰忝寵私罔已復兼今授豈其愚迷所能
上答臣近至止即履行所統究其形宜河濟之間應置
戍扞其中四處急湏修立瓮口故城又是要所宜移太
原委以邊事縁山諸邏並得除省防衛綏懐利便非一
吕綽誠效益著深同臣意百姓聞者咸皆附說急有同
異二三未宜但房紹之莅郡經年軍民粗狎改以帶臣
有乖永事逺牽太原於民為苦而瓮口之計復成交互
人情非樂容有不安疆埸威刑患不開廣若得依先處
分公私允緝
　　　文帝詔有司
恬所陳當是事宜近諸除授可悉停
　　趙伯符(字潤逺下邳僮人武穆皇后弟領/軍倫之子厯護軍將軍丹陽尹)
　　　以息倩犯罪乞解侍中護軍表(倩尚文帝女海/塩公主以與始)
　　　　(興王濬私通搏擊主離婚又殺主所/生蔣美人伯符懼病􁐇  藝文類聚)
臣職慚羊媪慮闕日磾致咎猖狂初不自悟形影相弔
心情䘮恧無宜復管司喉脣作統連率
　　沈邵(字道輝林子長子嗣爵/厯南中郎叅軍安成相)
　　　追板王孚孝㢘教(邵為安成相郡民王孚有學/業志行見稱州里邵歴任未)
　　　　(㡬而孚􁐇贈以/孝㢘板教曰)
前文學主簿王孚行潔業淳棄華息競志學修道老而
彌篤方授右職不幸暴亡可假孝㢘檄薦以特牲緬想
延陵以遂本懐
　　沈亮(字道眀林子第二子出後田子/厯隨王後軍中兵領義成太守)
　　　救饑議(亮轉西曹主簿時三吳水淹榖貴民飢/刺史彭城王義康使立議以救民急亮)
　　　　(議即便/施行)
東土灾荒民凋榖踊富民蓄米日成其價宜班下所在
隐其虚實令積蓄之家聽留一年儲餘皆勒使糶貨為
制平價此所謂常道行於百世權宜用於一時也又縁
淮嵗豐邑富地穰麥既已登黍粟行就可析其估賦仍
就交市三吳饑民即以貸給使强壯轉運以贍老弱且
酒有喉脣之利而非飡餌所資尤宜禁㫁以息逰費
　　　發冢罪近村民議(世祖初為武陵王出鎮厯陽/亮行叅征虜軍事民有盜發)
　　　　(冢者罪所近村民與符伍/遭刧不赴救同坐亮議)
尋發冢之情事止竊盜徒以侵亡犯死故同之嚴科夫
穿掘之侣必銜枚以晦其迹劫掠之黨必讙呼以威其
事故赴凶赫者易應潛密者難且山原為無人之鄉丘
壟非恒途所踐至于防救不得比之村郭督實效名理
與劫異則符伍之坐居宜降矣又結罰之科雖有同符
伍之限而無逺近之㫁夫冢無村界當以比近坐之若
不域之以界則數歩之内與十里之外便應同罹其責
防民之禁不可頓去止非之憲宜當其律愚謂相去百
歩同赴告不時者一嵗刑自此以外差不及罰
　　　唘太祖(亮轉西曺主簿/唘太祖陳府事)
伏見西府兵士或年㡬八十而猶伏𨽻或年始七嵗而
已從役衰耗之體氣用湮微兒弱之軀肌膚未寔而使
伏勤昏稚騖苦傾晚於理既薄為益寔輕書制休老以
六十為限役少以十五為制若力不周務故當粗存優
减
　　　詔答
前已令卿兄改革尋值遷回竟是不施行邪今更勅西
府也
　　　陳太祖(時營創城府功課/嚴促亮又陳之)
經始城宇莫非造創基築既廣夫課又嚴不計其勞茍
務其速以嵗月之事求不日之成比見役人未眀上作
閉鼓乃休呈課既多理有不逮至于息日拘備闗限方
渉暑雨多有死病頃日所承亦頗有逃逸竊惟此既内
藩事殊外鎮撫莅之宜無繫早晚若得少寛其工課稍
均其優劇徒𨽻既苦易以恱加考其卒功廢闕無㡬臣
聞不居其軄不謀其事庖割有主尸不越樽豈臣踈小
所當豫議但臣泳恩嵗厚服義累世茍是所懐忘其常
體
　　　詔報
唘之甚佳此亦由來常患比屢敕之猶復如此甚為無
理近復令孟休宣㫖想當不同卿比可密觀其優劇也
　　　箋世祖(元嘉二十二年世祖出為雍州刺史以/亮為南陽太守郡界有古時石碣蕪廢)
　　　　(嵗乆亮籖世/祖修治之)
施生興業首教農畝立民崇政訓本播穡故能殷邦康
俗禮節用成頃北洛侵蕪南宛彫毁獫狁肆凶犬戎充
彊逺肅烽驛近虞郊閈遂使沃衍弗井巨防莫修窘力
輟耕闕於分地凶荒無待流宂及今禮化孚内威禁清
外斯實去盗修畎昭農緒稼之時𢎞圖廣務拓土祈年
之日殿下降心育物振民復古且方提封榛棘綏入殊
荒竊見郡境有舊石堨區野腴潤實為神皋而蕪决稍
積久廢其利凡管所見謂宜創立昔文翁守官起沃成
産偉連撫民開奥増業恵昭二邦庸列兩漢雖効政圖
功不見所絶聨事惟忝憂同職同(後缺書/並宋)
　　徐耕(晋陵延陵人自/令史除平原令)
　　　詣縣陳辭
　　　　(元嘉二十一年大旱民饑耕詣縣/陳辭縣為言上當時以比漢卜式)
今年亢旱禾稼不登氓黎饑餒採掇存命聖上哀矜已
幸存拯但饉罄來久困殆者衆米榖轉貴糴索無所方
渉春夏日月悠長不有微救永無濟理不惟凡璅敢憂
自外鹿鳴之求思同野草氣類之感能不傷心民糴得
少米資供朝夕志欲自竭義存分飡今以千斛助官賑
貸比境連年不熟今嵗尤甚晋陵境特為偏枯此郡雖
弊猶有富室承陂之家處䖏而是並皆保熟所失盖微
陳積之榖皆有巨萬旱之所弊寔鍾貧民温富之家各
有財寳謂此等並宜助官得過儉月所損至輕所濟甚
重今敢自勵為勸造之端實願掘水揚塵崇益山海無
任懇欵(宋書/)
　　羊𤣥保(太山南城人歴光禄/大夫𣪚騎常侍特進)
　　　陳吏民亡叛制非宜奏(𤣥保為黄門侍郎善奕/棊太祖與賭郡戯勝補)
　　　　(宣城太守先是劉式之為宣城立吏民亡叛/制一人不禽符五里吏送州作部若獲者賞)
　　　　(位二階𤣥保以為非/宜陳奏由是得停)
臣伏尋亡叛之由皆出于窮逼未有足以推存而樂為
此者也今立殊制于事為苦臣聞苦節不可貞懼致流
弊昔龔遂譬民於亂繩緩之然後可理黄霸以寛和為
用不以嚴刻為先愚以為單身逃役便為盡尸今一人
不測坐者甚多既殫重負各為身計牽挽逃竄必致繁
滋又能禽獲叛身類非謹惜既無堪能坐陵勞吏名器
虚假所妨寔多將階級不足供賞服勤無以自勸又尋
此制施一邦而已若其是耶則應與天下為一若其非
耶亦不宜獨行一郡民離憂患其弊將甚臣忝守所職
懼難遵用致率管穴冒以陳聞
　　羊希(字泰聞太山羊城人厯廣州刺/史為晋康太守劉思道所殺)
　　　與安北諮議叅軍孫詵書
　　　　(吳郡陸法真厯官有清節嘗為劉/秀之安北録事叅軍希與詵書)
足下同僚似有陸録事者此生東南名地又張𤣥外孫
持身至清雅有志節年髙官下秉操不衰計當日夕相
與申意(宋書/)
　　　劾謝洸奏(宋起居注泰始二年希為/御史中丞奏  洸一作沈)
山隂令謝洸親憂未除嘗著青絳納兩襠請免洸前所
居官
　　　東平冲王服制議(孝武帝孝建元年六月有司/奏故十六皇弟休倩薨夭年)
　　　　(始及殤追贈謚東平冲王服制有未成准輒/下禮官詳議太學博士陸澄議有司尋澄議)
　　　　(無眀證却使秉正澄重議/更上右丞羊希参議詔可)
　　　陸澄議
案禮有成人道則不為殤今既追胙土宇逺崇封秩圭
黼備典成孰大焉典文式昭殤名去矣夫典文垂式元
服表身猶以免孺子之制全丈夫之義安有名班爵首
而可服以殤禮
　　　重議
竊謂贈之為義所以追加名器故贈公者便成公贈卿者
便成卿贈之以王得不為王乎然有有在生而封或既
沒而爵俱受帝命不為吉凶殊典同備文物豈以存亡
異數今璽筞咸秩是成人之禮群后臨哀非下殤之制
若䘮用成人親以殤服末學含疑未之或辨敢求詳衷
如所稱
　　　羊希参議
尋澄議既無畫然前例不合准據案禮子不殤父臣不
殤君君父至尊臣子恩重不得以幼年而降又曰尊同
則服其親服推此文者旁親自宜服殤所不殤者唯施
臣子而已
　　沈演之(字臺真吳興武康人厯/吏部尚書太子右衛率)
　　　薦劉真道劉道錫表(元嘉十三年東土旱遣揚/州治中從事史沈演之廵)
　　　　(行在所上表上嘉之各賜榖/千斛以真道為歩兵校尉)
宰邑剸政必以簡恵成能莅職闡治務以利民著績故
王奐見紀於前升卿流稱于後竊見錢唐令劉真道餘
杭令劉道錫皆奉公䘏民恪勤匪懈百姓稱詠訟訴希
簡又翦蕩凶非屢能擒獲灾水之初餘杭髙堤崩潰洪
流迅激勢不可量道錫躬先吏民親執板築塘既還立
縣邑獲全經厯諸縣訪覈名實並為二邦之首最治民
之良宰
　　　嘉禾頌(元嘉二十四年七月嘉禾生華林園及/景陽山中領軍吉陽縣侯沈演之奏頌)
煥炳禎圗昭晰瑞典運傾方閟時亨始顯綈狀既章鳥
文斯辯於皇聖辟承物紀逺眀兩辰麗昌輝天衍(其/一)理
妙位崇事神業盛淵渥徳澤虚寂道政協化安心調樂
移性玉衡從體瑶光得正臣星垂采景雲立慶(其/二)極仁
所被罔幽不攘至和所感靡况弗彰鵷出丹穴鸚起西
湘白鹿踰海素鳥越江結響穹隂儀形鍾陽(其/三)治人奉
天廼勤廼格黛未俶載髙廩已積嘉禾重穋甘露流液
擢秀辰畦揚頴角澤離穟合豪榮區䕃斥(其/四)盈箱徴殷
貫桑表周今我大宋靈貺綢繆帝終撝謙繹思勿休躬
薦宗廟温恭率由降福以誠孝享䖍羞(其/五)頒趾推功登
徽叡詔恩覃隐顯賞延荒徼河溓海夷山華岳燿憬琛
夐賮兼澤委效日表地外改服請教(其/六)茂對盛時綏萬
屢豐厭厭歸素秩秩大同上蔵諸用下知所從仰式王
度俯歌南風鴻名稱首永保無窮(其/七)
　　　上白鳩頌表(元嘉二十四年九月白/鳩見演之又為頌表上)
臣聞貞裕之美介于盛王休瑞之臻罔違哲后故鳴鳯
表垂衣之化翔鷦徴解網之仁陛下道徳嗣基聖眀纉
世教清鳥紀治昌雲官禮漸同川澤浹末徼天嘉眀懿
民樂薫風星辰以之炳煥日月以之光華神圖祗緯盈
觀閟序白質黒章充牣靈囿應感之符畢臻而因心之
祥未屬以素鳩自逺毨翰歸飛資性閑淑羽貎鮮麗既
聞之先說又親覩嘉祥不勝藻抃上頌一首辭不稽典
分乏采章愧不足式昭皇慶崇讃盛美盖率輿誦備之篇
末其頌曰有哲其儀時惟皓鳩性勰五教名編素丘殷
厯方昌婉翹來逰漢録克韡爰降爰休(其/一)於顯盛宋
叡慶遐傳聖皇在上道照鴻軒稱施既平孝思永言人
和于地神像于天(其/二)禮樂孔秩靈物咸昭白雀集苞丹
鳯棲郊文騶儷跡嘉頴抽苗灼灼縞羽從化馴朝(其/三)豈
伊赴林必周之栩豈伊歸義必商之所惟徳是依惟仁
是處育景陽嶽濯姿帝宇(其/四)刑厯頒興理感迭通雉飛
越裳鷺起西雝烝然戾止實兼斯容壹茲民聽穆是王
風(其/五)
　　扶令育
　　　訟彭城王義康表(義康坐劉湛等出鎮豫章前/龍驤將軍巴東扶令育詣闕)
　　　　(上表收付建/康獄賜死)
盖聞哲王不逆切㫖之諫以博聞為道人臣不忌殱夷
之罰以盡言為忠是故周昌極諫馮唐面折孝恵所以
克固儲嗣魏尚所以復任雲中彼二臣豈好逆主干時
犯顔違色者哉又袁盎之諫孝文曰淮南王若道遇死
則陛下有殺弟之名柰何文帝不用追悔無及臣草莽
微臣竊不自揆敢抱葵藿傾陽之心仰慕周易匪躬之
志故不逺六千里願言命侶謹貢丹愚希垂察納伏惟
陛下躬執大象首出萬物王化咸通三才必理闢大人
之路開大道之門捜殊逸于巖穴招竒英于仄陋窮谷
無白駒之倡喬岳無遺寳之嗟豈特羅飛翮于垂天網
沉鱗于溟海况于彭城王義康先朝之愛子陛下之次
弟哉一旦黜削逺送南服恩絶于内形隔于逺躬離眀
主身放聖世草萊黔首皆為陛下痛之臣追惟景平元
嘉之釁㡬於危殆三公託以興廢之宜密懐不臣之計
台輔伺隙于京甸强楚窺窬於上流或顯逆而陵主有
生之所惴恐神祇之所忿忌也頼宗社靈長廟算流逺
灑滌慶埃殱馘醜類氛霧時靖四門載清當爾之時義
康豈不預参皇猷均此休否哉且陛下舊楚形勝非親
勿居遂以驃騎之號任以藩夏之重撫政南郢綏民遏
冦播皇宋之澤以洽幽荒陛下之潤被之九有豈直南
荆之民沾渥而已焉遂召之以輔宰又寄之以和味既
居三事又牧徐揚所以幽顯齊歡人神同忭莫不言陛
下授之為得義康受之為是也今如何信疑貎之似闕
兄弟之恩乎若有迷謬之愆可責之罪正可數之以善
惡導之以義方且廬陵王往事足以知今此乃陛下前
車之殷鑒後乗之靈龜也夫曽子之不殺忠臣之篤譬
二告而猶織仁王之令範故詩云無信人之言人實不
信又云兄弟雖鬩不廢親也尚書云克眀峻徳以親九
族九族既睦可以親百姓兄弟安可棄乎臣伏願陛下
上尋往代黜廢之禍下惟近者讒言之釁廬陵王既申
寃魂於后土彭城王亦弭疑愆于宋京豈徒皇代當今
之計盖乃良史萬代之美也且諂䛕難辯是非易黷福
始禍先古人所畏故愛身之士自為已計莫不結舌杜
口孰肯冒忌干主哉臣以頑昧獨獻微管所以勤勤懇
懇必訴丹誠者寔恐義康年窮命盡奄忽于南遂令
陛下有棄弟之責臣雖微賤竊為陛下羞之况書言記
事史豈能屈典謨而諱哉脫如臣慮陛下恨之何益揚
子雲曰獲福之大莫先於和穆遘禍之深莫過於内難
每服斯言以為警戒矧今覩王室大事豈得韜筆黙爾
而已哉臣將恐天下風靡離間是懼遂令宇内遷觀民
庶革心欲致康哉寔為難也陛下徒云惡枝之宜伐豈
悟伐柯之傷樹乃往古之所悲當今所宜改也陛下若
蕩以平聽屏此猜情垂訊芻蕘之謀曲察狂瞽之計一
發非意之詔逮訪博古之士速召義康返于京甸兄弟協
和君臣緝穆息宇内之譏絶多言之路如是則四海之
望塞讒說之道消矣何必司徒公揚州牧然後可以安
彭城王哉若臣所唘違憲于國為非請即伏誅以謝陛
下雖復分形赴鑊煮體烹屍始願所甘豈不幸甚
　　范曄(字蔚宗車騎將軍泰少子出繼從伯𢎞之博/渉經史善為文章厯左衛將軍太子詹事)
　　　言彭城王義康奏(義康為大將軍被黜鎮豫章/曄時為太子詹亊魯國孔熙)
　　　　(先為員外𣪚騎侍郎久不調素善天文云太/祖必以非道晏駕當由骨肉相殘江州應出)
　　　　(天子義康當之因引曄外甥謝綜與曄等共/相署置謀立義康曄欲探時旨乃言義康于)
　　　　(上不納逆謀既定熙先使弟休先為檄文又/以徐湛之素為義康所愛因結事湛之告以)
　　　　(密計曄乃詐謀以上祖道衡陽南平王日為/亂而差互不得發義康與湛之書宣示同黨)
　　　　(湛之表上其事悉伏誅/元嘉二十二年九月也)
臣厯觀前史二漢故事諸蕃王政以訞詛幸灾便正大
逆之罰况義康奸心舋跡彰著遐邇而至今無恙臣竊
惑焉且大梗常存將重階亂骨肉之際人所難言臣受
恩深重故冒犯披露
　　　詐彭城王義康與丹陽尹徐湛之書
吾凡人短才生長富貴任情用已有過不聞與物無恒
喜怒違實致使小人多怨士類不歸禍敗已成猶不覺
悟退加尋省方知自招刻肌刻骨何所復補然至于盡
心奉上誠貫幽顯拳拳謹慎惟恐不及乃可恃寵驕盈
實不敢故為欺罔也豈苞蔵逆心以招灰滅所以推誠
自信不復防護異同率意信心不顧萬物議論遂致讒
巧潛構衆惡歸集甲奸險好利負吾事深乙凶愚不齒
扇長無頼丙丁趨走小子唯知謟進伺求長短共造虚
說致令禍陷骨肉誅戮無辜凡在過釁竟有何徵而刑
罰所加同之元惡傷和枉理感徹天地吾雖幽逼日苦
命在漏刻義慨之士時有音信每知天文人事及外間
物情土崩瓦解必在朝夕是為釁起羣賢濫延國家
夙夜憤踊心腹交戰朝之君子及士庶白黒懐義秉理者
寜可不識時運之㑹而坐待横流耶除君側之惡非唯
一代况此等狂亂辠孰終古所無加之翦戮易於摧朽
耶可以吾意宣示衆賢若能同心奮發族裂逆黨豈非
功均剏業重造宋室乎但兵凶戰危或致侵濫若有一
豪犯順誅及九族處分之要委之羣賢皆當謹奉朝廷
動止聞唘往日嫌怨一時豁然然後吾當謝辠北闕就
戮有司茍安社稷瞑目無恨勉之勉之(宋書/)
　　　獄中與諸甥姪書
　　　　(曄初為尚書吏部郎左遷宣城太守不得志/乃刪衆家後漢書為一家之作及既被収于)
　　　　(獄中與諸甥姪書以自序沈/約云曄自序並寔故存之)
吾狂釁覆滅豈復可言汝等皆當以辠人棄之然平生
行已在懐猶應可尋至于能不意中所解汝等或不悉
知吾少嬾學問晚成人年三十許政始有向耳自爾以
來轉為心化推老將至者亦當未巳也往往有微解言
乃不能自盡為性不尋注書心氣惡小苦思便憒悶口
機又不調利以此無談功至于所通解處皆自得之於
胸懐耳文章轉進但才少思難所以每于操筆其所成
篇殆無全稱者常耻作文士文患其事盡於形情急于
薻義牽其㫖韻移其意雖時有能者大較多不免此累
政可類工巧圖繢竟無得也常謂情志所託故當以意
為主以文傳意以意為主則其㫖必見以文傳意則其
詞不流然後抽其芬芳振其金石耳此中情性㫖趣千
條百品屈曲有成理自謂頗識其數嘗為人言多不能
賞意或異故也性别宫商識清濁斯自然也觀古今文
人多不全了此處縱有㑹此者不必從根本中來言之
皆有實證非為空談年少中謝莊最有其分手筆差易
于文不拘韻故也吾思乃無定方特能濟難適輕重所
禀之分猶當未盡但多公家之言少於事外逺致以此
為恨亦由無意于文名故也本未關史書政恒覺其不
可解耳既造後漢轉得統緒詳觀古今著述及評論殆
少可意者班氏最有髙名既任情無例不可甲乙辨後
贊於理近無所得唯志可推耳博贍不可及之整理未
必愧也吾雜傳論皆有精意深㫖既有裁味故約其詞
句至于循吏以下及六夷諸序論筆勢縱放實天下之
竒作其中合者往往不减過秦篇嘗共比方班氏所作
非但不愧之而已欲徧作諸志前漢所有者悉令備雖
事不必多且使見文得盡又欲因事就巻内發論以正
一代得失意復不果贊自是吾文之傑思殆無一字空
設竒變不窮同合異體乃自不知所以稱之此書行故
應有賞音者紀傳例為舉其大略耳諸細意甚多自古
體大而思精未有此也恐世人不能盡之多貴古賤今
所以稱情狂言耳吾於音樂聽功不及自揮但所精非
雅聲為可恨然至於一絶處亦復何異耶其中體趣言
之不可盡弦外之意虚響之音不知所從而來雖少許
處而㫖態無極亦嘗以授人士庶中未有一毫似者此
永不傳矣吾書雖小小有意筆勢不快餘竟不成就每
愧此名(宋書皆洪邁隨筆云宋書謝儼傳范曄所撰十/志一  託儼捜撰曄敗悉蠟以覆車宋文帝令)
(丹陽史徐湛之就儼尋求已不復得一代以為恨其志/今缺曄獄中與諸甥姪書曰既造後漢欲徧作諸志前)
(漢所有者悉令備雖事不必多具使見文得盡又欲因/事就巻内發論以正一代得失意復不果此説與儼傳)
(不同然儼傳所云乃范紀第十巻公主注中引之今宋/書却無殊不可曉劉昭注補志三十巻至本朝乾興元)
(年判國子監孫奭始/奏以􁄀前史之闕)
　　　和香方序(曄撰和香方其序所言悉以比類名/士麝本多忌比庾炳之零藿虚燥比)
　　　　(何尚之詹唐黏濕比沈演之棗膏昏鈍比羊/𤣥保甲煎淺俗比徐湛之甘松蘇合比慧琳)
　　　　(道人沈實易/和以自比也)
麝本多忌過分必害沈實易和盈斤無傷零藿虚燥詹
唐黏濕甘松蘇合安息鬱金㮈多和羅之屬並被珍於
外國無取于中土又棗膏昏鈍甲煎淺俗非唯無助于
馨烈乃當彌増於尤疾也
　　　雙鶴詩序
客有寄余雙鶴者其一揚翰皎潔響逸九皋其一翅折
志衰自視缺然余因歎玩之遂為之詩
　　孔休先(熙先弟置檄/在先故  此)
　　　詐為徐湛之檄征鎮文
揚州刺史徐湛之告四方王公守宰夫休否相乗天道
無常狂狡肆逆眀哲是殛故小白有一匡之勛重耳有
翼戴之徳自景平肇始皇室多故大行皇帝天誕英姿
聰眀睿武拔自藩國嗣位統天憂勞萬機垂心庶務是
以邦内安逸四海同風而頃年以來奸豎亂政刑罰乖
淫隂陽違舛致使釁起蕭墻危禍萃集賊臣趙伯符積怨
含毒遂縱兇醜肆兵犯蹕禍流儲貳崇樹非所傾墜皇
基罪百浞豷過于𤣥莽開闢以來未聞斯比率土叩心
華夷泣血咸懐亡身之誠同思糜軀之報湛之曄與行
中領軍蕭思話行護軍將軍臧質行左衛將軍孔熈先
建威將軍孔休先忠貫白日誠著幽顯義痛其心事傷
其目投命奮戈萬殞莫顧即日斬伯符首及其黨與雖
豺狼即戮王道惟新而普天無統羣蒙靡係彭城王體
自髙祖聖眀在躬徳格天地勛溢區宇世路威夷勿用
南服龍潛鳯棲于茲六稔蒼生飢徳億兆渴化豈惟東
征有鴟鴞之歌陜西有勿剪之歎而已哉靈祇告徵祥
之應䜟記表帝王之符上惬天心下合人望正位辰極
非王而誰今遣行護軍將軍臧質等齎皇帝璽綬星馳
奉迎百官備禮駱驛繼進並命羣師鎮戍常若干撓義
徒有犯無貸昔年使反湛之奉賜手敕逆誡禍亂預覩
斯萌今宣示朝賢共拯危溺若無㫁謀事失於後機遂
使聖躬濫酷大變奄集哀恨崩裂撫心摧梗不知何地
可以厝身輒督勵尫頓死而後己
　　孔熙先(魯郡魯人默之子默之為廣州刺史坐/臧彭城王保免熙先密懐報因成逆謀)
　　　獄中上文帝書(所陳並天文占候䜟上有/骨肉相殘之禍其言深切)
囚小人猖狂識無逺概徒徇意氣之小感不料逆順之
大方與第二弟休先首為奸謀干犯國憲□膾脯醢無
補尤戾陛下大眀含𢎞量苞天海録其一介之節猥垂
優逮之詔恩非望始沒有遺榮終古以來未有斯比夫
盗馬絶纓之臣懐璧投書之士其行至賤其過至微由
識不世之恩以盡軀命之報卒能立功齊魏致勛秦楚
囚雖身䧟禍逆名節俱䘮然少也忼慨竊慕烈士之遺
風但墜崕之木事絶升躋覆盎之水理乖收汲方當身
膏鈇鉞詒誡方來若使䰟而有靈結草無逺然區區丹
抱不負夙心貪及視息少得申暢自惟性愛羣書心解
數術智之所周力之所至莫不窮攬究其幽微考論既
往誠多審驗謹略陳所知條牒如故别狀願且勿遺棄
存之中書若囚死之後或可追存庶九泉之下少塞釁
責
　　徐湛之(字孝源東海剡人司徒羡之兄孫/厯尚書僕射元凶劭弑逆併見殺)
　　　上言范曄謀逆表
臣與范曄本無素舊中忝門下與之鄰省屢來見就故
漸成周旋比年以來意態轉見傾動險忌富貴情深自
謂任遇未髙遂生怨望非唯攻伐朝士譏謗聖時乃上
議朝廷下及藩輔驅扇同異恣口肆心如此之事已具
上簡近員外𣪚騎侍郎孔熙先忽令大將軍府吏仲承
祖騰曄及謝綜等意欲收合不逞規有所建以臣昔蒙
義康接盼又去嵗羣小為臣妄生風塵謂必嫌懼深見
勸誘兼云人情樂亂機不可失䜟緯天文並有徵驗曄
尋自來復具陳此并説臣論議轉惡全身為難即以唘
聞被敕使相酬引究其情狀于是悉出檄書選事及同
惡人名手墨翰跡謹封上呈凶悖之甚古今罕比由臣
闇于交士聞此逆謀臨唘震惶荒情無措
　　　文帝詔報
湛之表如此良可駭惋曄素無行檢少負瑕釁但以才
蓺可施故收其所長頻加榮爵遂参清顯而險利之性
有過谿壑不識恩遇猶懐怨憤每存容養冀能悛革不
謂同惡相濟狂悖至此便可收掩依法窮詰
　　　自理表(范曄等謀逆湛之始與之同後發其事/所陳多不盡為曄等欵辭所連詣廷尉)
　　　　(歸罪上慰遣之湛之/復上表優詔不許)
賊臣范曄孔熙先等連結謀逆法静尼宣分往還與大
將軍臣義康共相脣齒備於鞠對伏尋仲承祖始達熙
先等意便極言姦狀而臣兒女近情不識大體上聞之
初不務指斥紙翰所載尤復漫略者實以凶計既表逆
事歸露又仰縁聖慈不欲窮盡故言勢依違未敢縷陳
情㫖無隐已昭天鍳及羣凶收禽各有所例曄等口辭
多見誣謗承祖醜言紛紜特甚乃云臣與義康宿有密
契在省之言期以為定潛通奸意報示天文末云熈先
縣指必同以誑於曄或以智勇見稱或以愚懦為目既
美其信懐可覆復駭其動止必唘凡諸詭妄還自違伐
多舉事端不究源統齎傳之信無有主名所徵之人又
已死沒首尾乖互自為矛楯即臣誘引之辭以為始謀
之證銜臣糾告並見怨咎縱肆狂言必見禍陷伏自探
省亦復有由昔義康南出之始敕臣入相伴慰晨夕覲
對經踰旬日逆圖成謀雖無顯然懟容異意頗形言㫖
遺臣利刃期以際㑹臣苦加諫譬深加距塞以為怨憤
所至不足為慮便以闗唘懼成虚妄思量反復實經愚
心非為納受曲相蔽匿又令申情范曄釋中間之憾致
懐蕭思話恨婚意未申謂此僥幸亦不宣達陛下敦惜
天倫彰于四海藩禁優簡親理咸通又昔蒙眷顧不容
自絶音翰信命時相往來或言少意多㫖深文淺辭色
之間往往難測臣每懼異聞皆畧而不答惟心無邪悖
故不稍以自嫌慺慺丹實具如此唘至于法静所傳及
熈先等謀知實不早見闗之日便即以聞雖晨光幽燭
曲昭窮欵裁以正義無所逃刑束骸北闕請罪司冦乾
施含宥未加治考中㫖頻降制使還往仰荷恩私哀惶
失守臣殃積罪深丁罹酷罰乆應屏棄永謝人理况奸
謀所染忠孝頓闕智防愚淺闇於禍萌士類未眀其心
群庶謂之同惡朝野側目衆議沸騰専信讐隙之辭不
復稍相申體臣雖駑下情非木石豈不知醜㸃難嬰伏
劍為易而靦然視息忍此餘生實非茍恡微命假延漏
刻誠以負戾灰滅貽惡方來貪及視息少自披訴冀幽
誠丹欵倘或昭然雖復身膏草土九泉無恨顯居官次
垢穢朝班厚顔何地可以自處乞䝉隳放伏待鈇鑕
　　　翠龜表(初學/記)
句容縣人獲龜一頭體被翠毫騰路飛集
　　孟靈休(昶之子􁐾臨汝/公官祕書監)
　　　與何勗書
　　　　(邕穆之之孫嗣封南康郡公嗜食瘡痂以為/味似鰒魚嘗詣靈休靈休先患疚瘡瘡痂落)
　　　　(床上因取食之靈休大驚答曰性之所嗜靈/休瘡痂未落者悉褫取以飴邕邕既去靈休)
　　　　(與勗書南昌國史二百許人/遞互與鞭瘡痂常以給膳)
劉邕向顧見噉遂舉體流血(宋書/)
　　何勗(無忌子􁐾封安/成公官侍中)
　　　與江夏王義恭牋
　　　　(義恭性愛古物常遍就朝士求之侍中何勗/已有所送而王徴索不已何甚不平出行于)
　　　　(道遇狗枷敗犢鼻乃命左右/取之還以箱擎送之牋曰)
承復湏古物今奉秦李斯狗枷漢相如犢鼻(謝綽宋/拾遺録)
　　何長瑜(東海人謝靈運既東與長瑜及族弟恵連/頴川荀雍太山羊璿之等以文章賞㑹謂)
　　　(之四/友)
　　　寄宗人何勗書
　　　　(臨川王義慶招集文士長瑜自國侍郎至平/西記室参軍嘗於江陵寄書與勗以韻語叙)
　　　　(義慶州府僚佐如此者五六句而輕薄少年/遂演之凡人士並為題目皆加劇言苦句其)
　　　　(文流行義慶大怒白文帝除廣州所統曽城/令及廬陵王紹鎮尋陽以為南中郎行参軍)
　　　　(掌書記之任行至/板橋遇暴風溺死)
陸展染白髪欲以媚側室青青不解乆星星行復出(宋/書)
(應展為臧質長史及質反/  從誅何尚之上言得免)
　　孔覬(字思逺㑹稽山隂人歴輔國將軍/行㑹稽郡事從東師起兵敗見殺)
　　　辭衡陽王義季牋
　　　　(覬少有風力好讀書歴義季安西主簿戸曹/叅軍嶺南義陽太守轉署記室奉牋固辭義)
　　　　(季不能奪/遂得免)
記室之局實惟華要自非文行秀敏莫或居之覬遜業
之舉無聞於鄉部惰㳺之貶有編於疲農直山淵蔵引
用不遐棄故得抃風儛潤慿附彌年今日之命非所敢
冒昔之學優藝富猶尚斯難况覬能薄質魯亦何容易
覬聞居方辨物君人所以官才陳力就列自下所以奉
上覬雖不敏常服斯言今寵籍惟舊舉非尚徳恐無以
提衡一隅僉允視聽者也伏願天眀照其心請乞改今
局授以閑曹則鳬鶴從方所憂去矣
　　　又
夫以記室之要宜湏通才敏忠加性情勤密者覬學不
綜貫性又䟽惰何可以屬知祕記秉筆文閨假吹之尤
方斯非濫覬少淪常檢本無逺植榮進之願何能忘懐
若實有螢爝増輝光景固其騰聲之日飛藻之辰也豈
敢自求從容保其澹逸伏願矜其魯拙業之有地則曲
成之施終始優渥(並宋書/)
　　劉興祖
　　　伐河北議(元嘉二十九年太祖更遣將張永王/𤣥謨等伐魏青州刺史劉興祖建議)
　　　　(伐河北上意止存河南不伐/納𤣥謨攻碻磝不剋退還)
河南阻饑野無所掠脫意外固守非旬月可拔稽留大
衆轉輸方勞伐罪弔民事存急速今偽帥始死兼逼暑
時國内猜擾不暇逺赴闗内之衆裁足自守愚謂宜長
驅中山據其闗要冀州已北民人尚豐兼麥已向熟資
因為易向義之徒必應響赴若中州震動黄河以南自
當消潰臣城守之外可有三千人今更發三千兵假别
駕崔勛之振威將軍領所發隊并二州望族從盖栁津
直衝中山申垣率厯城之衆可有二千駱驛俱進較略
二軍可七千許人既入其心腹調租發車以充軍用若
前驅乗勝張永及河南衆軍便宜一時濟河使聲寔兼
舉愚計謬允宜並建司牧撫柔初附定州刺史取大嶺
冀州刺史向井陘并州刺史屯鴈門幽州刺史塞軍都
相州刺史備大行因事指麾隨宜加授畏威欣寵人百
其懐濟河之日請大統版假常忿將率憚於深逺勛之
等慷慨之誠誓必死效若能成功清一可待若不剋㨗
不為大傷並催促裝束伏聽敕㫖
　　劉亥之
　　　北征上計(元嘉起/居注)
以今月十二日入泗口縁道挹沙開溝以夜繼日日才
行十餘里或七八里
　　劉楨(御史/中丞)
　　　糾廣州刺史韋郎奏(元嘉起/居注)
風聞前廣州刺史韋郎蒞任虐法暴濁寔彰於州於廣
州所造鏤銀鉿二枚朱牙楯三十幡朱畫青綾盾三十
五幡犀白鎧六領白席三百二十領銀塗漆屏風二十
三牀又緑沉屏風一牀請以見事追免郎前所居官
　　袁璠
　　　論荀萬秋唘(元嘉起/居注)
領曹郎中荀萬秋每設事縁私逰肆其所之豈可復参
列士林編名天閣請免萬秋所居官
　　袁淑(字陽源陳郡陽夏人厯太子/左衛率元凶謀弑不從被殺)
　　　謝中丞章(太平/御覧)
竊惟此職昭贊實預損益必湏兼(缺/)威正刺骨窮文使
權家勛族不敢藉强而侮物戚門右姓不得稱雄以掩
衆昔傅咸(缺/)治臣僚戢懼孫寳移疾卿尹皆怠
　　　禦敵議(淑元嘉末為御史中丞時魏人南侵至/瓜步太祖使百官議防禦之術淑上議)
臣聞函車之獸離山必斃絶波之鱗宕流則枯羯冦遺
醜趨致畿甸蟻萃螽集聞已崩殪天險巖曠地限深遐
故全魏戢其圖盛晋輟其議情屈力殫氣挫勇竭諒不
虞於來臨本無怵于能濟矣乃者燮定擕逺阻違授律
由將有㢮拙故士少鬬志圍潰之衆匪冦傾淪攻制之
師空自班𣪚濟西勁騎急戰蹵旅淮上訓卒簡備靡旗
是由綏整寡衷戎昭多昧遂使栲潞入患泉伊來擾紛
殄姬風泯毒禹績騰書有渭隂之廹懸鋒均咸陽之警
然而切揣虚實伏匿先彰校索伎能譎詭既顯綿地千
里彌行阻深表裡躓硋後先介逼捨陵衍之習競湍沙
之利今虹見萍生土膏泉動津陸陷溢痁禍洊興芻藁
已單米粟莫係水㝢衿帶進必傾霣河溢扁固退亦隳
滅所謂栖烏于烈火之上養魚於叢棘之中或謂損緩
江右寛繕淮内竊謂拯扼閩城舊史為允棄逺凉土前
言稱非限此要荒猶弗委割况聨被京國咫尺神甸數
州摧歸列邑殱痍山淵反覆草木塗地今丘賦千乗井
笇萬集肩摩倍於長安締袂百扵臨淄什一而籍寔慊
民願履畝以税既洽農和户兢戰心人含銳志皆欲贏
粮請奮釋緯乗城謂宜懸金鑄印要壯果之士重幣甘
辭招推決之將舉薦板築之下抽登臺皂之間賞之以
焚書報之以相爵俄而昭才賀闕異能間至戎貪而無
謀肆而不整迷乎向背之次謬於合𣪚之宜犯軍志之
極害觸兵家之甚諱咸畜憤矣僉筞戰矣稱願影從謡
言緍命宜選敢悍數千騖行潛掩偃旗褁甲鉗馬銜枚
㑹稽而起晨壓未陣旌譟亂舉火鼓四臨使景不暇移
塵不及起無不禽鎩獸讋冰解霧𣪚掃洗哨類漂鹵浮
山如有決罦漏網逡窠逗穴命淮汝戈船遏其還逕兖
部勁卒梗其歸塗必翦元雄懸首麾下乃將隻輪不返
戰䡺無旋矣于是信臣騰威武士繕力緹組接隂鞞柝
聨響若其偽遁嬴張出沒無際楚言漢斾顯默如神固
已日月蔽虧川谷蕩貿負塞殘孽阻山燼黨收險竊命
慿城借土則當因威席巻乗機芟剿泗汴秀士星流電
燭徐阜嚴兵雨湊雲集蹷亂桑溪之北揺潰瀚海以南
絶其心根勿使能植銜索之枯㡬何不蠧是由涸澤而
漁焚林而狩若浚風之儛輕籜杲日之拂浮霜既而尉
洽荷掠之餘望弔網悲之鬼然後天行樞運猋舉煙升
青盖西廵翠華東幸經唘州野滌一軫筞俾髙闕再勒
燕然後銘方乃奠山沉河創禮輯䇿闡燿炎昊之遺則
貫軼商夏之舊文今衆賈拳勇而將術踈怯意者稔泰
日積承平嵗乆邑無驚赴之急家緩餽戰之勤闕閱訓
之禮簡参屬之飾且亦薦採之法庸未蔇歟若乃邦造
里選攉論深切躬擐盡幽斬帶尋逺設有沉眀能照俊
偉自宣誠感泉雨流通金石氣懾飛賁知窮苴起審邪
正順逆之數達昏眀損益之宜能揆合民心愚叡物性
登丹墀而敷䇿躡青蒲而揚謀上說辰鑒下弭素言足
以安民紓國救灾恤患則宜拔過寵貴之上褒升戚舊
之右别其旂章榮其班禄出得専譽使不禀命降席折
節同廣武之請設壇致禮均淮隂之授必有要盟之功
竊符之㨗夷裔暴狠内外侮棄始附之衆分茷無序蠱
以威利勢必擕離首順之徒靡然自及今淶繹故典瀍
土纓緌翦焉幽播折首凶狡是猶眇者願眀痿之思歩
動商遄㑹功終易感劫晋在于善覘全鄭寔寄良諜多
縱反間汨惑心耳發險易之前抵興䘮之術衝其猜伏
拂其嫌嗜汨以連率之貴餌以析壤之資罄筆端之用
展辭鋒之鋭振辯則堅圍可解馳羽而巗邑易傾必府
鬲土崩枝幹瓦裂故燕樂相悔項范交疑矣或乃言約
功深事邇廣應齊圉反駕趙養還君盡輿誦之道畢能
事之效臣幸得出内層禁㳺心眀代澤與身泰恩隨年
行無以逢迎昌運潤飾鴻法今塗有遺鏃蠆未息蜂敢
思凉識少酬閎施但坐幕既乏昭文免胄不能致果竊
觀都護之邊論屬國之兵謨終晁之抗辭杜耿之言事
咸云及經之棘猶闕上笇燭郛之敬裁收下策自恥懦
木智不綜微敢露昧見無會昭採
　　　與始興王濬書
　　　　(濬嘗送錢三萬餉淑一宿復遣追取/謂使人謬誤欲以戯淑淑與濬書)
袁司直之視館敢寓書於上國之宫尹日者猥枉泉賦
降委弊邑弊邑敬事是遑無或違貳懼非郊贈之禮覲
饗之資不虞君王恵之于是也是有懵焉弗圖旦夕發
咫尺之記籍左右而請以為胥授失㫖爰速先幣曽是
附庸臣委末學孤聞者如之何勿疑且亦聞之前志曰
七年之中一與一奪義士猶或非之况密邇旬次何其
裒益之亟也藉恐二三諸侯有以觀大國之政是用敢
布心腹弊室弱生砥節清㢘好是潔直以不邪之故而
貧聞天下寜有昧夫嗟金者哉不腆供賦束馬先璧以
俟命惟執事所以圖之
　　　與何尚之書
　　　　(尚之為尚書令領太子詹事致仕于方山著/退居賦以眀所守而議者咸謂尚之不能固)
　　　　(志淑為太子左衛率與尚之/書詔書敦勸尚之復攝職)
昨遣脩問承丈人已晦志山田雖曰年禮宜遵亦事難
斯貴俾踈班邴魏通美于前筞龔貢山衛淪慚乎曩篇
規迨休告雪滌素懐冀尋幽之歡畢(缺/)𤣥之適但淑逸
操偏迥野性瞢滯果滋冲寂必沈樂忘歸然而已議塗
聞者謂丈人徽眀未耗譽業方籍儻能屈事康道降節
殉務舎南瀕之操淑此行求决矣望眷有積約日無誤
(宋書側尚之宅在南/澗寺  故云南瀕)
　　　弔古文
賈誼發憤於湘江長卿愁悉於園邑彦真因文以悲出
伯喈衒史而求入文舉䟽誕以殃速徳祖精密而禍及
夫然不患思之貧無苦識之淺士以伐能見斥女以驕
色貽遣以往古為鏡鑒以未來為鍼艾書余言于子紳
亦何勞乎蓍蔡
　　　雞九錫文(下並袁淑/俳諧集)
維神雀元年嵗在辛酉八月己酉朔十三日丁酉帝顓
頊遣征西大將軍下雉公王鳯西中郎將白門侯扁鵲
咨爾浚鷄山子維君天姿英茂乗機晨鳴雖風雨之如
晦抗不已之竒聲今以君為使持節金西蠻校尉西河
太守以揚州之㑹稽封爾為㑹稽公以前浚雞山子為
湯沐邑君其祇承予命使西海之水如帶浚鷄之山如
礪國以永存爰及苗裔
　　　賀表
浚山侍郎丁鴻舎人鳬亭男梁鴻郎中蘇鵠死罪伏惟
君徳著朝野勛加鵷鷟故天王鳯皇特錫位封今鳯鵲
等在柏外願時拜受不勝欣豫之情謹詣栖下以聞
　　　廬山公九錫文
若乃三軍陸邁糧運艱難謀臣停筭武夫吟歎爾乃長
鳴上黨慷慨應官﨑嶇千里荷囊致餐用㨗大勛歴世
不刋斯實爾之功者也音隨時興晨夜不默仰契𤣥象
俯協漏刻應更長鳴毫分不忒雖挈壺著稱未足比徳
斯又爾之智也若乃六合昏晦三辰幽冥猶憶天時用
不廢聲斯又爾之眀也青脊絳身長頭廣額脩尾後垂
巨耳雙磔斯又爾之相也嘉麥既熟寔湏精麫負荷廻
衡迅若轉電恵我衆庶神祇獲薦斯又爾之能也爾有
濟師旅之勛而加之以衆能是用遣中大夫閭丘騾加
爾使銜勒大鳴鴻臚班脚大將軍宫亭侯以揚州之廬
江江州之廬陵吳國之桐廬合浦之珠廬封爾為廬山
公
　　　大蘭王九錫文
大亥十年九月乙亥朔十三日丁亥北燕伯使使者豪
豨册命大蘭王曰咨惟君禀太隂之沈精標羣形於𤣥
質體肥腯而洪茂長無心以逰逸資豢養於人主雖無
爵而有秩此君之純也君昔封國殷商號曰豕氏葉隆
當時名垂于世此君之美也白蹢彰於周詩涉波應乎
隆象歌詠出于人口經千載而流響此君之徳也君相
與野逰唯君為雄顧羣數百自西徂東俯歕沫則成霧
仰奮鬛則生風猛毒必噬有敵必攻長驅直突陳無全
鋒此君之勇也
　　　常山王九錫文
及至圖身失所覊束人門馴纓服制惟意所牽登楹而
遨抱梁而眠拾摭遺餘恣口所便
　　　逰新亭曲水詩序(太平/御覧)
離榭脩幕陵𡑞彌阜鑣容斾綵裛野麗雲
　　宗炳(字少文南陽湼陽人有隐操累加/徴辟不應元嘉二十年終于江陵)
　　　師子撃象圖序(初學/記)
梁伯玉說沙門釋僧吉云嘗從天竺欲向大秦其間忽
聞數十里外哮哮㩜㩜驚天怖地頃之但見百獸率走
蹌地足絶而四巨象俄焉而至以鼻巻泥自厚塗數尺
數數噴鼻隅立俄有師子三頭崩石析木直搏四象以
殪盤石血若溢泉巨樹草偃(俄御覽作虓盤作/崩若溢作溢若)
　　　甘頌
煌煌嘉實磊如景星南金其色隋珠其形(御覽作/厥形)
　　　畫山水序(炳善書畫好山水西陟荆巫南登衡/岳凡所逰厯皆圖于壁坐卧向之嘗)
　　　　(自為畫/山水序)
聖人含道應物賢者澄懐味象至于山水質有而趣靈
是以軒轅堯孔廣成大㟴許由孤竹之流必有崆峒具
茨藐姑箕首大蒙之逰焉又稱仁智之樂焉夫聖人以
神法道而賢者通山水以形媚道而仁者樂不亦幾乎
余眷戀廬衡契闊荆巫不知老之將至愧不能凝氣怡
身傷跕石門之流于是畫象布色構兹雲嶺夫理絶于
中古之上者可意求於千載之下㫖微于言象之外者
可心取于書筞之内况乎身所盤桓目所綢繆以形寫
形以色貎色也且夫崑崘山之大瞳子之小廹目以寸
則其形莫覩迥以數里則可圍于寸眸誠由去之稍闊
則其見彌小今張綃素以逺映則崑閬之形可圍于方
寸之内竪劃三寸當千仞之髙横墨數尺體百里之迥
是以觀畫圖者徒患類之不巧不以制小而累其似此
自然之勢如是則嵩華之秀𤣥牝之靈皆可得之于一
圖矣夫以應目㑹心為理者類之成巧則目亦同應心
亦俱㑹應㑹感神神超理得雖復虚求幽巖何以加焉
又神本亡端栖形感類理入影迹誠能妙寫亦誠盡矣
于是閒居理氣拂觴鳴琴披圖幽對坐究四荒不違天
勵之藂獨應無人之野峰岫嶤嶷雲林森渺聖賢映于
絶代萬趣融其神思余復何為哉暢神而已神之所暢
孰有先焉(宗炳别傳張彦逺厯/代名畫記引載之)
　　雷次宗(字仲倫豫章南昌人隐居廬山元嘉末徴/詣京邑為築招隐館于鍾山西巖下使為)
　　　(皇太子諸王講/經卒于鍾山)
　　　與子姪書(次宗少入廬山事釋慧逺篤志好學/隐退不交世務本州辟從事員外散)
　　　　(騎侍郎徴並不就與/子姪書以言所志)
夫生之脩短咸有定分定分之外不可以智力求但當
于所禀之中順而勿率耳吾少嬰羸患事鍾養疾為性
好閒志棲物表故雖在童穉之年已懐逺迹之意暨于
弱冠遂託業廬山逮事釋和尚於時師友淵源務訓𢎞
道外慕等夷内懐悱發于是洗氣神眀玩心墳典勉志
勤躬夜以繼日爰有山水之好悟言之歡實足以通理
輔性成夫亹亹之業樂以忘憂不知朝日之晏矣自逰
道餐風二十餘載淵匠既傾良朋凋索續以釁逆違天
僃嘗荼蓼疇昔誠願頓盡一朝心慮荒散情意衰損故
遂與汝曹歸耕壟畔山居谷飲人理久絶日月不處忽
復十年犬馬之齒已踰知命崦嵫將廹前塗幾何寔逺
想尚子五岳之舉近謝居室瑣瑣之勤及今耄未至惛
衰不及頓尚可厲志于所期縱心于所託棲誠來生之
津梁専氣莫年之攝養玩嵗日于良辰偷餘樂於將除
在心所期盡于此矣汝等年各成長冠娶已畢脩惜衡
泌吾復何憂但願守全所志以保令終耳自今已往家
事大小一勿見闗子平之言可以為法(宋書/)
　
　
　
　
　
　
　
　
　
　
　
　
　
　
　宋文紀巻十三
欽定四庫全書
　宋文紀巻十四　　　　　明　梅鼎祚　編
　　蕭思話(南蘭陵人孝懿皇后弟子/歴鎮西將軍郢州刺史)
　　　奉世祖牋
　　　　(元凶弑立以思話爲徐兖二州刺史思話即/率部曲還彭城起義以應世祖遣使奉牋)
下官近在厯下始奉國諱所承使人不知闊狹既還在
路漸有所聞猶謂人倫無容有此私懷感慨未敢在言
奉被今教果出慮表重增哀惋不能自勝此實天地所
不覆載人神所不容忍率土民氓莫不憤咽况下官蒙
荷榮渥義兼常志此月五日被驛使追命騎還朝切齒
拊心輒已鍾疾雖百口在都一非所顧正欲遣啟受規
略㑹奉今㫖悲懼兼情伏承司徒英圖電發殿下神武
霜斷臧質忠義並到不謀同時仗順沿流席卷江甸前
驅風邁已應在近下官復練始集遣輔國將軍申坦龍
驤將軍梁坦二軍分配精甲五千申坦爲統便以即日
水陸齊下下官悉率文武駱驛繼發憑威策懦勢同振
朽開泰有期悲欣交集
　　蕭惠開(南蘭陵人思話子歴益寧二州/刺史少府南郡太守未拜卒)
　　　上解職表(惠開孝建元年自太子中庶子轉黃/門侍郎與侍中何偃爭事偃親遇甚)
　　　　(隆使門下推彈之惠開上表解職/由是忤㫖别敕以屬疾多免官)
陛下未照臣愚故引參近侍臣以職事非長故委能何
偃凡諸當不敢參議竊見積射將軍徐沖之爲偃命所
黜臣愚懷謂有可申故聊設微異偃恃恩使貴欲使人
靡二情便訶脅主者手定文案割落臣議專載已辭雖
天照廣臨竟未見察臣理違顔咫尺致兹壅濫則臣之
受劾蓋何足悲但不順待中臣有其咎當而行之不知
何過且議之不允未有彈科省心揆天了知在宥臣不
能謝愆右職改意重臣刺骨鑠金將在朝夕乞解所忝
保拙松庭
　　柳元景(字孝仁河東解人厯侍中尚書令南豫州/刺史爲前廢帝所殺  南史作字叔仁誤)
　　　(元景弟/叔仁)
　　　與朝士書
　　　　(元景除寧朔將軍京兆廣平二郡太守於樊/城立府舍世祖入討元凶以爲諮議參軍領)
　　　　(中兵加冠軍將軍配萬人爲前鋒宗慤薛/安都等十三軍皆𨽻焉元景與朝士書)
國禍寃深凶人肆逆民神崩憤若無天地南中郎親率
義師以討元惡司徒臧冠軍並同大舉舳艫千里購賞
之利備之元景不武忝任行間總勒精勇先鋒道路勢
乗上流衆兼百倍諸賢弈世忠義身爲國良皆受遇先
朝荷榮日久而拘逼冦廷莫由申効想聞今問悲慶兼
常大行届道廓清惟始企遲面對展雪哀情(宋書爲世/祖時  南)
(中郎將江州刺/史  臧冠軍質)
　　　宣告討臧質檄書(質奉南郡王義宣舉兵東下/世祖遣撫軍將軍柳元景統)
　　　　(王𤣥謨等屯梁山/元景檄書宣告)
夫革道應運基命之洪符嗣業興邦紹厯之明算自非
瑞積神衷德充民極孰能升臨寳位景屬天居大宋啟
期理髙中世皇根帝業永流無疆夷陂遞來遘兹凶難
國禍寃深人綱鬱滅主上聖略聰武孝感通神義變草
木哀動精緯躬近南郊親掃大逆道援横流徳模靈造
三光重照七廟載興臧質少負疵釁衣冠不齒昧利誣
天著於觸事受任述職不以宣効爲心專方莅民惟以
侵剥爲務官自賄至族以貨傾是以康周陀覆命屠宗
寃達蒼昊郭伯西門遺出自皂𨽻寵越州朝往莅東土
鬻爵三千率卒西討竊俘取黜荷恩彭泗貪虐以逞坑
戮邊氓忽若草芥傾竭倉庾割没軍糧作牧漢南公盜
府蓄矯易文簿專行欺妄及受命北伐憚役緩期師出
有辰顧懷私愛匹馬棄衆宵行獨返遂復擕嬪擁姬淫
宴軍幕孔范之變顯於逆辭凡此諸釁皆彰著於憲簡
振曝於觀聽去歳義舉雖豫誠欵而淹留西楚私相崇
戴奉書致命形於心迹新亭之捷大難已夷凶命假存
懸在晷刻廣莫之軍曾無遺矢重關自開僞衆已潰質
猶復盤桓衢巷後騎陳師勞不足甄定於朝議虗張功
伐扇動怨辭自謂斯舉勲莫已若初踐殿守忘犬馬之
情奔趣帑藏頓傾天府山海𢎞量包荒藏疾録其一介
之心掩其不逞之釁遂爵首元等職班盛級優榮溢寵
莫與爲疇自恣醜薄罔知涯涘干謁陳聞曽無紀極請
樂窮太子之英求器盡官府之選徐司空匪躬王室遭
罹凶禍質與之少長親交兼常曽無撫孤之仁惟聞陵
侮之酷尺田寸寳靡有孑遺及受命南徂臨路滋甚逼
奪妻嬪略市金帛怨動京邑醜聞都鄙棄逐舊故委蔑
忠勤魯尚期尹周之徒心腹所倚注訴於御筵袁同連
子敬之儔爪牙所杖一逝而不反雖上㫖頻煩屢求勞
牒質但稱伐在已不逮僚𨽻託咎朝廷歸罪有司國士
解心有識莫附何文敬趨走厮養天性愚狡質迷其姦
諂寘懷委仗遂外擅威刑内遊房室質生與釁俱不可
詳䆒擢髮數罪曽何足言丞相威重位尊任居分陜宗
國倚賴實兼恒情而不及謙冲之塗弗見逆順之訓蔽
同郤至理乖范爕遂乃逺忽世祀近受欺遘仗納姦疏
還謀社稷日者宴安上流坐觀成敗示遣疲卒衆裁三
千戎馬不供軍糧靡獻皇朝直以親秩之重酬寵兼極
近漸别子禮越常均茍識無所守功弗由已必爲義不
全終于敗德今兹放命恨心于本推諸昔嵗迹是誠非
矣且國家夷險情事異常豫是臣子孰不星赴而玩冦
忘哀曽無奔拽面蕃十稔惠政蔑聞重贓深掠縱慾已
甚姬妾百房尼僧千計敗道傷俗悖亂人神民怨盈塗
國謗彌嵗又賊劭未禽凶嵗猶彊將毁其私墳戮其諸
子圖成駭機垂賴義舉捷期云速不日告平釋怨毒之
心解倒懸之急論恩叙德造育爲重援人自助棄人快
讒怙亂疑功未聞其比僕以不肖過䝉榮私荷佩升越
光絶倫伍家本北邊志存慷慨常甘投生以狥艱棘惟
恩思難激氣衝襟故以眺三湘而永慨望九江而遐憤
若使身死國康誓在隕命况仰稟聖略俯鞠義徒萬全
之形愚夫所照夫薛竟陵控率突騎陸道歩馳檀右衛
申右率垣游擊整勒鋭師飛輪構路王豫州方舟繕甲
久已前驅僕訓卒利兵凌波電進沈鎮軍蕭安南接舳
連旌首尾風合驃騎竟陵王懿親令譽聞望攸歸大司
馬江夏王道略明逺徽猷茂世並旄鉞臨塗雲驅齊引
羣兵競邁秘駕徐啟八鑾揺響五車舒斾千乗雷動萬
軸雲囘騰威發號星流漢轉以上臨下易於轉員加以
三謀協從七緯告慶幽顯同心昭然易覩諸軍或世荷
恩幸或身聞教義當知君臣大節誓不可犯冠屨至誨
難用倒置履安奉順聲泰事全孰與附逆居危身害名
醜慈親垂白受戮弱子嬰孩就誅所以有詔遲回未震
雷霆者正爲諸君身拘冦手或懷乃心吉凶由人無謂
爲逺今而不變後悔何及受檄之日心馳賊庭
　　謝莊(字希逸陳郡陽夏人/厯中書令散騎常侍)
　　　與世祖啟事
　　　　(元凶弑立莊轉司徒左長史世祖入討宻送/檄書與莊令加改治宣布莊遣腹心門生具)
　　　　(慶奉啟事/宻詣世祖)
賊劭自絶於天裂冠毁冕窮弑極逆開闢未聞四海泣
血幽明同憤奉三月二十七日檄聖迹昭然伏讀感慶
天祚王室叡哲重光殿下文明在嶽神武居陜肅將乾
威龔行天罰滌社稷之仇雪華夷之耻使弛墜之構更
獲締造垢辱之甿復得明目伏承所命柳元景司馬文
恭宗慤沈慶之等精甲十萬已次近道殿下親董鋭旅
授律繼進荆鄢之師岷漢之衆舳艫萬里旌斾虧天九
土冥符羣后畢㑹今獨夫醜類曽不盈旅自相暴殄省
闥横流百僚屏氣道路以目檄至輒布之京邑朝野同
欣里頌塗歌室家相慶莫不望景聳魂瞻雲佇足先帝
以日月之光照臨區㝢風澤所漸無幽不洽况下官世
荷寵靈叨恩踰量謝病私門幸免虎口雖志在投報其
路無由今大軍近次永清無逺欣悲踊躍不知所裁
　　　與大司馬江夏王義恭牋
　　　　(莊拜吏部尚書素多疾不願居選/部與義恭牋後坐辭疾多免官)
下官凡人非有達槩異識俗外之志實因羸疾常恐奄
忽故少來無意于人間豈當有心於崇達耶頃年乗亊
囘薄遂果饕非次既足貽誚明時又亦取愧朝友前以
聖道初開未遑引退及此諸夏事寧方陳微請欵志未
伸仍荷今授被恩之始具披寸心非惟在已知尤實懼
塵穢彞序稟生多病天下所悉兩脅癖疾殆與生俱一
月發動不减兩三每至一惡痛來逼心氣餘如綖利患
數年遂成痼疾吸吸惙惙常如行尸恒居死病而不復
道者豈是病痊直以荷恩深重思答殊施牽課尫瘵以
綜所忝眼患五月來便不復得夜坐恒閉帷避風日晝
夜惽懵爲此不復得朝謁諸王慶弔親舊唯被敇見不
容停耳此叚不堪見賔已數十日持此苦生而使銓綜
九流應對無方之訴實由聖慈罔已然當之信自苦劇
若才堪事任而體氣休健承寵異之遇處自效之塗豈
茍欲思閒辭事耶家素貧弊宅舍未立兒息不免麤糲
而安之若命寧復是能忘微禄正以復有切于此處故
無復他願耳今之所希唯在小閑下官微命於天下至
輕在巳不能不重屢經披請未蒙哀恕良由誠淺辭訥
不足上感家世無年亡髙祖四十曽祖三十二亡祖四
十七下官新嵗便三十五加以疾患如此當復幾時見
聖世就其中煎憹若此實在可矜前時曽啟願三吳敇
㫖云都不須復議外出莫非過恩然亦是下官生運不
應見一閑逸今不敢復言此當付之來生耳但得保餘
年無復物務少得養痾此便是志願永畢在衡門下有
所懷動止必聞亦無假居職患於不能裨補萬一耳識
淺才常羸疾如此孤負主上擢授之恩私心實自哀愧
入年便當更申前請以死自固但庸近所訴恐未能仰
徹公恩盼𢎞深粗照誠懇願侍坐言次賜垂拯助則苦
誠至心庻獲哀允若不蒙降祐下官當於何希冀耶仰
慿愍察願不垂恡(宋書作癖疾南史作癖疢恒閉帷避/風日  恒閉帷避風朝謁作朝修今)
(之所希惟在小間作今之/所止惟在小閤拯作接)
　　　爲朝士與袁顗書(藝文類聚/云謝莊)
夫夷陂相因興革遞數或多難而固其國或殷憂而啟
聖明此既著於前史亦彰於聞見王室不造昏凶肆虐
神鼎將淪宗稷幾泯幸天未亡宋乾厯有歸主上體自
聖文繼明作睿而辱均牖里屯踰夏臺既天地俱憤義
勇同奮尅殄鯨鯢三靈更造應天順民爰集寳命四海
屬息肩之歡華戎見來蘇之泰吾等獲免刀鋸僅全首
領復身奉惟新命承亨運緩帶談笑擊壤聖世汝雖劬
勞于外跡阻京師然心期所寄江漢何逺自九江告變
皆謂鄧氏狂惑比日國言籍籍頗塵吾子道路之議豈
其或然聞此之日能無駭惋凶人反道敗德日夜滋深
眤近狡慝取謀豺虎非惟毒流外物惡積中朝乃欲毁
陵邑虐崇憲燒宗廟鹵御物然後蕩覆京都必使蘭蕕
俱盡自非聖主廟算靈圖俛眉遜避維持内外擁衛臣
下則赤縣爲戎百姓其魚矣此事此理寧可熟念既天
道輔順謳歌有奉高祖之孫文皇之子德洞九幽功貫
三曜匡拯家國提毓黔首若不子民南面將使神器何
歸而羣下構慝妄生窺覬成軫惑燕貫髙亂趙讒人罔
極自古有之汝中京冠冕儒雅世襲多見前載縣鑒忠
邪何逺遺郎中之清軌近忘太尉之純槩相與或羣從
舅甥或姻婭周欵一旦胡越能無悵恨若疑誑所至邪
詖無窮汝當誓衆奮戈翦此朝食若自延過聽迷塗未
逺聖上臨物以仁接下以愛豈直雍齒先封乃當射鈎
見相矣當由力窘跡屈丹誠未亮耶跂予南服寤寐延
首若反棹沿流歸誠鳳闕錫珪開㝢非爾而誰吾等並
過荷曲慈俱叨非服紆金拖玉改觀蓬門入奉舜禹之
渥出見羲唐之化雍容揄揚信白駒空谷之時也柰何
毁擲先基自蹈凶戾山門蕭瑟松庭誰掃言念楚路豈
不思父母之邦幸納惡石以蠲美疢裁書表意爾其圖
之(顗太尉淑兄子時尚書右僕射蔡興宗是顗舅領/軍將軍袁粲是顗從父弟故書云羣從舅甥也)
　　　魏通互市議(世祖初莊/爲侍中議)
臣愚以爲獯獫棄義唯利是視關市之請或以覘國順
之示弱無明柔逺拒而觀釁有足表彊且漢文和親豈
止彭陽之冦武帝修約不廢馬邑之謀故有餘則經略
不足則閉關何爲屈冠帶之邦通引弓之俗樹無益之
軌招塵點之風交易爽議既應深杜和約詭論尤宜固
絶臣庸管多蔽豈識國儀恩誘降逮敢不披盡
　　　論行節儉表(世祖始踐阼欲宣𢎞風則下節/儉詔書莊慮此制不行言之)
詔云貴戚競利興貨廛肆者悉皆禁制此實允㥦民聽
其中若有犯違則應依制裁糾若廢法申恩便爲令有
所屈此處分伏願深思無縁明詔既下而聲實乖爽臣
愚謂大臣在禄位者尤不宜與民爭利不審可得在此
詔不拔葵去織實宜深𢎞
　　　上廣捜才路表(孝建初遷左衛將軍上表有詔/莊表如此可付外詳議事不行)
臣聞功照千里非特燭車之珍徳柔鄰國豈徒祕璧之
貴故詩稱殄悴誓述榮懷用能道臻無積化至恭已伏
惟陛下膺慶集圖締㝢開殿夕爽選政昃旦調風采言
厮輿觀謡仄逺斯實辰階告平頌聲方製臣竊惟隆被
所漸治亂之由何嘗不興資得才替因失士故楚書以
善人爲寳虞典以則哲爲難進選之軌既弛中代登造
之律未闡當今必欲崇本康務庇民濟俗匪更惉懘奚
取九成夫才生于時古今豈貳士出于世屯泰焉殊升
厯中陽英賢起於徐沛受籙白水茂異出於荆宛寧二
都智之所産七隩才之所集實遇與不遇用與不用耳
今大道光亨萬務俟徳而九服之曠九流之艱提鈞懸
衡委之選部一人之鑒易限而天下之才難原以易限
之鑒鏡難原之才使國罔遺授野無滯器其可得乎昔
公叔與僎同升管仲取臣於盗趙文非親士踈嗣祁奚
豈諂讎比子茹茅以彚作範前經舉爾所知式昭往牒
且自古任薦賞罰𢎞明成子舉三哲而身致魏輔應侯
任二士而已捐秦相臼季稱冀缺而疇以田采張㪍進
陳湯而坐以褫爵此先事之盛准亦後王之彞鑒如臣
愚見宜普命大臣各舉所知以付尚書依分銓用若任
得其才據主延賞有不稱職宜及其坐重者免黜輕者
左遷被舉之身加以禁錮年數多少隨愆議制若犯大
辟則任者刑論又政平訟理莫先親民親民之要實歸
守宰故黄霸治潁川累稔杜畿居河東厯載或就加恩
秩或入崇輝寵今莅民之職自非公私必應代換者宜
遵六年之制進獲章明庸惰退得民不勤擾如此則下
無浮謬之愆上靡棄能之累考績之風載泰楢薪之歌
克昌臣生屬亨路身漸鴻猷遂得奉詔左右陳愚於側
敢露芻言懼氛恒典(功照千里南史作功傾魏后燭車/作照車鄰國作秦客治亂作成敗)
(弛作隳闡作聞崇作豐才之所集作愚之所育授作賢/昔公叔登臣管仲升盗親士作私親禠作弛制作限擾)
(作/勞)
　　　慶皇太子元服上至尊
伏惟皇太子殿下明兩承乾元良作貳杭法于身英華
自逺樂以修中禮以制外三善克懋德成教尊今日昭
辰顯加元服對靈祇之望儔上庠之歡率天罄世莫不
載躍
　　　又皇太子元服上皇太子表
離景承宸樞光陪極毓問東華飛英上序樂正歌風司
成頌德清明神鏡温文在躬練日簡辰顯備元服懋三
王之教爥少陽之重
　　　東海王讓司空表
臣側觀前載與窺洪典三事之授惟帝其難臣乗少籍
長久分踰涯量出滿入泰每究榮光不悟乾燭方逺義
路同遺下參𢎞化上尸爕理自非德仞具瞻聲堪民詠
未有妄臻此澤空集兹靈
　　　讓吏部尚書表
招才琴釣之上取士歌牧之中終能克夷景命榮懷萬
宇豈容先私首曲近有經過且不習冠制趙客興鑒未
聞綂馭鄭臣有規匪痗身譏
　　　讓中書令表
伏惟殿下登馭震維臨齊璿政澤與風翔恩從雲動臣
聞璧門天邃鳳沼神深絲綸王言出納帝命自非望允
當時譽宣庠塾未有謬垂曲寵空席兹榮在於平壯猶
不可勉况於綿痼百志俱淪
　　　謝賜貂裘表
臣莊言主衣黄達言敇賜臣貂裘匭發袵開𤣥華有曜
靡毫柔毳黯鑑自疑固以綵越綴翬光逾緝鷰臣聞嚬
笑不妄韓裳勿假續有昭庸楚纊爰建臣歡忭自歌而
同委衾之澤勤勞未報而叨解裘之寵空荷榮施徒賁
微軀承殊恩必識服以淪生銘悦之情㒺知所寘臣受
假無由躬拜謹遣表
　　　改定刑獄奏(莊以辭疾多坐免官大明/元年起為都官尚書奏)
臣聞明慎用刑獄存姬典哀矜折獄實暉吕命罪疑從
輕既前王之格範寧失弗經亦列聖之恒訓用能化致
升平道臻恭巳逮漢文傷不辜之罰除相坐之令孝宣
倍深文之吏立鞠訊之法當是時也號令刑存陛下踐
位親臨聽訟億兆相賀以為無寃民矣而此囹圄未虚
頌聲尚缺臣竊謂五聽之慈弗宣於宰物三宥之澤未
洽於民謡頃年軍旅餘弊刼掠猶繁監司計獲多非其
實或規免咎不慮國患楚對之下鮮不誣濫身遭鉄鑕
之誅家嬰孥戮之痛比五同閈莫不及罪是則一人罰
謬坐者数十昔齊女告天臨淄䑓殞孝婦寃録東海愆
陽此皆符變靈祇初咸景緯臣近兼訊見重囚八人旋
觀其初死有餘罪詳察其理實並無辜恐此等不少誠
可怵惕也舊官長竟囚畢郡遣督郵案騐仍就施行督
郵賤吏非能異於官長有案騐之名而無研究之實愚
謂此制宜革自今入重之囚縣考正畢以事言郡并送
囚身委二千石親臨覈辨必収聲呑釁然後就戮若二
千石不能决乃度廷尉神州統外移之刺史刺史有疑
亦歸䑓獄必令死者不怨生者不恨庶鬻棺之諺輟歎
於終古兩造之察流詠於方今臣學闇申韓才寡治術
輕陳愚管懼乖國憲
　　　為尚書八座封皇子郡王奏
臣聞桐珪睦親書河汾之策賜帶懐賢敬東平之祚諒
以訓經終始義洽垣墉第某皇弟等器彩明敏令識穎
悟並宜憲章前典光啟祚宇作屛王室式雍帝載臣等
參議可封郡王
　　　為尚書八座改封郡長公主奏
臣聞爵厚懿戚國之恒典景祚既新禮與時渥永興等
七公主可封郡長公主
　　　北中郎新安王拜司徒章
不惟震施罔匱鴻澤方稠爕調之重遂臻非據智小謀
大周易興規少陽微暄有鑒前史辨其動植布其安擾
以倡九牧阜成王教豈臣眇末所能克荷
　　　又爲某中郎將謝兼司徒章
臣聞爕理隂陽寅亮天地弗惟其官無人則闕司徒掌
敷五典職擾兆民豈悟乾靈罔匱光渥方闡不次之任
殊絶藩岳豈可權尸三事假備六符慙震周廻顧歩交
悸
　　　孝武帝哀策文
應門洞望馳道南除叢塗已撤鬱鬯將虗哀子嗣皇帝
擗摽池綍周遑旌軫攀七緯之崩淪慟三靈之徂盡百
神慕而行雲沉萬國哀而素霜霣衣冠緬邈弓劒不追
敢緝謳頌髣髴希夷其辭曰
樞電皇根月瑶國緒𦙍裔丹陵蟬聨華渚二后在天大
行纂武克睿克聖重規襲矩昭昭金式明明玉温望雲
其逺就日其尊雨零露湛夏暖冬暄聲芳納麓道昭賔
門上德無稱至功不器怊悵四始優游六位綴響蘭深
緝言瓊秘悠哉梁踐眇焉汾肆敬業開㝢離經作翰鴻
起荆河鸞遊楚漢泗濵霑明江區承奐陜左清郊棠隂
虗館地維不紐乾綱弛機羲庭薄蝕紫路流飛泣血𣲖
涘顧瞻川沂孝貫樞極義震寰圍誓鉞皇郊詔師牧甸
七景締華五雲巻煽雪怨園邑掃恥瀛縣啟聖宸居集
寳龍見王室多故國歩方蹇淮濟烈冠江荆毁冕東楚
亂常西華啟釁動算揮圖爰戡爰剪浹宙斯澄綿區咸
鏡修風曉起德星夕映溽露飛甘舒雲結慶禎被動植
信泊翔泳缺禮克宣墜章必搆方堂饗極圓流肆胄南
聳郊宫北清靈囿瑶軒春藉翠華冬狩經緯窮文克定
盡武鄗上呈祥介丘載佇在盈念冗成功弗處榮鏡中
世弈舄前古睿業初逺鴻化方亭丹雲承日素景媵星
玉几去襲綴衣在庭辭重陽之昭昭降大夜之冥冥氣
貿炎凉史詔龜筮文物空嚴鑾和虚衛動蜃輅之逶迤顧
璧羽之容裔出國門而分天地向幽途而異身世龍旌欝
而青槐逺驚葭亂而白楊翳觀初霜之變條聽秋風之
下蔕橋山絙雲榖林虧日輦道結寒松庭盡宻芝蓋迫
軨上驤眷轡萬㝢肅其北􁫲靈阿閴其深隘南維有時
傾離光不常鏡騰英聲與茂實方流華於舞詠
　　　皇太子妃哀策文
楹凝桂酒庭肅龍輼風吹國路雲起郊門皇帝傷總繸
之掩綵悼副褘之滅華行光既宴長河又斜顧而言曰
琁瑶有毁郁烈無湮剪素裁簡授之史臣其辭曰
霍岫虧天灊流凝漢祥發桐珪慶昭金算毓景帝出飛
芳戚閈秘儀施谷升音集灌月晷幾望娣袂維良釋幃
春宫承筐少陽五葉衍藻四訓抽光葳蕤蕙振婉孌瓊
相清徽就逺祲沴方搏臨華罷翠當曄收蘭複殿生響
長廡結寒節移虗饋氣變容衣中庭草曖階上螢飛傷
縈里第痛溢朝闈霜侵燭昧風密帷凄驚葭夕轉龍驂
夜嘶筵既訣兮奠既撤背青闕兮去神閨旌掩欝而還
泛蓋逶迤而顧低素紼歛維華軿解馭山隧恒隂松阿
不曙離天渥兮就消沉委白日兮即冥暮菊有秀兮蘅
有芬德方逺兮聲彌樹
　　　孝武殷貴妃謚冊文
維年月日皇帝曰咨故淑儀殷氏惟爾含徽挺茂爰光
素里友琴流荇實華紫掖奉軒景以柔明登譽處椒風
以婉孌升名幽閑之範日藹層闈繁祉之慶方崇蕃世
而當春掩藻中波滅源朕用震悼傷于厥心松區巳剪
泉𡨕將墜宜有旌徳第行式衍聲芳今遣某官集冊告
謚曰宣魂而有靈尚兹寵渥嗚呼哀哉
　　　孝武宣貴妃誄(并序伃莊爲誄賛軌引漢昭母/趙倢  堯母門事廢帝在東宫)
　　　　(銜之及登位詰責莊曰卿昔作殷貴妃誄頗/知有東宫不將殺之繫於尚方太宗定亂乃)
　　　　(得/出)
惟大明六年夏四月壬子宣貴妃薨律谷罷煖龍鄉輟
曉照車去魏聯城辭趙皇帝痛掖殿之既閴悼泉塗之
已宫廵歩檐而臨蕙路集重陽而望椒風嗚呼哀哉天
寵方隆王姬下姻肅雍揆景陟屺爰臻國軫䘮淑之傷
家凝霣庇之怨敢撰德於旂旒庻圖芳於鐘鼎其辭曰
𤣥丘煙煴瑶臺降芬髙唐渫雨巫山欝雲誕發蘭儀光
啟玉度望月方娥瞻星比婺毓德素里棲景宸軒處麗
絺綌出懋蘋蘩修詩賁道稱圖照言翼訓姒幄賛軌堯
門綢繆史館容與經闈陳風緝藻臨彖分微游蓺殫數
撫律窮機躊躇冬愛怊悵秋暉展如之華實邦之媛敬
懃顯陽肅恭崇憲奉榮維約承慈以遜逮下延和臨朝
違怨祚靈集祉慶藹迎祥皇𦙍璿式帝女金相聨跗齊
穎接萼均芳以藩以牧燭代輝梁視朔書氣觀臺告祲
八頌扃和六祈輟滲衡總滅容翬翟毁衽掩綵瑶光收
華紫禁嗚呼哀哉帷軒夕改軿輅晨遷離宫天邃别殿
雲懸靈衣虗襲組帳空烟巾見餘軸匣有遺絃嗚呼哀
哉移氣朔兮變羅紈白露凝兮嵗將闌庭樹驚兮中帷
響金釭曖兮王座寒純孝擗其俱毁共氣摧其同欒仰
昊天之莫報怨凱風之徒攀茫昧與善寂寥餘慶䘮過
于哀棘實滅性世覆冲華國虗淵令嗚呼哀哉題湊既
肅龜筮既辰階撤兩奠庭引雙輴維慕維愛曰子曰身
慟皇情于容物崩列辟于上旻崇徽章而出寰甸照殊
策而去城闉嗚呼哀哉經建春而右轉循閶闔而徑度
旌委欝于飛飛龍逶遲于步步鏘楚挽于槐風遏邊簫
于松霧涉姑射而環廻望樂池而顧慕嗚呼哀哉晨輼
解鳳曉蓋俄金山庭寢日隧路抽隂重扄閉兮燈已黯
中泉寂兮此夜深銷神躬于壤末散靈魄于天潯響乘
氣兮蘭馭風徳有逺兮聲無窮嗚呼哀哉
　　　黄門侍郎劉琨之誄
秋風散兮凉葉稀出吳州兮謝江畿瞻國門兮聳雲路
睇舊里兮驚客衣魂終朝而三奪心一夜而九飛過建
春兮背闕庭厯承明兮去城輦旌徘徊而北係轜逶迤
而不轉挽掩隧而辛嘶驥含愁而鳴俛顧物色之共傷
見車徒之相泫
　　　豫章公主墓誌銘
稟中樞之照體星軒之華肅恭在國掖庭欽其風恪
勤衡館庶族仰其德神葉靈條爰自帝堯文信啟魯肇
京于楚宵燭載照娥英是從婉娩絺綌優柔肅雍蘅蕙
有寳金碧不居泉庭一夜里館長蕪
　　　司空何尚之墓誌
逺源長瀾自晉徂韓潜川韜玉霍岫騰鸞處華民瞻出
光帝難寂寞夀仁茫昧報施調於餁歸經難褰寄晻映
留芳煙煴作義
　　　竹賛
瞻彼中唐緑竹猗猗貞而不介弱而不虧杳裊人圃蕭
瑟雲崖推名楚潭美質梁池
　　殷琰(陳郡長平人歴/少府加給事中)
　　　宣貴妃誄(太平/御覧)
嚴位服於旗容尚徽謚於銘䇿節哀路於蕭鐘齊行鑣
於輬翟
　　臧質(字含文東莞莒人燾之弟厯車騎/將軍江州刺史從義宣反敗誅)
　　　答魏主書(元嘉中魏太武南侵太祖以質爲輔/國將軍北救至盱眙太武築長圍攻)
　　　　(之與質書時魏地童謡曰軺車北來如穿雉/不意魏馬飲江水魏主北歸石濟死魏欲渡)
　　　　(江天不徙質/答書引之)
省示具悉姦懷爾自恃四脚屢犯國疆諸如此事不可
具說王𤣥謨退於東梁坦散於西爾謂何以不聞童謡
言耶魏馬飲江水佛狸死卯年此期未至以二軍開飲
江之徑爾冥期使然非復人事寡人受命相滅期之白
登師行未逺爾自送死豈容復令生全饗有桑乾哉但
爾往攻此城假令寡人不能殺爾爾由我而死爾若有
幸得爲亂兵所殺爾若不幸則生相鎖縳載以一驢直
送都市我本不圖全若天地無靈力屈於爾韲之粉之
屠之裂之如此未足謝本朝爾識智及衆力豈能勝苻
堅耶頃年展爾陸梁者是爾未飲江太嵗未卯年故爾
斛蘭昔深入彭城值少日雨隻馬不返爾豈憶耶即時
春雨已降四方大衆始就雲集爾但安意攻城莫走糧
食闕乏者告之當出廪相飴得所送劒刀欲令我揮之
爾身耶甚苦人附反各自努力無煩多云(並宋書作國/彊通鑑  邊)
(境梁坦作申坦爾謂何以不聞童謡言耶作爾獨不聞/童謡之言乎徑作路莫走作勿遽走告之作可見語)
　　　又與魏人書
　　　　(宋購斬燾封開國縣侯食邑一萬户賜布絹/各萬匹質寫臺格與魏軍書太武攻城三旬)
　　　　(死過半/乃引還)
示詔北方諸士庶狸伐見與書如别爾等正朔之民何
爲力自取如此大丈夫豈可不知轉禍爲福耶今寫臺
格如别書自思之(宋書所資治通鑑爾語敵中諸士庶/佛狸  與書相待如此爾正朔之民)
(何爲自取縻滅豈可/不知轉禍爲福耶)
　　　舉兵上孝武帝表(世祖即位拜質爲江州刺史/質素有威名自謂人才爲一)
　　　　(世英傑遂有異圖以南郡王義宣凡闇易可/制勒欲外相推奉以成其志因説誘舉兵内)
　　　　(向先上表/詳義宣下)
臣聞執藥隨親非情謬於甘苦揮斤斬毒豈忘痛於肌
膚蓋以先疑後順忠焉必往忍小存大雖愛必從丞相
臣義宣育悊台鉉拊聲聨服定主勤王之業勲越乎齊
晉宗戚懿親之寄望崇于魯衛而惡直醜正寔繁有黨
或染凶作僞疾害元功或藉勞挾寵乗威縱戾自知愆
深釁重必貽剿戮乃成紫毁朱交間忠輔崇樹私徒招
聚羣惡念舊愛老無一而存豈不由凶醜相扇志肆讒
惑陛下垂慈狎達不稍惟疑遂令負扆席圖蔽於流議
投杼市虎成於十夫鑒古揆今實懷危逼故投袂樊葉
立節于本朝揮戈晉陽務清于君側臣誠庸懦奉教前
朝雖恧緇衣好賢之美敢希巷伯惡惡之情固已藉風
聽而宵憤撫短䇿而馳念况乃宏命爰格誠係宗社今
奉㫖前邁星言啟行臣本凡瑣少無逺槩因縁際㑹遂
班槐鼎素望既盈愜心實足豈應徼功非冀更希異寵
直以蔓草難除去惡宜速是以無顧夷險慮不及身仰
恃天眷察亮丹心茍血誠不照甘心罪戮伏願陛下先
鑒元輔匪躬茂節未録庸瑣奉國微誠不遂淟涊之情
以失四海之望昭戮馬劒顯肆市朝則結旌向國全鋒
凱歸九流凝序三光平耀斯則仰説宗廟俯愜兆民裁
表感慨涕言無巳
　　魯爽(小字女生扶風郿人厯汝/陽太守從義宣起兵見殺)
　　　奉南平王鑠(鑠字休𤣥文帝第四子厯侍中驃/騎將軍録尚書事爲元凶劭所任)
　　　　(世祖立/毒殺之)
　　　　(爽祖魯宗之以義熈元年起義爲輔國將軍/雍州刺史屢建大功與司馬休之北奔父軌)
　　　　(爲魏寧南將軍荆州刺史圖欲歸順未果爽/少有武藝魏主燾常置左右元嘉末軌死爽)
　　　　(襲爲父官其弟秀才力過爽爲魏中書郎燾/南行遣爽向壽陽仍至瓜步始與秀定歸南)
　　　　(之謀長社戍魏有六七百人爽遣三百騎往/界上參聽夜擊敵衆盡殺之馳入虎牢遂率)
　　　　(部曲及願從合千餘家奔汝南秀從許昌還/夀陽奉辭於鑠鑠馳驛以聞上大悦以爽爲)
　　　　(征虜將軍司州刺史秀輔國/將軍管陽潁川二郡大守)
爽秀得罪本朝負釁三世生長絶域逺身敵國兄弟闔
門淪㸃僞授殞命不可還國無因近係南雲傾屬東日
葢猶痿人思步盲者願明嵩霍咫尺江河匪逺夷庚壅
塞隔同天地痛心疾首晝慨宵悲魏主猖狂豺豕其志
虐徧華戎怨結幽顯自盱眙旋軍亡殪過半昏酣沉湎
恣性肆身爽秀等因民之憤籍將旋之願齊契義奮梟
馘醜徒馮恃皇威肅清逋穢牢落諸城指期尅定規以
涓塵微雪夙負方當束骸北闕待戮司冦懦節未申伏
心邊表明大王殿下以叡茂居蕃文武兼姿逺邇欽傾
承風聞德願垂援拯以慰䖍望老弱百口先遣歸庇逼
逼丹心仰希懷逺謹遣同義潁川聶元初奉詞陳聞(宋/書)
　　　文帝詔
僞寧南將軍魯爽中書郎魯秀志榦削到忠誠久著撫
兹福先闔門效欵招集義鋭梟剪􁁊醜肅定邊城獻馘
象魏雖宣孟之去翟歸晉穨當之出胡入漢方之此日
曽何足云朕實嘉之宜即授任逞其忠略爽可督司州
陳留東郡濟隂濮陽五郡諸軍事征虜將軍司州刺史
秀可輔國將軍管陽潁川二郡太守其諸子弟及同契
士庶委征虜府以時申言詳加酬叙
　　　版文(魯爽爲司州刺史孝建元年二月臧質奉/義宣反約秋當同舉爽狂酒即日起兵義)
　　　　(宣進爽號征北將軍爽送所造輿服詣江陵/叛義宣及質等並起征北府户曹版文義宣)
　　　　(駭愕所送並留竟陵不聽/進兵敗爲薛安都所殺)
丞相劉補天子名義宣車騎臧今補丞相名質平曲朱
今補車騎名脩之皆版到奉行
　　張暢(字少微吳郡吳/人歴㑹稽太守)
　　　與從弟張永書(永字景雲茂世子厯征/北將軍南兗州刺史)
　　　　(永初爲冀州刺史經畧河南攻碻磝城大破/於魏爲撫軍將軍蕭思話所收繫厯城獄元)
　　　　(凶弑立起永督諸軍事輔國將軍青州刺史/南譙王義宣起義乂板永爲冀州刺史永遣)
　　　　(司馬崔勲之中兵參軍劉則二軍馳赴國難/時思話在彭城義宣慮二人不相諧緝與思)
　　　　(話書勸與永坦懷乂使永/從兄長史暢與永書云)
近有都信具汝刑網之源可謂雖在縲紲而復心無愧
矣蕭公平厚先無嫌隙見汝翰迹言不相傷何其滔滔
稱人意耶當今世故艱迫義氣雲起方藉羣賢共康時
難當逺慕亷藺在公之德近效平勃忘私之美忽此蔕
芥尅申舊情公亦命蕭示以踈達兼令相執共遵此㫖
(宋書/)
　(楊赤牘載張暢答魏虜李孝伯求甘云知更須黄甘/若給彼軍即不能足若供魏主未當乏絶故不復致)
　(孝按張暢傳暢爲安北長史沛郡太守與魏/  伯往返口語殊衆悉非書也王亦注辨)
　　　河清頌
渾渾洪河家國之濵襟帶晉衛領袖齊秦龍門誕溜積
石傳津乗運能育經啟天文化流上帝時表初星飛書
曝瑞龍圖照神協靈既偉通氣載榮
　　張永(字景雲暢弟歴侍/中南兗州刺史)
　　　將士休假議(永孝建初爲尚書左丞時將士休/假年開三畨紛紜道路永建議從)
　　　　(之/)
臣聞開兵從稼前王以之兼隙耕戰遞勞先代以之經
逺當今化寧萬里文同九服捐金走驥於焉自始伏見
將士休假多蒙三畨程㑹既促裝赴在早故一嵗之間
四馳遥路或失遽春耜或違要秋登致使公替常儲家
闕舊粟考定利害宜加詳改愚謂交代之限以一年爲
制使正士之念勞未及積遊農之望收功嵗成斯則王
度無騫民業斯植矣
　　張悦(孝武時爲/湘州刺史)
　　　瑇瑁麈尾銘
移珍西岳賁藻南濆姚古流制鑠道飛文凝華掞景揺
綵争雲夷心似鏡色象斯分
　　王謨
　　　舉用楊頭等表(武都王楊文徳以伐啖頭羌不/尅爲梁州刺史劉秀之執送荆)
　　　　(州使文德從兄頭戍茄蘆世祖孝建二年以/前武都王楊𤣥長孫元和爲征虜將軍以頭)
　　　　(爲輔國將軍元和繼楊氏正統頭母妻子弟/並爲魏人所執頭至誠奉順朝廷既不正元)
　　　　(和號位部落未有定主雍/州刺史王謨表請不許)
被敇令臣遣使與楊元和楊頭相聞幷致信餉即遣中
軍行參軍呂智宗齎書幷信等亦自遣使隨智宗及頭
語智宗頃破家爲國母妻子弟并墜沒敵中不顧孝道
陳力邊捍竭忠盡誠未爲朝廷所識若以元和承統宜
授王爵若以其年小未堪大任則應别有所委頃來公
私紛紜華戎交構皆此之由臣伏尋頭元嘉以來實有
忠誠於國棄親遺愛誠在可嘉氐羌負逺又與魏咫尺
急之則反緩之則怨觀頭使人言語不敢便望仇池公
所希政在西秦州假節而巳如臣愚見蕃捍漢川使無
邊患頭實有力四千户荒州殆不足吝元和小弱若未
可專委復數年之後必堪嗣業用之不難若才用不堪
則應歸頭若茄蘆不守漢川亦無立理
　　蔡興宗(字興宗廓之子歴尚/書僕射荆州刺史)
　　　申令孫繫廷尉議(興宗大明時爲廷尉卿有解/士先者告申坦昔與義宣同)
　　　　(謀時坦已死子令孫作山/陽郡自繫廷尉興宗議)
若坦昔爲戎首身今尚存累經肆眚猶應蒙宥令孫天
屬理相爲隱况人亡事逺追相誣訐斷以禮律義不合
關若士先審知逆謀當時即應聞啟包藏積年發因私
怨况稱風聲路傳實無定主而干黷欺罔罪合極法
　　　餉郭原平朱百年妻米教(並辭/不受)
秩年之貺著自國書餼貧之典有聞甲令况髙柴窮老
萊婦屯暮者哉永興郭原平世稟孝德洞業儲靈深仁
絶操追風曠古棲貞處約華耉方嚴山隂朱百年道終
物表妻孔耋齒孀居窶迫殘日欽風撫事嗟慨滿懷可
以帳下米各餉百斛
　　劉瑀(字茂琳穆之孫歴/東陽吳興太守)
　　　彈蕭惠開
非才非望非勲非徳
　　　彈王僧達(瑀遷御史中丞使氣尚人爲憲司甚/得志彈王僧達朝士莫不畏其筆端)
䕃藉髙華人品冗末
　　　與顔峻書(瑀爲御史中丞轉右衛將軍瑀願爲/侍中不得因求益州世祖許之及行)
　　　　(甚不得意至/江陵與竣書)
朱脩之三世叛兵一旦居荆州青油幕下作謝宣明面
見向使齊師以長刀引吾下席於吾何有政恐匈奴輕
漢耳(宋書從一旦南史作一日魏魏書云朱脩之爲宋/文帝  事中郎守滑臺爲  將安頡所擒魏世祖)
(授以内職爲雲中鎮將入馮文通文通送/之江南  赤牘作牢脩之又列晉人誤)
　　　與親故書
　　　　(瑀免官復起爲東陽太守遷吳興太守侍中/何偃常案之云參伍時望瑀大怒曰我於時)
　　　　(望何參伍之有遂與偃絶及爲吏部尚書意/彌憤憤族叔秀之爲丹陽尹瑀又與親故書)
　　　　(其年疽發背何偃亦發背廱瑀疾/篤聞偃亡懽躍叫呼於是亦卒)
吾家黑面阿秀遂居留安衆處朝廷不爲多士(宋書史/留南)
(作/劉)
　　劉秀之(字道寶穆之從兄子世/居京口歴雍州刺史)
　　　民殺長吏議(大明四年改定制令謂民殺長吏/值赦宜加徙送秀之爲尚書右僕)
　　　　(射議/從之)
律文雖不顯民殺官長之㫖若值赦但止徙送便與悠
悠殺人曽無一異民敬官長比之父母行害之身雖遇
赦謂宜長付尚方窮其天命家口令補兵
　　路瓊之(建康人崇憲太后/弟子歴衡陽内史)
　　　乞贈父道慶表(大明四年瓊之爲撫軍參軍上/表於是贈給亊中瓊之兄弟並)
　　　　(超顯/職)
先臣故懷安令道慶賦命乖辰自違明世敢縁衛戍請
名之典特乞雲雨微垂灑潤
　　孔淵之(㑹稽山隂人丹陽尹靈符第二/子厯尚書比部郎坐父賜死)
　　　張江陵及妻罵母議(時安陸縣民張江陵與妻/吳共罵母黄令死黄忿恨)
　　　　(自經死值赦律父子賊殺傷敺父母梟首罵/詈棄市謀殺夫之父母亦棄市值赦免刑補)
　　　　(治江陵母以罵自裁重於傷敺及罵若同殺/科則又疑重制唯有打母遇赦猶梟首無罵)
　　　　(母致死值赦之科淵/之議從之吳免棄市)
夫題里逆心而仁者不入名且惡之况乃人事故歐傷
呪咀法所不原詈之致盡則理無可宥罰有從輕盖疑
失善求之文㫖非此之謂江陵雖值赦恩故合梟首婦
本以義愛非天屬黄之所恨情不在吳原死補治有允
正法
　　顧琛(字𢎞瑋呉郡吳人歴/員外常侍中散大夫)
　　　啓孝武帝
　　　　(大明初琛爲吳郡太守免官停家先嘗與西/陽太守張牧並竞陵王誕故佐誕據廣陵反)
　　　　(遣客陸延稔齎書詣琛等及其二子並有板/授時世祖以琛或有異志遣使就吳郡太守)
　　　　(王曇生誅琛父子㑹延稔先至琛即執斬之/遣二子送首啟世祖世祖嘉之召以爲西陽)
　　　　(王撫軍/司馬)
劉誕猖狂遂構釁逆凡在含齒莫不駭惋臣等預荷國
恩特百常憤忽以今月二十四日中獲賊誕疏欲見邀
誘臣即共執録僞使并得誕與撫軍長史沈懷文揚州
别駕孔道存撫軍中兵參軍孔璪前司兵參軍孔桓之
前司空主簿張晏書具列本郡太守王曇生臣即日便
應星馳歸骨輦轂臣母年老身在侍養輒遣息寳素寳
先束骸詣闕(宋書/)
　　顧寳先(大明中歴尚/書水部郎)
　　　報父吳郡太守琛書
　　　　(太宗初即位上流反叛輔國將軍袁覬自㑹/稽起兵遣書要琛琛與長子寳素謀議其少)
　　　　(子寳先時爲山隂令馳書報琛顗前/鋒已渡江琛據郡同反兵敗琛歸降)
南師已近朝廷孤弱不時順從必有覆㓕之禍(宋書/)
　　劉思(南史通典/並作劉勰)
　　　唐賜妻子議(賜往北村飲還得蠱病臨死語妻/張刳腹出病張及賜子副從之郡)
　　　　(縣以張妻傷夫五嵗刑子不孝棄市並非科/例三公郎劉思及顧覬之並議詔如覬之)
賜妻痛遵往言兒識謝及理考事原心非存忍害謂宜
哀矜
　　顧覬之(字偉仁吳人/歴湘州刺史)
　　　唐賜妻子議
法移路尸猶爲不道况在妻子而忍行凡人所不行不
宜曲通小情當以大理爲斷謂副爲不孝張同不道
　　顧愿(字子恭吳郡吳人好學有文辭大明中/舉秀才對策擢著作佐郎太子舍人)
　　　定命論(愿伯父覬之嘗謂秉命有定分非智力/所移唯應恭已守道信天任運而闇者)
　　　　(不達妄求僥倖徒虧雅道無關/得䘮乃以其意命愿著定命論)
仲尼云道之將行命也道之將廢命也丘明又稱天之
所支不可壞天之所壞不可支卜商亦曰死生有命富
貴在天孟軻則以不遇魯侯爲辭斯則命運竒偶生數
離合有自來矣馬遷劉向揚雄班固之徒著書立言咸
以爲首世之論者多有不同嘗試申之曰夫生之資氣
清濁異原命之禀數盈虗乖致是以心貌詭貿性運舛
殊故有邪正昏明之差脩夭榮枯之序皆理定於萬古
之前事徴於千代之外冲神寂鑒一以貫之至乃卜相
末技巫史賤術猶能豫題興亡逆表成敗禍福指期識
照不能徙吉凶素著威衛不能防若夏氓宅生於帝宫
豈蠲殘傷之祟漢臣衍貨於天府寧免餧斃之魂且又
善惡之理雖詳而禍福之驗常昧逆順之體誠分而吉
凶之效嘗隱智絡天地猶罹沈牖之災明照日月必嬰
申匡之難増信積德離患於長飢席義枕仁徼禍於促
算何則理運茍其必至聖明其猶病諸况乃蕞迹流惑
之徒投心顓蒙之域而欲役慮以揣利害策情以笇窮
通其爲重傷豈不惑甚是以通人君子閑泰其神冲緩
其度不矯俗以延聲不依世以期榮審乎無假自求多
福榮辱脩夭夫何爲哉問曰夫書稱惠迪貽吉易載履
信逢祐前哲餘議亦以將迎有㑹淪塞無兆宣攝有方
夭閼無命善游消魂於深梁工騎燼生於曠野明珠昭
駭於闇至蟠木取悦於先容是以罕樂以陽施長世景
惠以隂德遐紀彭竇以繕衛延命盈忌以荒湎促齡陳
張稱台鼎之崇嚴辛衍宰相之盛若乃游惡蹈凶處逆
踐禍宣昭史策易以研正至如神仙所序天竺所書事
雖難徴理未易詰留滯傾光思聞通裁對曰子可謂扶
繩而辨循刻而議若乃宣攝有方豈非吉運所屬將迎
有㑹實亦凶數自挻若夫陽施隂德長世遐年揆厥所
原孰往非命研復來㫖讎校往説起予惟商未識所異
資生稟運參差萬殊逆順吉凶理數不一原夫食椒非
養生之術咀劒豈衛性之經命之所延人肉其骨而含
嚼膏梁時或嬰患深澗乖徼寵之津空谷絶探榮之轍
運之所集物稊其枯而俯仰竿牘終然離沮爾乃蹻跖
横行曽原窘步湯周延世詡邑絶緒吉凶徴應糾纒若
兹畢萬保軀密賤琖領梁野之言豈不或妄榖南魯北
甘此促生彭翁竇叟將以何術晉平趙敬淫放巳該漢
主魏相奚獨傷夭同異若斯是非孰正至如雷濵凝分
挫志逺圖棘津隂拱振功高世樊生冲矯鐫旌善之文
華子高抗銘懲非之策皆士衡所云同川而異歸者也
殊塗均致實繁有徴即理易推在言可略昔兩都全盛
六合殷昌霧集貴寵之閭雲動權豪之術鈞貿貽談豈
惟陳張而巳觀夫二子才未越衆而此以藉榮揮價彼
獨擯景淪聲通否之運斷可知矣嚴辛不安時任命而
委罪亮直亦地脉之徒歟若神仙所序顯明脩習齊彊
燕平厥驗未著李覃董芬其效安在喬松之侣雲飛天
居夷列之徒風行水息良由理數懸挺實乃鍾兹景命
天竺遺文星華方策因造前定果報指期貧豪莫差脩
夭無爽有允瑣辭無愆鄙説統而言之孰往非命冥期
前定各從所歸善惡無所矯其趨愚智焉能殊其理若
乃得議其工失蚩其拙操之則慄舍之則悲斯固染情
於近累豈不貽誚於通識問曰清論光心英辨溢目求
諸鄙懷良有未盡若勤止皆運險易自天理定前期靡
非闇至玉門犂丘叡識弗免豈非聖愚齊致仁虐同功
昏明之用將何施而可對曰夫聖人懷虗以涵育凝明
以洞照惟虗也故無往而不通惟明也故無來而不燭
涸海流金弗染温凉之岨嚴兵猛兕無累𤓰刃之災忘
生而生愈全遺神而神彌暢若玉門犂丘葢同迹於人
故同人有患然而均心於天亦均天無害大賢則體備
形器慮盡藏假静默以居否深拱以違礥皆數在清全
故鍾兹妙識是以稟仲尼之道不在奔車之上資伯夷
之運不處覆舟之下若乃越難趨險逡廵弗獲履危踐
機僶俛從事愚之所司聖亦何爲及中下之流馳心妄
動是非舛幹倚伏移貿故北宫意逆而功順東門心晦
而迹明宣應遺筮而逢吉張松協數而遘禍且智防有
紀患累無方爾乃猘狗逐而華子奔腐鼠遺而虞氏㓕
匣猨逸而林木殘櫝珠亡而池水竭凡厥條流曲難詳
備揺形役思其效安徴豈若澡雪塵府洗練神宅据道
爲心依德爲慮使迹窮則義斯暢身泰則理兼通豈不
美哉何必遺此而取彼問曰夫建極開化樹聲貽則典
防之興由來尚矣必乃幽符懸兆冥數指期善惡前徴
是非素定名教之道不亦幾乎息哉對曰天生蒸民樹
之物則教義所禀豈非冥數何則形氣之具必有待而
存顓蒙之倫豈無因而立必假纎紈以安生藉梁豢以
延祀資信禮以繕性秉亷義以劾情聖人聰明深懿履
道測化通體天地同情日月仰觀俯察撫運裁風於是
乎昭日星之紀正霜雨之度張雲霞之明衍風露之渥
浮舟翼滯騰駕振幽又乃甄理三才辨綜五德𢎞鋪七
體之端宣昭八經之緒是以時雍在運羣方是通抱德
煬和全真保性故信食相資代爲唇齒富教相假遞成
輔車今弛棄纎紈損絶粱豢必云徼生委命豈不巳曉
其迷至于湮斥亷義屏黜信禮責以祈存推數遂乃未
辨其惑連類若斯乖妄滋甚然則敎義之道生運所資
寵辱榮枯常由此作斯固命中之一物非所以爲難也
問曰循復前㫖既以理命縣兆生數冥期研覆後文又
云依仗名教帥循訓範若籍數任天則放情蕩思拘訓
馴範則防慮檢䘮函矢殊用矛戈異適雙美之談豈能
兩遂對曰夫性運乖舛心貌詭殊請布末懷略言其要
若乃吉命所鍾縱情蹈道訓性而順因心則靈凶數所
挻率由踐逆聞言不信長惡無悛此愚智不移聲訓所
遺者也其有見善如不及從諫如順流是則命待教全
運須化立譬以良醫之室病者所存至如澄神清魂平
心實氣無妄之痾勿藥有喜所謂縱情蹈道無假檃括
若膏肓之疾長桑不治體府之病陽慶弗理此則率由
踐逆自絶調御至乃趙儲之命宜永須扁鵲而後全齊
后之數必延待文摯而後濟亦猶運鍾循奬彞範所興
善惡無主唯運所集而異膏粱方丈沈疾弗顧瑶碧盈
尺阽危弗存夫静躁之容造次必於是曲直之性顛沛
不可移是以夷惠均聖而異方遵竦齊通而殊事雖復
鈐桎羿奡思服巢許之情捶勒曽史言膺蹻跖之慮不
然之事斷可知也必幽符鑚仰冥數修習雖存陵惰其
可得乎故運屬波流勢無防慮命徼山立理無放情用
殊函矢雙美奚躓談異矛戈兩濟何傷問曰夫君臣恩
深師資義固所以霑榮塗施提飾荷聲故刳心流腸捐
生以抗節火妻灰子薶名以償義若幽期天兆則明剔
可遺冥數自賔則感効宜絶豈其然乎對曰論之所明
原本以爲理難之所疑即末以爲用盖隂閉之巧不傳
萌漸之調長絶故知妄言賞理古人所難吾所謂命固
以綿絡古今彌貫終始爰及君臣父子師友夫妻皆天
數冥合神運𤣥至逮乎暌愛離㑹既命之所甄昬爽順
戾亦運之所漸爾乃松柳異質薺荼殊性故疾風知勁
草嚴霜識貞木何異忠孝之質資行夙昭至於刻志酬
生題誠復施殉節投命酬義忘巳亦由石雖可毁堅不
可銷丹雖可磨赤不可滅因斯而言君臣師資既幽期
自賔心力感効亦冥數天兆夫獨何怪哉
　　陸子真
　　　薦關康之奏(康之河東揚人學通經釋徴辟不/就世祖即位遣大使巡行天下使)
　　　　(反薦康之/不見省)
康之業履恒貞操朂清固行信閭黨譽延邦邑棲志希
古操不可渝宜加徴聘以潔風軌
　　孫薩
　　　詣郡列辭(薩彭城人大明五年發三五丁薩應/充行坐違期付獄兄棘詣郡乞以身)
　　　　(代薩乂辭列免兄棘妻許復語棘君當門户/且大家以小郎屬君豈可委罪太守張岱依)
　　　　(事表上世/祖下詔)
門户不建罪應至此狂愚犯法實是薩身自應依法受
戮兄弟少孤薩三嵗失父一生恃賴唯在長兄兄雖可
垂愍有何心處世
　　　孝武帝詔
棘薩甿𨽻節行可甄特原罪州加辟命并賜許帛二十
匹
　　周殷
　　　啓孝武帝
　　　　(世祖即位改元孝建殷時爲中軍府/録事參軍上啓俗敝如此竟不能革)
今士大夫父母在而兄弟異計十家而七庶人父子殊
產八家而五其甚者乃危亡不相知飢寒不相恤又疾
讒害其間不可稱數宜明其禁以易其風(後魏書/)
　　袁覬(位武陵/内史)
　　　臨終與兄顗書
　　　　(覬子彖字偉才小字史公少有風氣善屬/文歴諸王府參軍不就覬臨終與兄顗書)
史公才識可喜足慰先基矣(南齊書/)
　　王元曾(東海人/仕别駕)
　　　與劉惠書(惠沛郡相人/臨賀太守)
　　　　(劉瓛字子珪大明四年舉秀才兄璲/亦有名先應州舉元曾與瓛父書)
此嵗賢子充秀州閭可謂得人(南史/)
　
　
　
　
　
　
　
　
　
　
　
　
　
　
　宋文紀巻十四
欽定四庫全書
　宋文紀卷十五　　　　　明　梅鼎祚　編
　　王僧達(太保𢎞少子歴遷中/書令坐悖逆賜死)
　　　求徐州啓
　　　　(僧達自負才地謂當時莫及上初踐阼即居/端右一二年間便望宰相及爲護軍不得志)
　　　　(乃啟求徐州不許僧逹三啟固讓上/甚不説以爲征虜將軍吳郡太守)
臣衰索餘生逢辰藉業先帝追念功臣睠及遺賤飾短
捐陋布策稠采從官委褐十有一載早馮慶泰脱親盛
明而有志於學無獨見之敏有務在身無偏鑒之識固
不足建言世治備辯時宜竊以天恩不可終報尸素難
可久處故猖狂蕪謬每陳所懷陛下孝誠發衷義順動
物自龍飛以來實應九服同歡三光再朗而臣假視巷
里借聽民謡黎氓(缺/)　　未締其感逺近風議不獲稍
進臣所用夙宵疾首寤寐疚心者也臣取之前載譬之
於今當漢文之時可謂籍巳成之業據既安之運重以
布衣菲食憂勤治道而賈誼披露乃誠猶有歎哭之諫
况今承顛沛萬幾惟始恩未及普信未遑周臣又聞前
達有言天下重器也一安不可卒危一危亦不可卒安
陛下神思淵通亦當鑒之聖慮竊謂今之務惟在萬有
爲已家國同憂允彼庶心從民之欲民有咨瘼之聲君
表納隍之志下有愆弊之苦上無侈豫之情又應官酌
其才爵疇其望與實不賞寧失不刑至若樞任重司藩
扞要鎮治亂攸寄動静所歸百度惟新或可因而弗革
事在適宜無或定其出處天下多才在所用之臣非惟
寄觀世路謬識其難即之於身詳見其弊何者臣雖得
免墻面書不入於學伍行無愆戾自無近於才能直以
廕託門世夙列榮齒且近雖奔迸江路歸命南闕竟何
功効可以書賞而頻出内寵陛下綢繆數旬之中累發
明詔自非才略有素聲實相任豈可聞而弗驚履而無
懼固宜退省身分識恩之厚不知報荅當在何期夫見
危致命死而後已皆殷勤前誥重其忘生臣感先聖格
言思在必効之地使生獲其志死得其所如使臣享厚
禄居重榮衣狐坐熊而無事於世者固所不能安也今
四夷猶警國未忘戰辮髪凶詭尤宜裁防閒者天兵未
獲已肆其輕漢之心恐戎狄貪惏猶懷匪遜脱以神州
暫擾中夏兵饑容或遊魂塞内重窺邊壘且高秋在節
塞馬興威宜圖其易早爲之所臣每一日三省志在報
效逺近小大顧其所安受效偏方得司者則慮之所辦
情有不疑若首統軍政董勒天兵既才所不周實誠亦
非願陛下矜諒已厚願復曲體此心獲軍之任臣不敢
處彭城軍府即時過立且臣本在驅馳非希崇顯輕智
小號足以自安願垂鑑恕特賜申奬則内外榮荷存沒
銘分(宋書/)
　　　請解職表(僧達初求徐州世祖不許以爲吳郡/太守彌不得意坐事免孝建三年除)
　　　　(太常意尤不悦久之上表解職文㫖抑掦侍/中何偃以詞不遜啟付南臺免官大明二年)
　　　　(遷中/書令)
臣素審庸短少闕宦情兼宿抱重疾年月稍甚生平素
念願閒衡廬先朝追逺之恩早見榮齒曩者以親貧須
養僶俛從禄解褐後府十有餘旬俄遷舍人殆不朝直
實無縁坐閲宸寵尸爵家庭情計二三屢經聞啓終獲
允亮賜反初服還私未用又擢爲洗馬意㫖優隆其令
且拜許有郡缺當務處置㑹瑯琊遷改即蒙敇往反神
翰慈誘殷勤令裝成即自隨靈寳往年淪覆長溪因彼
散失仰感沉恩俯銘浮寵臣釁積禍升仍丁艱罰聊及
視息即蒙逮問具啓以奉營情事負舉猥多賜莅宣城
極其窮躓仲春移任方冬便值敵南侵臣忝同肺腑情
爲義動苦求還都侍衛輦轂至止之日戎旗已搴在郡
雖淺而貪得分了方拂農衣還事耕牧宣城民庶詣闕
見請爾時敇亡從兄僧綽宣見留之㫖闇疾寡任野心
素積仍附啓苦乞且旋任還務未期亡兄臣錫奄見棄
背啟解奔赴賜帶郡還都曽未淹積復除義興臣自天
飛海泳豈假鱗翼徒思横施與日而深自處官以來未
嘗有涓毫之積羸疾闇疚又無人一諾而性狎林水偏
愛禽魚議其所託動乖治要故收崖歛分無妄俄頃實
由有待難供上裝未立東郡奉輕西郟禄重具陳蘄懇
備執初願置乞江湘逺郡一二年中庶反耕之日糧藥
有寄即䝉亮許當賜矜擢遭逢厄運天地崩離世蒙聖
朝門情之顧及在臣身復荷殊識義雖君臣恩猶父子
臣誠愚蔽心過草木奉衛之日不覺捐身單驅弱嗣千
里共氣繼罹凶塗動臨危盡生微朝露不察如絲信順
所扶得獲全濟再見天地重覩三光于時兄子僧亮等
幽窘醜逆盡室獄户山川嶮岨吉凶路塞悠逺之思誰
能勿勞嘗膽濡足是其公願分心挂腹寔亦私苦幸屬
聖武剋復大業宇宙廓清四表靖晏臣父子叔姪同獲
泰辰造情追尋歸骨之本欲以死明心誤有餘辰情願
已展避逆向順終古常節智力無効有何勲庸而頻煩
恩榮動踰分次但忽病之日不敢固辭故吞訴於鵲渚
飲愧於新亭及元凶既殄人神獲乂端右之授即具陳
請天慈優渥每越常倫南蠻䕶軍旬月私授臣三省非
分必致孤負居常輕任尚懼網墨况參要内職承寵外
畿其取覆折不假識見故披誠啟訴表疏相屬或乞輕
高就卑或願以閒易要言誓致苦播於辭牘誠知固陋
當觸明科去嵗往年累犯刑禁理無申可罪有恒典虗
穢朝序慙累家業臣甘其終物議其盡陛下棄其身瑕
矜其貴膝迂略法憲曲相全養臣一至之感口此何忘
利伊恩升加以今位當時震驚收足失所本忘閉情不
敢聞命内慮於己外訪於親以爲天地之仁施不期報
再造之恩不可妄屬故洗拂灰壤登沐膏露上處聖澤
下㪅生辰合芳離蛻遐邇改觀但偷榮託幸忽移此嵗
自見妨長轉不可寧宜其沉放志事俱盡伏願陛下承
太始之德加成物之恩及臣狂蔽未至得於榮次自引
聖朝厚終始之惠孤臣保不冺之澤夫讓功爲髙臣無
功而讓專素爲美臣榮采已積以是求退誠亦可愍又
妻子爲居更無餘累婢僕十餘粗有田入嵗時是課足
繼朝昬兼比日眩瞀更甚風虗漸劇湊理合閉榮衛惛
底心氣冲弱神志衰散念此根疵不支嵗月公私誠願
宜蒙諒許乞狥餘辰以終瑣運白水皎日不足爲譬願
垂矜鑑哀申此請
　　　與盱眙太守沈璞書(僧達爲宣城太守與璞書/時璞有破敵功詳始興王)
足下何如想館舍正安士馬無恙離析有時音㫖無日
憂詠沈吟増其勞望問者獯獫扈横掠剥邊鄙郵販絶
塵坰介靡達瞻江盻淮眇然千里吾聞涇陽梗棘伊滑
荐遁烏集絃絶患深自古承知乃昔冦苦城境勝胄朝
飡伍甲宵舍烽鼓交警羽鏑驟合而足下砥兵礪伍總
厲豪彥師請一奮氓無貳情遂能固孤城覆嚴對陷死
地覿生光古之田孫何以尚兹商驛始通粗知梗槩崇
讃膽智嘉賀文猛甚善甚善吾近以戎暴横斥規效情
命收龜落簪星舍京里既獲遄至代馬巻迹支離霑德
復繼前緒行葦之懽實協初慮但乖塗重隔顧増慨涕
比恒疾卧憂委兼疊裁書送想無斁久懷(並宋書/)
　　　祭顏光禄文
維宋孝建三年九月癸丑朔十九日辛未王君以山羞
野酌敬祭顔君之靈嗚呼哀哉夫德以道樹禮以仁清
惟君之懿早嵗飛聲義窮幾彖文蔽班揚性婞剛㓗志
度淵英登朝光國實宋之華才通漢魏譽浹龜沙服爵
帝典栖志雲阿清交素友比景共波氣髙叔夜嚴方仲
舉逸翮獨翔孤風絶侣流連酒德嘯歌琴緒游顧移年
契闊宴處春風首時爰談爰賦秋露未凝歸神太素明
發晨駕瞻廬望路心悽目泫情條雲互凉隂掩軒娥月
寢耀微燈洞光几牘誰照衾袵長塵絲竹罷調擥悲蘭
宇屑涕松嶠古來共盡牛山有淚非獨昊天殲我明懿
以此忍哀敬陳奠饋申酌長懷顧望歔欷嗚呼哀哉
　　丘珍孫(寧朔/將軍)
　　　與王僧達書
　　　　(禇伯玉字元璩吳郡錢塘人居剡瀑布山三/十餘年隔絶人物僧達爲吳郡苦禮致之停)
　　　　(郡信宿裁交數言而退珍/孫與僧達書僧達答之)
聞禇先生出居貴館此子滅景雲棲不事王侯抗髙木
食有年載矣自非折節好賢何以致之昔文舉棲冶城
安道入昌門於兹而三焉夫却粒之士飡霞之人乃可
蹔致不宜久羈君當思遂其髙歩成其羽化望其還策
之日蹔紆清塵亦願助爲譬説(南齊書/)
　　　王僧達答丘珍孫書
禇先生從白雲遊舊矣古之逸民或留慮兒女或使華
隂成市而此子索然惟朋松石介於孤峰絶嶺者積數
十載近故要其來此冀慰日夜此談討芝桂借訪薜蘿
若已窺煙液臨滄洲矣知君欲見之輒當申譬(南齊書/)
　　顏竣(字士遜延之子歴丹陽尹右將/軍出爲東揚州刺史坐罪賜死)
　　　魏互市議(元嘉二十八年魏自彭城北歸復/求互市竣爲北中郎府主簿議)
愚以爲與魏和親無益已然之明效何以言其然夷狄
之欲侵暴正苦力之不足耳未嘗拘制信義用輟其謨
昔年江上之役乃是和親之所招歴稔交聘遂求國婚
朝廷羈縻之義依違不絶既積嵗月漸不可誣人心無
厭重以忿怒故至於深入幸今因兵交之後華戎隔判
若言互市則復開曩敝之萌議者不過言互市之利在
得馬今棄此所重得彼下駟千匹以上尚不足言况所
得之數裁不十百耶一相交闗卒難閉絶冦負力玩勝
驕黠巳甚雖云互市實覘國情多贍其求則桀傲罔巳
通而爲節則必生邊虞不如塞其端漸杜其觖望内修
德化外經邊事保境以觀其釁於事爲長
　　　鑄錢議(元嘉中鑄四銖錢輪郭形制與五銖同/用費損無利故百姓不盗鑄及世祖即)
　　　　(位又鑄四銖孝建三年徐爰議繕鑄納贖詔/可錢形薄小於是民間盗鑄雜以鉛錫又剪)
　　　　(鑿古錢以取其銅錢轉薄小百物踊貴乃立/品格悉加禁斷沈慶之江夏王義恭及竣並)
　　　　(有議時以銅轉難得欲鑄二銖竣又議至前/廢帝時鑄二銖錢式益細慶之又啓通私鑄)
　　　　(由是錢/貨敗亂)
　　　尚書右丞徐爰收銅繕鑄納贖議
貴貨利民載自五政開鑄流圜法成九府民富國實教
立化光及時移俗易則通變適用是以周漢俶遷隨世
輕重降及後代財豐用足因條前寳無復改剏年歴既
逺䘮亂屢經堙焚剪毁日月消减貨薄民貧公私俱困
不有革造將之大乏謂應或遵古典收銅繕鑄納贖刋
刑著在往策今宜以銅贖刑隨罰爲品
　　　始興郡公沈慶之聽民鑄錢議(世祖下其/事公卿議)
昔秦幣過重髙祖是患普令民鑄改造榆莢而貨輕物
重又復乖時太宗放鑄賈誼致譏誠以采山術存銅多
利重耕戰之器曩時所因四民競造爲害或多而孝文
弗納民鑄遂行故能朽貫盈府天下殷富况今耕戰不
用采鑄廢久鎔冶所資多因成器功艱利薄絶吳鄧之
資農民不習無釋耒之患方今中興開運聖化維新雖
復偃甲銷戈而倉庫未實公私所乏唯錢而巳愚謂宜
聽民鑄錢郡縣開置錢署樂鑄之家皆居署内平其凖
式去其雜僞官歛輪郭藏之以爲永寳去春所禁新品
一時施用今鑄悉依此格萬税三千嚴撿盗鑄并禁剪
鑿數年之間公私豐贍銅盡事息姦僞自止且禁鑄則
銅轉成器開鑄則器化爲財剪華利用於事爲益
　　　太宰江夏王義恭議
伏見沈慶之議聽民私鑄樂鑄之室皆入署居平其凖
式去其雜僞愚謂百姓不樂與官相闗由來甚久又多
是人士盖不願入署凡盗鑄爲利利在僞雜僞雜既禁
樂入必寡云歛取輪郭藏爲永寳愚謂上之所貴下必
從之百姓聞官歛輪郭輪郭之價百倍大小對易誰肯
爲之强制使換則狀似逼奪又去春所禁新品一時施
用愚謂此條在可開許又云今鑄宜依此格萬税三千
又云嚴檢盗鑄不得更造愚謂禁制之設非惟一旦昧
利犯憲羣庶常情不患制輕患在冒犯今入署必萬輸
三千私鑄無十三之税逐利犯禁居然不斷又云銅盡
事息姦僞自禁愚謂赤縣内銅非可卒盡比及銅盡姦
僞巳積又云禁鑄則銅轉成器開鑄則器化爲財然頃
所患患於形式不均加以剪鑿(闕/)　鉛錫衆􁀙耳越若
此於盗鑄銅者亦無須苦禁
　　　顔竣議(時爲吏部尚/書兼領軍)
泉貨利用近古所同輕重之議定於漢世魏晉以降未
之能改誠以物貨既均改之僞生故也世代漸久弊運
頓至因革之道宜有其術今云開署放鑄誠所欣同但
慮採山事絶器用日耗銅既轉少器亦彌貴設器直一
千則鑄之减半爲之無利雖令不行又云去春所禁一
時施用是欲使天下豐財若細物必行而不從公鑄利
已既深情僞無極私鑄剪鑿書不可禁五銖半兩之屬
不盈一年必至於盡財貨未贍大錢已竭數嵗之間悉
爲塵土豈可令取弊之道基於皇代今百姓之貨雖爲
轉少而市井之民未有嗟怨此新禁初行品式未一須
㬰自止不足以垂聖慮唯府藏空匱寔爲重憂今縱行
細錢官無益賦之理百姓雖贍無解官乏唯簡費去華
設在節儉求贍之道莫此爲貴然錢有定限而消失無
方剪鑄雖息終致窮盡者亡應官開取銅之署絶器用
之塗定其品式日月漸鑄嵗久之後不爲世益耳
　　　又鑄二銖錢議
議者將爲官藏空虗宜更改鑄天下銅少宜减錢式以
救交弊賑國紓民愚以爲不然今鑄二銖恣行新細於
官無解於乏而人姦巧大興天下之貨將靡碎至盡空
立嚴禁而利深難絶不過一二年間其弊不可復救其
甚不可一也今鎔鑄有頓得一二億理縱復得此必待
彌年嵗暮税登財弊暫革日月之費不贍數月雖權徴
助何解乏耶徒使姦民意騁而貽厥愆謀此又甚不可
二也民懲大錢之改兼畏近日新禁市井之間必至喧
擾逺利未開切患猥及富商得志貧民困窘此又甚不
可三也若使交益深重尚不可行况又未見其利而衆
弊如此失算當時取誚百代乎
　　　讓中書令表(竣自散騎常侍丹陽尹/加中書令表讓不許)
虗竊國靈坐招禁要聞命慙惶形魂震越臣東州凡鄙
生微於時長自閭閻不窺官轍門無富貴志絶華伍直
以委身壟畆饑寒交切先朝陶鈞庶品不遺愚賤得免
耕税之勤厠仕進之末陛下盛德居蕃總攬英異越以
不才超塵清軌奉躬歴稔勞効莫書仰恃曲成之仁畢
願守宰之秩豈期天地中闋殷憂啟聖倚附興運擢景
神塗雲飛海泳冠絶倫等曽未三朞殊命八萃詳科賞
典則臣不應科瞻言勤良則臣與侔貴方欲訴欵皇朝
降階盛序微已國言少徹身謗而制書猥下爵樹彌隆
臣小人也不及逺謀寵利之來何能居約徒以上瀆天
明下汨彞議灾謫之興懼必在邇今之過授以先微身
茍曰非據危辱將及十手所指諭等膏肓所以寤寐兢
遽維縈苦疾者也伏願陛下察其丹誠矜其疾願絶㑹
收恩以全愚分則造化之施方兹爲薄
　　　張暢卒官表孝武帝(暢領太子右衛率孝建二/年出爲㑹稽太守卒官)
張暢遂不救疾東南之秀早樹風範聞問悽慘深切常
懷
　　　爲武陵王駿移京邑檄(世祖初以武陵王授南/中郎將江州刺史峻爲)
　　　　(諮議參軍及元凶劭弑立舉義入討竣參預/宻謀兼修文檄時竣父延之爲光禄大夫劭)
　　　　(以檄示之曰是誰所造曰竣之筆也劭曰言/辭何至乃爾曰竣尚不顧老父何能爲陛下)
　　　　(由是/得免)
夫運不常隆代有莫大之釁爰自上葉或因多難以成
福或階昬虐以兆亂咸由君臣義合禮悖恩離故堅氷
之遘每鍾澆水未有以道御世教化明厚而當梟獍反
噬難發天屬者也先帝聖德在位功格區宇明照萬國
道洽無垠風之所被荒隅變識仁之所動木石開心而
賊劭乗藉冢嫡夙蒙寵樹正位東朝禮絶君后凶慢之
情發于髫齓猜忍之心成於幾立賊濬險躁無行自㓜
而長交相倚附共逞奸回先㫖以王室不造家難亟結
故含蔽容隱不彰其釁訓誘啟告冀能革音何悟狂慝
不悛同惡相濟肇亂巫蠱終行弑逆聖躬離荼毒之痛
社稷有剪墜之哀四海悲心人神泣血生民以來未聞
斯禍奉諱驚號肝腦塗地煩寃腷臆容身無所大將軍
諸王幽閒窮省存亡未測徐僕射江尚書袁左率皆當
世標秀一時忠貞或正色立朝或聞逆弗順並横分階
闥懸首都市宗黨夷滅豈伊一姓禍毒所流未知其極
昔周道告難齊晉勤王漢厯中圯虛牟立節異姓末屬
猶或亡軀况幕府職同昔人義兼臣子所以枕戈嘗膽
茍全視息志梟元凶少雪讎恥今命冠軍將軍領咨議
中直兵栁元景寧朔將軍領中直兵馬文恭等統勁卒
三萬風馳徑造石頭分趨白下輔國將軍領咨議中直
兵宗慤等勒甲楯二萬征虜將軍領司馬武昌内史沈
慶之等領壯勇五萬相尋就路支軍别統或焚舟破釡
步自姑熟或迅檝蕪湖入據雲陽凡此諸帥皆英果權
竒智略深贍名震中土勲暢遐疆幕府親董精悍一十
餘萬授律枕戈駱驛繼邁司徒叡哲淵謨赫然震發徴
甲八州電起荆郢冠軍將軍臧質忠烈協舉靁動漢隂
冠軍將軍朱修之誠節亮欵悉力請奮荆雍百萬稍次
近塗蜀漢之卒續已出境又安東將軍誕平西將軍遵
考前撫軍將軍蕭思話征虜將軍魯爽前寧朔將軍王
𤣥謨並密信俱到不契同期傳檄三吳馳軍京邑逺近
俱發揚旍萬里樓艦騰川則滄江霧咽鋭卒赴野則林
薄摧根謀臣智士雄夫毅卒畜志須時懐憤待用先聖
靈澤結在民心逆順大數宜發天理無父之國天下無
之羽檄既馳華夷響㑹以此衆戰誰能抗禦以此義動
何往不捷况逆醜無親人鬼所背計其同惡不盈一旅
崇極羣小是與比周哲人君子必加積忌傾海注螢頹
山壓卵商周之勢曽何足云諸君或弈世貞賢身(缺/)皇
渥或勲列肺腑休否攸同拘逼凶勢俛眉冦手含憤茹
慼不可爲心大軍近次威聲已接便宜因變立功洗雪
滓累若事有不獲能背逆歸順亦其次也如有守迷遂
往黨一凶類刑兹無赦戮及五宗賞罰之科信如日月
原火一燎異物同灰幸求多福無貽後悔書到宣告咸
使聞知
　　顔測(延之子官大司徒録亊參軍文帝嘗/問延之諸子才能對曰測得臣文)
　　　謝司徒江夏王義恭賜絹葛啓
氷紈風絺事膺盛服(太平/御覽)
　　　梔子贊
濯雨時摛素當飇獨含芬豐榮殊未紀銷落竟誰聞
　　庾徽之
　　　劾顔竣奏(竣初爲世祖撫軍主簿至是藉蕃朝/之舊極言峻諫無所回避又自謂才)
　　　　(足幹時當賛務居中而所陳多不被納乃求/外出大明元年出爲東揚州刺史頗懷怨憤)
　　　　(又言朝士違謬人主得失上乃使御史中丞/庾徽之奏免官竣頻啟謝罪并乞性命上愈)
　　　　(怒下詔及竟陵王誕爲逆因此/陷之上復召徽之爲奏詔賜死)
臣聞人臣之奉主毁家光國竭情無私若乃無禮陵人
怙富卑上是以王叔作戒子晢爲戮未有背本塞原好
利忘義而得自容盛世溷亂清流者也右將軍東揚州
刺史建城縣開國侯顔竣因附風雲謬蒙翼長天地更
造拔以非次聖朝親攬萬務一歸而窺覘國柄潜圖秉
執受任選曹驅扇滋甚出尹京輦形勢彌放傳詔犯憲
舊須啓聞而竣以通訴忤已輒加鞭辱罔顧威靈莫此
爲甚嚴詔屢發當官責效竣權恣不行怨懟彌起懷挾
姦數苞藏隂慝預聞中㫖罔不宣露罰則委上恩必歸
已荷遇之門即加謗辱受譴之室曲相哀撫翻戾朝紀
狡惑視聽脅懼上宰激動閭閻未上慮聞内懷猜懼僞
請東牧以卜天㫖既獲出蕃怨詈方肆反脣腹誹方之
已輕且時有啓奏必恊姦私宣示親朋動作羣小前冬
母亡詔賜還葬事畢不去盤桓經時方構間勲貴造立
同異又表示危懼深營身觀曲訪大臣慮不全立遂以
已被斥外國道將顛釁積懷抱惡窮辭色兼行闕于家
早負世議逮身居崇寵奉兼萬金榮以夸親禄不充養
宿憾母弟恃貴輒戮天倫怨毒親交震駭凡所莅任皆
闕政刑輒開丹陽庫物貸借吏下多解資禮解爲門生
充朝滿野殆將千計驕放自下妨公害私取監觧見錢
以供帳下賔旅酣歌不異平月街談道説非復風聲竣
代都文吏特荷天私棄瑕録用豫參要重勞無汗馬賞
班河山出内寵靈踰越倫伍山川之性日月彌滋溪壑
之心在盈彌侈虎冦狼貪未足爲譬今皇明開耀品物
咸亨傷俗點化實惟害焉宜加顯戮以彰盛化請以見
事免竣所居官下太常削爵土須事御收付廷尉法獄
辠(秉南史作/久恩作善)
　　　孝武帝詔答
憲司所奏非宿昔所以相期卿受榮遇故當極此訕訐
怨憤已孤本望乃復過煩思慮懼不自全豈爲下事上
誠節之至耶
　　　又詔
竣孤負恩養乃可至此於獄賜死妻息宥之以逺
　　周朗(字義利汝南安成人歴廬陵内史忤㫖大/明時坐居䘮無禮傳送寧州於道殺之)
　　　報羊希書
　　　　(朗少愛竒雅有風氣初爲南平王鑠冠軍行/參軍太子舍人司徒主簿坐請急不待對除)
　　　　(名又爲江夏王義恭太尉參軍朝議遣義恭/出鎮彭城爲北討大統朗聞解職希爲府主)
　　　　(簿從義康行與朗書勸令獻竒進/䇿朗報之朗之辭意倜儻類如此)
羊生足下豈當適使人進哉何卿才之更茂也宅生結
意可復佳耳屬華比采何更工耶視巳反覆慰亦無巳
觀諸紙上方審卿復逢知己動以何術而能每降恩明
豈不爲足下欣耶然更憂不知卿死所處耳夫匈奴之
不誅有日皇居之亡辱舊矣天下孰不憤心悲腸以忿
邊人之患靡衣媮食以望國家之師自智士鉗口雄人
蓄氣不得議圖邊之事者良淹嵗紀今天子以炎軒之
德冢輔以姬吕之賢故赫然發怒將以匈奴釁旗惻然
動仁欲使餘氓被惠及取士之令朝發宰士暮登英豪
調兵之詔夕行主公旦升雄俊延賢人者固非一日况
復加此焉夫天下之士砥行磨名欲不辱其志氣選竒
蓄異將進善於所天非但有建國之謀不及安民之論
不與至反以孝潔生議於鄉曲忠烈起謗於君寀身不
絓王臣之籙名不厠通人之班顛倒國門湮銷丘里者
自數十年以往豈一人哉若吾身無他技而出值明君
變官望主歳増恩價竟不能柔心飾帶取重左右校於
向士則榮巳多料于今識則笑亦廣而足下方復廣吾
以馳志之時求予以安邊之術何足下不知言也若以
賢未登則今之登賢如此以才應進則吾之非才若是
豈可欲以殞海之鬐望鼓鰓於豎鱗之肆墜風之羽覬
振翮於軒毳之間其不能俱陪渌水並負青天可無待
於明見若乃闕竒謀深智之術無悅主狎俗之能亦不
可復稍爲卿説但觀以上國再毁之臣望府一逐之吏
當復是天下才否此皆足下所親知吾雖疲冗亦嘗聽
君子之餘論豈敢忘之凡士之置身有三耳一則雲户
岫寢欒危桂榮秣芝浮霜翦松沉雪憐肌蓄髄寳氣愛
魂非但土石侯卿腐鴆梁錦實乃竚意天后睨目羽人
次則刳心掃智剖命驅生横議於雲臺之下切辭於宣
室之上衍主德而批民患進貞白而酖姦猜委玉入而
齊聲禮掲金出而烹勍冦使車軌一風甸道共德令功
日濟而巳無跡道日富而君難名致諸侯歛手天子改
觀其末則饜􁏩而出望旃而入結冕兩宫之下鼔袖六
王之間俛眉脅肩言天下之道德瞋目扼腕陳縱横于
四海理有泰則止而進調覺迕則反而還閒居違官交
造頓罷捐慕遺憂夷毁銷譽呼噏以補其氣繕嚼以輔
其生凡此三者皆志士仁人之所行非吾之所能也若
吾幸病不及死役不至身蓬藜既滿方杜長者之轍穀
稼是諮自絕世豪之顧塵生牀帷苔積階月又擔中山
木時華月深池上海草嵗榮日蔓且室閒軒左幸有陳
書十篋席隅奥右頗得宿酒數壺按絃拭徽讎方校石
時復陳局露初奠爵星晩驩然不覺是羲軒後也近春
田三頃秋園五畦若此無災山裝可具候振飲之罷俟
封勒之畢當敬觀邠酆肅尋伊鄗傍眺燕隴邪履遼衛
􁇱我周之軫迹弔它賢之憂天當其少渉未休此欲但
理實詭固物好交加或徴勢而笑其言或觀謀而害其
意夫楊朱以此猶見嗤於梁人况才減楊子之器物甚
魏君之意者哉若如漢宗之言李廣此固許天下之有
才又知天下之時非也豈若黨巷閭里之間忌見貞士
之遭遇便謂是臧獲庸人之徒耳士固願呈心於其主
露竒於所歸卿相末事也若廣者何用侯爲至乃復有
致謁於爲亂之日被訕於害正之徒心竒而無由露事
直而變爲枉豈不痛哉豈不痛哉若足下可謂冠負日
月籍踐淵海心支身首無不通照今復出入燕河交闗
姬衛整笏振豪已議於帷筵之上提鞭鳴劒復呵於軍
塲之間身超每深恩之所集心動必明主之所亮可不
直議正身輔人君之過誤明目張膽謀軍家之得失操
志勇之將薦俊正之士此乃足下之所以報也不爾便
擐甲修戈徘徊左右衛君王之身當馬首之鏑闗必固
之壘交死進之戰使身分而主豫冦滅而兵全此亦報
之次也如是則繫匈奴於北闕無日矣亡但黙黙窺寵
而坐謂子有心敢書薄意(宋書/)
　　　讜言書(朗世祖初除建平王宏中軍録事參軍/時普責百官讜言朗上書忤㫖觧職)
昔仲尼有言治天下若寘諸掌豈徒言哉方策之政息
舉在人盖當世之君不爲之耳况乃運鍾澆暮世膺亂
餘重以宗廟遭不更之酷江服被未有之痛千里連死
萬井共泣而秦漢餘敝尚行於代魏晉遺謬猶布於民
是而望國安於今化崇於古卻行及前之言積薪待燃
之譬臣不知所以方然陛下既基之以孝又申之以仁
民所疾苦敢不略薦凡治者何哉爲教而巳今教衰已
久民不知則又隨以刑逐之豈爲政之道歟欲爲教者
宜二十五家選一長百家置一師男子十三至十七皆
令學經十八至二十盡使修武訓以書記圖律忠孝仁
義之禮亷讓勤恭之則授以兵經戰略軍部舟騎之容
挽彊擊刺之法官長皆月至學所以課其能習經者五
年有立則言之司徒用武者三年善蓺亦升之司馬若
七年而經不明五年而勇不達則更求其言政置謀迹
其心術行履復不足取者雖公卿子孫長歸農畆終身
不得爲吏其國學則宜詳考占數部定子史令書不煩
行習無糜力凡學雖凶荒不宜廢也農桑者寔民之命
爲國之本有一不足則禮節不興若重之宜罷金錢以
榖帛爲賞罰然愚民不達其權議者好増其異凡自淮
以北萬匹爲市從江以南千斛爲貨亦不患其難也今
且聽市至千錢以還者用錢餘皆用絹布及米其不中
度者坐之如此則墾田自廣民資必繁盗鑄者罷人死
必息又田非膠水皆播麥菽地堪滋養悉蓺紵麻䕃巷
縁藩必樹桑柘列庭接宇唯植竹栗若此令既行而善
其事者庶民則敘之以爵有司亦從而加賞若田在草
間木物不植則撻之而伐其餘樹在所以次坐之又取
税之法宜計人爲輸不應以貲云何使富者不盡貧者
不蠲乃今桑長一尺圍以爲價田進一畆度以爲錢屋
不得瓦皆責貲寔民以此樹不敢種土畏妄墾棟焚榱
露不敢加泥豈有剥善害民禁衣惡食若此苦者方今
若重斯農則宜務削兹法凡爲國不患威之不立患恩
之不下不患土之不廣患民之不育自華夷爭殺戎夏
競威破國則積屍竟邑屠將則覆軍滿野海内遺生盖
不餘半重以急政嚴刑天災嵗疫貧者但供吏死者不
望薶鰥居有不願娶生子每不敢舉又戍淹徭久妻老
嗣絶及婬奔所孕皆復不收是殺人之日有數途生人
之嵗無一理不知復百年間將盡以草木爲世耶此最
是驚心悲魂慟哭太息者法雖有禁殺子之科設蚤娶
之令然觸刑罪忍悼痛而爲之豈不有酷甚處耶今宜
家寛其役户减其税女子十五不嫁家人坐之特雉可
以娉妻妾大布可以事舅姑若徒足而行則有司加糾
凡宫中女𨽻必擇不復字者庶家内役皆令各有所配
要使天下不得有終獨之生無子之老所謂十年存育
十年教訓如此則二十年間長户勝兵必數倍矣又亡
者亂郊饉人盈甸皆是不爲其存計而任之遷流故饑
寒一至慈母不得保其子欲其不爲冦盗豈可得耶既
御之使然復止之以殺彼於有司何酷至是且草樹既
死皮葉皆枯是其粱肉盡矣氷霜巳厚苫蓋難資是其
衣裘敗矣比至陽春生其餘幾今自江以南在所皆穰
有食之處須官興役宜募逺近能食五十口一年者賞
爵一級不過千家故近食十萬口矣使其受食者悉令
就佃淮南多其長帥給其糧種凡公私遊手嵗發佐農
令堤湖盡修原陸並起仍量家立社計地設閭撿其出
入督其遊惰須待大熟可移之復舊淮以北悉使南過
江東旅客盡令西歸故毒之在體必割其緩處函渭靈
區閴爲荒窟伊洛神基蔚成茂草豈可不懷歟厯下泗
間何足獨戀議者咸以爲魏衰不足避而不知我之病
甚於魏矣若謂民之既徙狄必就之若其來從我之願
也魏若能來必非其種不過山東雜漢則是國家由來
所欲覆育既華得坐實戎空自逺其爲來利固善也今
空守孤城徒費財役亦行見淮北必非境服有矣不亦
重辱喪哉使魏但發輕騎三千更互出入春來犯麥秋
至侵禾水陸漕輸居然復絶於賊不勞而邊巳困不至
二年卒散民盡可蹻足而待也設使魏滅則中州必有
興者决不能有奉土地率民人以歸國家矣誠如此則
徐齊終逼亦不可守且夫戰守之法當恃人之不敢攻
頃年兵之所以敗皆反此也今人知不以羊追狼蟹捕
鼠而令重車弱卒與肥馬悍敵相逐其不能濟固宜矣
漢之中年能事夷者以馬多也夷之後服漢者亦以馬
少也既兵不可去車騎應蓄今宜募天下使養馬一匹
者蠲一人役三匹者除一人爲吏自此以進階賞有差
邊亭徼驛一無發動又將者將求其死也自能執干戈
幸而不亡筋力盡於戎役其於望上者固巳深矣重有
澄風掃霧之懃驅波滌塵之力此所自矜尤復爲甚近
所功賞人知其濃然似頗謬虗實怨怒實衆垂臂而反
唇者往往爲部耦語而呼望者處處成羣凡武人意氣
特易崩沮設一旦有變則向之怨者爲敵也今宜國財
與之共竭府粟與之同罄去者應遣濃加寵爵發所在
禄之將秩未充餘費宜闕他事負輦長不應與唯可教
以蒐狩之禮習以蒐狩之節若假勇以進務黜其身老
至而罷賞延於嗣又縁淮城壘皆宜興復使烽鼓相達
兵食相連若邊城請帥皆宜莫許逺夷貢至止於報荅
語以國家之未暇示以何事而非君須内教既立徐料
冦形辦騎卒四十萬而國中不擾取穀支二十嵗而逺
邑不驚然後越淮窮河跨隴出漠亦何適而不可又教
之不敦一至於是今士大夫以下父母在而兄弟異計
十家而七矣庶人父子殊産亦八家而五矣凡甚者乃
危亡不相知饑寒不相䘏又嫉謗讒害其間不可稱數
宜明其禁以革其風先有善於家者即務其賞自今不
改則没其財又三年之䘮天下之達䘮以其哀並中出
故制同外興日久均痛故愈遲齊典漢氏節其臣則可
矣薄其子則亂矣云何使衰苴之容盡鳴號之音息夫
佩玉啟旒深情弗忍冕珠視朝不亦甚乎凡法有變於
古而刻於情則莫能順焉至乎敗於禮而安於身必遽
而奉之何乃厚于惡薄于善歟今陛下以大孝始基宜
反斯謬且朝享臨御道近自身始妃主典制宜漸加矯
正凡舉天下以奉一君何患不給或帝有集皁之陋后
有帛布之鄙亦無取焉且一體炫金不及伯兩一嵗美
衣不過數襲而必收寳連櫝集服累笥目豈常視身未
時親是爲櫝帶寳笥着衣空散國家之財徒奔天下之
貨而主以此惰禮妃以此傲家是何糜蠧之劇惑鄙之
甚逮至婢豎皆無定科一婢之身重婢以使一豎之家
列豎以役瓦金皮繡漿酒藿肉者故不可稱紀至有列
軿以遨遊飾兵以驅叱不亦重甚哉若禁行賜薄不容
致此且細作始并以爲節儉而市造華怪即傳于民如
此則遷也非罷也凡天下得治者以實而治天下者常
虗民之耳目既不可誑治之盈耗立亦隨之故凡厥庶
民制度日侈商販之室飾等王侯傭賣之身製均妃后
凡一袖之大足斷爲兩一裾之長可分爲二見車馬不
辨貴賤視冠服不知尊卑尚方今造一物小民明已睥
睨宫中朝制一衣庶家晩巳裁學侈麗之原實先宫閫
又妃主所賜不限高卑自今以去宜爲節目金魄翠玉
錦繡榖羅竒色異章小民既不得服在上亦不得賜若
工人復造竒伎淫器則皆焚之而重其罪又置官者將
以爕天平氣賛地成功防姦御難治煩理劇使官稱事
立人稱官置無空樹散位繁進冗人今高卑賈實大小
反稱名之不定是謂官邪而世廢姬公之制俗傳秦人
之法惡明君之典好闇主之事其憎聖愛愚何其甚矣
今則宜先省事從而并官置位以周典爲式變名以適
時爲用秦漢末制何足取也當使德厚者位尊位尊者
禄重能薄者官賤官賤者秩輕纓冕紱佩稱官以服車
騎容衛當職以施又寄土州郡宜通廢置舊地民户應
更置立豈吳邦而有徐邑揚境而宅兗民上淆辰紀下
亂畿甸其地如朱方者不宜置州土如江都者應更建
邑又民少者易理君近者易歸凡吏皆宜每詳其能每
厚其秩爲縣不得復用恩家之貧爲郡不得復選世族
之老又王侯識未堪務不應彊仕須合冠而啟封能政
而議爵且帝子未官人誰謂賤但宜詳置賔友選擇正
人亦何必列長史參軍别駕從事然後爲貴哉又世有
先後業有難易明帝能令其兒不匹光武之子馬貴人
能使其家不比隂后之族盛矣哉此其後世不可忘也
至當輿抑碎首之忿陛殿延辟戰之威此亦復不可忘
也内外之政實不可雜若妃主爲人請官者其人宜終
身不得爲官若請罪者亦終身不得赦罪凡天下所須
者才而才誠難知也有深居而言寡則藴學而無由知
有卑處而事隔則懷竒而無由進或復見忌于親故或
亦遭讒于貴黨其欲致車右而動御席語天下而辯治
亂焉可得哉漫言舉賢則斯人固未得矣宜使世之所
稱通經達史辨詞精數吏能將謀徧術小道者使獵纓
危䣛博求其用制内外與官之官逺近及仕之類令各
以所能而造其室降情以誘之卑身以安之然後察其
擢唇吻樹頰胲動精神發意氣語之所至意之所執不
過數四間不亦盡可知哉若忠孝廉清之比彊正惇柔
之倫難以檢格立不可須㬰定宜使鄉部求其行守宰
察其能竟皆見之於選貴呈之於相主然後處其職宜
定其位用如此故應愚鄙盡捐賢明悉舉矣又俗好以
毁沉人不知察其所以致毁以譽進人不知測其所以
致譽毁徒皆鄙則宜擢其毁者譽黨悉庸則宜退其譽
者如此則毁譽不妄善惡分矣又既謂之才則不宜以
階級限不應宜以年齒齊凡貴者好疑人少不知其少
於人矣老者亦輕人少不知其不及少矣自釋氏流教
其來有源淵檢精測固非深矣舒引容潤既亦廣矣然
習慧者日替其修束誡者月繁其過遂至糜散錦帛侈
飾車從復假粗醫術託雜卜數延姝滿室置酒浹堂寄
夫託妻者不無殺子乞兒者繼有而猶倚靈假像背親
傲君欺費疾老震損宫邑是乃外刑之所不容戮内教
之所不悔罪而横天地之事莫不糾察人不得然豈其
鬼歟今宜申嚴佛律禆重國令其疵惡顯著者悉皆能
遣除則隨其蓺行各爲之條使禪義經誦人能其一食
不過蔬衣不出布若應更度者則令先習義行本其神
心必能草腐人天竦精以往者雖王侯家子亦不宜拘
凡鬼道惑衆妖巫破俗觸木而言怪者不可數㝢采而
稱神者非可算其原本是亂男女合飲食因之而以祈
祝從之而以報請是亂不誅爲害未息凡一苑始立一
神初興淫風輒以之而甚今脩堤以北置園百里峻山
以右居靈十房糜財敗俗其可稱限又針藥之術世寡
復脩診脉之技人鮮能達民因是益徴于鬼遂棄于醫
重令耗惑不反死夭復半今太醫宜男女習教在所因
遣吏受業如此故當愈於媚神之愚徴正湊理之敝矣
凡無世不有言事末時不有令下然而升平不至昏危
是繼何哉盖設令之本不實也又病言不出於謀臣事
不便於貴黨輕者抵訾呵駭重者死壓窮擯故西京有
方調之誅東郡有黨錮之戮陛下若欲申常令循末典
則羣臣在焉若欲改舊章興王道則微臣存矣敢昧死
以陳唯陛下察之
　　沈懷文(字思明吳興武康人厯晉安王征/虜長史廣陵太守直言忤㫖賜死)
　　　省録尚書議(懐文轉揚州治中從事史時議/省録尚書以爲非宜上議不從)
昔天官正紀六典序職載師掌均七府成務所以翼平
辰衡經贊邦極故總屬之原著夫官典和統之要昭于
國言夏因虞禮有深冢司之則周承殷法無損掌邦之
儀用乃調佐王均緝亮帝度而式憲之軌𢎞正漢庭述
章之範崇明魏室雖條録之名立稱於中代總釐之實
不愆于自古比代相沿歴朝罔貳及乎爵以事變級以
時改皆興替之道無害國章八統元任靡或省革按台
輔之職三曰禮典以和邦國以統百官四曰政典以平
邦國以正百官鄭康成云冢宰之於庶僚無所不總也
考于兹義備於典文詳古準今不宜虗廢
　　　减省皇子邸舍奏(諸皇子皆置邸舍逐什一之/利爲患徧天下懷文言之不)
　　　　(聽/)
列肆販賣古人所非故卜式明不雨之由𢎞羊受致旱
之責若以用度不充頓止爲難者故宜量加减省
　　　侍中趙倫之碑(太平/御覧)
君戮力以致誠吐規以㑹機一鼓則冦騎雲徹旝動則
敵氣霧消
　　沈懷逺(吳興人爲始/興王濬府佐)
　　　長鳴鷄賛(初學/記)
翠冠繽莒碧距麗陳就昏别夕望旭驚晨
　　孫豁
　　　減米課表(元嘉中始興太守/孫豁上表詔善之)
武吏年滿十六使課米六十斛十五以下至十三皆課
三十斛一户内隨丁多少悉皆輸米且十三嵗兒未堪
田作或是單迥便是逃匿户口嵗减實此之由宜更量
課限使得存立今若減其米課雖有交損考之將來理
有深益(杜氏/通典)
　　祖冲之(字文逺范陽薊人觧褐南徐州從/事公府參軍入齊厯長水校尉)
　　　上新厯表(孝武帝大明六年南徐州從事史祖/冲之表上厯法八年太子旅賁郎中)
　　　　(將戴法興議駮冲之復/隨法興所難辨析之)
古厯疎舛頗不精宻羣氏糾紛莫審其要何承天所奏
意存改革而置法簡略今已乖逺以臣校之三覩厥謬
日月所在差覺三度二至晷影幾失一日五星見伏至
差四旬留逆進退或移兩宿分至乖失則節閏非正宿
度違天則伺察無准臣生屬聖辰逮在昌運敢率愚瞽
更剏新厯謹依改易之意有二設法之情有三改者其
一以舊法一章十九嵗有七閏閏數爲多經二百年輒
差一日節閏既移則應改法厯紀屢遷實由此條今改
章法三百九十一年有一百四十四閏令卻合周漢則
將來永用無復差動其二以堯典云日短星昴以正仲
冬以此推之唐代冬至日在今宿之左五十許度漢代之
初即用秦厯冬至日在牽牛六度漢武改立太初厯冬
至日在牛初後漢四分法冬至日在斗二十二晉時姜
岌以月蝕撿日知冬至在斗十七今參以中星課以蝕
望冬至之日在斗十一通而計之未盈百載所差二度
舊法並令冬至日有定處天數既差則七曜宿度漸與
厯舛乖謬既著輒應改制僅合一時莫能通逺遷革不
已又由此條今令冬至所在嵗嵗微差郤撿漢注並皆
審密將來久用無煩屢改又設法者其一以子爲辰首
位在正北爻應初九斗氣之端虗爲北方列宿之中元
氣肇初宜在此次前儒虞喜備論其義今厯上元日度
發自虗一其二以日辰之號甲子爲先厯法設元應在
此嵗而黄帝以來世代所用凡十一厯上元之嵗莫值
此名今厯上元嵗在甲子其三以上元之嵗厯中衆條
並應以此爲始而景初厯交㑹遲疾亦置紀差裁合朔
氣而巳條序紛互不及古意今設法日月五緯交㑹遲
疾悉以上元嵗首爲始則合璧之曜信而有徴連珠之
暉於是乎在羣流共源寔精古法若夫測以定形據以
實效縣象著明尺表之驗可推動氣幽微寸管之侯不
忒今臣所立易以取信但深練始終大存整宻革新變
舊有約有繁用約之條理不自懼用繁之意顧非謬然
何者夫紀閏參差數各有分分之爲體非細不宻臣是
用深惜毫釐以全求妙之凖不辤積累以成永定之制
非爲思而莫悟知而不改也竊恐讃有然否每崇逺而
隨近論有是非或貴耳而遺目所以竭其管穴俯洗同
異之嫌披心日月仰希葵藿之照若臣所上萬一可采
伏願頒宣羣司賜垂詳究庶陳錙銖少増盛典
　　戴法興(㑹稽山隂人孝武帝南中郎典籖從義/封吳昌縣男越騎校尉前廢帝時賜死)
　　　難祖冲之厯法議(上元之嵗嵗在甲子天正中/子朔夜半冬至日月五星聚)
　　　　(于虗度之初隂陽遲疾並自此始世祖使内/外博議時人少解厯數竟無異同唯太子旅)
　　　　(賁中郎將戴法興議冲之復隨難辨折時法/興爲世祖所寵論者皆附之唯中書舍人巢)
　　　　(尚之是冲之術上欲須明年改/元因改用冲之厯而宫車晏駕)
三精數微五緯㑹始自非深推測窮識晷變豈能刋古
革今轉正圭宿案冲之所議每有違舛竊以愚見隨事
辨問案冲之新推厯術今冬至所在歳歲微差臣法興
議夫二至發歛南北之極日有恒度而宿無改位古厯
冬至皆在建星戰國横騖史官䘮紀爰及漢初格候莫
審後雜覘知在南斗二十二度元和所用即與古厯相
符也逮至景初而終無毫忒書云日短星昴以正仲冬
直以月維四仲則中宿常在衛陽羲和所以正時取其
萬世不易也冲之以爲唐代冬至日在今宿之左五十
許度遂虗加度分空撤天路其置法所在近違半次則
四十五年九月率移一度在詩七月流火此夏正建申
之時也定之方中又小雪之節也若冬至審差則豳風
火流晷長一尺五寸楚宫之作晝漏五十三刻此詭之
甚也仲尼曰丘聞之火伏而後蟄者畢今火猶西流司
厯過也就如冲之所誤則星無定次卦有差方名號之
正古今必殊典誥之音代不通軌堯之開閉今成建除
今之壽星乃周之鶉尾即時東壁已非𤣥武軫星頓屬
蒼龍誣天背經乃至於此冲之又改章法三百九十一
年有一百四十四閏臣法興議夫日有緩急故斗有闊
狹古人制章立爲中格年積十九常有七閏晷或虗盈
此不可革冲之削閏壞章倍減餘數則一百三十九年
二月於四分之料頓少一日七千四百二十九年輒失
一閏夫日少則先時閏失則事悖竊聞時以作事事以
厚生以此乃生人之大本厯數之所先愚恐非冲之淺
慮妄可穿鑿冲之又命上元日度發自虗一云虗爲北
方七宿之中臣法興議冲之既云冬至嵗差又謂虗爲
北中舍形貴影未足爲迷何者凡在天非日不明居地
以斗而辯借令冬至在虗則黄道彌逺東北當爲黄鍾
之宫室壁應屬𤣥枵之位虗宿豈得復爲北中乎曲使
分至屢遷而星次不改招揺易繩而律吕仍往則七政
不以璣衡致齊建時亦非攝提所紀不知五行何居六
屬安託冲之又令上元年在甲子臣法興議夫置元設
紀各有所尚或據文於圖䜟或取效於當時冲之云羣
氏糾紛莫審其㑹昔黄帝辛卯日月不過顓頊乙卯四
時不忒景初壬辰晦無差光元嘉庚辰朔無錯景豈非
承天者乎冲之苟存甲子可謂爲合以求天也冲之又
令日月五緯交㑹之元遲疾悉以上元爲始臣法興議
夫交㑹之元則食既可求遲疾之際非凡夫所測昔賈
逵畧見其差劉洪觕著其術至于踈密之數莫究其極
且五緯所居有時盈縮即如嵗星在軫見超七晨術家
既追算以㑹今則往之與來斷可知矣景初所以紀首
置差元嘉兼又各設後元者其並省功于實用不虗推
以爲煩也冲之既違天於改易又設法以遂情愚謂此
治厯之大過也臣法興議日有八行各成一道月有一
道離爲九行左交右疾倍半相違其一終之理日數宜
同冲之通同與㑹周相覺九千四十其隂陽七十九周
有竒遲疾不及二匝此則當縮反盈應損更益
　　　祖冲之辨戴法興厯難議
臣少鋭愚尚專功數術捜練古今博采沉奥唐篇夏典
莫不揆量周正漢朔咸加該驗罄䇿籌之思究疏密之
辨至若立員舊誤張衡述而弗改漢時解銘劉歆詭謬
其數此則算氏之劇疵也乾象之弦望定數景初之交
度周日匪謂測候不精遂乃乗除翻謬斯又厯家之甚
失也及鄭𤣥闞澤王蕃劉徽並綜數蓺而每多疏舛臣
昔以暇日撰正衆謬理據炳然易可詳密此臣以俯信
偏識不虗推古人者也按何承天厯二至先天閏移一
月五星見伏或違四旬列差妄設當益反損皆前術之
乖逺臣厯所改定也既沿波以討其源刪滯以暢其要
能使躔次上通晷管下合反以譏詆不其惜乎尋法興
所議六條並不造理難之闗楗謹陳其目其一日度嵗
差前法所略臣據經史辨正此數而法興設難微引詩
書三事皆謬其二臣校晷景改舊章法法興立難不能
有詰直云恐非淺慮所可穿鑿其三次改方移臣無此
法求術意誤横生嫌貶其四厯上元年甲子述體明整
則茍合可疑其五臣具厯七曜咸始上元無隙可乗復
云非凡所測其六遲疾隂陽法興所未解誤謂兩率日
數宜同凡此衆條或縁謬目譏或空加抑絶未聞折正
之談厭心之論也謹隨詰洗釋依源徴對仰照天暉敢
罄管穴法興議曰夫二至發歛南北之極日有恒度而
宿無改位故古厯冬至皆在建星冲之曰周漢之際疇
人䘮業曲技競設圖諱實繁或借號帝王以崇其大或
假名聖賢以神其説是以䜟記多虗桓譚知其矯妄古
厯舛雜杜預疑其非真按五紀論黄帝厯有四法顓頊
夏周並有二術詭異紛然則孰識其正此古厯可疑之
據一也夏厯七曜西行特違衆法劉向以爲後人所造
此可疑之據二也殷厯日法九百四十而乾鑿度云殷
厯以八十一爲日法若易緯非差殷厯必妄此可疑之
據三也顓頊厯元嵗在乙卯而命厯序云此術設元嵗
在甲寅此可疑之據四也春秋書食有日朔者凡二十
六其所據厯非周則魯以周厯考之檢其朔日失二十
五魯厯校之又失十三二厯並乖則必有一僞此可疑
之據五也古之六術並同四分四分之法久則後天以
食撿之經三百年輒差一日古厯課今其甚踈者朔後
天過二日有餘以此推之古術之作皆在漢初周末理
不得逺且却校春秋朔並先天此則非三代以前之明
徴矣此可疑之據六也尋律厯志前漢冬至日在斗牛
之際度在建星其勢相隣自非帝者有造則儀漏或闕
豈能窮宻盡微纎毫不失建星之說未足證矣法興議
曰戰國横騖史官䘮紀爰及漢初格候莫審後雜覘知
在南斗二十二度元和所用即與古厯相符也逮至景
初終無毫忒冲之曰古術訛雜其詳闕聞乙卯之厯秦
代所用必有效于當時故其言可徴也漢武改創檢課
詳備正儀審漏事在前史測星辨度理無乖逺今議者
所是不實見所非徒爲虗妄辨彼駭此既非通談運今
背古所誣誠多偏據一説未若兼今之爲長也景初之
法實錯五緯今則在衝口至曩已移日蓋略治朔望無
事撿候是以晷漏昬明並即元和二分異景尚不知革
日度微差宜其謬矣法興議曰書云日短星昴以正仲
冬直以月推四仲則中宿常在衛陽羲和所以正時取
其萬代不易也冲之以爲唐代冬至日在今宿之左五
十許度遂虗加度分空撤天路冲之曰書以四星昏中
審分至者據人君南面而言也且南北之正其詳易准
流見之勢中天爲極先儒注述其義僉同而法興以爲
書説四星皆在衛陽之位自在已地進失向方退非始
見迂迴經文以就所執違訓詭情此則甚矣捨午稱巳
午上非無星也必據中宿餘宿豈復不足以正時若謂
舉中語兼七列者觜參尚隱則不得言昴星雖見當云
伏矣奎婁已見復不得言伏見(缺/)　不得以爲辭則名
將何附若中宿之通非允當寔謹撿經㫖直云星昴不
自衛陽衛陽無自顯之義此談何因而立茍理無所依則
則愚辭成說曾泉桑野皆為明證分至之辯竟在何日循
復再三竊深歎息法興議曰其置法所在近違半次則
四十五年九月率移一度冲之曰元和日度法興所是
唯徵古厯在建星以今考之臣法冬至亦在此宿斗二
十二了無顯證而虗貶臣厯垂差半次此愚情之所駭
也又年數之餘有十一月而議云九月渉數每乖皆此
類也月盈則食必在日衝以撿日則宿度可辨請據效
以課疏宻按太史註記元嘉十三年十二月十六日中
夜月蝕盡在鬼四度以衝計之日當在牛六依法興議
曰在女七又十四年五月十五日丁夜月蝕盡在斗二
十六度以衝計之日當在井三十依法興議曰日在栁
二又二十八年八月十五日丁夜月蝕在奎十一度以
衝計之日當在角二依法興議曰日在角十二又大明
三年九月十五日乙夜月蝕盡在胃宿之末以衝計之
日當在氐十二依法興議曰日在心二凡此四蝕皆與
臣法符同纖毫不爽而法興所據頓差十度違衝移宿
顯然易覩故知天數漸差則當式遵以爲典事驗昭晳
豈得信古而疑今法興議曰在詩七月流火此夏正建
申之時也定之方中又小雪之節也若冬至審差則豳
風火流晷長一尺五寸楚宫之作晝漏五十三刻此詭
之甚也冲之曰臣按此議三條皆謬詩稱流火葢略舉
西移之中以爲驚寒之候流之爲言非始動之辭也就
如始説冬至日度在斗二十二則火星之中當在大暑
之前豈隣建申之限此專自攻糾非謂矯失夏小正五
月昏大火中此復在衛陽之地乎又謂臣所立法楚宫
之作在九月初按詩傳箋皆謂定之方中者室壁昏中
形四方也然則中天之正當在室之八度臣厯推之元
年立冬後四日此度昏中乃自十月之初又非寒露之
日也議者之意蓋誤以周世爲堯時度差五十故致此
謬小雪之節自信之談非有明文可據也法興議曰仲
尼曰丘聞之火伏而後蟄者畢今火猶西流司厯過也
就如冲之所誤則星無定次卦有差方名號之正古今
必殊典誥之音時不通軌堯之開閉今成建除今之壽
星乃周之鶉尾也即時東壁已非𤣥武軫星頓屬蒼龍
誣天背經乃至於此冲之曰臣以爲辰極居中而列曜
貞觀羣像殊體而隂陽區别故羽介咸陳則水火有位
蒼素齊設則東西可準非以日之所在定其名號也何
以明之夫陽爻初九氣始正北𤣥武七列虗當子位若
圓儀辨方以日爲主冬至所舍當在𤣥枵而今之南極
乃處東維違體失中其義何附若南北以冬夏禀稱則
卯酉以生殺定號豈得春躔義方秋麗仁域名舛理乖
若此之反哉因兹以言固知天以列宿分方而不在於
四時景緯環序日不獨守故轍矣至于中星見伏記籍
每以審時者盖以厯數難詳而天驗易顯各據一代所
合以爲簡易之政也亦猶夏禮未通商典濩容豈襲韶
節誠天人之道同差則蓺之興因代而推移矣月位稱
建諒以氣之所本名隨實著非謂斗杓所指近校漢時
已差半次審斗節時其效安在或義非經訓依以成説
將緯候多詭僞辭間設乎次隨方名義合宿體分至雖
遷而厥位不改豈謂龍火貿處金水亂列名號乖殊之
譏抑未詳究至如壁非𤣥武軫屬蒼龍瞻度察晷實效
咸然元嘉厯法壽星之初亦在翼限參校晉注顯驗甚
衆天數差移百有餘載議者誠能馳辭騁辯令南極非
冬至望不在衝則此談乃可守耳若使日遷次留則無
事屢嫌乃臣厯之良證非難者所宜列也尋臣所執必
據經史逺考唐典近徴漢籍䜟記碎言不敢依述竊謂
循經之論也月蝕撿日度事驗昭著史注詳論又存禁
閣斯又稽天之説也堯典四星並存衛陽今之日度逺
準元和誣背之誚實此之謂法興議曰夫日有緩急故
斗有闊狹古人制章立爲中格年積十九常有七閏晷
或盈虗此不可革冲之削閏壞章倍減餘數則一百三
十九年二月於四分之料頓少一日七千四百二十九
年輒失一閏夫日少則先時閏失則事悖竊聞時以作
事事以厚生此乃生民之所本厯數之所先愚恐非冲
之淺慮妄可穿鑿冲之曰按後漢書及乾象説四分厯
法雖分章設部剏自元和而晷儀衆數定于嘉平三年
四分志立冬中影長一丈立春中影九尺六寸尋冬至
南極日晷最長二氣去至日數既同則中影應等而前
長後短頓差四寸此厯景冬至後天之驗也二氣中影
日差九分半弱進退均調略無盈縮以率計之二氣各
退二日十二刻則晷景之數立冬更短立春更長並差
二寸二氣中影俱長九尺八寸矣即立冬立春之正日
也以此推之厯置冬至後天亦二日十二刻也嘉平三
年時厯丁丑冬至加時正在日中以二日十二刻減之
天定以乙亥冬至加時在夜半後三十八刻又臣測景
歴紀躬辨分寸銅表堅剛暴潤不動光晷明潔纎毫㦎
然據大明五年十月十日影一丈七寸七分半十一月
二十五日一丈八寸一分太二十六日一丈七寸五分
彊折取其中則中天冬至應在十一月三日求其蚤晩
令後二日影相滅則一日差率也倍之爲法前二日减
以百刻乗之爲實以法除實得冬至加時在夜半後三
十一刻在元嘉厯後一日天數之正也量檢竟年則數
减均同異嵗相課則逺近應率臣因此驗考正章法今
以臣厯推之刻如前竊謂至密永爲定式尋古厯法並
同四分四分之數久則後天經三百年朔差一日是以
漢載四百食率在晦魏代巳來遂革斯法世莫之非者
誠有效于天也章歳十九其疏尤甚同出前術非見經
典而議云此法自古數不可移若古法雖疏永當循用
謬論誠立則法興復欲施四分於當今矣理容然乎臣
所未譬也若謂今所革剏違舛失衷者未聞顯據有以
矯奪臣法也元嘉厯術减閏餘二直以襲舊分麤故進
退未合至於棄盈求正非爲乖理就如議意率不可易
則分無増損承天置法復爲違謬節氣蚤晩當循景初
二至差三日曽不覺其非横謂臣厯爲失知日少之先
時未悟増月之甚惑也誠未覩天驗豈測厯數之要生
民之本諒非率意所斷矣又法興始云窮識晷變可以
刋舊今復謂晷數盈虗不可爲准互自違伐罔識所依
若推步不得准天功絶于心目未詳歴紀何因而立案
春秋以來千有餘載以食撿朔曽無差失此則日行有
恒之明徴也且臣考影彌年窮察毫微課驗以前合若
符契孟子以爲十載之日至可坐而知斯言實矣日有
緩急未見其證浮辭虛貶竊非所懼法興議曰冲之既
云冬至嵗差又謂虗爲北中捨形責影未足爲迷何者
凡在天非日不明居地以斗而辯借令冬至在虗則黄
道彌逺東北當爲黄鍾之宫室壁應屬𤣥枵之位虗宿
豈得復爲北中乎曲使分至屢遷而星次不改招摇易
繩而律吕仍往則七政不以璣衡致齊建時亦非攝提
所紀不知五行何居六屬安託冲之曰此條所嫌前牒
已詳次改方移虗非中位繁辭廣證自構紛惑皆議者
所謬誤非臣法之違設也七政致齊實謂天儀鄭王唱
述厥訓明允雖有異説蓋非實義法興議曰夫置元設
紀各有所尚或據文於圖䜟或取効於當時冲之云羣
氏糾紛莫審其㑹昔黄帝辛卯日月不過顓頊乙卯四
時不忒景初壬辰晦無差光元嘉庚辰朔無錯景豈非
承天者乎冲之茍存甲子可謂爲合以求天也冲之曰
夫厯存効宻不容殊尚合䜟乖説訓義非所取雖驗當
時不能通逺又臣所未安也元值始名體明理正未詳
辛卯之説何依古術詭謬事在前牒溺名䘮實殆非索
隱之謂也若以厯合一時理無久用元在所㑹非有定
嵗者今以効明之夏殷以前載籍淪逸春秋漢史咸書
月蝕正朔詳審顯然可徴以臣厯檢之數皆協同誠無
虛設循密而至千載無殊則雖逺可知矣備閲曩法疏越
實多或朔差三日氣移七晨未聞可以下通於今者也
元在乙丑前説以爲非正今值甲子議者復疑其茍合
無之則推先者將何從乎厯紀之作幾於息矣夫爲合
必有不合願聞顯據以覈理實法興曰夫交㑹之元則
蝕既可求遲疾之際非凡夫所測昔賈逵略見其差劉
洪粗著其術至於疎宻之數莫究其極且五緯所居有
時盈縮即如嵗星在軫見超七辰術家既追算以㑹今
則往之與來斷可知矣景初所以紀首置差元嘉兼又
各設後元者其並省功於實用不虗推以爲煩也冲之
既違天於改易又設法以遂情愚謂此治厯之大過也
冲之曰遲疾之率非出神怪有形可撿有數可推劉賈
能述則可累功以求宻矣議又云五緯所居有時盈縮
嵗星在軫見超七辰謂應年移一辰也案嵗星之運年
恒過次行天七匝輒超一位代以求之厯凡十法並合
一時此數咸同史注所記天驗又符此則盈次之行自
其定准非爲衍度濫徙頓過其衝也若審由盈縮豈得
常疾無遲夫甄耀測象者必料分析度考往驗來准以
實見據以經史曲辨碎説類多浮詭甘石之書互爲矛
楯今以一句之經誣一字之謬堅執偏論以罔正理此
愚情之所未厭也算自近始衆法可同但景初之二差
承天之元實以竒偶不恊故數無同盡爲遺前設後以
從省易夫建言倡論豈尚矯異蓋令實以文顯言勢可
極也稽元曩嵗羣數咸始斯誠術體理不可容譏而譏
者以爲過謬之大者然則元嘉置元雖七率舛陳而猶
紀協甲子氣朔俱終此又過謬之小者也必當虗立上
元假稱厯始嵗違名初日避辰首閏餘朔分月緯七率
並不得有盡乃爲允衷之製乎設法情實謂意之所安
改易違天未覩理之譏者也法興曰日有八成合行一
道月有一道離爲九行左交右疾倍半相違其一終之
理日數宜同冲之通同與㑹周相覺九千四十其隂陽
七十九周有竒遲疾不及一匝此則當縮反盈應損更
益冲之曰此議雖游漫無據然言迹可撿按以日八行
譬月九道此爲月行之軌當循一轍環匝于天理無差
動也然則交㑹之際當有定所豈容或斗或牛同麗一
度去極應等安得南北無常若日月非例則八行之説
是衍文耶左交右疾語甚未分爲交與疾對爲舍交即
疾若舍交即疾即交在平率入厯七日及二十一日是
也值交蝕既當在盈縮之極豈得損益或多或少若交
與疾對則在交之衝當爲遲疾之始豈得入厯或深或
淺倍半相違新故所同復標此句欲以何明臣覽厯書
古今略備至如此説所未前聞逺乖舊凖近背天數求
之愚情竊所深惑尋遲疾隂陽不相生故交㑹加時進
退無常昔術著之久矣前儒言之詳矣而法興云日數宜
同竊謂議者未曉此意乖謬自著無假驟辨既云盈縮
失衷復不備記其數或自嫌所執故汎略其説乎又以
全爲率當互因其分法興所列二數皆誤或以八十爲
七十九當縮反盈應損更益此條之謂矣總撿其議豈
但臣厯不密又謂何承天法乖謬彌甚若臣厯宜棄則
承天術益不可用法興所見既審則應革剏至非景極
望非日衝凡諸新説必有妙辨乎
　
　
　
　
　宋文紀巻十五
欽定四庫全書
　宋文紀巻十六　　　　　眀　梅鼎祚　編
　　蘇瑋生
　　　平賊告郊社太廟奏(孝武帝孝建元年六月平/劉義宣臧質八座奏唯告)
　　　　(廟社不告二郊太學博士徐宏孫勃陸澄議/禮無不報始既遍告今賊已禽不應不同國)
　　　　(子助教蘇瑋/生叅議詔可)
　　　八座奏
劉義宣臧質干時犯順滔天作戾連結淮岱謀危宗社
質反之始戒嚴之日二郊廟社皆已遍陳其義宣為逆
未經同告輿駕將發醜徒冰消質既梟懸義宣禽獲二
寇俱殄並宜昭告檢元嘉三年討謝晦之始並告二郊
太廟賊既平蕩唯告太廟太社不告二郊禮官博議
　　　蘇瑋生議
案王制天子廵狩歸假於祖禰又曽子問諸侯適天子
告於祖奠于禰命祝史告于社稷宗廟山川告用牲幣
反亦如之諸侯相見反必告于祖禰乃命祝史告至于
前所告者又云天子諸侯將出必以幣帛皮圭告于祖
禰反必告至天子諸侯雖事有小大其禮畧鈞告出告
至理不得殊鄭云出入禮同其義甚眀天子出征類于
上帝推前所告者歸必告至則宜告郊不復容疑元嘉
三年唯吿廟社未詳其義或當以禮記唯云歸假祖禰
而無告廟之辭果立此義彌所未達夫禮記殘缺之書
本無備體折簡敗字多所闕畧正應推例求意不可動
必徴文天子反行告社亦無成記何故告郊獨當致嫌
但出入必告盖孝敬之心既以告歸為義本非獻㨗之
禮今輿駕竟未出宫無容有告至之文若陳告不行之
禮則為未有前准愚謂祝史致辭以昭誠信苟其義舛
於禮自可從實而闕臣等叅議以應告為允並宜用牲
告南北二郊太廟太社依舊公卿行事(而闕下當有缺/誤或闕字為小)
(字注缺遂/誤作大字)
　　徐宏
　　　東平沖王祔廟議奏(孝建元年七月有司奏下/禮官議太學博士徐宏議)
　　　有司奏
東平沖王年穉無後唯殤服五月雖不殤君應有主祭
而國是追贈又無其臣未詳毁靈立廟為當它祔與不
輒下禮官詳議
　　　徐宏議(詔可/)
王既無後追贈無臣殤服既竟靈便合毁記曰殤與無
後者從祖祔食又曰士大夫不得祔於諸侯祔於祖之
為士大夫者按諸侯不得祔于天子沖王則宜祔諸祖
之廟為王者應祔長沙景王廟
　　朱膺之
　　　章皇太后廟殷祭議(大明二年二月庚寅有司/奏皇代殷祭無事于章后)
　　　　(廟高堂隆議魏文思后依周姜嫄廟禘祫及/徐邈荅晋宣太后殷薦舊事使禮官議正朱)
　　　　(膺之同王爕之孫緬/議宜殷薦詔從之)
　　　博士孫武議
案禮記祭法設廟祧壇墠而祭之乃為親踈多少之數
是故王立七廟逺廟為祧鄭云天子遷廟之主昭穆合
藏於祧中祫乃祭之王制曰祫禘鄭云祫合也合先君
之主於祖廟而祭之謂之祫三年而夏禘五年而秋祫
謂之五年再殷祭又禘大祭也春秋文公二年大事于
太廟傳曰毁廟之主陳于太祖未毁廟之主皆升合食
太廟傳曰合族以食序以昭穆祭統曰有事於太廟則
羣昭羣穆咸在不失其倫今殷祠是合食太祖而序昭
穆章太后既屈於上不列正廟若迎主入太廟既不敢
配列於正序未聞於昭穆之外别立為位若徐邈議今
殷祠就别廟奉薦則乖禘祫大祭合食序昭穆之義邈
云隂室四殤不同祫就祭此亦其義也䘮服小記殤與
無後從祖祔食祭法王下祭殤鄭𤣥云祭適殤于廟之
奥謂之隂厭既從祖食於廟奥是殤有位於奥非就祭
别宫之謂今章太后廟四時饗薦雖不於孫止若太廟
禘祫獨祭别宫與四時烝嘗不異則非禘大祭之義又
無取于祫合食之文謂不宜與太廟同殷祭之禮髙堂
隆答魏文思后依姜嫄廟禘祫又不辨祫之義而改祫
大饗盖有由而然耳守文淺學懼乖禮𠂻
　　　博士王燮之議(通典王/奭之)
按禘小祫大禮無正文求之情例如有推尋祫之為名
雖在合食而祭典之重於此為大夫以孝饗親尊愛同
極因殷薦太祖亦致盛祀于小廟譬有事於尊者可以
及卑故髙堂隆所謂獨以祫故而祭之也是以魏之文
思晋之宣后雖竝不序于太廟而猶均禘於姜嫄其意
如此又徐邈所引四殤不祫就而祭之以為别饗之例
斯其證矣愚謂章皇太后廟亦宜殷薦
　　　太常丞孫緬議
祫祭之名義在合食守經據古孫武為詳竊尋小廟之
禮肇自近魏晋之所行足為前準髙堂隆以祫而祭有
附情敬徐邈引就祭四殤以證别饗孫武據殤祔於祖
謂廟有殤位尋事雖同廟而祭非合食且七廟同宫始
自後漢禮之祭殤各祔厥祖既豫祫則必異廟而祭愚
謂章廟殷薦推此可知
　　　祠部郎朱膺之議
閟宫之祀髙堂隆趙怡並云周人祫嵗俱祫祭之魏晋
二代取則奉薦名儒達禮無相譏非不諐不忘率由舊
章愚意同王燮之孫緬議
　　　孝武帝詔
章皇太后追尊極號禮同七廟豈容獨闕殷薦隔茲盛
祠閟宫遥祫既行有周魏晋從饗式範無替宜述附前
典以宣情敬
　　　王偃䘮禫服議(大明二年正月有司/奏領曹郎朱膺之議)
　　　有司奏
故右光禄大夫王偃䘮依格皇后服朞心䘮三年應再
周來二月晦檢元嘉十九年舊事武康公主出適二十
五月心制終盡從禮即吉昔國哀再周孝建二年二月
其月末諸公主心制終則應從吉於時猶心禫素衣二
十七月乃除二事不同
　　　朱膺之議
詳尋禮文心䘮不應有禫皇代考驗已為定制元嘉季
年禍難深酷聖心天至䘮紀過哀是以出適公主還同
左室即情變禮非革舊章今皇后二月晦宜依元嘉十
九年制釋素即吉以文帝元嘉十五年皇太子妃祖父
右光禄大夫殷和䘮變除之禮儀同皇后
　　　議南郊廟祠儀奏(孝建二年正月南郊有司奏/下禮官詳正太學博士王祀)
　　　　(之太常丞朱膺之並議通闗並同/建平王宏謂膺之議為允詔可)
　　　有司奏
今月十五日南郊尋舊儀廟祠至尊親奉以太尉亞獻
南郊親奉以太常亞獻又廟祠行事之始以酒灌地送
神則不灌而郊初灌同之於廟送神又灌議儀不同于
事有疑輒下禮官詳正
　　　王祀之議
案周禮大宗伯佐王保國以吉禮事鬼神祗禋祀昊天
則今太常是也以郊天太常亞獻又周禮外宗云王后
不與則賛宗伯鄭𤣥云后不與祭宗伯攝其事又説云
君執珪瓉祼尸大宗伯執璋瓉亞獻中代以來后不廟
祭則應依禮大宗伯攝亞獻也而今以太尉亞獻鄭注
禮月令云三王右司馬無太尉太尉秦官也盖世代彌
久宗廟崇敬攝后事重故以上公亞獻又議履時之思
情深於霜露室戸之感有懐扵容聲不知神之所在求
之不以一處鄭注儀禮有司云天子諸侯祭於祊而繹
繹又祭也今廟祠闕送神之祼將移祭于祊繹眀在於
留神未得而殺禮郊廟祭殊故灌送有異
　　　朱膺之議
案周禮大宗伯使掌典禮以事神為上職總祭祀而昊
天為首今太常即宗伯也又袁山松漢百官志云郊祀
之事太尉掌亞獻光禄掌三獻太常毎祭祀先奏其禮
儀及行事掌賛天子無掌獻事如儀志漢亞獻之事専
由上可不由秩宗貴官也今宗廟太尉亞獻光禄三獻
則漢儀也又賀循制太尉由東南道升壇眀此官必預
郊祭古禮雖由宗伯然世有因革上司亞獻漢儀所行
愚謂郊祀禮重宜同宗廟且太常既掌賛天子事不容
兼又尋灌事禮記曰祭求諸隂陽之義也殷人先求諸
陽樂三闋然後迎牲則殷人後灌也周人先求諸隂灌
用鬯達於淵泉既灌然後迎牲則周人先灌也此謂廟
祭非謂郊祠案周禮天官凡祭祀賛王祼將之事鄭注
云祼者灌也唯人道宗廟有灌天地大神至尊不灌而
郊未始有灌于禮未詳淵儒注義炳然眀審謂今之有
灌相承為失則宜無灌
　　周景逺
　　　殷祭議(孝建元年十二月有司奏依舊今元年/十月是殷祠之月領曺郎范泰参議依)
　　　　(永初三年例湏再周之外殷祭尋祭再周來/二年三月若以四月殷則猶在禫内下禮官)
　　　　(議正國子助教蘇瑋生太學博士徐宏太常/丞朱膺之並議郎中周景逺参議以宏膺之)
　　　　(議為允/詔可)
　　　蘇瑋生議
案禮三年䘮畢然後祫于太祖又云三年不祭唯天地
社稷越紼行事且不禫即祭見譏春秋求之古禮䘮服
未終固無祼享之義自漢文以來一從權制宗廟朝聘
莫不皆吉雖祥禫空存無綅縞之變烝嘗薦祀不異平
日殷祠禮既弗殊豈獨以心憂為礙
　　　徐宏議
三年之䘮雖從權制再祥周變猶服縞素未為純吉無
容以祭謂來四月未宜便殷十月則允
　　　朱膺之議
虞禮云中月而禫是月也吉祭猶未配謂二十七月既
禫祭當四時之祭日則未以其妃配哀未忘也推此而
言未禫不得祭也又春秋閔公二年吉禘於莊公鄭𤣥
云閔公心懼扵難務自尊成以厭其禍凡二十二月而
除䘮又不禫云又不禫眀禫内不得禘也案王肅等言
於魏朝云今權宜存古禮俟畢三年舊説三年䘮畢遇
禘則禘遇袷則祫鄭𤣥云禘以孟夏祫以孟秋今相承
用十月如宏所上公羊之文如為有疑亦以魯閔設服
因言䘮之紀制爾何必全許素冠可吉禘縱公羊異説
官以禮為正亦求量宜
　　　周景逺叅議
永初三年九月十日奏傅亮議權制即吉御世宜爾宗
廟大禮宜依古典則是皇宋開代成準謂博士徐宏太
常丞朱膺之議用來年十月殷祠為允
　　　殷祭用孟秋議(宋殷祭皆即吉乃行大眀七年/有司奏四月應殷祠若事中未)
　　　　(得為得用孟秋與不領軍長史周景逺/議参議據禮有証謂用孟秋為允詔可)
案禮記云天子祫禘祫嘗祫烝依如禮文則夏秋冬三
時皆殷不唯用冬夏也晋義熙初僕射孔安國唘議自
泰和四年相承殷祭皆用冬夏安國又啟永和十年至
今五十餘年用三十月輒殷祠博士徐乾據禮難安國
乾又引晋咸康六年七月殷祠是不専用冬夏于時晋
朝雖不從乾議然乾據禮及咸康故事安國何以奪之
今若來四月未得殷祠遷用孟秋于禮無違
　　徐爰(字長玉南琅邪開陽人本名瑗初為晋琅邪/王大司馬府中典軍入宋厯除太中大夫徙)
　　　(交州還為南濟隂/太守中𣪚大夫)
　　　禦敵議(爰孝建初補尚書水部郎轉殿/中郎兼右丞三年魏人寇邊議)
詔㫖敵犯邊塞水陸遼逺孤城危棘復不可置臣以戎
狄猖狂狡焉滋廣列卒擬候伺覘閒隙不勞大舉終莫
永寧然連于千里費固巨萬而中興造創資儲未積是以
齊斧徘徊朔氣稽掃今皇運洪休靈威遐懾蠢爾遺燼
懼在誅剪思肆蜂蠆以表有餘雖不敢深入濟沛或能
草竊邊塞羽林鞭長太倉遥阻救援之日勢不相及且
當使縁邊諸戍練卒嚴城凡諸督統聚粮蓄田籌計資
力足相抗擬小鎮告警大督電赴塢壁邀斷州郡犄角
儻有自送可使匹馬不反詔㫖胡騎倐忽抄暴無漸出
耕見虜野粒資寇比及少年軍實無擬江東根本不可
俱竭宜立何方可以相贍臣以為方鎮所資寔宜且田
且守若使堅壁而春墾輟耕清野而秋登莫擬私無生
業公成虚罄逺引根本二三非宜救之之術唯在盡力
防衛來必拒戰去則邀躡據險保隘易為首尾胡馬既
退則民豐廩實比及三載可以長驅詔㫖賊之所向本
無前謀兵之所進亦無定所比嵗戎戍倉庫多虚先事
聚衆則消費粮粟敵至倉卒又無以相應臣以為推鋒
前討大湏資力據本應末不俟多衆今寇無傾國豕突
列城勢足唇齒養卒得勇所任得才臨事而懼應機無
失豈煩空聚兵衆以待未然詔㫖戎狄貪婪唯利是規
不挫凶圖奸志嵗結臣以為不擊則必侵掠不已則民
失農桑農桑不收則王戍不立為立之方擊之為要詔
㫖若令邊地嵗驚公私失業經費困於遥輸逺圖决無
遂事寢弊賛略逆應有方臣以為威虜之方在于積粟
塞下若使邊民失業列鎮寡儲非唯無以逺圖亦不能
制其侵抄今當使小戍制其始寇大鎮赴其入境一被
毒手便自吹韲鳥逝矣
　　　皇子出後告廟議(孝建三年五月詔以第四皇/子出紹江夏王太子叡為後)
　　　　(有司奏皇子出後檢未有告廟先例輒勒二/學禮官議正應告與不告者為告㡬室太學)
　　　　(博士傅休太常丞庾亮之祠部朱膺之兼右/丞殿中郎徐爰並議参議以爰為允詔可)
　　　傅休議
禮無皇子出後告廟眀文晋太康四年封北海王實紹
廣漢殤王後告於太廟漢初帝各異廟故告不必同自
漢眀帝以來乃共堂各室魏晋依之今既共堂若獨告
一室而闕諸室則扵情未妥
　　　庾亮之議
案禮大事則告祖禰小事則特告禰今皇子出嗣宜告
禰廟
　　　祠部朱膺之議
有事告廟盖國之常典今皇子出紹事非常均愚以為
宜告賀循云古禮異廟唯謁一室是也既皆共廟而闕
於諸帝扵情未安謂循言為允宜在皆告
　　　徐爰議
國之大事必告祖禰皇子出嗣不得謂小昔第五皇子
承統廬陵備告七廟
　　　繼體告廟臨軒議(大眀元年詔以前太子歩兵/校尉祗男歆紹南豐王朗有)
　　　　(司奏朗先嗣營陽告廟臨軒檢繼體為舊不/告廟臨軒下禮官議正太學博士王燮之祠)
　　　　(部郎朱膺之殿中郎徐爰竝議爰同/爕之参詳爰議為允詔可王爕之議)
　　　王燮之議
南豐昔别開土宇以紹營陽義同始封故有臨軒告廟
之禮今歆奉詔出嗣則成繼體先爵猶存事是傳襲不
應告廟臨軒
　　　朱膺之議
南豐王嗣爵封已絶聖恩垂矜特詔繼茅土復申義同
始封為之告廟臨軒
　　　徐爰議
營陽繼體皇基身亡封絶恩詔追封錫以一城既始啓
建茅土故宜臨軒告廟今歆繼後南豐彼此俱為列國
長沙南豐自應各告其祖豈闗太廟事非始封不合臨
軒
　　　立南郊位議(大眀三年尚書右丞徐爰奏乃立/郊兆于秣陵牛頭山西正在宫之)
　　　　(午/地)
郊祀之位逺古蔑聞禮記燔柴於太壇祭天也兆于南
郊就陽位也漢初甘泉河東禋埋易位終亦徙于長安
南北光武紹祚定二郊洛陽南北晋氏過江悉在北及
郊兆之議紛然不一又南出道狹未議開闢遂于東南
已地創立丘壇皇宋受命因而弗改且居民之中非邑
外之謂今聖圖重造舊章畢新南驛開途陽路修逺謂
宜移郊正午以定天位
　　　曹䖍季立世子議(大眀四年有司奏陳留國王/曹䖍季長兄䖍嗣早卒季襲)
　　　　(封之後生子銑以繼䖍嗣今依例應拜世子/未詳應以銑為世子為應立次子鍇太學博)
　　　　(士王温之江長議並應以銑為正嗣太常陸/澄議立鍇右丞徐爰議銑宜還為䖍季世子)
　　　　(詔如/爰議)
禮後大宗以其不可乏祀諸侯世及春秋成義䖍嗣承
家傳爵身為國王雖薨沒無子猶列昭穆立後之日便
應即纂國統于時既無承繼䖍季以次襲紹䖍嗣既列
廟饗故自與出數而遷豈容烝嘗無闕横取他子為嗣
為人𦙍嗣又應恭祀先父案禮文公子不得禰諸侯䖍
嗣無縁降廟既寢銑本長息宜還為䖍季世子
　　　安陸夫人廟祭議(大眀四年有司奏安陸國士/雖建而奠酹之所未及營立)
　　　　(四時薦饗故祔江夏之廟宣王所生夫人當/應祠不太學博士傅郁議應廢祭右丞徐爰)
　　　　(議合列祀二議不同参/議以爰議為允詔可)
按禮慈母妾母不代祭鄭𤣥注以其非正故傳曰子祭
孫止又云為慈母後者為祖庶母可也注稱縁為慈母
後之義父妾無子亦可命已庶子為之後也考尋斯義
父母妾之祭不必唯子江夏宣王太子體自元宰道戚
之𦙍遭時不幸聖上矜悼降出皇愛嗣承徽緒光唘大
蕃屬國為祖始王夫人載育眀懿則一國之正上無所
厭哀敬得申既未獲祔享江夏又不從祭安陸即事求
情愚以為宜依祖母有為後之義謂合列祀于廟
　　　宣貴妃廟祭議(大眀七年三月有司奏太學博/士虞龢左丞徐爰並議大體不)
　　　　(異詔/可)
　　　有司奏
新安王服宣貴妃齊衰朞十一月練十三月縞十五月
祥心䘮三年未詳宣貴妃祔廟應在何時入廟之日當
先有祔但入新廟而已若在大祥及禫中入廟者遇四
時便祭不新安王在心制中得親奉祭不
　　　虞龢議
春秋傳云祔而作主烝嘗禘於廟嘗為吉祭之名大祥
及禫未得入廟應在禫除之後也新安王心䘮之内若
遇時節便應吉祭扵廟親奉亦在無嫌祔之為言以後
亡者祔于先廟也小記云諸侯不得祔于天子今貴妃
爵視諸侯居然不得祔于先后又别考新宫無所宜祔
且卒哭之後益無祔理
　　　徐爰議
禮有損益古今異儀雖云卒哭而祔祔而作主時之諸
侯皆禫終入廟且麻衣縓縁革服於元嘉苫絰變除申
情於皇宋况宣貴妃誕育叡蕃𦵏加殊禮靈筵廬位皆
主之哲王考宫剏祀不得闗之朝廷謂禫除之後宜親
執奠爵之禮若有故三卿行事貴妃上厭皇姑下絶列
國無所應祔
　　　同前(杜氏通典云大明七年詔立宣貴妃廟其祀/禮王親執奠爵有故三卿行事有司又奏左)
　　　　(丞徐爰議詔可/  有司奏同前)
禮有損益古今異儀春秋傳雖云卒哭而祔祔而作主
代之諸侯皆禫終入廟且麻衣縓縁革服於元嘉苫絰
變除申行諸皇宋况宣貴妃誕育獻蕃𦵏加殊禮靈筵
廬位皆主之哲聖考宫創祀不復問之朝廷謂禫除之
後宜親執奠爵若有故三卿行事
　　　晉陵孝王祭議奏(大眀七年十一月有司奏晋/陵國刺孝王廟依廬陵平王)
　　　　(等國例一嵗五祭二國以王三卿生祭應同/有服之例與不博士顔僧道太常丞庾蔚之)
　　　　(兼左丞徐爰並議参/議以爰為允詔可)
　　　顔僧道議
禮記云所祭者亡服則不祭今晋陵王于衡陽小功宜
依二國同廢
　　　庾蔚之議
緦不祭者據主為言也晋陵雖未有嗣宜依有嗣致服
依闕祭之限衡陽為族伯緦麻則應祭三月
　　　徐爰議
嗣王未立將來承𦙍未知疏近豈宜空計服屬以虧祭
敬
　　　齊敬王子羽廟祭議(大眀八年正月有司奏故/齊敬王子羽將來立後未)
　　　　(詳便應作主立廟為湏有後之日未立廟者/為于何處祭祀㳺擊將軍徐爰議通闗博議)
　　　　(以爰議為允令復立廟廟成作主依晋陵王/近例先暫祔盧陵考獻王廟祭竟神主即還)
　　　　(新廟未立後之前/常使國上卿主祭)
國無後於制除罷始封之君寔存承嗣皇子追贈則為
始祖臣不殤君事著前準豈容虚闕烝嘗以俟有後謂
立廟作主三卿主祭依舊
　　　修宋史表(先是元嘉中使著作郎何承天草創/國史世祖初使奉朝請山謙之南臺)
　　　　(御史蘇寳生踵成之孝建六年又以爰領著/作郎終其業爰雖因前作専為一家之書上)
　　　　(請付外詳議于是江夏王義恭三十六人同/爰議以義熙為斷巴陵王休若尚書金部郎)
　　　　(檀道鸞謂宜以元興三年為始太學博士/虞龢謂宜以開國為宋公元年世祖詔報)
臣聞虞史炳圖原光被之美夏載昭䇿先隨山之勤天
飛雖王徳所至終陟固有資田躍神宗始于俾乂上日
兆於納揆其在殷頌長發𤣥王受命作周寔唯雝伯考
行之盛則振古之𢎞軌降逮二漢亦同茲義基帝創乎
豐郊紹祚本於昆邑魏以武命國志晋以宣啟陽秋眀
黄初非更姓之本太始為造物之末又近代之令準式
逺之鴻規典謨緬邈紀傳成準善惡具書成敗畢記然
餘分紫色滔天泯夏親所芟夷而不序於始傳渉聖卓
紹煙起雲騰非所誅滅而顯冠乎首述豈不以事先歸
之前録功偕著之後撰伏惟皇宋承金行之澆季鍾經
綸之屯極􁌾𤣥光以鳯翔秉神符而龍舉劋定鯨鯢天
人佇屬晋禄數終上帝臨宋便應奄膺紘宇對越神工
而恭服勤于三分讓徳邁于不嗣其為巍巍蕩蕩赫赫
眀眀厯觀逖聞莫或斯等宜依銜書改文登舟變號起
元義熙為王業之始載序宣力為功臣之㫁其偽𤣥簒
竊同于新莾雖靈武克殄自詳之晋録及犯命干紀受
戮霸朝雖揖禪之前皆著之宋策國典體大方垂不朽
請外詳議伏湏遵承
　　　孝武帝詔報
項籍聖公編録二漢前史已有成例桓𤣥傳宜在宋典
餘如爰議
　　　食箴(北堂/書鈔)
民之初生有生有食資生順性甘是黍稷炎皇俶載后
棄茂植一日三飽聖賢通執五榖既翳五味亦宜潔㸑
豐盛滋芬美腴奉君養親靡不加精安體潤氣調神暢
情
　　　又箴
衣服稱誠飲食日歡擊鐘而舉無使日旰
　　庾蔚之
　　　鄱陽哀王祥除議(大眀元年二月有司又奏太/常鄱陽哀王去年閏三月十)
　　　　(八日薨今為何月末祥除下禮官議正博士/傅休太常丞庾蔚之並議通閏並同蔚之三)
　　　　(月末/祥)
　　　博士傅休議(通典作/孫休)
尋正禮䘮遇閏月數者數閏嵗數者沒閏閏在朞内故
也鄱陽哀王去年閏三月薨月次節物則定是四月之
分應以今年四月末為祥晋元眀二帝並以閏二月崩
以閏後月祥先代成准則是今比
　　　太常丞庾蔚之議
禮正月存親故有忌日之感四時既已變人情亦已衰
故有二祥之殺是以祥忌皆以同月為義而閏亡者眀
年必無其月不可以無其月而不祥忌故必宜用閏所
附之月閏月附正公羊眀議故班固以閏九月為後九
月月名既不殊天時亦不異若用閏之後月則春夏永
革節候亦舛設有人以閏臘月亡者若用閏後月為祥
忌則祥忌應在後年正月祥渉三載既失周朞之議冬
亡而春忌又乖致感之本譬人年末三十日亡眀年末
月小若以去年二十九日親尚存則應用後年正朝為
忌此必不然則閏亡可知也通閏並用閏附于正而正
不假閏得周便祥何待於閏且祥忌異月亦非禮意(通/閏)
(並用以下/通典補)
　　　國子母除太夫人議(孝武帝孝建三年有司奏/雲杜國解稱國子檀和之)
　　　　(所生親王求除太夫人檢無國子除太夫人/例法又無科下禮官議博士孫豁之太常丞)
　　　　(庾蔚之祠部郎中朱膺之議/上参議以蔚之為允詔可)
　　　博士孫豁之議
春秋母以子貴王雖為妾是和之所生案五等之例鄭
伯許男同號夫人國子體例王合如國所生
　　　庾蔚之議
母以子貴雖春秋眀義古今異制因革不同自頃代以
來所生蒙榮唯有諸王既是王者之嬪御故宜見尊於
蕃國若功髙勲重列為公侯亦有拜太夫人之禮凡此
皆朝恩曲降非國之所求子男妾母未有前比
　　　朱膺之議
子不得爵父母而春秋有母以子貴當為傳國君母本
先公嬪媵所因藉有由故也始封之身所不得同若殊
績重勲恩所特錫時或有之不由司存所議
　　　太子獻妃服廢烝祠議(大眀五年十月有司奏/今月八日烝祠二廟公)
　　　　(卿行事有皇太子獻妃服前太常丞庾蔚之/博士司馬興之領軍長史周景逺右丞徐爰)
　　　　(並議尋蔚之等議指歸不殊闕烝/為允過卒哭祔一依常典詔可)
　　　庾蔚之議
禮所以有䘮廢祭由祭必有樂皇太子以元嫡之重故
主上服妃不以尊降既正服大功愚謂不應祭有故三
公行事是得祭之辰非今之比卿卒猶不繹况於太子
妃乎
　　　司馬興之議
夫緦則不祭禮之大經卿卒不繹春秋眀義又尋魏代
平原公主薨髙堂隆議不應三月廢祠而猶云殯𦵏之
間權廢事改吉芬馥享祠尋此語意非使有司此無服
之䘮尚以未𦵏為廢况皇太子妃及大功未祔者邪上
尋禮文下准前代不得烝祠
　　　周景逺議
案禮緦不祭大功廢祠理不俟言今皇太子故妃既未
山塋未從權制則應依禮廢烝嘗至尊以大功之服于
禮不得親奉非有故之謂亦不使公卿行事
　　　徐爰議
禮緦不祭盖惟通議大夫以尊貴降絶及其有服不容
復異祭統云君有故使人可者謂于禮應祭君不得齊
祭不可闕故使臣下攝奉不謂君不應祭有司行事也
晋咸寜四年景獻皇后崩晋武帝伯母宗廟廢一時之
祀雖名號尊崇粗可依准今太子妃至尊正服大功非
有故之比既未山塋謂烝祠宜廢
　　　晋陵王子雲臨祭議(大眀六年十月有司奏故/晋陵孝王子雲未有嗣安)
　　　　(廟後三日國臣從權制除朔望周忌應還臨/與不祭之日誰為主太常丞庾蔚之議左丞)
　　　　(徐爰参議蔚/之為允詔可)
既𦵏三日國臣從權制除而釋靈筵猶存朔望及朞忌
諸臣宜還臨哭變服衣􁐕使上卿主祭王既未有後又
無三年服者朞親服除之而國尚存便宜立廟為國之
始祖服除之日神主暫祔食祖廟諸王不得祖天子宜
祔從祖國廟還居新廟之室未有嗣之前四時饗薦常
使上卿主之
　　　校獵薦二廟議(大明七年二月有司奏鑾輿廵/蒐江左講武校獵獲肉先薦太)
　　　　(廟章太后廟并設醢酒公卿行事及獻妃隂/室室長行事太學博士虞龢議薦廟未有先)
　　　　(准兼太常丞庾蔚之議薦廟/為允参議大同蔚之詔可)
　　　虞龢議
檢周禮四時講武獻牲各有所施振旅春蒐則以祭社
苃舎夏苗則以享礿治兵秋獮則以祀方大閱冬狩則
以享烝案漢祭祀志唯立秋之日白郊事畢始揚威武
名曰􁋯劉乗輿入囿躬執弩以射牲以鹿麑太宰令謁
者各一人載獲車馳送陵廟然則春田薦廟未有先准
　　　庾蔚之議
龢所言是蒐狩不失其時此禮久廢今時龢表晏講武
敎人又䖍供乾豆先薦二廟禮情俱允社主土神司空
土官故祭社使司空行事太廟宜使上公
　　　叅議
蒐狩之禮四時異議禮有損益時代不同今既無復四
方之祭三殺之儀曠廢未久禽獲牲物面傷翦毛未成
禽不獻太宰令謁者擇上殺奉送先薦廟社二廟依舊
以太尉行事
　　　四孤議(魏時田瓊王朗等並有/四孤論至宋庾蔚之議)
四孤之父母是事硋不得存養其子其不欲子之活推
父母之情豈不欲與人為後而茍使其子不存耶如此
則與父命後人亦何異既為人後何不戴其姓神不歆
非類盖捨已族而取他族為後若已族無所取後而養
他子者生得養已之老死得奉其先祀神有靈化豈不
加其功乎唯所養之父自有後而本絶嗣者便當應還
本其宗祀服所養父母依繼父齊衰周若二家俱無後
則宜停所養家依為人後服其本親例降一等有子以
後其父未有後之間别立室以祭祀是也
　　王燮之
　　　皇太后出行副車議(大眀元年有司奏皇太后/出行副車未有定數下禮)
　　　　(官議正博士王爕之議應/十二乗通闗為允詔可)
周禮后六服五路之數悉與王同則副車之制不應獨
異又記云古者后立六宫三夫人九嬪二十七世婦八
十一御妻以聽天下之内治天子立六官三公九卿二
十七大夫八十一元士以聽天下之外治鄭注云后象
王立六宫而居之亦正寢一燕寢五推所立每與王同
禮無降亦眀矣皇太后既禮均至極彌不應殊謂並應
同十二乗
　　　陳皇太妃哀服議(泰豫元年後廢帝崇所生母/陳貴妃為皇太妃位亞尊極)
　　　　(未詳國親舉哀格當一同皇太后為有降異/又于本親朞以下當猶服與不前曹郎王燮)
　　　　(之兼太常丞司馬燮之議参議以燮之議為/允太妃於國親無服故宜縁情為諸王公主)
　　　　(于至尊是朞服者及其太妃/王妃三夫人九嬪各舉哀)
案䘮服傳妾服君之黨得與女君同如此皇太妃服宗
與太后無異但太后既以尊降無服太妃儀不應殊故悉
不服也計本情舉哀其禮不異又禮諸侯絶朞皇太后
雖云不居尊極又容輕于諸侯謂本親朞以下一無所
服有惨自宜舉哀親踈二儀準之太后
　　　司馬燮之議
禮妾服君之庶子及女君之黨皆謂大夫士耳妾名雖
總而班有貴賤三夫人九嬪位視公卿大夫猶有貴妾
而况天子諸侯之妾為他妾之子無服既不服他妾之
子豈容服君及女君餘親况皇太后妃貴亞相極禮絶
羣后崇輝盛典有踰東儲尚不服朞太妃豈容有異若
本親有惨舉哀之儀宜仰則太后
　　王昊之
　　　與琅琊太守許誠言書
貴郡臨沂縣其沙村逆鱗魚可調藥物
　　孫武
　　　侯伯子男次息為世子議(大眀二年有司奏凡/侯伯子男世子䘮無)
　　　　(嗣求進次息為世子檢無其例下禮官議博/士孫武傅郁曹郎諸葛雅之並議参議為允)
　　　　(詔/可)
案晋濟北侯荀勗長子連卒以次子輯拜世子先代成
準宜今為例
　　傅郁議
禮記微子立衍商禮斯行仲子舎孫姬典攸貶厯代遵
循靡替於舊今胙土之君在而世子卒厥嗣未育非孫
之謂愚以為次子有子自宜紹為世孫若其未也無容
逺捜輕屬承綱繼體傳之有由父在子立允稱情典
　　　諸葛雅之議
案春秋傳云世子死有母弟則弟無則立長年均擇賢
義均則卜古之制也今長子早卒無嗣進立次息以為
世子取諸左氏理義無違又孫武所據晋濟北侯荀勗
長子卒立次子亦近代成例依文採比竊所允安謂宜
開許以為永制
　　傅郁
　　　太子親祠與宫中有故不舉祭議奏(大眀三年/六月有司)
　　　　(奏下禮官議正太學博士司馬興之博士/傅郁二義不同尚書参議郁議為允詔可)
　　　有司奏
來七月十五日當祠太廟章皇太后廟輿駕親奉而乗
輿辭廟親戎太子合親祠與不且今月二十四日第八
皇女夭案禮宫中有故三月不舉祭皇太子入住上宫
扵事有疑下禮官詳正
　　　司馬興之議
竊惟國之大事在祀與戎皇太子有撫軍之道而無専
御之義戎既如之祀亦宜然案祭統夫祭之道孫為王
父尸又云祭有昭穆所以别父子太子監國雖不攝至
於宗廟則昭穆寔存謂事不可亂又云有故則使人准
此二三太子無奉祀之道又皇女夭札則寔同宫一體
之哀禮不得異設今得祀令猶無親奉之義
　　　傅郁議
案春秋太子奉社稷之粢盛長子主器出可守宗廟以
為祭主易傳眀文監國之重居然親祭皇女夭札時既
同宫三月廢祭於禮宜停
　　荀萬秋
　　　籍田儀注奏(大眀四年正月尚/書左丞荀萬秋奏)
籍田儀注皇帝冠通天冠朱紘青介幘衣青紗袌侍中
陪乗奉車郎秉轡按漢輿服志曰通天冠乗輿常服也
若斯豈可以常服降千畝邪禮記曰昔者天子為籍千
畝冕而朱紘躬秉耜耒鄭𤣥注周官司服異服同冕尊
故也時服雖變冕制不改又潘岳籍田賦云常伯陪乗
太僕秉轡推此輿駕籍田宜冠冕璪十二瑬朱紘黒介
幘衣青紗袌常伯陪乗太僕秉轡宜改儀注一遵二禮
以為定儀
　　　永陽侯傍親殤服議(大眀五年有司奏永陽縣/侯劉叔子夭䘮年始四嵗)
　　　　(傍親服制有疑太學博士虞龢領軍長史周/景逺司馬朱膺之前太常丞庾蔚之等議並)
　　　　(云宜同成人之服東平冲王服殤寔由追贈/異于已受茅土博士司馬興之議應同東平)
　　　　(殤服左丞茍萬秋等/参議詔景逺議為允)
南面君國繼體成家雖則佩觽未闗成人得君父名也
不容服殤故云臣不殤君子不殤父推此則知傍親故
依殤制東平冲王已經前議若外仕朝列則為大成故
鄱陽哀王追贈太常親戚不降愚謂下殤以上身居封
爵宜同成人年在無服之殤以登官為斷今永陽國臣
自應全服至於旁親宜從殤禮
　　司馬興之
　　　皇太子妃服作鼓樂議(大眀五年閏月有司奏/皇太子妃薨至尊皇后)
　　　　(並服大功九月皇太后小功五月未詳二御/何當得作鼓吹及樂博士司馬興之議徐爰)
　　　　(参議皇太子朞服内/不合作鼔吹及樂)
案禮齊衰大功之䘮三月不從政今臨軒拜授則人君
之大典今古既異賖促不同愚謂皇太子妃祔廟之後
便可臨軒作樂及鼓吹
　　　右丞徐爰議
皇太子妃雖未山塋臨軒拜官舊不為礙樟棺在殯應
縣而不作祔後三御樂宜使學官擬禮上
　　　興之又議
案禮大功至則辟琴瑟誠無自奏之理但王者體大理
絶凡庶故漢文既𦵏悉皆復吉唯縣而不樂以此表哀
今准其輕重侔其隆殺則下流大功不容撤樂終服夫
金石賔饗之禮簫管警塗之衛寔人君之盛典當陽之
威飾固亦不可乆廢於朝又禮無天王服嫡婦之文直
後學推貴嫡之義耳既已制服成月虚懸終窆亦足以
甄崇冡正標眀禮歸矣
　　　眀堂饗祀牛數議(大眀五年九月有司奏南郊/祭用三牛廟四時祠六室用)
　　　　(二牛眀堂肇建祠五帝太祖文皇帝配未詳/用㡬牛太學博士司馬興之虞龢祠部郎顔)
　　　　(奐並/議)
案鄭𤣥注禮記大傳稱孝經郊祀后稷以配天配靈威
仰也宗祀文王于眀堂以配上帝配五帝也夫五帝司
方位殊功一牲牢之用理無差降太祖文皇帝躬成天
地則道兼覆載左右羣生則化洽四氣祖宗之稱不足
彰無窮之美金石之音未能播勲烈之盛故眀堂聿修
聖心所以昭𤣥極汎配宗廟先儒所以得禮情愚管所
見謂宜用六牛
　　　虞龢議
祀帝之名雖五而所生之實常一五徳之帝迭有休王
各有所司故有五室宗祀所主要隨其王而饗焉主一
配一合用二牛
　　　顔奐議
祀之為義並五帝以為言帝雖云五牲牢之用謂不應
過郊祭廟祀宜用二牛
　　　國子母除太夫人議(大眀十二年有司奏興平/國解稱國子袁愍孫母王)
　　　　(氏應除太夫人檢無國母稱太夫人例下禮/官議正太學博士司馬興之議程彦参議以)
　　　　(興之為/允詔可)
案禮下國卿大夫之妻皆命天子以斯而推則子男之
母不容獨異
　　　程彦議
五等雖差而承家事等公侯之母崇號得從子男扵親
尊秩宜顯故春秋之義母以子貴固知從子尊於國均
也彦参議以興之議為允除王氏為興平縣開國子太
夫人
　　丘景先
　　　祭霍山議(大眀七年有司奏奠祭霍山未審應/奉使何官用何牲饌進奠之日又用)
　　　　(何器殿中郎丘/景先議詔可)
修祀川嶽道光列代差秩珪璋義昭聨册但業曠中葉
儀漏典文尋姬典事繼宗伯漢載持節侍祠血祭霾沈
經垂眀範酒脯牢具悉有詳例又名山著珪幣之異大
冡有嘗禾之加山海祠霍山以太牢告玉此準酌記傳
其可言者也今皇風緬畼輝祀通嶽愚謂宜使以太常
持節牲以太牢之具羞用酒脯時榖禮以赤璋纁幣又
鬯人之職凡山川四方用脤則盛酒當以蠡桮其餘器
用無所取説按郊望山瀆以質表誠器用陶匏籍以茅
席近可依準山川以兆宜為壇域参議景先議為允令以
兼太常持節奉使牲用太牢加以璋幣器用陶匏時不
復用脤宜同郊祀以爵獻凡有饌種數一依社祭為
允
　　虞龢(㑹稽餘姚人位中書郎廷尉/入齊  杜氏通典龢音蘇)
　　　宣貴妃立廟議(大眀七年三月有司奏故宣貴/妃加殊禮未詳應立廟與不太)
　　　　(學博士虞龢左丞徐爰/並議参詳為允詔可)
曲禮云天子有后有夫人檀弓云舜𦵏蒼梧三妃未之從
昏議云后立六宫有三夫人然則三妃即三夫人也后
之有三妃猶天子之有三公也按周禮三公八命諸侯
七命三公既尊扵列國諸侯三妃亦貴於庶邦夫人據
春秋傳仲子非魯恵公之元嫡尚得考彼别宫今貴妃
盖天秩之崇班禮應剏立新廟
　　　尚書左丞徐爰議
宣貴妃既加殊命禮絶五宫考之古典顯有成據廟堂
克構宜選將作大匠卿
　　　昭太后祔廟議(泰始二年正月孝武昭太后崩/有司奏制義服祔廟下禮官詳)
　　　　(議博士王略太常丞虞愿議時太宗宣太后/已祔章太后廟長兼儀曹郎虞龢復議参詳)
　　　　(龢議為/允詔可)
　　　有司奏
晉太元中始正太后尊號徐邈議廟制自是以來著為
通典今昭皇太后於至尊無親正特制義服祔廟之禮
宜下禮官詳議
　　　王略虞愿議
正名存義有國之徽典臣子一例史傳之眀文今昭皇
太后正位母儀尊號允著祔廟之禮宜備彛則母以子
貴事炳聖文孝武之祀既百代不毁則昭后之祔無縁
有虧愚謂神主應入章后廟又宜依晋元皇帝之扵愍
帝安帝之於永安后祭祀之日不親執觴爵使有司行
事
　　　虞龢議
春秋之義庶母雖名同崇號而實異正嫡是以猶考别
宫而公子主其事今昭皇太后既非所生益無親奉之
理周禮宗伯職云若王不與祭則攝位然則宜使有司
行其禮事又婦人無常秩各以夫氏為定夫亡以子為次
昭皇太后即正位在前宣太后追尊在後以從序而言
宜躋新禰于上
　　　太子納昏禮議(泰始五年十一月有司奏下禮/官裴昭眀孫詵虞龢並議叅詳)
　　　　(龢議為/允詔可)
　　　有司奏
按晋江左以來太子昏納徴禮用玉一虎皮二未詳何
所準况或者虎取其威猛有彬炳玉以象徳而有潤栗
珪璋既玉之美者豹皮義兼炳蔚熊羆亦昏禮吉徴以
類取象亦宜並用未詳何以遺文晋代江左禮物多闕
後代因襲未遑研考今法章徽儀方將大備宜憲範經
籍稽諸舊典今皇太子昏納徴禮合用珪璋豹皮熊羆
皮與不下禮官詳依經記更正若應用者為各用一為
應用两
　　　博士裴昭眀議
按周禮納徴𤣥纁束帛儷皮鄭𤣥注云束帛以儀注以
虎皮二太元中公主納徴以虎豹皮各一具豈謂婚禮
不辨王公之序故取虎豹皮以尊革其事乎虎豹雖文
而徴禮所不用熊羆吉祥而婚典所不及珪璋雖美或
為用各異今帝道𢎞眀徽則光闡儲皇聘納宜準經誥
凡諸僻謬並合詳裁雖禮代不同文質或異而鄭為儒
宗既有眀說守文淺見盖有惟疑
　　　兼太常丞孫詵議
聘幣之典損益為義厯代行事取制士婚若珪璋之用
寔均璧品采豹之彰義齊虎文熊羆表祥繁衍攸寄今
儲后崇聘禮先訓逺皮玉之美宜盡暉備禮稱束帛儷
皮則珪璋數合同璧熊羆文豹各應用二
　　　長兼國子博士虞龢議
案儀禮納徴直云𤣥纁束帛雜皮而已禮記郊特牲云
虎豹皮與玉璧非虚作也則虎豹之皮居然用两珪璧
宜仍舊各一也
　　虞愿(字士恭㑹稽餘/姚人厯遷廷尉)
　　　車駕嘗祠及皇后拜廟議(泰始二年六月有司/奏下禮官議正太學)
　　　　(博士劉緄太常丞虞愿/議参議愿議為允詔可)
　　　有司奏
來七月嘗祀二廟依舊車駕親奉孝武皇帝至尊親進
觴爵及拜伏又昭皇太后室應拜及祝文稱皇帝諱又
皇后今月二十五日䖍見于禰拜孝武皇帝昭皇太后
並無眀文下禮官議正
　　　劉緄奏
尋晉元北面稱臣於愍帝烝嘗奉薦亦使有司行事且兄
弟不相為後著於魯史以此而推孝武之室至尊無容
親進觴爵拜伏其日親進章皇太后廟經昭皇太后室
過前議既使有司行事謂不應進拜昭皇太后正號乆
定登列廟祀詳尋祝文宜稱皇帝諱案禮婦無見兄之
典昭后位居傍尊致䖍之儀理不容備孝武昭后二室
牲薦宜闕
　　　虞愿議
夫烝嘗之禮事存繼嗣故傍尊雖近弟姪弗祀君道雖
髙臣無祭典按晋景帝之于武帝屬居伯父武帝至祭
之日猶進觴爵今上既纂嗣文皇于孝武室謂宜進拜
而已觴爵使有司行事按禮過墓則式過祀則下凡在
神祇尚或致恭况昭太后母臨四海至尊親曽北面兄
母有敬謂宜進拜祝文宜稱皇帝諱尋皇后廟見之禮
本修䖍為義今於孝武論其嫂叔則無通問之典語其
尊卑亦無相見之義又皇后登御之初昭后猶正位在
宫敬謁之道久已前備愚謂孝武昭太后二室並不復
薦告
　　丘仲起
　　　皇太子著衮冕議(泰始六年正月有司奏被敕/皇太子正朝駕合著衮冕九)
　　　　(章衣不儀曹郎丘仲起兼左/丞陸澄議参議以仲起為允)
案周禮公自衮冕以下鄭注衮冕以至卿大夫之𤣥冕
皆其朝聘天子之服也伏尋古之上公尚得服衮以朝
皇太子以儲副之尊率土瞻仰愚謂宜式遵盛典服衮
冕九旒以朝賀
　　　陸澄議
服冕以朝寔著經典秦除六冕之制至漢眀帝始與諸
儒還備古章自魏晋以來宗廟行禮之外不欲令臣下
服衮冕故位公者毎加侍官今皇太子承乾作副禮絶
羣后宜遵聖王之盛典革近代之陋制
　　　参議
臣等参議依禮皇太子元正朝賀應服衮冕九章衣以
仲起議為允撰載儀注
　　王延秀
　　　祀眀堂應告太廟議(泰始七年十月有司奏來/年正月十八日祠眀堂尋)
　　　　(舊南郊與眀堂同日並告太廟未審今祀眀/堂復告與不祠部郎王延秀議以應告守尚)
　　　　(書令袁粲等/同延秀議)
案鄭𤣥云郊者祭天之名上帝者天之别名也神無二
主故眀堂異處以避后稷謹尋郊宗二祀既名殊寔同
至于應告不容有異
　
　
　
　宋文紀巻十六
欽定四庫全書
　宋文紀巻十七　　　　　眀　梅鼎祚　編
　　孫冲之(歴巴東建平二郡太守從/子勛起兵加輔國將軍)
　　　與晉安王子勛書(子勛字孝徳孝武帝第/三子即偽位于尋陽)
　　　　(前廢帝狂悖鄧琬為晋安王子勛長史尋陽/内史勸子勛舉兵未發而太宗先定亂自立)
　　　　(進子勛位號琬不從遣冲之等下據赭圻冲/之于道與子勛書加冲之左衛將軍以陶亮)
　　　　(為右衛將軍統諸州兵俱下郢州兵進大敗/沈攸之諸軍至尋陽誅子勛同逆皆夷滅)
舟檝已辦器械亦整三軍踊躍人争効命便欲沿流挂
颿直取白下願速遣陶亮衆軍兼行相接分據新亭南
洲則一麾定矣(宋書/)
　　薛安都(河東汾隂人歴左/將軍揚州刺史)
　　　奉太宗唘書
　　　　(安都為徐州刺史太宗即位進號安北將軍/安都不受舉兵同晋安王子勛反子勛平定)
　　　　(安都遣别駕從事史畢衆愛下邳/太守王煥等奉唘書詣太宗歸欵)
臣庸𨽻荒萌偷生上國過蒙世祖孝武皇帝過常之恩
犬馬有心實感恩遇是以晋安始唱投誠孤往不期生
榮實存死報今天命大歸羣迷改屬輒率領所部束骸
待誅違拒之罪伏聽湯鑊(宋書/)
　　王景文(名彧以字行太保𢎞之族/歴中書監太子太傅賜死)
　　　與王道隆書(道隆吳興烏程人為太宗所委信/厯右軍將軍桂陽王兵至見殺)
　　　　(景文為江州刺史徴為尚書左僕射領吏部/時謂在江州不能潔已與上幸臣王道隆書)
吾雖寡於行已庶不負心既愧殊效誓不上欺眀主竊
聞有為其貝錦者云營生乃至巨萬素無此能一旦忽
致異術必非平理惟乞平心精檢若此言不虚便宜肆
諸市朝以正風俗脫其妄作當賜思㒺昧之由吾踰忝
轉深足以致謗念此驚懼何能自測區區所懐不願望
風容貸吾自了不作偷猶如不作賊故以密白想為申
唘(宋書/)
　　　求解揚州表(景文徴為尚書左僕射領吏部揚/州刺史復進中書監領太子太傅)
　　　　(時太子及皇子並小上稍為身後訃頗疑忌/將帥諸大臣景文又外戚貴盛恒懼禍及乃)
　　　　(自陳求解揚/州太宗詔報)
臣凡猥下劣方圓無算特逢聖私頻叨不次乗非其任
理宜覆折雖加恭謹無補横至夙夜燋戰無地容處六
月中得臣外甥女殷恒妻蔡疏欲令其兒唘聞乞禄求
臣署入云凡外人通唘先經臣署于時驚怖即欲封疏
上呈更思此家落漠庶非通謗且廣聽察幸無復所聞
比日忽得兖州都送迎西曹解季遜板云是臣屬既不
識此人即問郗顒方知虚託此十七日晚得征南参軍事
謝儼口信云臣使人畧奪其婢臣遣李武之問儼元由
答云使人謬誤誤之與實雖所不知聞此之日唯有憂
駭臣之所知便有此三變臣所不覺尤不可思若守爵
𣪚軰寜當招此誠由闇拙非復可防自竊州任倐已七
月無徳而禄其殃將至且傅職清峻亢禮儲極以臣凡
走豈可暫安荷恩懼罪不敢執固焦魂褫氣憂廹失常
况臣髪醜人羣病絶力効穢朝點列顧無與等獨息易
駭慙懼難持伏願薄回矜愍全臣身計大夫之俸足以
自周久懐欣羨未敢干請仰希慈宥照臣欵誠
　　　眀帝手詔譬王景文
去五月中吾病始差未堪勞役使卿等㸔選牒署竟請
敕施行此非密事外間不容都不聞然傳事好訛由來
常患殷恒妻匹婦耳閨閤之内傳聞事復作一两倍落
漠兼謂卿是親故希卿署不必云選事獨闗卿也恒妻
雖是傳聞之僻大都非可駭異且舉元薦凱咸由疇諮
可謂唐堯不眀下干其政耶悠悠好詐貴人及在事者
屬卿偶不悉耳多是其周旋門生軰作其屬託貴人及
在事者永無由知非徒止于京師乃至州郡縣中或有
詐作書疏灼然有文迹者諸舎人右丞軰及親近驅使
人慮有作其名載禁物求停檢校彊賣猥物與官仍求
交直或屬人求乞州郡資禮希蠲呼召及敵發船車竝
唘班下在所有即駐録但卿貴人不容有此唘由來有
是何故獨驚之居貴要但問心若為耳大眀之世巢徐
二載位不過執㦸權亢人主顔師伯白衣僕射横行尚
書中令袁粲作僕射領選而人往往不知有粲粲遷為
令居之不疑今既省録令便居昔之録任置省事及榦
童並依録格粲作令來亦不異為僕射人情向粲淡淡
然亦復不改常以此居貴位要任當有致憂競理不卿
今雖作揚州太子傅位雖貴而不闗朝政可安不懼差
於粲也想卿虚心受榮而不為累貴髙有危殆之懼卑
賤有溝壑之憂張單雙灾木鴈两失有心于避禍不如
無心于任運夫千仭之木既摧於斧斤一寸之草亦瘁
於踐蹋髙崕之修榦與深谷之淺條存亡之要巨細一
揆耳晋畢萬七戰皆獲死于牖下蜀相費褘從容坐談
斃于刺客故甘心于履危未必逢禍縱意於處安不必
全福但貴者自惜故每憂其身賤者自輕故易忘其已
然為教者每誡貴不誡賤言其貴滿好自恃也凡名位
貴達人以在懐泰則觸人改容否則行路嗟愕至如賤
者否泰不足以動人存亡不足以絓數死于溝瀆死于
途路者天地之間亦復何限人不以係意耳以此而推
貴何必難處賤何必易安但人生也自應卑慎為道行
已用心務思謹惜若乃吉凶大期正應委之理運遭隨
叅差莫不由命也既非聖人不能見吉凶之先正是依
稀於聖言可行而為之耳得吉者是其命吉遇不吉者
是其命凶以近事論之景和之世晋平庶人從夀陽歸
亂朝人皆為之戰慄而乃遇中興之運袁顗圖避禍于
襄陽當時皆羨之謂為陵霄駕鳯遂與義嘉同滅駱宰
見幼主語人云越王長頸鳥喙可與共憂不可與共樂
范蠡去而全身文種留而遇禍今主上口頸頗有越王
之狀我在尚書中久不去必危遂求南江小縣諸都令
史住京師者皆遭中興之慶人人蒙爵級宰值義嘉染
罪金木纒身性命㡬絶卿耳眼所聞見安危在運何可
預圖耶(並宋書貴居貴要南史/作人居  要聖作理)
　　劉勔(字伯猷彭城人厯守尚書/右僕射中領軍以戰死)
　　　具條賈元友所上書對(勔泰始中為征虜將軍/豫州刺史屢破魏衆于)
　　　　(汝陽許昌時淮西人賈元友上書太宗勸北/攻懸瓠可收陳郡南頓汝南新蔡四郡之地)
　　　　(上以其所陳示勔使具條/答勔對納之元友議遂寢)
元友稱魏主幼弱奸偽競起内外規亂天亡有期臣以
為獯醜侵縱乗藉王境盤據州郡百姓殘亡去冬衆軍
失耕今春連城圍逼國家復境之略實有不遑滅敵未
及元友又云有七千餘家穀米豐積可供二萬人數年
資儲臣又以為二萬人嵗食米四十八萬斛五年合湏
米二百四十萬斛既理不容有恐事難稱言元友又云
敵于懸瓠開驛保敵已先據若不足恃此不湏(闕/)　俱
是攻城便應先圖懸瓠何更越先取郾以受腹背之灾
且七千餘家豐積而敵猶當逺運為粮是威不制民民
非異計元友又云敵欲水陸運粮以救軍命可襲之機
在于今日臣又以為開立驛道據守堅城觀其形候不
似蹙弱可乗之機恐為難驗元友又云四郡民人遭敵
二十七年之毒皆欲雪讐報恥伏待朝威臣又以為垣
式寳等受國重恩今猶驅略車營翻還就賊盖是戀本
之情深非報怨之宜何可輕試元友又云請敕荆雍两
州遣二千精兵從義陽依西山北下直據郾城臣又以
為郾城是賊驛路要戍且經蠻接嶮數百里中裹粮潛
進方出平地攻賊堅城自古名將未有能以此濟者假
其尅㨗不知足南抗懸瓠北捍長社與不且賊擁據數
城水陸通便而今使官以二千斷其資運于是為難元
友又云敵圍逼汝隂逰魂二嵗為張景逺所挫不敢渡
淮臣又以為景逺兵力寡弱不能自固逺遣救援方得
少剋今定是為賊所畏不景逺前所摧傷裁至數百敵
歩騎四萬猶不敢前而今必勸國家以輕兵逺討指掌
可克言理相背莫復過此元友又云龍山雉水魯奴王
景直等並受朝爵馬歩萬餘進討之宜唯湏敕命臣以
為魯奴與敵交闗彌厯年世去嵗送誠朝廷誓欲立功
自蒙榮爵便即逃遁殊類姦猾豈易闇欺兼王景直是
一亡命部曲不過數十人既不可言又未足恃萬餘之
言似不近實元友又云四郡恨忿此非類車營連結廢
田二載生業已盡賊無所資粮儲已罄斷其運道最是
要略臣又以斷運湏兵兵應資食而當此過縣瓠二百
里中使兵食兼足何處求辦臣竊尋元嘉已來傖荒逺
人多干國議負儋歸闕皆勸討魏魯爽誕說實挫國威
徒失兵力虚費金寳凡此之徒毎規近說從來信納皆
貽後悔界上之人唯視彊弱王師至境必壺漿候途裁
見退軍便抄截蜂起首領回師何嘗不為河畔所弊
　　王琨(琅琊臨沂人宋右光/禄大夫入齊終侍中)
　　　上言從孫佟襲封表(琨泰始元年遷度支尚書/加光禄大夫從兄華孫長)
　　　　(襲封為新建侯嗜/酒多諐失琨上表)
臣門姓不休從孫長是故右衛將軍華息少資常猥猶
冀晚進頃更昏酣業身無檢故衛將軍華忠肅奉國善
及世祀而長負舋承封將傾基緒嗣小息佟閑立保退
不乖素風如蒙拯立則存亡荷榮私禄更構(南齊書/)
　　謝超宗(靈運孫仕宋義興太守入齊厯征/北諮議叅軍坐怨恣徙越州賜死)
　　　䇿秀才議(泰始三年都令史駱宰議䇿秀才考/格五問並得為上四三為中二為下)
　　　　(一不合與第超宗為尚/書殿中郎議詔從宰)
片辭折獄寸言挫衆魯史褒貶孔論興替皆無俟繁而
後秉裁夫表事之淵析理之㑹豈必委牘方切治道非
患對不盡問患以恒文弗竒必使一通峻正寜劣五通
而常與其俱竒必使一亦宜採(南齊書/)
　　孫夐
　　　江夏王女服議(泰始四年江夏王義恭第十五/女卒年十九未笄禮官議從成)
　　　　(人服諸王服大功左丞孫夐/重奏右丞江謐又奏詔可)
禮記女子十五而笄鄭云年應許嫁者也其未許嫁者
則二十而笄射慈云十九猶為殤禮官違越經典於禮
無據博士太常以下結免贖論謐坐杖督五十奪勞百
日
　　江謐(字令和濟陽考城人仕宋吏部/郎入齊為左民尚書掌吏部)
　　　又奏孫夐(夐又結免/贖論詔可)
夐先不研辨混同謬議准以事例亦宜及咎(南齊書/)
　　垣崇祖(字敬逺下邳人宋兗州刺史入/齊歴五兵尚書領驍騎將軍)
　　　乞假名號唘(崇祖為胊山成主拒魏因欲恢復/淮北唘眀帝以為輔國將軍北琅)
　　　　(邪蘭陵二/郡太守)
淮北士民力屈于魏南向之心日夜以冀崇祖父伯並
為淮北州郡門族布在北邊百姓所信一朝嘯咤事功
可立第名位尚輕不足威衆乞假名號以示逺近幸甚
幸甚(南齊書/)
　　虞通之(㑹稽餘姚人善言易為眀/帝近臣入齊至歩兵校尉)
　　　眀堂頌
肅肅眀堂惟國之光儀天矩地崇姬潤黄縣殷颺輝服
夏擅芳無斁伊典有煥斯章緜緜教樞翳翳化紀聲沉
五都風晦千祀我皇蒸哉追孝創軌縟憲垂統光圖麗
史宗祀既崇享配帷馨六樂薦和四圭流眀殷殷華海
鑒盥孚誠慶輝旁燭休光下盈
　　檀珪(字伯玉髙平金鄉人祖韶以桓𤣥功封邑丘/縣侯從征廣固討盧循合門從義特見寵授)
　　　與王僧䖍書(僧䖍/見齊)
　　　　(僧䖍元徽中為吏部尚書珪罷沅南令僧䖍/以為征北板行叅軍訴僧䖍求禄不得與僧)
　　　　(䖍書僧䖍答書未允珪乂與/僧䖍書乃用為安城郡丞)
五常之始文武為先文則經緯天地武則撥亂定國僕
一門雖謝文通乃忝武達羣從姑叔三媾帝室祖兄二
世糜軀奉國而致子姪餓死草壤去冬今春頻荷二敕
既無中人屢見蹉奪經渉五朔踰歴四晦書牘十二接
覲六七遂不荷潤反更曝鰓九流繩平自不宜獨苦一物
蟬腹龜腸為日已久飢虎能嚇人遽與肉餓麟不噬誰
為落毛去冬乞豫章丞為馬超所爭今春蒙敕南昌縣
為史偃所奪二子勲䕃人才有何見勝若以貧富相奪
則分受不如身雖孤微百世國士姻媾位宦亦不後物尚
書同堂姊為江夏王妃檀珪同堂姑為南譙王妃尚書
婦是江夏王女檀珪祖姑嬪長沙景王尚書伯為江州
檀珪祖亦為江州尚書從兄出身為後軍叅軍檀珪父
釋褐亦為中軍叅軍僕於尚書人地本懸至于婚宦不
肯殊絶今通塞雖異猶叅氣類尚書何事乃爾見苦泰
始之初八表同逆一門二世粉骨衛主殊勛異績已不
能甄常階舊途復見侵抑
　　　王僧䖍答書
征北板比嵗處遇小優殷主簿從此府入崇禮何儀曹
即代殷亦不見訴為苦足下積屈一朝超升政自小難
泰始初勤苦十年自未見其賞而頓就求稱自何可遂
吾與足下素無怨憾何以相侵苦直是意有佐佑耳(南/史)
(佐佑作/左右)
　　　又與王僧䖍書
昔荀公達漢之功臣晋武帝方爵其𤣥孫夏侯惇魏氏
勛佐金徳初融亦始就甄顯方賞其孫封樹近族羊叔
子以晋㤗始中建䇿伐吳至咸寜末方加褒寵封其兄
子卞望之以咸和初殞身國難至興寜末方崇禮秩官
其子孫蜀郡主簿田混黄初末死故君之難咸康中方
擢其子孫似不以世代逺而被棄年世疎而見遺檀珪
百罹六極造化罕比五䘮停露百口轉命存亡披廹本
希小禄無意階榮自古以來有沐食侯近代有王官府
佐非沐食之職叅軍非王官之謂質非匏瓜實羞空懸
殷何二生或是府主情味或是朝廷意㫖豈與悠悠之
人同口而語使僕就此職尚書能以郎見轉不若使日
得五升禄則不恥執鞭(並南齊書/)
　　丘巨源(蘭陵人人齊厯餘/杭令以事見殺)
　　　與尚書令袁粲書
　　　　(巨源宋眀帝時自南臺御史為王景文鎮軍/叅軍寜䘮還家元徽初桂陽王休範在尋陽)
　　　　(遣迎之巨源因齊太祖使留京師桂陽事起/使于中書省撰符檄事平除奉朝請巨源望)
　　　　(有封賞乃與粲書竟不被申及沈攸之事起/為尚書符荆州又望賞異自此意常不滿)
民信理推心闇於量事庶謂丹誠感達賞報孱期豈虞
寂寥忽焉三稔議者必云筆記賤伎非殺活所待開勸
小說非否判所寄然則先聲後實軍國舊章七徳九功
將名當世仰觀天緯則右將而左相俯察人序則西武
而東文固非胥祝之倫伍巫匠之流匹矣去昔竒兵變
起呼吸雖凶渠即剿而人情更迷茅恬開城千齡出叛
當此之時心膐億兆奉迎新亭者士庶填路投名朱雀
者愚智空閨人惑而民不惑人畏而民不畏其一可論
也臨機新亭獨能抽刃斬賊者惟有張敬兒而中書省
獨能奮筆弗顧者惟有丘巨源文武相方誠有優劣就
其死亡以決成敗當崩天之敵抗不測之禍請問海内
此膽何如其二可論也又爾時顛沛普喚文士黄門中
書靡不畢集摛翰振藻非為乏人朝廷洪筆何故假手
凡賤若以此賊强盛勝負難測羣賢怯不染毫者則民
宜以勇獲賞若云羽檄之難必湏筆傑群賢推能見委
者則民宜以才賜列其三可論也竊見桂陽賊賞不赦
之條凡二十五人而李恒鍾爽同在此例戰敗後出罪
並釋然而吳邁逺族誅之罸則操筆大禍而操戈無害
論以賞科則武人超越而文人埋沒其四可論也且邁
逺置辭無乃侵慢民作符檄肆言詈辱放筆出手即就
虀粉若使桂陽得志民若不轅裂軍門則應腰斬都市
嬰孩脯膾伊可熟念其五可論也往年戎旅萬有餘甲
十分之中九分冗𨽻可謂衆矣攀龍附鱗翻焉雲翔至
若民狂夫可謂寡矣徒闗敕㫖空然泥沈詎其荷瞂塵
末皆是白起操牘事始必非魯連耶民傎國筭迅足馳
烽斾之機帝擇逸翰赴罻羅之㑹既能陵敵不殿爭先
無負宜其微賜存在少沾飲齕遂乃棄之溝間如蜉如
蟻擲之言外如土如灰絓𨽻帖戰無拳無勇竝隨資峻
級矣凡豫臺内不文不武已坐拱清階矣撫骸如此瞻
例如彼既非草木何能弭聲(南齊書/)
　　　為尚書符荆州討沈攸之(南齊書丘巨源傳云/沈攸之事太祖使巨)
　　　　(源為尚書符荆州其文載栁世隆傳而沈約/宋書沈攸之傳江淹集又並載為尚書符與)
　　　　(此辭有同異計必巨源與淹同時各撰或用/淹文故載宋書耳今以齊書者屬巨源宋書)
　　　　(者屬附淹两存之/紀與集亦小異)
沈攸之出自隴畝寂寥累世故司空沈公以從父宗廕
愛之若子羽翼吹嘘得昇官次景和昏悖猜畏柱臣而
攸之凶忍趣利樂禍請銜詔㫖躬行反噬又攸之與譚
金童太壹等暴寵狂朝並為心膐同功共體世號三侯
當時親眤情過管鮑仰遭革運凶黨懼戮攸之反善圖
全用得自免既殺從父又虐良朋雖吕布販君酈寄賣
友方之斯人未足為酷泰始開闢網漏呑舟略其凶險
取其搏噬故階亂獲全因禍興福攸之禀性空淺躁而
無謀濃湖土崩本非已力彭城下邳望旗宵遁再棄王
師久應肆法值先帝宥其迴溪之恥冀有封崤之㨗故
得幸㑹推遷頻煩顯授内端戎禁外綏萬里聖去鼎湖
逺頒顧命託寄崇深義感金石而攸之始奉國諱喜形
于顔普天同哀已以為慶累登蕃岳自郢遷荆晋熙王
以皇弟代鎮地尊望重攸之斷割候迎肆意陵略料擇
士馬簡算器械權撥精鋭並取自隨郢城所留十不遺
一専恣鹵奪㒺顧國典踐荆已來恒用姦數既懐異志
興造無端乃􁗟廹羣蠻騷擾山谷揚聲討伐盡戸上丁
蟻聚郭邑伺國衰盛從來積年求不解甲遂四野百縣
路無男人耕田載租皆驅女弱自古酷虐未聞于此昔
嵗桂陽内奰宗廟阽危攸之任官上流兵彊地廣勤王
之舉寔宜悉行裁遣羸弱不滿三千至郢州禀受節度
欲令判否之日委罪晋熙招誘劍客羈絆行侣竄叛入
境輒加擁護逋亡出界必遣窮追視吏若讐遇民如草
峻太半之賦暴参夷之刑鞭箠國士全用魏法一人逃
亡闔宗捕逮皇朝赦令初不遵奉曠蕩之澤長隔彼州
人懐怨望十室而九今乃舉兵内侮姦回外熾斯寔惡
熟罪成之辰决癰潰疽之日幕府過荷朝寄義百常憤
董御元戎龔行天罰今遣新除使持節郢州司州之義
陽諸軍事平西將軍郢州刺史聞喜縣開國侯黄回員
外𣪚騎常侍輔國將軍驍騎將軍重安縣開國子軍主
王敬則屯騎校尉長夀縣開國男軍主王宜與屯騎校
尉陳承叔右軍將軍葛陽縣開國男彭文之驃騎行叅
軍振武將軍邵宰精甲二萬衝其首斾又遣𣪚騎常侍
㳺擊將軍臨湘縣開國男吕安國持節寜朔將軍越州
刺史孫曇瓘屯騎校尉寧朔將軍崔慧景寧朔將軍左軍
將軍新亭侯任侯伯龍驤將軍虎賁中郎將尹略屯騎尉
南城令曹虎頭輔國將軍驍騎將軍蕭(諱/)新除寜朔將
軍㳺擊將軍下邳縣開國子垣崇祖等舳艫二萬駱驛
繼邁又遣屯騎校尉茍元賔撫軍叅軍郭文考撫軍中
兵叅軍程隐儁奉朝請諸襲光等輕艓一萬截其津要
驍騎將軍周盤龍後將軍成買輔國將軍王敕勤屯騎
校尉王洪範等鐵騎五千歩道繼進先據陸路斷其走
伏持節督雍梁二州郢州之竟陵司州之隨郡諸軍事
征虜將軍寜蠻校尉雍州刺史襄陽縣開國侯新除鎮
軍將軍張敬兒志節慷慨巻甲樊鄧水歩俱馳破其巢
窟持節督司州諸軍事征虜將軍司州刺史領義陽太
守范陽縣侯姚道和義烈梗概投䘧方隅風馳電掩襲
其輜重萬里建旍四方飛斾莫不總率衆師雲翔雷動
人神同憤逺邇并心今皇上聖眀將相仁愛約法三章
寛刑緩賦年登嵗阜家給人足上有恵民之澤下無樂
亂之心攸之不識天時妄圖大逆舉無名之師驅讐怨
之衆是以朝野審其易取含識判其成禽彼土士民罹
毒日久今復相逼廹投赴鋒刃交戰之日蘭艾難分去
就在機望思先曉無使一人迷疑而九族就禍也𢎞宥
之典有如皎日
　　何昌㝢(字儼望廬江灊人入齊歴侍/中吏部尚書領驍騎將軍)
　　　與驃騎大將軍蕭道成書
　　　　(昌㝢先為建平王景素府主簿以夙素見重/母老求禄出為湘東太守為齊太祖蕭道成)
　　　　(驃騎功曹昌㝢在郡景素被誅至是唘道成/又與禇淵書淵答之道成嘉其義轉為記室)
伏尋故建平王因心自逺忠孝基性徽和之譽早布國
言勝素之情夙洽民聽世祖綢繆太宗眷異朝中貴人
野外賤士雖聞見有殊誰不悉斯事者元徽之間政闗
羣小構扇異端共令傾覆慇懃之非古人所悼况蒼梧
將季能無衒惑一年之中藉者再三有必巔之危無暫
立之安行路寒心往來跼蹐而王夷慮坦然委之天命
惟謙惟敬専誠奉國閨無執㦸之衛門闕衣介之夫此
五尺童子所見不假闊曲言也一淪疑似身名頓滅寃結
淵泉酷貫穹昊時經隆替嵗改三元曠蕩之恵亟申被
枉之澤未流俱沐温光獨酸霜露眀公鋪天地之施散
雲雨之潤物無巨細咸被慶渥若今日不蒙照滌則為
萬代寃魂昌㝢非敢慕慷慨之士激揚當世寔義切于
心痛入骨髓瀝腸紓憤仰希神照辨眀枉直亮王素行
使還名帝籍歸靈舊塋死而不泯豈忘徳於黄壚分軀
碎首不足上謝
　　　與司空禇淵書
天下之可哀者有數而埋寃於黄泉者為甚焉何者百
年之夀同於朝露揮忽去留寜足道哉政欲闔棺之日
不隕令名竹帛傳芳烈鐘石紀清英是以昔賢甘心于
死所者也若懐忠抱義而負枉冥冥之下時主未之矜
卿相不為言良史濡翰將被以惡名豈不痛哉豈不痛
哉竊尋故建平王地屬親賢徳居宗望道心惟冲睿性
天峻𣪚情風雲不以塵務嬰衿眀發懐古惟以琴書娱
志言忠孝行惇慎二公之所深鍳也前者阮楊連黨構
此紛紜雖被眀於朝貴愈結怨于羣醜覘察繼蹤疑防
重著小人在朝詩史所歎清識飲涕王每永言終日氣
淚交横既推信以期物故日去其備衛朱門蕭條示存
典刑而已求解徐州以避北門要任苦乞㑹稽貪處東
甌閑務此並彰于事迹與公道味相求期心有素方共
經營家國劬勞王室何圖時不我與契闊屯昏忠誠弗
亮罹此百殃嵗朔亟流已經四載皇命惟新人霑天澤
而幽然深酷未蒙照眀封殯卑雜窮魂莫寄昭穆不序
松栢無行事傷行路痛結幽顯吾等叩心泣血實有望
於聖時公以徳佐世欲物得其所豈可令建平王枉直
不分耶田叔不言梁事袁絲諌止淮南以两國舋禍尚
回帝意豈非親親之義寜從敦厚而令疑似未辨為世
大戮若使王心跡得申亦示海内理寃枉眀是非存亡
國繼絶世周漢之通典有國之所急也昔叔向之理恃
祁大夫而獲亮戾太子之寃資車丞相而見察幽靈有
知豈不眷眷于眀顧碎首抽脇自謂不殞
　　　禇淵答書
追風古人良以嘉歎但事既昭晦理有逆從建平初阻
元徽未悖専欲委咎阮楊彌所致疑于時正亦謬叅此
機若審如髙論其愧特深(並南齊書/)
　　沈攸之(字仲達吳興武康人慶之從父/厯荆州刺史郢城兵敗自經死)
　　　與武陵王贊牋(贊字仲敷眀帝第九/子自郢州徙荆州)
　　　　(攸之為荆州刺史順帝即位進攸之號車騎/大將軍開府儀同三司齎廢帝刳斮之具以)
　　　　(示攸之攸之便有異志齊王蕭道成輔政遣/軍西討攸之聞齊王世子據盆口震懾不敢)
　　　　(下因攻郢城時武陵王贊為郢州刺史行事/栁世隆隨宜距應屢摧破之攸之與贊牋)
江陵一總八州地居形勝鎮撫之重宜以上歸本欲仰
移節盖改臨荆部所以未具上聞者欲待至止面自咨
申不圖重闗擊柝覲接莫由若使匡朝之誠終蔽于聖
察襲逺之舉近擁于郢都則無以謝烈士之心何用塞
義夫之志便不犯闗陵漢期一接奉若夫斬蛟䧟石之
卒裂骼巻鐵之將煙騰飇迅容或驚動左右苟不獲已
敢不先布下情
　　　又與武陵王牋
下官位重分陜富兼金穴子弟勝衣爵命已及親黨辨
菽抽序便加耳倦絃歌口厭粱肉布衣若此復欲何求
豈不知俛眉茍姿保養餘齒何為不計百口甘冒危難
誠感厯朝之遇欲報之于皇室爾昧理之徒謂下官懐
無厭之願既貫誠於白日不復眀心于殿下若使天必
䘮道忠節不立政復闔門碎滅百死無恨但髙祖王業
艱難太祖劬勞日昃卜世不盡七百之期宗社已成他
人之有家國之事未審于聖心何如(並宋書/)
　　　與齊太祖蕭道成書
　　　　(初攸之與齊太祖于景和世同直殿省申以/歡好以長女妻攸之子元和及為荆州刺史)
　　　　(聚歛兵力髙道慶自江陵還都道攸之反狀/太祖既弑蒼梧王立順帝以張敬兒督雍梁)
　　　　(二州郢司二郡軍事雍州刺史部伍泊沔口/敬兒陽厚結攸之信饋不絶是時太祖位司)
　　　　(空簒形已成攸之舉兵遣使報敬兒敬兒斬/之攸之下當襲江陵遺太祖書太祖答之)
吾聞魚相忘於江湖人相忘于道術彼我可謂通之矣
大眀之中謬奉聖主忝同侍衛情存契濶義著㫁金乃
分帛而衣等粮而食值景和昏暴心爛形燋若斯之苦
寜可言盡吾自分碎首於閣下足下亦懼滅族于舎人
爾時磐石之心既固義無貳計䠞廹時難相引求全天
道矜善此理不空結姻之始寔闗于厚及眀帝龍飛諸
人皆為鬼矣吾與足下得䝉大造親過夙眷遇若代臣
録其心迹復忝驅使臨崩之日吾豫在遺託加榮授寵
㤙深位髙雖復情謝古人粗識忠節誓心仰報期之必
死此誠志竟未申遂先帝登遐微願永奪自爾已來與
足下言面殆絶非唯分張形迹自然至此脱往一告未
嘗不對紙流涕豈願相誚于今哉茍有所懐不容不白
初得賢子諱疏云得家信聞足下有廢立之事安國寜
民此功巍巍非吾等常人所能信也俄奉皇太后假令
云足下潛構深略獨斷懐抱一何能壯但冠雖弊不可
承足盖共尊髙故耳足下交結左右親行殺逆以免身
患卿當謂龍逢比干癡人耳凡廢立大事不可廣謀但
袁禇遺寄劉又國之近戚數臣地籍寔為膏腴人位並
居時望若此不與議復誰可得共披心胸者哉昏眀改
易自古有之豈獨大宋中屯耶前代盛典煥盈篇史請
為足下言之羣公共議宜唘太后奉令而行當以王禮
出第足下乃可不通大理要聽君子之言豈可㒺滅天
理一何若茲孝經云資于事父以事君縱為宗社大計
不爾寜不識有君親之意耶乃復慮以家為啗以爵賞
小人無狀遂行弑害吾雖寡識竊從古比豈有為臣而
有近日之事耶使一旦荼毒身首分離生自可恨死者
何罪且有登齋之賞此科出于何文凡在臣𨽻誰不惋
駭華夷扣心行路泣血乃至不殯使流蟲在戸自古以
來此例有㡬衛國微小故有𢎞演不圖我宋獨無其人
撫膺惆悵不能自已足下與向之殺者何異人情易反
還成嗟悲為子君者無乃難乎蹊田之譬豈復有異管
仲有言君善未嘗不諫足下諫諍不聞甘崔杼之罪何
惡逆之苦昔太甲還位伊不自疑昌邑之過不可稱數
霍光荷託尚共議於朝班然後廢之猶有湯沐之施論
者不以劫主為名桓温之心未忘于簒海西失道人倫
頓盡廢之以公猶禮處之當温彊盛誰能相抗尚畏懼
于形跡四海不惬未嘗有樂推之者伊尹霍光名髙于
臣節桓氏亦得免于脇奪凡是諸事布于書筞若此易
曉豈待指掌卿常言比跡夷叔如何一旦行過桀跖耶
聖眀唘運蒼生重造普天率土誰不歌忭實是披心罄
節奉公忘私之日而卿大收宫妓刼奪天蔵器械金寳
必充私室移易朝舊布置私黨被甲入殿内外宫閣管
籥悉闗家人吾不知子孟孔眀遺訓如此王謝陶庾行
此舉止且朱方帝郷非親不授足下非國戚也一旦専
縱自樹云是兒守臺城父居東府一家两録何以異此
知卿防固重複猜畏萬端言以禦逺實為防内若徳允
物望夷貊猶可推心共處如其失理乖道金城湯池無
所用也文長以戈㦸自衛何解滅亡吳起有云義禮不
修舟中之人皆讐也足下既無伍員之病茍懐貪惏而
有賊宋之心吾寜捐申包之節耶聞求忠臣者必出孝
子之門卿忠孝于斯盡矣今竊天府金帛以行奸恵盗
國權爵以結人情且授非其理合我則賞此事已復不
可恒用用之既訖恐非忠筞且受者不感識者不知不
能遏奸折謀誠節慨惋隔硋數千無因自對不能知復
何情顔當與足下叙平生舊欵吾聞前哲絶交不出惡
言但此自陳名節於胸心因告别于千載放筆増歎公
私澘淚想不深怪往言然天下耳目豈伊可誣抑亦當
自知投杖無疆為必先及(南史攸之表檄文疏皆/其記室南陽宋儼之辭)
　　　蕭道成答沈攸之書
　　　　(周顒傳太祖輔政引接顒顒善尺牘沈/攸之送絶交書太祖口授令顒裁答)
辱足下誚書交道不終為耻已足欲下便來何故多㒺
君子吾結髪入仕豈期逺大盖感子路之言每不擇官
而宦逮文帝之世初被聖眀鑒賞及孝武之朝復蒙英
主顧眄因此感激未能自反及與足下歛䘧定交欵著
分好何嘗不勸慕古人國士之心務重前良忠貞之節
至于契闊杯酒殷勤擕袖薦女成姻志相然諾義信之
篤誰與間之又乃景和陵虐事切憂畏眀帝正位運同
休顯唘臆論心安危豈貳元徽之季聽髙道慶邪言欲
相討伐發威施敕已行外内于時臣子鉗口道路以目
吾以分交義重患難宜均犯陵白刃以相任保悖主手
敕今封送相示豈不畏威念周旋之義耳推此隂恵何
愧懐抱不云足下猥含禍詖前遣王思文所牒朝事盖
情等家國共詳衷否虗心小大必以先輸問張雍州遷
代之日將欲誰擬本是逆論來事非欲代張乃封此示
張激使見怒若張惑一言果興怨恨事負雅素君子所
不可為况張之奉國忠亮有本情之見與意契不貳耶
又張雍州唘事稱彼中蠻動兼民遭水患敕令足下思
經拯之計吾亦有白論國如家布情而往每思虚達事
之相接恒必猜離反謂無故遣信此乃覘察平諒之襟
動則相阻傷負心期自誰作故先時足下遣信尋盟敦
舊厲以篤終吾止附還白申罄情本契然逺要方固金
石今日舉錯定是誰恧久言耶元徽末徳埶亡禋祀足
下備聞無待亟述太后惟憂式遵前誥興毁之略事屬
鄙躬黜昏樹眀實惟前則寜宗静國何愧前修廢立有
章足下所允冠弊之譏將以何語封為郡王寜為失禮
景和無名方之不愈乎龍逢自匹夫之美伊霍則社稷
之臣同異相乗非吾所受也登齋有賞夀寂已蒙之于
前同謀獲功眀皇亦行之于昔此則接踵成事誰敢異
之謂其大收宫女刼奪天蔵器械金寳必充私室必若
虗設市虎亦可不翅此言若以此詐民天下豈患無眼
心茍無瑕非所耿介甲杖之授事既舊典豈見有任鎮
邦家勛經定主而可得出入輕單不資寵衛斯之患慮
豈直身憂祗奉此恩職惟事理朱方之牧公卿僉意吾
亦謂微勛之次無忝一州且魏晋舊事帝郷蕃職何嘗
豫州必曹司州必馬折膠受柱在體非愧袁粲據石頭
足下無不可吾之守東府來告便謂非動容見疾嚬笑
入戾乃如是乎袁粲劉秉受遇深重家國既安不思撫
鎮遂與足下表裏潛規據城之夜豈顧社稷幸天未長
亂宗廟有靈即與禇衛軍協謀義㫁以時殄滅想足下
表裏聞之悵然孤沮小兒忝侍中代來之澤遇直上臺
便呼一家两録發不擇言良以太甚吾之方寸古列共
言乃以陶庾往賢大見譏責足下自省詎得以此見貽
耶比蹤夷叔論吾則可行過桀跖無乃近誣哉謂吾不
朝此則良誨朝之與否想更問之足下受先帝之恩施
擁戎西州鼎湖之日率土載奔而宴安中流酣飲自若
即懐狼望陵侮皇朝晋熙殿下以皇弟代鎮而斷割候
迎罔蔑宗子驅略士馬悉以西上郢中所遺堇餘劣弱
昔徵茅不入猶動義師况荆州物産雍㟭交梁之㑹自
足下為牧薦獻何品良馬勁卒彼中不無良皮美罽商
賂所聚前後貢奉多少何如惟聞大官時納飲食耳桂
陽之難坐觀成敗自以雍容漢南西伯可擬頼原即天
世非望亦消又招集逋亡斷遏行侣治舟試艦恒以朝
廷為旗的秣馬按劒常願天下有風塵為人臣者固若
是耶至乃不遵制書敕下如空國恩莫行命令擁隔詔
除郡縣輒自板代罷官去職禁還京師凶人出境無不
千里尋躡而反募臺將來必厚加給賞太妃遣使市馬
齎寳往蜀足下悉皆斷折以為私財此皆逺邇共聞暴
於視聽主上叡眀當璧寓縣同慶絶域奉贄萬國通書
而盤桓百日始有單騎事存送往于此可徴不朝如此
誰應受誚反以見呵非所反側今乃勒兵以闚象舘長
㦸以指魏闕不亦為忠臣孝子之所痛心疾首耶賢子
元琰獲免虎口及凌波西邁吾所發遣猶推素懐不畏
嗤嗤足下尚復滅君臣之紀况吾布衣之交乎遂事不
諫既往難咎今六師西向助足下憂之(並南齊書言邪/言一作流  助)
(一作/為)
　　袁粲(字景倩陳郡陽夏人太尉淑兄子初/名愍孫厯位中書監為齊髙帝所害)
　　　妙徳先生傳(粲清慗有風操自遇甚厚常著妙/徳先生傳續嵇康髙士傳以自况)
有妙徳先生陳國人也氣志淵虚姿神清映性孝履順
栖冲業簡有舜之遺風先生幼夙多疾性疎嬾無所營
尚然九流百氏之言雕龍談天之藝皆汎識其大歸而
不以成名家貧嘗仕非其好也混其聲迹晦其心用故
深交或迕俗察罔識所處席門常掩三徑裁通雖揚子
寂漠嚴叟沈冥不是過也修道遂志終無得而稱焉又
嘗謂周旋人曰昔有一國國中一水號曰狂泉國人飲
此水無不狂唯國君穿井而汲獨得無恙國人既竝狂
反謂國主之不狂為狂于是聚謀共執國主療其狂疾
火艾針藥莫不畢具國主不任其苦于是到泉所酌水
飲之飲畢便狂君臣大小其狂若一衆乃歡然我既不
狂難以獨立比亦欲試飲此水
　　　臨終唘
　　　　(粲領司徒加侍中順帝即位遷中書監齊髙/帝方革命粲不欲事二姓密有異圖與劉秉)
　　　　(等將謀矯太后令攻髙帝于朝堂事敗粲還/坐列燭自照仍求筆作唘為軍主戴僧静所)
　　　　(殺/)
臣義奉大宋䇿名两畢今便歸魂墳壠永就山丘(南史/)
　
　
　
　
　
　
　宋文紀巻十七
欽定四庫全書
　宋文紀巻十八　　　　　明　梅鼎祚　編
　　周山文
　　　皇弟訓養母服制議(元徽二年七月有司奏第/七皇弟訓養母鄭修容䘮)
　　　　(未詳服制下禮官議/正參議竝同山文議)
案庶母慈已者小功五月鄭𤣥云其使養之命不為母
子亦服庶母慈已之服愚謂第七皇弟宜從小功之制
　　孫緬(前/丞)
　　　廟祠執爵議(後廢帝元徽二年有司奏至尊親/祠太廟文皇帝太后之日孝武皇)
　　　　(帝及昭穆太后雖親非正統而嘗經北面未/詳應親執爵與不下禮官議周山文韓賁孫)
　　　　(緬並議上/詔緬為允)
　　　太學博士周山文議(博士顔燮/等同山文)
案禮尊者尊統上卑者尊統下孝武皇帝於至尊雖親
親非正統而祖宗之號列于七廟愚謂親奉之日應執
觴爵昭皇太后既親非禮正宜使三公行事
　　　兼太常丞韓賁議
晉景帝之於世祖肅祖之於孝武皆旁尊也親執觴杓
今孝武皇帝於至尊親惟伯父功列祖宗奉祠之日謂
宜親執按昭皇太后於主上親無名秩情則疏逺庶母
在我猶子祭孫止况伯父之庶母愚謂昭后觴爵可付
之有司
　　　前左丞孫緬議
晉世祖宗祠顯宗烈宗肅祖並是晉帝之伯今朝明凖
而初無有司行事之禮愚謂主上親執孝武皇帝觴爵
有愜情敬昭皇太后君母之貴見尊一時而與章宣二
廟同饗閟宫非唯不躬奉廼宜議其毁替請且依舊三
公行事
　　殷匪子
　　　昭太后廟毁置議(後廢帝元徽二年有司奏昭/太后廟毁置下禮官議太常)
　　　　(丞韓賁都令史殷匪子並議左丞王諶重參/議謂以幣徧告二廟薶毁殷主於北墻宣太)
　　　　(后上室仍設脯□以安/神匪子議為允詔可)
　　　韓賁議
按君母之尊義發春秋庶後饗薦無間周典七廟承統
猶親盡則毁况伯之所生而無服代祭稽之前代未見
其凖
　　　殷匪子議
昭皇太后不係於祖宗進退宜毁議者云妾祔於妾祖
姑祔既必告毁不容異應告章皇太后一室按記云妾
袝於妾祖姑無妾祖姑則易牲而祔於女君可也始章
太后於昭太后論昭穆而言則非妾祖姑又非女君於
義不當伏尋昭太后名位允極昔初袝之始自上袝於
趙后即安於西廟並皆幣告諸室古者大事必告又云
每事必告禮牲幣雜用檢魏晉以來互有不同元嘉十
六年下禮官辨正太學博士殷靈祚議稱吉事用牲凶
事用幣自兹而後吉凶為判已是一代之成典今事雖
不全凶亦未近吉故宜依舊以幣徧告二廟又尋昭太
后毁主無義陳列於太祖博士欲依虞主薶於廟兩階
之間按階間本以薶告幣薶虞主之所昔虞喜云依五
經典議以毁主袝於虞主薶於廟之圵墻最為可據昭
太后神主毁之薶之後上室不可不虛置太后便應上
下升之既升之頃又應設脯醢以安神今禮官所議謬
略未周遷毁事大請廣詳訪
　　沈俁之
　　　公府長史應服朝服議(江左公府長史無朝服/縣令單衣幘後廢帝元)
　　　　(徽四年司徒右長史王儉議公府長史應服/朝服請臺詳議曹郎中沈俁之議不宜改儉)
　　　　(又上議及俁之再議/參詳並同儉議遂寢)
　　　王儉議
春秋國語云皃者情之華服者心之文巖廊盛禮衣冠
為大是故軍國異容内外殊序而自頃承用毎有乖違
府職掌人教四方是則臣居毗佐志在當官永言先典
載懐夕惕按晉令公府長史官品第六銅印墨綬朝服
進賢兩梁冠掾屬官品第七朝服進賢一梁冠晉官表
注亦與令同而今長史椽屬但著朱衣而已此則公違
明文積習成謬謂宜依舊制長史兩梁冠掾屬一梁冠
並同備朝服中單韋舄率由舊章若所上䝉允并請班
司徒二府及諸儀同三府通為永凖又尋舊事司徒公
府領歩兵者職僚悉同降朝不領兵者主簿祭酒中單
韋舄並備令史以下唯著𤣥衣今府既開公謹遵此制
其或有署臺位者𤣥服為疑按令稱諸有兼官皆從重
官之例尋内官為重其署臺位者悉宜著位之服不在
𤣥服之例若署諸卿寺位兼府職者雖三品而卿寺為
卑則宜依以公府𤣥衣之制服章事重禮義所先請臺
詳服
　　　沈俁之議
制珪象徳損替因時裁服象功施用隨代車旗變於商
周冠佩革於秦漢豈必殊代襲容改尚沿物哉夫邉貂
假近侍之首賤㥽登尊極之顔一適時用便隆後制况
朱裳以朝緬頃百祀韋舄不加浩然惟舊服為定章事
成永則其儉之所秉㑹非古訓青素相因代有損益何
事棄盛宋之興法追往晉之頽典變改空煩謂不宜革
　　　王儉又議
自頃服章多闕有違前準近議依令文被報不宜改革
又稱左丞劉議按令文凡有朝服今多闕亡然則文存
服損非唯鉉佐用舎既久即為舊章如下㫖伏尋皇宋
受終每因晉舊制律令條章同規在昔若事有宜必合
懲改則當上闗詔書下由朝議縣諸日月垂則後昆豈
得因外府之乖謬以為盛宋之興典用晉氏之律令而
謂其儀為頽法哉順違從失非所望于髙議申眀舊典
何改革之可論又左丞引令史之闕服以為鉉佐之眀
比夫名位不同禮數異等令史從省或有權宜達官簡
略為失彌重又主簿祭酒備服于王庭長史掾屬朱衣
以就列于是倫比自成矛盾此而可忍孰不可安將引
令以遵舊臺據失以為例研詳符㫖良所未譬當官而
行何彊之有制令昭然守以無貳
　　　沈俁之又議
雲火從物沿損異儀帝樂五殊王禮三變豈獨大宋造
命必咸仍於晉舊哉夫宗社疑文庭廟闕典或上降制
書下協朝議何乃鉉府佐屬裳黻稍改白虎之詔斷宣
室之疇咨乎又許令史之從省咎達官之簡略律茍可
遵固無辨於貴賤規若必等亦何闗於權宜一用一舎
彌增其滯且佐非韋舄之職吏本朝服之官凡在班列
罔不如一此皆前令違而遂改今制允而長用也爵異
服殊寜㑹矛盾之譬討論疑制焉取彊弱之辨府執既
革之餘文臺據永行之成典良有期於無固非所望於
行迷
　　孔欣
　　　七誨(太平/御覽)
携同好命𤓰牙攝烏虎杖雄戈縁山結網叅雲張羅
　　王叔之(一作淑之藝文諸書或云晉人或云宋人/按唐經籍志宋王叔之集十巻隨經籍志)
　　　(有宋王敘之集七巻梁十巻敘與叔字相類恐/是一人亦晉而入宋者也又有王升之在晉叔)
　　　(字有作叔寫者頗與升/類或摠一人今不可考)
　　　舟贊
致逺任重各因所由陸則騁車水惟用舟弱楫輕棹利
渉濟求緬彼漁父鼓枻清謳
　　　蘭菊銘
蘭既春敷菊又秋榮芳薰百草色豔羣英孰是芳質在
幽愈馨
　　　送隠論
崇退儒生問於抱朴丈人曰請問隠何為者也而生上
古徇之至今繼踵何哉丈人曰夫全朴之道萬物一氣
三極湛然天人無際豈有朝野之别隠顯之端哉則夫
隠者於已失者也平原既開風流散漫故隠者所以全
其真素養其浩然之氣也
　　　懐舊賦序
余與從甥孫道濟交好特至昔寓荆州同處一室冬多
閒暇長共學書余收而録之欲以為索居之友道濟因
記紙末曰舅還山之日覽此相存閑書見其手跡皎若
平日悽悵傷心
　　　傷孤鳥詩序
偶得二鳥將欲放之俄頃而一者死一者既放屢顧悲
鳴感微禽之有心遂為詩以傷之
　　　翟雉賦序
余在荆楚見人有養雉翟二鳥者慨然感之而為賦云
　　臧道顔(御覧作臧/彥或其名)
　　　弔驢文(初學記載宋袁淑大蘭/王九鍚文後因附宋)
夫徵祥契於有感景行表於事跡故銓才授任必求之
卓越考能覈用亦存乎望實以貎定名則稱謂而標聲
色位號則由焉而授爰有竒人西州之馳驅者體質強
直禀性沈雅聰敏寛詳髙音逺暢真驢氏之名駒也
　　諸葛闡
　　　禁革飾綵奏(太平御覽引宋書/  沈約宋書不載)
夫嵗時有利害之收而蠶桑有經常之苦機杼居不變
之勤而民用有奢儉之異今仲冬南至有五絲命縷之
服仲夏北至比肆連行糾䋲縻無用之工𤣥黄侵衣革
之費飾綵雖貴始無所入尺絶寸分終於捐棄部一邑
以推百城其費博矣謹率愚管謂宜禁革
　　荀倫(初學今本/作茍倫誤)
　　　與河伯牋
　　　　(異苑云河内荀儒字君林乗氷省勇氏陷河/而死兄倫字君文求尸積日不得設祭水側)
　　　　(投牋與河伯宿岸側氷開手執牋浮上倫又/牋謝之  初學記不載其事異苑不載其文)
　　　　(疑異苑劉敬叔所撰苟倫/  是晉末宋初聊從初學)
伏惟河伯府君君侯潛曜靈泉翺翔神渚發洪流於崑
崙揚髙波於砥桂包四瀆以稱王摠百川而為主(初學/記)
　　晁道元(一作/晉人)
　　　與呑公牋(呑他前切姓族/書有吞景雲)
道元居在城南接水近塘草木幽鬱蚊虻所藏茅茨陋
宇纔容數床無有髙門大户來風致凉積汙累燻體貎
萎黄未免夏暑逆愁冬霜冬則兩愊之薄被上有牽緜
與敝絮撤以三股之絲綖袷以四升之麤布狹領不掩
其巨形促縁不覆其長度伸脚則足出攣捲則脊露(髙/似)
(孫緯略漏藝文類聚未全鬱一作/蔚陋作  貎作日袷作聨脊作背)
奴曰髙安兩手並殘指如竹筒畏風惡寒小者家生厥
名曰饒腹中瘕堅大如飯捎飽食終日不能作勞借一
小兒傖公呉母近因冬節暫詣其舅狗咬一脛肉落如
手攣筋徹骨跂而不愈長婢來成左目失明動則入井
已死復生次婢良信有桓公司馬之􁪰行歩雖曠了無
前進隠疾難明辭不盡韻小婢從成南方之奚形如驚
麞言語嘍􁃞聲音駭人惟堪驅鷄它無所役遣詣阿嵇
復被狗咋困熟如泥(初學記/並韵語)　(牋/)
　　　又
有露車一乗轅復摧折以犂轅續之左﨑右嵧強弱相
負傍行斫轅(太平/御覧)
　　范氏(王鍚妻鍚字寡光太/保𢎞子位江夏内史)
　　　與王僧逹書
　　　　(蔡興宗歴中書監左光禄大夫㓜立風㮣家/行尤謹奉宗姑侍寡嫂養孤兄子有間于世)
　　　　(僧逹與兄鍚不協鍚妻范聰明婦/人也有才學與僧逹書詰譲之)
昔謝太傅奉嫂王夫人如慈母今蔡興宗亦有恭和之
稱(宋書/)
　　無名氏
　　　宋徐州答魏移書
知以楊難當投命告敗比之窮鳩欲動衆以相存拯救
危恤難有國者之所用心雖然移書之言亦已過矣何
者楊氏先世以來受晉爵號修職守藩為我西服十載
之中再造逆亂號年建義猖狂妄作為臣不忠宜加誅
討又加難當稱臣彼國宜是顧畏首尾兩屬求全果是
純臣服事於魏何宜與人和親而聽臣下縱逸昔景平
之末國祚中微彼乗我内難侵我司兗是以七年治兵
義在經略三帥渉河秋毫不犯但崇此信誓不負約言
耳彼伺我軍仍相掩襲俘我甲士翦我邊民是彼有兩
曲我有二直也司馬楚文思亡命竄伏魯軌刁雍寔為
蠆尾而擁其逋挑開其疆場元顯無子焉得天助謬稱
假託何足以云又譏竊興師旅不相闗移若如來言又
非所受黄龍國王受我正朔且渠茂䖍父子歸欵彼皆
殘滅俘馘豈有先言况仇池奉晉十世事宋三葉九伐
所加何傷於彼僕聞師曲為老義作亂雄言貴稱情不
在夸大移書本詣梁益而謬來鄙府大人不逺幸無過
談
　　　宋兗州答魏安南平南府移書
　　　　(宋元嘉二十三年魏安南平南府又移書兗/州以南國僑置州不依城土多濫圵境名號)
　　　　(又欲游獵具區/故兗州答移)
夫皇極肇建寔膺神明之符生民初載實禀冲和之氣
故司牧之功宣於上代仁義之道興自諸華在昔有晉
混一區宇九譯承風遐戎嚮附永嘉失御天綱圯裂石
容苻姚遞乘非據或栖息趙魏或保聚邠岐我皇宋屬
當歸歴受終晉氏北臨河濟西盡咸汧弔民伐罪流澤
五都魏爾時袛徳悔禍思用和輯交通使命以祈天衷
來移所謂分疆畫境其要久定者也俄而不恒其信虞
我國憂侵牢及洛至于清濟往嵗入河且欲綏理舊城
是以頓兵南澨秋毫無犯軍師不能奉遵廟筭保有成
功回斾之日重失司兗來移云不因土立州招引亡命
夫古有分土而無分民徳之休明四方襁負昔周道方
隆靈臺初構民之附比八十萬家彼不思𢎞善政而恐
人之棄已縱威肆虐老弱無遺詳觀今古略聽輿誦未
有窮凶以延期安忍而懐衆者也若必宜因土立州則
彼立徐揚豈有其地往年貴主獻書云強者為雄斯則
棄徳任力逆行倒施有一於此何以能振復加欲游獵
具區觀化南國今治道方融逺人必至開舘飾邸則有
司存來嵗元辰天人協慶鸞旂省方東廵稽嶺若欲邀
恩宜赴兹㑹懐徳貴蚤無或後期又稱馳獵積年野無
飛伏此邦解綱舎前矜蜫育鷇七澤八藪禽獸豐碩虞
候蒐筭義非所恡三代肆覲其典雖缺呼韓入漢厥儀
猶全饋餼之秋毎存豐厚(並宋書/)
　　　彭城叅佐慶武陵王獲白鹿牋(世祖為武陵王/自雍州刺史改)
　　　　(授徐州圵/鎮彭城)
伏承獲白鹿於彭城之東山皓質玉映育性馴和(藝文/類聚)
　　　人為江斆讓婚表(宋世諸主莫不嚴妬太宗毎/疾之時光禄大夫江湛孫斆)
　　　　(當尚世祖女上使人為斆/作譲婚表以徧示諸主)
伏承詔㫖當以臨海公主降嬪榮出望表恩加典外顧
審輶蔽伏用憂惶臣寒門顇族人凡質陋閭閻有對本
隔天姻如臣素流室貧業寡秊今將冠皆已有室荆釵
布帬足以成禮每不自解無偶迄兹謀訪莫尋素族弗
問自惟門慶屢降公主天恩所覃容及醜末懐憂抱愓
慮不獲免徵命所當果膺兹舉雖門忝宗榮於臣非幸
仰縁聖貸冒陳愚實自晉氏以來配尚王姫者雖累經
美胄亟有名才至於王敦攝氣桓温歛威真長佯愚以
求免子敬炙足以違詔王偃無仲都之質而倮露於圵
階何瑀闕龍工之姿而投軀於深井謝莊殆自同於矇
室殷冲㡬不免於彊鉏數人者非無才意而勢屈於崇
貴事隔於聞覽呑悲茹氣無所逃訴制勒甚於僕𨽻防
閑過於婢妾往來出入人理之常當賓待客朋從之義
而令埽轍息駕無闚門之期廢筵抽席絶接對之理非
唯交友離異乃亦兄弟疎闊第令受酒肉之賜制以動
靜監子荷錢帛之私節其言笑姆妳争媚相勸以嚴妮
媪競前相諂以急第令必凡庸下才監子皆葭萌愚豎
議舉止則未閑是非聽言語則謬於虛實姆嬭敢恃耆
舊唯贊妒忌尼媪自唱多知務檢口舌其間又有應答
問訊卜筮師母乃至殘餘飲食詰辨與誰衣被故敝必
責頭領又出入之宜繁省難衷或進不獲前或入不聽
出不入則嫌於欲疏求出則疑有别意召必以三晡為
期遣必以日出為限夕不見晩魄朝不識曙星至於夜
歩月而弄琴晝拱袂而披巻一生之内與此長乖又聲
影裁聞則少婢奔迸裾袂向席則老醜叢來左右整刷
以疑寵見嫌賔客未冠以少容見斥禮則有列媵象則
有貫魚本無嫚嫡之嫌豈有輕婦之誚况今義絶傍私
䖍恭正匹而每事必言無儀適設辭輒言輕易我又竊
聞諸主集聚唯論夫族緩不足為急者法急則可為緩
者師更相扇誘本其恒意不可貸借固實常辭或言野
敗去或言人笑我雖家曰私利有甚王憲發口所言恒
同科律王藻雖復彊狠頗經學渉戲笑之事遂為寃魄
褚曖憂憤用致夭絶傷理害義難以具聞夫螽斯之徳
實致克昌專妒之行有妨繁衍是以尚主之門往徃絶
嗣駙馬之身通離釁咎以臣凡弱何以克堪必將毁族
淪門豈伊身責前後嬰此其人雖衆然皆患彰遐邇事
隔天朝故呑言咽理無敢論訴臣幸屬聖明矜照由道
𢎞物以典處親以公臣之鄙懐可得自盡如臣門分世
荷殊榮足守前基便預提拂清官顯宦或由才升一叨
婚戚咸有恩假是以仰冒非宜披露丹實非唯止陳一
巳規全身願寔乃廣申諸門憂患之切伏願天慈照察
特賜蠲停使燕雀微羣得保叢蔚蠢物含生自已彌篤
若恩詔難降披請不申便當文身剪髪投山竄海
　　　有司廟祀歌辭奏(武帝永初元年七月有司奏/十二月有司又奏並詔可)
　　　　(無名/氏附)
皇朝肇建廟祀廟設雅樂太常鄭鮮之等八十八人各
撰立新歌黄門侍郎王韶之所撰歌辭七首並合施用
　　　又奏
依舊正旦設樂參詳屬三省改太樂諸歌舞詩黄門侍
郎王韶之立三十二章合用教試日近宜逆誦習輒申
攝施行
　　　有司請免餘姚令何玢之奏(詔可居元/嘉起  注)
初揚州刺史王引上㑹稽從事韋詣解列先風聞餘姚
令何玢之造作平牀一乗船舴艋一艘精麗過常用功
兼倍請免玢官
　　　有司掖庭有故不舉祭奏(元嘉七年四/月奏詔可)
禮䘮服傳云有死於宫中者則為之三月不舉祭今禮
祀既戒而掖庭有故下太常依禮詳正太學博士江邃
袁朗徐道娯陳珉等議參互不同殿中曹郎中領祠部
謝元議以為遵依禮傳使有司行事於義為安輒重參
詳宗廟敬重饗祀精明雖聖情罔極必在親奉然茍曰
有疑則情以禮屈無所稱述於義有據請如元所上
　　　有司中丞出行分道奏(元嘉十/三年)
御史中丞劉式之議每至出行未知制與何官分道應
有舊科法唯稱中丞專道傳詔荷信詔喚衆官應詔者
行得制令無分别他官之文既無盡然定則凖承有疑
謂皇太子正議東儲不宜與衆同例中丞應與分道揚
州刺史丹陽尹建康令並是京輦土地之主或檢校非
違或赴救水火事應神速不宜稽駐亦合分道又尋六
門則為行馬之内且禁衛非違並由二衛及領軍未詳
京尹建康令門内之徒及公事亦得與中丞分道與有
其凖參舊儀告報參詳所宜分道聽如臺所上其六門
内既非州郡縣部界則不合依門外其尚書令二僕射
所應分道亦悉與中丞同
　　　有司心䘮􁇡服奏(元嘉十七年元皇后崩皇太/子心䘮三年禮心䘮不著有)
　　　　(無禫制世或兩行詔/使博議有司奏詔可)
䘮禮有􁇡以祥變有漸不宜便除即吉故其聞服以綅
縞也心䘮已經十三月大祥十五月禫變除禮畢餘一
朞不應復有禫宣下以為永制
　　　皇子母服議(元嘉二十九年南平王鑠所生母/吳淑儀薨依禮無服麻衣練冠既)
　　　　(葬而除有司奏/皇子皆申母服)
古者與尊者為體不得服其私親而比世諸侯咸用士
禮五服之内悉皆成服於其所生反不得遂
　　　州詳蔣恭兄弟争受罪議(恭義興臨津人妻弟/英晞張與晉陵蔣崇)
　　　　(平為刧侶晞張常避水寄恭家事發討録不/獲收恭及兄協付獄恭以晞張是其婦親協)
　　　　(以身是户主争求免罪郡元嘉中縣依事/上詳州議之乃除恭義成令協義怡令)
禮讓者以義為先自厚者以利為上末世俗薄靡不自
私伏膺聖教猶或不逮况在野夫未逹誥訓而能互發
天倫之憂甘受莫測之罪若斯情義寔為殊特蔑爾恭
協而能行之兹乃終古之所希盛世之嘉事二子乗舟
無以過此豈宜摠執憲文加以罪戮且晞張封筒逺行
他界為刧造釁自外贓不還家所寓村伍容有不知不
合加罪勒縣遣之還復民伍
　　　有司叅議不應致禮太傅奏(世祖即祚江夏王/義恭進位太傅領)
　　　　(大司馬上不欲致禮太/傅諷有司奏詔報從之)
聖㫖謙光尊師重道欲致拜太傅斯誠𢎞兹逺風敦闡
盛則然周之師保寔稱三吏晉因於魏特加其禮帝道
嚴極既有常尊考之史載未見兹典故卞壼孫楚並謂
人君無降尊之義逺稽聖典近即羣心臣等叅議謂不
應有加拜之禮
　　　孝武帝詔報
闇薄纂統寔慿師範思盡䖍恭以承道訓所奉稽諸往
代謂無拜禮據文既明便從所執
　　　有司奏南郊遷日議(大明二年正月南郊有司/奏使禮官議正博士王燮)
　　　　(之曹郎朱膺之尚書何偃右丞徐爰並議參/議宜依經遇雨遷用後辛不重告若殺牲薦)
　　　　(血之後值雨則/有司行事詔可)
今月六日南郊輿駕親奉至時或雨魏世值雨髙堂隆
謂應更用後辛晉時既出遇雨顧和亦云宜更告徐禪
云晉武之世或用丙或用已或用庚使禮官議正并詳
若得遷日應更告廟與不
　　　王燮之議
遇雨遷郊則先代成議禮傳所記辛日有徵郊特牲曰
郊之用辛也周之始郊日以至鄭𤣥注曰三王之郊一
用夏正用辛者取其齋戒用辛也又月令曰乃擇元日
祈榖於上帝注曰元日謂上辛郊祭天也又春秋載郊
有二成十七年九月辛丑郊公羊曰曷用郊用正月上
辛哀元年四月辛已郊榖梁曰自正月至于三月郊之
時也以十二月下辛卜正月上辛如不從以正月下辛
卜十二月上辛如不從以二月下辛卜三月上辛以斯
明之則郊祭之禮未有不用辛日者也晉氏或丙或巳
或庚並有别議武帝以十二月丙寅南郊受禪斯則不
得用辛也又太始一年十一月已卯始并圎丘方澤二
至之祀合於二郊三年十一月庚寅冬至祠天郊於圓
丘是猶用圎丘之禮非專祈榖之祭故人不得用辛也
今之郊享既行夏時雖得遷却謂宜猶必用辛也徐襌
所據或為未宜又按郊特牲曰受命于祖廟作龜于禰
宫鄭𤣥注曰受命謂告退而卜也則告義在郊非為告
曰今日雖有遷而郊禮不異愚謂不宜重告
　　　朱膺之議
案先儒論郊其議不一周禮有冬至日圎丘之祭月令
孟春有祈榖于上帝鄭氏説圓丘祀昊天上帝以帝嚳
配所謂禘也祈榖祀五精之帝以后稷配所謂郊也二
祭異時其神不同諸儒云圎丘之祭以后稷配取其所
在名之曰郊以形體言之謂之圓丘名雖有二其寔一
祭晉武捨鄭而從諸儒是以郊用冬至日既以至日理
無常辛然則晉代中原不用辛日郊如徐禪議也江左
以來皆用正月當以傳云三王之郊各以其正晉不改
正朔行夏之時故因以首嵗不以冬日皆用上辛近代
成典也夫祭之禮過時不舉今在孟春郊時未過值雨
遷日於禮無違既已告日而以事不從禋祀重敬謂宜
更告高堂隆云九日南郊十日圵郊是為圵郊可不以
辛也
　　　何偃議
鄭𤣥注禮記引易説三王之郊一用夏正周禮凡國大
事多用正嵗左傳又啓蟄而郊則鄭之此説誠有據矣
衆家異議或云三王各用其正郊天此蓋曲學之辯於
禮無取固知榖梁三春皆可郊之月真所謂膚淺也然
用辛之説莫不畢同晉郊庚已參差未見前徵愚謂宜
從晉遷郊依禮用辛燮之以受命作龜知告不在日學
之宻也
　　　徐爰議
郊禮用辛有礙遷日禮官祠曹考詳已備何偃據禮不
應重告愚情所同尋告郊尅辰於今宜改告事而已次
辛十日居然展齋養牲在滌無縁三月謂毛血告牷之
後雖有事礙便應有司行事不容遷郊
　　　有司南郊儀注奏
南郊親奉儀注皇帝初著平天冠火龍黼黻之服還變
通天冠絳紗袍廟祀親奉舊儀皇帝初服與郊不異而
還變著黑介幘單衣即事乖體謂宜同郊還亦變者通天
冠絳紗袍又舊儀乗金根車今五路既備依禮玉路以
祀亦宜改金根車為玉路
　　　有司大小駕儀奏
漢注儀大駕鹵簿公卿奉引大將軍參乗太僕卿御法
駕侍中參乘奉車郎御晉氏江左大駕未立故郊祀用
法駕宗廟以小駕至於儀服二駕不異拜陵御服單衣
㥽百官陪從朱衣而已亦謂之小駕名實乖舛考尋前
記大駕上陵圵郊周禮宗廟於昊天有降宜以大駕郊
祀法駕祠廟小駕上陵如為從序今改祠廟為法駕鹵
簿其軍幢多少臨時配之至尊乘玉路以金路象路革
路木路小輦輪御軺衣書等車為副其餘竝如常儀
　　　有司凌室藏氷奏(大明六年五月詔立/凌室藏氷有司奏)
季冬之月氷壯之時凌室長率山虞及輿𨽻取氷於深
山窮谷涸隂沍寒之處以納于凌隂務令周密無泄其
氣先以黑牡穉黍祭司寒於凌室之北仲春之月春分
之日以黑羔秬黍祭司寒啟氷室先薦寢廟二廟夏祠
用鑑盛氷室一鑑以禦温氣蠅蚋三御殿及大官膳羞
並以鑑供氷自春分立秋有臣妾䘮詔贈祕器自立夏
至立秋不限稱數以周䘮事繕制夷盤隨氷借給
　　　有司奏立宣貴妃廟(乃立别廟/于都下)
據春秋仲子非魯惠公元嫡尚得考别宮今貴妃蓋天
秩之崇班理應創新(南史/)
　　　有司余齊民孝行奏(齊民晉陵人為邑書吏父/在家亡及歸母言父遺言)
　　　　(恨不見子於是號呌殯所須臾便絶大明中/州郡上言有司奏改其里為孝義里蠲租布)
　　　　(賜其母/榖百斛)
收賢旌善萬代無殊心至自天古今豈異齊民至性由
中情非外感淳情凝至深心天徹跪訊遺㫖一慟殞亡
雖迹異參柴而誠均丘趙方今聖務彪被移革華夏寔
乃風淳以禮治本惟孝靈祥歸應其道先彰齊民越自
氓𨽻行貫生品旌閭表墓允出在兹
　　　有司刼竊依舊制奏(明帝泰始四年四月/奏及帝崩其例乃寢)
自今凡刼竊執官仗拒戰邏司攻剽亭寺及傷害吏人
并監司將吏自為刼皆不限人數悉依舊制斬刑若遇
赦黥及兩頰刼字斷去兩脚筋徙付交梁寜州五人以
下止相逼奪者亦依黥作刼字斷去兩脚筋徙付逺州
若遇赦原斷徒猶黥面依舊補冶士家口應及坐悉依
舊結讁(南史/)
　　　諒闇内奉嘗祠議(泰豫元年七月有司奏七月/嘗祠至尊諒閣之内為親奉)
　　　　(與不使下禮官通議/詔可  未詳何人)
伏尋三年之制自天子逹漢文愍秦餘之弊於是制為
權典魏晉以來卒哭而祔則就吉案禮記王制三年不
祭惟祭天地社稷為越紼而行事鄭𤣥云唯不敢以卑
廢尊也范宣難杜預叚暢所以闕宗廟祭者皆人理所
奉哀戚之情同於生者譙周祭志稱禮身有䘮則不為
吉祭緦麻之䘮於祖考有服者則亦不祭謂神不享也
尋宫中有故雖在無服亦廢祭三月有䘮不祭如或非
若三年之内必宜親奉者則應禘序昭穆而今必須免
䘮然後禘祫故知未祭之意當似可思起居注晉武有
二䘮兩朞之中並不自祠亦近代前事也伏惟至尊孝
越姬文情深明發公服雖釋純哀内纒推訪典例則未
應親奉有司祗應祭不為曠仰思從敬竊謂為允臣等
叅議甚有明證宜如所上
　　　有司明堂制奏(孝武帝大明五年依漢汶上儀/設五帝位太祖文帝對饗祭皇)
　　　　(天上帝鼎俎彞簋一依太廟禮堂制作大殿/屋十二間無古三十六户七十二牖文飾雕)
　　　　(畵而已時/有司奏)
伏尋明堂辟雍制無定文自漢暨晉莫之能辯周書云
清廟明堂路寢同制鄭𤣥注禮義生於斯諸儒又云明
堂在國之陽丙已之地三里之内晉侍中裴頠以為尊
祖配天其義明著廟宇之制理據未分直可為殿以崇
嚴祀其餘雜碎一皆除之裴頠所奏竊謂可安國學之
南地寔丙已其牆宇規範宜擬則太廟唯十有二間以
應一周之數(通典/)
　　蓋吳
　　　上文帝歸順表(初魏人謡言滅魏者吳也太武/帝燾甚惡之宋元嘉二十三年)
　　　　(圵地瀘水人蓋吳於杏城天台反諸戎響應/有衆十餘萬上表歸順太武遣軍擊之屢敗)
　　　　(乃自率大衆攻之呉又上表太祖詔授雝州/刺史北地公㑹呉討屠各為流矢所中死)
自靈祚南遷禍纒神土二京失統豺狼縱毒蒼元蹈犬
噬之悲舊都哀荼蓼之痛臣以庸鄙仗義因機乗拓䟦
天亡之期藉二州思奮之憤故創迹天台爰暨咸雍義
風一鼔率土響同威聲既張士卒効勇師不崇朝羣狡
震裂殄逆鱗於函闗掃凶迹於秦土非仰協宋靈俯允
羣願焉能若斯者哉今平城遺虐連兵大壇東西狼顧
威形莫接長安孤危河洛不戍平陽二㜸世連土宇擁
率部落控弦五萬東屯潼塞任質軍門私署安西將軍
常山白廣平練甲髙平進師汧隴圵漠護軍結駟連騎
提戈載驅魏蘭洛生等部曲數千擬擊偽鎮闔境顒顒
仰望皇澤伏願陛下給一旅之衆圵臨河陜賜臣威儀
兼給戎械進可以厭捍凶㓂覆其巢窟退可以宣國威
武鎮御舊京使中都有鳴鑾之響荒餘懐來蘇之徳謹
遣使人趙綰馳表丹誠
　　　又表
臣聞天無貳日地無貳主昔中都失統九域分崩群凶
丘列於天邑飛鴞鴟目於四海先皇慈懐内發愍及戎
荒翦偽羌於長安雪黎民之塗炭政教既被民始寕蘇
天未忘難禍亂仍起獫狁侏張侵暴中國使長安宅代
北之氓鄴洛聚拓䟦之族縱毒生民虐流兆庶士女能
言莫不歎憤傾首東望仰希拯接咸同旱苗之待天澤
赤子之望慈親臣仰恩天時以義伐暴輒東西結連南
圵樹黨五州同盟迭相要契仰馮威靈千里雲集冀廓
除榛莽以待王師義夫始臻莫不瓦解魏主二月四日
傾資倒庫與臣連營接刃交鋒無日不戰獲賊過半伏
屍蔽野伏願特遣偏師賜垂拯接若天威既震足使魏
人潰亡遺民小大咸䝉生造
　　　文帝詔報
圵地蓋吳起衆秦川華戎響附奮其義勇頻煩克捷屢
遣表疏逺效忠欵志梟逆冦以立勲績宜加爵號裒奬
乃誠可以為使持節都督闗隴諸軍事安西將軍雝州
刺史北地郡公使雍梁遣軍界上以相援接
　　吐骨渾慕璝
　　　上文帝表(慕璝兄阿犲少帝時授爵未及拜命/而卒慕璝立元嘉六年上表七年詔)
　　　　(報/)
大宋應運四海宅心臣亡兄阿犲慕義天朝欵情素著
去年七月五日謁者董湛至宣傳明詔顯授榮爵而臣
私門不幸亡兄見背臣以懦弱負荷後任然天恩所報
本在臣門若更反覆懼停信命輒拜受寵任奉遵上㫖
伏願詳處更授章策
　　　文帝詔報
吐骨渾慕璝兄弟慕義至誠可嘉宜授䇿爵以甄忠欵
可督塞表諸軍事征西將軍沙州刺史隴西公
　　訶羅陁國王堅鎧(西南/夷)
　　　奉文帝表(元嘉十/一年)
伏承聖王信重三寳興立塔寺周滿國界城郭莊嚴清
浄無穢四衢交通廣博平坦臺殿羅列狀若衆山莊嚴
微妙猶如天宫聖王出時四兵具足𨗳從無數以為守
衛都人士女麗服光飾市㕓豐富珍賄無量王法清整
無相侵奪學徒遊集三乘競進敷演正法雲布雨潤四
海流通萬國交㑹長江眇漫清浄深廣有生咸資莫能
銷穢隂陽調和災厲不行誰有斯美大宋揚都聖王無
倫臨覆上國有大慈悲子育萬物平等忍辱怨親無二
濟乏周窮無所藏積靡不昭逹如日之明無不受樂猶
如浄月宰輔賢良群臣貞潔盡忠奉主心無異想伏惟
皇帝是我真主臣是訶羅陁國主名曰堅鎧今敬稽首
聖王足下惟願大王知我此心久矣非適今也山海阻
逺無縁自逹今故遣使表此丹誠所遣二人一名毗紉
一名婆田令到天子足下堅鎧微蔑誰能知者是故今
遣二人表此微心此情既果雖死猶生仰惟大國藩守
曠逺我即邉方藩守之一上國臣民普䝉慈澤願垂恩
逮等彼僕臣臣國先時人衆殷盛不為諸國所見陵迫
今轉衰弱鄰國競侵伏願聖王逺垂覆䕶并市易往反
不為禁閉若見哀念願時遣還令此諸國不見輕侮亦
令大王名聲普聞扶危救弱正是今日今遣二人是臣
同心有所宣啟誠實可信願敇廣州時遣舶還不令所
在有所陵奪願自今以後賜年年奉使今奉微物願垂
哀納
　　呵羅單國王毗沙跋摩
　　　奉文帝表(元嘉十年後為其/子所纂奪又上表)
常勝天子陛下諸佛世尊常樂安隠三逹六通為世間
道是名如來應供正覺遺形舎利造諸塔像莊嚴國土
如須彌山村邑聚落次第羅匝城郭館宇如忉利天宫
宫殿髙廣樓閣莊嚴四兵具足能伏怨敵國土豐樂無
諸患難奉承先王正法治化人民良善慶無不利處雪
山隂雪水流注百川洋溢八味清浄周匝屈曲順趣大
海一切衆生咸得受用於諸國土殊勝第一是名震旦
大宋揚都承嗣常勝大王之業徳合天心仁廕四海聖
智周備化無不順雖人是天䕶世降生功徳寳藏大悲
救世為我尊主常勝天子是故至誠五體敬禮呵羅單
國王毗沙跋摩稽首問訊
　　　又表
大吉天子足下離淫怒癡哀愍羣生相好具足天龍神
等恭敬供養世尊威徳身光明照如水中月如日初(闕/)
間自䝉普照十方其白如雪亦如月光清浄如華顔色
照曜威儀殊勝諸天龍神之所恭敬以正法寳梵行衆
僧莊嚴國土人民熾盛安隠快樂城閣髙峻如乾他山
衆多勇士守䕶此城樓閣莊嚴道巷平正著種種衣猶
如天服於一切國為最殊勝吉楊州城無憂天主愍念
羣生安樂民人律儀清浄慈心深廣正法治化共養三
寳名稱逺至一切並聞民人樂見如月初生譬如梵王
世界之主一切人天恭敬作禮呵羅單跋摩以頂禮足
猶如現前以體布地如殿陛道供養恭敬如奉世尊以
頂著地曲躬問訊忝承先業家慶無量忽為惡子所見
爭奪遂失本國今唯一心歸誠天子以自存命今遣毗
紉問迅大家意欲自往歸誠宣訴復畏大海風波不逹
今命得存亦由毗紉此人忠志其恩難報此是大家國
今為惡子所奪而見驅擯意頗忿惋規欲雪復伏願大
家聽毗糿買諸鎧仗袍襖及馬願為料理毗紉使得時
還前遣闍邪仙婆羅訶䝉大家厚賜悉惡子奪去啟大
家使知今奉薄獻願垂納受
　　闍婆達國王師黎婆達陁阿羅跋摩
　　　奉文帝表(元嘉十/二年)
宋國大主大吉天子足下敬禮一切種智安隠天人師
降伏四魔成等正覺轉尊法輪度脱衆生教化已周入
于湼槃舎利流布起無量塔衆寳莊嚴如須彌山經法
流布如日照明無量浄僧猶如列宿國界廣大民人衆
多宫殿城郭如忉利天宫名大宋揚州大國大吉天子
安處其中紹繼先聖王有四海閻浮提内莫不來服悉
以兹水普飲一切我雖在逺亦霑靈潤是以雖隔巨海
常遥臣屬願照至誠垂哀納受若䝉聽許當年遣信若
有所湏惟命是獻伏願信受不生異想今遣使主佛大
陁婆副使葛抵奉宣微誠稽首敬禮大吉天子足下婆
陁所啟願見信受諸有所請唯願賜聽今奉微物以表
微心
　　師子國王刹利摩訶南
　　　奉文帝表(元嘉/五年)
謹白大宋明主雖山海殊隔而音信時通伏承皇帝道
徳高逺覆載同於天地明照齊乎日月四海之外無往
不伏方國諸王莫不遣信奉獻以表歸徳之誠或泛海
三年陸行千日畏威懐徳無逺不至我先王以來唯以
修徳為正不嚴而治奉事三寳道濟天下欣人為善慶
若在巳欲與天子共𢎞正法以度難化故托四道人遣
二白衣送牙臺像以為信誓信還願垂音告
　　天竺一迦毗黎國王月愛
　　　奉文帝表(元嘉/五年)
伏聞彼國據江傍海山川周固衆妙悉備莊嚴清浄猶
如化城宫殿莊嚴街巷平坦人民充滿歡娛安樂聖王
出逰四海随從聖明仁愛不害衆生萬邦歸仰國富如
海國中衆生奉順正法大王仁聖化之以道慈施羣生
無所遺惜帝修浄戒軌道不及無上法船濟諸沈弱羣
寮百官受樂無怨諸天擁䕶萬神侍衛天魔降伏莫不
歸化王身端嚴如日初出仁澤普潤猶如大雲聖賢承
業如日月天於彼真丹最為殊勝臣之所住名迦毗河
東際于海其城四邉悉紫紺石首羅天䕶令國安𨼆國
王相承未嘗斷絶國中人民率皆修善諸國來集共遵
道法諸寺舎中皆七寳形像衆妙供具如先王法臣自
修檢不犯道禁臣名月愛棄世王種惟願大王聖體和
善羣臣百官悉自安𨼆今以此國羣臣吏民山川珍寳
一切歸屬五體歸誠大王足下山海遐隔無由朝覲宗
仰之至遣使下承使主父名天魔悉逹使主名尼陁逹
此人由來良善忠信是故今遣奉使表誠大王若有所
須珍竒異物悉當奉送此之境土便是王國王之法令
治國善道悉當承用願二國信使往來不絶此反使還
願賜一使具宣聖命備敕所宜欵至之誠望不空仄所
白如是願加哀愍奉獻金剛指環摩勒金環諸寳物赤
白鸚鵡各一頭
　　百濟國王餘慶
　　　求賜除表(世祖大/明三年)
臣國累葉偏受殊恩文武良輔世䝉朝爵行冠軍將軍
右賢王餘紀等十一人忠勤宜在顯進伏願垂愍並聽
賜除
　　倭國王武
　　　上順帝表(武倭王興之弟嗣兄立昇明二年遣/使上表詔除使持節都督倭新羅任)
　　　　(那伽羅秦韓慕韓六國諸/軍事安東大將軍倭王)
封國偏逺作藩於外自昔祖禰躬擐甲胄跋踄山川不
遑寜處東征毛人五十五國西服衆夷六十六國渡平
海北九十五國王道融泰廓土遐畿累葉朝宗不愆于
嵗臣雖下愚忝𦙍先緒驅率所統歸崇天極道逕百濟
裝治船舫而句驪無道圗欲見呑掠抄邉𨽻䖍劉不已
毎致稽滯以失良風雖曰進路或通或不臣亡考濟實
忿㓂讎壅塞天路控弦百萬義聲感激方欲大舉奄䘮
父兄使垂成之功不獲一簣居在諒闇不動兵甲是以
偃息未捷至今欲練甲治兵申父兄之志義士虎賁文
武効功白刃交前亦所不顧若以帝徳覆載摧此彊敵
克靖方難無替前功竊自假開府儀同三司其餘假授
以勸忠節
　　氐人楊難當(襲封武都王後自立為大秦王年/號建義冦蜀兵敗奔魏後死於魏)
　　　奉文帝謝罪表(楊氏自漢末據有仇池世為氐/王至宋髙祖踐阼改楊盛封武)
　　　　(都王盛猶稱晉義熙之號盛子𤣥文帝時代/立始奉元嘉正朔𤣥卒弟難當廢𤣥子而自)
　　　　(立使流人司馬飛龍入益州為冦時太祖遣/蕭思話代梁州刺史甄法䕶難當因舉兵襲)
　　　　(梁州法䕶委郡奔洋川以其黨趙温為梁州/思話使司馬蕭道成進討所向克捷梁州平)
　　　　(難當遣使奉表謝罪太/祖以其邉裔下詔宥之)
臣聞生成之徳含氣同係而榮悴殊塗遭遇異兆至於
恩降自然誠無荅謝夫以狂聖道隔猶存克念之誠况
君親莫二不期自感者哉每思自竭奉遵先訓丹誠未
諒大謗巳臻梁州刺史甄法䕶誣臣遣司馬飛龍擾亂
西蜀諸所譖引言非一事長塗萬里無路自明風塵之
聲日有滋甚與其逆生寜就清滅文武同憤制不自由
遣叅軍姚道賢齎書詣梁州刺史蕭思話尋續又遣詣
臺歸罪道賢至西城為守兵所殺行李蔽擁日月莫照
法䕶恇擾望風奔逃臣即回軍秋毫無犯權留少守以
俟㑹通其後數旬官軍尋至守兵單弱懼不自免續遣
輕兵共相迎接值秦流民懐土及本行將既旋不容禁
制由臣約防無素以致斯闕臣本厯代守蕃世荷殊寵
王化始基順天委命要名期義不在今日豈可假托妖
妄毁敗成功如此之形灼然易見仰恃聖明必垂鑒察
但臣微心不逹迹違忠順至乃聲聞朝廷勞煩師旅負
辱之深罪當誅責逺隔遐荒告謝無地謹遣兼長史齊
亮聽命有司并奉送所授第十一符䇿伏待天㫖
　　　文帝詔報
楊難當表如此悔謝前愆可特恕宥并特還章節
　　河西王大且渠茂䖍
　　　上文帝謚父䝉遜武宣表(䝉遜受宋命為河西/王薨第三子茂䖍時)
　　　　(為酒泉太守衆議欲立為主襲蒙遜位/號元嘉十一年茂䖍上表詔乃授封)
臣聞功以濟物為高非竹帛無以述徳名以當實為美
非謚號無以休終先臣䝉遜西復涼城澤憺崐裔芟夷
羣暴清灑區夏暨運鍾有道備大宋之宗臣爵班九伏
享惟永之丕祚功名昭著尅固貞節考終由正而請名
之路無階懿跡雖𢎞而述敘之美有缺臣子痛感咸用
不安謹案謚法尅定禍亂曰武善聞周逹曰宣先臣廓
清河外勲光天府標榜稱迹實兼斯義輒上謚為武宣
王若允天聽垂之史筆則幽顯荷榮始終無恨
　　　文帝詔
使持節侍中都督秦河沙涼四州諸軍事車騎大將軍
開府儀同三司領䕶匈奴中郎將西夷挍尉凉州牧河
西王䝉遜才兼文武勲濟西服爰自萬里欵誠夙著方
仗忠果翼宣逺略奄至薨隕悽悼于懐便遣使弔祭并
加顯謚嗣子茂䖍纂戎前軌乃心彌彰宜䝉寵授紹兹
蕃業可持節散騎常侍都督涼秦河沙四州諸軍事征
西大將軍領䕶匈奴中郎將西夷挍尉涼州刺史河西
王
　　朱道珍(鬼/)
　　　與南陽劉廓書
　　　　(道珍嘗為孱陵令廓為荆州叅軍每與圍碁/日夜相就局子畧無暫輟道珍以宋元徽三)
　　　　(年六月二十六日亡至九月廓坐齋中忽見/一人以書授廓云朱孱陵書廓開書看是道)
　　　　(珍手跡既讀書失/信所在寢疾尋卒)
每思棊聚非意致闊方有來縁想能近領(述異記事領/渚宫遺  作)
(顧/)
　　　青州古冢銘(南齊書云孝武世青州人發古冢/得銘帝問學士鮑照徐爰蘓寳生)
　　　　(並不能悉賈淵對曰此是司/馬越女嫁茍晞兒撿試果然)
青州世子東海女郎
　　　岱嶽神教(義熙五年宋髙祖伐廣固岱廟女巫/秦氏能降靈宣教因訪㨗期乃稱神)
　　　　(教/)
天授英輔神麾所擬有征無戰蕞爾小虜不足制也到
來年二月五日當尅
　
　
　
　
　
　
　
　
　
　宋文紀巻十八
