#+TITLE: 紫山大全集-元-胡祗遹
#+DATE: 2018-05-12 10:19:45
#+SOURCE: github.com/kanripo/KR4d0443 master a432a8a4                
欽定四庫全書　　　　　集部五
　提要　　　　　　　　　别集類四(元/)
　　紫山大全集二十六巻
　　　　(臣/)等謹案紫山大全集二十六巻元胡祗遹
　　　　撰祗遹磁州武安人元史本傳載其字曰紹
　　　　開然今民將在祗遹乃文考紹聞衣徳言實
　　　　周書康誥之文核其名義疑紹開當作紹聞
　　　　元史乃傳刻之訛也中統初張文謙宣撫大
　　　　名辟祗遹為員外郎後官至江南浙西道提
　　　　刑按察使延祐五年追贈禮部尚書謚文靖
　　　　是集為其子太常博士持所編前有其門人
　　　　翰林學士承㫖劉賡序稱原本六十七巻歳
　　　　久散佚今據永樂大典所載裒合成編釐為
　　　　賦詩餘七巻文十二巻雜著四巻語録二巻
　　　　其間雜著一類祗遹一生所學具見於斯然
　　　　體例最為冗𤨏有似随筆劄記者有似短章
　　　　小品者有似莅官條約者有似公移案牘者
　　　　層見錯出殆不可名以一格考賈誼新書皆
　　　　以所作治安䇿及言事諸疏割裂顛倒各自
　　　　為章别標篇目説者以為平時記録之稿其
　　　　後聯綴成篇而上之祗遹是集或亦是例歟
　　　　史稱其官右司員外郎時以論事忤姦相阿
　　　　哈瑪(案阿哈瑪原作/阿合馬今改正)外遷太原路治中提舉
　　　　鐵冶欲以歲賦不辦責之及其莅職乃以最
　　　　聞官荆湖北道宣慰副使時辨誣告不軌之
　　　　獄官濟寧路總管時擘畫軍政八事並修明
　　　　學校之法又稱其所至皆抑豪右扶寡弱敦
　　　　教化厲士風蓋以吏材名一時而無一語及其
　　　　文章今觀其集大抵學問出於宋儒以篤實
　　　　為宗而務求明體逹用不屑為空虛之談詩
　　　　文自抒胸臆無所依仿亦無所雕飾惟以理明
　　　　詞逹為主元代詞人徃徃以風華相尚得兹布
　　　　帛菽粟之文亦未始非中流一柱矣惟編録
　　　　之時意取繁富遂多收應俗之作頗為冗雜
　　　　甚至如黄氏詩巻序優伶趙文益詩序贈宋
　　　　氏序諸篇以闡明道學之人作媟狎倡優之
　　　　語其為白璧之瑕有不止蕭統之譏陶潜者
　　　　以原本所有姑仍其舊録之而附糾其謬於
　　　　此亦足為操觚之炯戒也乾隆四十六年九
　　　　月恭校上
　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
紫山大全集原序
文章以氣為主其為氣也至大至剛以直養而無害則
塞乎天地之間賡讀紫山胡公文集見之矣紫山公自
號也諱祇遹字紹開磁之武安人大父嵩泰和名臣考
徳珪正大四年進士儒林郎主耀州富平簿北渡後公
未及冠便能從諸生習為程文非所好也潛心伊洛之
學慨然以斯文為已任一時名卿士大夫咸器重之中
統龍飛鋭於求治張左丞文謙宣撫大名辟公員外郎
入為中書省詳定官至元改元詔立學士院以應奉翰
林文字被召俄兼太常博士百年墜典一朝而復天下
翕然稱之以為禮樂文物盡在是矣中書以公優於為
政輟充户部員外郎尋轉省左右司直言正色無所顧
忌重忤相臣意出為太原治中外示優容内實中傷之
會改河東提刑副大使而罷省幕同僚有驟至執政者
終銜之江南下調荆南宣撫副使十九年權奸事敗庶
政一新掄選牧守授濟寧總管考課為天下最擢山東
憲使齊魯風俗為之一變就拜翰林學士不赴又明年
提按淛西平江税司邏卒恐嚇市民贓露公决遣之行
省頗有違言即輕舟還相下築讀易堂以居若將終身
焉二十九年制詔以耆儒碩徳徵凡十人公在第一辭
以疾不起時年甫耳順矣卒年六十又七書法妙一世
脱去翰墨蹊逕自成一家唯鹿庵紫山兩公而已平生
著述易解三巻老子解一巻詩文號紫山集者六十七
巻公薨二十年賡以事道過彰徳其子太常博士持將
鋟梓以夀其傳懇以序引為請賡以不敏辭迨四三年
而請益堅嗚呼賡嘗師事鹿庵先生得告還東平前諸
生謂公曰敢以是數後進累吾紹開且命之羅拜公避
之鹿庵良久曰以師友之間待乎公遂諾焉賡才力譾
薄獲與搢紳之列殘膏剰馥得公沾丐者多矣此意豈
可忘哉公之出處行已大方有野齋秋澗所撰神道碑
祠堂記在感念疇昔非敢以為序也姑述其梗槩云爾
延祐二年重九日翰林學士承㫖榮禄大夫知制誥兼修
國史門生劉賡序
欽定四庫全書
　紫山大全集巻一　　　　元　胡祇遹　撰
　　賦
　　　孔子手植檜儒冠賦
昔余年之總髮兮恭承先生之嚴命冠汝字汝兮毋墜
汝祖曾髙之家慶不弁以武冠儒服儒兮敬之哉終此
身於仁義中正蹈道之士充之則賢庶幾要歸乎大而
化之之聖荏苒於兹四十年餘種種乎素髪之垂頸吁
􁃩長嗟立徳立功負我先君之志兮日慚怍乎臨鏡旦
旦理髪整冠以自警兮追訓言于無聲之聴慎爾話言
敬爾威儀矧承時之人許身以從政徳不稱服兮何異
乎犬羊其質而被虎文之炳赫赫師尹民具爾瞻兮一
貌一容尤不可以不整羣目所視衆手所指兮持身於
日恭而日敬今晨何晨有客叩門袖木寸餘曰此孔子
之手植檜也千五百年貯雲含霧而雪霜莫能悴也物
各有數火於貞祐之兵鬼神莫得而衛也灰洽燼飛蟠
根九地發土得之堅若金石真可寳而不可棄也嗅
聖手之澤香潤襲人斷而為冠是可戴而不忍佩也
一簪華髮萬古清風殷之弁周之冕邈乎其不可類
也貂蟬恵文進賢白編卒然遇之恐退縮而失其貴
也三沐三薫潔我衰鬢悚乎若聖手之遺也希聖之
徳辱神之恵振塵而増嘆喟焉亂曰首可餙兮髮可
理兮心難乎其無愧兮勿徒矜莊扵外而廢弛扵内
兮毋狀類古人而黽勉以随世兮毋盗跖其躬而掩
宣尼之袂兮岌岌峩峩髙自標置為欲所驅而沁沁
俔俔低頭服膺卑屈扵利兮冠不汝誤汝無為冠之
累兮
　　五言古詩
　　　擬古
矯矯千里龍舉足踏空濶脱人扵險艱四海不難越安
能陪駑駘從人求莝秣堕地為丈夫造物不吾薄安忍
自暴棄黽勉同瑣屑隨世覔温飽呵手懼氷雪百年何
足榮萬古名不滅
　　　古意
俗儒束名教促縮如寒龜奚知樂道趣强勉軒鬚眉短
褐不掩脛破甑不療饑朝誦夷齊言暮取顔氏師妻子
雖嗷嗷敢履非義機不見竊國侯夀考厭輕肥
　　　懐古
一受其成形便為氣數拘冬龍與夜螢潜飛時自殊小
智昧安命𤨏𤨏談賢愚三仁值殷衰一身不自濡漢興
貴公卿胥吏雜屠沽後世看成敗美譽歸亨衢嘖嘖史
臣語烈烈雄丈夫萬事盡偶耳百慮良區區春和散膏
澤賤草皆敷腴秋芳結寒霜幽蘭例彫枯適來勿軒軒
適去毋吁吁皇皇東魯聖嵗晚賦歸歟
　　　前題
蛟龍布雷雨蚊蚋競腥羶君子與小人志趣天壤懸苟
無東魯聖孰識簞瓢賢智者憂其貧愚者嗤不前豈知
回也心不在爵禄邉誠欲富且貴執御仍執鞭枉尋而
尺直未冠乗華軒舜飯糗茹草若將終身焉不遇陶唐
君佳哉厯山田前聖與後聖百世同一天曽㸃豈狂者
詠歸忘華顛
　　　讀書有感
古人不可留遺言在糟粕誦言欲求心遐想亦綿邈注
釋萬千蹊適從欲疇托十行誇一目對巻已紛錯孜孜
一書奴記誦務該博衆來諮至理有舌莫捫縳書生亦
良苦深念墮冥漠頭白眼昏花亷隅伴寒薄壯哉班定
逺投筆開寥廓西域四萬里俊功超衛霍笳鼔歸京師
弔死殊不惡
　　　讀易掩巻静坐有感
狂陽氣漸衰利欲心已釋閉闗得静坐怡然有餘適眼
眀觀萬變氣機不少息智愚賢不肖孰得竟孰失氣數
苟未盡善惡紛鬭敵蟻穴劉項兵蝸角蠻觸國風霜十
月交萬動入㝠寂人生百年間如白駒過隙窮通互有
命安用相劍㦸胡椒豈須多厚積八百石
　　　讀書有感
余生墮習氣老眼尚愛書開巻初明了乆視成糢糊下
欲窮至今上欲窺唐虞下上數千年治亂牛毛如孰是
與孰非錯亂雜紫朱欲辨誰與語撫巻増長吁讀書求
悦心自笑乃爾愚請觀大地形脉絡各異區中原多平
田要荒因﨑嶇匹夫耔百畆四海多荒蕪
　　　讀書有感二首
人誰不看書看書多不細看書誰不細了不得滋味既
讀聖賢書當見聖賢意凡聖本同心氣禀或明昧讀書
既開悟勿為人欲蔽既習而又習致力復致力初不無
勉强乆乆自順遂欲罷反不能於何勞智慧
朝野有新言例自比豨狗斯言固卑猥情實不誑口啜
訶何足羞㺯侮不知醜見食還復來捶撻暫趨走人生
至于斯百惡無不有斯人亦居官政法誰與守
　　　讀論語自警
人心本無病致病皆人為私欲生百疾聖人乃良醫用
藥各對證疾去心融怡君卿大夫士周綱斷維持奢僣
至傾奪習熟不為非禮樂存虚文虚文亦崩隳刑政遺
餘迹餘迹亦陵夷一時為學人良心䧟昏迷受業七十
子氣禀各不齊聖眼如日月照見毛髪疵隨問隨答應
滿意飽載歸論語書一編我將類町畦各人言行下病
藥兩相隨一一反自省有無此欠虧一言即一藥服之
有餘師
　　　讀汲黯衛青傳有感而作
整冠見汲黯踞厠呼衛青敬侮固雲泥用舍誰重輕一
死淮陽守一握百萬兵起塜象祁連至今與雲平嚴憚
日踈逺玩狎日尊榮所以皁𨽻流長作貴公卿世無魯
仲連世無嚴子陵天壤一蠅蟻萬古争羶腥
　　　題恵崇蘆鴈圖
六翼已水濱孤鴻下寒雲念羣與得侣伸頸聲相聞禽
鳥有此樂賢者㑹以文我無如川酒滿堂會嘉賓我無
及人徳孤陋常寡鄰巻中題詩客十九餘交親宦逰各
分散不得偕晨昏何時一聚首拂拭襟裾塵道義共講
劘文詞同細論燦若徳星聚謨謀奉嚴宸
　　　題王晉卿扇
舉世附炎熱此心獨虚凉隔離雲日赤障盡泥沙黄得
手方進用避色能退藏清風萬萬古愈乆得彌彰
　　　漁樵圖
何代無巢許混跡樵漁間君臣非唐虞明照不容姦公
論一脱口萬古埀不刋吁嗟肉食人例以愚夫看真偽
若白黒潜隠良為難所以戒慎獨機心即天闗畫師豈
無意庶幾消凶頑無聲董狐筆見者宜汗顔
　　　題韓氏異花記後
居室出善言千里即相應擴推惻隠心草木被仁政神
鑑良昭昭聨翩生瑞慶天葩出鳯雛五彩相輝映苟非
積實徳此福何來並恨無瓊瑰辭洋洋入歌詠刻石大
伾山千載去思頌
　　　讀莊子
䝉莊談自然未必皆背道静中見天機安肯同世好紛
紛知與才私欲助貪躁九敗博一成暗堕山鬼笑區區
是非言萬蟬同一噪禍福定誰司一一冀酬報寓言豈
無情但恐傷名教
　　　至元癸未秋八月二十有一日書陶詩數首至
　　　　羲農去我乆一篇寄懐於言
人皆歎衰老我老起歡心自從嗜欲淺頗覺天機深抱
我天爵貴浮榮不能滛琅琅聖言外羣蟲費秋吟百年
難處事一朝失嶔岑耳目願遲衰中和盈我襟少倦即
掩巻有酒時自斟
衰老少睡眠未晨即坐起僮僕誠多倦我心私自喜壯
年嗜欲昏日出夢方美囬思昔日歡一一盡堪恥立徳
與立言重任失行已亦随市井兒車馬紅塵裏醉生或
夢死趨向何庸鄙己徃不可追來者猶可悔五十七年
非今許能一洗
　　　讀陶詩因以自戒
東坡晚流寓始喜讀陶詩使君未失志陶亦田父辭趣
向苟乖隔好惡等棼絲在公猶未免何訝輕薄兒冥心
味前言勿易生瑕疵
　　　公退静坐讀陶詩有感而作
仕宦二十年翛然一寒士公退飽蔬食琴書伴幽思軒
軒同學友笑我懦無志富貴豈無心得失良有自流芳
與遺臭二者非吾事已愧抱闗人吏部知名字
　　　冬二十七日翰苑東齋讀韋蘇州詩有感而作
賦分嗜讀書己與清苦隣况復學吟詠安能登要津終
嵗文字間矻矻勞君心幽懐祇自知究竟誰見聞西風
嵗云暮白髪日益新寸心不自降尚負知經綸沍寒鬻
絺綌東轅日求秦片言獲金印英哉當路人
　　　郭西種稻
種稻踰千區鋤薙亦草草今年大有年穂實頗堅好僮
僕笑有言蔬食長不飽黄腴含玉粒慰我色枯槁安知
乃翁心朝飢何足道得米可十斛急送酒家保
　　　題劉永年卧虎圖
視想得虎神以神寫虎真卧虎不盈尺雄威來逼人盤
伏若有待怒虎屈不伸爪鐵剛裂石目電光射雲含嘯
風已烈炳炳五色文熊兕莫敢越麏麞逺崩奔萬弩不
可恐一飽奚足論惟獸亦多類天獨厚汝身弱肉恣强
食猛暴無四隣可憐書生癡毎羡麟趾仁奮鬛振庸懦
立髪衝冠巾想像劉永年厭處菜食貧宣化愛兹畫藏
作御府珍弗慮如虎變委靡花月塵坐擁百萬師囚死
遼海濱我言亦已竟觸物感歎新萬乗失其威化作草
莽臣
　　　息軒畫馬圖
息軒髙妙人寫馬入神駿世豈無畫師下筆落駑鈍始
知人品凡百業不易進前後三青驄連錢玉花潤卓然
見天骨千里煩一瞬行行二奚官丰姿脱塵坌清曉出
天廐人馬兩閒順息軒名士夫早嵗馳令聞清時了功
名㳺戯發竒藴嗣孫今復賢羣處見清峻風流慕前修
英氣能自振愛畫豈徒為洗眼看飛奮
　　　觀書既乆目力稍弱作詩以自礪
讀書悦我心既乆即傷目惜目廢觀書靈源復䝉固損
益互相攻取舍無定路閉帙儼若思勇斷旋自悮司命
人孰無視物隔塵霧媯虞成聖業豈以重瞳故不為五
色盲閲理非所慮古人見天道安在窺牖户撥去非禮
視三冬文史冨心目自雙清寒月洗秋露
　　　至元五年五月望積雨新霽凉月初上玉堂獨
　　　　步
乆雨忽開霽莫凉如新秋青天出佳月清光欲馳流翛
然坐空庭恍若崑閬㳺清風散華髪欲寐還少留人生
貴適意此外將何求世味吾豈無但恐貽心憂一觴聊
自娱安用百尺樓
　　　五月十五日夜半急雨喜而不寐
人為口體累念慮千萬端秋隂懼霖潦春陽憂旱乾此
生百年内日日不遑安風雨得調順造物何常慳吾聞
名教言和為邪所干毎毎致災沴天心豈凶殘今春乆
未雨風霾凝隂寒一雨忽連夜霡霂聲未䦨豈惟農里
喜市井皆歡顔我無澤物功愧赧兼憂患米價日騰湧
逋民何當還一雨静羣氛麥浪雲濤翻豐嵗信可必榖
帛如丘山
　　　處暑(丁亥暑酷倍常年首/尾五十日戊子復然)
六氣順當受炎蒸大苛苦端如遇酷吏誣罔恣凌侮無
罪心欝煩無慚汗如雨織羅不可逃憤悶誰與語今晨
復何晨西風過庭宇洗眼視厯書殘暑當退處周興來
俊臣貶竄穴火䑕四海一歡慶清涼按環堵羣蠅與蚊
蚋斂翼埋糞土六合共澄清西成積場圃
　　　酷暑不可禁因有此作
南維無秋冬祝融復當政炎炎赫其威火官悉奔命金
石欲流鑠草木難遂性飛走藏隂崖萬生如坐甑酷惡
讞獄吏薫灼百毒併鏖我赤壁兵沸江焉敢湞日車何
遲遲盼午不得正四時各有序不代蓐收令扇揺腕將
脱㣲颸終不競恨無清風手一掃火雲浄喘汗何時蘇
持心以静勝
　　　酷暑懐趙禹卿
今年暑氣盛殘庚尚炎溽簿書坐官府汗髪若新沐申
未方退食浹背濕裳服歸來僦舍底鄰溷連炊突開軒
厭臭穢閉户困蒸燠燕山得秋早嵗律異昔宿司天屬
相火朱明助餘毒東郊有髙士世網不可束深林䕃幽
居清飈散踈竹匏食滿籬落禾黍過墻屋披襟遐觀臺
曵杖清池曲秋水了一篇負手行詠讀肯雜奔競兒青
泥淤馬腹人生眠食爾勞苦不自足相招許相過斯言
㑹當復借君北臺風翛然醒毛骨
　　　雨霽客至
暑雨逾三日曉霽猶蒸濕有客自外來泥濘沒馬跡羡
我居優輕虚堂對書帙王事有期程誰能免行役我喜
笑不答粗得稽古力帝祐得豐年勞逸俱莫恤農家築
場圃禾黍如山積
　　　後六月晦旬休雨中不出
立功既不遂立言誰汝嗔飽食嗜晝寢甘為蓬蒿人西
家學苦空願與冥鬼隣東家學長生奄忽散飛塵人生
苟齟齬當作草莽臣著書垂後世名與日月新安能隨
俗吏黽勉擁朝紳
　　　題史右丞瑞鶴圖
四朝社稷臣開府忠武公將相五十年民無能名功嗣
侯光前業天禀何貞忠平南笳鼓歸退然房刀弓君恩
無可報盥濯居齋宫聖夀祝萬年不懈兹益恭孰謂九
天髙至誠能感通雙鶴何許來下壇舞翻風如受香火
供如示介祉容囬翔乆乃去白日流晴空明朝日將午
羣鶴踵前蹤三日還復來享答醮事終萬目快前覩嘉
慶四海同忠孝獲異應福禄宜豐隆恨無瑰瑋辭揄揚
付歌工激勵臣子心一一懐丹𠂻畫圖刻貞石永永傳
無窮
　　　立秋後八日夜雨
秋風撼庭樹秋雨滴寒更繁音雜清響百種候蟲鳴少
時喜良夜惟恐東方明老懐縈客思望望日東升清霜
已滿鏡何地容復生衰老亦常理百志良未成攬衣坐
無寐長歌發商聲
　　　八月二十秋旱民憂麥晚至汶上得雨沾足終
　　　　日達夜
時㢤八月雨種麥倍常年謬當勸農責踴躍喜不眠年
來米麥價絶食厨無烟三年九年蓄此事誰復言卒嵗
脱餓殍不勝謝旻天山東百餘城徳澤我承宣一雨觧
民憂執綏愧華軒
　　　苦雨嘆(時八月二十五日雨/至二十九日未霽)
不雨夏無麥乆雨傷秋禾六氣良難調水旱何恒多霖
霪五晝夜陸地成江河早榖未登場穂黑芽成科晚稼
僅秀實坐視飽魚鼉九月迫霜寒麥地犁未過民生食
為命艱苦百禍羅無術驅風伯開雲變晴和收拾腐敗
粒起殍免札瘥又念官倉空無輸將奈何
　　　至元五年九月五日曉歩翰苑蔬圃感懐而作
人生百年間短景一彈指不能為名臣便當作髙士胡
為逐流俗汲汲懼寒餒我年未半百白髪已垂耳怙恃
乆已失捧檄為誰喜諸子俟成立素食實中恥何當遂
野逸杖履求園綺
　　　慶盖元甫生子
　元甫生子西溪相公命名立説辭㫖詳盡不可以贅
　不肖以老友歡慶之情不能已謹以數韻賀
此身來何遥開物以為宗相續幾何年得父母遺躬上
以承無筭下以傳無窮繼繼永不絶直與天地終宗廟
鬼不餒門䦨藹春風人道莫此重萬金等蒿蓬所以慶
門瑞喜見蘭玉叢今日復何日歡聲動晨鐘親友塞閭
巷羔酒纒新紅盖侯年半百蓬矢懸桑弓我喜不能寐
奚啻他人同作詩代賛祝載酒夀媪翁善人自有後一
彪勝羣熊啼聲氣吞牛夀福溢兩瞳明年學言立指揮
走諸公再觀叢堂上瑞氣如彩虹買書須五車升户上
髙崇
　　　應命趙畫索詩
丹青雖細藝能者皆髙人請㸔宣和譜品分能妙神風
雲湖海士廟堂名節臣胸次同造化慘淡入經營天地
生萬物我筆能奪真凛凛氷雪冬熈熈花栁春嘗觀蓮
社圖真宰差凡塵世無王黄華清論不復聞銅臺趙濟
之索言期世珍筆跡我未見詩巻何輪囷許與多名士
定如詩什新古人家數中當與誰等倫鄙俚敢靳惜酬
報當殷勤寄我數十幅黄華我比鄰
　　　秋夜孤坐
露冷寒蟲號熒熒燈未灺心清坐不眠耿耿獨長夜牕
月如見憐徘徊巧相射我豈枯寂人孤衾一寒舍庸駑
固何為壯志未凋謝荏苒文字中虚語非所藉豈無匡
君術誰復吟荼蔗所喜遭清時上箸不可借
　　　晚涼登北城據胡床孤坐而作
卧病復困暑扶杖登荒城素月流清光木末涼風生陂
塘水正滿稻秧挿青青田家暮來歸籬落烟光明牛犁
雜鷄犬兒女歡呼聲人生眠食耳何苦厭藜羮列鼎不
復得有道不能行去家二千里南來困炎蒸依依東北
望飛去故園情
　　　㳺狐突山
望望狐突山㧞絶峯巒起思賢欲一到踴躍忘委靡土
人尚縁襲有廟荒山裏升堂出雲端下深堕地底有馬
不可乗便穏資杖履數歩一止歇吁喘不能已松風散
煙霧清眺亦可喜畏塗臨絶壁困怯汗如洗㳺行乃爾
勞䟦渉胡可擬書生例孱懦炕坐翻故紙緬懐班定逺
暫舶西海水
　　　薛稷鶴賈參議家藏
野鶴視衆禽昻昻髙閑姿薛公得趣深落筆形似之飄
蕭散踈林喜受涼風吹雙雙窺魚鷺淡然立朝飢人生
雜鷄鶩一食良凡卑安得挟扶去越海求安期
屏圍畫花鳥美麗助奢滛髙堂何深䆳獨寫九臯禽昻
藏㸔孤潔相對開英襟十二白羽翮九萬青雲心想當
市購時不惜傾千金秖應涼月夕落枕聞清音
薛公工畫鶴精巧無纎瑕細染頂腦朱掌中調丹砂踈
分羽絲雪膠粉洗復加㝠心成老鶴肝腑蒸烟霞胡為
功名際静躁雲泥差
常喜黄居宷妙絶寫鵰鶚狐狸偶相值伏竄愁擊搏我
時亦少年不覺指拳握誓當踏青雲當路洗姦惡邇來
不自堅壯志隨年薄毎登萊衣堂睠睠霜縑鶴
衛懿公好鶴華寵使乗軒鶴慘不為樂戰士生怨言賈
侯蓄畫鶴持巻求佳篇詩流喜題詠不盡主人賢所好
良一爾是非何其偏所養非所用國君豈宜然賈侯偶
閒適雅興在林泉一見物寓意寜為物所牽新詩與佳
畫過眼皆蹄筌
　　　題陶令歸來圖
富貴豈不榮憂勞亦多端賤貧固枯槁閒適有餘歡誰
能悦口體不令心思安田園日成趣廬舍亦粗完天爵
足自貴奚必趙孟官盤餐有肴簌兒女復團欒得酒覔
隣叟真率無欺謾徑醉任去留有時遺巾冠笑傲日月
長俯仰天地寛畫師契余心掩巻重開觀他時營别業
但愧雙鬢皤
　　　五月十九日過嶺
燕城望居庸絶壁青挿天行行上北口平田失危顛燕
郊入地底俯見蒼蒼烟北轅天際山髙髙與雲連行行
復行行既至乃坦原一川復一山南望肖深淵登陟六
百里形勢一如前盤盤阨孤嶺峭折一巍然隂陽限南
北祝融淡無權我來屬朱夏衣薄思絮綿上黨天下脊
始知非公言秦中據上流管見乃爾偏北辰天柱髙寒
風送攀縁茫茫瞰中夏窈黒堕九泉牛羊散山腰細草
青芊芊草浄下馬憩香軟勝罽氊隂崖萬古氷凍老何
頑堅風土變雄勁童稚能控弦土俗入四月竈釡火不
燃鍾乳滿巵卮長飲鯨吸川民淳静無事金革業所専
上馬視千里迅速能周旋女人善勤勞車服手自全食
淡復功苦何者為妖妍嬰兒奈寒餒有母不求憐家法
永傳守不為風俗遷强猛自天禀搏擊同鷹鸇緬懐㑹
河戰事往將百年金兵四十萬敗甲遺河壖寒沙埋戰
骨永為蔓草纒區區江漢人孱懦何拳拳退然弗勝衣
坐馬不敢鞭徙死無出郷出鄊憂食眠憑誰語宋人毋
誇能戍邉王事有期程顧覽難遲延穹廬見張燈牧兒
聲呼傳投宿撫州驛驛轡何翩翩
　　　題文湖州墨竹
此君固娟静變動亦多神蕭然文湖州相對清無塵開
軒罷琴書寫此含風真苦節傲氷雪不受烟雨昏静香
妬幽獨恥與凡卉隣東坡慎許可屢見詩與文此幅良
得意書名遺後人葉葉如有聲勢欲凌秋旻時無好事
者悦目桃李春斯人不再得縑素何足珍佳哉兩横枝
影落蒼梧雲
　　　宿兖州廨
方城二十里居民不十家荒涼無肆市何者謂喧譁斷
碑荆棘中欹傾見州衙白晝走狐兎牕户灌莽遮循例
聚父老勸諭勤桑麻俯首聴誨言口從力不加民時苟
不奪學稼寜有差種樹郭槖駝笑我辭浮誇衆散日已
夕庭槐鬧寒鴉
　　　題閴然子劉大用草蟲圖
草蟲固㣲物思態紛不同劉侯乗戯墨寫生善形容依
依敗荷枝蕭蕭霜菊藂拳聫寒鷺雨飄揺秋蝶風物物
適其適熈熈生意濃翻嗤造物拙神御匪専攻一一欲
題詠但恐辭源窮可憐畫家手虚費摹勒功絶藝固可
嘉纎巧非神雄何時風雨筆雲海隨飛龍
　　　題徐熈草蟲圖
枯枝露蜂房氣脉元通閉嘗觀蜂作室煦煦吐元氣連
房含化育衆𦙍懸一蔕行人不敢傍毒螫須急避螻蛄
生糞壌欲雨暫游詣皇皇即求穴失土失依庇修角兩紛
争角抵如猛厲元甲不自振時為羣蟻斃螽斯色尚黄
青衣亦同類寡儔不能災辦作兒女戱蜻蜓何輕浮㸃
水起還墜時於枯棘尖􁀙立張兩翅秋蟬罷㺯丸脱殻
鳴得意寒露一朝重閉吻僵仆地雙雙金粉蝶乗風誇
秀麗花隂困午陽賦分亦柔脆烏紅名鬼蝶忽去忽復
至不立醸蜜功竊食羣芳味朱蜓衣朱衣漫不知稱謂
追逐蜻蜓飛衆同矜獨異山蜂容聲惡黄巾曵元袂時
將良馬逐强暴凴觜利徐熈本工畫觀物得情致我言
非佳詩詠物豈無為擾擾區中人一一自標置姦黠侮
庸愚賤貧慙顯貴奄忽百年身經營望千嵗甘為造物
弄抗顔勞知慧出言言濟時立功功盖世升髙不能廻
危機不知畏萬物一芻狗掩巻増歎喟
　　　題盧仁美友敬堂
以身視四支支痛身不安四支各相視彼痛我何闗有
物毒一支左右互防攔而云不相親此語何凶頑萬類
本一氣况在同胞間詩人詠脊令兄弟當急難風俗日
薄惡手足相摧殘父母宛在堂離析何厚顔不意衰習
餘友敬見一斑誰當發薦章旌表光門䦨
　　　省掾王直卿雙親皆八十
天下為子心皆願親夀長怙恃兩無恙孝哉藤州王晨
午具甘㫖夏冬問炎凉深愛見婉容養志恐有傷父母
同八十歩履偕康强四海知名士輻輳投慶章親心日
悦豫千載未易量十年一拜賀新詩塞髙堂徧刻東山
石百世垂清光親夀當幾何東海生麻桑
　　　題謝才卿母八十詩巻
養子望成立三鳳皆青雲事親祈夀考八十健且神慈
孝志兩遂庭草亦歡忻蔬水不戚戚况復鼎食珍剪髪
有餘樂兒輩今搢紳藹藹一堂上和氣蒸四隣賛歎可
生福斯言最真淳清議豈易得看取題詩人
　　　題張夢符亷訪臨淡㳺三友圖應劉清叔之索
　　　　詩也
清叔抱髙節嵗寒梅竹松何人解幽意蕭然寓軒翁汗
簡索評題意謂臭味同適當雨雪天姑射挾兩龍清艶
入神畫定非桃李容何時逢二妙醉歌松雪中作詩弔
林逋字字梅花風
　　　題趙大年小景
髙堂畫巨壁塗抹費青紅麤惡映疎濶刺眼増凡庸趙
侯善涵蓄六合盤心胸合權峙雄嶽毫髪分林叢相去
不寸許雲山千萬重夢覺屏倚枕放眼瀛海空正如米
芥粒潜納横天龍俗筆漫張大客氣誰為雄
　　　宿東平府廨廨近庫藏巡鈴徹曉夢囬枕上有
　　　　感而賦
衰老苦夜長卧乆不成寐鈴鐸響終宵巡警足嚴偹重
門仍擊析今古不能廢嗟嗟盜賊心刑威了不畏人生
本定分温飽豈易遂腸有藜藿充體獲毛褐蔽此外復
何求甘死于不義何當富而教各各安所值無問公與
私外户皆不閉
　　　宿漁棠
魯南三百里小邑名漁棠緬懐臧哀伯忠諌有耿光理
到誠懇至萬世箴禽荒大字當書紳佩服不可㤀惜哉
魯隠公諱疾甘膏肓文過稱畧地不知過彌彰先是穆
天子轍迹遍八荒不聞一直言懐古令人傷到今二千
載兹道空茫茫
　　　宿潭口驛
蓬蒿荆棘中茅茨十餘屋驛人敬官長邀迎留止宿酒
薄不堪飲夜暗薪代燭借問少人烟無人來卜築亦匪
逃移多國初殄兵毒休養生息恩百年不易復側耳聞
斯言無寐到天旭
　　　登燕城南憶田園有感
臨髙瞰流俗擾擾困奔競貴賤雖殊途究竟均害性蟻
穴蜂衙邉大窟豨牢並我本淡蕩人壯齒愜閒静一官
偶拘縳黽勉雜紛鬨鄊夢遶林泉南望徒引頸松篁映
牕户蘭蓀夹堦徑山田卒嵗寒教子了家政世事不投
耳心逸身寡病有酒隨量飲作詩以情稱適意于百年
俯仰一從命兹意何當遂霜雪忽滿鏡悠悠下城顛又
堕黄塵穽
　　　郭西卜宅聞嗣子以鄰墻未定有感而作
匹夫争畆宫羣雄争四海萬古同一争奚較細與大聖
人中天立所性良不在樂哉顔子心安有身口害
　　　登歴下文廟郁文堂
科舉誠陋學在我猶餼羊去道固云逺尚有談文章邇
來併是廢人心悉倀倀學校雖粗設虚楹照空廊朔望
香火冷老雨淋欹墻教官窘生理日求餬口糧後學豈
不繁儒名行工商小慧落胥吏愚鄙趨耕桑大黠巧干
禄庸懦老村庠衰風不自振例為饑寒忙天恩本優渥
差税徴未嘗所乏在勸激遂使賢愚龎人材日凌替聖
學何微茫我豈私同儕所係為時傷州縣四三員字不
辨張王判署尚未聞牧民豈知方養賢道既廢選官路
宜荒共治二千石何處求賢良絃誦杳無聞嗟㢤郁文
堂
　　　客荆南三年出入唯一馬近以病死戯作此語
齊景馬千駟愛駒心未盈山谷量牛馬亦有爾朱榮胡
子官南方一馬何零丁今晨以病殂家僮走嗟驚呼童
前致辭爾心宜少寜莝秣不苦勞廢眠起寒更望我官
職髙裘馬頗肥輕結駟復連騎揚鸞應和鈴我豈無是
心義命難稱情杕䇿謁軍門雲臺儼圖形騎驢三十載
以詩了平生賦分有厚薄造物持權衡畜馬與畜徳各
求千載名徐歩以當車吾亦不徒行
　　　哭挽左丞張公
聖賢不易合千載一相逢中統開至治皇皇仰羣公都
俞吁咈間稷契映䕫龍相君當是時雅量得中庸獻替
恊聖意寤寐懐貞忠薦賢若不及汲引言路通中外杞
梓材盡出培植功養民務速富建䇿司大農惜無龔黄
守善政莫我從出貳栢臺政庸懦凛生風所用多亷直
簠簋皆飭容晚節佐樞府軍實自披窮年耆志未衰白
髪照丹𠂻聖情日虚佇嫵媚恩益隆豈期不愸遺遽爾
夢奠凶相君去無憾哀榮全始終一時登龍客忍見門
巷空我非感私恵哀與士民同𦵏不獲執紼謚不與褒
崇碑墓與志幽有言漫填胸千里聞訃音老我涙横縱
夢中時通道哭奠若堂封
　　　哭亷相平章
間氣何所寓感之生異人卓越趨向髙舉足踏青雲汪
洋器宇濶滄海無涯津一命領方伯再命當大鈞許身
不輕淺要接伊傅隣心為知己盡仰答堯舜君讀書知
聖學不染章句塵執政履王道功利奚足云志不在一
時樹業垂千春愛士慎許可門滿王佐賔譽望星斗重
飲食寒士貧屢空常晏如所念憂飢民深嚴後樂堂寤
寐思經綸濟海横巨航蘇旱霏甘霖禮樂統刑政咳唾
期一新奮乎百世下再復唐虞淳二䜿何許來醫和術
無神沈綿竟不起天意誰能詢生之豈無故奪去良有
因九原不可作慟我淚沾巾我車匪徒出沙路日荆榛
欽定四庫全書
　紫山大全集巻二　　　　元　胡祇遹　撰
　　五言古詩
　　　歌風臺
吕政毒四海弔伐良有人斯髙蠱胡亥匹夫可亡秦咸
思岀湯火誰能舍寛仁所幸遇項籍恃勇私一身三傑
屈羣策五星聚昌辰人天苦兵亂一劒浄風塵歸來過
故家冠盖雜鄉鄰酒酣唱髙歌天日為一新除凶信英
偉惜哉多因循猛士守四方以是了經綸挾書豈佳律
速去誰汝嗔覆車宜改轍羸政胡可遵直紹夏商周建
極明人倫長陵土未亁子死牝鷄晨苟非天祚漢國歩
卒艱辛不循湯武軌不新唐虞民自是一再降晉武與
隋文受命創業主處心當憂勤上以答天眷下以翼子
孫勿謂功苟就佚豫撫嚴宸
　　　䟦真率㑹圖
古人重交㳺文㑹以輔仁徳業日修進分義日情親臨
死生貴賤不改金石真一舉稱管鮑再舉稱朱陳今人
有勢利性行本不倫朝為膠與漆暮為行路人美哉真
率㑹可使風俗淳鄭國昭温公徳星聚天津藹藹十一
人儀鳯暎祥麟口吐堯舜語衣振周孔塵雍雍庭戸間
四時一陽春洛人何多幸朝暮同鄉鄰想像此一時市
井無頑嚚佳㑹不可見再拜畫中神
　　　登鳴琴堂故基
吏以身化民民自樂循理善誘無惡言風俗日淳美春
風和氣中周旋樂與禮不大聲以色絃歌而已矣宜乎
聖師言許與稱君子我慙領郡符學道不修已區區終
日間喋喋費唇齒民有不若徳未免以鞭捶一時雖面
革中心頑無恥循吏未可攀聖域安敢跂再拜登茲堂
沾衣汗如洗
　　　哀第四子於濟寜官舍
有樂即有哀無哀乃無樂人生非木石憂喜互纒縳所
以漆園翁要使情愛割吾知固勉强此理亦不惡老牛
䑛犢慈天性不可削子夏䘮其明乃爾自殘虐五十不
知毁父母豈為薄聖教意良深此味宜細嚼我生失子
哀累累不可脱人為與天命疑難誰判鑿要當自消釋
中懐漸空闊
老懐已索寞憂患何相陳十年失三子新婦偕逝傾百
端自解釋不覺淚縱横聚散固不免數理吾頗明余生
命何薄明滅如風燈得孫近十人夭殞皆孩嬰二女亦
成立相繼歸幽冥婢僕十五人飽暖壯且獰得疾即不
救嵗嵗無安寜小術隂陽家空亡運使令若云禍有縁
罪惡何貫盈報應不可曉哀怨何時平恐此皆偶然幻
化難倚慿跖夀與顔夭一一誰秤停䘮亡莫悲苦生聚
毋過榮老涙不多得任運勿傷生
　　　慶王晉卿僉事母八十
成子頼賢母敭厯貴公卿悦親得純孝坐享五鼎榮母
子本一氣慈孝通神明有感獲明應夀母臻八齡起居
亦强健儀訓尤嘉貞盛事耀閭里美譽飛天廷錫類化
天下簡冊有名馨母執即吾母拜慶舒中情但愧才品
凡偉節難賛銘薦章豈無人史傳當自成母夀益延永
子業益飛騰里門儻旌表願以慈孝名
　　　題雪堂和尚雅集圖
主人學苦空虗左天下士衣冠固不同氣味本相似大
道原于天至性寜有二小智徒自私汝非而我是短白
映長紅萬象皆春氣甘苦齊結實總待西風至髙情悟
兹理四海皆兄弟佳客實滿門亦起専酒食性理談天
人㳺戯到文字三生白蓮社千載修禊事公案又一新
清詩掛名氏不知幾千年而復有茲㑹所欠龍眠畫風
采發英粹詩像同刻石傳芳流百世方駕晉名流我言
不阿比
　　　租無田
井田不能復限田亦不舉富家連阡陌貧人無畎畆地
税隨推收控告亦無所賣者嵗不除買者積倉庾農人
惜寸田吝惜過兒女忍淚立賣書誰憐此情苦㸔人耕
且穫鋤耰倚環堵里胥徴秋糧催喚急風雨此寃誰辯
明申部部不許訴天天何髙泣地地無語舉家欲奔竄
飢殍因難阻茫茫天壤間何地為樂土
　　　七月望霖雨感懐
客懐本悒欝更值秋雨滛逹旦復連夜出門泥淖深目
倦掩書坐簷溜聲浪淋稚子來隨仕孤悶不可禁伴我
如枯禪相對静沈沈千里故園路一掬他鄉心今晨七
月望佳節世所欽麻榖薦新祭兒女連袂襟遥遥應相
憶念我嵗寒侵秋衣尚未寄婦姑勤暮砧豈知長安客
宦情雪盈簮男女願家室獨我如商參積隂天易暝四
壁秋蟲音
　　　石硯屏(有序/)
　至元十一年客太原得石硯屏髙不咫廣不尺粗見
　文秀如山形樹影以謂不足珍玩置之箧笥又七年
　家居無事整緝編簡之散落者復得是石於其中反
　復把玩若可愛者然而未敢必其天成人偽也滌去
　塵垢平以礪光澤以砥拭而視之涸隂沍寒中雪山
　明滅山下老樹根榦而枝樹外山根土坂逺近髙下
　濃淡位置姿色元氣淋漓溪光掩黯若為寒雲宿霧
　䝉幕者文華無面背石皆表裏洞徹噫造物之巧無
　不有無不在人見其外而不見其内見其發而不見
　其含蓄感而為之詩
蟠塞天壤間名山幾千億神化興雲雨秀潤藏金璧竒
獸雜珍木聖哲不盡識兹石一何異髙廣不盈尺天地
與海岳納影無遺跡孕秀幾萬年元氣尚蒸濕乃知造
物巧神妙不可測問道何所在糞壤及瓦礫無小大美
惡孰能少隔絶人出萬物表胡為自戕賊發我雲漢章
眀我天地徳我心無不有無徒玩兹石
　　　題飛狐王國寳南塘圖楊郎中徴詩故也
人生行樂耳毎恨不可必紛紛守錢虜蹙縮死寒乞披
圖翫南塘奚啻千金值華屋麗飛甍溪亭疊危石名花
雜珍木葱青光照席舉杯桃李隂春晴鶯嚦嚦放舟芰
荷香凉月不虚夕婆娑溪上影醉袖天地窄我知主人
心黙悟駒過隙子孫幸能家樂此自恬適愧無良題評
璀璨悦佳客千里來徴詩鄙語不容惜白日戰黄塵翛
然脱羈靮悠悠想丰姿雲山阻平昔我詩非竒詩風期
得情實屬君磨南山大書復深刻異時過君門洗耳溪
流碧
　　　題閔子祠碑隂
聖門七十子入道何殊形善誘亦善學各因其所明柴
愚與參魯一唯豈徒譍賢哉子閔子以孝趨聖庭直差
顔子肩竟以徳見稱孟氏具體賢至論豈阿情區區季
氏宰何物來纒縈餘光千萬載炳炳垂日星我來拜祠
下豐碑刻新銘烏王二賢侯為政知重輕坐令此邦人
務本羞徑行大哉堯舜道始於事父兄
　　　前題
古人嚴事神報効勲與徳叔世僥倖心妄為禍福惑祀
典乆衰訛滛祠委叢立詭怪雜凶妖巫覡増蠁肸西鄉
簫鼓喧東社羊豕集有司不知禁敬奉翻踧踖坐視賢
聖祠風雨摧破壁我登閔子堂拜抃三嘆息厯人知敬
公于公定何乞悠然汶上行不忍汙僣賊親踈無間言
至行貽世則二善能傚公厚福非神錫在公何虧増齊
俗粗有識南山細如礪尚作麗牲石
　　　安氏孝義詩巻
孝弟本良能教衰俗乃惡周秦均此民厚薄何寥廓父
子雖同居井竈異㸑鑿於斯有人焉内則無愧怍羣鷄
正争食蕭然見孤鶴門閭獲旌表詩詠滿囊槖携巻來
乞言與善敢他託欲知義利分子孫慎所學庶幾孝義
心永永不衰薄
　　　䟦宋徽宗自畫詩意圖展巻執筆㣲吟深思
作詩本言志而况于大君一日總萬幾安可同騷人識
慮不深逺憂禍從厥身琅琅勑天歌萬古宜書紳
　　　題王侍郎子字説詩巻并序
　近世父名子師名弟多誇美而少戒勵以致子弟驕
　矜自得不知其職遇長者父執則昻然與之並行事
　官長則侵忽陵犯此固禀賦氣質之偏亦為父為師
　者姑息許與太過耳今觀提刑王公為侍郎王公之
　子命名立氏之説其髙於流俗逺矣盖亦熟知其父
　教以義方所以求名之意云
成子良有道取友宜慎明為善與為惡皆是朋從生庭
訓固諄切出門孰偕行一暴而十寒良苖豈能榮王侯
作字説照見叔世情要助義方教反覆何丁寜我詩贈
元益此語宜服膺謝絶奢滛子結交皆老成日見所未
見日聆所未聆才學念増廣器業自堅凝幸為名父子
有善易飛聲世冑門第髙舉足趨天庭不為賢牧守定
作貴公卿
　　　題田經厯夢諸葛武侯詩巻
一心生萬慮善惡影響從琅琅夜氣説萬世同禹功人
為氣血役百年昏寐中夢中復説夢自盲還自聾殷中
夢傅説孔子夢周公吉人常夢吉凶人多夢凶吉凶果
孰召此理詎難窮田子晚知學有惡能自攻一念或少
差中慙靣生紅出口擇邪言立事逺邪縱心誠得正夢
若與神仙通顛沛不由徑要與正人同
　　　題義商詩巻
為富多不仁况復市井身天資苟超邁薄俗不能塵利
者義之和憂道不憂貧人能踐斯言萬金同一緡張許
二商隠氣宇髙絶倫臨財能乃爾汗背讀書人
　　　䟦孫尹逐山魈詩巻
五祖治即墨下車逐妖狐縣人以為神祠碑照城隅一
正慴萬邪此理不可誣孫尹亦良吏小魈逺逃逋想像
宰邑日政與常人殊嗟今守土官心術何﨑嶇坐為姦
吏謾黽勉同贓汚人妖不易治隂邪豈能除判筆孰傳
神幾度鬼揶揄
　　　題理宗書
晉武唐太宗健筆如飛龍一傳至孫子蠕蠢食葉蟲乃
知氣盛衰雲泥逈不同宋自宣政初宸扆人已空南渡
百餘年苟延蟄坯封不聞嘗膽苦尚求書翰工痿弱如
病女㺯筆無慚容一時阿諛子装背錦纒䝉惜無栁公
權拳拳納深忠
祖宗儘神武定亂甲躬擐後嗣何懦孱把筆氣消散蛙
坎吳山宫魚蝦海腥爛北顧豈無事區區學書翰精妙
到鍾王能救將肉袒所得僅如此不滿一發歎我知帝
王書天章燦雲漢隻字落人間神鬼亦嚴憚豈同閒適
人揮洒一銷飯
　　　題解州鹽池詩
人生須五味口體乃充悦甘辛與酸苦不備非所屑惟
兹鹹鹺供有口不可闕我行濱滄野煮海力疲絶中原
腹心地有此大寳澤毎當三庚暑風火戰凝結溶溶鴨
頭緑倐忽百里雪聚積千銀山投集不再月瀚海分一
盃歳繙億兆舌隨取復隨平萬古永不竭我謀夫誰從
一二迂濶䇿黄流通百水一一具舟楫太行開坦途夜
黒見車轍所及無畔限工價隨例撤圜池樹帑藏山立
得金帛
　　　䟦栁公權帖
文章即情性骨勁栁誠懸心正筆乃正百世歆名言婉
順避顯諌不取訐直愆此幅出居憂哀感心拳拳奚暇
工㸃畫觀者無求全
　　　讀易堂偶題
大氣舉大地升降三萬里氣出則地落氣入則地起地
落白晝長地起永夜晷呼暖吸生寒氣機自能爾聖人
畫八卦知者世有幾洞見神明徳悟悦變化理一隂復
一陽其勢不容已五行而萬物一源分萬委隂處二陽
下巽伏而風靡陽居二隂下雷震安可止隂居二陽上
兑澤不勝喜陽居二隂上止畜不移徙二陽包一隂附
麗火終始二隂藏一陽從盛而為水隂陽互為根中乃
其根柢三隂與三陽父母未生子八卦再交錯萬類無
窮矣
　　　後樂堂為亷相題
憂樂人孰無小大各殊職野夫憂百畆嵗宴有餘適皇
皇萬乗相憂虞何時畢禮尊庶僚絶祿厚萬鍾食入朝
覲天光宸扆賜顔色出朝坐廟堂百司候呼叱崇榮既
無倫重負胡可釋四海係安危九朝資柱石所以賢者
心了不事安逸報君寜有身盡瘁猶汲汲一夫不獲所
深夜時自責廷争宜有言惟恨無百舌惡能同括囊得
計樂緘黙大政宜力為朝行不容夕奚為持兩端首尾
生畏戚不憂䜛詬傷所恤公論直不求百年安萬世恥
慙徳視財惟恐多安忍復豐殖澹然李文靖欄折不加
葺視權惟恐危安忍矜自得儼恪王文正恩不由己出
挺挺一范公立志寡儔匹慨以天下任百姦潜屏息徂
徠良知言直擬䕫與稷至今勲業光烜赫奪星日一片
憂國心照耀雲水白我朝賢相君奕世扶王室英姿百
鍊鋼雅量雲夢澤經學造精㣲義利分白黒宴居蕭然
士漠不見豪習飜飜書滿几燦燦琴在壁客來談古今
義理窮得失上虞衮職闕下憂萬民瘠虚堂名後樂舉
目成感激范公心可師異世幸親炙范公才可學烈烈
踵髙跡匪同好名人門楣取華飾大勲豈易量燁燁髪
如漆致君唐虞上有志不難必三年登公堂拱黙慙侍
席謹掇士論餘作詩聊紀實
　　　冀正甫需軒詩
人挾剛健才見險不能止暴虎而慿河夭横不知悔季
路升堂人竟不得其死昭昭需卦象少忍須臾爾八月
輿梁成亨途日千里
　　　誠悦堂
父母愛其子常憂過與疾孝子知此心慄慄恐失徳承
意先志外持身日嚴勑言行兩相顧至善以為職晨昏
問起居親顔有愉色居官服難事父母不戚戚登降誠
悦堂庶幾心自得
　　　題鄆城湯鼎臣汲古齋
人心隨俗移趨向竟汚下一聞談古昔愕睨雜譏罵恨
恨不下達鬼域日欺詐知利不知恥犬豕同椸枷倡優
所不愛百辱百凌跨有客携客來從容聴言話喜與端
人交俗語口不掛母夀近百齡温清日冬夏結茅號汲
古法書映名畫再拜求詩文與潔喜不暇古人誰復言
古轅誰復駕市井得斯人失聲發悲咤
　　　厭氣堂
望氣不經見此理誠有疑日月與爝火小大異光輝大
人虎文炳君子著威儀焄蒿與昭明亦各從興衰四百
年炎漢禎祥豈細㣲人而欲勝天巧詐真兒嬉周徳亦
已滅寜與吕不韋積惡如丘山殺人血成池此身得苟
免僥倖不自知荒臺如廢堞千載未平夷詬罵貽萬世
駐馬一吁嘻
聖人有天下此心了不與天位惡能私萬世獨我㨿王
氣誰使然乃不畏天怒吕與羸何親天已開漢祚滛刑
血四海尚可踐天歩借問壓勝臺何如羑里庫王者不
可殺徒為速衆怒七廟寒無光獨夫尚驕固子戮國亦
亡何暇自哀悟我詩貽後人永監秦車覆
　　　題鹿庵書
書法立氣韻㸃畫乃輿𨽻一將誠鷹揚萬卒自精鋭後
人學顔書區區較形似問渠胷臆中有此忠義氣假屍
以反魂體同神已異鹿庵氣髙邁心畫能勁利追蹤瘞
鶴銘安肯求妍媚世無涪江翁誰人作儕輩已来四十
年書學坐衰廢惟公振英風進道仍進技方䝉提耳訓
㝠鴻忽飛逝千里遥相望撫巻増歎喟
　　　安邑尹申子㳺山圖
申生閥閲子宰邑頗幹局公孫喜閒談不為聲色欲樂
哉㳺山圖盤礴膝横竹丈夫當妙齡經濟志宜篤懐才
值明時秋風送飛鵠胡為慕村叟烟霞友麋鹿汝心吾
再思要享知止福凡人居富貴貧賤使可復終勝無恥
人龍鍾竊官粟
　　　題張和卿舒嘯亭
人生作卑官屏氣不敢息趨迎事官長呐呐伺顔色所
以靖節公拂袖辭祿食曵杖東臯上舒嘯天地窄寥寥
千載後何人踵前跡螺山依雲深汶水照天碧詩成一
長唫凉月送佳夕南呼公孫和一杯可用吸
㣲風引和聲杳渺穿雲逕踈篁揺輕烟醉夢亦甦醒月
明河漢傾空山有人聴
　　　閏五月朔移居遣興
厯徧人間事見徹天地心動静互摩軋萬物何林林巨
細隨賦禀善惡從陽隂一受其成形有我古到今六合
一傳舍生滅萬浮沉人生百年物行路日駸駸貴賤與
夀夭彼此不相侵分限前我定人心自邪滛强健昇平
日有酒當自斟
　　　八日旬休端居
簿書雜詞訟紛擾無緒端剖决乏明敏昏倦生憂患皇
恩憫疲憊旬日一休閒翛然掩闗坐元氣徐生還官事
豈易了旨哉意外言
治郡甫半嵗吏民未相信忽驚除書來改拜憲使印憲
司主擊彈不才慙魯鈍貪汚在在同寃抑積成坌我無
片言敏一一費窮問非道固難欺巧詐不易訊無私自
生明羣邪莫逃遁我心如止水妍醜何勞認我心若權
衡輕重自退進毁譽非所知改過吾不吝
　　　草堂獨坐
飛飛出林鳥曵曵還山雲鳥出固求食雲歸定何心往
還不暫息萬古以至今勞生三十年歸來雪盈簮静坐
觀萬變造物何長勤
　　　辛巳九日草堂獨坐
佳節豈不多賢者愛兹晨我思古人心發興良有因孤
芳止幽菊陽鳥來自賓過此屬孟冬肅殺非陽春豈徒
徂年悲白髪日益新有酒不暢飲奄忽同一塵千載諸
我友悠悠柴桑人
　　　郭西草堂獨坐
古人事道徳今人憂賤貧富貴一朝得患失不顧身身
名兩俱辱種種同一塵余生千載後風期與誰親所幸
愚且拙不獲乗要津緬思淵明賢投紱事耕耘秋穫雖
不足掩闗樂天真移竹出髙笋種蔬日芳新披襟北窻
風天逺無纎雲悠然一長嘯孰為羲皇人
　　　因反𦵏還鄉僦舍以居面南山獨坐而作
京塵二十年耳目厭紛競今年遂歸來山城樂深静十
室九親舊情好足成敬徃還無將迎語話絶諛佞舉足
皆坦途不復憂機穽但知平易歡孰羡才華盛人生粗
温飽安用聞時政緬懐居㣲官心體交相病窻涵倚天
山門掩緑蘿徑好鳥鳴樹巔似與吟和應心從無事來
西日覺遲瞑讀書既少通奚必逺求正一琴静無絃無
意求人聴移文不湏來茲心乆已定白髪還故鄉亦豈
要時聘一盃對南山滿引時自慶
　　　王經厯恒齋詩
易經雷風恒象義甚精究六爻五凶羞聖訓豈誣謬恒
徳何鮮能不恒自貽咎髙齋掲茲名命意亦深厚朝由
仁義行夕惕惟恐後終食不違仁月將而日就常懼名
過實一失不可救靡靡衰薄中得此㧞華秀所以天下
士贈詩如輻輳我言何輕重謹譲羣英右乍作而遽息
毎毎䧟茲疚見賢思與齊援筆不自陋
　　　草亭隠几詩
發土築垣墉坎深作蓮池種蔬平凹疊因髙為亭基親
友笑荒陋童僕不告疲㳺觀與栖息我心惬所宜清風
送佳月細水生漣漪茅簷不尋丈坐與浮雲齊
　　　題朱晦庵周易横圖
伏羲畫八卦萬象已圓明文王八其八注觧己丁寜又
恐人不悟繫辭仍定名周公何殷勤毎爻言庶徴孔子
繼三聖披閲極精誠細䟽作十翼廪倒而囊傾所恨王
輔嗣四聖為一經讀之使人迷不見賓主情賢哉子朱
子復還舊畦町探原冩横圖始終一筆成一隂復一陽
七級得全形首尾皆自然安用口舌争
　　　退食自責
憂世復憂身無病欲成疾舉杯不歡飲對案不甘食人
皆日忻忻我獨常戚戚感激一飯恵圖報等深徳意氣
一然諾履信不可失十年受國恩舉家不耕織有生俱
皇皇闔門享安佚澤民昔自負不聞一言直論兵嘗自
賢開邉黙無䇿書生例空言素學當再習
　　　公退有感
黎明入官府問米鹽細務簿書堆几案過午仍判署王
事有程課日月敢遲悮但恐致踈虞困憊奚足慮退食
例申未有時沾薄暮觧巾僦舍底塵顔髪垂素飯餘推
枕卧夜短天易曙妻子隔千里八年苦孤寓禄食豈不
榮弱質困馳騖仰慚經濟才萬鈞不勞負談笑天歩清
謦欬民室富勲名紀太常軒盖沙堤路華屋艶神仙八
珍不下筯賜予快恩賞誅鋤酬怨怒才命各有分無為
生怨慕
　　　退食静坐
看書才識弱濟世權分卑人生未中年飽食將何為嵗
糜太倉米報効無毫釐偷安固自便謗責將誰歸趨朝
署紙尾公退掩柴扉有舌戒莫捫有心廢深思流光何
足惜永嘆傷明時
　　　四月十一日静坐
人皆厭閒寂閒寂豈容得散歩既少倦澄心坐自息真
氣忽我從心境一融適深扃隔囂紛良貴無儔匹開卷
晤賢聖鄙吝悉氷釋雖非羲皇人聊爾免羈靮孰能踏
紅塵蜂蟻同汲汲
　　　偶然感懐
士無憂世心何異燕巢幕突熾幕既焚不救巢離墮嫠
不恤其緯所以懼此禍可憐賈長沙痛哭不安卧公卿
盡庸流百口紛沮挫却令主父偃爛額延上座
　　　静坐有感
人生本無事營營復區區朝為利所誘暮為名所驅畏
途冒馳騁權門妄奔趨惡貧憂不足求富豈有餘天爵
不自貴甘作外物奴所䘮如丘山所得無錙銖下成妻
子禍上連祖宗汙奴顔復婢膝赧汗沾襟裾殘盃與冷
炙何異餔糟猪天地生萬物厚薄暗乗除與齒即去角
二美不可俱付我以忠信飽我以詩書授受亦已厚粗
不乏所須同胞億兆人凍餒無綀𥜗征戍百萬卒不如
首丘狐余生負何徳潭潭府中居有口若瘖瘂有目如
盲夫負罪不知愧尚忍貪膏腴有屋庇風雨尚忍求髙
閭有馬不徒行尚忍思駟車息心安命分萬慮俱晏如
宸恩同雨露四海皆霑濡諸子粗成立復我𤓰田廬
　　　題姜節婦傳(京父之妹/商相作也)
羞惡志莫奪貞節以死守此心人孰無可暫不可乆失
夫失其天氷蘖成白首婦道得所安不為名不朽重令
馮瀛王泚顙凝妻手
　　　閲物
人生一何愚精魄常外馳入門嘆貧窶出門慕輕肥神
為事物耗夢逐聲利飛朝遂僥倖志暮愧顛覆悲百事
欲佳美一身不自持此身如舍屋主者當日治此心同
主者有物當依歸屋空主不在屋壊主不知主人定何
適狂醉寢街泥未醒輙復飲老死甘昏迷舍主兩傾散
妖怪相追隨我心非苦空我言豈侏􁃞作詩聊自警神
志常融怡
　　　題張公佐畫寒江圖
黯慘發凝沍雪壓長江船崇山界天白僵木無春妍萬
物歸閉藏地裂縮愈堅二老何許來醉歸傲氷天公佐
亦竒士徑拍范史肩筆挽𤣥冥威毛骨生凛然㑹當六
月火海沸石吐烟燔爍不可觧展巻時在前
　　　題顧大夫詩巻
醫工顧良輔持卷來求詩我欲相告教醫非我所知我
欲相稱譽不知難為詞漠然還巻軸佳意不可違農皇
去已乆夭枉誰傷悲術訛殺天下人命如塵泥豈惟醫
藥子牧民亦如茲我言非詬世顧生宜深思不經三折
肱惡可為良醫
　　　王仲畧之子持巻求詩
仲希能尚友遺山善忘年草聖新樂章子孫宜世傳邇
來風俗薄情以勢利遷漠然見父執手澤隨棄捐仲畧
吾世契有子乃爾賢迄今四十年墨光猶烱然秋澗題
訓辭廣文贈佳篇不鄙賤衰朽千里來乞言乃伯辭理
盡援筆還自憐願言通家好世世金石堅
　　　寓懐
掩闗誦醫方無疾不可治出門值㣲恙羣方坐虚費藥
品非不佳術業亦深䆳主人信且誠標本吻相對竟無
一効功斂手黙辭退天命固難明人事本不昧君子貴
反身愀然還自愧
　　　自釋
天地亦云大傾缺不平滿可能螻蟻軀一一必所願挑
燈悲夜長攬鏡驚嵗晚古來大名下素志浩千萬未絶
獲麟傷又起思鳯嘆經世愧無能著書復才短身安子
孫賢賤貧從懶散
書生慕黄巻愛玩倦復披蠅頭録細字兩眼成昏眵苦
心入冥搜緑髪成霜絲塊坐尺椽下握縮同寒龜冬暖
兒號寒年登妻啼飢尚云有真樂老死不為疲立言發
新論聖道是耶非肺肝良苦心僅得招謗譏壯哉班定
逺奮厲投毛錐生前志已酬身後名益馳一篇西域傳
萬古功巍巍我豈牕下人乆堕故紙癡立術當慎始既
乆不可移利百方易業此語誠良規萬事莫非命慎勿
羞前為
　　　效李屏山狂童怪語
釋老圖冥獄僅能駭庸愚六經語名教才得籠世儒一
有不羈事蹴踏如土苴豈惟禍未及厚福集其軀天心
驕若人鬼神將何如
　　　有感
聖人善眀理理有不可必聖人善知變愈變愈無極古
今夀且貴一一誠大徳古今賤且貧一一皆鄙質成敗
亦若是附㑹論得失萬事盡偶耳龜蓍昧前識區區賈
長沙徒爾長太息祖父躋餘蹤却享五鼎食
　　　前題
馬援因炎瘴還憶少㳺辭東坡貶海南始愛淵明詩二
賢人中英豈為聲利迷長才良有餘前途忘險巇猛虎
堕䧟穽飛龍困沙泥囬首青雲鶴不落網罟機載瞻九
霄鳯翺翔覽徳輝緬懐四賢心誰是又誰非未就武成
功寜食首陽薇
　　　前題
氣機始一動宇宙不自寜一生復一殺舒慘為枯榮巨
運已不齊萬類何能平未滿五千嵗已自差中星日月
屢昏蝕河山亦枯傾乾坤時振裂星妖幾峥嶸較以句
月間七晦而三晴大變不可數細異奚足驚所以人世
間治少而多兵正氣未少蘇隂邪已慿陵端人杳粟芥
憸惡同陵京弱肉强者食屈直誰汝明均為風化羽燕
雀茹鵰鷹均為水中物魚蝦飽長鯨始知氣運機萬古
一紛争區區名教言呶呶誰爾聴
天道良好還一一相乗除始焉若太偏了不争錙銖身
居萬鍾富子孫乏簮襦暮為新豐客朝曵朝堂裾慶者
甫臨門弔者已在閭莫喜無故福禍亦與之俱此身幸
苟免後嗣將何如萬事明對待有目何昏愚自甘造物
戯哀樂良區區就舍不失義禍福非所虞不見有道翁
氣數不可拘不見輕世士語黙樂有餘不為外物屈無
徃不安舒蛟龍一有嗜豢人能醢葅蟲蛾爾何物宜以
燭焚軀
　　　題楊氏家藏山水横幅
畫師貴細宻格俗失髙趣士夫尚簡潔云逺生意具天
際得歸舟㣲茫見烟樹重嵓映幽居雲水自朝暮細路
遶寒山還家人獨去吾鄉富此景未遂風烟屨題詩一
嘘嘻把翫洗塵慮
　　　題四皓圖
漢髙或罵儒所遇非英偉前星一蕩揺良軰不能止邂
逅園綺徒羽翼已成矣始知髙皇心未嘗不重士紛紛
𤨏屑材一罵已汙齒事定復還山世塵豈能凂彼哉魯
兩生固陋竟不起遂令朝廷上永絶二代禮
　　　䟦山谷書藁
修辭立其誠下筆無草草尺牘亦細事謹宻猶起藁後
人何荒唐萬言一揮掃侈心誇敏㨗自謂足妍好閒窻
明眼人咀嚼細論討萬山無寸玉棄擲復誰寳開巻愧
前賢得名何太早
　　　自適
作詩匪求名言情代吟嘯作字非悦人形冩胸中妙辭
筆偶從心美惡忘譏謂人生各有嗜一一豈同調孰無
功名心應時發輝耀自非瑚璉噐惡得升廊廟幸兹謬
通籍禄養離屠釣鈆槧老年華自憐還自笑
無人静掩闗日永如嵗年不著牀下履凝然肖枯禪羣
鳥何許來相呼鳴樹顛書帙盈几案閲巻時一眠欠伸
還坐起簾影日西偏安得騎鯨客細詠坐忘篇
　　　題耕讀軒沁州韓君錫之所居也乃子來請詩
　　　　遺山諸公先有此作
有田能力食恥學官倉䑕著書澤後世不願隨人語長
松北窻風踈竹南楹雨枕上羲皇人外物皆糞土
　　　自遣
賜也不受命貨殖亦已豐囬也樂安分簞瓢恒屢空齊
在聖門下學術已不同莫訝叔世士隨俗論窮通年來
墮㳺宦年去風轉篷桂薪米玉地兩見燕雪冬旅進狂
斐辭唧唧吟砌蛩坐看封侯人吐氣飜長虹我豈無口
耳抱膝如瘖聾恥窺端木墻願躡顔氏蹤熱中不可作
長嘯來清風
　　　䟦徽宗所書千字文
書翰乃心畫因外以知内羲皇畫八卦天地萬象備人
文化天下聖功非進技晉武唐太宗猶足見英氣吁嗟
宣和殿顧影求妍媚日與童蔡流瘦硬誇新製他日韓
州行擲筆始知愧
　　　題恵崇瀟湘煙水圖
恵崇烟霞人蕭散江湖身心與雲水一禽鳥亦相親物我
共閒適萬象同陽春愛畫非畫師模冩造化仁獐猿兩
癡黠相戲復相馴鵝鴨雜鴻鴈㳺泳全天真汀花迷岸
草茂林連修筠風蒲霜葦外紅蓼欹白蘋物物自榮悴
不知憂斧斤冩生得生意一洗俗筆塵我生亦良苦公
廨困冠巾民訟千萬端吏罪如魚鱗訓諭不能息笞箠
慘傷人對畫空自慙何時風俗淳萬類各得所同作太
古民魚鳥亦咸若草木含芳新
　　　偶成
人材應時須用舍奚在已所以掩鼻笑正恐不免耳生
與噲等伍背汗増愧恥螻蟻既墮地未見寒餓死可憐
奔競徒賤辱無不至蹴爾而與之乞人且不視
　　　無題
此心本虚明百欲日昏蔽譬如鏡積塵不復加磨礪愈
逺愈㤀反與馬牛無異既無賢父兄學校乆亦廢耳目
所見聞倀鬼雜魑魅習熟為當然寜復知慙愧天道如
循環亂極應還治英哉賈長沙太息更流涕可憐漢孝
文苟且承秦弊茲時去古近三代良可繼失時而不為
令人増嘆喟
氣質苟不髙百為皆瑣屑趨向日汚下逐逐聲利轍年
來省前非改圖當勇决堯舜至周孔八聖吾慕悦立徳
與立言汲汲追前烈求心即師友自語自磋切必待文
王興庸懦非英傑松柏一出土便與蓬蒿别已見千尺
姿從渠嵗寒雪
五十無所聞固為聖人棄矧余已六旬耳目漸昏瞶雖
逢庸鄙人謂我不足畏壯年不可追知悔當自勵倒行
而逆施斯言何自棄莊敬可日强憤悱通必邃夀考吾
不知力進王良轡
夜行固云差失道苦不逺天明得正途歡喜忘呀喘我
車頗堅完我馬亦强健白日雖過年僕御皆再飯周道
直如矢良辰未晡晚聖域望九闗觀光得吾願
拘以形氣㣲與天不相似我心即天心人天本無二凡
天之所有我無一不備克去形氣私量包天地外知化
且窮神述事而繼志彌綸復裁成了却大人事
衛青霍去病起身自滛奴所知勤皂𨽻何者為孫吳一
朝當帝意總節持兵符出塞三十萬入塞三萬餘無人
問二子方畧果何如李廣飛將軍受制於庸愚敗死不
封侯數竒良悲夫
賈誼真英才王道乃素學孝文好無事欲為還齷齪公
卿盡庸愚厭已忌超卓鵩鳥亦知天飛飛入帷幙不遇
庸何傷王道惜冥漠
朝誦論孟辭暮誦六經言臨事毛髪比一一皆差愆此
病果何在不識我之天我天殊不逺性理即真源真源
一淵静動止合自然泓澄百錬鏡流行派萬川
去月呼使君今月呼叅卿而我竟為誰側耳隨呼譍貴
賤不自持甘為世枯榮譬如畫家筆汙潔幾紅青又如
築夫幹從人恣沈升人生豈物耳終老無定稱夢寐驚
寵辱俯仰徇虛名
禀受作猛虎一飽肉百斤脱殻為秋蟬饜飫風露晨二
蟲各有適不知天地仁人出萬物表反自䘮其真既羡
晉楚富復傷顔氏貧物生本不齊安能同一均奪彼以
與此怨尤徒悲辛
顔淵問為邦樊須請學稼同在聖門中人品自髙下執
一不知人玉石俱同價所以三閭翁寜死不廽駕
胸中富義理肆口能成文區區既問學漫費綴緝勤余
生過中年讀書頗有聞物外不眩惑少覺徳性尊聖域
固云逺循序亦能臻
瞑坐惜眼力絶慮静靈源四十無所聞安用贍空言毋
貪文字名正坐蠧塵昏呫呫誰汝聞何異蚊雷喧書生
太癡絶甘愛古語謾坐㸔青雲士龍馬乗髙轅秋風墮
木葉蕭蕭走前軒嵗序與流水冉冉相馳奔
好事得入手急行能幾多况復墮閒散萬慮成蹉跎惟
余誰作祟搜抉傷天和擾擾靈府間起落如飜波以茲
銷年光寃哉雙鬢皤
　　　近喜蔬食故效淵明形影神相贈之什
木借土為天人以食為夀精粗苟無毒隨遇宜即受鼻
竅矜小慧愛惡辯馨臭舌本亦多事咀吮分薄厚交為
心主累梗塞不下脰鼻舌誇忠勤百味不易售枯腸殷
雷鳴怨謗生訾詬四體隨怨尤癯瘁如在疚榮衛日枯
澁毛髪復萎瘦心君不自安乆乃悟昏謬坐為二子欺
我思一何繆人生各有分萬鍾而一豆庾郎三韭貧何
曽萬錢富夷齊首陽薇漢武上林狩豐約貴安命可知
不可究以爾婦寺忠適足為吾垢
　　　才答命
鐵利成名劒銅良作明鏡受才苟不佳莫致千金聘雖
為愚瞽售究竟乃僥倖識者一過目捉擲糞壤並見棄
誠當然寳藏諒非正顧我才不才何故為定命
　　　戯問正平求卜有感而作
龜筮問前期前期豈難知只取已去日前期即如茲天
壤一枵瓠百蠧分膏肥萬事亂無緒今古一棼絲小知
良苦辛得失分銖錙豈知咸偶然才術將何為天公設
權衡低昻竟誰特理有不可窮愈窮心愈迷去日何了
了前途復何疑前非較今是了不争毫釐髙哉靖節公
把菊醉東籬
　　　君復卿契失明作此寄慰
　前嵗聞吾兄目疾既而又聞日漸昏眊不意竟至幽
　障以吾兄平日仁静淡薄不宜致此亦宜順受其正
　寄呈鄙語情見乎辭
子夏晚䘮明羣友走慰哭不意我良友亦復遭此毒初
聞驚痛心憂疑日三卜傳者審不悮老淚寫幽獨作書
將拜問書成不忍讀恐傷吾友心置書塵滿幅愚計雲
蔽日不乆明當復誰謂嵗月深神光不容贖壯志宜自
寛内視炳如燭髙情素深静萬事不掛目鏡心自清昭
受順耆年福
　　　送王文琬北行
騏驥萬里足芻豆非所急志士百年心不在升斗食賈
誼政事書王通太平䇿忠悃三愛君惻楚重憂國所懼
非饑寒此志竟誰識此生何多幸乞言辱前席良玉宜
三獻兩足不可惜去去持素學青雲展長翮勿為圖一
官巡門不寒乞
　　　腹疾自警
胃廪良有限口貪欲多有多欲無所容養生反招咎邇
來得腹疾諸藥莫愈救自思致疾源禍腹以悦口口悦
媚斯須腹疾係夭夀美味如佞人急拒已喜受所以神禹
心覆盃惡㫖酒養小以失大茲言銘不朽
　　　五月十四日晨起自警
壯年懶讀書志與聖人逺炎炎競功利安佚事㳺衍老
來頗知味精力警衰晚五十三年非自愧足徒踐覆轍
既知改白雪鏡未滿我心固非石堅定不可轉晚節得
聞道往罪庶當免老懐期益壯滄海一蠡淺
　　　雨過路滑蹉跌傷右手自訟自怨而作
老大氣血衰保䕶不充續胡為致蹉跌顛仆損筋骨腫
痛色青紫百療苦餘毒呻吟三十日面垢廢盥沐緬懐
樂子春下堂忽傷足自怨復自艾不孝那可贖行父母
遺體㤀敬自貽辱我今得此罪嘉言才三復從今一言
動敬慎仍約束抑抑衛武公愈老行愈篤弗畏即入畏
聖訓惜虚讀
欽定四庫全書
　紫山大全集巻三　　　　元　胡祇遹　撰
　　五言古詩
　　　寄平章相公
正夫苟立志自負期有成矧曰廊廟材所係良非輕可
憐子房公微疴屢纒縈服食日節慎竟不傷和平志壮
氣不衰終能保遐齡勲業千世後光與日月爭乃知命
世才造物豈虗生黄金到百鍊然後見堅精我能却厚
味誰與生五兵我能薄嗜欲何者為傾城讀書有餘力
或可窮醫經為國當自愛鄙言出真誠
　　　寄張平章
鼎不可拄車馬不可守廬所用違所長事廢身受汚牧
民豈閒職擇人頗荒蕪屈伏不為恥将身辦奔趨奴顔
映婢膝自謂與世符偷竊供賄賂甘與貪吏俱喧爭肖
羣鷄錯雜同亂鳬中置一老鶴矯亢形影孤飲啄既相
異飛鳴不相如未免生忌疾天稟不可誣豈無清溪水
充飢足菰蒲豈無清山雲曵曵澹相娯塵網㑹可脱此
志老不渝誰憐孟公綽黽勉滕大夫
　　　贈答王子淵
㓜年氣血滑得枕即成睡邇來一何衰既寤不復寐寒
齋夜迢迢展轉擁衾被所喜得佳友對榻話相慰上論
古先哲下議及當世訂定到數返朗豁發䝉蔽餘談及
文辭歴歴舉凡例人生豈無友晝接暮分袂豈如吾二
人親戚同比翼不因抱官囚此志何由遂已失羈旅懷
愛悦那有既譬彼瘖瘂人食蜜自知味三益不可忘况
復辱佳製他年再相逢一笑成故事至元四年冬迤邐
及春季作詩匪誇言聊以紀時嵗
　　　馬仲驤持紙索詩書此以贈
平生無嘉言所作不留藁年來志已衰漫與尤草草應
物隨遺忘寧堪挂懷抱長笑嗜詩人肺肝百搜攪區區
好名心雕斵求媚好得句如得官窮苦甘衰老此心幸
無事何勞慕郊島我幸脱此疾捫腹喜安飽可憐梅聖
俞思澁費探討仲驤持紙來求詩大堅禱恨無草堂筆
快意一揮掃書此自解嘲相對為絶倒
　　　贈霍秀才賢父子
舉世趨近利晨樹午求陰例将賢子姪置身惡木林朝
伴豹虎攫暮逐鴟梟吟結習熟貪鄙何者為良心所獲
毛髪比所喪江海深英哉霍氏子好古不同今學為孔
孟學俗儒非所欽優㳺天爵貴不希帶横金一言我相
朂正學久消沉虗文慎勿作聖道日搜尋胷次富義理
咳唾錦漓淋洙泗路非遥千載有遺音蘇旱或可遂滿
袖傳雲霖
　　　贈劉道濟
自聞道濟名於今踰十年不識道濟面懸想心茫然今
朝忽相見久渴逢清泉何勞話平昔聲跡稔相傳苦學
得深趣性理自一天辯論千古事水鑑臨蚩妍恥與俗
士伍奮拔希前賢自負良不淺但恨天公偏喪偶二十
載枯淡成癯仙父子夜讀書晨㸑寒無煙四壁倚甔石
壮心窮益堅題詩窮勝槩忘歸縱留連名僧及幽士倒
屐歡招延人皆見委順是未知君全志大惜未遂孤影
成華顛嘗觀造物理否泰無定専物将亨於後未免空
於前大器貴晚成不與細物肩皇皇聖天子選士窮八
埏只今數時彦定讓先蕢先長才了經濟五馬乗華軒
粉白間黛緑一一要君憐富貴忽相逼勿忘余知言
　　　贈張經歴
丈夫貴剛勇應物宜中節義理與血氣善惡不同跡剛
勇不好學狂亂交相賊失善而入惡背吉成凶徳潜心
聖門學體認何細宻惡不遜為勇惡訐以為直惡居下
訕上惡果敢而窒惡勇而無禮惡以剛成愎剛勇豈如是
聖訓甚明白改過毋少吝見善如不及利欲莫能動威
武不能屈大勇與至剛坦途豈難識舍彼而取此黽勉
趨聖域
　　　寄王子勉侍郎
劉生投京師意欲求薦章位卑人望輕安能助揄揚朝
廷念知識孰信朴直腸騏驥奮鬛鳴顧我非王良呶呶
百稱譽㡬何不為狂我言一脱口反恐生雌黄仕途亦
多岐有之皆騰驤譬如徑寸珠炯炯照夜光人皆知可
寶安忍道路傍臺閣富才彦舉能秩所當去去振羽翮
一舉誰能量
　　　答張經歴乞言
友道廢已久謟媚相逢迎意氣少乖忤蓄怨生怒憎三
益與三損取舍誰復明接際若膠漆機穽伏戈兵嗤愚
鄙不肖妬賢而病能無先後貴賤把持復侵陵常使我
負人百偽不一誠厚薄無定在勢利為枯榮習俗日薄
惡鬼蜮紛縱横經歴清河公刮目求良朋徵解索告戒
庶作座右銘我師馬伏波格言常服膺朋友有過惡如
聞父母名閉口不可道勿妄生譏評寧使人負我有犯
忘較爭宗族稱孝弟忠順事公卿徳如金玉溫氣若芝
蘭馨所聞止於此清聴恕狂鳴
　　　寄子裕參議
大賢不叢生大器不早成才學兩超絶㡬人遇休明壯
年復㡬何倐忽如流星古來豪傑士賫志埋幽㝠我輩
何多幸筮仕逢昇平有口得盡言有學不留行海嶽無
可補禄秩春陽升共兠雖雜進奚損䕫臯名元惡䝉顯
戮端人整朝纓近來到京闕臺閣列羣英選材極精粹
大厦安無傾天眷日益厚西北漸休兵元勲踵賢王無
恙朝天庭聞説京師人喜劇黙無聲聖賢復相合草木
含芳馨人生值兹時菜食亦已榮致懇諸時彦壯心勿
凋零
　　　寄張郎中可與頥貞
高齋號頥貞斂袵難為銘不識主人面因名見幽情舉
世愛春華何人樂秋成此心失正鵠無異波上萍客來
話高義事事喜且驚汪洋萬頃陂誰能測沉㝠洪濤觸
砥柱困憊自東傾貞者事之幹學易良精明真積力已
久氣以集義生正當服官政非君孰澄清豈同口舌儒
文筆了生平何時遂願見再拜咨易經
　　　答洹溪見贈
先生挟雄才早以文字名古文學西漢立志不自輕天
步忽改玉潮落閒長鯨棲遲鎮州幕探討益深精豐碑
每旌紀有客來求銘得文蔡中郎死生兩為榮胷中金
石列輕重持權衡十年總雄藩理劇筆不停篇章偶㳺
戲擲地皆金聲金鑾選羣彦拜詔升帝庭九制付一掃
腕健秋風生人生獨何幸談鋒得時聆三年侍几研神
膏洗昏盲狂斐不自量惡語瀆門屏豈期辱裁答愧汗
沾塵膺新詩一何似練練秋江清變律出新意暗覺無
劉應閒忩得首肯安用四壁驚世無謝𤣥暉兹言欲誰
評俯慙舞籬鷃仰空望雲鵬我廩亦已倒君囊未云傾
願賜起予念得與詩壇盟定應勞薫沐踏月扣深扄
　　　贈畫師張潤之
造物生異人妙處不自知畫師奪天巧徑欲形似之以
神貫彼人滿紙見丰姿朱粉一融化如以印印泥我心
適有在示汝横氣機勿作真寔相此理誰窮推必欲得
吾真刮目深窺窺
　　　寄李二衎甫友舊
緫角慎擇友似君能㡬人君心淵以黙我懐粹以春外
若不易合中情藹相親聮句風雪夜並轡花栁晨相離
復相覔敬慕日益新君慕我無偽我敬君無塵有失須
告教接納從具陳有美不口譽暗若獲嘉珍古人不可
到已脱鷄鶩隣相逢百慮消何者為賤貧年來成逺隔
欲㑹良無因君思我應切我夢君亦頻千里共明月出
門望通津尺書何寥濶亦豈少鴻鱗寒溫諒無益懶散
任情真君閒日無事田園坐荒榛我官久不調進退兩
邅迍相思復相笑有愧半百身萬事盡乃爾一心恒苦
辛何當謝手板復我洹水濵舉網得嘉魚杯羮雜薇蓴
再遂林下約困羽時一伸踏雲共携杖對月同岸巾有
子辨溫飽世作無懷民安知青雲表高閣聳麒麟
　　　寄李裕卿友愛
憶昔少年日不識分擕愁朝為閭里嬉莫為閭里㳺憙
如同隊魚相失即相求江山為我妍日月為我留古今
共掊擊詩文相唱酬艤舟南塘夏戲馬廬山秋入門父
子歡出門朋侣稠笑談俯仰間宇宙一蚍蝣朱顔映緑
髪一官非所憂自期學業成舉翮超崑丘得失道復行
絶足追伊周坐信古人書嵗序闇如流龍飛啟昌運仕
籍粗見收隨廢復隨起急雨水連漚朝應列宿光暮與
編民儔我趨東州幕君登省郎輖我曵辭林裾君轅復
西州相望五千里萍梗兩悠悠相憶不相見塊若鷹坐
鞲碌碌逐人後不異羣飛鷗反為流俗嗤誰復信良籌
夜為一無頼晨封千戸侯舉國疾有口一拜㕘廟謀人
生各有命敢欲誰怨尤念君得税駕桑梓復優游吟登
舒嘯臺醉下飲酒樓讀書復觀物萬象愁𡨕搜笑我宦
遊惡相如今白頭進退良有道用舍隨沉浮已慙三徑
草更愧五湖舟
　　　薦士一章呈子方郎中飛卿侍御子裕尚書受
　　　　益侍郎
鷙鳥雖類百一鶚不易求大厦萃羣木梓人慮何周選
賢尚公舉四海無朋儔同已不敢親異已不敢仇為國
而得人此心何休休羣彦入臺閣有口皆謌謳下滿萬
民望上解吾君憂我作薦士詩未審垂聽不人生無全
才用舍隨所優洹水誠淺澁固有萬斛舟一二濟川手
試用當急流馬驤字希驥實學無虚浮論事到通方有
唱而輙醻修鱗縱大壑俊鶻横清秋亦有張仲豪氣壓
元龍樓明敏不疎放縝宻無停留耿介崔子冲縣治何
優㳺五年官炎方還家去時裘三人者如此鄙言非暗
投儻遂處囊錐脱頴非悠悠
　　　寄宋齊彦
丰度嘗暫違令人生鄙吝一别十七年杳不接音問孤
陋寡交遊庸懦不自振看書未開巻衰思巳昏悶異時
或相逢老醜勞細認闒焉成坐睡妄想俱忘盡覺來問
童僕又欲黄昏近廟堂咨故老謨議發硎刄秉筆白玉
堂羣賢仰清峻人來話起居徳業日升進詩文肆口成
草聖電雷迅老耳聞斯言夢寐見神俊斯文天未喪付
託當自信大賢不虚生晚節宜重慎
　　　寄答王仲謀
心交義已重世契情尤親結髪相追隨嵗年偕七旬所
學與踐履言行頗同倫俯慙太疎懶仰慕能精勤文章
妙天下更欲名千春讀書老益壯立言日求新客來辱
佳什字字希世珍日長正昏睡拜誦整冠巾勤厚思報
復握筆不能文南望徒引領青山生暮雲
　　　寄伯禄繼先子裕伯宣
泉源出山巔潤下能及逺居官處廟堂長才庶可展恩
澤霑四海竹帛燦華顯豈同州郡職碌碌互流轉傳聞
得榮拜清議稱妙選何煩責望深自期良不淺老懷喜
不寐芥蔕日消遣貪為中外賀鄙語失裁剸
　　　答子昭贈筆
子昭喜法書能知筆工拙𤣥霜煑䑕鬚得藝到精絶纎
圓見倫理遒勁傲盤折起伏應提案頓挫愈健㨗筆疵
良多端試為一論列鋒危多困弱過促亦驁桀中虛易
渙散太寔傷擁結而能四者間求全得心訣學書運筆
耳十筆九凡劣就能到神御終亦因㸃畫筆人例塵俗
定謂何妄説子昭非賤工英氣溢眉睫輪扁老斵輪進
道時自悦老㕙貢霜毫湘筠效竒節弄侮管城侯冠巾
髪如雪老我初學書筆塜擬山疊每恨毛頴公違忤不
相恊自兹可適意買紙整囊篋但恐求書人笑我閾無
鐡
　　　送祝仲容都事之任湖北
朝廷求治切仕途故平寛一言與片善暮進朝拜官况
以吾弟才㳺刄豈多艱處囊今始得脱頴驚衆觀鄂岳
湖北道事務固殷繁民情大可見饑者易為飡徳政一
流行歡聲海波翻閒登岳陽樓塊視湖南山先賢文正
公立志當追攀幕官非久留引領望歸鞍
　　　寄贈河南監司
不識相公面仰聽相公名何時拜清光老眼昏復明近
世為學人志在求禄榮所學非所用真狗苟蠅營滛辭
徼寵利前學已忘情以言較行實奚啻炭與氷悖逺聖
賢域絶口不談經懦為胥吏弄强逐姦邪行甘溷涇流
濁厭惡渭波清竊名實嗜利犯義仍犯刑儒學乃如此
莫怨人賤輕用若輩臨政何事得平寧相公出貴種世
為貴公卿力學君子儒直造東魯庭正已而物正清心
照邪横事業期伊尹與世為權衡我雖老腐儒不流為
流萍狂言凂清聽終當拜嚴扄
　　　邇來復齋洹齋二學士屢以五言相唱酬不鄙
　　　　愚庸每成章即亦垂示賞嘆誦咏贅作六章
　　　　時至元四年七月也
致力師前言每堕詞語陳冥心效前意興寄不得新辭
理捨前哲孰洗胷中塵寥寥入深心作氣時自振博學
以廣才一引思百伸斂彼言外意養我筆底春要當青
出藍終恥隨效顰英哉杜少陵作語期驚人
太白固豪放不受義理拘誦詩想其人飛龍呌天衢萬
籟不敢鳴雷霆隨叱呼海江共一唾㡬吸四溟枯􁌍霈
瀉時雨餘霏散璣珠甘潤著萬象英華散春腴王風久
不振要接大雅裾俯視建安人委靡㡬嬰姝
沉沉杜少陵坐笑太白豪作詩每持贈時亦示譏嘲後
人定優劣洶湧如風濤二賢豈難辨口舌徒呶呶文章
貴適用美惡不可逃政教苟無補辭雄亦徒勞
發興如湧泉愈汲味愈清安用啜糟粕虚無剽竊名百
物來扣心肆口即成聲了不見牽合精粗聊稱情采菊
東籬下何時值淵明
開口論時政位卑罪言髙開口談今古是非九牛毛開
口説物理理㣲足譏嘲開口議文章聴者厭呶呶百慮
無營為𡨕心味詩騷木落恐草稀雲清金氣豪得句時
自娛長吟行樂郊
大哉風雅頌用之亦非輕至情為物激哀樂即成聲民
心見向背國政知瑕貞薦享拜郊廟昭假歆百靈聴聰
吴季札審樂知庶徴所以孔聖訓諄諄于過庭可憐千
載後秖以寫閒情貴達無一言窮窘恒咿嚶不為怨怒
語即為寒乞鳴遂令當路人聴之等蛙蠅雅樂不復作
鐘鼓徒彭鏗
　　　贈孔子五十四世孫曲阜令
人為名父子尚恐寡肖似受身於聖人惡可不尚志聖
徳若唐虞一傳苦無嗣洋哉聖師澤無代無名士徳與
天地並報享窮天地東望竊有感嘘嚱隨涕泗漢唐傳
至今崇敬到極至襲封衍聖公賔禮貴無二百家林廟
戸洒掃㡬千祀譬彼江與河萬古流不廢不意便斬絶
茅茨暗堦陛兹事世共知廟算非失計人苟不自侮云
誰敢相戲嗣聖既無人勿怨虚其位敢告曲阜令聖學
當自致皇皇建極功安忍輕暴棄國家崇聖心日夜求
英裔
　　　懐康兄國材
君材若鵰鶚海運羞寧居胡為斂長翮郊野葺園廬無
乃厭官卑禄薄不腴軀請為君解嘲匪我相佞諛丈夫
期濟世豈以寒餒驅萬鍾不義受傲晲如芥珠朝為麤
官怒暮聴俗吏呼一善未能行百辱相縻汙人生異雞
狗衣食何足圖負郭五頃田有奴代耕鋤放水不勞力
種藕春滿湖循牆及園圃木奴養千株素候日高起甘
㫖從妻孥容為巢許隣聖世超唐虞
　　　寄復齋洹齋二學士
辭多亦奚為字字合精深辭理兩俱勝粹若百鍊金口
稱竟何榮要使愜予心太羮無遺味大樂無遺音我師
少陵語詩罷自長吟
　　　送彦才參政西行
翩翩海東鶻舉翮數千里整毛萬仭山得食青㝠裡栖
栖場圃雞尋丈不能起一飽不異營啄啄尋螻蟻君才
班定逺洗劒西海水老我馬少游將迎心已矣舉杯送
君行兹行誠可喜長才當大用豈徒封爵美我朝際天
覆車書一文軌沙磧吾近郊誰能作邊鄙以君經畧材
須君勞尺箠邏列拜馬前㣲垢不煩洗西寧金氣穰三
錢輸斗米
　　　寄崔中丞
大臣思報國所急惟薦賢得人政乃舉無人法空懸我
家大忠厚輕重略衡權邪正既混雜是非亦紛然賢愚
豈難辨試功不以言國人皆曰貪未嘗私一錢國人皆
曰亷門闌如市鄽毁譽求善惡聴納寧不偏執事主臺
政選賢少安眠聴言復觀徳取長不求全為國得一士
引挽恐不前因士得一語力行不留連執事持此心烱
烱金石堅聖鑑照此心聴納如轉圜廟堂富梁棟臺閣
足龍鸞庶政無廢事太平日如年歸功更誰往國史青
長編
　　　送王録事秩滿北上
能吏多健羡於道未為貴秪得上官憐非為細民利賢
哉王録事深恥矜小慧百冗繁劇間有餘求月計雖無
驩忻譽亦無猛虎畏三年安陽民夜犬不聞吠叩門來
告别秩滿當隨例愧無薦鶚書臨岐但揮涕吏部清鑒
明終難久沉滯
　　　贈送劉濟甫之大都
清議廢已久士價一毫輕可憐薦士詩唧唧寒蟲鳴人
如孔文舉虛文尚誰聴况我老腐儒素與才無名愛汝
有用姿送行豈無情一言亦不惜係汝何枯榮丈夫當
自奮去去投帝京作文謝浮辭論事令世驚仕途太平
寛自薦鳴不平壯志已棄繻長才宜請纓望望追電足
萬里不留行
　　　送僉事清甫應都省勾請
天下一大厦完宻資羣材巨細各識職永永無傾摧古
來知人難明哲慎鑒裁拔萃豈易得灌莽雜蒿莱百圍
樑棟資寒暑㡬往囬良匠失時遇偃蹇倚巖隈大臣佐
明時求賢不忘懷遴選得一士拔擢超資階都省總大
政諭議須全才徴書照齊魯攬轡勿徘徊
　　　寄王樞府
一嵗凡三遷臺院爭薦舉通才切時用豈與噲等伍疾
邪發竒章談兵示英武正言滿烏臺婉畫鳴樞府長翮
得雄風摩雲日騫翥紛紛庸俗子黽勉困規矩老眼見
竒特衰懦成鼔舞今春餞君行有言未能吐魯鈍留至
今負罪那可補鄙俚聊謝賀粗代寒溫語
　　　贈送安郎中仲容還吏部
古今世禄家例為豪習誤富貴可坐得竒偶不知數翩
翩安公子拔萃能頴悟學語知好學誓不勤師傅裘馬
如土芥取受脂粉汚詩文字畫餘精敏識時務一片經
濟心耿耿無寐寤天官乏中郎元豹難隱霧筆端山谷
啟軒豁快呈露乃見仁者心善惡公好惡願君持此志
絶足得長路功名正黑頭努力未遲暮
　　　寄杜提學
前年得君詩似亦怨枯槁作詩欲裁答恐君嗤草草念
君瓌瑋志奚啻圖溫飽致身青雲上舉措伸斯道諫章
爛雲錦萬類遂安好竒勲映佳名曉日同杲杲人誰無
是心衡門坐空老古今懷材人立身苦不早宣尼果何
心俯黙藴天藻甘䝉陽貨譏迷邦獨懷寶一食魯倉粟
安危不自保車轍滿天下皇皇傷潦倒豈知千載後世
變益紛擾一正敵萬姦能為不傾撓我懷素餐憂我言
非佞巧有子幸克家心閒世縁了著書貽後人什襲珍
遺藁俯視論功人滄海一行潦寄詩命安齋熱中應一
掃
　　　贈孔子五十七代孫曲阜尹
身為聖人後責任良非輕朱均固自汚亦匪堯舜榮聖
人不可階賢堂宜力升一編中庸後代代多名卿淺深
固有間咳唾循典刑金塵與玉屑賦禀異精英衍聖人
絶襲夢寐當憂驚百餘香火戸近亦𨽻編氓此誠姦吏
計奚傷日月明奉先思盡孝寧可同凡情身先篤為善
英譽升天庭誠敬率諸生行修益明經作成三數子張
主斯文盟洙泗續遺響師表佐昇平
　　　送趙季明赴召北上
氣質萬不同聖凡係所受天禀何高邁得造物神秀日
記數千言一覽不勞又胷中九經笥字字無遺漏前言
與往行知識若親舊以兹窮義理何事不詳究以兹吐
文章筆落風雨驟譬如日月光天地河山透又如春風
生川谷成錦繡聖訓多見聞所恨窘愚陋囬也其庶㡬
哀哉夭不夀所以嘆才能懼乏斯民救異人豈易生聖
賢千載遘天生瑞聖世奚欲專句讀朝夕備顧問置之
宜左右上談唐虞盛下及五季後所問無不知所知日
敷奏䝉詔令疾趨玉殿開清晝一封政事書四海㤙深
厚嗟嗟老病身不及詩擕袖側耳聴佳音扶杖起衰謬
欽定四庫全書
　紫山大全集巻四　　　　元　胡祇遹　撰
　　七言古詩
　　　昊天觀羣鶴圖歌(并序/)
　晉祠之北五里山曰龍山山巔有觀曰昊天殿閣金
　碧松檜隂森行人望之如在半空翠嵐晴潤白雲晩
　閒鐘磬歩虚之聲散落人間實為國祈天永命之福
　地也竊嘗思之敬鬼神事天地齋潔嚴肅誠一䖍恭
　之心人皆有之然不擇其地雜於闤闠市井之間雞
　犬聲跡之外明神鑒之亦莫之臨若昊天觀之地靈
　境勝髙爽幽寂超出塵表宜乎百靈之降集羣仙之
　游厯也至元十三年清明後三日羣鶴自西南來翔
　舞於壇墠飛鳴於殿墀前後頡頑各有行列移時方
　相率衝雲表入碧虚由東北而去河東士大夫賦詩
　成巨軸道士以為瑞應繪圖請序其端仍隨例韻語
　以歌之
龍山昊天萬夀宫棟宇直欲摩蒼穹塵世殿閣非所同
豈徒眩目誇青紅寶香牕户含天風簷牙朝暮白雲封
霧迷松逕不可通仙境豈許人力窮人間時得聞磬鐘
祥霏瑞靄常濛濛乗鸞翥鳯度碧空仙軿神駕相迎逢
召公近奏平南功萬方賀表如山崇神人咸和喜時雍
羣仙集慶忻相從萬鶴翔舞空明中法宫嘉宴不怱怱
移時雲影廻仙蹤吾皇萬夀居九重四海為家金四墉
仙翮嵗嵗來朝宗
　　　又題六鶴圖
心非青泉白石姿掌上丹砂亦徒施髙情愈逺愈難寫
世無薛稷誰瑕疵常觀庸筆寫真李太白塵顔俗狀軒
昂眉目何異醉飽屠沽兒九臯清唳勞我思觚哉觚哉
鳯兮鳯兮奚止於是堪嗟咨
　　　農器嘆寄呈左丞公
夜宿田家耿無寐窻外主人長嘆喟歎聲未絶還獨言
言切音哀復歔欷國家敦本知愛農特設大司專保惠
分司勸諭立課程朝送農官暮迎吏誡言諄諄不敢忘
榜示門牆加勉勵小民衣食在田畆孰願饑寒仍負罪
火雲赤日汗流土月落參横手扶耒趂時投種惜雨乾
泥淖耘苗恐荒穢繭絲租調僅供辦衆口嗷嗷憂卒歳
火燒炕煖代衾裯藜藿何嘗識鹽味農家辛苦感國恩
農具依前俱勿稅木根損鏵石損犂取與鄉鄰不難置
行商到門問有無粟麥絲麻相換易有時負價卒莫償
累月經年不嗔恚農人種田爭寸隂農器易求無止滯
年來貨賣拘入官苦窳偷浮價增倍賣物得鈔鈔買鏵
又憂官局遲開閉入城最近百餘里數日遲留功漫費
耕時不幸屢破損往返勞勞凡㡬軰往來勞苦不憚煩
一刻千金惜虚廢欲於農隙多置買粟帛無餘百無計
農官農官助我耕何異奪薪催釡沸一鏵廢奪十農功
辦與官家多少利勞形餒腹死甘心最苦官拘賣農器
　　　捕蝗行(并序/)
　至元六年北自幽薊南抵淮漢右太行左東海皆蝗
　朝廷遣使四出掩捕僕奉命來濟南前後凡百日而
　絶故作是詩
老農蹙額相告語不憚捕蝗受辛苦但恐妖蟲入田中
緑雲秋禾一掃空敢言數口懸饑腸無秋何以實官倉
奚待里胥來督廹長壕百里半夜撅村村溝塹互相接
重圍曲䧟仍橫截女看席障男荷鍤如敵强賊須盡殺
鼓聲摧撲聲不絶暍死豈容時暫歇枯腸無水煙生舌
赤日燒空火雲裂汗土成泥塵滿睫上下杵聲如搗帛
一母百子何滋繁聚如羣蟻行驚湍嘉榖一葉忽中毒
芃芃枝榦皆枯乾無乃民勞吏無徳可能百郡俱貪殘
廟堂調燮亦有道胡為凶􁇆來相干聖躬愛民夜坐起
遣使日馳三百里太宗吞蝗那可比願隨時雨俱為水
誰憐粒食誠艱食螟螣蟊賊口中得土戰勤勞血戰憂
田家一飽豈易求今冬斗粟直三錢力廻㓙嵗成豐年
公私倉廩兩充盈大車小車輸邊兵
　　　後捕蝗行
飛蝗撲絶子復生脱卵出土頑且靈有如巨賊提羣朋
羣止即止行則行過坎渉水不少停若奔期㑹趨逺程
開林越山忘險平倍道夜走寂無聲累累禾穂近秋成
利吻一過留枯莖生機殺機誰控衡强梁捕取理亦明
深塹百里中有坑投軀一落不可升億萬鍤杵敵汝勍
肝腦塗地如邱陵行人兩月増臭腥咄哉妖蟲竟何能
火雲赤日勞羣氓
　　　征戍嘆
吁嗟兵制胡不均富室益富貧益貧百丁萬畆不介胄
重以髙爵榮其身鞭笞卒伍等徒配暴横刮刻誰為嗔
兩椽茅屋一孤影妻子寒餓常酸辛終年應役欲誰代
窮邊刁斗昏復晨樞府哀憐立新法三家兩家為一門
終竟富不與貧偶扶持支助徒虚文困弱相依日詞訟
祗與案牘供錢緡病亡逃代姦百出勘㑹保結何紛紛
一兵征行一夫送征人甘分嗟農民長途往返少違限
追呼撻箠連比隣積年逋竄不可復官吏負罪眉亦顰
我無長䇿拯斯弊執筆判署空憂勤
　　　趙仲器冶古齋
古人制器藏妙趣立法取象非徒為精堅宻緻乃餘事
象以形著義理隨斵耜揉耒取諸益網罟生自明兩離
刳舟剡楫風水渙弦弧鏃矢火澤暌器成借力百工手
其原聖哲勞深思嘗觀博古圖至理誰復推夏金鑄禹
鼎萬怪不可欺湯盤及周敦形模亦多儀文章照欵識
一一垂誡辭備物薦郊廟格天神地祗寳藏遺後嗣百
世咸宗師唐王踐祚受冊命東房西序何輝輝秦漢而
下不遵古詭形怪狀逐意移浮華苦窳求悦目工不信
度隨我宜朝嗟觚不觚暮嘆匜非匜干將鏌鋣聽呼索
翻以古人為拙癡下不順物性上不循天時淫巧互凌
跨小智爭自私隨成復隨敗所費恒不貲周官考工篇
迂濶何足規嗚呼百噐尚如此禮樂刑政良可知鐘鏞
誰復辯惉懘擊石拊石從髙卑偶因制器傷世變書作
冶古齋中詩
　　　和婁參議詩韻
困趨迎厭奔走對鏡茫然慙皓首正爾無物洗惡懐百
韻新詩得元九薔薇佳酒清滿壺珍重相邀一開口下
榻拂凝塵却掃降敝帚人生㑹合難多竒而少偶我思
見君莫逆交君亦期予嵗寒友風期相合不易得一笑
一談寧肯負把臂細論文舉白豪吸酒忘形到爾汝苛
禮不煩守玉纎瓊甲送觴來籌合新歡閒袖手鱗錦駞
酥厭八珍肴䔩雜陳集山藪餘馨剰馥飽僮僕白飯青
蒭及馬狗兀然一醉百念銷人間萬事無所有晉賢誠
逹人飲不論石斗豈不自貴重誰與辨禾莠潘岳一縣
花陶令五株栁趣向既已定百欲不可誘胷次自涇渭
口不出臧否花梢紅日上東軒竹影清風來北牖山鳥
山花吾友于鶴唳猿吟和呼吼家奴種黍供糟床取足
何須論百畝拘囚笑謝國中人放曠願同林下叟青田
飛白鷺了不受塵垢肆志輕世懐肯以事掣肘嵗穰嵗
凶儘百年不貪寅卯憂申酉雨足竹生孫霜餘芋依母
舉觴酹先酒稷為百榖后遣興羞為李賀詩搯擢腎腸
心欲嘔笑傲得此生乗化從老朽自知乍可為雞先附
尾那能作牛後琴書及妻子擕抱從左右欲眠即過午
思起何礙丑漁竿與耕鋤自視等草綬柴闗晝掩無俗
客雞犬依依成牝牡貧賤如磐誠自樂富貴浮雲非我
厚坐憐門外趨迎者婢膝奴顔競妍醜道亦非吾道氣
亦非吾耦多君髙志出冥鴻駟馬千金還弗受歸來暇
日理田園菽粟豐穰積山阜床頭時自釀佳醪笑㑹賔
朋享期夀未患莫知心匪石嵗寒後知松栢乆
　　　送張子政
君不見蕭何乗時起刀筆漢室開基功第一長才變化
蛇作龍安敢區區較前跡身名勲業合俱髙滿眼黃金
同瓦礫古人居官長子孫後人防下如防賊三年轉官
復轉吏誰議姦生由法出法益精嚴情益偷治罪何如
先養徳丈夫此身當自重悖得到頭如順失誡君亷慎
繼公勤邪正邇來分白黑松植蓬蒿易出羣木從繩墨
何勞直簿書奚足老英雄舉首鳯池何咫尺
　　　送孫伯淵
衰老無事門長扄扶杖起應敲門聲續孫二子來告别
往應吏部三呼徵人才自古應世出山公啟事今公平
不才廢黜能者進細木為桷大為杗妍醜詎可逃明鏡
重輕未易欺權衡不患無位患難立二子素有亷幹稱
但秉赤心思報國何憂不作貴公卿
　　　贈劉講師
靈臺山下虛極觀主人劉姓字子真年登八十益强健
道氣盎塞烟露身鄰家井深二百尺鑿井得水如有神
志形絶學鍊精魄千年要作羲皇人松牕夢起笑人世
蚍蜉擾擾爭紅塵有時隨俗入城市落花飛絮長安春
嗟予本非聲利士常懐漉酒淵明巾急流勇退㑹當遂
杖履徑謁清渭濵
　　　贈黙菴邢仙翁
黙菴仙翁吾不識趙佞作傳求詩什仙翁髙年今㡬何
童齒黄冠今八十無事經年不到城有脅平生不沾席
養虚寥寥入至虚調息綿綿作胎息黄精肥甘松子香
腐臭人間煙火食厭聞世上海飛塵飽見巖前松化石
每將螻蟻等王侯直以春秋比朝夕廻頭俯視長安城
哀死榮生㡬歌泣
　　　題所翁雙龍戱珠圖
黑雲湧海雷破山兩龍出沒煙波間不思崇朝雨天下
一珠為戯何癡頑所翁何處得此態三生海賈知妖姦
澤能及物尚乃爾蛇蝎豺狼虎豹磨牙吮血口舌宜瀾
飜
　　　詛桑葉蟲
有蟲侷行名歩屈有蟲夜飛名黑蛛二蟲有吻食桑葉
緑雲一掃成枯株朝才掩撲暮復盛感化生殖乃爾殊
嗚呼天將祐凶物繁衍不許人力除宻雲摶空不為雨
爍爍旱火燒八區蠶生無食滿筐筥農人倚杖空咨吁
公家蠒絲不易辦奚憂夜臘砭肌膚里胥臨門急星火
天網何地能逃逋蓬蒿荆棘不一食何獨兹木多甘腴
我行聞是言舉手招田夫語汝造物理呪詛良踈迂桃
將槁斃出桃虱𤓰當爛熟生蟲蛆麥米到陳腐變化蟲
百軀人生元氣衰九蟲來乗虚國家紀綱壞肘腋生姦
諛有感那相應起伏隨機樞慎勿增怨歎二蟲素冥愚
崔珏戳猛虎昌黎驅鱷魚異政能㡬人熱中徒憂虞聖
代新來下恩詔已賜今歳疲民蘇
　　　寄何中丞馬侍御
取人以言已非法言亦見廢將何從正如茂林集烏鳥
紛紛誰辯雌與雄於今憲臺議最公鏡明妍醜難為容
一職得人百城治湯火息熖冰雪風
　　　田師孟寄紙索鄙俚以此寄贈
河魚腹疾今兩冬閉門罕與人相從寄紙千里索鄙俚
中心慙恧成衰慵往時馮婦善搏虎邇來袖手哀龍鍾
重遺雅意覔塵藁醬瓿一覆無遺蹤古人立言至不苟
要與天地傳無終徳厚才雄出新意格言字字開盲聾
正如造物氣坱圠吹嘘萬物紛青紅豈同世儒尚剽竊
抽籬徙壁西補東老來細嚼羣聖言愈覺造語難為工
好名苦心續六經至今識者非王通昌黎老筆不作史
自視難與春秋同今人下筆千萬字屋下架屋何重重
有心作文已差謬聖門正學殊無功誠身治人兩無用
道聽途説誇辭鋒不知中表自矛盾著書滿屋將何庸
偶臨細事毛髮比汗顔血指招災凶斯文掃地何乃爾
千載誰復悲麟窮
　　　至元壬午秋旱米湧貴人絶食禁糜黍作酒因
　　　　以除酒課焉喜為之賦詩
漢武窮兵𣙜酒酤糜榖漸多非法古後王踵習以為常
藉酒豐財成典故嵗増月辦程式嚴億兆門門為酒户
賢愚中酒得愆尤論法從輕歸過誤居官嗜酒日醺酣
田畝銜盃廢農務竹林七賢稱逹士開元八仙爭效慕
士風放曠亦如是四海巫風了晨暮一篇酒誥誰復讀
子醉父前從噦吐今年秋旱人絶糧酒禁申明嚴律度
外方郡縣内京畿不見青帘蔽街路殷周善政今復行
萬事㝠㝠有天數臣鄰士庶總醒醒禮法從今敢移歩
　　　和王誠甫村居韻
桑柘隂連桃李樹人在翠微山下住水光林影讀書堂
夢裏相尋時一去瘠磽莫厭山田荒不隨蟻穴蜂衙忙
丈夫出處豈徒爾隣野何慙緑野堂
　　　糊窻感懐
六月開軒驅溽暑八月糊窻障風露暑寒相承一何速
過眼春冬如旦暮人生得嵗數十週直與無窮鬬馳騖
焉知氣數不可逃以力勝天矜智慮每將得失較賢愚
一片驚心亂無緒藏金郿屋未厭多八百胡椒更貪慕
我生天禀鈍且愚紛鬨羣雄事貴富偶為饑寒驅入官
情味翛然一儒素有子已課學力農不才恐被功名悮
四年京師觀物變造物戲人今乃悟安得心閒日月長
桑麻鷄犬江村路
　　　徐熙桃花牡丹圖
武陵溪頭千樹花和風麗日蒸朝霞洛陽花品成譜帙
魏紫色香居第一徐熈僣竊東君職曉日未晞風露濕
融融榖雨三月天愛花得花長眼前錦囊玉軸莫漫開
恐引舞蝶游蜂來
　　　跋石曼卿古檜詩巻
辭希少陵古柏行字畫逺過歐率更玉鸞未返芙蓉城
氣豪得酒河漢傾蚍蜉擾擾京塵腥世門兒女宜多驚
後人有口能題評神游八表君有靈拊掌一笑蒼蠅鳴
　　　中統季春二十八日雨
亢陽不雨陽絶隂雨而不止名曰霪五日之禾十日麥
過時而雨非甘霖始知天地至和之氣一乖戾咎徵凶
嵗隨相尋古之哲王賢輔洞究造物理是以財成輔相
調爕賛助蚤暮承天心六氣少差繆責已憂思深政平
訟理無失徳嵗豐時和神亦歆此道昧已久上帝誰汝
臨旱乾水溢竟誰恤可憐閭里空呻吟皇帝二載春夏
交期雨而雨無差滛出聞田野語㸃滴勝萬金書生習
氣馳寓説賡歌髙和農人舌蠶蠒成絲有餘業萬里黄
雲食新麥
　　　題古木寒鵲圖
鵲能傳喜誠鄙俚每聞鵲聲亦傾耳不知飛從何處來
吉鳥依人良可喜畫工下筆能悦人羣鵲集林驚不起
飛鳴行啄各有態烏衣縞袂晨光裏已宜怪石倚髙樹
更着脩篁照寒水荒寒雅淡真幽趣洗眼明牕仍靜几
不羡豪家錦翠屏金鳯碧梧誇綺美看到子孫能有㡬
　　　天寧寺雨(七月九日申時雨作終夜不/止十日又未止至午方息)
周嵗雨澤有定數春少秋多相倍償今年春夏極乾旱
滋養妖孽成螟蝗中使捕蝗星火急一日便欲除災殃
入秋以來大宜雨片雲尺澤何淋浪壠畝透䧟不可入
晩禾坐視成蕪荒深溝巨壑水溢滿官路白浪流湯湯
嘗聞驟雨不終日胡為此雨特異常飄風驅雲九州晦
雷霆霹靂飛電光須臾庭階水三尺簷溜射日垂銀槍
連宵繼晝尚未止時聞砰轟摧壊墻妖蝗得雨愈不死
躍躍似欲忻新凉役夫無術可撲滅四體雨立塵沾裳
安得西風斂雲霽死與蝗鬬無憾傷
　　　題未央宫瓦硯(厯下趙明/叔家藏)
阿房三月火才滅未央凌霄聳雙闕漢開賢相一鄼侯
反踵亡秦遵覆轍且令後世無以加飛駟可能追逝舌
中興積甲熊耳齊不救觚稜成毁裂風吹片瓦落人間
俯伴墨卿磨嵗月鉛華百鍊烟若新𤣥璧團團疑積鐵
憶初創物心而豈為此設要同藻井覆冕旒孰向寒牕
映方冊昔隨金碧生五雲今奉松煤入淄湼椒壁承香
夢一空癡聽癯儒坐嗚咽不幸而幸應自知却閱繁華
幾銷歇千年不墮刼火灰更要堅剛全晩節人生百年
未死前貴賤升沉幾窮達為馬為牛儘世呼躍冶索名
徒自孽偶因感物數興亡漫與成詩忘鄙拙
　　　輓北山先生平浩然
曉書無若韓昌黎髙閑一序豈我欺古今評書當盡廢
就有作者皆蕪辭少時誦讀亦少味年來到眼不忍離
勞心㸃畫何土苴效顰學歩真奴隨法雖不足意自得
何害平直連傾欹文章更使似人面億萬不類尤新竒
古人學書欲自適妍醜初不求人知千金一字不苟售
碑榜挂名何足為有時酣醺興寄發酒牆茶壁皆淋漓
顛張醉素兩寂寞千載誰復同襟期北山先生得書法
巻軸屏幛生光輝早與閑閑幕賔列他人諾諾了不增
毫釐
　　　題濟寧張仲祥家藏李龍眠賀蘭仙人圖
賀蘭仙人玉為骨畫工如山畫不出乗風御氣來人間
擾擾雞羣立霜鵠龍眠居士亦天人謫墜瓊林厭凡俗
晴窻弄筆一寫真八表神游落長幅手持金籛悟羣愚
長笛筠籃跣雙足鬢髮飄蕭海氣凉麻衣色染三山緑
斯人有無世莫知何時邂逅相追逐月明清夜玉堂空
談屑珠璣三萬斛
　　　題亷宣仲古栢寒泉圖(醫學樊教/授家藏)
千年偃蹇氷雪姿坐與泉石劘嵗時嵗寒不彫春不滋
百草雨露惡能私深巖窮谷世莫知九楹重任無所施
幽人靜觀費夢思盤根九地不可移閒窻弄筆摹寫之
但恐軟美没嚴儀龍蹲䥫脊虎奮髭半夜山鬼聲哫訾
趙昌徐熙乃嬰兒斂袵縮手不敢窺寫真唾我瓊瑰辭
　　　題王黄華所畫江山逺意圖
揚休山立真天人西來觀光作王賔俯招一第若拾芥
文詞爛漫瓊瑰新玉堂東觀本固有自任之重初不專虚
文愛君直欲到堯舜言切豈慮攖逆鱗謫官拜官總么麽
但恨所學無所伸太行首尾八千里黄華一山雄且深
(按大典内此句下有脱文/今無别本可校謹仍其舊)清潤中表無纎塵與山作主
寄深隠結茅南臥西山雲十年不入相州市蜂衙蟻穴
從紛紛山光慰眼無以報醉墨聊與山寫真千巖萬壑
不可盡形狀數峰逺意生雲林草鞋脱却臨水坐隔溪
籬落巢由隣當時所遇亦不惡壯年胡為甘隠淪由來
志士本為濟時出斯道一屈區區文繡安足纒其身
　　　觀金工婁振之小銅盒十八學士夜宴圖
吾鄉異人婁振之金工絶藝冠一時大錢圍徑方寸許
十八學士軒鬚睂軒楹僕馬映花竹層見疊出紛芒絲
不徒纎微具形體三生夢破龍眠師專門神巧思一見
落手把翫堪嗟咨畫師筆力不到處神鑱鬼刻全天姿
斯人胷次老禪伯一芥端可藏須彌寓言蝸角隠蠻觸
按圖却恐非虚辭人生大抵好誇誕内不自足求人知
畫蛇信手不自笑先師老眼寛百圍却因謹細悟為學
放言大筆皆癡兒
　　　䟦蘇黄米三賢帖
宋朝字學蘇黄米鼎峙誰能加譽毁精意揮毫各不同
伯夷伊尹栁下恵後人愛憎從所好直以剛强勝妍媚
我于三賢之所長不學庸工專一藝或真或行或奔趨
喜怒悲歡隨興寄人心秀發寧有限一氣敷分生萬異
洪纎髙下總成文正似前賢為墨戲
　　　題赤壁圖
雪堂胷中十萬兵西戎東遼何足平用違所長計已失
黄州一貶良無情才長定為衆所忌直詞更敢相譏評
霜寒木落江水清茫然萬頃江月明扣舷釃酒不一醉
感激俊氣懐羣英千嵗一合豈易得老鶴孰與雞爭鳴
不須遥想周公瑾只合移文酹賈生
　　　送王僉事之任宿州
有面不作貧賤顔有淚不洒離别間百年無入不自得
口耳未省聞長嘆此别不免數日惡不為衰老傷肺肝
嗟君壯志不苟就胷次萬仞崔嵬山辭尊居卑作吏隠
丈夫所懼非饑寒州郡之勞困奔走風塵車馬同癡頑
人生才術非一致心能平易無危難只今疲民困貪暴
我能亷靜民自安上官見憐寛指嗾三年卧治容優閒
上計考功天下最别有大拜催歸鞍
　　　有感
髙堂銀燭明如晝半醉玉山扶翠袖生來不讀一行書
閥閱遥遥出華冑畫樓笙簫秋月明美人促席嫌張燈
主家愛客欲達旦歡呼戲狎皆絶纓書生賦分何良苦
寒夜風聲虚飛舞爐灰火滅無膏油不才胡可干明主
道行道塞皆在天賤非愚魯貴非賢勿因偶遇由力學
車武匡衡更可憐
　　　登車行贈送陳按察
古人疾惡如疾讎攖鱗辯折不自謀今人附勢忘怨仇
合迎媚嫵觀者羞頽隳委靡潰不收兹時孰與分薰蕕
乾坤正氣豈絶休張綱范滂今有儔慨然再挾千年輈
英氣攬轡横清秋一洗豺虎消百憂畏首畏尾繞指柔
浹背赧汗沾衣流姦邪富貴到白頭何如剛直卧巖丘
登車行去悠悠排邪獲罪非所愁卵翼山東四百州
　　　題顔太師墨迹
太師魯公忠義筆石刻重摹尚珍惜太師蓋棺六百年
清節照人如昨日平生想像望風采生不並時那可得
今晨異事非偶然盥手焚香拜真迹拜君心畫憶前事
掩巻罷觀三嘆息河北名郡二十四逺識誰知復城壁
當時豈無匡時言太平天子方驕佚兩京流血蜀道難
僥倖中興豈人力老臣如公能幾人凛節四朝持一徳
杞賊姦邪四海知戲謾庸主排忠直自古如絃死道邊
不覺歌詩淚沾臆
　　　至厯下憶子勉運使
故人䇿鞭來東方五年千里遥相望今年以事走歴下
又與故人成參商吁嗟不覩故人面惟有碑榜留文章
心聲心畫得一見恍如把臂臨清光人生能消㡬廻别
再㑹各憐鬢滿霜始知宦游情味惡半生萍梗何奔忙
誰能强健得告老杖屨鄉里閒徜徉
　　　趙禹卿匏𤓰齋詩
君不見玉盃瓊斚黃金瓶玳甌象筯烏銀甖翠屏鈿儿
奪眼明如意醉擊珊瑚莖一朝奴輩利財貨所寳適為
他人營又不見昨日見逐今客卿髙簷危棟連飛甍方
花古礎排七楹門楣大榜書佳稱繡衣絲履雜簮纓寳
鞍朱鬛光照庭夜半大厲瞰門扃黃犬追嘆嗟虚鳴汚
宫瀦室竟何有但見腐草飛流螢羡君閱世能自寧急
飛勇退鞲脱鷹紛華美麗鴻毛輕髙齋命以匏𤓰名巵
匜隨形各天成枵然酒盡壺自傾不將不迎來佳朋醉
者自醉醒者醒去城十里上馬到蕭然逺隔塵泥腥盤
谷圖序書座右歸去來辭為東銘春課兒孫多種木秋
催童僕更深耕一瓢陶然時自適髙秋擊壤樂昇平西
山罨畫雲間横
　　　題醫者王庭訓素軒詩
素軒與予少平昔李侯(徳/常)擕紙來徵詩端人取友慎許
可敢以不敏三致辭一篇黄帝書萬世醫者師素軒世
醫業研究心孜孜尚友啓元子毎恨不同時要當論難
立新説一字廢睡終夜思學醫到如此人命誠所司乾
坤造物或失中力與六氣調安危病來聞問識源委器
使百藥如家兒古今方論充棟宇曲蹊方徑非所知當
年有無上池水徒駭視聽誇神竒人生寧可食無肉不
可一日無良醫節食服藥最我老來事安得移家相近
朝暮相追隨
　　　哀饑民
天災流行孰可禦水災何如旱災苦秋旱十日已成災
自夏窮秋天不雨細民安敢厭藜藿榖菜無苗盡焦土
誰能一日不再食火濕寒泉釡空煑義倉虚名固無用
所費不貲無寸補天下常平幾萬間公廩空厫走饑䑕
千家一室粗儲畜亦豈有餘供貸舉山家入山收橡實
不避林深遇熊虎平野村村食榆槐寒滑那能辭腫吐
樹求葉實草尋根男執斧斤婦筐筥不憂湧貴憂無糴
俗吏區區定時估一年凶荒遽如此再嵗何方逃死所
牧民誰作父母官尚惜一言申省府前催和糴後催糧
流殍遺民今幾户邇來馬牛皆半價芻豆俱無難作主
何時斗米復三錢山積陳陳到紅腐
　　　息軒畫馬圖
息軒筆端生萬象羣馬一幅尤神竒初疑天寳汧隴地
無乃漢家金粟堆騰驤飲嚙各異態矯矯虎脊追龍媒
雲煙慘淡水清淺渥洼髣髴臨天池天然閒適發神駿
不比伏櫪困銜羈牧兒乗髙喜蕃息長風剪剪吹貂旗
先生房夢奪宿魄曹覇韓幹安足希秋山春水從天仗
慣賦宣王考牧詩書生駑鈍例衰懶一馬欵叚仍疲羸
開圖愛玩不忍舍壯心感激將飛馳西極南荒未治化
自憐黽勉持毛錐豈知吾謀適不用棘門覇上真兒嬉
安得此馬二十萬立縛兩主趨丹墀
　　　因巡按至長清縣聞事自警
中年以前月生光中年以後月光缺年登五十無所聞
聖教難施宜見絶我生倐忽夀六秩悔悟前非生内熱
氣血雖衰志不衰鍊事精炎心似鐵所求得路耳順成
人十能之我千百正如行人能渉獵省悟迷途改前轍
去非從是易為功聲入心通自澄澈
　　　貞婦救夫殺虎圖
生民之天君父夫不幸搆難當捐軀壯哉野婦非知書
救夫剛膽鐡不如正氣吞虎如狸狐精誠動天虎伏誅
劍光怒髮衝雲衢英烈一日聲八區夫喜復讐三日蘇
義士擊節成畫圖世復租税光門閭照映史册激懦愚
死節忠愛羞遲徐我朝人倫厚有餘殺身成仁匪干譽
當熊馮媛無時無四門穆穆雲日舒祥麟瑞鳯生郊墟
吏無苛政傷惸孤
　　　題右軍書扇圖
中興有才無不許英氣横空無着處㑹稽山水足閒曠
萬竹青青照庭户東山謝公亦髙人一起未易湔塵土
蘭亭佳序寫幽懐殷浩何人知肺腑閒牕弄筆作游戲
虎躍龍騰走風雨髙情已自過鍾張戲以百錢驚老姥
當時墨妙堕渺茫畫圖想像開襟宇字字精嚴豈偶然
至今池水元雲吐長才偉器百未施直以書名垂萬古
　　　題杜君復家藏王黄華雪梅圖
玉堂仙人飽玉食倚風咳唾成珠璧散花天女不敢前
瓊室瑶階衆香國却嫌太素苦清寒試手春風開玉粒
欲書不書持醉筆抹畫氷綃三萬匹月明蓬萊水清淺
偃亞寒梢幾千尺𤣥𡨕退席驚竒特揮斥氷花䝉玉質
羅浮窻户愧庸俗江妃籬落羞寒乞趙昌徐熙塵土人
辦與凡花逞顔色仙人飛升今幾秋髙氣清香尚蒸濕
人間寳墨有如此錦囊玉軸加珍惜幽人不見林西湖
誰有新詩能破得九原喚起花光僧茗椀分香照濃碧
展巻相看洗塵臆
　　　題婁叅議詩樹
得名詩樹有二説為君注解在所擇作詩要使主意明
根幹枝梢到花葉意明辭精興寄髙一樹瓊瑶萬花發
漫無命脉百千韻敗葉飄零誰總攝正如富人號錢樹
亂落分飛空瑣屑半山老人選唐詩一集百篇存一絶
詩律貴工不貴多無使黃金雜銅鐵一聨一詠堪諷詠
傳世誰能捫衆舌我言相敬不相欺深叩草堂當得法
　　　過王彦章墓(墓在汶/上城西)
虎臣剛中膽如鐵臨敵誓天甘死節梁室存亡係此身
鐵鎗可折心不折朱温父子自梟獍可憐力盡忠貞血
五季君臣真傳郵假威視勢懐攘竊癡頑無恥馮瀛王
更夫易主同娼妾汶陽城西一丘土起予凛凛衝冠髮
豹死留皮皮可朽人死留名名不滅威武那能屈壯懐
至死名呼邈佶烈
　　　寄馬徳昌
遺安堂深有餘慶瑞世皇皇生五鳯文章官業兩崢嶸
庸懦聞風亦飛動丈夫堕地豈偶然白璧黄金宜自重
南風過雁得新詩字字鏗鏘堪詠諷想當談笑了官事
髙齋坐受雲山供一時交友盡豪傑萬象無聲自嘲弄
一江風月酒滿船世無謫仙誰與共大鵬扶揺九萬里
斥鷃蓬蒿莫攀奉人生難忘父母邦何時定作還鄉夢
　　　題楊秘監畫裴晉公探梅圖
晉公貌不踰中人有唐輕重係一身四朝顧命二十載
千瘡萬孔俱彌綸功成不有若無事别業徜徉洛水濵
四夷致問民戴慕祝公遐夀踰千春一游一宴入傳詠
到今陳迹猶如新息軒尚友志不淺思公恨不同朝紳
探梅故事作横幅堂開緑野延佳賔招之不來白少傅
歸舟觸碎波心雲美人清唱梅花曲雪寒四座廻春温
淮蔡誅夷太平後此樂未足酬公勲畫圖宜為什襲珍
望之威重不敢親儼儼元和社稷臣
　　　鹿庵所藏㦸枝峯詩
鹿庵几石名㦸枝金碧熖熖騰光輝前峰巖巖東魯聖
楊休玉立冠峩巍後峰具體顔氏子拱手接武相追隨
元氣純全入涵蓄詎如髙士軒鬚眉世人愛山徒悦目
千巖萬竅誇新竒何如兹山不纎巧氣象直與恒華齊
竒章甲乙固多品以志徇物何足䂓先生玩理不玩物
岱山同此石一窺筠窻書几靜相對聳出物表無凡姿
雲煙朝暮從萬變怡然坐對忘朝飢
　　　題儲天章菊軒詩
揚州紅藥扶桑日香滿人間照天赤洛陽瓊英萬蝴蝶
舞破霓裳羽衣白金盤一本直萬錢貴戚走馬爭後先
珠簾玉堦春晝長不煩纎手送瑶觴噴吐竒麗難再得
弗念傾城與傾國奚須明眸映皓齒花妖醉人乃如此
花中愛菊能幾人悠然公去無後身一盃坐對南山意
直到儲侯知此味
　　　題田御史集瑞堂
髙明之家鬼瞰室瀟然一堂羣瑞集無情草木寧有知
和氣薰蒸昭令徳散滿雲窻月户香一日嘉聲徹京國
古人視履考貞祥誰謂前途黑如漆一篇嗟哉董生行
不愧昌黎五色筆南鄰金珠塞華屋北里朱輪照金㦸
無徳而禄殃必酬火臍韈口嗟何及後人勿廢前人光
子孫世世其逢吉
　　　輓許左丞魯齋
憶昔朝廷求直言竒謨偉畫爭後先對病之藥不易得
大䇿與衆殊相懸不從事事論得失清流莫若先澄源
曰心曰性開聖學敷陳詳悉登經筵惟先格王正厥事
此心一片金石堅當年羣儒那解此迂濶譏議何綿綿
陶鈞髙士惜未遂沁南養疾桑麻田聖情虚佇待可起
台星頓减清光圓從今大政向誰問頼有遺藁留長編
　　　慶嗣能得雄
嗣能茂異鬢欲絲著書五車需一兒今年釋褐作教官
得雄佳應相追隨故人侍御送詩賀勸勿過愛宜寒飢
友朋相愛恐衰暮仁必有後何憂遲鳯雛驥子自有種
英氣已見浮修眉要於激怒聽聲響欲乳不與令號啼
傳家嗣續豈細事奚止翁媪相娛嬉詵詵繩繩自兹始
桑孤蓬矢嵗嵗懸門楣
　　　過平原
天寶之政何淫昏卵翼蛇虺無遺恩逆情已露穢已聞
寵錫兵柄開㓙門兩京流血塗帝閽二十四郡同潰奔
孤城獨有顔平原鐵腸不撓樓櫓存人心倚公不披紛
池深如海城切雲羯羶惡念終日焚酸辛西來迎兩君
老波一瀉長河翻四朝苦節徳益尊賊臣姦舌孰可捫
假手㓙逆誅耆勲太師恩禮何虚文九江不洗忠血痕
到今節士哀聲吞青天白日照忠魂雉堞是非餘短垣
野烟村樹如荒村一廟血食誰與論扁題髙義張吾軍
一洗萬古鴟梟羣
　　　題三蘇翰墨
眉山巖巖挾雙峰西南陋邦豈能容地軸左轉來向東
直與太華爭尊雄英偉驚倒六一翁京師多士為一空
望塵羅拜趨下風姓名即日徹帝聰談屑散作香霧濛
文章爛漫如長虹帝堯堂下添䕫龍聖賢千載一相逢
三更送歸蓮燭紅當時相業雖未終辯姦諸論萬世公
遺墨一字摧羣兇
　　　過徂徠山
謫仙乗龍去不還白雲空鎻徂徠山當年咳唾落巖壑
至今澗草如幽蘭玉堂金鑾不伸肘醉游萬里天風寒
古風六十配風雅一唱一嘆清肺肝傳芳再得石守道
正氣髙壓青雲端慶厯一詩無敢作表章忠正誅妖奸
兹山自從得二賢拄天萬仞青琅玕書生朽骨億萬萬
名與秋草隨霜殘乾坤清氣我不與坐長白髮凋朱顔
一言葢世不能辨自笑生死文字間王事有程前路永
西風落日催歸鞍讀書堂基杳何許濯纓山下溪潺潺
　　　題石曼卿草聖
烈風急雨驚四溟雷轟電掣神鬼驚萬字一息筆不停
九天銀漢為一傾醉呼張旭不敢譍䧺詞傑句江海聲
脚蹴俗扎慕蘭亭劉潜佐酒飛巨觥百尺樓髙北斗橫
人傳二仙臨帝京百年厭世還青冥白雲何處芙蓉城
　　　燕城中秋
白露横空洗秋碧清輝溢地升飛壁滿襟沆瀣消塵臆
入地水光寒不濕孤客天涯有今夕惜無玉笋横長笛
百年好月不易得忍使流光駒過隙謫仙百盃盈一息
庾樓去天不盈尺二賢髙逺能自適西風回首成陳迹
前我好月嵗千億後我有月無終極人生此身非金石
一刻千金良可惜古人誰得今誰失後人視今今視昔
毋言酒石金幾直熖熖東天海波赤
　　　贈按察慶甫陳侯
昔聞東原號殷庶五十四城桑柘土一朝被檄入城闉
見與所聞何謬誤街衢十室九茅茨雨夜霜晨悲破露
入雲髙第十餘區金碧崔嵬鎻煙霧野人君子同有分
奉養相懸太踰度勢如豪貴三數人丐餓百千為從御
兹時四海總同風急斂暴征那計數淫荒㓙酗恣我為
愛憎生殺夫誰懼天將悔禍良不難煌煌曉日開雲路
貪者廢削强者誅立與貧寃除巨蠧陳侯按察來東方
攬轡澄清酬所負豺狼辟易肝膽寒狐狸奔竄愁僵仆
覃府髙懸一鏡明市獄何須求細故州縣追胥不下村
荒逺農家無外户坐令懸罄積囷倉齊紈魯縞如山阜
三年諸道細論功籍籍何能脱朝譽攀轅卧轍恐難留
竚看催徵廟堂去
欽定四庫全書
　紫山大全集巻五　　　　元　胡祇遹　撰
　　五言律詩
　　　寄李參政
屢辱哀憐語情親意有餘但知深刻骨非敢吝裁書委
順仍何怨奔趨誓不居愧非鵰鶚翼風力費吹嘘
自憐疎且戅與世每差池敢起連茹念空勞薦鶚辭材
凡慚禄厚德薄稱官卑碌碌隨人後衰髯盡欲絲
三載陪清論論愚復訂頑雲泥隔霄壤胷臆塞茅菅寒
阻涂陽雁塵昏薊北山憑髙一舒眺望眼不能還
定交十稔久省幕二年同從政多迷路推誠賴發䝉蘭
蓀正輝映萍梗忽西東此别何多感心交不易逢
四海皆交友心期定孰親佞柔恒接踵直諒杳無人勢
利偶相合戈矛暗自新從兹送君去此道向誰陳
郎中辭省幕大尹拜河中渡晚鐵牛壯樓無鸛鵲雄士
封猶晉鄙民俗挾秦風表裏河山地雍容見詔功
世禄名家後千門不一存箕裘那復繼豺虎共趨奔奮
袂塵囂外持身道義尊漢朝楊太尉千載有賢孫
送客都門道傷離不忍歌無端成逺别更覺愴春和匪
我私心重憐君正氣多從今清苦影獨立障狂波
府尹固當選朝官豈易求苟循銓調法翻失重輕憂去
去知民瘼寥寥乏廟謀却教刀筆吏啟沃賛皇猷
我豈兒孫淚已别復牽衣重為朝廷惜還傷徒侣稀勁
强工媚合瘦軟學依違所感良由此行軒去似飛
　　　寄李參政(并序/)
　時禁廢絶書呈負罪負罪然傾嚮思見之情與夫
　鬱抑欲訴之懐不得施於語言文字日増愧悶伻
　來敬審鈞履安佳且辱念問索鄙言感慰何極不
　肖平日凡作俚語以其自滿意得紙起草過則隨
　手棄去無復紀録尚何足記憶實無以奉君命感
　念閣下過愛之厚得鄙詩七章奉為違逺三年千
　里一粲
過愛何懃厚伻來索鄙言書呈慙闊畧問念到寒暄公
退衡門晩旬休人事繁庸駑脱塵鞅無力逞騰騫
叨從地官列承接有餘歡鵬鷃分飛後雲泥㑹合難非
才宜速謗違衆豈容安㑹有登龍日清燈語夜闌
名位非難得風期恨寡同交情誠欵宻官事付雍容社
促南飛燕霜催北去鴻如何巧相避相背不相從
時事無堪説羈懐欲訴難不才勞憶問鈞履喜平安誠
意如金石情言出肺肝人回無報祝為國老加餐
日月嗟逾邁西風又再秋鴈横寒水磧人倚夕陽樓塵
坌埋佳况河山阻勝逰傳聞好賓主雅集日相酬
四海經綸手胡為宰一方帝心良有在物議不須忙蕭
相初當國曹參未治裝終當復台鼎談笑濟時康
著述慙先廢勲功竟不前持身誰見信顧影自空憐華
髪老逾壯苦心窮益堅辱䝉時寄問千里慰凄然
　　　慶李侍郎母七十壽(并序/)
　天地人通為一氣順之則吉而莫徵於孝感冠百
　行基萬善充之則可以為堯舜而德莫大於孝禮
　部侍郎真定李侯敬甫事太夫人以孝聞至元辛
　巳慈闈夀七十視明聽聰福履康强自翰林臺閣
　京師賢大夫外及諸郡一時名筆鉅公咸作歌詩
　以慶不肖與敬甫三十年之交以逺處側陋既不
　獲升堂拜賀而能無一言謹同彰德諸儒士攄誠
　吐辭别為一軸仰祝千嵗以申嘏頌之意云爾武
　安胡某頓首再拜
貴賤誰無母慈賢貴一時德馨浮鼎食夀域啟庭闈九
族傳家範諸姑慕壺儀宜能服羣彦逺近送歌詩
慈孝天垂報萱春七秩開夀盃承桂玉子執萃賢才市
飯嗟陶母斑衣笑老萊至誠能錫類相戒詠南陔
富貴誠難得多貽父母憂守身無愧怍養志樂優游意
廣常丹頰眉龎尚黒頭滿庭和氣裏日月為遲留
甲剪金猊暖銀臺蠟炬紅歡聲動閭里瑞靄上簾櫳先
志求多喜承顔恐失𠂻一盃千嵗酒此樂更何窮
仙李蟠根大孫枝慶有餘稱觴堂下拜神錫掌中珠(敬/甫)
(四十七無子太夫人/明日慶七旬夜得孫)孝感來竒福史官當特書十年開
八秩鴈鴈㸔懸弧
捧檄情何切陳情志亦髙前人固麟鳳獨我豈蓬蒿頃
刻違甘㫖中心積鬱陶慈顔常悦豫萬事等秋毫
髙年何最喜七十得飴孫既足延遐算終當大慶門錦
䙀珠絡慶慈語喜顔温人子除兹樂浮雲何足論
春滿百花堂人知孝義坊途歌知詠德里語解成章薄
俗皆歸厚詩人發興長佳名等滹水千古並汪洋
老我無詩思因君重起予堪歌德如玉恨不唾成珠禮
闕升堂拜情隨贊美舒何年旌宅里疏請在宏儒
　　　趙慱州九十壽
忽忽浮生裏誰能九十身風雲惟有夢部曲總無人麟
閣圖形舊農書到手頻翛然坐終日萬象與同春
　　　壽姚相
六載持鈞轄經綸百慮新退公恒過午假寐欠方晨眷
注尊耆德諮諏屬老臣年年黄閣外長見駐朱輪
蕭爽江湖質忠貞社稷臣一言能及物萬象暖囬春宋
璟文逾媚曹參酒更醇太平勲業盛嵗嵗賀兹晨
異政疑難决須公出片言問牛能及馬見委巳知源量
雅能持重才雄不厭繁誰知清鏡雪黽勉為宸恩
　　　廣平巨族劉彦深三弟曰彦平彦元彦清事母
　　　　孝至元壬午夀八十自府主以次皆作歌詩
　　　　以慶武安在廣平為屬縣有此盛事鄙懐不
　　　　勝歡忭謹作五言四韻并序數語以冠其端
大孝天垂報萱堂八十春笑談追往事步履恥隨人四
子華筵盛羣英慶語新髙門何最喜賢母出忠臣
　　　上司馬父八十夀
誰人無夀席兹席冠清時尊斚京師酒絃歌翰苑詩孝
心榮樂養丹頰拜顔慈坐閲三槐影晴雲百畝垂
閲世日云幾六龍三萬周無儔思往事燕處憶前修益
壯推耆德通尊埒素侯守神能獨立嵗月任遲留
養老明時事逢時有幾人入朝容把杖賜膳得常珍右
學尊殊位深衣穏稱身竚㸔行是典何計謝蒲輪
髙年時亦有晩景少康强聰聽聲傳谷司明漆㸃光花
時能散步月夜喜持觴福履何勞卜前途萬里長
純孝心何在多端務悦親平居恒上夀况復值兹晨厚
列千壺酒思招萬里賓喜隨名筆後例作上詩人
閲徧人間世虚心保歲年掛冠連棄譜掩巻坐忘筌酒
勸髙晨起茶醒過午眠怡然天爵貴不作渭濱畋
怪與常人異由來間氣生年齡入髙邁神識愈清明安
處中和奥那知寵辱驚生飴甘㫖奉几杖瑞升平
慶門論第一王父福何完三嗣朱聨紫羣孫玉映蘭天
倫叢順德庭宇足真歡綿算隨心思汪洋萬里寛
鄉飲誰多豆先生五福尊有方留白日無夢上青雲謙
抑將迎㨗雍容笑語温憶常圖畫見龜鶴繞鑪薰
内稟鍾仁靜靈臺夀域䦕本基先自異寒暑不能催執
友邀黄髪斑衣進老萊閒情舒孝養甲子㸔重迴
　　　寄耿壽之
每每思交友時時屢上心俊才熊虎受衰鬢雪霜侵烜
赫馳聲逺經綸蓄思深朝賢如有問腰沈不勝金
　　　寄李敬甫劉漢卿陳取新
厯厯思羣彦才如照夜珠走盤光不定鑑物燭難逾碧
海三秋翼青雲萬里途故人汾水上白髪一癯儒
　　　寄樂用之
别後常相憶秋風又䬃然人來三致問歲半兩榮遷共
望山公啓羣推文舉賢只今世契分禮合重同年
　　　寄子初
拜狀慙疎闊懐思未少忘既能同好尚寧有異行藏老
喜心懐靜閒知日月長氣和消百疾此藥最為良
　　　寄韓通甫君美昆仲暨禹卿參卿
僻處西南逺音書久不通去春傷作别今歲又將終矯
矯皇都彦栖栖白髪翁東郊復南陌杖履幾時同
别離驚冄歲一日未嘗忘毎每將情達匆匆以事妨簡
書防抵律韻語不成章千里幽并月流光共一觴
事塵埋猥賤展轉憶髙人家在京師裏身如江海濱幽
園隨意廣佳酒逐時新猶有塵縁在時汙席上珍
　　　寄子勉
儒術餙吏事精粗不相妨却笑料生拙翻為案牘忙豈
知抛土苴巳足致平康坐使刑名子喧闐政事堂
　　　寄贈耿壽之(從韓廣道/之索也)
傾蓋猶如故同朝十載餘邇來聞福履重喜拜佳除庶
類勞經濟通才㸔巻舒去人韓廣道幕客李尚書(幕客/一作)
(倒/屐)
　　　寄髙聖舉劉漢卿
外補求清簡那知益賤繁省評甘指嗾部介亦趨奔百
務如星火千憂入夢魂塵顔將俗狀卑辱不堪論
　　　寄王經界彦才
齒髪臨衰境參商又七年思君常耿耿念我計懸懸老
覺親朋寡閒驚歲月遷從今相慰意莫厭尺書傳
　　　寄齊彦
俸止凡四月囊空無一錢清霜寒似水老屋夜如年卧
睡翻書册迎暄坐馬韉何時辱相過一粲賦蕭然
　　　趙氏冰凝雙井茶
香新出羣品題來名亦清玉纎兮鳳餅檀頰襲蘭英幽
潔澄詩律髙嚴挫酒兵席中相對語佳思愈難名
咽臆厭膏粱何人薦此香玉池方潤溢心思已清涼句
嚼澄江練懐忘飽睡鄉野哉盧老子七碗攪枯腸
　　　慶楊飛卿母八十
母賢兒立業兒孝母長年有感那無應相成定不偏三
千難擅美百行孰爭先一代題詩什名應萬古傳
　　　夢巖祖母八十
苦節幹夫蠱慈顔備母儀行無纎芥愧夀合百年期鳳
啄爐煙細萱堦晝晷遲清歡那有極庭樹亦熙熙
純孝傳家逺髙年夀北堂拜斟瓊液滑起舞綵衣香醉
頰蒸霞潤雙瞳㸃漆光異時旌善詔㸔走繡衣郎
厚福人多備誰如孝養榮簮纓連綺席蘭玉照堦庭徹
請曽參酒恩分頴叔羮無煩歌上夀剰有八千齡
　　　景邵還家作詩以送道過平陽有懐總管烏侯
　　　　故篇終及焉
綘帳傳經久慈闈入夢頻誨人誠可樂愛日更情親才
藻千夫俊聲華四海新軒車過平水定作李膺賓
　　　至元五年春始平御史臺起宣慰張公於鎮公
　　　　援引舊典條示同列以老得告還家諸公作
　　　　詩以餞之
臺閣推元老何人右我公行藏隨用舍持守見剛中晩
節尤堪惜前途坦不窮太平方立法珍從㸔兼隆
　　　寄陳君詳經厯
一别歲三換相望路五千君思漢風土我憶蜀山川料
敵生竒計論功惜壯年遥知刁斗夜健筆正籌邉
　　　歸雲堂
出岫非無意還山豈偶然空賫蘇旱志俯就潤身權俗
客來無路閒情益自賢杖頭扶不起何害日髙眠
　　　寄答衎甫
書問識踈懶交情豈少乖久離生逆詐過愛反多猜我
巳無官况君應厭旅懐何時故鄉月携手共徘徊
世契情親定那因貴賤移平生愛君厚此意只天知薦
士非無語連茹正爾思詩來再三讀千里一吁嘘
陶鑄權誰執區區亦備員淟顔隨衆後負責在人先秩
以苞苴進人因口舌賢無窮惆悵事一簡不能傳
造請違時好孤髙不自伸固宜招謗訕反累及交親飄
泊猶千里淹留已十春還家近慰意妻子愈能貧
　　　答子勉
半生不家食無物擾剛腸冉冉踰中歲時時念故鄉氣
衰多感慨才拙懶飛揚却羨農家夕團圞語話長
羈懐何處冩時上仲宣樓落日千山碧長江萬里流煙
波迷去鳥天際得歸舟欲詠登樓日翻成一笑休
君衣還鄉錦余歌謫楚詞流年如逝水握手定何時舉
白千鍾酒難青雨鬢絲長江寫孤憤滚滚得新詩
誰憐異方客一紙故人書懃懇㸔還讀情親巻復舒有
時重把翫孤悶暫消除霜雁來何晚無由問起居
南遷二千里風土異吾鄉十月猶蚊蚋三飡盡桂薑河
魚能洞泄瘧鬼擅炎涼所行無兹苦勝於却老方
　　　得衎甫書因以寄復
一别再踰年音聲堕杳然書來䝉眷眷心喜失懸懸事
業紅塵裏情懐白髪邉何時洹水上杖屨兩蹁躚
魚鴈音何闊參商路愈賖百年能幾别千里動長嗟月
滿羈懐共山髙望眼遮所同惟直道勢利不能斜
寒歲縁何物驅人復此來胷懐固冰雪顔狀足塵埃好
友恒相逺歡悰不可開得書置衣袖字字若瓊瑰
河東風土勁厯下意幽居花栁春常早江山畫不如荷
心薦佳酒泉眼出新魚著白兩髙士無嫌下澤車(仲山/衎甫)
(二良友竒才髙節一沉下/僚一隠於市故篇中及焉)
客懐正蕭索風送古人書翹渇誠多慰寒暄愧久疎異
方嗟老矣寡友念歸歟富貴何時是先人有敝廬(衎甫/書中)
(有不能勇退之語/甚有愜於余心者)
　　　答周正平郎中韻
一别忽踰歲時思得好音新詩將厚意隻字抵千金不
作南陽卧慙為梁父吟京華塵土夢更比向來深
憶昔承先訓於今耳受音勿為三獻玉慎畏四知金異
俗嗟随俗長吟復短吟一官蠅驥尾念慮一何深
清唱誰人和行歌自賞音居官良有愧遺後喜無金已
失邯鄲步難從澤畔吟異時公議底謗責與天深
　　　題解州官廨清安堂壁
到今將七紀吾祖此分符細問當時事猶存舊僕夫(止/存)
(一走卒姓裴名/寳年八十三矣)故基承踐履老樹記傳呼瞻仰生悲感
神逰㑹此都
　　　課家僮織席
簟簀雖㣲物安身用最親乗霜得秋葦變法起新紋斜
側初無謂端方卒有倫賈生千載遇前問夜將分
象床誠穏宻托體藉湘筠人字憎麤俗波紋促細粼温
涼宜熟寐瑩滑淨無塵所恨清霜重乗時讓錦茵
縷組湘江竹含風八尺漪紗幃輕穏稱玉枕淨相宜固
適炎蒸用毋為晝寢迷清涼無俗夢夜氣有箴規
再拜丹書訓深嚴著席銘安舒恒業業反側亦兢兢放
弛非遐福恭莊得永寧臨終猶易簀百世可師曽
　　　孫子笻杖
笻杖非尤物詩人喜孝心扶持良有感衰謝莫相侵坐
奉慈顔順行隨愛敬深更㸔承福履玉樹照瓊林
　　　送行人
三百餘年宋長江一葦航不知何境域更敢恃金湯威
烈雷霆震仁明日月光安南吾内附使節愈皇皇
　　　送韓寳之
更業行儒術何人識此心方膺七品授亷苦十年深我
恨塵理玉誰持石試金莫辭山縣小判府有佳音
韓子來辭别裁詩問起居吏風差異否民俗復何如不
恨才無術翻愁智有餘好將彈擊手摩撫㸔舒徐
　　　送韓茂卿
昔汝從余學於今入仕途寧為清節吏毋作小人儒細
逕雖云㨗通衢本不迂我言誠繆拙榮貴保無虞
　　　題髙唐李侯詩巻
佐命開基勇除殘去暴仁安榮三世將夀考百年身屈
指排耆德如公有幾人䍐幵毋小便長䇿應時新
　　　贈答鄧州劉教授和鄉先輩
先生慎取友所友必端人細數鈞臺舊唯瞻下榻賓再
三䝉手誨欵曲荷情親儻遂趨承問甘從夜達辰
父執幾人在先生是故交論心惟有鮑聨句每同郊夢
破邯鄲黍枝分月夜巢何時從杖履吟詠㸔推敲
聖言仁者夀八十慶髙年飲酒能終席歌詩動數篇借
居文廟屋不種郭西田和氣春風裏行窩任醉眠
先君康健日軒蓋忽來過亂後相逢少燈前語舊多篇
章成錦織論義發天和隅立青衿子於今雙鬢皤
有子傳身了無官處世輕數杯消永日四海仰髙名應
物聊隨俗成章為寫情惜無龎處士有酒可同傾
　　　題醉經堂
名教廢已久異端千萬途淫辭溺浩蕩正路日荒蕪既
以涇為濁寧分紫亂朱有人能獨立閉戸閲詩書
　　　流憩園
耘軒坐來久幽念到荒園信手拈斑杖呼童啓棘門收
除松落子檢㸃竹生孫只欠陶元亮閒情與細論
流憩園中樂無人解起予甘飡勝食肉徐步當乗車不
起彈冠念何妨與世疎家童知興倦歸路且籃輿
人生適意爾勇退脱官囚明月九霄鶴清江萬里鷗何
勞求飲啄正欲任沉浮笑我黄塵裏棲棲向白頭
　　　退食自警
居閒嗟弊政官守可忘心惡草不剪去嘉禾安得深察
情三獻玉律巳四知金千載絃歌政無人繼絶音
學優方入仕俯愧少知書臨事羞才困通方覺智迂一
誠吾自守百詭彼何如敢薄淮陽守吁嗟霜白鬚
　　　送柴尚書雲南開府三首
海外來威德王封拜寵光何人堪䕶送公議得忠良使
節風雷迅皇恩雨露凉從今不毛地三萬里農桑
煌煌都䕶府安定海南夷寛猛存吾法忠勤任俗宜農
商皆皥皥雞犬亦熙熙聖鑑明於日毋言莫我知
炎方幾萬里軒蓋幾來迴海若驚忠節江神識俊材竒
勲能獨立大閫欲誰開竹帛垂名了人生亦快哉
　　　投宿洪贊
父母懸弧慶生兒願四方豈期無逺到浪走只空忙僕
厭私裝重馬疲官路長慷投曽宿驛白首尚為郎
　　　宿鵰窠
道旅喜相迎胡為復此行壯心今遂否華髪可憐生欲
答還無語含羞自愴情本非經濟術難望貴公卿
　　　送人之官
常令材勝職仕業日増光王業豳詩苦民時農事忙戸
儲三歲粟家植萬株桑何必居台鼎甘招謗議傷
農人彫瘵久邑宰實非材念念宸心切皇皇賢路開姦
贓無地入雨露自天回去去推恩澤昭蘇及草萊
牧民如種樹摩撫不須繁獄市能無擾柴荆已自安桑
麻深雨露雞犬散田園它日桐鄉廟豐碑定細刋
　　　趙氏東臯八題匏𤓰亭
趙氏園池裏兹亭太出竒尊罍厭金玉匏瓠作巵匜阮
籍紫椰榼淵明白接䍦誰能呼一起同與醉淋漓
　　　宿無極縣
土壤瀕瀛海風煙自一方氣交才處暑夜寂便生涼老
水易蒸雨積隂常勝陽妖蝗奪農力晩稼半成荒
幽青衝要地荒寂似邉城廬舍渾無幾丘墟葺未平屠
沽常廢市雞犬僅聞聲縣廨尤蕭索空庭草滿生
周錫齊桓履兹城乃壯疆邑名仍宿昔封吏幾更張地
接天光逈風傳海氣涼因髙求故跡瓦礫照殘陽
　　　過陽信縣
荆榛雜桑柘塊爾一荒城市井増新屋田疇起廢耕北
兵知畏法南畝始聊生似喜貧無擾熙熙里巷情
　　　再過居庸
滚滚隨行旅遑遑愧此身無名垂竹帛有足走風塵路
省青山舊人傷白髪新迴頭望南土又賞故園春
再過居庸口悠悠今十年歲華何迅速官業却迍邅關
吏幾經換山家亦變遷惟餘嵓下水隨馬響涓涓
　　　失題(案原本係無題但詩内稱忠宣謚法不得謂之/無題無他本可校姑以失題系之以俟考謹識)
佐命惟勲舊忠清三十年赤心思報國白髪要寧邉夢
破烏江月神迷瘴海煙忠宣拜嘉謚未讓伏波賢
得死公無恨思賢民自哀方期當柱石奚想便泉臺廟
貌祭如在銘旌哭逺來從今調鼎手誰繼作鹽梅
　　　留别趙講師
擾擾黄冠底飄飄獨此身絶飡煙火食終帯海山雲愛
我同鄉舊乗風入市塵仙凡嗟異路携手又輕分
學貫天人際同塵誦老莊我知心志逺人喜舌鋒剛兩
袖飄仙馭雙瞳隠電光中條山色裏誰識吕純陽
相見鄉情重相逢數日留丹砂元有術白髪莫盈頭未
遂歸休計難同汗漫逰何時兩茅屋髙卧白雲秋
久聞隰吉路今日細經過危徑盤蚯蚓層田疊抱螺縱
横千尺澗上下百尋坡㣲雨成泥滑行人奈若何
　　　寄子勉
憲府雖云久門深蔓草荒簷前喧鳥雀墻外走豺貇百
怪羣妖集千鈞我弩强勝殘何日是亦復可憐傷
下馬鞍未解寃民如堵墻訟更十守令文積百筐箱逗
遛行移宻紛紜論議長我來片言决喜劇淚沾裳
衰世已多感重重憂患深凄迷異鄉夢騷屑故園心弊
久姦尤宻才疎力不任願揮宗匠手垂教示佳音
　　　寄伯宣尚書
霍家書畫後每每見新詩展玩同良語吟哦慰逺思慕
君心似玉嗟我髪如絲健筆多佳作求聞絶妙詞
近聞薦賢狀羣彦悉無遺心廣非私愛人皆舉所知楩
楠支大厦麟鳳瑞明時勿為賢臣頌無人後措辭
　　　寄李受益應奉
溪堂分袂後轉首十三年動靜時知悉從㳺久隔懸髙
軒才去暑倦客復離燕社燕秋鴻恨相望重惘然
玉堂膺妙選人恨十年遲四海知名早中年得位卑升
騰多援引沈滯乏階資自有連城價端凝是所宜
　　　寄子裕府尹
一别忽踰歲思君未少忘浪分萍梗散路隔海山長蹤
跡頗相似情懐亦可量不堪塵芥裏迎送日奔忙
　　　杜榮季北行詩寄侍御飛卿
身為明時起人誰無此情豈徒要富貴政欲樹勲名閒
竟開東閣爭先識賈生翩翩杜才子好謁漢公卿
　　　應步知事求詩
清議清聲久皇恩禁網寛姦邪恃容養掊克肆貪殘蹇
諤忘生死忠貞出肺肝從今豺虎輩凛凛膽常寒
　　　東臯
倚郭多農里東臯逈不凡池臺面塲圃花木作籬藩雞
犬知迎客軒車屢擁門㑹㸔城市井易號管寧村
　　　送柴尚書輩西南行
萬里西南道諸夷望撫劘賢王開幕府多士助春和農
里行還業邉兵坐倚戈從今炎海水風軟不興波
　　　寄郭都運員從善
一别五年久相逢未有涯豪英才益展衰朽鬢空華富
國甘勞力無心為起家附書心計士鼓枻望仙槎
　　　有感
貴賤雖殊體勞生共一塗紛紛强暴弱擾擾知欺愚徼
福誰當禍無乗豈有除白頭州郡職轉欲賦歸歟
　　　幸齋詩
屋漏元無愧胡為此幸名百年閒日月一芥貴公卿新
酒東菑黍香羮北圃菁南軒一寄傲此樂有誰爭
　　　游受卿北上詩寄賢姪杜孝先臺郎
南北人如織時時得好音亨衢才俊偉老我日侵尋莫
改冰霜操常堅玉雪心丈夫期逺到富貴豈能滛
　　　耘軒詩
僮僕知人意來耘窓外禾芟夷除冗長培植㸔婆娑晩
練煙光潤晨珠露氣和公倉及私廪露積反愁多
　　　濟寧涖任後即事
老不任繁劇荒城愜所宜民淳詞訟少路僻送迎稀恩
澤租庸減農桑風雨時心餘靜無事日夕掩柴扉
　　　有感
辭賤來逰宦遑遑已十年為郎今白首潤屋只青氊戾
契誠何敢依違甚可憐揚揚車蓋裏趨走避時賢
　　　過龍門
不斷龍門豁滔滔一水來只能流歲月不解絶塵埃行
客身奔走長途幾徃逥倚歌橋下柱富貴豈凡材
　　　夜雨(并序/)
　荆南每苦秋雨徹數日不止至元十五年雨暘時若
　秋九月十二日夜雨十三日雨一晝夜而止十四日
　天宇晴霽氣清日明行旅農人不勝慶幸得五言八
　句
余生亦多幸所向值豐年百榖成時雨平疇少廢田市
聲傳萬口斗米欲三錢來歲仍無慮通宵喜不眠(客燕/十年)
(客太原三年粟麥如糞土今/歲湧貴十倍故篇首及焉)
　　　曹南冬至
今日陽生節羣隂自此消晝光行曵曵夜漏莫迢迢卦
畫名來復黄鍾樂舞韶老年安化國白髪任蕭蕭
　　　夜雨有感
衰年少眠睡秋雨滴寒更淅淅林梢響泠泠簷溜聲青
燈靜相照白鬢豈重生念念還桑梓今宵故里情
　　　至元十五年江陵重九
荆南兩重九猶未見歸期有恨詩難寫無歡盃倦持遥
憐故園菊開徹水東籬却恨江城鴈無書謾送悲
　　　寄吏部侍郎夾谷士常
銓調無多法惟慿信與公儻皆從請託未免屢西東降
黜因虚榜褒升匪實功傳聞山吏部一啓服羣雄
　　　宿濟陽縣廨
亂餘公廨廢獨此頗安全㕔壁仍存記庭槐似有年河
壖成市井城腹少人煙共為求鹽利移家就旅船
　　　寄彦良都事
舉刺無恩怨惟君意最公豸冠重倚柱臺栢凛生風白
日妖氛靜青雲賢路通更當思報國洗眼薦才雄
　　　省幕秋雨
雨脚懸麻黑簷流注瓦喧端居蘭幕靜少逺市聲繁髙
稼知豐歲幽荒憶故園自憐林野質無計謝華軒
　　　總管國祥秩滿北上
歲月急飛矢一瞬又三年衝要襍繁劇崇髙待俊賢加
飡心益壯臨政目能前老病交情重臨風惜别筵
　　五言排律
　　　送信縣令樂平任滿東還
縣尹誠卑職煩勞責最先條條論國政一一自民編秋
斂徵輸税春耕勸力田張燈昏理訟應限夜催錢但恐
成逋欠安能問瘠捐頑嚚哀健訟水旱慮凶年賜半恩
慈溥蠲征雨露偏府人同震電州介若鷹鸇星火憂違
命衾幃未省眠愛民誠慘怛守職更愁煎貧窶衣鶉結
逃亡室罄懸搒笞心不忍勸諭語空憐黽勉飢寒下銷
磨戰伐前蠒絲蠶不箔商課竈無煙墻外無餘地生平
僅一㕓有腸攻苦淡無夢到葷羶壯健他鄉外惸孤若
箇邉婦嫠何寄倚叟獨更顛連身隻名猶在家亡賦尚
全力疲催種植體廢被干鋋不疾長三嘆無尤帶百愆
千憂恒積慮萬事一呼天坐視羣黎苦慙持百里權去
思那有頌遺愛若為篇賴有桐鄉令依稀似昔賢
　　　憲臺傳㫖召河東山西道提刑按察使劉侯還
　　　　朝同列諸公作詩張宴祖道武安胡某作
　　　　詩以為諸公倡
時政將多問宸衷憶舊臣天威顔咫尺風節照臣隣分
豈同新進言當及大鈞從容論急務迤邐到疲民北顧
金山表南封瘴海垠初平慎懐撫未附細經綸久兵能
少息四海不全貧地闊仁和國風清戰伐塵聖賢千載
合文軌八荒均法盡無刋美人逢不世辰禹湯難並武
堯舜亦推仁有類皆從願無生不獲伸雍雍三善樂穆
穆四門賓臺諫得何舌謀猷不妄陳廟蒸怡聖祖郊祀
格天神百榖穰風雨羣祥集鳳麟兹行期致此肯作備
員人
欽定四庫全書
　紫山大全集巻六　　　　元　胡祇遹　撰
　　七言律詩
　　　聖瑞(并序/)
　至元九年天壽節大名路得白兎一同表來獻用之
　都事作詩以紀聖瑞要僕繼作敢以不敏辭勉賦八
　章
縞服毶毶雪不如畫籠眀穏稱趺居忻忻知幸辭田畆
望望承恩拜玉除修鬛素垂雲母髪雙瞳紅㸃水晶珠
凌雲一賦嗟何在辛苦昌黎似少迂
兎因潔白作禎祥逺貢來瞻日月光却笑人生自卑辱
忍将天爵陷汚贓迎逢涇渭清為濁顛倒裳衣緑作黄
感物傷時不成夢玉壺天地月波涼
月窟髙寒桂樹林元精孕秀得純隂金烏影外自昏曉
玉杵聲中無古今體魄神魂㡬寒暑鬚毛皮骨盡瓊琳
守株痴子母相待瑶草秋風禁苑深
五色無如白最良仁柔孰與卯君當不勞虞吏施罝網
要並嘉禾應吉祥荷外緑龜來矚目花邊孔雀喜生光
玉鸚飛下瓊華殿巧語先呼萬嵗觴
天生仁獸出眀時愧乏瓊瑰爛漫辭身帶桂香餘逺韻
光如尺璧絶纎疵難依野菊棲霜棘合向瑶階食玉芝
更看皇朝多上瑞百僚清白吏無私
桂香宫闕玉階除搗盡𤣥霜日未晡偶被天風吹俗夢
戱來人世曵瓊裾逺離徒侣忘奔競愛惜丰姿恐易汙
一著𤣥裳作毛頴也教人道不中書
紫鳯蒼麟瑞應頻老㕙釋褐雪衣新幸同服色生來巧
要被恩光性自馴霜冷蟾宫迷去路雨晴靈囿净無塵
可憐狂狡謀三穴甘與妖狐野䑕隣
眀眎僊還嗣子多􁀙孫堕地鬢霜皤匿光使物名空在
入月乗蟾術己訛羣類尚迷𤣥圃草千年竊食玉山禾
衆同獨異呈祥瑞婏􁁊􁀙㝹奈爾何
　　　慶王直卿父母壽九十
由義居仁善守身八珍五鼎事雙親錦囊玉軸詩千首
鶴髪朱顔壽九旬慈孝一門宜異應安榮五福萃佳晨
更看萬里前途逺定作忠良柱石臣
　　　和許叔海仁兄壽席
徳修業廣玉無疵五十餘年句讀師慰眼囊無阿堵物
起家天與寜馨兒魯侯不遇庸何害劉向傳經自有時
願縱林泉閒杖屨風煙如畫鬢如絲
　　　慶昭文夫人壽九十
母儀婦徳兩能全猶有塵寰未了縁共喜春新開九秩
豈知天上小千年西王母㑹終當赴北斗城歡定再圓
且飲大椿椿下酒笑看東海變桑田
　　　宋總管太夫人九十壽
金鳯花開白玉堂慈闈九十愈康强喜生兩臉丹砂潤
明發雙曈㸃漆光禄養侯封純孝志恩頒畫㦸舊門墻
古今賢女知多少不似髙門福祚長
　　　慶趙總管八十壽(三/首)
挾槊彎弧勇萬夫燕居冠帶一閒儒處身儉素貴如賤
學道謙恭有若無鐘鼎清名出偷輩鄉閭遺愛及樵蘇
漫将八十為公壽矍鑠飛鞍不用扶
乗時騰逹上青雲致政歸來有㡬人畫㦸朱門誠貴寵
里筵鄉社更情親戰攻摩撫多奇計壽考康寜得此身
門巷緑隂松竹底坐觀桃李鬭鮮新
壯嵗亨途易著鞭晩年名節例難全不因念念子孫計
即為區區妻妾妍貪俗足為廉士恥髙風誰在使君先
從今受用休官樂徳齒尊榮四十年
　　　寄雷彦正
才藝如君豈久閒可能髙潔掩雲關行當冀北千羣選
莫厭終南一帶山壯嵗功名從造物綵衣蔬食恱慈顔
西南望眼三千里夢裡芳踪不可攀
　　　寄趙輔之
荒詩前月下樊川想像開緘一莞然以我夢君常耿耿
知君念我亦懸懸鄙言儻惜馳千里何物相思破積年
好在王雷三益樂月臺風榭往來篇
　　　寄朱誠甫
人來聴説拜嘉除夜久無眠喜有餘徳立不勞求㨗徑
仕優仍好更觀書調絃固合張還弛納衲當知急與徐
吾弟天資素温雅人間何處不安居
　　　寄王景伯
江陵一見偶相逢别後相思似夢中嵗月白駒飛過隙
人生社燕避秋鴻愛君磊落青雲氣笑我蹉跎白髪翁
樽酒論文定何日恨隨流水到江東
　　　寄李裕卿
五載分飛一寄書年來更甚信音踈雖無尺牘傳聲迹
頼有人來話起居委巷常思淹絶足俊才久合拜嘉除
廟堂勿謂無知己漏網横江百尺魚
　　　寄杜緱山
拜君嵗久敬君深别後憐君更苦吟衰柳寒煙迷徙倚
廢城春水㡬登臨都将豐嵗中年夢換却荒雞半夜心
種竹買田隣舍約自慚無計即相尋
詩成政恐無人讀食足難為作計疎百畆未供陶令酒
一區先得子雲居坐聞里士來傳業榮勝王門强曳裾
鄉社雞豚重相訪不妨騎馬到階除
　　　寄謝隴西翁
打門問客自西來未語凡襟覺少開走卒趨傳有鈞命
歡悰端似上春臺只因眷眷䝉多問愈自兢兢愧不才
邂逅何時接清論一江春水濯心埃
　　　寄王子初
東南西北千餘里相憶相懸五六年俗狀塵顔時自笑
急流勇退羡君先即時亦有一杯酒負郭誰無二頃田
夢裡共㝷溪上路藕花風露並吟鞭
　　　寄張周卿
社燕秋鴻十五年祗爭青鬢與華顛雄才宜作横秋鶚
老境惟便負郭田千里關山空目斷何時風雨對牀眠
年來夜夜還鄉夢接袂聨裾滏水邊
　　　寄陳濟民
霍家書畫見君詩心畫清雄絶妙辭南北十年成久别
關河無日不相思夢中見面髯如漆鏡裡嗟余鬢己絲
白髪多來故人少笑談握手定何時
　　　寄西巖諸公文甫士能文舉仲宣
年來長路苦奔馳却羨書窻静掩扉坐守冷官如旅泊
出逢髙盖炫輕肥塵生南浦閒游履苔滿西溪舊釣磯
屈指㡬人麟閣像春風好在故山薇
宦情元薄似春氷况復重經寵辱驚敢自持才求好爵
誰能努力趂虚名黄雞空負秋成約白髪潜隨夜雨生
寄語山靈休見笑草堂無恙得歸耕
　　　寄王秋澗
前嵗同舟曉渡江歸來相繼月餘强平生進退常相似
老去功名有底忙喜見童孫能洒掃厭逢新進問行藏
求田負郭方今遂春暖安排手植桑
客至誰嗔少送迎鄉隣子姪要傳經望前失後嗟昏耄
數墨尋行甚典型執巻真成村學究隔窓羞見夜飛螢
休言稽古全無力不負當年汗簡青
錦繡文章下筆成甚無一字落柴荆青春得意新桃李
白髪相看老弟兄一世愛君心不淺百年見我眼偏明
從今酧唱無虚日一字當留萬古名
衰老無能得退休有時往事上心頭居官合盡人臣禮
過慮常無天下憂習氣不除還自笑多思無補竟何求
髙情四海王秋澗幽谷鳴琴㡬獨遊
　　　寄王立甫
短簷寒日箭逃絃夢裏清談又一年白髪衣冠俱老矣
黄塵鞍馬兩茫然句無可詠詩難寄文不成章書懶傳
唯有中天一明月照人相憶共嬋娟
　　　寄呉蔓慶
經史詩文力有餘晴窓游戱八分書三徵不起非求價
一適無邊足自如按譜覔花人逺送和煙種竹手親鋤
料應安樂窩中夢不與辛毗共引裾
　　　寄髙道之陳介甫
不接清光逾十年無情日月若流川經綸汗漫隨人用
銓調匆忙逐嵗遷一事未成宜老矣百年何處樂終焉
春風吹破黄粱夢擬買西山二頃田
　　　寄傅士開
三十年前分袂時玉鞭驕馬怯丰姿今年燈下忽聚首
鬚髪雲間似欲絲對語尚疑殘夜夢一杯難慰積年思
雨中驛馬催人去㸃㸃傷離恨别時
　　　岱嶽觀柏(土人以為漢柏一人抱匝者/二株餘二株逓小六分之一)
託身得地岱宗前元氣先同金石堅生死便期三萬嵗
暑寒休數二千年上參碧落超羣木下插深根徹九泉
不是挾才将傲世却因難用得天全
何嵗何年得此身避秦歴漢到兹晨剛中不許雪霜苦
短景㡬看桃李春時有壽山來悦目世無良匠敢揮斤
天教留在存深意梁棟眀堂負萬鈞
壽哉兹木得遐齡日月於今㡬晦明最小孫枝横偃蹇
長生香葉不枯榮龍臚虎脊鑲形質霆迅雷轟助嘯鳴
賦分無人詢造物朝菌夜合可憐生
木中原有不凡材直幹排雲力未摧一嵗半絲増廣袤
三人連抱始周回窮冬大雪隂逾翠六月無風寒自來
坐笑園林紅與紫背隂憔悴向陽開
岱宗餘潤發清雄雷雨批崖起柏龍不放飛騰歸瀚海
故留夭矯䕶神峯影揺御路昭羣望翠鎖天門閉九重
應笑老松虧晩節帡幪雨雹寵秦封
杞梓楩楠無限多㡬畨生植㡬消劘駸駸儘放流年度
挺挺其如勁節何己約山靈常健在永同月影共婆娑
泰山如礪海如帶才見雲礽碧玉柯
恨我詩才乏湧泉愛君髙節碧參天月眀風細唳霜鶴
日暖雨晴生紫烟碁局子聲時破静石牀清䕃樂髙眠
蒼苔滿地無塵跡一榻誰能養暮年
魯兩先生去不迴無人來此共徘徊要乗眀月龍蛇影
醉倒清樽文字杯深翠掛冠吹白髪長根作枕卧蒼苔
醒來坐倚還三匝矯首凌雲萬丈材
　　　都省以諸路事有未集選官督問彦博郎中奉
　　　　命南来事畢北還以律詩二章贈送兼謝佳
　　　　製見貺
見君眉宇得君心辭簡容莊志趣深傾葢冩誠何落落
催人歸轡恨駸駸難忘清話燈深夜拜辱新詩字萬金
寒鴈迎霜來未盡倚樓翹首望佳音
每因臨事愧無才為國儲賢路未開耆徳髙年傷老死
後生隨俗走塵埃豈期滿眼蓬蒿裏忽見凌雲杞梓材
去去此身當自重等閒聲利不能回
　　　寄王彦材郎中
去年秋晩過金臺一醉連朝洗惡懐嵗律忽周思往事
羈愁無緒坐空齋荒庭草合迷深徑積雨苔凝漬古槐
連檄羡君徵不起曉眠花影上簷階
暑退秋遥鴈過遲尺書無計寄相思長令好客時中酒
猶勝空庭獨詠詩晝静狼山樓醉倚暮凉雞水棹輕移
安居每念羈棲苦音問寥寥恐未宜
揚歴清朝仕業昌豈容袖手㸔人忙江山久負時聨轡
風雨何當夜對牀一曲浩歌消滯思百壺清酒涴離腸
那知月旦評中語公論年來話更長
有客南來問起居知君無日不安舒香浮玉蟻尊盈酒
聲散牙籖案有書鐶犬韝鷹閒戱馬月舷風網静觀魚
人生適意忌多取但恐徵書下玉除
十年飛散水中魚底事年來㑹合疎但得清安時到耳
最憐寥闊久無書不才暗愧虛叨禄壯嵗遥歆早遂初
本是為貧歸未得延恩新例許懸車
龍鍾疲軟列朝班却著英遊袖手閒若水英風元勇退
馮瀛老境更癡頑恥隨竊位同招謗徑要投林静掩關
史筆因君定名節一時黄髪合慚顔
　　　老人星
葱葱佳氣徹南訛日月風雲喜共和催起外臣華髪老
拜瞻丹陛聖顔酡西王母至蟠桃熟北斗城髙彩鳯過
風送山呼聲未闋地祗庭下獻嘉禾
　　　寄答徐尚書(并序/)
　拜違鈞誨倐忽十餘年思見之誠雖切而拜問之禮
　久廢負罪何言濟寜東平相去不逺初來方欲貢狀
　敬問起居又先辱詩什且以鄙言見索愈増惶愧謹
　繼髙韻呈復兼謝某頓首再拜尚書尊叔侍史
阻陪鈞履十三年望斷西風鴈影偏屈指燈前同父執
於今海内兩耆賢聲容親接踰三舍禮義風流共一天
珍重佳章先見貺敢稽裁答往來篇
玉堂清樂記當年每辱髙眀愛我偏論事直須求至理
立言恨不到前賢隔籬送酒日生枕剪燭吟詩雨滿天
一自羣英分散後十年今日拜佳篇
覽鏡長歌惜壯年生平賦秉自知偏不因蜚鴈己求去
只為鱸魚亦自賢日上簷花梳白髪雲收鏡面㸔青天
北山今嵗移文至可老狂吟廢㡬篇
相君耆徳養髙年不逐時人歩履偏肆口成文非漫興
百年元氣更誰賢和顔雅量婁師徳旨酒歡悰白樂天
佳客滿門無俗事定應日月有新篇
貴髙能賤富能貧肯著驕淫汙此身晩寐夙興思獻納
端居深念為經綸堅持耿耿忠貞志要作堂堂社稷臣
保守此心如鐵石紀功書徳豈無人
　　　戊辰冬至
雲物疇能辨吉祥葭灰誰復候新陽厭憑客枕寒宵永
喜見書窓暖日長撥去是非閒掩卷洗開清觀静焚香
旅懐值節方寥索阿永來前進壽觴
　　　偶成
退食委蛇百慮新漫誇事業在經綸乗時偶作登龍客
無術慙為入幕賔莫喜肥甘潤枯質曽無恩澤到斯民
馬前走卒休嗔咤公議潜歸市井人
每恨平居不我知問渠今日竟何施因人碌碌漫成事
舉世庸庸與易誰委順漸如隨侣鴈剛稜自笑脱囊錐
一杯飽食黄粱飯睡足槐庭畏日遲
命安齋主寄詩來把翫歌吟卷復開似厭羲皇閒日月
要同俗吏走塵埃只知芻豆填牲腹不識青黄是木灾
試向碧天清夜望惡雲妖霧鎖三台
　　　七年四月上旬閉門即事時移入新居五月矣
九日勤劬一日閒宿隂雲重雨澘澘寄身京國家千里
僦舍民居屋兩間僅有陳編遮老眼惜無家酒洗塵顔
却如三日惓惓婦癡坐無言晝掩關
日月髙峯㵼急流功名逆水阻風舟未能瑞世如麟鳯
只辦隨人作馬牛千里暮雲曕去雁一江春水夢雙鷗
驅人寒餒無情甚直要京塵坐白頭
有母晨昏闕起居有兒失教廢觀書為貧來仕庸何害
抗志違時計己踈屐齒不投言偃室官銜難掛巨源書
從教一鶚無人薦袖裡新書亦自如
湫隘喧囂雜四隣門扄蝸室擁朝紳敢辭凡鄙噲為伍
要便奔趨夜向晨一日清閒聊適意明朝傴僂又隨人
捫心尚喜京官貴猶免郊迎驛馬塵
　　　送伯禄都司之官潞州
幕畫河東記昔年恩威公案到今傳三年籌筆都司劇
五馬分符刺史權故吏老農趨道左過家上塜正春妍
從今卧治堂前草更比隣郊雨露偏
可惜牛刀落彘肩内勞外逸逓推遷孝心正喜趨庭便
仕版何妨得路偏暖日兒童迎竹馬春風庭宇倚蒲鞭
隨車雨足無餘事軒盖農郊諭力田
河山表裏天下脊民俗淳儉唐遺風太守清心能省事
東郊何地不勤農豐年易覺徵租足無盜奚煩報獄空
上計書名二千石考功上上㸔今冬
　　　寄侯都司伯禄并簡崔郎中周學士
燕南六月暑如湯却憶都城立晩凉塞草梳風煙作縷
野芳承露錦生香朝知禮讓邊烽敉民樂昇平晝晷長
遥羡英游日無事新詩佳翰滿書箱
退食從容日未斜讀書談道更清嘉論量往事蛇添足
歎美前賢玉絶瑕每恨鐘聲不留客奚知林影照歸鴉
嗟予十畆空庭裏隠几搘頥度嵗華
　　　寄子勉侍郎
手板持來舉首稀一杯燕酒又分飛西風老屋寒無客
凉月空庭静掩扉館閣豈能辭淡薄鐵鹽元自得輕肥
大明湖上人如玉㡬度蓮香露滿衣
夢裏同君月夜游碧蓮香鎻木蘭舟相㸔喜叙三年别
一醉從教萬事休麝墨香濃揮草聖宫羅扇軟聴名謳
覺來書几青燈畔老木蕭蕭客舍秋
十頃腴田千本桑㡬時不踏利名場曽抛世路風波惡
細嚼農家興味長落日牛羊來逺近接天禾黍半青黄
只知豐嵗無餘事睡足筠窓暮雨凉
攬鏡翛然懶散身枉教塵土涴丰神未能勲業赤如日
何苦髭鬚白似銀牢落棲遲長作客囁嚅傴僂每隨人
醉魂虚負扁舟夢萬頃風烟一幅巾
布褐温凉錦綺同一瓢飲足了千鍾初無精細為心累
何貴行藏不我從此日朝衣陪後列異時藜杖伴春農
生平義命安來慣不堕人間三禠凶
身居太史論功地性喜東家種樹書直以虚名叨厚禄
愧無健筆作宏儒偶陪辭客登天禄忝與經生列石渠
黼黻皇猷非我事晝眠歸夢繞江湖
田園卜築藹相望久負聨裾踏晩凉手植柔桑髙作樹
蹊分弱柳宻成行錢流鞭算猶堪喜墨抹朱塗有底芒
聞説村翁時見笑甕頭新蟻㡬浮香
夕冷朝炎勢利交故人久别夢徒勞倚樓長望天空濶
擁鼻㣲吟思欝陶脱迹雲林逺巢許無媒廊廟續䕫臯
一官千里遥相憶不為西風己二毛
羨君隨寓即安舒顧我多思不自如幸即為貧來入仕
却因嚼蠟每懐居四年京國三間舍萬里功名一篋書
莫吝音辭數相問順流時有北來魚
不為呶呶欲作詩假辭成咏冩相思秋鴻社燕長相避
飛絮流萍無定時故紙虚銷天上日清霜偏照鏡中絲
㡬時不着離愁管鵝鴨相喧隔翠籬
　　　謝答張夢符畫梅竹扇
十載無從謁下風偶因便面揖清雄横斜籬落經過熟
與可溪湖興寄同清影故人來萬里熱中無夢拜三公
惡塵揮斥元規逺嵗晩當為鄰舍翁
　　　送趙良卿問事畢還燕
老繆歡忻不自持青雲人物出眀時王褒己獻賢臣頌
慶厯誰歌聖徳詩榖帛價隨時雨減金珠市比去年遲
太平十二匡時䇿從此河汾不費辭
好語先從市上來繡衣直指使君迴問民疾苦宸恩重
去吏奸貪賢路開喜見青天懸日月願将白髪老蒿萊
吾家貧窶無釵釧盡典琴書餞一盃
生來不識採時官今嵗何年拭目㸔鰥寡從兹無失職
老癃扶杖喜衝冠隣家貸粟能充飽嵗晩單衣亦不寒
執手送行無所贈一天和氣滿歸鞍
常時酌别總傷情此别歡忻不自勝四海蒼生思雨露
一時使者盡才能只知與衆除寃苦不惜浮辭起愛憎
更好都堂堂上説太平有路直如繩
陶鈞萬物本無私桃李春風又一時再拜京師賜租詔
髙歌田野感恩詞久隂忽霽誠堪喜野鳥為鸞尚可疑
羨汝英姿似鵰鶚疾邪奮翼逐梟䲭
　　　送宣撫輔之奉使日本
恥署隨人紙尾名要陵絶險得英聲精誠天日孤帆健
談笑風濤萬里行海外尉佗雖倔强漢庭陸賈更忠貞
片言要領來威表一使勝於十萬兵
休矜積水怒連空利病分明合我從恃險㡬能延世祚
畏天長得保藩封九夷餘種難為勇三脊包茅亦易供
己勑先驅東海若掛帆風順静魚龍
米鹽細務簿書叢安得驚人葢世功直抵有名無路險
招呼歴世不臣雄徳音曉入太宰府降舶晩出扶桑宫
却笑張騫無伎倆久持漢節老西戎
　　　送王僉事赴臺
文武全材正氣生天教發越贊昇平栢臺蘭省爭推引
馬走牛童識姓名外内端人増感激貪汚姦黨死憂驚
至寜朝野誠無事更賴嘉謨溢頌聲
　　　寄世昌僉事
私託繁來書禁嚴欎陶千里共厭厭參商易地終相合
𤓰李無心也避嫌花結清燈空好暈喜鳴晨鵲漫虚占
禄㣲歡奉慈闈壽别有髙軒待孝㢘
　　　送陳按察僉西省事
辛苦臯䕫翊廟謀雨風時若百無憂全材妙選臨西極
開府先封定逺侯天馬蒲萄成嵗貢雪山青海入邊籌
細旃廣厦唐虞論未信諸𦍑得久留
河西五郡實雄藩為地求人古亦難左顧北陲連壁壘
右臨南服控夷蠻㡬年天下無雙士今日軍中有一韓
何待三霜詞異政先聲飛越賀蘭山
自慚傴僂簿書叢喜見英材建絶功遭際真成千載遇
瑰奇誰識萬夫雄霜鬐横海吹髙浪雲翼垂天駕逺風
一舉為人勲業了黒頭何害作三公
不悲分手逺暌離器識如君更有誰文為經綸自温雅
詩無雕琢亦新奇疾邪奮發千鈞弩力學期為百世師
明夜賀蘭山上月三千里外照相思
　　　寄耶律監司
不聞正論踰三月夢想清光若隔年老去自知多謬誤
人來毋惜示融圓暑寒尚不能同氣花蜜如何得兩全
真是真非誰與辯俯慚枉矢偶當絃
愛君晉字與唐詩客舍寒更入夢思春草池塘氷泮後
㣲雲河漢雨餘時揮毫痛快沉雄手滿臆清新絶妙辭
咫尺玉環泉下水濯纓歌罷浣離巵
　　　送御史誠甫之任
姦邪屏息膽常寒霜簡朱衣鐵豸冠榮拜方将辭闕下
英聲先己過江干三吳疲敝何多幸兩浙貪汚罄一彈
此去豺狼莫當路栢臺翹首障狂瀾
　　　又寄康谷才御史
邇來粗辦買山錢去作東隣漸有縁必竟功名何日了
懶陪桃李媚時妍不才無分封侯印生事終須負郭田
月下敲門成夜話告閒何必待來年
　　　又寄康御史
聞説溪亭構己成未能輕易贈佳名才移藕種開花並
新下魚兒作隊行玉立晩山供逺目鏡光秋水照閒情
卜鄰未得東偏地自笑年來塵土攖
　　　又寄王立夫侍御
一别清光又㡬年相逢應訝兩華顛騫騫奮舉君堪慕
碌碌無成我自憐激濁揚清隨落筆復逃扶困勸耕田
各從所遇身强健但恨西風鴈影偏
　　　送張教授還職
坐掩齋堂再閲春寥寥後學閴無人空翻著述書盈几
不啓緘封印滿塵志士百年良有道先師遺訓豈憂貧
功名富貴宜從衆奚必眀經及搢紳
　　　送張肯堂教授廣平
後生賢俊豈無人滿眼師傳恐少真莫訝進修多碌碌
皆因訓誘失循循升騰髙邁藤依栢中正方圓泥在鈞
吾友誨人能不倦廣平桃李一番新
　　　寄答許叔海教授二首
不見髙吟二十年一時驚堕客窓前都将去國思鄉夢
併在乗風下水船固喜松楸重拜掃只愁妻子苦留連
因君喚起還家念北望荆山一慨然
朔南萬里一車書何處田園不可居莫笑紇乾山上雀
正同淮泗水中魚季鷹不為蓴鱸羙江捴焉知鬢髪踈
老去不同年少客年來吾亦夢吾廬
順流東下立飛帆仕己那知三復三江水未能消客恨
荆山只解聳晴嵐君為楚鳯翻來北我本燕鴻復在南
四海為家有今日不應遲久隔清談
　　　歸潜洞
嚼破人間世味甜終南佳處得歸潜緑蘿隂合雲封戸
翠篠香生月滿簾酒甕四時常有醖火天三伏不知炎
才名葢代陶𢎞景未信清朝許退謙
盤盤石磴夾松隂中有幽居避世深南牖陽和生磵草
西軒秋氣静雲林貴交廢務來投轄野鳥停聲解聴琴
㨗徑移文俱有誚好名索價兩無心
　　　答仲謀見贈
打門人寄故人詩瀟洒髙情絶妙辭荏苒三年成久别
慇懃千里慰相思清朝未遂同升願絶世能無奮迅時
門外寒泉籬下水莫教生滿鏡中絲
卷懐長䇿樂田園山擁垣籬水遶村茅屋倚雲詩獨詠
楓林月落鳥爭喧器閒圭璧人皆惜敬起鄉閭道愈尊
祥覧相㸔好兄弟可能遲久掩柴門
　　　寄答王仲謀
大器天留欲晩成斯須齟齬不須驚雄風未振排雲翅
健筆先馳後世名俗狀塵顔人北騖閒窓髙枕日東生
何時淇水西邊路杖屨相從話此情
　　　答李昌道
别來相望不相忘累辱雲煙金玉章虚薄豈任多奨借
情親不覺過深長有稽拜覆増惶愧無計趨承話肺腸
唯有青天一眀月清光千里照相望
四海文章第一流朝朝翹首望東州深巖老却千年栢
枝指人修五鳯樓冠履從來多倒置薰蕕不辨更何求
飯蔬飲水慈闈樂一笑比鄰為我憂
　　　贈答洛陽楊子中
人生誰得洛陽田養志仍傳嗣子賢詩酒樂陪賔半醉
鶯花喜共日髙眠韋編九絶猶窮易醤瓿三糊細草𤣥
聞道孔林門弟子至今思慕日懸懸
　　　寄西巖張參議
三年相别一相逢萍逐波流絮逐風得句倚樓空獨詠
舉杯臨水㡬時同自憐游玩成何事常㸔歸心趂去鴻
料得嵗寒亭下菊久思佳客㸔芳叢
　　　寄張參議
一飯相辭便北來西山無計暫徘徊逡巡半百頭如雪
奔走十年心似灰兒女婚姻何日了短僮良馬永相陪
人生眠食無多事虚負生前有限杯
　　　題婁參議詩樹
敏詩誰復似參卿百韻長詩一唾成格穏律嚴無長句
句圓字巧有奇聲爛如時雨開新萼紛若秋風散落英
笑殺推敲驢背客去留一字廢權衡
　　　武伯威持紙求鄙俚書此以贈
為儒便合學真儒鄙俗先當力掃除閒似孔顔傳道徳
用如禹稷佐唐虞權謀功利戕心賊訓詁詞章覆轍車
留取壯年長日月細從語孟下工夫
　　　贈張子素
聖學汪洋滄海深志哉顔子獨潜心斵殘萬石須求玉
淘盡羣沙始得金細與琢磨成羙器更加鎔錬惜分隂
誰知洛下楊夫子應手鏗鏘起絶音
　　　贈杜止軒
胷中涇渭自清渾舌頰春風笑語温㸔破大方無畔岸
恥居小節作籬藩百年放適詩千首四海交游酒一尊
醉眼天風吹不醒倒騎箕尾閲乾坤
　　　題新修州學壁
守成天子擴雄圖郡縣巖廊半老儒己聴叔孫修禮樂
更從陸賈問詩書弦歌里詠無殊俗黨序鄉庠徧八區
亂後吾鄉有今日春風回首賦歸與
　　　送康御史謝病南歸
共将口舌取輕肥獨捲談風謝病歸當路無由去豺虎
駐車誰欲問狐狸暫回沙路青騘馬髙卧雲山白版扉
留在胷中治安䇿青雲萬里豈無期
翼翼争飛喙喙鳴誰能無意貴公卿仕途自有熈熈業
衆忌何須赫赫名借問鐵冠朱服夢争如筠杖碧山情
倚天長劒那閒得暫向西溪㸔晚耕
　　　納凉
赤日燒空萬里晴人間何處避炎蒸玉湖逺水波無際
髙柳清風隂萬層静境洗心無用扇新泉潄齒不思氷
短童亦作槐根夢鼻息如雷喚不譍
　　　送㕘政西菴公總管覃懐
柱礎眀堂足十年真心耿耿老逾堅引年不允三章請
建節榮居百辟先士論民謡中外一天恩臣業始終全
沁園春早東風軟花在籃輿醉夢前
　　　楊㕘政生朝
濟為舟楫旱為霖四海蒼生倚望深六載中臺殘夜夢
一簪華髪濟時心芬芳異政留青簡洋溢餘光照士林
朝野太平無事日樽前難惜二疏金
一身四海繫安危消患将萌世豈知守正弗廻心似鐵
愛君憂國鬢成絲浮言莫謗三緘口雅量宜為百世師
千載風流謝安石佳名只合擅當時
　　　十月七日南簷負暄
十月朝陽暖似春朔荒嵗晩得兹晨骨毛漸覺俱融浹
几杖全抛一欠伸直以蕭條淹壯志却應和洽屬閒身
徘徊顧影茆簷下猶勝權門炙手人
　　　八月二十日夜半夢廻
夢裏辭家復到家夢廻欹枕上天涯空庭老樹號風葉
滿耳驚濤撼客槎禄食不醫家四壁旅情徒染鬢雙華
只羞夢與妻孥語示我行堦帶殻蝸
　　　客窓夢廻
睡才成夢便還鄉夢斷翻愁秋夜長圓月故臨羈枕白
西風偏向客窓凉一官報國無多補十載離家有底忙
不是風雲英氣少米鹽塵冗鬢成霜
　　　鄉先生樂御史八十索詩為慶
汝水波翻沛水微老臣朝士晩星稀夢廻故國驚南渡
目舉新亭又北歸谷變陸遷有今日鶴長鳬短總忘機
誰思更入非熊兆里社黄雞啄黍肥
　　　慶王狀元八十
堅辭不允老而傳几杖恩光又十年勇折桓文匡故弊
力扶周孔上經筵功成脚底非無地嵗晚壺中别有天
丹竈河車俱棄物心空胎息自綿綿
塞破乾坤享重名玉堂東觀又尊榮還家風采頭方黒
開府詞章老更成因事納言全晩節引年謝爵見髙情
香山如礪瀘清帶才與斯文作主盟
　　　慶馬雲漢七十
葛巾藤杖曵長裾擾擾雞羣老鶴孤神貫陽精宜炯粹
骨無隂滓更清臞白衣蒼狗從渠變茗椀棊枰足自娛
兆入非熊十年事休将金鑷洗霜鬚
　　　古臺
何處聊堪洗欝懐東風吹袂落荒臺四年北寓人驚老
萬里南賔雁又回故國溪山夢花柳異鄉鞍馬厭風埃
黄金臺下如川酒自為蒼顔一笑開
　　　趙樊川詩
不見英才杜紫薇樊川久矣失光輝江山秀潤豈終極
人物風流莫厭希恨不同時成並駕却教異代得傳衣
到今五百年來數竹裏重開趙氏扉
氣味俱髙出處分勿因名實不同論誰知海底紅瑶露
渾似南蠻荔子雲此日樊川趙宣撫前身唐室杜司勲
談兵數論無人續正要瑰奇為發源
　　　長清晨起
朝日行天又一周滿庭詞訟己啁啾十年濁亂成凝積
一日澄清豈易酬當路豺狼雖暫息倚墻蛇蝎未全收
登車攬轡平生志奚避姦貪笑白頭
　　　寄張左丞相公
書呈禮廢三年久悚息心為百愧生鑑照愚誠無變易
寛容踈濶賴髙明險夷純一人爭羡進退雍容世益驚
中統大臣今有㡬好将餘論贊昇平
　　　張右丞生朝同諸學士賦
夷險紛更志不渝英襟霜凛抗姦諛恩非己出怨何有
議以公行私自無海外春和均煦育席前夜半㡬都俞
等閒莫作求身計才入昇平萬里途
　　　贈方奉御彦通
雲龍風虎㑹昌辰聖子神孫結懿親智若湧泉能慎宻
徳如良玉更温淳左經右史公餘晩假寐朝衣夜未晨
一片丹心赤於日凌煙圖像恐難真
滿耳英名二十年欲相親接念何縁豈期附鳯攀龍貴
偶到荒城野水邊不鄙腐儒垂欵曲恨無長䇿久留連
天庭若問人間事萬里農桑願力田
　　　送丁郎中致仕南歸
貧困多因血氣衰先生抗志獨辭歸急流勇退非今少
未老甘閒自古稀祖道盃盤從落寞懸車門戸儘光輝
叔孫禮樂蕭何律孰與朝廷證是非
安車起就連三聘致仕堅持罄一辭建白更張多有法
始終進退兩無疵一時故老存公論七字新詩匪我私
十月南方木揺落東籬正及傲霜枝
滿面車輪馬足塵龍鍾傴僂擁朝紳誰知苟禄尸餐日
却有辭官抗節臣賢路不慚妨絶足囊金儘可待嘉賔
後來縱有懸車請終是清朝第一人
　　　田訟有感
井田既廢開阡陌萬古交爭啓訟門朝盛暮衰頻易主
吏姦文冗不勝寃務開務閉冬連夏人是人非祖到孫
塞破縣衙重足立草深耒耜倚荒原
　　　户差有感
租庸調外事紛紜版籍胡為故不真貧重富輕猶黽勉
彼逃我代實酸辛身亡户絶鬼應役婦寡夫鰥名累身
篤疾髙年休赴訴無窮寃抑向誰申
　　　適安堂
霜滿朝衣塵滿纓㡬人坐享素侯榮起居隨意無朝暮
寵辱忘懐任醉醒翠幕蘭蓀柚杼織碧梧雛鳯讀書聲
題詩自笑謀身拙俯仰隨人又七齡
虎符銀印照門䦨夢裏驚惶膽自寒眀斷急流能勇退
此心無日不清安喜同李愿來歸早暗笑韓非苦説難
前日智囊髙閣起團圞兒女勸加餐
　　　命安齋睡起詩
洹水秋風一草亭先聲塞破大都城直宜矯矯勞三辟
未要區區効一鳴士賤堪羞拘薄宦人間難得是髙名
年來久動還思静俗狀塵顔己半生
　　　十月十六日移居新都
僑寓移居第四遷慣移無地不怡然依依不捨閒書史
戀戀相隨舊席氊連雜市㕓成擾聒奔趨官府便呼傳
掃除蛛網安牀榻留在蝸牛帶殻涎
侯門甲第屢更張賃舍那能計久長今旦國忠籠馬廐
昨朝李靖孝思堂幸從民屋容黔突猶勝僧牕强借牀
莫道十年無所得家書收貯滿囊箱(一作家具須當借/車載十年安信滿)
(囊/箱)
　　　趵突泉
積厚源深伏洑洄何年擇地擘山開石根怒激亭亭立
海氣寒催滚滚來正喜茶𤓰湔玉雪只愁風雨湧雲雷
塵纓汗服初公退野友來臨共一盃
走天河漢繞天周一脉分差此逆流比藉浮雲未成雨
要令天地便行舟六隂積氣噴無盡萬里溟源不可求
巨浸稽天行潦水朝盈夕涸亦堪羞
何處伏流㡬萬里擇地於此再發源借口卧龍噴雨雪
開關寳藏泄瑶琨髙能潤下洪濤逝陽可兼隂沸浪喧
流澤不煩天漢水洗兵蘇旱凈塵昏
　　　送樞參婁公行(并序/)
　僕赴官太原前樞參婁公杜門鄉居以詩酒自娛累
　以佳篇見貽每篇大者百餘韻小者不下五七十韻
　二年於兹過數百篇自愧魯鈍畧無一字相報謝今
　兹奮然有京師之行不免搯擢腎腸得五十六字以
　餞行軒以答積年懃厚之萬一云
辱貺佳詩數百篇逺行寜忍淡忘言人非至聖誰無過
事屬明時獨感恩每誓真心終報國竚㸔老鶴再乗軒
朝廷親友如林在十手連茹百手援
　　　送子卿都事之官單州
妙齡得路便青雲脫頴都司逈出塵儒術審權精吏事
仕途横槊張吾軍隨朝日月憐多苦典郡麾符合暫分
一曲鳴琴堂上操要從千載接清芬
　　　至元四年重陽登荆南城樓(樓名河/山萬里)
荆南十月始知秋閒上河山萬里樓呉楚㣲茫平野濶
䕫巫開豁大江流宜將緑酒催清唱勿問黄花笑白頭
佳節易過人易散一盃凉月更遲留
隨人紙尾書銜畢聊為佳晨一舉盃彭澤不須求𣺌莽
龍山還喜見崔嵬詩從江水聲中得目到呉天盡處廻
三楚六朝無限事同歸野馬與塵埃
　　　秋日憶故園
石為心思鐵為腸底事年來易感傷十載悲秋長作客
滿簪華髮尚為郎侯王大拜雖無分州郡徒勞不可忘
遥憶故園親種柳緑煙和雨鎖新凉
　　　華不注山
歴山巖壑儘雄豪平野孤根逈自髙脫海青蓮明寳供
倚天翠鳳理雲毛三周勝負兒童戯萬古西東日月勞
不大隂深不艱險好營别業結雲巢
𣺌𣺌平波菡蓞香一峯嵐玉起中央青蓮出海便千尺
翠鳳叫雲今㡬霜罨畫樓臺資外䕶芙蓉城闕借清光
最宜金碧屏風逈流水桃源白晝長
女媧補天鍊雲腴偶遺一峯投齊墟不依亂石徒相雜
直矗平田只自孤朝聞九合尊王誓夕閲三周斬将車
問着興亡淡無語夕陽寒碧上城隅
　　　題趙伯恭母八十詩巻
子服慈親徳業昌母因子孝壽延長九旬更比八旬健
十世流傳百世芳玉茁蘭芽供几杖錦章綺什盡賢良
恨余袖乏平原手大字真書戯綵堂
　　　送王子勉之闗中
齊課湧為天下最西南超拜虎符金盈餘固自紆長䇿
舉斂由來非本心鹽價貴髙秦俗苦糧車艱澁劒關深
更揮鞭算亷能手洋溢清光照士林
立法征商自賤夫止姦抑末計非踈一從𣙜酤求豐利
誰與財源論復初専拜度支領鹽鐵細分緡算及舟車
羡君獨有匡時策公帑曽増民力舒
八政無如貨食先㡬人心計更知權不因掊克民稱疾
却倚公清事不前向日是非聴物議邇來亷幹獨君賢
殷勤調度邊兵廢開闊西南萬里天
　　　寄申同知
聞説軒車倅廣平士農工賈總聊生即今鑿井耕田樂
他日攀轅卧轍情亷政共誇喧衆口豐碑㑹見著佳聲
去思一頌誰能辨未信龔黄獨擅名
　　　十五年前識舜俞於京師後以宦遊不復聚首
　　　　舜俞今知濵州相去不逺邂逅有日退食之
　　　　亭扁名多月託義卿來求詩故有是作
不羡元龍百尺樓玉壺窓戸桂香浮脱巾萬里星河夜
滿意一簾風露秋照我舉杯何坦率廻頭顧影笑遲留
明朝赤日紅塵底吏案來前午末休
幽人涼夜兩相宜庭宇寛閒月落遲盃盡壺傾三鼓後
坐忘喧息㡬人知池蓮寂寞香時送窓竹蕭森影緩移
風味淵明惟李白可憐異代不同時
　　　和教授兄韻
墟墓興哀宗廟欽斯人千古不磨心涓流積至滄溟水
拳石崇成太華岑易簡工夫終久大支離事業竟浮沉
欲知自下升髙處真偽先須辨古今
　　　送韓廣道之燕求仕
仕路寛容十二車安仁何苦賦閒居俊才自有連城價
羙譽何勞薦鶚書祖道鄉人爭餞送到京朝士共吹嘘
豈同常例論資考一舉青霄更有餘
　　　送王艾琬求仕
白首窮經漫苦辛片言中節便青雲羡君落筆文如錦
抵掌愚儒甑滿塵儘㸔英才駕奇氣更將長䇿張吾軍
何須吏部門前去富貴從今恐逼人
　　　雨不必多及時者為甘霖五月十五日夜半急
　　　　雨破夢喜而不寐得七言律詩二章
積水盈陂復滿塘麥秋已畢稻抽秧年豐有望村村樂
農事無妨處處忙行旅不賫長路米有司申葺萬斯倉
緬思喜雨亭中客一賦於今字字香(但使貧民無缺食/不辭破屋屢移牀)
(亦紀/實也)
秋冬不雨到中春壠麥黄芽起旱塵輸販乘時祈湧貴
賤貧無䇿救飢民誰知一雨連三日走逐羣巫謝大鈞
愚俗豈知皆帝力年年豐稔太平人
　　　寄李運副
鑛山燋阜熾紅爐魯縞齊紈走販夫袖手計然三致富
笑人浪走百狂圖鶯花南陌饒心賞鷹犬西山足自娯
肯慰老懐多釀酒到家彌月恣歡呼
　　　和杜茂仲韻因以勉之
長松千尺不凡材大匠相逢用自諧貞節要經風雪苦
妖容恥與杏桃偕萬牛廻首難為力百鳥和鳴識此懷
顧我期君久如此可能黄髪老寒齋
妙齡光景日昇東莫學衰翁老更慵吾道如絃當邁往
異端小術不須攻掩闗却掃終身計舉足追風萬里蹤
用舍行藏聴天命不妨種子作髙松
　　　萬秋節大燕
萬國珪璋拜紫宸八荒同染御香新河山覆際乾坤闊
草木恩霑雨露均聖子神孫森玉樹虎臣文士曵朝紳
日車烜赫中天駐聖壽宜過萬萬春
　　　聖壽祝辭
海南遺老祝遐齡要助嵩呼萬嵗聲玉殿珠簾雲瑞合
金盤仙掌露華清百王起舞衣冠偉萬國來同劍佩明
聖壽綿綿天地並年年酺飲樂昇平
玉露金風八月秋萬年佳節瑞烟浮光揺天上雙龍闕
香滿雲間五鳳樓永日再中符企望與天同壽萬歌謳
小臣願獻南山領長從衣冠拜冕旒
　　　退食自警
㸔書才解細披尋心眼昏花力不任却恨少時癡騃態
早無逺到老成心雖知改悔歸來晩猶勝荒迷陷沒深
白髪似霜心似鐵公餘正好惜分隂
　　　送和之之官
割剥姦贓四十年逃亡破屋帶荒田中天日月無私照
六合風雷改化權烜赫外臺分數路肅清汚俗寄羣賢
從今農里開門睡不聴追胥夜取錢
　　　寄常提領君璋
還燕行李太匆匆厚意招邀愧未從去國離家非得已
賞心樂事最難逢屬官身世真庸保自富生涯埒素封
羡殺陶朱能潤屋日髙睡足儘從容
　　　佚老堂
　胡子行年五十有九謬任提刑之責故終篇有此聨
　佚老堂主人余不識也託昌道提學索鄙語故賦是
　詩
人生七十老而傳舉世區區未息肩識破黄粱夢如此
閒梳白髪樂翛然四圍書籍千憂散滿眼兒孫五福全
應命題詩還自笑衰年纔讀吕刑篇
　　　白石榴
開徹朱明畏日長絳英翻作雪芬芳氷肌玉骨凉無汗
月殿霓裳洗淡粧帶露折來消暑氣倚欄看罷失炎光
紅裙婢子那知愛擬冩清姿訪趙昌
　　　響篁扇
應手清風滿意生隨風吹落舜絃聲吃喉解道不奉詔
强項那能噤弗鳴頗似鏗鏘奏金石無勞吹鼓邁秦箏
班姬幽恨詩難盡暗向騷人訴不平
　　　寄廉平章
秋毫無犯誡狂貪清徹瑶崖及萬儋得衆豈多羊太傅
論功奚下杜征南平生不識眀珠貴有口空緘薏苡慚
按堵江淮農事了不妨書帙照黄柑
　　　題王指揮賜龍頭玉拄杖詩巻
敬友王侯四十年忠貞志操老彌堅險夷武勇皎如日
誠實始終能動天湯武得臣勞聖慮伊周他日出羣賢
捧持玉節皇恩重靈壽何人可比肩
　　　即事感懐
香通鼻息熟黄粱夢覺槐隂畏日長言直更當從欵曲
事來宜道細商量莫将閒筆添蛇足勿用靈名號智囊
記取周生老成語快心事過必成殃
　　　挽杜止軒
人生良苦百年身萬古雙眉不放顰巨眼仰天非正色
歡悰無日不陽春神奇腐臭何多幸螻蟻公侯共一塵
八十康强談笑了一襟收我淚沾巾
　　　答姜中丞
拂雲歸袖謝華軒四海髙閒静樂園文雅風流孔北海
賔朋雜遝趙平原得詩梅塢松窓下無意蜂衙蟻穴邊
人道黄臺新樂府只容元李叩籬藩
　　　登禹城驛臺門詩
赤日紅塵漿汗翻禹城門上一慿欄邑居户寡市聲寂
驛使人稀傳吏閒暫喜得凉思困卧却因馳驛强加餐
舉頭忘却炎蒸苦放眼東南看泰山
　　　重午前一日新居冩懐
六年清潔玉堂人不識喧囂市井塵明月良宵深院静
緑隂晴晝大槐新輕閒責任驚憂少枯淡交游語話真
今日黄粱炊竈畔戎夷胡越共為鄰
　　　静坐
萬變來前不動心湛如秋月自清深兩岐白黒朝還暮
六合塵埃古到今海市蜃樓更起滅風花泥絮㡬升沉
邇來世味俱曽嚼一刻閒情抵萬金
　　　送王善慶北行呈侍御飛卿
壯年飛奮經綸志千里懸懸父母心固願便親供養米
敢為躍冶不祥金無施不可才堪惜較短量長議更深
自有栽培桃李手嵗寒臺栢貯清隂
　　　趙留判八十
田園成趣子孫賢致仕歸來又十年驚見時官皆逸進
怕臨鄉飲少齊肩體癯神旺人爭羡虎伏龍升别有傳
今嵗籬根種松栢更從毫末見參天
　　　州廨瑞鳯圖
瑞鳥千年不一來天風吹翮落山隈物難常見宜為怪
祥出非時反召災照耀丹青遺影在扶揺九萬斫雲開
摩挲石刻求真跡風雨無情漬緑苔
　　　趙公泉
泠泠清瑩細涓涓灌徹園蔬到藥田抱甕澆畦慚我拙
發源成委羡君賢静留明月浮丹桂深鑿方池養碧蓮
石爛海枯千萬祀佳名才喚趙公泉
趙侯智士喜流水自親畚鍤開雲根源髙潤下恩波逺
勢阻宅憂地脉尊不用桔橰忙俯仰肯隨杯勺便清渾
等閒只放潜蛟勢只恐雲雷半夜翻
　　　奉和耶律監司柳溪别墅韻
市聲己逺溪聲大萬柳風烟出奇態上客華筵罨畫中
錦韉玉勒鸎花外人希召伯播清風樹比甘棠有遺愛
山城燈火夜歸來竹馬兒童引飛盖
　　　長清縣作
府州司縣無良吏詞訟紛紜千萬端鶴短鳬長誰與辯
涇清渭濁兩相謾經年累嵗隨衙苦虐寡欺孤飲恨寃
按察徵眀隨馬去倒懸急轉㡬時寛
　　　得雷董二公書因以成詠兼寄舍弟紹明
日月昏㝠四十春天開英主御昌辰聖功神武雄千古
徳化人文燦一新草木自今多雨露乾坤無復混風塵
友于為記情親話壯嵗聲名要自振
　　　塔吉甫透月嶺仲謀作記并詩
久聞塔氏蓄奇峯一記形容在目中奄魯跨齊盤泰岱
千巖萬竅倚崆峒蒸騰雲雨神功具限隔晨昏氣象同
正笑莊生齊小大又從絶頂月生東
　　　寄子勉
分手盧溝又嵗餘别來不得半行書虎符未攝新交宻
雁字先從故友踈渭水緑波晴艤棹樊川紅樹晚停車
從教富貴相忘久時冀人來問起居
　　　輔巖王文甫堂南月桂花
王氏堂前月桂花嵗無虚月不紛葩清香暗度如臍麝
紫艶光生奪海霞盛暑隆冬從荏苒野桃山杏漫交加
偶因草木求徵騐盛徳如君有㡬家
　　　寄康經歴國來
萬事紛紜盡偶然棄非愚鄙用非賢風雲無路紆長䇿
日月流光惜壯年蹭蹬蹉跎明鏡裏謳歌慷慨缺壺邊
老當益壯英雄事何物區區負郭田
　　　寄文玉徳貞樞府二經歴
卧病荆南兩嵗過老來事業更蹉跎喜同疲叟西成樂
坐閲長江東逝波粗著陳言消永日恨無佳酒發髙歌
玉京親友如相問楚水楓林兩鬢皤
　　　弔鈕祜禄平章
生逢昌運踏亨衢滿月丰神七尺軀氣壓萬夫輕一芥
眼髙四海笑羣愚虎韜未盡羅英畧台鼎重登籍逺謨
惆悵冠軍樓下水作聲嗚咽滿江湖
　　　送髙書吏之大都
儒術通方吏業公有才如此豈終窮輕張汗漫垂天翼
稳跨扶揺萬里風同仕分飛傷睠睠草詩祖餞惜匆匆
鳯凰池上休相憶告老将為田舍翁
　　　哀詩人楊春卿
違奉清談兩月强豈期微疾作膏盲百年不為謀生累
一語無遺便坐亡閲世驚廻黄巻夢騎龍還返白雲鄉
從今窪下經行路忍淚慵過舊草堂
　　　寄張周卿監察
拜辱佳詩報未曽癡鴉無力趂雲鵬稱譽過分徒増愧
懃厚多情可服膺華月流空見顔色餘霞散綺慕才能
年來鄙跡無勞問秃鬢衰容一老僧
　　　自貽
閒庭幽獨樂從容細細踈簾暗度風一曲浩歌時自悦
數章新韻與誰同暑殘凉嫩髙空碧葉薄林疎晚照紅
壯嵗本無經濟學正宜蕭散卧儒宫
欽定四庫全書
　紫山大全集巻七　　　　元　胡祇遹　撰
　　五言絶句
　　　題趙子昂畫石林叢篠
不踵王右丞不參文湖州幽深寫新意木老荒山秋
江臯接河瀕新梢已拂雲石田不敏樹𤨏屑雜荆榛
巨幅厭豪放片紙發纎巧寸餘歳寒姿生意自妍好
東坡寫竹石㳺戯亦幽閒落筆得全竹敢作畫工㸔
竹影不難寫要與竹同神所知桃李妍安能比此君
　　　題小隠圖
富貴為人詘廻視妻妾羞躬耕得温飽歳宴亦優游
危坐松石下長嘯來松風王侯與螻蟻究竟誰雌雄
醒吟泰山月醉卧泰山雲萬鍾不可召亦足張吾軍
人生失一官直欲不可活誰能抱雄才終老甘藜藿
好名人所同喜逢人所共先生獨何心不願為世用
鳥獸不可隣斯人吾願與將身落荒山一嘯同巢許
　　　跋韓渥書
常愛歐陽詢𦂳結無比倫不意韓公手雍容解寫真
　　七言絶句
　　　丁亥元日門帖子
白髪蕭蕭覆領巾今年六十一年人日髙坐受鄉鄰賀
隨例門開萬象春
人道今年本命年側身修行合拳拳吉凶悔吝生乎動
一靜由人匪自天
　　　戊子元日門帖子
逺思深念漫傷神痛飲狂歌亦損身三葉韋編香一炷
坐㸔花柳與時新
　　　癸未元日門帖子
提封廣袤一千里桑柘陰中十五城謹守郡符無異政
靜同田里樂昇平
歡聲去歳踰前歳常賦今年減去年此外不須生過望
賣刀買犢㸔耕田
新令儒醫皆立學躋民仁壽聖賢心漢唐良吏吾難及
清儉公亷念念深
四維際海好江山整頓經綸亦不難聞道調元換新手
休談范富與歐韓
蠶連氷浴寒無病桑長明條不附枝田婦田夫宜努力
更誰二月賣新絲
我雖不是壠頭兒慣讀豳風七月詩欲徃勸農還駐馬
恐將長語奪民時
里胥不聽夜催錢文吏何須抱案眠寄語逋逃早還業
今年仁政勝前年
白髪翛然六十翁眼將昏暗耳將聾編民案吏毋相紿
卓茂年來道愈公
陌上東風氣漸和墻陰殘雪已無多官倉糧足牛肥腯
佇聽鳴鞭擊壤歌
酒禁漸來無敗徳姦人戮盡少殘民更教吏政清如水
從此昇平萬萬春
　　　題王晉卿畫猿鹿圖
長林豐草水泠泠野獸無人各稱恉好去雲山更深處
虞官網罟益縱横
山猿跳躑誇輕黠野鹿閒馴意自如慧者何如癡者福
朝三暮四弄羣狙
　　　玉堂偶成
瓠籬蔬圃雨餘香林影蟬聲午夢凉一日閒情如兩日
閲書終帙未殘陽
引行藜杖伴閒書鶴骨亭亭影亦癯忽聽傳呼聲漸逺
相君歸自沒階趨
賜書草檄事全稀人靜庭深晝晷遲時有閒人持巻軸
例從紙尾索題詩
馬閒伏櫪卧空階僕枕槐根鼻殷雷我亦將心肖秋水
翠涵天影淨無埃
不談王道不談兵不著無能較有能更笑莊周誇解事
强將籬鷃擬雲鵬
　　　題射猿圖
竊民嘉菓踐民田姦黠輕跳不可憐機穽罝羅莫能制
難逃裂石響驚弦
應弦龍虎斃烏號可笑孫生欲遁逃百步懸針能破的
泰山元不大秋毫
　　　題雪澗閒猿圖
㶚橋驢背未回温剡水孤舟雪浪翻自古髙人例無定
荒山清夜聽寒猿
幽深惨淡戰祁寒萬籟無聲靜夜䦨赤日市㕓箏笛耳
茫然過耳欲誰看
俗務呶呶久倦聽夜深窮谷雪猿鳴罷吟倚杖三更後
滿耳清哀無此聲
倚笻靜聽見幽情隔磵風傳呌月聲明鏡不湏重洗耳
野懐空濶六根清
景隨題號一時新塵坌空慙巻裏人莫訝畫師無俗筆
定應巣許是前身
一從脚踏利名塲夢裏林泉去路長開巻題詩記前事
西山留宿贊公房
考槃詩思一何深鳥獸同羣豈夙心只恐野猿驚漫去
夜寒清嘯伴孤吟
　　　題猿戱圖
老猿作戯豈真誠一食驅牽百態生安得人心不寒餒
自謀自鬻總無情
駔儈倡優擁市鄽一狙百戯鼓闐闐人生伎倆亦如此
巧作姦回各自賢
　　　題遺山贈劉濟川詩巻(濟川實齊王/豫之孫也)
遺山詩筆已堪珍况復諄諄説慶門掩巻再思當自重
㡬家世世是王孫
成身固不由門望到㡳名家足潤身承藉慶源宜力學
不應長作白衣人
　　　題梁氏無盡藏詩巻(斗南之/孫家藏)
衣冠人物蘭亭㑹樓觀溪山輞口莊忍向牛童問遺跡
野泉分水下寒塘
細閲梁侯自序辭故家簮紱見當時無情刼火猶忠厚
留在金陵五詠詩
抱持手澤索題詩愧乏佳言詠孝思烜赫家聲終有日
刼灰焦火尚堪追
興衰無刻不推遷消盡繁華到野田留在賢孫嗣前業
入雲髙第㸔他年
昇平富貴儘風流風滿珠簾月滿樓獨有文章更堪貴
履聲無處不瀛洲
荷舟絲竹復牲醪劉沈應徐雜謝曹惟有梁家無盡藏
清風如水月輪髙
日炙堂楣錦半嫣春雷羯鼔震華筵滿前珠翠留銀燭
明月清風不直錢
風流雅集冠當時一代名卿盡有詩多少金盤薦華屋
浮雲流水竟誰知
深陵髙谷不須傷留在佳篇名益彰一字新詩雙白璧
錦囊瑶軸為深藏
為學工夫恨不多斷編殘簡費研磨到頭於世俱無用
法律詩書較㡬何
　　　題劉仲修悠然亭詩十首
滹水西來始發源鳯山如畫倚秋寒門前萬里如林路
㡬見行人得好官
何事居家最稱心故園亭榭喜登臨十年夢想雲山供
樽酒無人亦自斟
慣擕上策上青雲不作趦趄傴僂人寄語山靈毋白眼
倦㳺時戴華陽巾
紫髯翛散拂秋風逺目悠悠數去鴻勘破一生能適意
山林鍾鼎味初同
太白淵明總一身休將出處較比隣宻雲未作西郊雨
要與前賢繼絶塵
右持雲液左霜螯坐覺元龍氣味豪醉卧黄茒簷下月
枕元平與鳯山髙
萬頃風煙指顧間夕陽西下水雲閒竹窗松徑無人到
莫放庸兒見一斑
殘陽淡淡鳥飛還亭上幽人未掩關勿為紛華嗟索寞
㑹當拄笏㸔西山
萬世都將靜裏㸔悠然獨酌一杯殘逺懐耿耿無人語
新月林梢生暮寒
亭為新詩已得名㡬時擕手上崢嶸一花一草堪題詠
不惜揮毫賦晩晴
　　　題嚴東平忠止亭十一絶
海岱雄藩五十城輿臺半作貴公卿西風吹去豪華夢
留得丹心一寸明
魯王忠節日爭光嗣世宜如汶泗長莫把閒庭作歸隠
要同終始郭汾陽
千里桑麻十萬兵列侯誰復與爭榮半途身退仍何憾
傳到謙恭好弟兄
忠心一片老彌堅不為身閒自棄捐聞道荆州新内附
壯懐無夜不籌邉
開國成家奕世侯天恩未許永歸休丹誠不逐繁華歇
自有元龍百尺樓
聖恩封拜不遺才幕府軍容次第開朝請十年今改過
豈同寒士老蒿萊
大臣報國無多巧進退升沉有一忠疑恠茅亭多種竹
要㸔直節貫霜風
角巾私第不忘君昨是今非徳日新萬事人間總如此
豪華落盡見天真
四筵朱履映華簮獻謟呈諛恐未深馬革裹尸男子事
向來柔妬莫輕心
賤士修身可動天貴臣悔過合安全一亭虚白藏忠儉
松竹那能滯壯年
作詩題榜匪要名心靜身閒意自誠只作故侯終老去
也知原不累髙情
　　　題汴州二賢堂
一代斯文百世師仙風道骨仰威儀同來同徃同祠宇
千載如生滏水湄
謫仙人對坐忘身誰與髙風觧寫真記得龍眠出塵手
白蓮社裏見斯人
淵明擕手陸道士再到人間又㡬時却恨吾身生太晩
無縁聞道徃從之
好賢奚止似緇衣詞翰珍藏夜夢思圖畫恐難傳逺久
竹林松逕起新祠
白頭自笑説文章丹竈慙無却老方早晩還鄕閒杖屨
一爐香火二賢堂
　　　無題
七十衰翁與世踈閒心永日共安舒却縁當路憐愚直
時有人求介紹書
昏衰敢不慎許可踈散竟能誰重輕周道從來直於矢
並驅九軌儘寛平
髙下洪纎無棄物兼收並蓄廟堂權固知滄海能容物
昏耄胡為敢薦賢
書判身言已失人况將末法委沙塵只憑胷次懸明鏡
黒白妍媸總識真
神游八表鳯麟姿造物無私却有私種秀千年猶旦暮
何妨異代不同時(按此下六首似題畫詩原本/列入無題疑誤謹識扵此)
龍眠髙趣惜英材誰問先賢與後來霽月光風同一處
寫留人世洗塵埃
毎愛髙風蓮社圖當時果有此容無龍眠何處曽相遇
夢破三生向日吾
黄塵擾擾萬蚍蜉世事㡬何同一漚珍重畫圖聯杖屨
免勞神夢覔從游
雪壓茅廬風滿林野鵶寒鴈共昏陰畫師暗隠無窮意
何處漁舟不可尋
萬里清江一葉舟月華西去水東流傷心不見魯連子
何物人間萬戸侯
　　　題趙禹卿匏𤓰齋
田收白黍能供酒架滿黄雞可代蔬飲食簞瓢能醉飽
也勝彈鋏嘆無魚
有客敲門起自開敝裘羸馬滿風埃一瓢醇酒聊相問
知自黄粱夢裏來
人道陶潜得趣髙歸來已厭折腰勞何如不見官倉粟
便醉秋風蟹兩螯
人生眠食不虚言短鷃長鵬且莫論最喜心閒百無事
呼兒日在掩柴門
小亭飲罷上髙䑓花栁村墟照眼開為向溪頭漁子道
直須風雨始歸來
　　　客荆南憶平陽廵按感懐
去年七至走荒山(按察平/陽趙縣)今歳荆南控百蠻南北東西成
㡳事鬢毛又比向來斑
　　　又廵按即事口號
罷農失業鎮隨衙調發行移亂似麻聽訟誰能使無訟
聖師願學魯東家
提刑職分刷稽違剖决如流尚恐遲五載十年出頭苦
下民寃抑有誰知
細民情偽豈難明黠吏般調起訟爭巻若牛腰不能决
片言折獄反堪驚
煩文虚檢姦頑吏錯判喬批糊突官宣化承流到如此
翻言照刷不從寛
昭明條畫謹欽依更向何人禀例為鈔法可憐虚十倍
忍令姦滑恣貪欺(觧庫妄増金銀價值收買金銀諸人/交易文契不以鈔為則止寫諸物不)
(書價/直)
聖恩雨露恤逃民虐吏科攤見累身當匠當軍及當站
代當重納寔艱辛
年深歳久不通推貧富髙低㡬變移官吏坐觀恬不問
妄増擅减在鄕司
監臨主典共偷錢舉世無言問罪愆不劾不彈誰任責
無人合在察司前
　　　題雪谷横披圖(有序/)
　炎暑炎溽余方退食僦舍揮汗如雨友人趙祥卿擕
　雪谷横披來曰此賀真筆也地古天荒巖深木老雪
　迷谿谷行旅艱苦涸陰沍寒之氣凛凛逼人不覺煩
　汗之去體至於糊塗霮䨴如董元削古瘦硬如許
　道寧則非余所知也祥卿曰然請書以為䟦尾至元
　十年六月望武安胡祇遹觀
焦墨髙攢鐡樹林雪巖氷谷冷雲深横塗竪抹無多力
散作𤣥㝠萬里陰
以畫名家數賀真雪山横幅意尤新題詩正倦三庚暑
凛凛寒威來逼人
　　　陳元達鎻樹諌圖
一寸山河百戰功龍疲虎困服羣雄不思祖考艱難業
忍為滛荒一旦空
憂國憂君不顧身甘心取死逆攖鱗一時患失逢迎子
赧汗交流愧直臣
姦邪百欲惑君心女色迷人禍更深敗徳損身無限事
佞臣安忍助荒滛
直言逆耳怒飛揚任顗含羞吐諫章不意賢妃能引過
從容廻喜活忠良
從人舍已古來難猛虎無情敢犯顔惟有至誠心一寸
可通金石可移山
智明見禍如救火好内忘身在眼前四后汚滛子遭弑
覆宗絶祀欲誰憐
四海元當奉一人力窮庶合恤疲民愛君誰似陳元逹
甘為朝廷拚此身
崇䑓别館又離宫財匱民殘孰與供不是諫臣求美譽
阿房垂鑒有遺蹤
敦朴為先宗廟福逢迎媚合豈忠臣身將鐡鎻纒宫樹
死諌千年有㡬人
侈心一啓勢難迴漢主雄威走電雷到㡳忠臣元有用
天顔還為直言開
　　　䟦黄粱夢圖虞城裴主簿家藏畫手頗佳
迷人厚利復髙名一夢終天喚不譍我亦邯鄲道中客
醉魂雖醒尚懵騰
秩崇禄厚㡬全身萬古黄粱夢裏人不向急流求勇退
只言黄屋忌功臣
百端幻化總非真珍重人間現在身蜂蟻市朝皆畫筆
夢中説夢更癡人
毎過邯鄲王化店崇崗西上吕公祠到今三十年來事
迴首真成黍一炊
避禍求安共此心累人身口古猶今寫真垂誡誰能辨
郿塢藏金深復深
　　　大亨詩人佳畫加以詩僧貞菴來請題因漫興
　　　　五絶
萬古桃源小有天仙家雞犬白雲邉隔迷山海無尋處
一幅傳真得鄭䖍
風送飛花錦浪舟鱸魚新得酒新篘醒來似記漁樵説
辛苦當年定逺侯
誰挿青旂照碧流山家市井亦深幽但將魚酒相酬對
此外人間萬事休
鴨緑溪光青黛山溪山不放酒家閒泛流迴棹來時路
家在雲煙縹緲間
讀書胷次靜無塵萬樹雲山下筆新流水泛花船載酒
三生曽是武陵人
　　　䟦大定奎畫詩巻
六宫嚴肅聖恩融貴賤都無僭妬凶四海雍熙家道正
麝煙餘澤藹芳穠
經筵講散二南詩錦幕椒房薦壽巵一洗谷風淫薄惡
六宫花草亦雍熙
霓裳按舞太滛昏燈暗長門亦少恩一曲樂歌堪諷詠
可能二主與同論
　　　題王晉卿駙馬畫
著色王維妙入神後身細宻弄清新天台路返三生夢
岸夾桃花錦浪春
　　　有感
毎以至誠翻召怨欲為苟合耻廻心何時謝絶人間事
茅屋雲山深復深
　　　題韓滉牧飲牛圖(有序/)
　貞元二年關中倉廩竭禁軍或自脱巾呼於道曰拘
　吾於軍而不給糧吾罪人也上憂之甚㑹韓滉運米
　三萬斛至陜李泌即奏之上喜遽至東宫謂太子曰
　米巳至陜吾父子得生矣時禁中不釀命於坊市取
　酒為樂又遣中使諭神策六軍軍士皆呼萬歳
漕運江淮㨗若神笑談繁劇擁朝紳誰知三昧陶鈞巧
又在溪橋野水春
撫摩兩浙不論兵畫裏農家樂太平般米入門三萬斛
豈徒㳺戯悦閒情
　　　題花鳥圖
金㽔風露青衣鳥花有幽香啄有聲祖考江山明似畫
畧無一筆入經營
風流文采欲人知花鳥工夫善出竒當日諫官無一語
君王宜畫鳯來儀
聖明動止總成文不用丹青妙入神解辦體元天地巧
一花一草總生春
五雲香裏熙春閣錦繡華夷不作圖白髪韓州雪如席
悔將淫巧費工夫
　　　題宋髙宗題唐太宗墨迹
天日之表龍鳯姿文綏武定見當時後王題䟦知瞻仰
播越江淮兩鬢絲
　　　題米友仁墨迹
出竒尚氣米襄陽怒虎飛龍不可當柔懦友仁來㸃化
法衣傳到雪溪堂
氣禀髙卑既不齊才能巧拙自雲泥屋中架屋何難悟
愈費工夫勢愈低
　　　題王澹游墨跡
雪溪巨浪湧山丘衣帶餘波及澹游千古髙情王子敬
不從形似紹風流
　　　題雙杮堂
題評佳什滿箱囊安用荒詩作後章詩尾欲求三百顆
主人毋謝未經霜
珍木名花品固多因人物重奈渠何到今五柳陶家宅
髙節清名永不磨
不將桃李占庭陰久澁方甘種柿林孝子順孫宜保䕶
傳家要識汝翁心
　　　題郭先生閲庵
聲利醉人濃似酒榮枯戯物沸於羮一軒不受黄塵汚
誰似先生老眼明
讀易琅琅了一編掩書袖手坐翛然瘂人食蜜無言説
坎井寒蛙自一天
外觀物理入無窮内照靈䑓萬慮空瞑目坐來無一事
索詩徴畫太癡翁
　　　題江山小景圖(有序/)
　佳畫小而大俗畫大而小世之横披巨幅長廊髙壁
　位置雖危濶而氣韻分裂卑淺不足以起人之觀覽
　晉卿作小景髙廣一便面而巖壑幽深浦溆平逺江
　樓聳峙漁舟晩集有千里無窮之勝槩盖規模王摩
　詰而温潤天成不及也
想像王家寳繪堂古今神品入珍藏工將妙思傳新法
更比前賢蔚有光
細宻工夫氣象雄幽深平逺意無窮都將大地山河影
移入團團璧月中
玉軸牙籖足自娛興來㳺戯寫新圖不須畫史求名字
一字誰言撼大蘓
墻外名園樓外山館甥恩渥醉揮翰為言巻上題詩客
休作酸寒畫子㸔
前宋江山畫不成當時誰與子爭衡而今特與南冠㸔
不見新亭淚已傾
富貴迷人醉不醒風流一念了平生可憐黼黻皇猷筆
只向丹青要得名
攀龍附鳯蚤簮纓落筆閒情得趣深却笑范寛何鈍滯
窮深涉險老山林
　　　題太白捫月圖
謫仙還山今㡬春碧天秋月想丰神休從畫筆論工拙
巻尾留詩亦可人
人間萬事一秋毫醉墨淋漓宫錦袍自是黄塵留不住
洞庭湖濶月輪髙
抱持明月挾飛仙唾玉噴珠落九天何處蓬萊水清淺
西風開徹萬青蓮
長衫破㡌讀書生莫怨人㸔一芥輕夜靜長庚望丰采
玉牀消得御盃盈
　　　史院冬日
臨餘晉字讀唐詩未詠朱程義理辭惟有牙籖經濟策
蠧魚塵冷罥蛛絲
　　　題四皓閒適圖
挾書酷律未能除母氏強梁嗣子迂一飯紫芝歌一曲
且將閒適養微軀
澤民致主不逢辰肯著風波陷此身飯飽日長無俗客
偷安輸與四閒人
　　　題舍館壁四皓圖
百歳髙年四海名漢廷風起紫芝馨到今盛徳令人慕
不動聲容帝業寧
　　　題四皓圖
才聽羣雄洗暴秦溺冠又復得斯人前星幸有仁柔色
難免長安陌上塵
白髪蕭蕭脱亂亡更誰將夢到黄粱太平日月傷難遇
本亦無心薄趙王
垂垂鶴髪下安車漢業何煩口舌扶驚喜再三調䕶語
髙皇元不罵真儒
子房髙智陳平策不及君王廢嫡心足入漢庭儲嗣定
始知名節服人深
　　　題顧亮山水圖
焦墨糢糊信手成知君求意不求形猶勝俗軟臨摹手
元氣淋漓墮杳冥
　　　題李次徴山水圖
江生酷愛輞川圖夢寐雲山宅一區展巻未終還自笑
黄塵辛苦白髭鬚
　　　䟦子期聽琴圖
悦心初不願人知不意知音得子期無奈良朋先去世
一臨絃索一吁嘻
絶藝休嗟少識真人能有徳自多鄰一聲擊磬深沉意
門外寧無荷蕢人
聲隨念起指隨心諦聽沉潛得趣深俗畫那能知此意
直須身世在登臨
　　　題仗節圖
皇皇使節久彌堅一死㸔來不直錢辛苦郝經今徤否
蠻煙瘴雨十三年
朝為梁將暮唐臣富貴繁華得㡬春喚起馮瀛九原夢
無窮慚愧鬼為隣
嬴顛項蹶論功臣雍齒丁公果孰親賜死封侯翻乃爾
到頭忠義不虧人
跖犬猶能死吠堯人生安忍失持操到今凛凛忠貞節
霜氣横空太華髙
　　　至元十五年九月二十三日賞翟侯虚錦亭芙
　　　　蓉
淡白輕紅宫様粧醉容醒態巧低昂天寒翠䄂嬌無頼
珍重微雲䕶曉霜
芙蓉臨水四圍栽正要佳賓數徃來不用石家金步障
天教著色畫屏開
露冷霜寒江樹空西風開到錦芙蓉渾如晉武平南後
越女吳姬滿六宫
荆土藩籬盡此花北人初見入驚誇貴無賤有真堪惜
回首西風化彩霞
　　　弔宋海卯
耆舊年來似曉星先生又復閟泉扄可堪執紼都門道
老樹悲風不忍聽
自從風樹鼓餘哀毎遇髙年去復廻一老憗遺天不許
忍㸔旌旐向泉䑓
士林相向惨無言挽斷靈車不返轅頼有五株丹桂樹
慰人光彩照髙門
逹人去住本來輕後學悲傷失老成麗澤瑩深九筵在
衣冠餘澤儼如生
少日才華逈出羣老來空學得天真臨行却恨無人問
觀化於今第㡬廵
　　　丙吉問牛喘
天時人事宻相符失序乖和理不誣闒冗下材那觧此
㡬囬抵掌笑公迂
下宜萬物上承天凛凛長憂覆餗愆肯作區區救時相
米鹽細務過年年
襟靈重厚智深逺漢業中興責莫逃豈為一牛勞致問
鬬爭雜訟漫呼號
雞晨犬戸各爭能百職那宜分重輕不是孝宣知此理
賤人貴畜向誰明
見㣲知著懼天災憂國真誠宰相材坐受乾封誑君語
何人清夜望三台
　　　中秋有懐
少時最喜逢佳節未到晨鐘已不眠何事如今成懶散
只將羈思度年年
寒食芳時靜掩門朱明佳節卧南薫慇懃細賞中秋月
擁鼻清吟了夜分
青天素月照佳時獨立空庭學詠詩千里遥憐小兒女
團圞北望更相思
　　　息軒雪行二圖
著書滿屋不醫貧妻怨兒悲愧此身倦僕羸驂山路惡
歳寒風雪逺投人
雪迷山徑轉荒村負約田家老瓦盆不是書生多强項
猶勝炙手傍權門
　　　題雪谷曉行圖
不憂烽火照函關不為蒼生計未安身口累人良可笑
直須同犯五更寒
毎愛藍關畫裏身萬山氷雪一孤臣題詩剩為姦諛故
當日元和尚有人
　　　五月朔休暇午窗睡起
離騷讀罷詠陶詩憂喜殊情孰我師留住汨羅江上月
緩移花影上東籬
　　　天際歸舟圖
彭蠡秋連萬里江夕陽天影入㣲茫子昂袖有如神筆
移入鵝溪咫尺長
　　　武元直風雨迴舟圖
萬里清江一葉舟漁家家住亂山頭百年不識紅塵夢
風雨何妨釣碧流
武公胷臆淨無塵喜見江湖懶散人醉墨淋漓風雨筆
只應張翰是前身
馬足車音耳倦聽桃源何處棹歌聲斜風細雨扁舟興
不意丹青却畫成
　　　王侯所藏風雨迴舟圖
水冷羣魚不上鈎直須風雨始廻舟世間名利真何物
勇退無人向急流
木石渾如許道寧郭熙平逺不多爭誰知宦逹功名興
解寫江湖萬里情
髙氣難將世利拘進為卿相退樵漁貫之想亦英豪士
筆底風濤任巻舒
　　　讀書終身而不知道不識自巳面目故有此作
聖人先得我心同萬語千言要汝通心上眼前長錯過
却於紙上漫勞功
　　　秋江待渡圖
天際歸帆萬里流夕陽人影立沙洲我生半世黄塵路
羡殺煙波一釣舟
　　　題楓江晩渡圖
秋入江楓萬葉紅季鷹歸興滿帆風人生適口鱸魚鱠
勇退真成盖世雄
　　　讀范蘓二子傳
范雎才入穰侯府蔡澤辭家已膏車得失明明相倚伏
彈冠接踵竟何如
敝貂歳月苦毿毿金印歸來日醉酣空使後人哀六國
破家亡國買狂談
　　　題煙江歸棹圖
萬里青江一葉舟那知塵世不王侯隔江喚是鴟夷子
歸棹如飛不少㽞
　　　題張公佐江山歸棹圖
遥岑寸碧有無中逺水長空一色同寫盡江湖蕭散意
前身應是陸龜䝉
疊嶂深巖得趣偏要從平逺弄風煙枯株拳石無多巧
展盡清江萬里天
形似非難意趣難休將細宻入驚㸔賞音却有張公佐
唾墨秋風江水寒
　　　讀史有感
君臣髙枕卧金城螗臂何人敢弄兵白面書生誇解事
一篇險語淚縱横
漢庭卿相自伊周年少新人枉任憂鵩鳥入門聲未絶
可憐晁氏議安劉
徙薪曲突豈無人爛額焦頭反上賓逺慮安能同近效
只宜主父曵朱輪
　　　題趙按察四子名字巻軸
許可毫釐不少容一言誰得左山公趙侯四嗣新名字
坐㸔鵬摶萬里風
教子提孩以義方靈椿齊吐四枝芳乃翁辛苦求名意
要見雲梢萬尺長
命名立字例誇矜責實誰人肯服膺銘耳銘心更銘骨
我知四子不虚稱
泯泯紛紛老此生誰能四海早知名題詩巻尾非譽佞
洗耳雲霄聽一鳴
清選髙張待孝良鴈行雲影㸔飛揚潞川剩有千尋木
准備凌霄四桂堂
多男已是人生福那更龍駒映鳯雛到底草間留不住
早教從學近皇都
南溟鵬鳥北溟鵾雲海三山入吐吞却笑吾兒豚犬耳
身長癡騃懶譍門
　　　讀髙祖傳有感
吕政餘㓙不可除天開赤帝定神區皇圖不有衣冠力
如意紛爭起禄嬃
　　　讀大學中庸有感而作
本是自家元有物聖人提過眼前來猶然疑訝非吾有
珍重天工愧不才
　　　䟦宋人李昭珙勑牒韓富歐唐趙王諸公署紙
　　　　尾
三詠徂徠慶厯詩一時賢俊玉無疵魏公識量如天日
不許先生絶妙辭
邪正從來不兩全陽竒陰耦數先偏終於黨錮相攻擊
無事昇平共㡬年
古今銓調㡬紛更黜陟賢愚豈易平安得君心如止水
濁涇清渭自分明
休誇陶鑄得人才更把黄塵老眼開不為利囬能有㡬
只知相與反相排
　　　䟦雪齋字軸
長沙庭幕久無賓今日升堂始有人從此休誇七星帖
千金一字合藏珍
　　　䟦唐段思審畫拓跋他悉羅等射羱羊圖(畫尾/題云)
　　　(景龍二年秋七月奉詔寫蕃人拓跋他悉羅等/射羱羊圖朝散大夫行工部尚書兼楚州長史)
　　　(宫苑勾供奉/叚思審寫)
百戰神功定八區太宗洪業付㣲軀羱羊一箭何多羡
自有蕃王職貢圖
　　　肥城官吏擅科逃戸縣俸秋税有感而作二首
人生莫作小民身千種飢寒萬苦辛逃屋銀糧幸蠲免
不堪酷吏筆如神
破屋逃亡人未還徴糧縣帖下柴關恩威究竟誰為主
勸課農桑亦厚顔
　　　夜半酒醒
客懐牢落久無聊痛飲狂歌殢酒瓢不料更深夢初醒
一燈孤影更蕭條
半牀行李半牀書一片閒心靜有餘四海澄清樂無事
不須辛苦慕登車
　　　自感
才觧讀書無眼力始能立事少心神追思少壯不努力
老作尋常庸暗人
　　　題王琇睡猫圖二首
爪利牙剛目有光威驅羣䑕逺奔藏買魚穿柳恩俱報
睡足花陰春晝長
軟金紅綬照銜蟬萱草叢前石竹邉喚殺玉人呼不省
更教移入畫圖傳(一作夢隨彩/筆弄癡妍)
　　　達磨隻履西歸圖
傳舎投胎計巳非棄如敝屣復何疑只將隻履西歸去
㡬是山僧擺落時
東來未了復西飛明月寒枝定孰依就是化身千百億
爭如動靜兩忘機
　　　題文㑹圖
蟻羶蠅血厭朝昏揖讓誰人與共論驚見畫圖文㑹客
閉門鄕飲樂春温
　　　頡利可汗圖
可汗氊帳卓平沙寒入強弓力倍加坐聽唐家第三主
口脂靣藥醉宫花
　　　張果老匣出白驢圖
孰匪乘風御氣身何須妖術誑時人鼎湖就得騎龍去
猶恐終為異物隣
　　　題一筆百物圖
萬物生消一氣中春風無意費青紅畫師窺破天公巧
不用間關細𤨏工
　　　牧牛圖
太平萬象各成歡牧豎羣牛亦可觀雨後一鞭春事了
緑楊煙草水雲寛
　　　秋山清曉圖
一天清爽入秋山元氣淋漓墨未乾聲利醉人如午夢
直須拄笏凭危欄
　　　息軒行客關山圖
半生南北驛塵黄畫裏關山厭路長何日中原三萬里
桑麻雞犬不離鄕
﨑嶇山路不容車何處驅驢應逺輸漢卒開邉三十萬
一升米價一升珠
或行水際或林端巇嶮關山行路難好被畫中人却笑
三千里外一資官
望陟危關日未升下關投宿暝煙生都來尺楮無多地
寫盡行人萬里情
　　　過統幕
地髙五月似秋天便與東南㳺子偏漠漠山川日光薄
始從土屋㸔炊煙
　　　華亭夜歸圖
魚躍鳶飛自一天直須幽寂始知禪無窮江月江風底
不用綸竿攪夜眠
江水泠泠江月明縠紋輕浪儘船行息軒袖裏無塵筆
㸃破山僧此夜情
　　　題郭忠恕畫三首
青泉白石緑楊風細草芊芊逺近同放飽牛羊來下夕
人間至樂兩村童
羊牛肥腯柳陰眠沙白溪青羃晩烟縣吏不來租税辦
直須衰暮始歸田
異人胷次粟三山天地淋漓醉墨間却笑臨摹窘邉幅
漫揺長舌話荆關
　　　八蠻來朝詩
文身雕額阻南荒稽顙來觀上國光日月中天千萬祀
越裳榮染漢庭香
牂牁越嶲不須開坐享年年職貢來厚徃薄來䝉聖恵
從今南海淨無埃
　　　芝蟾硯滴
毛頴塵生硯沼乾芝陰蟾口吐清寒可憐潤色工夫苦
吏部文章不姓韓
不屬私家不屬官玉芝香裏且偷安夤縁曵履陶泓後
要並犧尊象鼎㸔
索形大冶不祥金猶在雲間食月心可笑文人得餘潤
一時褒美若為深
夏鼎形模物怪多老蟾見棄腹空膰趙君㳺戯間陶鑄
多少文房得寳歌
　　　長生酒
老人致語語將䦨萬歳聲揺萬歳山更進長生一盃酒
五雲西北望天顔
光凝仙掌金盤露色映蟾宫玉桂香天壽餘恩沾八極
百官齊拜萬年觴
　　　長壽香
至治馨香徹九天天風吹落御爐煙更㸔散作人間瑞
共祝吾皇萬萬年
髙壓龍涎品格新玉堦金鳯吐氤氲日髙不逐西風散
低覆神都結慶雲
　　　讀漢武帝傳
丹砂百煑作黄金萬里風波弱水深五榖棄捐如糞土
受謾方士益甘心
　　　馬騎
飛控追風不動塵棄銜脱鐙忽投身不將新伎呈竒險
難稱吾皇萬壽春
人如飛虎馬如龍龍虎奔騰疾若風擐甲據鞍男子事
比觀諸藝似為雄
　　　使棒詩
一梃雄威敵百夫㨗如風雨敢前驅太平朝野無餘事
不得君王丈二殳
擊搏推敲未易工䕶身旋轉耳生風今逢四海為家日
一笑供餘倚舍東
　　　汶上早起
小童初睡甜如蜜老子無眠苦夜長氣血盛衰情好異
披衣三起月如霜
　　　百官花
萬國懽心奉一人天顔笑語發春温六宫佳卉明於錦
齊挿烏紗賀聖恩
冉冉清香拂鬢華帽簷欹壓錦交加醉歸緩轡沙堤路
夾道爭㸔御宴花
　　　題盤谷圖
幽人避世去飄揚吏部文章蔚有光秣馬膏車何太晩
却從炎瘴㸔朝陽
不能鍾鼎不山林苟禄尸官謗議深退食歸來詫妻妾
豈知羞泣已沾襟
　　　過鎗竿嶺
地形西北倚雲端槍嶺危途更曲盤馬足不知髙㡬許
囬頭井底瞰南山
　　　䟦韓文公問大顛圖
休言萬象總虚空因果輪回却不窮識取乾坤真造化
年年花柳自春風
從君髙妙説天人畫是真空眼内塵一㸃長明燈不滅
人生安可絶彞倫
　　　題龍陽李徴君招隠圖
尸居龍見致徴書應聘歸來反故居𤣥學一編香一炷
臂雞肘柳總從渠
形骸土木號龍陽晦跡淵深名益彰觀化一廵蟬蜕去
雲山留在讀書堂
浮雲流水百無情游戯韋編似近名世俗那能知此意
竟從蓍草問枯榮
　　　目疾有感
未能聞道頭成雪才解觀書眼已花留取草堂閒日月
好香名酒送生涯
卓行竒勲愧已無髙情逺韻亦卑汚狗偷䑕竊塵埃裏
暮四朝三了壯圖
　　　八仙圖
歡聲喜氣徹蓬萊聞上君王萬壽盃今古仙凡那有間
羽衣鶴氅莫徘徊
萬里斯須鶴背風駢肩齊謁大明宫仙家淡薄無多願
長在君王覆幬中
　　　題龍眠山陰圖米南宫題其後
宣尼解説周公易孟子能言大舜心莫訝龍眠識前哲
三生雅席㡬山陰
後賢尚友慕前賢異代何妨數百年同氣同聲定相似
我將詩畫李龍眠
清雄竒偉米南宫髙氣無人可與同天與龍眠李居士
正如古栢倚長松
　　　五客圖
青溪風外出花前飲啄飛鳴各一天何似髙梧寫孤鳯
徳音五采一身全
　　　明妃出塞圖
自矜絶色冠諸宫不著黄金買畫工説與明妃莫惆悵
世間䝉蔽更無窮
妍醜分明在筆端陛辭垂泣漫辛酸畫師知以錢為計
安敢深期不面謾
兩龍雄策在山河一女區區可結和若使張敖得天下
六宫脂粉只愁多
　　　䟦徽宗畫淵明夏居圖
政和天子喜多能書畫文詩要得名民愠兵驕豈無事
却從閒適慕淵明
細詠淵明孟夏詩此身與物共熙熙熙春閣上清風起
正是征人渴死時
　　　題赤壁圖
星漢文章王佐才江山如畫為公開只今月白風清夜
定有神靈數徃來
　　　寄侯伯禄許公度二郎中
人人南宦富金珠唯聽行軒積異書玉軸牙籖三萬巻
肯分餘帙到堂虚
　　　秋香晩蝶圖
花鳥多從富艶㸔畫師何事苦幽寒三生曽作陶家客
飲食先生苜蓿盤
物類朋從各有時冷香寒翼淡相宜脱巾漉酒人何在
三詠先生九日詩
翠鳥金盆百卉香錦屏華屋好風光須臾風雨成塵土
開到東籬花傲霜
傲寒枝上曉霜嚴蝴蝶飛來過短簷莫厭芳叢香吐淺
百花蜂蜜為誰甜
　　　䟦蘆鴈圖
沙汀孤鴈正思朋回首雲間嘹唳聲黄葦風前水葒露
不驚寒角起江城
雲水江湖萬里寛飛鳴閒適有餘歡冥冥不是人間物
豈是無心比鳯鸞
　　　南唐李後主題誦經廻向帖
滛麗新詞不絶聲世間福樂豈無情便能正覺如梁武
誰救䑓城不解兵
　　　寄韓雲卿都事
柏臺六月午風寒雪壓西山臘未殘聞道杜門公退後
地爐無火酒缾亁
薪如丹桂米如珠老馬那能粟有餘自古霜䑓例如此
一襟清白要安舒
　　　靈芝草
同頴嘉禾花正開瑞雲甘露到枯荄一枝纎軟靈光潤
宜逐商顔四皓來
不許幽蘭擅紫庭㣲情呈瑞吐芳馨照人五色浮嘉瑞
何事南華説楚萍
　　　晉王射鴈圖
虎搏龍拏盖世雄鉄翎鳴鏑六鈞弓錦囊三箭傅家了
立馬西風數過鴻
　　　三毒圖
毒惡相逢似宿讐并吞糜爛死忘羞細觀徃古人間世
更比三蟲處下流
畫工立意亦能新三毒凶鋒別有神害物䘮身垂鑑戒
爭如仁瑞寫麒麟
　　　題霜入楓林圖
驚起羣鷗一葉船千巖紅樹水浮天瀟然吹去黄塵夢
坐我秋江落照邊
不才只合把魚竿碌碌居官不自安忽喜楓江落吾手
移時無事畫中㸔
　　　題冦萊公挿竹圖
忠貞汗雨濕弓房一箭星馳撻覽亡后土皇天自明鑑
竹枝生死兩無傷
無根枯竹發新娟盡道忠貞可動天辛苦雷州老司户
立朝安用直如弦
大雨反風禾盡起雲開衡岳鱷魚遷更㸔冦相青青竹
人力窮時亦有天
　　　偶成
磈磊胷中十萬兵故從皁櫪黙無聲驚回九合諸侯夢
一曲髙歌獲上卿
舉選科亡棄實才紛紛詭售起蒿萊誰知牛口寒㣲𨽻
一論齊疆萬里開
小白雄開五覇原一時賢相炫乘軒只知國富兵強術
不向尊周掛一言
　　　青梅水仙圖
水仙清影映青梅雲裏雙鬟步月來只欠玉人吹玉笛
更無塵夢到天台
　　　梅圖
影落氷綃萬尺長坡仙已為細商量顔色已足意未足
十里西湖一樹香
　　　寫水僊
涪翁歌罷簡齊詩肯放來人更措辭不見清姿見圖
畫依然清露月西時
　　　銅雀瓦硯
水飛塵髓挿丹鉛百錬逾旬恐未堅若換此心扶漢祚
金縢太甲有長編
　　　題趙録判所造星丸漏
萬古天行一轉丸陶唐而下孰能官苦心人遇文明運
數㸃飛星了控摶
舉世皆從氣血行誰將性徳復天明醉生夢死百年内
辜負乾坤賦最靈
　　　贈牡丹主張子玉
錐刀名利競紛拏小圃幽庭靜植花更比丹延多異種
不離市井得仙家
詩書衾枕縈香霧籬落軒窗結綺霞洗盡滿城塵土氣
莫辭培養長新芽
　　　風雨歸莊圖
青林寂寂草芊芊千縷煙蓑任醉眠不是催歸風雨急
一聲蘆管夕陽天
長林豐草犢初肥憙雨奔風疾若飛一幅太平閒日月
非因輸税苦催歸
戴松韓滉竟誰工借問三生田舍翁不似李唐風雨筆
示忙還示不怱怱
　　　題立雪待渡圖
漁翁何處醉歸眠雪壓長江穏繫船喚殺行人殊不應
朔風吹聳凍吟肩
　　　賀龎徳甫得雄
　徳甫中年得子親戚故舊無不歡慶乞名於紫山野
　老名之曰喜孫從衆心也仍以二十八字歌之異日
　字説當稱情設辭姑以是為張本云
人生最喜晩生兒掌上温明玉一枝名曰喜兒從衆喜
異時字説有新辭
　　　題東坡墨迹
龍眠愛公才有神寫生如生遺後人真迹於今那可得
偶逢石本亦堪珍
　　　題靳復亭詩二首
桑間濮上久哇滛更向何傳得正音辛苦河東靳夫子
七絃師曠草堂深
苦心初不願人知何地重逢鍾子期安得昌黎風雨筆
一詩先贈頴琴師
　　　寄韓雲卿經厯二首
老廢篇章與簡書交游應訝太情疎人來口得平安報
何異雲鴻繼錦魚
秋澗安車附起居春和杖履計安舒老癃情况難相報
秃髪經旬不一書
　　　迓鼔
竹馬曽迎舊使君幸逢聖誕拜佳辰至和鼔舞兒童樂
翠葢青衫一様新
老癃幸遇太平辰不似兒童樂更真好向畫圖留舞態
至元二載萬年春
　　　士雷小景圖
漠漠青田白鷺飛桃花流水武陵溪筆端逺意無人識
更在殘陽西復西
細宻工夫意度寛桃花錦浪水雲閒人生㡬度鱸魚膾
開巻題詩亦厚顔
　　　相扑二首
滿前絲竹厭繁濃勾引眈眈角抵雄毒手老拳毋借讓
助歡鼔勇興無窮
臂纒紅錦繡襠襦虎摶龍拏戰兩夫自古都人元尚氣
摩肩累跡隘康衢
　　　題瓊花八仙花圖詩
玉天仙並蘂珠仙萼緑宫粧孰後先誰向東風爭八九
萬紅千紫媚春妍
　　　雨霽山行圖
樹林沃若如膏沐晴嵐翠潤煙光凝畫裏行人應見笑
簿書塵土日相仍
　　　題李潛畫馬圖
天骨開張八尺龍李潛何處得英風汧陽冀北非無馬
滿眼駑駘枉費工
　　　龍眠猿驚馬圖
惱亂狙翁夢不成又將良驥等閒驚孫生且莫誇姦㸃
饑䑕燈前作隊行
　　　題顯宗墨竹
撫軍監國富才賢大定承平三十年忠孝心如貫霜竹
一枝和露染秋煙
青宫閒暇喜芳晨靜與秋筠細寫真一片忠貞人莫識
不教心醉百花塵
　　　王母桃
天賜吾王萬頃春人間天上慶佳辰碧雲扶下青鸞馭
重獻蟠桃㡬度新
霞髓蒸花瑞氣浮西風結實八千秋天恩特賜君王壽
曼倩何人敢重偷
　　　題韓幹下槽馬圖
朝越晡燕未定論可能伏櫪度晨昏八荒未盡提封限
奮鬛天閑秣飼恩
　　　題鵪鶉圖
無人原野不驚飛禾黍秋風八月時却恨當年寫真手
五雲不畫鳯來儀
低昂叢薄露風清只欠求朋􁀙􁀙聲喚起故庄田野興
壓圏佳榖樂西成
　　　再題鵪鶉圖
拘囚幸脱小兒拳禾黍秋風大熟年所校無多爭一粟
光肥只辦飽鷹鸇
　　　鬭蝦蟆
龍馴虎伏喜明時兩部何分公與私脹腹瞠瞠誇勇决
也須來戯鳯凰池
不須作氣腹空膰聖徳如春萬物和月白風清秋水濶
相將好去沐恩波
　　　此興准備掛冠後西郊草堂以悦閒適
作文寫字與吟詩老去情懐總不宜讀易一篇無所詠
淵明詩句稼軒詞
　　　題王侯所藏長生殿圖四首
政治開元三十秋主明臣直兩相投一從偃月堂中計
直蹈君王到聚麀
姦邪苟可悦君心不計邦家禍淺深只見荒滛解亡國
亂機千古竟難尋
建成元吉已難堪更欲誰人講二南情在人間果何物
滅天絶地不知慚
日暗深宫夜向分只知私語更誰聞就無長恨新詞在
孝子慈孫不可文
　　　小兒爬竿
休慿口舌慢矜誇㸔取當場戯險家劒鞘髙竿斜復正
喧聲百萬動京華
險藝呈來巳數回弄人鼓笛莫相催當筵一博天顔喜
百尺竿頭穏下來
　　　諸宫調
談鋒衮衮决懸河嚼徴含宫格調多唱到至元供奉曲
篆煙風細藹春和
古人陳迹不須言聖代文章合剩傳留著才情風調曲
緩歌中統至元年
　　　太平鼓板
三弄桓伊聲正和猛風白雨戰新荷歳豐民樂君恩重
不讓梨園法曲歌
樂音先自得佳名萬壽筵前樂太平更倩東風扶醉袖
一時繁劇㺯新聲
　　　村居圖
不知鷹犬網羅憂遲日春風麥壠頭寫出無人閒態度
崔生胷次亦深幽
　　　塞闗雪霽圖
朔雲邊雪黯闗山韁蹴鳴駞馬未鞍六月南薫汗如雨
好開横幅洗炎顔
　　　玉泉垂釣圖
多恨長安不可親形留心徃欲求伸誰知咫尺京城畔
却有山間林下人
　　　秋江晩霽圖
汨沒黄塵三十年此心無日不林泉開圖似夢還非夢
坐我秋江萬里天
　　　岳麓幽居圖
人人對畫慕幽居䟦語髙閒漢二疏歌罷新詩了無事
黄塵白髪竟趦趄
　　　題泛海圖
越商巴賈錦㠶開異貸竒珍萬里來不羡黄粱夢中客
長途羸馬滿風埃
　　　劉子㣲野橋春水圖
居民三四倚垂楊春水溪橋緑渺茫夢破燕南千里路
解鞍欹枕待黄粱
仙翁閲世兩甲子目光百里分秋毫更向丹青示游戯
㣲茫林影照江臯
　　　題四釣圖
不能干羽格三苖不助天和舞九韶餘事區區何足慕
只宜黄髪老漁樵
　　　春江晩渡圖
青山隠隠夕陽紅渡口爭舟滿意風畫史曽為長路客
筆端行李見匆匆
　　　題山谷珎翰
夢破黄庭瘞鶴銘飄飄舞袖任縱横世間較短量長手
豈識先生法外情
　　　題郭千里秋江小景圖
紅入江楓兩岸霜鴈行殘照影㣲茫都來尺楮無多地
楚尾吳頭萬里長
　　　閒書
寒天剛直浩然氣吐作盤施未雨龍金國百年論筆力
一時縮手讓清雄
　　　題温公與劉道原書
先哲交游意最真雍雍辭氣見情親只今風俗何衰薄
白髪相看等路人
　　　題阮籍醉歸圖
醉眼逢人不下驢㡬回把酒笑三閭據鞍正作羲皇夢
那記人譏禮法踈
　　　子期善聽圖
絃聲美惡即心聲只有鍾期識此情四海同聲箏笛耳
斯人一去向誰鳴
　　　龍眠畫淵明
義熙甲子有斯人李白丰神是後身不遇龍眠髙世手
紛紛俗筆豈能真
　　　題唐明皇觀棊圖
治平雖久不忘兵日日霓裳羯鼓聲天寳錯來非一著
尚從脂粉較輸贏
　　　題張騫乘槎圖
奉使西夷二十年同行三百一身全期君事逺無窮罪
又作兹行欲誑天
　　　題安夢圖
聲利迷人死不醒槐根寓説亦髙情流行坎止皆歸命
㸔得人間萬事輕
　　　題老子出關像
哲人已欲居九夷先生髙駕還西之二聖中原不留跡
却從圖畫憫當時
　　　題南華問龜圖
元龜老鶴淡相親丹頰龎眉百歳身懶過商巖覔園綺
到頭終是利名人
　　　䟦射釣圖
斜倚長弓把釣竿波心得雋望雲間眼前山澤無窮利
肯學書生袖手閒
　　　題四時代謝圖
一幅横披畫四時筆端新意㡬人知光陰飛鳥人間世
辛苦黄塵兩鬢絲
　　　題東坡石菖蒲贊
人好墻烏亦有情那堪心畫更心聲無窮大藥堪題詠
獨為菖蒲細發明
　　　䟦元遺山與怡軒先尘張仲文教授書帖
此書致問我先人四海交遊分最親開巻未終雙淚落
丰神更比夢中真
　　　贈伶人趙文益
富貴賢愚共一塵萬紅千紫競時新到頭誰飽黄粱飯
輸與逢場作戯人
抹土塗灰滿面塵難猜公案這畨新世間萬事誰真假
要學長安陌上人
　　　題雪中㑹琴圖十首
太素乾坤自一天乘風來訪玉壺仙都將一曲桃花水
寫入泠泠十二絃
醉騎白鳯散氷花醒㺯瑶琴玩歳華却笑陽春太粗俗
餘音飛作赤城霞
仙人琴瑟無塵土洗心洗耳氷雪清可憐師曠真庸手
促軫調絃學鳯鳴
雪滿長松月滿軒氷壺樓閣跨山巔琴聲吹醒黄塵夢
不到瑶䑓五百年
玉宇琳宫萬里寛風生毛骨怯清寒休將九奏鈞天樂
輕著庸兒洗眼看
琴聲未了步虚聲巳得盧敖游太清塵土涴人王子晉
碧桃花底學吹笙
僊家香火白雲間坐看瓊花泛碧瀾不為鳴琴有成約
懶揺吟佩玉珊寒
青衣童子抱琴隨白鶴來迎恠暮遲欲向松間問前路
茶煙一縷起門楣
不廻剡棹不騎驢拄杖敲門亦自娛取次徃還成故事
出塵清興㑹仙圖
厭聽雲間碧玉箾寳徽聲散海翻濤從教玉女天花落
亂㸃龍鸞白錦袍
　　　李昇朝元圖
地獄天堂有是言鸞聲鶴背畫朝元後人遂學飛昇術
枯槁山林不自寃
當時大小李將軍著色山林妙入神歳月消磨俱不見
朝元圖子更堪珎
　　詩餘
　　　㸃絳唇(贈妓/)
風度髙閒水仙花露幽香吐等閒尊俎細聽黄金縷
命薄秋娘夢斷霓裳舞黄梅雨燕儔鶯侣那解芳心苦
　　　太常引(寄王提/刑仲謀)
七年分袂一相逄倐南北又匆匆白髪兩衰翁縱握手
渾如夢中　共山如畫洹溪如練空㡬度春風觴咏㡬
時同休直待功名景鐘
　　　前調(為王奉御/夫人壽日)
慶門華冑㡬千秋更名父早封侯天性自貞柔立閨範
并州應州　一盃千歳嫩凉時節暑氣雨前收壽酒勸
金甌記歳歳西風畫樓
　　　西江月(讀通鑑唐太宗踣/魏徵碑有感而作)
晩食甘於粱肉徐行穏似軒車直須朝暮苦馳驅指望
凌煙髙處　前日豐碑旌表今朝貶竄妻孥喜為正直
怒奸諛自古忠臣良苦
　　　南鄕子(宿武安李仲威/家因營𦵏事)
夢破五更頭萬慮闋心不可收憂世憂心無限事多憂
自笑元龍百尺樓　寒葉雨聲稠百蟄無聲已暮秋一
歳又從流水去悠悠明日田家酒百甌
　　　前調(詠李通/甫秋扇)
新様玉瓏璁徧賜輕凉滿漢宫記得班姬拈彩筆恩隆
寫入新詩字字工　殘暑又西風動是經年篋笥封只
欠一枝霜後葉殷紅點破團團璧月空
　　　鷓鴣天(甥孫以紅葉/扇索樂府)
露冷霜寒百卉腓容光來與菊花期雪香睡足青春夢
晩節隨時始衣緋　流水逺夕陽遲秋山斂黛讓晴暉
醉魂不逐西風散璧月瑶宫晩更冝
　　　江城子(夜飲/池上)
摩訶池上水風清露零零月華明玉簟銖衣清影照閒
情一曲洞仙歌未闋霜葉滿鳯凰城　醉魂輕舉上青
㝠閟仙扄墮滄溟散作秋香無語話三生安得青蓮同
把酒揮醉墨問枯榮
　　　水調歌頭(招友/人飲)
人處六函内蚊睫一㣲塵忽忽數十寒暑駒隙等逡廵
禮樂衣冠縛束文字功名汨沒辱寵萬悲忻雅意竟誰
了含恨入荒闉　笑緇黄誇解脱保天真將心自遊溟
漠屈蟄不生春氣化也應歸盡雲影白衣蒼狗何處駐
陽神莫聽三家語來作醉鄕民
　　　前調(賞白蓮/招飲)
妖嬈厭紅紫來賞玉湖秋亭亭水花凝竚萬斛冷香浮
初訝西風靜婉又似五湖西子相對更風流翠潤寳釵
滑重整玉搔頭　泛雲腴歌白雪捲瓊甌尊前共花傾
倒一醉洗間愁屈指秋光能㡬歌詠太平風景佳處合
遲留更倩月為燭散髪弄扁舟
　　　前調(宴/樂)
嗚咽洞簫裏皓齒艶歌聲同聲同氣相應雙鳯一時鳴
春晝沉香火底凉月碧桃花下握手共誰聽有酒且勿
醉細倩玉纎傾　白髭鬚縁底事為愁生尊前怨思兒
女向我訴𠂻情東第貴官鼓吹北里市塵箏笛適意各
忻榮老耳未聾瞶日日飲昇平
　　　前調(慶翰長/生朝)
千古大名下五福㡬人全相如妙齡詞賦一降冠羣賢
姓字家傳户説丰表芒寒色正星日麗青天朱服赤墀
裏緑髪玉堂仙　忽西風吹夢破海成田冥冥造物雲
龍風虎又夤縁兩代斯文盟主百載中朝元老雅望更
誰先好藉金蓮燭壽酒要如川
　　　木蘭花慢(贈歌/妓)
話興亡千古試聴取是和非愛海雨江風嬌鶯雛鳯相
和相催泠泠一聲徐起墜梁塵不放采雲飛按止玉纎
牙板細傾萬斛珠璣　又如辨士遇秦儀六國等兒嬉
㸔捭闔縱横東强西弱一轉危機千人洗心傾耳向花
梢不覺日陰移日日新聲妙語人間何事顰眉
　　　前調(酬宋鍊/師贈梅)
愛清香踈影問誰識歳寒心稱月底溪橋水邉籬落雪
後園林仙家亦憐幽獨羡玉堂温水靜相尋寫影華光
醉墨招魂和靖清吟　陶潛官罷杜門深門客欲誰臨
謝擕酒扶花敲門見過一洗塵襟揮毫徑酧雅意拚醉
來忘却雪盈簪更結松筠髙㑹從渠桃李繁陰
　　　前調(元夜宴王三舍人宅/有火塔松燈之樂)
愛玲瓏紅玉光照夜滿庭春更翠焰浮空朱明射月和
氣留人河東上元佳節念客懐誰與作情親喜二三更
雅集清歡滿意慇懃　人生元夜㡬畨新賢主亦佳賔
儘月轉参横香殘燭燼猶勝芳晨團圞膝前兒女放盃
行到手莫辭頻燈火家庭此夕明朝世務紅塵
　　　前調(題倪都運/南塘蓮社)
倚西風閒在談清影玉亭亭問幽苦芳心何時解語脉
脉盈盈秋香欲無還有似自憐不嫁惜娉婷好在芙蓉
城闕夢回羅襪塵生　多情爭似總無情殘照又西傾
怕去去蘭舟露凉煙冷月落参横沙鴈也能留客倩溪
光相照晩粧明緩按梁州絲竹聽翻白苧新聲(廬山社/蘭亭㑹)
(後世圖畫題詠至今傳玩不絶也乃知前代樽殂風流/猶為人永永景慕其於善行名言豐功𢡟烈誰得而廢)
(之去歳夏僕以從百官之後走上都間南塘白蓮雅某/諸名公皆賦樂章自以不得一繼餘韻為恨今年秋席)
(上運使倪公復尋舊盟僕忝與賔末謹贅/一闋庶㡬異日得附南塘蓮社之故事云)
　　　前調(春日獨/㳺西溪)
愛西溪花柳紅灼灼緑隂隂更細水園池修篁門巷一
徑幽深春風一聲啼鳥道韶華一刻抵千金飛絮㳺絲
白日忍教寂寞消沉　我來無伴獨幽尋髙處更登臨
但白髪衰顔羸驂倦僕㡬度長吟人生百年適意喜今
年方始遂歸心醉引壺觴自酌放歌殘照清林
　　　前調(留題濟南/北城水門)
歴雄都大邑厭車馬市塵深愛歴下風煙江湖郛郭城
市山林人家水芝香裏㸔萬屏千嶂變清陰無問買山
髙價休論寸土千金　偶因王事愜閒心佳處更登臨
萬斛泉珠四圍嵐翠一洗塵襟强齊覇圖陳迹但華山
平野聳孤岑今夕髙筵清賞明朝驛騎駸駸
　　　前調(殷獻臣伯徳孝先奉使日/本索詩送行得此三闋)
要聲名洋溢須涉險立竒功儘萬里滄溟魚龍吹浪(按/此)
(調前段應九句今考大典所載魚龍吹浪句下闕二十/二字與前後同此調者不合既無别本可校謹仍其舊)
海若能如十萬兵雄　明年春暖際天東佳報定先通
看倭氏稱藩蝦夷稽顙異服殊容都人聚肩重足喜歸
來朝拜大明宫寄語三吳百越休誇江水連空
壯驪歌慷慨望天際送君行眇月窟張騫雪山殷侑虚
擅英名忠肝落落如鐵要無窮渤澥傴長鯨笑指扶桑
去路等閒風浪誰驚　士當一節了平生羞狗苟蠅營
仗雷電神威風雲聖算何徃無成佳聲定隨潮信報東
夷重譯覲來庭好箇皇朝盛事毋忘紀石蓬灜
百年湖海氣得初効處囊錐更緑鬢朱顔雄姿英發光
射征衣丈夫喜伸知巳感宸恩深重此身㣲虎節才辭
北闕丹誠巳落東垂　中天雨露徹偏禆只欠海諸夷
好敷悉丁寧慇懃感悟六解疑危暘隅普霑王化更洗
心懐徳徑來威一降功名事了清銜史冊騰輝
　　　前調(慶翰長/八十)
應飛熊佳兆年共徳兩俱髙論少日才名遐齡勁節合
擅中朝文章在公餘事快筆端雲海捲風濤四海名卿
竒士百年齊入鈞陶　笑將經濟讓兒曹萬事一秋毫
享内相尊榮金蓮畫燭宫錦朝袍投壺雅歌文㑹盡百
杯春色醉仙桃好為昇平强健賔從東岱南郊
　　　摸魚兒(玉/簪)
問秋香都在何許堂隂暮凉風露空圓不費司花巧玊
立幽閒丰度如欲語似(按原本闕二字無别本/叅校謹仍舊以誌闕疑)一襟清
苦愁千縷長門夜雨更月暗燈昏水沉煙燼寂寞𤨏窻
户　慿誰問見棄宣和花譜應為孤髙自誤升平枕上
温柔夢不到琳宫仙府仍為汝待安排軟金羅幕重遮
䕶秋霜良苦怕清夜無人天寒翠袖孤影更衰素
欽定四庫全書
　紫山大全集巻八　　　　元　胡祇遹　撰
　　序
　　　篆韻序
六藝自折𠂻之後去聖人千八百年禮樂射御皆廢所
存者書數而巳嬴秦以降政煩文冗日趨乎苟簡大篆
減而為小篆再削而為𨽻為楷為草字至於草則荒唐
無法之極承訛習謬莫知其非於此有人焉㳂流討源
恥同卑近舛錯正較三代彛鼎金石遺文孔聖斷簡直
升乎伏羲蒼頡之堂正定以為成書吾於今兩浙都轉
運通議李侯見之矣侯於是學参前倚衡藩墻置筆踰
三十年可謂苦心豪傑之士將板本以行凡欲識字者
當家置一編學者以今閲古等而上以古視今變而下
侯之有力於字學夫豈淺鮮哉某年月日序
　　　又序
字畫始於鳥跡科斗再變而詳悉為大小二篆又變而
減削為𨽻又變而省易為楷又變而破碎為行又變而
放肆寄影為草鳥跡科斗冺滅巳乆於今得見古人作
字之由符許慎之説文獨頼小大二篆近世士大夫公
論復是書者秦一李斯唐一李陽氷金朝党竹溪寥寥
二千載得三人焉其為藝也何其艱哉仲常郎中讀書
涖政之暇手書小篆三十餘家刻梓以傳世進道進技
不務苟簡處心力學豈淺淺哉異時攀駕前賢賞音者奚慮
無人雖然苟無陽氷碧落一碑竟為風雨摧剝終不為
世所重要知奇珍異寳不可以不講其主名某年月日
胡祇遹題
　　　懷逺公詩序
兩漢之君知為政官人之要者其孝宣乎宣帝之言曰
庶民所以安其田里而無嘆息愁恨之心者政平訟理
也與我共此者其惟良二千石乎故二千石有治理效
酬以璽書勉勵增秩賜金盖百姓之休戚利病治亂向
背二千石實任其責有天下者以民為本本固則庶政百
職無不具舉二千石之擇人可不慎歟孝宣其賢矣哉
我朝典郡官中外公論賢冠一時者以彰德達嚕噶齊
懷逺公為稱首公䝉古貴族祖考門閥英偉嬋嫣有耳
者皆知之侍御東魯王公肯堂明鑑賞慎許可作古風
三章以為贈裒美其德政本郡士大夫以見善不能揚
竟為人所先乃賡唱迭和鏗玉鏘金錦綺絢爛然皆稱
情設詞無溢美牽强巻軸如臂將次以甲乙某以老繆
不可以衰耗辭竊自思惟昏耄健忘既不能追蹤絶足
以成韻語可不見善如不及而畧無一言偶乘平旦氣識
少暫清明再讀三咏不覺擊節嘆賞曰非若是之雄章傑
句不足以發揚懷逺公之盛德恵政非懷逺之盛德恵
政不足以信實是詩照映一時傳誦于後世既喜聖朝
典郡擇人之精又喜懷逺公生稟間氣天姿之髙邁如
此又喜郡賢之於人之有徳若巳有之人之彦聖其心
好之不啻若自其口出喜一得三輙忘鄙陋而為之序
至元辛卯秋七月十有八日平旦武安胡祇遹書
　　　髙吏部詩序
詩學至唐為盛多者數千篇少者不下數百名世者幾
百家觀其命意措辭則人人殊亦各言其志也裁之以
義理性情則淺深髙下自有等級故東坡有郊寒島瘦
元輕白俗之評王荆公工於詩者也百家詩選後賢以
謂後五巻非前五巻之比精粗固有間矣或者又謂今
人詩律唯學晚唐我朝吏部尚書河東髙公鍊詩力追
前人先生為翰林學士嘗曰吾之詩唐詩也元李曹杜
諸人亦多稱道其許可論議具備於元遺山之送行曹
南湖之壬辰小藳二序又一時諸名公之詩什其子逺
甫輯公平日篇什板行於世求序於不肖繼志述事可
謂孝矣竊嘗思韓文公之自許曰使世無孔子予不當
在弟子之列斯言也人無敢非之者盖自見之明所以
自信篤先生之言詩自序巳竟其誰曰不然愈見先生
之言為不妄不肖尚何言哉逺甫曰斯論即序也
　　　許氏棣華堂詩序
木有本則有榦有榦則有枝枝繁則為美木獨枝則近
於枯株矣韓文公則自謂兩世一身形單影隻傷痛之
甚也枝不能離榦枝披則榦傷木之情也幸而枝繁天
厚其生無水火斧斤之禍而妄自披離人不為妖怪吾
不信也人非草木身也者親之枝如自厭榮盛離父母
逺兄弟反天地親親友愛之性相讎胥怨不相往來草
木禽獸之不若猶謂之人可乎鄭伯克段得罪於聖筆
惡名終天地司馬牛以手足之不仁憂不欲生豈邈然
無情也哉吾友許公叔海天資孝友一弟分飛於兵亂
存没兩不相知者六十年一日燕居深念一黄冠師蒼
顔華髪來相謁問其姓則同呼其童名則唯諾而惶駭
詢其支體之可騐者一一脗合究其嵗年則不差父母
六親鄉黨鄰里凡可記憶者亦皆符契二人慟哭絶而
復蘇恍若長夢之覺此身之再生也居數月欲使復初
則曰不孝以亂離孤苦逃死避難著道士服因自戕其
身人道之常殆不可返桑榆晚景翕合於絶望何幸如
之煕熙怡怡手足廢而復完枝葉披而復榮相賀者門
不絶賓詩什成巨軸號其堂曰棣華孝弟之誠相感相
應誠百年之盛事許氏子孫繁衍世世義居居之瑞慶
奚啻厚薄俗而榮一鄉哉感吾身之孤枝傷叔世之薄
惡不能無一言至元庚寅武安胡某序
　　　送蘧錄事詩序
遇奇疾而后見良醫細民寃苦失職而后思良吏夏殷
周厯年千八百嵗史册所書者君德相業漢承暴秦代
殘虐以寛仁而史傳循吏然則三代之治豈無循吏哉
聖神當宁甘露時雨潤澤普徧坎井桔橰難為功也彰
德當南北要衝郵傳送迎百倍他郡飲食車馬之費徴
索應期之勞日不暇給於斯時也市㕓熙熙不煩不擾
公務辦而民安和豈非親民之官得其人歟錄事蘧公
國寳在任三年無廢事無寃訟不媚上凌下權衡不入
吏胥手可謂幹局者也秩滿得代士民攀轅祖餞民有
詠歌士有詩什吾其能已於言乎孔子曰如有所譽者
其有所試矣然諸公之篇章非妄言也察行亷者當細
詢之
　　　韓耀卿異花詩巻序
韓侯耀卿治濬州之明年至元丁亥夏五月二十日所
居後圃異卉脱土孤挺而起似笋無籜莖圓紫翠䓗蒨
不數日髙二丈餘其端吐花若新蓮出水未開狀又一
二日萼葉分披散為五花花六出修嫩如萱色正白脉
理蒸紅香若蘭蓀花開日遂有舉兒之喜異㦲茲花雖
多識博聞逺游廣覽之士亦莫之見莫能名焉噫感隂陽
贊化育以和致祥以德動神明福祉以類而應豈偶然
哉州郡之職守土牧民之官也恵政浹洽於民心明德
薦享乎社稷隂陽和風雨時百榖用成至和至順之氣
充塞盈溢不一而足麟子鳳雛奇葩異蕊同氣而應然
則韓侯之德政不言而可知矣大抵善惡禍福之報毁
譽恩怨之聲苟有可以欺一時天地神明不可誣也桑
無附枝麥秀兩岐禾異畝同頴方之韓侯行年六十有
二仁及於民天報之以子又以異花光馨其瑞慶足以
追配古人花數五五男之兆歟天之報施善人雖影隨
形而響應聲不若是之昭昭也善政者尚監茲哉不善
者能無動於中乎工畫者寫生於巻軸長於歌詩者惜
贊詠之一言吾不信也紫山胡某序以記其嵗月云
　　　郝孝子詩巻序
受於天根於心不學而能者孝也然而聖門髙弟如曽
参子游子夏而以孝為問孟懿子孟武伯亦以孝為問
聖人之教人諄諄焉以孝為先其見於孝經語孟六經
前後百有餘章孟子推廣孝弟之極致則曰堯舜之道
孝弟而巳矣事親若曽子不敢自以為孝而曰如参也
直養者也以是觀之孝豈易能哉故孔子以養犬馬服
勞具酒食深警乎游夏聖人去世千八百年門弟之學
於師師之傳授乎門弟父之詔子君之擇臣者果何事
耶為師雖於語孟六經中講解聖賢之孝行不過尋章
摘句隨注按疏資空談而已世變若是民不興行卓然
以孝聞於官府得旌表門閭之榮安陽郝泰其人也邦
人能詩者樂道之喜稱之遂成巻軸嗚呼人之成德必
由父兄之訓誨師友之講習學校之教養耳聞目見朝
薰暮沐習與性成庶勉於善如郝某者皆無資藉以孝
自勉得名於世可尚也巳因讀詩人贊詠起予悲慕姑
以贅辭為羣詩之序紫山野老書
　　　朱氏詩巻序
學業専攻積乆而能老於一藝尚莫能精以一女子衆
藝兼并危冠而道圓顱而僧褒衣而儒武弁而兵短袂
則駿奔走魚笏則貴公卿卜言禍福醫决死生為母則
慈賢為婦則孝貞媒妁則雍容巧辨閨門則旖旎娉婷
九夷八蠻百神萬靈五方之風俗諸路之音聲往古之
事迹厯代之典刑下吏汚濁官長公清談百貨則行商
坐賈勤四體則女織男耕居家則父子慈孝立朝則君
臣聖明離筵綺席别院閒庭鼓春風之瑟弄明月之箏
寒素則荆釵裙布富艷則金屋銀屏九流百伎衆美羣
英外則曲盡其態内則詳悉其情心得三昧天然老成
見一時之教養樂百年之升平惜乎吐林鶯露蘭之餘
韻供終目之長鳴雖可一唱而三嘆恐非所以惜芳年
而保遐齡老人言耄醉墨欹傾因冠羣詩以為寫眞之
序又庶幾效歐陽文忠執史筆而傳伶官也
　　　斡哩監司詩巻序
民俗之於吏政緘黙而無詩也乆矣不惟無詩雖一歌
一謡無有也所以然者非舉國之人如頑石枯木無惡
死好生之情無是是非非之心亦非為政者舉事中理
而絶無可議遂自至於無言也盖惡不可勝言也且言
之則獲罪䝉禍聞之者不惟不知懲戒而反生怨致怒
以稔其惡此其所以無言也執政者民抱痛苦而不知
為郡縣者恣其凶惡而不畏哀哉至於為士者是非義
理之不知好善惡惡之不公而清議亦廢其見於詩什
者例皆慶官餞行生朝不情過譽虚美之浮辭俚語實
無足取邵康節謂只從删後更無詩豈空言哉某人過
彰德贈土主達嚕噶齊三詩士大夫從而和之遂成巨
軸市井田畝之人詠其言歌其德莫不歡忻鼓舞况白
髪老儒思見善政之萬一者耶某年月日某謹序
　　　崔雄飛父學圃亭詩序
樊遲請學圃吾夫子謂之小人此人人之所知也洛陽
崔某以名其亭何也是心也又非固執者之所能知也
好名而不務實古今之通病也惟君子為能恥聲聞之
過情觀其取名也廉知其務實也篤唐韓文公以退為
字宋朱文公以晦自號是二大賢之於德日進而不止
死而後巳緝熙光明如日升天而恒中也今之人父名
其子師名其門弟朋友名其堂宇例取美稱求其實則
不啻氷炭之相反徒使為弟子者日驕日矜廢學敗德
非子弟者自壞為父兄師友者壞之也先進後進之範
模謟妄若是然則其於自待自負也可知已余雖昧平
昔定非抱甕滯陋桔橰俯仰之人也其子某河南北道
按察使書吏知父之志得詩於諸名士携巻相過似欲
得言於不肖故以鄙見冠其端云
　　　彰德路得雨詩序
奉天牧民德莫先於誠敬誠敬莫切於悔過天以生物
為心政失則旱乾水溢為災遇灾而懼反求諸已凢遇
夫病民者勇於改悔必敬必誠則民悦而天意順乖戾
消而和氣應矣至元癸已夏五月六月不雨民有旱之
憂物價增貴路官恊議曰炎日如火六旬無雨則饑饉
薦臻痛自克責以祈澤於是同寅恊恭齋戒沐浴設壇
於郭西道宫請謁真人文公達誠致懇以盡禱祀之法
投文於洹水之淵太行青白二龍洞列百神位於祭所
香燭茶菓百物所須總判黄公以月俸供具朝夕叩首
百拜晝夜不離壇下不五日而雨明日又雨越一日又
雨不惟西成無虞而二麥播種復有來嵗之望此無他
敬誠悔過之明效大驗也書曰施實德於民一雨可以
活五十萬口何恵之能此歟合郡士夫掇輿人之頌為
之歌詩紫山野老為之序
　　　黄氏詩巻序
女樂之百伎惟唱説焉一姿質濃粹光彩動人二舉止
閒雅無塵俗態三心思聰慧洞達事物之情狀四語言
辨利字真句明五歌喉清和圓轉纍纍然如貫珠六分
付顧盼使人人解悟七一唱一説輕重疾徐中節合度
雖記誦閑熟非如老僧之誦經八發明古人喜怒哀樂
憂悲愉佚言行功業使觀聽者如在目前諦聽忘倦惟
恐不得聞九温故知新闗鍵詞藻時出新奇使人不能
測度為之限量九美既具當獨步同流近世優於此者
李心心趙真秦玉蓮今黄氏始追蹤前學可喜可喜持
巻軸乞言故諭之如此仍以七言四句歌之瀝瀝泠泠
萬斛珠清和圓滑囀鶯雛阿嬌生在開元日未信傳呼
到念奴
　　　優伶趙文益詩序
醯鹽薑桂巧者和之味出於酸醎辛甘之外日新而不
襲故常故食之者不厭滑稽詼諧亦猶是也拙者踵陳
習舊不能變新使觀聽者惡聞而厭見後世民風機巧
雖郊野山林之人亦知談笑亦解弄舞娯嬉而况膏腴
閥閲市井豐富之子弟人知優伶發新巧之笑極下之
歡反有同於教坊之本色者於斯時也為優伶者亦難
矣哉然而世既好尚超絶者自有人焉趙氏一門昆季
數人有字文益者頗喜讀知古今趨承士君子故於所
業恥蹤塵爛以新巧而易拙出於衆人之不意世俗之
所未嘗見聞者一時觀聽者多愛悦焉遇名士則必求
詩文字畫似於所學有所自得巳精而求其益精終不
敢自足驕其同輩吁如斯人者伶人也尚能進進而不
已竊有感五季唐莊宗之世享大名無實學居要職者
無實材聲聞過情不自以為恥以至九流百工莫不皆
然聖人所謂觚不觚者又不可以枚數然而無有責其
廢事而不勝任者無有譏其有名而無實習熟見聞以
為當然優伶賤藝也談諧一不中節闔座皆為之撫掌
而嗤笑之屢不中則不徃觀焉是非之心人皆有之責
備優伶而不責賢者可笑也夫可哀也夫
　　　送杜亨甫之任兖州序
僉山東東西道提刑按察使事安陽杜公秩滿得代挈
家西還安坐兩寒暑若素無宦情者省廷遣使賫恩命
改除知兖州事公出郭拜受恭待前官闕滿月日或曰
杜公前按山東百二十城今改小州向之郊迎馬首者
今覃居總府坐受趨謁向之抱案牘拜伏聽進退者今
岸然幕下而出號令焉以公之才德勲業肯屈就否僕
應之曰汝非杜公之心友歟何期公之淺也計廩禄之
厚薄較官資之髙卑喜屈人而不喜屈於人妄自尊大
先私而後公先身而後國世固然矣大丈夫則不爾出
處進退顧道之行與否耳温飽崇貴非志也使上可以佐
時政下可以福斯民雖司縣下品亦屑為之上不能匡
救贊成下不能潤澤鰥寡惸獨雖桓圭衮冕弗屑也當
言責則行其言任承令則行其命令二者獨頼人而恩
及乎下曷若牧民之職日與編氓相接情偽利病耳聞
目覩屈直是非百折心喻姦吏不得以弄筆豪强不得
而肆横細民無寃苦失職一善教一佳政聞于朝廷而
為法於天下僕恐杜公之志在此而不在彼也不數月
或者復來相告曰杜公治裝矣吾友其知人哉吾鄉士
夫多有歌詩以祖道吾友能無言乎又曰屠生之刀豈
乆屈於鷄肋者邪奚必多文請以我二人問答之辭為
贈
　　　送陸紹聞之任序
行者必以贐言亦贐也物則助一時之路費贐言則益
終身而名後世言之與物奚啻輕重之相懸也哉安陽
陸紹聞以刀筆承先業明敏才幹而無少恩之習故人
多愛之自奉承官長廉勤畏慎故辦集率先行輩凡所事
官長無不信順由是聲譽日隆至元辛卯得推官天台
某踵門告别贐詩滿行槖矣衰老欲無言可得乎聖人
謂才難不其然乎非後世所謂才也順時以就功利不
恤得罪於道義迎合以取富貴潤私屋而耀里閭不恤
見鄙於賢哲奉妻子而飽童僕不知貽父兄之憂此後
世之所謂才者也較之聖人之所謂才也不亦逺乎哉
紹聞宜思之仕而優則學官業豈易量哉敢以為送行
詩序
　　　送張教授肯堂之任序
官無冷暖才稱其職得行其道者為貴禄無厚薄食之
而不慚怍者為美若乃德薄才庸徼倖而致髙位不滿
人望不厭公議未罹折足覆餗形渥之凶則負乘致冦
之禍潛伏而不能不發見誚當時遺臭萬代于我何有
哉此聖師所謂不義而富且貴于我如浮雲孟子所謂
萬鍾不辨禮義而受之萬鍾于我何加焉者也儒學教
官以庸俗觀之去閒凉為不逺以有道者處之實清且
貴無惶愧慊怍以善及人為國育材莫此之榮舎是而
得切要煩劇道可行歟才稱職歟澤被民歟名聲昭乎
時歟四者俱不可必求榮而反辱矣吾友張兄肯堂以
儒學傳授鄉里門生恒百餘人下帷講誦將五十年夀
六十有七矣至元壬辰秋八月堂勑到門擢拜廣平路
儒學教授以老師宿儒年髙徳邵而有此授所謂才稱
其職食禄而不慙者也士夫祖道閭里餞送不肖少肯
堂一嵗垂髫同几硯歡抃為諸人最樂吐狂言為送行
羣言之序
　　　送丁教授之官序
七情之有哀樂君子小人之所同然所哀所樂之事則
雲泥懸絶水火殊異樂富貴而哀貧賤小人之情若是
而巳耳孔子曰未若貧而樂又曰飯蔬食飲水曲肱而
枕之樂亦在其中矣又曰有朋自逺方來不亦樂乎其
稱顔子則曰簞食瓢飲不改其樂孟子曰得天下英才
而教育之三樂也聖人之處已利人其樂如是非故異
於人也盖小人樂口體君子則樂天謂之雲泥水火之
殊異不亦宜乎世之仕也計廪禄之厚薄校品秩之崇
卑敬其事而後其食者千萬不一二無禄而仕者其唯
教官乎然有志于孔顔孟者不以為憂而以為樂推原
其情豈不曰賤工商胥吏雜流而不為恥干謁趨走奔
競而不為貧乃士之常何往而不貧賤哉然而道德積
於中才學富於身以仁義忠信樂善不倦為國家作養
人才何樂如之矧世之人惟利是務生子姪幸而天禀
俊秀不入於工商必入於胥吏不入於胥吏必入於奴
𨽻能以經濟為學仁義養心者幾何人哉幸而得為教
官且無科舉之誘賢者教之以經義才者教之以治事
使我朝用人如探囊取物隨取而隨得樂莫大焉安陽
丁逢辰字適之希聖者也作教官于彰德兩考矣今移
益都路賃柴車載妻子以東不逺千五百里其處心可
知矣豈以溫飽為計耶將見自大尹以及富家巨室百
千萬家凡有賢子姪者豈不能敬一賢師哉人皆以此
行為落寞予獨以為賀知吾適之之樂為之也又豈以
對屬聲律為文訓詁章句為明經權謀功利為才學積
日累月以為資考歟餞行者聞斯言請為詩序
　　　送任教授之任序
官無美惡得行其所學澤可以及天下且不為競權利
者疾怒争奪而排斥之是為美職然恃才挾氣以卑位
無禄而不屑就者今之所謂儒學教授也歟或曰品次
最下又無寸帛撮粟之俸勇于有為者棄而不受子以
為美職何也余應之曰事無兩全有似閒散而實切要
舍輕就重可也士為學而志于仁豈遑遑矻矻富貴而
巳耶官一品禄萬鍾而尸位素飱䟦前疐後又何榮哉
樂莫樂于教育英才而兼善天下有天下者以人材為
急務人材出于學校為士者一旦列羣英于席下明經
論道通古今達事變講二帝三王安宗廟保社稷治天
下福斯民之大經大法可措斯世于泰山之安為國作
養人材長于規畫調度者教之理財長于幹局通變者
教之以剖煩理劇忠清端方者教之以獻可替否文學
筆力縟贍者教以辭命百職六卿人各有能各因其材
而篤焉朝廷用人擇才洪纎小大隨取隨得得一賢守
令使人皆曰某官某人之門生也得一才大夫曰某郡
某學之生員也長材碩德布滿中外方之㑹計米鹽之
細務勞苦簿書之期㑹辯决樹桑尺土汝詈我敺之紛
競其功孰大孰細其况味孰榮孰辱其得失孰厚孰薄
孰輕孰重彰德儒士任某振文用提刑薦釋褐東昌儒
學教官予恐其餒無禄而冷官卑于其行也吐斯言以
餞之
　　　送朱僉事誠甫浙東之任序
為政之要愛民爾官人爾愛民之意誠則官人之法密
兩漢問民疾苦以後世觀之固為善政然而民之利病
生於人主好尚之得失何必問為文帝清儉無為則民
自富安武帝多欲則海内虚耗戶口減半二君好尚之
不同民之利病捷於影響病民而問之曷若不病之無
勞問也文王視民如傷鰥寡孤獨有養牧民之吏從上
所好煦育愛護無不得所小大庶官無有凶人糾弹之
吏尚何用焉如武帝之多欲牧民者辦集所須惟恐得
罪之不暇雖使周召為吏亦無如之何糾弹之官腹背
相望竟何為哉官制繁冗用人不精誠用而復疑御史
創於秦刺史起於漢宣撫宣慰廉訪之官立於唐唐虞
三代無有也惟讒説殄行震驚朕師龍作納言一人而
巳大抵後世為政不求其源不究其理舎唐虞三代而
循秦漢唐末法設官愈多而病民愈甚以豺狼牧羊而
以犬豕救之則何益矣安陽士人誠甫朱公自監察御
史以不畏權勢强禦直言不忌出僉浙東廉訪司事中
外以得人為賀誠甫以嘗受學於不肖於其行也舉本
而告之誠甫其勉之不負聖天子愛民官人之誠意是
所望於誠甫也
　　　送張賓儀録判之官懷孟路序
親老家貧不能躬耕又不能工賈雜類仰事俯畜無所
取給句讀鈆槧之師入不能償出然則當如之何此古
人所以有為貧而仕張君賓儀彰德總府知事改授懷
孟錄判父夀八秩子㓜未成立正孝心捧檄之時也所
謂廩禄之厚薄官資之崇卑不惟不當擇亦不暇擇也
然而近世為士者不明經學古虚文客氣危言深論髙
自標置一旦處繁劇居小官多不能折節委順承事官
長夙夜公勤公給辦應遂招來不通無能為之謗余識
賓儀今近十年性端直而氣和平踐履正而遇事通方
不倚不流不固不滯以禄養為可重而不卑小官兹行
也割鷄以牛刀恢恢餘刄而不勞發硎矣大總管而下
以及大夫士閭閻之細民自當敬禮愛慕安敢以俗士
目之安肯以卑官賤之沁園春早花栁艷明秣馬膏車
無違吉月相下士夫餞章成巨軸武安胡某為之序
　　　送霍僉事序
經曰工欲善其事必先利其器盖器不利則事不成雖
有良工無所施其巧盡其能矣唐太宗以弓示弓人曰
非良弓也木心不正脉理皆邪故發矢不直以太宗之
神射弓不良則亦不能中的况餘人乎以是二者譬之
治天下而不先人材可乎内則省部臺院百司庶府外
則按察轉運府州司縣事務之殷繁人民之繁夥邪正
紛擾情偽萬端一縣無一賢尹則一縣亂一州無一賢
太守則一州紊等而上之所掌者愈大愈重愈多則人
材之責任非優於州縣十倍者則不能也自中統建元
政治一新勞聖慮勤聖躬宰相而下鷄鳴而興不可謂
不勤不勞無所用其心矣雖旬休假寧一嵗之中未嘗
三五旬休假寧也公退嘗以未申或抵暮或繼之以燭
不可謂不専其事矣然而毎毎為口舌者訕訐曰某事
不辦某事錯矣或錢榖㑹計不當或刑獄淹滯填塞或
執法前後不一或進退人物不公不材既不能服衆心
又無以禦佞人之口紛紛擾擾若此者其病安在以識
者觀之其失無多端擇人之不精也自一品而至九品
苟得其人則事無不治人無妄議矣擇人得人之術其
要有三一作養二程式三黜陟激勸如是而不得其人
無是理也即今三者皆無才何自而成智愚賢不肖何
以辨明邪正功過無以威勸所以人皆不學僥倖苟且得
位得職而不勞也有能無能集事廢事而見之如一也
蠧民養民為國為私者莫之賞罰而無喜懼也具曰予
聖誰知烏之雌雄此之謂也三要一立則無是病矣何
以言之堪為用則作養之不堪者不與其數十得其六
七矣程試以身言書判則十得其八九矣大明黜陟則
十得其十矣如是則器利而弓良匠者射者不善其事
不能中的則匠者射者之責也近嵗中外用人頗加選
擇然亦不免採虚譽徇親知求名而不察實聞即令人
材表表然在人屈指者省臺部院互相舉辟東移之西
南選之北中出之於外外入之於其中未一嵗半嵗不
得其終任盡其材是以少見成效而虚申禄秩僉山東
東西道提刑按察司事奉訓霍公清甫權以吏而經以
儒有猷有為省庭公選勾請必有内除清甫處心行巳
非止精一事而供一職毎以贊明興治草弊為巳任不
惟能言之而實能行之者也老繆幸得同仕二年於茲
熟其為人於其行也敢以是告
　　　慶博州趙總管致仕還鄉八秩詩序
難處而易失者莫甚於富貴功名盖志得意遂視凢出
於命分之外者皆可以智力取故貪愎而才者為僭亂
柔媚而自憙者為淫荒惡不知止禍其可逃是以西漢
功臣子孫至武帝而絶滅殆盡韓信彭越英布陳豨之
流又有不能保首領於牖下是知物忌太盛君子之於
持盈兢兢業業洞洞屬屬者豈徒然哉我朝以神武起
北方幽燕以南風從雲㑹功成事定剖符錫命列為侯
伯連城數千戶數十萬租賦焉生殺焉一出於侯伯然
而不一再世化門閥為丘墟䧟子孫於編氓雜類身受
韓彭陳英之禍者十居四三而以嗜欲天殞者不可計
數所謂功名富貴豈易處哉跡其禍福之源委所成於
貧賤憂戚覆敗於盈滿驕佚也前後不二三十年以僕
耳目之所覩記乘時身致列侯者今皆亡矣聊城總管
趙侯世為安陽農家以弓矢發身與封功之列為賢諸
侯嵗七十周引年謝爵優游還鄉里今嵗夀登八秩耳
聰目明躍馬彎弧筋力猶未衰燕居靜處褒衣危冠左
右經史正襟端席或講劘道義自旦達夜畧不少解雖
老師宿儒有不可及者待賓客豐腆處家清儉中庭後
軒少有隙地種蔬而不植花卉曰毋為富家子之嬉游
也田桑粗給一生無餘貲别業子孫靳靳保家不見驕
豪習氣僕於今之諸侯取富貴功名於妙齡保夀考康
寧於晚節好賢樂善讀書學道不以貨財閥閲福子孫
進退有度始終無愧者惟於我侯見之矣侯之甥婿武
衛總管府從事王晉卿因假寧省親拜上公夀翰林宗
工鉅儒皆附詩以賀里閈晚進胡某謹掇侯之等輩此
得彼失再拜而為之序
　　　趙博州九十夀詩序
五福之未易必者唯夀而巳賜不受命而貨殖焉民生
在勤勤則不匱是富足之可必也慎言語節飲食恬淡
虚無真氣從之精神内守病安從來是康寧之可必也
天生蒸民有物有則民之秉彛好是懿德是好德之可
必也世之不弔者三畏壓溺桎梏而死者非正命也知
命者不立乎巖墻之下是考終命之可必也然則有大
德必得其夀又曰仁者夀夀胡為而未易必歟所謂大
德者唯堯舜禹湯文武周孔為能當之三月不違仁惟
顔子其庶幾乎大德與仁豈易言之哉顔子猶以胎稟
之衰弱而致短夭夀之在人豈若四福易得而致也然
則斂時五福用敷錫厥庶民豈汗漫而無所主乎與之
者必有所主受而致之者必有由矣聊城總管趙侯今
九十矣而神識起居如五六十人生長兵亂中始以武
功受封爵中以循廉居官守職年七十引例告老以經
學義理涵養德性退休於家開國諸侯夀考康寧進退
有道今所存者唯侯一人耳前此十年慶筵八十海内
名士詩文成巨軸侯之德與功既咸陳而備言之矣茲
不復贅視履安祥期頤遐福綿綿未艾推原其由隂隲
黙相昭昭彰彰又非幸而致也唯知公之深者以鄙言
為不妄謹冠數語於巻首以為吾鄉立言拜慶者之倡
　　　慶祝氏得孫詩序
有天地而有人有人而有吾祖不知傳幾千萬年而至
於吾身是則此身也當與天地相終始至我而遂絶孟
子謂之不孝有三先聖以謂續莫大焉不亦宜乎祝氏
父子與吾家為比鄰今四世矣父子慈孝兄弟友敬人
倫之間無毫髮虧欠在彰德一郡人皆謂之慶門今其
孫誠叔年踰三十親戚故舊所望者一孫孤矢之慶喜
得見焉能文者皆有歌詩祝贊戒訓義無不盡既成巨
軸詩各有序則似為重復以衰朽之於祝氏五十年隔
一墻之分義其喜也於諸公為尤甚不可無一言
　　　賀丁適之得教授職序
子曰不患無位患所以立盖以叔世好名求位之心重
不求夫得名立位之實無實而得亦必不乆而失就能
徼幸苟且碌碌終任尸位官謗竟莫能逃方之以不才
而廢逐者何以異教授之於羣有司位卑禄薄例以不
知民事不通庶政短於幹局委靡軟熟者為之竊嘗思
之當時為政者何為不思之甚也有天下者以人材為
先務學校者人材之所自出師範學校之宗主不模不
範雖有天姿俊秀之後學步趨涕唾薰蒸染習惟範模
之從三年大比偶中一第不過聲律詞章之士修身齊
家尚不自曉以臨民為政可乎易曰䝉以養正聖功也
然則教授一職豈有自薄自賤哉不惟不慎難其人而
反以不才無能者為之何思之不深而慮之不逺也居
是任者不自知恥以念誦註解為通經以剽竊陳言為
文章以記問為博學以浮艷小詩翰墨為才藝以狂談
詭論為氣識下此一等包苴奔走於達官貴人之門邀
求薦達塵顔俗狀日陪父老倡伎迎餞使客於車轍馬
足之間若此者十盖八九至元丙戍河北河南道提刑
按察使薦彰德儒士起為别路教官者三人本路一人
則丁逢辰適之後學喜得良師同輩服有司舉人之公
傳道授業務盡其法旅賀既畢退自思維適之此任難
矣不革前弊則又蹈覆轍矣革前弊則必起羣議雖然
守官職不恤人言可也國家命百官字各有義何謂教
以身修道之謂也何謂授以我之有餘賦與於不足者
也又曰以身教者從以言教者訟其所令反其所好而
人不從聖如孔子學不厭而後教不倦又曰温故而知
新可以為師矣故七十子之服孔子觀感欣慕不暇此
顔子所以發喟然之嘆自近世以言語記問口舌酬荅
筆力新奇為教教人以孝悌而自不孝悌教人以忠信
而自不忠信教人以仁義而自不仁義教人以勤學而
自不勤學吁動人以言人誰我從信我從我者不過能
為華世取寵之文而已謂之陶鑄人材化民成俗則未
也不肖行年六十五十九年之非雖不能知然近日所
悟者如是敢以鄙言為賀
　　　送殷獻臣奉使日本序
奉使之任亦難矣上命下臣受命以行皆不可以率易
擇人之不精與夫不自揣度徒以不敢拒命為恭其於
敗事則一也然則辱君命者臣之罪擇臣之不精者能
獨免天下之議乎奉使之職有二守常從權而已若夫
講信修睦弔凶慶吉送往迎來厚薄有定禮尊卑有定
序和好無事規規然奉守常憲此人人能之雖然猶於
臨軒發命試其語言觀其容止議其問學材藝數者必
備而後遣及其時異事異變起非常一介可以代萬兵
一語可以服强梗不動聲氣不勞宸慮伸威定難於億
萬里異域荒服之外此豈庸人之所能哉然則命使之
君受命之臣宜何如哉西漢而下宇宙開斥遣使絶域
世世有之如陸賈之臣南越張騫之來西域蘇子卿之
勁節不撓為漢廷萬世之光馮奉世陳湯傳介子之殺
戎王奇功異烈烜赫當代照映簡册千百世而下聞者
莫不直髮扼腕不覺失聲歎美而為之一快君臣相光
外内分定茲又一使之力也叔世選人不精而士氣日
衰無事則揚眉吐氣以剛勇才幹自負及委之以事則
退縮畏懦而不敢前遂使時君世主以儒為副或特命
以行罔有成功嵗戊辰秋殷子獻臣再當日本之行京
師諸公皆有詩故特舉往昔不辱君命者以告之壯其
氣而為諸什之序
　　　送馮夀卿之官無極令序
天子建官惟百要當以親民者為要職民天下之本民
之治亂休戚肥瘠利病控告親接耳提面命得専撫字
者縣令實司之中統前四十年諸侯承制拜官率以私
門走卒健兒黠胥姦吏為縣長以應已之呼召指使供
巳之掊克聚斂府帖下縣星火奔命不知有朝廷之尊
而惟府帖是懼進退俯仰死生禍福甘以奴𨽻自處嗚
呼尹縣政者若是欲求小民之被澤䝉福不亦艱哉是
以清慎㢘潔之士不惟不得進而實亦恥與若輩齒中
統改元始立銓調法六品以下官咸詣中書省受勑命
一洗私自署注之弊政積習既乆黜陟未行賢不肖混
淆尹府治州者鮮克由禮挾貴慢下故人猶重内輕外
得是職不以為榮五年冬省掾馮受卿以例除中山無
極令黽勉就道因告之以言曰君子之仕也志於道而
巳矣廩禄之厚薄官資之崇卑無與焉苟可以行道雖
委吏乘田敝車羸馬何傷哉苟道之不行髙牙大纛桓
圭衮冕凡可以耀里閈而誇妻子者適足以為恥而不
足以為榮也宰相尊道行乎天下縣令卑道行乎百里
受職有大小而道行有逺近未有道不行而尸位素餐
得保令終者也是行也吾友其毋以牛刀不足以割雞
肋它日能佩符按刺之官入無極之境不覺失聲而嘆
曰載菑載畬横縱其畝黍稷翼翼桑麻斾斾田野若是
之闢矣里巷熙熙簫鼓夜聞無閉戶吠狗之驚盜冦若
是之息矣居者安逋者還築新室起廢垣煙火相接鄰
語相聞戶口若是之增矣塗歌里詠倉有粟筐有帛追
胥不至門兩稅入官賦若是之辦矣父子親長㓜序耕
讓畔行讓路吏㢘愛而蒲鞭不施詞訟若是之簡矣責
以五事而為最遺愛浹于民心薦章交於廟堂若然則
無極之令不為卑矣吾友其勉之汝官之不調汝階之
不升有是理夫吾友其勉之
　　　送夢弼髙君之官序
天地之氣變今漸不如古今漸不如古則後當又不如
今矣何以知其然也以人之氣稟趨向而知之在孔子
時已曰古之學者為已今之學者為人三年學不至於
榖不易得也不百年而至孟子則曰古之人修其天爵
而人爵從之今之人修天爵以要人爵得人爵而棄天
爵自時厥後士之為學之志厯漢越唐又可見矣雖然
天運極則復清和純粹豪傑英邁之氣何時而絶唐士
氣卑陋極矣而生韓文公李翺張籍皇甫湜陵夷於五
季至宋而生周邵歐陽曽蘇程張朱文公今之學者幸
而無科舉利禄之誘凡有城邑皆設學校樹學官當此
之時而不學趨末利而隳大德凡庸自棄可羞之甚也
濮州儒學教授髙某今轉除真定大郡學者如雲夢弼
巨儒循循善誘夢弼必能具為之開發
　　　送胡縣令之任序
縣令之職亦難矣下撫養疲民御文法吏上奉承州府
部省萬無鉅細一一身任其責失節則罪愆期則罪民
寃不能明照伸雪則罪奔走奉事之間少失尊官貴人
之意則罪位卑則人得陵侮隱忍習熟而無恥禄薄則
不免求索䘮公廉之節節行不立愆罪稠疊故判筆一
從乎胥吏辦給俯仰於輿臺加以嵗時伏臘吉凶慶弔
少有失和則呼叱督責凶禍狎至諸如此類不可枚數
宗姪某人仕積年改除泗水令踵門來告别且請相告
教以里閈親舊之情愛其謹厚㢘潔未嘗當牧民之任
不忍無片言故敢以是告
　　　送韓主簿茂卿之任序
有天下者休養生息其民庶而富安知親上死長之義
以守則金城湯池太山磐石以戰則迅雷烈風决江擁
海天下無敵民之於君也所係如此故君民者愛民如
子順民之愛惡求民之利病急急於牧民之官慎難其
人司縣品秩雖卑日與民親接而禍福之若州若府曰
部曰省仰成於司縣然則司縣之官豈易得人任其職
者詎可恃才挾氣而忽之哉漢唐而下至於今風俗日
益偷薄姦吏日益欺蔽同官者私循百端奉公者十不
一二强凌弱智欺愚寃苦不得其所者不可勝計於斯
時也六事辦而無一民之失職豈易為之哉吾亡友韓
侯之中子茂卿得官簿尉下邑告别乞言茂卿明敏過
人公廉有守而於民事之艱難田野之休戚尚恐知之
未盡故姑舉一二切病民者為言國以民為本君天下
者皆知之知之而不能固其本者徳政之不立而官非
其人也官非其人豈為民父母之人簿尉之扵一縣班
列㝡薄而責任㝡勞苦縣政之得失生民之休戚皆出
於簿籍公平細密事至物來雖百冗交集一照而辨姦
邪不能欺蔽民無寃枉偏重居是職而不閑書數則縣
政紊矣能捕盗莫若能止盗止盗有道乎曰有民之邪
心未濫誨諭之以德義防閑之以法制既不忍為又不
能為終三年無一盗此善為尉者也誨諭防閑無法以
游手不務本作勞之人停畜招致穿窬刼奪之凶頑内
邪與外邪相應羣盜蝟興責以不閑弓矢不便鞍馬一
二之庸懦應限獲盗不亦艱哉吾亡友韓侯巨川之中
子得簿尉於下邑來辭别乞言故以是告以其始親民
也
　　　送髙千戶之任序
官制之於任子念先世之勤勞推恩以及後嗣厚之至
也恩施當而拜受者無愧惟軍功之子孫乎何則觸
銛鋒冒白刄逆矢石争城奪地出萬死而一生與夫燕
居則華屋鼎食出門則公府深嚴不覺寒暑不知饑渴
旅進退署銜紙尾累日月為功而同福其後者寧無間
歟兵馬使髙侯以開國之勲其子襲爵子沒而今及其
孫將適任鄉人榮之士大夫祖道作詩予恐讀之者不
知髙氏之世德故為之序
　　　送劉舜欽縣尉之官廣宗序
尉於縣僚以察姦捕盜為責任近世例以便騎射擅勇
敢能鬭敵者充間以文吏當之人必以謂非其所長是
盖見其末而不見其本救巳然而昩於未然夫挾槊彎
弧擒縳鬭敵以力勝力固非文吏之所長此特武夫悍
將負兼人之勇賊弱則吞之以氣强則或勝或負連縣
集衆倉忙驚駭力戰而後獲噫前人救火之諭是亦爛
額焦頭之功耳是可謂銷患於未形防亂於未萌姦不
能生民用不擾者耶以是觀之能捕盗莫若能止盗能
止盗莫若使民知恥而不為盗外戸不閉犬不夜吠行
旅野宿如在家庭三年之間不汗馬弦弓是之為賢尉
然而能致是者豈無其方季康子患盜孔子曰苟子之
不欲雖賞之不竊傳曰禮義生於富足賊盜起於貧窮
為尉者宜如何哉摩撫訓導激勸禁止教條威令欵曲
嚴宻力之可及者行之不可及者移文於縣申州達郡
聞於所當聞之有司誠化一邑於變時雍苟不出此不
教而罰坐視愚民之為非幸灾樂禍假弓兵之力以要
能聲以求賞贈秩寧不愧於心乎姨弟舜欽劉君以濟
寧府從事才能幹局見知於省部改尉廣宗殆世俗所
謂以文吏而受武人之任也竊嘗厯觀古之名將百萬
之衆如臂使指綸巾羽扇輕裘緩帶意思安閑百舉百
勝又豈盡皆力縳虎射命中之人也舜欽通方不器察
民情知治體撫字防禁一邑亦游刃而有餘也將見鼠
竊狗偷洗心易慮必不敢為之妄動一洗文吏軟靡之
謗行軒駕里閈諸公詩酒祖道姑為是説嘉其巳能而
勉其未至
　　　送張京叔還京序
通方而不流有守而不固學也者學斯二者也處巳接
物不外乎是人之道莫大於禮然而純儉則從今之俗
拜下則守古之道願學聖人者能由是而充之庶免於
固流之失舉天下之冕皆純而吾獨以布驚世駭衆反
為異服者當何如君尊如天臣卑如地升地以廹天可
乎衆拜乎上獨拜乎下人亦無敢非之者就使舉朝非
之舉天下非之而不顧也盖人倫之定理不可不守服
飾之末事不可不同知斯二者吾於京叔張子見之矣
京叔以妙齡秀發登青雲近黄閣貴者願得以為用賤
者願得以為廕不通而能之乎鄉人至京師者無貧富
賢不肖一以誠敬相引接講里閈家人禮事可者力為
之世之人偶拜一命作九品官雖平生膠漆故友亦不
之識也所知者造謁公卿不避寒暑趨迎權貴恐居人
後奔走俯仰惟恐合逢之不巧在京叔則不忍為也謂
之無守可乎至元壬午春以公務南來過鄉里省親為
數日留北轅復命
　　　贈三命張信卿序
君子之學三窮理盡性知命不知命則無以為君子以
孔子之聖五十而知天命故垂訓戒人曰三畏天命其
一也小人不知天命故不知畏又不知順其正所以犯
禮義而招愆觸刑辟而誅戮良可哀也窮理盡性之學
既廢士大夫以豪傑自負知命者鮮而况於凢民乎然
畏凶喜吉之心人皆有之欲有所為不能無疑疑則質
之於卜筮後世盲瞽廢疾者无所養則一以筮為業司
明既廢不見可欲用志不分靜而能慮宜于物理天命
亦有所得大抵記誦陳言歌詠而不知消息盈虚進退
存亡吉凶悔吝所以然之故者十盖八九多言或中既
非實學以至探情以言察意以耳甘佞以悦貪躁之心
危險以發愚懦之氣縱横乎左右前後網羅伺候其狡
獪逃遁者之情以為神異蠱惑流俗此市井貨卜者之
一律也紫山野老掩關燕居三人叩門引一人來謁曰
斯人也吾鄉張氏之子二十八嵗矣襁抱䘮明學卜筮
暗誦周易一編三命之書多聞强記每講人命援經析
理歸之於數迎合䛕媚之辭不出于口人以是信重之
謹求教于門下願一言以相貺紫山曰前知術數之學
非余之所知也易經余所當知而未入室也子能奮㧞
庸流誦味是書年未三十神識聖域因言以求理明理
以知數已精而益精自茲以徃將見問焉而以言其受
命也如響不難至矣張子曰謹受教請筆之於紙故書
　　　送監司之濟南序
守官任事所職不同至於為主忘身為國忘家則一也
一心而二用焉則私意勝而公道廢矣恃名爵以榮身
怙權位以肥家惟利是務以私害公者皆是也彰德路
總管府達嚕噶齊嘉議公䝉古之貴種髙曽而上為開
國近臣為大官以彰德乃本位湯沐邑官當設監臨臨
涖彰德迄今三世未弱冠襲父爵㢘節恵政銘在民心
備見於遺愛去思碑至元壬辰狀申省庭曰叔父齒已
壯當承世冑願避職讓爵以歸之都省以情上聞皇帝
嘉其忠厚孝讓從其請未幾御史臺沙汰諸道提刑官
更新司名為肅政㢘訪公選才德有望實者首薦公㢘
訪山東東西道天下聞而榮之賢矣哉以才德讓叔不
戀名位可謂不私其身不私其家歟前去强仕之年尚
十五寒暑而立志卓異髙出世表可尚也夫可敬也夫
於其行能無一言謹同多士因邦人以遺愛去思之情
而為之頌曰吏不虐民庭無滯訟我公之政强不凌弱
衆不暴寡我公之化外戶不閉犬不夜吠我公之恵使
者四至無擾于市我公之賜夏熟秋成雨暘和平我公
之誠九年於茲民物熙熙云胡不思馬首之東身留心
從攀慕無窮民心懷悲東望依依三年來歸東人得仁
戶戶陽春願公回顧念我西人祖考松楸邦人敬修公
無乆東孝思悠悠
　　　送張飛卿序
常德路總管府達嚕噶齊張侯平南之勇將也南人畏
其驍猛不敢道其官爵名字而以擒虎將軍稱之侯之
第三子鵬翼字飛卿克肖克邁以予為父執官江陵時
與侯有一日之雅自隨任所来北還趙州故鄉將提學
京師過彰德踵門持長楮以乞言與之語則好學知儒
謹就書素志而告之曰自兵農既分設科取士士命官
拜爵岐文武而二之自時厥後文武之學遂分不相為
用讀書者不談兵有一言之者羣聚而非之曰此武弁之
職非吾事也介胄者不閲書有一慕之者羣聚而笑之
曰此儒者之事非吾職也此無他從時尚也以聲律詩
賦道聽塗説為文以撫劍疾視暴虎馮河為武其不相
為用也宜矣人肖天地以生四時備而嵗功成德刑具
而政治立使有春夏而無秋冬有秋冬而無春夏其何
以為天地哉德政兵刑法天地分而為天地統而為一
氣生長肅殺雖異而其於成功則一也故慶賞以春夏
而兵刑以秋冬今夫為儒者曰我知德政矣為武者曰
我知刑戮矣苟如是則不得不為之氷炭然則人之法
當如之何使文者知武武者知文至於授官定位又各
量其偏於所長者用之求文武之本舎徇俗之末則不
可忘兵農隙而講事不至於柔懦怠堕而不振不幸有
警則别其重輕不至於殄殱殘忍而不仁小成小則草
檄擊賊大成大則伊尹吕望入相出將不偏於一能則
亦庶乎其可矣子名將之子也父兄家學不習而能予
所望者不廢其已能而勉其未能無忘乎已知而求其
未知以子好學之志所作成文武之全材以備有司之
選子以余言為何如鵬翼避席曰唯請得斯言以為贐
　　　送李總管序
寓兵於農善政也屯田以積榖良策也三代漢唐之令
典復見於今日有識者能無喜乎事舉而官得其人尤
可為國家賀總管李侯乃一世名將滅金平宋之勲佩
金虎符屯田江淮安陽諸公設供帳詩酒祖送於南薰
門外衰朽以世之舊不能無一言曰兵農一民也戰耕
二道也牧民用兵在前人已有治目治齒之諭總管宜
思之詩云星言夙駕税于桑田又曰同我婦子饁彼南
畝田畯至喜又曰晝爾于茅宵爾索綯亟其乘屋其始
播百榖以是觀之殆非與中天明月令嚴夜寂不愆于
五步七步四伐五伐乃止齊焉同軌而並轍也且以積
年乆戰父亡子繼兄死弟及卒得休養生息于田畝甚
可憫焉三年之内使民歌曰禾麥斾斾兮李侯之所治
兮我積我倉如坻如京兮李侯之所成兮召父杜母我
民之所依兮毋使我侯歸兮能如是不亦善乎老謬所
知者如是大篇短章稱總管之世家傑句雄辭詠總管
之才業鏗鏘炳蔚足以膾炙人口動蕩人心耳難以為
言
　　　送田師孟序
自鄉舉里選之法廢士之欲富貴利達者不勉於自進
自進則必隨世之所尚尚謀策則學謀策尚經術則學
經術尚功利則學功利尚文藻則學文藻以韓文公之
賢屢不得志於有司撫巻嘆曰時時隨俗作文則時人
以為大好其自屈也如此况餘人乎秀才田師孟能世
其業通方識時將挾所學以趨京師以求富貴利達以
余拜識其祖香林先生御史君友其父仲德兄告别乞
言庶幾或見臺閤名公以代鶚荐又不齟齬于有司吁是
猶問路於盲問音於聾何足以知且衰朽不材之言又何
足增益師孟之聲價哉雖然子不見夫桔橰乎不見夫車
乎俛仰隨人外圓内方是以為世所用苟强項輪角則一
棄物耳故曰牛馬當作牛馬虎豹龍麟則為人畏異禍之
招也以子之材不戾契不風岸不城府光和而塵同但恐
富貴逼人一日千里何蹭蹬之憂乎敢以是告師孟請書
之以别餞行之詩什
　　　送馬希驥序
秀選俊造之法廢則士不恥於自售大比射䇿之法廢則
取人無程式賢不肖混淆為士者不知進身之正路挾
無恥炫鬻之羞汚轡詭御殉時好尚惶惶焉惟恐其圓
方之不相合見棄而退所謂二帝三王之大經大法聖
經賢傳之嘉謀嘉猷至大至剛之氣有為有守之志未
至齟齬巳索然於胷中矣是以縱横智謀功利掊克異
端邪説滛刑虐政不顧義理之是非惟世好之從吁貧
賤之病人也若是富貴之移人也若是此孟子所以比
公孫衍張儀於妾婦杜喬李固視胡廣趙戒猶糞土也
至元壬午姦黨既誅正人吐氣典刑昭宣直道宏闢㧞
賢任耉舉直錯枉田夫野老咸歌聖德黄童白叟拭目
太平向之囬邪貪汚莫不縮頸屏息洗心易慮嗚呼丕
休哉聖天子神武明斷雷霆一怒而羣妖灰滅凡有志
於佐明時陳得失者莫不趨走京師以獻其技能觀其
志亦豈止於僥倖一時之富貴而已耶亦將有以薦扂
楔於明堂助涓埃於海嶽者也安陽馬驤希驥讀書明
理立言適用識時務而不詭隨據安常而知通變有志
有為而不得行其所學閭里親友勸以求仕來質疑於
武安胡某因告之曰孔子大聖也其所以仕者三可以
仕則仕漆雕開則孔子勸之以仕韓文公送董邵南之
燕曰觀于市復有昔時屠狗者乎當告之曰明天子在
上可以出而仕矣是知古人未嘗不欲仕也惡不由其道
也今子之行卜於汝心至自信之篤相時而動則君子
道長小人道消矣行矣哉子其勉之何以疑為因舉酒
作歌以餞之士不自重亦以乆兮斵方為圓無所守兮
不義富貴於我何有兮脂韋妾婦亦可醜兮㧞乎流俗
孰我誘兮玉潔金堅當自厚兮為官擇人落吾手兮竹
帛功名垂不朽兮又歌曰霜寒氣肅兮天宇清惡木静
盡兮江山麗明五靈羣瑞兮煌煌乎帝京紉蘭結蕙兮
既芬既馨鸞音鳳翼兮載飛載鳴洛陽才子兮忍能無
聲
　　　送王彦才序
宋儒以人之少年富貴才俊為不幸嘗恨此語為未公
人生天壤間細密如蟻蚩蚩擾擾昏䝉質魯貧窶困乏
朝不及夕者比肩接武耳聰目明心思强敏髙門富室
者億兆中無一二幸而得衆人之所難得亦造物者之
所加厚反以不幸目之何哉長年以來涉世經事閲人
既多始以前賢之言為不妄大凡人有所恃才為惡者
過多而為善者過少富者恃財而驕勇者恃力而狠辯
者恃舌而言藝者恃技而矜理必然也有若無實若虚
人謂有餘而自謂不足不務細行而涵養大德者幾何
人哉禰衡以猖狂而殺身王楊盧駱四子之前途竟不
出於裴行儉之所料以是觀之謂之不幸者真知言者
哉雖然亦在人處之何如耳友人彦才郎中先世以開
國有勲勞列上爵英兄才弟聨仕天朝慶門華胄照映
一時彦才早年讀書明敏頴悟長踏仕路徑列朝班以
它人處此不其難乎彦才謙退畏慎不自滿假藏蓄涵
養黙而不耀篤信力學積而不發事兄如事父愛弟如
愛身與人交敬而有禮及其臨事剖决邪正確乎其不
可奪紛華美麗畧不挂目聞一善言見一善行若飢渴
之得甘㫖焉觀其志豈易量哉水之積也不厚則不能
載萬斛之舟雲之興也不密則不能霈三日之霖人之
自期也不逺則惡能埀千載之名彦才處心行已志其大而
遺其小也與夫馳騁豪習矜炫文采者何啻雲泥之相
萬萬也至是則昔人以少年富貴才俊為不幸者復將
何辭以辯之中統元年秋陪識左丞公來治魏相邢洺
懷衛二年春從左丞公北覲述所職也是行也摶扶揺
而九萬里直抵天池下視人世水黑泥腥而不復來矣
僕愛其髙氣雄節畧舉平昔之梗概以餞之
　　　送雷彦正序
持大綱而忽細務士之通病左氏傳曰君子務知逺者
大者小人務知小者近者康王之命畢公曰惟公懋德
克勤小物二者孰是而孰非竊嘗惑焉既而自悟二者
語異而理同盖人之立志也貴乎大臨事也主乎敬立
志不大則以百畝不易為已憂臨事不敬則以簿書詞
訟不屑為然而在乎所處之位何如耳孔子為委吏則
謹於㑹計為乘田則牛羊茁壯及乎一旦為司冦不旋
踵而誅少正夘以三事巨細較之特一行乎其位耳是
故古之人無曠官之堕無出位之僣今之人則不然處
卑則僣乎上居髙則總乎下犯分越職苟可以迎合於
上而取辦集才幹之稱無不為也故有貴為幕官而兼
輿臺皂𨽻之任忌前絶後惟恐其來者之軋巳噫富貴
之壟斷者斯人之謂歟顧茲庸鄙固不足以遺臭萬代
然而未免一時譏非詬罵不齒於清流富貴於巳何加
焉吾友彦正卓卓孤立固窮篤學非其道未嘗挿足於
權貴之門非其義雖敬致厚遺而弗受家可貧而貨不
可動身可窮而志不可撓自渾源遷鎭陽門讀書二十
年經畧使侯愛其不凡以力徙家於衛中統元年夏左
丞公來治魏以禮辟為幕官不肖黍與之同列日往月
來愈詳審其為人總大綱而不流於疎迂勤小物而不
涉於瑣屑每同諸公論事於左丞前非所當言則呐呐
然不出諸口及其言責在巳事有當辨則直言正論衮
衮可聽雖聨仕諸人邪正曲直斯須不少貸左丞公嘗
語人曰彦正凡事有心聞者莫不悦服二年春同郎中
彦才從左相北覲不肖愛其處事發言得君子之時中
又愧知吾彦正之未盡也前途萬里起跡於此逺業其
可量也不舉時人之非不足以形容吾彦正之善
　　　送焦侯序
漢髙帝承秦苛虐思亂巳極欲以養瘡痍蘇困敝收人
心定天下故蕩盡秦法而約為三章文帝繼以寛仁禁
網疎濶天下乂安殷厚然人情富安貴驕則多欲多欲
則為罪為惡越禮犯分而不可禁以至景帝有七國之
叛諸侯子孫至武帝而絶滅殆盡昭宣知此之積弊故
能吏稱職民安業法度益備犯禁者寡天下翕然大治
大抵創業之君立法不得不寛定紛亂也守文之君立
法不得不密止姦慝也國朝樹法與漢相若傳祚五葉
而諸侯驕横姦吏貪虐皇帝神威明斷罷世官立銓調
黜陟幽明至元五年内立御史臺外設按察使分天下
為四道某人當某路之寄陛辭就道徵言於友人胡某
曰不肖此行拜奉教條行莫能盡道謀輿議固非當問
然以吾友告教之私誠宜何以哉某曰治道去其泰甚
孟子疾當時諸侯大夫之惡曰今之諸侯五覇之罪人
也今之大夫今之諸侯之罪人也及其對萬章之問曰
子以為有王者作將比今之諸侯而盡誅之乎亦教之
不改而後誅之乎孟氏使陽膚為士師問於曾子曽子
曰上失其道民散乆矣如得其情則哀矜而勿喜觀此
則聖人之息姦消惡教刑寛猛之漸可見矣子職在肅
清欲使人之不敢為罪莫若使不能為罪使之不能為
罪莫若使之不忍為罪罪一也所以不為者三法令緻
宻上下相鈐束則不能為嚴猛明察毫髮不貸則不敢
為誨諭懃懇懲創感悟則不忍為三者俱未若不忍為
之有恥也吾子誠能諄諄切切明諭吾君全功臣體羣
臣難守令子庶民之意曰明天子在上為民長官位以
賢職以能爵以榮名禄以厚生才不次而用秩隨效而
增朝廷之於用恩不為輕矣汙者黜貪者圯病事者削
尸位者退慢法者誅方命者廢昔焉世冑而閥閲今也
荒寒而衰斃始也以功終也以罪朝廷之於立法可謂
密矣仁則榮不仁則辱惟榮與辱諸執事其擇焉使任
職之人洗心易慮羞前之為慕榮恥辱知自愛身草贓
胥為良吏化汚俗為清風四海熙熙一人垂拱此按察
之職也如犬之伺盗如猫之伏鼠施機設網摘細瑕起
繁獄承貪汙之乆弊快詬訐之讒訴亂是非於曖昧逞
怨家之私怒以擊摶為功以紛擾為務上致宸聰惑疑
下致無端詿誤使百執事跼地蹐天而手足無措此吾
友之必不為也遇剛而吐遇柔而茹究蟣虱之黨與縱
豺狼之馳騖旅進退以塞責保無毁而無譽此吾友之
所必恥也鄙言巳竟請登車焦侯慨然攬轡舉鞭髙揖
首肯而去
　　　贈宋氏序
百物之中莫靈莫貴於人然莫愁苦於人鷄鳴而興夜
分而寐十二時中紛紛擾擾役筋骸勞志慮口體之外
仰事俯畜吉凶慶弔乎鄉黨閭里輸税應役於官府邉
戍十室而九不足眉顰心結鬱抑而不得舒七情之發
不中節而乖戾者又十常八九得一二時安身於枕席
而夢寐驚惶亦不少安朝夕晝夜起居寤寐一心百骸
常不得其和平所以無疾而呻吟未半百而衰於斯時
也不有解塵網消世慮熙熙皥皥暢然怡然少導歡適
者一去其苦則亦難乎其為人矣此聖人所以作樂以
宣其抑鬱樂工伶人之亦可愛也樂音與政通而伎劇
亦隨時所尚而變近代教坊院本之外再變而為雜劇既
謂之雜上則朝廷君臣政治之得失下則閭里市井父
子兄弟夫婦朋友之厚薄以至醫藥卜筮釋道商賈之
人情物理殊方異域風俗語言之不同無一物不得其
情不窮其態以一女子而兼萬人之所為尤可以悦耳
目而舒心思豈前古女樂之所擬倫也全此義者吾于
宋氏見之矣
　　　贈張秀才序
泥在鈞而不肖其鈞金在鎔而不從其鎔謂之不祥可
也人從師而背其師之言行謂之不學可也人之生世
舎農工商而學士士何師孔孟也然則欲出一言立一
行當自思之曰與孔孟合乎不合乎合則由之不合則
不敢出諸口又敢見之行事耶子張學干禄孔子教之
以多聞見慎言行則禄在其中孟子論士之入仕所以
辭尊居卑者以位卑而言髙罪也後世之為士者能是
乎自孔孟沒士志日卑汚急急於富貴是以權謀功利
之學興凡可以阿世取寵無不為也不惟人無非之反
以大丈夫稱之噫士風至此固為儒學之羞辱然而時
君世主惡得賢良方正為國而不為巳為道而不為貧
致君堯舜澤民仁夀者而用之成周之末士巳如此百
世而下宜乎誇口舌犯分位傲鄉井棄父母持不根剽
竊之學吐驚世駭俗之辭以豪俠自任僥倖恩澤駢肩
累迹之多也此正吾夫子所謂小人儒也嗚呼處人世
而以是為心巳不自羞則父母國人皆賤之吾恐其求
榮而反辱求富貴而不免於貧賤曷若言忠信行篤敬
有若無實若虚廹而後應不得巳而後動推稱扵郷里不
憂父母者之為賢歟魏人秀才張淳傾蓋於南洛足至
蓬門者四年之間今凡兩矣持緗縑求教戒意甚懃懇
余恐其才髙氣盛或䧟於流俗也姑以是為贈
欽定四庫全書
　紫山大全集巻九　　　　元　胡祇遹　撰
　　記
　　　翰林院㕔壁記
文辭之功亦大矣賢哲之君重之而不輕急之而不緩
豈徒然哉堯舜之盛徳大業固可以澤當世而福後人
然一傳而得朱均不惟身墜家聲而紀述傳詠之辭口
亦不能道向無二典三謨千百世而下冺冺焉其孰知
之窮天地亘萬世使人得見唐虞之美巍然煥然如白
日之在青天五篇之書之力焉下至禹湯文武成康漢
唐之英主紀於書歌於詩録於史冊乆乆而益彰者皆
是也兹特身借文辭以得名至於生前因文辭以濟事
如訓誥如誓命聳羣聴愜羣望定大業翦大凶者又豈
特以飾口舌之虚言哉尉佗之負固東西萬餘里萬甲
不易服一折簡而臣之奉天之兵威不可制利不可勸
一詔而士氣百倍是又可以文辭為無用哉若夫奉咫
尺之書傳數寸之檄以代百萬之衆者亦文辭之力也
至於太平無事發徳音布明令勸善懲惡黼黻皇猷藻
飾萬物絲綸一出四海聳聴又不可斯須而廢也竊惟
匹夫之治一身萬乗之治九有言行而巳匹夫之賤猶
胥顧於箴言其發有逸口萬乗之言可不慎歟故伊尹
之戒太甲曰俾萬姓咸曰大哉王言君徳之聖則言而
世為天下則然而秉筆代言之任苟非其人敗事於目
前貽笑於萬世豈小小哉故前人謂之出納王命王之
喉舌自龍作納言而下代不乏官歴漢至唐盛萃羣
賢而以言為任謂之翰林備顧問與參决時人謂之内
相我太祖神武混一區宇未遑文治太宗繼體守成大
比羣儒粗成文辭者賜一爵復其家定為國典崇文之
志於古有光皇帝陞祚之某年立翰林院自承㫖而至
應奉凡若干人自時厥後内則王侯之拜封百官之制
誥外則遣使四夷懐柔逺人凡王命言必以文毎視草
聖聰虚注宸𠂻㸃竄必辭理兼完而後可彬彬郁郁炳
炳琅琅聳扶杖之聴拭思化之因於戯盛哉然而登瀛
洲者不可以不紀其創置之始以備異日史策之採擇
焉某官某人月日書於院之㕔壁
　　　國史院㕔壁記
國有史史有官尚矣周官宗伯之屬太史即其司也老
𣆀為柱下史漢武帝置太史令以司馬談為之談死子
遷繼之故世號太史公東漢班固除蘭臺令父彪作東
漢書因仍循習代代不廢而所司之事亦各不同周禮
太史掌建邦之六典以逆邦國之治掌法掌則以逆官
府都鄙之治正嵗年以序事頒之於官府須告朔于邦
國大祭祀其執事卜曰是盖主紀録明厯卜故凡邦國
計簿及天官厯律典則禮儀皆兼之玉藻云天子動則
左史書之言則右史書之漢制天子計書先上太史令
副上丞相序事如古春秋兼明天官至於近世則専以
紀録為職餘皆不與焉然上自祖考受命之聖神天子
之一起居一話言大臣百官之一舉措一應對皆得耳
聞而目見退而書於冊下及禮樂刑政之美惡遐方異
域之服叛列國風俗之疵美天象地質日月星辰風雲
之徴變山林川澤水火草木百物之妖祥閭里歡戚之
聲容雲林隠逸之奇特與夫忠臣孝子節婦義夫以及
弑逆之惡莫不詳悉隠顯原究情偽而備書之不溢美
不隠惡覈實昭直善足為法惡足為戒藏之金匱秘之
石室人主不可得而觀誅姦諛於九原發潛徳於冥漠
以耀後世而垂無窮此史官之職也秉筆者可不難其
人哉嗚呼政有似可緩而必不可緩賢者以為急昧者
怠而弗舉史筆之謂歟以禮樂刑政之實而方之以虚
文似為可緩以一士大夫之家有系有譜牒有先世遺
訓有子孫遵奉可紀之格言成法而况奄有九有受天
明命開萬世無疆之洪業聖祖神宗宵衣旰食殊勲盛
徳巍巍洋洋在人耳目者不可勝録而無一言以紀之
此英明賢哲之嗣君所以急之而弗敢失墜也皇帝即
祚之某年從翰林承㫖王某之奏斷自宸聰勑中書省
立國史院仍合翰林院太常寺三而一之一時受職者
凡若干某某某竊念記事者史官之職也史院之樹皇
帝之孝思我朝之大典不可以不識其嵗月且前代百
司廨壁皆有記記其隆替廢置前後職員之名氏因以
示警戒之辭噫有其名而無其實君子不可以虚居矧
重以詞林之清華太常之禮儀集于厥躬廪餼守官者
冝無怠無忽
　　　太常博士㕔壁記
經言禮樂不可斯須去身非禁戒之謂欲去而弗能也
首尊而足卑首貴而足賤禮也冠雖敝不以苴履此天
理人情之自然也有人於此貴足賤首人皆以為狂且
病矣心平氣舒百體融浹五音清和者樂也反是則為
悲哀為厲怒為强梗為叱咤非樂也一人之身心禮樂
不可去况有國有天下者乎故舜命伯夷典禮而䕫典
樂成王命六卿宗伯掌禮樂古之聖王之治天下禮樂
而巳越禮違和頑嚚抵冒而不可化然後糾以刑政非
得巳也殘暴如秦而官置奉常佐以丞屬有太樂此又
見禮樂之根於人心而不能巳也漢因秦制景帝更奉
常為太常列之九卿而尊大之諸博士皆屬焉博士掌
通古今秩比六百石選通經博古者為之貟至數十人
出則補守相博士之選不為不精外補也不為不重蕭
望之猶以為憂末忘本前人之崇禮樂重儒士槩可見
矣歴唐至宋皆樹焉金有中原唯國子學太常寺置博
士各二員視漢唐之制亦少衰矣是盖禮樂之文而禮
樂之情禮樂之功用咸無焉皇帝天禀仁孝奉太后以
温敬祀祖考以誠嚴又以比俗朴而寡儀直而少温即
祚某年朝覲㑹同之儀既巳略舉於是立九廟奠神主
太常之禮樂燦然一新牲牢酒醴粢盛菜菓潔馨肥腯
鼓鐘竽笙磬瑟簨簴調均和平尊罍俎豆罔不具備舞
師樂工賛禮引奠奔走奉執之士無一闕陋攝官代禮
登降有秩始終嚴肅聖𠂻夷粹神降之福一時供奉百
職洎諸執事者禮成而嘆曰宗廟儀音復獲觀聴皇帝
孝敬刑於四海雍雍熙熙同享太平何事如之後某年
勑宰相立太常寺官畢備仍分𨽻甸民戸四百七十以
供祀事有司請議以翰林侍讀學士徐某為司官長少
卿則翰林直學士髙某寺丞則翰林待制楊某兼之又
設兩博士以應奉翰林文字周砥胡祗遹攝其事博士
有印章有㕔宇既辱命祗遹軰私自喜愧相與語曰禮
樂之為治宗廟之嚴煥天開聖人廢五六十年而復興
使四方之人化質直而揖讓易鄙野而雍和報本以歸
厚追逺以廣孝聖教皇風不疾而速文職之臣寧可不
紀其所自邪且博士之清選逈古今明典禮吾二臣者
惡能當之是又不可以無言某年某月日記
　　　改府判器識齋記
士之致逺先器識而後文藝何謂器襟宇度量是巳故
前賢論人曰豁達大度又曰洞若城府又曰汪洋如萬
頃陂又曰陳元龍湖海之士推而至其極則包含洪大
無不覆載何謂識見微而知著以將然而知巳然以吾
之一世而知未來之千萬世推而至其極則容光必照
明燭六合故君子不學則巳學必至如是而後可識欲
進則必務窮理器欲大則必務容物二者日進區區文
藝可不學而能量若斗筲識如面牆雖辯若懸河才能
應變不過慱聞强記拾涕唾踵陳迹而巳耳某立讀書
之齋於私第求名與言某器識有足尚者余恐其臨下
為髙狃于小成請以器識扁齋之楣而大書焉仍以是
告
　　　西冶記
民生日用斯須不可闕者五材也木水火土成不以智
力隨取隨得智不足則成不能必力不贍則得之不饒
惟五金為然鐡於五金直卑品下切用急須則反居黄
白金銅錫之上世無黄白金銅錫則可鐵不可無也故
有鐵官以其用廣而利慱也為民者四而後世兵别為
五兵鋒鏑函刀為本不堅利雖有虎旅百萬與無兵同
農之耘耔植獲一動作一云為器之用鐵十居八九百
工居肆以成其事孔子曰工欲善其事必先利其器士
與商技業雖不専於器用而身與家人必用者鐵亦處
其六七然則鐵之為用豈閑緩細微之物歟雖三尺之
童能知之我朝右武重農田畆日闢疆土嵗擴皷冶鑄
錬明不可廢某年立銅冶總管府鈐束諸道冶三年而
上計戸曹戸曹㑹貯積之數可抵十二年用不必勞民
呈省散冶戸于民廢罷諸道冶洎其總鐵官曽未三年
前日所報之數支未十二三諸冶庫藏空竭是盖總鐵
官不為研窮盡實冒從冶官之虚文省部又從而行之
故有此弊兵需必不可闕致有銷農器以應造作至元
十一年秋復立諸冶太原在諸道為上路見於府西南
七舍而近山行六十里舊冶所在唐為某宋為永利監
金為大通監陳堯佐宋琪吕誨嘗領其事我朝亦置積
有嵗年隨近例偕罷鐵性剛利精堅少加淬礪則無物
可敵凡𨽻冶戸千官二員提舉爵五品國之為國惟農
與兵鐵於農兵其可無也雖然日中必熭操刀必割勢
使然也狃甲兵之利以貪不毛恃其有備而不戒不虞
俱非中道我朝兩無是弊治安巳乆而不忘兵庫廪充
實而立官訓農憂器用不足而復置諸冶地不愛寶貢
金九牧大食之刀不足以為利肅慎氏之矢不足以為
勁郟氏之鼎不足以為寶惟農富兵强皇威神武而不
殺是不可以不識前此冶官首尾三十餘年者交城謝
氏父子也屬官千戸鄧某與有力焉具石未文而冶廢
因今復興請併其嵗月某年月日某官再拜書
　　　江陵府新驛記
匹夫環堵之家而舍客有位人跡所通之路必有逆旅
主人矧通都大郡使者旁午舍館者不設雖三尺之童
亦知其為不可然而廢墜而不舉阨陋而不張汙穢而
不治者何也急於私而怠於公耶人能以治家之心治
國奉巳之心奉公雖不學無術亦可為良吏至元十一
年平宋江陵當西南為衝要公廨帑藏承舊略備惟傳
舍為闕守土者急先務而力成之擇地甓垣於萬里樓
下堂奥門廡井廐庖廪小大具舉風軒燠室各有攸處
當乎火雲赤日流金爍石塵裾汗馬不勝困憊倚拂雲
之欄檻向北風而開襟白蘋紅芰之末香飈送涼不覺
溽暑之去體及其江濤路逺嵗寒風雪慘膚虐面堅氷
在鬚褰簾入戸忩明炕煖不覺四體之迴春故去者忘
勞而來者如歸作者之慮可謂勤矣夫成者壊之始廢
者興之原其物理之必然既成而易壊者惟傳舍為甚
盖過之者衆用之者勤也官物之不惜世人之常情也
賢如子產館於晉而猶有毁垣之怒况餘人乎壊毁者
不可禦守土者不得乆於其職繼踵為政者當隨毁隨
葺毋墜前功余喜其落成不可以不識又不可以不戒
故書
　　　濟南新驛記
朝廷之發號施令誕告萬方雲行雨施電掣星馳不旬
日而際天所覆罔有不及萬方之禀命朝貢輪蹄絡繹
輻輳京師山行水宿飲食車馬盤薄休息所至如家億
萬里之逺不知其勞此驛傳舍館不可闕者也聖天子
神武仁聖混一六合往古不臣之國書傳地志不載之
異域來享來庭濟南總府當南北東西之要衝舍館雜
於闤闠市井湫隘卑陋不容軒盖恒擾及於民家為政
者踵訛襲繆因循苟且積七十餘年而莫知改作至元
二十一年時和嵗豐家給農隙闔府官吏恊議唱賛卜
地於歴下亭故基之前背大明湖面諸南山爽塏寛平
計畆若干作新驛落成於來嵗孟夏繚以周垣再分為
五區區為堂為廡為庖厨為廐庫凡客之所須巨細無
一不備有臺榭以居髙明涼炎夏燠祁寒而温風雪則
室宻而忩明塗堊丹雘未畢屬縣來觀者摩肩接踵兩
閱月而不絶城中士庶室家相慶曰自兹以往髙我門
閭開我戸牖完葺我墻屋保全我器皿父母妻子早眠
晏起各安其室我賢使君之惠政再世不忘矣憲司揚
善糾惡人之有猷有為若巳有之政廢弛而不舉者憲
司之罪也亷幹汚慢一視而無褒貶善不能賛成惡不
能懲戒唯僥倖免責寧不愧於心乎是役也守土者可
謂知先務矣不可不書謹署府僚階銜於左無廢無壊
紀嵗月以勸後之為政者焉
　　　林州廨公生明堂記
牧民之政多術矣求其要則一言而盡曰明而巳凡民
之所疾苦我當知之逃亡之屋我當哀之賦役之彼重
此輕我當平之田畆之荒蕪我當闢之獄刑之寃滯我
當矜而憐之背本逐末狥一時之利我當求其情而慰
勉之嵗不凶荒無聊賴而為盜賊我當求其故而拯救
之强宗大姓侵害細民兩辭至前我當察其情偽而抑
遏之扶持之姦吏之不奉法是其所非非其所是助强
挫弱見賄屈理巧訃佞辭把持官府虚文詭案愚弄判
筆我當抑之人倫風俗之不美我當教之誨之而身為
先之凡是數者見之審處之得其中不明則不能也明
固出於學古博而經事多使私心一起則事至物來皆
若面墻所謂博學經事皆不得力人不欺巳而自欺人
不愚巳而自愚故曰公生明又曰公則一私自萬殊理
一也分眩而為萬雖巳之一身手足耳目顛倒錯繆而
况治人乎郝林州名其㕔曰公生明可謂知本矣格物
窮理正心律身可謂至矣妙齡秀發始入仕路而能若
是持心以往處州郡則通物情居廟堂則照百姦是非
邪正將見逃形匿影之不暇雖然白者易汚剛者易折
慎母以皦皦察察為能也余既大書扁榜為主人者復
求文以誌諸壁敢以是告
　　　益都新修廟學記
治民之要三庶而富富而教耳休養生息子孫蕃衍昆
季强盛戸口滋殖倉有餘粟笥有餘帛優游卒嵗而不
識寒餒之苦愛民如是而不知孝弟忠信驕奢滛佚慢
上傲長犯義犯刑無所不至小則正之以法大則臨之
以兵必不得巳不勦滅殄絶而亂不能息聖人憂之禮
樂教化防於未然此家塾鄉庠遂序國學之不可一日
而闕也益都控轄郡縣六七城戸二十餘萬襟海帶山
廣逺險固昔人謂之東秦自我朝奄奠中夏開創之始
務欲息兵消暴乃即土豪之堀起效順者世官焉大率
强猛雄勇以力服人之材故於文徳教誨實不足也學
校廢而不舉民不知禮義忠孝漸染積習既久遂生璮
賊之逆事父孝故忠於君事兄悌故順於長君子有勇
而無義為亂小人有勇而無義為盜君子學道則愛人
小人學道則易使也豈虚言哉豈無徴哉至元乙酉某
人來治是邦觀民設教知所先務廟學為之一新不可
不紀石以書其美然而人能𢎞道各有其職崇殿廡嚴
像貌香火馨潔師席齋房庖庫罔不具備者守土之任
也傳道授業作成人材訓導得法者為師者之責也任
在守土者既無愧怍自今以始主善者當念我朝崇儒
重道致治興化之良法美意責望我輩賛助太平措斯
世於唐虞之上而於教育之方寧可不正其本浚其源
日就月將以經明行修為本以雕蟲篆刻為末以窮古
今達世變文經武緯調燮經濟為實學以記問章句訓
詁為浮技一旦從政付之一縣則一縣治委之一郡則
一郡安托以數路則數路鎮静不致不通無用之謗藹
然有六卿八位之望名實相副材全徳備不器不局無
施而不可使朝廷養善儲材不負所望此興學聚士之
功也不然則詩如蘇李賦若揚馬工虚言而無實用謂
之不學可也聖賢之學寧若此哉師儒門弟凡有成巳
成物兼善天下之心者當以斯言為不妄某正月日某
書
　　　欒城縣學記
菽米之起餓殍纊帛之活凍死人皆知之知之而不耕
蠶游惰趨末者亦有之然不戒用勸務本者十六七斯
見人生之必不可闕人心之自不能巳趨末者非人心
也風化使然也聖人之於人甚於粟帛雖迷惑於異端
而吾之君臣父子夫婦兄弟朋友自若也邪不勝正人
不勝天亦明矣欒城東畿之内邑日霑聖化君子小人
皆知學道而廟學火于兵草莽瓦礫將七十年辛未簿
尉田茂復其舊例賢廊門廡繼完於後政朔望春秋二
丁有祀而學者弦歌有地鄉賢酈某簡之以不肖之言
以記其學之廢興竊感而思粟帛不求於人而人知貴
重者死生係焉聖人未嘗以禍福誣民而民知敬奉者
循聖人之道則上下和平尊榮安富生遂其性死盡其
常不循則不能一朝安也所係如是宜其報祀而尊嚴
並天地又豈一縣一邑獨得而私之然以甘凍餓而不
知耕蠶者較之豈不賢矣哉惡可以不書
　　　鄭州重修廟學記
明主之所先庸主後之良吏之所急俗吏慢之庠序學
校明主所以養賢儲才化民成俗之先務也有國有天
下者孰不欲令行禁止君子愛人小民易使忘身狥國
親上死長政治和平而囹圄空虚禍亂不作而賢能輩
出朝廷尊隆萬邦咸服然而卒不能從其所欲者盖不
知清出治之源廢徳教而任刑罰棄禮樂而専法令踵
戰國暴秦之餘習忽唐虞三代之至治區區以簿書期
㑹為先務職此之由也唐虞三代之政固多教條大經
大法莫先於庶而富富而教耳自京師縣邑家術鄉黨
皆有學故能官得其人職無廢事風俗成而國祚永延
及列國一時卿大夫尚能以禮維持其政鄭之有邦間
於秦晉齊楚之强大子產以君子之道修巳事上訓民
治人見稱於孔聖昭昭於史冊當時至今皆以謂鄭有
人焉僑之没千八百年至元丁亥我朝望族貴臣布揆
尚書公之子托克托湖北宣慰副使東昌節婦馬氏之子
黄廷佐君卿同守是邦革前政白科之弊墾闢荒蕪務
農重榖發滎陽炭山之利浚汴水以通南東之舟楫勸
孝弟化凶奸百廢具舉乃曰我朝肈造區夏策試多士
中選者復其家世世無有所與在在廟像孔聖建學立
師作養賢俊訓導閭里内立集賢翰院以待茂異以養
耆徳國子監以教貴家子弟之俊秀者可謂急務也鄭
之廟學卑陋乃爾我二人實負其罪乃即漢永平之故
基復修而崇起之聖宇賢廡師席生齋下及于井竈備
具一新經始於是年之春二月落成於次年之秋七月
躬率僚屬羣士致禮常祀鄭人趨拜祠下瞻仰嘆嗟同
聲相應曰吾二賢侯為國為民忠厚勤敏忍惜一言以
紀石以徳以功勸來者而垂無窮乎僉曰諾攄誠拜狀
以文來請謹因鄭人之詠歌而為之詩曰為政有三庶
富而教弗序弗庠從厥攸好臣不知忠子不知孝忠孝
兩亡鳥獸同道賢哉二侯布政優優以善養人廟學復
修彞倫既明則民不偷熙熙鄭俗禮讓交游異邦之治
簿書期㑹扺冒頑嚚苟免無愧此善彼惡學興學廢緩
急後先惡可倒置我銘我詩鄭人之辭二侯在官父訓
母慈二侯他適鄭人去思刻石廟庭日拜其儀
　　　磁州廟學記
過國入境即其聞見知政治之得失教化之淺深子游
宰武城孔子過而聞絃歌子曰割雞焉用牛刀子游對
以君子學道則愛人小人學道則易使孔子以為然然
則君子小人皆不可以不學後世牧民者巳既不學又
不能立學擇師以教人以致風俗弊壊抵冒頑嚚集詬
無恥制訐官府鬭訟親族隣里姦宄奪攘僣侈滛麗無
所不至秦漢而下無數世之善治戕賊而不能庶庶而
不能富富而不能教也學則人倫明知禮義亷恥耕讓
畔行讓路以不孝不弟不忠不信為辱生不如死雍雍
熙熙皥皥如也學則易治不學則易亂學校之所係豈
細微哉為政之要莫先乎學校磁雖中州山水明秀世
生名士人知好學某官等以興舉學校為巳任聖宇賢
廡師席生齋補前功之未完成制度之當補無一不具
可謂知為政之先務也歟餼羊既設興禮者自有人焉
兹擇良師集子弟之俊秀者明經治事隨其所長列屋
而教養之一旦有成或禆大厦一甓一椽之用使天下
稱之曰是盖出於至元之澤賢侯某人某人承宣之力
也顧不偉歟某年月日某書
　　　滁州重建醉翁亭記
徳之感人也厚矣言出於口曰徳言事及於人曰徳政
福當代而澤無窮使人曠百千世敬慕法效而不能忘
此徳之所以成巳成物之效也歟故有徳者之一止息
一逰歴凡論議經涉之泉石草木徳其人而被以佳名
亦可以終天地而不朽古今臺閣樓觀亭榭宫室之美
一時乗富貴挾豪勢浚民之膏血而為之豪奪巧取而
有之雄壯華麗得江山之形勝快風月之登覽銀屛珠
箔盛集髙宴不為不多然而終其身而遺子孫者幾何
身未死而名無聞一灰寒而不見知於閭里者皆是也
惟徳其物豈虚言哉不肖自兒童時得東坡大書醉翁
亭記而知歐陽公之徳業自時厥後復得六一居士集
五朝名臣言行録而熟公之平生毎以不得一至於滁
覽大賢之遺跡為恨至元巳丑冬同鄉文士張君仲豪
得官倅滁衆皆為賀曰歐陽文忠為太守之惠政一逰
一行之佳跡石刻手筆之辭翰朝見夕覽三年之内何
樂如之明年夏六月不肖亦以事客姑蘇門者曰同知
滁州事張侯來謁不肖首以懐賢為問遂出栁侯再立
石醉翁亭記為䞇且曰亭廢於兵鎮守滁州萬戸府達
嚕噶齊托歡萬户厲昭勇洎僕倡率同志以月俸重起
之願得數言以紀其嵗月嗚呼公之道徳勲業學術文
藻亭興亭廢名並天壌泉可涸山可夷而兹亭猶在可
喜者牧民者能以崇徳化民為先務如文正之祠祀嚴
子陵而後尚徳者名州曰范公倡始於前使來者繼美
於後因感古人有徳有功於世雖異代遼邈如親拜徳
儀傾嚮報謝之罔極無徳無功者權威雄猛生巳不足
恃公之神遊故治智僧晤語問樹亭者之姓名此記之
不可以不作武安胡某書
　　　襄陽重修官廨記
君子之居雖一日而必葺况官廨乎官廨之不可闕雖
遐荒異域陋邦小夷凡有民社者皆知之矧天際所覆
數萬里居中處正太平久安之治世乎一縣之治固狹
隘也然而國家典籍圖誌簿書條章之所傾落兵農工
賈貴賤小大貧富之所歸訟承流宣化發號施令徴科
供辦之所指聚胥吏卒𨽻晨昏風雨之所停集所係如
此雖三尺童子亦知其頃刻之不可無也居是官者恬
不之問反為之語曰官不給錢役不可擅舉欲有規畫
興作惴惴焉惟恐其民之多言獲罪于官也今日僧寮
之借榻明日道宫之假楹習以成風因仍苟且日復一
日至元十三年秋巡按河東過遼州襄垣官廨一新異
于他邑問之盖守土者從輿望協衆力而成之也詢其
所費則錢不取于官而民無異辭一木一甓而不敢私
焉竊嘗有言人能以事父之心事君愛子之心愛民治
家之心治國雖不學無術亦可謂良吏賣卜貨藥技之
賤者也尚知僦屋布席張幕先為有衆留止瞻拜之地
而後求售其藝五馬之榮百里之寄無一宇之聴斷而
莫之恤是其為心卜藥賤技之不若也為臣之心寧無
愧乎至此而不自安異衆例而力行之不可不書以勸
隣邑
　　　平陽府臨汾縣新廨記
平陽當河汾間為巨鎮屬邑五十餘城臨汾劇而最要
經界纔百里占籍者幾萬五千戸凡兵賦之重徭役之
煩十常居其二而風聲氣習勤儉果譎宛然雜唐晉餘
俗惟其物浩壤狹且不相能故人嚚于訟必直曲迺巳
聴約束俟審辨者動填里閈縣舊署在府右廂康寧坊
之南城易代來為土人氏豪據有司假老屋隙舍寓理
漕務一嵗間輙三五易處簿書儀具坌集委積棼不可
曋奔趨執事者當夏熾冬冽赭汗僵立尤實艱苦前政
狃故常眄𤓰代日復一日漫不加省庶幾赫令尹之威
具眎瞻之媺清承宣風化之源其惟艱哉逮今縣監某
稔其如是適時和訟理嚮化有漸迺以其故詢諸衆僉
曰念兹在兹竊有年矣第率先無自迄于今唈唈也既
度其人之樂用遂經辦焉應直得景行里次氏之故第
凡成室一十五楹畧不加易其來如歸㕔事適中吏舍
兩列彤閎前啟衡達里逵于是逺湫隘處髙明委蛇安
舒各有攸叙中外竦然大易觀仰既而史亢淵曰其興
滯易弊之勞趨事樂成之懇公倡私應共濟厥美匪劖
書珉石代而縣者烏能究根據而見經始䞇禮幣來謁文
予以歴官内外因知天下之治在于宰相師帥得人而
巳佐天子理百官發號施令以遂物宜者宰相也推君
治庇民生供事取决㑹歸有極撫字百里間者師帥也
是則宰相與師帥勢雖霄壤以本末體要而言實相須
成化耳故前代選重其人眘柬于清流冊授于軒陛疏
名殿屏盖由是也今國家條章具舉百度惟貞顓任責
成垂寄殊切作縣者苟非恪勤官守推忠及物何以稱
經緯相需之望今一縣之署置固匪政之大者類能若
是尚何患任之不優俗之勿易責罔塞而績用不彰于
時哉予特喜縣僚屬達于從政有志于民得春秋憫雨
之義故以所繫重者告焉幸來者毋忽
　　　滏水記
水善利萬物然不擇地而出或出深山窮谷無人不毛
之土或汙下泥淖沮洳寂寞之野雖滔滔汨汨源委深
達終何益哉滏陽當中原之腹心太行左界南北要衝
桑麻禾黍之沃野炭磁礬鐵之奥區陸車水舟窮海南
而走京師商賈如織實所謂神州赤縣者也州四十里
山南北而中斷西來巴蜀秦晉東抵趙魏齊魯之通軌
也有泉出於山足發源淵深迤邐廣濶成大川流北抵
州城支别五渠灌溉阡陌園圃用其力十不一二其流
經兩岸取其注下推盪之勢不煩相杵驅驢之勞米其
粟麵其麥者七十餘所佳哉此泉生於有用之地居髙
就下澤及無窮實天地之鍾秀博施也居民行人䝉其
利而不知敬填淤滓穢而不知浚馬牛羊豕褻溷於其
中前州從事馬某甃以貞石嵗乆復為傾圯某年月日
廣平路都達嚕噶齊某官乆奉朝命問滯訟於縣適至
泉上臨流而嘆曰天下之水一也得地不巧者十盖六
七雖欲徳澤施於人而不能也吾郡此泉天下之名泉
也守土者昧疏浚開導賛助之功不盡神之徳寧無愧
乎顧謂宰邑者曰山川能興雲出雨者官為祠祀滏陽
之得名者兹水也立州治者兹水也不憂旱乾不雨兹
水也食得精鑿兹水也六月火雲商旅無枯渴之苦兹
水也有此數徳而無泛溢漂没昏墊之惡且庶人之祭
祀報神惠也是水之惠豈特五祀之比哉主土者宜如
何哉即以香火謝過焉去其壅塞潔其汚濁髙其垣墉
方正其神宇曰廟而祠焉後世文崇祗敬也當俟農隙
而請命於上土人不勝忻忭衆口同曰我公此舉不可
不刻石以識其美邑宰王某來乞言以不肖州人也義
不可辭某年月日大中大夫江南浙西道提刑按察使
胡某書
　　　新開天平水記
人之生也水與榖而已人不食飲七日而死者水榖俱
絶也得水則猶可以活年飢避兵以藥辟榖者唯水不
可廢養生者亦以嚥玉池之水為能致夀龜蛇不食不
死以得太陰之精而陽不能涸花木土植而生折置瓶
盂養之以水則自芽而葉旬日終月不死然則水之利
萬物萬物之秉命乎水其利漙哉故五行生成為先後
而水為之冠布五氣而行四時流而為江海淮漢霈而
為雨露霜雪雖天地復資以榮豈特萬物哉林州當太
行最佳處民居圗畫間五材具美唯水為艱得鑿井淺
者百餘尺深者倍蓰綆如牛腰一人不能舉嵗當暑旱
泉縮居民環井而立炊時瓶罌不能滿民大以為苦村
落鑿井盡土而無水者瀦雨水以飲撫字之吏前後相
承無如之何州西三十里水出天平龍洞歴山而來甫
踰中路阻以巨石伏入地下不適民用至元五年春前
江淮等路安撫李公漢卿來治是州下車撫民勸農問
以利病教條既布詢謀於衆導水以東以濟渴以溉枯
槁衆踴躍從命不督而集於是公洎同僚達嚕噶齊石
林竒塔特州判李讓親畚鍾從命石以火塹髙湮卑順
流而行滔滔汨汨直抵城下役不再集工不三宿闔境
之人以公有潤物之功而感公之仁能見前後臨民者
之所未見而嘉公之智刻石記事求文於余因告之曰
詩云豈弟君子民之父母唯豈弟之人則可以子民子
民之道順民之所好去民之所惡知天地嵗運之豐歉
而預防其禍開山澤林藪富藏之閟以適民用至於辦
賦斂集戸口警盗賊給工役此一介里胥亦能之古人
所謂循吏艮吏則非也余識李公舊矣天資豈弟疏水
之政固美矣消癃閉壅腫之疾流淤塞滓穢之惡濡枯
潤槁其利非一雖然是才仁政之權輿也異日黄頴川
龔渤海惠政良法所去見思此亦未可量也磨以嵗月
汝當自知之衆喜曰唯請書諸石是嵗重九日應奉
大夫翰林文字胡祇遹記
欽定四庫全書
　紫山大全集巻十　　　　元　胡祇遹　撰
　　記
　　　重修羑里文王廟記
天地文明之運至中古而盛先聖後聖之德至文王而
備文王之盛德大功皦如日之在天愈久而愈光不以
廟貌香火廢興厚薄而汙隆焉然千百世而下凡曰有
知追慕聖人之功德自不能已或以聖人里門之所在
都邑之所營建車輪馬跡之所嘗涉歴則必垣而宮之
像貌而冠冕之時和歲豐春奠秋薦儀誠兼至不威而
嚴不率而齊莫不鼓舞而踴躍歡忭事死如事生兹非
龐恩厚澤淪浹于人心孰能使之然哉湯陰北十里道
右孤城如塊土人傳曰羑里文王之廟在焉考其事跡
蓋太史公所謂羑里之庫者也兵後祠宇焚蕩某年某
月某日邑人彰德路詳議劉敬文卿倡鄉里之好事者
前楹後寢創為一新凝旒端冕神復以宇居者樂於祈
年報本過者喜於下車瞻聖且求文石以識其歲月無
知小子惡乎敢言哉至於聖人之出處則有明夷之彖
辭易之大傳太史公書韓文公之羑里操有耳目者孰
不聞知尚何言哉所可懷而慕傷而喜者八百年文物
之周賴是城以興伏羲先天之心畫賴是城以明在聖
人明夷於一時而發瞽開聾垂裕後人昭昭於億萬世
之無窮若然則聖人一時之不幸而為後世無窮之幸
雖聖人亦不自以為不幸向使獨夫惡不貫盈文王之
化行乎西土不過潤及於一時一隅配禹湯成三代禮
樂典章貽則來世者未可知已易經之衍明亦未可知
矣兹城也䝉囚聖之惡名後之君天下者存而弗毁良
有以也劉敬以篤敬之誠復完祀事方之助淫祠崇異
端處身聖人之門而張皇非聖人之法者邈矣是又可
喜者也惡得而不書至元六年夏十有二日太常博士
借注户部員外郎兼應奉翰林文字武安胡祇遹記
　　　創建三皇廟記
生聖人者天地成天地者聖人也天地賴聖人而成而
况於人乎况於萬物乎不讀易詩書語孟不見聖人之
功知聖人者孟子而下惟韓文公為最原道一篇詳且
盡焉孰為聖人由周孔而上則文武文武而上禹湯堯
舜三皇堯舜之師也傳天地心代天地言贊天地功立
萬世斯人之極天地位萬物育三聖之功也人生報祀
天地廟貌香火血食舎三聖孰先焉後世祀典不明不
敬愛其親而敬愛他人悖禮悖德奔走祈禱僥倖僭妄
非理之祭不可禁主三皇之祭者獨醫巫兩人耳我朝
欽崇郊祀舉秩廢禮大都小邑皆廟三皇至元戊子彰
德路宣差逺公總管少中胡公卜地之逺闤闠幽寂爽
塏可以宅神妥靈卜於金鳳坊之東創建而崇起之洗
庸工之陋像開天日之聖儀俾萬姓皆知報本崇德不
獨在於醫巫也噫良吏惠政一方感恩戴德人猶不忘
况萬世永賴之聖功乎但恨無倡始開悟者自今以始
因敬以求其敬之之由希慕企仰上智者聖其聖而神
其神中人隨氣稟之厚薄各有所得愛身循理樂其樂
而利其利心仁而身壽希聖之効人自知之少中大夫
前山東東西道提刑按察使胡祇遹譔
　　　太安寺鐘樓記
武安僧寺五太安為崇麗宏深大定明昌間僧衆亦盛
法鼓齋鐘粥鯨經幢像大而聲洪住持者戒行精嚴緣
法福厚寺火於金亡之兵蕩為灰燼五六十年不復舊
觀至元丙戌夏余以事還鄉一至其門則法堂西廡及
諸僧房煥然一新院宇清淨再往過之都綱神元謂余
曰自吾祖師德祚受業親師廣沂二人相繼補壞起廢
而得至此神元等繼續先業惟恐不克負荷凡院門之
未備敢不竭力一一修緝近賴外護功德主宣差縣令
主簿以寺未有鐘鐘未有樓二舉而二美具適幸車從
之來臨敢以文為請因告之曰竊惟佛之立敎亦因世
人資稟清濁昏明高下之不齊設為科品以訓諭各因
所見所悟而入道所謂對病用藥殊途而同歸者也直
指人心見性成佛一也因性理以立言演說千經萬論
日講月究二也嚴列條律不可違犯三也有因有果立
像開悟四也人之所以不能成佛者氣血嗜欲害之也
衣食溫飽則安逸怠惰昏妄放肆早寢而晏起夢想顚
倒無所不有沙門之義居徒侶衆多非洪音警告則起
居之不能齊一昏怠之不能嚴肅進退之不能如律講
誦之不能依時勸戒之不能徧知使聲入乎耳戒生乎
心律周於身性成於内然則立像之為訓豈淺淺哉汝
輩此舉其可嘉尚然而自兹以往仰危樓之高明而能
四通八達不為物欲蔽塞而墮下流聽洪鐘之聲如聾
而聰如寐而寤如醉而醒如晦而明初則知戒戒則定
定則慧苟不知此雖檐楹齊雲潮音沸海一虚器耳神
元曰執事儒道也是說與佛法合請以斯言刻諸石
　　　方山重修元魏孝文皇帝廟記
堯舜禹湯文武而下歴二千歲之久巍然南面者奚啻
百千人知君人之職能止於仁以善養民者幾何人哉
立德立功立法福澤萬世使人香火廟貌敬之如天地
永永而自不能已者又幾何人哉當其據至極之位操
死生天下之權奔走聽命則有之愛慕敬恭中心悅而
誠服則無有也一旦長往棄世則誰復思之而况於血
食香火據處廟祀乎元魏之種鮮卑也袵金革死而不
厭生長見聞之恒性也自詰汾傳世十二而高祖孝文
皇帝立帝名宏時生五年矣有至性前年其父病癰親
吮之未冠而能親祀七廟經讖緯巫卜詔均田自是立
政置三長定民户籍制五等公服作明堂辟雍國子學
分置州郡定樂章非雅者除之大旱請有司賑貸出宮
人罷末作犯死刑而親老無他子旁親者以聞詔羣臣
言事太后馮氏殂勺飲不入口者五日哀毁過禮逾年
始聽政進蔬食追感哀哭終日不食太和十五年更定
律令親决疑獄定廟祧之制正祀典祀圓丘明堂迎春
于東郊十六年祀明堂朝日于東郊修堯舜禹及周公
孔子之祀親行拜祭養老於明堂以太后再朞哭於永
固陵左終日不輟聲凡二日不食十七年親録囚徒謂
司空穆亮曰自今朝廷政事日中以前卿等自先論議
日中以後朕與卿等共决之是歲冬十月營洛邑明年
南廵祭比干墓以太牢自為文曰嗚呼介士胡不我臣
三月還平城議遷都九月考績黜陟百官十八年冬發
平城至洛陽置牧場于河陽十二月易冠裳語言從漢
十九年夏四月如魯城祀孔子封其後為崇聖侯減冗
官之祿求遺書法度量遷都洛陽詔州牧考官屬得失
以聞十一月祀圓丘二十年改姓元氏初定族姓詔羣
臣聽終三年喪詔諸州中正各舉民望五十以上守素
衡門者授以令長以久旱不食三日是夕大雨置常平
倉除逋亡緣坐法以彭城王勰為宗師使督察宗室不
率敎者以聞二十二年秋七月省宮掖費用以給軍賞
二十三年夏四月殂于穀塘原帝友愛諸弟始終無間
嘗從容謂咸陽王僖等曰我後子孫邂逅不肖汝等觀
望可輔則輔之不可輔則取之勿為他人有也親任賢
能從善如流精勤庶政朝夕不倦每出廵邏有司奏修
道路輒曰粗修橋梁通車馬而已勿出草剗令平也在
淮南行兵如在境内禁士卒無得踐傷粟稻或伐民樹
皆留絹償之宮室非不得已不修衣裳浣濯而服之鞍
勒鐵木而已此帝之仁政之大略也平城之於洛陽南
北取道彰德為直要故於府治之西多駐蹕之所土人
䝉其恩惠廟而祀之水旱禱於廟則遂不為災風雨時
若歲乃大熟若夫雄才英略混一六合之志未遂而天
不假年三十三而夭惜哉使帝得伊尹周公之輔弼太
甲成王眞庸主矣方山父老以廟貌久傾壞不戒用勸
各出家貲新高殿宇雄壯絢麗增倍於舊垣墉門廡深
嚴完好像設邃穆瞻仰起敬既落成相率來乞言刻石
以紀其歲月以倡勸後人嗚呼魏之易代帝之殂落幾
寒暑矣使人敬愛不忘之如此大德大功及於生前身
後生為仁君沒為明神此誠之所以不可掩也故備錄
史傳之所紀而大書之仍刻諸人姓名於碑陰庶幾子
孫世世毋墮賢祖考事神報德之敬某年月日記
　　　德州顏魯公新祠記
忠臣敬君憂國之心切痛良苦者社稷宗廟將傾逆亂
將大作位卑而不敢言言之而不能上達上達而不見
信欲自為之備則犯分越禮職微力薄不能申明而獲
罪不為之備則禍於旦夕而身與國亡虚負不智不忠
之恥徒魚肉於梟獍虎狼之口於斯時也危乎艱哉唐
明皇享太平三十年恃宴安縱淫逸惡直言疎斥正人
寵悅媚耳目逢迎詭隨之姦邪䧟身於聚麀肆人欲而
絶滅天理安其危利其災樂其所以亡而不恤喪心若
是足致亂亡明智忠愛之心曷勝憂懼悲夫天奪其魄
降天帝之尊崇而親接糞穢虧日月之光明而喜愛螢
燐豢豺狼犬豕為麟鳯納侮招凶梟喙一鳴河北二十
四郡土崩瓦裂披靡而從賊平原以塊爾孤城無山河
之險固無甲兵之堅利犄角常山拒賊鋒綴賊後使賊
不敢長驅而西庶幾京師得為緩禍平賊之計深明逺
慮忠勇精誠照青天貫白日數千載而下想見風采凜
凜也後之有天下者莫不欲臣下之死節於我激勵孱
懦然則平原之廟貌血食終天地而不廢爭光日星可
也為人臣而忠於君來守是邦聞魯公之風宜如何哉
百年以來廟火于兵故基斷碑埋沒于荆棘瓦礫至元
乙酉知州劉某下車未幾詢訪陳跡力起祠宇賢矣哉
侯之處心也人之修已臨政即其尚慕崇敬者觀之則
其人可知也狄梁公毁淫祠千七百所而立大禹伍員
之祠乃知忠義尚賢之心千萬世一心也劉侯前知蔡
州魯公死事之地而廟像焉始終惓惓於公之節義尚
志者能已於言乎故書
　　　汴州二賢堂記
金眞祐五年夏五月滏陽黄冠師威儀薛正圓坐遊於
趙禮部閑閑公家公葬之汴之東城作文以祭納銘於
壙厥後其徒韓忠誠徙葬於其鄉至元某年道士某等
立祠於州之天慶觀而像事之以閑閑公金國高年之
元老待正圓最深故以閑閑中堂而正圓侍坐扁其堂
曰二賢且慮後人莫知二賢之為誰來徵言以識其姓
名竊嘗聞我先人之言曰大定二十五年廷試天人相
通汝祖閑閑是歲同榜登第以是思之同年家之情好
分義吾鄉之尚賢樂善二賢之文德人品俱不可辭閑
閑之聲稱有耳者皆知之正圓以野服黄冠得與為友
生前身後親厚若是則其人可知矣天慶宮正圓受業
之所閑閑之里門鄉井二賢精爽吾知其眷也必矣矧
道人庭宇松竹交蔭香火清深終日無履聲雞犬跡實
足以栖神妥靈若以閑閑銘威儀之壙祭威儀之靈二
篇之文刻於石則二賢堂之為誰顯煥暴白於千世矣
奚待俚言之為贅某曰我乞言於子如子之說則記已
竟矣謹受敎
　　　胡氏别業記
彰德西南迤邐崗阜去城僅一舎村曰王佐一水西來
曰羑水東過羑里之庫去去漸下智者鑿石為渠又因
其勢之趨下奔湍宂石為坎深尋丈圓徑倍焉注落觸
激以轉水磑晝夜麵麥十餘斛雖夏秋霖潦不為害少
西二百餘步復鑿立一磑之巧猶天成渠湄樹林陰翳
屋宇籬落如畫鷄犬鵞鴨不勞飲飼而鮮澤肥腯問其
主人之姓居者曰此胡氏之别業也胡氏世為隆慮農
家近世子孫名全者潛德不仕徙其家安陽其子元大
名府開州酒稅醋三務提領壽七十五終于府郭南之
私第元之子名允中字信卿皆遷葬於安陽王家崗讀
書幹局累監倉庫務閒暇以才慧營生理故成此業一
木石一塼甓皆手自移植雖巧匠良工弗若也余駐馬
久之計其功不二十年不可完問之則果然有子男五
人長曰長安今為河間景州判官次曰長慶曰進德曰
水兀曰山兀俱讀書嗚呼世衰俗薄雖農家亦皆滅裂
鹵莽有種木者共笑以為迂務口舌趨近利鬻風賣雨
踏虚駕空知有今夕而不計明晨者皆是也背鄉井棄
墳廬弗恤也苟可以得溫飽則就之人反以為智權若
允中之用智勞力能為世之所不肯為不趨末不妄求
不欲速不求近利坐遺子孫以長樂久安之業可尚也
夫子孫遵守而不失百世富安可卜也抵暮入城翼日
語諸親友或曰是不可以不記貽胡氏後使知其祖考
之賢余應之曰可某年月日書
　　　靜勝堂記
宿州公廨後圃連北城城高數仞直後圃雉堞因城築
土方數畝當火雲赤日退食登覽向明俯臨民居市井
里巷車馬喧闐背倚軒楹城下長洲芰荷鷗鷺龜魚川
泳雲飛左顧右盼阡陌村落山阜如畫不知人間之有
酷暑月建之當長夏帝炎帝而神祝融也堂曰靜勝命
名者良有旨哉升兹堂也熱已無有何以勝為人於養
心無學致疾而不知疾之所由生人之制心最難者靜
靜則清涼最喜者動動則煩燥煩燥則雪樓冰殿不能
解晝夜十二時心無時而靜飲食中亦動夢寐中亦動
才者汲汲於功業貪者孜孜於財利烈士屑屑於名譽
誇者皇皇於權位處州縣而慕府郡守一郡而慕臺省
居人臣之極貴不得於君則熱中朝廷急於得賢甫霑
一命而望為宰相者皆是也萬思千慮如沸羹如烈火
如銛鋒如悍馬聖訓所謂人心惟危者數千年後其言
愈信命斯名者欲使後人各安其分思不出其位息妄
想之紛擾澄淵涵蓄恪居官次明恕生民之利病詳察
田里之休戚一夫失所畏懼慄慄不冬而寒外熱奚足
勝哉某年月日某官復新楹宇軒户請記於余老謬妄
意如此未審扁門者為何如登兹堂者為何如
　　　叢桂堂記
墅業則連阡陌篋笥則金玉滿堂謂之慶門可乎此富
室也非慶門也高楹甲第車騎塞閭身居大官勢可炙
手謂之慶門可乎此貴家也非慶門也所謂慶門者富
與貴不與焉圬者王承福之言曰吾操墁以入富貴之
室有年矣有一至者焉而往過之則為墟矣有再至三
至者焉而往過之則為墟矣問其隣曰身死其子孫不
能有也或曰死而歸之官也以是觀之其可因一時之
富貴而遽以慶門為許乎必也子孫繁衍盡事親敬長
之職靳靳則保家超卓則亢宗孝弟婣睦才能問學處
鄉里稱善人入仕途為名士廣前人之聲副高明之志
是以謂慶門吾鄉富貴之家不啻千百可以慶門目之
者吾於蓋氏見之矣蓋公為總府經歴官披荆剪棘撫
瘡摩痍化相殘為同井易草芥為桑麻以功以德富與
貴固所宜有子六人珠明玉立蘭薫桂芳承義方之訓
克自抑畏經歴君歿迨今將三十年友愛融怡與君在
無異内外族屬百口大小無間言凡九世遺業不唯不
敢失墜而又增廣焉𤣥曾孫男女三十餘人然則蓋氏
之慶如火始炎泉始達焰焰滔滔其可量也哉六人長
曰居敬字立甫次居正字元甫次居仁字義甫次居簡
字行甫次居寛字德甫次居實字誠甫元甫起堂於其
第手足宴集不肖亦在席酒酣仰而視相顧而樂舉杯
見屬曰吾兄弟輩固不能遂先人責望之心然堂構前
業日愼一日常恐弗能光昭先人之令德所以成此堂
者非止於娛悅妻孥誇耀閭里偃息此身而已也歲時
伏臘聚宗族於斯會昆季友朋於斯誦常棣之詩歌鶺
鴒之章篤孝友而厚親愛毋胥逺毋胥怨以棣華相輝
為可重以玉帛財利為可薄使世世子孫毋改此轍此
樹堂之志也願命之以名誌之以文庶幾不墮其成言
僕不敏請以誠吿賢昆仲之相友愛以古人自期以今
人薄惡紛競為戒誠發於中陰相於神明故能同心之
言如蘭桂之馨聲相應氣相求急難相救助如林桂叢
蘭之相蒸潤足以照映一時而流芳百世然則揭曰叢
桂又奚若僉曰唯命於是乎掇前賢觀物之餘議感叔
世天倫之衰薄紀蓋氏賢父子之實迹而為之書
　　　董氏遐觀亭記
去藁城西北三分舎之二村曰大張沃野平豁稼肥木
茂聚落如畫居民熙熙仰恒山于雲端來滹水于天際
郎中董公彥才别墅在焉築亭水湄徵名友人胡某扁
之曰遐觀因求立名之義曰何謂也曰此吾友顧瞻之
間胷中之至樂因名以形容之奚問為是地也當戰國
之際而為燕趙之郊中山九門如指諸掌孰勝孰負一
得一失及其智力俱困折而入秦秦不能有復歸諸漢
漢于恒山為王國為名郡犬牙相制小大不常陵夷至
于魏晉朝漢而暮趙晨燕而夕秦暫一于隋而又為唐
所有安史一亂而藩鎭以終五季之末巖然而城淵然
而隍變為遼宋之疆場再變而為金元氏之中土甫百
年而今為我朝之郡邑上下三千年之事歴歴在目前
人陳迹煙飛雲散城郭山川按圖可攷長空鳥沒消沉
萬古登兹亭也豈非遐觀天地古今之變歟自吾友爲
鄉之奇童子以迄于今為名卿為材大夫歲未五十周
前日某氏之第而今為某氏之園嚮也某氏之圃而今
某氏之阡登兹亭也豈非遐觀百年盛衰鄉邑閭井及
吾一身之變歟春萌夏葩秋實冬荄蠶月條桑剥棗納
禾入此室處曰為改歲兹非遐觀農事氏勞四時之變
歟亭臯之下通道京師車馬絡繹南去北來增職拜命
忻忻以趨貶竄降逐慘慘而還兹非遐觀仕途得喪之
變歟外觀物變之無窮内觀此身之可驚景觸于目理
契于心視窮達為一致閱古今如旦暮當其闤闠喧闐
人事紛擾躍馬横䇿一臨兹亭負手放目靜觀返視戰
紅塵爭白日皇皇汲汲蟻聚羶蠅聚血龍隆昏耋進不
知退甜不知恥者為何如哉凡君子處已觀物惟靜也
故能見百動之得失惟遠也故能辨百物之紛殊古人
所謂已在堂上而能辨堂下之人睫在眼前反不能見
此遐觀之義也吾友性靜而識遠故以是言之彥才曰
名義昭矣吾心喻矣吾亭之記畢矣問一得三請識諸
石
　　　籍君玉主簿東軒記
前主武安簿君玉籍公中年以來優游鄉里角巾私第
築屋于堂左而三楹焉楹為懸軒開豁爽塏去市井不
遠而喧閧塵坌不能凂軒下植小花草數本砌外穿井
引水圃蔬雖隆冬青潤可愛短垣僅隔雞犬求其所以
不崇墉之意當其陽旦陰伏煙収雲斂朝氣清爽主人
晨興東坐游目或澗溪而屋或高原而耕雞鳴犬吠煙
火籬落相接負城花柳村墟之外日光天際紅翠照映
諸峯屏立一重一掩莫能形狀諸峯巍然矗空若青芙
蓉峯顚雙浮圖僧宇明滅乎其下峯名紫金迤邐而南
如萬馬奔突之狀者不可勝數歲已卯余罷官來歸主
人置酒觴詠于軒下酒酣衆賓歡適舉酒見相屬曰吾
鄉嘉山水在在如畫然城居者不得見負郭卜宅者多
不巧遇萬一巧遇而背山起樓者十常八九籍君此區
結廬人境而坐享山林丘壑之供又能閒適笑傲與佳
客共之子能無一言以誌之余應之曰紀事責實而立
名欲清衆美畢具而一辭不能罄使聞之者企慕而欲
一來見之者坐賞終日而不忍去然則扁曰東軒因以
為主人之號異時與東山東野東里東臯子同得名于
後世未必不自此軒始皆曰可請為之書
　　　楊子忠潛齋記
洛陽隱士楊庸子忠先生以德以學特詔起為孔林敎
官先聖羣孫顏孟諸孫問道講經於席下先生發明聖
學躬行聖道盡革近代章句文詞之弊學者亦洗心易
慮薰沐漸摩童子冠者各知學之小大道之本末復洙
泗之正亦不復有權謀功利之念歲月既久告老還鄉
井結廬於洛南名其齋曰潛凡敬慕先生者怪而問之
曰潛之為言在易在詩其義昭昭先生之盛德升聞大
名滿天下江湖流而日星垂雖欲潛得乎先生曰非是
之謂也吾欲潛心於聖學者也難者又曰先生之謙退
不足不知老之將至則可若夫先生之於學自總角而
至於今七十年矣無書不讀必探其原無義不究必洞
乎底炫爛乎春華成結乎秋實目擊道存聲入心通無
事於潜紫山野老聞而嘆曰學者之知先生先生之自
處兩盡其美然睿聖武公作抑之詩於年九十有五聖
賢之於學死而後已天斯須而不行則不天地斯須而
不生則不地修已以安百姓堯舜其猶病諸德不修學
不講孔子以為憂韋編三絶尚有假我數年卒以學易
之嘆先生可為斯世之師也歟剽竊涉獵欺世盜名聞
先生之言過先生之齋必將有所興起有所慚愧而自
失焉者毋以先生之言為過自抑畏夫人才有自足之
心則不進而日退曾子易簀曰啓予足啓予手吾今而
後知免夫故前賢乃有蓋棺事乃定之說行百里者半
九十里之喻吾將以先生為法先生以書來求言敢以
鄙辭復
　　　泗水縣重建廟學記
天下之治亂係乎人材之賢不肖人材之賢不肖係乎
學校之廢興學校之廢興内則係乎京尹外則係乎守
令故曰守令賢則主德宣子游之治武城使君子小人
皆知學故君子知愛人小人則從化而易使在位者愛
民市井田畝雍煕而從化非太平而何太平則天地位
萬物育所以植遺腹朝委裘而天下不亂然則學校之
所係豈細事歟中統建元遐荒異域奉表上章皆成文
理朝廷始重儒學列位雜以儒者荒域小邑皆立孔子
廟興舉學校尊師重道人材輩出泗水縣去曲阜不兩
舎洙泗遺風人易從化廟學荒廢至元癸未縣令李某
前令喬某同心協力即其故基剪荆棘拾瓦礫聖宇講
堂前後具備邑人僉曰二賢宰化民成俗之意不可不
刻石以書其美憲司提舉學校故來徵言不敢以不敏
辭因勗之曰經不云乎雖有嘉肴不食不知其味也雖
有至道不學不知其旨也學既立矣主善者可無人焉
鄉人子弟之俊秀者惡可使之止於胥史而已耶即今
内外要職之人材半出於東原府學之生徒豈非明效
大驗歟某曰唯謹受敎不敢失墜請文諸石
　　　亢宗堂記
古之立德立功非仁無為非禮無行一於修身而無愧
一以冀子孫之賢明為子孫者能以父母之心為心其
於繼志述事宜如何哉不能立身行道光顯祖考𢎞大
門閭自視此身若無所容於天地間是之謂大孝彰德
總府知事魏憲作新私第北堂落成聚親友而宴飲酒
歡適舉杯來前曰户牖固卑陋門楣名扁以識記以戒
誨願先生一言乃書曰亢宗酒數行復為之請曰先生
光寵蓬蓽何幸如之不敢以煩瀆逃罪願文其名義書
於屋壁朝夕起居以為座銘惟先生可否之余應之曰
以足下卓然自立不輕賤其身不辱其親不負前人高
門之望又有以光大之既能庇宗又能亢宗故以云雖
然古人有言曰興衰慶弔相倚伏足下既能榮其祖宗
當思所以成就之不易居仁由義恒以行百里者半九
十里警戒無虞德垂後裔不聞圬者王承福之嘆此明
名堂之義也某曰謹受敎某年月日書
　　　韓氏遵誨堂記
題遵誨之堂者記銘箴贊序說詩什盡文體之變韓氏
賢父子昆仲之言行嘉美者揚譽具備舉陳言往行惡
為戒善為法比類發興横竪立說周折詳盡至於辭藻
之情實華麗簡潔豐贍奇澁平易疊見層出可以光史
䇿而寶家藏者無一不有殿衆美而為言者不以艱哉
修前轍則贅出新意則鑿不贅不鑿請為諸作者之辯
大率諸人稱韓氏之孝循文解字致辭於遵之一言夫
依循奉行之謂遵父母之命依循奉行謹勅之士皆能
之又舉不孝之惡行以證明之何期韓氏昆仲之淺也
不孝之惡行尚忍言之哉孟子稱虞舜曾子之孝何嘗
舉凶人以為諭也通甫昆仲謙以自牧以行顧言名堂
以遵誨可謂取名也廉矣視彼以孝自負大書門楣曰
榮親曰萊衣者為何如哉孟子曰舜由仁義行非行仁
義也父母之垂訓也其辭有限而人子之行已所遇之
時所處之地萬變而無窮有是訓則遵之無是言則恣
我而為之朝守暮畔一是一非吾觀韓氏昆仲之履踐
不若是之區區也平城府君吾不得而見之矣通甫君
美行平城君之遺體性情氣質如以燈傳燈不誨而同
不遵而行奚必以是而為多哉二賢知孝之時中離之
而不為畔合之而不為守知孝之權在虞舜則為虞舜
之孝在曾子則為曾子之孝在我則有我當為之孝然
則名堂之義豈非思親自謙之一誡辭耶所以為諸公
之辯者若是未卜諸公洎二賢之心又以為何如也不
然古人事親之陳迹經傳孝弟之緒言二賢飽聞而熟
見之又何待我輩之復舉
　　　鄭千户棣花堂記
甚矣風俗世變之移人斲喪其良知良能之善性而不
知愧悔也孩提之童莫不敬其兄愛其弟此不學而知
不習而能者也僕自改職户曹天下詞訟郡縣不能剖
决者聚至乎部因以聽斷而觀四方之風大抵析家貲
而昆仲相怨仇相詆訾辱及其先世而不可道者十居
八九諸侯之家為尤甚更甚者父母俱無恙昆季求析
居父母不以為怪六親不以為非守土有司不以為罪
抵官健訟連月蔓歲達部及省公斷弗服必至唐突而
後已吁於斯時也不為風俗移而能怡怡同處者良可
尚已元州鄭氏在本土為巨族我朝革命元帥公諱某
者以雄武起鄉里歸命後鄉民賴以全活者不勝計以
功以德子孫得世其爵元帥公生子某某今為某官某
官小大骨肉凡數百口同居四世中外無間言侍衞親
軍千戸職當扈從起第於京師思其同氣各以從仕而
不能相合名其堂曰棣花蓋其友愛之篤懼其跡逺而
情疎歲久而或忘庶幾起居坐卧見其參前而隨於後
也使手足間之敬愛日厚沒身而不衰焉是以鄭氏篤
行純至上達宸聰時人榮之千户之友侍衞萬户府從
事王某晉卿同僕來登是堂謂僕曰交友之義惡則諫
止之遷改之善則贊成之揚譽之惡弗能諫善弗能揚
奚以友為子何惜數語不以識之使起堂之意不揚且
無以遺訓後人僕應之曰聖人人倫之至也堯舜之道
孝弟而已矣傳曰事兄悌故順可移於長又曰孝弟之
至通於神明光於四海無所不通鄭氏慶門賢昆季都
元帥為國死事友愛復如是宜其虎符恩諭登壇典郡
一門十餘人子孫繁衍𢎞彰祖業實旣立矣何以文為
雖然古人謂靡不有初鮮克有終又於几杖盤盂皆有
銘恐其為善之志有時而或替也堂之有記因以自警
惡得而廢之哉誠能以聖賢友愛之行日注乎心見於
行事世變風移之惡不接乎耳目以鄭之先世家法餘
澤傳及其身及其子孫及其無窮世世守之而不變化
鄉邑而及天下通神明而光四海安知不自此堂始主
人起謝曰記文已竟請刻諸石而銘諸心焉
欽定四庫全書
　紫山大全集巻十一　　　元　胡祇遹　撰
　　記
　　　韓氏南園逺風臺記
物之美惡非能感人而人自感於物人自感於物耳目
之日見聞者與草木之無情者適與意㑹則可喜可樂
之情油然而生焉故金石絲簧之和而不能生遷客逐
臣之樂蛩吟蚓嘯凄凉秋雨之悲而不能動富貴得意
之悲通甫總管韓侯與其弟君美御史子孫族屬近數
百指友愛同居壮年才美不急急於權利怡然藹然以
道義相娛恱築别業於豐宜門之南五里而蓮池竹塢
菊欄松徑㳺息之所畧備又以蓮池所出之土起臺於
池南袤延二尋髙則過之南對平崗微阜野寺浮圖映
帶隠見於林梢烟際北顧郛郭居民半市半野東望去
城近郊蔬者漁者樵者園者圃者一重一掩村落田廬
畫不如也西南馬鞍大房棲隠玉泉五華平坡香山層
巒疊巘深巖巨壑千態萬變不可名状左右前後貢卧
覽而供坐游者亦可謂多景矣一掀髯一舉目無物不
可以適意至元十年夏六月以觀稼為雞黍之㑹酒酣
客有歌淵明之詩曰平疇交逺風良苗亦懐新歌未闋
通甫舉酒屬客曰昆仲登降是臺十稔於兹四時朝暮
隂晴風雨之變長吟舒嘯凝望之樂固亦無窮矣然未
若此詩之惬吾心者深是臺誠陋請以逺風名之客應
曰可同席武安胡某曰喜新竒而厭故常樂富艷而苦
淡薄古今之常情也禾之受風有此天地即有此二物
且無馨香姿艷之美田夫野老從事而不厭者愛其秋
實之成餬口之利而已豈知天地造物生意之美機心
一絶與物閒適之樂達官貴人日以薌澤紛華美麗炫
其目沉浸醲郁於髙堂華屋名卉珍木之境一至田疇
恐為草木泥土之所汚蹙然為之不樂古今幽人隠士
澗阿巖谷躬耕妻織不為不多亦未嘗形容是樂於謌
詩由此觀之自有天地以来至於今之久知是樂之極
至而又能聲於文者獨晉處士陶淵明一人而已後之
知陶淵明之深者獨一蘓雪堂而已雖知之而不能同
之再廢再辱卒貶死於海南然而是樂也豈區區鄙夫
俗士降志辱身於汙世汨没老死於畏途者所能知所
能言哉通甫昆仲樂此以名臺推是心以往其肯汗顔
無恥拜路塵之下風者耶其肯趨勢附炎不自貴重随
俗波靡者耶夀數十寒暑生前有限身後無窮不能居
仁由義蟻羶蠅血䧟身非類肥甘寒暖於一時鬼誅人
殃禍不旋踵貽譏遺臭於無窮窮天地亘萬世而惡名
不滅可謂知乎韓侯之志可尚也夫不可以不誌座客
同應曰唯故樂為之書激衰俗以紀此臺得名之自
　　　趙侯朂齋記
通義大夫户部尚書改除山東東路都轉運鹽鐵使趙
侯名某燕居之齋曰朂友人武安胡某問其取名之義
曰是名也十六年於兹矣至元八年僕自知歸徳府事
改知南陽是時朝廷經略江淮謀定南服集兵襄楚南
陽迫近漢沔北當諸路衝要供給運送百冗坌来急於
星火修戰艦積屯田馬芻粟人廩食程限辦集若是者
首尾三周嵗適以守土實任其責夜分乃寐鷄初鳴而
起立志自朂扁於齋不遑寧處幸終秩無敗闕十二年
叨升懐逺大將軍金虎符益都路緫管兼府尹此區區
為國服勞不敢自暇自逸名齋之由也大字深刻其額
參政左山商公之書也吾友其亦有説歟對曰壯者立
志忠貞名之可言而行之不怠也自予識執事於弱冠
襲先大夫之爵長邢州安國軍節都事便能挺特自立
勤苦節約嘉節升聞陞邢州為順徳緫府歴十七寒暑
以勲政知河南府歸徳府遂有南陽益都之拜山東東
西道江南浙西道兩任提刑按察使三任山東東路都
轉運使増課萬七百四十餘錠揚歴中外將四十年自
朂之力也余何言哉雖然書不云乎靡不有初鮮克有
終終始惟一馬伏波亦曰老當益壯盖人之氣血過中
年則衰心志剛强則年彌髙而徳彌邵利欲浄盡而義
理精明仁為己任終身而後已矧茂異之材造物不易
生國家作養不易成晩路末節尤當自愛慎自堅定自
振勵勲舊富貴之子孫能世其家増光前烈如君者百
不一二朝廷急急圖任舊人共政六卿之選已膺拜榮
以才徳以嵗月以門閥以治績以成效協清議而服公
望不能逃任大責重之寄者非子而誰吾子其勉之鄙
言已竟請書諸齋壁
　　　題王氏樂賢堂記
父母俱存兄弟無故天理人倫之至樂也中也養不中
才也養不才至樂之中又有不可得而名者仁夀之世
父母之具慶人皆有之義方之家不易得也父止於慈
愛而不知其惡慈或至於敗子子止於孝敬而不敢違
命孝或至於陷父子敗於邪父陷於不義負過避罪之
下委曲營䕶憂戚紛擾至是而樂安在哉原其愛子敬
父之初心寧故為之敗陷閨門之中以恩掩義賦受之
厚不知所以裁之而失其中也父慈而訓子孝而箴兄
弟怡怡相勸以義是之謂慶門故人樂有賢父兄也或
為貧苦迫之身役戸差之擾東南西北餬其口於四方
嵗時伏臘定省温凊欲樂其樂而不得者又十常八九
上黨王氏翁媪康寧富而知義子四人賢而好禮無寒
餒離析身役户差之所苦築堂以事親孝養以致樂為
父母者樂四子之賢心安而享夀正合孟子二樂之義
長子某求名其堂名之曰樂賢鄉人皆曰可楣榜已竟
請誌諸石某年月日書
　　　郁文堂記
文之為言淵乎煥乎聖人屢言之矣柰何後世學者不
求文之所以為文有本文不在兹乎天之將䘮斯文也
後死者不得與於斯文也天之未䘮斯文也匡人其如
予何又曰君子以文㑹友以友輔仁又曰燦然有文以
相接文之為文於斯可見又曰周監於二代郁郁乎文
哉又曰夏尚忠殷尚敬周尚文忠也敬也文也分之則
三合之則一誠篤乎中心形於威儀則嚴恭寅畏嚴恭
寅畏則語言揖讓登降進退起居莫不有自然之節次
輕重疾徐貴賤長幼先後之次叙是之謂文周視夏殷
文武君乎上周召臣乎下内則宗廟朝廷百司庻府外
則方伯連帥鄉邑閭里朝覲㑹同冠昏䘮祭忠敬實乎
心文華郁乎體方之夏殷燦然具備天理昭著人倫煥
明夫婦别父子親君臣義長幼序朋友信本既立矣貴
則玉帛贄荅賤則榛栗贈遺賔主之間莫不成文此吾
夫子美周之文也周之末世忠敬澆漓文存實亡故聖
人為之嘆曰禮云禮云玉帛云乎哉陵夷至於叔世君
父師長不自知其職不學古明經不窮理盡性不修身
齊家不知建極明倫之為己任化民成俗之為已責軒
軒然以地位年齒驕蹇於上間有好學者不過乎執經
問難為章句儒措辭為淫麗新奇語吁人之以是為文
波流風靡詩降而為律字畫流而為行草散文變而為
四六歌詠轉為市聲里曲父師之責子弟時君世主之
進退臣下以是為才不才文至於此何以為之文哉易
曰觀乎天文以察時變觀乎人文以化成天下又曰君
子豹變其文蔚也大人虎變其文炳也文之訓詁昭昭
矣然則為人子為人弟入孝出弟謹信汎愛親仁而力
有餘從事於文者更深思之某年月日朔禮於先聖先
師既畢而登講學之堂扁曰郁文西溪王公之書也予
恐後學專以辭章字畫威儀之為文故掇聖師之言以
為徴
　　　清慎堂記
寓兵於農王政也居重御輕君天下之大權也漢有南
北軍唐立十六衞用此道也兵不寓於農政而二之百
萬之衆仰食於農飛芻挽粟數千里饋餉師不宿飽居
者行者交相為病不能供給不寧惟是聖王之處内外
臨治亂謀深慮逺農即兵也兵即農也兵自農出賦居
藉焉農本而兵末本理則末治井田定而三代千餘嵗
泰廢井田二世而亡臣民之於君長如手足之衞腹心
不如是則渙然不相親鄉田同井朝夕起居相親睦相
守望相救助相扶持氣相同心相愛靣相熟聲相應同
事則行伍親愛則昆季手足相援親上死長之義明坐
作進退之法齊農時田畆農隙則蒐苗獮狩治兵振武
從講武事安不忘危治不忘亂金城湯池聖筭神術足
食足兵上下相信聖師之訓豈虚言哉我朝家法與帝
王同制兵民一也無事則畜牧種植有事則丁男皆兵
自太祖皇帝奄奠九有歴五世而聖主臨御承聖祖神
考之訓而兵制益完備外以元戎總攝諸萬户府鎮撫
四夷内立諸衞屯田閲武使芻粟山積人知義勇加以
任将得人法制嚴宻某官某人以祖考開國佐命之元
勲積勤累功蒙眷顧至某官教養士卒一一有法樹堂
於京南東之中營扁曰清慎推原命名之意潔已以御
衆可謂賢乎惟清明在躬故可以正帥衆謹戒不怠則
可以有備無患聖人之所慎王公能之唐太宗嘗謂侍
臣曰吾行山路巇嶮謹於御轡則未嘗蹉跌及其坦途
平易此心一放反致顛蹷檢身御下可不慎歟心不能
清雖慎何益清心慎行為熊虎将帥百世之師兵法曰
善守者藏於九地之下又曰行如戰慎之至也又曰以
約失之者鮮矣易曰師出以律英哉王公無衣帛之妾
無食粟之馬小心翼翼克自抑畏訓練程式素所服習
又在程不識之右也耶奉訓大夫知宿州事王濯纓以
某年月日過堂下留宿於别館者累月觀其數年實辨
等列習威儀真一時之良将也語不肖立言以紀其實
且以不肖王公之老友也故不辭而書
　　　襄垣李氏秋蟬堂記
蟬之為物蛻乎濘穢之中嘯吟風露之外得蟲介之清
秋之為氣霜肅天髙日晶月潔濁暑屏跡麗金用事得
四時之清以蟬鳴秋氣同聲諧楚吟湘怨蕭散閒雅豈
春鶯夏燕宵蚓寒蛩之所能擬倫也襄垣李某潔身遯
世喜鼓琴得趣深名燕居之堂曰秋蟬即名以求心是
豈囁嚅淟涊進瑟於好竽之徒歟恥素餐之粟而不食
如秋蟬飲風露惡鄭聲之淫而不聽鼔一再行如秋蟬
之作清音罷彈横膝悠然自得樂之於身而不厭迴視
揮之復来斥之不去若厨蠅之戀羶葷者将望望然去
之又忍與之語哉某今(原夲/訣)年間人堂毁於兵人亦云止
孫男某思慕乃祖之髙節名不可滅載堂載構終當有
成乞言於余曰異日忩戸簷楹復還舊觀大書深刻傳
子傳孫世世不忘使君之惠也敢再拜以請至元十三
年秋八月書
　　　遺安堂記
欲子孫之貴富安榮天下之人之同心也然而欲貴富
而反得乎貧賤欲安榮而反得乎危禍者皆是也是盖
溺於所愛以恩掩義不究其理不窮其情故也夫物之
榮悴通塞人才之賢不肖成敗盖有由矣人徒見春夏
之發生長養萬物各遂其性而不知收斂閉藏欝抑含
蓄外若挫折而内實培植以成發生長養之功者乃秋
冬之力也人與萬物一也故孟子曰天之将降大任於
是人也必先苦其心志勞其筋骨餓其體膚空乏其身
是以動心忍性増益其所不能然後知生於憂患而死
於安樂也獨孤臣孽子其操心也危其慮患也深故達
詩曰宴安鴆毒不可懐也前賢亦曰富貴生不仁韓文
公亦曰不見三公後寒飢出無驢不見卿與相起身自
犂鋤理固然耳然而知之者鮮矣憂子孫之賤而以賄
賂迎合曲邀横結求大官憂子孫之貧營田宅殖貨財
藏金於郿塢積胡椒八百石憂子孫之不才俊而使之
乗肥衣輕結豪侠通權貴臂鷹走狗賔客滿門以求聲
譽以是數者而觀之雖曰愛之其實害之雖曰憂之其
實讎之使為子孫者天質粹美必至於驕矜怠肆志得
意滿善不進而惡日趨使其愚不肖其禍不旋踵而至
然則為人父母其於生誨死遺可不慎歟可不明理而
逺思逺慮歟世之人於其所甚愛而錯謬如此於其所
不愛而曰能盡其道吾不信也吾鄉提舉馬公彦舉置
居第以傳子孫名其堂曰遺安其亦二疏龎德公李文
靖公之心乎棄世二十餘年於兹矣易簀時子孫尚幼
於今表表卓卓内處臺閣外列郡縣有良吏之稱晦徳
不仕者鄉里稱善人當時與公同仕並世今其子孫彫
落廢絶者固不必數其詵詵繩繩成身立業為何如哉
聖賢之言馬公之志豈非明效大騐而不誣也耶至元
十七年燕南河北道按察司從事名曙字徳昭公之長
子也再新門扁求書於武安胡祇遹併乞言以誌其歳
月故為之説以書其左
　　　兼善堂記
太師國王以神武不殺之仁而賛成開國之勲當是時
幕賔郎中石丈謀議為多未及上太平守成之䇿而去
世吏民思慕以謂榮不酬徳至今以為恨冡嗣宣慰使
祥甫克肖其徳光大先業孝思追逺致敬竭䖍於家廟
尚以廢墜家聲為慙恧自勉自朂起堂於私第牓曰兼
善其志盖可見矣紫山野老一日過公之門既書其門
楣不可無一言以誌其壁竊嘗思之男子之生世窮達
有命貴賤在天不倚乎命不歸諸天求其在我者尚志
而已髙志一立鬼神莫之奪所謂髙志者富貴不與焉
天之生斯民也固欲人人育萬物而參天地然而清明
純粹剛健命世之氣雖造物之巧亦百千年不一全備
所以感之者大抵碌碌於齊民宣慰公之名堂伊尹之
志也伊尹之志匹夫匹婦不得其所如已推而納之溝
中故其言曰與我處畎畝之中以樂堯舜之道豈若吾
身親見之哉豈若吾君為堯舜之君吾民為堯舜之民
哉此孟子所謂達則兼善天下之㫖歟百年之間兆民
之衆有此氣而無此志有此志而無此才有此才而無
此德有此才德而不偶明時者又十常八九宣慰公於
斯四者獨備而兼全将見措斯世於唐虞之上何逺之
有故樂為之書
　　　容齋記
堂齋亭軒之命名几杖槃盂之有銘非所以張虚譽而
取口稱實欲朝夕靣對抑有餘而强不足無斯須而不
自戒飭警懼也大中提刑公以容名齋其好善克已之
情槩可見矣書曰有容徳乃大容之為義非止於寛而
已凡人之量固多狭隘在伯夷猶不免故子思子曰浩
浩其天言人之量當與天同自非聖人安能希天故漢
人稱黄叔度汪洋如千頃陂澄不能清撓不能濁然亦
有似是而實非者不辨白黒清渾舉無不可似容非容
也亦愚人耳惟其胷中涇渭未至於當言則口不臧否
又若滄溟自有天地以米萬水歸之不舍晝夜不知何
時止而不盈甘若汚濁之不齊沙泥糞壤蟲魚鱗介生
之受之而不拒清者以助已之大為已有之有潤已之
徳濁者隨而為渣滓以為善徳之資所以能為百谷王
也此其於容也有益而無損故其徳日大若夫溝港池
沼多水之来則不能受少頃則為之枯涸正如斗筲之
人吝驕相仍不能容物反為人所容可嘆夫容齋主人
天禀聰明䟽通克自抑懼其接物太察又欲於日月之
間萬事之来前兼收併蓄勝已者取以為法不若已者
忠告而善道之以是處心其徳豈不大哉其勲業可量
也哉宜乎一飛而親日月之光出而典郡治績最諸路
三陞而總外臺之清要賢於讀書半世不自知其所短
者逺矣
　　　孔正已詩禮堂記
孔子五十三世孫曲阜尹權祀事名治字正已作堂於
私第扁曰詩禮異哉正已之大孝也歟聖人去世千八
百年嗣孫傳家希聖特立繩武接踵然能色不忘乎目
聲不絶乎耳者亦不多得因名以原其心正已律身之
志起居語黙皆自貴重必曰是身也非我之所得私也
是身也賢於堯舜萬世帝師至聖之遺體也行至聖之
遺體當如何哉言至聖之言行至聖之行一毫無似非
孝也不孝則罪孰大焉任大責重寤寐語黙不可斯須
忘乎心然而何修何飾而可以學乎聖吾之所居之室
聖祖之所處也手口之澤至今尚存為子孫者其可忽
諸吾蚤作夜寐神明照臨入户則如拜申申夭夭之儀
趨庭則聽不學靣墻之訓庻幾温柔敦厚而思無邪嚴
恭寅畏而毋不敬升降俯仰燕居處獨尚可不愧不忝
正已之志殆如是乎否則雖名詩禮而不誦詩禮之一
辭熟其辭而不踐詩禮之一跡耳思乎無以言無以立
諄諄之慈愛三百五篇之㫖曲禮三百威儀三千雖日
詠月習不過作毛鄭箋之註脚大戴小戴之訓詁學究
耳是堂是名非正已獨得而私凡吾夫子之嗣孫當家
立是堂堂掲是名皆以正已之心為心履往聖之絶蹤
快天下之公望立為人子為人孫追逺奉先行父母遺
體之成法偉歟英哉不肖何幸拜登斯堂見善道不能
無一言以識其末某年月日某書
　　　寧晉王氏本支圗記
萬物本乎天人本乎祖人道親親也親親故尊祖尊祖
故敬宗敬宗故收族生則大宗小宗百千世而嫡庻有
别昭穆不亂死則祔祭於廟祔𦵏於先塋服雖窮親睦
不衰此三代聖王設教立法所以厚人倫也是道也廢
之已久而習俗日衰父母在而昆季析居再世而不相
往来甚則手足化為仇讎視猶子如路人有人於此能
以人道自任起廢禮於舉世久不能行者豈非天資孝
友超然特逹之士歟寧晉王氏巨族也金亡兵荒中世
譜不存嗣子某既為先君節使元帥公序銘神道之碑
髙曽而下暨伯叔祖父譜忘事業不及見聞莫能論撰
無文以旌紀哀慕罔及故細列世系刻之碑隂使為子
為孫者有所考焉歳時伏臘聚親族於其下封墳拜壠
尊卑長幼各知其序本支源委有條不紊功烈德澤追
孝於前人庇宗亢宗感激其来世繼繼承承亘萬世窮
天地而兹祀不絶孝友睦婣不勸而化各虚其次以為
嗣續鐫名之位噫若椅者天資孝友者也聽聲可以知
其器觀委可以知其源視履可以考其祥今王氏嗣孫
男已近百人達者髙爵厚祿衮衮而文武顯官未仕者
孝弟力行不失為鄉里善人然則髙曽而上其器其源
知其宏且深矣視子孫之所履以卜来世王氏之遐福
方興而未艾也父作之於前子述之於後孝子者善繼
人之志善述人之事者也後来者毋廢成美此椅之刻
石之心也武安胡某既状其節使公之行業而又誌其
壙矣於兹圖也不可以不書
　　　郭彦高招討野齋記
好誇人之同情篤厚者鄙之好名亦人之同情力實者
去之夫名者實之賔也賔勝主猶且不可無主而多賔
奚可哉大名之下不可久處聲聞過情君子以為恥亦
畏夫招物議而得天殃也是故謹飭之士檢身若不及
其取名也亷唐韓文公以退為字宋朱文公以晦自號
況餘人乎吾友郭公彦高築齋於私第名之以野孔子
曰質勝文則野又曰先進於禮樂野人也又曰野哉由
也然則野之為義非佳稱也明矣彦高亷矣哉盖惡夫
好誇好名而無實者也自後者人先之自卑者人高之
逺物議而逃天殃是也又豈野人而能然乎将見學問
日増賢而有文不得志則不為巻懐退蔵林逋魏野之
流得志則道濟天下急流勇退紹聞隣野緑野二堂之
後吾亦以此望彦高也彦高去席曰雖不敏不敢不自
勉請書之以為誡因以為識
　　　効忠堂記
立非常之功者享非常之福天理昭昭不可誣也往古
来今未有無功而蒙福積惡而不㓙者也無功而福君
子懼之少中大夫同知福建路宣慰司事安陽李子振
文以户入兵籍壯年從軍鋒刄矢石攻城野戰飽經而
備嘗之矣至元五年我師圍襄樊振文身擐甲胄手親
簿書者一千八百日襄樊下從元戎二丞相渡長江攻
堅城破强賊降大敵無一不與其謀不親其事卒至壓
宋都受宋太后少帝降表得府三十二州百廿三郡三
十四縣六百九十八兵卒百萬户千一百七十四萬六
千資糧貨寳不可勝計驛奏天階錫宴受賞増秩可不
謂立非常之功者享非常之福歟偉哉英哉自古至今
指揮渡江一舉而統一南北者能幾家以魏文帝之英
明才勇而天以長江限南北之轡苻堅以百萬之師敗
衂奔潰而不可止我朝奮起朔方受天眷命併諸强聚
落滅完顔金下回紇臣髙麗平吐蕃河西畏烏諸别種
惟經畧江淮歴四朝五十年而後武功告成實出於皇
帝陛下聖筭神䇿威明獨斷所任将帥得人二大丞相
忠武勇知精誠折衝故所向無前卒成大業耀當代而
垂無窮振文於是時名位未崇而謀畫實多豈碌碌隨
人者也宜乎自行中書省鎮撫陞省掾再命行中書省
都事撫州路總管府治中未幾佩金虎符陞臨江路總
管府達嚕噶齊吉州路達嚕噶齊再陞同知福建路宣
慰司事朝廷重惜名器不妄與人而振文之効忠宣力
榮貴隨之其任臨江也發權吏積年蠧國賊民之姦徵
贓黄白金萬九千餘両鈔七千兩復發主典欺隠官錢
鈔三千緡銀一千九百兩税額月増倍三十嵗霪雨民
饑開倉活五千餘户土人立生祠刻石頌徳移鎮吉州
招復逃户二萬家貪吏屏息强横帖然至元二十五年
福建宣慰秩滿得代還鄉里親戚故舊滿門以前宇阨
狹不能容簮纓作堂而高大之振文之志榮聖㤙之優
渥内以光祖考外以娛佳客以謂不可妄自菲薄沾清
儉之名此堂之所以立也至於誇里閭驕妻子歌兒舞
女快樂乎一身則非其志也梁之舉行臺御史濯纓翁
王可與晉卿雄文以序之歌詩以賛詠之曲盡其平昔
堂之落成親朋咸集客有舉杯而言曰堂之名可得聞
乎主人曰無有稱情命名惟衆言是從客曰堂之一甓
一木聖上雨露之澤也拜恩受福臣子効忠之力也然
則名曰効忠可乎主人曰非下走之所敢當也為人臣
而効忠死生患難之不避亦職分之所宜惡可以自負
哉客曰非自負也効也者進進不已惟恐其忠之不盡
自兹以往願吾子立則見其忠於前在輿則見其忠於
衡前志不衰老節益壯惟力是視不務宴安書之門楣
昭示子孫使知斯堂非門閥廕庇而興非僥倖詭遇而
得尚不敢以自足苟安而處使為子為孫者趨而過庭
問起居而升階瞻門額而見扁榜顧壁石而誦記詞退
而私相語曰此吾父吾祖起堂得名之由也忠孝之於
人其效如此虧一木損一甓非孝也不能繼志述事踵
前人之英武非忠也我輩尤當兢兢業業毋敢失墜然
則兹堂也日固日安豈不為李氏百世之光命名之㫖
其在兹乎主人曰謹受教請書之
　　　時雨堂記
栁宗元非國語以天人不相干可謂無義無命矣箕子
作洪範五行五紀稽疑庶徵五福六極九疇之中天人
相應者六後人推廣其徵驗至於五事三徳八政亦未
有人天之不相感者天地非人無以奠位理物人非天
地不生活上中下通一氣耳子孫之賢不肖為父母者
漠然無情父母之喜怒哀樂為子孫者恬不之動有是
理歟如宗元之說則孔子作春秋天變不足紀矣吾友
明叔趙侯治長清作堂於私第時方旱堂成而雨命之
曰時雨亟乞言以記之明叔之心不敢自欺自負以推
誠潤物得甘澍之應姑取東坡喜雨亭之餘意固足喜
尚僕以友朋相勉之道殆亦有說匹夫匹婦銜寃飲恨
飛霜不雨不諂不貳郎官出宰百里上應列宿以明叔
之才志揚歴中外名冠多士今倅大郡一言之善不善
足以禍福十餘萬之生靈濡枯津涸抑强横扶困弱惠
給細民者奚啻一言一事而巳耶矧明叔之才智詎甘
老於州郡者歟閒居鄉里開吾後學已若時雨之化百
糓得處廟堂潤萬物而澤四海若傅說甘霖之蘇大旱然
則堂成而雨安知不為異日之先兆明叔頷之曰若聖
與仁則吾豈敢抑為之不厭請書之
　　　恒齋記為醫者宋和之作
恒之為德難矣哉乍作而遽息非恒也日月至焉非恒
也中道而畫者非恒也行百里而半九十里非恒也此
無他智及之而仁不能守也不能守者知之未至故也
知之未至則信之不篤信之不篤則守之不固守之不
固則以私欲奪天理出入有無之不常晚節末路勿全
矣誠知之至則必曰徳一則吉二三則㓙舍吉而從㓙
豈人情哉至元壬戍余来官濟寧俗厚事少訪儒醫於
郡人衆以恒齋宋某對巳而與之邂逅深静重厚辭簡
而理足自是日往月来兩易寒暑視傾盖時不少異不
敢以無為有以虚為盈以約為泰聽其言察其行慥慥
相顧信乎其能恒者也竊嘗觀天地健順恒久而不息
包萬有成萬物不在乎飄風驟雨在乎無聲無臭不在
乎迅雷掣電在乎絪緼中和人肖天地以生然而動輙
悖徳悖徳則且不能悠久者意必固我以賊之揠苗助
長以害之異常出竒以擾之惟寧静冲淡不務外不矜
誇中道而行其庻幾焉孔子之於欲見聖人君子善人
而俱不可得得見有恒者斯可矣恒去聖固為懸絶然
入聖自恒始今之貴賤賢不肖皆無恒心惟利是趨朝
顔而暮跖朝仁而暮盗趨向無定變化不測紛紛擾擾
中得見務常而恒雖聖人不免擊節嘆賞吾其能已於
言乎勉之哉持此志也終身後已可也主人曰唯請書
之
　　　府學儲書記
建學校而儲書籍知務本矣人不知不學學於古訓乃
有獲多識前言往行以蓄其徳前聖後聖豈欺世哉彰
徳總管胡公下車以興學養士為務嘗與秘書監侯公
議儲書以待學者達嚕噶齊晏質謹公聞而恱之首出
百巻不數月收書萬二千巻櫝之府且懼歳久散失特
以書籍總目助書人姓字俾刻諸石教授丁君來言曰
公之仁心逺慮可謂勤矣子宜以言記其實竊惟顔子
之稱孔子曰博我以文約我以禮其告子張曰多聞闕
疑慎言其餘多見闕殆慎行其餘子思傳之孟子亦曰
博學而詳説之将以反説約也盖學不博則不能求於
約寡聞少見則無以致廣大盡精微而㑹其有極師道
廢久後學無所質問所賴者往聖前賢之格言善行布
在方䇿而不冺者耳窮居寒士無錢買書雖欲矻矻於
朝經暮史晝子夜集何從而得之胡公此舉使學者隨
取而隨得如饑得食如渇得飲免乞假之勞無抄録之
費成就後學惠莫大焉徳莫厚焉學者無以易得觀覽
過目而不銘諸心能言而不篤於行務博而不求諸約
貪多而不精於去取典郡主書者勿以善不出於已而
不加愛䕶月銷歳减於巧偷豪奪之手不惟負公之徳
朔望致祭寧不愧於斯石
　　　榮煉師信齋記
人之於道見之明則信篤信之篤則守固守之固則行
之力行之力則恒久而不已終身而不變若是而人不
信曰有道之士未之有也或近泉而棄井或半途而自
畫或朝勤而夕惰或出入而無常是皆見道之不明巳
不自信人孰信之故曰誠者物之終始不誠無物故至
誠不息可以貫金石通神明對越天地而況於鄉黨鄰
里乎女冠榮煉師自髫齓而離母母禮師得道者服笄
歳而為黄冠師今六十歳矣清浄謹嚴猶一日也可謂
見道明而信道篤也受業者既衆寢息之所隘窄而不
能容起一齋於本觀之隙地掃地焚香垂簾扄戸道徒
誦讀畢虚心絶學見素抱朴親戚鄰里不妄徃來容齋
提刑幼䝉摩撫長知敬奉一日同過新齋曰古人不云
愛及屋上烏人好烏亦好齋不可以無名扁曰信可乎
在坐者皆曰可請書門楣又請為之銘銘曰
天有四時萬古不愆以是而觀信孰大焉人有誠徳法
效乎天純亦不巳始終百年我守我信人無間言我非
求名惟徳之全見素抱朴心廣體胖表裏澄清玉壺真
仙
欽定四庫全書
　紫山大全集巻十二　　　元　胡祇遹　撰
　　書
　　　上執政書
竊嘗誦孟子之言曰晉楚之富不可及也彼以其富我
以吾仁彼以其爵我以吾義吾何慊乎哉又曰萬鍾不
辨禮義而受之萬鍾於我何加焉見以凛凛英氣殆似
諸侯不得友而天子不得臣者也及觀三宿出晝對門
人之辭曰吾豈若是小丈夫然哉諫於其君而不受則
怒悻悻然見於其靣去則窮日之力而後宿哉然後見
聖賢之心未嘗一日忘天下也未嘗妄自尊大而傲軒
冕亦未嘗違道屑就枉尺直尋而改前之為也故孔子
謂顔子曰用之則行舍之則藏唯我與爾有是夫又許
令尹子文三仕無喜色三已無愠色聖人之心以謂用
舎在君行藏在我何喜愠之有一有喜愠加於其間是
以貴賤貧富得失為懷而不以道自任也不然則是恃
才挾德喜其知已而愠其見棄也二者有一焉皆不合
於聖人者也且喜愠交攻未有不變其所守者也閣下
居台鼎六年於兹近以謗議而在旅進旅退之間不能
不罷罷未踰月㧞萃而復用閣下處用舍之間夷然㤗
然而毫忽喜怒不形於容色既用而忠貞之氣愈倍於
向來可謂得聖人之道知為臣之分矣竊惟大臣之道
有六曰氣曰量曰識曰才曰節曰學剛大以直充塞乎
天地洞貫乎金石勢不可沮威不可挫夷險一致視死
如生者氣也見善不喜見惡不怒不萬全不動不中的
不發汪洋萬頃澄不能清而撓不能濁者量也萬事之
來見微而知著察其幾而銷患於未萌者識也百冗紛
至萬鈞壓手雍雍容容不動聲氣泛應曲當者才也淡
然無欲儼然不動致身守道死而無二者節也天資雖
美不自滿假飫以古今臨大事决大疑衆議紛紜而莫
知所為我乃援引經史發舉凡例以折姦䛕以定浮議
者學也叔世大臣於是六者或得其一二或得其三四
知能及之而仁之不能守者十常八九朝廷清明聖顔
悦豫一都一俞進退可觀一旦小變卒起天威稍嚴論
難之間一有沮挫則神色䘮失手板倒持魂魄動蕩而
便溺俱下是謂之有氣乎知有已而不知有人毫髪有
過切齒以疾之纎芥之美極口以稱之責人惟恐不切
出言惟恐不先毛舉細事否則偷生苟安以黙黙為寛
狷狷小明是足謂之量乎昧於逺大而察於近細興小
利而不圖大患高自標置拒絶䝉蔽間間沾沾小智自
私是足謂之識乎搜胥吏簿書之過務米鹽細務之勤
王體失而不知謀國論差而弗知斷處常而好生事遇
變而莫知所裁是足謂之才乎靡靡焉多欲容容焉自
汚煦煦焉取下於人以為和斵方就圓不立崖岸以為
無過惟利是趨淟然亡恥是足謂之節乎詠綺麗之詩
誦浮靡之文務口談而驚四筵揮手筆以駭流俗以經
濟王道為迂闊以聖經心學為朴魯臨事决疑俛首而
問胥吏是足謂之學乎閣下則異於是不茹柔不吐剛
篤於自信威不能屈恥於無斷勇於有為閣下之氣也
尊賢容衆不責備於一人不録人之過而録人之功不
見人之短而見人之長分謗斂過推功讓能閣下之量
也事務當前是非成敗若辨黒白君子小人之情偽似
是而非之欺蔽舉莫能逃閣下之識也拙於小工於大
事有疑難衆莫敢負委曲周至剖决如流閣下之才也
不營田宅不問有無視貨財如糞壤處富貴如儻來門
無私謁凛然有守閣下之節也沉浸乎六經優柔乎語
孟不讀非聖書不作無用語期吾君於堯舜禹湯文武
成康之為君慕臯䕫稷契伊尹傅說周召之為臣閣下
之學也大臣之六事賢者得其二三閣下獨擅而兼全
之是亦無瑕之可指無謀之可進尚何言哉書曰靡不
有初鮮克有終此人之常情施之於平夷坦途無少沮
礙始勤終怠尚且若是竊見今之大臣如閣下之氣量
才識者間亦有之自再起再廢以來畏懦痿懾呐呐然
言不能出諸口惴惴焉跼天踳地不自容身富貴一念
實未忘情而向之沉雄英偉以經濟自負之氣已沮䘮
而無餘矣是盖見之不明養之不厚執之不𢎞信之不
篤守之不固行之不熟向之依據憑藉潤身修徳成已
以成物者一旦因事少梗如棄外物盡非我有良可惜
哉噫求治之君不世出如聖天子可謂求治之君矣柱
石之臣不易得如閣下之才之美可謂柱石之臣矣姦
邪憸利小人何世無之如驩兜共工之徒在唐虞之廷
不能無有然而未聞臯䕫禹稷以小人間厠而改前之
為也願閣下以禹稷臯䕫自處挺然不移其操日月有
明霾曀惡可蔽閣下今日之起天鑒昭然邪正之辨不
言而喻前日功業燦然具在後圖綿綿福不可量誠能
不為風俗所變而恥效全身逺害廢退怯懦者之所為
期吾君於唐虞而以道自任則天下幸甚
　　　上張左丞書
某頓首再拜致書於左丞相公閤下某學陋材凡誤䝉
收置門下毎退食竊自惟慮一介寒士見知於大臣又
且不以茸闒散閒見授而使從陪時彦參與幕議愛之
不為不厚責之不為不專而欲旅進旅退黙黙循循保
禄尸位不務報効能無自愧於心乎雖然在閤下之含
𢎞光大觸物知來而又輔以經事之老成識時務之俊
傑處决謀謨廢者舉敝者補害者削利者行官無廢職
政無廢事議無遺慮在不肖者又何言焉然食芹炙背
之愚誠終不能以自止適遇閤下賀平西而覲天光凡
郡縣細務畧而不論謹舉其二三有係於國家之大政
者唐突高明封建之制出於勢之不能已前賢論之備
矣以今觀之其勢盖有似非而實同者明天子光嗣先
業固出於承太祖之嫡傳聖德神功天眷人歸然而扶
持賛襄謀謨定册諸王之力不為少矣踐阼未幾而䦧
墻之釁生上頼太祖廟祏之靈行不義者當斃固不足
以為社稷之憂而皇輿親兵西邉被擾亦可謂干正氣
而傷至和矣曽未數月執俘獻馘投甲拜叩朝廷無西
顧之憂四海愜至寜之望大駕東還坐享宴安者是亦
諸王股肱之所助也聖上天資友愛又况竭忠效順建
功立事如是之大豈無欲貴欲富之心哉是必有以處
之也使聖上居親親報功之恩臣下佩感仁戴德之慶
懷德惟寜宗子惟城此實社稷宗廟之福也閤下當建
白之太子者天下之本也社稷安危之所係四海向背
之屬望立之不可不早教之不可不慎太祖以神武定
天下草創之際而典制未立是以因循不暇及太宗而
下率皆出於宗室之推戴强近貴戚之公議與奪廢興
了無顧命之一辭不惟有愧於古其於宗祏之所負托
聖子神孫之所依歸天下億兆之所披庇實亦未盡乎
善者也推讓之美聖人豈不欲哉惟懼其與奪之不能
盡公行之不能永久其弊也必至於忿争而力助是故
以嫡不以庶以長不以有功定大本而塞亂源也當准
先哲之遺則酌祖宗之謀訓立以嫡長教之以義方立
賢師傅以格其非心廣擇郡國諸侯之賢子弟而與之
游使庶務洞究聲譽日隆神器有托而杜絶覬覦為大
臣舍此而不言孰有大於此者閤下亮之兵者㓙器也
聖人以之平暴亂削强梗不獲已而後用也國朝開創
數十年於兹矣中夏既定而土宇日廣遐方異域罔有
不庭獨東南海隅擒縱在我然而寢兵之議愈不見涯
涘天子仁聖内難已平信使如宋者行當北還宋既平
則江淮之間可擇良將如羊叔子者分兵以戍之京畿
之内森立諸衞實以北軍居重以馭輕中原郡縣散設
諸府布以漢兵三時務農一時講武發號使令一如唐
制單符呼召如手足之捍頭目莫不畢至如是則無尾
大之憂享金城之固國家殷富而兵甲日强則三代漢
唐之盛可比隆矣惟閤下建白之君之養兵如人之養
身身久勞則欲佚久勞而不得佚則倦且墮困且疲矣
惟民亦然是故古之英君哲王開國承家暴亂既平首
下明詔必以偃兵息民為先務是以民樂其生既庶而
富皥皥熙熙而無憔悴愁嘆之音國用饒足而基祚永
固盖知所以飬之也國朝撫定諸夏歴數十年而户口
不加多田野不加闢稅賦不加廣倉庫不加殷阜者何
也其於養民之政盖闕如也誠哉孟子之言曰苟得其
養無物不長苟失其養無物不消此之謂也聖上昔居
青邸養民之心見諸行事即阼之日首布恩詔四海傾
聴賀太平擊壤謳歌思有恒産方今内釁既平在耳之
言可舉而行使久勞之民少獲蘓息凡包銀繭絲稅粟
𣙜課減而從輕奔竄流亡能自復業者悉蠲賦役如饑
者易食渴者易飲徳之流行速於置郵而傳命成康之
治可立而待也惟閤下輔導之竊惟網在綱則不紊輻
輳於轂則行逺而負重人君者天下之綱轂也土地人
民雖當與宗室元勲共之而發號施令不可使之紊亂
而分裂也唐韓愈有言曰古之為民者四今之為民者
六佛老雜之也以今觀之又豈止於六而已惟親王貴
戚崇勲大宰所有之民奉承祖宗之成法與而勿奪外
凡佛老醫儒鷹房打捕百工技藝繁名雜目皆可散入
民編各歸於守土之有司一而不雜静而不擾權利歸
於上而無科徴横斂擅賞濫罰之禍天下幸甚惟閤下
當舉之人君之用人如梓人之用木焉視其巨細高下
而位置之當大而小當髙而下不惟不勝其任而上棟
下宇之工若之何而成耶人受於天賢不肖之不齊百
官庶政責成之各殊可不精選而審處之乎知人則哲
堯舜以為難至於命九官處十二牧辨邪量能詳悉明
審故古今稱至治用人之效者惟唐虞為盛漢之宣帝
亦曰與我共治者其惟良二千石乎是亦知用人之不
可易人才之不易得也國朝取人之制勲舊之外莫之
能進授事責效倒置逆施大政大法廢而不舉所急者
右武豐財而已耳聖上知此之弊徴賢選能恩禮偕至
知者竭其謀勇者効其力隠者進屈者伸賢者在位能
者在職廟堂之上老師宿儒談經論道臺省之内賢相
碩臣調爕匡輔得賢之美可謂盛矣然而養賢之方選
舉之法尚未備舉是猶清其流而不濬其源飬其末而
不植其本得其一而遺其二也閤下當言之自古革天
受命甫定暴亂必首定官制官制定則百務具舉若夫
増損繁簡雖有不同未有不相因革而甚相逺者大抵
建官設職隨時措之冝古人事簡故官亦簡後人事煩
故官亦煩官得其制職獲其人則事舉而治官失其制
職非其人則事廢而亂不易之理也國朝奄奠四海武
功神畧跨視千古疆理土宇窮極四表然而有民人而
不知所以教養之有土田而不知所以耕樹之有貨財
而不知所以豐殖之綱紀制度萬不一舉禮樂刑政一
無定制上無道揆而下無法守者官制未定故也方今
庶官之先者當内立省部以總其樞機外立司農司以
厚其食貨次立轉都運輸粟帛於京師以强其根本至
於百司庶府郡縣守令一選舉之法立而後定百官以
治萬幾具舉責成刻效各有所司君逸於上而臣勞於
下小大職司咸得其人而天下不治者未之有也閤下
其裁之
　　　上李尚書書
竊惟為政之要莫先乎得人一縣得人則一縣治一郡
得人則一郡安廟堂得人則萬方無虞宸扆穆治故曰
得賢則為邦家立太平之基又曰不信仁賢則國空虛
又曰不用賢則亡漢宣帝亦曰與我共治者其為良二
千石乎是以古者有教養之方有儲蓄之地有舉選升
陟之漸有歴試考校之制有廢黜降罰之責其用人也
徳為上(録徳定位/賢者在位)才次之(量能授官/能者在職)言為下(不以言/舉人)自
飾偽要爵之風成而上不信下鄉論之法廢鄉論之法
既廢則升于司徒升于學升諸司馬告于上論定而官
任官而爵位定而禄之法又從而併廢取賢之道漸不
復古致治之效亦莫如古為士者不修實徳舎已從時
希世取寵秦尚功利兼併而商鞅李斯之徒出戰國尚
富强侵奪而蘇張之輩興兩漢雖舉孝亷特示虛條而
授官得職者實出于科舉由漢而下至於今一律也我
朝開創固出祖考之神威武略名王臣族之夾輔匡毗
亦謂一郡一路之施有不能不自於士人之雄猛桀黠
者故受封襲爵一方之政治悉以委焉傳至子孫鮮克
由禮以自取敗是以轉選之論興取人之議舉以今日
論之三代之法必不可復至於漢唐以降取人之法如
文選如武選如任子如府史雜流亦十未一舉世官既
不可行取人之法未立是以有素無行檢恃利口而得
官者素無才望納賄行賂而得官者不經歴試以虛聲
浮舉而得官者似有實無耄不知恥厚貎深情而得官
者致使緘黙謹約者為無能貧窶寡交者為退縮無用
逃名務實者為無聞壯年豪邁思深慮逺直言讜論切
中時病者為狂妄誹謗當此之際而處選舉銓衡之任
不亦艱哉雖然聖上求治之心切得人之念深否泰循
環無徃不復執事以邸府勲舊榮冠六卿羣才百職賢
陟汚黜皆主於吏部立法於久廢復興之效朝廷之得
賢仰成於執事懷一藝霑一命者望望於執事執事得
不為之盡心乎選法之當行而宜陳於上者當酌時措
之宜與衆論辨而力言之於上人材之優劣平心閲實
無妄舉無濫黜使四海服其心質之於廟堂而不愧辨
之於上前而不懼無已出之恩無私謗之怨百寮之望
於執事者如此立法之繁簡非下走之當言至於時政
之弊者敢妄論其一二竊謂取人務太廣而用人務太
精取之廣則國無乏才用之精則職無廢事前代取人
文選一也而有數路武選一也而有數路任不一也而
入仕之路亦各不同下至於府史雜流又不可以枚數
而今皆無之奚啻不廣而已前代銓調雖循資歴級不
相逾越至於注授之際則察其所長而調其幹局廉能
者使理財榖理户口鑒裁清明無私阿無忌刻者理吏
選詳審忠恕者司刑籌䇿宏逺者主兵優於文詞短於
應變者處翰林司馬文學禮官博士之任剖决如流事
無壅滯者處繁劇剛正疾惡見利不趨見禍不畏知無
不言者處臺諌徳有餘而才不足可以厚薄俗敦風化
者處師表之任博古今美丰儀應對進退動必中節者
使乎遐方異域選百司庶府俊乂在官名入吏籍功過
不相掩掌者如持鑑照如握權衡妍醜重輕毫髪不少
貸故得美官者不以為恩左遷遐陋者不以為怨今則
不然投方枘於圎鑿以侏儒為梁棟逆施倒置奚啻於
不精而已廢事敗職略不見罰不惟二者與古相反借
使官刑從寛舉無廢黜三歳之間壯者老老者病病者
死卒然虛一職闕一人求稱其任者無之用非其人則
曠官然則古人儲材之意亦非迂闊過慮無為而為之
今夫一士大夫之家命一僮今一僕付一事尚度其才
而使授天官者當如何哉惟執事亮之某頓首再拜尚
書執事
　　　又上宰相書
士之不幸生於天造草昧蛇龍溷淆㓙亂不可以不除
神器不可以不定苦身體勞智慮犯矢石冒鋒刀脱萬
死而一生兹可謂不幸矣然而才有所為智有所用道
有所行上結君心下慰民望事定功成創制立法措大
亂於大寜高封厚禄子子孫孫與國同福享世世無窮
之安樂然則非不幸也士之甚不幸生於綱淪法斁文
敝武弱社稷將危四荒多壘然而吐辭發論攄略興謀
回狂瀾矻砥柱振起板蕩而𢎞濟於艱難為人主者不
能不我聽為士卒者不能不我投使宗廟再安播遷復
還中興之功並天地之高厚争日月之光容國家崇徳
報功名藏太室貎儼圖畫配享廟廷慶流後裔然則又
非不幸也士之至幸生於太平守成之世法度既備禮
樂既張四方無虞萬務具舉無可指之瑕無可議之闕
天子穆穆深居九重大臣皇皇垂紳正笏都俞於廟堂
之上委委蛇蛇安車駟馬退食於家萬民含哺皷腹無
犬吠之驚於斯時也雖有䕫臯禹稷之才太公孫吳之
智亦無所施矣雖有深識逺慮見將來之弊察未然之
禍如賈誼論七國之亂於文帝治安之初將見言才出
口舉朝見疾不謂之愚必謂之狂擠排擯斥憂憤而死
矣不然則安時處順循資歴級累以歳月老於州郡無
可高之功無可書之事高於此者千載一合見知於君
亦不過得太平宰相而已何則時使然也然則大幸中
復有不幸者存焉我國家受命奠位已六十年聖明相
繼襲方五葉於今歳書有年民無災殄不兵而叛者格
不怒而逺人來士兵精强府庫盈溢亦可謂極治太平
千載盛時矣然而聖天子穆然深思兢兢業業不自滿
假不有其治虞四聰之不達四目之不明廣諌諍開言
路不以人廢言不以寵納侮勵精為政劘礪羣下大禹
朽索之戒易經苞桑之論未嘗一日去懷也士生於此
時無躬擐甲冑之勞無憂虞顛覆左支右撑之苦坐蒙
太平安堵之福而得馳驥足於萬里無窮之坦途一語
中理一事合道即獲覲天光而霑雨露可謂至幸而又
不甚幸者也兹而不言有負於天德矣閣下以耆德高
年全材宿望一舉而冠六卿再舉而超台鼎禮絶臣鄰聖
恩之眷注不為不厚閣下之大拜不為不宜然而一人
之側席百僚之刮目萬方之傾耳亦不為不深矣閣下
生平之志不在温飽立功立業了自妙齡今年登上夀
奮然一起雖馬走牛童亦知閣下之心不寵名位不厚
利禄不為妻妾子孫閭里親故而起也凡所以致君澤
民興滯補敝之術伏計閣下思之審念之深慮之熟矣
但俟時發爾凡欲區區進言閣下者不愚則惑矣雖然
智者千慮必有一失愚者千慮必有一得幸閣下不以
智自處不以愚拒人取諸人以為善則一二管見輙肆
干冐聖人嗣位六年於兹向之圖任舊人一日皆罷去
朝廷之上如沸羮如棼絲君子小人莫之能辨原其大
臣見逐之罪若無大過大惡究其所以致群小之攻擊
主上之見疑者是亦必有罪焉古之大臣難進而易退
度其人君用已之心不若魚之得水諌必聴計必從道
必行位不屑就不屑就者非恃才挾徳索價沽名以傲
軒冕孰知道之不行尸位苟禄誅貶斥遂之禍必不能
免取誚當時貽譏後代其意盖如此也今之大臣炫鬻
誇誕逢迎苟合以取位得之不以其道處已又失其冝
不以亷節自處増禄自厚不能犯顔切諌嘿嘿自保不
能秉心公清專用私門不能容姦邪不能遏姦邪退一
而用十不能振立紀綱畏首畏尾引養小人以啓覬覦
告訐之風不審大利害切切細務則有是數惡孰甚焉
天威震怒如斥犬豕非不幸也其失之又大者不能為
國朝立一代經制遵祖宗之訓酌往古之政増損因革
定自聖裁以成一書大綱細紀罔不畢備而後請名於
上題曰某年律義某年律令㑹同諸王貴族議可通行
内藏之於金匱外授之於羣有司百執事仍戒之諭之
曰自兹以降順是令者有賜有賞廢是令者有罰有誅
自我一人亦務必行如是則上以光榮祖宗成守文之
業下以垂訓子孫為一定之規中以致吾君垂拱無為
享太平萬歳之福不務出此而區區簿書期㑹米䀋細
務半歳一變法旬月一改令徒善不能行徒法不能立
號令四出反汗食言使君不能以道揆天下使羣有司
百執事無法以可守紛紜臨事漫呼法官曰視泰和律
豈不謬哉亡金之制果可以服諸王貴族乎果可以服
臺省貴官乎果可以依恃此例斷大疑决大政乎一人
之治天下既任法而又任人今日之弊既不任人而又
不立法是以一路人言是朝舉而行之一路人言非暮
止而罷之唐突九重如入縣廨易置宰相輕於反掌雖
臯䕫伊周難乎為臣矣前車覆後車戒伏計閣下必蹈
覆轍者也閣下年彌高德彌邵志彌堅一旦誠能救其
弊反其道則天下幸甚
　　　寄子方郎中書
某頓首再拜子方郎中執事不肖以衰老不才荆南得
代還家杜門括嚢四年於兹矣不意誤䝉録用居官守
職牧養小民之外非所當言然以責成實效多歸於府
州縣司有不得不言者敢妄言一二塵浼清聴竊惟木
有本末政事亦有本末欲本亂而末治者未之有也木
之枝葉花實茂盛繁碩則必培植灌溉其根本不養其
本雖廕䕶撫育至智愈巧而術愈䟽木益悴矣今日之
政已救其末未究其本事事皆然法益嚴令益宻而弊
日益甚且如削去主案貼書固為善政然而究不能去
者何也勢使然也一日百刻短長有定數一胥吏筆刀
遲速有定能就能一目十行十幅筆一息萬字之外則
日亦暮矣力亦疲矣而况若此之人百無一二以今觀
之内省部臺院外則府州司縣所用掾吏辦給明敏者
幾何人哉今使魯鈍不才之人而當明敏不能辦之勞
則其廢事也必矣果欲减吏當先削冗文何謂冗文叢
脞僣越瑣細繁叠紛亂推迎不當申而申不當下而下
不當受而受不當問而問不當䟽駁而䟽駁不當勘當
而勘當已有定例不當體度而體度上下不相信徃復
調虛文凡係錢榖雖一二貫文例須申部五申十餘申
一二歳未獲明降一二百文之爭差往復問答費紙數
千張而終年不絶軍民爭差例當雙行宻院從則户部
不從户部從則宻院不從宻院欲以民為軍户部欲以
軍為民文字逗遛連年不决事頭起於某部餘事闗於
他部六部不相闗付府州屢申展轉推迎不得杜絶其
餘部分類多如是省臺部院令吏轉案頻速府州所申
不知前行不見元巻反下府州抄録至於再三數四下
路尚且如此申上者宜其失路所以累申屢申不䝉答
降繁文若此每房増添吏員尚且不能辦又欲减削其
可得乎不削冗文吏不能减論於此以類而推責吏以
亷者末也養亷温足者本也諄諄切切勸民務農者末
也不奪民時愛養民力者本也法令嚴宻防姦禁非者
末也選賢擇能激勸教養者本也三年轉官二年轉吏
者末也舉直錯枉進賢退不肖者本也使任事之官吏
舉皆公勤亷幹雖歳久不轉終可也故古人官者長子
孫以官為姓氏使任事官吏汙濫貪殘在鄉邑則害鄉
邑在異邦則害異邦雖一日九徙移所至之處病民敗
事終無益於治耳譬猶以虎狼守羊禁勿吞噬則不能
也大抵責實塞源救其未然不强人以必不能者本也
好名務華飾外通流者末也近日頒降條畫職事官錢
榖官犯贓者或杖死誠為善政然以月俸計之府吏月
俸六貫年來米麥價直每石不下一十貫日得二百文
可糴二升僅充匹夫一日之食衣服鞍馬奴僕之費必
不可闕者何從而出父母妻子何以仰事俯畜就有田
宅物力為軍為民為匠為站各供本户之賦役尚不滿
足苟無田宅無力者何以為生至於私家親戚故舊吉
凶慶弔之費復何可得况兼錢榖官無升斗之禄無進
身之階凡有失䧟虧欠則勒令合償職事官則六品而
下不過二十貫一身之費亦不瞻給儻過官府勾喚送
徃迎來盃酒飲飯必不能免者又何從而出饑寒切於
身勤勞苦其心父母妻子凍餓於其前公私費用逼迫
於其後身既從事不敢朝夕去職别營生業今䝉禁止
曰勿取於民勿枉法勿妄求勿盗竊官錢雖飯蔬飲水
清苦亷介之士亦不能堪豈非强人以必不能者歟近
日羣邪誅戮斥逐姦黨選擇胥吏亦為美政然所選舉
果皆行止清白才能精幹之人歟行不清白不足以服
衆心才不精幹不足以辦事取論議識見則瑣瑣庸庸
責才幹則駑鈍不前是又難人以所不能者也國家一
日萬幾必不可闕者人材胥吏雖小職亦當預先教養
作成書筭刑名試以程式才足以辦事行已有恥一旦
委之以事則㳺刃餘地運斤成風勞於教飬而逸於任
使是又務本之端也選官亦然諺曰揚湯止沸莫若竈
下撤薪故區區淺見不能黙黙伏願先本後末則力半
功倍令行禁止則下負犯令違命之罪誅之則不可勝
誅則救末忘本是自以善政為虛文使人莫之畏以信
也發號施令使人不畏信何為政側聞朝廷更張以來
雖芻蕘之言亦不見棄故敢冐僣言之罪而不辭也幸
賜詳度
　　　寄張平章書
方今襄樊南省未見改革諸軍調度如昔未見如何區
處愚料吕生既䝉綸恩許以不死此人為宋將守坡圍
五年人心無動揺鎮静如一日外援不至倉庫將空又
聞與賈似道有隙不敢棄城内歸故束手出降五年之
間以襄樊二城我國所費無筭吕生之來聖情必且怒
且喜相公樞府大臣而受特㫖命與吕生偕來廷見禮
畢必以處置吕生改革置廢南省守把襄樊區處諸軍
籌筭南伐等事謀及閣下素有成筭輙不自揆一二贅
辭塵凂清聴我軍圍襄樊六年於兹戈甲器刃所費若
干糧斛俸禄所費若干士卒淪亡若干行賫居送人牛
車具飛挽損折若干以國家每歳經費計之襄樊殆居
其半彼如穽虎困餓瀕於死掉尾求憐我以得失較之
甚不相償然圖大功者不惜小費竊慮狃於得而忘其
失又遵前轍府庫民力恐不得任兵以氣為主再鼔則
衰三鼓則竭以人心為本久勞不息則憊兵貴必勝不
貴妄動上䇿改名襄樊為折衝來威大都督府以朝廷
貴臣知兵者為長吕生為次分北軍一二萬為城守所
得南軍散列屯田北軍之什伍南省不宜遽罷以鎮撫
之减削冗員及諸軍之俸餘軍止於襄樊屯田積糧休
息一歳或二歳三時務農一時講武俟兵力少蘓倉廪
豐積不勞逺輸而能供給則議大舉渡江舉則如迅雷
飄風數道並進使彼不及預備不及救援以宋人邉兵
觀之坐視襄樊之困而不能救其怯懦可知矣而况江
南三百餘年不識兵革朝廷邉陲不聞名相名將止一
賈似道而已郛郭闗市四境相接村落香火相望鷄犬
相聞人民滿野懦弱恐怯不足以為我敵藉兵於冦因
糧于敵聲東擊西捨堅攻瑕直𢷬杭州分猛將辯士招
懷未下諸城戒士卒毋擄掠宋之君臣緩則挐舟竄海
急則肉袒牽羊虜在吾目中矣中策諸軍半屯田半出征
每歳或春或秋除鎮守襄樊可留兵力外達漢諸軍輕
騎分道抄掠漢上諸城使不得耕耨俘擄大獲而還下
策前軍既還後軍復入如是一二歳漢上諸城雖不攻
圍坐致困敝宋失淮漢長江半為我有駐兵於江不困
於䟦渉乘釁而動則江南日可圖矣一遵前轍調度飛
挽東取漢上諸城五年得一城守一城三數歳得一邑
守一邑磨以歳月用力多而收功寡比至漢上諸城皆
下則我已困矣孫子曰上兵伐謀攻城為下用兵之勢
既不能乗上策而求中策猶庶幾焉吕生世握兵柄兄
弟子姪布滿臺閣宋君臣之孰賢孰愚宋河山城郭之
何瑕何堅宋兵民之多寡虛實宋兵刑政之得失巧拙
不為不知不以降夷相待細為之一問不唯有以得取
宋之方見此人之淺深以備主上之顧問惟閣下亮之
　　　議選舉法上執政書
即今選舉未能遽立每遇闕人臨時求材搜索論議如
覔亡羊如求去物掌陶鈞者議公則吹毛求疵洗垢求
㾗無一或可志私則隠惡諱疾各舉私黨以至廟堂之
上曰此出於汝之門下彼又出於汝之私心互相謗訐
良可羞已夫賤工之居肆尚先利其器儲其材以待叩
門不時之須故能應用而不匱以四海之廣萬幾之繁
而臨事無可用之人反似賤工之不若亦難矣哉選舉
急切未立莫若取先帝朝廷舊人聖上潜邸至龍飛以
來凡沾一命之人暨諸經省部宣撫宣慰司委任之人
随路州府曽歴任司縣無大過之人暨亡金曽入仕及
到殿舉人下至鄉里公論推稱徳行才能兼備之人立
式行下随路取各人姓名郷貫出身歴事行止備細脚
色仍勒随路官吏不得妄保濫舉妄濫則舉主坐之文
籍到部相其年甲之髙下歴仕之久近出仕之精粗甲
乙門類而次第之緩急用人如探囊取物此亦儲材之
一端也難者或曰若是則私濫不可勝數聽其言而信
其人遽委以事可乎當應之曰是大不然人誰無過在
上之磨厲勸懲之何如耳堯舜之民比屋可封桀紂之
民比屋可誅此非訓導之所致爾我朝未立俸養亷以
來使為官為吏者不貪不汙則亦難矣用人而求全責
備則舉世無可用之人矣其九徳咸事與其進也瑾瑜
匿瑕舍短取長之論也至於科舉之取人千載一轍豈
非聴其言而信其人乎今既坐舉官之罪是不擇而自
精矣難者若又曰若坐舉官之罪名曰取人而實止人
也若曰寛其律而必責其當舉人數則兩得矣某一二
妄論率易冒黷萬一可行則願加採擇如與時背馳必
不可行則希過目笑擲不以僣越罪幸甚
　　　寄王彦才總管書
某頓首再拜復劉伯常來辱書問備審文履安佳感慰
先相公神道碑再對行狀以補完伯叔考之事業欲附
見於碑者孰與王文論議恐無此例莫若另作王氏世
系圖一通刻之碑隂如是則一一具見雖多亦無碍也
謹作數語同碑文墓誌行狀併付伯常如更有去取俟
不肖到家再當細議未晚也不宜匆遽一上石則難為
㸃竄其間轉官及行事年月退食之暇更冝子細照料
數過不肖行藏已定臘月半恐得還家不肖與吾友定
交將二十年君之父母即不肖之父母也父母善行為
子孫者論撰而銘之於石禮也疊疊來謝何不相愛之
深不相知之甚也荒蕪鄙俚之辭不中理者便請入筆
増削幸勿以俗儒諱疾忌醫者相期也
　　　寄康國才御史書
某頓首再拜御史國才世契尊兄久不接髙論傾企何
極溽暑伏惟文侯起居多福第三豚犬親事始終極荷
成就今先遣陳甥東還令家人輩謹遵媒妁拜講薄禮
更乞吾兄於子彛處商議行嫁月在今冬十一月為吉
月過此則又在來歳女笄男冠已踰時矣幸望委曲相
從感佩感佩若以日月促事未備為辭恐非吾二家世
契親愛之所宜言也懇禱懇禱餘意陳甥備能言之不
敢稠疊塵凂未申希為逺大自重不具
　　　慰問張左丞亡親書
某頓首再拜上奉慰左丞相公閣下僕自今歳五月巡
按近復還司恭審聞太夫人奄棄榮養下情不勝哀痛
恨以責任所拘弗克執紼助葬走奠几筵負罪伏惟孝
心摧割何以堪處大孝終身慕父母愛日之誠曷有窮
盡雖然太夫人年登九秩不為不夀為宰相母三十年
不為不榮閣下以徳為棟梁以功為柱石大臣顯親養
親不為不至天下為人子者不為不少如閣下者能幾
人哉六十不毁乃聖人之中制伏兾順變節哀為國為
斯民為逺大器業自重不具某頓首上左丞相公閣下
大孝
　　　答王季明求戒辭書
上以禮義榮貴御下則下以節行忠義事上反是則兩
失其道民天下之本郡縣良吏者又生民之本民可近
不可下民之師帥寜可使人得欺凌而賤辱乎寜可貧
乏而不足於口體乎雖然子不可待父慈而孝臣不可
待君義而忠然而不為風俗所移者千百不一二貧乏
則必妄取賤辱則不知節行滔滔者天下皆是也西溪
通議王公之子季明承過庭之訓亦自不凢釋褐磁州
判將之任懇懇求戒辭以世契之情不可不告以臣子
之義是言也王謝子弟生長見聞不幾于塵垢疣贅乎
書曰知之非艱行之惟艱季明生遇明時䝉禮義崇貴
秩受福澤尤不可不自重宜力行之
　　　寄諸子書
愚魯朴喭之人性反近乎道故曰剛毅木訥近仁宋儒
亦曰少年才俊一不幸邵康節亦曰一喜有精神精神
多不純有精神而純為第一等人大抵多為聰明才俊
馳騁愚㺯溢濫流蕩張皇鼓舞反入於惡賢智固不易
得語中庸則必至於大過不若愚不肖之不及也禮與
其奢也寜儉䘮與其易也寜戚才其可以勝德乎才勝
則必為小人况無徳乎吉凶悔吝生乎動者也吉一而
已凶三焉人無才則不能動静則凶悔吝無自而得恃
才而動豈能皆吉不若無才而不能動之為愈也殺身
敗家者皆恃才妄動之小人田野朴魯無知之愚人何
禍之有以此推之人憂子弟之聰明才俊一務於口舌
詞章恱人華世盗竊榮寵鮮不及禍禍不必誅夷至於
驕奢淫泆以蕩徳减夀殞身傳習子孫皆禍也為人父
母為區區之名置子弟於凶禍危險之地何不思之甚
也愛子弟之深者但當使熟讀論孟六經以養徳性有
餘力則觀史以驗吉凶成敗之理之由治生産力稼穡
事父兄睦九族日就月將果能沛然有餘厥聞四馳禄
在其中矣富貴不必求貧賤不足悲居官則不至招禍
閒居則不失為善人老懷所見者如此吾兒試熟思之
以為何如有疑則迴報無疑則治生讀書夫人之生世
隠居以求其志則易行義以達其道則難易者在已難
者在人度徳則堪處量力則能行相時而不可動則徳
力俱廢胡子汝今所任之責上奉承省部下御撫吏民
承上而行則病民愛民而建議則忤上下不虐民上不
違命中不見疾於州縣案牘之胥吏不汚清議不見鄙
於公論事集而人安庶幾處乎今世矣然則何以䏻之當
真書大字卓茂之為政於座右斟酌損益而行之
欽定四庫全書
　紫山大全集巻十三　　　元　胡祇遹　撰
　　論
　　　君臣論
聖王之疆理天下大則建邦設都小則封一城食一邑
䂓模布置增損多寡各不同皆有良法美意未有泛與
漫應輕以假人者也三代之州牧伯侯漢之大啟九州
犬牙相制一郡一縣星分棊布唐之分天下為十道孰
得孰失概可見矣聖王在上措民於無訟措天下於無
事萬類熈熈各得其所大君大臣以及下官小吏皆優
㳺於其軄無煩刑無苛法無冗文後世反是何以言之
井田限田既定世守先疇之畎畆而無田訟居官者長
子孫内則三公九卿外則郡縣而無後世循資遷轉二
三年以轉官之繁冗百畆之田徹一為稅而無推排物
力之煩碎山澤無禁而無苛法虐刑道路男女有别而
無姦滛婚姻以禮以時而無滛奔犯非之罪強榦弱枝
以重馭輕兵農有法而無背逆誅討之役為民者四而
無無常産無恒心放僻邪侈之過賢不肖明白分定而
無僥倖覬覦犯分越禮之愆人君宗廟宫室常制一定
而無妄興之土工國家經費一定而無濫徴横科之費
官制一定而無十羊九牧之濫為人擇官之弊多欲則
事繁文繁則吏冗吏冗則官冗官冗則議論紛紜政日
紊亂政日紊亂則物物被擾物物被擾則祸不可逃矣
一人寡欲萬方䝉恩國以永寜自古小人得君無他才
術逢欲而巳禍亂之作固出於君昏亂滛虐於上而羣
小在位綱紀壞而人心失然亦有不至此極而亂者公
私空竭而飢寒切身水旱為災是也天地之道循環往
返治極則亂泰極則否不能無也以耳目所覩聞三十
年無饑饉流殍一旦有之則其禍不細務農蓄積豈細
事哉君臣之情不親愛如父子不相信如符契不相得
如魚水而冀庻績之咸熈尚且以尚父自負謂之盲聵
可也若以堯舜禹湯文武周孔治天下之法言之則非
聖人未易能也視後世治天下之法言之雖腐儒俗吏
赤子健兒皆能之况良士乎况俊傑乎患用與不用耳
以語言號令治天下已為循末言又不踐事何以責成
言不順則事不成聖人豈欺我哉陸䞇亦曰動人以言
所感巳淺言又不切人誰肯懷傳曰不誠無物至哉言
乎人主之心不可不誠至如為善推原本情為巳歟為
天下歟為名歟為實歟矯飾歟誠圖一時歟為子孫後
世歟是道也正人端士愛重惟恐其失反不致察女子
小人一於逢迎不顯其敗反能識之見微知著惟漢二
䟽後世忠貞如陸䞇而竟死於貶豈不知徳宗性情猜疑
嗜利與小人合也哉人君之於臣敬之至信之篤愛之
深聽之允行之果庻㡬志得道行保有令終五者或無
一焉則不得全其道矣故曰聖賢千載一合以唐虞三
代言之誠哉是言也以秦漢以下觀之至於今無一人
焉士之讀書非徒慱聞強識而已也觀古人之出處事
接物自始至終得失是非吉㓙成敗因以為鑑一世之
内先觀人主之性情作為何如次則大臣次則卿大夫
羣臣不惟見一人之優劣成敗亦足以逆知一國之成
敗人之作室審曲面勢有法柱礎壯實梁棟材大一椽
一㯠修直堅宻加以堊甓固緻周垣堅厚住室者日與
守䕶防風雨雀䑕而預為之偹少有踈漏随補随葺祖
傳之於父父傳之於子子傳之於孫孫傳之扵曽𤣥而可
以無壞天下社稷猶一室也聖臣都俞吁咈消患於未
形揖讓詠歌論道於微妙推理性之土苴以治天下此
聖臣也臯䕫稷契伊傅周召是也賢臣雍容和緩格君
心之非不動聲響務引其君以當道措天下於泰山之
安此賢臣也管仲晏子蕭曹丙吉魏徴姚宋是也李泌
陸贄之徒能匡救一時之弊緩水火之急雖不能止君
之惡而濟之一術危而持之顚而扶之苟延數世之厯
數此能臣也王猛劉穆之具臣畏首畏尾既不能直諫
以止君之惡又不肯退位而貪禄固位耳此庸臣也亂
臣長君之惡逢君之過以私害公議沮忠臣斂怨積釁
速亡激危此亂臣也
　　　禮樂論
聖人敎人温温雍容使人優柔自曉見學者務外而不
求諸内不知禮樂之固有認玉帛鐘鼓以為禮樂故曰
禮云禮云玉帛云乎哉樂云樂云鐘鼓云乎哉才有此
性便有禮樂便具於中禮樂者中和而已中則有倫有
序有序則不乖戾不乖戾則和中和存養乎内又假外
物玉帛鐘鼓存養乎外此聖人制禮作樂之情也僕自
入仕臨民傷禮樂之消亡哀民心之乖戾為政者直以
刑罰使民畏威而不犯力務改過於箠楚之下杕痛未
止惡念復起條法責吏曰詞訟簡盜賊息何不思之甚
也禮樂敎化既已消亡休養生息安寧富庻學校訓誨
又不知務民生日用之間父子夫婦兄弟朋友愁苦悲
怨逃亡貧困凍餓勞役居官府者晏然自得而以為治
民撫字之功可哀也哉
　　　禮樂刑政論
聖人代天理物身之以道徳下觀而化無為而治尚恐
身教之而不能齊一禮樂刑政由是而舉焉自人之始
生至於終身匹夫之賤天子之貴一動一静莫不有禮
道之為冠婚䘮祭貴之為朝覲㑹同生長見聞習熟於
禮隆禮由禮則謂之有方之士不隆禮不由禮則謂之
無方之民威儀進退升降揖讓周旋折旋之際可以見
一國之盛衰一身之死生禍福禮立矣而和之以樂使
天理之節文人事之儀則知出於自然不為嚴敬所苦
粲然有文以相接歡然有恩以相愛此樂之所以作也
觀帝命䕫之教冑子以至簫韶九成鳳凰来儀聖人豈
欺我哉故孔子曰興於詩立於禮成於樂子路之鼓瑟
子路之行行知其不得其死子擊磬於衛荷蕢者聞之
曰有心哉擊磬乎喜怒哀樂之發於心形見於金石絲
竹之不掩樂之成徳也豈虚語哉樂之於人也豈虛器
哉豈直悦耳娛心以助滛荒而已耶故曰審樂以知政
因以知國祚之興亡今之老師宿儒禮學樂學絶口不
談併以所假之器畧不考較一聽於賤工俗子是將古
人之飾文末節復不能舉明而併絶之也天秩天和與
夫治政之美惡感於人心而發於聲音見於儀則未嘗
斯須之間斷有學有道者自能知之得失興衰畧不相
貸然而使古人治身為政事神動天之要典掃蕩而無
餘人無貴賤乖戾不和哀哉道徳禮樂既廢所謂區區
之刑政亦從而廢為善者未必賞為惡者未必刑棼絲
沸羮梟鳳亂鳴賢不肖混淆而莫之能辨朝不信道工
不信度君子犯義小人犯刑洪範八政無一政之舉彛
倫之教無一典之明風滛俗靡上下相侵陵親戚相攻
訐廉恥去身貪冒傾奪狗彘豺虎之不若幸而國力強
盛年榖豐登為亂為惡者未敢舉發昧者因以為無事
天災流行聖賢所不能免安不忘危存不忘亡治不忘
亂防患於未然豈可忽諸禮樂固非庸儒之所能復亦
非近世之所聽信曰刑曰政亦無定法使善人瘖瘂㓙
人日熾暴官汚吏頑弟逆子戾妻僣妾強奴悍婢市井
無賴日增月盛曷以為治
　　　興亡論
三代迄於五季其興也祖考之聖明文武之謀臣䇿士
熊虎將帥之同心恊力其亡也先自承宗廟守大器者
庸暗懦弱荒滛無度溺近姦邪故女子蠱惑於牀第宦
官謟諛於朝廷聚斂興事之小人投隙而入逢迎諛媚
成惡斂怨蠧政失衆以至於䘮亡或以女色或以宦官
或以權臣或以外戚或以藩鎮或以子孫封國彊大或
以孤立榦弱枝強不出於是數者為君人者當著厯代
興亡於屏幛大字真書以為鑑戒兢兢業業不蹈覆轍
以持盈守成為可懼日日省察然則厯數之永不永人
無愧焉歸之於天數可也以徳服人者中心悦而誠服
也祖宗穆徳子孫雖不肖天下感戴思慕遺澤遺恩不
忍擠排而遽絶尚冀其率徳改行必若桀紂然後見棄
於天見絶於人夏殷是也至於周祚綿延八百年猶以
為共主浸㣲浸㓕西漢為王莽竊簒已二十年民心思
漢光武一舉中興莽賊身裂陵夷至於靈獻以曹操之
姦雄尚不敢正㨿大位非不敢也亦有所自歉而不忍
也尚恐天下之不與也先主以孤身狼狽孔明奮起田
畆力欲興復漢室還於舊都然則髙帝之去秦苛法文
景之慈愛養民豈不明效大驗歟至唐則不然乘以弑
君殺父之賊殘虐不道之甚太宗奄寜神器濟世安民
功固不小然武勇殺伐有餘而雍容招懐不足方之於
漢似有可議以至手足相誅夷骨肉相殘滅二百九十
年間内難外艱竟見廢於羣賊吁以力服人者非心服
也力不贍也然而報怨之心曷嘗少忘於心哉一旦力
衰則共起而斃之矣觀往古嬴秦是也故曰恃徳者昌
恃力者亡又曰兵猶火也弗戢將自焚也故曰君以此
始亦以此終又曰好戰則亡
　　　進言論
良醫之視疾曰不治則十年後病二十年後死後果如
其言若是則可謂神醫矣其言又有徴矣然而得疾者
莫之信莫之從何也豈甘心於死歟曰非也斷死於二
十年之後其日月則逺其為害則不切其疾則未有所
痛苦故聽者以為迂濶而莫之信遂至於死不治良臣
之憂國也亦然越為吳所破勾踐以一旅之衆竄伏於
㑹稽枕戈嘗膽舉吳國之人不以為憂而子胥獨憂之
曰越十年生聚十年教訓二十年之外吳其為沼乎夫
差怒而沉之江子胥死如其言而吳亡以余觀之子胥
明於憂國而不明於保身越與吳為世讎未嘗一日少
屈於吳一旦宗廟丘墟社稷平蕩地土人民甲兵皆為
吳有勾踐肉袒請死夫差視以為不足致怒而舍之方
且驕固自得以一旅敗亡殘滅之卒其奈我何子胥乃
以二十年之逺禍諫之宜其以為迂濶不祥之言也諫
而不入又不能去宜其死也正猶人之飲食如故精力如
故四肢百脉如故有若楚醫胗其脉察其色曰汝有疾
二十年後死莫之信也必矣庸人之不知病庸君之不
知亡國一也人之有疾苟有良醫尚敢以言相告知國
之有禍深識逺見如子胥者千百年無一二日與居者
皆謟諛迎媚之人雖有如子胥之明者畏見踈害之禍
巻舌而不敢言至忘國而不知非反不若匹夫之有良
友也善夫東坡之言曰古之良臣憂治世而危明主明主有
絶人之姿治世無可畏之防有絶人之姿必輕其臣無
可畏之防必易其民此君子之所甚懼也又曰天下無
事公卿之言輕於鴻毛有事則匹夫之言重於泰山言
之於無事之時足以有所改常患於不見信言之於有
事之際易以見言而患於不及改孔子曰中人以上可
以語上也中人以下不可以語上也然則進言者當察
其分限之髙下厚薄受言者之賢愚明暗庶幾免於失
言失人之不知見踈見害之後禍焉耳
　　説
　　　傳道統説
堯舜禹湯四聖人之相傳以中者聖人徳全同天地道
行侔日月别無可言所患少有遲速耳速則過遲則不及
故直曉之以中世衰徳薄至孔子則語顔子以仁仁則
復天理之公而去人欲之私全此心之徳道日益微昧
徳日益漓故曽子告門人以忠恕欲其以誠接物以巳
方人也子思則言誠見當時學者假仁者衆而無真實
無妄之誠心也至此則人偽日甚漸至於難與言不可
以語上故孟子直説以仁義恐其又不能曉不能行直
曉之以四端因良心之暫發日用之不可缺跬步之不
能無者明之執柯伐柯猶且不悟故孟子曉以柯則在
手之理也觀此則足以見世變矣非前聖後聖固立異
論也不仁不義一從血氣之利欲則入於禽獸矣禽獸
之惡猶誠於惡今人之為惡雖誠於初展轉變化下逹
而不已不能自保吁惡亦極矣善將復建極者豈無人
焉
　　　性説呈鄭司直
性也者與生俱生天之所以予我虚靈秀發四肢百骸
之生仁義禮樂萬善之府也感於物而動性之情也藴
之於身與徳為行施之於外成事成業性之才也寂然
不動感而遂通無物不備配地參天者性之全體也性
其性者堯舜也力行而慎思反身而踐形求全其性者
湯武也以先覺覺後覺立言垂訓過化存神使人絶惡
於未萌棄小人而成君子人倫日用之間曉然知性之
理者孔子也闢楊墨之害以明先聖之道使人存心養
性事天立命不失其正者孟子之功也噫楊墨甫息於
前而佛老大熾於後性之理泯泯而無傳焉不惟無傳
信其説而䧟於邪悖其性者皆是也為佛之教者曰寂
滅空虚無往無返者性教人枯木死灰舉天下萬事一
歸之於無然則天地之性恒乆而不巳生生而無窮必
若是則是絶滅天地也為老氏之教者以長生乆視清
淨無為永福田利益為養性之説福果可求乎有物必
有則人果可癡坐而無為乎人百年之物果可長生乆
視乎二氏謂之知性可乎二氏之説盛周孔之教衰宗
公巨儒又從而主盟張大之不入於佛則入於老是以
其放肆爛漫而不可遏也然則復性有道乎曰君君臣
臣父父子子夫夫婦婦兄兄弟弟各盡其道者順性之
用也居仁由義節之以禮和之以樂者養性之源也如
是則窮通夀夭冨貴貧賤順受其正命之理亦昭昭矣
佛老之所謂性與命者吾不知之矣司直先生善人也
信人也以法律進身而無傷嚴寡恩之習悉其聰明致
其忠愛蕩然有古良吏之風樂出善言行善事暇日語
及性命之説以餂㒒故特舉所得於六經語孟之㫖與
僕躬行心得之妙者以言上之某頓首上
或問於胡子曰人果靈於物乎曰以天與言之物得其
偏人得其全人固靈於物以人為觀之靈於物者十二
不靈於物者十八或者又曰夫婦之有别雎鳩鴻雁鷙
鳥之屬能之人雖有外來之分别則非禮之視非禮之
情烝通滛納姦私之惡往徃有之父子之親天性也虎
狼能之惟人也反漠然無情甚者責善怨懟至於逆弑
者亦有之君臣之義如天尊地卑而不可易也蜂蟻能
之惟人也載其位食其禄寵其名爵不知感恩戴徳仗
節守義至於仇怨逆殺亦有之昆弟朋友之愛天性也
然鳲鳩鶯鹿能然惟人也甚者至於䦧墻紾臂老死不
相往來者亦有之是數者禽獸能守其固有而人皆棄
暴安在其靈於物也且以一身言之草木鳥獸自生而
至於死莫不有所營為能鳴者鳴能飛走者飛走振刷
其毛羽洗濯其文華營其巢窟求其飲食生生而不絶
一步趨一飲啄擇安而避禍温飽孶尾之外淡然而無
欲今觀於人也不當言而言與當言而不言是不如鳥
之鳴以時也怠惰嬉逰慱奕飲酒而不務學處家而不
修身居官而不事事臨事應對矇然無所知是不若鳥
獸振其羽毛營其巢穴各盡其材也知口體之欲見利
而貪盈滿而不知懼禍至而不知逃安冨尊榮之外孜
孜皇皇多欲而不知止是又不若禽獸之無欲也安在
其為靈於物歟胡子應之曰過矣踐形率性修道立敎
此人之恒性也聖賢明哲何常斯須毫髪背之哉知而
不遵固有而不守者衆也使聖教行而人知務學則人
道燦然而備矣子毋以世變而昧其源或者曰唯
　　　尚智説
為學莫先於智識故大學以格物致知為八目之首一
物即具一理知之不明見之不審行之不著習之不察
雖終身孜孜矻矻果何益哉故曰終身由之而不知其
道者衆也察巳觀人觀事沉機先務逺見未然將然必
然然不覺而獨覺見患於未萌絶惡於未形詐偽真實
君子小人貌言視聽一動一静之間洞徹其為人見禮
知政聞樂知徳故能避世避地避色避言不罹其禍非
智周於世而能之乎魚麗於綱罟筌笱鈎餌人死於聲
利權位不識不知故也智及之則此身與外物孰多哉
不知者不知格物之用力加以物欲蔽於前攫金而不
見人也物欲薄則天理明矣前人謂衆人之處世如燕
子巢幕突焚其幕將及其巢猶以為安可以人而同於
鳥乎故君子異於衆者見微而知著耳故曰一日二日
萬幾幾者動之微吉㓙之先見者也
　　　名子説
古人名字不取美稱申繻之對魯桓公概可見矣後世
率多張大夸美畧無意義甚不足取法胡子有子四人
各因性分之所短者而戒之庻幾勉勵強其不足以趨
於中也長子和柔而少執持故名曰持字伯持次子剛
决暴白而少藴藉故名曰藴字仲藴三子呐呐退縮而
少振揚故名曰揚字叔揚季子凡庸淺小而乏宏毅故
名曰宏字季宏余之命名者如此非夸美也汝四人者
當知之
　　　王氏三子名字説
彰徳府掾王君國祥謹厚幹局甫中夀而殞嗣伯謙以
才選陞充御史䑓掾盖能世其業髙大門閭於先有光
者也為其三子求立名字三子亦承述祖武因皆勉之
以孝孟曰述字光甫仲曰遵字敬甫季曰邁字英甫善
述人之事則光昭先人之令徳矣遵祖考之訓則敬之
至也當仁不讓邁往㧞萃惟英特者能之三子其懋戒
哉毋矜字之美而不踐名之實毋負汝賢父慈愛毋忘
先軰命名字之忠厚功不百不變其法利不百不昜其
業毋廢弓冶降而為箕裘焉
　　　富察提舉子名字説
富察提舉為其子乞立名字名之曰伯奮字之曰鵬摶
非許其已能勉其當如是也學校教養父兄俱賢此人
生之所難遇也不遇而遂不知學庸人也不遇而能奮
勵此豪傑也况幸之又幸而兩遇者哉遇兩難遇又不
能成立民斯為下矣此聖人所謂吾末如之何也巳矣
伯奮名家大族賢祖賢父賢昆季氣禀亦不碌碌故凡
與汝祖汝父相識者皆以奮㧞流俗望汝也紫山野老
書
　　　髙夀之縣令五男孫名字説
夀之縣令見五男孫乞立名字乃因其義訓而文之長
曰元孫元者天地生物之始萬善之長名俶字敬初俶
者人之動作之始敬者戒慎恐懼之嚴凡人視聽言動
欲發未發之際先自敬慎可則行不可則止何敗錯之
有易曰吉㓙悔吝生乎動者也吉一而已可不慎乎慎
始則庶得終吉書曰靡不有初鮮克有終况無初乎次
曰慶孫名嘏字致逺子孫承祖考之慶福當作養器識
以致逺則善積而慶有餘次曰繼孫名紹字克承祖宗
積徳於前繼緒思不忘庻幾善承人之志善述人之事
次曰喜孫名豫字永錫孝子不匱永錫爾類可以得父
母之歡心次曰履孫名蹈字從道履徳之基也蹈道則
不失其所履之正舍正路而不由近世父師之名子弟
例取美稱而無戒辭舉過其實孔子曰名之必可言也
言之必可行也五孫因名以求義循循勉勉毋敢失墜
毫髪未至力趨其極庻幾不負父母玉汝於成罔極之
恩焉夀之請書其説故書
　　　劉清甫子名字説
鄉人劉清甫為其子求名字名之曰貞字之曰公幹又
求説其字義貞正也固也四時之冬氣也幹者材也春
元夏亨秋利冬貞則能復新嵗之元父兄之於子弟皆
欲其材幹而不能養其正固之氣是猶欲其華實之盛
而不培植其本根也是以浮薄膚淺滛麗立言則無義
理無實用立事則權謀功利趨就無定立身則行險僥
倖無所不至君子之棄而小人之歸人生得賢父兄者
百不一二所仰望而成身者師也師席無人也乆矣雖
有天資髙邁之賢子弟誰為之陶鑄哉劉貞學儒者也
儒以窮理養氣為主今之學儒者非知儒學者也貞其
勉之
　　　李侯四孫名字説
彰徳路長官元帥李侯膽略武勇過人善騎射刀矟每
戰必勝壯嵗遭際皇朝開創之昌運以武功授彰徳路
長官乆於從軍樹勲業遂以元帥名當世第八子承祥
昭徳為其四子求立名字名其長曰震字伯威次曰克
字仲桓次曰強字叔能次曰明字季昌因申其説曰人
之行莫大於孝孝莫大於繼志述事元帥公以忠武為
開國名臣一再傳而子孫不肖其徳不世其業謂之有
子有孫可乎賢公子奉承餘祥光昭先公之令徳四孫
有乃祖之風見之者望而知其為將家子名因實立其
誰曰不可震起也能自振起則有威而可畏克巳復禮
則桓武為義理之勇自強不息則無不能之事日進乎
髙明則徳業日昌此非老繆一巳之私意乃闔郡之公
望也而字責以成人四孫其勉非敢諛佞漫為之説
　　　田氏昆季名字説
田氏昆季五人求立名字長曰榮甫名沃次曰通甫名
逹次曰敬甫名肅次曰直甫名端次曰良甫名懿五人
者當因字以求訓詁因訓詁以求義理因義理以求命
名立字之意日敬日戒日修日思所以稱之無矜誇其
美呼而巳古人名字皆有説五人者皆識字不必字觧
故余所説如此
　　　朱昌國名孫説
原道一篇萬世法程匪惟民則地義天經賢哉朱母孫
以道名西溪立説表章煥明余欲何言孫其諦聽言以
道出志以道寜事以道處身以道行進進不巳理明義
精長才大器何憂晚成異端邪説我訓我刑與彼為師
孫得誰稱
　　　病説
余嘗思之自致之疾十九天與之疾十一心志飲食衣
服起居皆能為疾皆自我而得自内而生豈非自致非
天與也所謂心志之疾如七情百欲喜則氣散怒則氣
上恐則氣下思想無窮遂成白滛妖滛則男化為女猛
暴則人化為虎之類皆是也飲食之疾如醎傷筋酸傷
骨因而飽食筋脉横解膓癖為痔者皆是也衣服之疾
富貴者温厚過度賤貧者寒薄不足與夫增减不時者
皆是也起居之疾如乆坐乆卧乆立之各有所傷與夫
衝寒冐暑不避虚邪賊風不知勞役之過度者皆是也
天之所與不過六氣之邪滛勝復然而此二氣五行乖
戾不正之氣亦豈嵗嵗之如是一極備以致舉國之人
同病天下之人同病若是者百年中不一二者也人之
得疾不出此五門暇日當於素問難經活人仲景諸醫
經方論及吾儒書中論議病源處類編一集以為暮年
養生之防置之風格曲盡戒慎以貽子孫亦不為無補
大扺人能先知所以得病故能知所以治病
草木生於土離土則死命係乎土也魚鼈生於水出水
則死稟命於水也人得父母之精氣以生父母之精氣
天地之精氣也三年而免於父母之懐食五榖之精氣
以享百年故形不足温之以氣氣體之充也精不足補
之以味味能生精精能生神昜曰精氣為物㳺魂為變
葢精氣聚盛則生消散則死故人當呼吸精氣持志平
氣積聚精神内守則體強而神王以欲竭精以耗散真
暴怒多言損氣則自速其死耳故飲食則當用有氣有
味有夀之物腐敗氣絶夭折自死之物不可食不惟無
益反為害也無事則當呼吸天地之精氣以實其真元
伯有死而為厲鬼用物之精多也養生者形消而神不
散者聚天地乆長之氣也故曰食氣者夀易於復卦曰
先王以至日閉闗商旅不行后不省方者安静而無擾
乎陽也孟子曰夫志氣之帥也氣體之充也持其志無
暴其氣食氣之法滿吸天地之氣入腹至踵盈滿充塞
閉而勿出直至本身生氣盈餘不能容然後徐徐綿綿
而出息息如是至於臨睡収斂巻局四肢握固存神毋
使氣麤但覺而復如前法醫家要明五運六氣此治病
務本之學也人賴天地氣運以生天地之氣和中正則
人安而無疾否則随其氣運之偏勝邪滛而疾知氣運
則思患而預防之山河大地不泄不墜發生長養萬物
者大氣舉之也大氣貫之也大氣包之也
養生有道乎日月星辰得天之氣而明山川草木得地
之氣而榮人得天地骨肉之氣而生五榖五肉者人之
天也舍是而他求無是理也故古人循四氣之序而度
五榖五肉之宜而食之月令中語此常法也又當自忖
其氣之所宜而用之
脾土生肌肉心火生脾土心勞則氣結火既先勞不能
生土所以苦思癯悴服力無思之人少閒則易肥體強
而夀古人多識前言往行以畜其徳以養其性以致其
夀發而為文章功業不勞而成今人毎以文學事業勞
悴病夭何其愚也哉是葢不養其本而力求其末是以
小大無成内外交病
化書云形生而萬物所以塞也者才有是形便有巳私
拘執意必固我為血氣骨肉執塞而不通所謂塞也又
曰忘形以養氣氣得養則形夀神得養則氣充養神則
猶有拘執不若養虚則天地與我為一氣萬物與我為
一體太虚與我為一靈矣葢虚者神之宅神者氣之帥
氣者形之生培其根則榦柯枝葉花實不求榮而自榮
矣人心本無憂患憂患之生始於悲貧賤而不知足終
於貪欲而不知止良心一失萬慮奔馳而憂患氣至六
氣邪滛本不能病人真氣失守故邪氣投間而入矣
陽舒陰慘舒則散緩慘則凝束散緩則弛墮凝束則堅
苦故南方之人弱而懦北方之人勇而悍氣使然也加
以北方地髙水深脾土堅實南方土薄水淺脾土懦軟
至於中夏之人秋冬則病少而康強春夏則病多而困
怠故伐木於冬取其津液収斂於内脉理結實聖人之
教又順天地搖落散伐之令也養生之道當閉藏培植
於秋冬使精氣有餘以待春夏之散緩施發庻幾乎康
強而少疾矣在昜之復卦先王以至日閉闗商旅不行
后不省方亦此意也農人安而夀者體勞而食昜消之
故而又無思少欲貴人則反是身閒而堅飽苦思而多
欲所以多病而年不永大扺動屬陽陽勝則安且夀素
問四時調神論惟冬日大寒則早卧晚起餘三時皆晚
卧早起又以流水不腐户樞不蠧為喻前人有云天之
所以能載大地而長日乆者健而不息以致然也故聖
人戒人以自強不息驕樂佚㳺宴閒非所以養生養徳
也養生之道莫先於薄滋味味薄則欲寡欲寡則神清
體強立功立事無所倦怠正理之外無邪思體少勞而
心長逸一可以少病二可以延年三可以成徳性但患
行之不力且乆所以未有大效世之養身者見其肥白
如瓠則喜何其謬哉血盛則肥氣盛則瘦血盛者安能
得夀哉人之飲食當其心之勞逸而增減之余氣至弱
安居則不敢過食過食則必病今嵗暑天馳驛閒居所
不敢食者如冷水冷酪苽菓過食之皆不為病以其冐
暑而動所以勝之也
形不足温之以氣精不足補之以味養生之家嚥津納
氣以真補真醫家用氣味之藥至於五肉五榖蔬果新
而有味者可食陳腐臭敗不惟不能養生反能害生沽
酒市脯魚餒肉敗正此意也
心火也火喜動則消耗人心不能斯須定静才定則便
昏昧而欲卧若能於定静中不昏卧乃可入道東坡所
謂無思而非木土者也故又曰丹砂伏火入頰紅腎水
也水停滀則汚臭流行則不腐又能潤物故曰河車般
水挿腦黒火無静而水欲行若火動而上澤動而下在
昜卦為暌為未濟養生之要無出於此醫書謂心為君
主之官神明出焉君主居尊處極静鎮百骸從命腎者
作強之官智慧出焉心欲長逸而形宜少勞能由之而
不能知之者農人是也居官者反是孰夀孰夭孰安強
孰多疾灼然可見伏火息心當自絶慮寡言為始絶慮
則心不妄動寡言則真氣不耗更加以納氣調息則尤
善行水補腦當自嚥津粹味進退歩趨為始嚥津粹味
為補精進退歩趨則實下
　　　敬祝仲容病説
病得於心思治之以心思病得於六氣治之以六氣病
得於飲食勞逸治之以飲食勞逸是謂以天倫和天倫
以類應平類應罔有不治不以類應則終莫能平治外
病則昜治内病則難治内病者心思性情是也外病者
六氣六味是也凡物有本有末本病而末不病治得其
法尚且難愈末病而本不病不治而自愈故曰形病脉
不病生脉病形不病死後世醫工治形而巳殊不知雖
外來之疾亦當以心性治之必不能已而後用藥六氣
莫盛於寒熱不曰静勝熱躁勝寒歟不曰不火而熱不
水而寒歟惟聖人為能窮理盡性知本末之先後重輕
内外之合而為一静生陰所以勝熱動生陽所以勝寒
能如是則奚必以附子乾薑愈寒芒硝大黄治熱哉以
此知一切外病苟能以心思自治有益而無損况所病
得之於心思者耶内經之首篇則曰恬淡虚無真氣從
之精神内守病安從來四氣調神論曰春則被髮緩形
以使志生夏則使志無怒使氣得泄若所愛在外秋則
使志安寧収歛神氣無外其志冬則使志若伏若匿若
有私意若巳有得豈非平心志以順四時而防未然之
疾歟陰陽應象論曰怒傷肝悲勝怒喜傷心恐勝喜思
傷脾怒勝思憂傷肺喜勝憂恐傷腎思勝恐此豈非疾
生於心志復以心志治之乎余觀仲容足下之疾以為
寒耶服附子天雄亁薑大熱之劑而不能愈以為熱耶
服芒硝大黄之劑而不能平以為脾腎之衰耶服沉香
木香補精益氣之藥而不見效今乃神形不足顔色憔
悴枯槁肌肉瘦减而不甘於飲食是葢憂恐公務之不
能辦不克有終思慮家事生理不能如父兄之在堂外
内欲両全而進退不能果古人之處窮身老尚當益堅
益壮今仲容道通而不能堅身強而不能壮病於心志
者念慮叢雜身處南方濕熱之地一人之身心勞形勞
故得此疾今之為計既得還家和其心平其氣悦其情
狀其志軟熱甘腴之飲食以補精之不足義理浩然之
氣温以不足之形忽然而肘為栁臂為鷄而不亂然後
以對證無毒之湯藥醪以助其天和則亦庻乎其可矣
孔孟六經之言推擴充滿積實生則為聖賢死則為神
明可以配天地贊化育可以模範帝王體大用周無施
不可至於長生乆視修養家之所學在孔孟視之反為
土苴請試舉之孔子告顔子克巳復禮視聽言動告諸
子之仁孝告曾子之一貫一話一言之垂戒門人無非
内聖外王全天彛絶人欲知天命子思之中庸中和誠
實孟子之存心養性持志養氣居仁由義合乎堯舜之
惟精惟一允執厥中大抵此身之主心性而巳心能仁
義中正飲食有節男女有别動容周旋無不中禮應物
處事中節而和不為耳目口鼻喜怒哀樂愛惡欲所動
如止水明鏡氣安得不和身安得不夀世之所謂醫經
傾危而後扶病而後藥防慎六氣之外邪皆忘本而治
末惟恬淡虚無精神内守為切身之學亦不免於枯木
死灰非若吾儒舉大以兼小内外交養體立用行成巳
成物之集大成也
莊周以解牛喻養生良庖嵗更刀割也俗庖月更刀折
也與物鬬敵奮爭其力安能不損屠牛坦之刀十九年
其刃若新發於硎以無厚之刃投有間之郤因其自然
之勢可開之路而施其刃故恢恢然有餘地養生治事
亦然不與物競因自然之勢而利藥之我之神完而精
力不耗事之勢自利而不忤故曰事至物來泛應曲當
鏡明水清安静如故故曰無為而天下治篤恭而天下
平
地以大氣舉之升降於大氣三萬里之中大氣吸而入
故地升上三萬里晝短夜長大氣呼而出故地降下三
萬里晝長夜短秋冬吸也萬物収藏春夏呼也萬物生
長故人吸則腹髙呼則腹下世俗亦謂秋冬陽氣在内
春夏陽氣在外在外地上也在内地下也地中也素問
亦謂春三月之氣謂之發陳天地之氣絪緼而不猛暴
人之養生者亦當無疾言遽色暴喜暴怒故老子戒人
以調息養氣綿綿若存用之不勤多言語呌呼哀笑者
用之過勤也志不持則氣随而耗
物之盛衰各随其氣稟之先後先盛者先衰後成者後
廢五行之生成水一火二木三金四土五異時天地將
壞則水始竭涸火寒不燃水火陰陽之長子長女交相
㴠養而生萬物水火絶則萬物枯而不潤凛而不温生
意衰矣生道絶木繼之而死金次之土又次之人之生
死也亦然其生也首有腎其衰也天癸先竭其死也骨
最後毁腎水也水氣也氣天一之貞也故養生者有辟
榖錬氣忘形養氣忘氣養神養虚之説良有以也然而
水火之相助而成物亦自相克葢火能涸水水能㓕火
然陰柔終不勝陽剛故水必先絶有身者旦暮晝夜百
慮千思悲憂怨怒熾心火而涸腎水自取衰枯可謂智
乎東坡養生之説前後數千言殊無他法要妙處只在
降心火火降則水自升坎離既濟内經所謂恬淡虚無
真氣從之精神内守病安從來前賢為至人之心如玉
在淵又謂至人之息以踵者正謂此也在我聖人名教
則仁者靜仁者夀可謂又正大親切矣
　　議
　　　堯舜議
西山大學衍義帝王為治之序載堯之行事而不載舜
濬哲文明温㳟允塞父頑母嚚象傲克諧以孝烝烝乂
不格奸帝妻以二女能使二女嬪於虞受堯之命徽五
典而五典克從納百揆而百揆時序賔四門而四門穆
穆主大麓而風雨弗迷受堯之禪乃即帝位誅四㓙而
天下咸服命十二牧而庶績咸熈以是觀之舜之為治
之序昭昭矣自好問而好察邇言樂取諸人以為善與
書之載格物致知誠意正心修身齊家以及治國平天
下節節有次(案此下永樂大典原缺無别本可/以校補姑仍其舊謹附識於此)
　　喻
　　　營室喻
嘗觀乎富家巨室將營大厦不憂乎羣材之不足而憂
夫梁棟之不可得不慮乎衆工之無人而憂梓人之不
遇因是而悟為天下也亦然六卿之才難於州郡一相
之任艱於六卿然而往古來今大臣之位未嘗虚席何
也曰世無公輸子而未嘗露居時無王良而未嘗徒行
然而欹傾無法之屋詭御紆轡之車亦無可奈何非為
得人也今日朝廷為政鷄未鳴而興晡而未退食可謂
勤矣簿書不報期㑹之間不少容蔽可謂宻矣勤則事
當辦集而恒不集宻則當無踈漏而恒乆闕其故何哉
舉其所事又皆末世之粗法細故一切文具而巳吏部
銓選求仕者駢肩累跡及其臨事不足於才能京師郡
縣河漕上郡倉廪不足於食貨軍無征伐勞苦不免於
竄亡民無横斂而不安於鄉井胥吏填塞按房文字稽
遲錯繆日不暇給時和嵗豐無水旱蝗疫田野市井不
聞歡樂富足之音推原其故皆於誅名而不務實故人
人一例苟且假公勤以濟貪競行督責而示剛直再求
其故豈非營大厦而乏梓人御六轡者非王良歟升平
奠枕尚且若是或天災或世變内憂外患不可必無瓦
觧土崩勢不難致吁位卑言髙罪孰大焉姑黙筆之於
草藁時開巻而三嘆焉使後世見之不謂秦無人也
　　　萍喻
理一也得於細而失於大得於近而失於逺明於心目
之所能包括而昧於耳目之所不能及萍生於水見者
笑之曰何受形結根之薄也水增則随之而髙水落則
随之而下水止則止水行則行水為物激風蕩則随之
而震亂分散何其不自由也若是奚不見夫大地乎力
載華嶽振河海生萬物而不息徳可謂厚形可謂大本
可謂固矣然而有時而䧟有時而震有時而裂升降於
三萬里之中假舉於大氣若海之浮葉是豈能為自然
也何以異乎萍水哉人生於世猶是也受命於君父寓
性於形氣貴分賤分福我禍我者君父也我豈能為之
哉飢則口驅我而求食寒則體驅我而求衣體欲安榮
則驅我而求貴求富求名求利是皆莫由者也氣血既
衰固焉而無營無思愚者昧之而曰我能執其權固其
位長其生力求其名聖人所謂外物者我能挾手以固
有聖人所謂命者我何區區而為之順受噫明於物而
不明乎身誠愚也哉
欽定四庫全書
　紫山大全集巻十四　　　元　胡祇遹　撰
　　表
　　　賀正表
履端正始禮莫重於三朝祈天惠民數無先於百榖八
風應律萬物更新欽惟皇帝陛下體元乾綱立正人統
巍巍乎與天為大蕩蕩乎使民無名徳冠百王功垂億
代不寳逺物而逺物畢至懐柔百神而百神效靈無嵗
不年有生咸遂不以富庶易恭儉之徳不以强武出争
鬭之兵祚維繼於守成功愈光於創業握乾中之大一
統徹海外而無二家太寧綿綿和氣皡皡臣某等逺叨
貴職遙拱圵宸歡溢赤心班阻丹陛願祝無疆之聖夀
敢陳有斐之蕪辭
隂陽寒暑之一周斗寅參午嵗月日時之四始律應風
從調元不愆履端正序實萬類惟新之慶旦正一人端
拱之華辰欽惟皇帝陛下徳覆堯天聖躋湯日無一物
之失所煦萬國以廻春雍穆九重之深提封四海之外
竒珍異寳發天地之祕藏百譯千言窮古今之未見度
外有苖之弗率坐致蠻荆之來威質不朴而文不華兵
不窮而武不黷千官之文武無敵羣工之技巧殊精聞
逺近不謀之僉言有乾坤以來之聖世鴻休永頼至樂
何窮某等叨任外䑓阻陪英列逺瞻天表喜倍恒情日
月風雲同四目四聰之明逹雷霆雨露儘八荒八極之
沾濡福履遐齡祝後天而不老神孫聖子同旭日之方
升
　　　賀聖夀表五通
端拱圵辰頓訝新秋之光潤祥蒸南海乆無今嵗之清
寧天生聖人物呈異應紹皇基之千萬祀恊嘉運之五
百年太平初基命世斯作星光月潔天清地寕賀九龍
捧日之辰實四海無疆之福欽惟皇帝陛下天地覆載
雨露涵濡得萬國之歡心無一物之失所分寳玉展親
於伯叔菲飲食致孝乎鬼神九族交歡百靈昭假風從
雨若時和嵗豐聴擊壤之歌喧息犬吠之夜警臣某幸
逢慶旦喜倍恒情逺離遐域之海隅來上萬年之聖夀
輙伸荒頌齊助歡聲
祚開昌運懐望者莫不知榮天祚聖人有目者疇非樂
覩共是昇平之臣妾洞攄歡抃之聲容欽惟皇帝陛下
誕集百祥光承五葉明命久符於雲瑞慶源何啻於河
清聖冠百王仁及四海際天所覆重譯來庭好問致察
於邇言大政必諮於元老紀綱法度莫不具舉禮樂刑
政燦然一新發揮先業功多於前人壯固洪基訓明乎
慶裔躬示儉徳謀懐永圖不口惠而恩浹乎民心不貨
殖而富藏乎天下九州奠枕庻官得人大開明堂永膺
遐福臣某幸逢聖誕喜倍恒情輙助歡心敬陳荒頌
五星聚奎瑞應誕彌之吉月六龍捧日祥開雍睦之嚴
宸昌運啟而八風和聖人作而萬物覩龍顔天表氣清
萬里之長河乙瑞雲禎慶集千年之異應實宗廟社稷
無疆之福同國交歡得聰明睿智繼世之君普天均慶
駭星流而電繞覺地闢以天開月行金氣之秋神降嵩
呼之夀恭惟皇帝陛下堯仁天覆湯徳日新明四目以
逹四聰采片言而求片善蓄威昭徳不矜號令於雷霆
浮海踰山坐受東南之玉帛㡬事無虞而有備内難不
怒而自消公私之倉廪俱豐禮樂與文明丕變選良吏
於二千石革久弊於三十年和氣格天歡聲沸海幸逢
聖旦獲造丹墀願賡擊壤之歌更祝後天之筭實無任
於歡抃不自揆其荒蕪仰凟聖聰上陳口號
明命格天髙靈為之下堕昌圖啟祚率土莫非王臣致
頌禱於僉同豈仙凡之有間河清瑞於萬里山獻夀於
三呼百神懐柔一人有慶恭惟皇帝陛下日新聖徳天
縱生知佩孝文之儉節至仁藴太宗之英謀逺畧動無
過舉尚致察於萬幾安不㤀危務敦睦於九族用人不
求備見善能力行風雨時而百榖登財用足而萬民實
㺯孫抱子樂郊多黄髮之人坐甲休兵逺戍無緑林之
警日光月潔天清地寧凡曰有知忻逢盛旦臣遐居南
極遙拱北辰常思帝徳之瞻光欲進天階而無路幸三
秋之過半慶萬夀之佳辰載整華簮上陳荒頌
金氣司天開神武擴清之昌運瑞雲拱日賀欽明文思
之御辰不世之逢有生同慶欽惟皇帝陛下功邁禹湯
而不足聖踰堯舜而弗居允執謙冲克自抑畏際日月
之臨照奉玉帛以來庭試厯推受命之祥未有如今日
之盛克配上帝守一徳不二之恭永佑聖躬享萬嵗無
疆之夀臣阻塵法從出領憲司切傾葵藿之懐遐想庭
墀之列身雖在外如臨咫尺之威誠發於中同罄華封
之祝
　　　賀尊號表
聖徳難名乆執不居之謙讓臣𠂻激切允懐仰報之忠
貞溢光華之無窮豈揄揚之能罄既正徽號宜進賀章
伏惟皇帝陛下徳邁唐虞功叅天地服上古不臣之土
遂有生咸若之心萬國交歡普天同慶天眷彌厚聖夀
無疆當從容中道之年享垂拱無為之福叛王請罪聖
嗣班師股肱柱石繼踵而還歸貔虎熊羆守邊以鼔舞
際天所覆同我太平臣某等職居外郡列沮庭班均䝉
雨露之恩遙下軒墀之拜
　　　賀冬至表
五隂方盛届一陽來復之辰八音克諧奏四海㑹同之
樂一人有慶萬順駢臻兹蓋伏遇皇帝陛下動合民心
奉若天道乾綱振於神馭下情得以上通黜尸居貪禄
之冗員進敢諌直言之多士政由俗革令若風行開張
聖聰恢𢎞士氣戒守成而不怠酌先業以増光文徳武
威逺來近悦臣等叨居詞職主頌聖功幸逢鼓舞之同
歡敢以荒蕪為自棄敬陪百辟仰祝萬年
　　　賀平江南表
天命大一統可能交質為鄭周帝業不偏安豈以長江
限南圵顧兹孱宋得自偽周失位中天偷生炎海以寖
微而寖滅尚自大以自尊不畏天威不歸王政少發雷
霆之震怒奚有蠻荒之蘖芳憫念民生不忍兵取遣信
使以温諭賜詩書以優容迷心累卵之危恃險一舠之
水乆留我命毒我邊氓誘我叛亡竊我疆土事至於此
兵不能巳而命將出師以順討逆摧枯拉朽破竹燎毛
小人漿食進於壺簞君子𤣥黄實於筐篚不下益州之
鬭艦坐受石城之降幡萬世峻功普天同慶欽惟皇帝
陛下聖神文武順天應人衆皆曰可而行兵不得巳而
用越湯武之不殺躋堯舜之至仁徳髙百代之前恩漸
四海之表非平吴平陳之可比視格苖格越而益䧺盡
地之維邁古昔區域之廣際天所覆無日星雨露之偏
聖祚無疆上天永眷有生萬類同我太平臣某等叨列
外臺賀逹陛禮鼓舞餘樂倍百恒情
　　題
　　　題夢嵓所藏東坡帖
東坡手簡行書為第一自得之妙雖晉唐諸賢有不能
及者小楷次之大字又次之草書又次之龍圖二帖非
公平生致意書南方比之周鼎秦符其為大賢寳重也
若此得之者宜如何哉某年月日某觀
　　　題懐素自叙帖
晉賢墨跡嵗乆腐敗不存唐學士虞禇諸人臨摹逼真
唐賢法書宋蘇米軰復臨之故得流傳至今懐素自叙
帖余所見凡五六本帖書如出一筆不曰聖人吾不得
而見之矣得見君子者斯可矣某年月日某觀
　　　題晦庵易卦横圖
易圖甚多不唯不能發明易之藴奥牽强穿鑿通滯合
離不見伏羲畫卦本末生成自然之全圖惟邵康節先
天圖原委條貫以類相從然以圓方位置使人不易曉
晦菴此圖自下而上大極兩儀四象八卦分隂分陽迭
用柔剛而六十四卦粲然成列乾一至坤八自然生成
易之全體無毫髮紊亂虧欠此圖一出前人皆廢乾端
坤倪軒豁呈露六子萬象咸具于中原始要終不出乎
一隂一陽考諸文王周孔之辭則合求諸伏羲一落筆
而卦變皆備騐諸天地鬼神而不悖象辭變占不言而
喻學易者當玩之終身而不可厭
　　　題梵隆述古圖
冩萬象易冩人物難山水雲煙昆䖝草木皆有定質惟
人也得二五最秀最靈之精英自有生人以來而至於
今後至無窮面面不同上而大聖大賢下而至愚至賤
賦分禀受又復天壤每觀畫師冩塵俗之人則十九得
真冩髙人勝士則百不得其一二盖髙人勝士又得天
地之竒氣雖造物不易生成畫工塵臆豈能得其髣髴
非李龍眠則不能形容蓮社諸英賢蘇東坡黄山谷米
南宫李伯時蘇黄門晁無咎張文潜秦少游劉巨濟僧
圓通王仲至陳碧虚鄭靖老蔡天啟王晉卿李端叔十
六人想見風采一時龍鸞唯龍眠能儀形之梵隆此幅
亦庶幾欲造龍眠之門墻者歟
　　跋
　　　䟦仲謀提刑家訓圖
道一也駁雜者自分之尊無二上汚下者自卑之太史
公以儒雜九流漢室遂以王道覇術相雜公孫𢎞以儒
術餙吏事法律為詩書自汚雜也近世遂以庸俗儒吏
並稱又曰儒吏兼通周官胥史供給呼召指使代筆簿
書督責期㑹而巳非二岐也非並肩也先生當金室垂
亡進則不可隠徳于法律脱免里胥之侵凌處心行巳
則儒者也諸公賛稱非知先生者也不可以不辨某頓
首謹題
　　　䟦臨王右軍帖
絹素經三百年則壊紙可延五百嵗晉人墨跡至唐恐
不能傳逺虞禇名公以硬黄紙摹之此帖不惟全不失
真在右軍諸帖當為得意書山谷題後後來者復何言
　　　䟦禇遂良臨黄庭經
唐太宗喜王右軍書故一時學士大夫皆好尚以不能
冩字吟詩為可恥向使太宗能以不及堯舜禹湯文武
為不足篤好而祖述之觀天文以察時變觀人文以化
成天下都俞之際詠勅天之歌垂朽索之誡立朝大臣
則必以臯䕫稷契伊傅周召為巳任奚逰戯翰墨裁剪
律詩而巳耶工書者評蘭亭帖惟禇遂良臨本最為得
真然則所臨黄庭經亦當為貞觀朝士之冠惟其有之
是以似之學者能舍外而工内不及人不為憂矣
　　　䟦宋徽宗書
前賢有言文章字畫似其為人余謂曰似不若曰是形
諸外者即其中也晉武唐太之字畫創業王天下之英
氣浩蕩不可掩宋徽之柔懦纎麗欲不亡國可乎髙宗
而下亦苟延嵗月者也
　　　䟦閑閑公字
字畫瘦勁則易肉豐滿而氣清雄則難閑閑公贈萬松
秀一帖當為顔平原大字東方朔畫賛碑隂入室之賔
方知任南麓如飽豨肉醉黄酒村學究耳某謹題
　　　䟦鹿庵字
士大夫讀書立言之暇游戱翰墨者多而氣禀拔俗者
寡放筆落紙凡鄙百出去胥史雜流為不逺永年王先
生人品髙邁心畫當為本朝獨步然世無楊凝式孰以
予言為不妄
　　　䟦魯公字
魯公擘窠大字見於石四中興頌離堆記東方朔畫賛
八開齋舍記畫賛離堆結宻清雄㸃畫全作𨽻書中興
頌齋舍記嚴正開豁㸃畫全作二篆以四本相較畫賛
優於離堆中興頌優於齋舍記竊意妄料書丹不傷其
真模勒者頗失筆意嵗月風雨離堆巳十壞八九中興
頌剥裂不完又不易得但恐數百年後一再勒石去真
愈逺如兹石者又不得而見之矣前人有言物聚於所
好詩云蔽芾甘棠勿剪勿伐敬其人而愛其物尚且如
是况賢者之心畫歟珍䕶珍䕶
　　　䟦山谷字
余㓜學山谷書先人之命也先人嘗曰汝髙祖善黄書
染楮以屋漏水人莫辨其真贗汝當致力故僕於黄書
徑窺其門墻但山谷天資髙閑冥鴻野鶴行雲流水氣
質凡下者不可企及長年以來坐自廢棄今觀立之帖
雖非黄氏得意書亦虎革之一斑也党竹谿䟦黄書以
謂韻勝失之柔媚然則蕭散閑雅落落不凡不出瘞鶴
銘之下此黄氏之三昧也竹谿之言恐未工耳
　　　䟦雪齋字軸
雪齋公學懷素書至於危不㤀乎目故能成就如此介
胄虎雄之將與野服黄冠之人態度意韻各有所得不
可以類觀雪齋公書似欲不食煙火食矣
　　　䟦王提刑書
明白開朗如青天白日豈弟樂易如惠風時雨正大流
行如長江大河
　　　䟦東坡儲祥墨迹
東坡大字忠義清雄如顔平原小字韻勝緊結如李圵
海儲祥宫碑奉勅譔并書文理正大因事納諌字畫謹
宻中雍容自若不為金注所動
　　　䟦宋髙宗臨二王帖
志恠者有假屍返魂之説又有人為鬼物所憑四體百
骸不變而神色辭氣則非其人矣以類觀之在字學中
臨書者實似之髙宗當枕戈嘗膽之際而不廢翰墨異
哉
　　　䟦遺山墨迹
詩文字畫不學前人則無䂓矩凖繩規規於前人陳迹
則正若屋上架屋僕自兒童時見先生酒間得筆不擇
美惡漫不加意十幅一息迅若掣電當時止知喜其神
速飄逸先生胸中自得之妙則不知也近年來時時復
見先生墨妙於河東士大夫家每一展巻覺塵俗鄙吝
渙若氷釋此又非書奴軰所知也年月日觀
　　　䟦元遺山書槀
汝絳石刻法帖皆前賢與家人軰書槀所取者以瓦注
之巧也
　　　䟦張長史帖
以秋深不審四字比較郎官石帖若不相似此帖疑栁
誠懸臨二王書也
　　　䟦元李詩軸
武帝欲霍去病讀孫子去病曰用兵不學古兵法顧方
畧何如耳士之學書亦如良將之用兵不必模冩古人
之陳迹顧氣韻何如耳李謫仙欲學書於張長史長史
觀其筆力曰此書亦不必學大扺我軰自有胸中之妙
古人筆法固當徧㕘直至自成一家乃有真態世人於
遺山皆不以知書見許是豈效顰學者所能識哉
　　　䟦畫馬圖
韓幹馬多為後人臨摹形模雖在而百萬里掣電追風
神駿滅没之氣則無矣此幅前馬天骨開張如虎如龍
負三疊之中半日百戰而其氣不少挫後馬馴順承銜
雙目後顧錦韉玉勒喜出天廐依依于人而有良徳非
韓子絶筆他人不能為也某年月日某觀
　　　䟦陽闗圖
畫至龍眠别立新意不襲朱碧故智水墨溶化而物物
意態自足陽闗一圖去者有離鄉辭家之悲來者有觀
光歸國拜父兄見妻子之喜挽輅援車驅馬引駝祖餞
迎迓一貌一容紛紛擾擾恍然在京師門外塵坌羣動
中一漁父水邉垂釣悠然閒適前人以為得動中之静
僕自垂髫聞有此圖今得一見清甫吾友冝珍藏之某
年月日某觀
　　　䟦謫仙泛舟圖
毎觀畫工冩神大凡形模市井庸人則十似八九及遇
髙人勝士雖加意容繪終不得其髣髴斯盖卑凡之氣
味相同則相得相合也亦易中人以下不可以語上也
謫仙泛舟圖世固多本寳之主事此幅頗有髙風絶塵
之態定非庸工之所作也
　　　跋杜莘老畫赤壁圖
赤壁圖少見絶筆士大夫以道徳勲業而不屑為畫工
胷次塵俗淺陋而不能為惟髙人勝士不得志於世時
一游戯能盡其妙莘老前身無乃不能相從二客之一
耶
　　　䟦李伯時孝經圖
龍眠冩人物不惟工畫者不能及雖造物之巧亦不易
若是之竒偉也雖經臨摹終可珍愛
　　　䟦賀真畫
賀真之畫元氣淋漓學李營丘寒峭瘦勁學許道寧雖
不見收于神妙能之九列而徽宗題其端盖可愛而不
可忽其亦商訓周曾李茂之流未能絶俗耳年月日紫
山題
　　　又
士大夫之畫如冩草字元氣淋漓求渾全而遺細宻畫
工則不然守規𨗳矩拳拳然如三日新婦專事細宻而
無渾全之氣賀真畫巖樹蒼老固隂沍寒與夫野橋平
逺塞門隐見胸次自得之渾全殿閣界畫近林梢際盡
細宻功夫之巧置之能品可也年月某觀
　　　䟦姚安仁畫山水巻
姚安仁畫謂之名筆則不情謂之畫工則太刻細宻中
得閒逺趣所謂以俗為雅者也
　　　䟦界畫畫語
界畫在畫學自為一科然不多見無乃非畫史之髙致
而不屑為也抑亦難工而學者寡也繪事冩真湏當對
照范寛住終南山十有九年葢他人之筆不足憑也乃
知雄樓傑閣層䑓危榭一木一甓自有馴度惟帝王家
所有非白屋寒士可得而窺雖老於圬墁工於梓匠亦
不能盡其巧况畫史哉嚮於長春道宫見玉帝觀魚横
披今觀此圖緻宻大同而華麗過之武安胡某觀題
　　　䟦李文靖公傳後
竊嘗誦老𣆀之言吾所以大患者為吾有身也及吾無
身吾有何患真名言也人心夲無憂患纔有此身憂患
叢至所謂身之患者饑渇寒凍疾痛勞苦耳目口鼻四
肢百骸之欲一有不遂皆為心病外而至於飬父母榮
妻子庇九族髙宫室廣田宅子女玉帛聲色輕肥之欲
不可勝計過此一間者又有為學進級功業名譽者著
書立言焦思勞神死而後巳然則此身一日全存諸患
一日不息其嗜欲深者雖尸骸僵息魂魄游散人化而
為貪厲為虎豹豺狼為倀鬼乆乆不泯然則身為心患
豈虚言哉故顔子簞食瓢飲破瓦陋巷而此心之樂未
嘗少奪孔子許之以好學者正謂此耳不知今之為學
所學者何事去聖人之學不亦逺乎冬一日讀李文靖
公傳見公淡然無欲因以書此
　　銘
　　　滴漏銘(有序/)
　惟皇踐阼之元祀分天下而為十路置宣撫使以大
　名懷孟衛輝相磁邢洺實中夏之腹心可擇望崇位
　重者鎮撫之特命内相左丞張公莅焉公來治魏革
　舊弊立新政布宣敎條姦吏薄俗不嚴而畏不懲而
　勸曽未數月民安事簡公庭清肅閴無告訐聽斷之
　聲退食燕居申申夭夭思及日月星辰唐帝之所以
　精勤則之者盖以民用天時以生活興作晏息順之
　則吉逆之則㐫故曰百工惟時撫于五辰庶績其凝
　嘗觀周官大而六卿細而百執事至於發一號施一
　令伐一木制一器無非取於天時者故有書以推其
　晷刻有器以占其常變成法一定萬事永頼但因之
　由之習為耳目之常不知其為功也不知其為政之
　所當先也國朝撫諸夏幾五十年司天有官厯像未
　完是以挈壺無氏為可愧也命藝人郭若恩求諸古
　制而製成之門士胡某識而銘之銘曰
天地之大疇能度之日月之行疇能窮之思古哲王徳
符兩儀智周萬物冥黙而思寅賔寅餞仰瞻俯推竹之
以管土之以圭筭數象厯玉衡璿璣測逺如邇窮髙如
卑如指諸掌不差毫絲不先而速不後而遲暑寒晝夜
璣衡我持朓朒薄蝕數無我違民用以生歳月日時百
工庻績以成以熈萬事永頼大功巍巍成法一出視之
易為爰究其理伊誰其智職非其人道亦廢墮執一固守
恪循矩規惡知天道與時推移神州陸沉百年於兹刼
火一燎乃并棄遺動作宴息醉昏夢迷公來治魏政平
訟稀吏畏其民改前之非民服其仁不忍詐欺大舉廢
典後先合宜挈壺有氏能自得師弗緩弗棘靡傾靡欹
溶溶沄沄約其増虧晝夜百刻與天同機魏人聞知如
堵來窺魏人有言至而可期魏人有言我公無歸我公
之恩如漏之滋我公之信如刻之麗其直如矢我公之
威其容如壺我公之慈趨時興息指南元龜願夀我公
福禄如茨大書深刻識以銘詩
　　　菽水堂銘
婦徳貞母訓慈氷蘖苦守一児登上夀髮半絲享祿飬
逢嘉時五福備乗孝思名世士端影詞欽盛徳為歌詩
神報施公無私
　　　扇銘
去溽暑如酷吏邀清風似故人洗熱中於俗士觧藴結
於斯民飬正氣以周徳挺直公以秉鈞順秋冬而藏智
應春夏而施仁惟出處之中莭能逺害以全身
　　　濟寧座右銘
公勤亷幹百事皆辦私怠貪懦百事皆亂事辦名榮心
廣體平事亂無成身辱心驚自警自銘擇善而行
　　贊
　　　東坡賛
東夷飛揚西戎陸梁時議嵗幣襲為故常豈無良䇿雖
柔必强百未一施擯死南荒孰圖公像野夫冠裳公豈
野人與世相㤀鐵龍横膝雅志莫量緒餘土苴雲漢奎
章死不可冺文正忠剛魂兮來歸瘴海茫茫
　此畫極髙盖臨李龍眠之冩真也東坡之文章志略
　具在方册後世可得而見髙風絶塵之資不可得而
　髣髴得見此像亦足以起敬起慕發英氣而洗凡鄙
　仁卿當寳藏之胡某盥手書
　　　王西溪畫賛
不吐艱深言不為卓越行臨深履危悉歸之平易用舍
行藏一安於義命無城府而人不忍欺不崖岸而人莫
不敬氣分四時感春也多士有九徳得寛也盛樂易百
年與物無競
欽定四庫全書
　紫山大全集巻十五　　　元　胡祇遹　撰
　　碑
　　　懐逺大將軍彰徳路達嚕噶齊揚珠台公徳
　　　　政去思碑
武勇可以折强暴而不能得匹夫匹婦之心權謀計數
可以欺天下而信不孚于豚魚此無他以力不以徳以
詐不以誠也惟徳可以服萬世而動天地惟誠可以感
冥頑而格鬼神人之恃皇威憑帝力禍福生殺出自我
手繼以詭譎違道干譽糾結姦黠欺世盜名取口稱張
虚美立生祠樹豐碑不為少矣若此者在律為嚴禁何
足尚哉惟惠政實徳遺愛去思使人愈久而愈不能忘
銘刻人心者為可尚巳此古之所謂循吏者也彰徳路
達嚕噶齊揚珠台公承祖考世爵監臨本郡九年至
元壬辰讓位于其叔未幾御史臺上聞陞嘉議大夫山
東東西道肅政廉訪使士聞而榮之既適任邦人懐慕
不已礱石狀績乞言于不肖頌公之徳美歌詠于無窮
以厚薄俗以勸來者噫不惟今鮮斯人求之于古亦不
多得謹按公到任至移官嵗時伏臘人心樂為之歡慶
者枚菓升酒不入于門及其館穀貴人延接賓友豐腆
勤厚傾貲倒廩而不吝惜聴訟詳審不大聲色情偽既
明諄諄開悟使人愧服悔過而退吏或不法惟贓私不
貸公罪則以情恕之同仕官太過不及懐私相干犯亦
寛容而禮貌之喜怒不形于色相愛結歡三年不改易
無一言之相謗訕士大夫之年髙徳劭樂道忘勢以師
禮敬事之至元二十二年夏旱齋沐徒跣凡可禱祀無
逺邇致誠竭䖍不三日甘㴻霑足是嵗大熟鎮南王駐
汴以事趨謁路值民車千餘曝炙于火雲赤日人牛困
暍不敢進退公即白王放歸二十七年姦臣横暴分遣
惡黨禍毒天下以追徴逋欠為名所至凶殘百至雖漢
唐酷吏之不為者盡其毒螫死者相望所在有司股慄
屏息而不敢言亦反有助惡為姦以肥其家者彰徳例
被其害公抗直不從哀訴於上一郡獲免梁王往撫西
南夷供奉不擾而辦鄰郡疑獄凡委公推決者無異辭
皆得平實生長富貴不見豪習書翰得法無事則觀書
鼔琴以學校養才之地釋奠釋菜身先屬吏祭器按圖
命工補完精緻以月俸買書千巻入府學萬巻堂嗚呼公
之徳政此其大畧也若夫以州郡不得展驥足為霖雨
為舟楫者又未易言也謹因民之深愛而為之頌曰
民無愆罪生瑕玼民無鬭訟牽致之片言可決留嵗時
以緇為白白為緇瘠民枉法肥我私汙濁苛虐相承師
人民疾怒難怨咨淟涊無恥如韋脂有人於此異於斯
羣蒿挺出青松枝鳳凰寧與雞同塒鵷雛豈顧腐䑕䲭
清廟玉瓚朱絃絲豈弟樂易仁且慈九年惠政雨露滋
撫摩黎庶母䕶兒嗚呼宜乎碑去思嗚呼宜乎碑去
思
　　　潞城縣尹吳公去思碑
至元十三年秋八月巡按平陽過潞州一人持狀來前
將謂屈抑控訟以吏詢所欲言則曰某潞城編民身無
寃訴前潞尹呉君去任今九年矣遺愛民不能忘左政
實績彰彰可舉偕衆而議吾儕小人䝉呉尹徳政銘諸
心者死不可劘此身百年誰其知之曷若文石以傳不
朽使吾賢尹之善勸來者以名後世吾郷感恩戴徳報
謝忠厚之風諭子孫以及隣邑且激濁揚清使君之職
分也好善疾惡使君之天資也故甘冒干凂之罪敢以
状聞願以誌石之言為請聴其言而納其狀竊自喜歎
我朝官制自中統建元頗慎推擇州縣之寄尚或非其
人秩未滿而為土人告訐者十三四幸免者半無毁無
譽者十一二去任將十年使人思慕紀石是豈聲音笑
貌曲邀横結之所能致哉是人也雖不熟其平昔以輿
情為可信漢史傳循吏而不傳能吏吾言其可以己乎
尹名讓字某銅鞮人飾吏事以儒術勤恪豈弟胥史有
過諄諄諭悟不嚴而化公家貨易諸物錙銖之價手自
及民不為姦蠧所欺行野訓農星言夙駕欵曲周至不
急不徐趨事赴功勞而不怨家僮馬食民禾痛繩而倍
酬其直豪族强宗侵漁細民者屏氣束手庭無滯訟剖
決如流終考事無巨細行信板以示告村落無吠犬里
胥之警去官之日裘馬書冊還家一無毫髮攜挈潞尹
之政此其大畧也至於一言之可取一事之可書具在
案牘異日當史筆傳循吏者自有所取而詳言之耳孔
子曰聖人吾不得而見之矣得見有恒者斯可矣以有
恒視聖人相去奚啻天壤吾夫子愛而弗棄者人之為
善恒久而不己為賢為聖將有日矣貪暴邪枉中而如
呉尹者亦罕矣推是心以往治一州撫一郡恒久而不
易其徳業豈易量哉若夫矜小慧忘逺大患失苟祿而
為衰老務得之氣血所移不徒為是石之羞亦何以面
潞人吾之所信者潞人之言潞尹之政已往未來者吾
不知之矣
　　　霍僉事世徳碑銘
人能種徳積善福祿來報不在其身必在子孫天理昭
昭信不可誣故視人之所為而必知其有後觀後人之
富貴利達則知祖考之平日前人翊子孫以髙大門閭
者亦豈妄自矜負言猶在耳而徵應隨至豈虚言哉今
于霍氏見之矣僉山東東西道提刑按察司事奉訓霍
公改𦵏曾祖考三世于某所以不肖同仕分義之故狀
世徳以墓碑求銘詞霍氏世為唐山人髙祖以兵亂失
家譜諱字後世無傳焉曾考嘗監本縣税祖諱嵩以法
律案牘精明詳審為邢州孔目官郡守性褊急以喜怒
愛憎決事公抱案與守辨正是非屈直雖臨以盛怒不
懼不屈雍雍容容辭盡理到多所平反恐日久積忤守
意年甫四十托事勇退慕黄老養真修煉之術道家所
謂洞天福地厯厯游覽異人仙侶日相從游遂得其法
一日兵亂衆皆驚惶逃死無所公笑謂人曰我當屍解
仙去矣遂獨飲大醉而逝時年七十有二月餘兵去子
孫易棺改𦵏容貌如生咸驚異之至今郷里耆舊能道
其始末考諱珪字子璋登律科第以親老永侍不仕宦
者十七年父既仙去奉母夫人王氏避兵裕州帥府聞
其材辟充幕官干戈擾攘文移如織使者旁午公隨事
應變剖決如流雍容辦集若無事焉事有疑難衆莫能
決者一言裁處人情時宜無不允當衆皆嘆服每按大
獄悉聰明致忠愛全活者甚衆城䧟母殃兵亂定還郷
里至南肥舊帥府屬吏張君玉輩留挽因家焉未中年
誓不復仕閉門以經史自娛雖里閈罕識其面生理蕭
條怡然泰然不恤也邦人以素學專門願以子孫摳衣
受業堅拒不納但勸以孝弟讀書一時官吏士庶莫不
師尊之每以疑事咨請欵曲立決嵗甲寅五月七日以
病終于正寢享年六十有幾妣范氏廣宗名家婦徳母
儀勤儉慈愛事舅姑盡孝事夫以敬順至元丁丑正月
九日壽終享年八十有四四子長曰騂牛次曰儉徳次
曰仙郎次曰肅郎即奉訓公也年十六丁外艱哀毁柴
立服闋以母老家貧不暇擇祿降志辱身由縣吏而州
州陞府府保貢于部用監察御史以公廉薦補憲臺掾
轉主宣徽院事至元丁丑姦邪用事剛正廉介不容于
朝然無罪指謫議以遐荒遷注改受安慶路總管府判
官明年春行省奏南選升降不公就陞鎮江路總管府治中
是嵗秋改充杭州總管府治中明年冬改授揚州總管
府治中未之任改同知兩浙總市舶司事時權宫阿哈瑪
特子庫克新拜行省左丞專務掊克聚斂公稱疾求醫
閒居錢塘累䝉行臺行省保舉辟召皆不赴至元癸未
夏授奉訓大夫僉山東東西道提刑按察司事公剛正
廉介見可而進知難而退發身以吏成身以儒不十年
而揚厯中外為賢大夫今才甫踰强仕前途豈易量也
厯任在官政績俟千嵗後神道一一具載兹故弗言當
銘曰
人生兩岐勞力勞智不農工商舍士奚事秦漢之交取
人無藝一時豪傑隨世所貴如蕭如曹咸隠于吏業則
刀筆志則仁義霍氏一門祖孫三世世守其業蕭曹之
志偉歟奉訓剛正嚴厲許身古人脱畧時輩詩書箕裘
糞土財利入仕十年揚厯中外在清流中又作涇渭御
史臨民親愛而畏永言孝思罔敢失墜髙門之言炎炎
奕奕吉卜先塋大碑深隧種徳増光有隆無替
　　　張彦明世徳碑銘
公名炤字彦明為濟南人祖諱全妣韓氏考諱信妣李
氏呂氏兩世治生商賈累資富貴郷里貧不給者出有
餘以周惠之稱貸而不能償者悉毁其券嵗壬辰兵荒
民乏食發私廩起餓殍賴以全活者不可勝計公幼業
儒以科舉進士之路廢改習吏事起身濟南總府掾廉
畏謹幹考功上計十年無敗失以勞能升本府從事嵗
己未赴壽陽行省㑹計出入積年錢穀陳訴不允銀一
十萬五千兩悉得開除貧富貴賤免重徵之苦民用不
擾中統建元立中書省省掾難其人公首膺選擢掌邊
防幾密就遷左司提控案牘四年出為山東東路大都
督府員外郎未幾改充山東東路廉訪府兼轉運使司
㕘議嵗終考課最諸路至元二年宣命金符濟南路諸
軍鄂勒總管秩滿除陜西五路西蜀四川行中書省左
右司員外郎八年官奉訓大夫知兗州事時春夏不雨
二麥將槁吏民闔境禱公入境而雨幾二尺是嵗大熟
屬縣黠吏扼持官府侵讐細民夤縁為姦利察知其尤
桀暴者痛繩而除其名羣邪為之屏息二吏赴提刑司
訴寃耆老七百人繼狀申明知州公明㫁為民除害此
二人誣飾虚妄不可聴願將若輩投諸水火無憾也二
人者逃匿不知所在瓜代兗人刻石頌徳十一年四月
改授淮西等路行中書省左右司郎中方大兵渡江攻
瓜州鎮江守困揚州師百餘萬比炎方悉平凡再閲嵗調
度糧運供給器械有備無闕婉畫竒計為多十三年揚
州主將李庭芝棄城遁去餘衆據城未下公不避矢石
直抵隍池諭以廢興衆寡强弱形勢奏諮議者四人出城
從公詣軍門定約降期三日朱制置以城降乗勢草檄
傳布淮東未下諸郡髙郵真通滁相繼欵服江南平丞
相奏羣臣之功䝉旌賞錦衣鞍勒宣命金虎符官加大
中大夫揚州路總管府達嚕噶齊商議行中書省事炎
方甫定人心反側未安揚州立省府又當南北津要公
以强明精幹謹慎小心部大繁劇安集新附官府復治
閭里以安十六年改授鎮江路總管府達嚕噶齊未半
嵗以疾辭得請還家買書八萬巻以歸以萬巻送濟南
府學以作養學者居閒五年怡然自得若將終身焉二
十二年起受東昌路總管年始六十矣老于為政吏民
畏信愛慕不大聲色而優游臥治朝廷行且圖任舊人
共政比秩滿邦人雖欲借冦恐不得矣夫人某氏某氏
子男若干某某女若干某某適某人二弟曰煥将仕佐
郎膠鹽司副使曰耀将仕郎河南等路提舉規措所事
猶子四人曰時中從仕郎泰州鹽使司同提舉煥之子
也曰執中嘉祥簿兼尉耀之子也餘幼業儒至元丙戍
春正月七日以狀來曰先塋旌紀世徳前二十年濟南
路提舉學校官髙翊序銘于石矣敢援古人第二碑之
例為請庶幾吾子吾孫知吾家積徳之漸以有今日恪
慎克孝光紹先業而不敢失墜也謹因來狀序而銘之
銘曰
苦寒微兮甘富貴古到今兮情一致才不進兮時不利
老凍餓兮賤無位偉張侯兮材拔萃孝父母兮友昆季
不師友兮能自勵奮青雲兮起平地日千里兮進無退
名日隆兮志日遂光祖考兮福來裔起懦夫兮發竒氣
參大政兮決大議坐廟朝兮厯中外耆指使兮如壯鋭
總大郡兮但臥治起孝思兮封墓隧銘兩碑兮傳永世
示後人兮毋失墜
　　　成安鄭氏世徳之碑
奉議大夫知磁州事兼知本州鄂勒事鄭公以書來曰
先人棄諸孤十年于兹矣每以封樹未隆旌紀不石追
慕哀痛得罪於天地鬼神夫復何言謹卜以至元十七
年春二月二十有五日祔塟於成安縣歸義郷郭孟里
之先塋誠得吾友譔著生平之事業刻之貞石昭示來
裔庶幾少舒積年愧怍之恨謹按來狀序而銘之鄭氏
自奉議公之祖考始居成安遂占籍為縣人考諱璧字
君章幼孤養於姊夫張氏為兒不好弄成童有立志以
儒為可學業進士舉克自勤苦寒不鑪暑不扇深夜而
寢鷄未鳴而起若是者有年業成将射䇿於有司貞祐
河朔兵亂不能成其志金主去燕走梁以魏相為邊陲
元帥完顔惟宏握兵開府於林慮固巖邑以自守招徠
流竄府州邑之可立者立之才能有用者擢用之成安
令薛公文卿久知公才名推擇為縣功曹未幾薛陞元
帥府軍民都彈壓薦公廉慎幹局改充元帥府掾史既
而帥府以孤軍不能立府事廢而官吏散亡公以天時
人事推度其彊弱廢興以定去就不可復南挺身還郷
里依元帥郭侯智説以收合成安十餘縣户數萬口數
十萬投欵内屬是時土冦紛挐妄自尊大奪攘䖍劉互
相勝負莫可適從公佐郭侯曉以天命示以逆順彊弱
諭以禍福成敗彊暴為之受約束教條棄兵力農熙熙
為樂郊公之力也有以乘時從風當自奮拔取髙爵食
厚祿而問公者公曰人生富貴功名在致力於壯年豈
終嵗後人所宜為也以儒術飾吏事豈余素心哉車下
澤而馬欵叚不為郷里所疾惡斯亦足矣乃角巾私第
不入官府以耆徳年髙浮沈鄉社鄉人尊敬問學如父
師愛慕如春雨冬日享年八十有三以至元七年冬十
月二十有八日無疾而逝娶張氏有賢行母儀婦常中
表為法慈順婣睦外内無間言子男三人長曰愈字希
賢即奉議公也中統建元以徳行才能選為中書省掾
秩未滿以隨朝辛苦之勞出為某州某官四五轉而至
某官遺愛善政在在去思功業日隆方興而未艾次曰
愿泰州提舉司知事次曰恕林州三務提領孫男九人
榮祖顯祖光祖紹祖繼祖慶祖敬祖孝祖安祖先民有
言曰人之積徳積惡固不同其以福禍報施不在其身
必在子孫則一也公有徳不耀有才不盡展年登上壽
子孫昌盛而篤生奉議公髙門之慶豈非明效大騐歟
為子為孫者追孝於前人於光有耀又奚止如斯而已
耶宜為銘以歌之銘曰
無脛而馳無翼而飛有進無退翕受敷施以公之材詎
無可為委吏乗田能者恥之賢於堯舜黽勉卑微嗟嗟
此心庸人莫知公之處己聖人是師栖鸞於棘蟠螭於
泥不騫不翥自晦自怡屈久而伸三鳳飛輝孝哉奉議
徳業日躋敭厯中外晝錦來歸松楸有光鬼神其依封
樹旌紀髙塚豐碑百世不磷勒以銘詩
　　　大元故懐逺大将軍彰徳路達嚕噶齊揚珠台
　　　　公神道碑銘
公名納琳居準祖曰圖薩博多考曰圖爾哈徹爾巴圖爾
相承為太祖太宗圖爾哈飲水扵班珠爾納蘇圖開創
同艱苦事定酬勲因其所居之山川䝉賜氏曰揚珠台圖
爾哈徹爾侍太上皇晝從射獵夜謹宿衛其族弟博囉
罕叛入太丑軍太上皇疑其有異志指天而誓曰臣以
死無二心遂奮不顧身殊死以戰大敗太丑軍滅博囉
罕上皇喜其忠貞許以土地人民辭不敢受曰俱非臣
所欲也臣宗族散落願托天威聚集之得四百餘家復
為大族太上皇四子以公𨽻錫喇大王位下西征留公
領本位諸局繼受令㫖充本位下逹嚕噶齊先帝龍飛
金符授彰徳路達嚕噶齊以本位湯沐邑也未幾佩虎
符職如故誥詞曰以爾王室舊臣常著勤勣仍賜狐白
裘隨拜王命賜七寳大帯曰惟此可以佩金符是後繡
鞍珠服織錦海青鳥恩光稠疊照映外内公以丁巳嵗
夏四月到郡時適旱解鞍而雨郡當南北衝要使者旁
午前政以送迎館穀多被譏謗督責公以累聖知識位
望隆重過此走謁而去市井無一錢之擾强冦數輩大
奴婢小奴婢者刼民財殺捕盜官而去人畏其凶强莫
敢詰捕公嚴責有司立獲於衛州市申部下報公知其
黨與連結恐不測起獄為民害戮首從七人民心遂安
由是經嵗外户不閉無犬吠之警先帝南征詔所經官
路限一里為營盤牧地嵗己未今上六師南下公迎拜
行營奏曰奪耕田而為營牧南方土壤易荒但長蒿蓬
荆棘無美草莫若使民樹藝五穀師行則牧馬振旅棄
餘則令民收獲軍民兩便上喜從之民復舊業得地萬
五千頃庚申建元上即位諸王議事於金帳惟公得與
上欲用公於廟堂以病辭諸路積年逋欠皆令見在户
代償民不勝困乏奏䝉蠲免鄰郡亦賴以復我朝語言
精密典故極多唯公能盡其説曉其凡例雖居外郡以
時備顧問故多在京師凡大宴莫不與焉在郡十有二
年不置田宅戊辰得疾上遣醫賜藥不絶上一日宴百
官於萬嵗山歡甚樂奏北事未寧公奏曰願陛下安不
忘危聲樂烏可以弭邊患上喜諭羣臣曰舊人故多無
如此人出嘉言者明年還郡是嵗十一月初二日薨于
私第之正寢享年六十有三實至元六年也公忠清廉
介論事雍容悉理撫民寛仁不苛暴夫人蘇爾圖展氏
多爾沁氏子男五人長曰額哷充中書省斷事官次曰雅
圖噶侍從賢王立功西域次曰阿固岱剛毅沈雄未及
仕皆先公卒次曰伊爾圖仁厚重静襲爵彰徳路逹嚕噶
齊授懐逺大將軍有惠政民到今思之次曰伊爾布哈
恭敬謙和以侍從勤恪授直省舍人遷南京治中至元
二十九年以姪嘉議公讓職復承先業中順大夫彰徳
路大達嚕噶齊孫男二人長曰超台剛烈有父風次曰
斡里襲爵九年讓歸于叔陞嘉議大夫山東東西道肅
政㢘訪使去任民懐思之刻石頌徳曾孫男一人幼未
名銘曰
北冥王氣開聖神鯤鵬際㑹乗風雲黑河飲水股肱臣
錫土命氏酬元勲揚珠台氏門望尊豐功茂烈多異人
英哉我公難等倫三朝眷顧䝉殊恩珠袍錦帶萬金珍
繡鞍海鶻白狐溫忠貞謹恪益檢身有隆無替光寵新
臨民惠政多寛仁安陽父老拜馬塵祝公調鼎宜千春
英靈一夕還星辰邦人追慕良悲辛壽爵不滿公忠勤
天報有子仍有孫孝讓髙節薄夫敦才兼文武知經綸
萬里駿足今始伸州郡小試非要津為霖蘇旱活飢民
慶元千世長沄沄
　　　大元故懐逺大將軍懐孟路達嚕噶齊兼諸軍
　　　　鄂勒䝉古公神道碑
太祖皇帝受天命臣萬方太宗皇帝繼體守文一新官
制簡而不繁統之有宗内則一相宅百揆贊萬㡬外立
郡縣以承上接下郡縣之守令例以歸義效順者就為
之仍選䝉古人一員鈐壓其上謂之達嚕噶齊守令以
次咸聴命焉生民之休戚政治之美惡實係於達嚕噶
齊之賢不肖彰徳居十路之一又當南北之要衝朝廷
以公為能自呼圖克帳下扎薩克齊擢拜彰徳路達嚕噶
齊嵗丙申之四月也時金亡才三年民始脱兵瘡痍者
未起逃竄者未復居者猶未安禁網踈闊兵卒恃功不
能無侵陵攘奪之暴雖城郭井市之間外戸或晝閉而
不敢啓敞公解鞍涖政知民以是為苦即下令曰敢虐
民者當以法繩之工賈居肆者各成其市門户開朗安
生樂業無驚疑恐懼為農者各安畎畝趨時力田無苟
且荒怠苦汝者吾能訓導禁治之令下强暴者柔馴而
莫敢犯野耕途行坦坦煕熙始知有生之樂嵗戊戍春
二月懐州守臣王榮叛太師國王命公討平之且有殄
殱之訓公對曰王師討逆脅從者猶當宥况無辜乎國
王嘉其言而從之王榮伏誅而闔境得免郡人壺漿香
火攀送號泣而不忍去後四十年改治河内百姓聞而
喜曰是全活我父母妻子親族姻婭舊使君也嵗己亥
相衛蝗野無青草民乏食公訴告於執政大臣呼圖克
分軍儲糧五千石以起餓者用是民無流殍嵗庚子至
癸卯四年大舉南伐所過官吏告病公以忠勤預備供
給不匱而民用不擾嵗丁未淮漢諸城隨下隨叛民無
所依者南北奔竄邊將土官争掠以為功公以恩信招
諭萬餘户悉以為民三尺之童不遺也間嵗比不登賦
役督逼屋空十三四公命官四出告諭還業者復三年
是嵗招來萬七千户嵗戊申春正月輝州賊人朱葛結
黨逆亂兵官乗釁欲夤縁縱濫公曰國家貴我富我委
兵柄于我寄一郡之命于我將以我平寇耶以我為寇
耶不用汝輩妄自張皇賊不獲亂不平吾任其責即率
麾下以往獲賊三十八人於黑鹿山郡人安堵如故秋
毫無所犯嵗己酉春三月賊人薛志全亂如前䇿而平
元戎察罕知公㢘明寛仁每遇諸路解送死囚即委公
審問推情據法寃伸罪減前後不可計安陽農家得罪
於貴人責斷處女六名寄留而去至是將十年公申明
於貴官阿勒楚爾悉嫁為良庚戌夏旱公齋戒祈禱甘㴻
沾足中統三年春李璮叛遣奸黨偽馹逺圖不軌東西
經數路官府莫能辨公發詰而服姦謀為之破散四年
旱禱雨而雨是年改授明威將軍中山府達嚕噶齊至
元七年遷河中府達嚕噶齊十一年春以勲舊老臣仁
政㢘節所去見思佩金虎符超拜懐逺大將軍懐孟路
達嚕噶齊兼諸軍鄂勒二月二十有九日以疾薨於私
第之正寝享年七十有一公䝉古人小字䝉古巴爾父錫
巴爾母稜拉夫人六額齊濟徹辰伊蘇塔海趙氏䝉古
展子男七人淖海嘉議大夫淮東道肅政亷訪使博囉
武畧将軍嵩州達嚕噶齊自筮仕知子民之方所至政
聲藹然去則民不能忘齊諾舒庫爾齊能以恭勤自律
扎瑪哈特穆爾竒塔特未仕和拉推勒早世女六人諤
都岱適大丞相忠武公之子右丞史侯阿什克適王宣差
博囉展適濟凖提舉伊勒謹適黄頭百户噶嚕廸適仝
宣差小女兒適肖宣差男既葬之七年其子淖海等状
公之徳政以神道碑來請銘嗚呼厯觀古今之為政者貪
者必殘而㢘者必仁如形聲影響之必然蓋貪則不足
不足則凡可以力取者雖以一已害天下不顧也㢘則
不苟得不苟得則雖一介之輕不義則不取也又安肯
害物以益己哉公治彰徳近四十年所居之室所食之
田庇風雨取溫飽而已薨之日遺子孫者無别業餘財
故能形而為政一以富安全活愛人利物為務方之漢
唐㢘吏循吏亦可以無愧若夫不學而不能為風俗移
是之謂尤難在一時牧民之官當為第一流人銘曰
元武間氣篤生異人發强剛毅淵靖沈恂大藩名邦來
經來綸解鞍涖政無非至仁民始脱兵瘡痍吟呻煦摩
愛養時雨陽春悍將驕功侵陵賤貧徳威惟畏悔過自
新市野雍煕强暴柔馴里詠途歌歡騰四鄰鄰人有言
孰匪我民惟彼相衛樂耕樂耘我無父母恩胡不均凶
逆好和貪殘鼓軍渠魁伏誅脅從獲伸律兵而還不囊
一緡吏感其㢘咸知愛身民懐其惠如子慕親遺愛百
世豈惟兹晨宜其有子繼擁朝紳宜荷聖念錫名忠臣
邦人追思日見丰神墮淚而碑不在斯文
欽定四庫全書
　紫山大全集巻十六　　　元　胡祇遹　撰
　　碑
　　　舒穆嚕氏神道碑
天將以神武睿聖之君開基革命則必錫以智勇雄偉
之材為之將相成湯得阿衡而革夏武王獲尚父而翦
商秦得蒙恬白起漢得子房韓信視取萬方奠九有如
捲席破竹摧枯拉朽不勞力而定自是以降迄於今一
廢一興修短治亂雖不同而君臣際㑹股肱心膂莫不
皆然我太祖皇帝起朔方入中夏不數嵗而奄奠萬國
攻堅平險伐謀破詭固出於神武睿知之獨斷而其陽
開隂闔鼓雷霆之先聲虎搏鷹揚震風雲之餘勇者豈
無人焉河山左界東際于海北首燕雲南抵淮漢摧鋒
挫鍔聲實相應順則撫之逆則折之一戎衣而為我有
者實太師穆呼里國王忠武之功也太師之貳將曰鎮
國上將軍御史大夫舒穆嚕公公薨五十有五年公之嫡
曾孫良輔狀公之平生以神道之石來徵言謹序而銘
之公姓舒穆嚕氏小字額森其先特爾格人仕遼世為大
官兵亂譜牒廢世次莫能考公㓜頴悟未冠雄勇過人
以將家子弓槊鞍馬不習而能及長精通吏事契丹女
直兩朝語言風俗政治典故耳目習熟仕金為譯事未
幾以明辨廉幹遷西北路招討使幕官繼以軍功拜萬
夫長公請讓職於族兄章達納願以副貳自處金帝嘉
其遜悌友愛而從之今自道陵崩逆臣擅命乾綱解弛
宗室貴戚素無威柄重以宴安佚樂昇平日久平居無
事口脂靣藥軟媚如婦人女子一旦内亂遽起惶駭憂
懼莫知所為我太祖提兵南下所過城邑從風而靡公
歎曰天時人事上下相應金徳衰矣事可知矣中擾而
外潰吾以窮身孤軍其將疇依天命其在北乎逆天者
不祥遂同族兄率所部之衆而歸太祖皇帝帝以公𨽻
太師穆呼里國王帳下王適欲取東京兵駐臨潢髙州
以公為前鋒覘其虚實圖攻㧞之策公倍道兼行距城
甚邇道值新官留守來之任公襲殺之獲其章服誥命
遣吏紿報城守者曰新官至矣守城吏出迎即入公廨
中聽事謬謂僚佐曰城樹以兵何也吏以邊聲對公曰
吾新自朝廷來他郡寂無此音且俱不設備毋妄苦士
民下令撒兵安以溫語老㓜為之帖然濳遣使以告太
師太師兵至不血刃而得一大郡口數十萬公之用兵
可謂仁且智矣太祖南伐太師奏公知兵承制以為托
和倫塞勒弼之副將軍事一决於公敵城之堅瑕人情
之向背目中所得莫能逃其算遂自北京幽薊益都大
名皆下之以功嵗乙亥五月特恩錫虎符拜鎮國上將
軍以御史大夫提控諸路元帥府事是嵗十月詔同左
監軍王守玉偕來至闕勅自灤水東遼水西土地郡邑
一聽公約束嵗丁丑六師復南公帥諸將攻蠡州親執
桴鼓為諸軍先以死報効殞於矢石之下時年四十有
一嗚呼以公之才方之古良將不為過惟其忠於為國
不有其躬置身於死地而不自惜竟以勇斃惜哉公天
資廉潔身後家無餘貲訓兵持賞罰甚平不以親戚而
屈法不以仇怨而沮功夫人三長曰䝉古氏次肖氏耶
律氏四子長曰察喇次曰轄克錫次曰博囉次曰琨察喇
轄克錫博囉䝉古氏所出也察喇剛直有父風發矢無
不中嘗一日射飛雉三十嵗戊寅襲父貴從太師西征
取平陽太原隰吉岢嵐諸城嵗丁亥從博囉國王攻益
都堅守不下力窮出降諸將以久拒命欲屠之察喇切
諫以殺降不吉國王從之闔城得以免死嵗辛丑太宗
皇帝以察喇功臣子能繼立戰功授真定路達嚕噶齊
兼北京路達嚕噶齊嵗癸卯享年四十有四卒扵柳城轄
克錫不仕博囉志大而早世琨耶律氏所出勇力兼人
善射嘗知興中府後隠居不仕一女曰夀仙適遼王子
孫二人長曰庫嚕黙氣質超邁剛正善弓矢承父職兼
尹興中府中統二年皇帝思念先朝舊臣有勲於我家
授黒軍總管三年平李璮亂以疾卒於漁陽享年四十
有三次曰彦文純厚孝友興中諸軍鄂勒長曾孫三十
餘人某某𤣥孫若干人良輔庫嚕黙子也世父官銘曰
志士有言馬革裹屍不材擁腫夀考奚為維公天禀得
熊虎姿風際雲㑹貳我太師兵不師古有正有竒智信
仁勇左右具宜廓清㝢縣𫝊檄可期猛不懼險忠以忘
危失我名將孰云不悲公乃夷然視殞如歸英名天壤
豹死留皮宜其有後若若累累世握兵柄益光前輝遼
陽之野灤水之湄大書深刻有豐者碑千秋萬古不劘
不隳過者斂袵如拜生儀死事一傳孰措其辭忠武一
諡子孫孝思太常太史視此銘詩
　　　李隠者墓碑
中大夫同知福建道宣慰司事李侯狀其考妣之行踵
懇謁曰先人隠徳百年不求聞逹不肖自膝下受教至
粗見成立承意先志溫凊甘㫖之養百未一遂風樹之
憾竟棄藐諸孤於今二十有一年矣先妣前此二載亦
以疾棄世以吉卜巳得同窆惟是表封者無有石已礱
矣敢百拜以請謹按君諱聚世為安陽人謹厚有襟宇
完顔金未亡之二年嵗次壬辰河南北兵荒人不地著
東平嚴侯檄君招集流散而撫安之居者寧竄移他鄉
者有所依頼不妄遷徙是時新獲生於兵隴畝關市外
内蕭然足食者十不二三君能出囊篋以周給衆皆感
戴畧無徳色不責報償衆皆恱服長於生財不三數年
益致富有君與乃兄㓜失怙恃兄以多疾父母憐之凡
可以娛恱其心者縱使為之因是不事家人生産毬鞠
博奕靡不精絶長年絶以游戲為樂君委曲承順怡然
泰然課童僕負錢幣以供具兄禀賦躁急少不如意輙
怒形於辭色甚則及於笞詈君敬畏卑遜承以和氣婉
容必致其允若歡欣而後巳兄後得風疾飲食湯藥必
親嘗之首尾十年猶一日也配謝氏蘄黄元帥謝公之
女也亦能恭順孝友敬夫事長如嚴舅姑性儉素不喜
錦繡纂組惟以緝絍為務慈愛僮僕如子姪雖有大過
諄諄而教口無惡言鄉黨鄰里事上教子必舉李氏夫
婦以為法君享年八十至元六年十二月日以疾卒於
正寢夫人享年八十有三見其子同知福建道宣慰司
事以夀終至元戊子九月日同祔葬於安陽郭村之先
塋一子名才郞少中公也子妻王氏婦徳毋儀一如姑
徳少中公之勲業見於某州去思碑效忠堂記兹不復
云孫男若干女若干銘曰
里仁而我亦仁未足多異民鮮而我獨能庶幾髙致嗚
呼噫嘻教衰道微兄弟為讎相怨相尤父母俱存離析
乖分兹時兹辰而得斯人事兄如父敬嫂如母逄彼之
怒有順無忤孝弟之誠通於神明天報其徳乃生賢息
懋建殊勲致身青雲晦久而彰宗族生光松檟千章豐
碑深藏繩繩繼繼百世其昌
　　　故磁州安撫使李公神道碑銘
公諱平字平甫世為邯鄲人祖考皆隠於農公體貎魁
偉既冠喜交結豪俠輕財尚義氣貞祐兵亂金自燕走
汴河北不能有以隆慮險固可守命宗室惟𢎞為河北
宣撫使置司事擢公為磁州判官未幾陞本州刺史懐
逺大將軍嵗庚辰宣撫司事廢無所依恃帥材勇三千
人衆五萬口詣軍投身我朝太師國王承制授公輔上
將軍􁀙源軍節度使行元帥府事佩金虎符雄鎮河朔
壬辰春太師竒爾濟蘓奏奉朝命以公移潼關軍民千
餘口於磁撫綏之前職如故庚子秋公以勲舊改本州
安撫使逋逃復業者踵踵不絶是嵗民乏食發倉粟千
斛以給飢殍臨政正已率下不可干以私嵗辛亥例罷
宣撫司公髙卧不起丙辰正月十日以疾卒於私第享
年六十有五祔葬於縣南文莊里先塋配許氏趙氏申
氏丁氏康氏子男五長曰天祐襲爵再除磁州勸農使
次曰天瑞滏陽行軍百户次曰天禄鄂勒百户次曰裕
曰祚磁州稅使猶子徳滏陽尉女二人長適行軍千户
王玉次適管匠達嚕噶齊安祚孫男八長詢大都鈔庫
副使次誼郁欽欽行軍百户次成溫讓義公自致政燕
居奉養豐腆賔客恒滿門秋冬携子弟遊獵春夏課童
僕種藝鄉里榮之後三十有六年天禄求文士杜琪狀
公之徳業持狀以墓碑來求銘敝邑武安磁之屬縣義
不可辭銘曰
世胄所起丈夫所恥不墜門閥一舉千里風虎雲龍神
授天啓將兵子民徳威可紀赤舄虎符煌煌煒煒英嗣
賢孫世濟其美開國承家似公能幾遺愛流芳百世不
已太行巖巖􁀙泉瀰瀰銘碑永年夷山涸水
　　　王晉卿父王隠士神道碑
奉訓大夫僉江東建康道提刑按察司事王可與奉監
察御史張之翰之手狀曰此先君生平之大畧願吾子
銘其墓碑敢再拜以請既唯命誦其辭玩其事而知其
人然後知古今天禀髙邁力於為善者世不乏人特以
子孫之不肖友朋之不能文有國者不尚賢是以不得
褒美稱揚使後世泯沒無聞為可傷悼不寧唯是又因
以知為善則一而得名於後者多挾權處勢髙明之徒
而不獲見稱者類皆無勢位側陋隠微之士于是而得
一賢子孫繼志述事不滅前人光廣其聲増其大業請
文於朋友請傳於國史得諡於太常刻之金石播之無
窮可尚也夫公諱政世為上黨人靖康之亂徙相之臨
漳祖庭父元皆濳徳不耀妣李氏貞祐中金遷汴奉父
母居陳之項城時衆以避兵失鄉井例不聊生公買田
千頃因以致富仰食役力親依者如父母嵗久不忍相
舎去金亡北渡流離頓挫之際罄囊橐以濟貧乏親戚
鄉里老㓜困病難於徒歩者車載以歸既復桑梓時移
世變田園廬舎已為豪强之所有因餘貲以通有無再
致豐厚父年髙洊經䘮亂以公之賢足以付託故不事
家人生産日招親友飲食歡笑道舊公能承意先志以
致其樂事繼母李氏尤孝謹母亦盡其慈愛雖鄉井姻
戚不知其為非所出也晚嵗貨殖充足樂復於農耕田
鑿井相依者成市鄉人目之曰王氏井嘗戒其子可與
曰吾不幸生長亂離不得讀書以儒學起宗又不獲務
本力田晨昬具甘㫖夏秋供賦役以循天吾不忍復置
汝於壟斷之間汝當力學以成吾志故於求師取友必
端必慎卒成其子為名士材大夫享年七十有一至元
七年五月二十有七日以疾卒於正寢娶呂氏婦徳母
儀兩盡其道子一人即可與也孫男四人長曰黙侍御
親軍都指揮使司令史餘㓜未名至元甲戍二月日袝
葬於安陽成村之先塋禮也銘曰
積而能散以財發身所居成市以徳致鄰無社無民而
有循吏之仁孝能養志慈能成子敬以擇師誠以接士
不經不史而得學道之㫖究其端倪天姿粹美動静語
黙適義循理隆墓豐碑銘其可已百世千秋過者讀之
猶足以激浮薄而愧貪鄙
　　　衞輝提領長官蕭公神道碑
公諱璘字文玉姓蕭氏其先祖圖薩拉世遼之貴族贈
奉國上將軍四世祖阿薩爾仕遼為羣牧使正隆中子
孫以屯戍遷清平之杏園營遂為清平人髙祖竒拉爾
贈鎮國上將軍上騎都尉河南縣開國子妣耶律氏河
南縣太君曽祖栢徳本贈輔國上將軍輕車都尉河南
縣開國伯妣耶律氏河南郡太君考徳亨奉國上將軍
知彰徳路總管府兼行軍總帥府事公警頴辨利玉色
揚休勇力騎射絶人能以禮自將不敢以富貴才美驕
人嵗壬寅公年未弱冠奉國君異其不凡命提領本路
司縣事臨政明敏雖老姦巨猾亦不敢欺剖决如流事
無留滯奉國君知其可用未幾改授權知彰徳路總管
府事南北要衝使者旁午事務殷繁代父兄之勞應期
㑹簿書之劇雖老於吏事者不能堪公處之裕如也遷
授新舊衞輝三州提領長官振領大綱簡而有要誠以
御下三州之内屬吏效忠民用不擾朞嵗後賦稅増而
獄訟簡上計於郡為他州最時江表未下糧餉切急民
力不能支公輙立已劵稱貸於富室以供其兵役故事
得辦集而民不告病嵗戊申南伐以材陞千夫長佩金
符主將竒其軍功錫以名馬𤣥纁錦綺各有差用是知
名諸軍上乎大理以扈從忠勤蒙寳劒之賜師還叙勞
定功人將以為有不次之用以是年月違疾卒時年三
十有二聞者莫不哀悼嗚呼公生而為貴公子畧無驕
奢滛佚之習挺身立事早能有成其賢於一時閥閱子
弟逺矣大勲異業其可量也哉惜乎天不假年遂以夭
殞悲夫然而方諸恃財挾勢以墮志不自樹立不成一
事荒湛於裘馬酒色之娛雖康寧無事而獲上夀何足
貴哉夫人滿扎氏幽閒貞静端莊雅重失儷以來能以
禮自防膏沐容飾屏絶不事子男一人名世傑有父風
釋褐唐州判官自㓜孤以至成立皆母夫人教之之力
也以至元七年某月日安厝於塾西北原豐安里又八
年以公之神道碑來請銘銘曰
魯莊之威儀技藝智伯之陵人五賢才則髙矣徳無有
焉偉歟蕭公才兼二子以徳將之世濟其美鵬翼垂天
一舉萬里豈其一疾而竟不起壯士聞之有淚如洗我
思蕭公虎視鷹揚劔鋒一揮前驅莫當宜其佩金符之
榮耀蒙寳刀之寵光一世之夭萬世之長骨朽名存公
為不亡
　　　徳興燕京太原人匠達嚕噶齊王公神道碑
公諱徳真字濟凖世為渾源人大父始遷隆興之豐利
考諱資榮妣史氏公生九嵗而孤太祖皇帝提兵南下
敗金軍於野狐嶺得公喜其頭顱不凡命宮掖撫養之
三年通蒙古語言譯說辯利太祖出入提携之丁丑冬
太祖巡狩於圖拉河匠官史大使帥羣工懇訴於公
曰吾儕小人以絶食而殍者已十七八存者亦將垂死
微公其誰救之公即言於上凡所獲獵獸盡以給餓者
繼賜以牛羊又弛塔拉布哈松實之禁得采食用是困
者起瘠者肥免扵溝壑者不知其幾嵗乙酉會同扵布
哈綽克察太祖以官制未備凡當職分者稱集賽以公漢
人定名為奉御實與伊蘇巴爾塔布岱扎固喇台同列
三人者貴官勲臣也軍國重事悉委任焉公知無不言
竭忠盡瘁事關利病有犯無隠或至夜分敷陳於御榻
下太祖喜其忠直多允其奏又命公兼掌二皇后宫政
后撫之如子嘗謂所親曰此吾之竒凌扣也丁亥春正
月太祖征西夏嚴李王誅之怒其負固不服欲屠其城
羣臣莫敢言公諫曰犯順效逆者既已就戮民各為其
主百萬之罪宜活陛下同仁一視子憐萬國非敵百姓
也幸寛天誅太祖恱悟遂赦之上欲伐鞏公曰西夏已
平鞏不足㧞不必勞師用衆臣請諭之禍福遂持節以
往鞏開門出降嵗庚寅太宗皇帝以公先朝舊臣服勞
王家不欲勞以煩劇賜公金符授徳興燕京人匠達嚕
噶齊嵗壬辰蘇布特圍南京城守崔立遣使納欵情偽
未可知公與來使同往立出降時有詔命公集諸匠一
日應募者數千適嵗飢人相食公出已財糧以食之脫
死者不可計率諸匠北來至太原較其伎藝率多畏死
冒充而實不能者公亦不之罪諭以溫語示以程法積
以日月後皆為良工嵗丁酉後除徳興燕京太原人匠
達嚕噶齊中書耶律公從容謂公曰公啓運勲舊宜侯牧
一路不然公且留中相與同心協力匡輔聖政公力辭
曰僕㓜蒙國恩撫養禁掖出入行陣粗有嵗年大政髙
位實非敢居中書君知不可留乃止六皇后攝政執政
者擬公為西京等路廉訪使先帝南征大臣又奏公可
為平陽太原等路廉訪使皆以疾辭一日召諸子曰余
以垂髫野竪被日月之光沾雨露之澤歴仕五朝而無
纎芥之補今老矣不可厚積官謗遂上章告老朝廷憐
公耆舊俾其子孫襲爵既得請燕居於太原之私第往
來别業山水間讀書學養生十有餘年嫁妾三人放驅二
十人焚毁諸人負錢劵二百餘張至元九年八月甲午
以夀終於正寢享年七十有一夫人四李氏張氏劉氏
呼嚕氏子男六人什喇哈斯張出也次曰納延次曰居
實劉出也次曰曩嘉特次曰居廉居安女四人某適某
次曰某適某人孫男八人某以某年月日葬於某里銘
曰
得君已久畏怯莫前諫聽計從顧忌弗言太祖天威百
王凛然公之遭際未閱幾年活百萬命忠懇迴天扈從
兩朝雨雪戈鋋武成告廟定功後先三土五爵烜赫聨
翩何力之有願處卑偏緝熙百工曲盡精専優游常職
百務棄捐晚年知書聞善拳拳恬淡虚静吐納希仙夀
七十一正寢歸全生平手奏格言成編世雖莫聞後當
有傳考始要終玉潤金堅汾水之湄東社之原喬木豐
碑髙塜新阡陵移谷變不崩不穿
　　　舒穆嚕某神道碑
侯諱某字某姓舒穆嚕氏其先遼貴族家於遼碣間髙祖
阿薩爾仕為羣牧使正隆中子孫以屯戍遷清平之杏
園營遂占籍焉曾祖竒拉爾妣耶律氏祖栢徳本妣耶
律氏父圖薩拉妣耶律氏嵗丙午行省太師統諸道兵
破大名侯遂𨽻帳下拜館陶招撫使俄遷東平大名招
撫使元帥左監軍留事東平行臺嚴公以取磁州功遂
兼知州事復以取林州功遷同知彰徳府總管事丁亥
四月收復彰徳陞林州彰徳府事某年月日以事死於
燕邦人悲之年五十有八夫人若干人子男若干人女
若干人孫男若干人女若干人某年月日卜葬於某所
某原銘曰
金亡河朔兵塵紅天威張皇開四封網羅豪俊圖巨功
割疆自立從羣雄趙南衞北實要衝十室九罄糜銛鋒
失侯得將如萍蓬以暴易暴承僨蹤維侯孤騫逆長風
提携猛將來羆熊撫摩痍瘵濡疲癃翦夷棘莽成桑農
黄金臺髙心益恭幕賔濟濟人中龍嵗時朝覲或㑹同
髙壓羣牧聲隆隆蒲鞭仁慈出天𠂻公私倉廪俱阜豐
誘民以善民易從一緘幽恨埋閟宫英魂夜半號蒼穹
吁嗟大福濳大㓙髙鳥既盡藏良弓太行西峙漳水東
邦人思侯哀無窮
　　　故鎮國上將軍總管砲水手軍匠元帥府清州
　　　　張侯神道碑銘
天運人事否極則㤗亂極則治理固然爾然而開㤗定
亂洗妖氛服羣雄千戰千勝一清四海乘時佐命立萬
世太平之基苟非勇可以敵萬人智可以伐羣謀矯矯
烈烈出羣命世之大才則不能也清河元帥砲手張侯
當我朝開創智名勇功是諸大將之一也侯世為清州
人諱榮體貎雄偉智勇超邁金主走汴嵗次甲戍侯以
武勇選守戍燕都太祖皇帝整師南下侯揆以天時人
事率衆同明安大保詣軍門請受命太祖皇帝壯其材
志錫虎符授懐逺大將軍元帥左監軍侯感荷殊遇誓
効死為國立功業每戰身先將校同勞苦士卒亦樂為
之用戰勝攻取所向無敵首平河間下大名繼收東平
濟南益都江郡聲日益振太祖皇帝征回鶻六師至莫
蘭河流澌湍急衆莫能前侯立縳戰艦百艘全師畢渡
直抵城下未合圍侯列樹危竿飛石石下如雨城不能
堅回鶻請降由是忻都欽察諸國接踵納欵西戎遂平
論功最諸軍未幾扈從取河西河西負固堅守侯如前
攻城破衆潰以功陞鎮國上將軍總管砲水手軍匠元
帥㧞關右五路攻鳯翔勇不顧身砲傷髀近侍尚醫勞
問調䕶腹背相望疾愈嵗辛卯從太上皇由金昌取均
州諸城明年壬辰以王事終於軍子忠仁襲爵勇畧如
父從濶出太子進討兩淮經畧江漢取川蜀嵗不家食
戊午先皇帝西征師次釣魚以將家子仍舊職㧞為上
將冐險先驅所過戰功居多聖上即祚志在平南選將
居邊被命戍守均房領漢軍萬户丁夘二月以疾卒於
大都之行館孫男君佐承職散官如前仍兼利津海道
糧運管軍萬户用兵臨政同符祖考君佐以某年某月
某日遷葬於鎮定縣之某村從吉卜也既葬以神道碑
來請銘銘曰
乾坤草昧昌運開乘時佐命須雄才龍拏虎摶岳麓摧
除㓙翦暴如蒿萊喑嗚叱咤生風雷廓清四海無纎埃
戰功稠疊寵渥偕虎符錦綬光昭回忠武壯節髙崔嵬
遺恩餘慶貽後來將門出將真將才子孫襲爵皆英哉
鐡槍可埋名不埋豐碑髙塜西山隈彤弓家廟齊雲臺
　　　大元故元帥左都監曲周縣令杜公神道碑銘
公諱泉其先潞人髙祖而上徙居廣平之曲梁祖榮善
植生産年逾七十優游以夀終考貴承先業増崇生息
遂以財雄鄉里積而不居推以濟不足人多徳之交游
豪貴日滿門頗樂鷹犬中夀而殞公資禀俊偉㓜異凡
兒宗族有識者曰此子必亢吾宗既長讀書略通大義
遇事力行卓卓自持嵗庚辰我師南下公帥衆詣軍門
降太祖皇帝姪王承制封拜嘉其義勇即署行軍提控
以𨽻大將索和爾平山東下東平舎利等諸栅前鋒殿
後勇冠諸軍辛巳秋七月征河東破青龍石家等堡越
河中收撫關右定西夏招懐攻擊所向無敵公之力為
多壬午三月還師秋從索和爾北拜王於行帳優蒙賞
慰佩金符充曲周丞兼管軍民畏威慕徳不嚴而化甲
申夏五月東山草冦奄至城下所過燒毁室廬驅掠人
畜公奮身衞衆手殺數十人賊退門吏白令㫖金符為
賊盗去帥猛士百人邀其歸路殄殱而還由是姦宄破
膽不復侵軼戊子春二月王懋成績復賜令㫖金符光
寵之升爵昭勇大將軍官曲周元帥監左都縣職如故
辛夘冬征河南克鈞州平汴差次戰功諸將擢焉嵗乙
未武成大定皇帝受羣臣朝割茅土以賜勲親邢洺等
四州𨽻右壁萬户公任職如舊嵗庚子總府薦公勲舊
升曲周令立市勸耕賑乏問疾不四三年視諸邑為樂
土癸卯秋八月朔遘疾越三日終於私第之正寢春秋
五十有四總府賵金以葬邑人路祭巷哭夫人王氏出
衣冠盛族女則母儀内外慕效再娶趙氏侯氏俱名家
淑靖懿恭子男六人海源淵珪演季曰𢎞毅海襲爵治
大縣所在有聲去則民思之今任廣平路總管府判官
源邢洺路鄂勒提領淵忠顯校尉出軍總把兼萬户府
都鎮撫軍功將畧能世其家孫男十二人世傑世英國
用國才君輔雲甫餘㓜未名公殁後四十年至元壬午
春正月十二日安厝於新安鄉鄭晏里之新塋從吉卜
也公生長兵革鞍馬間不資教養而踐履篤至事二兄
極友愛樂赴人之急難惟義所在禍患不恤也嘗積粟
數千嵗凶則借貸不責償初壬辰平河南迴俘以百餘
口父子兄弟夫婦去就聚散之可哀憫者多縱遣之仍
為經紀其生理握兵臨陣不妄誅戮一旦臨民専務撫
養齊家教子不積貨財此人之所尤難者洺水簿林慮
徐異狀公之平生也如是總判公奉狀以神道碑來請
銘銘曰
勇不嗜殺息亂底寧惠而知政煦煦無聲惜也跼驥足
於百里匣鏌鎁於發硎夀不稱徳歿有餘馨用不盡才
志其可平天其或者流於既濫之餘發於持柄之末積
厚報於賢嗣享安富而居髙榮出總大府子為名卿蘭
芽玉屑繼繼繩繩孝思起塜如崗如陵孝思刻石既堅
既貞使過者拜手拊碑而歎曰有是父而有是子父種
徳於子子揚名於父斯言也足為千秋百世之銘
　　　同知石州事髙公神道碑
公諱岡字陟夫姓髙氏石州寧鄉三聖里人世世孝弟
力農以徳以勤遂以土田緡錢雄鄉里考諱順妣郭氏
謹厚勞苦増廣前業以公天資不凡不類農家兒夫婦
相與謀曰教子訓孫固當不易世然是子終不可以服
田畝即今治平無事國家以儒學官人苟使之從師讀
書必能光大吾聞出幽谷而遷喬木不愈於以畎畝之
不易為憂乎故公八嵗入小學十六而知為學之方自
是日藏月修六經外傳及羣書釋老二書一一渉獵連
射策於有司不合時好不中第泰和八年入粟補官監
寧鄉酒稅事我朝兵南公帥衆降太師國王承制授寧
鄉尉外户不閉累嵗無犬吠之警嵗戊子縣陞為州就
陞軍判嵗庚申中統建元太原總管府申河東道宣撫
司薦改授同知石州事公自等級積官知民情識時務
老於吏事三年之内優游卧治不嚴而政舉五年二月
四日以壽終於私第之正寢享年六十有九聞者莫不
流涕夫人李氏生子男三人孟曰鳯仲曰彦英皆早卒
季曰彦萃襲爵今累官承務郞同知磁州事一女適平
陽太原路巡監視運官陳政再娶馮氏無子再娶楊氏
生二女長適張暉次適郭邦寧孫男四瓚璲琬僧奴瓚
主家事璲監本州酒稅琬本州孔目官僧奴尚㓜孫女
四人曽孫一十五人以某年某月某日祔葬於三聖里
之先塋彦萃狀公之生平請銘其墓碑銘曰
學言有知為兒不嬉卓然秉彜晨昬趨庭自持自矜暮
史朝經積而不居克諧時須起身亨衢殷墟麥秋挺身
歸周邦人咸庥州縣翺翔春露秋霜白首馮唐中統飛
龍選實論功榮拜新封載飛載揚桑梓有光死生故鄉
子孫繩繩繡衣珠瓔克廣家聲故園故山松栢芄蘭神
靈妥安豐碑嵳峩我銘可歌百世不劘
　　　王忠武墓碑銘
朝列大夫尚書户部侍郎王桓桓母弟奉政大夫淮東
道提刑按察司副使構同状西來曰我先人忠義事君
棄藐諸孤八年於兹墓木已拱而經紀寂寥敢以再拜
墓銘為請謹按張澤狀公之徳業曰公諱公淵字潤甫
其先秦將翦之苗裔也世為濰之北海人七世祖徙居
東平考鐸官忠顯校尉妣杜氏大父瑀正隆五年登進
士第官奉訓大夫今妣范氏及其内皆文正公之後曽
大父尚智金初登進士第官朝散大夫妣崔氏髙氏范
氏興家五年東平内屬三兄避兵南遷公以死守宗祀
嚴武惠承制授公忠武校尉從事戎幕十有餘年亂定
得歸田里自號鳯山逸叟日課僮僕力田教子讀書每
戒之曰自汝逺祖令公儒素超宗登仕版者代不乏人
箕裘之業不可廢也三子遵之竟得成立至元十七年
嵗庚辰以次子桓構共為朝官就禄養焉明年夏六月
丁卯夫人薛氏以疾終命桓等歸葬於東平北乘丘山
陽之先塋將行戒之曰封樹畢即俱來是嵗冬十月乙
未與長子楨還家卒於行館辛亥祔葬焉享年八十有
四公天資誠敬純善重厚寡言飲食不問美惡貧居晏
如亦未嘗有不足之念犯而不校曰柔能勝剛僮僕不
率教者諭以溫言終不加訶責與人交愈久愈敬平生
無狎友性喜讀書尤嗜古文篆𨽻遂極其趣夫人亦士
族為婦為母順姑敬夫慈子中表可法夀七十有四三
男楨桓構楨為山東濵鹽司勾判官女二人長適商福
次適蔣起男孫二人士煥士爚女孫六人先世舊徳備
於三老堂永錫堂記兹不復云銘曰
危檣巨舟勇回急流世繼其美不忮不求積而不廢雙
鶚橫秋敭歴中外有為有猷扶揺天風一日九州雲路
方始朱顔黑頭未見其止邈焉寡儔乘丘蒼蒼泉水悠
悠王氏塋域羊虎松楸若堂之封纍纍塜丘五百年中
大夫公侯表碣碑銘珠貝金璆我何人斯荒辭贅疣竊
助孝思嵗時薦羞
　　　大元故順天路總管府權府事王公神道碑
治亂廢興之氣機隠伏於冥冥而發見於昭昭惟明者
見之才者因之或出或處與時偕行金主紹承世宗章
宗五十年太平之緒優游踐祚而識者憂之知其無人
君之度非南靣之器也未幾遇弑我太祖皇帝一舉而
金祚不守是時屈伏草莽者齊舉並起雲㑹響應順天
蔡國公羣豪之一也而權府王公實贊成之公名沂字
振文童幼頴悟過人比冠通方識務金主走汴燕薊騷
然順天迫於燕公揆以人情天意知帝王之有真天命
之在北處身亂離中與人豈弟樂易不樹風岸人多愛
慕願與之交遇事明敏謀議處决動合衆意時雖板蕩
凶殘儕輩或語訟紛競必諄諄切切勸以徳義戒以法
律使人和解而服罪以是人争歸之所居成聚蔡國張
公起閭里相帥歸命我太祖皇帝謨畫軍事多從公出
順天既内附蔡國公承制辟公録事判官兼規措大使
不再朞流竄者還僉辭以幹局稱輿議請命改充本路
總管府判官是時四方猶未平例以長官主征伐民政
悉聽於倅貳公均租庸謹調度扶弱推强風雨寒暑不
敢告勞屬郡鄜州號為難治加以蝗旱相仍流散未集
以公廉能陞知鄜州事敦本抑末篤教緩刑吏不嚴而
畏民不戒而勸未幾擢權順天府事同僚優游仰成府
治當南北要衝郵傳如織而民不知擾退食雍容讀書
學道煮茗賦詩延接賔友晚年詩益工以老致政一日
寝疾遺訓諸子曰我白衣至此本無他能平日所守者報
國以忠接物以誠而已言絶笑談而逝享年七十有三
夫人艾氏婦徳母儀中表可法夀七十有八四子仲仁
仲義仲禮仲智仲仁即同僉公也以書自東川來諭其
子宏曰吾父子兄弟蒙國家福澤既優既渥誓以死報
惟光昭先人之令徳無片石以旌紀負罪何言汝當承
吾之志乞文以圖不朽使吾後嗣有以知祖考積徳累
功之漸子孫蒙慶之自汝為我力成之宏既承命持侍
衞親軍萬户府從事安陽王可與之狀來以神道碑請
銘銘曰
虎頥未鬚遭時艱虞枕戈講學弁武心儒衆不可失藏
疾納汚識真歸命振袂亨衢良二千石聲流八區引年
致仕左詩右書富貴夀考徳業聲譽人或不足公獨有
餘孰謂渭釣而無逺圖孰謂莘耕老死犂鉏處不失義
出應時須同我太平武畧文謨子孫繩繩玉佩瓊裾勒
銘豐石光照幽墟百世不磷過者下車
欽定四庫全書
　紫山大全集巻十七　　　元　胡祇遹　撰
　　碑
　　　大元故明威將軍同簽書東川行樞宻院事王
　　　　公神道碑銘
人才之巨細門第之興衰福澤之可乆不可乆唯於易
代之際觀之則見之明斷之審大率英雄豪傑起身亢
宗有待而發四方無虞百揆時叙貴賤享宴安之樂而
無竒勲偉績之可為雖材智絶人既無所施無惑乎終
老於庸流就能名一藝占一業三年一資五年一級而
於大勲業大封拜則不可得矣時移世變崇極而圯天
厭舊邦羣雄競起草昧之間王侯將相公卿大夫士之
才立見於奮迹之始天下既定新天子崇徳報功大
則分茅土割方郡小則受一城封一邑治安之福與羣
才共之然而或一再世而消削絶滅或三數世或與國
祚同終始是豈偶然哉福澤之乆者其徳厚其功大其
家法備一再傳而絶滅者其徳薄其功微其家法無足
取此如火之熱如氷之寒不可誣也今請以同簽書行
樞宻院事王公為徴焉公之曾大父世為順天人適當
金季隐晦不仕兵亂家譜亡失名字不可考父沂字振
文官至順天路總管府權府事别有碑公諱仲仁起身
蔡國公帳下以才勇拜百夫長再受銀符鎮撫諸軍事
歲戊午分𨽻今開府儀同三司史公部曲扈從憲宗皇
帝平西南夷為上前驅數戰數勝首拔定元諸嵒柵六
軍遂得深入繼拔禮義長寧大懐苦竹釣魚四砦以功
寵賜黄金鞍勒憲宗皇帝曰為汝他日戰功之驗證未
幾宋將曹太尉李路分下嘉陵白水馬湖來拒敵奉㫖
總率戰艦五戰五㨗手刃二將於陣前宋兵溺死者無
慮數千憲宗皇帝喜賜黄白金二十斤今上嗣里宣命
金符充都鎮府行軍千戸無何改授武衛軍干户璮賊
搆逆東方失寧佐經畧董公撫諭青齊所至導揚聖慈
使民曉知逆順反側遂定使還佩海青金符入巴蜀按
視邊事事廻入對西南山川城郭民物風俗險易虛實
歴歴詳說如在目前上嘉嘆曰得人如此何事不濟特
恩陞山東路統軍副使兼總管造船事未畢宣命虎符
充眉州管軍萬户眉入南徼尤深險前官不克負荷連
章乞謝職新進徼倖邀功欲得是任者交相稱薦衆議
紛紜乆不决特㫖教錫喇做者錫喇盖云黄色指公而
言也鎮眉凡四年訓練精嚴戰守有法兵需精備小大
二十餘戰皆以出竒取勝聲聞於上賜白金重錦以榮
其功就佩以降虎符改充東川副統軍使宋賊冦成都
入其郛焚毁大掠而去公提兵直趨嘉定半途與賊遇
一戰賊北五十里死傷相枕藉奪其俘而還朝廷聞而
壯之至元十年以功授明威將軍同簽書東川行樞宻
院事虎符如故明年總兵攻重慶與士卒同甘苦衝冐
瘴毒卒於軍中公臨敵决勝智勇揚溢燕居無事則仁
言嚴重不露圭角弟仲義武衛官鄂勒千戸仲禮百夫
長兼亳州兵馬仲智滿城諸軍鄂勒官子男五人長曰
宏毅勇而文至元三年襲爵充武衛千戸八年改右衛
親軍千戸九年以淮南軍功陞昭信校尉職如故十一
年以渡江功再陞宣武將軍管軍總管行三衛親軍都
指揮使司事攻潭州城下十三年授明威將軍中衛親
軍副都指揮使十七年陞昭勇大將軍東路䝉古漢軍
副都元帥次曰寧起官昭信校尉右衛親軍千户再陞
宣武將軍管軍總管餘㓜若姪若孫詵詵繩繩玉茁蘭
芽不可具紀嗚呼西漢功臣子孫至武帝而絶滅殆盡
豈非髙明之下難以乆處王氏慶門自權府公乘聖朝
開運拜爵受封傳子傳孫揚歴五朝封爵日隆家聲益
振繼繼承承益熾而昌厚澤遐福方興而未艾然則由
人品巨細而知門第之興衰視履考祥而知福澤可乆
不可乆以王氏一門觀之豈非明效大驗歟某年某月
某日袝塟於先塋神道有碑子宏以狀來請銘銘曰
起身有道文武二途雜流邦官志士病諸唯同簽公勇
廢萬夫忠肝義膽與生死俱出竒决勝暗合孫吳長寧
大懐白水馬湖古今天險勇困智愚不有其躬為上前
驅統兵東川蠻逺江漁益州被冦直入其郛繼以大攻
驅掠前趨設伏以擊奪還其俘賊駭奔竄棄甲焚艫益
人於今感泣歡呼東西二川狀固有餘付託得人百蠻
可圖大邦為讐報豈宜徐矯矯仡仡壮志靡渝聖意簡
在超付兵樞論功受賞弓矢彤玈竭力報效歲時不虚
南夷未平中道薨殂盖棺馬革賫志兵墟忠臣有子益
昌門閭繼志述事金虎章符贈謚有日墓碑可無銘以
紀實三嘆而書
　　　蕭千户神道碑銘
國朝命官襲爵既優既渥子孫非有大過惡繼繼承承
而不廢絶世禄已乆日黯前人光是亦貴富之所養中
才庸品之常情無足怪者不荒侈於鷹犬裘馬不滛蕩
於聲色甘肥不驕矜於父兄閥閱不陵人以威儀技藝
吾於蕭公千户見之矣千户姓蕭諱世昌其先遼貴族
五世祖阿薩爾仕遼為羣牧使四世祖竒拉爾贈鎮國上
將軍上騎都尉河南縣開國子髙祖栢德本贈輔國上
將軍輕車都尉河南縣開國伯曾祖圖薩拉贈奉國上
將軍河南郡開國伯祖徳亨朝廷以開國歸義之勲爵
奉國上將軍官彰徳路總管兼行軍總帥府事考某征
南行軍千戸公數歲而孤入小學讀書不勤師友不偕
羣兒戯㺯視聴動止端重淵静如老成人學對屬即知
聲律物象竒辭英氣精宻雄偉常勝其偶九歲襲爵受
萬户府劄充鄂勒千户十二歲體貎壯麗魁然一竒男
子拜命金符管軍正千户嵗已未扈從渡江中統建元
再拜恩命千户如故三年壬戍討平叛賊李璮復立宿
州并縣西城至元六年春南征五河口臨敵手馘四十
餘人獲戰艦二軍實不計以功為山東路統軍司薦申
行中書省省擬上聞遷陞不幸以明歲正月十有六日
感風疾而殁年二十有六聞者莫不哀悼夫人叚氏嚴
東平魯王之外甥千戸君亡時年二十有四即自貶損
膏腴貴習不御華飾守節教子成夫之志今其子亦襲
爵有年矣以某年月日將塟於某所遣其子某奉狀以
公之墓碑來請銘余接見蕭氏祖考子孫凡四世矣千
户軍不惟有出藍良最之譽在一時世官子孫少見其
比吁使天假以壽竒勲偉績其可量也哉今既惜其才
器而又哀其短天不能不為之銘銘曰
嗟嗟造物實艱實難萬愚一賢保全或慳蕭氏之子百
草之蘭紫庭未升風霜夜寒蕭氏之子羣鳥之鸞一飛
未舒瘡痍羽翰嗟嗟造物知誰控摶與之不易奪之匪
艱三世將門豈非其端我知斯人不尚忍殘彼蒼者天
呼號莫攀龍韜虎畧鐵衣石棺風水沄沄松柏丸丸壽
短名永神其妥安
　　　承直郎江西等處𣙜茶都轉運司副使李公神
　　　　道碑
公姓李氏諱瑞字君祥世恩州人父郁徙居鄆城遂占
籍焉祖珪仕至大名府檢法曽祖玉河南府判官公㓜
失慈侍居憂哀毁羸瘠以孝聞鄉里年十七出贅於邑
人續氏時明經射䇿貢舉進身之法皆廢又不能治生
農工處市井中遂商賈為業知人棄我取人取我與之
機且㢘以信視列肆貪刻者人多歸之因以致富累貨
巨萬公嘆曰不過為守錢虜富家翁耳矧商居四民之
下不足以汙吾身於是立志讀書涉獵經史東平總管
府經歴司知公氣宇不凡辟為書記習熟吏事至元五
年本司保舉充鄂囉濟駙馬位下人匠局知事七年制
國用使司選擢通㢘知錢榖者以公充濟寧府鄆城縣
行用交鈔庫副使終任之間會計無偏失鈔法流行居
民行旅皆以㢘平稱十年中書吏部符遷授平陽路收
差庫監支納十二年除恩州酒稅醋三務大使削苛細
務寛平課額增羡而民說誦無怨謗江南平定朝廷以
户口繁庶鹽法不可不謹宣命金符從仕郎提舉浙西
鹽使司事置司於平江府鹽法設竈户給工本煮鹽入
官照引出發前政丞炎方初下新制未定夤緣苟且為
欺蔽尅削竈户工本寒餒瘠乏官鹽不足原額私煎不
能禁公私俱擾公到官立革宿弊家給人足布宣教條
令行禁止歲課日增十六年陞承直郎宣授江西等處
𣙜茶都轉運副使比署事同衆公議給遽採造罷廵禁
之擾驗實出賣歲終課額倍增秩滿得代二十年行中
書省以公亷幹特委會計杭州酒課二十一年後五月二十
有九日不幸以疾卒年甫五十矣夫人續氏之弟徳新
同夫人梁氏䕶柩還鄉里是年十一月二十有二日祔
塟於鄆城宜邱之先塋公天資頴悟器宇𢎞深心計鞭
算不大聲色而辦吏事尤精敏義於周急視貨財如糞
土好賢樂善與人交竭誠以敬嗚呼公剖煩理劇有猷
有為之才百無一施惜乎天不假年可哀也哉雖然韓
文公銘李充實之墓曰生而不淑孰謂之壽死而不朽
孰謂之天若公者生淑而死不朽者也徳新持里人杜
亮紀公生平之狀以神道碑銘并序來徴言謹序而銘
之銘曰
智周於利志喻於義積而不居通而不器以財發身以
徳御氣長鯨海濤大鵬風翼進也無難退也何易數耶
命耶所期力致材耶學耶有用不既中壽而殞半途而
廢勒銘墓碑以俟貞謚
　　　故大名路徴收課稅所長官耶律公神道碑
公姓耶律氏諱澤民字濟之其本出自遼太祖族號大
横帳曾祖赫嚕金正隆間官輔國上將軍同知北京留
守事致仕卜居大興之西安縣故子孫占籍焉祖烏達
噶潜徳不仕祖妣蕭氏考克酬巴爾字閏之謹厚明敏善
騎射知漢文章明昌六年以門資補官桓州酒監我朝
兵萬餘掩至城下率衆力敵我兵引退有司以戰功聞
陞髙陽尉考終無犬吠之警縣人刻石頌徳遷定徳遷
定興令以㢘幹稱太祖皇帝提兵南下力窮出降授翰
林待制歲戊寅賜佩金虎符行諸路便宜事乙酉扈從
西征病卒妣蕭氏封河南郡夫人公㓜頴悟洒落不羈
以任子襲爵年三十壬辰南伐佩虎符提㸃軍前橋梁
芻粟事所下城邑問有士大夫被俘執者即以私財購出
之全活者衆士林于今稱之已亥以從軍之勞授大名
路徴收課稅所長官丁未北覲六月十有七日遘疾甍
於西京之傳舍享年五十夫人劉氏蕭氏子男二人長
曰泰亨襲公爵後用河南等路經畧使薦提領陜虢二
州事中統改元復長大名路課稅所事至元十年改授
單州尹次曰賁亨孫男一人曰庭傑公尚氣義輕貨財
交㳺日滿門雖傾囊倒廪一供宴享之樂而不恤逺鄉
寒士受公之惠者不可計與人交樂易開豁略無貴豪
習氣初南征廻一時將帥車馬囊槖實以子女玉帛公
之所得法書名畫異文秘典寳琴佳硯而巳餘一無所
取也公甍之某年既塟神道有石㤗亨紀公事業來求
銘銘曰
世祿後昆鮮能處仁驕奢淫佚辱宗敗身惟公貴胄世
里支親光耀先哲超踰等倫尚氣以義潤身以文好客
投轄恵窮指囷逹不放曠狎不囂紛艾服官政壯志方
伸半途而殞埋恨昌辰䔍生賢嗣益大其門
　　　大元故奉訓大夫知宿州事張公神道碑銘
公諱裕字仲容滏陽人曾祖諱鎮完顔金管軍千户祖
諱黨敏不仕考諱演仕我朝主滏陽簿妣李氏公起身
刀筆補磁州州吏歲庚戍陞本州從事以㢘幹中統建
元宣撫司薦陞滏陽令再除成安令至元二年改授沙
河令縣南門臨沙河沙積城平每南風塵沙飛激居民
不能飯公身教士人樹髙栁三匝近南萬株栁茂宻沙
塵不能入炎夏行人困渇休息於綠隂芳草解鞍停輪
移時不忍去所剝繁枝充公私薪爨不數年巨材足以
充梁棟一舉而四美具公平生材智類如此四年充邢
臺令廨宇倉庫為之一新十年受承事郎武清縣尹遞
運江南寳貨身至上都無毫髪損失都堂嘆賞籍記陞
遷十六年改承務郎同知清州事二十三年陞承直郎
西京總管府判官省部摘委應辦御史䑓保呈二十八
年陞奉訓大夫知宿州事是年十月十有二日以疾卒
享年六十有九配扈氏先公卒再娶李氏子男一曰䝉
古岱管軍百戸女二銘曰
智如流水随物賦形仁如時雨潤物無聲龔黄召杜四
美難并大官貴客交口稱能紛擾繁劇無滯無凝目中
尺度意外權衡人艱以澁我和而平老當益壯奄忽佳
城勒銘墓碑以永鴻名
　　　守貞𤣥静散人女冠左鍊師墓碑
鍊師姓左氏世為安陽陵岳人故孝弟力田業進士左
某之女彰徳路權府事兼安陽縣令王信之妻安陽縣
丞王鐸之母奉訓大夫荆湖北道宣慰副使武安胡祇
遹之妻母孝慈勤儉十九歲而適王氏時貞祐後河朔
兵亂彰徳當四通八逹之要衝日㝷干戈貴賤無寧居
師幹夫之蠱雖流離頓挫顛沛急遽之際善自保防未
與夫一日相失也其夫自農里立軍功仕至縣令外府
僚内助之力為多甫三十九而寡即以不再醮為誓居
䘮三年未嘗見齒服除脂粉色服屏棄不再御蕭然寄
心於清淨寂滅時子鐸未冠師曰為人之母不成其子
他日何面見所天於九原遂力與二三女奴紡績織絍
訓諸僮以力田教子以讀書習騎射不數年而竟襲父
爵次女既笄曰吾必擇讀書知道義家子弟而歸之一
時權貴媒妁慇懃問聘終莫之許遂適武安胡氏男女
成立田園增其舊一日㑹親戚閭里曰人生為男子功
成名遂身退天之道也况予一婦人乎自兹以往兒女
軰勿復以家事相闗白乃於後庭隙地築環堵室禮天
慶宫李真人受業野服黄冠賜名守寛以道自居後數
歲築庵於王氏别業梁固村之乾隅手親畚鍤建老君
殿西廡東庖丈室齋堂俱為之備以道行清真嘉號於
長春宫曰守真𤣥淨散人壽踰八十視聴筋力不衰體
癯而神王晨暮香火經函益自嚴謹雖大風雨寒暑不
廢某年月日享年八十有八無疾而逝一子即鐸也娶
劉氏封縣君三女長適龎氏次適胡氏次適馬氏孫男
三人長以軍功拜百夫長次亦以軍功拜千夫長次早
卒孫女三人曾孫男三人孫女七人銘曰
貞幹而良慈順而剛母儀婦常徳將禮防終焉允臧男
知義方仕路騰驤女從姑嫜蘭玉芬芳學仙徜徉雲扃
霧窓麻衣野裳琅函寳章心閑歲長萬慮俱忘觀化四
方飛空蛻囊貞骨深藏虚靈不亡我銘孔彰
　　　集真觀碑
人無貴賤家無巨細承先世之業增崇而光大者易不
階尺土片瓦以身起宗又能傳守得人者難此乃四民
雞鳴而起孜孜為利者尚且若是而况以清淨無為閑
寂淡泊為學者歟即今老氏之流男女三十萬其人之
才不才千萬不同有握拳衣毛褐囊無一錢不數歲之
間而能建立宫觀危樓傑閣大殿長廊數百楹者有借
榻乞席栖栖朝夕老死而無盖頭茅一把者有呼吸咳
唾而聚徒百千衆者亦有隻身孤影而不能得一僮僕
者亦有承先師富盛之業日漸寥索徒侣散亡而門闌
蕭條者以是觀之内能成身外能成物雖剛健有為之
男子千萬中不十百矧女子之柔懦乎彰徳衙城外堧
西康樂坊道宫一區曰集真寔女冠楊守和之創始也
守和年四十有一夫李義死誓不再醮携一女受道服
後得弟子曰守真同師天慶宫重𤣥真人為黄冠𤣥黙
抱璞不將迎不妄求取誠實積乆人益信服争願割財
以施與買地以宇殿堂齋厨像設具備鐘磬香火晨暮
嚴肅歲癸丑受道號於真常真人曰純素散人庵曰集
真觀享年七十有二日集門弟謂曰守真寛和謹厚道
業日進吾有後矣龎守正宜佐之明日吾遺世矣翌旦
盥櫛冠服怡然而逝守真既主嗣事克紹光烈亦受無
為散人之號于誠明真人守真仙去守正繼之守正自
七歲服道衣於今將中年信道篤戒行愈嚴純素散人
之夫家父母家皆無後守正感慕師徳二家墳壠歲時
伏臘封樹祭祀不廢手植墓木合抱成列鄉人嘉之至
元丙戍冬吾同舍友儒醫單濟民踵門而言曰守正吾
甥也願乞文于子發揚師友之徳紀錄集真觀卜築之
勤劬使後人繼繼不絶大書深刻諸石惟髙明進退之
濟民端人也言必不妄讀其所持之狀聴其言而信其
人若守和者可謂以身起宗能為剛健壯夫之所不能
為守真守正能世其業不辱守和傳守得人之明敢以
朴辭較其同流之優劣而紀其實
　　　磁州嘉福寺賢公講主碑
僧以經明行修為本僧學佛者也佛去世乆不獲親炙
誦講佛言遵履佛行則亦庶乎其佛矣未有不讀佛言
不踐佛法而能佛者也不苦學不精鍊者固為誕妄然
馳騁乎記念辨博乎抄疏終身文字而實無所了悟自
得者亦非善學佛者也磁州嘉福寺賢公講主終于至
元之十六年冬十有一月十日又八年門弟文慶狀公
之平生請銘其碑公姓武磁之武安人世業農生九年
師叔父恵公和尚受僧服於嘉福得名道賢口授法華
經背誦不脫一辭自是誦經讀書巻帙不去手年十有
八四方游學過曲陽講習於源唯識席下年三十聞藁
城觀音寺濶唯識僧中之龍象趨走聴受學遂精明年
髙徳劭主壇開講唯識大論繼無虚歲歲丙申復還嘉
福歲丁未傳法潤和尚戒於大名百師會下縁法日盛
建立武安固鎮名刹八區前後賜法傳戒講主三十有
八門弟五十人至元二年同僧統洎諸名公入内殿祝
聖壽九年聖㫖集諸路僧受戒僧司薦公召入萬壽大
殿賛頌稱㫖䝉賜法衣一襲受戒于國師加號吉祥十
五年作水陸大會立浮圖𦵏其師恵公像金佛于左域
崇福寺公比長逝前三日聚門弟囑以殯𦵏䘮祭儀及
親族䘮禮輕重一一適宜付法衣一襲于本州僧錄才
公遂瞑目焉其明了如此銘曰
口誦佛言心傳佛印童受僧服不退而進徳懋年髙聲
聞天朝賜衣榮歸光照雲霄報本像佛建塔𦵏師是身
了了不掛一絲自無有來復無有去擺手便行何戀何
慕公無世愛人不公忘豐碑嘉福愈乆彌光
　　　齊聖廣祐王廟碑
人之誠敬油然而自不能已者昭著于禱祠祭祀不待
教訓刑政懇切齊一費貨財苦筋骨快樂而不為疲倦
原其情則生於報徳酬功不能忘本是故天子祭天地
諸侯祭境内名山大川庶人則祭其祖禰非所以徼求
諸利而苟免禍患也聖人因人情而定禮凡有功徳於
生民天地六宗以降聖帝明王聖師大賢忠臣良吏載
在祀典春秋香火血食永永不絶唐滏陽令崔府君以
聰明正直誠一之徳形于政治除暴虎祛妖狐雨旱捍
水恵澤一方至於幽㝠靈異福祐後人者又不為不厚
宋景祐元符宣和紹興嘉定增封爵前賢紀言昭著詳
悉金國以宋祀未絶江淮未庭奉神代享衡山之祭至
元十五年中書省奏先是南嶽阻於長江不獲致禮以
崔府君攝享金殘宋滅南北五嶽通祀府君封號難襲
故常聖㫖增封齊聖廣祐王勑守土偹禮告廟仍大書
深刻門額州民李某等竭䖍致敬踵門而言曰自神靈
之在祀典宋金兩朝雖加崇敬而貴不過公侯未若我
朝巍然封以王爵是可不紀石以歌頌皇帝之神功聖
徳混一六合五嶽之氣不分裂隔限於南北於府君封
爵極其崇髙廣祐我國家敢以文為請竊唯鄙賤世居
武安在磁為屬邑實處神靈廕庥之下謹再拜齋沐而
獻頌曰
皇帝仁聖克享天心際天所覆柔撫照臨類禋柴望無
文咸秩神之封爵宜致其極神之齊聖徳符於謚神之
威靈民愛而畏洋洋在上浩浩無外豈惟是州神獨所
在天錫皇祚與天同壽享我明薦神助其祐
　　　太清宫碑
人生而静性也天也一受其成形而反為形氣之所累
智巧利欲交戰於中美麗紛華百誘於外心死於臭腐
形敝於塵滓然則所謂首出庶物虚靈洞徹配天地而
為三才果安在哉人自失之賢者能勿䘮耳勿䘮有道
乎傳曰養心莫善於寡欲又曰無為而治者其舜也歟
後之為臣者亦有省事清心之諫洗心而不著一物理
繁而不勞有為静而與隂同徳動而與陽同波不離世
法不著世法鏡瑩水淵萬變去來了無留跡此古之𢎞
衍博大真人内聖外王無臭無聲者也所以老莊氏談
清浄無為恬淡自然一死生齊彭殤塵垢此生腐䑕軒
冕豈無為而言之耶迷而不返執而不通者苟有少悟
如刑人之脫桎梏疾人之去沉疴其功豈淺淺哉自性
理道徳仁義之教廢魚肉於功利鋒鏑於詭譎糜爛湯
火於得失紛競聾瞽於聲譽文采無故而病無病而死
無災而夭夭殃鬼誅人禍紛紛籍籍而莫之救有人於
此而能薄口腹外形體塵視車馬銖視金玉粃糠名爵
觀化樂道忘神養虚置身於蜂蟻蝸蠅之外雖未至於
内聖外王其賢於人也不亦逺乎吾於黄冠管志通見
之矣志通字和叔𤣥門宗主髙其年行賜號壽齡子世
為稷山人年二十四棄家著道士服於今七十有一形
癯神王目光如巖下電歩風袖飄舉性朴直胷次開朗
明白貎若嚴古無崖岸接物則豈弟樂易言直而温意
誠以慈道業餘暇喜以神膏異藥療瘍愈疾由是人益
愛慕尊敬之過市則以不得留飯請教為歉恨河東土
風雄實民俗誠厚駐舄既乆得地於郛南卧龍街袤廣
畆六有竒囊無一錢不文疏乞貸報本事神之誠孚格
有衆巍然煥然神宇屹立法象昭嚴三清五祖前後相
承東西廡寮舍庖廪井廐園圃無不序備落成揭額曰
太清踵門來言曰子為我文諸石以勸來者無荒無怠
非求名之為也既諾其請以謂太清之取義言教之汙
隆人皆知之不言而彰斯人也信道篤得趣深報本誠
是宜銘銘曰
紛萬有總一無等浮雲通太虚嗟人生趨迷途心形役
如老奴一念起百垢汙化靈府為穢區死醉夢永不蘓
偉斯人智若愚祕此身同傳車志有在天為徒脫塵網
欽聖謨思報本非要譽未厭世香火俱闢朱門開綺疏
列琅函藏天書鐘磬聲穿雲衢觀萬化泡影如閱春草
青階除
欽定四庫全書
　紫山大全集巻十八　　　元　胡祇遹　撰
　　墓誌銘
　　　耶律氏墓銘
遼太祖之别族號大横帳生赫嚕金正隆間累官輔國
上將軍同知北京留守事赫嚕生烏達噶潛徳不耀烏
達噶生克酬巴爾佩金符行諸路便宜事實公之皇考也
公以任子得官生三十嵗壬辰我師平汴佩金虎符提
㸃軍前橋梁芻粟得一城下一邑俘奴中聞有士人即
以私財購出之巳亥以軍功授大名路徴收課稅所長
官丁未北覲以病卒於官享年五十娶劉氏封淶水彭
城郡君再娶蕭氏子男二人泰亨甫冠襲爵授大名路
徴收課稅所長官佩金符嵗癸丑改授提領陜虢二州
事中統二年復任前職至元十年改授單州尹越四年
授同知安豐路總管府事十六年同知蘄州總管府事
次曰賁亨孫男一人曰庭傑早卒重孫男郝驢尚㓜公
生長於閥閱不凌人以賢驕人以貴輕財好施尊賢重
士海内名士納交求識者日滿門居顯位二十年而家
無餘貲至元十八年十二月五日卜塟於安陽髙穴村
賁亨狀公之生平請銘其墓銘曰
生長閥閱豪習罔聞甫冠襲爵力排青雲居官三年寵
命日新提本戎行時雨春陽解釋囚俘不責報償驥足
甫展鐵弩方張天不假年中道云亡賢哉後裔益増前
光刻石埋名孝思不忘
　　　正議大夫兩浙都運轉使李公墓誌銘
公諱秉彛字仲常世為通州潞陽人嵗癸丑遷居於相
故又為相人焉曾祖貴妣尹氏祖濟妣張氏考瑀贈懐
逺大將軍泃州鎮撫軍民兼三河令妣某氏公幼頴悟
以兵亂廢學既長自知讀書涉獵經史工書翰篆𨽻尤
得法考正前人謬誤作韻譜一編起身從仕平章鈕祜禄
公一見器重之承制授行省都事從平章公南征破唐
鄧下襄陽古郢婉畫為多嵗巳未六師渡江諸將爭趨
玉帛子女公槖經傳子史文集以歸丁外艱中統建元
除太原等路宣撫司員外郎奉官長和同列司政最諸
路二年改西京等路宣撫司郎中三年遷中興等路行
中書省左右司郎中士夫南冠為奴者甚衆公言於省
官聞奏為良立學給田以食之四年轉陜西五路四川
行中書省左右司郎中值奸人費正寅之誣告申明被
譖者之寃抑朝廷多之至元元年除户部員外郎三年
佩金符官大中陞彰徳路轉運使以課額増七年授中
議大夫尚書户部侍郎八年授中書户部侍郎兼提㸃
漕糧増運萬二千三百石九年陞奉政大夫都提舉漕
運司事官吏坐耗損被桎梏者百人公訴之省廷咸蒙
釋免水灾民乏食開倉廪貸絶食以起餓殍十二年拜
大中大夫西蜀按察副使兼勸農事理寃獄築水堰溉
田萬頃土人刻石頌徳丁内艱十三年以墨絰起佩金
虎符陞嘉議大夫江州路總管兼府尹適嵗旱下車禱
雨而兩部民妄以謀反相告言同僚即欲臨之以兵公
疑其誣罔同時大族朱陳二氏屈為同族以謀反告公
欵曲審諦實無反狀活萬一千人九江文廟火公創為
一新學田萬頃為權勢侵奪力復其舊十五年除湖州
路總管徳化浹洽闔境大治以疾寓京口十八年起為
常徳路總管築隄防以捍水災減租稅以寛民力發粟
以賑貧乏未㡬朝廷以理財擇人拜兩浙都轉運使郡
人遮道攀送去思不巳紀徳於石題曰李公恵愛碑兩
浙鹽額不周嵗増萬一千二百錠擢授中書工部尚書
在官未三月兩浙官曠復授前職不幸感疾退居京口
至元二十四年四月十八日薨於寓居之正寢享年六
十有五夫人孔氏車氏孔夫人婦徳母儀中表可法子
男五人楨棫梓楩棣楨楩早世梓池州建徳縣令女二
人是嵗某月某日祔塟於臨漳彰隆村之先塋公卧疾
有詩云鄉闗落日蒼烟外樽酒寒花寂寞中以公之明
逹殆知命之言歟棫等持狀以壙誌來求銘銘曰
氣和而醇言簡而温臨政論斷有經有綸雍容慎宻應
機若神鞭算心計太山一塵雖曰用知必依於仁草檄
談兵蒲鞭撫民不猛以寛義訓諄諄哀矜忠愛寃苦獲
伸公退嗜學琴書詩文時議人望阿衡秉鈞事繁食少
歛翼青雲賫志以殁嗚呼斯人
　　　怡軒先生胡徳珪墓銘
孝友慈祥豈弟樂易不倚不流匪凝匪滯繼志述事力
擢髙第可智可愚允協厥世不貪之富自得之貴六十
八年俯仰無愧祔塟幽深永蔽天地泣血書石孤子祇
遹
　　　姜氏墓銘
寡不再醮惟貞惟剛世衰教㣲冶容夫䘮惟此姜氏三
十而孀孝養舅姑益謹於常姑憐欲嫁守節愈強不盥
不櫛坐以待亡姑寜怒笞義其可忘一女得壻歸保榆
桑壻事如母逾三十霜夀六十七卒塟夫傍鄘詩栢舟
於惟共姜假以作銘以誌深藏
　　　緱山先生杜君墓誌銘
先生諱瑛字文玉姓杜氏世居霸州信安人曽祖信祖
植妣張氏考時昇字進之塲屋有聲金走汴先生扶奉
渡河寓緱山養親讀書金亡徙寄絳州洛陽取友溪南
詩老辛敬之李欽止楊紫陽涵肆六經百家書兵餘典
籍灰燼每假一書手自抄録由是羲農唐虞以迄於今
聖賢之謨訓功業歴代之治亂得失歴歴成誦中書鈕祜
禄公開府招聘為幕賓遂家彰徳傳經授業後學滿門
中統建元立十道宣撫司左丞張公首奏先生提舉大
名六郡學校事傳道餘暇著皇極疑事皇極引用極學
等書春秋地理源委二巻經子說一巻律厯律吕禮樂
雜志七巻典故三巻史説一巻語孟旁通二巻晚年知
道之不行凡詠物寫懐一寓於詩毎對花臨水持盃自
適曰風俗教化至此吾欲何為耶獨詩集行於世餘書
未脫藁至元十年某月日以夀終享年七十塟安陽王
裕村夫人孫氏謹約端静先生閒居終身奉養不失節
後先生九年殁享年七十有八子男三人長曰處思警
頴才學未冠元遺山賞其詩文許以大器不幸年十有
八而夭次處立能世其業今以文學為鄉校師季處愿
濟寜總管府經歴官女娥適李氏孫男三人曰堅早卒
曰愚曰齊奴皆幼先生將終命二子曰吾槨中置杜詩
一部餘無所用書封石曰緱山杜處士墓先生儀觀秀
偉身長七尺美鬚髯望之如神人於書無所不讀不精
老釋醫藥亦皆洞究二十九年秋處立乞監察御史祝
慥狀先生徳業以墓銘來請且以不肖拜識先生里閈
往來近四十年知先生為深故也嗚呼唐孟東野老於
軍㕘謀宋蘇老泉僅得一文安簿天爵人爵造物者固
不並耶抑天理固然而不能全耶人乖天耶天悖人耶
以先生之才學老於衡門不得掌帝制潤皇猷謀王體
斷國論賫志以殁窮理者不能無惑銘曰
於穆先生命世髙志樂道唐虞洗心洙泗仲舒下帷子
雲識字天降大任不勞以事明道傳經福澤千祀閒適
從容逰戲文字短詠長章逺懐遐視擾擾羣愚暮三朝
四百年髙風清明純粹若堂新封有銘有誌表墓貞珉
揭立昭示過者下車緱山貞士
　　　武畧將軍彰徳録事朱公墓誌銘
人生所苦莫慘於兵亂耄倪柔弱固不能免武勇強悍
亦百不存一二當此之際識強弱興衰之勢知順逆向
背之情去暗就明舍危從安天命人事涇渭於胷中附
託得人乘風雲取富貴苟非才勇仁智邁往㧞萃則不
能也僉海西遼東道提刑按察司事朱承務手狀其先
君武畧將軍彰徳録事行業求銘墓表武畧諱泉館陶
人考進常仕金朝嵗庚辰天兵南下公以材武智恵衆
心推服義立為萬夫長遂帥衆詣太師國王軍門請命
國王義其效順以公屬魯公嚴東平麾下自是先後捍
禦左右周旋下名城畧逺疆日平月定旋以共誅彭義
斌功陞忠武校尉割劄總領出入行陣歴十寒暑嵗壬
辰冬超拜武畧將軍彰徳録事當南北衝要兵餘市井
蕭條官府草創躬自率下披荆榛拾瓦礫撫瘡痍集市
肆不四三年既庻而富四境隣邑政治莫能及以㢘幹
稱累兼提㸃本路倉庫酒稅嵗加増羡邦人喜公之恵
政惟恐速除又以久不得調為恨不幸以乙巳嵗春二
月二十有一日遘疾而殞年甫五十有一官長朋友編
民莫不哀悼嗚呼公㓜孤而能自挺植處兵亂而能服
羣豪天造草昧改代革命而能去暗附明杖策軍門而
能建功立業天下既定立政撫民而能以循廉見稱惜
乎天不假年為可傷也配趙氏胡氏先公卒再娶張氏
子男二人長曰秀行軍總把次曰思誠即承務君也女
二人孫男二女七至元十年冬十月十有三日塟於安
陽農安之西原銘曰
天開神武除懦孱見機而作人所難拂衣奮起羣雄間
軍門投策驚彭韓攻城畧地多苦艱枕戈衣鐵霜夜寒
功成事定四海安撫摩瘡痍披榛菅門舘無私白晝閑
熙熙市井民歌歡政譽有餘夀乃慳徳遺賢嗣髙門䦨
堅貞墓石如西山
　　　顯武將軍安陽縣令兼輔嵓縣令李公墓誌銘
公諱玉世為林慮人父寳孝弟力田世其業户冠鄉里
曾大父大父兵亂世系遺失諱字不可記公生十八嵗
金主走汴河朔為藩障干戈擾攘不能安畎畆即自奮
㧞投身懐孟等路招撫使杜公帳下以驍勇智畧受謀
克未㡬拜千夫長兼提控爵顯武將軍遥受汲縣尉天
厭金徳杜公以讒謗引退天兵日熾金土日削嵗丁亥
公挺身内屬𨽻職彰徳路總帥府換授總領佩符嵗戊
子東平行尚書省承制以公舍逆從順帥衆來歸授武
畧將軍充總領嵗丙申改授林慮㳂山都廵檢使兼輔
嵓都廵檢嵗丁酉兼充林慮主簿嵗壬寅陞充輔嵓縣
令嵗壬寅兼充安陽縣令既而帥府以林慮闕官不妨
本職兼充林慮縣令後以本職兼銅冶申村兩冶鐵塲
使庚申改元中書左丞兼大名等路宣撫使司激濁揚
清一時久任州縣者舉經沙汰獨公以㢘幹如故重新
恩命以寵之中統二年自以禄仕四十餘年功成名遂
不得勇退為恨力以病辭既得請治生教子三致豐阜
鼓鐵煮礬所居城市凡能傭力而無恒産者魚聚水而
鳥投林相率來歸寒者得衣飢者得食窮殍者得生活
卵翼子孫累世不忍相舍去頥指氣使優㳺素封二十
餘年享年八十有一神識精力如五六十嵗人一日傳
家政於其子曰自兹事無巨細勿復相闗白吾將以閒
適終天年矣私第之東即縣學公倡始以建至是以外
户未立身親工力以成之子孫請代其勞曰吾非強勉
要譽但心自慕樂不知其老憊時至元十七年八月也
九月十二日以食少夀隆遺訓明悉薨於正寢夫人五
張氏景氏吕氏趙氏蔡氏子男六人長曰濟部劄輔嵓
商酒監次彬襄鄧萬户府征南百夫長不幸二十三嵗
而夭其妻鄭氏以少艾孀寡苦節莫奪時人以貞節稱
之次湜以軍功爵武畧將軍金符千夫長兼造作提舉
次天一銀符彰徳路鐵冶同提舉次温次裕以養親未
仕女四人長適張氏次適陳氏早卒次適陳氏次適秦
氏孫男一十四人楫杠咬兒千夀夀山海夀同夀福山
定安長夀伯奴安夀定童玉奴孫女五人迎春適鄭氏
賽春適賈氏梅哥適鄭氏定哥桂哥未笄曾孫男四人
長孫曾孫遇僧翁惜公起身田里兵荒廢讀書又出入
行陣一旦當牧民繁劇之任吏畏其明民懐其恵勸課
字諭之暇剖決疑獄動合於古或告布縷為某人盗去
公佯不為理而斥去之黙命其人詬詈所疑者盗者果
以誣罵來反告不片言而伏其辜一婦抵訴頭釵為某
人所盗公反以告者為誣三問而遣之以旅進旅退之
間而察其情狀即以退先進後者為真盗不詰而請受罪
農人牛舌為怨家暗夜截去公命同里近墅悉聚於庭
俾人歴祝之殆徧一夫若退縮而不肯前既前牛觳觫
退曵驚奔而不能挽公謂其人曰汝不仁若是夫復何
言即叩首慙謝輸情吐實以法當之圃𤓰者告𤓰引蔓
而將實忽為人鋤剪殆盡公命聚羣鋤使人䑛而嘗之
坐其刃之苦者喜受其杖而不以為寃公之臨政明斷
敏㨗類是者甚衆至於度田畆之多寡不引尋丈策馬
徐步若不經意雖地形髙下之不同圓方曲直之不一
往返之間先曰若干頃畆掌數者布算推之不跬步之
差雖不知書老吏抱案來前聽讀一過是是非非詳悉
明辨不敢欺蔽其明敏過人又如此先世塋域皆在留
馬村子孫以溪澗丘壑不能増廣今卜葬於前輔嵓縣
南某原以十二月十四日窆諸子狀公之行以誌公之
墓請銘銘曰
汚白為緇持坎作離輕重髙下文深險巇此姦吏之所
素習雖明經學古逹權通變者有時而陷其蒙紿之機
持狀按訊瞭不能欺摩揣不露鈎距不施情見勢屈不
得盡其辭在公而言是之謂不學而知心計鞭算勞思
苦情鹽鐵貨食泉布流行得算勝負逋欠餘贏此周於
利者之不敢必材智者困於慮而弗勝目擊計得如響
應聲可緩可急有權有衡財貨豐殖義全利并積而能
散隨減隨増在公而言是之謂不學而能奮身農里卓
為能吏富貴安榮蘭玉叢萃夀八十一精健明粹老而
能傳韜巻餘智易簀之言可遵可誨盥潄虛心奄然而
逝此養生理性者之未易能公㳺刃而有餘地使公少
有所學長有所養趙廣漢之御吏臨民劉士安之生財
省費衛武公之年髙徳劭亦不難至刻石埋銘固安深
䆳徴文責實永永無愧
　　　邢洺路都總管府從事解君墓碣銘
君諱晏字彦明廣宗人世業田勤苦節儉逢年積榖因
以致富水旱嵗不登則推有餘以施及鄰里鄉黨之貧
乏者謹厚而恵洺滋間為稱首曽祖考某祖考某考某
繼繼無怠純徳積久而生從事從事㓜頴悟耕養讀書
值兵亂科舉取士之法廢土冦縱横強暴凌孤弱善人
不能自存遂隠身縣吏托官府全性命而庇宗族焉未
㡬陞補帥府令史後帥府併於總管府辟充總府掾是
時政治草創案牘無法大亂後人不知學用㢘謹才敏
超擢府從事兼提領匠局官長暨僚屬上下愛重議承
制陞遷以父母夀踰六旬力辭求侍總府知其志莫能
奪曲全孝養不敢復以煩細相干凂必深重難疑而咨
請焉謝事後日以温凊甘㫖為務時年逾三十矣承意
先志竭力盡歡父享年九十有四母八十有五孝養
三十餘年如一日也非親戚鄰里有大故則未嘗頃
刻離庭闈女兄二十而寡誓不再醮友敬奉養終其
身年亦七十有八公天性樂善亦不迎媚取容聞人喜
慶歡悅若在巳胷次涇渭甚明口不言人過惡治家訓
子皆有禮節配石氏廣平名家内則嚴整子男二人長曰
時次曰牧時以儒吏貢部轉補御史臺掾亷能有聲考滿
出職辭以親老孝養遵家法丁父憂哀毁如禮服闋今
為懐孟路總管府經歴官女四人長適㕘知政事何榮
祖次適遷山東東西道按察司事霍肅二公功名術業
藹然為名卿材大夫次適中書省掾趙勵亦自卓越三
人皆早孤公見其器質不凡後有逺到極力提誨故以
子妻之今皆顯逹其深識先見又如此次適郭某孫男
若干人享年八十有㡬年月日祔葬於肥鄉某所銘曰
孝弟力田徳莫厚兮生長見聞能世守兮是亦為政惟
孝友兮先意承歡登上夀兮至哉之樂神所佑兮富貴
利逹孰可誘兮吁嗟斯人世無有兮世衰道㣲徳可醜
兮昆季為讎憂父母兮孝子順孫公有後兮我銘墓石
傳不朽兮
　　　唐僉事先徳墓誌銘
奉訓大夫僉福建閩海道提刑按察司事唐珪之父享
年七十有八以至元壬辰清明前二日晨起盥潄衣冠
祭祖考禮畢孫滿前酒數行徧諭家人曰吾醉矣諸子
扶奉得枕而逝以明年正月二十七日扶柩歸祔於鶴
壁房子山下先塋翰林學士通議大夫江南江西道肅
政㢘訪使髙唐閆復序銘其墓碑以誌壙不可以不銘
奉訓昆季踵門來請銘謹按碑序君諱聚世為湯隂鶴
山人年十二而孤至性有為葬父及母霍氏繼母華氏
於南澗之先壠既冠出贅於張氏婦翁六十無子君為
娶妾生子名成八月而父亡數嵗而其母亦卒君為撫
字至冠昏悉以其業歸之一介不取也配張氏先君卒
子男三人奉訓其長也讀書飾吏事渡江服勞金符釋
褐杭州浙江渡提舉歴中書省左右司員外郎陞奉訓
大夫同知泉州路總管府事御史臺選僉福建閩海道
提刑按察司事仲曰璋興化鹽司副提舉季曰瑗承事
郎建寜路浦城縣尹女一人適建寜税使張信男孫九
人居仁居吉居安餘㓜未名女孫九人長適王鼎臣次
適王茂次適黄源餘在室銘曰
人能自致必也親䘮送終大事孤童克當見得思義誠
一不二繼絶婦翁仁及來裔八十髙年率履不愆衣冠
就枕蟬蛻飛仙編民市塵而有斯人養生學道愧汗霑
巾鶴山崔嵬髙塜豐碑誌壙埋銘松楸百圍孝義消亡
公行允臧澤瀰子孫百世其昌
　　　奉直大夫僉江西湖東道肅政廉訪司事杜公
　　　　墓誌銘
公諱伯元字亨甫姓杜氏世為覃懐人曽祖諱延祖諱
彦能仕金朝官至敦武校尉祖妣趙氏父諱杲字明之
避兵北至彰徳遂占籍焉府主承制釋褐判彰徳録事
司俄陞軍民都鎮撫權彰徳府事好賢樂善一時名公
大老如元遺山杜止軒主於家動為數月留歳辛亥以
夀終妣胡氏勤儉敦朴公生二十五年丁卯憂服闋襲
爵判本府録事司事中統建元改充録事秩未滿除臨
漳縣丞隨授提領縣事至元二年選陞内黄縣尹省部
以東平大郡民訟繁劇不得明敏才幹者不能任其事
以公録司事稱職授開封府録事御史臺擇人銀符從
仕郎拜河東山西道提刑按察司經歴官未㡬拜監察
御史考滿陞承直郎僉山東東西道提刑按察司事尋
除奉訓大夫知兖州事考績遷奉直大夫僉江西湖東
道肅政廉訪司事不幸得疾以至元壬辰某月日卒於
吉州分司之行館享年五十有九第四子扶柩北還以
明年某月日卜塟於安陽司空村夫人柳氏一遵姑徳
子男六人長曰受益字撝謙次曰恵益字福謙次曰孚
益字守謙次曰得益字鳴謙次曰願益字好謙次曰顯
益字光謙俱才俊知讀書女四人長適夏邑主簿韓茂
卿次適王秋澗之猶子次適崔氏次㓜在室孫男三人
女孫一人皆㓜公揚歴中外所在有聲臨民不干譽風
憲不存諌草人莫得而稱焉姑以天禀一斑謌於銘辭
銘曰
善無近名惡無近刑中節而發識時權衡俗吏脂韋腐
儒堅氷陽開隂闔公則炎蒸天不假年中夀泉扄四海
英㳺吞聲涕零為時惜才失一名卿至元流品人中之英
生既不愧没胡不寜司空髙原埋勒新銘
　　　隠士髙君墓誌銘
君諱嗣榮字顯之女真人姓鈕祐禄氏譯曰髙世居葢
州金有中原徙強宗巨族分鎮州郡遂處沃州之寜晉
曾祖諱鴻哈從金太祖滅遼逐宋官輔國上將軍祖諱
索囉同知澤州事考諱某南京左警廵院使金亡以先
嘗任夀春防判恩澤在人移家於夀春嵗庚子北轅至
彰徳樂其風土遂定居焉警使公自以亡國之大夫晦
迹不仕以夀終公性至孝警使公捐館以刀刺額血面
弔者哀嘆亦韜光市井識者重之不敢以流俗待課諸
子讀書年甫五十誡其子勿以家事相闗旬日與名士
棊博笑談輕財好施人服其義姻親孤獨者衣食之死
無所歸者葬埋之春秋六十有四以疾卒配任氏亳州
忠翊校尉任遵之女也貞順慈孝中表儀則事舅奉姑
從夫訓子四徳咸備子男三人長曰說濮州儒學教授
次曰殷曰霖俱經明行修女二人長適某次適某孫男
四人以至元戊子月日祔葬於安陽清流北原銘曰
遼宋昏庸金源啟隆惟輔國公附鳯攀龍鞭弭櫜鞬告
成武功為時名卿髙朗令終有子克肖祖武是蹈倅貳
州政民服其教乃生賢孫徳文潤身部繁理劇鈎距經
綸天步改玉雜身隠淪子成父志心儒迹市慈孝貞歡
各極其至不求盈餘教子以書過庭詩禮為世鉅儒源
深流長壙銘固蔵風水貞順松檟有光曰髙氏墳百世
允臧
　　　李伯宗墓誌銘
複堂先生李公伯宗甫吾先君子須溪先生自入小學
則與之㳺從志相好也晚歸城時時問客之至自城北
者伯宗何如伯宗長我十又三嵗尚健否顔貌勝我否已
而郡學禮羅之為賓又寄聲必來久廼來握手談四十
年前相與為歡然不可得彊留歸踰年死唶唶惋惜問
其子當何時葬既得地否於是者八年而先君子即世
複堂之子希周與其姪自長安歸者來泣且言曰痛哉
吾父之遺言也謂吾弟客萬里外必十年乃葬使見柩
如見我孤也惟葬有期而後敢請銘也奈何乎先生棄
之天乎吾父誰當知者吾子既有聞於侍側也其著之
銘亦先志也孤也不以望之他人拜又泣且慟某重拜
而哭曰信先友也雖非其任儻免䘮不死無所辭日希
周復來曰卜既吉碑謹具敢請有從季父士元所譔行
實在則受言志之廬陵之北曰福唐李氏唐西平忠武
王後自江西觀察使憲節度廣東子觀業為袁州刺史
迎葬於袁家焉自袁徙福唐及公巳十三世族大多儒
五世祖時通貢崇寜乙酉髙祖覺民貢大觀戊子曾祖
茂實貢紹興乙夘以書繇是公為書世家少試塲屋即
有英聲門人弟子以其餘義貢於鄉者六升太學第太
常者又各一然不自貢僅庚子一試成均又以病不克
行天性篤實讀書窮理不特聰明資涉獵朱墨紛紜標注
字如蟻旁通天文地理道釋醫藥之書穴穿一貫廓然
同歸先鷄而起丙夜未休如是書牕者皓首焉事大父
母父母養志盡歡同祖弟三視之等同氣中年䘮一兄
三弟撫其孤如子必成人不負其意筆耕紙田小腆則以
班族姻之貧者或勸以稍事生産作業笑曰一經不足以
遺子求益耶隣有急周之不問償否或有劵書聞官可
責入喟然曰是區區者而以失隣好非初意也聽之卒
不償亦不言平生應聘擇然後許時僚巨室惟恐不能
致授業身通轉相授者相望既屢試屢絀殆若受命庻
㡬孝子慰吾意每誦三槐王氏語不自恨而科舉者負
之巳矣至元丙子二月城既降又五日湖南飛騎横衝
自宜春來道擄掠季子道翔執焉五月至延安今陜西
右丞夾谷公為大尹見其不羣問焉則書生也釋縛以
賓師禮之明年改尹京兆妻以湘潭良家汪氏又明年
道翔安書從過鴈來咸謂公盛徳所致公曰祖宗之澤
也書告道翔曰京兆西平王所從起也爾以逺孫數百
年後復家焉慎哉其謹確類此鷺州曹山長竒教授劉
國正夢薦避賓席以待舉髙年有徳不求聞逹公論謂
然吾家先生亦稱為古所謂山林樂道之士每謂少小
相從惟伯宗不欺惟伯宗澹然無求議論反覆必心所
安乃止不妄疑不億信最服善嗚呼猶及公典刑今之
古人古之君子也公名士甲學者稱複堂先生云生嘉
定巳卯九月十一日夘時殁於至元庚寅十一月初四
日午時臨終未嘗甚病語不亂惟季子不一見為憾祝
十年勿葬以俟之至大徳巳亥十年矣以十二月甲子
葬廬陵延福鄉東原祖起邳父宏臯母胡氏儒林郎平
陽丞逢寅之女娶羅氏子男三某某女一適某孫男五
某某孫女八巳嫁者五某某壻曽孫男四某某曽孫女
一嗚呼公所欠者一第耳然稱明經者宗焉論静退者
尚焉數耆舊者首焉生七十餘年修身寡過孝友睦婣
任䘏於人生大節無愧回視金張陶猗之倫豈不赫赫
一時而今何如哉竟何為哉予觀希周以諸生習吏周
旋省闥交其賢英而道翔甫流落遇知巳以儒稱闗
中希周之子逺雍容和暢儒吏具宜前㢘訪僉事趙
公𢎞道清嚴聞南北一見之安成庭中擢試之稱道之
不置惟其有以得此於人也一門競爽㣲公之教不及
此則公之不遇者天念之矣昔東漢李固以材學奮
前軰謂其父隠徳之報公其苖裔耶吾銘公墓以待
銘曰
松耶栢耶霜雪其命蒼然嵗寒既獨也正衣冠巳逺孫
子逾盛不在其身在後之慶
　　　𤓰爾佳隠士墓誌銘
君諱秉直字叔剛姓𤓰爾佳氏女真人也金得中原論
功開國君之先得土於滑州白馬縣牛李村世爵千夫
長祖諱石倫累次戰功升大元帥考諱敢合襲世爵君
㓜孤鞠育於從母家金亡閒居於彰徳買田安陽藉田
村課童僕力穡兵後惟一姊在奉養如母君自以失故
家僅存此身隠徳不仕賓客來置酒盡歡鄰里鄉黨或
以事相辯訟求直於公公欵曲開釋孰是孰非皆悅服
拜謝而去年髙徳劭親疎長㓜愛敬之府主蕭侯月餽
廪粟漕長耶律公起公監大名税皆不受夫人李氏汴
梁巨室李仲寳之女能從公志安恬於隠處公享年六
十有四至元壬辰夏五月以夀終於正寢夫人享男昉
之禄養十五年至元癸巳六月一日夀七十有八終於
男昉之任所子男一人即昉也起身吏部掾轉補御史
臺掾考滿例得七品欲便母養願降髙從卑授從事郎
燕南河北道提刑按察知事至元二十八年改陞徴事
郎河北河南道肅政㢘訪司知事孫男二人長曰晟今
更名承次曰昱早卒以夫人捐館之年秋七月十九日
卜塟於藉田之西北原銘曰
金源王氣天東北滅遼走宋傳飛檄同姓封王異姓侯
子孫世世相承襲門户青雲森畫㦸百年天厭東周徳
識破衰榮無定在葛巾藜杖𤓰田碧風流慷慨過殘年
酒爐香潤茶煙濕妻借鄰機兒讀書誰與雞蟲論得失
安時處順樂終天墓銘不愧西山石
　　　從仕郎真定阜平縣尹蔡君墓誌銘
君諱玠字庭玉安陽曲溝里人曽祖順妣趙氏祖琛妣
李氏考祺妣馬氏君㓜孤母氏辛苦教之讀書長能挺
特起身彰徳府掾吏業精敏府主愛重之外幕府從事
中統建元首辟中書省掾以幹局稱未㡬以得疾家食
病愈起為本路運司經歴官至元十一年改濬州判官
任滿除真定阜平縣尹年六十有八終於私第時十九
年正月六日也縣君馮氏次室劉氏子男五人曰鉉主
洧川縣簿曰鐸北京宣慰司奏差曰鈞开黄宣慰司奏
差女二人長適趙思文次適馬思忠孫男九人長曰世
昌餘㓜女七人長適栗氏次適袁氏餘㓜以二十四年十
二月四日祔塟於先塋銘曰
孤失天母徳賢慎所習里三遷服慈訓成飛騫幕府賓
如經權應時須瑞建元嗟驥足病纒綿州復縣空自憐
命也歟誰能全祔先塋土厚堅體魄安千萬年
　　　奉訓大夫知泗州事王伯潛墓誌銘
伯潛諱希賢正議大夫御史中丞王博文子勉之長子
太夫人申氏伯潛從父學淵源正大既冠恥以任子得
官學道日篤朝士以名父賢子同辭交薦釋褐翰林擢
編修官以幹局轉充大司農司令史不踰年改授應奉
翰林文字爵從仕郎兼㑹同館副使接伴使至元十七
年除承事郎太常博士明年陞奉訓大夫陜西行中書
省左右司員外郎二十年陞充知泗州事泗當東西要
衝使者旁午伯潛處之裕如也而治政有聲秩滿省親
於揚州二十五年五月二十有七日不幸得疾卒享年
四十有三是嵗十月十有八日祔塟於中丞公之墓左
配胡氏少中大夫山東東西道提刑按察使胡紫山之
女子男三人皆不育女五人長適滏陽侍御馬中順之
子二早卒二㓜銘曰
唐李元賓宋王子立才學有餘年志弗遂見知韓蘇姓
名不墜我於伯潛舅甥之義夀不稱才聞者堕涙吞聲
銘墓以慰幽閟
　　　魏處士墓碣銘
公諱仲字仲寜世為武陟人曽祖諱禎字伯祥仕金朝
官至定逺大將軍同知徐州事祖諱昭字克明昭武大
將軍汝州千户考諱璧字伯玉昭信校尉河隂渡禁門
萬户公體貎雄偉襟宇𢎞大少直皇朝兵南被驅執北
行得放釋歸故鄉以獲嘉隣鄉井遂占籍焉娶畢氏公
以累世仕宦國亡家破獲免俘囚乃嘆曰消長盈虗衰
榮廢興彼此更共安有定在我亦豈不欲貴富君子之
澤亦有衰歇至於不失徳於里閈使一鄉稱善人斯亦
足矣遂潛晦不仕以義方教子孫曰不止不行不伏不
流汝軰勉力為學當大吾門享年七十有六以夀終於
正寢四子長曰憲次曰宗次曰榮次曰髙明憲以辯給
直諒善書數至元甲戌釋褐中書户部典吏明年䝉省
劄隨路分㨂阿爾布哈駙馬下户口又明年以亷幹授彰
徳路酒使至元戊寅改除嶺北湖南道提刑按察司左
房書吏嵗巳夘移充江西行中書省掾例罷充通政院
令史嵗乙酉充中書省掾是嵗六月祇授勅牒彰徳路
知事彰徳北趨京師南逹海外又當天下東西之中使
者旁午朝貢者腹背相望驛傳車馬人不勝其煩勞而
能處之裕如指顧辦集其才幹概可見矣朔望必至文
廟勸諭儒醫二學成就後進自起身入仕見知於提刑鈕
祜禄公公薨不忘其顧遇輔導二子成立曲盡懃懇宗孝
弟保家荆門安平市廵檢兼水旱站提領髙明泗州稅
使孫男四人曰轄哩曰錫布曰哈濟曰安和至元戊子
冬十二月十有九日卜新塋於張俱村厚葬其考妣乃
狀其先世之徳業願得銘辭而刻石焉銘曰
願子孫之昌榮察化機之變更身富貴兮踰分日隆午
而月盈此天道之固然何貪冐之昏㝠嗟魏侯之獨賢
甘混迹於編氓潛盛徳而不耀恐無實而有聲竟終老
於衡門得隠者之佳稱萃蘭玉於一庭從事公之最良
晦既久而啟明巳為世之名卿藴孝思兮追逺樹貞石
而勒銘百千世而不磷表鬱鬱之佳城何有子兮若此
豈積悳之無徴
　　什達爾夫人墓碣銘
夫人回紇國王哈里沙之女皇太弟位下管領内外徹
辰扣蘇珠克台之妻也父母鍾愛命名曰什達爾中統建
元奉王命送公主東嫁布達駙馬以路梗不能西繼聞
夫亡特㫖命夫人廪禄庖肉春秋裳衣於大王所封之
食邑遂家彰徳勤儉清慎享年四十有九以疾卒於至
元二十五年冬十月二十有六日一女名托克托倫適懐
逺大将軍彰徳路達嚕噶齊兼諸軍鄂勒達嚕噶齊兼
管内勸農事某卜葬於彰徳郭西刻石埋誌墓不可以
無碣銘曰
父王封夫近臣富與貴終其身謹蠶麻采蘩蘋徳如玉
心無塵女克孝壻得人墓有碣銘千春
　　　雄辨大師塔銘
師號徳清族出安陽王氏生七年伏犀挿腦頰顴隆起
眉目清峻不凡龍岩寺僧深公見而異之乞師於其親
其親亦以語言動作非諸兒童比終為塵網縛遂割愛
以從其請棄家為釋子授僧服學佛經日誦千言既長
談法持論辯若懸河諸經正言疑義闇誦講解臨衆升
座食頃數萬言並無隻字遺訛理順義明滚滚不窮大
堂廣㑹圍坐數千人師一發聲傾耳屏息聞然無辯語
竟無敢能繼者平水壇主素慎與可賜師為講主嵗庚
戌春靈山壇主燦公付師以海雲頂血所書金字大乘
菩薩三聚凈戒本龍文僧迦黎衣賜號妙嚴宣明大師
中統二年冬昌童大王遣僧詮來錫恩命至元八年春
皇帝賜衣一襲上都新宫成詔集天下名僧作資戒㑹
以落落陞師為都壇主賜號妙嚴宣明雄辯大師師登
席演法甚愜上意靣命升御榻賜白金五十星玉龍首
手杖一枝一時僧俗咸以為榮師荷聖恩優渥即以賜
金印大方廣佛華嚴普賢行願經疏四十餘部流通開
演仰祝聖夀至元十六年三月二十有五日聲鐘集衆
傳付信具於後人湯沐更衣登座曰衆僧西向立為我
誦彌陀佛號少頃曲肱脇席西首加僧服而逝師住三
十八年僧臈七十三弟子澄照澄志滿等為師築浮圖
於龍岩寺先師燦公之墓側礱石巳竟狀師之徳業來
請銘師與子為方外交亦有年矣律巳清嚴奉教篤信
毎晚濟生為業行之終身無一日廢輟接物諭人以和
聰明過人逺甚而退然若不足以釋學無不洞究不叩
則不鳴不以記問為所長余之所見者如此銘曰
日誦千言不泥文字戒律精嚴安若無事萬葛千藤筌
蹄講肆象設鐘魚冥寂聽視世眼識公為談法士名僧
推公得大乘志兩覲天光優禮殊賜傾動一時雲披川
駛曲肱長往不昧不二高標倚雲銘石以誌凝神塔宫
何千萬祀
　　　大聖山孝思禪院廣公和尚塔銘
公號子廣出寳定李氏少孤惸大父母鞠養成立貞祐
避兵徙河南祖亡棄吏業師事南陽縣彌陀院瑍首座
授僧服篤志好學敬信不懈國朝平河南北度歴邢洺
磁講席受華嚴法戒觀圓覺金剛等經深入理窟頴悟
性天再㕘問於冠山徽公徽法中龍象也公以真積力
久之學又得賢師為之依歸言下頓悟目擊道存不數
嵗特嗣庵主隆慮純禪師住持三陽大聖山洪濟院日
月既久求承嗣而乏人聞公道眼明白戒行精嚴命駕
邀於魏與之偕來純即退休公住持三年門風孤峻行
巳髙潔亦就辭謝前鈞州刺史權沁南軍節度使兼懐
州招撫使正奉康公隠居西山以其先塋之故買田八
百畆水磑一剏立孝思禪院於大聖山南疏禮邀公團
蒲容膝三十餘年鼓磬鐘魚香火經律猶一日也薫沐
後學入室者六人升堂者二十有三人授戒者三百餘
人至元十年三月五日付院事於徳堅將淵黙以終身
􁳨山寳嚴寺文疏敦請不能辭是嵗五月二十有六日
集衆齋畢而言曰人之生死數莫能逃我今辭汝輩去
世矣聲絶而逝夀六十有七僧臘四十茶毗日僧行白衣
五百餘人舉火而雨火亦不滅獲舍利數粒豆如也門
人於寳嚴孝思兩立浮圖焉公枯淡儉約衣不絮帛紙
布以禦寒熱夜暗不火其能外形骸也如此則於外物
可知矣銘曰
眼耳鼻舌有竅弗開鏡明水止湛然靈臺長逝非往閱
世非來萬有一空孰為形骸六十七年不掛纎埃以公
為生槁木枯荄以公為死烈風迅雷生莫能喜死莫能
哀門人思公塔宫崔嵬入滅出見乃優乃俳刻名豐石
百世不摧
　　行狀
　　　龍虎衛上將軍安武軍節度使兼行深冀二州
　　　　元帥府事王公行狀
公祖諱載字徳厚不仕祖母張氏父諱清字正甫束鹿
縣竇家莊酒監母張氏公諱義字宜之世為寜晉人純
厚沉黙寡言襟量淵廣喜愠不形諸容讀書求意義不
泥章句訓詁金衛紹王遇殺天兵南下宣宗失燕走汴
河北郡縣雖開設守令而政治威令解弛沮䘮土冦四
起力不能治弱肉強食互相殘賊奔竄莫知所依縣人
羣聚相謂曰王公素寛仁材智足以保衆成事吾儕小
人智力寡弱紛擾無所歸不有主者則將無噍類矣一
唱百和同聲相應遂推公為萬夫長攝行縣事尋號為
都統嵗癸酉冬太師穆呼里國王提兵至城下公率衆
歸命太祖皇帝嘉其効順寵錫寳鞍名馬二授寧晉令
兼趙州等處招撫使時兵荒嵗飢人相食縣東大澤周
匝數百里中有城曰瀝城公曰瀝小而完水多魚藕足
以起餓殍禦衝突以麾下李直守寜晉身率衆東徙全
活者甚衆他境白骨滿野獨公所治無易子析骸之禍
邑人垂白之老猶能記其事至今道舊笑樂感慕為之
泣下乙亥秋金將李伯祥稱太守據趙州太師國王促
公伐之㑹夜大風雨公命衆負攻具去城二里而止下
令軍中曰先登者賞後者殺以徇夜鼓四環城飛登守
陴者皆熟寐城潰伯祥孤身走天壇砦軍士無敢剽掠
州民安堵焉太師國王表公之功授趙州太守兼趙冀
二州招撫使丙子秋南取鉅鹿洺州南宫三城是嵗冬
十有二月還軍至唐陽西九門遇金將訥爾錦戰率冀
州節度使柴茂等將兵萬餘北復郡邑公伏兵桑林先
以百騎犯之訥爾錦棄輜重來薄戰伏起金軍駭亂奔
北獲訥爾錦弟萬户濟呼戊寅拔束鹿進攻深州太守
張公以城降順天都元帥張柔多公之能軍表奏授深
州節度使兼深冀趙三州招撫使秋八月金恒山公武
仙擁衆四萬攻束鹿公烽火謹斥堠逺比至而預備仙
諭衆士曰束鹿兵少而糧不繼且無樓櫓池隍一鼓必
拔仙於城外盡攻擊之術公城中守禦有餘隨機拒應
首尾二十餘日大小百戰每戰必㨗一日公集軍士議
曰外無援兵芻粟内絶曠日持久非我之利盍若突圍
一决勝負安能坐困為人縳執也衆曰善願唯命遂令
老弱乘城問以草人多立旗幟夜五更未盡率死士三
千闢闗直擣仙營人人殊死戰仙軍亂誅殺殆盡獲軍
資器械無筭仙率麾下百餘騎走真定公乘勝追奔逐
北大㨗而還太師國王聞之遣使賫銀符十寵公及榮
耀有功者庚辰秋拔冀州獲節度使茂械送王府城中
市不易肆張帥復稱表上功授公龍虎衛上將軍安武
軍節度使行深冀二州元帥府事佩金虎符由是隣境
諸城畏愛公之威徳悉來服屬亂稍定招集逋亡教之
耕作深冀之間首為樂郊辛巳夏五月恒山公仙辱束
鹿之敗以禆將治中盧秀㑹太守李伯祥南取趙州公
知之提兵西援比至趙瀝二城皆陷新河王主簿十餘
人以妻子被執皆叛歸仙秋七月公具舟楫紀家莊盧
李戰艦數百沿流而下公曰彼兵雖衆水戰非素習也
以我之長擊彼之短實我軍之時也乃以繩貫舟横截
下流敵至先之以矢石戰閧斬繩公舟翼而擊之我軍
勇奪彼舟殺千餘人生擒治中盧秀洎軍士五十七人
伯祥走瀝進攻之不下還屯滿家泊冬十月復攻瀝瀝
之女墻束葦為之夜灌以水乘寒為氷城環列戰艦晝
夜流行不令水凍以拒守公捉士卒挽舟於氷絶渡而
攻伯祥西走二子死焉敗卒争舟溺死者十六七獲伯
祥之㓜子山兒士卒欲殺之公曰伯祥雖吾敵絶人之
後不祥教養如巳子復獲叛吏王主簿軰左右爭刃之
公曰人各為父兄妻子非背我也皆釋之壬午秋太師
國王南征伯祥降歸其子及家人十餘軰伯祥再拜號
泣而謝曰白刃戰敵之前存活此兒使吾父子復相見
李氏之鬼血食不絶公之徳殁身不能報壬午秋攻拔
澤潞二州及山砦數十不妄戮一人獲生口數十皆遣
還之或父子離散為人執掠者必購贖使之團聚每戰
勝軍中金帛堆積一毫不取也公攝帥府金經李佛兒
以妖術惑衆謀亂有司連繫十餘家公白主者曰首惡
者當誅愚繆不識義理為人蠱惑而不知為罪者可以
情恕全活者萬餘人癸巳秋邢州土賊偽號趙大王聚
衆數千人據任縣固城水寨真定五路萬户史公集諸
道兵攻之踰年不下公一鼓拔之獲趙大王侯縣令數
十人公白史公曰脅從者非賊也宜免死即釋歸鄉閭
一境遂安歳在甲午以病退還鄉里常戒諸子曰我起
身農畆汝軰當力田讀書毋妄求名利巳酉夏四月二
十有五日薨於束鹿縣回生村私第之正寢享年六十
有九某年月日祔葬於寜晉縣唐城鄉北孟莊之先塋
四方之來㑹葬者數萬人冀人懐公之恩作黄籙大醮
三晝夜追薦之迎神主至其境拜人塞路迓祭曰是活
我父母妻子者失聲痛哭道路過者亦為之吁嘻到今
嵗時上塜不期而來者動以千數公夫人三張氏李氏
李氏子男七人曰植字茂才趙州節度判官曰松字國
才不仕曰檜字公才歴贊皇沙河二縣令曰楨字叔才
不仕曰楫字季才不仕曰椅字彦才釋褐王府掾歴中
書省左右司員外郎大名等路宣撫司郎中左三部郎
中大名等七路宣慰司郎中户部郎中奉政大夫同僉
徽政院事兼領太府監奉議大夫同知順天路轉運司
事佩金符少中大夫順天路轉運使中議大夫吏部侍
郎中書省給事中少中大夫彰徳路總管兼鄂勒佩金
虎符曰棟字子才真定鄂勒千户女六人曰茶哥適山
東道勸農事董文用曰翠哥適寜晉縣鄂勒千户李天
禄曰娃哥適大名府董總管男若水曰仙兒適寜晉寜
縣主簿杜彦曰秀仙適完州酒税使石徳潤曰旺哥未
笄而卒孫男一十八人女一十九人祇遹於椅定交近
二十年知王氏父子為頗詳故録公平生大節為行狀
至元十年四月朔武安胡祇遹謹狀
欽定四庫全書
　紫山大全集巻十九　　　元　胡祇遹　撰
　　祭文
　　　祭伏羲氏文四篇
仰天俯地畫卦造書德通百神情類庶物發天人之奥
妙開耳目於蒙聾百獸率馴羣生咸遂修燔炮以代血
毛之食從簡樸以服皮羽之衣聖冠百王功垂萬世敬
因秋祀式薦明禋
代天而言作民之極誠孚德覆獸伏鳥馴法乾效坤開
物成務前王無配後聖是師兹率舊章載嚴秋祀
生民之初標枝野鹿不生大聖聾瞽孰開火化既修人
倫既序有綱者政有璀者文獸不爲災人貴於物爲民
立極惟皇之德
神龍負圖人文斯定絡馬鼻牛以前民用燧火熟腥以
濟民病倥侗顓蒙是彞是訓穴居豕游有倫有政盛德
大功孰非元聖
　　　祭神農文四篇
斷耜揉耒教民務農饑而食寒而衣疾而醫病而藥五
榖盈廩百草圖經通天下之財成日中之市天縱將聖
福我後人澤流無窮禮宜通祀式因常報敬薦秋成
火瑞格天太昊齊聖五榖既藝百藥備嘗克當天心以
夀民命萬世永頼神功益彰稷黍西成敬陳常薦
草食而毒鮮食則艱黎民阻饑皇則食之耒耜既陳黍
稷藝之草木金石等差愈疾既飽而嬉既夀而安追本
推原惟皇之恩
襏襫耞耒教民粒食别味嘗藥人無夭疾化國樂郊虎
豹逺跡居居于于民朴俗一教行化成莫知刑辟火瑞
火紀萬世仰德
　　　祭黄帝文三篇
鑄兵除暴垂衣御宸備百物以濟民生登九天而成聖
業冕服有制禮樂用彰貽百篇藴奥之内經開萬世無
窮之夀域恪遵祀典仰答神休兹因西成敬陳常薦
雲瑞受命神化宜民中立兩儀正名百物力牧作相岐
伯作師立政立言仁夀萬世爰因常祀敬薦庶羞
聰明既開姦僞滋起惟皇作君威以弧矢垂衣而治禮
樂亦明飽食逸居百疾交攻惟皇隠憂作爲醫經扶危
而安起死而生著書垂訓民無夭札後之爲君仰茲成
法宫室車輿裳衣軒冕百物咸備以濟時變定厯作樂
談醫論道躋民仁夀既富而教創制立法畢具無缺後
聖後臣無損無越
　　　祭五臺山神文
某官某謹遣某致祭於五臺山神方今聖天子在上百
神受職嶽瀆之外名山大川在一方者望秩禮畢守土
官歲時致祭未嘗廢祀聖天子恐土人之不誠潔黍稷
之非馨時遣名僧作佛事以祭國家敬恭明神匪懈匪
怠惟神歆受明禋不可不垂報祐興雲霈雨潤枯蘓旱
神之職也雨澤愆期年榖不登災及於民豈神之欲也
至於獄寃滯而不理吏曠恣而弄法賦税不均政治不
舉寃憤充塞干犯和氣此土官之罪非民之罪也降災
致罰請加諸身比歲秋旱太原一方之膏澤神實主之
聖天子禱祀之誠惟神其鑒之深山大澤實生龍蛇既
能生之必能役之起蟄龍飛瀚海一洗魃虐此神之賜
也某等之望也尚饗
　　　祭汶水神文
維大元歲次癸未四月乙酉朔越四日戊子某官某謹
致祭昭告於汶水之神聖天子臨御二十五年於茲矣
五行循序庶徴惟和聖算睿思以謂水由地中行猶血
脉之榮一身大經緜絡一有溢滯則身爲之失和所以
敷平導决地平天成萬世永頼夏禹以爲巳任八年於
外而不辭也惟神載在經傳實爲名水惟其開導修潔
之不至障塞壅蔽曲爲隄防不惟不盡神用而爲民害
是用命某等敬順神德轉失爲功乗水潤下直走京師
遐方異域月輸歲貢如山如阜不復告勞神之力也伏
願祈寒不能凝其行秋潦不能鼓其勇載泛載浮有恒
無替四時牲酒肥腯馨香著之祀典與國無疆尚饗
　　　祭泗水神文
維大元歲次癸未四月乙酉朔越四日戊子某謹致祭
昭告於泗水之神皇帝事天勤民神人咸喜六合之内
名山大川能興雲致雨者罔不望秩禋祀海瀆受職川
澤効靈九夷八蠻通道致貢陸行山宿輪蹄困憊浮重
致逺無若水運是以按圖命官疏導穿决舟楫所通逺
邇咸集惟神源髙委長徹達南服來威來庭萬里取便
某等拜受廷命開除壅蔽疏導堙淤贊神功而舒民勞
達方物而饒國用伏願旱不淺澁霖不濫溢溶溶漾漾
不舍晝夜祥飈送颿櫂歌奏功與國無窮廟貎血食尚
饗
　　　西冶祭金火神文
某年月日某官某謹致祭於火金之神惟神祝融正號
蓐收表功炎熾而威從革而利成熟庶物剸裁萬堅列
五材以養民分四時而成歲神功相協國用以饒方今
我國家外修武偹内敦農桑欲成其功先利其器兵則
戈矛劍㦸農則耒耜鋤耰有備無虞闕一不可分命厥
官大典諸冶某等董工就事備物具材有炬既明有槖
斯舉謹占吉旦敬告明神伏願炭熾而堅礦銷而利出
埽江河之决積金山岳之髙恪遵彛儀式陳明薦尚饗
　　　皇城啓土祀神文
奠安神鼎巳成萬雉之崇墉拱衛皇居宜亘重圍之禁
宇土功率舉坤靈實司再獻明禋用符卜吉遵自周之
宅洛肆於郊以用牲雖楨幹畚鍤之暫勞庶外内闕廷
之咸偹邦基永固神庥是扶
　　　彰徳路祈雨文
闕潤民之實恵怨語升聞忤造物之至和亢陽示譴貪
汙失徳黎庶何辜黍稷吐穂而中乾麻豆成隂而半槁
工商憂穀價之増貴田野懼嵗凶之死饑小大焦勞賢
愚愁嘆某等任守土之切責先祈年之隠憂悔罪懷慙
痛心疾首仰干慈造屈賜哀矜勅名山而詔大川起癡
龍而誅旱魃曷勝慶幸無任恐惶
　　　祭杜元伯文
菌耳無日蟪蛄無年人莫之恤各盡其天長松千尺可
駕萬椽源泉混混可别萬川夭閼淤塞拔本塞源生也
何厚廢也何偏天生蒸民衮衮同類愚蒙駑庸萬不一
慧白玉樓成鵩鳥投墜與也何難奪也何易嗟嗟元伯
百未一施玉冠而溫山立而儀童稚讀書警頴不疑一
日千里迅不可追弄筆措辭汪洋陸離先覺有言杜氏
有子過庭之訓曰詩曰禮業之後先學之源委業日益
廣行日益成洗眼一飛傾耳一鳴一入京師四海知名
孰謂一疾奄忽泉扄嗚呼造物各相乗除富貴夀考多
歸魯愚才名一鍾命則不腴此何不足彼何有餘誰司
權衡校錙量銖父兮爾思母兮爾哀過君之門愴余之
懷人之有死如旦之暮死而無憾而謂之數獨於吾友
怨激無訴有淚何窮一㵼君墓嗚呼哀哉尚饗
　　　祭趙繼先墓文
某年月日某謹以清酌之奠祭於亡友繼先之墓君始
自魏來相扶老携㓜謁我先人先人指君呼余而言曰
斯人也陵川趙㑹元公定先生之子也母李氏河中李
金吾之孫欽止欽叔之妹欽若欽用之姊也爾祖治觧
欽止爲縣屬公定爲門客姻好締交爾祖實成之也三
世通家親若同姓宜善交之故繼先稱我先人以舅不
肖於君之母敬以姑禮拜之子姪軰歲時伏臘徃來慶
賀自時厥后僦舍同里氣相噓沫相濡若此者將十年吾
友以世為西人還家之念日徃來於心不肖軰懇不能
留奉母氏挈妻子復歸故鄉後三祀以西州地僻土瘠
生理艱苦舉家復東來行李囊槖敝廢無幾所可喜者
母夀而康子孝而壯不肖一二友人謀曰繼先純誠仁
厚執守有餘而變通不足蹉跎蹭蹬窮乏困苦我軰不
得不任其責且善人信人人不知恤天必祐之茲議未
乾而不肖應召東方私自喜曰拔茅連茹一二友舊亦
庶幾脱窮苦矣如繼先者又窮苦之甚者也至則當立
引之時異事異齟齬梗塞願莫之遂繼而聞吾友有䘮
偶之憂驚悼感嗟念君之老母在堂子女未婚嫁家四
壁而中饋乏主計何以爲懷也今未踰月吾友亦謝世
嗚呼天乎報施善人誰其司之如無有司之者吾之哀
鳴伸訴則亦已矣如其有之則生殺禍福之理何乖謬
若是哉不然推窮斯人致疾之由取怨之故意無得而
言乎嗚呼天地鬼神不可以忿激怨咎善人不夀求之
人爲則又無所愧憾焉然則哭友之哀何時而已耶霜
風一肅千草萬木適足收藏之氣充然而誠實者幸也
或花或蕾方向生榮隨時而枯落者不幸也然則生殺
之於草木亦欲以善惡求之哉嗚呼吾友阨窮而死沉
沉九原當自安之人之取友生不分財惠以相周死不
知恤其家非友也問而老母撫而諸孤義也吾友之疾
不知相扶持吾友之亡不得相付託雖然在不肖軰敢
忘於心哉神靈其鑒之嗚呼哀哉尚饗
　　　祭王中丞子勉文
我年十七君冠而㛰君來自東識我先人命我以兄事
君如神我於是時總角未巾雖曰爲學罔有見聞觀君
落筆湍水飛雲觀君立言天葩竒芬從君切磋脉理始
分從君琢磨精粗有倫如醉而醒如夜而晨日徃月來
越十冬春秦王開府招賢禮賔明年渡江智勇獲伸君
以才學拜首綸恩中統龍飛官制一新勲德譽望立朝
名臣揚厯中外應瑞昌辰官三十年雍雍申申優遊耆
舊詔掌絲綸豈其一疾絶筆獲麟四海知君莫如我眞
羣賢愛君莫如我親百犯不校量海無垠萬事無心性
天安仁不加不損貴富賤貧與君交游如酒飲醇將期
暮年林下水濵一觴一詠不厭煩頻談天人學精義入
神觀萬物變闢人易門言不虛立聖經翼輪行無妄動
髙風絶塵嗚呼天乎奪我鎔鈞酹地呼天哀怨終身英
靈在天聽我斯文
　　　祭宋海卯文
不爵而貴其貴益尊世嗣宦達賢而有文先生閒居家人
嚴君不禄而富其富愈足風亭水軒夏清冬燠法書名
畫牙籖寳軸先生燕居羲皇遐域八十康彊孰謂不壽
名卿才士半師半友譽望一時孰謂不偶天錫五福或
薄或偏先生之身獨擅兼全先生觀化造物兒童海卯
一㸃萬象皆空天上人間去住我從談笑易簀無喪無
得嗟嗟後學失所矜式敬置几筵有淚沾臆
　　哀辭
　　　李仲常哀辭
觀林林之兆民兮紛如禾麻竭智盡力兮不能溫飽乎
其家豈其忠之不欲兮葢才能之靡加細民之愚拙固
不必言兮又常觀夫在位之多士自矜自負兮謂舉世之
不我似才足以王佐道足以命世及其食厚禄處大位
兮曽不辨乎一事雖僥倖於一世兮而不知佩無窮之
愧恥豈其情之樂然兮亦秉賦之不美天地生萬物而
人爲最靈兮何每每之若是無乃造化元氣迤邐而衰
薄兮故生民之庸鄙不然何䕫臯稷契伊傅周召無於
此而萃於彼嗟人材之不生知兮學校教養之法安忍
亦從而廢吾友仲常幹而亷才而知兮而又得乎展驥
足之地方將與韓滉劉晏並驅而争轡兮惜哉天不假
年甫半塗而殞墜噫吁嚱才難之嘆方興兮又見斯人
之長逝九原既不可起豈惟理滅乎成筭心計之忠而
已改使公帑私藏不得速覩夫錢流於地之治忍哭吞
聲寫余之哀挽兮不覺霑臆從横之老淚
欽定四庫全書
　紫山大全集巻二十　　　元　胡祇遹　撰
　　雜著
　　　原心
世之人於外物事事皆能著力或名或利以死守之惟
於心不知著力隨物屈撓遇威武則便屈遇富貴則便
驕淫遇貧賤則便戚戚卑諂有餘不足隨時毁譽身不
知所以立己不知所以行譬猶於水隨物賦形孔子言
三十而立此心此身挺然不移也世之人以氣血為心
性一隨氣血氣血所欲者惟恐不得既得則惟恐去矣
凢可以不去失之方無不為己無所不至至此則豈有
心乎形則人心則犬彘豺狼牛馬也五常萬善之性靈
於萬物之才配天地而三之尊爵天與之而不能有可
哀也哉
　　　原教
文武周孔顔孟而下為君父師者不知其職不澄源不
端本不知正身以化天下區區以法令刑罰督責而已
為臣子為門弟者仰觀君父師之所為與所出之語言
號令氷炭矛盾故不從其言而從其德法令愈嚴密而
民不興行放僻邪侈奸偽爛漫而不可遏刑罰愈苛凶
惡頑嚚滋熾而不可止葢不知教之源教之本教之表
所自出也源清則流清本直則末直表端則影正教也
者正身而已矣奚事於喋喋之口舌哉成湯作誥曰惟
皇上帝降衷于下民若有恒性克綏厥猷惟后子思子
曰修道之謂教孟子曰古者易子而教夫子教我以正
夫子未出于正也以父之尊而不能正其子不能以身
先之也又曰身不行道不行於妻子而况外人乎而况
天下乎今之為師者不知率性修己以為教為門弟者
不知主善觀感以為學入學之日揖讓步趨坐作進退
周旋應對口何如而言耳何如而聽目何如而視手足
何如而措事父母兄長則當何如見鄉黨官長先輩則
當何如與等輩交游則當何如一切䝉以養正趨後聖
之功為父師者非不欲教而先自不模不範讀書寫字
細事也亦不知法誦書則音聲不正句讀不絶章段不
明寫字則不知如何把筆如何立筆如何執筆如何而
為八法麤迹尚且不明微奥之㫖何以知之幼孺童子
胷中一書不讀一事不曉便教以對句吟詩課賦作文
舍大學論孟不講便説春秋易象求媚于其父母兄長
取虛譽于鄉黨里閭以致後進性識才俊靈明者無實
德昩人倫挾口論之末學傲兄長驕鄉里反為無理無
義之人然則師也者成人歟敗人歟三代之學皆所以
明人倫也以今較之其差也不亦逺乎自七八嵗入學
誦孝經論語孟子詩書以至壯年才名揚於四方及其
臨事無一事與聖經相合者下筆數千萬言皆掇拾前
人涕唾無一語出自肺肝者居家則多弟子之過處鄉
黨則得罪於鄉黨入仕敗事病民立朝廷則以政事戕
賊天下後世皆原於無良師而不善學也然則傳道立
教者可不知教之所由生乎故作原教以示曹南之鄉
校
　　　雜言
天地之大以二言之天地氣質乾之大始坤之成物以
一言之氣無質則無所依恃無所包宇留蓄無所出入
往來質無氣則枯槁壞爛磨滅而不能永久不能生植
神化由是而言天依乎地地附乎天闕一不可二則舉
乎體體藏乎氣一之則體立而用行雖為一物可也
隂陽以二言之陽剛隂柔陽舒隂慘陽溫隂寒陽生長
隂收藏以一言之靜極不能不動動極則不能不靜動
則生長溫舒極則復靜靜則收藏寒慘然則靜為動之
始動為靜之根故周子曰互為其根雖曰一氣可也何
以言之亦只是始終消長聚散而已人以動靜寒暑而
言故曰隂陽四之則為四時有四時則又分而為二十
四氣七十二候三百六十六日四千三百二十時四十
三萬二千刻此葢聖人作厯度隂陽氣候之遲速愈細
密則愈精微矣是猶太極兩儀四象八卦八之十六十
六之三十二三十二之六十四引而伸之無有窮已
物無兩大地非能配天地體有根天體無窮地包天内
如鷄卵黄以天之内更無大於地者故曰天地如父子
君臣夫婦之並稱豈敢與之敵體哉使地無天不惟不
能生萬物載華嶽振江海其本體亦不能以自舉地動
地震如人肌肉蠕動肌肉所以蠕動氣使之然也凡地
之變皆天使之然也故春生夏長秋收冬藏皆天也人
之四體不仁者氣不充也故曰氣傷痛形傷腫故聖人
之於易以陽為大而隂為小天尊而地卑故孟子浩然
之氣充塞乎天地形軀則六七尺耳
隂陽只是太極一氣之動靜耳動則便溫動極則熱熱
極則火靜則便凉凉極則寒寒極則水木金乃火水之
徵耳凡物氣屬陽質為隂氤氲而為氣氣積盛而急則
為風積盛而急鬱結而不伸為隂所乗激烈成聲而為
雷陽光在雷之前排突而掣則電陽極則為火隂極則
為水為雨露霜雪江淮河漢海澤隂之至凝結而為土
為山石金鐵陰未極而柔則為木在天成象者陽氣也
陽光也在地成形者隂質也雪自天雷雨自地出既分
天地則陽歸於天隂歸於地在天地則各有氣質也隂
陽者一氣之動静也静極則不能不動動極則不能不
静静則凉静極則寒動則溫動極則熱動静絪緼化生
五行五行推盪化生萬物溫生木熱生火凉生金寒生
水土者溫涼中和之氣萬物雖多不出五行各從其類
也五行萬物之父母也動静五行之父母也太極動静
之父母也四時晝夜天動之五行也木火土金水地動之
五行也在天則成象在地則成形氣輕清則為日月星辰
風雲雷電雨露霜雪聲響光耀潤澤氣濃厚結實則為
人物草木土石江河飛走鱗介形質剛柔香臭動静不
偏則二氣和平二氣和平則其為物也不苦窳不夭折
不乖戾惟人也得精氣於父母父母交感之際精氣中
和盛厚則其為子也仁夀否則不仁不夀曰然則丹朱
商均受形於堯舜其所感為何如曰此非常理善惡至
於極至之變也天地和平之極則乖戾從而生焉既極
則不能不反常也是故盛極則衰聚極則散治極則亂
樂極則哀生極則消是又不出於静極而動動極而静
故也易曰日往則月來寒往則暑來其勢不得不爾也
人為氣數所拘得失聚散貧富夀夭非人之所能為然
則悲喜哀樂愛惡百感紛亂徒自苦也如是果何益哉
天地之小終始四時成嵗也故一嵗十二月三百六十
日四千三百二十時擴而充之極其始終之大則一元
十二㑹三百六十運四千三百二十世每世三十年計
十二萬九千六百年是為一元之數以一嵗觀之陽開
而隂闔陽生而隂殺陽和而隂慘四分之則氣有生長
收藏而時為春夏秋冬四時一隂陽也隂陽止一氣也
春乃陽之微夏乃陽之盛秋乃隂之微冬乃隂之盛豈
非四時亦隂陽乎一氣不能長動而無静長静而無動
動則溫溫則暑故名之曰陽動極則漸静静則涼涼則
寒故名之曰隂豈非隂陽乃一氣之動静乎天地之大
亦囿於形氣當其暑不能不爍石流金其寒也不能不
坼地凝海形氣之使然也既囿於形氣不能永盛而無
衰不能永恒而無變以小觀之積十二時為一日積五
日為一候氣至與物類己不同矣積三候為一氣氣至
與物類又不同矣積四時而為一嵗氣至物類始而終
為之一周矣是知形氣之稟賦長短雖不同而變化盛
衰則一也稟之厚者其變遲稟之薄者其變速蚊蚋朝
菌得一日之氣數者生成衰死在乎一日之間也天地
之數豈非在一元之間乎故康節中分之前六萬四千
八百年為開物後六萬四千八百年為閉物故以大觀
之積十二世為一運積三十運為一會積十二會為一
元而中間氣至之變物類之化豈能恒久而若一哉日
月之蝕雖天地不能易水旱之厄雖聖人莫能逃莫非
數也然則恐懼修省之教知不可免而强為之誣民也
曰非也天地萬物之父母也父母之怒父母之疾厄為
子者漠然安處不自責不哀禱一歸之於數可乎此聖
人垂訓之意也故隂勝則水陽勝則旱陽勝則多暑隂勝
則多寒陽勝則聖人生君子多而治平安舒隂勝則暴
君作小人熾戈兵鬭亂一氣之使然也細分之則木運
生發慈仁土運鎮靜安泰金運剛勁殺戮火運猛烈焚
蕩水運飄泊尚智多事雖然亦不出隂陽之一氣也五
行之生也其先後之次第則水火木金土其衰廢也亦
然既廢則復生矣以身觀之四十已後肌膚方長而腎
氣衰心力已衰矣
莊子曰易以道隂陽此一句可謂詞約而用博知易之
深者也市井諺語曰萬事不離隂陽此言雖鄙直是有
理萬物一隂陽也靜觀之則物物象數皆在其中
　陽　春夏晝君子男動吉長進一三五七九剛開少
　　　壯神伸直
　隂　秋冬夜小人女靜㓙消退二四六八十柔闔老
　　　死鬼屈枉
　陽　顯成正德仁禮出生喜舒先倡行有變往
　隂　悔敗邪刑義智入殺悲慘後和隨無化來
　陽　泰復賢生明巧榮始竒清氣善得行存盛聚
　隂　否剥愚死幽拙悴終偶濁質惡失止亡衰散
　陽　白治明振揚神竒五福精英寤
　隂　黑亂暗隱伏腐臭六極查滓寐
　　　論道
道者理也路也天為自然之理在人為日用之間當行
之路德者得也得於天之五常萬善也
以語孟六經説道會為一處比較老莊之談道見老莊
不親切明白細密語孟六經則致廣大而盡精微極髙
明而道中庸
道一也曰王道曰二帝三王之道曰聖人之道曰君子
之道所稱各不同何也曰能由是路用此理者二帝三
王聖人君子耳背是理舍正路而妄行者五霸小人也
聖人在上則曰天下有道又曰國有道天位無聖明則
曰天下無道國無道人能𢎞道無聖明則天理不明達
道廢塞矣
聖人制字便有理義中心為忠如心為恕人之為善能
自中心流出不外鑠假借苟且自欺是之謂忠未能便
如此必推窮反求諸己已欲立而立人已欲達而達人
已所不欲勿施於人如大學所謂絜矩以己方人推而
及之是之謂恕故曰忠為一貫恕為萬殊忠即體恕即
用忠者天道恕者所以行乎忠也忠即大本恕即達道
物物之生死壽夭各有數乎曰有可逃乎曰不可但知
命者順受其正耳大而天而地細而一草一木昆蟲皆
有數人日見之而不察耳厯書七十二候一草一木一
昆蟲之死生應期而不差毫釐孰為此者天地此即天
地之數也四時之序功成數盈則去雖天地亦不能違
其數也間有愆陽伏隂則謂之邪氣奸正然數也一六
為水二七為火三八為木四九為金五十為土此五行
所受之數也四千三百二十時三百六十日十二月四
時而周天此天地一嵗所受之數也邵氏曰有萬嵗之
物千嵗之物百嵗之物十嵗之物一嵗一時一月一日
之物所稟之氣數豈能逃之哉若氣數能逃則學長生
者得之而顔子不夭矣聖人所以不屑言數者恐人為
惡而不為善一歸之於數耳曰然則聖人曷曰仁者壽
曰天地所賦之壽惟仁能充滿而不戕不仁者于天與
之數亦不能充足他人遇顔子之氣稟雖三十之壽亦
不能至矣此陳圖南謂穆伯長君不娶可得中壽娶則
戕伐天年也果如其言醫書言人女子不過七七男子
不過八八天癸竭地道不通一節節而詳言之此人生
所受之常數而不可逃者中間短長强弱不齊者亦胎
稟之不一人為之百殊以致然也非常數也至於人之
天資為善為惡亦氣稟之偏而不可移故曰惟上智與
下愚不移五行之氣木仁火禮金義水智土信得此氣
之正純粹清明而不偏者聖人也大賢也偏駁乖戾則
為下愚為凶人有教無類可與為惡中人之氣稟也得
健順五行之氣而為人或仁或不仁豈非氣數乎堯舜
在上則民仁壽桀紂在上則民鄙夭未有君仁民不仁
君不仁而民仁者此天之氣數生大君而上以風化下
天地豈欲立不仁者之為君哉亦氣數適然也堯九年
之水湯七年之旱豈人為之所致也然為學知命者當
盡人道以立而俟天命耳
天地有數故萬物莫不有數何謂之數一嵗四時二十
四氣十二月七十二候晝夜十二時百刻豈不昭昭然
毫髪之不可差越日月之蝕尤為著明五行之生成衰
旺亦無僣忒聖人見之明審之准推之詳度之定故邵
康節觀物篇曰有一時一月一日一嵗十嵗百嵗千嵗
萬嵗十萬嵗百萬嵗之物葢其氣禀一定短長之量不
可増損於其間也惟人也得天地之秀而最靈聖人定
之以仁義中正立人極焉順受其正得終天年保安天
禄能吉其凶不桎梏巖牆若壓溺戕伐而死是又數之
所不能拘也邵康節每嵗便作四段看以天地觀物也
天有四時故每物不出四節葢為氣數所囿不能逃生
長收藏之數也物無再盛盛於春盛於夏盛於秋於冬
各有其時人百年之物舉盈數則百年皆不能滿當以
八十嵗為四段弱冠春也年四十以前夏也至六十則
秋八十則冬聖人故戒之色戒之鬬戒之得葢人之血
氣即天地生長收藏血氣之使然也必不能免故不可
不戒
一氣之生消巨而大家細而一物禀受已有定數當其
生也曰聚曰盛曰興在人則為才智賢明為貴為富為
子孫繁衍百物百須皆廣積豐厚及其消也曰散曰衰
曰減為愚不肖為賤為貧乏為子孫削弱百物百須皆
從而夭折消耗故明哲之人至於富貴髙滿則恐懼修
省葢見其危溢之禍將至矣故曰慶者在門弔者在閭
一氣倚伏必不可免此自然之數不可逃者也然則胡
為而設教曰積善之家必有餘慶又曰大德必得其壽
無乃誑誕姑務誘人欲使畏戒而不為惡耳聖人豈為
誑誕哉人自不察耳譬如一氣之水置之熱風炎日之
前易涸置之隂靜固密之室則難乾一拳之火灰養之
則遲燼風飄薄則易消人之盛哀亦猶是也積善之家
當富貴之在躬省嗜欲薄滋味逺聲色務勤儉踈貨財
抑驕矜兢兢業業一事一言常恐太過是志也是氣也
以修己養身之餘型而為家法流而為子孫其進也不
鋭故其退也不速順受充滿稟受之定數小人則反是
不能充滿所受之數而促之秦二世周八百年盖可見
矣顔子何為而夭夭者氣數之定也㸃水星火是也雖
聖人亦無如之何矣無顔子之聖德三十之年亦不得
而至矣盜跖之壽盖已自促之矣非元壽之數也大而
天地細而萬物消息盈虛進退存亡無一不同但氣稟
長短或異耳所以然者一氣之聚散分合也故無斯須
而或停無斯須而不變易聖人觀物得始終於盛衰審
吉㓙於異同逆順故闔為闢基貞為元本敗為成首成
為敗基恩生于害害生于恩吉㓙悔吝互相倚伏故聖
人見此而能進退存亡不失其正庸人見己然哲人見
將然明理故也理本易明人自不察日中則是月盈則
虧寒往則暑來壯極而衰豈難知哉不知者貪而不學
也所以知得而不知喪古人料事無一不中以理而言
也所以見微而知著以往而知來因明以知晦即盛以
知衰太極不能不動動極不能不靜動生陽靜生隂陽
生木火隂生金水理勢然也故萬物萬事無不對待倚
伏故曰慶者在門弔者在閭有無故之福必有無故之
禍易成必易敗進鋭必退速輕諾必寡信面䛕必背非
君子小人每每相反至於萬物升沈用舍貴賤多寡無
一不然
聖人觀物窮理自源而委自榦而枝反之則復至於源
榦故能自太極而至于庶物自一而推至萬萬無窮反
之則復歸於一統之有宗會之有原通神明之德類萬
物之情本末表裏小大精粗莫不畢備是之謂神聖
觀聖賢傳道之言可以見人品而觀變堯舜禹之授受
以中者以聖授聖不在費辭但於天性人心天理人倫
之善或少有過不及耳孔顔之授受以仁開明其性命
之原也子思之中庸明性道以歸至誠孟子之言仁義
見時君世與一時之大夫士不仁不義漸失天性滅天
理壞人倫惡已甚矣故諄諄然命之曰萬物皆備于我
矣反身而誠樂莫大焉又曰堯舜性之也湯武身之也
五覇假之也觀孟子曉諭齊宣梁惠之言既詳且明二
君終莫之悟當時未去三代之世逺未經暴秦之不仁
人心已如是矣又數千年而下欲以性命之學王霸之
異而與之言誰其聽之哉
道之體用包括天地細而一草一木蚊睫微塵自一身
言之上下前後左右無非氣也理將其氣聖人得氣理
之全内則修身外則應物尊則朝廷卑則瞽者齊衰者
皆盡其道故顔子喟然嘆曰仰之彌髙鑽之彌堅瞻之
在前忽焉在後又曰如有所立卓爾雖欲從之末由也
已良以此也
　　　立言
聖人立言皆出於不得已憂世救亂而作使人俯仰之
間洞見天道一循天性行正路不背吉不陷凶悔則八
卦不畫六十四卦不重矣卦象成列人人如文王周公
孔子之聖明見易之理則彖辭爻辭十翼不用作矣至
於二典三謨書之百篇詩之三百篇亦不得已而有是
言也亂臣賊子接迹於時三綱淪九法斁故春秋作異
端起而楊墨出故孟子辭而闢之聖學失其傳故子思
作中庸孟子没而道學不傳故韓子作原道科舉極盛
不適用而言不成章浮淫鄙俚之極故周子作太極圖
通書聖經雖存而詁訓乖繆義理昏昩故二程朱張輩
為之注解前聖後賢心實若此非求名也非華世取寵
也非誇多而鬭靡也非不知而自欺强以為知而作也
以聖人視庶人何啻天壤之相懸使天下有道庶人尚
且不議聖人寧肯無益無用而漫立虚言耶以賢不肖
之或過或不及故聖人言中以徇人欲而不及天理故
聖人言復以欺詐誕妄而不實故聖人言誠以失其本
心而不仁不義不忠信不孝弟故聖人歴言之使復人
性之固有天理之當然以救其君子犯義小人犯刑之
禍而已然則聖人豈好多言哉此韓文公所謂害至而
為之備患生而為之防聖人之立言如制器然大而城
郭宫室甲兵衣服飲食細而權衡度量規矩繩墨百千
器皿一一適其用補其闕奚有無用者哉今人之教子
不明經窮理不養性不積德不廣才不盡人之職業不
治事不窮古今不達時變自童䝉入學便學對句吟詩
課賦作雜文勞心思苦智慮敝精竭神剽竊補綴自旦
達夜為無用之空言以苟取一朝之聲名富貴利達何
不思之甚也不惟不得所欲雖得之亦不能久居而失
故孔子曰不患無位患所以立又曰仁不能守之雖得
之必失之六經語孟可合而為一乎曰可同乎曰同請
問其説曰分而言之則易言隂陽剛柔乾坤六子書言
政事之得失命令之懇切詩言性情之好惡春秋言君
臣上下之名分禮言人事之儀則天理自然之節樂言
雍容不迫相敬相愛驩然自得之和周官言天工人其
代之庶政之條綱論語孔子之言行孟子推明論語六
經傳道救弊以是觀之詎能合而為一不一則曷謂之
同非此之謂也理一而分殊也萬殊而一本也異途而
同歸也譬人之身耳目鼻舌手足所主之名異若不相
千涉然闕一則不為完人必周身元氣為無缺然有是
理而後有天地而後有萬物一理總攝萬物而萬物各
具一理惟人也得其秀而最靈萬物皆備於我具於心
則為五性發於外則為七情發不已則形於言是非好
惡得其正而無邪心此詩之所以作也形既生矣則有
夫婦父子兄弟朋友長幼貴賤君臣日用當為之事内
則有一家之政推而極之則為天下之政此禮樂刑賞
命令云為自然而生中間不能無得失無過不及此書
春秋禮樂周官之所以作也傳至孔孟則聖君不作陪
臣放恣天道不明人欲日横聖人不得已垂訓拯溺此
語孟之所以作也其源則實出於易易非聖人之私言
四時行百物生日月寒暑雨風露雷無非教也内而一
身百骸外而人倫庶物莫不各有當然之理愚者昩而
不知賢者知而弗盡知之至其惟聖人乎聖人而不言
不訓不教是有負於天地矣聖人之責不亦重乎㣲聖
人則去禽獸為不逺然則語孟六經可不終身誦之日
玩味而力行之死而後已
　　　道心人心
人惟一心發於義理之正者道心也發於利欲之私者
人心也精察一守可也聖人恐危者勝而汨没喪失其
㣲者又直示之以法故曰允執厥中譬如一險徑前半
途良人後半途㓂賊一失執守防䕶輕則為賊混擾重
則為賊戕滅可不謹獨誠信而固守之耶中者善惡之
分也守之固久則賊亦化而為良矣
　　　讀春秋
聖人之言易而博孔子之説曰思無邪孟子之明春秋
曰春秋無義戰五霸雖欲尊王室主盟中夏以行事而
推本原情灼見其偽實欲借王道以濟私欲故孟子疾
之曰以力假仁者霸又曰今之諸侯五霸之罪人也禮
樂征伐者天子之所自出也五霸果欲振王綱尊周室
凡臣子之不當擅為者一宜請於天王而後可行也歴
觀五霸之舉事無一請命于京師者雖出正無取焉况
不正者十常八九故春秋凡書戰伐侵襲獲敗滅圍遷
之誘獻捷以歸入殺取納類皆貶也書天灾皆貶也書
朝聘會盟而干戈日尋皆貶也書天王崩而無葬皆貶
也書公之出入違禮失節趨威慕利皆貶也書諸侯卒
而無葬皆貶也至於弑逆之惡不必究其所由直貶也
魯夫人講外事直貶也書新作書土功皆貶也書烝嘗
雩示貶也不書即位罪不書也四公因事廢即位之禮
史不敢誣書非魯史本有而聖人削之也凡魯國之惡
聖人婉其辭而諱之臣子之道也豈有本即位而史筆
具書而聖人削之者哉胡氏以為内無所承上不請命
竊恐不然以十二公觀之禮樂征伐一切大政廢立予
奪皆出於己之私意非魯獨然天下皆是也又十二公
之始終二百四十二年之久朝天王者無二三數獨于
即位必請於天王而後立能如是乎又以諸國之弑逆
廢立一予一奪不出於大夫必出於羣公子不出於公
子必出於國人不出於國人必出於私賄外援亦無一
請命於天王者魯之八公即位能獨然乎吾不信也
聖人傷王綱之弛逆臣賊子壞禮破義虐刑濫殺故明
著其罪惡以昭示後人讀之雖牛童馬走便能别其罪
之所在如權鑑之懸妍醜重輕不待言説人能辨之庶
幾為惡凜然知畏解聖經者曲生義理晦瀆經法學者
以傳為據此無他不明禮而論刑鮮不誤矣失禮則為
罪罪則受刑春秋刑書天子有天子之禮諸侯卿大夫
世子諸公子公孫后妃夫人莫不各有貴賤内外之禮
禮樂刑政征伐孰得而主之戰國之世皆犯聖人之筆
削煥然明白如書天王崩而不書葬非周之子孫有殯
而無葬也為諸侯者不會葬也罪在諸侯也昭昭矣
宋儒以孟子有英氣是徒以辭氣觀孟子孟子之心則
不知也夫矯弊之言不得不激烈當孟子之時天下趨
慕者以公孫衍張儀為大丈夫智者阿時從欲導奸逢
惡以詐力相雄長求富貴利達愚者乞墦間之祭脅肩
諂笑無所不至紛然蟻虱蠅蚋之不若人心之壞若是
髙於此者陷而為䝉莊之流荒唐悠繆又非世教之中
道故孟子辭而闢之曰人之所貴者非良貴也人人有貴
於己者弗思耳矣又曰彼以其富我以吾仁又曰説大
人則藐之勿視其巍巍然其於立功樹業窺伺攘奪滅
裂苟且見小利而不圖大患恃口舌而不修實德俘為
奴妾而不羞殺父辱母而不怒怨視五霸之事以為不
可及為國者以至若是故孟子明斥其惡曰今之大夫
今之諸侯之罪人也今之諸侯五霸之罪人五霸三王
之罪人也又曰仲尼之徒羞稱五霸無道桓文之事者
無己則王乎又曰我非堯舜之道不敢以陳於王前在
孟子之明王道扶聖教於消亡絶滅之際不得不然耳
譬於決癰破疽救焚拯溺舍砭石而示撫摩恥奔赴而
嚴步趨可謂不知務矣故孟子自明之曰予豈好辯哉
予不得已孟子之心其在於此乎言之若是暴棄下流
猶不足以振起之甚矣人之難曉也哀哉孔子作春秋
善惡明書之孟子之書輔翼春秋之箋注故胡氏解春
秋專以孟子為斷例
為學莫先於窮理理明則物見本末事見始終不急本
而忘末不趨㓙而背吉不舍利而取害凡反此者見理
不明故也戰國之君樂貴富急功利然國日削民日貧
功日貶損利日消亡以危為安以尖為利身死國亡而
不悔不悟者何也見理之不明也一時邦君孜孜矻矻
者富國强兵而已然而欲富而不求所以富欲强而不
求所以强多粟帛為富師衆則强聖人為國豈不欲富
强哉孔子不曰足食足兵民信之矣箕子九疇之八政
一曰食二曰貨三曰祀四曰司空五曰司徒六曰司宼
七曰賓八曰師六極則貧與弱實在所惡孟子對齊宣
梁惠之問歴談王道亦不過乎民庶而富富而教使知
親其上死其長可使制梃以撻秦楚之堅甲利兵而無
敵於天下然則前賢後聖豈不欲富强歟聖人之富强
明所以富强之理而培植富强之本戰國君臣之急於
富强不結網而求魚不具梁而漁江湖欲速而見小利
竟至覆亡其愚其昏可哀也哉孟子之於蘇張孰迂孰
闊後世之君臣尚監兹哉
禮樂征伐天子之事也春秋記二百四十二年禮樂征
伐之事自天子出者無幾合禮義而舉者又無幾自諸
侯出者十六七自大夫出者十四三自陪臣出者十一
二諸侯五霸為賢正而不譎者幾何故孟子曰春秋無
義戰彼善於此則有之矣征者上伐下也敵國不相征
也紛紛擾擾王綱解紐以不仁征不仁以不義伐不義
利欲熾而正義消亡弑父殺君戮兄誅弟納賄納叛争
城争地盟血未乾兵車已駕矣娶同姓上烝下淫鳥獸
之不若當此之際有一管夷吾出糾合諸侯尊王室誅
不義執正而言曰無易樹子無以妾為妻無有封而不
告無曲防無遏糴聖人與人為善故於管仲而許其功
於子産而稱其惠正猶避兵亂逃難者終日於荒林惡
木虎狼猩犴之羣聞人足音則吁然而喜何暇計其仁
人歟盜跖歟
春秋始終二百四十二年不越十事計事不滿二千又
事多相同若以凡例括之不滿百數何言之日食灾變
雖所感不同其為灾異則一也弑君殺大夫雖其故不
一其為大逆不道專殺之罪則一也男女婚迎則失禮
得禮而已崩薨弔賻則自有喪禮朝會聘享則自有吉
禮土功則重民力也戰伐侵襲取滅有貶而無褒救雖
為善亦多與其同已鮮有出於大公至正者也盟出於
不信口血未乾復相攻刼以此觀之亦貶而無褒也
崔杼弑齊君齊太史書之崔子殺之其弟嗣書又殺之
春秋書弑君三十六十遇大惡又皆直書而不隱邦無
道危行言遜言不可危况筆之書乎春秋一書殆孔子
既殁而遺於子孫門人而始傳於世不然以天王之尊
而射之中肩者有之孔子弱國之一大夫誰憚哉安能
為周身之防
孟子講明春秋處極多周詩中與春秋事同者極多此
二書讀春秋之綱領也
世婚姻而為仇讐朝會盟而夕侵伐不相惡而用兵弑
君殺大夫不以為怪視天王如路人淫荒昏亂不以為
恥三綱絶矣九法斁矣春秋之世風俗如此
看編年書法固當逐句逐字以觀褒貶然亦有今年所
書之事得後數年再書屢書而其義始明者天地之變
異不為尖亦書示儆戒也
書天王崩而無葬不臣之罪著矣隣國書卒而書葬其
義益明春秋雖以一事一字定褒貶然亦有事起於今
嵗而善惡感應見於數嵗之後者亦有直書其事必再
書屢書而其義始見者端本澄源原情誅意者也
天王動舉五霸動舉即位不即位公如公至夫人動舉
朝聘會盟侵伐戰滅亡奔敗績以及弑殺卒克侵入葬
不書葬天灾變異土功祭祀書人書名書氏天地人一
體也一氣也一理也人萬物生死於天地者也豈有天
地變異而與人事不相干者邪但所應有遲速有小大
有所鍳在庶徴精㣲之學人莫知之耳純孝之人伺候
父母之容色即知其和違喜怒愛惡之所在不孝之人
使父母形於語言見於杖責而嚚頑不悟正猶庸人之
於天地何警戒之足喻哉天作孽猶可違自作孽不可
活志一則動氣氣一則動志感應昭明不可誣也迅雷
風烈必變聖人豈矯偽哉春秋灾異必書當於人事前
後數十年之得失觀之則思過半矣
元氣病則脈病脈病而形不病雖五年十年之久必死
受病者無知良醫以為懼政失則變見於天見㣲知著
者以為憂
以義制事以禮制心欲敗度縱敗禮干名犯義無所不
至此春秋所以作也
　　　晉范文子論鄢陵之戰
范文子曰惟聖人能無怨惡又無内憂若非聖人不有
外患必有内憂此詩人宴安鴆毒不可懷也之意而况
外憂内患在目不以為憂而反興無名之師置人於必
死之地乎所謂内外可憂者我躬之耋期將至嗣子之
懦弱無為無死節服義以國休戚為己任之世臣尾大
不掉伺釁以動形勢以為之張暴口惠而實不至下無
懷慕相信之心姦邪雖遭天誅而無謀王體斷國論去
􁀤興利之重臣無年水旱公私倉廩俱空而物價日増
百司庶府雖曰粗備而無堪任事之實材兵卒雖衆而
困窮憔悴疑而不信素不練習天下城邑平夷一旦有
小警而無隍池門鑰之可守官吏姦貪有怨無恩小人
復讎之念疊積於胷中公帑山積而私室懸罄伐之多
力恃福無怨豐年未嘗不登而倉廩空虛穀價不減桑
麻蔽野蠶績増成而布帛湧貴四方無虞無犬吠之驚
而人民流移不安求仕者摩肩踵接填塞吏部及照職
擬注毎恨無人一日萬幾不勝可議中外大小百職黙
無一語屢下恩詔招來流民而逋逃不復寳鈔權百物
之重輕物日重鈔日輕不聞一日之救弊功無不報勞
無不酬混一六合皆軍旅之功而憔悴日甚萬里中原
五政七賦荒紊不治而貪海外之土(按大典本闕無别/本可校謹仍其舊)
　　　癸亥冬觀綱目
讀史傳知識時勢最為𦂳切知時識勢然後觀人之是
非成敗不至於成敗是非無所鑑别蕭曹最髙處繼秦
政苛繁而約法三章爾譬多病之人元氣初復一切禮
法俱不可責但當寧靜安養而已所短者病愈强健遂
併禮法而俱廢所以不復三代之治
史傳一人之本末皆備始焉如何起身中焉如何終焉
如何而盖棺然亦十得二三前人嘉言善行墮失者多
且如子房之佐漢今之所傳五六事耳五年之戰鬭事
定之後又若干嵗而卒其實良等豈若是之簡哉不讀
通鑑不見遷固之冗長不讀通鑑綱目不見春秋之謹
嚴綱目法春秋通鑑編年紀事無以加矣然後知作史
之制不繫道統不關治體善不足以為法惡不足以為
戒浮詞細事皆不足取不惟作史之為難讀史亦難讀
之而能去取為尤難
　　　讀楚辭雜言
無前賢之心思不能讀前賢之辭章予少時讀楚辭輒
昬睡不能終篇盖無屈原愛君憂國幽深鬱結清苦惸
獨終天無窮難明之悲思痛甚則聲哀情苦則辭深非
若得意歡暢之言津津然洋溢於外也今嵗方悟若讀
楚辭當句句緩讀求言外意如問病人弔孝子恤其情
而哀其苦庶幾得原文言意
　　　讀老子
虛則能容能受靜則能見能制柔則能勝剛弱則能勝
强彼務剛强氣盛極則衰我以柔弱不暴則氣蓄極而
發制敵不可當老子一書全是如此故曰不敢為天下
先又曰江海所以為百谷王者以其能下之也又曰知
其雄守其雌又曰專氣致柔又曰虛其心實其腹弱其
志强其骨又曰物壯則老又曰强梁者不得其死又曰
以無事取天下又曰當其無有車之用又曰禍莫大於
不知足又曰致虛極守靜篤萬物並作(動/也)吾以觀其復
(靜/也)夫物芸芸(動/也)各復歸根歸根曰靜靜曰復命又曰曲
則全枉則直又曰飄風不終日驟雨不終朝又曰重為
輕根靜為躁君又曰善行無轍迹
老子一書知天道之好還而每事務從其本世之所尚
忘本而務末忘内而務外先自盈滿其勢不久而還凡
物始於柔弱而終於剛强始於拙訥而終於巧辯始於
素朴而終於華靡始於清靜而終於有為終者氣勢之
盡也始者氣勢之方興也以方興而待將盡老子之謀
深矣
富貴莫大於得天下聰明莫大於為聖賢而聖人謙退
而不居不義而不處其視一切外物為何如哉此老子
所以屢舉屢發以警學者二義在語孟六經具有之顧
後學不之察耳
　　　讀吕惠卿莊子解
漆園一書何為而作也當是之時王道絶聖學廢周擁
虛名天下分為戰國時君世主名卿大臣搢紳士大夫
之流拘於形氣之私汨於公利之末束於名教之土苴
小智自私百偽日熾如醉生如夢死膠膠擾擾朝成而
夕敗乍作而遽非楊墨亂於前蘓秦公孫衍張儀之徒
汨其中獨一孟子而世莫之信中原之人自相血肉而
不相恤甘為倀鬼而莫之悔先王之遺法餘制莫之能
正莫之能救故探本反樸明天理之莫非自然凡一切
有為之具不足恃一小大齊彭殤此身非我有而况外
物乎貴賤成敗是非孰為真是是意也曹參得之哀暴
秦之殘酷紛若客來飲以醇酒一務於清靜無事與民
休息亦矯弊救時之書也施之秦末漢初則可譬猶人
困於奔命虐於禮法擾於多事乏於智力昏眊疲憊致
疾而病危當此之際保全䕶養之法莫過於萬慮俱忘
安眠軟食恬淡虛無靜以復真此書不為無功若夫身
安氣盛自身而家人倫日用之間百務不可一廢迤邐
當舉而行亦欲以靜以養疾之法行之一歸於無事能
如是乎在吾六經二者不偏廢自有隨時中道萬世不
斁長行久安之大法存焉不螻蟻王侯不粃糠鐘鼎不
樂富貴而悲貧賤正其義不謀其利明其道不計其功
飯糗茹草若將終身百官牛羊若固有之無入而不自
得君子所性大行不加窮居不損以之持身則簡而正
以之齊家則順而有法以之治天下則理而有分生則
盡其常死則得其正一舉措一話言無非自然無非天
理無非至道無有求而不備志於道者當以論孟六經
之純正權衡鑑照老莊之矯枉過直奮激駮雜以老莊
之所尚道德真樸虛無無為自然清靜純一全實道全
德備則仁義在其中矣真樸則智巧無所施虛無則心
不留物物莫能梗無為則一本於天不假人力自然莫
非天理上下與天理同流清靜則萬變來前一無所有
全實則萬物皆備於我而無一毫之偽此數者在吾書
皆有之至於踐履作養自有梯級尤為細密不若老莊
之漫為麤説但後世學者急於聲利梗塞於物多欲有
我理性天人之學畧不留意不之察耳試將語孟大學
中庸六經切身句句體認玩味又從而履踐之則自有
所學心為物役心為事塞謂之無一學可也心本虛靈
明徹如止水明鏡若事至物來不留於意妍醜隨見何
有困弊死生壽夭貴賤貧富成敗得喪禍福榮辱是非
邪正喜怒愛惡哀樂强弱剛柔勞佚老少夢寐彼我公
私動靜語黙出處用舍常怪生殺刑賞智愚早晩遲速
功過小大短長髙下若此之類不可徧舉其理在吾儒
書素有中和自然從容不廹之道老莊則矯枉過正雖
然亦為俗儒發也
　　　論莊老
以後世觀之孔孟自孔孟老莊為老莊又唐𤣥宗以老
子為祖極尊榮之號黄冠野服者師事之儒者則宗孔
孟故岐而二之若氷炭之不同以當時觀之老子孔子
同時孟子莊子同時著書立言畧無一語相異同相是
非老莊之書所以與吾儒異者特見當時愚儒俗士束
縛於名教禮法而不自得惴惴戚戚於死生憂患而喪
其神守死生於功名富貴而意必固我誇矜眩燿小知
薄能而以舉天下莫已若棄道德仁義之大本而徇辭
章文藻之末技故矯其弊而為言爾但過直駮雜者有
之
　　　論釋道
釋氏言空寂老莊言無為自然二家之學吾儒皆有之
但吾儒兼動靜有無而言不失於一偏仁者靜知者動
寂然不動感而遂通人生而靜天之性也感物而動性
之欲也維皇上帝降衷于下民若有恒性克綏厥猷惟
后惟天生民有欲無主乃亂為政以德譬如北辰居其
所而衆星拱之無為而治者其舜也歟夫何為哉恭己
正南面而已矣是故君子篤恭而天下平又曰安處善
樂循理又曰樂天知命故不憂又曰先天而天弗違後
天而奉天時又曰禹之治水也行其所無事也近世儒
者以為釋氏之學識心見性吾不信也父子之道天性
也釋氏無父子一隂一陽之謂道有天地然後有夫婦
天地絪緼萬物化醇男女搆精萬物化生釋氏則無夫
婦父子夫婦人之大倫天地賦與自然之性而釋氏違
天背地强絶滅之何以謂之識心見性老氏者亦然終
不能違固然之性以姦淫而為夫婦以姦淫所生之人
而為父子孟子曰口之於味也有同嗜焉老氏亦曰如享
太牢今之為老子者不食五味酒肉矯制其性豈無為
自然之道哉釋氏創為祈禱求福免禍延壽益算之説
蠱惑庸愚福者善之影禍者惡之響影響吾形聲之應
冥冥自然之天理惡得而私之神廟土木無靈之偶人
惡得而有之戕伐不慎則多病夭横保身修德則病少
而年長念佛天尊何能致之二氏之誕妄如此近世大
君大臣閭閻細民信入心髓者何也吾儒務實循理二
氏僥倖苟免終亦不能僥倖苟免然則何益矣
　　　論性
格物窮理舍近而求逺背源而討流學愈博而愈逺至
於論性不求之於我紛紛然求之於人囂囂然辨之以
口舌誇竒鬬異何不思之甚也性情者與生俱生才有
此心便有此性未發已發真好真惡寧不自知自覺上
智下愚固有等級今雖至愚之人有人稱之曰汝聖汝
賢汝才汝能則必喜有人短之曰汝㓙汝頑汝不善汝
不才則必怒而不悦若然則性果好善歟好惡歟有人
稱之曰汝所言良是所為良是則必喜或曰汝所言所
為皆非則必怒此好惡之常情也然則好是而惡非歟
好非而惡是歟安在其為性惡邪安在其為善惡混邪
所為上智下愚氣稟清濁之不齊也非性也性即理也
天地生物寧有二理哉曰然則韓文公所為堯舜朱均
莫敖越椒皆非歟有常理者理也故曰恒性又曰秉彜
又曰民受天地之中以生變者反常也堯舜者常之至
美至善之極也中人者常之中也莫敖越椒氣變之至
惡者也反常之極者也且左氏立言好神怪前知者多
聲入心通聞聲知德者莫如聖人聖人閲人多矣孔鯉
顔子之聲音言語孔子日聞而日聽之矣何以不知其
夭以死歟韓子舉二人之言槩生民之性既不可信左
氏之誣知其滅族斷無是理夫聲之喜怒剛柔心之發
也啼泣有是心哉就令氣稟之惡而有是聲特二人感
受之異又惡可以為天地之正理正氣斯民之恒性也
哉
人以毫末之身宰萬物贊化育配天地者性而已以此
性稟受上天之付與則曰命循性而行人倫當行之路
則曰道循此性自然之理立法於天下後世則曰教此
性之不偏倚無過不及則曰中發中節則曰和真實無
妄則曰誠稟仁義禮智之良能萬古不變則曰五常具
此衆美得之於天則曰德見諸行事則曰行感物而動
則曰情成就功業則曰才欲有所為則曰志曰意曰念
慮既有此身此性則有父子兄弟夫婦長幼朋友君臣
則曰人倫合乎天理則為正性徇人欲則為氣質語言
者性之聲也文章威儀者性之光華也氣者性之徒卒
也心者性之安宅也君主也郛郭也聖人得氣之純全
正大靈明豐厚性之性也賢人則不能純全愚人則物
物反是一隨乎氣稟矣人之言行凡有不得者皆當求
之於性至於禮樂刑政一切典故制度文為亦不出於
各人之性情故曰生於其心害於其事發於其事􁀤於
其政韶舞盡美鄭衞哇淫豈不明驗有唐虞之德性則
有唐虞之文辭政治博聞强識學藝為易而存心養性
為難道者何也此身日用當行之行也在天則為自然
之理故曰身外無道性外無道物者事也萬事皆自性
上流出内聖外王下至於六藝百工得失巧拙莫不出
於性故凡行有不得皆當求之性不求之於内而求之
於外人求之於口耳手足愈勞而愈無所得此莊子所
以有效顰學步之喻斵輪解牛斵堊承蜩之説
人性萬物之靈而為百欲汨没反不靈於物何以言之
有功名以感其心志事業以敝其精神嗜欲紛華甘㫖
輕肥以眩其耳目縱其口腹亂其血脈甚則貪饕迷謬
君子犯義小人犯刑於是醉生夢死恬而不寤然則機
心見而鷗去人反不如鳥矣人得其全反陷於偏物得
其偏反能全其偏是以人而不如鳥也明矣狼虎之父
子蟻蜂之君臣鴻雁之夫婦豺獺之報本人則兼有之
然物能全其一偏而不失其秉彝之性是反得其全也
人雖兼之而為物欲所蔽而失其良心是反得其偏而
又不能全之也然則所謂靈於物者果何在哉孟子不
曰堯舜性之也湯武反之也此聖人教人求全其全之
切言也可不思之可不勉之可不戒之畏之哉
人之文章事業大小工拙之不同莫不係乎德性氣稟
之厚薄氣稟清明德性純正不遭時則已萬一遭時吐
為文章發為事業煥爛盛大必有大過人者苟氣稟德
性偏駁發乎外者必不相掩雖學問該博言語無愧求
其行事則心與舌違故先儒之言曰身外無道性外無
物又曰治性之道必審已之所有餘强其所不足可謂
先務矣湯武所以為湯武而有湯武之事業亦由身之
反之而能然也聖人所以教人格物致知正欲使人明
其性分之固有也後人之博聞强記徒以外物填塞胷
臆臨事不為己用就能學步效顰物不能成已亦喪失
故孟子教人以學貴自得資深取之左右逢其源亦窮
理養性而已耳
　　　論取人
取人之法蘇東坡輩論之詳矣以欲公而無私實而無
偽莫如科舉詞賦經義制策宏詞明經其次則軍功勞
效謀畧武藝法律省部臺院諸令史雜流最髙者本路
廉幹官本鄉有譽望之善人衆口一詞保舉茂材異等
孝弟純備指陳實言實行最下之科任子是也捨是數
路餘無可議今皆無之可斟酌時宜之緩急者舉而行
之至於每科規模自有前人程式相時而増減之可也
國家悞人愚人甚於父兄父兄之悞子孫甚於師友氣
血利欲之情常勝義理之性常㣲為國者曰有能學為
程文者吾富貴之尊榮之不能者貧賤而為編氓故人
一趨於國之所向雖為父為兄者不使之學而不能禁
也父兄子弟同氣餘體不習而同親愛天性莫知其惡
師友雖欲正之而莫能也盖國家以利誘父兄以氣同
所以入之也易觀夫學為程文者駢四儷六立題綴聯
之外一無所知一莫之學吉凶之禮則聽命於釋老之
徒與所謂隂陽家者流樂學則聽命於樂工才欲拈弓
矢習射則互相譏議曰汝欲為武夫乎讀兵書則曰汝
欲為麤官乎御車之法廢絶已久不復挂齒學書則曰
汝欲為書寫待詔乎學數則曰汝欲為壕寨之流乎談
天文則曰汝欲為司天算厯官乎論觀人之法則曰汝
非相者也論養生則曰汝非醫師也講經則曰汝欲為
三禮學究耶言性情則曰是乃為老氏釋氏耶學者之
所當學内則正心修身齊家外則窮理治天下上律天
時下襲水土祖述堯舜憲章文武聖人之所學凡人之
所當學者皆莫之學六經語孟之學皆莫之知一旦射
策偶中出而治人撫萬家之邑寄百里之命物情民事
一無所知走卒舉案來前則一聽命於胥吏頗聰明者
則曰毎事自有國法反為姦黠揶揄玩侮而不滿一笑
國家所得之人材其愚若此欲下民之治安無寃德化
治政之成立不亦艱哉昇平無事苟延嵗月一旦少有
不虞河北二十四郡淪胥於賊不亦宜乎然則立法取
人可不慎歟不惟誤人為國家者乃自誤也辨人材最
為難蓋事有似是而非者剛直開朗似刻薄柔媚罷軟
似忠厚廉介有守似褊隘言訥識明似無能辨博無實
者似有材遲鈍無學者似淵深攻訐謗訕者似端直掩
惡揚善者似阿比一一較之似是而非似非而是人材
優劣真偽每混淆莫之能辨也惟聖人為能心公識明
衡鑑昭設君子小人之至前察言考行視所以觀所由
察所安不以言舉人不以人廢言取德以實行取材以
實效詳以理悉以義雖萬態億狀眩耀藏閉莫之或欺
為人之任亦重矣上承事父母下法型妻子旁親睦九
族外和同鄉黨隣里有官守言責則稱其任至於切己
之學格物致知誠意正心一言一行務要中理仰無愧
俯無怍成已及物文章政事勲德生有益於時死垂聲
於後如是則庶幾不負天地父母之所生方能踐形少
盡人道不然則雖不作過惡無毁無譽總是虛負天地
父母生己之恩不盡為人當然之職分與不才之樗無
用之草春生秋悴無以異也人肖天地天地之所能者
人皆能之天地全而生之自謂不能者孟子所謂自暴
自棄張子厚所謂違曰悖德害仁曰賊濟惡者不才其
踐形惟肖者也請以嵗功觀之自一刻之積而成一時
一時之積而成一嵗風以動之雨以潤之日以烜之雷
霆以震起之澤以説之艮以止之金以燥之霜露以結
實收成之氷雪以固其本根而胚胎之日往月來斗迴
星布乾君坤藏無斯須之停留其勤豈不勞哉其功豈
不大哉故易曰大哉乾元萬物資始至哉坤元萬物資
生人之為人自孩幼而至冠昏理性日開事業日富成
己成物自强不息蓋棺而後己此身雖殁又能與天地
流行者以學術福萬世如是而庶幾謂之人矣
　　　論作養士氣
天之健氣以行之地之重氣以舉之日月之光雷霆之震
氣以充之然則人之有猷有為有守羣邪不能枉衆譁
不能亂處則為世師表出則為國柱石愛名節如飢渴
之於飲食富貴軒冕貧賤糠粃安於義命不留於心此
非至大至剛仁義中正絶俗葢世之氣則不能也古之
人吾不得而見之求之於今内則朝廷貴顯外及山林
隱逸俱未見其人焉所覩所聞以寸級斗禄為初心以
髙牙大纛為終願居官守者不以不得其職為可恥負
言責者不以不得盡言為可辱隨可隨否旅進旅退朝
拜官而夕斥之非以直諫而獲罪總角入仕白首保禄
非以髙朗而令終大冠長裾孔行孟趨則其中文不足
以華世學不足以經國問其志則泊然枵然弱水大瓠
亦不自知其何處止泊一時人物雷同波流靡靡如一
然則國之元氣尚何頼焉萬方恃之係朝廷輕重安危
兆民頼之為四海之治亂禍福者果誰在哉至於拯弊
救時輕張暫弛補苴罅漏亦皆無法朝令夕改自是而
自非之不滿細民之一笑者不可枚數士氣至此亦可
哀也朝野之人材若此一旦不能髙枕太平水旱飢饉
流殍賊盜不測非常之變則何以禦之作養士氣以淺
見視之似為迂闊愚獨以為不可不急之幸試思之
水之養魚土之養木雨露之養禾飲食之養口體得之
則生榮潤澤不得則死至於心獨無所以養之者理義
者養心者也故孟子曰理義之悦心猶芻豢之悦口孔
子曰志於道據於德依於仁游於藝又曰興於詩立於
禮成於樂孟子曰居天下之廣居立天下之正位行天
下之大道窮則獨善達則兼善人不以義理涵養其心
異於禽獸者幾希故無惻隱羞惡辭讓是非之心孟子
直以為非人無集義之氣則惟口體是從殆犬馬之不
若也尚何以為人哉義禮以養之則富貴不能淫貧賤
不能移威武不能屈故能為百世之師參天地而贊化
育矣
人之所以人欲日熾而天理日消者何也從耳目口鼻
氣血之私欲則熾者益熾消者益消行之以恕愧之以
恥剖去意必固我之藩籬則消者日生熾者日滅孟子
所謂其為人也多欲雖有存焉者寡矣莊子所謂其嗜
欲深者其天機淺道聽而途説德之棄也夫學所以廣
才也養德也才既廣德既成然猶藏於中時不偶則不
發故曰溥博淵泉而時出之有賤丈夫焉聽之於道而
説於途是自棄其德也故曰鷙鳥將擊必匿其形千鈞
之弩不為鼷䑕發機此言當動而猶當慎密而不露圭
角况其以不相直之小利小得可激而動歟此寗武子
所以為愚之意也當愚而不愚不惟無成而反為速禍
詩曰民之多辟戒其無成而速禍也獨未見夫善射者
耶發矢則期於必獲雖有巨獸在前林木之所蔽溪澗
之所隔弓力之所不及則不發也智者之於言行亦若
是而已矣其人言與某謀事不三數日乃曰我何嘗出
此言也若責以昏眊則神識虛明斷以自欺則誠實不
妄然則何為而然也曰於論是也何有傳不云乎視而
不見聽而不聞食而不知其味者心不在焉前日答汝
語話皆漫應爾所謂仰面貪看鳥回頭錯應人賓主語
話毋怪乎應答許諾之難毋喜乎言莫予違而酬答之
易難者深思易者漫應深思則久要不忘漫應則出口
已不記憶故諺曰輕諾必寡信非寡信也不難乎言可
復也推原是心本不以事為可重故畧不留意舌音未
絶而已忘之矣
聖人之所戒者今之學者皆犯之所先者今皆後之君
子欲訥於言而敏於行敏於事而慎於言古者言之不
出恥躬之不逮也巧言令色鮮矣仁予欲無言是故惡
夫佞者駟不及舌多聞闕疑慎言其餘今吾於人也聽
其言而觀其行君子恥其言而過其行其言之不怍則
為之也難南容三復白圭孔子以其兄之子妻之言而
有信道聽而途説德之棄也以是觀之聖人之於言語
戒歟許歟先歟後歟後世之學校師傅訓誨督責不明
經窮理不存心養性不敏於行自始至終唯以語言為
急務為極至尚無用之空言而忘成身兼善之實德豈
不悖哉
海上逐臭之夫久而不聞其臭風俗之移人也亦然久
而不知其非今之老師宿儒文章事業且置而勿論至
於言語毁譽之間漫不知輕重髙下淺深毁則微罪而
論死譽則聖賢之所不敢當者加之於學之晚近至有
才德兼全之語風俗昏冒浮靡以至於此良可惜哉古
之所謂清論公議孰從而聞之孰從而辨之具曰予聖
孰知烏之雌雄此之謂也予之所懼者不止於此暗者
自以為明弱者自以為强不肖者自以為賢卑者自以
為髙越理犯分冒法觸刑干上凌長此風浸長恐非下
無覬覦之道也
　　　士辨
士失其道也久矣失其道則失其性失其身所失非一
而已其失也始於為學之差不惟學者之差而傳道授
業為父兄師友當陶鑄甄别作養摩勵之任者從而為
之差内則父兄外則師友下則鄉里上則大臣教士取
士既為之差承訛習繆其差愈深莫之能救差者何也
盖所學所取者士道之土苴文章之糟粕衣冠語言之
糠粃影響威儀動作之文飾姦偽求其志守身治家事
君之節行才能則無有也孟子曰士何事曰尚志曰何
謂尚志曰仁義而已矣今之為士者志在富貴聲色而
已耳伊尹之志恥其君不為堯舜一夫不被其澤若已
推而納之溝中又曰天之生斯民使先知覺後知使先
覺覺後覺予天民之先覺者也予將以斯道覺斯民也
伊尹之志豈止於成身而已乎孟子曰守孰為大守身
為大非其義也非其道也禄之以天下弗顧也繫馬千
駟弗視也今之守身者權勢所在奔走趨嚮阿媚迎合
取容求悦脅肩謟笑不以為恥立志守身凡下若此則
責以居官事君之節責之者誤也舍節行取文才而以
為士然則儀秦商鞅李斯孔光張禹柳子厚劉禹錫王
荆公吕惠卿文辭之雄照耀古今才術之優足以遂姦
當時後世置之姦邪小人之流不齒清議然則不以文
才取人也亦明矣而况今日之以文辭自負者剽竊補
綴陳爛冗長著述數十萬言而無一新語施之於時政
迂闊執滯而不可行施之於名教則不足以垂訓施之
於金石不足以取信後世其視劉禹錫柳子厚輩若螢
火之視列星欲為文章糟粕土苴而不可得所學一差
豪傑莫起遂令若輩自以為賢俊知治體識時務又能
藻飾皇猷品章庶物欺世盜名䝉昩卿相以取髙位言
不顧行行不顧言一日臨事手足俱露使上之人疑而
莫信曰某人也世以為賢舉而用之則事跡若此某人
也世以為材舉而用之則言行若是賢者材者若是不
賢不材年未髙學未至不為人所稱道者其可用歟吁
吾道之不幸以至於此雖善為辭説者莫能文也豈知
取士之差取其末不取其本見其文而信其實以文藝
之小人而為君子大賢之流品以滅裂剽賊無用之浮
辭當致主澤民之重任所學非所用所用非所學古人
之用人先求其性行次擇其材能學者之應用養其氣
識修其天爵尊德性道問學今之用人與學者之應用
能如是乎以毁譽定去取以末學要時用四岳之薦舜
曰克諧以孝烝烝乂不格姦子貢之稱孔子曰夫子溫
良恭儉讓以得之孔子之問子游曰女得人焉爾乎曰
有澹臺滅明者行不由徑非公事未嘗至於偃之室也
古人之取人豈以浮辭虛文哉子使漆雕開仕曰吾斯
之未能信孟子亦曰今之人修其天爵以要人爵猶且
以孝弟忠信而要世用為士者曷嘗以雕雲鏤月之詩
抽青配白之文蓬頭垢面之亷閉目忘言之謹以欺世
取寵哉士道之不明士行之不立學者與傳道者之罪
也取人之差而不得其用以至於傷士風而敗政治用
人而不求其實也使其言之可取猶不以言舉人况無
用之空言也曹參為相取木訥於文辭重厚長者吏之
言文深刻欲務聲名者輒斥去之當時稱治後世以為
賢相然則為國擇人者詎可以虛文浮譽仕久年髙者
即謂之賢士而用之及委之以事而事敗乃爽然自失
曰士止於此士不可用噫豈知所用者非真儒碩士而
皆口舌文辭欺世取寵之小人也曷亦求其本矣何謂
本心術也節行也事業也最害人者臨下為髙拾掇陳
言自以為髙世之文剽竊念誦往事陳迹自以為命世
之才主癰疽與侍人瘠環偶沾一命自以為希世之遇寸
長管見自以為集大成之學行比一鄉自以為全德智效
一官自以為澤物之功世衰道微無與之較余所見大
抵若是而不相逺世稱以為元老大儒已亦自負而不
恥可哀也哉孟子曰均是人也或為大人或為小人養
其小體為小人養其大體為大人氣稟既差性情亦異
性情識見既異則事業之大小亦從而不同竊嘗觀於
市井田野之氓雞鳴而起孜孜汲汲營求一飽而不得
遂其心者有競朝夕錐刀之利者有為妻子田宅計者
有殖貨財潤門第者有財貨既足曲邀横結求一級半資
叨竊名位而欲以榮身者至於寒忩文士春禮樂而冬
詩書亦不過以雄文大筆華世取寵沽名弔譽以求富
貴利達者就其志之髙者而論之又不過委順迎合媚
勢迎君假權營私為一時富國强兵功利之謀又其大
者粗知王道霸術之異救時矯弊然内無實學無大過
人之材無厭世之德無鐵石之心無視死生富貴壽夭
貧賤禍福之來一處之以義者總是數者論之其志趣
小大雖不同其歸於私己苟利則一也若夫命世之材
豪傑之士隱則可以處鄉里為天下之師出則可致君
澤民為帝王之佐成至治之功著書垂訓可以繼往聖
而開來學若是之人雖百世無一焉數百嵗之間間有
一二困苦不遇又終老於巖穴時君世主雖或聞知敬
慕而不能舉舉而不能用用而不能盡其才盡其才而
不終始如一尊敬若師弟親信如父子終必為小人之
所間絶而使前功盡廢吁天下之才之難也如此才之
不遇之難也又如此欲求治世不亦難乎今之為士者
問有一二議時政之得失憂天下之安危必叢聚而笑
又從而譏之曰不狂則迂也噫燕之巢幕迴飛數日察
視詳審一有欹傾墊危則翻然舍之而去必其棟宇堅
密主人慈祥而巢安是鳥之心必以為主人不慈祥棟
宇不堅密則巢不安巢不安則身與衆雛何所依乎人
之處天下可以不如鳥乎天下不安則一國不安國不
安則家不寧家苟不寧身與子孫安焉否也是以古人
在其位任其責則竭力效死而扶持之不在位不任其
責見其後禍之幾而知其無可奈何而不終日安處奮
然有避世之舉既明且哲以保其身其是之謂乎然則
為士者身修家齊之外天下安危之勢雖窮居陋巷不
可一日而忘諸心也以伊尹太公子房孔明之志為心
則可矣
顔子問仁孔子告之以克己復禮善學孔子者莫如孟
子著書三萬言或告時君論為政論與人交莫不本於
克己故曰行有不得皆反求諸己竊嘗思之求諸己則
心廣體胖遷善改過所守者至約而所施者至博不求
諸已則怨天尤人於悒憤恨無所不至君子小人之分
在此二者之間耳人之讀書存心養性克己復禮之功
苟不能進終無自立地位忽臨毫毛利害所學皆不為
用雖或一二中節亦偶然耳
邵康節云風化物之飛露化物之草百草之死生嵗各
不同今嵗此地生蓬蓼明嵗變而為蒿茅後嵗化而為
莧苔又後嵗復化而為蒲蘆有種者不必生無種者化
之而滋殖豈知百草之生息在於所感本原之何如殊
不係乎種粒至於世之治亂人材之美惡亦猶草之於
露耳葢天地泰日月昌時則聖智賢哲才能美傑應類
而生發而為事業則文物昇明萬善畢舉乾坤夷而萬
物各得其所及其天地否日月不明氣運舛逆則明主
姦臣醜類惡物亦從類而生則事事物物顛倒錯繆而
天下大亂是理也莫非天也然求其弛張之幾時出乎
氣數流轉之當然雖天亦無如之何耳區區薄學欲以
人勝天辨之以口舌御之以權謀可謂陋矣苟能觀易
之㫖得聖賢處否之道則庶幾儉德避難遯世無悶危
行言遜而無毁無譽矣不然則鮮有不陷於禍者也
竊嘗誦孟子之言曰晉楚之富不可及也彼以其富我
以吾仁彼以其爵我以吾義又曰萬鍾不辨禮義而受
之萬鍾於我何加焉見其凜凜英氣殆似諸侯不得友
而天子不得臣矣觀三宿出晝之辭曰吾豈若是小丈
夫然哉諫於其君而不受則怒悻悻然見於其面去則
窮日之力而後宿哉然後見聖人之心未嘗一日忘天
下未嘗苟且自尊大而傲軒冕亦未嘗違道屑就枉尋
直尺而變其所守也故孔子以用則行舍則藏許顔子
而以三仕無喜三已無慍賢令尹子文聖人之心以謂
用舍在君而行藏在我何喜慍之有一加喜怒於其間
則是以身之窮達為懷而不以道自任也不然則是恃
材挾德喜其知已而慍其見棄也二者皆非聖人之道
且喜慍交攻未有不變其所守者也
莊周以此身非我有而肯以外物憂心哉未能如莊周
之外形骸但能於此身必有之外淡然無欲者賢於人
亦逺矣世之人勞苦其心思賤辱其軀骸豐積乎無用
之長物無論不能得雖得之而不能久為我有又適用
以禍身何其愚也吾嘗燕居靜思口體之累宫室衣食
器皿必不可闕者已不勝其煩况欲區區於不適實用
之外真愚人也不好勝則不能成過人之事業才好勝
則不免於矜誇禹之所以不矜不伐者只是見得自身
當此之時合成造化等事業何敢矜伐不成此功反得
罪在天此伊尹自任所以覺斯民也今之俗儒粗有剽
竊之文筆不可以及人利物驕矜自克見於顔面形於
語言其去聖人奚啻天壤哉自伯夷叔齊長沮桀溺接
輿荷蕢之後四皓之避秦管寧之蹈海滄海横流以及
東晉中間鄙夷國步隱逸之士不為不多千載而下獨
推淵明何也誦其詩讀其書見其為人不得不為之稱
道觀淵明之詠貧士諸詩暨羲農去我久東方有一士
先師有遺訓清晨聞叩門辭家夙嚴駕少時壯且勵諸
章則淵明之所學所以自任者豈徒嗜酒傲世賞花栁
醉盡江山而已耶後人之知淵明者目為閒適放曠長
於作詩而已豈真知淵明者哉
陸宣公之學有倫有要聖經之權衡古今之治亂得失
一一精究故能視天下如指掌鑒時務如家政當時君
臣如父子昆弟故設謀立論用法處方如和扁之治病
無不對證如羿基之善射發必破的學贍才優余每讀
奏議恐篇章之盡
　　　悲士風
士之自待也不淺非徒髙自標置虛立崖岸使人不可
攀躋而已也葢為此身所係不獨上以光祖考下以成
子孫居鄉里則化居州郡則為民具瞻處朝廷則福澤
天下以及後世而垂無窮聖人所謂任重而道逺者正
在此耳今之士大夫居閒處獨怨天尤人曰不吾知也
及其居髙位食厚禄怙寵患失依阿緘黙荷眷顧䝉寵
渥始終二十餘年之久而未嘗建白一言開陳一事樹
立一政皇皇汲汲日夜營辦者廣田宅多妻妾殖貨財
美車馬聚玩好媚權貴援私黨來賄賂衮職有闕而弗
補綱紀壞弊而弗救人民塗炭而弗恤方且偃然自得
以為通方達變輕煖肥甘夭淫艷質自娛之外而又欺
世盜名翻經閲史鼔琴焚香吟詩寫字以為髙雅以示
閒暇使一時後學無執守者欽仰踵效而恨不能及唇
吻攘奪者得以為謗訕沮毁名教之口實潔身特立之
士語塞而不敢辨吁真萬世之罪人也人殃鬼誅不在
其身不在子孫吾不信也
士以器識為本器欲宏大識欲深逺器不宏大則不能
容物識不深逺則不能見微而知著士大夫平居無事
自負不淺忽臨毛髪事則莫能承載揺唇鼓舌援引往
昔動輒千萬言道是非如辨白黑目前之事則不知也
何以言之切身之事莫切於進退切時之事莫切於論
政治之得失人材之優劣一進一退俱不中節可亦進
不可亦進利亦趨害亦趨不察得喪不問義利譬如餓
虎飢烏見食而不能見穽見食而不能見網罟切身之
灾貪昧若此政治人材烏能辨明苟得其位阿時而行
顛倒訛繆一莫之問又從而文飾之褒美之苟得其所
依托跡於非類逢迎媚合惟恐不收録於門喪身敗家
之禍不旋踵而至終亦莫之悔悟生陷身於惡流死誅
名於清論所得無銖錙所喪如丘山遺患於妻孥播惡
於無窮自以為明且知可悲也夫余毎見俗儒技癢獻
言投策輒内省以為深戒原其意髙者不過欲行其所
學卑者止於技之見售以為取富貴之媒而已貪得誘
於前念慮感於中殊不知是人也可以與之言歟有可
為之材歟操可致之權歟懷有為之心歟四者俱無冒
昩以前不猶鼓音於聾眩色於盲者耶求有所得不亦
愚乎而况以背馳紕繆之鄙言泥古迂闊之陳術既不
足以動揺當途之權貴又不能流芳於簡冊徒使世人
指摘若輩皆以為士夫之流我輩例從而受謗寃哉
言欲訒量欲𢎞事欲密然何術而能然也曰是不難能
知愧怍之過終身不敢言不敢復犯自恕自隱則三者
不勞而能矣
　　　論隂陽家
星命家以年月日時胎為命又以吉凶貴賤貧富係乎
所遇之運命巧不如運巧此説亦似有理譬如千花百
卉春則皆生冬則皆枯此羣木之大數也至於開花結
實時各不同有春而花實者有夏而花實者有秋冬而
花實者時不至則不得花實人命之於運亦猶是也命
雖巧終身不得佳運正猶名木未至花實之時而先為
霜雪風雨雹雷霆牛羊斤斧所夭折亦不能遂其材矣
故曰苗而不秀者有矣夫秀而不實者有矣夫亦此理
也
世所謂隂陽家以十干十二支推算人命貴賤壽夭貧
富賢愚問亦能中定立門户不下千百推究其理專論
五行之休囚旺相相生相尅消息盈虛輕重强弱得位
失位有氣無氣偏駁純粹有應無應展轉推窮無有窮
盡然而天壤間一日之内生生無算不過十二時所生
之人止分為十二等當時豈無與聖人同時生者豈無
與帝王子孫同時生者何其下愚貧賤相去若此其逺
也論至於此則其術窮矣
欽定四庫全書
　紫山大全集巻二十一　　元　胡祇遹　撰
　　雜著
　　　論治道
古人立言定名一字不苟不謂之百事而曰百揆不謂
之萬事而曰萬幾不謂之庶事而曰庶政又曰庶績因
事明理因理垂戒揆度也不致度則苟而已幾微也小
有不善則激觸起發盛大而不救政正也身正則萬事
正績功也不盡美盡善則何以成功不能成功則傾覆
敗亂矣今之從政者不師古不度理不慎微致逺而慮
不及逺不正其身而以督逼急切責人以必不能行肆
口從欲而行不圖其成敗其于前人所謂功不百不變
法利不百不易業功利之效尚不信從尚不加意其於
正義明道無所望矣
韓子曰古之為民者四今之為民者六若之何民不窮
且盜也以今觀之所多者奚啻佛老氏而已佛一也師
異道人異徒支分𣲖别不勝其繁悖逆本宗莫之有禁
老氏亦然大抵世治則車同軌書同文行同倫世亂則
反是惟民生厚因物有遷生民有欲無主乃亂又曰一
人元良萬邦以貞又曰君子之徳風小人之徳草草上
之風必偃又曰惟皇上帝降𠂻于下民克綏厥猷惟后
為人君者民可以不禁身可以不修乎又曰天下有道
國無幸民凡今身不在四民之列僥倖以蠧國者反以
才俊有道有徳待之欲求天下之治豈不悖哉
士之論治者如庸醫之治病不問病之虛實寒熱各隨
其性之所好而用藥已性優柔雖大實大滿大熱之證
而不敢寒以下浚以削消導和解而已已性峻决雖至
虛至羸寒弱不足之證又投以酷烈病本不死醫殺之
也天下之勢亦然為治去其泰甚救其偏而不起之處
防其將然未著之患寛猛剛柔簡易具備一相其時之
可否如良醫之對病用藥後世論治者不相其時之可
否君臣之能否一隨性情之好尚好有為者専振起好
鎮静者専苟且寛者一主於含容猛者一主於摶擊正
如庸醫實實虛虛損不足而益有餘若此之流雖不能
得其中要之胷中有主不務隨人降及近代専務逢迎
揣摩唯恐其不工間有出一直言也則必羣聚而沮毁
之多方以傾䧟之必使之見怒於上見惡於衆不謂之
誹謗必謂之妖訛不致廢退獲罪不已是以五年十年
之久内外小大之臣略無一言之論治豈為國之福歟
兩漢去三代不逺為政者終能窮理盡性治民之道雖
不能以躬行心得之餘推以及人無為而治然亦知本
而示之以好惡故刑罰清而風俗美所行者不煩今年
詔曰孝弟力田者復其身明年亦然又明年亦然髙惠
文景而下以至於凶國莫不皆然人倫不過内外内能
事父母孝而友兄弟外而事君長則必順交朋友則必
信必讓不犯上不作亂不廢惰先業放辟邪侈民心至
此則囹圄空虛刑措不用史書為實録豈虛言哉以後
世觀之愈見愈信兩漢之知本末不勸激以孝弟力田
已為不知急務而又縱子訟父弟訴兄妻妾言夫婢僕
訐主雕文刻鏤刺繡纂組嘉美而榮寵之民俗從風而
靡歳歳豐穰不免凍餒糓帛收成價愈湧貴近年以來
民日流移或不幸歳一不熟以不孝不弟無禮無義背
本趨末之凶人而處乎困約吾恐笞杖不能禁獄犴不
能容豈止於犯上作亂而已耶智者防患於將然不救
患於已然區區以簿書期㑹不報為大務者不以我為
迂必以我為狂誣妄是古非今好生事端一腐儒耳
西漢言治之事不諱君惡不隠民瘼昭言天譴思患預
防以秦為戒以三代為法以道徳仁義禮樂教化為君
徳政幾之先務以孝弟忠信修身敦本為臣民之事業
以簿書期㑹問刑讞獄為可鄙為俗吏以後觀之俗吏
亦不可得鄙事亦不能辦子曰齊一變至於魯魯一變
至於道後世之政去齊太逺不知何時而可望乎魯為
君者以聖智自居為臣者以僮僕自處言何可能行此
孔子所以辭尊居卑也耶又曰邦無道富且貴焉恥也
為政之要大體則因依前代救滯補弊則或損或益欲
輕之於唐虞三代則為貊越欲重之於唐虞三代則為
桀紂為政大臣不通經學古不知後世之虐政殊不出
於堯舜禹湯文武皆出於漢唐好大喜功誇侈奢滛立
官無法取民無藝檢身齊家臨下御衆無制舍三代不
遵而遵秦西漢乃萬世之罪人武帝之罪甚於秦始皇
始皇之未嘗行者武帝創行之後習熟見聞以為當然
不以為虐踵踵不廢有増無損若之何民不貧且病也
若之何政不紊且亂也官冗則事繁欲多則財傷政紊
則民病吏不循良則禍速通典一書三代之所無者十
盖八九非三代之君立政立事不智不才不能如後世
之詳備凡後世之所有三代之所無者皆病國病民不
可行之政也不可常行何以為之典哉
　　　論治法
法者人君之大權天下之公器法立則人君之權重法
不立則人君之權去矣何以言之國之立法曰殺人者
當某刑傷人及盜者當某刑使為惡者畏法而不敢犯
犯之則必當以法雖有奸臣老吏不能髙下其手㨿罪
舉法或失之輕或失之重則官吏抵罪是以善人有法
可倚良吏有法可守奸惡有法可恐可怖可殺小大貴
賤惟法之是視而不敢干越不怒而威死而不怨兹非
人君之大權天下之公器歟法不立則權移於臣下小
則一縣一邑大則一州一郡無法可守選官擇吏既不
精粹多非公清循㢘之人民有犯罪漫無定法或性情
寛猛之偏或好惡不公之弊或惑於請謁或殉於賄賂
或牽於親戚故舊之情或逼於權勢或為奸吏之執持
恐逼舞智弄文或為佞言之說誘欺詐曖昩之間固不
勝其屈抑公明之下亦鮮有不失其平者也今既無法
邑異政縣異法州異文郡異案六曹異議三省異論寃
枉之情無所控訴生殺禍福一出於文深之吏比獲叩
九重而申明則枉死者已十九矣民知畏吏而不知畏
法知有縣邑而不知有朝廷故曰法不立則權移於下
吏而人君之權去矣余所謂法者非止刑法而已也百
度百法皆是也故正人喜其法立奸人樂其無法有法
則權在君無法則權在巳權在君則奉而行之畏而遵
之權在已則輕重髙下以是為非以非為是放肆縱恣
惟我所欲為而莫之禁使民惟我畏在一邑則勢傾一
邑在朝廷則勢傾天下其原蓋出於無法而以法授人
也梓匠輪輿不以䂓矩不能成方圓君天下而不立法
使臣下人自為之誠未見其可也後世法令刑政繁多
細宻於古百倍而於天性人倫畧不加意孝友睦婣任
恤美徳也反是則國有常刑今之薄俗皆犯此六惡執
政者恬不知問有所厚者薄則何以為人人失本心則
虎狼之不若何以為治
又曰法可恃乎無法則上下無所守㨿恃法則久無不
弊弊則姦生故古人為治無無法之政無不變之法一
弛一張相時救弊使姦不能生法不致弊使賢者創物
不肖者守法此聖人明義達權法以情立亦以情廢慮
逺議公人存政舉兩盡其美也今日之弊法所以不能
立者其原有五慮之不逺見之不明論之不公信之不
篤用之不重議法者徇末而不知本泥古而不相時自
以為是一人沮之則巻舌而莫之能辯豈非慮之不逺
見之不明乎一念私起創置一法趨利避害鬻恩媚勢
自相矛盾為人据摭莫之敢言以爵塞謗補苴罅漏譬
若破釡壞舟彌縫固塞左完而右裂前止而後泄愈救
之而愈壞豈非論不以公曲盡私意人得而攻之者乎
遂令上之人疑惑失恃曰汝等建議立法何不堅定也
若是人斥其瑕而不能辯自叛其說而伏其罪朕之任
卿也未嘗不誠卿等負朕也動必以偽朕誰適從矣卿
等既不可倚我自有以處之是用求之於道謀無稽之
言弗詢之謀自售自鬻者踵踵而來前以致春令而秋
改夏命而冬廢豈非信之不篤用之不重乎所以致此
者議法者之罪也而猶不悟不能擴示大公一洗曲弊
俛從衆論又刀筆俗吏小智自喜之人沾沾筆削將見
窺間伺隙攻瑕好訐利口長舌數倍於前日矣吁法果
何時而定乎
法之不立其原在於南不能從北北不能從南然則何
時而定乎莫若南自南而北自北則法自立矣以南從
北則不可以北從南則尤不可南方事䌓事䌓則法䌓
北方事簡事簡則法簡以䌓從簡則不能為治以簡從
䌓則人厭苦之設或南北相闗者各從其重者定假若
婚姻男重而女輕男主而女賔有事則各從其夫家之
法論北人尚續親南人尚歸宗之類是也
　　　論時事
時弊則難救法弊則易革法弊者一政一事或至訛壞
故易革也時弊者貴賤内外綱紀風俗皆壞也故難救
儒生俗士所見淺近所守執滯救時與救法混而為一
不能分别又不度徳量力弊不能革而禍已至身識時
務者在乎俊傑時者一時務者時内之一政一事自有
小大不可不别時者綱也事者紀也綱壞而區區修紀
不惟無成成則亦不能為用此賢者避世藏器待時者
也
孔子曰血氣既衰戒之在得凡人血氣將至而貪得之
心愈甚雖貴為一人何求而不得富有四海何物而非
我有如唐徳宗置瓊林大盈二庫於殿側惟恐我之不
能有競為泚賊輩白晝而攘奪之鹿臺之財巨橋之粟
亦有是也財散則民聚財聚則民散豈不信哉
晉武帝之平吳隋文帝之平陳趙太祖之平唐皆以興
國初王之氣人主英明謀臣策士衆多加以良將精卒
非不多也兵甲非不堅利也天時非不得也然而王猛
臨死諄諄然勿以南伐為諌君臣之間所敢言者正以
晉尚有人天未厭晉二事而已所不敢言者可勝計哉
苻堅之謀猷苻堅之將士豈能逃王猛之鑑哉盖以堅
非混一六合之英主一時將士又非智謀雄勇料敵應
變之材所恃者徒有百萬烏合之衆耳兵法所忌者莫
難於用衆以漢髙帝之駕馭羣雄韓信許以止可將十
萬况苻堅乎用衆而不得其道祇益敗亂耳吳子謂能
使五萬人為一死賊可以無敵於天下師克不在衆亦
明矣勝敵之道無他知已知彼而已彼以弱昧我以强
明彼以衆叛親離我以風集雲㑹彼以不足我以有餘
彼以某人為謀臣為將帥我以此人為謀臣為將帥彼
之甲士若干我之甲士若干彼所恃者何物我所恃者
何物彼所畏者何事我所畏者何事事事物物幄謀廟
算如國手碁持子不下熟計多籌萬勝萬全然後下子
如是而不勝者未之有也大抵用兵之道闕一不可者
也一人情國勢二君王三將帥四徒卒五戈甲器刃六
倉庫供應七天時地形七事皆盡其美鮮有不勝者以
孔明之材糧運不繼六出祁山而無功王翦之勇非六
十萬衆不可以伐楚兵甲不堅利是以卒與敵也士卒
不精練是以將與敵也將不智勇是以國與敵也君不
能馭將是以宗廟社稷與敵也然則國君之於用兵可
不慎歟以數十年之蓄積涵養角勝負於一舉苻堅之
失足為明鑑可不慎歟
孔子對門人問為政者二一曰足兵兵所以平暴亂防
不虞重朝廷鎮四海雖九有無警亦不可一日而無兵
兵不可一日而無法無事則養育訓練恩威具舉有事
則發縱指示緩急得宜多寡悉稱處事故能閒暇則不
至于驕惰征伐則不至于困憊糜爛一入其籍死生有
數什什伍伍等而上之至于百夫長千夫長萬夫長官
無冗員卒無虛數節制盡善以一當十此養兵用兵之
大畧也
嘗聞一聴訟者見負罪者當笞當杖必發忿怒疾惡之
心固不可無發為忿怒則過矣有罪則有法也者懲戒
報償之心也忿怒者好惡血氣之私也此心一怒不惟
有傷天和既怒則心為氣動輕重失宜以官府言之則
謂之法法非聖人之所敢私也天理之至公聖人代天
理物一死一生一禍一福順理而已誅四凶殺管蔡人
自取之也非我心之得私也然則忿怒者不亦過矣乎
　　　論臣道
前車取覆之由不以亷節自守増禄自厚一也不能犯
顔直諌嘿嘿自保二也不能秉心公正専用私門三也
不能振立紀綱畏首畏尾不克恊心一力引養小人以
啓告訐四也不審大利病切切細務五也大臣之道先
能正已徳足以服天下才足以燭萬幾救亂于未萌致
治于未亂不動聲色懷忠貞盡瘁之節然後以義理雍
容不迫格君心之非養君心之良徳將順匡救以道事
君必知其不可輔以義而去見幾而作此為臣始終之
義也若夫既不能正已又不能養君之德成事而說遂
事而諌既徃而咎知其不可而强為身名俱辱事亦無
成雖言有可采亦不足貴近世居大臣之位者不量已
不知君無徳行無才學依人而進人君之視已如路人
不相識漠然如貊越之不相信有無不係毫末之重輕
緘黙備員竊禄事敗禍至四海稱快斯人也又何責焉
君天下者用人如此哀哉
前代大臣事業有看似平易而後人不能企及者蕭規
曹随是也當秦之末法煩刑峻民若鼎魚繼以高帝項
羽連年之兵困憊糜爛歳無定月月無寜日慘毒之氣
愁苦之聲上徹九天下入九泉求死而不可得一旦豺
虎屏迹炎祚既定漢政之所急所先應天順人者惟在
寜静簡易寛仁而已雖有三代禮樂文明之政皆無所
施矣譬如久患痼疾瘡毒之人一日病少瘳痛少定所
欠者安眠粥食耳若蕭曹者可謂知先務矣起身刀筆
吏而智識有守也如是兹盖天姿高逺不為學術風俗
所奪者也後世為臣者喜于有為而昩于用静一秉國
鈞而求智名勇功是以紛紛擾擾求治而愈亂求利而
生害上無定政而下無寜心直至于亂亡而後已若夫
蕭曹之法不惟宜施之秦亡漢興之初雖萬世守之可
也大凡自古敗家之子弟亡國之君臣皆非靳靳無能
之愚人而悉壊于才俊騖馳之輩兹可見矣
古今大臣得君者其道有二君子之得君進以道合以
義感以忠誠語以仁義如臯䕫稷契伊尹周公傅說是
也小人之得君揣知其意向逢其欲迎其志導其所欲
為而未能逞盡其心者必過其所期而後已籠以權術
曲邀固結如哲婦妬女巧謀鉗其悟先哀誓鍵于寵初
若戰國之蘓張秦之李斯趙高漢之𢎞恭石顯唐之盧
杞宋之王安石是也然歴觀徃古君子之得君者寡小
人之得君者衆君子之得君也難小人之得君也易盖
君子言不用道不合則納履而去小人則不恥自售枉
曲求合一履君門如油之投麵膠之投漆牢不可觧宻
不可間始於趨利固權終於䘮身敗家失國而後止噫
朝廷之有小人如陽之有隂晝之有夜倚伏對待何時
無之窺伺人君一念之萌巧投其所欲如䑕之俟夜應
時而發為人君者好惡取人之際可不慎歟然而為小
人之所禍敗者載在史冊歴歴可見後來者又蹈覆轍
終莫之悟者何哉吁君雲者龍命律者吕則各從其類
也
窮理治事而不造其精微受命居官而越職干分不惟
紛龎紊亂將見心愈勞而事益不集故唐虞聖君賢相
之相戒歌曰元首叢脞哉股肱惰哉萬事墮哉莊周亦
曰庖人雖不治庖尸祝不越尊爼而代之矣前人亦有
以治家喻治國雞司晨犬司户奴職耕婢軄㸑主人提
綱振領於其上治天下亦猶是也天子擇一相一相擇
内外百官故王臣公公臣大夫大夫臣士士臣皂皂臣
輿輿臣𨽻𨽻臣僚僚臣僕僕臣臺以尊統卑以卑承上
各有攸司卑官專軄尊官總持專職者所掌不雜故辦
事服勞尊官領其勤惰察其衆務故不親小勞宰相似
逸而實煩勞所司者衆也卑官似勞而實省力所掌者
一事也政如梓人大厦之百材成功之製度皆當照料
而又使之代斤者斤代斧者斧代鋸者鋸代繩墨者繩
墨然則一宫之規模百執事之孰工孰拙孰先孰後孰
從而聴之都省者梓人也六部者羣匠之各工一能也
百司庶府郡縣者羣工之執役者也賊臣阿哈瑪特違道
干譽媚上惑衆以至接受司縣軄分所掌之辭狀親米
鹽之細務今日㸃倉明日㸃庫外示公勤内畜姦貪失
大臣之體辱朝廷之尊㸃倉庫則倉庫空竭而私室盈
溢親細務受詞狀則徒為煩擾民病増劇小大庶務百
不一舉徒使斷政者難自辨明不敢告勞上以風化下
遂致六部臺院諸司百局虛文百倍欺上罔下利己虐
人網羅督責姦吏因之而壊法羣小横恣以樹威朝政
更新以來兹弊猶存雖輿臺皂𨽻所當為之事部符下
州郡州郡下司縣必曰委正官一員親身監視夫正官
有限公務無窮小縣三員大縣四員州府亦然然而不
三四事則無人可委矣倦勞避事者幸有所委府州司
縣公廨為之一空以至簿書堆積獄犴填滿民訟寃滯
百務紛擾者軄此之由胥吏抱案無人判署又懼提刑
司照刷稽遲不免倒提月日虛押催檢以塞杖責然則
何益於治欺紿益工姦偽益盛考文巻則無瑕可指責
成效則廢滯不前俗吏督責罔上之弊以至於此故六
案自相戯調曰火速火速今畨火速不比前畨火速近
年吏風又於文背批寫曰𦂳𦂳不入逓今日四海昇平
内外無慮何苦如此郡官例階三品掌户數十萬朝廷
略不相信每事復委斷事官宣使奏差腹背相望驛塵
相屬使典郡者送迎祇待之不暇又何政事之暇問焉
兼所委吏皆貪汚荒淫下鞍則震怒嗔喝取招罵詈仗
朝廷之威以為一已酒色聲伎賄賂之資(按大典本闕/謹仍其舊)
　　　論按察失職
不薦善不彈惡不振勵風俗不因外以知内書史書吏
奏差擇人不精欲精則必當程式(看原本/釣巻)照刷非良法
避形勢而威微賤省部弊政委曲随從(如體覆之類一/切細碎煩文一)
(二年/轉吏)府州司縣反為省部沮抑者不肯申明諸衙門司
吏必當程試諸官吏才有善有惡不能人人周知不察
民情之利病(軍力不均民/差發不均)水旱之灾傷(既報雨澤水旱/月申随即合行)
(檢/路)不察獄訟之稽遲(刑名月申漫為/虗文不加詰問)提舉學校有名而
無實(按大典内此句下註疑有闕文/四字今無從攷訂謹仍其舊)
仁義禮樂治之本也法令刑罰輔治者也人而不仁不
義不循理不平和為惡而日不足鞭撻刀鋸竟何為哉
抵冒頑嚚不可救藥風俗至此使善人復起而治之不
百年三世之久不可以勝殘去殺亡宋南渡刑罰苛刻
吏人犯法徃徃黥靣何不仁不智之甚也人之欲動情
勝不能無過苟諄諄而教養以㢘恥開自新之路亦庶
幾改悟而恥為惡人靣一經黥湼雖欲自新人終莫之
敬信攬鏡一照不若速死之為愈既不能死則亦無所
不至矣何不思古人先為庠序學校以教養士則鄉舉
里選胥史必推擇而得為又有官爵以尊榮之廪禄以
温飽之雖於用人若此之精宻尚有幽明之不齊三載
之久而一黜一陟故官得其人民被其澤此道一廢取
人以言不求其素行但使居民上以口舌得官放焉自
肆何者為律己何者為訓民苛刻嚴酷貪饕汙濫包苴
賄賂奔走於權門巧辨奸欺脅肩謟笑結為朋黨一唱
百和於斯時也府州司縣上下如一而欲以一二似是
而非者為監臨彈紏之官以正攻邪尚不能勝以邪攻
邪不滿羣邪之一笑竟何為哉
　　　論除三冗
文冗則吏冗吏冗則事冗不削冗文則不能减冗吏不
减冗吏則不能除冗事三冗欲除大臣之中必得識時
務通儒明斷不煩有為之材為之綱領定立規模精選
六部左右司官吏事有條不紊自上及下自内及外各
有攸司遵法奉行無叢脞無推遞怠墮違越必罰不貸
文有典册有案牘舉首見尾問無不知受授相承有行
無滯人材精政要舉文案明三冗不除未之有也人材
不精則政要不舉政要不舉則文案日煩紛然沸羮日
甚一日何以為治竊惟為政之方綱領節目固非一端
不敢妄言至於不稽遲無違錯亦非難事我朝官制内
立省部臺院外立府州司縣高下雖殊元氣宜一如人
之身心思耳目手足莫不相應乃為安康之完人少有
凝滯即疾痛害事省部臺院者人之心思也府州司縣
者手足十指也一指之不可屈伸即非完人心思之不
神明不君主四體百骸孰從而孰聴之即今府司之案
例當申部有十年不裁决者有申至數十次而不䝉明
降者有屢申僅得一言曰不見原行文巻或曰仰申覆
若干部分或曰如何纔方申覆或曰仰仔細照勘再行
申來或曰不見前申事理或已申備申累申而取招問
罪不絶或體覆已完而再行體覆或倒逓月日三四十
日纔方到路者或今日到路明日便要到大都者諸如
此類不可悉数依例之事尚且若是少有疑難莫望一
言此往來申報文案之弊若夫獄犴填滿不䝉處决司
縣人員無人主事不䝉填補錢榖不得准除軍民户籍
交参不獲開收田畆不得推稅州縣官或汙濫或疲軟
不勝任或老病不能治事不加退罷似此稽遲違錯罪
當誰歸伏乞巡按官毎次照刷有此違錯開欵申臺呈
省問罪懲科施行
　　　政事
國信使郝經為宋留滯當大舉臨江問罪索使勒和大
理叛逆以左手諸兵討平撫定國朝經制不定下無法
守(如律義律/令是也)王言一出不宜反汗度其未能行不宜輕
發名器當靳惜不可輕授人宣命虎符今大泛濫宜以
法收集居重馭輕聖王逺謀當増選精兵宿衛固本開
御河立漕運豐實京師倉廩罷逺倉以紓民力南陲甲
兵當務屯田農隙乘釁則南伐三時務農以富實兵力
軍户貧富不均宜以物力分數納錢入官招募健卒以
濟實用以紓疲乏無省部宻院元帥府統軍司應付飲
食草料文字不得於農家求取農家亦不得應付不造
作不急用工匠及一切雜户打勘見數與民一體當差
榖賤貨貴當重農抑末百貨當以工本價相半而已立
御史臺兼按察司紏察汚濫㢘舉公能以勸善懲惡以
消告訐
倉場庫務官令各處上三户入貲得爵増籌進秩無使
利歸於轉運司上自省部官下至州縣倉庫同為臣子
廪禄不可不均救弊如治病去其泰甚最為先務漢高
帝入闗約法三章知民之所最苦者秦之苛虐耳後世
陋儒不識時務徒舉陳言不切之事亂人耳目言治於
無事之世則其言簡而易當言治於多故之際則其議
繁而難工僧道伎樂不可濫賞今之世動為賈䜿貪冒
譎詐之欺天子明照四海總天下户口止抵金朝河南
二十一餘縣一辟舉守令足以幹其事府州名實不相
副冗官可减百工諸府可罷百工所貴之技過於買價
百工之力虛於所掌之吏伎樂頭目尤可罷不可以聚
歛貢獻為忠勤爵禄者人主之權衡以待賢者能者使
之趨事赴功而樂為吾用是故古之明智之君設為諸
科不惟使人難得而貴慕之抑不使不才無能之人各
安其分而杜絶覬覦今日之病失於取人無法輕以賜
與故得之者不以為恩而失之者足以興怨一人之身
始以勤約武勇而成事終以侈靡安逸而敗功况嗣守
之人乎自古得天下莫不以祖考英武勤約而得莫不
由子孫宴安逸樂怠惰而衰故兵不可不蓄養精練本
不可不大末不可不小為子孫者不可忘祖考得天下
之由必欲息天下之欺明萬㡬之㣲駕御百寮㢘公畏
罪如事神明莫若自冡嗣以降下及諸王之子孫皆知
務學知為政知民事知吏情俗儒事實門類不切時務
陳言贅語無補扵治者不足以亂視聽豐本細末重内
輕外莫若推恩分力扵各王之諸子諸孫諸冑子從冡
嗣㳺學則久久敬愛畏服一旦命令則無不畏從諸宰
職雖無功亦無大過語其權無笞人之威語其貪汙無
百金之賄縱有之不及贓吏十百之一方今無豪傑英
偉可負萬鈞之才莫若養以㢘隅推以赤心使其親舊
猶勝扵無行恃口之小人用一小人不惟啓覬覦之心
來䜛侮之口惑清明之視聽抑使方外輕笑朝廷有用
非其人之誚作事而不立法事終不能成治漢人必以
漢法治北人必以北法擇其可使而兩用之叅用之亦
可也未有無法而能立事者也官制之立後世有繁而
無省何則恃權貪利天下之心一也苟可以得之安知
所謂蠧國生事禍及其身者耶國家主持名器相事之
煩簡人之賢否而授之今使貪利竊權之小人自售自
鬻曰我可為某官我願為某職不惟不責其實罪其妄
又從而信用之一人得之千人舉而謀之萬人跂而冀
之然則官制何時而定乎又安得而省之哉
古者明四目達四聰不偏聽不妄信不輕疑使端慤之
人采民謡聽公論國人曰賢而後用國人曰罪而後誅
今則不然無稽之言弗詢之謀皆得而陳之究其情則
本非為國除姦一納其言則便欲居官而食禄是以紛
紛籍籍或采之㳺戲指以為罪甚無謂也
大府大州民物繁夥足以為政亦足以享崇高之貴與
其令輿臺皂𨽻掌一方之政令處禄食名爵之尊榮曷
若從其所屬分諸王之子孫弟姪慈仁愛物者主之一
則習知為政之要二則䝉國家推恩之福三則卒有命
令易使而無邪心四則親臨所有之士所有之民其霑
體塗足之勞祁寒暑雨之苦各知愛䕶久自富貴趨利
希寵之小人粗見上意明察善惡乘時競進不過訕訐
飛謗舊過小疵殊無大利害今後指稱實事言不虛謬
賞可賞罰可罰則言無不實刑不濫及
天下雖無事不可無兵備近年以來京師奉衞之兵止
知服役戰陣擊刺之法則不知也邉陲之兵富厚者本
官得錢而放散窮乏者為本官服土木之勞亦不習戰
一旦有警皆不為用向來蕭縣宿州之敗豈非明效大
騐歟當時差官㸃集精練所主非其人則易之
北方强勁所恃者馬力近歳馬極衰耗比之十五年前
十去八九國家宜兩平收買制官擇地而蓄牧之庶復
滋息以備一朝之急用
西南之釁不可不虞何則恩榮太重勢鈞力敵不相從
命强梁者宜置内地漸易以他職使莫知覺疲軟者冝
漸振其權毋致滋養姑息以消東南此消患未萌之良
圖也
倉廪儲蓄不可不廣乗其豐歳包銀中宜度分數收粟
三之一随逺近貯積母致壊爛以備有用
官事在前必不得已而言者當裁减浮辭長語不惟養
氣亦少口過心如止水鑑物則明發言中節辭寡服衆
由我者當力行(修/身)不由我者任自然(外/事)人皆欲行善積
福無權位則亦莫能也胡子爾今總治百城凡害衆之
事無問小大悉除去之國家既無定制當見一事行一
法無厭繁也
提刑之職一官吏二風俗三獄訟四農桑五學校六文
案七人才
俗儒論事不探其原不求其情用計用數矯枉救弊民
犯罪則峻以嚴刑民違令則繩以急法民澆薄則防以
網罟䧟穽殊不知法令愈宻姦惡日滋上失其道民散
久矣惟聖人為能以正名為先務懼夫弊必至於民無
所措手足也典故不可不知典故莫先於禮樂刑政然
孔子乃曰人而不仁如禮何人而不仁如樂何仁則此
心循序而和故禮樂為用不仁則玉帛戔戔鐘鼓鏗轟
文具而巳文具實亡何以得萬國之歡心祖考來格鳯
凰來儀神人咸和百福並至者哉人之趨利如鷙鳥之
求食鷙鳥之食惟食是視不知力之强弱人之趨利惟
利是視不知義之當否究其原則出於人之導誘何如
耳然則為人上者一喜怒一刑賞一好惡可不慎歟故
曰示之以好惡而民知禁
　　　銓調
銓之為義衡也量也次也度也調之為義因其各人之
功過依法凖律宣之以言移徙也㧞擢也貶降也知二
字之義則銓調之法思過半矣後世用人懼其賢不肖
之混淆也則有移問慮其曠官棄職日月詐冒則有觧
由又恐其出身入仕之欺罔姦偽則有對憑又恐其老
疾不勝任假人替代因體貎應對以詳其真偽優劣又
察其才能宜任某職宜任某官則有引驗四者既得其
情然後銓次量度如衡之平而遷注升降之以歳月之
累而待無功無過之庸才以升擢不次待茂才異等以
左遷逺貶待有罪者非特止於南移之於北東徙之於
西治州者復換授以州尹縣者復對授以縣如是則百
職得人庶官無曠此銓調之任也今之主銓調者能如
是乎能則當謹守而勿失不能則當盡其道外㨿移調
月日雖曰舊例以今觀之似為太速宜增縣尹一任五
十月州尹六十月散府七十月總府八十月何以言之
一省送舊迎新之勞費二省銓調之虚文求仕者道途
徃返到部遲滯半年一歳之日月三則新官舊吏歳久
不敢欺蔽政成訟理民受其賜四職官知其責辦之久
不敢苟且保禄勵精其職
　　　銓詞
一求仕者到部比得新除近則三月逺則半歳中間胥
吏弄法調辭䟽駁甚則留滯經年或至再歳京師薪桂
米玉加以徃返二三千里道途之困敝徃徃至於貨馬
典衣一考之俸糜費無幾不惟沮仕者之心使壯歳精
力虛度日月國家用人求治亦非便利此弊不可不革
宜令到部隨即發放不中格者即丁寜明白省諭還家
永不受理復有妄投詞狀告不以實者以誣誑抵罪如
是則僥倖覬覦者不妄進流品任事者咸樂為用
一即今調選立法似嚴而實無定法是以吏因縁而為
姦僥倖無資給者有時而得遷注循資厯級以亷恥自
律者齟齬而不得進至於引驗有名無實中間有廢疾
篤疾癃老昏耄百問而百不知如此之輩有司亦不詰
問選人不精已至於此不可不革
一徇名而不責實拘法而不求情有厯仕流内職二三
十年選法未立以前本路及宣撫宣慰得以注官而末
後偶居流外職者即今選法一以無例不行遷注復有
素無勲業中統三年偶挂名仕版者不詰賢不肖便行
遷注流内流外之廢立國家之制也其名雖殊而其居
官任事負利害厯勤苦則一也法之廢革在乎國家其
人惡可而廢也均為人臣因革流外之名而併廢其人
豈理也哉
一用人與取人相須而行不可偏廢前代以數路取人
内外猶有闕員故與時推移三年比士多寡而取舍今
取人之法未立而用人之法太拘見在職任者日老月
病年衰歳死有空闕之員無可用之人是猶塞源而望
其流之長無是理矣愚謂取人之法不可不立未立之
間選法宜少寛凡嘗經本路及宣撫宣慰委任歴職者
當取其籍姓名見數以備闕員
一行充守試之法古人所以救滯補弊也員多闕少則
守闕多員少則或行或兼是以人無廢才而官無曠職
假若縣尹闕員數多而以縣丞者權行之給丞俸權尹
之任丞闕則主簿權之簿闕則尉權之若州若府凖此
之例國無費財下無滯賢職無廢事官無濫受一舉而
四得之何苦不為而令久闕其員虚滯其人而注守官
何膠柱鼔瑟之甚也
一循資格而無黜陟東移之於西南徙之於北功過無
别賢不肖混淆若是則使一吏主之亦可以辦然則尚
書侍郎諸郎官何為而設也有銓調而無黜陟英偉之
才老死下僚庸庸之徒不失其資級即今司縣或三員
或四員而有俱不識一字者一縣之政欲求不出於胥
吏之手亦難矣憲臺既立宜令監察輩分路紏察守令
功過吏部得以憑黜陟庶幾絶素餐尸位之僥倖
一牧養小民培植根本縣令之任也即今縣令率皆庸
流又貴賤相遇之禮未有定制州尹府尹本路總管得
以喜怒詈辱捶扑之故有志有為之士皆賤之而不欲
得前代省掾外除復注縣令今皆恥為之良以此也此
弊不可不革宜有定禮士之進身與古殊異三代興學
養士鄉舉里選未聞鬻技售能以求仕也士不求仕則
其自待也重不苟就不詭随不以富貴易其守有國有
天下者惟恐賢才之不我即國無仁賢則國如空虚吾
誰與守故有就見者焉有幣聘者焉論其位則君尊語
其徳藉其才則士重自射䇿决科之法行士求食於上
而自輕為上者不以得士失士為重輕持貴人富人之
權而奔走羣才曰我不汝賴汝必吾依上之輕士也日
驕士之媚上也日卑日屈日謟惟恐不善逢迎以致乎
齟齬而不能入為士者曰苟能富我貴我惟君欲之隨
枉尋而不直尺庸何傷哉是以治少亂多身名俱辱今
日為吏部者亦難矣徳行才能勲勞歳月四者皆不以
守何以為吏部哉前人有言銓調之法止以日月而移
徙之一胥吏足以辦之今併廢是雖有臯陶九徳知人
之明將安用之以似有實無不自信不自守之薄法而
進退遷除巧宦曲結怙寵恃勢貪欲無厭之小人惟斂
怨聚謗辨短論長較是證非之不暇又安能為國得人
哉
　　　官吏稽遲情弊
稽遲害民甚於違錯若詞訟到官立便决斷案牘之間
雖欲文過飾非錯失自見小民銜寃随即别有赴訴司
縣違錯州府辨明改正州府違錯按察司辨明改正小
民無淹滯枉屈之寃官吏當違背錯失之罪近年姦貪
官吏恐負罪責事事不為斷决至於兩詞屈直顯然明
白故為稽遲輕則数月甚則一年二年以至本官任終
本司吏更換數人而不决斷元告被論兩家公共賄賂
又不决斷歳月既久随衙困苦破家壊産廢失農務歳
計不免商和商和之心本非得已皆出於姦吏掯勒延
遲之計兩家賄賂錢多者勝以屈為直以直為屈不勝
偏倍條畫雖定大小中三事限次終無明白罪責擬合
照依違限條畫初犯職官罰俸一月兩犯罰俸兩月三
犯的决罷職吏人初犯的决再犯决罷因稽遲而掯勒
商和者尤不可准罪責加稽遲一等伏乞申臺呈省如
䝉俯允乞賜遍示天下將此情弊斷例省諭府州司縣
大字真書於各衙㕔壁以示懲誡
　　　又稽遲違錯之弊
違錯之姦易見稽違之姦難明格例雖立小事中事大
事之限府州司縣上至按察司皆不舉行縱有依格欲
舉行者多不通吏事姦吏倒提月日補貼虛檢行移調
發文飾揑合彌縫完備應對支吾恣為欺謾苦虐軍民
小民所争不過土田房舍婚姻良賤錢債而已是數者
皆非難問難斷可疑之大事有争田一二畆而稽遲不
斷受賂枉法巧文佞説直至三月務革十月務開又復
如前動經一年二年不决按察之於司縣釣巻求奸不
亦踈乎所争之物不直數貫隨衙經年累歳一家起訟
連累數家妨廢生理農功破家壊産寃抑百端然則稽
遲之禍民豈為細過有司恬然不問縱遇鞫問明白者
不過笞縣吏一二十下不滿姦頑之一笑雖立按察司
與無何異又且動經二年不行照刷虎狼蛇虺何所畏
懼朝廷仁愛問民疾苦使訴陳官吏姦弊每人每月毎
年須上陳若干欵項及斷訖情由牒司申臺呈省
　　　又責吏不責官之弊
聴訟决事之稽遲違錯為總府為憲司者僅能粗責吏
人不問判署之官不惟責罰偏重不能服人將見司縣
政日弛紊何則稽遲違錯之罪不専在吏吏請倒提日
月枉法决事判署官從之則其罪惟均故前人立政責
罰判署官吏今罪吏而不罪官正中姦吏濫官之計雖
日杖吏百政亦不舉何則不恥詈罵不苦杖楚苟得賄
賂甘心鞭扑者縣吏之素習也頗惜㢘隅避責罰者司
縣之官也今捨司縣官而責吏雖將違錯改正察司總
府既不親民安得事事詰問之今後稽遲違錯罪專在
吏者責吏在判署者責判署官罪均者均責之吏則受
杖官則罰俸降等追官解見任庶幾令行而禁止
　　　又司吏遷轉之弊
人之所以為惡害人以利己者或賦秉貪饕或生理門
户所逼二者交攻寒餒切身而能晏然安貧不務苟得
二千年中惟顔子能之以顔子之行而責庸人何不恕
之甚也今之縣吏日俸二百一身不能飬活况父母妻
子奴婢乎所頼者不離鄉井特藉田園産業以身在官
門减薄本户差發庶能粗遣今令二年一轉挈家移徙
他邑賃房糴糧創置一切什物器用柴薪芻豆沿路車
脚搬載脚錢一棄一置所費不輕諺語所謂無折匙良
以此也窮廹如此欲不取於人其可得乎又兼二年光
景三轉案則年限已滿以致案牘紊亂亡失前後承繼
不能通知不相接續雖有明敏剛斷官長非吏不行中
間情弊百端且如争田競土一切詞訟公務姦吏黙計
轉遷之限二三務革則稽遲之罪不在己一切違錯不
在己接巻承行者日月淺近罪歸前吏則罪亦不在已
矣為官長欲窮詰前吏則已遷别縣問目今承行司吏
則日月不該遷轉吏人之弊以至於此執政者尚以為
良法何不思之甚也不務選擇人才專恃遷轉庶不為
惡不思本欲止惡反為助惡使本人賢良雖終身不遷
亦不害政害民使本人貪汚頑鈍無恥一日九遷所至
為惡譬如松柏之剛直藤蘿之委曲賦性一定雖移之
萬里之外豈能變易其性哉舊例省掾部掾百二十月
方許出職盖為主典案牘不可不久於其事數變易則
不能周知親民之吏周知一縣官政民情前後文案轉
遷如此之速實為不便反致姦黠因之為惡蠧政害民
以此論之轉遷莫若擇人擇人主於門第清白産業富
實不貪汚慎行止之人日月深久定以出身
　　　又小民詞訟姦吏因以作弊
條畫四欵事闗投下約㑹不至者從本土官斷决姦吏
反藉約㑹虛調闗文累年不决諸交闗典賣文契自有
公據問賬正契然後赴務投税契本契尾印押方為完
備中間猶有欺詐姦偽近見司縣斷案憑文契定屈直
所立文契無公㨿無問賬縱有正契無房親隣佑田畆
則無條叚尺寸四五經稅則無契本契末印押多使木
印篆文難辨明見詐偽司縣官吏便為凴據實為欺枉
諸詞訟文契元無隣佑姦吏欲行欺誑教令訴訟人虛
指隣佑干證引領作見人揑合虛詞强行指證潤飾文
案以為屈直分明雖使明敏公直者照刷亦以為處决
允當無瑕可指
　　　論遷轉太速
古之用人論定而官任官而爵位定而禄既不苟進亦
不苟退才堪某職者或終身不移徙子孫能世其業者
襲爵不絶故子孫以官為氏曰倉氏曰庫氏司馬氏太
史氏羲氏和氏其才可大任者起畎畆版築魚鹽市井
屠釣而為輔弼故小材雖累歳不離於小官大才雖未
乆不害為輔佐自銓調遷除之法行止以日月為功不
考賢能為上庸庸碌碌汨泥揚波者反得升遷㢘慎公
幹不交權貴者沉滯降落是區區之日月又不能守專
以銓調為巧宦僥倖之階梯貪競奔走既不守道又不
守官今日得七品明日望六品五品今日除五品便望
升三品二品名器有限貪欲無厭躁進易得故使人位
極人臣而不以為恩官至三品者連裾接踵七品八品
者十餘年不得代天下司縣闕員掌吏部者非不銓調
白衣者不能遷得品官在官者陞遷太速不十年而至
三品二品牧民急闕無人可注貴官疊積中外百人争
填一闕銓調太速其弊至此可不更定其法
　　　論體覆之弊
功必賞罪必罰責任專一則下以忠信事上事實而不
文即今庶政賞不必罰不信責任不專下以巧偽報上
事遲惰而文具者殆非一端最不實者體覆是也或出
入錢穀或軍民告貧乏或出入户籍或地畆争差或官
吏薦舉才能或水旱灾傷或和雇和買或一切造作或
給散義糧例皆體覆起跡于司縣申觧于州府府下别
管司縣體覆體覆相同復申觧至府府牒呈按察司按
察司以本府官未曽體覆覆牒總府總府行移同僚曰
請體覆某事同僚官體覆相同移闗總府總府再牒呈
察司體覆察司移牒本司同僚官一員體覆同僚官體
覆相同移牒本司按察司迴牒總府曰體覆相同總府
才方申部部呈省省復下部准擬施行少有疑難則反
復六降而至于縣再六轉申而至於省又三降而才至
于府每事畧無凝滯凢十六徃返而始得結絶一有疑
難䟽駁則倍之噫若之何文不繁而吏不冗哉吏冗文
繁費時亂日事久不决置而無論敢問省廷果取信者
何司果責任者何人果可疑者何司何人自察司以至
縣司每事無不雷同安用其為體覆哉是無不可信之
有司也無不可委任之人也舉皆可信可任然則必須
徃返曲折果孰疑而孰責之哉推原此法是盖出於執
政者外示公慎詳宻不敢苟且一旦事或不完上位見
責明其罪之不在已也究其罪則有所歸若歸其罪則
自上而下皆能脫免互相推逓必至於至賤至微之人
而後己何以言之事闗兵農則罪在於田夫野父事闗
錢帛則罪在於市井商賈行舗户牙人天下庻事有司
不任其責而罪歸於細民此姦邪胥吏之末技省部遵
而行之寜有愧於心乎然則體覆之無用更請以實事
明之且如官買諸物已赴大都送納了畢支用盡絶體
覆之文尚未至半體覆之人不見元物之形狀髙下好
弱漫為應答曰體覆相同非虛文而何舉此一事類皆
如此雖欲不同不可得矣自縣司而至察司皆為虛文
為政者不信仁賢而信虛文於國何益矣難者若曰如
此闗防尚有欺蔽更不闗防姦偽日甚是盖不知為政
之要在信賞在必罰在責任之專在擇人之精又能誠
賞遇下則自無此蔽不然則法愈宻而姦愈巧矣以此
參詳體覆虛文即宜革罷如虛妄不實姦偽欺謾者坐
罪于起發事頭親臨之官吏㢘能不欺者褒美之作姦
造蔽者罪之職當紏察而失舉覺者罪之如此則虛文
可削冗吏可減舞文弄法之弊日消下以情實忠信事
上事辦集而無凝滯政治清明百揆時序大凢弊政以
類而推皆當如是故姑舉體覆之一端以明庶政之無
不如是之漫應虛答伏乞酌斟可否而裁决之
　　　論沙汰
沙汰二字外若刻薄内實利益食不厭精去糠粃也鏡
不厭磨去塵垢也金不厭鍊去賊銅也當今政治失於
疎濶混淆而畧不程式㨂擇失於繁冗紊亂而畧不整
齊裁削何謂繁冗繁文繁政冗官冗吏是也諭如造車
一轂九輞十八輻减之則闕増之則贅闕與贅俱不可
行任人何以異此又如牧羊千羊一牧則太寡十羊九
牧則太多不寡不多則人力得中羊亦安肥今日政治
文案設官置吏選才不精署員太多不精則十不如一
臨事又却不得用太多則互相倚靠躭悞政事文案叢
雜前後不一議論紛紜是非無定用兵亦然古之人以
二三萬之兵而破百萬之衆精與不精故也奚在乎多
與寡設官置吏斟酌人民政事之多寡而増减焉今之
一州一郡不若徃昔之一大縣官吏無不具備而又加
焉孟子曰無君子莫治野人今日府州司縣為官吏者
果皆成徳多材藝可以治民之人乎不材者十盖六七
貪汚害民者十盖七八以賢治愚尚不能辦以愚治愚
烏乎治除達嚕噶齊縣尉外牧民者皆嘗試之以身言
書判而沙汰之吏民則試之以刑名算數
欽定四庫全書
　紫山大全集巻二十二　　元　胡祇遹　撰
　　雜著
　　　寶鈔法
凡物貴生於不足賤生於有餘不足人實為之近年五
糓布帛諸貨百物湧貴者物不足也鈔法日虚者鈔有
餘也有餘則作法以斂之不足則作法以増之方今之
弊民以飢饉奔竄地著務農者日减日消先疇畎畆抛
棄荒蕪灌莽荆棘何暇開闢中原膏腴之地不耕者十
三四種植者例以無力又皆滅裂鹵莽五糓布帛民生
日用急切之物豐年已不足少至水旱十室九空物安得
為之不貴趨末利學異端奢侈滛靡衣不以蠶食不以
耕游惰僥倖之人與農相半生之者寡食之者衆物安
得而有餘哉由是觀之五糓衣帛常苦於不足不足則
不得不貴失胎無母之鈔十巳六七加以川流海溢泛
濫四出巳苦於有餘有餘則安得不賤為今之計可斂
者鈔而無法以斂可増者農而無法以増饑寒日用之
物日益不足權信之楮幣日益有餘貴者益貴賤者益
賤雖使桑𢎞羊劉士安之徒復出亦無以為計矣為機
變之巧者必曰有是哉子言之迂子智之拙也農不可
一日而成鈔不可一日而闕今之鈔即古之錢行錢之
法民患輕則作重幣以行謂之毋權子若不堪重則多
作輕而行之謂之子權母重者行其貴輕者行其賤鈔
法亦然曷若改印新鈔一當舊五朞年之内舊鈔自廢
鈔與百物適平愚難之曰是恐不然鈔代百物之交易
所恃者信而巳一失其信民莫之從新舊均為之鈔何
優何劣非若五金之精粗鼔冶求索之難易也難者必
曰鈔者國之大權大法一輕一重出自一言何不可之
有是又不然漢武帝以白鹿皮幣直四十萬錢果可行
乎以新換舊徒失其信積鈔之家不勝其損破家壞産
粟帛之家不肯從賤或至閉糴愚恐農工兩受其禍無
益於國上䇿莫若務農務農則地無遺利粟麥布帛如
水火斗米三錢其祥自至務農之要莫先於抑末何謂
抑末竒技滛巧不鬻於市冠昏喪祭吉凶慶弔之禮飲
食衣服車馬宫室上自公侯下及黎庶各有等差定為
令式越禮踰制者有罪務從敦朴純儉凡有力役不奪
農時悉以游手不農者當之去不急之有司減冗官削
冗吏沙汰僧道醫儒僧道醫儒其名而商賈小人其行
者皆入編戸願為農者五年無役為農者衆布帛五糓
豐足百物之價不勞估計均平而日自減賤不妄費賞
賜支發兼以銀兩粟帛則鈔價日實方今工農交易鈔
雖虚物雖實而民不甚苦者百物工價彼此稱量相敵
而若不相虧惟省部隨朝官吏與外路無公田者曰費
不足若減去冗文則冗員可削其半所謂月俸貫石相
半春羅秋綾斟酌給降足以養廉有公田者不在此限
前人有言無以小害大又曰功不百不變法慎不可以
一二不便者輕變成法以愚觀之向之耗壞鈔法之弊
如立總回易庫諸路行錢以鈔貴買諸物買金換銀良
馬美女竒珍異貨之賄賂貢獻今皆革去但能節用務
農戒奢侈去浮冗抑游惰只此數條不惟實鈔一舉而
數得實天下無窮之福古人用錢後世易而為鈔止欲
便交易賫使流通糓帛均百貨之價而巳非欲求利也
非不欲也勢不敢也何為而不敢夫物之寒可以為衣
饑可以為食者貿易之際略不相信猶棄擲而不為用
况無用之物乎此不難諭正如北方刻木交質以易馬
羊牛一失其信則刻木其足恃乎故行鈔之法鈔為子
而百貨為母母子相守内外相應貨重而鈔輕則斂鈔
鈔重而貨輕則收貨一弛一張權以取中母子既以信
相應鈔貨價平而不偏如此則雖行之於萬世而無弊
捨此之外一有營利之心則其法自壞方今鈔太重而
物太輕比之初年一貴一賤或至加五或至減半主權
衡者利其鈔價之高多發而易行不恤傷農不知務權
細民所有者布帛官司所收者寶鈔賫布帛赴庫換鈔
司鈔者懼其割之難託以無鈔而不售布帛之價日損
日減近年市價絲一斤直鈔九錢官司限定百姓毎着
絲一斤折納鈔一貫伍百鈔價日増絲價日賤復壅滯
而不售民甚苦之姦貪乘利之人市井之間又立擇鈔
硬鈔之目愈髙其價是使國家流通均平百貨之寳化
而為傷農刻價壅滯諸物之一虐法耳主之者不知民
情所苦之為可懼不務均平其法又將隨路諸庫鈔母
輦至京師以備不測之用何不思甚也積厭苦虐法之
情又示之不信儻市井唱呼曰鈔無母多失吾苦虐法
也乆矣又以吾民寄庫金銀一旦詐一片紙而巧取之
所存者無用之敗楮耳寶貨之法民不信矣至此則雖
有心計若𢎞羊鞭算如劉晏亦無如之何矣䝉判送講
究行用銅錢事銅錢交鈔寒不可以衣饑不可以食均
之二物皆非切身實用之貨聖人以其絲絹綿布之不
可以零分粟麥百糓之不可以逺賫假二物守之以信
以便交易而巳以優劣較之則交鈔優於銅錢請以今
日之事言之元寶貫鈔行之十有餘年鈔法愈實通利
如流水者以其母行在貫鈔獨行無他貨以相雜也一
有他貨以相雜便有優劣輕重銅錢與鈔並行是以他
貨相雜也即今前代舊錢銷費無幾縱有當立法一新
亦不可用銅器亦糜費無多必當設官置吏即山冶銅
方得鑄造工本亦不為輕至於懷挾賫擎逺近交易不
若貫鈔之便利兼鈔法通利錢法必不能相勝少鑄則
不能徧及天下多鑄則虚費工本堆積而無用徒雜亂
鈔法貨立二價漸不為便亡金風俗積錢而不積鈔是
以鈔法屢變而屢壞蓋以錢鈔相雜錢重鈔輕又不能
守之以信故也今披詳通典所載天寶中鑄錢一貫工
本亦相近一貫廢本勞力並無利息目今毎歳印鈔八
萬餘錠蓋以絲線包銀宣課官為收鈔所以流傳通行
畧無凝滯今既鑄新錢布散民間絲線包銀宣課必當
依貫鈔例收錢不收則法不行假若收錢一萬錠減貫
鈔一萬錠收錢二萬錠減貫鈔二萬錠則鈔法不減而
自減不澁而自澁積錢既多毎遇大支發如襄陽用兵
一歳不下支鑄二三萬錠若全支發鈔則不唯鈔數不
敷亦致銅錢積滯而不行必須錢鈔兼支且如支銅錢
一萬錠毎小錢一貫重七斤五十貫重三百五十斤五
百貫用車一輛計用大車一千輛豈止虚費脚力實亦
失誤急速支持至於西蜀四川之賞河西諸路之應辦
開元遼東等路之調度上都等路之和糴又不下數萬
餘錠必須錢鈔相兼似此斤重恐失措置難者若曰逺
方則用鈔京師近裏城邑則用錢兩不相妨何必搬運
是大不然錢鈔中停尚有偏枯有無不均必生偏弊若
欲就彼鎔鑄錢法初行民未取信數處分鑄鮮不為姦
若為鑄錢工本深重儻别立錢價則鈔法隨即虚壞鈔
虚而錢不適用兩者俱失尤為不可竊恐萬一徒以廢
工難用之錢沮亂其易造流通之鈔上阻國用下惑民
心鑄錢之議似為未便謹具録通典天寶鑄錢科例在
前洪範三八政一曰食二曰貨蓋食者民之天民者邦
之本國無民則君誰與守民一日不再食則飢又飢屢
飢則死然則國無三年之食國非其國豈虚言哉饑寒
切於身雖慈父不能保其子君安能以有其民哉貨泉
貨本之輕重流通所以平百物而信萬民一失其本一虧
其信則百物之貴賤無凖或壅滯而棄如糞土或翔湧
而重於金或物輕錢重或錢輕物重傷農傷工皆受其
禍信既少虧衆莫憑據古人之於貨泉豈敢斯須而不
為之權衡哉又鈔法平百物貴賤之失中便萬民交易
之難准故立帛布交鈔之法上下相信信以濟事非欲
以不可食不可衣無用之紙而易下民汗血所致有用
之糓帛也為國家者度量百物交鈔之孰多孰寡而散
斂弛張之物重則鈔輕鈔輕則作法以斂之鈔重則物
輕鈔重則作法以出之是物價與鈔法兩得其中農工
不傷子母相藉國不求利而利益大中統建元鈔法初
立公私貴賤愛之如重寶行之如流水交鈔一貫買絹
一匹鈔五六十文買絲一兩米石鈔六七伯文麥石鈔
五六伯文布一端鈔四五伯文近年以來價増六七倍
漸至十倍以至諸物及傭工之價直亦莫不然反覆思
之時和嵗豐無旱乾水溢之災米粟非不多也布帛非
不廣也戸丁滋壮商旅絡繹百物出積然而物價日増
日貴者鈔虚故也鈔多則物自重執政者當知其弊而
拯救之今略舉致弊之由陳其救弊之術伏乞詳酌施
行
一天下户口若干商旅賣買收税若干茶鹽課程若
干包銀絲綿若干和買和雇造作用鈔若干百官俸
若干總計已上諸名項及該載未盡錢物每嵗公庫
收發私家消用計可用鈔若干昏爛燒燬鈔若干計
其數度其出入多寡而印造之如此則庶有成法權
衡在我不致多印妄費鈔虚而物貴不致少印鈔寡
而物賤即今畧不㑹計止知多行印造更於支發供
給是以鈔日益虚
一盜臣私家盜印姦貪無厭車載船装徧行諸路回
易物貨假如米麥每石時估本直一貫行鈔者利於
得物自添價數倍如此則鈔安得不虚物安得不貴以
致無胎之鈔遍滿天下若不作法以斂之物價終不䏻
賤鈔法終不能實斂收之法無多大凡為盜臣印錢無
問多寡悉皆官鈔究問見數即日仰所在官司盡數拘
收入官别議支發行用
一盜臣置立總庫舉放利息無賴狂貪買官之人一言
片紙動輒數千萬貫即今本利落空賣官者得鈔復増
價以易諸物自盜臣覆敗總庫雖罷打算徵收未見立
行亦合一一推驗本息盡數徵收入官别議區處
一鈔法每鈔二貫文當白銀一兩鈔一十四貫八百文
當黄金一兩盜臣自壊其法徵金於辦課官金一兩收
鈔百兩南省官賣官鬻獄止要黄金金一兩賣至鈔百
五六十貫回易於官庫則官庫無金是使人明犯私買
私賣之罪金價日増鈔法日虚自盜臣傾覆金銀雖自
减價然禁人於官庫不得倒換金銀此弊尚存宜速改
正
一盜臣嗜利賄賂公行所取者良金大珠美女名馬
竒珍異貨求官枉法者不得此貨不䏻得官故視鈔
如糞土近年京師官吏筵㑹飲食淡薄者費鈔十餘
錠甚者倍之此風不可不禁苞苴交徃嚴行治罪酒
筵奢侈勿循前愆衣服裘馬務從儉素此亦寶鈔之
一端也
一諸路官鈔庫近年並不闗諸上司抑勒不放支發
為無倒換官吏攅典閉門閒坐虚食月俸因縁移易
借貸多有失䧟官吏既無倒換民間私自回易富者
乘時以邀利貧者甘心於損折鈔權重輕孰主張是
今欲鈔法流行諸路鈔庫㸃勘見數無失䧟者即委
本官赴户部呈省闗支失䧟者勒令倍償别委新官
交代倒換流行毋致澁滯
一近年零鈔銷磨盡絶至於百文者亦絶無而僅有
所以元直十文五文之㣲増價數倍交易之間不䏻
割絶以致即當寄留欺謾澁滯如諸路鈔庫闗請十
分為率百文以下零鈔當發七八分以救積弊以便
市易兼交鈔所以便於交易者以其比之絲絹麻布
金銀縀匹䏻分䏻零也且小民日生旅求升合者十
盖六七圖錙銖之利者十盖七八若無零鈔何以為
生何以為成市寶鈔法除印造諸路倒換昏鈔外無
多印造賞賜諸人當給見在諸物無給寶鈔民間昏
嫁四季衣服各一套氊被首飾外不得多索財錢妄
費越分紛華美麗無官之家不得衣金錦插珠翠居
第衣服車馬筵宴當立貴賤定制物不妄費則百物
有餘百物有餘則價錢日減百物價賤則鈔法日實
矣
　　　又鈔法虚之弊
一風俗奢淫于下妄費榖帛穀帛妄費則實用之物不足
不足則物價日増物價増則鈔日益虚婚姻䘮祭吉慶
田宅車馬衣服飲食之類畧無貴賤等級
一支發妄費於上則散布日廣鈔廣物儉買物者衆生
物者寡鈔有餘而物不足不足者貴有餘者賤安得不
虚
　　　論聚斂
傳曰與其有聚斂之臣寧有盜臣然則為大臣而務聚
斂見棄於聖人見疾於天下見絶於後世直比以為盜
聚斂之惡其可為也哉以今觀之欲為聚斂而材不能
濟其惡智不能遂其姦負盜臣之名而實非穿窬之傑
何則古之聚斂之臣財聚於上民怨於下猶能使國富
兵强帑藏充實而施為遂意如秦之商鞅尚功趨利漢
之桑𢎞羊唐之劉晏籠絡鹽鐵使富商大賈不得其利
農民不被其害宋王荆公立新法青苖助役又劉晏之
罪人尚以巧取暗奪日削月消使民陷於貧瘠罪戾而
不自知聚斂之惡至此可為極矣今之聚斂則不然不
規畫不㑹計不知生財之道取財之方不量民力之重
輕田力之厚薄水旱疾疫殍餓流亡舉不知之直挾朝
廷之威而督責號令白取於民今歳賦稅百萬緡石来
歳加倍来歳又加倍正如竭澤而漁於我何有牛山之
木旦旦而伐使天地生息之仁不能相繼尚不知懼自
以為忠勤吁悲夫照勘近年費用日廣絲銀宣課税糧
民力困敝不敢増加常遇豐年蠶麥大熟盡力辦集尚
有逋欠量入為出之法既不敢裁減審天下之大計者
宜如何哉將坐視帑藏之空乏而加徵巳困之民歟抑
當立法以救歟竊見開塲之利不為無補夫天地之生
物南北異宜懋遷有無堯舜之所必行當時偶有以停
罷聞奏者辭勝於理無有面折廷爭之人聖㫖權依停
罷今日大臣誠能款曲陳説以為當行之事公私兩便
解前日之惑理到言盡聖意未必不從但數年以來無
人再言所以停止不復舉行即今南貨銷鎔盡絶價増
數倍我家中原所出之貨毎歳虚隨土壤棄擲腐朽而
不為用謂土産之藥物人参防風甘草等物輦之而南
則為寶貨積之於本土則為棄物農人無地耕穫不能
為他藝者旬月之勞㔉草藥三百斤可賣錢十餘貫終
歳差發可辦商賈之有財本者以千貫之物徃返半歳
之間化為數千貫何憚乎生理之不厚科差之不供貨
既流通轉相貿易舟車流行店舖和煦居者行者有智
有力者皆得養生之利自罷場巳來坐賈無所獲行商
無所徃舟車留停道路蕭條以我所有易得致富之貨
廢棄而為無用我之所無必用之物湧貴無所致得計
失計於斯灼然倘䝉聖衷允許開場之法當改前轍公
選品官中通錢糓廉幹者數員充場官官賫寶鈔我之
商旅諸貨至場估計元本及路費脚錢外更給加五利
息給付寶鈔令客旅還家買到諸貨北場官與南官官
為貿易仍於許州南京置局停積見數驗戸口多寡分
散諸路平凖庫及鈔庫依市價官為貨賣得到本息徑
赴中都萬億庫送納以供經費如此歳為定法場官非
其人則換易别差物價隨時高下慎毋致商旅之無利
能使舟車如流諸貨輻湊此亦錢流之一端也
　　　論司農司
樊遲請學稼子曰吾不如老農蓋學業有専攻苟以不
通無用之虚言亂人耳目則不若不論之為愈也老子
亦曰我無事而民自富唐栁子厚見當時勸農之弊反
致勞民廢奪農務故以種樹為喻而作郭槖駝傳誠萬
世不刋之名言也誠使外無兵事内無土功租賦輕薄
官吏省事蠶而得一絲為農者曰此吾篋笥中物也耕
而獲一粟則曰此吾囷倉中物也如此則父詔其子兄
勗其弟姑訓其婦唯恐耕蠶之後時菑穫繅織之不盡
善何待勸諭而後勉焉今之為農者賣新絲於二月糶
新糓於五月所得不償所費就令豐積亦非巳有加之
事役逼迫略無虚日屋宇損壞不暇修補貧苦憂戚遑
遑相仍若然則雖以甘辭巧語百端訓諭亦徒應命而
莫之能行矣勸之以樹桑畏避一時捶撻則植以枯枝
封以虚土勸之以開田東畆熟而西畆荒南畆治而北
畆蕪就有務實者從法而行成一事而廢一務必不能
兼全何則力不足故也農官按治司縣供報簿集數目
似為有功核實農人篋笥倉廩一無實效他日以富實
之虚聲達於上姦臣乘隙而言可増租税矣可大有為
矣使民因虚名而受實禍未必不自勸農始而況中間
教條有不能行者三之二勸以親睦而鬬訟並興諭以
力勤而偽惰百出至此則非無知小民之罪教之者致
其罪也古人一夫受田百畆餘夫二十五畆田畆與民
力相應今欲使一夫効兩人之力一日成二日之功斷
無是理方今之務莫若敦本抑末古人孝弟力田者别
加旌表今之最苦者農民而游手好閒以口舌趨末利
商賈之徒挾輕貲而無定居不占籍不應租税者甚衆
倡優雜類茶酒店戸飲食衣服華麗於仕宦之家而國
家莫知禁遏反得納交於王公貴人之門纎巧滛技全
免差役傳曰示之以好惡而民知禁以此較之今日所
好所貴者何人而所惡所賤者何類也好惡相反如是
而欲為農者勸不亦難乎古語曰功不百不變法利不
百不易業故於變常改作之際論議思慮周折詳盡詢
謀僉同衆心樂為然後舉而行之近聞司農司陳兩省
議分立諸路水利官某僣冒位卑言高之罪妄議以為
不可者方今四道勸農號令聚集呼召教諭一夫百畆
常力常業之外督責種木區田等事義社義倉民巳困
於煩擾請以目今實事證之均為一水其性各不同有
薄田傷禾者有肥田益苖者懷州丹沁二水相去不逺
丹水利農沁水反為害百餘年之桑棗梨柿茂林巨木
沁水一過皆浸漬而死禾稼亦不榮茂以此言之利歟
害歟似此一水不唯不可開當塞之使復故道以除農
害此水姓之當審不可遽開一也荆楚吴越之用水激
而使之在山此蓋地窄人稠無田可耕與其飢殍而死
故勤劬百端費功百倍以求其食我中原平野沃壤桑
麻萬里雨風時若一歳收成得三歳之食荒閒之田不
蠶之桑尚十之四但能不奪農時足以豐富何苦區區
勞民反奪農時一開不經騐之水求不可必之微利乎
此二不可也前年在京以水上下不數里小民雇工有
費鈔數貫過於一歳所有絲銀之數竟壅遏不能行何
况越山踰嶺動輒數百里其費毎戸豈止鈔數貫其功
豈能必成有天地以來厯數千萬年之乆經千萬有智
之士其事既不舉行足見其不可為用此三不可也且
如滏水漳水李河等水河道岸深不能便得為用必於
水源開鑿不寛百餘步不能容水勢霖雨泛溢尚且為
害又長數百里未得灌溉之利所鑿之路先奪農田數
千頃此四不可也十年以來諸處水源淺澁御河之源
尤淺澁假諸水之助重船上不能過唐莊下不能過楊
村儻又分衆水以灌田毎年五六百萬石之糧運數千
隻之鹽船必不可行此五不可也四道勸農巳為擾民
又立諸道水利官吏土功並興紛紛擾擾不知何時而
止費俸害衆此六不可也愚繆所見如此伏乞詳酌施
行
　　　論農桑水利
一論人無餘力而貪畎畆之多詩曰無田甫田惟莠驕
驕古者一夫受田百畆步百為畆比之二百四十步為
畆不及其半耳地非不足而儉於百畆大扺一夫之力
終歳勤動無懈無怠百畆之田猶不能辦後世貪多而
不量力一夫而兼三四人之勞加以公私事故廢奪其
時使不得深耕易耨不順天時不盡地力膏腴之地人
力不至十種而九不收良以此也
二論牛力疲乏寡弱而服兼并之勞地以深耕熟􁀙及
時則肥能如是者牛力耳古者三牛耕今田之四十畆
牛之芻豆飽足不妄服勞壯實肥腯地所以熟今以不
芻不豆羸老困乏之牛而犂地二百餘畆不病即死矣
就令不病不死耕豈能深而􁀙豈能熟歟時過而耕犂
入地不一二寸荒蔓野草不能除去根本如是而望畆
收及於古人不亦艱哉
三論有司奪農時而使不得任南畆農以時為先過時
而耕植力雖能辦亦必不穫况力不足耶今日府州司
縣官吏奸弊無訟而起訟片言尺紙入官一言可決者
逗遛遷延半年數月以至累年而不決兩人爭訟牽連
不干礙人四鄰親戚鄉老主首大戸見知人數十家廢
業隨衙時當耕田而不得耕當種植而不得種植當耘
耨而不得耘耨當收穫而不得收穫掲錢舉債以供奸
貪之乞取乞取無厭不得寧家所以田畆荒蕪歳無所
入良可哀痛雖設巡按察司略不究問縱恣虎狼白晝
食人誰其憐之
四論種植以鹵莽㓕裂而望豐穰土不加糞耕不以時
􁀙不破塊種毎後期糓麥種子不精粹成熟不鋤不耘
雖地力膏腴畆可收兩石者亦不得四之一儻不幸雨
澤不時所得不償所費
五論不遵古法怠惰不敏暵地社種麥皆團科種一粒
可生五莖地不殺暵天寒下種子一粒止得一莖所獲
懸絶如此糓宜早種二月尤佳糓生兩葉如馬耳便鋤
既徧即再鋤鋤至三四次不惟倍收毎粟一斗得米八
升毎斗斤重比常米加五今日農家人力弱貪多種糓
苗髙三四寸才撮苗苗為野草荒蕪不能滋旺叢茂毎
科獨莖小穗勤者再鋤怠惰者遂廢所收畆不三五斗
毎斗得米五升半為糠粃
六論勸民務農而不使民知為農之樂古人之勸農春
省耕則補不足秋省斂則助不給問民之所疾苦而哀
憫子育之愚不能者則欵曲細宻教道之以法非不量
其力之所不及而督迫鞭扑之一夫之力而責以當數
人之任聚集期㑹而反廢時日官吏雜沓使民供給酒
食之不暇水旱風霜蟲蝗之災不恤不憐歳不登家闕
食而賦税如故虐下欺上徒取文具官不得富實之利
私不能免凍餒之苦棄本逐末賣田賣牛流離奔竄皇
皇然無定居産業丁口衆多不能移徙者代當逃户差
役日就困苦貧乏寃苦失職不可枚數此其略也
七論農家隨俗亦皆奢侈過度而妄費糓帛匹夫匹婦
終歳勤動歳終所獲除納官奉公之外不能供半歳之
口體今日男婚女嫁吉凶慶弔不稱各家之有無不問
門第之貴賤例以奢侈華麗相尚飲食衣服擬於王侯
賤賣有用之糓帛貴買無用之浮滛破家壞産負債終
身不復故業不償稱貸農室既空轉徙逃避農業亦廢
有司略不禁治豈不可嘆
　　　論逃戸
漢人鑿井而飲耕田而食蠶績而衣凡所以養生者不
地著則不得也故安先世之田宅服先疇之畎畆守前
人之世業十世百世非兵革易代擄掠驅逐則族墳墓
戀鄉井不忍移徙此漢人之恒性漢人之生理古今不
易者也今也背郷井棄世業抛擲百器逺離親戚姻婭
轉徙東西南北而無定居寄食於異鄉異域一去而不
復返此豈人之性也哉是有不得巳焉耳矣勞筋苦骨
終歳勤動豐年不免於凍餒稱貸無所得里胥鄉吏蚤
督暮逼絲銀之未足兩稅之懸欠課程之未納和雇和
買造作之未辦百色横斂急於星火糠粃藜藿百結而
不能自䘏仰瞻父母俯顧妻子而謀曰今日尚矣明日
將如何矣吾血肉不堪以充賦稅吾老幼不足以供賃
傭與其閉口而死曷若苟延歳月以逃於是逺徙他所
廢主戸為客戸分耘人田托棲簷隙皇皇焉惴惴焉惟
懼刷逃竄責逋欠者之相尋也人生至此可哀之甚也
今之牧民者恬不矜恤一念申呈上司之不准再念户
口消耗之責巳三念照刷之劬勞四念乘人之危困乘
時政之失反可因縁而為姦利今歳某鄉某村逃訖某
戸即将本戸抛下屋宇若干田畆若干其他産業若干
㑹計其直督令鄰里及本土主首或典或賣以充本户
合該差發有餘則官分其半吏分其半來歳如有典賣
不盡者一遵前例田宅既盡披散逃戸分數於見在戸
繼有逃戸則亦然假如某村某年元抄十戸累歳逃訖
六戸七戸八戸見在三戸二戸抵當十戸差發以至應
當不前竟亦逼迫逃去遂成空村復将空村抛下分數
普散於一縣以近年見在戸所當差發較之初定元額
豈止十倍而巳耶下民無所控告以至於此司縣官三
年一轉官得解事而去復得美除以虐民之罪為進階
之功侵漁僥倖普天同風吁貪殘無厭上行下效刑之
則不可勝刑然則如之何其可也當立格限自某年為
始巳逃竄者官為贖買元棄田宅以招來之撫安之免
三年之租稅而温厚之見在者除去代當他人分數以
安全之有産業而三年不復者不在贖買之限無産業
而願安他所者聴從民便今後再有逃户不即申報所
屬者罷官治罪又踵前非擅賣民業者重行治罪
　　　論復逃戸
三尺之童皆知有天下者以民為本不可使之不安然
而去鄉井舍恒産東西南北就口食而逃賦役可謂安
乎為政者首以招集逃戸為亟務明示黜陟勸懲府州
司縣牧民之官廣推恩惠復業者一年租庸調皆免二
年征其半勞心畫䇿可謂勤矣以愚觀之似救其末而
不救其本口惠甘美而實德未洽以此為計正猶以無
枝之木来衆鳥潢汙行潦聚羣魚不為不集集則何以
為巢為穴乎民之去業也出於不得巳也貧苦不能自
存田産物業典賣質當十去其半今日出門明日上戸
隣佑坊正曰吏曰官者公明典賣即今濟寧一路逃户
八千而有土田官司知數者無十數户是果無所遺乎
足見公私蒙蔽質典貨賣無餘矣然則招来復業而無
業可復木之無枝尚不能集鳥水之行潦尚不能聚魚
而况童山涸轍乎愚熟思之逃民之不能還業其難有
十無抛下事産来無所居欠少錢債来不能償一也他
處得生理二也元籍非本鄉已得還鄉漂流已久地理
窵逺無力提挈移徙四也流移逺方為商賈為工匠五
也元抛産業已為他人所有六也夫亡妻適他人七也
父母已老死子孫不知原籍八也子孫作贅於人九也
因流寓而戸絶十也復業則有此十難而况無業可復
就令還家便得所遺事産舍屋推倒垣墉無有反若異
鄉兼一年之内能作何活来歳又復當差租稅從何而
出論至於此無惑乎逃竄之不復自壬子籍戸到今三
十餘年上䇿莫若再籍以籍為定中䇿莫若勒令守土
官隣佑人供責逃戸元抛土田事産官為見數招人種
佃所得子粒官為收貯復業者連産業與所收子粒併
給之三年全免差役下䇿信從虚文今年招到復業户
若干明年却報逃竄公私無益虚費紙筆為姦吏所弄
　　　論積貯
俚語曰豐年積穀太史公食貨志曰賤取如珠玉人恃
食以生故視五糓為貴重以天地之視五糓亦百草之
一草耳僕自垂髫記毎歳百草之榮枯品類大率不同
土惟舊壤草與歳新今歳為蓬藋来歳為蓬蒿义来歳
為茨棘又來歳為菰蒲又来歳為藜藿為枲耳是蓋風
露發生之氣不同故百草隨其氣而榮瘁亦不一邵康
節明造物之理曰露化物之草其説信有徵矣五糓亦
率若是農里之言曰寅夘多種田隄防申酉年蓋謂豐
歉相仍如畫之有夜水旱相逐如環之循轉百菓今歳
之實繁來歳必為之減少大熟之歳五糓豐碩塲圃囷
倉如京如阜盛極而衰實甚而耗氣數物理定不可逃
于此不取狼戾棄擲是居髙明處大位素以人材自負
者反不若農里之先見一旦歳或不登使四海之人流
離餓殍倉廩空虚無食以濟為卿相者則曰我未甞負
國家非予之罪也寧無愧于心歟常平倉既立即今空
無一粟宜因今歳夏秋俱大熟粟麥如糞土萬億庫絲
帛堆積陳腐可支常課織造及一切經費至元八年絲
銀聴從民便照依時估折納粟麥以實常平倉使農無
以粟易鈔賤糶之損官無髙價和糴坐為奸人之飛耗
一歳積蓄得三年之儲設遇凶歳可以紓憂軍不缺食
民無流餓斂有餘賤棄之滯貨補一旦急闕之實用一
舉而獲數利當途者宜思之糓帛者人之天糓帛有餘
則人無凍餒飽暖易得百物皆賤人無貴賤賢不肖雞
鳴而起德業技藝雖各不同所以區區勞心勞力者養
生養口體而已所以養口體者糓帛而已糓帛湧貴則
百物安得而賤百物出于人力百工所以貿易榖帛耳
終日勤動而不能營一飽終歳勤動而不能營一暖是
以百物亦從而増價求脱凍餒耳中統建元以來三十
年間無大旱大水蟲蝗之災厄近年以來糓帛愈貴者
何也田蠶者日寡不田蠶而衣食者日衆所以公私倉
廩箧笥皆無蓄積剩餘豐稔則不能支歳用若遇堯湯
之水旱則人相食矣故曰饑寒切于身則慈父不能保
其子君安能有其民哉韓文公曰農之家一而食粟之
家六若之何民不貧且盜也以今觀之農者日消日減
食粟者日増日廣畧具不農品類于左
　儒　釋　道　醫　巫　工　匠　弓手　曳刺
　祗候　走解　冗吏　冗員　冗衙門　優伶　一
　切坐賈行商　倡伎　貧乞　軍站　茶房　酒肆
　　店　賣藥　賣卦　唱詞貨郎　隂陽二宅　善
　友五戒　急脚廟官雜類　鹽竈戸　鷹房戸　打
　捕戸　一切造作夫役　淘金戸　一切不農雜戸
　　豪族巨姓主人奴僕
右諸人每丁所費十農夫不能供給何則膏粱醪醴養體
則絺綌羅縐綿綺裘馬宫室金玉珠翠加之禁網疎闊無
貴賤等級冠婚喪祭吉凶慶弔窮奢極侈而無忌憚費有
用為無用里諺曰高樓一席酒貧家半月糧以今較之一
席所費有至千貫者匹夫匹婦日米二升又奚啻終身一
世之糧價矣為政者舎此而不恤不慮曰以聚斂為務百
姓不足君孰與足何不思之甚也聖人之治天下庶富而
教政舉兵强泰山金城百千世而上下相安豈以此也
　　　時政
諸倉糧腐爛(官非其人收受不精/倉厫不整曝晾不時)
諸局織造雜作(或妨奪工役或本/官侵欺造作不時)
一嵗會計無量入為出之數(當立籍冊/每嵗奏聞)
農司水利有名無實有害無益宜速革罷(或併入/按察司)
按察司今已三四嵗不過翻閱故紙鞭扑一二小吏細
過而已不聞舉動邪正勸激勤惰
吏部所舉取人入仕之法止有嵗貢一科所舉例皆不
公兼不經程試縱非無頼小人即此無學新進又况即
令六部待闕承權者已近百人一二年後不能補正歳
貢可且停罷
吏人出身太速才離府州司縣即入省部才入省部不
滿一考即為府州司縣官
任子一科非取人之良法前代止以為監當官未聞便
使臨民為職官者如不可罷亦止可以為監當官籌増
歳久㢘幹有稱則方議出職
鈔法以信為本不可侵使以致虚無信止則鈔法即壊
武衞軍三萬當作土功以代雇夫之費
襄陽軍可減半屯田以省餽餉之費
童男斷沒人歸順人可令習百工免致摘撥當差富戸
一土功造作長川不絶兼工役日廣府庫毎歳所得有
限支持常用尚恐不敷若更加横支比至歳終消費無
餘已借過錢本數萬錠今後夫工不冝雇覔當用武衞
軍謂鹽糧應役兼所撥武衛軍俱於軍戸中選到富强
之家假令止於軍前應役或親身出軍或雇人代當毎
歳不下費鈔一百貫今撥充武衞無鋒鏑矢石之苦無
飛芻輓粟之勞安坐無事又食鹽糧比之軍前出軍之
人勞逸奚啻百倍出軍之人歳費鈔百貫又與國爭城
奪地出生入死無一毫犒賞武衞軍不費鈔一文又請
鹽糧安坐無事一有造作土功又令日支公價彼太勞
此太逸實為偏重兼既比出軍軍人省鈔百貫是已賜
鈔百貫矣今後日工不宜支價
　　　即今弊政
一大臣當決大政不可煩勞困以細事
一事有定例者當各歸之六部與各屬有司
一省部臺院者百司郡縣之本源綱領法度所從出者
也政無小大新舊乆近皆當知其本末即今毎事皆無
簿籍文册自開國至累朝條例亦無纂集備細毎遇一
事如戸口銓選軍站工匠錢糓地土城邑等事反取問
于司縣不惟取天下譏笑侮玩倉卒率多悮事
一立功責效為官擇人未聞為人擇官者也故書曰任
官惟賢才左右惟其人官不及私昵惟其能爵罔及惡
德惟其賢又曰賢者在位能者在職又曰無曠庶官天
工人其代之即今注官不問其才之可否一聴求仕者
之所欲有平生不執弓矢而為縣尉捕捉之職者有未
具如前四字不能觧説而為首領官吏員者有孝經論
語不知篇目而為學士者有衆星不能辨次而主天文
者何乖謬之若是也推原其弊人皆知之而不能革者
何也請託得行而無敗官責成之罰耳市井細民欲營
一室欲造一器亦必問其匠之工拙未有求金工于木
工之門責陶埴于織紝之手者職官則問其材之能否
吏員則試以案牘然後委任一俚諺曰車無餘材輻二
輞一則不少不多輞一輻三則何所安頓豈惟輿輅至
于衣服宫室一切百物亦莫不然何獨至于設官分職
而十羊九牧哉即今冗官冗職冗吏冗員多合減削
一案牘者紀事代言立政而已闕則廢事多則紛擾頻
怒則不威責人不以理則言不行即今無用之冗文十
去其七則吏簡政清下不煩勞矣
一立功立事積以歳月庶有成效孔子曰如有王者必
世而後仁又曰善人為邦百年亦可以勝殘去殺矣又
曰如有用我三年而後有成况庸人乎故古人三考黜
陟幽明即今官吏未期月而遷徙數四矣安得不為苟
且僥倖哉歳月未滿不宜改遷至于内外掾吏一歳之
間五七轉按合任歳月不三之一已行遷注是以舉事
不知首尾責以稽遲違錯則無所詰問無所歸着
一生財有大道生之者衆食之者寡為之者疾用之者
舒則財恒足矣力田者衆無游手浮技者冗官冗吏十
減其半則生之者衆食之者寡矣不奪農時人牛有餘
力則為之者疾矣罷不急之工役革奢侈之妄費則用
之者舒矣若田野開闢粟衆如土商賈絡繹貨財如山
毎歳合入官者不見増羨此為政者不得其術坐視姦
盜之侵欺而不知鈐束也即令鈐束掌錢糓官不過添
増額辦耳官課増一分則下民受一分之病五糓布帛
百物日貴而鈔法日虚矣國家收鈔雖多寔利則不及
上年十分之一何以言之上年收鈔一貫可買紬一匹
絲二十両粟三石麥二石今日收鈔十貫不能買上􁕆
諸物百物皆然然則課額雖増果何益哉人生一日不
再食則飢終歳不製衣則寒國家所用切急之物糓與
帛耳糓帛不足而鈔積如山不數年之後壞毁肩輿而
不能博升斗之米粟尺寸之布帛矣
　　　論定法律
即今上自省部下至司縣皆立法官而無法可檢泰和
舊律不敢憑倚䝉古祖宗家法漢人不能盡知亦無頒
降明文未能遵依施行去歳風聞省部取泰和律伺聖
上燕閒擬定奏讀愚料聖人萬㡬豈能同書生老儒縷
縷聴聞若復泛而不切聞之必致倦怠一與上意不合
為臣子者不敢塵瀆不能早定愚者不自揆竊謂宜先
選必不可廢急切者一二百條比附祖宗成法情意似
同者注以䝉古字䝉古語解釋粗明庶可進讀庶幾時
定上有道揆下有法守則天下幸甚
　　　革昏田弊榜文
一昇平無事民安地著逋逃者還業五糓増價土田毎
畆價值比數年前踴添百倍所以典賣之間不無詐冒
昏頼以致詞訟紛紜連年不絶府司今議得毎一社議
令社長集衆公議推保公平官牙人一名能書寫知體
例不枉屈寫契人一名本縣籍記姓名凡遇本社買賣
租典土田及一切房屋事産人口頭匹交易合立文契
者止令官牙人作牙官立定書寫人寫契違法成交者
此工人當罪到官毁交不經此二人成交者毁交治買
主賣主罪文契分明庶革前弊
一省部明文諸交易文契雖以諸物成交止合價錢並
以貫鈔並不得書寫金銀絲絹綿布諸雜物貨府司照
得濟寧一路諸雜交易多寫絲貨絲價或増或減市色
不定以致詞訟不絶府司遵依上司格例今後諸交易
交契並不得書寫雜貨上寫貫鈔若干違者先罪牙人
冩契人買主賣主同罪
一昏田屋宇因事到官縣司両平斷定各無詞訟不半
年一歳吏人與姦人作弊滅毁訖元斷文巻再令翻告
新官新吏不知始末根因見解處心公私不同以致欺
罔百端反復無定府司擬定今後凡經官斷定土田房
舍事業等事隨即當官出結合同公據執照令各人收
執如有翻告者後官以為凴據斷決公平依法者不可
改㫁偏曲不平者或欲改㫁備開前㫁錯失亦依前出
結公據執給庶幾杜塞紛競及官吏作姦之弊
一昏田相爭事關農務故有務開務停之限濫官汚吏
不肯公心及早剖決反執格限以為姦是以累年不決
府司擬定凡遇此事比三月務停不決者照依格例稽
遲日期嚴行㫁罪
一作姦造偽之人務開之月不行告官直至正月盡二月
初將過務停興辭到官雖遇明敏公平官吏徃復移關
勘㑹亦不能處決府司擬定十月初為頭至正月上半
月興詞赴官官為受理二月初興詞者官司不須受理
是月占據爭奪人土田者坐昏賴之罪
昏姻聘財雖有定例立格之日民已不從蓋縁後有自
願者聴之一言故也又兼立格之年絹一匹直鈔一貫
今即絹一匹直八貫他物類皆長價八九倍十倍雖嚴
加罪責勿喻定例民亦不從百貫寶鈔能買幾多縀匹
裏絹金銀頭面不若再立上中下三等嫁財定立上户
嫁財縀子裏絹各幾匹金銀頭面各錢兩非品官之家
不得衣金衣服中下户近減一等永為定例踰越者各
杖七十下
　　　軍政
本朝最偏重者無若軍政最紛亂者無若軍政貧富强
弱百倍相懸非偏重而何大無綱統細無紀目非紛亂
而何自有事江淮以來分𨽻頻碎源委隔絶棼絲沸羮
互相爭奪内立樞府兵部無簿籍之可尋外設行省統
軍萬戸府無一定之行伍出入進退更代逃亡無法鈐
制貧苦病疾事故無法憫恤作姦造罪防閑管軍官鄂
勒官文字徃復畧無凖則憑據試以一歳較之逃亡事
故應役放還殆無虚日起遣勘當保結開申吏不停筆
官吏走卒監送逓遣腹背相望失期過限呻吟捶楚之
聲月不空旬自開國至于今執此之政日甚一日七十
餘年矣夫物之剛徤者無大於天地生長於春夏而收
藏於秋冬昭朗羣動于白晝而㝠黙安息于暮夜飄風
驟雨雷轟電掣于斯須而和煦霡霂于永乆天地之動
靜尚且若是安有祖考子孫繼繼于勞苦征伐死亡殺
戮無息肩之涯涘而不憊且困哉一時之戰氣强於一
鼓再鼓而衰三鼓而竭物力之必然雖烏獲賁育兼人
之勇亦不能乆而況常人乎武克商歸馬放牛亂寧而
與民休息好殺無道莫過于秦六國既平猶銷鋒鏑漢
之滅秦約法清靜與民寧一一亂一治不得不爾古人
有言曰貴為一人富有四海疆理天下至于四海則至
矣極矣盡矣無以加矣海不可越猶天之不可階而升
洪海之内雖有一二島夷鳥言獸形得之不可以為臣
妾服食器皿皆不足用山川土地不䏻立斥堠而城郭
之不䏻牧牛馬而田獵之不惟不可取抑亦不足取今
南方已定六合混一天意人心皆以太平安堵為可樂
天下雖安兵不可忘内立諸衛外於要害設置折衝府
三五十府冗員亂卒俱合省併三時務農一時講武毋
使軍官憔悴而苦虐之凡困窮老弱不堪服力者一切
放罷為農十去三四亦不為少苟䏻休養生息十年之
内力可數倍舍此不務縱恣貪暴好生事之小人畧不
知止非所以為宗廟社禝之福
　　　又一重役一重差之苦状
軍政本無重役重差之弊始於展轉分擬𨽻屬别管
頻繁細碎各無籍帳元屬老役或占吞而不發或朦
朧收係新管官司驗名追勾鄂勒官兩依来文起發
督逼抑勒無所控告有父子二人兩處應當兄弟三
人三處應役鄂勒官吏千百中間有一二肯為分解
淹延逗遛申院呈省文字徃復疏駁南北迢逓二三
千里一問一答動逾半年或遇籍貫姓名元役今役
少有争差奄忽一年二年不得替罷歸一似此重併
寃苦一家之内併起二軍三軍寔可哀憐又有軍已
為民已當絲銀差發軍身不得放罷又有民簽為軍
已當軍役民籍不得除差又有元係正軍後為消乏
貧難各併於他人户下已為貼户猶當正軍身役以
此極多申院申部十餘年不得結絶
前件愚見古人軍政至精至明甚易知甚易見不當
若是之重併何以言之自伍人為伍十人為十累至
百户千户萬户元帥雖所統千萬人其法不出一人
所管者九人耳是以疾病死亡逃竄即時周知其數
坐作進退出入起居無片時相離悉知其状無所隠
伏故軍前明有軍籍鄂勒官有鄂勒籍軍前發還鄂
勒官即知其来家鄂勒官起發應役把軍官即知其
在軍替換有時交代有法死亡患難有所存恤詐偽
逃竄有所拘執防閑何為若是之紛紛也惟是數者
舉皆無法官吏因縁而為姦果使置籍明白歸身無
二屬處心公正不相侵紊立法周宻無所隠伏三者既
備此弊自除民自不寃
　　　又二軍前身死在逃之弊状
吳起之用兵與士卒同甘苦士病疽則親為吮古人之
愛民也如是故得人之死力安忍有違背棄絶不相親
附者哉今之管軍官視軍如草芥如糞土少有技藝
者日程月課不得休息不許人替代無技藝者種田
種菜打墻盖屋打捕牧放風雨寒暑不勝困憊十日
半月一㸃集一出令責其所無之物令於己家貴買
軍無盤費不許於諸人處借貸須於己家取債不百
日半年而出利過倍所以勞苦憔悴困餓愁戚疾病
逃竄死亡無所不有管軍官恐負逃軍之罪責皆以
死夭申報復来鄂勒起發補數本家執状申訴曰我
家某人累有家書見於某所當役不曽身故亦有貪
財喜功用兵無法軍以敗亡不敢以實報復申曰在
逃本家執状申訴曰苟若在逃經今數年本人有家有
子即今又無外國何不還家鄂勒亦無可騐明作姦
之人乘此不誠相欺務為欺謾不貧難而告貧難不
殘疾而訴殘疾不身死而告身死孔子曰上好信則
民莫敢不用情豈虚言哉
前􁕆愚見當戒諭軍官愛士卒如子姪無得以私事
困苦私怨捶撻有病者善為醫藥必不䏻救而死者
當明注年月日身死病證牌子頭姓名身故人司縣
村荘籍貫姓名埋瘞處所如在逃者先罪責牌子頭
五十户有失闗防及移文鄂勒詰問本人何故在逃
治罪起發無有欺謾不敢重併庶㡬不致逃竄
　　　又三貧難消乏之弊狀
匹夫之身不三數年之中有疾病旺衰數口之家或
子姪兄弟衰旺或家業興衰旱乾水溢年嵗豐凶之
無定運命吉凶人為巧拙勤惰之不一既不䏻長富
亦不䏻長貧此造物消長之理故前人之為政三年
一大比造户籍上計帳每造凡三本一留縣一送州
府一申省部覆實無偽騐其力之増减而輕重其賦
役黠吏姦民不䏻詭偽一富一貧不待申訴如指諸
掌故下無妄訟官無繁文無廢事良以此也我朝之
於軍民一籍之後近則五七年逺者三四十年畧不
再籍孰富強孰貧弱孰丁口増加孰丁口消亡皆不
䏻知臨事賦役一出於姦吏之手一聴姦民之妄訴
中間亦有實是消乏獨夫寡妻孤子無産業者亦不
能辨明近年徒行虚文每遇或告貧難勒官吏依出
軍例保結從州府定擬富強者執苞苴行賄賂反以
為貧乏而坐家作活貧乏者持空拳無盃酒之禮反
以為富實而督勒出軍強者愈強弱者愈弱若此寃
抑何以能明
前件愚見自開國簽軍累至近年宜騐各簽年分辟
舉亷幹官吏分路排門㨿即目實在丁口事産物力
符同給户帖造籍冊仍細注元簽起時屬何屬再撥
屬何屬目今見屬何屬當役因而将民籍站籍匠籍
諸一切户籍細細目覩手抄造籍各三本以為定例
自此之後三年一籍經手官吏冒偽不實者若干户
杖罪若干户處死經此一籍逃亡事故不勞招誘一
一自見貧難富強不必推排一一明白難者必曰似
為揺動騷擾經曰以佚道使民雖勞不怨以生道殺
民雖死不怨殺者又曰不患寡而患不均不患貧而
患不安一經著籍既均且安民何怨之有姑息之言
恐不可聴富強姦偽隠伏狡獪者多不愛此舉朝廷
苟從愚計臨時細立程法以防姦蔽
　　　又四勾起正身之弊
簽軍與起軍法自不同簽軍之時不取丁多富強之
家則不能持乆應役起軍之際不選踏弩挽弓負甲
執殳視死如歸勇徤強猛之人則無以取勝破敵用
兵之意不過如此初不限以正身户頭貼户雇身照
得累簽軍户除農人服勞者正身堪以應役於内亦
有老幼懦弱疾病正身必不堪充者又兼索居市井
商賈工匠刀筆醫藥諸雜一切不曽服力之人一旦
使之負重挽強搴旗斬将登城陷陣不惟徒棄人命
又何以開疆勝賊取威定亂管軍官吏豈不知此而
每起必勾正身不容雇覔而正身未甞應役者豈忠
誠為國之心哉不過恃權斂賄而已耳昔南方未平
猶可託曰正身則戀妻子不投逆雇覔則何所顧藉
或叛或逃决不得用今日四海為一家何以藉口
前􁕆愚見正身之弊肥軍官之私門削弱軍人之氣
力不可不丁寜誡約明示責罰除自願正身出軍者
聴毋得抑勒勾追聴従軍便或雇覔或親戚或奴僕
取其堪充軍當役者出軍
　　　又五印書之弊
立法防姦而不能欺者良法也可欺則不惟不能防
姦而因以生姦即今軍前公文起軍曰在逃曰身死
本家赴鄂勒官申訴曰我家某人見於某處應不身
死不在逃官司不信視此近日印書鄂勒官憑准合
申無印章白書則不准且如兩家俱該起軍一行正
係乎有印無印耳即今軍官自鎮撫總把百户千户
萬户帥府招討諸司百局大小貴賤有印章者不可
勝數印章出自吏手計不難得所刻字畫孰辨真偽
近年省印部印尚有詐冒而况卑官小職江山遥逺
安敢必其無偽又安知主鄂勒案牘之吏中間不假
借以要利助姦人而為地不詐造以取賂乎兼近日
起軍官却不凖印書須要起遣
前􁕆愚見私書使公印不可為法雖有印亦不可憑
㨿請移文軍前有司毋印私書有事則公文徃来不
敢欺謾實為允當
　　　又六保結之弊
軍無簿籍富實貧難無實可照一憑司縣依刷保結
由是觀之是出軍不出軍權不出於朝廷一出於司
縣之手今日司縣官吏果皆亷明公幹之人歟私徇
貪汚十盖六七習以成風死且不懼保結一言何難
脱口按察司官吏雖徃来如織略不紏察舉劾以富
為貧以強為弱将焉是懼總府官理難一一家至户
到親身詢問上司徒取文具放富差貧不勝情弊
前件愚見軍無簿籍一聴貪汚者髙下其手将䑃蔽
日深真偽日亂造籍劾實庶革此弊
　　　又七軍官有名無實之弊
國家駕御羣才激勸軍功曰名曰實耳何為名百夫
長千夫長萬户元帥等官是也何為實應所名之官
而寔有百夫千夫萬夫三五萬夫之呼召指使旗旄
弓矢導前擁後賞功刑罪殄冦樹勲者是也自江淮
用兵人立戰功國家不吝名噐隨即酬答昨日散軍
今日陞為百户再一陞而為千户又一陞而為總管
又一陞而為萬户一門之内父子兄弟俱為勲官錫
爵既多實不副名名為萬户麾下無百餘人千户則
不滿二三十人總把百户則無一二走卒之役使負
榮貴之名而無榮貴之實佩品官章服而與小夫賤
𨽻無異安在其為報功也
前件愚見以功而貴無降黜之罪禄之可也授之以
實權可也今欲足其軍卒之數則無兵可與乆勞者
宜享其逸照依本等換除民官何為而不可不猶愈
於輿臺胥史末技雜流叨居列位濫玷搢紳者乎
　　　又八合併偏重之弊
古人兵農不分一夫受田百畆方里而井井九百畆
八家同力公田之百畆而官入其租一井之賦兵車
甲士卒均有定數三時務農一時講武無事則為農
有事則為兵自井田廢阡陌開受田無法取民無制
矣受田無法則貧富不均取民無制則文案為姦強
益強弱益弱矣漢魏而下猶立限田近世以来限田
亦廢兼併削弱自不能已然而猶推物力以定賦役
無物力者無賦役國制兵自兵而農自農肥瘠不相
救助每次簽軍貧富強弱自已不同自壬子至至元
十一年前後五次簽軍例取上户富強丁多有力之
家且如某村計一十户從上簽軍䑕尾至第五次五
户與第一户一例當軍強弱分撥相懸奚啻數倍宻
院知其偏重近年分揀軍户遂為貼併官吏因法受
賄富與富併則氣力有餘貧與貧併主客皆弱以致
破家壊産舉家逃竄請以各年簽訖軍人籍帳推排
考校丁産強弱自見地數十頃親驅數十丁又有門
面營運當軍一名單丁寡婦無産業當軍一名如此
不均寔為寃枉
前件愚見兵貴精而不貴多在强而不在衆果能如
虎如貔如熊如羆力扛鼎射命中古人已有以五千
之卒戰敵三十萬以三萬之衆禦百萬之師者方今
四方厎平鰥寡孤獨疲癃殘疾無産業單丁者皆宜
放罷為民除去軍籍此數者在仁政之所當養濟雖
合併十户為一户二三十户為一户亦不為用徒費
文墨今年勾追明年刷勘後年起遺保結勘當止與
吏人供酒食之貲苞苴之費而已其次年壮有妻室
子孫田畆及頃者四丁併為一户輪畨周嵗當年或
身故而子孫未成丁或凶年食不足官為賑濟不得
貨賣土田孶畜消折氣力
欽定四庫全書
　紫山大全集巻二十三　　元　胡祇遹　撰
　　雜著
　　　縣政要式
置軍民站匠諸色户計各鄉保村莊丁口産業鼠尾簿
一扇各户留空紙一面于後凡丁口死亡或成丁或産
業孳畜増添消乏社長隨即報官于各户下令掌簿吏
人即便標注凡遇差發絲銀税糧夫役車牛造作起發
當軍檢㸃簿籍照各家即目増損氣力分數科攤不偏
枯不重併使姦吏不能欺謾至于土田婚姻驅良頭匹
債負一切詞訟一一憑籍照勘此籍如一縣之大圓明
鏡物來即應妍醜莫逃續有分房析居復業還俗于驅
為良等户亦依上標附又置交參分外來寄居别投下
諸雜户計簿一扇以備互相爭訟二簿一一從實無得
漏落包套隣佑主首社長互相保結不實者罪之各村
荒閒官地及牧馬營盤亦仰于各村下標注此籍既定
别寫一扇申州申府頓放互相照勘事君敬其事而後
其食此人臣之常分也主爾忘身公爾忘私國爾忘家
志在于立功樹名富貴不萌于心此人臣之常職也即
今觀之上自執政下及州縣以掊克聚斂為通才以苞
苴邀結為得計不究已之才不才甫霑一命即望台司
金玉滿堂愈懷貪冒出憂國之一言衆指以為妖訛舉
愛民之一事咸疾以為狂妄虛文具于督責實效墮于
杳茫敗事者無罪成算者無功廉公謹敇者反謂之好
名贓汚賊蠧者反謂之才幹駔儈曵青紫倡優佩章印
奪攘矯䖍布滿中外長舌利口變是為非婢膝奴顔進
階増秩甚至鬻女而貨妻奚啻吮癰而䑛痔言語煦煦
相取下而戈㦸伏于中心同仕數年再相遇則白眼若
不相識小人同惡相濟結為朋黨此千古之常情也今
則不然相誓指天日非誠也刺血為盟言非誠也握手
出肺肝非誠也出妻見子非誠也升堂拜父母非誠也
通才納賄非誠也面譽而背非朝諾而夕畔雖蛇蝎虎
狼不食其類乃甘心而忍為雖鬼蜮優倡不欺其徒乃
面謾而無恥詭譎不測變詐無窮人心之惡一至于此
内外同風不以為怪不惟僚屬友朋之若是子焉而訐
其父弟焉而訴其兄妻妾訟夫主奴隸誣長上天道人
倫悖逆斵喪瀰漫壞爛一至于此于所厚者薄有此理
歟有識者坐視而不可救固當緘口結舌亦安得不為
之寒心哉聖人知民生之有欲不可不為之防故因其
性之固有使仁且夀禮樂教化之功也聖人身行正人
倫亦正恐逺方遐域不能見聞立五服公侯伯子男設
庠序學校以訓誨教養之薫陶以詩書禮樂以成徳焉
教而不從董之以威刑政是也刑者救惡于已然兵亦
刑也誅其長惡不悛者也後世救時宰相謀不及此事
至而不為之備患生而不為之防不能積九年之蓄而
為救荒開廩勸糶之法不能使比屋可封故嚴立不孝
不悌不睦之刑不能使風俗朴素樂于務本故有抑游
惰重商税賤倡優雜類之政不能定立田制一夫百畝
故有限公私田之制不能使民不為非故有警夜巡捕
之禁不能使死徙無出鄉重祖先邱隴故有招誘捕捉
殃及親戚隣里之刑陵夷至于近世苟且弊政又不能
行事至物來專以刻薄督責為言逼迫威虐為務示己
之才陷人於罪歸功於己嫁禍于人欺天罔上具文無
實交結權貴増秩遷官諂媚士夫沽名釣譽民困瘁而
不恤憂私財之不足致紊亂而反喜得縱恣而為姦加
之常憲寛弛惡不必罰善不必褒以不公之毁譽定人
才之黜陟以風聞之是非為功過之實迹苟且滅裂貪
汚日甚一日具曰予聖孰知烏之雌雄正謂今日移牒
本司遍行所屬照條畫節文百姓不得越訴諸衙門各
有分限不得受越訴推原立法本意司縣者親民之官
日與小民相親情偽易見不能欺蔽責任不可不專不
專則怠惰推遞紛亂繁冗久不能決故罪有五十七十
以下司縣決之小民所爭訟不過婚姻債負良賤土田
房舎牛畜鬭毆而已所犯若無重罪司縣皆當取決不
合申州申府申總府申提刑司即今司縣官吏貪邪每
遇上項本職合斷事理于元告人被論人處兩下受訖
賄賂或瞻徇囑託或畏避形勢欲從正歸結則恐倒錢
告訐欲從邪處斷則恐提刑司照刷兼負寃者不肯准
服所以申州申府一解釋怨謗二洗雪已過嫁是非于
州府為州府得此復效司縣所為嫁是非于總府總府
復效州縣貪求厭足調發于州縣以致或爭地一畝價
錢不直數貫上下前後官吏行求費鈔數百貫逗遛七
年十年不能杜絶中間兩家隨衙諸干連人隨衙妨廢
農功生業不可計數隨衙之間呼喚不著小吏獄卒百
端凌辱小心畏法者以致飢飽勞役輕則因而成疾重
則致命者往往有之家有疾病死亡之憂而不敢離衙
門者有之如此怨苦皆原于妄申妄受當決不決擬合
遍下照依條畫司縣當決而不決妄行作疑申州申府
者初犯品官罰俸司吏杖罷再犯三犯則品官解任州
府總府妄申妄受者亦如之合行移牒請照驗申臺照
詳乞賜明降遵依施行
　　　精選縣令
辦事愛民莫親於縣令縣令得人則事辦而民安舉非
其人則事不辦而民失業即今縣令多非其材省部不
務精選兼品秩卑下州府驅委呼召殊無禮貌英俊才
氣之人視不屑為十分為率大半不識文墨不通案牘
署銜書名題日落筆一出於文吏之手事至物來是非
緩急閉口不能裁斷袖手不能指畫顛倒錯繆莫知其
非雖有縣令與虚位同今後擬注縣令省部試以身言
書判問以治民之方年六十已上精神才力昏眊者不
可擬注身言書判不兼全者不注省㑹州府不得差委
賤辱
　　　論併州縣
州縣何為而併也户口寡而官吏繁民力不足以供掊
克十羊不足以容九牧也併州縣則其便有三減禄食
舒民力一也每縣胥吏鄉司里正之徒五六十人并祗
候弓手足解不下百餘人每家嵗用衣食鈔百貫舉取
足於民今皆廢罷而民免蠶食之苦二也每縣又得五
六十家務本趨農昔為蠧民之害而今為納差之户三
也其不便者三縣併則辭訟賦税遙逺一也巡盜賊尉
司勞苦二也二者不難治平解紛糾警察冦盜則委商
酒務主之無致生發無令起訟賦税遥逺則仰本縣當
絲銀徵納之際各就本土置官收受無令百姓勞苦如
此則省併州縣實為善政不必多論俟其户口増息政
繁事冗則量宜復置外户口鮮少不宜立總管府者亦
當合併衛輝等處是也宜立總管府者復當合而為一
東平是也難者必曰併之則頭項有言是大不然土地
城邑仍舊户口差撥仍舊各頭項所設達嚕噶齊仍舊
官制禮儀既定為總府者不敢無故呼召凌辱州縣然
則何苦而不願也兼自天恩列土以來衆統寡大臨小
行之到今五六十年而無一言何獨至於今日而有言
哉其實一縣也一州也強名之為一路是䝉虚名而受
實費也難者必曰併之則總府權重是又不然往日諸
侯世官擅生殺禍福取斂封植之權故一方愚民不知
有朝廷之尊而知有諸侯也今之總管府有如是之權
歟常賦之外不敢擅一錢流罪以上之刑一一申部五
十月而遷徙何重權之有何過慮之甚也難者必曰鄉
民之情升縣為州則喜降州為縣則慘然不樂是又不
然民可使由之不可使知之得虛美而受實禍小民之
言何足恤哉難者必曰往年辯者以減併州縣促削封
疆恐為外人所笑是何理之言也夫所謂之促削者千
里之地為他人得其九今也為百里百里之地為他人
得其五今為五十里毁千雉之城為百雉是所為促削
也土地如舊城郭如舊何謂促削哉使田野不闢户口
不増雖升縣為郡升州為京張夸名而無實用然則何
益矣不知反為後人之大笑也此皆一時䝉昧便佞之
空言今已不辯而自明亦不足恤
　　　論府州縣官
府州縣官不合一例俱年老或年幼俱識字或不識字
每補一人宜照已任者何人宜老幼文武間有不合勿
止問此人合作刺史止有某州刺史闕便令補上不問
見任諸員何人又用此人為同僚無乃偏枯否按察司
最急當舉府州縣定功過朝廷既有五責辦集者不辦
集者俱一律遷轉何以懲有過勸有功而合周官六計
弊吏之㫖哉
　　　民間疾苦狀
一逃户不能復業(今日離業明日官司將/抛下物業便行典賣訖)
一見在户替代逃户差發(假令元抄十户逃訖/五六户見在户包當)
一税屋間架(古今並無此例木植苞灰丁線/已行税訖今又税屋甚為重併)
一税羊重併(既於每羣内不計多少抽分訖羊口又行/收毛收皮納税每遇造作復於民間取要)
一本場皮貨山查河泊冗事合行革罷併入税務
一税物不問時估止由䦨頭合干人等髙下價直以憑
取税
一婚嫁之物既非買賣營利不宜收税
一站户既當馬匹又當祗應酒食委實重併困弊
一一切和雇和買造作并不得錢近年親管官吏擅行
和買虧價十九
一社長並不益民止助貪汚官府鳩斂錢物侵剥細民
合行罷去
一府州司縣每遇祗待使客自裀褥床榻油鹽菜蔬酒
肉椀碟匙筯柴炭等物一切科斂於民使客既去諸物
為之一空並不還主
一徭民甚多正當差户極少當議減革
一自立竹監并巡行官以來不勝煩擾民竹十廢八九
官竹十損六七當罷竹監及巡行官民間許令種竹依
價收税官竹委付土官一員掌管發賣
一巡鹽官不得擅自擾民事發之家當土官鞫問
一鹽法頗壞斤兩不足當依舊法滿足民間食鹽聽從
商旅兩平貨賣官司不得樁配
一白著無名錢宜許赴按察司陳告
一凡遇和雇和買夫役不問多寡即行遍科宜嚴加禁
治
一親臨官和買和賣藉補宜行禁斷政弊
一冗司當罷(省部臺院外酌古則無有/準今則繁冗者皆當削去)
一冗員當減天無二日民無二王尊無二上人無二首
故設官分職省部以降崇卑雖不同為長之官止合一
員佐貳僚屬視事之繁簡則或倍蓰焉長官一員則裁
決歸一而不紛競僚佐倍之則常務煩多足以代勞即
今六部尚書八九員侍郎郎中員外郎及一二宣慰使
七八員同知副使各一人正如人二身八首而一足貽
笑千載舉此一二他可類推(最不適用虐下生事虚廢/俸錢舖馬祗待者宣司奏)
(差等官宜/十減八九)
一冗吏當減
一冗文當革冗文不革則冗吏不能減何為冗文無妄
受無越訴無疏駁不法無申呈無度如是則冗文十去
其七八
一信賞必罰則功多而過少今皆不行公勤者未必賞
汚怠者未必罰按察司並不察舉害民貪汚者反為良
吏奉公亷潔者反為庸駑
一賄賂公行則百務紊亂民寃無訴宜禁治嚴切欲斷
賄賂莫若賞亷罪貪
一鈔法已壞當行拯救拯救之法無他推其致壞之由
而改之
一倉廩不實合行覈實
一取人入仕無法合行講究(即今冗員既減十之四五/有罪者罷無罪者聽除亦)
(可經數選/而不闕)
一江南重地難得易失所任非人合行精選(仰按察司/體察罪重)
(者去輕者降留無功過/者依例有功過者分别)
一濫官雖罷私贓富厚宜許諸人陳吿復還本主彼此
俱罪者入官
一諸路庫藏倉厫有名無實當從實㸃勘
一公家與民爭利衙門宜有革罷
一錢穀官不宜貨賣宜於隨朝服勞人子弟姪選用
一不經省部銓注職名如本路奏差提領騐數官知數
河泊官之類宜盡行罷去
一官吏斷事無法可守當議頒降條法不致罪一而刑
異姦吏因緣髙下其手
一諸路户計東移西竄南徙北遷消乏者不減差興盛
者不増賦宜委本路公舉廉慎官同按察使官一員從
宜抄數仍具戊戍壬子兩次何處附籍仍具本家見在
物力除為清册以憑從實定奪差賦
一江南平定通為一家南民即我民南兵即我兵也既
有券軍使令北軍宜少休息每嵗輪畨一半南戍一半
還家作活資養軍力
一不因才能勞效門閥以錢得官者宜盡行退罷即以
才能勞效門閥之人代之
一宣使奏差一切使臣不問土官有無罪犯下馬便行
取招重行打發輕則土物斂及於民宜行禁斷差帖上
亦不得妄寫惡言徒使朝廷失大體而不威官吏無恥
而苟免
一某自起身至據台鼎專以賄賂左右迎合上意為務
故能使受賂者投間抵隙交口薦譽迎合偵伺無不如
意自斯人顛覆以來受惠者一無所得思慕之心追懐
曷已相繼為政者循覆轍則不可新易途則招謗謗言
日多不惟不能施為雖欲身安其位庸可得乎當自侍
御僕從有出身有賜賚以代私恩不使怨怒不惟立酬
勞報功之令典亦庶幾杜絶苞苴賄賂私相恩讐之罪
念
一江南民心未甚結固不可屢失自收附以來兵官嗜
殺利其反側叛亂已得從其擄掠貨財子女則入於軍
官壯士巨族則殄殲於鋒刃一縣叛則一縣蕩為灰燼
一州叛則一州莽為邱墟然則於國何益矣申院申省
反以為功朝廷不究詰所以反叛之由而慣賞其將卒
定亂之勇人情孰不欲安屋粟火食夫耕婦織賦役之
外養老慈幼樂享太平此億兆之一心也今也棄此遐
福去生就死甘為肝腦塗地父母妻子駢首受戮者是
何心哉是葢牧民者有以激之使然前省所選人員例
以賄賂得官屠沽駔儈市井無賴羣不逞之徒十居七
八詩云愷悌君子民之父母使若輩之民欲民之安則
不可得矣淫奪人妻子强取人財產田宅馬牛羊畜聽
訟之間恣情枉法以是為非以非為是百計千方務在
得錢民之寃抑無所控告司縣州府上下一律哀聲怨
氣鬱積而不能發所以冒死而不顧國家自平金以來
有事於宋五六十年而後混一豈不艱哉良將精卒經
營戰鬭於數世一旦以濫官汚吏恣其貪殘而壞之惜
哉
一江南陳米經嵗既久皆不可食今已水旱脚力運漕
於委曲萬餘里之外何不思之甚也以致沈船破車奪
民時廢民力死損牛畜虛損盤費官吏不能交割多自
經逃竄所運米石堆積水邊上雨下濕腐朽敗爛積今
四五年間問根起發斛數若干今到某所某倉若干已
十損其七八矣所存者又皆為糞土若此繆算即合停
罷
一御史臺按察司彈糾貪汚申明寃滯實省部儲司之
藥石也省不知與己為助反視之如仇讐百端沮抑是
以近年以來當是任者全身逺禍閉口不言為書吏書
史者委靡貪汚與州縣吏無異甚者反與之文過飾非
隱比其罪惡滋長其貪冒自今以往當激勵振作碌碌
無稱者退罷少犯贓汚視州縣官吏加一等治罪終身
不復叙用
一倉場庫務諸錢穀官雖非所以處清流待英才之地
亦無以市井細民賂以貨財而可得者上以財賂賣之
下以貨賄得之上下交征利又無出身欲戒人以不盜
何不恕之甚也即今贓汚之弊莫甚於此愚謂宜准往
代舊例以待有功之子孫有月給有増秩拜官盜錢得
罪之科如是則國無賣官之羞人絶僥倖之念錢穀入
官而不入於私家人矜廉潔而有光於祖考兹事非難
當革前弊凡隨駕日久如集賽台等子姪弟兄户選一
名補注不願者聴責成於漢人以䝉古人領其事而不
課其殿最
一前省官私心本欲貴其子孫恐人有言故每職多設
冗員如六部宣慰司之類是也或以貨賂或以請託不
論人材不遵銓調昨日一布衣今日受三品命服日月
不深資品卑下而遽陞二品宰相者股肱之寄往往皆
帶相銜遂使僥倖之徒視名器如拾芥卑小官而恥為
曰某人尚得某官我何為而居下列曰某人尚拜某爵
我何為而受斯命輕易名器以至於此當議改格
一遞送造作必不能無弊姦吏因緣害衆合著夫匠十
名乃科百名以至數多則遍科今後省部立式符下各
土主者置立簿集鼠尾人民及工匠花名遇有遞送造
作輪次應當周而復始仍令通文墨廉慎官吏封掌凡
有遞送前路文字及宣使奏差到路輒不得便集人夫
先差人於前路探伺到來的實月日然後集衆若恐躭
悞既承文字即於簿集上照勘某人今次該差計幾名
公文先報得知管得在家聴候續聴指揮某日須要到
來應役如此則公務亦辦不致稽留農工妄奪民力盜
養姦吏
一拘刷牛皮之虐農人牛死舉家哀號不經申官不敢
開剥筋角皮革略有損壞又復壞錢或時值暑月入城
遥逺往復之間肉已腐爛近日復有濫官下村親行拘
刷或翻挑舊事或每活牛一頭攤鈔五百一貫似此虐
政即合罷去合用牛皮新納包銀不勞而足
一軍人應役還家一往一來之弊軍自分撥以來紛擾
重併民不勝其困弊吏横恣其姦欺何以知之假如一
户軍户某人係某縣某村元籍某年為始簽作軍户根
脚係隸某官帳下應役到今不曽改撥如此則或有軍
前因事因病身故或避役在逃交替不至或貧難疾病
單丁不能應役或元籍户頭身故子孫更改官名及一
切事故管軍官照驗各人鄉貫姓名移文本管鄂勒官
勾追補發若網在綱有條而不紊自一經分撥别隸他
人所管行伍不相識官吏無籍册可照一憑本人稱呼
中間不無欺詐不惟如是或又於某年再經分撥或又
於某年某嵗累經分撥遇有前項事故展轉推求不見
根脚出軍吏人亦非經手舊吏是以妄行移文勾追鄂
勒吏人照得與元籍姓名㸃畫少差却行迴文審問一
問一答往復經嵗軍前既承迴文不無自疑遂於他路
勾喚似此紛亂純實謹畏者恐遭罪責或已行親當又
復雇覔或兩處重當不能辨明不得交代以至壞產破
家無處申訴不畏官法敢為姦欺者賄賂鄂勒官吏通
同作弊或在家而云已行應役去訖或富實而妄言貧
難或身在而言身故或有餘丁而云户絶或妄以鄉貫
村莊姓名爭差為問逗遛嵗月似此欺蔽不止一端究
其受病之源皆出於分撥竒零隸屬無定即今南方無
事管軍官員數太多名為萬户軍不滿千千户軍不滿
百降至鎮撫百户有止管二三人者是所謂十羊九牧
者也照得管軍官員亦非皆出於累世將家勲舊武弁
以一時軍功得官今乃袖手癡坐無髙爵之可邀無厚
禄之可得無精兵鋭卒之可管意亦顒望國家優恤莫
若檢照各官如根脚尚日淺年老無子姪可代者與一
優便差除禄以養廉軍官既減則散軍可併散軍可併
則可復無籍可併可復則選擇良將善撫馭者於要害
重鎮屯戍以之鎮守則威重而姦亂不生緩急有用則
精鋭成師而得力往復交代及一切事故則不能致肥
吏而瘠民欺官而悞事
一鈔虛之由有自來矣盜臣私印添價以買諸物一也
置立總庫總局舉放出息輕付於無賴狂貪買官之人
動輒千萬錠二也鈔法無定鈔十四兩八錢當金一兩
即今官買金每金一兩該鈔一百五十貫自壞其法三
也賄賂公行執權者止要良金美女俊馬竒珍百倍其
價物重則鈔輕四也盜臣得以私印諸路官庫反不支
發民間無以倒換五也近年以零鈔消磨盡絶上司並
不印發零鈔不行物價自重六也能除六弊鈔法自實
一前省官自謂於國盡忠靳惜財物不敢妄支虚費遂
於諸投下五户絲銀嵗賜暨諸犒賜等物不肯依時應
副巧計開除不滿合得元數所與之物金銀匹段亦皆
低歹不堪使用衣著今次事發為人首告假銀足為明
驗實失諸王心怨歸於上何足以為忠古人親親之義
分寳玉於伯叔之國時庸展親恐不當如是
一碩布哷齊每户要訖鈔半兩或一兩二兩
一燒經排門取訖鈔五錢僧道每路不下五十錠
一今次貪人所積贓物不啻數萬錠其實皆出於生民
之膏血惟數宜與民休息免絲銀或三年或二年統體
受痛不立法不選人無賞罰貪貨財土地取兵取民無
制度御臣下法寛而不禮重易進易退百官苟且趨利
無貴賤等級職員太冗俸給不足員冗則論議紛紜而
事不集俸薄則生理不給而生貪汚以今觀之每一司
分莫若減員之半而倍其俸
一即今銓調之法名存而實亡近年以來賄賂公行所
謂緒餘土苴併自廢壞錢多者其職切要其禄厚其官
髙其日月經久而不遷轉所用之人無行檢無才能無
門閥無勲勞無智識不責王事之辦集廢墮而不卹部
民之寃苦失職提刑司恬不彈舉無錢者雖負徳行才
能門閥勲舊或任滿而再不選叙或莅任未半嵗一嵗
無罪而替罷亦不録用惟僻逺荒邑職不切要者或七
八年十年無人交代然則吏部官可不精選公平廉幹
者躬親考校簿書内外司分計若干孰賢孰否孰功孰
過孰年老疲軟不勝任孰年壯精力才幹人人見來歴
人人如素知識某司某分當用幾人文資武資宜幾人
某人因某功而陞遷某人因某罪而降黜使陞遷者知
非徼倖廢罷者不敢怨言如此則趨事赴功得賢日廣
一府州縣司吏所以遷轉者本恐年深作弊自遷轉以
來其弊愈深其誤事愈甚何以言之人之所趨惟名與
利照得府州縣司俸薄不足以利家辛苦年深不得入
流品無利無名復何顧藉不貪汚不枉曲何以度日兼
吏人之職專主簿書案牘之首尾公勤才幹者聴從本
官及上司呼召指使之不暇安能經理上項所當知之
事哉是以問東而不知西問首而不知尾一聴於主案
貼書之所可否而况貪賄賂殖貨財奉官民避强凌弱
庇富虐貧非主案貼書則不能也以此論之反不若不
遷之為愈也居父母之邦麤有田宅產業賴公門庇廕
足以養廉人情物理彼此不能相欺謾不親即故人非
豺狼遇事豈不相憫恤案牘出於其手不勞苦而嫻熟
知首知尾其涖於其職每事不敢苟且恐後不能離手
豈惟吏人至於職官自循末世避貫遷轉之法亦不免
此弊不務擇人止務遷轉甚非良法使為官為吏者性
果廉平雖居鄉黨亦廉平性果貪曲雖處異鄉亦貪曲
避貫如以狼守羊何往而不殘食之也罷遷轉務擇人
使鄉里公共推擇俸足以養廉公平嵗久則得入流品
庶幾簡易而得人不撓法不害民不誤事
一某前任河東按察副使在任别無他能惟不妄拘錢
入官吏人有罪杖而不罷一事頗異於同僚錢至彼此
俱罪者入官拘收濫官汚吏以形勢知術而强取民財
今復入官是何異於濫官汚吏之所為哉後雖有欲訴
者則曰我所以不避官吏之宿怨含怒控告於上司者
庶幾得吾之財耳今復官為拘管徒取怨官吏反貽後
患曷若不申告之為愈也吏罪不罷者縣吏革罷而陞
州府州府吏革而陞於省部臺院與其害天下多曷若
害一縣之寡害一縣而得罪猶有巡按官之杖責害天
下之大孰問而孰責之哉
一里正輩不催差抑勒上户一弓手擅拷掠作威福政
令有一言而事舉者不必費辭費力當一一舉行一日
不能書字一萬者不補貼書不能裝巻試案式者不補
諸吏不識文字者不補縣令但犯贓汚者品官落職永
不叙用不能騎射者不補縣尉人驗嵗月宜有出身親
親以惠與民休息立法擇人射占納租開草地恩詔罷
土功立法租庸調閲實户口物力開荒免五年減免租
税不任軍役辟舉守令五年一遷江南立王府革罷諸
省宣尉司等不急諸衙門推排軍力一百户為十甲驗
力均當買賣土田當立定制革罷中原不急諸衙門如
淘金之類金玉人匠禁斷奢侈淫麗定立等級聘財喪
薨屋宇衣服筵宴程試僧道儒醫及一切入仕官吏抽
分羊馬拘刷牛皮筋角抽分私家竹貨之類皆宜罷去
　　　吏治雜條
一身正無私門無雜人
一詞訟省減(推擇謹樸老吏給印冩狀毋受越訴經司/縣斷而不服者釣巻詳度縣斷依法則反)
(坐妄告人違/法則坐官吏)
一不投下好尚
一獄無滯囚(獄囚起數置一牌面日在几案斷訖則勾/抹新添則標録未斷者細標注緣故日日)
(省問審/斷此法)
一六房朱銷(日日省問觀監斷/決増添日銷日附)
一鈐束吏人非事故白晝不得出離各房卯酉歴嚴謹
如私事公務妨奪明白標附
一承受鑿發委審慎公勤者主之與朱銷簿時復相對
以賞罰勤惰
一差撥辦集推唱均平勸率怠惰務農者務農雜業者
雜業精勤專一
一游手好閒者鄰社舉彈宣限不可不遵毋遲毋速遲
則違限太速則二月賣絲五月賣穀矣
一盜賊息無不業之人無外來浮脚之户無不識姓名
客寄不成户單丁之人謹慎勤苦不幸疾病死亡或凶
嵗不給者官為扶持或律助口糧或減免差發毋致無
賴
一田野闢開荒者五年勿役仍減免雜役
一復逃亡到任便取實在并逃訖數目申部復業者免
三年差發無事産官給荒閒地土元抛産業或為他人
所有官為贖付
一館舎修整具備器皿全酒食美肉菜米麵精緻舖馬
肥壯館人勤謹毋揑名項
一倉庫完固防慎火燭巡䕶嚴密
一橋梁以時修葺須要五月一日拆八月一日撘
一詞狀置簿即日便行毋落吏手
一街衢巷陌潔淨無穢
一牢禁嚴固潔淨溫涼
一更漏分明依時夜巡如法
一弓兵有職分里正人毋得侵占
一公門人無故不得下村
一風俗淳儉冠婚喪祭一一從儉祈禱義社即皆住罷
到任省諭
一强宗大姓侵凌細民體察禁治
一減主案貼書主案一貼書二三餘並削去
一循分毋顧忌毋妄申毋妄下當行者即行部符不便
於民者當折申即申毋便行下州縣
一印章朱語正貼無朱語者不得題判判署官或有照
料不及雖更題判若無朱語者職印不得使印
一不倒題日月不押虛催無益于事徒使吏人欺怠
一本命刑禁日當直吏人明書于小銀牌面置在几案
曰今日某事某事
一和好隣境凡有急速使臣或不測事情差坐馬人預
相報知
一六房吏弊當周知其情毋為所賣舖兵有人應役頻
勾正身本是舖兵守把城池别無巡哨攻戰管軍官為
本人㑹手藝不放交代甚為良苦近年以來軍人分撥
竒零輾轉别隸部伍新管官並無簿籍或有逃亡事故
不知鄉貫及户頭官名公文追勾不無差錯以致吏人
受賄作姦文字來往逗遛不發亦有軍人小心謹慎避
怕罪累重併應役此段前説備細言之合申省部宻院
詳察
一問獄以情箠楚之下何求不得弓手及尉司官吏畏
避踰限罰責又本性麤暴殘忍率多執平人妄恣捶撻
苦楚揑合指示虚令招認獄問初情如此難以推究今
後尉司獲賊毋得監禁稽留擅自箠楚便當縣令以次
公㕔羣問得實止于縣司牢禁申解所屬有司推問之
法止問今次所犯使首尾情實若犯人因推問其間情
辭别有可疑説出它事者亦合鞫問如無此情節不得
曲加凌虐轉生餘事
一工本管諸色當明置簿籍紀録户丁標注應役不應役
遇有造作輪番斟酌勾喚毋使吏人遍行騷擾作姦受
賄虛奪工力
一户差發夫役不均在家申逃每于逃户處斂訖差發却
于見在户科攤
　　　折獄雜條
體認所爭者何事人命　盜　姦　錢債　婚姻　良
賤　鬭毆明察詳審元訴人辭理與事情有無相應如
不相應且放從説過俾再三復説或差或否理短者折
之情隱者鈎之語言便利者勿便以為是蹇訥者勿便
以為非膚受之訴世俗所謂情理切害者勿遽先入于
心察言觀色詳情慮事不出乎理理明則情不能逃
引問被論人明告以被論之事令一一縷細抵對時曲
直真偽自見一鈎一距必窮盡其情而後己大抵元告
被論辭固無有不差因所差處互相詳察亦自辨明
每事皆有根厎旁證來歴情由當從實處一一推究干
證勸和人最為𦂳切君子善人畏避官司中間别無偏
向者其辭簡直明白或闗親戚或圖錢物酒食或挾讐
怨或避形勢或受囑托有一于此不無偏向辭理逆順
輕重不可不察與元告事飾辭増減者有之與被論人
辭理或排或助者有之聴訟者若便止憑干證不無寃
枉不憑干證無所依據凡引干證人便先窮問與元告
被論人有無親戚故舊錢物交往因何兩家指為干證
則情過半矣干證情實見則事可立決
仲弓問政子曰先有司不先有司則不惟越訴事繁吏
人因緣為姦抑實有不可隔越而問者又曰無情者不
得盡其辭若無情之辭便為受理雖有明斷之材衙門
必不能清簡二者當從古人凡人告狀官人當先熟讀
其文有理無理寫狀人中間有無潤飾亦可見其過半
當先引原告人當㕔口説所告事理一一與狀文相對
同則憑狀鞫問不同則便引寫狀人與告狀人對辭若
有與口辭増減便決寫狀人亦減止無情妄告之一端
耳
上失其道民散久矣如得其情則哀矜而勿喜民情與
政通先知時政然後知民情夏尚忠殷尚質周尚文至
於後世政治雖不及古豈無所尚乎所尚者民亦尚之
究其源之失知其流之差不可誣也無或偏聴於獄之
兩辭
五聽之法當熟知言察情明理鍊事四者胷中了然且
無一偏之喜怒雖百冗坌集于前皆可談笑而決何必
疲精勞神怒罵揮斥搒掠捶楚然後為得也若夫情見
勢屈而不聽命先之以正言申之以感悟無不從者柔
能勝剛弱能勝强溫言可以化人理到之辭不得不詘
聽獄之法靜則明明則百姦不能逃其形切忌躁急躁
急則己心先亂譬如撓水摇鏡焉能鑑物哉細民之所
爭若無異事不過婚姻良賤錢債土田户口鬭毆姦盜
而已此皆縣令之職令賢則必不至於上告至府至府
而又不能決決不能服人良可恥也素餐之誚孰大於
是
當置狀簿辭一册便給縫印府官押訖每日新狀當直
司吏隨即當㕔附籍便令承發司布散合該人吏既畢
隨手朱書吏人姓名於隨狀條下次日便令覆説無理
者便退與原告人有理者施行但凡州縣可決者隨即
批送必不可決者狀尾批令自勾此亦減吏權而除寃
滯也府官五日十日一銷照
十月一日務開三月一日務停首尾一百五十日每月
先除訖刑禁假日四日計二十日又除訖冬節年節前
後各一日計六日兩月一小盡除訖三日立春節除訖
一日進年節表一日乙亥日三日若遇二月清明節又
除訖三日計二十七日中間或遇同仕上官下任吉凶慶弔
迎送上司使客大約又除訖十餘日總計五十日餘外
斷決詞訟者止有一百日或遇兩衙門約㑹相闗或干
證不圓或勘㑹不至或吏人事故(轉按疾病上司/勾追刷案之類)經兩
吏人手又虚訖十餘日中間止有八九十日理問辭訟
又以監視造作勸農防送遞運府州追勾按察司差委
得問民訟多不過五六十日聰明䟽通公勤廉幹者能
決幾事若賦性愚鈍禀心私徇反為姦吏愚弄文字逗
遛倏忽之間又復務停所以有十年八九年不決之事
此葢為十月一日興辭到官者言也若或正月二月才
方告狀務停三限更甚迫促推原務停之政本恐妨農
不知正墮姦吏倚法舞文之巧計以此觀之不若不立
務停之限止取稽遲不公之罪必不敢至於數年之不
決今後品官得代計在任月日經手事久不決者降黜
責罰得代之日按無不決之事者陞遷褒美
不遇無法而亂不見聖人之治功不值叔世之苟且而
徒法不知聖人之防患而慮逺姑以田制言之三代經
野有法不惟務本地著而民和至於一切紛亂詞訟皆
無自而起自經野無法田不隸官豪强者得以兼併游
手者得自貨賣是以離鄉輕家無父母之邦無墳廬之
戀日且一日千年田換八百主交易若是之煩因地推
收税石之冗官吏姦蔽出入挑攪獄訟萬端繁文偽案
動若牛腰一語抵官十年不絶兩家爭田連村受禍廢
奪農時破壞産業視骨肉為仇讐化鄰里為盜賊飲恨
銜寃死莫能解一鄉一縣雖素號淳厚者亦皆變為姦
欺詭譎頑嚚健訟詐造契劵硬作佐證府州司縣惟利
是視以曲為直以非為是上至臺省濁亂尤甚吁人之
積怨含怒與日俱深良可寒心官府風俗敗壞至此刀
筆賤吏猶以刻剥徵求斂聚貨殖為忠勤簿書期㑹為
急務為明敏此乃田訟之一端至於科差之不均軍旅
驛站之偏枯見在戸代當逃戸差發之寃抑酒醋税課程
之増額利歸於姦貪之手禍及於無告之小民刑獄之
淹滯略不詢問赦恩之頻數縱放凶殘内外百官賢不
肖混淆幹局廉潔者招謗惹禍貪汚委靡者嵗得美除
出條欵則虚文嚴密責實效則百不一舉軍籍民籍㸃
竄改抹略不可憑錢穀出入漫不照算官不知法吏不
識字身為軍卒而不識弓矢名隸工匠而無一器具僧
道則有妻有妾飲酒食肉趨利無厭醫藥者不知方論
素無學術狠忍殺人中選儒人不經不史不文不詩不
修身齊家淟涊無恥冐虛名而求美官尚口舌而無實
學標置自髙致行同市井上下無正法是非無公議妍
醜無明鏡重輕無權衡曲直無繩墨棼絲沸羮莫之分
辨具曰予聖孰知烏之雌䧺唯此時為然
　　　論有司不立常平權衡髙下一出於編民
物有餘則賤不足則貴固物之情也然而乘時徼利賤
入而貴出亦市井之薄俗近嵗農民亦為壟斷之態寧
取倍息之稱而買穀麥欲乘其雨不時降新不接舊物
價為之湧貴而售也是以今晨物價若干日夕物價若
干朝貴暮賤朝賤暮貴若翻覆手乗其逐末者日求升
合而素無蓄積耳有司畧不介意坐視其紛紛無定偷
薄姦弊日甚一日然則古人常平權衡可不設歟
　　　丁糧地糧詳文
近為民户張忠買到軍户王贇地二頃五十畝又令張
忠重納地税事申部除豁不惟不准五致符下本路問
罪今來若不再行申呈地一也而曰軍地民地税糧一
也而曰丁糧地糧是葢因人以立名因名以責實因人
以推收義例甚明當丁税者不納地税當地税者不納
丁税自立此格例以來未有併當重當者也近年以來
破壞格例既納丁糧因買得地税之地而併當地税或
地税之家買得丁糧之地而併納丁糧如此重併府司
屢申終不開除反致取招問罪不惟案牘繁亂名實混
淆軍民重併使國家號令不一前後失信省部見小利
而不究大體以瑣屑俗吏之言為可聴俗吏不惟不知
理義且如一話一言先自差失何以言之所以名曰丁
糧地糧者地隨人變非人隨地變也今曰隨地推收先
自失言合曰丁糧地糧隨人推收則不待解説而事自
明白政自歸一民賣與軍地除四頃之外納地税軍賣
與民地不問多寛止納丁糧豈不簡易正大不費辭説
若中間作姦造弊偽不以實嚴立罪責各有所歸則自
無詐冐伏乞照詳
　　　論倉糧
每嵗税石無問年嵗豐歉務要應期而足鼠耗分例之
外計石二三可納一石穀精細乾圓然後入倉加之逺
倉人功車牛往返月餘所費不淺下之供上不為不勞
所謂剥口體之脂膏而應國家之急用竊見河倉暨京
師倉並無敖房皆作露囷不一二夏舉皆陳腐臭敗以
致馬牛不食復借之於民石得八斗又以農忙無力搬
取賤取其本而棄之如糞土秋成徵還加倍不能償是
國家常税本該一石新舊併徵計以加耗而併納三石
矣其餘為官倉船戸失陷者不可勝數事發到官枷紐
連嵗無追徵者省部明見此弊畧不置議愚謂倉官各
選品官廉慎幹局者充増餘失䧟明立賞罰以每嵗所
著錢或減租税之半折納交鈔以二項錢偏置敖房實
為便當
　　　匹夫嵗費
父母妻子身計家五口人日食米一升是周嵗食粟三
十餘石布帛各人嵗二端計十端絮二斤計十斤鹽醢
醯油一切雜費畧與食粟相當百畝之田所出僅不能
贍又輸官者絲絹包銀税糧酒醋課俸鈔之類農家别
無所出皆出於百畝所收之子粒好收則七八十石薄
收則不及其半欲無凍餒得乎又為以上三四十家不
耕而食者取之所以公私倉廩皆無餘蓄矣
　　　試典史策問
即今司縣司吏起身寒微素無祖考遺留産業貲財本
身不㑹士農工商止仰月俸養廉然而食則粱肉衣則
羅紈鞍馬奴僕與品官無異妻妾首飾金珠衣服金錦
文繡與命妻富室無異所居之室髙堂華屋不知所得
從何而來假有編民游手好閒頻飲酒食肉必為鄰人
弓手里正所疑此人不務實作活每日如此受用伺候
刺探得錢因由必得其姦司縣司吏奢華如此畧無一
人窮究詰問反致當路權要保舉廉慎未委虛的仰一
一答問
古今設官置吏選取人才為官者必須通曉政事長於
判斷推勘刑名詞訟使民無寃抑推排差役賦税貧富
均平六事皆辦百務具舉斯為稱職為吏者案牘明敏
刑名嫻熟無稽遲無違錯斯為稱職不稱職則自有彈
舉之有司不才者合退罷則退罷今皆不然取勘歴任
月日動皆二三十年試以才能則百問而百不知豈有
身為吏人不識字不解書算不通刑名案牘止以勾當
年深縣升之州州升之府府升之部部升之臺院都省
出職為品官當要職外任則承流宣化内則參決大政
綱領郡縣取人如此是邪非邪為官為吏不自慚懼猶
懐悵怨職小官卑以為虧已事當何如仰一一答問
欽定四庫全書
　紫山大全集巻二十四　　元　胡祇遹　撰
　　語録
中庸一編子思子為人之不知所以為人不自貴重而
作也天生萬物人為最靈得天之全能循其天之命我
全其性之良能明善正心修身非法不言非道不行夫
婦别父子親兄弟睦長幼序朋友信自天子至於庶人
盡其職分之所當為不少闕不踰越貧富貴賤順受其
正如是而已偏為氣禀偏駁而不純全昬濁而不清明
或過或不及而失中故聖人以身敎之又擇其能全天
徳者為之師至於一家之内則父為子師夫為婦師兄
為弟師長為幼師此自然之職分也以其間有頑父嚚
母不能為子弟之師故使之家有塾以至國有學使人
人孝悌忠信循序而和則天地位萬物育所以刑措而
不用四海猶一家篤恭而天下平矣
始言天以全徳付人萬物皆備於我不可不存養省察
中言聖人法天建功立事終言聖功神化卒肖天地而
後己天命性道教中和庸忠恕鬼神孝知仁勇誠明聰
明睿知寛裕温柔發强剛毅齋莊中正文理宻察溥博
淵泉敬明勸威不大聲色無聲無臭
中庸一書中為大本和為萬殊萬殊所以行其中也無
所乖戾發而中節曰和中節者時中也中節則和和者
中之功效也庸者平常不易也惟中則能如是一有偏
倚過不及雖欲暫而不可况今日如是明日如是久久
平常而不易者也庸者中之立也久也誠者實其中也
明者中之鑑也人能中立則上下四方是非邪正情偽
賢不肖莫能逃其鑑照推而至於參天地贊化育如堯
舜文武周公孔子此中之聖功神化之極致皇極之全
體也故孔子曰不得中行而與之孟子從而解之孔子
豈不欲中道哉不可必得故思其次也
中庸一篇天人為一本非二物以天理統人事明天理
聖人則合乎天也大賢君子則克己復禮求同乎天也
小人則不知而背乎天也天能賦與而不能言聖人代
天理物心得躬行以立教垂訓使天下之人皆合乎天
得自然之性行當然之道實固有之徳亦若生知安行
成己成物擴充推極養而無害聖功神化以至無聲無
臭與天地同徳而後巳
天以大中至正停停當當無餘無欠無妄偽無乍作遽
息無過不及無惡無凶無昏蔽無私無我無固滯不通
無不仁不義無禮無智無乖戾不和周圓具備之理付
與於人人反其天不能全其天而入於邪惡故子思明
善消惡欲人人之復其天也
中庸一篇只篇首三句命性道教四字該括已盡已後
三十三章乃四字之發明子思子恐後學之不擴充以
至其極故不免實之以前聖嘉言善行完備四字之體
用耳至於伏羲文王周孔之於易諄諄切切丁寧反復
縷陳數説恐後人之不能明了耳至於大學語孟詩書
春秋亦此意也
中庸綱領命性道敎中庸和知仁勇忠恕鬼神孝郊社
禘嘗誠聰明睿知(臨/)寛裕温柔(容/)發强剛毅(執/)齋莊中
正(敬/)文理密察(别/)溥博淵泉尊徳性道問學致廣大盡
精微極高明道中庸温故知新敦厚崇禮肫肫其仁淵
淵其淵浩浩其天
人之學道貴知原委貴得體用貴切已貴識權知是四
者由博以求約萬而一一而萬有綱有目本末不紊則
可以達道入徳孔子没周道陵夷民不興行賢智者失
之太過愚不肖者失之不及不知道之大原出於天備
於性成於我以口耳為學以計術為智才能為賢子思
作為此篇首言命性道教皆出於天人肖天地以生當
肖天地而成己成物毋墜天之降寶命聖人則不惟如
是而已雖天地萬物賴聖人以位以育所以能如是者
不在乎他循其性之自然適乎中而已性之所有者五
接於人倫則為五典非知足以知仁足以守勇足以行
誠足以成則不能全其天復其性矣故以舜之智顔子
之仁子路之勇實之繼以舜文王武王周公受天之大
命全天之至性行天之大道代天而立教四聖人者功
及於一時故終之以孔子雖不得天位而立徳立言垂
教立功及於萬世集四聖為大成又有賢於四聖聖功
神化天地造化之所不可及者孔子為之輔相裁成無
聲無臭與天同徳然則子思之言豈不昭昭矣乎天人
果為二乎人之學道果能出於此乎
靜能不偏不倚而大本立大本立則天地位故動能中
節而達道行達道行則萬物育立之正謂之大本行之
通謂之達道
道也者不可須臾離也子曰誰能出不由户何莫由斯
道也人無貴賤賢愚萬古一日萬人一人出必由户户
即當出入之正路也人倫自有正路自有門户人而不
由道出不由户也教衰俗惡可哀也哉
戒慎乎其所不睹恐懼乎其所不聞耳目之所及不過
百步已不詳審寡聞淺見日用當行者不著不察况耳
目之所不見不聞者乎道之體用大包天地細入微塵
無所不在可不戒慎恐懼乎視於無形聴於無聲賢者
尚爾矧庸人乎此則當知道之無外廣見聞而逺視聴
慎獨則當知道之無内一毫私邪不萌於心也
暗室屋漏謂之隱念慮萌動之初謂之微孟子曰作於
其心害於其事作於其事害於其政邵康節曰思慮一
起鬼神已知此子思所以慎其獨也
民鮮能久矣何也惟皇上帝降衷於下民雖於五常萬
善反身而誠其氣質之偏賢者知者常失之過愚不肖
者常失於不及或乍作而遽息日月至焉不能恒久而
不易是所以民鮮久矣譬如飲食之美惡人皆知之亦
有各嗜一味之偏不知酸苦甘辛鹹淡得中之正味况
道之中庸乎故子思著中庸一書使人知道之體中而
已道之用庸而已庸者平常恒久而不可易和在其中
矣中之一字大矣廣矣天地萬物莫不在是一寒一暑
中也一隂一陽中也日往則月來月往則日來中也五
行相生相勝中也一晝一夜中也是所以謂之不偏也
不倚也無過也無不及也大本之所以立也今日如是
明日如是今月今歲如是至於萬萬歲恒久不改易而
如是是所以謂之庸也逹道之所以行也所謂不易之
定理也非中則不能庸非庸則中不立是謂大道之體
用相生而相助也在天下則京師為中帝王為中在一
人則心為中在一草木則榦為中帝王中天下而立定
四海之民建中和之極心為人身之中建立萬事酬酢
萬變榦為一草木之中則下植根本上達枝葉故一中
立而萬殊生過者不及者偏者倚者東西南北上下亷隅
皆歸極焉皆會極焉是以能無窮而不易
五常萬善或過或不及或不能平常是所謂不合乎中
庸然則孔子之時周道雖衰一時風俗民行恒性良徳
未盡斵䘮但失於過不及不常之差耳未若後世不孝
不悌不仁不義不忠不信全失其良心者也觀聖人嘆
辭可以見世變
子曰人皆曰予知(至/)而莫之知避也存心養性接物處
事或過或不及或不恒久已悖物忤違錯乖戾内而此
心外而庶類不位不育小則起爭訟大則犯義犯刑然
則不能中庸者非罟擭䧟阱而何故曰致中和天地位
焉萬物育焉或失或不能盡則反是遂至放辟邪侈無
不為己䧟罪而受刑法不可宥此司徒職天敘有典所
以不得不敦也世教既衰民不興行故曰如得其情則
哀矜而勿喜
道不逺人者身外無道身即道之體道即身之用也有
耳目口鼻之體便有視聴言動之用視聴言動之則視
聴言動之理既有此身便有父子兄弟夫婦長幼朋友
君臣之倫類便各有自然之理當為之職分當行之路
我身所具之理人亦具之物亦具之本不相逺人所以
去道之逺者害於有我形氣之私不忠不恕故違道日
逺已所欲者人亦欲之己所惡者人亦惡之知人與己
同忠以盡已恕以及人則近道矣下文君子之道四以
責人之心責已則盡道也
徳性之自然何逺之有以其不循自然有為之之心故
愈為而愈逺故曰道者自然之理不可以為逺
以人治人改而止改訓移移手中所執之柯之則於所
伐之柯則能事畢矣既未能如堯舜之性之則當如湯
武之身之反之人能以人之固有之善而治其不善則
亦移而已矣故曰以人治人改而止
聖人以高逺自負觀此謙退之辭意深警學者舍切近
而慕高逺躐等凌節便欲升高陟遐而不知自下自邇
之不可越也
無憂者其惟文王乎舜以不順於頑父嚚母不信於傲
弟貴為天子富有四海而不足以解憂文王處賢父之
下居賢嗣之上故無憂
思修身(至/)不可以不知天孟子曰不得乎親不可以為
人不順乎親不可以為子人之所以為人受形於父母
受性命於天
勸賢勸親親勸大臣勸士勸百姓勸百工勸之為義非
諄諄喋喋家訓户曉盖使人感恩戴徳奮激勉勵各盡
其職也氷炭不同處䜛謟之小人夭淫之美女其志在
於淫縱自恣所疾惡者有徳之士投間扺隙獲明夷之
心為正人之害人君誠能斥去䜛人踈逺女色不貴竒
珍異貨以徳為貴則天下之士皆悦而願仕於朝矣
來百工來者日省視其勞苦月考驗其巧拙餼廪温厚
與所作之事相稱感結人心使人人慕悦傾心竭力爭
呈效其技能是之謂來近世以來疲􁁄困乏而不知所
省工者不賞拙者不罰凍餒其妻子不逃遁逺去則咨
嗟怨望欺詐託疾矣
自誠明謂之性自明誠謂之敎誠則明矣明則誠矣聖
人生知安行便能實見實知實有其天徳故自誠而明
大賢己下不能齊聖必當推致委曲以盡其誠委曲有
矯揉勉强克勝之謂也一念一言一行凡有不誠者淺
則推致之深則委曲矯揉之自怨自艾自懲自創乆則
亦能誠矣感悟之深力變之篤遂有形著明動變化之
效聖賢同歸矣
上章天下至誠者聖人也不勉而中不思而得自然誠
實降聖人一等不能性之必當擴充推致矯揉曲折凡
有不誠者力反乎誠必至無一念一事之不誠固執凝
定矣如自然故能發見乎外驗之行事誠不可揜顯著
昭明矣中人所禀不能渾全從其性善之一偏推而致
之觸類而長漸可以至於純顔子所偏者仁故由仁而
成徳造道以至於聖曾子由孝而入子路由勇而入皆
致曲也
尊徳性而道問學天地之性人為貴夫仁天之尊爵也
人人有貴於已者弗思耳矣為人而不自貴重自暴自
棄自汚自賤悖徳賊仁不才不肖是負天地之厚我也
既知我有如是之徳性可不自貴自重恭敬奉持惟恐
失墜乎然而當求如何行善而有得於心如何作為行
事而有得於身如何可以全此心之徳而不至於不仁
不智無禮無義行有不得先反求諸心後請教於父兄
師友不知者敬問之不能者博學之孔子曰我非生而
知之者好古敏以求之者也欲尊徳性必先從事於問
學不問不學則不知不能雖曰尊徳性亦妄自尊大妄
自貴重徒為一驕傲木偶人耳二者修徳凝道之大端
致廣大(存/心)而盡精微(致/知)廣大配天地然必自精微細密
積日累功擴而充之推而極之而後能之故曰切問而
近思又曰守約而施博
極高明(存/心)而道中庸(致/知)與日月合其明求能如是必當
從事於不偏不倚無過不及恒久平常而不易其操守
言顧行行顧言然後庶幾極乎高明
敦厚(存/心)以崇禮(致/知)人生性質本厚因物有遷知自厚而
著力以厚然質勝文則朴野庸鄙故博學於禮文以增
崇其厚徳文質彬彬然後君子
天以善與我我得之而勿失故謂之徳天以善生我我
生生而不絶不悖故謂之性徳性者物莫能全而人受
之是之謂良貴尊爵當自貴重故曰尊徳性然人非聖
不能生知必從學問而後知故當道問學人配天地而
三徳如天地之廣大則可溥博如天淵泉如淵天行健
君子以自强不息純亦不已地勢坤君子以厚徳載物
法效天地日復一日推而至其極故曰致廣大廣大者
精微之極故曰盡精微懸象髙明無踰乎日月然其行
也無過不及今歲如是千萬歲如是可不謂中歟常歟
故曰極高明而道中庸故歲已去新歲復來故當温故
以知新體立用行質完文具故當敦厚以崇禮
知天地之化育夫焉有所倚如知縣知州知府知事之
知以配天助化育為己任功用在我何有倚賴中天下
而立定四海之民正謂此也
行有餘力則以學文詩書六藝之所載亦不外是數者
但先能力行或過或不及躬行雖篤而中有未悟然後
學文以為龜鑑凖繩以適其中而已不力行而先學文
徒能騰口説而已
民徳歸厚矣子之於父母厚之至者不學而能者也於
所厚者薄無所不薄也然則後世人君以日易月化行
於上俗成於下天下之人視君長何有哉
不學則心身茫然不知所立自十五志學念念不厭習
熟倣效前賢之言行又十五年之久所學有諸己挺然
植立而不遷徙立心有恒處身有道矣
温故而知新(涵泳乎其所已知理/義則日知其未知)既得之而時習之月
無忘其所已能未得者不可不知故日知其所無尋繹
舊聞毎有新得勿謂已能而不温一事未知心為未盡
知為未致故君子恥之故新不可不知
道者理也路也一事自有一理一事自有當行之路不
合正理不由當行之路是謂之畔然則何由而不至於
畔經事多窮理明有要約以持守則自合乎道故當博
文約禮二者廢一不可博而不守約則無綱領守約而
不博如無一錢可穿何以知道欲知父子君臣夫婦昆
弟朋友之道則博觀古人人倫嘉言善行之文而揆之
以禮則合遵而行之不至於畔
以博施濟衆言之非惟堯舜病其不足雖天地亦不能
足旱乾水溢疾病灾疫山崩水涸皆是也
庸人以口體為重心性為輕蔬水苦口體富貴悦口體
故樂富貴而悲貧賤苟得富貴不義不恤也得之既不
義其能安且久乎心性庸得乎養其大體為大人而况
聖人乎子曰飯蔬食飲水曲肱而枕之樂亦在其中矣
不義而富且貴於我如浮雲顔子一簞食一瓢飲在陋
巷人不堪其憂回也不改其樂子曰賢哉回也孔顔之
所樂於此槩可見矣世之人樂富貴而悲貧賤所樂者
口體之樂耳孟子曰禮義之悦我心猶芻豢之悦我口
又曰仰不愧於天俯不怍於人二樂也又曰舜之飯臭
茹草也若將終身焉及其為天子也被紾衣鼔琴二女
果若固有之君子所性雖大行不加窮居不損焉分定
故也子思子曰素貧賤行乎貧賤故君子無入而不自
得焉口體之樂肥甘輕煖二者而已心思之樂所樂豈
有既哉濓溪毎令門人尋孔顔所樂者何事以愚觀之
顔子之所樂者欲罷不能也孔子之所樂者天生徳於
予也無往而不樂也豈止三事乎
游於藝游由同用藝當作義藝乃傳寫之誤以藝義音
相近故也孟子曰居仁由義大人之事偹矣子曰吾不
試故藝君子多乎哉不多也藝非聖人之所貴又非可
以配乎道徳仁也子曰立人之道曰仁與義道徳仁義
四者不可相離故韓文公曰仁與義為定名道與徳為
虛位心一身之主志又心之主用也不志於道則有是
物而不知則也何以率性心無所主不知心之所以為
心之理與木石何異焉惟能先明心之所以為心之理
自然當行之路率性而行而得於心是之謂徳理為我
有脚踐實地有所憑據執守故曰志於道據於徳然而
仁義者又道徳之實居仁由義則不悖徳不畔道矣
志道據徳依仁游藝志道則循理得路心無邪慝據徳
則心有所得身有憑藉止其所矣依仁則至公無私無
非天理之流行矣游藝則即藝明理小大交相養矣
子於是日哭則不歌親戚朋友之死䘮輕重厚薄固為
有間其於遭變故則一也我以親戚朋友而哭之是日
之内宜何如哉禮曰隣有䘮舂不相里有殯不巷歌方
哭而遽有歡心豈性情之正也哉
孔子之愛顔子愛其語之而不惰者於吾言無所不説
顔子之愛敬聖人感佩其循循善誘使人欲罷而不能
在他人則便不能然識其小而不識其大見其淺粗而
不見其精微或喜聖人之博或慕聖人之言辭文章譬
諸䝉天地生成之恩而止知其覆載受日月之照臨而
止荷其光明聖人憫其狃於見聞之得而不求其充塞
光輝自得大成之趣故曰予欲無言以感悟子貢若於
顔子不必言此子貢果不悟而發小子何述之對聖人
恐其學者以子貢之言為然學止於言語文辭而已故
直指明示而告之曰天何言哉四時行百物生非聖人
不能如此訓人惜乎子貢之終不悟也聖人之學同天
也如是故曰雨風露雷無非教也聖人動靜語黙無非
至訓無非可法如學者窺伺體認奚必以口舌為哉
子曰可與共學未可與適道可與適道未可與立可與
立未可與權適道悟説自得也道即理也雖能悟説其
理未敢必其挺然持守不背畔也故曰未可與立雖能
挺然卓立多固執而不通不能隨時而取中故曰未可
與權人有志於學可與之共然其智識才能不逮其志
亦不能與之得路而進執徳不𢎞信道不篤中道而畫
半途而背畔是未可與卓然立而不變就能堅定不變
又多固執而不通方故未可與權然則學道豈易能哉
孔子於齊衰冕衣裳失明之人禮貎若是惟顔子目擊
道存見微知著見聖人之心徳發於威儀動作不覺失
聲而嘆曰敬而仰之則崇高宏大包天地而無外致力
研求其底裏其小無内堅確而莫能破窮其首則已在
吾之前不見其首究其尾則忽在吾之後不盡見其尾
夫子之盛徳如是哉及其施敎俯隨人才之小大高下
先傳示之以前言往行禮樂刑政與夫天文地理一物
一事之光華昭著者使我因外以求内因用以求體因
流以討源因末以尋本又恐我不能知萬殊之一本故
要約我以天理之自然使知不能不如是之理必至一
貫而後己聖人於我恩徳懃懇如是我勉勵努力追逐
企及而恨其力之微才欲少止則味濃厚而不能舍故不
惜我之心力竭盡無餘得我意少生而後進見其卓然
峻絶而不可攀躋此顔子已至於大而求化之歟道無
不存無適非道費而隠語大天下莫能載語小天下莫
能破鳶飛戾天魚躍于淵言其上下察也顔子見道如
此故發此歎因言夫子善誘我先博我以文使我即物
窮理而致吾之知後約我以禮使我收功守約克去
己私復全天理學道至此自得居安資深欲罷而自不
已盡我之力仰而視之巍巍乎無有邊際峻極于天不
可以階升無由得從此顔子百尺竿頭更進一步之勇
也必至於大而化聖而不可知而後己
今之琴瑟古之鄭衞此樂音之與政通也由之瑟奚為
於丘之門此氣志之形於物也故古之君子燕居養徳
假物之善鳴者以宣道純粹和平之氣今之君子隨俗
進技以嫵媚哇淫之欲快耳而稱口噫其於樂以成徳
也不亦逺乎
子張問士何如斯可謂之達矣(至/)在家必達言行中節
合理不違忤於物所向皆通無有滯礙是之謂達子張
以虛譽聞通於逺近為達聖人知其情故為之問果以
聞對子曰言忠信行篤敬雖蠻貊之邦行矣言不忠信
行不篤敬雖州里行乎哉
樊遲請學稼圃聖人以好禮義信答之富哉言乎上好
禮使臣以禮御衆以禮以貴下賤大得民心上和下睦
人非禽犢安得不以敬愛報上上好義舉措合宜小大
無過舉允愜衆望安得不悦服上好信上下貴賤誠實
交孚信如天地四時下安得不以情實事上四海之民
敬愛如父母悦服如神明孚信如天地將見如獸走壙
如蟻慕羶如魚聚淵如鳥歸林有人此有土有土此有
財倉廩府庫充實富藏天子尊居民上咸知禮義而王
道大人之事備矣何必區區以百畆不易為憂哉
仕而優則學此句當在學而優則仕之後書曰學古入
官政乃不迷又曰念終始典于學以此觀之學也者學
為仕也故孔子以子路有民人有社稷何必讀書然後
為學為佞世人要好文章不過效學前人陳言工字琢
句鋪叙排布首尾腹心成章而已要優於政事不過廣覽
前人陳跡效顰而已韓子曰不得其心而逐其跡吾未
見其能旭也真知言哉朱文公亦謂後人學騷譬如無
疾而呻吟正謂此也
湯之於伊尹學焉而後臣之故不勞而王古之王者之
於大臣有師事之禮文王之於吕尚命曰太公亦此意
也下至齊桓之於管仲漢明帝之於桓榮師禮有在二
君之徳業方之殷周固不足言方之近世君人者求為
齊桓漢明之罪人不可得也中庸之九經曰敬大臣體
羣臣也漢高帝慢而侮人猶曰吾不如子房吾不如蕭
何吾不如韓信推誠嘆服字子房而不名失蕭何如左
右手拜韓信以壇轂使高帝若知學又豈止此而已乎
厥後賈誼以漢於功臣少恩禮正救明辨大以為非宜
以武帝之强雄嚴威整冠汲黯豈非知君臣之禮之不
可失也聖如陶虞以君為元首臣為股肱耳目孜孜求
助如恐不及者理勢然也降及叔世君尊如天視臣如
地君以郎主自處呼臣為奴婢為大臣者淟涊亡恥處
己以臺僕犬馬而不羞也嗚呼朝廷風俗之本禮樂教
化之原今也至於上驕怠而自聖下頑鈍而無恥欲求
夫庶事康百工熈親若同躬義若父子不亦難乎甚可
畏也余讀商書見高宗之於傅説待之如砥礪舟楫霖
雨麴蘖鹽梅譬如百工之於利器斯須而不可舍也親
之如股肱耳目必仰以成身也敬之如師保惟恐其棄
已而不言也傅説之於高宗祇若對揚告之以法天謹
言慎行賞罰用人之明事事之備逺小人儉祭祀終之
以遜志敏學道積于身徳修罔覺君益聖臣益恭至嗣
成湯而不祧踵伊尹而配饗不亦宜乎而又載之於書
列二典三謨湯誓湯誥之後流芳萬世永久無窮使後
世君臣取法之不暇慕君之士百讀而不能已然則聖
人定書之㫖豈其微哉
萬善在我知之非艱擴充為艱能暫而不能久見近而
不能逺舉小以遺大窮明以昧幽是皆不能擴充故也
展引推托之謂擴盈滿塞實之謂充故孟子以人能充
無穿窬之心而義不可勝用人能充無欲害人之心而
仁不可勝用所以不能擴充者天理才明即為人欲間
斷山徑茅塞之喻豈不昭然易曉哉九層之臺一簣之
積也千里之路一步之積也合抱之木毫萌之積也然
則大者小之積逺者近之積幽者明之反死者生之復
惡者善之悖消長對待一而二二而一故君子貴乎積
學積徳積行尚志尚友故孟子曰可欲之謂善有諸已
之謂信充實之謂美充實而有光輝之謂大大而化之
之謂聖聖而不可知之之謂神
孟子七篇皆於人之良心發見處開導引掖若火始然
而發之使明若泉始達而决之使行欲人自不能己推
擴充滿以至於為堯舜深得孔子循循善誘之法若使
學者苟能循序而進推救赤子入井惻隱之心事事如
此而仁不可勝用矣如好色好貨好勇一出於義禮之
正而不䧟於人欲血氣之私存養夜氣培植朝聴晝訪
之功以集義之直養浩然之氣必至於充塞天地而後
己知舜跖之分只在義利之間而已知人性之本善不
染乎人欲之惡知堯舜性之之真五伯假之之偽真則
公偽則私知伯夷隘柳下惠不恭折衷於孔子之時知
天爵之良貴居廣居立正位行大道晉楚趙孟失其富
貴知正己以正人窮則獨行達則兼善凡孟子一話一
言皆與論語詩書易春秋相合互相發明如是則安有
學之不進者歟
朱震泥象數盡易之變見伏互體世應至於再至於三反
覆展轉變易究竟有不能通不相符者至如乾卦六爻
周公爻辭各各分明各説一爻之義朱震取象不合揉亂
錯雜而取故混雜交互而説反與爻辭相背戾且如説
恒大象既以恒自震三變九三立而不易於爻辭初六
復曰初本泰之六四成㢲九出六入有陰陽相求之象
不知恒卦果自何卦而來觀震之解易因辭以求象卦
辭大象辭爻辭既不一故展轉取象而亦不一
易曰君子居其室出其言善則千里之外應之出其言
不善則千里之外違之况其邇者乎以理觀之以一氣
通之奚啻千里哉放四海際六合窮天地而凖故機心
發而鷗逺至誠可以貫金石不可誣也簫韶作而鳳儀
春秋成而麟至豈不昭昭矣乎外物之來趨同氣也外
賔之來從主人之命也故曰和氣致祥乖氣致異以類
而應也
天體周匝三百六十五度四分度之一天行健日匝過
一度故三百六十日為一歲以六日之零與日月㑹毎
二十九日過半相會又餘六日計一十二日為閏故三
歲一閏五歲則再閏以五歲總而計之是一歲三百六
十六日矣氣機周流無斯須之或息亦無斯須之不變
故無斯須之同以大率分之則為春夏秋冬温熱凉寒
生長收藏更以大率言之則陰陽二氣耳更以大總言
之則一氣之升降往來耳進退闔闢耳細分之則晝夜
十二時百刻絪緼蒸化積而成歲故五日為一候三候
為一氣六氣為一時四時為一歲故養生者於調氣呼
吸起居寤寐一動一靜不敢過偏焉呼多吸少言語呌
笑過多則氣耗散而衰損吸多呼少則氣壅滯而不流
行動靜視聴亦然至於醫書所説五運六氣六味和平
則生人淫邪則病物是又不可不知也
一隂一陽理之自然無少偏勝氣之常也氣之反常則
為淫邪勝復或以十年一紀甲子一周大數較之終亦
均停竟不偏勝故曰其進鋭者其退速甚愛必大費深
蔵必厚亡氣數之不能不爾也凡民所見淺近既不觀
物又不明理見得而不見失欲速而不務乆知進而不
知退故曰欲速則不達見小利則大事不成貨悖而入
者亦悖而出言悖而出者亦悖而入又曰原始反終故
知死生之説
易中何故以陽為君子隂為小人乾陽物也乾道成男
坤隂物也坤道成女此二氣之良能晝為陽夜為隂春
夏為陽秋冬為隂晝明而夜暗春夏發生長養秋冬斂
縮峭刻春夏為仁禮秋冬為義刑小人女子禀受晦暗
峭刻得隂氣多不能不爾故二氣分為五行人禀二五
之精故三命家以年月日時之支干演五行之性情甲
乙木多者仁丙丁火多者禮戊己土多者信庚辛金多者
義壬癸水多者智亦易之義也
萬物一五行也五行一隂陽也隂陽一動靜也所謂靜
者非謂氣機止息而如死灰槁木也動者升也靜者降
也動者發生也靜者收斂也春夏屬陽動也秋冬屬隂
靜也正如人之呼為春夏吸為秋冬吸則陽在腹内呼
則散之於外秋冬氣收斂於地中春夏氣發生於地表
孔子語常而不語怪者以為不足怪也怪者常之偏勝
反悖之氣也人能知常則萬怪變生於前而不為皇惑
皆知其有原也請於説卦通神明之徳類萬物之情而
觀之既曰生生而變化無窮何所不有而仁義禮智信
五常也盡其常則義理無窮反其常則變怪亦無窮然
一一皆有其原也
乾坤三爻純隂純陽二氣不相雜外六子不過一隂二
陽一陽二隂兩端而已天地竒偶之數五十五至於揲
蓍則止用五十者何也蓋參天兩地而五十者天地之
正數也衍而得之者餘數也尊其正數而不敢用故用
其衍數也五十之中又尊一為太極而不用故用四十
九也
用九用六只是訓為處剛處柔也處剛則戒其无首處
柔則戒其永貞亦抑其太過而强其不足也發此例於
乾坤當於六十四卦爻中觀之然後見聖人用九六之
道
謂太極生兩儀亦可謂太極分兩儀則亦可一生二二
生四四生八一分為二二分為四四分為八以天地觀
之則生以卦畫觀之則分雖然言生不言分則不明言
分不言生則不備一分為二(一竒/一偶)二分為四(太隂太陽/少隂少陽)
既分則為四則毎爻上又生一竒一偶四分為八亦然
一分一加為十六十六為三十二三十二為六十四只
是一分一加耳此聖人畫卦得生成之自然故曰分隂
分陽迭用柔剛故易六位而成章詩書語孟之命意措
詞不一體而足千變萬化觀之者當以意逆志况易乎
有直陳其事直言其理者易見言在此而意在彼或比
或類或嘆詠或竒或常或幽深或平易或警悟或戒勑
然則聖人作意於文辭歟曰非也譬如雷霆雨露江漢
河海潤澤聲響小大之不同顧所遇之地所遇之時何
如耳
論卦象而不係於義理之得失不關於實用之取舍者
反對是也如朱震曰豫謙之反謙九三反而之四為豫
何係於義理用舍哉以二卦論之謙何係於豫豫何係
於謙哉朱震所以必從謙説者只欲就九三則互體上
坤中坎坤中有水師之象耳師動而往行師也三公位
反之則四四侯位有建侯之象坤伏乾天地也坎伏離
日月也取象如是則與彖辭相合聖人之於易固觀象
而繫辭然則必如是之牽合附會細碎曲折恐非聖人
之本心也非義之正大也
大而堯舜之授受湯武之征伐九年之水七年之旱細
而一政一事之得失一草一木之生死皆孰使之然哉
造物也孰為造物二氣也易以道陰陽之小大無遺變
化無窮可以知未來内則修身外則治天下大則贊化
育得天地之心類萬物之情君子可不朝夕洗心死而
後己耶
六十四卦卦辭毎戒以利貞何也孝弟忠信吉徳也仁
義禮智恒性也當其理為正不當其理則邪枉偏陂則
反為吉徳恒性之害况外物歟故聖人於毎卦之下必
戒之以貞貞者無毫髪之偏倚四方望之以為表極至
子思則名之曰中故曰人之生也直罔之生也幸而免
直其正也貞者端正無偏倚無過不及而又常永堅固
久之而如是是以無所不亨無所不利也
先儒論卦變亦有太繁細而不切於實用求其所由來
恐非聖人之本意亦無義理如云某卦自某卦來某卦
復自某卦來難為確論一隂五陽一陽五隂二隂五陽
二陽五隂何往何變而不可必曰某卦自某卦來求之
義理則無定義較之實用則無所用本之聖人畫卦之
始則繁碎而無統紀又不能加八而八之變而為六十
四之有原有委有綱有目整齊窮盡不亂不滯也此
無他因以易變易之書偶有所見移東易西拆南補北
遂以為知易之變易曰變通莫大乎四時此聖人恐人
妄以紛擾錯雜為變故揭此語以垂示使人觀四時之
變則六十四卦之變天於四時而又繼之以通變而不
能通非知天地四時之變者也故又曰易窮則變不窮
則不變此天地物理之常也所以謂窮者無他陽極而
隂隂極而陽本乎一氣之聚散生消而已故又言乾以
易知坤以簡能何嘗細碎紛擾朝更暮改好變之不常
也
朱震以晉卦自臨來蹇之變又曰蹇六三之柔進而與
君君同徳故曰順布麗乎大明柔進而上行朱震卦變
反復展轉止欲附會柔進上行之一言若自觀卦中來
䷓六四升於五九五降於四亦通謂自臨蹇中來於晉
卦義理亦無關係謂自觀卦中來無矛盾然則卦變之
説果何用哉蹇變而為臨也無義理臨反而成觀變愈
多而義愈逺牽强太甚卦變之説類如此然則晉彖所
謂柔進而上行者何也天尊地卑乾高坤下剛上柔下
此正理也坤陰上交於乾為離乾陽下交於坤為坎又
晉卦六五一爻當尊位故曰柔進而上行
諸儒見卦之變或云此卦自某卦來所説雖不同以愚
觀之似皆不求其原譬如論水不討其源隨其分派既
多則曰此水自某所來此水又自某所來此水復自某
所來殊不知萬派總出於一流一流出於一源以諸爻
彖辭觀之六十四卦之變似皆出於乾坤二卦何以言
之彖辭所論卦才卦徳不過乎剛柔如曰柔來而文剛
分剛上而文柔又曰剛上而柔下剛中正又曰内陰而
外陽内陽而外陰剛柔既交則為健動止陰説伏麗明
八物之性情為萬事之吉凶
六十四卦之名固出於聖人之口然理以象著象以理
實數以理定理以數顯易本於象數以聖人觀之不待
言語文字則天地萬物之消長人事之進退存亡昭布
森列而無一不備此邵子所謂若論先天一字無止有
六十四卦而已聖人憂後人之不知不能推廣而至於
變化之無窮故繫之以辭以為易之注脚故曰後天方
始見功夫
蕩蕩上帝下民之辟言天之廣大覆育乃下民之君也
今人之為惡不惟不為天之弔恤反見疾惡見威怒於
上帝故其命亦多邪僻而不正天命本可信今日似為
不可信何則人受天命以生凡事皆有初而無終狂悖
不恒不可救藥此亦詩無所歸咎而歸之於天也下七
章假文王嘆紂之詞以譏厲王二章言用人之道當使
賢者在位能者在職曷嘗以彊梁暴虐急斂之人在位
任事莫非天降此慆慢之人以之害民歟無乃汝為君
者以力助之歟三章嗟嘆殷紂曰汝執所見以為善人
者不知皆强暴之人徒增多民之怨懟使下民流言以
為對冦攘之惡用于内使下民興起詛祝無所不至而
無有窮極四章嗟紂嚴猛為能舉怨為徳紂不自明其
明徳賢者退而窮處故曰與䜛謟靣諛之人居雖有左
右前後侍御僕從之人而如無人也五章譏湎酒作狂
所從所用皆不合於義舉止既愆不分晝夜而號呼歌
舞白晝朋淫而無忌憚以晝為夜矣六章言小人乘是
肆志口口爭鳴如蜩如螗紛亂辨競如沸如羮矣大臣
小臣日趨於敗正人相尚從而行之此風内熾于中國
而延及鬼方七章言既不用善人不遵先憲大命以之
傾覆八章嘆其禍未及于四逺而宗國顛覆矣為殷之
監豈逺哉胡不以夏桀之事觀之
威儀抑抑敬慎也如書所謂克自抑畏嚴恭寅畏者也
有諸内形諸外嚴於外所以養其中也徳誠於中威儀
嚴慎見乎外未有心不重慎而威儀之可畏可象者也
既誠於中又謹於外交相涵養以為驗故曰惟徳之隅
靡哲不愚靡哲者不敢以明哲自居也不敢以明哲自
居則窮理養性惟日不足故能不愚庶人之愚者其職
分禀賦宜有此疾哲人而亦愚則反常矣肉食者鄙亦
靡哲不愚之謂也蓋譏居高明者皆愚也亦通
無競惟人競彊也不恃其力之彊大惟務于得人(得人/者得)
(人心得賢/人衆多)故四方取以為訓有覺徳行(覺徳行以先覺/覺後覺之意)
上之人徳行雖備於身又能以善及人養人使人皆覺
悟遷善逺罪而不自知所謂以徳服人中心悦服故四
國順之訏謨定命訏者嘆嗟論難也謨謀議也一訏一
謨莫不中理定為命令發號施令告于四方使人入耳
銘心而不能忘雖隔歲年之逺猶若今辰之告言猶在
耳銘豈忘心之謂也譬如書之誥訓誓命使萬世之下
讀之聴之尚能竦動人心况當時之人乎唐徳宗奉天
一詔至今猶能感人然則王言之發豈可不誠不慎哉
敬慎威儀維民之則以身敎者自天子至於庶人皆以
修身為本也二者言而世為天下法行而世為天下則
之意也此二章既泛論在人上者不可不如是之修省
三章乃言今日之失曰興迷亂于政興者相翼相助相
尚相長之謂也政正也既昏迷紊亂不能自正又迷亂
先王之政典以至顛覆其徳而不修整荒湛于酒而縱
恣沉湎汝軰惟耽樂是從不念承繼先業之重不能徧
求先王之成憲其能執守其明法歟栽者培之傾者覆
之人自䘮徳天亦不能加護而厭棄之故曰肆皇天弗
尚使女如泉之流下而不反無乃淪䧟相與以危亡自
今已往夙興夜寐當嚴肅靖恭於朝廷之上立萬民之
表章以至於修車馬備器械預戒戎兵之興作逺慮於
蠻夷之遐荒五章六章復以敬身謹言為戒七章敬慎
之功益密專以慎獨為戒八章言行修而人法之九章
言聴之非艱行之維艱十章戒警勿以癡騃自處當以
老成自警十一章言天明可畏我之所以不樂者觀爾
所為夢夢然畧不省悟是以我心憂慘雖前後誨爾諄
諄而聴我則藐藐忽畧不以我心為教反以我為相虐
借曰年幼不知而今亦已耄矣十二章不勝嗟嘆而言
曰告爾誨爾久矣汝若聴我用之謀議庶無大悔天運
方入于艱危將䘮亡其國我之取喻夫豈逺哉昊天之
明命亦無差忒汝若回僻其徳而不改使民大急于汝
夫民今而後得反之也
欽定四庫全書
　紫山大全集巻二十五　　元　胡祇遹　撰
　　語錄
聖人孰師乎曰天何以見之以言行而知之巍巍乎惟
天為大惟堯則之惟天之命於穆不已文王之徳之純
亦不已北辰居而衆星拱之無為而治者其舜也歟仲
尼上律天時下襲水土子思之著中庸論至誠無息則
與天地參孔子之繫易大象之辭皆法天而行至於聖
人之制禮作樂號令刑賞設官分職一云為一政事大
小隠顯無不順天以立法但庸人所見以為出於聖人
之私意豈知道之大原散而為萬事無一不出於天哉
天能生之成之而不能訓之教之此天之所以生聖人
也故曰惟辟奉天又曰事父孝故事天明事母孝故事
地察天地明察神明彰矣又曰致中和天地位焉萬物
育焉
聖人如天地散而為萬化小成小而大成大雷厲而風
蜚雲蒸而雨霈巨而江河之流淵海之瀦山岳之峙細
而蟲鳥之飛走草木之榮悴文秀無窮體貌殊異生生
化化罔有窮盡然而天地萬古自若無一毫之損益常
人之學聖人者千岐萬徑東西南北徧厯周覽然後至
於京師而㑹其有極歸其有極
人之為學初則沿流以討源因枝以求本中則併羣流
而為大流舎繁枝而合大枝終則得源得本挈領以穿
衣提綱而張網一本萬殊有綂而不紊矣聖人則不必
如是便得源本提挈乎萬殊萬變故變而不困見凡民
之不能生者不能有始便有卒故博之以文俟其功夫
既到然後約之以禮故小學者大學之枝流餘裔大學
者本源綱綂以收小學之成功故孟子曰堯舜之道孝
弟而已葢由孝弟而後可以至堯舜欲為堯舜而不從
孝弟是猶適楚而北行所謂本源枝流者甚不難辯天
命本源也二氣五行是也人受天命而為性率循天與
之性而行是謂之道以其夫婦父子兄弟長幼朋友君
臣人倫之分莫不各有自然之理當行之路所行之路
雖殊性與命則一也隨其職分而盡夫五常之性也以
殊觀之是謂枝流譬如大江豈有二源千流萬派各各
不同不謂之江可乎一心身也而有五臓六腑眼耳鼻
舌四肢百體皮膚毛髮不屬乎心身可乎愛一肢而惡
一肢雖虎狼無是心也故曰無尺寸之膚不愛焉則無
尺寸之膚不養也此心天下之心也此道天下之道也
非我一已之獨得私也人惟有我故有彼此之間私一
已而昧大公所以不仁不仁則無禮無義無信原其受
病不知故也不學則不知故大學以格物為八目之首
聖人生知以身先之以開瞽聾以警昏昧故聖人為萬
世之師是謂之教
人之觀物不過源委幹枝一本萬殊萬殊一本同歸殊
塗一致百慮由愽以求約自約以求愽一綱萬目萬目
一綱同而異異而同如是而已所以不明者自有此身
日日目覩而不致思耳但以一木觀之根幹者太極也
一也甲坼枝分者兩儀也兩枝各生兩孫枝者四象也
四孫枝又各生兩枝八卦也復加生三倍則六十四卦
也兩兩而加至于百千萬億之無窮者萬象萬物萬事
萬慮此非一本而生萬殊萬殊而綂于一本者與若能
如是而觀不惟一木萬物皆然人之身心尤為分明故
曰天下一家也萬民一民也億萬心一心也人能盡已
之性推而盡人物之性亦舉而措之也故曰不知足而
為屨我知其不為蕢也是天下之足同一已之足也心
胡不然故曰理一而分殊後世為學者不能如是而觀
物如是而處事兼愛則至于無父為我則至于無君讀
書為學則愽而不知其要泛泛外求外馳而不知萬物
備于我不知心為太極心為君主心為萬理之源心為
萬室之城郭安宅四海雖廣兆民雖衆百千萬世前我
後我雖逺雖遥不出我一心
天地即聖人也聖人即我我即聖人故曰思曰睿睿作聖聖
則天矣堯舜禹湯文武周公知天也凡民不知天不率性也
從氣稟之偏有我之私而不知其非者也至于象數一
者十之始十者一之終十者一之積一者十之本始全
體也十百千萬一之衍也一之用也萬象一象也故曰
萬物一五行也五行一陰陽也陰陽一太極也纔有太
極萬象已具于其中散而為萬物物各具一太極而綂
萬殊也小大洪纎物莫不然何謂才有太極而萬理已
具請以雞卵觀之其初一氣耳氣化為水水凝而皮肉
毛骨四肢百體咸備以生成觀之似有先後次第以理
觀之豈非已具于一理二氣交感之初歟
萬國一國也萬家萬身一家一身也億萬嵗一嵗也一
嵗一日也故萬事一理旣分而為萬不得不謂之萬殊
其實一之分也一之積也
聖人之言簡非簡也理巳備矣後人不能通曉而擴充
之耳凡讀聖經便當展轉推擴千迴咀嚼義理儘無窮
矣聖人觀天地便能知萬物故曰見其禮而知其政聞
其樂而知其徳天地尚不能違而况于人乎觸一理而
萬理具見值一事而萬變莫逃見其物理事情得必如
是不學無識之人無理之言亦能搖惑伏羲之畫八卦
非簡也文王周公孔子之衍易憂後人而為之注解也
孟子曰誦其詩讀其書不知其人可乎言心聲也有徳
者必有言有言者不必有徳又曰論篤是與君子者乎
色莊者乎又曰始吾于人也聽其言而信其行今吾于
人也聽其言而觀其行孟子曰我知言詖辭知其所蔽
淫辭知其所䧟邪辭知其所離遁辭知其所窮易曰吉
人之辭寡躁人之辭多誣善之人其辭游失其守者其
辭屈孔孟前後因言觀人所合如此所不同者又如此
學者亦有說乎孔子之論心徳本也言辭末也舉輕重
而言也要之影隨形響形聲不可誣也陽虎曰為仁不
富矣為富不仁矣亦偶中而巳平生善言止此二語若
每言皆如是則非陽虎矣故曰不以人廢言有言者不
必有徳宰我長於言語間有血氣所勝不能副其言故
孔子深警之曰於予與改是若以一二善言取人則非
也若觀著書立言如荀揚之徒則其心不能掩矣既不
能與前同時不因言以求其心如之何則可
欲見聖人賢人各各氣稟當於論語聖賢問答一一體
認各各自見聖人化人如天地鉅細生成照人如日月
妍醜呈露知人如鬼神蓍龜吉凶禍福無有不應凡門
人來問先見徹本人氣稟短長就所問之事所受之病
引導開發感悟而針藥之故病去而平復試於問仁問
孝問崇徳問徙義問為邦問政問患盜問使民敬忠以
勸問禮樂問前知問鬼神問生死問為學一切無窮小
大不一之問外人視之若泛應若該博不一以聖人化
物之功觀之切應而切當不一而一非若後人記問口
耳以為師本草内檢藥方册内求方而治病比也
惟聖人能兼所養養性情養口體本末兼備不以小害
大不以大忽㣲喜怒哀樂發而中節以養情性非禮不
視聽言動以養徳節飲食省嗜欲慎起居出處以養口
體讀書學道以養才能此身之中無一物不得其養不
動聲色觀感而化内以榖子孫外以及天下後世然則
踐形之任豈容易哉聖人所以戰戰兢兢日慎一日任
重而道逺良以此也人惟不自省察故不知不是仰不
知愧俯不知怍縱情極欲喪徳殺身死而不悟哀哉曽
子所以一日三省豈虚言哉至於庸人當一時而三省
一出言一云為而三省庶幾可以成人能自知非尚不
能改况自是而不知其非者耶
出則事公卿入則事父兄喪事則不敢不勉不為酒困
徳之不修學之不講聞義不能徙不善不能改是吾憂
也我非生而知之者好古敏以求之者也十室之邑必
有忠信如丘者焉不如丘之好學也若聖與仁則吾豈
敢抑為之不厭誨人不倦發憤忘食樂以忘憂吾嘗終
日不食終夜不寢以思無益不如學也吾十有五而志
于學三十而立四十而不惑五十而知天命六十而耳
順七十而從心所欲不踰矩吾少也賤故多能鄙事凡
聖人之一語黙一起居一飲食衣服或燕居居鄉黨在
朝廷宗廟遇人接物無非率性循理與天同徳者語孟
六經中稱聖人者皆當一一附此條下今未詳備略舉
此數端以備遺忘
窮理則盡性盡性則知命易也者知命之書也命不止
于死生壽夭貴賤貧富吉凶得失在天則為命人受之
則為性事物得之則為理人之修身處事而得其宜則
為義知義理之精㣲不失其宜則謂之知命然則舎義
理得失而言命非知命者也今之問卜者是也
莫非命也惟聖人為能順受故取其天之與我者而不
取其天之不與我者五福萬善天豈靳靳哉氣數之偶
合而定或厚薄或偏全物既得之天亦不能移之人惡
得而好惡取舎于其間哉以孔子之聖雖執鞭之賤知
不可求而有從吾所好之欲苟少自負曰以吾之徳之
才中天下而立定四海之民吾亦能之吾當之若是則
非聖人矣然而皇皇四方者求道之行非求富貴也道
之行與廢有數存焉聖人亦巳知之但不可以知其不
能行而坐視焚溺漠然而忘情也雖然聖人豈嘗孜孜
矻矻而固必哉聖人之所急者取天之所與修徳垂訓
開羣賢治後世澤不施于一時而道濟于無窮此聖人
之知命也故君子不可以不知命則天之與我不與我
者先自䝉昧不知取舎失其固有而强求其必不可得
立徳立功立言三者俱不克就生無所立死無所聞悲
夫
富貴者人之所大欲也明乎富貴之為物與夫得失之
理則安泰而不惑使為惡而得富貴惡不可為也使為
善而不得富貴吾之不得是為善之不至也善固我之
所當為豈為富貴而為之貧賤而不為哉使富與貴俱
不出于為善為惡然則亦偶然儻來而係乎命爾係乎
命則才智作為無與焉人以材智勝天而不安于命是
亦妄人而已矣或曰父母老家貧則如之何曰與其不
義富貴貽父母之憂曷若啜蔬飲水而盡其歡
人之貴賤貧富賢愚壽夭所係者不一貴賤則係乎地
位亦係乎時運繼世而有天下天之所廢必若桀紂故
仲尼伊尹周公不有天下此地位之所係秦以無道失
天下漢興高祖以匹夫諸臣亦皆屠沽給裘蹶張之流
此時運之所係賢愚則係乎氣稟之清濁壽夭則係乎
氣稟之厚薄此二者以常理言之若遇變則又在遇之
重者
為學莫先乎窮理理明義精則智及之仁守之性情中
正和平發而為言語則成章措之於事業則中節而事
治無所處不當窮理者明辨其是非成敗邪正之所以
然事事物物莫不各有自然之理人自不察耳選擇前
人文字亦窮理之一也吕東萊文鑑甚不滿朱文公意
去取不當故也且如梅聖俞河豚詩歐陽公始為稱賞
曰只為頭四句河豚在吾目中朱文公以謂此詩乃似
上人門户罵人祖罵人父不見好處葢謂少温柔中和
之氣只見一片怒罵之氣耳東坡豆粥詩元遺山斷以
為非坡語乃律賦歌括耳亦選入文鑑宋朝一代文章
只為頭一篇五鳯樓賦巳不足道朱文公亦曰當時為
别㝷不得且教壓巻本欲光國適足以辱國至於文選
之首兩都文粹之首含元殿亦何足以取法踵佻襲陋
在鉅儒猶不免况餘人乎漢唐之追紹三代君徳相業
聲明文物豈在城郭宫室游獵富庶而巳耶孔子之稱
唐虞後賢之稱三王奚在游辭夸詫若是之淫靡耶
易曰知幾其神乎幾者動之㣲吉凶之先見者也余謂
幾也者始也一事必有始始必有善有惡善則福伏之
惡則禍伏之禍福之應或頃刻日月或數嵗或一世數
世雖遲速之不同而事幾巳伏于其始矣故曰始其幾
也葢安者危之機治者亂之機在人之注措何如耳若
夫天變氣運之數請置而勿論且以人事明之秦自孝
公用商鞅急功利繼以雄暴殺戮一天下而又守之以
不仁殊不知天道好還物壯則老所謂人心壞風俗敝
羣聚相應屠割分裂滅宗絶祀之幾已伏于其身特發
于三十六年之後耳漢有天下廣封宗子賜地千邑濶
畧古制殊不知末大必振尾大不掉七國謀叛之㡬巳
伏于其中矣故聖人之悉理明度世審立一政行一事
利有所不謀功有所不計不敢苟且恐形跡一立如粟
種之在地幾應時而發矣故見履霜則有堅氷之戒觀
垢卦之初爻則曰羸豕孚蹢躅繫于金柅知其幾之不
可萌也善夫先儒之言曰明主處廟堂之上獨觀萬化
之原銷患于未萌也虞書聖賢之相戒曰一日二日萬
幾可不慎哉可不戒哉聖人精宻物理氣機之學老師
宿儒尚不能知况于他人乎為人臣者務一時之俊快
雷厲風飛殊不知禍福之幾展轉激發有不可禦者矣
為人君為人臣不可以不學正為此也然則古人格物
致知彰往察來視于無形聽于無聲之學豈虚言哉
學不出于窮理窮理莫難于見幾見幾莫難于勇決讀
書而不窮理窮理而不見幾見幾而不勇決直情徑行
犯機觸禍學能増智反以愚人學何罪焉不善學耳世
之讀易者以前知為先務易固前知之書也顧學之者
何如也京房學易則知人而不能知已謂之知易可乎
易曰履霜堅氷至羸豕孚蹢躅繫于金柅至于八月有
凶先甲三日後甲三日先庚三日後庚三日其亡其亡
繫于苞桑負且乗致寇至三百八十四爻無非前知聖
人何能若是耶窮理見幾而巳窮理有道乎曰有睫在
眼前人自不察耳萬物萬理一言以蔽之陰陽消長而
巳一消一長吉凶已著君子見㣲知著振衣不俟終日
審于去就惟二疏為能之論至于斯二疏知易京房不
知易然則殺身成仁徒虚語歟不然任比干之責無可
去之理不敢計其功全吾心而不愧殺身可也比干豈
不知幾哉義理之不可免也二疏比干易地則皆然
看書者格物致知之要道也中間萬理無窮最當先格
者在乎識人學也者效古人之所為耳不識古人好處
則不知已之所短不見已之不是識人最為難事莫親
于父子夫婦兄弟師友君臣試為之問曰汝父如何人
汝子如何人為父者不知其子為子者不識其父以至
于夫婦昆仲君臣師友皆然日相親炙尚不能識千載
而下氣稟凡庸聞見習俗衰薄淺陋一身不能自曉自
律格物之學廢切問近思畧不用功而曰我識伏羲神
農黄帝堯舜禹湯臯䕫稷契文武成康伊傅周召孔孟
不亦難哉明敏者不過誦其遺言觀其行事務筆舌而
資談鋒耳然則何以能識曰莫若求已之所短知已之
所短則知古人之所長堯舜禹湯文武周公能如是我
不能如是從人之是舎已之非凡我所好所樂比方古人
與我同乎曰不同我之所能所不能者比方古人與我
同乎曰不同不同則我之好樂者不言而知其非我之
不能者不言而知其是且如讀堯舜二典堯能欽明文
思安安允恭克讓光被四表格于上下克明俊徳於變
時雍舜能濬哲文明温恭允塞𤣥徳升聞諸艱底績孔
子温良恭儉讓綏斯來動斯和我皆不能豈不自知勉
勉焉努力而學之日就月將譬如行路期于必到所指
之地有進而無退死而不巳持此志也以往所謂勉强
而行之雖未能遽至則日亦近矣
致知必當格物格物莫若讀書讀書莫若近思何謂近
思近莫近于吾身天地聖人萬物之所有者吾身皆有
之故曰萬物皆備于我矣千萬人之心身一人之心身
也千萬家之人倫家道一人之人倫家道也物之心性
不異於人人之心性不異于物故曰盡其心者知其性
也知其性則知天矣又曰能盡已之性則能盡人之性
能盡人之性則能盡物之性能盡物之性則可以與天
地參矣故曰了得一萬事畢一者我也自近以及逺自
内以及外自下以及高自本以及末理之必然者也故
曰君子多乎哉不多也此聖人戒人騖外以忘内舎已
以求人葢不知身外無道性外無物世之人讀書萬巻
辯若懸河自謂無不知無不明解經談道說古論今無
不通曉一一效其言行鑑裁中節者十不二三所中者
皆偶然耳以此觀之謂之博學則可謂之自得則未也
聖人見象以明理所謂目擊道存也葢有象則有是理
必然之道也象與理一也非二也象顯于外者也理蔵
于内者也孔子曰若由也不得其死然孟子曰死矣盆
成括葢有是理而後有是象一以行行以一小有才是
氣是志藴于胷中發見于四體見于四體者象也藴于
胷中者理也故曰中和積中而英華發外未有有諸内
而不形諸外者也此聖人觀象以明理見吉凶禍福于
未來豈若妄猜奇耦流于術數之學也哉故曰至誠之
道可以前知亦皆窮理盡性積學之所致也
天地之變易(消息盈虚盛衰/消長皆在其中)亦甚明顯以示人人自不
察耳日月出沒南北流轉雨露霜雪之生殺草木鳥
獸之榮枯孕育四時之元亨利貞飛走動植之性情
强弱善惡四夷中國人民之嗜好不同五方風土之異
宜六氣之不及太過聖賢愚不肖之不齊君子小人
之相反是孰使之然哉此二氣之良能鬼神之功
用學者格物能自近而及逺積小以至大取此以喻彼
積日累月則理無不明義無不精矣自吾一身一家而
推之天下此自近而及逺也自一晝一夜積而為嵗雖
前吾太古後吾無窮亦可得而知此自小而至大也人
惟不知切問近思之功好高慕逺鑿虚駕空學博而無
成終身由之而不知道
致知力行非是二事知所當行行所已知如鳥之兩翼
不可偏廢格物而致吾之知便合力行譬如讀書將古
人為子為臣為弟為友之理之義見之明知之盡即隨
所職便要孝悌忠信孝之節目深愛愉色婉容承意先
志幾諫諭父母於道嚴威儼恪不敢見於容辭冬溫夏
凊昏定晨省侍膳問安養則致樂病則致憂喪則致哀
祭則致嚴以至於持身立徳將為善思貽父母令名必
果將為不善思貽父母惡名必不果一出言一舉足不
敢忘父母父母全而生之子全而歸之凡虞舜曽參聖
賢為子之道一一企及不至則怨艾懲創直至無欠餘
終身而慕斯可矣為臣為弟為友亦當如是庶幾謂之
為學
為學要識體用體用分明則内外不差工夫有序而日
進五性萬善天理人倫萬類庶事大小洪纎皆有體用
仁者體也事親敬兄事長事君仁民愛物用也戒慎乎
其所不睹恐懼乎其所不聞慎獨而省察者求仁之工
夫也致中和致者工夫也天地位萬物育工夫到而得
其效也
在物為理處物為義此義理之學也天賦為命人受為
性此性命之學也下學人事上達天理此天人之學也
正其義不謀其利明其道不計其功此經濟之學也觀
乎天文以察時變觀乎人文以化成天下此禮樂文章
之學也
古人為學辨事知所先後本末自内及外自近及逺自
小及大自易及難如起牆如行路如登高先根基卑近
然後能及高逺故始於學問窮究理物古今聖賢已成
之跡愚不肖致敗之由一切事物之變得之於心推盡
此心之智然後守之以正行之以經權身修家齊無惑
無弊而後移之扵郷黨推之扵國扵天下無所處而不精
當皆自實學中來今之人自身不能曉不能治付之以
宰相天下之任而不知畏懼愧恥泰然自得曰是不難
以我之才而當是任優游有餘矣受任之後施為注措
舉皆無法以道聽之一二聞知恣無忌憚之淺見私意
舉網而不綱挈裘而不領萬幾之事百司庶府小大短
長之人材為宰相者智不能周于四方之表學不能究
於四者之變才不能權衡四者之成敗重輕量不能包
含四者之外徳不能為之師範氣不能呑四者之頤指
氣使就使國家諫行言聽一委於汝汝自忖度智學才
量徳氣有無寧不自知奚待他人之汗顏寒心哉以今
觀之不惟為宰相者如是百執事之人舉皆若是曰然
則事何為而舉民何為而寧哉譬若二人同生同盡百
年一人夙興夜寐飲食起居衣服一一中節可為世法
一人顛倒紛擾旁觀者以為不能一朝居而自恃以為
可終身之安旁人以為有折足覆餗之敗而自以為可
負萬鈞之重癡愚狂妄固不足責然而命相者胡不詳
觀而宻察小試而厯驗見何光明而委以如是之重任
殊不知天下四海之廣億兆黎民之衆一日二日頭蓬
面垢敗絮破屋謂之同生孰曰不然一生美惡固有間
矣
後人之學先其所後而後其所先全與古人相反亦時
世之使然耳曷為先後之葢古人以明理養性養氣積
徳力行為先言語政事技能才術為後今之人反是曷
為時世使然古之人修其天爵而人爵從之漢唐以來
取士之法蒙富貴而被恩寵者果與三代同乎既無豪
傑之才鮮有不為風俗所移者
省察操存體認履踐天理人欲天性人心天理人倫吾
道源流異端邪術王道霸術凡物有體有用有本末有
先後有始終有内外有厚薄有情偽公私有為無為有
首尾綱領節目為學工夫功效氣質之性人心道心健
順五常萬善理一分殊窮究推致擴充成已成物命性
道教中庸中和復成大本達道全體大用質文費隠淺
深小大巳上萬善雖出於語孟六經直至宋儒掇拾出
說得分明
聖人之言近而逺小而大簡而富但患學者不能涵泳
玩味擴而充之用未能盡若只解字說過有何意味故
為學在體認不在念
聖人先得我心之所同然大學中庸語孟詩書易春秋
三禮皆吾固有才讀了一句便認是吾家故物再不迷
失如是不枉讀書
每事無不對待互相勝負必不兩立内重則外輕天理
勝則人慾消正勝則邪去剛多則柔少心君元良則七
賊屏息人之為學先將語孟六經中稱舉聖賢之良心
善性卓行俊徳嘉言字字計較且如堯之欽明文思安
安允恭克讓光被四表格于上下自克明俊徳而至黎
民時雍以至舜禹成湯文武周公孔子之徳性言行我
當一一自省聖人先得我心之所同然聖人能如是我
不能如是何哉志不彊邪智不明邪才不茂邪功不至
邪氣血之私蔽於前邪所稟凡下不能進邪凡聖人之
一善吾必有一惡害之不然則均是也我去聖人地位
若是相懸天壤歟聖人生知安行不勉而中不思而得
我當困知强行百勉千思必中而後巳日用之間一語
黙一起居律身接物如聖人在上提耳諄諄受教而力
行毫髪不貸自怨自艾如是而積日累久習慣勇往自
有所得矣
天地萬物無不對待人為物欲蔽誘自不察耳是以知
成而不知敗知進而不知退知存而不知亡知得而不
知喪知福而不知禍知吉而不知凶知有我而不知有
人知盛而不知衰以至處巳察人觀物皆得其一而遺
其二不明對待之理故也聖人作易見天地萬物屈信
消長之機成敗吉凶之由理明義精斷之以辭逆知未
來不差毫末後之不明理者以為神聖術數之妙不可
端倪是以不務明理専力於數附㑹牽合愈不能合殊
不知聖人之學即物以觀理明理以得數攷旣往以推
來故云雖百世可知也葢聖人能見㣲而知著見始而
知終見源而知委故曰原始要終故知死生之說知人
則知鬼矣以有推無以形推影以性情推行事以平日
推朝廷好施者必奪易喜者多悲輕諾者寡信面譽者
背非進銳者退速多蔵者厚亡好勝者必遇敵彊梁者
必不得死理必然也聖人學之愽觀物審舉近以明逺
舉輕以知重得體以知用見順以知逆一而二二而一
一對之則二二返之則一如是而巳耳後之學者學不
博理不明已之性情不自知其剛柔已之語言不自知
其煩簡已之出處不自知其重輕已之氣血精神不自
知其强弱已之問學才藻不自知其賢愚多寡醉生夢
死終身為血氣所使有餘不知克不足不知補平居則
昏昏臨事則惶惑錯繆恃其剽竊記問之學曰我知人
我知天我能立天下之大本經綸天下之大經可哀也
哉
古人為學窮理力行今人為學不過記誦辭章蹈襲陳
言貪多務博不知治擇至於語孟六經猶有精㣲深逺
必當致思亦有平易明白不必致思者一章之精㣲在
乎一句一句之精㣲在乎一字故讀書貴乎得其要所
謂切要人最難識故曰吾道一以貫之又曰君子多乎
哉不多也
古人之為學本末不遺精麤舉足自灑掃應對居家庭
為子弟處鄉黨接朋友涵養培植立而知權一旦出仕
視天下如指掌遇萬變如尋常何為其然也學之久習
之素見之明信之篤子思所謂言前定事前定者也且
所學務本而切用一言一事無非實理一論難一云為
無非至道細而六藝大而天性人心物理世變無不洞
究至於辭章不習而能非若叔世専於滅裂不成言話
之虚文
孔子曰切問而近思又曰舜好問而好察邇言孟子曰
道在邇而求諸逺事在易而求諸難今之為學者好高
慕逺竟無所得竟無所用君子之道譬如登高必自卑
譬如行逺必自邇君子之言也不下帶而道存焉每事
不本諸身心不從目前脚底體認思慮一步步行將去
便欲入室便欲得一貫之妙寧有是理哉既不能下學
人事安能上達天理不知形而下者之器安知形而上
者之道且如世人目瞽者為陰陽人遂以陰陽為賤藝
為小數為淺近不足學但見黄冠師曰道士道人遂為
虚言不足致力是葢因人以廢事併其深邃無窮之大
道妙理亦不知問吾所謂陰陽人者古有四人而巳伏
羲文王周公孔子也知一陰一陽之故盡一陰一陽之
變窮一陰一陽之用近世周濓溪邵堯夫能得斯㫖吾
所謂道人者即韓文公原道篇中相傳之諸人也漢唐
宋諸儒得斯道者不為不多不可輕易定議至於秀才
二字今之所謂秀才者何足道哉求其得二字之原當
充滿之
伐柯伐柯其則不逺執柯以伐柯睨而視之猶以為逺
此不智之甚也是以後之學者舎近以求逺愈逺則愈
差也故孟子曰君子之言也不下帶而道存焉君子之
道篤恭而天下平不下帶者不離乎心身也篤恭而天
下平亦不出乎正心修身也此身者何也讀書為學者
代之也代之也者修治而成其柯也故聖人之教人以
其固有之徳舉以覺悟還治其人人能改其不善而復
其善止於是而巳矣故曰以人治人改而止故曰克已
復禮為仁故曰率性之謂道今之為學者學自學而身
心自身心學人語言了不干己事接物臨事殊不得用不
知為已故也至如古人之游藝藝即道也藝進則道進
道進則成已莊子固謂寓言然斵輪解牛承蜩斵堊實
明至理杜子美作詩詠物實比興也學不干已則禮樂
刑政典章制度皆為外物皆為玩物喪志切已則吾之
所固有不可不知不可不得也人之為學能盡已之性
人之性物之性則至於參天地而贊化育殆非難事其
視語言文字則肆口而得矣
人固靈於萬物然而甚不智莫人若也人之讀書為士
本乎聰明成身辦事希聖賢參天地也士有勞苦終身
終不能入賢者之門牆學愈博而心愈晦才愈廣而用
愈拙者何也不務本以逐末不務内以求外升高而不
自下陟遐而不自邇其源之差葢出於此今之為士者
舎窮理養性存心修身而専力於造作言語馳騁才智
不知語言才智從何而來水之為物源深則流長木之
為物本彊則末茂人之為物徳盛則語言才智不求工
而自工未有物理未明而智識増長心身不知所主而
言語威儀動作施為而能中節是葢懵然不知中和積
中而英華發外之理也為父兄為師傅為君主者亦自
不知而専以務外逐末為訓教今日入學明日教之寫
字對句吟詩課賦以古人涵養徳性窮理致知為偽學
以多識前言往行供口給華筆端揮毫落紙百千萬言
了無一字自得之趣皆掇拾涕唾剽竊裳衣狡獪者移
東牆作西壁改南房作北室以愚詐愚欺已欺人此非
至愚之甚也歟就能華世取寵果何益哉生為譎詐不
寔之人死為昏愚不靈明之鬼立言而無一言之垂後
立事而無一事之可法草木同生腐可哀也哉
今之學者通古今與古人異古人之通古今窮理盡性
適用也今人之通古今廣記聞資文辭也讀堯舜二典
背誦則能之效其作辭則能之使其事實則能之或問之
曰堯舜之徳性躬行何如事父母御妻子和兄弟睦九族
齊家之要何如為臣為君力學取友之道何如則茫然自
失曰吾不知之以至誦六經讀兩漢而下十七代之史與讀
二典之法不異此今之所謂通古今者也古之學也約而愽
今之學也繁而蔽何為其然也自源而流則約而能愽從流
而不求其源則繁而蔽何謂窮理盡性適用也
人能時時自省則學無不進所謂自省者出言有章口
無擇言我能如是歟曰不能不能則擇其蕪穢潤飾其
不成章者一話一言謀於心度於義詳於理而後出威
儀棣棣不可選也我能如是歟曰未能也未能則敬慎
威儀無不中節而後巳所求乎子以事父弟以事兄夫
以御妻在下位而事官長臣以事君朋友以先施我皆
能歟曰不能不能則學之行之孔子曰徳之不修學之
不講聞義不能徙不善不能改是吾憂也四者我能乎
哉曰不能聖人尚以是為憂我何不憂孟子曰舜為法
于天下可傳于後世我猶未免為鄉人是則可憂也憂
之如何如舜而巳矣又曰乃所願則學孔子也孟子之
志如此不至如舜如孔子則死而不已我能如是歟曰
不能則自暴自棄而不為歟抑亦旣竭而不已耶將自
畫而不進耶學記曰學然後知不足汝於性情義理事
業文藝果能足歟曰不足不足則求其足而後已所謂
任重道逺者聖人豈欺我哉汝上不思古人臨下為高
自以為是昻然自足不恥不怍竊祿尸位旣不能成已
又安能以澤天下名不揚于一時又安能流芳百世聖
人六十而耳順汝今每事面牆往者不可追來者當自
勉雖駑鈍不才猶愈於不自知者
為人而不自省察雖有嚴父兄嚴師友不過革面而巳
四者俱無則莫知忌憚自以為是終身莫知其非故曰
人不幸不聞過大不幸無恥理性而不自體認則不足
者不加勉過之者不知抑雖日夜苦學畧不切已學自
學我自我然則何益矣
學不至于自得性理上無功雖天資高明問學該博或
修辭或處事縱能偶中皆非已有掇拾記問學步效顰
細碎支離終無資藉文章如揚雄相如功業如五霸浮
華虚偽一讀而無餘味屢盟而人愈疑始欲欺人終以
自欺然則何益矣
志欲大者無見小利無狃小成識欲明者事至物來原
始究終無瑕處求瑕不疑處有疑目前則若是久逺亦
若是設或遇某事亦若是如此念慮則識自明逺故曰
愈細宻愈高明愈誠確愈廣大格物旣多經事旣廣成
敗旣熟則耳順從心亦庶幾可到然未有不自真積力
久而能聲入心通不勉而中者也
春秋教以禮樂冬夏教以詩書此成周造士之法禮樂
巳廢不可㝷繹詩書猶在當沈潛焉詠歌國風雅頌便
當見一國天下之治亂國君大臣之賢不肖禮樂政刑
之修墜得失人情之向背愛惡讀二典三謨便當見堯
舜禹之所以為聖君臯䕫稷契之所以為賢臣商書周
書亦然至于觀史亦不出此法孟子曰誦其詩讀其書
不知其人可乎世之讀經者不過記誦辭章拈舉事實
而巳於學道何與焉
讀書學道於自己心身無悟無得聖言自聖言而我自
我雖博記句解百千家畧不干巳淡乎無味視若外物
虚費精神氣血精神少衰亦都忘却不忘却亦止是記
誦詞章施之心性無所樂臨事全不得用
顔子於孔子之言無所不悅聞一知十如諺語所謂道
頭知尾故能服膺力行欲罷不能仰觀孔子言理上徹
天表深入地底無物可隔可礙不惟得之於目前而又
見徹于終天之後惟其見得如此洞徹分明故孔子以
好學庶幾稱之
言以足志文以足言孔子曰辭達而巳矣孟子曰言近
而㫖逺者善言也韓文公亦曰豐而不餘一言約而不
失一辭後人措辭不惟辭多理寡貪文以昧其言夸言
以隠其志不肖自中年後頗㑹讀前人詩文葢因文以
求言因言以求志舎浮華而窮本實遵依孟子讀詩法
以意逆志後賢亦云當味言外意言盡而意無窮者也
看前賢字畫亦然因㸃畫以見高情逺韻㑹讀孟子者
當開悟人心處致思擴而充之皆可以為堯舜不忍孺
子之入井不忍穿窬不受爾汝此心不待思慮勉强人
皆有之旣于穿窬之不忍以類而推凡取非其有者皆
穿窬也但輕重小大之間耳
見㣲而知著者聖人以降莫如列國之良大夫於言語
威儀觀見人之禍福成敗無一不驗學博而理明故也
學博則更事多理明則論事審威儀言語心神之發見
於外也心一身之君主身家國萬方之君主無主乃亂
理之必然敬慎者此心之君主心無主則萬事廢何以
長
今之為學者藝也志不在乎道也何謂道理也義也路
也本原也道與藝異乎曰非異也一也一則何謂藝進
而道不進也不探其原不究其理也禮樂射御書數此
聖門之六藝也至於洪範之九疇中庸治天下國家之
九經周官之法度以形跡觀之亦藝也世之學者豈不
能之所能者聖人之糟粕所不能者聖人之精㣲故學
禮者威儀進退升降揖讓而巳矣學樂者聲容節奏蹈
舞鏗鏘而巳矣學射者中的而巳矣學御者詭遇而巳
矣學書者㸃畫整齊姸麗而巳矣問之以理則不能也
且如聖人有文事者必有武備又曰我戰則勝祭則受
福聖人非不學兵也所謂武備戰勝亦必有道矣今之
學者直以孫吳坐作進退擊刺而為知兵是以爭地則
殺人盈野爭城則殺人盈城雖如孫吳不戰而屈人之
兵上兵伐謀之說亦以為迂濶而不學而於聖人制兵
之理無惑乎天壤之逺也學愈博藝愈進去道愈逺徳
器勲業麤不成立皆不中道而不克終也
讀前人之言辭玩前人之字畫便當見各人之心性才
藻剛柔邪正廣狹高下彼能如是我不能如是取其可
學舎其不可學以前人之高逺鎔化我之卑凡以前人
之工巧方圓我之拙魯以前人之文思潤飾我之鄙俚
以前人之通明開豁我之固陋開巻受益如饑渇之得
甘㫖如塵垢之遇浣濯未開巻而不能一開巻而便能
鈍刀而得淬勵昏鏡而獲磨拭此謂之學古不然則費
目力勞心思與不學者無以異
學不知為已則無真儒無善治雖學過人不過技藝功
利而巳耳
學之差也乆矣自孔子時已曰古之學者為已今之學
者為人又曰女為君子儒無為小人儒孟子亦曰古之
人修其天爵而人爵從之今之人修其天爵以要人爵
既得人爵而棄其天爵終亦必亡而巳矣以是觀之是
未得公卿大夫之位則為仁義忠信樂善不倦之人一
旦得富貴則反廢棄前日之所學反為不仁不義不忠
不信不樂善之人有天下國家者以正道取人及其臨
事決政詖淫偏頗反側無所不至而莫之問也千載而
下推究當日失徳之原是葢王教消亡五霸譎詐欺偽
假仁借義以為名而實欲以濟其私耳上行下效不以
為怪六國以詭詐權謀傾奪攘竊取士暴秦則尤甚焉
漢以文字語言進退人才實徳實行畧之不問自兹以
降而至於今國家所取語言文章較之董仲舒賈誼公
孫𢎞賈山匡衡司馬遷班固又奚啻糞穢瓦礫與黄金
白璧之可比哉使若是之才而臨民治事謀議㕘決大
政無惑乎天下之不治綱紀之紊亂下民之不被膏澤
君子小人雜揉不分是非邪正淆混不明也然則三代
之學可復乎不可復乎曰是不難患在君父師行與不
行耳使為子為弟者居家入學未冠以前日習乎洒掃
應對進退升降揖讓事父兄事師長如弟子職内則曲
禮諸篇凡子弟之當為當行者責之以篤行與夫禮樂
射御書數之六藝日課月試其勤怠精麤而進退之旣
冠之後責以成人之禮凡窮理論事講明道義修已治
人之方御妻子齊家政之實跡一一務盡其道使天下
後進成徳性於父兄師友成材藝於庠序學校如孔子
稱門人徳行言語政事文學備具習熟於身心宗族鄉
黨有美譽而無惡聲曰秀曰選曰進曰造皆中程式然
後論定而官任官而爵位定而祿如是則玉石分僥倖
冒為不才不學之人自無所容於内外旣仕之後明列
功過黜陟幽明十年之内才不逮古政治不逮古天下
治安不及古人民風俗不及古吾不信也
欽定四庫全書
　紫山大全集巻二十六　　元　胡祇遹　撰
　　語録
不勉而中不思而得従容中道聖人也必勉而中必思
而得力行以中道大賢也勉而或中或不中思而或得
或不得勉強以求道中人也不知所以勉所以思如盲
人夜行坑塹溪谷荆棘豺虎足蹈身死而不悟者下愚
也天之造物聖人不易生大賢不易得中人十三四下
愚十七八人生幸免下愚然則體認省察執守涵養踐
履擴充之功可不務乎故當彊勉自彊人一已百人十
已千不如是則亦卒歸於下愚矣
有是理而後有是氣有是物有是言故曰形而上者謂
之道形而下者謂之器又曰忘言以觀道妙聖人天地
合徳目擊道存庸人覩象而不知其理故聖人立言以
明理百端開悟曉諭終不知此心即太極萬物皆備於
我天性人心之善天理人欲之分以記誦為才能以學
人語言為事業心鏡不磨日加塵垢著書滿屋無一言
適用亦非徳言如此看書終身目昏頭白精神識見日
耗日昩有何所樂有何所得而欲參天地賛化育致君
澤民命世垂後不亦逺乎推原受病葢以學為學而我
自我入耳出口而已終身説仁孝而不仁不孝終身説
忠義而不忠不義心身既不仁孝忠義口之所言者皆
他人之辭非心聲也謂之無學可也故孔子曰予欲無
言又曰黙而識之
雖有嘉肴不食不知其味也雖有至道不學不知其㫖
也故孟子亦曰君子深造之以道欲其自得之也學不
至於自得不能為有為無也人生當為之事不為則已
既為則必用其極必思其周必至於達可也致廣大盡
精微可也余嘗觀養生之士凡可養生者無不為也内
而心志血氣外而起居衣服細而一言語一咳唾無妄
費大而順四時法隂陽和術數毫髪頃刻未嘗置念庶
幾焉少疾延年順受其正而已矣一思慮之害生不為
也一語言之害生不為也一起居之害生不為也凡有
毫髪之害生者避之如冦賊水火畏之如鬼神雷霆疾
之如仇讎怨懟朝夕思忖錙計銖較精爽之昏明必先
知之血氣之彊弱必先知之功夫之勤惰必先知之養
生未至者則加勉害生當除者則速去必臻其極而後
已昩於養生者則反是縦情極欲晝與物接夢逐慾馳
自幼至老小大事業無一物之不害生者飲食衣服以
養口體孰不知之以飲食衣服害生致疾者十常七八
衰老而不悟病疾而不悟垂死而不悟凡聞養生者之
言閉而不納蹙頞而惡言反唇而非笑拒之而不信絶
之而不為銜哀將斃而猶曰命也豈不繆哉二人相去
遼邈如是豈惟養生者人之有道内而修徳修身外而
治家治人亦莫不然信之者惟日孜孜不至於聖賢而
猶以為不足不信者日陷於小人之下達而猶以為有
餘上智下愚此之謂也然則生而知之者無有也聞善
言見善行不能慕而學之可哀也哉然則最為害事所
以下愚之歸者拒之以不信而已心不在焉則食而不
知其味而况聖人大道節目功夫若是之多升堂入室
之艱而又先之以不信奚啻霄壤之分哉欲得其味而
知其㫖不亦難乎
學者之大蔽因以目前衰風頹俗凡材下愚以古人之
髙姿異禀神功聖徳舉不足信良可悲也夫信道不篤
尚不能有無况拒之而不信絶之而弗為豈能通其理
知其味得其用臻其極哉以至縦情極欲醉生夢死也
宜矣
人之大欲酷嗜者莫甚於飲食問其酸苦甘辛鹹淡則
皆不得其真正故曰人莫不飲食也鮮能知味也而况
義理之精微乎性情之邪正乎今之為學者皆曰我知
言我知道恐未之思也
論語一書貴為王侯賤為匹夫皆不可以不讀大則九
有小則一家之政皆不可以不知亦不能不用
人不可以不學不學則直情徑行如瞽者夜行於深山
窮谷前有髙崖深淵而不見旁有虎兕犀象而不知萬
一不死亦幸免耳
地無瘠薄糞之則髙沃人無愚魯力學則賢智聖人之
見如日月一出而六合萬物無不洞照常人之見如燈
燭逺不過尋丈必欲萬理俱明須當步步照鑑積日累
功庶得窮盡
孔明曰非學無以廣其才伊川曰學進則識進識進則
量進然則識量才三者皆従學而得不學則不窮理理
不明則識何以進人無智識而不明理每事従血氣所
偏量何以廣大惟能識地勢坤故能厚徳以載物識量
既無胷次無物無義理無古今臨事塊然何以處決其
不才也亦宜矣
人而不學無知識無文秀無馨徳是草木禽獸之不若
春和雨露則生榮秋寒霜雪則枯悴此草木之知識也
一草一花有根本有身榦有枝葉開花則色香可愛文
理成章不雜不亂結實則堅殻全體生意完具含蓄不
絶至於禽獸尤有可觀虎狼之父子蜂蟻之君臣鴻雁
之夫婦鶺鴒之兄弟烏鵲之朋友鳯凰之仁鵰鶚之剛
豺獺之報本可以人而不如禽獸草木乎
記問之學不適用其病安在然則聖人誨人以多識前
言往行多聞多見博學詳説者將何所用哉亦豈止於
助談鋒悦耳聴驚愚駭俗誇多而鬬博者耶善學則古
人一話言一行事皆切於日用不善學則空言而無所
施故曰可與共學未可與適道可與適道未可與立可
與立未可與權
今人自謂識見才思不及古人因此廢學此語正與非
不悦子之道力不足也相似子曰力不足者中道而廢
今汝畫近日以来深自内省聖人之言切中後學無志
者之病不肖迴思平生讀書不惟不曾澄心淨慮沉潜
玩味再三體認只再讀細讀工夫亦不曾着力如此荒
唐鹵莽便欲見聖人心地豈不謬哉近日再將少年讀
過四書及尚書少似着意披讀已自得味若如古人着
意下志寧有不及人者有為者亦若是孟子豈欺我哉
今人不肯讀書只言不得工夫若果肯為學雖流離急
遽顛沛倉卒死生憂患中亦得工夫若不肯學雖飽食
無事師友在前亦虚過日月此心與學略不相干匹夫
不可奪志有志則百事可成但恐無志四十五十無聞
固不足畏然果能立志只活到七十嵗亦有二十嵗月
日何事不可學周易最為難看一日讀一卦兩月讀一
遭一年之間可讀六遭胡子今年五十有八比及盖棺
當不服人雖韋編百絶可也
今人為學患無師傅然則何為而可孟子曰乃所願則
學孔子也孟子去孔子已近百年固不獲耳提而面命
口傳而心授也公明儀曰文王我師也周公豈欺我哉是
皆生不並世至於祖述堯舜憲章文武亦豈得親炙者
哉所賴格言髙行聖徳神功布在方冊如在目前故曰
誦其詩讀其書不知其人可乎今日為學既無師傅即
當以語孟六經為師且如欲見古今為學之方凡語孟
六經中聖門君臣師弟父子夫婦朋友每説為學處萃
類為一門熟讀細詠宻察深省只此便與親見聖師無
異將聖人教人為學處所學者何事一一較量去聖人
之後以至今日今人為學同乎不同乎舍今之非従古
之是何愁不到古人地位不知出此止知近習為可宗
為極致欲脱凡民不亦難乎韓文公當文衰八代之餘
道喪千載之後一時儒學所謂宗公鉅人者亦豈無偃
然自負者哉使文公所見不能尚友古人亦不過唐文
而已耳惟其不狃於俗習不安於卑下使世無孔子余
不當在弟子之列其志見如此故能髙出唐漢直造三
代
古人言行備見簡冊後人為學足有餘師設若父子之
間不幸而父如瞽叟母如嚚嫗弟如象我能如舜為子
為兄則更不難處以類而推為人臣為人弟為人父與
國人為友皆以聖人為法至於萬事莫不皆然故曰誦
堯之言服堯之服行堯之行亦堯而已矣今人所謂不
善學者只是將聖經口舌作閒話説過於身於心了不
相闗涉正如舌本不仁終日飲食而不知其味然則何
益矣謂之不學可也
今人慕古人只是剽竊皮表不得心思務外而忘内勤
苦終身竟不濟用文章字畫一一皆然故韓文公謂不
得其心而逐其跡吾未見其能旭也苟能誦其言以求
其心解悟其理篤信而力行之則用力少而収功多可
一日千里矣
古人興於詩立于禮成於樂誦詩三百而心無所興起
講明曲禮三百威儀三千而無所立談古樂而無所成
謂之不學可也毎觀一經使中間前言後語自相發明
庶得其㫖大抵雖至聖大賢其氣象禀賦亦有定體故
言行亦不能相掩大綱細目讀書當潜心焉
前人所到髙逺立志不卑故也以友天下之善士為未
足又尚論古之人今之人臨下為髙不知其不足少有
過人之薄技已自矜滿至於寫字作詩作文信手肆口
自以為是漫不加省不曰是字也是詩也是文也方之
古人是耶非耶相去若干逺近古人如是我不能如是
求其所以不能如是之由對病用藥庶乎其有進矣
貪多欲速謂之不智可也子不見夫種桃之家乎喜其
繁多欲以早熟繁多則木力不及數雖多而瘠小三五
不能及一丈者木力不及則反為之遲熟不一二嵗則
木力竭而死矣曷若减其顆數大而甘美比之小者得
利倍蓰木力不傷而可延嵗年者哉讀書修身何異乎
此
學不至于自得則不可以立言不可以立事學人言語
作為終不成用自得一分只説得一分行得一分
古人開得眼来以至夢寐中别無他事只與身心計較
不肯分毫放過頃刻無事所以成賢成聖今人雖曰好
學全與身心不相干涉只得務外學藝所以不能自得
亦不能成事
少日不㑹讀書以為聖人千言萬論立法教人不能不
爾雖入耳着心終與已不相闗涉不能悦心及其臨事
書自書我自我終為外物長年以来頗自省悟凡聖人
之所能行所能言者吾皆有之吾皆當然吾所以不如
聖人者血氣物欲害之也能去其害徹其蔽即去聖人
不逺矣故孔子曰予欲無言又曰吾少也賤故多能鄙
事君子多乎哉不多也又曰汝以予為多學而識之者
歟予一以貫之伊尹曰予天民之先覺者也予將以斯
道覺斯民也孟子曰聖人先得我心之所同然耳惟聖
人為能踐形四端五典我固有之非由外鑠我也又曰
萬物皆備於我矣反身而誠樂莫大焉
少年血氣之強盛以智謀功利為至學以文華才藻為
俊傑故於語孟詩書不得其味中年以来客氣衰謝義
理頗開兼涉世既久練事頗多始覺前非方於語孟肯
細讀
余自中年血氣便衰如七八十然却有可喜者血氣既
衰則利欲進鬬之心亦従而衰减邇来讀書漸覺義理
有味識鑑亦頗增明覺聖經賢傳嘉言善行義利善惡
是非邪正仁與不仁一一切已向来剽竊不根為人浮
學甚可愧恥乃知中才庸人讀書不多涉世未深客氣
未除擇師友未精克己無我工夫未曾着力事事皆少
味賢若東坡老貶海南始喜淵明詩况餘人乎
小人之不足者為利為惡君子之不足者為義為善孔
子為學自十五而至七十十年一進各有效驗如行路
然今日至某所明日至某所又明日至某所六日而至
其止泊之所後之為學者先無所指之前定又不知所
行之正路一進一退不退則失道妄行倀倀然至於迷
錯老死而無定止謂之不學可也不若不學之為愈也
祇遹汝今六十矣能耳順乎不惟不能聲入心通遇事
而隨人是自無所立矣不能自立又安能不惑知命乎
既自知之凡語孟六經中所謂為學一字一段細書於
壁日究日行庶幾未死之前少有所知不負天地父母
之生汝
余年三十八入京師日以塵冗汨沒如此三千六百日
家人輩千里思慕以為逺久以日為嵗余形志俱勞得
枕則惟恐天曉晨興則不覺日夕綿厯十年疾苦旦暮
迴思所幹之事無一事可紀錄入史筆者今嵗行年五
十攬鏡自照蒼顔白髪苟自笑之不足又何足以滿識
者之一笑孔子行年六十而六十化蘧伯玉行年五十
而知四十九年之非余自省凡庸去聖賢若天壤昨非今
是固不多争近日讀莊子一受其成形不化以待盡何
其愚也化而知非固未易言至於塵網世味當少覺悟
庶幾形志之安平性天之自得服官政以理遣處此身
於無事一旦挂冠歸老享暮年康强清明閒日舒長之
福不陷於貪不知止衰不知謝抱聲利之囚而死至元
十三年冬十月五日河中寓舍無人獨坐因念山谷無
事静坐便覺一日似兩日如此活至七十便是百四十
嵗有感而書
舜視棄天下猶棄敝屣降至市人悲喜於錙銖之得失聖
如孔子不敢自居曰徳不修學不講聞義不能徙不善
不能改是吾憂也又曰何有於我哉又曰丘未能一焉
降而至於鄙儒片言寸技自以為天下之人莫己若一
言一詠之少有所得沾沾自喜矜誇見于容聲禹負地
平天成之功不伐不矜惜寸隂而拜昌言降而至於庸
人投書獻狀抵官辯訟曰某在某任興水利某在某任
建學校某在某任勸農桑某在某任增戸口丙吉襁抱
宣帝活全性命教之讀書以至於九五中興漢室絶口
不道今之人於人有一飯之恩徳色責言望百千之報
楊太尉之畏四知降而至於清晝之攫金曹韓王之平
南曰勾當江南公事廻降而至於武夫悍將争一矢一
級之勞訟之終死而不已范文正一日不為一二善事
自以為歉終夜不能寐降而至於汚吏一日不作三五
惡事若病之在身亦終夜不寐以此較之聖賢愚不肖
之相去若是奚啻天壤哉然而見賢思齊見不賢而内
自省故大書座右庶朝夕起居坐卧飲食頃刻之間寤
寐斯須之間姑以自警雖未造聖賢之域庶不墮乎下
愚之趨
記問辯博綴作鋪張之學易沉潜體認深造自得之學
難學聖人之文華也易得聖人之純粹也難今人下筆
數千言盡非已意不過剽竊掇拾解紅為赤注白為素
而已一過目則破碎陳爛已令人厭惡又惡得而傳久
哉其間強引堅證澁其辭以為古難其字以為奥求其
義理主意則無有也以至脈絡氣血支離而不相屬其
原葢自記問綴緝中来自身之性情漫不加察其剛柔
邪正自心之才智漫不省其敏拙賢愚下筆論性理則
喋喋不能休至治家睦族結友應物居官臨政不知何
法以自守而於臧否人物論議天下肆口而言横身而
處有是理哉手足俱露不滿識者之一笑而猶自以為
賢哀哉
太史公以儒家者流博而寡要勞而少功余以謂此言
當時為風俗所移習為鄙儒而不知其非者也記誦章
句訓詁注疏之學也聖經一言而訓釋百言千萬言愈
博而愈不知其要勞苦終身而心無所得何功之有此
弊在孔子時親炙聖人之門者已莫之悟故孔子謂子
貢曰女以予為多學而識之者歟又曰君子多乎哉不
多也又曰予欲無言又曰君子不以言舉人又曰女為
君子儒無為小人儒又曰是故惡夫佞者惟顔曾能曉
此意故告顔子以克已復禮語曽子以吾道一以貫之
孟子曰博學而詳説之將以反説約也先儒従而釋之
曰將以反覆説到至約之地不博則不能求約不約則
無以知其要不能以一理而貫萬事則不能泛應曲當
名物雜至于前則此心眩惑而無所處先儒識見明敏
論議昔人數千年之是非無不切當及其行也悖禮違
道殺身而不自悟者何也此智及之而仁不能守之失
也此踐履涵養之功不可不努力也故曰不踐迹亦不
入于室知人之智物欲不交於前不切於身行已而違
道者物欲誘於前胷中之所學分而為二皆為外物不
適於實用也古人之學學為人耳後人之學學能言耳
義理之言至言也適用之學至學也史傳之文漢六朝
唐宋諸賢之詩文非不佳但適用者少不適用者多義
理醲粹者寡浮淫虚誕者衆學者當詳擇之請於文選
文粹一一較之自知余言之不妄今之為學不及古人
者大病有五不體認不履踐不習熟不擴充不堅定何
謂不體認聖人所有者吾亦有之所能者吾亦能之雖
能言之不知為已有便令下筆萬言亦拾人涕唾而已
既不自得細較之則腐言陳語學人説話就能清新亦
不過移字變文而已於巳何與焉體認尚且不能履踐
習熟擴充堅定皆無可下手
心有徳則言自嘉心者一身之主萬事之君君主立而
物自隨心精一則文學安得不進
學而優則仕仕而優則學傅説告髙宗念終始典於學
今之人不學而仕既仕而又不學不惟敗己而又敗人
先儒言曰世乏良材鄉無善俗又曰學不傳千載無真
儒道不行百世無善治豈欺我哉
欲學古人之言藝當先學古人之徳性心術無是心而
學是藝愈勞苦而愈不近似然則何以識其心哉因言
語文章行事之著於外者知其心之必若是也故曰有
徳者必有言言者心之聲也東坡論畫竹當先得成竹
於胷中執筆熟視乃見其所畫者急起従之振筆直遂
以逮其所見如兔起鶻落少縦則逝矣余因以類推凡
學前人文章字畫功業徳行皆當得古人全體於胷中
與為一而無間庶幾髣髴故韓文公亦曰不得其心而
逐其跡吾未見其能旭也
立言冩字全在命意作氣命意髙逺作氣正大剛直則
辭翰必不凡下意氣復従器識中出器宏大識髙明不
讀語孟六經不學聖人惡能充塞天地明並日月故曰
其為氣也配義與道無是餒也
三代之學學為文辭乎曰若今之生徒執筆操紙受題
措辭則不經見所見誦詩讀書習禮明樂射御書數而
已雖然如子夏之門人小子學洒掃應對進退應對則
習其辭也進退則習其文也孔鯉過庭訓以學詩曰不
學詩無以言則非辭而何學禮則非文而何又曰使於
四方不能専對専對非辭而何又曰言語宰我子貢言
語即辭也葢古之所謂文辭者二事辭則言語應對文
則威儀進退禮樂刑政父子君臣朋友賓主之間粲然
可觀秩然有序者皆謂之文非其辭之謂也後世指以
辭語為文章則誤矣文學子㳺子夏豈若今之所謂文
學也歟古之學辭始於應對中於學詩終於専對其先
後次第皆自養徳性博古今明義理以精其辭今之學
不養徳性不博古今不明義理今日入學明日付以紙
筆使之措辭為文豈理也哉故至老師宿儒動筆數千
言而能不謬于義理精粹可採者幾何人哉葢亦失其
本矣
未立科舉以前猶有講經閲史之學科舉既立節略散
括不講全經故其辭愈陋杜子美下字鍊句處後人下
不得到者葢義理精絶除此字别下一字不得如身輕
一鳥過除過字餘無他字可代細看杜詩但闗鎻下字
處皆然至于紅豆啄殘鸚鵡粒碧梧棲老鳯凰枝乃涉
雕鑴作為不可學也文章固要字字作使元氣㓕裂字
語雖工只見細碎
碑誌既以散文序其人之平生一事一言無不詳盡復
以銘詩亂之何也此正猶大學中庸語孟春秋先言其
事必引詩以歌詠之葢言之不足嗟嘆歌詠之使人讀
之則吟詠之間意味愈出然善為銘詩者不犯散序之
言别出新意偉辭音韻鏗鏘褒譽激切是之謂銘詩近
世范文正公作狄梁公碑銘人莫能及不然則重複贅
旒一韻語歌括爾
文筆儒者之末事今之學者尚不能精况心學乎下筆
輒千萬言不自知荒穢陳俗者苦無一字従自已心肺
中流出真道聴塗説耳故為傍觀者戲之曰問着不知
使着不錯此言未盡善既是不知安得不錯
甚的是作文法説義理話叙義理事
言語威儀文章政事皆心性之發見於外者故窮理守
約養氣盡心為為學之本故曰和順積中而英華發外
亦有不務實學矯偽飾詐而能語言威儀者故一一較
之終不醇全道聴塗説之態必不能掩
立言用故事比證者不學才短義理不精明耳語孟六
經無一語用故事唐虞以前無故事可用無前言可借
立言者直出于各事各物之義理至如孟子引詩書非
已意之不明已言之不能工也一如道性善繼以堯舜
實之以有韻之古言吟詠諷誦助人好善惡惡之興寄
耳矧立言如傳神稱情㨿實而形容之畫張三之面而
求李四之容貌謂之畫李四則可謂之畫張三則可乎
凡看人文字毋妄起憎愛憎則昩其善愛則不見其惡
毋以先輩而妄起敬畏毋以後進而全萌怠忽敬畏則
以疵瑕為精緻以淺近為髙逺以詭怪為深奥怠忽則
以著力為斧鑿以析理為作聰以雄邁為荒唐念慮先
差藻鑑自偏大凡展巻毋首視其作文之姓字平心易
氣權懸鑑立字字讀段段看至終篇則照首照尾察其
主意了其大義明其曲折觀其辭藻得其實用悟其氣
禀為人然後下㫁定其優劣髙下如此則不惟養忠厚
和平之氣亦可以精明善作哲之功庶合乎季札觀樂
之美與夫孟子誦詩讀書知人之説矣然則大學所謂
格物致知者奚大於是可不慎歟嘗見今人誦已之文
則清吟亢詠妄自誇詫讀他人之文則洗垢吹毛作聲
口吻噫不惟以輕薄喪徳而欺蔽固陋窄狹自晦良可
惜也
丈夫之生世必以三事自立曰立徳立功立言踐形率
性法天建極不言而信不動而彰以為萬世天性人心
天理人倫之標凖此之謂立徳明天道平水土正名百
物創制立法禮樂刑政足以為萬世之凖繩此之謂立
功至於定一時之亂措一世於平康忠君庇民顯親澤
後亦立功之亞也刪詩定書繫周易作春秋著七篇之
書此之謂立言古之人全此三事者君則伏羲堯舜禹
湯文武臣則稷契皋䕫益伊傅周召孔孟曾子子思三
代而下迄於今豈無其人焉或得其一而遺其二或長
於二而短於一不能若諸聖賢之集大全也以小大厚
薄言之又豈能若上所論之巍巍蕩蕩煥乎郁乎與天
地日月争光哉於此三者而無立志亦人形而已耳其
心則無所不至無不忍為禽獸之不若也舉天下之人
皆為禽獸所不為之行則人道絶矣
世人文章政事節行事業所以不髙者不能尚友古人
只以同時之人為法孟子曰天下之善士斯友天下之
善士以為未足又尚論古之人故孔子師文王周公孟
子師孔子故濓溪云聖希天是葢出於孔子所謂唯天
為大唯堯則之文王則不識不知順帝之則成湯則聖
敬日躋周公則思兼三王今之人既不能希天又不能
希聖又不能希賢臨下為髙自以為是可嘆也學記曰
學然後知不足不學則安能知之
聖人既竭目力焉繼之以規矩凖繩既竭耳力焉繼之
以六律正五音既竭心思焉繼之以不忍人之政規矩
凖繩者知慮詳察之精方圓平直之至自作之而自守
之臨事執器兢兢畏慎尚恐差繆噫聖人聲為律而身
為度所以若是者至方至圓難矣哉奚可苟也哉後之
人既無聖人之心思又無聖人之律度事至物来泛應
漫與又為之舞智眩巧欲人之不可測度出新意于平
直方圓之外智愈巧而術愈疎事愈紊矣
賈誼政事書素學也諸王之強弱風俗之厚薄夷夏之
權衡至於教太子御羣臣漢政之疵美皆素所聴於耳
明於目熟慮於中其所以施為措注錙稱而銖較之如
是而利如是而害如四時晝夜之必然故一旦對揚軒
陛熟數之於上前無少疎濶古人之學若是而已禮經
亦有曰言前定則不路事前定則不困韓信之料項王
對髙祖功如其言豈苟且漫應哉蕭相之入闗餘人皆
以金寳為計而已獨収秦之圖籍以知天下之阨塞戸
口之繁寡倉廪之虚實是又志其大而忘其小也諸葛
孔明之隠隆中劉備一席之語鼎立之勢始終不能易
皆素學也近世能為此學三蘇父子是也今之儒者平
居無事務鈆槧博學多聞洞究往古問無不知至於當
世切務恬不加問窒無所聞户口之多寡政治之美惡
國勢之本末竟莫之知一旦乗虛名而寵召論上前掇
陳編拾爛語枝離浩漫施之於今無一言之可用噫儒
生俗士豈識時務良知言哉
世變而既下矣三代之世庶人不議為士者庸有容心
於其間哉修其天爵而已矣人之生也遇亂世不幸亦
多端賤貧不與焉不見文物禮樂之明盛衣冠人物之
美一也不䝉教養之方二也日與澆風薄俗腐儒鄙吏
為伍同處三也時為閭里小人相侵陵四也耳聞目見
者逆天理悖人倫紛紛籍籍又不可以勝紀也
裘葛飲食豈無用之物哉不渴而飲不饑而食夏裘而
冬葛不惟無益而反為害因以裘葛飲食為害人可乎
不知時不善用之罪也道徳仁義禮樂人生日用斯須
不能無儒生俗士進言於時君不深識人主之徳性不
知仁義禮樂之情狀體用不度時之治亂緩急我非仁
義禮樂不談于王前以至扞格齟齬而不能入是所謂
不善諫之甚也人主之為政無非仁義善諌者因其心
因其勢因其事開悟誘引使心解意領如時雨之化物
油然而生發怡然而歡順黙合乎人如孟子之對好色
好貨以羊易牛之問不亦善乎後世諌臣懵不知此不
知因事納約自牖犯顔逆耳先事彊聒以水投石聴者
心平氣和則以為迂濶虛妄少有違忤則怒罵而廢斥
視以為老生之常談而為仁義禮樂之禍者皆若輩之
過也
了身達命常言也視之似易而行之則難歴觀古人不
愧於此言者十不得二三以堯舜禹湯文武周孔為學
者學之得其正也非其友不友非其君不仕進身之得
其正也正其義不謀其利明其道不計其功以堯舜致
君以伊周自責行之得其正而功既遂矣禮貎未衰言
聽計從身未老告老而歸退休葢棺之得其正也能此
四者不失其正所謂成始成終可以謂之了身達命古
之人全此四者自三代至漢歴唐而終於宋一一較之
豈易得哉四徳之中最難者退以義而得其死耳近觀
胡致堂讀史管見於楊震李固顔魯公陸宣公李文饒之
死不能無少恨異日當集古文四正皆全者别為一録
或四得其二三始雖未善而終得其善者為一録以為
後人之鑑
世之人見權貴則莫不畏懾其氣索然者何也此無他
於彼有所慕冀而然也其心先曰彼能貴我富我賤我
生我殺我福我安敢為之不畏哉噫何不思之甚也殊
不知彼之所以禍福貴賤我者何自而来哉已有才能
則得富貴已有善行美徳則得福不才不徳無行則貧
賤災禍隨之而至有才徳則不必謟伏無才徳則謟伏
而無益富貴貧賤係乎已之才不才也謟伏何與焉故
知欲心一啓則正氣自消剛正英偉之志漠然而無幾
矣故孔子曰棖也欲焉得剛雖然近世權貴亦特以富
貴及於謟伏無行者故禍福之理言人莫之信然君子
則守之而不變不以一時之得失累其心
草創易為智治平難為才進食于苦饑者喜糠粃為膏
粱進食于飽滿者以八珍為常品投方于危病者易售
獻藥于未疾者反嗤此物理人情之必然故物有美惡
才無厚薄貴生于急須賤生于無用故士之窮達見用
于上之求下見棄于賤之求貴然而古之進言貢䇿者
亦莫不榮遇如主父偃之徒武帝恨相見之晩馬周之
言朝投而夕召使者相望儻使斯人緘黙隠居不自陳
效孰得而知亦終老為廢人言才之具可以自已也耶
顧言才之何如耳果賢矣無往而不售嘻是見其售之
之形而不究其所以售之之源使武帝太宗本無求治
之材無求治之心求才而無惟恐弗得之志雖千百主
父偃馬周呶呶于其側竟何為哉武帝好神仙方士得
而售武帝好開邉智勇得而進武帝悔過養民務農之
術得而進武帝好辭章文華得而進魏徴賢相也尤為
太宗所重信髙麗之征意不能止人臣之進技如百工
之抱藝求而進之可也未有不求而淟涊造門乞納願
貢而強售之也古人之悟是道者惟子房能之未有髙
祖不問不謀而切切預言之者間有不謀而先言者亦
必度髙祖明有是心將有是為諌必入機必合而後言
進言之道豈惟君臣之若是師之于弟主訓誨也尚不
憤則不啓不悱則不發不可與言而不致于失言其可
以易諸然則所謂知無不言有犯無隠吾君不能謂之
賊者聖人教人為大臣之正理僕之所論戒乎位卑而
言髙急于自售未信而諫者也雖子房之賢不免有揣
摩之習
亂政百端究其源則不出于任小人小人之得志遂姦
其術不出于逢君之欲君心甘為小人所惑覆宗絶祀
而不悔者敬畏之心亡怠肆之心熾也此孟子所以急
急于格君心之非堯舜禹湯文武之自持臯䕫稷契之
匡順莫不以敬為主
姦人之壊天下可為愚矣原其處心逢迎導合不過欲
上之愛已而得富貴耳殊不知人臣之有國家如魚之
得水水涸則魚能生乎國家既壊身得富貴乎李斯趙
髙迎媚二世身死族夷家與國俱亡非至愚而何有智
者其肯為之哉正人端士之道其子弟従之則孝弟忠
信國君従之則安富尊榮然能從者鮮樂與姦人同轍
接踵安其危而利其灾樂其所以亡者又愚之愚者也
自古之小人何以得志逢上之欲也君子何以失志抑
上之情也狎者易親嚴者易疎以汲黯整冠之敬而終
老于淮南可為明驗若少有毫釐之失則不獲死所矣
陸宣公之言裴延齡曲中其病千載而下使人讀之莫
不切齒扼腕欲正其罪徳宗親覩其罪略無動心何也
凡延齡之所為者皆徳宗之所欲也延齡之惡愈明則
徳宗之情愈抑然則陸宣公之一書固出于忠肝義膽
疾邪憤姦而徳宗讀之不惟不以為忠其心必曰是豈
暴延齡之惡而彰吾之惡也忠州之貶其能免乎
人之禀賦識見為學行事便可卜其終身之禍福栁子
厚非國語以禮樂為虚器以天下不相闗以人之動作
威儀不足以卜禍福只此三者使子厚不坐貶死亦必
不得其死聖人觀人莫先於言語威儀子路之行行孔
子㫁之以不得其死盆成括小有才未聞君子之大道
孟子㫁之以必死老子以強梁者不得其死豈虚言哉
豈無故妄加人以禍哉人配天地而三使天而無人豺
虎徧中原灌莽塞區宇天地亦不能位矣鯀陻洪水汨
陳五行帝乃震怒不畀洪範九疇斯言也孔子何以定
之于書簫韶九成鳯凰来儀致中和則天地位萬物育
豈虚器哉安上治民移風易俗后䕫以之教胄子聖人
以禮樂成人之徳子厚所見如此豈不繆哉
人之姿禀大抵多庸下反以循理為不樂以仁義為桎
梏故喜諛佞親小人遂至於安其危而利其災樂其所
以亡者終亦不悔惟上智與下愚不移此二疏所以去
元帝而逺禍也中人之質安於苟且狃於小成以漢文
帝之賢僅能慈儉而已不能措斯世於三代之隆養成
七國之禍以遺子孫
人之知見志趣賦分既定苦不可移小不可使之大近
不可使之逺士夫閒居不喜觀書好為博奕牧猪奴之
戯是葢以讀書為苦而博奕為樂也衣冠則士夫見趣
則牧猪奴耳居官者不以政治勲業致君澤民為樂而
日與優伶女妓酒色聲樂為娱其位則卿相其志趣則
伶倫也唐莊宗身居九五甘雜羣優至於批頰喜不為
辱此賦分之卑凡也善觀人者觀其趣向作為可以卜
其吉凶禍福晉武帝之所為所言皆家人常事而無經
國之逺謀故羊叔子之先見識晉武之易足易滿故曰
平吳之後方勞聖慮馬援之見公孫述出曰區區脩飾
邉幅如偶人形子陽井底蛙耳真知人哉使公孫述之
知識才量在於混一六合若不吐餔走迎則袒幘坐迎矣
凡翫細娱而不圖大惠私小知而不求逺謀皆賦分使
然而莫之能移矣
以科舉詩賦為文章為儒學以知效一官辦給米鹽細
務簿書期㑹折服民訟為事業以行比一鄉小孝義小
亷潔為徳行此今人之極致也邇来併此三者略不掛
口父母不以責子弟君長不以責臣下師友則久虚其
位矣
萬物之中得為人一幸也億萬人之内而得為男子二
幸也億萬男子而遇賢父兄三幸也百年而遇昇平四
幸也父兄教之讀書五幸也耳聰目明學而知之六幸
也不為兵役農征所驅迫七幸也不為寒餒所苦八幸
也嵗廪月給又使之居編民之上九幸也全此九幸者
四海之内幾何人哉䝉此九幸不自知其福不務學不
居仁由義不以成已澤民忠君為國為心惟髙爵厚禄
之自貪惟荒淫怠惰之為務悖徳之凶將恐不逺矣
亡金舉子到殿免本身雜役我朝全免一家差發延及
子孫恩莫厚焉求其推恩之由以謂國家之四民工執
藝事以供役農出粟麥布帛以供經費商懋遷有無取
有餘補不足所以事上者如是而已若夫謀王體㫁國
論上佑天子奉天惠民理隂陽順四時下遂萬物之宜
者惟士為能無君子莫治野人苟不加優恤使之勞苦
同於編民不得盡力為學誦習先王之訓熟究二帝三
王修身齊家治國平天下之大經大法亦業於農工商
賈雖臣妾萬方奄有四海而於政治綱紀孰従而建立
維持禮樂教化賞罰命令孰従而宣布奉行此士之不
可以不養也上之養士恩禮隆盛為士者不知感戴盡
心力於明經修徳廣才成學以待上之任用不惟負覆
育之恩乃甘自棄不為君子而願為無用之編民農工
商賈之不若也而况為人師後進取為範模不範不模
寧不自愧於心歟凡與士伍者皆當窮經閲史晝講夜
習以古人大學為實學四書嫻熟致力於詩書春秋易
禮書樂書出言則有補於政治任職則成事成功此為
士之職也此朝廷之所望於士人也知此則知所學矣
必待他人之勉勵應命以為學非士也
