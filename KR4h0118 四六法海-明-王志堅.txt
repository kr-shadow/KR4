#+TITLE: 四六法海-明-王志堅
#+DATE: 2016-06-11 12:26:14
#+SOURCE: github.com/kanripo/KR4h0118 master e1ae95e4                
欽定四庫全書　　　　　集部八
　四六法海　　　　　　　總集類
　　提要
　　　　(臣/)等謹案四六法海十二巻明王志堅編志
　　　　堅有讀史商語已著録秦漢以來自李斯諫
　　　　逐客書始㸃綴華詞自鄒陽獄中上梁王書
　　　　始叠陳故事是駢體之漸萌也符命之作則
　　　　封襌書典引問對之文則答賓戲客難駸駸
　　　　乎偶句漸多沿及晉宋格律遂成流迨齊梁
　　　　體裁大判由質實而趨麗藻莫知其然而然
　　　　然實皆源出古文承流遞變猶四言之詩至
　　　　漢而為五言至六朝而有對句至唐而遂為
　　　　近體面目各别神理不殊其原本風雅則一
　　　　也厥後輾轉相沿逐其末而忘其本故周武
　　　　帝病其浮靡隋李諤論其佻巧唐韓愈亦齗
　　　　齗有古文時文之變降而愈壊一濫于宋人
　　　　之啟劄再濫于明人之表判剿襲皮毛轉相
　　　　販鬻或塗飾而掩情或堆砌而傷氣或雕鏤
　　　　纎巧而傷雅四六遂為作者所詬厲宋姚鉉
　　　　撰唐文粹至盡黜儷偶宋祁修新書至全刪
　　　　詔令而明之季年豫章之攻雲閒亦以沿溯
　　　　六朝相詆豈非作四六者不知與古體同源
　　　　愈趨愈下有以啟議者之口乎志堅此編所
　　　　録下迄于元而能上溯于魏晉如勅則托始
　　　　宋武帝冊文則托始宋公九錫文表則托始
　　　　陸機桓温謝靈運書則托始于魏文帝應㻛
　　　　應璩陸景薛綜阮籍呂安陸雲習鑿齒序則
　　　　托始陸機論則托始謝靈運大抵皆變體之
　　　　初儷語散文相兼而用其齊梁以至唐人亦
　　　　多敢不甚拘對偶者俾讀者知四六之文運
　　　　意遣詞與古文不異于兹體深為有功至於
　　　　每篇之末或箋註其本事或考證其異同或
　　　　臚列其始末亦皆元元本本語有實徵非明
　　　　代選本所可及據其凡例雖為舉業而作實
　　　　則四六之源流正變具于是篇矣未可以書
　　　　肆刋本忽之也乾隆四十二年五月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　總　校　官(臣/)陸　費　墀
欽定四庫全書　　　　　集部八
　四六法海目錄　　　　　總集類
　　卷一
　　　勅
　　　詔
　　　冊文
　　　赦文
　　　制
　　　手書
　　　徳音
　　　令
　　　教
　　　䇿問
　　卷二
　　　表上
　　卷三
　　　表中
　　卷四
　　　表下
　　卷五
　　　章
　　劄子
　　　狀
　　　彈事
　　　牋
　　　啟上
　　巻六
　　　啟下
　　卷七
　　　書上
　　卷八
　　　書下
　　　頌
　　　移文
　　　檄
　　卷八
　　　露布
　　　牒
　　　詩文序
　　卷十
　　　宴集序
　　　贈別序
　　　城山序
　　　記
　　　史論
　　　論
　　卷十一
　　　碑文
　　　誌銘
　　卷十二
　　　行狀
　　　銘
　　　贊
　　　七
　　　連珠
　　　志
　　　哀冊文
　　　弔祭文
　　　判
　　　雜著
四六法海原序
魏晉以来始有四六之文然其體猶未純渡江而後日
趨繢藻休文出漸以聲韻約束之至蕭氏兄弟徐庾父
子而斯道始盛唐文皇以神武定天下在宥三十餘年
而文體一遵陳隋盖時未可變耳永徽中人主優禮詞
臣時則有燕許鴻軒崔李豹别而英公一檄竟出自草
澤手當時人才何其盛歟至於㳂習既久遂成蹊徑文
移批荅賔主談諧輒用耦語此亦天地間不得不變之
勢矣然昌黎文初出即裴晉公亦駭而弗許盖習尚之
漸人也如此河東之為文則異於是壺子時見杜權糠
粃猶為堯舜吾師乎吾師乎宋之四六各有源流譜派
袁清容自言能一一辨之今此諸集已不能盡致撮其
大要蔵曲折於排蕩之中者眉山也標精理於簡嚴之
内者金陵也是皆唐人所未有其他不出兩公範圍然
類能自暢其所欲言低昂絢素各成倫理有足喜者大
抵四六與詩相似唐以前作者韻動聲中神流象外自
宋而後必求議論之工證據之確所以去古漸遠然矩
矱森然差可循習至其末流乃有諢語如優俚語如市
媚語如倡祝語如巫或彊用硬語或多用助語直用成
語而不切疊用冗語而不裁四六至此直是魔罥所當
亟為澄汰不留一字者也是編始於乙丑之秋成於丙
寅之冬初題曰耦編今年春友人張徳仲加以編輯梓
行之仍改為法海法取軌持海喻廣大夫欲泛藻海之
波而飭詞壇之法則此編亦嚆矢也哉天啟七年暮春
日珠塢山農王志堅題
四六法海凡例
近来書刻全不讎較豈惟不較又從而妄改焉听然之
為聽然捭闔之為押闔操觚家遂沿習不改凡如此類
笑端不一又其甚者厭舂容大篇而以意刪之獨不日
鶴脛雖長斷之則悲乎是編以文選藝文類聚文苑英
華唐文粹宋文鑑文章正宗元文類荆川文編廣續二
文選為主而叅之以諸家集及正史野史所載凡一切
訛謬相仍之書槩不因襲有所訂正間為别白聊自附
於諍友云爾
知人論世分眀拈出千古讀書要㫖吾輩讀前人著作
于其生平顛末茫然不知當必有夷猶不自快者至文
中用語或有所指如貢甫李代桃僵厚之横水眀光之
句若不知其繇竟作何理㑹是編于作者略為考究表
其梗槩惟一代顯人灼然耳目者不贅及時事與文相
關者亦載諸篇末誌傳之文與正史野史異者聊出鄙
意折衷之自惟􁏣啓多所不詳若夫潤澤以俟君于
是編雖自為一書然大抵為舉業而作故入選寧約無
濫凡文體題目不甚相遠者但存其尤餘不得不忍情
割愛惟是俗學相傳有一種議論謂無用之書不必讀
無用之文不必看果爾則腐爛後塲之外皆可束髙閣
乎不知今人所規摹之程墨皆從古人陶鑄而出熟讀
古人書不知有㡬許程墨在也夫棄阡陌而守囷倉已
為愚矣棄囷倉而守釜甑棄釜甑而守殘杯冷炙不亦
愚之愚哉凡吾同志當相與力破此惑
文章趨尚大抵時運使然質文損益自相乗除非必後
人之勝於前人也韓栁不輕王駱歐蘇不輕楊劉豈惟
厚道直是虚心讀詩未有劉長卿一句己呼阮籍為老
兵則皇甫氏己痛心而嫉之矣或云文人相輕余謂但
恐未是文人耳若是文人見得古人真處方將低囘翫
味之不暇况敢相輕乎不佞生而少文不敢闌入詞塲
然于相輕之習深覺其無味是編務在兼收雖經名家
掊擊如所謂元無文者不廢摉採惟應酬濫套之文槩
置不錄
真氏正宗于宵人著作多不入選或細書附載以示排
抑此一段秇林斧鉞凜然不可干矣不佞謭劣固不敢
當此任間嘗思惟古之宵人往往胸有武庫筆有湧泉
後之自命為正人者試與筆舌相當不知還有愧否夫
桑間埒于二南秦誓嗣乎周典政不必斤斤分别而亦
何嘗不分别乎不獨此也法車大智同為紙上之塵竒
章賛皇並飽箧中之蠧推此類言之因果自為輪旋是
非竟在何處此不佞編集微㫖也拈出商之
蕭氏文選槩標作者之字真氏正宗則稱號稱諡極為
雅馴但年代既遥人數亦雜若用往例則初學之士有
杳然不知為何許人者今一槩稱名而考其字號官諡
附于篇末惟帝王稍别其稱亦尊尊之體然也
騷賦及詩于舉業不甚切用兹槩未入竊自附於闕如
之義
欽定四庫全書
　四六法海巻一　　　　　明　王志堅　編
　　與臧燾勑(宋武帝/)
頃學尚廢弛後進頽業衡門之内清風輟響良由戎車
屢警禮樂中息浮夫近志情與事染豈可不敷崇墳籍
敦厲風尚此境人士子姪如林眀發摉訪想聞令軌然
荆玉含寳要俟開瑩幽蘭懐馨事資扇發獨習寡悟義
著周典今經師不逺而赴業無聞非惟志學者鮮或是
勸誘未至邪想復𢎞之
　燾為太學博士㕘右將軍何無忌軍事隨府轉鎮南
　將軍髙祖鎮京口與燾書
　釋名曰勑飾也漢制度曰帝之下書有四一曰䇿書
　二曰制書三曰詔書四曰誡勑緗素雜記謂唐以前
　帝王命令尚未稱勑謂千字文勑員外郎散騎常侍
　周興嗣次韻勑字乃梁字真謬説也
　　梁武帝與謝朏勑(沈約/)
吾以菲徳屬當期運鑒與吾賢思隆治道而眀不逺燭
所蔽者多實寄賢能匡其寡闇嘗謂山林之志上所宜
𢎞激貪厲薄義等為政自居元首臨對百司雖復執文
經武各脩厥職羣才競爽以致和美而鎮風靜俗變教
論道自非箕潁高人莫膺兹寄是用虚心側席屬想清
塵不得不屈兹獨往同此濡足便望釋蘿襲衮出野登
朝必不以湯有慚徳武未盡善不降其身不屈其志使
璧帛虚往蒲輪空歸傾首東路望兼立表羲軒邈矣古
今殊事不獲總駕崆峒依風問道今方復引領雲臺虚
已宣室紆賢之愧載結寢興
　朏字敬冲莊之子建武中與何𦙍並徴不至梁武初
　再徴又不至遣王果敦辟朏朏謀於𦙍𦙍紿曰興王
　之世安可久處朏遂出以此頗失衆望然朏初為吳
　興太守頗事聚斂至以雞卵賦人收雞數千使終身
　不出亦不得為髙隱也
　　幸新豐及同州勑(蘇頲/)
勑虞之四朝且編區寓漢之三輔本同京師善於古者
考於今發乎邇者應乎逺若順豫之事缺則紊於王制
巡遊之典備則慮於人勞朕受命膺期勵精設教幸乾
坤幽贊風雨咸若百物既阜三農已登同穎薦於宗廟
雙穂生於郡國我無大桀實欣於歳取人有小康未果
於時邁但左翊之地近入黄圖新豐之邑甫鄰青綺山
川宫館咫尺相望欲過灞亭而渉􁀙經沙阜而臨渭見
彼耆耋問其疾苦察長吏之政恤黎甿之寃盖所以展
義陳詩觀風問俗始自畿甸化於天下宜以今月二十
五日幸長春宫停五日緣頓所須並令所司支備一事
以上不得干擾州縣發日唯量將飛騎萬騎行更不須
别遣兵馬及妄有科喚朕此行之處不得進奉在路有
稱寃苦州縣不能疏决者委御史金吾收狀為進各勉
所職副朕意焉
　開元二年九月戊申上幸驪山温湯此九月十一日
　勑也中間猶有顧慮假托以後嵗嵗遊幸至於山頂
　千門紅塵一騎則無復此等想矣
　　答王縉勑(唐代宗/)
勑卿之伯氏天下文宗位厯先朝名髙希代抗行周雅
長揖楚詞調六氣於終篇正五音於逸韻泉飛藻思雲
散襟情詩家者流時論歸美誦於人口久鬱文房歌以
國風宜登樂府眎朝之後乙夜將觀石室所蔵殁而不
朽栢梁之會今也則亡乃眷棣華克成編錄聲猷益茂
歎息良深
　縉進表云臣兄文詞立身行之餘力常持堅正秉操
　孤貞縱居要劇不忘清淨又云曲承天鑒下訪遺文
　魂而有知荷寵光於幽穸没而不朽成大名於聖朝
　　賜太和公主勑(李徳裕/)
勑姑逺嫁絶域二十餘年跋履險難備罹屯苦朕每念
於此良用惘然恭惟太皇太后春秋已髙慈愛深厚比
者望姑朝謁再敘悲歡倐已嵗暮寂無音耗想姑見舊
國之城邑能不銷魂望漢將之旌麾必當流涕今朔風
既至霰雪已零絶國蕭條固難久處旃墻罽幕何以禦
冬肉飯酪漿且非適口朕撫臨萬宇子育羣生一物未
安終食三歎况姑累年漂泊何日忘懐想姑髙眀必是
懸鑒姑承宗廟之餘慶為王室之懿親先朝割愛降婚
義寧家國謂囘鶻必能侮禦安靜塞垣使邊人子孫不
見兵革射獵者不敢西向畏軒轅之臺今囘鶻所為甚
不循理蕃渾是朕之人百姓牛羊亦國家所有因依漢
地遂致蕃孳囘鶻託以私讎恣為侵掠每馬首南向姑
得不畏髙祖太宗之威靈欲侵擾邊疆姑得不思太皇
太后之慈愛為其國母足得指揮若囘鶻能不稟命則
是棄絶姻好今日以後不得以姑為詞若恃我為親稟
姑教令則須便自戢斂以繼舊歡想姑以朕此書喻彼
將相令其知分更不徇非塞外祈寒且無絲纊朕每御
裘服則思彼未授衣豈可囘鶻譸張遂忘親愛今寄冬
衣若干具如别錄
　太和公主憲宗女也於武宗為姑開成末囘鶻為黠
　戛斯所破可汗兄弟嗢没斯等率其衆抵天徳塞下
　會昌中邊將欲擊之以求功李徳裕請嚴兵備之俟
　其攻犯城鎮然後以武力驅除又言囘鶻破亡公主
　未知所在若不遣使訪問則謂國家降主本非愛惜
　既負公主又傷虜情請遣舍人齎詔詣嗢没斯令達
　公主兼可卜嗢没斯逆順之情因遣使賜公主冬衣
　命徳裕為勑書徳裕用石雄為天徳都團練副使其
　後囘鶻侵振武雄破之於殺胡山迎公主以歸自囘
　鶻至塞上及黠戛斯入貢每有詔勑武宗多命徳裕
　草之徳裕請委翰林學士武宗曰學士不能盡人意
　須卿自為之
　大荒西經曰大荒之中有軒轅之臺射者不敢西嚮
　射軒轅之臺盖敬黄帝之神也書中語用此
　　賜陕西西路沿邊經畧招討都部署司勑(宋祁/)
朕䘏軍旅之苦寵邊陲之良事從優寛情無憐愛至於
常愆細過並許功除煩文苛法罕由吏議昨滕宗諒張
亢並緣事任合給公用庫錢俾其宴享賔僚犒飫軍伍
而乃用度無藝簿領失防陽托貿營潛有牟入攸司上
言遣使即推如聞逮繫頗多鞫劾彌廣本其冗費寧足
深誅已罷案窮悉令原貸其滕宗諒等止免一官量降
差遣雖屈吾法期慰士心且夫盡用市租美推趙將来
從我取誼表漢臣每慕前風大體尚慮諸道帥守便以
兹事為懲或損狭餼牽或裁量藥餌茍存畏避謂免譏
彈胡益至公亦非朕意但當循經費之式去自潤之私
取仰於官均恵於衆由兹底績夫何間然安節坦懐母
或疑憚
　宗諒字子京河南人元昊反除知涇州范仲淹薦以
　自代擢天章閣侍制徙知慶州御史梁監奏宗諒在
　涇費公錢十六萬貫遣中使撿視乃始至日以故事
　犒諸屬羗又間遺游士故人宗諒恐連逮因焚其籍
　仲淹時參知政事救之止降一官知虢州徙岳州稍
　還蘇州卒卒之日家無餘財
　　勸農訪民所疾苦詔(沈約/)
門下執耜蹔蹇則如懸比室乗機或惰則無褐終年非
怠非荒雖曰王道不稂不莠實寄民和頃嵗多稼無麥
遺秉如積而三登之美未臻萬斯之基尚遠且風土異
宜百民舛務刑章治緒未必同源妨本害政事非一揆
冕旒屬念無忘夙興可嚴下州郡務兹耕殖相畝闢疇
廣開地利深樹國本克阜民天又詢訪獄市博聽謡俗
傷風損化各以條聞無使瘥瘼之苦載興比屋主者詳
為科格稱朕意焉
　此隆昌元年正月詔也考其行事無乃大謬為治不
　在多言信夫
　　天嘉六年脩前代墓詔(陳宣帝/)
梁室多故禍亂相尋兵甲紛紜十年不解不逞之徒虐
流生氣無賴之屬暴及徂魂江左肇基王者攸宅金行
水位之主木運火徳之君時更四代嵗逾二百若其經
綸王業縉紳民望忠臣孝子何世無才而零落丘山變
移陵谷咸皆翦伐莫不侵殘玉杯得於民間漆簡傳於
世載無復五株之樹罕見千年之表自大祚光啓恭惟
揖讓爰暨朕躬聿脩祖武雖復旂旗服色猶行杞宋之
邦車馬巡遊眇瞻河雒之路故喬山之祀蘋藻弗虧驪
山之墳松柏恒守唯戚藩舊壠士子故塋掩殣未周樵
牧猶衆或親屬流𨽻負土無期子孫㝠滅手植何寄漢
髙留連於無忌宋祖惆悵於子房丘墓生哀性靈共惻
者也朕所以興言永日思慰幽泉維前代王侯自古忠
烈墳冢被發絶無後者可檢行脩治墓中樹木勿得樵
採庶幽顯咸暢稱朕意焉
　　令百僚舉士詔(陳後主/)
旁求俊乂爰逮側微用道和羮是隆大厦上智中主咸
由此術朕以寡薄嗣膺景祚思所以登顯髦彦式備周
行但空勞宵夢屢勤史卜申旦凝慮丙夜損懐豈以食
玉炊桂無因自達將懐寳迷邦咸思獨善應内外衆官
可各薦一人以會彚征之㫖且取備小大之用其有負
能仗氣擯壓當時著賔戲以自憐草客嘲以慰志人生
一世逢遇誠難亦宜去此幽谷翔兹天路趨銅駞以觀
國望金馬而来庭便當隨彼方圓飭之矩矱
　　武徳二年春月甲子下詔(唐髙祖/)
釋典微妙淨業始於慈悲道教冲虚至徳去其殘暴况
乎四時之禁毋伐麛卵三驅之禮不取順從盖欲敦崇
仁恵蕃衍庶物立政經邦咸率斯道朕祗膺靈命撫遂
羣生言念亭育無忘鑒昧殷帝去網庶踵前脩齊王捨
牛實符本志自今每年正月五月九月十直日並不得
行刑所在公私宜斷屠殺
　按此即佛典所謂年三長齋月六齋也唐時此三月
　中斷屠宰宴會故士大夫履任不用此月今此説尚
　行而斷殺廢矣
　　貞觀年為戰陣處立寺詔(唐太宗/)
有隋失道九服沸騰朕親總元戎致兹眀罰誓牧登陑
曽無寧歳其有桀犬嬰此湯羅衘鬚義憤終乎握節各
徇所奉咸有可嘉日往月来逝川斯逺雖復項籍致命
封樹紀於丘墳鮑信捐生丹青著於圖象猶恐九泉之
下尚淪鼎鑊八難之間永纒氷炭愀然疚懐用忘興寢
所以樹其福田濟其營魄可以建義以来交兵之處為
義士兇徒殞身戎陣者各建寺刹招延勝侣望法鼔所
振變炎火於青蓮清梵所聞易苦海於甘露所司足量
定處所并立寺名支配僧徒及脩院宇具為事條以聞
稱朕矜哀之意也仍命虞世南李百藥禇遂良顔師古
岑文本許敬宗朱子奢等為碑銘紀功業
　洪武中召天下名僧為佛會於鍾山普薦陣亡將士
　上親赴㑹禮佛感雨花之瑞宋潛溪記述甚詳合此
　詔觀之命世真人未有不歸誠覺王者此必有内契
　於心者矣
　　舉㢘吏詔(宋太宗/)
周聽治以六計㢘善居先漢辟士以四科清白為首朕
均知有俊誕保受民惟前代廸厥官不肩好貨凡正人
羞其行庶㡬成風嘗賜札以律貪復作銘而申訓曽是
在位猶從匪彝鞭鞾不已而寵賂章簠簋不飾而節行
缺退食鮮羔羊之操虐民多碩鼠之譏念激濁在於揚
清而癉惡莫如彰善神爵奬朱邑之潔治盛循良開元
旌王丘之㢘風移苛嬈一賢蒙擢百辟嚮方肆公道之
天開閔頽波之瀾倒克正罔敢弗正既昭徳以塞違進
良以率不良與勵精以更始咨爾承休之彦體余美俗
之懐㢘欲得其真公選潔脩之士舉皆賢於已博詢操
履之源内則如光祿之薦王嘉外則如河東之察王覇
人之有猷有守具以實言予其懋賞懋官亦克用勸故
兹詔示想宜知悉
　此篇舊本不著何朝按太宗嘗因孟昶儀石銘摘取
　四語詔刋諸石此云作銘申訓以此考之當是太宗
　時詔也
　　宋公九錫文(無名氏/)
朕以寡昧仰纉洪基夷羿乗釁蕩覆王室越在南鄙遷
於九江宗祀絶饗神人無位提挈羣凶寄命江浦則我
祖宗之烈奄墜於地七百之祚翦焉既傾若渉巨海罔
知攸濟天未絶晉誕育英輔振厥弛維再造區㝢興亡
繼絶俾昏作眀元勲至徳朕實攸賴今將授公典䇿其
敬聽朕命乃者桓𤣥肆僭滔天泯夏拔本塞源顛蹶六
位庶僚俛眉四方莫恤公精貫朝日氣陵虹蜺奮其靈
武大殱羣慝尅復皇邑奉歆神祗此公之大節始於勤
王者也授律羣后順流長騖薄伐崢嶸獻㨗南郢大憝
折首羣逆畢夷三光旋采舊物反正此又公之功也出
藩入輔𢎞兹保弼阜財利用繁殖黎元編户嵗滋疆宇
日啓導徳眀刑四境有截此又公之功也鮮卑負衆僭
盜三齊介恃遐阻仍為邊害公蒐乗秣馬夐入逺疆衝
櫓四臨萬雉俱潰拓土三千申威龍漠此又公之功也
盧循祅㓙伺隙五嶺侵覆江豫矢及王城國議遷都之
規家獻徙卜之計公乗輿南濟義形於色運竒攄畧英
謨不世狡寇窮衂喪旗宵遁俾我畿甸拯於將墜此又
公之功也追奔逐北揚旍江濆偏旅浮海指日遄至番
禺之功俘級萬數左里之捷鳥散魚潰元㓙逺竄傳首
萬里此又公之功也劉毅叛渙負釁西夏陵上罔主志
肆姦暴公禦軌以刑消之不日罪人斯得荆衡寧晏此
又公之功也譙縱怙亂寇竊一隅王化阻閡三巴淪溺
公指命偏帥授以良圖陵波憑湍致届井絡僭豎伏鑕
梁岷草偃此又公之功也馬休魯宗阻兵内侮驅率二
方連旗稱亂公投袂星言研其上畧江津之師勢踰風
電囘斾沔川實繁震懾二叛奔迸荆雍来蘇此又公之
功也永嘉不競四夷擅華五都傾蕩山陵幽辱祖宗懐
没世之憤遺甿有匪風之思公遠齊阿衡納隍之仁近
同小白滅亡之恥鞠旅陳師赫然大號分命羣師北狥
司兖許鄭風靡鞏洛載清百年榛穢一朝掃滌此又公
之功也公有康宇内之勲重之以眀徳爰初發跡則竒
謨冠古電擊彊祅則鋒無前對聿寧東畿大造黔首若
乃草昧經綸化融於嵗計扶危靜亂道固於苞桑蠲削
煩苛較若畫一淳風美化盈塞區㝢是以絶域獻琛遐
夷納賮王畧所亘九服率從雖文命之東漸西被咎繇
之邁于種徳何以尚兹朕聞先王之宰世也庸勳尊賢
建侯胙土褒以寵章崇其徽物所以協輔皇室永隆藩
屏故曲阜光啓遂荒徐宅營丘表海賜履有聞其在襄
王亦賴匡霸又命晉文備物光賜惟公道冠前烈勲髙
振古而殊典未飾朕甚懵焉今進授相國以徐州之彭
城沛蘭陵下邳淮揚山陽廣陵兖州之髙平魯泰山十
郡封公為宋公錫兹𤣥土苴以白茅爰定爾居用建冢
社昔晉鄭啓藩入作卿士周召保傅出總二南内外之
任公實兼之今命使持節兼太尉尚書左僕射晉寧縣
五等男湛授相國印綬宋公璽紱使持節兼司空散騎
常侍尚書陽遂鄉侯泰授宋公茅土金虎符第一至第
五左竹使符第一至第十左相國位無不總禮絶朝班
居常之名宜與事革其以相國總百揆去錄尚書之號
上送所假節侍中貂蟬中外都督太傅太尉印綬豫章
公印䇿進揚州刺史為牧領征西將軍司豫北徐雍四
州刺史如故公紀綱禮度萬國是式乗介蹈方罔有遷
志是用錫公大路戎路各一𤣥牡二駟公抑末敦本務
農重積采繁實殷稼穡惟阜是用錫公衮冕之服赤舄
副焉公閑邪納正移風改俗陶鈞品物如樂之和是用
錫公軒縣之樂六佾之舞公宣美王化導揚休風華夷
企踵逺人胥萃是用錫公朱户以居公官方任能網羅
幽滯九臯辭野髦士盈朝是用錫公納陛以登公當軸
處中率下以義式遏寇讎滌除苛慝是用錫公虎賁之
士三百人公眀罰恤刑庶獄詳允放命干紀罔有攸縱
是用錫公鈇鉞各一公龍驤鳯矯咫尺八紘括囊四海
折衝無外是用錫公彤弓一彤矢百玈弓十玈矢千公
温恭孝思致䖍禋祀忠肅之志儀刑四方是用錫公秬
鬯一卣圭瓚副焉宋國置丞相以下一遵舊儀欽哉其
秪服往命茂對天休簡恤庶邦敬敷顯徳以終我髙祖
之嘉命
　宋初一切文翰皆謝晦任之此當是晦筆文頗髙亮
　從来選者皆不及兹從南史錄出○冊文中所稱功
　業惟宋祖皆有實跡齊梁以後若有若無而已
　　冊陳王九錫文(徐陵/)
大哉乾元資日月以貞觀至哉坤元憑山川以載物故
惟天為大陟配者欽眀惟王建國翼輔者齊聖是以文
武之佐磻溪藴其玉璜堯舜之臣榮河鏤其金版况乎
體得一之鴻姿寧陽九之危厄拯横流之碣石撲燎火
於崑岑驅馭於韋彭跨蹍於秦晉神功行而靡用聖道
用而無名者乎今將授公典䇿其敬聽朕命日者昊天
不弔鍾亂於我國家網漏吞舟彊胡内贔茫茫宇宙惵
惵黎元方趾圓顱萬不遺一太清否亢橋山之痛已深
大寳屯如平陽之禍相繼上宰膺運康救兆民鞠旅於
滇池之南揚旌於桂嶺之北懸三光於己墜謐四海於
羣飛屠猰㺄於中原斮鯨鯢於濛汜蕩寧上國光啓中
興此則公之大造於皇家者也既而天未悔禍夷醜薦
臻南夏崩騰西京蕩覆羣胡孔熾藉亂乗間推納藩枝
盜假神器冢司昏撓旁引寇讎既見貶於桐宫方謀危
於漢閣皇運已殆何殊贅旒中國揺然非徒如綫公赫
然投袂匡救本朝復莒齊都平戎王室朕所以還膺寳
厯重履宸居挹建武之風猷彰宣王之雅頌此又公之
再造於皇家者也公應務之初登庸惟始三川五嶺莫
不窺臨銀洞珠宫所在寧謐孫盧肇釁越貊為災番部
阽危勢將淪殄公赤旗所指祅壘洞開白羽纔撝兇徒
粉潰非其神武久喪南藩此又公之功也大同之末邊
政不脩李賁狂迷竊我交愛敢稱大號驕恣甚於尉陀
據有連州雄豪熾於梁碩公英譽雄算電掃風行馳御
樓船直跨滄海新昌典徹備履艱難蘇厯嘉寧盡為京
觀三山獠洞八角蠻陬逖矣水寓之鄉悠哉火山之國
馬援之所不届陶璜之所未聞莫不懼我王靈爭朝邊
候歸賝天府獻狀鴻臚此又公之功也自寇虜陵江宫
闈幽辱公枕戈嘗膽提劒撫心氣涌青霄神飛紫闥而
番禺連率本自諸夷言得其朋是懐同惡公仗此忠誠
乘機勦定執沛令而釁鼓平新野而據鞍此又公之功
也世道初艱方隅多難勳門桀黠作亂衡山兵切池隍
衆兼夷獠公以國盜邊警知無不為䘏是同盟誅其醜
類莫不魚驚鳥散面縛頭懸南土黔黎重保蘇息此又
公之功也長驅嶺嶠夢想京畿緣道酋豪遞為榛梗路
養渠率全據大都蓄聚逋逃方謀阻亂百樓不戰雲梯
之所未窺萬弩齊張髙輣之所非敵公龍驤虎歩嘯吒
風雲山靡堅城野無彊陣清祅氛於灨石滅沴氣於雩
都此又公之功也遷仕㓙慝屯據大臯乞活類馬騰之
軍流民多杜弢之衆推鋒轉鬬自北徂南頻嵗稽誅實
惟勍虜公坐揮三畧遥制六竒義勇同心貔貅騁力雷
奔電擊谷靜山空列郡無犬吠之驚叢祠罷狐鳴之盜
此又公之功也王師討虜次届淪波兵乏兼儲士有饑
色公囘麾蠡澤積穀巴丘億庾之詠斯豐壺漿之迎是
衆軍民轉漕曽無砥柱之難艫舳相望如運敖倉之府
犀渠貝胄顧蔑雷霆髙艦層樓仰捫霄漢故使三軍勇
鋭百戰無前承此兵糧遂殄兇逆此又公之功也若夫
英圖邁俗義旅如雲湓壘猜携用淹戎畧公志唯同奬
師克在和鵠塞非虞鴻門是會若晉侯之誓白水如蕭
王之推赤心屈禮交盟人祇感咽故能使舟師並路逺
邇崩心此又公之功也姑熟襟要崤函阻憑寇虜據其
關梁大盜負其扄鐍公五校裁撝三雄並奮左賢右角
沙潰土崩木甲殪於中原氊裘赴於江水他他籍籍萬
計千羣鄂坂之隘斯開夷庚之道無塞此又公之功也
義軍大衆俱集帝京逆豎兇徒猶屯皇邑若夫表裏山
河金湯嶮固疏龍首以抗殿翦華嶽以為城雜虜憑焉
强兵自若公囘兹地軸抗此天羅曽不崇朝俾無遺噍
軍容甚穆國政方脩物重覩於衣冠民還瞻於禮樂楚
人滿道爭覩於葉公漢老銜悲俱歡於司𨽻此又公之
功也内難初靖諸侯出關外郡傳烽鮮卑犯塞莫非沮
渠當户中貴名王冀馬列於淮南胡笳動於徐北公舟
師歩甲亘野横江殱厥羣羝遂殫封狶莫不絓木而止
戎車靡遺遇濘而旋歸驂盡殪此又公之功也公克黜
禍難劬勞皇室而孫甯之黨翻啓狄心伊洛之間咸為
虜戍雖金陵佳氣石壘天嚴朝闇戎塵夜喧胡鼓公三
籌既畫八陣斯張裁舉靈旗亦抽金僕咸俘醜類悉反
髙墉異李廣之皆誅同龎元之盡赦此又公之功也任
約叛渙梟聲不悛戎羯貪婪狼心無改穹廬氊幕抵北
闕而為營烏孫天馬指東都而成陣公左甄右落箕張
翼舒掃是攙搶驅其獫狁長狄之種埋於國門椎髻之
酋烹於軍市投秦坑而盡沸噎濉水而不流此又公之
功也一相居中自折彝鼎五湖小守妄懐同惡公夙駕
兼道秉羽杖戈玉斧將揮金鉦且戒祅酋震懾遽請灰
釘爇櫬以表其含𢎞焚書以安其反側此又公之功也
賊龕兇横陵虐具區阻兵安忍憑災怙亂自古蟲言鳥
跡渾沌洪荒凡或䖍劉未此殘酷公雖宗居汝潁世寓
東南育聖誕賢之鄉含章挺生之地眷言桑梓公私憤
切卓爾英猷承規奉算戮此大憝如烹小鮮此又公之
功也亂離永久羣盜孔多浙左兇渠連兵搆逆豈止千
兵五校白雀黄龍而已哉公以中軍無率選是親賢奸
寇途窮漼然氷泮刑塘之所文命動其天威雷門之間
句踐行其嚴戮英規聖跡異代同風此又公之功也同
姓有扈頑兇不賔憑藉宗盟圖危社稷觀兵滙澤勢震
京師驅率南蠻巳為東帝公論兵於廟堂之上决勝於
罇俎之間寇賈樊滕浮江下瀨一朝翦撲無待甸師萬
里澄清非勞新息此又公之功也豫章祅寇依憑山澤
繕甲完聚多厯嵗時結從連横爰洎交廣吕嘉既獲吳
濞已摐命我還師征其不恪連營盡拔偽黨斯擒曜聖
武於匡山囘神旌於蠡派此又公之功也自八紘九野
𤓰剖豆分竊帝偷王連州比縣公武靈已暢文徳又宣
折簡馳書風猷斯逺至於蒼蒼浴日杳杳無雷北洎丈
夫之鄉南踰女子之國莫不屈膝膜拜求吏款闗此又
公之功也京師禍亂亟積寒暄雙闕低昂九門寥豁寧
秦宫之可顧豈魯殿之猶存五都簪弁百僚卿士胡服
縵纓咸為戎俗髙冠厚履希復華風宋微子麥穟之歌
周大夫黍離之歎較於斯日未足為悲矣公求衣昧旦
昃食髙舂興構宫闈具瞻遐邇郊庠宗稷之典六符十
等之章還聞太史之風流重覩永平之遺事此又公之
功也公有濟天下之勳重之以明徳凝神體道合徳符
天用百姓以為心隨萬機而成務恥一物非唐虞之民
歸含靈於仁夀之域上徳不徳無為以為夏長春生顯
仁蔵用忠信為寳風雨弗愆仁惠為基牛羊勿踐功成
治定樂奏咸雲安上治民禮兼文質物色丘園衣裾里
巷朝多君子野無遺賢菽粟同水火之饒工商富猗頓
之旅是以天無藴寳地有呈祥潏露卿雲朝團曉映山
車澤馬服馭登閑既景煥於圖書方葳㽔於史牒髙勳
踰於象緯積徳冠於嵩華固無得而稱者矣朕又聞之
前王宰世茂賞尊賢式樹蕃長總征羣伯二南崇絶四
履遐曠泱泱表海祚土維齊巖巖泰山俾侯於魯抑又
勤王反鄭夹輔遷周召伯之命斯隆河陽之禮咸備况
復經營宇宙寧唯斷鼇足之功𢎞濟蒼生非直鑿龍門
之險而疇庸報徳寂爾無聞朕所以垂拱當宁載懐慚
悸者也今授公相國以南豫州之陳留南丹陽宣城揚
州之吳興東陽新安新寧南徐州之義興江州之鄱陽
臨川十郡封公為陳公錫兹青土苴以白茅爰定爾邦
用建冢社昔旦奭分陕俱為保師晉鄭諸侯咸作卿士
兼其内外禮實攸宜今命使持節兼太尉王通授相國
印綬陳公璽紱使持節兼司空王㻛授陳公茅土金獸
符第一至第五左竹使符第一至第十相國秩踰三鉉
任總百司位絶朝班禮由事革其以相國總百揆除録
尚書之號上所假節侍中貂蟬中書監印章中外都督
太傅印綬義興公印䇿其鎮衛大將軍揚州牧如故又
加公九錫其敬聽後命以公禮為楨榦律等銜䇿四維
皆舉八柄有章是用錫公大輅戎輅各一𤣥牡二駟以
公賤寳崇榖疏爵待農室富京坁民知榮辱是用錫公
袞冕之服赤舄副焉以公調理隂陽燮諧風雅三靈允
降萬國同和是用錫公軒縣之樂六佾之舞以公宣導
王猷𢎞闡風教光景所照鞮象必通是用錫公朱户以
居以公抑揚清濁褒徳進賢髦士盈朝幽人虚谷是用
錫公納陛以登以公嶷然廊廟為世鎔範折衝四表臨
御八荒是用錫公虎賁之士三百人以公執兹眀罰期
在刑措象恭無赦干紀必誅是用錫公斧鉞各一以公
英猷逺量跨厲嵩溟混一車書括囊寰宇是用錫公彤
弓一彤矢百盧弓十盧矢千以公天經地義貫徹幽明
春露秋霜允恭粢盛是用錫公秬鬯一卣圭瓉副焉陳
國置丞相以下一遵舊式往欽哉其恭循朕命克相皇
天𢎞建邦家允興洪業以光我髙祖之休命
　　奉天改元大赦文(陸贄/)
門下致理興化必在推誠忘已濟人不吝改過朕嗣守
丕構君臨萬方失守宗祧越在草莽不念率徳誠莫追
於既往永言思咎期有復於將来明徴厥初以示天下
惟我烈祖邁徳庇人致俗化於和平拯生靈於塗炭重
熙積慶垂二百年伊爾卿尹庶官洎億兆之衆代受亭
育以迄於今功存於人澤垂於後肆予小子獲纉鴻業
懼徳不嗣罔敢怠荒然以長於深宫之中暗於經國之
務積習易溺居安忘危不知稼穡之艱難不察征戍之
勞苦澤靡下究情不上通事既壅隔人懐疑阻猶昧省
已遂用興戎徴師四方轉餉千里賦車籍馬逺近騷然
行齎居送衆庶勞止或一日屢交鋒刄或連年不解甲
胄祀奠乏主室家靡依生死流離怨氣凝結力役不息
田莱多荒暴命峻於誅求疲甿空於杼軸轉死溝壑離
去鄉閭邑里丘墟人煙斷絶天譴於上而朕不悟人怨
於下而朕不知馴致亂階變興都邑賊臣乗釁肆逆滔
天曽莫愧畏敢行凌逼萬品失序九廟震驚上辱於祖
宗下負於黎庶痛心靦貌罪實在予永言愧悼若墜深
谷賴天地降佑神人叶謀將相竭誠爪牙宣力屏逐大
盜載張皇維將𢎞永圖必布新令朕晨興夕惕惟念前
非乃者公卿百僚累抗章疏猥以徽號加於朕躬固辭
不獲俯遂輿議昨因内省良用矍然體隂陽不測之謂
神與天地合徳之謂聖顧惟淺昧非所宜當文者所以
化成武者所以定亂今化之不被亂是用興豈可更徇
羣情茍膺虚美重余不徳祇益懐慚自今以後中外所
上書奏不得更稱聖神文武之號夫人情不常繫於時
化天道既隱亂獄滋豐朕既不能𢎞徳導人又不能一
法齊衆茍設密網以罪非辜為之父母實増愧悼今上
元統厯獻嵗發生宜革紀年之號式敷宥過之澤與人
更始以答天休可大赦天下改建中五年為興元元年
自正月一日昧爽已前大辟罪已下罪無輕重咸赦除
之李希烈田悦王武俊李納等有以忠勞任膺將相有
以勲舊繼守藩維朕撫馭乖方信誠靡著致令疑懼不
自保安兵興累年海内搔擾皆由上失其道民罹其災
朕實不君人則何罪屈已𢎞物予何愛焉庶懐引領之
誠以廣好生之徳其李希烈田悦王武俊李納及所管
將士官吏等一切並與洗滌各復爵位待之如初仍即
遣使分道宣諭朱滔雖與賊泚連坐路逺未必同謀朕
方推至誠務欲𢎞貸如能效順亦與維新其河南河北
諸軍兵馬並宜各於本道自固封疆勿相侵軼朱泚大
為不道棄義蔑恩反易天常盜竊名器暴犯陵寢所不
忍言獲罪祖宗朕不敢赦其應被朱泚脅從將士官吏
百姓及諸色人等有遭其扇誘有廹以兇威茍能自新
理可矜宥但官軍未到京城已前能去逆效順及散歸
本道並從赦例原免一切不問天下左降官即與量移
近處己量移者更與量移流人配𨽻及罰鎮效力并緣
罪犯與諸使驅使兼别勑於諸州縣安置及罪人家口
未許歸者一切放還應先有痕累禁錮反逆緣坐承前
恩赦所不説者並宜洗雪亡官失爵放歸勿齒者量加
收叙人之行義或未必兼構大厦者方集於羣材建竒
功者不限於常檢茍在適用則無棄人况黜免之徒沈
鬱頗久朝過夕用勿拘常例諸軍諸道赴奉天及進收
京城將士等或百戰摧敵或萬里勤王扞固金城驅除
大憝赴危難者其節著復社稷者其業崇我圖爾功特
加彝典錫名疇賦永永無窮宜並賜名奉天定難功臣
身有過犯遞減罪三等子孫有過遞減罪二等當户應
有差科使役一切蠲免其功臣已後雖衰老疾患不任
軍旅當分糧賜並宜全給身死之後十年仍迴給家口
其有食實封者子孫相繼代代無絶其餘敘錄及功賞
條件待收京日並准去年十月七日十一月十四日勑
處分諸道諸軍將士等久勤扞禦累著功勲方鎮克寧
惟爾之力其應在行營者並超三資與官仍賜勳五轉
不離鎮者依資與官賜勲三轉其累加勲許迴授周親
内外文武官三品已上賜爵一級四品已下各加一階
仍並賜勲兩轉見危致命先哲攸貴掩骼埋胔禮經所
先雖效用而或殊在惻隱而何間諸道兵士有死王事
者各委所在州縣急遞送歸本管官為葬祭其有因戰
陣殺戮及擒獲伏辜暴骨鄉原者並委所在逐近便收
葬應緣流貶及犯罪未葬者並許其家各據本官品以
禮收葬自頃軍旅所給賦役繁興吏因為姦人不堪命
咨嗟怨苦道路無聊汔可小康與之休息其墊陌及税
間架竹木茶漆㩁鐵等諸色名目悉宜停罷京畿之内
屬此寇戎攻刼焚燒靡有寧室王師仰給人以重勞特
宜減放今年夏税之半朕以兇醜犯闕遽用于征爰度
近郊息駕兹邑供諸克辦師旅攸寧式當褒旌以志吾
過其奉天宜昇為赤縣百姓並給復五年尚徳者教化
之所先求賢者邦家之大本永言兹道夢想増懐而澆
薄之風趨競不息幽棲之士寂寞無聞盖誠所未孚故
求之不至天下有隱居行義才徳髙逺晦蹤丘園不求
聞達者委所在長吏具名聞奏當備禮邀致諸色人中
有賢良方正直言極諫及博通墳典達於教化并識洞
韜畧堪任將帥者委常㕘官及所在長吏聞薦天下孤
老鰥寡惸獨不能自活者並委州縣長吏量事優䘏其
有年九十已上者刺史縣令就門存問義夫節婦孝子
順孫旌表門閭終身勿事大兵之後内外耗竭貶食省
用宜自朕躬朕當節乗輿之服飾絶宫室之華侈率已
師儉為天下先諸貢獻自非供宗廟軍國之用一切並
停應内外官有冗員及百司不給之資委中書門下即
商議條件停減奏聞布澤行賞抑惟舊章今以餘孽未
平帑蔵空竭有乖慶賜深愧于懐赦書有所未該者所
司類例條件聞奏
　贄在奉天嘗為帝言今盜徧天下宜痛自咎悔以感
　人心昔成湯罪已以興楚昭王出奔以一言善復國
　陛下誠不吝改過以言謝天下使臣持筆無所忌庶
　叛者革心帝從之故奉天所下制書雖武人悍卒無
　不感動流涕後李抱真入朝為帝言陛下在奉天山
　南時赦令至山東士卒聞者皆感泣思奮臣是時知
　賊不足平議者謂興元戡難功雖爪牙宣力盖贄有
　助焉
　　授韋嗣立黄門侍郎制(唐中宗/)
絳衣近侍秩亞貂蟬青𤨏崇班職參鴛鷺實神化之有
寄信賢才之攸重通議大夫韋嗣立忠規奕葉孝緒蟬
聨家匡𤣥鷰之朝人輔彤雲之代芝蘭並秀見謝砌之
階庭麒麟齊驅有劉山之昆季入光振鷺譽滿三臺出
據憑熊聲流十部近者命兹鸞渚已擢雁行纔出芸扄
奄歸蒿里永言荆樹坐折連枝眷彼恒山空餘一鳥俾
遷榮於皂盖宜襲寵於黄樞
　韋嗣立字廷構思謙之子與兄承慶異母母遇承慶
　嚴每笞輒解衣求代母感悟遂均愛中宗時拜兵部
　尚書同中書門下三品嗣立與韋后疎屬帝特詔附
　屬籍營别第驪山鸚鵡谷帝臨幸因封為逍遥公韋
　后敗寧王為救免開元中卒諡曰孝
　　睿宗受禪制(蘇頲/)
門下天下神器非上聖無以運其機域中大業非元良
無以固其本欽若靈命寅奉神宗屈已順人用安四海
承祧主鬯實貞萬國頃者家臻大憫在疚惟憂梟獍滿
衢豺狼塞路武職戎政必任兇族國要時權咸升逆黨
社稷之守但望苞桑忠義之懐誰期艾棘階禍稔惡伺
隙乗間煩言碎辭所不勝述皇太子隆基正氣凝姿端
命毓徳自家刑國英徽日甚移孝為忠雄謨電發北軍
馳入掃攙搶於紫微南宫反正開日月於黄道平亂寧
國翼戴朕躬一旅不勞功逾復禹七徳咸舉事邈興周
聲應吹銅望當歸璧令司空讀冊侍中授璽實由立義
豈曰尚親承華肇開元嗣以建方流樂風之緒宜申洊
靁之澤朕爰初踐極喜氣呈祥天人叶心象緯昭貺官
名有紀年號用憑可大赦天下
　蘇頲字廷碩瓌之子𤣥宗平内難書詔填委頲時為
　中書舍人獨在太極後閤口所占授功狀百緒輕重
　無所差書史白曰丐公徐之不然手腕脱矣自景龍
　後與張説以文章顯時號燕許大手筆
　　封衡陽郡王成義為申王等制(蘇頲/)
門下古者帝王受命以臨萬國子弟建封用尊五等其
所由来尚矣尚書右衛大將軍衡陽郡王成義等敦詩
執禮本仁祖義名教之樂得自㡬深温良之容發於忠
孝晨趨魏闕則望掩軒霞夕賦曹園則思含澄景朕秖
奉厯數旁稽載籍克輔王室所謂通邑大都俾為唐藩
故能帶河礪嶽分膺往命咨爾眷歟可依前件仍各實
封一千户餘並如故主者施行
　成義睿宗第二子垂拱三年封恒王俄改衡陽睿宗
　立進王申避昭成太后諡改名撝開元八年薨冊贈
　太子諡恵莊
　　授韋博淄青節度使制(沈詢/)
門下乃眷營丘表於東海富强號千乗之國繁雜聚四
方之人假上將之威權壯中軍之垣翰將疇閫寄必在
信臣具官某文苑騰芳儒林擢秀襟靈曠逺風度詳閑
周通爰表於器能强濟式彰於事任早以重價踐遷清
途諫垣流謇諤之名通邑擅神明之譽頃自移曹九棘
緩歩八磚冲澹安身巻舒惟道應兹圖任允叶僉諧懿
彼全齊實為右壤禹貢别九州之盛海濱綜五都之雄
昔周命太師漢封韓信啓土用申於帶礪分茅克懋於
藩維選任之隆古今攸重於戲平仲盡規之節夷吾當
路之方經堂阜而徽猷可循指牛山而忠讜如在餘波
未泯遺愛斯存禮節既洽於里閭風謡尚傳於故老為
政之暇無忘諮詢盛鐵馬於師壇指金貂於騎省祇膺
成命勉服寵光
　韋博字大業武宗時為主客郎中時詔毁佛祠悉浮
　屠𨽻主客博言令太暴宜近中後出為平盧節度使
　沈詢字成之既濟之孫㑹昌初第進士累遷中書舍
　人昭義節度使英華誤作珣今改正
　　崔龜從拜相制(崔璵/)
門下丹青神化寅亮天工將寄陶鈞必歸才望故漢中
大業魏邴克賛其謨謀開元盛時姚宋同匡其治理嘗
覽前代緬懐斯人寤寐以求夢卜終叶適當舉衆不讓
知賢户部尚書判度支崔龜從道峻嵩華志凌煙霄氣
包元精識邁前哲巖廊符瑞禮樂英華𢎞通多鑒物之
明堅直抱佐時之術而學窮源委詞涌波濤吐論素勵
於公忠理躬不踰於信厚烈火方熾珪璋更寒飛霜已
嚴竹柏猶翠自出入劇職徊翔清途經厯五年恭勤一
貫粉署潔賜衣之操掖垣髙白鳯之文澄清宣威節制
持重既位延舊徳再掌地圖任切良材柄専國用閭閻
不困帑蔵有餘邦賦程均節之能軍食表供胥之效我
有好爵本邀茂勲况乎國楨宜在人傑是用命汝同心
弼予升於鼎司執此政柄吉甫徳全於文武彦囘望著
於台衡既諧具瞻實允元輔於戲惟木從繩載懐藥石
之誡惟風偃草冀流霖雨之功與其順美以昭忠不若
盡規而輔徳與其嚴刑而就理不若齊禮以安人佇聞
嘉言共底交泰無令伊傅獨美典墳可户部尚書同中
書門下平章事
　崔龜從字𤣥告明於禮家沿革為太常博士定敬宗
　廟室祝詞皇帝不可云孝弟九宫皆列星不容為大
　祠大中四年以中書侍郎同中書門下平章事再嵗
　罷為宣武節度使數徙鎮卒崔璵為栁公綽所取士
　見公綽傳
　　授歸登右散騎常侍制(白居易/)
近侍之列騎省為貴厯代迄今選任頗重必詢望實而
後命之工部侍郎歸登朴忠沈厚心無適莫介圭不飾
止水無波澹然自居以致名稱抱此素行厯踐清貫掌
議左掖貳職冬官嵗時滋深體貌益茂可以備顧問應
對之選列言語侍從之臣冠貂附蟬立之於右訪諸時
論僉以為然可守右散騎常侍
　登字冲之貞元初為右拾遺熊執易論裴延齡登曰
　雷霆之下安忍使君獨當自是同列切諫每聨署具
　奏憲宗初遷散騎常侍入謝上問政所先登知帝果
　斷勸順納諫爭内外傳為讜言
　　加裴度幽鎮兩道招討使制(元稹/)
門下夫以區區秦伯而猶念晉國曰其君是惡其人何
罪况朕均養億兆為之君親燕人冀人皆為乳哺而育
之者安忍以豺狼驅脅之故絶其飛走盡致網羅止行
犯命之誅是用開其一面晉國公裴度昔者區域之中
蜂蟻巢聚蔡有逆孽齊有狡童厥初圖征疑議滿埜
不懼不惑挺然披攘茍無司南允罔能濟佑我憲考為
唐神宗實賴股肱運用心力肆朕小子蒙受景靈冀服
於前燕平於後而撫馭失理盤牙復生求思弭寧中夕
有得國老尚在夫何患焉是用亟宣懇惻之誠就加招
撫之命於戲頃者師道元濟乗累代襲授之資籍山東
結連之勢以丞相布畫於千里之外使諸將持重於四
封之中而猶劉悟裂虵豕之驅李佑潰鯨鯢之腹盖逆
順之情異而忠孝之道明也况彼幽鎮無名暴征以丞
相近觀其宜以諸將齊奮其力斧鑕之刑坐廹椒蘭之
氣外薫誰不自愛其生焉能與亂同死度宜開懐緩帶
以待其歸可依前守司空兼門下侍郎同中書門下平
章事河東節度使充幽鎮兩道招撫使餘如故
　通鑑云穆宗之初即位也兩河畧定蕭俛段文昌以
　為漸宜銷兵請密詔天下有兵處每嵗百人之中限
　八人逃死上可其奏軍士落籍者皆聚為盜及朱克
　融王庭湊作亂一呼而亡卒皆集詔徴諸道兵討之
　諸道兵少皆臨時召募烏合之衆又諸節度皆有監
　軍主將不得専號令小勝則飛驛奏捷不勝則脅主
　將以罪委之悉擇軍中驍勇以自衛遣羸懦就戰故
　每戰多敗又用兵舉動皆自禁中授以方畧朝令夕
　改不知所從中使道路如織故雖以諸道十五萬之
　衆裴度元臣宿望烏重𦙍李光顔皆當時名將討幽
　鎮萬餘之衆屯守餘年竟無成功崔植杜元預為相
　皆無逺畧史憲誠既逼殺田布朝廷不能討遂并克
　融庭湊以節授之由是再失河朔終唐之世不能復
　取
　　授劉悟檢校司空幽州節度使制(元稹/)
門下朕聞將星明則英豪用靈旗指則妖祲消勁草可
以受疾風盤根然後見利器茍非處劇何以用長况幽
并少年燕趙奇士居常以紫騮自騁失意則白刃相仇
將領斯難是先才傑昭義軍節度副大使知節度事澤
潞滋邢洛等州觀察制置使金紫光祿大夫檢校尚書
左僕射兼潞州大都督府長史御史大夫上柱國彭城
郡王食邑三百户劉悟天與忠誠人推敬讓藴孟賁之
勇不以力聞避㢘頗之强使之心服是以居危邦而智
免臨大節而功髙嘗見委於先朝屢作藩於右地朕以
遼陽巨鎮自我底寧姑欲撫之以仁然後示之以禮而
守臣嬰疾幕吏擅權撓政行私虧恩剝下過為捶楚妄
作威稜不均饗士之羊但養乗軒之鶴致兹撓變職此
之由不有將材孰懲兒戲敷求朕志深謂汝諧是用拔
竒式冀宣力帖以亞相寵之上公俾光十乗之行以壯
三軍之氣可檢校司空兼幽州大都督長史御史大夫
充幽州契丹兩番經畧盧龍等使散官勲封如故
　悟正臣之孫初為李師道牙將師道被討使將兵屯
　曹悟以其衆入鄆殺師道即拜義成節度使封彭城
　郡王徙昭義朱克融亂移守盧龍不得入治邢州寳
　厯初巫者言師道以兵来悟懼嘔血卒
　　授田布魏博節度使制(元稹/)
門下經曰父母之仇不同天雖及匹士而猶寢苫枕干
以期必報是以子胥不殉伍奢之死卒能發既蔵之墓
鞭不義之屍取貴春秋名垂萬古而况於身備將壇父
死人手家仇國恥併在一門當懐嘗膽之心豈俟絶奬
之禮金革無避其在兹乎前四鎮北庭行軍兼涇原節
度使檢校左散騎常侍御史大夫田布咨爾先臣惟國
元老首自河朔来朝帝庭而又東取青齊北討燕趙提
挈義旅勤勞王家冒白刃而不疑推赤心而自信屬冀
方求師余所重難輟自大名付兹巨鎮而中台暗折上
將妖侵蟊賊潛寘於腹心豺狼勃興於肘腋人神憤痛
朝野驚嗟深軫予懐誓擒元惡以爾布詩書并習忠孝
兩全常用魏師克征淮孽素行恩信共著勲庸豈無奮
檄之圖為報寇讎之黨且魏之諸將由爾父而崇髙魏
之三軍蒙爾父之仁愛昔既同其美利今豈忘其深寃
爾其淬礪勇夫敬恭義士一飯之飽必同於士卒一毫
之費必用於戈矛非算畫不萌於心非軍旅勿言於口
居則席藁寒則抱氷以喪禮處之若哀心感者必有為
横身刎頸感智捐軀下報營魄旁清醜類於戲至誠可
託稔惡難逃矧彼㓙殘去將安往墨縗在體𤣥纛在前
揚劒執金無忘哀敬可起復寧遠將軍(缺/)右金吾衛大
將軍員外同正員檢校工部尚書兼魏州大都督府長
史御史大夫充魏博等州節度觀察處置等使勲賜如
故主者施行
　田布字敦禮魏博節度使𢎞正之子父子性忠孝常
　欲變山東承襲舊風穆宗初王承元以成徳請帥帝
　用𢎞正𢎞正以新與鎮人戰取魏兵二千自衛度支
　崔倰吝其稟沮之衛卒歸軍亂被殺公卿議以魏人
　徳𢎞正乃拜布魏博節度使布泣辭不聽與妻子賔
　客决曰吾不還矣河朔三鎮舊連衡桀驁自私而魏
　牙將史憲誠隂蓄異志欲因間以揺衆會詔分布軍
　合李光顔救深州衆遂潰欲强布行河朔舊事布知
　衆且亂為書謝帝因自殺
　　授元晦諫議大夫制(李徳裕/)
昔汲黯薄淮陽守願出入禁闥補過拾遺則諫諍之任
實資諒直我求其比今得正人吏部郎中元晦往在内
庭嘗感先顧奮發忠懇不私形骸伏俯青蒲至於雪涕
數共工之罪不蔽堯聰辨垣平之詐益彰文徳近因旌
别邪正宰弼上言以魯公蔵罟莫如置革於左右漢后
輯檻孰若列游於公卿是用命爾登於文陛其副我寵
擢不替初心勿沽小名以枉大節勉服官業期於有終
可諫議大夫
　　除吕蒙正中書侍郎兼户部尚書平章事制(李沆/)
天道無私日月星辰助其照皇王不宰股肱輔弼代其
工所以端拱守成垂衣制理求建丕平之景運遐追三
代之令猷其有業茂經綸才推謹厚參大政而已淹星
嵗秉至公而無捨寅昏宜頒出綍之殊恩俾正持衡之
重柄爰擇剛日特降命書推忠佐理功臣朝散大夫給
事中參知政事柱國東平郡開國男吕蒙正四氣均和
五行鍾秀有濟時之畧輔之以温恭挺命世之才守之
以循默爰覩舜旌之進善遂指魏闕以来儀臨軒覩敏
贍之能射䇿見縱横之畧暨兹登用益著謨明公忠推
社稷之臣凝重見廟堂之器(缺/)兹大體久鬱具瞻屢宣
作礪之功克懋秉鈞之績别錫褒功之美號仍陞馭貴
之崇階勲籍増榮井田加賦預烈侯之峻爵同大利之
計書顧優恩之在兹諒名器之無假於戲雲從龍而風
從虎今也其時啓乃心而沃朕心必求諸道爾宜周旋
庶政佐佑眇躬緩兹宵旰之憂翊我隆平之運同底於
道豈不美歟
　　除文彦博平章軍國重事制(鄧潤甫/)
(缺/)傳道之教訓先王所以廸厥官老成重以典刑天下
所以資其智廼睠舊徳時謂元勲謀合祖宗之心(缺/)載
鼎彝之器申攽贊䇿播告外朝河東節度管内觀察處
置等使守太師開府儀同三司太原尹致仕上柱國潞
國公文彦博惇大而清明方嚴而信厚出則秉乎旄鉞
入則總我鈞衡文武兼備其才夷險能致其力畢公之
弼四世三紀於兹傅説之總百官萬邦其乂爵隆無富
溢之累名遂有身退之榮神明相其夀康人心想其風
采是用還之論道倚以經邦以帝者之師臣謀議廟堂
之上以天下之大老制馭夷狄之情庶㡬有為底於極
治陪敦多井申衍真封於戲吕望惟賢起佐文王之治
周公已老留為孺子之師矧我耆英無愧前哲往宣一
徳用格多盤
　兩京詔令遐哉邈矣唐宋以来始襲用駢麗然自有
　王言之體若褒美太過下類箋啓則人臣何以當之
　是編所存必擇其有體裁者
　　恵卿責授建寧軍節度副使本州安置不得簽書
　　　公事制(蘇軾/)
元兇在位民不奠居司寇失刑士有異論稍正滔天之
罪永為垂世之規具官吕恵卿以斗筲之才挟穿窬之
智諂事宰輔同升廟堂樂禍而貪功好兵而喜殺以聚
斂為仁義以法律為詩書首建青苖次行助役均輸之
政自同商賈手實之禍下及雞豚茍可蠧國以害民率
皆攘臂而稱首先皇帝求賢若不及從善如轉圜始以
帝堯之心姑試伯鯀終然孔子之聖不信宰予發其宿
奸讁之輔郡尚疑改過稍畀重權復陳罔上之言繼有
碭山之貶反覆教戒惡心不悛躁輕矯誣徳音猶在始
與知已共為欺君喜則摩足以相歡怒則反目以相噬
連起大獄發其私書黨與交攻㡬半天下姦贓狼籍横
彼江東至其復用之年始倡西戎之隙妄出新意變亂
舊章力引狂生之謀馴至永洛之禍興言及此流涕何
追迨予踐祚之初始發安邊之詔假我號令成汝詐謀
不圖渙汗之文止為欵賊之具迷國不道從古罕聞尚
寛兩觀之誅薄示三危之竄國有常典朕不敢私
　曲洧舊聞云恵卿之謫也劉貢甫當草制引疾而出
　東坡一揮而就不日傳都下紙為之貴紹聖牽復知
　江寧府所作謝表句句論辨惟至發其私書則云自
　省於巳莫知其端又自叙云顧惟妄論何禆當日之
　朝廷徒使煩言有黷在天之君父觀此一言使其得
　志必殺二蘇無疑矣盖當時論列多出子由而謫詞
　則東坡當筆也
　　宣徳郎劉錫永父元年一百四嵗可承事郎制(蘇/)
　　　(軾/)
勑劉元年尚齒教民三代之義咨爾百年之故老乃吾
六世之遺民自非吉人莫享上夀張蒼事秦柱下而至
漢孝景思邈生隋開皇而及唐永淳古有其人乃今親
見何愛一命慰其子孫可
　　賜太師文彦博乞致仕不許制(蘇軾/)
勑彦博論道則忘年卿不可以年既髙而為請稱徳則
鄙力卿不可以力不足而為辭斷之於中義有不易豈
以屢請之故而廢將成之功體君至懐以慰公議
　　又
省表具之卿之求去盖數矣言不為不切而朕終莫之
從朕之留卿亦至矣禮不為不盡而卿終莫之亮君臣
之際情不相喻朕甚疑之夫樂丘園而厭軒冕亦古人
之一節而非聖賢之髙致尊耆老以重朝廷盖天下之
大計而非冲人之私欲與其使朕屈公議以從卿曷若
卿少貶其私意以殉天下乎
　　賜宰相吕公著乞退不允制(蘇軾/)
用賢之功必要之久逺日計不足嵗計有餘朕之用卿
期於百姓之既富卿之自信亦豈一日而成功常暘之
災天以警朕夙夜祇懼與卿同之朕若歸過於股肱何
以答天戒卿若釋政而安逸何以塞民言各思其憂少
安厥位
　　又
夫以才御物才有盡而物無窮以道應物道無窮而物
有盡凡今之患所乏非才以卿篤於愛君必能建長久
之䇿澹然無我可以寄枉直之權二年於兹百度惟正
事既就緒民亦小康至於微疾之屢攻此亦髙年之常
理卿其良食自輔為國少安譬如止水之在槃豈復勞
心於鑑物心且不勞而况於力乎
　　丞相阿珠贈諡制(閻復/)
邊外開邊四達弗庭之域將門出將三持分閫之權緬
思百戰之勞宜用九原之賁故光禄大夫中書左丞相
兼都元帥贈開府儀同三司太尉追封并國公諡武宣
阿珠英才間世勇畧邁倫當先皇大理之征佐廼父雲
南之役靖蠻荒而平交趾拔襄漢而下江南鳶瘴揮戈
萬里若衽席之上龍驤飛渡三吳歸掌握之中賛成混
一之圖式副元勲之號按禮寺易名之典加王章異等
之恩於戲青史屢書諒騰芳之有永黄河如帶尚流慶
於無窮可加贈推誠宣力保大功臣太尉開府儀同三
司上柱國追封河南郡王諡武定
　阿珠烏蘭氏烏蘭哈達子也憲宗時從父征西南夷
　所向摧陷平大理降交趾無不在世祖即位自宿衛
　拜征南都元帥拔樊城襄守吕文煥遂降帝議伐宋
　久不决阿珠曰臣久在行間見宋兵弱於往昔失今
　不取時不再来詔益兵十萬與丞相巴延同伐宋及
　宋平阿珠控制之力為多
　閻復字子靖山東髙唐人官翰林學士承㫖諡文康
　有靜軒集
　　左丞許衡贈官制(姚燧/)
天非繼聖學之墜緒則不生命世之大才國欲與王道
以比隆肆用為烝民之多覺何物故之已久尚人思之
未忘故資善大夫中書左丞集賢大學士兼國子祭酒
教領太史院事許衡玉裕而金相準平而繩直出處則
惟義所在言動亦以禮自持休休焉有容屬屬乎其
敬人能𢎞道惟朝聞夕死之是期我欲至仁匪晝誦夜
思而不得行己似秋霜烈日化人如時雨和風来席下
之摳衣滿户外者列屨達簡在帝心者率多丞弼窮固
守師説者不失善良鶴鳴九臯而聲聞於髙鳯翔千仞
必徳輝乃下爰立相以堯君舜民之志所告上皆伊訓
説命之言丹扆斥姦少不避雷霆之(缺/)擊青臺治厯本
於䇲日月而送迎繇理窮而智益明隨任使而職斯舉
今既亡矣誰其嗣之於虖在爾身有垂没世之名於朕
心有失同時之恨雖成廟納書以命諡固已振木鐸之
髙風而功臣胙土則未加用申錫密章於下地光靈如
在寵數其承可贈正學垂憲佐運功臣太傅開府儀同
三司追封魏國公仍諡文正
　公卒後大徳二年贈司徒諡文正此至大二年加贈
　制也皇慶二年始從祀孔子廟廷
　　丞相達哩台追封淇陽王制(姚燧/)
出入帷幄在人十能而己則千訏謨廟堂為相一年而
疾居半竟邦家之殄瘁宜王禮以追崇故開府儀同三
司中書右丞相監脩國史太保太子太師知樞密院徽
政使中政使宣徽使左都威衛指揮使達哩台維昔開
國之遺苗乃今太師之元嗣由爾世胄為我親臣事世
祖至今也凡三朝職食官而久者非一日灼其㢘明而
忠亮與夫恭遜而温文眷兹中書出庶政之原居以右
相絶百僚之席使加中政機總六軍善調䕶而長宫師
(缺/)纂脩以成國史如此重責皆所裕為一徳可以寛鄙
夫片言奚止簡繁務思過榮之可懼視倖利以不貪同
綰銀艾者十人爾先辭免其太尉均受錫田以萬畝爾
獨還致於司空觀父子之並相一門求聖賢與尚友千
古改為改作緇衣何賴乎武桓拜後拜前赤舄未慚於
周魯方歌功於清廟倐委魄於𤣥閭豈意少者没而老
者存益信神難明而理難測憐乃公獨傷於漠北誓爾
後均胓乎淇陽嗚呼何但上下床盡餘子可束之髙閣
如失左右手慨正人不作於下泉咨爾靈明歆朕休命
可特贈封諡為懐忠昭徳佐治功臣開府儀同三司太
師上柱國淇陽恵穆王
　姚燧字端甫樞之從子也三嵗而孤育於樞樞隱居
　蘇門謂燧蒙暗督之甚急楊奐馳書止之曰燧令器
　也長日自成何以急為二十四試習為文人謂有作
　者風三十八始為秦王府文學至元二十四年為翰
　林學士厯官至翰林學士承㫖知制誥兼脩國史卒
　年七十六燧之學有得於許衡為文閎肆該洽三十
　年間名臣世勳顯行碩徳皆燧所書每来謁文必其
　行業可嘉然後許可詞無溢美髙麗潘陽王求燧詩
　文不與奉㫖乃與之王贈謝幣帛金玉名畫五十筐
　燧即時分散諸屬官及史胥侍從止留金銀為翰林
　公用器皿人問之曰彼小國惟以貨利為重吾能輕
　之使知大朝不以是為意然頗恃才輕趙孟頫元明
　善輩君子以是少之有牧菴集
　　翰林承㫖姚樞贈諡制(王構/)
昔有先正蚤事聖皇惟夙夜單厥心而終始典於學如
伯益之贊夏禹暨尹躬之佐成湯行乎仁義之塗任其
社稷之重計於廟堂之上明夫事幾之先盖精神志意
之相孚故啓沃都俞之靡間制難拘於一例恩特侈於
屢書故翰林學士承㫖中奉大夫詳定禮儀使贈榮禄
大夫少師文獻公姚樞以淵識𢎞謨為國蓍蔡以清彝
素檢為時楷儀曉萬事安異同式羣工壹統畧周旋必
禮温温維徳之恭敷納以言蹇蹇匪躬之故止殺允符
於宸慮宣澤丕應於天功以故終和且平近者親逺者
附不賞而勸大臣法小臣㢘國家之表裏可觀風俗之
樞機隨轉績己成而弗有身愈退而彌尊顧當時耆夀
其誰歟致今日隆平者公也正事正言正道親傳文祖
之燕謀有徳有功有能首被先朝之鴻訓肆朕纂成之
始於公簡注之深槐序延登衣仍袞黼棠隂未徙胙廼
龜蒙因諡以正其名崇章以介其祉於戲得天下賢材
斯足矣方圖政教之新有朝廷大議則就之慨想儀刑
之舊往欽兹命以永其傳可加贈嘉猷程世舊學功臣
太師開府儀同三司追封魯國公仍諡文獻
　姚樞字公茂栁城人初得程朱之書以授許衡衡盡
　室依之已而事世祖於潜邸贊决大計為多尤諄諄
　於不嗜殺人又請禁宋鞭背黥面等濫刑年七十八
　卒
　王構字肯堂東平人文章典雅厯事三朝朝廷大典
　冊多出其手尤喜薦引寒士終翰林學士諡文肅
　　平章李庭贈諡制(張士觀/)
混一之期有開於真主恢攘之寄允賴於忠臣其器博
則用廼周其才全則效斯著顧奏捷獨多於羣帥而疇
庸豈限於彝章故榮祿大夫平章政事議樞密院事提
調諸衛屯田事兼後衛親軍都指揮使李庭宣力襄樊
威振嶺海甫師干之厯試俄斧鉞之升崇劒敵萬人縱
横制變衝當一面出入如神納之牛腹而獲生載賈登
陴之勇蔽以馬韉而捷騖疇爭執訊之能其韜鈐動合
於昔賢故聲烈特聞於今日至於扈聖祖東除僭孽所
向無前翼先朝西奠遐陬其猶克壯决䇿於未然而䇿
無遺者審㡬之先見而㡬則灼然緬懐熊豹之姿忍聽
鼓鼙之奏生也加封之弗逮名焉節恵以為宜於戲黼
冕桓圭昭其文昭其度玉符麟節傳之子傳之孫精爽
如存寵光無斁可特贈推忠翊衛功臣儀同三司太保
上柱國追封益國公諡武毅
　李庭小字勞山本金人後改李氏至元六年以材武
　𨽻軍籍從代宋又與色埒黙戰從征塔布岱金剛努
　皆力戰有功或中砲矢氣垂絶剖水牛腹納其中乃
　甦又嘗征日本船壊抱船板抵㟁收餘衆由髙麗還
　制中牛腹句正用實事
　　平章博果宻贈諡制(盧亘/)
朕凝命穆清式觀天造將啓靖邦之嘉運必生名世之
大賢挺出類拔萃之資行尊主庇民之學使之君臣同
徳夙夜盡心協贊機衡融景化於瞬息之頃深謀廊廟
致太平於期月之間禮樂以之而興隆隂陽由之而順
序昔聞其語今見其人故昭文館大學士榮祿大夫平
章軍國重事行御史中丞博果宻明允篤誠温文㢘讓
研精聖道得先儒淵秘之傳藻勵忠規承世皇簡注之
渥薦膺器使徧厯清華殫物洽聞而守以正經徳廸慮
而不近名屬熙朝更化之初開明堂垂拱而治升居台
鉉俾磬訏謨一澄苛弊之源大洗姦諛之迹事至立斷
言為天下之公知無不為才實王者之佐攬羣材而並
進理萬變而不疑𢎞沃聖衷誕孚辰告翊先帝履尊之
際輟元臣分陕之行再入秉鈞遽聞辭疾彌綸軍國閔
勞機務之煩提挈憲綱坐見朝廷之肅儵號隆福之僊
馭旋驚梁壊而山摧寧不百年遂亡一鑑備觀規摹之
盛可謂社稷之臣肆予撫軍言還懐兹懿徳當宁而歎
恨不同時圖髙密於雲臺丹青罔既詠裴度於丘禱柱
石徒哀是用寵以帝傅之崇賜以周公之履庸起具臣
之勸允為儒者之光繄爾英靈歆兹明命可特贈純誠
佐理功臣開府儀同三司太傅上柱國追封魯國公諡
文貞
　博果宻世為喀喇部大人世祖竒之命師事王恂許
　衡厯世祖成宗朝為親臣其學先躬行而後文秇居
　則靜默及帝前論事吐詞洪暢引義正大以天下之
　重自任知無不言卒年四十六
　　隆祐太后布告天下手書(汪藻/)
比以敵國興師都城失守祲纒宫闕既二帝之蒙塵誣
及宗祊謂三靈之改卜衆恐中原之無統姑令舊弼以
臨朝雖義形於色而以死為辭然事廹於危而非權莫
濟内以拯黔首將亡之命外以紆鄰國見逼之威遂成
九廟之安坐免一城之酷乃以衰癃之質起於閒廢之
中迎置宫闈進加位號舉欽聖以還之典成靖康欲復
之心永言運數之屯坐視邦家之覆撫躬獨在流涕何
從緬惟藝祖之開基實自髙穹之眷命厯年二百人不
知兵傳序九君世無失徳雖舉族有北轅之釁而敷天
同左袒之心乃眷賢王越居近服已狥羣情之請俾膺
神器之歸繇康邸之舊藩嗣宋朝之大統漢家之厄十
世宜光武之中興獻公之子九人唯重耳之尚在兹為
天意夫豈人謀尚期中外之協心同定安危之至計庶
臻小愒同底丕平用敷告於多方其深明於吾意
　隆祐太后哲宗孟皇后也初劉婕妤有寵怨后章惇
　誣宣仁后有廢立計以后逮事宣仁又欲隂附劉以
　固寵遂與中官郝隨因后母禱祠事搆獄廢后詔下
　之日天為隂翳帝亦旋悔之徽宗時后所居瑶華宫
　火徙延寧宫又火乃出居私第金人入汴六宫有位
　號者皆北遷后獨以廢存張邦昌僭位迎入禁中后
　遣人迎康王尋降書播告天下髙宗即位尊為元祐
　太后旋以后祖諱改為隆祐后嘗為髙宗言宣仁之
　誣皆奸人為之帝為更脩兩朝實錄而惇等情狀益
　著云
　汪藻字彦章饒州徳興人徽宗時為著作佐郎忤王
　黼出通判宣州凡八年欽宗即位召為屯田員外髙
　宗踐祚試中書舍人黄潜善惡之免為集英殿脩撰
　明年召復進兵部侍郎兼翰林學士紹興三年出知
　湖州厯撫徽宣三州奪職居永州卒秦檜死復職官
　二子藻通顯三十年無屋廬以居博極羣書老不釋
　巻所為制詞人多傳誦
　　建炎三年十一月三日徳音(汪藻/)
門下禦敵者莫如自治動民者當以至誠朕自纉丕圖
即罹多故昧綏懐之逺畧貽播越之深憂雖眷我中原
漢祚必期於再復而廹於强敵商人㡬至於五遷兹緣
仗衛之行尤厯江山之阻老弱扶攜於道路饑疲蒙犯
於風霜經從或苦於繹騷程頓不無於煩費所幸天人
協相川陸無虞倣治古之時巡即奥區而安處言念連
年之紛擾坐令率土之流離鄉閭遭焚刼之烖財力困
供輸之役肆夙宵而軫慮如氷炭之交懐嗟汝何辜由
吾不徳故每畏天而警戒誓専克己以焦勞欲睦鄰休
戰則卑辭屈體以請和欲省費恤民則貶食損衣而從
儉茍可坐銷於氛祲殆將無愛於髮膚然邊陲嵗駭而
師徒不免於屢興餽餉日滋而征斂未遑於全復惟八
世祖宗之澤豈汝能忘顧一時社稷之憂非予獲已止
俟寇攘之息首圖蠲省之宜况昨来蒙蔽之俗成致今
日凌夷之禍亟雖朕意勤求於民瘼而人情終壅於上
聞主威非恃於萬鈞堂下自遥於千里既真偽有難憑
之患則邇遐銜無告之寃已勑輔臣相與虚懐而聽納
亦令在位各須忘勢以咨詢直言者勿遣危疑忠告者
靡拘微隱所期爾衆咸體朕懐尚慮四民興失職之嗟
百姓有奪時之怨科須苛急人心難俟於小康犴獄蕃
滋邦法有稽於末減乃用迎長之節特頒在宥之恩於
戲王者宅中夫豈甘心於逺狩皇天助順其將悔禍於
交侵唯我二三之臣與夫億兆之衆亟攘外侮協濟中
興
　是年三月有苗傅劉正彦之亂四月帝復大位發杭
　州至建康八月壬寅發建康十月癸未至杭州此制
　在其時所謂兹緣仗衛之行尤厯江山之阻者也○
　國家艱難之際得一詔令足以悚動人心所關係不
　小唐之陸贄宋之汪藻皆其選也
　　霸府禁奢令(梁武帝/)
夫在上化下草偃風從世之澆淳恒由此作自永元失
徳書契未紀窮㓙極悖焉可勝言既而旋室外構傾宫
内積竒技異服殫所未見上慢下暴淫侈競馳國命
朝權政移近習販官鬻爵賄貨公行並甲第康衢漸
臺廣室長袖低昂等和戎之賜珍羞百品同伐氷之家
愚人因之浸以成俗驕豔競爽夸麗相髙至乃市井之
家貂狐在御工商之子緹繡是襲日入之次夜分未反
昧爽之朝期之清旦聖明肇運厲精惟始雖曰纉戎殆
同創革且淫費之後繼以興師巨橋鹿臺洞罄不一孤
忝荷大寵務在澄清思所以仰述皇朝大帛之㫖俯厲
微躬鹿裘之義解而更張斵雕為樸自非可以奉粢盛
脩黻冕習禮樂之容繕甲兵之備此外衆費一皆禁絶
御府中署量宜罷省掖庭備御妾之數大饗絶鄭衛之
音其中有可以率先卿士准的甿庶菲食薄衣請自孤
始加羣才並軌九官咸事若能人務退食競存約已移
風易俗庶期月有成昔毛玠在朝士大夫不敢靡衣偷
食魏武歎曰孤之法不如毛尚書孤雖徳謝往賢任重
先達實望多士得其此心外可詳為條格
　梁武功業僅僅與齊陳比肩其躬行節儉愛養小民
　江左諸君皆不如也此令實其致治之本而文之舂
　容典雅亦稱之
　　與劉孝儀令(梁簡文帝/)
賢從中庶奄至殞逝痛可言乎其孝友淳深立身貞固
内含玉潤外表瀾清美譽嘉聲流於士友言行相符始
終如一文史該富琬琰為心辭章博贍𤣥黄成采既以
鳴謙表性又以難進自居未嘗造請公卿締交榮利是
以新沓莫之舉杜武弗之知自阮放之官野王之職栖
遲門下已踰五載同僚已陟後進多升而怡然清靜不
以少多為念確爾之志亦何易得西河觀寳東江獨步
書籍所載必不是過吾昔在漢南連翩書記及忝朱方
從容坐首良辰美景清風月夜鷁舟乍動朱鷺徐鳴未
嘗一日而不追隨一時而不會遇酒闌耳熱言志賦詩
校覆忠賢𣙜揚文史益者三友此實其人及𢎞道下邑
未申善政而能使民結去思野多馴雉此亦威鳯一羽
足以驗其五徳比在春坊載獲申晤博望無通寳之務
司成多節文之科所願故人時相嫓偶而此子溘然實
可嗟痛惟與善人此為虚説天之報施豈若此乎想卿
痛悼之誠亦當何已往矣奈何投筆惻愴吾昨欲為誌
銘并為撰集吾之劣薄其生也不能揄揚吹歔使得騁
其才用今者為銘為集何益既往故為痛惜之情不能
已已耳
　劉遵字孝陵彭城安上里人有學行工文為晉安王
　宣恵雲麾二府記室王轉南徐州治中後為雍州復
　引為安北諮議㕘軍帶卬縣令及王立為皇太子仍
　除中庶子遵自隨藩及在東宫偏蒙寵遇大同元年
　卒太子深悼惜之與遵從兄陽羨令孝儀令
　　與湘東王令(梁簡文帝/)
威明昨宵奄復殂化甚可痛傷其風韻遒上神采標映
千里絶迹百尺無枝文辯縱横才學優贍跌宕之情彌
逺濠梁之氣特多斯實俊民也一爾過隟永歸長夜金
刀掩芒長淮絶涸去嵗冬中已傷劉子今兹寒孟復悼
王生俱往之傷信非虚説
　王規字威明簡文為晉安王規為長史王立為太子
　仍為太子中庶子卒太子出臨哭與湘東王令胡袁
　轅云劉子謂中庶子遵也規大同二年卒遵先一年
　卒尺牘清裁世説新語以簡文為昭明書記洞詮以
　遵為孝綽俱誤
　　宣徳皇后令(任昉/)
宣徳皇后敬問具位夫功在不賞故庸勲之典盖闕施
侔造物則謝徳之徒已寡要不得不强為之名使荃宰
有寄公實天生徳齊聖廣淵不改參辰而九星仰止不
易日月而二儀貞觀在昔晦明隱鱗戢翼博通羣籍而
讓齒乎一巻之師劒氣陵雲而屈迹於萬夫之下辯析
天口而似不能言文擅雕龍而成輒削藁爰在弱冠首應
弓旌客遊梁朝則聲華籍甚薦名宰府則延譽自髙隆
昌季年勤王始著建武惟新締構斯在功隆賞薄嘉庸
莫疇一馬之田介山之志愈厲六百之秩大樹之號斯
存乃擁旄司部代馬不敢南牧推轂樊鄧胡塵罕嘗夕
起惟彼狡童窮㓙極虐衣冠泯絶禮樂崩喪既而鞠旅
誓衆言謀王室白羽一麾黄鳥抵定甲既鱗下車亦瓦
裂致天之界拱揖羣后豐功厚利無得而稱是以祥光
總至休氣四塞五老游河飛星入昴而地狭乎四履勢
卑乎九伯帝有惡焉輶軒萃止今遣某位某甲等率兹
百辟人致其誠庶匪席之㫖不逺而復
　　建平王聘隱逸教(江淹/)
府州國紀綱夫媯夏已没大道不行雖周恵之富猶有
魚潭之士漢教之隆亦見棲山之夫迹絶雲氣意負青
天皆待絳螭驤首翠虬来儀是以遺風獨扇百代餘烈
激厲後生斯乃王教之助古人之意焉吾税駕舊楚憇
乗汀潭挹於陵之操想漢隂之髙而山川遐久流風無
沫養志數人並未徴采善操將棄良用慨然宜速詳舊
禮各遣纁招庶暢此幽襟以旌蓬蓽
　宋建平王景素文帝第七子宏之子也位南徐州刺
　史加都督好文章書籍招集才異之士時廢帝不道
　内外皆屬意景素而楊運長等深忌之元徽四年或
　告景素臺城已潰景素即舉兵為臺軍所破斬之
　　為東海餉諸葛處士教(謝朓/)
昔長孫東組降龍丘之節文舉北輜髙通徳之稱所以
激貪立懦式揚風範處士諸葛璩髙風所漸結轍前脩
豈懐珠披褐韜玉待價將幽貞獨往不事王侯者邪聞
事親有啜菽之窶就養寡蒸梨之給豈得獨享萬鍾而
忘兹五秉可餉穀百斛
　齊明帝輔政用脁為晉安王鎮北諮議南東海太守
　行南徐州事
　　永嘉郡教(丘遲/)
貴郡控帶山海利兼水陸實東南之沃壤一都之巨會
而曝背拘牛屢空於畎畝績麻治絲無聞於窐巷其有
耕灌不脩桑榆靡樹遨遊鄽里酣酺卒嵗越伍乖鄰流
宕忘返才異相如而四壁獨立髙慚仲蔚而三徑没人
雖謝文翁之正俗庶㡬龔遂之移風
　丘遲字希範烏程人靈鞠之子也在齊以秀才累遷
　殿中郎武帝平建鄴引為驃騎主簿時勸進梁王及
　殊禮皆遲文也及踐阼遷中書侍郎後出為永嘉太
　守在郡不稱職為有司所糾帝愛其才寢其奏遲辭
　采麗逸鍾嶸評其詩點綴映媚似落花依草其見稱
　識如此
　　豫章王拜後赦教(陸倕/)
夫議獄緩死著在令圖疑罪惟輕聞諸雅誥是以虞
經惻隱流涕冬决鍾意垂仁哀矜寒送吾以虚薄夙頒
寵章光宅襟險奄有全粤非有沛獻矜嚴空紆青組東
平智思徒舉赤帷思所以仰述皇猷導揚𢎞澤遵彼下
車譬兹解網
　按倕齊梁間人本傳不載為豫章官屬齊豫章王嶷
　嘗為南蠻校尉荆湘二州刺史都督八州帝因其病
　為之大赦疑此時作也倕事别見
　　為荆州刺史下教(蕭秀/)
夫鶉火之禽不匿影於丹山昭華之寳乍耀采於藍田
是江漢有濯纓之歌空谷著来思之詠𢎞風闡道靡不
由兹處士河東韓懐明南平韓望南郡庾承先河東郭
麻並脱落風塵髙蹈其事兩韓之孝友純深庾郭之形
骸枯槁或橡飯菁羮惟日不足或葭墻艾席樂在其中
昔伯武貞堅就仕河内史雲孤邵屈志陳留豈曰塲苗
實惟攻玉可加引辟並遣喻意既同魏侯致禮之請庶
無辟疆三緘之歎
　梁安成王秀字彦達梁武庶弟也性仁恕喜怒不形
　於色厯刺三州皆有善政與建安王皆重士世以二
　安方之四豪卒諡曰康王僧孺陸倕劉孝綽裴子野
　各製文欲擇用之而咸稱實錄遂並建四碑
　　永眀九年䇿秀才五問(王融/)
問秀才髙第眀經朕聞神靈文思之君聰眀聖徳之后
體道而不居見善如不及是以崆峒有順風之請華封
致乗雲之拜或揚旌求士或設簴待賢用能敷化一時
餘烈千古朕夤奉天命恭惟永圖審聽髙居載懐祇懼
雖言事必史而象闕未箴寤寐嘉猷延佇忠實子大夫
選名升學利用賓王懋陳三道之要以光四科之首鹽
梅之和屬有望焉
又問昔周宣惰千畝之禮虢公納諫漢文缺三推之義
賈生置言良以食惟民天農為政本金湯非粟而不守
水旱有待而無遷朕式照前經實兹稼穡祥正而青旗
肅事土膏而朱絃戒典將使杏花菖葉耕穫不愆清甽
泠風述遵無廢而釋耒佩牛相沿莫反兼貧擅富浸以
為俗若爰井開制懼驚擾愚民瀉鹵可腴恐無史白興
廢之術矢陳厥謀
又問議獄緩死大易深規敬法恤刑虞書茂典自氓俗
澆弛法令滋彰胏石少不寃之民棘林多夜哭之鬼朕
所以明發動容昃食興慮傷秋荼之密網惻夏日之嚴
威永念畫冠緬追刑厝徒以百鍰輕科反行季葉四支
重罰爰創前古訪游禽於絶澗作霸秦基歌雞鳴於闕
下稱仁漢牘二途如爽即用兼通昌言所安朕將親覽
又問聚人曰財次政曰貨泉流表其不匱貿遷通其有
亡既龜貝積寢緡􁀙専用世代兹多銷漏參倍下貧無
兼辰之業中産闕洊嵗之貲惟瘼䘏隱無捨矜歎上帝
溥臨賜朕寳命卭斜之谷開而出銅且有後命事兹鎔
範充都内之金紹圜府之職但赤仄深巧學之患榆荚
難輕重之權開塞所宜悉心以對
又問治厯明時昭遷革之運改憲勑法審刑徳之原分
命顯於唐官文條炳於鄒説及嵎夷廢職昧谷虧方漢
秉素祇之徴魏稱黄星之驗紛爭空軫疑論無歸朕獲
纂洪基思𢎞至道庶令日月休徴風雨玉燭克明之㫖
弗逺欽若之義復還於子大夫何如哉其驪翰改色寅
丑殊建别白書之
　融字元長僧達之子躁於名利自恃人地三十内望
　為公輔齊武帝疾融以太孫不徳欲矯詔立竟陵王
　子良西昌侯鸞奉鬱林即位鬱林怨融即位十餘日
　收融下獄賜死年二十七袁彖嘗言齊氏㣲弱已數
　年若不立長君無以鎮安四海王融雖為身計實安
　社稷恨其不能斷事以至於此
　　永眀十一年䇿秀才五問(王融/)
問秀才朕秉籙御天握樞臨極五辰空撫九叙未歌至
於思政明臺訪道宣室若墜之惻每勤如傷之念相軫
故恤貧緩賦省徭慎獄幸四境無虞三秋式稔而多黍
多稌不興兩穂之謡無褐無衣必盈七月之歎豈布政
未優將罷民難業登爾於朝是屬宏議罔弗同心以匡
厥辟
又問惟王建國惟典命官上協星象下符川嶽必待天
爵具脩人紀咸事然後沿才授職揆務分司是以五正
置於朱宣下民不忒九工開於黄序庶績其凝周官三
百漢位兼倍厯兹以降游惰實繁若閒冗畢棄則横議
無已冕笏不澄則坐談彌積何則可脩善詳其對
又問昔者賢牧分陕良守共治下邑必樹其風一鄉可
以為績至有旦撫鳴琴日置醇酒文而無害嚴而不殘
故能出人於阽危之域躋俗於仁夀之地是以賈誼有
言下之有惡吏之罪也頃深汰珪符玅簡銅墨而春雉
未馴秋螟不散入在朕前湊其智畧出連城守闕爾無
聞豈薪槱之道未𢎞為網羅之目尚簡悉意正辭無侵
執事
又問朕聞上智利民不述於禮大賢彊國罔圖惟舊豈
非療饑不期於鼎食拯溺無待於規行是以三王異道
而共昌五霸殊風而並烈今農戰不脩文儒是競棄本
狥末厥弊滋多昔宋臣以禮樂為殘賊漢主比文章於
鄭衛豈欲非聖無法將以既道而權今欲専士女於耕
桑習鄉閭以弓騎五都復而事庠序四民富而歸文學
其道奚若爾無面從
又問自晉氏不綱闗河蕩析宋人失馭淮汴崩離朕思
念舊民永言攸濟故選將開邊勞来安集加以納欵通
和布徳脩禮歌皇華而遣使賦膏雨而懐賔所以闗洛
動南望之懐獯夷遽北歸之念夫危葉畏風驚禽易落
無待干戈聊用辭辯片言而求三輔一説而定五州斯
路何階人誰或可進謀誦志以沃朕心
　
　
　
　
　四六法海巻一
欽定四庫全書
　四六法海巻二　　　　　明　王志堅　編
　　謝平原内史表(陸機/)
陪臣陸機言今月九日魏郡太守遣兼丞張舍賫板詔
書印綬假臣為平原内史拜受祇竦不知所裁臣機頓
首頓首死罪死罪臣本出自敵國世無先臣宣力之效
才非丘園耿介之秀皇澤廣被恵濟無遠擢自羣萃累
蒙榮進入朝九載厯官有六身登三閣宦成兩宫服冕
乗軒仰齒貴游振景拔迹顧邈同列施重山嶽義足灰
没遭國顛沛無節可紀雖蒙曠蕩臣獨何顔俛首頓膝
憂愧若厲而横為故齊王同所見枉陷誣臣與衆人共
作禪文幽執囹圄當為誅始臣之微誠不負天地倉卒
之際慮有逼廹乃與弟雲及散騎侍郎袁瑜中書侍郎
馮熊尚書右丞崔基廷尉正顧榮汝隂太守曹武思所
以獲免隂蒙避迴﨑嶇自列片言隻字不關其間事蹤
筆跡皆可推校而一朝翻然更以為罪蕞爾之生尚不
足吝區區本懐實有可悲畏逼天威即罪惟謹鉗口結
舌不敢上訴所天莫大之釁日經聖聽肝血之誠終不
一聞所以臨難慷慨而不能不悢悢者唯此而已重蒙
陛下愷悌之宥迴霜收電使不隕越復得扶老攜幼生
出獄户懐金拖紫退就散輩感恩惟咎五情震悼跼天
蹐地若無所容不悟日月之明遂垂曲照雲雨之澤播
及朽瘁忘臣弱才身無足采哀臣零落罪有可察茍削
丹書得夷平民則塵洗天波謗絶衆口臣之始望尚未
至是猥辱天命顯授符虎使春枯之條更與秋蘭垂芳
陸沈之羽復與翔鴻撫翼雖安國免徒起紆青組張敞
亡命坐致朱軒方臣所荷未足為泰豈臣蒙垢含吝所
宜忝竊非臣毁宗夷族所能上報喜懼參并悲慚哽結
拘守常憲當便道之官不得束身奔走稽顙城闕瞻係
天衢馳心輦轂臣不勝屏營延仰謹拜表以聞
　機字士衡吳郡人抗之子吳亡歸晉趙王倫輔政引
　為相國參軍倫將簒位以為中書郎倫之誅也齊王
　冏收機等九人付廷尉成都王頴吳王晏救之得減
　死機感頴恩遂委身焉頴以機㕘大將軍軍事表為
　平原内史○此文體之初變者也今讀之猶有漢人
　風味
　　薦譙元彦表(桓温/)
臣聞大樸既虧則髙尚之標顯道喪時昏則忠貞之義
彰故有洗耳投淵以振𤣥邈之風亦有秉心矯跡以敦
在三之節是故上代之君莫不崇重斯軌所以篤俗訓
民靜一流競伏惟大晉應符御世運無常通時有屯蹇
神州丘墟三方圮裂兔罝絶響於中林白駒無聞於空
谷斯有識之所悼心大雅之所歎息者也陛下聖徳嗣
興方恢天緒臣昔奉役有事西土鯨鯢既懸思宣大化
訪諸故老搜揚濳逸㢘武羅於羿浞之墟想王蠋於亡
齊之境竊聞巴西譙秀植操貞固抱徳肥遯揚清渭波
于時皇極遘道消之會羣黎蹈顛沛之艱中華有顧瞻
之哀幽谷無遷喬之望㓙命屢招奸威相逼身寄虎吻
危同朝露而能抗節玉立誓不降辱杜門絶跡不面偽
庭進免龔勝亡身之禍退無薛方詭對之譏雖園綺之
棲商洛管寧之黙遼海方之於秀殆無以過于今西土
以為美談夫旌徳禮賢化道之所先崇表殊節聖喆之
上務方今六合未康豺豕當路遣黎偷薄義聲弗聞益
宜振起道義之徒以敦流遯之敝若秀蒙蒲帛之徴足
以鎮靜頽風軌訓囂俗幽遐仰流九服知化矣
　譙秀字元彦巴西人周之孫性靜不交於俗李雄盜
　蜀徴秀不應躬耕山藪桓温平蜀後薦之時以秀篤
　老故不徴遣使勑所在四時存問年九十餘卒
　　乞䘏錄王濬後表(桓温/)
臣聞崇徳賞功為政之所先興滅繼絶百王之所務故
徳參時雍則奕世承祀功烈一代則永錫祚𦙍案故撫
軍王濬厯職内外任兼文武料敵制勝眀勇獨斷義存
社稷之利不顧専輒之罪荷戈長騖席捲萬里僭號之
吳面縳象魏今皇澤被於九州𤣥風洽於區外襄陽之
封廢而莫續恩寵之號墜於近嗣遐邇酸懐臣竊悼之
濬今有二孫年出六十室如懸罄餬口江濵四節烝嘗
菜羮不給昔漢髙定業求樂毅之嗣世祖旌賢建葛亮
之𦙍夫效忠異代立功異國尚通天下之善使不泯棄
况濬建元勲於當年著嘉慶於身後靈基託根於南垂
皇祚中興於江左舊物克彰神器重耀豈不由伊人之
功力也哉誠宜加恩少垂矜憫追錄舊勲纂錫茅土則
聖朝之恩宣暢於上忠臣之志不墜於地矣
　濬有二孫過江不見齒錄安西將軍桓温鎮江陵表
　言云云卒不見省
　　謝封康樂公表(謝靈運/)
昔强氐暴虐恃僭厯紀既噬五都志吞六合遂陷没西
河傾覆南漢凌藉紀郢跨越淮泗于時䇿畫惟疑地險
已謝咸懼君臣同泯有生無餘亡祖奉國威靈董符崇
重盡心所事剋黜禍亂功㕘盤鼎胙土南服逮至臣身
值遭泰路日月改暉榮落代運輸税唐化生幸無己不
悟天道下濟鴻鈞曲成乃眷遐績式是興徴分虎鈿龜
復顯茅土鳴玉拖紱班景元勲澤洽往徳恩覃来𦙍永
惟先蹤逺感崩結豈臣虺弱所當祗承臣聞至公無私
甄善則一皇恩逺被殊代可侔是以信陵之賢簡在髙
祖之心望諸之道復獲隆漢之封觀史歎古欽兹盛美
豈謂榮渥近霑微躬傾宗殞元心識其會酬恩答厚罔
知所由
　靈運𤣥之孫宋初襲封康樂公此表通篇皆不忘晉
　是其微意
　　薦周續之表(劉栁/)
恢耀和肆必在兼城之寳翼亮崇本宜紓髙世之逸是
以渭濵佐周聖徳廣運商洛匡漢英業乃昌伏惟陛下
道邁振古應天繼期游外暢於冥内體逺形于應近雖
汾陽之舉輟駕於時艱眀揚之㫖潛感于窮谷矣竊見
周續之清真貞素思學鉤深弱冠獨往心無近事性之
所遣榮華與饑寒俱落情之所慕巖澤與琴書共逺加
以仁心内發義懐外亮留愛崑山誠著桃李若升之宰
府必鼎味斯和濯纓儒官亦王猷遐緝臧文不知失在
降賢言偃得人功由升士願照其丹欵不以人廢言
　續之字道祖雁門廣武人其先過江居豫章十二通
　五經五緯號曰十經既而入廬山事逺公時與劉遺
　民陶淵眀號潯陽三隱江州刺史劉栁薦之宋武帝
　辟太尉掾不就帝即位召之為開館集生徒乗輿幸
　焉晚以病移鍾山卒栁湛之父也
　　刺史廣州薦從事朱萬嗣表(陸徽/)
陵雪褒頴貞柯必振尊風賞流清原斯挹是以衣囊揮
譽於西京折轅延髙於東帝伏見朱萬嗣理業冲夷秉
操純白行稱私庭能著官政雖氏非世祿宦無通資而
隨牒南服位極僚首九綜州綱三端府職頻掌蕃機屢
績符守年暨知命㢘尚愈髙氷心與貪流爭激霜情與
晩節彌茂厯宰金山家無寳鏤之飾連組珠海室靡璫
珥之珍确然守志不求聞達實足以澄革汙吏洗鏡貪
氓臣謬忝司牧任専萬里雖情祇慎擢才闕豪露敢罄
愚陋舉其所知如得提名禮闈抗迹朝省摶嶺表之清
風負水宇之潔望則恩融一臣而施光萬物敢緣天澤
雲行時徳雨施每甄外州榮加逺國是以獻其瞽言希
垂聽覽
　徽字休猷吳郡吳人宋文帝元嘉十五年除廣州刺
　史加督清名亞王鎮之二十三年為益州刺史亦加
　督䘏隱有方威恵兼著蜀土安之卒于官家無餘財
　文帝痛惜之諡曰簡
　　讓婚表(虞通之/)
伏承詔㫖當以臨海公主降嬪榮出望表恩加典外顧
審輶蔽伏用憂惶臣寒門悴族人凡質陋閭閻有對本
隔天姻如臣素流家貧業寡年近將冠皆已有室荆釵
布裙足得成禮每不自解無偶迄兹媒訪莫尋素族弗
問自惟門慶屢降公主天恩所覃庸及醜末懐憂抱惕
慮不獲免徴命所當果膺兹舉雖門忝宗榮於臣非倖
仰緣聖貸冒陳愚實自晉氏以来配尚王姬者雖累經
美胄亟有名才至如王敦懾氣桓温斂威真長佯愚以
求免子敬炙足以違禍王偃無仲都之質而裸雪於北
階何瑀闕龍工之姿而投軀於深井謝莊殆自害於矇
叟殷冲㡬不免於强鉏彼數人者非無才意而勢屈於
崇貴事隔于聞覽吞悲茹氣無所逃訴制勒甚於僕𨽻
防閑過於婢妾行求出入人理之常當待賔客朋從之
義而今掃轍息駕無窺門之期廢筵抽席絶接對之理
非惟交友離異乃亦兄弟疎濶第令受酒肉之賜制以
動靜監子待錢帛之私節其言笑姆妳爭媚相勸以嚴
尼媪競前相諂以急第令必凡庸下才監子皆葭萌愚
豎議舉止則未閑是非聽言語則謬於虚實姆妳敢恃
耆舊唯贊妬忌尼媪自唱多知務檢口舌其間又有應
答問訊卜筮師母乃至殘餘飲食詰辨與誰衣被故弊
必責頭領又出入之宜繁省難衷或進不獲前或入不
聽出不入則嫌於欲踈求出則疑有别意召必以三晡
為期遣必以日出為限夕不見晚魄朝不識曙星至於
夜步月而弄琴晝拱袂而披巻一生之内與此長乖又
聲影裁聞則少婢奔迸裾袂向席則醜老叢来左右整
刷以疑寵見嫌賔客未冠以少容致斥禮有别媵象有
貫魚本無嫚嫡之嫌豈有輕婦之誚今義絶傍私䖍恭
正匹而每事必言無儀適設辭輒云輕易我又竊聞諸
主聚集唯論夫族緩不足為急者法急則可為緩者師
更相扇誘本其恒意不可貸借固實嘗辭或云野敗去
或云人笑我雖曰家事有甚王憲發口所言恒同科律
王藻雖復彊狠頗經學陟戲笑之事遂為寃魂禇曖憂
憤用致夭絶傷理害義難以具聞夫螽斯之徳實致克
昌専妬之言有妨繁衍是以尚主之門往往絶嗣駙馬
之身通離釁咎以臣凡弱何以克堪必將毁族淪門豈
伊身責前後嬰此其人雖衆然皆患彰遐邇事隔天朝
故吞言咽理無敢論訴臣幸屬聖明矜照由道𢎞物以
典處親以公臣之鄙懐可得自盡如臣門分世荷殊榮
足守前基便預提拂清官顯位或由才升一叨婚戚咸
成恩假是以仰冒非宜披露丹實非唯止陳一已規全
身願實乃廣申諸門受患之切伏願天慈照察特賜蠲
停使燕雀微羣得保叢蔚蠢物憐生自己彌篤若恩詔
難降披請不申便當刋膚削髮投山竄海
　南史云宋眀帝疾前代公主之妬適江斆當尚孝武
　女乃使人為斆作表讓婚帝以此表示諸主以諷切
　之今按藝文類聚作虞通之○此篇頗為一種俗調
　作俑姑存以備一體至于役僧一書滿紙齋飯酸餡
　氣大非雅士所賞也
　　謝除宫僚表(孔稚圭/)
皇太子霞褰青殿日晃春宫駕紫谷之英振洛笙之響
自非氣上白雲韻同明月何以延芳芝苑插羽瓊條竇
嬰戚貴于西京陸曄風嘉于東國伊人之美方曰可舉
　孔稚圭南史作孔珪字徳璋會稽山隂人好文詠飲
　酒與外兄張融情趣相得又與王思逺何㸃㸃弟𦙍
　並欵交不樂世務門庭之内草萊不翦中有蛙鳴或
　問之答曰以此當兩部鼓吹永元元年為太子詹事
　　代蕭侍中敦勸表(江淹/)
臣公言即日侍中臣恵基給事黄門侍郎臣王僧珍至
朱盖乗雲𤣥軒肅霧墜髙天之㫖集微臣之軀神爽矍
然斂影無地臣(缺/)長血心未啓素槩辭從意空言隨事
盡不能降陛下一時之恩借俄頃之炤遂枉近侍貂簪
軾庭臣自亮無庸何以集此退咎慊誠悲枉垂光進戒
朝訓虧兹盛序感慮躑躅榮結夢寐臣檢古少例巡今
逾疑豈有妄叨天功虚竊上賞近謬國華坐取隆貴人
見其過外惜皇猷内畏私眚昔西京鼎秩漢世權家丹
墀網户擊鍾連騎何嘗不以驕滿貽戾謙冲要福者哉
臣不能遵煙洲而謝岐伯迎雲山而揖許由激昂榮華
之間沈潛印組之内光飾既超寵臨亦逺江左以来罕
見其倫今位冠朝端通侯萬户結象弭於前衡奏金管
於後陣都野宗其榮盛視聽敬其炎貴臣一旦居之誰
以為不忝者乎而陛下猶崇以異禮者是増臣之戾也
况復肅延華勸實深窘廹伏願俯矜單志賜遂前情則
世寢横議臣蒙緩責
　淹字文通初在建平王府被黜為吳興令齊髙帝輔
　政聞其才召之時沈攸之作亂淹為言公有五勝彼
　有五敗帝悦補記室㕘軍髙帝諸章表皆淹製也齊
　眀輔政淹為御史中丞遷秘書監兼衛尉梁武至新
　林微服来奔天監元年為散騎常侍左衛將軍臨沮
　縣伯謂子弟曰吾功名既立欲歸身草萊耳以疾遷
　金紫光祿大夫醴陵侯卒諡曰憲
　　為栁世隆讓封公表(沈約/)
臣聞懸旌玉塞貳師尚黜其功伐鼓炎州伏波猶懼其
賞徒以兼委之施或難固辭抽心之情必無雙奪是故
俛容青閣願還慈於裂壤竊步丹墀希收寵於開賦昔
竄命窮雉難廹勢孤沈板未難負户非切及顧温凊之
館懼結尊慈之懐累葉喁喁舉門惴惴臣事逼君親理
非外奬實賴朝謨謹肅宰略遐震奔鯨外剿臣何力焉
幸得扶老攜㓜重出幽堵還軸歸驂再踐鄉路豈可資
國眚以邀其功因家勷而饗其報遂使甘霜受電之心
有同於飾請皎日大河之志匪殊於貌謁
　世隆元景之弟子以破沈攸之功封貞陽縣侯齊髙
　帝踐祚進爵為公
　約字休文吳興武康人初武帝在西邸與約遊舊建
　康平引為驃騎司馬禪代之事約首發之帝即位約
　久處端揆有志台司而帝終不用嘗夢齊和帝斷其
　舌乃呼道士奏赤章于天稱事不由已帝聞數譴責
　之約懼而卒有司請諡文帝曰懐情不盡曰隱故改
　為隱嘗譔四聲譜自謂入神之作帝雅不好而詩家
　至今遵用之
　　為齊眀帝讓宣城郡公第一表(任昉/)
臣鸞言被臺召以臣為侍中中書監驃騎大將軍開府
儀同三司揚州刺史錄尚書事封宣城郡開國公食邑
三千户加兵五千人臣本庸才智力淺短太祖髙皇帝
篤猶子之愛降家人之慈世祖武皇帝情等布衣寄深
同氣武皇大漸實奉話言雖自見之眀庸近所蔽愚夫
一至偏識量己實不忍自固于綴衣之辰拒違于玉几
之側遂荷顧託導揚末命雖嗣君棄常獲罪宣徳王室
不造職臣之由何者親則東牟任惟博陸徒懐子孟社
稷之對何救昌邑爭臣之譏四海之議于何逃責且陵
土未乾訓誓在耳家國之事一至于斯非臣之尤誰任
其咎將何以肅拜髙寢䖍奉武園悼心失圖泣血待旦
寧容復徼榮于家恥宴安于國危驃騎上將之元勲神
州儀刑之列岳尚書古稱司會中書實管王言且虚飾
寵章委成禦侮臣知不惬物誰謂宜但命輕鴻毛責重
山岳存没同歸毁譽一貫辭一官不減身累増一職已
黷朝經便當自同體國不為飾讓至于功均一匡賞同
千室光宅近甸奄有全邦隕越為期不敢聞命亦願曲
留降鑒即垂順許鉅平之懇誠彌固永昌之丹慊獲申
乃知君臣之道綽有餘裕茍曰易昭敢守難奪故可庶
心𢎞議酌已親物者矣不勝荷懼屏營之至
　延興元年七月鸞奉新安王昭即位遂有此授十月
　丁酉進爵為王辛亥廢帝為海陵王宣城王即位初
　昉具此草帝惡其詞斥甚愠終建武中昉位不過列
　校王伯厚有言作文忌切題切題則有嫌○昉字彦
　昇樂安博昌人尤長為筆才思無窮當時王公表奏
　無不請焉起草即成不加點竄昉為人至孝祿奉所
　收四方餉遺皆頒之親戚即日便盡守新安卒于官
　無以為斂遺言不許以新安一物還都
　　為范尚書讓吏部侯封第一表(任昉/)
臣雲言被尚書召以臣為散騎常侍吏部尚書封霄城
縣開國侯食邑千户奉命震驚心顔無措臣雲頓首頓
首死罪死罪臣素門凡流翰翮無取進謝中庸退慙狂
狷固嘗鑽厲求學而一經不治篆刻為文而三冬靡就
負書燕魏空殫菽粟躡屩齊楚徒知貧賤既而分虎出
守以囊被見嗤持斧作牧以薏苡興謗赭衣為虜見獄
吏之尊除名為民知井臼之逸百年上夀既曰徒然如
其誠説亦已過半亂離斯瘼欲以安歸閉門荒郊再離
寒暑兼以東臯數畝控帶朝夕關外一區悵望鍾阜雖
室無趙女而門多好事祿微賜金而歡同娛老折芰燔
枯此焉自足陛下應期萬世接綂千祀三千景附八百
不謀臣釁等離心功慙同徳泥首在顔輿棺未毁締構
草昧敢叨天功獄訟謳歌示同民志而隆器大名一朝
總集顧已及躬何以臻此政當以接閈白水列宅舊豐
忘捨講之尤存諸公之費俯拾青紫豈待明經臣雲頓
首頓首死罪死罪夫銓衡之重關諸隆替逺惟則哲在
帝猶難漢魏以降達識繼軌雅俗所歸唯稱許郭拔十
得五尚曰比肩其餘得失未聞偶察童幼天機暫發顧
無足算在魏則毛玠公方居晉則山濤識量以臣况之
一何遼落齊季陵遲官方淆亂鴻都不綱西園成市金
章有盈笥之談華貂深不足之歎草創惟始義存改作
恭己南面責成斯在豈宜妄加寵私以乏王事附蟬之
飾空成寵章求之公私授受交失近世侯者功緒參差
或足食關中或成軍河内或制勝帷幄或門人加親或
與時抑揚或隱若敵國或䇿定禁中或功成野戰或盛
徳如卓茂或師道如桓榮或四姓侍祠已無足紀五侯
外戚且非舊章而臣之所附唯在恩澤既義異疇庸實
榮乖儒者雖小人貪幸豈獨無心臣本自諸生家承素
業門無富貴易農而仕乃祖𤣥平道風秀世爰在中興
儀刑多士位裁元凱任止牧伯髙祖少連夙秉髙尚所
富者義所乏者時薄宦東朝謝病下邑先志不忘愚臣
是庶且去嵗冬初國學之老博士耳今兹首夏將亞冢
司雖千秋之一月九遷荀爽之十旬逺至方之微臣未
為速達臣雖無識唯利是視至于虧名損實為國為身
知其不可不敢妄冒陛下不棄菅蒯愛同絲麻儻平生
之言猶在聽覽宿心素志無復貳辭矜臣所乞特迴寵
命則彞章載穆微物知免臣今在假不容詣省不任荷
懼之至
　雲字彦龍南鄉舞隂人初與梁武帝俱在竟陵王子
　良西邸情好歡甚帝時己有徴應雲盡心推事帝兵
　至都張稷遣雲銜命至石頭遂㕘謀議既即位因有
　此除雲嘗為廣州刺史為豪族譚儼所訴徴下獄赦
　免所謂赭衣為伍者也
　　為范始興作求立太宰碑表(任昉/)
臣雲言原夫存樹風猷没著徽烈既絶故老之口必資
不刋之書而蔵諸名山則陵谷遷貿府之延閣則青編
落簡然則配天之迹存乎泗水之上素王之道紀于沂
川之側由是崇師之義擬迹于西河尊主之情致之于
堯禹故精廬妄啓必窮鑴勒之盛君長一城亦盡刋刻
之美况乎甄陶周召孕育伊顔故太宰竟陵文宣王臣
某與存與亡則義形社稷嚴天配命則周公其人體國
端朝出藩入守進思必告之道退無茍利之専五教以
倫百揆時序若夫一言一行盛徳之風琴書藝業述作
之茂道非兼濟事止樂善亦無得而稱焉人之云亡忽
移嵗序䲭鴞東徙松檟成行六府臣僚三藩士女人蓄
油素家懐鈆筆瞻彼景山徒然望慕昔晉氏初禁立碑
魏舒之亡亦從班列而阮畧既泯故首冒嚴科為之者
竟免刑戮置之者反蒙嘉歎至于道被如仁功㕘微管
本宜在常均之外故太宰淵丞相嶷親賢並軌即為成
規乞依二公前例賜許刋立寧容使長想九原樵蘇罔
識其禁駐驆長陵輶軒不知所適臣閭里孤賤才無可
甄值齊網之𢎞弛賔客之禁䇿名委質忽焉二紀慮先
犬馬厚恩不答而敝帷毁盖未蓐螻蟻珠襦玉匣遽飾
幽泉陛下𢎞奬名教不隔微物使臣得駿奔南浦長號
北陵既曲逢前施實仰覬後澤儻驗杜預山頂之言庶
存馬駿必拜之感臨表悲懼言不自宣
　建武中雲上此表事竟不行
　　為蕭揚州作薦士表(任昉/)
臣聞求賢暫勞垂拱永逸方之疏壤取類導川伏惟陛
下道徳旒纊信充符璽六飛同塵五讓髙世白駒空谷
振鷺在庭猶懼隱鱗卜祝蔵器屠保物色關下委裘河
上非取製于一狐諒求味于兼采而五聲倦響九工是
詢寢議廟堂借聽輿皁臣位任隆重義兼家邦實欲使
名實不違徼倖路絶勢門上品猶當格以清談英俊下
僚不可限以位貌竊見祕書丞王暕七葉重光海内冠
冕神清氣茂允廸中和叔寳理遣之談彦輔名教之樂
故以暉映先達領袖後進居無塵雜家有賜書辭賦清
新屬言𤣥遠室邇人曠物踈道親養素丘園台階虚位
庠序公朝萬夫傾望豈徒荀令可想李公不亡而已哉
前侯官令王僧孺理尚棲約思致恬敏既筆耕為養亦
傭書成學至乃集螢映雪編蒲緝栁先言往行人物雅
俗甘泉遺儀南宫故事畫地成圖抵掌可述豈直鼮鼠
有必對之辯竹書無落簡之謬暕坐鎮雅俗𢎞益已多
僧孺訪對不休質疑斯在並東序之祕寳瑚璉之茂器
誠言以人廢而才實世資臨表悚戰猶懼未允
　齊明帝詔求異士始安王遥光有此奏暕儉之子僧
　孺肅之八世孫祖父皆大僚盖六朝論人大抵重門
　望也其後僧孺為郡叅選持㢘秉公獨以一眚被廢
　暕不能留心寒素頗不稱薦詞云
　　為皇太子求一日一朝表(任昉/)
臣聞内豎告安姬昌怡色鳴雞戒旦周發冠履或以凉
燠之後晨昏異宜膳羞之和鼎餁殊節一辰三朝稱情
猶簡終日承顔在理斯惬且長夀之對撫循無已馳道
未窮顧懐不輟豈直下動天性固亦上結慈衷自頃半
旬乃朝遂為通制事踰信次義乖晨省一日萬㡬不敢
三塵御省每旦改宿特乞一至寢門
　　解官表(陶𢎞景/)
臣聞堯風冲天潁陽振飲河之談漢徳括地商隂峻餐
芝之氣臣棲遲早日簮帶久年仕豈留榮學非待禄恒
思懸纓象闕孤耕壟下席月澗門横琴雲際始奉中恩
得遂丘壑今便滅影桂庭神交松友一出東關故鄉就
望睠言興念臨波瀉淚臣舟棹已􁂰無縁躬詣不任攀
戀之誠謹奉表以聞
　𢎞景字通明丹陵秣陵人父為妾所害𢎞景終身不
　娶齊髙帝引為諸王侍讀家貧求宰縣不遂永眀十
　年脱朝服掛神武門上表辭祿詔許之止于句曲山
　號華陽隠居謂門人曰吾見朱門廣厦雖識其華樂
　而無欲往之心望髙巖瞰大澤知此難立止自恒欲
　就之且永明中求祿得輒差舛若不爾豈得為今日
　之事豈惟身有仙相亦緣勢使之梁武手勑招之畫
　兩牛一放水草之間一着金籠頭有人執繩以杖驅
　之年八十五卒
　淵明之去官畏見督郵也逸少之去官恥為王述下
　也貞白之去官求宰縣不得也然皆無礙其為髙也
　後人于此必盡諱之而别尋一好題目人臣着尋題
　目三字于胷中則上不顧君父下不顧朋友昧心蒙
　面之事無不為矣此仕宦之最惡套也
　　謝徴補謝朏何𦙍表(梁武帝/)
夫窮則獨善達以兼濟雖出處之道其揆不同用捨惟
時賢哲是蹈前新除侍中太子少傅胐前新除散騎常
侍太子詹事都亭侯𦙍羽儀世胄徽猷冠冕道業徳聲
康濟雅俗昔居朝列素無宦情賔客簡通公卿罕預簮
紱未褫而風塵擺落且文宗儒肆互居其長清規雅裁
兼擅其美並達照深識預睹亂萌見庸質之如初知貽
厥之無寄拂衣東山眇絶塵軌雖解組昌運實避昏時
家膺鼎食而甘兹橡艾世襲青紫而安此懸鶉自澆風
肇扇用南成俗淳流素軌餘烈頗存誰其激貪功歸有
道康俗振民朝野一致雖在江海而勳同魏闕今泰運
甫開賤貧為恥況乎久藴瑚璉暫厭承明而可得求志
海隅永追松子臣負荷殊重㕘贊萬㡬實賴羣才共成
棟榦思挹清源取鏡止水愚欲屈居僚首朝夕諮諏庶
足以翼宣寡薄式是王度
　永元中胐𦙍並徴不就東昏皆命廹遣髙祖平京邑
　霸府初開表請補軍諮祭酒並不至
　　上昭明太子集别傳等表(梁簡文帝/)
若夫正少陽之位主承祧之則口實為美唯稱啓誦自
兹厥後罕或聞焉昭明太子稟仁聖之姿縱生知之量
孝敬兼極温恭在躬明月西流幼有文章之敏羽籥東
序長備元良之徳非假二疏寧勞四皓虎賁恧其經學
智囊慙其調䕶豈止博望延賔夀春能賦問疑棗據書
戒憑陵而已哉玉折何追星頽靡續地尊虢嗣外陽之
術無徴位比周儲緱山之駕不反臣以不肖妄作明離
出入銅龍瞻仰故實思所以揄揚盛軌宣記徳音謹撰
昭明太子别傳文集請備之延閣蔵諸廣内永彰茂實
式表洪徽
　昭明太子名統字徳施以武帝平建鄴之年生讀書
　數行並下過目皆憶賦詩屬思便成無所㸃易時俗
　稍奢太子欲以已率下身衣浣衣食不兼肉自加元
　服帝使省萬㡬明于庶事天下稱仁卒時年三十三
　按梁武諸子昭明最賢其後人自瑀至遘八葉宰相
　名徳相望與唐相終始天之報施可謂不爽矣
　　薦鮑幾表(梁元帝/)
臣聞思皇多士仄陋所以明敡疇咨熈載髦俊所以並
作斯固殷殿初基拾龍淵之寳虞祠始構獻鳯管之玉
旌蒲出魯賁帛歸齊頌聲既興盛業斯在伏惟陛下則
天緯地乗正馭才沙汰八風澄明六合叶龜登夢之客
日賁於丘園韋轂投釣之臣相望於魏闕故以物無遺
寳矣振鷺有充庭之謳白駒罕空谷之詠洋洋濟濟無
得而稱者焉臣誠愧知才識職非選舉竊以進賢上賞
蔽賢顯戮敢緣斯義用舉所知伏見鮑㡬門庭雍睦立
身貞退博涉文史頗閑刀筆忠公抗直出宰㢘平雅志
𢎞深安貧専靜解巾入仕三十餘年自遊臣府一紀于
兹前宰東邑實有二魯之風近處南臺欲尊兩鮑之則
伏揆天嚴已當簡在脱蒙顯居良局登以清貫將齊毛
玠古人之服實同呉隱酌水之㢘昔丁隈牧州陳顧翟
之好禮徐靖為郡薦袁渙之篤學桓範驅傳先舉管寧
朱則剖符亦稱董直臣才非往哲識愧前修輕塵聽覽
伏待斧鉞
　唐秇文志有鮑㡬集八巻○蕭氏父子之文可謂盛
　矣然其立國抑何不振之甚也當時裴子野作雕蟲
　論淵乎有深識焉惜其觸時忌而不盡言也余未及
　錄姑存其名于此
　　為韋雍州致仕表(王僧孺/)
一旦攀附遂無涯限排雲矯漢飛捧待翼陸離蟬組照
灼旛旗受脤推轂執珪奉酎變狭室於髙門改小冠於
侯服况復還周紐其六印歸齊列其五鼎常懼輪輕載
積基薄墉髙器覆危傾人指鬼瞰老與年并疾隨衰及
途遥齒截漏廹鐘鳴髙舂之景一斜不周之風忽至菌
蟪夕隂倐駛無㡬槿蕣朝采飄零已及仰朱闕而掩涕
俯濠谷而自悲豈復式瞻拱黙仰接鐘鼓儻帷盖未親
東岳稍駐擊壤鼓腹其賜猶多
　韋叡字懐文京兆杜陵人梁武起兵叡有佐命功及
　即位封都梁子屢以功進為侯天監十四年為雍州
　刺史十五年表致仕優詔不許普通元年卒諡曰嚴
　叡素羸每戰未嘗乗馬以板輿自載所向克捷北人
　號為韋虎武帝鋭意釋氏天下從風而化叡自以位
　居大臣不欲與衆俯仰所行略如他日
　　賀平鄴都表(庾信/)
臣聞泰山梁甫以来即有七十二代龍圖龜書之後又
已三十餘年雖復制法樹同禮殊樂異至於文離武落
剡木弦弧席捲天下之心包含八荒之志其揆一矣伏
惟陛下握天樞秉地軸駕馭風雲驅馳龍虎沈雄内斷
不勞謀於力牧天䇿勇决無待問於容成是以威風所
振烈火之遇鴻毛旗鼓所臨衝風之巻秋葉竊聞伊洛
戎夷幽并僭偽抱圖載籍已歸丞相之府銜玉繫綬並
詣中軍之營百年逋誅遂窮巢窟三代敵怨俄然掃蕩
昔周王鮪水之師尚勞再駕軒轅上谷之戰猶須九伐
未有一朝指麾獨决神慮平定㝢内光宅天下二十八
宿止餘吳越一星千二百國裁漏麟洲小水若夫咸康
之年四方始定建武之代諸侯並朝不得同年而語矣
雖復八風並唱未足頌其英聲六樂俱陳無以歌其神
武坐釣臺而誓衆姒啟繼夏禹之功入南郊而問罪姬
發成周文之志此無改之道大孝也歟當今鹿臺已散
離宫已遣兵蔵武庫馬入華山立眀堂之制奏大武之
樂盛矣哉上天降休未之有也政須東南一尉立於比
景之南西北一候置於交河之北然後命東后詔蒼㝠
衢壇琬碑銀繩瓊檢告厥成功差無慚徳臣忝竊榮幸
莅政東藩不獲躬到闕庭預觀大慶不勝鳬藻踊躍之
至
　周武帝建徳六年帝至鄴遂平齊禽齊主及其太子
　于青州齊諸行臺州鎮悉降凡得州五十五郡一百
　六十二縣三百八十五
　庾信字子山父肩吾為梁太子中庶子東海徐摛為
　右衛率摛子陵及信並為抄撰學士出入禁闥恩禮
　莫比文並綺艷世號徐庾體元帝中聘于西魏屬大
　軍南討遂留長安累遷驃騎大將軍開府儀同三司
　進爵義城縣侯眀帝武帝並好文學特蒙恩禮滕趙
　諸王周旋欵至有若布衣信雖位通顯常作鄉關之
　思乃為哀江南賦以致意
　　賀新樂表(周武帝/)　(庾信/)
臣聞天地順動則雷出為豫聖人成功則風行有節故
六徳在咸池之宫山谷可調八風入承雲之奏人神不
雜我太祖文皇帝體國經野設官分職變魏作周移風
正雅衣裳而朝萬國珪璧而會諸侯至如經綸圖籍校
讐煙燼樂正無缺章秩宗無廢典豈但商頌十篇得諸
太師之室虞書五禮取於恭王之宫伏惟皇帝以下武
嗣興中陽繼業運日月之明動淵泉之慮律厯著微無
煩於太史隂陽晷度躬定於天官故得㕘考八音研精
六代封晉魏為二王序殷周為三恪雖復朱干玉戚尚
識典刑素韍纁裳猶因雄據未若山雲特起八卦成形
鳯凰于飛九州觀徳改金奏於八列合天元於六舞聲
含擊石更入登歌調起初鐘還㕘玉管足以感天地而
通神明康帝徳而光𤣥象昔者齋居𤣥扈為曲在於雲
門師度盟津習舞歸於山立遂乃包括三名克諧一代
作者之謂聖天之所啓乎豈惟路鼓靈鼗空桑孤竹廣
矣大矣輪焉奐焉是知零陵孝㢘空傳玉管始平太守
虚稱銅尺臣等並預鈞天同觀張樂軒墀𢎞敞欄檻眺
聽崇牙業業猛簴趪趪翠鳯揚旌靈鼉樹鼓杳㝠雲
霧蕩薄丘陵醴泉與甘露同飛赤雁與斑麟俱下聘魯
請觀理當見其盛徳適齊忘味定是知其盡美昔淵魚
聽曲尚得聳鱗櫪馬聞絃猶能仰秣臣等誠愧知音敢
忘悦豫若使詳其音律是所邈然但能記其鏗鏘於兹
為幸不勝慶悦之誠謹詣朝堂奉表以聞
　　齊王進白兔表(庾信/)
臣聞輿圖欲逺則玉虎晨鳴轍迹方開則銀麞入貢伏
惟陛下明明在上翼翼居尊徳動天闗威移地軸是以
風煙照燭毛羽禎祥史不絶書府無虛日臣受服元戎
用綏邊鄙轅門所屇始次熊山前茅慮無乃獲白兔光
鮮越雉色麗秦狐月徳符徴金精表瑞呈祥輿頌效異
披圖尊敬之迹既明應事之機斯兆臣之龔行實從陕
略瑞以素質彌雄西氣庶重承廟算方事申威揜代偃
齊分韓裂趙不任鳬藻踊躍之情
　齊王憲周文帝子也通敏有度量為帝所器蜀平欲
　授之以幼未果明帝始遣之時年十八有善政蜀人
　立碑頌徳後進齊王屢典征伐齊人憚其勇略宣帝
　即位忌而殺之諡曰煬時人知其寃酷
　　齊王進蒼烏表(庾信/)
臣聞飛南陽之雉尚闡霸圖下建章之鵠猶調和氣况
乃虞廷告瑞姬社呈祥咸髙識哺之心實貴能知之性
伏惟皇帝陛下徳教百姓孝行四海攝提從紀天下文
明是以東海輸禽乍改黔質西山度羽或變蒼精臣去
月三十日行到陕州堂内見一蒼烏林薄囘翔循環不
去駐乗木之精轉司風之翼即召儀同某等同時觀見
斯實禮敬所覃孝慈之感理宜歸瑞秘圖書祥帝冊用
光至徳取効升平無令赤鳯留止偏為瘞玉之歌𤣥鶴
徘徊獨擅銜珠之舞
　　齊王進赤雀表(庾信/)
臣聞南陽雉飛尚論秦霸建章鵠下猶明漢徳當今天
不愛寳地必呈祥自應長樂觀符文昌啟瑞伏惟皇帝
欽明文思惟以劬勞成務厯象日月允釐百工海水無
波天星不動去四月十三日秦州清水郡伯陽縣文谷
林在家獲一赤雀光同朱鳯色類丹烏降火飛精似入
公車之府流金成製若上凌雲之臺謹按赤雀銜書止
於酆户周之受命興乎此祥即事所觀同符合契實可
圖形瑞譜書頌儒林事足成臺名堪紀號豈直雲中太
守見赤心之奉主蓬萊童子知白環之報恩臣等預觀
休徴情廹恒慶不任鳬藻之至
　　為閻大將軍乞致仕表(庾信/)
臣聞禮云大夫七十致仕於朝傳家於子膳則貳珍衣
稱時制臣自出身奉國四十餘年遭遇風雲從微至著
太祖文皇帝扶危濟難奄有闗河臣實無堪中涓從事
自洛食風塵河梁旗鼓華隂有白馬之兵河曲有黄沙
之陣臣雖用命不能竒䇿功薄賞厚因人成事恩澤年
表常以愧心仰逢周朝以揖讓登庸謳歌受命主貴臣
遷頻煩榮寵三槐以鑄鼎象物知其神姦五等以桓珪
飾瑞守其宫室臣以何徳兼而有之况復水土之職王
梁以應䜟受徴兵戈之王韓信以登壇獨拜語其連類
臣又何人當今四海未寧三方鼎峙陛下勞心之日羣
公展効之秋而臣甲子既多耄年又及無叅賔客之事
謬達諸侯之班尸祿素餐久紊彛典負乗致寇徒煩有
司加以寒暑乖違節宣失序風水交侵菁華已竭雖復
㢘頗强飯馬援據鞍求欲報恩何能為役榮啟期之樂
適足自貽燭之武之言無能為也特乞解所居官言從
初服事符骸骨之請非謀几杖之賜若臣北陵移病東
臯歸老山河茅社一反司勲公侯珪璧還封典瑞則朝
無冒位之人臣免妨賢之責虞氏養老敢希東序之榮
周朝如荼豈望西郊之禮但瞻仰天威方違咫尺徘徊
城闕私増悽戀不任知止之情云云
　閻慶河隂人世為將家累官大將軍進爵太安郡公
　晉公䕶母慶之姑也䕶擅朝而慶未嘗阿附及䕶誅
　武帝以此重之建徳二年致仕周宣帝隋文帝皆令
　皇子問疾極一時尊榮之典焉
　　為晉陽公進玉律秤尺斗升表(庾信/)
臣聞三才既立君臣之道已陳六位時成禮樂之功斯
正故以叶和日月測度隂陽悦豫兆人儀刑萬國者也
伏惟皇帝應籙馭天披圖受命據太陽而懸象履文昌
而建極白環表讓徳之符𤣥圭告成功之瑞太階既平
升中可習必當水建千年山稱萬嵗伏見勑㫖刋正音
律平章厯象奏黄鐘而歌大吕變孤竹而舞雲門莫不
遠取踈通聲從安樂四分既明三微且定是以聞鐘於
洛浦即辨聲乖聽鐸於邯鄲先知響韻二分二至行於
司厯之官九變九成被於中和之職足以動天地感鬼
神被風俗平寒暑豈直吟嘯谿谷囘翔鸞鳯而已哉是
知零陵廟前徒尋舜管始平城下空論周尺臣聞上製
其禮下習其儀君定其法臣行其事謹遣玉律一具并
玉秤尺斗升合等始得成功至於分粟累黍量絲數籥
實以仰稟聖規㕘詳神思所冀節移隂管無勞河内之
灰氣動陽鐘不待金門之竹而琬琰事輕般倕慮淺不
足展乎成均増輝度量賫器奉表以聞
　　勸進元帝表(徐陵/)
封唐有聖還承帝嚳之家居代維賢終纂髙皇之祚無
為稱於華舄至治表於垂衣而撥亂反正非聞前古至
如金行重作源出東筦炎運猶昌枝分南頓豈得掩顯
姓於軒轅非才子於顓頊莫不因時多難俱繼神宗者
也伏惟陛下出震等於勛華鳴謙同於旦奭握褒秉鉞
將在御天玉媵珠衡先彰元后神祗所合非惟太室之
祥圖牒斯歸何止堯門之瑞若夫大孝聖人之心中庸
君子之徳固以作訓生民貽風多士一日二日研覽萬
幾允文允武包羅羣藝擬兹三大賔是四門厯試諸難
咸熙庶績斯無間而稱也自無妄為象鍾禍上京梟獍
䖍劉宗社蕩墜嶙頭鐵額興暴皇年封狶脩虵行災中
國靈心所宅下武其興望紫極而行號瞻丹陵而殞慟
家寃將報天賜黄鳥之旗國害宜誅神奉𤣥狐之錄尅
李軼於河津征陶謙於海岱滕公擁樹雄氣方嚴張繡
交兵風神彌勇忠誠貫於日月孝義感於氷霜如雷如
霆非貔非虎前驅效命元惡斯殲既挂膽於西州方燃
臍於東市蚩尤三塜寧謂嚴誅王莽千剸非云明罰青
羌赤狄同界狼豺胡服夷言咸為京觀邦畿濟濟還見
隆平宗祀愔愔方承多福自氤氲渾沌之世驪連栗陸
之君卦起龍圖文因鳥跡雲師火帝非無戰陣之風堯
誓湯征咸用干戈之道星躔東井時破崤潼雷震南陽
初平尋邑未有援三靈之已墜救四海之羣飛赫赫明
明龔行天罰如當今之盛者也於是卿雲似盖晨映姚
鄉甘露如珠朝垂原寢芝房感徳咸出銅池蓂荚伺辰
無勞銀箭重以東漸𤣥莵西踰白狼髙栁生風扶桑銜
日莫不編名屬國歸貢鴻臚荒服来賓遐邇同慶其文
昭武穆跗萼也如彼天平地成功業也如此久應旁求
掌故詢詔天官斟酌繁昌經營髙邑宗王啓霸非勞武
徳之侯清蹕無虞何事長安之邸揚龍旂以饗帝御鳯
扆以承天厯數在躬疇咨為讓某官等至鄴伏承聖㫖
謙冲為而不宰或云洛陽未復函谷無泥旋駕金陵方
膺天睠愚謂大庭少昊非有定居漢祖殷宗皆無恒宅
登封岱嶽且署明堂巡狩荆州時行司𨽻何必西瞻虎
踞乃建王宫南望牛頭方稱天闕抑又聞之𤣥珪既錫
蒼玉無陳乃棫樸之愆期非包茅之不貢雲和之瑟久
廢甘泉孤竹之管無聞方澤豈不懼歟伏願陛下因百
姓之心振萬邦之命豈可逡巡固讓方示石户之農髙
謝為君徒𢎞箕山之客未知上徳之不徳惟見聖人之
不仁率土翹瞻蒼生何望昔蘇季張儀違鄉負俗尚復
招三方以事趙請六國以尊秦况臣等預奉皇華親承
朝命珪璋特達通聘河陽貂珥雍容尋盟􁜜水加牢貶
館隨世汙隆瞻望鄉關誠均休戚但輕生不造命與時
乖等一介之行人同三危之逺擯承間内殿事絶耿弇
之因封奏邊城私等劉琨之哭
　侯景之亂元帝擁重兵居上流坐視不救且盡除弟
　姪之礙手者幸父兄顛沛以為稱帝地史謂不急莽
　卓之誅先行兄弟之戮此真千古罪人也當時梁之
　臣子舍元帝無可戴故勸進歸焉沈烱表中用吳楚
　管蔡大是曲筆孝穆此篇大可味○元帝時戀江陵
　不肯詣建業此表大庭以下特為之解
　　代王僧辯勸進梁元帝表(沈烱/)
紫宸曠位赤縣無主百靈聳動萬國囘皇雖醉醒相扶
同歸景亳式歌且誦總赴唐郊猶懼陛下俛首澘然讓
徳不嗣傳車在道方慎宋昌之謀法駕已陳尚杜耿純
之勸岳牧翹首天民累息臣聞星囘日薄擊雷鞭電者
之謂天嶽立川流吐霧蒸雲者之謂地苞天地之混成
洞隂陽之不測而以裁成萬物者其在聖人乎故云天
地之大徳曰生聖人之大寳曰位黄屋廟堂之下本非
獲已而居明鏡四衢之罇盖由應物取訓伏惟陛下稽
古文思英雄特達比以周旦則文王之子方之放勛則
帝摯之季千年旦暮可不在斯庭闕湮亡鍾鼎淪覆嗣
膺景厯非陛下而誰豈可便赤眉更立盆子隗囂託置
髙廟陛下方復從容髙讓用執謙光展其矯行偽書誣
罔正朔見機而作斷可識矣匪疑何卜無待蓍龜日者
公卿失馭禍躔霄極侯景憑陵姦臣互起率戎伐潁無
處不然勸明誅晉側足皆爾刁斗夜鳴烽火相照中朝
人士相顧銜悲凉州義徒東望隕涕惵惵黔首將欲安
歸陛下英畧緯天沈明内斷横劒泣血枕戈嘗膽農山
圯下之䇿金匱玉鼎之謀莫不定算扆帷决勝千里擊
靈鼉之鼓而建翠華之旗驅六州之兵而總九伯之伐
四方雖虞一戰以霸斬其鯨鯢既章大戮荷校滅耳莫
匪姦囘史不絶書府無虚月自洞庭安波彭蠡底定文
昭武穆芳若椒蘭敵國降城和如親戚九服同謀百道
俱進國恥家怨計期就雪社稷不墜繄在聖明今也何
時而申帝啓之避㓙危若此方陳泰伯之辭國有具臣
誰敢奉詔天下者髙祖之天下陛下者萬國之歡心萬
國豈可無君髙祖豈可廢祀即日五星夜聚八風通吹
雲烟紛郁日月光華百官象物而動軍政不戒而備飛
艫巨艦竟水浮川鐵馬銀鞍陵山跨谷英傑接踵忠勇
相顧湛宗族以酬恩焚妻子以報主莫不覆楯銜威提
斧擊衆風飛電耀志滅㓙醜所待陛下昭告后土䖍奉
上帝廣發明詔師出以名五行夕返六軍曉進便當盡
司寇之威窮蚩尤之伐執石趙而求璽斬姚秦而取鐘
脩掃塋陵奉返宗廟陛下豈得不仰存國計俯從民請
漢宣嗣位之後即遣蒲類之軍光武登極臨竟始有長
安之捷由此言之不無前准臣等或世受朝恩或身荷
重遇同休等戚自國刑家茍有腹心敢以死奪不任慺
慺之誠謹奉表以聞
　　代王僧辯又奉勸進表(沈烱/)
衆軍以今月戊子總集建康賊景鳥伏獸窮頻擊頻挫
姦竭詐盡深溝自固臣等分勒武旅百道同趣突騎短
兵犀圅鐵楯結隊千羣持㦸百萬止紂七步圍項三重
轟然大潰羣㓙四滅京師少長俱稱萬嵗長安酒食於
此價髙九縣雲開六合清朗矧伊黔首誰不載躍伏惟
陛下咀痛茹哀嬰忍憤酷自紫庭絳闕胡塵四起壖垣
好畤冀馬雲屯泣血治兵嘗膽誓衆而吳楚一家方與
七國俱反管蔡流言又以三監作亂西凉義衆阻强秦
而不通并州遺民跨飛狐而見泯豺狼當路非止一人
鯨鯢不梟倐焉五載英武克振怨恥並雪永尋霜露如
何可言臣等輒依故實奉脩社廟使者持節分告塋陵
嗣后升遐龍輴未殯承華掩曜梓宫莫測並即隨由備
辦禮具㓙荒四海同哀六軍袒哭聖情孝友理當感慟
日者百司岳牧祈仰宸鑒以錫珪之功既歸有道當璧
之禮允屬聖明而優詔兼冲窅然凝邈飛龍可躋而乾
爻在四帝閽已叩而閶闔未開謳歌再馳是用翹首所
以越人固執熏丹穴以求君周民樂推踰岐山而事主
漢王不即位無以貴功臣光武不止戈豈謂紹宗廟黄
帝遊於襄城尚訪治民之道放勛入於姑射猶使罇俎
有歸伊此儻来豈聖人所欲帝王所應不獲已而然伏
讀璽書尋諷制㫖顧懐勿外未奉慈衷陛下日角龍顔
之姿表於狥齊之日彤雲素氣之瑞基於應物之初博
覽則大哉無所與名深言則曄乎昭章之觀忠為令徳
孝實動天加以英威茂略雄圖武算指麾則丹浦不戰
顧盼則版泉自蕩地維絶而重紐天柱傾而更植鑿河
津於孟門百川復啓補穹儀以五石萬物再生縱陛下
拂袗衣而游廣成登弇山而去東土羣臣安得仰訴兆
庶何所歸仁况郊祀配天罍篚禮曠齊宫清廟匏竹不
陳仰望鑾輿匪朝伊夕瞻言法駕載渴且饑豈可久稽
衆議有曠彞則舊郊既復圅雒已平髙奴櫟陽宫館雖
毀濁河清渭佳氣猶存臯門有伉甘泉四敞土圭測景
仙人承露斯盖九州之赤縣六合之樞機博士捧圖書
而稍還太常定禮儀而已列豈得不揚清駕而赴名都
具玉鑾而遊正寢昔東周既遷鎬京遂其不復長安一
亂郏洛永以為居夏后以萬國朝諸侯文王以六州匡
天下跡基百里劒杖三尺以殘楚之地抗拒九戎一旅
之師剪滅三叛坦然大定御輦来歸解五牛於冀州秣
六馬於譙郡緬求前古其可得歟對揚天命何所讓徳
有理存焉敢重所奏
　侯景之亂烱為景將宋子仙所得及子仙敗王僧辯
　購之酬所獲錢十萬自是羽檄軍書皆出於烱及簡
　文遇害四方岳牧上表勸進僧辯令烱製表當時莫
　有逮者
　　經通天臺奏漢武帝表(沈烱/)
臣聞橋山雖掩鼎湖之竈可祠有魯遂荒大庭之跡無
泯伏惟陛下降徳猗蘭纂靈豐谷漢道既登神仙可望
射之罘於海浦禮日觀而稱功横中流於汾河指栢梁
而髙宴何其甚樂豈不然歟既而運屬上仙道窮晏駕
甲帳珠簾一朝零落茂陵玉盌宛出人間凌雲故基共
原田而膴膴别風餘趾帶陵阜而茫茫羈旅縲臣能不
落淚昔承眀既厭嚴助東歸駟馬可乗長卿西反恭聞
故實竊有愚心黍稷非馨敢望徼福但雀臺之弔空愴
魏君雍丘之祠未光夏后瞻仰煙霞伏増悽戀
　三輔黄圖曰武帝元封二年作甘泉通天臺去地百
　餘丈以候天神元鳯間自毁○烱字初明荆州陷為
　西魏所虜以母老在東恒思歸國恐以文見留有所
　作輒秘不傳嘗獨行經漢武通天臺為表奏之陳已
　思歸之意其夜夢有宫禁之所兵衛甚嚴便以情事
　陳訴聞有人言甚不惜放卿還㡬時可至少日果與
　王克等並獲東歸庾信王襃惜而不遣
　　戲作䱉表(韋琳/)
臣䱉言伏見除書以臣為粽(一作/糝)熬將軍油蒸校尉臛
州刺史脯腊如故者肅承將命含灰屏息憑籠臨鼎載
兢載惕臣聞髙沙老嫗非有意於綺羅白鮪女兒豈留
心於珠翠(一無此/四句)臣美愧夏鱣味慚冬鯉常恐鮐服之
誚每懼鼈巖之譏是以潄流湖底枕石泥中不意髙賞
殊私曲蒙鈞拔遂得起升綺席忝預玉盤爰厠玳筵猥
煩象箸澤覃紫䐟恩加黄腹方當鳴薑動桂紆蘇佩欓
輕瓢纔動則樞槊如雲濃汁暫停則蘭膏成列婉轉綠
虀之中逍遥朱唇之内銜恩噬澤九殞弗辭不任屏榮
之至謹到銅鎗門奉表以聞
　詔答云省表具知卿池沼搢紳陂池俊乂穿蒲入荇
　肥滑有聞允堪兹選無勞謝也
　後梁韋琳天保中為舍人涉獵有才藻善劇談嘗為
　䱉表以譏刺時人
　　為陳六宫謝表(江總/)
鶴籥晨啓雀釵曉映恭承盛典肅荷徽章步動雲袿香
飄霧縠媿纒艶粉無情拂鏡愁縈巧黛息意臨牕妾聞
漢水贈珠人間絶世洛川拾翠仙處無雙或有風流行
雨窈窕初日聲髙一笑價起兩環乃可桂殿迎春蘭房
侍寵借班姬之扇未掩驚羞假蔡琰之文寧披悚戴
　總字總持陳宣帝時為太子詹事總性温裕工詩溺
　於浮靡及為宫端與太子為長夜之飲養良娣陳氏
　為女太子亟微行遊總家宣帝(缺/)怒免之後又厯侍
　中左右尚書後主即位厯吏部尚書僕射尚書令不
　持政務日與後主遊晏後庭多為艷詩與陳暄孔範
　等當時謂之狎客以至於亡入隋拜上開府開皇十
　四年卒其為自序云太建之時權移羣小諂嫉作威
　屢被摧黜識者譏其言跡之乖
　　西河王謝太尉表(温子昇/)
臣聞拂羽决起力謝摩天䇿蹇載馳功微送日將短翮
難以陵髙駑乗無由致逺雖復建旟出郡未追楚趙之
風捧壺入侍徒踵金張之迹及天祚明徳運啓興王六
遂始遷九鼎初定於焉承乏有用當官草靡從風未遑
克讓常恐執轡輕輪操刀傷錦
　子昇字鵬舉仕東魏為散騎常侍梁使寫其文傳於
　江外武帝稱之曰曹植陸機復生此土恨我詞人數
　窮百六傅標使吐谷渾見其國主牀頭書數巻乃子
　昇文也齊文襄引為大將軍諮議荀濟之亂文襄疑
　其知謀乃餓諸獄死子昇外恬靜而内深險事故之
　際好與其間故及於禍
　　代為百官賀甘露表(盧思道/)
河榮洛變授社於勛華𤣥玉素鱗降靈於湯武其間微
禽弱草改狀移形夜宿朝雲星光動色皆以照臨下土
發揮帝載千祀一致隔代同符伏惟陛下上總天維傍
握河紀持欽翼之小心纂昇平之大業萬靈翹首應三
古以西巡兩儀貞觀乗六氣而東指卿雲既出還聞百
辟之歌河清可俟實得萬人之歡而上𤣥乃顧神物荐
委飛甘灑潤玉散珠連昔魏明僊掌竟無靈液漢武金
盤空望雲表豈若神漿可挹流味九户之前天酒自零
凝照三階之下斯實曠代祥符前王罕遇休矣美矣皇
哉唐哉臣等並徼昌運俱沐𤣥造驟聞秘社亟覩㝠貺
振鱗撫翼空馳魚鳥之心瘞玉編金方待云亭之后
　思道字子行年十六中山劉松為人作碑銘思道讀
　之多所不解感激讀書後復為文示松松亦不甚解
　歎曰學之有益豈徒然哉然不持操行由是宦途淪
　滯○齊文宣崩文士各作挽詩魏收楊休之得一二
　首思道得八首人稱八米盧郎盖以稻喻之言十稻
　之中得八米也
　　勸封禪表(上官儀/)
臣某等言臣聞乾元惟大播四序而無言坤儀盖厚寧
萬象而得一至於號均三大體覆載以曲成聖表千齡
順剛柔以蔵用是以可久可大永固皇王之緒貞觀貞
明獨照陶鈞之上故可登封泰嶽類帝以尊天降禪肅
然禋宗以厚地伏惟陛下膺圖紹籙儀天纂鏡受昭華
而光寳位正璣衡而握金符銷伏鼇而綴上𤣥剪應龍
而清下瀆於是靈臺偃伯暢轂埋輪刑政肅清削秋荼
之繁蕪雅頌先烈激圓海之漪瀾就月幽覃則燭龍開
景薰風逺暢則蟠木増華没羽浮金之章昭載筆於僊
室韋韝卉袵之首襲長纓於蘭錡九疇式序七徳攸宣
發神化於丹青敷禮義之粉澤既而睿徳潜通至誠㝠
召禎圖載啓神物發揮雙觡呈班馴擾於君囿九芝獻
彩燭耀於帝池太史摽祥鏡流千里卿雲表貺凝華五
色江茅鄗黍嵗時麟萃東鰈西鶼日月波屬鴻符巨慶
疇可詳言誠廼岱郊佇遂云埛望蹕臣某等(中謝/)永言
遐載緬鏡前徽王迹之所葳蕤帝圖之所凝逺龍官結
繩之后鳥紀垂衣之君治定功成俱備升中之禮塵清
海晏咸申謁款之誠異世同符千載一揆諒以増髙益
厚式酬靈睠陛下徳光宙始文煥震初蓆蘿而因萬物
典裒而濟下元鎔範生靈張四維於地絡締褠函夏建
八柱於𤣥樞宏規絶迹功無與二駕三五而遥集超八
九而騰驤加以琁厯啓徴躔南至於朔旦金鼓問罪削
左袵於交河固可恭柴燎之展采穆靈壇之禋敬焉得
狥小節於冲挹忘至公之鴻典絶三神之歡拒萬方之
志雖復翹心天路未留三舍之感延佇帝閽逾邈九霄
之望伏惟陛下紆瑶池之渺轡屈姑射之凝神酌令典
於中樽遵時邁於嬴里採公卿之嘉議覽搢紳之讜辭
逸記重甄頽章再紐詔雨師以先路命風伯以清塵六
飛案軌九旗齊列榮光承幰非煙翼衡輯瑞而嘉肆覲
瘞玉而恭儲祉方使日觀増華仙閭改飾神光霄映若
流照於春陵雲色盡開似凝暉於豐谷表咸池於翠㞯
萬嵗叶其殷薦席藁秸於紫壇八神歆其明祀籠千古
之偉觀孕七百之丕業臣等命與時偕濯景昌運優游
渠閣之内怊悵南風之絃棲息蓬山之阿弋釣先皇之
道至於朝猷國紀頗踐奥隅陛下推而不居竊所未喻
鬱云梁之典缺懐庭之儀沮神主之欲漏貪天之議伏
願杲其日出照傾陽之心油然作雲降離畢之澤庶使
飛英騰茂秘玉檢而遐傳手舞足蹈扈翠華於喬嶽
　儀字游韶太宗每屬文遣儀視藁髙宗時進西臺侍
　郎同東西臺三品武后得志遂牽制帝帝不能堪欲
　廢之召儀與議使草詔左右告后后自申訴帝曰上
　官儀教我許敬宗希后㫖搆儀與梁王忠謀大逆下
　獄死孫女為中宗昭容追贈儀中書令楚國公
　　皇太子請脩書表(崔融/)
臣聞昔者明王學以化人成俗古之君子文以緯地經
天雖有閬風之髙嶽弗登弗知其峻也雖有浴日之巨
溟弗涉弗知其廣也伏惟天皇域中居大天下化成百
官以理萬人以察日行中道而淑清嵗起攝提而位序
光薰萬物豈直芝珥蓂􁖄澤加四海寧惟夀麻孤竹地
成形而天成象其道彌光河出圖而洛出書其徴可驗
環林璧沼金門石室墳典積於丘山筆墨盈於泉海聖
朝多士自可包三代之文臣顧不才何足奉三皇之教
皇慈渥洽帝奬優隆擢公望為太師徴子房為少傅所
冀習與智長化與心成嘗辛苦於嵗餘終未階於日就
臣聞學者殖也問以辨之積必有成勤則不匱以周公
之上聖日讀百篇以孔父之多能韋編三絶臣雖不敏
竊所庶㡬然以列代遺章先王舊典康成興業纔覽巻
於八千士安覃思願加年於累百豈不以學而時習博
則難精者乎今欲搴其蕭稂撮其樞要可以出忠入孝
可以益國利人極賢聖之大猷盡今昔之能事商𣙜百
氏勒成一家庶有代於箴規長不違於左右又近代書
鈔實繁部帙至如華林園徧略脩文殿御覽夀光書苑
長洲玉鏡及國家以来新撰藝文類聚文思博要等並
包括𢎞逺卒難詳悉亦望錯綜羣書刪成一部藝官賓
館亦既天皇立之矣端士正人亦既天皇致之矣伏乞
俯從微願特降鴻私許臣撰緝遂臣誠請當宫學士如
少仍望通取京官謹當開桂樹之山鑿芙蓉之水引甘
泉之詞賦總望園之賔客下芸閤而長謡臨梓厨而髙
會一遊蘭芷佇變蓬麻區區之誠敢希矜允豈使肅城
門内唯傳魏國之名崇政殿中獨紀晉朝之事而已無
任誠懇之至謹遣某官某奉表陳請以聞
　融字安成齊州全節人中宗為太子典東朝章疏張
　易之兄弟誅坐附㑹貶召授國子司業與脩武后實
　錄封清河縣子融為文華婉當時無輩朝廷大筆多
　委之譔武后哀冊最髙麗絶筆而死杜審言為融所
　奬引為服緦麻
　　為百官賀雨請復膳表(崔融/)
臣等聞太平之代天地合而流津至徳之時隂陽和而
布澤所以三農滋殖百物阜安伏惟天冊金輪聖神皇
帝陛下寳命絪緼𤣥期肸蠁包混元而建極宅造化而
開階徳教布濩仁聲洋溢増髙益厚已脩中嶽之儀順
時班令更緝正陽之禮近以少愆甘澍親發至誠懐宋
景之一言採殷湯之六事徳音纔降靈心允協捧瑶緘
而風起迎寳字而星流雲不崇朝覆三千之藥草雨必
以夜通百億之江河遍髙下而同霑在公私而並及陳
留雨穀譬此非多櫟陽雨金方斯未重邦國延有年之
慶黎元罷望歳之憂臣等(中賀/)伏願陛下凝神保和頤
情養夀復鱻庖之舊膳進鶴頂之常羞使芝英有駐液
之期萐蒲知送涼之地則光天之下率土之濵孰不欣
戴孰不幸甚微臣等幸逢休運預沐恩波混虞獸而同
歡比齊禽而累忭無任悚荷之至謹詣朝堂奉表稱賀
　　為皇太子賀甘露表(崔融/)
臣聞五材並用天地合而凝津四序遞来隂陽和而灑
潤望之成雪若墜崑崙之山嘗之則甘似降軒轅之國
伏惟天皇部元氣平太階正圭表於都畿考銅櫩於宫
室薦河圖而升洛範日載祥編過竹苑而憇芝臺宵零
瑞液爾其塗塗被物滴滴流膏承以玉杯凌漢宫而擅
美獻之瓊爵掩魏殿而稱珍可以致靈僊之寄可以延
帝王之夀孝經援神契未足敘其和平春秋運斗樞不
能議其清濁臣濫膺國本多慙人望仰宸遊而不及倍戀
恒情聞帝澤而先驚慶深常位無任喜抃之至
　　皇太子賀芝草表(髙宗/)　(崔融/)
臣某言伏承某月日芝草生於乾元殿瑞命天来符祥
日至煌煌三秀分芰井而攢柯曄曄九光間梅梁而吐
葉晉都宫閣何必靈芝之臺洛邑山川居然密芝之地
伏惟天皇天臨海内帝有城中兼漢制而宅兩亰用堯
心而加百姓神精下降洽至道於丘陵靈液旁霑被深
仁於草木觀其如盖如閣如日如星得五方之氣象合
四時之景色仙人在上則車馬疑飛神龍居下則風雲
不去謂蓬瀛之海列即崑閬之山開魏皇之雙榦莫儔
漢帝之九莖為劣可以薦郊廟可以觴公卿臣謬踐儲
闈秖膺守國不獲親承左右日覽休徴雖玉屑延齡在
神仙而可致而刀圭入膳視朝夕以猶賒是用心馳仁
夀之前慶集肅成之下無任抃躍之至
　　皇太子賀嘉麥表(崔融/)
伏見雍州司馬徐慶稱所部有嘉麥一莖六穂纖芒濯
露疑因黒壤之宜香稼揺風若吐黄金之色豈非靈心
昭應睿徳感通降之自天何必来麰之詠嘗之於廟先
符孟夏之時凡在含生相趨動色臣謬當居守肅奉宗
祧一穂兩岐徒説張君之詠十畝千石方輕汜氏之書
仰天意而増歡顧人心而載躍無任喜抃之至
　　代家奉御賀明堂成表(崔融/)
臣某言臣聞昭昭上天五座列降神之府赫赫中國几
筵開布政之宫自軒皇肇制帝堯嗣作厯虞夏而惟新
在殷周而克壯斯在尊祖配帝從時統天節寒暑而吹
律順隂陽以班令降及有漢頗採前章雖年惟屢豐而
日不暇給過此以往寂寥無聲伏惟天冊金輪聖神皇
帝陛下興復舊邦光啓新邑萬物覩而聖人作百寳用
而神靈滋逺肅邇安功成道洽泥金刻玉紀脩中嶽之
儀乗鸞駕龍更葺正陽之禮乾䇿坤䇿具稟宸聰左个
右个親承叡式朴略淹中莫能言其制度﨑嶇汶上疇
克效其規模土事不文木事不鏤九柱自立豈藉瑯琊
之飛二石潛開寧煩穀城之採版築星奔而化造斧斤
風動而神助聖有通於上帝産無費於中人由是日抱
紅輝雲叢紫靄霜毛下翥電翼羣飛夕見神光似對
莊嚴之國晝聞仙響疑過數樂之天匪日而成衝霄特
起仰浮圓笠俯鎮方輿金鸑鷟而將飛玉驪龍而若動
三辰引曜相望於複道之間六氣氤氲旁魄於重檐之
半可以發大教陳盛容會百神朝萬國比二儀而永固
齊四序而偕行允所謂穆穆皇皇巍巍蕩蕩者矣微臣
攀光日用荷䕃天休仰之不逮雖謝於鵾翔成輒相歡
竊同於燕賀手舞足蹈倍百恒情無任悚躍之至謹奉
表稱賀以聞
　太宗髙宗之世屢欲立明堂諸儒議其制度不決而
　止及太后稱制獨與北門學士議其制不問諸儒垂
　拱四年二月毁乾元殿以其地作明堂以僧懐義為
　之使凡役數萬人十二月成懐義以功拜左威衛大
　將軍梁國公
　　進九成宫頌表(王勃/)
帝機無朕道洽則時雝靈化不言功成則頌顯伏惟陛
下體元纂極模神建墜棟梁一氣庭堦六合松軒夜警
杳㝠姑射之心茅殿晨凝寥廓峒山之駕臣霑風太上
庇影華胥仰衢室而無階候襄城而有地雖望卑平叔
空勒景福之詞而文謝子雲願竭甘泉之思謹憑天造
輒上九成宫頌二十四章攀紫墀而絶望叫丹闕而累
息
　勃字子安文中子之孫麟徳初對策髙第未及冠授
　朝散郎數獻頌闕下沛王召署府脩撰是時諸王鬬
　雞勃戲為文檄英王雞髙宗怒曰是且交構斥之勃
　既廢客劒南聞虢州多藥草求補㕘軍荷才陵藉為
　僚吏共嫉官奴曹達抵罪匿勃所懼泄輒殺之當死
　會赦除名父福畤坐勃故左遷交阯令勃往省度海
　溺水痵而卒
　　為齊州父老請陪封禪表(駱賔王/)
臣聞元天列象紫宫通北極之尊大帝凝圖𤣥猷暢東
巡之禮是知道隆光澤既輯玉於雲臺績劭禋宗必塗
金於日觀伏惟陛下乗乾握紀纂三統之重光御籙登
樞應千齡之累洽故得河浮五老啓赤文於帝期海薦
四神奉丹書於王㑹瑞開三脊祥洽五靈既而緝總章
之舊文紹辟雍之故事非煙翼軫移玉輦於梁隂若月
承輪秘金繩於岱巘臣等質均芻狗隂謝桑榆幸屬
堯鏡多暉昭餘光於連石軒圖廣運追盛禮於樅金然
而鄒魯舊邦臨淄遺俗俱穆二周之化咸稱一變之風
境接青疇俯瞰獲麟之野仙開翠屺斜連辨馬之峰豈
可使稷下遺甿頓隔陪封之禮淹中故老獨奏告成之
儀是用就日披丹御璧輪之三舍望雲抒素叫天閽於
九重儻允微誠許陪大禮則夢夐餘息仰仙闕以相驩
就木殘魂游岱宗而載躍
　賔王義烏人七歳能賦詩初為道王府屬嘗使自言
　所能賔王不答裴行儉為洮河總管表掌書奏不
　應調長安主簿武后時數上疏言事除臨海丞遂從
　徐敬業起兵敬業敗被殺或言賔王為僧以遁近有
　人發得賓王墓者乃知賓王實不死且未嘗為僧也
　事詳湧幢小品中
　　為陳御史進奉和秋景觀競渡詩表(陳子昻/)
天文爰降品彚咸亨金簡潜開珍圖斯見臣聞白雲興
詠漢游汾水之祠黄竹申歌周舞瑶池之駕然而志崇
逺轍事或勞人故文思之化未光太清之道猶闕伏惟
陛下流虹齊聖感月含神𤣥徳茂於皇階文明照於天
下用能提玉斗把璿衡百神景從三靈叶贊青雲出洛
爰開肇命之符赤甲縈河終御興王之寳非窮神之至
徳者其孰能格於是既而黄幄務閒紫極㡬暇洞庭張
樂思接軫於軒遊媯水披圖想同㕘於堯輦然而逺而
勞物未若近而安人動而勤已豈比靜而神泰於是徙
金蹕鳴玉鸞清禁林御池殿肅波臣而戒事命舟子為
水嬉彩鷁蓮歌乍起吳江之引青龍桂檝時謳越女之
風鳥逝虯驚沸珠潭而競逐雪飛電集横玉浦而流光
信可以娛樂性靈發揮文物皇猷允洽白日俄輝於是
奏薰風於管絃詠嚴雲於林籞帝歌爰作天藻遐彰黼
帳帷宫燦文房之繡綵祥煙瑞景霏翰苑之榮光信探
賾於𤣥苞得斯文於紫極太平允矣元首康哉方欲朝
明堂之宫輯羣后之瑞尊榮顯籙光啓聖圖封玉嵩丘
以接千年之統泥金少室攸増萬嵗之規卓哉煌煌聖
君之表也微臣曲學蓬户竊位蘭臺未聞驄馬之謡非
有雕龍之思鞠躬霜署謬覩於天章逖聽鈞臺厠聞於
帝樂天文尊貴不逺於下臣帝保殊崇曲宣於近侍竊
以為君唱臣和固不隔於尊卑宫變商從方允諧於金
石輒用齋心扣寂假翰求詞將以攀日月之末光繼螢
爝之微照
　子昻字伯玉梓州射洪人以富家子尚氣決弋博自
　如十八入鄉校感悔脩飾舉進士垂拱中勸武后興
　明堂太學后既改號周子昻上周受命頌后雖召見
　問政事奏聞輒罷以右拾遺父喪廬墓為縣令段簡
　所殺沈亞之云武三思使之也然新舊史皆不明著
　其事
　　為王方慶讓鳯閣侍郎表(李嶠/)
恩寵光臨奬詞踰分䖍荷明命營魂失守臣某(中謝/)臣
學非儒墨術異商韓文乏斧藻藝慚刀筆屬乾坤貞觀
日月光輝飛龍在天而庶物咸覩僊兔離畢而羣萌皆
潤遂得封殖樗散謬齒於翹薪剪拂駑駘濫陪於逸驥
驟荷私遇頻階榮擢入㕘丹閣出擁彤騶爰自海邦遂
升河輦佩若若之綬騖轔轔之轂叨恩竊幸空變星霜
尸祿妨官曽微報効宜受素餐之責翻成黄閣之榮夕
拜𤨏闈朝陪禁省敢希任光淑睿之美每憂王歆謬誤
之失而天慈逾渥聖澤無涯爰迴斗極之暉更寵掖垣
之授下神畿而入仙禁未變葭灰自鸞渚而游鳯池僅
凋蓂葉荀侯之十旬累命未可為儔車公之一月九遷
曽無足比既超倫而邁等實負愧而承羞臣亦何人敢
叨非據况樞秘之重絲綸是職言㕘𤣥化步入紫微臣
蒲栁既秋桑榆漸迫耄期云及衰疾徂侵以日昃之歌
當夜行之罪招愆叢謗非為身謀敗駕傾餗將貽國
負盖力周於用則輕重咸宜任過其才則巨細同躓伏
願察臣知止之分矜臣自量之情杲然出日迴三舍之
光油然作雲垂九霄之澤曲收過謬改命才賢則維鵜
之譏不起於輿誦振鸞之詠復聞於朝端
　嶠字巨山贊皇人武后時為鳯閣舍人文冊大號令
　多主為之二張敗坐貶神龍中為中書令封趙國公
　嶠在中宗朝密請相王諸子不宜處京師𤣥宗即位
　獲其表欲誅之張説救得免貶别駕卒嶠少為文與
　王勃楊烱接中與崔融蘇味道齊名後諸人没而為
　文章宿老學者取法焉
　王綝字方慶其先自丹陵徙雍咸陽武后時為廣州
　都督清嚴為天下第一遷鳯閣侍郎同平章事后嘗
　就求羲之書方慶并獻十一世祖導等書凡二十八
　人詔崔融為序號寳章集復賜方慶卒諡曰貞方
　慶博學尤精三禮李徳裕嘗稱方慶為相時子為眉
　州司士㕘軍后曰君在相位何子之逺對曰廬陵是
　陛下愛子今尚在逺臣之子庸敢相近以比倉唐悟
　文侯事嗟乎君子哉
　　為百僚賀雪表(李嶠/)
臣聞至道光被而冲和感發𤣥化沈潛而祥物昭應伏
惟陛下合徳天地齊光日月陶正氣之氤氲降元符之
肸蠁用能經緯六合驅馭百靈垂旒法宫而品物清宴
揆景中土而風雨休若三元肇革九陽初動撞黄鐘而
布氣順𤣥㝠而率職層隂候律豐澤順時薈蔚方興起
泰山之膚寸參差薦委自平地而盈尺銅街皓其如素
金隄紛其遂滿縈樓棲檻疑璧臺之九重落絮飄花似
芳林之二月豈惟洛神呈象来舞帝宫故亦海騎相趨
下朝仙闕東臯欣而望嵗南史慶而書祥萬寳登秋
居然可詠雙銅叶唱即事非遥自非睿感通微乾心輔
徳降神靈之滋液發兆庶之歡慶臣等恭承𤣥造沐浴
太和欣聖澤之滂沛對天休而踴躍
　　在神都留守請車駕還洛表(李嶠/)
臣嶠等言臣聞天下皆春而燕谷有析暄之律日中並
照而彭澤有隨陽之禽豈非承光飲和仰徳蒙庇深於
戀者其往若不親渴於求者其来如不足所以圭表既
宅闗河馳願思之誠鑾和未巡襄鄧切謳歌之慕帝車
北指震駕西臨槐檀方厯於四時菁莪猶掩乎八水耆
老延頸簪裾企望戴天有分徒嗟京兆之遥捧日無階
竊恨長安之逺臣等伏以載祀七百卜年非豐鎬之地
時乗九五啓聖由瀍洛之鄉所以受龍圖龜書所以朝
雨師河伯叶祥符於讖籙採謀議於人鬼萬靈幽贊百
物阜昌是曰天地之心實興帝王之祚方使四夷為守
西賔屈無外之談六合為家東土壯居中之業况復圜
丘方澤神祇之兆域以安複廟重檐昭穆之尊卑既敘
定社而立稷建邦而設都是萬年長王之郊誠億載不
遷之宇寧可久曠中壤即安偏據詠山河於漢舊訪宫
室於秦餘五載時巡曽無告至之禮四方述職仍有不
均之患臣等庸愚竊所未達今三秋告稔萬寳已成隂
陽所和稼穡偏茂却連澤潞斜帶荆揚萬庾同殷千箱
並阜禾萌九穂未曰休徴穀石五錢詎名豐穰加以舟
車並輳水陸交衝物産尤多觀聽胥悦衆庶有来蘇之
冀神靈翹望幸之心伏願陛下俯察氓謡仰祗天意因
銅雀之稔嵗命玉鸞之僊軫涓時擇日屯萬騎而出圅
秦省俗觀風撫四方而還鞏洛逍遥乎九阿之阻容與
乎八表之路迴輿駐蹕觀日月之圃塲闢纊凝旒問百
年之疾苦然後歸輅禮乎九廟明堂衆星拱列長居辰
極之尊萬㝢駿驅載詠朝宗之府光輝將日月齊殷徳
澤與江河並潤致乾坤之景福盡億兆之歡心凡在人
祗孰不欣幸臣等限以所守不獲親詣闕庭無任區區
之誠謹附洛州奏事使陳請以聞
　武后光宅元年改東都為神都
　四六與詩相似皆着不得議論宋人長於議論故此
　二事皆遜唐人唐人非全不議論也但其議論有鏡
　花水月之致耳如此篇一起亦是議論還可聲色臭
　味求否
　　讓鸞臺侍郎表(李嶠/)
仰荷聖澤退揆愚衷周章失圖怵惕惟厲(中謝/)臣聞疇
徳而授則尸曠之譏絶推恩而舉則緝熙之道廢臣志
狭量淺業空理疎揆才異言行之科入仕非㢘髙之選
邀屬時幸累叨榮級石渠麟閣司典籍之林金門鳯池
㕘廟堂之議以小才而居大任用近智而恢逺略緣鶴
之鼎既失於鹽梅濡鵜之才實慚於紱冕甘待素餐之
責忽承非次之恩夫以𤨏闥崇嚴玉堂秘近職㕘持盖
位亞掌壺子雲以善屬文詞始應夕拜李真以妙通經
術方陪旦講臣之愚陋實畏友朋豈足以奉帷幄之昌
言聨名賢之逸軌且短才不齒未減雙鳬之數豐秩妄
加必喪羣龍之績陛下經緯品物捜揚管庫方使道風
徳範逺出帝先豈令敗政妨官近自臣始伏願俯收人
望顧惜朝班特迴寵光改命賢俊則百揆寅亮長無鼎
覆之憂三階底平自有棟隆之吉
　唐自武徳以後官名更改不一如一門下省或稱東
　臺或稱鸞臺或稱黄門其侍中或稱左相或稱納言
　一中書省或稱西臺或稱鳯閣或稱紫㣲省其中書
　令或稱右相或稱内史或稱紫薇令
　　為水潦災異陳情表(武后/)　(李嶠/)
臣嶠言臣聞眀主程才先求於稱職忠臣效用必務於
量已然後庶官無廢百度以康若使假鳯登朝真龍不
馭將緣鶴之鼎方憂於折足和鸞之駕必誡於傾輈豈
徒鐘鼓生妖蠻夷起笑而己臣瓶筲賤器駑蹇輕姿同
鼯鼠之五伎不成異飛鴻之六翮兼備遭逢幸會累叨
階級陛下降非常之澤垂不次之恩升之冢司握九流
之銓管委以樞近㕘萬㡬之損益傳説作舟之命徒奉
箴規仲山補袞之談曽微答效致令衡鏡失序紀綱不
張官僚日増府庫歳減謬職之謗或譏於畫虎續貂敗
官之尤有議於諠盧吠鵲下生朝野之蠧上悖隂陽之
和水潦為災慮深於昏墊黎氓失稔憂在於溝壑軫皇
情於南面墜國庾於西城虧燮理之則失平分之度推
其咎戾實在微臣昔者堯逢阻饑而四岳咨訪漢遇災
異而三公䇿免舉遺才而求俊乂退不肖而清庶官厥
有由来著於古昔臣緝熙莫效尸曠無成以擁腫之凡
材抱支離之痼疾久懐致寇之祿猶帶妨官之綬靦目
而視不遑自安是用啓處慚惶寢興誡惕思解鵜鶘之
服願辭鵷鷺之行庶得保愚公之廬避賢者之路以寧
衆口之囂謗以答三靈之譴咎則物情朝序誰不謂宜
昔干木辭第恒思衛生營平寢瘵不忘憂國當今兵戎
未靖費務方多人庶空虚官僚茍且不可不深為防慮
妙思政術臣銜恩佩徳念舊慚榮雖智效無聞自甘於
罷黜而庸短所見猶樂於輪畫幸當明主不諱之朝敢
效愚臣無隠之節倘蒙赦其猖直收其固陋乃冀有益
纎芥效添山海
　　為納言姚璹等謝勑賜飛白書表(李嶠/)
臣璹等言今月十一日侍宴蒙恩作飛白書題臣等名
字垂賜跪承寳貺仰戴瓊文如披七曜之圖似發五神
之檢九霄靈澤與垂露而同霑千載嘉祥共迴鸞而並
集冠六文而首出掩八體而孤騫渺乎若遊霧之拂春
林靄乎似輕雲之上秋漢頡皇之始模蟲篆未足多竒
劉后之嘗學史書孰云能擬固已工踰懸帳妙盡刻符
鍾繇竭力而難比伯英絶筋而不逮則知乃神乃聖包
衆智而同歸多藝多才總羣方而兼善諒天機之獨運
豈凡識之能窺臣等才埒瓶筲任叨衡石器滿之誡每
切於愚心棟隆之吉實慚於眀代而大慈曲奬聖造不
遺厚祿尊官既殫恩而極寵良辰美景又申歡而接宴
慶方行而已及澤未溥而先加殊恩與骨肉等深縟禮
共衣冠相絶今復親陪睿賞特流宸翰嬴氏之魂遊天
上未比超昇闞生之名在月中詎方遐邈昔者韓稜深
博肇蒙於署劒田鳯名流僅聞於題柱未有芝英草聖
近縟於綵牋合璧連珠俯光於掌握在臣叨忝獨冠古
今方且示彼記言傳諸貽訓表一人之殊寵留百代之
榮觀手舞足蹈徒申踴躍之心摩頂至踵豈答生成之
施
　璹思㢘之孫武后時擢夏官侍郎坐從弟叛貶桂州
　長史璹取山川草樹名有武字者以為上應國姓裒
　類以聞后悦拜天官侍郎厯遷至地冬二官尚書
　　為李景諶讓天官尚書表(李嶠/)
寵命載臨震悸交集鞠躬自靦屏營無措(中謝/)臣聞俊
乂在官百揆所以時叙名器妄假九流於是咸曠事闗
隆替義難忝越臣才疎行缺學淺智空十舍無千里之
資一經乏三冬之教徒以遭逢昌運始因藉時幸雨露
之曲成遇山川之廣納遂得差肩冕笏比跡流品出入
臺省周旋階闥鏘金鳴玉坐榮枯朽擊水摶風顧慙腹
背自忝司衡鏡亟易星輝雖智力己窮而清通未效朱
紫多紊涇渭莫辯宜其抵罪觸罔稍清官謗翻乃假寵
増服更垂天奬是用荷恩内訟以榮為憂且夫八座位
隆五曹望重典南宫之喉舌象北斗之樞機式資藻鑑
奚綜賓實自非孝先亮直彦輔公忠山濤之簡靜篤素
顧譚之心精體密何以對揚天哲厭塞人望顧斯政本
實總國彝豈臣庸愚所堪尸忝伏願迴光寢照返汗收
恩察臣由衷之請矜臣陳力之議則朝端允穆天下至
公四始輟在梁之譏六爻無負乗之累矣無任慙懼之
至謹詣朝堂奉表以聞
　李景諶嘗以鳯閣舍人証裴炎反旋同鳯閣鸞臺平
　章事
　　謝臘日賜臘脂口脂表(李嶠/)
伏以安寧戒序嘉平在節白日臨於陽谷繁霜入於露
寒蘅枺始停桂筵豐暇青牛帳裏未輟鑪香朱鳥牕
前新調鉛粉因三冬之吉慶造六宫之脂澤糅之以辛
夷甲煎然之以桂火蘭蘇氣溢象奩香衝翠握光金
屋之僊鄉賜瑶房之帝嬪南國容華之人從来未識西
京妖冶之妾何時可見臣等叨膺天恩脩總留臺雖天
動星迴暫違於侍從而雲行雨施更延於恩渥猥承郵
驛曲賜絲綸分八子之膏腴及三臣之𤨏賤竊窺明鏡
己覺衣冠之不任旋顧粧奩遂成箕箒之多幸身輕塵
露佩徳空深貺等三山殞身何答
　吳曽漫錄云景龍文館記三年臘日帝苑中召近臣
　自北門入於内殿賜食加口脂盛以翠碧鏤牙筩子
　美臘日詩云口脂面藥隨恩澤翠管銀罌下九霄王
　建宫詞云月冷天寒近臘時玉街金瓦雪漓漓浴堂
　門外抄名入公主人家謝口脂皆言臘日賜口脂也
　○起處全用徐孝穆
　　為王及善讓内史第二表(李嶠/)
臣及善言臣叨荷殊私冒陳至懇而惕慮昏於凡識深
誠蔽於短辭丹槩罔通紫泥徒渥秪奉還答周惶失措
(中謝/)臣才疎行缺運偶時来榮匪徳遷官由恩達法河
象嶽升臺厯府行㕘八命坐陟九霄彤軒皂騶非振鷺
之飾青組丹紱是濡鵜之譏施重丘山效微涓滴妨賢
自久速謗滋深頃因齒髮之衰得蒙骸骨之賜西河退
老非翫經書東海歸閒空求藥餌方養支離之疾翻成
愷悌之恩曲降絲綸重收簪履徴榮槁木責焰寒灰將
使䇿蹇磨鉛入總樞秘牽羸引憊㕘典鈞石仰抃恩渥
顧探心摧桑榆且晏蒲栁先秋方與絳縣老人論其甲
子淄川艾耋比其容貌將何以對敡金扆趨奉玉墀當
鳯沼之便蕃望龍闈之親切况寅亮至極經綸帝道功
㕘濟巨義等作霖隆替是因具瞻斯在永言授受豈當
容易是用深鑒陳力載懐天造每憂折鼎乞保懸車
且今百度惟貞九流式序鵷鴻齊列俊乂在官可使畫
虎承羞豐貂竊幸謬中孚之好爵辱大雅之能官伏願
深惟至公俯收曲澤矜此疲劣改命才賢則器滿之㓙
不累於愚叟棟隆之吉永光於聖代
　及善洛州邯鄲人以父死事襲邢國公髙宗時厯春
　官尚書秦州都督致仕武后延問朝政及善陳治亂
　所宜后悦拜内史廬陵王之還密贊其謀二張怙寵
　每侍宴無人臣禮及善數裁抑之后不悦遂乞骸骨
　改文昌左相卒年八十二諡曰貞
　　為臨川王讓千牛將軍表(李嶠/)
臣學藝無稱才行兼闕幸延兹䕃遂厯通班花蕚同榮
依上林而發彩鶺鴒交集仰大厦而相歡恩比丘山效
微塵露叨榮席寵荷愧承羞臣某夙奉皇眀已忝銜
珠之秩兄某近承天澤又當執金之位弟兄齊列伯仲
分曹咸典禁戎比㕘宸衛匪惟官崇祿厚思滿盈而増
憂固亦秉勢操權顧章程而自惕况臣素抱愚拙更纒
疴恙牽羸引憊竊位妨賢内懐尸素之慚外負朝廷之
謗豈可以多塵聖化久累能官伏乞收迹丹墀歸骸素
里庇堯雲之光彩浴舜海之波瀾栁蔚桃濃聽南鄰之
鐘磬茅舒桂滿陪北闕之簪纓餐厚渥而忘饑樂太平
而愈疾則涵養之徳瞻大造而斯𢎞靦冒之譏在微臣
而知免輒陳固陋輕黷威嚴授紙彈毫驚魂悚惕
　　為公主辭家人畜産官給料表(李嶠/)
妾聞賢相防微格盈門之車騎通人酌損忌滿堂之金
玉尚子平之讀易富不如貧孔宣尼之立言奢也寧儉
永言故實此為明鑒妾等並承靈坤載荷䕃中樞或天
妹申慈忝扶桑之瑞蕚或王姬藉寵竊穠李之竒秀開
沁水之園苑賜常山之湯沐牓懸金字分衢離巽之宫
路夹銀河並列星辰之位通秘籍於龍廷之内枉僊輿
於鳯樓之下殊私曲奬以日而繫年縟禮崇徽夸今而
邁昔兼復别隆朝㫖猥存家務輿臺供𨽻之衣食棧廐
豢牢之秣養並迴中府俱出大農聚終嵗之儲但憑絲
紱供闔門之費不煩機杼仰祗鴻澤退省微躬生以地髙
徒竊雲霄之幸寵非徳進曽微纖芥之勞何義而虚受
渥恩何功而謬延賞賜是用每積慚悚常憂顛沛敢忘
周公逸豫之誡深念老氏止足之言乞留聖慈俯鑒愚
懇使榮無過腆滿不至溢國邑田租之常料既已豐殷
馬牛陪𨽻之雜供並希停減庶得無耗府實稍清朝謗
長轂逺馭不逢於致寇之人髙門洞開無怯於害盈之
鬼
　　代公主讓起新宅表(李嶠/)
臣妾言伏承聖慈以妾居處褊狭欲開拓宅北更起新
第恭聞睿㫖不勝慙惕陛下骨肉之愛天至而溟深敦
敘之風日隆而月厚乃復推心連蕚結念同胞方欲廣
沁水之庭除増常山之版築雖殊恩曲奬恵澤實浸於
肌膚而妨公害私謗訕恐盈於道路况臣妾承靈天妹
藉寵王姬輿服亞於椒宫土田方於茅社甲第之當衢
向市並列三區别廬之帶水連山將盈萬畝深埒則可
乗騏驥髙樓則唯待鳯凰常憂瞰室之易災實懼滿堂
之難守寧可更求輪奐别構崇深擾閭里之甿黎傾國
家之府蔵且鬼神所福常矜於缺隅賢聖垂箴必誡於
豐屋孫叔辭良沃之土晏嬰求湫隘之居妾雖愚蒙頗
聞訓典實願歸師老氏以止足自防仰慕周公將逸豫
為戒但希安分於容膝非敢攀榮於潤身且坊為要衝
地當貴里畝賃二三十貫居人四五百家奪其近市之
門閭生其破家之怨讟雖下人之不語豈愚妾之能安
又妾之平生每存捨施屈身濟物心所願為益己害人
情豈能處今麥苗雖盛穀價未豐家少糧儲人多菜色
但可勸耕耘之業未宜興土木之功伏乞俯察愚誠傍
詢衆望體東作之尤加知西第之非急收兹霈澤恵彼
黎烝則天下蒼生孰不欣幸無任悾款屏營之至謹遣
某官詣朝堂奉表陳情以聞
　即此二表想見太平主輩濫恩當此昏亂之時而
　國用饒裕如此此非有他術只是無漏巵故耳
　　讓右丞相表(張説/)
恩命自天戰跼無地(中謝/)臣少長儒門懇鑿墳史才非
髙格官不因人徒以命偶龍興位偕鴻漸五入西掖七
踐南宫中間拙延謫放直招玷缺傷矢之禽聞弦虚墜
賜環之客聽歌先泣此則魂為危感氣由懼奪安可重
收廢器再辱端揆何以師長禮闈正持憲府當今典章
革故風教鼎新野無四隠朝有三傑具瞻之地願擇時
髦臣幸沐遺簪墮履之恩好生養老之徳朝遊簡牘暮
對圖書受賜無涯循榮過分豈更干處士之横議招匈
奴之遥哂艾溼自瘡負乗致寇雖則愚情懐戀靦冒求
寵亦望聖慈限恕令度餘年願停今授長守舊史罄陳
肝膽非敢飾讓
　張説字道濟𤣥宗在東宫説為侍讀時太平公主不
　利於太子説所與密謀秘計甚衆又勸睿宗命太子
　監國以塞讒口篇中所謂命偶龍興(云/)云也𤣥宗朝
　起仆出入不常嘗為姚崇所短謫岳州為宇文融所
　誣被鞫所謂拙延謫放(云/)云也
　　進鬬羊表(張説/)
臣聞勇士冠雞武夫戴鶡推情舉類獲此鬭羊逺生越
巂蓄情剛決敵不避强戰不顧死雖為微物志不可挫
伏惟陛下選良家於六郡求猛士於四成鳥無遁林獸
不蔵伎如蒙效竒靈囿角力天塲却鼓怒以作氣前躑
躅以奮擊趹若奔雲之交觸碎如轉石之相叩裂骨賭
勝濺血爭雄敢毅見而衝冠鷙狠聞而擊節冀將少助
眀主市駿骨揖怒蛙之意也若使羊能言必將曰苦鬬
不解立有死者所賴至仁無殘量力取勸焉臣緣損足
未堪履地謹遣男駙馬都尉垍謹詣金闕門陳進輕冒
宸嚴伏深戰越
　説為相時𤣥宗欲事吐蕃説密請講和以休息鄣塞
　帝曰朕待王君㚟計之説出曰君㚟好兵以求利彼
　入吾言不用矣後君㚟破吐蕃於青海西説䇿其且
　敗因上鬬羊表帝識其意賜綵千匹後𤓰州失守君
　㚟死焉
　　謝賜香藥面脂表(張九齡/)
臣某言某至宣勑㫖賜臣裛衣香面脂及小通中散等
藥捧日月之光寒移雪海沐雲雨之澤春入花門雕奩
忽開珠囊暫解蘭薫異氣玉潤凝脂藥自天来不假
淮王之術香宜風度如傳荀令之衣臣才謝中人位㕘
上將疆場效淺山嶽恩深唯因受遇之多轉覺輕生之
速
　張公字子夀韶州曲江人中書令貶荆州長史久之
　封始興縣伯卒諡文獻
　　三月三日為百官謝賜宴表(宋璟/)
伏以漢崇元已齊曰上遊咸聞執蘭以盛禊飲洛水之
會囂呼不足紀也永和之遊僻陋不足追也臣等生逢
多幸遇㑹聖明賜與榮渥逾溢涯分詢於史䇲超軼古
今(中謝/)伏惟皇帝陛下屈己愛人布和施恩慶賞所及
萬國歡心財成之道與天悠久爰以令節錫宴公亭翠
帟文茵俱来天上嘉餚清酤亦自大官欣懽之聲浃於
億兆銜感之至形於頌歌而天心霈然宸章煥發曲蒙
賜示捧讀兢懼涵泳五音光輝二雅流於箎磬永播無
窮豈臣庸愚詎能思度今狂虜衰息年穀屢登俗被
湛恩人歸夀域讌遊髙會適助時康况上宰冢卿脩
簪長劒前後羅列小大相從所以序聖朝之多士為百
代之風流臣等叨榮無任懇迫報効何日進退知慚不
勝欣忭之至
　璟邢州南和人累封廣平郡公尚書右丞相卒諡文
　貞○廣平公文僅此篇尚存近有偽作梅花賦刻文
　致中不可不辨然亦不足辨也
　
　
　
　
　
　
　
　
　
　四六法海巻二
欽定四庫全書
　四六法海巻三　　　　　明　王志堅　編
　　謝書上考表(李邕/)
臣某言伏奉今月日聖恩鑒以薄能光賜上考御詞激
物睿奬動時戴天不勝跼地無所(中謝/)臣聞荷再造者
遍於有情勸庶工者盡於有位莫不宣其力竭乃誠欣
赴前儔恥居後殿者葢以萬數則區區揚化𦕈𦕈納忠
自化彭蠡之魚更是海濱之雁伏惟陛下太和布氣巨
壑流津宇宙開明既照纎草山河鮮潤每納昆蟲豈臣
凋枯復霑雨露天漢之上遙記嚴平宣室之中興言賈
誼摧羽揷翼忽飛翥於雲霄暴鰓捷鰭重游泳於溟渤
豈有循吏得預詞林鼷䑕軒墀鶢鶋鐘皷徒驚奬飾益
用慚惶況乎政術空虚褒述累積文髙日月辰象法之
不逮徳厚嵩華羣岳朝之莫階雖郭隗濫觴明主有所
蓄意然邵信敦本㣲臣不敢負人慶忭則深憂懼亦切
無所報國空以誓心
　金州刺史滕王元嬰不法髙宗自書下上考以愧之
　𤣥宗亦賜李邕上考當時天子自做考功司吏治安
　得不飭
　　謝入朝表(李邕/)
臣邕言伏奉七月十五日恩勅許臣㑹計京師者止水
一盃忽聞朝海枯查八月更得浮天(中謝/)臣以幽遐必
察者日月之照明憔悴皆霑者雨露之恩廣伏惟陛下
天徳隂騭神功獨斷咸造吹萬容至於工養報通三大
及於小豈臣㣲物得預洪鑪在昔全生已承曲記斯今
上計再荷特恩戴盆之心仰天有望出籠之鳥飛空可
期方將蹈舞闕庭慚戴咫尺葉公宿願一覩真龍岐下
遺甿忻逢聖主無任
　邕字泰和揚州江都人善之子天后時為左拾遺宋
　璟劾張昌宗后不應邕立階下大言曰璟所陳社稷
　大計陛下當聴或讓曰子位卑一忤㫖禍且不測邕
　曰不如此名亦不傳其後在中宗朝忤武氏貶在𤣥
　宗朝一忤岑羲貶再忤姚崇貶三忤張說貶四忤李
　林甫杖死死時年七十矣詳其生平亦慷慨謇諤之
　士也今讀二表何熱中乃爾又有謝勅封表云求西
　山之藥願補聖躬殊可發笑葢不如此名亦不傳一
　語亦可窺其微矣
　子美八哀詩咏邕云豐屋珊瑚鈎麒麟織成罽紫騮
　隨劍几義取無虚嵗分宅脱驂間感激懷未濟衆歸
　賙給美擺落多藏穢詳此詩葢多取多與人也其聲名
　之髙皆以此
　　為薛使君謝婺州刺史表(王維/)
臣某言伏奉今月日制除臣某官拜命若驚稽首無地
臣聞洪波退流必盪其溷穢慶雲所潤不遺於荆棘伏
惟陛下孝悌之至通於神明馨香之徳格於天地故指
旗而黑祲旋静揮戈而白日再中豈臣蟲臂䑕肝所能
談天述聖臣之本末强欲自陳擢髪數罪臣戮餘也剖
心自明天知之矣臣素書生少為文吏折衝禦侮幾何
不亡奉法守文一日之長當賊逼温洛兵接河潼拜臣
陜州催臣上道驅馬才至長圍已合未暇施力旋復陷
城㦸枝义頭刀環築口身關木索縛就虎狼臣實驚狂
自恨駑怯脱身雖則無計剚刃有何不可而折節兇頑
偷生厠溷縱齒盤水之劒未消臣惡空題墓門之石豈
解臣悲今於抱釁之中寄以分憂之重且天兵討賊曽
無汗馬之勞天命興王得返屠羊之肆免其釁鼓之戮
仍開祝網之恩臣縱粉骨糜軀不報萬分之一況褰帷
露冕是去嵗之縲囚洗垢滌瑕為聖朝之岳牧臣欲殺
身滅媿刎首謝恩生無益於一毛死何異於腐䑕謹當
閉閣以思政酌泉以勵心親畢力於平人無煩八部誓
不負於明主非畏四知用釋愆誅敢求課最
　安禄山反維為所得以藥下利陽瘖禄山迎置洛陽
　迫之以官禄山大宴凝碧池悉召梨園諸工合樂維
　聞賦詩痛悼賊平皆下獄或以詩聞行在弟縉請削
　官贖維罪肅宗亦自憐之下遷太子中允此表葢為
　當時同罪者所作
　　為畫人謝賜表(王維/)
臣某言臣猥以賤伎得備衆工誤㸃屏風乏成蠅之巧
偶持團扇無事牸之能徒以職官不敢貳亊顧惟時論
有慚三絶伏惟皇帝陛下撥亂反正受命中興俯恊龜
圖傍觀鳥跡卦因成畫畫始生書知㣲知彰惟聖體聖
臣奉詔㫖命寫功臣運偶鳳翔之初無非鷹揚之士燕
頷猿臂裂眥奮髯髪衝鶡冠力舉龍鼎骨風猛毅眸子
分明皆就筆端别生身外傳神寫照雖非巧心審象求
形或皆暗識妍媸無枉敢顧黄金取舍惟精時平白粉
且如日磾下泣知其孝思于禁懷慚媿此忠節乃無聲
之箴頌亦何賤於丹青宣父之似皋繇元子之類越石
不待或人之説無煩故妓之言此又一奇誠為可尚臣
得䑛筆麟閣繼踵虎頭頻䝉奬教之恩益用精誠自勵
勤以補拙雖未飛仙感而遂通實因聖訓況賜衣服累
問官資中使相望屢加宣慰㣲臣戰灼無答恩私
　摩詰有詩云宿世謬詞客前身應畫師并此表真足
　為畫家長價
　　為曹將軍謝寫真表(王維/)
臣某言天幸㣲臣身逢大聖得為列卒以備戎行於臣
一生已為萬足況建旗為將裂組受官䝉推食之恩辱
賜衣之寵匹夫之勇雖不顧身長䇿無聞未能盡敵仰
慚介胄俯媿櫜鞬加以弓不重於六鈞箭不穿於七札
詎中雀目誠慙猨臂似劉琨而恨小非闗羽之絶倫何
以厠跡虎臣儀形麟閣伏惟皇帝陛下昭格天地懸超
七十二家㣲臣託附風雲不如二十八將而䝉乖聖㫖
特命圖工畫植㦸之黄鬚圖石稜之紫色才如過隙顧
侯已得其神不待臨淄鄒子自知其醜豈可藏之秘府
以示後人將謂飛龍之時無俟貔貅之士寵過其効力
不稱恩願死藝於伏􁃳誓役身於鳴轂無任感激欣戴
之至
　曹將軍名史傳無考乃知當時宣力之臣圖形内府
　者不獨凌烟諸公也宋世人主於臣下尤厚唐介畫
　像不似出内本賜其家見梁適而知其肖父當時名
　臣圖像主上盖時常展翫矣
　　為郭子儀讓華州奉天請立生祠建碑第三表(失/名)
臣聞人臣事君禀命而已若君有非常之略則臣成佐
命之勲象彼四時運行實因於上帝配諸百谷廣大在
宗於滄溟頃陛下監國撫軍則再安宗社及龍飛踐祚
又克清夷狄所有成績莫非雄圖臣雖在行何力之有
今奉天華州耆夀請為臣建碑立祠且陛下聖功已書
簡䇿㣲臣薄效何足褒稱耆夀之徒昧於事體謬請刋
紀殊乖名實昨已再表懇辭冀達誠慊陛下未察令斷
來章奉詔兢惶若墜泉谷況今畿内百姓日益凋殘糧
無半菽室如懸磬以不急之務擾至疲之人竊顧心顏
益増靦懼又比來耆夀陳狀是官吏指麾恐以臣備位
台司妄為希附縱有勤請或由矯飾所恃聖造特遂愚
衷區區之誠敢以死請無任懇迫之至于再三言不動
天未䝉允納夙夜兢懼不遑寧止臣非有馬援南征之
績竇憲北伐之功安敢飾詞以陳謙讓但以兵革不息
十年於兹天下之人未獲其所臣幸備相位尚負憂責
頃嵗之克復京都去冬之攘却夷醜所有微效皆稟聖
謀然未能使干戈盡銷郊甸罷警北有亡命之虜西有
無厭之戎公卿大夫未免旰食臣幸而獲宥其榮已多
豈可竊功僥名以圖不朽其若千古何昔漢為霍去病
理第辭以匈奴未滅無以家為況今殘孽尚存而敢播
美金石雖臣才不逮古竊慕古人之至所望再效駑蹇
逺斥凶渠三虜之首既縣四海之波自定從此偃伯可
以息人然後亦未為晚臣以誠願實在於斯伏乞聖恩
特遂勤請無任惶怖迫切之至
　功如郭尚父消受一碑一祠不得耶一段撝謙之衷
　可照千古耆夀之徒昧于事體備位台司妄為希附
　此老可謂眼中有鏡矣此表三篇載修文御覽前篇
　為李嶠作此概作前人當是偶誤今闕之
　　李採訪賀收西京表(常衮/)
臣聞夏厯其昌羿何逃罪漢維既振莽亦伏誅伏惟皇
帝陛下恢正皇綱光膺帝業日月照其明略雷霆發其
英斷拯横流而方割撲燎火之已焚頃者胡羯亂常崤
函失守暴殄天物憑陵帝京上皇興避狄之仁陛下有
䝉塵之難賴宸衷果決睿算昭宣憤陵寢之樵蘓悲黎
元之塗炭必將嘗膽誓使然臍不有殷憂何以唘中興
之盛業不有患難何以彰撥亂之英哲步自郇邠至於
朔漠撫巡城邑招致甲兵誥命俯臨三讓而登九五師
徒走集一呼而踰百萬設壇拜將虚左迎師臨朝有怵
惕之容率土下哀痛之詔六軍之號令既肅萬人之賞
罰且明湯火不辭矢石何懼及清秋戒節太白方髙爰
整軍容順乎殺氣龔行天罰掃彼妖氛千里貔武之營
百里龍蛇之陣沸若雲海聚如雪山壘揭終峯塹迴渭
水闞軍聲而丘陵簸盪煬兵氣而天地晦冥蠢兹凶徒
猶敢旅拒皷譟白刃來聚犬羊之羣旗靡黄塵旋就鯨
鯢之戮渠魁不漏噍類無遺枝梧者面縛中軍顛背者
頭懸後殿敗符融於肥水自可慙功破王邑於昆陽未
云快意遂封尸於京觀旋振旅於王城啟闢千門埽除
九陌祓羶腥於宮闕洗毒螫於閭閻耆艾歡迎乆思周
徳衣冠雨泣還覩漢儀謳吟變噢咻之聲氣象迴嚴凝
之慘廓丹霄以瞻羽衛肅黄道而復鑾輿正寳位於北
辰道光主鬯迎上皇於西蜀歡展奉親永惟宗社之靈
實荷乾坤之慶臣忝陪宗室喜萬恒情無任踴躍歡忭
之至謹奉表陳賀以聞
　常衮京兆人代宗時拜門下侍郎同中書門下平章
　事衮性狷潔懲元載敗窒賣官之路然一切以公議
　格之非文詞者皆擯不用時謂之濌伯以其濌濌無
　賢不肖之辨云徳宗即位貶潮州刺史建中初起為
　福建觀察使閩之文學衮實倡之
　李晟收復京師于公異作露布略云逆賊朱泚委身
　凶徳假翮奸徒熒惑我生民僣賊我神器聚為起穢
　之物腥彼宮闈散作旬始之妖孛于躔次末云臣已
　肅清宮禁祗謁寢園鐘簴不移廟貌如故徳宗覽之
　泣下今摘其警語附此
　　中書門下賀雪表(常衮/)
臣聞聖人昭事以奉時乾道下濟以成物伏惟皇帝陛
下勤勞庶政憂濟萬邦念生靈之未康慮兵食之不足
恭黙寅畏齋於穆清減膳撤樂以祈𤣥造天人合應雨
雪呈祥在登臺視朔之辰飄灑盈尺俯獻歳發生之節
飛舞驚春太素混成浩然萬里甲子之瑞載表於昌期
春秋所書亦先於農事重隂益固應水澤腹堅之時積
潤潛通迎土膏脈起之候靈貺斯在豐年可知佇登來
麰不暇祈榖侍臣相慶野老同歡臣謬奉中樞獲覩嘉
慶無任忭躍之至謹奉表陳賀以聞
　　進異馬駒表(令狐楚/)
臣某言得當道征馬使穆林狀稱忻州定襄縣王進封
村界去五月十二日夜孶生馬羣内異駒一疋白騧文
馬畫圖送到者臣謹差虞辛峻専往考騐并母取到太
原府而毛色變換與青騧色駝頭跌額紅鼻肉駿尾上
茸毛額帶星及旋肋骨左右各十八枝四蹄青兩眼黑
續得穆林狀稱當生之夜羣馬皆嘶靈質炳然休徴備
矣(中謝/)臣聞馬之精也自天而降馬之功也行地無疆
是以武藉其威文榮其徳謹按馬經云肋數十六者行
千里伏惟陛下握負圖之瑞縂服皁之靈異物殊祥蔚
然樷集臣觀前件駒靈表挺特雄姿逸異頸昂昻而鳳
顧尾宛宛以蛇蟠信坤元之利貞誠太乙之𤣥貺自將
到府便麗於宮每飲以清池牧於芳草則彌日翹立驅
之不前及長風時來㣲雨新霽輒驤首奔騁追之莫及
臣某恒親省視専遣柔馴倘駿骨峰生奇毛日就獲登
華廏既備屬車逺齊飛兔之名上奉應龍之馭天下大
慶㣲臣至願見今養飼至秋中即専進獻伏惟陛下兼
愛好奇想其風彩今謹圖畫隨表上進
　令狐楚字殻士其為文於牋奏制令尤善每一篇成
　人皆傳諷素與皇甫鎛善其得學士進平章皆鎛薦
　之又嘗謀逐裴度天下共疾之及甘露之變以王涯
　賈餗寃草詔指其罪不切為仇士良等所怨不得再
　相將卒令門人代為奏言以甘露事誅遣者衆請霽
　威普見昭雪葢瑕瑜互見云
　詩文中形容良馬不乏若生馬駒則未有如此篇之
　得情得景者也
　　為羽林李景略將軍進射雁歌表(令狐楚/)
臣某言臣伏惟皇帝陛下某月日臨御某殿射飛雁一
隻應弦而落歡動宮闈武暢環衛(中謝/)臣家世為將揚
聲朔野弧矢之事少嘗習焉每張侯為鵠注鏃而釋期
於必中十不一二今則禽飛於青冥之際箭發於倐忽
之間一聲劈雲雙翼墜地此皆神授審固靈扶端直以
成陛下神武之威也臣才質無取䝉恩深厚脱劍免胄
之餘輒思撰射雁歌一章隨此上獻帝不敢繼抗隨列
風雅姑以抒下情宣上徳附於文武之末而登歌焉無
任懽忭怔營之至
　　為汝南公賀元日御正殿受朝賀表(李商隠/)
上正三辰下臨萬國事雖舉舊命則維新臣聞聖祖垂
訓王者處域中之尊公羊紀時春者為一嵗之始載稽
故實抑有典章近嵗以來此禮多闕或事因惜費或時
屬告休伏惟陛下道被無垠政敷有紀全被發生之徳
無非訢合之仁蒼旻降符黄輿告瑞石碑既見文作太
平銀甕旋臻字成萬嵗而又憂勤不輟克責方深精誠
旁照於八紘懇惻上通於九廟仙厨撤味獸館休畋遂
使化妖宿為夀星變小戎為餓殍慶由聖感令屬神行
爰在新正式修闕典彤庭列位丹陛陳儀凝旒而天啟
其門服衮而日升於觀巽風發越兌澤滂沱左右賢臣
駿奔多士國無便佞擢靈草而不搖朝絶奸邪儼神羊
而莫動禮成而退物有其容況以光耀瑤圖丹青玉版
輝前映後邁五登三臣竊訪碩儒逺徴舊典帝堯華封
之祝惟止匹夫神禹塗山之儀且非元會然猶堯有多
憂之戒禹存後至之誅在和平而尚乖孰歡呼之可致
豈與兹日而得同年臣方守河潼正分符竹不獲躬陳
玉帛首率梯航況又嘗以藝文叨居禁密雖逺離天上
猶近闗西忭賀空深就望無所心馳紫闕非夢寐而不
通魂繞皇闈羨歸飛而莫及
　商隠字義山懷州河内人或言英公裔孫也令狐楚
　帥河陽使與諸子游楚本工章奏商隠受其學文益
　工楚徙天平宣武皆表署巡官嵗具資裝使隨計開
　成二年髙鍇知貢舉雅善令狐綯綯薦之擢進士第
　王茂元鎮河陽表掌書記得侍御史茂元善李徳裕
　以故牛黨共嗤謫之茂元卒更依桂管觀察使鄭亞
　為判官亞亦徳裕所善也㑹綯當國以為忘家恩放
　利茍合謝不與通乆之補太學博士栁仲郢節度劍
　南辟判官檢校工部員外郎府罷客滎陽卒商隠為
　文繁縟時温庭筠段成式俱用是相夸號三十六體
　　為滎陽公賀老人星見表(李商隠/)
聖惟合徳神實效祥必垂有爛之文以表無疆之祚臣
聞𤣥象示人昊穹凝命曜為經而宿為紀則曰常名斗
挹酒而牛服箱或標虚稱未若候時而出有道則彰居
五福之先在三辰之列伏惟陛下昭明老契游泳莊寰
届是中秋呈兹上瑞況見於午位又屬寅時仰考𤣥符
乃有深意自南耀彩將𢎞解愠之風近曉流光欲助無
私之日皇心載裕靈鑒孔昭凡居率土之濱皆慶後天
之夀臣誤䝉重寄實逺清光送𤣥燕於梁間傷時自切
望白榆於天上厥路無由
　　為滎陽公賀幽州破奚冦表(李商隠/)
臣某言臣得本道進奏官某狀報某月日幽州節度使
張仲武奏破奚北部落及諸山奚天聲逺疊廟略遐宣
白虜獲於寧臺赤夷俘於燕路(中賀/)臣竊窺舊史逖聴
前朝有天子憂邊清宵輟寐將軍出塞白首言歸至乃
或勝或奔一彼一此竟至塞郊之柝那停絶漠之烽猶
欲叙烈旂常告功祧廟用其暫勝謂曰難能況幽朔巨
都全燕重地薦臻奚冦猾亂華人田讓之獲鮮卑莫能
深入祭肜之軍遼水惟遣相攻近嵗以來為患滋甚走
單于偵邏之路懷駒支漏泄之姦張仲武重感國恩習
知邊事同三師而肄楚侔五餌以間戎乗其嚻惰之時
俄得剪除之便燕犀宻掛冀馬潛羈超距投石者動過
千羣㦸手科頭者畧踰萬計坎三皷而河流自却聲六
校而屋瓦皆飛自使鴞懼喪林兔忙迷穴無舟掬指有
地僵屍未驚紫陌之烏前軍已蹙不唳淮山之鶴後隊
仍竆遂分袁尚之頭顱仍裂蚩尤之肩髀穹廬落燼同
甲揚灰山積雲屯大收其車乗角羸耳濕盡獲其牛羊
栁水載澄桑河無事此皆皇帝陛下功格上𤣥運膺下
武授兹成奠於彼當仁震肅九圍歡呼萬國昔艱難云
始胡塵首起於盧龍今開泰有期漢將先清於涿鹿人
謀允若靈貺昭然固已上慶祖宗下光編䇿籙圖洪範
競三古之殊猷玉檢金泥有百神之靈笈臣雖當防遏
不介邊陲空増氣於懦夫實叨榮於下將日圍千里天
盖九重奉一月之㨗書惟知忭蹈獻萬年之夀酒尚隔
班行念風水於遐藩寄夢寐於宣室無任望闕結戀之
至
　大中初張仲武破奚北部及山奚俘獲雜畜不貲
　　為滎陽公桂州謝上表(李商隠/)
臣某奉違禁掖祇役遐陬雖懸就日之誠懼曠宣風之
寄柔轡載揚于永路輕船利濟於大川(中謝/)臣某系承
儒訓生屬昌期初掛弁髦即親筐篋嘉樹無忘於封殖
青氊不落於冦偷再擢詞科一登冊府徂遷嵗律浮泛
軍裝忽彯華英俄列通籍極望郎於南省備給事於左
曹中間帖掌臺綱分修國史旋值孽童拒詔狂虜亂華
副中憲以急宣佐威城而遙䕶督晉氏遷延之役絶戎
人偵邏之奸敢伐善以攘羭固盡誠於養棟伏惟陛下
武推時夏文號欽明方將䖍奉紫泥恭拜青瑣豈意遽
分専席叨賜再麾首南服以稱藩控西原而遏冦褰帷
㢘部猶恐墜於斯文横槊令軍實致憂於不武雖期竭
力終懼敗官況俗雜華夷地兼縣道文身椎髻漸尉佗
南越之餘叩鼓鳴鐘傳士燮交州之態網疎則魚漏繩
急則麏驚欲經緯以合宜顧韋弦而匪易伏願陛下務
修儉徳廣扇㢘風捐翠投珠不勤異物驅犀逐象用示
深仁始於問俗之時使獲稱君之美亦當求規水薤取
戒脂膏冀少息於羣黎庶免拘於司𨽻三梁路阻九嶠
山遙浮江遇楚澤之萍望國隔番禺之桂遐思白鳥率
飈音於周囿之中逺羨仙蓂永固本於堯階之上
　鄭亞字子佐滎陽人爽邁有文舉進士賢良方正書
　判拔萃三中其科李徳裕髙其才及守浙西辟署幕
　府擢監察御史李回任中丞薦知雜事拜給事中徳
　裕罷相出為桂管觀察使坐吳湘獄不能直寃貶循
　州刺史卒
　　為濮陽公陳許謝上表(李商隠/)
揄揚皇化宣布睿慈連營咸鼓於巽風闔境均霑於兌
澤某材謝漢飛義慚燕使獻書求試學劍邀勲大舸千
艘早竊樓船之任勝兵萬數晚兼車騎之名雖任在啟
門而時當柔逺珠崖銅柱祗務㢘平麻壘艾亭莫能恢
服旋屬陛下荆枝叶慶棣萼傳輝臣得先巾墨車入拜
丹陛蘭臺假號棘署參榮奉漢后之園陵獲終送往掌
周王之廩庾方切事居不謂遽董戎旃還持武節賜國
既髙於七命承家又慶於重侯維彼璧田實聫鼎邑古
之近甸今也雄藩想像汝南星聚而先賢未逺經過潁
上水濁而强族皆除况在昔年常隣多壘載瞻軍額深
見士心貴忠孝之兩全則忠可移孝正文武之二道則
武可輔文咨謀將領之能必重英豪之選豈虞拔擢乃
出孱㣲謹當阜俗而必致人和貞師而不為兒戲使流
庸自占驍悍知方任棠水薤之規臣當可服黄霸米鹽
之政臣亦不遺粗勤報効之貲用贖饕餮之責奉違軒
鏡幾落堯蓂比園葵以自傾晝惟向日羨海槎之不繫
秋則經天感激而淚血霑衣兢憂而汗雨浹背
　王茂元鄜坊節度使栖曜之子也徳宗時上書自薦
　擢太子贊善吕元膺留守陳都署防禦判官淄青留
　邸卒謀亂元膺率兵圍之士無敢先者茂元取一人
　斬之衆乃進亂卒出奔累遷嶺南節度使封濮陽郡
　侯召為將作監領陳許節度使又徙河陽討劉稹也
　李徳裕以茂元兵寡詔王宰以陳許兵援之會病卒
　諡曰威
　　為濮陽公陳情表(李商隠/)
臣聞事君以忠者所宜效死食君之禄者亦戒妨賢茍
非内慊私誠外憂官謗則安肯固辭武節强委侯圭拒
七命賜國之榮捨萬里封侯之䇿必知不可安敢無言
(中謝/)臣因縁代業遭逢聖時竊常有志四方不埽一室
奉隋武之家事無愧陳辭慕鄧傅之門風不傷清議屬
者每憂不試深恥因媒自薦之書朝投象魏殊常之澤
暮降芸香其後契濶星霜羇離戎旅從軍王粲徒感所
知掌檄陳琳亦常交辟吕元膺東周保釐之日李師古
太平泮涣之時潛入其徒盈於留邸臣此時尚持白簡
猶著青袍元膺知臣傳劍論兵本於仁信佩鞬揷羽亦
識孤虚俾以發姦假之捕盜幸無容忍以及焚巢旋帶
銀章俄分竹使隼旟楚峽出以分憂熊軾鄖城忽然通
貴豈意復踰五嶺更授再麾中間叨相青宮忝司緹騎
纔通閨籍又處藩條越井朝臺備經艱險貪泉湞水益
勵平生是甘馬革之言常懼武皮之誚及聖造逺流南極
許拱北辰黄犢留官胡牀掛柱如生羽翼若出嬰羅誓
以歸彼冗員處之散地俄以朝那失守昆壤須人一去
闕庭五罹寒燠處京畿五百里之内控番冦數十州之
多提鼓燒烽増埤濬洫雖國家逺追上䇿不事交争然
虵豕難防犬羊易縱茍罷嚴撤警則負約渝盟臣自受
命以來為日斯乆未嘗一日不修戰格未嘗一日不數
軍儲使士有鬬心人無虚額使之偵候咸亦聞知尚未
能率勵驍雄揣摩鋒鏑逺收麻壘直取艾亭成天朝經
武之威畢㣲臣報主之分可書竹帛不辱旂常葢以乆
處炎荒備薰瘴毒内搖心力外耗筋骸雖馬援據鞍尚
能矍鑠而班超攬鏡不覺蕭衰恐無以早就大功久當
重任自思已熟求退為宜伏惟皇帝陛下道冠百王功
髙三代照臨若日覆露如天況今國不乏人時稱多士
有才略在臣之右齒髪少臣之年俾代處是邦遞臨斯
位以之責效誰曰不然俾前達後生皆無蔽滯由中及
外得以交相成陛下適時之方減微臣固寵之責臣不
勝祈恩懇迫之至
　　代僕射濮陽公遺表(李商隠/)
臣某言臣聞螻蟻知雨雖通感於𤣥天蒲栁望秋必凋
華於厚夜況臣攝生寡要將命無方寒暑頓侵精神坐
竭竈乏傳薪之火餘焰幾何隙無留影之駒殘光即盡
叩心戀闕忍死封章呌白日而不迴望青天而永訣(中/)
(謝/)臣雖忝望族本實將家自先臣出揔郊圻遇任大國
静無師旅被服元化翺翔盛時遂與季弟參元俱以詞
場受貢乆而不調因以上書自薦求通干時願試芸香
作吏始筮仕於徳宗瑞節臨戎復分憂於陛下雖性分
有限而忠誠不移固無韓彭為將之能實慕趙竇散財
之義兩踰嶺嶠四建牙旗約已潔身絶甘分少良田五
頃慮莫及於子孫厚禄萬鍾惠頗霑於賓客恭承詔命
以守藩條而掌事者徒以元和中呂元膺留守東都李
師古潛謀洛邑託以郡邸入之甲兵臣當時為元膺賓
僚值師古竊發藍衫不脱竹簡仍持因為麾兵虜其朋
帥遂以將材相許戎統見期頡頏遐途纂修舊服光隂
荏苒遷授頻仍昨者分領許昌兼臨河内當上黨阻兵
之始是孽童拒詔之初臣方將奮勵疲駑指揮精銳所
冀解鞍赤狄息駕晉城大攘蜂蠆之羣以雪人神之憤
自前月某日後軍聲大振賊勢稍衰人一其心士百其
勇鷰頷有相曽無定逺之期馬革裹尸實負伏波之願
而精神靡著素心見違援枹之意方堅就木之期俄及
忽自今月某日疾生腹藏弊及筋骸藥劑之攻擊愈深
神祇之禱祠無益固已騰名鬼籙收氣人寰復燃無望
於死灰更起難同於仆樹然臣素窺長者曽慕達人省
於變化之端粗識死生之理豈其有貪富貴敢冀延長
但以未報國恩未誅賊黨視胄長免對弓莫彎思犬馬
以自悲悼鐘漏之先迫志有所在傷如之何撫節而乏
淚以流伏􁃳而無血可衉(中謝/)其行營三軍已舉牒差
某官某河陽留務差某官某懷州留務差某官某訖並
皆授之方略各有司存至於旬日必無逗撓臣又伏思
任司農大卿之日授忠武統帥之時紫殿承恩彤庭入
對躬瞻堯日親沐舜風獲覩陛下神武之姿獲聞陛下
憂勤之㫖即北蕃小冦東土㣲妖亦何足煩陛下之甲
兵汙陛下之鈇鑕伏望時推明略光闡睿圖内則收徳
裕讓夷紳絃之嘉謨外則任彦佐允達宰沔之威力廓
清華夏昭薦祖宗然後瘞玉勒成鏤金垂烈臣雖百死
復何恨焉臣精爽已虧言辭失次氣無復續䝉以纊而
莫勝口不能言飯用貝而何益故園千里明君萬年永
将覆載之恩長入幽㝠之路殘魂不昧雖温序之思歸
枯骨有知遇杜回而必抗迴望聖代哀號不能無任荒
惙攀戀之至
　王茂元卒於河陽軍中此表處置諸事甚悉計商隠
　必在幕中及讀其祭外舅司徒之文云屬纊之夕不
　得聞啟手之言祖庭之時不得在執紼之列此不可
　曉
　　為裴相公讓官表(韓愈/)
臣度言伏奉今日制書以臣為朝議大夫守中書侍郎
同中書門下平章事承命驚惶魂爽飛越俯仰天地若
無所容(中謝/)臣少涉經史粗知古今天與朴忠性惟愚
直知事君以道無憚殺身慕當官而行不求利己人以
為拙臣行不疑元和之初始拜御史旋以論亊過切為
宰臣所非移官府廷因佐戎幕陛下恕臣之罪憐臣之
心拔居侍從之中遂掌絲綸之重受恩益大顧己益輕
茍耳目所聞知心力所迨及少闗政理輒以陳聞於禆
益無涓埃之㣲而讒謗有丘山之積陛下知其孤立賞
其㣲誠獨斷不謀奬待踰量臣誠見陛下具文武之徳
有神聖之姿啟中興之宏圖當太平之昌厯勤身以儉
與物無私威怒如雷霆容覆如天地實羣臣盡節之日
才智效能之時聖君難逢重徳宜報苦心焦思以日繼
夜茍利於國知無不為徒欲竭愚未免妄作陛下不加
罪責更極寵光既領臺綱又毗邦憲聖君所厚凶逆所
讎闕於防虞幾至踣斃恩私曲被性命獲全忝累祖先
玷塵班列未知所措祗自内慙豈意陛下擢臣於傷殘
之餘委臣以燮和之任忘其陋汙使佐聖明此雖成湯
舉伊尹於庖厨髙宗登傅說於版築周文用呂尚於屠
釣齊桓起寗戚於飯牛雪恥䝉光去辱居貴以今凖古
擬議非倫陛下有四君之明行四君之事㣲臣無四子
之美獲四子之榮豈可叨居以彰非據今干戈未盡戢
夷狄未盡賓麟鳳龜龍未盡游郊藪草木魚鱉未盡被
雍熙當大有為之時得非常人之佐然後能上宣聖徳
以代天工如臣等類實不克堪伏願轉選周行旁及巖
穴天生聖主必有賢臣得而授之乃可致理乞迴所授
以叶羣情無任懇欵之至
　度字中立河東聞喜人歴監察御史論權嬖鯁切出
　為河南功曹參軍武元衡帥西川表掌書記召為起
　居舍人元和六年以司封員外郎知制誥進中書舍
　人御史中丞王師討蔡以度視行營諸軍還奏攻取
　䇿進兼刑部侍郎王承宗李師道謀緩蔡兵乃使盜
　刺宰相元衡又擊傷度議者欲罷度安二鎮帝怒曰
　若罷之是賊計適行度亦以王室陵遲常忿愧無死
　所自行營歸知賊曲折帝益信仗及病創一再旬分
　衛兵䕶第存候踵路疾愈拜中書侍郎同中書門下
　平章事　存此以備一體
　　為王京兆賀雨表(栁宗元/)
天且不違神必有據宻雲與綸言繼發時雨將天澤並
流(中賀/)伏惟皇帝陛下憂切蒸黎慮深稼穡思彼未兆
防於無形滲漉每出於湛恩變化亦隨於廣運宸衷暫
惕已矯御天之龍聖謨既宣遂洽漏泉之澤霮䨴周布
霏㣲四施黍稷盡成公私皆及野夫鼓舞知帝力之𤣥
通官吏歡呼見天心之黙喻臣某牧人京邑動仰皇靈
渥澤徒加涓滴無助
　退之表啟不盡作耦語只是將平日文略加整齊而
　已至子厚則神理膚澤色色精工不惟唐人技倆至
　此而極即蘓王一脈亦隠隠逗漏一班矣
　　為王京兆賀雨第三表(栁宗元/)
伏惟皇帝陛下言為神化動合天心未成旱暵之虞已
積憂勤之慮衆靈受職薈蔚且躋於南山百榖仰榮滂
霈遂沾於東作睿謨朝降膏澤夕周知天人之已交識
隂陽之不測然則周王徒勤於方社殷帝虚美於桑林
豈若無災而早圖未禱而先應化超前聖道貫重𤣥徧
野同歡傾都相慶
　　代永州韋刺史謝上表(栁宗元/)
受命若驚臨職彌懼(中謝/)臣以無能累更亊任神州赤
縣實所備嘗過量逾涯每深兢惕不謂聖恩推澤濫駕
朱輪禄秩徒増詎施乳哺之惠服命虚受寜興襦袴之
謠況此州地極三湘俗參百越左袵居椎髻之半可墾
乃石田之餘曠牧守於再秋彌驕獷俗代征賦於三郡
重困疲人分災本出於一時積弊遂逾於十稔撫安未
易知法出而奸生子育誠難懼力勞而功寡夙夜憂切
不敢遑寜謹當宣布天慈奉揚神化以日繫月儻或有
成少禆愷悌之風因答生成之造臣無任感恩隕越之
至
　子厚深於吏治每於文字中露一二語
　　為武中丞謝賜櫻桃表(栁宗元/)
天睠特深時珍薦降寵驚里巷恩溢圎方(中謝/)伏以含
桃之羞時令攸貴況今採因御苑分自天厨使發九霄
集繁星而積耀味調六氣承湛露而不晞盈眥而外被
恩光適口而中含渥澤顧慙素食彌切自公豈圖君子
所先遂厭小人之腹
　摩詰退之皆有賜櫻桃詩葢唐時有此制
　　為裴中丞賀破東平表(栁宗元/)
臣某言日月得進奏官狀報逆賊李師道以某月日克
就梟戮率土臣子慶忭無涯臣聞負恩干紀者鬼得而
誅犯順窮凶者天奪其魄不有妖孽曷彰聖功伏惟陛
下先天不違與神合契掩周宣中興之業陋漢光再造
之勲靈旗四臨氛沴皆散凡在臣庶盡覩昇平伏以師
道席父祖以作威苞海岳而専禄恃東秦十二之險誘
臨淄三七之兵竊據一方嵗踰五紀朝宗之地曠若外
區封祀之山隔成異域累聖垂徳曽未悛心餘黨滔天
果聞折首遂使云亭有主知玉牒之將封遼海無虞見
石砮之已至此皆陛下神籌獨得廟略無遺授任推盡
力之誠縱捨有感心之化金石可貫龜筮必從克成不
戰之功遂洽無為之理臣謬司戎旅逺守方隅愧無横
草之功坐見覆盂之泰忭蹈歡慶倍萬恒情
　代宗時李正已為平盧節度使雄據東方子納自稱
　齊王後師道嗣為其將劉悟所殺
　　為武中丞謝賜新茶表(栁宗元/)
臣某言中使竇某至奉宣聖㫖賜臣新茶一觔者天睠
忽臨時珍俯及捧戴驚抃以喜以惶臣以無能謬司邦
憲大明首出得親仰於雲霄渥澤遂行忽先霑於草木
況兹靈味成自遐方照臨而甲拆惟新煦嫗而芬芳可
襲調六氣而成美扶萬夀以效珍豈可賤㣲膺此殊錫
銜恩敢同於嘗酒滌慮方切於飲氷撫事循涯隕越無
地
　　代武中丞謝新茶表(劉禹錫/)
臣某言中使竇國晏奉宣聖㫖賜臣新茶一觔猥降王
人光臨私室恭承慶賜跪啟緘封(中謝/)伏以方隅入貢
採擷至珍自逺貢來以新為貴捧而觀妙飲以滌煩顧
蘭露而慙芳豈柘漿而齊味既榮凡口倍切丹心臣無
任
　武元衡傳云徳宗未擢御史中丞順宗立王叔文使
　人誘以為黨拒不納俄為山陵儀仗使劉禹錫求為
　判官元衡不與叔文滋不悦數日改太子右庶子憲
　宗立復拜中丞今按劉栁集皆有代武中丞謝表正
　是時作以後劉栁之謫元衡下石最力劉有靖共佳
　人怨二章栁有古東門行皆為元衡死於賊作也
　夢得有賦茶歌云山僧後檐茶數叢春來映竹抽新
　茸宛然為客振衣起自傍芳叢摘鷹觜斯須炒成滿
　室香便酌砌下金沙水驟雨松聲入鼎來白雲滿盌
　花徘徊悠揚噴鼻宿酲散清峭徹骨煩襟開陽崖隂
　嶺各殊氣未若竹下莓苔地炎帝雖嘗未解煎桐君
　有籙那知味新芽連拳半未舒自摘至煎俄頃餘木
　蘭霑露香㣲似瑤草臨波色不如僧言靈味宜幽寂
　采采翹英為嘉客不辭緘封寄郡齋甎井銅爐損標
　格何况䝉山顧渚春白泥赤印走風塵欲知花乳清
　泠味須是眠雲跂石人此詩所云斯須炒成及自摘
　至煎俄頃餘即表中以新為貴之意唐人論茶已如
　此至宋而有藏賜茶至七年殆不可曉
　　代百寮進農書表(吕温/)
臣某等言臣等伏准故事每年二月一日以農務方興
令百寮具則天大聖皇后所刪定兆人本業記奉進者
(中謝/)臣聞不愛牲玉祈榖於圜丘可以致誠未足以勸
農躬秉耒耜籍田於千畝可以示勸未足以教人必也
殷天地之和順隂陽之理利其器用精厥法式行之而
不倦動之而不勞四海靡而風行百姓迷其日用𢎞我
政本實惟農書伏惟睿聖文武皇帝陛下徳茂生成道
光慈儉捐金而寳榖菲食而粒人考堯典以授時稽禹
貢而任土潔粢盛而大事在祀銷劍㦸而盡力為農豐
年屢薦於郊歌嘉瑞繼書於國史而不自滿假惟懐永
圖每至獻嵗載陽仲春初吉俯察土膏之候仰觀晨正
之祥經始嵗功導揚生徳徴有司之舊典奉先后之遺
文深居穆清親覽奥妙匪崇朝而盡更田畝不出户而
徧洽人情見捽草坯土之艱知寒耕熱耘之苦宸心感
念甽畆昭蘓一歎而時雨先飛三復而春雷自起臣等
業慙學稼禄過代耕親承務本之風日奉在勤之訓三
時不害觀玉燭於氤氲九扈孔修賀生靈於富庶謹繕
寫前件書凡二十篇共成三巻謹詣東上閤門奉表陳
獻以聞
　温渭之子字叔和一字化光藻翰精富一時流輩推
　尚性險躁譎詭而好利與竇羣羊士諤相昵羣為御
　史中丞薦温知雜事士諤為御史宰相李吉甫持之
　温等怨㑹吉甫病夜召術士宿於第即捕士掠訊且
　奏吉甫隂事憲宗駭異既詰辯皆妄將悉誅羣等吉
　甫救之乃貶温道州刺史徙衡州皆有善政卒年四
　十
　　為田神玉謝茶表(韓翃/)
臣某言中使至伏奉手詔兼賜臣茶一千五百串令臣
分給將士以下聖慈曲被戴荷無階(中謝/)臣智謝理戎
功慙盪冦前恩未報厚賜仍加念以炎蒸恤其暴露榮
分紫笋寵降朱宮味足蠲邪助其正直香堪愈病沃以
勤勞飲徳相歡撫心是荷前朝饗士往典犒軍皆是循
常非聞特達顧惟荷幸忽被殊私吳主禮賢方聞置茗
晉臣愛客纔有分茶豈如澤被三軍仁加十乘以欣以
忭感戴無階
　神玉神功之弟神功卒神玉代為汴宋節度留後
　韓翃字君平建中初知制誥時有兩韓翃御批其詩
　以授
　歐陽公集古録跋云茶之見前史自魏晉以來有之
　此表所引用是也雲谷雜記引晏子春秋有茗菜字
　王褒僮約有武陽買茶語則魏晉以前事也野客叢
　書謂周禮荼檟之荼即茶則六經中事也
　　賀平党項表(杜牧/)
上天有震耀殺戮王者有攻討誅夷是以不暫費者不
乆寧不一勞者不永逸伏以自古處夷狄於中華未有
不為患者春秋時長狄攻魯北戎病齊破衛陵燕侵秦
撓晉西漢趙充國納先零於内地東朝馬文泉置當煎
於三輔自後熾大侵亂關中戰爭十年騷擾四海凌逼
京邑發掘園陵段熲不生終不能滅後至曹公因匈奴
衰弱分為五部處在汾晉散而居之元海傑然首亂華
夏中原喪沒凡數百年國朝貞觀之初突厥破滅太宗
惑彦愽之利口忽文貞之成算處其降衆置於河南不
數十年果殘燕趙興師命將輸榖饋財天下騷然始能
殄滅是知古今夷狄處在中土未有不為亂者伏以党
羌雜種本在河外生西北之勁俗禀天地之戾氣為西
戎所蹙舉種來降國家納之置於内地爰受冠帶兼伏
征徭角觡既成觝觸是務天寳至徳之際北燕偏重中
原一掀大厯建中之時逆胡餘波巨盜再起党羌因此
亦恣猖狂兔伏烏飛為戎虜之耳目狼心梟響作郊畿
之殘賊比以回鶻未殄吐蕃正强且須覊縻未可重撅
於是邊疆日駭種類嵗繁每至勁弓折膠重馬免乳以
魁健之質張忿鷙之凶刼饋谷以焚舟殺軺車而閉道
衆虺盤結羣羊吽牙依據深山出沒險逕近在宇下游
於彀中艱難已來不能剷削伏惟聖敬文思和武光孝
皇帝皇天縱聖赫日資明威極風霆謀先造化潛運睿
算獨決神機箕宿禡牙狼星斂角戊日禱馬太白揚眉
按鎖而邊事無遺聚米而山形盡見披其要地𢷬以奇
兵獸窮搏人鹿急走險囊封赤白雜沓繼來雉走檄書
逺近同至蘇辛李蔡傅鄭甘陳十萬齊呼四面同入行
軍猶枕席之上敗虜於阻險之中或以利戈舂喉或以
長矛挾脇僵屍積疊千山之草木盡腥霆電轟喧萬里
之威靈大震詩曰不弔昊天亂靡有定此言中國不振
蠻夷入伐下人號天以告亂也復曰宣王薄伐小雅中
興是知武功不成文徳不洽臯陶無遺之戒史佚非類
之言若不殄除何為家國自此兵為農器革作軒車泥
紫金於常山沈殘戎於青海天覆盡得禹畫無遺統華
夏為一家用夷狄為四守萬物由道百度皆貞逺超三
代之風使無一人之虐臣僻左小郡(一作/守非)樸􁂶散材空
過流年徒生聖代尚能為詩見志作歌極情上詠神功
庶垂後代不獲稱慶闕庭無任踴躍屏營之至
　大中中党項久未平議遣大臣鎮撫以白敏中充招
　討使用裴度故事擇廷臣為將佐敏中軍寧州史元
　破党項九千餘帳于三交谷党項平
　牧字牧之佑之孫為殿中侍御史内供奉歴黄池睦
　三州刺史入為司勲員外郎常兼史職改吏部乞為
　湖州刺史以考功郎知制誥遷中書舍人卒
　　史館王相公進和詩表(錢珝/)
臣聞在心為志發言為詩志通而若啟源流詩作而自
合律呂伏惟陛下道惟恭黙禀在文思永圖欲漸於無
為睿覽且明於多暇因臨丹壑遂躡金繩喜物象之澄
清假咏歌而怡曠聲傳天籟韻合霜鐘篇殊黄竹之名
辭掩白雲之美臣等逢時竊位敢並韋平應詔屬詞文
非顔謝徒偶昭融之運獲聞雅正之音傾聴不知愧延
陵之季子試吹必濫比南郭之先生但思忝列輔臣安
敢首違聖㫖輒同擊壤仰荷貫珠誠懷鄭衛之慚但感
宮商之説星辰自轉難參旭日之光􁁉鼓空鳴莫續春
雷之響
　珝起之曽孫徽之孫字瑞文善文詞宰相王摶薦知
　制誥進中書舍人摶得罪珝貶撫州司馬有舟中集
　二十卷
　　謝賜衣表(楊億/)
解衣之賜猥及於下臣挾纊之仁更均于列校光生郡
邸喜動轅門伏以皇帝陛下誕膺元符恭臨大寳惠務
先於逮下志惟在於愛人鳥獸氄毛俯及嚴凝之候衣
裳在笥爰推錫予之恩在涣汗之所霑雖容光而必照
如臣者任叨符竹地僻甌吳奉漢昭之六條方深祗畏
分齊官之三服忽荷頒宣纂組極於纎華純綿加於麗
宻璽書下降切窺雲漢之文驛騎來臨更重皇華之命
但曳婁而増惕實被服以難勝矧于戎行亦膺天寵干
城雖乆皆無汗馬之勞守土何功獨懼濡鵜之刺仰瞻
宸極惟誓糜捐
　　駕幸河北起居表(楊億/)
毳幕稽誅鑾輿順動羽衛方離於象魏天威已震於龍
荒慰編甿徯后之心増壯士平戎之氣臣聞涿鹿之野
軒皇所以親征單于之臺漢帝因之耀武用殱夷於凶
醜遂底定於邊陲五材並陳葢去兵之未可六龍時邁
因犯順以必誅矧朔漠妖氛腥膻雜類敢因膠折之候
輒為鳥舉之謀固已命將出師擒俘獻馘雖奪名王之
帳未焚老上之庭是用親御戎車躬行天討勞軍細栁
之壁巡狩常山之陽師人多寒感恩而皆同挾纊匈奴
未滅受命而孰不忘家行當肅静邊垣削平夷落梟冒
頓之首收督亢之圖使遼陽八州之民得聞聲教榆關
千里之地盡入提封蛇豕之穴悉降干戈之事永戢然
後登臨瀚海刻石以銘功陟降云亭泥金而典禮逺追
八九之迹永垂億萬之年臣忝守方州莫參法從空勵
請纓之志慙無扈蹕之勞惟聆三捷之音逺同百獸之
舞
　楊億字大年建州浦城人真宗以咸平二年十二月
　幸澶州是時億出守處州
　　黄州謝上表(王禹偁/)
乍離近侍猶忝専城循省尤違彌深感泣伏以黄州地
連雲夢城倚大江唐時版籍二萬家稅錢三萬貫今人
戸不滿一萬税錢止及六千雖乆樂昇平尚未臻富庶
永言養活亦藉循良如臣庸愚曷副憂寄謹當勤求人
瘼遵奉詔條窒塞嚚訟之民束縛僉猾之吏敢言課最
庶免曠遺況當求理之朝必為無言之政伏念臣叨司
帝誥又歴周星既不曽上殿求見天顔又不曽拜章論
列時事入直則閉閣待制退朝則杜門讀書雖每日起
居實經年抱疾不敢求假恐煩醫官自後忝與史臣同
修實録晝夜不捨寢食殆忘已盡建隆四年見成一十
七巻雖然未經進御自謂小有可觀忽坐流言不容絶
筆夫讒謗之口聖賢難逃周公為鴟鴞之詩仲尼有桓
魋之歎葢行髙于人則人所忌名出于衆則衆所排自
古及今鮮不如此伏望皇帝陛下雷霆霽怒日月迴光
鑒曽參之殺人稍寛投杼察顏回之盜飯或出如簧未
令君子之道消惟賴聖人之在上況臣孤貧無援文雅
修身不省附離權臣祇是遭逢先帝但以心無茍合性
昧隨時出一言不媿於神明議一事必歸於正直愠于
羣小誠有謗詞謀及卿士豈無公論以至兩朝掌誥四
任詞臣紫垣最忝於舊人白首不離於郎署以㣲臣之
行已遇陛下之至公乆當辯明未敢伸理今則上國千
里長淮一隅雖云守土之榮未免謫居之歎霜摧風敗
芝蘭之性終香日逺天髙葵藿之心未死仰望旒扆不
勝涕洟
　禹偁字元之濟州鉅野人詞學敏贍遇事敢言為文
　多涉規諷不為流俗所容太宗時為左司諫知制誥
　妖尼道安誣訟徐鉉當反坐詔勿治禹偁疏論其罪
　貶商州團練副使召為禮部員外郎再知制誥孝章
　皇后崩遷梓宮於故公主第羣臣不成服禹偁言后
　嘗母儀天下當用舊禮罷為工部郎中知滁州真宗
　即位召還復知制誥預修太祖實録宰相張齊賢李
　沆不恊意禹偁議論輕重其間出知黄州嘗作三黜
　賦以見志㑹境内妖異日官言守土者當其咎上惜
　之命徙蘄州至郡未踰月卒
　　進兩制三館牡丹詩歌表(晏殊/)
臣准傳宣劄子奉聖㫖令兩制三館賦後苑諸殿亭牡
丹歌詩者化合天人祥開卉木恊風靈雨散為膏壤之
滋共蒂并柯布在宻青之囿畫品難形於卓異瑞圖不
盡於芳妍乃詔儒臣各摛華藻匪太平之特盛豈榮遇
之及兹昔者虞舜膺期有臯陶之賡載周宣繼業聞吉
甫之誦章葢黙相以謨猷不専工於詞翰迨於漢室尤
好藝文别館離宮多命從臣之制作倡優鄭衛已無前
古之箴規中葉以還其風未冺永平神雀之頌孝明稱
美者五人正元重九之篇徳宗考第於三等並垂編簡
式著熙隆洪惟聖運之㑹昌可繼重華之輝耀然于衆
製未復前修思諷諭者隠其誠而靡宣局聲律者艷其
言而罕實不足以上禆睿覽下達民情效明良喜起之
音續雅頌清微之範姑用登髙而能賦庶幾博弈之猶
賢罔恊精求豈任多愧臣首當庸濫實玷恩華興寤以
思靦惶無極其兩制章得象等三館康孝基等歌詩一
百四十首謹隨狀進以聞
　論衡云永平中神雀羣集詔上神雀頌百官上頌文
　比瓦石惟班固賈逵傅毅楊終侯諷五頌金玉孝明
　覽焉貞元四年九月詔羣臣晏曲江上為詩羣臣皆
　和帝自第之以劉太真李紓為上鮑防于邵次之張
　濛為下與擇者四十一人惟李泌李晟馬燧無所差
　次　晏公事具續編歐公集中
　　杭州䝉恩奬諭謝表(張詠/)
臣某言今月十五日進奏院遞到詔書一道為本州百
姓滕超等舉留臣䝉恩特賜奬諭者臣叨任藩宣曽無
政績忽因民欲俯降天書光寵異常惶駭失據(中謝/)臣
聞舜稱善人即不仁者逺漢求良吏即守道者前所以
極治體之大中致生民於康樂也恭惟皇帝陛下遵漢
之道行舜之心興一事未嘗不恭儉為先命一官未嘗
不惠愛為寄故得朝風寛簡世態淳和史官但紀其時
雍野老不知於帝力臣叨塵有位獲預頒條雖志在推
忠莫著分憂之效而心期濟衆未知為政之方徒以浙
右近年民間小歉既䝉明勅與蠲之於賦租復降異恩
又賑之以口粟此皆皇猷所被民事重蘇静言所因於
臣何有顧惟下俚不識大端譽臣之長掩君之惠敢于
雙闕留舉㣲臣葢遇皇帝陛下道在包荒恩從奬善既
不責民之僣冒亦不究臣之曠遺便枉璽書曲形慰勞
人百皆喜臣獨未遑且以江舛諸州杭為巨鎮臣之到
任已踰二年未能使民絶忿争未能使吏知㢘恥蒿萊
之有所不盡闢獄訟之有所未盡空自謂孤奉舜稱略
無善行謬榮漢選不見良能是以臣受寵載驚靦顔増
愧也得不更思體國益用竭誠求古人化俗之方副明
主愛民之㫖望禆萬一少報生成
　詠字復之濮之鄄城人咸平二年以工部侍郎知杭
　州事嵗將滿杭人詣闕請留有詔褒美
　　昇州又謝傳宣撫問表(張詠/)
臣某言三月日入内内侍髙品趙履信到傳宣伏䝉聖
慈重疊撫問臣者國有常典郡實分符何守吏之瑣材
勞聖君之重顧逺傳中㫖下慰殘軀恩既有加喜亦難
盡(中謝/)竊念臣幼而嗜學家本無書閱市尋師乆嘗涉
歴䇿名委質始遇遭逢自謂不蠶而衣不耕而食徒憑
官勢坐庇宗親故檢身每切於勵精承命不辭於艱險
以至懲奸析滯廢寢㤀餐静辦公家一欲酬君之寵禄
緝綏黎庶一欲答民之恭承是致過冒寒温有乖調䕶
盛年抱疾向老便衰一昨西蜀替歸中樞𨽻職信班行
之絶跡覺聖睠之異倫其如癖氣傍攻少納大官之膳
頭瘡下瀝有慙清蹕之塵所以臣喜偶昌期而悲逢薄
祜也遂陳丹悃求莅偏州感動皇情俯從臣願付金陵
之重地委江介之諸軍無廢攝生僅同卧治未期報政
忽復遷官信使纔迴中貴又至瘡痍之末既沐軫憂飲
食之間亦令順適下安孤跡傍駭羣情臣竊覽遺編遐
觀往哲有才大而君不用忠盡而君不知者多矣若臣
寒素起家清朝見任功末著而賞厚誠未立而信深者
幸也葢遇皇帝陛下以至聖之能守可大之業明以御
下則邪正畢見其心仁以安人則高卑各遂其性是以
臣粗推愚欵盛荷殊知豈不使四海之中九流之内壯
夫激節列位快心有以頌陛下禮士之風逺逾列聖賞
㣲臣飭身之末無愧前賢臣之叨塵自難言喻但期强
飯一冀分憂庶敦有卒之誠少報不名之徳
　景徳三年公自蜀召還掌三班院兼判登聞檢院瘍
　生於腦不能巾櫛乞郡知昇州大中祥符元年東封
　恩轉尚書左丞三年春秩滿遷工部尚書再任所謂
　未期報政忽復遷官者也
　　賀南郊大赦表(宋祁/)
帝儀訖饗朝涣推慈飛驛疾傳庶邦叢慶竊以天郊之
重國制有常凡萬乘躬行必三嵗間往不煩不怠由列
聖而持循以妥以䖍合諸神而對越睿圖累盛縟典勤
修恭惟陛下纂大合華執中布度抵金璧之美珍率儉
示人收霜電之嚴光措刑於下克勵明徳格於皇穹交
薰太和冒我羣品顧懷時憶瑞應日來亟修上儀若祇
舊典戒期百執領詔九州曳雲鳳之徜徉服翠虯之泮
奐殊庭一獻諸祜徧躋遂自陽靈之宫往㑹天元之旦
羽旄四合垓陛參登上璧左琮之華合袪而信祝祖蕝
宗題之次更侑而迪嘗拜嘉胙於席垂列欽柴於雲表
靈心合答熙典備成然後邃坐中天之闈普肆隨風之
澤改頒大號崇冠初元昭神之祥祈命維永賞功赦罪
責己逮瘝咸與維新牖民衷而遷善聿懷多福道帝祉
於緜區盛際有光彛倫咸賴臣嚮官舊吏殫見往朝或
不愛牲玉為恭殊非明薦或所過租賦為復葢出重勞
語昔罕全訂今絶擬所恨清塵在望自苦周南之留紫
槖仍持不與甘泉之從第班恩諭均浹歡悰
　祁字子京安州安陸人與兄庠皆以文學顯而祁尤
　能文善議論然清約莊重不及庠論者以祁不至公
　輔亦以此云卒諡景文
　東軒華録云宋子京知成都府帶唐書於本任刋修
　每宴罷盥潄畢開寢門垂簾然二椽燭媵婢夾侍和
　墨伸紙逺近觀者皆知尚書修唐書矣望之若神仙
　焉多内寵後庭曳羅綺者甚衆嘗宴於錦江偶㣲寒
　命取半臂諸婢各送一枚凡十餘枚子京視之茫然
　恐有厚薄之嫌竟不敢服忍冷而歸
　　謝直集賢院表(夏竦/)
北門禁省給青簡以試言東觀直廬降紫泥而命職莫
逭候人之刺彌彰遇主之榮竊以承明設待詔之官實
漢朝之芳潤麗正啟修書之院乃唐氏之英華濬圖書
之淵敞龍鳳之宇自非弓裘繼世章句名家通授羲畀
姒之靈篇嫻書笏珥彤之故事則何以繼成康之美頌
考宣武之懿文陪法從於甘泉奉宸游於屬玉況當聖
日允屬簡求如臣者學不傳經文非近史青青子佩雖
見刺於勞心翹翹錯薪亦濫期於刈楚筮仕勝衣之嵗
薦名象日之畿方博帶以觀光遽墨衰而㳂牒尋遇國
家誕敷尺詔増廣六科方棲枳以徒勞遂上封而自薦
始較文於鼇苑旋試可於鼎司亟趍文石之墀遂忝延
英之問擊轅度曲敢望於九成縈帶分墉俄登於百雉
陞象河之屬吏佐分虎之方州爰受代於瓜時遂歸朝
於幄坐典陳陳之粟閱山委之丘區從九九之車總絲
棼之案牘暨還衡睢壤舍爵太宮既諧引籍於金閨將
佐于藩於熊軾又慮沈迷簿領廢墮簡編負公朝振舉
之科辜聖主詳延之意遂殺青而奏技果出綍以推恩
禁林俾試於雕蟲書殿遽令於抱槧閱上帝之冊府目
眩星辰登道家之蓬山足踐雲氣奉長者之餘論與先
生而並行分直石渠地接嚴更之守縱觀金匱門連著
作之廷載惟螻螘之軀莫報乾坤之賜恭惟皇帝陛下
事寢廟以至孝奉靈祗而克誠流鴻藻於絶垠鑠景炎
於往號以文明而行健體柔克以居髙縱觀唐漢之大
猷備舉黄虞之故實睿藻和而六筩韻天章麗而五佐
飛恢崇務廣於斯文奬擢不遺於小道遂使至孤之士
獲塵非次之恩東陵遽擬於西山羔裘遂登於狐腋歌
衛風而合雅鬻齊紫而雜良誠當潔節於素絲敢不盟
心於白水益三思而出話彌九復以窮經永氷淵惕厲
之心奉日月照臨之鑒庶逭素餐之謗仰醻明主之知
媿懼所深兢惶不已
　竦以父死事録為丹陽主簿舉賢良方正擢光禄寺
　丞通判台州召直集賢院為國史編修官
　自慶厯聖徳詩出而英公遂為罪魁不知英公亦何
　可盡沒韓公嘗令任福自懷逺城趨得勝寨据險置
　伏要其歸又移檄申約茍違節度雖有功必斬福竟
　為賊誘没于好水川朝論歸咎於韓英公使人收散
　兵得韓檄於福衣帶間言罪不在韓故但奪一官噫
　英公此事不亦賢乎大率一時之是非患在不公千
　古之是非患在不博既不公又不博而豪傑含寃終
　不可雪矣
　　謝知制誥表(歐陽修/)
伏以王者尊居萬民之上而誠意能與下通奄有四海
之大而惠澤得以徧及者得非號令誥詔發揮而已哉
然其為言也質而不文則不足以行逺而昭聖謀麗而
不典則不足以示後而為世法居是職者古難其人乃
以愚臣而當此選伏惟皇帝陛下茂仁聖之姿荷祖宗
之業日謹一日曾未少懈而自羌戎負固邊鄙用師勤
儉率先於聖躬焦勞常見於玉色雖有憂民之志而億
姓未蘇雖有欲治之心而羣臣未副故每進一善則未
嘗不欲勸天下之能每官一賢則未始不欲盡人材之
用雖以爵禄而砥礪尚須訓誡之丁寜尤假能言以諭
至意可稱是者不大用歟伏念臣雖以儒術進身本無
辭藝可取徒值嚮者時文之弊偶能獨守好古之勤志
欲去於雕華文反成於樸鄙本懼不適當世之用敢期
自結聖主之知陛下奬之特深用之太過此臣所以懇
讓三四至於辭窮而天意不回寵命難止尚慮頑然之
未喻更加使者以臨門恩出非常理難屢瀆及俯而受
命伏讀訓辭則有必能復古之言然後益知所責之重
夙夜惶惑未知所措伏況文字之職厠于侍從之班在
於周行是為超擢不徒揮翰以為効自當死節以報恩
惟所使之期於盡瘁
　宋興且百年文章體裁猶仍五季餘習鎪刻駢偶淟
　涊弗振栁開穆修蘇舜欽志欲變古而力弗逮自歐
　公出以古文倡而王介甫蘓子瞻曽子固起而和之
　宋文日趨於古歐公之詩力矯楊劉西崑之弊専重
　氣格不免失於率易而四六一體實自創為一家至
　二蘇而縱横曲折盡四六之變然皆本之歐公
　慶厯三年公知諫院論事切直人視之如仇帝獨奬
　其敢言遂知制誥故事必試而後命帝知公詔特除
　之
　　謝復龍圖閣直學士表(歐陽修/)
恩還舊職事雪前誣感極心驚涕隨言出臣伏見前世
材賢之士身結主知勛徳之臣功施王室然尚或一遭
謗毁欲辨亡由少忤要權其禍不測顧如臣者何足道
哉臣材不迨於中人功亡益於當世用之未見有效去
之亡足可思矧罔極之讒交興而並進易危之迹何恃
而不顛而聖心不忘恩意特至辨罔欺於曖昧沮仇嫉
於衆多雖暫居譴謫之中而屢被陞遷之渥今又特䝉
甄録牽復寵名以臣之愚豈比前人而獨異推其所幸
葢由聖主之親逢謂宜如何可以論報再念臣禀生孤
拙本乏藝能徒因學古之勤粗識事君之節茍臨危効
命尚當不顧以奮身況為善亡傷何憚竭忠而報國誓
期盡瘁少答髙明
　公以慶厯四年除龍圗閣直學士五年以孤甥張事
　落職知滁州八年徙知揚州皇祐元年移潁州是年
　復龍圖閣直學士所謂屢被陞遷之渥也
　　南京留守謝上表(歐陽修/)
守宮鑰之謹嚴敢忘夙夜布政條之纎悉上副憂勤寄
任非堪兢營並集伏念臣賦材庸薄禀數奇屯毁譽交
興兩嘗過實寵榮踰分動輒招尤念報効之未伸敢不
竭忠而盡瘁因風波之可畏則思逺去以深藏迨此六
年外更三守學偷安而杜口負素志以愧心朽質易衰
已凋零於齒髪良時難得尚希慕於功名豈謂皇慈未
捐舊物擢從支郡委以名都惟此别京舊當孔道簿領
少勤於職事厨傳取悅於路人茍循俗吏之所為雖能
免過非有古人之大節未足報君
　　謝宣召入翰林表(歐陽修/)
使車入里君命在門閭巷驚傳豈識朝廷之故事縉紳
竦歎以為儒者之至榮在臣之愚何以堪此竊以文章
之任自古非輕待遇寵榮至有私人之目詢謀獻納因
加内相之名恩既異於常倫人愈難於稱職伏念臣器
非宏逺識匪該明學不通古今之宜材不適方圓之用
乆叨塵於侍從曾莫著於勞能而自出守外藩近遭家
禍茍存餘喘復齒周行風波流落者十年天日再瞻於
雙闕進退之際已蕭颯於霜毛慰勞有加賜憫憐於玉
色形神若此志意可知身已分於早衰心敢萌於希進
加之羇危之迹仇嫉交攻進退動繫於羣言議論多煩
於睿聴雖覆載之造每賜保全而孤蹇偷安常思引去
伏䝉皇帝陛下俯憐舊物曲軫宸慈因内署之闕員俾
備官而承乏臣敢不勉尋舊學益勵前修感遺簪未棄
之仁竭駑馬已疲之力庶伸薄効少答鴻恩
　公以皇祐四年丁母夫人憂五年歸葬吉州正和元
　年赴闕是年詔公修唐書遂有此擢
　　乞罷政事表(歐陽修/)
臣聞士之行已所重者始終之不渝臣之事君所難者
進退而合理茍亡大過善退其身昔之為臣全此者少
臣頃侍先帝屢陳斯言今之懇誠葢迫於此伏念臣識
不足以通今古材不足以語經綸達逢盛際之休明早
自諸生而拔擢方其與儒學文章之選居言語侍從之
流每䝉過奬於羣公常愧虚名之浮實既晚叨於重任
益可謂於得時何嘗敢傷一士之賢豈不樂得天下之
譽而動皆臣忌毁必臣歸人之愛憎不應遽異臣之本
末亦豈頓殊葢以處非所宜用過其量惟是要權之地
不勝指目之多周防所以履危而簡疎自任委曲所以
從衆而拙直難移宜其舉足則蹈禍之機以身為斂怨
之府復盤桓而不去遂謗議以交興讒説震驚輿情共
憤皇明洞照聖斷不疑孤臣獲雪於至寃四海共忻於
新政至於賴天地保全之力脱風波險陷之危使臣散
髪林丘幅巾衡巷以此沒地猶為幸民況乎擁葢垂襜
其榮可喜撫民求瘼所寄非輕茍可效於勤勞亦寧分
於内外伏惟皇帝陛下曲回天造俯察愚衷許臣解劇
繁處之閒僻物還其分庶獲遂於安全心匪亡知豈敢
忘於報效
　治平四年正月神宗初即位公轉尚書左丞是年有
　蔣之奇之誣公力求去
　　亳州謝上表(歐陽修/)
貳政非才雖獲奉身而退分符善地猶懷竊禄之慙祗
荷寵靈惟知戰懼伏念臣章句腐儒之學也豈足經邦
斗筲小器之量也寧堪大用而叨塵二府首尾八年荷
三朝之誤知罄一心而盡瘁若乃樞機宜慎而見事輒
言陷穽當前而横身不避竊尋前載未有能全怨出仇
家搆為死禍造謗於下者初若含沙之射影但期隂以
中人宣言於廷者遂肆鳴梟之惡音孰不聞而掩耳賴
聖人之在上廓日月之至明悉究罔誣遂投讒賊再念
臣性實甚愚而疎於接物事多輕信而待以至誠如彼
匪人失於泛愛平居握手惟期道義之交延譽當朝常
丐齒牙之論而未乾薦禰之墨已彎射羿之弓知士其
難世必以臣為戒常情共惡人將不食其餘而臣與游
既昧於擇賢在滿不思於將覆自貽禍釁幾至顛躋上
煩睿聖之保全得完名節於終始洎懇辭於重任尤深
惻於皇慈雖避寵辭隆僅能去位而清資顯秩愈更叨
榮莫逃徼倖之譏實負心顔之靦斯葢伏遇皇帝陛下
乾坤大度堯舜至仁察臣自取於怨仇本由孤直憫臣
力難於勉彊葢迫衰殘既獲免於非辜仍曲從於私欲
遂同萬物俾無失所之嗟未盡餘生敢忘必報之效
　帝將追崇濮王公引喪服記以為為人後者為其父
　母降服三年為期而不没父母之名以見服可降而
　名不可没也若本生之親改稱皇伯歴考前世皆無
　典據進封大國則禮無加爵之道於是御史等詆公
　争論不已皆被逐惟蔣之奇與公合公薦為御史衆
　目為奸邪之奇患之公婦弟薛宗孺有憾於公誣公
　以帷薄事連其長子婦吳御史中丞彭思永以語之
　奇之奇即劾公神宗即位詔詰所從來之奇言得之
　思永思永力抵以為風聞上以其詞窮降思永知黄
　州之奇監道州酒手詔慰公公亦求退罷知亳州此
　表所指蓋謂之奇也事在治平四年
　　亳州乞致仕第二表(歐陽修/)
臣近貢封章乞還官政伏奉詔答未賜允俞退自省循
奚勝殞越臣聞神功不宰而萬物得以曲成者惟各從
其欲天鑒孔昭而一言可以感動者在能致其誠敢傾
䖍至之心再黷髙明之聴伏念臣本以一介之賤叨塵
二府之聫知直道以事君每師心而自信然而既乏捐
軀之効又亡先覺之明用之已過其分而曽不自量毁
者不堪其辱而莫知引去幸賴乾坤之再造得逃陷阱
之危機仍許避於要權俾退安於晚節今乃苦於衰病
莫自支持顧難冒於寵榮始欲收於骸骨敢期聖念過
軫天慈謂雖迫於桑榆未忍棄於草莽竊以古今之制
沿襲不同葢由兩漢而來雖處三公之貴每上還於印
綬多自駕於車轅朝去朝廷暮歸田里一辭髙爵遂列
編民豈如至治之朝深篤愛賢之意每示隆恩之典以
勸知止之人故雖有還政之名而仍享終身之禄固已
不類昔時之士亡殊居位之榮然則在臣素心雖竊退
休之志迹臣所乞尚虞僥倖之譏伏望皇帝陛下惻以
深仁矜其至懇俾解方州之任遂歸環堵之居固將優
游垂盡之年涵泳太平之樂惟辛勤白首迄無一善之
稱孤負明時莫報三朝之德此為慚恨何可勝陳
　　謝賜漢書表(歐陽修/)
俯躬承命拭目生輝竊以右文興化乃致治之所先著
録藏書須太平而大備惟漢室上繼三代之統而班史
自成一家之書文或舛訛葢其傳之已久詔加刋定俾
後學之亡疑一新方冊之文増煥秘書之府而奏篇之
始方經衡石之程賜本之榮惟及鈞樞之近敢期孤外
特與恩頒此盖伏遇皇帝陛下曲軫睿慈俯矜舊物謂
其嘗與臣隣之列不忍遽遺憐其自喜文字之間俾之
娛老然臣兩目昏眊雖嗟執巻之已艱什襲珍藏但誓
傳家而永寳
　熙寧二年公知青州内侍王延慶便道傳宣撫問仍
　賜香藥一銀合遞賜新校定前漢書以公嘗預刋定
　也
　　謝擅止散青苗錢放罪表(歐陽修/)
有罪必誅是為彛典原情以恕特出深仁聞命驚慙省
躬涕泗伏念臣以一介之㣲賤荷三聖之奬知寵禄既
豐初無報効筋骸已憊尚此遲徊曲䝉大度之并容誤
委一方之寄任職當撫俗責在分憂方兹旰昃之勞心
豈敢因循而避事昨遇國家新建官司而主計大商財
利以均通分命出使之車交馳於郡縣悉發舊藏之鏹
取息於農氓而臣方乆苦於昏衰初莫詳其利害既已
大諠於物議始知不便於人情亦嘗略陳衆弊之三冀
補萬分之一屬再當於班給顧已逼於㑹期雖具奏陳
乃先擅止據兹専輒合被譴呵豈謂伏䝉皇帝陛下深
軫睿慈俯矜朴拙免從吏議特貸刑章夫何草木之㣲
曲被乾坤之施臣敢不益思祗畏更勵操修戒小人之
遂非希君子之改過冀圖薄効少答鴻私
　初王安石未知名友人曽鞏攜其文以示公公為延
　譽又嘗薦為諌官已而知其須禄養言於朝用為羣
　牧判官及守青州以請止青苗錢不合力求致仕馮
　京請留之安石曰修附麗韓琦如此人在一郡則壞
　一郡在朝廷則壞朝廷留之安用熙寧四年以太子
　少師致仕按安石不足言公此表亦甚於唾罵矣
　　謝致仕表(歐陽修/)
愚誠懇至曲軫於皇慈寵命優殊特加於常品本期得
謝更此叨榮(中謝/)伏念臣猥以庸近之材早遘休明之
運不通之學既泥古以難施無用之文復虚言而少實
是以三朝被遇四紀服勞䝉徳重於丘山論報亡於毫
髪而年齡晩暮疾病尫殘輒希知止於前人不待及期
而後請自陳悃愊屢至黷煩既乆歴於嵗時始曲䝉於
開可仍超加於異數非止賜於殘骸道愧師儒乃忝春
官之峻秩身居畎畝而兼書殿之清名至於頭垂兩鬢
之霜毛腰束九環之金帶雖異負薪之里何殊衣錦之
歸使閭巷咨嗟共識聖君之念舊縉紳感悅皆希後福
之有終豈惟愚臣獨受大賜此蓋伏遇皇帝陛下無私
覆物博愛推仁以其夙幸遭逢密契風雲之感㑹曽經
服御不忘簪履之賤㣲致此便蕃萃於衰朽雖伏櫪之
馬悲鳴難戀於君軒而曳尾之龜涵養末離於靈沼餘
生易畢鴻造難酬
　東坡見此表至伏櫪之馬一聨大以為妙云古人致
　仕表未有能到此者元厚之致仕表云蹌蹌退舞敢
　忘舜帝之笙鏞翯翯歸飛亦在文王之靈沼又表云
　㝠鴻雖逺正依天宇之髙華微藿雖傾尚遡日華之
　明潤皆本歐公語
　　謝加學士表(劉敞/)
常人之情得所求而喜智者之慮過其任而憂今邊備
雖嚴帥責差易學者雖衆儒選實難豈有貪就應聲之
求忽忘非分之任怔忪失據欣懼兼懷固欲辭榮末獲
承命伏念臣猥以薄技起於諸生内之無子産潤色之
才外之無山甫將明之用乆典訓誥薦臨藩垣七年於
兹㣲効不立猶以陪外廷之末聞長者之風間䝉分章
平議臣之奏時引大體正宗廟之儀茍圖納忠非敢迕
物然而讒人飾詞以巧詆法吏挾怨以中傷當是之時
幾無以免聖心先覺公議尚存浸潤之譖不行震驚之
衆為止風波可畏天幸實多内私自憐懼乆得罪輒匄
千里之守庶警一麾之行不謂皇帝陛下生成曲全覆
露無已進預金華之講増重儒林之光委以西州適其
素願望非所及幸不可涯夫匹夫一飯之恩庸士然諾
之信猶能捐生出死成功立名況臣連數十城之封兼
四千石之重於以宣明威信撫養細民盡其愚忠庶光
(闕/)　以此圖報敢為虚言
　敞字原甫嘉祐中以議論忤衆求外拜翰林侍讀學
　士知永興軍
　　賀熙寧十年南郊禮畢大赦表(曾鞏/)
人之所歸者莫如徳天之所享者在於誠其惟聖王克
有全美伏惟皇帝陛下聪明稽古承繼祖宗慈惠愛人
撫臨邦國有徧覆并容之大度有防㣲慎獨之小心不
從游畋不近聲色無紛華盛麗之好無便僻側媚之私
嵗時吉蠲以承七廟左右順適以奉兩宮其功施於人
効見於事則宅仁由義縉紳之徒成材於學校超距蹋
鞠熊羆之旅養勇於營屯甌窶汙邪之收充於倉廩闗
石和鈞之利阜於市㕓家有樂豫之聲人無愁怨之色
恊氣所召休應自殊鈎陳太㣲星緯咸若崑崙渤澥波
濤不驚近則金石之音鳥獸欣躍逺則干羽之舞蠻夷
駿奔象齒旅於闕庭龍媒納於閑廏是謂六府三事皆
可以歌四海九州罔不率俾葢巍巍而特起非瑣瑣之
能闚前世議泰山之封謀梁父之禅者度崇比大疇克
登兹陛下抑而不圖謙以自牧以謂先后創業垂統其
功莫得而名上帝隤祉發祥其徳無可以稱思所以報
一本於心故寅畏嚴恭積之有素而齋明薰祓進而益
䖍在於物者不取其煩盡諸已者必求其實是以蕭光
之烈奏於宗祊柴燎之蒸焜於郊兆幽隠昭答神靈顧
懷無疆惟休方寖昌於萬世不敢専享故敷錫於羣元
稽參典彛定著赦令弛張從理同異稱情蠲罪眚而棄
瑕疵録勞能而縱逋負顯晦咸暨洪纎不遺萬國之歡
既交於沖漠一人之慶遂及於跂蠕孚於上下之間極
乎帝王之盛臣被學最舊䝉恩寖深莫侍甘泉之祠獨
歎周南之滯第從臣之嘉頌未效薄材望屬車之清塵
但馳逺思
　昌黎上尊號表云析木天街星宿清潤北岳毉閭鬼
　神受職此篇警語分明從彼脫胎乃知摹倣之功古
　大家亦不免
　　百寮賀復熙河路表(王安石/)
奮張天兵開斥王土旌旃所指燕及氐羌樓櫓相望誕
彌河隴(中賀/)竊以三年鬼方之伐髙宗所以濟時六月
玁狁之征宣王所以復古政由人舉道與世升伏惟皇
帝陛下温恭而文睿知以武講周唐之百度拔方虎於
一言我陵我阿既飾鷹揚之旅實墉實壑遂平鳥竄之
戎用夏變夷以今凖古是基新命厥邁往圖臣等均被
明恩具膺榮禄接千嵗之統適遭㑹於斯時上萬年之
觴敢愆忘於故事
　熙河之役本王韶鑿空開邊安石違衆議用之既奏
　功帝以安石主議解所服玉帶賜之韶進樞密副使
　然熙河雖名一路實無租入軍食仰給他道韶未幾
　若病狂狀既病疽洞見五臟葢多殺報云○曲洧舊
　聞云元祐二年令穆衍相度措置熙河蘭㑹路經制
　財用司事所取到元豐中最近年分五州軍實費三
　百六十八萬三千四百八十二貫今隨事相度裁減
　一百八十九萬七千二百餘貫用兵與結好其利害
　相懸如此
　　除雱中允崇政殿説書謝表(王安石/)
恩驟加於私室多所超踰事或累於公朝誠難昧冒仰
煩睿訓曲喻至懷永惟眷奬之殊實重兢慙之至(中謝/)
伏念臣首叨召節得侍詞林隨被贊書使陪經幄稍更
嵗月莫補涓埃竊觀上智之日躋内訟淺聞而知困況
如賤息厥有童心尚迷鑽仰之方豈稱招延之禮恕已
量主非敢以私而自嫌為官擇人顧雖成命而宜改輒
布可辭之義上干難犯之威伏䝉皇帝陛下屈體優容
垂情寵答謂大人照臨之道廣當養以䝉意小夫誦說
之智専遽忘其賤褒稱備厚訓飭加嚴揣實未安寄顏
有恧重念自古君臣之相與未有如臣父子之所遭蓋
當用儒之時尤難講藝之職典謨方御實參備於討論
誥誓未終已繼叨於奬擢獲世官於閭巷嗣家學於朝
廷自非忘軀何以報國知人而官以哲既已誤於明揚
委質而教之忠誓永肩於素守
　雱字元澤舉進士調旌徳尉氣豪不能作小官乃與
　父謀曰執政子雖不可與事而經筵可處安石欲上
　知而自用乃以雱所作䇿及註道徳經鏤板鬻於市
　遂達於上鄧綰曽布又薦之召見除太子中允崇政
　殿說書安石更張政事雱實導之呂惠卿既與安石
　有隙雱諷鄧綰弹惠卿與知華亭縣張若濟為奸利
　屬門下客呂嘉門練亨甫共議取鄧綰所列惠卿事
　雜他書下制獄安石不知也惠卿以狀聞又發安石
　私書曰無使上知者安石知其情咎雱雱憤恚疽發
　背死既死安石恍見其荷鐵枷如重囚乃捨宅為寺
　　除平章事監修國史謝表(王安石/)
揚於大廷寵以髙位歸之翊戴之重諉之宰制之平聖
心方慎於旁求小已知難於上稱(中謝/)臣聞人君代天
而理物人臣資父以事君然而君臣之大義有方非若
父子之至恩無間須倡而後和則誠意每患於難通不
入而後量則忠力或嫌於自獻惟成湯之聽伊尹與傅
說之遇髙宗皆以疏逺而相求何其親厚之獨至葢所
趨非由於二道故所為若出於一身夫豈於越夷貉之
異心是謂元首股肱之同體二臣既以此獲展亊君之
義兩君亦以此得成理物之功茍非其人孰與於此臣
受材單寡逢運休明初涉獵於藝文稍扳縁於禄仕曩
塵近侍積愧空餐悲遽隔於庭闈分長依於丘壠俄值
纂承之慶繼叨徴召之榮責以論經尚少知於訓詁使
之與政曾莫助於猷為矧以拙直而見知遂為姦回之
所忌伏遇皇帝陛下納之以天地之量照之以日月之
明數加奬勵之恩每辨讒誣之巧重遭卜相申勑備官
終遜避之無繇更兢慙於非據伏惟皇帝陛下樂古訓
之獲而忘其勢惡邪辭之害而斷以心勿貳於任賢務
本以除惡使萬邦有共惟帝臣之志萬姓有一哉王心
之言則進無求名之私退有補過之善臣之願也天實
臨之
　　手詔令視事謝表(王安石/)
臣某言伏䝉宣示言者所奏輒具劄子乞博延公議改
用賢人伏奉詔奬勵令視事如故者謗議升聞已賴舜
聪之豁達懇誠上訴更煩周誥之丁寜竊以作威者主
之權待察者臣之禮葢雖䝉非常之厚遇亦將避可畏
之煩言臣志尚非髙才能無異舊惟所學之迂闊難以
趨時因欲自屏於寛閒庶幾求志惟聖人之時不可失
而君子之義必有行故當陛下即政之初輒慕昔賢際
可之仕越從鄉郡歸直禁林或因勸講而賜留或以論
思而請對愚忠偶合即知素願之獲申睿聖日躋更懼
淺聞之難副重叨殊奬忝秉洪鈞所宜引分以固辭乃
敢冒恩而輕就實恃明主知臣之有素故以孤身許國
而無疑人習玩於乆安吏循縁於積弊窽言不忌詖行
無慚論善俗之方始欲徐徐而變革思愛日之義又將
汲汲於施為以物役已則神志有交戰之勞以道徇衆
則事功無必成之望恐上辜於眷屬誠竊幸於退藏猶
貪仰附於末光亦冀粗成於薄効比聞獨斷謂合僉言
但輸承命之忠遂觸招權之毁因請避衆賢之路庶以
厭異議之人伏䝉皇帝陛下敦大兼容清明旁燭賜之
神翰諭以至懷君臣之時嘗千載而難值天地之造豈
一身之可酬敢不自忘形迹之嫌庶恊神明之運
　荆公之受彈射身無完膚矣近王公宗沐有云余觀
　宋之創國其君厚於養士而體勢不立其臣安於豢
　養而志氣靡漫北有嵗幣民不勝困兵威不振朝夕
　恬熙大臣以遲鈍雍容為徳度臺諫以議論攻擊為
　盡職後生習以為常於國事之孔急者視為無可奈
　何略不料理荆公特起得君惻然以軍事財賦為念
　務將整理彼遲鈍雍容者相視以為詫異老成一言
　後生黨與紛然起矣宜荆公之無成也靖康之禍自
　徽宗淫昏而移其責於公朱子尤深非之於全書中
　引其妻奢侈逐姑之過尤為過情此一段與從來論
　者大異雖未為至當然亦非孟浪語也以與荆公此
　表相發故存之於此
　　除平章事昭文館大學士謝表(王安石/)
臣某言伏奉制命特授臣同中書門下平章事昭文館
大學士兼譯經潤文使加食邑一千户食實封四百戸
仍改賜推忠協謀同徳佐理功臣尋具表陳免䝉降批
答不允仍斷來章者承流宣化方虞失職之誅經體贊
元更悞選賢之舉(中謝/)臣竊惟人物之會通常寡實以
君臣之遇合至難自非同聲氣之求孰能偕功名之享
伏惟皇帝陛下天縱大聖人與成能乗百年乆安之機
飾千嵗積壞之蠱士誠服矣而持禄養交之習未殄民
允懷矣而樂事勸功之志未純近或長阨而仁義之澤
未流逺或虚憍而道徳之威未立宜選於衆舉格於皇
天之材使暨乃僚纘迪我髙后之事冀勝所任以濟斯
時而臣蚤見知於隠約之中乆獨立於傾搖之上勲庸
弗效恩禮更加託備外藩俯隣期嵗遂叨詔奬還冠宰
司自視羇單所懷蹇淺方古耕築則有其陋為世聘求
則無其賢然以投老之軀而遭難值之運茍貪嵗月趨
就涓埃且上之施既光則下之報宜厚與之戮力仰承
睿知之臨罔不同心俯賴忠良之恊誓殫疏拙圖稱休
明
　　遷入東府賜御筵謝表(王安石/)
恩厚不貲誠優賢之務稱頑㝠無似欲報國而知難(中/)
(謝/)臣等過以凡材並膺殊選乆壅賢路上孤聖時伏惟
皇帝陛下謀徳在容求仁以恕謂大臣方宣勞於王室
則上主當加恤其私家發使禁闈之中視圖魏闕之下
取材置臬一皆斷於睿謀成事告功初不煩於宰旅重
紆衡葢周視庭除申以中人喻之良月使及日辰之吉
即於堂寢之安輟車府之傍牽載其帑重移饔官之烹
割侑以鼓歌歡更逮於邇臣寵已加於小已隂陽或謬
未知燮理之方風雨其除徒賴帡幪之賜
　　差弟安上傳㫖令授勅命不須辭免謝表(王安石/)
江海衰殘雲天悠逺恩言狎至感涕交流(中謝/)伏念臣
積荷知憐初無報稱豈圖賤質上簡聖心數遣中人間
因外使喻以眷懷之至意慰其憂苦之餘生惠焉既乆
而彌加告矣雖頑而未捨乃至召見同産馳賜十行之
書使營私門就捐一路之寄訪逮纎悉矜及隠㣲追千
載之遭逢殆無前比顧百身之糜殞安可仰酬惟當祗
聖訓之鴻私豈敢固愚衷之小諒重念無傷於國體乃
為不負於天慈欲以里居之安而尸官廩之厚固已犯
明義而累食功之食況復干隆名而長昧利之風至於
詞竆雖兢慙於屢黷可以理奪終冀幸於矜從
　　賀生皇子表(王安石/)
宮闈嗣慶寰海交欣凡逮戴天惟均擊壤(中賀/)臣聞螽
斯之言衆子是為王者之時華封之祝多男亦曰聖人
之事恭惟皇帝陛下紹祖休顯憲天昭明致文武之憂
勤成堯舜之仁孝宅師無競筦簟之寢既安傳類有祥
弓韣之祠屢應詒謀方永錫羨用光臣託備藩維叨承
睿奬不顯亦世家實與於榮懷於萬斯年心敢忘於慶
賴
　　賀生皇子表(王安石/)
燕禖饗徳方儲錫羨之祥羆夢生賢克恊會昌之運與
在照臨之廣敷同慶賴之深竊以思齊神罔時惆假樂
民之攸塈天所保佑厥惟太姒之多男國之榮懷亦曰
成王之衆子恭惟皇帝陛下令徳光乎洛誦康功茂乎
岐昌鴻休無疆景命有僕葢芣苢之薄言采采衆皆先
成則螽斯之宜爾振振宗强孰禦臣乆叨眷遇適阻進
趨親值本支百世之盛時敢忘夀考萬年之善祝
　　賀南郊禮畢肆赦表(王安石/)
精意上昭神靈底豫茂恩旁暢夷夏接和(中賀/)臣聞道
以饗帝為難禮以配天為至有秩斯祜惟四表之歡心
胡臭亶時匪九州之美味自古在昔若聖與仁厥遭昌
辰乃覩熙事恭惟皇帝陛下邁種三徳敷奏九功率籲
奉璋之衆髦肇稱奠璧之新禮廟籩致孝郊血告幽誠
既格於穹旻福遂均於品庶振憂矜寡原宥眚災第五
玉以褒封善人是富發三錢而慶賜賤者不虚天其居
歆人以皷舞臣夙叨寵奬親值休成雖無與於駿奔實
不勝於竊抃
　　代王魯公乞致仕表(王安石/)
臣某言愚臣之在暮年禮當求去聖主之於舊物恩不
忍捐顧在禮之可言敢縁恩而茍止(中謝/)伏念臣起身
疵賤逢世休嘉年除嵗遷遂塵於非望夙興夜寐常媿
於無勞惟是寵榮殊非所欲矧知固陋豈敢為髙徒以
嵗路之向窮不勝人言之甚衆爭前而冒寵則辱之在
後者或多蓋衆以擅榮則患之及身也常酷是亦有傷
於國體豈惟無補於臣身此臣所以迫切於歸誠而彷
徨於受命也況陛下接三后之烈享百年之平勢盈則
非易以持法乆則當通其變此誠致慎於安危之際而
責難於將相之時雖臣膂力之方剛亦宜知止豈此餘
生之無幾尚可妨賢伏望天慈俯循人欲上以終愛人
之徳下以免累國之誅則膂力既愆雖負捐軀之素志
餘忠未訖猶知請祝於明時
　王徳用超之子知軍中情偽善以恩撫下名聞四夷
　面黑頸以下白晳皆呼為黑王相公至和元年為樞
　密使封魯公求去至六七乃聴猶詔五日一朝會子
　孫一人扶掖卒諡武恭
　　賜厯日謝表(王安石/)
臣伏以清臺課厯肇明一嵗之宜列郡仰成欽布四時
之事闚文切抃拜賜為榮恭惟皇帝陛下躬包厯數政
順璣衡齊日月之照臨體乾坤之闔闢考觀新度逺存
堯象之明推步大端猶得夏時之正盡俯仰察觀之理
槩裁成輔相之宜嵗事備存詔文偕下先天誕告間無
杪忽之差率土逢占騐若節符之合臣敢不恭承睿㫖
順考時行贊聖神化育之功極天人和同之效奉而行
政期不戾於隂陽推以治人庶克躋於富夀
　　謝朱炎傳聖㫖令視事表(王安石/)
使指遄臻訓詞俯逮敢圖衰疾尚悞眷存伏念臣曲荷
搜揚乆孤付屬有能必獻未嘗擇事而辭難亡力可陳
乃始籲天而求佚然方焦思有為之日以此懷恩未報
之身茍營燕安豈免慙悸伏䝉皇帝陛下人惟求舊義
不忘遐乃因乗詔賦命之臣更喻推轂授方之意踦履
亡用誠弗忍於棄捐朽株匪材尚奚勝於器使永惟奬
勵徒誓糜捐
　　乞退第三表(王安石/)
聖恩所及有隆天重地之施私義未安有深淵薄氷之
懼竊惟成湯髙宗之世有若伊尹傅說之臣其道則格
於帝而亡疑其政則加乎民而有變后惟時乂相亦有
終迨乎中世之陵夷非復古人之髣髴忠或不足以取
信而事事至於自明義或不足以勝奸而人人與之為
敵以此乗權而乆處孰能持禄以少安此臣之慮危於
居寵之時而昧死有均勞之乞況於抱病浸以瘝官伏
惟陛下道與日躋徳侔乾覆哀一夫之失所樂萬物之
皆昌矧夫眷遇之優既已勤劬之乆宜䝉善貸使獲曲
全賜其疲賤之身假以安閒之地則敝車無用猶可具
於勞薪棄席未忘或再施於華幄
　
　
　四六法海巻三
欽定四庫全書
　四六法海巻四　　　　　明　王志堅　編
　　進資治通鑑表(司馬光/)
先奉勑編集歴代君臣事迹又奉聖㫖賜名資治通鑑
今已了畢者㐲念臣性識愚魯學術荒疎凡百事爲皆
出人下獨於前史粗嘗盡心自幼至老嗜之不厭每患
遷固以來文字繁多自布衣之士讀之不徧況於人主
日有萬幾何暇周覽臣嘗不自揆欲刪削冗長舉撮機
要取關國家興衰繫生民休戚善可爲法惡可爲戒者
爲編年一書使先後有倫精粗不雜私家力薄無由可
成㐲遇英宗皇帝資睿智之性敷文明之治思歴覽古
事用恢張大猷爰詔下臣俾之編集臣夙昔所願一朝
獲伸踊躍奉承惟懼不稱先帝仍命自選辟官屬於崇
文院置局許借龍圖天章閣三館袐閣書籍賜以御府
筆墨繒帛及御前錢以供果餌以内臣爲承受眷遇之
榮近臣莫及不幸書未進御先帝違棄羣臣陛下紹膺
大統欽承先志寵以冠序錫之嘉名每開經筵嘗令進
讀臣雖頑愚荷兩朝知待如此其厚隕身喪元未足報
塞茍智力所及豈敢有違㑹差知永興軍以衰疾不任
治劇乞就冗官陛下俯從所欲曲賜容養差判南京留
司御史臺及提舉嵩山崇福宫前後六任乃聽以書局
自隨給之祿秩不責職業臣既無他事得以研精極慮
竆竭所有日力不足繼之以夜徧閱舊史旁採小說簡
牘盈積浩如煙海抉擿幽隱校計毫釐上起戰國下終
五代凡一千三百六十二年脩成二百九十四巻又略
舉事目年經國緯以備檢尋爲目錄三十巻又參考羣
書評其同異俾歸一途爲考異三十巻合三百五十四
巻自治平開局迨今始成歲月淹久其間牴牾不敢自
保負罪之重固無所逃重念兹違離闕廷十有五年雖
身處於外區區之心朝夕寤寐何嘗不在陛下左右顧
以駑蹇無施而可是以專事鉛槧用酬大恩庶竭涓塵
少禆海嶽臣今筋力癯瘁目視昬近齒牙無幾神識衰
耗目前所爲旋踵遺忘臣之精力盡於此書伏望陛下
寛其妄作之誅察其願忠之意以清閒之宴時賜省覽
鑒前世之興衰考當今之得失嘉善矜惡取是捨非足
以懋稽古之盛徳躋無前之至治俾四海羣生咸䝉其
福則臣雖委骨九泉志願永畢矣謹奉表陳進以聞
　公常患歴代史煩人主不能徧覽依左氏傳體爲編
　年一書曰通志約戰國至秦爲八巻以進英宗恱之
　命續其書至是神宗爲賜名製序俾日進讀書成賜
　勑奬諭及銀絹對衣腰帶鞍馬公之爲是書也分屬
　諸人漢則劉攽三國迄於南北朝則劉恕唐則范祖
　禹然猶經十九年而後成蓋重難如此公自言脩通
　鑑成惟王勝之借一讀他人讀未盡一紙已欠伸思
　睡則士大夫於此書猶不能盡讀而況於正史乎又
　況於人主乎　此表實范祖禹淳父作見四六話
　　永興謝上表(司馬光/)
荷恩至重任責尤深廵撫吏民敷宣詔令臣識慮闇淺
規爲闊疎唯知愚忠屡貢狂直奉事三世操守一心間
以齒髪浸衰疹疾交集曽靡論思之效久汙侍從之班
既無補於本朝祈自髙於散地不圖睿澤更委名都雖
要重之權自知不稱而煩劇之地難以固辭受命以還
措躬無所朅來就道甫爾到官維此咸秦昔爲畿甸山
川清美土地膏腴論其平時誠爲樂土在於今日適值
凶年經夏亢陽苖青乾而不秀涉秋淫雨穗黒腐而無
收廩食一空家乏蓋藏之粟襁負相屬道有流離之人
老弱懷溝壑之憂姧猾蓄萑蒲之志正宜安靜不可動
搖譬之烹魚勿煩擾則免於糜爛如彼種木任生植則
自然繁滋謹當策勵疲駑雕磨朽鈍智力所及勤瘁無
辭雖復失位危身終不病民負國庶幾小補用答大恩
　神宗初公與王安石議法不合求去以端明殿學士
　知永興軍
　　奏乞致仕表(呂誨/)
臣輙罄愚誠上干宸慈伏况微臣本無宿疾偶値醫者
用術乖方殊不知脉候有虚實隂陽有逆順診察有標
本治療有先後妄投湯藥率任情意差之指下禍延四
肢寖成風痺遂難行歩非秪憚炙盭之苦又將虞心腹
之變勢已及此爲之奈何雖然一身之微固未足䘏其
如九族之托良以爲憂是思逃祿以偷生不俟引年而
還政顧惟素志幾負明時力既不足誠豈得已況恃睿
監夙謀孤忠進非左右之容退知榮辱之分與之全節
示以曲成臣不避再煩天聽欲乞致仕仍不願改官早
賜開可臣無任籲天懇激之至
　誨字獻可開封人端之孫以論王安石出知鄧州改
　知河南旋提舉崇福宫以疾表求致仕蓋以身喻朝
　政也誨三居言責皆以彈奏大臣去一時推其鯁直
　　謝就差知興元府表(文同/)
便私之請輙昧死以上聞從欲之仁遽推恩而下及臣
何爲者幸至此哉舉千里之大而使之撫綏顧一介之
輕而敢不勤瘁望過心悸感深涕流(中謝/)臣誤緣科名
竊簉館閣是正譌謬學問淺而未精講磨本元才識短
而多泥居中無補請外尤頻嚮䝉朝廷俾守仁夀當奉
行條詔之始固勿憚簿書之勞踰年於兹庶事頗集殆
將滿歲當趣還朝因念骨肉衆多道途緬邈加有爲累
之婚嫁殊無可仰之耕桑何所買琅琊之田徒爾索長
安之米以再求僻郡少緩私門豈謂伏遇皇帝陛下照
以天光函之海量俯矜愚妄特逭誅夷亟下武都之書
使紆南鄭之紱矧兹善地實曰鄰鄉川陸寛平魚稻豐
美顧惟多士有願往而不能豈爾賤臣或陳請而遂得
被恩若此圖報用何止俟交官即赴新治誓盡么䯢之
一節庶酬汪濊之萬分但竭愚衷敢誣天鑒
　同字與可詳見東坡集讀此表想見當時君臣眞如
　家人父子
　　徐州賀河平表(蘇軾/)
聖謨獨運天眷莫違庶邦子來民罔告病萬杵雷動役
不逾時遂消東北莫大之憂然後麥禾可得而食人亡
後患喜得再生伏以大河爲災歴世所病禹治兖州之
野十有三載乃同漢築宣房之宫二十餘年而定未有
收狂瀾於既潰復故道於將堙俯仰而成神速若此恭
惟皇帝陛下至仁博施神智亡方逹四聰以來衆言廣
大孝以安宗廟水當潤下河不溢流屬歲乆之亡虞故
患生於所忽方其决也本吏失其防而非天意及其復
也蓋天助有徳而非人功振古所無溥天同慶維豐沛
之大澤實汴泗之所鍾伊昔横流凜孤城之若塊迨兹
平定蔚秋稼以如雲害既廣則利多憂獨深而喜倍雖
官守有限不獲趨外庭以稱觴而民意所同亦能抒下
情而作頌
　熙寜十年軾知徐州七月十七日河決曹村泛溢滙
　城下城將敗軾詣武衛營呼卒長爲盡力卒長曰太
　守猶不避塗潦吾儕小人當效命遂築東南長堤雨
　日夜不止城不沈者三版請於朝増築故城爲木㟁
　以虞水再至十月五日水退城以全降勑奬諭
　　湖州謝上表(蘇軾/)
風俗阜安在東南號爲無事山水清逺本朝廷所以優
賢顧惟何人亦與兹選(中謝/)伏念臣性資頑鄙名迹堙
微議論闊疎文學淺陋凡人必有一得而臣獨無寸長
荷先帝之誤恩擢寘三館䝉陛下之過聽付以兩州非
不欲痛自激昻少酬恩造而才分所局有過無功法令
具存雖勤何補罪固多矣臣猶知之夫何越次之名邦
更許借資而顯受顧惟無狀豈不知恩此蓋伏遇皇帝
陛下天覆羣生海涵萬族用人不求其備嘉善而矜不
能知其愚不適時難以追陪新進察其老不生事或能
牧養小民而臣頃在錢塘樂其風土魚鳥之性既自得
於江湖吴越之人亦安臣之教令敢不奉法勤職息訟
平刑上以廣朝廷之仁下以慰父老之望
　元豐二年公自徐州移知湖州李定舒亶何正言摭
　公謝表及所爲詩爲謗訕逮赴臺獄鍜鍊久之不决
　神宗獨憐之以黄州團練副使安置
　洪景盧云劉夢得代竇羣容州表有察臣前任事實
　恕臣本性朴愚之句後東坡多用兩臣字兩其字作
　對然須要審度君臣之間情意厚薄乃爲合宜近年
　後生不識事體至有碌碌常流乍得一壘亦輒云知
　臣察臣眞可笑也按此體歐公亦時用之
　　到黄州謝表(蘇軾/)
狂愚冒犯固有常刑仁聖矜憐特從輕典赦其必死許
以自新祗服訓辭惟知感涕(中謝/)伏念臣早緣科第誤
忝縉紳親逢睿哲之興遂有功名之意亦嘗召對便殿
考其所學之言試守三州觀其所行之實而臣用意過
當日趨於迷賦命衰竆天奪其魄叛違義理辜負恩私
茫如醉夢之中不知言語之出雖至仁屢赦而衆議不
容案罪責情固宜伏斧鑕於兩觀推恩屈法猶當禦魑
魅於三危豈謂尚玷散員更叨善地投畀麏鼯之野保
全樗櫟之生臣雖至愚豈不知幸此蓋伏遇皇帝陛下
徳刑並用善惡兼容欲使法行而知恩是用小懲而大
誡天地能覆載之而不能容之於度外父母能生育之
而不能出之於死中伏惟此恩何以爲報惟當蔬食没
齒杜門思愆深悟積年之非永爲多士之戒貪戀聖世
不敢殺身庶幾餘生未爲棄物若獲盡力鞭箠之下必
將捐軀矢石之間指天誓心有死無易
　　謝量移汝州表(蘇軾/)
稍從内遷示不終棄罪已甘於萬死恩實出於再生祗
服訓辭惟知感涕(中謝/)伏念臣向者名過其實食浮於
人兄弟並竊於賢科衣冠或以爲盛事旋從册府出領
郡符既無片善可紀於絲毫而以重罪當膏於斧鉞雖
蒙恩貸有愧平生隻影自憐命寄江湖之上驚魂未定
夢遊縲絏之中憔悴非人猖狂失志妻孥之所竊笑親
友至於絶交疾病連年人皆相傳爲已死飢寒併日臣
亦自厭其餘生豈謂草芥之賤微尚煩朝廷之紀錄開
其恫悔許以甄收此蓋伏遇皇帝陛下湯徳日新堯仁
天覆建原廟以安祖考正六宫而脩典刑百廢具興多
士爰集彈冠結綬共欣千載之逢掩面向隅不忍一夫
之泣故推涓滴以及焦枯顧惟效死之無門殺身何益
更欲呼天而自列尚口乃竆徒有此心期於異日
　　乞常州居住表(蘇軾/)
臣軾言臣聞聖人之行法也如雷霆之震草木威怒雖
甚而歸於欲其生人主之罪人也如父母之譴子孫鞭
撻雖嚴而不忍致之死臣漂流棄物枯槁餘生泣血書
詞呼天請命願囘日月之照一明葵藿之心此言朝聞
夕死無憾(中謝/)臣昔者嘗對便殿親聞徳音似䝉聖知
不在人後而狂狷妄發上負恩私旣有司皆以爲可誅
雖明主不得而獨赦一從吏議坐廢五年積憂薫心驚
齒髪之皆變抱恨刻骨傷皮肉之僅存近者䝉恩量移
汝州伏讀訓詞有人材實難弗忍終棄之語豈獨知免
於縲絏亦將有望於桑榆但未死亡終見天日豈敢復
以遲暮爲歎更生僥覬之心但以祿廩久空衣食不繼
累重道逺不免舟行自離黄州風濤驚恐舉家重病一
子喪亡今雖已至泗州而資用罄竭去汝尚逺難於陸
行無屋可居無田可食二十餘口不知所歸飢寒之憂
近在朝夕與其强顔忍恥干求於衆人不若歸命投誠
控告於君父臣有薄田在常州宜興縣粗給饘粥欲望
聖慈許於常州居住又恐罪戾至重未可聽從便安輒
叙微勞庶蒙恩貸臣先任徐州日以河水浸城幾至淪
陷臣日夜守捍偶獲安全曽䝉朝廷降勑奬諭又嘗選
用沂州百姓程棐令購捕凶黨致獲謀反妖賊李鐸郭
進等一十七人亦蒙聖恩保明放罪皆臣子之常分無
涓埃之可言冒昧自陳出於竆廹庶幾因縁僥倖功過
相除稍出覊囚得從所便垂念臣受性剛褊賦命奇竆
既獲罪於天又無助於下怨仇交積罪惡横生羣言或
起於愛憎孤忠遂陷於疑似中雖無愧不敢自明向非
人主獨賜保全則臣之微生豈有今日伏惟皇帝陛下
聖神天縱文武生知得天下之英才已全三樂躋斯民
於仁壽不棄一夫勃然中興可謂盡善而臣抱百年之
永歎悼一飽之無時貧病交攻死生莫保雖鳧雁飛集
何足計於江湖而犬馬蓋帷猶有求於君父敢祈仁聖
少賜矜憐臣見一面前去至南京以來聽候朝㫖干冒
天威
　公由黄州移汝州未到上此表朝奏入夕報可時元
　豐八年也
　　謝宣召入院表(蘓軾/)
詔語春温再命而僂使華天降一節以趨在故事以嘗
聞豈平生之敢望省循非稱愧汗交深竊以視草之官
自唐爲盛雖職親亊祕號爲北門學士之榮而祿薄地
寒至有京兆椽曹之請豈如聖代一振儒風非徒好爵
之縻兼享大烹之養玉堂賜篆仰淳化之彌文寳帶重
金佩元豐之新渥旣厚其禮愈難其人而臣以空疎冗
散之材衰病流離之後生還萬里坐閱三遷不緣左右
之容躐處賢豪之上此蓋㐲遇皇帝陛下生資文武天
祚聖神雖亮隂不言尚隱髙宗之徳而訪落求助已啟
成王之心首擇輔臣次求法從知人材之難得采虚名
而用臣敢不益勵初心力圖後效才不逮古雖慙内相
之名志常在民庶免私人之誚
　　謝兼侍讀表(蘇軾/)
叨承新命祗服訓詞薄技已竆舊恩未替(中謝/)伏念臣
志大而才短論迂而性剛以自用不囘之心處衆人必
争之地不早退縮安能保全是以三年翰墨之林屢遭
飛語再歲江湖之上粗免煩言豈此身愚智之殊蓋所
居閒劇之致臣之自處何者爲宜而況講讀之司帷幄
最近分章摘句則何以報非常之知因事獻言又必貽
前日之患雖仰恃天日之照實常負氷淵之虞恭惟皇
帝陛下大徳庇民小心順帝雖天覆地載以聖不可知
爲神而日就月將以學而不厭爲智曲收舊物以廣多
聞臣敢不職思其憂本無分於中外欲報之徳誓不易
於死生
　　杭州謝上表(蘇軾/)
入奉禁嚴出膺方面皆人臣之殊選在儒者以尤榮(中/)
(謝/)伏念臣受寵逾涯積憂成疾既思退就於安養又欲
少逃於滿盈仰荷至仁曲從微願江山故國所至如歸
父老遺民與臣相問知朝廷輟近侍爲太守蓋聖主視
天下如一家鞭朴未施爭訟幾絶臣之厚幸豈易名言
此蓋伏遇太皇太后陛下天地之仁賢愚兼取日月之
照邪正自分每包函其惷迂欲保全其終始兄弟孤立
嘗親奉於徳音死生不移更誓堅於晩節
　元祐四年公以論事爲當軸所恨恐不見容累章請
　郡除龍圖閣學士知杭州未行諫官言前相蔡確知
　安州作詩借郝處俊事譏太皇太后議遷之嶺南公
　密疏若薄確之罪則於皇帝孝治爲不足若深罪確
　則於太皇太后仁政爲小累謂宜皇帝置獄逮治太
　皇太后出手詔赦之宣仁心善公言而不能用公出
　郊用前執政恩例遣内侍賜龍茶銀合慰勞甚厚
　　謝賜對衣金帶馬表(蘇軾/)
漢官三服已分密麗之珍唐監八坊復下權奇之駿拜
嘉甚寵省已何功伏念臣受材迂疎賦命寒蹇幼師季
路止服縕袍長慕少游欲乗下澤目眩重金之耀神驚
四牡之良俯仰自維周章失次此蓋伏遇皇帝陛下憂
勤黎庶寤寐儁賢故損廐車之儲以廣英雄之彀致兹
孱陋亦被寵光臣敢不求稱於衷益鞭其後薄徳盛服
當戒維鵜之篇强力安邦庶幾有駜之頌
　四六話云子瞻幼年見歐陽公謝對衣金帶表而誦
　之老蘇曰汝可擬作一聨曰匪伊垂之而帶有餘非
　敢後也而馬不進至爲潁川因有此賜用爲謝表後
　爲兵部尚書又作謝衣帶表畧云物生有待天地無
　窮草木何知冒慶雲之渥采魚鰕至陋借滄海之榮
　光雖若可觀終非其有四六至此涵造化妙旨矣
　　潁州到任謝表(蘇軾/)
攴郡責輕未卽滿盈於小器豐年事簡非徒飽煖於一
家覽几席之溪湖雜簿書於魚鳥平生所樂臨老獲從
(中謝/)伏以汝潁爲州邦畿稱首土風備於東北人物推
於古今賓主俱賢蓋宗資范孟博之舊治文獻相續有
晏殊歐陽脩之遺風顧臣何人亦與兹選此蓋伏遇皇
帝陛下丕承六聖總攬羣英生知仁孝之全學識文武
之大謂臣簮履之舊物嘗沗帷幄之近臣奉事七年崎
嶇一節意其忠義許國故暫召還察其老病畏人復許
補外置之安地養此散材更少勉於桑榆誓不忘於畎
畝
　元祐六年公自杭召還爲吏部尚書未至以弟轍除
　右丞欲與兄同備侍從不聽公在翰林數月復以讒
　請外乃以龍圖閣學士出知潁州
　　謝駕幸太學表(蘇軾/)
輦囘原廟旣崇廣孝之風幄次儒宫復示右文之化禮
行一日風動四方(中謝/)臣聞五學之臨三代所共蓋天
子不敢自聖而盛徳必有逹尊在漢永平始舉是禮雖
臨雍拜老有先王之規而正坐自講非人主之事豈如
允哲退託不能奠爵伏興意黙通於先聖横經問難言
各盡於諸儒恭惟皇帝陛下文武憲邦聰明齊聖大度
同符於藝祖至仁追配於昭陵爰舉舊章以興盛節臣
早塵法從久侍經幃永矣馳誠想聞合語於東序斐然
作頌行觀獻馘於西戎
　　謝賜歴日表(蘇軾/)
迎日推筴雖曰百王之常後天奉時惟我二后之徳伏
讀詔旨灼知聖心(中謝/)伏以嗣歲將興舊章畢舉三朝
受海内之圖籍七月陳王業之艱難冬有祁寒知民言
之可畏陽居大夏識天道之至仁故於頒朔之初更下
布新之詔恭惟太皇太后陛下視民如子以國爲家振
廩勸分人自忘於艱歲消兵去殺天必報之豐年臣敢
不省事清心貴農時之不奪思患預備期歲計之有餘
庶竭微誠少禆洪造
　　謝失覺察妖賊放罪表(蘇軾/)
盜發所臨守臣固當重責罪疑則赦聖主所以廣恩自
驚廢逐之餘猶在愍憐之數伏念臣早蒙殊遇擢領大
邦上不能以道化民逹忠孝於所部下不能以刑齊物
消奸宄於未萌致使妄庸敢圖僣逆原其不職夫豈勝
誅況兹溝瀆之中重遇雷霆之譴無官可削撫已知危
至於捕斬羣盗之功乃是鄰近一夫之力靖言其始偶
出於臣雖爲國督姦常懷此志而因人成事豈足言勞
勉自列於涓埃庶少寛於斧鉞豈謂蕩然之澤許以勿
推收驚魄於散亡假餘生之晷刻退思所自爲幸何多
此蓋伏遇皇帝陛下舞虞舜之干示人不殺祝成湯之
網與物求生其間用刑本不得已稍有可赦無不從寛
務在考實而原情何嘗記過而忘善益悟向時之所坐
皆是微臣之自貽感愧終身論報無地布衣蔬食或未
死於飢寒石心木腸誓不忘於忠義
　　到惠州謝表(蘇軾/)
仁聖曲全本欲畀之民社羣言交撃必将致之死亡尚
荷寛恩止投荒服(中謝/)伏念臣性資褊淺學術荒唐但
信不移之愚遂成難赦之咎迹其狂妄久合誅夷方尚
口乃竆之時蓋擢髪莫數其罪豈謂天幸得存此生此
蓋伏遇皇帝陛下以大有爲之資行不忍人之政湯網
開其三面舜干舞於兩階念臣奉事有年少加憐愍知
臣老死無日不足誅鋤明降徳音許全餘息故使豗尵
之馬猶獲蓋帷觳觫之牛得違刀几臣敢不服膺嚴訓
託命至仁洗心自新没齒無怨但以瘴癘之地魑魅爲
鄰衰疾交攻無復首丘之望精誠未泯空餘結草之忠
　紹聖初御史論公掌内外制日所作詞命以爲譏斥
　先朝遂以本官知英州未到再貶寧逺軍節度副使
　惠州安置
　　到昌化軍謝表(蘇軾/)
並鬼門而東騖浮瘴海以南遷生無還期死有餘責(中/)
(謝/)伏念臣頃緣際㑹偶竊寵榮曾無毫髪之能而有丘
山之罪宜三黜而未已跨萬里以獨來恩重命輕咎深
責淺此蓋伏遇皇帝陛下堯文炳煥湯徳寛仁赫日月
之照臨廓天地之覆育譬之蠕動稍賜矜憐俾就竆途
以安餘齒而臣孤老無託瘴癘交攻子孫慟哭於江邊
已爲死别魑魅逢迎於海上寧許生還念報徳之何時
悼此心之永已俯伏流涕不知所云
　紹聖四年公謫授瓊州别駕昌化軍安置遂寄家於
　惠州獨與幼子過渡海
　蘇公諸表言遷謫處涙與聲下然到底忠鯁無一乞
　憐語可謂百折不囘者矣洪景盧因論昌黎潮州表
　而軒輕二公實爲確論
　　謝除中書舎人表(蘇轍/)
越從左史擢領西垣口出命書身叅法從深念山林之
迹本無富貴之心聞命若驚固辭不獲(中謝/)伏念臣生
本西蜀家世寒儒學以父兄爲師貧無公卿之助私有
求於祿養輒自力於文詞慨然東游無以上逹際㑹仁
祖訪求直言策語猖狂恃聖神之不諱考官怪怒惡悴
直之非宜孰知牾俗之言特被愛君之詔感激恩遇遂
忘死生莫酬國士之知適有私門之禍未塡溝壑重廹
飢寒時於道途望見神考一封朝奏夕聞召對之音衆
口交攻終致南遷之患生雖不遇嘗辱顧於二宗時不
見容勢殆濱於九死厄竆自致黽勉何言敢云衰病之
餘復被寵光之幸此蓋伏遇太皇太后陛下母慈均覆
坤徳無私欲以任姒之明躬行堯舜之道肆求多士以
遺成王耆老畢㑹於朝廷耕築不遺於林莽遂令㧞擢
猥及空疎馮唐已衰猶願雲中之往貢禹雖老未忘封
事之勤譬如木之在山生則荷恩而死無所怨水之於
地行則潤下而止不敢辭臣之事君義亦如此欲報之
意非言所殫
　公應制科時仁宗春秋髙公慮或倦於勤因極言得
　失而於禁廷之事尤切對入考官胡宿以爲不遜請
　黜之仁宗曰以直言召人而棄之天下其謂我何宰
　相不得已置之下等除商州軍事推官以養親不赴
　服闋除河南推官張文定知淮陽辟爲學官授齊州
　掌書記改著作佐郎復從文定簽書南京判官坐兄
　軾以詩得罪謫監筠州酒稅五年不得調移知績溪
　縣哲宗立以秘書省校書郎召遷右正言二年遷中
　書舎人
　　賀擒鬼章表(蘇轍/)
天網雖寛久而必獲神理助順叛者自亡曽是偏師之
出疆遂聞元惡之授首諸戎震疊西鄙肅清(中賀/)伏惟
太皇太后陛下天覆四方坤載萬物好生之徳發於自
然柔逺之功覃於無外昆蟲草木咸知此心天地鬼神
隂相其業顧西蕃之遺種孤累聖之鴻私頃在熈寧之
間誘陷思立之衆置而不問猶覬知恩爵秩兼隆賜予
不絶而乃潜結西夏攻圍南川焚蕩傷夷動以萬計發
掘驅虜不可數知築據臨洮傲睨天討當宁太息念疆
場之無辜諸將激昻知背誕之不赦兵刃既接凶黨奔
亡臨衝未施壁壘自破老羌奪氣白首就擒卽聽檻車
之行以正藁街之戮乃者拓䟦小醜慿恃解仇之謀猖
狂大言隂蓄窺邊之計唇亡則齒知難久臂解則肩不
自持料其破膽之餘􁏣塞無日信矣得天之助本於愛
物之誠臣等鎮撫無功黽勉備位幸依干羽之化庶覩
兵革之藏欣戴之心倍萬倫等
　蘇長公論鬼章事與范忠宣相左畢竟范議爲優次
　公未嘗附㑹一語其見髙於長公
　　謝除龍圖閣學士御史中丞表(蘇轍/)
視草禁中旣極儒臣之選專席朝右復膺忠告之求兼
延閣之寵名増南司之榮觀退循淺拙徒積兢危(中謝/)
伏以仁聖在宥五年於今恭儉無爲四方稱治然而矯
枉之過苛吏適去而寛弛相尋革故之難敝事雖除而
條綱尚紊民貧未可經逺吏窳難於責功是謂守成之
難宜有厲精之實幸臺綱之一舉措國是於無疑如臣
才力之微强勉何及此蓋伏遇太皇太后陛下徳惟主
善政貴日新閔風俗之惰媮審詞說之忠佞知逆耳之
利行察遜志之多非是以度越儁賢收掇微賤然臣迂
愚之實砥礪莫加顚沛之餘衰罷日甚言之無補昔已
效於諫垣文不適時比復陳於翰苑恩深莫塞才短奚
爲惟有事君之小心每欲終身於直道折而不屈蓋蓬
蒿之自然晦而猶鳴亦雞鵠之常性志效捐軀之報未
知授命之晨拜伏在廷俯仰增愧
　元祐五年公使契丹還有此除
　　分司南京到筠州謝表(蘇轍/)
愚守一心漫無趨避歲更三黜始悟愆尤(中謝/)伏念臣
家傳樸學仕偶聖時本無意於功名徒自勤於翰墨因
時乏使亟塵言事之班竊食無功復預聞政之列纔經
九歲遍歴要途人心忌其超遷天意惡其盈滿捫心自
省事猶可追任意直前罪所從出惟闇故不明利害惟拙
故不達幾微以至罪積如山命輕若髪薦經彈擊雖九
死以猶輕黜守幽遐累千里而爲近今兹責分留務棄
置陋邦不親吏民許追思其過咎稍霑祿秩俾粗免於
飢寒人微固無可言恩深繼之以泣自違天日分委泥
塗朝無爲言恩出獨斷此蓋伏遇皇帝陛下法天廣覆
配地兼容雖雷霆之震驚與雪霜之嚴冽未始絶物之
命要在厚民之生故兹賤微猶得陳述臣之自取本復
何言顧惟兄弟二人迭相須爲性命江嶺異域恐遂隔
於存亡況復墳墓闊疎父子離散若臣家之憂患實今
世之孤竆靜言思之誰可告者惟有自投於君父庶幾
有冀於生全泣血書詞叩閽仰訴生有捐軀之日死存
結草之誠
　　雷州謝表(蘇轍/)
謫居江外已閱三年再斥海濱通行萬里罪名旣重威
命猶寛(中謝/)伏念臣性本朴愚老益頑鄙連年驟進不
知盈滿之爲災臨出妄言未悟顚危之已至命微如髪
釁積成山比者水陸奔馳霧雨烝濕血肉星散皮骨僅
存身錮陋邦地竆南服夷言莫辨海氣常昏出有踐蛇
茹蠱之憂處有陽淫隂伏之病艱虞所廹性命豈常念
咎之餘待盡而已伏惟皇帝陛下仁齊堯舜政述祖宗
日月之明無幽不燭天地之施有生共霑憐臣草木之
微念臣犬馬之舊未忍視其殞斃猶復許以生全臣雖
棄捐尚識恩造知殺身之何補但沒齒以無言
　紹聖初哲宗起李清臣爲中書舍人鄧潤甫爲尚書
　左丞二人久在外不得志稍復言熙豐事以激怒哲
　宗㑹廷試進士清臣撰策題卽爲邪說公疏諫哲宗
　覽奏以爲引漢武方先朝不恱落職知汝州居數月
　元豐諸臣皆㑹於朝再責分司南京筠州居住三年
　又責化州别駕雷州安置
　　代李諌議謝免罪表(蘇轍/)
傾者昧於周防自貽謗讟聰明坐照善惡俄分(中謝/)伏
念臣幼服官箴惟知勤瘁老膺朝寄但守朴忠訖無他
長以報殊遇力小任重常自知其不任勢薄地寒果大
招於浮議煩言初起卒莫自明孤迹多危已甘永棄賴
聖神之不惑察誣罔之無根不勞辯明自獲昭洗此蓋
伏遇皇帝陛下天鑒在上物無遁形坤厚兼容人獲安
處知拙直之多怨憐衰朽之易摧不見瑕疵曲全終始
感幸之切涕泗交流重念臣昔事先朝雖更煩使衰門
無振起之望没齒絕榮華之心自䝉選揄遂歴華近初
無左右之助惟恃日月之明入領要權出分重鎭况復
弟昆之菲薄並叨侍從之清華蒙國厚恩如臣有幾未
能消於謗口實有累於知人每自省循謂宜廢黜尚竊
方州之寄益明眷奬之深敢不勉勵疲駑要粉身而後
已訓勑子弟期累世以無忘過此以還未知所措
　　代陳州張公安道謝批答表(蘇轍/)
老病旣至昏耄及之恩澤未移撫存若此感幸雖切啟
處未寧(中謝/)伏惟皇帝陛下覆育萬物體乾坤之不遺
容養羣臣猶父母之曲盡始終愛怛左右保全雖或迂
疎無用之才加以羸老難任之日猶未忍棄俾獲偷安
徳厚恩隆感深涕隕然念臣結髪從宦出身事君遭遇
聖明有犬馬自效之志酣豢爵祿無山林獨往之心矯
世求名旣非所願要君自鬻尤不忍爲誠以病勢侵凌
理難勉强伏自去歲初涖宛丘風熱交攻面目幾廢四
陳誠請未賜允從貪冒寵光朋友之所譏笑隳弛條教
吏民之所厭憎逮此干聞出於窘廹豈可復貪榮命不
畏多言而況南都有先臣之敝廬留臺固遺老之清職
在臣不爲遂廢於國亦謂無嫌病而得閒斯人情之至
願退之以禮知主眷之愈隆天髙聽卑得請乃已
　張文定知陳州公兩爲其屬奏草多公代筆
　　代張安道乞致仕第二表(蘇轍/)
老而求退豈以爲名病而得閒本其至願飛章自乞誠
意未孚特蒙賜書勉以就職(中謝/)臣聞引年去位事君
之舊章懐祿忘歸人臣之深戒自昔不得謝者在禮雖
或許之然皆廟堂注意之臣疆場折衝之任邦家倚以
爲重神人賴以爲安留之者旣自有詞居之者誠亦無
愧是以禮存權制人絕間言未聞退處閒官坐糜厚祿
竊此異數晏然偷安伏念臣早事三朝晩遭興運首被
揀㧞與聞幾微貪戀聖明豈有竆已徒以寵祿盈滿懼
速顚隮筋力衰罷理難勉强幸縁舊典敢固自陳伏惟
皇帝陛下量極乾坤徳隆父母因至誠之勤請杜無名
之誤恩念臣平生粗守亷隅恥於僥倖使臣今日得安
分限卽是恩私區區寸誠得請乃已
　　代張安道乞致仕第三表(蘇轍/)
誠發於中一言可信恩加望外再請未從顧惟衰朽之
年久竊尊榮之寄雖蒙異眷敢以自安(中謝/)臣聞事君
之禮少壯不敢不勉行已之義老病不可不歸壯而不
勉則失忠老而不歸則忘恥今臣心力衰退手足支離
謝事之期已逾三歲祈天之請蓋又累年況復同列之
間比多得請而去獨臣言辭淺陋未足以囘天勢力孤
單中無與爲地茍遂盤桓顧寵俯仰懷慙志不克伸沒有
遺恨伏惟皇帝陛下至誠樂善多士克生元首股肱自
足名世奔走先後未嘗乏人豈臣去留足爲輕重徒以
遺簮可念遂忘朽弊之難堪老馬尚存不知驅馳之弗
逮致之顚覆之地恐非愛惜之宜故寵臣以尊名不若
使臣得全亷恥之爲貴厚臣以重祿不若使臣得守分
限之爲安凡厥保全之餘斯皆聖明之賜力陳危懇尚
冀必從
　　代司馬丞相進稽古錄表(黄庭堅/)
竊以九州四海一日萬幾將察知民物之性情蓋布在
文武之方策雖歴年多而舉其大要則用力少而見夫
全功恭以皇帝陛下富有春秋弭寧方夏念始終典於
學於緝熙單厥心延登老成親近勸講發論語章句探
經萟之同歸誦寳訓丁寧憲祖宗之不易本有如是實
惟濫觴惟稽古堯舜之舊章惟信史春秋之成法髙山
可仰覆轍在前其興亡在知人其成敗在立政或當艱
難之運而不能師用賢智或有惻隱之意而無以照知
忠邪載籍之編患乎太漫鑒觀之主力不遐遑敢用芟
夷畧存體要由三晉開國迄於顯徳之末造臣既具之
於歴年圖自六合爲宋接乎熈寧之始元臣又著之於
百官表若乃威烈丁丑而上伏羲書契以來對越神人
可用龜鏡悉從論纂皆有依憑總而成書爲稽古錄二
十巻因仍書局繕寫奏篇兹冒昧以上陳助聰明之逺
覽恭惟太皇太后陛下定九鼎以守天下之公器乗六
龍以御古今之正權思齊之功啟佑聖學過物之濟燕
及宗祧至於法弊於凉而改爲官非其人而變置御戎
之策中下措國之勢安危據舊以鑒新去彼而取此陶
成萬化柬在兩宫七廟垂無疆之休微臣與不朽之業
　　越州謝上表(元絳/)
易帥嶠南方深危懼分符浙右特荷保全仰服恩章惟
知感涕伏念臣習知忠誼竊慕功名歴事三朝行將四
紀向自北垂之漕就更南越之麾蒙臨遣以丁寧敢遑
安而留滯載驅長陸甫及半塗忽聞羽檄之音謂有龍
編之警横水明光之甲得自虚聲雲中赤白之囊倡爲
危事邊萌擾動朝聽震驚況在守臣敢愆奔命風馳南
海已久見於吏民日逺長安蓋未聞於章奏仰煩宵旰
咨及臣鄰謂䕶塞之急人且擇才而代戍驅車萬里虚
出玉關之門乗駟一麾幸至㑹稽之邸尚兼方面彌畏
人言此蓋伏遇皇帝陛下法道曲全等天丕冒以臣更
事綿久備歴四方之勤知臣立朝最孤逈無一介之助
渙然休命付畀价藩臣敢不訓旅以嚴安民以靜庶希
樂易之治仰補熙隆之時銜賜不貲論生爲補
　王公四六話云元厚之久作藩郡後聞儂智高餘黨
　冦二廣移知廣州而所傳乃妄改知越州謝表云云
　用李徳裕獻替記伐劉稹李石令中人石元貫奏横
　水明光之甲曵地何由取他徳裕曰從伊十五里精
　兵必須破却此賊後所傳果妄
　　知亳州謝上表(劉攽/)
齒髪衰暮藩鎭㑹繁據非所安榮以爲懼昔者聖門高
弟方六七十則所願爲漢世諸儒至二千石謂之宦逹
蓋量力審已雖小邦實曰才難逢辰慕君在有道不容
徼幸此所以前哲言志區區其若彼後賢受祿振振焉
在兹況如愚臣本緣末學粤塵仕路不棄昌時曁沗分
符遂更三郡曹爲近輔非復自檜之譏魯并泰山仍有
變齊之舊至於渦譙名壤淮楚近郊猶龍之所誕生眞
聖是焉臨幸大朝景亳無武湯之上儀迎年執期格帝
鴻之純貺民俗旣富官守維嚴豈伊戇愚猥叨寄任邈
逾涯分高視曩先密焉自思仍有餘寵獸鞶換舊僅踰
期月之淹隼斾越疆纔倍宿舂之費此蓋伏遇皇帝陛
下聖神妙算睿智極深廓久照於容光溥太和於播物
流形品彚黙化陶鈞致是小材預膺榮遇謹當布宣詔
㫖盡瘁官箴爲身愚謀雖冀不殆於知止報國本願尚
謝餘生於自然誓殞百身勿渝一志
　　知襄州謝上表(劉攽/)
脫身謫籍緤組近藩仰荷恩華不勝感懼臣早者濫承
人乏出假使車材非所長力不自料黽勉歲月孤負選
掄是所謂斗筲之才何暇論繩墨之外然惟利術至廣
巧者有餘果聞係踵之後人略取析毫之上第涇以渭
濁故常畏於後生李代桃殭竊自悲於薄命遽辱黜幽
之典實由旣往之愆浮舟江湖托身瘴癘無復自新之
望長懷永棄之憂不謂明詔發中湛恩逮下俾復乗軒
之寵仍加分虎之榮情同更生感惟出涕此蓋伏遇皇
帝陛下離明廣照乾度并容紹庭之初方勤心於陟降
思皇之際亦代匱於細微以是孱愚得從甄叙謹當勉
求民瘼恪佩官箴犬馬之心以勞力故能有養桑榆之
景雖已者尚冀無渝
　攽字貢父敞之弟也熙寧中嘗爲京東轉運使後吴
　居厚代之能奉行新法致財賦乃追坐攽廢弛監衡
　州鹽倉哲宗初起知襄州表中涇渭桃李等句蓋指
　此
　　定州謝上表(吕公著/)
尸榮右府無裨廟算之竒假守中山復當閫制之重戴
恩爲懼䖍命以行遄届郡封恪宣條詔伏念臣降才謭
薄植性懦愚學術不足以稽五謀之疑識慮不足以籌
千里之勝特以百年舊族荷累聖不貲之恩一介微軀
辱主上非常之遇夤緣寵渥更踐清華晩收疎外之孤
蹤擢賛微幾之要務奉天光而咫尺被聖誨之丁寧謂
臣世服近僚有均休共戚之義察臣傍無厚援絕背公
死黨之嫌曲示優容俾思報效顧駑駘之難强嗟蒲柳
之易衰久預枋司積有妨賢之畏洊祈麾寄更圖陳力
之方伏遇皇帝陛下體虚靜以儲神極高明而盡下俯
矜素悃特霈俞音惟定武之奥區據朔陲之重地尚叨
付委靡卽棄捐仍進叙於文階且兼華於祕殿併將厚
意増賁舊臣況臣夙侍軒墀實司樞筦凡治軍經武之
要洎守塞禦戎之宜日炙睿謀備觀宸斷逮兹臨遣得
以遵承謹當細大必躬夙宵彌勵進不敢希功而生事
退不敢弛備以曠官期不玷於誤知庶少酬於鴻施
　公著字晦叔夷簡之子元豐五年以同知樞宻院事
　出知定州
　　衡州鹽倉謝上表(劉摯/)
議令獻言知典刑之無赦原心觀過荷仁聖之有容貸
其餘生處以善地伏念臣稟生艱拙遭世盛明學不能
竆理而知幾材不足趣時而適變晞名涂以旅進濫文
館之末游和鉛何功索米逾歲間承人乏偶攝椽於中
堂旋誤聖知使備員於憲府仍職書林之舊就行御史
之中始自愚臣前無故事方陛下繼承於五聖而國朝
平治者百年力勤肯穫之田大解不調之瑟蒐㧞羣材
而審以器使變化百度而曠然日新臣於此時職在言
路誓殫忠義敢避勢權寧以孤暌訐切咈衆而危身不
忍從容唱和負恩而速進狂愚自信裨益無方故宿官
之日幾何而瞽言之罪非一至於均民而弛役因之率
戸而出泉雖慮始樂成者愚人之不知然損下益上者
先王之大戒輒條十害冀補萬分議臣見譏以爲敗謀
而亂化清衷獨見知其有責而盡言不狥以誅止容其
去褫臺閣之二職置瀟湘之一涯有祿食使之存全有
職事可以報效銜恩載幸揣分增憂此蓋伏遇皇帝陛
下察臣孤忠全國大體不惜骩一夫之法庶幾留衆正
之門謹當上體恩仁期於必報下堅節義死而不渝
　摯字莘老熙寧中爲監察御史裏行以論新法安石
　欲竄之嶺外神宗不聽謫監衡州鹽倉先是倉吏與
　綱兵姦利相市鹽中雜以偽惡摯悉意檢視弊減十
　七父老目爲學士鹽
　　南京謝上表(曽肇/)
以儒懦而辭將符以親嫌而避邊要頗識事君之義敢
干留令之誅仰賴聖明俯矜誠請旣逃罪戾仍獲便安
伏念臣無所取材粗知嚮道雖險阻艱難備嘗之矣而
造次顚沛必於是焉以平生寡偶而少徒故臨事易危
而多畏昨祈外補聊避煩言未容墨突之黔遽改并門
之帥且節制方面號爲儒者之榮率先戎行正是人臣
之分便當卽路詎敢懷私但以任非所長力有不逮矧
兄弟之孤立擅將相於一時中懼滿盈外虞讒間再瀝
籲天之懇終蒙易地之優維陳宋之奥區首東南之甸
服周流二國俯仰十期何幸衰年復尋故歩望千門之
宫闕識三后之衣冠合抱干雲或異時之拱把峩冠束
帶多前日之佩觽所愧薄材曽微惠政下孤民望上誤
國恩此蓋伏遇皇帝陛下舜智兼容堯仁徧覆初無心
於予奪皆因物之短長是致孤生與叨平施無輕民事
方竭力於兹辰茍利公家誓捐軀於異日
　肇字子開鞏布之弟也元祐中嘗出知應天府徽宗
　初爲翰林學士布拜相引故事避禁職拜龍圗閣學
　士出知陳州歴太原應天府揚定二州
　　賀上傳國寳表(曽肇/)
受命之符爲時而出自天之祐維聖是承方拜貺於大
庭遽均恩於率土官師動色海㝢蒙休臣聞夫國璽之
有去來猶周鼎之有輕重好治而惡亂舍昏而卽明頃
自有唐之衰荐更五代之季伏而不發殆且百年忽爾
自歸將傳萬世所以表祖宗積累之慶告社稷靈長之
休在聖與仁宜昌而夀恭惟皇帝陛下沉潜廸哲剛徤
好生參天地以成能垂子孫而作則果有神物是貽皇
家固將配甘露以紀元豈止擬芝房而度曲臣職專守
土志切慕君講稱壽之儀阻陪下列奏升中之頌故侯
方來
　元符元年正月咸陽民段義得玉印一紐上之詔翰
　林學士承㫖蔡京等辨騐五月朔御大慶殿受天授
　傳國受命寳行朝㑹禮班徳音於天下減罪囚一等
　徒以下釋之以段義爲右班殿直賜絹二百疋六月
　朔改元
　　謝諫議大夫表(張舜民/)
方安謫籍忽對鋒車入瞻八彩之秀毫進與七人之上
列竊聞明主臨政而願治先王爲官而擇人號曰梓材
取其器使若夫諫爭之任政惟侍從之人地宻而選清
秩卑而望重其所以起居言動則與史官相表裏其所
以彈訶風察則與臺憲同戚休始則專弼人主之違今
乃泛論天下之事乃者藥石不進鳬雁僅存仗馬一鳴
茅茹不已豈謂大明之東出廓然睍雪之曰消鼓之以
惠風潤之以膏澤東竆海嶠北浹江湘脫禁錮者何翅
二千人計水陸則不止一萬里死者傷嗟之不及生者
扶匐以來歸昔居輔弼之崇謀謨帝所終作蠻夷之鬼
棄擲道傍古先未之或聞畢竟不知其罪敢望桑榆之
晩景獲依日月之末光招魂於楚水之涯拭目於雲臺
之表手摭西日口誦離騷齒髪摧頽謾索太倉之米衣裳
顚倒驚聞長樂之鐘此乃伏遇皇帝陛下上當天心下
厭人望見機不俟終日從諫甚於轉圜變通得之神宗
寛大類乎仁祖豈止芻蕘之被賞將令泉壤以銜恩率
是以行爲國何有敢不激昻暮氣緝理空文乗白馬而
伏青蒲試圖來效餓西山而蹈東海期免後艱
　張舜民字芸叟邠州人元豐中有事西夏環慶帥髙
　遵裕辟掌機宜文字王師無功有得舜民軍中詩上
　聞者坐謗訕謫監彬州酒稅元祐中以司馬光薦歴
　祕書少監元符中罷職徽宗立擢諫議大夫坐元祐
　黨安置商州舜民嘗有詩曰一夜蛙聲不暫停近如
　相和逺如爭信知不爲官私事應恨疎螢徹夜明譏
　當時持論各有所主也
　　謝賜恤刑詔表(李清臣/)
徒孥頌繫交手傳懽甿𨽻聞音相趨動色雷風鼔舞律
吕和平屬在守臣惟知䖍命切惟歴代之爲政莫若本
朝之恤刑承平幾百四十年覆養方二三萬里徳如天
地日月恩及草木蟲魚尚慮府縣狴牢官曹卒吏誦司
空城旦爲業習柱後惠文之風喜作煩苛私行慘刻或
致孤竆無告疾痛不聊是頒詔教之丁寧申諭州邦之
長守使之網羅寛大櫺檻疏通日與凉酏時視藥物比
周王之扇暍殆又過之雖夏后之泣辜亦止如是此蓋
恭遇太皇太后陛下睿慈燕裕仁治醇醲尊居九重之
深周念四海之逺謂聖世不專以刑爲天下王者常欲
以恩結民心仰寧八室之光靈垂慶億年之統祚臣敢
不奉行上意秪率外臣
　李清臣字邦直魏人韓魏公聞其名以兄之子妻之
　嘗草魏公行狀神宗見之曰良史才也召爲國史編
　脩官歴官通顯起身竆約能以儉自持然志在利祿
　一意欲取宰相紹聖初廷試進士發策首爲紹述之
　論國是遂變然與章惇曽布不協率爲所陷竟不如
　願以死　宋時制度如此宜其深得民心今郡邑長
　吏不可不三復斯篇
　　建寧軍節度使謝表(吕惠卿/)
備嚴近之選而抵非常之愆當清明之朝而罹甚重之
譴孽乃自作咎將誰歸伏念臣起自諸生暗於大道持
􁏣啟之聞而欲輕於事變信呻吟之得而希掛於功名
分旣過逾理宜顚越矧先帝有爲之始乃羣臣效願之
時輒先要津以閡賢路雖預討論者三四事而參幾務
者一二年凡是蠧國害民之由實臣懵學誤朝之致豈
亦下流之所處更令衆惡以皆歸偶失當時士師之刑
難逃今日司直之論尚蒙善貸未置嚴誅特從四裔之
遷以正三凶之比衰疲逺謫人皆知其難堪親愛生離
聞者爲之太息伏惟皇帝陛下天仁自得聖孝光充撫
弓劒之遺藏每加悽愴顧廟堂之舊物寧不盡傷特罪
悔之至深猶典刑之爲屈龍鱗鳳翼已絕望於攀援蟲
臂䑕肝一㝠心於造化涕逐言出莫知所從
　語語伏案可謂奸人之雄
　　尚書省謝車駕臨幸表(林希/)
天臺肇建具崇喉舌之司帝車下臨増重陛簾之寄非
常之舉視古無倫恭惟皇帝陛下天縱多能日新盛徳
剗除衆弊裁制萬微考先王之董治官立尚書以政為
本紀綱條理見微㫖於新書剏作規模别牧司於著位
蓋慮之積年而成於兹日聞諸前世而驗於方今忽紆
清蹕之傳罙聳鴻都之觀且北辰居極外環象斗之宫
而黄道所經旁及積星之位瞻威顏於咫尺被法語之
丁寧勑以在公退而交儆分曹帥屬燦然周典之文望
輦拜恩陋彼漢郎之歎矧復宗藩旅進禁從相趨凡獲
侍於宸逰皆預窺於聖作歡聲載溢慶榮遇於一時信
史備書流美談於萬世臣等叨膺重任久負明恩顧懐
備位之慙第劇逢辰之幸敢忘策勵期稱寵臨
　希字子中紹聖初章惇嘗曰司馬光作相用蘇軾掌
　制所以能鼓動天下安得斯人而用之或薦希用爲
　中書舍人許以執政希亦久不得志自司馬光呂公
　著以下數十人之制皆極醜詆至以老奸當國隂斥
　宣仁讀者忿歎希一旦草制罷擲筆曰敗了名節矣
　已又怨惇而與曽布比罷知亳州　駕幸尚書省必
　神宗時事本紀不載
　　謝賜春衣表(鼂補之/)
勾萌畢發慶賜可行土牛久飾於送寒豳籥未歌於迎
暑乃眷造庭之願爰開在笥之良肆有等差均於覆被
恭惟皇帝陛下宜人布政育物爲功卉皮自適於隂陽
氄毨同和於天地既陶無外之化亦霑咸若之恩織篚
亂流豈惟加五百里之逺女工同燎故復半三十日之
收矧是具僚與之同體適及風雩之後大頒帑帛之珍
君賜足榮不歎無衣之七王章有分庶逃終褫之三誓
各糜捐以圖報稱
　補之字旡咎濟州鉅野人逈之族孫也十七從父官
　杭州作七述謁通判蘇軾軾先欲有所賦歎曰吾可
　以閣筆矣舉進士試開封及禮部别院皆第一元祐
　中以薦除祕書省正字章惇當國出知齊州坐實錄
　失實降通判應天府又貶監處信二州酒稅徽宗初
　召還黨論起出知河中府大觀末出黨籍起知連州
　改泗州卒
　　免右僕射表(韓忠彥/)
申寵命以自天榮非意及措微躬而無地愧與憂并仰
冒眷衷歴陳危懇切以君臣同體取象於元首股肱上
下交孚相視如腹心手足所以代天工而理物故能熙
帝載以奮庸自昔御臨尤艱考愼惟徳業之兼茂乃邦
家之有光伏念臣學無他長材止近用不爲詭隨以狥
衆但知直道以事君遭遇聖時未隳素業賛陪機政惟
任孤忠墻髙每懼於疾顚綆短固難於深汲更冒非常之
寵深虞可畏之言矧今蠧萌未消國是雖一事有可否
必分年號而得行臣無忠邪槩指朋類而皆廢西方師
老而財匱斗米至於千錢北道河潰而民流十室幾於
九去大霈更新而猶多禁錮宿逋雖減而尚困追償方
欣大有爲之時乃用不世出之士豈兹綿薄能副詳延
伏望皇帝陛下奮獨斷之明廣僉諧之訪旁求不間於
庶位圖任況多於舊人采擢微才收還成命譽歸明主
名器不輕以假人謗息愚臣負乗免聞於致冦
　忠彥琦之子元祐中知樞宻院事哲宗親政更用大
　臣言者爭言垂簾時事忠彥言昔仁宗始政當時亦
　多譏斥章獻時事仁宗惡其近薄下詔戒飭陛下能
　法仁宗則善矣出知定州徽宗立拜尚書左僕射封
　儀國公與曽布不協出知大名府又以復廢后爲罪
　再降大中大夫懷州居住
　　代范忠宣公遺表(李之儀/)
臣聞生則有涯難逃定數死之將至願畢餘忠輒留垂
盡之期仰凟蓋髙之聽(中謝/)伏念臣賦性拙直稟生艱
危忠義雖得之家傳利害率同於人欲未始茍作以干
譽不敢患失以營私蓋嘗先天下而憂期不負聖人之
學此先臣所以教子而微臣資以事君粤自治平擢爲
御史繼逢神考進列諫垣荏苒五十二年首尾四十六
任分符擁節持槖守邊晩叨宥宻之求再席鈞衡之寄
遇事輒發曽不顧身因時有爲止欲及物固知盈滿之
當戒弗思禍釁之隂乗萬里風濤僅脫江魚之葬四年
瘴癘幾從山鬼之遊忽遭睿聖之臨朝首圖纖介之舊
物復官易地遣使宣恩而臣目已不明無復仰瞻於舜
日身猶可免或能親奉於堯言豈事理之能諧果神明
之見嗇未獲九重之入覲卒然四體之不隨空慙田畝
之還上負乾坤之造猶且强親藥石貪戀歲時儻粗釋
於沉迷或稍紆於報效今則膏肓已逼氣息僅存泉路
非遥聖時永隔恐叩閽之靡及雖結草以何爲是以假
漏偷生刳心瀝懇庶皇慈之俯鑒亮愚意之無他臣若
不言死有餘恨伏望皇帝陛下清心寡欲約已便民達
孝道於精微擴仁心於廣逺深絕朋黨之論詳察邪正
之歸搜抉幽隱以盡人材屏斥竒巧以厚風俗愛惜生
靈而無輕議邊事包容狂直而無易逐言官若宣仁之
誣謗未明致保佑之憂勤不顯本權臣務快其私忿非
泰陵實謂之當然以至未究流人之往愆悉以聖恩而
特叙尚使存殁猶汚瑕疵又安得未解疆場之嚴幾空
帑藏之積有城必守得地難耕凡此數端願留聖念無
令後患常軫淵衷臣所重者陛下上聖之資臣所愛者
宗社無疆之業茍斯言之可采則雖死而猶生淚盡詞
窮形留神逝
　范忠宣公傳云疾革以宣仁后誣謗未明爲恨呼諸
　子口占遺表命門生李之儀次第之其畧云云凡八
　亊建忠靖國改元之旦受家人賀明日熟寐而卒李
　之儀傳云坐爲范純仁遺表編管太平　蘇文忠公
　集賜右僕射范純仁辭免不允批答云吾聞之乃烈
　考曰君子先天下之憂而憂後天下之樂而樂雖聖
　人復起不易斯言卿將書之紳銘之盤盂以爲一言
　而可以終身行之者歟則今兹爰立之命乃所以委
　重投艱而已又何辭乎與此表皆用文正語
　　謝復官表(鄒浩/)
萬里投荒豈生還之敢望九重獨斷俄意外以蒙恩感
激哀憐縱横涕淚伏念臣最爲固陋全昧幾微有言輒
至於妄陳雖死不足以塞責上賴聖人之救物特寛司
冦之嚴刑但復竄於遐方姑使省其往咎惟昭潭之可
畏與新州而不殊形影自隨朝夕難保昏昏瘴霧信爲
提耳之師兀兀愁居因得致身之道惟忠惟孝無古無
今命雖甚於垂絲心已期於結草不謂僅存之瘦骨忽
還將絕之驚魂旣獲免於拘攣遂亟諧於定省名蠲罪
籍品復文階在抆拭之非常皆覬覦之莫及此蓋伏遇
皇帝陛下道彌天覆徳盛春生千齡光御於丕圖萬物
率由於和氣紹隆先烈坐撫太平曲囘進日之明旁燭
戴盆之下謂裕陵長肓賜之第而除教官謂哲宗保全
矜其愚而屈常法召從五嶺之表端遇六龍之飛擢於
不次之中曽是惟新之數肆令甄叙俯及孤危臣敢不
因險阻艱難之備嘗念身體髪膚之再造益堅夙志遙
瞻北極之尊長與老親共祝南山之壽精誠所貫髙厚
必知
　鄒浩字至完常州晉陵人哲宗時爲右正言時章惇
　獨相威虐震赫浩所言每觸其忌已而立劉賢妃爲
　后浩極諫惇詆其狂妄削官爵羈管新州徽宗立召
　還復爲右正言
　　賀進築表(唐庚/)
臣某言准進奏院報四月初七日涇原路合熙河環慶
秦鳳路人馬出寨狀天都山進築西安州天都臨羌寨
了當至五月初九日分屯訖者四路雲屯如入無人之
境三城鼎峙坐收不戰之功華夏懽騰蠻夷震懾(中賀/)
臣竊以要荒之叛服係乎制馭之是非有蠢西羌久羈
天討當元豐之願治將議剪除逮元祐之偷安務從姑
息養成其惡以迄於今屬神聖之嗣興起師徒而進築
逺攻近取日削月侵城堙漸逼其腹心刁斗相聞於巢
穴天都形勝旣歸掌握之中靈武勢孤自有唇亡之懼
積年之冦指日可平恭惟皇帝陛下仁勇兼資徳刑相
濟震文王之一怒所以安民體成誦之四征終於成徳
神武不殺上兵伐謀故能旬月之間大復祖宗之地不
疾而速惟斷乃成臣猥以空疎誤蒙委寄振衣踴躍欣
聞三捷之音拜手懽呼阻上萬年之壽
　唐庚字子西具瀾編中子西詩最工於屬對今撮其
　警句於此如云手香柑熟後髪脫草枯時精力㸔書
　覺情懷舉盞知翻泥逢暗笋汲井得飛梅竹根收白
　疊木杪得黄封雲隂哭鳩婦池溢走魚苖十年駒局
　促萬事燕差池七言如云就使眞能去竆鬼自量無
　以致錢神此去只堪犀首飲向來都是虎頭癡至今
　無奈曽孫稼幾度虚占少女風
　　謝賜柑表(失名/)
聘禮旣陳祝帝齡於紫闕恩華固異賜僊實於公郵方
厥包未貢之期捧兹徳維馨之賜天香滿袖染湘水之
清寒雲液盈盤挹洞庭之餘潤梓里豈遑於遺母楓庭
切願於獻君感徳滋深喻言罔旣
　崇寧三年大遼賀生辰使至賜柑有此謝表
　　謝講和赦表(岳飛/)
武勝定國軍節度使開府儀同三司湖北京西宣撫使
兼營田大使臣岳飛上表言今月十二日准進奏院遞
到赦書一道臣已卽恭率統制領將佐官屬等望闕宣
讀訖觀時制變仰聖哲之宏規善勝不爭實帝王之廟
算念此艱難之久姑從和好之宜睿澤誕敷輿情胥恱
(中謝/)竊以婁敬獻言於漢帝魏絳發策於晉公皆盟墨
未乾顧口血猶在俄驅南牧之馬旋興北伐之師蓋出
言不衷要盟無信莫守金石之約難充谿壑之求圖蹔
安而解倒垂猶之可也顧長慮而尊中國豈其然乎恭
惟皇帝陛下大徳有容神武不殺體乾之徤行巽之權
務和衆以安民迺講信而脩睦已漸還於境土想喜見
於威儀臣幸遇明時獲觀盛事身居將閫功無補於涓
埃口誦詔書心有慙於軍旅尚作聰明而過慮徒懐猶
豫而致疑謂無事而請和者謀恐卑辭而益幣者進臣
願定謀於全勝期收地於兩河唾手燕雲終欲復讎而
報國誓心天地當令稽顙以稱藩
　持此議論豈能一日安於高宗之朝哉蓋公不滅敵
　檜且滅公天固定之公亦自知之矣不能學張俊輩
　偷取冨貴於臣敵之世也
　　謝除禮部尚書兼翰林院學士表(周必大/)
宗伯綴文昌之坐已高曵履之班翰林依蕐蓋之星向
玷演綸之直當聖王謹持於公器獨遇臣常愧於私人
臣竊考自古豪英之才旋觀當今文學之士或抑厭草
茅之下或陸沉州縣之中瞻城南尺五之天致身無路
想玉階方寸之地通籍幾人況乎出入禁嚴周旋侍從
論思獻納日邇清光衣被服乗歲叨徽數向匪負一時
之望安能符衆論之公如臣者學不足以知方才不足
以應務家壁四立甘爲竆陋之民君門九重敢起躋攀
之念而臣親逢聖作首奉詔除簡知特厚於儒臣奬擢
徧更於華貫官益崇而效寡祿愈富而報微左降固宜
右遷何有恐拜便蕃之命疊加優異之恩帥屬春官光
貳卿之舊次摛文禁苑添四命之新榮煥寳帶以章身
飾繡韉而華駿正使實兼數品尚虞稱塞之難矧伊初
乏寸長何意超踰之甚周章就列俯仰懷慚此蓋伏遇
皇帝陛下道協舜華志恢禹迹明明在上雖洞照於羣
情浩浩其天每包涵於萬類寧稍捐於爵秩恐或棄於
菲葑遂致凡才亦塵顯仕臣敢不悉其思慮稱是寵褒
號令文章期助漢家之制討論潤色勉希鄭國之賢茍
逭素餐豈醻𤣥造
　必大字子充廬陵人孝宗朝兩入翰林幾六年制命
　溫雅周盡事情爲一時詞臣之冠
　　福建到任謝表(陸游/)
咸造在廷甫遂朝宗之願奉使有指遽叨臨遣之榮大
造難名餘生曷報(中謝/)伏念臣幺然薄命起自竆閻偶
以元祐之黨家獲與紹興之朝士眞人有作景運方開
適當宁歎息人才之實難顧一時豪傑號召而未至首
蒙引對面錫殊科遭逢稀闊之知聳動邇遐之聽豈期
蹇薄旋困沉綿卒繄全度之恩俾獲退藏之分侵尋半
世轉徙兩川三爲别乗之行再沗專城之寄五十之年
已過非復壯心八千之路來歸怳如昨夢敷陳淺拙應
對參差惟遣黜之是宜豈超遷之敢望此蓋伏遇皇帝
陛下道兼倫制澤被堪輿念臣流落有年尚未除於狂
態憐臣馳驅無地空竊抱於愚忠顧雖末路之孤踪猶
玷外臺之高選臣謹當力思守道深戒瘝官禮樂逺有
光華旣大踰於素望靖共好是正直庶少答於鴻私
　游以漏言出通判䕫州本傳但云後累遷江西常平
　提舉不言爲福建何官
　　江西到任謝表(陸游/)
疏恩趣召靡待一人之言改命遣行猶備四方之使丹
衷欲叙雪涕先傾(中謝/)伏念臣稟資迂愚立身羇藐偶
竊犁鉏之餘暇妄窺述作之淵源纍然自力於簡編老
之將至過矣見稱於流輩轉而上聞頃入對於燕朝實
親承於睿奬然而異恩賜第弗由塲屋之選掄特㫖造
廷非出公卿之論薦已分亟投於閒散豈期重累於生
成此蓋伏遇皇帝陛下立賢無方用人唯已一洗拘攣
之積弊廣收魁傑之遺才施及妄庸亦蒙省錄甫停追
詔還畀使旜凡曰自結於上知皆俾無蹈於後宫海嶽
之内纖塵墜露何所用之父母之愛幼子童孫蔑以加
此驅馳入境感懼塡膺重念臣樸學守株孤身弔影素
乏蚍蝣螘子之助孰爲輪囷蟠木之容愴餘日之安歸
抱微誠而永歎方天子建中和之極用告成功雖太史
近卜祝之間亦思自效尚憑長育不遂棄捐所願預草
漢家檢玉之文(闕/)　遽同堯民撃壤之作刳肝自訴伏
鑕何辭疾痛(闕/)　仰而呼天誓靡求於世俗齋戒沭浴
可以事帝冀終望於清光
　皆俾無蹈於後宫一本作諂此句不可解
　　嚴州到任謝表(陸游/)
穿延和之細仗面咫尺天佩新定之左符秩二千石叨
塵過分感懼交懐(中謝/)臣聞明主恩深書生命薄唐帝
之知李白一官不及於生前漢皇之念相如遺槀徒求
於身後況如臣輩莫望昔人猥緣一技之卑嘗綴百僚
之末雖簮笏久違於昕謁乃姓名猶在於淵衷乗傳來
歸兩奉召還之㫖懷章欲上亟蒙趣對之榮親降玊音
俯憐雪鬢勞其久别蓋寵嘉近侍之所宜勉以屬文實
臨遣守臣之未有兹蓋伏遇皇帝陛下睿謨冠古英斷
如神肆筆成書千載獨高於聖學刺經作制諸儒絶企
於清光以臣夙被化於明時憐臣未廢書於晩歲將激
昻其素志故闊畧於往愆臣敢不戴使愚使過之恩念
有社有民之寄憇棠隂而聽訟期無墜於家聲及𤓰戍
而代歸尚少酬於君賜
　游本傳云過闕陛辭上諭曰嚴陵山水勝處職事之
　暇可以賦詩自適表中勉以屬文云云蓋指此
　　丞相率文武百僚賀壽皇正旦表(陸游/)
道妙渾成太極著兩儀之本天端更始三朝受萬國之
歸慶集有邦驩騰率土(中賀/)恭惟至尊壽皇聖帝陛下
濬哲稽古清明在躬握乾符闡坤珍難名蕩蕩之徳系
唐統接漢緒誕受丕丕之基以海宇之富而蹈巢由高
世之風以父子之親而行堯舜曠代之事迨此獻歲發
春之日實繄考圖數貢之時史册増華搢紳太息臣等
幸承睿奬獲覩昌期鵷行畢集於大庭共喜威顔之近
龍袞恪趨於小次更知榮養之尊
　　進大學衍義表(眞徳秀/)
汗竹雖厪何補聖經之奥食芹欲獻誤蒙天語之溫以
十年纂集之勤欣一旦遭逢之幸(中謝/)惟大學設八條
之教爲人君立萬世之程首以格物致知示竆理乃正
心之本推之齊家治國見脩已爲及物之原曽子之傳
獨得其宗程氏以來大明厥㫖迨師儒之繼出有章句
之昭垂臣少所服膺晚而知趣謂淵源逺矣實東魯教
人之徽音而綱目燦然乃南面臨民之要道曩叨侍從
論思之列適當姦䛕蒙蔽之時念將開廣於聰明惟有
發揮於經術使吾君之心炳如白日於天下之理洞若
秋毫雖共鯀雜進於虞朝豈魑魅能逃於禹鼎不量菲
薄欲效編摩遽罹三至之讒徒結九重之戀旣投閒而
置散因極意於研精畎畝不忘君每惓惓於報上藩牆
皆置筆幾兀兀以竆年首剟聖賢性命道徳之言旁采
古今治亂安危之迹必提其要皆聚此書凡諸老先生
之講明粗加該括於君子小人之情狀尤極形容載瞻海
嶽之崇深期效涓埃之裨補兹蓋恭遇皇帝陛下乾旋
坤轉日就月將於緝熙殫厥心基命遹隆於成后念終
始典於學遜志克邁於商宗方將切磋琢磨而篤於自
脩定靜安慮而進於能得事欲明於本末理期貫於精
粗適稡成編冒塵清燕止其所止願益加止善之功新
以又新更推作新民之化
　理宗即位徳秀屢進鯁言彌逺謀撼之給事中王墍
　始駁徳秀所主濟王贈典侍御史莫澤等交章劾之
　落職罷祠彌逺死上親政召爲戸部尚書乃以衍義
　進上欣然嘉納
　　權戶書謝表(眞徳秀/)
十連竊寵愧藩閫之罔功一札遄歸叨地官之晉長班
躐陪於踐斗懼深重於履氷伏念臣素守朴忠濫膺廸
簡曩被初元之召首躋邇服之榮自退屛於山林浸逖
違於軒陛憂時之髪益白恨去國之十年戀闕之心如
丹敢忘君於一飯間蒙起發再玷承流皂蓋分符氊復
還於舊物青冥授鉞繡行沗於故鄉曽坐席之未溫忽
賜環之已及方躬覽宏開於公道而彚征畢萃於羣賢
敢圖孤迹之漂流亦辱清朝之記錄且民部周司徒之
任豈惟稽戶口之版圖顧尚書古納言之官蓋實專喉
舌之樞要誤拜演綸之渥冒陞曵履之華退省駑疲曷
勝螡負兹蓋恭遇皇帝陛下乾剛天徤畜徳日新親庶
政以勵精大明黜陟臨百官而昭徳洞别忠邪念臣嘗
參紫槖之聯知臣精厲素絲之節趣還近綴俾侍清光
臣敢不期稱隆私勉堅初志生財有道雖慙源流本末
之知事君非欺願竭獻納論思之效
　　江東漕到任謝表(眞徳秀/)
兩螭夾侍久㸃近班四牡載馳叨分劇郡假中祕隆儒
之寵爲外臺將指之光望過所期感深以惕伏念臣才
非適用幸有逢辰屬漢廷更化之初首唐室登瀛之選
金鑾夜直承宻命者六期玉陛晨趨對清光於再稔凡
吮墨濡毫之士皆振纓峩弁其間吏責旣稀所願優游
於邇列主恩未報寧忘眷戀於本朝其如親闈喜懼之
年當謹人子凊温之職輒援公輔辭翰林之請庶幾潘
岳奉板輿之懽分太守之符日需成命出少府之節遽
冒殊恩懷章而過里門閱宿而臨封部敬卜中和之節
重宣寛大之書軺傳初馳旄倪爭覩謂朝廷所以輟柱
下之史蓋聖主將以惠江右之民因博采於風謠頗究
知其疾苦以垂罄之家而困追需之目以屢歉之歲而
多流徙之人官無定證之簿書里有難平之徭役文移
星火不勝胥史之誅求牒訴邱山半爲賦租之繁重興
言及此勿救可乎輒殫朝夕之咨諏兼課公私之緩急
賦難遽省盍漸損賦外之征民未易蘇當先去民間之
蠧切自量其綿薄恐終負於選掄伏遇陛下洪造曲成
大明溥照念臣志存將母俾獲便於㫖甘知臣學本愛
人欲稍觀其政事肆加邃職仍畀重權臣敢不以阜俗
爲阜財之方以恱民爲恱親之本灌輸所仰愧無鞭筴
之能撙節是先敬佩玉音之訓
　眞徳秀字希元建之浦城人寧宗嘉定中爲起居舍
　人數言事不諱時史彌逺用事方以爵祿縻天下士
　徳秀慨然謂劉爚曰吾徒須急引去使廟堂知世亦
　有不肯爲從官之人遂力請去出爲祕閣脩撰江東
　轉運副使
　　以奉祠再除知泉州到任謝表(眞徳秀/)
奉祠居里每勤北極之瞻進職守藩復沗南州之寄甫
臨舊服恪布寛條臣聞天道至仁風霆無竟日之怒聖
君大度山林鮮終棄之才韓安國起於徒中柳宗元用
於貶所皆爲長史蓋値明時微臣乏漢唐二子之能陛
下守祖宗萬年之法昨者金華之入侍溫然玉色之下
詢曷嘗因諌以罪人自愧格君之無術方抨彈交上獨
亮狄山之愚迨渥宥一頒盡洗元城之玷何嗇於議罰
而樂於用恩庸見九重之本心不忍一眚而棄物旣班
次對又秩殊廷沒齒飯疏夫亦奚憾建牙作屛則匪所
期敢圖朱旛皂蓋之華仍蒞紫帽清源之境念昔先帝
付臣此州玩愒三年不聞善最侵尋半世復見遺民屬
當公私凋弊之餘不勝上下煎熬之急七邑而二爲煨
燼十室而九乏蓋藏禁旅雲屯軍餉每難於宿飽宗藩
日茂俸緡半出於鑿空自省迂疎苦爲經理幸遇陛下
道心淵靜徳性昭融不以䛕恱爲愛君故畧臣疇昔批
鱗之譴不以聚歛爲體國故取臣平時求牧之長畀以
舊封責其來效臣昔猶將父今獨擕孥祿弗逮於養親
志惟專於報上拊摩瘡痏冀邦人生意之復還培溉本
根爲聖朝元氣之一助
　寧宗時徳秀嘗以右文殿脩撰知泉州有惠政理宗
　卽位歴禮部侍郎直學士院屢進鯁言上虚心開納
　彌逺益憚之諷臺諌以徳秀論濟王贈典劾之落職
　罷祠紹定五年進徽猷閣再知泉州迎者塞路深村
　百歲老人亦扶杖而出城中歡聲動地
　　謝宣召入學士院備顧問表(眞徳秀/)
來從南服未宣民叛之勞召寘北扉猥被宸綸之寵光
生里巷榮動簮紳切觀列聖之用人惟待詞臣而加禮
蓋於言語文章之外責其論思獻納之忠或雖忤㫖而
暫閒終必棄瑕而復用脩除翰院在環滁出守之餘軾
侍禁庭亦赤壁歸來之際加歲月則其文老涉變患則
其慮長乃登邃嚴以備顧問如臣者才華弗競戅拙自
將掌先皇帝内制者六年每慚越爼迨陛下初元之再
命竟許循牆以驅馳州縣之頻且放廢山林之久見聞
寖少藝業益荒結茅屋於雲邊以甘終老瞻玉堂於天
上若隔前生敢云白首之重來誤辱清衷之親簡獲玷
久虚之選幾成三入之榮恭遇陛下肆筆成文解絃更
化志孚羣聽欲下山東之書念在邊陲或訪河西之事
必有端良之彦以充供奉之班奚取臣愚俾承人乏臣
敢不益堅晚節思答隆知賜宫錦而嘉草詔之能雖非
敢望卽金鏡而摘任賢之要知所自新
　彌遠旣死上始親政以顯謨閣侍制知福州召爲戶
　部尚書改翰林學士知制誥徳秀在理宗朝凡再入
　學士院詳此表語意蓋福州以後事也
　　除刑部尚書謝表(方岳/)
祈父王之爪牙久負臨邊之寄尚書國之喉舌遽塵司
憲之班懇避無從叨踰已甚臣切以班固志刑法兼存
兵甲之繕脩臯陶作士師曰惟冦賦之姦宄蓋二者相
爲於表裏而四夷正賴於鞭笞乃咨分梱之臣興聞司
臬之事繄此責則重矣非其人而謂何伏念臣受國厚
恩遭時多事當其南牧旣不能折遐衝以寢虜謀戒爾
西征復不能殲羣醜以敵王愾烏幕雖云宵遁祠狐尚
復晝嘷奚有微勞肆兹懋渥此蓋恭遇皇帝以并包立
皇極以懲勸興人心謂賞僣及淫固難私於八柄然功
疑惟重顧何憂於一官遂令孤外之踪亦玷文昌之選
臣敢不相爲嘗膽獨有捐軀突厥通不習文已莫辭於
憲部馬伏波雖已老誓當死於邊城
　　賀耕籍表(失/)名
青壇祗祓嚴萬乘以尊臨黛耜爰興舉三推而躬勸歡
傳華旦風動綿區竊以籍乃借民周雅述載芟之訓冕
而從事戴經垂秉耒之辭不惟敦龎淳固於是乎成抑
亦醴酪粢盛由此而出考之往牒具有明文故孝武頒
詔於東郊章帝親廵於懷縣豈止一時之稱美實爲十
古之流光挺上聖之中興脩縟儀而肇舉凡居涵覆孰
不欣愉恭惟陛下大徳時乗多能天縱盡挽雲間之河
漢洗空天下之干戈南北交通書文混一肆念黎元之
衆未知稼穡之艱爰擇元辰用勤終畝丕顯先農之祀
於昭重榖之誠千耦其耘佇慶康功之卽萬邦無懌永
歌嗣歲之興臣叨守偏方幸觀盛事書頒一札已聞天
語之叮嚀麥秀兩岐願繼前賢之彷彿
　　賀河清表(失名/)
后祗秩祀適陳母事之儀坎徳開先時薦河清之瑞表
非常之景貺昭至感之精通凡在見聞孰不欣忭伏惟
陛下誕揚基命欽率𤣥謨得虞帝之執中體成湯之秉
哲人文煥而允穆聖風衍而普和名山旣升集四靈而
爲畜萬物咸賴顧行葦而不傷恬淡宅中雍容垂拱天
鑒丕徳啟眞籙以合符民戴上庥奄神區而望幸講求
茂實俯詢僉同増脩鄧上之宮竚發襄城之駕威儀浸
盛兼商輅以齊驅福應駢臻豈漢鼎而專美惟域中四
大地得一以攸寧天生五材水潤下而爲利稽九河之
旣導冠四瀆以稱尊抱睢壤以縈廻合汾源而奔注舟
師振楫幾汨於涇泥川后靜波俄澄於江練連銀漢而
共色侔浪井以成文三門緩激箭之流百丈見纖鱗之
戲蕩邪却穢挹之無遜於甘泉薦潔明馨用之可資於
𤣥酒實千年之慶㑹同萬世以延鴻臣等將事嚴祠獲觀
丕應顧縉紳之士已拜於封章止旬浹之間又窺於列
奏願示在庭之著作式昭希代之殊祥
　　賀平宋表(孟祺/)
臣巴延等言國家之業大一統海嶽必明主之歸帝王
之兵出萬全蠻夷敢天威之抗始干戈之爰及迄文軌
之㑹同區宇一清普天均慶欽惟皇帝陛下道光五葉
統接千齡梯航日出之邦冠帶月支之國際丹崖而述
職奄瀚海以爲家獨此宋邦弗遵聲教謂江湖可以保
逆命舟楫可以敵王師連兵負固踰四十年背徳食言
難一二計當聖主飛渡江南之日遣行人乞爲城下之
盟逮凱奏之言還輒姦謀之復肆拘囚我信使忘乾坤
再造之恩招納我叛臣盜漣海二城之地我是以有六
載襄陽之討彼居然無一介行李之來禍旣出於自求
怒致聞於斯赫臣肅將禁旅恭行天誅爰從襄漢之上
流復出武昌之故渡藩屏一空於江表烽煙直接於錢
塘尚無度徳量力之心乃有殺使毀書之事屬廟謨之
親稟謂根本之宜先乃命阿嘍罕取道於獨松董文炳
進師於海渚臣與阿珠安塔哈等沗司中閫直指僞都
掎角之勢旣成水陸之師並進常州一破列郡傳檄而
悉平臨安爲期諸將連營而畢㑹彼極竆蹙迭出哀鳴
始則爲稱姪納幣之祈次則有稱藩奉璽之請顧甘言
何益於實事率銳旅直抵其近郊召來用事之大臣放
散思歸之衛士堀强心在四郊之横草都無飛走計竆
一片之降幡始竪其宋國主率諸大臣已於二月初六
日望闕拜伏歸附訖所有倉廩府庫封籍待命外臣奉
揚寛大撫戢吏民九衢之市肆不移一代之繁華如故
兹惟睿算卓冠前王視萬里爲目前運天下於掌上致
令臣等獲對明時歌七徳以告成深切龍庭之想上萬
年而爲壽更陳虎拜之詞
　孟祺字徳卿符離人巴延伐宋爲行省諮議遷郎中
　巴延雅信之每詣闕政無大小祺並裁决之宋平巴
　延奏祺前後功多晉嘉興路總管佩虎符行未久解
　官歸卒謚文襄
　徽欽入金大受挫辱有昬徳重昬之封䝉古於瀛國
　不聞有此藝祖仁厚太宗鍥薄之報也天道好還夫
　豈欺我
　　進授時厯經厯議表(楊桓/)
協時正日國政之大端章往考來厯書之明驗一或失
應衆所共瞻豈天運之靡常始人爲之未宻昔稱作者
初匪一家其始也莫不精微未幾則旋聞踈闊蓋由年
拘積算日括周分不知闚測以考眞率多傅㑹以求合
必欲行於永久豈容失之毫釐幸當累洽之辰共仰同
文之治事加詳覈法貴變通欽惟憲天述道仁文義武
大光孝皇帝陛下政順隂陽徳齊穹壤燭消息盈虚之
理得裁成輔相之宜爰命文臣若稽乾象晝則考求實
晷夜則揆度中星察氣朔之後先定躔離之朓朒精思
宻索討本窮原革前人茍簡之規成盛代不刋之典其
爲要㫖具載成書所有授時歴經三巻立成二巻轉神
注式一十三巻厯議三巻已繕寫成二十一冊随表上
進干冒天威不勝惶懼震越之至
　楊桓字武子兖州人幼警悟讀論語書寢章慨然立
　志由是終身未嘗晝寢由教授召爲太史院校書郎
　奉勑撰儀表銘歴日序文詞典雅
　　進實錄表(王惲/)
典謨述堯舜之功令名顯著方冊布文武之政義問宣
昭粤自漢隋及夫唐宋咸有信史以貽後來況大業豐
功震今耀古惟深善述首議丕揚洪惟世祖皇帝仁孝
英明睿謀果斷爰從潜邸有志斯民植根榦而佐理皇
綱聘耆徳而講明治道始平大理再駕長江過化存神
有征無戰迨其龍飛灤水鼎定上都革弊政以維新擴
同仁而一視規模宏遠朝野清明内則肇建宗祧創設
臺省脩舉政令登崇俊良外則整治師徒申嚴邊將布
揚威徳柔服蠻羌加以聖無不通明靡不燭守之以勤
儉朴素養之以慈惠雍和收攬權綱綜覈名實賞罰公
而不濫號令出以惟行萬彚連茹羣飛入彀削平下土
統正中邦慕義嚮風聲教實朔南之曁梯山航海職貢
無遐邇之殊方且開學校而勸農桑考制度而興禮樂
國號體乾坤之統書畫煥奎璧之文罄所有而醻戰功
不待計而救民乏聽言擇善明徳緩刑歛福錫民遇災
知懼得洪範惟皇之理過周宣脩政之勤以致時和歲
豐民安吏職蓋帝徳克周於廣運故至公均被以無方
可謂文致太平武定亂畧繼一祖四宗之志兼三皇五
帝之功開天立極者三十五年立經陳紀者二萬餘事
以謙讓弗遑於備紀故纂脩未至於成書欽遇皇帝陛
下寅紹詒謀厲精圖治亟覽觀於成憲思遹駿於先聲
深詔下臣俾爲實錄宅心宗祏凝孝羙墻開館局而増
置官僚勑羣司而大紬圖籍編摩旣富搜訪加詳采摭
於時政之編參取於起居之注張皇初槀増未見於罕
聞承奉綸音俾蠲繁而就簡俯殫管見仰體宸衷盡畧
虚文一存實事其饗㑹征伐文物典章粲焉列三代之
英蔚爾開萬世之業與夫才徳孝亷之士忠良姦佞之
臣版圖生齒之繁財賦畜牧之盛僅依條據粗致無遺
今具所脩成世祖皇帝實錄二百一十巻事目五十四
巻聖訓六巻凡二百七十巻謹繕寫爲二百七十帙用
黄綾夾複封全随表上進臣等沗備台司幸膺盛典顧
惟載筆才何有於三長勉進蕪辭慮庶幾於一得冒瀆
聖聽不勝驚惶
　王惲字仲謀衛州汲縣人元貞元年以翰林學士纂
　脩世祖實錄因集聖訓六巻上之卒謚文定
　　經筵官進職謝恩表(虞集/)
聖作稽古知崇效天開筵肆講於前經當宁屢煩於明
詔垂憲萬世一新經緯之文有臣十人並拜便蕃之賜
獨興睿斷創始明時伏惟昔者明王不以天縱而自聖
本之先哲式資道揆以開人故伏羲則畫於河圖神禹
錫疇於洪範凡將圖治愼在求聞蓋帝王傳授之精布
乎方冊而古今治亂之迹可以鑑觀爰咨博洽之材用
廣聰明之識然守職業者特見諸政事之著惟事啓沃
者先端其心術之微故兹曠典之行實重眞儒之寄必
經業可以發聖賢之蘊必器能可以相禮樂之成必養
徳之全素䝉孚信必至誠之積可致感通茍非其人不
稱兹選而臣等性本固陋學尤迂疎守其師說之遺僅
不忘其章句及轉國人之譯粗可逹其性情所謂材有
限而道無竆心欲言而口不逮猶重昔人之歎況乎臣
等之愚是故設醴上尊敷氊廣厦旣極詢諮於累歲蔑
聞補報之微功敢謂能自得師坐而進道更錫官聯之
重俾專誦說之司雖竊恩榮愈増憂責兹蓋伏遇皇帝
陛下以乾坤之徳爲徳以堯舜之心爲心無一念不在
於民生無一事不遵於祖憲遐方畢服猶虞水旱之爲
災羣賢在朝尚恐俊良之攸伏必合二帝三王之至盛
以登四方萬國之太平下收𤨏末於芻蕘禆益涓埃於
山海臣等敢不力循古訓各盡微衷非先王之法不敢
言冀必由於正路雖末世之事不敢避庶有戒於前車
尚勸九歌用稱萬壽
　虞集字伯生允文五世孫父汲僑居崇仁已而避兵
　嶺外少從母楊氏口授論語孟子左傳歐蘇文通其
　大義泰定初遷秘書少監自是歲嘗行經筵之制取
　經史用國語漢文兩進讀集爲反覆古今名物之辨
　以通之晉翰林直學士帝方嚮用文學集承顧問必
　委曲盡言或隨事規諫出不語人諫或不入歸家悒
　悒不樂家人見其然不敢問也衆患其知遇日隆相
　與摘其文詞爲譏訕天子察其有自故不能中傷卒
　年七十七世稱邵庵先生
　
　
　
　
　
　
　
　
　
　
　
　
　
　
　四六法海巻四
欽定四庫全書
　四六法海卷五　　　　　明　王志堅　編
　　為晉安王謝南兗州章(沈約/)
臣以萊孱㓜無秀業依天宅照藉海憑瀾王爵早加藩
麾夙樹進不能閑詩西楚好禮北河退無以振采六條
宣風萬里懐慚起懼載溢心顔而皇明輝燭照被彌逺
遂乃徙斾淮區遷金濟服朱驂出邸青組臨方瞻惟徴
寵俯仰亡厝
　此等文本無大異但以秀潤勝人後人雖極力求勝
　而不可得故存之
　　為陳六宫謝章(江總/)
恭膺禮命愧集丹縷之顔拜奉曲私愁縈翬羽之色魯
宫夜火伯媛匪驚楚榭奔濤貞姜何懼豈期日月騰影
風雲瀉潤遂復位崇九御聲髙六列象服増華丹軿耀
采何以弼佐王風克柔隂化兢惶竝集追想流荇之詩
荷據相并遂失鳴環之節
　　上陸宣公奏議劄子(蘇軾/)
竊謂人臣之納忠譬如醫者之用藥藥雖進於醫手方
多傳於古人若巳經效於世間不必皆從於巳出伏見
唐宰相陸贄才本王佐學為帝師論深切於事情言不
離於道徳智若子房而文則過辨如賈誼而術不疎上
以格君心之非下以通天下之志但其不幸仕不遇時
徳宗以苛刻為能而贄諫之以忠厚徳宗以猜疑為術
而贄勸之以推誠徳宗好用兵而贄以消兵為先徳宗
好聚財而贄以散財為急至於用人聽言之法治邊馭
將之方罪巳以收人心改過以應天道去小人以除民
患惜名器以待有功如此之流未易悉數可謂進苦口
之藥石鍼害身之膏肓使徳宗盡用其言則正觀可得
而復臣等每退自西閣即私相告言以陛下聖明必喜
贄議論但使聖賢之相契即如臣主之同時昔馮唐論
頗牧之賢則漢文為之太息魏相條鼂董之對則孝宣
以致中興若陛下能自得師莫若近取諸贄夫六經三
史諸子百家非無可觀皆足為治但聖言幽逺末學支
離譬如山海之崇深難以一二而推擇如贄之論開巻
了然聚古今之精英實治亂之龜鑑臣等欲取其奏議
稍加校正繕寫進呈願陛下置之坐隅如見贄面反復
熟讀如聞贄言必能發聖性之髙明成治功於嵗月
　文忠斯舉即孔明為後主寫申韓意盖起懦莫如厲
　療昬莫如晰乃古人因病用藥之意而孰知膏肓之
　不可起何也可為長歎
　　中和日謝恩賜尺狀(白居易/)
右今日奉宣賜臣等紅牙銀寸尺各一者伏以中和屆
節慶賜申恩當晝夜平分之時頒度量合同之令况以
紅牙為尺白銀為寸美而有度煥以相宣逮下明忖度
之心為上表裁成之徳慶澤所及歡心畢同臣等塵忝
日深寵賜嵗至雖恩光下濟咫尺之顔不違而尸素内
慚分寸之功未效捧受愧畏倍萬恒情謹具奏聞謹奏
　吕頌令狐楚各有謝賜春衣牙尺表盖唐時制度如
　此
　　為濮陽公涇源謝冬衣狀(李商隠/)
恩極解衣榮加降璽戴山未重負日非暄臣謬領藩垣
適當戎狄唯憑廟算粗展軍威絶塞獵迴幸無警急髙
烽火過但報平安直以地勢多隂川形稍背三伏常聞
於屏箑九秋尋訝於垂繒代馬蹔嘶隴山無葉燕鴻未
過涇水先氷是以每降王臣仍迂御筆緘封垂露寵錫
禦冬非玉女裁成即仙人織出徒驚在笥莫覩因針始
顧孱微深懼不勝冠帶旋䝉被服便如能執干戈遍逮
軍前歴霑麾下逹喜氣而陳根復秀動歡聲而蟄户潛開
華楚成行曳婁塞路其山南宣歙三道大將等雖久居
炎燠不慣嚴凝亦既更衣皆忘易地賈餘勇而例思盡
敵感鴻私而咸願殺身各限征行不獲陳謝
　　為中丞榮陽公謝借飛龍馬送至府界狀(李商隐/)
右中使某奉宣恩㫖以臣赴任特借飛龍馬一疋并鞭
轡等送至京兆府界者臣謬奉恩榮出叨亷間豈期蹇
步深軫皇慈特命内臣俾騰上駟梁懸蜀鐙几覆吳鞍
每多曳練之疑不假着鞭之力倐踰秦甸將復周閑照
地迴光瞻天送影長亭欲别未期東道而來雙闕儻嘶
願附北風之思無任感恩戀闕言涕屏營之至
　古者中丞出都上以一騎假之便為特恩今一介小
　人盗用偽符洋洋乘輿甚至以八人舁之此何為者
　也
　　為南承嗣上中書門下乞兩河效用狀(栁宗元/)
伏以越敗夫差多㑹稽納官之子趙摧栗腹即長平死
事之孤何者義烈之餘色氣猛厲上將效於國用下欲
濟其家聲所以憤激悽愴常思致命者也某先父死難
睢陽事存簡冊累降優詔榮及子孫爰自襁褓超昇品
秩肉食廩給未嘗暫停頃守涪州屬蜀西遘逆將至死
命以盡夙心寢戈嘗膽志願未究㑹刀筆之吏寘以深
文首級之差今復誰辨薏苡之謗不能自明猶賴舊勲
謫居樂土食人力之粟守無事之官拳拳血誠無所陳
露伏見明制興師討伐恒冀蔑爾小醜尚欲逋誅某材
非古人志慕前烈願得身當一隊效死戎行竭平生之
忠懇申幽明之寃痛撫劔心往發言涕零嘗聞漢法有
奮擊匈奴者諸侯不得擁遏又况丞相總軍國之重定
廊廟之謀固當𢎞奬無所棄捐伏乞哀憫收撫以成其
心
　承嗣歴涪州刺史劉闢叛以無備謫永州　越語句
　踐栖於㑹稽乃令於三軍曰孤子寡婦疾疹貧病者
　納官其子官仕也仕其子而教之廩以食之也
　　代人進甆器狀(栁宗元/)
藝精埏埴制合規模禀至徳之陶蒸自無苦窳合太和
以融結克保堅貞且無瓦釡之鳴是稱土鉶之徳器慙
瑚璉貢異砮丹既尚質而為先亦當無而有用
　負暄雜録云陶冶自舜時便有三代迄於秦漢所謂
　甓器是也末俗尚靡不貴金玉而貴銅甆遂有秘色
　窑器世言錢氏有國日越州燒進不得臣庶用故云
　秘色陸龜䝉詩九秋風露越窑開奪得千峯翠色來
　如向中宵盛沆瀣共嵇中散鬬遺杯乃知唐世巳有
　非始於錢氏按子厚此狀可以補負暄之遺故録之
　　奏彈曹景宗(任昉/)
御史中丞臣任昉稽首言臣聞將軍死綏咫步無却顧
望避敵逗撓有刑至乃趙母深識乞不為坐魏主著令
抵罪巳輕是知敗軍之將身死家戮爰自古昔明罸在
斯臣昉頓首頓首死罪死罪竊尋獯獫侵軼蹔擾疆陲
王師薄伐所向風靡是以徐淮獻㨗河兖凱歸東闗無
一戰之勞途中罕千金之費而司部懸隔斜臨冦境故
使狡虜憑陵淹移嵗月故司州刺史蔡道恭率勵義勇
奮不顧命全城守死自冬徂秋猶轉戰無窮亟摧醜虜
方之居延則陵降而恭守比之踈勒則耿存而蔡亡若
使郢部救兵微接聲援則單于之首久懸北闕豈直受
降可築涉安唘土而巳哉實繇郢州刺史景宗受命致
討不時言邁故使蝟結蟻聚水草有依方復按甲盤桓
緩救資敵遂令孤城窮守力屈㓙威雖然猶應固守三
關更謀進取而退師延頸自貽虧衂疆場侵駭職是之
繇不有嚴刑誅賞安置景宗即主臣謹按使持節都督
郢司二州諸軍事左將軍郢州刺史湘西縣開國侯臣
景宗擢自行間遘兹多幸指縱非儗獲獸何勤賞茂通
侯榮髙列將負擔裁弛鐘鼎遽列和戎莫效二八已陳
自頂至踵功歸造化潤草塗原豈獲自己且道恭云逝
城守累旬景宗之存一朝棄甲生曹死蔡優劣如是惟
此人斯有靦面目昔漢光命將坐知千里魏武置法案
以從事故能出必以力錙銖無爽伏惟聖武英挺畧不
世出料敵制變萬里無差奉而行之實𢎞廟算惟此庸
固理絶言提自逆胡縱逸久患諸夏聖朝乃頋將一車
書慜彼司氓致辱非所早朝永歎載懐矜惻致兹虧喪
何所逃罪宜正刑書肅明典憲臣謹以劾請以見事免
景宗所居官下太常削爵土收付廷尉法獄治罪其軍
佐職僚偏裨將帥絓諸應及咎者别攝治書侍御史隨
遣續奏臣謹奉白簡以聞
　景宗字子震新野人梁武為雍州刺史景宗深自結
　附及起兵率五服内子弟三百人從軍城平封湘西
　縣侯天監二年為任昉所奏帝以功臣不問後又以
　功進爵為公
　　修竹彈甘蕉文(沈約/)
渭川長兼淇園貞幹臣脩竹稽首臣聞芟荑蕰崇農夫
之善法無使滋蔓剪惡之良圖未有蠧苖害稼不加窮
伐者也切尋蘇臺前甘蕉一叢宿漸雲露荏苒嵗月擢
本盈尋垂䕃含丈階縁寵渥銓衡百卉而與奪乖爽髙
下在心每叨天功以為己力風聞籍聽非復一塗猶謂
愛憎異説所以挂乎嚴網今月某日有臺西階澤蘭萱
草到園同訴自稱雖慙杞梓頗異蒿蓬陽景所臨繇来
無隔今月某日巫岫斂雲秦樓開照乾光𢎞普罔幽不
矚而甘蕉攅莖布影獨見鄣蔽雖處臺隅遂同幽谷臣
謂偏辭難信敢察以情登攝甘蕉左近杜若江蘺依源
辨覆兩草各處異列同欵既有證據羌非風聞切尋甘
蕉出自藥草本無芬馥之香柯條之任非有松栢後凋
之心蓋闕葵藿傾陽之識憑藉慶㑹稽絶倫等而得人
之譽靡即稱平之聲寂寞遂使言樹之草忘憂之用莫
施無絶之芳當門之弊斯在妨賢敗政孰過於此而不
除戮憲章安用請以見事徙根翦葉斥出臺外庶懲彼
將来謝此衆屈
　任昉有彈劉整范縝文沈約有彈王源文皆先攝左
　右及媒人等到臺辯問明確而後以白簡從事葢當
　時政體如此或云風聞言事起於武后朝此語信然
　此與䱉表皆近俳然實毛頴之嚆矢也
　　拜中軍記室辭隨王牋(謝朓/)
朓聞潢汙之水願朝宗而每竭駑蹇之乘希沃若而中
疲何則臯壤揺落對之惆悵岐路東西或以鳴邑况乃
服義徒擁歸志莫從邈若墜雨翩似秋蔕朓實庸流行
能無算屬天地休明山川受納裒采一介抽揚小善故
得捨耒場圃奉筆免園東亂三江西浮七澤契濶戎㫋
從容讌語長裾日曵後乘載脂榮立府廷恩加顔色沐
髪晞陽未測涯涘撫臆論報早誓肌骨不悟滄溟未運
波臣自蕩渤澥方春旅翮先謝清切藩房寂寞舊蓽輕
舟反溯弔影獨留白雲在天龍門不見去徳滋永思徳
滋深惟待清江可望候歸艎于春渚朱邸方開效蓬心
于秋實如其簮屨或存衽席無改雖復身填溝壑猶望
妻子知歸攬涕告辭悲来横集
　朓為隨王子隆鎮西功曹轉文學子隆好詞賦脁尤
　被賞長史王秀之以朓年少相動欲以啓聞朓知之
　因事求還箋辭子隆云云時荆州信去倚待朓執筆
　便成文無㸃易
　　為司徒趙國公謝皇太子寄詩牋(許敬宗/)
無忌惶恐白内使榮陽夫人至䝉寄歎别五韻并垂示
擬古一首蹤開玉札炫目澄心行諷金聲式歌且抃竊
惟化成天下實繫以導洪源體物緣情自風騷而綿列
代莫不咸相祖述罕見生知伏惟殿下摛絢紹天含章
挺睿温文表裕藻清漢於離暉麗則凝華縟春宫於博
望乃以監守餘暇俯貺清篇覽夜月之流光降無私於
逺客想懸旌之未巻察翹心於征斾加又作依依垂栁
益愴邊城欎欎中園偏傷逺塞殊私所被文㫖兼深詞
運理而㕘神氣凌雲而含粹五章間發若啓榮光之圖
六律相宣如覿奏金之字無忌幸從神武愧乏王粲之
才忝降斯文益深吳質之戀無任感荷慶躍之至於是
扣寂求音繼震方之逸響披肝見意吐爝火之㣲光
　髙麗之役長孫無忌從征太子監國定州敬宗典機
　劇岑文本卒帝驛召敬宗以本官檢挍中書侍郎掌
　誥令此牋是時作也
　　求自試啓(王融/)
臣聞春庚秋蟀集候相悲露木風榮臨年共悦夫惟動
植且或有心况在生靈而能無感臣自奉望宫闕沐浴
恩私㧞迹庸虚參名盛列纓劍紫複趨歩丹墀嵗時歸
来誇榮邑里然無勤而官昔賢曽識不任而祿有識必
譏臣所用慷慨憤懣不遑自安誠以深恩鮮報聖主難
逢蒲栁先秋光隂不待貪及明時展悉愚効以酬陛下
不世之仁若㣲誠獲信短才見序文武吏法惟所施用
夫君道含𢎞臣術無隱翁歸乃居中自見充國曰莫若
老臣竊景前修敢蹈輕節以冐不媒之鄙式罄奉公之
誠抑又唐堯在上不㕘二八管夷吾恥之臣亦恥之願
陛下裁覽
　融以父宦不達弱年便欲紹興家業啓齊武帝求自
　試
　　謝髙祖啓(袁昻/)
恩降絶望之辰慶集寒心之日熖灰非喻荑枯未擬摳
衣聚足顛狽不勝臣遍厯三墳備詳六典廵挍賞罰之
科調檢生死之律莫不嚴五辟於明君之朝峻三章於
聖人之世是以塗山始㑹致防風之誅酆邑方構有崇
侯之伐未有緩憲於斮戮之人賖刑於酎罪之族出萬
死入一生如臣者也推恩及罪在臣實大披心瀝血敢
乞言之臣東國賤人學行何取既殊鳴鴈直木故無結
綬彈冠徒藉羽儀易農就仕往年濫職守秩東隅仰屬
龔行風驅電掩當其時也負鼎圖者日至執玉帛者相
望獨在愚臣頓昏大義殉鴻毛之輕忘同徳之重但三
吳險薄五湖交通屢起田儋之變每懼殷通之禍空慕
君魚保境遂失師涓抱器後至者斬臣甘斯戮明刑殉
衆誰曰不然幸約法之𢎞承解網之宥猶當降等薪粲
遂乃頓開鉗赭斂骨吹䰟還編黔庶濯疵蕩穢入楚逰
陳天波既洗雲油遽沐古人有言非死之難處死之難
臣之所荷曠古不書臣之所死未知何地
　昻字千里顗之子齊末為吳興太守梁武起兵州郡
　望風皆降昻獨拒境建康平帝使李元履喻之敕曰
　袁昻道素之門世有忠節勿以兵威陵辱元履至昻
　亦不請降開門徹備而巳及至以為臨川王㕘軍昻
　啓謝云云帝答曰朕遺射鈎卿無自外
　　謝隨王賜紫梨啓(謝朓/)
味出靈關之隂㫖珍玉津之澨豈徒真定歸美大谷慙
滋將恐帝臺妙棠安期靈棗不得孤擅玉盤獨甘仙席
雖秦君傳器漢后推餐望古可儔於今何答
　　謝隨王賜左傳啓(謝朓/)
昭晰殺青近發中汗恩勸挟冊慈朂下帷朓未睹山笥
早懵河籍業謝專門説非章句庶得既困而學括羽瑩
其䝉心家藏賜書籯金遺其貽厥披覽神勝吟諷知厚
　　謝勑賚地圖啓(梁昭明太子/)
漢氏輿地形兹未擬晉代方丈比此非妙匹之長樂唯
畫古賢儔之未央止圖將帥未有洞該八藪混觀六合
域中天外指掌可求地角河源戸庭不出豈問千秋自
識烏丸之地脱逢壯武方著博物之書
　　謝勑賚貂坐褥席啓(梁簡文帝/)
東瀛美毳不著馬彪之儀北朔文茵豈問張敞所記隂
炭既重寒井猶氷特降殊私温華曲被雖狐白千金織
成千種李頒漢被楊降曹氊不足以髣髴洪慈連類聖
澤
　　上皇太子𤣥圃講頌啓(梁簡文帝/)
竊以舜韶始唱靈儀自舞陳律纔宣風心競蕚輕禽短
葉尚識音光沐善歡心寧忘舞抃伏惟殿下體髙𤣥賾
養道春禁牢籠文圃漁獵義河注意龍宫研心寳印雲
聚生什之才並命應王之疋探機析理怡然不倦朱華
景月詎此忘罷屬素藏晩節𤣥英初氣霜竹浮隂風梧
散葉從容雅論實㑹神𠂻綱經生多幸屬此休世䟿蹰
奉渥得備磐藩而黏蠅未㧞迷象不覊寳沒醉衣珠沈
勇額得聞勝善寧忘歌詠謹上𤣥圃園講頌一首文慚
綺發思闕雕英徒懐舞蹈之心終愧清風之藻冒昧呈
聞追深赧汗謹啟
　　謝賚扇啓(梁簡文帝/)
臣綱啓傳詔饒僧明奉宣勑㫖垂賚細綾大文畫栁蟬
山扇二柄文均析縷香發海檀肅肅清風即令象簟非
貴依依散采便覺夏室含霜飲露青蜩應三伏之修景
羣飛黄雀送六月之南風蔽日垂隂薫澤慙采浮凉滌
暑蘋末愧吹聖人造物之巧俯萃庸薄王府好玩之恩
於兹下被頂戴曲私伏増欣躍謹奉啓事謝聞謹啓
　　謝東宫賜裘啓(梁簡文帝/)
綱啓䝉賚豹裘一領降斯止謗垂兹信服物華雉毳名
髙鷰羽綱才慙齊相受白狐之飾徳謝漢藩均黒貂之
賜地巻朔風庭流花雪故以裾生惠氣袖起陽春荷澤
知慙瞻恩興戀不任下情謹啓事謝聞謹啓
　　東宫上掘得慈覺寺鐘啓(梁簡文帝/)
竊以白亭舊室絶顯禎祥之氣闕里故堂暫聞鐘石之
響猶復存諸良史汙彼篆素豈如杏梁遺飾逥成紺殿
椒墀昔處仍構寶階啓彛鐘於殊里記靈文於福地雖
魏廟出璽魯祠現璧固以推兹孝感恧此禎契將郭舎
鄙其開金羊田陋其産玉豈宜季武庭樹愧韓起之譽
蜀相宅基慙孝安之碣伏惟覽啓増思撫瑞深悲慟切
視奩哀喻封箧
　　謝勑賜第啓(梁元帝/)
竊以漢錫五倫實云清吏魏寵衛臻用旌庸直未如靈
光輪奐睢陽爽塏北連城闕有似甄侯之舎東望市鄽
榮深豫章之圃昔狼望未平冠軍辭宅馬池猶隔雍丘
諌邸臣慙霍曹逺志但識君命無違再思庸陋九殞非
答
　　上東宫古跡啓(梁元帝/)
師宜八分之巧元常三體之妙史籀李斯之篆梁鵠曹
喜之書莫不總華桂宫盈滿甲館竊以鸞驚之勢既聞
之於索靖鷹跱之巧又顯之於蔡邕是以逰霧重雲傳
敬禮之法鳥頡魚頏表揚泉之賦頗好六文多慙三禮
尚方大篆既其牢落柱下方書何曽髣髴空慕河間之
聚書竟微東平之獻表齊攸尺牘顧巳缺然北海楷𨽻
終成難擬
　　謝東宫賜白牙縷管筆啓(梁元帝/)
春坊漆管曲降深恩北宫象牙猥䝉霑逮雕鐫精巧似
遼東之仙物圖寫竒麗笑蜀郡之儒生故知稽賦非工
王銘未善昔伯偕致贈纔屬友人葛龔所酬止聞通識
豈若逺降鴻慈曲覃庸陋方覺瑠璃無當隨珠過侈但
有羡卜商無因則削徒懐曹植恒願執鞭
　　謝晉安王賜馬啓(梁元帝/)
繹武媿仲都遂䝉大驪之錫儒謝春卿空頒名馬之賚
故以取方驎友自匹龍媒不待景公婉如齊畫無勞馬
援翻等漢銅豈有滅沒黑龍連翩白馬錢文見重津名
取貴相彼騏驥猶深戀主矧伊伏櫪彌結懐恩
　　為妾宏夜姝謝東宫賚合心花釵啓(梁元帝/)
未得投壺先應含笑不因鸞鳳自能歌舞夜姝昔住陽
臺雖逢四照曽逰澧浦慣識九衢未有仍代爵釵還勝
翠羽飾以南金装兹麗玉修靡夫人本分章華之裏中
山孺子獨荷春宫之恩有志當熊無期投閣
　　求為劉瓛立館啓(任昉/)
昔在魏中爰及晉始書貴虚𤣥人悦陶縱瑚璉廢泗上
之容樽爼恣林下之適春干秋羽委曠而弗陳西序東
膠寂寥而誰仰所以金雞忘曉玉羊失馭神器毁於獯
戎寳厯遷于於越豈不悲歟劉瓛澡身浴徳修行明經
賤圭璧於光隂竟松筠於嵗晩貧不隕穫其心窮不二
三其操而困無居止浮寓親逰垣棟傾鑚窐衢墊側有
朋自逺無用栖憑皆負笈擔簦櫛風沐露瓛之器學無
謝前修輙欲與之周旋開館招屈臣第西偏官有閑地
北拒晉山南望通邑雖曰人境實少浮喧廣輪裁盈數
畆布以施立黌塾薄藝桑麻粗創茨宇
　瓛字子珪惔六世孫也篤志好學博通訓義為安成
　王參軍公事免自此不復有宦情聚徒教授貴逰士
　子莫不下席受業當時以比曹鄭嘗講月令畢謂學
　生曰江左以来隂陽律數之學廢矣吾今講此曽不
　得其彷彿學者美其退讓何胤嘗從受經時胤未知
　名惟瓛與周顒深器之齊武帝中竟陵王子良表為
　立館未及徙居卒梁武為立碑謚貞簡先生
　　為卞彬謝修卞忠貞墓啓(任昉/)
臣彬啓伏見詔書并鄭義泰宣勑當修理臣亡髙祖晉
故驃騎大將軍建興忠貞公壼墳塋臣門緒不昌天道
所昧忠搆身危孝積家禍名教同悲隱淪惆悵而年世
貿遷孤裔淪塞遂使碑表蕪滅丘樹荒毁狐兎成穴童
牧悲歌感慨自哀日月纒廹陛下𢎞宣教義非求效於
方今壼餘烈不冺固陳力於異世但加等之渥近闕於
晉典樵蘇之刑逺流於皇代臣亦何人敢謝斯幸不任
悲荷之至謹奉啓以聞
　彬字士蔚險㧞有才而與物多忤仕既不遂乃著蚤
　蝨蝸蟲蝦蟇等賦又為禽獸決録皆大有指斥
　　謝東宫賚園啓(張纉/)
性愛山泉頗樂閒曠雖復伏膺堯門情存魏闕至於一
丘一壑自謂出處無辨常願卜居幽僻屏避喧塵傍山
臨流面郊負郭依林結宇憇桃李之夏隂對鏡開軒採
橘柚之秋實而王畿陸海畆號一金涇渭土膏豪傑所
競徙居好畤必待使越之装别館河陽亦貲牧荆之富
此園左帶平湖修陂千頃右臨長薄清潭百仞前逼逸
陌朝夕爽塏之容後望鍾阜表裏烟霞之氣每賸春迎
夏華卉競發背秋向冬雲物澄霽窺瞰户牖不異登臨
升降堦墀巳窮厯覽舟楫所屆累日不能究其源魚鳥
之豐山澤不能喻其美
　纉字伯緒尚武帝女富陽公主博學多通與元帝為
　布衣交元帝自比諸葛亮桓温惟纉許焉河東王譽
　之隙纉實搆成之後為岳陽王詧所殺性貪婪貲賄
　填積元帝皆收之以粽蜜之屬還其家
　　荅皇太子啓(何𦙍/)
𦙍性愛山泉情篤魚鳥而從鷗未狎入獸相驚兼年齒
衰暮荒徑榛梗既無語稼之客寧有論書之賔緘黙畎
畆栖息丘壑秀木清潭於茲未巳伏惟明睿之徳誕縱
自天忠孝之規不待因習猶復留神六經降意百氏同
仁博古等物簉聞闢承華而延儒雅掃黄闥而列文學
嘉美聿宣無思不勸𦙍無解頥之談屢䝉奬飾之重匪
南皮之舊每荷存問之恩銜慈永極罔知攸寘
　𦙍字子季尚之之孫齊欎林時為中書令雖貴顯常
　懐止足居㑹稽若邪山雲門寺後還吳居虎丘山西
　寺初𦙍二兄求㸃並栖遯世謂何氏三髙又以㸃為
　大山𦙍為小山昭明太子欽其徳遣舎人何思澄致
　手令以褒美之故有此荅年八十六卒
　　從弟䘮上東宫啓(劉孝儀/)
亡從弟遵百行無㸃千里立志同氣三荆之友假寢十
起之慈皆體之於自然行之如俛拾自碣宫陪宴釣臺
從幸攀附鱗翼三十餘載茫昧與善一旦長辭劍匿光
芒璧碎符采躬揺神筆親動妙思雖每想南皮書憶阮
瑀行經北館歌悼子侯不足輩此深仁齊兹舊愛
　　謝晉安王賜宜城酒啓(劉孝儀/)
嵗暮不聊在隂即慘惟斯二理總萃一時少府鬬猴莫
能致笑大夫落雉不足解顔忽值缾瀉椒芳壺開玉液
漢罇莫過殷杯未逢方平醉而遁仙羲和耽而廢職仰
憑殊途便申私飲未矚罍恥已觀幘岸傾耳求音不聞
霆擊澄神宻眂豈覿山髙愈疾銷憂于斯已騐遺榮忽
賤即事不欺酩酊之中猶知銘刻
　　謝東宫賜城傍橘啓(劉孝儀/)
多置守民晉為厚秩坐入縑素漢譬封君固以俛疋穰
橙俯連楚柚寧以魏𤓰借清泉而得冷豈如蜀食待飴
蜜而成甜重似倒影陽池垂華金堞信可珍若榴於式
乾貴蒲萄於别館
　孝儀名潜孝綽嘗云三筆六詩三即孝儀六謂孝感
　也孝儀為人寛厚内行篤
　　謝東宫賜浄饌啓(劉孝威/)
糜獻牛牧飯出龍宫千品甘露之食百花珍藥之菓餅
兼髓乳漿苞蔗㮏雕盤流其滋㫖寳器委其色香足使
三世長者羞彼識味一角僊人耻其呪術微物多幸叨
奉曲恩性命可捐殊私難答
　　謝賚錦被啓(劉孝威/)
色豔蒲桃采踰聨璧鄂君慙繡楚侍羞珠雖復帝賜鶴
綾客贈鴛綺髙懸麗藻逺謝鮮明漢老悦其怪文魏馬
驚其香氣
　　謝東宫賜宅啓(庾肩吾/)
肩吾居異道南才非巷北流寓建春之外寄息靈臺之
下豈望地無湫隘里號乗軒巷轉旛旗門容幰盖况乃
交垂五栁若元亮之居夾植䨇槐似安仁之縣却瞻鍾
阜前枕洛橋池通西舎之流窗映東隣之棗来歸髙里
翻成待封之門夜坐書臺非復通燈之壁才下應王禮
加温阮官成名立無事非恩
　肩吾字慎之初為晉安王國常侍被命與劉孝威等
　十人抄撰衆籍號髙齋學士王為太子兼東宫通事
　舎人簡文即位以為度支尚書侯景矯詔遣諭當陽
　公大心因逃入東後間道奔江陵仕至中書令卒
　　謝東宫賚米啓(庾肩吾/)
滍水鳴蟬香聞七里瓊山合頴租歸十縣某人慙振藻
徒降雲間之松職濫更繁空散家承之俸成珠委地事
重逢仙逰玉為糧珍踰入楚雖復激水滄流不待監河
之説春風掃地方誚文學之篇
　肩吾又有謝湘東賚米啓云連舟入浦似彦伯之南
　歸積地為山疑馬援之西至
　　謝東宫賚古跡啓(庾肩吾/)
竊以仙巖遺傳入握成塵孔壁藏文隨開已蠧石書乍
暗厨畫猶飛豈有跡經四代年踰十紀芝英雲氣之巧
未損松鈆鵲反鸞驚之勢不侵蒲竹必使酒肆人来池
流色變將損北海之牘還代西河之簡
　　謝賚棃啓(庾肩吾/)
睢陽東苑子圍三尺新豐箭谷枝懸六斤未有生因汾
水産自桐丘影連鄧橘林交苑柿逺薦中厨爰頒下室
事同靈棗有願還年恐似仙桃無因留核
　　謝武陵王賚白綺綾啓(庾肩吾/)
圖雲緝鶴鄴市稀逢寫霧傳花叢臺罕遇雖復馬均騁
思比巧猶慙虞卿受金方恩未重此扁舟獨反燕路有
心載寳言歸銜珠無日
　　謝厯日啓(庾肩吾/)
凌渠所奏弦望既符鄧平之言錙銖皆合登臺視朔覩
雲物之必書拂管移灰識權衡之有度初開巻始暫謂
春留末覽篇終便傷冬及徘徊厚渥比日為年
　　謝東宫賚内人春衣啓(庾肩吾/)
階邊細草猶推綟染之光户前桃樹反訝藍花之色遂
得裾飛合燕領鬬分鸞試顧採薪皆成留客
　　謝䝉賚朱櫻啓(庾肩吾/)
成叢殿側猶連製賦之條結實西園非復粘蟬之樹異
合浦之歸来疑藏朱實同秦人之逐彈似得金丸
　　荅陶隱居賚术煎啓(庾肩吾/)
竊以綠葉抽條生於首峯之側紫花標色出自鄭嵓乏
下百邪外禦六府内充山精見書華神在籙木榮火謝
盡採擷之難啓旦移申窮淋漉之劑故能競爽雲珠争
竒氷玉自非身疲掌硯役倦攀桃豈可立致還年坐生
羽翼臨洮丹井方覺可捐酈縣菊泉無勞復汲庶得遨
逰海岸追涓子之塵馳騖霍山共陳生為侣謡俗輕施
尚曰難酬出世鴻恩寧知上報
　肩吾又有謝术煎一小啓云味重金漿芳踰玉液足
　使芝慙明麗丹愧芙蓉坐致延生伏深銘戴并附於
　此
　　謝滕王集序啓(庾信/)
紫薇懸映如傳闕里之書青鳥遥飛似送層城之璧若
夫甘泉宫裏玉樹一叢𤣥武闕前明珠六寸不得譬此
光芒方斯照燭有節有度即是能平八風愈唱愈髙殆
欲去天三尺殿下雄才葢代逸氣横雲濟北顔淵關西
孔子譬其毫翰則風雨争飛論其文采則魚龍百變蒲
桃繞館新開碣石之宫修竹夾池始作睢陽之苑琉璃
泛酒鸚鵡承杯鳳穴歌聲鸞林舞曲况復行雲逐雨廻
雪隨風湖陽之尉既成為喜之因舂陵之侯便是銷憂
之地某本乏材用無多述作加以建鄴陽九劣勉儒硎
江陵百六幾從士隴至如殘編落簡並入塵埃赤軸青
箱多從灰燼比年痾恙彌留光隂視息桑榆已逼蒲栁
方衰不無秋氣之悲實有窮途之恨是以精采瞀亂頗
同宋玉言辭蹇吃更甚揚雄一吟一咏其可知矣好事
者不求知音者不用非有班超之志遂已棄筆未見陸
機之文久同燒硯至於凋零之後殘缺所餘又以雜用
補袍隨時覆醬聖慈憐愍遂垂存録始知揄揚過差君
子失辭比擬縱横小人迷惑荆玉抵鵲正恐輕用重寳
龍淵削玉豈不徒勞神慮匠石廻顧朽材變於彫梁孫
陽一言奔蹄成於駿馬故知假人延譽重於連城借人
羽毛榮於尺玉溟池九萬里無踰此澤之深華山五十
仭終愧斯恩之重即日金門細管未動春灰石壁輕雷
尚藏冬蟄伏願聖躬與時納豫南陽寳雉幸足觀瞻酈
縣菊泉差能延夀伏遲至鄴可期從梁有日同杞子之
盟㑹必欲瞻仰風塵共薛侯而来朝謹當逢迎冠葢魚
腸尺素鳳足數行書此謝辭終知不盡
　滕王名逌周文帝第十三子少好經史解屬文後為
　隋文帝所害謚曰聞所著文集頗行於世
　　荅趙王啓(庾信/)
仰承張幕全韓連營上地澠池置陣解鄧禹之圍凾谷
開關削王元之印蜂旗朝上刁斗夜鳴彌雄壯士之心
足起横行之志况復才人出娉還得賢夫塞外有夫人
之城軍中有女子之氣都尉青旗即時春色將軍大樹
已復花開雲氣浮壘流星泛枕細舞長歌横簫直笛當
乎此時青雲之上信不學無術本分泥沈忽逢天造捜
揚仄陋今者遂總憲司預聞刋鼎獻嵗刑書既應懸法
上春木鐸方須狥人但年髪已秋性靈久竭嘉石肺石
無以測量舌端筆端惟知繁擁乖展一月遂渉兩年傾
首東瞻山河千里風塵未盡霜露霑衣仰願珍宜以為
身寶
　趙王名招周文帝第七子幼聰頴博渉羣書文學庾
　信體詞多輕艶隋文輔政招欲圖之事覺陷以反殺
　之謚曰僣有文集十巻
　　謝趙王賚絲布等啓(庾信/)
望外之恩實符大賚非常之錫乃溢生涯曵練且觀無
勞白馬之望流泉欲委佇見青鳬之飛楊池掘荷李園
移樹陳留下粟有媿深恩櫟陽雨金翻慙曲施靈臺久
客從此數炊黍谷長寒於今更暖從雲夢之田不喻此
樂得豐城之劍未均斯喜
　　謝趙王賚絲布啓(庾信/)
某啓奉教垂賚雜色絲布三十段去冬凝閉今春嚴勁
霰似瓊田凌如鹽浦張超之壁未足鄣風袁安之門無
人開雪覆鳥毛而不暖燃獸炭而逾寒逺降聖慈曲垂
矜賑諭其蠶月殆罄桑車津實秉杼幾空織室遂令新
市數錢忽疑敗綵平陵月夜驚聞𢷬衣妾遇新縑自然
心伏妻聞裂帛方當含笑莊周車轍實有涸魚信陵鞭
前元非窮鳥仰䝉經濟伏荷深慈
　　謝趙王示新詩啓(庾信/)
八體六文足驚毫翰四始六義實動性靈落落詞髙飄
飄意逺文異水而湧泉筆非秋而垂露藏之山嵓可使
雲霧欎起濟之江浦必當蛟龍繞船首夏清和聖躬怡
裕琉璃彤管鵲顧鸞迴婉轉綠沈猿驚鴈落下風傾首
以日為年犍為舎人實有誠願碧雞主簿無由遂心寂
寞荆扉踈蕪蘭徑驂駕來梁未期卜日遣騎到鄴希垂
枉道
　　謝趙王賚白羅袍袴啓(庾信/)
程據上表空論雉頭王恭入雪虚稱鶴氅未有懸機巧
綜變躡竒文鳳不去而恒飛花雖寒而不落披千金之
暫暖棄百結之長寒永無黄葛之嗟方見青綾之重對
天山之積雪尚得開襟冒廣樂之長風猶當揮汗白龜
報主終自無期黄雀謝恩竟知何日
　　謝明帝賜絲布等啓(庾信/)
臣某啓奉勑垂賜雜色絲布綿絹三十叚銀錢二百文
某比年以来殊有闕乏白社之内拂草看氷靈臺之中
吹塵視甑懟妻狠妾既嗟且憎瘠子羸孫虚㳟實怨王
人忽降大賚先臨天帝賜年無踰此樂仙童贈藥未均
斯喜張袖而舞𤣥鶴欲来撫節而歌行雲㡬斷所謂舟
檝無岸海若為之反風薺麥將枯山靈為之出雨况復
全抽素蠒雪板疑傾併落青鳬銀山或動是知青牛道
士更延將盡之年白鹿真人能生已枯之骨雖復㧞山
超海負徳未勝垂露懸針書恩不盡蓬萊謝恩之雀白
玉四環漢水報徳之虵明珠一寸某之觀此寧無愧心
直以物受其生於天不謝
　　謝趙王賚米啓(庾信/)
某啓奉教垂賚米十石丹烏銜穟既集西周黄雀隨車
還飛東市漬而為種不無霜雪之精取以論兵即有山
川之勢某陋巷簞瓢櫛風沭雨剥榆皮於秋塞掘蟄燕
於寒山仰費國租遂開塵甑非丹竈而流珠異荆臺而
炊玉東方朔之捧米既息長饑西門豹之墾田方慙此
賚
　　謝趙王賚乾魚啓(庾信/)
某啓䝉賚乾魚十畨澧水朝浮光疑朱鼈文鰩夜觸翼
似青鸞况復洞庭鮮鮒温湖美鯽波瀾成雨鱗甲防寒
某本吳人常想江湖之味乃其饑也唯資藜藿之餘慈
賚渥恩膏腴流竈不勞獅子之亭即勝雷池之長翻驚
河伯獨不愛人足笑任公終年垂釣
　　謝滕王賚馬啓(庾信/)
某啓奉教垂賚烏騮馬一疋栁谷未開翻逢紫鷰臨源
猶逺忽見桃花流電争光浮雲連影張敞畫眉之暇直
走章臺王濟飲酒之歡長驅金埒
　時王褒亦有謝馬啓云漢時樂府偏愛權竒晉世桑
　門特憐神駿黄金作勒足度西河白玉為鐙方傳南
　國倘逢漢帝仍駕鼓車若值魏王應驚香氣
　　答豫章王啓(崔頥/)
某昨伏奉教書榮貺非恒心靈自失若乃理髙象繫管
輅思而不解事富山海郭璞注而未詳至於五色相宣
八音繁㑹鳳鳴不足喻龍章莫之比吳札之論周頌詎
盡揄揚郢客之奏陽春誰能赴節伏惟令王殿下禀潤
天潢承輝日觀雅道邁於東平文藝髙於北海漢則馬
遷蕭望晉則裴楷張華雞樹騰聲鵷池播美望我清塵
悠然路絶祖濬燕南贅客河朔惰逰本無意扵希顔豈有
心於慕藺未嘗聚螢映雪懸頭刺股讀論唯取一篇披
莊不過盈尺况復桑榆漸暮藜藿屢空舉燭無成穿楊
盡棄但以燕求馬骨薛飬雞鳴謬齒鴻儀虚班驥皁挾
太山而超海比報徳而非難堙崑崙以為池匹酬恩而
反易忽屬周桐錫瑞唐水承家門有將相樹宜桃李真
龍將下誰好有名濫吹先逃何須别聽但慈㫖抑揚損
上益下江海所以稱王丘陵為之不逮曹植儻豫聞髙
論則不殞令名楊修若竊在下風亦詎虧淳徳無任荷
戴之至謹奉啓以聞
　本傳頥字祖濬此書自稱祖濬葢以字行也隋唐間
　人名字多不可定大率如此詳考在王書後
　　上武侍極啓(王勃/)
某聞𤣥螭掩耀光銷赤堇之芒白鶴催輝影滅青胡之
寳由是紫氛霄耿指牛漢而忘歸舟水神迷道驪泉而
罔悔其有龍文巳逺輕圖剸兕之功魚目濫持自疑靈
虵之色循榮覽分朝聞夕可君侯締華椒閣席寵芝扄
粲貂冕於金軒藻龜章於玉署月開鸞鏡懐精鑒以分
形霜湛虬鐘藴希聲而待物吞九溟於筆海若控牛涔
抗五岳於詞峯如臨蟻垤馳䰟霧谷忻逢紫岫之英驛
思霞丘佇接青田之響某北巖曲藝東臯下節攀翰苑
而思齊傃文風而立至迹疲千里未陪丹轂之逰葉契
三英尚隔黄衣之夢謹憑洪貸輙録舊文輕敢上呈列
之如右涓波有託望日谷以馳誠鐘鼓無施伏雷門而
假息
　王勃益州夫子廟碑云帝車南指遁七曜於中階華
　葢西臨藏五雲於太甲張燕公讀至此不解訪之一
　行一行言北斗建午七曜在南方有是之祥無位真
　人當出華葢以下卒不可悉葢其學之奥僻如此雖
　古人不盡知亦不諱其不知也近有人舉勃文問唐
　叔達叔達言諸果吾能别之若搗為果單則不能别
　矣此文中之果單也英雄欺人哉然諸公文實亦有
　此病
　　上明員外啓(王勃/)
側聞金烏縱轡俯圓燧而抽光瑶兎浮輪候方諸而吐
液斯則洪纎異數𡨕符造化之津髙下相懸精契陶鈞
之表故知聲同義合存長幼於三州理隔氣殊置山川
扵一靣神交可託風雲於杵臼之間道不虚行涇渭於
簮裾之列其有跡申知已投爵里於思齊事廹當仁抱
龍泉而願割雖荆山已峻多輕抵鵲之珍而渤澥方春
敢進歸鳬之景伏惟丈人珠躔降徳銑社抽英河嶽縱
其神器烟霞發其符采江東第一家傳正始之音日下
無雙譽重名流之首三冬文史先兆跡於青衿百里絃
歌即馳芳於墨綬彭澤陶潜之菊勝氣猶存河陽潘岳
之花芳風遂逺榮加從袂上清蘭府之逰寵奪攀輪更
掌蓬山之務麟圖緝諡定榮辱於三泉鵷閣裁書考薫
蕕於四部既鶴鳴雲路望儷朝端鴻漸星臺俯諧僉議
亷平譽號李宣伯之當官雅操䋲時山巨源之稱職加
以文塲武庫發揮廊廟之師瓊樹瑶林寥廓風塵之表
一丘一壑同阮籍於西山一嘯一歌列稽康於北面詞
條鬰霧遥騰駕日之隂辨鍔横霜直上衝星之氣鳬鐘
蓄韻聞片言而指掌鸞鏡懸心見一善而明目情源九
𣲖士流欣滿腹之期徳宇千門詞人有庇身之望方當
坐談帝席雄視羣公豈徒比跡天府雌伏郎宫而已哉
某崇徽啓緒盛徳傳家承太子之仙宗析將軍之逺系
朱輪在漢列髙士於三台青葢浮江扈平王於七姓遺
風舊烈尚存清白之基祖徳家聲代有縱横之自及金
陵東覆玉馬西奔髦頭傑起文儒繼出鳳鳴朝日森梢
烟雨之標龍躍雲津盤礴江山之氣雖雄名雅譽隨朔
野而揚聲而華冕雕軒比南風而不競陳太丘之積善
羔鴈成羣謝車騎之餘芳蘭蓀不替趨庭洽訓共歌朱
蕚之篇避席承觀猶守青箱之業嘗謂酣神北阜籍春
渚而忘歸動影南櫺坐秋山而長往不意蘭臯獨嘯輕
交委鶴之書芝澗行謡坐辱飛龍之使年殊賈誼仰宣
室而方同業謝劉繇俯長途而遂恧塞上浮雲之跡空
倦吳山隋侯明月之珠終悲暗室豈不知拂衣長謝林
泉多倦俗之因安枕有餘廟堂非養髙之所松楹坐月
臨黛壑而遐征桂席攀風俯青嵓而自足而欲俛首屈
膝逡巡多士之林弔影慙䰟骯髒文昌之府徒以牛蹄
巳倦臨文壑而驤鱗羊角可逢想髙衢而撫翼㕘名國
士方叨智伯之恩揮迹奉常冀雪公孫之恥識正平於
處士雖在孔融期仲容於望外終資許允猶恐先馳拆
翮頻驚鶂路之風再舉枯鱗空擊龍門之水丈人借以
顔色資以恩波垂雅契於長年叙情交於累代情加倒
屣知歩頃之生光禮極升堂覺聲名之有地是用俯抽
丹思上凟清顔鏤殊奬於肝膽銜徳音於咳唾懦夫増
氣先歌易水之風壯士投心思赴吳宫之火恩崇命淺
瞻吕梁而可泛山髙海深渉孟門而何險
　　上兖州刺史啟(駱賔王/)
側聞未遇孫陽鹽車無絶塵之跡時逢和氏荆山有連
城之珍豈若聽清音於㸑餘則枯桐發響收夜光於𤣥
壁則怪石騰輝在物猶然况於含識者矣伏惟明使君
公鳳穴振儀龍門標峻瓊姿岳立表秀干雲霞煥霜飛
瑶貞鏡鑑既而代工天府忠簡帝心擁熊軾而撫百城
建隼旟而臨千里坐棠敷惠恩纒去思剖竹垂仁式歌
来暮清凝夜燭化警晨烏外朂九農内𢎞五教導之以
禮樂齊之以刑書約法遵寛誤示蒲鞭之耻發言唯信
結控竹馬之期甘雨隨車雲低輕重之葢還珠合浦波
含逺近之星至如卧理稱難坐嘯匪易披裳問疾垂愛
景以字人褰帷廣聽穆薫風以扇物飛霜秋降叶隼擊
而防小人零雨春濡飾羔旌而禮君子於是仁風革俗
吏不忍欺美譽欎於三髙芳猷騰於萬古若乃清規逺
鏡皎月色於靈臺𤣥鑒虚凝穆松風於智府研幾三箧
探賾九流縟綺蕚於詞林綷仙花於筆苑文江飜浪織
玉㶑以韜霞學海驚瀾綴珠連於濯錦加以懸榻待士
擁篲禮賢汲引忘疲奬提不倦懐經味道之客望範圍
以駿奔兼流包畧之夫窺義園而遐集求小善於毫芥
顧正禮於二龍振幽滯於泥沙許公明於一驥某淹中
故俗體列朴厚之宏規稷下遺氓祇陶禮義之餘化頗
逰簡素少閲縑緗每蟋蟀凄吟映素雪於書帳莎雞振
羽截翠蒲於翰池既而學異懐蛟才非夢鳥價乍齊於
南漢芳不重於東山幸屬日月光華雲霞紛郁方結羡
魚之網將謡扣角之詞奮短翮於榆枌希髙標之餘拂
躍纎鱗於涓滴望鴻澤之微霑所冀顧盻曲流翦推増
價則鉛刀起一割之用跛鼈致千里之行是以竊混吹
於齊竽濫飛聲於郢唱抱山雞而自恧顧遼豕以多慙
輕觸威顔不遑流汗
　　上兖州崔長史啟(駱賓王/)
側承鄷城戢耀駭電之輝俄剖沙丘蜿跡籋雲之轡載
馳然則激溜侵星佩潜蛟於壯武騰鑣厯塊騁蹀駿於
咸陽且喣轍疲鱗側羡鼇潭之躍觸籠短翼迥望鵬程
之飛是以齊郊夕唱牛歌掞白石之詞漢境朝趨車候
驚拂塵之思伏惟某公騰瀾浴景濬靈𣲖以含珠擢幹
梢雲翊淮巖而聳桂崇基疊秀匡霸道於周盟茂緒聯
輝賛文塲於漢戚偉龍章之秀質騰孔雀於觹年叶鳳
彩之英姿辨蟾精於弱歳靈臺宏逺騁霄練於霜鐔丹
府幽深絢朝虹於璧渚心波湛漢詠魄曜於黄陂情岳
干天韞風雲於稽巘龍津共濟競忻登御之車蕪室欽
賢必攬澄清之轡鬰文條而耀彩藻逸潘花蔚詞峯而
衒價光浮衛玉然則昆溪既琢必見山川之精樹羽已
懸行嗣雲韶之響是以佐龜隂而演化務肅百城翼麟
壤以宣風恩覃千里徽猷克著逾盛徳於休徵聲績聿宣
軼規模於恭祖佩吕刀而紹美自賛褰帷之逰屈龎驥
而流芳將叶順風之問加以側階引彦鑒宋子之微言
倒屣迎賔辨王生之雅量故使圓流之下探照乗於長
波髙岫之巔剖連城於幽石某斗筲小器蟭蚊末品斜
帶嶧梧戢晞陽之厚徳旁隣汶篠慕貫時之貞勁直以
容膝一丘曲阜之瓢遽切枕肱五畆成都之壁巳窮擔
石厭於糟糠負薪疲於裋褐然而少奉過庭之訓長趨
克已之方弋志書林咀風騷於七畧耘情義圃偃圖籍
於九流灑惠澤於羊陂屢泛文通之麥峻曲岸於鶯谷
時遺公叔之冠雖不能縱逸韻於霜臯唳野致九天之
響而頗亦蓄餘芬於露薄垂薫有十歩之芳而乃恧迹
魯鴻悲荆山之抵鵲簉名韓犬歎稽阜之横梁方今玉
琯躔秋金風動籟吳宫歸乙望隂岫以依遲素林反鴈
候朝陽而低舉籯金味道之子候纁帛以彈冠屑玉含
毫之人望弓旌而翹足竊不揆於庸識輙輕擬於揚庭
所冀恩波時流咳唾儻䝉分其斗水濟濡沫之枯鱗惠
以餘光照孀居之寒女得使伏櫪駑蹇希騏騮而蹀足
竄棘翩翾排鵷鸞而刷羽則捐軀匪恡碎首無詞雖復
投報楊金君子以之貽戒効誠魏草小人之所懐恩輕
凟威嚴懼深履尾載塵聽覽廹甚蹈氷
　　上齊州張司馬啓(駱賔王/)
某啓昔者薛邑聞歌揖馮驩於彈鋏夷門停駕顧侯嬴
於抱關何則志合風雲載笠均乎乘馬情諧道術忘筌
貴乎得魚是以挹蘭言於斷金効蓬心於匪石庶清音
動聽賞流水於牙絃妙思通神叶成風於郢匠伏惟司
馬公䟽源白水浸地軸以輪波纂慶黄軒感星精而誕
命綴珠華於七耀聨玉葉於五雲至夫神石呈祥靈鈎
表貺千年馭鶴振仙駕於帝鄉七葉珥貂襲榮光於戚
里因以紛綸國牒昭晰家聲洎乎鹿走周原相秦圖以
興霸蛇分沛澤翼漢運以基皇常山王之玉潤金聲博
望侯之蘭薫桂馥羽儀百代掩梁竇以霞騫鐘鼎一時
罩袁楊而岳立固得重規逺鏡湛月路以流清茂趾遐
鋪架雲門而擢秀公飛英鳳穴藻五色以凝華顯曜驪
泉含九重而流潤風情踈朗霜明月湛之姿氣骨端嚴
雪白氷清之槩若乃性符神授道擅生知挫三端扵情
鋒朝九流於學海博聞强記辨晉國之黄能將聖多能
識吳門之白馬言泉漱潤驚瀑布以飛瀾文江澹清含
濯錦而翻浪欎槐市而増茂穆蘭室以流芳於是翔鱣
應符觀光上國飛龍成卦利見大人摶羊角以垂天展
驥足而騰景翼貳潛邸紹敬祖之清亷光賛外臺陳君
回之亮直推公平而折獄磔䑕謝其嚴明擁端慤而行
仁化虵慙其智勇加以清規日舉湛虚照於氷壺𤣥鑒
露凝朗機心於水鏡謙光自牧恭己愛人片善必甄揖
虞翻於東箭一言可紀許顧榮以南金但某疾抱支離
材均擁腫進不能握蘭分竹綰銀黄於雲臺退不能絶
粒茹芝煉金丹於地肺而出沒風塵之内漂淪名利之
間知無毛薛之交仕乏金張之援塊然獨居者一紀於
茲矣然而日夜相代恐溝壑之非遥貧病交侵思薜蘿
之可託尚欲乘幽控寂追夏黄於商山樂道栖真從魯
連於滄海豈圖語黙易爽心跡難并陟橋之恨愈深攀
桂之情徒結是用絶心乾沒躭閲丘墳謁子將於南荆
訪康成於北海西逰梁益仰司馬王揚之風東入臨淄
慕淳于管晏之智瞻言前古徒欲思齊俯惟當今空勞
懐刺不意雲浮礎潤霜落鐘鳴揖郭泰於仙舟有道斯
世賞鬷明於撤爼盛徳猶存雖雅調清歌誠寡和於郢路
而庸音濫吹竊混奏於齊竽輕課撮嚢揄揚盛徳庻幾
金波離畢零陵之石自飛瑶光建寅蕭丘之火暫爇學
慙麟角徳輕鴻毛愧汗如漿憂心若厲
　榖山筆麈云漢唐贈答詩不必知其為誰而一叚精
　神意氣非其所與者不足以當之近代之詩必㸃出
　姓氏地名官爵以為工妙而不知其反拙矣此論極
　妙此篇組織張姓故事乃此套之祖也　　片善必甄
　以下數聨上李少常啓中復用之其他雷同尚有數
　處以賔王之才儉於數語乃爾何耶
　　上髙長史述和詩啓(李嶠/)
某啓近於録事參軍杜延昌處伏見公秋月遥想洛城
十韻之作曲中之妙傳乎郢客之聲天下之珍得自隋
侯之掌鳳鳴六吕龍文九光駭屬奇觀相趨動色若乃
政理餘隙翺翔多暇臨八水之髙秋企三河之上國衣
冠濟濟入青𤨏而歩丹墀車馬諠諠下銅衢而赴金谷
人物仙舟之㑹風塵俠窟之逰莫不屬想心目託情謡
詠九迴靈府遥馳雨露之郊千里神畿近接風雲之思
雕文將錦繡同美惠氣與芝蘭等馥用迫秦肆懸輕吕
氏之金持入周京即貴洛陽之紙足使兩都賔主羞談
翰墨二陸兄弟耻論詞賦死者可作賈生為入室之徒
来者難誣潘子得扶輪之地某學異通敏才非沉欎刀
筆為吏趨馳之歳月巳多黼藻成文雅頌之風流尚缺
平原從者終慙入楚之逰闕里門人空積後陳之歎徒
以夙承光彩早延提拂曽將薄伎見知思以庸音自効
輙忘固陋敢有和歌登卞肆而論寳入䕫門而撫節擬
託非倫揣摩増靦謹啓
　　謝李相公示手札啓(栁宗元/)
某啓六月二十九日衡州刺史吕温道過永州辱示相
公手札省録狂瞽收撫覊縲沐以含𢎞之仁忘其進越
之􁎝感深益懼喜極増悲五情交戰不知所措宗元質
性庸塞行能無取著書每成於廢疾進徳且乏其馨香
常願操篲醫門掬溜蘭室良辰不與夙志多違昨者踴
躍殘䰟奮揚蓄念激以死灰之氣陳其弊箒之詞致之
煙霄分絶流盻今則垂露在手清風入懐華衮濫褒於
赭衣龍門俯收於埳井藻鏡洞開而秋毫在照文律旁
暢而寒谷生輝化幽欎之志若覿清明換兢危之心如
承撫薦非常之幸豈獨此生伏以淮海劇九天之遥瀟
湘㕘百越之俗傾心積念長懸星漢之上流形委骨永
淪魑魅之羣何以報恩唯當結草無任喜懼感戀之至
謹啓
　　謝中書張相公啓(劉禹錫/)
某智乏周身動必招侮一坐飛語如衝駭機昨者詔書
始下驚懼失次呌閽無路擠壑是虞草木賤軀誠不足
惜鳥烏微志實有可哀伏䝉聖慈遽寢前命移蒞善部
載形綸言凡在人臣皆感至徳凡為人子同荷至仁豈
唯鯫生獨受其賜伏以相公心符上徳道冠如仁一夫
不獲慼見於色宻啓未下歎形於言竟廻三舍之光能
㧞九泉之厄袁公之平楚獄不忍錮人晏子之哀越石
仍伸知己所以慶垂𦙍祚言成春秋神理孔昭報應斯
必身侔蟬翼何以受恩死輕鴻毛固得其所卑守有限
拜謝末由
　禹錫字夢得初以伾文之黨貶朗州司馬久之召還
　宰相欲任為南省郎㑹作𤣥都觀詩語譏忿出為播
　州刺史御史中丞裴度言播極逺禹錫有老母恐傷
　陛下孝治乃易連州又徙䕫州入為主客郎中又以
　詩得罪分司東都度復薦為禮部郎中集賢直學士
　度罷出為蘇州刺史遷太子賔客分司東都㑹昌中
　卒年七十二禹錫得播時在相位者張𢎞靖也
　　謝僕射李相公啓(劉禹錫/)
某啓州吏還伏䝉擺落常態手筆具書言及真元中登
朝人逮今無十軰又發中書相公一凾具道閣下亟言
曩逰顧間頗有哀色夫溝中之木與犧象同體追琢不
至則坐成枯薪朱而藍之猶足為器茍液樠曲戾不足
枉斧斤願為庭燎以照嘉客謹啓
　骯髒之人乃能作此嫵媚語
　　為同州任侍御史上崔相國啓(李商隱/)
憲啓憲質異楚材實同燕石重以羇丱即丁憫凶瞻遺
構以闕然不堪多難奉成書而未就無處求生藐是流
離屢經寒暑逮於既冠猶恤無家叨承師友之規獲忝
簮纓之列此皆相公推孔李之素分念國髙之舊家鎪
朴雕頑披聾抉瞶沐膏雨以令植假順風而使飛不然
則安得獲驪龍之珠假獬豸之角榮皆過望感豈勝言
而猶長望下風徘徊髙義望賀燕以難去撫柄烏而不
寧者葢以相公以伊臯之事業佐大君以楊馬之文章
輔昌運一登宣室遂借前籌以有征無戰之方彰明下
武以永逸暫勞之勢恢拓中華不舞梯䡴不鳴金鼓復
數千里之沃野刷十五聖之包羞彼圍榖而榖人不知
入鄭而鄭陴皆哭方兹决勝彼有多慙今百戰聿修九
功咸叙萬國佇登封之禮五山傾望幸之祥鰈至鶼來
茅歸楉入馳湯驟夏轢漢陵周若憲者雖不能行舞舜
戈坐耕堯壤至於獻千載河清之序裁二王助祭之詩
歌詠相庭發揮帝載則其志願亦或庶幾伏希孫閣時
開邴茵多恕克懋山公之徳終全趙氏之孤擁篲瞻門
封函即路苑沙宫樹雖吟左輔之風煙良夜慶霄唯望
中台之晷度感恩撫巳誓志投誠仰唯輝光終賜埏埴
下情無任感激攀倚惶戀之至
　　謝河東公和詩啓(李商隱/)
某前因暇日出次西溪既惜斜陽聊裁短什葢以徘徊
勝境顧慕佳辰為芳草以怨王孫借美人以喻君子思
將玳瑁為逸少裝書願把珊瑚與徐陵架筆斐然而作
曽無足觀不知誰何仰達尊覽果煩屬和彌復驚惶某
曽讀隋書見楊越公地處親賢才兼文武每舒錦繡必
播管絃當時與之握手言情披襟得侣者惟薛道衡一
人而已及觀其唱和乃數百篇力鈞聲同徳隣義比彼
若陳葛天氏之舞此必引穆天子之歌彼若言太華三
峯此必曰潯陽九𣲖神功古跡皆應物無疲地理人名
亦争承不缺後来酬唱罕繼聲塵嘗以斯風望於哲匠
豈知今日屬在所天坐席行衣分為七覆烟花魚鳥置
作五衡詎能狎晉之盟實見取鄫之易不以釁鼓惠莫
大焉恐懼欣榮投措無地
　　為先輩獻集賢相公啓(李商隱/)
某竊觀貞觀朝書伏見文皇帝因夢吹塵方求風后于
畋問卜始載磻溪事偉於王圖道光於帝載下惟敷袵
上則虚襟纒綿圖緯之前窈窕天人之際崇基立極四
足雖斷於神鼇開物成功七竅仍沾於混沌禹羞乘􁆬
舜耻彈琴白烏巳見於將雛朱草仍聞於滯穗共工蚩
尤之輩與二負同袍豕韋晉耳之徒與七騶共御是以
今上貽謀負扆相公餘慶持衡用十一徳之資賛七百
年之祚古猶今也仁豈逺乎伏惟相公日觀同光天球
並價揚鋒露鍔則武庫常開散藻摛華則文星鎮見一
言悟主三接承恩季孟伊繇友朋蕭邴漢皇發論十萬
常愧於淮隂齊后推誠一二皆歸於仲父百度既巳貞
矣九流又復清焉牆東竈北隱淪者咸欲呈材猿飲鳥
言僻陋者皆思入貢莊生獻臂楊子㧞毛三百篇之詩
更無諷刺二百年之史永絶譏嫌斯乃百代可知一言
可蔽豈立錐側管可折齒尋環巍乎煥乎盛矣美矣若
某者剖心寡竅對面多牆小比焦螟敢矜巢窟微同觸
氏寧務戰争徒以簮紱承家階庭受訓堂中得桂已有
前叨幕下開蓮仍當後忝所宜結囊無咎綵服為榮絶
方朔之上書罷禰衡之投刺直以措心賢路誓志昌時
既慕義無窮思有道則見伏惟相公霧能蔚豹燔可燒
龍為百氏之指南作九州之木鐸任安彦國已在於廐
中楊子馬卿並歸於門下而猶饑渇未副影響無寧請
客者不解衿稠當關者空有皮骨此某所以淮山逺至
漢棧斯来望姬旦之吐餐冀張華之倒屣以昇堂客衆
擁篲人多苟無鬷蔑之言難佐仲宣之陋今輙以嘗所
著文若干首上獻伏惟少迴巖電微駐台星固無望於
討論庶或觀於指趣儻蕭稂可刈菅蒯無遺䝉文宣一
字之褒得𤣥晏三都之序便若神巫去癘司命添年禱
祝之誠造次於是門遥閶闔路隔瀛洲於人世存思空
移氣序以塵中仰望未見端倪希陪上士之流終預君
仙之末祈恩望徳乃百斯生干冒威嚴下情無任惶懼
感激之至
　　為張周封上楊相公啓(李商隱/)
某聞不祥之金大冶所惡自衒之士明時不容斯實格
言足為垂訓然或顧逢伯樂但服鹽車聽屬鍾期不調
緑綺臯壤揺落老大傷悲同劉勝之寒蟬效子綦之枯
木則亦跡歸棄世行闕揚名某價乏琳琅譽輕鄉曲粗
霑科第薄渉藝文錐不頴於囊中水竟深於山上淹留
蓮幕栖託戎麾挿羽佩鞬從相公於關右束書載筆隨
校尉於河源自北徂南巳秋復夏心驚於急弦勁矢目
斷於髙足要津而又永念敝廬空餘喬木山中桂樹逺
媿於幽人日暮柴車莫追於傲吏捋鬚理鬂霜雪呈姿
弔影颺音烟霞絶想徒以相公逺敦世故容在恩門存
趙氏之孤受梁王之禮竽將濫吹石有㕘瓊咳唾隨風
眄睐成飾追惟疇曩曽是逢迎蜀郡登文翁之堂上國
醉曹㕘之酒吹嘘力盡撫愛形顔雖以捧承莫能銜戴
况許之髙選光彼宦情以曲臺之任用猶輕憲署之發
揮方盛仍期官牒不越嵗時今則節遇白藏候臨𤣥律
鷰雖戀主馬亦嘶風郭伋還州尚不欺於童子文侯校
獵寧爽約於虞人茍四時之信是孚亦一諾之恩斯及
况自元和已後公侯冡嫡卿士子孫與之同時厯然可
數莫不翔踰鳥道泳出龍津或並命南臺或迭居青𤨏
金朱照耀軒葢追隨某雖忝伊人亦惟華胄比王謝之
子弟誠有重輕在嵇吕之交朋夙嘗連接而獨分光隣
女貸潤監河野鶴天麟絶比倫於朝右髯㕘短簿困擬
議於軍前竊聽重言嘗興深歎是以願馳蹇歩誓奉光
塵倘或厠錯薪之斯翹詠歸荑於自牧少窺上路試睨
重霄擊水三千暫隨鵬運澄流十二免使魚勞猶能賛
叙燮調謳歌鎔範庶無雅拜以累於君公不使繁聲見
憂於仲子心懐右席夢結邊城寓尺牘而畏逹空函寫
丹誠而慚非徤筆
　　為崔從事寄尚書彭城公啓(李商隱/)
福聞雀辭楊舘常懐資箧之恩鷰别張巢永結雕梁之
戀推誠况物某有類焉始者尚書晞髪丹山騰身紫府
曉趨清禁則瓊樹一枝夜直黄闈則金釭二等人寰莫
見塵路難逢而某志在諱窮勇於求益輙干皁𨽻自露
菲葑寳肆迴腸只期和氏醫門投足永念倉公果䝉愍
彼顓愚溢為題品勾萌始逹依周囿以揚翹滴瀝纔分
託靈光而振響遥輕短羽驟化窮鱗每欲陶冶肺肝耕
耘筆硯粗雕宫徴以謝陽秋而義有多塗情非一槩辭
煩轉野意宻彌賖雖塗逭如韓遂之書反覆類葛洪之紙
終無髣髴可得端倪去嵗洛陽獲陪良宴頻趨綘帳累
坐青氊汎聞懇拒台階請從藩屏舉郄超之幕畫數阮
瑀之軍書懸以嘉招形以善謔何言違阻復賀光隂潼
水千波巴山萬嶂接漏天之雨露隔嶓冡之烟霜皓月
圓時樹有何依之鵲悲風起處巖無不斷之猿煎嚮義
之初心軫懐仁之勁氣竊惟秦鏡當察衛桃一昨伏承
擁節浚郊建牙隨岸將求捧幣申好裂裳就塗接枚叟
之餘光奉鄒生之末座又伏慮旋登殷夢俄奉周畋徴
詔已行拜塵無及徘徊失措欎悒誰聊必也華榻長懸
簡書無廢即割任安之席堪哂無圖負田叔之鈴可嗟
非據伏惟慎安寢膳勉䕶興居早秉信圭速調大鼎至
於禱祝實倍等倫半粟思貯於神倉一勺願投於靈海
道之云逺更開殷浩之凾書不盡言重灑楊朱之淚攀
戀感激不知所裁伏惟俯賜鑒照
　　為舉人獻韓郎中琮啓(李商隱/)
某啓某少承嚴訓早學古文非聖之書未嘗關慮論都
之賦頗亦留神徒以不授綵毫未吞瑞鳥馳名江左陸
機莫及於材多擅譽鄴中王粲終聞於體弱上下羣士
差池累年頃者輙露踈蕪不思狂簡捧爝火以干日御
動已光銷抱布鼓以詣雷門忽然聲寢不謂郎中捜才
路廣登客門寛望犬附書冀雞談易特垂題目曲賜丹
青旋屬榮嶓從行神州視善同孟陽之覲蜀比孝若之
歸齊雖佩恩私竟乖陳謝光隂荏苒誠抱勤拳今此秋
期遂有天幸更奉禰衡之刺敢無鬷蔑之言某在京多
時自夏有疾失外郡薦名之限俯神臯試士之期物情
既集於宗師公選果歸於令季懐材者皆云道泰抱器
者自謂時来以卞和為玉人無不收之瓊玖得蹇修為
媒氏無不嫁之娉婷是以願託一拳潛布百兩顧方流
而有託慮良㑹之猶賖伏惟郎中與先輩賢弟價重兩
劉譽髙二陸比李膺則仙舟對棹方馬融則綘帳雙褰
若某者雖陋若左思痩同沈約無庾信之腰腹乏崔琰
之鬚眉然至於感分識歸啣誠議報將酬楊寳則就雀
求環欲答孔愉則從龜覔印推其異類不後他人謹復
陳新文重干清鑒馬卿室邇孔子牆髙遲面莫由隳肝
無所任重道逺方懐驥坂之長鳴一日三秋空詠馬嵬
之清什知深可恃言切成煩幽谷未見於鶯喬曲沼空
勤於鳬藻仰瞻几閣伏待簡書謹啓
　　為李貽孫上李相公徳裕啓(李商隱/)
月日從姪某官某謹齋沐裁誠著於啓事跪授僕者干
獻于司徒相國叔父閣下某伏逺牆藩亟踰年籥抱徽
音於故器雖賞逐時遷竊餘潤於奥雲亦情由類至中
阿彌節末路増懐沉吟易失之時悵望難邀之㑹石崇
著引徒願思歸殷浩裁書其如慕義伏惟相公丹青元
化冠葢中州羣生指南命代先覺語姬朝之舊族莊武
慙顔叙漢代之名門韋平掩耀歳鄰三紀克佐伍君動
著嘉猷行留故事陶冶於無形之外優㳺於不宰之中
始者主上以代邸承基琅琊續業明發不寐懐清廟之
景靈日晏忘餐念蒼生之定命爰徴元老久在寳臣五
載于兹六符斯炳頃單于故境獯鬻遺疆屢緣䘮荒亟
致携貳夙沙自縛其主冒頓忍射其親遂去北邉欲事
南牧既赫斯而貽怒乃宻勿以陳謀管氏將来屢發新
柴之井留侯每入便聞借箸之籌全師受成中樞獨運
前軍露板方事於羽馳清禁夀觴旋聞於月㨗仍其貴
種慕我華風或辨姓寫誠推諸右校或釋兵仗義列在
周廬潞子離狄而春秋書徐夷朝周而大夏詠其餘麕
驚鳥散風去雨還亘絶漠以銷䰟委窮沙而䘮膽胡琴
公主已出於襜襤毳幕天驕行遺其種落向若非薛公
料敵先陳三策充國為舉嘗通四夷則何以雪髙廟稱
臣之羞全肅祖復京之好此廟戰之功一也惟彼㕘代
實興皇家天濮美名方之尚陋舂陵王氣比此非多而
物衆藏姦地寛長孽敢起在行之衆因興逐帥之謀遂
使起義堂邊台臣夙駕晉陽宫下逆䜿宵奔翻勢將冀
於連鷄勇鬬尚同於困獸詎知長算巳出奇兵金僕靈
鉟靡留於旬朔便輿貫木巳集於都街此廟戰之功二
也而潞冦不懲兩䜿之兇徒恃三軍之力干我王畧據
其父封袁熈因累葉之資衛朔拒大君之詔人將自棄
鬼得其誅蛙覺井寛蟻言樹大招延輕險曽微吳國之
錢藏匿罪亡又乏江陵之粟所謀者河朔遺事所恃者
巖險偷生今則趙魏俱攻燕秦併入奉規於帷幄遵命
於指縱亞夫拒吳驚東南而備西北韓信擊魏艤臨晉
而渡夏陽百道無飛走之虞一縷見傾危之勢計其反
接當不踰時是則陳曲逆之六策翻成屑屑葛武侯之
八陣更見區區此廟戰之功三也孤冦行静萬方率同
將盪海騰區夷山拓宇髙待泥金之禮雄專瘞玉之辭
烟閣傳形革車就國盡人臣之極分煥今古之髙名况
又奉以嘉聲諧兹國檢傳文賜糗逺箴醉飽之徒晏子
毳衣横厲輕肥之俗比周息慮孤介歸仁紹續勲家扶
持舊族罔容私謝皆事公言景風至而慶賞先行仲吕
叶而賢良必遂豈直杜伯山之令子大邑傳榮陶彭澤
之孤孫西曹受署重以心游書囿思託文林提抱於絶
藝之塲班楊掃地鞠旅於無前之敵江鮑輿尸故矯枉
則黃冶之賦興(賛皇有黄冶賦譏/人惑於㸃化之術)游道則知止之篇作
詞窮體物律變登髙文星留伏於筆間綵鳳翺翔於夢
裏此固談揚絶意報效何階若某徒預宗盟早塵清鑒
而行藏遷貿岐路差池今將抽實吐誠推心叙欵緘猶
未寫詞巳失煩某爰自弱齡實抱孤操寒郊映雪暑草
捜螢雖有謝於天姿或無慙於力學庾持奇字(陳庾持/好為奇)
(字/)信未皆通敬禮小文頗常留意大和中敢揚微抱竊
獻短章方候明誅忽䝉復命荆州一紙河東百金叨延
月旦之評長積竹林之戀竟以事將願背蹇與身期離
索每多交攀莫遂武陵被病洛表求醫未及上言先䝉
受代肩輿而至杜門以居蓬藋荒凉風霜迅厲今巳稍
痊美疹䕶託休辰殷浩體羸尚能為郡馬卿疾罷猶可
言文退無井臼之資進乏交朋之助是以徘徊軒幄託
附緘封冀陳蔡之及門庶江黃之列㑹敢渝孤直仰累
清光東浪驚年西颷結郄矢心佩賜畢命䘖輝道阻且
躋書不盡意金楹假䕃望同相賀之禽珠岸迴光庶及
不枯之草明懸肝膽唯所鑪錘干冒尊嚴伏用兢灼謹
啓
　陳明卿云義山代人哀則哀代人䛕則䛕此語可謂
　曲肖
　　為賀㧞員外上相公啓(李商隱/)
某啓某聞被彩飾於無用之姿斯須或可垂休光於不
報之地始卒攸難至有馬痩而尚報輕軒蓆敝而猶存
華幄推仁則極備用無聞雖有切於戀思且自量其涯
分嗚呼某者今甚類焉翰柔莫申語苦難聽聊凴牋素
用寫肺腸伏惟少霽尊顔猥賜披省某伏思早嵗仰景
深知龍尾貽譏敢通交契牛心前㗖實媿時才世故推
遷年華荏苒葭灰檀火屢變於寒暄靈濟泥涇遂分於
清濁覉離管札僶俛絃歌名汙栁營顔慙花縣竟以千
金之産三逕無歸初服莫從迷津亟問屬者伏幸相公
羹梅調味川檝濟時起塌翼於衝風活枯鱗於亂轍登
諸蘭署轄彼芸籖臺閣移文語薛夏而無取東南才子
並張率以何能未報前叨旋承後顧版圖被召花幕分
榮牧駑駘於皁棧之中刻蚣蝑於樂縣之上勢髙足跌
道泰身屯未竭私誠已嬰沉痼况某素無靈氣夙昧攝
生乏單豹飬内之功闕王吉實下之效湫㡳莫適節宣
失中然猶深願待年少酬厚徳三醫畢訪百藥皆投竟
非無妄之災莫見有瘳之候濱於九死夐彼十旬取暖
則煩加寒必痢(二句全用沈/約與徐勉書)髪寧支弁帶不成圍謝述
心虚方兹未逮田光精竭比此猶强豈可尚占職員但
尸俸入久塵物議且速殘骸况相公職統薄違時登衆
寡任崇按比務繫孤終職是賔僚豈宜虚曠固不可不
私微物曲降深慈憫將盡於桑榆妨得材於杞梓是以
推枕興感攝衾占辭願申斂跡之期以贖曠官之咎祇
聽裁㫖用息兢惶必也舊履流恩遺簮結念恤以孀孤
非少婚嫁未終不使衰羸便辭祿仕致乎外地晞以末
光未乖念録之仁稍减憂慙之累亞尹諸府别乘近郊
負荷無羞饘餬有繼則猶冀逢十全之藝近一日之生
重發門牆再就埏埴是所願也非敢望也詞多力殆感
極涕繁避席承言未卜曹參之侍封凾抒欵畏遺殷浩
之誠瞻望清光實動䰟守伏惟特賜優察謹啟
　　為舉人上翰林蕭侍郎啓(李商隱/)
某啓某聞師曠之琴不鼓之則無以召𤣥鶴楊羲之石
不用之即無以聘應龍物既有之言亦猶是伏惟侍郎
學士絪緼降秀翕闢資華天上比方但有文星粗爾人
間議擬未將泰華為然爰自妙齡遂肩名輩當時人物
何戢唯效於褚公邇日風流杜乂難方於衛玠加以𢎞
成與石郭璞傳毫渙水儻来皆逢藻繪荆峯若至只有
璆琳合沓縑緗縱横筆硯三都作序不勞皇甫士安萬
乘為僚只有東方曼倩况從近嵗且有外虞傅介子在
樓蘭國中奇功未就班仲叔於玉門關外報命猶賒雖
太平之業已隆而震耀之威尚作侍郎又綢繆武帳宻
勿皇圖九地九天之兵寧因舊學七縱七擒之術固已
𤣥通用視草之工觧按劔之怒手為天馬心繪國圖九
重之中暫煩前箸萬里之外輙敢衡車位誠在於論思
功已參於鎮撫圖書之府鼎鼐之司伊咎懸遺悵之誠
䕫説貯妨賢之媿載惟後命夫豈踰時抑某又聞之昔
管仲經邦賔客有二周公待士吐握皆三邴丞相之車
茵寧彈醉客平津侯之賔館不礙布衣並脂粉簡編冠
纓圖史後之披巻皆若昇堂侍郎美譽滂流髙節彌折
擔簦者成市躡履者如雲此乃前賢後賢不殊軌轍往
哲来哲非異門牆縱燕有黄金之臺齊為碣石之館料
其棟宇必已荒蕪若某者陋若左思醜同王粲鬚眉不
及於崔琰腰腹無預於鄭𤣥若值庭蘭固多慙徳如逢
巖電不望齊名重以慧劣禰生専非董氏殊顔回之易
鑄若宰我之難雕徒欲萬巻咸披且乏五行俱下叨從
嵗賦勉致文編户户醬瓿唯聞見辱人人虀臼不肯留
題再困於魚登一慙於鴈序然天付直氣家傳義方雖
在顓䝉不茍述作廣絶交之論抑有㫖焉移太常之書
非無為也項者曽干閽侍獲拜堂皇既容納之有加遂
希望之滋甚爾後以毛傷崇彈鱗損在鈎㧞刺不遷噞
喁無暇既乖受教便以經時今孝秀員来風霜巳積秦
人屢出自欲焚舟楚卒數奔誰教㧞斾是以更持魚目
當夜肆以沽諸復挈豚蹄祝天時之未巳義誠多媿志
亦可憐儻䝉猶枉鉛華更施丹雘俾其恩地不在他門
雖不及采椽備枝梧於大厦亦庶乎梯米増流衍於神
倉與夫九九之能猶或萬萬相逺誠深詞切聲急響煩
仰郭泰之龜龍望仲尼之日月濡毫伏紙億萬常心干
冒尊威伏用戰灼謹啓
　
　四六法海巻五
欽定四庫全書
　四六法海卷六　　　　　明　王志堅　編
　　上河東公啓(李商隠/)
商隠啓兩日前於張評事處伏覩手筆兼評事傳指意
於樂籍中賜一人以備紉補某悼傷已來光隂未幾梧
桐半死才有述哀靈光猶存且兼多病眷言息𦙍不暇
提携或小於叔夜之男或幼於伯喈之女檢庾信荀娘
之啓常有酸辛詠陶潛通子之詩每嗟漂泊所賴因依
德宇馳驟府庭方思効命旌旄不敢載懷鄉土錦茵象
榻石館金臺入則陪奉光塵出則揣摩鉛鈍兼之早歳
志在𤣥門及到此都更敦夙契自安衰薄微得端倪至
於南國妖姬叢臺妙妓雖有渉於篇什實不接於風流
況張懿仙本自無雙曾來獨立既從上將又託英僚汲
縣勒銘方依崔瑗漢庭曵履猶憶鄭崇寜復河裏飛星
雲間墜月窺西家之宋玉恨東舍之王昌誠出恩私非
所宜稱伏惟克從至願賜寢前言使國人盡保展禽酒
肆不疑阮籍則恩優之理何以加焉干冒尊嚴伏用惶
灼謹啓
　樊南集中以爵里稱惟安平汝南不可考其餘稱彭
　陽公者令狐楚也稱濮陽公者王茂元也稱滎陽公
　者鄭亞也稱河東公者柳仲郢也近品外録謂河東
　公為楚甚誤按商隠初從楚受其學楚卒時商隠為
　作遺表已而在茂元幕妻以女令狐氏以為負家恩
　絶之則商隠之婚于王在楚亡後眀矣商隠作祭外
　舅司徒公文云昔公愛女今愚病妻則商隠妻後茂
　元而殁又眀矣今此啓乃喪耦以後則正仲郢幕中
　事去楚不亦逺乎又篇中有臨卭巴西仲郢為劒南
　東川節度故有此語考楚生平未嘗仕蜀也聊為辨
　正于此
　　獻河東公啓(李商隠/)
商隠啓伏奉手筆猥賜奏署某少而孱懦長則艱屯有
志為文無資就學雖雜賦八首或庶於馬遷而讀書五
車逺慙於惠子契濶湖嶺凄凉路岐罕遇心知多逢皮
相昔魯人以仲尼為佞淮隂以韓信為怯聖哲且猶如
此尋常安能免乎是以艮背却行氷心自處羅含蘭菊
仲蔚蓬蒿見芳草則怨王孫之不歸撫髙松則歎大夫
之虛位不可終否屬於髙明伏惟尚書春日同和秋霜
共冽叔子則九代清德稚春則七葉素儒君子立言永
為周禮正人得位長作歳星今者初涉將壇始敷賔席
射江奥壤潼水名都俗擅繁華地多材雋指巴西則民
皆譙秀訪臨卭則客有相如舉纎繳以下㝠鴻執定鏡
而求西子唯所指命便為丹青若某者又安可炫露短
材叨塵記室鹽車欵段徒逢伯樂而鳴土鼓迂疎恐致
文侯之卧承命知忝撫懷自驚終無喻蜀之能但誓依
劉之願
　　為栁珪謝京兆公啓(李商隠/)
某啓散兵馬使陳朗至伏奉榮示兼奉公牒伏䝉召署
攝成都府叅軍充安撫巡官者師襄鼓缶或近翫人和
氏捜珉能無驚物跪受髙命莫知所裁某藏豹不堅雕
龍未巧徒承庭訓遂厠人曹比衛家之一兒天懸鵬鷃
望鄴中之七子風逸馬牛已忝决科敢思筮仕伏惟相
公以仁義禮智信為基搆用温良恭儉讓為藩籬堯時
則業貫䕫龍殷代則道符尹説入秉文教出曜兵權揮
神鋒而劒合隂陽述雅誥而筆開造化況天有井絡地
稱坤維控三巴百濮之雄帶南詔西山之險人稱奥府
帝謂殊藩固己廣集豪英用資叅佐玳簪珠履綠水紅
蓮成籍籍於淮山致憧憧於燕路若某者徒將慕藺何
足望囘又安敢拂其塵埃加以冠履伏思相公直以大
人頃居班列獲奉恩私羅照乘於驪淵覬歸昌於鳯穴
未見其可處之不疑曾不念木朽石頑雕鐫莫就榆暝
豆重性分難移古人所以有以榮為憂受恩如敵斯言
之作珪也有焉今月六日辰時輒奉辟書具聞辰省仰
承嚴㫖便定行期而又内奮弟兄外誘交友傅翼類虎
生角如麟事誠寔於顯榮勢莫知其報効尚須旬日方
拜旌旄唯當洗心為齋延頸以望持千尋之建木想像
瓌姿周萬頃之澄波比量曠度戴恩揣已授(集作/投)命依
仁神之聽之百生如一謹啓
　珪仲郢之子京兆公者杜悰也商隠又有為河東公
　謝京兆公辟召男珪啓然則河東公豈令狐楚乎
　　上尚書范陽公啓(李商隠/)
某啓仰䝉仁恩俯賜手筆將虛右席以召下材承命恐
惶不知所措某幸承舊族早預儒林鄴下詞人夙䝉推
與洛陽才子濫被交遊而時亨命屯道泰身否成名踰
於一紀旅官過於十年恩舊凋零路岐悽愴薦禰衡之
表空出人間嘲楊子之書僅盈天下去年逺從桂海來
返玉京無文通半頃之田乏元亮數間之屋隘傭蝸舎
危託燕巢春畹將遊則蕙蘭絶逕秋庭欲掃則霜露沾
衣勉調天宮獲昇甸壤歸惟却掃出則卑趨仰燕路以
長懷望梁園而結慮尚書道光士範德冠民宗愷悌之
化既流鎮靖之功方懋竊思上國投技東都及門唯交
抵掌之談遂辱知心之契載惟浮泛頻陟光隂豈期咫
尺之書終訪蓬蒿之宅感義增氣懷仁識歸便當焚遊
趙之簦毁入秦之屩束書投筆仰副嘉招謁謝未閒下
情無任感戀之至謹啓
　　上崔相公啓(李商隠/)
某聞石苞羈賤早遇何曾魏武尊髙猥知徐晃其後咸
成間氣訖立鴻勲簡册增輝罇彞動彩則道惟熙載皆
資甄藻之時德邁賡歌必用捜羅之道是以皇綱克序
茂範咸凝某荆氏凡材雕陵散質謬傳清白實守幽貞
矍圃彎弓何能中鵠􁀫門用賦尋恥雕蟲常患荒蕪殊
非挺拔依劉薦禰素乏梯航慕呂攀稽全無等級分甘
終老莫有良期既而竊仰洪鈞來窺皎鏡墳壚下土敢
望頒形甕盎頑姿寧希鑒貌豈謂不遺孤拙曲假生成
拔於泥滓之中致在烟霄之上遂使龍門奮發不作窮
鱗鸎谷翩翻終陪逸翰此則在三恩重吹萬功深空乘
變律之機未得捐軀之兆豈可猶希鼓鑄更露情誠伏
念良馬嘶風非甘伏皁饑鷹刷羽終恥棲籠誠知豢養
之恩頗有飛翔之志而又專門有暇曾習政經門户無
營因窺吏事既辨張湯之䑕深知子産之魚書劒彷徨
年光倐忽徒思効用無以為資儻䝉再扇薰風仍宣厚
澤庶使晏嬰精鑒獲脱於在途鬷蔑微班得昇於收器
纔聞謦欬便是扶揺
　　上宰相啓(李商隠/)
某聞日麗于天洪纎必及月離于畢枯槁皆蘇斯則推
拔無私彰於大信茍關於宰匠咸仰以生成其或潤接
西郊流金未已光承北陸豐蔀猶深則亦分作窮人甘
為棄物歲華超越京洛風塵忽爾號咷固非阮籍泫然
沾灑不為楊朱略忘靦冒之辜惟以哀矜為主伏念三
餘簡墮六尺伶俜臨濟輝華昔懸陳榻洛陽羈旅今造
膺門已驚於自葉流根敢望於裒多益寡但以謝家故
墅事屬臨川陸氏先疇名遷好畤同氣雖均於昭泰連
枝或累於榮枯是以更就洪鈞來呈瑣質雖戴逵之弟
志尚無聞而何準之兄恩輝已遍豈宜茍希河潤更望
餘波投驥尾以容身執豚蹄而望歳然則迹同袁子質
異山郎梓柱雲楣獨居蝸舎綺襦紈袴已卧牛衣若乃
清旦問安長筵稱夀貂璫畢集少長俱來膏沐之餘則
飛蓬作鬢銀簧之末則青草為袍莫不顧影苞羞填膺
茹歎儻或王庭辨貴許厠九疑京縣坐曹令懸五色校
於同列未越彞章則衛館孤遺常聞岀涕山陽舊曲不
獨傷心誓將居必在勤行惟鞭後潛知寄託所望於江
州必効忠貞得酬於吏部無任惶懼之至
　　上令狐相公啓(温庭筠/)
某聞丘眀作傳必受宣尼王隠著書先依庾亮或情優
國士或義重門人咸托光隂方成志業抑又聞棄茵微
物尚軫晉君懷刷小姿每干齊相豈繫効珍之飾蓋牽
求舊之情某邴第持囊嬰車執轡旁徴義故最厯星霜
三千子之聲塵預聞詩禮十七年之鉛槧尚委泥沙敢
言蠻國叅軍纔得荆州從事自頃潘床無鏡校府佋弓
戴經稱女子十年留于外族嵇氏則男兒八歳保在故
人藐是流離自然飄蕩呌非獨鶴欲近商陵嘯類斷猿
況鄰巴峽光隂詎幾天道如何豈知蕞陋之姿獨隔休
明之運今者野氏辭任宣武求才儻令孫盛緹油無慙
素尚蔡邕編録獲偶貞期微迴謦欬之榮便在陶鈞之
列
　庭筠字飛卿彦博裔孫也少敏悟工為詞章與李商
　隠齊名號曰温李恃其才敏多為鄰舖假手又好譏
　毁時事朝士惡之廢弃終身或云宣宗好作小詞令
　狐綯假其修撰宻進之誡令勿泄而遽言于人遂與
　絶
　　上鹽鐵侍郎啓(温庭筠/)
某聞珠履三千猶憐墜屨金釵十二不替遺簪茍興求
舊之懷不顧窮奢之飾亦有河南撰刺徴彼通家虢略
移書期於倒屣志亦求於義合理難俟於言筌某菅蒯
凡姿邾滕陋族釋耕耘於下邑觀禮樂於中都然素勵
顓䝉常耽比興未逢仁祖誰知風月之情因夢惠連或
得池塘之句莫不𡨕捜刻骨黙想勞神未嫌彭澤之車
不歎萊蕪之甑其或嚴霜墜葉孤月離雲片席飄然方
思獨往空亭悄爾不廢閑吟强將麋鹿之情欲學鴛鴦
之性遂使幽蘭九畹傷謡詠之情多丹桂一枝竟攀援
之路斷豈直牛衣有淚蝸舎無煙此生而分作窮人他
日而惟稱餓𨽻頃者萍蓬旅寄江海羈遊達姓字於李
膺獻篇章於沈約特䝉俯開嚴重不陋幽遐至於逺泛
仙舟髙張妓席識桓温之酒味見羊祜之襟情既而哲
匠司文至公當柄猶困龍門之浪不逢鸎谷之春今日
俯及陶鎔將裁品物輒申丹慊更竊清音儻一顧之榮
將廻於咳唾則陸沉之質庶望於騫翔永言進退之途
使決榮枯之分如翩翻賀燕巢幙何依觳觫齊牛釁鍾
將逺茍難窺于數仞則永墜于重泉空持擁篲之情不
識呌閽之路
　　謝所知賚集賢墨啓(温庭筠/)
某啓即日門幹至奉披榮示垂賚集賢墨一挺竹山竒
製上蔡輕煙色掩緇帷香含漆簡雅復三臺故物貴重
相傳五兩新膠乾輕入用猶怨於潛曠逺建業尫羸韋
曜名方即求雞木傅𤣥佳致别染龜名恩加於蘭署郎
官禮備於松櫺介婦汲妻衡弟所未窺觀廣記漢儀何
嘗著列況又𤣥洲上苑青瑣西垣讐字猶新疑籖尚整
帳中女史每襲清香架上仙人常持縹帙得於華近辱
在庸虚豈知夜鶴頻驚殊慙志業秋蛇屢綰不稱精研
唯憂􁁜物虛投蠟槃空設晉陵雖壤正握銅兵王詔徒
深唯磨正硯捧受榮佩不任下情
　李義山嘗曰近得一聨句云逺比趙公三十六年宰
　輔未得偶句温曰何不云近同郭令二十四考中書
　宣宗嘗賦詩上句有金步揺未能對求進士對之庭
　筠續以玉條脱宣宗賞之又藥名有白頭翁温以蒼
　耳子為對
　　投刑部趙郎中啓(顧雲/)
某啟某聞弱水𣺌瀰匪風輪而不濟丹丘懸邈微羽駕
而何之苟非𤣥化之功寜造長生之境其有本無靈氣
復異仙材徒勤九轉之功未識三清之路侍立於葛洪
陂上願附龍鱗徘徊於緱氏山前思隨鶴馭敢傾丹赤
盡寄牋毫扣德操之鼓鐘冀聞音響仰劉琨之山海庶
覿髙深或覬憫憐少加披省某勾吳寒族鄒魯庸儒偶
効殺青因思拾紫捨獨繭文竿之樂預橫經染翰之游
一别楚山四凋秦葉進惟角觸退則羈棲望化羽之期
烏頭詎白困龍門之險魚尾將頳近者輒以荒蕪上干
裁鑒實慙小道不副至公或自朋游竊聆風㫖潘江陸
海曲借品流繡段金聲仍加緣飾今則將臨筆陣漸逼
掄材既乏先容惟憂㸃額絃哀柱促風勁葉危輒寫丹
誠仰塵清鑒儻䝉特分餘潤微假末光朽枿生荑寒灰
發焰纔沾慰薦便是輝華酬恩豈止於捐軀効德願同
於異類廻眸顧印庶竊比龜靈四代五公請先于雀報
　雲字垂象池州人嘗與羅隠同謁髙駢雲為人雅重
　而隠性傲睨駢留雲而逺隠師度之亂退居霅州杜
　門著書後以修實録加虞部郎中
　　辭宣武鄭尚書啓(羅隠/)
某聞鄭司農之東去絳紗感深吾道謝記室之西辭朱
邸戀切所知雖定名之分則殊而懷德之心不異其有
栖羸樂廐養病醫門海鷰辭巢即摧萍影林烏繞樹忽
軫蓬心又安得下棄席於詩人感崩波於行客某也風
塵下物天地中材光逸門寒無因自進揚雄口吃徒欲
解嘲屬者尚書置驛恩寛敦風志大孔文舉之于元禮
自忝登門徐孺子之謁陳蕃俄䝉下榻淹延館宇荏苒
春秋稻粱有異於他人觴豆時陪於上客那言此際遽
愴離聲背重德於邱山揖紅塵於道路緬懷今日杳不
勝情加以貢部傷心名塲落羽獸因鬭困羊以多亡前
瞻既倦於吹虀内顧徒悲於求劒昔也來慚賦雪謬稱
梁苑之游今則去類乞師已抱秦庭之哭倚征輪而悵
望指斷鞭以夷猶尚書倘或仙客壺中旁均日月山公
啓裏别借篇題無令一葉先秋遂對滿堂垂泣捨此丹
須九轉桃指千年天也如何時乎不再
　羅隠字昭諫錢塘人在科塲恃才傲物尤為公卿所
　惡六舉不第時有羅尊師者勸其罷舉東歸霸國以
　求用遂歸錢塘時錢鏐方得兩浙使典軍中檄嘗言
　杭州羅城宜内向竒中至今吳越間言羅隠秀才能
　前知云
　　投禮部鄭貟外啓(羅隠/)
某啓某前月十八日輒以所薦惡文上干嚴重尋嬰疾
劣遂曠門牆伏以皎鏡無私雖容屢照醫門多病應倦
施功忍隨翔鳥之姿更望不龜之術某滄州捨釣紫陌
迷塵徒欲信書不能知命道薄而魚腮易曝計疎而鳬
脛難加所以寗戚叩歌不惟長夜魏舒對筴近至中年
丹霄無獨上之期雙鬢有相輕之色而貟外芝田養秀
桂苑摛華口裏雌黄旋成典故座中薤白早避風流敢
因誘善之初仰冀噓枯之便儻一掬華隂之土聊拭蘇
文則數升涇水之泥永依清濟謹啓
　　謝江都鄭長官啓(羅隠/)
長官鏤筆才清探驪價重因循世態放蕩宦游劇譚以
雞肋況時偶對以馬曹當職而自黄塵北犯翠輦南巡
張椽投簪雖離齊邸陶公染翰本慟晉朝於半郊半郭
之中有一詠一觴之趣為謀甚逸所得何多芳草逺山
纔供掇拾晴陽媚景别受指撝登臨則光禄寒山悲歎
則雍丘明月憑何徑隧達此津涯某海曲迷聲壽陵忘
步蛇虛畫足鵠不中心將風霜委地之姿值兵革滔天
之日正平刺滅屢窘輿臺叔夜燈殘頻逢鬼魅梁苑之
舊遊永已鄴都之作者寂然豈謂長官獨好斯文仍留
散地牙絃久絶秦缶增慚那言吾道陵遲猶見騷人風
骨牽牛不暇希驥莫從輒敢効彼蠅頭騰於魚網保持
所切已髙黃絹之名傳寫可知旋長烏孫之價
　　謝屯田全郎中啓(羅隠/)
某啓某揣摩不至蹇剥無圖爰自畫虎貽譏掇蜩逞技
轗軻於風塵之際流離於灰琯之間雖瀝膽隳肝竟將
誰訴而煎皮熬髪終不自醫已甘與物沉浮隨波上下
今月某日見某官伏知郎中玉壺委鑑金口開譚驅雲
于道士梁間校籍于真官筆下欲使餘杭美酒必醉蔡
經崑嶠仙桃先霑曼倩承吉兆而心神駭越對嘉音而
涕淚縱横某散拙非才牽纒失計通衢十二惟弊黑貂
故里三千但勞黄耳欲索身而莫可將問路而愈迷若
非郎中暖律旁吹和風外扇擢之于枯荄之側致之于
芳英之中則蝶舞鶯啼空緘永恨春來秋去便過此生
謹啓
　　劒門寄上路相公啓(胡曾/)
某啓某蓽户庸人荷衣賤子道慙墨妙業媿筆精傚枚
叟之文章雖憐七發感潘生之歳月已歎二毛失路腸
廻迷邦足刖蟻棲培塿蛙伏潢洿自笑柴愚誰憐參魯
尚思逐鹿未分牽羊將趨渙汗之程詎學邯鄲之步但
以材非逈出性乏孤標雖勤側管之窺終類正牆之視
有心吐鳯無夢懷蛟不痊曹操之頭虛刺蘇秦之股誠
宜世棄敢望時來方嗟碌碌之生忽忝戔戔之幸朽林
委地永甘夫子之捐枯骨凝塵豈料昭王之市遍身德
澤滿目恩輝詎止負嵩仍兼戴華既䝉蜀顧敢望秦留
即遂面走鹿頭背馳鶉首如昇青昊似入𤣥都不知劒
閣之艱豈覺刀州之逺伏惟相公神資重器天縱偉才
邦國金城朝廷玉燭文髙庾月詞峻謝山纔見紫髯便
居黄閣陶鈞百辟啓沃一人議平吳皓之時雖云推局
報破秦堅之日不廢圍碁故能早執化權久司政柄今
則暫辭龍闕來鎮龜城將軍之細栁雖新丞相之鹽梅
仍舊不煩壯士自伏雄圖揚麾而氛祲晨銷按節而妖
星夜落劉焉原野昔為累卵之郷杜宇山河今作覆盆
之地曾實慙孤陋叨沐招延鄭驛將窮燕臺漸近那能
倚馬妄竊攀龍仰天上之程途已親台席指人間之岐
路尚感客星披霧非遥并塵在即
　路巖魏州冠氏人懿宗咸通初自屯田貟外郎入翰
　林為學士以兵部侍郎同中書門下平章事年三十
　六八歳進至尚書左僕射罷為劒南西川節度使徙
　荆南節度使貶新州刺使免官流儋州詔賜死籍其
　家巖為相通賄遺奢肆不法時謂其黨為牛頭阿旁
　又謂破其親吏邊咸家可佐軍興云唐詩紀事載髙
　駢鎮蜀曾有遺檄南蠻之事今按曾爵里無可考止
　有二啓見英華皆干謁諸侯作
　　免奉使啓(夏竦/)
比膺使指往奉歡盟選授至艱道塗差近況多侑幣實
濟空拳然念頃歳先人没于行陣春初母氏始棄遺孤
義不戴天難下單于之拜哀深陟屺忍聞禁佅之音車
府露章槐庭泣血王姬等館接仇之禮既嫌曾子廻車
勝母之游遂輟荷兩宮之大庇戴三事之昌言退安四
壁之貧如獲萬金之賜某官力持名教素奬孤寒屬商
利于摘山闕言心于奏記何圖驛置先墜書筠俯哀蹈
義之心不辱資忠之訓永惟佩服何但銘藏
　夏竦字子喬江州德安人父承皓太平興國初上平
　晉䇿補右侍𨽻大名府契丹内冦承皓力戰死之贈
　崇儀使録竦為潤州丹陽縣主簿所謂先人没于行
　陣葢指此按竦此啓孝思藹然然史稱竦丁母憂潛
　至京師依中人張懷德宰相王欽若為助起復知制
　誥翰林學士又何其先後矛盾也
　王公四六話云四六有伐山語伐材語伐材語者如
　已成之柱桷略加繩削而已伐山語者則搜山開荒
　自我取之伐材謂熟事也伐山謂生事也生事必對
　熟事熟事必對生事皆生則傷于奥澁皆熟則無工
　如夏英公免奉使啓頃歳先人云云不拜單于用鄭
　衆事而公羊謂夷樂曰禁佅此生事對熟事格也
　　謝相府啓(蘇洵/)
朝廷之士進而不知休山林之士退而不知反二者交
譏于世學者莫獲其中洵幼而讀書固有意干從官壯
而不仕豈為異以矯人上之則有制策誘之于前下之
則有進士驅之于後常以措意晩而自慙葢人未之知
而自衒以求用世未之信而有望于効官仰而就之良
亦難矣以為欲求于無辱莫若退聽之自然有田一㕓
足以為養行年五十復将何為不意貧賤之姓名偶自
徹聞于朝野向承再命以就試固以大異其本心且不
試而審觀其才則上之人猶未信其可用未信而有求
子上則洵之意以為近于强人遂以再辭亦既獲命以
匹夫之賤而必行其私意豈王命之寵而敢望其曲加
昨承詔恩被以休寵退而自顧愧其無勞此葢昭文相
公左右元君舒慘百辟德澤所暢威刑所加不暘而熈
不寒而慄顧惟無似或謂可收不忍棄之于庶人亦使
與列于一命上以慰夫天下賢俊之望下以解其終身
饑寒之憂仰惟此恩孰謂為報昔者孟子不願召見而
孔子不辭小官大欲正其所由得之之名是以謹其所
以取之之故葢孟子不為矯孔子不為卑茍窮其心則
各有説雖自知其不肖常願附其下風區區之心惟所
裁擇
　嘉祐間公與二子軾轍至京翰林學士歐陽修上其
　書二十二篇韓琦見其書善之奏于朝召試舎人院
　辭疾不至遂除秘書省校書郎此啓在此時昭文相
　公者文潞公也
　歐公試筆云往時作四六者多用古人語及廣引故
　事以衒博學而不思述事不暢近時文章變體如蘇
　氏父子以四六述敘委曲精盡不減古人自學者變
　格為文迨今三十年始得斯人不惟遲久而後獲實
　恐此後未有能繼者爾
　　謝知制誥啓(王安石/)
據非其稱慙甚於榮切以通㑹朝之籍於禁中出誥命
之書於天下自昔必求乎良士方今尤謂之美官非夫
能道先王之言及通當世之務文章足以潤色知術足
以討論一有誤居必乖衆論某素出貧賤偶遭盛明讀
書雖勤未免是古之累更事雖久終無適時之才製作
淹遲而不工思慮短淺而不敏有此一物自足窮於多
士之時兼是四端豈宜辱於邇臣之列此葢伏遇某官
以忠純翼戴以寛大甄收謂其引分而無求儻或負能
而有待因加奬借使得超踰葢大公之賜所加唯至誠
之報為稱敢不内盡致身之德庶以上同許國之心
　漁隠叢話云荆公詩草深留翠碧花逺没黃鸝人只
　知翠碧黄鸝為精切不知是四色也又以武丘對文
　鷁殺青對生白苦吟對甘飲飛瓊對弄玉帶眼對琴
　心皆最精切
　　賀韓魏公啓(王安石/)
伏審判府司徒侍中寵辭上宰歸榮故鄉兼兩鎮之節
麾備三公之典䇿貴極富溢而無亢滿之累名遂身退
而有褒加之崇在於親瞻孰不慶羡伏惟某官受天間
氣為世元龜誠節表於當時德望冠乎近代典司密命
總攬中權毁譽幾至於萬端夷險常持於一意故四海
以公之用捨一時為國之安危越執鴻樞遂躋元輔以
人才未用為大恥以國本不建為深憂言衆人之所未
嘗任大臣之所不敢及臻變故果有成功英宗以哀疚
荒迷慈聖以謙冲退託内揆百官之衆外當萬事之微
國無危疑人以靜一周勃霍光之於漢能定策而終以
致疑姚崇宋璟之於唐善致理而未嘗遭變記在舊史
號為元功未有獨運廟堂再安社稷弼亮三世敉寧四
方崛然在諸公之先煥乎如今日之懿若夫進退之當
於義出處之適其時以彼相方又為特美安石久叨庇
賴實預甄收職在近臣欲致盡規之義世當大有更懐
下比之嫌用自絶於髙閎非敢忘於舊德逖聞新命竊
仰遐風瞻望門闌不勝鄉往之至
　　謝應中制科啓(蘇軾/)
臨軒策士方捜絶異之才隨問獻言誤占久虛之等忽
從佐縣擢與評刑内自顧於無堪凜不知其所措恭惟
制治之要惟有取人之難用法者畏有司之不公故捨
其平生而論其一日通變者恐人材之未盡故詳於採
聽而略於臨時兹二者之相形顧兩全而未有一之於
考試而奄之於倉卒所以為無私也然而才行之迹無
由而深知委之於察舉而要之於久長所以為無失也
然而請屬之風或因而滋長此隋唐進士之所以為有
弊魏晉中正之所以為多姦惟是賢良茂異之科兼用
考試察舉之法每中年輒下明詔使兩制各舉所聞在
家者能孝而恭在官者能亷而慎臨之以患難而能不
變邀之以寵利而能不囘既已得其行已之大方然後
責其當世之要用學博者又須守約而後取文麗者或
以用寡而見尤特於萬人之中求其百全之美凡與中
書之召命已為天下之選人而又有不可測知之論以
觀其黙識之能無所不問之策以考其博通之實至於
此而不去則其人之可知然猶使御史得以求其疵諫
官得以攷其素一陷清議輒為廢人是以始由察舉而
無請謁公行之私終用考試而無倉卒不審之患葢其
取人也如此之宻則夫不肖者安得而容軾才不迨人
少而自信治經獨傳於家學為文不願於世知特以饑
寒之憂出求斗升之禄不謂諸公之過聽使與羣豪而
竝游始不自量欲行其志遂竊俊良之舉不知才力之
微論事迂闊而不能動人讀書疎略而無以應敵取之
甚愧得之益慚此葢伏遇某官以堯舜之道輔吾君以
伊周之業為己任恐一夫不獲自盡以為廟堂之憂思
天下所以太平必用芻蕘之説亟收末學以輔大猷然
志卑處髙德薄寵厚厯觀前輩由此為致君之資敢以
微軀自今為許國之始過此以往未知所裁
　石林燕語云故事制科分五等二等皆虛惟以下三
　等取人然中選者亦皆第四等獨吳正肅公嘗入第
　三等後未有繼者嘉祐中蘇氏兄弟始皆入三等已
　而子由以太直為胡武平所駁復降為四等設科以
　來止吳正肅與子瞻入第三等而已故子瞻謝啓云
　誤占久虛之等
　鍾云敘事議論寓於四六之中不難於圓而難於𦂳
　　登州謝兩府啓(蘇軾/)
迂愚之守没齒不移廢逐之餘歸田已幸豈謂承宣之
寄忽為枯朽之榮眷此東州下臨北徼俗習齊魯之厚
迹皆秦漢之陳賔出日於麗譙山川炳燿傳夕烽於海
嶠鼓角清閑顧靜樂之難名笑妄庸之濫據此葢伏遇
某官股肱元聖師保萬民才全而德不刑任重而道愈
逺謂使功不如使過而觀過足以知仁特借齒牙曲成
羽翼軾敢不服勤簿領祗畏簡書策蹇磨鉛少答非常
之遇息黥補劓漸收無用之身過此以還未知所指
　　謝中書舎人啓(蘇軾/)
起於貶所未及期年擢置周行遽叅法從省躬無有被
寵若驚竊惟人材進退之間實為風俗隆替之漸必欲
致治在於積賢雖一薛居州齊言不能移楚而用范武
子晉盜可使奔秦崔琰進而亷儉成風楊綰用而滛侈
改度誠國是之先定雖民散而可收拔茅茹者以彚而
征附馬棧者必先其直用舍既見好惡自明人知所趨
勢有必至今朝廷方講當世之務力追前代之隆雖改
定法令足以便事而未足以安民寛弛賦役足以安民
而未足以成俗是以登進耆老捜求雋良将使士知向
方民亦有恥如軾者山林下士軒冕棄材少而學文本
聲律雕蟲之技出而從仕有狂狷嬰鱗之愚溝中不願
於青黄爨下無心於宮徴誤䝉收拾已出優恩荐履禁
嚴殊非素望此葢伏遇某官德配前哲望隆本朝名重
珪璋上助廟堂之用言為蓍蔡下同卿士之謀餘論所
加虛名增重知丹心之尚在憐白首之無歸特借寵光
以寛衰病任隆才下恩重報輕直道而行恐非所以安
愚不肖之分充位而已又不足以解卿大夫之憂蚤夜
以思進退惟谷恐懼戰越不知所裁
　　謝賈朝奉啓(蘇軾/)
自蜀徂京幾四千里携孥去國葢二十年側聞松楸已
中梁柱過而下馬空瞻董相之陵酹以隻雞誰副橋公
之約宦游歳晩坐念涕流未報不貲之恩敢懷盍歸之
意常恐樵牧不禁行有雍門之悲雨露既濡空引太行
之望豈謂通判某官政先慈孝義篤友朋首隆學校之
師儒次訪里閭之耆舊自嗟來暮不聞拔薤之規尚意
神交特致生芻之奠父老感歎桑梓光華深衣練冠莫
克垂洟於墓道昔襦今袴尚能鼔舞於民謡仰佩之深
力占難盡
　　賀歐陽少師致仕啓(蘇軾/)
伏審抗章得謝釋位言還天眷雖隆莫奪己行之志士
流太息共髙難繼之風凡在庇庥共增慶慰伏以懐安
天下之公患去就君子之所難世靡不知人更相笑而
道不勝欲私於為身君臣之恩係縻之於前妻子之計
推荷之於後至於山林之士猶有降志於垂老而況廟
堂之舊欲使辭禄於當年有其言而無其心有其心而
無其決愚智共蔽古今一塗是以用舎行藏仲尼獨許
於顔子存亡進退周易不及於賢人自非智足以周知
仁足以自愛道足以忘物之得喪志足以一氣之盛衰
則孰能見幾禍福之先脱屣塵垢之外常恐兹世不見
其人伏惟致政觀文少師全徳難名巨材不器事業三
朝之望文章百世之師功存社稷而人不知躬履艱難
而節乃見縱使耄期篤老猶當就見質疑而乃力辭於
未及之年退託以不能而止大勇若怯大智如愚至貴
無軒冕而榮至仁不導引而壽較其所得孰與昔多軾
受知最深聞道有自雖外為天下惜老成之去而私喜
眀哲得保身之全伏暑向闌台候何似伏冀為時自重
少慰輿情
　無限曲折以排偶出之勢如疊浪機如貫珠可謂前
　無古人後無來者
　　賀楊龍圖啓(蘇軾/)
伏審新改直職擢司諫垣傳聞邇遐竦動觀聽咸謂國
家之鉅福乃用諫諍之真才必能深言以補大化方今
朝廷之上號為無諱而太平之美終不能全臺諫之列
歳不乏人而衆弊之原猶或未去豈聽之者徒能容而
不能用言之者但為名而不為功歴觀古人之效忠皆
因當世而用智不務過直期於必行右尹子革因墳典
而道祈招之詩左師觸龍語饘粥而及長安之質徒盡
拳拳之意不求赫赫之名此仁人及物之休功忠臣愛
君之至分伏自頃歲所更幾人席未煖而輒遷踵相躡
而繼去然一身之譏固足以免矣而積歳之病當使誰
去之恐習慣以為常遂因循而不振雖在僻陋顧常隠
憂以為必得朴忠憂國之人而又加以辯智得君之術
言苟獲用國其庶幾伏惟諫院龍圖才雄於世而常若
不勝節過於人而未嘗自異素練邊事深知兵驕頃持
銓衡實識官宂必将舉大禮而不論小事務實效而不
為虛名軾最䝉深知愧無少補方傾耳以聽願續書諫
苑之篇若有待而言或能著爭臣之論阻以在外無由
至門踴躍之懷實倍倫等
　　賀時宰啓(蘇軾/)
伏審光膺考慎峻陟宰司孚號揚廷士識上心之所尚
置郵傳命人知聖澤之将流靡不欣愉至於鼓舞恭以
某官直方以大廣博而良進以正而正邦異乎求以求
政貫六經百子之學煥三代兩漢之詞昴稟自殊偉蕭
侯之八尺斗南莫競凜梁公之一人加以絶識見微曠
度舉逺清心省事則法可使復結繩之約强本節用則
貨可使若流泉之長材無不可範而成也譬泥之在鈞
俗無不可易而善也猶風之靡草是皆隨試而有效安
見為事而無功蓋神考貽謀己完具而可按故成王纘
要宜纎悉以勿加此大雅兼持而不移矧清衷圖任之
愈篤豈繄疎逖所獨詠歌惟民罔知合語則聖凡有照
令率先惠慈固已遐邇爭傳室家胥慶顧此民逢此日
之何幸謂吾相勸吾君以愛人歡聲格于九天乖氣消
於萬彚在昔小國如彼景公損己一言退星三舎又况
以禹湯大信之誥有䕫契同寅之言蠢爾憑生猶知助
順赫然在上豈不降康某愚有赤心老無佞舌輒忘犯
分顧欲輸誠然有難言是在精智蓋無交則莫與茍好
謀則必成不惡而嚴匪怒伊教終成大賴豈曰自私伏
念某遭時休明賦命衰薄蚤粗䝉於遴選比久幸於退
藏天雨何私笑流行之木偶滄溟不改歎自蕩之波臣
重以頃歳周旋竊嘗撰屨末塗流落無復掃門尚賴補
息劓黥彫杇糞朽出蔀見日去盆望天悵末力之将殫
愧眀恩之莫報乃利用安身之何有儻奉法循理之可
為民社非輕猶承宣而惴惴天淵靡外亦戾躍以欣欣
　　亳州上李中書啓(鼂補之/)
夙被採收久知幸㑹訏俞地重敢復恃於門牆奔走位
卑自宜疎於竿牘載寢興而念此終震疊而怛然蓋以
十年之遇未酬一切之儀又闕坐恐魚鳥池林莫還遂
令階庭踵武長掃飄零自力企慕更勤恭惟邇來調燮
燕閒神明勞相伏以某官贊天化育為士宗師學隘囷
倉曠山川之受納文非纂繡耿經緯之昭囘既剛毅以
有容亦柔嘉而維則此老氏嘗稱君子之盛德抑仲尼
所謂善人之為邦加以遵正考父之益恭兼萬石君之
至慎良法美政世但見於持循密議逺圖中已殫於裨
補要使禮刑達而内敘兵食足而外賓副上主求舊之
心終先朝用儒之效此大雅意寧衆人知而補之幸逢
休眀偶脱泥滓亦欲憤發自見毫毛孤植難伸良辰不
與平生狂狷之尚中年期待之私一事莫諧三歎何補
獨竊比漢臣之自誦忘本則難豈徒如魏虜之感恩必
報而去第以賦分薄而造物不能厚稟資拙而匠石無
由工開籠鵠失而始驚捩手羮空而自笑迷途未反壮
日已賒惟激烈之素懷則蕭條而長在每羞王密謁楊
震之意猶鄙谷永謝王鳯之詞使愚無似有宣光不比
之稱則賢我公乃獻子可賀之舉然而志闊事迕才疎
效遲下若戰國公子之市名當時羣豪之赴義猶可蒯
緱彈鋏預三千客而有魚或能左手捧槃招十九人而
俱㰱此自不果他復何言第依庇存姑逭疵悔念虛死
不如立節而止謗莫若自修鶴鳴逺而終聞蘭生幽而
亦佩誠足動金石則有不誠無不動信可行蠻貊則有
不信無不行奔踶可馴千里要煩於良御鉛刀且弊一
割更繄於善操重惟左右以主張吾道之公有識拔後
輩之譽取人以恕得士多賢彚茹而升簪履皆在醫門
容疾富績仁鄰寧其中棄之乎既己辱收之矣用此自
信獨無介然若唐兩生奏記當路至願為燎供席蒸芝
效祥顧有義焉何至是也更望日崇令問益被眷圖早
正台衡大庇倫品不惟一士獨荷至私方届寒凉尚賒
侍省伏乞為上自壽副人所瞻
　　賀教授陳履常啓(鼂補之/)
擢領掾曹歸臨鄉校與從游之良舊私慰喜以居多竊
惟國之求才病取捨之膠於法士之涉世患進退之失
其中設科舉爵位以誘人假誦數詞章以干禄須其出
試則鄉黨自好者恥夫屢獻不以禮際則山林長往者
豈其肯來故上安於有司之區區糊名以為公而士惑
於古人之皇皇載質以為辱莫聞覽德之鳯率多食餌
之魚恭以某官行獨而通志潔而降不落落以如玉矧
泛泛其若鳬窮無立錐術可濟國至於博覽之學絶出
之文要其平生固曰餘事尚不屑去安有求聞聲自籍
於諸公章數騰於當宁拔起閭里朋類之榮收還妻孥
親黨所喜未促公車之詔聊從泮水之行庶觀成山必
自累土辭尊及富任何往而非安有為與行志苟存而
皆可貽牋良幸脩慶獨稽傾詠之誠倍於儕等
　　答賀李祥改宣德啓(鼂補之/)
延對宸廷改榮京秩從游兹舊慰喜良多恭以宣德懿
行不羣令儀可度粤從幼學夙有俊聲下帷未省窺園
持竿寧悟流麥其精如此故資之深珠玉藴含山川輝
媚自當名世豈獨傳家補之氣合相求心均莫逆絣䌟
洸之何取橛株枸之自留臨水送将牛羊方下望風懷
想鴻雁欲來庶幾逢聲子之班荆且復過孟公而投轄
未遑馳慶先辱流音尚阻盍簪惟期彊飯
　　賀呂相公啓(秦觀/)
伏審光膺宸命顯正台司凡在生成舉同忭蹈竊以媧
皇補天之際髙宗夢帝之初未就泥金正資陶鑄不調
琴瑟方賴更張是謂大有為之時必得非常人之佐恭
惟中書僕射相公累朝元老名世大儒力足以扶持顛
危風足以興起貪懦青天白日奴𨽻亦知其眀璞玉渾
金鑒識莫名其器既天資之篤實加地胄以髙華四世
五公勲在王室一門萬石寵冠廷臣宗族謂之小許公
夷狄以為真漢相果從人望爰享天心方思左轄之嚴
遽踐鸞臺之峻獻可替否而思矯激之過解紛挫鋭而
有調和之能必欲成仁之始終非特潔身之去就繇是
端人坌集異黨寖微寛大之澤四覃苛刻之風一變名
既得功而竝立位當與德而俱崇明詔始班吉士交慶
太公入國固知天下之父歸伊尹得君益見聖人之任
重某猥緣幸㑹叨被題評昔陪北海之樽有同夢寐今
望平津之館如隔雲天但欣衆正之路開始信太平之
塞責願稽故事就封富民之侯請與諸生復上得賢之
頌
　此啓稱頌幾於諛矣然以投申公直是受得起
　　謝館職啓(秦觀/)
法同博士閲五載而遷官例比編書通三年而改秩寵
靈既逮愧懼實深伏念觀族系單微器能淺陋少時好
賦僅成童子之雕蟲中歳窮經未究古人之糟粕始榮
名於進士俄充賦於直言濫居方物之前叨被傳車之
召文章末技固非道義之尊箕斗虛名秪取謗傷之速
亟從引避幾至顛躋褒未就於袞華惡已成於瘡痏三
期之内王尊乍佞而乍賢七年之中魯田一與而一奪
但以偏親重老生計屢空聊復靦顔以居未能投劾而
去日期沙汰分絶進升豈期積日以累勞輒亦逢年而
遇合束緼還婦雖䝉假借之私懲羮吹虀尚慮譴訶之
及竊觀前史具見鄙悰西蜀中郎孔眀呼為學士東海
釣客建封任以校書雖為将相之品題實匪朝廷之選
用夫何寡陋遽有遭逢此葢伏遇某官道欲濟時仁能
錫類始憐貧女稍分秦璧之光終念波臣為激越江之
水矧兹竒蹇亦與甄收敢不以古人行己之方為國士
報君之義千金弊帚聊依翰墨以自娛一割鉛刀或冀
事功之可立
　秦觀字少游一字太虛揚州髙郵人元祐初以蘇軾
　薦除太學博士秘書省正字兼國史院編脩官紹聖
　初坐黨籍出通判杭州再貶監處州酒税以謁告寫
　佛書削秩徙郴州編管横州又徙雷州徽宗立復宣
　德郎放還至藤州卒
　　潤州謝執政啓(張耒/)
伏以文章為學者餘事故先王不以經世富貴非人力
所制故君子以為在天而況修辭蹇淺未涉作者之流
趨世濶迂每在衆人之後則其投閒置散㚄後跋前在
所當然夫復何恨伏念耒羈孤一介憔悴餘生困箠楚
者十年逭饑寒於斗禄仕已成於漫浪意何有於功名
始誤寘於成均復進升於儒館佐東觀之論著頗見舊
聞紀先帝之事功遂游藏室擢升右史密侍清光雖儒
學之至榮豈草茅之素望而疾病侵耗心力衰疲分敢
自安義當引去駑馬自竭驥厯塊而已超神山在前風
引舟而忽逺尚叨便郡獲養殘軀靜循此恩蓋有所自
兹葢伏遇某官曲成萬類器使庶工直鎛䝉鏐廢者未
嘗遽疾大杗小桷施之各以其宜致此枵虛未即捐棄
獄訟希簡職事不廢乎詩書山林幽深形骸頗為之清
快庶餘齡之可養幸沉痼之有瘳仰報至恩將必有在
　張耒字文潛淮隂人幼穎異十七時作函關賦遊學於陳
　學官蘇轍愛之因得從轍遊弱冠第進士厯起居舍人紹
　聖初請郡以直龍圖閣知潤州坐黨籍徙宣州謫監黃州
　酒税徙復州徽宗立召為太常少卿甫數月復出知潁州
　汝州崇寜初復坐黨籍落職主管明道宫初耒在潁聞蘇
　軾訃為舉哀行服言者以為罪貶房州别駕安置於黄五
　年得自便居陳州時二蘇黄鼂輩相繼殁耒獨存士人就學
　者衆日載酒殽飲食之久於投閒家益貧郡守翟汝文欲
　為買公田謝不取晚監南嶽廟主管崇福宫卒年六十一
　　永興提刑謝到任啓(李昭玘/)
委轡下車勤吏民之趨走據案涉筆擁文墨之紛紜将
何補於事功徒有慚於面目伏念昭玘迂疎末學鄙野
孤生賦才不長聞道最晚棲遲日月僅成九轉之功蹭
蹬風塵未䝉一顧之價再預充庭之貢謾為入格之遊
敢意斐文偶塵精鑒初乏青錢之作宜置下陳誤經黄
絹之評遽超數等叨從禄仕擢備儒官詎能握管以窺
天良愧奔蜂之化蝎屬大明之繼照延舊德以亮功博
收人才盛集册府開閤之始豈乏異能備員者誰乃出
下客人共榮於入彀時皆謂之登瀛正始諸賢濫陪武
步石渠秘籍頓發見聞惟知反己以自求敢覬因人而
幸進謂有昭昭之明者必有㝠㝠之志無赫赫之熱者
亦無凛凜之寒欲寡過而未能恐修名之不立以愚自
信曷嘗稱博而毁丹與世何尤不暇去嬰而歸蚡安有
本同而末異奚先嘗病而後瘳處冲季孟之間僅知所
立甘臨南北之部適幸兩忘能不能各自其人得不得
必尸諸命洋然迎餌詎為宓氏之魚兀若畏人反類羊
公之鶴歎源泉之有本驚蒲柳之先衰一傳未終恍已
迷其姓氏井文屢過幾不辨其偏旁但縻廩粟以偷安
何罪書魚之成蠧久玷外庭之列聊從别乘之行迨及
更書復還舊直竟無他異莫追終賈之才名必有可觀
竊預趙張之政事舎丹鉛之㸃勘視鞭朴之喧囂精神
僅及於目前智慮或遺於意表蠅紛訴牒驅即復來雁
集吏行守之不置間闗畏罪黽勉赴功入水必濡每憂
揭厲遇風知退冀免摧頽雖殫十駕之勞蔑有尺寸之
補間以私門艱窘多事侵陵禄未逮於孤窮歳已驚於
遲暮田無附郭久負陶潜之歸盜不過門素多張禹之
愛屢申愚懇願守方州猥霑造物之私特假詳刑之任
地占河闗之勝道連雍陜之雄小民尚氣而喜爭巨猾
瀕山而為盜素稱劇部尤藉長才自非水鏡無疵權衡
不撓則何以吏知守法人不稱寃顧煩闇之無堪適選
掄之誤及此蓋某官元功播物一德亮天見逺業於有
為期太平之可致論事必同於善使人樂盡其才引傴
僂以升髙徒煩假手削輪囷而成器幾誤揮斤敢不慎
守官箴勉思民事不近名而邀福無倚法以作威概以
中平得之安靜少圖裨報上副陶成美廕方休曾未虞
於巨臂不才自養終願託於長年過此以還未知所措
　昭玘字成季濟南人少與鼂補之齊名為蘇軾所知
　擢進士第歴秘閣校理通判潞州入為秘書丞提㸃
　永興京東西刑獄坐元祐黨奪官徽宗立召為右司
　員外郎遷太常少卿出知滄州崇寜初罷主管鴻慶
　宮遂入黨籍居閒十五年自號樂靜先生寓意法書
　圖畫貯於十囊命曰燕游十友為之序以為與今之
　人友寧與十者友久益有味也初校試髙密得侯䝉
　䝉執政使人致己意惟求秘閣法帖而已
　　賀李丞相啓(汪藻/)
躬被策書進居丞弼精忠貫日正二儀傾側之中凛氣
横秋揮萬騎笑譚之頃國須賢立天為時生恭惟某官
厚德鎮浮英林經逺得文武弛張之樞要獨運胸中明
古今治亂之淵源不專紙上爰自踐敭之始毎勤獻納
之忠老成尚有於典刑天下想聞其風采昨屬殊鄰之
擾上貽當宁之憂夕烽既徹於甘泉清蹕将遊於汾水
唯公夙夜與國存亡挺身六品之卑抗議九重之邃留
家誓死鑱血書詞銷大變於胚貽轉危機於呼吸洎干
戈之息戰援桴鼓以登陴義動三軍人皆奮死氣吞異
類虜輒請盟身雖九隕而一生國則崇朝而再造既名
髙而衆媢乃讒就而身危士訟公寃亟舉幡而集闕下
帝從民望令免胄以見國人薦經難危益見竒偉方主
上清明於今日實邦家希闊之昌期欲衆賢同建於事
功非雅望孰為於師表将萬世維持之是賴何一時康
濟之足言某久托在閒欣聞盛事雖無縁旅進旅退陪
賓客之後塵豈不能大書特書續山林之野史
　鶴林玉露載汪此啓又李遷謫汪草制詞曰朋姦罔
　上有虞必去於驩兜欺世盜名孔子先誅於正卯或
　問之汪云我前啓自直一翰林學士而彼不我用安
　得不詆之按汪公賢者未必有此語制詞云云當是
　矢在弦上耳
　　賀大諫李寳學啓(楊萬里/)
丕敭褒詔峻陟隆名昔抗論諫垣綽有古靜臣之烈今
陞華奎閣亟聯真學士之班帝思孤節之無朋人羡精
忠之有報竊以當國論是非之未定見人才邪正之不
同君子志在憂時豈憚盡言之觸禍小人心乎趨利第
思阿意以徼榮孰知天理之好還殆匪人情之可料導
諛者未必獲福咎徒塞於兩儀守正者未必罹殃名自
流於百世若昔可攷於今益明方孽臣盜據於朝權欲
私室久顓於國柄罔知勝算運籌策於幄中輕出躁謀
動干戈於邦内顧衆口同然而和附豈本心若是之顛
㝠秪緣富貴之念深遑䘏生靈之禍慘惟公逺慮為上
極陳雖懷魏證之忠戒征遼水竟坐汲生之戅絀守淮
陽越既漏師浸成誤國恢謀馬邑莫逃首事之誅鯀殛
羽山旋正朋姦之典凡曩出矢言之爭皆令䝉徽數之
加睠一佞而一忠果孰得而孰失載睹恩綸之布咸新
公道之亨恭惟某官秉姿松篁為世蓍蔡立朝二紀幾
嘗閲於嶮夷報國一心曾弗移於燥溼衆方駒促公獨
鳯鳴惟知效獻替於當時何意被寵榮於後日迨此忠
謀之既驗凛乎節槩之愈光恩命狎臨輿情知勸某竦
瞻殊渥深激懦衷喜聖朝有賞諫之風不慚於古庶天
下增敢言之氣其自於今
　萬里字廷秀吉州吉水人少見張浚勉以正心誠意
　之學乃名其室曰誠齋按翰苑新書多刻此公諸啓
　中有上史彌逺者二人本不同時此編輯之誤此篇
　語氣必韓侂胄敗後作誠齋先侂胄而卒不應有此
　既無他本考正姑存舊名而識所疑於後
　　囘丞相謝致仕啓(周必大/)
連章請老優詔閔勞執玉帛於新班位隆亞傅易茅封
於舊鎮地綂故鄉仍秘殿之大名極宗工之異數縉紳
創見夷夏樂聞恭惟某官德博而裕於才器閎而沖於
用以奥學雄文冠多士以忠言直節居大僚為善未嘗
近名而聲譽之歸不可遏事君未嘗枉道而爵禄之至
不可辭周旋鈞樞弼亮神聖謀斷兼乎房杜都俞踵乎
臯䕫粤去廟堂屢臨藩屏力方剛而抗疏欲追六一之
髙風年甫及而掛冠迄遂祈公之雅志優游里第涵泳
天真二疎賓客之相娛萬石子孫之甚謹謙備六爻之
吉悔吝不生夀居五福之先康强未艾在前輩或難於
盡善惟哲人獨享其全功然而尚父之佐武王潞公之
師元祐皆來歸之既老豈得謝之可居公固無心上猶
有望某敬懷知喜已聽傳家顧希驥以未能思執鞭而
甚切仰勤榮問徒激懦衷寒力方凝燕超多助冀益調
於鼎食永丕聳於民瞻
　　賀工部劉尚書啓(黄疇若/)
恩綸拜寵起部升華帝曰疇若垂哉擢典汝工之職漢
廷誰如卿者遂升常伯之班朝登偉人士載嘉頌恭惟
某官天球不琢玉井無波學有淵源倒彭蠡三江之勢
事無盤錯倚豐城雙劍之鋒早登名躔休有華問處憲
府抨彈之地得勉益尊立延英諫議之班如尊乃勇懋
展經綸之業見謂通明之才信湖山之炳靈有槐鼎之
相繼爰膺眷命申畀彝章出納居喉舌之司技巧陋元
成之世聖人作百工之事政少藉於研思文昌峻八座
之躔行即叅於鬷假某落南寢久竊芘居多兹聞君子
之得輿輒效小夫之貢牘蟠木為萬乘之器必資根柢
之容祥金躍大冶之爐敢作莫邪之想
　疇若字伯庸隆興豐城人長於政事所在有聲而治
　蜀之績尤偉終煥章閣學士有竹坡集
　　賀湯侍御啓(任盡言/)
伏審光奉明綸榮躋横榻國朝更西都三府之制故御
史不除大夫端公居南司五院之中與獨坐迭為憲長
自昔雖稱於雄劇比歳或乖於選掄汚我霜臺賴公雪
恥輒陳管見少助風聞靖言有宋之姦臣無若亡秦之
巨蠧十九載輔國而專政亘古無之二百年列聖之貽
謀掃地盡矣若乃糊名而較藝亦復肆志而任私敢以
五尺之童連冠兩科之士老牛䑛犢愛子誰無野鳥為
鸞欺君實甚公攘名器報微時簞食之恩峻立刑誅鉗
當世縉紳之口一時謫籍半坐流言父子至於相持道
路無復偶語每除言路必預經筵蓋緣乳臭之雛實預
金華之講受其頤㫖應若影從忠臣不用而用臣不忠
實事不聞而聞事不實逮政府樞庭之有闕必諫官御
史而後除所以復鷹犬之報而搏吠已憎疎鴛鷺之班
而孤危主勢私竊富貴之勢利豈止於子孫而為臣仰
奪造化之鑪錘至不容人主之除吏方當宁之意未罪
魏其而在位之臣專阿王氏致學官之獻佞假題目以
文姦引前代興王之詩為其孫就試之讖旋從外幕擢
至中樞冀招致於妖言啓包藏之異意忠憤扼腕智識
寒心上愧漢臣既乏朱雲之請劍下慚唐室未聞林甫
之斲棺坐令存沒之姦備極寵榮之典正緣和議常贊
睿謀故聖主念功務曲全於體貌然憲臺議罪當明正
於典刑賞當功所以示朝廷之至恩罰當罪所以貽臣
子之大戒政若偏廢國將若何敢為上言莫如君重恭
惟侍御氣剛而志烈學老而才雄自親擢於中宸即大
符於民望明目張膽士林日誦於讜言造膝沃言天下
咸受其隂賜雖直道盡更其覆轍而宏綱獨漏於吞舟
惟九重之委任寖隆故四海之責望尤備願言彈擊無
置渠魁矧今日新除有替人之故亊韋仁約自稱鵰鶚
才固絶倫張文紀不問狐狸惡惟誅首縱黄壤之已隔
在白簡以難逃使六合之間忠義之心如日九泉之下
邪佞之骨常寒庶幾紹興湯御史之名不在慶厯唐子
方之下其他世俗之諂語諒非方正之樂聞側聽褒遷
别當脩致
　桯史云秦檜秉權寖久植黨牢不可破髙皇淵黙雷
　聲首更大化懲言路壅蔽之弊召湯元樞鵬舉為侍
　御史時任盡言以啓賀之湯袖以白上天顔為囘故
　一時公議大明姦諛膽落盡言其助也任字元受仕
　不大顯
　　賀葉樞密啓(陸游/)
恭審顯膺明詔進貳鴻樞道大材全固視功名為餘事
任隆位重蓋倚精神之折衝衆志交孚太平可冀伏聞
今昔有不移之形勢華夷有一定之土疆故彼不可越
燕薊而南侵猶我不能跨遼碣而北守堯舜尚無冠帶
百蠻之理天地元限山河兩戒之分又況以本朝積累
而當荒陋崛起之生蕃以陛下神武而討衰弱僅存之
小敵重以軍民之憤切加之廟祏之威靈當一震於雷
霆宜坐消於氛祲夫何玩冦久使逋誅九聖故都視同
棄屣兩河近地進若登天莫宣方叔之壯猷更類棘門
之兒戲坐殫民力孰奮士心上方撫髀而喟然公宜出
身而任此恭惟某官負沈雄邁往之略躬英發絶人之
姿撫巻慨慷夙有四方之大志立朝開濟晩收九牧之
重名果副簡求肆當柄任以元龍湖海之氣參子房帷
幄之籌北斗以南一人誰其倫儗長安之西萬里行矣
清夷某識面莫先託身最早側聽延登之渥自悲淪落
之餘雖意氣摧藏非復鵰鶚離風塵之望然饑寒蹙廹
猶懷駑馬戀棧豆之思敢敬布於微誠覬少囘於曩睠
　　上王宣撫啓(陸游/)
薄命邅囘阻竝遊於簪履丹誠精確猶結戀於門牆敢
辭蹈萬死於不測之途所冀眀寸心於受知之地伏念
某稟資凡陋承學空疎雖肝膽輪囷常慕昔賢之大節
廼齒牙零落猶為天下之窮人撫劒悲歌臨書浩歎每
感歳時之易失不知涕泗之横流昨屬元臣暫臨西鄙
獲厠油幕衆賢之後實輕玉闗萬里之行奮厲欲前駑
馬方思於十駕羇窮未憖沉舟又閲於千帆傷弱植之
易揺悼鴻鈞之難報心危欲折髪白無餘如輸勞效命
之有期顧隕首穴胸而何憾兹從剡曲來次䕫闗雖未
覘於光躔已少紓於志願此蓋伏遇某官應期降命生
德自天器宇魁閎鍾太行黄河温厚之氣文章鉅麗有
慶厯嘉祐太平之風取人不棄於小材論事毎全於大
體念茲虛薄奚足矜憐然遭遇異知業已被扆前之薦
使走趨逺郡豈不為門下之羞儻囘曩昔之恩俾叨分
寸之進窮子見父可量悲喜之懷白骨成人盡出生全
之賜過此以往未知所裁
　游謫䕫州王炎宣撫川陜辟為幹辦公事
　　與趙都大啓(陸游/)
洊被臺移攝陪幕辯方剡章而俟報輒懷檄以徑前迫
於竒窮作此頑鈍冒世俗之所憫笑賴門下以為依歸
伏念某下愚無知大惑不解罪宜永斥(缺/)　朝蹟者十
年身困逺游車轍幾環於萬里比官巴峽旋客塞垣歳
月不知其再周形影相顧而自悼支離病骨無毁而亦
消羇旅危䰟雖招而未返念惸惸之安往復挈挈以此
來豈忘慚羞實恃矜惻老馬已甘於伏櫪敢望長途窮
猿方切於投林況依茂䕃斯蓋伏遇某官資函英達學
藴淵源早奪竒謀蓋處囊而立見晩更劇任真游刃以
無前寳儲直中禁之嚴玉節寄西陲之重曲憐狂簡自
致漂流每假借於餘談為經營其一飽致兹小憩盡出
大恩某敢不痛洗昨非姑休疲役柖陵笠澤雖賒故國
之歸期錦江草堂聊竊老師之補處
　　答勾簡州啓(陸游/)
近被臺移來陪幕辯以海内孤寒之迹假天涯獨冷之
官但虞譏訶誰肯慰藉忽奉華牋之況豈勝末路之榮
伏念某性資㝠頑問學衰廢留落殊方者累歳竒窮舉
世而一人雖夢寐思歸類澤國春生之雁而巾瓶無定
如雲堂旦過之僧比叨閫屬之招實過野人之分方剡
章而待報忽捧檄以徑前久矣倦遊幸兹小憩此蓋伏
遇某官風猷凝粹志節清真念倀倀浪迹之安歸假亹
亹餘談而借助遂容萍梗暫息道途惟此意之甚恩實
衰俗之創見而某自侵晩景久歇壯心理剡曲之歸舟
方從此日卜浣花之絶境敢傚先賢
　　謝䕫路監司列薦啓(陸游/)
意象纍然揣分已安於下吏寵光異甚交章遽上於公
車莫測何由但知難稱伏念某久嬰瞀病見謂散材偶
從諸老先生之遊粗得前言往行之略可咨今事少年
誤竊於虛名刀洗陳言晩節方慚於大學一來楚峽再
閲王春惟體重於藩方故職均於曹掾占名惟謹幸逃
有蟹之嘲竊禄甚微屢起無魚之歎豈期僉議驟及孤
蹤遂令枯槁之餘漸有敷榮之望此蓋伏遇某官器函
魁磊議極崇谹雖持秋霜夏日之嚴每廓滄海洪河之
量大呼相和或容醉吏之狂重聽何傷曲恕聾丞之老
雖深知其無用亦並採而不遺某敢不强恕求仁質直
好義庶幾夙夜或免小人之歸猶有鬼神尚圖國士之
報
　此謝薦之始也但薦法謝法俱不同耳只莫測何由
　四字便是古人髙處　范石湖帥蜀務觀為參議官
　以文字交不拘禮法人譏其頽放因自號放翁此啓
　略見放意
　楊用脩云宋初置監州分知州之權有錢昆者性嗜
　蟹常求外補曰但得有蟹無監州處則可歸田録捫
　虱新話載其事東坡詩曰欲問君王乞符竹只憂無
　蟹有監州昆去坡不逺即用其事為詩良愛其語也
　　知嚴州謝王丞相啓(陸游/)
故里浮沉竊玉局再期之禄公朝抆拭付桐江千里之
民𤓰戍非遙竹符甚寵感淪病骨愧溢衰顔伏念某元
祐黨家紹興朝士池魚瀺灂本思自放於江湖社櫟支
離久已難施於斤斧繇治生之素拙因從宦以忘歸頃
自吳中久留劒外顧彼衣冠之所萃頗以文字而相從
方深去國之悲敢有擇交之意流偶殊於涇渭風自隔
於馬牛睚眦見憎本出一朝之忿排擠盡力幾如九世
之讎藐是羈孤孰為别白縱免投荒之大罰亦宜置散
以終身且定逺未歸惟望玉闗之生入輕車已老猶䕶
北平之盛秋豈有朝為閭閻廢斥之人暮竊畿輔承宣
之寄兹蓋某官學窮窔奥勲塞堪輿南山巖巖冠公師
之重任赤舄几几同宗社之閎休念人材之實難悼士
氣之不振埏陶至廣收拾無遺方與物以皆春憫向隅
之獨泣燮和輿論闊略彝章起安國於徒中較恩未大
還管寜於海外為力尚輕而某少非列於通才晩徒專
於樸學棄雞肋而猶惜雖仰戴於深仁續鳬脛則自悲
恐難逃於薄命
　　除校書謝丞相啓(真德秀/)
上翰林主人之對謬貢芻言陪瀛洲學士之班遽陳華
選拜恩寵甚拊已􁑔然切以聖朝重英俊之儲册府萃
圖書之富匪特養以資望蓋將充乃見聞使旁捜博覽
優游文史之清庶潛省黙觀磨礱器質之美觀作人之
有道殆與天之同功故菁莪既盛於一時而豐芑尚遺
於數世大者光明魁壘足以翼邦家小者靖重端方可
以善風俗深嗟流弊寖異前觀育才之意視以具文庇
職其間指為借徑至有身居儒館心别騖於髙華名在
書林手弗親於讎校鄙習相仍而莫悟清途沿是以反
輕力囘此風政在今日不有魁竒之彦孰堪采擇之公
如某者㝠頑不靈孤苦自奮蚤服師資之訓粗知學問
之方連歳科名似未忘於進取平生志願端不在於輕
肥偶玷班行坐糜廪禄瞽宗殷學無補斯文博士秦官
何裨末議雖本為貧而漫仕未嘗枉道以求伸胡然誤
恩陟是清貫念昔脱身於塲屋益思鋭意於簡編然家
無鄴侯揷架之藏徒日發董子下帷之憤今將徜徉東
觀凌厲西崑閲河圖寳訓人間希有之珍窺金匱石室
歴代不傳之秘刋訂譌謬含咀英華庶幾因文字以窺
聖賢之用心夫豈假梯媒以為富貴之張本昔楊雄之
居天禄蓋二三世而不徙官而韋述之在集賢亦四十
年而後卒業故能發揮大典焜燿方來此前脩之所已
行而小子之所願學迄成微志有賴洪私幸遇某官直
道不囘孤忠自許觝排羣枉已去虞朝之四凶汲引衆
髦當思孟氏之三樂至於不佞亦在兼收且令身逺於
塵埃得以神交於篇牘期待過矣銘感何如某敢不淬
磨新功尋繹舊業丹鉛事㸃勘可勿殫是正之勞金石
無磷緇尚克守初終之節
　　囘孫榜眼啓(真德秀/)
壁水蜚英夙髙士望玉階上對果亞掄魁新六館之榮
觀壯七閩之盛事恭惟某官清標絶俗勁氣横秋學探
精微期欲造聖人之奥身居窮約常懐憂天下之心飭
躬允蹈於規繩抗志弗渝於金石比承清問獨罄丹衷
鋪陳主德隆替之由力辨國論是非之正雖明白峭直
不為媚俗之言而温厚深醇自得告君之體衆共稱其
卓偉公特出於緒餘夫既都儒者之至榮要必慕古人
之盛節昔仁皇帝旁捜於多士若韓魏公擢在於一人
顧科第之相同不知其幾而勲名之有爛獨到於今願
恢他日之逺圖罔俾前脩之專美某濫陪較藝欽誦奏
篇以直言取人蓋當宁留心之方切得名士報國在有
司何力之足云猥先枉駕之臨申賁長牋之貺念友直
友諒既素辱於心期不以頌以規其敢忘於古誼
　　江東賑濟無罪可待謝丞相啓(真德秀/)
巧語上聞方抗章而自列隆恩下逮況赦過以不誅捧
詔凌兢拊躬感惕某本慚通敏徒抱闊疎入侍軒墀每
見玉色憂民之切出乗使簿復觀璽書恤下之頻誓竭
駑材秪承德意屬江左竝罹於旱暵而桐川尤慘於彫
殘䝉賑贍之特優懼奉行之弗稱夙宵一念民饑奚啻
於已饑經畫百為王事殆同於家事所冀推仁恩而均
被靡遑顧文法以自營頃當原隰驅馳之時備睹田野
焦熬之實欲糴則人苦青蚨之寡欲濟則官無紅粟之
儲抑立視其死與既有負求芻之託苟利專之可也又
難逃矯制之刑與其失職以偷安寜若殞身而任責勉
效便宜之舉亟䝉問可之音顧小臣敢越於拘攣見盛
世素行於寛大是乃彰朝廷之美何至干堂陛之嚴以
王命而賙民囏本其所職貪天功而為己力焉有此心
豈虞止棘之讒乃出剖符之守情狀深藏而叵測有愧
先知語言妄發以不倫本無足辯荷天日照臨之赫免
風波淪陷之危兹蓋伏遇某官以至公而秉化鈞以深
仁而培邦本謂羣臣之善亦王之善齊人嘗有格言而
衆職之功乃相之功柳子誠為確論凡悉力以裨荒政
乃盡忠以報公朝肯令譛愬之得行馴致是非之易位
特加全䕶俾逭譴訶某敢不仰佩洪私益堅素守
　德秀為江東轉運副使旱蝗廣德太平為甚德秀與
　留守憲司分所部大講荒政而自領廣德太平親至
　廣德與太守魏峴以便宜發廩使教授林庠賑給先
　是都司胡槻薛極誚德秀迂儒至是政譽日聞因倡
　言旱傷本輕監司賑贍太過使峴劾庠以撼德秀德
　秀上章自明朝廷悟與峴祠授庠幹官
　　賀鄭丞相啓(魏了翁/)
出命九重登庸二府崇甘盤之舊學著調鼎之新功方
兹地節新政之年赫然天章責治之意丕平所感端命
維休竊觀易道之微無如時義之大玩理於㑹通之分
沈幾於變化之神方處時之未然寧藏器以有待故乾
在下則潛龍勿用屯其膏則乗馬班如或需於沙或需
於泥或賁其須或賁其趾或且安於坎坎或退守於謙
謙脱事㑹之方來豈幾微之可失故坤之三以時而發
復之四惟道是從解既得中著有往夙吉之戒益雖居
下實利用大作之時井而汔至有羸瓶之凶豫而勿疑
為盍簮之得嘗原天地之運化以驗古今之屈伸何示
人之昭昭而聽我之藐藐蓋狃於前失者闇大體而安
於小成者乏逺圖敢因師友之舊聞仰贊朝廷之先務
竊惟仁哲親政之始實踵章宣稱制之餘皆靜觀者十
年而奮發於一日然而或以更張為一代之興辟或以
踵誤生百年之厲階乃知聽斷之初實係安危之判矧
一二日萬幾之遝至乃四十年大柄之倒持士習於放
利皇恤其他俗忲於積威不知有上典章浸泯廉恥蔑
聞不及今解絃而速更將自後噬臍而無及擬効涓塵
之報敢脩固陋之辭且三省有造令出令之殊自王蔡
擅朝以後重在都司而三省之屬不能制其可否二府
有同班合班之異自秦韓專國以來惡人異已而二府
之事未嘗更相是非尚書特奉命之司胡為有先勾之
筆都堂為聚議之所何者開略入之端臺諫耳目之官
但見書名於紙尾給舎喉舌之寄未聞駁正於詞頭於
是有韓盧俱斃之嘲有時被五伯之謗又其甚者請終
言之翰苑受命於禁中掖垣代言於閤下今或先數旬
而呈藁斷無楊大年因三壤而求歸或後累月而草詞
亦非劉原父以九制而被遇凡曰論思之彦例䝉獻納
之譏目善類為好名指直言為歸過於是禁廷宣召經
幄留身二史直前百官輪對帥守監司之陛奏臣民庶
士之匭封例曰具文習成結舌火既燃而强寢疾已劇
而忌醫彼躬處休莫肯念亂河北列二十四郡獨無忠
臣雲南喪數十萬師反以捷告奚暇為事君安社稷之
慮大抵皆全軀保妻子之臣幸積曀之劃劙值大明之
臨照剝之無咎一陽久處於五隂之間剛長乃窮一隂
宜决於五陽之末於皇盛舉久屬通儒恭惟某官精誠
足以慮微訏謨足以經逺有嘉謀而告於内尚周臣良
顯之風持衆美以效之君得唐相彌縫之用雖光塵之
外合而冰蘗之獨持自建學於中興既閲年之九十豈
無大科異等由此而致通顯亦有文人才士隨世以就
功名然而章章乎正大之名卓卓乎廉隅之行揆之親
見夐若前聞是膺一德之求絶出羣臣之右當軸處中
曾幾何日拔姦扶善已若而人子儀徹樂黎幹滅騶莫
匪精忠之觀感承宗削地韓𢎞討賊咸欽處分之得宜
某尚陳狂瞽之言仰贊盛明之政公卿幸得遭遇不勝
王陽長䇿之憂經制有所持循切陳賈傅太息之請以
是知我罪我惟公進之退之
　了翁字華父卭州蒲江人理宗立了翁以議濟王事
　忤史彌逺黜外彌逺死鄭清之代相始召用正人真
　魏等然終不盡其用此啓即上清之作也按宋事至
　此已不可為了翁猶上章論十弊大㫖與此啓同此
　實賢者心事也當時惟崔與之終身不出
　　賀范左相啓(劉克莊/)
斷自宸衷付之魁柄惟辟作威作福方親攬於大權有
臣同德同心爰超居於端揆識者相慶翕然同詞於惟
華宗厥有名宰忠宣當元祐之世不主一偏覺民在建
炎之初有功再造惜也經綸之日淺甚哉遇合之際難
孰如我公自結明主十載雷聲之淵黙一朝地闢而天
開國其庶幾政將焉往恭惟某官稟元化之精粹蹈聖
人之中庸貴處廟堂臞如山澤其秉心誠實故君子咸
附其蓄德深厚故小人不疑屬者諸公欲手版下新亭
之拜時惟元老獨舉扇障武昌之塵然後太阿之柄還
然後九鼎之勢重十全無遺慮矣一變猶反手然斯謀
斯猷惟君陳之告我朕夢朕卜以汝説而賚予必能容
折檻之人必不罪舉播之士必開密網必革副封必斥
絶𢎞羊張湯必追還陽城陸贄魯安得削隠然儒無敵
之功吳未可圖良以彼有人之故綿基圖於箕翼紀勛
績於旂常某流落十年侵尋六袠福建子是惡既不可
以逃鄉江西社盛行又無從而入派分為農而没世忽
逢知己之秉鈞敢云茅拔而彚征不覺籟鳴而機動希
文得政豈無守道之獻詩司馬當朝不待器之之通問
　　賀魏右史啓(危稹/)
恩渙席前班髙柱下祕書不是監昔有是言右史用名
流實聯法從除音誕布歡頌沸騰某官北斗天樞西川
石筍等五誥三盤而上文可同規自八索九丘以來書
皆有用不隨時而俱靡自與道以偕行幾年嗟蜀道之
難一旦覺長安之近龍墀入覲蔚為華國之儒雞舌含
香快吐濟時之略惟斯文之未墜知上眷之益隆禮樂
司存冠九卿之妙選蓬萊身到總三館之清流才與地
以雙清命自天而三錫屈司記注以闡才猷振乃嘉聲
厥有故實論事闓切逺追唐相之遺風致主厲精佇見
漢臣之治行某自慙末學無補明時每聞閎譏之軒昻
但覺懦衷之警策適觀峻擢益倍歡悰玉立雙螭已喜
端人之得路符分半虎更祈厚德之包藏
　稹字逢吉撫州臨川人嘗知漳州為義塚葬無主旅
　櫬二千三百有竒又嘗以通書徐僑罷宫僑紫陽門
　人也
　　賀史丞相除太傅啓(李劉/)
師臣巽命帝傅升班七十從心公亦何心於極品二千
同德獨髙崇德之紹勲叶朱衣介幘之祥增黄耳玉鉉
之重竊以傅者傅之德義不惟其官惟其人臣哉臣作
股肱罕有是父有是子若西京厚王陵之寵及東都旌
卓茂之年雖加衡紞以鞶纓俱匪箕裘之鼎鼐於皇孝
廟舊學越倫當淳熙丙午之夀上皇以正月戊子而進
亞父今專槐之正位有喬木之世臣父子一家兩兩齊
三台之色君臣千載重重聚四紀之間賁然綠綈之新
復此青氊之舊恭惟某官清和而任直大以方禹以功
臯以謨遹全絶德絳之果霍之勇難擬脩能無敵知儒
者之真可久見賢人之德一柱障黄河之決兩手洗白
日之光三登二十七年萬機幾於百變内除狗䑕旋安
鴻雁之居外殄狼貙顯築鯨鯢之觀風震雨凌而棟梁
自若火炎水潤而鼎實各調蓋享天心非要人爵陶侃
之指紋貫徹猶三遜以滋髙丁固之松夢留連甘十年
之不調上念慈闈之訓日思元老之功無官酬公維師
尚父猶堅謙抑力反渙揚姑隆絶席之班式舉戴輿之
典虹明帶玉龜顧印金備衮冕之上儀增衣冠之盛事
改容而禮論道以經平淮用八千兵更酬謝傅蒼生之
志辭齊封三萬户㑹尋留侯黄石之盟某久累播鈞遐
瞻巖石聳聽上公之一命阻陪潭府之羣才斐然成章
是以有慶乗雪邊之節傳無因拜夀杖之尊窺(缺/)上之
階符願長輔化樞之運
　史彌逺字同叔浩之子紹定五年拜太傅初彌逺誅
　韓侂胄相寜宗十有七年寜宗崩廢濟王立理宗又
　獨相九年擅權用事專任僉壬理宗德其立已雖臺
　諫言其姦惡弗恤也濟王不得其死識者羣起而論
　之彌逺用李知孝梁成大等為鷹犬一時君子貶斥
　殆盡其拜太傅去死無幾而此啓猶極其諂諛如此
　　賀史丞相除少師啓(李劉/)
巽避公槐升魁師棘萬世策定盍徑躋萬石之班三台
色齊乃退位三孤之長寸心如此千載無之恭惟某官
厚大而裕和端凝而洪毅周拜乎前魯拜乎後邁韋平
父子之榮陟格於帝尹格於天續堯舜君民之業自開
禧之末一麾九日相嘉定之治十有七年於我如浮雲
心本游於澹泊用汝作霖雨身爰佩於安危既難挽鼎
湖之龍乃力洗咸池之日周勃之誅呂迎代尚觀望於
軍情霍光之擁昭立宣幾動揺於庭議未有獨運於掌
上不煩執事之顔行為天下得人與生民立極導憑几
之命而晏然仍几輔垂簾之政而遄己徹簾三邊絶赤
白之囊萬國布黄朱之乗風雷屏息日月重光宜神聖
建道德之師見輔弼為社稷之寳比播維垣之命允孚
巖石之瞻乃執撝謙力囘成渙弗敢基命定命正倚弼
諧若曰父師少師何拘等級姑冠班於洪化即顓面以
經邦坤載物而承天蓋得下裳之吉鼎以木而巽火實
存上鉉之虛九重尊李泌以先生四海戴子儀為尚父
黄河如帶山如礪豈惟難拒於公珪青櫺有洞石有牕
恐合紹開於王社某夙勤坏冶自抵簡書泥塗久隔於
朝紳夢寐尚隨於賀臆輒憑魚繭之素恭布燕雀之私
亮天地而弼一人諒益基無窮之聞理隂陽而遂萬物
尚祈澤不獲之夫
　　賀洪郎中除察院啓(李劉/)
親擢郎潛進司臺察十年去國安泉石之膏肓一札起
家任朝廷之耳目公無欣戚邦有榮懷恭惟某官行守
宫庭道探壼奥養以剛大獨扛百斛之龍文出其緒餘
連中八科之麟角惟其守專而退勇是以任重而進難
社下之肉既均尋拜䕶軍之曲逆治中之足未展願令
乗障於隂平儀粉省以歸班對皂囊而論事囘天有力
方將批徑尺之鱗偃月生疑已不容立仗之馬曾令考
功一出息之頃遂見拾遺九鑽火之明星既坼於中台
席遂前於半夜甫登表著徑拜裏行獬豸觸邪難置豺
狼而不問鷹隼始擊尤闗龍象之共觀聳聞破頭已定
落膽刋九山滌九川陂九澤通地氣以上騰闢四門明
四目達四聰發天光而下濟此真御史矣豈憂匈奴哉
鑄金鼎以圖姧不難調鼎察玉衡而齊正然後保衡某
一寒曹冰六暑戌雪將返閭閻而㬥日喜聞臺閣之生
風鵰鶚之在秋天倘或寛於西擊烏鵲之遶夜月願姑
聽其南飛
　　上趙茶馬啓(李劉/)
訪火井於臨卭偶逃水厄望星槎於仙漢行拜月(缺/)慰
江湖渴夢之深瞻原濕華鑣之沃伏念某地寒而根淺
年邁而骨髙斟酌胸中固欠可人之風味局促轅下粗
知範我之馳驅與其包裹供權倖之鑽不若蹭蹬任風
塵之老況乏揮毫之百斛固應病顙之十年懶問蓬萊
羣仙之司遂叱卭徠九折之馭其甘如薺豈必衆嘗言
刈其蔞願為君御恭惟某官雲龍氣局天驥風標架屋
桃源三椀澆五千之卷乗軺僰道一雄將十萬之雌却
笑前丁後蔡之籠加安得超范軒欒之繳繞加臭味而
厚賓客漫令策兔褐之功畫骨相而遺毛皮諒必察驪
黄之外如某者不持圭璧未洗袴袍特窘城南晏食之
謀遂入冀北暮取之數味已輸於第一價敢望於倍三
草茶無賴空有名敢妄希於前祓塞馬未必不為福或
可備於走趨
　通篇用茶馬語作對遂開後人影略假借法門然科
　塲表不能不用此體姑存此篇以見所自
　　賀給事鄒帥啓(王邁/)
緑底藉綸紅牙易閫煩公䕶太子久焉思羽翼之功借
君重淮陽示以歸禁闥之漸湘靈起舞嶽后前驅恭惟
某官道傳亞聖大賢之心文續先秦古書之脉虎榜首
登鳯池身到固地位之宜然鼇頭寵重鶴髪恩深尤人
生之鮮儷付科名於餘事守節誼之大閑方䑕穴權門
趨者成市而螭坳真筆屹然如山及調更化之絃時方
多事獨衛出疆之璧義不辭難入還班行進掌封駁誰
不批勑鮮有如何郯之力爭因此結知故每見殷浩而
輒喜居中未久丐外即行國事日新比貞觀初年而何
若君子一去覺貞元朝士之無多心戀闕以常丹髪憂
邊而漸白惟有甘棠之蔽芾逺到海頭最宜叢桂之婆
娑久留春脚驩聲無地可著最課為天簡知太史夜占
喜長沙之星見行人朝發趨衡嶽之雲開寳閣陞大學
士之班輕車奉太夫人之養衆皆爭先而稱賀僕知大
用之有階蓋當夷夏消長之交未決和戰依違之策春
秋復讎之義大乃素學之欲行英俊在朝則本强正善
類之所屬有以中書何無冦公為問者當以吾國即相
司馬而答之初立本竒更好黄花之晩節倘來不計直
垂汗竹之芳名伏念某讀書不多合世更寡比奉槐楓
之對空意盡言不知草茅之疎轉喉觸諱甘輸三籌而
不悔僅忝一命以進身冬已及於𤓰期夏方趨於蓮幕
始仕曰筮或曰即初而覘終事長必忠安敢以順而為
正竦聞元帥來鎮此方幸以鄰壤之諸生得為油幢之
末吏雖素於左右本無介紹然見之方冊不昧半生況
進士題名既接鳯雛之武而小人有母敢希燕喜之榮
倘推老吾老幼吾幼之心當無中不中才不才之間曲
憐臭味俾托帡幪待我不以衆人倘少垂於冀盻因主
可以信客竊自激於懦衷
　邁字貫之興化仙遊人理宗時輪對言君不可欺天
　臣不可欺君厚權臣而薄同氣為欺天之著帝為改
　容言者以他亊劾去改通判漳州此啓是時作也
　　賀林直院啓(王邁/)
楓陛疏榮槐㕔進直絲綸獨掌更無他學士之除簪紱
一新咸賀老先生之遇繼有是詔居然即真切以詞命
之出於禁林輕重實闗於國體矧當多事屢驚夜響之
鈴縧豈比平時卧看日移於磚影慰撫河北則大手筆
可無於德裕調發闗西則凡號令宜付之遜能起詔草
若湧泉惟陸相始當於機務發德音如時雨必韋公乃
福於生人求如在昔之前脩庶可當上之遴選舉世所
望非公其誰恭惟某官學力與天相融聲名無地可著
筆有活法珠走於盤而不出於盤派接古文冰生於水
而尤寒於水凡名山大川之偉觀與浮屠老子之靚居
皆藻飾以雄詞盡膾炙於衆口帝謂琳琅散落至煩雷
電之取將孰如琬琰編摩要與日星而爭耀乃攽天㫖
寵畀冰銜吏部二百年之文已歸中禁瀛洲十八士之
選皆避一頭比者演西鄙之恩言下中原之㨗布脱略
駢儷表裏詩書孤鳯凰倐爾一鳴頓驚衆聽飛龍馬為
之增氣矧在班行佇看正閣老之名旋即陪台司之位
某李蹊晩出蓮幕逺遊自聞渙號之攽實倍等倫之喜
乗槎無便遥瞻仙嶺之浮鼇賀厦有心願附玉堂之喜
鵲
　　囘史督相啓(方岳/)
邊城分梱曾微赤羽之勞書殿通班忽峻紫宸之寵無
因至此何德以堪豈有方辭大常伯之除而廼驟躋真
學士之冠已控陳於免牘滋愧負於賀言伏念某本乏
脩能誤膺重寄敵敢窺邊而凌中夏端繇䕶塞之非人
嫠不䘏緯而憂宗周竊憤臨淮之多壘使當扆莫安於
丙枕趣兵符亟下於庚牌如有老熊當道之威安得佛
貍窺江之事興言及是厥咎安歸顧雖肆戮其鯨鯢抑
已大驚於鴻雁慨煙火萬里之氣象幾不聊生撫山河
兩戒之輿圖可為痛哭思欲自拘於司敗孰云荐被於
贊書躐登麟趾之華愈重狐冰之懼兹遇某官潤澤以
霖雨之手包涵於雲夢之胸以其介圭入覲於王自任
天下之重得諸傅巖爰立作相每歎人材之難微如腹
背之毛亦玷齒牙之論然端殿所以昭異數而大梱所
以重中權顧惟何人敢當兹選某抗章之懇得請為期
人欲天必從之諒無勤於再命波及君之餘也覬乃贊
於一辭是謂玉成敢忘環報
　　謝江樞密啓(文天祥/)
領祠宮之香火敢望彈冠掌册苑之丹鉛誤䝉推轂薦
非由於識面事真可以語人頂踵銜私額手奏記切以
觀逺臣以所主孟子以言進退之閑遇大賢而相知韓
公以為遭逢之盛蓋受恩非天下之所少而知已得君
子之為難乃若初無左右之先容獨受門牆之隆遇以
古道之相與尤人生之至榮伏念某才不逾人學未聞
道雖家庭疇昔之教動欲行其本心然山林朴野之資
知無補於當世執經而後承恩以來念景行在四海之
達尊而科第非終身之能事頗欲自拔於常人之類庶
幾無負於上帝之衷頃趨闕下之時適際江干之警主
憂臣辱念我生之不時外阻内訌繄禍至之無日因撫
躬而思奮遂投匭而獻言當時破腦而刳心何啻焦頭
而爛額有倉卒等死之慮無毫髪近名之心六太息之
陳豈曰賈生少年之過三十字之獻幸寛郇模東市之
誅逮時事之既平滋人言之無據小體者戚其失措好
事者髙其得名痛癢無知者以文采為賢操挾不正者
以譁競為意匪躬之故俱莫諒于初心尚口乃窮嘆難
行于直道既奉詞而竊禄專閉門而讀書未可與俗人
言姑盡吾分内事不謂見知于長者遂勤延譽于諸公
承明之廬著作之庭未嘗夢想寂寞之濱寛閑之野遽
沐寵光非華衮有一字之褒何弊帚增千金之重雖深
慚於負乘然幸出於鈞陶永堅乃心欲報之德兹葢伏
遇某官清朝碩輔昭代真儒胷中括石渠東觀之藏海
内仰天球河圖之瑞睠惟世道深屬我公整頓乾坤共
屹江流之柱獻納日月入旋斗極之樞非徒耀不世之
功名將有意太平之禮樂凡今小往大來之㑹多出前
推後輓之功遂使疎庸例叨拔擢某敢不力持素節勉
企前修稱彦博于都堂幸借郇公之譽薦仲淹于館職
敢忘元獻之知
　　謝閻學士啓(袁桷/)
東觀英游久欽諸老南州俚士獨守陳編念相望之逈
然知無因而至爾何期銓鑒俾預薦揚惟清切之司存
實作成於俊乂王言之制曰七史官之長有三風動四
方必訓詞之温雅詔垂萬世在書法之簡嚴維班馬之
良不能繼獲麟之筆而燕許之體難以推倚馬之才藝
不兩能物無全美筆則筆削則削非曲學之可為見所
見聞所聞恐直情而難致古有斗米而作傳近多千金
以致詞好惡成一己之私褒貶失當時之實掩長巻以
竊歎抱遺經而自娛故魏收以輕薄寡才咸稱穢史王
通雖隠淪不仕獨著元經方今偉績無前太平有象大
禮略封禪之記純誠汰郊丘之儀聲教萬邦文質二代
追皇猷創業之永傳丕基嗣服之初必屬鴻文以揚駿
德彰施作繪極妙巧於羣工雜比成音合天和於衆耳
拔犀之選非易聚毛之長亦難如桷者學不逮人志徒
師古獻漢家三雍之頌庶或可能續周書王㑹之篇良
非所任揆小材之雕鏤幸大冶之作成忘其顓䝉倍以
踊躍兹蓋伏遇某官儒林冠冕文藪準繩桃李不言以
成衆芳之春松栢後彫而貫四時之氣官僚慎簡載籍
肇新爭名於朝難後來之居上脩身以道匪平進以依
流深虞同升之譏上辱大賢之舉幸相知於氣味迄無
假於聲容桷敢不益勵討論上酬奬拔求識李邕之面
當已有期效彈貢禹之冠不幾於贅因風輸感執筆寫
情歳律云更神休所届庸致茵憑之禱密調鼎鼐之和
　袁桷字伯長慶元人為麗澤書院山長大德初閻復
　等薦為翰林國史院檢閲官
　
　
　
　
　
　
　
　
　
　四六法海卷六
欽定四庫全書
　四六法海卷七　　　　　明　王志堅　編
　　與吳質書(魏文帝/)
季重無恙途路雖局官守有限願言之懷良不可任足
下所治僻左書問致簡益用增勞每念昔日南皮之游
誠不可忘既妙思六經逍遥百氏彈棊間設終以博奕
髙談娛心哀箏順耳馳騁北塲旅食南館浮甘𤓰于清
泉沈朱李于寒水白日既匿繼以朗月同乗並載以遊
後園輿輪徐動叅從無聲清風夜起悲笳微吟樂往哀
來凄然傷懷余顧而言斯樂難常足下之徒咸以為然
今果分别各在一方元瑜長逝化為異物每一念至何
時可言方今㽔賔紀時景風扇物天氣和暖衆果具繁
時駕而遊北遵河曲從者鳴笳以啟路文學托乗于後
車節同時異物是人非我勞如何今遣騎到鄴故使枉
道相過行矣自愛
　質字季重以才學博通為五官將及諸侯所禮愛質
　亦善處其兄弟之間若樓君卿之遊五侯也時質為
　元城令太子南在孟津小城與質書
　鍾伯敬云文帝書往往于沒𦂳要處口角低回具有
　情理又云叅從無聲四字想見文士放遊之妙無富
　貴氣
　　報龎惠恭書(應瑒/)
夫蕭艾之歌發於信宿子衿之思起於嗣音况實三載
能不有懷雖萱草樹背臯蘇在側悒憤不逞秪以增毒
朝隱之官賔不往來喬木之下曠無休息抱勞而巳足
下剖符南面振威千里行人子羽朝夕相斷曾不枉咫
尺之路問蓬室之舊過意賜書辭不半紙慰藉輕於繒
縞譏望重於丘山是角弓之詩所以為刺也值鷺羽於
苑丘騁駿足於株林發明月之輝光照妖人之窈窕斯
亦所以眩耳目之觀聽亡聲命於知友者也
　瑒字德璉與王粲等號建安七子初為魏武掾屬終
　五官將文學弟璩亦以文章顯而不在七人之列
　　與滿公琰書(應璩/)
璩白昨者不遺猥見照臨雖昔侯生納顧於夷門毛公
受眷於逆旅無以過也外嘉郎君謙下之德内幸頑才
見誠知己歡欣踴躍情有無量是以奔騁御僕宣命周
求陽晝喻於詹何揚倩説於范武故使鮮魚出自潛淵
芳㫖發自幽巷繁爼綺錯羽爵飛騰牙曠髙徽義渠哀
激當此之時仲孺不辭同産之服孟公不顧尚書之期
徒恨宴樂始酣白日傾夕驪駒就駕意不宣展追惟耿
介迄于明發適欲遣書會承來命知諸君子復有漳渠
之會夫漳渠西有伯陽之舘北有曠野之望髙樹翳朝
雲文禽蔽緑水沙塲夷敞清風肅穆是京臺之樂也得
無流而不反乎適有事務須自經營不獲侍坐良增邑
邑
　璩字休璉博學好屬丈文明之世歴官散騎常侍齊
　王即位遷侍中大将軍長史曹爽秉政為詩以諷復
　為侍中典著作　滿炳字公琰為别部司馬公琰曾
　過璩明日璩欲遣書謝值公琰使人來召璩璩事不
　得往故為報
　　與廣川長岑文瑜書(應璩/)
璩白頃者炎旱日更增甚沙礫銷鑠草木焦巻處涼臺
而有鬱蒸之煩浴寒水而有灼爛之慘宇宙雖廣無隂
以憇雲漢之詩何以過此土龍矯首於𤣥寺泥人鶴立
於闕里修之歴旬静無徵效明勸教之術非致雨之備
也知恤下民躬自暴露拜起靈壇勤亦至矣昔夏禹之
解陽旰殷湯之禱桑林言未發而水旋流辭未卒而澤
滂沛今者雲重積而復散雨垂落而復收得無賢聖殊
品優劣異姿割髪宜及膚翦爪宜侵肌乎周征殷而年
豐衞伐邢而致雨善否之應甚於影響未可以為不然
也想雅思所未及謹書起予應璩白
　廣川縣旱祈雨不得璩作書戲之
　　與侍郎曹長思書(應璩/)
璩白足下去後甚相思想叔田有無人之歌闉闍有匪
存之思風人之作豈虗也哉王肅以宿德顯授何曾以
後進見拔皆鷹揚虎視有萬里之望薄援助者不能追
參於高妙復歛翼於故枝塊然獨處有離羣之志汲黯
樂在郎署何武恥為宰相千載揆之知其有由也徳非
陳平門無結駟之跡學非揚雄堂無好事之客才劣仲
舒無下帷之思家貧孟公無置酒之樂悲風起於閨闥
紅塵蔽於几榻幸有袁生時步玉趾樵蘇不㸑清談而
已有似周黨之過閔子夫皮朽者毛落川涸者魚逝春
生者繁華秋榮者零悴自然之歎豈有恨哉聊與大弟
陳其苦懷耳想還在近故不益言璩白
　　答從兄安成王書(陸景/)
奉告清言溢目眷逮周委炎光巳盛願此勝宜仰承發
止巳次新林引邁務殷無妨怡賞三湘奥區九嶷形勝
浮洲動浪聞眠鷗之舊説安流洞浦憶採石之遺風昔
景伯出蕃髙風振古叔英之部清約見稱兄政譽平宣
威和兼濟加以夏石竒雲秋江迥月翰飛紙落理豐辭
賦賞末興餘時希逮憶暌離方遠川途修曠炎涼方改
願加珍朂緑宇可傳白雲終間心傷淚灑投筆無宣
　景字士仁抗之次子抗卒與兄晏弟𤣥機雲分領抗
　兵拜偏將軍中夏督澡身好學著書數十篇後為王
　濬軍所殺安成王不可考
　　與諸葛恪書(薛綜/)
山越恃阻不賔歴世緩則首鼠急則狼顧皇帝赫然命
将西征神䇿内授武師外震兵不染鍔甲不沾汗元惡
既梟種黨歸義蕩滌山藪獻戎十萬野無遺冦邑㒺殘
奸既埽兇慝又充軍用藜蓧稂莠化為善草魑魅魍魎
更成虎士雖實國家威靈之所加亦信元帥臨履之所
致也雖詩美執訊易嘉折首周之方召漢之衞霍豈足
以談功軼古人勲超前世主上歡然遥用歎息感四牡
之遺典思飲至之舊章故遣中臺近官迎置犒賜以旌
茂功以慰劬勞
　恪領丹陽太守招撫山賊期歲盡降其人恪自領萬
　人餘分給諸將孫權嘉其功遣尚書僕射薛綜勞軍
　綜先移恪書云云綜字敬文仕吳為太子少傅
　　答伏義書(阮籍/)
承音覽㫖有心翰跡夫九蒼之髙迅羽不能尋其巔四
溟之深幽鱗不能測其底矧無毛分所能論哉且𤣥雲
無定體應龍不常儀或朝濟夕巻翕忽代興或泥潛天
飛晨降宵升舒體則八維不足以暢迹促節則無間足
以從容是又瞽夫所不能瞻璅蟲所不能解也然則𢎞
修淵邈者非近力所能究矣靈變神化者非局器所能
察矣何吾子之區區而吾真之務求乎人力勢不能齊
好尚舛異鸞鳳凌雲漢以舞翼鳩鵷悦蓬林以翺翔螭
浮八濵以濯鱗鼈娛行潦而羣逝斯用情谷從其好以
取樂焉據此非彼胡可齊乎夫人之立節也將舒網以
籠世豈樽樽以入罔方開模以範俗何暇毀質以適檢
若良運未協神機無准則騰精抗志邈世髙超蕩晴舉
於𤣥區之表攄妙節於九垓之外而翺翔之乗景躍踸
踔陵忽慌從容與道化同逌逍遥與日月並流交名虚
以齊變及英祗以等化上乎無上下乎無下居乎無室
出乎無門齊萬物之去留隨六氣之虚盈總𤣥網於太
極撫天一於寥廓飄埃不能揚其波飛塵不能垢其潔
徒寄形軀於斯域何精神之可察雖業無不聞畧無不
稱而明有所逮未可怪也觀吾子之趨欲衒傾城之金
求百錢之售制造天之禮儗膚寸之檢勞玉躬以役物
守臊穢以自畢沈牛跡之浥薄愠河漢之無根其陋可
愧其事可悲亮規畧之懸踰信大道之𢎞幽且局歩於
常衢無為思逺以自愁比連疹憒力喻不多阮籍白
　嗣宗嘗著大人先生傳畧云世之所謂君子惟法是
　修惟禮是克手執圭璧足履繩墨行欲為目前檢立
　欲為無窮則少稱鄉黨長聞隣國上欲圖三公下不
　失九州牧獨不見羣蝨之處褌中逃乎深縫匿乎壞
　絮自以為吉兆也行不敢離縫際動不敢出褌襠是
　以為得繩墨也然炎丘火流焦邑滅都群蝨處乎褌
　中而不能出也君子之處域中何異夫蝨之處褌中
　乎此書不出此意
　　與嵇茂齊書(呂安/)
昔李叟入秦及關而嘆梁生適越登岳長謡夫以嘉遯
之舉猶懷戀恨况乎不得巳者哉惟别之後離羣獨遊
背榮宴辭倫好經逈路渉沙漠鳴雞戒旦則飄爾晨征
日薄西山則馬首靡託尋歴曲直則沈思紆結乗髙逺
眺則山川悠隔或乃廻飈狂厲白日寢光﨑嶇交錯陵
隰相望徘徊九臯之内慷慨重阜之巔進無所依退無
所據渉澤求蹊披榛覔路嘯咏溝渠良不可度斯亦行
路之艱難然非吾心所懼也至若蘭茞傾頓桂林移植
根萌末樹牙淺弦急常恐風波潛駭危機宻發斯所以
怵惕於長衢按轡而嘆息者也又北土之性難以託根
投人夜光鮮不按劍今将植橘柚於𤣥朔蔕華藕於修
陵表龍章於裸壤奏韶武於聾俗固難以取貴矣夫物
不我貴則莫之與莫之與則傷之者至矣飄颻逺遊之
士託身無人之鄉總轡遐路則有前言之艱懸鞍陋宇
則有後慮之戒朝霞啟暉則身披於遄征太陽戢曜則
情劬於夕惕肆目平隰則遼廓而無覩極聽修原則淹
寂而無聞吁其悲矣心傷悴矣然後乃知歩驟之士不
足為貴也若乃顧影中原憤氣雲踊哀物悼世激情風
烈龍睇大野虎嘯六合猛氣紛紜雄心四據思躡雲梯
横奮八極披艱掃穢蕩海夷岳蹴崑崙使西倒蹋泰山
令東覆平滌九區恢廓宇宙斯亦吾人之鄙願也時不
我與垂翼遠逝鋒距靡加翅翮摧屈自非知命誰能不
憤悒者哉吾子植根芳苑擢秀清流布葉華崖飛藻雲
肆俯據潛龍之淵仰䕃游鳳之林榮曜昡其前艷色餌
其後良儔交其左聲名馳其右翺翔倫黨之間弄姿帷
房之裏從容顧盻綽有餘裕俯仰吟嘯自以為得志矣
豈能與吾同大丈夫之憂樂者哉去矣嵇生永離隔矣
㷀㷀飄寄臨沙漠矣悠悠三千路難渉矣携手之期邈
無日矣思心彌結誰云釋矣無金玉爾音而有遐心身
雖胡越意在斷金各敬爾儀敦履璞沈繁華流蕩君子
弗欽臨書悢然知復何云
　吕安字仲悌嵇蕃字茂齊時太祖逐安于遠郡在路
　作書與嵇康紹以安父與康同誅懼時所疾故移此
　書于趙景真考其始末是安所作故以安為定
　　答車茂安書(陸雲/)
雲白前書未報重得來況知賢甥石季甫當屈鄮令尊
堂憂灼賢姊涕泣上下愁勞舉家慘慼何可爾耶輙為
足下具說鄮縣土地之快非徒浮言華艶而巳皆有實
徵也縣去郡治不出三日直東而出水陸並通西有大
湖廣縱千頃北有名山南有林澤東臨巨海往往無涯
汜船長驅一舉千里北接青徐東洞交廣海物惟錯不
可稱名遏長川以為陂燔茂草以為田火耕水種不煩
人力決泄任意髙下在心舉鈒成雲下鈒成雨既浸既
潤隨時代序也官無逋滯之榖民無饑乏之慮衣食常
充倉庫恒實榮辱既明禮節甚備為君甚簡為民亦易
季冬之月牧既畢嚴霜隕而蒹葭萎林鳥祭而罻羅設
因民所欲順時游獵結罝繞堽宻罔彌山放鷹走犬弓
弩亂發鳥不得飛獸不得逸真光赫之觀盤戲之至樂
也若乃斷遏海浦隔截曲隈隨潮進退采蜯捕魚鱣鮪
赤尾䱟齒比目不可紀名鱠鰡鰒炙䱥鯸烝石首臛􁁉
絮真東海之俊味肴膳之至妙也及其蜯蛤之屬目所
希見耳所不聞品類數百難可盡言也昔秦始皇至尊
至貴前臨終南退燕阿房離宫别館隨意所居沈綸涇
渭飲馬昆明四方竒麗天下珍玩無所不有猶以不如
吳會也鄉東觀滄海遂御六軍南巡狩登稽嶽刻文石
身在鄮縣三十餘日夫以帝王之尊不憚爾行季甫年
少受命牧民武城之歌足以興化桑弧蓬矢丈夫之志
經營四方古人所嘆何足憂乎且彼吏民恭謹篤慎敬
愛官長鞭朴不施聲敎風靡漢吳以來臨此縣者無不
遷變尊夫人賢姊上下當為喜慶歌舞相送勿為慮也
足下急啟喻寛慰真説此意吾不虚言也停及不一一
陸雲白
　困學紀聞云車永茂安外甥石季甫見使為鄮令茂
　安與士龍書云昨全伯始有一將來具説此縣既有
　短狐之疾又有沙􁝉害人聞此消息倍益憂慮足下
　可具示土地之宜企望來報雲答書云云茂安又荅
　云即日得報輙于母前伏讀三周舉家大小豁然忘
　愁足下此書足為典誥雖山海經異物誌二京南都
　殆不復過也愚謂士龍之書筆勢縱放可以補四明
　郡乗之遺故詳著之
　　與桓秘書(習鑿齒/)
吾以去五月三日來達襄陽觸目悲感略無歡情痛惻
之事故非書言之所能具也每定省家舅從北門入西
望隆中想卧龍之吟東眺白沙思鳳雛之聲北臨樊墟
存鄧老之髙南眷城邑懷羊公之風縱目檀溪念崔徐
之友肆睇魚梁追二徳之逺未嘗不徘回移日惆悵極
多撫乗躊躇慨爾而泣曰若乃魏武之所置酒孫堅之
所隕斃裴杜之故居繁王之舊宅遺事猶存星列滿目
瑣瑣常流碌碌凡士焉足以感其方寸哉夫芬芳起於
椒蘭清響生乎琳琅命世而作佐者必垂可大之餘風
髙尚而邁徳者必有明勝之遺事若向八君子者千載
猶使義想其為人况相去之不逺乎彼一時也此一時
也焉知今日之才不如疇辰百年之後吾與足下不並
為景行乎
　鑿齒字彦威襄陽人桓袐字穆子温之弟初鑿齒與
　其舅羅崇羅友俱為州從事及遷別駕以坐越舅右
　屢經陳請温後激怒既盛乃超㧞二舅相繼為襄陽
　都督出鑿齒為滎陽太守温弟祕有才氣素與相親
　善鑿齒罷郡歸與祕書其風期俊邁如此
　　與王僧䖍書(檀珪/)
五常之始文武為先文則經緯天地武則撥亂定國僕
一門雖謝文通乃忝武達羣從姑叔三媾帝室祖兄二
世糜軀奉國而致子侄餓死草壤去冬今春頻荷二勑
既無中人屢見蹉奪經涉五朔踰歴四晦書牘十二接
覲六七遂不荷潤反更曝鰓九流繩平自不宜獨苦一
物蟬腹龜腸為日已乆饑虎能嚇人遽與肉餓麟不噬
誰為落毛去冬乞豫章丞為馬超所爭今春䝉勑南昌
縣為史偃所奪二子勲蔭人才有何見勝若以貧富相
奪則分受不如雖孤微百世國士姻媾位宦亦不後物
尚書同堂妹為江夏王妃檀珪同堂姑為南譙王妃尚
書婦是江夏王女檀珪祖姑嬪長沙景王尚書伯為江
州檀珪祖亦為江州尚書從兄出身為後軍參軍檀珪
父釋褐亦為中軍參軍僕於尚書人地本懸至於婚宦
不肯殊絶今通塞雖異猶叅氣類尚書何事乃爾見苦
泰始之初八表同逆一門二世粉骨衞主殊勲異績巳
不能叨常階舊途復見侵抑
　檀珪字伯玉道濟之孫也僧䖍元徽中為吏部尚書
　珪訴僧䖍求祿不得遺書云云僧䖍乃用為安成郡
　丞評曰如此筆亦復文通亦復饑虎
　　登大雷岸與妹書(鮑照/)
吾自發寒雨全行日少加秋潦浩汗山溪猥至渡沂無
邊險徑遊曰棧石星飯結荷水宿旅客貧辛波路壯濶
始以今日食時僅及大雷塗登千里日踰十晨嚴霜慘
節悲風斷肌去親為客如何如何向因涉頓慿觀川陸
遨神清渚流睇方曛東顧五洲之隔西眺九𣲖之分窺
地門之絶景望天際之孤雲長圖大念隠心者乆矣南
則積山萬狀爭氣負髙含霞飲景參差代雄凌跨長隴
前後相屬帶天有匝横地無窮東則砥原逺隰亡端靡
際寒蓬夕巻古樹雲平旋風四起思鳥群歸静聽無聞
極視不見北則陂池潛演湖脉通連苧蒿攸積菰蘆所
繁栖波之鳥水化之蟲智吞愚彊捕小號噪驚䀨紛牣
其中西則廻江永指長波天合滔滔何窮漫漫安竭創
古迄今舳艫相接思盡波濤悲滿潭壑煙歸八表終為
野塵而是注集長寫不測修靈浩盪知其何故哉西南
望廬山又特驚異基壓江湖峯與辰漢連接上常積雲
霞雕錦縟若華夕曜巖澤氣通傳明散綵赫似絳天左
右青靄表裏紫霄從嶺而上氣盡金光半山以下純為
黛色信可以神居帝郊鎮控湘漢者也若潨洞所積溪
壑所射鼓怒之所豗擊湧澓之所宕滌則上窮荻浦下
至狶洲南薄鷰𤓰北極雷澱削長埤短可數百里其中
騰波觸天髙浪灌日吞吐百川寫泄萬壑輕烟不流華
鼎振涾弱草朱靡洪漣隴蹙散渙長驚電透箭疾穹溘
崩聚坻飛嶺覆回沫冠山奔濤空谷碪石為之摧碎碕
岸為之􁒟落仰視大火俯聽波聲愁魄脅息心驚慓矣
至於繁化殊育詭質怪章則有江鵞海鴨魚鮫水虎之
類豚首象鼻芒鬚針尾之族石蟹土蚌燕箕雀蛤之儔
折甲曲牙逆鱗返舌之屬掩沙漲被草渚浴雨排風吹
澇弄翮夕景欲沈曉霧將合孤鶴寒嘯遊鴻遠吟樵蘇
一嘆舟子再泣誠足悲憂不可説也風吹雷飈夜戒前
路下弦内外望達所届寒暑難適汝專自慎夙夜戒䕶
勿我為念恐欲知之聊書所覩臨塗草蹙辭意不周
　明逺妹名令暉有文才能詩見鐘嶸詩品明逺嘗荅
　孝武云臣妹才自亞左芬臣才不及太冲耳大雷在
　舒州望江縣水經註所謂大雷口也晉有大雷戍陳
　置大雷郡庾亮報温嶠書無過雷池一歩
　　報羊希書(周朗/)
羊生足下豈當適使人進哉何卿才之更茂也宅生結
意可復佳耳屬華比采何更工耶視已反覆慰亦無已
觀諸紙上方審卿復逢知已動以何術而能每降恩明
豈不為足下欣耶然更憂卿不知死所處耳夫匈奴之
不誅有日皇居之亡辱舊矣天下孰不憤心悲腸以忿
胡人之患靡衣媮食以望國家之師自智士鉗口雄人
蓄氣不得議圖邊之事者良淹歲紀今天子以炎軒之
德冢輔以姬吕之賢故赫然發怒将以匈奴釁旗惻然
動仁欲使餘氓被恵及取士之令朝發宰士暮登英豪
調兵之詔夕行主公旦升雄俊延賢人者固非一日况
復加此焉夫天下之士砥行磨名欲不辱其志氣選竒
蓄異將進善於所天非但有建國之謀不及安民之論
不與至反以孝潔生議於鄉曲忠烈起謗於君寀身不
絓王臣之籙名不厠通人之班顛倒國門湮銷丘里者
自數十年以往豈一人哉若吾身無他伎而出值明君
變官望主嵗增恩價竟不能柔心飾帶取重左右校於
向士則榮巳多料於今識則笑亦廣而足下方復廣吾
以馳志之時求予以安邉之術何足下不知言也若以
賢未登則今之登賢如此以才應進則吾之非才若是
豈可欲以殞海之鬐望鼓鰓於豎鱗之肆墜風之羽覬
振翮於軒毳之間其不能俱陪渌水並負青天可無待
於明見若乃闕竒謀深智之術無悦主狎俗之能亦不
可復稍為卿說但觀以上國再毁之臣望府一逐之吏
當復是天下才否此皆足下所親知吾雖疲冗亦嘗聽
君子之餘論豈敢忘之凡士之置身有三耳一則雲户
岫寢欒危桂榮秣芝浮霜剪松沈雪憐肌蓄髓寶氣愛
魂非但土石侯卿腐鴆粱錦實廼竚意天后睨目羽人
次則刳心掃智剖命驅生横議於雲臺之下切辭於宣
室之上衍主德而批民患進貞白而酖姦猜委玉入而
齊聲禮揭金出而烹勍冦使車軌一風甸道共德令功
日濟而巳無跡道日富而君難名致諸侯斂手天子改
觀其末則饜􁎭而出望旃而入結冕兩宫之下鼔袖六
王之間俛眉脅肩言天下之道德瞋目扼腕陳縱横於
四海理有泰則止而進調覺迕則反而還閒居違官交
造頓罷捐慕遺憂夷毀銷譽呼噏以補其氣繕嚼以輔
其生凡此三者皆志士仁人之所行非吾之所能也若
吾幸病不及死役不至身蓬藜既滿方杜長者之轍榖
稼是諮自絶世豪之顧塵生牀帷苔積階月又檐中山
木時華月深池上海草歲榮日蔓且室閒軒左幸有陳
書十篋席隅與右頗得宿酒數壺按絃拭徽讐方校石
時復陳局露初奠爵星晚驩然不覺是羲軒後也近春
田三頃秋園五畦若此無災山裝可具候振飲之罷俟
封勒之畢當敬觀邠酆肅尋伊鄗傍眺燕隴邪履遼衞
􁆣我周之軫迹弔他賢之憂天當其少渉未休此欲但
理實詭固物好交加或徴勢而笑其言或觀謀而害其
意夫楊朱以此猶見嗤於梁人况才滅楊子之器物甚
魏君之意者哉若如漢宗之言李廣此固許天下之有
才又知天下之時非也豈若黨巷閭里之間忌見貞士
之遭遇便謂是臧獲庸人之徒耳士固願呈心於其主
露竒於所歸卿相末事也若廣者何用侯為至廼復有
致謁於為亂之日被訕於害正之徒心竒而無由露事
直而變為枉豈不痛哉豈不痛哉若足下可謂冠負日
月籍踐淵海心支身首無不通照今復出入燕河交闗
姬衞整笏振豪巳議於帷筵之上提鞭鳴劍復呵於軍
埸之間身超每深恩之所集心動必明主之所亮可不
直議正身輔人君之過誤明目張膽謀軍家之得失操
志勇之將薦俊止之士此乃足下之所以報也不爾便
擐甲修戈徘徊左右衞君王之身當馬首之鏑闗必固
之壘交死進之戰使身分而主豫冦滅而兵全此亦報
之次也如是則繫匈奴於北闕無日矣亡但黙黙窺寵
而坐謂子有心敢書薄意
　朗字義利為江夏王義恭太尉參軍朝議遣義恭出
　鎮彭城為北討大統朗聞解職希為府主簿與朗書
　戲之勸令獻竒進䇿朗報書援引古義辭意倜儻孝
　武即位朗以上書忤㫖大明中丁母憂每哭必慟其
　餘頗不依居喪常節帝使有司奏其居喪無禮傳送
　寧州於道殺之
　　荅竟陵王書(劉虬/)
虬四節卧病三時營灌暢餘隂於山澤託暮情於魚鳥
寧非唐虞重恩周召宏施虬進不研機入𤣥無洙泗稷
館之辨退不凝心出累非冢間樹下之節遠澤既灑仁
規先著謹收樵牧之嫌敬加軾鼃之義
　虬字靈預少抗節好學須得祿便隠宋泰始中仕至
　晉平王驃騎記室當陽令罷歸永明三年徴為通直
　郎不就竟陵王致書虬荅云云精信釋氏衣粗布禮
　佛長齋以江陵西河州去人遠乃居之建武二年冬
　正晝有白雲徘徊簷户之間又有香氣磬聲其日卒
　　為庾杲之與劉居士虬書(任昉/)
自别荆南迄將二紀杲之牽滯形有推遷物役丈人沒
志外身超然獨善雖心懸咫尺而事阻山河悠悠白雲
依然有道金凉佇運想恒納宜冲明在襟履候無爽體
道為用蹈理則和杲之牽綴疲朽愧心巳多訪德則山
林窅然觀道則風雲自逺歲暮之期指塗衡岳神虚氣
懋無待怡和江湖相望安事行李司徒竟陵王茂於神
者言象所絶接乎士者遐邇所宗鐘石非禮樂之本纓
褐豈朝野之謂想闇投之懷不以形體為阻一日通籍
梁邸親奉話言夢想清塵為歲巳積以大人非羔雁所
榮故息蒲幣之典勝寄㝠運諒有風期之遲君王卜居
郊郭縈帶川阜顯不絢功晦不標迹從容乎人野之間
以窮二者之致且𢎞䕶為心廣孚真俗思聞繫表共剖
衆妙皆式筵山阿虚館川涘實望賁然少酬側遲昔
東平樂善旌君夫於東閣今王愛素致吾子於西山豈
不盛歟百齡飄驟凝滯自物千載一朝為仁由已且凌
雪戒塗非滅迹之郊鴻鐘在御豈銷聲之道巳標異人
之迹故有同物之勞夫山水無情應之以會愛閑在我
觸目蕭條衡岳何親鍾嶺何薄想𢎞思有在不俟繁言
　杲之字景行清貧自業食惟有韮葅瀹韭生韭雜菜
　任昉嘗戲曰誰謂庾郎貧食鮭嘗有二十七種嘗對
　魏使使問曰百姓那得家家題門帖賣宅荅曰朝廷
　既欲掃蕩京洛尅復神州所以家家賣宅耳
　　與陳伯之書邱遲
遲頓首陳将軍足下無恙幸甚幸甚将軍勇冠三軍才
為世出棄燕雀之小志慕鴻鵠以髙翔昔因機變化遭
遇明主立功立事開國稱孤朱輪華轂擁旄萬里何其
壯也如何一旦為奔亡之虜聞鳴鏑而股戰對穹廬以
屈膝又何劣耶尋君去就之際非有他故直以不能内
審諸已外受流言沈迷猖獗以至于此聖朝赦罪責功
棄瑕録用推赤心于天下安反側于萬物此将軍之所
知不假僕一二談也朱鮪渉血于友于張繡剚刄于愛
子漢主不以為疑魏君待之若舊况将軍無昔人之罪
而勲重於當世夫迷途知反往哲是與不遠而復先典
攸髙主上屈法申恩吞舟是漏将軍松柏不翦親戚安
居高臺未傾愛妾尚在悠悠爾心亦何可言今功臣名
將雁行有序佩紫懷黄讚帷幄之謀乗軺建節奉疆埸
之任並刑馬作誓傳之子孫將軍獨靦顔借命馳驅氈
裘之長寧不哀哉夫以慕容超之強身送東市姚泓之
盛面縛西都故知霜露所均不育異類姬漢舊邦無取
雜種北虜僭盜中原多歴年所惡積禍盈理至燋爛況
偽嬖昏狡自相夷戮部落携離酋豪猜貳方當繫頸蠻
邸懸首藁街而將軍魚遊於沸鼎之中鷰巢於飛幕之
上不亦惑乎暮春三月江南草長雜花生樹羣鶯亂飛
見故國之旗皷感生平於疇日撫弦登陴豈不愴悢所
以亷公之思趙將吳子之泣西河人之情也將軍獨無
情哉想早勵良規自求多福當今皇帝盛明天下安樂
白環西獻楛矢東來夜郎滇池解辮請職朝鮮昌海蹶
角受化惟北狄野心倔强沙塞之間欲延歲月之命耳
中軍臨川殿下明德茂親總兹戎重弔民洛汭伐罪秦
中若遂不改方思僕言聊布往懷君其詳之
　伯之故齊將也梁武起兵説降之建康平使鎮江州
　别駕鄧繕等恣行奸利武帝遣人代之伯之不奉詔
　繕勸伯之反兵敗遂降魏天監四年臨川王宏北侵
　命邱遲與之書伯之擁衆八千來降復用為平北將
　軍永新縣侯伯之不知書得文牒惟作大諾不知此
　書何以得解當是幕中有人然如此書正可使頑石
　㸃頭
　　與尚書令王儉書(張充/)
吳國男子張充致書於琅琊王君侯侍者頃日路長愁
霖韜晦凉暑未平想無虧攝充幸以漁釣之閒鎌採之
暇時復以巻軸自娛逍遥前史從横萬古動黙之路多
端紛綸百年昇降之徒不一故以圓行方止用之異也
金剛水柔性之别也善御性者不違金石之質善為器
者不易方圓之用所以北海掛簪帶之髙河南降璽言
之貴充生平少偶不以利欲干懷三十六年差得以棲
貧自澹介然之志峭聳霜崖確乎之情峰横海岸彯纓
天閣既謝廊廟之華綴組雲臺終慙衣冠之秀所以擯
跡江臯徉狂隴畔者實由氣岸踈凝情塗狷隔獨師懷
抱不見許於俗人孤秀神崖每邅回於斯世故君山直
上蹙壓於當年叔陽夐舉􁀙􁀙乎千載充所以長羣魚
鳥畢影松阿半頃之田足以輸稅五畆之宅樹以桑麻
嘯歌於川澤之間諷詠於澠池之上汎濫於漁父之遊
偃息於卜居之下如此而巳充何識焉若夫驚巖罩日
壯海逢天竦石崩尋分危落仞桂蘭綺靡叢雜於山幽
松柏森隂相繚於澗曲元卿於是乎不歸伯休亦以兹
長往若廼飛竿釣渚濯足滄洲獨浪烟霞髙卧風月悠
悠琴酒岫逺誰來灼灼文談空罷方寸不覺鬱然千里
路阻江川每至西風何嘗不眷聊因疾隙畧舉諸襟持
此片言輕枉髙聽丈人歲路未彊學優而仕道佐蒼生
功横海望入廟則協長倩之誠出議則抗仲子之節可
謂盛德維時孤松獨秀者也素履未詳斯旅尚眇茂陵
之彦望冠蓋而長懷覇山之氓佇衣車而聳歎得無惜
乎若鴻裝撰御鶴駕軒空則岸不辭枯山被其潤竒禽
異羽或巖際而逢迎弱霧輕烟乍林端而菴藹東都不
足竒南山豈為貴充昆西之百姓岱表之一民蠶而衣
耕且食不能事王侯覔知己造時人騁游説蓬轉於屠
博之間其歡甚矣丈人早遇承華中逢崇禮肆上之眷
望溢於早辰鄉下之言謬延於造次然舉世皆謂充為
狂充亦何能與諸君道之哉是以披聞見掃心胸述平
生論語黙所以通夢交魂推衿送抱者其惟丈人而已
闗山夐阻書罷莫因儻遇樵者妄塵執事
　充字延符緒之子少好逸遊緒嘗歸至吳逢充獵右
　臂鷹左牽狗遇緒船至放紲脱鞲拜于水次緒曰一
　身兩役無乃勞乎充跪曰充聞三十而立今充二十
　九矣請至來歲及明年便修改多所該通歴尚書殿
　中郎時尚書令王儉方聚親賔充縠巾葛帔至便求
　酒言論放逸及聞武帝欲以緒為尚書僕射儉執不
　可充愠與儉書云云儉以書示緒緒杖之百御史中
　丞到撝奏免官乆之為司徒諮議叅軍遷義興太守
　為政清静梁臺建以為大司馬諮議叅軍天監初為
　吏部尚書居選以平允稱遷國子祭酒登臺講説皇
　太子皆出聽出為吳郡太守下車恤貧老故舊莫不
　欣悦卒諡曰穆
　　與荆州隠士劉虬書(蕭子良/)
玉燭登年金商在律炎涼始貿動静惟安勤味道腴幸
遵雅尚豈不樂哉僕誠幸甚百姓一心衆生不疾比屋
可封将又何求但良書獨擁善談無析願言之子實痗
我心所以不遠千里尺書道意自淳清既辨澆漓代襲
隠顯之術參差黙語之途紛互或飾智以警愚或激情
以悟俗或穢巳以闇通或謬歌以明道屠羊駔馬未足
磷其堅佯狂如愚豈能緇其白官楚蕃魏人外之氣逾
邈入漢游梁區中之韻彌少及權其輕重品其得失則
淵懷洞賞寧或符之僕夙養閒襟長慕出槩迹塵珪組
心逸江湖未面自親聞風如舊而廻駕之念徒軫式閭
之禮無階固巳佇軸深𠂻傾筐遐路者矣君矯然獨逺
確乎難㧞素志與白雲同悠髙情與青松共爽宣習質
文緇林枯而重䓲昭辨空有連河壅而復滔所謂忘言
之人可論天人之際豈能鳳舉鶴翻有心儀萃髙踰愛
海比䇿禪衢沾濠射之㝠遊屈祗鷲之法侣闡三乗於
窮子發二諦於困蒙有是因也何其暢歟今皇風具穆
至道𢎞被四海不溢五嶽無塵膠序肇修經法敷廣人
賤璣璜家習禮讓樵蘇必時郊林全鬱罿綱有節鱗羽
偕翔至於層山絶澗環帶畿畎膏田沃野亘望無纒信
可以招往隠淪栖集勝寄故文舉築室冶城之阿次宗
植木西山之麓葛洪考槃於海岫釋逺肥遁於鍾幽每
踐其遺蹤輙深九原之歎若髙歩可遷復何懷乎四子
昔宣尼之見伯雪師利之往維摩豈不知相忘之道哉
諒有以也未叙之間為道自愛一二令凌琚之口具
　子良字靈英武帝第二子少有清尚禮才好士天下
　才學皆游集焉嘗宻啓請原除逋租寛刑恤役武帝
　不豫遺詔使子良輔太孫明帝知尚書事子良素仁
　厚不樂時務乃推明帝詔云事無大小與鸞叅懷隆
　昌元年薨年三十五噫如子良者可謂有子臧之節
　矣
　　與交友論隠書(江淹/)
淹者海濵窟穴弋釣為伍自度非竒力異才不足聞見
於諸侯每承梁伯鸞卧於會稽之墅髙伯達坐於華隂
之山心常慕之而未能及也嘗感子路之言不拜官而
仕無青組紫紱龜紐虎符之志但欲史厯巫卜為世俗
賤事耳而彯然十載竟不免衣食之敗何則性有所短
不可韋弦者有五一則體本疲緩卧不肯起二則人間
應修酷嬾作書三則賔客相對口不能言四則性甚畏
動事絶不行五則愚婞妄發輙被口語有五短而無一
長豈可處人間耶知短而不可易者所謂輪椎分定也
猶如雞鶩之有毛不能得鸞鳳之光彩矣況今年巳三
十白髪雜生長夜輾轉亂憂非一以溘至之命如星殞
天促光半路不攀長意徒自欺取筋駑髓冷殊多災恙
心頑質堅偏好㝠黙既信神農服食之言乆固天竺道
士之說守清淨煉神丹心甚愛之行善業度一世意甚
美之今但願拾薇藿誦詩書樂天理性斂骨折步不踐
過失之地耳猶以妻孥未奪桃李須隂望在五畆之宅
半頃之田鳥赴簷上水匝階下則請從此隠長謝故人
若乃登峨眉度流沙飱金石讀仙經嘗聞其驗非今日
之所言也誰謂難知青鳥明之貴布筆墨然亦焉足道
哉
　文通自叙及此二書皆閒退止足之語雖仕宦終身
　其素心微尚可想而知也晚節委蛇自食其報較之
　沈范何啻霄壤
　　報袁叔明書(江淹/)
僕知之矣髙臯為别執手未期浮雲色曉悵然䰟飛前
辱贈書知命僕息心越地採藥稽山友人幸甚去歲廹
名茂才冬盡不獲有報引領於邑情詎可及足下推僕
者不一二談也僕聞狂士之行有三竊嘗志之其竒者
則以紫天為宇環海為池裸身大笑被髪行歌其次則
堅坐崩岸僵臥深窟朝飡松屑夜誦仙經其下則辭榮
城市退耕巖谷塞逕絶賔杜牆不出然者皆羞為西山
之餓夫東國之黜臣而況其鄉黨乎或有社稷之士入
而忘歸則爭論南宫之前衞主於邪伏身北闕之下納
君於治至乃一説之竒驚畏左右一劍之功震慄隣國
夫能者惟横議漢庭怒髪燕路且猶不數而況於鄰里
乎若僕之行止巳無可言矣材不肖文質無所直徒以
結髪遊學備聞士大夫言曰在國忠處家孝取與亷交
友義故拂衣於梁齊之館抗手於楚趙之門且十年矣
容貌不能動人智謀不足自逺竟慙君子之恩卒離饑
寒之禍近親不言左右莫教涼秋隂隂獨立閒館輕塵
入戸飛鳥無迹命保琴書而守妻子其可得哉故國史
小官也而子常為之執㦸下位也而子雲居之僕非有
輕車驃騎之畧交河雲險之功幸以盜竊文史之末因
循卜祝之間故俛首求衣斂眉寄食耳若十口之𨽻去
於饑寒從疾舊里斥歸故鄉箕坐髙視舉酒極望雖五
侯交書羣公走幣僕亦在南山之南矣此可為智者道
難與俗士言也方今仲秋風飛平原飄色水鳥立於孤
洲蒼葭變於河曲寂然淵視憂心辭矣獨念賢明早世
英華殂落僕亦何人以堪乆長一旦松柏被地墳壟刺
天何時復能銜杯酒者乎忽忽若狂願足下自愛也
　袁炳字叔明陳郡陽夏人歴國常侍員外郎府功曹
　臨湘令卒年二十八有傳在文通集
　　與何𦙍書(昭明太子/)
園公道勝漢盈屈節春卿明經孝莊北面况乃義兼乎
此而顧揆不肖哉但經途千里眇焉莫因何嘗不夢姑
胥而鬱陶想具區而杼軸心往形留於茲有年載矣方
今朱明受謝清風戒寒想攝養得宜與時休適耽精義
味𤣥理息囂塵玩泉石激揚碩學誘接後進志與秋天
競髙理與春泉爭溢樂可言乎樂可言乎豈與口厭芻
豢耳聆絲竹之娛者同年語哉方今泰階端平天下無
事修日養夕差得從容每鑽閲六經汎濫百氏研尋物
理領略清言既以自慰且以自警而才性有限思力匪
長熱疾憤其神風眩弊其體多慙過目釋卷便忘是以
䝉求之懷於茲彌軫
　　答湘東王求文集詩苑書(昭明太子/)
得䟽知須詩苑英華及諸文製發函伸紙閲覽無輟雖
事渉烏有義異擬倫而清新卓爾殊為佳作夫文典則
累野麗則傷浮能麗而不浮典而不野文質彬彬有君
子之致吾嘗欲為之但恨未遒耳觀汝諸文殊與意會
至於此書彌見其美遠兼邃古傍槩典墳學以聚益居
焉可賞吾少好斯文迄茲無倦譚經之暇斷務之餘陟
龍樓而静拱掩鶴闗而髙卧與其飽食終日寧遊思於
文林或日因陽春具物韶麗樹花發鶯鳴和春泉生暄
風至陶嘉月而熈遊藉芳草而眺矚或朱炎受謝白藏
紀時玉露夕流金風時扇悟秋士之心登髙而逺託或
夏條可結倦於邑而屬詞冬雪千里覩紛霏而興咏宻
親離則手為心使昆弟宴則墨以硯露又愛賢之情與
時而篤冀同市駿庶匪畏龍不追子晉而事似洛濵之
遊多愧子桓而興同漳川之賞漾舟𤣥圃必集應阮之
儔徐輪博望亦招龍淵之侣校覈仁義源本山川㫖酒
盈罍嘉餚益俎曜靈既隠繼之以朗月髙舂既夕申之
以清夜並命連篇在兹彌博又往年因暇搜採英華上
下數十年間未易詳悉猶有遺恨而其書巳傳雖未為
精覈亦粗足諷覽集乃不工而並作多麗汝既須之皆
遣送也某啓
　太子嘗使劉孝綽撰錄文集為十巻隋經籍志云古
　今詩英華十九巻梁昭明太子撰
　　與蕭臨川書(梁簡文帝/)
零雨送秋輕寒迎節江楓曉落林葉初黄登舟巳積殊
足勞止解維金闕定在何日八區内侍厭直御史之廬
九棘外府且息官曹之務應分竹南川剖符千里但黑
水初旋未申十千之飲桂宫既啟復乖雙闕之宴文雅
縱横即事分阻清夜西園眇然未尅想征艫而結歎望
桂席而霑衿若使𢎞農書疏脱還鄴下河南口占儻歸
鄉里必遲青泥之封且覯朱明之詩白雲在天蒼波無
極瞻之岐路眷慨良深愛䕶波潮敬朂光彩
　胡孝轅云書記洞詮云蕭子顯宗正卿為臨川内史
　子雲太府卿為臨川内史未定為何今考中大通二
　年帝以雍州刺史徴為揚州刺史三年立為皇太子
　子雲則以是年出為臨川内史故書云黑水初旋未
　申十千之飲桂宫既啟復乖雙闕之宴尚書黑水惟
　雍州漢書孝成皇帝元帝太子也初居桂宫若子顯
　則先子雲為臨川帝為太子時巳歴侍中國子祭酒
　矣
　　荅張纘謝示集書(梁簡文帝/)
綱好文章於今二十五載矣竊嘗論之日月參辰火龍
黼黻尚且著於𤣥象章乎人事而况文辭可止詠歌可
輟乎不為壯夫楊雄實小言破道非謂君子曹植亦小
辯破言論之科刑罪在不赦至如春庭落景轉蕙承風
秋雨且晴檐梧初下浮雲生野明月入樓時命親賔乍
動嚴駕車渠屢酌鸚鵡驟傾伊昔三邊乆畱四戰胡霧
連天征旗拂日時聞塢笛遥聽塞笳或鄉思悽然或雄
心憤薄是以沈吟短翰補綴庸音寓目寫心因事而作
　　荅定襄侯餉卧簟書(梁簡文帝/)
筠篁多品篠簜雜名校色比竒獨此為貴自含蒼紫似
乆暴於柯亭乍舒黝素若屢沾於湖水三伏餘炎九折
成用便可旅食南館髙卧北窓
　　荅南平嗣王餉舞簟書(梁簡文帝/)
濯龍之木文罽飾壇淮南之臺紫羅為薦未若五離九
折出桃枝之翠筍綺爛霞舒制雲母之修竹南湘㸃淚
喻此未竒東宫赤花擬之非妙
　　荅蕭子雲上飛白書屏風書(梁簡文帝/)
得所送飛白書縑屏風十牒冠六書而獨美超二篆而
擅竒乍寫星區時圖鳥翅非觀觸石巳覺雲飛豈待金
璫便覩蟬翼間諸衣帛前哲未巧懸彼帳中昔賢掩色
　　荅新渝侯和詩書(梁簡文帝/)
垂示三首風雲吐於行間珠玉生於字裏跨躡曹左含
超潘陸雙鬢向光風流巳絶九梁挿花歩揺為古髙樓
懷怨結眉表色長門下泣破粉成痕復有影裏細腰令
與真類鏡中好面還將畫等此皆性情卓絶新致英竒
故知吹簫入秦方識來鳳之巧鳴瑟向趙始覩駐雲之
曲手持口誦喜荷交并也
　　與湘東王論文書(梁簡文帝/)
吾軰亦無所遊賞止事披閲性既好文時復短詠雖是
庸音不能閣筆有慙伎癢更同故態比見京師文體懦
鈍殊常競學浮疎爭為闡緩𤣥冬修夜思所不得既殊
比興正背風騷若夫六典三禮所施則有地吉凶嘉賔
用之則有所未聞吟咏情性反擬内則之篇操筆寫志
更摹酒誥之作遲遲春日翻學歸藏湛湛江水遂同大
傳吾既拙於為文不敢輕有掎摭但以當世之作歴方
古之才人逺則楊馬曹王近則潘陸顔謝而觀其遣辭
用心了不相似若以今文為是則古文為非若昔賢可
稱則今體宜棄俱為盍各則未之敢許又時有效謝康
樂裴鴻臚文者亦頗有惑焉何者謝客吐言天㧞出於
自然時有不拘是其糟粕裴氏乃是良史之才了無篇
什之美是為學謝則不屇其精華但得其冗長師裴則
蔑絶其所長惟得其所短謝故巧不可階裴亦質不宜
慕故胸馳臆斷之侣好名忘實之類方分肉於仁獸逞
郤歩於邯鄲入鮑忘臭效尤致禍決羽謝生豈三千之
可及伏膺裴氏懼兩唐之不傳故玉徽金銑反為拙目
所嗤巴人下里更合郢中之聽陽春髙而不和妙聲絶
而不尋竟不精討錙銖覈量文質有異巧心終愧妍手
是以握瑜懷玉之士瞻鄭邦而知退章甫翠履之人望
蠻鄉而歎息詩既若此筆又如之徒以煙墨不言受其
驅染紙札無情任其揺襞甚矣哉文之横流一至於此
至如近世謝朓沈約之詩任昉陸倕之筆斯實文章之
冠冕述作之楷模張士簡之賦周升逸之辯亦成佳手
難可復遇文章未墜必有英絶領袖之者非弟而誰每
欲論之無可與語思言子建一共商㩁辯茲清濁使如
涇渭論兹月旦類彼汝南朱丹既定雌黄有别使夫懷
䑕知慙濫竿自恥譬斯袁紹畏見子將同彼盜牛遥羞
王烈相思不見我勞如何
　永明中王融謝朓沈約文章始用四聲以為新變至
　是庾徐父子轉拘聲韻彌為麗靡簡文論及之　此
　依梁書本續文選依南史比此少數語　古諺有云
　山川而能語葬師食無所肺腑而能語醫師色如土
　此書煙墨一聨實用此
　　荅齊國餉雙馬書梁(元帝/)
名重桂條形圖柳谷襄陽地穴近求未易滇池水裏逺
訪猶難價疋龍媒聲齊驥子河精曜采似伏波之鑄銅
震象飛文笑東瀛之刻玉加以控斯銀勒利此金銜鞍
揭鏤衢光含兩月纒縈紫縷色麗雙絲方嗤晉后恒乗
鄭國之駟更鄙曹君經餉蜀王之馬
　胡孝轅云齊興值梁季嵗元帝承制江陵稱臣於齊
　至承聖二年始講敵國交聘之禮
　　與武陵王書(梁元帝/)
皇帝敬問假黄鉞太尉武陵王自九黎侵軼三苗冦擾
天常喪亂獯醜憑陵䖍劉象魏黍離王室朕枕戈東下
泣血西浮殞愛子於二方無諸侯之八百身被屬甲手
貫流矢俄而風樹之酷萬恨始纒霜露之悲百憂繼集
叩心飲膽志不圖全直以宗社綴旒鯨鯢未剪嘗膽待
旦龔行天討獨運四聰坐揮八柄雖復結壇待將褰帷
納士拒赤壁之兵無謀於魯肅燒烏巢之米不妨於荀
攸才智將殫金貝殆竭傍無寸助險阻備嘗遂得斬長
狄於駒門挫蚩尤於楓木怨恥既雪天下無塵經營四
方專資一力方與岳牧同兹清静隆暑炎赫弟比如何
文武具僚當有勞弊今遣散騎常侍光州刺史鄭安忠
指宣往懷
　　又與武陵王書(梁元帝/)
甚苦大智季月煩暑流金鑠石聚蚊成雷封狐千里以
兹玉體辛苦行陣乃眷西顧我勞如何自獯醜憑陵羯
胡叛涣吾年為一日之長屬有平亂之功膺此樂推事
歸當璧儻遣使乎良所遲也如曰不然於此投筆友于
兄弟分形共氣兄肥弟瘦無復相見之期讓棗推梨長
罷歡愉之日上林静拱聞四鳥之哀鳴宣室披圖嗟萬
始之長逝心乎愛矣書不盡言
　武陵王紀武帝第八子帝特愛之以為都督益州刺
　史曰天下方亂惟益州可免故以處汝帝崩紀稱帝
　於蜀元帝再與紀書又遣人喻意許其專制岷方紀
　報如家人禮巳而兵屢敗遣使論和元帝不許樊猛
　獲紀紀曰卿送我一見七官猛曰天子何由可見并
　其子殺之大智武陵小字也
　每覽蕭氏自相屠僇輒為酸鼻當時諸人若不着天
　子癖於胸中不失為長安布衣也
　　荅謝中書書(陶𢎞景/)
山川之美古來共談髙峯入雲清流見底兩岸石壁五
色交暉青林翠竹四時俱備曉霧将歇猿鳥亂鳴夕日
欲頹沈鱗競躍實是欲界之仙都自康樂以來未復有
能與其竒者
　　答虞仲書(陶𢎞景/)
棲六翮於荆枝望綺雲於青漢者有日於兹矣而春華
來被草石開鮮辭動情端志交衿曲信知鄰徳之談無
虚往牘夫子雖迹躔朱閤而心期岱嶺豈但散髪乎髙
岫似將飛霜於絶谷良為欽哉野人幸得託形崇阜息
影長林每對月流歎臨風軫慨徒事累可豁而髪容難
待自非齊生死於一致者孰不心熱者乎舉世悠悠孰
云同此儻遇知己相與共憂朅來虞公兹焉可邁何為
栖栖空勞鼓缶迨及暇日有事還童不亦皎潔當年而
無忸前脩也
　　與何𦙍論止殺書(周顒/)
丈人所以未極遐蹈惑在於不全菜耶挫折之升鼎俎
網罟之興載冊其來實逺誰敢干議觀聖人之設膳羞
乃復為之品節蓋以茹毛飲血與生民共始縱而勿裁
將無崖畔善為士者豈不以恕己為懷是各静封疆罔
相陵轢况乃變之大者莫過死生生之所重無過性命
性命之於彼極切滋味之於我可賒而終身朝晡資之
以永歲彼就怨酷莫能自伸我業長乆吁哉可畏且區
區微卵脆薄易矜歂彼弱麑顧歩宜愍觀其飲啄飛沈
使人憐悼况可甘心撲搋加復恣意吞嚼乃至野牧成
羣閒豢重圈量肉揣毛以俟支剥如土委地僉謂常理
可為愴息事豈一途若云三世理誣則幸矣良快如使
此道果然而受形未息一往一來生死常事雜報如家
人天如客過客日少在家日多吾脩信業未足常免則
傷心之慘行亦自念丈人於血氣之類雖不身殘至於
晨鳬夜鯉不能不取備屠門財貝之一經盜手猶為亷
士所棄生性之一啓鸞刀寧復慈心所忍騶虞雖饑非
自死之草不食聞其風豈不使人多愧恥
　顒字彦倫晉左光禄顗七世孫也解褐肥鄉成都二
　縣令仍為府主簿時宋明帝頗好𤣥理以顒有辭義
　引入殿内親近宿直元徽中詔為剡令有恩恵百姓
　思之汎渉百家長於佛理於鍾山西立隠舍休沐則
　歸之每賓友會問虚席晤語辭韻如流聽觀者忘倦
　清貧寡慾終日長蔬雖有妻子獨處山舍　初何𦙍
　侈於味食必方丈後稍去其甚者猶食白魚䱇脯糖
　蟹顒遺書云云𦙍末年遂絶血味
　　與何炯書(王僧孺/)
近别之後將隔暄寒思子為勞未能忘弭昔李叟入秦
梁生適越猶懷悵恨且或吟謡况岐路之日將離嚴網
辭無可憐罪有不測蓋畫地刻木昔人所悲叢棘既累
於何可聞所以握手戀戀離别珍重弟愛同鄒季淫淫
承睫吾猶復抗手分背羞學婦人素鐘肇節金飈戒序
起居無恙動静履宜子雲筆札元瑜書記信用既然可
樂為甚且使目明能袪首疾甚善甚善吾無昔人之才
而有其病癲眩屢動消渴頻增委化任期故不復呼醫
飲藥但恨一旦離大辱蹈明科去皎皎而非自汙抱鬱
結而無誰告丁年蓄積與此銷亡徒竊髙價厚名横叨
公器人爵智能無所報筋力未之酬所以悲至撫膺泣
盡而繼之以血顧惟不肖文質無所底蓋困於衣食迫
於饑寒依隠易農所志不過鍾庾乆為尺板斗食之吏
以從皁衣黑綬之役非有竒才絶學雄略髙謨吐一言
可以匡俗振民動一議可以固邦興國全璧歸趙飛矢
救燕偃息藩魏甘卧安郢腦日逐髓月支擁十萬而横
行提五千而深入將能執圭裂壤功勒景鐘錦繡為衣
朱丹被轂斯大丈夫之志非吾曹之所能及巳直以章
句小才蟲篆末藝含吐緗縹之上翩躚樽俎之側委曲
同之鍼縷繁碎譬之米鹽孰致顯榮何能至到加性疎
澀拙於進取未嘗去來許史遨遊梁竇俛首脅肩先意
承㫖是以三葉靡遘不與運并十年未徙孰非能薄及
除舊布新清晷方旦抱樂銜圖訟謳有主而猶限一吏
於岑石隔千里於泉亭不得奉板中涓預衣裳之會提
戈後勁厠龍豹之謀及其投劾歸來恩均舊隷升文石
登玉陛一見而降顔色再覩而接話言非藉左右之容
無勞羣公之助又非同席共研之夙逢笥餌巵酒之早
識一旦陪武帳仰文陛備𥅆佚之柱下充嚴朱之席上
入班九棘出專千里據操撮之雄官參人倫之顯職雖
古之爵人不次取士無名未有踰景追風奔驟之若此
者也蓋基薄牆髙途遥力躓傾蹷必然顛匐可俟竟以
福過災生人指鬼瞰将均宥器有驗傾巵是以不能早
從曲影遂乃取疑邪徑故司𨽻懔懔思得應弦譬縣厨
之獸如離繳之鳥將充庖鼎以餌鷹鸇雖事異鑽皮文
非刺骨猶復因兹舌杪成此筆端上可以投畀北方次
可以論輸左校變為丹赭充彼舂薪幸聖主留善貸之
徳紆好生之施解網祝禽下車泣罪愍兹奊詬憐其觳
觫加肉朽胔布葉枯株輟薪止火得不銷爛所謂還魂
斗極追氣泰山止復除名為民幅巾家巷此五十年之
後人君之賜焉木石感隂陽犬馬識厚薄員首方足孰
不戴天而竊自有悲者蓋士無賢不肖入朝見嫉女無
美惡入宫見妬家貧無苞苴可以事朋類惡其鄉原恥
彼戚施何以從人何以狥物外無奔走之友内乏強近
之親是以構市之徒隨相媒孽及一朝捐棄以快怨者
之心呼悲可矣蓋先貴後賤古富今貧季倫所以發此
哀音雍門所以和其悲曲又迫以嚴秋殺氣具物多悲
長夜展轉百憂俱至况復霜銷草色風揺樹影寒蟲夕
呌合輕重而同悲秋葉晩傷雜黄紫而俱墜蜘蛛絡幕
熠燿爭飛故無車轍馬聲何聞鳴雞吠犬俛眉事妻子
舉手謝賓遊方與飛走為鄰永用蓬蒿自沒愾其長息
忽不覺生之為重素無一㕓之田而有數口之累豈曰
匏而不食方當長為傭保糊口寄身溘死溝渠以實螻
蟻悲夫豈復得與二三士友抱接膝之歡履足差肩摛
綺縠之清文談希微之道德惟吳馮之遇夏馥范彧之
值孔嵩愍其留賃憐此行乞耳儻不以垢累時存寸札
則雖先犬馬猶松喬焉去矣何生髙樹芳烈裁書代面
筆淚俱下
　僧孺東海郯人梁武帝嘗問以妾媵之數對曰臣室
　無傾視及在南徐州友人以妾寓之行還妾懷妊為
　王典籤所糾逮詣南司坐免官乆之不調友人何炯
　猶為王府記室僧孺乃與炯書以見意炯𦙍之從弟
　父喪藉地腰脚虛腫醫勸服猪蹄湯炯以有肉味不
　肯服遂以毀卒
　　荅江琰書(王僧孺/)
猥恵嘉音用蠲疾首發函伸紙朗若披雲等嶰谷之清
音比洞庭之髙曲辭則美矣而擬其非倫譬享海鳥以
醇醪嘉膳棲林狖以崇楹曾栱茍非其實立有驚怖况
復以一離斥棄賓實漼然豈復能使一笥可輕八厨斯
引且登清漢乍棄黄汙望影折支爭塗再楫其或蹲林
卧石籍卉班荆不過田畯野老漁父樵客酌醴焚枯嗚
嗚相勞羮藜含糗果然滿腹寧有幡旗貴客車馬大賔
獻書盡先賢之德作頌罄前皇之美豈不俯拾青紫坐
享大夫况復咏髙梧而賦修竹背清淮而遊長苑留東
閣以從容登石室而髙視豈與夫身沒名隕同年而共
毀譽哉
　　荅劉之遴借類苑書劉峻
九冬有隟三餘暇時多遊書圃代樹萱蘇若夫采亹亹
於湘紈閱微言於殘竹嗢飫膏液咀嚼英華不知地之
為輿天之為蓋靡測迴塘莫辯輿馬烏足以言乎是用
周流墳索詳觀圖牒搦管聨冊纂兹英竒蛩蛩之謀止
於善草周周之計利在銜翼故鳩集斯文蓋自綴其漏
耳豈冀藏山之名播於士大夫哉
　初劉峻為安成王戸曹叅軍使撰類苑一百二十巻
　武帝惡峻命學士撰華林類略以髙之之遴字思貞
　虬之子好屬文多學古體元帝嫉其才宻送藥殺之
　乃自製誌銘厚其賻贈
　　與宋玉山元思書(劉峻/)
驅馬金張之館飛蓋許史之廬習匡鼎之説詩騁谷雲
之雕篆賓徒波湧輿輪靡息當是時也樂可言哉然静
思夫君愀焉軫歎何則方鑿圓枘鉏鋙難從翔鳥遊魚
蹉跎不狎是以賈生懷琬琰而挫翮馮子握璵璠而鎩
羽天誕英逸獨擅民秀心貞筠箭德潤珪璋信人之水鏡
一性之鎔範而荆南雄曲髙音鮮和河西名驥滅没誰賞
故若先生者進有三難退有三樂竊觀先生未能鴻翔
鸞起騰霞躋漢將由囿空桑麻田無負郭俛眉翕肩以
斯故爾今賢弟賓從抗鱗奮翼或衣繡江塘或鳴騶洛
渚連騎方驅擊鐘乃食蕚跗若是吾子復何憂哉惟當
纂兩仲之微迹襲二疏之風流生與漁父同嬉死葬要
離墓側金石可碎聲華無寂斯道坦坦先生幸其朂與
　劉峻字孝標少與母兄俱被掠至魏與母竝出家既
　而逺俗自課讀書魏孝文盡選物望江南人士有才
　學者咸見申擢峻兄弟不䝉選授齊永明中俱奔江
　南兄孝慶以應梁武歴官顯重峻獨所向坎壈梁武
　嘗與臣下䇿錦被事咸言巳盡試呼峻峻疏十餘事
　帝䕶前遂惡之乃著辨命論以寄懷晩居東陽紫巖
　山卒門人諡曰𤣥靖先生
　　追荅劉沼書(劉峻/)
劉侯既重有斯難值予有天倫之慼竟未之致也尋而
此君長逝化為異物緒言餘論蘊而莫傳或有自其家
得而示余者余悲其音徽未沫而其人巳亡青簡尚新
而宿草將列泫然不知涕之無從也雖隙駟不留尺波
電謝而秋菊春蘭英華靡絶故存其梗槩更酬其㫖若
使墨翟之言無爽宣室之談有徴冀東平之樹望咸陽
而西靡蓋山之泉聞絃歌而赴節但懸劍空壠有恨如
何
　峻既著辨命論中山劉沼致書難之凡再反峻竝為
　申析會沼卒不見峻後報者峻乃為書以序其事
　劉沼字明信博學善屬文終秣陵令
　　北使還與永豐侯書(劉潛/)
足踐寒地身犯朔風暮宿客亭晨炊謁舍飄颻辛苦迄
屇氊鄉雜種覃化頗慕中國兵傳李緒之法樓擬衞律
所治而毳幙難淹酪漿易厭王程有限時及玉闗射鹿
胡奴乃共歸國刻龍漢節還持入塞馬銜苜蓿嘶疑故
墟人獲蒲萄歸種舊里稚子出迎善鄰相勞倦握蟹螯
亟覆蝦椀未改朱顔略多自醉用此終日亦以自娛
　周書蕭撝字智遐在梁封永豐侯南史武帝紀大同
　四年使兼散騎常侍劉孝儀聘於東魏
　　荅湘東王書(劉孝綽/)
伏承自辭皇邑爰至荆臺未勞刺舉且摛髙麗近雖預
觀尺錦而不覩全玉昔臨淄詞賦悉與楊脩未殫寶笥
顧慙先哲渚宫舊俗朝衣多故李固之薦二邦徐珍之
奏七邑威懷之道兼而有之當欲使金石流功恥用翰
墨垂迹雖乖知二偶達聖心爰自退居素里却掃窮閈
比楊倫之不出譬張摰之杜門昔趙卿窮愁肆言得失
漢臣鬱志廣叙盛衰彼此一時擬非其匹竊以文豹何
辜以文為罪由此而談又何容易故韜翰吮墨多歴寒
暑既闕子幼南山之歌又微敬通渭水之賦無以自同
獻笑少酬襃誘且才乖體物不擬作於𤣥根事殊宿諾
寧貽懼於朱亥顧巳反躬載懷累息但瞻言漢廣邈若
天涯區區一心分宵九逝殿下降情白屋存問相尋食
椹懷音矧伊人矣
　孝綽辭藻為後進所宗每作一篇朝成暮徧流聞河
　朔亭苑柱壁莫不題之然仗氣負才多所陵忽由此
　多忤於物前後五免嘗起為湘東王諮議叅軍此其
　在府時作兄弟及羣從子姪一時有七十人竝能屬
　文三妹亦竝有才學
　　為衡山侯與婦書(何遜/)
昔人遨遊洛汭會遇陽臺神女髣髴有如今别雖帳前
微笑涉想猶存而幄裏餘香從風且歇掩屏為疾引領
成勞鏡想分鸞琴悲别鶴心如膏火獨夜自煎思等流
波終朝不息始知萋萋萱草忘憂之言不實團團輕扇
合歡之用為虚路邇人遐音塵寂絶一日三秋不足為
喻弗陳往翰寧寫款懷遲枉瓊瑶慰其杼柚
　遜字仲言天監中為尚書水部郎南平王偉薦之武
　帝與吳均俱進幸後稍失意帝曰吳均不均何遜不
　遜吾有朱異信則異矣自是希復得見卒南平王迎
　其柩而殯藏焉　衡山侯恭南平王子也善解吏事
　所在見稱而性尚華侈尤好賔友酣宴終辰嘗謂元
　帝曰下官歴觀時人多有不好懽興乃仰眠床上看
　屋梁著書千秋萬嵗後誰傳此者豈如臨清風對朗
　月登山泛水肆意酣歌也按衡山不好文如此乃不
　免乞靈詞客以媚閨闥使閨闥具眼謂此書渾不似
　床頭捉刀人所為奈何
　　與徐勉書(伏挺/)
昔士德懷顧戀興數日輔嗣思友情勞一旬故知深心
所係貴賤一也况復恩隆世親義重知己道庇生人徳
𢎞覆蓋而朝野懸隔山川邈殊雖咳唾時沾而顔色不
遘東山之歎豈云旋復西風可懷孰能無思加以静居
廓處顧影莫酬秋風四起園林易色涼野寂寞寒蟲吟
叫懷抱不可直置情慮不能無託時因吟咏動輙盈篇
楊生沈鬱且猶覆盎恵子五車彌多蹐駁一日聊呈小
文不期過賞還逮隆渥累牘兼翰紙縟字磨誦復無已
徒恨許與過當有傷凖的昔子建不欲妄讚陳琳恐見
嗤哂後代今之過奢餘論將不有累清談挺竄迹草萊
事絶聞見藉以謳謡得之輿牧仰承有事砭石仍成簡
通娛腸悦耳稍從擯落宴處榮觀務在滌除綺羅絲竹
二列頓遣方丈圓案三桮僅存故以道變區中情冲域
外操彼絃誦賁兹觀損追留侯之却粒念韓卿之辭榮
睠想東都屬懷南嶽鑽仰來貺有符下風雖云幸甚然
則未喻雖復帝道康寧走馬行却由庚得所寅亮有歸
悠悠之人展氏猶且攘袂浩浩白水寗叟方欲褰裳是
知君子拯物義非狥已思與赤松子遊誰其克遂願驅
之仁夀綏此多福雖則不言四時行矣然後黔首有庇
薦紳靡奪白駒不在空谷屠羊豫䝉其賚豈不休哉豈
不休哉昔杜真自閉深室林宗絶迹幽野難矣誠非所
希井丹髙潔相如慢世尚復遊渉權門雍容鄉邑常此
道為泰每竊慕之方念擁箒延思以陳侍者請至農隙
無待邀求挺誠好屬文不會今世不能促節局步以應
流俗事等昌菹謬被偏嗜是用不羞固陋無憚龍門昔
敬通之賞景卿孟公之知仲蔚止乎通人猶稱盛美况
在時宗彌為未易近以蒲槧勿用箋素多闕聊效東方
獻書丞相須得善寫更請潤訶儻逢子侯比復削牘
　　報伏挺書(徐勉/)
復覽來書累牘兼翰事苞出處言兼語黙辭義周悉意
致深逺發函伸紙倍增憤歎卿雄州擢秀弱冠升朝穿
綜百家佃漁六學觀眸表其韶慧視色見其英朗若魯
國之名駒邁雲中之白鶴及占顯邑試吏腴壤將有武
城絃歌桐鄉謡詠豈與卓魯斷斷同年而語耶方當見
賞良能有加寵受飾兹簪帶置彼周行而欲遠慕巻舒
用懷愚智既知益之為累爰悟滿則辭多髙蹈風塵良
所欽挹况以金商戒節素秋御序蕭條林野無人相樂
偃卧墳籍遊浪儒𤣥物我兼忘寵辱誰滯誠乃歡羡用
有殊同今逖聽傍求興懷寤宿白駒空谷幽人引領貧
賤為恥鳥獸難羣故當捐此薜蘿出從鵷鷺無乖隠顯
不亦休哉吾智乏佐時才慙濟世稟承朝則不敢荒寧
力弱途遥愧心非一天下有道堯人何事得因疲病思
從閒逸若使車書混合尉候無警作樂制禮紀石封山
然後乃返服衡門實為多幸但夙有風欬遘兹虚眩瘠
類士安羸同長孺簿領沈廢臺閣未理娛耳爛腸因事
而息非闗欲追松子逺慕留侯若乃天假之年自當靖
恭所職擬非倫匹良覺辭費覽復循環爽焉如失清塵
獨逺白雲飄蕩依然何極猥降書札示之文翰覽復成
誦流連縟紙昔仲宣才敏藉中郎而表譽正平穎悟賴
北海以騰聲望古料今吾有慙德儻成巻帙力為稱首
無令獨耀隨掌空使辭人扼腕式閭願見宜事掃門亦
有來思赴其懸榻輕苔魚網別當以薦城闕之歎曷日
無懷所遲萱蘇書不盡意
　伏挺字士標平昌安丘人為縣令罷還仍於東郊築
　室少有盛名又善處世不能乆事隠静時徐勉以疾
　假還宅挺致書以觀其意勉荅之挺後復為南臺治
　書侍御史納賄被劾因出家後又還俗侯景之亂死
　焉挺初出家劉之遴為詩笑之曰可憐伏不鬬化為
　支道林及之遴遇景亂亦為僧以逃焉
　　與施從事書(吳均/)
故鄣縣東三十五里有青山絶壁干天孤峰入漢緑嶂
百重青川萬轉歸飛之鳥千翼競來企水之猿百臂相
接秋露為霜春蘿被逕風雨如晦雞鳴不巳信足蕩累
頤物悟衷散賞
　　與顧章書(吳均/)
僕去月謝病還覔薜蘿梅溪之西有石門山者森壁争
霞孤峰限日幽岫含雲深溪蓄翠蟬吟鶴唳水響猿啼
英英相雜綿綿成韻既素重幽居遂葺宇其上幸富菊
華偏饒竹實山谷所資於斯已辦仁智所樂豈徒語哉
　均字叔庠吳興故鄣人家世寒賤至均好學有俊才
　柳惲薦之臨川王王稱之於武帝召見賦詩奉朝請
　嘗撰齊春秋稱帝為齊明佐命帝惡其實錄勑付省
　焚之後令作通史未成卒
　　與朱元思書(吳均/)
風煙俱浄天山共色從流飄蕩任意東西自富陽至桐
廬一百許里竒山異水天下獨絶水皆縹碧千丈見底
遊魚細石直視無礙急湍甚箭猛浪若奔夾嶂髙山皆
生寒樹負勢競上互相軒邈爭髙且指千百成峰泉水
激石泠泠作響好鳥相鳴嚶嚶成韻蟬則千轉不窮猿
則百叫無絶鳶飛戾天者望峰息心經綸世務者窺谷
忘反横柯上蔽在晝猶昏疎條交映有時見日
　　使東魏值侯景亂與北齊尚書令求還書(徐陵/)
夫一言所感凝暉照於魯陽一志㝠通飛泉涌於疏勒
况復元首康哉股肱良哉鄰國相聞風教相期者也天
道窮剥鍾亂本朝情計馳惶公私哽懼而骸骨之請徒
淹歲寒顛沛之祈空盈巻軸是所不圖也非所仰望也
執事不聞之乎昔分鼇命鳸之世觀河拜洛之年則有
日烏流災風禽騁㬥天傾西北地缺東南盛旱坼三川
長波含五嶽我大梁應金圖而有亢纂玉鏡而猶屯何
則聖人不能為時斯固窮通之恒理也至如荆州刺史
湘東王機神之本無寄名言陶鑄之餘猶為堯舜雖復
六代之舞陳於總章九州之歌登於司樂虞䕫拊石晉
曠調鐘未足頌此英聲無以宣其盛徳者也若使郊禋
楚翼寧非祀夏之君勘定艱難便是匡周之霸豈徒豳
王徙雍期月為都姚帝遷河周年成邑方今越裳藐藐
馴雉北飛肅眘茫茫風牛南偃吾君之子含識知歸而
荅旨云何所投身斯其未喻一也又晉熙等郡皆入貴
朝去我潯陽經塗何幾主於鐺鐺曉漏的的宵烽隔溆
浦而相聞臨髙臺而可望泉流寶盌遥憶湓城峰號香
罏依然廬嶽日者鄱陽嗣王治兵滙派屯戌淪波朝夕
牋書春秋方物吾無從以躡屩彼何路而齊鑣豈其然
乎斯不然矣又近者邵陵王通和此國郢中上客雲聚
魏都鄴下名卿風馳江浦豈盧龍之徑於彼新開銅駞
之街於我長閉何彼途甚易非勞於五丁我路為難如
登於九折地不私載何其爽歟而荅旨云還路無從斯
所未喻二也晉熙盧江義陽安陸皆云款附非復危邦
計彼中途便當静晏自斯以北桴鼓不鳴自此以南封
疆未壹如其境外脱殞輕軀幸非邊吏之羞何在匹夫
之命又此段賓遊通無貨殖忝非韓起聘鄭私買玉環吳
札過徐躬要寶劍由來宴錫凡厥囊装行役淹留皆巳
虚罄散有限之微財供無期之乆客斯可知矣且據圖
刎首愚者不為運斧全身庸流所鑒何則生輕一髪自
重千鈞不以賈盜明矣骨肉不任充鼎俎皮毛不足入
貨財盜有道焉吾無憂矣又公家遣使脱有資須本朝
非隆平之時遊客豈皇華之勢輕裝獨宿非勞聚柝之
儀微騎間行寧望輶軒之禮歸人將從私具驢騾縁道
亭郵惟希蔬粟若曰留之無煩於執事遣之有費於官
司或以顛沛為言或云資裝可懼固非通論皆是外篇
斯所未喻三也又若以吾徒應還侯景侯景凶逆殲我
國家天下含靈人懷憤厲既不獲投身社稷衞難乗輿
四冢磔蚩尤千刀剸王莽安所謂俛首頓膝歸奉冦讐
佩弭腰鞬為其皂𨽻日者通和方敦曩睦凶人狙詐遂
駭狼心頗疑宋萬之誅彌懼荀罃之請所以奔蹄勁角
專恣憑陵凡我行人徧膺讎憾政復葅筋醢骨抽舌探
肝於彼凶情猶當未雪海内之所知也君侯之所具焉
又聞本朝王公都人士女風行雨散東播西流京邑丘
墟葌蓬蕭瑟偃師還望咸為草萊㶚陵囘首俱沾霜露
此又君之所知也彼以何義爭免冦讎我以何親争歸
委質昔鉅平貴將懸重於陸公叔向名流深知於鬷蔑
吾雖不敏常慕前脩不圖明庶有懷翻其以此量物昔
魏氏將亡羣凶挺爭諸賢戮力想得其朋為葛榮之黨
耶為邢杲之徒耶如曰不然斯所未喻四也假使吾徒
還為凶黨侯景生於趙代家自幽恒居則台司行為連
率山川形勢軍國彛章不勞請箸為籌便當屈指能算
重以逋逃小醜羊豕同群身寓江臯家留河朔舂舂井
井如鬼如神其不然乎抑又君之所知也且夫宫闈祕
事竝若雲霄英俊訏謨寧非帷幄或陽驚以定䇿或焚
藁而奏書朝廷之士猶難參預羇旅之人何階耳目至
於禮樂沿革刑政寛猛則謳歌已遠萬舞成風不知手
之舞之足之蹈之也安在揺其牙齒為間諜者哉若謂
復命西朝終奔東虜雖齊梁有隔尉候奚殊豈以河曲
之難浮而曰江闗之可濟河橋馬度寧非宋典之姦關
路雞鳴皆曰田文之客何其通蔽乃爾相妨斯所未喻
五也又兵交使在雖著前經儻同狥僕之尤追肆寒山
之怒則凡諸元帥竝釋縲囚爰及偏裨同無翦馘乃至
鍾儀見赦朋笑遵途襄老䝉歸虞歌引路吾等張􁉹拭
玉修好尋盟渉泗之與浮河郊勞至於贈賄公恩既被
賓敬無違今者何愆翻䝉貶責若以此為言斯所未喻
六也若曰妖氛永乆喪亂悠然哀我奔波存其形魄固
已銘兹厚德戴此洪恩譬渤澥而俱深方嵩華而猶重
但山梁飲啄非有意於籠樊江海飛浮本無情於鐘鼓
况吾等營魂巳謝餘息空留悲黙為生何能支久是則
雖䝉養䕶更天天年若以此為言斯所未喻七也若云
逆豎殲夷當聽反命髙軒繼路飛蓋相隨未解其言何
能善謔夫屯亨治亂豈有意於前期謝常侍今年五十
有一吾今年四十有四介巳知命賓又杖鄉計彼后生
肩隨而巳豈銀臺之要彼未從師金竈之方吾知其訣
政恐南陽菊水竟不延齡東海桑田無由佇望若以此
為言斯所未喻八也足下清襟勝託書囿文林凡自洪
荒終乎幽厲如吾今日寧有其人爰至春秋微宜商略
夫宗姬殄墜覇道昏凶或執政之多門或陪臣之涼德
故臧孫有禮翻囚與國之賓鄭伯無愆空怒天王之使
遷箕卿於兩館縶驥子於三年斯匪貪亂之風耶寧當
今之髙例也至於雙崤且帝四海爭雄或搆趙而侵燕
或連韓而謀魏身求盟於楚殿躬奪璧於秦庭輸寶鼎
以託齊王馳安車而誘梁客其外膏脣販舌分路揚鑣
無罪無辜如兄如弟逮乎中陽受命天下同規巡省諸
華無聞幽辱及三方之霸也孫甘言以娬媚曹屈詐以
羈縻旍軫歲到於句吳冠蓋年馳於庸蜀則客嘲殊險
賔戲巳深共盡遊談誰云猜忤若使搜求故實脱有前
蹤恐是叔世之姦謀而非為邦之勝略也抑又聞之雲
師火帝澆淳乃異其風龍躍麟驚王霸雖殊其道莫不
崇君親以詔物敦敬養以治民預有邦司曾無隆替吾
奉違温凊仍屬亂離冦虜猖狂公私播越蕭軒靡御王
舫誰持瞻望鄉闗何心天地自非生憑廩竹源出空桑
行路含情猶其相愍常謂擇官而仕非曰孝家擇事而
趨非云忠國况乎欽承有道驂駕前王郎吏明經鴟鳶
知禮巡方省化咸問髙年東序西膠皆尊耆耋吾以圭
璋玉帛通聘來朝屬世道之屯期鍾生民之否運兼年
累載無申元直之祈銜泣吞聲長對公閭之怒情禮之
訴將同逆鱗忠孝之言皆應齚舌是所不圖也非所仰
望也且天倫之愛何得忘懷妻子之情誰能無累夫以
清河公主之貴餘姚書佐之家莫限髙卑皆被驅略自
東南醜虜抄販饑民臺署郎官俱餒牆壁况吾生離死
别多歴暄寒孀室嬰兒何可言念如得身還鄉土躬自
推求猶冀提携俱免凶虐夫四聰不達華陽君所謂亂
臣百姓無寃孫叔敖稱為良相足下髙才重譽參贊經
綸非豹非貔聞詩聞禮而中朝大議曾未矜論清禁嘉
謀安能相及諤諤非周舍容容類胡廣何其無諍臣哉
嵗月如流半生何幾晨看旅鴈心赴江淮昏望牽牛情
馳揚越朝千悲而掩泣夜萬緒而迴腸不自知其為生
不自知其為死也足下素挺詞鋒兼長理窟匡丞相解
頤之説樂令君清耳之談向所諮疑誰能曉喻若鄙言
為謬来旨必通分請灰釘甘從斧鑊何但規規默默齰
舌低頭而巳哉若一理存焉猶希矜眷何必期令我等
必死齊都足趙魏之黄塵加幽并之片骨遂使東平拱
樹長懷向漢之悲西洛孤墳恒表思鄉之夢千祈以屢
哽慟增深
　陵字孝穆太清二年以通直散騎常侍使魏侯景之
　亂陵父摛先在圍城陵不奉家信便蔬食布衣苦居
　哀恤會齊受魏禪梁元帝承制於江陵陵復通使於
　齊陵累求復命不遣乃致書於僕射楊遵彦不報及
　魏平江陵齊送貞陽侯為梁嗣乃遣陵隨還　祈請
　之書至數千言可謂嘔出心肝矣然無一語失體
　　與王僧辯書(徐陵/)
昔者雲師火帝非無戰陣之風堯誓湯征咸用干戈之
道至於揺山蕩海驅電乗雷殲厥凶渠無虧皇極若夏
鍾夷羿周厄犬戎漢委珠囊秦亡寶鏡然則皆聞之矣
未有膺龍圖以建國御鳳邸以承家二后欽明三靈交
泰而天崩地坼妖冦横行者也自古銅頭鐵額興㬥皇
年檮杌窮竒流災中國王彌石勒吞噬闗河綠林青犢
之群黑山白馬之衆校彼兵荒無聞前史八王故事曾
未混淆九州春秋非云禍亂我皇受命中興光宅天下
泰寧瑣瑣安敢執鞭建武栖栖何其扶轂抑又聞之陶
唐既作天歸鳥喙之臣豐畢将興特挺鷹揚之佐明公
量苞金鉉神表玉璜儷袞欽才平階佇德固以留連管
樂惆悵風雲濡足維時投竿斯在去嵗兇徒不騁言次
巴丘鼓聲聞一柱之臺烽火照三休之殿公則懸麾羽
扇猶對投壺戎羯咸奔鯨鯢俱翦樓船萬軸還繫昆明
胡馬千群皆輸長樂於是乎夏首西浮雲行電邁彭波
東滙谷静山空扼鵲尾而據王畿登牛頭而掃天闕漸
臺偽帥仍傳首於帝京郿塢元兇咸刳腸於軍市青𦍑
赤狄同畀豺狼胡服夷言咸為京觀公園林盡拜忠貫
長沙神主咸安勳踰髙宻重以秦宫既獲魯殿猶存闢
綠草於應門開青槐於武庫長安五陵之族鄠杜六遷
之民襁負而歸都㙻斯滿鬻脂藏脯遊騎擊鐘故市新
城飛甍華屋東筦舊宅人識桑榆南頓荒田家分禾黍
豈以鄉名榖熟邑號禾興而巳哉若夫卦起龍文書因
鳥跡劬勞王室大拯生民自開闢以來未之有也雖十
六才子明允篤誠八百諸侯專心同德中宗佐命俱畫
丹青光武功臣皆懸星象棧道木閣田單之奉霸齊綰
璽將兵周勃之扶强漢壤蟲之比黄鵠轍鮒之仰河宗
未足云也孤子階緣多幸叨簉皇華鄉國屯危公私焦
迫邳彤之切長亂心胸徐庶之祈終無開允既而屏居
空館多歴嵗時釁犯幽祗躬當勦滅何圖釁咎災極蒼
旻號慕煩寃肝腸屠殞酷痛柰何無狀奈何惟桑與梓
翻若天涯杖柏栽松悠然長絶明明日月號叫無聞茫
茫宇宙容身何所窮劇奈何自忝膺嘉聘仍屬亂離上
下年尊偏嬰此酷昔人迎門請盗恒懷廢寢之憂當輓
輿親猶有危途之懼况乎逆冦崩騰京師播越興居動
止長隔山河温凊饘􁏙誰經心眼程糜不繼原粟何資
瞻望風雲朝夕嗚咽固乃遊魂巳謝非復全生餘息空
留非為全死同氷魚之不絶似蟄燕之猶蘇良可哀也
良可哀也自東都紹漢南亳興殷修好徵兵彌留星琯
韓宣范武方駕連鑣蘇秦張儀朱輪華轂而孤子三危
是擯四罪同科聽別馬而長號杖歸旍而永慟王稽反
命既無託乗之恩椒舉相逢誰為班荆之位昔人違齊
處魯時降徵求亡晉奔秦猶䝉招請問管寧於遼左追
王朗於浙東竝物譽時賢卿門公族懸須應務深挾情
祈斯豈庸賤之儔耶非餘生之敢望也但預在輶軒誠
為過誤珪璋特達通聘河陽貂珥雍容尋盟漳水差有
黄門啟封非無青紙詔書郡将州司郊迎負弩鄉亭里
候飾館陳兵豈是復介而奔齊寧當竊妻而逃晉已焉
哉羌難得而言也漢之谷吉捐軀者幾人楚之申胥埋
魂者何極孤子何所歎焉但頓伏苫廬徒延光晷夫以
啁噍燕雀躑躅鳴號含識懷情未有其痛且夫曾耕雨
雪猶尚悲歌蘇使幽囚無馳哽咽公履忠𢎞孝冠冕縉
紳化感煙雲量標海嶽行縻仲月王政無塞分榖髙年
仁風斯逺固以衣纓仰訓黎庶投懷今日憔惶彌布洪
澤雖復孤骸不返方為漠北之塵營魄知歸終結江南
之草
　　荅周處士𢎞讓書(徐陵/)
辱去年三月二十七日告仰披華翰甚慰翹結承歸來
天目得肆閒居差有弄玉之俱仙非無孟光之同隠優
遊俯仰極素女之經文升降盈虚盡軒皇之圖藝雖復
考盤在阿不為獨宿詎勞金液惟飲玉泉比夫煑石紛
紜終年不爛燒丹辛苦至老方成及其得道㝠真何勞
逸之相懸也又承有方生亦在天目理當仰稟明師總
斯秘要豈如張陵弟子自墜髙巖孫泰門人競投滄海
何其樂乎聖朝虛心版築尚想丘園若彼能赴嘉招便
當謹申髙命但其人往嵗亦望至京師觀此風神確乎
難拔故以忘懷爵祿詎持犧牲之談髙視公卿獨騁蜡
蛵之訓所恐有道三辟公車十徵若斯者終當不屈此
既然矣請復詳言昔楚國兩龔同時紆組漢隂二老相
携抱甕兄之幽貞若其鑿坯負石方同形影結綬彈冠
無容越楚况乎糞土夔龍羶臊名器已所不欲非應
及人忽承來音良以多感何則潁陽巢父不曾令薦許
由商洛園公未聞求徵綺季斯所未喻髙懷而躊躇於
矛楯也惟遲山阿近信更恵芳音如或誠言謹便聞奏
第夙勞比劇不復多呈
　𢎞讓遺書薦方圓陵荅之如此讀此書令人難以置
　對足令充隠之徒汗顔
　　與李那書(徐陵/)
籍甚清徽常懷虚眷山川緬邈河渭象於經星顧望風
流長安遠於朝日青葽戒節白露為霜君子惟宜福履
多豫雍容廊廟獻納便蕃留使催書駐馬成檄車騎将
軍賓客盈座丞相長史瞻對有勞脱惠箋繒慰其翹想
吾棲遲茂陵之下卧病漳水之濱迫以崦嵫難為砭藥
平生壮意竊愛篇章忽覿髙文載懷勞佇此後殷儀同
至止王人授館用阻班荆常在公筵敬析名作獲殷公
所借陪駕終南入重陽閣詩及荆州大乗寺宜陽石像
碑四首鏗鏘並奏能驚趙鞅之魂輝煥相華時瞬安豐
之眼山澤晻靄松竹參差若見三嵕之峰依然四皓之
廟甘泉鹵簿盡在清文扶風輦路悉陳華簡昔魏武虚
帳韓王故臺自古文人皆為詞賦未有登兹舊閣歎此
幽宫標句清新發言哀斷豈止悲聞帝瑟泣望羊碑一
詠歌梁之言便掩盈懷之淚至如披文相質意致縱横
才壯風雲義深淵海方今二乗斯悟同免化城六道知
歸皆踰火宅宜陽之作特會幽衿所覩黄絹之詞彌懷
白雲之頌但恨耆闍遠嶽擅特髙峰開士羅浮康公懸
溜不獲銘兹雅頌耀彼幽巖循環省覽用忘饑渴握之
不置恒如趙璧翫之不足同於玉枕京師長者好事才
人爭造蓬門請觀髙製軒車滿路如看太學之碑街巷
相填無異華隂之市但豐城兩劍尚不俱來韓子雙環
必希皆見莫以好龍無别木鴈可嗤載望瓊瑶因乏行
李金風巳勁玉質宜調書不盡言但聞爻繫徐陵頓首
　胡孝轅云那周人爵里無考周武帝遣治御正殷不
　害等使陳孝穆從不害見那重陽閣詩荆州宜陽碑
　文因與那書知書中殷儀同即不害以那荅書稱殷
　御正又云按那失撰别集碑文不傳其重陽閣詩云
　銜悲向玉闗垂淚上瑶臺舞閣懸新網歌梁積故埃
　紫庭生緑草丹墀生碧苔金扉晝常掩珠簾夜暗開
　方池含水思芳樹結風哀行雨歸將絶朝雲去不迴
　獨有西陵上松聲薄暮來書所云一詠歌梁之言是
　也閣周明帝所建武成二年落成帝是年崩故詩云
　云殷使陳即其明年文苑英華誤作重適陽闗詩詩
　紀因之復竄入隋代遂轉不可曉
　　報尹義尚書(徐陵/)
别離二國雲雨十年目懸河陽追銅爵而無遠神遊漳
水與金鳳而俱飛北使還辱去冬十月十一日告忽同
言叙循環巧製欣慰良深河朔年芳雖當淹晩白溝凂
凂春流巳清紫陌依依長楊稍合體中何如豈無鄉思
弟三秦世冑六輔良家文武兼能志懷開逺谷永之筆
無慚古人蓋延之功髙視前彦而淹留趙魏亟歴寒暄
企望鄉闗理多悲切聖朝欽明纂厯大拯生民戮巨海
之奔鯨殲中原之封豕晉君之説長安遠於日邉揚雄
有言交州在於天際則輸賝王府屈膝閶門川洞酋豪
强梁溟海神兵一指率土咸康方當偃伯於靈臺韜戈
於武庫變大風於五禮驅蒸民於昌辰物色英聲搜揚
俊傑投竿負鼎馳歩蒼龍巖穴丘園爭趨金馬而弟留
河北義等周邵懷此殊才實可傷嗟吾崦嵫既暮容鬢
皤然風氣彌留砭藥無補追惟疇昔共備行人室家安
危賓禮升降懸壺代哭俱歴春冬移館於箕同兹辛苦
鳴蜩抱樹亟見藏氷歸鴈銜蘆多經寒食靖言念此如
何可忘握翫來書彌其承臉夫以臃腫之木得免因於
不才觳觫之牛自保由其無用以余鄙陋未友龔生惟
歎吾賢不同蘧瑗耳若推溝拯溺每切皇衷逸翮飄鱗
見優機檻所以降尺一之書馳輶軒之使心期與國必
遂還途寧謂親鄰更成難請言尋雅告所及縲囚便訪
鴻臚幸無淹使聞諸司寇或有邊俘前嵗中流是維同
惡燕禽望闕冀馬臨江裁頓雲羅自投天網京觀之塚
宜彰武功周醜之門方申明罰而聖朝好生惡殺收雷
寢電兵車所獲雖同長萬之來恩澤從容無異荀罃之
禮方之於弟况擬非倫伊昔梁朝共奉嘉聘張兹大帛
處彼髙閎庭奏歌鐘座延僑肸賓客之叙方於阼階田
獵之禽同於君膳正以鄉闗阻亂致爾拘留家國隆平
義應旋反况復韓宣屢至宰孔頻還翻爾遲迴豈云鄰
睦弟遂鍾儀之操對此皇華髙厚之詩一何非類闗徐
亷樂之况三戰七擒之言此日借子之矛攻子之室彼
之使客猶尚不還此於齊都豪門貴戚周行匪例事義
相懸豈與大弟同年而語吾本自凡流以復衰老稍近
東岱不奢擊壤之年惟欣堯俗若耶之復長保安卧時
思之不棄忝亞宗卿非得侵官天扆但當今芃芃在詠
濟濟盈朝才冠卿雲智同荀郭文辭富於江海髙論薄
於雲霄趨走丹墀之門侍奉清規之内弟來款言至欲
附所聞聨類非宜更其多惑若使良有猶希贈鯉之書
郵驛方通復行飛鶬之信執筆澘然不知何向
　
　
　
　
　
　
　四六法海巻七
欽定四庫全書
　四六法海巻八　　　　　明　王志堅　編
　　與徐陵薦方圓書(周𢎞讓/)
吾荷朝恩得安丘壑身名兩泰夫復奚言但願沐浴堯
風遨遊舜日安服飽食以送餘齒然性靈未能灰弭其
間復須友生言晤後來英俊竝出方為時生林谷之中
鮮逢退逸惟趙郡方圓栖遲天目年過强仕不慕時榮
文史足用學藝優敏中歲暫遊宛洛䝉弟識異其人方
儲之𦙍衣冠未絶雅奉閒逸得性丘林與吾朋遊積有
年嵗今復同在巖壑畢志風雲琴按清商詩題空谷比
幽貞道缺考槃絶詠賁五履二兩爻無聞方今公旦作
輔億兆攸賴激貪懲競儻自圓起弟以摉揚佐世水鏡
求賢脱能登此仄陋綸言是屬翹弓逺賁則山谷咸勸
足令廉風復振懦夫能立豈不𢎞哉圓若䝉此旌招未
必不鑿坏而達於廊廟之用脱不能賁然來思而於退
讓之道於斯為貴恐弟未究東川人士聊復起予今言
吾家上宰之貴無以微裨萬一此舉脱復入聽少得不
負夙心周𢎞讓白
　𢎞讓顒之族孫與兄𢎞正弟𢎞直號三周始仕不得
　志隠句容茅山頻徵不出巳而為侯景中書侍郎人
　問其故曰吾畏死耳承聖中為國子祭酒入陳天嘉
　初以白衣領太常光祿大夫
　　荅王襃書(周𢎞讓/)
甚矣悲哉此之為别也雲飛泥沈金鑠蘭滅玉音不嗣
瑶華莫因家兄至自鎬致書於穹谷故人之跡有如對
面開題申紙流臉沾膝江南燠熱橘柚冬青渭北沍寒
楊榆晚葉土風氣候各集所安餐衞適時寢興多福甚
善甚善與弟分袂西陜言反東區雖保周陵還依蔣徑
三姜離㭊二仲不歸麋鹿為曹更多悲緒丹經在握貧
病莫諧芝朮可求恒為採掇昔吾壯日及弟富年俱值
邕熙竝歡衡泌南風雅操清商妙曲絃琴促坐無乏名
晨玉瀝金華冀獲難老不虞一旦翻覆波瀾吾巳愒隂
弟非茂齒禽尚之契各在天涯永念生平難為胸臆且
當視隂數箭排愁破涕人生樂耳憂戚何為豈能遽悲
次房逰魂不反遠産骸柩無託但願愛玉骸珍金箱保
期頤享黄髮猶冀蒼鷹頳鯉時傳尺素清風朗月俱寄
相思子淵子淵長為别矣握管操觚聲淚俱咽
　　與周處士書(王襃/)
嗣宗窮途楊朱岐路征蓬長逝流水不歸舒慘殊方炎
凉異節木皮春厚桂樹冬榮想攝衞惟宜動静多豫賢
兄入闗敬承款曲猶依杜陵之水尚保池陽之田鏟迹
幽蹊銷聲穹谷何其愉樂幸甚幸甚弟昔因多疾亟覽
九仙之方晚渉世途常懷五嶽之舉同夫闗令物色異
人譬彼客卿服膺高士上經説道屢聽𤣥牝之談中藥
養神每稟丹砂之說頃年事遒盡容髮衰謝芸其黄矣
零落無時還念生涯繁憂總集視陰愒日猶趙孟之徂
年負杖行吟同劉琨之積慘河陽北臨空思鞏縣霸陵
南望還見長安所冀書生之魂來依舊壤射聲之鬼無
恨他鄉白雲在天長離别矣會見之期邈無日矣援筆
攬紙龍鍾横集
　王襃字子淵規之子從元帝在江陵兵敗帝出降襃
　與王克等數十人至長安周文帝甚禮之建德以後
　頗叅朝議凡大詔册皆令襃具草北史襃傳云初襃
　與周𢎞讓相善及讓兄𢎞正自陳來聘帝許襃等通
　親知音問襃贈𢎞正詩并書今按此書云與弟分袂
　西陜似𢎞讓與襃同入周者史偶不載耳　襃姓名
　字皆同漢王襃近人刻僮約直書北史一段於後按
　僮約首句即云蜀郡王子淵此王襃乃琅琊人何可
　混也
　　荅徐陵書(李那/)
繁霜應管能響豐山之鐘𤣥雲觸石又動流泉之奏矧
伊物候且或㝠符况乃衿期相忘道術楚齊風馬吳會
浮雲行李無因音塵不嗣殷御正銜命來歸嘉言累札
江南橘茂薊北桑枯隂慘陽舒行止多福足下稽山竹
箭浙水明珠海内風流江南獨步扶風計吏議折祥禽
平陵孝亷辨詶文豹况復麗藻星鋪雕文錦縟風雲景
物義盡縁情經綸憲章辭殫表奏乆以京師紙貴天下
家藏調移齊右之音韻改河西之俗豈直楊雲藻翰獨
留千金嗣宗文雅惟傳好事僕世傳經術才謝劉歆家
有賜書學匪班嗣弱年有意頻愛雕蟲歲月三餘無忘
肄業户牖之間時安筆硯嚬眉難巧學步非工恒經牧
孺之譏屢被陳思之誚羞逢仲子類居山之鼓琴屢見
子將同本初之車服不謂殷侯虚談成價遂同布鼓輕
嚮雷門燕石空雕終慙比德楚軍雖拂實愧棲桐豈若
邯鄲舉袖惟聞變曲協律飛塵必應不顧是以日南寶
貝遥望歸秦合浦文犀更希還漢芳春行獻鸎其鳴矣
懸豫章之床置長安之驛厚築墻垣思逢鄭僑之聘工
歌周頌佇奏延陵之樂書繒有復道意無伸
　　與徐僕射書(尹義尚/)
義尚白漳濱江涘眇若天涯去鴈歸鴻雲飛難寄瞻言
鄉國泣珠淚而盈懷寢寐德音仰烟霞而疾首既而暑
往寒來愁雲滿塞河氷自結非由漢后之軍草霧恒嚴
寧假公超之術霜飄虎渠詎知朔野之寒雪覆龍岑徒
憶清江之煖眷言疇昔邈矣遐哉係仰清顔願常豐勝
雍容廊廟時宣匡泰之風偃息康莊無廢怡神之道義
尚望國窮魂繁憂積歲雖其未殞豈曰生年日者謬忝
後車陪遊上國曾觀禮樂見季子之知音經奉侍言嗟
鄭僑之博物如軍書愈疾之製碑文妙絶之詞猶貴紙
於鄴中尚傳聲於許下逮乎百六之年仍離再三之酷
吉凶禮數綿歴歲時嘗膽茹辛備同艱險每冀穹蒼有
感大國矜憫以禮言歸馭驛俱反何期毳毛湮淪墜灑
漳濵之水逸翮摩霄輕託蓬萊之頂信知有幸無幸見
生死之殊倫才與不才驗沈浮之異趣昔秦歸趙璧還
得連城晉失楚材直亡其寶自國祚中絶行李不通等
避世於桃源同留寓於仙嶺每占牛候馬想金陵之聖
人今覩皇華知有熊之建國賔堯仕舜猶是八才緯武
經文方儔四貴幸甚幸甚昔楊朱岐路悲始末之長離
蘇李河梁歎平生之永别雖復音塵可嗣終隔風雲夢
想時通無因覯止依依望楚寸隂有待百年將半輕生
若是命也如何今車書同軌行李相繼猥荷文移通賜
論及輶軒既以復命義尚未被哀矜竊以晉楚釋囚共
成親好今乃拘彼來此不亦難乎夫以匹夫投分猶須
坦蕩况兩國二君那宜細計彼若才如廉樂猶恐不習
禁兵茍非其人留之何益然三戰三敗卒成强霸之功
七縱七擒終仗天威之力由此言之彼此如耳徐元直
西蜀之謀士闗雲長劉氏之驍將須歸即遣知叛弗追
今之與古何其異趣且二國叶和長江共有如首如尾
可以同規或貳或猜豈名唇齒是以隔河分㰱君子知
其不終衷甲尋盟春秋貶其行詐伏承聖上欽明英賢
佐輔方知解網之氣用表無偏之化若彼之俘虜猶且
䝉歸此之南冠何辭不遣如其茍相猜貳信不由衷雖
篤親鄰義尚何罪不任辛酸之念輕陳萬一之情伏願
仁人少存疇昔承閑之便希復開言昔張子餘年誠稱
吳王之賜微躬邁影實仰含𢎞之澤載筆漣洏罔知所
運
　　與徐陵請王琳首書(朱瑒/)
竊以朝市遷貿時傳骨鯁之風厯運推移間表忠貞之
迹故典午將滅徐廣為晉家遺老當塗巳謝馬孚稱魏
室忠臣用能播美前書垂名後世梁故建寧公琳洛濱
餘胄沂州舊族立功代邸効績中朝當離亂之辰總藩
伯之任爾乃輕躬殉主以身許國實追蹤於往彦信踵
武於前修而天厭梁德尚思匡救雖繼包胥之念終遘
萇𢎞之眚洎王業光啟鼎祚有歸於是遠跡山東寄命
河北雖經旅臣之歎猶懷客卿之禮感兹知己志此捐
軀至使身沒九原頭行萬里誠復馬革裹尸遂其平生
之志原野暴體全彼人臣之節然身首異處有足悲者
封樹靡立良可愴焉瑒早簉末僚預參下席荷公之吐
握感君之知遇是用沾巾拭袂痛可識之顔迴腸疾首
切猶生之面伏惟聖恩博厚明詔爰發赦王經之哭許
田横之葬瑒雖芻賤竊亦有心琳往莅夀陽頗存遺愛
曾遊江左非無舊德比肩東閣之吏繼踵西園之賔願
歸元彼境還塋窀穸庶孤墳既築或飛銜土之燕豐碑
式樹時留墮淚之民近故舊王維等巳有論牒仰䝉制
議不遂所陳昔廉公告逝即肥川而建塋域孫叔云亡
仍芍陂而植楸檟由此言之抑有前例不使夀春城下
惟傳報葛之人滄洲島上獨有悲田之士昧死陳祈伏
待刑憲
　琳字子珩元帝寵姬兄也事元帝為將元帝忌其得
　衆出之嶺外魏平江陵琳屯兵長沙傳檄諸方上遊
　諸將推為盟主陳武帝既簒梁遣兵討之反為所敗
　乃奉永嘉王莊為梁主齊亦遣兵為之聲援兵敗與
　莊同入齊齊孝昭令鎮夀陽陳將吳明徹攻之被執
　百姓泣而從明徹懼為變殺之傳首建康故吏朱瑒
　致書于陵陵啓陳主許之瑒持首還淮南瘞八公山
　側尋有揚州人茅智勝等密送喪柩達鄴琳輕財愛
　士得将士心屢經喪亂雅有忠義之節雖本圖不遂
　齊人以此重之　隋書柳顧言傳晉王好文雅招引
　才學之士諸葛潁虞世南王冑朱瑒等百餘人以充
　學士
　　荅貞陽侯書(裴之横/)
之横白足下定國等至枉雅誨具高氏致送之旨即彼
行人遠到京城太尉應有成命但江山夐阻未奉朝廷
報辭第下國之麟趾先朝所寄藉彼鄰好義深主祀自
宜單車入境端委還朝而朱斾啓行戎旌望國江東士
子未達高懷僕早預簪裾夙叨眷與弦矢既暌江淮成
阻青藜裁封雖斷西鳥之辭白雪在天豈無北風之歎
但變故紛紛忠貞宜顯寒松負雪誠愧節者之徒勁草
疾風寧忘烈士之槩齊師若反斾淮路退舍淝水彼之
敬送止縉紳之徒此之奉迎則軒蓋而巳伏聽朝旨遲
申展敬之横白
　之横邃之兄子侯景之亂初𨽻鄱陽王範入援範薨
　之横歸元帝從王僧辯破景除吳興太守齊挾貞陽
　侯攻東闗晉安王承制命之横都督諸軍守蘄城殁
　于陣贈司空諡忠壮此書侃然直詞想見其人烈丈
　夫也
　　為梁上黄侯世子與婦書(庾信/)
昔仙人導引尚刻三秋神女將梳猶期九日未有龍飛
劒匣鶴别琴臺莫不銜怨而心悲聞猿而下淚人非新
市何處尋家别異邯鄲那應知路想鏡中看影當不含
啼欄外將花居然俱笑分杯帳裏却扇牀前故是不思
何時能憶當學海神逐潮風而來往勿如織女待填河
而相見
　一時倩筆遺婦遂有三人豈藉彼雕龍助其射雉不
　知此事豈可使卿有功耶
　　上高祖請置學書(沈不害/)
臣聞立人建國莫尚於尊儒成俗化民必崇於教學故
東膠西序事隆乎三代環林璧水業成於兩京自淳源
既逺澆風以扇物之感人無窮人之逐物無節是知施
設訓範啓導心靈譬彼染藍類諸琢玉然後人倫以正
卑高有序忠孝之禮既明君臣之道攸固執禮自塞魯
公所以難侮歌樂巳細鄭伯於前知亡干戚舞而有苗
至泮宫成而淮夷服長想洙泗之風載懷淹稷之盛有
國有家莫不尚巳梁太清季年數載否剥戎狄外侵姦
回内奰朝振鼓鼙夕照烽火鴻儒碩學解散甚於坑夷
五典九丘湮滅逾於灰燼蓋成均自斯墜業瞽宗於是
不修褒成之詞不陳祼享釋菜之禮無稱俎豆頌聲寂
寞遂逾一紀後生敦悦不見函丈之儀晩學鑽仰徒深
倚席之歎陛下繼厯馭統握籙臨㝢道洽寰中威加無
外濁流巳清重氛載廓含生熙阜品庶咸亨宜其𢎞振
禮樂建立庠序式稽古典行迹儒宮選公卿嗣子皆入
於學助教博士朝夕講肄使擔簦負笈鏘鏘接袵方領
矩歩濟濟成林如切如磋聞詩聞禮一年可以倍功三
冬於是足用故能擢秀雄州揚廷觀國入仕登朝資優
學以自輔蒞官從政有經業以治身輜駕列廷青紫拾
地古者王世子之貴猶與國子齒降及漢儲兹禮不墜
暨乎兩晉斯事彌隆蓋所以見師嚴而道尊者也皇太
子天縱生知無待審喻猶宜晦迹俯同傳經請業奠爵
前師肅若舊典昔闕里之堂草萊自闢舊宅之内絲竹
流音前聖遺烈深以相戒况復江表無虞海外有截豈
得不開闢大猷恢𢎞至道寧可使𤣥教儒風弗興聖世
盛德大業遂偃堯年臣末學小生詞無足算輕獻瞽言
伏追竦汗
　沈不害字孝和吳興武康人陳天嘉初除衡陽王府
　記室叅軍兼嘉德殿學士自梁季喪亂至是國學未
　立不害上書請崇建儒宫帝優詔荅之太建中為光
　禄卿通直散騎常侍尚書左丞卒不害博綜經典而
　家無巻軸每製文操筆立成曾無尋檢汝南周𢎞正
　曰沈生可謂意聖人乎
　　為王寛與婦義安主書(伏知道/)
昔魚嶺逢車芝田息駕雖見妖婬終成揮忽遂使家勝
陽臺為歡非夢人慙蕭史相偶成仙輕扇初開欣看笑
靨長睂始畫愁對離籹猶聞徙佩顧長廊之未盡尚分
行幰冀迥陌之難迴廣攝金屏莫令愁擁恒開錦幔速
望人歸鏡臺新去應餘落粉熏爐未徙定有餘烟淚滴
芳衾錦花長濕愁隨玉軫琴鶴恒驚巳覺錦水丹鱗素
書稀逺玉山青鳥仙使難通綵筆試操香牋遂滿行雲
可託夢想還勞九重千日詎想倡家單枕一宵便如蕩
子當令照影雙來一鸞羞鏡勿使窺忩獨坐嫦娥笑人
　　上隋高祖革文華書(李諤/)
臣聞古先哲王之化民也必變其視聽防其嗜欲塞其
邪放之心示以淳和之路五教六行為訓民之本詩書
禮易為道義之門故能家復孝慈人知禮讓正俗調風
莫大於此其有上書獻賦制誄鐫銘皆以褒德序賢明
勛證理茍非懲勸義不徒然降及後代風敎漸薄魏之
三祖更向文詞忽君人之大道好雕蟲之小藝下民從
上有同影響爭騁文華遂成風俗江左齊梁其弊彌甚
貴賤賢愚惟務吟咏遂復遺理存異尋虚逐微競一韻
之竒爭一字之巧連篇累牘不出月露之形積案盈箱
惟是風雲之狀世俗以此相高朝廷據兹取士祿利之
路既開愛向之情愈篤于是閭里童昏貴遊總丱未窺
六甲先製五言至如羲皇舜禹之典伊傅周孔之説不
復闗心何曾入耳以傲誕為清虚以縁情為功業指儒
素為古拙用詞賦為君子故文筆日繁其政日亂良由
棄大聖之軌模構無用以為用也捐本逐末流遍天壤
遞相師祖乆而逾扇及皇隋受命聖道聿興屏黜輕浮
遏止華偽自非懷經抱質志道依仁不得引預縉紳叅
厠纓冕開皇四年普照天下公私文翰竝宜實録其年
九月泗州刺史司馬幼之文表華豔付所司治罪自是
公卿大臣咸知正路莫不鑽仰墳素棄絶華綺擇先王
之令典行大道於兹世如聞外州遠縣仍踵弊風選吏
舉人未遵典則宗族稱孝鄉里歸仁學必典謨交不茍
合則擯落私門不加收齒其學不稽古逐俗隨時作輕
薄之篇章結朋黨而求譽則選充吏職舉送天朝蓋由
縣令刺史未行風教猶挾私情不存公道臣既為憲司
職當糾察若聞風即劾恐挂網者多請勒有司普加搜
訪有如此者具狀送臺
　諤字士恢趙郡人後周時拜天官都上士諤見隋文
　帝有帝王志操深自結納及受禪賜爵南和伯性公
　方明時務遷書侍御史嘗以當官好自矜伐上疏陳
　其弊上以諤前後所秦頒示天下在職數年以年老
　出拜通州刺史有惠政　諤此文去當時習尚無幾
　耳起弊維風不應如是
　　與陽休之書(祖鴻勲/)
陽生大弟吾比以家貧親老時還故郡在本縣之西界
有雕山焉其處閒逺水石清麗高巖四匝良田數頃家
先有野舍於斯而遭亂荒廢今復經始即石成基憑林
起棟蘿生映宇泉流繞階月松風草縁庭綺合日華雲
實傍沼星羅簷下流烟共霄氣而舒卷園中桃李雜椿
柏而葱蒨時一褰裳涉澗負杖登峰心悠悠以孤上身
飄飄而將逝杳然不復自知在天地間矣若此者乆之
乃還所住孤坐危石撫琴對水獨詠山阿舉酒望月聽
風聲以興思聞鶴唳以動懷企莊生之逍遥慕尚子之
清曠首戴萌蒲身衣緼襏出藝粱稻歸奉慈親緩步當
車無事為貴斯巳適矣豈必撫塵哉而吾生既繫名聲
之韁鏁就良工之剞劂振佩紫臺之上鼔袖丹墀之下
采金匱之漏簡訪玉山之遺文敝精神於丘墳盡心力
於河漢摛藻期之鞶繡發議必在芬香兹自美耳吾無
取焉嘗試論之夫崑峯積玉光澤者前毁瑶山叢桂芳
茂者先折是以東都有挂冕之臣南國見捐情之士斯
豈惡梁錦好蔬布哉蓋欲保其七尺終其百年耳今弟
官位既達聲華巳逺象由齒斃膏用明煎既覽老氏谷
神之談應體留侯止足之逸若能翻然清尚解佩捐簪
則吾于兹山莊可辦一得把臂入林挂巾垂枝携酒登
巘舒席平山道素志論舊款訪丹法語𤣥書斯亦樂矣
何必富貴乎去矣陽子途乖趣别緬尋此旨杳若天漢
已矣哉書不盡意
　鴻勲涿郡范陽人臨淮王彧薦其文學除奉朝請竟
　不詣謝人怪之曰為國舉才臨淮之務祖鴻勲何謝
　焉彧聞而喜齊神武嘗徵至并州作晉祠記官至高
　陽太守在官清素妻子不免饑寒
　休之字子烈右北平無終人歴齊左光禄大夫正中
　書監
　　上牛𢎞書(王孝籍/)
竊以毒螫噆膚則申旦不寐饑寒切體亦卒歲無聊何
則痛苦難安貧窮易感况懷抱之内水火鑠脂膏腠理
之間風霜侵骨髓安可齰舌緘脣吞聲飲氣惡呻吟之
響忍酸辛之酷哉惟明公尚書動哀矜之色開寛裕之
懷咳唾足以濟活枯鱗吹嘘可以騰飛窮羽芬以椒蘭
之氣煖以布帛之詞許小人之請開大君子之聽雖復
山川不逺神明在兹信而有徵言無不履猶恐拯溺遲
于援手救縊緩于扶足待越人之舟檝求魯匠之雲梯
則必懸于喬樹之枝沒于深泉之底矣夫以一介貧人
七年直省課役不免慶賞不沾賣貢禹之田供釋之之
費有弱子之累乏强兄之親加以老母在堂光隂遲暮
寒暑違侍闗山迢遥齧臂為期前途邈矣倚閭之望朝
夕巳勤謝相如之病無官可以免發梅福之狂非仙所
能避愁疾甚乎厲鬼人生異夫金石營魂且散恐筮予
無徵齎恨入㝠則虚縁恩顧此乃王稽所以致言應侯
為之不樂也潛鬢髮之内居睂睫之間子野未曾聞離
朱所不見沈淪東觀留滯南史終無薦引永同埋殯三
世不移雖由寂寞十年不調實乏知已夫不世出者信
聖明之君也不萬一者誠賢良之臣也以夫不世出而
逢不萬一此小人所以為明尚書幸也坐人物之源運
銓衡之柄反披狐白不好緇衣此小人為明尚書不取
也昔荆玉未剖刖卞和之足百里未用碎禽息之首居
得言之地有用能之資增日月之明無手足之戚憚而
不為孰知其解大官或不稱其能士或未伸其屈一夫
竊議語流天下勞不見圖安能無望倘病未及死往還
勉念眄窮愁之間矚離憂之詞託志於前修通心於來
哲使千載之下哀其不遇追咎執事有玷清塵則不肖
之軀死生為累小人之罪方且未成願少加矜愍留心
無忽
　孝籍平原人開皇中召入秘書助王劭修國史劭不
　之禮在省數年不免輸税孝籍不得志奏記于𢎞𢎞
　亦知其有學業而竟不調後歸鄉里以教授為業終
　于家　牛𢎞字里仁封竒章郡公
　　遺崔頥書(隋豫章王暕/)
昔漢氏西京梁王建國平臺東苑慕義如林馬卿辭武
騎之官枚乘罷𢎞農之守每覽史傳嘗竊怪之何乃脱
略官榮栖遲藩邸以今望古方知雅志彼二子者豈徒
然哉足下博聞强記鉤深致逺視漢臣之三篋似渉蒙
山對梁相之五車若吞雲夢吾兄欽賢重士敬愛忘疲
先築郭隗之宫常置穆生之醴今者重開土宇更誓山
河地方七百牢籠曲阜城兼七十苞舉臨淄大啓南陽
方開東閣想得奉飛蓋曵長裾籍瑇筵躡珠履歌山柱
之偃蹇賦池竹之檀欒其崇貴也如彼其風流也如此
幸甚幸甚何樂如之高視上京有懷德祖才謝天人多
慙子建書不盡言寧俟繁詞
　北史崔頥傳略云頥字祖濬開皇初為河南豫章二
　王侍讀更日往來及河南王為晉王轉記室參軍自
　此去豫章王遺頥書頥荅之王入東宫除太子齋帥
　兼舍人及元德太子薨以疾歸徵起居舍人宇文化
　及弑帝引為著作佐郎稱疾不起在路發病卒按河
　南王為晉王巳而入東宫者隋煬帝子元德太子也
　豫章王者煬帝子齊王暕先封豫章王也品外録以
　為齊豫章王嶷不惟地分南北亦且時懸四代亟宜
　正之
　暕小字阿孩元德大子薨朝野以暕當嗣帝暕頗驕
　恣帝亦以他事怒求暕過失自是寵衰帝每慮暕生
　變化及作亂帝顧蕭后曰得非阿孩也化及復令人
　殺暕暕亦謂出帝意至死竟不知殺者為誰
　　荅王績書(杜之松/)
辱書知不降顧歎恨何巳僕幸恃故情庶迴高躅豈意
康成道重不許太守稱官老萊家居羞與諸侯為友延
佇不獲如何如何竒跡獨全幸甚幸甚敬想結廬人境
植杖山阿林壑地之所豐烟霞性之所適䕃丹桂藉白
茅濁酒一杯清琴數弄誠足樂也此真高士何謂狂生
僕憑藉國恩濫尸貴部官守有限就學無因延頸下風
我勞何極前因行縣實欲祇尋誠恐燉煌孝廉守琴書
而不出酒泉太守列鐘鼓而空還所以遲迴遂攬轡也
僕雖不敏頗識前言道既知尊榮何足恃豈不能正平
公之坐敬養亥唐屈文侯之膝恭師子夏雖齊桓德薄
五行無疑眭夸故人一來何損䝉借家禮今見披尋微
而精簡而備誠經傳之典略閨庭之要訓也其喪禮新
義頗有所疑謹用條問具如别帖想荒宴之餘為銓釋
也遲更知聞杜之松白
　之松正觀中為河中刺史
　　答刺史杜之松書(王績/)
月日博士陳龕至奉處分借家禮并帙封送(闕/)請領也
又承欲相招講禮聞命驚笑不能巳巳豈明公前眷或
徒與下走相知不熟也下走意疎體放抑有由焉兼棄
俗遺名為日乆矣淵明對酒非復禮義能拘叔夜携琴
惟以烟霞自適登山臨水邈矣忘歸談虚語𤣥忽焉終
夜僻居南渚時來北山兄弟以俗外相期鄉閭以狂生
見待歌去來之作不覺情親詠招隠之詩惟憂句盡帷
天席地友月交風新年則柏葉為罇仲秋則菊花盈把
羅含宅内自有幽蘭數叢孫綽庭前空對長松一樹高
吟朗嘯挈榼携壺直與同志者為群不知老之将至欲
令復整理簪屨修束精神揖讓邦君之門低昂刺史之
坐逺談糟粕近棄醇醪必不能矣亦將恐芻狗貽夢櫟
社見嘲去矣君侯無落吾事王君白
　吕才東臯子集序云貞觀中京兆杜之松清河崔善
　繼為本州刺史皆請與君相見君曰奈何悉欲坐召
　嚴君平竟不見崔杜高君調趣卒不敢屈但歲時贈
　以美酒鹿脯詩書往來不絶
　　召永嘉山居書(朗禪師/)
自到靈溪泰然心意高低峰頂振錫常遊石室巖龕拂
巾宴坐青松碧沼明月自生風掃白雲縱目千里名花
異果蜂鳥銜來猿嘯長吟逺近皆聽鉏頭當枕細草為
氊世上崢嶸競爭人我心地未達方乃如斯倘有寸隂
願垂相訪
　朗禪師住婺州浦陽縣佐溪山此書見永嘉集答書
　大有妙理以非是編所急故不錄
　　上絳州上官司馬書(王勃/)
月日龍門百姓某謹再拜奉書于司馬上官公足下蓋
聞靈化出於窈冥帝圖寄於寥廓聖人生而萬物覩太
階平而四國會故曰有非常之后者必有非常之臣有
非常之臣者必有非常之績至今雷奔雨嘯風旋電轉
拾青紫於俯仰取公卿於朝夕雲臺迫漢南宫列元宰
之圖霜㦸羅門北闕據名臣之第嘗見之矣至若時非
我與雄略頓於窮途道不吾行高材屈於卑勢孔宣父
之英達位未列於陪臣管公明之傑秀名僅終於郡屬
有時無主賈生獻流涕之書有志無時孟軻養浩然之
氣則亦有焉豈非妙造無端盛衰止乎其域神期有待
動靜牽乎所遇向使太公失於周伯則旗亭之屠父韓
信屈於蕭何則轅門之餓𨽻又焉得鷹揚豹變吐納風
雲者哉故曰知與不知用與不用觀夫得失之際亦窮
達之有數乎其有邀時譽忘亷恥狥茍得設向背於朝
廷立縱横於勢利舉三寸之舌屈辱豪門奉咫尺之書
逡巡下席皆自謂材足以動俗智足以濟時鐘鼎輝其
顧盼冠蓋生其籍甚豈知夫四海君子攘袂而恥之乎
五尺微童所以固窮而不為也此蓋莊周有言所以得
意而忘象得象而忘言語曰談何容易易稱書不盡言
知談之不易而欲言之盡以是思之良可知矣下官者
康衢之賤耳嘗聞闕里之言頗挂平輿之目豈不知塵
形俗狀游水鏡而多慙抱鼓援鼙偶雷門而自失而欲
刻鵠飾鳬唐突扃餘(疑/)者耶徒以登山泛海庶測高深
執炬傳螢希增日月三奔九合下官聞管仲之風千載
一時君侯受鮑卿之託是以敢陳其徑庭不然則秋風
明月西江留獨往之因桂嶠松巖南山有不群之地矧
區區者而重高明之閫閾君侯極天分構振瓊樹而韜
霞帶地疏源握珠胎而冠月鱗軒羽殿瑶臺降卿相之
榮鵲印蟬簪金社發公侯之始青臯獨唳望鴻漸而翻
霞丹穴高鳴對鵷池而矯霧嚴助以賢良待詔未厭承
明汲黯以方正拾遺終榮卧理藩維克振既參來暮之
歌邦國不空自有康沂之相加以雄材廣度散琬琰於
胷懷逸氣遒文運風霜於掌握迫青霄而構舍烟霞之
涯涘莫尋振滄渤以流謙江漢之波瀾未測耀靈珪於
趙席垂棘知歸辯羣籟於莊軒懸匏自托賓階夕敞清
河銷驥贄之虞虛榻晨披心(疑/)禮得龍驅之地方當翊
贊宸極羽儀台屏豈徒偃仰州縣勞事藩庭而巳哉借
如僕者言不滿于鄉黨聲不出于堂閾東海取樂於簞
瓢南山畢志於文史餐花佩葉入蘭室而談𤣥挹露攀
霞坐松扃而嘯逸楊子雲之澹泊心竊幕之嵇叔夜之
逍遥真其好也未嘗露才揚巳飾小智以驚愚假勢憑
時託中人而樹迹遍遊天下寒心於將相之門獨守太
𤣥側身於名利之境嘗謂奉琴巵於北牖詠詩禮於南
陔坐商洛而折雲英臨江湖而採烟液生願畢矣而屬
鸞扃停逸頻虚不次之階鶴板徵賢累發非常之詔天
下有道吾豈匏𤓰承達人一顧之榮辱公車再辟之禮
平津侯之博物終屈奉常賈大夫之才名猶逢絳灌况
庸者而可免於此乎君侯要津先據圖海盛於當時下
官覆蕢方勤為山始於今日雖陵深谷變終非入室之
賔而晝詠宵吟敢預升堂之列夫以幽明不測尺標見
天下之心巨細相傾寸管合羲舒之度豈非道存斯貴
理在必亨霸略近發于輿歌皇圖不隔于芻議故有榮
枯絶等奉推轂而欣然年勢不侔受分庭而㒺愧風規
可接惟君侯體之今古未殊則下官願矣常恨霜松列
澗萬尋無罩月之期露草滋山寸莖有稍雲之望斯則
聲實困於兼濟才位難於俱立况乎地勢不足以誇俗
容貌不足以動人遑遑藪澤安足以奉高明之咳唾也
所冀蠅階賤質附雲足而追飈蚋序輕姿託霜毛而絶
海委名勵己蛟鐔申獨斷之能偶跡當仁驪珠鮮闇投
之懼天衢可望指鵬程而三休巨壑難遊伏龍門而一
息死罪(云云/)
　　與博昌父老書(駱賓王/)
某月日駱賓王謹致書于博昌父老等承竝無恙甚善
甚善雲雨俄别封壤異鄉春渚青山載勞延想秋天白
露幾度光隂古人云别易㑹難不其然也自解携襟袖
將十五年交臂存亡略無半在陸處士溘先朝露辟閭
公倐掩夜臺故舊門人多遊蒿里耆年宿德但見松丘
嗚呼泉壤殊途幽㝠永隔人理危促天道奚言感今懷
舊不覺涕之無從也况過隙不留藏舟難固追維逝者
浮生幾何哀縁物興淚因情感雖䝉莊一指殆先覺于
勞生秦佚三號遽忘情于怛化啜其泣矣尚何言哉又
聞移縣就安樂故城廨宇邑居咸徙其地里門阡陌徒
有其名荒徑三秋蔓草滋于舊館頹墉四望拱木多于
故人嗟乎仙鶴歸來遼東之城郭猶是靈烏代謝漢南
之陵谷巳非昔吾先君出宰斯邑清芬雖逺遺愛猶存
延首城池何心天地雖則山河四望是稱無棣之墟松
檟千秋有切維桑之里故每懷宿昔尚想經過于役不
遑駕言徒極今西成有望東戸無為野老清談怡然自
得田家濁酒樂以忘憂故可洽賞當年相歡卒歲寧復
心存舊好追思昔遊所恨跂予望之徑途密邇佇中衢
而空軫巾下澤而莫因風月虚心形留神往山川在目
地邇人遐以此懷勞增其歎息情不遺舊書何盡言
　　上吏部裴侍郎書(駱賓王/)
四月一日武功縣主簿駱賓王謹再拜奉書裴公執事
易曰書不盡言言不盡意然則理存乎象非書無以達
其微詞隠乎情非言無以詮其旨僕誠鄙人也頗覽前
事每讀古書見高堂九仞曾參負北向之悲積粟萬鍾
季路起南遊之歎未嘗不廢書輟卷流涕霑衣何者情
蓄于哀事符則感形潛于内迹應斯通是布腹心罄瀝肝
膽庶大雅含𢎞之量矜小人悃款之誠惟君侯察焉賓
王一藝罕稱十年不調進寡金張之援退無毛薛之遊
亦何嘗獻䇿干時高談王霸衒才揚已歴詆公卿不汲
汲于榮名不戚戚于卑位蓋養親之故也豈謀身之道
哉不圖君侯忽垂過聽禮以弓招之恩任以書記之亊
擬人則多慙阮瑀入幕則高謝郄超昔聶政荆卿刺客
之流也田光豫讓烈士之分也咸以勢利相傾意氣相
許尚且捐軀燕趙甘死齊韓今君侯無求于下官見接
以國士正當陪麾後殿奉節前驅賈餘勇以求榮效輕
生而報施所以逡巡于成命躊躇于從事者徒以夙遭
不造幼丁閔凶老母在堂常嬰羸恙糲糗無甘旨之膳
松檟闕遷厝之資撫躬存亡何心天地故寢食夢想噬
指之戀徒深歲時烝嘗崩心之痛罔極若僕者固名教
中一罪人耳何面目以奉三軍之事乎况屬天倫之喪
奄踰七月違膝下之養忽至三年而凶服之制將終哀
疚之情未洩興言永慕舉目增傷夫怨于中者哀聲可
以應木石感于情者至性可以通神明故徐元直指心
以求辭李令伯陳情以窮訴上以棄興王之佐命下以
全奉親之篤誠而蜀主不以為非晉君待之逾厚此二
者豈貪貧賤惡榮華厭萬乗之交甘匹夫之辱也蓋有
不得巳者哉儻有乾没為心脂韋成性捨慈親之色養
許明主以驅馳内忘顧復之私外存傅會之眷薄骨肉
厚榮寵茍背恩而自效則君侯何以處之且義士期乎
貞夫忠臣出乎孝子既不能推心以奉母亦焉能死節
以事人假物議之無嫌實吾斯之未信也流沙一去絶
塞千里子愴入塞之魂母切倚閭之望就令歡以卒歲
仰南薰之不貲而使憂能傷人迫西山而何幾君侯深
情錫類道叶天經明恕待人慈心應物儻矜犬馬之微
願憫烏鳥之私情寛其負恩遂其終養則窮魂有望老
母知歸賓王死罪再拜
　裴侍郎即行儉嘗以賔王等浮躁衒露斷其不良死
　何取而欲納之幕中賔王與人書大半望人汲引何
　不肯就行儉之辟豈萬里從戎非所以寧親而平日
　干請不過求目前寸祿以為養耶又豈從敬業時母
　巳天年終耶是皆不可知也　此書在駱集又是一
　體
　　上雍州高長史書(李嶠/)
八月十五日三原縣尉趙國李某謹再拜奉書長史明
公執事蓋聞諸師曰君子或出或處蓋君子與時消息
從道汚隆故其處則閉重𤣥坐虚白龍盤鳳跱桂郁蘭
芬下生川嶽之氣上發星辰之象其出則摛景光吐文
質風雲相召日月爭明撫八翼而登泰階提七星而酌
元氣夫然故終始亨吉進退利貞某當休明之期推去
就之分滄洲密邇未徵嘉遁之爻閶闔洞開不列亨衢
之步顧嘗希仕尺寸狥祿斗升胥僕之與鄰奔走之為
役婆娑塵垢之中踸踔藩籬之際區區短懷亦云可見
矣抑貧賤實須降志顛沛不可違仁是用終夜九迴一
朝三省懼斯言之或玷將細德之為累至於有文無害
之政得玉喪寶之譚服以周旋庶乎聞達然以守其愚
直任此拙宦雖入門為無言之侣出谷罕求聲之援生
平琴曲惟以下調相哀疇昔朋遊詎有中人見識誠不
幾乎幽蘭芬蕙實不愧乎枯木朽株自獲忝微班預聞
賤事佩紛綸之雅訓承肅穆之清塵有日矣亦曾越嚴
亭趨下風希口吻之芳音候眉宇之陽氣而堂上百里
鬷明無撤器之因門下三千毛遂乏處囊之地雖願披
心膽進款誠雲漢逾邈風流遂逺夫客果有能不孤彈
劒之食士實難盡誰知執矢之工此昔人所以慷慨於
神交殷勤於知己者也伏惟君侯日門翔照天池撫翼
厨開銘鼎座列歌鐘吐娓娓之言植堂堂之望河陽春
樹開四照於詞林洞庭秋水清九流於心鏡若夫標置
度量權衡物理蕭公畫䇿不探𢎞逺之規孟子持籌未
及精微之數粤若登金閣排玉堂利見九五差蹤二八
或奏昌言伏丹墀而心啓乃迴天奬憑紫樞而目送南
宫秘署出入生光西京神輔指麾成俗固巳羽儀振鷺
黼藻群龍某家本燕南居臨趙北負書懷刺方致維桑
之禮賁帛翹車幸枉錯薪之駕愷悌之慈允洽敷腴之
好不忘洎解褐中林辭農下邑希光東壁猶是貧女舊
鄰激水西江非復達人前惠鄙賤之質未改提奨之恩
巳别昔時薑桂早得因地而生今兹桃李翻以無言受
棄豈非時亨其會命塞其通者乎今餘秩無幾解巾有
日便當斂襟初服藏拙後塵何去何從罷龜策之臧否
自開自落任天地之榮枯宜其巻舌吞聲滅影削跡不
干執事之紀無煩左右之聽徒恨勤誠累歲而丹慊不
通服道彌年而白頭成諺所以低回岐路杼軸蓬心搦
翰操觚而不能已者也夫引往納來江海所以深廣損
上益下乾坤所以光大是故虚已之求有屈位而申道
汎接之愛或開懷而受物若乃崇峻宫垣扃鑰閫奥使
屬睇之目隔逾深而照窮仰止之心限彌高而望絶御
賔以之失位篲客以之無門將恐慕義之夫思為黄鶴
之舉企景之客不作真龍之遊願君侯垂古人之風申
國士之分假其白璧之契接以黄金之言不忽當年要
之卒歲則重如熊掌府中饒取義之賔輕若鴻毛節下
有狥生之士敢薦狂妄惟君擇焉
　　上蕭至忠論史書(劉知幾/)
僕自策名仕伍待罪朝列三為史臣再入東觀竟不能
勒成國典貽彼後來者靜言思之其不可有五何者古
之國史皆出一家未聞藉功於衆惟漢東觀大集群儒
然纂述無主條章靡建繇是伯度訝其不實公理以為
可焚今史司取士有倍東京人自為荀袁家自為政駿
每記一事載一言閣筆相視含毫不斷頭白可期汗青
無日一不可也前漢郡國計書先上太史副上丞相後
漢公卿所撰先集公府乃上蘭臺故史官載事為廣今
史臣編録惟自詢采二史不注起居百家罕通行狀即
仲尼猶且管窺况中材豈能博物二不可也史局通籍
禁門幽居九重所以杜顔面防請謁也今館中作者如
林皆願長喙無聞齚舌一示褒貶曾未絶口而朝野具
知孫盛取嫉權門王韶見讐貴族常人之情不能無畏
三不可也古者史氏各有指歸故尚書以疏通知逺為
主春秋以懲惡勸善為先今史官注記類稟監修或謂
尚須直辭或謂宜當隠惡十羊九牧其令難行一國三
公適從誰在四不可也夫言監者蓋總領之義耳宜明
立科條審定區域庶人思自免書可立成今監者不肯
指授修者又不遵奉用使爭學茍且務相推避坐變炎
凉徒延歲月五不可也凡此不可其流實多雖威以刺
骨之刑朂以懸金之賞終不能得僕所以屢辭載筆之
官願罷記言之職者正為此耳當今朝號得人國稱多
士蓬山之下良直差肩芸閣之中英竒接武僕既功虧
刻鶴筆未獲麟徒殫大官之膳虚索長安之米乞以本
職還其舊居多謝簡書請避賢路惟明公哀而許之
　劉子𤣥名知幾以字行擢進士第累遷鳳閣舍人兼
　修國史時宰相韋巨源紀處訥楊再思宗楚客蕭至
　忠皆領兼修子𤣥病長官多意尚不一而至忠數責
　論次無功乃奏記求罷去
　　河清頌(有序/)　(鮑照/)
臣聞善談天者必徵象於人工言古者先考績於今鴻
犧以降遐哉邈乎鏤山岳彫篆素昭德垂勛可謂多矣
而史編唐堯之功載格于上下樂登文王之操稱於昭
于天素狐𤣥玉聿彰符命朴牛文螾爰定祥厯魚鳥動
色禾雉興讓皆物不盈眥而美溢金石頌聲為之而寢
詩人于是不作庸非惑與自我皇宋之承天命也仰符
龍木之精俯協河龜之靈君圖帝寶粲爛瑰英固業光
曩代事華前德矣聖上天飛踐極迄兹二十四載道化
周流𤣥澤汪濊地平天成上下含熈文同軌通表裏釐
福燿德中區黎庶知讓觀英遐表夷貉懷惠秩禮䘏勤
散露臺之金振民舒國傾鉅橋之粟約違迫脅奢去泰
甚讌無留飲畋不槃樂物色異人優遊鯁直顯靡失心
幽無怨魄精照日月事洞天情故不勞仗斧之使號令
不嚴而自肅無辱鳳舉之事靈怪不召而自彰萬里神
行飈塵不起農商野廬邊城偃柝冀馬南金填委内府
馴象栖爵充羅外苑阿紈纂組之饒衣覆宗國魚鹽杞
梓之利傍贍荒遐士民殷富繁溢五陵宫宇宏麗崇冠
三川閭閈有盈歌吹無絶朱輪疊轍華冕重肩豈徒世
無窮人民獲休息朝呼韓罷酤鐵而已哉是以嘉祥累
仍福應尤盛青丘之狐丹穴之鳥栖阿閣遊禁園金芝
九莖木禾六秀銅池發膏畝腴宜以謁薦郊廟和協律
吕烟霏霧集不可勝紀然而聖上猶昧旦夙興若有望
而未至閎規遠圖如有追而莫及神明之貺推而弗居
也是以琬碑鏐檢盛典蕪而不治朝神省方大化抑而
未許崇文協律之士藴儛頌於外坐朝陪宴之臣懷揄
揚于内三靈佇睠九壤注心既有日矣歲宫乾維月邅
蒼陸長河巨濟異源同清澄波萬壑潔瀾千里斯誠曠
世偉觀昭啓皇明者也語曰影從表瑞從德此其効焉
宣尼稱鳳鳥不至河不出圖傳曰俟河之清人夀幾何
皆傷不可見也然則古人所不見者今殫見之矣孟軻
曰千載一聖是旦暮也豈不信哉夫四皇六帝樹聲長
世大寳也澤浸羣生國富刑清鴻德也制禮裁樂惇風
遷俗文教也誅華逋羯束顙絳闕武功也鳴禽躍魚滌
穢河渠至祥也大寶鴻德文教武功其崇如此幽明協
贊民祇與能厥應如彼惟天為大堯實則之皇哉唐哉
疇與為讓抑又聞之勢之所覃者淺則美之所傳者近
道之所感者深則慶之所流者逺是以豐功韙命潤色
縢策盛德形容藻被歌頌察之上代則奚斯吉甫之徒
鳴玉鸞於前視之中古則相如王褒之屬㢮金羈于後
絶景揚光清埃繼路班固稱漢成之世奏御者千有餘
篇文章之盛與三代同風由是言之斯廼臣子舊職國
家通義不可輟也臣雖不敏敢不勉乎乃作頌曰
窺刋崩石捃逸殘竹巢風寂寥羲埃綿邈鉅生大年贍學淵
聞鞶繡成景粉繢顓軒徒翫井科未覩天河亘古通今
明鮮晦多千齡一見書史登歌旋我皇駕揆景方塗凌
周躐殷蹶唐轢虞如彼七緯累璧重珠高祖撥亂首物
定靈更開天地再鑄羣生帝御三傑龍步八坰朔南暨
敎海北騰聲淪深格高浹遐洞㝠讒鼎遷宋𤣥圭告成
大明方徽鴻光中微聖命誰堪皇厯攸歸謀從筮協神
與民推黄旗西映紫蓋東輝納瑞螭玉升政衡璣金輪
豹飾珠冕龍衣正位北辰垂拱南面天下何思日用罔
倦復禮歸仁觀恒通變一物有違戚言毁膳菲躬簡法
厚下安宅謙德彌光損道滋益孝崇饗祀勤隆耕籍饘
酎秋羊封墐春骼嬰耄兼梁鰥孤重帛體由學染俗以
敎遷禮導刑清樂鬯風宣分衢讓齒折訟推田野旌伏
彦朝賞登賢儒訓優柔武節猋鷙文憲精𢎞戎容犀利
樞鈐明審程彠周備吏礪平端民羞幸覬桴鼓凝埃烽
驛垂轡銷我長劒歸為農器閩外水鄉鄣表炎國隴首
西南渤尾東北赩赩嶺丹渾渾泉黑移琛雲勉轉隼卭
僰狼歌薦功鳥譚陳德治博化光民阜財盛班白行謡
青綺高詠雲表幽和物章明慶麗植雕質蠢行藻性仁
草晨莩德宿宵映海無隠飇山有黄落牛羊内首閭户
外拓瑞木朋生祥禽軰作薰風蕩閨飴露流閣器範神
妙劑調象藥匪直也斯偉慶芳溱注彼四瀆媚此雙川
伏靈遥紀閟貺遐年澄波海嶽鏡流䓗山泉室凝澱水
府清涓俛瞰夷都降眡驪淵朱宫潛耀紫閣隂鮮昔在
爽德王風不昌廼溢廼竭或壅或亡潔源濫壑曾是未
央先民永慨大道悠長云何其瑞實鍾我皇聞諸師説
天竦聽密介焉如響匪逺惟疾矧是皇心妙夫貞一左
右天經户牖人術訏謨布簡絲言盈室歲有綿祀清豈
崇日一人之慶吹萬稟和靈根方固修源重波副睿貳
哲帝體皇柯景雲蔚嶽秀星騎羅垂光九野騰響四遐
輔居鼎足槃石虎牙世匹周室基永漢家泰階既平洪
河既清大夫在上區宇文明樵夫議道漁父濯纓臣照
作頌鋪德樹聲
　照字明逺東海人宋元嘉中河濟俱清照為此頌初
　照謁臨川王義慶未見知欲貢詩言志人止之照曰
　大丈夫豈可遂蘊智能使蘭艾不辨于是奏詩王竒
　之文帝時為中書舍人上好文章自謂莫及照悟其
　旨為文多鄙言累句咸謂照才盡是不然也照或作
　昭唐人為武后避諱故今宜改正
　　馬寶頌(并序/)　(梁簡文帝/)
皇帝應百姓之心副四海之願復履玉衡還臨億兆天
地交泰日月貞明至理惟新隆平方始遐邇壹體中外
禔福含生欣欣若耘耰之逢夏雨懷情坎坎譬草木之
值春風帝王之道超邁開闢睿聖之功殫厯邃古軒羲
不足鑿枘堯舜不足憲章至哉大哉無得而稱也五月
丁酉朔絲竹會于德陽之堂于時日進内宫星次鶉首
仲夏之晷稍極陽城之圭蕤賔之鍾初應潁川之律縉
雲旦巻南風晚扇惠氣入帷清隂周宇玉輿雲罕照日
充庭羽林中權分階列校簪笏成行貂纓在席昭天之
樂金石鏗鏘報地之禮威儀肅省詔以馬寳示群臣太
僕効官趣馬掌贊三令五申丞聨事舉八麗四圍給役
相趨暉煜金鑣陸離寶勒天地無疆之德永星致逺之
功鸞盻善鳴龍儀美稱沸毅權竒之威趨攄抑揚之態
足轉驚電眼流含燭霧噴紛霏流沬飄洒數千為夀豈
待原蠶之禁萬里一息不藉杜蘅之草王良不能控其
銜䇿伯樂不能辨其文機方知總轡崑岑周非吾馭張
樂大野夏有慙德豈止沈河用璧獨有緑文之稱盛德
在木偏受蒼龍之名至于干將寶劒遥服晉鄭之軍蓮
花烏玉騰威大海之際况乎馬寶義實踰之方當夙沙
自歸滑橋屈膝款闗入塞偃武修文去病無出師之勞
充國罷議邊之略五律成珍九河如鏡臣謹按瑞應經
彌勒成佛經中阿含經覽愚經竝稱第三之馬者三千
歲華子云堯漢皆得馬者堯漢皆火德正斗南方乗德
而至也豈非聖德汪濊皇風洋溢研機洞元備禮達義
是以天不愛道白馬嘶風王澤効祥朱鬛降祉比夫圓
蹄方足躑躅在郊風嘯電奔聲遨處囿五彩依樹三雀
登巢安髣髴于當今弗擬議于休應百辟卿士咸稱萬
歲伊臣不佞結慶雲霄親承詔旨預觀寶瑞手舞足蹈
贊揚不足宴禮斯畢退而作頌其辭曰
帝廣運德欽明儀郊升道形聲德為軌仁作經璇璣正
太階平割五禮和六英開四攝行八政轉輪皇飛行聖
愍含識資惠命引蒼生歸法性菩提真般若淨七寶均
萬邦寧逖惇史觀陳詩域中大惟聖期聞𤣥妙復孝慈
解流澤隨因時刑巳措績咸熙三農盛九榖滋萬祇悦
八神怡律有節厯得天景星曜慶雲連珠為月醴為泉
民何幸值皇年乾道應坤馬來度玉闗升玉臺鏤錫煥
鸞鑣迴槃雲轉堞塵開千天駟百龍媒永伏皁掃騊駼
秣瑶粟秀芳芻九夷款四表清甿胥樂輿頌興
　佛經言轉輪聖王處不一大略言此王福德夀命最
　高惟刼初始出世所謂馬寶者謂一旦能周四天下
　不知蕭氏之馬能周幾何而遽可謂之寶也大率蕭
　氏父子以文士之浮夸襲釋典之糟粕以子頌父至
　再至三皆用佛書為文而不知妄言綺語為佛所訶
　也悲夫
　　神雀頌(并序/)　(許善心/)
臣聞觀象則天乾元合其德觀法審地域大表其尊雨
施雲行四時所以生殺川流岳立萬物于是裁成出震
乗離之君紀鳸司鳳之后玉錘玉斗而降金版金縢以
傳竝陶冶性靈含煦動植眇𤣥珠於赤水寂明鏡乎虚
堂莫不景福氤氲嘉貺雥集馳聲南薫越響雲韶粤我
皇帝之君臨闡大方抗太極負鳳邸據龍圖不言行焉
攝提建指不肅清焉喉鈴啓閉括地復夏截海翦商就
望體其尊登咸昌其㑹綿區浹宇遐至邇安騰實飛聲
直暢傍施無體之禮威儀布政之宫無聲之樂綴兆總
章之觀上庠養老躬問百年下土字民心為百姓月棲
日浴熱坂寒門吹鱗没羽之荒赤蛇青馬之裔解辮請
吏削袵承風豈止呼韓北場頫勒狼居之岫熄慎南境
近表不耐之城故使天不愛道地寧恡寶川岳展異幽
顯效靈狎素遊頳團膏潄醴半景青赤孳歴虧盈足足
懷仁般般擾義祥祐之來若此升降之化如彼而登封
盛典云亭佇白檢之儀致治成功柴燎靡𤣥珪之告雖
奉常定禮武騎草文天子抑而未行推而不有允恭克
讓其在斯乎七十二君信蔑如也故神禽顯賁𤣥應特
昭白爵主鐵象之竒赤爵銜丹書之貴班固神爵之頌
履武戴文曹植嘉爵之篇棲庭集牖未若于飛武帳來
賀文㮰刷彩青蒲將翺赤罽玉几朝御取翫軒楯之間
金門旦開兼留翬翟之鑒終古曠世未或前聞福召冥
徵得之兹日歲次上章律諧大吕𤣥枵會節𤣥英統時
至尊未明求衣晨興於含章之殿爰有瑞雀翺翔而下
載行載止當扆宁而徐前來集來儀乗軒墀而顧步夫
瑞者符也聖主之休徵雀者爵也聖人之大寶謹按考
異郵曰軒轅有黄爵赤頭立日傍占云土精之應又禮
稽命徵云祭祀合宜則黄爵集昔漢集泰畤之殿魏下
文昌之宫一見雍丘之祠三入平東之府竝旁觀迴矚
事陋人微奚足稱矣抑又聞之不刳胎剖卵則鸞鳳馴
鳴不漉浸焚原則螭龍盤蜿是知陛下止殺故飛走宅
心皇慈好生而浮潛育德臣面奉綸綍垂示休祥預承
嘉宴不勝藻躍李䖍僻處西土陸機少長東隅微臣慙
於往賢逢時盛乎曩代輒竭庸瑣敢獻頌云
太素式肇大德資生功𤣥不器道要無名質文鼎革沿
習因成祥圖瑞史赫赫明明天保大定於鑠我君武義
廼武文教惟文横塞宇宙旁凝射汾軒物重造姚風再
薰煥發王䇿昭彰帝道御地七神飛天五老山祇吐祕
河靈孕寶黑羽升壇青麟伏皁丹烏流火白雉從風棲
阿德邵鳴岐祚隆未如神爵近賀王宫五靈何有百福
攸同孔圖獻赤荀文表白節節竒音行行瑞迹化玉黼
扆銜環陛㦸上天之命明神所格綏應在旃伊臣頌焉
永緝丹素方流管絃頌歌不足蹈舞無宣臣拜稽首億
萬斯年
　許善心字務本陳禎明中加通直散騎常侍聘隋陳
　平勑以本官直門下省遷虞部侍郎上神雀頌賜物
　二百段大業初轉禮部侍郎後從幸江都宇文弑逆
　以不屈遇害
　　拜南郊頌(并序/)　(王勃/)
微臣上稽龍繇下閲龜謀觀天地之至道考皇上之大
節武宣七德未嘗踰息亂之鄉文招九功未嘗出昇平
之域竝能懸日月而高視駕雷雨而先鳴或皮幣而踐
泰階或干戈而躡乾步至於理定創禮功成作樂振長
䇿以叙諸侯設靈機而制羣動猶虞階巳泰不能息洞
庭之誅夏載克寧不能罷會稽之戮故將體剛柔而立
本法震曜而崇威一戎而㝢縣平四罪而華夷服然後
皇旗大輅詔殊號於圜丘電轉雲迴奏𤣥符于孝理天
下黎人知四海之安樂寰中殊域奉三靈之康泰德兼
祥風灑道與和氣遊不言而大寶用貞無事而元功有
立捨彼代也其誰與哉若夫應運而生繼天而作鼓動
千載之下超騰百王之上遂能發軒庭之景曜躡隋運
之頽風揖讓而取文明指麾而清幽夏則吾皇唐得之
矣高祖以黄旗錫瑞靜雲火之横氛太宗以赤羽登期
補星辰之絶縷授瑶圖於斯邑付璿厯於鈞臺人更三
聖道昭千古於是俛臨睿極趨四荒于鳳闕之前端委
廟堂調萬國於龍軒之下八鸞徐動頓湯文于後塵九
駿長驅佇堯舜于中路邦家之具得矣易簡之業存矣
猶有朱䝉戾俗違光蓬艾之間青激遺甿假氣鈞陶之
内背熊山而搆虐擁狼潭而稽誅竊瀛海之風波弄乾
坤之綱紀漢圖西返惟收五郡之名魏律東窮未出三
韓之險姦謀蓄于有漸逆節成于不悔長蚊蚋之雷霆
附豺狼之羽翼豈知夫至人無外撫天下以為家真數
有歸吊羣方而罪已三門遁甲黄公成不戰之師五壘
神兵𤣥女下先登之䇿肅牙璋而按律輝旄節而分麾
降南宫之元老裂西營之毅卒良將首路偏戎竟野軸
轤萬里旌旗四合金緗玉匱司空憑首勝之威鶚視龍
趨將軍仗萬全之略負鼇丘而峻壁據黿壑而深溝一
鼓而亭塞無塵七縱而江山失險伐罪以明而不以衆
懷逺人於絶境均惠化於殊鄰登若木以照臨折紅桃
以延佇然後分州列鎮對明月以收營返斾旋戈部𤣥
雲而振旅望神都而獻捷仰靈社以書功辛亥謁于昭
陵癸丑告于太廟時乗黑帝月旅𤣥枵大唐有國之五
十一年皇帝有天下之一十九載也元惡既殄萬宇清
矣元勲既輯萬寶成矣以為周郊上帝裁延肅慎之賔
漢禮甘泉未拯朝鮮之亂想𤣥功而反側奉先旨以遲
迴思荅上靈之心以洽庶黎之望爰考吉日遂靜行宫
有司具典乗輿乃出撫𤣥蚪戴翠鳳鼉鼓按節鯨鐘疏
響千乗嶽動萬騎林迴星陳而天行雷震而霧合是時
未登夫太壇也廼齋帷宫宿帳殿華蓋移影鈎陳從蹕
千營夕布亘蒼野而煙凝萬幕霄懸背黄闉而霧列既
而屏翳清曉飛廉警旦孫叔奉轡王良聳䇿雲藏星謐
宇曠山明旌旗具照簫笳互凝陟名嶽以告成歴神丘
而展事國容象物而動朝章視令而肅宸儀有晬虚徐
大帝之庭列侍無譁髣髴華胥之國於是襲衮服戒俎
豆端瑞班儼華旒樂懸六代禮備三古奠惟蒼璧藉用
白茅鳴孤竹之簫管奏空桑之琴瑟感格以誠不以事
動植咸驩敬神以道不以華天人合應然後駐聲名於
上邑反文物於仙宫因雷雨而作施法雲天而用響風
行電舉未寸景而浹九埏野抃途歌不崇朝而晏六合
我之𤣥極建矣我之能事畢矣趨帝寰而振足越皇衢
以驤首不其然乎雖睿化無方比神圖而絶唱而小臣
不佞撫洪筆而當仁敢作頌曰
遼河巨浸碣石危峰城分𤣥菟塞接黄龍憑遐作梗恃
險忘恭人殘鬼哭主闇臣凶有晉不綱戎麾内逐帝隋
失御皇輿外騖九縣塵征三靈霧黷長兹下慢逋我天
戮五材無隕千齡有聖武創元基文清寶命波恬四海
明宣七政息衆以寧綏荒以令飛龍繼跡鳴鳳重光遂
均夷夏迭用柔剛戈船泛月劍騎横霜風驅海石電掃
辰陽帝師無戰神兵有伐丞相陪麾司空仗鉞危雲旦
起長星夜發萬壘爭屠千城自蹷功超薄代義極兼該
殊方底定善陣徐迴歸俘獻捷課績分材建侯清廟偃
伯靈臺考事龜謨凝清鳳扆仰觀俯察享神作祀道則
推天功非在已豐隆旦出招揺夕指神壇嶽立齋館雲
深鑾旗曉引葆吹晨吟山明野澈日降天臨鏘鏘盛服
肅肅珪簪爼豆畢陳笙鏞間撫玉觴分獻金錞暢矩青
帝鳴琴朱靈會舞上和下悦神歆神聚收驩巨野反斾
靈躔思周宇宙樂極寰埏德因時立頌以詞宣帝之功
也臣何飾焉
　勃本傳言麟德初數獻頌闕下今所傳者此篇與九
　成宫乾元殿頌是也九成乾元皆萬餘言窮盡工巧
　乾元頌序至頌皇后頌太子又隂頌諸王公主冀以
　媚后后又雅好文詞然于勃漠不動意至鬬雞一檄
　而黜不旋踵帝后可謂具眼勃可謂枉了做小人矣
　余于簡文菩提大法勃九成乾元諸頌先嘗録之後
　乃汰去曰汰簡文為佛法懲妄語也汰王勃為文壇
　懲無恥也
　　陜州鐵牛頌(并序/)　(賈至/)
乾象元地勢坤稽謀惟觀察孰見元善利物純隂隲而
不仁坤順為牛或剛克以殊用彼見于陜郛者其隂隲
歟其剛克歟寓精堅強壮趾慎固内習坎窞外形端倪
居于道周敦兮若樸謂為首匪如山之狀謂為角匪如
栗之象曾覽古史罔徵其由深不可識孰知其故吾將
本自然歸神功豈謀人力役鬼傭哉東臨周畿西盡虢
略載厚地而莫聳拒長河而不崩向使非神或微憑子
之力則城復隍矣人其魚乎乃詢耆耋聽輿誦僉曰此
之鎮其日固乆人由是怙恃物由是生資嘗欲掘地及
源以觀其徼庀徒執用大臻于兹横縻林綆匹進雲鍤
尋下體之極達純隂之精其于退諸泉而入于穴俾圍
木靡拉懸絙絶縋既致乃穽其見如初五丁力拔而不
及方舟鎖曳而奚可虎無所措其爪猛焉能噬兵無所
容其刃投豈皆虚鏕鏕行人無住莅下當函闗之路望
若隨仙俯桃林之墟時得歸獸若以匹敵必于其倫則
長蛇遶閬風而周巨鼇負蓬萊而抃可明徴矣且察内
以外觀逺以近在端鋩而末固未可量也亦何知不磅
礴數州之間日用有迷其力矣夫能利于物帝之念擇
善而為臣之忠是以我國家咸秩無文發天使以祀我
明牧謀始有作招墨客以頌頌者誦也容也誦令德昭
厥容冀穆如清風敢刋之貞石頌曰
杳冥精兮混茫氣凝為伏牛載厚地巨靈西掌屹贔屭
長河東流泙沸渭堅立不動神之至層城固䕶人大庇
德合無疆其可既昔人無述今之是志
　至字幼鄰會之子從𤣥宗幸蜀拜起居舍人知制誥
　帝傳位至當譔冊帝曰昔先天誥命乃父為之詞今
　兹命冊又爾為之可謂繼美矣至頓首嗚咽
　　北山移文(孔稚圭/)
鍾山之英草堂之靈馳煙驛路勒移山庭夫以耿介拔
俗之標瀟灑出塵之想度白雪以方潔干青雲而直上
吾方知之矣若其亭亭物表皎皎霞外芥千金而不盻
屣萬乗其如脱聞鳳吹于洛浦值薪歌于延瀨固亦有
焉豈期始終參差蒼黄反覆淚翟子之悲慟朱公之哭
乍迴迹以心染或先貞而後黷何其謬哉嗚呼尚生不
存仲氏既往山阿寂寥千載誰賞世有周子雋俗之士
既文既博亦𤣥亦史然而學遯東魯習隠南郭偶吹草
堂濫巾北岳誘我松桂欺我雲壑雖假容于江臯乃纓
情于好爵其始至也將欲排巢父拉許由傲百氏蔑王
侯風情張日霜氣横秋或歎幽人長往或怨王孫不遊
談空空于釋部覈𤣥𤣥於道流務光何足比涓子不能
儔及其鳴騶入谷鶴書赴隴形馳魄散志變神動爾乃
眉軒席次袂聳筵上焚芰製而裂荷衣抗塵容而走俗
狀風雲悽其帶憤泉石咽而下愴望林巒而有失顧草
木而如喪至其組金章綰墨綬跨屬城之雄冠百里之
首張英風于海甸馳妙譽於浙右道帙長殯法筵乆埋
敲朴諠囂犯其慮牒訴倥􁦖裝其懷琴歌既斷酒賦無
續常綢繆于結課每紛綸于折獄籠張趙于往圖架卓
魯于前籙希蹤三輔豪馳聲九州牧使其高霞孤映明
月獨舉青松落隂白雲誰侣磵户摧絶無與歸石徑荒
凉徒延竚至于還飇入幕寫霧出楹蕙帳空兮夜鶴怨
山人去兮曉猿驚昔聞投簪逸海岸今見解蘭縛塵纓
于是南嶽獻嘲北隴騰笑列壑爭譏攢峰竦誚慨遊子
之我欺悲無人以赴弔故其林慙無盡澗愧不歇秋桂
遣風春蘿罷月騁西山之逸議馳東臯之素謁今又促
裝下邑浪拽上京雖情投于魏闕或假步于山扃豈可
使芳杜厚顔薜荔無恥碧嶺再辱丹崖重滓塵遊躅于
蕙路汚渌池以洗耳宜扃岫幌揜雲闗斂輕霧藏鳴湍
截來轅於谷口杜妄轡於郊端於是叢條瞋膽疊穎怒
魄或飛柯以折輪乍低枝而掃迹請廻俗士駕為君謝
逋客
　初周顯隠于北山後出為山隂令秩滿入京復經此
　山故德璋代山移文以絶之
　人生在世出之與處如寒暑晝夜然顧其所挾何如
　耳豈處之必高于出哉如謝朏何𦙍以山林為妒媒
　亦安在其為高隠也自有此文而杜鎬以譏种放王
　一介以譏王安石漸成濫套矣安石一生仕宦譬如
　幼女許嫁而責其守節尤理之不通者也
　　移齊文(徐陵/)
獲去月二十日移承羯寇平殄同懷慶悦眷言鄰穆深
副情佇夫天網之大固無微而不擒神武之師本無征
而不克至如戎王傾其部落逆豎道其鄉闗非厥英圖
殆難戡戮况復洞庭遐曠兵食殷阜西窮版屋北罄氊
廬聲冠苻姚勢兼聰勒庸蜀寳馬彌山不窮巴漢樓船
陵波無際我之元戎上將協力同心承稟朝謨致行明
罰為風為火殪彼䝉衝如霆如雷擊其舟艦羌兵楚賊
赴水沈沙棄甲則兩岸同奔横屍則千里相枕江川盡
滿譬睢水之無流原隰窮胡等隂山之長哭于是黑山
叛邑諸城洞開白虜連羣投戈請命長沙鵩鳥靡復為
妖湘川石燕自然還儛克翦無算縲擒不貲欲計軍俘
終難巧厯所獲龍駒驥子百千其羣更開苜蓿之園方
廣騊駼之廐于是衞霍甘陳虬髭瞋目心馳壟路志飲
河源乗勝長驅未知所限豈如桓溫不武棄彼闗中殷
浩無能長兹羌賊方且西踰酒郡抵我境而置邊亭東
略鹽池為齊朝而反侵地此政亦翦妖氛未窮巢窟便
聞慶捷愧佩良深
　　為東魏檄梁文(杜弼/)
觀夫辰象麗天山岳鎮地建之以邦國樹之以君長日
月於是莫二宇宙所以總一雖五運相推百王革命此
道之行孰之能改皇家承統光配彼天義洽幽明化周
動植舞干戚於兩階執玉帛於萬國惟彼吳越獨阻聲
教而元首懷止戈之心上宰薄兵車之會遂解縶南冠
喻以好睦舟車遵􁆑川陸光華亭徼息奔走之勞屯戌
無逼卒之變雖嘉謨長算爰自我始而罷兵息民彼獲
其利侯景豎子本無事業乃枉道於人間遂乾沒於世
上鳴伏於爾朱之門鎮守於普泰之日曾無為主之識
詎有挈瓶之智既而投命義旗歸身幕府殊異雍齒有
類丁公時逢寛政得免大戮棄其瑕滓收其力用預在
行伍叅跡驅馳及秦隴逋誅每事經略以河南是空虚
之地漢陽非兵戰之衝薄存犄角聊示旗鼓豈資實效
寄以遊聲而愚褊有積驕憤遂甚禍心潛搆翻成亂階
負恩棄德罔恤天計不義不昵厚而必顛委慈母似脱
屣棄寵弟如遺芥龍鍾稚子痛苦成行孌彼諸姬破亡
為伍滅伯春之婉轉慕姜兒之爽言不與狼虎同仁而
共豺狸等惡及逺託闗隴依憑姦異逆主定君臣之分
賊臣結兄弟之親解其倒懸仰人鼻息一日無恩終成
難養俄而易慮躬擐干戈釁暴惡盈側首無託以金陵
逋逃之藪江南流離之地甘辭卑體進贄圖身讒言浮
說抑可知矣叛豎投命豈將擇音而偽朝大小幸災忘
義主荒於上臣蔽於下逐雀去草曽不是圖竊寶叛邑
椒蘭比好人而無禮其能國乎亦既失信不亡何待今
帝道休明皇猷允塞故丞相材標國楨道潤時雨内外
齊心上下同德摩日則車懸轉舍排山則龍門洞開吞
雲夢於胸中運天下於掌内雖有賊臣去國亡卒出境
何異一毛之落牛體雙鳬之飛海濵彼既連結姦惡斷
絶鄰好追兵保境縱盗侵國蓋物無定方事無常勢或
乗利而受害或因得而更失是以吳侵齊境遂致句踐
之師趙納韓地終有長平之役矧有鞭撻疲民侵軼徐
部築壘擁川捨信邀利此而可忍孰不可懷是以援乗
麾殞之將投石拔距之士含怒作色如赴私讎意存涉
血義不旋踵攻戰之利實若有神徵兵聚衆依山傍水
舉螳螂之斧被結蜣之甲當窮轍以待輪坐積薪而候
燎及其鋒刃蹔援埃塵旦接便巳亡㦸棄戈土崩瓦解
貞陽以從子之親為戎首之任非獨力屈道窮亦將無
路還蜀兼亦挾子垂翅俱在籠樊將士以昧禍之心為
助亂之事皆掬指舟中披甲鼓下同宗異姓纍纍相望
曲直既殊強弱不等父出子孤自取其敗違卜愎諫何
以辭責誠既往之難迹猶將來之可追景以鄙俚之夫
遭風雲之會位登三事邑啓萬家揣身量分乆當止足
而周章向背離披不巳夫豈徒然意亦可見彼乃示之
以利器悔之以慢藏使其勢得容姦令其時堪乗便恐
尾大於身踵麤於股倔強不掉狠戾難馴呼之則反速
而釁小不懲則叛遲而禍大會應遥望廷尉不肯為臣
自據淮南亦欲稱帝彼梁主操行無聞輕險有素工用
其短以少為多反覆山淵顛倒冠履射爵論功盪舟稱
力年既老矣耄又及之政荒民流禮崩樂壞履霜有漸
堅氷且至必將禍生骨肉難起腹心強弩衝城長㦸指
闕徒探雀􁁉無救府藏之虛空請熊蹯詎延晷刻之命
外崩中潰今實其時鷸蚌相危我乗其弊方使高旗舒
斾長轂啓行迅騎追風精甲耀日四七竝列百萬為羣
風飄雲動星羅海運猶為岸上之虎當作水中之龍以
轉石之形為破竹之勢將使錦帆渡江青蓋入洛荆棘
生建業之宫麋鹿遊姑蘇之館但恐兵車之所轥轢劒
騎之所蹈踐杞梓於焉傾斬竹箭以此摧殘若吳之王
孫蜀之公子順時以動見幾而作面縛銜璧肉袒牽羊
歸款軍門委命下吏當使焚櫬而出拂席相待必以楚
材將為晉用固乃喜得異度實自利獲衡龍即援客卿
之族將加驃騎之號斯盡壯士封侯之日丈夫立節之
秋冬氷可折時不再來先事預懷有如皎日王侯無種
工拙在人凡百君子勉求多福若不改迷坐待淪沒一
旦暴骨草莽流血成川猶且不悟噬臍何及故宣往意
馳此簡書檄文到彼咸共申省
　弼字輔𤣥性好名理長於筆札齊神武引掌機密甚見
　信待或造次不及書敎直付空紙即令宣讀破芒山
　軍命為露布弼即書絹曾不起草性質直在霸朝多
　所匡正文襄嘗曰王左右賴此人天下䝉利豈獨吾
　家也後以忤文宣被殺　藝文類聚作魏収　梁武
　末年之事此文若為語讖
　　討侯景檄文(梁元帝/)
夫剥極生災乃及龍戰師貞終吉方制豶豕豈不以侵
陽蕩薄源之者亂階定龕艱難成之者忠義故羿澆滅
於前莽卓誅於後是故使桓文之勲復興於周代溫陶
之績彌盛於金行粤若梁興五十餘載平壹㝢内德惠
悠長仁育羣生義征不服左伊右瀍咸皆仰化濁涇清
渭靡不向風建翠鳳之旗則六龍驤首擊靈鼉之鼓則
百神警肅風牧方邵之賢衞霍辛趙之將羽林黄頭之
士虎賁緹騎之夫叱咤則風雲興起鼓動則嵩華倒拔
自桐柏以北孤竹以南碣石之前流沙之後延頸舉踵
交臂屈膝胡人不敢牧馬秦士不敢彎弓叶和萬邦平
章百姓十堯九舜曷足云也賊臣侯景匈奴叛臣鳴鏑
餘噍懸瓠空城本非國寶夀春畿要賞不踰月開海陵
之倉賑常平之米檄九府之費錫三官之錢冒干貨賄
不知紀極敢興逆亂梗我王畿賊臣正德阻兵安忍日
者結怨江芊逺適單于簡牘屢彰彭生之魂未弭聚斂
無度景卿之誚已及為虎傅翼逺相招致虔劉我生民
離散我兄弟我是以董率皋貔躬擐甲胄霜戈照日則
晨離奪暉龍騎蔽野則平原掩色信與江水同流氣與
寒風俱憤凶醜畏威委命下吏乞活淮肥茍存徐兖渙
汗既行絲綸爰被我是以班師凱歸休牛息馬賊猶不
悛遂復矢流王屋兵躔象魏總章之觀非復聽訟之堂
甘泉之宫永乖避暑之地坐召憲司卧制朝宰矯託天
命偽作符書重增賦斂肆意裒剥生者逃竄死者暴尸
道路以目庶僚鉗口刑戮失衷爵賞由心老弱波流士
女塗炭臧獲之人五宗及賞縉紳之士三族見誅榖粟
騰踴自相吞噬惵惵黔首路有銜索之哀蠢蠢黎民家
隕常山之泣偃師南望無復儲胥露寒河陽北臨或有
穹廬氊帳南山之竹未足言其愆西山之兔不足書其
罪外監陳瑩之至伏承先帝登遐宫車晏駕奉諱驚號
五内摧裂州寃本毒無地容身景阻饑既甚民且狼顧
遂侵軼我彭蠡馮陵我郢邑竊據我江夏掩襲我巴丘
我是以義勇爭先忠貞盡力斬馘兇渠不可稱算沙同
赤岸水似絳河任約泥首於安南化仁面縛於漢口子
仙乞活於鄢郢希榮敗績於柴桑侯景奔竄十鼠爭穴
郭黙清夷晉熙附義計窮力屈反殺後主畢原酆郇並
離禍患凡蔣邢茅皆伏鈇鑕是可忍也孰不可容幕府
據有上流實惟分陜投袂荷戈志在畢命昔周依晉鄭
漢有虚牟彼惟末屬猶能如此况聨華日月天下不賤
為臣為子兼國兼家者哉咸以義旗既建宜須總一共
推幕府實用主盟粤以不佞謬董連率遠惟國艱不遑
寧處中權後勁龔行天罰提戈䝉險隕越以之天馬千
羣長㦸百萬驅賁獲之士資智勇之力大楚踰荆山淺
原度彭蠡舳艫汎水以掎其南輜軿委輸以衝其北華
夷百濮贏糧影從雷震風駭直指建業按劒而叱江水
為之倒流抽戈而揮皎日為之退舍方駕長驅百道俱
入夷山殄谷充原蔽野挾輈曳牛之侣拔距磔石之夫
騎則逐日追風弓則吟猿落鴈捧崑崙而壓卵傾渤海
而灌熒如駟馬之載鴻毛若奔牛之觸魯縞以此衆戰
誰能禦之脫復蜂蠆若毒獸窮則鬬謂山蓋高則四郊
多壘謂地蓋逺則三千弗違如彼怒蛙譬諸鼷鼠豈費
萬鈞無勞百溢加以日臨黄道兵起絳宫三門既啓五
將咸發舉整整之旗掃亭亭之氣故以臨機密運非賊
所解奉義而誅何罪不服今遣使持節大都督征東將
軍開府儀同三司江州刺史尚書令長寧縣開國侯王
僧辯率衆十萬直掃金陵鳴鼓聒天摐金振地朱旗夕
建如赤城之霞起戈船夜動若滄海之奔流計其同惡
不盈一旅君子在野小人比周荷校滅耳匪朝伊夕舂
長狄之喉繫郅支之頸今司寇明罰鑕鈇所誅止侯景
而已黎元何辜一無所問諸君或世樹忠貞身荷寵爵
羽儀鼎族書勲王府俛眉猾豎無由自效豈不下慙泉
壤上愧皇天失忠與義難以自立想誠南風廼睠西顧
因變立功轉禍為福有能縛侯景及送首者封萬户開
國公絹布五萬疋有能率動義衆以應官軍保全城邑
不為賊用上賞方伯下賞剖符竝裂山河以紆青紫昔
由余入秦禮同卿佐日磾降漢且珥金貂必有其才何
䘏無位若執迷不反拒逆王師大軍一臨刑兹罔赦孟
諸焚燎芝艾俱盡宣房河決玉石同沈信賞之科有如
皎日黜陟之制事均白水檄布逺近咸使聞知
　太清元年東魏司徒侯景以河南十三州内屬武帝
　封為河南王二年帝與東魏結和景懼舉兵反臨賀
　王正德率衆附之進攻都城三年與景為城下之盟
　時勤王之師畢集元帝時為湘東王次武成未進有
　勑班師景違盟攻圍益急城陷帝以憂憤崩景悉兵
　西上帝遣王僧辯先後擒其將任約宋子仙景遁歸
　弑簡文并害諸王子尋僭大號六年二月王僧辯衆
　軍討景王馳檄告四方　湘東法曹參軍蕭賁讀檄
　至偃師而望四語曰如體目朝廷非闗序賊帝收付
　廷尉遂以餓終更著懷舊傳謗之
　　為李密移郡縣檄(祖君彦/)
大魏永平元年四月二十七日魏公府上國公元帥府
左長史邴元真大將軍左司馬楊德方等布告天下人
倫衣冠士庶等自元氣肇闢厥初生人樹之帝王以為
司牧是以羲農軒頊之後堯舜禹湯之君靡不秖畏上
𤣥愛育黔首乾乾終日翼翼小心馭朽索以同危履薄
氷而自懼故一物失所若納隍而愧之一夫有罪遂下
車而泣之謙德軫於責躬憂勞切於罪已普天之下率
土之濵蟠木距於流沙瀚海窮於丹穴莫不鼓腹擊壤
鑿井耕田致之昇平驅之仁夀是以愛之若父母敬之
若神明固能享國多年祚延長世未有暴虐臨人克終
天位者也隋氏往因周末預奉綴衣狐媚而圖聖寳胠
篋而取神器及纘戎負扆狼虎其心始曀明兩之暉終
干少陽之位先皇大漸侍疾禁中遂為梟獍便行鴆毒
於是辠深於莒僕釁酷於商臣天地難容人神嗟憤加
以州吁安忍閼伯日尋劒閣所以懷凶晉陽所以興亂
甸人為罄淫刑斯逞夫九族既睦唐帝闡其欽明百世
本枝文工表其光大况乃隳壞盤石勦滅維城脣亡齒
寒寧止虞虢欲其長乆其可得乎其罪一也禽獸之行
在于聚麀人倫之禮别於内外而蘭陵公主逼幸告終
誰謂敤首之賢(敤首舜/女弟名)翻見齊襄之恥逮於先皇嬪御
竝進銀環諸王子女咸貯金屋牝雞鳴於詰旦雄雉恣
其于飛衵服戲陳侯之朝穹廬同冒頓之寢爵賞之出
女謁遽成公卿宣淫無復綱紀其罪二也平章百姓一
日萬機未曉求衣昃晷忘食是以大禹不重於尺璧光
武無隔於反支體此憂勤深慮幽枉而荒湎於酒俾晝
作夜式號且呼酣嗜聲伎常居窟室每藉糟丘朝謁罕
見其身羣臣希覩其面斷决自爾不行敷奏於是停擁
中山千日之飲酩酊無知襄陽三雅之杯留連詎比又
廣召良家充選宫掖潛為九市親駕四驢自比商人見
要逆旅殷紂之譴為小漢靈之罪更輕内外驚心遐邇
失望其罪三也上棟下宇著在易爻茅茨采椽陳諸史
籍聖人本意惟避風雨詎待珠玉之華寧須綈錦之麗
故璿室崇構商辛以之滅亡阿房崛起秦族以之傾覆
而不遵古典不念前車廣立池臺多營宫觀金鋪玉戸
青瑣丹墀蔽虧日月隔閡寒暑窮生人之筋力罄天下
之資財使鬼尚難為之勞人固其不可其罪四也公田
所籍不過十畝人力所供才止三日是以輕徭薄賦不
奪農時寧積於人無藏於府而科税繁猥不知紀極猛
火屢燒漏巵難滿頭會箕斂逆折十年之租杼軸其空
日損千金之費父母不保其赤子夫妻相棄於匡牀萬
邦則城郭空虚千室則煙火斷絶西蜀王孫之室翻同
原憲之貧東海糜竺之家俄成鄧通之鬼其罪五也古
先哲王卜征巡狩唐虞五載周則一紀本欲親問疾苦
觀省方俗乃復廣積薪芻多聚饔餼年年歴覽處處登
臨從臣疲弊供頓辛苦而飄風凍雨聊竊比於前驅車
轍馬跡遂周行於天下秦皇之心未巳周穆之意難窮
宴西母以歌雲浮東海以觀日家苦納秸之勤人阻來
蘇之望且夫天子有道守在海外夷不亂華在德非險
長城之固戰國所為乃是狙詐之風非闗稽古之法而
乃追踪秦代版築更興襲其基墟延袤萬里遂使屍骸
蔽野血流成河積怨比於丘山號哭動於天地其罪六
也遼水之東朝鮮之地禹貢以為荒服周王棄而不臣
示以羈縻達其聲教茍欲愛人非求拓土又彊弩末矢
理無穿於魯縞衝風餘力詎能動於鴻毛石田得而無
堪雞肋食而何用而恃衆怙彊窮兵黷武惟在并吞不
務長策夫兵猶火也不戢將自焚遂使億兆夷人隻輪
莫返夫差喪國寔為黄池之盟苻堅滅身良由夀陽之
役欲捕鳴蟬於前不知黄雀於後復矢相顧髽弔成行
義夫切齒壯士扼腕其罪七也直言啓沃王臣匪躬惟
木從繩若金須礪唐堯建鼓思聞獻替之言夏禹懸鞞
時聽箴規之美而乃愎諫違卜妒賢嫉能直士正人皆
由屠戮左僕射齊國公高熲上柱國宋國公賀若弼或
文昌上相或細柳功臣暫吐良藥之言翻加屬鏤之賜
龍逢無罪便遭夏癸之誅王子何辜濫被商辛之戮遂
令君子結舌賢人緘口指白日而為盛射蒼天而敢欺
不悟國之將亡不知死之將至其罪八也設官分職貴
在銓衡察獄問刑無聞賂鬻而錢神起論銅臭為公梁
冀受黄金之虵孟佗薦葡萄之酒遂使彞倫攸斁政以
賄成君子在野小人在位積薪居上驗汲黯之言囊錢
不如傷趙壹之賦其罪九也宣尼有言無信不立用命
賞祖義豈食言自獨夫嗣位每歲行幸南北巡狩東西
征伐至如浩釁陪蹕東都守固閿鄉野戰鴈門解圍自
外征夫不可勝紀既立功勲須酬官爵而志懷翻覆言
亦浮詭臨危則勲賞懸授克定則絲綸不行異商鞅之
賚金同項王之刓印芳餌之下必有懸魚惜其重賞求
其死力走丸逆坂譬此非難凡百驍雄莫不讎忿至於
匹夫蕞爾宿諾不虧既在乗輿二三其德其罪十也有
一於此未或不亡况四維不張三空總萃無小無大愚
夫愚婦共識殷亡咸知夏滅罄南山之竹書罪無窮決
東海之波流惡難盡是以窮竒災於上國猰㺄暴於中
原三河縱封豕之貪四海被長虵之毒百姓殲亡殆無
遺類十分之計才一而巳蒼生凜凜咸憂杞國之崩赤
縣嗷嗷俱愁歴陽之陷且國祚將改必有常期六百喪
殷之年三十終姬之數故讖籙皆云隋氏三十六年而
滅此則厭德之象已彰代終之兆先見皇天無親惟德
是輔况乃欃槍竟天申繻謂之除舊歲星入井甘公以
為義興兼以朱雀門燒正陽日食狐鳴鬼哭川竭山崩
竝是宗廟為墟之妖荆棘旅庭之事夏氏則災釁非多
殷人則咎徵更少牽牛入漢方知大亂之期王良䇿馬
始驗兵車之會今者順人將革先天不違大誓孟津陳
盟景亳三千列國八百諸侯不謀而同辭不召而自至
轟轟隠隠如霆如雷雕虎嘯而谷風生應龍驤而景雲
起我魏公聰明神武齊聖廣淵備七德而在躬包九功
而挺出周太保魏國公之孫上柱國蒲山公之子家傳
盛德武王承季歴之基地啓元勲世祖嗣元皇之業篤
生白水日角之相更彰載誕丹陵天表之文斯著加以
姓符圖緯名協歌謡六合所以歸心三陵于焉改卜文
王厄於羑里赤雀方來高祖隠於碭山彤雲自起兵誅
不道赤伏至自長安鋒鋭難當黄星出於梁宋九五龍
飛之始大人豹變之初歴試諸囏大敵彌勇上柱國司
徒東郡公翟讓功宣締搆翼亮經綸伊尹之贊成湯蕭
何之輔高帝上柱國總管歴城公孟讓上柱國左武侯
大將軍單雄信上柱國右武侯大將軍徐績柱國大將
軍左長史邴元真絳國公裴行儼等竝運籌千里勇冠
三軍繫劒則截蛟斷鼇彎弧則啼猿落鴈韓彭絳灌成
沛公之基冦賈吳馮奉蕭王之業復有䝉輪挾輈之士
拔距投石之夫冀馬追風吳戈照日魏公屬當期運撫
兹億兆躬擐甲胄跋渉山川櫛風沐雨豈辭勞倦遂興
西伯之師將問南巢之罪百萬成旅四七為名呼吸則
河渭絶流叱咤則嵩華自拔以此攻城何城不克以此
擊陣何陣不摧譬猶決滄海而濯殘熒舉崐崘而壓小
卵鼓行而西百道俱進以四月二十一日屇於東都而
昏朝文武留守段達韋津皇甫無逸等昆吾惡稔蜚廉
奸佞尚迷天數敢拒義師驅率醜徒衆有十萬自迴洛
倉北遂來舉斧於是熊羆角逐貔虎爭先因爾倒戈之
心乗我破竹之勢曾未旋踵瓦解氷消坑卒則長平未
多積甲則熊耳為小達等助桀為虐嬰城自固梯衝亂
舞徒設九拒之謀鼓角潛鳴空凭百樓之險燕巢衞幕
魚遊宋池殄滅之期匪朝伊夕然興洛虎牢國家儲積
我並先據為日乆矣又得迴洛復取黎陽天下倉儲盡
非隋有四方赴義萬里如雲足食足兵無前無敵裴光
禄仁基雄才上略受脤專征遐邇攸憑安危是託乃識
機知變遷虞事夏袁謙擒於藍水張須陁獲在滎陽竇
慶戰沒於睢陽郭絢授首於河北隋之亡候斷可知也
清河公房彥藻近秉戎律略地東南師之所臨風行電
擊安陸汝潁隨機蕩定淮安濟陽俄然送款徐圓朗已
平魯郡孟海公乆破齊隂於是海内英雄咸來響應封
民瞻取平原之境郝孝德據黎陽之倉李士雄虎視於
長平王德仁鷹揚於上黨滑郡公李景考功郎中房孝
基發自臨渝劉興祖起於北朔崔伯駒自潁川起房獻
伯以譙郡來各擁數萬之兵俱期牧野之會滄溟之右
函谷以東牛酒溢於軍前壺漿迎於道左諸君等竝衣
冠世胄杞梓良材歆神靈澤之秋裂地封侯之始豹變
雀起今也其時鼉鳴龜應見機而作各宜鳩率子弟共
建功名耿弇之赴光武蕭宗之奉高帝當以金章紫綬
華葢朱輪富貴以重當年忠貞以傳奕葉豈不盛哉若
隋代官人同夫桀犬尚荷王莽之恩仍懷蒯瞶之禄審
配死於袁氏不如張郃歸曹范增困於項王未若陳平
從漢魏公推以赤心當加好爵擇木而處幸不自疑脱
其猛虎猶與舟中敵國夙沙之民共縛其主彭寵之僕
自殺其君高官上賞即以相授如暗於成事守迷不返
崑崗縱火玉石俱焚爾等噬臍悔將何及黄河帶地明
余旦旦之言皎日麗天知我勤勤之志布告天下咸使
聞知
　祖君彦珽之子也容貌短小言辭澀訥而有才學薛
　道衡嘗薦之隋文帝帝曰是非殺斛律明月人兒耶
　朕無用之煬帝立尤忌知名士調宿城令負其才常
　思亂及為密草檄乃深斥主闕密敗世充見之曰汝
　為賊罵國足未令撲之世充中悔命醫視之郎將王
　拔柱曰弄筆生有餘罪乃蹙其心即死
　　為李密檄滎陽守郇王慶文(魏徵/)
早挹芳猷未諧披展甚為翹佇興寢增勞寒勢轉嚴比
得清吉及處危城無乃憂悴自猜狂嗣位多歴歲年剝
削黔黎塗毒天下瓊室瑶臺之麗未極驕奢糟丘酒池
之荒非為淫亂加以違忠臣之諫從婦人之言殺戮忠
良科税無巳是以蝟毛而起豹變其文共舉義旗同翦
凶虐今者屯營鞏洛開發太倉賑恤饑羸咸從充健吳
戈電照𨽻首算而無窮冀馬雲屯𢎞羊計而難盡是以
八方竝湊萬里俱來莫不期入闗以亡秦爭渡河而滅
紂東窮海岱南洎江淮凡厥遺黎承風慕義唐公起兵
晉陽軍臨灞岸三秦父老千里犒師叶義同心共為犄
角元寶藏武陽興義即取黎陽燕趙之郊來蘇成詠惟
榮陽一郡仍獨守迷爰以宗盟尚疑銜璧敬陳鍼藥冀
愈膏肓夫微子紂之元兄親實為重項伯籍之季父戚
乃非疎然猶去朝歌而處周背西楚而歸漢豈不眷戀
宗祊留連骨肉但為識寶鼎之將移知神器之先改河
決不可壅樹顛不可維所謂𤣥覽通人明鑒君子者矣
而王之先代家住山東本姓郭氏乃非楊族止為宿與
隋朝頗有勲舊遂得預沾磐石名在葭莩婁敬之與漢
高殊非血𦙍吕布之於董卓良異天親芝焚蕙歎事不
同此又王之昏主心若豺狼讎忿同胞有逾沈閼惟勇
及諒咸罄甸師魏文之毒任城漢武之鴆河獻假使宗
祧是一疎不間親况乃族類為非有何疑阻王之為臣
無所獻納不能曲突徙薪除煩去惑致令四海鼎沸百
姓亂麻高壘深溝自固而巳藩屏之寄豈若是乎欲免
大責其可得也為王計者莫若舉城從義開門送款識
幾知變足為美談乃至子孫長守富貴今王世充屢被
摧破偷存漏刻段達守東都窘迫自救無聊世充朝亡
彼便夕死又江都荒酣酒色流湎忘歸内外崩離人神
怨憤上江米船皆被抄截士卒饑餒半菽不充事切析
骸義均煑弩舉烽火於驪山諸侯莫至浮膠船於漢水
還日未期近得朱粲啓詞鋭師百萬已破襄陽總帥熊
羆沿流東下尅期指日定滅江都分項籍於五侯切王
莽於千段王獨守孤城援絶千里餱糧之計僅有月餘
弊卒之多才盈數百有何恃賴欲相抗拒求枯魚於市
肆即事非遥因歸鴈以運糧竟知何日然城中雄傑王
之腹心思殺長吏將為内應只恐禍生匕首釁起蕭牆
枉以七尺之形徒償千金之購可為寒心可為酸鼻者
也今貔貅百萬馬首欲東惟待王世充破了鼓行東邁
梯衝亂舞鼓角潛鳴笑虢叔之死馬悲襄陽之噍類南
陽首齮封侯之亊杳然東門逐獵臨行之歎何晚深相
愛惜裂帛裁書幸可三思自求多福
　慶隋郇王𢎞之子𢎞為文帝從祖弟武元帝與周文
　帝在闗中𢎞適在鄴因冐郭氏周滅齊𢎞始入闗文
　帝委以腹心既代周封為河間王煬帝初追封郇王
　子慶嗣慶傾曲善候時變帝猜忌骨肉惟慶得全遷
　滎陽太守李密反慶拒守密遺慶書慶遂降改姓為
　郭密破歸東都又為楊氏越王侗不之責也王世充
　僭號降為郇公復姓郭世充敗歸唐復姓楊仍封郇
　公然則慶實楊氏密書不過説之降耳而慶反覆於
　羣雄間倐楊倐郭極為可笑然卒以得全其亦幸也
　夫
　　代徐敬業傳檄天下文(駱賔王/)
偽臨朝武氏者人非和順地實寒微昔充太宗下陳曾
以更衣入侍洎乎晩節穢亂春宫密隠先帝之私隂圖
後房之嬖入門見嫉蛾眉不肯讓人掩袖工讒狐媚偏
能惑主踐元后於翬翟陷吾君於聚麀加以虺蜴為心
豺狼成性近狎邪僻殘害忠良殺姊屠兄弑君酖母人
神之所同嫉天地之所不容猶復包藏禍心竊窺神器
君之愛子幽之於别宫賊之宗盟委之以重任嗚呼霍
子孟之不作朱虚侯之已亡燕啄皇孫知漢祚之將盡
龍漦帝后識夏庭之遽衰敬業皇唐舊臣公侯冢𦙍奉
先君之成業荷本朝之舊恩宋微子之興悲良有以也
袁君山之流涕豈徒然哉是用氣憤風雲志安社稷因
天下之失望順宇宙之推心爰舉義旗誓清妖孽南連
百越北盡三河鐵騎成羣玉軸相接海陵紅粟倉儲之
積靡窮江浦黄旗匡復之功何遠邊聲動而北風起劒
氣衝而南斗平喑嗚則山岳崩頹叱咤則風雲變色以
兹制敵何敵不摧以此圖功何功不克公等或居漢地
或叶周親或膺重寄於爪牙或受顧命於宣室言猶在
耳忠豈忘心一抔之土未乾六尺之孤安在儻能轉禍
為福送往事居共立勤王之功無廢舊君之命凡諸爵
賞同指山河若其眷戀窮城徘徊岐路坐昧先機之兆
必貽後至之誅請看今日之域中竟是誰家之天下移
檄州郡咸使聞知
　后得此檄讀之但嘻笑至一抔之土未乾六尺之孤
　安在矍然曰誰為之或以賔王對后曰宰相安得失
　此人
　　會友人遊山檄(失名/)
人有殘縑敗素繪一山一水愛之若寶售之必千金至
于目與真景會則略不加喜毋乃貴偽而賤真耶求真
之樂今日正在我軰春雪既霽春風亦和或坐釣於鷗
邊或行歌於犢外百年瞬息懽樂幾何肴核杯盤隨意
所命無以豐約拘也檄書馳告盍勇而前
　此檄載林昉田間書惜失名氏姑附于此
　文之有檄與彈事也皆殺機也彈以甘蕉終檄以遊
　山終殺機之幻者也噫天下事皆幻也可以恍然思
　矣
　
　
　
　
　
　
　
　
　
　
　
　四六法海巻八
欽定四庫全書
　四六法海巻九　　　　　明　王志堅　撰
　　兵部奏姚州破逆賊諾沒弄楊䖍栁露布(駱賓王/)
尚書兵部臣聞北辰列象六合奉天子之尊南面乘乾
一統成聖人之業是知衣裳所㑹義有輯於殊鄰霜露
所均誠兼育於異類故塗山萬國誅後至者防風丹浦
一戎緩前禽者就日然則陳弧矢以威天下法雷霆而
震域中四時行焉天道不能去殺五兵備矣皇業所以
勝殘雖事切救焚茍順時而濟物恩深祝網不獲已而
用兵伏惟皇帝陛下登翠媯以握圖憲紫微而正象𤣥
功不宰混太始以凝神至道無名佇華胥而得夢闡文
教以清中夏崇武功以制九夷環海十洲通波太液之
水鄧林萬里交影甘泉之樹反衝穿胷之域襲冠帶以
來王竒肱儋耳之酋奉正朔而請吏逆賊䝉儉和舍等
浮竹遺𦙍沉水餘苗邑殊禮樂之鄉人習貪殘之性日
者皇明廣燭帝道遐融頗亦削左袵而被朝衣解椎髻
而昇華冕而豺狼有性梟獍難馴遂敢亂我天常變九
隆而背誕負其地險攜七部以稽誅搔動邊疆冦攘州
縣是用三門授律長驅無戰之師五月渡瀘深入不毛
之地去月二十一日軍次三朏崑崙鎮前後捕得生口
知守捉山羌傍山連結十部蠻首徒五萬衆此山即南
郡中之巨防也岡巒千里西通大荒之郊谿谷萬重南
極炎洲之境聳喬林而挿月陰兔有假道之標拔崇巖
以隠天陽烏無迴翼之地峰危束馬路絶懸車賊據臨
岱之形乘建瓴之利徵風召雨蝟起蜂飛驅雜種以挺
妖封狐千里肆沉黎而作孽雄虺九頭臣以為制敵以
權柔逺者理或存於徳教伐叛以義決勝者不必在於
干戈於是廣布朝恩恭宣帝徳申之以安撫曉之以存
亡信重蠻陬無負黃龍之約賞隆漢爵不踰白馬之盟
地接冉駝詞屢殫於喻蜀俗通槃瓠聲不輟於吠堯臣
遣左三軍子總管寜逺將軍前守右驍騎萬安府長史
折衝都尉上柱國劉㑹基率檢校果毅驍騎尉井陘縣
開國男劉𤣥暕等銜枚逺襲巻甲前驅偃危斾而設潛
兵疑從天落乘間道而掩不備似出地中又遣右三軍
子總管明威將軍行右武衛翊府中郎將上柱國髙奴
弗率左武衛天水府折衝都尉張仁様等涉南山之南
衝其要害之路又遣左一軍子總管前右金吾衛翊府
左郎將上柱國孫仁感率衛尉府右果毅都尉王文雅
等陵北山之北絶其飛走之途賊首領楊䖍栁諾没弄
諾覽斯等振螳螂之力拒轍當輪肆蚊蚋之羣彌山滿
谷劉㑹基髙奴弗孫仁感等竝忠勤克著智略逺聞識
明君之重恩輕生有地提太阿之雄劍視死無時彎弧
而兇黨土崩舉刃而妖徒瓦解雖危苕沸鼎未窮梟首
之誅救死扶傷猶致析骸之請二十二日臣遣副總管
兼安撫副使定逺將軍前左驍騎翊府中郎將令狐智
通率右武衛良將壯府左果毅都尉韓惠徳等擁貔豹
之雄順天機而左轉遣管内安撫副使朝議大夫使持
節守銀州刺史上柱國宜春縣開國李大志率前左武
衛靜初府右果毅都尉上柱國陳𢎞義等驅象犀之卒
乘地軸以右迴又遣行軍司馬朝散大夫守巂州都督
府長史上柱國梁待璧率守右金吾衛宜昌府果毅都
尉閻文成等總投石拔距之材蹈中權而拊其背又遣
前守右威衛龍西府果毅都尉康留買等騰躍鐵歕金
之騎犯前茅而扼其喉臣等率守左衛清官府左果毅
許懐秀等橫玉弩以髙臨縱金鉦而直進𤣥雲結陣影
密西郊赤蓳揮鋒氣衝南斗颺煙塵而匝地白日為之
晝昏積氛祲以稽天蒼㝠為之晦色兵交刃接鳥散魚
驚自卯及申追奔逐北斬首千餘級轉戰三千里激流
膏而為泉似變萇𢎞之血委亂骸而擠壑若沉鼈令之
屍既而照盡髙舂雲昏乙夜賊乃收集餘衆保據重巖
臣度彼遊魂慮其宵遁使三軍齊進四面合圍二十三
日乘魚爛之危啟虵形之陣揚麾誓衆仗節訓兵一鼓
先登賞必懸於芳餌九攻失律罪無救於嚴誅五部材
雄三河俠少或生居燕地尤工即墨之圍或家本秦人
早習昆明之戰叱咤則江山揺蕩慷慨則林壑飛騰舉
鵬翼以揚威耀羣渠而賈勇澄氛廓祲回夏景以潰春
氷滅蹟掃塵若霜風之巻秋籜戰踰百里時歴三期前
後生擒四千餘人斬首五千餘級諾没弄楊䖍栁等殞
死行陣懸首旌門蒙儉和舍等委衆奔馳脱身挺險雖
復刑以止殺丁壯咸伏於誅夷禮不重傷班白必存於
寛宥昔魏成伐蜀徒聞蒟醬之竒漢使開卭纔通卭杖
之利豈若膺紫泥而弔伐指丹徼以臨戎一戰而孟獲
巳擒再舉而哀牢授首斯顯皇威逺暢廟略遐宣奉𤣥
徳以配天徒知帝力掩黄輿而闢地豈曰臣功無任慶
快之誠謹遣某奉露布以聞軍資器械别簿條上
　姚州在昆明之弄棟川武徳四年安撫大使李英以
　此川人多姓姚故置姚州麟徳中置都䕶府按賓王
　露布二篇考之髙宗時皆無影響
　　兵部奏姚州破賊設蒙儉等露布(駱賓王/)
臣聞七緯經天星墟分張翼之野八紘紀地炎洲限建
木之鄉曲距大秦雜金莖而孕氣南通交阯枕銅柱以
為鄰俗帶白狼人習貪殘之性河淪赤虺川多風雨之
妖水積炎氛山涵毒霧竹浮三節肇興外域之源木化
九隆頗為中國之患年將千祀代歴百王鄭純之化不
追孟獲之風猶扇故三年疲衆徒聞定笸之譏五月出
師未息渡瀘之役然則大人拯物上聖乘期法乾坤以
握樞體剛柔而建極知仁義不能禁暴設刑網以勝殘
知揖讓不可濟時用干戈而靖亂伏惟皇帝陛下神摛
載玉出地軸以登皇道契書繩掩天綋而踐帝𤣥雲入
戸纂靈慶於丹陵蒼籙昇壇薦禎圖於翠渚垂衣裳以
朝萬國崇玉帛而禮百神昭儉防奢露臺惜中人之産
宣風布政明堂法上帝之官致羣生於太和登品物於
仁壽四神踐雪五老飛星君囿祥麟樂班文於先卉女
牀鳴鳳韻歸昌於帝梧四隩同文五風異色配林萬里
纔疏苑囿之基層城九重未浚池隍之域合璧照臨之
地候月歸琛大鑪覆載之所占風納賮蠢兹夷貊敢亂
天常横赤熛以疏疆背朱提而設險石林萬仞巖邑千
重望秦阜以相傾崤陵失四塞之阻對梁山而錯峙劒
門成一簣之峰自謂絶壤幽荒中外足以迷聲教憑深
負固江山可以逃靈誅殊不知玉弩垂芒涵水無九嬰
之沴瑤階舞戚洞庭有三苖之墟臣等謬以散材忝専
分閫白招乘候順秋帝以揚旌絳節臨邊通夜郎而解
辮自營開巂穴斾轉卭山峻岐折坂之危盡亡衿帶滇
池漏江之固曽失藩籬唯逆賊設蒙儉等未革狼心仍
懐豖突陸梁放命旅拒偷安地接祠雞竟無心於改旦
山多神鹿終未息於擇音臣以大帝宣威有征無戰明
王杖鉞先徳後刑𢎞聖澤於中孚緩天誅於大造庶南
薫解慍仰雲闕以翔魂東律和音扣轅門而頓顙祝禽
疏網徒開三面之恩毒虺挻妖愈肆九頭之暴乃鳩集
餘衆蟻結兇徒儋耳椎髻之渠千里霧合鑿齒雕題之
孽一呼雲屯疊石菌以開營拒巖椒而峻壘崇巒切漢
若登藏寳之山絶壑憑霄似瞰封泥之谷去前月十七
日連營布陣據險揚兵東西三十餘里馬步二十餘萬
聚蚊蚋而成響聲若雷霆縱虵豖以為羣氣稽宇宙臣
遣中郎將令狐智通等擁拔山超海之師當其步陣遣
銀州刺史李大志等驅躍景騰雲之騎乘其馬軍遣巂
州都督府長史行軍司馬梁待璧等領勁卒二千絶其
飛走之路遣臨源府果毅馬仁靜等勒精兵九百斷其
潛伏之軍臣率行軍長史韓餘等負霜威而直指掃雲
陣以長驅庶令斬馘七擒將士挾雷公之怒伏尸百里
蠻夷識天子之尊於是三略訓兵五申誓衆先登陷敵
唯標大樹之功後拒亂行必致曲梁之罰楚人三户蜀
郡五丁氣擁𤣥雲精貫白日喑嗚則乾坤搖蕩呼吸則
海嶽沸騰列旗影以雲舒似長虹之東指横劔鋒而電
轉疑大火之西流刃接兵交洞胸達臆自辰踰午魚爛
土崩沸殘息於層峰更切守陴之哭積𤣥顱於重阜殆
成京觀之封唯賊帥夸干未悟傾巢之兆敢懐拒轍之
心猶率馬軍平川轉鬬驚塵亂起六合為之寢光殺氣
相稽四溟為之變色副總管李大志忠惟狥國義則忘
軀臨危而貞節愈明制敵而機謀獨逺丹誠自守雖九
死其如歸白刃交前豈三軍之可奪投袂則妖徒霧廓
搴旗而逆黨氷摧於是乘利追奔因機深入困獸猶鬬
似化廩君之魂窮鳥尚飛如驚杜宇之魄斬甲卒七千
餘級獲裝馬五千餘疋僵尸蔽地臨赤坂而非遙流血
灑途視丹徼而不遠首領和舍等竝計窮力屈面縳軍
門寛其萬死之誅𢎞以再生之路唯蒙儉脫身挺險委
命窮山顧巢穴以靡依延晷漏其何幾况妖徒革面荒
外非復他人部落離心舟中皆為敵國瞻言梟首指日
可期凡所歸降隨事招撫與之更始復其故業首丘懐
戀疑臨舊國之墟安堵知歸似入新豐之市然後班師
遯水振旅禺山建鴻業於武功暢𤣥猷於文教庶荒陬
襲中邦之禮邊疆息外冦之虞華人祝堯兆皇基於千
載夷歌頌漢美王澤於三章宜與夫天帝前星廣賜秦
公之册坤元益地遙聞王母之圖葢示有云曽何足紀
斯竝𤣥謀廣運妙略遐覃一戰而荒景肅清再鼓而邊
隅底定豈臣等提干擐甲克全百勝之功杖節揚麾能
通九變之筴謁藁街而獻捷大帝成規聞杕杜以勞還
小臣何力不勝慶快之至謹遣行軍司馬朝散大夫守
巂州都督府長史上柱國梁待璧奉露布以聞軍資器
械别簿條上
　雲谷雜記云隋禮儀志後魏每攻戰克捷欲天下知
　聞乃書帛掲於竿上名為露布其後相因施行按袁
　虎倚馬為桓溫作北伐露布賈洪為馬超作伐曹操
　露布前此巳有之豈書帛掲竿實自魏始耶
　　為河南郡王武懿宗平冀州賊契丹等露布(張說/)
氣祲薄宵戎狄謀夏則武庫兵動中國有弧矢之威文
昌將飛邊城用金革之事葢以式遏姦暴大庇黎人震
蠻蕩夷明罰耀武者也伏惟天䇿金輪神聖皇帝陛下
仁覆有截化行無外皇圗未臣之黨帝載不庭之俗罔
不依被聲教浸潤雍熙望雲向風密邇遐裔而契丹兇
醜奴𨽻餘苗非冒頓之雄族異單于之貴種徒以錯居
逺郡漸化平時田牧混於四甿貿遷通於三市戍人解
甲邊馬垂轡禽獸飽而忘恩蜂蠆養而恣毒敢孤亭育
自絶生成乃狼心干紀鴟誼竊發虐我邊吏覆我鎮軍
大棘殘於夷落孤竹淪於荒虚陛下震赫斯之怒授決
勝之符天地合謀鬼神助伐六狄舉國百蠻整衆運欃
槍而掃除從列缺而焚蕩臣飲氷受斧指日揚麾雖謝
河間之學竊慕任城之勇誓將首冒鋒刃躬先士卒上
假神兵之威下定鬼方之罪凶醜狂悖素無大志因乘
便利扇動姦回去嵗嘗師疑一軍之盡化今春輕敵見
三帥之不歸蟻聚寔繁豺狼益厲結山戎以四冦連島
夷而深入臣乃廣開形勢大振軍聲移告郡邑金湯固
守傳檄諸軍猗角相應清邊道大總管建安郡王攸宜
杖鉞薊門作鎮燕國當要害之地挫犬羊之羣髙壘深
溝臥舊營而不動山虵雲鳥陣死地而無疑總管沙吒
忠義王伯禮安道買等兵臨易水使接桑河犀渠衝壯
士之髪雕騎識將軍之箭四面當敵九拒乘城御史大
夫婁師徳總管髙再牟薛思行扞敵中山折衝分侮訓
厲鷹揚之士輯穆震驚之師其餘部散校分離綱别緒
兵車星布巡太行而綴碣石介馬雲羅挾衡漳而連海
浦山川積雨盡消胡騎之塵草木長風咸有王師之氣
清邊士馬稍南驅而擁蹙神兵甲卒漸北逐以威臨但
合圍而持重未輕挑而即戰重以藩臣黙啜統率氊裘
控弦逾於萬騎帶甲彌於千里長驅松漠掩集栁城巢
穴是空胎卵皆覆於時賊衆兵馬屯逼幽州聞其塞外
之敗懼有舟中之敵勢力外窘心服内乖建安郡王攸
宜蓄銳淵停乘機電發援桴作氣則山嶽動搖書箭一
飛則酋渠相滅兵纔接刃元兇授首舂喉蔽野京觀起
於中州積甲成山組練收於外府雖本根斯拔巳蕩滌
於一隅而餘蔓所滋尚聨延於數刻賊師何阿小等頑
凶是極奢儈為資授其署置肆行驅掠幽陵之下不知
首惡之巳擒兩河之間仍謂遊魂之可恃士女遭其逼
脇軍城被其屠陷以殺戮為事户積䖍劉之悲以刼奪
為心家盈剥割之痛鹿城縣令李懐璧衣冠貴胄令長
崇班背我朝恩歸城狄冦潛脩甲杖輸以利器之資見
委兵權當其上將之任蠢兹狂亂暫同燎火言事剪除
方申沃雪臣乃盛兵刑趙塞井陘之隘命虎賁之將遏
其衝突之鋒長史唐奉一馳使洛魏據阿曹之津縱羽
林之雄挫其侵軼之勢臣又遣將軍總管忠武將軍行
左衛翊府中郎將上柱國定陽郡開國公楊𤣥基押飛
騎營中郎將李鐸子總管雲麾將軍行玉鈐衛翊府中
郎將康國公阿㬰那毗伽子總管冠軍大將軍行左玉
鈐衛翊府中郎將宋拔延子總管冠軍大將軍行左金
吾衛府郎將迴鶻果别勑行人雲麾將軍康戡誕子總
管定逺將軍左威衛長李當義壯武將軍何義本子總
管忠武將軍何利深子總管壯武將軍俱羅罹淮宣威
將軍行左玉鈐衛翊府郎將蘇達侯斤度施子總管定
王府典軍成善威子總管押飛騎定逺將軍平原府左
果毅長上穆仙童子總管劉尚珪子總管㴘川府左果
毅鹿思讓押飛騎左玉鈐衛隊正長上賈楚珪左鷹揚
衛長上花匡鼎押飛騎李言忠押飛騎沮忠揚鎮副張
元敬押飛騎康景休押飛騎左監門衛司戈竇九臯别
奏右武威衛長上楊仁爽左武威衛長上楊裔原州崇
岡鎮副康戌子右監門衛長上傳阿毛左監門衛長史
殷承範右衛長上王仁奬右衛執㦸嚴𢎞琰右金吾衛
羅元讓潭州花石戌王蘇元暉前右武威衛長鄭嘉祥
左衛司戈鄭彦湊媯州威寜戌主崔思暕押步兵子總
管左玉鈐衛長上張忠儼别奏首領蘇農婆羅三品子
首領宋義本别奏游擊將軍左玉鈐衛宿衛哥咄施注
比别奏鄭思疾左衛潞州府果毅員外置同正阿史皎
子總管王城府檢校果毅任𢎞誓别奏檢校虞候任處
寂别奏裴光嗣等狥其東北又遣子總管游擊將軍玉
鈐左司階伏羌縣開國男李𢎞顔子總管刑州司户㕘
軍飛鳥縣開國男常元楷子總管原州廣牧領將軍元
寂子總管右武衛員外置同正武元禮子總管前潞州
㕘軍武其别出行人張景扶州刺史舊鎮副崔敬一右
武衛中郎將阿史徳奉職右鷹威衛將軍業恤啜刺俟
斤右豹韜衛柔遠府長史長果毅吐火羅決斯右金吾
衛果毅執失守直右鷹揚郎將員外置同正阿所那左
玉鈐衛長上借緋金元濟東天竺國王子僧伽杖摩右
鷹揚衛郎將僕固郡骨支左金吾衛郎將阿康地具右
武衛威郎將東河察使左豹韜衛髙城府長上果毅阿
史徳伏麾支右玉鈐衛郎將路驢駒左金吾衛長上阿
史徳伏麾支右玉鈐衛郎將路欲谷游擊將軍葛羅枝
延㳺擊將軍契苾木昆折衝都尉車鼻施俟斤䖍州猶
口鎮副白善徳晉州仁壽府果毅侯義威子總管左武
威衛侯神城府果毅杜𤣥隠押後隊長上張徳峻天官
常選王暠常彦緯押千騎三交戌董𤣥景河州安喬戌
主王才龕别奏康𤣥寂押千騎隊楊待封前冀州堂陽
縣丞温待禮别勑行人白君𧦬等略其西南或折衝其
前或乘躡其後整貔貅之佐奮猛毅之倫長㦸林迴髙
旗雲繞賊黨晷窮漏急命窄途殫執無全支心投必死
之計以今月一日何阿小等帥不悛之旅擁脇從之衆
結聚數萬抗拒官軍自寅及午前後九陣𤣥基等竝鋒
鏑爭先戈鋋遞躍抗足而􁐃鮮卑之血塗地攘臂而扔
(人蒸切/因也)烏丸之首積野摧同氷陷裂若山焚窮其孑遺
無復噍類斬獲逆賊冀州三品大總管何阿小逆賊河
北道招慰大使冀州刺史馬行感逆賊冀州道副大總
管楊奉節逆賊冀州長吏王𢎞𦙍逆賊總管劉伏念逆
賊十二衛大將軍見任鹿城縣令李懐璧逆賊信都縣
令楊志寂總管胡六郎逆賊總管王知先逆賊帥馬明
誓逆賊三品總管姬目等魁首巨蠧三百餘人所有戎
羯憑陵殘毁之處臣皆宣布制㫖撫集其人咸懐聖恩
俱得復業羣凶既定冀方砥平二載逋誅一朝泯滅數
州然毒俄爾清弭舞溢河冀歌達塞垣截風浪以息滄
溟廓氛埃而覩白日卻縠何力敢推羣帥之勞叔向有
言實在明君之徳臣憑藉睿略忝當戎政神機密運不
待横草之功天贊㝠符恭承破竹之勢伏瞻廟勝速奉
朝歡抃躍之情倍萬恒品不勝慶快之至謹遣傔人天
官常選李佑别奏左衛長上校尉張徳俊奉露布以聞
其軍資器械别簿條上謹言
　神功元年孫萬榮破王孝傑詔懿宗為神兵道大總
　管討之婁師徳沙叱忠義竝為總管凡二十萬次趙
　州懿宗聞賊且至懼欲棄軍走或曰虜無輜重以抄
　掠為資若按兵拒守勢必離散從而擊之可有大功
　懿宗不從退據相州契丹遂屠趙州㑹萬榮為奴所
　殺懿宗復與婁師徳撫循河北史所載事實如此露
　布所稱不亦矯誣甚乎
　　為裴中丞代黄賊轉牒(栁宗元/)
天啟昌期大功畢集神開興運微惡盡除黃少卿等歴
稔逋誅舉宗肆暴恃狡免之穴跧伏偷安憑孽狐之丘
跳踉見怪以為威弧不射天網可逃侵逼使臣隳犯王
略恣其毒虐速我誅鋤敵國盡在於舟中過師巳期於
席上謂宜投戈頓顙面縛乞身歸郡邑於王官效黎獻
於天吏而乃繕兵補卒増壘閉途正當天討之辰更積
鬼誅之罪衆輕鬬蟻勇劣怒蛙縞矢當强弩之初孤豚
僨肥牛之下事同拾芥力易摧枯杪忽蜂腰虚見辱於
齊斧突梯鼠首濫欲寄於旄頭勦絶有時不索何獲某
拱稽致命執銳忘生車甲既備於小戎鯨鯢豈逃於誅
僇切觀上略總帥中權戰士義激於身心列校勢成於
臂指蹶張之技盡出於山林投距之材徧徵於川洞賞
懸香餌令布疾雷莫不鼓舞戎行䖍恭師律投軀不愆
於羽檄跂足惟俟於牙璋今月某日奏事官米蘭迴捧
受詔命神飛首勇足蹈心馳懽聲洽於萬夫勝氣横於
千里國容不入屨且及於寢門家事勿關土巳墳於左
闔即以日月全軍出次分道竝進所司戮力敢告同心
孔大夫貞直冠時清明格物全體許國一心在公兵精
日浮為食固乆容府揚中丞以義烈為巳任勲襲太常
安南李中丞以英武為家風業傳彞器竝膺邦寄克達
皇威南則浮海濟師共集堂堂之陣東則横江誓衆用
成善善之功以此鼓行坐觀盡敵刑惟勿喜誅有可哀
徵則之勇冠一方竟就伏波之戮吕嘉之威行五嶺終
摧下瀨之師嗟此陋微自貽擒滅勉成良畫速致殊勲
雖荒徼之地固不勞於有征而昇平之年將自比而何
事書之竹帛實謂揚名事須移牒鄰管以成犄角
　讀姚州露布二篇如入五都之市令人目不給賞然
　一再讀意味亦只如此子厚此牒未嘗不麗未嘗不
　艷然却不必如此矜炫此其塵垢粃糠猶將陶鑄王
　駱也　裴行立為桂管觀察使黃家洞叛討平之
　　豪士賦序(陸機/)
夫立徳之基有常而建功之路不一何則循心以為量
者存乎我因物以成務者繫乎彼存夫我者隆殺止乎
其域繫乎物者豐約唯所遭遇落葉俟微飈以隕而風
之力葢寡孟嘗遭雍門以泣而琴之感以末何者欲隕
之葉無所假烈風將墜之泣不足繁哀響也是故茍時
啟於天理盡於民庸夫可以濟聖賢之功斗筲可以定
烈士之業言遇時也故曰才不半古而功巳倍之葢得
之於時勢歴觀古今徼一時之功而居伊周之位者有
矣夫我之自我智士猶嬰其累物之相物昆蟲皆有此
情夫以自我之量而挾非常之勲神氣暉其顧盼萬物
隨其俯仰心玩居常之安耳飽從諛之說豈識乎功在
身外任出才表哉且好榮惡辱有生之所大期忌盈害
上鬼神猶且不免人主操其常柄天下服其大節故曰
天可讐乎而時有袨服荷㦸立乎廟門之下援旌誓衆
奮於阡陌之上况乎代主制命自下裁物者哉廣樹恩
不足以敵怨勤興利不足以補害故曰代大匠斲者必
傷其手且夫政由甯氏忠臣所為慷慨祭則寡人人主
所不乆堪是以君奭怏怏不悦公旦之舉髙平師師側
目博陸之勢而成王不遣嫌吝於懐宣帝若負芒刺於
背非其然與嗟乎光於四表徳莫富焉王曰叔父親莫
暱焉登帝天位功莫厚焉守節没齒忠莫至焉而傾側
顛沛僅而自全則伊生抱明允以嬰戮文子懐忠敬而
齒劒固其所也因斯以言夫以篤聖穆親如彼之懿大
徳至忠如此之盛尚不能取信於人主之懐止謗於衆
多之口過此以往惡覩其可安危之理斷可識矣又况
乎饕大名以冒道家之忌運短才而易聖哲所難者哉
身危由於勢過而不知去勢以求安禍積起於寵盛而
不知辭寵以招福見百姓之謀巳則申宫警守以崇不
畜之威懼萬民之不服則嚴刑峻制以賈傷心之怨然
後威窮乎震主而怨行乎上下衆心日陊危機將發而
偃仰瞪盱謂足以夸世笑古人之未工忘巳事之巳拙
知曩勲之可矜暗成敗之有會是以事窮運盡必於顛
仆風起塵合而禍至常酷也聖人忌功名之過巳惡寵
禄之踰量葢為此也夫惡欲之大端賢愚所共有而游
子狥髙位於生前志士思垂名於身後受生之分唯此
而巳夫葢世之業名莫大焉震主之勢位莫盛焉率意
無違欲莫順焉借使伊人頗覽天道知盡不可益盈難
久持超然自引髙揖而退則巍巍之盛仰邈前賢洋洋
之風俯冠來籍而大欲不乏於身至樂無愆乎舊節彌
效而徳彌廣身愈逸而名愈劭此之不為彼之必昧然
後河海之迹堙為窮流一簣之釁積成山嶽名編凶頑
之條身厭荼毒之痛豈不謬哉故聊賦焉庶使百世少
有寤云
　齊王冏矜功自伐受爵不讓機惡之作豪士賦以刺
　焉冏不之悟而竟以敗
　陸文定公云陸士衡豪士賦序云身危由於勢過而
　不知去勢以求安禍積起於寵盛而不知辭寵以招
　福石季倫金谷澗詩序云感性命之不永懼凋落之
　無期二人者考其終所及秪自道也
　　王文憲集序(任昉/)
公諱儉字仲寳琅邪臨沂人也其先自秦至宋國史家
諜詳焉晉中興以來六世名徳為海内冠冕古語云仁
人之利天道運行故呂䖍歸其佩刀郭璞誓以淮水若
離翦之止殺吉駿之誠感葢有助焉公之生也誕受命
世體三千之茂典踐得二之庶幾信乃昴宿垂芒徳星
降祉有一於此蔚為帝師況乃淵角殊祥山庭異表望
衢罕窺其術觀海莫際其瀾宏覽載籍博游才義若乃
金版玉匱之書海上名山之㫖沉鬱澹雅之思離堅合
異之談莫不總制清衷遞為心極斯固通人之所包非
虚明之絶境不可窮者其唯神用者乎然檢鏡所歸人
倫異表雲屋天構匠者何工自函洛不守憲章中輟賀
生達禮之宗蔡公儒林之亞闕典未補大備兹日至若
齒危髪秃之老含經味道之生莫不北面人宗自同資
敬性託夷逺少屏塵雜自非可以𢎞奬風流増益標勝
未嘗留心也期嵗而孤叔父司空簡穆公早所器異年
始志學家門禮訓皆折衷於公孝友之性豈伊橋梓夷
雅之體無待韋弦汝郁之幼挺淳至黄琬之早標聰察
曽何足尚年六嵗襲封豫寜侯拜日家人以公尚幼弗
之先告既襲圭組對揚王命因便感咽若不自勝初宋
明帝居藩與公母武康公主素不協及即位有詔毁發
舊塋投棄棺柩公以死固請誓不遵奉表啟酸切義感
人神太宗聞而悲之遂無以奪也初拜秘書郎遷太子
舍人以選尚公主拜駙馬都尉元徽初遷秘書丞於是
采公曽之中經刋𢎞度之四部依劉歆七略更撰七志
葢嘗賦詩云稷契匡虞夏伊吕翼商周自是始有應務
之迹生民屬心矣時司徒袁粲有髙世之度脱落風塵
見公弱齡便望風推服歎曰衣冠禮樂盡在是矣時粲
位亞台司公年始弱冠年勢不侔公與之抗禮因贈粲
詩要以嵗暮之期申以止足之戒粲答詩云老夫亦何
寄之子照清襟服闋拜司徒右長史出為義興太守風
化之美奏課為最還除給事黄門侍郎旬日遷尚書吏
部郎㕘選昔毛珍之公清李重之識㑹兼之者公也俄
遷侍中以愍侯始終之職固辭不拜補太尉右長史時
聖武定業肇基王命寤寐風雲寔資人傑是以宸居膺
列宿之表圖緯著王佐之符俄遷左長史齊臺既建以
公為尚書右僕射領吏部時年二十八宋末艱虞百王
澆季禮紊舊宗樂傾恒軌自朝章國紀典儀備物奏議
符策文辭表記素意所不蓄前古所未行皆取定俄頃
神無滯用太祖受命以佐命之功封南昌縣開國公食
邑二千戸建元二年遷尚書左僕射領選如故自營郃
分司盧欽兼掌譽望所歸允集兹日尋表解選詔加侍
中又授太子詹事侍中僕射如故固辭侍中改授散騎
常侍餘如故太祖崩遺詔以公為侍中尚書令鎮國將
軍永明元年進號衛將軍二年以本官領丹陽令六輔
殊風五方異俗公不謀聲訓而楚夏移情故能使解劒
拜仇歸田息訟前郡尹温太真劉真長或功銘鼎彞或
徳標素尚臭味風雲千載無爽親加弔祭表薦孤遺遠
協神期用彰世祀時簡穆公薨以撫養之恩特深恒慕
表求解職有詔不許國學初興華夷慕義經師人表允
兹望實復官領國子祭酒三年解丹陽尹領太子少傅
餘悉如故挂服捐駒前良取則臥轍棄子後予胥怨皇
太子夙挺天姿俯同人範師友之義穆若金蘭又領本
州大中正頃之解職四年以本號開府儀同三司餘悉
如故謙光愈遠大典未申六年又申前命七年固辭選
任帝所重違詔加中書監猶㕘掌選事長輿追專車之
恨公曽甘鳳池之失夫奔競之徒有自來矣以難知之
性協易失之情必使無訟事深𢎞誘公提衡惟允一紀
於兹拔竒取異興微繼絶望側階而容賢候景風而式
典春秋三十有八七年五月三日薨於建康官舍皇朝
軫慟儲鉉傷情有識銜悲行路掩泣豈直舂者不相工
女寢機而巳哉故痛深衣冠悲纒教義豈非功深砥礪
道邁舟航没世遺愛古之益友追贈太尉侍中中書監
如故給節加羽葆鼓吹増班劒六十人謚曰文憲禮也
公在物斯厚居身以約玩好絶於耳目布素表於造次
室無姬姜門多長者立言必雅未嘗顯其所長持論從
容未嘗言人所短𢎞長風流許與氣類雖單門後進必
加善誘朂以丹霄之價𢎞以青㝠之期公銓品人倫各
盡其用居厚者不矜其多處薄者不怨其少窮涯而反
盈量知歸皇朝以治定制禮功成作樂思我民譽緝熙
帝圖雖張曹爭論於漢朝荀摯競爽於晉世無以仰模
淵旨取則後昆每荒服請罪遠夷慕義宣威授指寔寄
宏略理積則神無忤往事感則悅情斯來無是巳之心
事隔於容諂罕愛憎之情理絶於毁譽造理常若可干
臨事每不可奪約巳不以廉物𢎞量不以容非攻乎異
端歸之正義公生自華宗世務簡隔至於軍國逺圗刑
政大典既道在廊廟則理擅民宗若乃明練庶務鑒達
治體懸然天得不謀成心求之載籍翰牘所未紀訊之
遺老耳目所不接至若文案自環主者百數皆深文為
吏積習成姧畜筆削之刑懐輕重之意公乘理照物動
必研幾當時嗟服若有神道豈非希世之儁民瑚璉之
宏器昉行無異操才無異能得奉名節迄將一紀一言
之譽東陵侔於西山一盼之榮鄭璞踰於周寳士感知
巳懐此何極出入禮闈朝夕舊館瞻棟宇而興慕撫身
名而悼恩公自幼及長述作不倦固以理窮言行事該
軍國豈直雕章縟采而巳哉若乃統體必善綴賞無地
雖楚趙羣才漢魏衆作曽何足云昉嘗以筆札見知思
以薄技效徳是用綴緝遺文永貽世範為如干巻所撰
古今集記今書七志為一家之言不列於集集録如左
　南史儉本傳薨時年四十八此序年三十八按儉父
　僧綽為元兇劭所害時方期嵗明年為孝建元年計
　至齊武帝永明七年正三十八史所書謬也明帝欲
　毁儉母墓為元兇巫蠱事也僧綽本傳尚東陽公主
　而儉傳及此文皆作武康巫蠱事中絶無武康名考
　之齊書南史竝同不知何故聞見寡昧不足通知姑
　記於此以問之識古者
　　陶淵明集序(梁昭明太子/)
夫自衒自媒者士女之醜行不忮不求者明達之用心
是以聖人韜光賢人遁世其故何也含徳之至莫踰於
道親巳之切無重於身故道存而身安道亡而身害處
百齡之内居一世之中倐忽比之白駒寄寓謂之逆旅
宜乎與大塊而盈虚隨中和而任放豈能戚戚勞於憂
畏汲汲役於人間齊謳趙女之娯八珍九鼎之食結駟
連騎之榮侈袂執圭之貴樂既樂矣憂亦隨之何倚㐲
之難量亦慶弔之相及智者賢人居之甚履薄氷愚夫
貪士競之若洩尾閭玉之在山以見珍而終破蘭之生
谷雖無人而自芳故莊周垂釣於濠伯成躬耕於野或
貨海東之藥草或紡江南之落毛譬彼鵷雛豈競鳶鴟
之肉猶斯雜縣寜勞文仲之牲至於子常甯喜之倫蘇
秦衛鞅之匹死之而不疑甘之而不悔主父偃言生不
食五鼎死則五鼎烹卒如其言豈不痛哉又楚子觀周
受折於孫滿霍侯驂乘禍起於負芒饕餮之徒其流甚
衆唐堯四海之主而有汾陽之心子晉天下之儲而有
洛濱之志輕之若脱屣視之若鴻毛而況於他人乎是
以至人達士因以晦迹或懐釐而謁帝或被褐而負薪
鼓枻清潭棄機漢曲情不在於衆事寄衆事以忘情者
也有疑陶淵明詩篇篇有酒吾觀其意不在酒亦寄酒
為迹者也其文章不羣辭彩精拔跌宕昭彰獨超衆類
抑揚爽朗莫之與京横素波而傍流干青雲而直上語
時事則指而可想論懐抱則曠而且真加以貞志不休
安道苦節不以躬耕為恥不以無財為病自非大賢篤
志與道汙隆孰能如此乎余素愛其文不能釋手尚想
其徳恨不同時故加搜校粗為區目白璧微瑕惟在閒
情一賦揚雄所謂勸百而諷一者卒無諷諫何足搖其
筆端惜哉亡是可也并粗㸃定其傳編之於録嘗謂有
能觀淵明之文者馳競之情遣鄙吝之意袪貪夫可以
亷懦夫可以立豈止仁義可蹈抑乃爵禄可辭不必傍
游泰華遠求柱史此亦有助於風教也
　　昭明太子集序劉孝綽
臣竊觀大易重明之象著焉抑又聞之匕鬯之義存焉
故書有孟侯之名記表元良之徳歴選前古以洎夏周
可得而稱啟誦而巳雖徹聖挺賢光乎二代髙文精義
閴爾無聞漢之顯宗晉之肅祖昔自春宫益好儒術或
專經止於區易或持論窮於貞假子桓雖摛藻銅省集
講肅成事在藩儲理非皇貳未有正位少陽多才多藝
者也粤我大梁之二十一載盛徳備乎東朝若乃有縱
自天惟睿作聖顯仁立孝行於四海如珪如璋不因琢
磨之義為臣為子寜待觀喻之言惟性道難聞而文章
可見故俯同志學用晦生知以絃誦之餘辰總鄒魯之
儒墨徧綈緗於七閣彈竹素於九流地居上嗣實副元
首皇帝垂拱巖廊委咸庶績時非從守事或監撫雖一
日二日攝覽萬幾猶臨書幌而不休對欹案而忘怠況
復迄納侍講討論經紀去聖滋遠愈生穿鑿枝分葉散
殊路偆馳靈臺辟雍之疑禋宗祭社之繆明章申老之
議通顔理王之說量覈然否剖析同異察言抗論窮理
盡微於時淹中稷下之生金華石渠之士莫不過衢樽
而挹多少見斗極而曉西東與夫盡春卿之道贊仲尼
之宅非賈誼於蘇林問蕭何於棗據區區前史不亦恧
歟加以學貫總持辯同無硋五時密教見猶鏡象一乘
妙㫖觀若掌珠及在布金之園處如龍之衆開示有空
顯揚權實是以徧動六地普雨四華豈直得解纓須提
舍缽瓶沙騰曇言徳梵志依風而巳哉若夫天文以爛
然為美人文以煥乎為貴是以隆儒雅之大成游雕蟲
之小道握牘持筆思若有神曽不斯須風飛雷起至於
宴游西園祖道清洛三百載賦該極連篇七言致擬見
諸文學博奕興詠竝命從游書令視草銘非潤色七窮
煒燁之說表極逺大之才皆喻不備體詞不掩義因宜
適變曲盡文情竊以屬文之體鮮能周備長卿徒善既
累為遲少孺雖疾俳優而巳子淵淫靡若女工之蠧子
雲侈靡異詩人之則孔璋詞賦曹祖勸其脩今伯喈答
贈摯虞知其頗古孟堅之頌尚有似贊之譏士衡之碑
猶聞類賦之貶深乎文者兼而善之能使典而不野逺
而不放麗而不淫約而不儉獨擅衆美斯文在斯假使
王朗報箋卞蘭獻頌猶不足以揄揚著述稱贊才章況
在庸才曽何彷彿然承華肇建濫齒時髦居陪出從逝
將一紀譬彼登山徒仰峻極同夫觀海莫際波瀾但職
官書記預聞盛藻歌詠不足敢忘編次謹為一帙十巻
第目如左日升松茂與天地而偕長壯思英詞隨嵗月
而増廣如其後録以俟賢臣
　　玉臺新詠集序(徐陵/)
陵雲概日由余之所未窺千門萬户張衡之所曽賦周
玉璧臺之上漢帝金屋之中玉樹以珊瑚作枝珠簾以
瑇瑁為柙其中有麗人焉其人也五陵豪族充選掖庭
四姓良家馳名永巷亦有潁川新市河間觀津大家嬌
娥曽名巧笑楚王宫内無不推其細腰衛國家人俱言
訝其纎手閲詩明禮非直東鄰之自媒婉約風流無異
西施之被教弟兄協律自小學歌少長河陽由來能舞
琵琶新曲無待石崇箜篌雜引非因曹植傳鼓瑟於楊
家得吹簫於秦女以至寵聞長樂陳后知而不平畫出
天山閼氏覽而遙妬且如東鄰巧笑唯侍寢於更衣西
子微顰將横陳於甲帳陪游馺婆騁纎腰於結風長樂
鴛鴦奏新聲於度曲粧明蟬之薄鬢照墜馬之垂鬟反
挿金蓮横抽寳樹南都石黛最發雙蛾北地燕支偏開
兩靨亦有嶺上仙童分丸魏帝腰中寳鳳授歴軒轅金
星與婺女爭華麝月共姮娥競爽驚鸞冶袖時飄韓椽
之香飛燕長裾宜結陳王之佩雖非圖畫入甘泉而不
分言異神仙戲陽臺而無别真可謂傾國傾城無對無
雙者也加以天情開朗逸思彫華妙解文章尤工詩賦
琉璃研匣終日隨身翡翠筆牀無時離手清文滿篋非
唯芍藥之花新製連篇寜止葡萄之樹九日登髙時有
縁情之作萬年公主非無累徳之辭其佳麗也如彼其
才情也如此既而椒宫宛轉柘館陰岑絳劒晨嚴銅鋪
晝淨三星未夕不事懐衾五日猶賖誰能理曲優游少
託寂寞多閒厭長樂之疎鐘勞宫中之緩箭輕身無力
怯南宫之擣衣生長深宫笑扶風之織錦雖復投壺玉
女為歡盡於百嬌爭博齊姬心賞窮於六齒無怡神於
暇景唯屬意於新詩可得代彼蘐蘇微蠲愁疾但往世
名篇當今巧製分諸麟閣散在鴻都不務連章無由披
覽於是然脂暝冩弄筆晨書選録艷歌凡為十巻曽無
參於雅頌亦靡濫於風人涇渭之間若斯而巳也麗以
金繩裝之寳軸三臺妙札亦龍伸蠖屈之書五色花牋
皆河北膠東之紙髙按鉛粉仍定魯魚之文辟惡生香
聊防羽陵之蠧雲飛六甲髙禪玉函鴻烈仙方長推丹
枕至如青牛帳裏餘曲既終朱鳥牕前新粧巳竟方當
開兹縹帙散此緗編永對玩於書帷長循環於纎手如
鄧學春秋儒者之功難習竇傳却老金丹之術不成固
勝西蜀豪家託情窮於魯殿東臺甲館流詠止於洞簫
孌彼諸姬聊同棄日猗與彤管麗矣香奩
　隋經籍志玉臺新詠十巻徐陵撰起古詩古樂府盡
　梁代
　佛祖統紀載陵嘗聴智者講經因立五願一臨終正
　念二不墮三塗三人中托生四童真出家五不墮流
　俗之僧唐貞觀中生縉雲朱家年十六將納婦路逢
　梵僧謂曰少年何意欲違昔誓因示其宿因少年聞
　已不復還家即往天台國清寺投章安法師咨受心
　要證法華三昧按孝穆於生死自在乃爾作此一序
　不慮犯綺語戒耶因而推求之如宋之韓魏公范文
　正張忠定司馬温公王荆公皆鐵心石腸人而皆有
　艷詞乃知彭澤閒情不足為瑕也
　　詩品序(鍾嶸/)
氣之動物物之感人故搖蕩性情形諸舞詠照燭三才
暉麗萬有靈祗待之以致饗幽微藉之以昭告動天地
感鬼神莫近於詩昔南風之辭卿雲之頌厥義夐矣夏
歌曰鬱陶乎予心楚謠曰名余曰正則雖詩體未全然
是五言之濫觴也逮漢李陵始著五言之目矣古詩眇
邈人代難詳推其文體固是炎漢之製非衰周之倡也
自王揚枚馬之徒詞賦競爽而吟詠靡聞從李都尉迄
班媫妤將百年間有婦人焉一人而巳詩人之風頓巳
缺喪東京二百載中惟有班固詠史質木無文降及建
安曹公父子篤好斯文平原兄弟鬱為文棟劉楨王粲
為其羽翼次有攀龍託鳳自致於屬車者葢將百計彬
彬之盛大備於時矣爾後陵遲衰微迄於有晉太康中
三張二陸兩潘一左勃爾復興踵武前王風流未沫亦
文章之中興也永嘉時貴黄老稍尚虚談於時篇什理
過其辭淡乎寡味爰及江表微波尚傳孫綽許詢桓庾
諸公詩皆平典似道徳論建安風力盡矣先是郭景純
用雋上之才創變其體劉越石仗清剛之氣贊成厥美
然彼衆我寡未能動俗逮義熙中謝益壽斐然繼作元
嘉中有謝靈運才髙辭盛富豔難蹤固巳含跨劉郭陵
轢潘左故知陳思為建安之傑公幹仲宣為輔陸機為
太康之英安仁景陽為輔謝客為元嘉之雄顔延年為
輔斯皆五言之冠冕文詞之命世也夫四言文約意廣
取效風騷便可多得每苦文繁而意少故世罕習焉五
言居文詞之要是衆作之有滋味者也故云會於流俗
豈不以指事造形窮情寫物最為詳切者耶故詩有六
義焉一曰興二曰比三曰賦文巳盡而意有餘興也因
物喻志比也直書其事寓言寫物賦也𢎞斯三義酌而
用之幹之以風力潤之以丹彩使味之者無極聞之者
動心是詩之至也若專用比興則患在意深意深則詞
躓若但用賦體則患在意浮意浮則文散嬉成流移文
無止泊有蕪漫之累矣若乃春風春鳥秋月秋蟬夏雲
暑雨冬月祁寒斯四候之感諸詩者也嘉㑹寄詩以親
離羣託詩以怨至於楚臣去境漢妾辭宫或骨横朔野
或魂逐飛蓬或負戈外戍或殺氣雄邊塞客衣單孀閨
淚盡文士有解珮出朝一去忘返女有揚蛾入寵再盼
傾國凡斯種種感蕩心靈非陳詩何以展其義非長歌
何以釋其情故曰詩可以羣可以怨使窮賤易安幽居
靡悶莫尚於詩矣故詞人作者罔不愛好今之士俗斯
風熾矣纔能勝衣甫就小學必甘心而馳騖焉於是庸
音雜體各為家法至於膏腴子弟恥文不逮終朝㸃綴
分夜呻吟獨觀謂為警䇿衆覩終淪平鈍次有輕蕩之
徒笑曹劉為古拙謂鮑昭羲皇上人謝朓今古獨步而
師鮑昭終不及日中市朝滿學謝朓劣得黄鳥度青枝
徒自棄於髙聴無渉於文流矣嶸觀王公縉紳之士每
博論之餘何嘗不以詩為口實隨其嗜慾商確不同淄
澠竝泛朱紫相奪喧議競起準的無依近彭城劉士章
俊賞之士疾其淆亂欲為當世詩品口陳標榜其文未
遂嶸感而作焉昔九品論人七略裁士校以賓實誠多
未值至若詩之為技較爾可知以類推之殆均博奕方
今皇帝資生知之上才體沈鬱之幽思文麗日月學究
天人昔在貴遊已為稱首況八紘既掩風靡雲蒸抱玉
者聫肩握珠者接武固以睨漢魏而不過吞晉宋於胸
中諒非農歌轅議敢致流别嶸之今録庶周旋於閭里
均之於談笑耳
　嶸字仲偉潁川長社人天監中衡陽王引為朔寜記
　室專掌文翰嘗品古今五言詩論其優劣各為詩評
　　駙馬都尉喬君集序(盧照鄰/)
昔文王既没道不在於兹乎尼父克生禮盡歸於是矣
其後荀卿孟子服儒者之褒衣屈平宋玉弄詞人之柔
翰禮樂之道巳顛墜於斯文雅頌之風猶綿聨於季葉
痛乎王澤既竭諸侯為麋鹿之塲帝圖伊梗天下作豺
狼之國秦人一滅舊章大愚黔首羣書赴火化崑嶽之
髙煙儒士投坑變蓬萊之巨壑樂沈於海河間王初睠
睠於古篇禮適諸夷齊叔孫區區於綿蕝安國討論科
斗五典叶從史遷祖述獲麟八書爰創衣冠禮樂重聞
三代之風玉帛謳歌無墜六經之業鬱其興詠大雅於
是為羣自此迄今年逾千祀聖門論賦相如為入室之
雄闕里裁詩公幹即升堂之客陸平原龍驚學海浮天
泉以安流鮑㕘軍鶴翥文塲代黃金之平埒臨曲臺之
上路面通衢之小苑蓮紅水碧堪釣叟之淹留桂白山
青宜王孫之攀折香車貴士不掩龍闗縫掖書生時通
驛騎坐蘭徑敞松扉北牖動而清風來南軒幽而白雲
起欣然命駕弔曲江之隑淵興盡而歸聆伊川之笙吹
三朝慶謁趨劒履於南宫五日歸休聞歌鍾於北里雍
容車騎屢動雕章嘯傲煙霞仍涵寳思奢不敗徳笑金
谷之羅紈儉不邀名悲蘭陵之芻布榮期三樂君實四
之平子四愁我無一矣君教訓子弟不讀非聖之書撫
愛家僮常恐名奴之辱婚嫁已畢欲就金丹輪葢非榮
猶思道樹明霞曉挹終登不死之庭甘露秋團儻踐無
生之㟁凡所著述多以適意為宗雅愛清靈不以繁詞
為貴足以傳諸好事貽厥孫謀故撰而存之凡為若干
巻云爾
　照鄰字昇之范陽人為鄧王府典籖王愛重比之相
　如調新都尉病去官餌方士丹父喪號嘔丹出由是
　疾益甚乃去具茨山下買園數十畝疏潁水周舍復
　預為墓偃卧其中自以當髙宗時尚吏巳獨儒武后
　尚法巳獨黃老后封嵩山屢聘賢士巳巳廢著五悲
　文以自明病既乆與親屬訣自沈潁水
　按喬君無可攷唐公主列傳髙祖女廬江公主下嫁
　同州刺史喬師望秇文志有喬備集不知誰是
　　洛州張司馬集序(張說/)
夫言者志之所之文者物之相雜然則心不可藴故發
揮以形容辭不可陋故錯綜以潤色萬象鼓舞入有名
之地五音繁雜出無聲之境非窮神體妙其孰能與乎
洛州司馬張公名希元中山人也族髙辰象氣壯河山
神作銅鈎天開金印孝友内植禮樂外滋勵行閨庭鄉
人謂之曽子飛名都邑諸儒號曰聖童下帷覃思穿牀
嗜古蓬山芸觀之書羣玉懸金之記魯宫藏篆汲冡遺
編無不日覽萬言暗識三篋博學吞九流之要處盈若
虚雄辯敵四海之鋒退藏於密漢王問䇿知帝者之師
楚子聞名實諸侯之選故得雄飛白簡鷹揚丹筆巻襜
帷於天郡設鈎距於皇州若乃抗埋輪之章執驚馬之
議旌賢有通徳之教疾惡存署背之文繼軌前途遇物
成興理闗刑政咸歸故事之臺義涉箴規盡入名臣之
奏加以許與氣類交游豪傑仕遘夷險身更否泰昔嘗
攝戎幽易謫居卭巂亭皋漫漫興去國之悲旗鼓洶洶
助從軍之樂時復江鸎遷樹隴鴈出雲夢上京之臺沼
想故山之風月發言而宫商應搖筆而綺繡飛逸勢標
起寄情新抜靈仙變化星漢昭回感激精微混韶武於
金奏天然壯麗綷雲霞於玉樓當代名流翕然崇尚自
大夫之頌成室太史之賦京都魏則十龍儒雅晉則三
陽藻綴(張載字孟陽弟協字景陽亢字季/陽竝有才藻屬綴英華誤作楊)朝分南北運
迄周隋文人才子重世間出豈止柟榴體物陳琳得以
示人鷦鷯寄辭阮籍稱其王佐故以開國籍鱗次乎史
傳之首入文場羽儀乎天下之半公増繁榮葉桂林之
一枝彌廣源流荆江之九泒宗門多士斯為盛典且如
承家舊徳之基賓王歴官之序玉琯銅渾之數黄公𤣥
女之符落猿殪兕之巧顧鵲迴鸞之妙詳諸别傳可略
言焉某室邇蘭芬族聨棣蕚荷千里之嘉奬接四友之
良遊謹撰令引式題前集七子賦詩期取類於鄭志一
家垂範庶齊衡於孔藂來日新文請諸君子起儀鳳之
後景龍以前凡若干巻列之如目
　張司馬無可攷唐藝文志亦無此書名乃知當世巋
　然巨帙不轉盼間化為泠風即名人之序不過木蘭
　之櫝而巳
　　上官昭容集序(張說/)
臣聞七聲無主律呂綜其和五彩無章黼黻交其麗是
知氣有噎鬱非巧辭莫之通形有萬變非工文莫之寫
先王以是繼天地究人神聞寂寞鑒幽昧文之時義大
矣哉上官昭容者故中庸侍郎儀之孫也明淑挺生才
華絶代敏識聰聴探微鏡理開巻海納宛若前聞搖筆
雲蜚如同宿搆初沛國夫人之方娠也夢巨人俾之大
秤曰以是秤量天下既而昭容生彌月夫人弄之曰秤
量天下豈在子乎孩遂啞啞應之曰是生而能言葢為
靈也越在襁褓入於掖庭天寔啟之故毁家而資國運
將興也故成惪而受任自則天乆視之後中宗景龍之
際十數年間六合清謐内峻圖書之府外闢修文之館
摉英獵俊埜無遺才右職以精學為先大臣以無文為
恥每豫遊宫觀行幸河山白雲起而帝歌翠華飛而臣
賦雅頌之盛與三代同風豈惟聖后之好文亦云奥主
之協贊者也古者有女史記功書過復有女尚書決事
宫閤昭容兩朝專美一日萬機顧問不遺應接如響雖
漢稱班媛晉譽左嬪文章之道不殊輔佐之功則異蹟
秘九天之上身没重泉之下嘉彼令範代罕得聞庶幾
後學嗚呼何仰然則大君挺四海之圖懸百靈之命喜
則九圍挾纊怒則千里流血靜則黔黎乂安動則蒼甿
罷弊入耳之語諒其難乎貴而勢大者疑賤而禮絶者
隔近而言輕者忽逺而章忠者忤惟窈窕柔曼誘掖善
心妄味九惪之衢傾情六藝之圃故登崑廵海之意寢
剪胡刈越之威息璿臺珍服之態消從禽嗜樂之端廢
獨使温柔之教漸於生人風雅之聲流於來葉非夫𤣥
黄毓粹貞明助思衆妙抉識羣靈挾志誕異人之資授
興王之瑞其孰能臻斯懿乎鎮國太平公主道髙帝妹
才重天人昔嘗共遊東壁同宴北渚倐來忽往物在人
亡憫琱琯之殘言悲素扇之空曲上聞天子求椒掖之
故事有命史臣叙蘭臺之新集凡若干巻列之如左
　昭容名婉兒儀之孫儀坐死與母配掖庭韶警工文
　武后命掌詔命嘗有罪當誅后惜其才而黥之中宗
　即位大被信任進拜昭容昭容通武三思詔書推右
　武氏節愍太子舉兵叩肅章門索婉兒太子敗乃免
　婉兒勸帝引大臣名儒數賜宴賦詩婉兒常代帝后
　諸主衆篇竝作而采麗益新又差第羣臣所賦退而
　心服是時内職皆聴出外婉兒至營外宅與崔湜亂
　遂引知政事𤣥宗誅韋庶人斬於闕下有集二十巻
　按昭容不祥之人也此文下語有斟酌可味
　　神龍歴序(李嶠/)
昔者龍負河圖八卦列明時之象龜呈洛字九疇開叶
紀之文青巖啟而六甲飛黄壤堙而五行缺故知乾筴
逺坤符靈秘法效用常邀乎聖期研幾測深必貫於神
道皇軒於是乎合而不死帝皥於是乎推而致福自重
黎並命叔仲分官理八節而調四時部三元而齊七政
權衡度律在虞夏而兼脩正朔陰陽及殷周而備舉既
而王風版蕩戰國縱横瞽史忘三家之言疇人失二官
之業履端闕而歸餘壊攝提差而孟陬殄廢時亂日非
直羲和湎淫亡甲喪子豈唯商辛暴虐漢興草創肇謀
紀綱而方士異詞天官横議張蒼從甲乙之術未叶變
通鄧平用丁丑之元旋聞疎闊當塗圯隔典午陵遲戎
狄升僭偽之壇㝢縣乏神祗之主三辰九野壓柝景而
分躔二象七衡孰當期而合度建元髙而不競沿木火
而無譏興百代之闕文復千齡之大統匪我昌運疇能
離此國家草昧區夏權輿品物萬方同㑹獄訟之徃河
南五緯運謀神靈之入東井然𤣥珪受命紫籙登樞回
玉斗而察璇璣把珠囊而膺歴數勤於水土大禹之平
滌山川禮乎方圓高辛之迎送日月應天神龍皇帝大
横纂極元良繼體乃神乃聖三王接袂而扶轂允武允
文五伯連衡而擁篲於是乎東明捧日西掖占風南震
雄王之㕓北清驕子之落粟同水火人類胥庭犴圄徒
施干戈不用上庠講道而宣化比屋畊田而鑿井功成
理定之業協律登歌疇徳瑞聖之符陳郊謁廟萬官咸
事百度巳康猶且存省闕遺徵求典故以為欽為歴象
哲后之恭天事神敬授人時明君之勸農闢土自麟徳
創紀四十餘年雖斗憲未移而渾儀漸變蔡伯喈所謂
術無恒是洛下閎所謂歴後當差昔太初肇規使易髙
皇之制元和新造旋移孝武之法因時通變厥有前聞
爰命典司更從刋正金紫光禄大夫行秘書監駙馬都
尉上柱國楊慎交鍾鼎貴遊山河寳氣赤泉疏社軒裳
接於五公朱輪贈言翰墨連於七子資玉環之舊徳擁
金埓之新慶簫吹鳳管朝昇鳷鵲之樓漸(疑/)閲龍章暮
下麒麟之閣臨西山典籍之府總東壁文章之事九源
百氏之說盡入胸襟六家三統之書咸歸掌握永言董
率實竚詳明左散騎常侍兼脩國史上柱國陳留縣開
國公栁冲望重簪纓才高瑚璉家風推其直道帝範籍
其謨明吐白鳳而草𤣥言垂紫貂而步黃閣㕘司國典
時望允諧副掌天書朝寄斯在鎮國大將軍右驍衛將
軍知太史局事迦行志中散大夫守禮部侍郎上騎都
尉嚴善思正議大夫行太史令上䕶軍傅志忠等或禮
閣兵鈐以賢才而入用或天門地理縁道術而見知皆
學富偃韋藝超甘石窮神盡智之妙闇落銅丸測逺窮
髙之方懸裁玉表朝請大夫行太史局令瞿曇悉達朝
請郎行司歴徐保文承議郎行司歴南宫說等或善分
天部或工言算法稽長短之效無煩於驗䜟被圖察休
咎之徵非假於登臺上庫凡此衆哲各承朝委悉達等
則專司課務據覈其真志忠等則監共討論用禆其闕
雖異禮而各術竝用心而合契於是精研六位遍考十
端立東西之定儀採南北之遺事㑹數於天九地十起
元於子二丑三追日暮之行按星分之度以推四時之
發生以步三元之盈縮然後分至啟閉無愆於玉衡弦
望躔離必應於銅史纔窺幽室巳見飛灰雜候清臺仍
看合璧追論古法師驗前章八十一寸為日分徒言精
密六百八年為嵗紀終非允當歴祀之所紕繆異端之
所穿鑿莫不裁之繩準格以銓衡究天道之精微開日
官之軌憲容成再出不能添黍累之功壽王重生無以
議分毫之失豈比夫時乖兩閏始載鄒人之語亥有二
首方聞絳老之年序臨安寜嵗次强圉皇帝撫天下之
三載也珍圖改御寳歴初調授以丹鳳之官頒以𤣥鳥
之署候耕耘之節非藉杏花亶昏夕之期詎須蓂葉參
幽明而制術邁古今而垂範玉儀既正金鏡逾明知聖
祉之無疆識懐生之永大元符允合可以觀天地之心
能事畢甄可以為帝王之式盛矣美矣無得而稱紀次
勒成名曰大唐神龍歴云爾
　　地志圖序(吕温/)
廣陵李該博達士也學無不通尤好地理患其書多門
歴世浸廣文詞浩蕩學者疲老由是以獨見之明法先
聖之制黜諸子之序記述仲尼之職方㑹源流考同異
務該暢從體要倬然勒成一家之說猶懼其奥未足以
昭啟後生乃裂素為方儀據書而畫隨方面以區别擬
形容而訓解命之曰地志圖觀其粉散百川黛凝羣山
元氣剖判成乎筆端任土之毛有生之類大鈞變化不
出其意然後列以城郭羅乎陬落内自五侯九伯外洎
要荒蠻貊禹蹟之所窮漢驛之所通五色相宣萬邦錯
峙毫釐之差而下正乎封略方寸之界而上當乎分野
乾象坤勢炳焉可觀與夫聚米擬其端倪畫地陳乎梗
槩固不可同年而語詳略也每虚室燕居薄帷晴褰普
天之下盡在屋壁户納四海牕籠八極名山大川隨顧
奔走殊方絶域舉意而到髙視華裔坐橫古今觀帝王
之疆理見宇宙之寥廓出遐入幽曽不崇朝與夫役形
神於嵗月窮轍蹟於區外又不可竝軌而論勞逸也且
夫删百代之弊綜羣言之首繁而不亂疎而不漏才識
以潤之丹青以炳之使嗜學之徒未披文而見義不由
尸而觀奥斯訓道之明也窮地而述舉世而載事極鴻
纎理通皦脈混一家之文軌張大國之襟帶覈人物之
虚實總山川之要㑹表皇威之有截明王道之無外斯
乃功用之大也見蒼梧塗山則思舜禹恤民之艱覩窮
邊大漠則悟秦漢勞師之弊覽齊墟晉壤則見桓文勤
王之霸觀洞庭荆門則知苖蜀恃險之敗王者於是明
乎得失諸侯於是鑒於興替斯又懲勸之逺也然則本
之所以廣學流申之足以贊鴻業垂之可以示後世豈
徒由近觀逺以智自樂為室中之一物哉而時無知音
道不虚行舉地成圖聞天無路此志士儒林所以為之
歎息也某乆從君遊辱命序述庶明作者之意俾好事
君子知其所以然
　唐書藝文志無此書名
　　唐丞相太尉衛國公李徳裕㑹昌一品制集序(鄭/)
　　　(亞/)
綸紼之興載籍之始先王發號施令明罰勑法葢本於
此也唐虞之盛二典存焉夏殷之隆厥有訓誥自𦙍征
甘誓乃有誓命之書皆三代之文一王之法也虞夏之
際代祀綿逺其代工掌制之名氏莫得而知至於成湯
太甲則有仲虺伊尹為之訓誥髙宗得傅説則有説命
之篇周公召公相成王則有洛誥酒誥周官顧命秦始
皇帝并一區宇丞相李斯寔掌其言漢興當秦焚書之
後侍從之臣皆不習文史蕭曹之輩又乏儒墨之用每
封功臣建子弟其辭多天子為之縱委於執翰者亦非
彰灼知名之士武帝使司馬相如視草率皆文章之流
以相如非將相器也厥後寖微寖長下於魏晉亦代有
其人我髙祖革隋文物大備在貞觀中則顔公師古岑
公文本興焉在天后時則李公嶠崔公融出焉燕許角
立於𤣥宗之朝常楊繼美於代宗之世洎憲宗皇帝英
武啓運雄圖赫張中興之業高映前古其時則先太師
忠公翺翔内署有密勿贊佐之績平呉定蜀寔惟其功
及登樞衡作霖雨尊王室卑諸侯圖蔡料齊外定内理
顯王言於典誥彰帝範於圖籍紀在徽册播於無窮特
進太子少保分司東都衛公長慶中事惠皇為翰林學
士訓誥之業彰於傳聞昭肅皇帝統握乾符寤寐良弼
詔自淮海復升台庭盡付𤣥機允厭神度每彤墀奏罷
别承天睠帝亦講伊訓説命之㫖定元首股肱之契以
太平之制度上古之文教咸屬於公焉㑹先太后懿號
未立帝明發有永懐之痛公述沙麓神井之瑞贊繞樞
懐日之慶懋遵聖緒光慰孝思於是承命有宣懿祔廟
之制及武宗郊昊天拜清廟文物胥備朝廷有禮華夷
述職河朔脩貢乃顯神休薦徽號奉揚一徳以示萬方
於是撰仁聖文武至神大孝之册封域無虞天子翛然
有求𤣥之思乃範貞金模聖表隆凖日角燭於宫庭中
外臣寮咸欲以頌山河而褒日月也公於是有聖容之
讚天街之北獯鬻攸居因饑憑陵怙衆强禦嚴之以刁
斗而勃爾無懼申之以文告又腆然不率天子震怒旋
命征之公獨運沈機上資宸斷萬里勝負決於帷中雷
霆既震犬羊遂潰疣贅披抉腥羶解離遁其名王復我
貴主公於是有討北狄之詔天寳末薊門為首亂之地
瘡痏榛棘襲世未平至是漁陽帥仲武掃除妖孽臧獲
仇讎奉揚威神乃底康靖仍願勒石於盧龍之塞以叙
聖功飛章上聞帝用允若公秪應明命舒展格言呼嘯
神祗吐納嵩華當晝而文星現不寐而白鳳來成諸侯
不朽之勲尊元后無私之化公於是有幽州紀聖功之
碑洛帥劉從諫死其子因闗河之險恃甲兵之衆請爵
爭地屢聞王庭中外疑迷牙撓天聴帝將耀神武公累
獻忠謀且言曰重耳在喪不聞利父雄渠受戮祗以拒
君况明皇舊宫天井内地跨連河北脇倚山東豈可行
有匪人坐為汙俗若是可忍孰不可容沃心無疑躡足
乃定又曰上黨居天下之脊當河朔之喉今漳水雄兵
常山勁卒是為脣齒實懼因依不若乘於未萌制其將
動帝俞其奏乃妙選使臣以勞諭之嚴立刑賞以勸戒
之魏侯鎮侯戮力從命絶壼闗之右臂收泜水之上游
獲兹渠魁在此成算又轅門叛將横水餘兇竊上相之
旌旗盜晉陽之管鑰帝怒斯赫人心愈疑咸以師老於
郊梟巢尚固議罷兵者蚊聚請宥過者雷同公又揚笏
而言曰彼地則義師帥分宗室是𤣥祖勤商之邑后稷
造周之邦𤓰瓞具存堂構斯在茍虧䇿畫不襲仇讎則
是奬彌牟逐主之風長冒頓射親之俗詩稱築室於道
書謂疑謀勿成由是洞啟宸衷大破羣議運籌制勝舉
無遺䇿防微慮逺必契神機授鉞之臣服膺承命謝安
之圍棋尚刼曹參之飲酒方酣果有軍書繼聞我捷砥
磨周鉞水淬鄭刀萬里來袁紹之頭顱二塜葬蚩尤之
肩髀懽聲雖震於朝市喜氣不見於形容何其纂立功
勲鎮定風俗若是之重也公於是有伐上黨之制平晉
陽之勑宗英可汙獻琛輸賮越自絶域通於本朝文畢
伯士之𦙍呼韓鹿蠡之師或執玉而朝靈囿或解辮而
拜甘泉竝垂於册書光彼明命公於是有諭迴鶻之命
五慰堅昆之書四文章等於訓傳機事出於神明固將
偃仰邳石之符傲睨鬼籍之録聞之者可以祛聾瞶得
之者可以弼邦國每牙管既拔芝泥將熟嘗於前席親
授筆札公亦分隂可就落簡如飛時有急宣闗於宻畫
内庭外制皆不與聞或勢切疾雷機難終日宣室未召
武帳莫開公則手疏封章達於旒袞當乙夜觀書之際
未嘗不稱美再三此又豈可與賦洞簫而諷於後庭聞
子虚而嗟不同世者論功較徳耶嵗在乙丑羣公常伯
以天子之道貫於神祗一年而風雨攸序災沴不作二
年殱醜虜興北伐之詩四年誅狡童詠東征之歌而又
伐摩尼之風壊浮圖之俗偃兵返樸四海胥定思欲増
鴻名光下武公乃觀東序之圖按西崑之牒鋪叙名實
藻縟文采類於上帝為唐神宗公於是纂章天成功神
徳明道之册文號位既畢華夷㑹同方將命禮官召儒
者訪匡衡后土之儀採公玉明堂之圖考肆覲之禮於
梁生叩封禪之書於犬子盡皇王之盛事極臣子之殊
功而軒鼎將成禹書就掩然猶進先嘗之藥獻髙手之
醫藏周旦請代之書追漢宣易名之美作於大誥祈於
昊天始終一朝紹續九徳其攻伐也既如彼其制作也
又如此故合武宗一朝册命典誥奏議碑讚軍機羽檄
凡兩帙二十巻輒署曰㑹昌一品制集紀年追聖徳也
書位旌官業也嵗在丁卯亞自左掖出為桂林九月公
書至自洛以典誥制命示於幽鄙且使為序以集成書
尋𤣥珠不究於倪域聴希聲莫窮於髙下承命震惴幾
移朝夕援筆而復止者三四伏念江陸脩盪辭讓不及
因齋潔以叙焉夫全功難持大名難兼日赫於晝而乏
清媚月皎於夜而無温煦冬之為候也則雪霜飄暴凍
入肌髪夏之為用也則金流石鑠火走膚脈如陽春高
秋者稀焉南則瘴風毒虺之為厲也北則獯戎黠虜之
為患也如雒邑咸秦者幾焉雕鷲不傳之以馳騁驊騮
不授之以騫翥如應龍者鮮焉仲尼聖賢之宗也位止
於司寇師􁐆道徳之祖也官不過柱史如姬旦者幾焉
是以保衡傅説佐佑殷宗召公畢公寅亮周室咸著大
訓克為元龜書契以來未之多有李斯以刻石紀號之
文勝而不在休明之運又何足數哉周勃霍光雖有勲
伐而不知儒術枚皋嚴忌善為文筆而不至巖廟自是
巳降其類實繁惟君藴開物致君之才居元弼上公之
位建靖難平戎之業垂經天緯地之文粹於厥躬慶是
全徳葢四序之陽春九州之咸雒品彚之應龍人倫之
姬旦後之學者其景之
　文苑英華載衛公集序凡二其一即是篇其一為李
　商隠代滎陽公作中間十同七八但首尾迥異今一
　品集及文粹皆用此篇當是商隠代作後或經亞改
　定耳二作相較此篇似為有體故録之
　李公集有與鄭中丞書所謂公書至自洛者是也今
　此序全本其意
　　又𤣥集序(韋莊/)
謝𤣥暉文集盈編止誦澄江之句曹子建詩名冠古唯
吟清夜之篇是知美稼千箱兩岐奚少繁絃九變大濩
殊稀入華林而珠樹非多閲衆籟而紫簫唯一所以擷
芳林下拾翠巖邊沙之汰之始辨辟寒之寳載雕載琢
方成瑚璉之珍故知頷下採珠難求十斛管中窺豹但
取一斑自國朝大手名人以至今之作者或百篇之内
時紀一章或全集之中微徵數首但掇其清詞麗句録
在西齋莫窮其巨派洪瀾任歸東海總其記得者才子
一百五十人誦得者名詩三百首長樂暇日陋巷窮時
聊撼膝以書紳匪攢心而就簡葢詩中鼓吹名下笙簧
擊鳬氏之鐘霜清日觀淬雷公之劒影動星津雲間分
合璧之光海上運摩天之翅奪造化而雷雲湧起役鬼
神而風雨奔馳但思其食馬留肝徒云染指豈慮其烹
魚去乙或至傷鱗自慚乎鼴腸易盈非嗜其熊蹯獨美
然則律者既採繁者是除何知黒白之鵝强識淄澠之
水左太冲十年三賦未必無瑕劉穆之一日百函焉能
盡麗是知班張屈宋亦有蕪辭沈謝應劉猶多累句雖
遺研可惜而備載斯難亦由執斧伐山止求嘉木挈瓶
赴海但汲井泉等同於風月煙花各是其樝梨橘柚昔
姚合所撰極𤣥集一巻傳於當代巳盡精微今更採其
𤣥者勒成又𤣥集三巻記方流而目眩閲麗水而神疲
魚兎難存筌蹄是棄所以金盤飲露唯採沆瀣之精花
界食珍但享醍醐之味非獨資於短見亦可貽於後昆
採實去華俟諸來者光化三年七月二日前左補闕韋
莊述
　莊字端巳杜陵人見素之後疎曠不拘小節李詢為
　西川宣諭和協使辟為判官以中原多故潛欲依王
　建建辟為掌書記尋召為起居舍人建表留之後為
　建偽平章事○又𤣥集凡一百五十人詩三百章
　　三月三日曲水詩序(顔延之/)
夫方䇿既載皇王之迹已殊鐘石畢陳舞詠之情不一
雖淵流遂往詳略異聞然其宅天衷立民極莫不崇尚
其道神明其位拓世貽統固萬葉而為量者也有宋函
夏帝圖𢎞逺髙祖以聖武定鼎規同造物皇上以叡文
承歴景屬宸居隆周之卜既永宗漢之兆在焉正體毓
徳於少陽王宰宣哲於元輔晷緯昭應山瀆效靈五方
雜遝四隩來暨選賢建戚則擇之於茂典施命發號必
酌之於故實太予協樂上庠肆教章程明宻品式周備
國容眡令而動軍政象物而具箴闕記言校文講藝之
官采遺於内輶車朱軒懐荒振逺之使論徳於外赬莖
素毳并柯共穗之瑞史不絶書棧山航海踰沙軼漠之
貢府無虚月烈燧千城通驛萬里穹居之君内首禀朔
卉服之酋迴面受吏是以異人慕嚮俊民間出警蹕清
夷表裏悅穆將徙縣中宇張樂岱郊増類帝之宫飭禮
神之館塗歌邑誦以望屬車之塵者乆矣日躔胃維月
軌青陸皇祗發生之始后王布和之辰思對上靈之心
以惠庶萌之願加以二王于邁出餞戒告有詔掌故爰
命司歴獻洛飲之禮具上巳之儀南除輦道北清禁林
左關巖隥右梁潮源略亭臯跨芝㕓苑太液懐曽山松
石峻峗葱翠陰煙游泳之所攢萃翔驟之所往還於是
離宫設衛别殿周徼旌門洞立筵帷接枒閲水環階引
池分席春官聫事蒼靈奉塗然後升秘駕𦙍緹騎搖玉
鑾發流吹天動神移淵旋雲被以降於行所禮也既而
帝暉臨幄百司定列鳳葢俄軫紅旗委斾肴簌芬籍觴
醳泛浮妍歌妙舞之容銜鈕樹羽之器三奏四上之調
六莖九成之曲競氣繁聲合變爭節龍文飾轡青翰侍
御華裔殷至觀聴騖集揚袂風山舉袖陰澤靚裝藻野
袨服縟川故以殷賑外區煥衍都内者矣上膺萬壽下
禔百福布筵稟和闔堂依徳情盤景遽歡洽日斜金駕
總駟聖儀載佇悵釣臺之未臨慨豐宫之不縣方且排
鳳闕以髙遊開爵園而廣晏竝命在位展詩發志則夫
誦美有章陳信無愧者歟
　延之字延年與謝靈運以詞采齊名而遲速懸絶文
　帝嘗勅擬樂府北上篇延之受詔便成靈運乆之乃
　就延之嘗問鮑照巳與靈運優劣照曰謝五言如初
　發芙蓉自然可愛君詩若鋪錦列繡亦雕繢滿眼
　　三月三日曲水詩序(王融/)
臣聞出豫為象鈞天之樂張焉時乘既位御氣之駕翔
焉是以得一奉宸逍遙襄城之域體元則大悵望姑射
之阿然窅𣺌寂寥其獨適者也至如夏后兩龍載驅璿
臺之上穆滿八駿如舞瑤水之陰亦有饗云固不與萬
民共也我大齊之握機創歴誕命建家接禮貳宫考庸
太室幽明獻期雷風通饗昭華之珍既徙延喜之玉攸
歸革宋受天保生萬國度邑靜鹿丘之歎遷鼎息太坰
之慚紹清和於帝猷聨顯懿於王表駿發開其逺祥定
爾固其洪業皇帝體膺上聖運鍾下武冠五行之秀氣
邁三代之英風昭章雲漢暉麗日月牢籠天地彈壓山
川設聖理以景俗敷文化以柔逺澤普汜而無私法含
𢎞而不殺猶且具明廢寢昃略忘餐念負重於春氷懐
御奔於秋駕可謂巍巍弗與蕩蕩難名垂靈圖而非泰
涉孟門其何險儲后睿哲在躬妙善居質内積和順外
發英華斧藻至徳琢磨令範言炳丹青道潤金璧出龍
樓而問豎入虎闈而齒胄愛敬盡於一人光耀究於四
海若族茂麟趾宗固磐石跨蹍昌姬韜軼炎漢元宰比
肩於尚父中鉉繼踵乎周南分陜流勿翦之歡來仕允
克施之譽莫不如珪如璋令問令望朱茀斯皇室家君
王者也本枝之盛如此稽古之政如彼用能免羣生於
湯火納百姓於休和草萊樂業守屏稱事引鏡皆明目
臨池無洗耳沈冥之怨既缺薖軸之疾已消興廉舉孝
嵗時於外府署行議年日夕於中甸協律總章之司序
倫正俗崇文成均之職導徳齊禮挈壺宣夜辯氣朔於
靈臺書笏珥彤紀言事於仙室褰帷斷裳危冠空履之
吏彯搖武猛扛鼎掲旗之士勤恤民隠糾逖王慝射集
隼於髙墉繳大風於長隧不仁者逺惟道斯行讒莠蔑
聞攘爭掩息稀鳴桴於砥路鞠茂草於圓扉耆年闕市
井之游稚子豐車馬之好宫鄰昭泰荒景清夷侮食來
王左言入侍離身反踵之君髽首貫胸之長屈膝厥角
請受纓縻文鉞碧砮之琛竒幹善芳之賦紈牛露犬之
玩乘黄兹白之駟盈衍儲邸充仞郊虞匭牘相尋鞮譯
無曠一尉候於西東合車書於南北暢轂埋轔轔之轍
緌旌巻悠悠之斾四方無拂五戎不距偃革辭軒銷金
罷刃天瑞降地符升澤馬來器車出紫脱華朱英秀佞
枝植歴草孳雲潤星暉風揚月至江海呈象龜龍載文
方握河沈璧封山紀石邁三五而不追踐八九之遙迹
功既成矣世既貞矣信可以優游暇豫作樂崇徳者歟
於時青鳥司開條風發嵗粤上斯已惟暮之春同律克
和樹草自落褉飲之日在兹風舞之情咸蕩去肅表乎
時訓行慶動於天矚載懐平圃乃睠芳林芳林園者福
地奥區之湊丹陵若水之舊殷殷均乎姚澤膴膴尚於
周原狹豐邑之未宏陋譙居之猶褊求中和而經處揆
景緯以裁基飛觀神行虚檐雲構離房乍設層樓間起
負朝陽而抗殿跨靈沼而浮榮鏡文虹於綺疏浸蘭泉
於玉砌幽幽叢薄秩秩斯干曲拂邅迴潺湲徑復新蓱
泛沚華桐發岫雜夭采於柔荑亂嚶聲於綿羽禁軒承
幸清宫俟宴緹帷宿置帟幕宵懸既而滅宿澄霞登光
辨色戒道執殳展軨效駕徐鑾警節明鐘暢音七萃連
鑣九斿齊軌建旗拂蜺揚葭振木魚甲煙聚貝胄星羅
重英曲瑵之飾絶景追風之騎昭灼甄部駔駿函列虎
視龍超雷駭電逝轟轟隠隠紛紛軫軫羌難得而稱計
爾乃迴輿駐罕嶽鎮淵渟晬容有穆賓儀式序授几肆
筵因流波而成次蕙肴芳醴任激水而推移葆佾陳階
金匏在席戚奏翹舞籥動邠詩召鳴鳥於弇州追伶倫
於嶰谷發參差於王子傳妙靡於帝江正歌有闋羽觴
無算上陳景福之賜下獻南山之壽信凱燕之在藻知
和樂於食苹桑榆之陰不居草露之滋方渥有詔曰今
日嘉㑹咸可賦詩凡四十有五人其辭云爾
　融嘗為主客接虜使房景髙宋弁景髙問云在北聞
　主客曲水詩序勝延年實願一見融示之後日弁謂
　融曰昔觀相如封禪以知漢武之徳今覽王生詩序
　用見齊主之盛融曰皇家盛明豈直比蹤漢武更慚
　鄙製無以遠匹相如
　　三月三日華林園馬射賦序(庾信/)
臣聞堯以仲春之月刻玉而遊河舜以甲子之朝披圖
而巡洛夏后瑤臺之上或御二龍周王𤣥圃之前猶驂
八駿我大周之創業也南正司天北正司地平九黎之
亂定三危之罪雲紀御官鳥司從職皇王有秉歴之符
𤣥珪有成功之瑞豈直天地合徳日月光華而巳哉皇
帝以上聖之姿膺下武之運通乾象之靈啟神明之徳
夷典秩宗見之三禮夔為樂正聞之九成克巳備於禮
容威風總於戎政加以卑宮菲食皂帳綈衣百姓為心
四海為念西郊不雨即動皇情東作未登彌迴天眷兵
草無㑹非有待於丹烏宫觀不移故無勞於白燕銀甕
金船山車澤馬豈止竹葦兩草共垂甘露青赤二氣同
為景星雕題鑿齒識海水而來王烏戈黃皮驗東風而
受吏於時𤣥鳥司歴蒼龍御行羔獻氷開桐華萍合皇
帝幸於華林之園玉衡正而泰階平閶闔開而勾陳轉
千乘雷動萬騎雲屯落花與芝葢同飛楊栁共春旗一
色乃命羣臣陳大射之禮雖行袚褉之飲即用春蒐之
儀止立行宫裁舒帳殿陛無玉甃既異河間之碑户不
金鋪殊非許昌之賦洞庭既張承雲乃奏騶虞九節貍
首七章正飾五彩之雲壺寜百福之酒唐弓九合冬幹
春膠夏箭三成青莖赤羽於是選朱汗之馬校黄金之
埓紅陽飛鵲紫燕晨風唐成公之驌驦海西侯之千里
莫不飲羽銜竿吟猿落雁鐘鼓震地埃塵漲天酒以罍
行肴由鼎進彩則錦市俱移錢則銅山合徙太史聴鼓
而論功司馬張旃而賞獲上則雲布雨施下則山藏海
納實天下之至樂景福之歡忻者也既若木將低金波
欲上天顧惟穆賓歌惟醉雖復暫離北闕聊晏西城即
同酆水之朝更是岐山之㑹小臣不舉奉詔為文以管
窺天以蠡酌海盛徳形容豈陳梗概
　捫虱新話云王勃滕王閣序落霞與孤鶩齊飛秋水
　共長天一色當時無賢愚皆以為驚絶然余觀庾信
　馬射序巳云落花與芝葢同飛楊栁共春旗一色則
　知王勃之語巳有來處及觀歐陽集古録隋徳州長
　壽寺舍利碑亦云浮雲共嶺松張葢明月與巖桂分
　叢則又淺陋與初造語者逺甚
　　螢火賦序(駱賓王/)
余猥以明時久遭幽縶見一葉之巳落知四運之將終
悽然客之為心乎悲哉秋之為氣也光陰無幾時事如
何大塊是勞生之機小智非周身之防嗟乎綈袍匪舊
白首如新誰明公冶之非孰辨臧倉之愬是用中宵而
作達旦不瞑覩兹流螢之自明哀此覆盆之難照夫類
同而心異者龍蹲歸而宋樹伐質殊而聲合者魚形出
而呉石鳴茍有㑹於精靈夫何患於異類況乘時而變
合氣而生雖造化之不殊亦昆蟲之一物應節不愆信
也與物不競仁也避日不明義也臨危不懼勇也事有
沿情而動興因物而多懐感而賦之聊以自廣云爾
　龍蹲謂孔子春秋演孔圖孔子坐如蹲龍立如牽羊
　呉得石鼓或教刻桐木為魚形扣之鼓乃鳴
　　在獄詠蟬詩序(駱賓王/)
余禁所禁垣西是法㕔事也有古槐數株焉雖生意可
知同殷仲文之古樹聴訟斯在即周召伯之甘棠每至
夕照低陰秋蟬疎引發聲幽息有切常聞豈人心異於
曩時將蟲響悲於前聴嗟乎聲以動容徳以象賢故潔
其身也稟君子達人之髙行蛻其皮也有僊都羽化之
靈姿候時而來順陰陽之數應節為變審藏用之機有
目斯開不以道昏而昧其視有翼自薄不以俗厚而易
其真吟喬樹之微風韻資天縱飲髙秋之墜露清畏人
知僕失路艱虞遭時徽纆不哀傷而自怨未搖落而先
衰聞蟪蛄之流聲悟平反之巳奏見螳螂之抱影怯危
機之未安感而綴詩貽諸知已庶情沿物應哀弱羽之
飄零道寄人知憫餘聲之寂寞非謂文墨取代幽憂云
爾
　是編槩未及詩賦此二序乃耦語之雋者謹以昭明
　豪士例入選賓王繫獄史書不載而集中屢見譚友
　夏批清畏人知句云用來説蟬妙絶此語極具眼大
　率古人成句皆然正用則板矣
　　七日綿州泛舟詩序(盧照鄰/)
諸公迹寓市朝心遊江海訪竒交於千里惜良辰於寸
陰常恐辜負琴書荒涼山水於是脫屣人事鳴棹川隅
言追挂犢之才用卜牽牛之賞邊生經笥送炎氣以擢
纓郝氏書囊臨秋光而曝背似遇緱山之客還疑星漢
之游願駐景於髙天想乘霓於縮地繁絲亂響涼酹時
斟戲翔羽於平沙釣潛鯉於曲浦乘流則逝不覺忘歸
咸可賦詩探韻成作
　　登秘書署閣詩序(楊烱/)
若夫麒麟鳳凰之署三臺四部之經周王羣玉之山漢
帝蓬萊之室觀星文而考南北大象入於璣衡披帝册
而質龍神負圖出於河洛司先王之載籍掌制書之典
謨劉向沈研揚雄寂寞之士於兹翰墨馬融該博傅毅
文章之才此焉游處莫不出言斯善有道則尊黼黻其
徳行珪璋其事業心同匪石達人千載之交手握靈珠
文士一都之㑹陶泓寡務紬素多閑命蘭芷之君子坐
芸香之秘閣徒觀其重欄四絶閣道三休紅梁脩柱金
鋪玉磶平看日月唐都之物候可知坐望山川裴秀之
輿圖在即虹蜺為之囘帶寒暑由其隔闊豈直崑崙十
二瀛海千尋西州有百尺之樓東國有千秋之觀於時
五行金王八月秋分風生閶闔之門日在中衡之道煙
雲悽慘白露下而四郊空林野蒼茫青天髙而九州迥
登山臨水無非宋玉之詞髙閣連雲有似安仁之興列
芳饌命雕觴扼腕抵掌劇談戲笑假使神仙可得自蔑
松喬富貴在天終輕許史登髙作賦羣公陳力於大夫
聞善若驚下走自强於𤣥晏輕為序引綴在辭章
　烱華陰人舉神童授挍書郎遷詹事司直坐從弟神
　讓與徐敬業亂出為梓州司法參軍遷盈川令張說
　以箴贈行戒其苛至官果以嚴酷稱卒於任
　　遊雲門寺詩序(梁肅/)
上徳與汗漫為友無江海而閑其次則仁智相從有山
水為樂故合志同方賢者有柴桑之隠游道同趣吾徒
為雲門之㑹其造適一也先㑹一日沙門釋去諠命我
友相與探玉笥上㑹稽然後泝若耶過鳳林而南意欲
脫人世之羈鞅窮林泉之遐奥於是捨舟清瀾反䇿閑
原遞杳靄而歴嶇􁃓入深翠以泛迴環遂至於雲門觀
其羣山疊秀秦望拔起五峰巉巉列壑沈沈上摩碧落
旁湧金界其下則百泉㑹流蓄為澄潭涵虚鏡徹鳴瀨
玉漱泠泠之聲與地籟唱和不待笙磬而五音迭作眺
聴之不足則凝思宴息怳焉疑諸天樓觀列在咫尺庭
衢之中别有日月既而動步真境坐聆法音合漆園一
指之論詣淨名無住之本萬累如洗百骸坐空視松喬
為弱喪輕世界於棗葉葢道由境深理自外奬故也昔
之逺公紀廬山謝客題石門道流勝賞今古一貫曷可
不賦貽雲山羞乃各為詩以志斯㑹同乎道者有隴西
李公受髙陽齊霞舉約㑹未至亦請同賦此篇用廣天
游衍之致云
　肅字敬之一字寛中建中初中文詞清麗科擢太子
　挍書郎蕭復重其才授右拾遺脩史以母老不赴杜
　佑辟淮南掌書記召為監察御史轉右補闕翰林學
　士皇太子諸王侍讀卒年四十一崔恭序其集謂公
　之習尚敦古風閲傳記硜硜然以此導引於人以為
　其常米鹽細碎未嘗掛口故鮮通人事
　　晚春崔中丞林亭㑹集詩序(梁肅/)
徳充則體和道勝則境靜抑常理也前左馮翊崔公意
遺富貴跡叶幽曠與浩氣為徒故不導引而壽以善門
為事故無江海而閑春池始平芳草如織乃啟虚館延
羣賢鳴琴濁酒以侑談笑搴英翫華以賞景物脩竹滿
㠗以環合紫藤垂地以縈結地有滄洲之趣鳥無城郭
之音信上智之髙居人間之方外者也於時衆君子飽
公之和惜日不足顧相謂曰夫養正在我叙位在時今
朝廷虚老更之席以待園綺公實舊徳行將論道不暇
焉可晦而息乎葢詩可以興可以羣盍歌詠之以志斯
㑹且用祝公以君子萬年受兹介福焉爾
　　題致仕武賓客嵩山舊隠詩序(顧雲/)
賓客諱攸緒則天皇后從姪也天授中封安平郡王遷
殿中監出為揚州大督府長史聖歴中棄官隠居嵩山
避榮寵也想其始來捫危選勝駕逈裁基鈿走伊波控
隠士飲牛之渚螺排緱嶠對仙人駕鶴之峰移紫府之
全模寫清都之勝槩王桃植砌董杏栽壇帳合蘿髙床
平石古飛流界練貫幽響於風湍曙景張屏掛清光於
露壑時或春花發盡秋雨晴初虚籟調風斜牕印月吞
露華兮漱煙液而樂天和吟酒賦兮唱吟歌焉知帝力
及龍圖去呂龜鼎還劉中宗皇帝方欲訪道崑巖鳴鸞
茨岫遙飛鶴版親授蒲軒扣蓬藋之荒扉逺徵枚乘掃
皋䕫之右席强走嚴陵莫不黃屋翹襟髙霞疊夢由是
輕鷗出浦明月離雲纔拜宸堦旋登甲觀以公嘗棲洞
府不喜塵機雖當掛珮垂紳愈若投羅觸罟及飛章上
闕雪泣辭天帳祖席於青門轄仙裝於紫陌乃知飛霜
匝野氷雀留不死之蠶烈日熒溟珠㟁有不枯之草故
能振清風於戚里飛逸駕於雲逵宜乎與禄産分鑣夷
齊結轍比夫吞腥咽腐懐禄偷安者不亦優乎今則八
桂森(闕/)五芝零落立松崖而盡日不見王孫掃石壁以
題詩别招逋客豈無來哲能紹𤣥蹤聊剖短章用旌髙
烈時睿文英武明徳至仁廣孝皇帝御宇十二嵗也龍
集辛夘律中林鍾十二月丙寅題
　攸緒生平有二快事武氏以威福奔走天下天下豪
　傑不為所餌則為所除攸緒於此時盤桓龍門少室
　間冬蔽茅椒夏居石室不獨不受官爵即賜與器物
　皆置不用此一快也中宗復辟忘大仇縱孽后天下
　豪傑又靡然從其豢養乃召攸緒議行問道禮詔見
　日山陂葛巾不名不拜攸緒冠帶伏入舍人贊就位
　竟趨常班再拜此二快也常恨唐之子孫不肖不能
　盡殺武氏噫如攸緒者豈可殺乎
　
　
　
　
　
　
　
　
　
　
　
　
　四六法海巻九
欽定四庫全書
　四六法海卷十　　　　　明　王志堅　編
　　虎丘山序(顧野王/)
夫少室作鎮以峻極而標竒太華神掌以削成而稱貴
若茲山者髙不概雲深無藏影卑非培塿淺異棘林秀
壁數尋被杜蘭與苔蘚椿林十仭掛藤葛與懸蘿曲澗
潺湲脩篁䕃映路若絶而復通石將頽而更綴抑巨麗
之名山信大吳之勝壤若乃九功六義之興依永和聲
之製志由興作情以詞宣形言諧於韶夏成文暢於鍾
律由來尚矣未有登髙能賦而韜斐麗之章入谷忘歸
而忽鏗鏘之節故總轡齊鑣競彫蟲於山川雲合霧集
爭歌頌於林泉於時風清邃谷景麗脩巒蘭佩堪紉胡
繩可索林花翻灑乍飄颺於蘭皋山禽囀響時弄聲於
喬木班草班荆坐蟠石之上濯纓濯足就滄浪之水傾
縹瓷而酌㫖酒翦緑葉而賦新詩肅爾若與三徑齊蹤
鎗然似共九成偕韻盛矣哉聊述時事寄之翰墨
　野王字希馮吳人為梁宣城王賔客終於陳黄門侍
　郎
　　秋日晏季處士宅序(王勃/)
若人爭名於朝廷者則冠蓋相趨遁迹於丘園者則林
泉見託雖語黙非一物我不同而逍遥皆得性之塲動
息匪自然之地故有季處士者逺辭濠上來遊鏡中披
白雲以開筵俯青溪而命酌昔時西北則我地之琳琅
今日東南乃他鄉之竹箭又此夜乘槎之客猶對仙家
坐菊之賔尚臨清賞既而依稀舊識歡吳鄭之班荆樂
莫新交申孔程之傾蓋向時朱夏俄涉素秋金風生而
景物清白露下而光陰晚庭前栁葉纔聽鳴蟬野外蘆
花行看江上數人之内幾度琴樽百年之中少時風月
蘭亭有昔時之㑹竹林無今日之歡大夫不縱志於生
平何屈節於名利人之情矣豈曰不然人賦一言各申
其志使夫千載之下四海之中後之視今知我咏懷抱
於茲日
　　秋日遊蓮池序(王勃/)
人閒齷齪抱風雲者幾人庶俗紛紜得英竒者何有煙
霞召我相望道術之門文酒起予放浪沉潛之地少留
逸客塞雁飛鳴北斗横而天地秋西金用而風露降幽
居少事野性多閒登石㟁而鋪筵坐沙塲而列席琳琅
觸目朗月清風之俊人珠玉在傍鸞鳯虬龍之君子汀
洲地逺波濤濺日月之輝人野路殊原隰擁神仙之氣
平郊樹直曲浦蓮肥隠士泥清仙人水緑越林亭而極
望生死都捐出宇宙以長懷心靈若喪悲夫秋者愁也
酌濁酒以蕩幽襟志之所之用清文而銷積恨我之懷
矣能無情乎
　　上巳浮江晏序(王勃/)
吾之生也有極時之過也多緒若夫遭主后之聖明屬
天地之貞觀得畎畝之相保以農桑而為業託形宇宙
者幸矣况乃偃泊山水遨遊風月樽酒於其外文墨於
其閒則造化之於我得矣太平之縱我多矣兼以上巳
芳節雲開勝地大江浩曠雲山紛糾出重城而振䇿下
長浦而方舟林壑清其顧盻風雲蕩其懷抱於時序躔
青律運啟朱明輕荑秀而郊戍青落花盡而亭皋晚丹
鸎紫蝶候芳晷而騰姿早燕歸鴻俟迅風而弄影巖暄
蕙宻野淑蘭滋弱荷抽紫疎萍泛緑於是儼松舲於石
嶼停桂檝於璇潭指林㟁而長懷出河洲而極睇妍粧
袨服香驚北渚之風翠幙𤣥帷彩綴南津之霧若乃尋
曲渚歴迴溪榜謳齊引漁歌互起飛沙濺石湍流百勢
翠嶮丹崕岡巒萬色亦有銀鈎犯浪掛赬翼於文竿瓊
轄乘波耀錦鱗於畫網鍾期在聽𤣥雲白雪之琴阮籍
同歸紫桂蒼梧之酌既而遊盤興逺景促時淹野日照
晴山煙送晚方披襟朗咏饑斜光於碧岫之前散髪髙
吟對明月於青溪之下客懷既暢遊思遄征視泉石而
如歸佇雲霞而有自昔周川故事初傳曲路之悲江甸
名流始命山陰之筆蓋遵清轍共抒幽襟俾後之視今
亦猶今之視昔一言均賦六韻齊疏誰知後來者難輒
以先成為次
　　遊山廟寺序(王勃/)
吾之有生二十載矣雅猒城闕酷嗜江海常學僊經博
涉道記知軒冕可以理隔鸞鳯可以術待而事親多衣
食之虞登朝有聲利之迫清識滯於煩城僊骨摧於俗
境嗚呼阮籍意疎嵇康體放有自來矣常恐運促風火
身非金石遂令林壑交喪煙霞版蕩此僕所以懷泉塗
而惴恐臨山河而歎息者也粤以勝友良暇相與遊於
𤣥武西山廟蓋蜀郡三靈峰也山東有道君廟古者相
傳以名焉爾其丹壑藂倚𤣥崖糾合俯臨萬仭平視重
𤣥乘杳㝠之絶境屬芬華之暮節玉房跨霄而懸居瓊
臺出雲而髙峙亦有野獸羣狎山鸎互轉崇松埒巨栢
爭陰積瀨與幽湍合響眇眇焉逸逸焉王孫何以不歸
羽人何以長往其𤣥都紫微之事耶方斂手鐘鼎息肩
巖石絶視聽於寰中置形骸於度外不其然乎時預乎
斯者濟陰鹿𢎞𦙍安陽邵令逺耳蓋詩以言志不以韻
數裁焉
　　三月上巳袚褉序(王勃/)
觀夫天下四方以宇宙為城池人生百年用林泉為窟
宅雖朝野殊致出處異途莫不擁冠蓋於煙霞披薜蘿
於山水況乎山陰舊地王逸少之池亭水興新交許𤣥
度之風月琴臺寥落猶停隠遁之賔釀渚荒凉尚遏逢
迎之客僊舟溶裔若海上之槎來羽蓋參差似遼東之
鶴舉或昻騏驥或泛飛鳬俱安名利之塲各得逍遥之
地而上屬無為之道下棲𤣥邈之風永淳二年暮春三
月遲遲風景出没媚於郊原片片僊雲逺近生於林薄
雜花爭發非止桃蹊羣鳥亂飛有踰鸚谷王孫春草處
處爭鮮仲阮芳園家家並翠於是攜㫖酒列芳筵先袚
禊於長洲却申交於促席良談吐玉長江與斜漢爭流
清歌遶梁白雲將紅塵並落他郷易感增悽恨於茲辰
羇客何情更歡娛於此日加以今之視昔已非昔日之
歡後之視今亦似今時之㑹人之情也能不悲乎且題
姓字以表襟懷使非㑹稽竹箭則推我於東南崑阜琳
琅亦歸子於西北
　　綿州北亭羣公宴序(王勃/)
下官人閒獨傲海内少徒志不屈於王侯身不絶於塵
俗孤吟五嶽長嘯三山昔往東吳已有梁鴻之志今來
西蜀非無張載之懷況乎踐名塲攜勝友風月無幾琴
酒俄乖半面十年一別千里何少府故人攀桂撫金石
而論心韓法曹新餞班荆臨江湖而執手離亭北望煙
霞生故國之悲别館南開風雨積他鄉之思於時蒼雲
寡色白日無光沙塵起而桂浦昏鳬鴈下而蘆洲晚傍
鄰蒼野霜風橘柚之園斜枕碧潭露月芙蓉之水既而
登臨惜别驂駕少留季札何人親逢贈縞子荆不慜思
掛傾城惆悵北梁攜琴臺而漸間徘徊東道思錦署以
行遥嗟乎人事乖矣江山逺矣請命離前之筆為題别
後之資五際飛文想羣公之不讓一言可贈知下筆之
有神
　　宇文德陽宅秋夜山亭宴序(王勃/)
若夫龍津宴喜地切登僊鳯閣𤣥虚門稱好事亦有登
山臨水長想巨源秋風明月每思𤣥度未有能星馳一
介留美跡於芳亭雲委八行抒勞思於彩筆遂令啟瑶
緘者攀勝集而長懷披瓊翰者仰髙筵而不暇王子猷
之獨興不覺浮舟嵇叔夜之相知欣然命駕琴樽重賞
始詣臨卭口腹良遊未辭安邑乃知兩鄉投分林泉可
攘袂而遊千里同心煙霞可傳檄而定友人河南宇文
嶠清虚君子中山郎餘令風流名士或三秋意契闢林
院而開襟或一面新交敘風雲而倒屣彭澤陶潛之菊
影泛僊樽河陽潘岳之花光縣妙理巖巖思璧家藏虹
岫之珍淼淼言河各控驪泉之寳偶同金碧蹔照詞塲
巴漢英靈潛光翰院亹亹焉蕭蕭焉信天下之竒託也
於時白藏開序青女御律金風髙而林野動秋露下而
江山靜琴亭酒榭磊落乘煙竹徑松扉參差向月魚鱗
積磴還昇蘭桂之峰鴛翼分橋即映芙蓉之水亦有紅
蘋緑荇亘渚連翹玉帶瑶華分楹閒植池簾夕敞香牽
十步之風岫幌宵褰氣襲三危之露縱沖襟於俗表留
逸契於人閒東山之賞在焉南澗之情不逺夫以中牟
馴雉猶嬰觸網之悲單父歌魚罕繼鳴琴之趣俾夫一
同詩酒不撓於牽絲千載巖溪無慚於景燭云爾
　　遊冀州韓家園序(王勃/)
銅溝水北石鼓山東星辰當畢昴之墟風俗是唐虞之
國雖接燕分晉稱天子之舊都而向術當衢有髙人之
甲第祥風塞戸瑞氣沖庭芳酒滿而緑水春朗月閒而
素琴薦家童掃地蕭條仲舉之園長者盈門廓落東平
之室梧桐生霧楊栁揺風眺望而林泉有餘犇走而煙
霞足用神龍起伏俱調鼎鑊之滋鳴鳯雌雄並入笙竽
之奏髙情壯思有抑揚天地之心雄筆竒才有鼔怒風
雲之氣南庭興晚東徑陰生石髓折而隠士歸玉山崩
而埜人醉僉為文在我卜翰苑當仁王羲之之蘭亭五
百餘年直至今人之賞石季倫之梓澤二十四友始得
吾徒之遊陶陶然落落然則大唐調露之元年獻嵗正
月也
　　山亭興序(王勃/)
深山大澤龍虵為得性之塲廣漢巨川珠貝是有殊之
地豈徒茂林脩竹王右軍山陰之蘭亭流水長堤石季
倫河陽之梓澤下官天性任真直言淳朴拙容陋質眇
小之丈夫蹇步窮途坎壈之君子文史足用不讀非道
之書氣調不羈未被可人之目潁川人物有荀家兄弟
之風漢代英竒守陳氏門宗之德樂天知命一十九年
負笈從師二千餘里有𢎞農公者日下無雙風流第一
仁崔知宇照臨明日月之輝廣度沖襟磊落壓乾坤之
氣王夷甫之瑶林瓊樹直出風塵嵇叔夜之龍章鳯姿
混同人野雄談逸辯吐滿腹之精神達學竒才抱填胸
之文籍簮裾見屈輕脫履於西陽山水來遊重横琴於
南㵎百年竒表開壯志於髙明千里心期得神交於下
走山人對興即是桃花之源隠士相逢不異菖蒲之㵎
黄精野饌赤石神脂玉案金盤徴石髓於蛟龍之窟山
樽野酌求玉液於蓬萊之峰溪横燕尾巖豎龍頭鍛野
老之真珠掛幽人之明鏡山腰半折溜王烈之香膏洞
口横開滴嚴遵之芳乳藤牽赤絮南方之物産可知粉
漬青田外域之謡風在即人髙調逺地爽氣清抱玉䇿
而登髙出瓊林而更逺漢家二百所之都郭宫殿平看
秦氏四十郡之封畿山河坐見班孟堅騁兩京雄筆以
為天地之奥區張平子奮一代宏才以為帝王之神麗
珠城隠隠闌干象北斗之宫清渭澄澄滉漾即天河之
水長松茂栢鑽宇宙而頓風雲大壑横溪吐江河而懸
日月鳯凰神嶽起煙霧而當軒鸚鵡春泉雜風花而滿
谷望平原蔭藂薄山情旅曠即滄浪之水清野氣蕭條
即崆峒之人智揺頭坐唱頓足起舞風塵灑落直上天
池九萬里丘墟雄壯傍吞少華五千仭裁二儀為輿蓋
倚八荒為户牖榮者吾不知其榮美者吾不知其美下
官以詞降直上振筆札而前驅髙明以翰苑横開列文
章於後殿情興未已即令樽中酒空彩筆未窮須使山
中兔盡
　　冒雨尋菊序(駱賔王/)
白帝徂秋黄金勝友解塵成契冒雨相邀問凉燠則鴻
雁在天敘交遊則芝蘭滿室砌花舒菊還同載酒之園
㟁葉低松直枕維舟之浦參差逺岫斷雲將野鶴俱飛
滴瀝空庭竹響共雨聲相亂抑折巾於書閣行閲飄麰
挹雅步於琴臺坐聞流水字中科斗競落文河筆下蛟
龍爭投學海珠簾映水風生曳露之濤錦石封泥苔溼
印龜之㟁泛蘭英於戶牖座接雞談下木葉於中厨池
烹野鴈墜白花於溼桂落紫蔕於疎藤雖物序足悲而
人風可愛留姓名於金谷不謝季倫混心迹於玉山無
慚叔夜
　　揚州看競渡序(駱賔王/)
夏日江干駕言臨眺於時桂舟始泛蘭棹初遊鼔吹咽
江山綺羅蔽雲日便娟舞袖向渌水以頻低飄颺歌聲
聽清風而更逺是以臨波笑臉艷出浦之輕蓮映渚蛾
眉麗穿波之半月靚粧舊飾此日增竒絃管相催茲辰
特妙能使洛川迴雪猶賦陳思巫嶺行雲專稱宋玉凡
諸同好請各賦詩
　有此才情不枉作艷冶文余存此篇亦欲使輕薄子
　少知自揆耳
　　早秋上陽宫侍宴序(宋之問/)
臣聞神器至大非聖無以光臨寳位至尊非神無以長
守我金輪聖神皇帝垂敏覺撫鴻勲出軒宫而鎮紫微
巻翬衣而襲𤣥衮釋罘祝網萬族咸寧革故維新五刑
不用潤玉律而含元氣輪金渾而順調晷窮荒極逺重
譯左言之俗負阻憑危背德殊風之類莫不厥角稽顙
以執贄來庭煙火通於萬方車書混於千界慶延八室
享配於明祇辟水三雍講論乎道義麐鳯薦祉龜龍奉
圖石銘顯瑞於郊畿玉書告祥於宫掖以日繼月紛綸
葳蕤竹帛書之而未窮夷夏歌之而不極聖人之具品
周矣天子之能事畢矣自千古以下迄於梁隋何功於
人比我全惪於是寧宴坐展豫遊順四時乘六辨先王
洛食上帝河都樞機正於域中雨露均於天下徒觀其
離宫别殿彌複道而亘南端髙閣重甍瞰崇墉而連北
斗滄州曉氣化為宫闕之形閶闔秋風亂起金銀之樹
降琱輿而式宴簪紼凝嚴披鏤檻而昇髙山河在目參
光有地遊日月於天邊睨逺亡窮見城池於掌上四達
分九重之路積樹梢雲雙莖當鐵鎖之橋流珠耿漢霞
漿玉醴與湛露而俱傾鳯管龍絲雜商飈而共作
　　三月三日奉使涼宫雨中褉飲序(宋之問/)
三月上巳有袚除禊飲者成俗久矣摯虞對而不經束
晳言而有禮漢庭故事衣冠就𤣥霸之橋晉國遺風輜
軿耀翠媯之浦興秦宫者我大周之所建也境連伊塞
㟁隔河都清暑必在於三伏沬寒不踰於十里占星已
畢櫂仙闕而威百神匪日將成宜聖皇而福四海吾儕
叅興露寢初忝雲軺違北京之宴樂坐南山之霧雨相
與㑹良友陶暮春席幽林觴曲水是日也雜英初發羣
物半榮春逶迤而上山雪嶔崟而藏谷髙人一坐杞梓
交陰作者肆筵芝蘭同氣遞襲歌詠不登絃管嵇叔夜
之鳴琴偏依緑水郭子期之春酒本出青山論史可聽
談𤣥愈默不覺齊萬品溢九圍愛流波惜遲景顧盻相
謂雖非巢許之間左右同聲盍各巖前之助請染翰操
紙賦詩言志人探一言俱題四韻
　之問字延清汾州人武后時召與楊烱分直習秇館
　與閻朝隠沈佺期劉允濟媚事二張至為奉溺器及
　敗貶瀧州參軍逃歸洛陽匿張仲之家仲之與王同
　皎謀殺武三思之問上急變因丐贖罪擢鴻臚主簿
　遷考功員外郎諂事太平公主及安樂公主權盛復
　往諧結中宗將用為中書舍人太平發其知貢舉時
　賕餉狼籍下遷越州長史睿宗立以獪險行惡詔流
　欽州賜死
　鍾伯敬詩評云之問躁競人其為詩深靜幽適不獨
　峻整而已詩文故有絶不似其人者
　　上巳泛舟昆明池宴宗主簿席序(宋之問/)
僕不遊於茲十有五載矣心由物感遐矣不忘跡為事
牽近而難挹南陽宗邕文通學古器重名髙令君有奉
倩象賢丞相生𤣥成邁德暮春脩以文之㑹上巳邀袚
褉之遊乃結搢紳撰清辰殷殷轔轔歊霧驚塵望於昆
明之濵觀其大浸川陸博資畿甸鳬鷖發海來往沉浮
日月麗天東西出入千年珍館無復豫章四面金堤仍
同樹杞是日也摩肩錯轂備朝野之歡娱袪服靚粧匝
都城之里閈翠幕星布錦帆霞屬餘瀝下醉於綃人新
聲逺䀨於川后縱目遐覽識皇代之承平得意同歸有
吾儕之行樂髙明一座桂樹藂生君子肆筵玉山交映
束晢以言談得俊張華以史漢先鳴登㫖酒而無荒絃
清琴而自逸於是涉連榻命孤舟桃花漲而浦紅蘋風
揺而浪白逼匡阜兮遵彭蠡邈矣載浮指衡嶽而超洞
庭眇焉疑到曲島之光靈乍合神魂宻遊中流之萍藻
忽開龜魚潛動睎鏤鯨而鼔棹共看燒刼之灰歴牽牛
而問津欲取支機之石晴光劃野有象而必形夕陽照
山無竒而不見思溢今古心揺草木漢家城闕遺之以
雜霸之風秦塞膏腴潤之以太平之色景窮勝踐歸限
嚴闉思染翰於上林願揮戈於濛汜主稱未醉唯見馬
駐浮雲賔共少留自有魚銜明月宫商待叩羣公之獲
助已多序引先題下走之求蒙不逮請授素幅以頌佳
遊使一時之興詠遥存千古之姓名常在
　張燕公嘗論近世文章曰李嶠崔融薛稷宋之問之
　文如良金美玉無施不可富家謨如孤峰絶㟁壁立
　萬仭濃雲蔚興震雷俱發誠可畏也若施於廊廟駭
　矣閻朝隠如麗服靚粧燕歌趙舞觀者忘疲若類之
　風雅則罪人矣又云韓休之文如太羮𤣥酒有典則
　薄滋味許景先如豐肌膩理雖穠華可愛而乏風骨
　張九齡如輕縑素練實濟時用而窘邊幅王翰如瓊
　杯玉斝雖爛然可珍而多玷缺當時論者軒輊乃爾
　今以之問等為韓張二公作奴恐二公不受也文字
　髙下何足為重輕耶
　　春夜令狐正字田子過敝廬序(宋之問/)
田二官考室潁陽令狐九閒居渭涘徴君太守世業相
親洛邑秦京道遊非逺春山采藥揖二子之髙蹤夜月
迴車入故人之窮巷闢書幌巻琴帷緑竹一樷清風三
尺幽吟所托遊仙招隠之詩嘉話伊何丹丘白雲之事
榮枯未薦飽我以老氏之言舉白無譁醉予以胡丘之
説池塘潤於時雨衣巾漸於和氣蘭欲芳而逼人林將
曙而催鳥嗟乎語默恒理聚散何常請揮翰寫心用旌
厥事使嵩髙洞裏記茲夕之當歌太白巖中念今宵之
秉燭共編四韻貽諸好事云
　　薛大夫上亭宴集(陳子昻/)
夫貧賤之交而不可忘珠玉滿堂而不足貴閉門無事
對黄巻以終年髙論不疲逢故人而永夜薛大夫其人
也下官昔承顔色早蒙車騎之知晚接恩光不異平津
之舊蔡邕書史許以相資張載文章見稱於代爾其華
堂别業秀木清泉去朝廷而不遥與江湖而自逺名流
不雜既入芙蓉之地君子有鄰還得芝蘭之室披翠微
而列坐左對青山俯盤石而開襟右臨澄水斟渌酒弄
清絃索皓月而按歌追涼風而解帶談髙趣逸體靜心
閒神眇𦕈而臨雲思飄飄而寓物林軒寂寞星漢縱横
思欲乘汗漫而羣遊與真情而合契歡窮興洽樂往悲
來悵鸞鶴之不存哀鷞鳩之久渂徘徊永歎慷慨長懷
東方明而畢昴升北閣曙而天雲淨悲夫向之所得已
失於無何今之所遊復羈於有物詩言志也可得聞乎
　　夏日諸從弟登汝州龍興閣序(李白/)
夫槿榮芳園蟬嘯珍木蓋紀乎南火之月也可以處臺
榭若髙明吾之友于順此意也遂卜精勝得乎龍興留
寳馬於門外步金梯於閣上漸出軒戸遐瞻雲天晴山
翠逺而四合暮江碧流而一色屈指鄉路還疑夢中開
襟危欄宛若空外嗚呼屈宋長逝無堪與言起予者誰
得我二季當揮爾鳯藻飛乎鸞觴與白雲老兄俱莫負
古人也
　　冬夜裴郎中薛侍御讌集序(李白/)
二公以大司馬之命領浙河東西十有三州之政相與
周爰諮度平均邦賦者三月矣當割而游刃無間臨機
而舍拔則獲由是在簿領之際無江海而閒冬十月辛
未徴㑹於此堂讌朋友故舊也賢豪畢萃升降有序縫
衣淺帶十有五人聲同故窮達不閒意得而鄙恡皆遣
肴芳酒濃夜寂琴暢慷慨言志絡繹舉白盱衡扺掌啞
啞大笑三爵耳熱萬念如洗不復計名身之親疎憂患
之去來也況他累乎既醉余以箸擊唾壺叩商而歌其
詞曰簿領日盈機知君傲煩囂飲和自忘渇況以初筵
招道契跡自親誰謂列宿遥何用結同心緑琴復長瓢
日月若走馬炎涼催斗杓一年解頥笑幾日如今宵奉
君千金夀莫使嵗寒凋是日也禮成於意歡生於同滯
憤積慘篲掃湯沃方今滄溟始波世屯未康二公克壯
其猷以立事為己任行當自致青雲之上不復與適莽
蒼者羣矣吾儕浮沉其閒風水俱逝他日或潛淵或唳
天一離一合雲動雨散然後知今日罇酒未易再得將
子無金玉其音姑偕賦以卒貺
　　建丑月十五日虎丘山夜宴序(李白/)
方今内有夔龍皋伊以佐百揆外有方叔召虎以守四
方江海之人髙枕無事則琴壺以宴友朋嘯歌以展霞
月吾黨之職也我是以有今茲虎丘之㑹巖巖虎丘奠
吾西門崒然如香樓金道自下方而踴躍鎖丹霞白雲
於蓮宫之内㑹之日和氣滿谷陽春逼人巖煙掃除肅
若有待余與夫不亂行於鷗鳥者銜流霞之杯而羣嬉
乎其中笑向碧潭與松石道舊兕觥既發賔主醉止狂
歌送酒坐者皆和互趣所奏雲去日没梵天月出萬里
如練松陰依依狀若留客於斯時也撫雲山為我輩視
竹帛如草芥頹然樂極衆慮皆遣於是奮髯屢舞而歡
今夕何夕同者八人醉罷偕賦以為此山故事
　太白文蕭散流麗乃詩之餘然有一種腔調易起人
　厭如陽春大塊等語殆令人聞之欲吐矣陸務觀亦
　言其識度甚淺
　　暮春諸公於逍遥谷讌集序(王維/)
山有姑射人蓋方外海有蓬瀛地非宇下逍遥谷大都
近者王官有之不廢大倫存乎小隠跡崆峒而身拖朱
紱朝承明而暮宿青靄故可尚也先天之君俾人在宥
歡心格于上帝喜氣降為陽春時則有若太子太師徐
國公左丞相始興公少師宜陽公少保崔公特進鄧公
吏部尚書武都公禮部尚書杜公賔客王公黻衣方領
垂璫珥筆詔有不名命無下拜熈天工者坐而論道掌
邦典者官司其方相與察天地之和人神之泰聽於朝
則雅頌矣問於野則賡歌矣乃曰猗哉至理之代也吾
徒可以酒合讌樂考擊鍾鼓退於彤庭撰辰擇地右班
劍驂六騶畫輪載轂羽幢先路以詣夫逍遥谷焉神皋
藉其緑草驪山啟於朱户渭之美竹魯之嘉樹雲出其
棟水環於室灞陵下連乎菜地新豐半入於家林館層
巔楹側逕師古節儉惟新丹堊巖谷先曙羲和不能信
其時芳卉後春勾芒不能一其令桃逕窈窕蘅皋超忽
驂御延佇於叢薄珮玉升降於蒼翠於是外僕告次獸
人獻鮮罇以大罍烹用五鼎木器擁腫即天姿以為飾
沼毛蘋蘩在山羞而可薦伶人在位曼姬如轂齊瑟慷
慨於座右趙舞徘徊於白雲衮旒松風珠翠烟露日在
䝉汜羣山夕嵐猶且濯纓清歌據梧髙詠與松喬為伍
是羲皇上人且三代之後而其君帝舜九服之内而其
俗華胥上客則冠冕巢由主人則兄弟元凱合是四美
同乎一時廢而不書罪在司禮竊思楚傅嘗詣茅堂之
居仰謝右軍忽序蘭亭之事蓋不獲命豈曰能賢
　　宴韋庶子宅序(顧況/)
昔洛下鄴中蘭亭峴首文雅之盛風流之事蓋一坫耳
今席有芳尊庭有嘉禾飲酒賦詩皆大國聖朝羣龍振
鷺握蘭佩玉者也在古其有陋乎在今其有榮乎終宴
一夕寄懷千載是時也暮春駘蕩孟夏恢台之交耳
　況字逋翁姑蘇人新舊史俱不為立傳皇甫湜作況
　集序畧具始末他書言多不一或有言其仙去者
　　臘日與諸公龍沙宴集序(權德輿/)
清祀嘉平著於三代蓋祭百種以報嗇表一嵗之順成
故吾徒亦休澣考勝用文㑹友龍沙古地大江在下可
以縱逺目可以滌煩襟況簪裾成列觴豆備薦酒酣神
王舉手拊節盡一日之澤遣百慮如遺二三子唯今日
可以酒狂而不書是無勇也
　德輿字載之天水畧陽人官至禮部尚書同中書門
　下平章事罷為山南節度使卒贈尚書左僕射諡日
　文
　　同德寺湊禪師院羣公㑹集序(穆員/)
嵗五日杜楊州出鎮東洛羣公禮賔用餞㑹於此堂以
候於戲從公率俗道機變態倦息得於此樂道得於此
衆君子同之員亦同之況乃竹深寒庭雪淨禪室境捐
世染坐對天涯甘茗代醪清論如樂蓋勞生之少息羣
心之一勝㑹耳惜乎夕鳥集暝客散候人至車馬行各
從爾司復返吾患嚮來所聚倐爾成空索過風於前林
求往夢於既寤不可及也尚書郎李君曰其可及者詩
猶庶乎詩之哉
　員字與直工為文章杜亞留守東都署佐其府早卒
　兄弟四人皆和粹世以珍味目之贊少俗然有格為
　酪質美而多入為酥員為醍醐賞為乳腐有穆公集
　十巻許孟容為序然唐史藝文志已不載
　　三月三日茶宴序(吕温/)
三月三日上巳禊飲之日也諸子議以茶酌而代焉迺
撥花砌愛庭陰清風逐人日色留興卧措青靄坐攀香
枝閒鸎近席而未飛紅蕊拂衣而不散迺命酌香沬浮
素杯殷凝琥珀之色不令人醉微覺清思雖五雲仙漿
無復加也座有才子南陽鄒子髙陽許侯與二三子頃
為塵外之賞而曷不言詩矣
　　遊李校書花藥園序(于邵/)
春吹萬以為物皆有役我智者惟役之不待終而有用
故君子盡心於藥焉恐精華之不迨已也崇文館校書
郎李公寢門之外大亭南敞大亭之左勝地東豁環㟁
種藥不知斯池幾十步但覩其縹眇霞錯蔥蘢烟布宻
葉層映虚根不揺珠點夕露金燃曉光而後花發五色
色帶深淺藂生一香香有近逺色若錦繡酷如芝蘭動
皆襲人靜則奪目此李公及時之適也至若上苗可食
下體兼採子入菰飯華雜蒲葅既甘平而性寒又辛温
而執熱癖除而不為去傳風愈而安知及書此李公谷
中之本也吾徒沐公馨香愛我藥石皆可右坐願為佳
遊風生白蘋日映丹浦披揺靃霏則花飛鏡中虚涵崢
嶸而山在海底入門而未辨金谷問地而不言河陽況
春醖已清家園可摘飲盡落景勸無後時憶戴而乘輿
自來知鍾而聽絃立應此李公推心之分也禮曰發慮
以憲語云從吾所好慮以觀進好無思邪而公智周未
兆根據有益上符性命之理下從耳目之玩舉一物而
庶美集得不謂之難哉韓康隠名徒盡職者羊叔相遺
吾無閒然聊對諸人之意用觀賦物之作予乃僚也敢
無述乎
　于邵字相門京兆萬年人天寳末第進士嘗為巴州
　刺史嵗饑部獠亂薄城下邵勵兵拒戰且遣使諭曉
　獠丐降邵儒服出賊見皆拜即引去拜諫議大夫知
　制誥進禮部侍郎朝有大典冊必出其手為三司使
　治獄失德宗㫖又與陸贄不平官屢躓卒然史稱其
　孝弟有行晚塗益脩潔云
　　送吉州杜司户審言序(陳子昻/)
嗟夫德則有鄰才不必貴昔有耕於巖石而名動京師
詞感帝王乃位卑武騎夫豈不遭昌運哉蓋時命不齊
竒偶有數當用賢之世賈誼竄於長沙居好文之朝崔
駰放於遼海況大聖提象羣臣守規杜司户炳靈翰林
研機策府有重名於天下而獨秀於朝端徐陳應劉不
得劘其壘何王沈謝適足靡其旗而載筆下寮三十餘
載秉不羈之操物莫同塵合絶唱之音人皆寡和羣公
愛禰衡之俊留在京師天子以桓譚之非謫居外郡蒼
龍閹茂扁舟入吳告别千秋之庭囘棹五湖之曲朝廷
相送駐旌蓋於城隅之子孤游淼風㠶於天際白雲自
出蒼梧漸逺帝臺半隠坐隔丹霄巴山一望魂斷渌水
於是邀白日籍青蘋追瀟湘之游寄洞庭之樂吳歈楚
舞右琴左壺將以緩燕客之心慰越人之思杜君乃挾
琴起舞抗首髙歌哀皓首而未過恐青春之蹉跎且欲
攜幽蘭結芳桂飲石泉以明節詠商山以卒嵗返耕餌
术吾將老焉羣公嘉之賦詩以贈凡四十五人具題爵
里合紀
　審言字必簡襄陽人擢進士累遷洛陽丞恃才傲世
　坐事貶吉州司戶參軍司馬周季重司戶郭若訥構
　其罪繫獄將殺之審言子并年十三刺殺季重左右
　殺并審言免官武后召授著作佐郎神龍初坐交二
　張流峰州入為國子監主簿脩文館直學士卒且死
　謂宋之問等我在久壓公等今且死大慰但恨不見
　替人
　　别冀侍御崔司議序(陳子昻/)
朝廷歡娱山林幽晦思魏闕魂已九飛飲岷江情復三
樂進不忘匡救於國退不慚無聞在林冀侍御崔司議
至公至平許我以語默於是矣夫達則以公濟天下窮
則以大道理身嗟乎子昻豈敢負古人哉蜀國酒醨無
以娱客至於挾清琴登髙山白雲在天清江極目可以
散孤憤可以遊太清為一世之逸人寄千里之道友吾
欲不謝於崔冀二公矣所恨酒未醉琴方清王事靡盬
驛騎遄逺不盡平原十日之飲又謝叔度累日之歡雲
山悠悠歎不及也載想房陸畢子為軒冕之人不知蜀
山有雲巴水可涉睽闊良㑹我心惄然請以此酣寄謝
諸子為巴山别引也陳子昻醉詞曰有道君匡國無悶
予在林白雲峨嵋上嵗晚來相尋
　　登薊城西北樓送崔著作入都序(陳子昻/)
僕嘗倦游傷别久矣況登樓逺國銜酒故人憤胡孽之
侵邊從王師之出塞元戎按甲方割鮮卑之壘天子賜
書且有相君之召而崔侯佩劍即謁承明羣公負戈方
絶大漠燕山北望遼海東浮雲臺與碣館天殊亭障共
衣冠地隔撫劍向道長謡増歎以身許國我則當仁論
道匡君子思報主仲冬寒苦幽朔初平蒼茫天兵之氣
㝠滅戍雲之色白羽一指可掃丸都赤墀九重行欣讌
樂心期我願斯遂君心共有策勳飲至方同廊廟之歡
偃霸櫜弓借爾文儒之首薊丘故事可以贈言同賦登
薊樓送崔子云爾
　　秋日登洪府滕王閣餞别序(王勃/)
豫章故郡洪都新府星分翼軫地接衡廬襟三江而帶
五湖控蠻荆而引甌越物華天寳龍光射牛斗之墟人
傑地靈徐孺下陳蕃之榻雄州霧列俊采星馳臺隍枕
夷夏之交賔主盡東南之美都督閻公之雅望棨㦸遥
臨宇文新州之懿範襜帷暫駐十旬休假勝友如雲千
里逢迎髙朋滿座騰蛟起鳯孟學士之詞宗紫電青霜
王將軍之武庫家君作宰路出名區童子何知躬逢勝
餞時唯九月序屬三秋潦水盡而寒潭清煙光凝而暮
山紫儼驂騑於上路訪風景於崇阿臨帝子之長洲得
仙人之舊館層臺聳翠上出重霄飛閣流丹下臨無地
鶴汀鳬渚窮島嶼之縈迴桂殿蘭宫列岡巒之體勢披
繡闥俯雕甍山原曠其盈視川澤紆其駭矚閭閻撲地
鐘鳴鼎食之家舸艦彌津青雀黄龍之軸雲消雨霽彩
徹區明落霞與孤鶩齊飛秋水共長天一色漁舟唱晚
響窮彭蠡之濵鴈陣驚寒聲斷衡陽之浦遥吟甫暢逸
興遄飛爽籟發而清風生纎歌凝而白雲遏睢園緑竹
氣凌彭澤之罇鄴水朱華光照臨川之筆四美具二難
并窮睇盻於中天極娱游於暇日天髙地逈覺宇宙之
無窮興盡悲來識盈虚之有數望長安於日下指吳㑹
於雲閒地勢極而南溟深天柱髙而北辰逺闗山難越
誰悲失路之人萍水相逢盡是他鄉之客懷帝閽而不
見奉宣室以何年嗟乎時運不齊命途多舛馮唐易老
李廣難封屈賈誼於長沙非無聖主竄梁鴻於海曲豈
乏明時所賴君子見機達人知命老當益壯寧移白首
之心窮且益堅不墜青雲之志酌貪泉而覺爽處涸轍
以猶歡北海雖賒扶揺可接東隅已逝桑榆非晚孟嘗
高潔空餘報國之情阮籍猖狂豈效窮途之哭勃三尺
微命一介書生無路請纓等終軍之弱冠有懷投筆愛
宗慤之長風捨簪笏於百齡奉晨昏於萬里非謝家之
寳樹接孟氏之芳鄰他日趨庭叨陪鯉對今茲捧袂喜
托龍門楊意不逢撫凌雲而自惜鍾期既遇奏流水以
何慚嗚呼勝地不常盛筵難再蘭亭已矣梓澤丘墟臨
别贈言幸承恩於偉餞登髙作賦是所望於羣公敢竭
鄙懷恭疏短引一言均賦四韻俱成請灑潘江各傾陸
海云爾
　勃省父於交阯道出鍾陵都督大宴滕王閣宿命其
　壻作序以夸客遍請客莫敢當至勃慨然不辭都督
　遣吏伺其文輒報一再報語益竒乃矍然曰天才也
　極歡罷
　楊用脩云蕭明與王僧辯書霜戈電㦸無非武庫之
　兵龍甲犀渠皆是雲臺之仗王勃滕王閣序紫電清
　霜王將軍之武庫正用此事以十四嵗之童子胸中
　萬巻千載之下宿儒猶不能知其出處豈非間世竒
　才使勃與韓杜並世對毫恐地上老驥不能追雲中
　俊鶻後生之嗤㸃流傳妄哉
　滕王名元嬰髙祖最少子也初為金州刺史驕縱失
　度髙宗以書切責之遷洪州都督官屬妻美者紿為
　妃召逼私之嘗為典籖崔簡妻慢罵以履抵其面血
　流乃免帝嘗賜諸王綵以元嬰及蔣王貪但下書曰
　滕叔蔣弟不須賜給麻二車助為錢緡今人讀子安
　退之記序想見江山之勝而不知閣中帝子之醜乃
　爾
　　秋日餞别序(王勃/)
黯然别之銷魂悲哉秋之為氣人之情也傷如之何極
野蒼茫白露涼風之八月窮途蕭索青山白雲之萬里
奏鳴琴則離鵾别鶴驚岐路之悲心來勝地則時雨涼
風助他鄉之旅思琴書人物冀部闗西去馬歸軒雲間
日下楊學士天璞自然地靈無對二十八宿稟太微之
一星六十四爻受乾坤之兩卦論其器宇滄海添江漢
之波序其文章𤣥圃積煙霞之氣幾神之外猶是卿雲
陶鑄之餘尚同稽阮接光儀於促席直覩明月生天響
詞辯於中筵但覺清風滿室悠哉天地含靈有喜愠之
容丘也東西悵望有别離之恨煙霞直視龍虵去而泉
石空文酒求朋賢俊散而琴歌斷門生餞别如北海之
郡前髙士將歸似東都之門外研精麝墨運思龍章希
存宿昔之資去啟相思之詠
　　越州李明府宅送蕭三還齊州序(王勃/)
嗟乎不遊天下者安知四海之交不涉河梁者豈識别
離之恨薜衣松杖琴罇為得意之親臨逺登髙煙霞是
賞心之事有梁孝王之下客僕是南河之南孟嘗君之
上賔子在北山之北幸屬一人作寰中之主翛然四皓
為方外之臣俱游萬物之閒相遇三江之表許𤣥度之
清風朗月時慰相思王逸少之脩竹茂林屢陪歡宴加
以惠而好我攜手同行或登吳㑹而聽越吟或下宛委
而觀禹穴良談落落金石絲竹之音徽雅智飄飄松栢
風雲之氣狀當此時也嘗謂連璧無異鄉之别斷金有
好親之契生平於張范之年齊物於惠莊之嵗三光迴
薄未殫投分之情四序循環詎盡忘言之道豈期我留
子往樂去悲來横咽水而東西緒愁雲於南北況乎泣
窮途於白首白首非臨别之秋嗟岐路於他鄉他鄉豈
送歸之地蓐收戒序少昊司辰清風起而城闕寒白露
下而江山逺徘徊去鶴將别蓋而同飛斷續來鴻共離
舟而俱泛古人道别動便經年今我言離㑹當何日山
巨源之風猷令望善佐朝廷嵇叔夜之潦倒麤疎甘從
草澤行當山中攀桂往往思仁野外紉蘭時時佩德人
非桃李豈得無言子悅簫韶當須振響勉酌傷離之酒
具陳感别之辭各賦一言俱題六韻
　　秋晚入洛於畢公宅别道王宴序(王勃/)
下官才不曠俗寵不動時充皇王之萬姓預乾坤之一
物早師周禮偶愛儒宗晚讀老莊動諧真性進非干物
自疎朝市之機退不邀榮誰識王侯之貴散琴樽於北
阜喜耕鑿於東陂野老披荷暫辭幽㵎山人賣藥忽至
神州驚帝室之威靈偉皇居之壯麗朝遊魏闕見軒冕
於南宫暮宿靈臺聞絃歌於北里交情獨放已厭人閒
野性時違少留都下道王以天孫之重分曲阜之新基
畢公以帝室之華擁平陽之舊館迹塵鐘鼎思在江湖
居榮命於中朝接風期於下走緑縢朱紱且混以蘿裳
列榭崇軒坐均於蓬戶賔主由其莫辨語黙於是同歸
終太王之樂善備將軍之揖客是日也雲繁雨驟氣爽
風馳髙秋九月王畿千里髙扃向術似元禮之龍門甲
第臨衢有當時之驛騎英王入座牢醴還陳髙士臨筵
樵蘇不爨是非雙遣自然天地之閒榮賤兩忘何必山
林之下𤣥談清論泉石縱横雄筆壯詞煙霞照灼既而
神馳象外宴洽寰中白露下而南亭虚蒼煙生而北林
晚鶢鶋始望不及牲牢麋鹿長懷非忘林藪先生負局
倦城市之塵埃遊子横琴憶汀洲之杜若況乎迹不皆
遂時不再來屬宸駕之方旋值羣公之畢從洛城風景
此㑹無期戚里笙竽浮懽易盡仰雲霞而道意捨塵事
而論心夏仲御之浮舟願乘春水張季鷹之命駕思動
秋風策藜杖而非遥勑柴車之有日青溪數曲幽人長
往白雲萬里帝鄉難見安貞抱朴已甘心於下走全忠
履道是所望於羣公倘心迹克諧去留咸遂廟堂多暇
返身滄海之隅軒冕可辭迴首箕山之路尋赤松而見
及泛黄菊以相從雖源水桃花時時失路而幽山桂樹
往往逢人庶公子之來遊幸王孫之畢至茅君待客自
有金壇王烈迎賔還開石架惟恐一丘風月侣山水而
忘年三徑蓬蒿待公卿之來日對光陰之易晚惜雲霧
之難披羣公葉縣鳬飛入朝廷而不出下走遼川鶴去
謝城闕而依然敢抒重襟爰疏短引式命離前之筆希
存别後之資凡我故人其辭云爾
　道王元慶髙祖子髙宗時歴滑州刺史以治績聞數
　蒙褒賜遷徐沁衞三州刺史事母謹及喪請躬脩墳
　墓不聽薨諡曰孝
　　還冀州别洛下知己序(王勃/)
東西南北丘也何從寒暑陰陽時哉不與河陽古樹無
復殘花合浦寒煙空驚墜葉王生賣藥入天子之中都
夏統乘舟屬羣公之大㑹風煙匝地車馬如龍鐘鼓沸
天美人似玉芳筵交映旁徼豹象之胎華饌重開直報
蛟龍之髓季鷹之思吳命駕果為秋風伯鸞之適越登
山以求渌水辭故友謝時人登鄂坂而迂迴入邙山而
北走何年風月三山滄海之春何處風花一曲青溪之
路賔鴻逐煖孤飛萬里之中仙鶴隨雲直去千年之後
悲夫光陰難再子卿殷勤於少卿風景不殊趙北相望
於洛北鴛鴦雅什俱為贈别之資鸚鵡竒杯共盡忘憂
之酒
　　袁侍御席餞永昌獨孤少府序(宋之問/)
春其暮兮勞志士之幽歎友其行矣結吾徒之逺悲豈
不以時物華嵗好事者賞而不足名流才子相歡者懷
而不見河南獨孤冊風儀松竹詞賦雲泉清義多南史
之才選署半北部之尉袁侍御風霜利器金石宏材執
憲稱柱下之雄禮士採域中之俊爾乃撰辰開宴考地
疏筵落花覆沼懸藤掃砌竹林以清氣娱賔蘭畹以芳
心愛客環坐三尺起君子之風祖道百壺酌賢人之酒
去留交軫舞詠相喧管召魚樂杯薫鸎醉此時奚怨盛
集無何是日增悲韶芳亦盡啼烏送晚遥棲御史之林
斑馬嘶歸近送舍人之驛夫登髙動詠贈逺形言豈鄙
懷之庶幾乃羣公之事業盍請離唱用貴洛陽之紙焉
人採一言各題四韻
　　秋夜送孟贊府兄還都序(李白/)
夫士有飾危冠佩長劍揚眉吐語激昻青雲者莫不誇
炫意氣托交王侯若告之急難乃十失八九我義兄孟
子則不然耶道合而襟期暗親志乖而肝膽楚越鴻騫
鳯立不循常流孔明披書每觀於大畧少君讀易時作
於小文四方賢豪泫然景慕雖長不滿七尺而心雄萬
夫至於酒情中酣天機俊發則談笑滿席風雲動人非
嵩丘之精何以及此白以弱植早飲香名況親承光輝
恩甚華萼他鄉此别誰無恨耶時林風吹霜散下秋草
海鴈嘶月孤鶴翔雲驚魂動骨戛瑟涕流抗乎緬邁傷
如之何請各賦詩以寵岐路
　　冬夜於隨州紫陽先生餐霞樓送煙子元演隠仙
　　　城山序(李白/)
吾與霞子元丹煙子元演氣激道合結神僊交殊身同
心誓老雲海不可奪也歴考天下周求名山入神農之
故鄉得胡公之精宇胡公身掲日月心飛蓬萊起餐霞
之孤樓鍊吸景之精氣延我數子髙談混元金書玉訣
盡在此矣白乃語及形勝紫陽因大誇其僊城元侯聞
之乘興將往别酒寒酌醉青田而少留夢魂曉飛渡緑
水以先去吾不凝滯於物與時推移出則以平交王侯
遁則以俯視巢許朱紱狎我緑蘿未歸恨不得同棲烟
林對坐松月有所感歎然銘契譚石乘春當來且抱琴
卧花髙枕相待以寵别賦而贈之
　　奉餞十七翁二十四翁尋桃源序(李白/)
昔祖龍滅古道威嚴刑煎熬生人若墜大火三墳五典
散為寒灰築長城起阿房并諸侯殺豪俊自謂功髙羲
皇國可萬世思欲凌雲氣求仙人登封太山風雨暴作
雖五松受職草木有知而萬象乖度禮刑將弛則綺皓
不得不遁於南山魯連不得不蹈於東海桃源之避世
者可謂超升先覺夫指鹿之儔連頸而同死非吾黨之
謂乎二翁躭老氏之言繼少卿之作文以述大雅道以
通至精巻舒天地之心脱落神仙之境武陵遺跡可得
而窺焉問津利往水引漁者花藏仙谿春風不知從來
落英何許流出石洞來入晨光盡開有良田名池竹果
森列三十六洞别為一天耶今扁舟而行笑謝人世阡
陌未改古人依然白雲何時而來歸青山一去而誰往
諸公賦桃源以美之
　　送鼂監還日本國序(王維/)
舜覲羣后有苗不格禹會諸侯防風後至動干戚之舞
興斧鉞之誅乃貢九牧之金始頒五瑞之玉我開元天
地大寳聖文神武應道皇帝大道之行先天布化乾元
廣運涵育無垠若華為東道之標戴勝為西門之候豈
甘心於卭杖非徴貢於苞茅亦猶呼韓來朝舍於蒲萄
之館昆彌遣使報以蛟龍之錦犧牲玉帛以將厚意服
食器用不寳逺物百神受職五老吿期況乎戴髪含齒
得不稽顙屈膝海東諸國日本為大服聖人之訓有君
子之風正朔本乎夏時衣裳同乎漢制歴嵗方達繼舊
好於行人滔天無涯貢方物於天子同儀加等位在王
侯之先掌次改觀不居蠻夷之邸我無爾詐爾無我虞
彼以好來廢闗弛禁上敷文教虚至實歸故人民雜居
往來如市朝司馬結髪遊聖負笈辭親問禮於老𥅆學
詩於子夏魯偕車馬孔丘遂適於宗周鄭獻縞衣季札
始通於上國名成太學官至客卿必齊之姜不歸娶於
髙國在楚猶晉亦何獨於由余遊宦三年願以君羮遺
母不居一國欲其晝錦還鄉莊舄既顯而思歸闗羽報
恩而終去於是稽首北闕裏足東轅篋命賜之衣懷敬
問之詔金簡玉字傳道經於絶域之人方鼎彞樽致分
器於異姓之國瑯琊臺上逈望龍門碣石館前敻然鳥
逝鯨魚噴浪則萬里倒迴鷁首乘雲則八風卻走扶桑
若薺鬱島如萍沃白日而簸三山浮蒼天而吞九域黄
雀之風動地黒蜃之氣成雲淼不知其所之何相思之
可寄嘻去帝鄉之故舊謁本朝之君臣詠七子之詩佩
兩國之印恢我王度諭彼蕃臣三寸猶在樂毅辭燕而
未老十年在外信陵歸魏而逾尊
　摩詰集有送秘書鼂監還日本詩云積水不可極安
　知滄海東九州何處逺萬里若乘風向國惟看日歸
　㠶但信風鼇身映天黑魚眼射波紅獨樹扶桑外主
　人孤島中别離方異域音信若為通此詩可與序競
　美并附於此
　　送建州趙使君序(權德輿/)
予嘉趙侯者在京下十餘年禄甚薄而心甚泰操利權
燻灼可以頥指變化者趙侯顧不游其津退然自得鄙
夫識之曰斯可以為君子矣今茲以蘭臺郎滿嵗佩二
千石印綬受明天子面命牧茲建人為仁由已斯亦不
細是邦為東閩劇地故相安平穆公嘗理焉穆公予之
戴侯也故能言之當孝文避狄時巡之際移書四方詞
義憤切宻疏奔問請以州師赴蹈凡穆公所以彰大名
操大政者皆建之為也趙侯於斯時實為從事賔榻虚
左得之甚懽凡趙侯所以令聲籍甚四征交辟者由穆
公發之也今日幢蓋昔時山川存問遺老凄涼故事至
止之日情何可言屬者狀往行於考功易嘉名於博士
斯亦士君子盡誠於所奉其可誣耶頃予忝職西垣殆
將十嵗草列郡命過於百數每發緘含毫未嘗不惕然
慎重以其四封之内性命所繫故也或歎趙侯官尚屈
而地頗逺予以為不然昔孔門諸生以蒲莒單父著稱
況諸侯之貴乎東漢循吏以交阯九真報政況建溪之
邇乎則趙侯旟軾之間猛鷙飛伏勞徠所及鰥孤樂康
陟明善價如建瓴水雖欲勇退如止其可得乎南轅計
日祭軷即路白晝美景如歸故鄉行矣趙侯當以書札
為念也
　　送韋起居老舅假滿歸嵩陽舊居序(權德輿/)
九年正月左史韋公移疾既踰時左曹以聞得請當免
遂以角巾野服如東周舊山中朝延搢紳先生之徒車
轂擊於通馗觴酒交於竹林執其衣袪惜乎分陰弦晦
屢移其歡不厭或發於歌詠以將厚意外孫權德輿序
而言曰大凡士之生世有二道焉其出也宣其功緒播
其利澤納忠服勞以服天下其處也味道之腴與古為
徒休影息跡以閒身世不如是者細則牽於利欲大則
囿於得喪識真者羞之公之先扶陽始以丞相致仕為
西漢盛典逍遥以安車不屈為北朝外臣至是左史又
能伸其志以𢎞其世嘉遯德風盛乎一門況吾君用大
和理萬物動者靜者各遂其方則陳力以致用潔身以
𢎞教其利一也故左史得以聰明為駢枝以名聲為纒
繳無耗氣無焚和退然葆真獨與道往鷗鳥不動家人
忘貧是行也朶頥者知懼矣出車家林揮手青門擁途
而祖者唯恐不及合歡也忘印紱之輕重陳詩也無章
句之約束放言無擇造適則笑行觴無算既醉而罷虧
成彼是曾不得棲於念慮之中而惠風閒雲飄拂左右
動用視聽無非大方推是類而廣之則泛清伊陟嵩丘
又可知也小生無以為贈謹序其所以然附於編
　德輿詩云威鳯翔紫氛孤雲出寥天竒彩與幽姿縹
　緲皆自然嘗聞陶唐氏亦有巢許全以茲聳風俗豈
　必效羈牽大君遂羣方左史蹈前賢振衣去朝市賜
　告歸林泉滑和固難久循性得所便有名皆畏途無
　事乃真筌舊壑窮杳窱新潭漾淪漣巖花落又開山
　月缺復圓輕策逗蘿逕幅巾凌翠煙機閒魚鳥狎體
　和芝术鮮四皓本避難二疏猶待年況今寰海清復
　此鬢髪𤣥顧慚纓上塵未絶區中縁齊竽終自退心
　寄嵩峰巔　韋起居他無可考權公稱為舅又自稱
　外孫而權母自姓李或其祖母舅也
　　送友人遊蜀序(吕温/)
始吾挹至源之貌若隴底積雪聳寒木於雲谿次吾覽
至源之文若驪龍追走弄明月於泉窟末吾聽至源之
論若泰山欲雨倒雲氣於滄溟如其貌可以振肅周行
如其文可以光潤石渠如其論可以感動宣室而淪蕩
江海垂二十年則不知天所以生之之意貞元甲乙嵗
以親故勸勉來遊京師時然後言無辨以動衆樂然後
笑無歡以接物義然後取無食以寧居慨然悔之決策
長往因登紫閣峰而指曰西南青㝠色連岷峨吾行何
歸山盡則住翌日告别於友人太原王𤣥運顧謂予曰
髙雲出岫無時雨之㑹與風悠揚轉逺而散若至源者
其猶雲耶盍亦贈之序予和汝
　　東山記(張説/)
兵部尚書同中書門下三品脩文館大學士韋公體含
真靜思叶幽曠雖翊亮廊廟而緬懷林藪東山之曲有
别業焉嵐氣入野榛煙出谷石潭竹㟁松齋藥畹虹泉
電射雲木虚吟惚恍疑夢間闗忘術茲所謂丘壑夔龍
衣冠巢許幸温泉之嵗也皇上聞而賞之迺命掌舍設
帟金吾劃次太官載酒奉常抱樂停輿輦於青靄佇翬
䄖於紫氛百神朝於谷口千官飲乎池上緹騎環山朱
斾焰野縱觀空巷途歌傳壑是日即席拜公逍遥公名
其居曰清虚原幽棲谷景移樂極天子賦詩王后帝女
宫嬪邦媛歌焉和焉以寵德也加以中宫敦序謂我諸
兄引内子於重幄見兒童於行殿家人之禮優棠棣之
詩作於是實其筐筥下以昭忠信之獻賁其束帛上以
示慈惠之恩朝野歡并君臣義洽夫飛翠華歴茨嶺至
道之主也紆紫綬期赤松素履之輔也千載一時難乎
此遇故兩曜合舍衆星聚德雅道光華髙風久塞寒谷
煦景竅崖潤色猗歟盛事振古未有篆之𤣥石貽代厥
後
　王建逍遥谿詩云逍遥公在此徘徊帝改谿名起石
　臺車馬到春常借問子孫因選暫歸來稀疎野樹人
　移折零落蕉花雨打開無主青山何所直買供官税
　不如灰觀此記再觀此詩令人有滄桑之感
　　蘭谿縣靈隠寺東峰新亭記(馮宿/)
東陽實㑹稽西部之郡蘭谿實東陽西鄙之邑嵗在戊
寅天官署洪君少卿以為之宰君之始至則用信待物
用勤集事信故人洽勤故公濟未期而其政成後三年
夏六月余過其邑洪君導余以邑之勝賞於是乎有東
峰亭之遊背城之闉半里而近初届佛刹刹之上方而
亭在焉松門蓋空石道如帶足倦累息然後造夫極焉
向之池隍館宇之多旗亭闤闠之喧途道往來之衆簿
書鞅掌之繁顧步之餘忽焉如失但山風飀飀嶺雲峩
峩飛軒憑虚洞壑在下向背殊狀昏明易色指遥青而
㸃黛者問之則曰某山某巖某林某墅指逺白而曳練
者問之則曰某洲某渚某湫某塘髙深互呈心目相競
飄若象外意其幻成余既諧其私爰究其本先是邑微
登攀遊觀之所洪君曾是挈俸錢二萬經斯營斯因地
於山因材於林因工於子來因時於農隙又何易也崇
山濬谷佳境勝槩綿世伏匿一朝發朗又何能也君在
建中興元之閒為江南西道節度曹王所知時方興軍
職壓冦境供億倉卒賦平人和王實賴之故御史大夫
鄭滑節度盧公羣與君嘗同僚每號之曰精金百鍊良
驥千里誠矣然則是邑之理茲亭之勝於君之分不為
難能夫播芳塵而鼓餘波者非文莫可遂攬筆為記刋
於石而附諸地志焉
　馮宿字拱之婺州東陽人歴工刑二部侍郎封長樂
　縣公擢東川節度使卒諡曰懿劉蕡以對策忤時宿
　與賈餗等為考官畏避不敢聞
　　易州候臺記(李德裕/)
昔武王順天應人奄有周室邵公受命作伯宅茲燕土
列分冀為幽之都專受脤執燔之命於是建宗廟立城
市分器輯其邦家築臺觀乎雲物則候臺之建允或在
茲初具版幹陳畚鍤書丈尺糗糧之數度髙平逺近之
差奔命子來執用林聚約之閣閣荷鍤而雲陰數重築
之登登相杵而雷響四合成之不日鬱兮崇山將中天
以懸居豈承露以特立然後分保章以典之命日者以
覘之使八風不姦五雲式序人無凶札夭瘥之疾國絶
喪荒水旱之沴凡若是者數百年至六國糜沸九州𤓰
剖昭王能破齊抗趙候雲在朔則二至二分之占五紀
五緯之數雖少没振未大滅裂及秦有華戎漢封郡縣
析木空聞於分野甘棠己盡於剪伐則㫝祲之儀掃地
都盡廊廡旅乎荆棘階阯穴其狐兔自我唐再造區夏
大分岳牧使鎮天子之邦不同諸侯之郡遂及陳迹以
作新臺既無占候之事共為宴樂之所雖山節藻棁禮
不僣於大夫而刻桷丹楹誠終慚乎君子代為故事人
無閒言洎我良牧郭公博采舊史發揮新意文物大備
懲勸可觀公名明肅字晉容太原郡人也監門將軍之
孫御史大夫之子纘戎餘慶克荷明德靈源與天地爭
長廣度與江湖比量故能受明主之詔剖太守之符澤
從雲游心入水淨俗變於道禮賢存擁篲之風人歌其
德聽訟擬坐棠之化幸三年而政教已成雖一日而牆
宇必葺以為先王議事理不忘本君子懷德人惟求舊
況候臺易之古臺也壯址仍存昭王燕之賢王也盛德
不泯欲觀古人之象至止可以肅肅如享太牢之味登
之可以熈熈遂於臺之外壁列劇辛樂毅焉以為道者
萬物之奥天地之禪六度之門寂滅之義施之於國則
富證之於人則夀況守道者必嚴之於吸風飲露安禪
者必釋之於息照㝠境乃於臺之内壁圖桑門晏坐焉
以為孝者德之本總人百行貞者事之幹為乾四德至
天則風雨以時比竹而霜霰不變廬於墓有田氏之子
安其室有王章之妻生芝草於大隧之前是加一等詠
栢舟在中河之側乃無貳事復於其次為遶墳薦鯉焉
俾觀者如堵覽之駭目激懦夫烈士之節警貞女孝子
之心豈徒壓百雉之崇墉架九鳥之峻堞軒榭窈窕松
栁陰映幽室納寒谷之氣炎天下霜畫梁對霽雨之輝
晴虹射日夫如是則登之不假贈扇北風其涼視之不
待褰幃太山如􁀙豈比夫逐荆臺遂為流遁畫麟閣不
有姓名者哉别駕彭城劉公循忠從政以賢方協海沂
之詠司馬清河張公瓚食禄以德爰光中外之遊咸秉
濟代之材以成考室之美雖二公𢎞化有無窮之令聞
終三后協心樹不朽之丕構德裕邑人也實寡聞見拔
薤投水德未半於任棠築臺置金禮何多於郭隗敢不
傳美以為實録藏於屋壁誠有愧於家書勒於碑版庶
無慚於臺記時建崇𤣥學之嵗秋八月旬有九日其從
事參佐等學富今古材堪經濟雖懷坐嘯之功未展摩
天之力並勒石於後以克永代
　　絳巖湖記(樊珣/)
句容西南二十三里曰赤山天寳中改為絳巖山以文
變質也山外周流厥有湖塘舊址考於前志則曰吳人
創之梁人通之矣洎金火有變積為習坎灌莽之所我
唐麟德嵗邑宰楊嘉延亦綦前服利農為名雖迹於傳
聞而事斯茫昧楊氏之後今餘百年實滋菰蒲莫植粳
稻剥極則賁俟能而伸大厯十二紀縣大夫兼大理司
直太原王公昕能蘇罷人且易弊俗臨湖而歎以欲從
人吟使臣之清風酌良牧之髙課將圖永逸匪顧暫勞
因察其地形訪以輿誦謀始作則定徒撰工月在休農
雲其荷鍤周匝百頃蓄為湖塘置兩斗門用以為節旱
暵則決而全注霖潦則瀦而不流收功濟時道甚明逺
開田萬頃贍戶九鄉洎成奥區頗無凶嵗魚稻之盛公
實為之晋叔敖芍陂能張楚國史起漳水竟富魏邦秦
稱鄭國漢歌邵杜皆謂是也每商羊罷舞龍見而雩比
屋有憂於銷鑠連阡莫覩於耘耨我則黛波奫淪白鳥
飛滅下洞庭之鳬鴈泳中流之鱣鮪横塘之右構為新
亭芬其芰荷樹以杞栁楊楚江嶺憧憧是途行李實獲
於蔭庥歌詠或藉於觀覽懿乎哉君子之用心也孰愈
崇其島榭侈以林堂此而莫文翰墨奚述
　　宋書謝靈運傳論(沈約/)
史臣曰民稟天地之靈含五常之德剛柔迭用喜愠分
情夫志動於中則歌詠外發六義所因四始攸繫升降
謳謡紛披風什雖虞夏以前遺文不覩稟氣懷靈理無
或異然則歌詠所興宜自生民始也周室既衰風流彌
著屈平宋玉導清源於前賈誼相如振芳塵於後英辭
潤金石髙義薄雲天自茲以降情志愈廣王褒劉向楊
班崔蔡之徒異軌同奔遞相師祖雖清辭麗曲時發乎
篇而蕪音累氣固亦多矣若夫平子艷發文以情變絶
唱髙蹤久無嗣響至於建安曹氏基命三祖陳王咸蓄
盛藻甫乃以情緯物以文被質自漢至魏四百餘年辭
人才子文體三變相如工為形似之言二班長於情理
之說子建仲宣以氣質為體並標能擅美獨映當時是
以一世之士各相慕習原其飈流所始莫不同祖風騷
徒以賞好異情故意製相說降及元康潘陸特秀律異
班賈體變曹王縟㫖星稠繁文綺合綴平臺之逸響采
南皮之髙韻遺風餘烈事極江右在晉中興𤣥風獨扇
為學窮於柱下博物止乎七篇馳騁文辭義殫於此自
建武暨於義熈歴載將百雖比響聨辭波屬雲委莫不
寄言上德託意𤣥珠遒麗之辭無聞焉耳仲文始革孫
許之風叔源大變太乙之氣爰逮宋氏顔謝騰聲靈運
之興㑹標舉延年之體裁明宻並方軌前秀垂範後昆
若夫數袵論心商𣙜前藻工拙之數如有可言夫五色
相宣八音協暢由乎𤣥黄律吕各適物宜欲使宫羽相
變低昻舛節若前有浮聲則後須切響一簡之内音韻
盡殊兩句之中輕重悉異妙達此㫖始可言文至於先
士茂制諷髙歴賞子建函京之作仲宣灞㟁之篇子荆
零雨之章正長朔風之句並直舉胸情非傍詩史正以
音律調韻取髙前式自靈均以來多歴年代雖文體稍
精而此秘未覩至於髙言妙句音韻天成皆暗於理合
匪由思至張蔡曹王曾無先覺潘陸顔謝去之彌逺世
之知音者有以得之此言非謬如曰不然請待來哲
　約既為此論吳郡陸厥遺書大率謂歴代衆賢似不
　都闇此處約答曰宫商之聲有五文字之别累萬以
　累萬之繁配五聲之約髙下低昻非思力所學又非
　止若斯而已十字之文顛倒相配字不過十巧歴已
　不能盡何況復過於此者乎靈均以來未經用之於
　懷抱固無從得其髣髴矣若斯之妙而聖人不尚何
　耶此蓋曲折聲韻之巧無當於訓義非聖哲𤣥言之
　所急也自古詞人豈不知宫羽之殊商徴之别而其
　中參差變動所昧實多鄙意所謂此秘未覩者也若
　以文章之音韻同管絃之聲曲美惡妍媸不得頓相
　乖反譬猶子野操曲安得忽有闡緩失調之聲以洛
　神比陳思他賦有似異手之作故知天機啟則律吕
　自調六情滯則音律頓舛也士衡雖云煥若縟錦寧
　有濯色江波其中復有一片是衞文之服此則陸生
　之言即復不盡者矣韻與不韻復有精粗輪扁不能
　言之老夫亦不辨盡
　　后妃傳論(晉書/)
夫乾坤定位男女流形伉儷之義同歸貴賤之名異等
若乃作配皇極齊體紫宸象玉牀之連後星喻金波之
合羲璧爰自夐古是謂元妃降及中年乃稱王后四人
並列光於帝嚳之名二妃同降著彼有虞之典夏商以
上六宫之制其詳靡得而聞焉姬劉以降五翟之規其
事可畧而言矣周禮天子立一后三夫人九嬪二十七
世婦八十一御妻以聽王者内政故婚義曰天子之與
后如日之與月陰之與陽由斯而譚其所從來逺矣故
能母儀天㝢助宣王化德均載物比大坤維宗廟歆其
薦羞穹壤俟其交泰是以哲王垂憲尤重造舟之禮詩
人立言先㢡葛覃之訓後燭流景所以裁其宴私房樂
希聲是用節其容止履端正本抑斯之謂歟若乃聘納
有方防閑有禮肅尊儀而脩四德體柔範而𢎞六義陰
教洽於宫闈淑譽騰於區域則𤣥雲入户上帝錫母萌
之符黄神降徴坤靈贊夀丘之道終能鼎祚惟永𦙍嗣
克昌至若儷極虧閑凴天作孽倒裳衣於袵席感朓側
於弦望則龍漦結釁宗周鞠為黍苗鷰尾挺災隆漢墜
其枌社矣自曹劉内主位以色登甄衛之家榮非德舉
滛荒挺性蔑西郊之禮容婉孌含辭作南國之竒態詖
謁由斯外入穢德於是内宣椒掖播晨牝之風蘭殿絶
河睢之響永言彤史大練之範逾微緬視青蒲脱珥之
猷替矣晉承其末與世汚隆宣皇創基功𢎞而道屈穆
后一善勣侔於十亂洎乎太祖始親選良家既而帝掩
紈扇躬行請託后採長白實彰妬忌之情賈納短青竟
踐覆亡之轍得失遺跡煥在綈緗興滅所由義同畫一
故列其本事以為后妃傳云
　　嵇康諸人傳論(晉書/)
史臣曰夫學非常道則物靡不通理有忘言則在情斯
遣其進也撫俗同塵不居名利其退也餐和履順以保
天真若乃一其本源體無為之用分其華葉開寓言之
道是以伯陽垂範鳴謙置式欲崇諸已先下於人猶大
樂無聲而蹌鸞斯應者也莊生放達其㫖而馳辯無窮
棄彼榮華則俯輕爵位壞其道術則顧蔑至公舐痔兼
車鳴鳶吝腐以茲自口於焉翫物殊異虚舟有同攘臂
嵇阮竹林之㑹劉畢芳樽之友馳騁莊門排登李室若
夫儀天布憲百官從軌經禮之外棄而不存是以帝堯
縱許由於埃壒之表光武舍子陵於潺湲之瀨松蘿低
舉用以優賢巖水澄華茲焉賜隠臣行厥志主有嘉名
至於嵇康遺巨源之書阮氏創先生之傳軍諮散髪吏
部盜樽豈以世疾名流茲焉自垢臨鍛竈而不迴登廣
武而長歎則嵇琴絶響阮氣徒存通其旁徑必彫風俗
召以效官居然尸素軌躅之外或有可觀者焉咸能符
契情靈各敦終始愴神交於晚笛或相思而動駕史臣
是以拾其遺事附於篇云
　　辨宗論(録一則/)　(謝靈運/)
維三問答云由教而信則有日進之功非漸所明則無入
照之分夫尊教而推宗者雖不永用當推之時豈可不
蹔令無耶若訐其蹔合猶自賢於不合非漸如何三答
蹔者假也真者常也假知無常常知無假今豈可以假
知之蹔而侵常知之真哉今漸合賢於不合誠如來言
竊有微證巫臣諫莊王之言物賒於已故理為情先及
納夏姬之時已交於物故情居理上情理雲互物已相
傾亦中智之率任也若以諫日為悟豈容納時之惑耶
且南為聖也北為愚也背北向南非停北之謂向南背
北非至南之稱然向南可以至南背北非是停北非是
停北故愚可去矣可以至南故悟可得矣
　晉宋諸公以駢耦談理中多微言如𢎞明集所載以
　非所急故不盡録存此一臠可以知鼎味矣
　　辨命論(劉峻/)
主上嘗與諸名賢言及管輅歎其有竒才而位不達時
有在赤墀之下豫聞斯議歸以告余余謂士之窮達無
非命也故謹述天㫖因言其致云爾
臣觀管輅天才英偉珪璋特秀寔海内之名傑豈日者
卜祝之流乎而官止少府丞年終四十八天之報施何
其寡歟然髙才而無貴仕饕餐而居大位自古所歎焉
獨公明而己哉故性命之道窮通之數天閼紛綸莫知
其辨仲任蔽其源子長闡其惑至於褐冠甕牖必以𤣥
天有期鼎貴髙門則曰唯人所召譊譊讓咋異端俱起
蕭逺論其本而不暢其流子𤣥語其流而未詳其本嘗
試言之曰夫通生萬物則謂之道生而無主謂之自然
自然者物見其然不知所以然同焉皆得不知所以得
鼔動陶鑄而不為功庶類混成而非其力生之無亭毒
之心死之豈䖍劉之志墜之深淵非其怒升之霄漢非
其悦蕩乎大乎萬寳以之化確乎純乎一作而不易化
而不易則謂之命命也者自天之命也定於㝠兆終然
不變鬼神莫能預聖哲不能謀觸山之力無以抗倒日
之誠弗能感短則不可緩之於寸陰長則不可急之於
箭漏至德未能踰上智所不免是以放勛之世浩浩襄
陵天乙之時焦金流石文公􁏃其尾宣尼絶其糧顔回
敗其叢蘭冉耕歌其芣苡夷叔斃淑媛之言子輿困臧
倉之訴聖賢且猶若此而況庸庸者乎至乃伍員浮屍
於江流三閭沉骸於湘渚賈大夫沮志於長沙馮都尉
皓髪於郎署君山鴻漸鎩羽儀於髙雲敬通鳯起摧迅
翮於風次此豈才不足而行有遺哉近世有沛國劉瓛
瓛弟璡并一時秀士也瓛則闗西孔子通涉六經循循
善誘服膺儒行璡則志烈秋霜心貞崑玉必亭亭髙竦
不雜風塵皆毓德於衡門並馳聲於天地而宮有微於
侍郎位不登於執㦸相次殂落宗祀無饗因斯兩賢以
言古則昔之玉質金相英髦秀達皆擯斥於當年韞竒
才而莫用候草木以共彫與麋鹿而同死膏塗平原骨
填川谷湮滅而無聞者豈可勝道哉此則宰衡之與皂
𨽻容彭之與殤子倚頓之與黔婁陽文之與敦洽咸得
之於自然不假道於才智故曰死生有命富貴在天斯
之謂矣然命體周流變化非一或先號而後笑或始吉
而終凶或不召自來或因人以濟交錯糾紛迴還倚伏
非可以一理徴非可以一塗驗而其道微宻寂寥惚慌
無形可以見無聲可以聞必御物以效靈亦憑人而成
象譬天王之冕旒任百官以司職而惑者覩湯武之龍
躍謂戡亂在神功聞孔墨之挺生謂英睿擅竒響視彭
韓之豹變謂鷙猛致人爵見張桓之朱紱謂明經拾青
紫豈知有力者運之而趨乎故言而非命者有六蔽焉
爾請陳其梗槩夫靡顔膩理哆噅顣頞形之異也朝秀
晨終龜鶴千嵗年之殊也聞言如響智昬菽麥神之辨
也固知三者定乎造化榮辱之境獨曰由人是知二五
而未識於十其蔽一也龍犀日角帝王之表河目龜文
公侯之相撫鏡知其將刑壓紐顯其膺録星虹樞電昭
聖德之符夜哭聚雲鬱興王之瑞皆兆發於前期渙汗
於後葉若謂驅貔虎奮尺劍入紫微升帝道則未達窈
㝠之情未測神明之數其蔽二也空桑之里變成洪川
歴陽之都化為魚鼈楚師屠漢卒睢河鯁其流秦人坑
趙士沸聲如雷震火炎崑嶽礫石與琬琰俱焚嚴霜夜
零蕭艾與芝蘭共盡雖游夏之英才伊顔之殆庶焉能
抗之哉其蔽三也或曰明月之珠不能無纇夏后之璜
不能無考故亭伯死於縣長相如卒於園令才非不傑
也主非不明也而碎結緑之鴻輝殘懸黎之夜色抑尺
之量有短哉若然者主父偃公孫𢎞對策不升第歴説
而不入牧豖淄原見棄州部設令忽如過隙溘死霜露
其為詬恥豈崔馬之流乎及至開東閣列五鼎電照風
行聲馳海外寧前愚而後智先非而終是將榮悴有定
數天命有至極而謬生妍蚩其蔽四也夫虎嘯風馳龍
興雲屬故重華立而元凱升辛受生而飛㢘進然則天
下善人少惡人多闇主衆明君寡而薫蕕不同器梟鸞
不接翼是使渾敦檮杌踵武於雲臺之上仲容庭堅耕
耘於巖石之下横謂廢興在我無係於天其蔽五也彼
戎狄者人面獸心晏安鴆毒以誅殺為道德以蒸報為
仁義雖大風立於青丘鑿齒奮於華野比於狼戾曾何
足喻自金行不競天地版蕩左帶沸脣乘間電發遂覆
瀍洛傾五都居先王之桑梓竊名號於中縣與三皇競
其氓黎五帝角其區宇種落繁熾充牣神州嗚呼福善
禍滛徒虚言耳豈非否泰相傾盈縮遞運而汨之以人
其蔽六也然所謂命者死生馬貴賤焉貧富焉治亂焉
禍福焉此十者天之所賦也愚智善惡此四者人之所
行也夫神非舜禹心異朱均才絓中庸在於所習是以
素絲無恒𤣥黄代起鮑魚芳蘭入而自變故季路學於
仲尼厲風霜之節楚穆謀於潘崇成弑逆之禍而商臣
之惡盛業光於後嗣仲由之善不能息其結纓斯則邪
正由於人吉凶在乎命也或以鬼神害盈皇天輔德故
宋公一言法星三徙殷帝自翦千里來雲若使善惡無
徴未洽斯義且于公髙門以待封嚴母掃墓以望喪此
君子所以自强不息也若使仁而無報奚為脩善立名
乎斯逕庭之辭也夫聖人之言顯而晦微而婉幽逺而
難聞河漢而不測或立教以進庸怠或言命以窮性靈
積善餘慶立教也鳯鳥不至言命也今以片言辨其要
趣何異乎夕死之類而論春秋之變哉且荆昭德音丹
雲不巻周宣祈雨珪璧斯罄于叟種德不逮勛華之髙
延年殘獷未甚東陵之酷為善一為惡均而禍福異其
流興廢殊其跡蕩蕩上帝豈如是乎詩云風雨如晦雞
鳴不已故善人為善焉有息哉夫食稻梁進芻豢衣狐
貉襲冰紈觀窈眇之竒舞聽雲和之琴瑟此小人之所
急非有求而為也脩道德習仁義敦孝悌立忠貞漸禮
樂之腴潤蹈先生之盛則此君子之所急非有求而為
也然則君子居正體道樂天知命明其無可奈何識其
不由智力逝而不召來而不距生而不喜死而不慼瑶
臺夏屋不能悦其神土室編蓬未足憂其慮不充屈於
富貴不遑遑於所欲豈有史公董相不遇之文乎
　王聖俞云辨命論自處以仁義而居天以莽蕩彼意
　謂天道無知吾但自盡耳是猶子目其父曰彼老誖
　矣共為子職而己而不知其父之末始老誖也
　　廣絶交論(劉峻/)
客問主人曰朱公叔絶交論為是乎為非乎主人曰客
奚此之問客曰夫草蟲鳴則阜螽躍雕虎嘯而清風起
故絪緼相感霧涌雲蒸嚶鳴相召星流電激是以王陽
登則貢公喜罕生逝而國子悲且心同琴瑟言鬱郁於
蘭茝道協膠漆志婉孌於塤箎聖賢以此鏤金版而鐫
盤盂書玉牒而刻鐘鼎若乃匠人輟成風之玅巧伯子
息流波之雅引范張款款於下泉尹班陶陶於永夕絡
繹縱横煙霏雨散巧歴所不知心計莫能測而朱益州
汨彞敘粤謨訓捶直切絶交遊比黔首以鷹鸇㜶人靈
於豺虎蒙有猜焉請辨其惑主人听然而笑曰客所謂
撫絃徽音未達燥溼變響張羅沮澤不覩鴻雁雲飛蓋
聖人握金鏡闡風烈龍驤蠖屈從道汙隆日月聨璧贊
亹亹之𢎞致雲飛雷薄顯棣華之微㫖若五音之變化
濟九成之妙曲此朱生得𤣥珠於赤水謨神睿而為言
至夫組織仁義琢磨道德歡其愉樂恤其陵夷寄通靈
臺之下遺跡江湖之上風雨急而不輟其音霜雪零而
不渝其色斯賢達之素交歴萬古而一遇逮叔世民訛
狙詐飈起谿谷不能踰其險鬼神無以究其變競毛羽
之輕趨錐刀之末於是素交盡利交興天下蚩蚩鳥驚
雷駭然利交同源派流則異較言其略有五術焉若其
寵鈞董石權壓梁竇雕刻百工鑪錘萬物吐漱興雲雨
呼噏下霜露九域聳其風塵四海疊其燻灼靡不望影
星奔藉響川騖雞人始唱鶴蓋成陰髙門旦開流水接
軫皆願摩頂至踵隳膽抽腸約同要離焚妻子誓徇荆
卿湛七族是曰勢交其流一也富埒陶白貲巨程羅山
擅銅陵家藏金穴出平原而聨騎居里閈而鳴鐘則有
窮巷之賔繩樞之子冀宵燭之末光邀潤屋之微澤魚
貫鳬躍䬃沓鱗萃分鴈鶩之稻粱霑玉斝之餘瀝銜恩
遇進款誠援青松以示心指白水而旌信是曰賄交其
流二也陸大夫讌喜西都郭有道人倫東國公卿貴其
籍甚搢紳羡其登仙加以斂頥䠞頞涕唾流沬騁黄馬
之劇談縱碧雞之雄辨敘温燠則寒谷成暄論嚴苦則
春叢零葉飛沈出其顧指崇辱定其一言於是有弱冠
王孫綺紈公子道不挂於通人聲未遒於雲閣攀其鱗
翼丐其餘論附騏驥之旄端軼歸鴻於碣石是曰談交
其流三也陽舒陰慘生民大情憂合歡離品物恒性故
魚以泉涸而喣沬鳥因將死而哀鳴同病相憐綴河上
之悲曲恐懼實懷昭谷風之盛典斯則斷金由於湫隘
刎頸起於苫蓋是以伍員濯溉於宰嚭張王撫翼於陳
相是曰窮交其流四也馳騖之倫澆薄之俗無不操權
衡秉纖纊衡所以揣其輕重纊所以屬其鼻息若衡不
能舉纊不能飛雖顔冉龍翰鳯雛曾史蘭薫雪白舒向
金玉淵海卿雲黼黻河漢視若游塵遇同土梗莫肯費
其半菽罕有落其一毛若衡重錙銖纊微彯撇雖共工
之蒐慝驩兜之掩義南荆之跋扈東陵之巨猾皆為匍
匐逶迤折枝舐痔金膏翠羽將其意脂韋便辟導其誠
故輪蓋所遊必非夷惠之室苞苴所入實行張霍之家
謀而後動毫芒寡忒是曰量交其流五也凡斯五交義
同賈粥桓譚譬之於闤闠林囘諭之於甘醴夫寒暑遞
進盛衰相襲或前榮而後悴或始富而終窮或初存而
末亡或古約而今泰循環翻覆汛若波瀾此則徇利之
情未嘗異變化之道不得一由是觀之張陳所以凶終
蕭朱所以隙末斷焉可知也而翟公方䂓然勒門以箴
客何所見之晚乎因此五交是生三釁敗德殄義禽獸
相若一釁也難固易攜讎訟所聚二釁也名陷饕餐貞
介所羞三釁也古人知三釁之為梗懼五交之速尤故
王丹威子以檟楚朱穆昌言而示絶有㫖哉近世有樂
安任昉海内髦傑早綰銀黄夙昭民譽遒文麗藻方駕
曹王英特俊邁聨横許郭類田文之愛客同鄭莊之好
賢見一善則盱衡扼腕遇一才則揚眉抵掌雌黄出其
脣吻朱紫由其月旦於是冠蓋輻輳衣裳雲合輜軿擊
轊坐客恒滿蹈其閫閾若升闕里之堂入其奥隅謂登
龍門之阪至於顧盻增其倍價翦拂使其長鳴彯組雲
臺者摩肩趨走丹墀者疊跡莫不締恩狎結綢繆想莊
惠之清塵庶羊左之徽烈及瞑目東粤歸骸洛浦繐帳
猶懸門罕漬酒之彦墳未宿草野絶動輪之賓藐爾諸
孤朝不謀夕流離大海之南寄命瘴癘之地自昔把臂
之英金蘭之友曾無羊舌下泣之仁寧慕郈成分宅之
德鳴呼世路嶮巇一至於此太行孟門豈曰嶄絶是以
耿介之士疾其若斯裂裳裹足棄之長騖獨立髙山之
頂歡與麋鹿同羣皦皦然絶其雰濁誠恥之也誠畏之
也
　昉不事生産既卒諸子不能自振生平舊交莫有收
　恤次子西華冬月着葛帔練裙道逢劉孝標泫然矜
　之曰我當為卿作計乃著此論彭城到溉故與昉為
　山澤遊見其論抵之地終身恨之　按史稱昉有盛
　名遊其門者昉必推薦裴子野於昉為從中表獨不
　至昉亦恨焉故不之善觀此則到溉輩固為負心而
　昉於取士之道亦未盡也
　　神思篇(劉勰/)
古人云形在江海之上心存魏闕之下神思之謂也文
之思也其神逺矣故寂然凝慮思接千載悄焉動容貌
通萬里吟詠之間吐納珠玉之聲眉睫之前巻舒風雲
之色其思理之致乎故思理為妙神與物遊神居胸臆
而志氣統其關鍵物沿耳目而辭令管其樞機樞機方
通則物無隠貌闗鍵將塞則神有遯心是以陶鈞文思
貴在虚靜疏瀹五藏澡雪精神積學以儲寳酌理以富
才研閲以窮照馴致以懌辭然後使𤣥解之宰尋聲律
而定墨獨照之匠闚意象而運斤此蓋馭文之首術謀
篇之大端夫神思方運萬塗競萌規矩虚位刻鏤無形
登山則情滿於山觀海則意溢於海我才之多少將與
風雲而並驅矣方其搦翰氣倍辭前暨乎篇成半折心
始何則意翻空而易竒言徴實而難巧也是以意授於
思言授於意宻則無際疎則千里或理在方寸而求之
域表或義在咫尺而思隔山河是以秉心養術無務苦
慮含章司契不必勞情也人之稟才遲速異分文之制
禮大小殊功相如含筆而腐毫楊雄輟翰而驚夢桓譚
疾感於苦思王充氣竭於思慮張衡研京以十年左思
練都以一紀雖有巨文亦思之緩也淮南崇朝而賦騷
枚皋應詔而成賦子建援牘如口誦仲宣舉筆似宿構
阮瑀據案而制書禰衡當食而草奏雖有短篇亦思之
速也若夫駿發之士心總要術敏在慮前應機立斷覃
思之人情饒岐路鑒在疑後研慮方定機敏故造次而
成功慮疑故愈久而致績難易雖殊並資博練若學淺
而空遲才疎而徒速以斯成器未之前聞是以臨篇綴
慮必有二患理鬱者苦貧辭溺者傷亂然則博聞為饋
貧之糧貫一為拯亂之藥博而能一亦有助乎心力矣
若情數詭雜體變遷貿拙辭或孕於巧義庸事或萌於
新意視布於麻雖云未費杼軸獻功煥然乃珍至於思
表纖㫖文外曲致言所不追筆固知止至精而後闡其
妙至變而後通其數伊摯不能言鼎輪扁不能語斤其
微矣乎
　黄文節與王觀復書與此相駁而實相發選在委編
　中可以互觀
　　風骨篇(劉勰/)
詩總六義風冠其首斯乃化感之本源志氣之符契也
是以怊悵述情必始乎風沉吟鋪辭莫先於骨故辭之
待骨如體之樹骸情之含風猶形之包氣結言端直則
文骨成焉意氣駿爽則文風清焉若豐藻克贍風骨不
飛則振采失鮮負聲無力是以綴慮裁篇務盈守氣剛
徤既寔輝光乃新其為文用譬征鳥之使翼也故練於
骨者析辭必精深乎風者述情必顯捶(朶/)字堅而難移
結響凝而不滯此風骨之力也若瘠義肥辭繁雜失統
則無骨之徴也思不環周索莫乏氣則無風之驗也昔
潘朂錫魏思摹經典羣才韜筆乃其骨髓峻也相如賦
仙氣號凌雲蔚為辭宗乃其風力遒也能鑒斯要可以
定文茲術或運無務繁采故魏文稱文以氣為主氣之
清濁有體不可力強而致故其論孔融則云體氣髙妙
論徐幹則云時有齊氣論劉楨則云時有逸氣公幹亦
云孔氏卓卓信含異氣筆墨之性殆不可勝並重氣之
㫖也夫翬(輝/)翟備色翾(諼/)翥百步肌豐而力沉也鷹隼
(筍/)乏采翰飛戾天骨勁而氣猛也文章才力有似於此
若風骨乏采則鷙集翰林采乏風骨則雉竄文囿唯藻
耀而髙翔固文筆之鳴鳯也若夫鎔鑄經典之範翔集
子史之術洞曉情變曲昭文體然後能孚甲新意雕畫
竒辭昭體故意新而不亂曉變故辭竒而不黷若骨采
未圓風辭未練而跨略舊規馳騖新作雖獲巧意危敗
亦多豈空結竒字紕繆而成輕矣周書云辭尚體要弗
惟好異蓋防文濫也然文術多門各適所好明者弗授
學者弗師於是習華隨侈流遁忘反若能確乎正式使
文明以徤則風清骨峻篇體光華能研諸慮何逺之有
哉
　楊升菴評左氏論女色曰美而艷美猶骨也艷猶風
　也文章風骨兼全如女色之美艷兩致矣　又云此
　論發自劉子前無古人徐季海移以評書張彦逺移
　以評畫同此理也　又云引文明以徤尤切明即風
　也徤即骨也詩有格調格猶骨也調猶風也
　　情采篇(劉勰/)
聖賢書辭總稱文章非采而何夫水性虚而淪漪結木
體實而花萼振文附質也虎豹無文則鞹同犬羊犀兕
有皮而色資丹漆質待文也若乃綜述性靈敷寫器象
鏤心鳥跡之中織辭魚網之上其為彪炳縟采名矣故
立文之道其理有三一曰形文五色是也二曰聲文五
音是也三曰情文五性是也五色雜而成黼黻五音比
而成韶夏五情發而為辭章神理之數也孝經垂典喪
言不文故知君子嘗言未嘗質也老子疾偽故稱美言
不信而五千精妙則非棄美矣莊周云辯雕萬物謂藻
飾也韓非云豔采辯說謂綺麗也綺麗以豔說藻飾以
辯雕文辭之變於斯極矣研味孝老則知文質附乎性
情詳覽莊韓則見華寔過乎滛侈若擇源於涇渭之流
按轡於邪正之路亦可以馭文采矣夫鉛黛所以飾容
而盻倩生於淑姿文采所以飾言而辯麗本於情性故
情者文之經辭者理之緯經正而後緯成理定而後辭
暢此立文之本源也昔詩人什篇為情而造文辭人賦
頌為文而造情何以明其然蓋風雅之興志思蓄憤而
吟咏情性以諷其上此為情而造文也諸子之徒心非
鬱陶茍馳夸飾鬻聲釣世此為文而造情也故為情者
要約而冩真為文者滛麗而煩濫而後之作者採濫忽
真逺棄風雅近師辭賦故體情之製日疎逐文之篇愈
盛故有志深軒冕而汎咏皋壤心纒幾務而虚述人外
真宰弗存翩其反矣夫桃李不言而成蹊有寔存也男
子樹蘭而不芳無其情也夫以草木之微依情待實況
乎文章述志為本言與志反文豈足徴是以聨辭結采
將欲明經采濫辭詭則心理愈翳固知翠綸桂餌反所
以失魚言隠榮華始謂此也是以衣錦褧衣惡文太章
賁象窮白貴乎反本夫能設模以位理擬地以置心心
定而後結音理正而後摛藻使文不滅質博不溺心正
采耀乎朱藍間色屏於紅紫乃可謂雕琢其章彬彬君
子矣
　升菴評予嘗戲云美人未嘗不粉黛粉黛未必皆美
　人竒才未嘗不讀書讀書未必皆竒才又云屈原楚
　詞有疾而呻吟也東方朔以下擬楚詞強呻吟而無
　疾痛者也
　　夸飾篇(劉勰/)
夫形而上者謂之道形而下者謂之器神道難摹精言
不能追其極形器易寫壯辭可得喻其真才非短長理
自難易耳故自天地以降豫入聲貌文辭所被夸飾恒
存雖詩書雅言風格訓世事必宜廣文亦過焉是以言
峻則嵩髙極天論狹則河不容舠説多則子孫千億稱
少則民靡孑遺襄陵舉滔天之目倒戈立漂杵之論辭
雖己甚其義無害也且夫鴞音之醜豈有泮林而變好
荼味之苦寧以周原而成飴並意深褒讚故義成矯飾
大聖所録以垂憲章孟軻所云説詩者不以文害辭不
以辭害意也自宋玉景差夸飾始盛相如憑風詭濫愈
甚故上林之館奔星與宛虹入軒從禽之盛飛㢘與鷦
鷯俱獲及楊雄甘泉酌其餘波語瓌竒則假珍於玉樹
言峻極則顛墜於鬼神至東都之比目西京之海若驗
理則理無不驗窮飾則飾猶未窮矣又子雲校獵鞭宓
妃以饟屈原張衡羽獵困𤣥㝠於朔野孌彼洛神既非
蝄蜽惟此水怪亦非魑魅而虚用濫形不其疎乎此欲
夸其威而其事義暌剌也至如氣貌山海體勢宫殿嵯
峨掲業熠燿焜煌之狀光采煒煒而欲然聲貌岌岌其
將動矣莫不因夸以成狀沿飾而得竒也於是後進之
才奬氣挾聲軒翥而欲奮飛騰躑而羞跼步辭入煒燁
春藻不能程其豔言在萎絶寒谷未足成其凋談歡則
字與笑並論慼則聲共泣偕信可以發藴而飛滯披瞽
而駭聾矣然飾窮其要則心聲鋒起夸過其理則名實
兩乖若能酌詩書之曠㫖翦揚馬之甚泰使夸而有節
飾而不誣亦可謂之懿也
　(鷦鷯本賦/作焦明)
　　物色篇(劉勰/)
春秋代序陰陽慘舒物色之動心亦揺焉蓋陽氣萌而
𤣥駒步陰律凝而丹鳥羞微蟲猶或入感四時之動物
深矣若夫珪璋挺其惠心英華秀其清氣物色相召人
誰獲安是以獻嵗發春悦豫之情暢滔滔孟夏鬱陶之
心凝天髙氣清陰沈之志逺霰雪無垠矜肅之慮深嵗
有其物物有其容情以物遷辭以情發一葉且或迎意
蟲聲有足引心況清風與明月同夜白日與春林共朝
哉是以詩人感物聨類不窮流連萬象之際沈吟視聽
之區寫氣圖貌既隨物以宛轉屬采附聲亦與心而徘
徊故灼灼狀桃花之鮮依依盡楊栁之貌杲杲為出日
之容瀌瀌擬雨雪之狀喈喈逐黄鳥之聲喓喓學草蟲
之韻皎日嘒星一言窮理參差沃若兩字連形並以少
總多情貌無遺矣雖復思經千載將何易奪及離騷代
興觸類而長物貌難盡故重沓舒狀於是嵯峨之類聚
葳蕤之羣積矣及長卿之徒詭勢瓌聲模山範水字必
魚貫所謂詩人麗則而約言辭人麗淫而繁句也至如
雅詠棠華或黄或白騷述秋蘭緑葉紫莖凡摛表五色
貴在時見若青黄屢出則繁而不珍自近代以來文貴
則似窺情風景之上鑽貌草木之中吟詠所發志惟深
逺體物為妙功在宻附故巧言切狀如印之印泥不加
雕削而曲寫毫芥故能瞻言而見貌印字而知時也然
物有恒姿而思無定檢或率爾造極或精思愈疎且詩
騷所標並據要害故後進鋭筆怯於爭鋒莫不因方以
借巧即勢以㑹竒善於適要則雖舊彌新矣是以四序
紛迴而入興貴閑物色雖繁而析辭尚簡使味飄飄而
輕舉情曄曄而更新古來辭人異代接武莫不參伍以
相變因革以為功物色盡而情有餘者曉㑹通也若乃
山林皋壤實文思之奥府略語則闕詳說則繁然屈平
所以能洞監風騷之情者抑亦江山之助乎
贊曰山沓水匝樹雜雲合目既往還心亦吐納春日遲
遲秋風颯颯情往似贈興來如答
　勰字彦和東筦筥人早孤篤志好學家貧不婚娶依
　沙門僧祐居遂博通經論天監中兼東宫通事舍人
　兼步兵校尉深被昭明太子禮接初勰撰文心雕龍
　五十篇未為時論所稱欲取定於沈約乃負書候約
　於車前狀若貨鬻約取讀大重之謂深得文理勰為
　文長於佛理都下寺塔及名僧碑志必請勰製文後
　求出家勑許之名慧地云
　　家訓論文章(顔之推/)
夫文章者原出五經詔命策檄生於書者也序述論議
生於易者也歌詠賦頌生於詩者也祭祀哀誄生於禮
者也書奏箴銘生於春秋者也朝廷憲章軍旅誓誥敷
顯仁義發明功德牧民建國施用多途至於陶冶性靈
從容諷諫入其滋味亦樂事也行有餘力則可習之然
而自古文人多陷輕薄屈原露才揚己顯暴君過宋玉
體貌容冶見遇俳優東方曼倩滑稽不雅司馬長卿竊
貲無操王褒過章僮約楊雄德敗美新李陵降辱夷虜
劉歆反覆莽世傅毅黨附權門班固盜竊父史趙元叔
抗竦過度馮敬通浮華擯壓馬季長佞媚獲誚蔡伯喈
同惡受誅吳質詆訶鄉里曹植悖慢犯法杜篤乞假無
厭路粹隘狹已甚陳琳實號麤疎繁欽性無檢格劉禎
屈強輸作王粲率躁見嫌孔融禰衡誕傲致殞楊脩丁
廙扇動取斃阮籍無禮敗俗嵇康凌物凶終傅𤣥忿鬬
免官孫楚矜誇凌上陸機犯順履險潘岳乾没取危顔
延年負氣摧黜謝靈運空疎亂紀王元長凶賊自貽謝
𤣥暉悔慢見及凡此諸人皆其翹秀者不能悉紀大較
如此至於帝王亦或未免自昔天子而有才華者惟漢
武魏太祖文帝明帝宋孝武帝皆負世議非懿德之君
也自子游子夏荀況孟軻枚乘賈誼蘇武張衡左思之
儔有盛名而免過患者時復聞之但其損敗居多耳每
嘗思之原其所積文章之體標舉興㑹發引性靈使人
矜伐故忽於持操果於進取今世文士此患彌切一事
愜當一句清巧神厲九霄志凌千載自吟自賞不覺更
有傍人加以砂礫所傷慘於矛㦸諷刺之禍速乎風塵
深宜防慮以保元吉
　此篇為一種無行文人鍼砭膏肓大有禆益但人品
　難齊有托之狂簡而不屑脩飾者有偏於剛介而動
　與禍㑹者如屈宋東方司馬嵇阮孔謝之徒皆賢者
　也今槩以為輕薄而譏之可謂莨莠不分者矣按之
　推字介初為梁湘東王參軍飲酒任縱時論少之既
　為世子方諸掌管記遇侯景陷郢州屢欲殺之遇救
　得免江陵敗入周為李逺書翰出奔齊文宣悦之以
　為中書舍人崔季舒等諫之推取急還宅故不連署
　得免遷黄門侍郎齊亡入周為御史上士隋開皇中
　太子召為文學尋卒詳之推生平不知於古文士中
　當屬何等也
　　勞生論(慮思道/)
莊子曰大塊勞我以生誠哉斯言也余年五十羸老云
至追惟疇昔勤矣厥生乃著茲論因言時云爾罷郡屏
居有客造余者少選之頃盱衡而言曰生者天地之大
德人者有生之最靈所以作配兩儀稱貴羣品妍蚩愚
智之辯天壤懸隔行己立身之異入海登山今吾子生
於右地九葉卿族天授俊才萬夫所仰學綜流略慕孔
門之游夏辭窮麗則擬漢日之卿雲行藏有節進退以
禮不諂不驕無愠無懌偃仰貴賤之間從容語默之際
何其裕也下走所欣羡馬余莞爾而笑曰未之思乎何
所言之過也子其清耳請為左右陳之夫人之生也皆
未若無生在余之生勞亦勤止紈綺之年伏膺教義規
行矩步從善而登巾冠之後濯纓受署繮鎖仁義籠絆
朝市失翹陸之本性喪江湖之逺情淪此風波溺於倒
躓憂勞總至事非一緒何則地胄髙華既致嫌於管庫
才識美茂亦受嫉於愚庸篤學強記聾瞽於焉側目清
心河瀉木訥所以疚心豈徒蠱惜春漿䲭恡腐鼠相江
都而永歎傅長沙而不歸固亦魯值臧倉楚逢靳尚趙
壹為之哀歌張升於是慟哭有齊之季不遇休明申脰
就鞅屏迹無地段珪張讓金貝是視賈謐郭淮腥臊可
饜淫刑以逞禍近池魚耳聽惡來之讒足踐龍逢之血
周氏末葉仍值僻王歛笏升階汗流浹背莒客之踵躋
焦原匹茲非險齊人之手執馬尾方此未危若乃羊腸
句注之道據鞍振筴武落雞田之外櫛風沐雨三旬九
食不敢稱弊此之為役蓋其小小者耳今泰運肇開四
門以穆冕旒司契於上夔龍佐命於下岐伯善巻恥徇
幽憂由隨務光悔從木石余年在秋方已迫知命情禮
宜退不獲晏安一葉從風無損鄧林之攒植雙鳬退飛
不虧渤澥之游泳耕田鑿井晚息晨興候南山之朝雲
擥北堂之明月汜勝九穀之書觀其節制崔寔四人之
令奉以周旋晨荷蓑笠白屋黄冠之伍夕談穀稼霑體
塗足之倫濁酒盈罇髙歌滿席恍兮惚兮天地一指此
野人之樂也子或以是羡余乎客曰吾子之事既聞之
矣他人有心又請論其梗槩余答曰雲飛泥沉卑髙異
等圓行方止動息殊致是以摩霄運海輕罻羅於藪澤
五衢四照忽斤斧於山林余晚值昌辰遂其弱尚觀人
事之隕穫覩時路之邅危𤣥冬脩夜靜言長想可以累
歎悼心流涕酸鼻人之百年脆促已甚奔駒流電不可
為辭顧慕周章數紀之内窮通榮辱事無足道而有識
者鮮無識者多褊溢凡近輕險躁薄居家則人面獸心
不孝不義出門則諂諛讒佞無愧無恥退身知足忘伯
陽之烱戒陳力就列棄周任之格言悠悠逺古斯患已
積迄於近代此蠧尤深范卿撝謙之風搢紳不嗣夏書
昬墊之罪執政所安朝露未晞小車盈董石之巷夕陽
且落皁蓋填閻竇之里皆如脂如韋俯僂匍匐噉惡求
媚䑛痔自親美言諂笑好其愉樂詐泣佞哀恤其喪紀
近通㫖酒逺貢文蛇艷姬美女委如脱屣金銑玉華棄
同遺跡及鄧通失路一簪之賄無餘梁冀就誅五侯之
貴將起向之求官買職晚謁晨趨刺促望塵之舊遊伊
優上堂之夜客始則亡魂褫魄若牛兄之遇獸心戰色
沮似葉公之見龍俄而抵掌揚眉髙視闊步結侣棄㢘
公之第攜手哭聖卿之門華轂生塵來如激矢雀羅蹔
設去等絶絃飴蜜非甘山川未阻千變萬化鬼出神入
為此者皆衣冠士族或有藝能不恥不仁不畏不義靡
愧友朋莫慙妻子外呈厚貌内藴百心繇是則紆青佩
紫牧州典郡冠幘刼人厚自封殖妍歌妙舞列鼎撞鐘
耳倦絲桐口飫珍㫖雖素論以為非而時宰之不責末
俗蚩蚩如此之弊余則違時薄官屏息窮居甚恥驅馳
深畏乾没心若死灰不營勢利家無儋石不費囊錢偶
影聨官將數十載駑拙致笑輕生所以告勞也真人御
宇斲雕為朴人知榮辱時反邕熈風力上宰内敷文教
方邵重臣外揚武節被之大道洽以淳風舉必以才爵
無濫授稟斯首鼠不預衣簪阿黨比周掃地俱盡輕薄
之儔滅影竄迹礫石變成瑜瑾莨莠化為芝蘭曩之扇
俗攪時駭耳穢目今悉不聞不見莫余敢侮易曰聖人
作而萬物覩斯之謂乎
　北史言思道不持操行故宦途淪滯唐張燕公撰碑
　文稱其更臣三代易官十七再降一免二去職八平
　除遷擢者四而已又言其臨難無懾在黜無愠休明
　有賔禮之盛顛覆無淪胥之禍雖其𤣥孫所請未為
　實録然如此時代如此歴官如此持論不持操行之
　目吾亦未之敢信也
　唐人文字以世為代以民為人以虎為獸以治為理
　以淵為泉皆避諱故也前人文經其傳寫亦多改就
　此篇如牛兄之遇獸是已讀者須詳之
　　三國論(王勃/)
論曰漢自順桓之間國統屢絶姧囘竊位閹宦滿朝士
之蹈忠義履冰霜者居顯列則陷犯忤之誅伏閭巷則
嬰黨錮之戮當是時也天下之君子掃地將盡雖九伊
周十稷契不能振已絶之綱舉土崩之勢明矣嘉平中
大黄星見楚宋之分遼東殷馗曰其有真人起於譙沛
之間以知曹孟德不為人下亊之明驗也先時秦帝東
遊亦云金陵當有王者興董扶求出又曰益州有天子
氣從茲而言則長江劍閣作吳蜀之限天道人謀有三
分之兆其來尚矣然廢興有際崇替遞來每攬其書曷
能不臨巻而永懷撫事而伊鬱也嘗試論之曰向令何
進納公業之言而不追董卓催汜棄文和之策而不報
王允則東京焚如之禍闗右亂麻之屍何由而興哉至
使乘輿䝉塵於河上天子露宿於曹陽百官饑死於牆
壁六宫流離於道路蓋由何公之不明賈詡之言過也
於是劉岱喬瑁張超孔伷之徒舉義兵而天下響應英
雄者騁其驍悍運其謀能海内囂然於茲大亂矣袁本
初據四州之地南向爭衡劉景升擁十萬之師坐觀成
敗區區公路欲居列郡之尊瑣瑣伯珪謂保易京之業
瓚既窘斃術亦憂終譚尚離心琮琦失守其故何哉有
大賢而不能用覩長策而不能施便謂力濟九區智周
萬物天下可指麾而定宇宙可大呼而致也嗚呼悲夫
余觀三國之君咸能推誠樂士忍垢藏疾從善如不及
聞諫如轉規其割裂山河鼎足而王宜哉孫仲謀承父
兄之餘事委瑜肅之良圖泣周秦之痍請吕蒙之命惜
休穆之才不加其罪賢子布之諫而造其門用能南開
交趾驅五嶺之卒東界海隅兼百越之衆地方五千里
帶甲數十萬若令登不早卒休以永年神器不移於暴
酷則彭蠡衡陽未可圖也以先主之寛仁得衆張飛闗
羽萬人之敵諸葛孔明管樂之儔左提右挈以取天下
庶幾有濟矣然而喪師失律敗不旋踵奔波謙瓚之閒
羈旅袁曹之手豈出於用武將遇非常敵乎初備之南
也樊鄧之士其從如雲比到當陽衆十萬餘操以五千
之卒及長坂縱兵大擊廓然霧散脱身奔走方欲逺竄
用魯肅之謀然殺身夏口於時諸葛適在軍中向令帷
幄有謀軍容肅練包左車之計運田單之竒操懸軍數
千夜行三百輜重不相繼聲援不相聞可不一戰而擒
也坐以十萬之衆而無一矢之備何異驅犬羊之羣餌
豺虎之口固知應變將略非武侯所長斯言近矣周瑜
方嚴兵取蜀㑹物故於巴丘若其人尚存恐玉壘銅梁
非劉氏有也然備數困敗而意不折終能大啟西土者
其惟雅度最優乎武侯既殁劉禪舉而棄之睹譙周之
懦詞甘忿憤而忘食聞姜維之立事又慷慨而言憙惜
其功垂成而智不濟豈伊時喪抑亦人亡乃知德之不
脩棧道靈闗不足恃也魏武用兵髣髴孫吳臨敵制竒
鮮有喪敗故能東擒狡布北走強袁破黄巾於夀張斬
眭固於射犬援戈北指蹋頓懸顱擁斾南臨劉琮束手
振威烈而清中夏挾天子以令諸侯信超然之雄傑矣
而弊於褊刻失於猜詐孔融荀彧終罹其災孝先季珪
卒不能免愚知操之不懷柔巴蜀砥定東南必然之理
也文帝富於春秋光膺禪讓臨朝恭儉博覽墳籍文質
彬彬庶幾君子者矣不能恢崇萬代之業利建七百之
基骨肉齊於匹夫衡樞委乎他姓逺求珠翠廢禮諒闇
之中近抱辛毗取笑婦人之口明帝嗣位繼以奢滛征
夫困於兵革人力殫於臺榭髙貴鄉公明決有餘而深
沉不足其雄才大畧經緯逺圖求之數君並無取焉山
陽公之墳土未乾陳留王之賔館已啟天之報施何其
速哉故粗而論之式備勸戒俾夫來者有以疾諸者焉
　　史通斷限篇(劉知幾/)
夫書之立約其來尚矣如尼父之定虞書也以舜為始
而云粤若稽古帝堯丘明之傳魯史也以隠為先而云
惠公元妃孟子此皆正其疆里開其首端因有沿革遂
相交互事勢當然非為濫軼也過此以往可謂狂簡不
知所裁者焉又子曰不在其位不謀其政若漢書之立
表志其殆侵官離局者乎考其濫觴所出起乎司馬氏
按馬記以史制名班書持漢標目史記者載數千年之
事無所不容漢書者紀十二帝之時有限斯極固既分
遷之記判其去取紀傳所存惟留漢目表志所録乃盡
犧年舉一反三豈其若是膠柱調瑟不亦繆歟但固之
踳駁既往不諫而後之作者咸習其途宋史則上括魏
朝隋書則仰包梁代求其所書之事得什一於千百一
成其例莫之敢移永言其理可為歎息當魏武乘時撥
亂電掃羣雄鋒鏑之所交網羅之所及者蓋惟二袁劉
吕而己若進鴆行弑燃臍就戮總闗王室不涉霸圖而
陳夀國志引居傳首夫漢之有董卓猶秦之有趙髙昔
車令之誅既不列漢史何太師之斃遂獨刋於魏書乎
兼復臧洪陶謙劉虞孫讚生於季末自相吞噬其於曹
氏也非唯理異犬牙固亦事同風馬漢典所具而魏冊
仍編豈非流宕忘歸迷而不悟者也亦有一代之史上
下相交若已見他記則無宜重述故子嬰降沛其詳取
驗於秦紀伯符死漢其事斷入於吳書沈録金行上羈
劉主魏刋水運下列髙王惟蜀與齊各有國史越次而
載孰曰攸宜自五胡稱制四海殊宅江左既承正朔斥
彼魏胡故氐羌有録索虜成傳魏本出於雜種竊亦自
號真君其史黨附本朝思欲凌駕前作遂乃南籠典午
北吞諸偽比於羣盜盡入傳中但當有晉元明之時中
原秦趙之代元氏膜拜稽首自同臣妾而反列之於傳
何厚顔之甚邪又張李諸姓據有涼蜀其於魏也校年
則前後不接論地則參商有殊何預魏氏而横加編載
夫尚書者七經之冠冕百氏之襟袖凡學者必先精此
書次覽羣籍譬夫行不由徑非所聞焉脩國史者若旁
採異聞用成博物斯則可矣如班書地理志首遂全寫
禹貢一篇降為後書持續前史蓋以水濟水牀上施牀
徒有其煩竟無其用豈非惑乎音春秋諸國賦詩見意
左氏所載惟録其章名如地理為書論自古風俗至於
夏世宜云禹貢已詳何必重述古文益其辭費也若夷
狄本係種落所興北貊起自淳維南蠻出於槃瓠髙句
麗以鼈橋獲濟吐谷渾因馬鬬徙居諸如此説者求之
歴代何書不有而作之者曾不知前撰已著而後脩宜
輟遂乃百世相傳一字無改蓋駢枝在手不加力於千
鈞附贅居身非廣形於七尺為史之體有若於斯茍濫
引他事豐其部帙以此稱博異乎吾黨之所聞陸士衡
有云雖有愛而必捐善哉斯言可謂達作者之致矣夫
能明彼斷限定其折中歴選自古惟蕭子顯近諸然必
謂都無其累則吾未之許也
　低碁戀子劣文多愛天下事皆然不獨史也
　　史通載文篇(劉知幾/)
夫觀乎人文以化成天下觀乎國風以察興亡是知文
之為用逺矣大矣若乃宣僖善政其美載於周詩懷襄
不道其惡存於楚賦讀者不以吉甫奚斯為諂屈平宋
玉為謗者何也蓋不虚美不隠惡故也是則文之將史
其流一焉固可以方駕南董俱稱良直矣爰洎中葉文
體大變樹理者多以詭妄為本飾辭者務以淫麗為宗
譬以女工之有綺縠音樂之有鄭衛蓋語曰不作無益
害有益至如史氏所書固當以正為主是以虞帝思理
夏后失御尚書載其元首禽荒之歌鄭莊至孝晉獻不
明春秋録其大隧狐裘之什其理讜而切其文簡而要
足以懲惡勸善觀風察俗者矣若馬卿之子虚上林揚
雄之甘泉羽獵班固兩都馬融廣成喻過其體詞没其
義繁華而失實流宕而忘返無裨勸奬有長姧詐而前
後史漢皆書諸列傳不其謬乎且漢代詞賦雖云虚矯
自餘他文大抵猶寔至於魏晉已下則偽繆雷同㩁而
論之其失有五一曰虚設二曰厚顔三曰假手四曰自
戾五曰一槩何者昔大道為公以能而授故堯咨爾舜
舜以命禹自曹馬已降其取之也則不然若乃上出禪
書下陳讓表其間勸進殷勤敦諭重沓跡實同於莽卓
言乃類於虞夏且始自納陛迄於登壇彤弓盧矢新君
膺九命之錫白馬侯服舊主蒙三恪之禮徒有其文竟
無其事此所謂虚設也古者兩軍為敵二國爭雄自相
稱述言無所隠何者國之得喪如日月之食焉非由飾
辭矯説所能掩蔽也逮於近古則不然至如曹公歎蜀
主之英畧曰劉備吾儔周帝美齊宣之強盛云髙歡不
死或移都以避其鋒或斲冰以防其渡及其申誥誓降
移檄便稱其智昏菽麥識昧𤣥黄列宅建都若鷦鷯之
巢葦臨戎賈勇猶螳螂之拒轍此所謂厚顔也古者國
有詔命皆人主所為故漢光武時第五倫為督鑄錢椽
見詔書而歎曰此聖主也一見決矣至於近古則不然
凡有詔勑皆責成羣下但使朝多文士國富辭人肆其
筆端何事不録是以每發璽誥下綸言申惻隠之渥恩
敘憂勤之至意其君雖有返道敗德惟頑與暴觀其政
令則辛癸不如讀其詔誥則勛華再出此所謂假手也
蓋天子無戲言茍言之有失則取尤天下故漢光武謂
龎萌可以託六尺之孤及聞其叛也乃謝百官曰諸君
得無笑朕乎是知褒貶之言哲王所慎至於近古則不
然凡百具僚王公卿士始有褒崇則謂其珪璋特達善
無可加旋有貶黜則比斗筲下才罪不容責夫同為一
士之行同取一君之言愚智生於倐忽是非變於俄頃
帝心不一皇鑒無恒此所謂自戾也夫國有否泰世有
汙隆作者形言本無定準故觀猗歟之頌而驗有殷方
興覩魚藻之刺而知宗周將殞至於近代則不然夫談
主上之聖明則君盡三五述宰相之英偉則臣皆二八
國止方隅而言并吞六合福不盈眥而稱感致百靈雖
人事屢改而文理無易故善之與惡其説不殊欲令觀
者疇為準的此所謂一槩也於是考茲五失以尋文義
雖事皆形似而言必憑虚夫鏤冰為璧不可得而用也
畫地為餅不可得而食也是以行之於世則上下相蒙
傳之於後則示人不信而世之作者復不之察聚彼虚
説編而次之剙自起居成於國史連章畢録一字無廢
非復史書更成文集若乃類選衆作求其穢累王沉魚
豢是其甚焉裴子野何之元抑其次也陳夀干寳頗從
簡約猶時載浮訛未盡機要惟王邵撰齊隋二史其所
取也文皆詣實理多可信至於悠悠飾詞皆不之取此
寔得去邪從正之理損華摭實之義也蓋山有木工則
度之況舉世文章豈無其選但苦作者書之不讀耳至
如詩有韋孟諷諫賦有趙壹嫉邪篇則賈誼過秦論則
班彪王命張華述箴於女史張載題銘於劍閣諸葛表
主以出師王昶書家以誡子劉向谷永之上疏鼂錯李
固之對策荀伯子之彈文山巨源之啟事此皆言成軌
則為世龜鏡求諸歴代往往而有茍書之竹帛持以不
刋則其文可與三代同風其事可以五經齊列古猶今
也何逺近之有哉昔夫子脩春秋别是非申黜陟而賊
臣逆子懼凡今之為史而載文也茍能撥浮華採真實
亦可使夫雕蟲小技者聞義而知徙矣此乃禁淫之隄
防持雅之管轄凡為載削者可不務乎
　史通一書持論多有不當處謂孔子稱昭公為愛憎
　由已稱顔子為不能忘私謂子長當為皐陶伊尹𫝊
　説仲山甫立傳謂蕭何不當稱韓信為賢此等皆可
　發笑至其摘抉瑕疵令人無可置辯真史家之爭臣
　也黄山谷以配文心雕龍為學者要書誠哉是言余
　故各採其勝列於編而雕龍深逺矣
　
　
　
　
　
　
　
　
　
　
　四六法海巻十
欽定四庫全書
　四六法海巻十一　　　　明　王志堅　編
　　頭陀寺碑文(王中/)
葢聞挹朝夕之池者無以測其淺深仰蒼蒼之色者不
足知其逺近況視聽之外若存若亡心行之表不生不
滅者哉是以掩室摩竭用啟息言之津杜口毘邪以通
得意之路然語彞倫者必求宗於九疇談陰陽者亦研
幾於六位是故三才既辨識妙物之功萬象已陳悟太
極之致言之不可以己其在兹乎然爻繫所筌窮於此
域則稱謂所絶形乎彼岸矣彼岸者引之於有則髙謝
四流推之於無則俯𢎞六度名言不得其性相隨迎不
見其終始不可以學地知不可以意生及其涅盤之藴
也夫幽谷無私有至斯響洪鐘虚受無來不應況法身
圓對規矩㝠立一音稱物宫商潛運是以如來利見迦
維託生王室憑五衍之軾拯溺逝川開八正之門大庇
交喪於是𤣥闗幽鍵感而遂通遥源濬波酌而不竭行
不捨之檀而施洽羣有唱無縁之慈而澤周萬物演勿
照之明而鑒窮沙界導亡機之權而功濟塵刼時義逺
矣能事畢矣然後拂衣雙樹脱履金沙惟恍惟惚不皦
不昧莫繫於去來復歸於無物因斯而談則棲遑大千
無為之寂不撓焚燎堅林不盡之靈無歇大矣哉正法
既没象教陵夷穿鑿異端者以違方為得一順非辯偽
者比微言於目論於是馬鳴幽讚龍樹虚求並振頽綱
俱維絶紐蔭法雲於真際則火宅晨涼曜慧日於康衢
則重昏夜曉故能使三十七品有樽俎之師九十六種
無藩籬之固既而方廣東被教肄南移周魯二莊親昭
夜景之鑒漢晉兩明並勒丹青之飾然後遺文間出列
刹相望澄什結轍於山西林逺肩隨乎江左矣頭陀寺
者沙門釋慧宗之所立也南則大川浩汗雲霞之所沃
蕩北則層峰削成日月之所迴薄西眺城邑百雉紆餘
東望平皐千里超忽信楚都之勝地也宗法師行潔珪
璧擁錫來游以為宅生者縁業空則縁廢存軀者惑理
勝則惑亡遂欲捨百齡於中身殉肌膚於猛鷙班荆蔭
松者久之宋大明五年始立方丈茅茨以庇經象後軍
長史江夏内史㑹稽孔府君諱覬為之薙草開林置經
行之室安西將軍郢州刺史江安伯濟陽蔡使君諱興
宗復為崇基表刹立禪誦之堂焉以法師景行大迦葉
故以頭陀為稱首後有僧勤法師貞節苦心求仁養志
纂脩堂宇未就而没髙軌難追藏舟易逺僧徒閴其無
人榱椽毁而莫構可為長太息矣惟齊繼五帝洪名紐
三王絶業祖武宗文之德昭升嚴配格天光表之功𢎞
啟興復是以惟新舊物康濟多難步中雅頌驟合韶濩
炎區九譯沙場一候粤在於建武焉乃詔西中郎將郢
州刺史江夏王觀政藩維樹風江漢擇方城之令典酌
龜蒙之故實政肅刑清於是乎在寧逺將軍長史江夏
内史行事彭城劉府君諱諠智刄所遊日新月故道勝
之韻虚往實歸以此寺業廢於已安功墜於幾立慨深
覆簣悲同棄井因百姓之有餘閒天下之無事庀徒揆
日各有司存於是民以悦來工以心競亘丘被陵因髙
就逺層軒延袤上出雲霓飛閣逶迤下臨無地夕露為
珠網朝霞為丹艧九衢之草千計四照之化萬品崖谷
共清風泉相渙金姿實相永藉閒安息心了義終焉遊
集法師釋曇珍業行淳脩理懷淵逺今屈知寺任永奉
神居夫民勞事功既鏤文於鐘鼎言時稱代亦樹碑於
宗廟世彌積而功宣身逾逺而名劭敢寓言於雕篆庶
髣髴乎衆妙辭曰質判𤣥黄氣分清濁涉器千名含靈
萬族淳源上𣲖澆風下黷愛流成海情塵為岳皇矣能
仁撫期命世乃睠中土聿來迦衛奄有大千遂荒三界
殷鑒四門幽求六嵗亦既成德妙盡無為帝獻方石天
開渌池祥河輟水寳樹低枝通莊九折安步三危川靜
波澄龍翔雲起耆山廣運給園多士金粟來儀文殊戾
止應乾動寂順民終始法本不然今則無滅象正雖䦨
希夷未缺於昭有齊式揚洪烈釋網更維𤣥津重枻惟
此名區禪慧攸託倚據崇巖臨睨通壑溝池湘漢堆阜
衡霍膴膴亭皐幽幽林薄媚茲邦后法流是挹氣茂三
明情超六入眷言靈宇載懷興葺丹刻翬飛輪奐離立
象設既闢睟容已安桂深冬燠松疎夏寒神足游息靈
心往還勝幡西振貞石南刋
　梵語頭陀此云精進大迦葉于諸弟子中頭陀第一
　王巾字簡棲説文通釋以為王屮
　作空門文字須曾於宗教留心始得簡栖生平不詳
　於史傳觀其所作雖不可謂門外漢然亦僅入門而
　已自來以文字作佛事者唐有王摩詰梁敬之栁子
　厚宋有蘇氏兄弟黄魯直若王子安輩隔靴搔癢而
　已
　　齊故安陸昭王碑文(沈約/)
公諱緬字景業南蘭陵人也稷契身佐唐虞有大功於天
地商武姬文所以膺圖受籙蕭曹扶翼漢祖滅秦項以
寧亂魏氏時乘於前皇齊握符於後靈源與積石爭流
神基與極天比峻祖宣皇帝雄材盛烈名葢當時考景
皇帝含道居貞巻懷前代公含辰象之秀德體河岳之
上靈氣藴風雲身負日月立行可模置言成範英華外
發清明内昭天經地義之德因心必盡簡久逺大之方
率由斯至挹其源者游泳而莫測懐其道者日用而不
知昭昭若三辰之麗於天滔滔猶四瀆之紀於地六幽
允洽一德無爽萬物仰之而彌髙千里不言而斯應若
夫彈冠出仕之日登庸蒞事之年軍麾命服之序監督
方部之數斯固國史之所詳今可得畧也水德方衰天
命未改太祖龍躍俟時作鎮淮泗如仁夕愓之志中夜
九迴龕世拯亂之情獨用懷抱深圖宻慮衆莫能窺公
陪奉朝夕從容左右葢同王子洛濵之嵗實惟辟疆内
侍之年起予聖懷發言中㫖始以文學游梁俄而入掌
綸誥蘭桂有芬清暉自逺帝出於震日衣青光方軌茅
社俾侯安陸受瑞析珪遂荒雲野式掌儲命帝難其人
公以宗室羽儀允膺嘉選恊隆三善仰敷四德博望之
苑載暉龍樓之門以峻獻替帷扆實掌喉脣奉待漏之
書銜如絲之㫖前暉後光非止恒授公以宻戚上賢俄
而奉職出納惟允劍璽增華伊昔帝唐九官咸事熊豹
臨戭納言是司自此迄今其任無爽爰自近侍式贊權
衡而皇情眷眷慮深求瘼姑蘇奥壤任切闗河都㑹殷
負提封百萬全趙之袨服叢臺方此為劣臨淄之揮汗
成雨曾何足稱乃鴻騫舊吳作守東楚𢎞義讓以朂君子
振平惠以字小人撫同上德綏用中典疑獄得情而弗
喜宿訟兩讓而同歸雖春申之大啟封疆鄧攸之緝熈
氓庶不能尚也夏首藩要任重推轂衿帶中流地殷江
漢南接衡巫風雲之路千里西通鄾鄧水陸之塗三七
是惟形勝閫外莫先建麾作牧明德攸在乃暴以秋陽
威以夏日澤無不漸螻蟻之穴靡遺明無不察容光之
微必照由近而被逺自己而及物惠與八風俱翔德與
五材並運逺無不懷邇無不肅邑居不聞夜吠之犬牧
人不覩晨飲之羊譽表六條功最萬里還居近侍兼饗
戎秩候府寄隆儲端任顯東西兩晉茲選特難羊琇願
言而匪獲謝琰功髙而後至升降二宫令績斯俟禁旅
尊嚴主器彌固禹穴神皐地埒分陜江左以來常逓斯
任東渚鉅海南望秦稽淵藪胥萃雚蒲攸在貨殖之民
千金比屋郛㙻之内雲幄萬家刑政繁舛舊難詳一南
山羣盜未足云多渤海亂繩方斯易理公下車敷化風
動神行誠恕既孚鉤距靡用不待赭汙之權而姦渠必
翦無假里端之籍而惡子咸誅被以哀矜孚以信順南
陽葦杖未足比其仁潁川時雨無以豐其澤公攬轡升
車牧州典郡感達民祇非待期月老安少懷塗歌里詠
莫不歡若親戚芬若椒蘭麾斾每反行悲道泣攀車卧
轍之戀爭塗忘逺去思一借之情愈久彌結方城漢池
南顧莫重北指崤潼平塗不過七百西接嶢武闗路曾
不盈千蠻陬夷徼重山萬里小則俘民略畜大則攻城
剽邑晉宋迄今有切民患烽鼔相望嵗時不息椎埋穿
掘之黨阡陌成羣傲法侮吏之人曾莫禁禦累藩咸受
其弊歴政所不能裁加以戎羯窺窬伺我邊隙北風未
起馬首便以南向塞草未衰嚴城於焉早閉永明八載
疆場大駭天子乃心北眷聽朝不怡揚斾漢南非公莫
可於是驅馬原隰巻甲遄征威令首塗仁風載路軌躅
清晏車徒不擾牛酒日至壺漿塞陌失義犬羊其來久
矣徴賦嚴切唯利是求首鼠疆界災蠧彌廣公扇以㢘
風孚以誠德盡任棠置水之情𢎞郭伋待期之信金如
粟而弗覩馬如羊而靡入雛雉必懷豚魚不爽由是傾
巢舉落望德如歸椎䯻髽首日拜門闗卉服滿塗夷歌
成韻禮義既敷威刑具舉強民獷俗反志遷情風塵不
起囹圄寂寞富商野次宿秉停菑蝝蝗弗起豺虎逺跡
北狄懼威闗塞謐靜偵諜不敢東窺駝馬不敢南牧方
欲振策燕趙席巻秦代陪龍駕於伊洛侍紫葢於咸陽
而遘疾彌留歘焉大漸耕夫釋耒桑婦下機參請門衢
並走羣望維永明九年夏五月三十日辛酉薨春秋三
十有七城府颯然庶僚如霣男女老幼大臨街衢接響
傳聲不踰時而達於四境夷羣戎落幽逺必至望城拊
膺震動郛邑並求入奉靈襯藩司抑而弗許雖鄧訓致
劈面之哀羊公深罷市之慕對而為言逺有慚德神駕
東還號送踰境奉觴奠以望靈仰蒼天而自訴震響成
雷盈塗咽水公臨危審正載貽話言楚囊之情惟幾而
彌固衛魚之心身亡而意結二宫軫慟遐邇同哀贈侍
中領衛將軍給鼓吹一部諡曰昭侯時皇上納麓在辰
登庸伊始允副朝端兼掌屯衛聞凶哀震感絶移時因
遘沈疴緜留氣序世祖日夜憂懷備盡寛譬勉膳禁哭
中使相望上雖外順皇㫖内殷私痛獨居不御酒肉坐
卧泣涕霑衣若此移年癯瘠改貌天倫之愛振古莫儔
及俯膺天眷入纂絶業分命懿親台牧並建對繁弱以
流涕望曲阜而含悲改贈司徒因諡為郡王禮也惟公
少而英明長而𢎞潤風標秀舉清暉映世學徧書部特
善𤣥言鞶帨之麗篆籀之則窮六義於懷抱究八體於
毫端奕思之微秋儲無以競巧(舊註言王之奕雖秋之/儲精無以競其巧王伯)
(原云儲當亦/是善奕人)取暌之妙流睇未足稱竒至公以奉上鳴
謙以接下撫僚庶盡盛德之容交士林忘公侯之貴虚
懷博納幽闗洞開宴語談笑情瀾不竭譽滿天下德冠
生民葢百代之儀表千年之領袖曾不憖留梁摧奄及
豈唯僑終蹇謝興謡輟相而已哉凡我僚舊均哀共戚
怨天德之無厚痛棠陰之不留思所以克播遺塵敝之
穹壤乃刋石圖徽寄情銘頌其辭曰
天命𤣥鳥降而生商是開金運祚始玉筐三仁去國五
曜入房亦白其馬侯服周王本枝𣲖别因菜命氏涉徐
而東義均梁徙自茲以降懷青拖紫崇基巖巖長瀾濔
濔惟聖造物龍飛天步載鼎載革有除有布髙皇赫矣
仰膺乾顧景皇蒸哉實啟洪祚喬嶽峻峙命世興賢應
期誕德絶後光前幾以成務覺在民先位非大寳爵乃
上天爰始濯纓清猷濬發升降文陛逶迤魏闕惠露霑
吳仁風扇越涉夏踰漢政成期月用簡必從日新為盛
在上哀矜臨下莊敬草木不天昆蟲得性我有芳蘭民
胥攸詠羣夷蠢蠢巖别嶂分傾山盡落其從如雲挈妻
荷子負戴成羣迴首請吏曾何足云昔聞天道仁罔不
遂彼蒼如何興山止簣四牡方馳六龍頓轡斯民曷仰
邦國殄悴齊隕晏平行哭致禮趙徂昌國列邦揮涕況
我君斯皇之介弟哀感徒庶慟興雲陛階毁留攅川汎
歸軸競羞野奠爭攀去轂遵渚號追臨波望哭無絶終
古惟蘭與菊塗由帝渚朱軒靡駕東首塋園即宫長夜
逝川無待黄金難化鐘石徒刋芳猷永謝
　南史緬傳甚略并歴官亦多不載然大意皆同
　　桐栢山金庭館碑銘(沈約/)
夫生靈為貴有識斯同道夭云及終天莫反故仙學之
秘上聖攸尊啟玉笈之幽文貽金壇之妙訣駐景濛谷
還光上枝吐吸烟霞變煉丹液出没無方升降自已下
栖洞室上賔羣帝覩靈岳之驟啟見滄波之屢竭望𤣥
洲而駿驅指蓬山而永騖芝葢三重駕螭龍之蜿蜒雲
車萬乘載旗斾之逶迤此葢栖靈五嶽未暨夫三清者
也若夫上𤣥奥逺言象斯絶金簡玉字之書𤣥霜綘雪
之寳俗士所不能窺學徒不敢輕慕且禁誓嚴重志業
艱劬自非天裏上才未易可擬自惟凡劣識鑒鮮方徒
抱出俗之願而無致逺之力卑尚幽栖屏棄情累留愛
巖壑託分魚鳥塗愈逺而靡倦年既老而不衰髙宗明
皇帝以上聖之德結宗𤣥之念忘其菲薄曲賜提引末
自夏汭固乞還山權憩汝南縣境固非息心之地聖主
纉歴復蒙縶維永泰元年方遂初願遂逺出天台定居
茲嶺所憩之山實惟桐栢實靈聖之下都五縣之餘地
仰出星河上參倒景髙崖萬㳫邃澗千迴因髙建壇憑
巖考室飾降神之宇置朝禮之地桐栢所在厥號金庭
事昺靈圖因以名館聖上曲降幽情留信彌宻置道士
十人用祈嘉祉約以不才首膺斯任永棄人羣竄景窮
麓結懇志於𤣥都望霜容於雲路仰宣國靈介茲景福
延吉祥於清廟納萬夀於神躬又願道無不懷澤無不
至幽荒屈膝戎貊稽顙息鼔輟烽守在海外因此自勉
兼遂微誠日久勤劬自強不已翹心屬念晚卧晨興餐
正陽於停午念孔神於中夜將三芝而延佇飛九丹而
晏息乘鳬輕舉留舄忘歸以茲丹􁏣表之𤣥極無曰在
上日鑒非逺銘石靈館以旌厥心其辭曰道無不在若
存若亡於惟上學理妙羣方用之日損言則非常儵焉
靈化羽衣霓裳九重嶢屼三山璀璨日為車馬芝成宫
觀虹旌拂月龍輈漸漢萬春方華千齡始旦伊余菲薄
竊慕隠淪尋師講道結友問津東採震澤西遊漢濵依
稀靈眷髣髴幽人帝明紹歴惟皇纂位屬心鼎湖脱屣
神器降命凡底仰祈靈秘瞻彼髙山興言覆簣啟基桐
柏厥號金庭喬峰迥峭擘漢分星臨雲置墠駕岳開欞
􁭝塗蹇産林麓蔥青誰謂應逺神道微宻慶集宫闈祥
流罕畢其久如地其恒如日夀同南山與天無卒更生
變煉外示無功少君飛轉宻與神通因資假力輕舉騰
空庶憑嘉誘永濟微躬
　唐人天台山桐柏觀頌云天台也桐柏也代謂之天
　台真謂之桐柏此兩者同體而異名又云桐柏山髙
　萬八千丈周旋八百里其山八重四面如一中有洞
　天即右弼王王子晉之所處也是之謂不死之鄉養
　真之境故立觀有初強名桐栢焉耳古觀荒廢故老
　相傳云葛仙翁始居此地而後有道之士往往因之
　壇址五六厥迹猶在
　　司空徐州刺史侯安都德政碑(徐陵/)
巖巖天柱大矣周山之峰桓桓地軸壯哉崑崙之阜三
光懸而不墜九土鎮以無疆承乾合德之君則天體元
之后所以並咨四鎮咸建五臣業配蒼祗功成㝢縣至
于流名雅頌著美風詩年代悠然寂寥無紀其能繼茲
歌詠者司空侯使君乎自文昭武穆祚土開家濮水盛
其衣簪滎波分其緒秩仁義之道夷門美于大梁儒雅
之風司徒重于強漢自通人許劭託命于江湖髙士袁
忠寄身于交越俱違建安之難獨處衡山之陽祖天資
秀傑世載雄豪卓富擬于公侯班佃必于旌鼔父光禄
大夫邑里開通德之門州鄉無抗禮之客自茫茫禹迹
赫赫宗周家滅驪戎國亡夷羿我髙祖武皇帝迎河圖
于浪泊括地象于炎州南興涿鹿之師北問共工之罪
天生宰輔堯年致白虎之祥神賜英賢殷帝感蒼龍之
傑公亦觀時佇聖嘯咤風雲跪開黄石之書髙詠𤣥池
之野沈吟梁甫自比管仲之才惆悵莘郊久負伊生之
歎自羯虜侵華羣蠻縱軼後皐桂部之地四戰五達之
郊郡境賢豪將謀禦難長者僉論推公主盟義士雄民
星羅霧集公既膺五聘方啟六韜率是驍徒仍開嶺嶠
自大討瀟湘同茲樊酈下軍違命上策不宣敗我王師
受拘勍盜大陳格於文祖咸秩具神率土依風羣靈稟
朔公亦忠為令德天纂之謀吳帳斯開衛門無擁雖復
季孫還魯隨武濟河國慶民歡相儔匪若即授使持節
開府儀同三司丹陽尹昔光武不尤於馮異穆公深禮
於孟明終報王官之師遂舉咸陽之地斯乃聖主之宏
略而名臣之逺圖者焉皇帝以陶唐啟國致玉版于河
宗顓頊承家佐金天于江水經綸草昧定鼎之業居多
締構權輿斷鼇之功相半固以英聲馳于海外信義感
于寰中主器攸歸當璧斯在公于是抗表長信清宫未
央從億兆以同心引公卿而定䇿馳輕軒于軨轕奉待
駕于中都七廟之基于焉永固萬邦之本由此克寧乃
復進司空公南徐州刺史于是鎮之以清靜安之以惠
和望杏敦耕瞻蒲勸穡室歌千耦家喜萬鍾陌上成陰
桑中可詠春鶊始囀必具籠筐秋蟀載吟競鳴機杼或
肅拜靈祀躬瞻舞雩去駕擁於風塵還旌阻於飄沐京
坁嵗積非勞楚堰之泉倉廩年豐無用秦渠之水雖復
東過小縣夏雨逐其輕輪南渡滄江秋濤弭其張葢固
不得同年而語矣若夫聽採民訟昏曉必通召引軒櫺
躬親辨決立受符於前案無留詣於後曹接務髙城之
中非異甘棠之下欣欣美俗濟濟都塵以賈琮郭賀之
風行建武永平之化於是州民散騎常侍王瑒等拜表
宫闕請揚茲美化樹彼髙碑民欲天從允彰絲誥銘曰
鬱鬱三象茫茫九州綿天慘沴浹地䖍劉赫矣髙祖爰
清國讐元勲佐命力牧風侯亦既旋歸拜家有暉宫亭
蠡浦奮翅髙飛電巻勍冦風行國威文身被髪作貢來
綏我皇纂武攀號東序謁渭同周迎門惟吕流矢為暴
攙搶斯舉喋喋蒼黎危危刀俎自我徂征妖氛克平爰
驅大彘實翦長鯨北震巢浦南俘灌城青羌巻介赤狄
迴兵蹈舞難踰歌謡靡宣曰我黎庶俱祈上𤣥山移兩
越海變三田公為上相復倍斯年
　安都始興曲江人從陳武帝平侯景擒王僧辯有功
　與周文育討王琳同被獲賄守者得還帝不罪武帝
　崩議奉文帝又為殺衡陽王昌進爵清逺郡公後以
　驕恣賜死按安都武夫未必有善政此文殆曲筆耳
　頌德政而及其被獲後人決無此事矣
　　隠居貞白先生陶君碑(蕭綸/)
夫夜光結緑非胠篋之恒珍逸羽翔鱗豈園池之近玩
寧期心於逺大葢不知其所以然也是以潁陽髙蹈洗
耳於唐朝漢陰貞栖滅迹於周代盛德風流有自來矣
應期而曜質者其在茲乎先生名𢎞景字通明本冀州
平陽人也其先自帝堯陶唐氏之後𦙍堯治冀州平陽
故因居止龍馬見五色之符欽明表八彩之瑞光宅於
天下允釐於庶職洪源夐逺系緒綿長漢興陶舍為髙
祖右司馬子青翟位至丞相後至漢末南渡始居丹陽
七世祖濬仕吳為鎮南將軍荆州刺史祖降宋南中郎
參軍事父貞寳司徒建安王國侍郎並立履清約博涉
文史先生含元精之和氣蓄陵飈之雅姿兼宣七善總
脩九德行仁蹈義嶽峙淵渟牆仭無以覩清濁不能測
道風與星漢同髙勝氣與烟霞共逺六嵗便解書能屬
文七嵗讀孝經毛詩論語數萬言曼倩幼習典墳公幹
少誦詩賦方之於古彼有多慙是以岐嶷流聲黄中著
稱有鄉人得葛洪神仙傳見淮南八公諸仙事乃歎曰
讀此書便使人有凌雲之氣於是寢興諷誦晨夜不輟
年二十七為宜都王侍讀總知管記事牓道求賢焚林
招士朝難其選是曰得人阮瑀之書記不足扶衡孫楚
之才辭何以捧轂齊代好治宫室方脩苑囿青溪舊觀
更就起築仍奏表上頌辭事兼美邁彼樂職之篇踰乎
景福之製帝省覽久之益以為善除奉朝請恪居官次
夙夜惟寅春朝秋請是棫樸者也先生本不希榮常欲
辭退乃與親友書曰疇昔之意不願處人間年登四十
志畢山藪今三十六矣時不我借知幾其神乎無為自
苦明年遂拜表解職抽簪東都之外解組北山之陽同
稷丘之栖真慕留侯之却粒便具舟檝永言東邁朝廷
錫問時賢餞别祖以二疎招茲四皓超然輕舉異世同
符爾乃杖䇿孤征游踐山嶽既而到于句容登於茅嶺
以此地神仙之宫府靈異之栖託往不能返遂卜居焉
先生曰夫子云隠居以求其志行義以達其道吾聞其
語未見其人我今義通無復其一請同求志之業故自
稱隠居亦猶穉川之抱朴士安之𤣥晏倚巖栖隠依林
遁跡交柯結宇剗徑為門懸崖對溜悲吟灌木深壑絶
峭組織煙霞枕石潄流水禽無撓採藥耦耕野獸不亂
逍遥閒曠放浪陵山㗳然若喪確乎難拔屬齊末道消
天命既否水鬬榖洛地震由辰先生靜思㝠數預識微
兆於是近逺書問悉皆杜絶昔乃聞之夏甫今則見之
先生我大梁休運應期受天明命三辰開朗四海寧謐
先生奉表稱慶於是信問復通天監以來常有勅㫖供
給藥餌不乏嵗時渥澤湛恩莫之與比先生七年暫游
南嶽茲山也譬閬風之地軸若崑陵之天鎮八桂傍臨
九純間設樹有琅玕草生車騎遺世獨往是用忘歸一
十年有勅遣左右司徒惠明徴還先生茅山别給廨宇
軒后之降精天老漢帝之致禮河宗況於茲日弗能尚
也養志山阿多歴年所攝生既善㝠祥亦降猛獸不據
魑魅莫逢庭無荆棘逺同闕里階吐神泉逕動(闕/)　於
是羽人徘徊仙客上下鸞鳯游集芝英豐潤大造佛像
爰及冩經起塔招僧備諸供養自誓道塲受菩薩法夢
登七地又得嘉名具以啟聞蒙勅許可葛𤣥之夢見開
士朱鸞之逺望尊儀何以擬茲通感疋此徴應以大同
三年嵗次丙辰三月壬寅朔日癸丑告别年化春秋八
十有一天子嗟惜儲皇軫悼有詔稱譽追贈中散大夫
諡曰貞白先生禮也以其月十四日窆于丹陽郡句容
縣雷平山若軒轅之塟衣冠如王喬之藏劍舄化於兹
日可得偶焉先生器宇凝深思識精贍含章貞吉不脩
㢘隅年將中夀匪踰於矩眉目疏朗儀貌鮮潔實亡勸
沮多行德惠恡惜光景愛好墳籍篤志勵節白首彌至
若乃淮南鴻寳之訣隴西地動之儀太乙遁甲之書九
章歴象之術幼女銀鈎之敏允南風角之妙太倉素問
之方中散琴操之法咸悉捜求莫不精詣爰及卞射荀
棊蘇卜管筮一見便曉皆不用心張華之博物馬鈞之
巧思劉向之知微葛洪之養性兼此數賢一人而已門
人桓法闓等慕遥風於緱氏繪遺像於橋陽勒𤣥碑而
相質騰絳霄之流芳乃為銘曰
留舄表化棄劍凝神徘徊紫氣照耀丹鱗厥跡猶在餘
風可遵誰其嗣此淵哉淑人髙行邁種盛德日新朗猶
懸鏡鬱似貞筠身以𢎞道行不違仁昔游纓綬頡頏縉
紳厭乎匡救勞彼問津亦既解組乃襲山巾逺尋丘壑
髙蹈風塵情無緬世隠不隔真結宇依巖貞棲茂草水
玉留年華精却老乃有令問兼斯夀考泉過危庭峰臨
窈洞露凝蘭階雲生桂棟日斜欄席花落窻甕尚平未
反王孫不旋海桑交易陵谷貿遷豐碑有樹遺烈無騫
　梁邵陵王綸字世調武帝第六子少聰潁博學善屬
　文尤工尺牘坐事再削爵土後得復封拜郢州刺史
　為西魏所攻見殺有集六巻
　　陜州𢎞農郡五張寺經藏碑(庾信/)
葢聞如來說法萬萬恒沙菩薩轉輪生生世界豈直優
波提舍祇夜脩多而已哉是以熈連禪河質多羅樹七
處八㑹三清四説皮紙骨筆木葉山花象負之所未勝
龍藏之所不盡雖復銀函東度金㲲南翻秦景遥傳竺
蘭私記譬猶得海水之一珠不下崐山之片玉若夫法
雲深藏師子雷音梵志往生聲聞説戒雪山羅漢之論
鷲嶺菩提之法本無極際何可勝言𢎞農五張寺者南
陽張元髙寓居此地昔者千金之族見徙五陵大姓之
民移家六郡葢其流也元髙五子負荷遺訓離經辨志
並是成名入室生光咸能顯德加以尊承慧業敬受法
門兄弟同居共捨為寺伽藍肇建即以五張為名是知
城居趙信仍名趙信之城殿入蕭何即號蕭何之殿加
以象馬無恡衣裘是捨春園栁路變入禪林蠶月桑津
迴成定水平與雖盛豈可獨擅二龍扶風最良不得專
稱五馬寺主三藏大法師法映邑主洛州刺史張隆等
財法行檀身心罄竭兼化鄉邑道俗數千敬造一功德
輪見成三百餘部琅笈雲書金繩玉檢削蒸粟之簡裝
酸棗之珠並入香城咸封禪閣坐堂伏檻羌非湘水之
神緑房紫的足擬恭王之殿髙掌西望長河北臨鼎氣
常浮爐烟咸起户牖寥廓吹萬龍門之風梁棟崢嶸落
實河源之樹僧徒雲集不逺燉煌之城學侣相奔更合
華陰之市兩陜昔分實基王化二陵今阻翻馳羽檄虞
公屈産交亂風塵召伯甘棠凋零霜露雖復兼能共治
未遣渡河之獸烽柝是警實擾移闗之民是以法王御
世天人論道汲引四流周圓五怖故能調伏怨憎消除
結縛法水津梁得無砥柱之難香山轍迹非復終南之
險天子命我試守此邦墨突未黔孔席無暖纔臨都尉
之境即有樓船之役既而南風不競北道言旋幕府既
開邦君且止鄉俗耆老依然此别屬兹法事須余制文
聊以課虚為銘云爾
舍衛之國祇桓之園三明極地八㑹窮源連河競説勝
辨爭論波提東度秪夜南翻非空即色離相無言達人
止是獨悟重昏身雖繫馬心避騰猿禪棲却月義殿翔
鵾迴風香葢反露珠幡西臨砥柱東背轘轅河鳴陽硤
山嚮(漢書響/嚮通用)蘇門翔禽歌囀流澗絃喧度河餘獸移闗
舊村昔為畿服今成塞垣城疑廣武地似樓煩爟烽並
照象馬單奔無鍾襲莒有雨圍原不資十方誰釋三怨
風傾地柱火及天元銀鈎永固金牒長存封君馬首方
事南蕃言從楊僕請謝劉昆
　　周上柱國齊王憲神道碑(庾信/)
昔者軒皇受姓十有四人周室先封十有五國自爾承
基纂胄保姓受氏雖復千年一聖終是百世同宗故知
昔之東京既稱炎漢再受今之周厯即是酆都中興公
諱憲字毘賀突恒州武川人也晉太康之世據有黄龍
魏孝昌之初奄荒𤣥菟太祖以百二諸侯三分天下函
谷先登鴻溝大定功業如此人臣以終公含章天挺命
世誕生降太一之神下文昌之宿珠角擅竒山庭表德
儀範清冷風神軒舉聳動廊廟光華城闕未逾齠齓已
議論天下事人或曰是謂若木一枝旁蔭數國長河一
直自然千里風飈欲逺光景將昇後魏二年封涪城縣
開國公時年五嵗也虹蜺滿野是廢當途之髙鸑鷟鳴
岐實始維新之命國家光宅受圖欽明秉厯大風初巻
長沙始封周元年進爵安城郡公倉邑二千戸仍授使
持節驃騎大將軍開府儀同三司開府同於馬駿秩擬
六卿驃騎等於劉蒼位髙三事宗子維城彼多慙色武
成二年授使持節大將軍都督益夀寧等二十四州諸
軍事益州刺史改封齊國公食邑萬户公時年十有六
王武子以上將開府未滿立年荀中郎為十州都督才
踰弱冠方之於公已為老矣加復營丘負海齊桓公受
脤之城岷山導江漢武帝求仙之地自非名陵孤竹聲
振沉黎豈得南至穆陵西登積石幸無白虎之患寧待
黄龍之盟卭筰畏威微盧仰德生為立廟刻石頌功成
都有文翁之祀非謂生前漢陽有諸葛之碑止論身後
比之今日豈可同年而語哉保定四年與大司馬蜀國
公圍金墉城師臨洛浦則廣武營奔兵上邙山則河橋
路斷八川風俗五方名利鐵市銅街風飛塵起天和元
年徴還行雍牧公以日月之明威神其政漆沮既從荆
岐即乂少陽用事路不喘牛仲秋以殷民無驚水二年
拜大司馬仍理小冢宰營室殿軍器太監天官以邦國
為基是司六典夏官以兵戈為主專謀七德是以器械
填委既包吳漢之功宫殿崢嶸彌狀蕭何之法時以白
露涼風務閑農隙督兵三萬出自宜陽拔伏龍之城平
姚襄之壘馬陵削樹魏將路窮平陰聽烏齊師其遁天
子冢弟禮絶羣公仁義所往事資道德建德元年進爵
為王仍拜大冢宰姬旦封於曲阜不廢居中劉交國於
彭陽無妨常從豈直周召二南並居師傅晉鄭兩國俱
為卿士而已哉匈奴突於武川爟火通於灞上公述職
巡御治兵朔方馬邑星飛龍城月動撓留犂(出漢書匈/奴傳一作)
(滿桃/非)之酒經略不前失烟支之山下馬而去東隣逆命
反道敗德囚箕子於塞庫羈文王於玉門天子將有孟
津之師召公獨議公報以誕應天命克成厥勲昔者秦
昭起師於蜀直問張儀晉武用兵於吳惟謀羊祜於是
中軍無帥僉曰有歸五年拜上柱國元戎東討給王鐵
騎二萬先襲太原斗建麾兵天離轉戰虎嘯風騰雲飛
電掩林胡棗栗詎得充饑晉陽荻蒿何能拒防又加王
精兵六萬長圍晉州然後六軍星陳萬騎雷動中權始
及前茅已戰自爾即為前鋒横行入鄴觀彼車絓槐本
馬驚旋濘積甲髙昆陽之城尸封塞富平之水莫不如
彼建瓴同斯破竹一朝指揮六合大定是用光昭下武
翼亮中都足以攄祖宗之宿憤解生民之怨讐方當待
彼石閭部斯玉鼔經緯天地光華日月既而赤烏夾日
黄熊入寢實沉無祀桑林不祭宣政元年六月二十八
日薨春秋三十有四季友之亡魯可知矣齊喪子雅姜
其危哉公器宇淹曠風神透逺璣鏡照臨山河容納置
鐏待酌懸鍾聽叩聲動天下光照四隣武皇帝以介弟
懿親特垂愛友而宻謀竒䇿加禮敬焉常謂左右曰孔
子云自吾有囘門人日親其齊王之謂也用之作宰則
萬方恊和用之撫軍則四表懾伏豈直皋繇為士國無
不仁隨㑹為卿民無羣盜愛翫書籍敦崇禮樂管絃入
耳則溪谷俱調文雅沿心則烟霞並韻養由百發落鴈
吟猨應奉五行綈緗縹帙雍容舉止抑揚談論當世以
為楷模搢紳以為軌範則少有壯志頗校兵書𤣥水降
靈榖城授䇿飛風長栁月角星眉莫不吟誦在心撰成
於手所著兵法凡有五巻六韜九法不用吳起舊書三
令五申無勞孫武先誡可謂有忠孝焉有壯武焉不自
驕務謙光下物宋人獻玉不貪為寳百成子髙守仁為
富不謂以信致欺為善非樂天年不享嗚呼哀哉以某
年月日塟于石安縣洪瀆川之里原隰悽愴埋於盛德
幾年丘陵揺落藴於良才永矣乃為銘曰
悠哉朔方逖矣窮陰山連鳥道地盡龜林重黎業大伯
翳功深胄其積德必有君臨太祖撥亂喪君有君功迴
地軸策動天文猶臨赤水尚復黄雲諸侯八百天下三
分公之挺生實惟天假翠微神降文昌星下照于四國
充于兩社舟檝江河棟梁華夏水涌詞鋒風飛文雅純
深之性地極天經忠貞之道事感百靈君親惟一臣子
惟寧忠泉出井孝笋生庭乃宰天官為國之輔是居上
將為天之柱乃聖乃神惟文惟武策髙開闢威移雲雨
九宫神略三術謨明天離轉陣月德迴兵黎陽水駭官
渡山驚冀州既載東原底平溟海欲運弱木將危中峰
岳斷半海鵬垂鳯沉丹穴龍亡黑陂臨淄廢市東武山
移千齡萬古英聲在斯
　憲為宣帝所忌誣以逆殺之其子俱被誅此文皆諱
　之不知此文作于何年其云季友之亡魯可知矣齊
　喪子雅姜其危哉疑隋初時語也北史云憲死時年
　四十此云三十四
　　周大將軍司馬裔碑(庾信/)
公諱裔字遵𦙍河内温人也昔顓頊之命始則南正司
天重黎之後又以羲和掌厯夏陽適晉得隨㑹而同奔
東海避秦與毛公而俱隠其後金行受命玉笥南遷帝
系極於輿圖中朝至於江表曾祖楚之晉太傅録尚書
揚州牧㑹稽文孝王之次子元顯之幼弟也元顯見害
之後桓𤣥簒逆之初爰自齠齓客身屠釣河内道左抱
劍長號代郡城前慟悲靈祭江淮志節之士汝潁風塵
之客感激一言咸多依附既而雲生伏龜星出鯨魚太
白經天蚩尤映野公乃收合餘燼泣血登陴臨武牢之
闗據成皐之坂擁衆萬家歸於魏室魏明元皇帝遥授
平南大將軍荆州刺史襲封瑯琊郡王尚河内公主命
王承制從賔國之儀於時宋兵憑陵旗鼓侵逼虎牢不
封金墉無援魏太武皇帝授王使持節侍中安南大將
軍開府儀同三司給前後部鼔吹元戎啟行志雪寃恥
登壇慷慨三軍掩泣黄河漕粟已出石門仕馬連旗將
臨野坂既而雲中柝起代郡烽燃反斾南轅途窮北略
贈征西大將軍都督梁益秦寧荆兖青豫郢洛十州諸
軍事揚州牧司徒諡貞王祖金龍封瑯琊鎮西大將軍
儀同三司吏部尚書贈司空諡康王父悦鎮南將軍豫
州刺史漁陽莊侯以荆河刺舉時值亂離釁起蕭牆遂
終非命公遺腹載誕流離冦逆複璧襁負深山擁樹程
嬰之匿趙武從役家臣王成之藏李燮為傭酒市遭太
夫人憂苫草墳塋以終灰燧形骸毁瘠逾於喪禮年十
有五始幹家事楹前鑿柱即取遺書石上開松仍求故
劍出身司徒府參軍除中堅將軍員外散騎常侍值魏
室多難所在蜂起孟津以北無復封畿嵩山以南即為
鋒鏑公建議脩武立柵温城函谷西封河橋北斷長亭
籍馬並入武城百里租車咸輸温縣太祖文帝締構闗
都經綸夷阻招攜以禮懷逺以德馬文淵之擇主去隴
坁而歸身竇周公之入朝在河西而奉詔大統七年蒙
授平東將軍北徐州刺史十年河内故義四千餘家願
立忠誠須公衣錦乃授使持節領河内太守加前將軍
懷州拓境兩鎮奔波栁泉轉戰三城授首十三年太祖
召山東諸立義之將能率衆入闗者有加重賞公率先
而至領户千室即以為封固辭不受其菽粟之賜或以
指囷馬牛之賞將同量谷朝廷以華陽西極漢水東流
數孟達之奔兵恠劉封之失䇿魏前元年移鎮漢中除
白馬城主領華陽郡守昔稱導漾今聞上瀦烟沉火井
雨歇雲門其年授大都督加散騎常侍柱國蜀國公開
金牛之道通牧馬之闗公巻甲北塞懸車束馬遂得䇿
預葭萌勲參綿竹封龍門縣開國子蒲州刺史仍領新
州尋授使持節車騎大將軍儀同三司大中正隆周授
圖天保大定以公才望仍為舊臣遂乃義深追逺恩隆
繼絶即改封瑯琊縣公邑五百户仍遷驃騎大將軍開
府儀同三司都督巴州諸軍事巴州刺史武成二年被
勅赴援信州魚復道阻屢却岑彭荆門水急幾沈吳漢
公乃月峽先登瞿唐直上天子以公操履忠勤儀刑亮
直乃徴為大御伯尋轉大御正邑一千一百戶樞機近
侍出納絲言所謂多識舊章殿中無雙者矣四年大軍
東討公所領義衆先守枳闗授都督懷州諸軍事懷州
刺史偃師張幕河陽牧馬雖接戰於富平已連營於官
渡五年詔追還拜始州刺史更討信州賊山彰尋寳渝
恃險峽路五尺絙釣纔通縣水三門橋飛齊渡既而風
行草偃谷靜山空前後平十一城獲九千餘口馬歸平
樂金輸水衡天和二年除信州刺史都督信州諸軍事
朝發白帝暮宿江陵氣振巴丘之兵威警建平之戍五
年遷潼州刺史益州柱國公降帝子之重鎮天井之星
延閣擬於叢臺岷山方於代郡公仰稟雄謨參謀逺略
故得身預舞陽之功位極長平之寵六年授使持節大
將軍大都督西寧州諸軍事西寧州刺史方欲闗沬若
徼牂牁見夜郎之候習昆彌之戰而飛鳶墮水馬援去
而無歸金馬騁光王褒行而不反嗚呼哀哉七年正月
十日薨春秋六十有五詔贈使持節大將軍懷邵汾晉
州諸軍事懷州刺史夫人襄城公主魏獻帝之曾孫趙
穆王之季女王姬肅恭褕翟禮典四教兢莊三星令淑
有光隆慮之賢足表平陽之盛生則從夫以秩死則同
穴以禮建德元年八月十二日合塟於武功三畤原大
夫墓樹以柏諸侯墳髙於雉吁嗟滕公來居此里詔諡
定公禮也公資忠履孝藴義懷仁直幹千尋澄波萬頃
逢蒙射法力牧兵書星晨髙下之占風雨逢迎之氣故
得師出以律天幸將軍者也至如官曹案牘未常煩壅
戎馬交馳不妨餘裕足使四岳彌峻三台更明在朝四
十一年身經一百餘戰凡任四郡歴八州未嘗以貨殖
經懷去如始至渭南千畝之竹更懼盈滿池陽二頃之
田常思止足身殁之日家無餘財素車白馬狹室﨑嶇
黄腸𤣥甲堦庭仄陋有詔冬官為營寢室朱邑祭酹無
所漢后是以賜金陳表妻子露立吳王為之開館嗚呼
哀哉世子侃孝家忠國揚名顯親是以勒此豐碑懼從
陵谷植之松柏不忍凋枯銘曰
欽若厯象平秩寅賔少梁奔華地入咸秦族夷興馬書
窮獲麟玉鏡云始金行乃構象浦通闗龍沙開候上糝
石起河陽水鬭五馬南浮三星東宿太傳作牧奄有江
沲司徒避亂承制荆河南勞推轂猶思枕戈龍禖被野
蒼兕凌波莊侯季年禍機相接誕公遺嗣﨑嶇懷挾山
竄趙武家藏李燮伍員道阻燕丹路遥南奔楚塞北避
秦橋水流登隴寒風度遼有功都護則重嫖姚懷書上
馬習禮從戎陣圖六甲兵占八風藏松寳劍射栁琱弓
推誠賈復屈節㢘公八翼頻飛六條亟秉勇此仁義行
茲寛猛持印山開沈黎盜靜取甲無丘均田不井懋功
賜爵上將賞官軍中受詔塞外登壇方屠參合更鏖皐
蘭渝川毒水𤏡道災氛地亡都尉灘悲使君谷寒無日
山空足雲北風吹旐秋霖泣軍遣奠雙設銘旌兩布泌
水同墳平陽合墓悲哀嗣子攀號靡訴慟甚風枝悲深
霜露自此何世從斯幾年麒麟欲鬬華表中燃地形樓
起松心葢圓茫茫丘壠代代英賢
　胡孝轅云曾祖楚之贈征西大將軍北史作征南四
　年大軍東討此保定四年也當脱保定二字天保二
　年除信州刺史周無天保年號當是天和之誤
　　益州緜竹縣武都山淨惠寺碑(王勃/)
原夫帝機寥廓雲雷驅妙有之功正氣洪荒清濁構乾
元之象融而為川瀆結而為山岳五城韜海接崑閬於
大都八洞藏雲冠瀛州於巨闕造化之所偃薄靈谷之
所啟處極緹油而縱觀詠頌寧殫出宇宙而髙尋風烟
罕測是知玉巵無當遐荒非視聽之津金牓所存城闕
盡江湖之致何必九蚪齊鶩直訪銀宫八駿長驅遥臨
石室武都山惠淨寺者梁大清年中之所建也名山列
岳之舊仙都福地之凑黄龍負匣著寳籍於經山紫鳯
銜書蔭榮光於并絡須彌山頂仍開梵帝之宫如意山
中即有經行之地爾其盤基跨險列嶂凴霄日月之所
竄伏烟霞之所枕倚飛泉瀑溜蕩滌崩崖緑樹𤣥藤網
羅丘壑飛塵作氣被萬吹於中巖帝琰司寒宅千霜於
北谷丹梯碧洞杳㝠林岫之間桂廡松楹寂寞風塵之
表是稱英鎮實瞰崇岡閭閻當四㑹之街城邑辨三分
之地綿磎錦瀆下侵重巒玉阜銅陵旁分絶磴山川絡
繹崩騰宇宙之心原隰縱横隠軫亭皐之勢頃以黄旗
夜徙紫葢晨傾九服失圖三靈在疚姦臣躍馬據折坂
而吟雲壯士聞雞擁陽闗而嘯雨岷峨失險化為鋒鏑
之場江漢横流非復朝宗之國墠宇由其覆没法衆是
以凋淪國家奄有帝圖削平天舋紫宸反照皇階即敘
萬國順百靈朝幽顯再立華戎一揆燭龍韜景避堯日
於幽都雲鵬斂翼候虞風於晏海以為軒階具美功窮
望䘲之臺漢道兼𢎞力盡祈年之觀爰經寳地大啟祥
宫撫香象而髙視鳴法螺而再唱龍坦淨土連帝道而
重光鶴苑崇基脱皇居而首出況乎山積舊壤下鎮偏
隅天帝遺墟上千躔次王舍城之宫闕白玉猶存給孤
獨之園林黄金尚在法物由其大備盛德所以相尋株
兵奉天藏之圖泉女獻山祇之籍離亭合榭因岸谷之
髙低疊觀連房執岡巒之曲直丹崖反照畫拱相臨緑
嶂斜烟雕簾閒出豐隆曉震次複霤而悽皇列缺晨奔
望崇軒而愕眙千香寳樹自起風烟九乳仙鍾獨鳴霜
雪銀龕佛影遥承鴈塔之花石壁經文下映龍宫之業
虹生北澗即掛新幡鳯下東岑還栖舊刹若乃尋曲􁖶
歴崇隈周行數里直上千仭蒼松蓄吹臨絶逕而疏寒
黛篠防烟繞迴疆而結蔭春巖橘柚影入山堂秋壑芙
蓉光浮水殿亦有山童採葛入丹竇而忘歸野老紆花
向青溪而不返山神獻果送出菴園天女持花來遊淨
國實杳㝠之秘訣託幽深之逸境豈直淮南桂樹暫得
仙家江左桃源終迷故老而已爰有寛闍梨者俗姓楊
氏其先華陰人也因官徙地家於緜竹山分太華水帶
長汾州岳㑹同風雲感召𤣥經素論侍郎居八俊之英
緑綬黄軒大尉列三台之首法師玉函降彩金瓶探色
振八解之遥源踐三明之廣路靈機入證窮象載於初
髫妙諦因心釋羊車於弱冠三千法界由廣位而出無
明十二因縁自普濟而登彼岸𢎞宣誓願大拯沉黎揮
覺劍而破邪山揚智燈而照昏室彌綸所被白馬盡於
禺同權漸所開黄牛至于嶓冢䖍誠樂土憩影茲峰迺
以貞觀九年於寺西院立七佛堂一僧舍星毫動牖月
面分堦彩鳯御旒神龍負塔飛烟湧坐龕龕忉刹之天
杳霧成臺樹樹菩提之果朝散大夫行縣令清河張楚
親承妙業俯刋貞琰林宗有道伯喈無愧法師夙機少
晤應變多竒玉山中斷瓊林下雜支道林之好事語黙
方融釋惠逺之髙居風埃遂隔洎乎坐忘遺照返寂歸
真城肆䬃然若空山黯而無色豈直巖枝泣血磵户摧
梁而已哉縣令劉照彭城人也自碭山杖劍綰鳯厯於
雲臺春郊授鉞嗣龍圖於白水玉壘三分之胄下雜公
門金陵一霸之基旁參帝緒翠緌丹紱歴今古而先鳴
人傑地靈冠山川而得雋君膺岳瀆之秀挺風雲之㑹
昆溪劍鍔直照胸於(疑/)楚澤珪璋潛周履行魯恭明德
方昇漢輔之階潘岳能文且職河陽之縣仁徽可被闔
境仰其風猷威德所加百城疊其霜彩尚迺康莊妙域
光開不捨之壇舟檝愛河昭暢無生之業痛鷲林之殄
瘁悲象教之榛蕪爰命緝興式光泉藪武蹊龍澗近分
廬岳之圖金闕瑶臺更討瀛洲之記銘曰
武都仙鎮靈墟粤域邑動香城山開淨國澗流百道峰
雲五色谷暗藤斜山髙樹逼千楣鶴列萬拱星懸分林
構趾接磴開㕓臨階竹樹遶棟風烟龕前惟石塔下秋
泉緑崖疏逕青岑拒室霧道相縈烟房互出葉濃磎淨
花深嶂宻鳥度難尋猨驚易失簷分石竇地絡金沙丹
丘抗月碧洞棲霞松開野路桂列仙家仙鑪栢葉寳座
蓮花砌因巖曲橋隨峰返果出天厨香來仙苑玉鑄(疑/)
啟曙金鐺照晚谷思鍾張山悲鐸逺閭閻踐勝銅墨髙
情聲飛别邑望動專城懸金道肆刻石山楹千載之後
于嗟令名
　　益州德陽縣善寂寺碑(王勃/)
若夫玉繩髙曜分寳厯於皇階金牓洞開導璸暉於帝
幄雖復蒼梧北望湖亞(疑/)盈舜后之歌緑荇西浮江漢
積文妃之頌未有激揚煩蔭栖妙果於香城揮發葢纒
樹㝠基於淨域則紫房丹室猶居燬室之間朱紱瑶筐
未出塵籠之際我國家鳯翔元氣駕黄幄而層飛龍躍
太虚絶蒼根而止傃文皇帝以八才御厯光昇代野之
榮文德后以十亂乘時恭贊塗山之業握仁王之寳鏡
日月重光驅梵帝之金輪雷霆靜䘲湼槃甘露承眷而
宵流般若靈音雜祥以晝引蛟臺蜃閣俄交震旦之墟
月面星毫坐照毘邪之國善寂者葢舊寺之餘趾梁武
帝之所建也爾其碧鷄仙宇分絶障於金堤石兔遥源
控長江於玉峽封畿四㑹龍垌舍衛之壇里閈三分鹿
野徑行之地泊蒼鵝上擊銅馬交馳祇園興版蕩之悲
沙界積淪胥之痛火炎崑岳髙臺與鴈塔俱平水浸天
街曲岸與㺅池共盡山川隠嶙空傳鷲嶺之基灌莽蕭條
非復鶯林之樹武德伊始君子道亨正皇極而撫寰中
登太階而臨天下函闗雲物更逢真聖之期井絡星辰
重集㑹昌之運雖開基撥亂獄訟知歸而繼絶興亡經
綸未暇先皇帝統業貞觀仰(疑/)宸奉文物於三天布聲
名於十地參羅上下充槖籥於襟懷八部神祇薦圖書
於掌握皇寳降地花昇含生無昏墊之虞法衆有來蘇
之望俄而往(疑/)庭搆癘椒房穆卜六宫震恐三靈愕𣅿
馳瑶展幣有聲於羣宗碧劑𤣥針無徴於衆術帝迺降
監迴慮屏璧與珠追勝迹於靈闗事良縁於福地爰紆
聖綍重啟禪宫峙璇刹於將傾鎮(一作/領)銀繩於已絶絲
綸既洽棟宇行周坤德用寧陰儀載朗於是林衡授矩
周官詮揆日之工梓匠揮斤荆客練成風之巧重楹畫
拱坐出天霄複樹文閨俛臨電宇顯慶中縣令蕭君道
𢎞理鈎繩於日用憑藻繢於天成仙官之妙匠可尋盧
舍之神模不墜琱落鶴翥洩珠網於星津綉桷蚪伸吐
璿璫於月徑緑房丹鎖彩綴晴霞紫閣青疏光含薄霧
春風瓊樹香飄席上之蘭秋水銀塘影數軒中之芰晨
光轉卉翻寳宇之龍花溽露低枝蕩真文於貝葉天童
潤色黄珉碧玉之壇海聖彌縫師子龍王之㑹建靈幢
於厚夜珠飾年深懸法鼔于迷津規模嵗逺時又於佛
堂東壁畫二聖僧丹青未畢大啟神光隣玉塵之崇輝
發金龕之實相朱軒夕朗似遊明月之宫紺宇晨融若
對流霞之闕由是岷英蜀秀攀講序以雲趨帶鷰裙鸞
仰齋庭而霧合貪機大阻淨施旁流綺羅分解珮之因
軒葢得捐金之所靈妃翳日捨翠幄於香筵仙客停雲
落霓裳於寳地自非沖姿宻契景應潛周豈能照義祉
於氤氲動𤣥機於肸蠁者也爰有上座𢎞一節並沉研
符隠括仁棠凝妙律於神珠肅靈椒於寳印大昊奉檝
截若海而横流風伯扶輪歴邪山而效駕騰燭龍於惠
炬俯鏡重昏奏鳴鳯於天歌下清羣籟摩珍在握遥臨
七寳之宫正覺為心俯闢三乘之路湛衢罇於忍地品
藻雞園推水砥於言河扶持象化縣令宇文某河南人
也帝隋尚書之元孫皇唐侍中之令子爾其虹旗萬里
御六氣而鵬飜霜㦸千羣擁三州而鶚視帝葉皇枝之
重對越乾坤金縢石匱之功光華宇宙公上流提慶中
和毓祉見鍾鼎於南鄰奉軒寰於北闕雲姿月步下瑶
澤而追風雪羽霞臨歴珠田而矯霧芳蘭公子即以地
業髙人幽桂王孫即以琴樽待物敘徽猷於禮樂則俎
豆縱横談賞契於林泉則烟霞咫尺自裁聲百里揆化
雙川收武城之故事擇中牟之令典仁風易狎候丹籜
於春晍惠化難經佇青鸞於曉墜(疑/)山巨源之逺量嘯
傲行藏謝太傅之髙風從容語黙縣丞王敬衣簪舊族
孝友名家白虹緘抵鵲之光紫電蓄衝牛之氣七年髙
秀拂曾漢以非遥六月雄圖繫長波而未逺鄉堅等少
承榮緒中區勝族門稱東别之標地接西隅之嚮嚴君
平之履道盛德家傳秦子整之談天風流代襲咸以為
妙圖真諦事出於無名翠琰𤣥碑道凝於不朽弇州北
跨猶疏騄驥之名文石東區尚勒元龜之頌況乎玉衣
流慶事屬於仙幃金屋延祥福纒於梵宇爰求勝筆載
記芳謡下官弱植少徒薄游多暇薜蘿人事空餘江海
之心筆札神交尚有淵雲之氣相如謝病訪詩酒於臨
卭丘也棲遲聽絃歌於單父羣公以道之存矣思傳記
德之書下官以文在茲乎願展當仁之筆其詞曰
蜀蒞(疑/)東漸岷山西積月峽星橋勝金孕碧肸蠁靈兆
丘墟梵迹鴈塔推基(闕/)　肅肅黄運英英文母配乾垂
慶儀坤握矩寵照香城仁沾淨土爰光大壯聿求多祚
青牛福地白鶴禪林重扃霧敞複殿雲深龕雕翠玉刹
樹黄金龜鏡夕照鳯鐸晨吟蕙樓彌堅化臺出沒棟列
長虹窻栖明月果脣周暎蓮眸閒發雨霽猴池烟生龍
窟肅穆禪衆優游令宰方駕康衢連舟性海鷲岳增飾
鷄林潤彩藻繪相尋丹青盡在我今懷矣窮路何長(疑/)
承風詠德展義陳詞百年心事千載風期東西南北栖
遑幾時
　　唐恒州刺史建昌公王公神道碑(楊烱/)
王氏之先代為佐命秦之霸也則王離滅楚國而三將
連衡漢之興也則王陵誅項籍而五侯同拜南陽定命
應圖䜟而作司空西晉聿興合謌謡而濟天下昔者伊
尹伊陟但保乂於商朝太公桓公唯夾輔於周室蕭何
之後居食禄而無聞鄧禹之孫在當塗而不嗣未有夏
殷三統金木五遷冊命重光軒裳代襲則我瑯琊之郡
有冠葢之里乎建昌之縣有公侯之子乎公諱義童字
元稚其先瑯琊臨沂人也永嘉之末徙於江外皇運之
始遷於五陵今為雍州萬年人也祖僧興齊㑹稽令梁
安郡守南安縣開國侯禄位千石珪符五等營室迴於
羽儀山河入於盟誓父方賖梁正閣主簿伏波將軍梁
安郡守隋上儀同三司以惠和之性有文武之才伏波
將軍從征等於馬援儀同三司開府均於鄧隲家餘積
慶郡不乏賢代臨本州則元賔之父喜形於色繼為本
守則張翕之子迎者如雲自齊國遜位於梁庭及隋人
内禪於皇室夏禹之鼎寳命集於周朝御龍之家世禄
歸於范氏公台階茂緒昴宿精靈五百嵗之賢才一千
里之皇佐忠規武節學府詞林元方閨門敬其有德少
游鄉里稱其善人實惟清廟之器是曰皇家之寳韻諧
金石奏虞庭之八音德合珪璋列塗山之萬國黄河一
曲之水莫測其源赤城千丈之巖未階其峻羣童忽聚
綴帛而引旛旗父老相呼授履而傳兵法隋授左勲衛
率非其好也漢東離拆海内風塵天子溺於膠船諸侯
問於金鼎能扶天下之危者必據天下之安能除天下
之憂者必享天下之樂我髙祖神堯皇帝就之如日望
之如雲發三河之雷霆平四時之厯象武王之仗黄鉞
一月臨於孟津髙帝之執朱旗五星㑹於東井公瞻烏
于屋射隼於墉陳平則間行而去楚酈生則長揖而歸
漢奉符繫組觀軹道之降王偃武脩文見山陽之散馬
初拜車騎將軍稍遷右屯衛將軍録有功也考於周典
崇德報功稽於春秋策勲舍爵車騎萬隊備涼土之羌
戎衛軍千兵掌京師之屯禁于時天下初定邊方未輯
二十八舍尚有吳越之妖氛一十三州猶積東南之殺
氣武德四年詔公為江南道招尉使鼓瑟而送受命而
行乘使者之輶車掌行人之旌節陸賈至於南海先責
尉佗隨何入於九江即徴黥布詔除泉州都督封建昌
縣男食邑三百户斗牛星象舜禹精靈境接東甌地隣
南越言其寳利則瑇瑁珠璣叙其風俗則丹雞白犬公
門容駟馬位列三刀防薏苡之譏嫌絶簡書之流謗豈
直廣州清節酌貪泉於石門合浦神君返明珠於漲海
貞觀三年詔除散騎常侍行果州刺史授期天帝肇跡
人皇南充國之舊都西巖渠之古邑岡巒紛糾天彭雙
闕而作門珠貝浮沉巴水三迴而成字公入參師友出
居方伯金蟬右貂朱旗曲葢纔臨蜀郡即聞來暮之謌
初踐益州已聽中和之樂七年詔遷銀青光禄大夫行
恒州刺史西街畢昴北岳恒山天開太一之官地列并
州之鎮境分靈夀魏將樂羊之所封邑對行唐趙王惠
文之所築公政成朞月風行萬里鄧晨一郡漢帝稱為
主人李廣數年匈奴號為飛將行嘗計日郭伋不負於
童兒郡異中平王觀無私於任子既導德而齊禮亦勝
殘而去殺三禾在殿將拜鄭𢎞兩鴈隨車坐悲虞國享
年若干以十五年冬十一月二十五日薨於洛陽之清
化里公家傳將相世有忠貞屬離亂之𢎞多值風雷之
草昧河宗兩日負鼎而謁成湯渭水七年垂釣而逢西
伯將軍再命刺史三遷仲暠欒巴牧人之良翰龎參虞
詡將帥之宏規立事於當年揚名於後代兄國卬榖州
刺史弟國稀仁州刺史荆枝擢秀棣萼生光何止平輿
之二龍是為賈家之三虎唐虞之際四岳分居趙魏之
間八男為郡公雖勲參締搆位總班條金友玉昆良田
廣宅而能吐食下士倒屣迎賔無笑客之美人有拜賔
之童𨽻策名委質善始令終生當封侯克成丈夫之志
死而可作無忘事君之道越十六年二月二日塟于伊
闕縣之萬安山詔賜雜物百段給儀仗往還禮也亭連
長樂城枕髙都守闕塞者汝寛適伊川者辛有北瞻洛
汭尚想元凱之境東望邢山依然國僑之基夫人楊翟
縣君河南禇氏即太常卿楊翟康侯亮之女中書令河
南郡公遂良之妹也宋公子之流派褚先生之苗裔𢎞
夫人之禮傳淑女之詩有文在手歸於魯國有鳯和鳴
適於陳氏邑之石窌縣以封丘夫尊於朝妻貴於室仙
人暫别初悲寡鶴之聲寳劍纔分終合雙龍之氣以某
年月日薨於某所越某年月日袝建昌公之舊兆長子
師本太穆神皇后挽襲即建昌公歴韓王府祭酒岐州
司士參軍定州安喜縣令譽聞州里學富丘山以卿子
而為郎以象賢而開國朝遊楚澤暮宿燕宫東臨石柱
雍為積髙之地右㑹長星唐是中山之邑出遊隣國不
以陪臣見朝上謁邦君不以屬官相待洛陽朝覲適見
雙鳬東都暮田行悲駟馬以年月日終於某所越某年
月日即陪塟於先兆次子師表左千牛備身遷尚輦直
長歴許州臨頴博州堂巴滄州樂陵緜州萬安果州西
充五縣令能傳祖業克嗣家聲有言偃之文章兼仲由
之政事晨陪紫極繞鈎陳之六星旦奉黄麾屯玉車之
千乘至若繁昌土宇魏文帝之墠壇堂邑隄封漢陳嬰
之侯國河分九道渤海東臨江派五津崑崙北指莫不
愛人以禮為政以德鍾離意之禁暴不用尺刀公孫述
之有神能持五縣次子師𤣥嶲州都督府臺徴縣丞次
子師楚夔州都督府雲安縣令芝蘭有秀羔鴈成行滇
北數十尹莫大卭都之縣邑東七百里唯有巫山之峽
言其縣職黄龍入於闕門叙其宰人鸞鳥翔於學舍咸
能生盡其孝喪盡其哀積粟萬鍾思負米而何得榱題
三尺泣吾親而不見卜其宅兆麟鳯匝其岡巒陳其簠
簋春秋變其霜露思傳舊德式建豐碑戴安道作頌於
鄭𤣥蔡伯喈披文於郭泰魏武王讀而稱妙非所望焉
夏侯堪見而陋之固其宜也銘曰
厥初兮后稷導生人兮知稼穡降及文王精翼日兮衣
青光平東遷兮郟鄏晉上賔兮帝鄉秦三將兮繼代漢
五侯兮克昌比琅山兮峻極等淮水兮靈長惟祖考兮
鼎盛佩金璋兮疊映彼山川兮降靈生玉樹兮青青成
張良兮昴宿乘傅説兮箕星出忠兮入孝武緯兮文經
陳嘉謨兮制千里摛藻思兮掞天庭有隋兮喪亂土崩
兮瓦散皇運兮權與人神兮攸贊值笙鏞兮變響屬天
地兮貞觀河兩日兮事殷井五星兮歸漢帶長劍兮暐
曄擁幡旌兮照爛周命兮惟新雲雷兮尚屯控東南兮
荒景負江海兮未賔陳禮樂兮命使動輶車兮轔轔用
虵符兮澤國頒武節兮山人專一方兮革面重九譯兮
稱臣天垂兮星紀地連兮交趾山草樹兮潛移蜃樓臺
兮鬱起遷合浦兮太守為廣州兮刺史臨漲海兮明珠
飲石門兮貪水偘沖天兮八翼代出身兮萬里全蜀兮
奥區枕卭笮兮倚巴渝有靈臺兮古跡有充國兮舊都
豐貂兮左珥介士兮前驅濬三刀兮持節昌兩日兮剖
符降鳴鳩兮大夏騁神馬兮長衢畢昴兮分野蘭堂兮
四下漢皇帝兮國都耿將軍兮壇社若恒山兮詔鄧猶
朔方兮命賈李北平兮漢飛郭并州兮竹馬瞻太階兮
坐躡惜天年兮不假伊天姓兮潁川有美人兮嬋媛桂
生兮因地女嫁兮因天見乘龍兮奕奕覩飛鳯兮翩翩
知蘧瑗兮有禮笑虞丘兮未賢始銜悲兮晝哭終共盡
兮千年卜龜謀兮習吉陳㫖酒兮嘉栗車徒儼兮在門
旌斾紛兮竟術循洛橋兮南渡從國門兮右出樹蕭蕭
兮有風雲慘慘兮無日指丘陵兮一閉與天地兮相畢
悲孝子兮純深孰憂思兮可任訴髙天兮泣血蹐厚地
兮崩心樹碑兮神道無媿兮詞林歴陽之都兮水没圓
嶠之海兮山沉俾外孫兮幼婦生白玉兮黄金
　　唐故中書令梁國公姚文貞公神道碑銘(張説/)
叙曰八柱承天髙明之位定四時成嵗亭育之功存畫
為九州禹也堯享鴻名播時百榖棄也舜稱至德由此
言之知人則哲非賢罔乂致君堯舜何代無人有唐元
宰曰梁文貞公者位為帝之四輔才為國之六翮言為
代之軌物行為人之師表葢維嶽降神應時閒出者也
公諱崇字元之姚姓有虞之後逺自吳興近徙于陜今
家洛陽焉烈考長沙文獻公樹勲王室建旟嶲府公紈
綺而孤克廣前業激昻成學榮問日流武庫則矛㦸森
然文房則禮樂盡在弱冠補孝敬挽郎又制舉高第歴
佐濮鄭並有聲華入為司刑丞天授之際獄吏峻宻公
持法無頗全活者衆進夏官員外郎郎中侍郎朝廷曰
能遂掌軍國遷鳯閣侍郎監脩國史兼相王府長史始
則天人讓王承置醴之顧終以飛龍利見延驂乘之恩
自時厥後恒當大任凡三處兵部尚書三入中書令一
為禮部尚書左庶子又肅政大夫總靈武軍兵馬又司
僕卿知隴右監牧出典亳宋常越許申徐潞楊同十郡
景雲初以藩邸舊僚封梁國公食賦百室公性仁恕行
簡易虚懷汎愛而涇渭不雜真率徑盡而應變無窮常
推是心以御於物故所蒞必甿庶風偃驁狠化從言不
勵而教成政不威而事理去思覩頌來暮聞歌既登邦
政卒乘輯睦及在宗伯神人允諧今之中書是為理本
謀事兼於百揆綸道總於三台公執國之鈞金玉王度
大渾順序休徴來臻懋德格天名遂身遜拜開府儀同
三司崇其秩逸其志也初太夫人在堂公受職西掖頗
限扄禁求侍晨昏優詔既許尋令還職公固請以泣制
曰家有令弟足慰母心國有棟臣安可蹔闕其後剖符
江表敦諭起復衰麻外墨欒棘内毁變禮中權誠識所
貴神龍之首預聞興復疇其井賦累讓而停夫以革故
鼎新大來小往得喪而不形於色進退而不失其正者
鮮矣君子曰忠不忘親仁也哀不違事義也讓功辭邑
禮也濟代全名智也仁以長人義以和下禮以安上智
以周身宜其光輔四帝軒冕三紀池臺琴筑優游暮齒
傳爵土於祚𦙍保禄位於終始矣享年七十有一開元
九年九月寢疾薨于東都慈惠里皇上悼焉國人慕焉
撫牀輟舂曾未云比制贈揚州大都督諡曰文貞禮也
十年二月塟於萬安山之南原在疾也王人賜膳御醫
視藥于薨也中使弔臨羽儀哀送君臣之義厚莫重焉
子异子奕思綴遺美以寘罔極有詔掌文之官叙事盛
德之老銘功將以寵宗臣揚英烈帝乃灑恩仙翰鏤澤
豐䂥日月臨照於佳城烟雲變態於神道寳其文字别
為羣玉之山禁其樵蘇即表三司之墓銘曰
源深自虞派别從吳避地魯陜居家洛都神明逺契嶽
瀆冥符翊聖斯偶生賢不孤仁將勇濟孝與忠俱學刄
攢植文鋒迅驅纔安卑位即騁長途惟實惟有若虚若
無再三軍國一二訏謨戎柄尤重王綸最樞兼司任切
久政榮殊黼藻彌煥丹青靡渝以寛容物以鑑分區外
或形放中恒禮拘箴雖誡口諍亦忘軀但覩渾璞誰詳
瑾瑜伊皋尺寸管樂錙銖名正身遂言誠願孚方辭漢
禄更辱齊組既積而散窮歡盡娱川歸東極日去西晡
上惻旒扆旁悲路衢藍田美玉荔浦明珠載廣休慶爰
𢎞典謨豐碑迺立盛業其鋪帝念頻軫仙毫特紆鐫金
刻石鳯篆龍圖七耀光動三泉澤濡銓能叙事理鬱詞
敷求舊銘實慙殫恧蕪緬思雲霧尚想江湖有道之德
其何以踰延陵之墓空此嗚呼存殁終始遐哉邈乎
　小説載姚崇與張説有隙崇病戒諸子吾没後張必
　來弔汝具陳吾生平服玩張若不顧汝家族無類矣
　若顧當録致之仍以神道碑為請既獲其文登時録
　進先礱石以待至便鐫刻崇卒悉如其言不數日文
　成敘致該詳時謂極筆數日果遣使取本欲加刪改
　姚氏諸子引視碑仍告以奏御使者復命張悔恨曰
　死姚崇能筭生張說吾今日方知才之不及逺矣按
　姚崇以開元九年九月丁未卒于東都時張説在并州
　九月癸亥說進兵部尚書同中書門下三品時帝在
　長安説亦應至長安明年二月帝至東都則崇已塟
　矣未塟以前説無由赴弔既塟而弔去崇死已半年
　説在帝左右已三四月不應久不脩隙至碑文既成
　而後悔之也唐書通鑑俱不取此極有見
　　冠軍大將軍郭知運神道碑(張説/)
四敘平分清秋之氣勁五方異俗崆峒之人武故隴上
多豪山西出將其有雲龍感召星象特生金鼔登壇隠
如敵國麾幢指塞自比長城得之於太原公矣公諱知
運字逢時其先太原著姓今則晉昌人也本乎文武之
弟是為虢叔虢或云郭因而氏焉自燕昭尊隗以築宫
漢祖封亭以列國其侯于陽曲宅彼太原舊矣亭之𤣥
孫友從太原徙隴西昭帝分隴西置平郭氏又為郡之
右族友之昆孫武威太守憲憲之猶子散騎常侍芝其
有名迹見於魏晉則晉昌諸宗散騎之後也爾乃一門
連譽時人號曰三儒四海名齊天下謂之八顧光禄派
分於馮翊廷尉世茂於潁川孝則天錫釡金忠則帝章
冕服仁則猛獸不害信則童兒不欺豈但介休見有道
之碑洛陽聞立德之傳而已曾祖欽𤓰州大黄府統軍
上柱國祖才朝議郎𤓰州常樂縣令上柱國父師朝散
大夫上柱國贈伊州刺史磧鹵之地戎馬生郊業戰鬬
而𢎞勲仕州縣而為達啟莫京之繇福不在於其身積
無聲之善慶必流於後嗣公太白之精雷泉之靈膺家
之禎為國而生身長七尺力能扛鼎猿臂虎口虬鬚鶚
瞬射穿九札劍敵萬人子卿路逢遥識將軍之相唐舉
一見足辨封侯之骨解褐以善戰授昭武校尉秦州三
度府左果毅以販狄北庭加游擊將軍沙州龍勒府折
衝兼右金吾郎將瀚海軍副使尋改朝散大夫伊州長
史伊吾副使以軍累破虜即授其州刺史進當軍經略
使朝廷以未愜前除且有後命遷本衛中郎將仍舊為
州軍使黙啜之冦北庭也公奔命解圍軍聲大振加雲
麾將軍右府衛將軍封介休縣開國公食邑二千户開
元二年吐蕃入隴右掠垌牧公兵以竒勝冦不復蹤積
甲山齊而有餘牧馬谷量而未盡歸功廟筭朝議多之
授羽林將軍持節隴西諸州節度大使兼鄯州都督河
源軍使鎮西陲信國之藩屏坐北洛亦王之爪牙故入
奉期門而出寄分閫於是料敵無備閒其師老潛軍一
舉大俘九曲鎖甲文劒僰馬㹈牛既獻戎捷遂頒朝賜
乃兼鴻臚卿攝御史中丞改封太原郡開國公加前食
邑三千户執憲總軍典屬乘障增爵益邑遇厚恩深俄
而六州羣胡相率大叛命公統隴右之騎濟河曲之師
鋒鏑爭先玉石俱碎拜左武衛大將軍授一子官賜金
銀器百事雜綵千段班師臨洮遘茲虐疾嗟呼匈奴未
滅宿志不申生也有涯死而猶視開元九年十月二十
二日薨於軍舍春秋五十有五蕃夷邊鎮血面椎心悲
慘風雲號慟山谷豈非良將視人如子人亦視猶父乎
皇帝閔焉詔贈京州都督米粟五百石錦帛五百段命
都水使者張景佚備物護塟遵朝典也惟公氣猛而性
和量寛而精鋭沉謀可以掩蓍蔡雄斷可以奪鬼神故
常糟粕韜鈴芻狗風角然其樹恩結信立威用武烜赫
如風濤震蕩如雷雨戰必克攻必取每有奏謁帝特稱
歎孝文之得魏尚虜不足憂太祖之見郭嘉知成吾事
前後錫錦衣寳帶文馬素女爛其盈門長鳴在廐感知
己之主陳必死之力皇情西顧則九羌舋鼔詔書北伐
則六狄焚旗上成聖君之𤣥鑒下効武臣之素節其竟
也如此夫為人子立廟致敬祖考來格不亦孝乎為人
臣恢疆禦侮以勞定國不亦忠乎若然者歸義方於先
人揚令名於後代可也嗣子英傑起復定逺將軍左領
軍衛翊府中郎將借紫服金章河西節度副大使英竒
朝散大夫前尚輦奉御英恊游擊將軍前京兆勵行府
右果毅都尉英彦朝議郎前左衛胄曹參軍等咸善居
喪而過哀或從王事而奪禮則知辛賢父子繼位將軍
祭彤兄弟並參戎律去本不戀達也而新是謀權也嘉
此武功創其宅兆以十月七月塟我公太原夫人燉煌
索氏袝焉禮也皇上念功以惜逝厚終以遇存有詔詞
人為其碑誌介士送塟即封征虜之墳單于入朝當祭
度遼之墓銘曰
洸洸將軍雄略冠羣平西征北震戎懾獯亭障卧鼔屯
田饋軍㐲此白刄致彼青雲郭侯讌喜既多受祉𤣥牡
黼衣清廟蠲祀鼎食金奏炮鼈繪鯉既來不庭有嚴天
子流沙博望羽林飛騎河曲迴兵臨洮舊防手握金節
魂沉玉帳千里送喪三軍悽愴詔塟禮崇恩碑義豐生
為神將死為鬼雄身世一滅榮華萬空祁連之墓長旌
武功
　唐書本傳知運二子英傑英乂此文有三子而無乂
　歐公集古録亦疑此碑為燕公奉紹撰定不誤或即
　竒彦改名耳英乂代宗時貴幸為父請諡初議曰威
　為崔厦所駁改曰恭而唐書作諡威恐史書亦未可
　盡信
　　撥川郡王神道碑(張説/)
珠玉無逺而登輦輅之飾寳也松秳無幽而入殿堂之
搆材也物貴其用人亦如之撥川王論弓仁者源出於
疋末城吐蕃賛普之王族也曾祖賛祖尊父陵代相蕃
國號為東贊戎言謂宰曰論因而氏焉公有由余之深
識日磾之先見陋偏荒之韋毳慕上國之衣冠聖厯二
年以所統吐渾七千帳歸於我是嵗吐蕃大下公勒兵
境上縱諜招之其吐渾以論家世恩又曰仁人東矣從
之者七千人朝家大勲授左玉鈴衛將軍封酒泉郡開
國公食邑二千戸國語曰犬戎樹敦(國語/作惇)守終純固今
其俗獷而輕死其法折而不撓故前代無降人中國無
童僕自公之拔身向化首變華風澤潞之閒始見我州
矣若夫河南胡苑坰牧所利每嵗冰合虜騎是虞中軍
必謀於元老亞將固選於時傑神龍三年以為朔方軍
前鋒遊奕使景雲二年換右驍衛將軍開元五年兼歸
德州都督使皆如故八年遷本衛大將軍改朔方節度
副大使公之理兵也堅三甲利五刄偶拳勇齊足力信
賞罰分甘苦六轡如手千夫一心接獯獫猶蚊蚋卧沙
塞猶袵席荐居露食垂二十年雨畢而成師冰泮而休
卒寒氣入於肌骨夜霜入於鬚鬢人不堪其勤公不改
其節韓公之建三城也公洗兵諾真之水刷馬草心之
山以為外斥而叛徒安堵鄭卿之和黙啜也公授館李
陵之臺致饗光禄之塞以為内侯而賔至如歸九姓之
亂單于也公四月度磧過白檉林收火拔部帳納多真
種落彌川滿野懷惠忘亡漠南諸軍韙其計也降户之
叛河曲也公千騎奮擊萬虜奔走戡剪略定師旅方旋
而延陁􁧞跌復相嘯聚上軍敗於青岡嶺元帥没於赤
栁澗公越自新堡奔命冦塲贏糧之徒不滿五百兇醜
四合衆寡萬倍公殺牛為壘噉虜為餉決命再宿衝潰
重圍連兵躡踵千里轉戰全薛公於河外反知運於冦
手朔方諸軍壯其戰矣研磨之奔也邀于黒山口覆其
精鋭布思之背也追至紅桃帳掩其輜重乳洎之㑹刜
蘭池之狂胡木盤之役縲右渠之逋冦凡前後大戰數
十小戰數百筭無遺策兵有全聲是以六狄逃遁三垂
乂寧聲暴露於天下業光華於世載信皇威之所加亦
武臣之力也故錦衣寳玉允答戎功甲第良田丕承王
命語其智効未甚優寵黄頭黒齒比價齊名積戰多瘡
累勞生疹恩命尚藥馳往診之晉竪己深秦醫無及十
一年四月十五日薨于位享年六十有六制贈為撥川
王稱故國本其志也太常議諡曰忠由舊典昭其行也
長子雲忠襲官封繼事業次子舊久特拜郎將十二年
四月詔塟於京城之南懷逺人也大常鼔吹介士龍旂
虎帳貂裘封犛殉馬吉凶之義舉夷夏之物備長安令
總徒以護事鴻臚卿序賔以觀禮哀榮之道著矣君臣
之義厚矣有命國史立碑表墓吾嘗同寮敢陳遺烈銘
曰
黄河接天青海殊壤舉世安裕拔俗誰敢倬哉論侯利
有攸往奮飛横絶摶空直上以衆欵塞因敵立勲吐渾
萬户吟嘯成羣精感天地氣合風雲既封酒泉乃位將
軍朔方陰塞直彼獯虜帝命先鋒闞為虓虎山北加電
漢南擊鼓數年之間耀國威武我有師旅將軍鞠之我
有邊甿將軍育之栁澗亡師一劔復之蘭池叛胡三戰
覆之武節方壯朝露不待王爵送終宿恩未改時來世
往人亡物在銘勲諡忠以告四海
　自古中國威德行于四夷惟唐為盛漢與三代皆不
　及究其所以雖非一術而推誠番將實其大端如史
　所載阿史那社爾契苾何力黒齒常之論弓仁及弓
　仁之孫惟貞其人才皆中國所罕即如此文所稱卧
　沙塞猶袵席夜霜入于鬚鬂中國之人還堪此否此
　實有志攘夷者所當知至于林甫將番一段公案因
　駕御失宜不可因噎廢食也
　　六祖能禪師碑銘(王維/)
無有可捨是達有源無空可住是知空本離寂非動乘
化用常在百法而無得周萬物而不殆鼔栧海師不知
菩提之行散花天女能變聲聞之身則知法本不生因
心起見見無可取法則常如世之至人有證於此得無
漏不盡漏度有為非無為者其惟我曹溪禪師乎禪師
俗姓盧氏某郡某縣人也名是虚假不生族姓之家法
無中邊不居華夏之地善習表於兒戲利根發於童心
不私其身臭味於耕桑之侣茍適其道羶行於蠻貊之
鄉年若干事黄梅忍大師願竭其力即安於井臼素刳
其心獲悟於稊稗每大師登座學衆盈庭中有三乘之
根共聽一音之法禪師黙然受教曽不起予退省其私
逈超無我其有猶懐渇鹿之想尚求飛鳥之跡香飯未
消弊衣仍覆皆曰升堂入室測海窺天謂得黄帝之珠
堪授法王之印大師心知獨得謙而不鳴天何言哉聖
與仁豈敢子曰賜也吾與汝不如臨終遂宻授以祖師
袈裟謂之曰物忌獨賢人惡出已予且死矣汝其行乎
禪師遂懐寳迷邦銷聲異域衆生為淨土雜居止於編
人世事是度門混農商於勞侣如此積十六載南海有
印宗法師講涅槃經禪師聽於座下因問大義質以真
乘既不能酬翻從請益乃歎曰化身菩薩在此色身肉
眼凡夫願開惠眼遂領徒屬盡詣禪居奉為挂衣親自
削髪於是大興法雨普灑客塵乃教人以忍曰忍者無
生方得無我始於成初發心以為教首至於定無所入
惠無所依大身過於十方本覺超於三世根塵不滅非
色滅空行願無成即凡成聖舉足下足長在道場是心
是情同歸性海商人告倦自息化城窮子無疑直開寳
藏其有不植德本難入頓門妄繫空花之狂曾非惠日
之咎常歎曰七寳布施等恒河沙億刼脩行盡大地墨
不如無為之運無礙之慈𢎞濟四生大庇三有既而道
德遍覆名聲普聞泉館卉服之人去聖歴刼塗身穿耳
之國航海窮年皆願拭目於龍象之姿忘身於鯨鯢之
口駢立於户外趺坐於床前林是旃檀更無雜樹花惟
薝蔔不嗅餘香皆以實歸多離妄執九重延想萬里馳
誠思布髪以奉迎願乂手而作禮則天太后孝和皇帝
並勅書勸諭徴赴京城禪師子牟之心敢忘鳯闕逺公
之足不過虎溪固以此辭竟不奉詔遂送百衲袈裟及
錢帛等供養天王厚禮獻玉衣於幻人女后宿因施金
錢於化佛尚德貴物異代同符至某載月日忽謂門人
曰吾將行矣俄而異香滿室白虹屬地飯食訖而敷坐
沐洛畢而更衣彈指不留水流燈焰全身永謝薪盡火
滅山崩川竭鳥哭猿啼諸人唱言人無眼目列郡慟哭
世且空虚某月日遷神於曹溪安坐於某所擇吉祥之
地不待青烏變功德之林皆成白鶴嗚呼大師至性淳
一天姿貞素百福成相衆妙㑹心經行晏息皆在正受
談笑語言曾無戲論故能五天重跡百越稽首脩蛇雄
虺毒螫之氣銷跳殳彎弓猜悍之風變畋漁悉罷蠱酖
知非多絶羶腥効桑門之食悉弃罟網襲稻田之衣永
惟浮圖之法實助皇王之化弟子曰神㑹遇師於晚景
聞道於中年廣量出於凡心利智踰於宿學雖末後供
樂最上乘先師所明有類獻珠之顧世人未識猶多抱
玉之悲謂余知道以頌見託偈曰
五藴本空六塵非有終生倒計不知正受蓮花承足楊
枝生肘曷離身心孰為休咎至人達觀與佛齊功無心
捨有何處依空不著三界徒勞八風以兹利智遂與宗
通愍彼偏方不聞正法俯同惡類將興善業教忍斷嗔
脩慈捨獵世界一花祖宗六葉大開寳藏明示衣珠本
源常在妄轍遂殊過動不動離俱不俱吾道如是道豈
在吾道遍四生常依六趣有漏聖智無義章句六十二
種一百八喻悉無所得應如是住
　舊唐書本傳云維兄弟俱奉佛居常蔬食不衣文綵
　得宋之問藍田别墅在輞口輞水周于舍下別漲竹
　洲花塢與道友裴迪浮舟往來彈琹賦詩嘯咏終日
　在京師日飯十數名僧以𤣥談為樂齋中無所有惟
　茶鐺藥臼經案繩床而己退朝之後焚香獨坐以禪
　誦為事妻亡不再娶三十年孤居一室屏絶塵累臨
　終與親故書多敦厲奉佛脩心之㫖捨筆而絶按公
　著作如與魏居士書胡居士諸詩及此碑皆見地超
　絶宜其去來自在乃爾非鸚鵡禪所可髣髴也此碑
　實不減子厚作　以四六叙事至執役槽厰混跡獵
　夫一一皆冩出豈非化工手
　　唐故特進贈開府儀同三司揚州大都督南府君
　　　睢陽廟碑(栁宗元/)
急病讓夷義之先(臧文仲曰賢者急/病讓夷夷平也)圖國忘死貞之大
利合而動乃市賈之相求恩加而感則報施之常道睢
陽所以不階王命横絶凶威超千祀而挺生奮百代而
特立者也時惟南公天與拳勇神資機智藝窮百中豪
出千人不遇興詞鬱尨眉之都尉數竒見惜挫猨臂之
將軍天寳末冦劇憑陵隳突河華天旋虧斗極之位地
圮積狐狸之穴親賢在庭子駿陳謩以佐命元老用武
夷甫委師而勸進惟公與南陽張公巡髙陽許公逺義
氣懸合訏謀大同誓鳩武旅以遏横潰裂裳而千里來
應左袒而一呼皆至柱厲不知而死難狼瞫見黜而奔
師忠謀朗然萬夫齊力公以推讓且專奮擊為馬軍兵
馬使出戰則羣校同強入守而百雉齊固初據雍丘謂
非要害將保江淮之臣庶通南北之奏復拔我義類扼
于睢陽前後捕斬要遮凶氣連沮漢兵已絶守疏勒而
彌堅虜騎雖強頓盱眙而不進賊徒乃棄疾于我悉衆
合圍技雖窮于九攻志益專于三板偪陽懸布之勁汧
城鑿穴之竒息意牽牛羞鄭師之大臨甘心易子鄙宋
臣之病告諸侯環顧而莫救國命阻絶而無歸以有盡
之疲人敵無己之强冦公乃躍馬潰圍馳出萬衆抵賀
蘭進明乞師進明乃張樂侑食以好聘待之公曰敝邑
父子相食而君辱以燕禮獨何心歟乃自噬其指曰噉
此足矣遂慟哭而返即死孤城首碎秦庭終懵無衣之
賦身離楚野徒傷帶劍之辭至德三年十月城陷遇害
無傅燮之歎息有周苛之慷慨聞義能徙果其初心烈
士抗詞痛臧洪之同日直臣致憤惜蔡恭于累旬朝廷
加贈特進揚州大都督定功為第一等與張氏許氏並
立廟睢陽嵗時致祭男在襁褓皆受顯秩賜之土田塟
刻鮑信之形陵圖龎德之狀納官其子見勾踐之心羽
林字孤知孝武之志舉門闗于周典徴印綬于漢儀王
猷以光寵錫斯備於戲睢陽之事不唯以能死為勇善
守為功所以出竒以恥敵立慬以怒冦(慬音謹勇也/立慬出列子)俾
其專力于東南而去備于西北力專則堅城必陷備去
則天討可行是故即城陷之辰為尅敵之日世徒知力
保于江淮而不知功靖乎醜虜論者或未之思歟公諱
霽雲字某范陽人有子曰承嗣七嵗為婺州别駕賜緋
魚袋歴施涪二州服忠思孝無替負荷懼祠宇久逺德
音不形願斵堅石假辭紀美惟公信以許其友剛以固
其志仁以殘其肌勇以振其氣忠以摧其敵烈以死其
事出乎内者合于貞行乎外者貫于義是其所以奮百
代而超千祀者矣其志不亦宜乎廟貌斯存碑表攸託
洛陽城下思鄉之夢儻來麒麟閣中即圖之詞可繼銘
曰
貞以圖國義惟急病臨難忘身見危致命漢寵死事周
崇死政烈烈南公忠出其性控扼地利奮揚兵柄東護
吴楚西臨周鄭婪婪羣凶害氣彌盛長蛇封豕踊躍不
定屹彼睢陽制其要領横潰不流疾風斯勁梯衝外舞
缶穴中偵鈐馬非艱析骸猶競浩浩烈士不聞濟師兵
食殱焉守逾三時公奮其勇單車載馳投軀無告噬指
而歸力窮就執猶抗其辭圭璧可碎堅貞不虧冦力東
盡兇威西恧(恧女/六切)孤城既拔渠魁受戮雷霆之誅由我
而速巢穴之固由我而覆江漢淮湖羣生咸育倬焉勲
烈孰與齊躅天子震悼陟是元功旌褒有加命秩斯崇
位尊九牧禮視三公建兹祠宇式是形容牲牢伊碩黍
稷伊豐䖍䖍孝嗣望慕無窮刋碑河滸萬古英風
　柱厲叔事莒敖公自以為不知已去居海上及公有
　難乃往死之曰以醜後世之人主不知其臣者晉襄
　公縛秦囚使萊駒以戈斬之囚呼萊駒失戈狼瞫取
　戈斬囚遂以為右箕之役先軫黜之狼瞫怒及彭衙
　既陳以其屬馳秦師死焉此二事用于霽雲碑是子
　厚微意徐師川詩開元天寳中衮衮見諸公不聞張
　與許名在臺省中亦子厚指也
　　三受降城碑銘(吕温/)
夏后氏遏洪水駈龍蛇能禦大菑以活黔首周文王城
朔方逐獫狁能捍大患以安中區若非髙岸峻防重門
擊柝雖有盛德曷觀成功然則持璿璣而弛張萬象昊
穹之妙用扼勝勢以擒縱八極王者之宏圖道雖無外
權則有備變化消息存乎其人三受降城皇唐之勝勢
者也昔秦不量力北築長城右扼臨洮左馳碣石生人
盡去不足乘障兩漢之後頽為荒丘退居河滸歴代莫
進矯亡秦之弊則可矣盡中國之利則未然唐興因循
未暇經啟有拂雲祠者在河之北地形雄坦控扼樞㑹
虜伏其下以窺域中禱神觀兵然後入冦甲不及擐突
如其來鯨一躍而吞舟虎數步而擇肉塞草落而邊甿
懼河冰堅而羽檄走爰自受命至于中興國無寜嵗景
龍二年黙啜強暴瀆鄰構怨掃境西伐漢南空虚朔方
大總管韓國公張仁愿躡機而謀請築三城奪據其地
跨大河以北嚮制胡馬之南牧中宗詔許横議不撓於
是留及𤓰之戍斬姦命之卒六旬雷動三城岳立以拂
雲祠為中城東西相去各四百里過朝那而北闢斥候
迭望幾二千所損費億計減兵萬人分形以據同力而
守東極于海西窮于天納陰山於寸眸拳大漢於一掌
驚塵飛而烽火燿孤鴈起而刁斗鳴涉河而南門用晏
閑韓公猶以為未也方將建大斾提金鼓馳神笇鞠虎
旅看旄頭明滅與太白進退小則貢琛賮受厥角定保
塞一隅之安大則倒狼居竭瀚海空苦塞萬里之野犬
略方運元勲不集天其未使我唐無北顧之憂乎厥後
賢愚迭任工拙異勢剛者黷武柔者敗律城隳險固冦
得凌軼或駈馬飲河而去或控弦劘壘而旋吾知韓公
不瞑目於地下矣今天子誕敷文徳茂育羣生戢兵和
親北狄右袵然而軍志有受降如敵大易有安不忘危
崇墉言言其可弛柝亦宜鎮以元老授之廟勝俾述舊
職而恢遺功外勤撫綏内謹經略使其來不敢仰視去
不敢反顧永讋猛氣無生禍心聳威馴恩禽息荒外安
固萬代術何加焉敢勒銘城隅庻復隍而光烈不昧銘
曰
韓侯受命志在朔易北方之強制以全策亘漢横塞掲
茲雄壁如三鬬龍躍出大澤並分襟帶各閉風雷俯視
陰山仰看昭回一夫登陴萬里洞開日晏秋盡纎塵不
來時惟韓侯方運神妙觀釁則動乃誅乃弔廓乎窮荒
盡日所照天乎未贊不䇿清廟我聖耀德罷扃北門優
而柔之用息元元曷若皃守推亡固存于襄于夷永裕
後昆
　三受降城皆在黄河北岸今河套之北也中城南直
　朔方安北都護府在焉東城在勝州之北西城在豐
　城之北此唐史註也宋初曰中城南直朔方西城南
　直靈武東城南直榆闗宋白曰東城本漢雲中郡地
　中城本漢五原郡地西城本漢臨河縣地三説微有
　不同如宋白所考則東受降當與大同相近去黄河
　逺矣或者漢雲中郡地廣西接榆闗非止大同府境
　也大抵漢築朔方守在河南唐築三城守在河北今
　河南已為虜巢矣況河北乎右榖山筆麈
　　故太子少保贈尚書左僕射京兆韋府君神道碑
　　　(吕温/)
山之大者匿峰巒含氣象積髙無倪而不見其險孕粹
有物而不知其神此其所以為大也德之全者毁圭方
黜皎厲靈機宻運而智不驚愚遐標特立而迹無變俗
此其所以為全也然則太山髙而可陟全徳近而難知
我求其倫見之於少師公矣公諱某字某京兆杜陵人
其先帝堯光宅讓徳儲慶建國命氏列于夏商相胄卿
族繁于漢魏代濟不殞煥焉盛門大王父諱某皇朝主
客郎中萊濟商三州刺史王父諱某倉部郎中太原少
尹贈秘書監烈考諱某檢校都官郎中嶺南節度行軍
司馬贈同州刺史或以瑚璉之器纔施郡政或以巖廊
之姿僅及戎佐與時俱息從道而汚屈不試於當年啟
莫京於身後公生而岐嶷弱而老成渾粹不散清明虚
映朱絃遺音而宫商自韻大圭不琢而符彩溢發邈矣
天爵爛乎人文鼓鍾之聲日逺卿典之譽來逼釋褐太
子正字與仲弟正卿以賢良偕徴策入異等冥鴻雙舉
當代榮之授髙陵主簿遷監察御史改殿中内供奉東
都留守判官即拜東臺殿中侍御史參畫惟允持繩不
囘河洛之間風聲尚在德宗躬決庶政本於尚書責成
曹郎綜練材實薦出方伯時超貳卿二十年間斯為極
選公由是前後遷刑部吏部員外郎吏部郎中奏議推
美彌綸成績南宫之故事存焉于時戡復日近勲勤者
衆都市惰游盡垂金組邦畿豪奪半賜丹書輕禽逸於
疎網悍馬駭於柔轡上思懲抑必假良能公由是前後
歴奉天長安二縣令仁護鰥惸智鈐豪右輿人之遺詠
在焉望由實濟任以望重選曹未幾遷給事中既居駁
正之司不撓當官之論屬東南嵗歉俾乂惟難出為常
州刺史天寳之後中原釋耒輦越而衣漕吳而食一隅
重困五紀于兹公臨之清貞結以忠恕固存惠寡務嗇
勤分一法以去其侵漁多方以備其災患以逸道而使
繕完允濟以與道而取賦入先期聲聞天朝考績連最
轉蘇州刺史二境之閒百里而近靈源自出殊派其清
膏澤所霑異壤同潤下車朞月報政如初加秩賜金借
留累嵗無何彭沛䘮師兵驕地偪安危所繫朝論難之
乃以公檢校秘書監兼御史中丞賜紫金魚袋充徐泗
節度行軍司馬重其威望將委旄鉞而未命程伯徐方
之軌既同不見賈生宣室之徴遽至擢吏部侍郎倫品
甄明通簡節適勢有探湯之熱我以靜濯衆有鼔簧之
喧我以心聽馴致其美闇然日彰不求無失職之人人
自以為不失職矣輟拜京兆尹德刑交脩寛猛相濟匪
設鈎距物無遁情匪曜鋒鋩機無滯斷浩穰之理不肅
而成不求無不欺之吏吏自以為不能欺矣俄改太子
賔客辭劇就閑圖南之勢一息選德求舊居東之命惟
重遷檢校工部尚書兼御史大夫充東都留守東都畿
汝州都防禦使自盜起幽陵兵屯諸夏涉淮而北軍國
異容分陜以東古今殊寄公講信脩睦外張保釐之政
完備訓戎内寓折衝之令矛㦸不露德耀藹然遐邇頓
首以承風強暴革心而知懼今上嗣統就加檢校吏部
尚書方入諧僉屬毘贊大化不幸嬰疾表求退頤優詔
除太子少保冀其休復將有後命神祇竟昧藥禱無真
以元和元年三月十二日薨於東都履信里之私第享
年六十有四寵贈尚書左僕射輤車西歸制使賻弔太
常褒議諡曰某公哀榮備矣夫人河東裴氏侍中耀卿
之孫給事中皐之女德門鍾美淑問充塞蕣華早落蓍
兆叶期即以是年五月二十一日合塟于萬年縣髙平
鄉少陵原禮也公孝悌天至行有餘力仁義性德匪俟
服膺不飾表以近明每縱心而中矩清虚簡淡而應物
不倦通曠夷易而及門無雜不尚意氣而然諾篤志不
好臧否而鑒識超倫與故相國齊江西映穆宣州贊贊
弟侍御史員為文章道義之友可以視其所親矣今吏
部郎中扶風竇羣抗迹毗陵退身進道公三揖郡榻之
上一振天墀之下不數嵗閒蔚為重器可以視其所舉
矣分正東郊開府辟土則有今右司郎中燉煌段平仲
倉部員外郎安定皇甫鎛禮部員外郎清河張賈京兆
尹韋嗣隴西李景儉中山衞中行平陽路隨皆羣彦之
秀出一時之髙選可以觀其所任矣加以志尚幽逺冥
捜好古所居第必有松石之致退公暇日常以圖籍自
娱一字愜心金玉不顧片言同趣布褐無閒亹亹然若
見道之所存陶陶然不知嵗之云晏於戲䇿名從事四
十餘年朋友罕聞得䘮之言家人莫見喜愠之色坦懐
以處推分而行無怨於人人亦無怨無猜於物物亦無
猜履信順以優游保福禄而終始其名教之大雅者歟
有九子長曰元貿前常州義興縣尉次曰榖前邠州司
倉次曰璋鄉貢進士能脩詞立誠克家致美茂揚風訓
休有令問其次某某等皆殊資異識登於童齒慶善之
餘也以某獲窺牆仭見託篆述究賢人之業信而無媿
申孝子之志直而不文其詞曰
利建于商介圭作寳爰立于漢緇衣改造克昌厥亂奕
世載考亞尹擅名郎中懷道莫躋貴仕莫享難老藴靈
儲休以啟少保不顯少保其德愔愔有綽遐姿曠哉靈
襟顯仁山立藏用淵沉煦如冬陽藹若春陰白圭三復
克保明心黄鍾九變莫匪和音靜專動直謙進柔克冝
踐公輔以楨王國促路頓軌中天墜翼少陵右原拱樹
寒色窮壤可弊唯名不失金石垂之以慰罔極
　碑文不著韋名考竇羣傳云蘇州刺史韋夏卿薦之
　不召後夏卿入為京兆尹復言之德宗入為左拾遺
　合之此碑其為夏卿無疑但竇羣皇甫鎛非佳士化
　光為羣所厚故稱之非公論也靈機宻運二語世豈
　有斯人其惟聖人乎
　　幽州紀聖功碑銘(李德裕/)
幽州盧龍軍帥檢校左僕射張公仲武往年脩獻捷之
禮今嵗有銘勲之請二者君子韙之豈不以諸矦有四
夷之功獻其戎捷春秋舊典也宗周納肅慎之貢銘於
楛矢天子令德也斯可以為元侯表可以為後代法聖
上嘉其動而中禮乃命宰臣採其元功傳於惇史臣德
裕敢颺言曰夫兵者所以除暴害也愛人則惡其為害
禁暴則惡其為亂雖叡智不殺化之以神至德允懷招
之以禮然書有猾夏之戒傳有脩刑之訓虞舜四罪乃
成大功文王一怒以至無侮非德教之助歟仁聖文武
章天成功神德明道大孝皇帝熈我文典煥乎光明極
象外之微臻於至道鼔天下之動致於中和慮必鉤深
退而藏宻故能神幾獨照成未兆之謀威光逺震制不
羈之虜當其時也烽燧迭警羽書狎至人心大揺羣師
沮氣皇帝以軒后之威神漢髙之大略光武之雄斷魏
祖之機權合而用之以定王業此議臣所以不敢望於
清光也倬哉天地應而品物生君臣應而功業成故龍
躍而雲從鶴鳴而子和方叔伐獫狁蠻荆來威安逺擊
車師西域震服宜有良將殿于朔邊張公禮悦戰器書
成傳癖張仲孝友子孺塞泉流落不耦光景未耀明主
雅聞竒志持印而拜將軍遥推赤心築壇而命元帥拔
自雄武授之薊門果能精誠奮發䇿慮偪臆千里獻籌
一心憂國則知龍顔善將任人傑而不疑日角好謀歎
敵國而強意迴鶻者本北狄之裔也或曰獯狁或曰山
戎五帝所不能臣三王所不能制前史載之悉矣暨薛
延陀之敗也酋帥吐迷度率衆欵塞太宗幸靈武納降
立迴鶻部落置瀚海都督因我封殖遂雄北方肅宗之
戡内難也葉護以射鵰之士親扈戎旌亦由羌髳率師
以翼周北貊梟騎以助漢既滅大憝乃疇厥功特拜葉
護司空嵗贈繒二萬匹厥後飾宗女以配之立宫室以
居之其在京師也滛祠雲構甲第棊布棟宇輪奐衣冠
縞素交利者風偃挾邪者景附其翎侯貴種則被我文
繢帶我金犀悦和音厭珍膳蝎蠧上國百有餘年既而
桀驁無親天命不祐僭侈極欲神道惡盈本國荐饑畜
産耗半黠戞斯因利乘便遂焚龍庭墟落蕭條陰燐青
熒今之烏介可汗亡逃失國竊號沙漠非我策命自為
假王其來也羡漫陰山睥睨髙闕𤣥塞之下氛霧蔽天
質貴主以前驅依大國而求援或丐我米􁧌救其饑人
或邀我甲兵復其故地外雖柔服内有桀心因行人致
辭徴呼韓故亊願居光禄塞急保受降城其下有二部
曰赤心宰相那頡啜特勒赤心者天性忿鷙戎馬尤盛
初與名王嗢没斯首謀内附俄而負力怙氣潛圖厲階
為嗢没斯所紿誘以俱謁可汗戮於帳下其衆大潰東
逼漁陽上乃賜公璽書授以方略公以室韋悍亟之兵
近我邊鄙俾其偵邏且禦内侵尋以徴役不供為虜所
敗由是介馬數萬連亘幽陵伏精甲於松樠布穹廬於
磧鹵散若飛鳥止如長雲火燎于原不可嚮邇公激義
氣以虹貫發精誠而右開竒計兵權宻授髦儁乃命介
弟仲至與禆將游奉寰王如清左敵萬李君慶張自榮
高守素李志操率鋭兵三萬建斾而前介冑雪照戈矛
林植命以義殉壯由師直聲隆隆而未洩欲逐逐而不
食戢以聽命嚴而有威公曰險道傾仄且馳且射胡兵
所以無敵也致之平原勒以方陣我師可以逞志也於
是據于莽平環以武剛首尾虵伸左右翼張輕騎既合
竒鋒横騖如摧枯株如搏畜兔攝讋者弗取陸梁者皆
仆虜矦王貴人計以千數然後盡羅服聽悉數系纍谷
靜山空靡有孑遺橐駞駃騠風澤而散旃檀羅幕布野
畢收馬牛幾至於谷量虜血殆同於川決徑路寳刀祭
天金人竒貨珍器不可殫論乃命從事李周曈馳傳上
奏又命牙門將國從玘繼獻戎俘皇帝受而勞之羣臣
畢賀昔長平七徑驃騎六舉竇憲合氐羌之衆陳湯檻
城郭之兵或生靈減耗士馬痡傷邀功救罪矯命專征
然猶告類上帝薦功清廟顧視二漢不其恧歟以公威
動蠻貊功在漏刻因命公為東面招撫迴鶻使先是奚
契丹皆有虜使監護其國責以嵗遺且為漢諜自迴鶻
嘯聚靡不鴟張公命禆將石公緒等諭意兩部戮迴鶻
八百人雖介子討罪於龜兹班超行誅於鄯善未足儔
也迴鶻又遣宣門將軍等四十七人詭辭結歡潛伺邊
隙公宻賂其下盡得陰謀且欲馳入五原大敺雜虜公
逗留其使緩彼師期竟得人病馬瘏縮衂而退挫鋭解
紛繄公善計今烏介自絶皇澤莫敢近邊并丁令以圖
安依康居而求活盡死餘種屈意黑車寄託逺遁流離
饑凍黒車亦倚其威重迫脇諸戎造謀籍兵解仇交質
自謂約賷深入漢將取而未期渡幕輕留王師往而非
利公以壯猷逺御長計羈縻不媮避嫌之便終盡致敵
之術將時動而得儁豈嵗數而勝微矧乎明主仗將帥
為爪牙視戎狄為鼠彘方獵猛敵不翫細娱非周宣無
以成召虎之勲非漢宣無以聽營平之計朂哉上將光
我中興公前後受降三萬人特勒二人可汗泲一人都
督外宰相四人其他禆王騎將不可備載王褒以日遂
歸德稱為人瑞班固以稽落蕩冦大振天聲孰若天子
神武百蠻震慴乘其蹙困臨以兵鋒刈單于之旗納休
屠之附非萬里之伐無三年之勤巍乎成功輝焯後代
宜刻金石以揚鴻休銘曰
大和之初赤氣宵興開成之末彤雲暮凝異鳥南來胡
滅之徴北夷飈掃厥國土崩逼迫遷徙震我邊鄙長蛇
云穴奔鯨失水上郡薊門兵連千里曾不畏天猶為驕
子丐我邊榖邀我王師假我一城建彼幡旗歸計強漢
郅支嫚辭狼顧朔野伏莽見羸鴈門之北羌戎雜處濈
濈羣羊茫茫大鹵縱其梟騎驚我牧圉暴若犲狼疾如
風雨皇赫斯怒羽檄徴兵謀而泉黙斷乃雷聲沈機變
化動若神明沙漠之北虜無隠情漁陽突騎燕歌壯氣
﨣﨣元戎眈眈虎視金鼓誓衆干旄蔽地爰命介弟屬
之大事翩翩飛將董我三軍稟兄之制代帥之勤威畧
火烈胡馬星分戈迴白日劔薄浮雲天街之北旄頭已
落絶轡之野蚩尤未縛俾我元侯恢𢎞逺略取彼單于
係之徽索陰山寢烽亭徼櫜弓萬里昆夷九譯而通蠻
夷既同天子之功儒臣篆美刋石垂鴻
　平淮西碑于諸將相皆稱官稱名葢歸功主上自合
　如此此文以紀聖為題而篇中稱仲武為公非體也
　豈至此而藩鎮之勢愈重耶　困學紀聞云唐五代
　之際以文紀事者多用故事而作史者因而舛謬囘
　鶻烏介可汗走保黑車子族李徳裕碑文云烏介并
　丁令以圖安依康居而求活所謂康居用漢書郅支
　事也而舊史云烏介依康居求活北漢鄭珙卒于契
　丹王保衡晉陽見聞録虜俗雖不飲酒如韋曜者亦
　加灌注韋曜即吴孫皓時韋昭也而路振九國志云
　髙祖鎮河東命韋曜北使曜不能飲酒虜人強之此
　殆類癡人説夢也按此一段讀四六文者不可不知
　附録于此
　　周故大將軍豳國公墓銘(庾信/)
公諱廣字乾歸邵惠公之元孫豳孝公之長子若木拂
日長虵委天龍圖幕河之光神鼎連雲之氣六辯搆字
五運徴祥是以維嶽降神自天生德凝脂㸃漆日角珠
庭為子則名髙五都為臣則光照千里華葢中天之峰
未階其峻虞淵浴日之水不盡其源嵗在琱車年方竹
馬月中桂樹切問能訓石上木生懸思即悟年十一孝
公薨㷀㷀在疚孺慕過禮泉驚孝水竹動寒林三行克
宣八翼斯舉大周建國宗子維城設壝封人分司典命
開國天水郡公食邑二千户元年授使持節驃騎大將
軍開府儀同三司其年四月授都督秦州刺史孝公久
牧汧隴遺愛在人今茲見撫我君之子豈獨司𨽻之臺
鮑宣累葉丞相之府韋賢重代二年拜大將軍方衛青
之張幕冊重元勲譬韓信之登壇榮髙獨拜武成元年
遷都督興梁等十九州諸軍事梁州刺史嶓冢導漾乃
濟漢之東流蔡蒙旅平實華陽之西極其年九月改封
蔡國公食邑萬户地接韓城闗隣楚鄣戶封八縣恩深
冦恂之功邑啟萬家事極曹參之賞保定元年授小司
冦犴户苔生囹闗籥動載酒屬車幸無寃氣觀囚軍府
或聽鳴琴二年轉守蒲城都督潼闗等六防諸軍事其
年閏月遷都督秦渭等十二州諸軍事秦州刺史公亟
牧冀城頻藩隴坻豪傑斂手貪殘解印加以上谷精兵
漁陽噪鼓北臨髙栁南望長榆匈奴下馬之山貴相藏
酒之谷莫不逺慕威聲遥承風化二年奉詔向甘州迎
皇后有文書手仲子之歸紀裂繻來卿為君逆自非名
髙絶國威被和鄰豈得稱族而行尊君之命四年授柱
國大將軍昭陽以功髙見用項梁以名將當官以今方
之彼有慙德天和三年授都督陜虞等八州甘防諸軍
事陜州刺史屈産垂棘既有滅虢之兵王官羈馬非無
絶秦之路公以正正鼔旗閑閑車軌服叛威邊筭無遺
䇿但以中外久勞積斯災疾山川則並走羣望賔客則
諸矦在門是以請謁承明言歸湯沐方詢夏郊之祀或
辯桑林之崇更除秦州刺史仍襲父爵豳國公分流之
嶺未登晚塞之城空望太夫人以公羸瘠悲泣相守胸
氣交衝奄捐館舍公頓伏苫寢水漿不入雖王人勸奪
瘡鉅愈増母死於子子死於親慈孝之道一朝總集大
漸之辰春秋二十有九四闗罷市三軍行哭言尋聽訟
猶見寒棠還顧空營唯餘衰栁諡贈某官禮也六年六
月歸塟於秦州之某原𤣥甲啟路追軫驃騎之功龍旂
贈行深悼東平之逺公亮直惟忠温恭惟孝居之仁義
飾以禮樂風神機警聰叡精明有仭於宫牆無形於喜
愠金版玉䇿之記枕籍忘疲蘭葉芝花之圖膏映必舉
碣石秋雲昭陽落月思風含臆言泉流吻翩翩書記則
阮瑀陳琳荏荏風流則王濛謝尚語其百發弓絶於猿
吟論其百中劒深於鴈陣枚乘之望梁苑不憚棄官樂
毅之求燕路無辭千里至如應變將略雷電立成帷帳
謀猷孫吳闇合有品藻人理之志有清平天下之心鵬
路忽摧龍津逐壅嗚呼哀哉大宰早茂三荆長辭萬始
撫養遺孤連枝同氣馬援之誡兄子義存謹飭王況之
事世叔情深愛敬同德比義此之謂乎乃為銘曰
御乾從紀乘離作聖白環讓徳𤣥珪受命平一地紐増
輝天鏡傍廕數國前臨七政地屬先登時逢下武玉璜
撥亂金縢光輔衛晉承家邢茅胙土波分建木派流𤣥
滬景命寅敘徽猷淵塞忠有令圖孝為全德山節蒞政
桓珪守國瀚海將臨燕山行勒平樂髙晏金華説經論
儒璧水親禮明庭相風待賦承露須銘乘舟向日䇿馬
隨星德舉克明能賢允淑上將授脤元戎推轂趙失東
漁胡亡南牧箭下遼城泥封函谷衮衣頻露丹襜亟巻
約法情推繁辭理遣盜烏懸察疑蛇立辯人共官園家
同野繭薾雲推景轉風落仭星裂中台山傾左鎮夏楹
舍爵殷階啟殯縿幕躐行明旍庭引秦川直望隴水分
飛山河滿目容衛靈歸陵圖石馬車畫衮衣小山揺落
長林變衰悽愴原隰荒涼宅兆樹宻人稀山多路少十
里松城千年華表夜臺方寂窮泉無曉
　周書豳國公廣大祖長兄顥之孫
　　周大將軍懷德公吳明徹墓誌(庾信/)
公諱明徹字通昭兖州秦郡人也西都列國長沙王功
被山河東京貴臣大司空名髙霄漢豈直西河有守智
足抗秦建平有城威能動晉而己也祖尚南譙太守父
樹右軍將軍抗拒淮沂平夷濟漯代為名將見於斯矣
公志氣縱横風情倜儻圮橋取履早見兵書竹林逢援
偏知劒術故得勇爵登朝材官入選起家東宫直後除
左軍葛瞻始嗣兵戈仍遭蜀滅陸機纔論功業即值吴
亡公之在梁未為達也自梁受終齊卿得政禮樂征伐
咸歸舜後是以威加四海徳教諸矦蕭索烟雲光華日
月公以明略佐時雄圖贊務鱗翼更張風飈遂逺冠軍
矦之用兵未必師古武安君之養士能得人心擬於其
倫公之謂矣為左衛將軍尋遷鎮軍丹陽尹北軍中候
總政六師河南京尹冠冕百郡文武是寄公無愧焉瀟
湘之役憑陵島嶼風船火艦周瑜有赤壁之兵葢舳襜
艫魏齊有横江之戰仍為平南將軍開府儀同三司都
督湘衡桂武四州刺史遂得左廣迴扃轔車反暢長沙
楚鐵更入兵欄洞浦藏犀還輸甲庫雖復戎歌屢凱軍
幕猶張淮南望廷尉之囚合淝稱將軍之冦莫不失穴
驚巢沉水陷火為使持節侍中司空車騎大將軍都督
南北兖青譙五州諸軍事南兖州刺史南平郡開國公
食邑八千戶鼔吹一部中台在𤣥武之宫上將列文昌
之宿髙蟬臨鬢吟鷺陪軒平陽之邑萬家臨菑之馬千
駟坐則玉案推食行則中分麾下生平若此功業是焉
既而金精氣壯師出有名石鼓聲髙兵交可逺故得艫
舳所臨葢於淮泗旌旗所襲奄有龜蒙魏將已奔猶書
馬陵之樹齊師其遁空望平陰之烏俄而南仲出車方
叔蒞止暢轂文茵鈎膺鞗革遂以天道在北南風不競
昔者禆將失律衛將軍於是待罪中軍爭濟荀桓子於
焉受戮心之憂矣胡以事君宣政元年届於東都之亭
有詔釋其鸞鑣蠲其釁社始𢎞就館之禮即受登壇之
䇿拜持節大將軍懷德郡開國公邑二千戶歸平津之
館時聞櫪馬之嘶舍廣城之傳裁見諸侯之客亷頗眷
戀寜聞更用之期李廣盤桓無復前驅之望霸陵醉尉
侵辱可知東陵故侯生平已矣大象二年七月二十八
日氣疾增暴奄然賔館春秋七十七即以其年八月十
九日寄瘞於京兆萬年縣之東郊詔贈某官諡某禮也
江東八千子弟從項籍而不歸海島五百軍人為田横
而俱死焉嗚呼哀哉毛脩之埋於塞表流落不存陸平
原敗於河橋死生慙恨反公孫之柩方且未期歸連尹
之尸竟知何日遊魂羇旅足傷温序之心𤣥夜思歸終
有蘇韶之夢遂使廣平之里永滯寃魂汝南之亭長聞
夜哭嗚呼哀哉乃為銘曰
九河宅上三江貢職彼美中邦君之封殖負才矜智乘
危恃力浮磬戢鱗孤桐垂翼五兵早竭一鼔前衰移營
減竈空幕禽飛羊皮詎贖畫馬何追荀罃永去隨㑹無
歸存没俄頃光陰愴悽岳裂中台星空上將眷言妻子
悠然亭障魂或可招喪何可望壯志沉淪雄圖埋没西
隴足抵黄塵碎骨何處池臺誰家風月墳𡑞羇逺營魂
流寓霸㟁無封平陵不樹壯士之隴將軍之墓何代何
年還成武庫
　陳書大建九年司空吳明徹破周將梁士彦衆數萬
　于吕梁十年北討衆軍敗績于吕梁明徹及將卒己
　下並為周軍所獲又南史明徹窮蹙就執周封懷德
　郡公位大將軍以夏搆疾卒于長安後故吏盜其柩
　歸
　　周趙國公夫人紇豆陵氏墓誌銘(庾信/)
夫人諱含生本姓竇扶風平陵人魏其朝議列侯則莫
能抗禮安豐奉圖功臣則咸推上席外戚列傳既聞建
武之書仲山古鼎或表單于之獻祖略少保建昌郡公
父熾柱國大將軍大宗伯鄧國公孟津大誓常預同德
之臣咸陽違約克贊先登之主並得位入六府功參八
柄夫人有文在手有象應圖榮曜夙彰徽華早茂肅恭
以禮受教於公宫言容以德有聞於師氏及乎進賢君
子内主邯鄲琴瑟在堂輜軿是服長久於節不無秋菊
之銘履端於始或有椒花之頌豈止莊姬掩笑楚相知
慙定姜問兆齊兵不入武成二年冊拜趙國公夫人漢
王聞立義之婦邑以延鄉齊侯見有禮之妻封之石窌
異代同榮差無慙德柱國殿下居若木之一枝在天潢
之别派揚旌玉壘驅傳銅陵南通向日之民東被無雷
之國夫人從政月峽贊德雲門錦濯江波還臨織室山
明石鏡即對粧樓既而玉律頻移金爐不變胡香四兩
嗟西域之使稀靈草一枝恨瓊田之路絶天和五年四
月二十二日薨於成都之錦城春秋二十孫子荆之傷
逝怨起秋風潘安仁之悼亡悲深長簟況復仙臺永别
無復簫聲傅母長歸唯留琴曲七年二月日歸塟於長
安之洪瀆原詔贈趙國夫人禮也雲雨去來既留連於
楚后光陰離合實惆悵於陳王銘曰
河西斗絶觀津孤起章武賢臣安豐賢仕木樓千仭金
山萬里紹慶邢姨基昌宋子施衿趙北待姆秦南絃綖
禮數榆狄騑驂義超江氾仁流葛覃玉筐迎鷰金籠助
蠶敬愛純深端莊淑問有光國史無形喜愠舉案外恭
停機下訓馨馥於蘭年華於舜風雨消散神靈離絶婺
女還星姮娥歸月左楹夕奠髙堂朝發空揚淩波更無
迴雲下平曰隰髙平曰原西臨火井北望塞門猶垂雉
服尚駕魚軒平原忽矣天道何言山迴地市路没滕城
松悲鶴去草亂螢生新雲別起舊月孤明賢墳永式節
隴常貞
　周書趙王招初封趙國公竇熾其先仕魏賜姓紇豆
　陵氏
　　周儀同松滋公拓跋競夫人尉遲氏墓誌銘(庾信/)
夫人諱某河南洛陽人也祖父太師柱國公魏室喪亂
經綸夷阻周朝建國匡翊揖讓圖諜帝系即有内外之
親分裂山河仍為舅甥之國夫人容範端莊儀型淑令
六義觀德南風有夫人之詩八卦成形東方有少女之
位姆傅習言公宫教業箴管線纊佩帨􁈙蘭年十有二
出適儀同拓跋競衣其翟服既得宗婦之儀乘其魚軒
還從列國之禮標梅三實無闕其時夭桃九華能脩其
政某年某月册拜迴洛縣君母金明公主魏文帝長女
春則帝女採桑秋則王姬築館夫人出入主家遨遊戚
里濯龍園苑長門宫殿既而膏腴美疢華茂傷年沉痼
牀帷蒸離寒暑三世之術無乏於醫門百草之本徒窮
於藥性建德三年五月七日亡春秋三十昔西河女子
值九節之菖蒲東海婦人得三山之芝草無由再遇悲
矣如何即以其年十月十五日塟於京兆之北陵原龜
筮告辰丘陵啟奠西臨織女之廟南望湘妃之墳嗚呼
哀哉乃為銘曰
父曰帝師母曰王姬車服不繫江漢無思是生令淑觀
禮敦詩聲超宋子德茂邢姨繼世盛德思賢克舉奠鴈
迎門濡蘋實俎奉盥如事移茵即序春氷浴蠶秋機秉
杼帝鄉近親帝城近臣濯龍親戚平陽主人金波迴月
玉樹臨春弄玉鳯皇昌容紫草自此千年無人得道舜
華榮曜飄零何早渭水北原平陵故園纔通谷口即望
寒門吁嗟此地去矣歸魂孟冬十月長松九年親賔掩
淚悽愴何言
　周書尉遲逈尚魏文帝女金明公主夫人逈之女
　了無意味之題冩得燦花相似真化工手也
　　唐故邢國公李宻墓誌銘(魏徴/)
觀夫天造草昧之初有聖經綸之始原鹿逐而猶走瞻
烏飛而未定必有異人間出命世挺生負問鼎之雄圖
鬱拔山之壯氣控御英傑鞭撻區㝢志逸風飈勢傾海
岳或一丸請封函谷或八千以割鴻溝夏殷資以興亡
楚漢由其輕重懋功隳乎既立竒䇿敗于垂成仰龍門
以摧鱗望天池而墜翼求之前載豈代有其人者哉公
諱宻字𤣥邃隴西成紀人自種德降祉𢎞道垂風導碧
海之長瀾竦閬峰之遥構家傳餘慶明哲繼軌諭文德
則弼諧舜禹語武功則經綸秦漢其餘令望且公且侯
垂翠緌拖鳴玉者葢亦耆舊未得盡傳良史莫能詳載
矣曾祖弼周大師八柱國衛公祖曜周太保魏公父寛
隋上柱國大將軍涼州總管蒲山郡公並匡周之美吕
望愧其嘉謀平吳之功杜預慙其逺略公渥洼龍種丹
穴鳯鶵降列象之𤣥精稟成形之秀氣雲生五色一日
千里起家左親衛府東宫千牛備身趨馳武帳暉映廊
廡出入龍樓光生道路隋文帝精華已竭義不斷恩始
開凌長之源將致覆宗之禍公見機而作謝病言歸優
游經史晦明藏用風塵靡雜賔友簡通交必一時之俊
談必霸王之略尚書令景武公楊素崖岸峻峙天資宏
亮壁立千仭直上萬尋嗣闗西之孔子追陜東之姬旦
深謀逺鑒獨步當時公年甫弱冠時人未許景武一見
風神稱其傑出乃命諸子從而友焉並結以始終之期
申以死生之分暨有隋二世肆虐黔首三象霧塞五岳
塵飛妖灾所臻匪唯血落星隕怨讟所動寜止石言鬼
哭轍迹遍于天下徭戍窮于海外寃魂塞宇宙白骨蔽
原野墳壟發掘城郭丘墟萬里蕭條人煙斷絶公與楚
公叶契共拯横流未息溟海之波幾及昆岡之火亡自
道中竄身草澤奮臂大呼羣雄嚮起豹變梁楚鳯翔鞏
洛據敖庾而塞轘轅登太行而臨白馬九服諸侯四方
豪傑或跨州連郡或稱帝圖王合從締交爭亡秦族者
莫不驅兹青犢背彼黒山擊長轂以雷奔望髙旗而
電集不期而㑹者以百千數遂大開幕府肇啟霸圖敷
七德以宣威掩八紘而取俊鱗羽畢萃草澤無遺于是
發人文以化之播仁義以乘之應時機以鼔之總羣䇿
以決之九野風馳六合雷駭彈壓趙燕振驚江漢世充
甚昆陽之敗煬帝同望夷之禍化及師殱于黎陽建德
稽顙于河朔七國之地四為我有五都之所三在域中
胡騎千羣長㦸百萬飲馬則河洛可竭作氣則嵩華自
飛近無不懷逺無不肅聲溢寰宇威懾華夷屬人神乏
主以天下為已任荒裔佇來蘇之望遺黎有息肩之所
雖實下民伊賴然非上帝所臨壯志展于人謀雄圖屈
于天命始先鳴于大樹終垂趐于羣孽乃眷西顧舉兹
東夏載驅周道來謁承明帝曰念功降兹休命上柱國
邢國公拜光禄卿公雖威未振主自為謀葢當世舊部
先附多出其右故吏後來或居其上懷漁陽之憤憤恥
從吳耿後列同淮陰之怏怏羞與絳灌為伍負其智勇
頗不自安俄屬元帥秦王經營瀍洛亦親承祕策率卒
先行既出鷄鳴之闗方次休牛之塞詔命施號更盡嘉
謀公想雲夢之偽遊慮青衣之詐反心辭魏闕之下志
在江湖之上慕范蠡之髙蹈追赤松之逺遊熊耳峰危
羊腸徑險降吳不可歸蜀無路短兵既接修途已窮陰
陵失道詎展拔山之力騅馬不逝徒切虞兮之歌臨陣
喪元時年三十有七故吏上柱國黎陽總管曹國公徐
世勣等表請收塟有詔許焉體質貞明機神警悟五行
一覽半面十年雅善書劒尤精文史輕一夫之勇學萬
人之敵至于三令五申之法七縱七擒之功出天入地
之竒拔幟擁沙之䇿莫不動如神化應變無窮負縱横
之才遇風雲之㑹望紫氣以驤首凌扶揺而振翮總不
召之衆問獨夫之罪從我如流三分將二遂有囊括四
海之志併吞六合之心既而神器有歸朝宗天闕率以
從義之旅為勤王之師更名重自疑功髙是懼將逺遊
以逃難飜途窮而及禍惜乎髙鳥未盡良弓遽折敵國
猶梗謀臣已喪天子過細柳以興嗟聞鼔鼙而軫慮雅
重事人之節方申詔塟之禮粤以武德二年某月日塟
于黎陽山西南五里之平原禮也故吏徐世勣等或同
嬰世網共涉難艱感意氣于一言託風雲于千載所恨
並發唐代不列元凱之功俱為漢臣獨漏山河之誓是
以慟深欒布悲甚向雄慮陵谷之推移勒斯銘于泉戶
庶使神遊楚國無慙項羽之臣魂往齊都不愧田横之
冢乃為銘曰
如馬唐臣猶龍周史𢎞道百世邁徳千祀帶地深源極
天峻峙玉種逾潤蘭芳不己成形騰氣成象降精餘慶
鍾美惟公挺生少表竒智早擅英聲符采發越志略縱
横隋道方衰始開陵長覩兹兆亂緬然長想閉闗晦跡
招弓莫往盤桓利居不嬰世網運居道消時逢改卜朱
旗爰止素靈己哭野戰羣龍馳走原鹿競窺周鼎爭亡
秦族時遭蠖屈運偶鳯翔劬勞百戰經營四方振蕩六
合牢籠八荒始開楚霸終基漢皇羣雄並起莫恢王度
聖人既作皇天乃顧爰自東夏言遵西路來擬竇融寵
逾英布爵窮五等位登九棘帷幄參謀髙衢騁力海運
方逺圖南未極縱壑擢鱗摩天墜翼熊耳失路新安殞
身長男喪楚少女留秦驚魂靡託反塟何因列樹松檟
唯餘故人
　魏鄭公本傳云徴字𤣥成隋亂詭為道士武陽郡丞
　元寳藏舉兵應李宻以徴典書檄宻得書稱善既聞
　徴所為召之徴進十策不能用後從宻來京師久之
　未知名自請安輯山東乃擢秘書丞時李勣尚為宻
　守徴與之書勣遂定歸計竇建德陷黎陽獲徴拜起
　居舍人建徳敗與裴矩走入闗隱太子引為洗馬按
　此則鄭公不獨嘗事宻且嘗事建德矣而後人斤斤
　責其一節于隠太子不亦迂乎　鄭公文筆不減徐
　庾而不以文字名
　　唐故中散大夫檢校國子祭酒兼安南都䕶御史
　　　中丞充安南本管經略招討處置等使上柱國
　　　武城縣開國男食邑三百戶張公墓誌銘(栁宗/元)
漢光中興馬援雄絶域之志晉武一統陶璜布殊俗之
恩理隨德成功與時並今皇帝載新景命丕冒海隅時
惟公祗復厥績交趾之理續于前人公諱某字某某郡
人也曾祖彦師朝散大夫尚書駕部郎中祖瑾懷州武
德縣令考清朝議郎試大理寺丞贈右贊善大夫咸有
懿美積為餘慶公以忠肅循其中以文術昭于外推經
㫖以飾吏事本法理以平人心始命蘄州蘄春主簿句
㑹敏給厥聲顯揚仍以左領軍衞兵曹為安南經略巡
官申固扞衛有聞彰徹轉金吾衞判官三歴御史績用
𢎞大揚于天庭加檢校尚書禮部員外郎換山南東道
節度判官復轉郎中為安南副都䕶賜紫金魚袋充經
略副使遷檢校太子右庶子兼安南都䕶御史中丞充
本管經略招討處置等使公自為吏習於海邦凡其比
較勤勞利澤長久去之則夷䝤稱亂復至而冦攘順化
及受命專征得陳嘉謩誓拔禍本納於夷軌乃命一其
貢奉平其斂施牧人盡區處之方制國備刑體之法道
阻而通百貨地偏而具五人儲偫委積師旅無庚癸之
呼繕完板幹控帶兼戊己之位文單環王怙力背義公
於是陸聨長轂海合艨艟再舉而克殄其徒廓地數圻
以歸於我理烏蠻酋帥負險蔑德公於是外申皇威旁
達明信一動而悉朝其長取州二十以被於華風易皮
弁以冠帶化奸宄為誠敬皆用周禮率由漢儀公患浮
海之役可濟可覆而無所恃乃刳連烏以闢坦途鬼工
來并人力罕用沃日之大束成通溝靡霄之阻硩為髙
岸而終古蒙利(硩音昔毁也/又丑列切)公患疆場之制一彼一此
而不可常乃復銅柱為正制鼓鑄既施精堅是立固圉
之下明若白黑易野之守險逾丘陵而萬世無虞竒琛
良貨溢于王府殊俗異類盈于藁街優詔累旌其忠良
太史嗣書其功烈就加國子祭酒封武城男食邑三百
戶凡再策勲至上柱國三增秩至中散大夫某年月薨
于位年若干天子震悼傷辭有加明年其孤某官與宗
人號奉裳帷率其家老咨於叔父延唐令某卜宅于潭
州某原塟用某月某日人謀皆從龜兆襲吉乃刻茲石
著公之閥以志於丘竁以告於幽明銘曰
周限荆衡秦開百粤交州之治炎劉是設德大來服道
消自絶伏波南征漢威載烈宛陵北附晉政爰發我唐
流澤光於有截皇帝中興武城授鉞肅肅武城惟夫之
哲更歴毘贊顯揚彰徹既受休命秉兹峻節度其謀猷
守以亷潔厚農薄征匪貊匪桀通商平貨有來胥悦踐
山跨海堅其鶴列(鶴列陳兵/也見列子)制器足兵潰茲蟻結烏蠻
屈服文單剪滅柔逺開疆㑹朝天闕銅柱乃復環山以
硩海無遘迕冦罔踰越琛賮之獻周于窮髪帝嘉成德
載旌茂閥增秩策勲土封斯裂位厄元侯年虧大耋邦
人號呼夷裔悽咽卜塟長沙連岡啟穴書銘薦辭德音
罔缺
　長聨實創自栁公惟其筆妙故偉曄動人後人效之
　易入惡道
　　吴王李煜墓誌銘(徐鉉/)
盛德百世善繼者所以主其祀聖人無外善守者不能
固其存葢運厯之所推亦古今之一貫其有享蕃錫之
寵保克終之美殊恩餙瓖懿範流先傳之金石斯不誣
矣王諱煜字重光隴西人也昔庭堅贊九德伯陽恢至
道皇天眷祐錫祚于唐祖文宗武世有顯德載祀三百
龜玉淪胥宗子維城蕃衍萬國江淮之地獨奉長安故
我顯祖用膺推戴焜耀之烈載光舊吴二世承基克廣
其業皇宋將啟𤣥貺冥符有周開先太祖歴試威德所
及寰宇將同故我舊邦祗畏天命貶大號以稟朔獻地
圖而請吏故德義動元后風行域中恩禮有加綏懷不
世魯用天王之禮自越常鈞􁊉存紀侯之國曾何足貴
王以世嫡嗣服以古道馭民欽若彛倫率循先志奉烝
嘗恭色養必以孝賔大臣事耆老必以禮居處服御必
以節言動施舍必以仁至於荷全濟之恩謹藩國之度
勤脩九貢府無虚月祗奉百役知無不為十五年間天
眷彌渥然而果於自信怠於周防西隣起釁南箕構禍
投杼致慈親之惑乞火無里婦之辭始營因壘之師終
後塗山之㑹太祖至仁之舉大賚為懷録勤王之前効
恢焚謗之廣度位以上將爵為通侯待遇如初寵錫斯
厚今上宣猷大麓敷惠萬方每侍論思常存開釋及飛
天在運麗澤推恩擢進上公之封仍加掌武之秩侍從
親禮勉諭優容方將度越等彛登崇名數嗚呼閲川無
捨景命不融太平興國三年秋七月八日遘疾薨于京
師里第享年四十有二皇上撫几興悼投𤓰軫悲痛生
之不逮俾殁而加飾特詔輟朝三日贈太師追封吴王
命中使涖塟凡喪祭所須皆從官給即其年冬十月日
塟于河南府某縣某鄉某里禮也夫人鄭國夫人周氏
勲舊之族是生邦媛肅雍之美流詠國風才實女師言
成閫則子左千牛衛大將軍某襟神俊茂識度淹通孝
悌自表於天資才略靡由於師訓日出之學未易可量
惟王天骨秀穎神氣清粹言動有則容止可觀精究六
經旁綜百氏常以為周孔之道不可暫離經國化民發
號施令造次於是始終不渝酷好文辭多所述作一游
一豫必頌宣尼載笑載言不忘經義洞曉音律精别雅
鄭窮先王制作之意審風俗淳薄之原為文論之以續
樂記所著文集三十巻雜説百篇味其文知其道矣至
於弧矢之善筆札之工天縱多能必造精絶本以惻懚
之性仍好竺乾之教草木不殺禽魚咸遂賞人之善常
若不及掩人之過唯恐其聞以至法不勝姦威不克愛
以厭兵之俗當用武之世孔明罕應變之略不成近功
偃土躬仁義之行終於亡國道有所在復何媿歟嗚呼
哀哉二室南峙三川東注瞻上陽之宫闕望北邙之雲
樹旁寂寂兮逈野下冥冥兮長暮寄不朽於金石庶有
傳於竹素其銘曰
天鑑九德錫我唐祚緜緜𤓰瓞茫茫商土裔孫有慶舊
物重覩開國承家疆吴跨楚喪亂孔棘我恤疇依聖人
既作我知所歸終日靡俟先天不違惟藩惟輔永言固
之道或汚隆時有險易蠅止于棘虎遊於市明明大君
寛仁以濟嘉爾前哲釋茲後至亦覯亦見乃矦乃公沐
浴𤣥澤徊翔景風如松之茂如山之崇奈何不淑運極
化窮舊國疏封新阡啟室人惎之謀卜云其吉龍章驥
德蘭言玉質邈爾何往此焉終畢儼青葢兮裶裶驅素
虬兮遲遲即隧路兮徒返望君門兮永辭庶九原之可
作與緱嶺兮相期垂斯文於億載將樂石兮無虧
　東軒筆記云吳王李煜薨太宗詔侍臣撰神道碑有
　與徐鉉爭名者曰知吳王事莫若徐鉉太宗詔鉉撰
　碑鉉泣請曰臣舊事李煜陛下容臣存故主之義乃
　敢奉詔太宗許之鉉為碑但推言歴數有盡天下有
　歸而已其警句云東隣遘禍南箕扇疑投杼致慈親
　之惑乞火無里婦之談始勞因壘之師終後塗山之
　㑹太宗覽讀稱善東隣謂錢俶也按此記載鉉文字
　句與文鑑不同又以誌為碑不知何故然西隣作東
　隣似有理袁清容集引用亦作東隣言指錢氏　鉉
　字鼎臣揚州廣陵人
　四六法海巻十一
欽定四庫全書
　四六法海巻十二　　　　明　王志堅　編
　　齊司空栁世隆行狀(沈約/)
公稟靈華嶽幼挺珪璋清襟素履發乎齠丱及長風質
洞逺儀止祥華動容合矩吐言被律時沈攸之狼據陜
西氣陵物上而太祖登庸作宰天歴在躬攸之播封豕
之情總全荆之力兕甲十萬鐵馬千羣水陸長騖志窺
皇邑公抗威川涘勇略紛紜顯晦有方出没無緒攸之
乃反斾亘圍親受矢石増櫓乘埤嚴衝駕雉雲輣俯闞
地穴斜通半藏晚食負户晨汲公乃綏衆以武應敵以
竒靈峰電曜威策雲舉事切三版之危氣損九天之就
殘寇外老逆黨内摧焚舟委甲掬指宵遯公風標秀徹
器範𢎞潤茂乎辭彩雅善鼓琴摛純蔡之髙芬纂鐘稽
之妙曲雖嬰拂世務而素業無改臨姑蘇而想八桂登
衡山而望九疑七紆邦組三臨蕩甸五職瑞扇一司百
揆固可以齊衡八凱方駕五臣
　栁世隆傳事蹟尚多休文為狀寥寥數語古人紀事
　體約乃爾
　　淩烟樓銘(宋臨川王建/)　(鮑照/)
臣聞憑􁀙薦響唱微效長垂波鑒景功少致深是以氷
臺築乎魏邑鳳閣起於漢京皆所以贊生通志感悅幽
情者也伏見所製凌烟樓棲置崇迴延瞰平寂即秀神
臯因基地勢東臨呉甸西眺楚闗奔江永㵼鱗嶺相葺
重樹窮天通原盡目悲積陳古賞絶舊年誠可以暉曠
髙明藻撤逺心矣夫識縁感傾事待言彰匪言匪述綿
世罔傳敢作銘曰
巖巖崇樓藐藐層隅階基天削户牖雲區瞰江列楹望
景延除積清風露合綵烟塗俯窺淮海俛眺荆呉我王
結駕藻思神居宜此萬春修靈所扶
　　梁安寺刹下銘(劉孝儀/)
阿閣峞蘿洞房窈窱似靈光之金扇類景福之銀鋪垂
琬琰之文璫飾琅玕之仙寳神童戾止亟連翩於威鳳
薩埵來遊屢徘徊於紺馬有識之所䖍仰無著之所招
提觀慧樓而下拜望天街而興善辭曰
塵沙無始造色無先飛蛾不息縈蠶自纒篋蛇未斷藤
鼠方縁苦流長汎愛火恒燃髻珠孰曉懐寳詎宣挺兹
靈覺時惟天仙真籍表聖化乳稱權寳刹千道髙蟠四
懸鳳樓含月龍臺吐烟紫山翠羽紅水青蓮雪宫月殿
晨暉夜圓宵長梵響風逺鐘傳仙衣有拂靈刹無邊
　　新刻漏銘(陸倕/)
夫自天觀象昬旦之刻未分治歴明時盈縮之度無准
挈壺命氏逺哉義用揆景測辰徼宮戒井守以水火分
兹日夜而司歴亡官疇人廢業孟陬殄滅攝提無紀衛
宏載傳呼之節較而未詳霍融叙分至之差詳而不宻
陸機之賦虚握靈珠孫綽之銘空擅崐玉𢎞度遺篇承
天垂㫖布在方策無彰器用譬彼春華同夫海棗寜可
以軌物字民作範垂訓者乎且今之官漏出自會稽積
水違方導流乖則六日無辨五夜不分嵗躔面茂月次
姑洗皇帝有天下之五載也樂遷夏諺禮變商俗業類
補天功均柱地河海夷晏風雲律呂坐朝晏罷每旦晨
興屬傳漏之音聴雞人之響以為星火謬中金水為用
時乖啟閉箭異錙銖爰命日官草創新器於是俯察旁
羅登臺升庫則于地四參以天一建武遺蠧咸和餘舛
金䇶方圓之制飛流吐納之規變律改經一皆懲革天
監六年太嵗丁亥朔十六日壬寅漏成進御以考辰正
晷測表候陰不謬圭撮無乖黍累又可以較運算之暌
合辨分天之邪正察四氣之盈虚課六歴之疎宻永世
貽則傳之無窮赫矣煥乎無徳而稱也昔嘉量微物盤
盂小器猶其昭徳記功載在銘典况入神之制與造化
合符成物之能與坤元等契勲倍楹席事百巾機寜可
使多謝曽氷有陋昆吾金字不傳銀書未勒者哉乃詔
小臣為其銘曰
一暑一寒有明有晦神道無蹟天工罕代乃置挈壺是
惟熙載氣均衡石晷正權概世道交喪禮術銷亡遽遷
水火爭倒衣裳擊刁舛次聚木乖方爰究爰度時惟我
皇方壺外次圓流内襲洪殺殊等髙卑異級靈虬承注
陰蟲吐噏倐往忽來鬼出神入微若抽繭逝如激電耳
不輟音眼無留盻銅史司刻金徒抱箭履薄非兢臨深
罔戰授受靡諐登降弗爽唯精唯一可法可象月不遁
來日無藏往分以符契至猶影響合昏暮巻蓂莢晨生
尚辨天意猶測地情况我神造通幽洞靈配皇等極為
世作程
　倕字佐公呉郡呉人讀書一徧必誦于口嘗借人漢
　書失五行志四巻暗寫還之略無遺脱任昉為御史
　中丞預其讌者殷芸劉溉劉苞劉孺劉顯劉孝綽及
　倕號曰龍門之遊雖貴公子孫不得而預也梁武帝
　雅愛其才勑撰刻漏銘其文甚美遷太子中書舍人
　又詔為石闕銘勑褒美之賜絹三十匹累遷太常卿
　　石闕銘(陸倕/)
昔在舜格文祖禹至神宗周變商俗湯黜夏政雖革命
殊乎因襲揖讓異于干戈而晷緯㝠合天人啟惎克明
俊徳大庇生民其揆一也在齊之季昏虐君臨蔑侮五
行怠棄三正刑酷然炭暴踰膏柱民怨神怒衆叛親離
蹐地無歸瞻烏靡託於是我皇帝拯之乃操斗極把鉤
陳翼百神禔萬福龍飛黒水虎步西河雷動風驅天行
地止命旅致屯雲之應登壇有降火之祥龜筮協從人
祗響附穿胸露頂之豪箕坐椎髻之長莫不援旗請奮
執鋭爭先夏首憑固庸岷負阻協彼離心抗兹同徳帝
赫斯怒秣馬訓兵嚴鼓未通凶渠泥首𢎞舸連軸巨檻
接艫鐵馬千羣朱旗萬里折簡而禽廬九傳檄以下湘
羅兵不血刃士無遺鏃樊鄧威懐巴黔底定於是流湯
之黨握炭之徒守似籓籬戰同枯朽革車近次師營商
牧華夷士女冠葢相望扶老攜幼一旦雲集壺漿塞野
簞食盈塗似夏民之附成湯殷士之窺周武安老懐少
伐罪弔民農不遷業市無易賈八方入計四隩奉圖羽
檄交馳軍書狎至一日二日非止萬機而尊嚴之度不
諐于即旅淵黙之容無改于行陣計如投水思若轉規
䇿定帷幄謀成几案曽未浹辰獨夫授首乃焚其綺席
棄彼寳衣歸璇臺之珠反諸侯之玉指麾而四海隆平
下車而天下大定拯兹塗炭救此横流功均天地明竝
日月于是仰協三靈俯從億兆受昭華之玉納龍叙之
圖類帝禋宗光有神器升中以祀羣望攝袂而朝諸夏
布教都畿班政方外謀協上䇿刑從中典南服緩耳西
羈反舌劒騎窮廬之國同川共穴之人莫不屈膝交臂
厥角稽顙鑿空萬里攘地千都幕南罷鄣河西無警於
是治定功成邇安逺肅忘兹鹿駭息此狼顧乃正六樂
治五禮改章程創法律置博士之職而著録之生若雲
開集雅之館而款闗之學如市興建庠序啟設郊丘一
介之才必記無文之典咸秩於是天下學士靡然向風
人識廉隅家知禮讓教臻侍子化洽期門區宇乂安方
面靜息役休務簡嵗阜民和歴代規模前王典故莫不
芟夷翦截允執厥中以為象闕之制其來巳逺春秋設
舊章之教經禮垂布憲之文戴記顯游觀之言周史書
樹闕之夢北荒明月西極流精海岳黄金河庭紫貝蒼
龍𤣥武之制銅雀銕鳳之工或以聴窮省寃或以布治
懸法或以表正王居或以光崇帝里晉氏浸弱宋歴威
夷禮經舊典寂寥無記鴻規盛烈湮没罕稱乃假天闕
於牛頭託逺圖於博望有欺耳目無補憲章乃命審曲
之官選明中之士陳圭直臬瞻星揆地興復表門草創
華闕於是嵗次天紀月旅太簇皇帝御天下之七載也
構兹盛則興此崇麗方且趨以表敬觀而知法物覩雙
碣之容人識百重之典作範垂訓赫矣壯乎爰命下臣
式銘盤石其辭曰
惟帝建國正位辨方周營洛涘漢啟岐梁居因業盛文
以化光爰有象闕是惟舊章青葢南洎黄旗東指懸法
無聞藏書弗紀大人造物龍徳休否建此百常興兹雙
起偉哉偃蹇壯矣巍巍旁映重疊上連翠微布教方顯
浹日初輝懸書有附委篋知歸鬱崫重軒穹隆反宇形
聳飛棟勢超浮柱色法上圓制模下矩周望原隰俛臨
烟雨前賓四㑹却背九房北通二轍南湊五方暑來寒
往地乆天長神哉華觀永配無疆
　　團扇銘(庾肩吾/)
武王𤣥覽造扇于前班生贍博白綺仍傳裁筠比霧裂
素輕蟬片月内掩重規外圓炎隆火正石鑠沙煎清逾
蘋末瑩等寒泉恩深難恃愛極則遷秋風颯至篋笥長
捐勒銘華扇敢薦夏筵
　　思舊銘(庾信/)
嵗在攝提星居鶉首梁故觀寜侯蕭永卒嗚呼哀哉人
之戚也既非金石所移士之悲也寜有春秋之異髙臺
已傾稷下有聞琴之泣壯士一去燕南有擊筑之悲項
羽之晨起帳中李陵之徘徊岐路韓王孫之質趙楚公
子之留秦無假窮秋于時悲矣况復魚飛武庫預有棄
甲之徵鳥伏翟泉先見横流之兆星紀呉亡庚辰楚滅
紀侯大去鄅子無歸原隰載馳轘轅長别甲裳失矣艅
皇棄焉河傾酸棗杞梓與樗櫟俱流海淺蓬萊魚鼈與
蛟龍共盡焚香複道詎斂遊魂載酒屬車寜消愁氣芝
蘭蕭艾之秋形殊而共瘁羽毛鱗介之怨聲異而俱哀
所謂天乎乃曰蒼蒼之氣所謂地乎其實摶摶之土怨
之徒也何能感焉彫殘殺翮無所假於風飇零落春枯
不足煩於霜露幕府初開賢俊翹首為羈終嵗門人謝
焉至於東首告辭西陵長徃山陽車馬望别郊門潁川
賓客遙悲惣路稽叔夜之山庭尚多楊栁王子猷之舊
徑唯餘竹林王孫葬地方為長樂之宫烈士埋魂即是
將軍之墓昔嘗歡宴風月留連追憶平生宛然心目及
乎垂翅秦川闗河羈旅降乎悲谷之景實有憂生之情
美酒酌焉猶憶建業之水鳴琴在操終思華亭之鶴重
為此别嗚呼哀哉麟亡星落月死珠傷瓶罄罍恥芝焚
蕙歎所望鍾沈徳水聲出風雲劒没豐城氣存牛斗澘
然思舊乃作銘云
風雲上慘舟壑潛移駸駸霜露君子先危紀侯大去懐
王不返玉樹長埋風流遂逺荀伯舊縣慶封餘邑萬里
歸魂脩門詎入墳横武庫山枕盧龍思歸道逺返葬無
從徒留送鴈空靡長松平陵之東無復梧桐松聲蕭瑟
長起秋風疇昔隆貴提攜語黙託情嵇阮風雲相得有
酒如澠終温且克朝陽落鳳大野傷麟佳城鬱鬱流寓
於秦山陽相送唯餘故人孀機嫠緯獨鶴孤鸞閨深夜
靜風髙月寒生平巳矣懐舊何期匣中絃絶鄰人笛悲
昔為幕府今成繐帷
　　秦州天水郡麥積崖佛龕銘(庾信/)
麥積崖者乃隴底之名山河西之靈岳髙峰尋雲深谷
無量方之鷲島迹遁三禪譬彼鶴鳴虚飛六甲鳥道乍
窮羊腸或斷雲如鵬翼忽巳垂天樹若桂華翻能拂日
是以飛錫遙來英杯逺至疏山鑿洞鬱為浄土拜燈王
於石室乃假馭風禮花首於山龕方資控鶴大都督李
允信者籍於宿植深悟法門乃於壁之南崖梯雲鑿道
奉為亡父造七佛龕似刻浮檀如攻水玉從容滿月照
曜青蓮影現須彌香聞忉利如斯塵野還開説法之堂
猶彼香山更對安居之刹昔者如來追福有報恩之經
菩薩去家有思親之供敢縁斯義乃作銘曰
鎮地鬱盤基乾峻極石闗十上銅梁九息百仞崖横千
尋松直陰兔假道陽烏迴翼載□疏山穿龕架嶺糺紛
星漢迴旋光影壁累經文龕重佛影彫輪月殿刻鏡花
堂横鑴石壁闇鑿山梁雷乘法鼓樹積天香嗽泉珉谷
吹塵石牀集靈真館藏仙册府芝洞秋房檀林春乳氷
谷銀沙山樓石柱異嶺共雲同峰别雨冀城餘俗河西
舊風水聲幽咽山勢崆峒法雲常住慧日無窮方欲芥
盡不變天宫
　　終南山義谷銘(并序/)　(庾信/)
周保定二年嵗次壬午七月巳巳朔大冡宰晉國公命
鑿石開谷下南山之材維公匡濟彞倫𢎞敷庶績燮理
餘暇披閲山經以為終南惇物日月虧蔽杶幹栝柏椅
桐梓漆年代藴積於何不有乃謀山澤之官兼列衡虞
之匠東出藍田則控灞乘滻西連子午則據涇浮渭泒
别八溪流分九谷銅梁四柱石闕雙聳青綺春門溝渠
交映緑槐秋市舟楫相通蓄之則為屯雲泄之則為行
雨青牛文梓白鶴貞松運以冥工崇斯雲屋千櫨抗殿
龍首干雲萬傾疎苖蟬鳴再熟川后讓徳山靈景從豈
如運石甘泉纔通櫟陽之殿穿渠榖水直繞金墉之城
將事未勞為功實重國富人殷方傳千載因功立事敢
勒山阿銘曰
寥廓上浮崢嶸下鎮立壁千丈峰横萬仞桂月危懸風
泉虚韻乘輿嶺阪舉鍤雲根八溪分注九谷通源北涵
銅井南浮石門横㵼大河銀繩百堵膠葛九成徘徊千
柱桂棟凌波梅梁垂雨疏川奠谷落實摧柯事均刋木
功侔鑿河
　　藥師如來繡像讚(并序/)　(呂温/)
藥師如來像者余妻蘭陵蕭氏之所繡也貞元二十年
余奉徳宗皇帝之命西使吐蕃辭髙堂而出萬死介單
車而馳不測國故遽至戎情猜閉坎險一遇星霜再周
夫人盥饋之餘膏鉛不御日亂蓬首坐銷蕣華異域無
期良時日晚始怨冬釭之乆而紅芳巳䦨方苦夏景之
長而碧樹將落書委塵篋跡淪苔堦漸昧音容孰知存
没黷龜不告因夢難徵觸慮成端沿情多緒黄昏望絶
見偶語而生疑清旭意新聞疾行而誤喜循環何極刻
舟靡尋浩隔理求窅非計得如聞東方有金界極樂藥
師大雄散琉璃之寳光照河沙之國土能度羣品出諸
幽厄一念必應萬感皆通是用濬發慧根妙求真相斷
鳴機躬織之素染懿筐手績之絲盡瘁莊嚴彰施綵繡
纒苦心於香縷注精意於針鋒指下而露洗青蓮思盡
而雲開白日然後練時潔室華設珍供夕炬傳照晨爐
續煙齊獻至誠泣敷懇願遂得慈舟宻濟覺路潛引當
道塲發念之日是荒裔來歸之辰幽贊㝠符一何昭焯
乃知織迴文之錦無補離憂登望歸之臺空為廢日與
夫心諧妙理手結勝因進則有濟度之功退不離清淨
為本從長擇善豈同日而言哉余感其志効爰用贊叙
雖在妻子亦無媿詞藏諸閨門永以傳信讚曰
地萬里兮天一極往無由兮來不得解脱願兮慈悲力
五色繡兮黄金飾澄氛昏兮圓相開湛水月兮蓮花臺
慈眼睠兮獷心迴死别離兮生歸來海為田兮劫為灰
身念念兮無窮哉
　貞元末温以侍御史副張薦使吐蕃㑹順宗立薦卒
　於虜虜以中國有喪留温不遣温故與王叔文善時
　叔文用事與游者皆貴顯温在絶域不得遷元和元
　年乃還宗元等皆坐叔文貶温獨免
　　七啓(曹植/)
昔枚乘作七發傅毅作七激張衡作七辯崔駰作七依
辭各美麗予有慕之焉遂作七啓并命王粲作焉𤣥微
子隠居大荒之庭飛遯離俗澄神定靈輕禄傲貴與物
無營耽虚好静羨此永生獨馳思乎天雲之際無物象
而能傾於是鏡機子聞而將往說焉駕超野之駟乘追
風之輿經迥漠出幽墟入乎泱漭之野遂届𤣥微子之
所居其居也左激水右髙岑背洞壑對芳林冠皮弁被
文裘出山岫之潛穴倚峻崖而嬉遊志飄飄焉嶤嶤焉
以若狹六合而隘九州若將飛而未逝若舉翼而中流
于是鏡機子攀葛藟而登距嵒而立順風而稱曰予聞
君子不遯俗而遺名智士不背世而滅勲今吾子棄道
藝之華遺仁義之英耗精神乎虚廓廢人事之紀經譬
若畫形于無象造響于無聲未之思乎何所規之不通
也𤣥微子俯而應之曰嘻有是言乎夫太極之初混沌
未分萬物紛錯與道俱隆葢有形必朽有蹟必窮茫茫
元氣誰知其終名穢我身位累我躬竊慕古人之所志
仰老莊之逺風假靈龜以托喻寜掉尾于塗中
鏡機子曰夫辯言之艷能使窮澤生流枯木發榮庶感
靈而激神况近在乎人情僕將為君子説游觀之至娯
演聲色之妖靡論變化之至妙敷道徳之𢎞麗願聞之
乎𤣥微子曰吾子整身倦世探隠拯沈不逺遐路幸見
光臨將敬滌耳以聴玉音
鏡機子曰芳菰精稗霜蓄露葵𤣥熊素膚肥豢膿肌蟬
翼之割剖纎析微累如疊縠離若散雪輕隨飛風刃不
轉切山鵽斥鷃珠翠之珍搴芳蓮之巢龜膾西海之飛
鱗臛江東之潛鼉臇漢南之鳴鶉糅以芳酸甘和既醇
𤣥冥適鹹蓐收調辛紫蘭丹椒施和必節滋味既殊遺
芳射越乃有春清縹酒康狄所營應化則變感氣而成
彈徵則苦發扣宫則甘生于是盛以翠樽酌以雕觴浮
蟻鼎沸酷烈馨香可以和神可以娯腸此餚饌之妙也
子能從我而食之乎𤣥微子曰子甘藜藿未暇此食也
鏡機子曰步光之劒華藻繁縟飾以文犀雕以翠緑綴
以驪龍之珠錯以荆山之玉陸斷犀象未足稱雋隨波
截鴻水不漸刃九旒之冕散曜垂文華組之纓從風紛
紜佩則結緑懸黎寳之妙微符采照爛流景揚輝黼黻
之服紗縠之裳金華之舄動趾遺光繁飾參差微鮮若
霜緄佩綢繆或彫或錯薫以幽若流芳肆布雍容閒步
周旋馳燿南威為之解顔西施為之巧笑此容飾之妙
也子能從我而服之乎𤣥微子曰予好毛褐未暇此服
也
鏡機子曰馳騁足用蕩思游獵可以娯情僕將為吾子
駕雲龍之飛駟節玉輅之繁纓垂宛虹之長緌抗招搖
之華旍挿忘歸之矢秉繁弱之弓忽躡景而輕鶩逸奔
驥而超遺風于是磎填谷塞榛藪平夷縁山置罝彌野
張罘下無漏蹟上無逸飛鳥集獸屯然後㑹圍獠徒雲
布武騎霧散丹旗燿野戈殳晧旰曳文狐掩狡兔捎鷫
鷞拂振鷺當軌見藉值足遇踐飛軒電逝獸隨輪轉翼
不暇張足不及騰動觸飛鋒舉挂輕罾搜林索險探薄
窮阻騰山赴壑風厲猋舉機不虚發中必飲羽于是人
稠網宻地逼勢脇哮闞之獸張牙奮鬛志在觸突猛氣
不慴乃使北宫東郭之儔生抽豹尾分裂貙肩形不抗
手骨不隠拳批熊碎掌拉虎摧斑野無毛類林無羽羣
積獸如陵飛翮成雲于是駴鐘鳴鼓收旌弛斾頓綱縱
網羆獠回邁駿騄齊驤揚鑾飛沬俯倚金較仰撫翠葢
雍容暇豫娯志方外此羽獵之妙也子能從我而觀之
乎𤣥微子曰予性樂恬靜未暇比觀也
鏡機子曰閒宫顯敞雲屋晧旰崇景山之髙塞迎清風
而立觀彤軒紫柱文榱華梁綺井含葩金墀玉廂温房
則冬服絺綌清室則中夏含霜華閣緑雲飛陛凌虚俯
眺流星仰觀八隅升龍攀而不逮眇天際而髙居繁巧
神怪變名異形班輸無所措其斧斤離婁為之失睛麗
草交植殊品詭類緑葉朱榮熙天曜日素水盈沼叢木
成林飛翮凌髙鱗甲隠深于是逍遙暇豫忽若忘歸乃
使任子垂釣魏氏發機芳餌沈水輕繳弋飛落翳雲之
翔鳥援九淵之靈龜然後採菱花曜水蘋弄蛛蜯戲鮫
人諷漢廣之所詠覿游女於水濱燿神景於中沚被輕
縠之纎羅道芳烈而靜步抗皓首而清歌歌曰望雲際
兮有好仇天路長兮往無由佩蘭蕙兮為誰脩嬿婉絶
兮我心愁此宫館之妙也子能從我而居之乎𤣥微子
曰予耽嵓穴未暇此居也
鏡機子曰既游觀中原逍遙閒宫情放志蕩淫樂未終
亦將有才人妙妓遺世越俗揚北里之流聲紹陽阿之
妙曲爾乃御文軒臨洞庭琴瑟交揮左篪右笙鐘鼓俱
振簫管齊鳴然後姣人乃被文縠之華袿振輕綺之飄
颻戴金搖之熠燿揚翠羽之雙翹揮流芳燿飛文歴盤
鼓煥繽紛長裾隨風悲歌入雲蹻捷若飛蹈虚逺蹠陵
躍超驤蜿蟬揮霍翔爾鴻翥濈然鳬没縱輕體以迅赴
景追形而不逮飛聲激塵依威厲響才捷若神形難為
象于是為歡未渫白日西頽散樂變飾微步中閨𤣥睂
弛兮鉛花落收亂髪兮拂蘭澤形媠服兮揚幽若紅顔
宜笑睇盻流光時與吾子攜手同行踐飛除即閒房花
燭爛幄幕張動朱唇發清商揚羅袂振華裳九秋之夕
為歡未央此聲色之妙也子能從我而遊之乎𤣥微子
曰予願清虚未暇及此遊也
鏡機子曰予聞君子樂奮節以顯義烈士甘危軀以成
仁是以雄俊之徒交黨結倫重氣輕命感分遺身故田
光伏劒于北燕公叔畢命于西秦果毅輕斷虎步谷風
威慴萬乘華夏稱雄詞未及終而𤣥微子曰善鏡機子
曰此乃俠之徒耳未足稱妙也若夫田文無忌之儔乃
上古之俊公子也皆飛仁揚義騰躍道藝遊心無方抗
志雲際陵轢諸侯驅馳當世揮袂則九野生風慷慨則
氣成虹蜺吾子若當此之時能從我而友之乎𤣥微子
曰予亮願焉然方于大道有累如何
鏡機子曰世有聖宰翼帝霸世同亮乾坤等曜日月𤣥
化參神與靈合氣惠澤播于黎苗威靈振乎無外超隆
平于殷周踵羲皇而齊泰顯朝惟清王道遐均民望如
草我澤如春河濱無洗耳之士喬嶽無巢居之民是以
俊乂來仕觀國之光舉不遺材進各異方讚典禮于辟
雍講文徳于明堂正流俗之華説綜孔氏之舊章散樂
移風國富民康神應體臻屢獲嘉祥故甘露紛而晨降
景星宵而舒光觀游龍于神淵聆鳴鳳于髙岡此霸道
之至隆而雍熙之盛際然主上猶尚以沈恩之未廣懼
聲教之未厲采英竒于仄陋宣皇明于嵓穴此甯子商
歌之秋而呂望所以投綸而逝也吾子為太和之民不
欲仕陶唐之世乎于是𤣥微子攘袂而興曰偉哉言乎
近者吾子所述華淫欲以厲我秪攪予心至聞天下穆
清明君蒞國覽盈虚之正義知頑素之迷惑令予廓爾
身輕若飛願反初服從子而歸
　王聖俞云枚乘七發以要言妙道去病寄趣自不凡
　也曹植七啟以其父操秉鈞而為招隠士則其趣浸
　下矣繇枚而上之幾于莊列之寓言繇曹而下之即
　俳優雜劇不逺矣曹之措語有工絶無匹者而本趣
　髙下不侔
　容齋隨筆云原頭火燒淨兀兀野雉畏鷹出復没將
　軍欲以巧伏人盤馬彎弓惜不發地形漸窄觀者多
　雉驚弓滿勁箭加衝人決起百餘尺紅翎白鏃隨傾
　斜將軍仰笑軍吏賀五色離披馬前墮此韓昌黎雉
　帶箭詩余讀曹子建七啓云人稠網宻地逼勢脅乃
　知韓公用意所來處
　　七召(昭明太子/)
假是先生負兹勁逞狀羣飛之喪侶似獨行之迷逕神
忽忽而若忘意衝衝而不定鑒丹緑其無主聞鐘鼓以
失聴至乃冬霰積庭空靡人聲春花滿野地無行者圜
堵常閉曲突無烟同生芻之暫有共死灰之壹燃篤論
公子聞而崛起雖道術之可忘亦切磋之所恥命徒御
以絡繹將有事于巖中車煜爚而流水馬泮渙以追風
乃踰汗漫入䝉蘢至深潭之澳溟有洞室之穹崇居隠
磷而出没望嶔岑而下上竹距石以斜通水韻松以含
響地不寒而蕭瑟日無雲而曭朗于是整容投刺屣履
排門揚睂就席舉袂而言曰若五秀稟其生靈六情通
其愛惡憎共集於鄙老嗜同歸於美樂今足下羣鳥獸
以為娯處貧賤而不怍欲擯實於孤介乃貽譏乎隕穫
至乃喀喀死于道邊瞀瞀填于溝壑削松筆以畫虎鼓
鉛刀而刻鵠身既勞而不見事何感而莫懲欲模名于
帶索豈知命于泥繩何異走長衢以避影煎流水以求
氷今欲道足下以衛生之秘術怡神之妙道譬之愈疫
于寒植同起尸于仙草寜願聞乎先生曰有為之生巳
逼無益之慮常勞若見明于礙滯幸求救于肓膏
公子曰千門始搆百常洞啟激洛開渠疏山抗陛延袤
水陸曠望東西下臨江海上屬雲霓百丈杳冥以飛跨
九層鬱律以階梯步三休而更迴塗中宿而方迷雕牆
屈曲以交牙網户周流以重積既陰岑而影響亦呌嘯
而迴易沙板金鋪紫柱玉舄煒煌熻赩硱磳搏敞圖雲
霧之蔽虧狀神仙之來往璧璫自耀珠綴恒響蜉蝣動
而晝喧熠燿飛而夜朗既臨下以寥沈亦憑高而泱漭
聞疾雷於階陛弄犇星於帷幌亘以曲堂周以洞房北
負連闥南注長廊綺疏交映鏤檻相望燕飛蓮井日照
杏梁陽鳥騫其將動雲鳳矯而欲翔若乃後沼開源延
石崇壤擬崑閬之㠨􁖶比滄溟之瀇瀁其中則有桂宮
栢寢呉臺柘館複道耿介而連雲阿閣穹隆而仰漢望
虬欄之映水見丹鶴之出岸豔草竒色臺樹珍名長生
靈壽男華女貞河栁垂葉山榴發英翫竒花之春滿摘
甘實于夏成此實宫苑之壯麗豈能從我而為榮先生
曰多言反道辯口傷實懼貽弊於蔀家且自安乎容膝
公子曰銅瓶玉井金釡桂薪六榖九鼎百葉千珍熊踏
虎掌雞跖猩脣䲋魚雨味𤣥犀五肉拾卵鳳巢剖胎豹
腹三臠甘口七葅愜目蒸餅十字湯官五熟海椒魯豉
河鹽蜀薑劑水火而調和糅蘇蔱以芬芳崖脯追復而
不盡瀆魚稍割其無傷黿羮流歠蚳醬先甞鱠温湖之
美蚶切丙穴之嘉魴落俎霞散逐刃飛揚輕同曳蠒白
似飛霜蔗有盈丈之名桃表兼金之實杏積魏國之貢
菱為鉅野所出衡曲黃梨汶垂蒼栗隴西白榛湘南朱
橘荔枝沙棠蒲萄石蜜𤓰稱素腕之美棗有細腰之質
竝抗吻以除煩亦咀牙而消疾於是三雅陳席百味開
印玉機星稀蘭英縹潤既夷志於坎壈亦懐忘於鄙恡
此葢滋旨之極珍豈能從予而共進先生曰不貴媮食
寜甘醇酒既深悟於腐腸豈自迷於爽口
公子曰秦氏獨立燕姝絶世如短如長不穠不細信耳
目之妖冶乃古今之佳麗妍姿豔逸淑性閑華效施顰
於宋里經墮馬於梁家折纎腰以微步呈皓腕乎輕紗
臨池正領拂鏡看花觀堵墻以䬃沓傾城國以諠譁墨
欲歸而抽軫惠將返而迴車至迺鄭衛繁聲抑揚絶調
足使風雲變動性靈召感擊哀響則春臺之人悵焉而
雪泣起歡情則崩城之婦嫣然而微笑嶰谷調鳳之竹
龍門獨鵠之柯緑珠絳樹宋子韓娥青春婉娩上客經
過開洞房以命賞召才人而合宴舉輕幔以徐來隔珠
簾而可見牀披珍象簟展羅薦聴促柱之方調聞簧聲
之始囀步想象以頓足腕蹣連而拂面托斜視於遺簪
寄含情而舉扇俄而夕鳥東返落日西懸綺霞映水蛾
月升天解鴛鴦之繡被拂距􁁉之長氊燭羽幃而動爛
薫蕙帳而微煙願横施以自昵脱斜領於君前此乃聲
色之妖蕩將不從我而留連先生曰淫聲非篤論之㫖
麗色本余情所棄伐國不問仁人此言從何而至
公子曰嵗晚農休時閒務隙山火巳燎野霜初白聊效
殺於秋冬乃從禽於草澤蜀地五丁齊國二子氣動山
漂汗揮雨起渥洼流赬蘭池照血躡飛影於未形赴犇
星於欲滅革車隠隠轂騎闐闐鼓譟諠而振地烝徒駭
而括天割玉之刀飲石之箭罝羅布其一目罟網周及
三面犬號驤螭鷹名奔電暫離巳合忽隠仍見赴迥超
危衝林跋援草隨足起山從眼轉跨躡罔澗電舉陵阪
鳥不及飛獸不遑伏既前轥而後赴亦左排而右蹴蹠
實駭而自救騰虚亂而相撲視灑血之丹地見飛毛之
暗目傍窮刼剞勢極搜求文皮坐裂膬尾生抽手羈鐵
頂足披銅頭象折牙而陵遽貊拉齒而夷由擒髙樓之
度索走大樹之神牛雁聞弦而跕墮猨抱木而啾啁笑
楚王之雲夢恥漢帝之中流此武材之矯猛豈能從我
而畋遊先生曰馳騁傷仁好殺非勇幸廣内之豐樂何
禽荒之足重
公子曰踆鳥始照宫槐遽而欲舒顧兔纔滿庭英紛而
就落譬光影於飛浮比生靈於栖託擾擾摩肩轔轔方
駕立怵迫於毁譽獨殷勤於用舍嗟向有而今無歎後
榮而稱謝清歌雅舞暫同於夢寐廣厦髙堂俄成於幻
化若夫洗精服食慕道遊僊尋玉塵於萬里守金竈於
千年三尸可度九轉難傳飛騰水陸咀嚼靈𤣥若乃壁
上真辭枕中秘要彈壓神鬼吐納靈妙既變醜以成妍
亦反老而為少虬駕夭矯而出没霓裳颯沓而容與接
鵠馭於後乘追鳳簫於前侶雨散漫以霑服雲霏微而
襲宇瞰芝闕以窈窕見玉臺之相拒葢排烟而漸滅旌
拖風而未舉值解佩於江濱逢弄珠於漢渚薄遊𤣥圃
弭節太華列神童於羽帳侍玉女於僊車澗採兮危實
苑拔兮迴花聴弱水之晨浪望昆山之夕霞窮北辰而
比壽指中嶽以為家此神僊之恍惚豈從我而觸邪先
生曰捕影之言莫測繫風之論難盡未嘗留意於死生
豈稍論於椿菌
公子曰洙泗遺文鄒魯餘烈其道未逺其風不絶方領
圓冠金口木舌談章句之逺旨搆紛綸之雅説陳五禮
明六詩貫穿微妙辨析毫釐既待問以重席亦覃思而
下幃醖藉愷悌和樂緝熙生徒肅肅賓友師師竝接袵
以聞道俱援手而受辭心絶内戰事無外慾横經者比
肩擁箒者繼足醜申韓之法令陋桓文之風俗六郡湊
其衣冠五陵窮其軌躅信斯文其若水實斯人之如玉
若夫珠璣産於蚌蛤珪璧出於山淵未有玉不瑩而為
寳人無學而稱賢葢持身之管籥進徳之舟船響如鐘
而待叩明似鏡而常懸此見重於經術寜降志於吾賢
先生曰誠此言之甚美比斯道之為曠恥見嘲於腐儒
豈求珍於席上
公子曰我大梁之啟基方邃古而無匹先天定始比殷
周而餘裕揖讓受終考唐虞而不失道徳有序憲章咸
秩六府孔脩百司盡畢搜求儒雅招拾遺逸旰食思治
雖聞之於昔談昧旦臨朝乃見之乎兹日蕩蕩薫風泱
泱大興道含𢎞而廣被澤汪濊而傍闡採輿人之片言
納匹夫之小善事在微而畢照然無幽而不顯若夫下
車布徳伐罪弔民風無偃稼雨不破塵覩勝殘於朞月
見成俗於浹辰含羣生兮如海養萬類其猶春鄉無豖
食之禄野靡狼顧之民樵者目金而知恥耕夫讓畔以
成仁何大庭之足競豈栗陸之能鄰璧水道庠序之風
石渠啟珪璋之盛竒士輻輳而騁足異人間出而效命
大小之獄無寃民翾飛之動無天性故能睦之以九世
齊之以七政坦坦恢恢巍巍赫赫政徳洽於霜風教義
窮於足迹望雲氣而款關候海水而重譯所謂府不輟
貢史無虚帛天瑞磊珂而相尋地符氛氲而不少收六
穗於征賦翫九莖於池沼三足應感而來儀一角知時
而自擾映景星於初月聆鳳音於將曉若乃亭毒不疵
合天地而竝施陶鈞日月與造化而齊功故非言辭之
可具盡筆札之所能窮懐真獨往之夫犇走而從事滅
迹藏名之士顛倒而向風二漢有同於兒戲魏晉無礙
於胸中言未畢先生攝衣而起曰子前所説似玉巵之
無當徒費辭而難領譬由背日而視秋毫却行而求鄢
郢一聞皇王之盛則豁然神悟而理攄志無時而可巻
邦有道而宜舒敢以殘智請從後車
　　演連珠(二十二首/)　(陸機/)
臣聞任重於力才盡則困用廣其器應博則凶是以物
勝權而衡殆形過鏡則照窮故明主程才以效業貞臣
底力而辭豐
臣聞世之所遺未為非寳主之所珍不必適治是以俊
乂之藪希䝉翹車之招金碧之巖必辱鳳舉之使
臣聞靈輝朝覯稱物納照時風夕灑程形賦音是以至
道之行萬類取足於世大化既洽百姓無匱於心
臣聞鑒之積也無厚而照有重淵之深目之察也有畔
而眂周天壤之際何則應事以精不以形造物以神不
以器是以萬邦凱樂非悅鐘鼓之娯天下歸仁非感玉
帛之惠
臣聞積實雖微必動於物崇虚雖廣不能移心是以都
人冶容不悦西施之影乘馬班如不輟泰山之陰
臣聞智周通塞不為時窮才經夷險不為世屈是以陵
飈之羽不求反風曜夜之目不思倒日
臣聞利眼臨雲不能垂照朗璞蒙垢不能吐輝是以明
哲之君時有蔽壅之累俊乂之臣屢抱後時之悲
臣聞覽影偶質不能解獨指跡慕逺無救於遲是以循
虚器者非應物之具翫空言者非致治之機
臣聞鑽燧吐火以續暘谷之晷揮翮生風而繼飛亷之
功是以物有微而毗著事有瑣而助洪
臣聞春風朝煦蕭艾蒙其温秋霜宵墜芝蕙被其凉是
故威以齊物為肅徳以普濟為𢎞
臣聞出乎身者非假物所隆牽乎時者非克巳所朂是
以利盡萬物不能叡童昏之心徳表生民不能救棲遑
之辱
臣聞傾耳求音眡優聴苦澄心徇物形逸神勞是以天
殊其數雖同方不能分其慼理塞其通則竝質不能共
其休
臣聞遁世之士非受匏瓜之性幽居之女非無懐春之
情是以名勝欲故偶影之操矜窮愈達故凌霄之節厲
臣聞飛轡西頓則離朱與矇瞍收察懸景東秀則夜光
與珷玞匿耀是以才換世則俱困功偶時而竝劭
臣聞示應於近逺有可察託驗於顯微或可包是以寸
管下傃天地不能以氣欺尺表逆立日月不能以形逃
臣聞絃有常音故曲終則改鏡無畜影故觸形則照是
以虚巳應物必究千變之容挾情適事不觀萬殊之妙
臣聞放身而居體逸則安肆口而食屬厭則充是以王
鮪登俎不假吞波之魚蘭膏停室不思銜燭之龍
臣聞達之所服貴有或遺窮之所接賤而必尋是以江
漢之君悲其墜屨少原之婦哭其亡簪
臣聞觸非其類雖疾弗應感以其方雖微則順是以商
飈漂山不興盈尺之雲谷氣乘條必降彌天之潤故闇
於治者唱繁而和寡審乎物者力約而功峻
臣聞煙出於火非火之和情生於性非性之適故火壯
則煙微性克則情約是以殷墟有感物之悲周京無佇
立之迹
臣聞適物之技俯仰異用應事之器通塞易任是以鳥
棲雲而繳飛魚藏淵而網沈賁鼓宻而含響朗笛疎而
吐音
臣聞虐暑薫天不減堅氷之寒涸陰凝地無累陵火之
熱是以吞縱之彊不能反蹈海之志漂櫓之威不能降
西山之節
臣聞理之所開力所常達數之所塞威有必窮是以烈
火流金不能焚景沈寒凝海不能結風
臣聞足於性者天損不能入貞於期者時累不能淫是
以迅風陵雨不謬晨禽之察勁陰殺節不凋寒木之心
　　為人作連珠(二首/)　(劉孝儀/)
妾聞洛妃髙髻不資於草澤𤣥妻長髪無藉於金鈿故
雲名由於自美蟬稱得於天然是以梁妻獨其妖豔衛
姬專其可憐
妾聞芳性染情雖欲忘而不歇薫芬動慮事逾乆而更
思是以津亭掩馥秪結秦婦之恨爵臺餘妬追生魏妾
之悲
　　擬連珠(二十四首/)　(庾信/)
葢聞邯郸巳危徒思馬服薊城去矣空用荆軻是以竹
杖扶危不能正武擔之石蘆灰縮水不能救宣房之河
葢聞穴蟻衝泉未知逺慮𤣥禽巢幕何能支乆是以大
厦既焚不可灑之以淚長河一決不可障之以手
葢聞謀猷是習權變須長時増齊竈或卧燕牆是以井
陘之兵如鴻毛之遇火長平之卒若秋草之中霜
葢聞彼黍離離大夫有喪亂之感麥秀漸漸君子有去
國之悲是以建章低昻不得猶瞻灞㟁徳陽淪没非復
能臨偃師
葢聞市朝遷貿山川悠逺是以狐兔所處由來建始之
宫荆棘參天昔日長洲之苑
葢聞天方薦瘥喪亂𢎞多空思説劒徒聞枕戈是以劉
琨之英略莫知自免祖逖之慷慨裁能渡河
葢聞穀林長逺蒼梧不從惟桐惟葛無樹無封是以隋
珠日月無益驪山之火雀臺絃管空望西陵之松
葢聞死别長城生離函谷遼東寡婦之悲代郡孀妻之
哭是以流慟所感還崩杞梁之城灑淚所沾終變湘陵
之竹
葢聞三世用兵既非貽厥陰謀累葉必以凶終是以李
郡尉之風霜上蘭山而箭盡陸平原之意氣登河橋而
路窮
葢聞營魂不反燐火宵飛時遭獵夜之兵或斃空亭之
鬼是以射聲營之風雨時有寃魂廣莫郡之陰寒偏多
夜哭
葢聞江黄戎馬之徼鄢郢風飈之格乍有去而不歸或
無期而逺客是以章華之下必有思子之臺雲夢之傍
應多望夫之石
葢聞無怨生離恩情中絶空思出水之蓮無復迴風之
雪是以樓中對酒而緑珠前去帳裏悲歌而虞姬永别
葢聞嚴霜之零無所不肅長林之斃無所不標是以楚
塹既填游魚無託呉宫巳火歸燕何巢
葢聞性靈屈折鬱抑不揚乍感無情或傷非類是以嗟
怨之水特結憤泉感哀之雲偏含愁氣
葢聞遷移白羽流徙房陵離家拆里悽恨撫膺是以呉
起之去西河澘然出涕荆軻之别燕市悲不自勝
葢聞廉將軍之客館翟廷尉之髙門盈虚倐忽貴賤何
論是以平生故人灌夫不去門下賓客任安獨存
葢聞執珪事楚博士留秦晉陽思歸之客臨淄羈旅之
臣是以親友㑹同不妨懐撫悽愴山河離異不妨風月
闗人
葢聞五十之年壯情乆歇憂能傷人故其衰矣是以譬
之交讓實半死而言生如彼梧桐雖殘生而猶死
葢聞秋之為氣惆悵自憐耿恭之悲疎勒班超之念酒
泉是以韓非客秦避讒無路信陵在趙思歸有年
葢聞居蘭處庖在其所習白羽素絲隨其所染是以金
性雖質處劒即凶水徳雖平經風即險
葢聞豫章七年斃於豐草芳蘭九畹淪於幽谷是以欲
求其真晉陽有自埋之蒿若賞其聲呉亭有巳枯之竹
葢聞巻葹不死誰必有心甘蕉自長故知無節是以螺
蚌得路恐異驪淵雀䑕同歸應非丹穴
葢聞北邙之髙魏君不能削穀洛之鬬周王不能改是
以愚公何徳遂荷鍤而移山精衛何禽欲銜石而塞海
葢聞磨礪脣吻脂膏齒牙臨風扇毒向影吹沙是以敬
而逺之豺有五子吁可畏也鬼有一車
　　連珠(二首/)　(呉均/)
葢聞豔麗居身而以蛾睂入妬貞華炤物而以絶等見
猜是以班姬辭寵非無妖冶之色揚子寂寞豈乏炫曜
之才
葢聞義夫投節不必識君烈士赴危豈期要利是以墨
子縈帶不蒙肉食之謀申胥泣血非有執珪之位
　　東陽金華山栖志(劉峻/)
夫鳥居山上層巢木末魚潛淵下窟穴泥沙豈好異哉
葢性自然也故有忽白璧而樂垂綸負玉鼎而要卿相
行藏紛糾顯晦蹐駁無異火炎水流圓動方息斯則廟
堂之與江海蓬户之與金閨竝然其所然悦其所悦烏
足毛羽瘡痏於其間哉予生自原野善畏難狎心駭雲
臺朱屋望絶髙葢青組且霑濡霧露彌願閒逸每思濯
青瀨息椒丘寤寐永懐其來尚矣蚓專噬壤民欲天從
爰洎二毛得居巖穴所居東陽郡金華山東陽實㑹稽
西部是生竹箭山川秀麗臯澤坱鬱若其羣峰疊起則
接漢連霞喬木布濩則春青冬緑迴溪映流則十仞洞
底膚寸雲合必千里雨散信卓犖爽塏神居奥宅是以
帝鴻遊斯鑄鼎雨師寄此乘煙故澗勒赤松之名山貽
縉雲之號近代江治中奮迅泥滓主徵士髙拔風塵龍
盤鳳栖咸萃兹地良由碧湍素石可致幽人者哉金華
山古馬鞍山也藴靈藏聖列名仙牒左元放稱此山云
可免洪水五兵可合神丹九轉金華之首有紫巖山山
色紅紫因此為稱靡迤陂陀下屬深渚巑岏嶾嶙上虧
日月登自山麓漸髙漸峻壟路迫隘魚貫而陞路側有
絶澗閘閜庨豁俯窺木杪焦原石邑匪獨危懸至山將
半便有廣澤大川臯陸隠賑予之葺字實在斯焉所居
三面皆迴山周繞有象郛郭前則平野蕭條目極通望
東西帶二澗四時飛流泉清瀾微霔滴瀝生響廻波跳
沫汹涌成音竝漕瀆通引交渠綺錯懸溜㵼於軒甍激
湍迴於階砌供帳無綆汲盥漱息瓶盆楓櫨椅櫪之樹
梓栢桂樟之木分形異色千族萬種結朱實包緑裹杌
白蔕抽紫莖橚矗苯䔿捎風鳴籟垂條櫩户布葉房櫳
中谷澗濱華蕋攢列至於青春緩謝萍生泉動則有都
梁含馥懐香送芬長樂負霜宜男泫露芙蕖紅花照水
皋蘇縹葉從風憑軒永眺蠲憂忘疾丘阿陵曲衆藥灌
叢地髓抗莖山筋抽節金鹽重於素璧玉豉貴於明珠
可以養性消疴還年駐色不藉崔文黄散勿用負局紫
丸翺翺羣鳳風胎雨鷇緑翼紅毛素纓翠鬛肅肅毛羽
關關好音皆馴狎園池旅食雞鶩若迺䲰日伺晨響類
鐘鼓鳴蚿侯曙聲像琴瑟𤣥猨薄霧清囀飛㹳乘煙咏
吟嘈囋嘹亮悅心娯耳諒所以跨躡管籥韜軼笙簧宅
東起招提寺背巖面壑層軒引景邃宇臨崖博敞閒虚
納祥生白左瞻右睇仁智所居故碩徳名僧振錫雲萃
調心七覺詆訶五塵郁列戒香浴滋定水至於薫鑪夜
爇法鼓旦聞予則跕躧摳衣躬行頂禮詢道哲人欽和
至教每聞此河紛梗彼㟁永寂熙熙然若登春臺而出
宇宙唯善是樂豈伊徒言寺東南有道觀亭亭崖側下
望雲雨蕙樓菌榭隠映林篁飛觀列軒􁫧瓏煙霧日止
却粒之氓嵗集神仙之客餌星髓吸流霞將乃雲衣霓
裳乘龍馭鶴觀下有石井聳跱中澗雕琢刻削頗類人
工躍流􁀙㵼漭涌泱咽電擊雷吼駭目驚魂寺觀之前
皆植脩竹檀欒蕭瑟被陵縁阜外則良田區畛通接山
泉膏液鬱潤肥腴鄭白決漳莫之能擬致紅粟流溢鳬
雁充厭春鼈旨膳碧雞冬蕈味珍霜鵽縠巾取於丘嶺
裋褐出自中園寒蔣逼側於池湖菅蒯駢填於原隰養
給之資生生所用無不阜實蕃籬充牣崖巘嵗始年季
農隙時閒濁醪初䍤醥清新熟則田家野老提壺共至
班荆林下陳罇置酌酒酣耳熱屢舞諠呶晟論箱庾髙
談榖稼嗢噱謳歌舉杯相抗人生樂耳此歡豈訾若夫
蠶而衣耕而食日出而作日入而息晚食當肉無事為
貴不求於世不忤於物莫辨榮辱匪知毁譽浩蕩天地
之間心無怵惕之警豈與稽生齒劒楊子墜閣較其優
劣者哉
　　唐憲宗章武皇帝哀册文(令狐楚/)
維元和十五年嵗次庚子正月甲戍朔二十七日庚子
移殯於大内太極殿之西階粤五月十五日庚申遷座
於景陵禮也玉衡南指金波西落皓雪集其麻衣素雲
褰其綃幕栁宫龍動竹池魚躍兆庶雨泣於浩穰萬靈
風號於寥廓哀子嗣皇帝仰攀雕輦殷奠瓊筵哀無容
以觸地痛不返而終天仙杖徐進宸儀永隔降睿旨於
鸞臺揚聖功於鳳册其詞曰
配天惟唐伊祁同光應道為帝𤣥元之系聖人有作孝
子善繼顯赫十朝總齊四裔執其大象司彼左契武烈
誕敷文明下濟出潛離隠或躍未融親則盤石封殊剪
桐承祧黄屋主鬯清宫禮樂盡在謳歌荐至軒皇倦勤
傳付神器太母侍養親臨寳位怡聲下色先意承志家
令敢言天子屏貴明明出震業業承乾其仁如山其智
如泉理析堅白學探幽𤣥揮毫霧動掞藻霞鮮所持者
儉所寳者賢刑靡不省賞無不延冕旒迎日珪璧祈年
涕謁宗廟臣朝昊天天縱神聖日躋孝敬鴻名再加寳
歴一定窮人屢賑名士交聘獸愛觸邪草憐指佞梯航
脩貢鱗羽遂性河色呈符山聲告慶編書辨謗創殿思
政甘節必稱苦言終聴稜威之逺徳政之盛霜雪憲章
雷風號令夏臺齒劒上黨納穽趙際宅心鄴中聴命誰
能去兵王者有征玉壘霧廓金陵鏡清狐鳴上蔡蟻聚
東平伏鑕就戮迴戈受烹始以上殺歸於好生恢恢不
識蕩蕩難名信及隠微道存溥博走馬斯却昆蟲咸若
調其玉燭徇以木鐸混同車書逺頒正朔範金合土大
興太學清蹕鳴鑾將登髙嶽四維既張五刃巳藏蠻夷
戎羌敢不來王天下清淨朝廷樂康㑹冠劒以髙宴戲
魚龍於廣場有嚴有翼無怠無荒俗皆臻於壽域人自
為於羲皇日出入兮安窮極雲飛揚兮無處所瑞方瞻
乎鳳來災忽聞於鸛語謂百年之可卜嗟九齡之不與
當凝流而下臨奄脱屣以輕舉萬姓哀其考喪千官懐
其后撫封人猶祝於南山帝子巳號於北渚嗚呼哀哉
被靈衣兮如在委仙佩兮若休建環海以靜寐謝鼎湖
而逺遊桂華朗兮髙殿寂梧葉暗兮深宮愁驚同軌之
遽至咽長川而不流嗚呼哀哉威儀肅設文物前列酌
玉斚以宵奠駕金根而曉發出朱雀之正門背青鸞之
迥闕逶迤原野蒼茫日月去復去兮降堯階悲莫悲兮
臨禹穴嗚呼哀哉地開蒼谷天作豐山江海自流於泉
下城郭取象於人間髙封馬鬛永秘龍顔鱗有逆兮曽
觸髯欲升兮尚攀朝百靈兮肅肅遺八駿以閒閒陵植
栢兮未拱閤生苔兮巳斑嚴日宫而深閉藹雲幄以空
還與衆感於萬井結宸悲於九關嗚呼哀哉神行無方
乾徤不息物皆被於聖澤人自迷於帝力巍乎髙代之
行至矣動天之徳後𤣥壤以長存冠蒼穹以罔極嗚呼
哀哉
　　弔莊周文(嵇含/)
帝壻王𢎞逺華池豐屋廣延賢彦圖莊生垂綸之象記
先達辭聘之事畫真人於刻桷之室載退士於進趣之
堂可謂託非其所可弔不可讃也其辭曰邁矣莊周天
縱特放大塊授其生自然資其量器虚神清窮𤣥極曠
人偽俗季真風既散野無訟屈之聲朝有爭寵之歎上
下相陵長幼失貫於是借𤣥虚以助溺引道徳以自奬
户詠恬曠之辭家畫老莊之象今王生沈淪名利身尚
帝女連耀三光有出無處池非巖石之溜宅非茅茨之
宇馳屈産於皇衢畫兹象其焉取嗟乎先生高跡何局
生處巖岫之居死寄彫楹之屋託非其所没有餘辱悼
大道之湮晦遂含悲而吐曲
　含字君道蕃之子也舉秀才除郎中時𢎞農王粹以
　貴公子尚主圖莊周於室集朝士使含為讚含援筆
　為弔文文不加㸃粹有愧色後以亂奔劉𢎞於襄陽
　𢎞卒或欲留含領荆州含性剛躁素與司馬郭勱有
　隙勱疑其害巳夜掩殺之
　支道林曰君自見其朱門貧道如遊蓬户稽含此文
　似未見到此然在當時實正論也借𤣥虚以助溺一
　語可謂切中膏盲
　　祭雜墳文(任孝恭/)
惟爾冥然往代求圓石而無名邈矣遐年討方磚而不
記封樹遭殄誰别羽商之家墳壠傾迴終迷庚癸之向
近創此伽藍寔須泥丸命彼碩人置兹屯邑不謂綸繩
所用遂毁牛亭之基鍬鍤所侵爰傷馬鬛之勢重使翠
幕臨風佳城見日昔靈沼枯骨周王改以衣冠廣武橫
尸漢主加其轊櫝輒勒彼山虞覆頽隍於舊趾命兹匠
者脩反壤於故林還蟻結之文依似坊之勢幸得宜陽
大道無變無移京兆長阡勿迴勿徙庶幽魂遊止踐昔
徑而不疑塗車往還瞻舊轍而猶在
　孝恭臨淮人梁中書通事舍人專掌公家筆翰明佛
　理持戒甚篤而性頗自伐後為侯景所殺　世有興
　復古刹而壊人先墓者請讀此文
　　祭夫徐悱文(劉令􁋯/)
維梁大同五年新婦謹薦少牢於徐府君之靈曰惟君
徳爰禮智才兼文雅學比山成辯同河㵼明經擢秀光
朝振野調逸許中聲髙洛下含潘度陸超終邁賈二儀
既肇判合始分簡賢依徳乃𨽻夫君外治徒奉内佐無
聞幸移蓬性頗習蘭薫式傳琴瑟相酬典墳輔仁難驗
神情易促雹碎春紅霜雕夏緑躬奉正衾親觀啟足一
見無期百身何贖嗚呼哀哉生死雖殊情親猶一敢遵
先好手調薑橘素俎空乾奠觴徒溢昔奉齊睂異於今
日從軍暫别且思樓中薄遊未反尚比飛蓬如當此訣
永痛無窮百年何幾泉穴方同
　梁書徐悱字敬業東海剡人幼聰敏能屬文為晉安
　内史卒喪還建業妻劉令􁋯為祭文詞甚悽愴父勉
　欲造哀文既覩此作於是閣筆　令􁋯孝綽之第三
　妹也孝綽三妹竝有才學令􁋯文尤清拔　無限才
　情出之以簡淡當是幽閒貞靜之婦是編上下千餘
　年婦人與此者一人而巳
　　祭長安楊郎中文(李商隠/)
年月日謹以云云之奠祭於宗尹郎中之靈昔莊南華
之言物故則曰如巨室之偃歸人陶真白之語𤣥機則
曰雖頑仙不如才鬼邈矣髙論皭然深旨有感斯文屬
在之子黄河九曲泰華三峰陽亭之右隂晉之東泱漭
佳氣肸蠁孤風生民之秀惟子之宗既懼四知亦畏三
惑昔佐赤符實毗皇極坦蕩王道昭宣帝則丹青不朽
琬琰是刻狀日具東侔辰在北子之伯仲不沗前人粉
飾賢路抑揚薦紳雲間日下國華席珍排龍掩陸突鶴
摧旬卓爾風標朗然流品妍若春輝烈如冬凜燕石知
愧齊竽自審咸指路以光銷盡登門而聲寢難售者價
重難知者聲清披沙揀金由是不愧鳥散花落於今有
情劉儒十行孫𢎞三道直路猶絃蠧政如掃筆海驚波
詞園鞠草文場不冩於中心册苑空留於秘寳晉千里
國漢第一功建幢油碧啓幕蓮紅賓髙主擇韻合人同
固不能加減陳掾亦可以喜怒桓公衣蕭含香省蘭臺
栢赤管朝操青縑夜襞佐計相則生聚有經贊地官則
孤終叶籍於惟荔蒲言念金昆毁冠禠帶雪泣星奔宅
裏之荆枝半謝嶺頭之梅蕚空繁陟岡望兄詩客之情
何極歸縣見姉騷人之恨猶存乃擢戎曹遂荒京令將
換清切以扶明聖不知者壽難言者命未謁季良之醫
巳革曽參之病嗚呼平生世路半臂交期孫金盧米百
賦千詩桂林崑嶠一片一枝終以浮沈因兼險夷對臯
壤之搖落成老大之傷悲尚冀他年或陶良夜酒筵琴
席燈闈月榭俱開愁别之襟並息分岐之駕短景未果
良辰不借竟鬱結於深衷倐淹淪於大化况南康解榻
早降清光㑹稽繼組昨辱餘芳情分逾極銜哀更長三
十年之間難追往事五十里之外正恨殊鄉地闊山深
川寒樹古杳杳𤣥夜荒荒宿莽生金認石埋玉恨土寄
奠緘詞呼風涕雨噫戲噫戲宗尹之魂來否
　　祭全義縣伏波廟文(李商隠/)
年月日觀察處置使兼御史中丞鄭亞謹遣全義縣令
韋必復以酒牢之奠昭賽於漢伏波將軍新息侯馬公
越城舊疆漢將遺廟一泒湘水萬重楚山比潁川袁氏
之臺悲同異日方汝水周公之渡感極當時嗚呼昔也
投隙建功因時立志隗將軍坐談西北棄去無歸梁伯
孫自降王姬雖來不起以若畫之睂宇開聚米之山川
扶風里中詎守錢而為虜徳陽殿下寜相馬以推工悵
望關西超馳隴首事嫂冠帶誡姪書成龍伯髙之故人
其言有所公孫述之刺客相待何輕鳶跕啓行蠻溪請
往銅留鑄柱草誓裹尸男兒巳立邊功壯士猶羞病死
灕湘之滸祠宇依然豈獨文宣之陵不生刺草更若武
侯之壠仍有深松向我來思停車展敬一尊有奠五馬
忘歸及申望嵗之祈又辱有秋之澤雲興柱礎電繞墻
藩何煩玉女之投壺方聞天笑不待樵人之取箭巳見
風迴敢忘黍稷之馨用報京坻之賜屬以時非行縣不
獲躬詣靈壇詞托煙波意傳天壤既謝三時之澤兼論
千載之交勿負至誠以孤𤣥契
　　賽古欖神文(李商隠/)
某月日賽於古欖之神惟神爰因碩果遂啟靈祠瓜美
邵平且傳舊志李標朱仲亦茂前經昨日瘴暑為災油
雲不起式存心禱慮作神羞神能感氣蜧泉傳祥鸛垤
使宋生抒賦始悦於雄風高氏讀書忽驚於暴雨化太
甚旱為大有年將見助於歡康敢忘懐於昭賽
　此義山在鄭滎陽桂州幕中作也杜牧之亦有池州
　祭木瓜神文中云禱神之際甘雨隨至槁然凶嵗化
　為豐年可見當時長吏留心民事猶有徧走羣望遺
　意
　　為裴懿無私祭薛郎中文(李商隠/)
伏惟靈佐商宣業朝薛傳規門崢層搆堂嶪崇基玉生
藍岫芝産銅池梧髙駐鳳蓮馥停龜有美令人載稱清
邵訓在詩書樂惟名教王謝標格曹劉才調清如濯熱
之風明若觀朝之燎靈臺委鑒虚空融和秋水望闊春
臺上多鄉塾掉鞅文林勵戈研横河漢紙落煙波澤宮
貍首棘場楊葉箭去星慙弓迴月怯兩書上第五辟名
公馬卿賦雪陳琳愈風平臺竹苑淮山桂叢營分細栁
幕染芙蓉顯備臺僚榮徙憲秩冠峩鐵勁衣明繡宻霜
下端簡風生落筆夜庭烏迴天秋隼疾帝念允職任於
諫垣依違絶想從容敢言攀檻而空留跡在削藁而不
見書存女史䕶衣大官供食伏奏多可分曹著績帳煖
錦麗闈明粉白既題柱以如田亦償金而類直漢榮出
牧晉議州兵亷袴歌送劉錢贈行濟南之誅巨猾揚州
之試諸生虎去江靜珠來㟁明神豈好謙天寜秩禮蠧
華國之名品喪士林之模楷使為善者奪氣求仁者解
體巳不駐於卿雲竟何窺於洑濟長洲樹古茂苑山春
橘税既集茶征是親鷁渡霅而去逺鵠下亭而唳頻翟
虜氛興殷楹夢起帳入飛鵩牀驚鬬蟻鄭𤣥知數阮瞻
無鬼終日膏肓傅於骨髓嗚呼哀哉丹霄萬里建木千
尋坦坦清路瞳瞳翠陰三襲臺迴九重禁深中懸流扆
下集華簪無非東箭盡是南金或扶傾作棟或望旱為
霖顯允明公宜膺百福夜暗神昧天長景促青女變霜
羲和納旭悄隋掌以銷璣慨周閑之喪騄永惟清族本
富才人有弟則陸無兄不荀原鴒奕奕沼雁馴馴珩竒
動楚璧貴傾秦永矣彼蒼胡然人事但續椿壽徒髙鶴
位摧壓光價掩淪聲味潁不濁而殄灌宗淮未絶而傾
王氏某甲因承中外獲奉恩知通孔李道徳之舊兼盧
劉姻戚之私鑄顔有契全趙為期靜龍門之風水剷羊
腸之嶮巇空欲銘恩何酬樹徳庇孤根於髙援許加姻
於弱植將歡宋子俄放湘南綬黄楚徼鬚白昭潭歸止
未卜棄予是甘許靖之悲方極王粲之憂不堪猶如重
言將敦故約王無改行金不如諾朂大義於幽沈軫遐
心於漂泊使者尚在凶書巳來雁足空遠魚腸不迴淚
和峽雨哭振巴雷孰澆枯鮒誰爇寒灰今則言去郴江
當移灃浦稍脱疑網猶罹罪罟念深慟以無期豈沈寃
之可吐嗚呼哀哉執紼路阻佳城望賖凌空乏翼上漢
無槎或期他日或及中華認楊公之石馬撫周苞之辟
邪况良冶規存遺經業在臧孫有後魏萬必大敢期陋
質終托餘光韋平之貂續無望秦晉之婚姻豈忘絮酒
無幾生芻是將辭多失次涕數無行翼桂旌之不逺降
蘭珮之餘芳嗚呼哀哉尚饗
　但續椿壽徒髙鶴位即所謂使君輩存令此人死也
　　一經爐錘醖藉多少
　　陶徵士誄(并序/)　(顔延之/)
夫璿玉致美不為池隍之寳桂椒信芳而非園林之實
豈期深而好逺哉葢云殊性而已故無足而至者物之
藉也隨踵而立者人之薄也若乃巢髙之抗行夷皓之
竣節故巳父老堯禹錙銖周漢而綿世浸逺光靈不屬
至使菁華隠没芳流歇絶不其惜乎雖今之作者人自
為量而首路同塵輟塗殊軌者多矣豈所以昭末景泛
餘波有晉徵士尋陽陶淵明南嶽之幽居者也弱不好
弄長實素心學非稱師文取指達在衆不失其寡處言
逾見其黙少而貧病居無僕妾井臼不任藜菽不給母
老子幼就養勤匱逺惟田生致親之誼追悟毛子捧檄
之懐初辭州府三命後為彭澤令道不偶物棄官從好
遂乃解體世紛結志區外定跡深棲於是乎逺灌畦鬻
蔬為供魚菽之祭織絇(衢/)緯蕭以充糧粒之費心好異
書性樂酒徳簡棄煩促就成省曠殆所謂國爵屏貴家
人忘貧者歟有詔徵著作郎稱疾不到春秋若干元嘉
四年月日卒於尋陽縣之某里近識悲悼逺士傷情㝠
黙福應嗚呼淑貞夫實以誄華名由諡髙茍允徳義貴
賤何算焉若其寛樂令終之美好廉克巳之操有合諡
典無愆前志故詢諸友好宜諡曰靖節徵士其詞曰
物尚特生人固介立豈伊時遘曷亦世及嗟乎若士望
古遙集韜此洪族蔑彼名級睦親之行至自非敦然諾
之信重於布言亷深簡潔貞夷粹温和而能峻博而不
煩依世尚同詭詞則異有一於此兩非黙置豈若夫子
因心違事畏榮好古薄身厚志世霸虚禮州壤推風孝
惟義養道必懐邦人之秉彞不隘不恭爵同下士禄等
上農度量難鈞進退可限長卿棄官稚賓自免子之悟
之何悟之辨賦詩歸來髙蹈獨善亦既超曠無適非心
汲流舊巘葺宇家林晨煙暮靄春煦秋陰陳書輟巻置
酒絃琴居備勤儉躬兼貧病人否其憂子然其命隠約
就閒遷延辭聘非直也明是惟道性糾纒幹流㝠漠報
施孰云與仁實疑明智謂天葢高胡諐斯義履信曷憑
思順何寘年在身中疢維痁疾視死如歸臨終若吉藥
劑弗嘗禱祠非恤傃幽告終懐和長畢嗚呼哀哉敬述
靖節式尊遺占存不願豐没無求贍省訃却賻輕哀薄
歛遭壤以穿旋葬而窆嗚呼哀哉深心追徃逺情逐化
自爾介居及我多暇伊好之洽接閻鄰舍宵盤晝憩非
車非駕念昔宴私舉觴相誨獨正者危至方則閡哲人
巻舒布在前載取鑒不逺吾規子佩爾實愀然中言而
發違衆速尤迕風先蹷身才非實榮聲有歇叡音永矣
誰箴余闕嗚呼哀哉仁焉而終智焉而斃黔婁既没展
禽亦逝其在先生同塵住世旌此靖節加彼康惠嗚呼
哀哉
　李善注何法盛晉中興書云延之為始安郡道經尋
　陽常飲淵明舍自晨達昬及淵明卒延之為誄極其
　思致
　　恩賜綾錦出闗判
安息國莫賀逺來入朝頻蒙賜綾錦等還將自隨闗司
以物皆違様不放過
　　對(劉穆之/)
某就日輸琛占風削袵既踰葱嶺便集藁街頻承湛露
之恩幾荷油雲之施至若綾開翥鶴映淮浦以成文錦
縟翔鴛艷江波而濯色近九重之厚錫充萬里之輕齎
闗司以寄重咽喉任先襟帶物皆違様既生非馬之疑
事乃出蕃須計雞鳴之失既縁恩賜有異當途勘責不
虚固難留滯
　唐人以書判取士今英華所存判式葢當時之制如
　此唐以前不聞有此英華諸判亦不載唐以前一人
　此劉穆之疑姓名偶同耳
　　御史推屬吏判(張鷟/)
棲烏之府地凜冽而風生避馬之臺氣威稜而霜動懲
姧嫉惡實藉嚴明肅政彈非誠宜允别某位叅持斧職
在埋輪履暴勝之清徽乗葛豐之雅烈冠施鐵柱貴戚
傷心花發繡衣姧豪歛手近辭端右逺届衡陽聫翩紫
葢之峰迢遞蒼梧之野但御史推覈受委非輕有罪必
刑無幽不察神羊竦角必觸邪人隼鷙驚飛先驅惡鳥
推鍾建之罪特奉繇言舉張泰之辜無虧格式正當直
指豈是輒干准犯量科宜從解退
　鷟字文成員半千稱其文詞猶青銅錢萬選萬中時
　號青錢學士證聖中為御史開元初以訕短時政貶
　嶺南鷟儻蕩無檢為文浮艷然大行一時新羅日本
　使至必出珍寳購其文　有朝野僉載一書至今尚
　傳極猥鄙無非譏議人處孫薦曽孫又新唐書有傳
　　家僮視天判
甲於庭中作小樓令家僮更直於上視天乙告違法甲
云專心候業不伏
　　對(員俶/)
聖人體道雖旁行而不流君子為儒亦博覽而多識甲
誠不敏嘗窺秘文傳妙術於青猿得精符於翠鳳管公
明之好事不寐每踰於夜分劉子敬之多能觀星或至
於明發固當率由古道仰止先賢既非日御之官當晦
風占之跡况門庭之内賓友相趨乃别搆青樓迥披丹
檻當牖異紅籹之女寓宿乃蒼頭之僕董舒災異主人
猶且致尤雕語怪神秦帝尚令下獄既私庭竊候罪巳
良多公憲正詞刑其無捨但以考陳生之國志嘗有其
人徵葛公之蜀科未聞斯罪古今異政夫何足疑待更
細推方從公議
　李泌傳云開元十六年悉召能言佛道孔子者相答
　難有員俶者九嵗升座詞辨注射帝曰半千孫固當
　然因問童子豈有類若者俶奏臣舅子李泌帝即馳
　召之藝文志有員俶太𤣥幽贊十巻
　　歴主失度判
歴主失秒忽之度
　　對(王泠然/)
律呂之本今古攸尚周行殷歴孔子於是興嗟漢襲秦
正劉歆以之條奏莫不考於經傳稽之氣象惟彼歴生
稱明筭法理須銅壺曉唱則聴雞鳴玉斗夜迴方看蟻
轉何得輕於秒忽失以毫釐禆竈多言豈知大道羲和
廢職幾亂人時遂令太史罷占疇人廢業陸佐公之漏
刻莫見新成張子平之渾儀但聞虚設既失推蓂之典
何逃寘棘之刑
　泠然嘗有上張燕公二書勸其用蘇許公及薦呉太
　𤣥靳能又王丘傳云開元初為吏部奬用孫逖張鏡
　微張晉明王泠然皆一時茂秀
　　字詁判
甲書字詁所由計功不及日請科罪不伏訴云紙類不
同
　　對(張巡/)
甲楷法有聞頗齊刀筆之吏象形自業偏在寫書之官
不能殺竹惟青臨池盡墨當年有立應巳盈裾計日不
移無慙尺牘今乃字詁是事日課有違左氏門庭雖多
筆硯稚川史籍不滿巾廂曽莫負於五車徒見司於雙
管以是㑹意雖則麾肱不能中程何為當理今之簿訴
將俟片言欲遲單父之書須辨洛陽之紙然則類之大
小猶或可問刑之出入於是乎在
　劉賓客嘉話録載公謝加金吾表云想峨睂之碧峰
　豫遊西蜀追緑耳於𤣥圃保壽南山逆賊禄山迷逆
　天地殺戮黎獻羶臊闕庭臣被圍七旬親經百戰主
　辱臣死當臣致命之時惡稔罪盈是賊滅亡之日惜
　不得其全篇姑存之於此　許逺亦有祭文云太乙
　先鋒蚩尤後殿蒼龍持弓白虎捧箭
　　盜瓜判
常州申稱錢客每以種瓜為業遂被伶人洪崖盜食其
瓜竝盡為客所擒遂作術化出滿田是瓜客乃放之崖
去後了復無瓜客詣縣告崖是妖賊
　　對
錢客家鄰白社業在青門米實葱花光浮五色藍皮宻
理美至三搖長懐洗玉之珍方有致金之望洪崖行乖
䕫足道契狼心不能李徑遺冠翻乃瓜田躡履徇兹猿
臂因採掇而全空眷彼龍蹄隨指揮而忽見寜勞宋灌
自含氷谷之文不假曽鋤俄結火山之實錢既迷於術
化洪乃集彼回邪於是釋此妖人將殊盜者初觀帶母
似逐仙來後察空苗疑因夢失幻人為幻幻巳去而無
瓜迷者知迷迷既袪而有悞論妖疑切誨盜情深雖陳
莠口之詞莫辨訛言之實洪崖不在丹筆何施客告未
曉真虚崖實未知州縣更宜尋問方可裁量
　　署書題閣判
得甲代以署書為業因題閣而變華髮自後而絶鄉黨
以墜業擯逐遂云甲訴無犯不伏
　　對(張巡/)
幹蠱馳聲惕勵終吉振人為義何難之有顛沛於是克
荷良存甲絶翰深規代濟其美精逾史籕得方伏之宏
模績洞張芝改圓池之波態晉廷稱妙即擅一臺越市
推珍還標五字諒無殞於前構偶垂裕於後昆孰謂象
賢旋聞鮮克屬以功開揆日翥偃蹇之雕甍號起凌雲
結瞳矓之畫閣式題飛牓方呈鵲反之書坐陟雲梯遂
變武賁之髪菱花鏡裏月復青顔薤葉風前俄隳素業
垂堂取誡誠欲謹身良冶遽捐其如棄訓撫韋家之宿
事徒想欽承語王氏之門風深違祖述永言丘首難忘
懐土之心浩意家聲宜復懸鍼之藝
　　還墳判
劉亨稱元是并州人因隋季而遷長安今請還就墳陵
長不許去
　　對(失名/)
頃者江濱鹿走道喪隋風晉水龍興祚開唐運干戈忽
起自下都而入上都雞犬亂馳辭舊國而入新國劉亨
爾日正喜攀龍忽念此時旋悲去鶴顧惟舊浦偶咽水
而分聲還念故鄉共行雲而動色秋林葉下遽失維桑
春圃花飛俄傷故梓以為生金翠石黄絹仍存掛劒青
松貞枝尚鬱四時節物供薦無由萬里蕭條歸寜莫遂
氷狐夜聴首丘之戀不窮翔鳥晨驚懐土之悲寜輟披
肝上請思切來歸零淚下霑悲深去國雖越吟楚奏幽
顯頗殊而移尊就卑禮律通許宜依所請庶叶平反冀
南國之禽罷思閩越東平之樹不靡咸陽
　　草書狀(索靖/)
聖皇御世隨時之宜倉頡既王書契是為科斗鳥篆類
物象形叡哲變通意巧兹生損之𨽻草以崇簡易百官
畢脩事業竝麗葢草書之為狀也婉若銀鉤漂若驚鸞
舒翼未發若舉復安蟲虵虬蟉或往或還類阿那以羸
形歘奮釁而桓桓及其逸遊盻嚮乍正乍邪騏驥暴怒
逼其轡海水窊隆揚其波芝草蒲陶還相繼棠棣融融
載其華𤣥熊對距於山嶽飛燕相追而差池舉而察之
又似乎和風吹林偃草扇樹枝條順氣轉相比附窈嬈
廉苦隨體散布紛擾擾以猗靡中持疑而猶豫𤣥螭狡
獸嬉其間騰猨飛鼺相奔趣凌魚奮尾蛟龍反據投空
自竄張說牙距或若登髙望其類或若既往而中顧或
若俶儻而不羣或若自檢於常度於是多才之英篤藝
之彦役心精微耽此文憲守道兼權觸類生變離析八
體靡形不判去繁存微大象未亂上理開元下周謹案
騁辭放手雨行水散髙音翰厲溢越流漫忽班班而成
章信竒妙之煥爛體磥落而壯麗姿光潤以粲粲命杜
度運其指使伯英迴其腕著絶勢於紈素垂百世之殊
觀
　靖字幼安該博經史兼通内緯與衛瓘俱以草書知
　名趙王倫簒位靖應三王義舉遷後將軍太安末河
　間王顒舉兵向洛拜遊擊將軍與賊戰被傷卒靖有
　逺識嘗指洛陽宫銅駞歎曰㑹見汝在荆棘中行見
　姑臧城南石地曰此後當起宮殿其言皆驗然卒以
　兵死
　　言志(蕭大圜/)
拂衣褰裳無吞舟之漏網挂冠懸節慮我志之未從儻
獲展禽之免有美慈明之進如蒙北叟之放實勝濟南
之徵其故何哉夫閭閻者有優游之美朝廷者有簪佩
之累葢由來乆矣留侯追蹤於松子陶朱成術於辛文
良有以焉况乎智不逸羣行不髙物而欲辛苦一生何
其僻也豈如知足知止蕭然無累北山之北棄絶人間
南山之南超踰世網面脩原而帶流水倚郊甸而枕平
皋築蝸舍於叢林構環堵於幽薄近瞻煙霧逺睇風雲
藉纎草以蔭長松結幽蘭而援芳桂仰翔禽於百仞俯
泳鱗於千潯果園在後開牕以臨花卉蔬圃居前坐簷
而看灌甽二頃以供饘粥十畝以給絲麻侍兒五三可
充紝織家僮數四足代耕耘沽酪牧羊協潘生之志畜
雞種黍應莊叟之言穫菽尋汜氏之書露葵徵尹君之
録烹羔豚而介春酒迎伏臘而候嵗時披良書探至賾
歌纂纂唱烏烏可以娯神可以散慮有朋自逺揚搉古
今田畯相過劇談稼穡斯亦足矣樂不可支永保性命
何畏憂責豈若蹙足入絆申脰就羈遊帝王之門趨宰
衡之勢不知飄塵之少選寜覺年祀之斯須萬物營營
靡存其意天道昧昧安可問哉嗟乎人生若浮雲朝露
寜俟長繩繫景實不願之執燭夜遊驚其迅邁百年何
幾擎跽曲拳四時如流俛睂躡足出處無成語黙奚當
非直丘明所恥抑亦宣尼恥之
　大圜字仁顯簡文帝第二十子也侯景弑簡文大圜
　潛遁獲免景平王僧辯遣詣江陵大圜懼禍屏絶人
　事恒以讀書為事元帝甚稱之于謹軍至乃以大圜
　副其兄大封充使請和其實質也至軍信宿而元帝
　降周文以禮待之保定二年封始寜公俄為麟趾殿
　學士武帝集四十巻簡文集九十巻竝止一本時在
　秘閣大圜得見乃手冩之一年而畢大圜心樂閒放
　嘗著論云云隋開皇初卒　此篇與樂志論相類如
　此則夫人而能樂之但恐世間少此地行仙耳
　四六法海巻十二
