#+TITLE: 雲臺編-唐-鄭谷
#+DATE: 2016-06-11 12:24:31
#+SOURCE: github.com/kanripo/KR4c0094 master f2c287e2                
鄭守愚文集序　雲臺編
　　　　　　　　　　都官郎中鄭谷
谷勤苦於風雅者自騎竹馬年則有賦詠雖屬對聲
律永暢而不無旨諷同年文人故川守李公朋同官編
軸盈笥求試春闈歴干于大匠故少師相國太原公深
推奬之故薛許昌能李建州類不以晩軰見待故於唱
和之流而忝所得未多㳺舉埸凡十六年著述近千餘
首目可者無幾登第之後孜孜不勞甚於始學也喪亂
奔離散墜略盡乹寕𥘉上幸三峯朝謁多暇寓止雲臺
道舎因以所記得章句綴于牋毫或得於故侯屋壁或
聞於江左近儒或祗省一聮或不知落句遂拾墜𥙷遺
編成三百首分爲上中下三卷目之爲雲䑓編所不能
自負𥘉心非敢矜於作者
鄭守愚文集摽目　雲臺編
　　　　　　　　　　　　　鄭　谷字　守愚
第一卷
　　雜著
　　　別同志　登杭州城
　　　感興　送盧棨東歸
　　　曲江春草　雪中偶題
　　　題慈恩寺　輦下暮冬詠懷
　　　鷓鴣　江上阻風
　　　石城　蜀中春雨
　　　十日菊　鷺鷥
　　　沙菀　試漲曲江池
　　　寄從叔郎中　望湘亭
　　　寄贈陸肱　寄朝中從叔
　　　哭建州李貟外曲江
　　　顔明經及第　桞
　　　越鳥　少華甘露寺
　　　寄所知　送田光
　　　燕　題宗人作尉官署壁
　　　淮上漁者　興州江館
　　　贈圎昉公　寄題方干處士
　　　不得長橋消息　華山
　　　題王駕郊居　通川客館
　　　寄從叔貟外　秘閣伴直
　　　寄膳部李郎中　採桑
　　　悶題　獻大京兆薛常侍
　　　㳺蜀　投所知
　　　淮上與友人别　水
　　　七祖院小山　忍公小軒二首
　　　傳經院壁畫松　寄贈孫路處士
　　　慈恩寺偶題　侯家鷓鴣
　　　送進士許郴　題休公院
　　　潼関道中　終南白鸖觀
　　　題孫秦延福街　宿澄泉蘭若
　　　送趙能卿　送人游邊
　　　寄稽處士　貧女吟
　　　送曹郎中　送張逸人
　　　送韋序赴舉　寄李郎中
　　　爲人題　贈曰東鍳禪師
　　　聞所知㳺樊川　題寂上人院
　　　送人之九江　張谷田舎
　　　寄前水部賈嵩贈文士王雄
　　　寄南浦謫官　寄李戞
　　　題興善寺　訪題張喬延所居
　　　獻制誥楊舎人　蜀中賞海棠
　　　再經南陽　讀李白集
　　　寄梁燭處士　潯陽姚宰㕔作
　　　渠江旅思　興州東池
　　　賀駱用錫及第　送許棠先軰之官
　　　别無夲上人　席上貽歌者
　　　席上賦胡蝶　題嵩髙隠者
　　　渭口别墅　南游
　　　送徐端公南歸　題無夲上人小齋
　　　酬髙蟾　試木向榮
　　　松溪八韻
︻第二卷
　　雜著
　　　舟次通泉精舎　水軒
　　　寄李嶼　梓潼歳暮
　　　贈别　蓮葉
　　　東蜀春晚　江際
　　　送吴延保及第遇裴貟外
　　　野歩　忝官諌垣明月轉對
　　　伴趙貟外直省春暮詠懷寄韋起居
　　　倦客　早入諌院二首
　　　喜秀上人見訪　丞相祗薦南郊紀獻
　　　蜀中夏日自貽蓼花
　　　放朝偶作　寄張𥙷闕
　　　温處士畫鷺鷥寄同年禮部趙郎中
　　　攝府署自詠　酬張𥙷闕
　　　奔問三峯近墅重訪黃神谷筞禪者
　　　和王校書見寄荔枝
　　　峽中　順動後藍田偶作
　　　寄贈楊夔處士　呈薛憲長
　　　海棠　定水寺行香
　　　弔韋貟外　寄顔惠詹士
　　　弔圎昉上人　杏花
　　　夕陽　水林檎花
　　　峽中甞茶　蠟燭
　　　和秀上人言懐　鴈
　　　漂泊　欹枕
　　　黄鶯　寄贈同年司封貟外
　　　上狄右丞　揺落
　　　咸陽　重陽日訪元秀上人
　　　漾陂　朝直
　　　感懷投時相　多情
　　　題王藻别業　遷客
　　　寄棊客　投時相
　　　送王駕　宣義里舎冬暮自貽
　　　郊墅　贈冨平李宰
　　　旅寓洛南村舎　蜀中三首
　　　渚宫亂後作　卷末偶題三首
︻第三卷
　雜著
　　　入閣　郊墅
　　　長安感興　詠懷
　　　寄贈韋少府　寄懷元秀上人
　　　廽鑾　贈宗人前公安宰居
　　　經賈島墓　游貴侯城南林望
　　　端居　寄職方李貟外
　　　自貽　竹
　　　郊園　弔水部賈貟外嵩
　　　燈　池上
　　　贈下第㪯公　悶題
　　　寄献集賢相公　省中偶作
　　　奔避　送京參翁先軰歸閩中
　　　九日偶懐　賀送鄭駕部
　　　府署偶題　自遣
　　　中年　春隂
　　　江梅　試筆偶書
　　　敷溪髙士　語溪
　　　失鷺鷥　謝兵部盧郎中
　　　文昌寓直　街西晚歸
　　　贈咸陽王主簿自貽
　　　偶書　蔡處士
　　　信羙寺岑上人　寄献狄右丞
　　　八座外郎自賀　下峽
　　　苔錢　寄左省幸起居寺
　　　江行　錦二首
　　　代秋扇辭　乳毛松
　　　樗里子墓　牡丹
　　　玉蘂　石桂
　　　哭李洞二首　府中寓止寄趙大諌
　　　贈留神童　京兆府試残月如新月
　　　石門山泉　渭陽樓閑望
　　　送潘爲南歸　下第退居二首
　　　江宿聞蘆管　閑題
　　　追紀少師别墅　題李貟外相國里居
　　　送從叔貟外　寄許郴
　　　静吟　和知巳日傷懷
　　　舟行　闕下春日
　　　峽中寓止三首　送吏部曹郎中
　　　謝陳賛善　贈顔上人
　　　逺遊　寄邊上從事
　　　春草碧色　贈油口苗居士
　　　寄勉顧雲　自適
　　　見海棠盛開　酬張茂元
　　　菊　荔枝樹
　　　江上秋夕　讀前集二首
　　　寄張貟外　深居
　　　訪芳公幽齋
鄭守愚文集標目終
鄭守愚文集卷第一　雲臺編
雜著
　别同志　登杭州城
　感興　送進士盧棨東歸
　曲江春草　雪中偶題
　　題慈恩寺黙公院輦下暮冬詠懷
　　鷓鴣　江上阻風
　　石城　蜀中春雨
　十日菊　鷺鷥
　　沙菀　試漲曲江池
　寄從叔郎中　望湘亭
　　寄贈陸肱　巴賽旅寓寄朝中從叔
　　哭建州李貟外頻曲江
　　顔明經及苐東歸桞
　　越烏　少華甘露寺
　　寄所知　送田光
　　鷰　題宗人作尉官署壁
　　淮上漁者　興州江舘
　　贈圎昉公　寄方干處士
　　乆不得長橋消息華山
　　題進士王駕郊居　通川客館
　　寄從叔貟外　秘閣伴直
　　寄膳部李郎中　採桑
　　悶題　獻大京兆薛常侍
　　游蜀　投所知
　　淮上與友人别　水
　　七祖院小山　忍公小軒二首
　　傳經院壁畫松　寄贈孫路處士
　　慈恩寺感題　侯家鷓鴣
　　進士許郴　題休公院
　　潼關道中　終南白鸖觀
　　題孫秦延福南街宿澄泉蘭若
　　送趙能卿　送人㳺邊
　　寄稽處士　貧女吟
　　送曹郎中　送張逸人
　　送進士韋序赴舉寄李郎中
　　爲人題　贈日東鍳禪師
　　聞所知㳺樊川　題興善寺寂上人院
　　送人之九江　張谷田舎
　　寄前水部賈貟外贈文士王雄
　　寄南浦謫官　寄李戞
　　題興善寺　訪題張喬延所居
　　獻制誥楊舎人　蜀中賞海棠
　　再經南陽　讀李白集
　　寄梁燭處士　潯陽姚宰㕔作
　　渠江旅思　興州東池
　　賀駱用錫及苐　送許棠先軰之官
　　别無夲上人　席上貽歌者
　趙璘席上賦胡蝶題嵩髙隠者居
　訪姨兄渭口別墅南游
　送徐端公南歸　題無夲上人小齋
　酬髙蟾　試木向榮
　松溪八韻
　　别同志
所立共寒苦平生同與㳺相看臨逺水獨自上孤舟天
澹滄浪晚風悲蘭杜秋前程吟此景爲子上髙樓
　　登杭州城
漠漠江天外登臨返照間潮來無别浦木落見他山沙
鳥晴飛逺漁人夜唱閑歳窮歸未得心逐片㠶還
　　感興
禾黍不陽艶競栽桃李春飜令力耕者半作賣花人
　　　送進士盧棨東歸
㶚岸草萋萋離觴我獨携流年俱老大失意又東西曉
楚山雲滿春吴水樹低到家梅雨歇猶有子規啼
　　曲江春事
花落江堤簇暖煙雨餘江色逺相連香輪莫輾青青
破留與愁人一醉眠
　　雪中偶題
亂飄僧舎茶煙濕宻灑髙樓酒力微江上晚來堪畫
處漁人披得一蓑歸
　　　題慈恩寺黙公院
雖近曲江居古寺舊山終憶九華峯春來老病厭迎送
剪却牡丹栽野松
　　輦下暮冬詠懷
永巷閑吟一徑蒿輕肥大笑事風騷烟􁀼紫禁花期近
雪滿長安酒價髙失路漸驚前計錯逢僧更念此生勞
十年春淚催衰䬃羞向清流照鬢毛
　　　鷓鴣
暖戯烟蕪錦翼齊品流應得近山雞雨昬青草湖邊
過花落黄陵廟裏啼遊子乍聞征䄂濕佳人纔唱翆眉
低相呼相應湘江闊苦竹叢深春日西
　　　江上阻風
水天春暗暮寒濃舩閉蓬牎細雨中聞道漁家酒𥘉
熟夜來飜喜打頭風
　　　石城
石城昔爲莫愁郷莫愁魂散石城荒江人依舊棹舴艋
江岸還飛雙鴛鴦㠶去㠶來風浩渺花開花落春悲
凉烟濃草逺望不盡千古漢陽閑夕陽
　　蜀中春雨
海棠風外獨沾巾襟䄂無端惹蜀塵和暖又逢挑莱日
寂寥未是探花人不嫌蟻酒衝愁肺却憶漁蓑覆病
身何事晩來微雨後錦江春學曲江春
　　十日菊
節去蜂愁蝶不知曉庭還繞折殘枝自縁今日人心別
未必秋香一夜衰
　　鷺鷥
閑立春塘烟澹澹静眠寒葦雨颼颼漁翁歸後汀沙
晚飛上灘頭更自由
　　沙苑
茫茫信馬行不似近都城苑吏猶迷路江人莫問程聚
來千嶂岀落去一川平日暮客心速愁聞鴈數聲
　　乹符丙申歳春奉試漲曲江池(春序)
王澤尚通津恩波此日新深疑一夜雨宛似五湖春泛
灔翹振鷺澄清躍紫鱗葉低孤嶼柳香失半汀蘋
鳯輦尋佳境龍舟命近臣桂華如入手願作從游人
　　從叔郎中誠輟自秋曹分符安陸屬群盗狂熾
　　　流毒江境竟以援兵不來城池失守例削今任
　　　却叙省衘退居荆漢之間頗得琴樽之樂因有寄
華省稱前任何慙削一麾滄州失孤壘白髪岀重圍苦
節翻多難空山自喜歸悠悠青漢上漁者日相依
　　望湘亭
湘水似伊水湘人非故人登臨獨無語風桞自揺春
　　南康郡牧陸肱郎中招許棠先軰爲郡從事
　　因有寄贈
振鷺思前侣難爲戀故巢江山多勝境賔主是貧交
飲舫閑依葦琴堂雅結茅夜清僧伴宿水月在松梢
　　巴賨旅寓寄朝中從叔
驚秋思浩然信羙向巴天獨倚臨江樹𥘉聞落日蟬衰
榮悲徃事漂泊念多年未便甘休去吾宗盡見憐
　　哭建州李貟外頻
令終歸故里末歳道如𥘉舊友誰爲誌清風豈易書兩
墳生野蕨郷奠釣江魚獨夜吟還泣前年伴直廬
　　　曲江
細草岸西東酒旗揺水風樓臺在煙杪鷗鷺下沙中翆
幄晴相接芳洲夜暫空何人賞秋景興與此時同
　　送太學顔明經及第東歸
平楚干戈後田園失耦耕艱難登一苐離亂省諸兄
樹没春江漲人繁野渡晴閑來思學館猶夢雪牎明
　　桞
半烟半雨江橋畔映杏映桃山路中㑹得離人無限意
千絲万絮惹春風
　　越鳥
背霜南鴈不到處倚棹北人𥘉聽時梅雨滿江春草歇
一聲聲在荔枝枝
　　少華甘露寺
石門蘿徑與天隣雨檜風篁逺近聞飲澗鹿喧雙沠水
登山僧踏一梯雲孤烟薄暮関城没逺色𥘉晴渭曲分
長欲燃香來此宿北林猿鸖舊同群
　　所知從事近藩偶有懐寄
官舎種莎僧對榻生涯如在舊山貧酒醒草檄聞殘漏
花落移厨送晚春水墨畫松清睡眼雲霞仙氅掛吟
身霜臺伏首思歸切莫把漁竿逐逸人
　　送田光
九陌低迷誰問我五湖流浪可悲君著書笑破蘇司業
賦詠思齊鄭廣文理棹好携三百首阻風湏飲幾千分
耒陽江口春山緑慟思應尋杜甫墳
　　　鷰
年去年來來又忙春寒烟暝渡瀟湘低飛緑岸和梅雨
亂入江樓㨂杏梁閑几硯中窺水淺落花徑裏得泥香
千言万語無人㑹又逐流鶯過短牆
　　　宗人作尉唐昌官署幽勝而又博學精冨得以
　　　言譚將欲他之留屋壁
公堂蕭洒有林泉祇隔苔牆是渚田宗黨相親離乱世
春秋閑論戰争年逺江驚鷺來池口絶頂歸雲過竹邊
風雨夜長同一宿舊言多共憶樊川
　　　淮上漁者
白頭波上白頭翁家逐舡移浦浦風一尺鱸魚新釣得
児孫吹火荻花中
　　　興州江舘
向蜀還秦計未成寒蛩一夜遶床鳴愁眠不稳孤燈盡
坐聽嘉陵江水聲
　　贈圎昉公(昉蜀僧僖宗幸/蜀昉恐免紫衣)
天階讓紫衣冷格鸖猶卑道勝嫌名出身閑覺老遟晩
香延宿火寒磬度髙枝長說長松寺他年與我期
　　　寄題方干處士
山雪照湖水漾舟湖畔歸松篁調逺籟臺榭發清輝野
岫分開徑漁家並掩扉暮年詩力在新句更幽微
　　　乆不得長橋消息
天末去程孤㳂淮復向吴亂離何處甚安稳到家無樹
盡雲垂野檣稀月滿湖傷心遶村落應少舊耕夫
　　華山
峭仞聳巍巍晴嵐染近畿孤髙不可狀圖冩盡應非絶
頂神仙㑹半空鸞鸖歸雲臺分逺靄樹谷隠斜暉墜
石連村響狂雷發廟威氣中寒渭濶影外白樓微雲
對蓮花落泉横露掌飛乳懸危磴滑樵徹上方稀澹
泊生真趣逍遥息丗機野花明澗路春蘚澁松圍逺
洞時聞磬群僧晝掩扉他年洗塵骨香火願相依
　　　題進士王駕郊居
前山微有雨永巷浄無塵牛卧籬隂晚鳩鳴村意春
時浮應寡合道在不嫌貧後徑臨陂水菰蒲是切隣
　　　通川客舎
奔走失前計淹留非本心巳難消永夜况復聽秋霖漸
解巴児語誰憐越客吟黃花徒滿手白髮不勝簪
　　　寄獻湖州從叔貟外
顧渚山邊郡溪將罨盡通逺㸔城郭外全在水雲中
西閣歸何晚東吴興未窮茶香紫笋露洲逈白蘋風
歌緩眉低翆杯明蠟剪紅政成尋徃事輟棹問漁翁
　　　秘閣伴直
秘閣鏁書深牆南别晚岑吏人同野鹿庭木似山林淺
井寒蕪入廻廊疊蘚侵閑㸔薜稷鸖共起五湖心
　　　寄膳部李郎中(昌符)
鄠郊陪野歩早歳偶因詩自後吟新句長愁减舊知静
燈微落燼寒硯旋生澌夜夜冥捜苦那能鬢不衰
　　採桑
曉陌携籠去桑林路隔淮何如鬪百草賭取鳯凰釵
　　悶題
落地春相困無心惜落花荆山歸不得歸得亦無家
　　獻大京兆薛常侍
耻將官業競前途自愛篇章古不如一炷香新開道
院數坊人聚避朝車縱游籍草花垂酒閑卧臨牎燕
拂書唯有明公賞新句秋風不敢憶鱸魚
　　游蜀
所向明知是暗投兩行新淚爲前流雲撗新寨遮秦
甸花落空山入閬州不忿黄鸝驚曉夢唯悲杜宇起
春愁梅青麦緑無歸處可得漂漂愛浪㳺
　　　投所知
砌下芝蘭新滿徑門前桃李舊垂隂却應廽念江邊草
放出春烟一寸心
　　　淮上與友人别
楊子江頭楊柳春楊花愁煞渡江人數聲風笛離亭晚
君向瀟湘我向秦
　　　水(西蜀浄衆寺五題)
竹院松廊分數沠晴空清泚亦逶迤落花相逐去何處
幽鷺獨來無限時洗鉢老僧臨岸乆釣魚閑客卷綸遅
晚時一片連莎緑悔與滄浪有舊知
　　　七祖院小山
小巧功成雨蘚班軒車日日扣松関峨眉咫尺無人去
却向僧牎㸔假山
　　　忍公小軒(二首)
松溪水色緑於松每到松溪到暮鍾閑得心源秖如此
問禪何必向雙峯
　　　又
舊逰前事半埃塵多向中林結浄因一念一爐香火裏
後身唯願似師身
　　　傳經院壁畫松
危根瘦盖聳孤峯珍重江僧好筆蹤得向游人多處畫
却勝澗底作真松
　　　寄贈孫路處士
平生詩譽更誰過歸老東吴命若何知巳凋零垂白髮
故園寥落近滄波酒醒蘚砌花隂轉病起漁舟鷺跡多
深入冨春人不見閑門空掩半庭莎
　　　慈恩寺偶題
徃事悠悠添浩歎勞生擾擾竟何能故山歳晚不歸去
髙塔晴來獨自登林下聽經秋苑鹿江邊掃葉夕陽僧
吟餘却憶雙峯念曽㸔庵西瀑布氷
　　　侯家鷓鴣
江天梅雨濕江籬此處煙香是此時苦竹嶺無歸去日
海棠花落舊棲枝春宵思極蘭燈暗曉月啼多錦幕垂
唯有佳人憶南國慇懃爲尓唱愁辭
　　進士許郴
泗上未休兵壷関事可驚流年催我老逺道念君行殘
雪臨清水寒梅發故城何當食新稲歳稔又時平
　　　題休公院
秋深庭色好紅葉間青松病客曽無着吾師甚見容踈
鍾和細溜髙塔等遥峯未省求名侶頻於此地逄
　　　潼関道中
白道暁霜迷離燈照馬嘶秋風滿関樹殘月隔河鷄來
徃非無倦窮通豈易齊何年歸故社披雨剪春畦
　　　終南白鸖觀
歩歩景通真門前衆水分檉蘿諸洞合鍾磬上清聞古
木千尋雪寒山万丈雲終朝掃壇級來伴紫陽君
　　　訪題進士孫秦延福南街居
多病乆離索相尋聊解顔短墻通御水踈樹映南山歳
月何難老園林未得還無門共榮逹孤座却如閑
　　宿澄泉蘭若
山半古招提空林雪月迷亂流分石上斜漢在松西雲
集寒庵宿猿先曉磬啼此心如了了只此是曹溪
　　　送進士趙能卿下第南歸
不歸何慰親歸去舊風塵灑淚慙関吏無言對越人
逺帆花月夜微岸水天春莫便漁翁釣平生巳苦辛
　　　送人游邊
春日怯邊遊此行風正秋别離聞夜雨道路向雲州磧
樹藏城逺沙河漾日流將軍方破虜莫惜獻良籌
　　　長安夜坐懷寄湖外稽處士
万里念江海浩然天地秋風髙群木落夜乆數星流鍾
絶分宫漏螢微隔御溝遥思洞庭上葦露滴漁舟
　　　貧女吟
塵壓鴛鴦廢錦機滿頭空挿麗春枝東鄰舞妓多金
翆笑剪燈花學畫眉
　　　送祠部曹郎中鄴出守洋州
爲儒欣岀守上路亦戎裝舊製詩多諷分憂俗必康開
懷江稲熟寄信露橙香郡閣清吟夜寒星識望郎
　　　送張逸人
人間踈散更無人浪兀孤舟酒兀身蘆笋鱸魚抛下得
五陵珍重五湖春
　　　送進士韋序赴舉
丹霞照上三清路瑞錦裁成五色毫波浪不能傾世態
鸞皇應得入吾曹秋山晩水吟情逺雪竹風松醉格髙
預想明年騰躍處龍津春碧浸仙桃
　　　爲户部李郎中與令季端公寓止渠州洴江寺
　　　偶作寄献
退居瀟洒寄禪関髙掛朝簮浄室間孤島雖留雙鸖歇
五雲争放二龍閑輕舟共泛花邊水野屐同登竹外山
仙署金閨虚位乆夜清應夢近天顔
　　爲人題
淚濕孤鸞曉鏡昏近來方解惜青春杏花楊柳年年好
不忍囬㸔舊冩真
　　贈曰東鍳禪師
故國無心渡海潮老禪方丈倚中條夜深雨絶松堂諍
一點山螢照寂寥
　　聞所知游樊川
誰無泉石趣朝下少同過貧勝覺程近愛閑經宿多片
沙留白鳥髙木引青蘿醉把漁竿去慇懃藉岸莎
　　題興善寺寂上人院
客來風雨後院静似荒凉罷講蛩離砌思山葉滿廊臘
髙興故疾爐暖發餘香自說匡盧側杉隂半石床
　　送人之九江謁郡侯苗貟外紳
澤國尋知巳南浮不偶游湓城分楚塞廬岳對江州曉
飯臨孤嶼春帆入亂流雙津相望處月白庾公樓
　　　張谷田舎
縣官清且儉深谷有人家一徑入寒竹小橋穿野花碓
喧春澗滿梯倚緑桑斜自說年來稔前村酒可賖
　　　寄前水部賈貟外嵩
謝病别文昌仙舟向越郷貴爲金馬客雅稱水曹郎
白鷺同孤潔清波共渺茫相如辭賦外騷雅趣何長
　　　贈文士王雄
知巳更何人夫君尚苦辛圖書長在手文學老於身公
道天難廢身姿玉任真小齋松菊静願卜子爲鄰
　　　寄南浦謫官
多才翻得罪天末抱窮憂白首爲遷客青山遶万州醉
欹梅障曉歌猒竹枝秋望闕懷郷淚荆江水共流
　　　李夷遇侍御乆滯水郷因杼寄懷
替豸年何乆懸帆興甚長江流愛吴越詩格愈齊梁竹
寺晴吟逺蘭洲晚泊香髙閑徒自任華省待爲郎
　　　題興善寺
寺在帝城隂清虚勝二林蘚侵隋畫暗茶助越甌深巢
鸖和鍾唳詩僧倚錫吟煙莎後池水前跡杳難尋(七才)
(子集多有興善後池之/作今寺在池無每用追歎)
　　　訪題進士張喬延興門外新居
平生苦節同旦夕㑹原東掩卷斜陽裏㸔山万水中星
霜吟欲老江海業成空近日文埸内因君起古風
　　　獻制誥楊舎人
爲郡東吴祗飲氷瑣闈湏降鳯書徴隨行巳有朱衣吏
伴直多招紫閣僧牎下調琴鳴逺水簾前睡鸖背秋燈
葦陂竹塢晴無限閑語毗陵問杜陵
　　　蜀中賞海棠
濃淡芳春滿蜀郷半隨風雨断鶯膓浣花溪上堪惆悵
子羙無情爲發揚(杜工部老於西蜀詩/集中無海棠之題)
　　　再經南陽
平蕪漠漠失樓臺昔日游人亂後來寥落墻匡春欲暮
燒殘官樹有花開
　　　讀李白集
何事文星與酒星一時分付李先生髙吟大醉三千首
留㸔人間伴月明
　　　梁燭處士辭相國杜公歸舊山因以寄贈
相延留不得江野有苔磯兩浙尋山徧孤舟載鸖歸世
間書讀盡雲外客來稀諌署捜賢急應難借布衣
　　　潯陽姚宰㕔作
縣幽公事稀庭草是山薇從得招碁侣何妨着道衣野
泉當案落汀鷺入衙飛寺去東林近多應隔宿歸
　　　渠江旅思
流落復蹉跎交親半逝波謀身非不切言命欲如何故
楚春田廢窮巴瘴雨多引人郷淚盡夜夜竹枝歌
　　　興州東池
南連乳郡流闊碧浸晴樓徹厎千峯影無風一片秋垂
楊拂蓮葉返照媚漁舟鑑貌還惆悵難遮兩鬢羞
　　　賀進士駱用錫登苐
苦辛垂二紀擢第却沾裳春榜到春晚一家榮一郷題
名登塔喜醵宴爲花忙好是東歸日髙槐蘂半黄
　　　送許棠先軰之官徑縣
白頭新作尉縣在故山中髙第能卑䆠前賢尚此風蕪
湖春蕩漾梅雨晝溟濛化理人安後篇章莫廢功
　　　别修覺寺無本上人
松上江雲石上苔自嫌歸去夕陽催山門握手無他語
祗約今冬㸔雪來
　　　席上貽歌者
花月樓臺近九衢清歌一曲倒金壷座中亦有江南客
莫向春風唱鷓鴣
　　　趙璘郎中席上賦胡蝶
尋艶復尋香似閑還似忙暖煙沉蕙徑微雨宿花房書
幌輕隨夢歌樓悮採粧王孫深屬意繡入舞衣裳
　　　題嵩髙隠者居
豈易訪仙蹤雲蘿千万重他年來卜隠此景頗相容亂
水林中路深山雪裏鍾見君琴酒樂囬首興何慵
　　　訪姨兄渭口别墅
枯桑江上村寥落舊田園少小曽來此悲凉不可言訪
隣多指塚問路半移原乆歉家僮散𥘉晴野薺繁客
㠶懸極浦漁網曬危軒苦澁詩盈篋荒唐酒滿樽
髙枝霜果在幽渚瞑禽暄逺靄籠樵響微烟起暁痕
哀濚孤族分感激外兄恩三宿忘歸去圭峯恰對門
　　　南遊
凄凉懷古意湘浦弔靈均故國經新歳扁舟寄病身山
城多暁瘴澤國少晴春漸逺無相識青梅獨向人
　　　送徐端公南歸
青衿離白社朱綬始言歸此去多應羡𥘉心盡不違江
帆和日落越鳥近郷飛一路春風裏楊花雪滿衣
　　　題無夲上人小齋
寒寺唯應我訪師人稀境静雪消遅竹西落照侵牎好
堪惜歸時落照時
　　　髙蟾先軰以詩筆相市杼成寄酬
張生故國三千里知者唯應杜子微(杜牧舎人時張祐/處士云可怜故囯)
(三千里虚唱/歌詞滿六宫)君有君恩秋後葉可能更羡謝玄暉(年有/後宫)
(詞云君恩秋後/葉曰日向人踈也)
　　　咸通十四年府試木向榮(題中用韻)
園林青氣動衆木散寒聲敗葉墻隂在滋條雪後榮忻
忻春令早藹藹日華輕庾嶺梅先覺隋堤桞暗驚山川
應物候臯壤起農情祗待花開日連樓出谷鶯
　　西蜀浄衆寺松溪八韻兼寄小筆崔處士
松因溪得名溪吹荅松聲繚繞能穿寺幽竒不在城
寒烟齋後散春雨夜中平染岸蒼苔古翹沙白鳥明
澄分僧影瘦光徹客心清帯梵侵雲響和鍾擊石鳴
淡烹新茗爽暖泛落花輕此景吟難盡慿君盡入京
鄭守愚文集卷第一
　鄭守愚文集校勘記
　　　記中稱全唐本者爲全唐詩中鄭谷詩席本者爲席刻唐詩百名家
　　　全集中雲臺編兩書相同者簡稱兩本
　　卷次　葉次　行次　本文　校各本
　序　一　前三　自騎竹馬年　席本馬作之
　　　　　　　　　前四　聲律永暢　席本永作未
　　　　　　　　　　　　　同年文人　席本文作丈
　　　　　　　　　　　　　同官　席本官下有丈人馬
　　　　　　　　　　　　　　　　　　　　　　　　博士戴嘗撫頂歎勉
　　　　　　　　　　　　　　　　　　　　　　　　謂他日必垂名及冠
　　　　　　　　　　　　　　　　　　　　　　　　則二十字
　　　　　　　　　前六　李建州類　席本類作頻
　　　　　　　　　　　　　　　　　　　　故於唱和之流　席本故作預
　　　　　　　　　　　　　前七　所得未多　席本未作爲
　　　　　　　　　　　　　前八　孜孜不勞　席本不勞作忘倦
　　　一　三　後五　曲江春事　兩本事作草
　　　　　　　　　　　　　後六　江色　兩本江作草
　　　　　　　　　　　　　後九　高樓　兩本高作歌
　　　　　　　四　前二　暮冬詠懷　兩本暮冬二字乙轉
　　　　　　　　　　　　後五　春雨　兩本雨作日
　　　　　　　五　前二　飛上灘頭　兩本上作下
　　　　　　　　　　　　　前六　漲曲江池　兩本漲上有春字
　　　　　　　　　　　　前六(注)春序　兩本春序作用春字
　　　　　　　　　　　　　前十　從叔郞中誠　全唐本誠作諴
　　　　　　　　　　　　　　　　　　　　　羣盜狂熾　全唐本狂誤倡
　　　　　　　　　　　　　　前十一　流毒江境　全唐本境作壖
　　　　　　　　　　　　　　前十二　頗得琴樽之樂　全唐本樂作趣
　　　　　　　　　　　　　　　　　　　　　因有寄　兩本寄下有獻字
　　　　　　　　　　　　　　後一　一麾　席本麾作揮
　　　　　　　　　　　　　　後二　靑漢　兩本靑作淸
　　　　　　　　　　　　　　後七　振鷺　全唐本振鷺作末路
　　　　　　　　　　　　　　　　　　　　　難爲　全唐本難作猶
　　　　　　　　　　　　　　　　　　　　　勝境　席本境作景
　　　　　　　　　　　　　　後十　衰榮　兩本衰作哀
　　　　　　　　　六　前八　春江漲　席本漲作氣
　　　　　　　　　　　　　　後五　登山　兩本登山作上樓
　　　　　　　　　七　前二　慟思　兩本思作哭
　　　　　　　　　　　　　　前四　來又忙　兩本又作去
　　　　　　　　　　　　　　前五　江樓　兩本江作紅
　　　　　　　　　　　　　　前八　留屋壁　兩本留下有書字
　　　　　　　　　　　　　　前九　蕭洒　全唐本蕭作瀟
　　　　　　　　　　　　　　前十一　舊言　兩本言作遊
　　　　　　　　　　　　　　後六　恐免紫衣　兩本恐作堅
　　　　　　　　　　　　　　後十一　分開徑　兩本開作閉
　　　　　　　　　　　　　　後十二　長橋　兩本長橋作張喬
　　　　　　　　　八　後五　罨盡　兩本盡作畫
　　　　　　　　　　　　　　　　　　　　　城郭外　兩本外作裏
　　　　　　　　　九　前五　落地　兩本地作第
　　　　　　　　　　　　　　前六　薛常侍　兩本侍下有能
　　　　　　　　　　　　　　前十一　兩行新淚爲前流　兩本新作淸爲作語
　　　　　　　　　　　　　　　　　　　　　雲橫新寨　兩本寨作塞
　　　　　　　　　　　　　　前十二　唯悲杜宇起春愁　兩本悲作應起作信
　　　　　　　　　　　　　　後一　梅靑麥綠　兩本靑作黃
　　　　　　　　　　　　　　後九　晴空淸泚　兩本晴作不
　　　　　　　　　　　　　　後十一　晩時　兩本時作晴
　　　　　　　　　　　　　　　　　　　　　有舊知　兩本知作期
　　　　　　　　　十　前一　雨蘚班　兩本班作斑
　　　　　　　　　　　　　　　　　　　　　峨眉　兩本眉作嵋
　　　　　　　　　　　　　　前十　危根瘦蓋　兩本蓋作盡
　　　　　　　　　　　　　　後九　濕江籬　兩本籬作蘺
　　　　　　　　　　　　　　　　　　　　　此處煙香　兩本此作到
　　　　　　　　　　　　　　後十　進士許郴　兩本作送進士許彬
　　　　　　　　　十一　前二　臨淸水　兩本淸作晴
　　　　　　　　　　　　　　前三　題休公院　兩本題下有莊嚴寺
　　　　　　　　　　　　　　　　　　　　　　　　　　　　　　　　　　　　　三字
　　　　　　　　　　　　　　前十一　來伴紫陽君　兩本伴作事
　　　　　　　　　　　　　　後五　只此　兩本只作卽
　　　　　　　　　　　　　　後八　莫便漁翁釣　兩本漁翁作隨漁
　　　　　　　　　　　　　　後十　春日　兩本日作亦
　　　　　　　　　　　　　　　　　　　　　聞夜雨　全唐本聞作逢
　　　　　　　　　　　　　　後十一　藏城遠　兩本遠作近
　　　　　　　　　十二　前十　抛下得　兩本下作不
　　　　　　　　　　　　　　　　後一　傾世態　兩本傾作隨
　　　　　　　　　　　　　　　　後四　渠州洴江寺　兩本無洴字
　　　　　　　　　　十三　前三　游樊川　全唐本川下有有寄
　　　　　　　　　　　　　　　　　　　　　　　　　　　　　　　　　　　　　　　　　　二字
　　　　　　　　　　　　　　　　前四　貧勝　兩本貧作貪
　　　　　　　　　　　　　　　　後七　更何人　兩本更作竟
　　　　　　　　　　　　　　　　　　　　　　　　夫君　全唐本夫作哀
　　　　　　　　　　　　　　　　後八　貞姿玉任真　兩本玉作世真作嗔
　　　　　　　　　　十四　前(五/注/六)七才子集　兩本作十才子詩集
　　　　　　　　　　　　　　　　前六(注)多有興善　兩本善下有寺字
　　　　　　　　　　　　　　　　前八　万水　全唐本万水作落木
　　　　　　　　　　　　　　　　　　　　　　　　　　　　　　　　　　　　　　　　　席本作萬木
　　　　　　　　　　　　　　前九　吟欲老　全唐本吟作今
　　　　　　　　　　　　　　　　　　　　　業成空　兩本成作全
　　　　　　　　　　　　　　前十　獻制誥　席本制誥作待詔
　　　　　　　　　　　　　　前十一　須降　兩本須作頻
　　　　　　　　　　　　　　後一　晴無限　兩本晴作情
　　　　　　　　　　　　　　　　　　　　　閑語　兩本語作話
　　　　　　　　　　　　　　後四　無情　全唐本情作心
　　　　　　　　　　　　　　後四(注)老於西蜀　全唐本作居西蜀席
　　　　　　　　　　　　　　　　　　　　　　　　　　　　　　　　　　　　　本作居兩蜀
　　　　　　　　　　　　　　後九　一時分付　全唐本分付作鍾在
　　　　　　　　　　　　　　後十　留看人間　兩本看作著
　　　　　　　　　　　　　　後十一　辭相國　兩本辭下有金陵二
　　　　　　　　　　　　　　　　　　　　　　　　　　　　　　　　　　　字
　　　　　　　　　　　　　後十二　相延　兩本延作廷
　　　　　　　　十五　前一　借布衣　兩本借作惜
　　　　　　　　　　　　　前三　從得　全唐本從作足席本
　　　　　　　　　　　　　　　　　　　　　　　　　　　　　　　　　　　從作縱
　　　　　　　　　　　　　後二　之官徑縣　兩本徑作涇
　　　　　　　　　　　　　後四　化理　兩本化作佐
　　　　　　　　　　　　　後六　松上江雲　兩本江作閑
　　　　　　　　十六　前五　訪姨兄　全唐本兄下有王斌
　　　　　　　　　　　　　　　　　　　　　　　　　　　　　　　　　　　二字
　　　　　　　　　　　　　前六　枯桑江上　兩本江作河
　　　　　　　　　　　　　前九　起曉痕　兩本曉作燒
　　　　　　　　　　　　前十　哀濚　兩本濚作榮
　　　　　　　　　　　　後二　送徐端公　全唐本徐下有渙字
　　　　　　　　　　　　後八　以詩筆相市杼成　兩本市杼作示抒
　　　　　　　　　　　　後九　杜子微　兩本子作紫
　　　　　　　　　　　　後十(注)年有後宮詞　兩本年作蟾
　　　　　　　　　　　　後十一(注)日日向人疎也　全唐本無也字
　　　　　　　十七　前三　連樓　兩本樓作棲
　　　二　三　後七　綻庾梅　全唐本綻作落席本
　　　　　　　　　　　　　　　　　　　　　　　　　　　　　　　　作大
　　　　　　　　　　　　後十一　帶蠻烟　兩本帶作中
　　　　　　　四　前二　同思　兩本同作重
　　　　　　　　　　　　前四　踰瀘　兩本踰作渝
　　　　　　　　　　　　　　前七　稻花凉　兩本凉作香
　　　　　　　　　　　　　　　前十一　趙員外直省　兩本直省作省直
　　　　　　　　　　　　　　　後一　粉轉仙闈　兩本轉作傅
　　　　　　　　　　　　　　後三　春暮詠懷　兩本懷下有寄集賢
　　　　　　　　　　　　　　　　　　　　　　　　　　　　　　　　　　　　　　　韋起居袞七字
　　　　　　　　　　　　　　後八　曉村雪　兩本曉作晩
　　　　　　　　　　　　　　　後九　猶來　兩本猶作由
　　　　　　　　　　　　　　後十　源流　兩本流作鄕
　　　　　　　　　五　前七　負朝衣　全唐本負作謝
　　　　　　　　　　　　　　　前九　淸和後　兩本後作候
　　　　　　　　　　　　　　　　　　　　　　郊居　兩本居作宮
　　　　　　　　　　　　　　　前十　漸覺　兩本覺作曉
　　　　　　　　　　　　　　　前十二　納慶優　兩本納作錫
　　　　　　　　　　　　　　　後二　蜀中夏日自貽　兩本中下有寓止二
　　　　　　　　　　　　　　　　　　　　　　　　　　　　　　　　　　　　　　　　　　字
　　　　　　　　　　　　　　　後三　蝃蝀　兩本蝃作螮
　　　　　　　　　　　　　　　後四　今朝　兩本今作行
　　　　　　　　　　　　　　　後九　待高眠　兩本待作得
　　　　　　　　　　六　前一　苦吟　兩本苦作朗
　　　　　　　　　　　　　　　前二　壓春寒　兩本壓作厭
　　　　　　　　　　　　　　　前五　遶江籬　兩本籬作蘺
　　　　　　　　　　　　　　　　　　　　　　　妙毫　兩本妙作小
　　　　　　　　　　　　　　　前七　向晩牕　兩本晩作曉
　　　　　　　　　　　　　　　　後六　首被　兩本首作甘
　　　　　　　　　　　後七　朝晞　兩本晞作稀
　　　　　　　　　　　後九　二年奔走　全唐本二作半
　　　　　　　　　　　　　　　　　行官　兩本官作宮
　　　　　　　七　前八　晴欹　兩本欹作欺
　　　　　　　　　　　前十　万疊烟霞裏　兩本疊作重霞作靄
　　　　　　　　　　　後一　直言　兩本直作且
　　　　　　　　　　　後五　春景　兩本春作勝
　　　　　　　　　　　後六　仰天才　全唐本仰作掞
　　　　　　　　　　　後十一(注)深以獎也　兩本奬也作知獎
　　　　　　　　　　　後十二　齋心　兩本心作誠
　　　　　　　八　前二　自顏色　兩本自作勻
　　　　　　　　　　　　　　　　　艷麗　兩本艷作穠
　　　　　　　　　　　　　　　前三　嬌嬈　兩本嬈作饒
　　　　　　　　　　　　　　　前六　聽松看畫　全唐本松作經
　　　　　　　　　　　　　　　前八　韋員外　兩本外下有序字
　　　　　　　　　　　　　　　前九　舉酒盃　兩本舉酒作共舉
　　　　　　　　　　　　　　　前十　長慟　兩本慟作逝
　　　　　　　　　　　　　　　前十一　醉客　兩本客作魄
　　　　　　　　　　　　　　　前十二　顏惠詹士郞　兩本郞作卽
　　　　　　　　　　　　　　　後二　巴賨　兩本賨作山
　　　　　　　　　　　　　　　後三　我獨狂　兩本獨狂作自强
　　　　　　　　　　　　　　　後四　谷自亂罹之後　兩本罹作離
　　　　　　　　　　　　　　　後五　爲淨侶長松山　兩本侶下有昉公於
　　　　　　　　　　　　　　　　　　　　　　　　　　　　　　　　　　　　　　　三字
　　　　　　　　　　　後九　遙聞　兩本聞作焚
　　　　　　　　　　　後十一　梅欹雪　兩本欹作欺
　　　　　　　　　　　後十二　登龍室　全唐本室作客
　　　　　　　　　　　　　　　　　貌取　席本貌作邈
　　　　　　　九　前三　疎蓬　兩本蓬作篷
　　　　　　　　　　　　　　　　　只照空　兩本只作卽
　　　　　　　　　　　前六　贊行雲　兩本贊作替
　　　　　　　十　前二　黃花將折　兩本將折作催促
　　　　　　　　　　　前四　高歌　兩本歌作眠
　　　　　　　　　　　　　　　　　明明　兩本明明作明朝
　　　　　　　　　　　前十二　非不要　兩本要作愛
　　　　　　　　　　　後四(注)岀安同州　兩本安作守
　　　　　　　　　　　　　　後五　幽深　兩本幽深作深憐
　　　　　　　　　　　　　　後六(注)官　上菊花酒　兩本　上作醞尙
　　　　　　　　　　　　　　後八　甘守　兩本守作晩
　　　　　　　　　　　　　　後九　適來　兩本適作邇
　　　　　　　　　　　　　　後十二　有亂罹　兩本罹作離
　　　　　　　　　十一　前四　自不知　兩本自不作不自
　　　　　　　　　　　　　　前九　漾陂　兩本漾作渼(下同)
　　　　　　　　　　　　　　前十二　潛然　兩本潛作澘
　　　　　　　　　　　　　　後七　由未　全唐本由作猶
　　　　　　　　　十二　前四　罹亂後　兩本罹作離
　　　　　　　　　　　　　　前七　蠟煙　兩本蠟作臘
　　　　　　　　　　　　　　前九　飮海僧　兩本飮作饒
　　　　　　　　　　前十一　投時相　兩本相下有十韻二
　　　　　　　　　　　　　　　　　　　　　　　　　　字
　　　　　　　　　　後一　闇室豈能欺　兩本欺下有勤苦流
　　　　　　　　　　　　　　　　　　　　　　　　　　螢信吁嗟宿燕知殘
　　　　　　　　　　　　　　　　　　　　　　　　　　鐘殘漏曉落葉落花
　　　　　　　　　　　　　　　　　　　　　　　　　　時故舊寒門少文章
　　　　　　　　　　　　　　　　　　　　　　　　　　外族衰此生多轗軻
　　　　　　　　　　　　　　　　　　　　　　　　　　半世足漂離省署隨
　　　　　　　　　　　　　　　　　　　　　　　　　　淸品漁舟爽素期戀
　　　　　　　　　　　　　　　　　　　　　　　　　　恩休未遂雙鬢漸成
　　　　　　　　　　　　　　　　　　　　　　　　　　絲六十字
　　　　　　　　　　後三　取士　兩本士作事
　　　　　　　　　　　　　　　後十一　兩半睛　兩本睛作晴
　　　　　　　　　十三　前一　漾陂　兩本漾作渼
　　　　　　　　　　　　　　　前三　諸曹士　兩本士作事
　　　　　　　　　　　　　　　前十　村落　兩本落作洛
　　　　　　　　　　　　　　　前十一　無士　兩本士作事
　　　　　　　　　　　　　　　後二　杜甫臺荒　席本臺作墳
　　　　　　　　　　　　　　　後五　薛陶墳　兩本陶作濤
　　　　　　　　　　　　　　　後六　斵琴　兩本斵作斷
　　　　　　　　　　　　　　　後九　亂罹情　兩本罹作離
　　　　　　　　　　　　　　　後十一　故君　兩本君作居
　　　　三　三　前三　反正　兩本反作返
　　　　　　　　　　　　　　　前四　拂署天　兩本署作曙
　　　　　　　　　　　　　　　　　　　　　　　邇承宣　兩本邇作乍
　　　　　　　　　　　　　　　前六　灝景　兩本灝景作顥氣
　　　　　　　　　　　　　　　前八　郊墅　兩本墅作野
　　　　　　　　　　　　　　　前九　先秋　兩本先秋作秋光
　　　　　　　　　　　　　　　前十　禾中露　兩本禾作林
　　　　　　　　　　　　　　　後三　元無味　兩本元作渾
　　　　　　　　　　　　　　　後九　破冰　兩本破作斫
　　　　　　　　　　四　前十　懽唱　兩本懽作推
　　　　　　　　　　　　　　　後一　日落風吹　兩本日落作落日
　　　　　　　　　　　　　　　後二　城南林望　兩本望作墅
　　　　　　　　　　　　　　　後六　亂罹　兩本罹作離
　　　　　　　　　　　　　　　後十(注)攝史儲宮　兩本史作事
　　　　　　　　　　　　　　　　　　　各忝獲攀附　兩本各作谷附作接
　　　　　　　　五　前三　釣蓑雨　兩本釣作荷
　　　　　　　　　　　　前七　幽階蘚坼　兩本幽作侵坼作拆
　　　　　　　　　　　　前十一　未省心　兩本省作醒
　　　　　　　　　　　　　　　　　　　秪有醉和琴　兩本琴作吟
　　　　　　　　　　　　後四　止含愁　兩本止作正
　　　　　　　　　　　　後七　香自任　全唐本任作在
　　　　　　　　　　　　後八　無機　兩本無作忘
　　　　　　　　　　　　後十一　苑南　兩本苑作花
　　　　　　　　六　前四　干名　全唐本干作予
　　　　　　　　　　　　　　　　　　　閏質　兩本閏質作自賀
　　　　　　　　　　　　前五　灑階緣　兩本灑作感
　　　　　　　　　　　　　　前六　無所悵　兩本無作何悵作恨
　　　　　　　　　　　　　　後一　愁聲　兩本愁作秋
　　　　　　　　　　　　　　後四　寒燭　兩本燭作燒
　　　　　　　　　　　　　　後六　我偶閑　兩本偶作獨
　　　　　　　　　　　　　　後七　晴莎　兩本晴作靑
　　　　　　　　　　　　　　後八　南陂　席本南作朱
　　　　　　　　　　　　　　後九　鄭郞三十八大尹　兩本大作丈聞作周
　　　　　　　　　　　　　　　　　　　　　貳河東聞榮加金
　　　　　　　　　　　　　　　　　　　　紫
　　　　　　　　　　　　　　後十　思舊事深　兩本思作恩
　　　　　　　　　　　　　　後十一　袍綈　兩本綈作拂
　　　　　　　　　　　　　　　　　　　　　久次　席本次作宦
　　　　　　　　　七　前三　瓦櫟　兩本櫟作礫
　　　　　　　　　　　　　　　　　　　　　燒地力　兩本燒作銷
　　　　　　　　　　　　　　前六　强事官途　全唐本事官作健宦
　　　　　　　　　　　　　　　　　　　　　　　　　　　　　　　　　　　　　席本官作宦
　　　　　　　　　　　　　　前八　紫閣峯高　兩本高作南
　　　　　　　　　　　　　　前十一　故地　兩本地作第
　　　　　　　　　　　　　　後二　攜琴　兩本攜作推
　　　　　　　　　　　　　　後九　狂笑　兩本狂作任
　　　　　　　　　　　　　　後十　燈鼓　兩本燈作煙
　　　　　　　　　八　前一　柴扃　兩本扃作荆
　　　　　　　　　　　　　　　　　　　　　愛靜名　兩本靜作淨
　　　　　　　　　　　　　　前二　步野風春散酒醒　兩本春作淸醒作酲
　　　　　　　　　　　　　　前四　語溪　兩本語作浯
　　　　　　　　　　　　　　前五　淸溪　兩本溪作江
　　　　　　　　　　　　　　前八　宿何處　兩本作何處宿
　　　　　　　　　　　　　　前九　黃草枝　兩本草作葦
　　　　　　　　　　　　　　前十　宿兵部　兩本無宿字
　　　　　　　　　　　　　　　　　　　　乃蒙岀示詩集以　兩本作光濟借示詩
　　　　　　　　　　　　　　　　　　　　四韻謝　集以四韻謝之
　　　　　　　　　　　　　　前十一　調中雅樂　兩本中作和
　　　　　　　　　　　　　　前十二　澄外　兩本外作濾
　　　　　　　　　　　　　　後三　夜雨頻　兩本頻作平
　　　　　　　　　　　　　　後四　翠英　兩本翠作紫
　　　　　　　　　　　　　　後六　幽樹　兩本樹作榭
　　　　　　　　　　　　　　　　　　　　　　　　　　　　　　　　　　　席本作亂離
　　　　　　　　　　　　　後八　池鳳　兩本鳳作雁
　　　　　　　　　　　　　後十一　熱時　席本時作來
　　　　　　　　　　　　　　　　　　　　汗流洽背　兩本洽作浹
　　　　　　　　十一　後三　身猿遲俗輕　兩本身猿遲作遺孤
　　　　　　　　　　　　　　　　　　　　　　　　　　　　　　　　　　　遠
　　　　　　　　　　　　　後四(注)酷愛　兩本酷上有李生二
　　　　　　　　　　　　　　　　　　　　　　　　　　　　　　　　　　　字
　　　　　　　　　　　　　後四(注)東蜀　兩本蜀下有境内二
　　　　　　　　　　　　　　　　　　　　　　　　　　　　　　　　　　　字
　　　　　　　　　　　　　後四(注)塚在此處　兩本在作於
　　　　　　　　　　　　　後九　密爾　兩本爾作邇
　　　　　　　　十二　前一　寐語　兩本寐作寤
　　　　　　　　　　　　前八　聚沫繞槎　兩本槎作崖
　　　　　　　　　　　　後二　送進士潘爲　全唐本送上有作尉
　　　　　　　　　　　　　　　　　　　　　　　　　　　　　　　　　　鄠郊四字
　　　　　　　　　　　　後五　楊花里　兩本里作裏
　　　　　　　　　　　　後七　正着漁蓑　兩本正作且
　　　　　　　　十三　前十一　鳴佩貴　兩本貴作重
　　　　　　　　　　　　前十二(注)待之甚辱　兩本辱作厚
　　　　　　　　　　　　後二(注)喬詩善道貞　兩本善作苦
　　　　　　　　　　　　後三(注)章句◍◍　兩本空白作入微
　　　　　　　　　　　　後六(注)孤卿植七本　兩本植下有小松二
　　　　　　　　　　　　　　　　　　　　　　　　　　　　　　　　　　字
　　　　　　　　　　　　　　　後七　屈倂伸　兩本倂作復
　　　　　　　　　　十四　前二　進士許郴　兩本郴作彬
　　　　　　　　　　　　　　　前四　晩瀨　兩本瀨作浦
　　　　　　　　　　　　　　　前七　相得官　兩本相得作得好
　　　　　　　　　　　　　　　前九　梁亭　兩本亭作塵
　　　　　　　　　　　　　　　前十二　相看　兩本看作寛
　　　　　　　　　　　　　　　後一　蓼水　兩本水作渚
　　　　　　　　　　　　　　　後二　季膺　兩本膺作鷹
　　　　　　　　　　　　　　　後四　建昌　兩本昌作章
　　　　　　　　　　　　　　　後五　粉郞　兩本郞作廊
　　　　　　　　　　十五　前五　蓬聲　兩本蓬作篷
　　　　　　　　　　　　　　　前八　爲虎　兩本虎作蝶
　　　　　　　　　　　　前十二　雪茶　兩本茶作景
　　　　　　　　　　　　　　　　　　　爲人所諷吟陳贊　席本吟作今兩本陳
　　　　　　　　　　　　　　　　　　　善小筆　作段筆下有精微二
　　　　　　　　　　　　　　　　　　　　　　　　　　　　　　　　　字
　　　　　　　　　　　　後一　忽爲圖　兩本圖下有畫字
　　　　　　　　　　　　後二　得志　兩本志作事
　　　　　　　　　　　　後三　屬典　兩本典作興
　　　　　　　　　　　　後四　贈顏上人　兩本顏上有尙字
　　　　　　　　　　　　後五　善可知　兩本善作喜
　　　　　　　　　　　　後十　中朝　兩本朝作條
　　　　　　　　　　　　後十二　河外　全唐本河外作何不
　　　　　　　　十六　前一　春秋　兩本秋作愁
　　　　　　　　　　　　　前五　始成茵　兩本始作妬
　　　　　　　　　　　　　前六　看時頻　兩本頻作嚬
　　　　　　　　　　　　　前七　泗口　席本泗作油
　　　　　　　　　　　　　前九　酒共游人飮　全唐本共游作勸漁
　　　　　　　　　　　　　前十一(注)顧雲著極　兩本極作述
　　　　　　　　　　　　　後三　奔驢　兩本驢作馳
　　　　　　　　　　　　　　　　　　　鬢伴　兩本伴作畔
　　　　　　　　　　　　後七　紅杏絕　全唐本絕作(同艷)
　　　　　　　　　　　　　後十　隣居光得　兩本得作德
　　　　　　　　十七　前一　因行酬寄　兩本行作抒
　　　　　　　　　　　　　前七　子孫莫把比蓬蒿　兩本子作王蓬作荆
　　　　　　　　　　　　　前八　五松　兩本五作瓦
　　　　　　　　　　　　前十　孤掉　全唐本掉作櫂席本
　　　　　　　　　　　　　　　　　　　　　　　　　　　　　　　　作棹
　　　　　　　　　　　　後二　望郞　全唐本望作盧
　　　　　　　　　　　　　　　　　　亞相情　兩本情下有注時中
　　　　　　　　　　　　　　　　　　　　　　　　　　　　　　　　儀在瀘州恩門大夫
　　　　　　　　　　　　　　　　　　　　　　　　　　　　　　　　待遇優厚十四字
　　　　　　　　　　　　後三　宿鳥　全唐本鳥作鷺
　　　　　　　　　　　　後六　得契　兩本契作旨
　　　　　　　　十八　前五　芳公　兩本下有言公二字
　　　　　　　　　　　　前七　語聲　兩本語作講
　　　　　　　　　　　　前八　故渚當年　兩本故作顧當年作
　　　　　　　　　　　　　　　　　　　　　　　　　　　　　　　　　一甌
鄭守愚集卷第二
　雜著
　　舟次通泉精舎　水軒
　　寄李嶼　梓潼歳暮
　　贈别　蓮葉
　東蜀春晚　江際
　　送吴延保及苐南游　遇裴貟外
　　野歩　忝官諌垣明日轉對
　　伴趙貟外直省　春暮詠懷寄韋起居
　　倦客　早入諌院二首
　　喜秀上人見訪　丞相孟夏祗薦南郊紀獻
　　蜀中夏日自貽　蓼花
　　放朝偶作　寄張𥙷闕
　　換温處士畫鷺鷥　寄同年禮部趙郎中
　　攝府署自詠　酬張𥙷闕
　　奔問三峯近墅　重訪黃神谷筞禪者
　　和挍書見寄　荔枝
　　峽中　順動後藍田偶作
　　寄贈楊䕫處士　呈薛憲長
　　海棠　定水寺行香
　　弔故禮部韋貟外　寄顔惠詹士
　　弔圎昉上人　杏花
　　夕陽　水林檎花
　　峽中甞茶　蠟燭
　　　和秀上人言懷　鴈
　　　漂泊　欹枕
　　　黄鶯　寄贈同年貟外
　　　上狄右丞　揺落
　　　咸陽　重陽日訪元秀上人
　　　漾陂　朝直
　　　感懷投時相　多情
　　　題王藻别業　遷客
　　　寄碁客　投時相
　　　送王駕　宣義里舎冬暮自貽
　　　郊墅　贈冨平李宰
　　　旅寓洛南村舎　蜀中三首
　　渚宫亂後作　卷末偶題三首
　　　舟次通泉精舎
江清如洛汭寺好似香山勞倦孤舟裏登臨半日間樹
凉巢鸖徤巖響語僧閑更共幽雲約秋隨綘帳還
　　水軒
日日狎沙禽偷安且放吟讀書老不入愛酒病還深歉
後爲羇客兵餘問故林楊花滿床席搔手度春隂
　　荆渚八月十五夜值雨寄同年李嶼
共待輝光夜翻成暗澹秋正冝清路望潜起滴堦愁棹
倚袁宏渚簾垂庾亮樓桂無香實落蘭有露花休
玉漏添蕭索金樽阻献酬明年佳景在相約向神州
　　梓潼歳暮
江城無宿雪風物易爲春酒羙消磨日梅香着莫人老
吟窮景象多難損精神漸有還京望綿州减戰塵
　　贈別
南游曽共㳺相別倍相留行色廽燈曉離聲滿竹秋稳
眠彭蠡浪好酔岳陽樓明日逢佳景爲君成白頭
　　蓮葉
移舟水濺差差緑倚檻風揺柄柄香多謝浣溪人不折
雨中留得蓋鴛鴦
　　東蜀春晚
如此浮生更別離可堪長慟送春歸潼江水上楊花雪
剛逐孤舟繚繞飛
　　　江際
杳杳漁舟破瞑煙踈踈蘆葦舊江天那堪流落逢揺落
可得澘然是偶然万頃白波迷宿鷺一林黄葉送残蟬
兵車未息年華促早晚閑吟向滻川
　　送進士吴延保及苐後南游
得意却思㝷舊跡新衘未切向蘭臺吟㸔秋草出関
去逢見故人隨計來勝地昔年詩板在清歌幾處郡筵
開江湖易有淹留興莫待春風綻庾梅
　　將之瀘郡旅次遂州遇裴晤貟外謫居於此話
　　舊凄凉因寄二首
誰解登髙問上玄謫仙何事謫詩仙雲遮列宿離華省
樹䕃澄江入野舡黄鳥晚啼愁瘴雨青梅早落帶蠻
烟不知幾首南行曲留與巴児万古傳
　　　又
昔年共照松溪影松折溪荒僧巳無今日同思錦城事
雪消花謝夢何殊乱離未定身俱老騷雅全休道甚孤
我拜師門更南去荔枝春熟向踰瀘
　　　野歩
翆嵐迎歩興何長笑領漁翁入醉郷日暮渚田微雨後
鷺鷥閑暇稲花凉
　　　忝官諌垣明日轉對
吾君英睿相君賢其那寰區未晏然明日翆華春殿下
不知何語可聞天
　　　春夕伴同年禮部趙貟外直省
錦帳名郎重錦科清宵寓直縱吟哦氷含玉鏡春寒在
粉轉仙闈月色多視草即應歸屬望握蘭知道暫經
過流鶯百囀和残漏猶把芳鐏藉露莎
　　春暮詠懷
寂寂風簾信自垂楊花笋籜正離披長安一夜殘春雨
右省三年老拾遺坐㸔群賢争得路退量孤分且吟詩
五湖烟網非無意未去難忘國士知
　　倦客
十年五年歧路中千里万里西復東疋馬愁衝曉村雪
孤舟悶阻春江風逹士猶來知道在昔賢何必哭途窮
閑烹蘆笋炊菰米㑹向源流作醉翁
　　　早入諌院二首
玉階春冷未催班暫拂塵衣就笏眠孤立小心還自笑
夢魂潜繞御鑪煙
　　又
紫雲重疊抱春城廊下人稀唱漏聲偷得微吟斜倚柱
滿衣花露聽宫鶯
　　喜秀上人見訪
雪𥘉開一徑師忽扣雙扉老大情相近林泉約共歸憂
榮棲省署孤僻負朝衣他夜松堂宿論詩更入微
　　　丞相孟夏祗薦南郊紀獻十韻
節應清和後郊居事㓗羞至誠聞上帝明徳祀圎丘雅
用陶匏器馨非黍稷流就陽陳盛禮匡國禱鴻休漸覺
蘭迎露微凉麦弄秋壽山横紫閣瑞靄抱皇州外肅
通班序中嚴納慶優奏歌三酒備表敬百神柔池碧
將還鳯原清再問牛万方瞻輔翼共賀賛皇猷
　　　蜀中夏曰自貽
展轉欹孤枕風幃信寂寥漲江垂蝃蝀驟雨閙芭蕉道
阻歸期晚年加記性銷故人衰䬃盡相望在今朝
　　　蓼花
蔟蔟復悠悠年年拂漫流荖池伴黃菊冷澹過新秋
晚帶鳴虫急寒藏宿鷺愁故溪歸不得慿杖繫漁舟
　　　放朝偶作
寒極放朝天忻聞半夜宣時安逢宻雪月晏待髙眠擁
褐同休假吟詩賀有年坐來幽興在松亜小牎前
　　　右省張𥙷闕荗相同在諌垣連居光徳新春賦
　　詠聊以寄懷
小梅零落雪欺残浩蕩窮愁豈易寛唯有苦吟償晚景
且無濃醉壓春寒髙齋每喜追攀近麗句先憂属和
難十五年前諳苦節知心不獨爲同官
　　　温處士能畫鷺鷥以四韻換之
昔年吟酔遶江籬愛把漁竿伴鷺鷥聞說妙毫能縱
逸敢憑輕素冩幽竒㳙㳙浪濺殘菱蔓戞戞風捜折
葦枝得向晚牎閑掛翫雪蓑烟艇恨無遺
　　　寄同年禮部趙郎中
仙歩徐徐整羽衣小儀澄澹轉中儀樺飄紅燼趍朝路
蘭縱清香宿省時彩筆烟霞供不足綸闈鸞鳯訝來
遲自怜孤䆠誰相念禱祝空吟一首詩
　　　結綬鄠郊縻攝府署偶有自詠
鶯離寒谷士逢春釋褐來年暫種芸自笑老爲梅少府
可堪貧攝鮑叅軍酒醒往事多興念吟苦隣居必猒聞
推却簿書搔短髪落(花/飛)絮正紛紛
　　　次韻酬張𥙷闕因寒食見寄之什
桞近清明翆縷長多情右衮不相忘開緘雖覩新篇麗
破鼻湏聞冷酒香時態懶隨人上下花心首𬒳蝶分張
朝晞且莫輕春賞勝事由來在帝郷
　　奔問三峯寓止近墅
二年奔走頗驚魂來謁行官淚眼昬鴛鷺入朝同待漏
牛羊送日獨歸村㶚陵散失詩千首太華凄凉酒一樽
兵革未休無異術不知何以受君恩
　　重訪黄神谷柬禪者
𥘉塵芸閤辭禪閤却訪支郎是老郎我趣轉卑師趣静
数峯秋雪一爐香
　　　次韻和王駕校書結綬見寄之什
直應歸諌署方肯别山村勤苦常同業孤單共感恩醉
披仙鸖氅吟扣野僧門夢見君髙趣天凉自灌園
　　荔枝
平昔誰相愛驪山遇貴妃枉教生處逺愁見摘來稀晚
奪紅霞色晴欹瘴日威南荒何所戀爲爾即忘歸
　　　峽中
万疊烟霞裏隠隠見䕫州夜静明月峽春寒堆雪樓
獨吟誰㑹解多病自淹留徃事如今日聊同子羙愁
　　　順動後藍田偶作(時丙辰𥘉夏月)
小諌昇中諌三年待玉除直言無所𥙷浩歎欲何如宫
闕飛灰燼嬪嬙落里閭藍峯秋更碧沾灑望鑾輿
　　　寄贈楊夔處士
結茅只約釣魚臺濺水鸕鷀去又廽春卧甕邊聽酒熟
露吟庭際待花開三江春景遨遊徧百氏群書講貫來
國歩未安風雅薄可能髙尚仰天才
　　　谷𥘉忝諌垣今憲長薜公方在西閤知獎隆異
　　　以四韻代𫐠榮感
舊詩常得在髙吟不奈公心愛苦心道自瑣闈言下振
(舎人於閤下衆中/奬嘆頃年篇什)恩從仙殿對逥深(谷累陪舎人轉對/偶免乖儀舎人深)
(以奬/也)流年漸覺霜欺鬢至藥能教土化金自拂青萍
知有地齋心旦夕望爲霖
　　　海棠
春風用意自顔色銷得携觴與賦詩艶麗最冝新着
雨嬌嬈全在欲開時莫愁粉黛臨牎懶梁廣丹青點
筆遲朝醉暮吟㸔不足羡他胡蝶宿深枝
　　　定水寺行香
聽松看畫繞虚廊風拂金鑪待賜香丞相未來春雪宻
暫偷閑卧老僧床
　　　弔故禮部韋貟外
臈雪𥘉晴舉酒盃便期携手上春䑓髙情唯怕酒不滿
長慟可悲花正開曉奠鶯啼殘漏在風幃燕覔舊巢
來杜陵芳草年年緑酔客吟䰟無復廽
　　　顔惠詹士郎孤姪舅氏謫官舟中相遇愴然
　　　有寄
猶子在天末念渠懷渭陽巴賨偶㑹遇江浦共悲凉謫
䆠君何逺窮游我獨狂瘴村三月暮雨熟野梅黄
　　　谷自乱罹之後在西蜀半紀之餘多寓止精舎
　　　與圎昉上人爲浄侣長松山舊齋甞約他日訪
　　　㑹勞生多故游䆠數年曩契未諧忽聞謝丗
　　　愴吟四韻以弔之
每思聞浄話雨夜對禪床未得重相見秋燈照影堂
孤雲終負約薄䆠轉堪傷夢遶長松塔遥聞一炷香
　　杏花
不學梅歌雪輕紅照碧池小桃新謝後雙燕却來時
香属登龍室烟籠宿蝶枝臨軒湏貌敢風雨易離披
　　　夕陽
夕陽秋更好歛歛蕙蘭中極浦明殘雨長天急逺鴻
僧牎留半榻漁舸透踈蓬莫恨清光盡寒蟾只照空
　　　水林檎花
一露一朝新簾櫳曉景分艶和蜂蝶動香帶管絃聞
笑擬春無力粧濃酒漸醺直疑風起夜飛去賛行雲
　　　峽中甞茶
蔟蔟新英摘露光小江園裏火煎甞吴僧謾說鵶山
好蜀叟休誇鳥觜香合座半甌輕泛緑開緘數片淺含
黃鹿門病客不歸去酒渴更知春味長
　　　蠟燭
仙漏遲遲出建章宫簾不動透清光金闈露白新裁
詔畫閤春紅正試粧涙滴盃盤何所恨燼飄蘭麝暗
和香多情更有分明處照得歌塵下燕梁
　　　次韻和秀上人長安寺居言懷寄渚宫禪者
舊齋松老别多年香社人稀喪乱間岀寺只知趍内殿
閉門長似在深山卧聽秦樹秋鍾断吟想荆江夕鳥還
唯恐興來飛錫去老郎無路更追攀
　　　鴈
八月悲風九月霜蓼花紅澹葦條黄石頭城下波揺影
星子灣西雲間行驚散漁家吹短笛失群征戍鏁殘陽
故郷聞爾亦惆悵何况扁舟非故郷
　　　漂泊
槿墜蓬踈池館清日光風緒澹無情鱸魚斫鱠輸
張翰橘樹呼奴羡李衡十口漂零猶寄食两川消息未
休兵黃花將折重陽近何處登髙望二京
　　欹枕
欹枕髙歌日午春酒酣睡足最関身明明㑹得窮通理
未必輸他馬上人
　　黄鶯
春雲薄薄日輝輝宫樹煙深隔水飛應爲能歌繫仙
藉麻姑乞與女真衣
　　駐蹕華下同年司封貟外從翁許共游西溪乆
　　違前契戯成寄贈
北渚牽吟興西溪爽共游指期承禁馬(故事初入内庭/恩賜飛龍馬)
無暇狎沙鷗縱目懷青島澄心想碧流明公非不要應
待泛龍舟
　　叙事感恩上狄右丞
昔歳曽投贄関河在左馮庾公垂頋遇王粲許從容
(頃年庾給事崇出安同州右丞/在幕席谷退飛游謁始受奬知)首薦叨殊禮全家寓近封
白樓陪冩望青眼感遭逢頋念梁間燕幽深澗厎松
嵐光蓮岳逼酒味菊花濃(同州官/上菊花酒)㓂難旋移國漂離
幾聽蛩半生悲逆旅二紀間門墉蜀雪隨僧踏荆烟逐
鴈衝凋零歸兩鬢舉止失前蹤得事雖甘守陳詩未
肯慵適來趨九仞又伴賞三峯(時大駕/在華州)捿托情何限吹
嘘意數重自兹儔侣内無復歎龍鍾
　　揺落
夜來揺落悲桑棗半空枝故國無消息流年有乱罹
霜秦聞鴈早烟渭認帆遲日暮寒􁎅隠邊軍在雍歧
　　咸陽
咸陽城下宿徃事可悲思未有謀身計頻遷反正期凍
河孤棹澁老樹疊巢危莫問今行止漂漂自不知
　　　重陽日訪元秀上人
紅葉黃花秋景寛醉吟朝夕在樊川却嫌今日登山俗
且共髙僧對榻眠别畫長懷吴寺壁冝茶偏賞霅溪泉
歸來童稚争相笑何事無人與酒舡
　　　漾陂
昔事東流共不廽春深獨向漾陂來乱前别業依稀在
雨裏䌓花寂寞開却展漁絲無野艇舊題詩句没蒼
苔潜然四頋難消遣只有佯狂泥酒盃
　　　朝直
朝直叨居省閤間由來踈退校安閑落花夜静宫中漏
微雨春寒廊下班自扣玄門齊寵辱從他榮路用機関
孤峯未得深歸去名畫偏求水墨仙
　　感懷投時相
非才偶忝直文昌兩鬢年深一鏡霜待漏敢辞稱小吏
立班由未岀中行孤吟馬跡抛槐陌逺夢漁竿擲葦郷
丞相舊知爲學苦更教何處貢篇章
　　多情
賦分多情却自嗟蕭衰未必爲年華睡輕可忍風𫾣竹
飲散那堪月在華薄䆠因循抛峴首故人流落向天涯
鶯春鴈夜長如此頼是幽居近酒家
　　　訪題表兄王藻渭上别業
桑村揺落渭川西蓼水瀰瀰接稲泥幽檻静來漁唱逺
瞑天寒極鴈行低濁醪最稱㸔山醉吟句偏冝選竹題
中表人稀罹乱後花時莫惜重相携
　　　遷客
離夜聞撗笛可堪吹鷓鴣雪冤知早晚雨泣渡江湖秋
樹吹黄葉蠟煙垂緑蕪虞翻歸有日莫便哭窮途
　　寄碁客
松牎楸局稳相頋思皆凝幾局賭山果一先飲海僧覆
圖聞夜雨下子對秋燈何日無羈束期君向杜陵
　　投時相
何以保孤危操修自不知衆中常杜口夢裏亦吟詩失
計辭山早非才得士遲薄氷安可履闇室豈能欺
　　送進士王駕下第歸蒲中(時行朝在西蜀)
失意離愁春不知到家時是落花時孤單取士休言命
早晚逢人苦愛詩度塞風沙歸路逺傍河桑柘舊居移
應嗟我又巴江去游子悠悠聽子規
　　　宣義里舎冬暮自貽
幽居不稱在長安溝淺浮春岸雪殘板屋漸移方帯
野水車新入夜添寒名如有分終湏立道若離心豈易
寛滿眼塵埃馳務馬去獨尋煙竹剪漁竿
　　郊墅
韋曲樊川雨半睛竹㽵花院徧題名畫成烟景垂楊色
滴破春愁壓酒聲滿野紅塵誰得路連天紫閤獨
関情漾陂水色澄於鏡何必滄浪始濯纓
　　贈冨平李宰
夫君清且貧琴鸖最相親簡肅諸曹士安閑一境人
陵山雲裏拜渠路水中廵易得連宵醉千釭石凍春
　　　旅寓洛南村舎
村落清明近鞦韆稚女誇春光妨桞絮月黒見梨花白
鳥闚魚網靑帘認酒家幽棲雖自適交友在京華
　　　蜀中三首
馬頭春向鹿頭関逺樹平蕪一望閑雪下文君沽酒市
雲藏李白讀書山江樓酒恨黄梅後村落人歌紫芋間
堤月橋燈好時景漢庭無士不征蠻
　　　又
夜多無雨曉生塵草色嵐光日日新蒙頂茶畦千點露
浣花牋紙一溪春揚雄宅在唯喬木杜甫臺荒絶舊隣
却共海棠花有約數年留滯不歸人
　　　又
渚逺江清碧簟紋小桃花繞薛陶墳朱橋直指金門路
粉堞髙連玉壘雲牎下斵琴翹鳯足波中濯錦散鷗群
子規夜夜啼巴樹不並吴郷楚國聞
　　　渚宫亂後作
郷人來話乱罹情淚滴殘陽問楚荆白社巳應無故老
清江依舊遶空城髙秋軍旅齊山樹昔日漁家是野營
牢落故君灰燼後黄花紫蔓上墻生
　　　卷末偶題三首
一卷踈蕪一百篇名成未敢暫忘筌何如海日生殘夜
一句能令万古傳
　　　又
七歳侍行湖外去岳陽樓上敢題詩如今寒晩無功業
何以勝任國士知
　　又
一第由來是出身垂名俱爲國風陳此生若不知騷雅
孤䆠如何作近臣
鄭谷文集卷第二
鄭守愚文集卷第三　雲臺集
　雜著
　　入閣　郊墅
　　長安感興　詠懷
　　寄贈藍田韋少府　寄懷元秀上人
　　廽鑾　贈宗人前公安宰君
　　長江縣經賈島墓遊貴侯城南林望
　　端居　寄職方李貟外
　　自貽　竹
　　郊園　弔水部賈貟外(嵩)
　　燈　池上
　　贈下第舉公　悶題
　　寄獻集賢相公　省中偶作
　　奔避　送京參翁先軰歸閩中
　　九曰偶懷　賀送鄭駕部
　　府署偶題　自遣
　　中年　春隂
　　江梅　試筆偶書
　　敷溪髙士　語溪
　　失鷺鷥　謝兵部盧郎中
　　文昌寓直　街西晚歸
　　贈咸陽王主簿　自貽
　　偶書　蔡處士
　　信羙寺岑上人　寄獻狄右丞
　　八座外郎自賀　下峽
　　苔錢　寄左省幸起居宇
　　江行　錦二首
　　代秋扇辭　乳毛松
　　樗里子墓　牡丹
　　玉蘂　石桂
　　哭進士李洞二首　府中寓止寄趙大諌
　　贈劉神童　京兆府試残月如新月
　　石門山泉　渭陽樓閑望
　　送潘爲下第南歸　下第退居二首
　　江宿聞蘆管　閑題
　　追紀少師别墅　題李貟外招國里居
　　送從叔貟外　寄許郴
　　静吟　和知巳秋傷懷
　　舟行　闕下春日
　　峽中寓止二首　送吏部曹郎中
　　謝陳賛善　贈顔上人
　　逺游　寄邊上從事
　　春草碧色　贈油口苗居士
　　寄勉顧雲　自適
　　見海棠盛開　酬張茂先
　　菊　荔枝樹
　　江上秋夕　讀前夕二首
　　寄張貟外　深居
　訪芳公幽齋
　　　入閤
秘殿臨軒日和鑾反正年兩班文武盛百辟羽儀全霜
漏清中禁風旗拂署天門嚴新勘契仗入邇承宣玉几
當紅旭金爐縱碧烟對揚稱法吏賛引出宫鈿言動揮
毫疾雍容執簿專夀山晴靉靆灝景暖連延禮有鴛鸞
(集/恩)無雨露偏小臣叨備位歌詠㤗階前
　　　郊墅
蓼水菊籬邊新晴有亂蟬先秋終寂寞晚醉自留連
野濕禾中露村閑社後天題詩滿紅葉何必浣花牋
　　　長安感興
徒勞悲喪亂自古戒繁華落日狐兔徑近年公相家可
悲聞玉笛不見走香車寂寞墻匡裏春隂挫杏花
　　　詠懷
迂踈雖可欺心路甚男児薄䆠元無味平生粗有詩澹
交終不破孤逹晚相冝直夜花前喚朝寒雪裏追竹聲
輸我聽茶格共僧知景物還多感情懷偶不卑溪鶯喧
午寢山蕨止春飢險事銷腸酒清歡敵手碁香鋤抛藥
圃煙艇憶莎陂自許亨途在儒綱復振時
　　寄贈藍田韋少府先軰
王畿第一縣縣尉是詞人館殿非𥘉意圖書是舊貧破
冰泉竇響賽雪廟松春自此昇通籍清華日近身
　　　寄懷元秀上人
悠悠干禄利草草廢漁樵身丗堪惆悵風騷頗寂寥髙
秋期野歩積雨放趍朝得句如相憶莎齋且見招
　　　廽鑾
妖星沉雨露和氣滿京関上將忠勲立明君法駕還順
風調雅樂夾道叙群班香泛傳宣裏塵清指頋間樓臺
新紫氣雲物舊黄山曉渭行朝肅秋郊曠望閑廟靈安
國歩日角動天顔浩浩昇平曲流歌徹百蠻
　　贈宗人前公安宰君
喧卑從䆠岀喧卑别畫能琴又解碁海上春耕因乱廢
年來冬薦得官遲風中夜犬驚槐巷月下寒驢齧槿
籬孤散恨無懽唱路耿懷吟得贈君詩
　　　長江縣經賈島墓
水遶荒墳縣路斜耕人訝我乆咨嗟重來兼恐無尋
處日落風吹皷子花
　　游貴侯城南林望
韋社八九月亭臺髙下風獨來新霽後閑歩澹煙中荷
宻連池緑柿䌓和葉紅主人貪貴逹清境屬隣翁
　　端居
葉葉下髙梧端居失所圖亂罹時軰少風月夜吟孤舊
疾衰還有窮愁醉暫無秋光如水國不語理霜鬚
　　寄職方李貟外
曽䄂篇章謁長卿今來附鳯事何榮星臨南省陪仙
歩春滿東朝接珮聲(貟外攝史儲宫/各忝獲攀附)談笑不拘先後禮
歳寒仍契子孫情龍墀仗下天街暖共㸔圭峯並馬
行
　　自貽
飲筵慱席與心違野聎春吟更是誰琴有澗風聲轉澹
詩無僧字格還卑恨抛水國釣蓑雨貧過長安櫻笋時
頭角俊髦應指笑權門蹤跡獨差池
　　竹
冝煙冝雨又冝風拂水藏村復間松移得蕭騷從逺寺
洗來踈浄見前峯幽階蘚垪春芽迸繞徑莎微夏䕃濃
無頼杏花多意緒數枝穿翆好相容
　　　郊園
相近復相㝷山僧與水禽煙蓑春釣静雪屋夜碁深
雅道誰開口時風未省心溪光何以報秪有醉和琴
　　弔水部賈貟外(嵩)
八韻與五字俱爲時所先幽䰟應自慰李白墓相連
　　燈
雨向莎階滴未休冷光孤恨两悠悠舡中聞鴈洞庭宿
床下有蛩長信秋背照翆簾新灑别不挑紅燼止含愁
蕭騷寒竹南牎静一局閑碁爲爾留
　　　池上
池榭愜幽獨狂吟學解嘲露荷香自任風竹冷相㪣喪
志嫌孤䆠無機愛澹交仙山如有分必擬訪三茅
　　贈下第舉公
見君失意我惆悵記得當年落第情出去無聊歸又
悶苑南慢打講鍾聲
　　悶題
莫厭九衢塵土間秋晴滿眼是南山僧家未必全無事
道着訪僧心且閑
　　　轉正郎後寄獻集賢相公
干名𥘉在徳門前屈指年來三十年閏質孤危終際㑹
别將流涕灑階縁止陪鵷鷺居清秩濫應星辰浼上玄
平昔苦心無所悵受恩多是舊詩篇
　　　省中偶作
三轉郎曹自勉旃莎階吟歩想前賢未如何遜無佳句
若比溤唐是壯年捧制名題黃紙尾約僧心在白雲邊
乳毛松雪春來好直夜清閑且學禪
　　奔避
奔避投人逺漂離易感恩愁髯霜颯颯病眼淚昏昏
孤館愁聲樹寒江落照村更聞歸路絶新寨截荆門
　　送京參翁先軰歸閩中
解印東歸去人情此際多名髙五七字道勝兩重科宿
館明寒燭吟舩兀夜波家山春更好越鳥在庭柯
　　九日偶懐寄左省張起居
令節争歡我偶閑荒臺盡日向晴山渾無酒泛金英菊
謾道官趍玉笋班深媿晴莎迎野歩不堪紅葉照衰顔
羡君官重多吟興醉帯南陂落照還
　　駕部鄭郎三十八大尹貳河東聞荣加金紫谷
　　以末派之外思舊事深因賀送
香浮玉陛曉辞天𫀆綈蒲茸稱少年郎署轉曹雖乆次
京河亞尹是優賢縱游雲水無公事貴買琴書有俸
銭今日龍門㸔松雪探春明日向平泉
　　𥘉還京師寓止府署偶題屋壁
秋光不見舊池臺四頋荒凉瓦櫟堆火力不能燒地力
亂前黄菊眼前開
　　　自遣
强事官途何足謂入微章句更難論誰知野性直天性
不扣權門扣道門闚硯晚鶯臨砌樹迸階春笋隔籬
根朝廽何處消長日紫閣峯髙有舊村
　　中年
漠漠秦雲淡淡夭新年景象入中年情多最恨花無語
愁破方知酒有權苔色滿墻尋故地雨聲一夜憶春田
衰遲自喜添詩學更把前題改數聮
　　春隂
擕琴當酒度春隂不解謀生只解吟舞蝶歌鶯莫相
說老郎心是老僧心
　　　江梅
江梅且緩飛前軰有歌詞莫惜黃金縷難忘白雪枝
吟㸔歸不得醉齅立如癡和雨和烟折含情寄所思
　　試筆偶書
沙鳥與山麋由來性不覊可憑唯有道難解莫過詩
狂笑孤吟僻終嫌巧䆠卑乖慵恩地恕冷澹好僧知
華省慙公器滄江負釣師露花春直夜燈皷早朝時
丗路多艱梗家風免墜遺殷勤一蓑雨祇得夢中披
　　敷溪髙士
敷溪南岸掩柴扄掛却朝衣愛静名閑得林園栽樹法
喜聞兒姪讀書聲眠䆫日暖添幽夢歩野風春散酒醒
謫去徴還何擾擾片雲相伴㸔衰榮
　　　　語溪
湛湛清溪疊疊山白雲白鳥在其間漁翁醉睡又醒睡
誰道皇天最惜閑
　　　　失鷺鷥
野格由來倦小池驚飛却下碧江涯月昏風急宿何處
秋岸蕭蕭黄草枝
　　　　宿兵部盧郎中乃蒙出示詩集以四韻謝
七子風騷尋失主五君歌誦乆無聲調中雅樂歸時正
澄外頽波到底清才大始知寰宇窄吟髙何止鬼神驚
葉公好尚渾踈闊忽見真龍幾喪明
　　　　文昌寓直
何遜空階夜雨頻朝來交直雨新晴落花亂上花磚上
不忍和苔踏翠英
　　　　街西晚歸
御溝春水遶閑坊信馬歸來傍短墻幽樹名園臨紫陌
晚風時帶牡丹香
　　　　贈咸陽王主簿
可愛咸陽王主簿窮經盡到昔賢心登科未足酬多學
積業猶聞惜寸隂自與山妻舂斗粟只慿隣叟典孤琴
我家賖酒相留宿聽我披衣㸔雪吟
　　　　癸卯歳受同年丈人故川守李侍郎
　　教諭衰晏龍鐘益用感歎遂以章句自貽
多感京河李丈人童蒙授教便書紳文章至竟無功業
名䆠由來致苦辛皎日還應知守道平生自信解甘貧
孤單所得皆逾分歸種敷溪一畝春
　　偶書
承時偷喜負明神務實那能得庇身不㑹蒼蒼主何事
忍飢多是力耕人
　　蔡處士
無着復無求平生不解愁鬻𬞞貧浄潔中酒病風流旨
趣陶山相詩篇沉隠侯小齋紅色裏籬柱繫漁舟
　　信羙寺岑上人
巡禮諸方遍湘南頗有縁焚香老山寺乞食向江舡紗
碧籠名畫燈寒照浄禪我來能永日蓮漏滴階前
　　寄献狄右丞
逐勝偷閑向杜陵愛僧不愛紫衣僧身爲醉客思吟
客官自中丞拜右丞殘月露垂朝闕蓋落花風動宿
齋灯孤單小諌䡖舟在心戀清譚去未能
　　　故許昌薛尚書能甞爲都官郎中後數歳故建
　　州李貟外頻自憲府内彈拜都官貟外八座外
　　　郎皆一時騷雅宗師則都官之曹振盛於此余
　　早年請益實受深知今忝此官復是正秩豈惟
　　俯慰孤宦何以祖継前賢榮惕在衷遂賦自賀
都官雖未是名郎踐暦曽聞薛許昌復有李公陪雅躅
豈冝鄭子忝餘光榮爲後進趍蘭署喜拂前題在粉墻
(八座外郎祭省/中題記多在)他日節旄如可継不嫌曹冷在中行
　　　下峽
憶子啼猿繞樹哀雨隨孤棹過陽䑓波頭未白人頭白
瞥見春風灔澦堆
　　　苔錢
春紅秋紫繞池䑓箇箇圎如濟世財雨後無端滿窮巷
買花不得買愁來
　　　寄左省韋起居序
風神何藴籍張緒正當年端簡爐香裏濡毫洞案邊
飾裝無雨備著述减春眠旦夕應彌入銀臺俟曉宣
　　　江行
漂泊病難任逢人淚滿襟関東多事日天末未歸心夜
雨荆江漲春雲郢樹深慇懃聽漁唱漸漸入吴音
　　　錦二首
布素豪家定不看若無文彩入時難紅迷天子㠶邊日
紫奪星郎帳外蘭春水濯來雲鴈活夜機挑處雨燈寒
舞衣轉轉求新漾不問乱罹桑柘殘
　　　又
文君手裏曙霞生羙號仍聞借蜀城奪得始知𫀆更貴
着歸方覺晝偏榮宫花顔色開時麗池鳯毛衣浴後明
禮部郎官人所重省中別占好窠名
　　　代秋扇辞
露入庭蕪恨巳深熱時天下是知音汗流洽背曽施力
氣爽中宵便負心一片山溪從蠧損數行文字任塵侵
緑槐隂合清和後不㑹何顔又見㝷
中臺五題
　　　乳毛松
松格一何髙何人號乳毛霜天寓直夜媿爾伴閑曹
　　　樗里子墓
賢人骨巳消墓樹幾榮凋正直魂如在齋心願一招
　　　牡丹
亂前㸔不足乱後眼偏明却得蓬蒿力遮藏見太平
　　　玉蘂(乱前唐昌觀玉蘂最盛)
唐昌樹巳荒天意眷文昌晚入微風起春時雪滿墻
　　　石桂(外祖在南宫七轉名曹雋記皆在)
暴乱免遺折森羅賢逹名末郎何所取叨継外門榮
　　　哭進士李洞二首
所惜絶吟聲不悲君不榮李端終薄䆠賈島得髙名旅
塟新墳小身猿遲俗輕猶疑隨計晚昨夜草虫鳴
　　　又(酷愛賈浪仙詩長江在/東蜀浪仙塚在此處)
自聞東蜀病唯我最関情若近長江死想君勝在生瘴
蒸丹旐濕燈隔素帷清塚樹僧栽後新蟬一两聲
　　　府中寓止寄趙大諌
老作含香客貧無僦舎錢神州容寄跡大尹是同年宻
爾都忘倦乖慵葢見怜雪風花月好中夜便招延
　　　贈劉神童(六歳及苐)
習讀在前生僧譚足可明還家雖解喜登苐未知榮時
果曽沾賜(上召於便殿親試/称旨賜以菓實)春闈不掛情燈前猶惡睡
寐語讀書聲
　　京兆府試殘月如新月
滎落何相似𥘉終却一般猶疑和夕照誰信墮朝寒水
木輝華别詩家比象難佳人應誤拜棲鳥反求安屈指
期輪滿何心謂影残庾樓清賞處吟徹曙鍾㸔
　　　石門山泉
一脉清冷何所之縈莎漱蘚入僧池雲邊野客窮來處
石上寒猿見落時聚沫繞槎殘雪在迸流穿樹墮花
隨煙春雨晩閑吟去不復逺㝷皇子陂
　　　渭陽樓閑望
千重二華見皇州望盡凝嵐即此樓細雨不藏秦樹色
夕陽空照渭河流後車寕見前車覆今日難忘昨日憂
擾擾塵中猶未巳可能踈傅獨能休
　　　送進士潘爲下第南歸
歸去冝春春水深麥秋梅雨過湘隂郷園幾度經狂㓂
桑柘誰家有舊林結綬位卑甘晩逹登龍心在且髙吟
㶚陵橋上楊花里酒滿芳樽淚滿襟
　　　下第退居二首
年來還未上丹梯正着漁蓑謝故溪落尽梨花春又了
破籬殘雨晚鶯啼
　　又
未甞青杏出長安豪士應疑怕牡丹秪有退耕耕不得
忙然村落水吹殘
　　江宿聞蘆管(啇舡上童善吹)
塞曲凄清楚水濵聲聲吹岀落花春湏知風月千檣下
亦有胡蘆河畔人
　　　閑題
舉丗何人肯自知湏逢精鑑定妍媸若教嫫母臨明鏡
也道不勞紅粉施
　　　故少師從翁隠巖別墅乱後榛蕪感舊愴懐
　　　遂有追紀
風騷爲主人凡俗仰清塵宻行稱閨閫明誠動縉紳周
旋居顕重内外掌絲綸妙主蓬壷籍忠爲社禝臣大
儀墻仞峻東轄紀綱新聞善常開口推公豈爲身立朝
鳴珮貴歸宅典衣貧半醉㸔花晚中飡煑菜春晴臺
隨鹿上幽墅約僧隣理論知清越(清越江左詩僧/孤郷待之甚辱)生徒
得李頻藥香沾筆硯竹色染衣巾寄鸖眠雲叟騎驢
入室賔(咸通中舉子乗馬唯張喬跨驢/喬詩善道貞孤卿延於門下)近將姚監比(自/姚)
(祕監合主張風雅/後孤卿一人而巳)僻與段卿親(叚少常成式奥學辛勤/章句/孤卿爲前序)
葉積池邊路茶遟雪後薪所難(留/著)述誰不秉陶鈞喪乱
時多變追思事巳陳浮華重發作雅正甚湮淪宗從今
何在依捿素有因七松無影響(孤卿植七夲自号七松/處士異代對五柳先生)
雙淚益悲辛猶喜于門秀年來屈併伸(班即孤卿姪孫/登進士科級也)
　　　題水部李羽貟外招國里居
野色入前軒翛然琴與樽畫僧依寺壁栽葦學江村
自醖花前醉誰𫾣雪裏門不辞朝謁逺唯要近慈恩
　　送司封從叔貟外徼赴華州裴尚書均辟
如何抛錦帳蓮府對蓮峯舊有雲霞約暫留鵷鷺
蹤敷溪秋雪岸樹谷夕陽鍾盡入新吟境歸朝興莫慵
　　　聞進士許郴罷舉歸睦州悵然懷寄
桐廬歸舊廬垂老復樵漁吾子雖言命郷人懶讀書
煙舟撑晚瀬雨屐翦春𬞞異代名方振哀吟莫廢𥘉
　　　静吟
騷雅荒凉我未安月和餘雪夜吟寒相門相客應相笑
得句勝於相得官
　　　和知巳秋日傷懷
流水歌聲共不廽去年天氣舊亭臺梁亭寂寞燕歸
去黄蜀葵花一朶開
　　　舟行
九派迢迢九月殘舟人相語且相㸔村逢好處嫌風便
酒到醒來覺夜寒蓼水白波喧夏口柿園紅葉憶長安
季膺可是思鱸鱠引退知時自古難
　　　闕下春日
建昌宫殿紫雲飄春漏遲遲下絳霄綺陌煖風嘶去馬
粉郎𥘉日照趍朝花經宿雨香難拾鶯在豪家語更嬌
秦楚年年有離別揚鞭揮䄂㶚陵橋
　　　峽中寓止二首
荆州未解圍小縣結茅茨强對官人笑甘爲野鸖欺江
春鋪網闊市晚鬻𬞞遲子羙猶如此飜然不敢悲
　　　又
傳聞殊不定鑾輅幾時還俗易無常性江清見老顔夜
舡歸草市春歩上茶山寨將來相問児童競啓関
　　　送吏部曹郎中免官南歸
髙名向巳求古韻古無儔風月抛蘭省江山復桂州賢
人知止足中歳便歸休雲鸖深相待公卿不易留滿朝
張祖席半路上仙舟篋重藏吴畫茶新滿越甌郡迎紅
燭宴寺宿翆嵐樓觸目成幽興全家是勝遊蓬聲漁叟
雨葦色鷺鷥秋乆别郊園改將歸里巷脩桑麻勝禄食
節序免郷愁陽朔花迎棹崇賢葉滿溝席春歡促膝
簷日晚梳頭道暢應爲虎時來必問牛終湏康庶品
未爽漱寒流議在歸群望情難戀自由小生誠淺拙
早歳便依投夏課每垂奬雪天常見憂逺招陪宿直
首薦向公侯攀送偏揮灑龍鍾志未酬
　　　余甞有雪茶一絶爲人所諷吟陳賛善小筆
　　　　忽爲圖以詩謝之
賛善賢相後家藏名畫多留心於繪素得志在煙波
屬典同吟詠成功更琢磨愛余風雪句幽絶冩漁蓑
　　贈顔上人
相尋善可知放錫便論詩酷愛山兼水唯應我與師
風雷吟不覺猿鸖老爲期近軰唯棲白其如趣向卑
　　逺遊
江湖猶足事食宿戍􁎅喧乆客秋風起孤舟夜浪翻
郷音離楚水廟貌入湘源岸闊鳬鷖小林垂橘柚繁
津官來有意漁者笑無言早晚醻僧約中朝有藥園
　　寄邊上從事
男児懷壯莭河外事嫖姚髙壘觀諸寨全師護大朝
淺山寒放馬亂火夜防苗下第春秋甚勞君逺見招
　　　光化戊午年舉公見示省試春草碧色詩偶賦
　　　是題
萇弘血染新含露滿江濵想得尋花徑應迷拾翆人牎
紗迎擁砌簮玉始成茵天借新晴色雲饒落日春嵐光
垂處合眉黛㸔時頻願與仙桃比無令惹路塵
　　　贈泗口苗居士
歳晏樂園林維摩契道心江雲寒不散庭雪夜方深酒
共㳺人飲詩憐稚子吟四郊多壘日勉我捨朝簮
　　　同志頋雲下苐徃京偶有寄勉
鳯䇿聮華是國華(頋雲著極目/爲鳳䇿䏈華)春來偶未上仙槎郷連
南渡思菰米涙滴東風避杏花吟聒暮鶯歸廟院睡
消遅日寄僧家一般情緒應相信門静莎深樹影斜
　　自適
紫陌奔驢不暫停送迎終日在郊埛年來鬢伴未垂白
雨後江頭且踏青浮蟻滿盃難暫捨貫珠一曲莫辭聽
春風秪有九十日可合花前半日醒
　　擢第後入蜀經羅村路見海棠盛開偶有題詠
上國休誇紅杏絶深溪自照緑苔磯一杖低帯流鶯睡
數片狂和舞蝶飛堪恨路長移不得可無人與畫將歸
手中巳有新春桂多謝烟香更入衣
　　右省𥙷闕張茂樞同在諌垣隣居光得迭和篇
　　什未甞間時忽見貽謂谷將來履歴必在文昌
　　常與何水部宋考功爲儔谷雖賦于風雅實用
　　兢惶因行酬寄
何宋清名動粉闈不才今日偶陳詩考功豈敢聞題品
水部猶湏繫挈維積雪巷深酬唱夜落花墻隔笑言時
紫垣名士推楊切爲話心孤倍感知(紫微薛公奬譽頗)
(深𥙷衮即紫微中表甞傳重旨故有此句)
　　菊
子孫莫把比蓬蒿九日枝枝近鬢毛露濕秋香滿池岸
由來不羡五松髙
　　荔枝樹
二京曽見畫圖中數夲芳菲色不同孤掉今來巴徼外
一枝烟雨思無窮夜郎城近含香瘴杜宇巢低起瞑風
膓断渝瀘霜霰薄不教葉似㶚陵紅
　　次韻和禮部盧侍郎江上秋夕寓懷
望郎到處覺風生蜀郡留連亞相情亂後江山悲庾信
夜來烟月屬袁宏夢歸蘭省寒星動吟向莎州宿鳥驚
未脫白衣頭半白叨陪屬和倍爲榮
　　讀前集二首
殷璠裁鍳英靈集頗覺同才得契深何事後來髙仲武
品題間氣未公心
　　又
風騷如線不勝悲國歩多艱即此時愛日滿階看古集
秪應陶集是吾師
　　寄司勲張貟外學士
平昔偏知我司勲張外郎昨來聞俶優憂甚欲㒹狂
煙瞑搔愁鬢春隂頼酒郷江樓傳不得橫笛數聲長
　　　深居
吾道有誰同深居自固窮殷勤謝緑樹朝夕惠清風
書滿閑牎下琴撗野艇中年來頭更白雅稱釣魚翁
　　　冝春再訪芳公幽齋冩懐叙事因賦長言
入門長恐先師在香印紗燈似昔年澗路縈囬齋處逺
松堂虚豁語聲圎頃爲弟子曽同社今忝星郎更契
縁故渚當年春有味中林話舊亦澘然
鄭守愚文集卷第三畢
跋
新唐書藝文志載谷有雲臺編三卷宜陽集三卷晁氏郡齋讀
書志有雲臺編三卷宜陽外編一卷晁志又稱谷字守愚宜陽
人光啓三年擢高第遷右拾遺歴都官郞中乾寧四年歸宜春
卒于別墅其集號雲臺編者以其扈從華山觀居所編次云是
本前有谷自序次總目凡三卷每卷首行標鄭守愚文集卷第
幾下題子目雲臺編殆猶華山觀手編舊第歟是爲南宋蜀本
首尾有翰林國史院官書長方木記周香嚴所謂元官印可貴
也今行谷詩全唐作四卷席刻百名家作三卷無第四卷一至
三卷兩刻編次相同均與是本異且其篇數有岀是本外者全
唐第四卷贈咸陽王主簿七律一首乃見是本卷三中附注各
本異同之字與此亦不盡合孤本晩岀宜爲當時所不見也四
　庫總目稱谷以鷓鴣詩得名第七句相呼相喚字尤重複寇宗
　奭本草衍義引作相呼相應差無語病今是本正作相應則庫
　本所据又與此異矣全唐席刻傳世最廣因取兩本互讐一過
　錄爲校記附後民國二十三年十月崑山胡文楷
