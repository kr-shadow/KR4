#+TITLE: 張文眞集-清-張玉書
#+DATE: 2016-06-11 12:25:50
#+SOURCE: github.com/kanripo/KR4f0034 master a21f1507                
欽定四庫全書　　　　　集部七
　張文貞集　　　　　　　别集類六　(國朝/)
　　提要
　　　　(臣/)等謹案張文貞集十二卷
　　　國朝張玉書撰玉書字素存丹徒人順治辛丑
　　　　進士改庶吉士官至大學士諡文貞是集不
　　　　分巻帙亦無目錄其繕寫格紙板心皆有松
　　　　䕃堂字盖其家藏抄本編輯未成者也首為
　　　　賦二篇次為頌三篇表三篇箋六篇疏二十
　　　　篇議一篇書一篇考一篇説一篇序二十八
　　　　篇跋一篇記九篇紀事十篇傳一篇賛一篇
　　　　䇿問十二篇紀功碑二篇墓碑六篇神道碑
　　　　四篇墓誌銘三十二篇大抵皆舂容典雅渢
　　　　渢乎
　　　盛世之音其拖諾山狼居胥山二碑敘述
　聖武神功皆為詳贍足以昭示萬世其紀平定江南
　　　　事紀滅闖獻二賊事紀三路進師下雲南事
　　　　紀平水西事及外國紀皆端緒詳明得諸耳
　　　　聞目見足以彰開國之
　鴻烈紀順治間樂章及錢糧户口三篇皆足資掌故
　　　　而紀陜西殉難官事一篇亦足與史傳相參
　　　　他若
　賜遊玉泉山記
　賜遊化育溝後苑記
　賜遊喀喇河屯後苑記
　賜遊熱河後苑記皆足發揚太平愷樂之象其餘碑
　　　　誌亦多
　　　國初將相事迹可備考核惟募疏祭文之屬收
　　　　載太濫葢其後人遇稿即錄不暇持擇轉為
　　　　全集之累今悉刪除而惟錄其賦頌以下諸
　　　　篇釐為十二卷庶不以榛楛勿翦為將来論
　　　　者所病焉乾隆四十五年六月恭校上
　　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　總　校　官(臣/)陸　費　墀
欽定四庫全書
　張文貞集巻一
　　　　　　　　　　　　大學士張玉書撰
　　　南苑賦
　皇清御字體隂叶陽作京燕都六合殷昌闢九筵而
　　　覲萬國象髙闕於天閶鬱彼
　御苑肇啟朱方延袤百六十里亘以馳道繚以周牆
　　　匪有雕文釦砌金璧飾璫與夫珍禽異獸羅弋
　　　於絶域怪木詭石輸輦夫八方葢
先皇帝經營天下十有八載常恐一物踰度泰而弗康
　　　也
　今天子斥奢靡崇儉約以纉以述嗣盛徳而益光固
　　　陋如臣溷跡中祕擬雅合頌是惟臣職欲美作
　　　述之形容媿未窺夫萬一繄金墉之萬雉敞南
　　　囿之逶迤配勾陳以拱極奠坤軸而居離陸澤
　　　擬夫瀚海芳樹爛其葳㽔入紅門而四睇儼蓬
　　　島之遐躋其東則離宫洞啟丹甍雲矗畫檻凝
　　　香朱扉曜旭霽景麗乎扶桑朝暾映乎若木其
　　　西則金鋪交映玉題爭輝扶疎堤栁夾䕃宫槐
　　　藹叢芳之如織矚昭陽之乍開于是徼道綺錯
　　　嚴更列署海户雲屯警昏戒曙崢嶸井幹迂迴
　　　輦路林薄村籬含烟宿霧亦有琳宫梵刹夕磬
　　　晨鐘灌樷掩鬱精舍斜通聿丹青之相望實斥
　　　逺之而不崇其中則有山南白鹿塞北黄羊韝
　　　鷹臂鶻狡兎驚獐昏鴉夜啄翠羽朝翔義合乎
　　　靈囿制陋乎長楊他若黄鸚鵡獻自闗隴白靈
　　　烏貢自江鄉或却之而使勿進或畜之而不侈
　　　為祥也至於大谷之梨烏椑之柹弱枝之棗房
　　　陵之李繁容麗藻敷條布蕋産不一名彌阜被
　　　沚繽繽乎郁郁乎皆其可薦於
寢園而充乎嘉旨者焉爾其源泉灌注陂池交屬既玉蝀之
　　　連雲亦晴光之如縠牽青藻之紛披散蘘荷之芳
　　　馥遊鱗泳沫以沿波鳬雁羣飛而侣浴于時土
　　　膏潤則百卉滋榮金風起斯嚴霜戒肅景物屬
　　　四序以遷移惟俛仰常豁乎心目若夫晾鷹雄
　　　築凌雲際天揭焉中峙瀏覽連綿居庸拱夫左
　　　輔碣石倚乎東偏鑾軨玉輅㑹乗時以戾止則
　　　輿徒羽騎咸合遝而駢闐猗歟休哉方今海㝢
　　　清平泰階寧謐
　天子鋭意萬幾留情史策箴宵衣儆旰食重田功息
　　　民力曽勿事乎遊覽猶時儆夫盤逸間稽古制
　詔舉獮苖爰駕赤驎揚青鑣朱竿耀日絳節回颷箕
　　　張翼布結罝列矛鷹揚貔虎之儔競矜雄而角
　　　智中黄賁育之士待窮穴以探巢爾乃鳴鉦鐸
　　　滌貪饕馭勿詭遇射勿剪毛殺勿盡物騁勿殫
　　　勞良用討軍實訓仁儉而非區區視捷足為超
　　　乗較獲多為功髙也庶幾乎埓于古之蒐岐而
　　　狩敖于斯時也文教浹武功樹濊澤旁流英華
　　　布濩方且躋一世于春臺奠蒸黎於樂土樅周室
　　　之鼔鐘追虞廷之干羽簪筆微臣將詠由庚頌
　　　華黍美斯干歌湛露祝
　聖徳之日升月恒而豈徒夸乎相如子雲之賦
　　　璿璣玉衡賦
　　　(臣/)聞惟天垂象斗籥轉夫三辰惟聖乗乾皇極
　　　符乎五紀欲法運行之不僭應觀緯度之有恒
　　　粤攷天體常貞表儀各異自容成治厯始綜甲
　　　子以紀年迄羲和授時爰察璣衡以齊政翳古
　　　法之推步實後人之權輿顧代逺時更禮湮器
　　　失宣夜有其名而無其制周髀有其説而無其
　　　傳即求璿玉之懿規亦至嬴秦而散佚洛下閎
　　　師其遺意聿製渾儀耿壽昌倣其成模復更銅
　　　象張衡定儀體於八尺以漏水轉圜錢樂㕘圖
　　　籙於諸家用新儀測景李淳風三重之法晷刻
　　　精詳僧一行黄道之儀盈虧悉驗地輪地足至
　　　張思訓而益増簡儀仰儀惟郭守敬為加密摠
　　　此為璣為衡之制厥有遞増遞減之名葢古昔
　　　步日占星肇神竒於百代而後世分宫起舍較
　　　簡易於前人聿自
　　興朝兼綜舊法欽惟
　皇上性符造化徳洽神明紹二帝之心傳答天斯敬
　　　備百王之彜憲格帝惟誠參贊成能雨暘協應
　　　厯經屢驗器益加詳信乎指掌坤乾户牖象緯
　　　契神機於咫尺綿玉燭於永久豈特斤斤備保
　　　章之專官循司天之故典巳哉兹者紘網羣才
　　　駢羅闕下抽毫
　命賦授札掞天誠以究極隂陽斯學有根本精研象
　　　數則語無浮夸天人應感之原理氣盈虛之故
　　　務縷陳夫奥義必洞晰于淵微臣忝侍禁林欣
　　　逢休運漫述拘墟之見聊攄窺管之詞蕪陋自
　　　慚空疎滋懼賦曰
　　　仰乾坤之昭融周寰宇而黙運成嵗功于靈樞
　　　燭人事以垂訓遐覽古初隂陽軌順五精呈符
　　　三光朗潤誕受圖于榮河爰協筩于時令嗣在
　　　髙陽八風叶應載洎帝嚳五官司正中星辨于
　　　伊耆七曜齊于帝舜于稽虞制曰璣曰衡璣設
　　　象以環映衡窺璣而中横睠密緯之粲列雖銖
　　　黍之畢程飾夜光以測度既規圓而體精琢良
　　　玉以為管亦外澤而中瑩古法云亡星官失術
　　　越有渾儀是纂是述準尺寸以經營傳璣衡之
　　　髣髴其為體也六合外圍辰游内設指二軸以
　　　直距燭低昂于毫末其為用也分天脊以立極
　　　跨地平而定隅持南北之兩端激機輪如轉樞
　　　若夫日躔黄道與赤為界半入其中半出其外
　　　晷長至而牽牛是經景短至而東井斯届辨婁
　　　角于春秋實二分之交㑹此日行之軌陽舒而
　　　隂殺者也月行九道黄道則一周列四維隨方
　　　易色經其南為朱經其西為白經其東為青經
　　　其北為墨分内外而錯居并中道為九則此月
　　　行之軌陽消而隂息者也至於驗五緯之凌歴
　　　分贏縮于步躔惟金水之附日常一歳而周天
　　　火再嵗而秉令木一終而司權填中央以主福
　　　閲二十八嵗而一遷其間順逆留伏循環無端
　　　伏行則急留行則延順厯而東行則合逆軌而
　　　西行則偏此五星之度有常道亦有變愆者也
　　　大抵日月之行以天為輻星緯之運以日為轂
　　　天左旋而常贏日麗天而差縮天視日為有餘
　　　日規天為不足積經嵗以為期斯日㑹天而來
　　　復繄太隂之行緩按躔次而可推計一日之所
　　　退常十三度而有竒月一周而交㑹實日速而
　　　月遲惟星官之步厯謂進度為難稽指逆數以
　　　握算若右旋其易窺倘折衷于至當實左旋其
　　　不移夫天度有常觀象斯在天命難諶惟徳克
　　　配昔者聖人之答幽明序五行也晝考乎日氣協純
　　　陽象以修政積精于剛垂離照于庶事振遐覽于八
　　　荒夕考乎月體含純隂象以修德退密洗心既内庭
　　　之式序亦宵衣之是箴爾乃啓春令于東陸屬重華
　　　而為木溥仁澤以噓枯配青陽以覆育秩夏令于南
　　　訛屬熒惑而為火敷禮教以牖民範羣䝉之偏頗涼
　　　風既至太白司金象秋令以義正肆賞善而罰淫嚴
　　　霜乍隕辰星司水象冬令以智臨爰植綱而置紀令
　　　行季夏中德為土四星迭運填不易矩堅大信如
　　　金石捷令甲于風雨于是乎有治溝洫設瀦防疏
　　　川谷謹闗梁之水政有司烜爟頒禁律改國火救
　　　時疾之火政有戢淫邪嚴五刑誅暴慢厲五兵之
　　　金政有掌薪蒸禁林麓司器用慎儲蓄之木政有
　　　辨物産課樹藝定土圭度地勢之土政凡以觀文
　　　察變協序撫辰或災沴之偶告即修救以薦馨雖
　　　禮詳于三代實道啓于虞廷觀于命九官分庶職
　　　儆天工協羣力罔非察惠逆于神人相璣衡而
　　　因革此所謂欽若之淵源歴千聖而同徳也
天祚
　聖皇丕膺休命衍箕疇行夏正格神明盡物性握苞
　　　符以建極召箕畢而環應惟
　睿慮之璣衡不假器而垂鏡于時天門肅穆泰階清
　　　平儼衆星環拱而仰紫極之威神焉百職受成
　　　四海陶冶譬二十八宿之森列而司九州之分
　　　野焉朝視政以勤民夜考經而省憲兩曜之旁
　　　矚無垠而宰之以至健也軫旱潦以渙號宣幽
　　　滯而達情五緯之代更遞旺而總之以好生也
　　　繼自今協炁旁流嘉生蕃殖大澤沾濡聲靈允
　　　塞固不必連珠合璧之祥五福庶徵之集然後
　　　知郅隆臻於三五而天人接於呼吸也已
　　　典學勤政頌(有序/)
　　　康熙十二年三月六日
　皇上命翰林院掌院學士臣傅達禮熊賜履集侍讀
　　　學士以下官同試於翰林院以觀心術學問復
　命越日各錄所為詩文以進臣伏聽惶汗退竊自念
　　　(臣/)經術淺薄行能無似濫竽侍從預修
　　國史服官十三年曽無寸長微善仰禆
　聖治萬分之一間一操筆學為詩文黭鄙牽率不足
　　　上塵
　睿覽伏覩
　皇上懋紹鴻休纘承丕緒乾綱在御百度畢張數年
　　　以來諸大典禮若
郊壇升配
廟享告䖍
　　釋奠崇師
山陵展孝嵗下蠲租之詔時沛解網之仁耕藉田而親
　　履郊原講武事而躬擐甲胄良法美政次第舉行
　　而又昧爽
　御門面決幾務虛懐下問樂受盡言檢
寶籙則奉若球圖輯羣書則旁資蒐討啟經函於祕殿
　　　設記注於螭頭
　宣召儒臣日親講幄猗歟休哉帝咨王儆不是過矣
　　　夫勤政者大化之權輿典學者立政之樞紐我
　皇上豐功駿業媺不勝書惟兹二端實為根本昔董
　　　仲舒獻䇿於漢帝事在力行魏徵進説於唐宗
　　　縷陳十漸臣竊惟
　皇上日新盛徳久道化成將益光
列聖之謨烈而躋斯世於唐虞三代之隆區區漢唐之
　　　主無足稱也爰不揣固陋拜手稽首而獻頌曰
　皇清耆定垂三十年仁風鬯被中外嬉恬惟
　皇叶靈受祜于
天九有式廓厚澤允緜赫赫大業
祖
宗興之奄有方夏
世祖成之我
　皇纘緒𢎞此丕基光燭四表寰宇樂胥纉緒維何
　聖不自聖勉勉我
　皇典學勤政有抑其儀有覺其行旰食勵精建中表
　　　正聿追懿軌肇啟
　講筵左圖右史載討載研崇正黜邪道炳星日于羮
　　　于牆寤寐飲食日監匪逺昭事聿勤三辰洽契
　　　丕薦馨聞雨露汪濊湛恩斯普惠兹元元曰繩
　　　前武旱潦頻仍惟
　帝曰咨田租嵗賜粒彼載饑四門是闢昌言是式止
　　　輦和顔用旌厥直晰晰庭燎委懐詢謀展采錯
　　　事協贊大猷勉勉我
　皇功徳懋止區㝢乂安亦既覯止曰安曰乂慶浹道
　　　豐鴻功爍徳緝熙昭融若陟修塗瞻言百里晉
　　　日乾行慎終如始若登髙山絶巘是躋凌嵩履
　　　岱虞肩唐隨進徳伊何存誠主敬執競自强凝
　　　承休命成功伊何所其無逸肴核仁義斟酌道
　　　徳運行渾元霑潤毫芒雖邇不泄雖逺不忘昭
　　　哉嗣服純嘏有常小臣作頌敬獻
廟堂
　聖駕詣明太祖陵頌(有序/)
　皇帝聖神文武羣生在宥御極二十有三載徳威燀
　　　赫仁恩誕敷化流海表聲馳域外顧
　時巡求莫嵗及三輔惟東南賦繁役重之地未涖
　玉趾頻軫
　睿懐秋九月辛夘
　徳音既渙
　六龍斯御肇省方於山左旋問俗於江南歌舞載塗
　　　扶攜望幸比至江寧循視風土以明太祖陵宅
　　　鍾山之麓咨命具儀吉蠲展奠冬十一月癸亥
　法駕詣陵及門降輦既入升自右階入殿行三跪九
　　　叩禮既興從殿後入神路門所司設薌几於昇
　　　仙橋侍臣奉爵
　上親酹酒三仍拜如前周環覽觀撫繚垣傾圯林木
　　　翦敗申誡司香宦寺及奉陵人户守䕶勿怠越
　　　日復降
　諭旨追美明太祖混一區宇之功肇造基業之盛飭
　　　地方官吏嚴督軍民禁遏樵牧春秋時享務肅
　　　將祀事仍傳勅諸大吏以時修治惟謹於戯自
　　　唐以後凡前代陵寢所在輒命有司典祀宋藝
　　　祖下詔修葺史書遂侈為美談兹以
　當代萬乗之尊特詣勝國山陵親致拜奠禮文隆渥
　　　踰於常祀是乃千古盛徳之舉在昔帝王未有
　　　行者行之自今日始於時垂白之叟含哺之氓
　　　罔不感仰
　聖仁至於流涕(臣書/)方以銜恤抵廣陵䝉
　恩召見於御舸之側退而見大學士(臣/)明珠王熙翰
　　　林(臣/)常書朱瑪泰髙士竒具為(臣/)言相與歎誦
　　　久之(臣/)自念舊史官也且備員典禮敬錄懿媺
　　　傳信無窮(臣/)之職也安可無紀(臣/)竊惟
　　國家加禮勝國其度越前代者多矣
世祖章皇帝定鼎之初即設明諸帝守陵人户太祖陵
　　　户凡四十人我
　皇上纘承休徳復屢廑
　詔旨命加守護比年(臣/)叨侍
　講幄備記
　聖政明藩王墓被盜掘發法司議獄坐盜發常人墳
　　　塜律
　上曰明藩王不應與常人等命改坐又以章奏斥明
　　　為廢明非是誡嗣後勿復稱此皆我
　皇上淵識大度以忠厚化導天下至意自有書契以
　　　來所僅見謹牽連書之用詔來禩俾知
　大聖人行事迥絶今古如此不揣弇鄙繫以頌詞辭
　　　曰惟
　聖御㝢光鏡八荒經文緯武揖虞追唐苞蘖既翦烝
　　　民胥宅絶島樹郡洪流帖席懐柔秩祀靡神弗
　　　通
　鑾輿時邁百靈景從澤如春敷氣靄朝燠所過賜租
　　　經行問俗東瞻喬嶽南溯大河斾臨江左衢祝
　　　壤歌綺麗舊都六朝遺趾蜿蜒明陵鍾阜是倚
　　　繄明太祖功徳顯融翕受衆策芟鋤羣雄政成
　　　惟明令肅惟㫁卜年三百規模丕煥吁嗟弓劒
　　　於兹永藏惟我
　　國恩嵗祀有常
　翠華至止明禋肅戒
　萬乗執謙歛容致拜于以酹之清酟玉罍自堂徂寢
　　　顧瞻徘徊丸丸松栢樵蘇宜屏爰召守臣
　天語申儆式滌蕪廢式遏踐蹂靈爽是棲維護必周
　　　猗歟
　聖仁加禮異代至徳如天神人並戴粤討墳索古莫
　　　與京我
　皇至徳遹流駿聲拜手矢頌禮臣之職史冊永垂萬
　　　䙫欽式
　　　馬襄武公崇祀名宦頌
　　國家既定鼎燕都齊魯晉豫次第嚮順大江以南
　　　瀕海諸郡邑或負其險逺嘯聚跳梁潛匿山谷
　　　所在多有于時
　　和碩豫親王方總六師駐金陵部署諸將勦撫兼
　　　用惟京口實首奉正朔而四境伏莽未靖衆心
　　　危疑一夕數驚王曰吁誰能為
　天子安此土者僉曰非總戎馬公不可王乃謂公曰
　　　訛言繁興久當自戢毋養亂母激變君其奉
　天子命往撫之公受命以順治二年八月駐鎮京口
　　　既至宣布徳意明白信順反側滌慮兆姓胥悦
　　　京口之人倚公之師如長城信公之令如四時
　　　畏公之威如風雷沐公之恩如膏雨疾痛呻吟
　　　喜有攸訴忠信克遂室家以完奉職輸賦無有
　　　後先踰年江浙既定八閩猶梗化有
　詔命公偕禁旅聲討去之日鄉之大夫士率耆老而
　　　謀曰公實生我徳不可忘乃建祠于大江之濱
　　　而爼豆之嵗祀不懈公既將師入閩乗勝攻拔
　　　十數城不旬月八郡悉平以功進提督授侯爵
　　　駐閩者十有餘年而鄭逆抗拒海上時䦨入内
　　　地為患康熙初元公與蕃臣分兵勦金門厦門
　　　諸島賊竄伏臺灣明年公統水師深入烏沙援
　　　兵不繼孤軍與賊遌㑹颶風作王師三百人殱
　　　焉公徇節而卒事聞
　　朝廷震悼追封一等侯世襲罔替謚襄武訃至京
　　　口鄉之大夫士率耆老相聚而哭于公之祠今
　天子御極之三十八年襲一等侯乾菴公公長子也
　　　佩大將軍印開幕府于京口威惠並施軍民輯
　　　睦閲一載郡之人拜大將軍之賜因益念公遺
　　　愛在人于是羣博士弟子復詢于鄉大夫謀于
　　　耆老曰公昔總戎于此非徒全我之身寧我之
　　　家也當羽檄交馳戎馬倥偬之際公尊禮儒者
　　　肅清學校絃歌之聲不絶于里巷至今父老猶
　　　能稱道之是非崇祀學宫無以光顯偉烈儀刑
　　　後人矧事久論定義所必舉乃請于督撫及視
　　　學使者皆報曰宜遂以康熙三十九年八月四
　　　日大將軍衮舄具儀親奉先公之主崇祀於郡
　　　學之名宦祠軍民遮道聚觀嘆為盛事禮既成
　　　郡之人咸願有述爰合詞而為頌曰維我
　　國家恭承天命臣服中夏四國表正金陵僭號屢
　　　迪弗聽阻隔聲教螳奮豕競
　帝簡親藩天討用張爰總六師虎躍龍驤赤麾蔽日
　　　組甲耀霜鋤逆樹順孰抗顔行維時京口實首
　　　輸誠草竊間作羣言沸騰鳥亂而翔獸駭而奔
　　　王命我公來拯斯人公既至止置腹推心誅止
　　　其魁善良歡忻潤之父老當衢忭舞潤之婦女
　　　比屋笑語若渴遇漿若饑得哺若寒挾纊若旱
　　　獲雨昔無完衣今歌五袴昔鮮桑麻今稱樂土
　　　公真仁者去殺勝殘我有父子恃公以完我有
　　　室家賴公以安既骨而肉既危而存既死而生
　　　實公之仁公之致命逺在七閩愛我潤人英爽
　　　實憑公之哲嗣秉節斯域兩世濟美甘棠再植
　　　服從新政益懐舊徳奉祀黌宫以光典則肅肅
　　　豆籩神兮來格鉅典告成其儀不忒用垂奕禩
　　　鐫之金石允矣前猷為後人式
　　　進
太宗文皇帝實錄表
　　　伏以
帝治𢎞開肇啟無疆之烈
　聖人善述聿揚丕顯之謨
大業炳於中天儀刑如覩
隆猷垂於百代典冊為昭必慎編摹方成信史欽惟
體天興國𢎞徳彰武寛温仁聖睿孝隆道顯功文皇帝
天錫智勇
性備中和奠山河社稷之安集禮樂車書之盛
仁恩淪于率土
義問訖於遐陬奮
天討于西陲藩部咸共玉帛耀
神威于東海島人悉隸版圖錦城凌水之師
王靈丕赫杏岫松山之捷
廟筭無遺締造邦家成
高皇未竟之志勵精政事答
上天垂祐之心列八幟而筦軍符設六曹而分衆職
詔忠良以獻替
勅獄訟以寛仁學校蔚興農桑用勸至誠服物大度容
　　　人視臣僚如腹心上下聨為一體合滿漢如臂
　　　指中外何啻一家十七載創業艱難邇安逺服
　　　億萬禩貽謀悠逺綱舉目張在御則天下歸仁
　　　升遐斯萬方哀痛懿軌傳之可久鴻猷美不勝
　　　書洪惟
　皇帝陛下
　　峻徳克明
　　孝思維則登生民于仁夀躋世道于升恒以經天
　　　緯地之才兼靖亂除殘之武大經大法允符二
　　　帝三王是訓是行茂紹
祖功
宗徳獨念
文廟一朝實録曽經
章皇帝申命重修未告成書特開史局
　命監修總裁纂修盡蒐石室之編博討琅函之祕敷
　　　揚
徳媺務本末之畢該纂述
訓辭期精微之具悉事有關於憲典雖細不遺
　　　法既備乎勸懲繄繁必録凡屬用人行政
　　　之標準與夫保邦制治之規模咸燦著于日星
　　　俾永貽為龜鑑屢經讐勘遂歴嵗時恭成
太宗文皇帝實錄合目錄凡例滿洲䝉古漢人名若干
　　　巻繕寫進
　　呈(臣/)等恭際昌期同膺盛典學慚倚相獲覩
　　昭代之藏書才遜胥臣幸聞
　　本朝之故事止攄蠡測管窺之見嘗嘆繪天賦海
　　　之難俯竭寸衷用資
　　乙覽伏願
　　慎修思永
　　主善為師
　　覲家法于羮牆益光前烈
　　闡心傳於簡冊式裕後昆(臣/)等無任瞻
　天仰
　聖激切屏營之至謹奉
　　表隨
　　進以
　聞
　　　擬
　上命開館纂修
世祖章皇帝實錄羣臣
　　謝表(康熙/六年)
　　　伏以
聖啟聖而垂謨方䇿與球圖並重
　治師治以紹烈舊章偕星日俱輝
　　掖左分曹萃羣才於館苑
　　禁中給札董成帙以嵗時誦
　綸誥者知覲光揚烈之方殷預校讐者嘆繪天賦海
　　　之不易書垂百世道炳千秋(臣/)等誠惶誠恐稽
　　　首頓首上言竊惟王者卜世卜年開創裕守成
　　　之業嗣主肯堂肯構明述兼聖作之功舜協堯
　　　文繼統即以繼道啟承禹服傳子不異傳賢風
　　　愆訓比盤銘湯孫是凜几杖箴同官誥姬序永
　　　承帝紀肇始于馬遷非僅一朝國史漢書續成
　　　于班氏亦從舊籍網羅葢分左右以注起居昉
　　　自古昔而繫年月以為實錄起自蕭梁嗣是代
　　　有成編不免人滋異論宗尚書者曰宜多隠惡
　　　法春秋者曰必須直辭輯當代之書較之筆削
　　　前人其體原别載目前之事比於是非往轍其
　　　勢倍難敘昌宗誘證元忠呉競被銜于執政紀
　　　貞元横開宫市韓愈受嫉于宦官誣謗宣仁賴
　　　紹興中之命官刋定諱言遜國歎永樂初之開
　　　局重修其他耳食傳訛難以枚舉自非心術持
　　　正誰為折衷重用丁寧庶裨
　　乙覽兹葢伏遇
　皇帝陛下
　奉三主鼎
　乗六御乾
　玉冊金書崇奉
兩宫之懿號
　黄琮蒼璧合告
三后以升禋業已繼序不忘丕承無缺獨是
太祖
太宗之寶籙巳為
　文子
　文孫之典刑而中原定鼎之規未遑編次斯卜世貽
　　　謀之善急待闡揚洪惟
世祖章皇帝
受命而撫萬邦
奠基以成一統
學宗湯武聖敬格于天人
孝嫓虞周睿慮嚴于郊禘語文徳則梯山航海之衆重
　　　譯來朝紀武功則水西日南之鄉指戈皈命召
　　　諸臣而入對午朝清問時殷憫庶獄之非辜一
　　　嵗詔書屢下最闗心者用人行政之大計至隠
　　　念者水旱盜賊之頻仍億萬載宗社無疆總厪
　　　宵旰十八年綢繆未雨坐致昇平
聖謨美不勝書國乗久而能述爰開史局
　特簡儒臣盡出秘編用資旁引始崇徳癸未之秋仲早
　　　知天命攸歸訖順治辛丑之春正永痛人心遏
　　　密八年前功歸負扆而議禮制度曽不敢以闇
　　　奸八年後柄握
宸衷而夕側朝嬰原不妨于獨斷推之柱下仗前之語
　　　誰非創業垂統之謨大兵則書大沴則書大爵
　　　賞則書須發凡以起例所見異辭所聞異辭所
　　　傳聞異辭務存信而闕疑參訂責在總裁編輯
　　　司存分纂(臣/)等丹心素矢青管懐慚夙事
先皇憶侍
天顔于南海西苑新隨朝列頻檢舊章于庶府諸司龍
　　　馭雖遙燕貽如昨讀彌留之一詔不知涕泗何
　　　從仰
靈爽于在天但覺涓埃無補開編者此日儼如覩雲漢
　　　之章授札者幾人敢不慎丹青之筆伏願
　克明峻徳
　永言孝思
　螭頭設記注之官
　鰲禁啟經筵之幄
　念終始典于學時披商説之篇
　於緝煕單厥心允協周成之徳儼在廷之陟降不必
　　　追弓劒于橋山守良法為箕裘非徒奉衣冠于
　　　原廟庶幾
祖功
宗徳垂世則世法之休而帝治王猷頌如升如恒之盛
　　　矣
　張文貞集巻一
欽定四庫全書
　張文貞集巻二
　　　　　　　　　　　　大學士張玉書撰
　　　請復國學積分之法疏
　　題為請復積分之法以嚴考課以昭廣勵事竊惟
　　國家設立太學教育人材自三代以來未之有改
　　　而士氣盛衰禮教興替往往有古今不相及之
　　　嘆豈真人才不逮古人良由教導之法未詳激
　　　勵之方未備故日就頽敝而不知所鼓勸也考
　　　臣衙門舊制原有號舎一百七十餘間以栖止
　　　諸生兼有日給廪餼令肄業其中以講習學行
　　　而為之師長者亦得嵗時漸摩各施其教此實
　　　唐人限通一經宋人歴遷三舎之遺意今學舎
　　　久荒廪餼未設值此錢糧匱乏時豈容再議興
　　　復但考課之法有不得不申舉者見在各項監
　　　生隸名六堂不下二千餘人然每以資斧艱難
　　　道里遼逺或請假依親或游學他省以致季考
　　　月課應試寥寥至新例援納又竟附本省州縣
　　　身未登倫紀之堂目不覩辟雍之盛而裒然衣
　　　頂側名國學於是從前六館諸生益復觀望效
　　　尤甘自怠棄此時欲大加整頓則勢有所難行
　　　若一任其曠弛又重負於職掌(臣/)等再四思維
　　　非復積分之法不可所謂積分者計月積累由
　　　半分一分積至八分為合格其合格者恩拔貢
　　　生改稱貢舉援納監生改稱監貢監貢又積滿
　　　分數改稱貢舉並得送部從優試用與尋常監
　　　滿咨部考授佐貳者不同
世祖章皇帝時舉行甚久至順治十七年因事例未開
　　　到監人少暫行停止後科臣呉國龍嚴沆條奏
　　　請復積分部議未經覆允竊念鼔勸士子振興
　　　文教未有過於此法者人多固宜修復人少更
　　　應舉行目前應試寥寥乃在監肄業者少非隸
　　　名國學者少也若不懸優格以示勞來則諸生
　　　無所鼔舞不設嚴課以定殿最則新進無所觀
　　　摩至于考課之法遵照舊例兼試策論古文以
　　　考驗其實學仍糊名公閲寜嚴毋濫是在(臣/)等
　　　與六堂諸臣共矢公慎以仰副
　　國家敷教之盛典也夫成均為首善之地教育乃
　　　出治之原此法一行庶幾人才蔚起化澤覃敷
　　　名器不致濫竽而學校益以增重矣(臣/)等職掌
　　　所闗謬陳管見仰祈
　皇上俯鑒勅部議覆施行
　　　請行選拔疏
　　題為請行選拔以廣教育事宋儒朱熹有言古之
　　　太學主於教人而因以取士是國學之設原欲
　　　網羅天下英雋以備
　　國家異日之用非徒具文而已考國子監生舊有
　　　四途曰舉監曰貢監曰官監曰例監舉監之法
　　本朝未行貢監一項有副榜入監者有嵗貢生廷
　　　試後入監讀書者合計不過一二百人至官廕
　　　監生為數既少監期復淺入仕之念速嚮學之
　　　念輕獨例監一途比年以來頗稱濟濟以彼數
　　　千百人之中豈盡無英才異質然篤學潛修逺
　　　大自命者亦僅百之一二餘皆竊胄監之虛名
　　　為梯榮之捷徑非真有文章品行卓然可以名
　　　世者也近因軍興繁費又有尅期進勦及捐鎗
　　　運米等項名目愈多流品愈雜有年不滿數嵗
　　　目未識一丁者雖欲遵照監規嚴行考課勢實
　　　不能(臣/)等備員教鐸坐視因循寜不大曠厥職
　　　上負
　　朝廷設官作人之至意乎竊思入監各途惟貢監
　　　中選拔一項最為良法查順治八年十二年兩
　　　經舉行康熙十年
　皇上復俞臣衙門滿漢諸臣之請令直省學臣選取
　　　生員文行兼優者起送赴監一時多士連茹可
　　　謂極盛如壬子乙卯二科鄉試中式頗多其見
　　　在(臣/)衙門取充八旗教習者亦能約束諸生盡
　　　心講肄成效既彰理宜續舉伏請
　皇上勅下禮部詳察往例酌定成規每遇鄉試後令
　　　直省學臣舉行一次或於廩膳生員内或于科
　　　嵗考優等生員内考取文學優長品行素著者
　　　每學一人貢入國學如堪貢無人寜虛毋濫其
　　　起送到監者臣等仍嚴加校試倘有文理荒疎
　　　品行陋劣即照往例駁回本籍如此行之數年
　　　將見六館諸生彬彬郁郁皆經明行修之士即
　　　各項捐納者亦知觀感砥礪不肯以區區升斗
　　　重自菲薄矣夫國學者鄉學之權輿也國學之
　　　人才鄉學人才之標準也不收天下之人才於
　　　國學則無以風示生徒敦崇教化選拔之法誠
　　　為目前奬厲人才之計臣等忝厠成均敬攄一
　　　得仰祈
　皇上俯鑒勅部議覆施行
　　　請開言路疏
　　題為請
　飭部院大臣不時條奏職掌兼舉
　召對之典以備採擇事臣伏覩
　皇上軫念民生求言若渇此真堯舜禹湯懸鞀之盛
　　　心也竊惟民生視乎吏治吏治統於部院大臣
　　　任斯職者凡民生利害制度因革無時不宜留
　　　心考究逐事敷陳原不待
　詔下求言然後獻納如銓政某事宜更改某事宜復
　　　舊某官稱職應擢用某官不稱職應罷黜錢糧
　　　某項應節省某項應改折兵餉應作何核實撥
　　　給應作何清查以至樞臣握兵馬之數某處冗
　　　兵宜裁某處冗將宜省憲臣司風紀之總某省
　　　督撫賢宜留某省督撫不肖宜劾推之别部各
　　　有事宜倘諸臣不時悉心訪問確有見聞即據
　　　實條奏我
　皇上從諫如流定邀
　採納如近日吏部議改寄憑都察院議停認工皆奉
　俞旨矣諸臣但患所言不當何患言之難行若平時
　　　瞻徇推諉必待奉
　上諭而後循例條陳(臣/)竊慮其晩也至于條陳事宜
　　　其詳細委曲或有不能盡列于章奏者考前代
　　　令主每有召見羣臣面詢得失之事我
世祖章皇帝亦嘗于萬幾清暇
虛懷召對不厭娓娓瀆聽臣望
　皇上再舉此典或於
　啟奏時隨事面質或不時
　召對滿漢廷臣詢問職掌並各直省民生利病既有
　　　以周知疾苦兼可覘在
　　廷諸臣果否實盡職掌留意民生庶臣工知所鼔
　　　勵而治安可期矣
　　　請核兵餉疏
　　題為請核給兵米豆實價以清冒支事竊(臣/)見各
　　　省過往及駐防官兵有别省協濟錢糧有本地
　　　支銷錢糧報部米價每石作銀一兩二三錢不
　　　等豆價每石作銀一兩四五錢不等此在米豆
　　　價貴時則然近年臣鄉江南米豆時價極多不
　　　過一兩聞浙省楚省亦然而各省支銷錢糧多
　　　至一兩以外計每石浮用三四錢不等縱内部
　　　屢駁核減而藩司轉詳督撫督撫轉咨内部仍
　　　不改其原報數目也夫該督撫藩司明知該地
　　　方米豆價賤決無照報部價多給與兵之理此
　　　毎石所餘三四錢之銀不過節扣使費上下分
　　　肥當此兵餉浩繁之日曾無一實心為
　　國之臣清核給兵徒恣中飽殊可痛也(臣/)請
　勅下户部詳查各省每年奏銷兵餉錢糧冊米每石
　　　作銀幾何豆每石作銀幾何而兵丁所得米豆
　　　實數幾何便知此中浮冒侵漁弊竇矣自今以
　　　後合無請
　勅下該督撫每嵗撥給兵餉務一一核實註冊報部
　　　如有虚冒以少作多聽科道官摘㕘庶幾餉無
　　　漏巵而兵得宿飽矣如果臣言可採伏乞
　勅部酌議施行
　　　請杜設法名色疏
　　題為請
　飭部臣永杜設法名色以清濫征之源以蘇民生事
　　　方今民窮財盡多因有司私𣲖在
　　廷諸臣人人能言之而有司敢行私𣲖無所顧忌
　　　者每借口督撫之憲檄與内部之咨文蓋每年
　　　正供賦額各有抵銷遇有别項費用部臣輒請
　勅該督撫酌量設法不得動用正項錢糧在部臣之
　　　意原以各省事難遥度須本地方官從長商𣙜
　　　庶無貽累小民法非不善但百姓除正供糧税
　　　外别無餘物可以設法名為設法實則加𣲖而
　　　巳夫額外因事量增原應一時不得巳之用獨
　　　是部文一下貪婪官吏借端侵漁本應設處者
　　　十之一而私𣲖者已及十之五百姓但見奉部
　　　文轉行不敢復向有司問多寡之數而有司之
　　　申詳督撫督撫之轉報内部者與科歛小民之
　　　額多不相符百姓不得知内部亦不得知也取
　　　敲骨吸髓之金錢填官吏無窮之谿壑豈不重
　　　可惜哉(臣/)請
　勅下部臣凡遇正項外一切别項費用應作何那辦
　　　者須酌量妥確行文該督撫遵照奉行仍請
　勅該督撫嚴飭州縣有司不得事外借端科𣲖庶幾
　　　各省貪吏朘削之害可以少止矣
　　　請編次樂律算數書疏
　　題為
　聖學洞理數之原
　宸訓發精微之藴恭請
　御製成編垂示永久事康熙三十一年正月初四日
　　　仰䝉
　聖恩以嵗首機務餘暇欲以理數樂律之學牖誨諸
　　　臣
　特召(臣/)等至
　乾清門環侍
　御座之側
　皇上檢閲性理披圖指示因而究論算數綜考律吕
　　　辨徑一圍三之非窮隔八相生之實俾臣等見
　　　所未見聞所未聞退而相顧驚喜深媿從前學
　　　識淺陋錮守陳言而不自知其迷惑也夫徑一
　　　圍三之説前人以粗疎約畧未經密算之法筆
　　　之于書後人習而不察遂亦以其説為是膠守
　　　而不知辨
　皇上取方圓諸圖參互試之乃知每徑一尺圍當三
　　　尺一寸四分一釐有竒若止於圍三則竒零不
　　　盡之數無所歸著每徑一尺即差一寸四分有
　　　竒尋丈以上其差彌甚
　聖諭謂徑一圍三止可算六角而不可算圍圓誠不
　　　易之至理也事最明顯具在目前而律吕新書
　　　諸説未究及此所以徒為空言而未嘗求驗諸
　　　實用固無往而不見其訛舛耳至于十二律隔
　　　八相生宋儒載其圖具其説而其自然之理與
　　　所以然之故未有能實指之者
　皇上命樂工以篴和瑟審其聲音七音髙下次第相
　　　生至第八聲復還其始所謂隔八相生之法其
　　　本原實在乎是從來論樂者皆未之及蓋千古
　　　未發之祕自我
　皇上今日發之非
　聖心神悟本于天授何由得此
　皇上又諭從來尺制不同十二律之長短以尺定管
　　　不足為據必當以天地度數為主大哉
　聖言中和位育之理悉具于中矣夫萬物之用皆起
　　　於數律度量衡悉從此出而數不離於理不能
　　　窮不易之理必不能究不易之數惟我
　皇上以天縱之資極格物之學凡立一法定一制務
　　　期試諸實用見之明效然後斷然無疑以此法
　　　而測晷景辨分杪計嵗差驗交食量度高深審
　　　定音律隨所施用無不脗合蓋至理得而至數
　　　畢符所謂近之不遺于日用而推之直可通于
　　　造化者也顧樂律算數之學失傳已久承譌襲
　　　舛莫摘其非奥義微機莫探其藴在(臣/)等躬聆
　訓誨猶且一時省悟而覆算迷䝉中外臣民何由共
　　　喻(臣/)等仰祈
　皇上特賜裁定編次成書頒示四方共相講習正歴
　　　來積算之差訛垂萬世和聲之善法學術政事
　　　均有禆益臣民幸甚後世幸甚
　　　喀爾喀内附請上
　尊號疏
　　題為
　皇仁被于殊域
　聖武訖于遐陬允應
　誕膺尊號以愜敷天忭悃事欽惟
　皇上量同天地明並日月舉中外之大人民之衆咸
　　　欲予以生全登諸衽席雖在荒裔不忍遐遺所
　　　以梗化弗率則臨之以兵威嚮義來朝則綏之
　　　以恩澤蓋自五帝所未臣三王所未服罔不重
　　　譯頓顙奉表諭誠此皆我
　皇上睿斷神謀深仁盛德之所致也惟喀爾喀曩在
　　　䝉古素稱不馴當
太祖
太宗
世祖皇帝時屢勤征伐順逆靡常雖貢獻之使不絶于
　　　道而伊汗等恃有七旗部族人民數十萬衆未
　　　嘗躬修臣節今仰戴
　天威感懷
　聖德咸傾心臣服願列屬藩
　皇上又念喀爾喀素無統紀罔知禮法其間安輯機
　　　宜賞罰次第非
　車駕親臨裁決不能盡善於是
　六龍時邁刻期㑹同喀爾喀土謝圖汗扎薩克圖汗
　　　之弟及車陳汗率諸濟農諾顔並台吉等皆伏
　　　地迎謁㑹朝如儀
　皇上察其誠懇錫宴頒賚極其優渥爰為編立旗分
　　　與我四十九旗等惟土謝圖汗車陳汗名目暫
　　　令如舊餘則或易王爵或畀貝勒貝子公台吉
　　　各銜量功授秩各有差等其他悉詔所司分别
　　　區處禮成又特降
　諭旨重申訓誡明示以守法謹度則福及子孫悖道
　　　恣行則身罹禁網既恤其困窮復謀其生計既
　　　使之樂育復令其保終興滅繼絶懷柔逺人之
　　　道至斯極矣臣等幸際昌期欣逢盛事竊惟數
　　　十年憑陵之衆戴德歸心數十萬新附之人歡
　　　呼匝地仁莫尚焉威莫加焉赫聲濯靈洋溢邊
　　　徼普天率土罔敢不臣千萬年太平基業自兹
　　　永奠歴稽前史古帝王功德未有如我
　皇上之隆盛者也用是昭告
九廟可仰慰
列聖在天之靈宣布多方可衆識異域來王之義我
　皇上神聖文武嫓美勲華中外歡忻揄揚莫殫允宜
　誕膺尊號式昭鉅典丕洽輿情並請將喀爾喀臣服
　　　本末編入方畧垂示萬禩臣等不勝慶忭顒望
　　　之至其應行典禮伏乞
　勅下該部察例施行
　　　再上
　尊號疏
　　題為
　聖主應崇顯號輿情顒望至殷謹冒昧瀆陳懇祈鑒
　　　允事欽惟
　皇上聖德神功光被四表深仁厚澤咸和萬民考之
　　　史冊所載歴代賢君哲后之懿軌總未有比隆
　　　於今日者(臣/)等欣逢
　堯舜之主公請崇上
　尊號以垂示來兹顧屢次奏陳未䝉
　俞允(臣/)等踧踖無已比日以來三復前所奉
　諭旨仰見
　皇上宵旰勤勞惟以民生休戚為念逺爾安静為本
　　　舉凡慶雲景星諸瑞無闗于黔黎者總無闗于
　聖心而且以取一時之虚名為
　聖心所不悦大哉聖人之言非識超今古道徹天人
　　　不能明訓及此即此
　諭旨敷行固已逺駕歴代帝王之上足以流光萬禩
　　　矣伏念(臣/)等請上
　尊稱正欲敷揚四十餘年之實心實政絶非僅以虚
　　　名頌美君父此不獨在廷諸臣及輦轂士民之
　　　諄請實中外臣民之公願亦天下萬世之公言
　　　也從來有非常之大德者宜膺非常之顯號
祖宗之朝具有故事
　皇上纘承
前烈允行盛典式愜輿情向年臣等曾以虞書之稱帝
　　　堯者擬進
　尊號為聖神文武大德廣運皇帝今再四尋繹惟此
　　　二語形容與天合撰之德庶幾允協伏祈
　皇上曲從衆請特賜舉行廷臣幸甚天下臣民幸甚
　　　請停止本年秋審疏
　　題為請
　旨事切惟
　皇上至德𢎞慈同符天地每嵗
　特遣大臣㑹同法司清理刑獄赦過宥罪曲賜矜全
　　　以故犴狴之中絶無寃抑頃復
　恩綸大霈仁澤旁敷凡有稍可寛貸之門無不予以
　　　格外更生之路誠自古帝王未有之盛事也自
　　　頒
　赦以後現在監禁者俱十惡等重犯合計内外為數
　　　無多此皆我
　皇上睿慮哀矜再三欽恤求其生而不得故置之囹
　　　圄以待秋審然當普天被澤之時而獨此身繫
　　　法網者不能邀
　鴻恩於
　堯舜之世情實堪憫伏祈
　特賜諭旨將本年内外秋審暫行停止俟明年照例
　　　舉行使已赦者既霑浩蕩之仁在獄者亦得延
　　　旦夕之命則恩法兩全天人胥悦恭候
　命下之日通行直𨽻各省遵行
　　　請修平定朔漠方畧疏
　　題為
　天威震乎遐荒
　聖武超乎前代請宣付史臣纂輯以昭偉績事竊惟
　　　我
　皇上膺圖御宇咸五登三
　文德覃敷湛恩汪濊聲教所訖萬國來同幅員倍於
　　　前朝勲業隆于上古
　如天覆育罔不率俾
　廟算折衝崇績懋昭固巳紹兩階干羽之化誰復有
　　　自外于生成以干
　天討者而乃有噶爾丹㝠頑自棄致
　皇上赫然震怒
　親董六師虎旅宣威
　龍韜制勝摧枯拉朽電捲星馳蓋自出蹕以迄回
　鑾跋涉數千里往還三閲月而大功底定
　天心顯應百物效靈凱捷之日萬姓歡呼童叟頂祝
　　　自古以來未有震叠神速
　功德隆盛如今日者也臣等考之前史每有征討不
　　　過命將出師閫外成功初未嘗稟受方畧然猶
　　　推原主德勒石銘勲傳之汗青昭示來許況今者
　皇上以萬乘之尊掃清漠北刻期翦滅立致蕩平偉
　　　伐無前振古罕覯(臣/)請宣付史館將
　皇上躬擐甲胄直搗賊巢噶爾丹仰怖
　天威立時殄滅以至撫慰士卒鼔勵將帥種種恩威
　　　并
　聖駕經過之地凡道里之逺近險易以及塞外風雲
　　　草木之情形條分縷析瞭如指掌庶知天山瀚
　　　海皆得仰
　日月之光華而控制遐方愈以服樽俎之勝算矣至
　　　于用兵方畧悉出
　宸衷尤宜詳示史臣令其紀述布之中外傳之無窮
　　　使天下後世咸知
　皇上之文武聖神為從古帝王所未有(臣/)等遭逢
　景運歌咏隆平亦為從古臣子所不易得之盛事也
　　　伏祈
　睿鑒施行
　
　
　
　
　
　
　
　
　張文貞集巻二
欽定四庫全書
　張文貞集巻三
　　　　　　　　　　　　大學士張玉書撰
　　　恭謝
　天恩疏
　　奏為恭謝
　天恩事竊臣自前月聞臣父
　誥封通議大夫内閣學士兼禮部侍郎(臣/)張九徴訃
　　　哀號苫塊五内摧傷於本月初三日恭䝉
　皇上頒賜茶酒特遣内閣學士(臣/)王鴻緒至(臣/)私寓
　　　酹於(臣/)父之靈復以茶酒
　賜(臣/)兄弟子姪均霑
　聖澤(臣/)感痛跪伏泣下如雨隨率子弟望
　闕叩頭並乞
　天使轉奏愚悃訖伏念(臣/)才學疎庸備員
　　禁近趨承
　講幄前後六年
　宸翰叠頒金貂特賜屢叨
　宫讌再扈
　鑾輿邀
　知遇之殊常媿纎毫之未効方勤部務忽覯父艱(臣/)
　　　父九徵舉順治乙酉江南鄉試第一中丁亥進
　　　士歴官河南提學僉事卓異候補恭遇康熙二
　　　十年
　覃恩封内閣學士兼禮部侍郎生荷崇階殁膺異數
　　　既光流於奕葉復寵被於重泉(臣/)父子一介寒
　　　微仰沐
　皇上錫類之仁恤下之誼至于如此(臣/)雖捐糜頂踵
　　　何能報稱今遄奔子舎日逺
　闕廷翹首瞻
　天私心戀
　主但使此身一日不填溝壑即一日矢竭涓埃執筆
　　　涕零銜
　恩無極(臣/)不勝激切哀感之至
　　　謝
　恩疏
　　奏為
　恩䘏寵頒感悚無極恭陳愚悃仰謝
　皇仁事竊臣自康熙二十三年八月於京邸聞(臣/)父
　　　張九徵喪䝉
　皇上特頒茶酒至(臣/)私寓曠典隆施榮哀備至比(臣/)
　　　銜
　恩南返恭遇
　聖駕巡省風俗駐蹕揚州(臣/)趨詣
　御艦前叩請
　萬安伏荷
　聖慈特賜召見憫(臣/)體貌羸瘠
　温諭加意調理又
　命侍講學士(臣/)髙士奇傳
　旨以(臣/)家有大故
　諭免逺送隨頒賜
　御前餅餌三器
　聖恩深重垂䘏(臣/)私如此(臣/)聞
　命感泣叩辭道左歸捧
　賜食薦于(臣/)父之靈復與(臣/)母共飫
　天㕑珍味北望九叩惟有涕零兹康熙二十四年二
　　　月初四日分守江常鎮道叅議(臣/)劉梅頒到
　諭祭(臣/)父文一道親至(臣/)家具品致祭禮文隆渥賁
　　　及幽泉閭巷聚觀歎為希遇(臣/)謹率舉族子姓
　　　望
　闕叩頭痛念(臣/)父九徵歴官監司貤封學士自謂衰
　　　齡無補每以効力朂(臣/)惟(臣/)仰負
　國恩俯虧子職方慚叨冒敢兾殊榮乃荷
　聖朝教孝之深仁曲慰臣子顯親之私願
　髙厚之施巳極捐糜之報何時誓畢餘生上酬
　洪造瞻望
　闕廷不勝激切感悚之至
　　　恭謝
　天恩疏
　　奏為恭謝
　天恩事竊䝉
　聖恩頒賜諸臣
　　日講易經解義(臣/)以守制在籍謹循例遣家人赴
　　　京恭領兹於八月二十日齎到江南(臣/)隨設香
　　　案叩首祗領望
　闕稱謝伏念(臣/)經學荒陋才識踈庸仰荷
　皇上拔擢殊恩獲親
　講幄每念進講時(臣/)等管見敷陳曽無毫末足採欽
　　　惟
　皇上睿思淵識觸䫫引伸如於豐亨則
　宏闡謙受之理於折獄則
　注想刑措之風慨歴代朋黨之紛爭君子不免嘆臣
　　　下偏私之未化心術難知講學無取乎虚名論
　　　事宜符於實行煌煌
　典訓炳若日星載在簡編不能縷述(臣/)兹拜捧
　賜書不勝瞻仰感悚之至為此具本謹具奏
　聞
　　　謝
　恩疏
　　奏為
　天恩曲軫(臣/)私俯瀝微忱恭謝事竊(臣/)本以疎庸叨
　　　與侍從仰䝉
　皇上格外拔擢洊歴政府八載以來曽無涓埃尺寸
　　　之効自念母老在籍分宜引退歸養惟是
　聖恩深重同于覆載不敢輒以私情再三奏請去年
　　　冬聞(臣/)母抱疾飲食頓減(臣/)心切􁑔懼因于十
　　　二月内冒瀆
　宸聽乞假省視隨荷
　皇上如天之仁允假三月特以
　御書金剛經五部頒賜(臣/)母又
　賜天㕑鹿尾一函俾供甘旨(臣/)手捧涕零拜
　恩就道於嵗除日抵(臣/)私家恭設香案扶(臣/)母望
　闕叩頭祗受一時閭巷聚觀親知交賀羣歎為千載
　　　希遇今入春三日(臣/)母飲食漸増病勢稍愈自
　　　此得有起色皆賴
　聖慈錫福下逮微臣所致(臣/)母子欣忭頂感無有涯
　　　極至于淮揚一路水勢悉平大江以南瑞雪霑
　　　被所見父老子弟仰
　九重宵旰之勤誦
　三征蕩平之烈無不戴
　聖銜恩瞻
　天望幸(臣/)謹瀝忱繕疏遣家人張忠賫投通政司奏
　　　謝(臣/)不勝感激惶悚之至
　　　謝
　恩疏
　　奏為恭謝
　天恩事竊(臣/)至庸極陋仰荷
　皇上髙天厚地之恩破格優遇無所不至昨年冬因
　　　(臣/)母
　誥封一品太夫人何氏年踰八十在籍患病(臣/)冒懇
　　　歸省䝉
　皇上俯鑒犬馬私情特允暫假自(臣/)抵里母疾旋愈
　　　今春三月(臣/)母趣(臣/)遄行詣
　闕又因不忍逺離自以輕舟兼程北上舟中恭捧
　恩賜
　御書經巻朝夕諷誦仍毎日手錄十數行以申䖍敬
　　　至四月杪到邸寓母子聚首頂感
　聖仁益勉(臣/)兄弟專心供職以圖報稱不意六月初
　　　旬忽發脾疾年耄氣衰醫藥罔效遂以十八日
　　　溘然病逝此皆繇(臣/)罪深孽重所致(臣/)方媿
　君親兩負忠孝並虧苫塊哀號無以自立於人世乃
　　　二十日早恭䝉
　皇上天心曲軫特遣内閣學士(臣/)布泰徐嘉炎同頒
　内廷茶酒至(臣/)私寓酹于(臣/)母柩前復徧
　賜(臣/)等俾均霑
　天澤(臣/)伏地悲泣痛不能止隨率(臣/)弟詹事府主簿
　　　(臣/)張玊禾户部貴州司郎中(臣/)張恕可(臣/)男舉
　　　人張思黙等望
　闕叩頭鳴謝並布微忱乞
　天使轉奏訖伏念(臣/)父子兄弟世受
　國恩(臣/)父殁時曽膺
　異數今母病逝又被
　鴻慈存殁邀榮無踰于(臣/)者(臣/)雖捐糜頂踵安能仰
　　　酬萬一顧草土餘年瞻
　天何日惟生生世世永矢銜結而已(臣/)不勝激切哀
　　　感之至
　　　謝
　恩疏
　　奏為
　諭祭寵頒敬陳謝悃事竊(臣/)於康熙三十七年七月
　　　二十八日匍匐
　内廷奏辭南下銜
　恩載道感激涕零回籍以後恭聞
　聖駕東巡展謁
山陵歴覽邊境奬厲將士蠲免農租所至兵民無不敬
　　　仰欣戴頃届冬寒
　鑾輿返蹕(臣/)逺伏草土不能恭請
　萬安惟有引領瞻
　天私心祝頌而已兹十二月初四日分守江常鎮道
　　　(臣/)施朝輔頒
　諭祭文一道親至(臣/)家致祭(臣/)母
　誥封一品太夫人何氏於
　御書松蔭堂内方
　寶額之初懸適
　寵光之下賁几筵燦設珍品錯陳
　君賜及門里巷嘆為希遇
　宸章申命庭闈叠被殊榮微(臣/)仰邀
　髙厚之仁施俯報劬勞之母德闔室哀感難罄名言
　　　即日率子姓等詣香案前叩頭謝
　恩激切下誠不能自已敬遣家人張忠齎本陳謝遥
　　　望
　闕廷儼若咫尺(臣/)不勝悚息依戀之至
　　　謝
　恩疏
　　奏為恭請
　萬安並謝
　天恩事仰惟
　皇上厪念東南要地特行巡省而
　聖慈軫切尤重河防自入淮境以後即
　親閱歸仁堤髙家堰等處詳審河流曲直之勢指授
　　　河臣挑築之方因令盡閉滚水諸閘使東淮敵
　　　黄逼黄趨海
　宸謀睿斷洞晰源流此工告成則運道民生百世永
　　　賴不獨下河七州縣長享耕鑿之利已也至于
　翠華臨幸自江而浙循察民依周䘏商囷屢次頒發
　德音截漕留糶二十萬石蠲逋減税至一百餘萬有
　　　奇且旌亷奬能赦過宥罪諮訪父老延見高年
　　　激勸軍士則行閲武之典廣勵人才則増進取
　　　之額所至官吏將卒以及士農工賈罔不霑濡
　聖澤仰戴
　皇恩又若
　御製祭文
　親酹明太祖陵寢復大書治隆唐宋扁額
　特命
　　郡王率滿閣臣伊桑阿阿蘭泰及(臣/)玉書捧安陵
　　　殿以四字之褒揚定千秋之史論典優禮渥自
　　　昔稀聞載諸簡冊允光奕䙫伏念微(臣/)以守制
　　　在籍之人恭迎
　聖駕獲覩盛事自媿叨與扈從尺寸未効乃䝉
　皇上髙天厚地之恩格外優遇
　駐蹕江天寺頒賜
　御書恭儉為德扁額並金山月夜詩一幅對句一聮
　　　淵鑑齋法帖一部耕織圖一冊又
　御書浮翠樓澄懷日新二扁對句一聮留題江天寺
　　　者並以
　賜臣及次揚州又頒賜
　御用綴東珠涼帽一頂縀袍銀鼠皮褂各一領靴一
　　　雙比至鄭家口奏辭又䝉
　天語温諭
　賜哈宻𤓰乾等三器(臣/)荷
　恩深重伏地感泣不能自己
　奎章在望燭蓬蓽以増榮
　賜服被身顧頂踵而滋懼惟有鏤刻寸心矢報没齒
　　　而已(臣/)以前月盡囘籍恭聞
　聖駕于五月十七日
　還宫謹繕疏奏請
　萬安並布微忱鳴謝(臣/)過高郵時適高邵江都一路
　　　水勢甚大府尹(臣/)徐廷璽正在料理宣洩並此
　　　奏
　聞伏祈
　宸鑒(臣/)不勝感仰瞻依之至
　　　謝
　恩疏
　　奏為恭承
　寵命仰謝
　天恩事竊(臣/)於康熙三十八年五月内從山東道中
　　　奏辭囘籍感戴
　皇上格外隆恩朝夕欽仰如在咫尺今嵗入夏以來
　　　(臣/)因疾疴時作未得早赴
　闕廷叩請
　萬安頃聞
　聖駕自塞外回鑾德威遐被下情益切欣戀于十月
　　　二十日接江南江西總督(臣/)阿山咨開本月初
　　　七日吏部為請
　旨事奉
　旨張玉書著前來照舊辦事欽此合行移㑹等因到
　　　(臣臣/)聞
　命惶悚隨設香案叩頭謝
　恩伏念(臣/)由講官出入禁廷洊預機務凡二十有餘
　　　載仰䝉
　皇上天髙地厚眷遇逾涯而(臣/)才識疎庸毫髮無補
　　　矧今年已六十允宜投棄山林乃復上荷
　天慈更加錄用
　君恩愈重(臣/)媿愈深惟圖勉竭涓埃庶㡬少逭諐咎
　　　(臣/)於十一月初即束裝起程先具疏陳謝令(臣/)
　　　弟户部河南司郎中(臣/)張恕可代赴通政司投
　　　進(臣/)不勝感激悚息之至
　　　謝
　恩疏
　　奏為
　天章溥錫
　恩出非常謹合詞陳謝永識盛典事康熙四十一年
　　　五月二十五日吏部尚書(臣陳廷敬/)都察院左
　　　副都御史(臣勵杜訥/)翰林院編修(臣查昇/)傳
　旨召漢大學士學士九卿詹事府宗人府府丞順天
　　　府府尹府丞太常寺光祿寺太僕寺鴻臚寺卿
　　　少卿國子監祭酒司業翰林院編修檢討以上
　　　科道掌印不掌印等官齊集於
　保和殿侍衛海青伍什常壽馬武伍格捧示
　御書
　諭旨云尋章摘句華麗詞藻非帝王之所本朕四十
　　餘年惟日兢兢未嘗刻晷少釋萬幾自警有始無
　　終之誚念兹在兹也政事稍暇頗好書射歴年以
　　来所積臨摹字幅賜卿等觀看欽此
　諭旨大書三幅
　賜(臣玉書臣琠臣賜履/)各一其綾絹紙大小幅
　御書分賜(臣/)等一百五十員人各一幅或書
　御製詩章或臨摹舊蹟
　天章炳煥
　宸翰淋漓輝映古今昭囘日月前波後偃鳯翥鸞翔
　　　洵乎化工之筆非自古帝王名臣之善書者所
　　　能髣髴萬一者也至于
　御製篇什軫念民依則德音洋溢訓勉臣下則義藴精
　　　深覽古興懷常抒性奥靜觀自得時見天心即
　　　觸景詠物之微言皆内聖外王之至道(臣/)等欽
　　　惟
　皇上躬理萬㡬勵精宵旰四十餘年如一日内寧外
　　　戢手致太平擇吏安民勤求治理嵗有蠲除之
　　　賦日聞矜恤之刑所以勞心政事者至矣而幾
　　　務稍暇即博觀書史留意翰墨數年以内臨池
　　　所積遂逾數千幅之多前
　命滿洲諸大臣較射既畢隨各
　賜御書一幅滿漢内閣部院諸臣求賜堂額及衙門
　　　扁額並訓飭士子文者俱邀
　聖慈一一頒發而禁近諸臣咸叠䝉
　恩賜今又荷此
　　溥賜殊恩尤屬格外曠典侍衛臣捧出之頃羣情
　　　懽躍聲洽
　殿陛自有載籍以來實為希覯(臣/)等幸獲至寶摹勒
　　　珍藏永垂不朽奎光咫尺朝夕拜瞻矢報高厚
　　　無有紀極謹此合疏鳴謝伏乞
　睿鑒(臣/)等不勝感激欣忭之至
　　　謝
　恩公疏
　　奏為
　聖主屢沛宏仁安徽特䝉大澤臣鄰喜溢兆姓懽騰謹
　　　瀝羣情合詞恭謝事仰惟
　皇上怙冒如天休和被世海隅日出之地含生負氣
　　　之倫莫不普沐
　皇仁均霑樂利而
　聖心宵旰慈軫惟以善政莫先於養民而惠民莫切
　　　于蠲賦數年以前曽計天府撙節之餘蓄為各
　　　省大霈之恩膏自畿輔以迄遐陬次第賜田租
　　　一年稽之前史實為希覯至於江南一省被德
　　　尤深蠲歴年之積逋減商賈之額税不啻數百
　　　萬有奇而留漕貯粟發帑治河更以百餘萬計
　　　今年江蘇等屬地方再邀
　特恩蠲免正賦兹奉
　上諭將安徽巡撫所屬七府三州康熙四十二年地
　　　丁錢糧乂通行免徵
　皇上念上下兩江財賦重地而特加恩優䘏以培養
　　　小民有餘之力真至殷且渥矣
　德音一下萬口懽呼咸謂江南通省頻嵗叨䝉
　聖澤比屋盈寧所有應輸之正供原屬小民之常分
　　　而非常鴻仁出于格外且先期豫免俾人悉周
　　　知胥吏之侵蝕既除則閭井之霑濡皆徧自是
　　　一嵗之内獲裕葢藏將見千里之遥無非樂土
　　　凡士庶商旅在輦轂之下者既皆頌聲溢路而
　　　在籍之紳衿百姓尤日夕引領以冀
　翠華之臨幸共抒嵩呼
　萬壽之忱(臣/)等忝列班聯久糜祿養深媿無涓埃尺
　　　寸可以仰答萬一惟率同父老子弟共鼔舞于
　　　堯天舜日之下而已謹繕公疏踴躍上陳伏祈
　睿鑒(臣/)等不勝感激惶悚之至
　　　禘祭議
　　題為
　聖朝禮無不備大典當議修舉請乞
　勅部詳議永垂則傚事(臣/)等綜考禮制言禘者不一
　　　有謂虞夏禘黄帝殷周禘帝嚳皆配祭昊天於
　　　圜丘者有謂祖之所自出為感生帝而祭之於南
　　　郊者有謂圜丘方澤宗廟為三禘者先儒皆辨其
　　　非而言宗廟之禘又不一説有謂禘祭止及毁
　　　廟不及親廟者有謂長發之詩為殷之禘雍之
　　　詩為周之禘而親廟毁廟兼祭者惟唐趙匡陸
　　　淳皆以為禘異於祫不兼羣廟王者既立始祖
　　　所自出之帝而以始祖配之故名為禘至于三
　　　年一祫五年一禘經無明文其説始於漢儒而
　　　後之議禮者咸宗之漢唐宋所行禘禮並莫考
　　　始祖之所自出止於五嵗之中合羣廟之王行
　　　一祫一禘兩大祭於其宗廟而已大抵夏商以
　　　前有禘之祭而其制未詳漢唐以後有禘之名
　　　而與袷無别惟周以后稷為始祖以帝嚳為所
　　　自出之帝而太廟之中原無帝嚳之位故袷祭
　　　不及帝嚳至禘祭時乃特設帝嚳之位以稷配
　　　焉行於後代不能盡合故宋神宗面諭廷臣議
　　　罷禘禮明洪武初御史答祿與權請舉褅祭衆
　　　議亦以為不必行詔從其議至嘉靖中乃立虚
　　　位祀皇初祖帝而以太祖配享事屬不經禮亦
　　　旋罷洪惟我
　　國家受
天顯命世徳相承自
肇祖原皇帝以前
列祖徽猷炳載
　　國史非漢唐宋明所可比擬方定鼎之初追上
四祖尊稱以
肇祖原皇帝始基王迹故立廟崇祀自
肇祖始夫太廟之中以受命之君為太祖允宜特尊者
　　　也我
太祖髙皇帝功德隆盛與天無極自當為
太廟萬世之祖上而推所自出則締造之業
肇祖為最著今
太廟祭禮四孟分祭於
前殿
後殿以各伸其尊嵗暮祫享於
前殿以同將其敬一嵗之中自
肇祖以下屢申裸獻仁孝誠敬已無不極五年一禘之
　　　祭不必舉行祀典闗係重大李時謙請行禘祭
　　　又謂設虗位以祀不晰古制不諳
　　國史所請應無庸議
　　　襲五經博士議
　　題為懇賜轉請題襲以沐
　聖恩以昭盛典事(臣/)等議得宋儒朱熹祖籍徽州之
　　　婺源以父松官於閩遂居閩之建安熹長子塾
　　　之後世居建安守熹之墓次子埜之後還居婺
　　　源守熹祖墓故熹之裔有閩徽二派明實錄開
　　　載景泰六年以塾之後梴為五經博士主建安
　　　祀嘉靖二年照建安例以埜之後墅為五經博
　　　士主婺源祀原有博士二員我
　　朝順治十二年臣部覆准朱煌襲五經博士於婺
　　　源縣奉祀在案今據福建巡撫張仲舉會同總
　　　督興永朝題稱有建安原襲博士朱之雋于順
　　　治九年曽起文赴部因病旋卒而其子金鉉又
　　　經早亡時其孫瀠尚在幼穉致稽請襲至康熙
　　　十九年瀠始具呈申請叠經移查駁復志乗宗
　　　圖悉相符合朱瀠實係閩派應襲之人等語仰
　　　惟
　皇上崇奬先儒廣厲正學以朱熹有功經傳特於徽
　　　閩二處各賜
　御書扁額褒崇之典踰於徃代熹十八世嫡孫瀠既經
　　　該督撫查明具題應准承襲五經博士以奉建
　　　安祀事恭候
　命下臣部轉行吏部察例給劄可也
　　　建述聖廟議
　　題為述聖未有專廟懇
　勅鼎建以隆祀典事(臣/)等竊考子思子從祀孔子廟
　　　自宋大觀二年始至端平初升入十哲祀於堂
　　　上咸淳初同曽子升入顔孟之列是為四配而
　　　顔子廟初建於兖在唐開元二十七年嗣建於
　　　曲阜在元泰定三年孟子廟建於鄒縣在宋景
　　　祐四年曽子廟建於嘉祥縣志稱剏始無考至
　　　明正統以後屢經修葺惟子思子向未建有專
　　　廟元元貞初因鄒縣舊有子思講堂遂建子思
　　　祠後改稱書院明正德元年始以衍聖公次子
　　　世襲五經博士奉鄒縣書院祀事而曲阜之廟
　　　祀缺焉今博士孔毓埏疏稱數千年之缺略留
　　　待今日乞照顔曽孟三賢祀典一體立廟廟基
　　　即在闕里孔廟西北隅其建廟之資自行區處
　　　應如所請倣顔曽孟三廟規制建立子思子廟
　　　春秋致祭載諸祀典至於疏請
　勅撰碑文
　御書扁額用以昭示來兹應俟廟宇報竣到部之日
　　　臣部恭請
　睿裁
　　　修
　御製文集議
　　　該(臣/)等詳考經史自古帝王制作煥然可紀者
　　　莫著於詩書嗣後西漢文最近古故史稱孝文
　　　詔令有三代遺風而刋鏤成集則自武帝始唐
　　　太宗以下四宗宋太宗以下六宗各有御製集
　　　而神宗又别有御筆手詔若干卷隋唐書宋史
　　　具載篇目明則太祖太宗宣宗諸帝皆有集而
　　　今所傳太祖御集刋本則洪武中奉勅鏤板以
　　　行者也至於編次刋校事宜攷宋真宗天禧四
　　　年從著作佐郎張仲尹等請以新編御集詔宰
　　　相冦凖叅政李迪叅詳學士楊億錢惟演等注
　　　釋刋成摹印頒賜明初翰林學士樂韶鳯侍讀
　　　學士宋濓等編錄太祖文集五巻詔制勅諭序記
　　　詩歌諸體俱備且言續有制作當復編為後集
　　　洪武七年學士承旨詹同等固請鋟梓以貽聖
　　　子神孫詔許之刋成誠意伯劉基起居注郭傳
　　　為之序而濓亦恭題於集後歴代刋刻御集典
　　　例昭然欽惟
　皇上聖德神功卓越千古道統治法兼總百王而猶
　　　日
　御講筵典學不倦時攄
　睿思發揮理道逈出諸臣意表間以
　手詔申誡羣下辭旨深厚同符典謨萬幾之餘留情
　　　制作或發為文章或形諸篇什外廷諸臣不獲
　　　盡窺
　聖製而於
　御書卷冊頒賜臣下者幸得竊覩萬一無不歎誦欽
　　　仰以
　天章睿藻為歴代帝王所未及今(臣/)等集議允宜刋
　　　刻頒布用昭典冊之極觀示文明之盛事伏乞
　皇上俯俞科臣之請簡發
　御製諸文勅下臣衙門鳩工鋟梓頒示天下流徽億
　　　禩(臣/)等亦得依
　日月末光附名不朽可勝榮幸其刋刻事宜恭候
　命下之日另行請
　旨
　　　停止封禪等議
　　　該(臣/)等議得詞臣曹禾疏稱祀典國之大事三
　　　五以來無不以成功告于上帝封禪書及班固
　　　諸儒言泰山五嶽之長神靈所聚因高崇天謂
　　　之封就廣増地謂之禪刻石紀號甚盛典也逮
　　　秦漢唐宋有事岱宗者勞民費財失對越之意
　　　後世遂不敢申明其禮不知因名山升中與天
　　　相見其為典禮至尊至重又黄帝上元甲子貞
　　　元運㑹由是封巒勒成漢武帝不得其時則以
　　　十一月甲子朔冬至應之而數千年之景運適
　　　協於今日功成治定之後
　皇上以精一執中為奉若
上帝之命不可不報山川百神之助不可不答運世之
　　　本開基之功不可不紀宜勿憚登陟亟議告成
　　　考漢唐儀注行之簡易等語伏考封禪之説不
　　　著于經司馬遷封禪書乃引管仲古封禪七十
　　　二家之説梁著作佐郎許懋極言其妄綱目是
　　　之至於甲子紀嵗始於黄帝其為上元甲子則
　　　史無明文即管仲言黄帝封禪亦未指其年為
　　　甲子之年也又按書傳舜至岱宗燔柴祀天原
　　　非封禪唐虞三代以前實無登封故事可考其
　　　史鑑所紀則有秦始皇漢武帝光武唐高宗武
　　　后明皇宋真宗行封禪禮所紀禮儀則有築壇
　　　設壝及玊策玉牒玉簡金匱金繩金泥之制需
　　　費甚繁且禮不合于經雖從簡易亦於義無當
　　　仰惟
　皇上聖德布昭神謀黙運内除苞蘖外靖鯨鯢文教
　　　覃敷武功赫濯巍巍蕩蕩直與堯舜比隆而
　皇上敬天凝命至誠感神無一事不與
　天意相流通無一時不與
　天心相陟降則所以仰答神明茂膺休祉者固無所
　　　不極其盛矣比者三逆蕩平已遣官告祭
郊
廟
社稷嶽瀆海鎮諸神臺灣歸順又專告
郊
廟
社稷一應典禮俱經舉行封禪告成之禮無庸議又科
　　　臣王承祖疏請倣虞帝之制巡幸東方察閭閻
　　　之利病問風俗之厚薄設祭方岳以祈年豐禱
　　　雨澤又東岳宻邇孔里
　御輦所屆觀其車服禮器亦千古盛事等語伏考一
　　　嵗之内徧巡四岳此三代以前巡省諸侯之禮
　　　自設郡縣以後未有行者舜之燔柴原因巡狩
　　　行告至禮其望秩山川是因祭天而望祭東方
　　　之山川非專祭泰山之神也我
　皇上鑾輿巡歴凡所至之地輒詢攷吏治延訪輿情
　　　或
　訓飭官方或特加蠲賑無非省方問俗勤民重農至
　　　意其祭岱祈年並禱雨澤之事非禮典所載應
　　　無庸議至歴代帝王詣孔里始于漢髙帝後則
　　　漢明帝章帝安帝北魏孝文帝唐髙宗明皇後
　　　周太祖宋真宗皆以經過魯地展祀未有專詣
　　　闕里故事我
　皇上博綜經學宏闡心傳重道崇文千古莫並其東
　　　巡特祀闕里應候
　睿裁疏内又言封禪之事秦皇漢武不過耀德張功
　　　後世鄙焉臣等已于曹禾疏内議覆無庸另議
　　　纂修
　　國史議
　　　該臣等㑹議得歴代史書其體有二自春秋列
　　　國史以及後代時政記起居注日厯皆用編年
　　　之體自司馬遷史記以及歴代史書並撰次當
　　　代國史皆用紀表志傳之體考之往籍宰臣書
　　　榻前議論之辭則有時政記史臣紀柱下見聞
　　　之實則有起居注類而次之則為日厯日厯始
　　　於唐而宋因之唐㑹昌中命毎嵗末以時政記
　　　並起居注付史館宋太平興國中詔參政李昉
　　　記錄時政毎季送史館乾道中又命毎旬取所
　　　修時政記與三省錄進聖語同付日厯所此前
　　　代用編年之體修本朝之史者也漢明帝時班
　　　固奉詔撰光武本紀及列傳嗣後毎朝増修並
　　　稱漢紀魏晉以後設有專掌國史之官唐顯慶
　　　中修貞觀以前國史肅宗以後毎朝増修宋景
　　　德間因編太祖太宗正史命取兩朝日厯時政
　　　記起居注及諸司文字並臣下行狀付史館編
　　　成帝紀志傳天聖以後亦毎朝増修此前代用
　　　紀表志傳之體修本朝之史者也至明惟洪武
　　　初曽纂日厯萬厯中撰正史未久輒罷夫修史
　　　之難難於徵信耳目近則聞見不淆討論詳則
　　　紀載得實以當代之臣修當代之史始足信今
　　　傳後仰惟
　皇上聖德神功超軼百代大經大法炳若日星今
　御製集見經編校各館所纂
　政治典訓
　平定三逆方畧及大清會典俱將次告竣
　詔諭制勅具在内閣章疏
　批答具在六曹且起居注之設又與前代不同凡聽
　　　政時
　皇上親決萬幾面諭羣下時政之要悉得記載是
　聖猷宸訓固已㪚著典冊但原委本末尚未彚萃成
　　　書誠倣日厯體例編年記載則世則世法無一
　　　不明備矣至於
列聖創垂光昭天壤
　皇上至孝覲揚於
太祖高皇帝
太宗文皇帝實錄特
　勅儒臣重修
　親加酌定
世祖章皇帝實錄呈進
　睿覽逐一批閲而
三祖聖訓又經告成以此編輯正史分撰紀表志傳事
　　　蹟實為具備即有應蒐採編入者及時裒集亦
　　　信而有徵應如臺臣所請舉行其一切應行事
　　　宜統候
　命下交與内閣翰林院逐一詳議具題可也
　　　與張秋紹論孝經書
　　　按漢藝文志載孝經古孔氏一篇師古註云庶
　　　人章分為二曽子敢問章為三乂多一章凡二
　　　十二章後載孝經一篇十八章註長孫氏江氏
　　　后氏翼氏四家又云四家及張禹傳之各自名
　　　家經文皆同惟孔氏壁中古文為異夫既言經
　　　文皆同則長孫氏不應獨有閨門一章明矣惟
　　　隋志云孝經為河間人顔芝所藏芝子貞出之
　　　凡十八章而長孫氏江翁后蒼翼奉張禹皆名
　　　其學又有古文孝經與古文尚書同出而長孫
　　　有閨門一章其餘經文大較相似又衍出三章
　　　並前合為二十二章孔安國為之傳至劉向典
　　　校經籍以顔本比古文除其繁惑以十八章為
　　　定有鄭氏註夫所謂長孫氏名其學者指今文
　　　十八章言也而下文則云長孫有閨門一章似
　　　乎今文亦有閨門章者不知此一章果在十八
　　　章内耶否耶長孫氏既有閨門一章何以江后
　　　翼張四家又獨缺此一章也隋志復云安國之
　　　本亡于梁亂至隋秘書監王劭訪得孔傳送至
　　　河間劉炫因述其議疏講于人間遂著令與鄭
　　　氏並立儒者皆云炫自作之非孔舊文而袐府
　　　又先無其書夫漢志載長孫氏説二篇止存篇
　　　目未明指所説有閨門一章在内矧梁亂以後
　　　袐府已無安國舊本炫所出古文一時皆疑為
　　　偽作無可叅考則漢長孫氏獨有閨門一章之
　　　説亦不知作隋志者何所依據而為此語也至
　　　於唐㑹要載劉炫請行孔廢鄭司馬貞駁之雖
　　　以閨門之義為近俗之語非宣尼正說然亦仍
　　　請鄭孔俱行及後奉詔鄭仍舊行而孔註亦不
　　　廢則謂貞獨削去閨門一章以為明皇諱者不
　　　能無疑矣明吕介孺作孝經或問直斷之曰閨
　　　門一章古文有今文無非司馬貞削之也貞固
　　　專主今文今文原無貞何嘗削之乎且明皇亦
　　　合孔鄭兼行豈明皇不自諱而貞代諱之乎其
　　　言至為明切特隋書所云長孫有閨門一章者
　　　宜更加攷証大抵從前諸説雖各有異同而所
　　　謂今文分十九章及劉向以十九章為定之説
　　　書無明文終覺未安幸再一酌之
　　　河源考
　　　江淮漢皆發源于中國之山獨河在西域經数
　　　折而後入中國其經行之地時隠時見時伏入
　　　地中時出於地上水勢紆折漫衍而道里又逺
　　　在荒服莫能親履其境故歴代窮其源者戛戛
　　　乎難之夫禹導河止自積石積石者河之所經
　　　而非其源也漢張騫使西域度玉門言有二水
　　　合流一出葱嶺一出于闐滙入鹽澤潛行地下
　　　者千里至積石而再出則視禹貢所紀為已逺
　　　矣然而葱嶺于闐皆河之所分流而亦非其源
　　　也唐薛元鼎使吐蕃云得河源於穆穆哩石山
　　　史稱其説多迂怪未足為據元至元間遣都實
　　　專求河源凡四閲月至鄂端諾爾之地有泉百
　　　餘澄泓散演若沉若浮不可逼視履高下瞰燦
　　　如列星是即所謂星宿海者其地在吐蕃朶甘
　　　斯西鄙居中國之西南河之源發於此而尚未
　　　名之為黄河也自西而東羣流奔走滙為巨浸
　　　始名黄河然其流尚清人可徑涉又越數日而
　　　水始渾濁又數折而徑行大雪山是即所云崑
　　　崙山者崑崙距星宿不啻千有餘里則直以崑
　　　崙為河源者猶未可為定論矣越崑崙東北流
　　　而至禹貢所云積石越積石至蘭州而入中國
　　　之境約略計之凡四千五百餘里然則山海經
　　　所謂崑崙去嵩山五萬里者其説不猶幾於誕
　　　歟今所傳河源志乃元學士潘昻霄所撰昻霄
　　　得之都實之家其説似可信夫河在中國之左
　　　性屬陽而勢勁北地泉少當水落時河身偪束
　　　未至為害秋漲則諸水盡奔入河而並河州郡
　　　遂受河患順河之性使自達于海猶且不時衝
　　　決如前史所記載況欲折之使南以為濟漕之
　　　用斤斤於一清口爭強弱其不遺東南以昏墊
　　　之憂者幾希矣然而今日之患又不在河強淮
　　　弱而在河淮分流悍不相顧而河不為我用此
　　　言治河者所以蒿目而深憂也有志經世者溯
　　　河之源思河之流而務所以安其瀾而疏其勢
　　　庶幾其有捄乎
　　　建藏經閣說
　　　慈水雲溪山廣福寺僧劍礱謀建藏經閣于寺
　　　南而令其徒名其言者白足走數千里募金于
　　　輦上貴人余聞而為之說曰夫釋氏之有藏經
　　　猶吾儒之有十三經二十一史也今之士子自
　　　入鄉塾守一經窮年矻矻而卒有白首紛如之
　　　歎至于十三經二十一史無力者既不能蓄有
　　　力而能蓄者復鮮蓄而能讀者又加鮮焉昔司
　　　馬君實作資治通鑑成惟王勝之閲至終編餘
　　　則讀未竟已欠伸思卧蘇子瞻常嘆昔之君子
　　　見書之難今之學者有書而不讀嗚呼此後生
　　　末學之通患也況乎學校之教既弛典學之官
　　　不復以購書為事所謂尊經閣者徒見其頽垣
　　　壞壁欹側于荒榛蔓草之中初未必經史百家
　　　之書盡具于是又何怪乎生徒之錮耳蔽目而
　　　日流于面墻也乎其言事浮屠之學而具大願
　　　力建閣請藏慨然仔肩是其志固有過于吾徒
　　　者也
　
　
　
　
　
　
　
　張文貞集卷三
欽定四庫全書
　張文貞集卷四
　　　　　　　　　　　　大學士張玉書撰
　御定全唐詩録後序
　　　(臣/)嘗讀詩傳見漢鄭氏所為詩譜指述數百年
　　　之世系及其詩之次第而正變之源流風化之
　　　得失較然著明可以為後世序詩者之法三百
　　　篇而後歴代皆有詩而唐稱極盛蓋五七言今
　　　體創始于唐其古體承漢魏六朝之遺亦别出
　　　機軸不相沿襲於時功令以詩造士自公卿以
　　　至韋布童丱以至白首無不朝夕講習以求合
　　　于古之作者而貞觀開元之間又有御製篇什
　　　倡一代正始之音為臣下標準故詩之盛必以
　　　唐為歸而其世次及其詩之屢變亦可考而知
　　　也當初盛之際以工鍊閎麗力矯陳隋之輕靡
　　　而李杜之激宕竒肆渾涵汪茫鎔鑄風雅者特
　　　傑出于其間逮至中晩或以幽清或以繁艷或
　　　以奥博或以古崛峭厲如分塗别陌之不可强
　　　合而于三百篇六義之旨皆能各得其遺意是
　　　以代無今古體無正變必發乎情止乎禮義而
　　　後可以言詩不如是則絺章繪句雖工不傳裒
　　　全唐人集比類而觀之斯得失見矣我
　皇上天縱聖明研精經史凡有評論皆闡千古所未
　　　發
　萬幾餘暇著為歌詩無不苞蘊二儀彌綸治道確然
　　　示中外臣民以中和之極而猶以詩必宗唐宜
　　　旁采以成鉅觀因命校刋全唐詩集乙酉春翰
　　　林侍讀徐倬迎
　駕于呉門復進所編全唐詩録百巻時經事緯而詩
　　　系焉
　上覽而嘉之以其勘訂精審賜金授梓仍進倬官為
　　　侍郎此曠世之希遇也刻既竣
　御製序于卷端用垂不朽將使稱詩者循唐人之津
　　　梁究三百篇之奥窔而又先自治其喜怒哀樂
　　　之節以務協于興觀羣怨之宜則所謂發乎情
　　　止乎禮義者不獨見于聲詩而即形為風化庶
　　　可仰答
　皇上漸摩樂育之至教于萬一也矣臣奉
　命敬跋編末竊于兹有深望焉
　御製清文鑑後序
　　　粤自羲皇觀河圖畫卦開文字之源而黄帝命
　　　倉頡作字肇六書之始蓋造物菁華之所苞蘊
　　　必發於開天首出之一人前聖後聖其道同也
　　　(臣/)等恭奉
　御製清文鑑全書並
　御筆硃書槀本七函敬偕廷臣依次展繹誠懽誠忭
　　　颺言于末簡欽惟我
　皇上躬膺圖厯道協中和文教矞皇武功燀赫遐邇
　　　蕩平而五兵習而不試陰陽恊應而七德備以
　　　遐宣既奠生民于衽席之安旋被一世以詩書
　　　之澤蓋自
　宥宻單心以迄方州巡歴纔罷封章旋臨典册
　睿製麗於三辰
　御藻光於八體洋洋乎𢎞謨盛業巍煥難名而經傳
　　　史鑑諸書有闗於治理世教者又悉經
　宸衷評斷鋟梓渙頒業已布四海而垂奕禩矣兹以
　本朝國書所係至鉅追溯
列祖創制清文以來肇啟宇宙之經綸廣訖中外之聲
　　　教允為庶績之所標準百世之所率循顧㸃畫
　　　具存而大義未析音聲咸備而疑似或多以此
　　　嵗久流傳漸滋訛舛耆舊衰謝莫與㕘稽及今
　　　不為修明恐日後益難釐正
　皇上仰承
祖烈特製鴻文命儒臣日進一編
　御筆親加裁定上稽穹昊下矚垓埏旁羅日月星辰
　　　兼舉五行四序精極于性命道德博洽乎禮樂
　　　兵農人事物類之繁日用飲食之節靡不條分
　　　類聚該貫于其中焉縂之
　聖無弗通故義窮今古
　明無不察故辨晰㣲芒出話成經復引經以徵事考
　　　言制事更援事以證文觀于
　綸綍敷宣每發一言而如見萬里軍機旁午輒馳片
　　　札而如在目前譯之皆典謨訓誥之辭推之盡
　　　逺近幽深之理惟國書施行至要辨析研求用意
　　　至精粤自始編以迄竣事凡極數年之工力不
　　　憚五夜之勤劬雖在師行及當巡省靡日或輟
　　　乃告成書繇是
　昭代典制聿彰咸知可法而可守羣倫聽聞皆一用
　　　以是訓而是行爰錫嘉名曰
　御製清文鑑自兹
列聖之精意悉宏闡無遺而天下之文章洵莫大乎是
　　　矣至于書後别有提綱若干巻提綱之旨本於
　　　字母字母則變化無窮提綱則廣大悉備縂彚
　　　篇目共二十有五巻(臣/)等竊幸職親丹地覩
　盛美于石渠天禄之間復得名挂青編近
　光華于玉軸瑶函之内利用溥而誦習靡涯含藴深
　　　而形容莫罄惟千百國共戴同文之治億萬斯
　　　年永欽有道之長(臣/)等曷勝䖍惕欣仰之至
　　　刑書纂要序
　　　自漢以後刑律代更至隋開皇中定笞杖徒流
　　　死為五刑而其法遂不可易唐律篇目一仍隋
　　　舊惟疏義為獨詳宋與明實捃摭而損益之嘗
　　　考唐律所載律條與今異者八十有竒其大同
　　　者四百一十有竒而今之律文與唐律合者亦
　　　什居三四蓋其所從來者舊矣顧律文古質簡
　　　奥難以猝讀而經生家又輒視為法律之書不
　　　肯深䆒迄身為刑官乃勉强檢按取辦一時無
　　　惑乎學士大夫之能精于律者鮮也比奉
　詔旨審定律例書無似忝預縂修因念律無訓釋易
　　　滋法吏舞文之弊特為章分句析鉤索其隠深
　　　之旨而别其辭之介于疑似者要歸于平允寛
　　　恕以期仰副
廟堂如天好生至意于時纂修諸君皆一時人望而臨
　　　汾文青徐君為之眉目文青自為諸生時即嗜
　　　讀律瀾翻背誦雖耑門名家不逮既舉孝亷官
　　　中翰所至必以律自随及遷西曹郎據律斷事
　　　益伸其志其同修律例也每樹一議設一難或
　　　援彼以喻此或沿流以討源無不疏通證明折
　　　衷至當余與澤州嘉禾兩公相倚如左右手焉
　　　文青修律之暇復著纂要若干篇出以示余余
　　　讀而喟然興曰記云今之聽獄者求所以殺之
　　　古之聽獄者求所以生之夫聽獄者求人之生
　　　即一人之獄以讞決其輕重者也若疏解律義
　　　而求人之生則如衡持平如隄防溢務令銖黍
　　　毫髮無畸輕畸重之失然後刑與罪相準使刑
　　　與罪稍有銖黍毫髮之不準則罪名不當名不
　　　當即不得輒以其罪坐之而其間可矜可原可
　　　減可累減之故更為之反覆辨其情實而可生
　　　之路出矣審于律有可生之路而人之得遂其
　　　生者寧有既乎因是而嘆九章之律成于漢初
　　　唐律及疏義成于貞觀永徽之際乃其後酷吏
　　　卒不絶于世彼其人非敢蕩然盡舉成法而變
　　　易之也特用意憯酷故引律皆刻深耳文青是
　　　編晰異闡㣲俾律無遺義所以解聽獄者之惑
　　　而激發其怵惕惻隠之心者不啻錞于申之是
　　　雖有刻深之吏亦當幡然省矣仁人之言其利
　　　溥其斯之謂歟謹書巻端以質諸當世之知律
　　　者
　　　鄭寶水先生易蒐序
　　　自漢以後治六經者人各剏一師説白首而不
　　　敢變其説愈紛其義愈賾京房氏以陰陽灾變
　　　解易而䜟緯之學祖之王輔嗣以清談解易而
　　　虚寂之學祖之管公明以算數解易而竒遁之
　　　學祖之符䜟算數儒者所不道惟弼註為近世
　　　所宗然弼善學老氏者也性命之學流為老莊
　　　老莊之學流為申韓支分𣲖别屢變而失其傳
　　　極其害不至於賊天下不止嗚呼曾聖人之教
　　　而支離若是乎易之為書彌綸六合包孕萬象
　　　凡後世諸儒假托傅㑹牽引穿鑿者大抵皆易
　　　象中所有但欲執此以求符契于聖人之旨則
　　　不啻眇者牖中窺日而已聖人以易為日用飲
　　　食而後人務為新竒可喜以愚惑天下之耳目
　　　此其所以蔽也從來汲學嗜古之士史傳所載
　　　指不勝屈而踐履篤實者什不能得一或身負
　　　天下重名一旦臨大事顛倒瞀亂猝然而有折
　　　足僨轅之敗非其才不厚力不裕不善學易故
　　　也夫學易而不稟於道不獨無適於用且喪其
　　　身世之履壯搆險出處不慎而卒踵京房之禍
　　　者亦豈鮮哉繫辭傳曰危者使平易者使傾懼
　　　以終始其要无咎吾夫子之説易也吁盡之矣
　　　程朱傳義反覆象占研理深而攝教廣故其書
　　　至今不廢帖括家錮陋闇䀜傭耳剽目習而弗
　　　知寶水鄭先生痛之網羅舊聞折衷大義著易
　　　蒐若干卷立論精㣲切實祖伊川而禰考亭其
　　　餘諸家緒説旁摭博取如裔耳之竊附焉而皆
　　　不悖於聖人知危知懼之旨其為經傳羽翼何
　　　疑夫六經同一旨也不以鑿累質不以巧汨實
　　　不以紈綺醲艷而厭布帛菽粟後生小子辨途
　　　而趨庶幾無岐路矣乎
　　　張秋紹孝經小學口義序
　　　潛庵湯公撫呉兩載念江左民秀而俗偷惄然
　　　傷之凡所條教措施孳孳以仰副
　諭旨崇實返樸為務自月吉讀法而外輒舉孝經小
　　　學二書為呉士民勸又延禮名儒有學行者為
　　　之疏解以暢釋奥旨錫山秋紹張君實應公辟
　　　主講席今年春孝經講甫竣㑹公膺
　特召爰屬秋紹輯所講口義重加訂正授梓人廣其
　　　傳蓋公所以教民敦本之旨至懃且懇矣在昔
　　　治孝經者漢長孫氏以下無慮百家今文古文
　　　同異若聚訟而大旨炳如並存不廢兹編序次
　　　一遵今文獨存閨門一章以仍古文之舊其闡
　　　繹經義切近深㣲穿貫朗晰而尤以敬之一言
　　　蔽孝之終始余受而讀之三嘆而興曰是誠可
　　　云知孝矣乎經之義理一而分殊體約而用博
　　　推之極于天明地察通神明光四海而約之則
　　　曰身體髮膚不敢毁傷夫下堂而傷足毁傷之
　　　小者也辱身隕名烖及于親毁傷之大者也曾
　　　子之論以事君涖官交友居處戰陣不盡其道
　　　皆謂之不孝而其生平臨深履薄之意直至啟
　　　手足之時然後知免由斯以觀孝莫大於敬身
　　　敬身則不辱不辱則不傷其親不能敬身者反
　　　是言不軌道行不軌法位驕禄侈服竒志滛惑
　　　溺於異端馳逐於功利一矢口一跬步之間其
　　　身蹈于不孝而貿然不自知者多矣可不懼哉
　　　或曰經之言理備矣其節目次第奚所取則焉
　　　曰湯公以小學與孝經並講豈無義乎小學者
　　　萃曲禮少儀内則祭統諸篇而區别其義類者
　　　也記舉其詳小學舉其要擇善而蹈孫志而篤
　　　行之孝弟之念油然而生矣化民成俗直指諸
　　　掌耳秋紹曰是則公之志也遂書為序
　　　蕭長源奏疏序
　　　長源蕭公受
先皇帝知遇以順治十七年擢侍御史
　今上御極之七年秋用臺班宿望簡入卿貳竊覩公
　　　立朝本末毅然以天下事為已任中外想聞丰
　　　采者亦以公輔之望屬之不僅以文章著也夫
　　　奏對之言與著述異廣川家令而後惟陸敬輿
　　　奏劄通達治體曲中事幾不求工於文而文傳
　　　焉曾魯公亦云張安道論事人主前數語立決
　　　皆燦然成文可書而誦嗚呼文章經濟具見于
　　　是矣蕭公九年來抗章累百自宻奏外裒其藁
　　　得若干篇余讀之而歎公得君之盛也公事
章皇帝未久甫入臺即以敦教化之説進
　今皇帝萬幾在御公益厲謇諤展布腹心凡所條列
　　　有朝奏而夕報可者有補牘再三部議中格卒
　　　得
　俞旨從公請者如儆星變䘏災荒稽覆奏定紛更核
　　　督撫嚴考察澄銓選革那解朝常國紀吏治民
　　　瘼無不條分縷析朗若列眉至於屯墾事宜區
　　　畫尤晰先後牘凡五上卒行其議而後止何其
　　　偉歟歐陽永叔謂天下大計獨宰相可行諫官
　　　可言夫兵刑錢榖問而不答相臣之體也然使
　　　諸司有一事不受成於宰相則為失職言官於
　　　天下事無專屬假令平日未嘗留心利弊一旦
　　　身任建白不得已以一言塞責辭漫漶而無據
　　　事迂濶而多舛章下諸司一加奏駁則其説立
　　　沮矣即如屯墾之法歴代有成效我
　　朝二十年來軍興供億訾筭疊増而此法屢議屢
　　　罷言事者無成畫而任事者多籍口讀公之疏
　　　其亦可愾然興起矣乎夫敬輿早年得君風議
　　　切諫常在宻勿建梁之地然而木螙蟲生中遭
　　　沮抑猶且不卒用以是益嘆公之忠誠能上結
　　　主知而又歎我
先皇帝與我
　皇上之從諫如流真不啻千載一時也是編出使讀
　　　者知士君子遭逢不諱之朝不可以苟且緘黙
　　　遺天下議豈獨其文傳也哉
　　　褒忠録序
　　國家軍興七載禁旅碁布仰頼
　聖天子廟算決勝次第削平凡文武將吏竭忠誠以
　　　扞疆圍者往往
　詔旨嘉歎至於再三賚予遷擢悉踰常格以是載之
　　　簡策用紀國恩示激勸豈小補歟張君式似舊
　　　守鳳翔刻褒忠録成屬予為序予讀之而喟然
　　　太息往者固原之變秦州繼䧟全陜震驚時君
　　　自神木令攝守州事倉卒為清水叛民所執賊
　　　愛其才弗殺也責令饋饟與十人者俱君緣道
　　　散遣其衆乘夜南遁為邏者所獲又以計跳身
　　　脱間闗至鳳翔列賊形勢白於諸大帥謂賊軍
　　　方屯漢中距秦州千有餘里今堅氷積雪騎無
　　　所逞道逺失援此天贊我也宜急出間道潛軍
　　　襲之諸軍從君言復秦州固原之勢益孤賊遂
　　　大挫夫秦州為故成紀地乃自古秦蜀必爭之
　　　樞東連闗中西接臨洮北扼延慶平涼南通漢
　　　中接巴蜀西漢末為隗囂所據三國時魏人置
　　　戍晋以後劉石苻姚以迄拓跋宇文皆畫地固
　　　守金源置鎮逺軍宋數出師爭之蓋其地憑險
　　　四達如此方事之殷也秦州失則隴蜀連衡賊
　　　得併力東向鳳翔必危又河西五郡隔絶軍後
　　　使延慶之冦疾馳潼闗雖智者不能代為謀矣
　　　君之保秦州非獨一州之烈實三秦得失向背
　　　之所繫也或曰君瀕險得脱屬有天幸設賊終
　　　困君於秦州或中道被縶計無復出君當奈何
　　　噫君之得脱於險天也天之不厄君於險惟君
　　　之忠誠有以格豚魚而涉坎窞故雖險而不及
　　　於難當賊利誘害怵百端撼君屹不為動卒出
　　　萬死不顧一生之計孤踪繭足完節自歸而且
　　　設竒建策力遏賊鋒以奏成績誠而智忠而有
　　　謀天相之矣豈區區徼倖萬一所可同日語哉
　　　今君奉
　新命改守濟南濟南亦南北之脊也水陸輸輓適介
　　　其衝頻年師命促數水旱不時正賢者痗心疾
　　　首之日而君以盤錯既試之效便宜施設其幹
　　　濟必度越尋常百倍異日
　天子旌能奬勞風示民牧載筆之臣將大書特書不
　　　一而足也而又何待於余言
　　　寧逺祖氏譜序
　　國家肇造區夏英傑景從遼左世勲宿將攀龍麟
　　　而附鳳翼者實與滿洲諸老臣並起於風雲遘
　　　㑹之際而寧逺祖氏尤為諸望族之冠曩余扈
　　　從至
　　陪京過明東恊副縂戎公墓道駐馬肅入撫碑拂
　　　蘚則其子大將軍兄弟之名在焉因慨然欷歎
　　　曰明時稱邊將戰陣有勇一日而禦九門之兵
　　　者其此公歟緬想風烈低徊者久之比載筆與
　　　修
　　國史獲覩天聪崇德間拔取大淩河及克錦州遺
　　　事淩河之役將軍乘夜入
　御營已約降矣而復不果退守錦州孤城十餘年然
　　　後識時嚮順
太宗皇帝仁聖大度不責前事而益朂以黽勉建功於
　　　時將軍感激垂涕頓顙于旌門之外且策厲諸
　　　子弟共竭忠貞以矢報稱而祖氏世業之昌光
　　　耀之逺實始基於此竊按祖之先為商祖已之
　　　裔晉以後世居范陽至鎮西將軍逖之少子始
　　　流寓於滁歴數十傳而至明初有自滁從戎度
　　　遼者累功授寧逺衞指揮世職遂家於寧逺迄
　　　今十有餘世門閥日啟𤓰瓞日繁而族系未有
　　　專譜副都統心標先生瞿然念之顧滁陽代逺
　　　傳聞異辭即明初度遼以來事蹟湮失者亦概
　　　從缺略於是追闡前烈斷自八世始其十世則
　　　為大將軍兄弟十一世以下或開制府或統禁
　　　軍或躋藩臬或秉學憲一門列顯秩者凡八九
　　　人而心標先生之治閩也威愛互行軍民戴德
　　　不啻鎮西之在豫州其他子姓繩繩濟美復如
　　　朝陽之旭方熾而未艾可不謂極盛矣乎先生
　　　譜成以學憲起凡為先大夫乙未所得士余辱
　　　在世講知家世為詳介弟協領燮公又適駐京
　　　口乃不棄固陋問序於予予既据所見聞書于
　　　首簡因嘆先生之勤勤於此譜也將使後人展
　　　而讀者上念
　　國恩逺紹祖德油油然發其敦本睦族之心而益
　　　奮厲于竭忠貞以矢報稱之誼則先生之用意
　　　為至深而垂訓為至逺且大矣傳有之葛藟能
　　　庇其本根言乎枝葉之茂即本根所倚以為固
　　　也又曰公侯之子孫必復其始言乎族大齒蕃
　　　保之以令德而繼世當復為公侯也吾於祖氏
　　　之子孫卜之矣
　　　養生㣲言序
　　　養生之學儒者所不廢稟氣之厚薄命數之延
　　　促造物者主之雖父子不相賜也而疾疫災𤯝
　　　之或消或長四體百骸之或榮或哀譬樹藝然
　　　鹵莽滅裂與辛苦灌溉者人自食其報耳造物
　　　何與焉故曰知命者必重養生雖然方士迂怪
　　　之術每哆口言神仙其事既荒誕而不可信即
　　　所云餌丹砂服金石亦皆以身試藥而一利不
　　　能勝百害者也理之最切近易效者無如呼吸
　　　吐納人生天地間惟氣盛液行坎離相濟可以
　　　有延年却病之道外此皆魔妄耳而好竒者每
　　　以淺易忽之昔東坡晩年精養生學其自言得
　　　力處則曰老生常談即是妙訣嚥津納息積久
　　　自效不須求新竒也可謂至言不煩㑹稽章子
　　　究心日久手疏㣲言一編以切近工夫指示來
　　　學而真實妙義具備於中有志者力行之而不
　　　止方知其事之有實驗而東坡之論初不為英
　　　雄欺人語也抑余更有聞者人之至樂莫若身
　　　無病而心無憂假使利害毁譽聲塵愛憎日轆
　　　轤於方寸之中而徒欲以區區導引吞嚥補其
　　　缺䧟本既先撥而枝葉豈能復榮縱日講養生
　　　之學何救於萬一哉夫外輕而内適則心無憂
　　　矣息恚怒抑躁競節言語平忮刻淡泊寧静以
　　　守其真而後肆力於滋息培養庶㡬其有得乎
　　　則願以一言蔽之曰善養生者自飬心始此章
　　　子未發之藴也謹掲之以書於卷端
　　　送李侍讀楊職方同使安南序
　　國家懐柔逺人東西日出入之鄉罔不率俾而安
　　　南視他屬國為近自奉正朔以來賜恤賜封使
　　　者冠蓋相望於道恩澤至厚今年夏四月滇南
　　　奏安南國王黎維禧以兵脅安南都統使莫元
　　　清襲髙平地元清竄入滇而粤西撫臣亦奏維
　　　禧賫牒來訴以黎莫世郄為辭
　詔下諸王大臣議僉曰蠢爾蠻邦不奉朝命輒肆侵
　　　奪無人臣禮請亟移師聲其罪或易王封或置
　　　郡分五管如前代故事而
　聖天子不忍也兵部臣因請降
　勅粤西守土臣馳檄諭維禧令即歸元清故地不則
　　　移師未晩
　天子又慮尺一之詔不能盡布德意命慎擇中朝臣
　　　具才望善辭令者乘傳宣諭於是院臣部臣咸
　　　推轂侍讀李公仙根職方主事楊公兆傑
　制曰可二公既聞命趣裝就道朝士大夫羣餞於國
　　　門外或私相語曰交人自漢以來叛亂相尋屢
　　　煩師旅今謂兩使臣至能即率命否乎予曰必
　　　率命無疑也夫黎氏以莫氏世郄為言其辭遁
　　　矣我
　　國家既開西南道元清歸命實先
　朝命授元清都統使是即
　天子命臣也
　勅元清仍世長髙平地是即
　天子分土也黎氏嚮順在莫氏後
　　國家不責其既往錫以真封謂宜與莫氏各守外
　　　圉恪共臣職今維禧甘為戎首蔑王制復私讐
　　　一舉而三失焉誰為黎畫此謀者吾聞交南驩
　　　演人頗嚮學夫豈不知畧地之非而乃謬以春
　　　秋大復仇文飾其説其亦悚然有悔心乎兩使
　　　臣引擅兵争奪之罪與後嗣不敵怨之義從容
　　　諭之必有能頫首聽命者或曰彼獷悍善變難
　　　以理屈所懾者利與􁀤耳夫即為黎計滅莫氏
　　　非黎福也昔陳氏王安南百餘年而黎滅之陳
　　　之憾黎視黎憾莫孰甚其外壤西隣老撾南隣
　　　占城皆曽受黎虐欲得而甘心者也獨黎受中
　　　朝封爵倚藉
　天威可長恃以無恐一旦為中朝罪人則起而復九
　　　世仇者將環列而踵至黎尚得安枕卧乎既陳
　　　説以大義復曉譬以利􁀤猶不幡然悔罪趨還
　　　莫氏故土是速禍也黎雖愚必不出此嗟乎以
　　　我
　　國家全盛之力遣一旅斬闗聲罪如摧枯拉朽耳
　　　今不即煩貔虎之師戈船下瀨之士而儼然
　璽書慰諭
　國恩深厚不啻覆載兩使臣以立談銷甲兵上揚
　天子威靈下救交人生齒數百萬以視前代征南諸
　　　將之功豈不更偉哉是可為二公劵也或曰子
　　　之言然盍志之因書為序
　　　施匪莪嘯閣文集序
　　　兼才之難自昔已然不獨理學經術政事文章
　　　若分河飲水不能相及也即如文章一道詩歌
　　　詞賦和聲叶律之文與所謂古文辭經經緯史
　　　者判然二矣而詩之為古體為今體文之為叙
　　　事為論斷又往往各有師承區疆畫陌於是操
　　　觚之士不得已而窮老盡氣專精於一業庶㡬
　　　有所托以立名如三唐人以詩應制舉而自一
　　　二大家而外輒用一體擅長或單詞傳世則其
　　　他可知已泗上施君匪莪博極羣書陶鑄百氏
　　　其見於論著獨能易古人之所難嘯閣集詩多
　　　至數百首結撰之工巧掇拾之敏給為傅長虞
　　　王介甫諸公所不及暇日又出所為文若干巻
　　　示余余受而讀之如金舂石戛如劍花星芒如
　　　百川之潨流如五兵之森列窮形極態無物不
　　　有竊謂嘯閣詩集古人已成之句千腋為裘有
　　　目共覩而文則比事按義無規橅古人之迹而
　　　名章俊語絡繹奔㑹非寢食涵濡於兩漢八家
　　　者不能世之學者未之或知也集中所載若字
　　　學醫理以及形家之言皆别有篇目而余反覆
　　　賦鏡録一編嘆君經術政事可以維挽吏治潤
　　　澤生民不當斤斤以文章著乃跡其十年來宦
　　　游所歴由廣文稍遷為令僅得一小邑比及報
　　　最復入為司城縱簿領不煩而浮沉俛仰不獲
　　　大見設施於世亦可謂嗇於遇矣而君坦懐寄
　　　傲處之泊如㪚衙以後把巻洛誦儼如後門寒
　　　素客至則一茗一蔬相對竟夕其恬適曠逺之
　　　致全體晉人宜乎其才日裕學日充而著書日
　　　益富也夫長安輪蹄馺遝士大夫爭以脂韋相
　　　尚目簡黙為疎庸鄙詩書為迂濶君位卑職散
　　　卓然有嶽立千仭之槩雖未嘗侈口理學而清
　　　修介氣歴久不渝真所謂行已不媿聖賢者推
　　　而經術政事皆其資深逢原者矣區區文章云
　　　乎哉
　　　張又南詩文序
　　　闗中又南張公吾宗之望也公從大理卿奉
　命涖八閩提督軍事旋纘襄壯公舊服位列徹侯威
　　　望益重越今六載而環海無刁斗之警貢舶市
　　　䑩相屬不絶軍民浹和閩稱大治先是戊辰冬
　　　公乘傳來朝特被
　溫諭命三嵗一入覲迄辛未秋届期陳請
　天子俞其奏冬十月馳至都下
　陛見之日慰勞有加賚予稠叠比行過余言别曰僕
　　　本以儒臣謬典軍旅幸無隕越顧宿嗜未忘間
　　　從事于書史嵗月既久得詩文若干願為我叙
　　　之余讀之喟然而興曰
　　國家太平文德之盛勲臣保障安輯之功具見於
　　　此矣惟閩襟山帯海夙稱奥區異時賊㓂奸宄
　　　展轉遘亂文武將吏相呼尋于干戈戰陣之事
　　　者四十餘年自
　廟謨耆定以後郡縣及於島外絃誦徹于荒徼疆圉晏
　　　堵文恬而武嬉由是為將帥者得以餘閒修郊
　　　射之容講雅歌之節自澤其身于詩書六藝之
　　　中而使一時兠鍪跗注盡脱其剽悍不戢之氣
　　　以相與扞衞其人民而約束于軍律於戯豈非
　　　休遇哉雖然有其遇矣而非得公之才與學則
　　　亦不能至焉昔襄壯公之鎮西陲也久畨部嵗
　　　時欵塞不敢馳介馬入牧於境上於時邊鄙不
　　　聳幕府無事因而延致宿學負文譽之士如李
　　　天生王山史諸君偕公昆仲游蒐討經史鏃礪
　　　詩古文辭穿穴貫通學殖日富而公天資踔絶
　　　其才力尤足以副之今集中所載詩出入三唐
　　　格律工穏而時溢竒氣文具磊落英邁之概不
　　　名一家即書疏酬答亦為海内所珍重藏弆何
　　　體備衆妙一至是耶夫文章事功古難兼擅公
　　　方垂勲名于琬琰竹帛之上而孶孳焉揚扢文
　　　事如此豈不以遭時休明雅化翔洽將帥之臣
　　　公侯之子孫必能折節嚮學不矜其功伐而後
　　　可長享福禄令名於無窮則是集也公寧獨以
　　　博洽雄視一世凡所為紹襄壯公之光烈而保
　　　世滋大者悉于兹寓焉是用書以為序
　　　楊瀣仙心廬集序
　　　子之報其親也三年之喪而已乎詩曰哀哀父
　　　母生我劬勞又曰欲報之德昊天罔極焄蒿悲
　　　愴之意至於白首没齒而其哀未有已者人子
　　　之心也聖人制禮準乎情酌乎義以為其勢不
　　　得不有所止故親喪之服斷以三年而自虞祭
　　　以内寢苫枕凷閲小祥大祥菜果醯醬食各有
　　　節迨入禪而始淡其淡也所謂制禮不敢過也
　　　人子之心豈其有淡於親也哉至於居廬之制
　　　初喪則君為廬宫之大夫士䄠之既塟而柱楣
　　　塗廬君大夫士皆宫之其義倚木為廬在中門
　　　外東墻之下蓋古人之居廬皆廬於其家而所
　　　謂廬於墓者無明文也雖然禮特為君大夫士
　　　言耳生長貧賤席門穴牖其井臼牀銼雜陳於
　　　一室之内安所得廬而倚之即不然古者大夫
　　　三月而塟士踰月而塟塟之距朝夕奠未幾也
　　　因不忍造次離於親側於是築室墓旁以風飡
　　　露宿終其無已之痛雖記無明文謂之知禮誰
　　　曰不宜瀣仙楊子天性淳孝嘗刲臂以療親疾
　　　及罹大故日以一溢米倚哭於屋之東偏既塟
　　　而餬口四方不得遂廬墓之志乃鈎考古今人
　　　得行其志者自漢申屠子龍而下若干人旁摭
　　　其事而繫之以詩題曰心廬集此與皇甫士安
　　　作高士傳以自况者不同而其用意則良苦矣
　　　記曰視無形聽無聲方親之生存耳目視聽常
　　　在形聲聞見之外及親既殁而衣裳桮棬觸物
　　　思痛固不必身在墓側然後悲哀發於胸臆也
　　　且不嘗讀曾子之遺書乎險塗隘巷不求先焉
　　　以愛其身是以跬步不忘父母也出言以鄂鄂
　　　行身以戰戰一言行不忘父母也見利思辱見
　　　惡思詬嗜欲思耻忿怒思患一發慮不忘父母
　　　也繇斯以推楊子之為倚廬也多矣以視夫風
　　　餐露宿於墟墓之間者儻所謂其事則異其志
　　　則同者也嗚呼世風漓而孝道衰衰絰之中婚
　　　姻燕饗浸滛成俗恬不知怪縉紳士大夫則有
　　　非金革之事而訟言奪情者矣又其甚者託辭
　　　令甲謂以私家持三年之喪而三月六月以後
　　　服官視事輕肥出入無復有哀毁見於顔色噫
　　　吾願以心廬之義告之
　　　北海集序
　　　學士遇羲鄂公既没之九年其子中舍賽君出
　　　公所著北海詩集若干巻示予且屬予為序予
　　　縮恧愧汗敬謝不敏比啟牘則洪文襄之序在
　　　焉公與文襄共事呉楚間者久文襄知公為深
　　　其序公集也簡而質信而有徴後生末學聞見黔
　　　陋豈復能道揚萬一為公重哉嗚呼我
祖宗朝累葉作人生材不盡崇德中頻舉制科得人尤
　　　盛方公領鄉試第一胸中已穿貫經史巋然負
　　　大人宿儒之望矣
世祖章皇帝既定天下公即槖筆官禁近囬翔館閣十
　　　有八年洊躋翰林學士兼少宗伯之職
先皇帝雅重公文學固亟欲公秉鈞贊元日夕獻替於
　　　㫋厦之上而自初元入闗以後命公佐籌師中
　　　者迄無虚嵗
　　國家大征伐如定三秦下呉越克八閩平荆楚靖
　　　滇黔或以親藩仗鉞或以重將握符而公皆預
　　　參帷幄定策決勝蓋自古軍旅之事必資通經
　　　術崇信義之人秩然示三軍以禮而後其衆為
　　　可用被廬之蒐趙衰讓於卻縠謂説禮樂而敦
　　　詩書惟縠為可嗚呼
先皇帝之久煩公於征鼙戍鼔問者意其在斯乎集中
　　　所載大率使車瀏覽感時紀事之作為多昔人
　　　謂單門寒素足不踰井閈雖藻思綺才淩轢顔
　　　謝終難免於醯雞之誚公馬首所至幾於九土
　　　游其八矣山川之瑰異風物之變遷悉有以激
　　　發其磊落吞吐之氣豈區區郊寒島瘦所能彷
　　　彿其萬一者乎至於鋪陳軍容張皇天討直與
　　　車攻吉日江漢常武諸篇後先競響今讀之而
　　　鐃音凱奏與大將軍躍馬涖陣處歴歴可指也
　　　所謂進風於雅而以史兼詩者惟公有焉使天
　　　假以大年獲觀
　今天子休明黼黻之盛則公之詩當更有埒於巻阿
　　　既醉之什為
　　國家鼔吹郅治者而惜乎其止於此也讀竟留連
　　　久之敬題末柬以歸中舍非敢曰序公之詩也
　　　葉星期西南草序
　　　星期與余别十二年矣性不耐為吏經嵗而拂
　　　衣俯仰侘傺無以申冩其孤憤鬱邑之氣而一
　　　寓之于詩頃歸自嶺南顧余于堊廬留連信宿
　　　出示西南行草屐齒所歴既極登臨覽觀之盛
　　　其所與酬唱往還又多海内倜儻磊落不羈之
　　　士而詩之竒皆足以發之余讀竞驚伏顧謂星
　　　期曰近人稱詩者多矣而傾吐懐抱大放厥辭
　　　排哭奡兀不名一家未有與子頡頏者也請子
　　　述所以工詩之旨可乎於是星期抵掌語余曰
　　　放廢十載屏除俗慮盡發篋衍所藏唐宋元明
　　　人詩探索其源流考鏡其正變蓋詩為心聲不
　　　膠一轍揆其旨趣約以三語蔽之曰情曰事曰
　　　理自雅頌詩人以來莫之或易也三者具備而
　　　縱其氣之所如上摩青旻下窮物象或咲或啼
　　　或歌或罷如泉流風激如霆迅電掣觸類賦形
　　　騁態極變以才御氣而法自寓焉世之縳律為
　　　法者才薾而氣荏徒為古人傭𨽻而已烏足以
　　　語此余聞之撫几而嘆旨哉斯言足以砭俗學
　　　之膏肓破拘攣之痼疾矣遂與促席品次古人
　　　之詩星期持論齗齗多否而少可謂千餘年間
　　　惟少陵昌黎眉山三家髙山喬嶽拔地聳峙所
　　　謂豪傑特立之士餘子不足儗也余因三復星
　　　期諸作而求其比似則鋪陳排比頓挫激昻類
　　　少陵詰屈離竒陳言刋落類昌黎吐納衆有涌
　　　泉萬斛類眉山縁情繪事妙入至理而自嫻古
　　　法其才氣之縱軼寧或涉于頺放怪誕為世所
　　　訽姗而必不肯為侷縮依傍之態甚矣星期之
　　　學能不媿于其言而卓然自成為一家之詩者
　　　也兹游語溪將偕孟舉呉子為宋元詩選且謂
　　　選詩既竣即肆力于古文辭以求合乎先正作
　　　者夫詩與文道一而已以星期之才日進而不
　　　止更十年後東南稱文章鉅手為後起領袖者
　　　舍星期其誰與歸余雖學殖荒落願俟星期集
　　　成援筆而序之
　　　畿輔志序
　　　維我
　　國家誕受景命中外効職文軌畢同燕京定鼎雖
　　　踵前代舊迹而經營締造百度聿新三十餘年
　　　以來德澤漸濡建置周宻洵足淩軼往古昭示
　　　來兹固不恃區區形勢之勝稱天府都㑹之雄
　　　已也在易觀之象曰先王以省方觀民設教古
　　　巡狩方岳十二年一舉而畿内甸服則有春秋
　　　時巡之典列國諸侯貢詩於王朝爰頒政令以
　　　變易民俗而王畿尤為風化之首自風詩既廢
　　　所可徴者者志乘而已志乘具則美惡昭法戒
　　　備此在列服猶不可缺而况京師首善之地乎
　　　方嵗壬子
　詔允閣臣請命各省分輯志書督撫臣上之史館彚
　　　萃編次用紀大一統之盛屬以軍興未遑蕆事
　　　頃者海宇謐寧文字翔洽各省志次第成帙而
　　　畿輔通志亦繕藁報竣㑹某奉
　命填撫八郡獲受而卒業考其條目綜其義例疆分
　　　理析部列族居粵自山川扼塞土田賦税以及
　　　闗津郵傳城郭堡戍之沿襲與夫宦遊土著名
　　　賢碩彦之遺蹟方土物宜禽魚卉木之産植凡
　　　屬職方訓方之所掌道川師邍師之所頒辨皎
　　　若眉列原委爛如以是上備
　聖天子體國經野之資下禆大小官司承流敷化之
　　　助信所謂綱舉目張班班可考者矣于是申檄
　　　所司授工鋟梓裝演讐校計若干卷某幸例
　　　得厠名卷端撰序始末竊因是有憬然滋懼者
　　　焉燕之建都邑也遼為南京金為中都元為大
　　　都路明改建北京數百年間歴朝規制按籍可
　　　攷田野何以瘠何以腴軍實何以堅何以脆户
　　　口何以贏何以縮風俗何以淳何以漓軍吏雜
　　　糅莠良錯處或控御失術奸宄蘖芽或劑燮適
　　　宜獄市不擾雖古今殊勢而治忽一理某與諸
　　　君子恪秉
　簡書撫河山之遼闊軫民庶之殷繁屬兹守土與有
　　　均責一或失當即隕越隨之是則某所執卷三
　　　復如涉淵冰者也是書也始于康熈十九年之
　　　七月成于二十一年之四月縂裁官前巡撫僉
　　　都御史于公成龍監臨提調官叅議董君秉忠
　　　僉事呉君元萊董理官保定府知府紀君宏謨
　　　縂修翰林院侍講郭君棻自餘分纂諸執事俱
　　　詳書别簡云
　　　辛未科㑹試録序
　　　欽惟
　皇上聖神文武光被海宇三十年於兹綱紀修明教
　　　化翔洽殊方絶域之衆咸畏威戴德稽首嚮順
　　　於荒遐萬里之外而庶司百職事之凜凜効職
　　　者皆恪守尺度以奉行
　朝廷德意將使薄海内外無匹夫匹婦不獲其所而
　　　一時為士子者無不蒸蒸興起思驤首於
　聖世以自踴躍於功名之路蓋大澤之霑濡久矣必
　　　世後仁斯其時也民生日以厚民俗日以醇而
　　　其昭融昌熾之象尤先見於士氣則遭際盛時
　　　而以文章藻黻至治豈非儒生之厚幸歟嵗在
　　　辛未天下貢士待試於禮部者二千五百人有
　　　竒届期禮臣以考官請
　上命臣玉書偕臣廷敬臣光地臣士禎同往典試事
　　　臣學術黯陋文質無所底仰䝉
　皇上不次拔擢回翔禁近入直
　講筵洊歴部務進叅機宻荷
　恩深重不克展報尺寸(臣/)奉職無狀如此而
　皇上猶不斥其駑下輒加驅䇿兹復委以掄才重任
　　　臣益切大懼矣(臣/)惟主司之所憑者士子一日
　　　之文而已其文合於度則録之不合於度則黜
　　　之雖其人宿負文譽而為主司者因其一日之
　　　短黜而不録即怨謗滋起不能恤也且既已糊
　　　名易書而或以好名懼謗之故欲稍存一揣摩
　　　物色之見以冀倖於一旦名曰憐才其私一耳
　　　(臣/)誓與諸臣力戒之言者心之聲也帖括之文
　　　雖以應制舉而其精神心術之所在或正或邪
　　　或誠或偽未嘗不發露於議論離合之間第衡
　　　文者不深察耳夫鬷明堂下一言叔向猶聞聲
　　　而知其人况三試其文乎(臣/)願與諸臣力勉之
　　　自丙戌以來文體凡屢變矣
　皇上加意右文人才蔚起一時英雋之士翹翹焉欲
　　　去時文軟熟膚淺之病以古學相尚而不善學
　　　者至以脱繩墨為髙雜稗乘為博兀奡而不馴
　　　汗漫而無當其弊將流為蕩閑軼矩之歸而且
　　　浸滛有離經背傳之患(臣/)至愚鰓鰓慮之夫文
　　　有理焉有法焉有辭焉理必依傳註法必宗先
　　　正辭必本六經如水之有坊農之有畔不容越
　　　也初試之日即以此意傳示諸士比至校藝則
　　　寧質毋縟寧實毋浮寧簡毋冗寧易毋僻其為
　　　支離謬悠之説得以詭遇而倖獲者抑已罕矣
　　　而又於再試三試之文觀其該洽今古之學則
　　　諸士中亦遂能分條晰縷於人品之純駁吏治
　　　之緩急道術之源流律吕之條理歴歴指陳其
　　　端而疏通證明其義於是(臣/)與諸臣執卷相慶
　　　謂天下沐浴
　教澤之久而實學有本不諧流俗之士出於其中故
　　　其文多卓然可觀如此人才闗乎氣運詎不盛
　　　歟校閲凡二十晝夜得巻一百五十有六今録
　　　其雅正者二十篇進呈
　睿覽(臣/)謹颺言簡端進多士而朂之曰
　　國家今日之甄録諸士惟其文也異日畀之政事
　　　而登用之惟其人也以為科目不足得人耶姑
　　　無論往代即
　　本朝五十年間由科目致身而姓名焜燿於簡册
　　　者項背相望矣以為盡得人耶彼列上第躋華
　　　膴一旦隕墜至於身名俱辱者亦指不勝數矣
　　　然而用人之法終不得不重科目誠使一科之
　　　内得一二人者樹功立名於不朽則於
　朝廷設科取士之意已自無負但為士子者身受
　國恩宜人人思有以自見顧安得借一二人之樹立
　　　以自逭其責也(臣/)願諸士各踐其先資之言本
　　　經明行修以達於規為措注之際所謂實學有
　　　本不諧流俗者不獨見於文字而持身服官亦
　　　由是焉記有之曰毁方而瓦合言能與物同也
　　　曰砥礪廉隅言不刓方以為圓也既言與物同
　　　而又言不刓方者何也以廉隅為體以瓦合為
　　　用特立獨行與推賢讓能二者交盡庶幾儒行
　　　備而有禆於治理乎宋臣李沆論為治之道亦
　　　謂勿用浮薄新進喜事之人夫浮薄喜事之人
　　　皆其不能特立獨行推賢讓能者也諸士自勉
　　　為經明行修而耻出於浮薄則所以為科目重
　　　者在此所以報
　國恩者即在此而(臣/)等孜孜焉因言考行期仰副
　皇上鄭重掄才之心以成
　　國家昭融昌熾之象者亦可藉是以答
　休命矣諸士其朂之哉
　　　呉江縣志序
　皇上御極之二十有二年直省大吏各奉
　詔旨上所修通志於史館玉書承乏為禮官得次第
　　　檢閲而府州縣志藏諸有司無寓目者知呉江
　　　縣事郭君屬邑紳葉君星期修縣志成特郵書
　　　京邸問序于余余受而卒業見其發凡起例綱
　　　舉目張視明莫正學徐給事二志之舊損益各
　　　半蔚稱定本遂不辭弇陋而為之序曰縣之有
　　　志通志之權輿也通志紀要縣志紀詳故辭宜
　　　該事宜博雖然義例不具持擇不嚴雖該且博
　　　無取焉大凡物足以贍財賄利器用事足以厚
　　　風俗備董勸則雖草木蟲魚畜牧孶息之數搏
　　　埴輪斵良窳工拙之藝與夫井陌耕饁委巷纖
　　　悉之務孤嫠孝婦幽憂煩寃之隠皆不厭瑣賾
　　　籍而記之以是為盡心民瘼者之所有事若乃
　　　琳宫梵刹倐創倐湮園林墟壠或存或没以及
　　　諛墓頌德之文遊讌贈處之什一無繫於得失
　　　而沾沾載諸簡䇿是亦可謂不知類矣郭君之
　　　輯志也義例秩如寧嚴勿濫不獨資攷索抑以
　　　寓政事焉松陵邑稱繁劇地瘵以疲其當務之
　　　急無如水利賦税三江五湖世食其澤而害亦
　　　因之積潦不洩沮洳彌望則農事病矣疆域延
　　　袤四百餘里嵗輸五十餘萬版籍既定賦不容
　　　減則民力憊矣是編裒集羣議條列便宜俾前
　　　有可稽後有可傚所謂勤恤疾苦為一邑規久
　　　逺之利者莫踰于此至于辨星野之躔次正疆
　　　域之鱗錯以及搜考藝文證据軼事訂舊志之
　　　譌而補葺其缺漏蓋兢兢乎慎之而於人物貞
　　　義節烈之蹟品量論覈收録尤嚴夫昔人作史
　　　稍徇愛憎輒有曲希時旨猥釋私憾之譏兹于
　　　一邑之乘不妄毁譽進退如此豈不可為良史
　　　之軌範而志乘之標準矣乎郭君治邑五載潔
　　　已而惠下鋤莠而殖良其侃侃砥節不愆于職
　　　之義悉于志見其端故曰以志寓政郭君有焉
　　　星期穿貫諸史多聞而善斷能成郭君之美而
　　　傳信于其鄉之後人是則可並書也謹序
　
　
　
　
　
　
　
　
　
　
　
　
　
　
　張文貞集巻四
欽定四庫全書
　張文貞集巻五
　　　　　　　　　　　　大學士張玉書撰
　　　吳潛昭評選制義程墨序
　　　方一科之文初出譬若穠華錯采美不勝收乆
　　　之而霜降木脫録不數人人不數藝縱或閱者
　　　嗜好各别而論定之後亦所見略同則為思其
　　　所以刋落與所以乆而不廢者大抵巧不如樸
　　　繁不如簡華不如實縟不如潔準理命意而緯
　　　以六經諸史唐宋大家之文辭雖方圓竒正不
　　　名一轍而精力之所融結皆不可得而磨滅也
　　　豈獨六十年之文為然等而上之亦猶是矣桐
　　　城吳君潛昭濡染家學研精制舉業二十餘年
　　　持議侃侃與余意合近偕家弟韋存讀書北固
　　　山房評選程墨畢問序於余因為述歴科源流
　　　分合之故如此而竊自嘆倖遇之早又不幸而
　　　闈牘為四方名流所許不能自匿其瑕三復兹
　　　選益不禁汗顔而縮恧也
　　　于龍河制義序
　　　龍河于先生以名進士歴諫垣躋卿貳為
　　國家心膂大臣距其習帖括應制舉時二十餘年
　　　矣而于制舉業深嗜篤好不啻饑渴之於飲食
　　　間與余論數科來文章之變抉弊擿瑕鑿鑿乎
　　　深中其膏盲而洞燭其標本顧以余為知言也
　　　者一日持所櫝舊藁若干首過余謂自通籍後
　　　藏弆不以示人今以授子子為我序之以余夙
　　　承先生緒論固知先生于文窮相極形不名一
　　　家者矣雖然自昔作者牢籠萬態馳騁百氏而
　　　精神貫注各有其用意之所在先生所以為文
　　　之意亦有可為余述者乎先生曰文章之道期
　　　于明理適用而已余之于文也嘗穿穴乎聖賢
　　　立言之㫖及宋諸儒訓釋之義研同晰異以力
　　　求其解矣既得其解稱心而言思舉所得于胷
　　　者畢達于辭而後已然而臨文踧踖有深懼焉
　　　四子之書稽實待虛與易同體今隨舉一言引
　　　致于日用參伍于政事世變之興替舉措之得
　　　失如蓍命如數計莫有遁焉者也作文者不能
　　　根極理要攷證踐履而徒區區飾浮游之詞以
　　　簧鼓一世其罪與侮聖人之言等余學殖荒落
　　　牖中闚日止見一隅獨是隨目所見吐而為言
　　　不致為巵辭勦說者之所借口庶幾其無内疚
　　　矣乎余受而讀之喟然而嘆曰甚哉先生之文
　　　不為苟作者也其波瀾相推而莫知紀極者文
　　　勢之壯濶也析殿最于錙銖核去留于毫芒者
　　　文體之精潔也大雅奏而黄鐘鳴武庫開而五
　　　兵列文氣之雄傑也要其大㫖歸于明實理究
　　　實用無剰義無溢詞而止嗚呼文章之變日異
　　　而月不同變至今日稱極盛矣顧不善學者屢
　　　變而失其㫖則勢不能無弊工取側勢巧避正
　　　鋒其失支貌類渾龎精氣不属其失膚二者之
　　　弊彼此交譏其為本原不足則一而已得先生
　　　為文之意以倡導後學變不詭正乆而彌新所
　　　謂有本之言固如是歟夫先生方耑精國計以
　　　經濟大業為海内所爭仰制舉業特餘緒耳然
　　　而先生之所為文明理適用之文也經術經世
　　　即于習帖括應制舉時卜之豈俗學朝榮夕萎
　　　分文章經術為二物者所可舉似也哉既卒業
　　　敬書巻端以質當世之知文者
　　　徐原一制義序
　　國家設制舉以紘網天下士三十年矣豐水有芑
　　　生材不盡扶輿靈淑之氣磅礴而鬱積而科名
　　　文章之盛萃於一門往順治已亥立齋先生荷
世祖章皇帝殊眷以第一人登第學者翕然誦法其文
　　　比于金鎔竹笵距今十年而立齋之伯兄原一
　　　復以第三人受
　皇上特達之遇而望益增重嗚呼何其盛也夫原一
　　　之負重望於天下者以文章不以科名自有制
　　　舉以來掇上第者踵轍相望一二鉅公宿儒以
　　　髙文典册照耀館閣固已巋然喬嶽矣至於俗
　　　學師承詭合有司之繩尺獵取科第而其文亦
　　　如春華不實不待風凋木謝之後而已委頓刋
　　　落無復存者文章聲價曾以科名軒輊乎哉原
　　　一當庚子舉孝亷名震都下一時論者已竊歎
　　　其遭遇之晩乃又中更轗軻極迍邅踣頓之狀
　　　然後得第一得第而聲華烜赫儼然埓於鉅公
　　　宿儒則老其才以使其文之必傳於世葢造物
　　　之意也今原一之文具在雅自矜慎藏弆篋衍
　　　而四方踵門傳冩日凡數輩行且不脛而走海
　　　内夫亦知原一之所以為文者乎濡染古學博
　　　極羣書胸中經經緯史無所不綜貫制舉義則
　　　成𢎞以後先正大家無不銖黍稱量取材博而
　　　利用精其深造本原如此宜乎馳騁萬態牢籠
　　　百家而不同於剽耳竊目之徒過時而速敝也
　　　雖然文章根乎至性徇人而封已巵言而獵貌
　　　雖雄辯極麗亦元裕之所謂不誠無物而已原
　　　一兄弟友恭内行淳備重交游信然諾至性鬱
　　　勃發而為文章語有之仁義之人其言藹如是
　　　則原一之所以為文者矣愚嘗歎功令三歳一
　　　比士自帖括而外别無登進之路異時三事大
　　　僚悉由此出而士子猥以無本之衷不誠之學
　　　僥倖名器習為固然豈獨其文易敝且岌岌乎
　　　有世風士習之憂得篤行績學如原一兄弟後
　　　先參錯於西清東序之間以挽頺俗其有濟乎
　　　余自幼隨伯兄禮存獲交於原一立齋暨仲彦
　　　和十五年於兹今余兄弟又得追從兩公之後
　　　出入直廬而彦和客都門亦時出其文以相質
　　　余自顧淺學薄殖曾不足仰嫓公家萬一獨是
　　　明習經術砥礪行誼寧恬毋競寧質無華願與
　　　原一兄弟終始勉之使當世不徒以科名文章
　　　相夸詡庶幾無負
　　國家知遇之恩也夫
　　　紀孟起制義序
　　　熊鍾陵先生謂予曰前輩讀書自應童予試時
　　　便自不苟其為文窮變極態雖小題亦鑿然可
　　　傳㫖哉斯言可為後進箴砭也今世所為學者
　　　大都鹵莽滅裂取悦時俗而已傳註之書童而
　　　習之不求甚解先正大家禀經翼傳之文棄若
　　　塗羮尋聲繪影如傀儡之眩目見有獨出手眼
　　　者雖心韙其言而必曲為之説曰是不利於塲
　　　屋浸染既乆舉天下士子所為制舉義庸淺膚
　　　俗類出一手為主司者或不得已就所見而甄
　　　録之而士子遂相率以庸淺膚俗為功令杜子
　　　美謂詩有偽體黄山谷論字法謂近世弄筆旋
　　　繞號為草書今於文見之矣嗚呼何其陋也韓
　　　子之言曰養其根而竢其實加其膏而希其光
　　　士習之衰學無根本持苟且徼倖之心以應功
　　　令而其文亦不乆而自敝夫士子委贄進身獨
　　　有文章然且以苟且徼倖為逢時之技則策名
　　　以後依阿淟涊亦約畧可覩矣頃
　詔制科復用帖括
　廟堂之意重以經術望天下士宜亟得淵博湛滿倡
　　　導風氣之文出而救之孟起紀子從西清餘暇
　　　手舊稿一秩示予予讀之而幸吾言之有據也
　　　其所謂傳註穿貫該洽而非傭耳剽目之傳註
　　　也其所謂先正大家嚌胾吸髓而非揣籥捫燭
　　　之先正大家也夫惟大雅卓爾不羣其是之謂
　　　乎孟起與拙菴子湘諸伯仲以詩文名海内二
　　　十餘年矣拙菴子湘先後成進士孟起今始用
　　　射策登第顧於是編斤斤不忘故物以視夫朝
　　　而艾穫日中而棄其鏄銍者相去不啻什百非
　　　深造篤嗜于斯道者而能若是乎余故拭目文
　　　運之興而深歎孟起老成夙學不以苟且應功
　　　令願天下讀其文而思其學之有原本也是為
　　　序
　　　十三太史合稿序(代/)
　　國家以文治磨厲天下士自乙酉迄今辛丑文體
　　　凡三變方酉歳肇舉賓興令甲未布余不佞承
　　　匱典南省試務求援据六經依傍傳註以闢一
　　　代風氣嗣後士子耳目漸束準繩壬辰試士南
　　　宫余忝為貳時則按理切脈讐校益嚴譬御馬
　　　者始欲其就銜橛而繼則欲其致千里也邇年
　　　來文體稱極正矣而矯枉之過趨于薄弱識者
　　　憂之夫文章與治道相表裏治有治體文有文
　　　體濟五味為羮和五聲為樂晏子之論治也理
　　　扶質以立幹文垂條而結繁陸士衡之論文也
　　國家用制藝較士猶唐之用詩賦論運㑹則今日
　　　方在初盛乃不為燕許沈宋金舂石戛之音而
　　　流漂嘈囋曾郊寒島瘦之不逮豈所以發皇盛
　　　治哉今年
　新天子即位天下士適當就禮闈試予承
　簡命再典厥事自惟謭鄙思仰赴
　聖主闢門之化凡羅而列之貢書者披文相質華實
　　　並收葢十八年間文體三變而予謬稱主司皆
　　　得手定其甲乙竊覩是科文嘆
　　國家涵濡之澤深也豐水有芑生材不盡而是科
　　　則採薪積槱左掇而右拾者矣館中十三子以
　　　課業餘暇各出所為制舉藝將彚梓行世問序
　　　於余余覽而憮然曰是真所謂金華殿中人語
　　　也館閣之文海内模楷今諸子文具在雖吐情
　　　發性言各一家而其鑿鑿乎禀裁先民規步大
　　　雅者按之如出一手是不可為天下鵠乎而余
　　　更有為諸子朂者諸子以制藝弋科名特一經
　　　生帖括耳今既側密勿建梁之地一旦
　　朝廷有大制作促召給札非博洽典故烏能倚席
　　　立辦仰稱
　上㫖以諸子之才如朝陽之映若木擴而充之何所
　　　不至自兹以往日馳騁子經史百家之書以一
　　　物不知比于不識甄盎之恥可也
　　　張蘧若制義序
　　　大江以南新都稱詩書文獻之國盖黄山白嶽
　　　之麓自有宋以來多傳經明道之君子而紫陽
　　　夫子崛起其間集諸儒之大成論者以其地儗
　　　之嶧山沂水繼紫陽而起者雙湖樗庵東山三
　　　先生為之羽翼修眀而聖人之遺經始炳于星
　　　日其文學彬彬載之史氏者視他郡國莫之能
　　　及也功令取士崇尚經術要在誦法先賢而師
　　　其為人用備學古入官之選况生其鄉者哉數
　　　十年來知繼三先生而起者之必有其人也辛
　　　未余奉
　命校士南宫與同事諸先生矢心交儆慎以蕆事暗
　　　中尋索得一呈巻含英咀華而不骩于才左徵
　　　右羽而不束于法理則折中於聖籍體則步趨
　　　於先民揚而眡之温潤以澤也抑而審之縝密
　　　以栗也意其人必大雅不羣介然特立之士也
　　　以視諸先生諸先生皆曰然乃舉以冠多士暨
　　　撤闈捧雉來謁則新都張子蘧若果魁儒名宿
　　　潛心經史守道安貧屢躓于公車而不挫其志
　　　者也張子戊午登賢書被放者四而閉户埽軌
　　　授徒以自給足不涉閾以外惟寂寂手一編思
　　　欲有所發眀以嗣續鄉之先哲而出其生平所
　　　簡練以程及門者余受而閱之大都恪守乎成
　　　𢎞大家之尺度而膏沐於六藝之芳腴原道則
　　　醇以深論事則約以達刻意匠心歸於自得無
　　　窘步焉無躍冶焉其賞心而拊節猶之往日闈
　　　中展巻時也吁張子勉乎哉自有制科以來其
　　　登甲科為舉首卓然有所樹立為世所稱道弗
　　　絶者幾何人即前眀成𢎞正嘉之際號稱得士
　　　而縷指其間德業有聞於時而選述足傳于後
　　　者必科名與人地交相重者也張子勉乎哉即
　　　張子之鄉先哲雙湖樗庵皆絀於一第東山晩
　　　而就辟而三先生之言論風采為儒者所依歸
　　　如此即有宋三百餘年以巍科起家者未易臚
　　　舉而黄裳榜試録獨傳之至今尊為天球琮璧
　　　以紫陽夫子於是科登第也張子文近乎道而
　　　績學勵行其進未可量盍以三先生為梯筏而
　　　進而私淑於一代大儒之緒言攷其立德立功
　　　之本末非惟知之亦允蹈之張子其可以弗心
　　　切嚮往也哉吾願張子亟有以自勉矣
　　　賀董公序
　　　昔者成周盛時周公召公分陜東西出為二伯
　　　而其入輔王室也則周公為太傅召公為太保
　　　盖中外脉絡聨而為一方其在外則政令德教
　　　播之民間者一皆可以自斷而無旁撓中制之
　　　患及其在内則凡五方民情土俗之宜與其利
　　　弊休戚之所在莫不灼知洞見無有壅蔽而瞀
　　　惑之者是以坐於堂皇引綱挈領而國家之規
　　　畫措置固已風行天下而無不當其後仲山甫
　　　當宣王時外領諸侯内養君德入而典司政本
　　　出而經營四方詩人述之載于大雅其職同也
　　　三代而下出入中外者雖不乏人然往往不無
　　　為偏重而貫注聫屬之道漸以微矣我
　　朝之制由侍從至六卿御史大夫者不復出為督
　　　撫由外吏至督撫而入為卿相者亦不數數見
　　　獨於我平原董公所以用之者有異焉公起家
　　　禁林致位九列視學首善衡文南宫
　天子寵之者至而其職皆詞臣所序遷其任亦皆詞
　　　臣所應得也顧當用公為御史大夫又任公以
　　　江督又命公為少司馬又特授公以督漕人皆
　　　以
　上之用公獨破舊格為說而不知此正
　聖天子之以周召仲山甫待公也盖天下才德兼備
　　　如公者不一二覯向使專用于内而不用于外
　　　則其綜敏練達張弛文武縱横盤錯風馳電震
　　　之才無由自見專用于外而不用于内則其丰
　　　稜骨鯁强毅果特侃然正色不激不隨之德亦
　　　將有所自閟而或悵悵於學士大夫之望是故
　上之所以用公者外收其保釐屏翰之功而内資其
　　　耳目腹心之助盖公之才德固無施不可而
　上之用公亦實有中外相維貫注聫屬之意而惟公
　　　可以當周召山甫之重故其所以破舊格而用
　　　之者如此然公既屢用之於外而今復大用之
　　　於内從此而秉鈞衡籌密勿則一代偉人之頌
　　　余又將為公述之矣臺中諸君子喜公復來言
　　　路踴躍合詞請文賀公余與公同館閣乆又為
　　　吳人被公之德甚厚樂其道之大行而非一方
　　　之所私也於是乎言
　　　大司冦新城王公壽序
　　　自昔名臣耆碩樹功德于不朽者莫不兼以立
　　　言為重而其言或傳之一二世或傳之數十百
　　　世大抵因乎其人又因乎其時三光五岳之氣
　　　蓄而後發發而當極盛之世則其人既與運㑹
　　　相表裏而其言之傳益𢎞且逺斯德與功亦兼
　　　舉而並茂焉吾今於大司冦新城王公見之公
　　　家世清貴表著東土自尚書見峯公布政使康
　　　宇公以勲名治績彪炳前史暨匡廬先生胚胎
　　　前光位不滿德名德之盛獨鍾于公公弱冠登
　　　上第起家揚州司李風流文采照耀江左嘗過
　　　江徧遊京口諸山所至輒題壁時先大夫方里
　　　居把讀公集有天才獨絶之嘆洎公官郎曹偕
　　　伯兄西樵先生並負文望一時名人傑士咸望
　　　走恐後得公一言奬藉以為榮而公亦力以倡
　　　眀古學振興大雅為已任孳孳然汲引海内後
　　　進不遺餘力于是
　天子素聞公名特擢詞林入直
　禁近洊歴臺署晋長秋官中間敷教國雍校士南省
　　　凡所題品薦㧞俱名得人自通籍以至于今雖
　　　官有内外任有煩簡而無日不以文章為事平
　　　居鍵户著述旁搜逺紹每
　　朝廷大制作大典禮多公所叅定兩奉
　命告祭岳瀆輶軒所過東涉嶺嶠西經秦隴山川風
　　　物各成一書故公之文往往播於歌頌刻於金
　　　石達于通都大邑流于荒陬海澨自
　本朝用文治六十餘年未有若此之盛者也余竊嘗
　　　謂公之學以經史為淵海以諸子百代為波瀾
　　　主于發眀風雅扶翼世教有功于後學甚大少
　　　為理官中更執法掌禁詰奸屢奏平反其至誠
　　　惻怛之懷温柔敦厚之意藹然時見于篇什咏
　　　嘆之内有德于斯民甚厚而又遭時承平
　天子方嚮文學昭回之光下被四表公于其間黼黻
　　　休眀導揚美盛如臯陶之陳謨召公之矢音非
　　　若晩近能言之士戔戔以風雲月露自表異者
　　　比也所謂人與時合而立德立功與立言俱不
　　　朽者非公其誰属哉歳八月為公七十稱慶之
　　　辰諸門下士以余與公同主辛未試事請余一
　　　言以介祝嘏余惟公人文領袖四十餘年吾先
　　　子之所敬而慕也吾何能指述萬一逡巡乆之
　　　而舉不朽之説以道公之實且以為公誦昔衞
　　　武公年九十有五猶自作懿戒之詩公今年正
　　　未艾則其立言之既𢎞且逺者亦正未有已也
　　　詩曰如川之方至以莫不增惟公似之矣謹序
　　　大學士澤州陳公七十壽序
　　國家乆道化成太和翔洽六十餘年間宗工巨僚
　　　以大耋聞者史不勝紀然大都功成致政享優
　　　㳺巖壑之適者居多惟近歳寳坻益都錢塘漢
　　　陽真定宛平諸公身秉鈞軸而壽踰耆年後先
　聖世協氣之所萃川嶽神靈之所鍾天人交應乃克
　　　乗時挺生非一朝夕所能致也今於大師相澤
　　　州陳公復見之公弱冠登朝即以文章受知于
世祖皇帝洎躬親大政開
　今上講筵直禁幄由侍從洊歴卿貳兩掌邦憲四登
　　　尚書挈持綱維表率寮宷遂進叅化權弼亮左
　　　右自通籍五十年以來白首一節終始無間
　上之所以眷倚公者乆而益深而公之所以勤勞事
　上者亦乆而未艾君臣相得昔人謂之千載一時夫
　　　豈易事歟惟公以清挺不㧞之操獨立不撓之
　　　槩益以純眀光大之氣𢎞達魁傑之才敭歴諸
　　　曹所至多有興革比入政府百司庶務無不穿
　　　貫其源流而該舉其得失則更事之熟也公政
　　　之暇博極羣書經經緯史期於適用為文根極
　　　理要一時大著作類出公手詩陶鑄百家牢籠
　　　萬有而一以少陵為歸
　上每覽公篇什深加激賞嘗
　特賜御製詩一章以示褒美比年詞館諸臣奉
　詔編校典籍
　上念非公莫可捴其成者故既叅機務仍以直
　内廷為專職焉詩有之維嶽降神生甫及申孔子說
　　　詩比之天降時雨山川出雲曰此文武之德也
　　　書曰天壽平格言天無私壽惟平格者壽之平
　　　者坦然無私之謂也
　皇上壽考作人大啟無疆之厯服而公秉坦然無私
　　　之性茂樹保乂之功以助流時雨之澤天其相
　　　之矣公今年躋七十視聽不衰神明益王而又
　　　長君以詞林出佐邊郡次君以學士同侍直廬
　　　誠所謂身其康强子孫其逢吉者繼自今番番
　　　黄髮備既醉之五福而佐
　望天子萬年之休以視前數公功名茀禄不更有過
　　　之者歟余隨公回翔史館四十餘載又得與公
　　　後先居政地頃者兩偕扈從南歴江浙曾奉
　特㫖賜㳺湖山留連竟日于時道傍觀者咸指目為
　　　二老而余自愧鬚眉衰白不逮公逺甚兹因公
　　　門下士之請為述公之事業本于學問壽考篤
　　　于性情而推極于川嶽之鍾靈協氣之萃應以
　　　眀元老受福之有自者如此亦庶合于大雅詩
　　　人之意也夫是為序
　　　大司農徐公六十壽序
　　　丙戌秋八月户部尚書徐公督修河工告成自
　　　江南歸京師復
　命趨赴
　行在所
　天子深嘉勞之錫賚逾等先是
　上五巡江淮指授方畧河工已即叙矣至是復出
　睿謀開濬髙堰三埧河以工務重大
　特命公往監督公於是相形勢程土物議逺邇料盈
　　　縮賦職任役人樂趨事自經始至訖功凡百有
　　　十餘日堤之長以丈計之凡一萬六千六百有
　　　竒河之長以丈計之凡一萬二千六百有竒共
　　　節省帑金二十餘萬兩河流湯湯萬世永賴自
　　　古成功之速且易未有及此者公之為功於河
　　　而德於淮民也大矣公之在淮也㑹翰林掌院
　　　學士闕員
　上以公文章經術冠絶當代遂
　命公以本官兼院事
　　廷推教習庶吉士乆之難其人
　上度無出公右者復仍以屬公户部主天下財賦盈
　　　虛出納關
　　國家之大計而翰林育材成德以儲公輔之器尤
　　　政理之根本公以一人兼之非公政事文學實
　　　有足以追配古人者亦安能致
　上之眷注篤而信任專如此也初公以庶常授撿討
　上試諸詞臣於
　内廷擢公文為第一後連七試皆第一一時警動朝
　　　野旋充
　講席與睢州湯公同職
　上已深器公駸駸嚮用矣有忌而尼之者乆之乃侍
　講筵列坊局
　上愈欲試公以政事遂晉秩卿貳歴副都御史工部
　　　刑部侍郎奉
　命巡撫河南公持憲執法平刑掌土皆有治績可傳
　　　道而河南之政為尤著河南地大物博吏多不
　　　自修飭公至一嚴苞苴餽遺之禁以身為倡召
　　　諸屬吏於庭詢其地之所出舊例官之所入與
　　　其家一歳之所需幾何裁濶狹與相準度俯仰
　　　足以自給而已外此取民間一絲粟者以白簡
　　　從事無所貸吏惴惴奉法不敢欺紿又感公之
　　　恩而幸廉之可不至於貧也於是百城之吏無
　　　有以賄敗者因是爬梳利病鋤奸蘇良勸農桑
　　　興學校輯軍旅生聚教訓三年有成民用大和
　　　河南士大夫至於小民交口以為
　本朝數十年來巡撫未有如公者也憶辛巳冬玉書
　　　被
　命召入謁
　上
　上問江南民風吏治甚悉遂問河南巡撫徐某居官
　　　如何具以實對
　上曰然朕亦聞之徐某起家詞林居官如此不負朕
　　　所委任矣嗣後玉書每侍
　上稱羣臣之賢者必曰徐某徐某云盖公以和平正
　　　大之氣精敏練達之識敦裕博厚之體清而不
　　　激嚴而不苛察而能容温而能斷故能周知物
　　　情洞悉人隐使人畏威懷德而樂趨之上以副
　一人倚毗之盛心而下以造斯民無窮之厚利然則
　　　公之所以受知於
　上與
　上之所以知公者誠三代以下所罕覯而千載之後
　　　猶有餘慕者也初公以己未分校㑹試甲子典
　　　江南試皆稱得人甲戌㑹試公為主考官所録
　　　皆瓌瑋博達之士列於臺省館閣者是科為多
　　　今公復
　命而歸值公六十誕降之辰其門下士等乞余一言
　　　以介壽余與公同朝乆知公最深而余之子則
　　　又為公所録士也故不敢以不文辭詩有之召
　　　伯有成王心則寧又曰吉甫燕喜既多受祉公
　　　之告成而歸與召伯同而
　上之寵錫公者即吉甫之所以受祉者也繼自今天
　　　壽平格黄髮台背公之功名方且熾昌盛大佐
　天子錫福兆民余更請歌南山萬壽之詩頌公矣
　　　大司冦健菴徐公六十壽序
　　　大司冦健菴徐先生以今年仲冬二日稱六十
　　　壽時先生方予假還崑山用宋司馬文正故事
　　　以書局自隨里居編輯於是鄉之士大夫謀所
　　　以壽先生者先生固辭諸君子乃寓書京師屬
　　　寄亭太史乞文於余且曰司冦自通籍以來二
　　　十年矣其在翰林藻黻太平潤色鴻業天下望
　　　之如景星慶雲鸞翔而鳯翽及總風紀長秋官
　　　與立齋先生左提右挈協心力以贊邦治功名
　　　之盛莫與比儷而先生尤以文章受
　天子知遇凡朝廷有大著作必属撰定洎展祀得請
　　　猶
　召入内廷諭以史事陛辭之日復
　親灑宸翰賜額以寵其行古今儒臣之被
　主眷未有如先生之渥者也惟公共事館閣知先生
　　　深為舉先生之抗直立朝精勤奉職者質言之
　　　以侑一觴可乎余曰唯唯先生服官大節諸君
　　　子已得其實矣頋余聞之楚子木問范武子之
　　　德於趙孟趙孟曰夫子之家事治言於晉國無
　　　隱情其祝史陳信於鬼神無媿辭夫以士㑹之
　　　歆享神人光輔社稷功業至為顯懿而趙孟畧
　　　而不言乃特舉其家事得無盛德感人之實有
　　　不在於昭昭之迹者乎今先生賢過士㑹而諸
　　　君子之所稱述曾未有得於趙孟之㫖竊以為
　　　未盡也寄亭作而言曰㣲公言諸君子固有請
　　　矣往歳呉中荐饑先生餼粟千鍾全活以萬計
　　　又倣社倉遺意歳輸數百石以備荒札復髙忠
　　　憲同善勸分之制以通有無遇有
　詔㫖蠲貸則私家租入悉予而弗取而又收育遺嬰
　　　廣瘞道殣施惠犴狴衣冠之族有鬻女償官逋
　　　者率金錢給之仍擇士為配其武陵安定太原
　　　潁川諸舊族累世淺土輙為經紀襄事其賙䘏
　　　惸困如此崑學宫圯董率締搆不數月而鼎新
　　　萃子弟秀異者於學舍多方誘掖之有不克自
　　　振者為延譽汲引俾成就而後已其推奬寒畯
　　　又如此凡此數事先生與果亭立齋兩先生倡
　　　導於前而藝初章仲實均道積諸君推而行之
　　　於後仁聲義問洽於吳趨行道之人至為感激
　　　隕涕其所由來非一日之故矣余聞之喟然興
　　　曰自世教衰而睦婣任䘏之誼不講士大夫居
　　　其鄉者鮮有鄭罕宋樂施而不德之風而持論
　　　者猶且以近名為口實無惑乎風俗日趋於鍥
　　　薄而莫知所底也今觀於先生行事然後歎康
　　　濟斯民膏潤庶物之道一以居鄉教家為本詩
　　　有之夙興夜寐洒掃庭内衞武公年逾九十矣
　　　而作懿戒所謂有覺德行實自庭内基之敢稱
　　　此詩以復於吳郡諸公而因以致無疆之祝於
　　　先生揆諸趙孟稱士㑹之義其亦有當焉否也
　　　大司冦運青張公壽序
　　　康熙戊子九月總河遂寧公疏報秋汛情形具
　　　言水勢雖長修坊寧謐
　皇上臨軒褒歎謂河臣自涖任以來殫心盡力所用
　　　河帑謹嚴眀晰絶無糜費比年兩河安晏堤岸
　　　無虞深可嘉恱又閲月
　特㫖召公為刑部尚書仍令舉所知以代舉朝士大
　　　夫咸頌
　皇上知人善任信人不疑而益服公清勤著績憂國
　　　奉公有以深信於
　上為不可及先是三十七年黄淮並漲黄水灌洪澤
　　　湖湖從六壩旁洩由運河入下河傷民田甚衆
　　　于時任河事者竭蹷補救糜金錢數百萬迄無
　　　成績
　皇上憂勞萬民特命公以正卿往督河務公既至祗
　　　承
　簡命日勤勞其耳目心力以籌度地形水勢每當洪
　　　濤衝波頺沙阤岸盲風暴雨之侵逼嚴霜酷日
　　　之觸冒周行巡歴必躬必親於是度土方均丈
　　　尺揣厚薄定髙下量功授職舉賢而任能凡金
　　　錢之積于公及領于官而賦于民者日程月要
　　　絲粟以上無敢冒也無敢濫也公既正已以率
　　　屬而其下亦皆祗令奉法洗手將事惟恐隕越
　　　公涖河今八年餘矣築清口挑水壩浚張福口
　　　引河修歸仁堤疏人字芒稻涇澗諸河開大通
　　　口閉仲莊閘改由楊莊新河增築五里滚壩用
　　　使淮水暢流敵黄黄水北趋不至倒灌河身寛
　　　通岸髙堤堅大漲不溢民悉免于昏墊頃又
　命都統孫公冢宰徐公于髙堰三壩下築堤束水復
　　　於蔣家壩濬河建閘而善後之策一屬于公凡
　　　此經畫皆斷自
　宸謀訓示眀切而惟公氷心强力實能恪遵
　指授以為德于斯民而
　皇上所以眷注倚毗公者遂如此其乆且篤也公起
　　　家庶常敭歴中外所至有聲跡巡撫兩浙歸裝
　　　惟襆被一囊視學江南振㧞寒畯公眀莫與儷
　　　及摠制兩江始至之日墨吏望風解綬盖公之
　　　生平澹泊根於天性而又見義必為獨立無倚
　　　不以禍福利害是非毁譽動其心其識見之堅
　　　定學術之直方誠有卓然大過人者倘無公之
　　　素積而欲矯飾以效公之萬一庸有當乎今公
　　　年届六十積勤之乆鬢髮半蒼而神采益王方
　　　迎養太翁于官舍修承歡視膳之樂則精眀强
　　　固天實相之公門下士於公仲冬生辰謀所以
　　　壽公者而屬余一言余為偹述公功名德業有
　　　自致期頤之理而無事巵辭以為祝也惟詩有
　　　之曰維嶽降神生甫及申其誦申伯則曰登是
　　　南邦世執其功公之懿美與崧髙之詩今古相
　　　望
　天子懋嘉乃庸行且入秉鈞軸以登一世于仁壽豈
　　　特南邦是式而已南山之詩曰樂只君子德音
　　　不已又曰樂只君子遐不黄耉敬請為公連類
　　　而誦之
　　　大司農人岳王公八十壽序
　　　大司農福山王公敭歴中外三十餘年巋然負
　　　海内鉅人長德之望不獨以才略幹濟為一時
　　　班行推重已也先生自庚午而後引年者再癸
　　　酉夏復抗章陳情辭甚切摯
　天子召見西苑詢問年齒動履甚悉既退閣臣入奏
　上顧書等諭曰尚書某精力尚健老成人不易得也
　　　可降優㫖慰留之于是書等同奏
　聖恩䔍念老成如此豈特尚書臣頂踵被德(臣/)等聞
　　　之皆感入肌骨比
　命下士大夫舉手交慶嘆為盛事盖公今年春秋稱
　　　八十矣粤自海宇承平百物充牣國家歳出歳
　　　入之數勾稽至繁而又
　　朝廷時下寛恤之詔賜田租停漕輓豁災傷頒賑
　　　濟皆借籌于司農公晨興入署指畫口授釐晰
　　　不爽銖黍去年秦省告饑
　皇上惻然慈軫渙發帑金百萬多方振恤
　特命公偕司空沙公往視其事公銜命遄征兼旬而
　　　達秦境乗騎遍歴閭井召集其父老親詢其婦
　　　子仳離轉徙之狀筭口授粟多寡必均而復人
　　　諭户曉以
　聖天子焦勞宵旰加惠無已之意一時更生之民無
　　　不感激流涕閱三月事竣反命以黄髮元老馳
　　　驅于炎熇烈日之際而絶無勞苦疾厲之侵非
　　　天實祐之何以得此夫德集于身則天畀之以
　　　多福公之為所蓄德以偹福者固非一朝夕之
　　　故矣起家曹郎先後幾二十載在西曹平反海
　　　州疑獄以兩議上請卒從公議歳庚申建節松
　　　威督理芻糗出入雅安沈黎鋒鏑間不遑寢處
　　　者經歳而軍興不缺於供億羌人冦松龍部署
　　　官軍克巴猪黒虎等十餘寨衆皆就撫是冬入
　　　覲念採運楠木為蜀民害特疏請罷其役䝉
　恩報可方是時
　天子雅注意公欲加嚮用比移節口北治聲益起未
　　　一載而擢入卿寺又一載而特簡開府江右受
　　　事甫五日而晉浙閩制撫府瀕行猶禽治其貪
　　　縱不法之奸而條上其事之宜興革者至今奉
　　　為絜令既涖浙閩則調劑軍民激揚官吏開誠
　　　布公植良鋤莠數月之内輿情翕然
　車駕之南巡也率所属迎于檇李
　天語問勞至殷陪扈行在數被召見参餌幣帛珍果
　　　之賜無虛日又頒
　御書巻軸扁額及御製詩一章近侍傳
　諭以居官清正特加優賚且謂兩省事繁宜節勞加
　　　餐善自調攝先生感泣不自勝
　駕還京師越兩月遂拜尚書户部之命惟
　上知公深故眷遇如家人父子倚任如股肱心膂惟
　　　公感恩思報之切故展布四體而惟力是視精
　　　白一心而終始不渝盖公之學在澹泊寧靜而
　　　其設施在利物濟時以此荅
　主知即以此獲神祐其康彊逢吉白首而不衰者天
　　　相之矣書曰天壽平格豈特一身之福已哉昔
　　　文潞公在元祐初年逾八十外國使至見公于
　　　殿門却立改容曰何其壯也蘇文忠語之曰使
　　　者見其容未聞其語其綜理庶務雖精壯少年
　　　有不如其貫穿古今雖耑門名家有不逮使者
　　　拱手曰真異人也方今海隅日出㒺不率俾重
　　　譯之使
　闕下必有覩公之威容拱手嘆異者余雖不文當告
　　　以公之壽身壽世為國宗臣直如周之畢召太
　　　公逾百齡而未艾不僅與宋之潞公嫓休于史
　　　冊也矣余辱交于公久公之司属將旅進而稱
　　　觥于堂而属辭于余余不能縷述懿行而為舉
　　　其事之大者如此諸君子曰是可以進一觴矣
　　　遂書為序
　　　王農山先生壽序
　　　華亭農山王先生以今年九月稱八十壽長公
　　　瑁湖方奉
　命典三秦試次公薛澱槖筆禁近為史官季公儼齋
　　　則以御史大夫里居侍養三公之門下士謀所
　　　以壽先生者而属辭於余曰先生齒尊德邵泊
　　　然無世俗之所嗜好獨得公文以頌述懿美庶
　　　幾可介一觴余敬謝不敏復念先大夫之執友
　　　在海内者晨星相望惟先生鉅人長德巋然靈
　　　光之獨峙又瑁湖昆季辱交至篤知先生深者
　　　宜莫如書安敢辭先生與先大夫同官大行重
　　　文章敦氣誼當談讌促坐輙舉婁東吳門雲間
　　　諸公著書纘言援接後進之事以相鏃礪繼持
　　　英簜之節奉使三楚偕其地英流名宿酬倡
　　　盈篋衍而他無長物甲午分校京闈少宗伯田
　　　遜庵為舉首實出先生之門於時先生雅負文
　　　望髙郵王文通公方典銓極意引先生為銓曺
　　　郎以自助而
　廟堂特重直指之選㑹京庾巡視需人遂用才望命
　　　先生往爬梳宿蠧優恤轉輓條上利弊數十事
　　　八九著為令甲比報政叙勞增秩旦夕且大用
　　　顧以兩尊人春秋髙投牒乞養辭意懇惻竟得
　　　請以歸自先生歸里越今三十餘年矣側聞几
　　　閣清嚴圗史錯互蒔花治圃觴詠自適無摉巖
　　　架石窮侈極麗之觀無賓從雜遝流連聲伎之
　　　習性樂易簡直與人交推誠吐臆雖造次傾盖
　　　有若乆要讀書百巻博覽强記儲於腹笥每子
　　　弟侍側或雜舉史傳辨核疑誤或指述見聞自
　　　朝常國故以及閭巷習俗之變遷士大夫風尚
　　　之同異感今追昔裁量是非家庭燕閒品覈之
　　　辭皆足垂勸戒而裨信史以故瑁湖昆季濡染
　　　家學先後擢上第蔚為名臣余與儼齋同侍
　講幄者六年且比隣而居文事商畧常夜分不輟嗣
　　　瑁湖入史局發凡起例多所倚藉薛澱館選余
　　　復忝一日之長相得益歡丁卯春余與儼齋從
　　　里中被
　召同為法官讞獄有不當大廷爭執持議輒合余復
　　　覩儼齋出入禁闥受
　天子知遇至渥而息深視下無失言失色於人瑁湖
　　　薛澱才望競起並執恭謹如寒素盖先生從服
　　　官政之年優㳺里舍今齒登耄耋猶修規言矩
　　　步之節宜諸子奉先生家法三命益恭乆而勿
　　　替有如此其盛也余聞之謙德之柄也儉德之
　　　共也敬德之聚也三善偹而養德養身之道胥
　　　具於是然則先生之所以教諸子其即先生之
　　　謹身節用以自致康疆壽考者乎雲間先哲如
　　　徐文貞陸文定董文敏皆以盛名躋大位享大
　　　年今先生之齒業與文貞文敏埒獨壯歳遺榮
　　　疑官秩為差絀夫天道嗇於此者豐於彼余知
　　　先生壽考當與陸文定嫓美而諸子多賢既貴
　　　且顯則又直軼前賢而上之矣更二十年先生
　　　稱百歳之觴書得以猶子奉杖履祝哽噎於側
　　　是宿昔之私願與儼齋相訂於直廬者也敢書
　　　以為先生祝
　　　少宰顓菴王公六十壽序
　　　康熙壬午冬
　車駕駐蹕德州閣臣入奏事
　上顧問臣玉書曰江南氏族如吏部侍郎王某中允
　　　王某可稱世家今在朝列孰與嫓美臣奏父子
　　　叔姪兄弟相繼登朝者有之侍郎臣自其曾祖
　　　父為明閣臣以來簪纓世嗣代有聞人在朝諸
　　　臣未有與之絜盛者也
　上為嘉歎乆之盖少宰顓菴王公為
　聖心所簡在者非一日矣初任史官時校士山左最
　　　稱得人甫入宫坊即歸侍奉常先生養里居者
　　　十餘年起補贊善以才望視兩浙學政所識拔
　　　皆一時通今服古之士庚午秋復典京兆試事
　　　衆口咸翕然稱服于是
　天子深器公特擢内閣學士時余叨入政地每見公
　　　承
　㫖詢問應聲而對不疾不徐辭簡而義當
　上輒傾聽首肯甲戌夏户部侍郎缺人非詞臣應遷
　　　之官也
　上親舉公名温諭褒美遂面奉
　簡命公至部適當秦省舉行事例之時日乆蠧生詐
　　　偽錯出公鈎稽簡籍嚴核虛冒侵牟詭訛之弊
　　　釐剔一清越五年仍以翰林學士佐典銓事于
　　　時孝感澤州兩公先後為冢宰咸倚公協心舉
　　　職己卯庚辰間淮黄失序髙堰增築石堤繫河
　　　防至重
　詔用九列大臣董治其役而公與焉涖河上數月堤
　　　工具有次第旋
　特㫖召還此澤州既入政府安溪李公代為冢宰而
　　　尚未視事公主持部務澄叙官方準情察理務
　　　適于中事有未協即條上便宜期于疏通無滯
　　　由是衣冠傾属有孝先巨源之譽焉夫公囬翔
　　　卿貳閲十有餘載海内識與不識無不兾公早
　　　躋揆席以膏潤百物而公之年則已稱六十矣
　　　在昔萬厯甲申為文肅公即家宣麻之歳時年
　　　甫服官政今歴百二十年公之聲寔才望與文
　　　肅公埓而齒則加茂焉
　　朝廷方嚮用老成欲得黄髮耆艾可畀股肱心膂
　　　者以為巖廊增重則六官之長台司之寄選賢
　　　而任㣲公其誰属哉至于公立朝本末事不勝
　　　紀余辱交乆知公為深大抵以羔羊素絲之􁎎
　　　盡砥節首公之誠以愛惜人才之心行正直不
　　　阿之法持已至峻而遇物則平滌弊至嚴而宅
　　　心以恕所謂通達治體卓然有古大臣風概者
　　　公真其人也夫
　　國家中外輯寧兵革偃息惟是公卿大臣悉以公
　　　正平恕為
　　朝廷斟酌元氣導宣雅化則舉一世而措諸仁壽
　　　之域直指掌間事耳然則公之所為壽身以壽
　　　世者其道孰有踰于此乎獻歳七日當公攬揆
　　　之辰長公幼芬太史與中允公並負詞垣盛名
　　　次公樹僊亦綽有文譽登堂奉觴賓從交錯余
　　　特為公偹述
　主眷之隆與世澤之盛而又進而推原於立身立朝
　　　之本於以祝期頤祝霖雨焉所以為斯世斯民
　　　慶不獨公一人慶也
　　　杜遇徐六十壽序
　　　余初入史館即奉檇李杜遇徐先生之教先生
　　　以余同舉于丁酉契分至渥嗣是三十餘年間
　　　寓直
　講筵洊歴部務皆與先生相先後而交益親今年十
　　　月下澣為先生六十稱壽之辰浙士大夫謂余
　　　交先生深属余文侑觴以為桑梓慶余曰先生
　　　之享大年偹多福豈特一鄉之私慶矣乎竊願
　　　有以進也方今
　聖天子摠攬萬幾修眀百職六官之長倚毗為尤重
　　　或擢自外臺或簡諸禁近歴試其行履才畧卓
　　　然可膺大用然後畀以樞要之任先生回翔正
　　　卿者十年于兹矣初領冬官以艱去閱三載即
　　　家召起歴司冦晉司馬所至涖事精審克舉其
　　　職癸亥甲子間嘗奉
　命巡視海疆舟車䟦涉經行萬餘里熟悉形勢險隘
　　　與夫設防制勝軍民屯墾之宜故在中樞能厯
　　　舉四方要害不啻指掌比者
　廟堂加意武臣諸路提鎮以次入覲先生奉揚
　上㫖所以奬掖鼓厲之者甚至諸武臣咸凛凛受命
　　　惟謹盖德望足以服物如此方先生之長秋曹
　　　也于出入比附之際辨核至嚴一時奏讞皆平
　　　允得情及奉
　詔重修律例先生膺搃校之責余亦與焉今同事者
　　　多相繼遷職去惟余與先生雖改官仍領是役
　　　先生延訪僚屬甄眀故事以唐律為原本以明
　　　季諸家箋疏為依據有三四易藁然後定一律
　　　者摠仰體
　聖明欽恤庶獄至意而一歸于仁恕旦夕是書告竣
　　　先生之所為助流德化者其澤不益溥乎夫
　　國家當重熙累洽之㑹薄海内外罔敢不庭十餘
　　　年以來時和歳豐兵寢刑息為史冊所僅覯士
　　　大夫遭逢盛時惟是秉持大體崇尚忠厚弼成
　　　太和洋溢之治則于世道人心有深賴焉先生
　　　自建議巖廊以及擘畫部務不立異不苟同力
　　　去煩苛斥逺浮薄先生所可人咸被之以為榮
　　　其所不可人亦不敢以私怨良由至誠不欺之
　　　學平易正直之風感入于人者深故能使人涵
　　　濡厭飫而不自知詩有之柔亦不茹剛亦不吐
　　　真先生之謂矣昔宋杜正獻事仁宗朝以直亮
　　　忠信取重天下由樞密拜同平章事清約如寒
　　　素名業顯懿壽躋耄耋論者榮之今先生德量
　　　與正獻埒乆典兵柄仿彿宋之樞府
　天子倚任嚮用之殷計日當入叅大政而年力方盛
　　　視正獻又為過之豈非昭代休明之運篤生良
　　　弼將俾一世共食太平仁壽之福則天之佑相
　　　先生而錫以純嘏者方如暘谷之初升河流之
　　　始潤其為慶寧有艾耶諸公曰是可為先生侑
　　　一觴矣遂書為序
　　　山東巡撫王東侯壽序
　　　昔曹参為齊相延膠西葢公問為政所宜葢公
　　　言治道貴清靜而民自定参遵其教齊國大治
　　　嘗反覆斯言而深有味乎其㫖也當孝惠時民
　　　之去湯火而登袵席未乆也参用盖公一言而
　　　齊七十餘城若赤子之附慈母古之大臣為天
　　　子牧養元元安靜無事持大體得人心如此大
　　　中丞王公東侯撫齊之五年歳在壬午政修事
　　　和人吏安輯冬十月
　駕幸德州明年癸未春再舉
　南巡復歴齊境余皆忝與扈
　蹕於時長吏之官是土與士大夫之居是邦者下至
　　　黄童白叟莫不稱述公之政績亟稱其賢余因
　　　詢訪其實則知自公為政未嘗妄刑一人妄斷
　　　一獄也輕徭减賦期於富之灾祲之見告者未
　　　嘗不呼籲軫恤也其御僚属也務成就安全之
　　　未嘗以小過輕見彈劾也未嘗輕變一法而弊
　　　已革未嘗輕動一衆而利己興其閭里之輕俠
　　　瀕海之奸宄屏息而歛跡亦未嘗摶擊立威也
　　　進六郡之髦士而教育之復白雪書院講道論
　　　德於其中未嘗以軍府盤錯而輟也未嘗為矯
　　　矯之行而自敦羔羊素絲之節未嘗樹赫赫之
　　　功而人享舊德先疇之利是以
　天子嘉恱奬勞再三爰書治理寛平四大字以賜公
　　　其他詩章箴銘以及尚衣珍饌之属予賚駢蕃
　　　有加無已盖嘗論之
　　國家乆道化成太和洋溢四海之内物靡失所
　皇上方宏寛大之詔錫蕩平之福則夫藩垣之佐腹
　　　心之臣謂宜廣上德通下情滌除煩苛導迎善
　　　氣而或者猶矯激以立名刻覈以駭衆上負
　　朝廷任使之意而下使百姓不得遂其生此非細
　　　故也惟公含𢎞直方敦大博厚不矜名不炫能
　　　漠然無為而四境之内數千里之地民氣和樂
　　　俗用康阜此以知公之嘉猷善政不可勝舉而
　　　寛平兩字之義足以括之惟我
　皇上知公之深故評公之確以此風勵有位至諄且
　　　切也詩曰樂只君子殿天子之邦樂只君子萬
　　　福攸同於公騐之矣抑聞之古之君子愛其人
　　　而恱其德則必願其壽考以享福禄于無窮南
　　　山有臺之詩是也曰樂只君子萬壽無期又曰
　　　樂只君子遐不眉壽今年春適公懸弧之辰東
　　　土之士大夫謀所以祝公而致南山之意羣相
　　　與乞言于余余惟公保釐之績既已合于古人
　　　故特舉参之相齊以為言他日参為漢相遵何
　　　約束百姓歌之曰載其清靜民以寧壹盖始終
　　　守盖公之一言而相業遂為三代以下所稱首
　　　今公簡在
　帝心入為霖雨行見佐
　天子垂拱之治而貽一世以壽考之福吾知功名盖
　　　與平陽比烈矣
　　　侍御曉齋鄭公六十壽序
　　　侍御曉齋鄭公以康熙丙寅歳除日稱六十壽
　　　時公方官京師而士大夫舉觴稱慶於里者趾
　　　相屬也余於公屬在姻婭知公為深為述公立
　　　朝立身梗概以為公壽可乎公之入臺
　　　班也當
　聖天子武功耆定式遏亂畧之會一切興革事宜自
　詔書宣諭外時奉
　特㫖召廷臣集議於闕下公與同官反復辨論皆深
　　　當治體奏上輒見施行公嘗語余曰事期於有
　　　濟何必功自己立名自己成在臺五載所論列
　　　當世之務見於獨奏者什之一而見於合辭奏
　　　請者恒什之九盖公不矜才不立異事有當否
　　　輒與同列昌言之而大㫖歸於有濟昔李文靖
　　　為相嘗言朝廷防制纎悉畢具更張一事則所
　　　傷多矣惟諸路所上利害一切報罷差用報國
　　　家耳識者以為名言劉文靖亦言宋時經變多
　　　矣所立法度不無小害但其利多耳後人不知
　　　遂欲輕改此其害所以紛紛也公之意盖以軍
　　　興時權宜之政既已次第釐革外此則皆諸司
　　　舊章宜一切遵守小有扞格稍一增損足矣何
　　　紛更為故公之不以忼激博名髙者非不言也
　　　所見者逺而所持者大耳從來
　制誥之文與典謨並重
　　本朝四十年以來臣下被
　恩命者多矣而文辭相襲因仍未改公曰是豈所以
　　　重
　王言尊綸綍乎特疏陳奏遂得
　俞㫖學使以衡文為職公請改用詞臣以重文教初
　　　格于議未行亡何而吳越之銜
　命視學者奉
　特㫖以詞臣往矣公所言合大體如此督京儲一載
　　　飲氷懸魚自砥甚厲而恤民惠軍務為寛大而
　　　不事苛摘曰
　聖明在上御下以寛屢
　諭羣臣用和平養萬年之福可以錙銖升斗傷盛治
　　　乎繼公者或用鍥急自見而人乃愈思公云公
　　　天性孝友念太夫人春秋髙旬月間書問不絶
　　　遇羣從推甘讓肥和易温煦藹然以親方公少
　　　時尊人金吾先生與叔父超宗士介兩公狎主
　　　文坫闢影園以讌集四方文章聲氣之士一時
　　　名宿與公遇者僉謂在紀羣之間而公謙下自
　　　牧以父執遇之既貴而不衰以故猶子其五懋
　　　嘉及令嗣御六坦公諸君恪秉家訓規言矩步
　　　絶去髙門世禄貴介紈綺之習可不謂德盛禮
　　　恭之至者乎夫國家當昌明豫順之世元氣藴
　　　隆必得老成耆碩海涵岳峙之人應運而出以
　　　持盈滿而戒澆薄而其當大任也類非可以㨗
　　　得而驟至往往老其才以有為使少年新進喜
　　　事之臣知所取法以佐成盛治盖天之生才國
　　　之養士與士君子之自為養三者恒相須公之
　　　自為養亦乆矣今年躋六十而回翔臺署未加
　　　顯擢盖天之眷公與國家之用公實有意老公
　　　之才而不欲其輕試過此以往則一再遷而為
　　　卿貳即以黄髮之元老主持國是于細旃廣厦
　　　之上而兹之稱壽猶日之耀於扶桑方升而未
　　　有艾也
　　　趙擎之七十壽序
　　國家受天景命奄有方夏垂四十年薄海内外靡
　　　不嚮風效順而甲寅乙卯之間滇逆負恩倡亂
　　　延及閩粤而關陜巴蜀亦遥相應和以廑
　廟堂西顧之憂維時勇畧將軍擎之趙公以寧夏鎮
　　　兵直搗蜀險計日而平滇奏凱之後
　　朝廷念公行間積勞不復任以兵事遂召入為鑾
　　　儀衞使未幾而公以疾乞歸越數年為歳庚午
　　　嗣君黄岩捴戎寓書京師與余曰家大人䝉
　　國厚恩獲歸田里以養餘年今且七十矣素辱公
　　　交契願乞文為壽以博一日之歡余曰唯唯公
　　　之勞勩在國家勲名在竹帛威名在四海雖家
　　　居不當事任然在朝公卿大夫以及四方文武
　　　大吏慕公之風槩樂公之壽考者賀使且相望
　　　於道何藉鄙言為重雖然知公之悉者宜莫如
　　　余其烏可無言猶憶癸丑秋余請急過津門謁
　　　公於幕府公一見握手如平生歡余竊覩公狀
　　　貌魁岸持論慷慨音吐如鐘御下嚴而不苛三
　　　輔盗賊屏迹無桴鼓之警私心歎曰此真將軍
　　　也古稱方叔元老非公而誰而是時寰宇承平
　　　車甲衅而不用公在鎮方以經生業督課諸子
　　　諸子魚魚雅雅佩服詩書聞余至各出所為文
　　　以相是正即今捴戎君天英暨弟仲君亮公季
　　　君旭升也留連三日夕余别而南去别未數月
　　　而滇黔之變作矣
　　朝廷遣禁旅數十萬先後環集於楚蜀之境歳發
　　　金錢百萬計饋餉相属而諸軍皆熟視狼顧無
　　　有奮戈而前為扼吭撫背之計者訖四五載無
　　　成功公時奉命提督寧夏奮然曰賊乆不滅安
　　　用武臣為雖然兵不精無以克敵而兵不練無
　　　以鼓勇於是擇其士卒驍勁者而厚撫之立之
　　　程而眀示以賞罰豐其賚饗而鼓舞其氣勢踰
　　　年而得勝兵五千乃拜表首倡入川之議己未
　　　冬十月大兵四路分入公先由秦州攻取密樹
　　　關扼賊險隘自此攫徽州搏八堵山克畧陽㧞
　　　陽平關渡白水壩破青川或不當正道攀崖而
　　　進以出賊後或不事舟楫浮江而濟以突賊衝
　　　或力戰數日夜不息或一晝夜潛行數百里而
　　　賊不知乗危蹈險銜枚疾驅直薄成都之郭奪
　　　門而入全蜀州郡以次就平於是乗勝渡金沙
　　　江㑹師雲南
　優詔特授公為兵部尚書捴督雲貴時重兵雲集滇
　　　省相持已數月賊據橋樹壘我軍不能進公至
　　　親督將士取南壩玉皇閣進逼新橋復以計從
　　　上流濟軍屢戰獲勝賊力不能支遂内潰逆雛
　　　授首滇境底定公統軍五千不及他路三分之
　　　一轉戰七千餘里出奇制勝前無留鋒復兩省
　　　之全疆除十年之逋冦史冊所紀名將何以加
　　　諸㨗聞
　天子大悦詔録諸將功而一時議者追論建昌失守
　　　不急救為公罪竟格賞不行賴
　天子眀聖念倡議取蜀公實為首庸滇城既下亷潔
　　　自持諸將無出公右
　特詔還公舊秩頃又
　命樞臣條上公戰績本末加給世職而公之功遂得
　　　鋪張揚厲於廟堂之上以顯著於天下噫公雖
　　　中遭謗忌不克自明而
　天子知之天下知之其亦可無憾於衷也矣昔晋欲
　　　取吳以龍驤將軍王濬督益州造樓船數年為
　　　進取之計及兵行當受王渾節度濬順流而下
　　　渾邀止之不得揚帆徑造建業受孫皓降而渾
　　　恨之欲奪其功渾宗强而濬不敵嘗懷憤懣客
　　　謂之曰君侯當角巾私第口不言平吳之事即
　　　有問者第言聖王之德羣帥之力老臣何功之
　　　有此藺生所以屈亷頗也渾能無愧乎濬深謝
　　　其言今公平滇之功過於濬之滅吳而忌公者
　　　不止一渾公拂衣歸里處之恬然而
　當宁卒為公白之然則公之居功髙於王濬而
　聖天子之聰眀神武逺軼百代此
　　國家太平之治所以垂於奕􁨡而勲貴之臣亦得
　　　長享福禄於無窮者歟夫功髙而不伐德厚而
　　　不矜退居林野而係朝宁之安危僻處邊陲而
　　　繫四海之重望盖充國之在漢汾陽之在唐庶
　　　幾似之然則公之壽考顯榮以庇及於子孫者
　　　正未有艾也書此以復捴戎兄弟公聞之其為
　　　辴然進一觴矣乎是為序
　　　安溪李太母吳太夫人八十壽序
　　　安溪厚庵李公與余同生於壬午同起家翰林
　　　為學士交誼至篤太君吴太夫人長於吾母一
　　　歳今年春正月下澣為太夫人八十稱壽之辰
　　　余聞之不禁辴然喜也士大夫叨荷
　　國恩致身通顯幸而大官之禄逮養其親固生人
　　　之至樂而為之親者往往以白首里居為安而
　　　不克就養於邸舍屈指二十餘年間太夫人嘗
　　　一至京師吾母雖三至而閱歳即返余與公每
　　　一過從輙起居堂上聞無恙則手額交賀陟屺
　　　瞻望之情彼此同之今日登堂慶太夫人之大
　　　年且冀錫類之德及於吾母則執爵而致辭者
　　　宜莫余若矣夫太夫人天下之賢母也于歸之始
　　　事尊章以孝聞贈侍郎先生性剛直以嫉惡過
　　　嚴為羣小所忌太夫人劑以寛容温厚能得里
　　　䣊之和閩地山海阻險為巨冦所盤穴順治初
　　　無日不尋於鋒鏑太夫人常危困時深明忠孝
　　　大節不以患難利害稍昧于心日夜佐先生課
　　　諸子誦讀不輟而先生教公兄弟具有家法故
　　　公成進士時學至博且醇六經之文能背誦無
　　　疑滯圗書律厯象數之㫖研索如判黒白而於
　　　宋諸儒道術源流尤辨晰精切一以考亭為宗
　　　盖學有根柢如此三逆之相繼煽亂也閩嶠道
　　　隔逺邇震驚公時居里門遣使懷蠟丸間關入
　　　告具陳賊可滅狀自是大軍深入逆氛遂平惟
　　　時太夫人身處重圍嘗述國初殱冦舊事以正
　　　言堅公報國之心以散家財激宗族鄉閭協力
　　　誓守之志蕩平以後衣冠縻爛獨公家無溜磷
　　　則太夫人克持大義朂子以成忠孝豈區區紆
　　　朱紫奉鼎鍾為念者之所可比擬乎公乆侍
　講筵承
　顧問而納言佐樞皆卓有建樹
　天子嚮用至殷而太夫人亦時時傳語無以内顧分
　　　任職之念公仲弟已成孝亷叔季皆有聲庠序
　　　而公之子又新舉於鄉侍養有人故公不敢遽
　　　請歸省而獨嘗過余寓舍各言其私竊謂功令
　　　惟獨子許侍養以子情而論親一而已雖百子
　　　無可代者且律言父母年八十家無以次侍丁
　　　棄而之任者有罰則雖有次丁而願告養者當
　　　在所不禁第律無明文耳
　聖天子方以孝治天下萬一曲體人子之私凡親年
　　　八十以上欲離職侍養者聽則我二人陟屺曕
　　　望之情庶幾其可立慰也矣太夫人飲噉方健
　　　率女婢親絡綿苧至今不衰公當軸枋政更十
　　　餘年而後色養未晩余濫竽日乆旦夕得歸子
　　　舍願二十年後為太夫人稱百歳之觴而吾母
　　　亦邀餘庇享有大年所謂人子之情無有已極
　　　者或天其佑相之乎銀臺宫公定庵將偕庚戌
　　　同譜諸公為太夫人壽聞余之言謂有當於太夫
　　　人之德而並可以稔公之孝思也遂書為序
　
　
　
　
　
　
　
　
　
　
　
　張文貞集巻五
欽定四庫全書
　張文貞集卷六
　　　　　　　　　　　　大學士張玉書撰
　　　䟦
　御書卷後
　　　康熈四十一年夏五月
　皇上既頒
　御書數百幅分賜在廷諸臣而御前所存者尚積數
　　　千幅之多十二月十二日
　召(臣/)玉書(臣/)鴻緒偕内直(臣/)廷敬(臣/)杜訥(臣/)昇於南
　　　書房公同排類以備宣賜(臣/)等仰惟
　皇上總攬萬幾躬親裁决未嘗刻晷少斁政務偶暇
　　　即披覧經史發為鴻文雅什無不超絶今古而
　　　又精研書法自晉唐以迄近代凡屬能書之家
　　　悉皆虛懷臨倣而經緯在手變化從心揮毫獨
　　　運包舉衆美所臨舊蹟視原本嘗百倍過之非
　　　天縱生知兼以遜志時敏之學安能臻此(臣/)等
　　　瞻仰之下欽服忻忭恭請鈎摹勒石垂示永久
　聖心冲抑未即俞允(臣/)等固請再三伏䝉
　皇上頒發黄樹子賦臨董其昌書一卷神采煥爛結
　　　搆精警無法不偹無體不該實董其昌所未能
　　　到兹勒石既竟星日光華照耀萬世(臣/)等拜手
　　　稽首敬䟦數語於卷末以志榮慶
　　　䟦安徽布政使張四敎
　御書額卷後
　　　康熈三十有八年
　皇上南巡江淮周歴吳㑹宏恩濊澤霑濡黎庻四月
　　　既望
　車駕入江寜自將軍總督以下悉被
　上尊珍膳之賜而
　御書淵鍳齋石刻及耕織圖惟大臣得而有之至於
　宸翰題額尤鄭重不以輕予題額字義皆兼褒美訓
　　　勉之㫖往往如化工賦物各肖其人(臣/)玉書忝
　　　與扈從獲覯盛事於時安徽布政使(臣/)四教䝉
　賜綾幅大書四字曰忠信之長(臣/)悚息瞻仰竊歎
　聖心之取義大而垂訓遠也春秋傳曰忠徳之正也
　　　信徳之固也又曰忠信禮之器也子太叔之告
　　　子産以忠信之長慈惠之師並舉以相朂豈非
　　　為民牧者徳以基之禮以植之忠信結于中斯
　　　慈惠被于物其本末之序固有不容紊歟布政
　　　使(臣/)自官江南数載于兹以廉潔飭身以正直
　　　率屬羔羊素絲之節孚于遠邇盖揆諸忠信之
　　　義無媿辭焉自兹仰承
　天藻益孳孳焉務實政而不怠則於
　賜額之意先之以褒美而重之以訓勉者庻幾其始
　　　終克副矣乎今布政使(臣/)装潢
　宸翰與淵鍳齋帖耕織圖並尊奉齋閣非獨朝夕自
　　　勵且以垂示子孫卷既成屬(臣/)玉書䟦識歲月
　　　于卷末謹拜手稽首書而識之
　　　䟦查學士
　御書卷
　　　(臣/)玉書偹員禁近嘗獲侍
　御案恭覩
　皇上親灑宸翰長牋短楮立竟数十幅而隨筆所至
　　　無法不備兹於
　　山荘清暇用各家楷法書唐人應制詩十律毎書
　　　一家輒曲肖其神理而結搆精警腕力變化為
　　　振古所未有於時講官侍講學士(臣/)昇方與扈
　　　從
　上特恩優賜(臣/)昇装潢成帙出示(臣/)等伏惟
　皇上以神聖生知篤好學問自總理機務以及時文
　　　書法罔不研深探㣲造詣至極良由
　天縱精神運行不息乃克臻此
　　睿製
　天行至健金石同壽(臣/)三復斯語頌為至言學士(臣/)
　　　拜
　御墨之昭回兼
　　睿辭之炳焕異寳所萃榮光燭天凡屬儒臣孰不
　　　欣仰(臣/)敢敬書末以志盛事
　　　䟦馬相國
　御書巻
　　　大學士馬公敡歴中外三十餘年而入政府
　眷倚為一時之冠歲庚辰四月
　皇上親灑宸翰題休容二字賜公公装潢巨軸尊藏
　　　箧衍惟謹越二年(臣/)玉書來京師公出以示(臣/)
　　　伏覩
　御書神力搏捖古欝蒼勁如彛鼎球圖光氣不可逼
　　　視誠希世之至寳也至于休容二字為古今相
　　　臣之極則先儒大學䟽解謂其心寛平廣大澹
　　　然無營粹然至正故能容天下懷才抱徳之士
　　　使各效其職以為國家之用而貽福利于無窮
　　　雖古伊傅周召之賢無以加此公之在政府也
　　　集思廣益求善如不及嘗言人臣起自下僚非
　　　積有才望不能膺
　聖主之知也業已洊躋大位而復矜才恃能沾沾與
　　　庻司百職争勝何為者哉玉書毎三復此語嘆
　　　公寛平廣大澹然粹然之意真可不媿古人而
　皇上之褒許期望於公者惟公能仰稱
　上㫖以為一代之宗臣無疑矣謹拜瞻
　聖藻附言巻末且幸朝夕隨公之後亦以自勵焉
　　　䟦陶𣙜使
　御書巻
　　　仰惟
　皇上天縱聖神留精翰墨雲章奎畫超軼古今而
　聖懷淵冲自晉唐以來諸臣遺跡無不刻意䂓橅其
　　　蘓軾米芾趙孟頫董其昌書臨者尤多神力巻
　　　舒隨筆變化視原本常百倍過之此巻臨米芾
　　　書五言律詩一首乃己卯
　南巡時賜内務府掌儀司員外郎(臣/)陶柱者庚辰秋
　　　員外𣙜關維揚出以示(臣/)玉書拜手敬觀驚喜
　　　竟日體結之精警蹲鋒之峭勁氣韻之蒼欎風
　　　骨之翔舉使米芾親見必且頫首嘆絶員外何
　　　幸獲兹異寳(玉書/)向在政地見員外出入禁闥
　　　歴有年所小心恪謹久而益勤用是上邀
　　特達之知以小臣而拜
　宸翰于行幄真殊遇也繼自今朝夕瞻仰敬思咫尺
　　　不違之義以勉圖報稱則令名寵錫克垂於有
　　　永不亦休歟
　　　書瑞隐先生巻後
　　　家大人自通籍後與若矦先生訂交于京師及
　　　今三十年矣書與先生弟翼侯同舉順治辛丑
　　　進士而翼侯從弟望侯亦以是科中副車與余
　　　同出西藪田先生之門越六年先伯兄禮存與
　　　望侯同舉康熈丁未進士又越五年壬子家弟
　　　仕可與先生公子履吉同舉孝廉于京兆兩家
　　　契分不啻膠漆以余聞若侯先生為少司冦及
　　　長西臺日課諸子讀律一條遇有疑獄令諸子
　　　各以意平反期合律而後已士大夫家以經術
　　　教子弟者當以先生為法嵗乙卯翼侯用治行
　　　第一由徳安令膺内召既至都門出所藏尊人
　　　瑞隱先生手澤示書家庭訓勉之辭觸物感懷
　　　之什意深㫖厚溢于楮墨且以左腕作書古質
　　　清勁令人肅然斂容以是益嘆公家世澤之長
　　　所由來者遠矣昔陸渭南極稱范巨川家訓謂
　　　為人祖父者盡如范氏之先人為人子孫者能
　　　盡如巨川世其有不興者乎吾於翼侯之藏此
　　　巻也亦云
　　　書袁節婦傳後
　　　余同官馬子甸臣為袁節婦傅引程嬰公孫杵
　　　臼事為喻夫史稱杵臼死于十五年之前程嬰
　　　死于十五年之後等死而難易殊者為孤在也
　　　以存孤之大義責婦則為節婦者待其孤既立
　　　成人續袁氏之祀然後以死自明報夫子於地
　　　下庻幾無憾嗚呼死生之際人所難言當其初
　　　念激發庸夫販豎無不可殺身成仁少一却顧
　　　而愛名節之心不敵其計生死之心古今忠臣
　　　孝子為之不克終者皆轉念敗之也節婦之死
　　　也其舅姑止之其家人止之乳哺之稚子依依
　　　襁褓假令節婦慕存孤之名欲强為其難以姑
　　　緩旦夕之死恐更遲十餘年日久事移徘徊瞻
　　　戀又將借孤之成立以為口實此時既不能為
　　　嬰又并不得為杵臼或曰人人皆杵臼其如孤
　　　何曰有嬰然後杵臼可為也無嬰則杵臼必彊
　　　為其難者下宮之難大索孤于宮中事廹矣嬰
　　　死誰與救孤者嬰之不死非天下後世之臣子
　　　所得借口也况孤立而嬰旋死乎節婦之言曰
　　　我非忍負生者也撫遺孤有舅姑伯叔在我獲
　　　死所矣向自誓必死以殉無庸苟活以負死者
　　　從容就義百折莫挽死生難易之際權之審矣
　　　嗚呼此尚得以匹夫匹婦之諒少之也乎天下
　　　有所遇不幸如節婦苟不至於棄其孤者寜以
　　　死為正可也余因讀節婦傳而特申其說
　　　書卓氏傳經堂集後
　　　卓子火傳建祠於塘栖里第奉其先入齋左車
　　　珂月三先生而名其堂曰傳經海内文章之士
　　　皆以卓之子孫世守侍郎忠貞公之教以克紹
　　　其先烈為能不媿於傳經之義争為詩文以紀
　　　之越數年裒成一帙嗚呼靖難之際一時忠臣
　　　烈士以守經蹈義而死者指不可勝屈乃其傳
　　　與不傳則亦有幸不幸焉余族高祖仲敬府君
　　　諱徳當明建文時用大臣薦授都督府斷事首
　　　上遵祖訓謹用舍安宗藩興教化詰戎兵五策
　　　比朝議削藩弱封復抗疏言分封以屏王室即
　　　地稍踰制宜裁之以禮奈何以細人上變輒動
　　　摇宗室復謁齊尚書泰謂今日宜用踐更法嵗
　　　簡遼寜燕谷䕶衛精銳軍以偹邉順命則已不
　　　則移師蹙之未晩與忠貞公請徙燕封以絶禍
　　　本之議畧同及燕師起伏闕門上書以漢吳王
　　　濞唐李茂貞事為言謂無使造膝近臣踵􁆭錯
　　　杜讓能之禍未幾以户科源士犒盛庸兵于東
　　　昌戰敗被執責燕王以大義亂刃交下死之後
　　　以陣歿不入逆籍族得全而世亦卒無知者夫
　　　建文死事諸臣身罹極刑戮及三黨宜族姓靡
　　　有孑遺而其子孫率多顯者自方正學及齊黄
　　　諸公皆有後則其他可知已忠貞公與有滅門
　　　之慘其遺孤得脫史不載其事而今卓氏之盛
　　　蟬聨不絶如此嗚呼此豈人力也哉余家幸未
　　　遘禍閱今三百年氏族漸蕃不可謂非祖宗忠
　　　孝積累之報而仲敬公死綏遺事日久湮没家
　　　大人屬王君于一為傳始著聞于世讀傳經堂
　　　集留連久之敬書末柬且以志吾媿焉
　　　䟦蔣崙園位思堂記後
　　　崙園蒋君初以孝廉知博平縣擢入為户部郎
　　　久之出守吉安遷山東鹽法轉運使未任而卒
　　　余與君交二十餘年竊覩君遇事明敏善斷毅
　　　然有為所至蔚著聲績可謂偘偘克舉其職者
　　　也及展兹巻見君題吉安郡署之額曰位思且
　　　自為之記以年少時放達真率未講明於脩已
　　　治人之學痛自鍼砭君之治郡於是為有本而
　　　余深媿知君之未盡矣夫人心之有思瞬息萬
　　　變日出而不窮欲强禁力禦使伏而不動譬制
　　　逸馬遏决川其為奔潰益甚易曰何思何慮非
　　　不思也能不越於其位則日用酬酢皆得艮背
　　　止所之道而無復憧憧往來之擾故雖動而益
　　　静子産之告子太叔也曰政如農功日夜思之
　　　思其始而成其終朝夕而行之行無越思如農
　　　之有畔則其過鮮矣畔言次也即位之義也無
　　　越思即不出位之義也子産之言政實有合于
　　　易象而君之名是堂豈不真知為政之本矣乎
　　　岐巖為君之兄子藏弆遺翰不啻拱璧今岐巖
　　　方以才望分巡江西家訓相承治行當後先輝
　　　映余三復太息為䟦卷尾而歸之並以志吾屬
　　　望之意焉
　　　䟦燕文貴草堂圖
　　　己亥秋予遯延陵有持破巻易粟者展之宋燕
　　　待詔所擬草堂圖也昔盧徵君鴻在開元時嘗
　　　賜隱居服官為營草堂其所居之室號寕極鴻
　　　嘗自圖以見志宋廣川䟦云其本嘗在叚成式
　　　家當時號山林勝絶不知逮今存否高希中嘗
　　　出此圖考之古本則有樾館而無寕極又景物
　　　增多致多繁碎此後人追想勝概而浪為之也
　　　燕待詔擬此圖数十年後李伯時臨一本又数
　　　十年後林彦祥臨伯時所臨一本而彦祥自書
　　　其首則云草堂樾館二紙亡之乆矣是其存者
　　　八耳觀此則鴻本在宋已不及見見者皆臨本
　　　即臨本亦不能全矣小米曾為石瑩中䟦彦祥
　　　臨本尤足據又王方慶于毘陵得伯時畫十志
　　　與彦祥臨本人物大小不同余家藏本與此巻
　　　亦如之卷中枕桃二字徧閱諸書俱各異同大
　　　抵古人畫入妙境冩之非一家觀者相其神駿
　　　毋拘形似間可也亟以粟易之重加装餙俟識
　　　者鍳定焉
　　　䟦侍講田公詩巻
　　　此吾師侍講先生遺蹟也先生詩格清古雋永
　　　曠懷高寄出入韋岑之間書法亦遒健無近今
　　　習氣此卷所載皆初入史館時作年甫二十餘
　　　遽切故園松竹之思非具善慧夙因安能擺落
　　　俗情妙解禪理如此而人歌人哭一篇竟成詩
　　　䜟尤可痛也三復吟諷不禁隕涕敬識数語于
　　　巻末惟湘老昆仲什襲藏之
　　　䟦宋漫堂珍藏董文敏字冊
　　　董文敏筆札妙天下同時士大夫家藏弆者必
　　　多距今七八十年而殘牋齾翰絶不易購漫堂
　　　先生得此数劄珍同拱璧宜矣文敏書體兼衆
　　　妙而用顔法者為最工此冊隨筆所至若不經
　　　意細按之結搆精宻于跌蕩瀏灕中具有凌厲
　　　勁挺之概當從争坐位脫化得之先生鍳賞稱
　　　當代第一亦謂鄙言畧見門庭否也
　　　䟦笪江上字
　　　江上先生築室欝岡抗跡世外日以圖史翰墨
　　　自娛楷法全體晉人行草出入于唐宋名賢間
　　　自闢門逕二十年以來海内人士訪購寸縑尺
　　　楮珍同拱璧吾甥興宗獨得所臨華陽隱居帖
　　　素牋十幅以所言皆修真餌芝之事因張諸屏
　　　以為吾姊壽一展誦間朱陽之館玉律之砂彷
　　　彿如覯其為祝嘏也多矣以視世俗乞取諛詞
　　　相誇詡者何啻霄壤哉
　駕幸江寕紀
　恩碑記
　　　康熈三十八年春正月
　皇上軫念淮陽水患下詔南巡二月
　車駕臨淮境親履河堤周覧形勢以修築方畧指授
　　　河臣又
　特命截漕發糶賑恤被災州縣嗣是濟江而南徧歴
　　　吳會蠲逋賦減商課廣進取之額沛矜恤之仁
　徳音屢布恩澤至厚夏四月己酉
　駕入江寜軍民數百萬歡迎夾道頌聲徹於
　行在越翼日庚戌傳
　諭内閣明洪武為一代創業之君朕前南巡二次俱
　　　特行祭祀並親至陵寝禮奠今巡幸至此當仍
　　　往親祭著大學士等議奏欽此大學士(臣/)伊桑
　　　阿阿蘭泰張玉書言前者
　乘輿兩幸江寕已
　親至明陵酹酒兼遣大臣致祭今請耑命大臣不必
　　　更煩
　車駕奏入得
　㫖洪武乃英䧺奮起建功立業之主不可與他君竝
　　　朕當躬往致奠其祭文著撰擬進覧比翰林院
　　　撰進祭文復䝉
　御筆親加改定頒發太常壬子
　　遣兵部尚書兼管太常寺事席爾達詣明太祖陵
　　　質明致祭而
　上即以是日率諸王羣臣躬至陵寳城前拜奠三爵
　　　如前禮既出
　駕過明故宮徘徊止輦見荆棘載路且有成麥畦者
　　　慨嘆久之越二日甲寅
　御書治隆唐宋四大字遣侍衛馬武海青等捧示諸
　　　臣曰此
　御筆為明陵題殿額者明日早
　命郡王率大學士伊桑阿阿蘭泰張玉書同往行禮
　　　安奉殿内於是諸臣環跪瞻仰無不感誦歎服
　　　(臣/)玉書奏曰自古帝王未聞躬祀前代陵寝者
　聖駕三至明太祖陵親行奠禮兹又
　特書殿額以示優隆
　盛徳懿典允光千古且治隆唐宋四字於明太祖創
　　　垂功業至為確切一經
　宸翰褒題而史書遂有定論(臣/)等不勝欣仰之至是
　　　日又傳
　諭曰朕昨往奠洪武陵寝見牆垣復多傾圮可交與
　　　江蘇巡撫宋犖織造郎中曺寅㑹同修理朕御
　　　書治隆唐宋四大字交與織造曺寅製扁懸置
　　　殿上並行勒石以垂永逺欽此乙卯昧爽郡王
　　　率大學士及巡撫等具儀恭捧
　御書扁額安奉明陵殿内行禮而退一時在省文武
　　　官吏與闔城父老子弟環堵聚觀僉謂
　鑾輿三幸江南不獨黎元比屋被澤即山川百神亦
　　　罔不欣悅而加禮明陵尤屬曠典
　大聖人行事真足超軼百代(臣/)等幸生唐虞之世又
　　　得親見
　堯舜之君
　帝徳巍蕩如天難名惟有仰祝
　聖壽無疆爾於是(臣/)玉書拜手紀事而翰林(臣/)倪(某/)
　　　恭書勒石
　賜遊暢春園玉泉山記
　　　四月初四日辛未
　上御暢春園内澹寧居大學士伊某等以折本請
　旨畢
　上傳大學士伊某阿某王某張某尚書庫某馬某索
　　　某圖某沙某班某左都御史沙某侍郎常某席
　　　某朱某安某滿某學士德某常某同進
　　暢春園看花從澹寧居右邊入至淵鑒齋前沿河
　　　堤上列坐
　賜飯畢諸臣縱觀巖壑花光水色互相暎帶園外諸
　　　山歴歴環拱如屏障
　上御船遶淵鑒齋而下
　命諸臣從岸上隨船行諸臣過橋向西北行一路目
　　　不給賞至花深處是時丁香盛開共數千樹逺
　　　近爛漫
　上登岸
　命諸臣隨行遇名勝處輒
　親賜指示諸臣得一一見所未見遊畢回至淵鍳齋
　　　前謝
　恩而出是日
　上隨諭諸臣玉泉山邇日景物正佳初六日早再來
　　　同遊初六日癸酉早
　上御玉泉山静明園諸臣俱集從園西門入園在山
　　　麓環山為界林木蓊欝結搆精雅池臺亭館初
　　　無人工雕飾而因高就下曲折奇勝入者幾不
　　　能辨東西徑路攀躋而上歴山腰諸洞直至山
　　　頂眺望西山諸勝
　上傳諭諸臣俱乘船回各家人役皆携襆被先至西
　　　直門伺候諸臣出至園門外謝
　恩皆稱臣等生平經歴山水勝槩從未得如此耳目
　　　開滌心神怡曠真天作地成以貽
　皇上䝉
　恩賜遊實千古未有之幸
　上遂登舟留大船二隻一
　賜親王乘坐一令諸臣並載并差員前往啟閘沿途
　　　稻田村舍鳥魚翔泳宛然江鄉風景而郊原豐
　　　縟氣象又為過之諸臣至西直門登岸莫不踴
　　　躍懽欣慶
　聖世泰交之盛自巻阿遊歌以後曠世僅見云
　賜遊化育溝後苑記
　　　康熈四十七年五月十八日
　駕至化育溝行宮扈從内大臣各給房五間皆倚山
　　　為璧草木蓊翳具有幽致(臣/)初與扈從亦分給
　　　焉二十二日有
　㫖命同内大臣纛章京一等侍衛及衆翰林官遊觀
　　　後苑從東掖門北行縁路皆菜畦蔬圃内地諸
　　　蔬悉具而野花雜卉錯出于其間其北靣則灤
　　　河之水引入小河中碧波澄澈可以見底魚名
　　　栁根赤者極多水至清而魚咸孳生游泳于内
　　　亦一異也苑内疊石處少絶無經營締構之迹
　　　其曲折蜿蜒坡陀高下皆因任自然輒饒幽勝
　　　山境葱欝在萬峰環抱中而地勢又極疎曠遥
　　　矚之則邃如也平覧之則廓如也内境實罕有
　　　此勝概渡河而北為澄鑑亭又行則為霞標又
　　　左則為四面雲山復過一河則為宛在亭皆有
　御題扁額是日
　上御宛在亭東西座為
　　皇子亭旁左三間諸滿臣列坐于内右三間則(臣/)
　　　與諸翰林坐焉
　賜食四盒凡十數器俱異常膳又從
　御前撤賜口外百合一盌極甘美乳調雉羮亦平生
　　　所未食又
　特賜(臣/)麫食一器令携回寓舍皆珍品也其音樂則
　　昇平雅奏與外廷逈别諸臣宴賞盡歡午餘方罷
　　　(臣/)與翰林諸臣同至直廬謝
　恩隨又
　賜金蓮花一瓶是特移種于口外者鮮妍可愛與五
　　　臺山所産無異他省諸山未之見也
　賜遊哈喇和屯後苑記
　　　五月二十四日
　駕自化育溝移蹕哈喇和屯哈喇和屯䝉古所謂烏
　　　城也有
　御製碑文在勅建穹覧寺内二十七日有
　㫖命同滿大臣等遊觀後苑從西旁門入經一大軒
　　　額曰松壑清越登山至一佛寺為慈雲大士閣
　　　有藏經在焉佛像及供器皆與外製者不同出
　　　閣經一軒曰泉蘿幽映渡浮橋北行橋下為灤
　　　水從西來分為支河引入苑内河中魚至多又
　　　行一徑至
　行殿前面山臨流山石嶙峋聳削上建二亭即所謂
　　　小金山者時同翰林諸臣于
　殿旁選石而坐
　賜有蒲蓆坐墊少頃
　賜食五器各飽飫
　御饌饌畢渡橋登山
　命内侍導行時
　上遥望諭曰可隨意徧觀勿拘形迹因歴覧前後二
　　　亭前一亭淺深規制俱與金山之留雲亭仿彿
　　　亭聨曰丹地平陵霽夕月懸高閣靈池不鑿雨
　　　時雲起澄潭可以想見勝概後一小亭絶類金
　　　山吞海亭且相望一大石在河中流與善財石
　　　無别此小金山所由名也臣徘徊久之江天風
　　　景宛然在目因對諸臣言不意身在塞外復遊
　　　故山真人生之希遇也諸臣皆相顧感歎非
　聖恩安能至此既下循長堤而行觀金蓮花種植凡
　　　数畆色正黄彌望奇英煥爛自壓諸花之上其
　　　他野卉不知名者不可勝紀回至
　行殿前内侍導從殿左行所歴多佳勝渡浮橋而南
　　　至一别殿曰寄雲涵碧四面皆垂簾曠覧無際
　　　所列異花最盛轉至水次登舟絶灤水而渡伊
　　　蘇河水水中有大洲上有軒額曰煙月清真聨
　　　曰山林依石瀬溪谷潤清波去軒数十武有亭
　　　曰積翠聨曰垂釣有深意望山多逺情南有小
　　　亭曰碧玉鬖自此登舟復渡至灤水乃登㟁同
　　　翰林諸臣至直廬謝
　恩
　賜遊熱河後苑記
　　　六月二日
　駕至熱河行宫十一日有
　㫖命同滿大臣等遊觀後苑由正門入向東北行至
　　　山崖有殿三楹額曰萬壑松風聨云雲巻千峯
　　　色泉和萬籟吟歴石磴数十層紆折而下右有
　　　八角亭可垂釣過橋循長堤行時
　上在亭中顧謂(臣/)等曰此堤形勢有類靈芝盖長堤
　　　綿亘蜿蜒至中道别出一支分為三沱各踞勝
　　　境實與芝相類也其東則雲山罨畵西則
　　皇子讀書之所直行里許至
　駐蹕之地正門額曰澄波疊翠門外居中設
　御榻眺覧曠逺千巖萬壑俱在指顧間入門少西為
　　　延薰山館聨云雲移溪樹侵書幌風送巖泉潤
　　　墨池後有佛堂額曰水芳巖秀聫云自有山川
　　　開北極天然風景勝西湖旁有樓額曰雲㠶月
　　　舫聨云疑乗畫棹來天上欲挂輕㠶入鏡中轉
　　　至
　御座正殿前羣花列植極多異種繡毬五本分五色
　　　目中所未見也對面有臺曰一片雲於是臺上
　　　設音樂滿諸臣坐于東廊(臣/)偕翰林諸臣坐西
　　　廊小榭内設木榻既宴
　賜食數器又特賜
　御膳野雞羮一器及午宴罷羣起謝
　恩出遂登舟泛湖湖之極空曠䖏與西湖仿彿其清
　　　幽澄潔之勝則西湖不及也岸有喬木數株近
　　　侍云此皆奉
　上命所留隨樹築堤蒼翠交映而古幹更具屈蟠之
　　　勢舟中遥望勝概不可殫述有逺㟁縈流極其
　　　浩淼者有巖廻川抱極其明秀者萬樹攢緑丹
　　　樓如霞謂之畫境可謂之詩境亦可而詩與畫
　　　遜真境逺矣湖東岸一閘温泉水從此入登岸
　　　則有荷池数畆上有凉殿殿右有亭為曲水流
　　　觴之地額曰蘋香沜聨曰雙澗常流月千峯自
　　　合雲逺近泉聲皆隨地勢曲折疏導而得之循
　　　湖水數折復至初乘舟處登岸渡橋由舊道而
　　　出此苑中東北一路勝概也至二十八日復奉
　命再遊則尋西北之勝從東掖門北行仍經萬壑松
　　　風由長堤至澄波疊翠時從正門行直過雲㠶
　　　月舫循廊下行至一片雲處仍坐西廊房
　賜食觀樂復特賜
　御案羮湯食畢而起傳
　諭荷花盛開可同往觀之登舟過藏舟塢對望隔一
　　　堤湖光空明無際所謂雙湖夾鏡者於此地見
　　　之湖西蓮甚盛内有一種色至鮮艶者從敖漢
　　　部落得其種花與葉俱浮水面倒影湖中最稱
　　　竒麗其他或逺或近或數叢或散布清芬環匝
　　　真巨觀也登岸地勢平衍有田疇有林木過小
　　　橋數折沿山趾而行山巔蒼藤古蘚不知幾百
　　　年物比至關口關以外為獅子峪關踞嶺上是
　　　為西嶺關下一軒額曰濠濮間想有二聨一曰
　　　窻間樹色連山净户外嵐光帶水明一曰野静
　　　山氣斂林踈風露長坐憩數刻真覺别有天地
　　　非人間也其山後榛子峪松樹峪不及往而返
　　　南行則為龍王廟又南則迤邐石徑雜以叢卉
　　　春月梨花甚繁稱一時之盛勝山行約十數里
　　　坡陀委折時斷時續異境天成回至長橋石磯
　　　而西北一路之勝皆仿彿得其梗概矣復乘舟
　　　指西掖門登岸偕于岸旁謝
　恩所謂十六景者一曰澄波疊翠則
　御座正門也一曰芝逕雲堤則長堤也一曰長虹飲
　　　練則長橋也一曰暖溜暄波則温泉所從入也
　　　一曰雙湖夾鏡則兩湖隔堤䖏也一曰萬壑松
　　　風則入門山崖之殿也一曰曲水荷香則流觴
　　　處也一曰西嶺晨霞則關口西嶺也一曰錘峯
　　　落照則逺望苑西一峯也一曰芳渚臨流即石
　　　磴旁之小亭也一曰南山積雪則苑南一帶山
　　　也一曰金蓮映日則西岸所見金蓮数畆是也
　　　一曰梨花伴月則春月梨花極盛處也一曰鶯
　　　囀喬木則堤畔所有喬木數株是也一曰石磯
　　　觀魚則石磯隨處可垂釣者也一曰甫田叢樾
　　　則田疇林木極茂盛處也宇内山林無此竒麗
　　　宇内園亭無此𢎞曠先後布置皆由
　聖心指㸃而成未成之時人不知其絶勝既成之後
　　　則皆以為不可易矣大抵順其自然行所無事
　　　因地之勢度土之宜而以人事區畫于其間經
　　　理天下無異道也
　　　遊遼東千頂山記
　　　康熈二十一年歲在壬戌海宇削平慶典具舉
　　　春三月
　車駕至盛京告成功於
列祖
三陵畢謁巡涖邊塞特
　勅扈蹕部院諸臣留都祗候(臣/)玉書叨與侍從自興
　　　京奉
　命返轡時日休暇将徧歴州邑諏訪舊聞㑹積雨中
　　　阻不獲逺渉遼陽城南五十里為千頂山迤邐
　　　盤互夙擅竒勝望後十日持襆被杖䇿以行比
　　　過遼城獲覩
太祖高皇帝駐師築壘據河克敵之遺蹟又延問故老
　　　得年八十以上者二人指述舊事尤詳越宿冒
　　　雨入山既至風日開霽恣覧縱陟往返凡八日
　　　山多竒峰巑岏稠疊不可指屈故名千頂僧寺
　　　最著者五曰祖越龍泉中㑹大安香巗志無紀
　　　載或曰唐貞觀中征高麗曽駐軍於此語多附
　　　㑹㨿元皇慶中直學士陳景元撰僧雪庵塔記
　　　言僧自毉巫閭駐錫大安後移居鴨緑江復還
　　　香巖具有異蹟今香巖寺西有雪庵塔而諸山
　　　所傳名勝亦往往以雪庵著則五寺舊址雖不
　　　可考而其創建在元以前興起在皇慶以後亦
　　　可信已夫遼陽為
　　國家肇基重地
陵宮相望百有餘里此山蟺蜒瑰異嫓之往代當在東
　　　都瀍澗西京覇杜之間而關塞遼逺輪蹄罕及
　　　致使靈峰鷲嶺欝而不彰(臣/)玊書來遊來觀欣
　　　歎希覯隨跡所至用志梗概山不勝紀仍以五
　　　寺繫焉
　　　循遼城而南里許山色凝碧籬落類江左至八
　　　里村有梨數百株雨後吹白如雪踰石門度七
　　　嶺東南行為湯泉泉近濁可滌不可飲也入山
　　　經邢崖徑路逼仄萬峰囘互鳥鳴樹底雜卉蓊
　　　翳梨最盛彌漫溪谷七八里不絶過南塔有官
　　　亭遺址勝國時将吏宴遊休暇之地又數武至
　　　祖越寺寺環山而構靣俯背倚左右拱揖高輒
　　　數百仞巒岩洞石名各肖形有神人仙佛蓮月
　　　盂缽螺髻獅象之屬惜無髙人勝流持擇評品
　　　雖稱名近鄙仍而不變也由寺東縁磴而上脫
　　　帽杖藜盤礴沙礫数百歩得巨石石形如丸圍
　　　徑以丈許兀踞峰頂凌虛聳特不欹不仄石上
　　　為松坡為石佛崕為羅漢洞洞對峙曰振衣岡
　　　磨崕大書蒼潤可愛名氏已蕪蝕略見彷彿而
　　　已又里許歴危磴數百級至巔鑿壁為斗室顔
　　　曰無梁昔有老僧精梵律者常棲宿其地他僧
　　　處之或觸鬼物或虎嘯於側中夜惴慄輙携軍
　　　持而下僧浩然云
　　　自祖越折而西可五百歩兩崖夾峙劃然如門
　　　既入泉流潨激泠泠如操石琴溯流而上一徑
　　　盤紆古木間植達龍泉寺聞粥鼔聲與泉聲應
　　　而軥輈鳥語雜㳫其中泉出寺後彌勒峰峰左
　　　有石洞方幅數尺珠光噴湧穿澗而溢寺僧截
　　　木承之刳腹類竹引入牖下有若懸溜凡祖越
　　　所見西北諸峯皆在寺東峰勢詭異險幻正側
　　　殊狀遊者心目駭蕩不諦視不能辨也寺延袤
　　　僅數畆其築室架壑皆依山偃仰有清越環映
　　　之致故山徑峭窄而取境特竒寺為故相國范
　　　文肅公舊遊地其子忠貞公所書字存藏經閣
　　　中寺僧寳而藏之出以示客結構嚴冷如見其
　　　人
　　　龍泉距中㑹不十里山徑曠衍林隩暢蔚虎跡
　　　交錯竟日無行人晨興循龍泉東麓折而南有
　　　牝鹿十數注坂徐下僧曰此鹿就飲溪澗水耳
　　　畋獵罕至故與人狎然時墮虎口至中㑹寺寺
　　　前為水閣方廣半畆夏秋之交霪潦演溢九峪
　　　之水滙注于下閣因是得名其盛時水石交映
　　　禽鳴魚沬頗極登臨瞻眺之勝今閣久廢僅存
　　　石址而水勢亦湮塞尋所謂九峪水故道無識
　　　其源流者可為太息中㑹在五寺為簡寂禪宇
　　　剥落無復舊觀僧耻若遼陽人有學行築室数
　　　楹書史盈案龍泉西南諸山皆倚室東隅而松
　　　苔峰西峙與粥魚庵故址相望嵐氣環匝視静
　　　而聼逺坐移時窅然深也
　　　出中㑹行十里許草樹藂密溪流鏘然水穿石
　　　中時露時伏是為大安寺山址又里許徑路盤
　　　紆下馬拾級而上行五百餘歩徑漸平復騎距
　　　寺半里許奇峯疊嶂聳出雲表如立如踞如拱
　　　如戴孤挺峭厲率去地數千尺寺枕山之中前
　　　俯後仰萬象盤欝入寺憩五峰丈室閣鈴松韻
　　　時發異響坐久之邀兩僧導遊人授一藤杖循
　　　百佛堂過薛庵至瓔珞峰峰突兀無梯膝行而
　　　上有泉出石旁如盎既下入萬松林逶迤里許
　　　隱蔽日月野卉數十本色丹而妍錯互于古松
　　　之隂幽麗特甚自此山益竒徑益偪沙礫雜糅
　　　積葉盈數尺怪石怒攫下視無際心𢥠然而危
　　　乃令兩僧前挈後掖䇿杖其中同行七人穿叢
　　　莽排朽株纍纍然趾背之相錯也行十餘里至
　　　羅漢洞洞深五六丈懸崕後阻蘚壁對峙有明
　　　嘉靖中華學士察題石出洞口折而西遥望石
　　　穴如牖為雲封洞背雲封過馬蹄㠗當衆山之
　　　中南緬通明北俯中㑹若襟帶然又百餘步經
　　　石門渡嶺天風乍起山木盡號仰睇仙人臺一
　　　峯斗絶空際疑不可即循磴道徐上約數十尋
　　　至臺趾左深潭右絶壁環顧諸山盡在肘腋之
　　　下臺上布石枰柳柳州記仙奕山庻幾似之而
　　　其矗立萬仞之巔崚嶒竒詭飛鳥垂翼虎豹却
　　　顧海内諸山所罕覯也此峰居大安中㑹香巗
　　　之間山脉之所薈萃故遊大安者指為盡境折
　　　而下則去香巗為近于時夕陽在山隂氣慘肅
　　　不及還大安遂尋香巗而西距仙人臺二百歩
　　　有徑東南行孤峰旁突為觀音閣閣久廢而其
　　　地特勝衆山環列蒼靄畢㑹蔚然巨觀又東為
　　　夾峰元僧雪庵栖息之地峰下為洞洞口正黑
　　　傾亞不能措足手捫一穴僅容膝兩石離立横
　　　木其中背石履木下見深塹側身而入攀穴而
　　　出極山行之險甫出穴復對立一峰架木為梁
　　　濶僅踰尺引絙乃度夾峰之名以此峰頂有巨
　　　石有古屋有斷碑峰外道絶仍觸險出洞口歴
　　　鸚鵡石雨花臺循錦繡坡至香巗日已暝矣僧
　　　言深夜常聞虎啼繞佛閣數匝而去遂墐户就
　　　宿曉起捫石碑得元直學士陳景元撰雪庵塔
　　　記碑覆土中百餘年掘土得之苔蘚瘢胝雜以
　　　塵垢字畫漫漶不可辨强起衆僧鈎剔滌除纎
　　　翳盡去所刓缺者纔七八字文載雪庵始末甚
　　　詳字體亦遒潤諸寺碑版之文此居第一由山
　　　後循舊徑度嶺又尋别峰東過䨇井撫朝陽寺
　　　碣折入松林經大安而返千頂勝概以大安為
　　　最而山徑竒特實在香巗大安交㑹之介以道
　　　出諸山之背䆳奥深隱故多見側勢登覧者憚
　　　其僻遠往往避險而就夷皆未能窮極兹山之
　　　勝者也
　　　蠲免儀真縣坍江田糧碑記
　　　方伯鶴鳴慕公奉
　特簡開藩東南利興弊滌蠲煩釋苛閱數年而大江
　　　南北百城頌徳異口同聲咸紀述公績以志不
　　　朽而儀真縣則有蠲除坍江田糧一事其為利
　　　溥而貽福逺莫有過焉者也禹貢荆揚之域濵
　　　江卑溼故厥土塗泥揚州田居九等而荆次之
　　　今則三吳稅重甲天下矣漢唐以後論田賦者
　　　多有資江灌漑之利而未及坍田之害意者江
　　　與河異性河决難制而江流有常縱有坍沒未
　　　甚為民厲故史不悉載歟百餘年以來凡江流
　　　所經之地民田被坍者一歲數告然而郡縣有
　　　司格之者十九大吏格之者十七其得悉陳民
　　　隱不壅上聞者抑已鮮矣儀真縣濵江田自
　　國初歴嵗坍没計上中下八十六頃二十五畆
　　　有竒應除免額課六百五十七兩有竒里民失
　　　業流離委瑣至鬻妻孥以辧
　　國賦前鳳陽巡撫張公兩為䟽請户部以全書既
　　　定不便更張為辭至康熈四年清丈田畆儀真
　　　縣丈增田一百餘頃以抵坍額尚多贏羡於是
　　　里民復具牒力控謂缺額有抵上不虧
　　國課而下可拯沉葘計無便於此者而前令某某
　　　猶且難之至八年知縣汪君時㤗始慨然請於
　　　府司府循故事覆核至再復具里民牒狀上訴
　　　既允咨部矣遷延兩載仍庋閣不行迄我慕公
　　　涖事伊始汪君具册籍申請如前公聞而惄然
　　　傷之於時百姓濡毛焦髮恨不能斯須脫於焚
　　　溺然而催科為急民命為緩實不敢必公之遽
　　　為請豁而部議之遽從公請也乃未幾忽聞所
　　　請已得
　俞㫖盡蠲田坍應輸糧若干兩以新增抵舊額里民
　　　驚喜出于望外於是嘆天下事務在力行而已
　　　踵因循之弊襲拘牽之說雖身秉化權而功徳
　　　不能及於一物漢人所云三公徒治簿書而無
　　　惻怛豈弟之心誠痛之也今夫有田始有賦田
　　　汨於江而欲督民輸課此
　功令之所深斥而諸有司甘心虐民泄泄然以秦越
　　　人相視者母亦謂司計者主贏而不主絀非鈎
　　　考詳覈不能已於詰問於是文移往復吏更數
　　　手時歴數載猶豫不决而害獨中於小民惟公
　　　視民疾苦痛若切膚方縣牒甫上即白於巡撫
　　　馬公列其事入告而部議以公之重卒無齟齬
　　　議上即報可曽不數月而二十年之痗心疾首
　　　隐忍負痛者一旦渙然以釋事之成敗遲速繫
　　　乎人如此仁則生勇誠能格天其公之謂歟公
　　　之造福徳於吳人也非一事矣蘓松浮糧積困
　　　日甚公頃者特疏未允
　廟堂之意或姑俟異日安知乘間補牘不復轉圜於
　　　俄頃乎此則兩郡百世之利而非僅一鄉一井
　　　之食公福也已余特牽連及之以致吳人頌禱
　　　之意云
　　　蕪湖關碑記
　聖天子御㝢三紀而邉冦削平中外清晏薄海以内
　　　舟車駢㳫幾於行萬里不持寸兵含生樂業之
　　　象三代而後所僅見也而
　聖心軫念民依既賜田租復拯商困屢下
　詔㫖飭關政以通商惠民猶恐司𣙜者耑遣諸散僚
　　　未盡稱職廼輙
　簡用内府近臣往督其事如蕪湖一關夙稱江左重
　　　地康熈三十七年
　上遴選在廷才望特命侍講學士郎公為監督而以
　　　禮曺覺羅塞君佐之公與塞君感激知遇甫下
　　　車即協心力釐革諸積弊越半載而逺近被徳
　　　頌聲溢于衢路三十八年夏四月
　車駕南巡至江寧余忝與扈從見兩江商民上蕪關
　　　治状具言監督臣􁎎履之潔政績之清近今罕覯
　上深加褒異比公朝謁
　行在遂
　御書松風蘭露四字賜公盖隱然以潔清之義特示
　　　優奨且將用蕪關風厲諸榷使也一時扈蹕諸
　　　大臣咸頌
　聖明知人善任而以公克稱任使為難余辱交于公
　　　久退而詢公涖關之詳公遜謝不敏廼衆商民
　　　之辭則有徵矣謂蕪邑城臨大江而關署適當
　　　其衝賈舶銜尾雲集往往以風濤震蕩不測為
　　　患惟公持大體滌煩苛絶濫征禁抑勒凡民間
　　　日用所需與夫升斗尺寸所入例不應𣙜者悉
　　　以與民而舟行阻滯之弊息至若黔蜀两粤江
　　　楚之區楩楠杞梓豫章之材歴叢篁深谿蔽江
　　　而下其取之也至勞而運之也至艱自司𣙜者
　　　不察乃有丈量留難到瀂供億之累兼以疾風
　　　斷䌫越關加罰之苦公臨關親閱無稽時無溢
　　　費而且官稅未敷者為之權宜酌劑私負未償
　　　者為之轉移勸輸所以培商本恤商害者無所
　　　不至設以公之法懸之通都著為令甲豈獨一
　　　時之利自今以往實百世頼之余聞之而不禁
　　　愾然嘆也在昔周官以九職歛財賄而關市山
　　　澤之賦居其二商之有稅昉自古昔初未為厲
　　　民而或因稅以階之厲者非法之不善奉法者
　　　過耳頃復仰奉
　徳音減除歲入贏羡之數則繼此為𣙜使者其辦賦
　　　為益輕倘能循公已試之轍恪守焉而不變於
　　　以通商惠民寜有既乎聞者皆曰請書之以勸
　　　來者遂不辭而書為記
　　　東臯記
　　　朱子駿文将歸雲陽之東臯揖余言别曰東臯
　　　距城東不一牛鳴地余偕伯兄肇基築室其間
　　　奉吾母以娛老子盍為我記之余叩其勝延袤
　　　凡十畆圍以高楓長槐環以曲阜依阜為池編
　　　竹為徑循徑而入有石門門以内植卉數十本
　　　長廊繞池分南北焉南四面皆水横欹石橋橋
　　　畔有舫左植桂右植蘭蕙環池蒔荷置一亭俯
　　　之額曰清娛北三面岡為城列柏如拱為古柏
　　　堂堂側為攬勝閣憑閣而望則南浦諸勝隃對
　　　几席由堂而左有阜高下偃仰勢若斷嶺嶺半
　　　置片石亭由亭迤折而下叢篠翠隂仰不見日
　　　最深處為萬竹軒面方池黛蓄膏淳窅窱澄映
　　　池旁築危樓高數十尺以榆柳䕃之顔以木未
　　　凡所為堂榭陂池不礱不斵非有世俗鏤繪綺
　　　麗怪木詭石之供聊適吾意而已余聞而俯仰
　　　太息因謂朱子曰三十年以來東南園林山水
　　　之勝浸滛絶響矣舊家世族既獮薙於風凋木
　　　謝之後而兵燹頻仍大獄數起即所稱薦紳華
　　　膴與閭左稍自封殖者常岌岌乎懐抱蔓之憂
　　　何暇及宴娛遊賞事耶比歲海烽寖熄而連營
　　　重鎮参錯櫛比於西津北固之間地方大吏壹
　　　意以清浄休養疲癃庻幾承平漸覩則異時園
　　　林山水之勝亦以次修葺而東臯其權輿也矣
　　　嗚呼廢興成毁相尋無已毎見閥閱之家祖父
　　　之遺書桮棬鮮能傳及三世而况區區土木竹
　　　石乎西都士大夫名園相望而未幾廢為荆棘
　　　平泉荘成愀然身後無窮之慮而後嗣不守卒
　　　為達人所笑人世滄桑之感豈獨在兵革耶東
　　　臯簡樸蕭散自然幽勝且其地僻處城東偏不
　　　當車馬騷驛之衝肇基駿文兄弟友讓同修閒
　　　居奉母之樂而不汲汲於仕進園樸而完地静
　　　而䆳人穆而和是三者皆可久之道而朱子有
　　　焉昔歐陽文忠公記海陵許氏南園盛稱其一
　　　門孝悌化及鄉人而且屬望其子孫力行而不
　　　怠吾於東臯亦云
　
　
　
　
　
　
　
　
　
　
　
　
　
　張文貞集巻六
欽定四庫全書
　張文貞集巻七
　　　　　　　　　　　　大學士張玉書撰
　　　侍直恭紀
　上謂大學士等曰性理大全所言三分益一徑一圍
　　　三之法爾等以為可行否明時人有論樂律之
　　　書前令熊賜履看閲昨賜履閲畢進呈其意仍
　　　以蔡元定之說為主朕問蔡元定之說果脗合
　　　乎賜履曰似亦相近以朕觀之徑一圍三之法
　　　推算必不能相符若用之治厯必多違舛今試
　　　以此法算日月交食其錯繆可立見矣又有為
　　　宻率乗除之說者徑一則圍三有竒徑七則圍
　　　當二十有二逓推之皆用此法然止可算少不
　　　可算多少則所差微𣺌積至於多而所差或什
　　　伯或千萬矣即九方分之說其法似乎少宻然
　　　亦未能悉合明末有鄭世子載堉辨論樂律極
　　　言三分損益隔八相生之非但其說亦不能無
　　　弊搃之算法明顯易見不容毫釐有差試之於
　　　事皆可立騐雖不諳文義之人亦能辨其是非
　　　欲以空言取勝不可得也王熙張玉書奏曰凡
　　　事必求實騐況算法争在銖黍膠執成說空言
　　　支餙何補於用歴代論歳差所重亦只在算法
　上又諭曰近日有江南人梅姓者聞其通算學曽遣
　　　人試之所言測景全然未合從來測景之法某
　　　日某時太陽到某度其辨甚微此人立表至短
　　　曽不踰寸一寸中差一杪至尺則差一分至丈
　　　即差一寸彼因算法不宻故測景用短表以欺
　　　人不見耳今人所講算法其始亦各有原本止
　　　因不能窮究故一切踈漏如熊賜履言算法皆
　　　踵襲宋人舊說不自知其非是且人縱知徑一
　　　圍三之誤若以此語人必羣起而非之以為宋
　　　人既主此論不可不從究竟試諸實用一無所
　　　騐爾等第依其法試之當自了然也熙等奏曰
　　　前人所言豈能盡當徑一圍三之法推算不符
　　　雖蔡元定之言何可從也
　皇上洞悉律數究極精微真足超越千古(臣/)等踈陋
　　　得聞所未聞不勝欣幸
　　　紀平定江南事
　　　順治元年五月既定燕京七月招撫山東河南
　　　侍郎王鰲永宻奏江南情形言南中擁立福王
　　　改元𢎞光史可法為閣部劉澤清東平侯劉良
　　　佐廣昌伯黄得功靖國公髙傑興平伯分踞四
　　　鎮攝政王多爾衮遺書可法諭之降可法旋報
　　　書語多不屈十月丁卯
上御皇極門晉多羅豫郡王多鐸為和碩豫親王旋拜
　　　定國大將軍偕多羅承澤郡王碩塞及恭順王
　　　孔有德懐順王耿仲明智順王尚可喜續順公
　　　沈志祥等將師下江南中道聞流寇西遁師自
　　　孟津濟河趨潼闗二年正月西安下二月提戈
　　　南伐收降所過州縣投誠總兵許定國以計誘
　　　殺髙傑四月克揚州可法死于軍五月師抵南
　　　京明福王朱由松率其奸相馬士英及諸太監
　　　聞風潛遁官吏軍民開門降時在城者公則魏
　　　國保國侯則隆平臨淮懐寧靈璧安逺永康定
　　　逺伯則忻城太興寧晉南和東寧安城洛平成
　　　安駙馬則齊贊元内閣大學士則王鐸翰林則
　　　程正揆張居六卿則有朱之臣梁雲構李
　　　綽給事中則林有本陸朗王之晉徐方來莊則
　　　敬等其劉良佐及髙傑子元炤并提督總兵官
　　　先後來歸者凡二十三員馬步兵合計二十三
　　　萬八千三百有竒越十日六月已未㨗音至京
　　　師
上御殿受朝賀是日祭告
天
地
宗廟
社稷福王走蕪湖大師追及之逆戰大敗黄得功中流
　　　矢死餘衆奔潰總兵田雄馬得功乃以計縶福
　　　王及其妃來獻于軍於是江南北郡縣相繼歸
　　　附文武將吏先後悉繳符印豫親王各給劄令
　　　仍領舊職惟六部衙門停給禁𢎞光錢開鼔鑄
　　　設鹽運司于揚州裁各衛所官仍留衛兵裁南
　　　京鳳泗各陵衛兵留守陵太監用軍中户部司
　　　印遣官督諸路稅課逃官員缺俱就軍前委補
　　　滁和間有杜陽王者梗命移師擊之旋就擒事
　　　聞頒
詔蠲赦閏六月
命大學士洪承疇以原銜總督軍務招撫江南各省地
　　　方九卿科道集議南中設官事宜人持一牘不
　　　啻聚訟有議部院科道全設如行在例者有議
　　　六部各留侍郎一員量裁司官者有議設都督
　　　府以親王領之歳一更代者更有云我
　　朝定鼎北京當以南為陪京者陪京之名於義無當
　　　而一時建論張官置吏悉同輦轂必欲踵襲留
　　　都故事悖謬滋甚吏部侍郎陳名夏謂
　　國家建鼎神京居北制南必不當如前并稱都會
　　　宜去京之名存設官之實議自北差户兵工侍
　　　郎及各司官如餉司分司例操江及江防巡城
　　　巡江巡倉俱併都察院作大差國子監官六自
　　　北差餘悉應裁疏入
詔改南京為江南省設官事宜應如各省例行其諸司
　　　職掌俟總督大學士到日酌妥具聞嗣洪承疇
　　　覆奏一如各省例惟戸兵工三部料理兵馬錢
　　　糧船隻從北京差滿漢侍郎各一員戸部司官
　　　六員兵工各四員皆𨽻銜北部略與名夏議同
　　　七月
命貝勒勒克德渾為平南大將軍與承疇等同駐防江
　　　南代豫親王多鐸實授豫親王委署官三百七
　　　十三員是月劉澤清同石城島總兵馬登洪降
　　　十月舉江南鄉試豫親王既定江南旋下兩浙
　　　前明潞王據杭州開門降惠王自紹興降師還
上親迓之越日晉封和碩德豫親王隨征諸王分賚金
　　　銀鞍馬是月平南大將軍遣師擊前明魯藩兵
　　　時魯藩竊據浙東馬士英等引兵渡錢塘去前
　　　明翰林金聲以兵犯徽州洪承疇擒斬之三年
　　　正月前明唐藩兵復冦徽州敗之擒其閣部黄
　　　道周旋伏法時唐藩建立于福建閣部則道周
　　　及李永茂總督則何騰蛟偽官則楊廷麟劉同
　　　升萬元吉掲重熈等瑞昌王潞安王率兵三萬
　　　犯江寧復大敗之四月平南大將軍班師師下
　　　湖廣進彛陵口偽侯三十餘員及李孜等降獻
　　　受命于天既夀永昌玉璽孜自成弟尋誅前明
　　　廢藩宗姓獻地投誠者免罪入京師六月馬士
　　　英就擒于太湖伏誅
　　　紀滅闖獻二賊事
　　　順治元年四月和碩睿親王多爾衮奉
命將師抵山海闗與流賊軍遇一戰敗賊軍二十餘萬
　　　賊狼狽却走比師抵燕京賊首李自成倉皇不
　　　知所出盡焚前明宫闕載輜重而西官兵追擊
　　　於真定之慶都復兩敗之賊棄輜重竄入秦九
　　　月
車駕至京師十月朔
即位頒
詔中外加封諸王越日
命和碩英親王阿濟格為定逺大將軍征流冦英親王
　　　紆道邊外從土黙特鄂爾多斯部取駝馬復轉
　　　入邊二年二月抵西安時和碩豫親王多鐸已
　　　移南征之師以正月二日克自成兵于潼闗矣
　　　英親王師既至豫親王轉旝南下英親王乃建
　　　大將軍鼔旗躡賊後追之時賊自西安收敗卒
　　　出藍田分道鼠竄繇西而南豫楚之間所至皆
　　　賊而獨不得自成所在會諜者言河南鄧州賊
　　　兵甚衆噶布什賢噶喇額真席忒庫率兵薄其
　　　城城潰乃賊餘黨也斬抗敵者數十人餘悉就
　　　撫時聞自成養子蔣鼐者擁兵五千衛賊家口
　　　據湖廣承天府于是大將軍令固山額真譚泰
　　　為帥同貝子滿達海薄何託吞齊哈暨諸將急
　　　擊之席忒庫仍為前鋒比師至鼐業分賊兵水
　　　陸兩道遁去我兵亦兩道躡擊譚泰等以水路
　　　進滿達海等以陸路進而自成復從間道潛走
　　　荆州大師疾趨荆自成又遁去大師由荆州循
　　　江而東乏舟不得濟至湖口獲賊艦二百餘濟
　　　江自承天至荆兩道擒斬賊衆及陣獲駝馬輜
　　　重約以數千計而興國州黄州德安皆有偏師
　　　往所獲稱是自成走武昌纛章京哈寧噶將兵
　　　圍武昌城數匝賊將偽劉侯田侯引兵五千人
　　　出城迎敵大敗之自成復遁去哈寧噶乗勝躡
　　　擊至富池口偵知賊營旋簡精銳直逼自成廬
　　　帳自成勢蹙投其妾三人于江潛越富池口而
　　　遁是日生擒賊總兵知府推官各一人知縣四
　　　人守備千把總五人獲馬匹船艦無算自成走
　　　九江大將軍令譚泰率大師乗舟追之距九江
　　　四十里許遇賊軍陣斬賊將四十餘人截獲賊
　　　艦三百有竒賊復自焚其艦二百餘遁去自是
　　　賊無戰艦矣譚泰乃令諸將分道偵賊時賊勢
　　　大潰我兵無不以一當百峩内巴圖魯諾一坤
　　　將親丁十餘人敗賊後隊約數百人塔思虎力
　　　充固巴圗魯將騎兵百餘人遮擊賊軍約三千
　　　人賊軍師宋獻䇿亦以是日就擒固山額真覺
　　　羅巴哈納等追及谷口會賊方環山而陣旋以
　　　精騎突入疾趨賊寢自成擁殘卒踉蹌登山我
　　　兵亦躡之而登賊各鳥獸駭散自成復遁去翌
　　　日巴哈納將左翼鰲拜巴圗魯將右翼甲喇章
　　　京顧禄將中路分道合擊之賊潰奔九公山大
　　　師薄山下直摧中堅入賊壘賊兵俛首就殱生
　　　擒自成妻妾及賊侯某獨索自成不得有降卒
　　　言自成敗走時領步兵纔二十人路為鄉民所
　　　困自縊而死遣人往視其屍朽不可辨自成生
　　　死終未有實據云(後傳聞自成遁走江/西有      諭讓英)是役也
　　　大小戰凡十餘合所過下河南湖廣江南江西
　　　六十三城收降賊衆二十餘萬獲槖駝百隻馬
　　　驘六千四百匹頭有竒船三千一百餘艘黄金
　　　一萬四千五百餘兩白金五萬九千七百餘兩
　　　東珠二百七十餘顆珍珠一百八十餘觔金王
　　　器飾皮幣衣服無筭方大師之過德安也會固
　　　山額真祖澤潤輓紅衣砲至聞南中總兵毛某
　　　持檄至楚招撫流冦隨移師擊之生擒毛總兵
　　　及副參將敗其兵四千人獲馬千匹師次九江
　　　明總督袁繼咸御史黄㴻司道李猶龍寧南侯
　　　左良玉子夢庚總兵十二員馬步兵十萬人俱
　　　艤舟江中悉招降之獲其船四萬餘艘閏六月
　　　壬午英親王阿濟格馳𠞰冦㨗音至並奏以聞
　　　辛卯告祭
郊
廟
社稷
上御殿受朝賀八月師還行間功多者貝子則滿達海
　　　博和托吞齊喀固山額真則譚泰杜雷呉賚巴
　　　忒馬覺羅巴哈納纛章京則鰲拜巴圗魯哈寧
　　　噶蘇拜希爾根查塔噶達渾阿喇哈徳爾得黒
　　　薩克巴圗魯峩内巴圗魯梅勒章京則譚拜阿
　　　喇善索爾果性鼐西特庫希佛宗室呉達海噶
　　　布什賢噶喇額真則席忒庫俱先後論功封賞
　　　英親王坐枉道緩師并有他罪降爵為郡王譚
　　　泰鰲拜牽連得罪解譚泰固山額真任降為昻
　　　邦章京鰲拜罰銀俱削軍功不録
　　　順治二年冬賊張獻忠據四川未下
朝命西安駐防内大臣何洛會為定西大將軍會𠞰四
　　　川而
遣固山額真巴顏等鎮西安何洛會未及入蜀而逆冦
　　　孫守法趙榮貴賀珍等勾結賊兵數千人犯西
　　　安圍其城時駐防兵單不能支勢甚危急會巴
　　　顏等率禁旅至内外互擊圍始解守法等俱遁
　　　去明年春正月復
命和碩肅親王豪格為靖逺大將軍偕多羅衍禧郡王
　　　羅洛宏多羅貝勒尼堪貝子滿達海暨諸將征
　　　四川兼𠞰西安一路賊孽
召何洛會還三月守法伏誅十一月復興安州大敗珍
　　　衆秦省底定方是時
　王師在秦日久絶口不言下西川事獻忠亦不虞
　王師之即西也志素驕百里外皆不設偹大將軍宻
　　　與諸將計宜乘其懈擊之遂以是月統大師由
　　　漢中府急趨蜀比抵南部縣境有前鋒擒賊生
　　　口至具言獻忠方列營順慶之西充縣急擊之
　　　可就擒于是令昻邦章京鰲拜巴圗魯固山額
　　　真凖塔巴圗魯同噶布什賢及八旂擺牙喇為
　　　前茅毎牛录各簡精銳一人為後勁大將軍親
　　　將滿州䝉古阿禮哈兵居中馭之銜枚疾驅一
　　　晝夜行三百里黎明抵西充之鳯凰觀會大霧
　　　晝晦勒軍登山賊諜者知之馳白獻忠曰
　王師至矣獻忠堅卧不為動曰豈真從天而降耶或
　　　秦督孟喬芳兵至耳一戰當立敗矣頃之
　王師逼賊營獻忠方在廐閱馬聞急大驚倉皇麾所
　　　部馬步賊兵迎敵自乗所愛馬馳走不及擐甲
　　　有禆將某馳射之貫其胷獻忠負創還營鰲拜
　　　凖塔等鼔勇力擊大破賊衆遂擒獻忠斬于軍
　　　士民飲恨獻忠者争往斫其尸于軍門外不移
　　　時骨肉俱盡大將軍分遣諸將四出搜𠞰凡破
　　　賊一百三十餘寨斬首數萬級收獲馬驘一萬
　　　一千二百匹頭有竒金珠皮幣等物無算十二
　　　月㨗聞四年春告祭
郊
廟
社稷免朝五年正月師還二月
上御太和殿宴勞之在事有功將士下所司叙賚鰲拜
　　　巴圗魯固山額真覺羅巴哈納纛章京車爾布
　　　學士蘇納海等皆坐纛章京希爾根軍中争功
　　　失察停賞肅親王亦坐他罪不録功(順治十三/年九月固)
　　　(山額真朱馬喇請追叙肅親王平蜀功/      詔追封為武肅親王建碑致祭)衍禧郡
　　　王羅洛宏先以病卒于軍鳴呼以流冦逆焰之
　　　張也至于簒竊神器傾覆明祚而
　王師既下則百萬巨冦曽不足以當一旅豈非天哉
　　　初郡盜蠭起張獻忠實稱渠帥李自成方依闖
　　　王髙氏與諸闖將伍未為劇冦也及獻賊據房
　　　竹山中自成往依焉獻賊謀殺之自成遁入蜀
　　　歳已卯自蜀潜入豫破洛陽始稱闖王辛已朱
　　　仙鎮明兵失利而後闖勢益熾壬午遂决河灌
　　　汴自是蘄黄諸冦皆争附闖而楚省諸郡以次
　　　告陷矣甲申之變距其稱闖王甫六年而明之
　　　亡也忽焉自古盜賊之禍人國未有若斯之酷
　　　者也睿親王提師入闗一戰而破賊衆二十餘
　　　萬賊膽落不能復支倉皇西遁復為豫親王所
　　　敗嗣後計無所出展轉于秦楚豫章之間而英
　　　親王又率兵躡其後轉戰襲擊凡六閱月而賊
　　　衆盡殱嗚呼非
天威何以及此獻賊之滅後自成一年論者謂生民多
　　　難致使逋誅遺冦復逞其毁肢折骸之慘而肅
　　　親王指戈壓境賊旋授首視自成之滅為倍易
　　　今諸親藩建旄之烈行間將士戮力之勲具在
　　國史回視前明君臣以全盛中原早夜圗賊而卒
　　　無救于覆亡之禍國運去而人事之顛倒隨之
　　　可為三嘆語云天之所滅不戰而自屈諸臣應
　景運而興驅除逆天之冦雖智勇過人亦憑藉
　朝廷威力者厚歟
　　　紀三路進師下雲南事
世祖章皇帝既定天下十有五年山陬海澨悉𨽻土版
　　　獨偽晉王李定國擁偽永厯竊踞雲南久未歸
　　　命是年秋
　朝命多羅信郡王多尼為安逺大將軍平西王呉三
　　　桂為征西大將軍固山額真趙布太為征南將
　　　軍協師往征之王等抵貴州平越府議黔蜀皆
　　　入滇之路而黔之貴陽都勻蜀之遵義皆敵門
　　　户非分兵三路擊之不可於是定議信郡王自
　　　貴陽入呉三桂自遵義入趙布太自都勻入期
　　　以十二月會師雲南省城信郡王師至安莊衛
　　　偽將劉某率兵逆戰一戰斬其將餘衆奔潰追
　　　擊至盤江敵從鐵索橋渡江遁去既渡即縱火
　　　焚其橋我師不能濟先鋒白爾克圗及提督總
　　　兵張勇作浮橋濟師至七星闗偽鞏昌王白文
　　　選擁兵二萬餘扼險抗拒信郡王命諸將士分
　　　數道夾擊大敗之斬闗而入遂趨滇呉三桂師
　　　抵七星闗知文選拒守不能即下議出竒兵攻
　　　敵不偹於是由水西間道度闗襲擊其後文選
　　　方與信郡王軍相持聞平西軍忽襲其後大駭
　　　擁衆却步師入烏撒所過土司俱就撫固山額
　　　真趙布太師次羅顏渡敵兵方據羅顏盡沉渡
　　　口船以阻我師會思誠土司知府岑繼禄為鄉
　　　道乗夜取所沉船於下流十里外濟師既明敵
　　　乃知我師得渡一軍驚潰抵雙河口偽晉王李
　　　定國據山而陣全師皆在焉趙布太督諸將登
　　　山㧞其營山勢峻險為敵要害地既為我軍所
　　　奪進退無倚定國親率敵衆環列象陣四面仰
　　　攻我師合力擊之敵不能登盡獲其象敵退軍
　　　陸格樹柵以守凡三十餘營趙布太部署諸將
　　　令分三隊夾擊之敵三戰三敗力不能支㧞營
　　　而走我軍躡其後追北四十餘里斬獲無算定
　　　國遁去陸格之戰纛章京石漢巴圖魯梅勒章
　　　京多婆羅功居多時聞敵兵方據鐵鎖橋趙布
　　　太乃率大師取道普安州入滇十二月二十七
　　　日三路師俱集雲南省城外板橋十六年正月
　　　三日同入雲南府定國文選與偽永厯俱奔永
　　　昌三路師克永昌復奔騰越師渡瀘江大敗之
　　　遂克騰越追過南甸至孟村偽永厯等從三宣
　　　六慰路遁去㨗聞以地方需人
詔今年秋再行會試三月
命呉三桂移駐雲南六月
頒賜三路兵八月丁邜以滇黔底定祭告
天地
太廟
社稷十七年五月
命以前明沐國公莊田分給平藩下壯丁人口七月復
頒衣服鞍馬賜諸將士八月
命内大臣公愛星阿為定西將軍征李定國十月調馬
　　　寧沈應時王輔臣楊武張國柱閻鎮張勇王永
　　　祚狄三品陳德為雲南各鎮總兵十二月増設
　　　平藩下副都統六貟十八年正月信郡王多尼
　　　薨行間貝勒尚善鎮國公巴漢俱獲罪降爵有
　　　差趙布太功為諸將冠以噶喇昻邦等敗北罪
　　　削職為民
　　　紀平水西事
　　　水西古羅甸鬼國在殷髙宗時為鬼方地傳襲
　　　歳久至漢寖大歴唐宋元明日益以蕃遂雄長
　　　諸蠻奄有數千里之土其地與滇黔蜀三省按
　　　壤其物産寳玉金貝其人皆猓蠻強悍善鬬歴
　　　代叛服無常前明天啟間蠻長安拜彥狡馬搆
　　　禍困黔一載至黔人相殺為食入滇道阻滇人
　　　不得已請間道于西粤用兵凡二十年卒未能
　　　克順治十五年
　王師既下貴州水西宣慰使安坤讋服
天威俛首輸貢初實無叛志有大定總兵劉之福者誅
　　　求未遂心銜之會其國有喪其國俗皆被甲之
　　　福遣人責問水西大忿遂殺來使之福因白平
　　　西王呉三桂言猓猓有反狀三桂具疏請征以
　　　康熙元年秋進兵會貴州十二寨苗人反圍普
　　　安州之安籠守禦所於是我師先抵安籠冬月
　　　安籠平二年春入水西安坤年少國公車噶喇
　　　專政坤欲引罪出降車噶喇不聽遂偕坤走宜
　　　那噶我師深入叢林深箐綿亘數百里仰不見
　　　曰所賫僅一月粮軍士食且盡三桂大悔然勢
　　　不能復出乃令士卒分道擒生猓猓不畏刀鋸
　　　用炮烙刑逼取其粮糗又不繼則掘地大索隨
　　　所獲以支軍食相持一年始擒斬車噶喇于邁
　　　永底安坤走烏䝉烏䝉坤妻家所居地也三桂
　　　由烏撒率軍追擊之至烏䝉索坤不得坤復走
　　　水西行至深箐中與援𠞰總兵馬寧兵遇遂就
　　　擒其妻多智善變聞坤擒復走匿烏䝉㨗聞磔
　　　安坤于軍其族姓凡四十八支兵四十八萬俱
　　　分别收撫以隴胯的都垜你阿架四則溪為一
　　　府建府治于比喇改名平逺法戈火著木胯架
　　　勒四則溪為一府建府治于大方改名大定則
　　　窩以著雄所三則溪為一府建府治于水西城
　　　改名黔西又設威寧一府俱領以流官知府通
　　　判經歴各一𨽻貴州布政使司四府人民共一
　　　萬六千一百四十七戸田十萬二千三百九十
　　　七畝有竒地六萬六千四百十畝有竒徴米三
　　　萬七千一十九石有竒荍五千三百一十二石
　　　有竒平大黔三府稅銀八百五十六兩有竒黔
　　　省經制舊載有水西宣慰司報効米三千石烏
　　　撒土知府報効荍三百石畢節衛附征烏撒水
　　　田糧一百七十石有竒俱入新編粮額
　　　紀陜西官民殉闖難事
　　　前明崇禎十六年癸未流冦勢日猖獗時孫尚
　　　書傅庭總督三邊授尚方劍許便宜行事傅庭
　　　才具揮霍顧操下急失將士心是年冬率兵擊
　　　冦遇於河南之郟縣三戰三北賊兵乗勝西下
　　　遂破潼闗傅庭死於軍監軍道喬遷髙同及于
　　　難遷髙初由鞏昌守題補監軍事傅庭之鄉人
　　　也潼闗既破省城軍民駭亂開門降巡撫馮師
　　　孔按察使黄絅巡道周維新俱自縊長安知縣
　　　呉從義命家人某盡殺其妻孥衣冠望闕拜赴
　　　井而死其家人亦自刎咸陽副將劉元山賊至
　　　不屈接戰數日力不支死之至是賊勢益張合
　　　郡縣皆望風迎順賊乃僭號改元分遣賊將襲
　　　榆林寧夏甘肅寧夏最先降賊軍道經慶陽守
　　　道段復興(山東/人)嬰城固守比破盡焚其家屬親
　　　提刀巷戰手刃十數賊力竭自刎賊至榆林總
　　　兵李昌齡(凉州鎮番生員改/習武以功陞總兵)鏖戰數日軍食盡
　　　外援不繼城破率城中人乗夜走邊外賊躡其
　　　後一戰被獲賊迫之降且誘為前鋒冦北京許
　　　以封侯昌齡曰有人臣引賊而攻其君國者乎
　　　真天不覆地不載矣賊怒竟磔死甘州總兵馬
　　　爌(山西代/州人)先以傅庭令馳詣軍前援𠞰比至而
　　　會城已陷爌孤軍不能自立於是勒兵還鎮過
　　　鞏昌召副將歐陽滚議曰今與君暫歸河西調
　　　遣士卒嚴守臯蘭保䕶肅邸可以徐圖恢復滚
　　　如約即携眷屬偕爌赴甘州是時人心惶惑爌
　　　飛檄調諸路兵無一應者及抵甘州距城不百
　　　里巡撫林日瑞(福建/人)疑爌已附賊閉門不納爌
　　　遣使賫符印送日瑞因對諸將大慟曰爌今進
　　　退無路獨有一死耳汝等皆去吾不能復保汝
　　　矣爌哭衆軍皆哭日瑞聞之馳騎迎爌入商固
　　　守之䇿未幾賊將賀三風子者兵薄甘州峽口
　　　爌與日瑞堅壁誓死令副將郭天吉(榆林人/武進士)偕
　　　滚率兵迎擊以逰擊哈維新都司萬峘為之䇿
　　　應賊遺書誘天吉降不聽與賊遇於新河灘初
　　　戰勝負未决越數日賊兵益増勢不能敵棄賊
　　　走甘州城意欲調集畨兵再戰乃援未至而副
　　　將崔某以夜半援賊兵登城而甘州失矣爌聞
　　　城破舉火焚家屬自帶佩刀見賊抗手上坐叛
　　　將崔某在側爌指之大罵曰負國賊世受國恩
　　　何忍至此賀賊語爌曰今日何以奉教於先生
　　　爌解佩刀與之曰以此教汝殺我須用吾刀因
　　　顧謂日瑞我等皆國家大臣除一死更復何言
　　　隨拂衣起北向再拜趣賊曰速殺我賊竟取所
　　　與佩刀殺爌并殺日瑞繼賊見天吉笑問之曰
　　　峽口之戰汝耶今日奈何天吉罵不絶口與峘
　　　俱被磔維新及都司髙登科同知藍臺通判鄭
　　　安國俱自刎滚闔室自焚其時同與難者流寓
　　　則原任肅州道劉佳貞在籍則通判陳嘉績知
　　　縣段自宏陸一桂俱至死罵不絶聲總兵王汝
　　　金趙官羅俊傑副將劉國柱劉國棟叅將哈俊
　　　游擊李如璋趙用彬任汝威吕承宫張應舉楊
　　　威都司守備曹爾謙趙宗祀景桂芳陳一魁賀
　　　圖麟王嘉官蕭榮華蔡俊世職指揮千百戸鄭
　　　世夀傅宏祚毛國泰趙應魁汪世爵皆各擁家
　　　丁血戰而死生員呉伯延童士楷義民梁進徳
　　　節婦董氏等皆以不屈盡節時癸未十二月二
　　　十七日也順治三年甘撫黄公圖安曾列名請
　　　䘏而未悉其事實余友何君獻瑞言李公馬公
　　　被難状較詳因㨿所聞書之如此嗚呼明之亡
　　　也文吏以僕𨽻視將帥朝士以秦越人視封疆
　　　之臣羽書旁午閴然無一應卒致烏合之勢如
　　　燎原之不可撲滅可悲也夫潼闗敗衂八郡望
　　　風而靡河西孤墉逺寄邊鄙其不能以一木攴
　　　大厦諸將士寧不知之然而登陴固守臨難恊
　　　心迄乎力窮就縳抗手唾罵剖肝屠腸略無怖
　　　色豈歐陽氏所謂忠義之氣獨出於武夫戰卒
　　　者欤及今三十年而其英烈炎炎如嚴霜皦日
　　　真可與顔段張許争不朽於青史矣
　　　紀順治間錢糧數目
　　　從來創業之主亨有勝國之資不煩征歛而國
　　　用滋富漢之承秦唐之承隋明之承元皆是道
　　　也惟宋當五代紛争之後海内衰耗差遜漢唐
　　　而左藏之庫積金如山則猶有餘蓄馬前明之
　　　末粃政厲民始以軍興旁午議加遼餉繼以民
　　　貧盜起復加𠞰餉繼以各邊抽練復加練餉催
　　　科無藝中外蕭然迄
　　國家以仁義之師入闗靖冦而中原赤子業已析
　　　骸齩骨於百戰之餘其所謂内庫之帑藏又已
　　　盡罹賊刼蓋實遺我一空虚之國也
世祖章皇帝既定大業袵席疲民下
詔首除三餉如拯焚溺繼定賦役全書一準前明萬厯
　　　中年舊額稅斂亦綦薄矣獨是多方未靖虎旅
　　　四征今年下兩浙明年定八閩又明年克楚蜀
　　　克兩粤輦金輸粟相望於道方順治八九年間
　　　歳入額賦一千四百八十五萬九千有竒而諸
　　　路兵餉歳需一千三百餘萬加以各項經費二
　　　百餘萬計歳出至一千五百七十三萬四千有
　　　竒出浮於入者凡八十七萬五千有竒至十三
　　　年以後又増餉至二千萬嗣又増至二千四百
　　　萬時額賦所入除存留項欵外僅一千九百六
　　　十萬餉額缺至四百萬而各項經費猶不與焉
　　　國用之匱乏蓋視前代為獨甚而我
先皇帝愛民如子必不忍為苟且目前之計於額賦外
　　　少加毫末汰冗員抑繁費躬行儉約為天下先
　　　自親政以後在宥十年术嘗興一不急之工採
　　　一玩好之物軍需浩穰悉取給於節省之餘而
　　　發帑金以振凶荒賜田租以甦疾困數歳之中
詔書屢降自古開創之主寛仁恭儉未有若斯之盛者
　　　也謹録十七年歳入之數如左後之覽者仰惟
先皇帝忠厚開基損上益下其經營締造之難如此庶
　　　幾
　聖子神孫席履豐盛而益務息民重農减征寛賦其
　　　司國計者壹意以禀法師儉輔導
　聖明則
祖宗撙節愛養之物力不致委棄於土木甲兵而人殷
　　　物阜可與成康比隆也已
　　　元年(鹽課制錢共銀二十二萬零六/百三十七兩一錢九分一厘)
　　　二年(鹽課制錢共銀一百萬零/六十二兩三錢九分四厘)
　　　三年(鹽課制錢共銀二百十四萬二千/九百五十五兩一錢一分一厘)
　　　四年(鹽課制錢共銀三百零九萬八千/七百四十六兩二錢八分四厘)
　　　五年(鹽課制錢共銀三百二十九萬九/千九百五十五兩二錢五分七厘)
　　　六年(鹽課制銀共銀三百九十五萬一/千九百零七兩八錢五分四厘)
　　　七年(鹽課制錢共銀七百八十五萬/七千零十七兩一錢六分四厘)
　　　七年以前可考者鹽課制錢而已其餘錢糧未
　　　經奏銷無可稽考
　　　八年直𨽻福建河南江西湖廣山西廣東有地
　　　丁銀米數江南陜西浙江山東有銀米數無地
　　　丁數廣西初定八年分銀米數彚入九年四川
　　　雲南貴州未闢(計丁田二項並雜稅鹽錢共實/征銀二千一百一十萬一百四)
　　　(十二兩/有竒)
　　　九年江南有銀米地丁數廣西有銀米數無地
　　　丁數餘同八年(計丁田二項並雜稅鹽錢實征/銀二千一百二十六萬一千三)
　　　(百八十三兩/五錢有竒)
　　　十年四川有銀米地丁數餘同九年(計丁田二/項並雜稅)
　　　(鹽錢實征銀二千一百二十八/萬七千二百八十八兩四錢)
　　　十一年各省有無數目同十年(計丁田二項並/雜稅鹽錢共實)
　　　(征銀二千一百六十八萬五/千五百三十四兩九錢有竒)
　　　十二年廣西銀米蠲免餘同十一年(計丁田二/項並雜稅)
　　　(鹽錢共實征銀二千二百萬/五千九百五十四兩有竒)
　　　十三年各省有無數目同十二年(計丁田二項/并雜稅鹽錢)
　　　(共實征銀二千二百八萬九/千六百九十六兩三錢有竒)
　　　十四年浙江有銀米地丁數陜西廣西有銀米
　　　數無地丁數餘同十三年(計丁田二項并雜稅/鹽錢共實征銀二千)
　　　(四百三十六萬六千三/百六十五兩七錢有竒)
　　　十五年貴州有銀米數無地丁數餘同十四年
　　　(計丁田二項并雜稅鹽錢共實征銀二千四/百五十八萬四千五百二十六兩四錢有竒)
　　　十六年雲南有地丁銀米數餘同十五年
　　　十七年同十六年(計丁田二項并雜稅鹽錢共/實征銀二千五百六十六萬)
　　　(四千二百二十/三兩二錢有竒)
　　　紀順治間戸口數目
　　　古者司民掌登萬民之數自生齒以上皆書於
　　　版歳登下其死生三年大比而民數上於天府
　　　則王者拜而受之其重民如此戸口之有算賦
　　　非古也有田則稅有身則役未有既役之復稅
　　　之者也公家之事國中自七尺以及六十野自
　　　六尺以及六十有五皆征之其貴者賢者能者
　　　服公事者老者病者皆舎亦以歳時上其書是
　　　則生齒之數與力役之數當各有籍而非以賦
　　　役之多寡為生齒之贏絀也自西漢初有口錢
　　　算賦而戸口之賦以起歴代相沿未變獨所紀
　　　戸口登耗之差不知自生齒以上悉紀之歟抑
　　　收口錢算賦然後列於丁男之數歟如以口錢
　　　算賦為紀則民間漏籍不可勝指而即据此以
　　　為贏絀可歟隋制男女三歳以下為黄十歳以
　　　下為小十七歳以下為中十八歳以上為丁六
　　　十為老唐制始生為黄四歳為小十六為中二
　　　十一為丁六十為老不知隋唐所紀戸口抑自
　　　黄口以上悉紀之否歟我
　　國家戸口冊仍前明黄冊之制分舊管新收開除
　　　實在四則以田土從戸口分豁上中下三等立
　　　軍民匠竈等籍而役之輕重凖焉顧西北土滿
　　　人稀隠避恒寡東南則有田然後有丁其載諸
　　　冊籍者皆實輸丁糧之人而一戸之中生齒雖
　　　盛所籍丁口率自其髙曽所遺非析産不増丁
　　　則入丁籍者常不過數人而已其在仕籍及舉
　　　貢監生員與身𨽻營伍者皆例得優免而傭保
　　　奴𨽻又皆不列於丁則所謂戸口登耗之數於
　　　生齒之贏絀総無與也夫丁之不能無隠避者
　　　勢也東南之賦繁役重極矣欲審丁以増賦雖
　　　奸無所容而民益不堪命是虐政也按黄册載
　　　某户丁幾名於某丁下注男婦若干口而捴數
　　　專載實在當差丁若干名似宜變通昔人之法
　　　分為二冊一載實在當差丁共若干名一載不
　　　當差人口共若干名以為毎嵗登耗之騐其輸
　　　丁糧者俾日増月盛不至有流移轉徙之患而
　　　不輸丁糧者亦生息蕃衍有登而無耗則民氣
　　　盛而國勢強庶幾乎王政矣頃康熈九年以省
　　　無益之費議令罷造黄冊夫毎縣造冊煩費罷
　　　之良是然而各省布政使司彚造簡明冊開列
　　　人丁戸口總數上之天府以示重民事之義倘
　　　亦古人存餼羊之遺意乎兹紀順治間戸口數
　　　如左我
　　國家幅員以次開拓自十六年雲貴下而後輿地
　　　盡入版圗故户口亦歳有増益而
世祖章皇帝休養疲氓勝殘去殺仁漸義育者十八年
　　　然後兵燹孑遺之民得悉宥於成周太和之治
　　　則夫奕葉而後所以保有元元者可無慎歟
　　　順治元年至七年人丁戸口無可考
　　　八年(實在當差人丁户口一千六/十三萬三千三百二十六丁)
　　　九年(實在當差人丁戸口一千四百四十八萬/三千八百五十八丁内審増五萬五千五)
　　　(百九十/二丁)
　　　十年(實在當差人丁戸口一千三百九十一萬/六千五百九十八丁内審増五萬四百七)
　　　(十/丁)
　　　十一年(實在當差人丁户口一千四百五萬七/千二百五丁内審増二十二萬四千七)
　　　(百五十/四丁)
　　　十二年(實在當差人丁戸口一千四百三萬三/千九百丁内審增二十六萬九千三百)
　　　(百一/十丁)
　　　十三年(實在當差人丁戸口一千五百四十一/萬二千七百七十六丁内審増二十五)
　　　(萬六千三百/一十五丁)
　　　十四年(實在當差人丁戸口一千八百六十三/萬二千八百八十一丁内審増九萬四)
　　　(千三百四/十四丁)
　　　十五年(實在當差人丁戸口一千八百六十三/萬二千八百八十一丁内審増九萬四)
　　　(千三百四/十四丁)
　　　十六年(實在當差人丁戸口一千九百萬八十/九百一十三丁内審増二十五萬五千)
　　　(九百一/十八丁)
　　　十七年(實在當差人丁戸口一千九百八萬七/千五百七十二丁内審増一十一萬二)
　　　(千七百/二十丁)
　
　
　
　
　
　
　
　張文貞集巻七
欽定四庫全書
　張文貞集巻八
　　　　　　　　　　　　大學士張玉書撰
　　　紀
　　昭代樂章
　　　順治元年八月
世祖章皇帝車駕至燕京九月朔
即皇帝位將以十月告祭
天
地
宗廟
社稷時樂章未定大學士(臣/)銓(臣/)承疇(臣/)陞上言郊廟
　　　社稷樂章前代皆各取佳名以昭一代之制漢
　　　魏曲名各别不可枚舉梁用雅北齊及隋用夏
　　　唐用和宋用安金用寧元郊社用成宗廟用寧
　　　明用和今我
　　朝削平寇亂以有天下有與萬邦黎獻共享太平
　　　之義樂名宜更用平其節則郊社九奏社稷七
　　　奏宗廟六奏
制可爰命翰林諸臣分撰樂章撰定命太常寺頒示樂
　　　舞諸生以時肄習焉今考各壇廟樂章其辭明
　　　肅簡穆取乎達將享之忱洽幽明之德而非靈
　　　芝宛馬白麟赤蛟諸歌誇竒瑞於天神人鬼之
　　　前者可比此所謂古樂之遺音宫懸之雅奏也
　　　(臣/)玉書謹案廟樂始于三頌詩序所謂美盛德
　　　之形容以其成功告於神明者也商頌自有娀
　　　及契以迄成湯武丁周頌自后稷太王以迄文
　　　武成康皆發揚其文德武功之盛以達于詩歌
　　　藏于太府漢郊廟詩樂不及祖宗之事則班固
　　　譏焉晉泰始中傅𤣥製登歌七章分祀七廟自
　　　是歴代相沿皆各有廟室之樂蓋禮不忘其本
　　　樂樂其所自生古之義也洪惟我
太祖高皇帝肇造丕基臣服之國三十有二
太宗文皇帝益纘而光大之迄
世祖章皇帝底定方夏混一寰區文德武功皆前代所
　　　未及謂宜各製廟樂發皇盛治庶幾
祖
宗艱難創垂之烈得以昭示來兹而徒取籩豆祼享之
　　　辭徹諸神聴得毋于形容盛美之誼猶有闕焉
　　　者與謹按典制元㑹樂作于殿上名曰莽式所
　　　陳皆昭代故事率以滿洲舊臣充其選有旌旄
　　　弓矢躍馬涖陣之容有屈伸進反俯仰疾徐之
　　　節特以歌辭無漢音未遑頒之太常俾樂工肄
　　　習竊以為應命儒臣援据其事撰譯歌詩為
高廟樂
文廟樂而更益以入中原靖羣寇諸舞為
世廟樂聲容悉備事實而律諧則太和洋溢之氣塞于宇宙而
　　國運之寖昌寖熾可以預卜矣
　　　冬至大祀
天于
圜丘迎神奏始平之章
　　　(敬承純祐兮於昭有容時維永清兮四海攸同/輸忱元祀兮從律調風穆將景福兮鏡履㣲功)
　　　(淵思高厚兮恐負洪則聿章彛序兮夙夜宣通/雲軿鸞輅兮忽降中壇翠旗紛裊兮列缺豐隆)
　　　(肅始和暢兮慶洽陶匏百靈祗衛兮齋明辟工/恭仰德徽兮神來燕喜協昭慈恵兮逖鑒予衷)
　　　奠玉帛奏景平之章
　　　(靈旂爰止兮捧玉筵執事有恪兮駿奔前有美/珪璧兮薦𤣥纎經緯䕶理兮耀瑚璉來格洋洋)
　　　(兮思儼然孔忱/翼翼兮告中䖍)
　　　進俎奏咸平之章
　　　(昇餚珍錯兮列豆籩吉蠲為饎兮格重𤣥九州/美味兮薦膏鮮特牲潔敬兮苾芬筵願垂降鑒)
　　　(兮駐雲軿錫嘉/福兮億萬斯年)
　　　初獻奏夀平武功舞之章
　　　(玉斚肅陳兮明光桂漿初醖兮信芳臣心迪恵/兮捧觴醴齊載德兮馨香靈慈嶶眷兮矞皇勤)
　　　(仰止兮/斯徜徉)
　　　亞獻奏嘉平文德舞之章
　　　(考鐘拂舞兮再進瑤觴翼翼昭事兮次第肅將/睟顔容與兮蒼几煇煌穆穆居歆兮和氣洋洋)
　　　(生民望澤兮仰睨玉房/榮泉瑞露兮慶無疆)
　　　終獻奏雍平文德舞之章
　　　(終獻兮玉斚清肅秬鬯兮薦㣲忱磬管鏘鏘兮/協氣升盈盈旨酒兮勿替思成尚其醉止兮懐)
　　　(嘉生八龍蜿蜒/兮穆羽和鳴)
　　　徹饌奏熈平之章
　　　(盥薦畢兮精白申虞嬿媟兮勞我神百辟/肅雍兮傾罍樽福施下逮兮宜佑人民)
　　　送神奏太平之章
　　　(嘉德夙成兮晻藹壇塲穆思迴盼兮雲駕洋洋/山河日月兮孔明深高青龍按節兮白虎低昂)
　　　(靈鈞滌蕩兮妖孽潛消吾求時恵兮感慮馨香/鳴玉鏗金兮肅若有望紫壇嶻嶪兮曄曄煌煌)
　　　(臣乗寳厯兮載須我輔願䝉博産兮河岳鍾良/天施地育兮不可殫究殖我嘉師兮沐浴休光)
　　　望燎奏安平之章
　　　(雷車電邁兮飛逺揚有䖍秉火兮􁃚越芳繁㑹/賁鏞兮奮龍旂畀爾昌熾兮降蕭光烝民歌福)
　　　(兮富夀康予獲疇/祉兮萬億斯皇)
　　　順治五年冬至郊奉
太祖武皇帝配享十四年奉
太祖
太宗並配
　　　正月上辛祈榖于
上帝迎神奏中平之章
　　　(惟帝勤民兮求莫匪舒小民何依兮黍稷與與/元日有事兮百辟趨為民請命兮口食咸需遙)
　　　(瞻龍駕兮歴紫虚日臨黄道兮東風徐臣/深昭事兮遑寧居願垂嘉恵兮大有書)
　　　奠玉帛奏肅平之章
　　　(民天惟食兮農事先粒我烝民兮賴重𤣥風霆/流形兮雨澤霑實穎實栗兮氣化全玉帛祗奏)
　　　(兮禮祀䖍仰祈/寰宇兮享豐年)
　　　進俎奏咸平之章
　　　(鼎烹兮苾芬嘉薦兮無文奉雕俎兮大武羶薌/達兮氣干雲昭普存兮民力惟明德兮馨聞)
　　　初獻奏夀平武功舞之章
　　　(初獻兮𤣥酒盈著誠致潔兮犠尊盛儼對越兮/在上惟昭明兮有融瑟黄流兮玉瓚帝心歆假)
　　　(兮賫/嘉禎)
　　　亞獻奏景平文徳舞之章
　　　(著尊啟兮告䖍清酤次第兮舉前禮再獻兮肅/拜列瑤觴兮秩斯筵神悦懌兮如在恵我嘉生)
　　　(兮福/便便)
　　　終獻奏永平文德舞之章
　　　(終獻兮太尊移苾芬嘉㫖兮圭瓚交馳神既醉/只兮錫祉禮成於三兮陳詞願洒餘瀝兮沐羣)
　　　(黎臣拜手/兮望雲霓)
　　　徹饌奏凝平之章
　　　(俎豆具陳兮庶品齊舉荷昭鑒兮靡或遺饌告/徹兮玉几登歌洋溢兮式禮無違肅㣲忱兮告)
　　　(終事上帝居/歆兮錫純禧)
　　　送神奏清平之章
　　　(祗奉天威兮弗敢康小心翼翼兮昭穹蒼雲垂/九天兮露瀼瀼翠旗羽節兮歸何鄉臣拜下風)
　　　(兮意徬徨願沛汪/澤兮時其雨暘)
　　　望燎奏太平之章
　　　(翹首兮天閶邈被雲海兮何蒼茫􁃚蕭束帛兮/薦馨香精誠感格兮降福穰四時順敘兮百榖)
　　　(以昌臣同兆姓/兮感荷恩光)
　　　順治十四年正月祈榖奉
太祖配十五年奉
太祖
太宗並配是日以太常音樂錯亂嚴飭之祈榖禮舊行
　　　於
　　大享殿至十七年
諭孟春於
　　大享殿行合祀禮因改祈榖於
圜丘合祭配祀共十二壇十八年後罷合祀仍祈榖於
　　大享殿順治十四年二月又
命建享殿於禁城内祀
上帝亦奉
祖
宗並配康熈初罷
　　　夏至祀
地於
方澤迎神奏中平之章
　　　(吉蠲兮玉宇開薰風兮自南來鳯馭紛兮後先/岳瀆藹兮徘徊肅展禮兮報功沛靈澤兮九垓)
　　　奠玉帛奏廣平之章
　　　(神州吉土兮中壇毖我元祀兮孔嚴辟工趨蹌/兮潔蠲考鐘伐鼓兮肆筵黄琮纎縞兮陳列雲)
　　　(光下燭兮/誠悃宣)
　　　進俎奏咸平之章
　　　(玉俎金奏兮未央嘉餚有踐兮大房牲牷告歆/兮惟恪民力普存兮肅將厚載資生兮無外几)
　　　(筵俯鑒/兮洋洋)
　　　初獻奏夀平武功舞之章
　　　(匏尊泛齊兮朝踐揚博碩升庖兮鼎方清風穆/穆兮靈旗張神明和樂兮舉初觴洽百禮兮禋)
　　　(祀罄九土/兮平襄)
　　　亞獻奏安平文德舞之章
　　　(江茆兮縮漿山罍雲羃兮馨香介黍稷兮芳㫖/再展㣲誠兮趨蹌樂成八變兮樂只儼皇祗兮)
　　　(悦/康)
　　　終獻奏時平文德舞之章
　　　(方壇兮豐薦盈㫖酒思柔兮中和平陟降從容/兮駐雲軿禮成三獻兮捧玉觥含𢎞光大兮德)
　　　(厚靈佑丕/基兮永清)
　　　徹饌奏貞平之章
　　　(樽俎畢兮誠未虧黄琮告徹兮儀景輝晏隂定/兮邀靈錫南訛秩兮徧薰時肅惟昭明兮孔邇)
　　　(覃博厚兮/載羣黎)
　　　送神奏寧平之章
　　　(靈旂兮雲際屯飛龍兮逝駸駸隂儀粹兮體親/眷四海兮無塵配𤣥穹兮化宣綏百祿兮烝民)
　　　望燎瘞重舉送神
　　　順治十四年三月壬子奉
太祖
太宗並配
方澤
詔赦天下
　　　春分朝
　　日迎神奏寅曦之章
　　　(於昭兮旭輪浴虞淵兮初升春已融兮交泰循/典禮兮惟馨焫蕭艾兮祗肅神其聼兮和平)
　　　奠玉帛奏朝曦之章
　　　(神來格兮太乙東統萬國兮玉帛同/肅将享兮承筐篚盥以薦兮孚有顒)
　　　初獻奏清曦武功舞之章
　　　(御景風兮神式臨酌清酤兮椒其馨/爵方舉兮歌且舞憑龍勺兮吹鳯笙)
　　　亞獻奏咸曦文徳舞之章
　　　(再舉奠兮鬱金香嘉樂合兮舞洋洋/神飲食兮意徜徉容貌舒兮和以康)
　　　終獻奏純曦文徳舞之章
　　　(式禮未竭兮還升終以告䖍兮醁醽/願神且留兮鑒茹以侑以勸兮至誠)
　　　徹饌奏延曦之章
　　　(儀既成兮物已饗神欲𧺫兮運靈夾徹/不敢遲兮慎趨蹌照臨下土兮常朗朗)
　　　送神奏歸曦之章
　　　(雲車征兮風馬翔驅馳千仭兮臨萬方再拜稽/首兮稱送神振轡兮當陽中天麗兮徹隐普天)
　　　(戴兮恩光敷和煦兮成物錫萬寳兮永/康報神功兮時享祈神祐兮悠乆無疆)
　　　秋分夕
　　月迎神奏迎光之章
　　　(猗與太陰兮御望舒式遵九道兮遊清/虚伏惟姊兮從兄車今之夕兮來享予)
　　　奠玉帛初獻奏升光之章
　　　(有來雍雍幣帛在陳琮璜以加明徳惟馨/式舉黄流兮挹犧尊籩豆静嘉兮肴核芬)
　　　亞獻奏瑤光之章
　　　(二齊載升維以告䖍歌管煌煌奉神/之懽荷亘古兮麗天報之徳兮几筵)
　　　終獻奏瑞光之章
　　　(一敬畢伸三舉願釂誠信潔齊天下有道/鼓鐘簡兮聲容並茂象大徳兮厥光皓皓)
　　　徹饌奏函光之章
　　　(其香既歆對越告成儐爾登豆敬受駿/奔神恱懌兮意欣欣予翼慎兮安以寧)
　　　送神奏保光之章
　　　(駕彩霞兮驂景星御和風兮躡慶雲神欲起兮/不冄停瞻天衢兮拜雲程影蹁躚兮光澄清饗)
　　　(予祀兮意殷勤予所祝兮世/太平偃武脩文兮萬世長春)
　　　順治八年以前日月從祀天壇裁春秋二祭八年六
　　　月允禮部請於從祀外仍行朝日夕月禮如舊典
　　　春秋二丁日祀
　　先師孔子迎神奏咸平之章
　　　(大哉至聖峻徳元功敷文衍化百王是崇/典則有常昭兹璧雍有䖍簠簋有嚴鼓鐘)
　　　奠帛初獻奏寧平之章
　　　(覺我生民陶鑄前聖巍巍泰山實予景行/禮備樂和豆籩惟静抒頌六經爰斟三正)
　　　亞獻奏安平之章
　　　(至哉聖師天授明徳木鐸萬年式是羣辟/清酒維醑言觀秉翟太和常流英才斯殖)
　　　終獻奏景平之章
　　　(猗歟素王示予物軌瞻之在前神其寧止/酌彼金罍惟清且㫖登獻惟終弗遐有喜)
　　　徹饌奏咸平之章
　　　(辟水淵淵崇牙嶪嶪既歆宣聖亦儀十哲/聲金振玉告兹將徹鬷假有成羮牆靡愒)
　　　送神奏咸平之章
　　　(煌煌學宫四方來宗甄陶胄子暨予㣲躬/思皇多士敷奏厥功佐予永清三五是隆)
　　　順治二年正月從祭酒李若琳請更先師孔子
　　　神牌為大成至聖文宣先師孔子十四年三月
　　　復為至聖先師孔子九年九月辛夘
上幸太學釋奠十七年正月復以文廟工成親祭
　　　春秋二戊日祀
太社
太稷迎神奏保平之章
　　　(猗歟土榖兮功化隆烝民立命兮九域同壇壝/儼肅兮風露通新邑翼翼兮俎豆豐望烟駕兮)
　　　(驂鸞龍秉圭植/璧兮予親躬)
　　　初獻奏夀平之章
　　　(隂祀黝牲兮元郊同清酤既載兮臨齊宫/朝踐初舉兮予𠂻洋洋在上兮錫福洪)
　　　亞獻奏嘉平之章
　　　(樂具入奏兮聲煌煌兕觥其捄兮恭再揚/厚德配地兮佑家邦屢豐年兮兆庶康)
　　　終獻奏雍平之章
　　　(方壇北宇兮神中央盈庭帗舞兮時低昂/酌醑三爵兮綠醑香新舊邦兮命溥將)
　　　徹饌奏熈平之章
　　　(籩豆大房兮儼成行歆此吉蠲兮猶迴翔/椒漿瑤席兮徒芬芳黍稷非馨兮悦且康)
　　　送神奏成平之章
　　　(孔蓋翠旌兮隨風颺龍輈容與兮指天閶/咫尺神靈兮隔穹蒼流景祚兮卜世昌)
　　　望燎奏安平之章
　　　(牲玉陳兮延景光百禮既洽兮終瘞藏/願神聴兮時予匡四海攸同兮恵無疆)
　　　春秋二仲祀歴代帝王迎神奏雍平之章
　　　(乗時運兮極隆造經綸兮顯融搃古今兮一揆/貽大寳兮㣲躬仰徽猷兮有嚴閟宫儀羣帝兮)
　　　(後先予稽/首兮下風)
　　　奠帛初獻奏安平之章
　　　(靈之來兮儼若盈予仰止兮在庭承筐篚兮既/登偃靈葢兮結翠旌鑒予情兮忻享薦芳馨兮)
　　　(肅成景行兮六龍嘉氣兮曈曈奠犧樽兮以/笙以鏞羣工肅兮屏營恵我懿則兮允中)
　　　亞獻奏中平之章
　　　(二觴兮酒行諸帝熙和兮悦成念昔致/治兮永清瞻龍衮兮自天紹錫兮嘉平)
　　　終獻奏肅平之章
　　　(瑤爵兮獻終萬舞洋洋兮沐清風龍鸞徐整兮/企予嗣㣲音兮何從盼雲車兮緩移示周行兮)
　　　(迪予/衷)
　　　徹饌奏凝平之章
　　　(饁餚蒸兮畢升五音㑹兮滿盈禮/將徹兮䖍告鑒孔忱兮載翼載登)
　　　送神奏夀平之章
　　　(旛幢繚繞兮動回風和鸞並馭兮歸天宫/五雲擁兮高馳翔願迴靈盼兮錫年豐)
　　　望燎奏清平之章
　　　(羣龍驂駕兮一氣中焄蒿芬烈兮實/㝠通望神光兮遙燭惟終古兮是崇)
　　　順治二年議歴代帝王廟祀禮臣言宋曾納貢
　　　於大遼稱姪於大金則宋之天下乃遼金分統
　　　南北之天下也廟祀不得獨遺至元世祖之有
　　　天下功因太祖未有世祖入廟而太祖不入者
　　　亦應追祀
詔從之於是祀伏羲神農黄帝少昊顓頊高陽高辛唐
　　　堯虞舜夏禹商湯周武王漢高祖光武唐太宗
　　　宋太祖遼太祖金太祖世宗元太祖世祖明太
　　　祖共二十二帝其從祀功臣則風后力牧臯陶
　　　龍伯夷䕫伯益伊尹傅説周公旦召公奭太公
　　　望召穆公虎方叔張良蕭何曹參陳平周勃鄧
　　　禹馮異諸葛亮房𤣥齡杜如晦李靖李晟郭子
　　　儀張巡許逺曹彬潘美韓世忠張浚岳飛赫嚕
　　　尼堪斡里雅布穆呼哩巴延徐達劉基共四十
　　　一人十七年六月御史顧如華請奉守成賢君
　　　入廟下禮臣議商中宗高宗周成王康王漢文
　　　帝宋仁宗明孝宗皆屬賢君但帝王廟止祭創
　　　業之君不及守成應否入廟候
㫖酌定
詔奉七君入廟其遼太祖金太祖元太祖原未混一天
　　　下且行事不及諸帝王令罷祀從祀功臣罷宋
　　　潘美張浚亦允如華請也順治十四年二月丁
　　　酉
上親祀帝王
　　　仲春祀
　　先農迎神奏永豐之章
　　　(勾芒秉令土牛是驅天下一人蒼龍駕車/念彼田疇民命所需生成有德尚式臨諸)
　　　奠帛奏登豐之章
　　　(先農神哉耒耜教民田祖靈哉稼穡是親/功德深厚天地同仁肅將幣帛肇舉明禋)
　　　初獻奏時豐之章
　　　(厥初生民萬彚莫辨神錫之庥嘉種乃誕/執兹醴齊濯功益見玉瓚椒醑肅雍舉奠)
　　　亞獻奏咸豐之章
　　　(上原下隰百榖盈止福我烝黎秀良興起/樂舞具備吹豳稱兕再躋以獻肴馨酒㫖)
　　　終獻奏大豐之章
　　　(糜芑秬秠維神所貽以神饗神曰子將之/秉耒三推東作允宜五風十雨率土何私)
　　　徹饌奏屢豐之章
　　　(於皇農事自古為烈莫敢不承令兹忻悦/籩豆既豐簠簋云潔神視井疆執事告徹)
　　　送神奏報豐之章
　　　(麻麥芃芃秔稻連阡縱横萬里皆神所贍/人歌鼓腹史載有年嵗有常典茀祿綿延)
　　　望燎奏慶豐之章
　　　(玉版蒼幣來鑒來歆敬之重之藏於厚深/典禮由古予行自今樂樂利利國以永寧)
　　　順治十年五月丙辰時享
太廟迎神奏貞平之章
　　　(皇輿啟圖世德欽崇粤庇𦕈躬率土攸同冀州/維宅爰止自東太室既尊萬國朝宗翼翼孝孫)
　　　(對越新宫維神/格思皇靈顯融)
　　　初獻奏夀平之章
　　　(於皇祖考克配上天越文武功四方維宣/孝孫受命達志重𤣥永錫純祐億萬斯年)
　　　亞獻奏嘉平之章
　　　(毖祀精忱洋洋如生有融昭明陟降于庭/僾然有容愾然有聲孝孫䖍只顒若中情)
　　　終獻奏雍平之章
　　　(越祖宗之德肇兹天厯敢曰予小子享有成/績欲報其德昊天罔極慇懃三獻我心悦懌)
　　　徹饌奏熙平之章
　　　(儀肅樂成神燕以娛告成于祖亦佑皇妣/敬徹不遲用終祀禮介福綏祿永錫祚祉)
　　　還宫奏成平之章
　　　(盈溢肅雍神運無迹寢祐静淵恍兮安適/厥靈在天厥主在室於萬斯年孝思無歝)
　　　嵗暮祫祭
太廟迎神奏貞平之章
　　　(承眷命兮撫萬邦嗣丕基兮祖徳昌溯謨烈兮/弗敢忘䖍嵗祀兮舉舊章瀝悃誠兮迓休光祈)
　　　(來格兮/意徬徨)
　　　奠帛行初獻禮奏夀平之章
　　　(紛葳㽔兮神畢臨儼對越兮抒素忱陳纎縞兮/有壬林酌醇酤兮薦德馨恪溥將兮俶來歆錫)
　　　(嘉祉兮/祐斯民)
　　　亞獻奏嘉平之章
　　　(維肇祥兮德配天垂燕翼兮祚萬年潔豆籩兮/秩斯筵載陳醴兮介牲牷協笙鏞兮遶雲軿肅)
　　　(駿奔兮/中彌䖍)
　　　終獻奏雍平之章
　　　(椒飶芬兮神留俞節三奏兮㫖清醑萬羽干兮/樂孔都禮明備兮罔敢渝既醉止兮咸樂胥永)
　　　(啟佑兮/披皇圖)
　　　徹饌奏熈平之章
　　　(典儀敘兮神格思樽俎將兮享靡遺/悦且康兮徹弗遲鑒精禋兮茀祿綏)
　　　還宫奏清平之章
　　　(孝思展兮禮告成神言歸兮陟在庭萃龍馭兮/返穆清主肅將兮式丹楹瞻列聖兮僾容聲迴)
　　　(靈盼兮佑丕承維神聴兮/和且平繼序皇兮亶休徵)
　　　順治十六年禮部議允副都御史袁懋功請以
　　　嵗暮祫享
太廟十七年三月詔每嵗
萬夀元旦俱奉
四祖神主合祭於奉先殿位次如
太廟祫祭奉先殿初建於十四年更建於十七年九廟
　　　除夾室外增建敞殿九間
　　　孟春歳暮祀太嵗月將之神迎神奏保平之章
　　　(吉日良辰祀典孔殷於維太嵗月將諸神乗時/秉德輔國佑民遙遙龍馭頓轡九閽壇壝蠲潔)
　　　(延佇/來臨)
　　　奠帛初獻奏安平之章
　　　(維神至止螭駕雲旂洋洋在上元景延禧束帛/承筐展我誠斯神示昭鑒尚其勿遺神兮弭節)
　　　(薦馨敢後祀事方初陳饋捧酧晨光/熹㣲嘉祥承候百禮不愆樂具入奏)
　　　亞獻奏中平之章
　　　(以我齊明率禮攸行載拜稽首㫖酒斯盈/牲牷肥腯交彼神明樽罍上下奏駿思成)
　　　終獻奏肅平之章
　　　(執事有嚴品物斯備非馨黍稷用宣誠意/朱絃登歌絲衣揚觶予胥樂兮神錫爾類)
　　　徹饌奏雍平之章
　　　(春祈秋報嵗省惟勤含醇飲德孰匪明神/惟神臨御肸蠁逡巡獻酬云畢誠敬斯申)
　　　送神奏宣平之章
　　　(出令明堂神爽卒度報功迎氣崇祀其作/神人以和既康且樂瞻望景光邈彼寥廓)
　　　外國紀
　　　自昔幅員之廣臣服之衆漢與元為最盛漢自
　　　置越嶲諸郡通使大夏而西極逺蠻咸相繼引
　　　領内鄉然而師老財匱叛服靡常則黷武之禍
　　　論者譏焉元祖滅國四十次平西夏武功之赫
　　　極矣獨是諸國既滅其地遂虚今考元史所載
　　　邊沙以外嵗時輸貢者未之聞也惟我
　　國家肇迹東陲誕膺天眷
太祖高皇帝以神武懾服羣雄
太宗文皇帝以寛仁懐柔與國時外藩君長擁衆部居
　　　廬帳相望者不啻數什計而
兩聖相承貳執服舍師行所至往往稱天以臨而絶無
　　　利其土地私其民人之意以故諸藩服畏威戴
　　　德大則刑牲約誓小則納欵貢珍二十餘年間
　　　接踵稱臣惟恐以後至膺逆天之罰嗚呼何其
　　　盛也迨
世祖章皇帝建鼎燕都版章益廓維是逋誅遺寇尚煩
　　　干戈其他傒后之民則詔書所至無不稽首嚮
　　　順者末年大告武成聲教四訖於是山海諸部
　　　皆不煩鞭箠遣使而至闕下矣至于外藩䝉古
　　　則嵗加宴賚廣示推恩親親之誼柔逺之仁十
　　　八年如一日焉今紀諸國及諸部落名目間據
　　　見聞以其事附紀於下東極於使鹿使犬西極
　　　於厄内忒黑土魯畨北極於喀爾喀俄羅斯南
　　　極於琉球暹羅其為道里不可以數計而皆以
　　　德服而不以威取則自漢以來所未有也頃我
　皇上仰纘
祖宗謨烈招徠逺人化洽中外安南黎莫搆兵廷議欲
　　　致師聲討而
　廟算遣兩使臣馳傳往諭不煩一旅而交夷帖息
　聖德廣大齊於覆載嗣是以往當更有前代未臣之
　　　地陸讋水慓奔走而來賔者矣
　　　薩哈連部落
　　　卦爾察部落
　　　薩哈爾察部落
　　　索倫部落
　　　東方格克里部落
　　　東方巴牙喇部落
　　　東果瓦爾喀部落
　　　虎爾哈部落(虎什喀里/等八姓)
　　　　以上俱滿洲屬部
　　　科爾沁國(自天命以來與我世為婚姻之國其/最著者為土謝圖親王卓禮克圖親)
　　　　(王/)
　　　郭爾羅斯部落(扎穆/蘇)
　　　鄂爾多斯部落(在陜西邊外順治八年多爾濟/等入寇固山額真噶達洪等大)
　　　　(破之于賀蘭山等處康熈十四年榆林寇亂/多羅温郡王古禄遣都統扎木素等統兵擊)
　　　　(賊貝子達爾禮又遣台吉二十六員同榆林/官兵恢復龍州進靖二堡寧夏花馬池定邊)
　　　　(寇亂貝勒索柰遣發各台吉都統回寧夏提/督官兵圍困花馬池擊敗定邊賊兵有七旗)
　　　　(殺虎口外至靖邊莊浪等/處皆是與厄魯得相接)
　　　杜爾伯特部落(以下皆在科/爾沁之後)
　　　扎賴忒部落
　　　吳喇忒部落(杜稜楮冲赫毛竒塔撻綽/爾濟喀喇齊領楊古兒)
　　　烏朱穆秦部落(秉圖王車臣王俱王號此部/與喀爾喀相接與蒿齊特近)
　　　　以上俱天命間附
　　　察哈爾國(元之後即所謂察罕也天聰間附其/王曰阿布鼐尚主為和碩額駙後得)
　　　　(罪禁錮盛京命其子布爾尼嗣爵康熙十四年/布爾尼謀反舉兵入犯命大將軍副將軍率)
　　　　(兵討逆盡滅之布爾尼遁走為科爾沁國所/執獻馘于京師)
　　(上念為公主所生/詔免懸首)
　　　土黙特部落(土黙特喀爾喀喀喇沁皆察哈爾/國屬部前明時封為順寧王天聰)
　　　　(間附順治八年以法古穆隨其父舉國來歸/屢立戰功授鎮國公在張家口外又有歸化)
　　　　(城土黙特/别為一部)
　　　扎魯忒部落(噶爾瑪塞/望顧穆)
　　　翁牛忒部落
　　　阿蘇忒部落(扎魯忒三部為/土黙特屬部)
　　　喀爾喀部落(極北其族有五部其人物著者為/顧雷汗扎薩克圖汗土謝圖汗車)
　　　　(臣汗畢習勒圖汗那穆齊衛徵那顔楮魯睦/諾爾含津喀爾哈台吉汗等嵗時貢馬不絶)
　　　　(于道特其人桀驁時闌入邊境掠我巴林屢/降)
　　(諭嚴飭令贖罪通好順治十年命安郡王岳樂為/    宣威大將軍駐防庫黑城亦禦喀爾喀兵也)
　　　　(十二年七月命安郡王同喀爾喀使臣于宗/人府約誓修睦十七年定例土謝圖汗車臣)
　　　　(汗畢習勒圖汗每嵗入貢一次白馬八匹白/駝一隻管固山汗貝勒及為首台吉大臣喇)
　　　　(嘛等許至京師餘俱停止喀爾喀貢使/較他部獨多八年八月多至八百餘人)
　　　奈曼部落(按元史元太祖與乃蠻部凡數十戰/其音相似豈其苗裔耶其人物著者)
　　　　(則有綽博恵搜塞阿/林沖額爾得尼温冲)
　　　敖漢部落(桑噶爾額林/臣墨勒根)
　　　克西克騰部落(台吉雲/敦沙里)
　　　四子部落(順治三年追𠞰/蘇尼忒部有功)
　　　蘇爾尼部落
　　　喀喇徹里克部落(喀喇徹里克又/奈曼所屬也)
　　　喀喇沁部落(扎薩克圖顧祿世希在喜峰口外/即朶顔三衛其部長即前明時都)
　　　　(督都指/揮也)
　　　伊蘇忒部落(伊蘇忒為喀/喇沁屬部)
　　　阿霸垓部落(固倫公主下嫁噶爾瑪索訥/木又有嫩阿霸垓嫩河名)
　　　蒿齊特部落(順治七年有台吉噶爾篤撒望/楚虎爾率所部千餘人來歸)
　　　夜黑部落(即前明時所謂北闗也/四部舊俱屬科爾沁)
　　　哈達部落(南/闗)
　　　兀喇部落
　　　輝發部落
　　　使鹿部落(極東過索倫東南即老/察東北即使鹿使犬)
　　　使犬部落(極/東)
　　　厄魯得部落(在西北其主為顧實汗崇奉達賴/喇嘛順治九年九月)
　(詔遺承澤親王賫書迎達賴喇嘛來都十二月達賴/      至十年歸國)
　(詔封顧實為遵行文義敏慧顧實汗達賴為西天大/      善自在佛掌天下佛教普通瓦赤喇呾喇達)
　　　　(賴喇嘛俱/賜冊印)
　　　湯古忒部落(在西南即所謂小西天者是也其/俗尊喇嘛喇嘛有二種以㡌為别)
　　　　(達賴黄帽大寳法王紅帽二寳法王花帽三/寳法王黑帽湯古忒汗尊大寳二寳三寳法)
　　　　(王厄魯得顧實汗尊達賴顧實汗憾湯古忒/汗不遵達賴之教因逐其汗并逐大寳二寳)
　　　　(三寳法王於是大寳二寳兩法王自雲南來/歸於我今大寳法王復從達賴之教二寳法)
　　　　(王仍在雲南湯古忒及厄内/忒黑圖白忒俱厄魯得所屬)
　　　厄内忒黑部落(極西大/西天)
　　　圖白忒部落(賜達賴冊文用圖白/忒部落字即湯古忒)
　　　　以上俱天聰間附
　　　蘇尼忒部落(沙克查騰機思奔巴世希騰機忒/順治三年五月騰機思叛命和碩)
　　　　(徳豫親王多鐸為掦威大將軍同承澤郡王/碩塞等征之斬首千級俘獲八百餘人騰機)
　　　　(思兄弟俱就擒八月班師出師/未及三月凡畧地四千餘里)
　　　朝鮮(朝鮮自天命中通貢累世獲罪於我明毛/文龍又密邇其地竊據海島招納我叛人)
　　　　(天聰元年正月丙子命大貝勒阿敏貝勒岳/託濟爾哈朗阿濟格杜度往征之壬午克義)
　　　　(州殺其府尹李筦是夜分兵取鐵山鐵山毛/文龍所居地也文龍聞師至遁入海島癸未)
　　　　(克定州執收使金搢乙酉克郭山之漢山城/執郡守朴由健等丙戌渡嘉山江丁亥克安)
　　　　(州殺郡守張燉副使金尚毅縣令宋圖南癸/巳趨平壤為朝鮮王舊居巡撫搃兵等官及)
　　　　(軍民皆自潰棄城遁走是日渡大同江甲午/師次中和朝鮮王遣使致書請退師隨以書)
　　　　(責之令速遣使議和二月壬寅至黄州甲辰/至平山朝鮮王李倧携妻子遁入江華島其)
　　　　(長子􁐨奔泉州其臣進昌君者來謁致詞引/罪言城中府庫財物亂離之際俱已蕩然願)
　　　　(以所産者悉索以獻不聴是日遣副將劉興/祚入海島説倧令其遣子弟入質兼議嵗幣)
　　　　(倧曰城下之盟春秋恥之請退兵議和興祚/不允倧遂遣族弟原昌君覺并侍郎一員來)
　　　　(平山城議和許之遂復遣興祚及庫爾纒等/往三月辛未興祚等與朝鮮王李倧誓天地)
　　　　(議和乙酉班師至平壤復與李覺及其侍郎/約誓夏四月辛亥師還五月遣李覺歸國厚)
　　　　(賚之并賜其王李倧致書結兄弟之好仍約/兩國之民有越境私逃者察送毋隠是年秋)
　　　　(以義州復還/朝鮮撤守兵)
　　　　以上俱崇德間附
　　　俄羅斯部落(在西北其地最逺行三年而後達/京師順治十二十三年兩有使至)
　　　　(俱以不知拜跪遣還十七年復至表文稱一/千一百六十三年)
　(上寛朝議應仍逐其使/    宥之)
　(命禮部諭以不遜之罪其部衆每從邊外渡黑龍江/      來侵我老察地方老察距寧古塔相近我國)
　　　　(貂皮等物多取給於此順治間因其來寇曾/欲加兵㑹)
　(上憐廷議令朝鮮供芻糗師之費遂罷康熈八年秋/    朝鮮國小不能給大)
　　　(廷復來寇凍時彼不能返可襲擊之/  議乗江)
　　　(朝廷以路逺勞民而止九年四月俄羅斯遣使/  奉表投誠表文字畫不可識字體自下而上)
　　　　(類道家符篆因召其來使譯文以進十五年/來貢黑狐紫貂皮哆囉呢玻璃鏡魚牙魚牙)
　　　　(大與象牙等其國人面白㣲紅高凖/類西洋人紅氊帽油靴有髮有髭)
　　　暹羅(順治間入貢用真金葉鑿成表文字皆鳥/跡蟲書其貢使謂之握坤即華言使人也)
　　　　(握坤冠金盔盔以有花紋者為尊秩從人蓬/髪不冠貌黧黑通事揭諦典言其國有水火)
　　　　(兩刑火刑令罪人過火坑命僧持㕨於旁理/直者輒得度肢體無恙不則以鐵义納置坑)
　　　　(底水刑令罪人沒深水中以罪輕重為時久/暫亦令僧㕨於其上理直者亦得不死語頗)
　　　　(近誕又言其國中一切物用俱取給於國王/每數日國王親給衣食殊不勝其勞康熙七)
　　　　(年貢孔雀象龜各一象高六尺六寸龜重三/十觔力能負人有帳幔一具繪淫像)
　(詔却之十二年復來貢請封部議遣使禮部因議照/上以風濤險阻察例以勅給其使賫還)
　　　　(前明封古里例付勅貢使宴賚而遣之國王/名森烈拍臘照古龍拍獵馬嘑按㑹典載貢)
　　　　(物六十件自七年來貢止三十九件疏言國/小而貧貨物多産於别國難與㑹典相符部)
　(詔免之議令補貢/)
　　　荷蘭(即紅毛也由厦門出大洋行一月至吕宋/吕宋陸路行一月至噶喇巴再出海口行)
　　　　(一月至荷蘭順治十三年來貢國王黑投為/也甲必丹物馬綏掘表文極工麗定貢期八)
　　　　(年一次其國人面白高凖髮黄眼綠官尊者/戴黑圓帽執紅棍衣紅哆囉呢餘衣青綠著)
　　　　(未屐前/高後低)
　　　琉球
　(勅諭十順治八年九月賜琉球國子尚質朝貢使至/      年六月琉球國中山王世)
　　　　(繳前明勅印十一年七月遣給事中張學禮/行人王垓賫)
　(勅印往封為王以舟艦未具留閩四載十五年六月/      撤還十八年以出使稽遲奪學禮等職康熈)
　　　　(元年復命學禮等以原官往封三年七月使/還康熈九年琉球遣使嗎􁀙吻􁀙喇噠㘃等)
　　　　(表貢方物國王像圖金珀書箱珊瑚樹大玻/璃鏡各一按琉球為東海小國四面皆濵海)
　　　　(南北約三千餘里所産惟蕉布硫磺其刀扇/漆器等物皆販自日本王府供米麥民皆食)
　　　　(畨茹狀類薯蕷宴㑹簡朴士大夫家多蓄書/四書唐詩通鑑俱有翻板旁譯國語人名有)
　　　　(四五字者阿彌多夜弗蘇二名居多他如金/曰額膩銀曰喀難大曰倭捕煞小曰彌煞父)
　　　　(母曰倭牙男曰㑹耕噶女曰㑹南宫飯曰安/班酒曰薩几俱不可通曉自唐宋至元其王)
　　　　(之長子應襲爵者俱遣至中國入國子監俟/其父薨始歸國受封至明洪熈時憫其往來)
　　　　(風波驚險不測特免之賜三十六姓人教三/十六島世襲通使之職習中國語言文字至)
　　　　(今請封謝恩朝貢皆諸姓後有姓名可通土/官則有名無姓也取士舉賢良方正由秀才)
　　　　(歴法司法嚴峻不徇私情即職官之父兄子/弟不少寛貸道不拾遺夜不閉户饒有古風)
　　　　(男女婚嫁後束一髻于額簮小如意以金銀/分差等衣服敞袖長袍皮鞋腰繫錦緞長丈)
　　　　(餘冠用紙胎以綾絹布圍裹分差等樂有走/馬舞劍刺鎗踘毬諸戲重陽節競渡龍潭金)
　　　　(鼔震地他如石筍巖勒馬巖龍岡虎萃長虹/橋曼湖松嶺俱稱名勝通使船形如梭用鐵)
　　　　(力木凡三層闊二丈二尺長十八丈高二丈/三尺桅高十八丈裹以鐵船尾設戰臺鋪石)
　　　　(列砲所經海道由閩安鎮歴猴嶼梅花所出/海口由白洋入大洋有白水一線横亘南北)
　　　　(為分水洋又歴糖洋尤家埠那壩港入中山/伊藍埠至温鎮抵琉球境從)
　　　　(王城此給諫張君等所經之道風濤變幻棲/泊無定所使回時復與前所經之道不同)
　　　西洋國(按西洋總名歐邏巴在中國極西故謂/之大西以海而言則又謂之大西洋距)
　　　　(中國計程九萬里自大西行六萬餘里至小/西天竺國登岸晝夜浮海風順者半載可達)
　　　　(又有過大浪山不得達小西者冬月必泊黑/人國越二年始抵小西自小西又一年可抵)
　　　　(中國海舶高六七重廣亦如之度可容千人/所需五榖六畜等物俱載焉西洋土宜五榖)
　　　　(日用以麥為主類中國北方之俗造室用磚/石不施板築宫殿用石板或銅板幣帛則有)
　　　　(鎖袱多羅絨金銀絲縀精者直逾百金布以/利渃草為之視棉更堅潔既敝則搗爛為紙)
　　　　(巾帽方圓各有式民間尚短衣以便操作樂/器如西琴編簫為最工琴用鐵絲五十絃機)
　　　　(動成響編簫大者千管中者數百小者數十/撫法與琴畧同水器利灌溉火器利戰鬬銅)
　　　　(鐵玻璃等器皆工巧適用字用二十三字母/以二十三筆互配成文凡諸國語音及風雨)
　　　　(鳥獸之聲皆可繪之於字分醫學教學法學/道學為四學前明萬厯中西洋人利瑪竇與)
　　　　(其徒湯若望羅􁸥谷等奉其所謂天主教者/來中國所事之像曰耶蘇即天主也手執一)
　　　　(圓象曰天主之母名曰瑪利亞言天主生于哂/漢哀帝元夀二年庚申荒誕不經為儒者所)
　　　　(獨勾股法精密厯家多宗之其國治厯不一/家而多祿某亞而封所歌白泥第谷四人為)
　　　　(尤著若望等皆尊師之順治二年仲秋朔日/食若望先期進時刻分杪起復方位至期命)
　　　　(大學士公同測驗諸法俱舛而新法獨合於/是命若望用新法修時憲厯康熈三年七月)
　　　　(歙縣民楊光先控若望等邪黨惑衆包藏禍/心禮部密奏命同吏部㑹審若望得罪革職)
　　　　(四年四月以光先為監副尋陞監正西法遂/中廢嗣有西洋人南懐仁復其疏訟寃詔革)
　　　　(光先職以懐仁為監正而西法復行按西法/有不可不辨者五凡一時有八刻而合之夜)
　　　　(子時四刻則為百刻西洋法謂正初各四刻/則十二時當得九十六刻因減百刻為九十)
　　　　(六不知亥子二時為隂陽之交亥氣已盡子/時初交此時既不屬亥亦未屬子昔人以亥)
　　　　(餘二刻及子初二刻别名之曰夜子時以示/隂陽相交二氣接續凡天行之進退嵗差之)
　　　　(餘積皆從此起西洋不用此四刻則數無零/積何以定節氣又何以有嵗差且既不用百)
　　　　(刻又何以造厯用夜子時不亦自相矛盾乎/此九十六刻不可行者一二十八宿以木金)
　　　　(土日月火水為次雖宿度多寡不同而位次/從無改易西洋法西方七宿以觜火列參水)
　　　　(之後豈東南北皆火先水後獨西方火後水/先乎觜三星鼎足極小步位極狹雖侵入參)
　　　　(位而距星所起觜自在先參星雖大自觜後/今以度半之觜與十一度之參顛倒錯置可)
　　　　(乎且觜部諸星並無侵入參部者參兩肩與/觜相侵雙足三心斜入向井又玉井軍井屏)
　　　　(星俱在參右天厠在參左闊狹了然豈容臆/説哉此參星不當居觜先者一羅為天首計)
　　　　(為地尾俱有氣無形然五行經行計羅獨緯/轉惟月食時能辨其色象羅者火之餘色赤)
　　　　(而淡計者土之餘色黑而紫月之食日在地/下月在天上地心居中地心即與日同宫之)
　　　　(羅計日與地心所在之宫射對宫之月赤淡/色者為羅蝕黑紫色者為計蝕凡在所食之)
　　　　(宮確有可驗况五星對行甚遲與五星單行/者不同倒置一羅不得不倒置一計將五星)
　　　　(二十八宿之生克制化從何推論乎此羅計/不可更換者一炁為木之餘孛為水之餘羅)
　　　　(為火之餘計為土之餘謂之四餘惟金主剛/主殺上天好生故金無餘合日月五星謂之)
　　　　(十一曜不聞名十曜也西法獨置炁不用是/三餘矣炁孛羅計皆有名無象如以其無象)
　　　　(而去之又何用孛羅計而獨不用炁乎且星/象有變炁之變色白如盤盂尾亘天孛之變)
　　　　(白如長虹尾有短有長其占皆係兵變人事/吉凶興亡之驗豈占孛彗獨不占紫炁耶又)
　　　　(占候云紫炁一名福德箭所臨之方車駕臨/幸錫福極速是占候亦不可無炁也此木炁)
　　　　(不可不用者一自古有厯法以來各宫所占/之宿有三皆以長短接筭如女一在丑女二)
　　　　(在子危十一在子危十二在亥皆就天度𤓰/分至本宫各有占宫之正宿如子宫以虚日)
　　　　(為正者子屬䑕以虚日䑕為正宿丑屬牛以/牛金牛為正宿餘皆類此統天厯以女二度)
　　　　(九十五分九杪入子宫開禧厯以女二度九/十二分九十三杪入子宫㑹天厯以女二度)
　　　　(九十二分八杪入子宫授時厯以女二度六/分三十八杪入子宫雖分杪之數不同總不)
　　　　(外女二度入子諸如各宫各宿次序界限皆/大同小異總之嵗差之積數日與天㑹月與)
　　　　(日㑹之常度不同故分杪少異而占宫之宿/則萬古不能易也今厯竟以牛金度入子宫)
　　　　(是必子屬牛而後可且必各宫俱改常度各/屬俱改所屬如丑屬虎寅屬兎而後可豈理)
　　　　(也哉夫二十八宿與天同運以辨昏旦萬古/不移星紀析木之宫名亦萬古不易今乃創)
　　　　(為異説謂前代漢唐宋以來之法舉不足信/將誰欺乎此二十八宿必不可移者一兵部)
　　　　(員外郎周于漆辨甚/核姑識其梗概如此)
　　　土魯畨(漢車師前王地晉属高昌郡唐為交河/縣在火州西百里元成吉思汗次子察)
　　　　(哈台受封此地明永樂初封畨僧為國師後/復授其長為都督指揮等官朝貢不絶成化)
　　　　(初土魯畨阿力始强劫掠哈密遂據其城並/擾赤斤蒙古諸衛侵掠甘肅嘉靖初招撫之)
　　　　(復歸哈密其地去哈密千五百里中經黑風/川水草俱乏難以逺據而在前明時自阿力)
　　　　(以後皆挾哈密以徼利隆慶後始稍戢不朝/貢者一百八十餘年我)
　　　(朝順治三年來貢方物十三年復來貢自是定/  例五年一貢西馬四匹䝉古馬十匹以其國)
　　　　(有亂至康熈十二年其王瑪黑忒賽伊忒韓/遣使再貢表稱一千八十三年聞之河西人)
　　　　(云土畨添巴于西海彝西海彝添/巴于回回國添巴猶言進貢也)
　　　天方國(在哈密西北與回族近不属于回語言/類回人而性情各别順治二年來朝貢)
　　　　(玉石/等物)
　　　回回國(回回與畏兀兒哈喇灰俱為哈密屬部/哈喇灰語言嗜好皆與回等畏兀兒則)
　　　　(飲酒食肉與回差别哈密即回回之都㑹也/陜自西凉州五百里至甘州甘州五百里至)
　　　　(肅州肅州西六十里即嘉峪闗嘉峪七百里/至陽闗陽闗千里至玉門闗由嘉峪行約二)
　　　　(十日至哈密前明永樂初置七衛在嘉峪關/西哈密又在六衛西東至肅州西至土魯畨)
　　　　(俱約千五百里回回人精于鳥/鎗順治二年同天方國人入貢)
　　　赤斤䝉古(周西戎戰國月支漢武帝取為酒泉/燉煌二郡晉屬高昌郡唐屬𤓰州後)
　　　　(沒于吐畨宋入西夏元仍屬𤓰州明永樂間/設衛及土魯畨陷哈密侵掠赤斤其部人散)
　　　(朝走塞下衛遂虚我督永柱與畏兀都督帖木/  順治四年赤斤都)
　　　　(兒卜喇等詣撫臣張尚言入貢于明遭亂寄/居肅州願効忠納貢尚以聞是後未聞有再)
　　　　(貢/者)
　　　費牙喀部落(順治十六年來貢自是定例貢/物送至寧古塔宴賚而遣之)
　　　　以上順治間附
　　　傅爾都嘉利雅等處國王阿豐肅(係西國極逺/之地康熙九)
　　　　(年遣大臣嗎訥撤爾達聶具本貢方/物本内稱巍巍至能大清國皇帝)
　　　安南(國王黎氏與其臣莫氏為世仇自前明萬/厯中莫氏即據高平)
　　　(本朝初負固不服時招納逃亡侵入内地順治/  十六年粤西既下莫敬耀怵禍來歸賫繳印)
　　　(朝冊督撫臣以聞統使敬耀未受職卒子元清/  命授為安南都)
　　　　(嗣仍世守高平地十七年安南國王黎維禔/來歸亦未受封卒弟維禧立康熈三年遣翰)
　　　　(林院編修吳光禮部司務朱志逺諭祭維禔/五年遣翰林院侍讀學士程芳朝禮部郎中)
　　　　(張易賁冊封維禧六年秋維禧復修舊郄以/兵奪高平地元清竄入滇七年春雲南奏其)
　　　(廷事爭請用師討黎氏擅奪之罪/  議)
　　(上不忍遽加之兵特遣内院侍讀李仙根兵部主/    事楊兆傑以一品服賫)
　　(勅往諭維禧令還高平故土維禧奉如故其國在/詔還高平一府四州元清為都統使)
　　　　(富良江西後三峯山左安子山右屬/十三道五十二府二百一十九州縣)
　　　吕明德先生傳
　　　前明南京兵部尚書新安吕明德先生以崇禎
　　　十四年殉寇難於洛陽清忠大節事具前史越
　　　二十一年為
　皇清順治辛丑先生子兆琳與玉書同舉進士又三
　　　年家大人視學中州以洛陽為先生授命之地
　　　檄有司建耑祠春秋奉祀購先生遺書得所著
　　　孝經本義大全若干巻又越十三年兆琳以治
　　　行異等由陜西西鄉縣行取來京師以先生年
　　　譜四巻示書俾書傳先生行事以示後書不敢
　　　辭先生諱維祺字介孺别字豫石系出宋文穆
　　　公後七嵗就塾師受孝經即知謹子弟之節父
　　　仁孝公異之年十六作知非箴自儆私淑邑先
　　　輩孟公化鯉洛陽尤公時熈自是討論伊洛之
　　　學以天下事為巳任萬厯癸丑舉進士為兖州
　　　府推官宗室某凌轢官吏白晝攫民金按實出
　　　罪不少鯁避每讞獄虚公平反雖黠盜不施榜
　　　掠輒得其情擢吏部主事晉員外郎㑹光宗崩
　　　廷臣請入見嗣君為閹寺所阻先生謁政府抗
　　　聲曰梓宫在殯人心危疑奈何輙阻諸臣之請
　　　以滋異議偕百官詣慈慶宫門謁畢方退越日
　　　聞中官導駕幸小南城又詣政府責以保䕶聖
　　　躬抑止游燕事遂寢退而疏言殿下一身為二
　　　祖列宗之所付托百官萬民之所繫望起居宜
　　　慎飲食宜節左右不得嘻笑於側侍御不得雜
　　　進於前閣部大臣宜不時召見商確大禮顧問
　　　政事親近内侍宜擇老成愿恪之人謹備使令
　　　勿預國政疏末論移宫事與楊忠烈議同忌者
　　　銜之辛酉天啟改元乞假省親歸新安持祖母
　　　喪盡哀手疏孝經以謹身厲行開示來學與馮
　　　少墟從吾李緝敬日宣㑹講芝泉無虚嵗屏居
　　　四載逆璫竊枋勢益熏灼里人議為璫建祠叱
　　　止之璫恚甚甲子冬起補考功郎不用將中以
　　　竒禍㑹璫敗而止崇禎戊辰起尚寳司卿旋晉
　　　太常寺少卿提督四譯館明年抗疏陳防㣲八
　　　漸指斥時政而言謹晏游寡嗜欲摧折言官厭
　　　疑臣下尤切直疏入留中疑禍且不測忽一日
　　　中官捧温㫖至私第曰上得公疏置御榻每一
　　　省覽徘徊殿廷咨嗟良久先生常舉此事謂天
　　　聴如環惜臣下無實心開導廣益聖聰為可媿
　　　也庚午陞南京户部右侍郎總督糧儲時朝廷
　　　以外臣不稱任使分遣中官王應朝張彞憲等
　　　監視户工九邊兵馬錢糧絡繹四出廷臣相顧
　　　眙愕不敢言先生疏曰皇上初元廓清閹䜿焦
　　　勞治理海内稱快邇者羣下積習未除奉行失
　　　職致使廟堂積疑生厭積厭生怒不得已遣左
　　　右近侍以察之此皆諸臣罪也然而先機識㣲
　　　之士鰓鰓過計謂易曰履霜堅冰至又童牛之
　　　牿元吉思漸遏萌其道宜豫且熹宗已事皇上
　　　手自釐革豈未及三載而遽忘之閣臣延儒體
　　　仁宗達皆受特簡知遇之恩曾未及片辭爭執
　　　臣不得不以弼違陳力之義督過諸臣矣疏入
　　　南北部寺相繼執奏竟得罷遣先是南庾嵗入
　　　二十三萬額支至四十餘萬出浮於入者十九
　　　萬有竒北部借支南糧又積至二百六十餘萬
　　　以故本折均絀京軍虧餉動以嵗計先生鉤考
　　　逋賦建議酌留各項税銀及新餉十餘萬填補
　　　缺額而用鼔鑄餘息轉抵北部越兩載㑹有餘
　　　儲超拜南京兵部尚書㕘贊機務南樞經費不
　　　貲釐侵欺汰冗冒兼請鑄局踵行已試之效而
　　　軍食不匱先生之論錢法也謂圜府為國息之
　　　本衡輕重之等權子母之利其流如泉舍是而
　　　言生財則掊斂而巳其法官錢重一錢為率自
　　　九分以下官令改鑄禁民間不得私收則奸人
　　　竊利者自止兩厰需費七萬二千遞减至二萬
　　　餘僅三之一耳而嵗終獲息一萬六千五百兩
　　　有奇視舊息增至十倍先生所謂行之十年不
　　　獨南庾牣積即北部亦可代支者確然其有明
　　　驗矣又曾議行鈔法以吳綾為質織龍文方廣
　　　如舊制與金銀錯用鈔居十之二議極明悉未
　　　果行當是時軍興煩棘民困轉輸無藝之征等
　　　於竭澤而先生持籌經畫惟用鼓鑄為紓國之
　　　長策以恤民則請罷加賦矣以恤商則請罷蕪
　　　税矣夫豈不知尺寸之利可以佐軍儲贍國用
　　　而惓惓以寛物力固根本為言此先生謀國之
　　　忠鑿然原本經術而不肯出於一切補苴之計
　　　者也乃朝議卒以此側目百計傾軋乙亥寇陷
　　　鳯陽先生合諸道軍轉戰逆擊賊西遁六百里
　　　而忌者竟議調遣逾期用大計落職比先生歸
　　　而時事潰壊益不可為矣戊寅已夘之交賊勢
　　　蔓延膠結出沒河洛間以數十萬計督臣熊文
　　　燦力不能支輒主撫議先生目擊憂憤積書力
　　　爭洛西數百里不至遘房榖之禍者先生之功
　　　也辛已賊薄洛陽先生免仁孝公喪適居洛登
　　　陴誓衆括家財以饗軍比圍益急猶麾所募健
　　　勇縋出城西北隅格殺數十人而叛將王紹禹
　　　乗夜援賊陷城遂被執道遇福藩先生從容言
　　　曰名義至重萬不可屈節為宗社辱及見賊罵
　　　不絶口竟遇害方先生自留樞謝政歸賊從潼
　　　闗敗遁逆焰未甚熾也使先生不去或更假節
　　　鉞以辦賊賊能遽收殘卒豕突東下為中原患
　　　耶夫天禍人國讒人高張先生之才未嘗不見
　　　用用未嘗不結主知呼號咷泗冀吾謀之一用
　　　而百口之謠諑己隨其後先生雖不去庸有濟
　　　乎至於峩冠就刃持孤忠以入地而老臣之鞠
　　　躬盡瘁以報國家者無遺力矣嗚乎先生死生
　　　之際世變係焉豈偶然之故哉先生著書數十
　　　巻闕里議詮部太常南庾南樞奏議考功記清
　　　蕪記慎獨堂文集存古篇最後出者為孝經本
　　　義大全或問凡三十三巻兆琳為書言曰先大
　　　夫留精孝經者二十餘年訂諸家聚訟之訛字
　　　疏句析篤志力行所至設講㑹芝泉伊洛豐芭
　　　豫簪先後從學不下數百人所以倡導其門人
　　　子弟者率以孝為根本生平立身服官日用造
　　　次不離乎是嘗謂新建之學言良知而不求致
　　　良知故久而滋弊以孝為本而以臨深履薄慎
　　　獨戒懼為學推極於天明地察通神明光四海
　　　舉而措之裕如也嗚呼先生學有原本如此書
　　　淺識薄殖烏足以知之敬紀兆琳之言詮次行
　　　事之大者以為先生傳贊曰昔蘇軾論賈誼惜
　　　其志大而量小謂宜深交絳灌使天子不疑大
　　　臣不忌然後得行其志愚嘗讀其説而疑之士
　　　君子大節不立而使當世脂韋曲學之士得以
　　　借口謂能自用其才可為篤論乎且軾當熙寧
　　　紹聖間所自處者何如而欲以深交絳灌責誼
　　　甚矣其言之過也及讀明德先生所為賈董論
　　　謂大臣以道事君不可則止亦以軾言為未當
　　　觀先生之論而三十年立朝梗概亦畧可覩矣
　　　嗚呼自高顧楊左諸君子之後先生頎然為正
　　　人魁宿幸不罹於璫禍而得以其讜言危行搘
　　　柱國是乃卒不幸而以節義見人之云亡邦國
　　　殄瘁百世而下聞之猶為三太息也
　　　何崇源舅翁像贊
　　　崇源舅翁為十二外祖玉涵公之冢嗣弱冠為
　　　邑諸生有聲庠序玉書幼習舉子業實與舅翁
　　　先後及君勅卞先生之門舅翁每出一藝同學
　　　皆傳寫奉為模楷屢試有司不得志遂棄去究
　　　心先世岐黄之業方明洪宣間有彦澄公以醫
　　　顯于朝三楊先生皆折節敬禮嗣是代有聞人
　　　至明末仁源繼充兩公名益重仁源即舅翁之
　　　大父而繼充其世父也舅翁盡發累世之藏書
　　　精研于隂陽表裏虚實補㵼之法于是醫學大
　　　進所至輒有竒效四方延請者嵗無虚日而舅
　　　翁又謂藥物所以療病非所以養生日取參同
　　　契悟真篇諸書詳證其奥義復手訂冲虚子金
　　　丹直論往往有心悟獨得之解為前人所未發
　　　平居靜穆澹適喜愠不形每言境過輒忘胸中
　　　不留一物蓋天資近道如此至于一門以内怡
　　　怡然壎箎翕和琴瑟調叶子若孫舒雁行列有
　　　詩禮之容而無浮囂凌競之氣觀圖中所載亦
　　　可畧覩有道之梗概矣敬拜手濡筆而為贊曰
　　　有軒有几有圖有書有泉一泓有樹百株巾舄
　　　嫻雅道氣充腴以觴以讌閨門秩如託興于林
　　　卉棲心於元虚窺翁之跡者以為工越人之術
　　　識翁之㣲者直比肩于列仙之儒
　　　太子少師平逆將軍議政大臣都統諡恪僖畢
　　　公像讚
　　　天篤佐命英畧奮庸三朝戮力萬里折衝初定
　　　平壤繼克松杏公隨王師應手鋤梗入闗蕩寇
　　　出塞招徠靡逺不服靡堅不摧肅將天威迅掃
　　　滇海逼緬阿堝折首奏凱巋然宿望命領禁軍
　　　屬討秦逆無踰老臣逆亂既平振旅還闕抗章
　　　乞閒有功不伐四十七載聲施爛然遺鏃在骨
　　　忠勇悉全
　帝旌乃勞哀榮禮備名勒豐碑澤延奕嗣我瞻遺像
　　　標格嶙嶙鷹揚虎視威容如神猗歟偉人為國
　　　楨幹炳矣丹青光熒雲漢
　　　丙午科浙江鄉試策問五道
　　　問帝王一代肇興必有一代之治法而治隆法
　　　備每待之繼體守成之主忠厚立國周之治也
　　　成康纘其法而光大之馴至刑措稱極盛焉漢
　　　文景恪循恭儉唐貞觀力行仁義史褒其治謂
　　　庶幾王道之遺其他或純任綜核或政尚紛更
　　　雖規模粗具而良法美意亦寖衰矣我
　皇上恭巳勵精逺承
太祖
太宗億萬祀之鴻基近紹
世祖十八年之駿業五載以内綱舉目張政教翔洽海
　　　宇衽席遐裔貢珍治績之盛軼漢唐而踵成周
　　　則自今以始皆與民休息時矣滌煩祛弊而躋
　　　一世于仁夀寧無其道歟夫寛猛緩急之際治
　　　術所由辨也水弱火烈偏用之則二者均弊豈
　　　非寛與猛必宜互濟歟抑聞之治不得其道則
　　　法令繁多而奸不止得其道雖禁網疎闊而百
　　　職就理蘇軾亦云不擾獄市不害為摘姦然則
　　　致治本原固不視乎寛猛緩急而在立法之當
　　　否歟董生之喻政曰琴瑟不調必解而更張之
　　　乃若更張之而不調復將安恃儻亦圖治當慮
　　　始不宜數變以滋擾歟兹欲凖今時酌成憲權
　　　衡于畫一之規經緯以寛大之意俾垂永久偕
　　　民寡過何道而可
　　　問儒者之學盡人以達天不根極于性命則其
　　　學徒枝葉而已源流分合之際可勿講歟孔子
　　　之繫易曰繼善子思之作中庸曰未發未發之
　　　中與繼善有二㫖歟存心之説子輿氏首發之
　　　而操存舍亡孔子則嘗言之矣心固能統乎性
　　　者歟性譬則榖也心其萌芽之發端者歟嗣後
　　　濂洛闗閩益闡其説而理與氣之辨甚密正䝉
　　　太和篇曰由太虚有天之名是以太虚為一氣
　　　之聚散矣夫萬物之氣散則歸太虚所謂水凝
　　　為冰冰釋仍為水也而謂太虚無理以主之歟
　　　程子曰以形體謂之天以主宰謂之帝以性情
　　　謂之乾夫于太虚之中求所謂主宰性情宜孰
　　　從而指之正䝉又謂合虚與氣有性之名合性
　　　與知覺有心之名皇極經世書曰心為太極又
　　　曰道為太極然則人之氣與天之氣固同出於
　　　太虚而其理則同歸於太極者歟學者舍盡性
　　　何以達天舍存心何以盡性心之存亡出入至
　　　逸而不可制制心之功其要安在濂溪之學曰
　　　立誠二程之學曰居敬横渠之學曰無忝匪解
　　　紫陽之學曰格物致知其功雖異其理固一致
　　　歟諸士務窮其源流以對
　　　問禮與刑相輔而行者也周禮大司徒以五禮
　　　防民之偽而教之中書曰刑期于無刑民協于
　　　中故因天秩而制五禮即因天討而作五刑明
　　　示以出禮即入刑也夫禮曰教中刑曰協中禮
　　　與刑固有同原者歟子産鑄刑書而叔向非之
　　　謂先王議事以制不為刑辟劉廙著先刑後禮
　　　論而陸遜斥之謂禮之長於刑久矣倘與孔子
　　　有恥無恥之論有合歟禮者所以辨上下而定
　　　民志也刑者一成而不可變者也乃説者曰刑
　　　則一日不可弛禮必百年而後興一日之内固
　　　不可無刑也而百年以前遂可以無禮歟夫安
　　　上治民莫善於禮一日無禮則傲慢凌僭之端
　　　生焉迨至風俗日漓民情滋偽蕩閑踰檢犯上
　　　亡等然後大刑大獄起而治之盍若治於未然
　　　者之為逸歟今古殊趨時勢各别三代已有質
　　　文之異尚賞罰先後之不同宜何所適從歟我
　　國家制作度越前代儀文服物秩然有等而又更
　　　定律例勒為一代之令俾貴賤尊畢循守罔斁
　　　誠以禮教先天下而兢兢慮其入於刑也其間
　　　所為輕重損益納民于中道者有可得而指歟
　　　尚詳陳弼教之義焉
　　　問史書助國家賞罰一日之是非定則千古法
　　　戒昭焉事不綦重歟
　皇上頃以明史尚闕
　命禮臣搜遺編詞臣開史館校譯實錄刻日告竣或
　　　編年或紀傳將蔚然覩一代成書矣獨是二百
　　　七十餘年之事有當時未暇定論今日實待折
　　　衷者欲成信史可勿豫講歟試舉其大端與諸
　　　士質之金川之役釁起削國而稱兵易位必謂
　　　事當㣲辭歟監國之際誤在易儲而奪門復辟
　　　必謂功宜上賞歟興獻之禮異於濮議是也乃
　　　别廟稱帝盈廷聚訟何説歟國本之爭力阻並
　　　封是也乃語侵宫禁附㑹成疑何説歟三案迭
　　　興羅織滋蔓東林黨議水火紛淆所謂小人者
　　　信權姦所謂君子者信忠藎歟若乃綜其治亂
　　　之故當初盛則重紀綱及中衰則尚議論迨末
　　　造則紀綱議論兩弊而均失之何前後貿理歟
　　　二正之多故何以宜亡而不亡神熹之廢弛倒
　　　置何以宜覆而不覆晩季正氣衰靡或追論靖
　　　難摧殘之過甚然歟否歟夫洪永創業貽謀宣
　　　孝守成紹烈其所由致治之原亦可得而標指
　　　歟諸士仰體勿顧忌諱條晰敷陳義欲歸正論
　　　欲持平將上之
　　史館焉
　　　問從來招攜懐逺梯航來歸至治之效也然投
　　　戈既衆則綏輯維艱考之於漢閩越初開嘗盡
　　　遷其民於江淮之間而虚其地豈昔之東南土
　　　滿今之東南人滿歟往亦有弄兵潢池化刀劍
　　　為牛犢者以一郡守治之而帖如豈一隅與四
　　　應撫綏固各有術歟今我
　皇上聲教誕敷無逺不服吳越閩廣聞風向化不啻
　　　數十萬計其為首屬者固已予之爵祿悉從優
　　　敘矣彼率從之衆將欲聚而兵之汰老弱簡精
　　　鋭藉為海徼之長城似也然各省綠旗方將覈
　　　其冗耗增兵益餉其議可行於今日歟即欲解
　　　胄離伍散而農之而授廛分畝固可行於沿海
　　　諸郡歟有謂中原川陜尚多曠土以此雲集之
　　　旅倣古屯田之制使之比廬而耕既可墾荒復
　　　堪衛
　　國是歟否歟抑或詳稽原籍畢令歸農俾海濵效
　　　順者盡為版圖之赤子歟爾多士盱衡時事何
　　　道而能使聚不病
　　國散不病民既足安新附之心復不滋土著之擾
　　　其必有成算于中矣詳著于篇以為柔逺之碩
　　　畫
　　　辛未科㑹試策問五道
　　　問國家承平日乆則忠厚淳龎之氣積於人心
　　　而形於風俗倡率於士大夫而下被於草野猗
　　　歟盛世休明之象也我
　皇上宵旰勵精茂臻至治大小諸司助流德化者罔
　　　敢不凛凛奉厥職矣顧人臣服官之道其大者
　　　在法廉交儆寮宷協恭漢儒有言皇皇求財利
　　　常恐匱乏者庶人之意也皇皇求仁義常恐不
　　　能化民者大夫之意也又曰衆臣和於朝則萬
　　　物和於野豈非人臣宜勵素絲正直之節而奉
　　　公上者尤務以協恭為百職倡歟夫異同化然
　　　後持議不偏恩怨忘然後秉心無競誠欲通于
　　　野之志渙有邱之羣消同異之形泯恩怨之迹
　　　自非精白一心公忠體國庸克濟與方今大澤
　　　汪濊協氣旁流葢成周太和洋溢時也
　聖明在上殷殷以寛大和平嘉與臣下其何以仰承
　德意偕適於無偏無黨之路與抑正學問端心術謹
　　　行誼尤靖獻之本也多士將釋褐為
　　國家用矣所以立身立朝者其預籌之
　　　問我
　皇上崇正學敦實行所以風勸天下甚至士生斯世
　　　幸矣不患無秀異之才應運興起然或陵躐高
　　　逺汨沒於浮華靡蕩之中顧以倫物日用為庸
　　　近則於崇學敦行之意奚有當焉古之學者其
　　　始重小學之教習六甲五方書計之事室家長
　　　幼之節自孝弟禮讓之始基達於致逺通方之
　　　實用習俗美而材賢衆焉行能茂而政理隆焉
　　　遐哉盛巳粤稽其制上老庶老教之學里胥鄰
　　　長教之耕右塾左塾别其地在野在邑異其候
　　　其詳可悉指與班固曰八嵗入小學十五入大
　　　學尚書大傳曰十五入小學十八入大學其説
　　　互異何與紫陽采輯羣言為小學一書垂訓於
　　　世此其義豈有異於古之為教者與程子謂洒
　　　掃應對是形而上者朱子又謂今人既無小學
　　　之功當以敬為本是小學之重本末兼該精粗
　　　一致不可易也
　皇上於經史百家罔弗綜貫而又取朱子此編時勤
　乙覽多士其以素所服習者精言其義將觀所學而
　　　獻於
　　朝焉
　　　問宋儒之學至今日而表章稱極盛矣
　皇上躬天亶之至德綜道術之源流以周程張邵朱
　　　子有功性學
　御書學達性天頒額褒美用俾海内之士咸曉然于
　　　嚮學入德之門意至切也顧諸儒之書標指同
　　　異約有數端試畧舉其義以相質可乎周子太
　　　極圖説廣大精密性學之原也程子親受其圖
　　　而卒不以示人其故何歟氣質之性自程子言
　　　之或以為本於太極圖説然歟否歟邵子先天
　　　圖為功於易至矣其皇極經世亦先天之學也
　　　程子謂數學至康節始及於理而究不學康節
　　　之數及作易傳又不採其説何歟易傳言理不
　　　言數朱子所深服膺及朱子作本義又主卜筮
　　　而不盡從易傳豈其理有殊致也横渠西銘明
　　　理一而分殊程門以之開示學者而於正䝉則
　　　謂其言有過正䝉西銘純疵之别安在所言太
　　　和太虚亦與太極之㫖有合焉否歟周程張邵
　　　絶紹學之緒朱子集諸儒之成諸士其折衷於
　　　朱子之説而考其同異求其要歸以著於篇
　　　問記曰聲音之道與政通又曰凡音之起由人
　　　心生則審音辨律固性情之事儒者所宜亟講
　　　也夫先王因天地隂陽之氣定十有二辰即十
　　　有二辰生十有二律所謂隔八相生三分損益
　　　其理與數可悉指歟十二律始於黄鐘五聲始
　　　於宫八音始於土皆所以求中聲也而聲之清
　　　濁高下操何術以辨之後人欲定黄鐘之管而
　　　莫適為準或求之累黍或証之古尺或參之金
　　　石聚訟紛如宜何所折衷與凡律空圍九分至
　　　蔡邕始有徑三分之説孟康諸儒主之胡瑗疑
　　　其管狹復為九方分之説蔡元定律吕新書主
　　　之而胡蔡之書所言圍徑之數細求之又不能
　　　無差或參用截管迭吹之意以密率定其法而
　　　以累黍驗其實庶幾辨律為有據歟夫黄鐘定
　　　而後中聲正中聲正而後律吕叶我
　皇上中和建極神人允諧考鏡源流至精且晰諸士
　　　服習今古亦嘗研究其端委乎盍一一指陳以
　　　備採擇
　　　問教養為經世大務古者大司徒頒十有二職
　　　施十有二教於民其時家有蓋藏人鮮窳行豈
　　　盡其俗之醇歟無亦奉行德意者之克殫乃職
　　　也我
　皇上子育元元數年之中賜租減賦累數千萬水旱
　　　蠲貸猶不與焉比又
　厪念民間曠費罔知生計
　特頒誡諭命講儲蓄之法酌撙節之宜所以為民謀
　　　者恩澤至厚今里井編氓已皆仰喻
　上指力農桑偫囷積可馴致家給人足之盛歟夫豳
　　　風七月與噫嘻臣工諸詩相為表裏豳詩述養
　　　老慈幼燕饗之事至纎且悉而豳頌多責成於
　　　臣工則勸耕積粟使閭閻不至憂匱乏者非良
　　　有司責歟瘠土思勞沃土思逸民之情也靡侈
　　　之無節蕩佚之無紀以至爭訟迭興非僻時作
　　　觸法抵禁往往而有
　皇上如天覆物憫其愚而矜全之者嵗不絶書為長
　　　吏者誠敬體
　好生之仁竭誠而化導之何患民氣之不靜而俗之
　　　不底於醇也爾多士異日皆為
　　國家教養斯民者也尚攄所藴獻之
　　當宁焉
　　　巳酉科順天武鄉試策問二道
　　　問將才難將德尤難故司馬法以仁愛為制國
　　　治軍之本方今海宇寧謐雈苻不驚此師武臣
　　　衅甲時矣其各要害地專閫駐防以為民衛也
　　　乃重鎮碁布刁斗嚴明者固多市肆驛騷者亦
　　　復不少郡縣有司因文武職分至不敢呵一悍
　　　卒則兵不且為民困歟夫兵囂而不戢是謂無
　　　威聴其厲民而不制是為無法毋乃非
　　國家命將設防之至意歟古名將多讀書曉大義
　　　故人爭愛其德羊叔子杜元凱其流也意偏裨
　　　以才勝大將以仁勝制敵以才勝坐鎮以仁勝
　　　歟抑文經武緯才德兼備斯兵民胥利而不病
　　　歟其悉籌之
　　　問人才宜及鋒而用文與武無二道也武臣封
　　　疆攸寄尤資技勇英鋭以備折衝我
　　朝自設武科來取士稱極盛矣獨是聴選需次淹
　　　抑多年精力就衰始授一職
　　國家奚賴焉議者謂樞臣典選應核年力嚴甄汰
　　　是亦疏通之一法歟科目而外其途太濫流品
　　　雜而營競生或尚有可澄别者歟在外鎮將以
　　　下庸耄曠職豈曰無人前者
　車駕所至曾親加罷斥矣或應責提鎮臣不時劾奏
　　　以清賢路歟古有由部曲拔為上將者所以待
　　　奇技異勇也或别置一格以示奬厲可歟既疏
　　　積壅之弊復收軼羣之才多士盍借箸焉
　
　
　
　
　
　
　
　張文貞集巻八
欽定四庫全書
　張文貞集卷九
　　　　　　　　　　　　大學士張玉書撰
　　　擬勒石拖諾山㳟紀
　聖武神功之碑
　皇帝受天景命撫有四海東西極日之出入罔不稱
　　　臣奉朔修職貢惟謹而厄魯特噶爾丹獨自越
　　　于生成覆載之外狂逞搆釁以上干天罰於是
　皇帝赫然震怒以康熈三十五年春定議聲討
　上親總六師從中路入
　命領侍衛内大臣伯費揚古為撫逺大將軍㑹陜西
　　　將軍舒書博濟孫思克從西路入截擊賊後而
　　　盛京黑龍江寧古塔諸路則各厲兵以須用備
　　　䇿應二月癸丑以師期昭告
天
地
宗社在京㡬務悉屬留守綜理焉丙辰
　車駕發京師
　皇子侍戎行者咸分筦軍事師出獨石口跋履沙磧
　　　踰喀倫經拖陵渡克魯倫河賊懼遁追奔逐北
　　　直牴拖諾山凡歴程三千里五月戊辰旋師而
　　　西路大軍即以是日邀擊賊兵賊大潰散以二
　　　十餘年久習戰鬬横行塞外之勁寇
　天戈之所指甫七十日一舉而草薙禽獮之成功之
　　　速制勝之竒古所未有(臣/)玉書幸與扈從獲覩
　　　盛事紀實勒銘以垂信永久是惟(臣/)職謹按厄
　　　魯特與喀爾喀同屬奉貢之國彼此交郄致興
　　　兵革喀爾喀七旗皆潰叩邊請内附而噶爾丹
　　　修怨不己輒恣攻劫抗悖
　諭旨蔑棄誓言自闌入克魯倫河脅掠納木查爾托
　　　音遂偪處土喇克魯倫交近之地虐我使臣擾
　　　我邊境煽惑我諸外藩蒙古肆惡極矣假使及
　　　今不早事撲滅勢必滋異日西北縁邊之患方
　　　二十九年秋
　皇上曾用密策誘噶爾丹至烏瀾布通距京師僅七
　　　百里爾時衆軍合力奮擊可使隻輪不返顧
　乗輿未親涖軍致賊得以詭遁
　皇上深念狡冦叵測不以
　天威臨之弗克剪刈所由廷臣交章乞留而
　宸衷内斷決計親征職是故也出師以後經行兩月
　　　屢遣諜潜往偵賊至五月朔師次拖陵始知賊
　　　尚伏克魯倫河
　上大悦命八旗及前鋒火器緑旗䝉古諸營兵畢㑹
　　　圖示陣法紀律加嚴旟旐之盛士馬之衆彌山
　　　溢谷綿亘數十里外藩君長無不相顧駭怖而
　　　噶爾丹方謂道阻水涸大師必不能猝至比
　聖恩曲宥賊俘命隨我使臣賫
　勅㫖告以
　至尊親臨趣令嚮順猶曰
　皇帝不安坐中國能飛瀚海耶及登髙阜瞭視
　天子旌麾乃大驚且謂與烏瀾布通之師異甚顧懼
　　　罪不敢面縛乞降竟棄克魯倫河指土喇河而
　　　遁克魯倫河為塞外巨浸水草豐蔚足資戰守
　上初意賊欲拒戰必據河前一夕飭軍中擐甲戒嚴
　　　且密授諸將方畧既至
　顧謂侍臣曰賊懦怯不知據此河其無能為明矣亟
　　　統軍追之約賫而行越二日至克勒和朔賊所
　　　棄氊廬鎧甲釜甑之屬不絶於道又二日至拖
　　　諾山俘獲生口言賊晨夜倉皇奔迸今當越土
　　　喇河于是
　上諭諸大臣謂西路大軍刻期抵土喇必己躡賊後
　　　賊雖遁亦無復之今所急餽饟耳當旋師經畫
　　　兩路軍食越日下令
　上統中路大軍還而特遣領侍衛内大臣馬思哈為
　　　平北大將軍將精銳逼之于時噶爾丹方從土
　　　喇竄走至昭木多適與西路軍遇大將軍費揚
　　　古偕孫思克督諸將迎擊自未迄酉俘斬數千
　　　追擊三十里畧獲子女及牲畜軍仗填委山積
　　　噶爾丹僅以殘騎跳身遁夫當用兵之始
　皇上即定計遣西路軍先入比師既載道降
　手諭至費揚古軍中馳問師期者使命不絶時或疑
　　　荒塞曠邈恐遮道擊賊未可必得至是乃歎
　睿謀周悉不啻坐照萬里然非
　皇上躬統大軍直逼賊壘安知狡謀詭計不更從他
　　　道奔軼是賊之潰敗于西師乃中路大兵扼賊
　　　之吭挈而付諸西路將士使其尾擊而殱滅之
　　　者也猗歟盛矣昔史稱遐陬為荒服謂來服荒
　　　忽無常時至時去故歴代成功北塞者絶少又
　　　稱沙磧千里冬風如割夏風如焚人跡罕有至
　　　者兹以師徒數十萬鐵騎颷馳深入無人之境
　　　如行内地自始出以至旋師膚功克奏無一困
　　　􁁄何古難而今易耶仰惟
　皇上除暴救民之念至殷且切師中往返十旬觸冐
　　　寒暑躬歴勤勞日御一飡飲惟濁水沙陀嶺坂
　　　且騎且歩每有羣下不能堪者
　上怡然處之最優恤者軍士最慎惜者馬力最早計
　　　者轉輸最厪念者水草賙給衣廩頒賚廏駟而
　　　軍心悦矣風雪必謹飼秣必時而馬力紓矣中
　　　路之轉餉多方協輓而軍無匱食西師之饑疲
　　　適資冦糧而士得宿飽大漠之區不毛之土兼
　　　以氷雪凝冱之時素無井泉而泉忽溢涌素無
　　　茂草而草皆叢生師行所至每獲非常靈異之
　　　助此豈人力所能致哉
天祐之矣在易之大有上九曰自天祐之吉無不利孔
　　　子曰祐者助也天之所助者順也人之所助者
　　　信也惟我
　皇上北征一舉順天而孚人斯
天意與
　聖心兩相符合山川百神莫不協應(臣/)敬撰銘詩留
　　　示奕禩使知我
　皇上布昭聖武綿
　　國家億萬世靈長之祚者無非奉天道以行王事
　　　三代而下無足嫓儷銘曰惟
天丕覆春生秋肅化彌宇宙惟
　聖法
天仁育義正道洽垓埏
　聖恩浩穰重譯畢至莫敢不來享
　聖威如霆四征弗譓莫敢不來庭蠢爾狡冦僻處窮
　　　荒肆擾邊堠悖天虐氓蔑誓拒命洊啓逆萌相
　　　彼狂咥恩不可懐徳不可結度彼兇謀如虺斯
　　　螫如苖有蟊
　天子曰吁蔓草易滋予其亟圖之師難遥制克敵在
　　　機予其親涖之迺籌軍幄諸路並馳或犄或角
　　　迺刻師期中夏畢㑹勿疾勿遲迺命轉粟載輸
　　　載輓勿憚皸瘃迺命度泉載浚載鑿罔避深堅
　　　迺治道途迺設郵驛我軍用蘓迺置斥堠迺謹
　　　羅偵敵情斯售
　廟謀備矣明誓六師所向迅鷙昭告神祗以禡以軷
　　　百靈咸熈爰建旌斿爰蒐卒乗爰飭戈矛前茅
　　　戾止中權鋭止後勁厲止虎旅嘽嘽㨗若風雨奮
　　　若羽翰軍聲烈烈翦彼鴞林轢彼䑕穴彼昏實
　　　愚謂兹沙磧泉涸草枯
　王師不撓有相自天馬騰士飽彼昏實惷既覩
　王師駭自天降巻甲而逋宵遁如騖棄及乳雛西師
　　　洸洸逺渉瀚海注矢天狼狼奔甫届軍鋒大鏖
　　　移時立敗俘迺甲兵籍迺軍械飼迺牽牲幕庭
　　　犂矣賊衆擕矣斯授首期矣旌門獻㨗衆聲若雷
　宸謨悉協
　天子曰俞自兹邊鄙庶無後虞絶塞無垠縱横掃蕩
　　　不逾七旬邊沙如壘建威銷萌何翅萬里維山
　　　迤逶式名拖諾
　　黄鉞是麾于兹停蹕于兹振旅允宜紀實我
　皇決勝衆議勿淆羣疑勿聴我
　皇握樞效順則撫搆逆則誅威以仁行謀以智神功
　　　以斷成肆殊方重譯歴世千億永覩兹石
　　　擬勒石狼居胥山㳟紀
　聖武神功之碑
　　國家誕膺景祚累葉熙洽
　皇帝以文武聖神之徳式廓歴代未𨽻版圖之疆宇
　　　薄海内外翕然同風獨厄魯特噶爾丹負固不
　　　率命為邊境患
　皇上三臨絶漠聲罪致討浹嵗之内盡離散其黨與
　　　而蹙凶渠以就天殛威震流沙功越千古惟狼
　　　居胥為
　御蹕視師之地先後用兵機宜應勒銘兹山垂示奕
　　　禩(臣/)末學弇陋不能頌揚盛美顧扈從日久分
　　　宜紀載謹據所見聞縷述萬一按厄魯特噶爾
　　　丹乃西北塞外一巨㓂也其先世本元之牧𨽻
　　　後漸强盛有四部落之衆噶爾丹初依達賴喇
　　　嘛為僧未㡬遁還自戕殺其骨肉吞併四部落
　　　洊逞虐於隣境䝉古其迤西回人若撒馬喇罕
　　　哈薩克牙爾勤土魯畨哈密之屬千有二百餘
　　　城皆漢西域城郭諸國地噶爾丹悉刼而敓之
　　　最後與喀爾喀争郄破降其七旗數十萬衆虐
　　　焰益張及喀爾喀台吉汗等窘迫内附噶爾丹
　　　竟追入我近邊自烏爾㑹直抵烏瀾布通外託
　　　索仇雪憤之辭内藏窺伺中原之意惟
　聖心早燭其奸故遣師迎擊具有成算時右翼軍失
　　　地利致賊遁走自兹六年
　皇上厪念邊務未嘗一日弛備康熙三十五年春噶
　　　爾丹闌入我土喇克魯倫河
　上曰此滅㓂之機不可失也顧前事具在非
　朕親縂六師則㓂終不克滅而國威無由以伸於是
　　　決䇿
　親征不㕘衆議二月癸丑師行自中路入遣大將軍
　　　費揚古與將軍博濟孫思克等由西路遮賊後
　　　且預刻㑹師之期五月
　上身先諸將從克魯倫追擊逼賊渡土喇適與西路
　　　軍遇遂大破之於昭木多俘獲人口牲畜谷量
　　　山積噶爾丹雖跳身遁而勢窮力殫滅亡之形
　　　已決是
　大駕親征之舉一出塞而使賊軍盡潰者此也噶爾
　　　丹巻甲西竄假息於枯倫百爾齊爾等地至九
　　　月
　上復統軍出邊抵歸化城乗氷濟河
　駐蹕於鄂爾多斯宣示威徳厄魯特台吉寨桑人衆
　　　自拔來歸者次第恩養並加禄秩噶爾丹窺我
　　　屯聚餘糧遣其親信丹濟喇來刼我軍擊走之
　　　賊益困無所得食因令格壘沽英寨桑詭辭歸
　　　命
　上雖寛恩許之而心察其詐治軍益嚴令諸將士秣
　　　馬雲中以俟春舉且預調肅州大軍駐卜隆吉
　　　爾遏截要害以斷賊奔赴乞援之路是
　大駕親征之舉再出塞而使賊勢日蹙者此也三十
　　　六年二月
　上涖雲中陳師鞠旅
　詔諸軍取道塞外
　駕巡行縁邊州郡歴山川深峻之險經古五原榆谿
　　　濟河至寧夏於時諸軍畢㑹鐵騎雲集
　上熟籌軍食令人持糗粻足支四月又置逓轉粟待
　　　於境上以濟旋師經畫既畢
　駕循賀蘭山出塞進次狼居胥山麓
　上親御旌門簡閲士馬
　召諸將指示方畧命㑹大將軍費揚古師于郭多里
　　　並進摉討是時噶爾丹震讋
　天威遁匿於阿察阿穆塔台之地比聞其子色不騰
　　　巴爾朱爾為哈密回人所俘又青海衆台吉舊
　　　稱婣戚今皆奉表輸誠於我而西畨諦巴向與
　　　彼唇齒相倚頃亦恐懼謝罪噶爾丹方進退失
　　　路復聞
　車駕已出朔方知鈇鉞在即天怒人怨無地倖存遂
　　　以閏月十三日仰藥自殺餘衆潰散幕廷悉空
　　　四月丙辰
　上始乗舟遵大河而還又越月丹濟喇復率潰散之
　　　衆從哈密來歸是
　大駕親征之舉三出塞而使賊無遺類者此也兹者
　　　武功告成中外欣悦而當誓師之始廷臣交章
　　　勸沮不無回惑惟我
　皇上毅然興師謂臨大事非斷不可夫歴代致師邊
　　　塞罕覩成績
　皇上睿斷不疑以此㓂為必可殄滅而卒能制勝不
　　　爽毫髪何
　廟略之神若是此非臣下私智所能測也
　聖人舉事動合天心用兵機宜務乗時㑹方喀爾喀
　　　之内嚮也固知逆㓂狡謀必將借詞搆釁顧古
　　　帝王興滅繼絶之仁持危扶傾之義未有逺人
　　　叩關求附不加收恤者則拯其困厄而拊慰安
　　　全之所以合天心者至矣烏瀾布通之役
　詔勿遣師窮追仍降
　諭旨導以改圖貢市永安生理去年春師已壓境復
　屢勅喻以禍福及賊既敗遁又
　徳音誕布趣令嚮順好生宥罪之意至勤且􁃶所以
　　　合天心者至矣噶爾丹怙終不悛殘害族類毒
　　　痡生靈罪不容逭師行討逆止為中外元元圖
　　　休息彌後患之計而初非利其一土一民為我
　　　中國尺寸之用所以合天心者至矣
　鑾輿三駕自寒徂著踐不毛之地而草忽茁生鑿荒
　　　漠之區而泉忽溢湧觀於百靈協應而
上天之黙佑葢益有明騐焉至於仁義之師所嚮必克
　　　倘非
　睿謀適與時㑹則成功猶未若斯之速也我
　　國家士卒精强什伯往代比年以來
　聖躬親加訓練人争効用自噶爾丹俶擾邊塞諸將
　　　士無不奮志敵愾北征既捷賊大挫不能復振
　　　其部衆盡懐異心而族屬尤多怨望不及是時
　　　早圖撲滅恐遲則殘喘苟延尋復滋蔓乗彼衆
　　　叛親離之際亟行除惡務盡之誅機㑹適符殱
　　　鋤可預決矣且夫衆口臆説不無回惑者不過
　　　以大漠荒邈致疑於懸軍深入之難而我
　皇上洞察賊情明悉地勢雖踪跡靡定而謂彼住牧
　　　必依水草飄舉必以夏秋往來動止自有恒所
　　　夫是以坐籌帷幄而如目覩其山川險易之形
　　　警蹕邊庭而如徧歴其出沒經行之境六軍分
　　　道而皆扼其要衝偏師設伏而適遏其歸路我
　　　軍方壯彼力已衰遂致滅亡不煩折矢此皆
　宸衷操萬全之㡬握必勝之算然後能順天乗時毅
　　　然行事而有斷必成如此自獯鬻玁狁匈奴突
　　　厥以來歴代征伐之事事備在史册以今視古
　　　相懸何啻百倍哉自兹以往含齒戴髪無一不
　　　臣之人西陲朔漠無一不賔之國邊塵不聳關
　　　門晏閉誠振古之所未有一時百官羣黎咸環
　　　闕頌至治而我
　皇上辭顯號而不居軫民依而益切宗社太平有道
　　　之長實頼
　聖心敬天勤民綿於有永(臣/)謹拜手稽首詮次本末
　　　而系之以銘曰
　聖人在宥函宇帡幪丕洽文徳載揚武功文以撫衆
　　　武以鋤兇稂莠既刈良苖斯豐緬彼朔漠狡冦
　　　窟處昔共職貢世寧厥土自絶於天躪我邊圉
　　　聚若鳥獸散若風雨我
　皇覆露徳音頻仍悔罪内嚮庶汝用矜厥心不懲神
　　　人怨憎
　皇赫斯怒撻伐是膺乃總貔貅
　躬親韎䪒直馳中堅預扼歸路困獸猶鬬窮猿卒仆
　　　賊勢大摧罔敢枝梧粤自北遁巻甲西奔收合
　　　餘燼或伏或蹲食盡而饑逋竄孔繁
　皇命亟擊芟枿耡根
　鑾鈴冬狩減御約齎豐州之北大河之西降人踵至
　　　羣醜内攜執迷者滅炳若燭犀爰及早春
　三臨朔塞羌來歸俘鶚鷇就逮爰飭我旅爰敵我愾
　　　軍鋒兩道鐵駟千隊烈烈
　神武先聲載塗洊逼靈朔載張威弧賊悔噬臍賊懼
　　　切膚一夕自斃訖就天誅惟
　皇濯征時經一載出入萬里洪河瀚海捷書馳聞軍
　　　心樂愷欣仰
　睿謨績嫓因壘
　睿謨維何蚤設三覆紘網恢張莫敢潰走如鳥在笯
　　　如狖在囿以縱以擒神機盪㓂方師始出整斾
　　　建旟
　九重經畫儲峙百需㕓無輟市田無算車過師十萬
　　　如行康衢今軍旋歸馬騰士飽片甲不頓斥堠
　　　無擾日晶月熒氣翳迅掃蠻戎羌氐悉遵王道
　聖心仁愛銳意止戈一視中外力拯痏疴各謹爾職
　　　各寧爾家
　皇則錫福自邇訖遐繄我藩臣四十九部環塞族居
　　　時邁式序既翦蜂螗既殛䝟貐尚協乃心載瞻
　　　我武嶽嶽狼胥史册著聞
　神威遐暢
　親駐六軍惟天時佑惟神助欣磨崖深刻用昭大勲
　　　大勲告成
　皇益布徳地博天崇生民允殖
　聖神文武惟
　帝時克于萬斯年祚永無極
　　　二等伯諡忠直宜公墓碑
　　國家之有重臣猶九廟之有宗器巨室之有棟梁
　　　也其用之也非一日之報則其蓄之也亦非一
　　　日之積宋蘇文忠銘張文定之墓謂仁宗在位
　　　四十餘年蒐攬天下豪傑既自以為股肱心膂
　　　而又留為三世子孫百年之用余嘗讀其文以
　　　為知言伏覩
祖宗朝英傑景附際㑹風雲長養培䕶傳之累葉更有
　　　度越前代萬萬者如二等伯宜公其尤著者也
　　　公諱爾登滿洲人父至勇公額一都巴圖魯以
　　　開
　　國勲配食
太廟公生而明敏才識絶人自幼嫺習武畧天命中筮
　　　仕為禆將
太宗文皇帝素亷知公才益見任用授三等阿思哈哈
　　　畨㑹他軍詿誤落職崇徳中大師再畧明都公
　　　在行間與敵軍遇敵軍逆戰者千餘人公率勁
　　　卒三千人擊之敵敗走盡獲其馬匹有諜者言
　　　明總兵祖大壽偕太監髙某分兵二千潜襲我
　　　軍時我軍用歩卒設伏以待敵逡巡不前公乃
　　　將四十騎紆道誘敵且戰且却敵兵遂遇伏公
　　　與伏兵合力奮擊大敗之錦州之役公率多爾
　　　機蝦等將右翼時敵衆我寡諸將相顧眙愕莫
　　　敢進擊公觸刃先登與敵共戰四合皆敗之公
　　　勇力冠諸軍而其潜機制敵應變如神尤為諸
　　　老臣宿將所難故所至皆獲勝崇徳六年以功
　　　授原職
世祖章皇帝既定燕京推恩勲舊晉一等阿思哈哈畨
郊祀禮成
覃恩在廷諸臣以公父至勇公有世勛特晉公三等精
　　　竒尼哈畨嗣兩遇
尊號禮成復由三等伯晉封二等伯世襲不替
　今上御極之二年六月以疾卒於位
　朝廷聞之震悼
　遣官諭祭
　恩賚有加易名忠直年六十有八夫史稱召公畢公
　　　為周室元老歴事文武成康四世而其壽考皆
　　　逾百齡以我公方之則始襄締造之功繼賛太
　　　平之業巋然四世之老矣而躬親矢石久歴戎
　　　行武功之茂視畢召二公猶且過之獨是康强
　　　白首雖不為無年而論者竊以未登期頥為公
　　　未盡之憾嗚呼以至勇為父以忠直為子其為
　　　不朽豈復可以年齒論哉公生子一人早卒孫
　　　噶篤襲封二等伯為内大臣䕶軍統領噶公將
　　　樹石于公墓道而乞文于余余不能悉公行事
　　　特援據舊聞述其梗概聊以誌我
　　國家人才之盛云爾銘曰天翊景運英傑駿奔奕
　　　葉光裕厥有世臣赫赫忠直偉畧絶人克紹至
　　　勇益大厥聲龍韜豹畧拏風躍雲斬關薙㓂佐
　　　命作京遺孽未熄提戈四征應手斷肮前無堅
　　　城丹書鉄劵上賞是膺白首耆艾允矣國楨人
　　　雖云亡令名永存勒兹片石百祀有徴
　　　内國史院大學士蘇公墓碑
　　　公諱納海滿洲人生而魁梧竒偉自幼負文武
　　　大畧筮仕為和碩睿親王䕶衛屢從征伐戮力
　　　効謀一時老臣宿將皆遜謝以為不及
世祖章皇帝素亷知公名謂公才可以侍左右賛宻勿
　　　不宜僅煩以摧鋒陷陣之事於是
特簡内宏文院學士累遇
覃恩授拜他喇布勒哈畨復晉吏部右侍郎兼管副都
　　　統事其典銓也和而介直而不苛其佐都統也
　　　肅而温簡而有制以故人無識不識咸心折焉
　　　㑹他事詿誤解任未㡬
先皇帝惜公才召還禁近復授内國史院學士旋充
　經筵講官嗣加禮部左侍郎改中和殿學士又以年
　　　勞加太子少保陞工部尚書尋轉兵部尚書公
　　　賛理日久譽望日隆恭遇
　皇上登極倚任老成簡求碩輔遂拜内國史院大學
　　　士康熈二年以原銜出管户部尚書事釐奸剔
　　　穢宿弊為之一清五年以撥地為枋政者所銜
　　　遂至不禄焉八年
　皇上躬親大政深恤沈寃優
　詔復公官易名襄愍仍
　遣官致祭立碑于墓道嗚呼
先皇帝與我
　皇上之知公者可謂深矣公之所以報
　主知者亦可謂忠且盡矣而使白首耆艾公忠骨鯁
　　　之臣訖不克長佐
　　國家太平之治此朝野所欷歔太息而致痛於百
　　　身莫贖者而公之名則已垂竹帛流青史矣死
　　　生禍福曾何足為公輕重也哉
　　　鎮守西安將軍三等精竒尼哈畨傅公墓碑
　　　公諱喀禪滿洲人雄毅多大畧自幼以樹勲立
　　　名自任崇徳間筮仕為壯大旋襲父職授一等
　　　阿達哈哈畨兼管佐領未㡬出理部務為工部
　　　理事官復調户部及
世祖章皇帝命將入關驅除流㓂公身履戎行有𠞰㓂
　　　功加一拖沙喇哈畨順治三年以才品擢授鎮
　　　守西安等處將軍屢遇
覃恩歴晉一等阿思哈哈畨五年回冦據邊境煽亂甘
　　　肅兩鎮同日被陷勢猖獗莫能禦公親提軍馳
　　　擊賊渠郭真君劉文秉以騎歩兵二千迎敵大
　　　敗之斬真君於軍生擒文秉時賊軍猶踞甘州
　　　城公率大軍圍城數匝以待其自困久之賊潜
　　　引兵欲突圍出遮擊之兩戰兩克遂拔甘州嗣
　　　圍河州城賊以騎兵二千餘閒道來援公馳斬
　　　其將王大宏餘黨奔潰河州就撫并招納涼州
　　　一路降衆由是西寧一路帖然無邊燧之警矣
　今上御極之二年以西山賊首郝摇旗等嵗久負固
　　　命三省㑹師合𠞰公以宿將指麾諸軍口授方
　　　畧一鼔而進盡殱賊巢生擒摇旗及袁宗第等
　　　招降偽將七千餘人房竹遂定以功超拜三等
　　　精竒尼哈畨鎮西安如故康熙七年具疏自陳
　　　老疾
　上篤念將軍勞苦俯俞其請越明年三月卄七日竟
　　　以病逝年六十有三
　朝廷特遣大鴻臚臨喪諭祭葢異數也嗚呼公之在
　　　行間者三十餘年而鎮關中者二十有三年從
　　　來大將專閫建旄之久未有若斯之盛者也而
　　　躬冐矢石戰必勝攻必克竒勲偉伐屢見叠書
　　　且刁斗嚴明市肆案堵師行所至民不知兵還
　　朝之日秦人扶老擕幼垂涕遮道以送公者不啻
　　　千百計古稱制軍之道曰仁曰勇公實備之嗚
　　　呼豈非所謂鷹揚虎旅之才應
　　國家景運而奮興者乎以將軍非常之烈膺
　　三朝不次倚用之恩亦真可以無愧也矣余特詮
　　　次大畧勒石墓道庶㡬後之觀者知所景仰其
　　　詳具在
　　國史不能縷述也
　　　䕶軍統領鄂公墓碑
　　　䕶軍統領鄂公以康熈十四年乙夘從大師西
　　　征越二年丁已以疾卒于秦州軍訃聞
　朝廷軫悼不忍使良將之沒于王事者久暴露于外
　　　也
　命以骸骨歸𦵏于是公子博君奉公喪𦵏于西直門
　　　外西北郊之白塔庵而持所為狀來請余銘余
　　　與博君交有素不敢辭因據狀而為之誌按公
　　　姓鄂氏諱齊里滿洲世胄也祖某父某
世祖章皇帝初入關公年甫弱冠即與從龍之列嗣後
　　　才譽益顯簡置侍衛每遇戰陣輒執蝥弧先登
　　　騰機思之役和碩徳豫親王師行百日畧地四
　　　千餘里俘獲無算行間諸將皆極一時之選而
　　　公其一也繼偕
　　禁旅定雲中之變又隨和碩英親王靖羣盜之竊
　　　發晉地者又從征東粤有克敵功授佐領世襲
　　　不替公既嫺于戰畧尤以威望為諸將吏所讋
　　　服於是
　朝廷欲倚公之重彈治都㑹
　特擢侍郎巡視西城一時輦下奸宄歛跡未㡬
　　王師入滇公又在行陣師還又入西曹以平允著
　　　聲葢公之才兼資文武如此康熙初年陞授㕘
　　　領
　　國家承平十餘年矣方欲寢兵息獄與諸老臣宿
　　　將講恬嬉之樂忽嵗甲寅滇黔搆禍蔓延三秦
　　　大將軍統師西討復
　命公為䕶軍統領公至以計克延安又率精鋭攻拔
　　　綏徳賊聞公名輒股栗軍次平涼躬冐矢石屢
　　　挫賊鋒王繼貞敗困武州王屏藩却走天水公
　　　之功為獨多大將軍雅重公諮訪軍事委任如
　　　左右手乃積勞遘疾竟致不起康熈十六年十
　　　二月二十二日也距公生天聰庚午十二月二
　　　十一日享年四十有八余昔預修
　　國史稔覩公累勲積伐疑公為白首耆舊及公卒
　　　而年甫及艾何樹功之蚤也今公之名已垂不
　　　朽而公滅㓂朝食之志抑而未伸不及偕諸將
　　　士獻俘飲至以告成功于宗社寧不痛哉配關
　　　氏累封夫人子二長即博君靈安次撻拉馬俱
　　　太學生候補某官哲嗣繼武以竟公未竟之業
　　　公可以無憾矣爰系之銘曰天生我公棟梁倚
　　　重孝斯作忠謀以兼勇川渟岳峙夙荷
　殊寵斬將搴旗風馳電悚星殞于西一軍號踊沒而
　　　猶視敵為震恐大烝酬功祁連象冡勒功豐碑
　　　韓范接踵
　誥贈通議大夫包衣大傅公墓碑
　　國家受命溥將人才蔚起一時文武重臣樹功伐
　　　於不朽者固已接踵相望而
　　禁闥之中後先奔奏其職為至親其地為至近非
　　　得通敏持重有幹濟之才者不能勝任無憾以
　　　余所聞通議大夫包衣大傅公出入
　　内廷克舉厥職洵足與諸舊臣卓然嫓美青史者
　　　也公姓某氏滿洲人世有令徳考贈奉政大夫
　　　拖沙喇哈畨品級包衣大諱賈妣某氏公生而
　　　天姿英邁識量閎逺髫齡動止不凡為族䣊所
　　　器重既壯而胷具經緯所至事集人多稱之
世祖章皇帝察知公才拔置禁掖授物林大秩與壯大
　　　同公筮仕即以勤慎著聞毎有任使輒當
上指未㡬擢包衣大秩視拖沙喇哈畨包衣大之職前
　　　代所未有自
　　乗輿服御以及飲食日用之節出入起居罔不綜
　　　理葢如周禮職内職嵗掌舎掌次籩人幂人諸
　　　事總於天官之屬者包衣大皆得領之任繁責
　　　重與外朝逈異公感激自奮力矢精白以期報
　　　稱
　　内庭事無鉅細凡經公指畫悉中程度以累勞增
　　　秩視拜他喇布勒哈畨公位望日隆名譽日起
　　　而奉職益謙抑自下以故人争仰公之徳而
聖眷亦終始不衰詩所云温恭朝夕執事有恪其公之
　　　謂歟天性篤孝事親先意承志就養無方贈大
　　　夫既即世於所行事終身無改素好施予扶危
　　　拯困惟力是視婣戚有貧乏者委曲賙䘏之無
　　　倦容至於守已以正遇物以誠視國事如身事
　　　自少壯登朝以迄於白首未嘗一事或渝此人
　　　情之所甚難而公處之若素是真不可及矣公
　　　生於某年某月某日卒於某年某月某日子五
　　　人長舒禄内務府慶豐司員外郎次阿哈占拖
　　　沙喇哈畨二等侍衛壯大次薩哈連内廷供奉
　　　次佛内務府營造司郎中佐領兼管䕶軍㕘領
　　　次費揚古亦内廷供奉公諸子咸繼公官
　　禁近才品行誼不減於公受
　上眷遇甚渥屢被
　覃恩文階武職先後追贈公至通議大夫繼自今以
　　　往諸子晉陟名卿而諸孫將復繩繩嗣美則所
　　　以慰公於九原而光大公之遺緒者夫寧有艾
　　　歟康熙某年某月某日公之子奉公喪𦵏於某
　　　鄉某原既𦵏之某年將勒石墓道以傳示不朽
　　　而屬文於余余辱交於㕘領公得悉公生平梗
　　　槩謹據所聞詮次書之辭雖弗文而事皆核實
　　　用俾後之人知所景仰焉
　　　甘肅總兵佐領陳公墓碑
　　　公諱伯通字魁吾世為三韓望族起家署章京
太宗朝陞佐領屢從征伐如攻朝鮮服䝉古克錦州下
　　　松山拔大淩河此
　　國家開拓疆土戡定中原時也諸將士有事兹役
　　　者功輒稱最而公身在行間所至著績視諸將
　　　士功獨多迄
世祖章皇帝入關建鼎窮追逋冦公復從王師長驅逐
　　　北大破賊於潼關關中既定旋拜西安留守未
　　　㡬孟公喬芳持節督秦時河西五鎮初下計非
　　　得素有威望負文武大畧者領重兵鎮之不可
　　　雅意屬公即拜疏請授公甘肅總戎已得命矣
　　　㑹江西有叛將之變羽檄乞援甚急公奉調馳
　　　往竟未赴甘比至江右叛賊金聲桓業連陷數
　　　郡逆焰方熾公與諸路兵協力㑹𠞰未數月賊
　　　平振旅還京師一時論大將制勝克敵才者咸
　　　交口推轂公不日將再秉旄鉞以出而公自念
　　　束髪從征披堅執鋭者三十餘年戰必克攻必
　　　勝葢
君之靈社稷之福也今老矣且善疾不能復任金革遂
　　　引年乞休閲再嵗以病卒嗚呼古稱勇將易儒
　　　將難才將易仁將難以余聞公精騎射武畧絶
　　　人顧嗜書史在軍中手不釋巻秉燭吟覽嘗至
　　　丙夜時擬之杜征南又性仁慈凡有俘獲輒矜
　　　釋之曰此一時誤罹賊網耳縱之令自新皆
　　朝廷赤子也所俘衆感泣叩首而去公以百戰成
　　　大功而其在軍不肯妄殺一人如此夫不妄殺
　　　人者必有後今公之子孫先後躋貴顯繩繩繼
　　　繼益大公之家聲不可謂非天道也子六人長
　　　養忠京口固山大能紹公志讀書明大義折節
　　　與人交人咸徳之次某次某孫長嘉善佐領次
　　　嘉猷太常寺少卿次内閣撰文中書舎人亦以
　　　文學稱俱養忠出公墓在某鄉某原奉常將立
　　　碑墓道以垂不朽而乞文於余余不能悉公行
　　　事為述其梗槩以見公之積善餘慶而陳氏之
　　　福葢未有艾云
　誥授光禄大夫䕶軍統領兼佐領世襲拖沙喇哈畨
　　　柯公神道碑
　　　玉書承乏總修
　　國史歴覩本朝創業以來英賢佐命事不絶書自
　　　配食
廟廷數公而外其豐功偉伐彪炳於史策者實較往代
　　　為獨盛其有身歴四朝戰績燀赫而始終一節
　　　勁挺不撓者如䕶軍統領柯公真卓然名臣之
　　　冠冕也公諱柯爾崑其先建州靈椿里人髙祖
　　　業世曾祖徳錫在勝國時皆以都督同知總領
　　　建州等衛祖翰於
　　國初歸命累官侍從大臣父紹兹以佐領為大貝
　　　勒府總管公生有異相目光若朗星聲如虓虎
　　　年始齔蹻健異常兒
太祖髙皇帝見而異之即
命侍從出入禁闥者數年為大貝勒三等䕶衛武力絶
　　　倫能開十餘石弓
太宗皇帝定䝉古平朝鮮入大同公皆在行間多所擒
　　　馘以功授前鋒䕶衛睿親王鄭親王更畨圍明
　　　錦州公從鄭親王軍以設伏計誘屢敗敵兵松山
　　　之戰洪承疇祖大壽合兵十餘萬悉鋭迎擊公
　　　身先陷陣連斃敵數十騎復大破之從英郡王
　　　駐杏山敵騎數千自寧逺擊我哨騎公追殺至
　　　連山馬傷徒歩奪敵馬乗之遂敗敵兵從饒裕
　　　郡王觀兵于明北畿山東一路歴有敗敵功河
　　　西務之戰敵將恃勇持滿向公公發矢貫其肘
　　　意欲生得之于馬背相持久忽馬逸俱墮潞河
　　　敵長身猛力扼公兠鍪事㡬殆而公于水中曵
　　　其足竟就擒師還以功授佐領兼兵部職方郎
　　　中順治甲申春
　王師入山海關與流賊兵二十萬遇於一片石公在
　　　軍中偕蘇公爾度率所轄兵協力破賊既定燕
　　　京復從英親王軍追賊于慶都又偕葉公臣克
　　　太原偕蘇公拜哈公寧阿連破賊二營賊軍潰
　　　亂遂大破之以功授世襲拜他喇布勒哈加一
　　　拖沙喇哈畨仍辦部務未㡬從肅親王入漢中
　　　與賀珍兵數萬遇公同覺羅巴公哈納超乘而
　　　入大破珍漢中既平從入川擊獻賊至西充之
　　　鳳皇坡與獻忠兵遇同巴公及阿公爾真蘇公
　　　拜擊殺獻忠殱其餘黨全蜀底定加授三等阿
　　　達哈哈畨旋觧部務為前鋒㕘領兼佐領
太祖配
天禮成以勲舊累勞進二等阿達哈哈畨公之未還軍
　　　也公父總管公卒既還始聞之公痛不欲生徒
　　　跣至墓次血淚交迸廬於墓所者百餘日復從
　　　鄭親王平楚公力疾行兩月甫愈既至楚湖南
　　　北賊多奔竄惟衡寳偏沅未下尚書阿公哈尼
　　　堪以别將赴沅公為前鋒破武岡賊兵八千人
　　　斬其總兵一人時前鋒㕘領白爾赫圖馬傷陷
　　　敵身被數創公突入奪賊騎與乗以身翼之左
　　　右射敵不敢近所向披靡有永厯督師何騰蛟
　　　者方據湘潭移師攻之忽聞敵兵夜遁公偵之
　　　疑有伏兵俟大軍畢至自率三十騎先入而伏
　　　兵盡發矢如飛蝗公下軍抜民舎門栅為盾鼓
　　　勇急擊火軍繼之遂拔湘潭獲騰蛟又從順承
　　　郡王自道州赴龍虎關破敵數萬以功進一等
　　　阿達哈哈畨兼官如故嗣以
慈闈尊號禮成又兼一拖沙喇哈畨世襲不替順治九
　　　年李定國方據衡州為亂公復從敬謹郡王師
　　　征衡州定國列巨象為陣象背坐健卒數人執
　　　火器淬鋒以毒中者立斃公與前鋒㕘領西伯
　　　臣遇敵於隘象連尾而至公曰象非矢石可摧
　　　惟鼻稍脆吾當與公協力射之西公矢先發象
　　　躑躅悲鳴仍復前進公後發直洞其鼻象負痛
　　　遂走御者不能止賊衆遂亂大軍繼至破之追
　　　奔數十里時王統中軍聞前鋒勝遂輕騎疾行
　　　全軍皆後而賊兵伏深箐中伺王至猝發王遂
　　　中傷而薨公出入重圍中者三求王遺骸獲焉
　　　奉還衡州祭殮如禮是時衆軍銜痛次骨公偕
　　　貝勒羅託都統圖賴等激厲諸將士疾趨寳慶
　　　遇孫可望于岔口賊兵號數十萬我師僅成列
　　　然人皆殊死戰可望據山巔遥謂公曰勇則勇
　　　矣奈衆寡不敵何公奮呼直入聲震巖谷可望
　　　懼而退賊兵大潰湖南遂平貝勒羅託等具疏
　　　奏凱學士邵泰親賫以行而以盜賊充斥令公
　　　偕前鋒十六人為衛疏中諱王戰歿事未聞於
　　　公也比至京師學士入奏久之始召公入公第
　　　云王薨事已載本内臣所知與學士同及師將
　　　還
世祖皇帝悉聞王陣歿始末怒師行之辱國而奏辭之
　　　多誑也
詔貝勒以下皆逮問
命議政王貝勒大臣㑹勘于午門
世祖御樓臨決焉時鄭親王詰責公辭甚厲公言衡州
　　　之役以先鋒前驅王之致陷初未目覩及王既
　　　薨乃透重圍求王體骨捷書所載絶不與聞及
　　　學士入内未經同奏故云所知與學士同今諸
　　　臣具在可共質也豈敢自蹈誑君之咎王曰人
　　　言靈椿里人行偽而言詐誠然公大恚捽縲索
　　　于地鬚髯畢張厲聲言曰臣自齠齔侍
太祖髙皇帝稍長事
太宗文皇帝俱以氣節自厲效死行陣二十餘年今奏
　　　事不明死自吾分王奈何以衊語坐人罪因指
　　　邵泰等曰爾等竟結舌無一語耶時
世祖察公詞氣憤激謂左右曰陷此黑面㕘領者端由
　　　邵泰耳遂命侍衛羣擊邵泰㡬殆及具獄議公
　　　革職籍沒為官奴
詔止奪世職仍留原官居久之䕶軍統領闕人廷推章
　　　三上未允一日
駕幸南海子
召諸議政王大臣齊集傳
㫖䕶軍統領朝廷重臣舊制悉下廷議葢慎之也兹屢
　　　舉不及柯爾崑豈以其不工俯仰故耶朕深知
　　　其人可膺此職於是諸王大臣咸引咎遂以
特旨授公閲嵗餘復命為㕘賛大臣從
　王師取黔中師至鎮逺聞雲南賊中内亂馬進忠獨
　　　守貴州兼程急入進忠望風走遂平貴陽而賊
　　　將白文選出七星關踞黄平州信郡王方戒期
　　　入滇待命公將騎兵五千人與副都統馬爾賽
　　　偕擊之公以黄平居萬山中未易猝抜乃分遣
　　　爾賽誘賊甫接戰即佯敗走俟文選兵大出繞
　　　其後擊之遂拔黄平文選竄走而全黔底定師
　　　還深被
奬遇未㡬扈從房山歩獵忽以中熱眩暈而仆
駕馳至仆所用諸老臣言以徑尺氷置胸次移時熱氣
　　　勃發始甦
聖心大慰公從昏瞶中聞
天語亟强起謝固止之令肩輿還旬餘疾愈詣南苑謝
世祖嘉勞良久顧左右曰忠勇篤誠如柯爾崑者始可
　　　以為大臣矣前奪世職非其罪也比嵗暮有
㫖許寃抑者所在具陳意屬公乃甫及獻嵗聞
宫車旋晏駕矣竟不果行方
世廟大漸時公露處宫門外者數日比及
上賔號痛不欲生遂成痼疾自是常卧病不視事盛京
　　　以東都山紅螺山宿有巨㓂義州佃甲有亡命
　　　走兩山以圖自活者將軍請𠞰除之
　朝命公往公力疾行次寧逺謂監軍等曰寧逺為兩
　　　京衝要賊無一騎扼守何言狂逞耶倘遽進𠞰
　　　恐濫及無辜於是選精甲數百結小隊偃旗衷
　　　甲乗夜趨義州收捕佃甲皆束手就縛訊之皆
　　　迫於所司侵漁依伐木丁壯自保無他謀也分
　　　别奏聞付之司冦全活以數千計既歸復移疾
　　　不出
　詔遣醫診視久之疾漸平而湖廣興房間有茅麓山
　　　賊為亂賊固流㓂之餘黨所謂十三家者是也
　　　自闖獻潰敗其黨先後入滇依永厯而賊一隻
　　　虎李來亨賀珍袁宗第諸人從其將堵應錫奔
　　　走于楚粤間迨楚粤滇黔先後蕩定永厯已亡
　　　乃復挾明宗室朱盛蒗者招集無賴日事鈔掠
　　　竄入興房諸縣依茅麓山為巢穴而推李來亨
　　　為盜魁楚督臣董學禮等屢戰敗績康熙二年
　朝命㑹師合𠞰廷推都統慕禮褭為將軍而公與都
　　　統大學士圖海副之公等既至荆州則川湖河
　　　南督撫提鎮各遣所屬健將勁旅來㑹遂從夷
　　　陵進師分軍七道以一軍䕶輜重以兩軍遏外
　　　援以左右翼兩軍絶旁鈔而公自率五千人為
　　　前隊慕公將中軍前鋒總領頼公塔則為遊騎
　　　往來馳擊前隊始發賊巨萬從深箐出中軍及
　　　兩翼兵掩擊破之進至茅麓山慕公乗勝直入
　　　公力止不從為賊所襲慕公大悔公曰當為將
　　　軍解之部署諸將分守汎地自以二千五百人
　　　登山據險賊出過半遊騎兵衝擊大敗之陣斬
　　　賀珍等四人時李來亨獨全軍先道公曰此賊
　　　老于行陣恐夜襲我不備乃聲言縱馬擇水草
　　　休息密下令軍中候進止日暮置兵伏谿谷間
　　　偵賊至夜半來亨果率衆萬餘襲總督李國英
　　　營伏發大敗之越數日築營上望坪以斷賊路
　　　登茅麓山絶頂奪賊壘以駐我師賊兵數千列
　　　火器礌石拒戰公統兵徐進嘗敵别遣頼塔等
　　　繞賊後擊敗其軍又于石坪新寨南峯山屢有
　　　斬馘逼至譚家寨賊衆萬餘人迎敵流矢傷偽
　　　侯李嗣名賊將金騰雲賊大敗不敢復出公曰
　　　語云困獸猶鬬況賊尚萬餘逼之則殊死出我
　　　所傷多矣曷若深溝髙壘斷其餉道扼其要衝
　　　不出旬月可不勞而坐收賊衆于是賊糧盡援
　　　絶賊首李來亨自經死賊將髙必正等百餘人
　　　自縛率萬餘衆詣軍門乞降公簡閲降人得勁
　　　卒數百屬分𨽻各營其老弱子女數萬令各賫
　　　輜重散處各州郡悉縱為民師還以功授拖沙
　　　喇哈畨世襲罔替公復引疾居于家聞
　上幸永平
　詔諸王等並從公蹶然起趨政府請從許之同頼公
　　　塔總領圍事有王府䕶衛誤入圍中者言者謂
　　　諸王慢玩所致公同頼公奏違例入圍舊有常
　　　罰諸王隨圍先行䕶衛等誤入王等不及知乞
　　　寛諸王之罰控御不嚴咎在臣等時皆以公言
　　　為得大體云比還賜天閑良馬二十匹本旗都
　　　統闕人當軸者意屬公公峻拒之而止家人力
　　　諫公曰不為身計獨不為子孫計耶公曰是乃
　　　所以為子孫計也越嵗而當軸者敗乃服公先
　　　見云康熙七年
　皇上躬親大政公奮志欲矢報効而困卧不能視事
　　　八年十一月二十日遂以疾終訃聞
　朝廷震悼
　賜𦵏祭如例公孝友一庶弟親愛倍至二兄子視若
　　　所生故公歿終身悲慕焉元配耿氏繼佛氏學
　　　士納山女贈封俱一品夫人生子二人長即盛
　　　京刑部侍郎巢可託次莫洛洪襲世職官䕶衛
　　　女一人適一等侍衛雷戚孫四人長爾璊次丕
　　　次璊次幼其年十二月朔𦵏廣渠門外迤東五
　　　里賜地
　　　户部員外郎納喇君神道碑
　　　方順治甲午乙未間
天子鋭意文治嚮用甲科一時滿漢射䇿之士咸争自
　　　鏃礪以得與于制舉為榮而其時登進士第者
　　　亦往往負盛名躋顯秩葢
　　國家樂育涵濡之久而人才之應㑹而連茹者有
　　　如此其盛也户部員外郎納喇君以文學政事
　　　聞于
　　朝列余未及訂縞帶交每以為愧既卒之明年君
　　　之弟侍讀公察庫以墓石之文屬余余不敢辭
　　　按君姓納喇諱噶爾噶圖世居耶黒祖某父噶
　　　爾麻石君生而魁梧偉岸稍長慷慨有大畧性
　　　嗜書史博綜旁覽每考證一事必鈎索其原委
　　　本末如蘇子瞻讀書法嗣聞功令開滿洲制科
　　　踴躍自奮曰朝廷張八紘以網士而甘廢棄為
　　　科目外人可乎俛首為制舉義禀經酌雅儼然
　　　埓于老生宿儒甲午鄉試登賢書乙未成進士
　　　起家兵部他赤哈哈畨未㡬晉職方司主事當
　　　是時滇黔楚粤之間方有事兵革其他山陬海
　　　澨小醜竊發者又不時見告親藩宿將重鎮相
　　　望一切進止機宜或羽書奏請下所司區畫或
　廟算未決詔樞臣詳酌方畧君雖為主政而識議侃
　　　侃擘肌中理能時佐司馬之不逮比奏入輒當
　上㫖次第允行以故諸曹郎皆引重焉康熙八年晉
　　　户部貴州司員外郎司所專核者諸路關榷之
　　　政也自甲辰乙已以後關政屢變始遣分司繼
　　　歸有司繼又視税額多寡酌遣六曺郎及地方
　　　官分攝其事閲一嵗上其數于户部部核殿最
　　　輒以額外竒羨為稱職受兹任者竭澤取盈君
　　　獨語諸同官曰𣙜税贏民氣削矣與其剥民而
　　　益税毋寧抑税以利民是後諸路考核咸得其
　　　平君胸次包孕今古洞達大體故其立言斷事
　　　不同于斗筲筐篋之智悻悻自見者如此方六
　　　年春君業以才品遷户部矣㑹枋政者修郄興
　　　大獄君坐同族牽連廢錮迄
　天子躬親大政奉詔復職始得再官户部以
　覃恩加一級君感念
　朝廷燭幽抜滯之仁冀早夜竭心力以圖報塞天少
　　　假以年則其魁名碩實當益加赫奕而卒止于
　　　此是則可悲也已君生于天聰九年某月某日
　　　卒于康熈九年七月某日年三十有八子二人
　　　長郎圖次石俱廕生以某年某月某日𦵏君于
　　　某原銘曰繄惟耶黒族蕃且昌歸命真龍益衍
　　　厥祥掇拾科第丕振前光郎署奮跡鵠峙鳯翔
　　　口賛軍樞手畫帑藏弗忝乃職惟才則良哲人
　　　云萎吾道之傷鑚石埋辭用示不忘
　誥授通議大夫奉天府府尹前工部右侍郎萬含金
　　　公神道碑
　　國家受命七十餘載文教誕敷武功赫濯中外臣
　　　隣罔不恪共砥礪以賛至治而豐鎬望族累葉
　　　濟美者尤光炳史冊如奉天府府尹萬含金公
　　　其最著者也公以門廕入仕歴官有聲凡八遷
　　　而至工部侍郎及詿誤左官又四遷而為京兆
　　　尹甫一載遘疾而卒余為學士時曾與公同官
　　　知公為深公子瀚等將𦵏公鐵嶺之陽以祔先
　　　兆持狀乞文於余余不敢以不敏辭按狀公諱
　　　世鑑字萬含其先世居臨濠有官于遼者遂占
　　　籍鐵嶺祖諱玉和當
太祖髙皇帝龍飛之際攀附鱗翼仕至禮部尚書授一
　　　等阿思哈哈畨世襲豐功偉烈具在
　　國史祖母宿氏周氏俱封一品夫人父諱維城仕
　　　至兵部左侍郎兼副都統母郎氏封一品夫人
　　　侍郎子六人公居第五少秉粹姿卓犖不羣既
　　　長好讀書諸子百家無不博渉尤精於天官家
　　　言康熙六年授刑部他赤哈哈畨持論斷事逈
　　　越於衆以是顯名十年遷通政使司知事十二
　　　年典銓者知公才特請于朝進文選司員外郎
　　　不激不隨銓政釐舉十六年出權天津關税事竣
　　　吏抱牘進曰此額外餘羨也公喟然曰國家設
　　　關雖云抑末然商賈困􁁄已極司𣙜者不能利
　　　民而忍自利耶悉以歸度支十七年五月進刑
　　　部郎中閲一載獄無寃民而
　　朝廷稔聞公𣙜關之政以公才宜居要職遂擢江
　　　南道監察御史㑹地震公條上五事具言陰陽
　　　災沴由人事怨鬰于下而後天變感應于上今
　　　大小臣工不可謂不上負
　　朝廷下負生靈矣仰請
　乾斷勸善懲惡以弭天變十九年
　上以内閣官屬職司文翰召諸曹郎試滿漢學士于
　　廷公得優擢授内閣侍讀學士二十一年七月進
　　　學士兼禮部侍郎公外若木訥而遇事陳奏辨
　　　理晰㣲深中窽綮
　上時顧而頷之十一月纂修
太宗文皇帝實録成
　恩賜表裏加俸一級十二月授工部右侍郎是時海
　　　氛雖靖而遷界之禁未弛民多失業二十二年
　　　有
　詔分遣大臣巡歴海疆察其地之可以畀民者悉與
　　　展復舊境公偕副都御史雅公赴江浙同地方
　　　大吏徧閲沿海形勢因嘆海濵餘黎凋瘵日甚
　　　假使結桴而漁亦何至觸冒禁網而顧令坐困
　　　若是遂奏復温台寧三郡界外民田九十餘頃
　　　鹽田七萬四千七百畆有竒要害地應設防者
　　　仍分兵戍守其餘一切奏罷以省冗食自是棄
　　　田盡墾營制亦定民生安堵僉以為子孫百世
　　　之利二十三年以管理錢法牽連被議左遷光
　　　禄寺少卿久之轉大理寺丞太僕寺少卿二十
　　　七年四月擢奉天府府尹十月遇
　覃恩授通議大夫留都旂民錯處習尚漸澆公察利
　　　弊諮疾苦勤拊循嚴教誡不鈎距而奸無不聞
　　　不市惠而澤無不渥匝嵗之内都人戴之如慈
　　　父母顧勞苦積鬰結轖于中忽食次疾作竟不
　　　起康熈二十八年五月二十六日也距生順治
　　　四年十一月初七日享年僅四十有三公生平
　　　以氣節自許不肯詭隨徇俗每大廷集議意有
　　　不合輒用兩議上請事
　主以誠交友以信接士以謙御下以禮雖忌者亦傾
　　　心折服而持已亷潔尤出天性尹京時一屬吏
　　　鄉産茶親賫餽公温語慰謝之固請終不受其
　　　人歎息而去比卒家無餘儲不能具含歛戚友
　　　咸悲感致賻而遼之士民奔走號泣如喪私親
　　　所在醵錢設像争為祠以祀公嗚呼使天不靳
　　　以年俾得竟其用其所設施當益焜耀而竟止
　　　于此是可悼也元配張氏總督福建兵部尚書
　　　諱朝璘女繼白氏總督三省兵部尚書諱秉貞
　　　女俱贈封淑人又繼克爾徳氏兵部掌印郎中
　　　諱卜書庫女封淑人子二長瀚次淳女一適廣
　　　東雷亷道僉事藺公諱一元子候補筆帖式梓
　　　銘曰毉閭峩峩遼水湯湯篤生碩哲寔為國光
　　　崇論閎議在廷侃侃惟義是非或舒或巻為民
　　　請命有害必除苟利于物遑恤乃軀無負於國
　　　無忝所生為清白吏克保令名惟遼之左枌榆
　　　舊壤公之來也膏澤是仰惠則露濡威則霜肅
　　　公之逝也言歸不復窀穸其魄箕尾其神松楸
　　　蓊鬰百世如新
　　　文華殿大學士户部尚書掌翰林院事徐公神
　　　道碑
　　　公以康熈三十年閏七月庚辰終於崑山里第
　　　今年癸酉十二月某日卜𦵏公於某原唯是墓
　　　道之碑所以鐫勒功徳者公伯兄司㓂公以書
　　　來屬余謂余實與公遊最習不可以無辭余謝
　　　不敏久之乃為叙曰公諱元文字公肅别號立
　　　齋九世祖諱良自常熟遷崑山家焉有諱申者
　　　明𢎞治間官刑部主事因言壽寧侯事杖謫湖
　　　州府推官申之曾孫諱應聘萬歴癸丑進士歴
　　　官太僕少卿公曾祖也祖諱永美萬厯乙卯副
　　　貢父諱開法恩貢生皆以公貴贈資政大夫經
　　　筵講官都察院左都御史其後又以伯兄推恩
　　　皆贈至刑部尚書公兄弟四人而公行第三與
　　　伯兄司㓂仲兄中允年相次家塾講論友愛秩
　　　如敦尚行誼厭時俗骫骳倡興古學一時海内
　　　知名之士莫不傾慕争相依歸者順治甲午舉
　　　鄉試已亥進士第一人傳臚畢
世祖召見乾清門諭以特簡之意還啟
太皇太后曰今嵗得一佳狀元賜冠帶蟒服裘靴視舊
　　　典有加明日公率諸進士謝恩
世祖為御殿百官陪列鴻臚讀表前此未有也除官翰
　　　林院修撰數被
宣召嘗從幸南苑
賜乗御馬
命學士折公納庫為執鞚公辭以館師不敢乃改使侍
　　　衛又常晩對便殿夜分
賜饌
世祖問從者得無飢乎即使侍衛賜之食公賦詩紀
恩一日同諸詞臣入見
命撰孚齋説孚齋
世祖所讀書處也公文成
世祖獨覽之稱善而命刻行之一日擕公至僧忞蕉園
　　　方丈問以釋氏書公謝不習
世祖亦不强之語曰此人大有見解狀元朕所親拔此
　　　朕一門生也忞及左右皆稽首賀及
世祖賔天公哭臨獨哀嵗以國諱日齋居蔬食慘戚者
　　　終其身今
　上嗣位㑹江南奏銷案起坐罣誤謫鑾儀衛經歴逾
　　　四年事白復職假歸丁外艱己酉起補
　　國史院修撰陞祕書院侍讀陜西鄉試主考明年
　　　遷國子監祭酒充
　經筵講官公音吐宏亮閒雅方重進講稱
　㫖自是每遇
　經筵必命公講至登政府猶然公之在成均也慨學
　　　校廢弛毅然以師道自任疏請准順治間例令
　　　直省督學臣選拔諸生文行兼優者及復鄉試
　　　副榜貢生並起送入監以為如此則辟雍多經
　　　明行修之士而入粟之士亦將有所興起得
　㫖下部議行復請廣監生中式之額且力陳輸納之
　　　不可者有四章下所司納例自河工外得一切
　　　停止為祭酒四年學政大飭後公在西臺
　上語閣臣徐某為祭酒規條嚴肅滿洲子弟不率教
　　　者必加撻責至今猶畏之後來那得如此人其
　　　為
　上見思如此十三年甲寅進内閣學士兼禮部侍郎
　　　充
太宗實録副總裁乙夘四月改翰林院掌院學士兼官
　　　如故尋充
　日講官起居注癸丑教習庶吉士中允方讀書史館
　　　公辭不許而特免中允教習公日與桐城今宗
　　　伯張公進講宏徳殿敷陳凱切奉
　命屬諸詞臣分撰綱目講義公手自裁定及進呈疏
　　　有云伏祈聖聰時留省覽以此啟益睿知以此
　　　振厲精神則得之臣工之講論者淺而得之夙
　　　夜之體騐者深得之片言之㑹悟者㣲而得之
　　　一心之運用者大其隨事獻規發於誠愛多此
　　　類也丙辰充孝經衍義總裁武闈正主考是科
　　　武闈主考止改用二人值
　車駕方出封
　㫖留閣中曰朕自與一好主考及發視乃公也尋丁
　　　内艱歸已未二月服未禫
　特召監修明史學士充監修非故事也秋赴闕力辭
　　　不允因疏請購遺書徴遺獻舉堪纂修者七人
　　　部議不允
　上特從之時未有學士闕
　上特改内閣學士項景襄為兵部侍郎而用公公在
　　　内閣遇事敢言不肯媕娿隨俗上下九卿㑹推
　　　江西按察使有舉張仲舉者御史唐朝彛力言
　　　仲舉在閩無善狀科道公疏劾朝彛副都御史
　　　李仙根給事中李宗孔不願署名遂并勘之部
　　　議當兩人降級朝彛革職
　上曰此處分太過公奏㑹推本欲公之廷論今科道
　　　公疏必不許一人不列名者恐後來妄有抨擊
　　　隨聲附和流毒何窮
　上曰然當免處分公曰凡言免者謂有罪而
　聖恩獨寛之也臣以為三臣實未有罪
　聖㫖但云不必處分則所全多矣
　上然之言官有請遣大臣巡方者公曰巡方向遣御
　　　史以有内臺彈壓耳今遣大臣若妄作威福適
　　　足為地方之害
　上是其言罷不遣公感激
　上遇益思自披瀝每隨閣臣於
　上前陳奏
　上每問必具言本末務達已意乃止尤留意刑獄當
　　　秋決抱牘具陳所宜決宜留者及他所條對甚
　　　悉
　上多從焉超拜都察院左都御史入謝乾清門近待
　　　傳
　上語褒嘉且述講筵之勞
　賜御書墨蹟三又傳
　諭朕久不作書頃試筆得鳶飛魚躍四大字并以賜
　　　卿公頓首謝尋復充
　經筵講官值滇南將定公疏陳善後之宜以為與逆
　　　同惡者業許自新宜明布
　恩㫖悉為湔除應補職者量與換補緑旗職銜願補
　　　伍者量行撥補緑旗闕伍其他一槩散遣為民
　　　分道安挿於事體為便又言滇南閩越所在横
　　　罹藩虐占奪民利害政干紀宜及初定之辰申
　　　飭禁止在粤東者五曰鹽埠之害曰渡税之害
　　　曰總店之害曰市舶之害曰漁課之害在閩地
　　　者四曰鹽税之害曰報船之害曰冐擾驛夫之
　　　害曰牙行渡税之害在滇南者四曰勲庄之害
　　　曰圏田之害曰礦厰之害曰兵多之害俱下九
　　　卿㑹議初御史劉安國請察隠占田畆州縣利
　　　其陞敘多揑報累民公力言其弊謂名為加糧
　　　實耗糧户名為清弊實長弊源臣訪得山西蒲
　　　縣本貧瘠前令揑報𣲖賠乃至庠生王命新曹
　　　大朋各賣其子女而廩生賈松年竟自鬻於平
　　　陽軍營夫婦執役又聞山東棲霞縣民亦因賠
　　　累多致失業督撫既共欺妄於前須為之掩覆
　　　於後請明諭以從前之弊但行檢舉不復苛求
　　　若始終掩覆科罪有加
　上命確議以聞公謂安民在于察吏而察吏當自大
　　　吏始故條列督撫四弊特紏福建督臣姚啟聖
　　　諸不法事啟聖故縱恣至是得
　㫖惶恐上疏待罪得免又疏論課吏事定例凡捐納
　　　授官復職州縣到任三年後稱職者題陞不稱
　　　職者㕘處是凡捐納之人分别具題皆當以三
　　　年為限今各督撫題㕘者概未之見至有受任
　　　四五年而紏舉不及莫能辨其賢不肖者謂非
　　　督撫之容徇不可也臣以為宜依限分别去留
　　　即行聞奏不得姑留不論不議之人以誤民生
　　　而滋奸弊又如户部條例道府以下捐銀者三
　　　年後免其具題照常陞轉臣以為稱職非可捐
　　　納而得也嵗貢一項所謂正途自開捐納生員
　　　之例今日納生員明日即納嵗貢名則清流寔
　　　多銅臭猶且自詡正途臣以為正途非可捐納
　　　而得也總之捐納事例皆屬一時權宜臣願於
　　　收復滇南之日即賜明㫖概輟不行則聖政一
　　　新而人心可以大快矣公自為祭酒時屢以捐
　　　納為言至是益切云雲南平告捷肆赦人情歡
　　　豫公獨上疏曰
　皇上睿謨逺慮決勝萬里數年以來諸叛削平古者
　　　聖人作易於泰之方盛即致艱貞之訓而豐豫
　　　既濟諸卦垂誡尤切臣愚惟願
　皇上於景運方新之㑹倍切堯咨舜儆之心日慎一
　　　日以成保泰之治兼諭大小臣工乗此治定功
　　　成相與洗心滌慮毗賛大業如政體宜講也不
　　　妨詳攷舊章國用宜節也不宜過加綜核行一
　　　事必謀逺久勿狃目前之淺圖為百姓必留有
　　　餘務培國家之元氣至於振紀綱以崇大體核
　　　名寔以課吏功崇清議以定國是厲亷恥以正
　　　人心端教化以固治本抑營競以儆官邪敦節
　　　儉以厚風俗正名分以絶奸萌並當今急務願
　　　存震動恪恭之意力去因循苟且之習天下幸
　　　甚疏將上有以太直為言者公不顧也嘗劾浙
　　　江副都統髙國相藐法害民得
　㫖察審又劾兩淮巡鹽御史堪泰罷之二十二年春
　　　大計時藩臬舉卓異者太多公上言舊例藩臬
　　　入覲雖許條奏地方事宜然僅由通政司投逓
　　　引見一次辭朝即行於述職之寔猶為未盡請
　　　令面奏
　皇上親加諮訪庶可知其才具之優劣并以見督撫
　　　所舉當否
　上是公言至日
　親御乾清門科道官侍班通政司引藩臬官以次面
　　　奏著為令明年有
　詔藩臬勿舉卓異自公掌計典門不通謁常語人曰
　　　當考察時直省大吏皆長跪堂下自陳履歴其
　　　嚴重如此使少有所私豈不内愧于心耶舊例
　　　八旗漢軍文職官員任漢闕者丁憂任旗闕者
　　　不得丁憂又滿洲任督撫藩臬者俱守制如禮
　　　而京朝官三月後即出供職公謂宜一體丁憂
　　　以崇孝道且言外官丁憂候代之非並申士庶
　　　居喪釋服從吉之禁皆報可劾候補御史蕭鳴
　　　鳯居喪狎妓久不回旂坐革職提問是年冬㑹
　　　推湖北按察使連舉山東人
　上疑之問舉者為誰或以公對公嘿不與辨遂鐫三
　　　級解任將歸有
　詔留公專領史局故事監修官不與編纂公以置史
　　　局五年書尚未就乃取各儒臣所著紀傳手自
　　　排纂通懐商㩁丹黄常至夜分遂繕寫紀傳若
　　　干巻進呈
　上因問纂修事宜公條對甚悉
　上注視公良久既而開館纂修一統志曰此事須徐
　　　家兄弟為之於是公久為副總裁二十七年二
　　　月尚書公自左都御史遷刑部
　上難其代久之不補七月復還公故官兄弟相代受
　　　職人咸以為榮入臺一月四上疏一申勅臺網
　　　舊例漢御史設有建言牌以次輪傳牌到逾半
　　　月必有建白今請如例舉行一論以白糖鹿皮
　　　興販臺灣為失國體一論吏部知府闕多吏部
　　　挨延不補一劾兩淮巡鹽御史陶式玉貪墨事
　　　多施行而式玉竟抵罪十二月遷尚書刑部旋
　　　改户部四月之間驟歴三遷人知
　上意將大用公矣公以户部吏胥為天下奸藪乃嚴
　　　立條約各衙門文到日錢糧應核算者即與核
　　　算應放支者即與放支一不假手吏胥公蒞事
　　　精敏操守清潔滿漢司皆懾服吏奸益無措手
　　　又諭十四司有事應説堂者須滿漢同時説堂
　　　便相商㩁斥逐各衙門役滿書吏即召募試補
　　　部中數十年積弊一時肅清奉
　命與滿洲大臣清理刑獄定例死罪減等者安挿内
　　　地前此輒發遣烏龍江多不能存活公請仍照
　　　舊例發遣冀推廣
　上恩
　上可其奏二十八年五月拜文華殿大學士公以在
　　　部振刷方有次第即詣乾清門力辭
　上不允尋命兼掌翰林院事充政治典訓平定三逆
　　　方畧一統志總裁官二十九年春公前所薦用
　　　御史李時謙條對失㫖自引咎降二級留任時
　　　謙得不坐公素無病自留任史局殫精纂輯氣
　　　數逆㣲喘及入閣領翰林機務殷繁未四鼔趨
　　　朝退即入院夜深猶不得寤坐是精力益減性
　　　剛不能自挫屈忍辱苟安欲引退者數矣㑹兩
　　　江總督有疏劾公公具疏辨力求去
　上允公以原官致仕即日辭朝輕舟沿河下臨清𣙜
　　　關者𨽻卒數十人登舟大索雖夫人舟中醬瓿
　　　之屬無不發視僅得圖書若干巻及光禄饌金
　　　三百兩而已皆嘖嘖嘆清官不置是時公方倚
　　　舷作述歸賦以自廣然不堪摧辱氣益逆上喀
　　　血久不止歸不終嵗竟卒年五十八嵗公受知
世祖章皇帝始釋褐年少耳便有天下為己任之意及
　　　遭今
　上委畀之重誓捐軀命蹇蹇竭忠不為利害禍福毫
　　　髪計兩總内臺凡事關八旗者人多畏避囁嚅
　　　公必持之益力將軍馬哈達以民間多匿逃人
　　　請自勾攝不移有司公曰如此則以窩逃為名
　　　輾轉折害民將不堪滿大臣曰當令將軍㑹同
　　　督撫行之公曰如此則仍將軍為政若令督撫
　　　㑹同將軍猶可
　上以公言為是極言京師奸民窩販民間兒女官吏
　　　用印預給空契之弊乞令正印官將本人親騐
　　　明白然後給契如此則窮民不致終罹陷穽八
　　　旗家人投水自縊刑部報聞者一嵗中及千人
　　　公請下部議詳騐其有傷㾗及一家中前後積
　　　至三人者酌定處分府部院寺筆帖式近三千
　　　人求開例捐納典州縣公不可大臣難之公曰
　　　諸公既不以為然吾當獨為一議不以相累也
　　　卒從公議而罷其以京察大計處分者規欲還
　　　職議亦不行既罷議侍郎項景襄留揖公曰㣲
　　　公則選人無復入仕之望矣晩年官逾貴常戚
　　　戚如有憂者聞一正人進或
　　朝廷行一善政則喜形于色人率以是覘之内行
　　　修潔苞苴問遺之使無及門者遇家人嚴整退
　　　食之暇匡坐讀書而已積書萬巻皆手自校讐
　　　巻帙率精好喜與後進常若不及與客議論古
　　　今終日無狎言侮色而門無雜賔晏如也處尚
　　　書中允伯仲間雖極盡和愛之道然恒以道義
　　　相規切故其兄弟皆致通顯而海内之推重者
　　　以其文章風節不以其門閥之貴重也撫季弟
　　　某於弱齡陸氏姊亡養其子經逺為己子俱有
　　　成名從父官汀州推官公往迎其喪時有願奉
　　　二千金求一見者公曰吾以叔父喪來而受金
　　　可乎卒不往公年纔弱冠巍科起家承
　兩朝知遇可謂盛矣而中間數經憂患或起或仆終
　　　預大政退不旋踵公嘗自言吾在機密未得稍
　　　展反不能發舒如户部時至於謡諑横搆齎志
　　　長往維
　皇上知公之深明良之遇千載一時而同朝士大夫
　　　未嘗不嘆其賢而惜其年之未究也悲夫公所
　　　為詩文有漢魏風致集若干卷藏于家元配湯
　誥封夫人子二樹聲太學生樹本舉人孫一徳符銘
　　　曰於維
章皇執道之紀天網聿張濟濟多士有美徐公翩然
　　　其來聲中宫徴鳴時雍熙敭歴
　　兩朝斯文杓柄掌内外制芒寒色正公司成均名
　　　流雲集席間函丈教條斯立乃長西臺不振于
　　　威不顧其私秉徳不回暨暨其容詻詻其辨紏
　　　違斥邪百辟為憲道有屈伸既張而弛史局之
　　　監爰自承㫖
　皇曰公退無以公歸五年鉛槧闡幽顯㣲帝紀繕寫
　　　臣某恭進
　天顔温霽載承明問曰朕亞相唯女克諧弟與兄代
　　　邦之榮懐浹嵗三遷秋官司農唯彼司農弊政
　　　是叢攘之剔之狐䑕屏迹釐之革之百廢其易
　帝嘉廼績其遂弼予朝士相賀民慶于閭厥猷未展
　　　遽自引退
　宸眷躊躇久而後遂蹇修忍詬自古所嘆公遭
　明聖非久考槃天不憗遺而以公殞年不稱徳痛寧
　　　可忍豈其剛彊抑有未忘哲人之萎流星煌煌
　　　遺愛在人歴時論定篆石于墓恭候
　後命
　
　
　
　
　
　
　
　
　
　
　
　
　
　
　張文貞集巻九
欽定四庫全書
　張文貞集巻十
　　　　　　　　　　　　大學士張玉書撰
　誥授光禄大夫勇略將軍搃督雲貴兵部尚書兼都
　　　察院右副都御史世襲一等精竒尼哈畨諡襄
　　　忠趙公墓誌銘
　　　康熈三十六年三月四日光禄大夫勇略將軍
　　　趙公以疾薨于寧夏里第時
　車駕方西征聞奏震悼比從横城口濟河下
　諭内閣部院諸臣勇畧將軍趙良棟為國家宣力奮
　　　庸厥功甚茂倐以疾逝朕深憫焉兹師抵朔方
　　　道經其門欲令皇子臨視奠醊可集議以聞于
　　　是(臣/)玉書偕諸臣言
　皇子親臨臣下之䘮曠代希有將軍臣良棟膺兹異
　　　數豈獨一家之私榮凡百臣工無不感激隕涕
　　　明日次寧夏
　皇子臨䘮舉哀賜奠如禮閏月復頒
　諭祭文遣大臣致祭其子道(臣/)宏爕中書(臣/)宏煜先
　　　後詣
　行在謝
　恩
　上皆召見撫慰之又數月允禮臣請以例予祭𦵏賜
　　　諡襄忠嗣搃戎宏燦歸自黄巗乃卜冬十二月
　　　日𦵏公于城西二十里某原而乞銘墓石于余
　　　余辱交公久素悉公歴官制軍忠勇大節與其
　　　生平慷慨質直強毅不撓之氣嘗私竊嘆羡以
　　　以為古名將所不及而
　聖天子推心置腹眷倚之重以及自始迄終恩禮之
　　　隆尤足以奬勵功勲為勞臣白首効忠者之勸
　　　余雖不敏敢不據所見聞摭拾其梗概而叙次
　　　之公字擎之號西華先世自陕西綏徳衛遷居
　　　安邊逮公官寧夏因家焉故今為寧夏鎮人曽
　　　祖某祖某父某官海州參將皆贈如公官曾
　　　祖妣某氏祖妣某氏妣某氏皆贈一品夫人
　　　公少工舉子業顧倜儻有大志不屑束縳章
　　　句遂杖策從戎順治二年隨和碩英親王師
　　　入闗中受知于制府孟公喬芳署潼闗守備從
　　　征賀珍武大定等賊又從定寧夏叛兵之變因
　　　署其地屯田水利都司四年領兵平河西囘亂
　　　又單騎擒肅州偽搃兵丁國棟擢補髙臺遊擊
　　　十三年
　王師入滇以雲貴督標副將從征隴納諸苗康熈元
　　　年積功授都督僉事充雲南廣羅搃兵官是時
　　　吳三桂專制滇南所補官吏
　詔部臣不得掣肘于是三桂調公貴州比喇鎮令進
　　　𠞰水西公方丁外艱力辭不許四年水西平乃
　　　聽終制三桂中藏叵測以牢籠人才為務惟公
　　　先㡬之哲不為所用云八年補大同加左都督
　　　十一年調天津明年冬滇逆變作四方叛賊蠭
　　　起寜夏亂兵刼殺其主帥勢甚猖獗十五年春
　特命公提督寜夏馳傳往鎮撫之公見
　上詞氣激慷請移家口居京師得一意辦賊
　上壯其言隨
　命賜第公至鎮集將佐宣布德意捕斬首亂四人餘
　　　不問邊境遂安公駐朔方四載念關中粗定而
　　　漢南巴蜀猶阻聲教自請率部卒五千獨當一
　　　路進取漢興恢復蜀地
　詔下軍前諸大臣集議僉言大軍宜分興安棧道八
　　　堵山小川子四路並進需兵五萬人公曰兵貴精
　　　不貴多也自將五千人指八堵山徑入十月破宻
　　　樹關取徽州復略陽分遣禆將趨陽平闗覘賊
　　　虚實仍條上調兵運餉事宜請兩路收川報可
　特授公勇畧將軍十九年正月朔公師臨白水壩與
　　　賊夾江而陣江流湍湧無舟楫將士有難色公
　　　怒誓於軍曰視我馬策所指敢後者斬擐甲躍
　　　馬浮江而渡一軍皆渡賊駭愕奔潰追擊之于
　　　青山石硤溝歴舊州明月江屢戰捷甫十日遂
　　　抵成都先鋒奪門入公下令母剽掠整軍登陴市
　　　肆晏如在城偽官及逆兵數千人疑懼不自安公
　　　悉以迎降奏釋衆皆感悦越數日奮威將軍王
　　　公進寶亦報保寜之捷東西川以次收復事聞
　天子降溫旨勞軍以
　御書題額及弓矢櫜鞬名馬之屬先後頒賜甚渥是
　　　時湖南粤西方併力進師規取雲南
　上念巖疆綏靖制府需人非得謀勇素著操履潔清
　　　兼資文武大畧者不克勝任遂授公兵部尚書
　　　兼都察院副都御史總督雲貴將軍如故而以
　　　公之子宏燦為寜夏總兵官隨軍進𠞰自收蜀
　　　以後苞蘖尚繁公經營一載反側者始定二十年
　　　三月追𠞰逆渠胡國柱于觀音巖十丈孔五月破
　　　闗山象嶺渡瀘江七月復取建昌乘勝渡金沙
　　　江九月乃入滇時楚粤之兵已圍滇省城數月
　　　顧持久不能㧞公周視壁壘謂結營遼逺賊得
　　　畨息法當移軍逼之選入川精鋭五千親冐矢
　　　石取玉皇閣進逼新橋賊方據橋扼守復以計從
　　　上流濟師晝夜力攻凡八日而城下逆賊踞滇
　　　日久私歛充牣一時諸將雲集多志在攘掠惟
　　　公飭所部卒勿以一騎入城既奏凱即懇請陛
　見移師曲靖以待命嗣後黷貨者纍纍致敗而公獨
　　　皭然無滓其逺識確守卓然有古大臣風烈焉
　　　公于時已年踰六十
　上念公久勞於外特允入朝二十一年冬授鑾儀衛
　　　使踰年請疾歸里二十七年以
　　國恤㑹𦵏詣
　　闕下三十年厄魯特噶爾丹蠢動邊塞大軍駐朔
　　　方
　詔公以在籍老臣預議軍事三十三年禁旅出塞公
　　　偕行指畫地勢兼以私財佐軍既還復
　詔入朝明年追論前功特加一等精竒尼哈畨世襲
　　　是年秋就醫江南
　賜御舟給驛三十五年復
　召入朝時
　上决䇿統師北征諮邊事甚悉公因疾不果從比及
　　　師旋遂
　賜歸明年西征
　上方欲就詢公于里第而公竟不及待嗚呼是可悲
　　　也公結髪事戎行五十餘年大小戰數百未嘗
　　　敗衂御下嚴而有恩觸法者雖小必罰有才畧
　　　堪任者抗疏引薦常自偏禆積至大帥軍中甘
　　　苦與共一飲食不以自私入蜀之役裹糧渉險
　　　轉戰七千餘里而士卒咸樂為盡死無一怨言
　　　其能結士心如此故所向有功性伉直同事多
　　　不相下功成以後惎間者日衆惟
　上知公深嘗格衆議曲賜維䕶自蕩平三逆以来閲
　　　十五年矣復厪
　詔㫖鋪陳本末於平蜀嘉倡進之謀於克滇奬亷潔
　　　之操于是公之勞績久而益明而其行履卓犖
　　　無疵亦得較然備著于
　　國史是公之得全其身與得全其名皆
　上恩也百世而下聞之猶為感奮太息而况于公乎
　　　而况公之子若孫乎是用偹書以示来裔公生
　　　于明天啟元年十月距薨得年七十有七配郭
　　　氏繼配李氏白氏贈封俱一品夫人子五人長
　　　宏燦以左都督充浙江黄巖等處搃兵官次宏
　　　爕御史宏煜内閣中書宏煒宏熺尚㓜女三人
　　　長適庚子舉人強振猷次適候推副將郁起雋
　　　次適一等侯江南提督張雲翼孫六人公治家
　　　如治軍閨門嚴肅儼若公府諸子屏息侍立無
　　　敢有跛倚之容以是總戎憲副所至有政聲中
　　　書君亦明敏練達皆仰荷
　宸眷云銘曰天翊
　　景運篤生人傑桓桓趙公威武維烈早嵗杖䇿從
　　　王于征手執蝥弧目無堅城爰制中權爰總戎
　　　律嚴明有威卒伍整宻三秦叛亂將驕卒狂風
　　　馳飈驅迅掃欃槍巴蜀如焚滇黔如惔獨提孤
　　　軍鼓行而南銜枚宵濟莫敢齟齬直入蜀郛前
　　　歌後舞蠶叢既定揚旌渡瀘環城三匝拉朽摧
　　　枯賊首朝授降幡夜竪氛祲盪滌復我疆土凡
　　　此大功
　帝曰爾庸事紀簡冊銘勒鼎鐘大官授膳尚衣賜服
　　　彤弓盧矢驊騮驪騄公之来朝
　天子燕喜公之既歸
　天子拊髀國有大事爰詢爰謀公徐一言等于圖球
　　　公之材武如羆如虎公之智畧如風如雨公之
　　　精誠如火弗滅公之勁直如鐡靡折持其孤忠
　　　以報
　一人白首不挫厥聲齗齗惟
　天子明奨乃勲勞生有殊恩殁有厚褒以勞定
　　國以死勤事
　主聖臣忠近古莫二歴觀載籍如公不朽納銘幽宫
　　　垂示永久
　　　秦海翁墓誌銘
　　　梁溪秦海翁先生以孝友篤行為東南人倫模
　　　楷者五十餘年年八十有五無疾而逝子孫曽
　　　𤣥環哭於帷堂内外者凡九十有六人以人世
　　　夀考福澤而論可不謂極盛矣乎長公宫諭對
　　　巖先生出嗣降服而創痛益深既持服之三月
　　　將偕諸弟奉䘮𦵏唐灣山之新阡而告期于余
　　　且屬為銘余惟過時不能𦵏與不及時而渇𦵏
　　　皆公羊之所譏也三月而襄事必誠必信勿之
　　　有悔宫諭深于禮矣余於宫諭稱詞林後進而
　　　先生又素所仰止銘奚敢辭按狀先生諱徳藻
　　　字以新海翁其號也系出宋淮海太虚公之後
　　　太虛子湛為常州倅因家於常閲十傳而徙無
　　　錫之胡埭遂為無錫人入明累葉通顯嘉靖癸
　　　丑進士巡撫湖廣右副都御史諱燿為曽祖考
　　　太學生諱仲錫則顯考也妣金壇于孺人褒甫
　　　公之女子三人先生居次生而孝友天植髫年
　　　侍父疾即能盡抑搔扶掖之節父殁祖父母在
　　　堂拭涕問寢退至苫次則兄弟相向痛哭以為
　　　常及執祖父母䘮泣血居廬與三年䘮等曰吾
　　　以終父志也事伯叔父如父叔父之齒少于先
　　　生二十嵗側行却立白首不渝伯兄殁無子應
　　　宫諭為後先生不欲獨有兄産遂以季弟之子
　　　並嗣族黨稱焉淮海公祠嵗時薦享先生主之
　　　至日少長畢㑹隠然寓睦宗收族之義挺秀堂
　　　者十世相傳之居也一夕燬于火先生傾囷粟以
　　　鼎新之寄暢園為中丞舊築海内所稱秦園者
　　　也嵗久蕪廢且割為僧舎先生獨力修復悉還
　　　舊觀其他累世遺構皆次第完葺以無墮先人
　　　之業此先生繼述之大節也素性和易不樂聞
　　　人過邑有胥吏以僉役累先生事覺坐杖先生
　　　召其人予之金以慰之宫諭之被詿誤也族姑居
　　　他邑詭寄户籍而有逋賦遂波及焉先生恐罪連
　　　姑之幼子竟不置辨以是宫諭沉淪林泉者十有
　　　餘年其遇人篤厚有恩如此甲寅以後宫諭奉
　詔贊楚軍㑹廷舉博學復入翰苑直
　講筵比嵗歸里先生顧而色喜曰吾老矣願諸子之
　　　皆侍側也平生故交則錢十峯張菰川為道義
　　　性命之友縱論經史觴詠不輟一時推為耆英
　車駕巡江南幸寄暢園者凡四先生率子姓伏謁道左
　上親問年齒注視久之己卯夏復即園中
　御書二額以賜遭遇之隆士大夫所罕覯也夫世際
　　　休明
　聖天子就問髙年優禮耆碩所以維風教之意甚厚
　　　如先生内行淳備息深而視下或僅視為一門
　　　聚順及為善鄉井之常不知抑詩有言夙興夜
　　　寐灑掃庭内初無髙世絶俗之事而武公之稱
　　　睿聖以此則先生之孝友篤行卓然為人心風
　　　俗所繫不亦至明且著矣乎先生生萬厯丁巳
　　　二月四日由明經封文林郎翰林院庶吉士卒
　　　以
　皇清康熈辛巳五月七日𦵏以是年八月下澣六日
　　　啓元配侯孺人兆合焉孺人為明户部主事澹
　　　泉公女室中霤災曽手舁翁柩以脱於火人稱
　　　為孝婦子五人長即宫諭松齡順治乙未進士
　　　歴官
　日講官起居注左春坊諭徳兼翰林院修撰出繼贈
　　　庶吉士以時君後次松期嵗貢生蒙城縣訓導
　　　改翰林院孔目松喬松如松虬俱例監生松如
　　　任廣東吳川縣知縣松虬前卒女四人一適國
　　　學生侯麟然餘俱殤孫二十三人松齡出者六
　　　松期出者五松喬出者三松如出者五松虬出
　　　者四孫女十六人曽孫二十六人曽孫女二十
　　　五人𤣥孫一人𤣥孫女二人婚娶皆名族銘曰
　　　吁嗟先生秉質清淑道勝而腴貌恭而肅堂搆
　　　師儉閨門敦睦喬木十圍藏書百軸
　天光下臨旁燭巖谷煌煌賜額寵踰車服先生之孝
　　　倣古收族先生之澤式貽有榖存順殁寧幽竁
　　　是卜我勒銘詩龍灣之麓
　誥授光禄大夫巡撫江西都察院右副都御史馬
　　　公墓誌銘
　　　公姓馬氏諱如龍字見五其先河南人明洪武
　　　中有以軍功衛延安者子孫家焉故今為陕西
　　　綏徳州人曽祖某祖某父某皆以公貴贈如公
　　　官曽祖妣陳氏祖妣劉氏任氏妣某氏皆贈一
　　　品夫人公生而孤育於伯父光稷事伯父如父
　　　於兄弟友愛備至讀書不事章句慷慨有大畧
　　　方貧約時于榆林道中得遺金百兩義不忍取
　　　候其主至悉付之嵗壬子舉于鄉出葉忠節公
　　　之門時逆藩煽亂餘黨蔓延于綏賊朱龍將㓂
　　　城城中恟懼公授兵登陴援桴誓衆及
　　朝廷命大師至為設攻守方畧城賴以完主者嘉
　　　其功事聞即命公守綏公以桑梓固辭而才名
　　　蔚起未幾改守灤州灤俗悍而多盗旗弁債帥
　　　持吏短長公鋤奸蘇良豪右歛手州有民殺人
　　　而埋其屍四十餘年矣公一夕宿逆旅恍惚有
　　　人訴寃掘其地得白骨詢之土人云此屋已十
　　　易主窮詰最初一人遂吐實立寘于法昌平衛
　　　民有父子被殺者莫知主名郡守以公材使治
　　　之公于道逢白馬少年云殺人者叔也公至其
　　　地詢民旁有張劉二姓張即其子之中表叔也
　　　訊之不承令私跡之二人相語曰誰謂馬公察
　　　者易欺耳即執之一訊而服於是數州之民皆
　　　頌公以為神陞户部江西司員外郎轉刑部山
　　　東司郎中時蔚州魏公為司㓂真定梁公為司
　　　農而公與于清端公相善且聲望相埒也故二
　　　公深噐之以薦𣙜北新關洗手將事宿弊盡革
　　　秩將滿㑹天大寒公下令弛關禁譏察之外不
　　　收錙銖于是商民往来無税者一月謳吟之聲
　　　徹于南北事竣擢杭州知府其治如治灤而加
　　　惠焉杭民稱貸于軍營期滿不能償則以子女
　　　為質因沒入之公白于將軍請核其子母虚實
　　　令悉持劵來官為代償一日盡給之無留者軍
　　　得實惠而民免驅廹之苦至今尸祝焉嵗在己
　　　巳
　六飛南巡供張儲偫應時立辦民不知擾
　天子知公亷且材以為可大用也即超拜浙江按察
　　　使公奉
　命感激竭力稱報平反庶獄多所全活海㓂潘三者
　　　假貿易聨絡隣境欲謀不逞公宻偵得實白制
　　　府設䇿擒之殱其首從六人牽連者七十餘人
　　　赦不問西興渡船貪利重載遇風多溺死公立
　　　禁船無過三十人違者罰無赦至今錢塘江無
　　　漂沒者其仁而有威皆此類也踰年進本省布
　　　政使
　命下之日民大欣悦當是時今總河遂寧張公實為
　　　巡撫公自益刻厲故事屬吏有嵗餽公悉禁絶
　　　之康熈二十九年紹興大水公私赤立莫可存
　　　濟公檄十一郡合輸米二萬餘石按户賑給曰
　　　是踰于嵗餽多矣葢公仁心為質知所緩急輕
　　　重期以權宜活民而非於已有毫髪私也于是
　　　公政績日著
　天子特簡公都察院右副都御史巡撫江西公既至
　　　時其柔剛與民休息仿白鹿洞遺法建書院以
　　　教士之秀者嚴溺女之禁分給常平倉羡米以
　　　使無告者有所養雪廬山白石庵僧寃獄脱無
　　　辜者三命再疏請罷追轉漕脚耗永甦官民之
　　　困朞年以後人安吏輯環數千里之境皆曰我
　　　公以嚴明亷幹聞天下今優游無為不動聲色
　　　而事以大治洵乎一張一弛公之才無施而不
　　　可也己夘春
　車駕以視河南巡既還公奉
　詔陛見
　上奨勞再三
　御書老成清望堂額以寵其歸時淮揚荐饑
　上命公設法救濟公以西江連嵗豐穣救灾恤隣道
　　　也遂倡僚屬捐米十萬移賑之淮揚之民戴
　上之仁食公之賜歌詠功徳溢于三呉公之拊循愛
　　　養以其餘及於隣封又如此方公之守杭也以
　　　争寃獄與當事有隙後其人倉卒遇事舉重貲
　　　託公及事定還之封識宛然其人媿謝欲以千
　　　金為夀不屑也其始至江西也屬吏有不飭者
　　　將按之誓潔已自効及公陛見其人縱恣如故
　　　公再至復自戢葢公之生平亷以律己而寛于
　　　責人急于豪強而緩于小弱故自起書生至秉
　　　節鉞所在有聲蹟又能以功名終皆以此也公
　　　性澹泊無聲色之好禄入所餘周及三黨州之
　　　文廟圯興修之役獨力任之平居好奬人之善
　　　門生故吏成就者衆公所推轂後多為顯人居
　　　江西屢疏乞罷
　俞㫖慰留康熈四十年辛巳十二月以疾卒于官夀
　　　七十有五夫人劉氏贈一品夫人繼配劉氏封一
　　　品夫人子二益丙子科舉人豫庚辰科進士女五
　　　人孫男二人國鑑國鎮俱太學生孫女一人婚
　　　嫁皆世族孝亷兄弟將以四十一年六月𦵏公
　　　于某鄉某原屬京兆錢公問銘於余徃余在班
　　　行接公言論風采嘗嘆為偉人後奉使至杭握
　　　手於舟中具悉治杭之政比扈
　蹕再至復見公及公鎮撫西江而不相見者十餘年
　　　矣前年公入朝余方在丙舎聞精力甚健今余
　　　甫入
　國門而忽承公訃且執筆以志墓石能無嘅焉三嘆
　　　矣乎公生平行誼政績不可縷指謹掲其大者
　　　書之遂為之銘銘曰朅朅馬公發跡武功式遏
　　　㓂亂
　帝嘉其忠威能行仁亷以生明摘奸紏伏其頌如神
　　　在越十年不名一錢蘇商恵民利及舟船西江
　　　之政以時弛張恩随波流長淮湯湯公之來
　朝錫賚孔多公之歸矣人用浹和老成清望大哉
　王言生榮死哀作則于垣維公初終功在民社我作
　　　銘詩告後來者
　予告光禄大夫少傅兼太子太傅保和殿大學士兼
　　　禮部尚書諡文靖王公墓誌銘
　　　宛平王公在政府二十年而予告又二年而薨
　　　於里第時
　車駕方南巡聞訃震悼命賜䘏如制及還京
　詔
　皇子率大學士馬公偕禁近諸臣臨公䘮且奉
　諭㫖王行三叩禮舉哀奠酹不循常格葢自四十餘
　　　年以來
世祖章皇帝舊臣先後徂謝惟愸遺公之一老
　皇上篤念老成耆徳故恩禮獨厚於是(玉書/)偕同官
　　　及九卿大僚合詞陳謝而一時在廷諸臣及閭
　　　巷聚觀者無不欷歔感誦至於泣下比閣中擬
　　　諡上請
　特予文靖諡法寛樂令終曰靖本朝未有諡者亦可
　　　謂象公惟肖矣公㓜穎異成童時即舉四書孝
　　　經疑義質問於塾師年十九舉順治三年丙戌
　　　鄉試明年成進士改庶吉士授檢討翰林官兼
　　　習滿書者多不能精詣奥窔公天資高踰年而
　　　學成
世祖屢試稱最随陞國子監司業未㡬進左春坊中允
　　　纂脩順治大訓十一年進司經局洗馬
　召入南苑校譯大學衍義及勸善書十二年進右春
　　　坊諭徳明年初開講筵充日講官進左庶子每
　　　日直講命坐十四年春進宏文院侍講學士充
　　　經筵講官尋進宏文院學士時文貞公方任國
　　　史院學士
世祖諭曰父子同官古今所少以爾誠恪特加此
　　　恩明年主武㑹試調翰林院掌院學士兼
　　　禮部侍郎十六年教習戊戌己亥兩科庶
　　　吉士十七年考滿加禮部尚書文貞公方長
　　　禮部父子同部尚書海内以為榮十八年元
　　　日
世祖不豫公日請安於
御榻前初六日漏三下
召入養心殿
諭曰朕勢將不起爾可詳聼朕命撰詔書公匍伏飲泣
　　　筆不能下
世祖令抑悲痛即榻前起草公拭涕書一條進恐
聖躬過勞奏於乾清門下撰擬凡三次進呈至初七日
　　　薄暮繕畢而
世祖即以是夜上賔公偕顧命諸大臣入哭一痛㡬絶
　　　至於面奉憑几之言有事闗國家大計與諸大
　　　臣再三宻議而後决者公終身不以語人雖子
　　　弟莫得而傳也十二月以尚書管禮部左侍郎
　　　事康熙五年擢都察院左都御史公侃侃舉職
　　　知無不言於時一嵗賦入半耗于兵餉而雲南
　　　閩廣三藩所駐之地尤甚公首陳裁兵節餉之
　　　議謂滇黔業已蕩平兵額急宜汰減
　詔下所司議省額餉百餘萬又言江楚諸路王公將
　　　軍提鎮自置官商漁奪民利宜嚴飭禁革官吏
　　　捐輸名出私槖實取自民間宜一切報罷招民
　　　百家得授縣令不肖奸人往往借資為市宜改
　　　給散秩凡所條上皆深得治體㑹天旱金星書
　　　見公言
先帝御極有年諸曺政務皆經斟酌盡善數年以來變
　　　易成憲者多矣法屢變則弊叢生今
　皇上當勵精圖治之始法
祖所以敬
天請勑各衙門詳察見行事例有因變法而滋弊者悉遵舊制
　　　更正於是酌復數十事中外稱便七年進工部尚書督理
　　宫殿大工屢著勞績十二年轉兵部尚書是年議
　　　撤三藩十二月吳三桂反雲南日赴内廷議用
　　　兵機宜十三年二月宻疏請誅逆子應熊言逆
　　　賊三桂負
　　國深恩肆虐滇黔流毒楚蜀散布偽劄煽惑人心
　　　今大兵己抵荆南元憝旦夕授首獨是逆子應
　　　熊素憑勢位黨羽衆多擅利散財蓄養亡命匪
　　　類依附實繁有徒應熊既被覊守而流言繁興
　　　訛傳不止奸謀百出未易周防大㓂在外大惡
　　　在内若不早斷恐滋後患請速正法傳首湖南
　　　四川以寒老賊之膽以絶羣奸之望以激厲三
　　　軍之心章下議政王貝勒大臣九卿科道㑹議
　　　應熊旋伏法方滇黔之初告變也一夕京城内
　　　外所在火起尋有偽朱三之獄捕繋數百人掠
　　　治不得主名皆應熊及其黨惡為之三桂自恃
　　　鴟張之勢又以其子方尚主朝廷必不殺以為
　　　之招及應熊誅三桂驚悸發疾竟以是死人皆
　　　韙公之能聲大義云十七年居文貞公憂二十
　　　年服闋冬雲南平明年五月即家授保和殿大
　　　學士兼禮部尚書於時逆氛初靖民生甫離兵
　　　革公與勒公明公及李文勤公同在政府務以
　　　和平寛大宣
　上徳意罷權宜之令停加征之額遵奉
　詔書次第興革有應奏請舉行者悉陳於
　上前無隠時(玉書/)為學士親奉公教㫖者一年至二
　　　十九年公與伊文端阿文清及真定梁公在閣
　　　(玉書/)以後進入贊機務朝夕追從復八年有餘
　　　中間合肥李文定亦共事二載一堂以内事應
　　　商㩁悉心折衷始終無一疾言忤色有如昔人
　　　所云推車子者故以玉書之謭陋亦幸獲無過
　　　焉竊覩公立朝本末不沽名不市恩不植黨援
　　　不持意見更事熟則於四方得失利病無不周
　　　知歴諸曺久則於國家典制沿革無不洞悉每
　　　論事闕廷指畫可否具有經緯聞者咸斂容欽
　　　服公博覽強記手㸃二十一史能随事舉述大
　　　義而絶不以該洽自矜撰擬文字屬同官具藁
　　　㸃定一二字深中事理詩清麗不事藻縟闡明
　　　理學而亦不排擊二氏之教其造詣益宏且逺
　　　矣公素引嫌不欲與試事戊辰㑹試
　特命為正考官取沈廷文等百五十人甚愜人望其
　　　他大典禮如耕藉大閲陪祀闕里大制作如纂
　　　修
玉牒
實錄
典訓
　　方畧一統志監修
　　國史明史公無一不與元日元夕偕滿舊臣進爵
　御前侍宴殿内俱出自
　特恩至暢春園靜明園賞花泛舟
　賜㳺
　賜食則玉書皆得隨公之後叨遇盛事者也三十一
　　　年公以足疾請告
　温㫖報曰卿効力年久自
世祖章皇帝時簡侍禁廷恪恭盡職朕屢加擢用洊進
　　　綸扉夙夜殫心勤勞自勵今
先帝舊臣俱已凋謝惟卿獨在班列雖精力就衰而老
　　　成練逹之臣常侍左右殊有禆益著勉自調攝
　　　照舊供職不必求罷嗣後章三上慰留如初至
　　　四十年夏疾大作
　上於行在賜寳露禁藥九月又申前請乃許致仕比
　　　奏謝特加少傳是冬
　遣侍衞賫賜帑幣上珍明年上元節
　賜讌於家四月
　遣侍衞持
　手諭一道
　賜於榻前諭曰卿耆年舊徳歴官最久自去嵗告病
　　　在家朕無日不注念老臣也邇來九卿皆求扁
　　　額字對想卿身雖在告心未嘗一日不在朝中
　　　故特書扁一靣對一聨臨米芾書一幅賜卿卿
　　　其勉強餐食輔以醫藥以慰朕不忘舊臣之至
　　　意仍傳諭病少愈朕尚欲一見故公遺疏言冀
　　　臣病之再甦許瞻
　天之有日紀
　聖恩也前後
　頒賫
　宸翰十餘幅
　賜堂額三今年上元節復
　賜讌於家公猶強起進一匕箸越四日疾忽劇至二
　　　十七日遂薨距生天聰二年戊辰七月八日享
　　　年七十有六公服官五十餘年名成身退善全
　　　終始視司馬文正之在洛下韓忠獻之在相州
　　　庶幾似之而身依
　天闕恩禮獨隆則前人所未及也公諱熈字子雍一
　　　字胥庭先世居任邱髙祖贈宫保公龍始著宛
　　　平籍曽祖鏜祖愛明本生祖爵俱以文貞公貴
　　　贈光禄大夫太子太保禮部尚書公貴加贈曾
　　　祖祖如公官文貞公諱崇簡歴官光禄大夫太
　　　子太保禮部尚書公為大學士加太子太傅亦
　　　贈如公官曽祖妣某氏祖妣張氏焦氏妣梁氏
　　　俱贈一品夫人公年十二梁夫人病篤禱於天
　　　願减算以益母夀文貞公捐館公年踰五十矣
　　　號泣如孺子顔書屋曰慕齋天性篤孝如此兄
　　　弟六人友愛無間布政使然金衢守道照皆以
　　　公推廕起家者也元配金氏繼劉氏俱贈一品
　　　夫人繼董氏封一品夫人子六人克善雲南驛
　　　鹽道僉事側室朱宜人出前卒次克勤幼卒次
　　　克昌刑部河南司郎中董夫人出克宏嵗貢生
　　　候選主事克承克賡俱幼側室出女十人廕生
　　　章維貞河南按察使胡介祉衍聖公子孔傳鐸
　　　監生顧寧緯其婿也餘俱幼孫五人景曽庚辰
　　　進士翰林院庶吉士克善出纘曾嵗貢生候選
　　　主事企曾式曾則曾俱克昌出克昌等將以十
　　　一月十九日葬公於畏吾村之祖塋而屬玉書
　　　銘於墓石公與先大夫同舉丁亥進士玉書又
　　　夙附門墻之末晩在政地復知公深誼不敢辭
　　　乃節錄韓慕廬宗伯所為狀而叙次之銘曰巍
　　　巍王公惟
　帝之弼夾輔兩朝其徳克一文章琬琰謀謨蓍龜𨗳
　　　揚玉几宻贊彤帷内表百僚外靖三蘖刑清兵
　　　偃逺安邇恱五十餘年敬慎篤誠相業房杜家
　　　聲韋平
　帝眷舊勞曰予元老番番黄髮茀禄夀考老成在列
　　　蔚為國華固請引退養疴於家
　手勑慰存中使問疾庶幾霍然扶掖造膝台曜乍掩
　　　䘮我功宗寵被異數用章殊庸罷舂輟相都人
　　　爭誄徳盛令終此惟臣軌世濟厥美有穀永貽
　　　殁而不朽勒此銘辭
　　　覺羅洛君墓誌銘
　　　君諱某字謙齋世居長白山之沾河祖諱唐柱
　　　官建昌城守尉考諱石圖以五品官管顯親王
　　　府事督滸墅闗生子二君其長子也君少補滿
　　　學生員由吏部筆帖式授禮部宣讀官轉户部
　　　四川司主事出理滇黔兵餉以薦陞兵部車駕
　　　司員外郎加三級復以薦陞工部都水司掌印
　　　郎中奉
　命督西新闗監理臨清磚厰後以估計䕶城河工料
　　　去職君為人勤敏㢘辨歴官所至有聲其為户
　　　部也故事刑部及督部司軍流罪人皆由户部
　　　四川司發遣而吏多留難有淹係至經旬者君
　　　令到日即發囹圄為空各省籍没家産具冊達
　　　部奸胥輙深文咨駁借以牟利君立法禁之宿
　　　弊遂革其理兵餉也由楚之常徳水運至偏橋
　　　衞陸運至平越黄絲驛道逺而險役夫多逃竄
　　　大兵屯貴陽饑不能前君以厚直僦蠻苖為後
　　　夫晝夜轉輸十二日達貴陽一軍懽呼士氣遂
　　　倍時内閣學士佛公倫侍郎金公鋐以大臣督
　　　餉屬酒相勞曰㣲君幾誤大事其為兵部也值
　駕幸盛京緣途驛騎皆取辦於君無稽遲者佐尚書
　　　薩公賑河東饑察核浮冒經畫有方災黎盡沾
　　　惠其𣙜西新也禁侵漁絶需索商民皆感恱而
　　　吏無所容其奸蓋君政績之可紀者如此
　天子以君為才嘗不用部議特用君或已别用人矣
　　　復更命君徃人皆謂之宜而同官亦莫之忌也
　　　君性孝友母歿時年尚少哀毁不欲生父卒亦
　　　如之事繼母如親母鄉黨之貧之者周之無所
　　　吝教諸子嚴而有法子檢討君讀書成名奉使
　　　不辱皆君之教也君生于天聰八年五月十二
　　　日卒于康熙四十二年六月六日年六十有九
　　　祖考以君貴皆贈通議大夫祖妣妣皆淑人娶
　　　塔他剌氏封淑人子四人長阿金
　日講官起居注輸林院檢討次阿保早卒次徳芳次
　　　徳馨孫男六人女一人檢討余辛未所得士也
　　　將葬來請銘遂為之銘曰維才之宜維用之時
　　　不昌其施有後之貽後千斯年視此刻辭
　誥授光禄大夫内閣學士兼禮部侍郎愚菴李公墓
　　　誌銘
　　　公諱應廌字柱三一字愚菴其先自海東桃園
　　　遷青州之日照今為日照人曾祖某廩生祖某
　　　鞏昌府學教授父某順治辛邜科舉人厯任江
　　　西浮梁縣知縣自曾祖已下以公貴皆封贈如
　　　公官妣皆一品夫人浮梁公生子八人公其次
　　　公少有文名讀書過目輙成誦丙午舉於鄉署
　　　天泉學正造就人才為多汪公文漪亦親問業
　　　經指授焉丙辰成進士改庶吉士授編修纂修
　　　明史己未同考㑹試得人稱盛歴春坊洗馬以康
　　　熙三十(闕/)年督順天學政既嵗滿公明之譽蔚
　　　起
　天子以公為才復留任三載蓋公之典學政也絶苞
　　　苴嚴請託釐正文體振拔寒滯又請置學田以
　　　資贍養增弟子員額以廣進取一時人士無不
　　　鼓舞嚮學而公又引近諸生反復開導以讀書
　　　為文之法于是人知研窮經史為有用之學而
　　　文氣亦駸駸復古公起家詞臣政事無可表見
　　　而京畿首善之地學校教化之本公能懃懃懇懇
　　　殫心力於此亦可以見才識宏逺體用兼備之
　　　大畧矣還
　　朝進庶子
　特授太常寺少卿旋陞内閣學士兼禮部侍郎越數
　　　月以事罷歸公為人凝重有風骨不苟訾笑其
　　　在
　上前時有
　顧問輙應聲而對無所紓囘班行中持議尤侃然亦
　　　以此齟齬不合於世不得至於大用論者惜之
　　　公性純孝事浮梁公敬養交至歸田時浮梁公
　　　年踰八十公年亦五十餘矣而先意承志猶有
　　　嬰兒之色兄弟友愛尤篤叔季早世撫其孤不
　　　啻已出他若族屬之貧窶者無不衣食也姻黨
　　　之于我養于我殯者無不周恤也嵗饑出囤粟
　　　減價以糶或捐于公以待有司之賑凡義之所
　　　在無不力也嗚呼晩近士大夫以功名為急而
　　　畧於内行父子兄弟間多有慚徳其于宗族鄉
　　　黨視若秦越人然惟公孝友肫篤施於家以及
　　　於國而一以至誠行之豈不可謂鉅人長徳卓
　　　然為世所倚頼者乎三十五年春
　車駕北征公在籍輸財助軍復親轉粟塞外以濟軍
　　　食跋渉數千里不辭勞悴比蕩平錄功復公官
　　　踰年奉
　命分脩永定河復改修南河公親巡畚築屢厯寒暑
　　　猶憶四十年冬余過髙堰遇公于周橋時公立
　　　風雪中董工作甚力余與公握手相勞苦者久
　　　之又二年而公乃告竣事奉
　優詔還籍仍晉二階公以久勞遘疾復遭浮梁公䘮
　　　老而致毁未幾遂不起生某年月日卒某年月
　　　日年六十有六配梁氏封一品夫人子男五人
　　　某嵗貢生某太學生某順天己卯舉人某某太
　　　學生孫男八人孫女七人婚娶皆舊族公既卒
　　　之三年諸孤卜葬於聚奎山之陽司業黄君崑
　　　圃持狀來請銘公自官翰林與余交久黄君則
　　　公所拔士也述公里居事尤詳爰損益來狀而
　　　為之銘曰叅預機務官不卑年踰指使夀不虧
　　　樹人如穀勤斯葘或芸或耔終如茨建章栢梁
　　　杗棟資材已見用未究施惟孝而友為世師永
　　　貽不朽鐫銘辭
　誥授光禄大夫捴督浙江福建等處地方軍務兼理
　　　糧餉兵部尚書都察院右副都御史瑞圖劉公
　　　墓誌銘
　　　康熙四十七年夏六月前浙閩捴制兵部尚書
　　　寳坻劉公年八十終於里第越一月公長子湖
　　　廣巡撫右副都御史玉伯先生聞䘮釋官歸庀
　　　大事寢苫枕塊凡三閱月將以十一月之下旬
　　　奉公體魄藏于縣豐臺之舊阡欲紀公立朝居
　　　官家庭鄉黨諸大節於窆竁之石偕其季弟洒
　　　淚具書以來乞銘于余惟公鴻名偉績彪炳宇
　　　内甲寅以後當用兵之際常以大帥持節駐海
　　　濱江浙晏然得安枕席者皆公之賜玉伯先生
　　　司藩江左五載中兩遇
　翠華南幸經紀百務秩然有條
　天子稱之曰才其他緩征减耗惠政尤多是公之父
　　　子為福於桑梓者至深且厚於兹麗牲之文其
　　　何敢辭按狀公諱兆麒字瑞圖曽祖國楨父世
　　　則皆以公貴階光禄夫夫如公官曽祖妣李氏
　　　祖妣禇氏王氏妣魯氏皆一品夫人先世江南
　　　徐州人自曽祖洛臺公始卜居寳坻縣東之豐
　　　臺封光禄善徴公生二子公其季也公幼而端
　　　重寡言笑舉止如成人讀書過目即成誦為文
　　　皆有理法年十四時遇
太宗文皇帝觀兵畿輔亟收人才見公異之令入官學
　　　讀書年十六隨
世祖章皇帝入闗又七年
　詔選漢軍滿漢文藝以范文肅公為考官公名列上
　　　巻遂授翰林院編修公起家布衣為侍從感激知
　　　遇勉勵職業
世祖屢幸内院見公年少敏練心喜之十年中歴進都
　　　察院啟心郎又改宗人府隨進都察院左副都
　　　御史時公年未三十而丰采整暇每奏對輙當
上指人知旦暮將大用公矣順治十八年滇黔既平餘
　　　黨散入楚省安輯需人遂擢公湖廣巡撫
　今上即位大兵雲集征勦公料理軍需賫送芻糗公
　　　調度有方不數載而伏莽悉定䝉
　特恩加授工部侍郎楚人新罹兵燹公撫定噢咻寛
　　　嚴交濟仁恩被于江漢越三十餘年而玉伯先
　　　生繼官此土遺民故老猶有擁馬首問公起居
　　　者可以知公徳澤之入人深矣康熙七年擢四
　　　川捴督任事未久以裁缺囘京師而在蜀數月
　　　招徠流移綏輯凋瘵不遺餘力嗣後進秩兵部
　　　尚書加從一品仍以撫川民功也八年授浙江
　　　福建捴督時海氛未靖兩省皆稱巖疆公條上
　　　防海機宜老謀碩畫鑿鑿然洞中肯綮兩省賴
　　　之以安十二年入京
　陛見適當三逆叛命廷推將帥之臣
　皇上特用文臣三人改銜以徃公其一也初任直𨽻
　　　援𠞰提督僅一年三輔清晏改授江南崇明水
　　　師提督崇明宻邇海氛地稱險要公請自擇偏
　　　禆預儲糧餉壯我之威伺冦之隙
　上稱善再三悉兪所請由是坐鎮十年内地寧謐人
　　　不知兵二十三年俄羅斯犯順大兵深入征伐
　命于大臣中擇賢能諳練之員以掌軍事遂以公為
　　　黒龍江捴督督兵三次克奏膚功至三十一年
　　　邊塞既靖而公亦以年踰六十母老在堂拜疏
　　　乞歸
　優㫖俞允自是徜徉林泉遂初樂志公于功名之際
　　　可謂報國保身兩得之矣乞休後六年以致政
　　　大臣監修北河工既竣
　聖心嘉恱仍復公総督兵部尚書從一品玉伯在呉
　　　中迎
　駕時屢頒賜公尚方珍物兼
　問公年貌及提督海疆嵗月幾何公之上膺
　主眷久而彌篤真人臣之殊遇也以余攷詩書所載
　　　若方叔召虎仲山甫諸人皆入為卿尹出為牧
　　　伯無事則任旬宣有事則兼將帥未嘗不嘆文
　　　武成康之化藴釀有本故其人才之盛至于如
　　　此今觀劉公一身培養于諸生之中者
太宗皇帝也歴試于侍從執法之列者
世祖皇帝也用以經文緯武敭歴中外者
　今上之識拔也而公之才無徃不宜視昔方召山甫
　　　亦嫓美無愧自公殁而中朝故老零落殆盡求
太宗朝之後人不可多得矣公孝友性成家門雍穆可
　　　為當世法生平守不欺之學上自僚友下至故
　　　交皆終身如一利人濟物之事見無不為不能
　　　盡書特書其大者嗚呼公道徳事業備人世之
　　　極盛夀躋八十而神明不衰身見子之為大官
　　　繼前業餘亦洊厯郎署待綰邑符且身後踰兩
　　　月而長孫復舉京兆公存順歿寧無復餘憾而
　　　伯玉昆弟猶必假予一言以傳信永久余益嘆
　　　仁人孝子之心之不忍自己有如此也公生於
　　　天聡三年己巳十月十九日子時終於康熙四
　　　十七年戊子六月十二日午時享年八十歴官
　　　縂督浙江福建等處地方軍務兼理糧餉兵部
　　　尚書都察院右副都御史加從一品康熙九年
　　　五月
　覃恩進階光禄大夫初娶陳氏繼配鈕氏
　贈封皆一品夫人又娶郭氏以子貴推恩
　貤封孺人皆先公卒與公合葬子三人長殿衡即伯
　　　玉先生也公親兄進士瑞符公季子公早年未
　　　有子承繼為嗣由一品廕生歴官巡撫湖廣都
　　　察院右副都御史娶張氏次殿璣廕生官工部
　　　員外郎先公卒娶王氏次殿章嵗貢生候選知
　　　縣娶佟氏皆郭孺人出女四人一適徽州府通
　　　判靳治齊一適候選通判梁求正餘早卒孫四
　　　人長嵩齡戊子科舉人次昌齡候選通判次永
　　　齡太學生皆殿衡出永齡嗣殿璣為後次鶴齡
　　　殿章出孫女五人曽孫一同曽曽孫女一俱嵩
　　　齡出余既櫽括來狀所載而並繫之以銘銘曰
　　　盤山之陽海波萬頃鬱鬱葱葱煙閭霧井篤生
　　　偉人直大以方年如髙宻仗䇿從王史校石渠
　　　牒編玉葉臺栢清嚴秋鷹勁捷茫茫雲夢盗弄
　　　潢池非公持節孰底定之浙水潮平閩山烽伏
　帝曰宗臣甲兵在腹元凱書癖叔子裘輕虓如卧虎
　　　屹若長城萬里龍沙據鞍倚樹峩峩伏波勲髙
　　　銅柱歸來私第白袷練裙皤皤黄髮感我
　聖君有子承恩肯堂克荷後嗣繩繩家聲永大維公
　　　令徳朝野所望巋然一柱若魯靈光天不愸遺
　　　倏焉凋䘮箕尾芒寒士林惆悵維三不朽可範
　　　可型千秋紀載史冊汗青豐臺之塋林深土厚
　　　安彼佳城是封是甃上峙雙闕下疏九原悠悠
　　　億嵗視我銘言
　
　
　
　
　
　
　
　
　
　
　張文貞集巻十
欽定四庫全書
　張文貞集卷十一
　　　　　　　　　　　　大學士張玉書撰
　誥授通奉大夫巡撫貴州兼理湖北川東地方提督
　　　軍務都察院右副都御史个菴王公墓誌銘
　　　康熙乙丑丙寅間王公个菴以兵部武庫郎出
　　　知吾郡鎮江府事時余方伏處堊廬杜門屛跡
　　　而輒聞父老之稱述公政績者無虚日曰某弊
　　　革矣某蠧除矣某雜派停矣某被戍兵凌敓者
　　　事得直矣曾不踰嵗令行禁止肅然以清而公
　　　乃修葺學宫創興義塾日講求教民禮讓之道
　　　以庶㡬古人漸摩風俗之意而初不見治郡之
　　　繁夫京口旗民錯居素稱難治支給月饟尤太
　　　守之専責先是領饟于藩司而藩司不以時給
　　　往往衆口讙呶禁之弗戢甚有藉辭告貸恣行要
　　　挾者公至郡力言於上官有請輒應給發無稽
　　　時子是驕兵悍卒皆屛氣帖息莫敢有後言比
　　　余在政地與文靖公同奏事
　上顧問玉書知府王燕居官如何即奏守甚清才亦
　　　能任事民皆感之
　上為首肯既退而文靖公謂余曰僕方與公共事公
　　　獨不避嫌耶余曰君父之前不敢不以實對也
　　　時
　聖明已深察公賢未㡬即擢任江蘇按察司使案牘
　　　繁賾江蘇為最公聽讞無一留獄律例所在不
　　　敢以意毫髪重輕屬吏奉公指凡所上初招獄
　　　辭亦無敢以他請苛比骩法行私者七郡之獄
　　　稱平甲戌夏晉湖廣布政司使是時楚省方行
　　　鼓鑄藩司董其役而宿弊叢集官鑄之外奸鑄
　　　倍增因而榆莢綖環十不當一上下官吏漁獵
　　　於中莫肯摘發其事者公抗顔白督撫謂武昌
　　　錢殽雜已極勢必不行錢滯不行則上下交困
　　　非立罷不可條其事上之楚鑄乃罷其他收支
　　　抑勒輸納重耗諸弊悉明示釐革州縣奏銷額
　　　費嵗派取于民間者亦嚴諭禁絶有費即身任
　　　之閱四載湖北藩庫無銖黍浮冐虚詭之病皆
　　　公力也嵗戊寅
特㫖授都察院右副都御史巡撫貴州公念黔省處萬
　　　山之瘠地荒而俗敝非力行教養無以廣生聚
　　　而興徳化因具疏言全黔荒田十居三四屢諭
　　　墾闢而民不輒應蓋墾經數載然後收穫所入
　　　薄不足輸税故人懐觀望倘悉依減則寛以六
　　　年未有不鼓舞爭赴者賦雖減重就輕田則易
　　　荒成熟是于國税原無損也又言
　聖朝誕敷文教徼外苖猓靡不嚮化而黔省師儒之
　　　官尚多未備各州縣衛有初未立學宫者有有
　　　學無官而附試他郡者請依滇南故事通省建
　　　學設官文武童一視小學収録廪貢亦舉行如
　　　例則人心感奮教澤自濡奏上俱如所請苗人
　　　掠刼事所時有而有司處分特重公言諸苖供
　　　辦徭賦非野苗可比特一旦負罪而竄入叢篁
　　　深箐難以立禽倘即議有司降黜去官則人才
　　　可惜且罰既重諱盗者必多請依常例限年追
　　　緝庶盜可捕而民生益安章下九卿廷議亦從
　　　公言而公又時頒條教飭州縣官吏無縱奸人
　　　詐索土司以啟爭端尤得拊循苗人根本之至
　　　計鎮寧州民曹邦傑妻張夫亡從死法不應旌
　　　公力為之請謂地介荒服節烈罕聞張氏敦篤
　　　倫常實可矜憫伏冀破格表一婦之完貞以勵
　　　全黔之風節
　上特恩許之四方咸傳誦焉公于邊地民生吏治悉
　　　心籌畫以次見之設施越三載勞瘁倍至忽感
　　　疾咯血盈盂遂以乞骸章上一時制府提閫僉
　　　言撫臣正已率屬吏畏民懐一人之去留實係
　　　巖疆之休戚隨有
　㫖命供職如舊衆皆慰悅公力疾視事復二載有餘
　　　而痰𠻳轉劇四十二年秋更申前請
　詔迺允致仕去黔之日逺近軍民苖猓遮道拜送見
　　　公形容癯瘠輒相顧泣下公亦為灑涕以别蓋
　　　遺愛至今不忘也宛平王氏族望鼎盛世徳相
　　　承余于文靖公志中書之詳矣公顯考太子太
　　　保禮部尚書文貞公諱崇簡以子文靖公熙貴
　　　加贈太子太傅保和殿大學士妣梁夫人累贈
　　　一品夫人生母周夫人以公貴贈淑人文貞公
　　　生六子長即文靖公次湖廣桃源令槱次巡撫
　　　浙江副都御史然次金衢道㕘議照次即公諱
　　　燕字子喜个菴其號也又次則公同母弟刑部
　　　員外郎黙公兄弟友愛至篤自黔中還時員外
　　　君方僑寓金陵因往就醫居半載始入京師時
　　　文靖公初逝公見余深嘆同氣六人存者僅半
　　　惟余兄弟之戚亦與公同相對太息者久之余
　　　忝辱公世講公在黔中數千里致書締姻好因
　　　以杭州守第五弟女許字于公子克慎公嘗欲
　　　携令子就婚于杭並省兄中丞公于官署乃此
　　　願未遂一夕疾作竟致不起可深痛哉公卒以
　　　康熙四十七年七月十二日距生順治九年十
　　　月七日享年僅五十有七元配張夫人利津知
　　　縣諱文熿女繼袁夫人巡撫山東工部尚書諡
　　　清獻諱懋功女子七人克寛前卒張夫人出克
　　　慎克修及㓜子如玖袁夫人出如珽如珪如璋
　　　側室出女九人孫二人希曾守曾公長于詩前
　　　後集若干巻奏牘之文條鬯剴切皆公所手定
　　　公事業彪炳惠澤在人而立身行己無愧無怍
　　　所獨惜者未登大年耳而公亦何憾焉兹以四
　　　十八年十二月某日卜塟宛平縣骨香山社之
　　　新阡克慎奉袁夫人命來乞余銘不敢辭銘曰
　　　文貞文靖艱哉纘武英姿懋紹不藉華膴初守
　　　京峴百榖膏雨屹屹崇祠大江之滸平刑于吳
　　　核賦于楚黔山際天遄往開府農耨蒿萊士藝
　　　榛莽椎髻者苗亦歌且舞引疾言旋如嬰失乳
　　　遺澤未沬如日長煦史册大書名莫與伍爰勒
　　　碑版貽示來許
　誥授光禄大夫内秘書院學士張佳公墓誌
　　　余為史官時今侍御賽君方官中翰屬余叙其
　　　先公所為北海集余自惟晩學後進得挂名于
　　　公文字中以為生平之幸及今二十餘年矣賽
　　　君復以公墓石之文鄭重相屬蓋公之初塟在
　　　都城北之關西庄繼兩夫人祔塟改塟于城外
　　　之宋公庄復以地勢卑濕改塟于盧溝橋西之
　　　太平橋先達鉅公傳誌之文載公之行事者備
　　　矣余更何贅辭惟掇取諸公所叙録有關于公
　　　建樹之大節者序而誌之並以誌改塟之嵗是
　　　則賽君之所以顯其親于有永者也按公姓張
　　　佳氏諱鄂貌圖字麟閣遇羲其號也自始祖以
　　　下世居長白山鄂莫和索洛之地逓傳至曾祖
　　　諱瓜喇始遷輝發祖諱代廕布禄又遷葉赫南
　　　地名張尼和樂居焉父諱吳巴泰母覺羅氏及
　　　公貴曾祖祖考皆贈光禄大夫妣皆贈一品夫
　　　人公體貌魁傑屹如嶽峙㓜善騎射稍長即嗜
　　　經史恭遇
太祖髙皇帝肇基東京嚮用英俊之士公輒講求文武
　　　大畧以冀為
　　國家異日之用毎搆一編硏索窮日夜久之才譽
　　　蔚起
太宗文皇帝崇徳改元益尚儒術嵗戊寅拔公一等秀
　　　才
賜布帛時
召見講譯書史辛巳初設制科公應舉居第一
賜頂帶選入内院校譯㑹典順治元年冬
世祖章皇帝入關定鼎公與扈從旋授秘書院侍讀奉
命編纂
兩朝實録書成賚白金文綺又譯通鑑及詩禮二經于
　　　凡草木鳥獸之名器物象數之實考辨精核能
　　　補箋疏所未逮公博洽載籍兼通兵家言諳習
　　　韜畧
　　廟堂知公才能以經術贊軍務于是
　　大師所至皆命公偕行流冦李自成既從一片石
　　　潰奔餘黨直趨關中公從和碩豫親王師追擊
　　　于潼關大破之遂平陜洛嗣江南兩浙以次削
　　　平屢用謀策制勝公之功為多
　優詔褒美特加錫賚三年從征南大將軍多羅貝勒
　　　征閩說降其巨帥鄭芝龍事聞
　賜文綺八良馬二四年從和碩鄭親王征川湖所嚮
　　　底定辰沅九溪十二土司暨生苗猺獠悉先後
　　　受撫八年師還進宏文院侍讀學士兩遇
　覃恩授通議大夫加拖沙喇哈番又加拜他喇布勒
　　　哈番是年秋充順天考試官取士七十人後多
　　　至顯官十年進内秘書院學士復從和碩安親
　　　王出塞征喀爾喀部落收服其衆十一年以閩
　　　海梗化復從鄭親王世子率師進討黄梧來降
　　　修築漳泉郡縣凡十四城而濱海諸路以安十
　　　四年
　覃恩累進光禄大夫加一級明年改中和殿學士兼
　　　禮部侍郎仍帶加一級又從多羅信郡王進取
　　　雲貴深入其阻百蠻皆就撫自此海宇一統
　朝廷盛徳無所不震叠矣十八年復改内秘書院學
　　　士是年秋班師道感寒疾以十二月二日卒于
　　　天津之楊村年四十有八
　上震悼
　遣官諭祭賜金五百兩造塟廕二子入監讀書長即
　　　今侍御賽圖由内閣中書歴中書科掌印中書
　　　改監察御史次賽良今官三等侍衛公當國之
　　　初以著作謨議為一代文臣領袖而自入關以
　　　後馳驅兵間者十有餘年歴秦楚江浙甌閩滇
　　　黔萬餘里蠻烟瘴霧之區叢篁深箐之域無所
　　　不經躍馬涖陣摧堅折鋭之事無所不預戰守
　　　攻取擒縱勦撫之機宜無所不備行間飛書馳
　　　檄以及箋表露布皆磨盾立辦而又以其餘力
　　　登臨覽觀感時物紀風土錯載于篇什詠歎之
　　　内如所遺北海集其什伯之一二也而生平建
　　　樹之鴻駿亦畧見于此矣
　誥贈奉政大夫内宏文院侍讀田公墓誌銘
　　　太學生田子惟冀與其弟孝㢘惟兖持其王父
　　　贈大夫行述泣而白于余曰先侍讀之易簀也
　　　有墜言焉曰吾死而不克葬吾父無以逃于公
　　　羊子過時之誅小子識之速營葬以竟吾志葬
　　　則志墓之文必乞之髙陽夫子夫子知吾之欲
　　　歸而以預修
　　國史未逮也惟冀等敢以先人之命請蓋贈大夫
　　　之殁距侍讀之殁十有五年矣丙午丁未間侍
　　　讀嘗欲以歸葬具牒乞假㑹
　召入史館不果庶㡬
　　國史之竣則酬所願焉不謂其遽逝也按田先世
　　　居固安縣張華村東捍社系逺不可考前明永
　　　樂間有諱旺者以軍功為遼東東寧衛掌印指
　　　揮同知子孫世襲遂家于遼五傳諱鉞居次不
　　　當襲用經營起家鉅萬鉞生大成為邑庠生大
　　　成生養民貢入太學前明萬厯中歴仕至兖州
　　　府魯藩䕶衛經歴卒于官葬城東南自是家于
　　　兖經歴三子長生璧襲世職次即贈大夫諱生
　　　蘭字馨野年十六經歴筮仕日照縣簿隨入闗
　　　性嗜讀書經歴為延山左知名士蘇君某相君
　　　某與公日相鏃礪公氣益鋭文益奇二君皆遜
　　　謝以為不及後二君相繼成進士而公因僑寓
　　　不得應試迄無所成就經歴既即世家計中落
　　　生璧以襲職宦逰于外十餘年未嘗一至兖旅
　　　舍環堵食指日衆一切悉公經紀之公與生璧
　　　異母璧母為白太孺人公母為陳太孺人公善
　　　事兩母色養備至白疾篤公親侍湯藥目不交
　　　睫者月餘及卒喪祭盡禮撫兄子如己子推甘
　　　讓肥㓜而育長而教卒無倦色前明末盜賊蠭
　　　起公孤踪客寄不遑寧處于是裹衣南徙展轉
　　　于淮隂秦郵廣陵之間所至不數月覺有變旋
　　　復他去既去而其地輒往往多故以故人咸服
　　　公之智而又嘆公盛徳食報雖坎壈百折而能
　　　自脱于難也繼遷江寧適當鼎革之㑹
　王師南下羣不逞之徒乗亂伺釁日尋戈矛以修復
　　　私怨豪帥馬某所𨽻士卒素不馴一時爭欲甘
　　　心而公有鄊人某亦𨽻馬戲下一夕携其家數
　　　十口奔詣公避害公納焉或持械大呼于門曰
　　　速出之可免禍不則汝家立虀粉矣公曰彼雖
　　　非張儉我獨不能為孔文舉耶不聽諸亡賴亦
　　　稍稍散去比事定絶口不復言蓋公平生行事
　　　仗義負氣大率如此嵗丙戌復自江寧卜居廣
　　　陵杜門課讀以累葉未竟之志朂諸子辛卯侍
　　　讀舉順天鄊試壬辰㑹試中式聞捷且喜且悲
　　　曰恨不及吾父見之侍讀未及與
　　大廷之對趣歸省覲公相見益喜未㡬疾作疾既
　　　革猶強起叩陳太孺人寢門問安顧謂侍讀曰
　　　汝曹善慰白頭之心則吾死瞑目矣越一日遂
　　　卒公生于前明萬厯丙申十二月初五日卒于
　皇清順治壬辰七月初九日年五十有五嗚呼俗之
　　　敝也家庭骨月或相背負若行路而况其為門
　　　以外乎公孝友篤行至老不衰如鄊人避難一
　　　事存活數十口呼吸之命于危疑臲卼之中豈
　　　非太史公所云天下之隂徳宜享祀十世者乎
　　　三十年以來衣冠氏族轉而為欒盈之敗若敖
　　　之餒者比比皆是而公藏仁賫後歴久益昌侍
　　　讀既貴且顯而諸子若孫方踵起未艾是亦可
　　　以觀天道矣配孫氏文學諱某公女勅封太安
　　　人子三人長即侍讀麟戊戌二甲進士歴官編
　　　修司業内宏文院侍讀娶孫氏次彲廩例監生
　　　娶劉氏次騶太學生聘翁氏孫五人長惟冀廪
　　　例監生娶劉氏次惟兖癸卯舉人娶劉氏次惟
　　　徐郡庠生未聘次惟揚聘范氏次惟荆聘蕭氏
　　　女孫三人曾孫三人長之譽次之雋次之髦以
　　　某年某月某日葬于某原銘曰京兆望族厥生
　　　偉人肇遷自東寢跡廣陵食貧躓險歴困益亨
　　　天嗇爾遇惟徳永存枝豐蕚跗實䕃本根語曰
　　　不於其躬則於其子孫爰作斯銘用表君之墓
　　　門
　　　文學李君暨周孺人墓誌銘
　　　棗強文學李先生殁後三十年其子公旋名履
　　　祥與余同舉順治十八年進士又八年先生原
　　　配周孺人没康熙九年春公旋遣使持狀來長
　　　安屬余為祔葬銘且曰祥不幸八嵗喪父時兩
　　　兄渉訟于外㡬不克襄大事賴母氏營葬縣棺
　　　而封不設碑繂今吾母又棄藐孤逝矣卜某月
　　　某日啟先大人壙奉吾母祔焉乞吾子為文以
　　　蔵識幽官感且不朽余聞之少不誄長又學殖
　　　荒落愳不能為先生導揚徳􁁷于萬一因重違
　　　千里寓書之意不敢辭謹損益來狀而為之誌
　　　按狀先生諱維聰字足臨先世江南之句容人
　　　前明洪武間有軍功而御賜麤喇李者來棗強
　　　家焉遂為棗強巨姓數傳至文林郎南城兵馬
　　　副指揮省吾公是為先生父先生生而噐宇凝
　　　重自㓜無子弟之過弱冠括羽鏃礪肆力於經
　　　史不為老生俗儒剽竊塗塈之學尤嗜讀班氏
　　　書故其為文雄渾灝演卓然成家既補弟子員
　　　旋食餼試輒髙等四方文學知名之士絡繹訂
　　　縞帶交其所辨論皆經世大畧凡古今地理官
　　　制河漕錢榖與夫武備之強弱設防之要害無
　　　不涵肆穿貫如數一二時太史楊崑阜梅長公
　　　兩先生負海内人倫之望重交遊慎許可先生
　　　親執經其門兩先生深器重馬屢試棘闈不得
　　　志而去之泊如性至孝省吾公司南城偶遘疾
　　　先生聞之兩日夜馳數百里至京邸親侍藥餌
　　　疾愈而後返嗣遭兩艱哀毁盡禮篤念宗誼族
　　　有嫠婦無所歸厚遺之衣食貧不能自贍者鬻
　　　周孺人簪珥給之其他婣睦戚黨大抵類是夫
　　　世衰俗薄重利而輕義劉孝標所謂不費半菽
　　　落一毛而坐視三黨之困窮者比比皆是而先
　　　生以一諸生勉強好施老而不倦豈非所稱古
　　　道篤行之君子歟晩年構五一亭于舎南百武
　　　許蒔花藝行嵗時偕二三執友浮白吟嘯率以
　　　為常曰人生天地間須令造化生意與自家意
　　　思盎然太虛中耳嗚呼是可以知先生之學矣
　　　先生没而家難起内侮外訌磨牙吞噬有如沸
　　　羮長公次公奔走牒訴無寧日餘孤㷀㷀襁褓
　　　閱十年而後家難少息凡此十年中食荼集蓼
　　　搘拄門戸不至有尺寸中落者皆周孺人力也
　　　孺人為故城文學純吾公女大司馬衛陽公女
　　　孫年十七于歸先生廟見後攻苦操作力以世
　　　俗女子貴倨之習為閨門戒尊章繼逝相夫子
　　　經營䘮𦵏先生沒日夜督課季子涕泣語之曰
　　　而父力學不逢年今已矣終父之志是在小子
　　　辛丑公旋成進士孺人怡然色喜曰未亡人可
　　　報夫子于地下矣公旋以選人需次家食侍養
　　　者八年孺人惓惓以家世清白為訓卒之前夕
　　　猶諈諉教戒夜分不寐及旦竟無疾而逝年八
　　　十有九嗚呼當前明之末季吏道雜流品淆矣
　　　脂韋訿潝之徒皆得掇拾青紫以先生藴道抱
　　　徳身負不覊之材而鬰鬰終老曾不得少見設
　　　施于世歴今四十年曩之碌碌負乗者已與腐
　　　草同萎而一孀嫠撫八嵗兒讀書成進士遭遇
　　　盛時異日將光大先人未竟之業以垂不朽顯
　　　晦遲速之故可為三嘆也已先生生于前明萬
　　　厯庚辰十一月十四日卒于大清康熙戊申十
　　　二月十一日男三人長某次某次即履祥辛丑
　　　進士候選知縣銘曰滹沱清漪恒嶽巉巗篤生
　　　真儒外弢中完淑人作配母儀克全塗墉終畆
　　　朂哉象賢積徳流慶片石永傳松影在地白雲
　　　在天
　誥授奉政大夫分守口北道山西布政使司㕘議蓼
　　　庵袁公墓誌銘
　　　自國家以才能課吏治於是内外大小吏皆務
　　　矜才鬻能為踴躍於功名之道而老成明練守
　　　正不阿鑿然欲以經術飾吏事者其功名顧反
　　　居後此有志經世之士所不禁搤擥嘆息者也
　　　曩日諸曹郎爭用奔走結納以洊踞津要之路
　　　少㕘袁公蓼庵時為工部郎中獨有清直聲大
　　　司空掌雷傅公深器重之未㡬以例出為陜西
　　　甘山道僉事公既出而資望在公後者輒相繼
　　　登臺省班行中咸為公稱惜而公處之恬如也
　　　及今踰十年甫一轉官復得邉地乃未及一載
　　　遽以疾卒不獲大竟其用豈不痛哉初公以乙
　　　未成進士筮仕陜之乾州乾當兵燹之餘民俗
　　　滋敝公至壹意拊循不數年流移者皆復業丁
　　　酉分校㧞知名士六人庚子擢工部屯田司員
　　　外明年晉虞衡司郎中公討論掌故諳習部務
　　　胥吏歛手不敢牟毫末之利當是時滇閩間饋
　　　餉旁午㑹山陵大工經費益不繼詔直省正賦
　　　外毎畆暫增課一分用佐急需公職司焚帛曰
　　　民困極矣寸縑尺縷皆閭閻膏血也力清乾沒
　　　省金錢鉅萬他所裁抑類是既至甘甘為河西
　　　重鎮戍防之地西海諸部覬覦大草灘比嵗闌
　　　入牧馬者不絶復遣使請割灘地蓄志叵測康
　　　熙九年
　　朝命兵部侍郎科公爾往偕提督張公勇度地畫
　　　界張公持議堅爭者不能奪大草灘卒得不與
　　　而左右贊畫之者公之力也公與張公交驩無
　　　間時㕘預宻謀自畫界以後西海部人不敢復
　　　窺張掖邉境肅然甘州距西寧鎮千有餘里往
　　　嵗協餉西寧負載轉輸蹄踵交道甘人苦之公
　　　力請得罷主客兵待哺數千人公悉心持籌軍
　　　得宿飽庚戌詔簡監司具才望者入為卿貳直
　　　省合格者纔十人公名列牘中未及用辛亥升
　　　口北道㕘議口北地确田蕪民貧而賦重前人
　　　怵於考成謾稱嵗輸如額而逋課累積㡬以千
　　　計其粟儲于倉者歴嵗侵漁耗蝕不可筭數非
　　　按籍核實無以釐宿蠧顧欲求垢索瘢則失察
　　　之罪先坐大吏大吏聞公言皆陽韙而隂阻之
　　　公擘畫盤錯憊心罷精申旦不寐居數月食日
　　　益損㑹閱工口外為炎熇所中疾大作旋具牒
　　　乞休比得
　俞㫖而公已不起公未嘗自琱琢為才能而其始終
　　　勤事如此嗚呼如公者真可謂國之勞臣者歟
　　　公諱州佐字左之號秋水蓼庵其别號也袁系
　　　出漢司徒安代有聞人宋南渡後占籍㑹稽數
　　　傳為柱南公負異才杖策㳺燕為某大將軍揖
　　　客生二子長諱紹元為廸功佐郎累贈奉政大
　　　夫是為公父贈大夫偕弟紹寵携貲客㳺濟上
　　　遂家焉生五子公其季也公生九嵗而孤母周
　　　太宜人復早逝公刻自鏃礪専精制舉業舉故
　　　明崇禎己夘鄉試為孝㢘多奇節甲申避亂㑹
　　　稽
世祖章皇帝既平中原復携家還濟壬辰就髙苑縣諭
　　　隣邑士爭從之㳺乙未禮闈家大人與分校實
　　　得公巻秉燭擊節謂他日當以經術名世今言
　　　驗矣余與公稱世講常北面事公公亦以㓜弟
　　　畜毎相對語輒娓娓竟日在甘州入覲者再為
　　　余言邉塞要害戰備守禦狀原委顜然謂邉地
　　　土狹農稀宜用開中法分河東鹽引三之一輸
　　　粟河西以資軍食又宜簡練鄊勇拔置卒伍可
　　　不待召募而坐収精鋭千餘人公之言未及効
　　　而公不可復作矣胸中儲偫經術矻矻白首不
　　　獨當世無深知公者而天亦若厄之可悲也已
　　　所著有孝經注觧植香齋詩集奉天志餘四雋
　　　等書行世生前明萬厯丙午三月十五日卒
　大清康熈壬子十一月十四日年六十有七配童
　　　氏誥封宜人子三顯祚庠生顯祐顯祺俱㓜撫
　　　養子顯經公族甥也憫其孤字之女二一適魯
　　　一適胡先公卒孫三麟獬豹女孫一顯祚既扶
　　　公喪歸以公同年孝廉鄭君與僑所為狀謁銘
　　　于余余辱知公者不敢辭因撰次公行事而為
　　　之銘曰世風訿潝波流弚靡礧砢郎潜履道如
　　　砥隂揫陽煦邉陲肅清巖闗挿天公功與京量
　　　才百斛甫試八九讀書充宇藏仁賫後仕逾一
　　　紀歛無遺貲我哀我友銘無愧辭
　誥授光禄大夫工部侍郎費茂公墓誌
　　　余嘗繙閱
　　國史伏見
祖宗朝鷹揚戮力之士項背相望雖當偏禆之寄其建
　　　樹已不媿為名將而况久歴行間戰功可一一
　　　指數者乎至於武績既茂而又洊登卿貳以清
　　　勤盡職為
　　國家耆舊大臣則尤前史所不能多覯者也工部
　　　侍郎費茂公諱某長白山東巴海人公父贈光
　　　禄公諱某當
太祖髙皇帝龍興之初即以其族自巴海來歸越三載
　　　嵗在甲辰而生公于興京之赫門村公天性孝
　　　友方五六齡時母夫人為製新衣公見諸兄無
　　　衣新者輙不肯服比及十嵗事親敬長儼若成
　　　人且頴敏嗜學習滿書數月即貫通文義稍長
　　　勇毅過人精騎射嘗以公事逺出忽聞父病篤
　　　單騎遄返夜行灌莽中馬傷足僵卧公仰天號
　　　泣曰得見吾父即死無恨奈無馬何不移時馬
　　　起竟馳歸侍疾三日而贈公逝人以為至孝所
　　　感越數月又遭母喪哀毁㡬滅性比喪禮既畢
　　　遂鋭意立功名以成父志初從征旅順奪幟登
　　　城為一軍冠大帥以一等功牌予之公曰余雖
　　　先登尚有貫藍甲者在余前安可冐也辭讓再
　　　三而自居二等大帥以下皆嘆異焉取安珠山
　　　時敵軍大集公率歩軍爭先力戰大敗之守錦
　　　州南山城敵衆夜襲我軍戰却之城得以完奉
　　　使黑龍江收祁勒里國有招徠功取明寧逺城
　　　衝鋒前進被鎗箭傷入闗之役率漢兵與流冦
　　　戰大破賊兵昌平州遇敵突入敵圍被重傷猶
　　　手殱二人生擒三人而還嗣取寶坻通州皆有
　　　功順治元年
特命管佐領事從饒餘郡王征山東有取勞山功又從
　　　和碩豫親王追擊流冦至潼闗率先破賊馬軍
　　　功居一等豫親王轉斾江南公復在軍中拔蘇
　　　州城時敵將黄蜚合四總兵軍力拒城南公以
　　　四十騎大敗之盡獲其戰艦鎗砲旗纛蘇州既
　　　克蜚等復縱火攻城焚橋凡三至皆敗之自入
　　　闗以後大小約百餘戰身中一等傷者以十數
　　　計創瘢鱗次㡬無完膚而鋭氣未嘗少挫方
　　本朝初克遼東罹法網者甚衆公所至安撫善良
　　　多所全活師行數十年自臨陣誅戮外從未殺
　　　一不辜俘纍得更生者所在皆是盖公生平仁
　　　心為質如此又素性廉潔從下江南江西浙閩
　　　東粤諸路皆兼領戸工兩部事軍中所獲金貝
　　　玉貨幣大帥一委之公公悉具冊登載無銖黍
　　　絲粒為私用者一軍稱服師旋擢工部郎中
　　朝廷知公有守賜良田七頃居第一區嗣是修
郊壇樂器儀仗及
　　南苑行宫
兩賜金幣朝服督造
永陵工成加拖沙喇哈番
郊配禮成加拜他喇布勒哈番天下一統又加一拖沙
　　　喇哈番順治十六年進
　　盛京工部侍郎
福陵前渾河環繞時以漲溢衝損紅門屢遣官督修不
　　　就公至董築大堤成永無水患康熙六年
　覃恩授光禄大夫又數嵗引年致政十一年
　聖駕東巡錫宴大政殿念公為三朝老臣特
　召近御座以金巵酒賜之並
　賚冠帶狐裘鞾刀諸物公毎痛兩尊人早逝愾聞僾
　　　見追慕不忘遼陽収復後即訪善丹青者指授
　　　繪像以祀于家廟祖父母則刻木主奉焉嵗時
　　　朔望及春秋節序必躬親展奠年踰七十而禮
　　　敬不衰兄弟十人諸兄皆先公卒惟第六兄
　　　尚存公事之甚恭田宅服食車馬僕從悉推以
　　　與之遇
　恩廕不與已子而與兄子公山第某兄子索泰少孤
　　　公撫育成人教以讀書成乙未進士
　　殿試第一甲三人公上念髙曾世有隂徳而譜牒
　　　殘缺恐年嵗久昭穆益紊遂手輯家譜垂于奕
　　　世又撰務本家訓一書宗族中貧者衣食之孤
　　　寡者收養之無後者春秋祭之至今子孫猶遵
　　　行勿替康熙十六年病篤令諸子立侍榻前勉
　　　以忠孝以三月八日坦然而逝年七十有四嗚
　　　呼史稱鄧髙宻功髙於諸將而修整閨門教養
　　　子孫皆可以為後世法如公之才兼文武内行
　　　篤謹以此嫓美前賢何多讓焉子五人英山内
　　　務府營造司郎中荆山太常寺卿青山
　　盛京禮部贊禮官名山筆帖式天保壬午副榜孫
　　　十五人興徳興保俱候補筆帖式徳音丙子舉
　　　人内閣撰文中書徳玉都察院筆帖式徳隣明
　　　玉亮徳徳新俱候補筆帖式祁蘭保貢生筆帖
　　　式徳容生員明徳宏徳鄂紳徳琛永貞俱業儒
　　　余與奉常公及中書君交久兹奉常公命撰次
　　　公懿行勒於貞石不敢辭因据原傳書其事之
　　　大者以示後人
　　　處士鳬盟申君墓誌銘
　　　嗚呼是為廣平處士鳬盟申君之墓君端愍公
　　　長子也方順治壬辰癸巳間
世祖章皇帝以節義風厲天下
詔諸司體訪前明死節諸臣將特舉表忠封墓之典於
　　　是諸司以故太僕寺寺丞申某名聞者章六七
　　　上顧流傳錯互聞見異辭或誤列太僕為自縊
　　　君聞之慮異日承譌襲舛無以徵信史乃從泥
　　　淖徒跣千里赴京師麻衣絰帶痛哭都市具述
　　　其先人王恭厰投井自盡狀栢鄊魏公貞庵時
　　　在諌垣業具疏白其事㑹君至而其言益信所
　　　司既核實遂䝉
特恩諭祭賜墓田易名端愍一時輦下士大夫髙君孝
　　　行爭折節與訂交余之獲交于君亦自此始君
　　　既歸杜門奉母手父遺書且讀且泣所與㳺者
　　　同里張命士鷄澤殷伯巖仲泓兄弟伯巖仕為
　　　令君遺詩以耦耕招之伯巖隨棄官還君自髫
　　　齓即嗜為詩吐納百氏不名一家而音節頓挫
　　　沉欝激昂一以少陵為師其所以師少陵者悲
　　　愉咷嘯無一不曲肖而非世俗掇拾字句以求
　　　形似者所可比也丙申後持襆被為山水之㳺
　　　余寓書于君曰蘇門孫徵君今之程伯子也君
　　　壤地相接盍一往質之君至百泉以弟子禮謁
　　　徵君徵君瞿然改容劇談信宿君自是獲聞天
　　　人性命之㫖遂不復為詩比余侍養里居徵君
　　　遺余書謂廣平天資明敏入道甚易行將易浣
　　　花而蓮溪矣蓋君自謁蘇門以後所造駸駸日
　　　上嘗語人曰主静不如主敬敬自靜也又曰破
　　　得利字方能入門破得驕字方能入道又論朱
　　　陸異同謂朱由大路遲而稳陸由便徑捷而危
　　　其見理明而趨嚮正如此君少時才氣迅發人
　　　多畏避之晩年器宇嚴重規言而矩行如水之
　　　有坊帛之有幅始而憚君者繼皆傾心折服卒
　　　之前夕猶召友語至夜分晨興閱姚江集復詣
　　　兩弟所極論省察克治之學㑹聞客至遄歸忽
　　　一仆而逝康熙十六年六月六日也距生前明
　　　萬厯四十七年十一月三十日年五十有九嗚
　　　呼蘇門既沒續其傳者無人今君逝而吾道為
　　　益孤矣余初聞君訃即為詩哭君深以哲人既
　　　喪吾道未興為憾閱兩月而君弟孝㢘觀仲太
　　　史隨叔以君行畧謁銘于余余與君交誼之切
　　　如此何忍不銘按狀君先世為晉之絳人明初
　　　掖縣令庸始遷廣平八傳而至贈考功郎諱化
　　　是為君祖贈考功生端愍公諱佳𦙍前明辛未
　　　進士歴仕至太僕寺寺丞妣靳封安人君諱涵
　　　光字孚孟一字和孟鳬盟其號也生而天資頴
　　　異能文章年十五補邑庠生端愍公敡歴中外
　　　君侍養時為獨多既奉端愍諱遂絶意仕進以
　　　母命浮沉博士弟子中非其志也嵗庚子
　詔舉孝行有司欲以君應君固辭有司不能奪辛丑
　　　貢入成均君投牒儀部謝病歸戊申
　詔㫖訪用隠逸魏公貞庵雅意屬君君復上書力辭
　　　魏公咨嗟而止君出處之際侃侃中程如此著
　　　文四巻聰山詩八巻荆園小語說杜性習圖義
　　　利説行于世嗚呼方端愍公之殉國也太夫人
　　　垂白在堂仲叔兩孤幼未成立公從容蹈義
　　　一語不及于私良以身後之事有君在耳惟君
　　　孝友篤摯喪𦵏盡禮朂兩弟讀書取科第知名
　　　于時而自以潔修粹行見端愍公于九原之下
　　　是父是子天實隂相之以視彼佌佌蓛蓛倖生
　　　苟禄之徒不一傳而聲華銷歇者豈直相徑庭
　　　已哉君娶盧氏天啟甲子舉人愜𦙍女子二䪻
　　　頵皆君五十後所生䪻聘侍御寗公爾講女女
　　　二一適貢監生李竒瑗一字劉徵陽以某年某
　　　月某日葬君某鄉某原銘曰溯源自姜别為申
　　　繇晉宅洺鐘喆人嶽嶽端愍國藎臣成仁取義
　　　式後昆處士守道甘賤貧嘯歌白首堅松筠晩
　　　節益渉濂洛津鑄顔者誰惟蘇門大節廪廪小
　　　物勤道不絶物羞同塵世衰俗敝微言冺倚君
　　　力柱狂瀾翻少微一昔星芒昏沒者已矣生沾
　　　巾銘君墓石垂重淵千載不滅真氣存
　　　副都統一等阿思哈哈畨又一拖沙喇哈畨巴
　　　圖魯路公墓誌銘
　　國家自剏造大業以迄耆定中原所謂熊羆戮力
　　　之臣載在史冊者不可勝指其功建名立而白
　　　首令終者固已聲施不朽若身經數十戰卒授
　　　命於疆圉鋒鏑之間自以獲死所而無憾豈不
　　　尤可重歟副都統一等阿思哈哈番路公以康
　　　熙十七年殁於洞庭九馬嘴之陣
　詔予祭葬進世秩榮哀之禮悉備蓋公為
祖宗朝從龍舊臣能以盡瘁報國故
　　廟堂之上特加優䘏以奨其忠嗚呼偉矣公姓納
　　　喇氏諱路什滿洲人束髪從戎以驍勇自喜崇
　　　徳中大師入山東之兖州公在行間率先登城
　　　拔之因
　賜名巴圖魯授三等阿達哈哈番順治初元隨
　王師入山海闗擊流冦二十萬衆一敗之于一片石
　　　再敗之于慶都以功進二等阿達哈哈番嗣流
　　　冦潰遁而西鄜延一路所至皆賊公偕副都統
　　　阿公喇善邀擊綏徳敗兵大破之又偕㕘領舒
　　　公里渾擊延安歩賊七戰七克㑹賊一隻虎兵
　　　犯陣公徒歩提戈急刺復大破之九公山之後
　　　偵知李自成賊壘所在偕纛章京蘇公拜進薄
　　　其營擊走偽劉侯獲自成妻子自成由此窮蹙
　　　走死于時張獻忠據蜀久不下公奉
命隨王師入川親擊對敵兵者二同衆軍合擊賊兵者
　　　三或以騎卒或以歩軍所向無不摧敗順治十
　　　六年
　　大師征滇黔公之功在十萬﨑山者獨多偽總兵
　　　羅大順等樹柵列鎗砲分兵拒戰多者三萬餘
　　　少或萬餘或五千餘人公偕纛章京鄂公訥副
　　　都統噶公褚哈鼓衆迎擊連破數營敵大潰順
　　　治十七年彚叙功績公先以
　覃恩歴一等阿達哈哈番進三等阿思哈哈畨至是
　　　以累功進二等阿思哈哈番康熙初公年已六
　　　十用老成宿望同學士雷公虎至廣東察濱海
　　　地定界而還是時遭時承平謂不復有事兵革
　　　逮十三年三逆煽亂禁旅四征不庭公喟然歎
　　　曰
　王師在野其以我為識塗老馬可乎遂隨貝勒師入
　　　楚十七年秋以偏師取湘隂至洞庭湖之九馬
　　　嘴風大作倉卒避風于緑林灘舟膠賊兵突出
　　　以鳥鎗環擊舟盡碎公猶奮勇發矢石擊殺賊
　　　十數人力竭被傷而卒七月二十八日事也康
　　　熙二十五年追録死事進一等阿思哈哈番又
　　　一拖沙喇哈番世襲不替公老于兵間遇勁敵
　　　大戰二十有餘合無失利者乃一旦身入于坎
　　　窞如此論者深惜公以名將戰殁而又謂公志
　　　在滅賊正如漢新息侯壺頭之困適遂其馬革
　　　裹屍還葬之素願而不必為公悲也嗚呼
　　國家有軍旅之事而盡得如公者不以死生利害
　　　易慮何冦賊之不殄哉公之卒距生庚戌嵗得
　　　年六十有九塟以康熙二十二年某月日元配
　　　某氏繼配覺羅氏喀喇氏贈封俱夫人子二人
　　　長布納海襲世秩由一等侍衛官協領覺羅夫
　　　人出次偏武三等侍衛喀喇夫人出孫郎圖泰
　　　必圖盧海布納海出納善納禪偏武出偏君雅
　　　嗜文學素未與予交一日踵門折節屬為文勒
　　　公墓石至懃且懇余愧不能揚公之風烈而重
　　　違偏君之意不敢辭也因件繋公功績而系之
　　　以銘曰擐甲登陴公之職克敵死綏公之志愍
　　　綸追䘏
　當宁恩大書特書青史事少壯戎行經白首追奔逐
　　　北萬餘里湘濱忽殞英雄悲波沸長疑怒决眥
　　　穹窿
　賜塚髙祈連雙卧麒麟安且止金書鐵劵貽爾嗣忠
　　　臣有後永帶礪
　　　右春坊右庶子公亮尹君墓誌
　　國家設立太學萃滿洲英雋之士比徳藝而教之
　　　三十年於兹矣漢士子分科入仕由國學進用
　　　者十之二三而已滿洲人才蔚起當開制科時
　　　間一就試于有司其他自公卿世胄以及白屋
　　　寒畯未有不入太學而得奮跡為士大夫者今
　　　屈指三事大僚偉然負當代名臣碩輔之望其
　　　筮仕皆自國子生始則官祭酒司業者陶育八
　　　旗之人才以備國家異日任使之用其責不綦
　　　重矣乎余承乏西廂僅三月時滿司業為公亮
　　　尹公竊覩公遇事警敏課督有程六館官胥咸
　　　共奉其條教兩祭酒亦折節委聽焉蓋公自官
　　　國雍歴十餘載凡規制之沿革禮教之廢興士
　　　習之良窳材質之髙下熟識於胸中如數黒白
　　　故久而益勤其職前後為是官者未有能及公
　　　之盛者也公諱某公亮其字也世為滿洲人性
　　　嗜學硏精經史丙夜不輟以文學知名于時順
　　　治八年由國子生擢内秘書院檢討晉編修未
　　　㡬從和碩敬謹親王軍赴湖南緣事罷職十一
　　　年補内院七品筆帖式哈畨十二年復以譯文
　　　詿誤罷職閱數月補内官監七品筆帖式旋升
　　　他赤哈哈番十三年罷内官監十五年補吏部
　　　考功司他赤哈哈番康熙元年晉考功司主事
　　　時故總河都御史王公光裕為御史奉命察浙
　　　江海道公偕行分察寧波一路寛嚴得宜至今
　　　人爭述之六年晉司業八年
　車駕幸太學㕘考故事修横經坐講之禮公講尚書
　　　堯典首節音吐琅琅左右皆竦聽閱日以大典
　　　成
　賜衣一襲功令八旗官學諸生業成者嵗咨吏部以
　　　次試職公力絶請寄一以才藝學行為衡品隲
　　　嚴核凡所奬拔皆得人公之教寛和樂易諸生
　　　有所陳說務使盡其意不合者以理抑之無疾
　　　言忤色故人皆愧服十七年升右春坊庶子復
　　　與余為同官時校譯講義公脱藁至再既疾猶
　　　不釋手蓋公歴官精勤所至侃侃稱職如此而
　　　聲跡顯著尤在為司業時故余述之為詳公天
　　　性澹泊衣食無華侈喜賙人急宗族交㳺有
　　　貧不能自振者輒捐貲為之助比及公殁三黨
　　　之人撫棺而哭者莫不盡哀公生于某年某月
　　　某日卒于康熙十九年某月某日某時享年若
　　　干父某贈某母某氏繼母某氏俱誥封恭人公
　　　事繼母盡孝中外無間言娶他他喇氏佐領額
　　　公特禮女誥封淑人子二人長某娶内閣學士
　　　兼禮部侍郎薩公海女繼娶刑部郎中希公福
　　　女俱勅贈孺人又娶某氏長史佐領鄂公洛女次
　　　㓜女三人長適户部筆帖式加一級南璽次適
　　　吏部文選司郎中佐領陶羅次適三等侍衛薩
　　　爾詹
　勅授文林郎翰林院檢討申君墓誌銘
　　　嗚呼余今日執筆而銘隨叔之墓此歐陽子所
　　　謂惟聲與淚獨出余臆者也隨叔長於余四嵗
　　　方順治庚子隨叔初舉孝㢘從其伯兄鳬盟寓
　　　居京師時則今徐宫贊健庵盛禮部珍示為人
　　　文領袖召集四方知名士讌飲城西館舍得十
　　　有九人鳬盟最長余與隨叔最少酒半計孝㢘
　　　甫草議論蠭起談諧閒作隨叔毅然以莊語折
　　　之而罷隨叔與人交踈中介氣不隨俗俛仰自
　　　應制舉時已然余一見即心韙其為人此余與
　　　隨叔定交之始也明年辛丑同舉進士又同與
　　　館選相得益懽越一載隨叔丁母靳太安人艱
　　　去及服除授檢討又與余同入史局預修
兩朝實録晨夕不間者六年余伯兄禮存以春秋舉丁
　　　未進士實出隨叔之門余不敢復以輩行遇隨
　　　叔而隨叔之遇余如故也康熙十一年
實録成各
　賜白金表裏加俸一級隨叔旋引疾歸歸十餘年每
　　　書問至必稱疾今年春余有扈從之役遇隨叔
　　　仲兄孝㢘觀仲于道倉卒片語謂隨叔病甚劇
　　　比余還自留都而隨叔之訃已聞於京師數月
　　　矣冬十一月觀仲屬其甥庶常路子庭彦持狀
　　　謁余謂日月有期乞誌其墓嗚呼誌隨叔者莫
　　　余宜也不敢辭隨叔諱涵昐姓申氏申之先居
　　　山西之絳自掖縣令某始遷于平干九傳為端
　　　愍公諱佳𦙍前明崇禎辛未進士仕至太僕寺
　　　少卿生三子隨叔其季也生有異質動止莊栗
　　　寡嬉戲幼隨端愍公在官舍口授之書輒成誦
　　　端愍既殉國難鳬盟觀仲屏居隠約隨叔九嵗
　　　方入塾而讀書明敏數年即穿穴五經為文蒼
　　　莽灝汗有先民大家之風既登第海内士子誦
　　　其文奉為金科玉條至今不廢詩承鳬盟指授
　　　以少陵為宗而馳騁於近代空同大復諸家雖
　　　時出俊語絶無纎靡妍麗之態間仿李西涯樂
　　　府為詠史詩百餘首竒變激宕具有史法可與
　　　西涯並驅假歸後詩益工雅自矜慎故流傳者
　　　絶少在史館時即奮志讀史以職務間之未果
　　　里居多暇自署程課閲三嵗而二十一史畢擇
　　　其中忠孝節烈有關世教者薈萃成編而斷以
　　　已意曰通鑑評語他若時代之盛衰政治之理
　　　亂人才之消長議論之得失又别彚為一集平
　　　居落穆少言笑及與人辨論古今抵掌數千年
　　　事如在目前聽者皆驚伏而退其所為碑版記
　　　序之文高古疎豁歸於簡潔嘗曰文尚體要一
　　　泛濫則河漢無極矣其學古有得持議謹嚴如
　　　此頃者史局肇開英雋輻輳隨叔淹雅博洽在
　　　晉胥臣楚倚相之間而又深得班范歐陽為文
　　　之法使之裁量是非斟酌進退則勝國一代之
　　　史可以速就隨叔之不得與於勝國之史也豈
　　　非史事之不幸耶故學士喇文敏公為院長一
　　　日入奏屈指詞林人物舉隨叔姓名以對文敏
　　　不輕許可昔同修
　　國史知隨叔深故奏對及之隨叔勞勩在
　　國史其得疾亦在史館時為多初
章廟實録分月編次出于衆手首尾多衡决余助隨叔
　　　次第讐校芟汰繁複補葺闕遺凡兩易藁始免
　　　前後錯迕之患如是者三載每散直常至日晡
　　　脱藁未幾㑹有
　㫖重修
文廟實録悉力鉤纂又復嵗餘而其勞益甚隨叔與余
　　　素羸弱當是時年壯氣鋭勇於職業寒暑飢渇
　　　一不以介意疾病伏於中不暇顧也今余苟幸
　　　無恙而精力向衰視十五年以前不逮逺甚隨
　　　叔纒綿抱疴時作時止卒至不起或者見隨叔
　　　喜賔客嗜酒劇談夜分不輟謂失養生之宜
　　　而病所由召實不繋此夫壯者有時而衰衰
　　　者有時而老雖養生家不能免獨以國家有
　　　用之才當未衰之年賫志早沒使當世不獲
　　　見其實用此余所不能不重悼惜於斯人者
　　　也隨叔生于前明崇禎十一年九月其卒以康
　　　熙二十一年正月晦日年四十有五所著有西
　　　齋詩文集若干卷評語二巻廣平府志二十巻
　　　元配張氏贈孺人繼配鄭氏封孺人子三人顒
　　　預頡皆諸生力學有文顒娶秦氏進士秦君璟
　　　女繼娶張氏李氏預娶楊氏廣西按察使楊君
　　　晙女頡娶冀氏工部尚書冀公如錫女女四人
　　　長適冀公長男廪生植次許聘奉化知縣張君
　　　奎昇男允元次許聘監察御史寗公爾講男倬
　　　次幼俱鄭孺人出孫男一居郢預出孫女二顒
　　　出者一預出者一銘曰喬松峩峩頓萎隰阿干
　　　將鍔鍔弗試盤錯吁嗟哲人衷通履淳塵壒朱
　　　紫肴核
　　圖史忠臣有孤宜昌厥家華星若掲宵露中折孝
　　　友為畬十世用耡銘石幽竁永貽後裔
　張文貞集卷十一
欽定四庫全書
　張文貞集巻十二
　　　　　　　　　　　　大學士張玉書撰
　　　海寧陳仲升墓誌銘
　　　東南世家舊族以科名文章德業著聞于時者
　　　海昌之陳為最盛陳之先齊髙傒後也自宋修
　　　撰文端公世英始由汴入浙數傳至諒遷海寧
　　　諒生榮始䝉母姓以陳為氏至明萬厯間由贈
　　　尚書風山公而下簪纓相望不絶有不發于身
　　　者其子若孫輙躋通顯蓋百餘年于兹先生諱
　　　之閶字仲升别字希亮風山之曾孫也風山之
　　　子四人次為貴州㕘政諱與相㕘政子五人最
　　　少為贈兵馬指揮諱元成是為先生之父先生
　　　㓜失怙事毋顔太安人至孝束髮受書刻自淬
　　　厲既補邑諸生文譽籍甚順治二年以明經入
　　　國雍時國家方不次用人朝士大夫皆屬先生
　　　留京師以需仕進先生顧念兵燹甫定太安人
　　　未遑寧處亟歸與兄近思暨弟始升僦居奉母
　　　日攻舉子業數試有司不遇遂棄去曰吾父第
　　　五之名不減諸伯父吾寧以一第重耶後以恩
　　　例題授兵馬正指揮且請貤封所以曲承太安
　　　人之志也先生性儉約樂施予常節縮衣食以
　　　為振貧恤困之需如施贈賑粟給槥掩胔收流
　　　移贖鬻子諸事見義必為無已怨亦無諾責又
　　　倡議自春至夏東作方始凡農家以物投質者
　　　概不責息里閈咸頌義焉生平立身制行以不
　　　欺人已為本精研通書西銘皇極經世諸書尋
　　　繹至理試諸日用私居危坐竟日倦不跛倚暑
　　　不岸幘與人交無少長敬禮如一遇事剖决是
　　　非言曲而中聞者皆恱服夫士君子學無原本
　　　則行無根柢行誼之不修樂善之不篤而欲其
　　　忠厚惻怛之意油然以生者鮮矣先生不為煦
　　　煦之仁孑孑之義踐履篤實強恕力行故施德
　　　而不近名如此先儒有言一命之士苟心存于
　　　利物則于世必有所濟由先生行事觀之雖匹
　　　夫可為也又奚俟于一命哉先生之生以明萬
　　　厯戊午十一月二十二日卒以康熈二十一年
　　　三月十三日年六十有五配沈氏
　勅封安人先生艱于舉子年六十告于家廟以近思
　　　先生次子詵為嗣詵壬子舉人授中書科中書
　　　舍人
　御試擢吏科給事中孫六人世儁貢生世儼世仁俱
　　　庠生世倌世侃俱㓜詵居諫垣一載以沈安人
　　　春秋髙乞養瀕行顧余言曰詵幸邀
　　國恩歸里將毋而竊痛先君子未逮一日之養也
　　　兹將营塟秦駐塢之原願得一言勒諸墓石以
　　　慰先君子于地下余獲交于陳氏者三世矣給
　　　事居京師數相過從宫諭謝浮給事兄也又與
　　　余同舉于辛丑知先生事為詳遂詮次來狀而
　　　為之銘曰髙閎奕奕槐棘参錯獨抱遺經志不
　　　隕穫肴仁核義白首弗渝黽勉好施井里霑濡
　　　如玉韞輝德豐遇嗇厥嗣熾昌令聞無極我銘
　　　貞石貽信後昆堂耶斧耶百世永存
　勅封文林郎户科給事中勿齋孫公墓誌
　　　曩余遊泰岱經歴下入京師取道般陽距郭十
　　　里許有邨屋樷深蓊翳山環水互目不能窮其
　　　際既而髙侍郎念東唐檢討濟武相遇于城隅
　　　精舍因指所過為勿齋孫先生居第且曰先生
　　　年逾七十方瞳白髮履健而齒完望之若神仙
　　　中人余聞而太息以行急不及造先生之廬為
　　　恨越數年先生長公樹百擢諫垣余與樹百為
　　　同年友晨夕相過從具知先生飲食起居無恙
　　　今年春哀問忽至班行聞者無不相顧隕涕樹
　　　百歸數月將以九月某日卜𦵏于某鄉某原遣
　　　使乞墓石之文于余不敢辭因就所為狀損益
　　　之而為之志按狀先生諱克己字禮寰勿齋其
　　　號也世居棗强自明初徙淄川代有聞人先生
　　　父諱某㓜嗜莊列諸書曠達不喜仕進先生生
　　　而器質凝重既長惇篤尚大節孝弟力田以養
　　　親志家人米鹽凌雜之事悉區畫中理母夫人
　　　性嚴重先生奉事惟謹間被譴訶則容益婉色
　　　益愉既遭兩艱哀毁骨立家計雖中落而營度
　　　奠祭窀穸惟力是視察弟意欲析箸擇田廬之
　　　善者推予之弟不習治生久而益匱復引與同
　　　居贍給衣廪教其諸子以有成從兄弟三人貧
　　　不自振曲䕶之俾無失業其友愛如此樹百之
　　　初舉進士也先生無喜色曰作吏甚難吾方謂
　　　憂自兹始耳筮仕得揚之寳應㑹淮水大漲繼
　　　以風雨堤盡决居人廬舍汨水中者數十里相
　　　望樹百請于上官權宜賑恤民頼以甦先生時
　　　從里中至官舍顧謂樹百曰向云作吏難今言
　　　騐矣然不曠職若此復何憂樹百以治行異等
　　　召赴京師過家遘疾先生曰叔敖毋知叔敖不
　　　死汝賑活人衆不足抵殺蛇德耶疾既愈又曰
　　　異日為言官宜利國家勿輕彈劾康熈十九年
　　　樹百補户科給事中念秦人轉餉餽粟之艱首
　　　請蠲免額稅
　詔從其言先生聞之欣然色動明年樹百典閩試又
　　　寓書以識㧞单寒為務既蕆事得人稱最是冬
　　　遇
　覃恩先生受封如子官樹百長身玉立風裁嶽嶽不
　　　屑詭隨從人而先生之教以道律身以公報
　　國父子間家庭燕語造次不離乎是此樹百立
　　朝直聲所由翕然聞于中外者歟先生素不稱疾
　　　甲子元日顧謂諸子弟曰余年八十有一陽九
　　　之數極矣未知來嵗存殁聚散復當如何越日
　　　乘肩輿循覽舊遊地幾遍又越三日諸子弟方
　　　侍側忽氣息微喘灑然而逝康熈二十三年正
　　　月五日也夫白首耆艾束身修行之士在鄉為
　　　祭酒在國為老成人雖身不見用而風流宏長
　　　足以亷頑立懦惇本而厚俗况未竟之志施于
　　　其子其澤寧有艾乎是可云不朽也已元配安
　　　氏贈孺人繼張氏封孺人子二長即樹百名蕙
　　　辛丑進士户科掌印給事中娶韓氏贈孺人繼
　　　趙氏封孺人次葯候選州同知娶張氏女一適
　　　庠生王觀政俱張孺人出孫二一斯鉦聘庠生
　　　韓靜(闕/)
　誥授朝議大夫浙江分巡寧紹道按察使司僉事陳
　　　君墓誌銘
　　　國家用一人則思盡其才以收任事之效乃嚮
　　　用方始而中道闋折曾不克展其措施之什一
　　　此有志用世者所以感憤扼腕歎惜者也陳君
　　　諱光祖字順侯為刑部郎時與余交毎與言洞
　　　肌擘理指畫事之原委甚悉及余長西曹君已
　　　遷户部有述君平反姚李爭産之獄者李利姚
　　　之産强聘其女比姚訟之急則獻其産于權要
　　　以求勝君獨持不可卒正李罪余益歎君之才
　　　可以寄大任迨出而分巡寧紹甫及六月竟遘
　　　疾不起是則可悲也矣按狀陳先世居上虞明
　　　正統中始遷㑹稽君祖諱應瑞由丹徒丞入仕
　　　某王府某官遂占籍大興考諱宏儒順治甲午
　　　領武鄉薦逰粤西以才為制府所知召署督標
　　　㕘將兼攝富川縣事比疏請實授未拜命而卒
　　　後以君貴贈奉直大夫刑部江西司員外郎方
　　　奉直之入粤也君甫冠奉直為君娶于王而後
　　　行君挈㓜弟及女弟依王氏以居兩姓並釡而
　　　炊十餘年無間言亦近世所罕見君念奉直負
　　　竒氣無所成就刻志讀書思以科名顯癸邜舉
　　　順天鄉試連上公車不第將省覲入富川而奉
　　　直訃至急迎䘮歸京師服闋謁選康熈十七年
　　　授内閣中書又二年遷刑部廣西司主事明年
　　　進江西司員外参定律例又明年遷户部陜西
　　　司郎中同修㑹典㑹廣西布政使奏大吏侵冐
　　　軍餉十餘萬計
　詔遣曹郎亷慎有幹略者按其事君徃鞫騐得實籍
　　　其數以聞聲譽籍甚道拜浙江按察使僉事分
　　　巡寧紹道既至剔蠧鋤强具有次第而海關初
　　　設所以㕘酌課額為商民利者尤溥時舟山已
　　　𨽻版籍顧灌莽未刜幾成廢土君觸駭浪相視
　　　島嶴形勝曰此江浙之屏障而閩粤之聲援也
　　　非築陴樹壘不足以壯戍守上議諸大吏聞者
　　　韙之後越數年
　詔繕城堞駐重鎮且建邑置吏以撫綏新附人咸服
　　　君之先見云君涖事僅半歳而所建樹卓犖如
　　　此甚矣君之勇于任事而克勤于其官也康熈
　　　二十四年正月二十一日以積勞卒于官舍年
　　　僅四十有五配王氏累封㳟人以二十九年五
　　　月二日卒年四十有六恭人有淑德方君在京
　　　師賔客雜還㳟人治中饋惟謹君殁有棄置如
　　　路人者㳟人日夜朂幼子成立毎言及輙為垂
　　　涕君初欲歸越未果㳟人獨奉君䘮並君祖考
　　　䘮皆反塟㑹稽城東賀家池新阡以成君志令
　　　子範卜以康熈三十年十一月日奉㳟人䘮祔
　　　𦵏亦成㳟人之志也子二人長佶庠生早卒娶
　　　羅氏順慶知府京之女次即範候選府同知娶
　　　陶氏戊辰進士元淳之女女三一適候選知縣
　　　王英謀一字太學生胡衣德一未字孫一文謨
　　　㓜範出範將自京師東歸乞銘于余銘曰少而
　　　履約長而守雌厲志入仕擇義而為目營四海
　　　不受紲覊材未究試忽壅厥施所至樹績歿有
　　　遺思魂兮歸來墨食在兹
　誥授奉政大夫太僕寺少卿荆湖楊公墓誌銘
　　　太僕少卿荆門楊公以康熈己巳夏四月請假
　　　旋里行甫三日而卒其子毓健等扶櫬以歸越
　　　五旬同里翰林檢討胡君謁余曰太僕䘮歸卜
　　　塟且有日若徼大惠予之誌若銘太僕死且不
　　　朽余與太僕同舉進士是時太僕年甫二十有
　　　四敭歴中外至今官方將冀其大用而太僕遽
　　　遘疾已矣是可悲也余雅知太僕生平于其幽
　　　宫之石安可以不文辭于是覈實而謹誌之据
　　　狀公諱佐國字于常號荆湖先世居江西有諱
　　　植者徙居荆門州之後港遂𨽻籍焉五傳而至
　　　庠生煥斗字兆麟公父也中己夘副榜未仕用
　　　子貴
　誥贈奉政大夫毋唐贈宜人奉政公生三子而太僕
　　　居長仲佐治早卒季佐慶太僕早慧讀書目數
　　　行下受經里中知名士萬璧正弱冠補郡諸生
　　　順治庚子偕璧正舉于鄉辛丑成進士知陜西
　　　之咸寧縣當是時公以少年筮仕為令慨然欲
　　　以功名自見遇事剸割案無滯牘上官以為能
　　　㑹大兵雲集軍需旁午羽檄至守倉卒屬令夕
　　　至則旦以應旦至則日中以應守大倚任之而
　　　公又時時察地方興革便宜奏記大中丞杭公
　　　凡所條列輙報可于是杭公偕制府阿公交章
　　　以治行卓異聞于
　　朝論者僉以為允壬子鄉試分校庶常王君吉相
　　　浙江布政使馬君如龍泰寧令王君篤祐皆所
　　　識㧞士也尋知商州商為秦蜀孔道大將軍開
　　　幕府州民供億良苦公下車即以均徭役為先
　　　務酌贏劑縮人無怨咨以是軍興奏辦常為諸
　　　路最暇則嚴保甲勸農桑修廟學養老課士以
　　　次興舉越二年商大治乙邜擢刑部四川司員
　　　外郎壬戌廣西補行鄉試公奉
　命充主考得人視陜尤盛復
　命進禮部精膳郎中時萊陽沙公為宗伯余承乏佐
　　　部務晨夕與共事相倚如左右手膳司事稍簡
　　　而公孳孳討論掌故連類穿貫凡
郊廟朝饗以及選舉賓貢諸務無不綜考其源流而辨
　　　晰其異同曰沗為禮官不敢不周知也廣東驛
　　　鹽巡道闕人公以賢能拜
　命往語家人曰昔晉吳隠之為廣州刺史賦貪泉以
　　　自勵比其反也妻劉取沈香一片隠之命投諸
　　　江唐李勉節度嶺南以亷謹率屬舟行摉從人
　　　所畜投之水曰毋令隠之笑我今驛鹽職固易
　　　稱所重者清操耳及至勾稽簡覈􁅰毫悉歸公
　　　帑吏唯抱牘而已公餘猶雒誦課子研經校史
　　　丹鉛錯互丙夜篝燈達曙雅好士士秀而文者
　　　資以薪粲為開𨗳指授多所成就攝臬篆者再
　　　遇疑獄輙愀然有憂色所平反甚衆比内擢京
　　　卿粤人遮道攀轅百里外猶有拏舟㑹送者戊
　　　辰春以需次蹔還荆門明年二月補鴻臚寺少
　　　卿未幾轉光禄遷通政司右㕘議尋擢太僕寺
　　　少卿以邸舍湫濕中腰股不能視事旋請休沐
　　　歸士大夫咸謂太僕年始服官政其疾在肢體
　　　藥當愈愈且還職而太僕竟以是疾終也悲夫
　　　太僕内行甚篤仲遺子孤拊而誨之訖于成立
　　　課季學嚴而有法宗族鄰里有緩急解槖􁔾救
　　　之唯恐後持論嶄嶄不阿徇其于佛老之徒辭
　　　而闢之斷如也嗚呼古人之重質行將以有為
　　　也充太僕之學可以大有為其行事之可見者
　　　未宜止此不幸限于年然即此亦可無媿于古
　　　人矣公生前明崇禎十一年戊寅十月初八日
　　　卒于康熈二十八年己巳四月二十六日享年
　　　五十有二歴膺
　覃恩誥授奉政大夫元配萬氏贈宜人繼娶唐氏封
　　　宜人子四人長毓健唐宜人出荆州府長陽縣
　　　學廪生娶嚴氏次毓元側室李氏出州庠生聘
　　　張氏次毓厚側室周氏出聘萬氏次毓真唐宜
　　　人出㓜未聘女二人長適庠生徐某次適太學
　　　生田萟瑜俱萬宜人出毓健等將以某年月日
　　　塟公于某山向余既誌其行而復綴之以銘曰
　　　山嶒嶒蒼以矗也泉渟渟冽以澓也藏于斯楊
　　　太僕也豆俎馨年世卜也勒兹銘貞地軸也宜
　　　爾子孫綏百福也
　誥授通議大夫内閣學士兼禮部侍郎加一級田公
　　　墓誌銘
　　　公諱喜􁁉字子湄一字望西先世居山西之豐
　　　州後徙馬邑越數世而公之髙祖諱彭中明成
　　　化進士官陜西布政使田氏乃大顯曾祖諱世
　　　芳太谷縣教諭祖諱嘉種考諱大稔以公貴俱
　　　贈如公官公年十九舉于鄉越十年以順治辛
　　　丑成進士改庶吉士丁外艱服除補原官授秘
　　　書院檢討充丁未㑹試同考官纂修
世祖章皇帝實録成加一級陞國子監司業司經局洗
　　　馬充
兩朝聖訓纂修官以閣臣薦陞左春坊左庶子翰林院
　　　侍講學士轉侍讀學士奉
　命充政治典訓纂修官
　日講官起居注進詹事府少詹事内閣學士兼禮部
　　　侍郎丁内艱服除補原官以病請假明年卒于
　　　家公少負才名自初登第列官于
　　朝三十餘年皆以文章人品上結
　主知在史館校讎編纂所任獨多
　上雅重文學嘗親試諸臣定甲乙惟公所撰著屢當
　上㫖瀛臺泛舟栢梁高宴賡歌頌述詞林傳為美談
　　　而公掞藻抒華深荷
　嘉許文綺彩幣之賜至再至三被
　恩亦最渥公感激知遇恪謹自持分校禮闈所得皆
　　　寒畯秀㧞之士溧陽史君鶴齡其尤著者也教
　　　國子生日有課月有程孳孳以通經學古相鼔
　　　勵凡經奬進提掖後皆為顯人性簡靜不隨俯
　　　仰既㕘機務尤砥清節門無私謁
　上于入奏時每特加眷注以老成凝重可以畀大任
　　　而惜乎止于此也居家以孝友稱太夫人壽期
　　　頥而殁公年已六十矣猶為孺子泣撫孤姪子
　　　女六人婚嫁皆以禮又捐金修馬邑城周恤黨
　　　序之貧乏贖鄉里之鬻身不能歸者數人其仁
　　　而及物類此生某年某月日卒于某年某月日
　　　年六十有三娶符氏繼娶羅氏皆先公卒子四
　　　人邵植例監生邵茁㧞貢生官學教習邵栗邵
　　　秀女三人一適廪生劉杲一適戊辰進士梧州
　　　府同知馮壅一適太學生霍焞孫男二人公卒
　　　後二年㑹
　車駕西征過馬邑士民環跪郭外
　上停轡問孰為田學士喜􁁉之子時諸子皆在班次
　　　各以名對
　詔邵茁乘騎隨行問爾父塟否爾等生産如何讀書
　　　如何邵茁一一陳奏
　上咨嘆久之乃遣還夫以侍臣身歿之後
　聖恩惓注優及其後人儼如家人父子可不謂曠世
　　　希遇矣乎兹邵植兄弟將以某年月日塟公于
　　　某原以余與公同年同官且親見
　乘輿臨問之事也來請銘銘曰維田氏著馬邑顯于
　　　公文有立三十年官禁密位不滿德無所施後
　　　千斯年徵刻辭
　誥授奉直大夫翰林院侍讀學士顧太公墓誌銘
　　　康熈二十九年春余與伊在侍郎同官禮部聞
　　　其一門以内五世聚順嘆為海内衣冠盛事一
　　　日訃自南至余驚往問故則伊在噭然而悲曰
　　　嗚呼何天降禍之酷也吾父事王毋至孝今年
　　　王毋唐八十有七齡矣不幸遘疾不起比入殮
　　　吾父慿棺躃踊長號失聲聲盡而氣隨絶嗚呼
　　　自朝及夕兩羅大戚不孝孤曾不得親視飯含
　　　迨今踰月而始承㓙問于數千里外真罪通于
　　　天矣時余偕吳門諸君相顧隕涕為考据舊聞
　　　酌行兩䘮之禮以紓伊在之哀伊在歸期年卜
　　　塟奉直先生日月有期矣屬為文志墓余無以
　　　辭也按狀顧氏世為吳人明初有以軍功授錦
　　　衣千户者因並占北籍先生祖諱應奎有隠德
　　　考諱諟明以國學生藴負經濟從倪鴻寳黄石
　　　齋諸公游生二子長即先生諱元朗字開一雪
　　　嵋其號也性警敏讀書數行俱下甫冠即有聲
　　　諸生間舉順治丙戌副榜庚子肄業國雍㑹
　　功令以上舍生為官學教習先生首與其選講習
　　　督課嚴而有序凡經先生指授皆摳衣奉席有
　　　應對進退周旋孫讓之節嵗乙酉伊在以北籍
　　　舉京兆先生遂不復應制舉雖官學事竣需次
　　　為令亦非先生志也杜門雒誦益肆力于經史
　　　曰讀書不手録無益篝燈細楷充溢篋衍于易
　　　春秋皆有纂述尤究心禮書所著有三禮集解
　　　大㫖以朱子與吕東萊商訂三禮篇次未及成
　　　書晩年編校儀禮經傳復與初論少異而䘮祭
　　　二禮則屬黄勉齋成之其規模次第悉仍朱子
　　　所授自是禮書之義類始秩然具有條貫而他
　　　經傳及諸書講説禮文者朱子初欲編集别為
　　　一書後皆以類採入且深取杜氏通典五禮諸
　　　議並欲以後世之禮附載禮書之後蓋編類主
　　　于存古而存古之意又期于今可施行非疏通
　　　證明縷析而穿貫之無以適于世用先生博稽
　　　旁採裒古今諸家論説彚註于傳記之下以偹
　　　㕘攷是集解之作即朱子編集經傳欲附載後
　　　世禮制以彚成一書之微旨也其雜著則有燕
　　　遊草吟碧集俱藏于家伊在官翰林十六年屢
　　　遇
　覃恩累封先生奉直大夫翰林院侍讀學士先生澹
　　　泊寡營公府召集足跡罕至湯潛庵撫吳稱先
　　　生如雲中之鶴可望而不可近其推重如此竊
　　　嘗謂先生行履髙潔學問淹雅以是吳中先輩
　　　當在王履吉湯子重諸公之間而天性篤摯動
　　　止以禮卒能死于孝為尤可傳也先生之殁在
　　　康熈二十九年庚午二月二日距生甲子正月
　　　年六十有七塟以某年某月某日墓在某鄉之
　　　原配陶氏
　誥封宜人文學景文公女子五人長汧即伊在癸丑
　　　進士由庶吉士歴官禮部右侍郎兼翰林院學
　　　士次沅例監生次溥貢生官學教習次浤例監
　　　生娶皆舊族次澧㓜女三人一適侯選州同茅
　　　秉忠前卒一適例監生孟亮寅一適庠生李鏌
　　　孫四人楷仁丁邜舉人植義監生俱汧出乘智
　　　溥出柟讓浤出孫女五人曾孫一人文渙楷仁
　　　出曾孫女三人銘曰吳有碩儒人倫矜式幽巖
　　　白屋㳺觀道域厥嗣旣昌遂戢乃翼獨抱遺經
　　　以纂以述薅刈繁蕪穿穴閫閾擇禮而蹈如車
　　　須軾壽母在堂耋齡已陟嬰兒嬉戱篤老彌力
　　　臨䘮長號一慟斯踣竟殞厥身至性靡匹我銘
　　　新阡大書深刻式告來者敬兹孝德
　誥授光禄大夫少傅兼太子太傅昭武將軍提督江
　　　南總兵官三等阿達哈哈畨諡敏壯楊公墓
　　　誌銘
　　　昭武將軍少保兼太子太保提督江南楊公以
　　　康熈二十九年十月甲申卒于位年七十有四
　　　訃聞
　天子震悼命所司議恤議諡旣上
　詔加贈少傅兼太子太傅易名敏壯祭塟如制而碑
　　　版之文
　特命翰林掌院事桐城張公撰進
　榮恩偹禮踰于常格何其渥也惟公自束髪承祖父
　　　之烈從事軍旅當
世祖章皇帝入關定鼎公年未三十即以武畧知名于
　　　時歴官四十餘年身經數十戰所向輒克比為
　　　大帥而威望益重以功名終非才與福并不克
　　　有此嗚呼豈偶然之故哉楊之先世居揚州之
　　　寳應縣崇儉郷勝國時有以軍功授後屯衛指
　　　揮使者遂為義州人公諱㨗字元凱曾祖諱子
　　　隆祖諱應元皆襲世職父諱國棟以軍功歴陞
　　　義州城守㕘將加副總兵母趙氏義州圍急自
　　　經死曾祖以下皆贈少保如公官妣皆贈夫人
　　　而公之叔父國楨國柱兄振並用邉將立功國
　　　柱振又先後死事稱名臣此公之世次也公明
　　　末依洪文襄為偏將國初以材勇擢山西撫標
　　　逰擊歴宣大督標中軍副將九江總兵官加右
　　　都督以平嶺南功進左都督提督江西加太子
　　　少保調山東江南福建加少保兼太子太保昭
　　　武將軍授三等阿達哈哈畨復調江南此公之
　　　官秩也方順治五年春公以副將統精鋭赴粤
　　　㑹金聲桓叛兩江騷動公留軍討逆與固山額
　　　真譚公泰㑹師恢復彭澤湖口九江南康諸郡
　　　諸大帥見公驍勇大竒之遂題鎮九江明年逆
　　　賊授首江西平至十年秋復統九江鎮兵入粤
　　　克潮州十一年冬征閩駐師漳浦其城為賊毁
　　　修築之十六年春奉
命提督江西是夏海㓂犯江寧
詔公同江南左路兵相機撲勦事平仍駐𤓰州轄廬鳯
　　　淮揚諸汛康熈元年正月移節山東㑹于七溝
　　　亂登萊幾不守公偕禁旅摉剪賊黨又以登沂
　　　二鎮分轄諸路兵畫地戍防羣盜始戢駐東省
　　　凡十二年
　詔移江南甫受事而三逆變作浙温台陷勢張甚有
　　　議設䝉古兵于松江者公不可曰閩逆易與耳
　　　不日即成擒矣至十六年閩逆已殄而海氛助
　　　虐者尚熾
　特命公入閩提督水陸軍務公至簡閱士卒疾救漳
　　　泉属邑之被賊者察諸鎮中惟黄福寧大來敢
　　　戰可任乃親帥鎮兵㑹禁旅合攻惠安拔其城
　　　賊踞洛陽橋北斷橋以拒官軍公隂遣竒兵襲
　　　毁賊營出橋南賊腹背受敵遂潰泉州圍解而
　　　水師鎮協又先奉公密令于外洋牽賊勢至是
　　　犁沉賊舟殱勦甚衆漳州賊請撫衆議持兩端
　　　公登赤嶺望賊壘整暇謂此款我師也决計進
　　　軍皆敗走公以水陸勢難兼顧屢控辭水師至
　　　十八年始拜昭武將軍命專提陸師勦逆十九
　　　年賊屯漸山立十九寨公以計建七營擊破之
　　　遂復海澄自是偽將接踵歸附即遣為鄉𨗳用
　　　三路攻克厦門雖臺灣未下而賊䜿已膽落不
　　　復支矣公在行間兩載觸冐瘴霧抗疏乞身而
　廟堂深悉閩地蒸濕與公病非宜已先有還鎮江表
　　　之命公既至雲間念舟山猶被賊踞為江浙隠
　　　憂咨制府于清端公同浙兵㑹擣賊巢略定其
　　　地于是設鎮置縣弛海禁焉公之逺謀制勝多
　　　在籌海而閩海既靖則吳越千餘里帖然無復
　　　烽燧之警故公之功平閩為尤烈也嵗當甲子
　天子修時巡之典自岱宗達于江淮公迎
　駕淮北
　恩禮殊異越五載
　乘輿再狩公迎覲如初而慰勞之殷賚予之盛視昔
　　　有加時余亦沗扈從嘗與公並騎行竊覩公顧
　　　盼矍鑠冠劍甚偉及沿江而下公獨乘小艇擕
　　　兩健卒宴坐于驚風白浪之中一時豐鎬舊勲
　　　咸指目歎羡余因舉昔人詩所云精神如破貝
　　　州時者謂公庶幾似之乃甫閱一載而公遽逝
　　　是可哀也已公之旣疾革也召諸孫侍側口授
　　　遺疏惓惓以修海塘築寳山城復邉海沙船及
　　　沠支軍食為言蓋公所至之地有利必興有弊
　　　必革兵民無岐視而尤務施德澤于民易簀之
　　　頃志存體國語不及私以視古大臣之用心寧
　　　有媿哉公内行淳偹撫孤嫠振貧困事至周悉
　　　載余前撰栢夫人誌中兹不偹書夫人塔山㕘
　　　將諱永培女公元配也累封一品夫人子三人
　　　皆以廕起家懋緒陜西布政使司㕘議分守潼
　　　關道次懋紹雲南武定府知府栢夫人出次懋
　　　綸河南按察司僉事分巡大名道先公兩月卒
　　　側室黄出娶皆右族孫六人長鑄次文鐸俱國
　　　學生次錡次文孫懋紹出次鉞國學生次鎮俱
　　　懋綸出孫女七人曾孫女二人懋緒懋紹將奉
　　　公䘮以康熈三十一年九月辛巳塟六合縣某
　　　山之麓以余知公深屬為誌特纂公行事之大
　　　者而叙録之如此銘曰穆如其容大河喬嶽淵
　　　然其器金鎔玉琢手提鵲印口畫軍機若觿解
　　　結如犀燭微繄昔東南天戈所指兩江百粤覩
　　　公遺壘閩嶠焰虐長鯨鬐張聿剪羣醜用綏海
　　　疆迄還舊履作屏江表貔貅桓桓虎臣矯矯
　南巡迎謁
　帝親勞軍蕃錫燕飲式渥且殷吁嗟老成允倚坐鎮
　　　將星倐隕
　殊恩弗靳
　天章崇奬
　賜塋巋然貽厥孫子世澤永綿
　　　禮部精膳清吏司郎中董園李君墓誌銘
　　　康熈三十年正月戊申禮部精膳司郎中董園
　　　李君以疾卒于里第明年十一月庚申子司務
　　　廷徵卜塟君于某鄉某里之原先期屬余誌墓
　　　余與君偕舉順治辛丑而未同曺署不能悉君
　　　行事左通政鄢陵常公為余言君制行篤誠居
　　　官勤恪敏于學達于當世之務不為矯激詭異
　　　之行而卓然有以自振于流俗是不可無傳于
　　　後余謹損益所為状而叙之按君諱孔嘉字仲
　　　淑號董園世居河間之景州高曾以上務農力
　　　穡而未有顯人祖考諱繼賢始以儒著考諱化
　　　龍益奮其學于孤貧之中弱冠為諸生以博洽
　　　聞生三子皆有文譽君其仲也君誕之夕有緋
　　　衣入夢之祥㓜禀異質讀書數行俱下年十三
　　　學使者金沙吳公履中竒其才㧞以冠多士中
　　　順治辛卯鄉試辛丑舉于禮部康熈甲辰成進
　　　士需次十二年授内閣撰文中書舍人得以文
　　　章著作見于館閣居八年遷户部雲南司主事
　　　典山東甲子鄉試得士最盛督右翼興平倉京
　　　城八倉夙名弊藪狡獪黠吏相倚為嚢槖以隂
　　　牟私利而司庾者輒用失察坐累君至窮極其
　　　根株立置數人于法著為絜令而奸無所容尚
　　　書科公稱以為能進江西司員外郎君勾考所
　　　司賦籍盈絀欲奏除南昌府属浮粮之為民害
　　　者草已具而格于衆議不果行然猶力豁灾傷
　　　逋欠及軍興時有司供億無名之費蓋立心平
　　　恕寛厚往往類此使君得行其志其為利于民
　　　生吏道豈特一州一郡之食其德焉已哉遷禮
　　　部為精膳司郎中以諳習典制為同寮所重㑹
　　　集議
孝莊文皇后䘮禮
　　本朝無故事可考而史册所載復多未合君為㕘
　　　酌定議繁約中禮宗伯深倚任焉旋以積勤中
　　　疾請急歸逾年病益增劇遂不起距生前戊辰
　　　五月享年六十有四君天性孝友平居竭誠奉
　　　養執兩䘮盡哀塟祭悉依古禮撫弟之孤子廷
　　　亮如己出廷亮通判衡州卒于官君哭之過時
　　　而悲其賙䘏三黨黾勉不倦奬掖後進俾為聞
　　　人尤為人所難著經世書籌倉管見司庾草清
　　　暉堂集各若干巻配李氏封安人子一即廷徵
　　　刑部司務女二一適國學生曹懐袒一適庠生
　　　劉相協孫男五肇昌考授州同覲曾監生出嗣
　　　紹曾殤麟曾模曾俱㓜曾孫二添慶衍慶俱肇
　　　曾出銘曰猗歟廣川董相之里明道正誼百世
　　　興起英俊挺生欝若豐芑囘翔郎曹砥節自矢
　　　如淵斯渟如嶽斯峙膏潤弗究典型頓委根深
　　　葉沃令嗣趾美我銘幽竁竊附惇史
　誥授光禄大夫太子太傅加太子太師禮部尚書保
　　　和殿大學士諡文端公墓誌銘
　　　太子太師保和殿大學士寳坻杜公在政府十
　　　有四年予告歸里越十年為康熈辛未春秋八
　　　十有一以六月八日薨于里第遺表至
　天子知公已逝不待有司陳奏即降
　旨褒憫諭祭加等葬如制及禮臣以易名典請又召
　　　九卿等詢公立身服官本末僉言故大學士某
　　　持已正直奉職清勤有古大臣風
　上以諸臣言是予諡曰文端比詞臣撰賜碑文進又
　　　仰厪
　睿裁增易至再
　寵䘏之渥為近代所未有公性沉黙寡言笑奏對之
　　　頃應聲而出不茍為異同方逆㓂初殄
　　國家將按行誅罸衆議未决公偘偘陳于
　御前辭氣激切
　上嘗述其語以示近臣謂能斷大事夫大臣致政日
　　　久且已身沒而
　天子追憶其言論風采咨嗟嘉歎不置非始終一節
　　　以忠誠上結
　主知何以致此初玉書待罪記注夙欽公行誼及為
　　　學士復侍公于政府比承乏從閣臣後方欲就
　　　公考質故事以奉為典型而公逝矣公子員外
　　　郎恭俊既以其年二月塟公梁城所之東原而
　　　以墓碑属余銘余不能辭也謹按狀公諱立德
　　　字純一號敬修先世居鎮江之金壇縣明初諱
　　　敬者以靖難功授梁城所千户遂為通州寳坻
　　　縣人公舉前癸未進士順治二年
世祖章皇帝定鼎燕京訪求遺彦宋文康公巡撫順天
　　　薦補中書科中書舍人尋考選户科給事中明
　　　年典浙省試稱得人錢塘黄文僖公與焉累遷
　　　吏科都給事中公以開國規模宜崇尚經術而
　　　固結海内新附之心尤在寛恤民力使人皆樂
　　　業于是疏請開
　講筵端政本而繼以蠲荒稅禁加𣲖皆有禆于治理
　　　内擢太常寺少卿以井研胡公薦超拜工部侍
　　　郎未幾調兵部畿輔水奉
詔分賑大名全活者甚衆還奏稱
旨復調吏部㑹丁父憂去以在兵部時詿誤鐫秩一級
　　　補太僕寺卿轉大理尋為刑部侍郎越兩年加
　　　太子少保晉刑部尚書公斷獄平恕凡讞重辟
　　　屢易藁而後定即罪既當猶必求其可生之路
　　　或引輕比上請
世祖章皇帝深知公明慎奏輒報可嵗辛丑
　皇上御極倚任老成以公歴著聲績調户部尚書公
　　　以錢糧分𨽻部寺條緒凌雜吏得因縁為奸定
　　　議總歸户部考成公私稱便康熈三年典㑹試
　　　是科改試䇿論得沈珩等百五十人冬調吏部
　　　丙午丁未之間銓法多所更變頼公秉法不撓
　　　均平酌劑仕路無壅滯焉八年四月曲沃衛文
　　　清公致政拜公内國史院大學士時
　天子初親大政庶績允釐公一意奉公恪守
先帝成憲諸所施設務力持政體肅紀綱而要旨歸于
　　　和平惇大是年乾清宫成擇日臨御欽天監奏
　　　吉神在某方不宜從中門入公言紫微帝星所
　　　在諸吉神無不拱向
　皇上遷正新宫應從中門入監臣所奏非是
　上從公言明年改内三院為殿閣公為保和殿大學
　　　士兼禮部尚書十二年復典㑹試得韓菼等百
　　　五十人文體自是一變甲寅以後三逆相繼煽
　　　亂于時
　　廟堂之上命將遣師常决計于俄頃之際或密授方
　　　畧或宣諭招徠賛䇿草制悉閣臣是任惟公與
　　　李文勤公馮文毅公同時居政府實協心力以
　　　㕘機務而又從容整暇絶不示喜慍之色以故
　　　數年間羽書旁午而中外人心晏然若處無事
　　　十七年春
　天子方振興文教命羣臣引薦文學之士偹顧問公
　　　舉召宿曹溶等八人以應一日
　上顧閣臣謂在廷諸臣誰堪大用者公隨面疏數人
　　　比退或訝公不稍引嫌公曰自筮仕至今日惟
　　　此心不欺可邀
　聖鑒他非所計也十八年自陳請罷秋地震復請罷
　　　皆
　温旨慰留二十年冬忽遘疾不能視事㑹滇逆蕩平
　　　將降
　德音加恩肆赦
　上以公未與議命玉書持
　詔欵就示公于邸第問所損益公頓首言
　皇上天地父母之心纎細具備臣愚更何臆議旣還
　　　奏
　詔書始下明年正月
　上以武功耆定讌廷臣于内殿賦栢梁體詩因公在
　　　告特撤
　御筵上尊
　手詔賜公曰卿弼亮老臣久任機密端醇恪共勤慎
　　　素著兹海宇蕩平時當令序内殿賜宴羣臣念
　　　卿臥疾不克同此懽讌特遣中使慰問賜以醴
　　　饌卿其加飡珍攝以副朕惓惓至意至五月公
　　　疏乞致政詞益懇
　上不得已允公請詔給驛遣官護行比出國門復賜
　御製五言律詩一章及
　御書心經怡情洛社圖章以示優異二十六年冬
太皇太后升遐公以明年春奔赴哭臨與馮文毅公同
　　　陛見
　上恐公不任拜起
　命學士張公英扶掖而行慰勞倍至既出復頒賜綺
　　　幣公自謝政後至是凡六年矣瀕行過余邸舍
　　　追述昔年共事之誼曰惟公知我握手繾綣若
　　　重有所属者今日得據所見聞執筆書公隧道
　　　之石豈公之意固在是耶夫公立朝垂四十載
　　　枋政日久
　　國家大典禮政事多属公釐定若總裁
實録
聖訓
玉牒相視
　　山陵以及清理刑獄測騐厯法無一不與前後錫
　　　賚
　御書巻軸並黒狐紫貂金幣鞍馬嘉魚蓮藕之屬無
　　　一不偹
　主臣交得恩禮有終蓋至公而稱極盛而公之所以
　　　結
　主知膺殊遇者大抵清挺特立而不市矯激之名平
　　　易近人而不容依附之迹異時士大夫嘗以黨
　　　論相齟齬矣而公皭然而不滓門生故吏非不
　　　充斥朝列而公坦然而不私公之在位也不名
　　　一善及其釋位而去也人皆惄然以思今公既
　　　歿而天下屈指大人長徳為一時模楷者必以
　　　公為首嗚呼此公所為不可及歟曾祖諱仁祖
　　　諱朝先父諱守禮皆以公貴贈如公官妣皆一
　　　品夫人元配王氏贈一品夫人先公卒後夫人
　　　王氏今尚在子男四人恭著副榜貢生次恭瑢
　　　恩廕生皆早卒次恭俊候補員外郎次恭瑃例
　　　監生女二一適吏部尚書張公士甄一適户部
　　　郎中李君其凝餘詳誌中不載銘曰天翊
　景運宗臣篤生嶽嶽文端允為國楨頎然長身規言
　　　矩歩穆如其容不吐不茹曰作耳目公才獨優
　　　勗乃忠順入告謀猷晉長秋官惟刑是恤片言
　　　平反五教用弼爰領度支九府就理爰陟統均
　　　八枋具舉有位式叙廼正台階尹實佐鼎説資
　　　和梅洊歴巖廊四十餘載赤心奉公白首靡改
　　　芒寒色正孤標絶倫陽煦春温復與物親騶虞
　　　不殺威鳯不搏國有老成亷頑敦薄
　帝眷良弼重若蓍龜密語造膝决用不疑公屢引年
　　　遲久乃許
　宸章昭回以榮餞祖謝傅東山裴公緑野譬則景星
　　　光燭區夏惟公則壽宜躋期頥梁木忽折胡不
　　　愸遺哲人云亡
　帝心震悼哀誄載頒隆文示報
　　朝堂集議易名孔嘉
　勑營堂斧東潞之涯掩靄松楸嶕嶢兆域妥宅于兹
　　　慶流無極
　誥授光禄大夫三等公䝉古都統佐領諾公墓誌銘
　　　公諱諾敏姓馬氏世籍滿洲人太子太傅都統
　　　公吏部尚書中和殿大學士文襄圖公之子也
　　　母覺羅氏繼母胡禄氏贈封俱一品夫人祖諱
　　　穆哈達曾祖諱噶哈納皆以文㐮公貴贈如其
　　　官妣皆贈夫人公生而器宇凝重外莊而内和
　　　稍長秉文襄公教練習庶務具有經緯筮仕三
　　　等侍衛歴進一等為壯大又為宜都額真夙夜
　　　在公克勤職業康熈十三年滇逆煽亂
　王師四征不庭公以署副都統偕大軍入楚進取滇
　　　黔在行間凡八載至二十年滇逆平班師在道
　　　㑹文襄公自漢中師旋以疾卒于京師里第
　上念公父子皆勤王事而文襄大功甫就遽爾殞逝
　　　又遲公不即至為軫惻者久之乃
　特詔公乘傳遄返公聞
　命見星而奔比届窀穸之期達于䘮次黾勉營𦵏盡
　　　禮盡哀既襄事補散秩大臣是年襲封三等公
　　　仍管佐領適䕶軍統領(闕/)人又命公兼領其事
　　　于時中外輯寧干戈載戢惟公通達治理助流
　聖天子德化遂以二十三年夏拜公刑部尚書獄無
　　　小大悉凖情傅律期于允協一時論讞稱平閱
　　　二載調禮部尚書以修明禮制興起文教為務
　　　諸所設施皆崇尚惇大而不事苛細論者謂得
　　　政體二十六年兵部以䝉古都統闕請
　上以職任至重難其人
　命公輟部務理之公任都統七載恭謹律身寛容御
　　　下所屬咸敬服
　　廟堂倚毗方切忽遘危疾竟不起時康熈三十二
　　　年四月初三日也距生順治二年三月六日享
　　　年四十有九訃聞
　上為震悼
　詔所司予䘏如制配李氏贈一品夫人繼配王氏封
　　　一品夫人子五長馬爾賽襲三等公管佐領
　　　次馬爾濟馬禮德馬林阿馬禮善將以公卒之
　　　明年二月某日塟公于某原而屬余銘公墓石
　　　余不敢辭當文襄公在政府余方為史官辱知
　　　獨深常以文字見屬及待罪為學士始識公後
　　　承乏禮刑二部未得與公共事而皆承公之後
　　　每覩公在部時行事輒奉以為模楷夫
　　國家累葉作人股肱心膂之佐炳燿于史册而父
　　　子相繼為宗臣者亦不可多覯惟文襄公順治
　　　中為司㓂素著直聲而公復以司㓂稱平允文
　　　襄公為都統以德望威容服物而公復以久任
　　　都統克紹前人之休詩有之式是百辟纘戎祖
　　　考又曰君子有穀詒孫子其公之謂歟謹序次
　　　官爵政績而系之銘曰粤若豐芑挺生人英桓
　　　桓文襄腹心干城繄公象賢矢竭忠藎宿衛禁
　　　廬乃心祗慎誓師而出鷙擊隼翔張皇天討綏
　　　靖我疆錫命上公益攄偉畧煦如春陽蘓彼甲
　　　拆臯陶淑問伯夷寅清明刑典禮蔚聞駿聲既
　　　歴上卿還統禁旅克賛謨謀兼資文武方叔顯
　　　允召虎旬宣出入將相惟公比肩年甫及艾忽
　　　罹㓙閔芝草朝萎台星夜隕前徽丕紹後緒允
　　　貽矧有令嗣世德日滋欝欝松楸嶽嶽馬鬛銘
　　　無媿辭永留奕葉
　誥授光禄大夫吏部尚書文華殿大學士拖沙喇哈
　　　畨諡文襄李公墓誌銘
　　　康熈三十三年冬十一月二日文華殿大學士
　　　武定李公薨于里第訃聞
　天子眷念勞臣輟朝軫悼
　詔所司議餙終之典賜祭賜塟悉從優渥比易名奏
　　　上
　特予文襄
　　本朝文臣自洪南安以後稱文襄者至公而再見
　　　一時中外翕然以為允協云公舉順治四年進
　　　士起家浙金華府推官居五年郡無滯獄以治
　　　最入為刑部主事歴進郎中㑹六部裁啟心郎
　　　屬公總理十四司覆奏事宜聲譽大起十五年
　　　擢監察御史明年出按山西甫半載墨吏皆解
　　　綬康熈初視兩浙鹽課力甦商困在臺十餘載
　　　數上封事如慎重票擬甄别督撫嚴覈郡守皆
　　　有關治體典内外計屏絶私弊丰裁凛然九年
　　　八月内陞支四品俸仍掌河南道事十一年超
　　　拜都察院左副都御史抗疏陳時事謂文法太
　　　密等于束濕緝盗無術累及失主吏治民生胥
　　　受其病識者韙之是年冬擢吏部侍郎十二年
　　　夏
　命以兵部侍郎總督浙江軍務涖事甫兩月而滇逆
　　　變作十三年春請亟增額兵用資勦禦踰月閩
　　　逆告變公隨檄諸路將士分守要害遣副將王
　　　廷梅薛受益等力堵仙霞關又請調江南滿漢
　　　官兵駐二省交界並發江西重兵守鉛山玉山
　　　以壯聲援因㑹疏懇給官兵行粮軍士皆感奮
　　　是時逆賊盡鋭聚湖清日謀窺犯公偕平南將
　　　軍頼公塔率滿兵千人緑旗兵二千人並所募
　　　健勇五百人以五月自杭趨衢州七月賊軍數
　　　萬攻衢我軍衆寡不敵公同平南將軍以大義
　　　激勵將士進擊于坑西礟聲震地流丸如雨左
　　　右請少避公不可曰今日之事以兵勝敗為吾
　　　死生可稍怯耶諸將鼔勇直入一可當百賊遂
　　　却顧賊黨羽方熾温處金嚴各屬所在煽亂公
　　　雖以計招降偽將韓斌王得功生擒賊首汪磐
　　　繆國英等而兵單勢分難以支持十五年夏公
　　　遂建議直搗仙霞關為摧堅制勝之䇿部議令
　　　公條上進取機宜公言進取之路不在温處而
　　　在三衢今逆賊勁卒悉萃于此此賊一破則諸
　　　賊必皆駭亂迸散雖偽將馬九玉朱懐德等抗
　　　拒河西大溪灘而江山常山之間有間道可襲
　　　我軍進擊使賊首尾受敵河西孤壘安能獨完
　　　故擊之便時和碩康親王軍駐金華公力請至
　　　衢八月合軍克大溪灘復江山縣馬九玉猶冀
　　　繞道奪仙霞關而諸軍已受公密檄急據關口
　　　夾擊賊將金應虎等窮蹙迎降大師遂入閩閩
　　　逆既平而餘孽竄伏山谷間者尚繁公復請江
　　　南江西㑹師恊勦踰年浙東及徽饒廣信諸郡
　　　以次底定㨗
　聞進秩兵部尚書加正一品公念賊平之後事之最
　　　急者無如蠲免賑恤疏請豁金衢嚴温處五郡
　　　十六年以前額賦部議持不允公上言恤民以
　　　固邦本裕賦以資國用兩者並重然必使有可
　　　生之民而後有可征之賦浙東被賊蹂躪饑寒
　　　交廹使非急予蠲豁則舊逋既闕新逋愈積即
　　　日黜一官于事無濟且蠲此不可復征之賦俾
　　　民得休飬生息以供將來之稅正所以為
　　國家財賦計也
　詔從公言貧民陷賊中來歸者公悉為區畫衣廪又
　　　設糜于通衢賑往來饑民一百二十二萬有竒
　　　流移之人盡復故土方事之殷也羽檄旁午人
　　　情惶懼東南數千里惟恃公一人以為安危孤
　　　軍扼險搘拄三載卒使浙水以西無匹馬觭輪
　　　擾于境上則皆公守三衢力也假若三衢無公
　　　吳越之民幾不能一夕安枕而公之功豈不偉
　　　且烈哉公以文臣身擐甲胄冐矢石大小一百
　　　四十餘戰所向克㨗雖行間宿將皆遜謝不如
　　　而部議叙録僅及十之一二前後招降文武偽
　　　員六千二百有竒賊兵一十六萬五千五百有
　　　竒中樞叙武職加至二十九等銓曹叙有司亦
　　　如之獨以督臣轄全省不叙再奉
　諭旨乃酌加三級久之追論温州擒斬逆賊及大溪
　　　灘曹平關破賊功授公拖沙喇哈畨襲一次或
　　　有頌公保障著勛酬庸典重公瞿然曰凡此叙
　　　録皆出
　特恩雖胙土之榮無以或過且叨冐世職與洪南安
　　　比尤非所敢望公之勞而不伐有古大臣風矣
　　　二十一年秋以事平還杭州冬
　召入為兵部尚書公久于兵間在部一切措注悉中
　　　機要二十三年進吏部飭諸吏坐曹聽行文書
　　　無得與銓事宿弊一清明年夏患癰
　詔遣御醫診視頒尚方藥物既愈以老疾請
　優旨慰留二十五年復請詞益切不允是年秋
　命以吏部尚書入為文華殿大學士辦理機務明年
　　　春致政歸二十七年
　乘輿南巡過德州公迎謁道左
　天語詢問曰卿筋力尚健能乘騎至此耶
　賜上尊玉粒慰勞倍至里居凡七載泊然無嗜惟以
　　　書史自娛卧病數日遂逝距生前壬戌八月十
　　　八日年七十有三公初在言路以謇諤聞彈劾
　　　貴要絶無鯁避既督兩浙則沉毅持大體不輕
　　　言笑而批荅案牘能曲盡物情入筦部務嶽嶽
　　　無所詭隨每國家有大議片言擘畫確不可易
　　　中外敭歴四十年以精勤奉職以誠恪事
　主以天下善人君子得行其志為愉快嘗言士大夫
　　　有名節易全名節難如公之立身服官始終一
　　　節真可云粹然無疵者矣以擬昔韓范司馬之
　　　倫其奚愧歟公諱之芳號鄴園先世自直𨽻棗
　　　强遷武定曾祖諱鮮祖諱登雲考諱才望皆以
　　　公貴累贈光禄大夫吏部尚書曾祖妣康氏任
　　　氏祖妣蕭氏妣季氏俱累贈一品夫人元配胡
　　　氏封恭人贈一品夫人繼張氏封一品夫人生
　　　四子長鍾麟筮仕岳州府同知夏逢龍之亂有
　　　守城功陞廣東潮州府知府次攀麟候選行人
　　　司司副早卒胡夫人出次容麟廪膳生次宜麟
　　　候選通判側室出娶皆名族女二人長適候選
　　　京職王爾梅次適廪膳生馮雲勷胡夫人出孫
　　　男十四人鍾麟出者十人壽泓壽浵壽滬壽湜
　　　壽潢壽沅壽湘壽演壽潮壽淞攀麟出者四人
　　　壽澄壽淳壽溥壽滋曾孫男二人本篤本厚壽
　　　泓出公從子甡麟舉丁丑進士館選時
　上詢知家世遂擢入庶常
　聖心眷公之深殁而不忘聞者皆為感涕鍾麟將以
　　　康熈三十六年九月初五日奉塟東原塋兆以
　　　某為年家子屬為銘誼不敢辭謹據狀次第行
　　　實而系以銘曰嶽鍾元氣公生應期持憲于朝
　　　正色侃辭咨命制府鎮東南陲三蘖相挻詿誤
　　　烝黎七閩震鄰阻險以窺屹然一身
　天子倚毗遮扼要害危疆是搘摧厥兇鋒用濟我師
　　　掃蕩廓清海邦載釐百戰之勛勒于鼎彛
　召還廟廊以式庶司典樞典銓爰秉國維投老巖壑
　　　優游自怡出入將相黄髮羽儀韓琦隕星傅説
　　　乘箕偉烈不朽銘石永垂
　誥授奉政大夫提督浙江學政按察司僉事崔公壙
　　　銘
　　　聞喜子髙崔先生既沒之三年其孤端等寓書
　　　京師以銘壙之文屬余謂余辱交于先生久庶
　　　㡬知先生者余不敢辭嗚呼銓曹握天下人才
　　　進退之柄提學使者握一省人才進退之柄二
　　　者均
　　國家治本所繋不得其人以任之未有不卒至于
　　　僨轅折軸者也我
　　朝三十年來任斯職者接踵相望而兼歴者蓋寡
　　　故事吏部郎無遷轉他曹及秩滿升監司郡
　　　守之事其以例嵗出為監司者又往往不能為
　　　學使蓋吏部郎之歴他曹復出為學使皆自吏
　　　部與五曹郎一例遷轉始子髙先生兼歴二秩
　　　實勝厥任惜乎天厄其年而使其業卒未竟也
　　　方癸夘冬先生之以晉州守入銓司也家大人
　　　適以假滿再入吏部典選事先生至相倚如左
　　　右手時銓法紛更惟先生議與家大人合每銓
　　　補一人更定一例必執舊典與持異議者諈諉
　　　辨論不少屈如品級考之更定供卯法之初行
　　　其間謬戾錯迕多所牽制先生皆力持之俾不
　　　失國家大體而後已
　　功令重懸賞格招徠乞降之人閩越間投誠至者
　　　歳無虚日先生曰髙爵厚禄以待降臣
　　廟堂之仁也顧其仕籍既無可鈎考而降者自署
　　　官秩輒稱三事大僚高者得驟躋監司其次亦
　　　不失為郡佐
　　朝廷名器可若是其濫耶于是嚴核符牒譏察印
　　　劄偽冐者肅然一清是時栢郷魏公實為冢宰
　　　先生為公及門髙第公嘗以二程遺書手屬先
　　　生校訂其以理學經濟期先生者甚厚既官銓
　　　曹為之長益相推重意欲屬先生典選顧格于
　　　例不得行乙巳竟遷户部浙江司郎中時家大
　　　人業以例出為河南學使先生毎相與郵書砥
　　　礪慨然共期以關閩濂洛之學以庶㡬不負魏
　　　公區區一己之出入軒輊固非所論也未㡬遭
　　　外艱去戊申復補户部廣東司郎中乙酉典四
　　　川郷試庚戌出為浙江提學道僉事先生自念
　　　禀持古道不能隨事骫骳間詢家大人在中州
　　　事益慨然三嘆以謂得行其志之難或曰昔崆
　　　峒滄溟皆負海内盛名出為學使惟公勗之先
　　　生曰崆峒以諫謫起江右失歡俞中丞鄭方伯
　　　幾中于禍滄溟在陜西與殷中丞爭文移不得
　　　竟拂衣去某之迂拙倍甚于是其能免乎雖然
　　　謹守䋲墨砥礪亷隅可自盡者此而已矣其他
　　　何計焉既至浙頒示條約申飭月課修繕學校
　　　以浙東諸郡為冐籍托足之地首試台嚴杜冐
　　　濫嚴較課不數月宿弊悉除自督撫大吏以下
　　　皆翕然稱之比至苕溪勞瘁遘疾食格格不下
　　　咽矣猶强起竣事而病益不支越旬日遂卒浙
　　　士民聞者無不咨嗟隕涕先生諱爾仰字子髙
　　　世居聞喜縣南邱村曾祖永寧祖東曾父贈奉
　　　直大夫直𨽻晉州知州俊母馮太宜人先生之
　　　學以明理盡性為宗自㓜游元修成公之門得
　　　其指授沉酣于性理大全諸書明體達用措諸
　　　行事事奉直公及馮宜人盡孝事其兄盡悌遇
　　　族黨子姓有恩戊子舉孝亷㑹土㓂竊發身至
　　　賊庭以至誠動之遂降其衆筮仕晉州勸學墾
　　　荒訓郷勇停贖鍰治行為畿輔第一在户曹主
　　　粤東展界之議開復粤諸生逋粮者百四十餘
　　　人得脱于罪生平行誼指不勝屈孝感熊先生
　　　誌之詳矣兹不復贅特節舉在銓曹與為學使
　　　時事此二秩者既為
　　國家人才根本之地而先生理學經濟悉見端于
　　　此且書從家大人後聞之尤詳故不禁覼縷述
　　　之嗚呼先生真無媿于古之清修直節介然不
　　　易其操者歟先生生于前明天啟五年十一月
　　　二十七日卒于康熈十年六月初一日年四十
　　　有七以某年月日塟于某原配李氏封宜人子
　　　六人長端次靖己酉舉人次章次毅次集賢銘
　　　曰繄先生行淳偹植孝友寡求忮師道立經術
　　　粹年不永德無媿名千仭視百世辛亥卒壬子
　　　肂
　誥封一品夫人李母瞿太夫人墓誌銘
　　　太夫人姓瞿氏贈兵部尚書李公之繼配而吏
　　　部尚書武英殿大學士容齋先生之母也太夫
　　　人就養京師者二十餘年以康熈三十二年夏
　　　六月十一日卒于邸舍享年八十有一事聞
　上為動容嗟悼命滿漢學士二人賫茶酒賜奠于几
　　　筵八月先生將奉䘮南下趨詣暢春園奏辭因
　　　言臣母畢生勤儉偹嘗荼蓼不自揣量仰冀
　宸翰一字之褒臣母殁且不朽越二日
　上大書貞松堂額並臨松雪老人書一幅
　命學士戴公通頒賜苫次先生跪捧涕零再疏陳謝
　　　乃行比歳以來
　御書賚予臣下至為珍重太夫人獨荷
　特恩榮竉被及身後豈非偹德完福為海内士大夫
　　　家所僅覯歟太夫人逺祖諱能明建文時以軍
　　　功授廬州都指揮使遂世為廬之合肥人年十
　　　八歸贈尚書時尊章在堂佐元配張太夫人左
　　　右奉養問起居視寒燠羮湯滫瀡手自調劑既
　　　退執衣裳織紉之役不懈益䖍族䣊翕然稱孝
　　　㑹明末流㓂掠江淮合肥城被圍者七晝夜人
　　　心惶駭于時先生方在姙太夫人經紀家事如
　　　常時或訝問之曰遇賊即死何懼為賊退之日
　　　先生始生又七年㓂大至城陷贈尚書偕太夫
　　　人挈先生出走展轉于𤓰歩京口鍚山吳閶之
　　　間僦居稍定太夫人即口授先生書無虛日贈
　　　尚書初為諸生有大志以脱父阸不得已就世
　　　職為守戎非其意也太夫人嘗謂先生曰遭時
　　　多艱門祚漸衰興宗之寄屬望在子先生每述
　　　此語嗚咽流涕順治戊戌先生成進士官史館
　　　太夫人猶撡作如故歳辛丑張太夫人殁贈尚
　　　書告于家廟立太夫人為繼室太夫人撫張所
　　　生女及他庶出子女悉同已出有就婚别郡者
　　　必親往迎娶婚嫁既畢來都門先生洊被
　宸眷侍
　講幄十餘年之間由内閣學士出理部務歴長工刑
　　　兵三部晉典銓衡簡入政府先生每遷一官太
　　　夫人輙正色相勗謂當亂離時自分必死豈意
　　　至今日今日䝉此皆
　　國恩也務勉圖報稱先生凛凛奉母訓惟謹太夫
　　　人體素健先生又先意承志不使一切憂欝之
　　　事聞于太夫人故平生無疾疢亦不親藥物至
　　　三十一年冬倐患咯血先生延醫視藥寢處太
　　　夫人臥側者凡六閲月而太夫人每至昧爽輙
　　　促先生起入直無曠閣務彌留之日先生方奏
　　　事忽心動遄歸太夫人一握而逝蓋所以教先
　　　生砥礪職業者没齒如一日也性喜施予廬郡
　　　歳比不登太夫人出囷穀數千斛存活甚衆婣
　　　戚中有貧乏者尤三施不倦遇祁寒盛暑則庀
　　　衣裘湯藥以給行路在京師亦然前年冬十二
　　　月太夫人稱八十觴都城耆民數百人爭持羊
　　　酒踵門為壽及既殁里巷婦子聞者無不悲哀
　　　失聲此皆往事之所未有盛德感人實而可信
　　　是宜偹書子三人長即容齋先生天馥戊戌進
　　　士改庶吉士歴官吏部尚書武英殿大學士次
　　　天䭲候補主事陳宜人出次天馟福建泉州府
　　　通判蕭安人出女三人一適太學生廷欐太夫
　　　人出一適千總賈爾祺張太夫人出一適太學
　　　生王景陳宜人出孫七人先生出者二孚青己
　　　未進士翰林院編修孚倉歳貢生孚彤孚蔚天
　　　䭲出孚絳孚紺孚顥天馟出曾孫三人俱孚青
　　　出先生既奉䘮歸即以其年冬十二月十有三
　　　日祔塟太夫人于蜀山贈尚書墓而寓書京師
　　　屬為銘玉書自入史館即與先生共事今閲三
　　　十年矣復同在政地得聞太夫人懿德之詳宜
　　　誌墓者莫余若也謹詮本末而繋以銘曰猗歟
　　　賢母誕毓碩輔㓜遭艱虞歴險茹苦既長而教
　　　蔚成大儒升華館閣聿賛謀謨台躔朗曜丕顯
　　　母德庶幾百齡式報罔極靈蘐乍萎蓼莪銜悲
　天聽上徹
　奎章載垂貞松千尺䕃被堂斧黄髮摧心擗踊負土
　　　堊廬塚側燕巢于林語傳在昔事聞自今是母
　　　是子允恊圖史諸孫嶷嶷慶詒趾美我銘幽隧
　　　鐫石不磷車過必式永詔後人
　誥封太恭人田母張太君墓誌銘
　　　余與中丞田公綸霞同舉進士既官京師以文
　　　章德業相砥礪每浹旬輙一過從因聞太恭人
　　　張苦節懿行讀書明大義為昔女傳中所僅見
　　　綸霞自為中翰及視學江南十餘年間未嘗一
　　　日不侍養官舍嗣從湖北㕘議入為鴻臚寺卿
　　　特擢僉都御史填撫三吳太恭人適在里第綸
　　　霞不以踰常格拜官為喜而以得遂迎養為樂
　　　踰年由吳入黔又不以邊徼萬里為逺道失意
　　　而以不得晨夕視寢膳為憂撫黔四載問安之
　　　使歳凡數至而太恭人忽以微疾逝此綸霞所
　　　以見星遄奔不禁噭然而悲也歟今卜康熈三
　　　十一年春祔塟贈大夫蓼菴先生之墓而寓書
　　　屬銘于余余誼不敢辭按狀太恭人生世族父
　　　處士禎教以禮法既歸于田修婦職惟謹順治
　　　壬辰贈大夫舉進士明年知浙之麗水縣甫半
　　　載以中暑疾不起太恭人撿括户稅支納之數
　　　手自籍記㑹攝事者至留難更代則上其籍于
　　　守按之不爽銖黍守大驚異遂趣扶櫬歸于時
　　　綸霞及兩弟皆㓜内難外釁層見錯出太恭人
　　　一力搘拄卒莫敢侮每夜分以絡繹督諸孤誦
　　　讀既罷輙相持以泣比綸霞與雨來先後登第
　　　太恭人乃辴然色喜而持儉履約不愆于素所
　　　訓勉皆立身守官之道綸霞歴仕二十餘年以
　　　清節聞在黔日有苖帥被甲伏道左曰夙仰公
　　　威德願一識公近前叩首而去其善政服物如
　　　此皆太恭人之教也太恭人博渉載籍遺諸子
　　　書證据經史粲然成文年七十里䣊欲為壽戒
　　　諸子止之其書尤傳于世詞曰按禮婦人無夫
　　　者稱未亡人凡吉㓙之事不與亦不為主名故
　　　春秋書紀履緰來逆女公羊傳曰紀有母乎曰
　　　有有則何以不稱母母不通也何休註曰婦人
　　　無外事所以逺别也後世禮意漸失始有登堂
　　　拜母之事戰國時嚴仲子自觴聶政母前且進
　　　百金為壽蓋任俠好交之流有所求而然豈禮
　　　當如是耶吾自汝父殁于官擕持㓜弱數千里
　　　歸櫬三十年來闔門辟績以禮自持幸而汝曹
　　　皆得成立四被
　恩命養我餘年而此中嘗切隠痛毎當歳時膢臘兒
　　　女滿前輒怦怦心動念汝父之不及見今一旦
　　　賔客填門羊酒相望為未亡人稱慶未亡人尚
　　　可以言慶耶三十年吉㓙之事不與而今更强
　　　我為主名其可謂之禮乎導我以非禮不足為
　　　我慶適增悲怛耳且汝曹中外薄宦偶一入里
　　　門無一善及人而儼然受郷先生及諸父老之
　　　捧觴拜跽未亡人益罪戾是懼矣汝曹偹官于
　　　朝宜曉大體其詳思禮意為我先事而婉辭之
　　　事遂止夫世教衰而閨門之禮闕焉弗講嚬笑
　　　之不謹威儀之不攝馴至蕩閑軼矩流為䘮德
　　　敗俗而蔑有底止太恭人守婦人無外事之訓
　　　而以叔季登堂拜母為非此當世士大夫所未
　　　深諳者而太恭人兢兢辨之非讀書明大義安
　　　能若是信乎其足為天下賢母矣太恭人之卒
　　　以康熈辛未六月十六日距生乙卯享年七十
　　　有七子三人長雯即綸霞甲辰進士歴官僉都
　　　御史巡撫貴州次需即雨來己未進士官翰林
　　　編修自綸霞撫吳即請急里居奉母次霖㧞貢
　　　生女一人孫八人女孫二人曾孫二人銘曰惟
　　　齊之田世澤昌遹有賢母長鍾祥弱齡茹荼心
　　　䀌傷諸孤對泣如寒螿矯矯勁翮爭翺翔建牙
　　　珥筆名並揚守禮不懈母德臧教勤戒佚追敬
　　　姜庇乃後嗣休無疆夫子之宫永偕藏
　誥封太宜人李母董太君墓誌銘
　　　康熈四十二年正月廿八日廣西布政使李公
　　　之母董太夫人以疾卒于家先是去年八月太
　　　夫人有疾方伯聞之即日白于督撫乞歸侍養
　　　至五六請巡撫蕭公察其誠疏于
　　朝章未下所司即得
　㫖俞允于是方伯以十一月自西粤遄行明年正月
　　　抵家奉湯藥閲三日而太夫人卒殯殮如禮二
　　　月
　車駕南巡過德州方伯迎謁道左荷
　天語詢問具陳䝉
　恩允歸得母子相見狀
　上為惻然動容方伯退而衘感泣下時某沗與扈從
　　　親炙其事至是方伯寓書于余曰某月某日將
　　　啟先大夫憲副公之兆奉太夫人合塟敢請銘
　　　謹按來狀太夫人姓董氏德州人祖某父某有
　　　隠德年十九歸憲副公初公元配宋夫人生子
　　　浹而卒繼趙夫人又卒聞太夫人賢曰是必能
　　　母吾子既歸果以慈聞子浹登賢書成進士太
　　　夫人力也憲副公起家孝亷筮仕故城知縣調
　　　豐縣攝碭山縣事遷兵馬指揮歴工部營繕司
　　　主事虞衡司員外郎屯田司郎中擢廣西兵備
　　　副使所至有政績方伯齒尚稚未能記憶也比
　　　長太夫人時時言之因謹識不忘憲副卒後十
　　　四年方伯以本省解首成丙辰進士官庶常又
　　　三年授編修又九年
　特簡知臨江府太夫人喜曰可以終爾父之志矣日
　　　督家人治廢圃植蔬茹曰吾兒為清白吏日用
　　　不以煩民也時大盜曾翕糾黨肆掠于江上翕
　　　購二利刄柄置鉄環常著手腕枕臥㑹守乘夜
　　　率健卒往捕翕驚起持刄拒鬬健卒擊折其臂
　　　廼就擒太夫人曰此爾父治碭時捕賊方畧也
　　　清江蠧胥倚收稅作奸立寘諸法平其稅太夫
　　　人曰此爾父治故城時清地丁法也一切措拄
　　　悉以憲副為程合則色喜否則正辭以示誡以
　　　故臨江之政赫然聞于
　　輦下實太夫人之教為多在郡九年㑹有
　㫖命各省大吏舉所屬治行亷能者傳車詣
　　闕江西撫臣以臨江守應
　詔因得奉太夫人便道歸里門其後轉運兩浙旬宣
　　　粤西太夫人皆不欲行方伯决意歸養太夫人
　　　力止之曰我老尚善飯兒正宜報國勿以我為
　　　念也至是既得請晝夜行七十餘日而歸適當
　　　太夫人疾篤彌留之際以視昔賢齧指心動而
　　　精感萬里者寧有媿歟蓼莪之詩有言民莫不
　　　穀我獨不卒説者謂孝子行役痛親歿而不及
　　　見也今方伯朝奏上而夕報可雖未獲長侍膝
　　　下然猶及啟手足親含歛以免于蓼莪之悲則
　　　方伯之孝實以上格天心而
　聖天子推恩恤下之仁尤凡屬臣子所不禁欷歔感
　　　激而隕涕者也自憲副殁後太夫人齋居素服
　　　不飲酒不聽音樂以終其身平居雍雍怡怡而
　　　閨門以内嚴肅有家法卒之日内外孫曾男女
　　　凡八十餘人皆在側嗚呼其可謂壽考令終者
　　　矣太夫人生于某年某月某日卒于某年某月
　　　某日年八十有四憲副官工部時
　覃恩封宜人後以子貴封太宜人子三人浹丙戌進
　　　士早卒濤廣西布政使司布政司潤早卒女一
　　　人孫男八人曾孫男十九人𤣥孫六人銘曰有
　　　子而孝從母之教母曰汝父汝其克傚當官砥
　　　職為時名臣不遺其親用乞乃身
　皇曰俞哉永錫爾類萬里歸來式遄其至生養死葬
　　　孝道始終勒詞幽石揚于無窮
　　　磬山天隠禪師塔銘
　聖人御㝢宏敷至教既已表章六經示生民以日用
　　　飲食而釋氏之書足以覺愚頑而牖良善者亦
　　　往往並存不廢師其學者有能精修戒行奮然
　　　自㧞于流俗之外則尤盛世崇奬所不靳也康
　　　熈己夘春淮揚水溢
　至尊念切民依特事巡省比旋軫濟江
　駐蹕金山之江天寺于時住持僧法乳超樂奏對稱
　㫖偹䝉殊遇因表進磬山天隠語録若干卷言磬山
　　　故僧圓修為臨濟三十一世孫乃天童圓悟之
　　　同法弟大覺普濟傳法之師而臣僧超樂之曾
　　　祖行也天童語録䝉
世祖章皇帝勅賜入藏圓修語録未經續入臣僧不勝
　　　拳拳越日傳
　㫖准入藏超樂率衆僧合掌稽首而退玉書與髙詹
　　　事士竒同與扈從親見其事深嘆釋氏弟子能
　　　不忘其師傳而磬山身殁六十餘年遭際
　聖恩俾其言得傳于後真千古之希遇也閱數月法
　　　乳偕僧夢菴校刻語録成以塔銘屬余余不能
　　　辭爰据大覺所為傳及僧箬菴紀載行實而銓
　　　次之禪師諱圓修字天隠宜興閔氏子天性頴
　　　敏孩穉時出望井邑忽覺真空現前不可名狀
　　　稍長鬻蔬供母至年二十遂茹素而一逐世縁
　　　妄念時作毎黙誦小人閒居為不善章則念起
　　　隨滅後遇講師闡楞嚴經義至一切衆生不知
　　　常住真心用諸妄想故有輪轉因猛念生死志
　　　求出世時聞幻有傳公住龍池為臨濟正宗欣
　　　然往謁之傳示以狗子無佛性語歸而力㕘至
　　　廢寢食母感其道念誠懇即命于龍池出家初
　　　㕘趙州語無所得繼㕘未生前本來面目偶閱
　　　楞嚴見佛咄阿難云此非汝心豁然有悟與童
　　　年出望井邑所見境象無異㑹傳北遊復掩關
　　　誓願精進一日于静中聞驢鳴猛省從此披覽
　　　公案勢如破竹比出關偕天童謁傳于都下問
　　　歴歴孤明時如何傳曰待至此境更與汝道遂
　　　一喝而起傳曰汝尚起縁心耶拂袖徑出詣五
　　　臺與靜淵妙峯諸尊宿扣擊累月還入都適傳
　　　臥疾自念法門事大未盡澄明中夜詣傳跪請
　　　指授語久之傳瞿然起坐曰汝既如是吾亦如
　　　是即下拜授衣拂焉及傳還龍池示寂為經紀
　　　䘮塟畢獨持一鉢深入荆溪之磬山于氷巖雪
　　　窖中誅茅結宇與飢禽野獸為伍十五年如一
　　　日四方衲子聞風麇至于是磬山之名翕然震
　　　于海内浙西報恩寺延請主法席始以老疾辭
　　　繼欲廣龍池之傳曵杖以赴棲金車峯下升堂
　　　闡法不騁機辨不矜慧智以平實心示平實義
　　　使學人積久自悟此其宗㫖也居一年謝世實
　　　明崇禎乙亥九月二十二日距生萬厯乙亥世
　　　壽六十有一僧臈(闕/)十有七初厝報恩寺左後
　　　二十餘年大覺迎厝于宜興海㑹乃建塔焉嗣
　　　法髙弟五人曰林臯豫玉林琇箬菴問山茨際
　　　印中綬皆一時法門龍象而玉林則應
世祖皇帝欽召即所謂大覺普濟禪師者也嗚呼釋教
　　　之傳惟臨濟稱盛天童磬山同出龍池之門而
　　　天童高明廣大磬山沉潛篤實溯其得力各有
　　　同中之異若乃清苦刻厲與昔日之老屋敗椽
　　　滿床雪霰者後先相證則以磬山上續臨濟一
　　　燈不尤為善繼善述矣乎其事跡詳載傳與行
　　　録兹特舉其大要而系之以銘曰粤鏡釋乘宗
　　　風湛然天隠修老滹沱正傳承嗣龍池剏阯石
　　　磬磬聲冷冷羣聾式聴結茅為巢梯不可攀傳
　　　衣五子聲震人寰偉矣大覺昔被
天眷師傳伊阿遹聞追歎
　今皇時邁停蹕江天
　勑允編録梵筴永延䋲䋲紹緒孫復有子滹水源長
　　　沿流不止惟真破妄惟正息厖我述銘語勒之
　　　塔幢磬山峩峩荆溪洌洌聲色既空寧有生滅
　
　
　
　
　
　
　
　
　
　
　
　
　
　張文貞集巻十二
