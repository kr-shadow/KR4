#+TITLE: 野趣有聲畫-元-楊公遠
#+DATE: 2016-06-11 12:25:08
#+SOURCE: github.com/kanripo/KR4d0429 master b8a442de                
欽定四庫全書　　　　　集部五
　野趣有聲畫　　　　　　别集類四(元/)
　　提要
　　　　(臣/)等謹案野趣有聲畫二巻元楊公逺撰公
　　　　逺字叔明歙縣人是集前有咸淳中吴龍翰
　　　　序稱一巻而此本二卷然至元乙酉方囘跋
　　　　原本在上卷末所載囘溪道中一詩乃在下
　　　　巻中使原為二巻則此跋不應介在其間使
　　　　集中原載此詩則囘又必不更錄其全文知
　　　　原集止一卷而下巻為後人所續輯故又有
　　　　丙戌初度詩在作跋後一年也其詩不出宋
　　　　末江湖之格葢一時風尚使然然一邱一壑
　　　　亦時有佳致以久無刋本故選宋元詩者多
　　　　遺之明嘉靖丙申汪元鍚始得本於其族子
　　　　瀚乃復傳鈔集中有至元二十二年乙酉生
　　　　朝詩稱六十平頭慳兩嵗則是年為五十八
　　　　以長厯推之當生於理宗紹定元年宋亡時
　　　　年已十九入元未仕當従周宻之例稱宋之
　　　　遺民然集中春雪詩題下註己夘正月初三
　　　　作正張世傑陸秀夫等蹈海捐生之歳而其
　　　　詩有向曉披衣更擁衾略無一事惱胸襟語
　　　　則是以宋之存亡付諸度外與前朝故老惓
　　　　惓舊國者頗殊且入元以後干謁當路頌揚
　　　　徳政之詩不一而足其未出仕當由梯進無
　　　　媒固不能與宻之終身遁跡者同日稱矣今
　　　　繫之元人従其志也乾隆四十五年四月恭
　　　　校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　總　校　官(臣/)陸　費墀
野趣有聲畫原序
楊君家松蘿白嶽下園池林木蔚然大類魏野之居多
所得趣故其襟懷玉雪不涴㸃塵然天地間風月常新
煙雲不斷君磨墨濡毫畫難畫之景以詩凑成吟難吟
之詩以畫補足觀此一巻則知意匠經營亦良苦矣抑
作詩如市肆冕旒無人問當疇若顧虎頭畫維摩一日
責施十萬二日五萬乎予坐詩窮未之能畫今則自惜
君當自勉云咸淳六四一古梅吳龍翰拜手
欽定四庫全書
　野趣有聲畫巻上
　　　　　　　　　　　　元　楊公遠　撰
　　隱居雜興(十首/)
碧雲深處著吾廬遠却喧囂儘自如呵硯磨氷朝鍊句
擁爐燒葉夜觀書人生窮達乗軒鶴世事盈虚賦芧狙
勘破已無朝市夢軟紅端不上衣裾
身世悠悠付等閒盧仝破屋恰三間暫時結伴牕前月
耐久論交户外山竹鼎篆香消更爇錦囊詩巻改還刪
是非榮辱俱烏有翻笑人間兩觸蠻
老屋荒寒亦自清柴門雖設只長扄數行古𨽻閒居賦
半壁行書陋室銘(闕/)　　　　　　研硃滴露勘黃庭
此生與世雖無補筆底青山到了青
生計新來喜有涯蒔菘栽韮樹桑麻慣眠紙帳三竿日
飽聽萍池兩部蛙往事真成看墮甑凢身安敢望乗槎
一般受用還官樣門外黃蜂為報衙
髼鬆兩鬢欲成絲又是桃紅李白時百歲光陰須藉酒
一生志趣莫過詩世情因向貧中識畫思方知老後宜
却喜半犁新雨過旋分菊本蒔東籬
一味幽閒了此生那曽懷刺謁公卿無官可署名雖晦
有句堪吟思自清棋要藏機何用著琴能識趣底須聲
何當辦取青蓑笠去趂農夫學耦耕
蕭然天地一吟身著向荒村野水濵耳底松聲風奏樂
牕間竹影月傳神無田種秫難謀醉有硯遺家未是貧
除却推敲無别事襟懷拍塞四時春
籬編紅槿障蓬茅半近城闉半近郊苔繡曲蹊千萬㸃
梅窺碧沼兩三梢閒將今古澆胸臆嬾把榮枯問卦爻
一自漁樵分席後清泉白石與論交
槎牙詩骨等梅臞試啓青銅失故吾啖蔗秪應佳境近
解袍那想故人無推排景物歸吟巻安頓江山入畫圖
只此可堪供活計底須舍瑟學齊竽
詰曲通村小徑開依山結屋任低隈無從問字髙人過
有不嫌貧長者來煮茗燒殘柴帶葉脱巾漉起酒和醅
絶憐筆硯香猶在集句曽賡百詠梅
　　中秋(丁卯/)
秋氣平分雨乍晴殘雲斂盡楚天清野人不趂(闕/)花課
贏得今宵看月明
　　雨過閒步
霏微雨過不成泥小步何妨曳杖藜半露好山雲斷續
輕籠淡日樹髙低池塘有夢春生草桃李無言下自蹊
政此新晴猶未定那堪又聽竹雞啼
　　鷺
飄然片雪下晴空終日盤旋淺瀨中行近鷗鳬風致别
立依蒲蓼畫圖同數莖絲髮心何慮一世魚飡體不豐
歴遍江湖真漫浪前身應想是漁翁
　　溪行(迴文/)
通村一徑遶清溪緩步行來曳杖藜風弄柳絲垂裊裊
紅桃映水壓枝低
　　梅花五首
草木根荄暖未回(闕/)
老幹槎牙一半摧水急可曽流影去雪深還不礙香來
赤松孤竹真渠友萬紫千紅總皁臺
髙標獨立歲寒時不受狂蜂浪蝶知樹百千年枯更好
花三兩㸃少為奇暗香踈影孤山句却月凌風水部詩
顧我對渠吟未稳且將淡墨貌橫枝
屋簷斜入一枝低欲為形容頗費思蕭灑花裁氷腦綴
橫斜幹倚斗杓垂風浮香動更䦨後窻映枝横月轉時
最是孤髙難著語只宜索笑莫言詩
橫隔片煙争向靜深藏翠幙全真性霞拖數縷日初沉
月挂一眉天未暝問訊頻敲碧玉枝覓詩踏遍蒼苔逕
有時小醉倚幽窻只藉清香聞得醒
半黏殘雪不勝清可惜梢頭欠月明影不橫斜氷未泮
香微漏洩曉初晴飡氈蘇武應同調披氅王恭想再生
忍凍保全清節在為渠從此定交盟
　　螢
飛螢生腐草熠燿暗中遊貼水燈相照穿林火獨幽風
前疑燼落雨裏訝星流映讀除車𦙍今人肯效不
　　白杜鵑花
從來只説映山紅幻出鉛華奪化工莫是杜鵑飛不到
故無啼血染芳叢
　　雨後
春色相將老幽禽百樣唫一犁新雨驟滿地落花深麥
秀風翻浪秧青水透針年登應可卜稍稍慰儂心
　　前題
沛然傾霔戰驕陽颯颯風來作晚凉吹散浮雲澄玉宇
敲殘枯葉墮銀牀韓檠擢用因書薦班扇投閒被雨妨
自此吟情辜不得一秋景物要平章
　　雪
怪得雲頑凍不開漫空忽攪豆稭灰青留一半窻前竹
白勝三分屋外梅剡曲舟應撐月去灞橋驢想得詩回
吾儂喜有煎茶興不羨銷金帳底杯
　　白茅道中
支笻過嶺坳對景試推敲野水書之字山田畫卦爻雲
歸峰露頂葉落樹留梢問此名何地人言是白茅
　　次程斗山韻
口作蛬吟肩聳山了無縈繫一生閒夢回春草池塘外
詩在梅花煙雨間但得雙眸長炯炯從敎兩鬢自斑斑
此身窮達何消問天道乗除去復還
　　次呉篁嶼山行
詰曲深林小逕斜杖藜徐步訪山家老翁(闕/)　無祗待
禁酒官嚴又禁茶
　　聞鵑(庚午春時/寓乳溪)
帝魄聲聲切敎儂聽不禁都緣傷國破豈是怨春深枕
上幽人思燈前逆旅心花枝疑恨血到處映山林
春䦨聞杜宇歸去意難禁蜀道連天嶮郫城隠霧深差
池當日事懊恨此生心閱世多興廢君休憶故林
　　次程直學秋雨感
一雨戰秋陽風生衣袂舉更不假蒲葵秋陽𦕈何許渾
如赫赫人其技只鼯䑕須信有循環凉生屏煩暑此意
黙領㑹何勞向人語
　　弔訥相次仲宣韻
兩字清忠帝衮褒都緣穏把濟川篙後來諸老多成敗
何似先生勇退髙
官居鼎鼐只儒酸雅淡襟期耐歲寒拂袖乗箕天上去
斑斑青史後人看
　　始生書懷
非賢非智半癡聾性禀天然雅淡中閒閲廢興槐國夢
細思得失楚人弓事無欺世心何愧詩為傷時句不工
却謝梅花開幾㸃年年此日伴山翁
　　黃山(借黃台題問/政山房韻)
古今墨客兼騷客推許黃山甲衆山三十六峰層漢外
百千萬岫亂雲間鍊丹帝往名長在搗藥仙歸臼已閒
葉落花開人寂寂雄鳴雌和鳥關關瀑湍巖罅常飛沫
砂現崖巔未帯殷水畔青牛眠正穏源頭白鹿去仍還
清潭易見魚翻錦幽洞難窺豹露斑著罷棋枰留嶂頂
流來桃片㸃溪灣鸞翔弄影非無侶鶴唳衝天豈類鷴
空谷伐柯樵父逺平川喚犢牧兒頑石缾傾注泉那竭
瑤草敷榮地匪慳老檜絡藤纒夭矯蒼苔蝕徑遶迴環
遙知衲子明空苦應笑貪夫競觸蠻斷續小橋艱跋涉
崎嶇絶磴費躋攀枝頭菓熟猿爭取樹杪梢枯鵲為刪
虎踞風前疑嘯吼龍潛潭底想盤跧水簾珠貫何曽捲
石室雲封底用􁁧對峙容浮髙聳峭合流曹院響湲潺
湯泉浴起能輕骨藥鼎飡遺可駐顔勝概不窮吟不盡
一時模寫在人寰
　　宫詞
燕語鶯啼日正長六官桃李閙春光妾身雖未承恩澤
却喜君恩澤萬方
　　次敏齋陳先生月艇
小池新艤野航輕分得江湖一段清最是好天良月夜
嬋娟冷浸入窻明
　　悶書
悶來咄咄向空書怪底年來每事踈著脚左如旋磨蟻
進身難似上竿魚不逢賢者休彈鋏謾說侯門可曳裾
畢竟歸農為上策買將蓑笠去耕鋤
　　次氷寮尤倅落葉
陡覺老秋郊山臞出嶺坳蕭騷風脫葉清峭樹留梢漸
失牛羊徑難藏鸛鵲巢爐燒供夜讀童掃莫輕抛
　　偶成
世路崎嶇蜀道難長年兀兀坐柴關詩才得句心先喜
事不縈懷夢亦閒已種蒼竿環碧沼旋營矮屋傍青山
倘來軒冕雖無分贏得優游天地間
　　次蘭臯自詠
生來無分對書燈却喜逢人便眼青枵腹謾臨求米帖
學耕頻勘相牛經崚嶒骨相身長健磊磈襟懷鬢未星
密掩柴扉盤膝坐人非人是底須聽
　　次宋省齋避暑
何處避炎威好是幽人屋拂拂來清風蒼松間脩竹坐
久細哦詩惜不療飢腹念彼田舍翁桔橰聲斷續誰知
漢陰老抱甕灌園谷頋我本無機所願年榖熟
　　寓乾明觀五首
梗跡寄琳宫蕭然萬慮空觀碁評勝負拂劍認雌雄香
篆消還續缾花白間紅自憐閒雅趣恰共羽流同
無奈雨潺潺驅除惡况難三杯官酒薄一掬客心酸畫
巻慵拈起書編謾展看更誰堪與話時對老黃冠
多謝老彌明金芽石鼎烹一甌浮雪白兩腋覺風清齒
頰回真味詩聨悟道情北窻髙卧處魂夢到蓬瀛
丹室白雲深紅塵不受侵鳴琴驚鶴夢彈鋏恐龍吟只
有清虚事全無名利心謝渠為下榻買酒共儂斟
月色上窻紗移來竹影斜夜深人已寂更轉鼓頻撾杜
宇驚幽夢銀釭墜細花一時渾不記身在羽人家
　　大佛頭次程斗山
丈六金身本自然如今丈六未齊肩當時若起亭亭立
只恐纔餘尺五天
　　清明日雨中聞鵑二首
蜀魄抑何靈年年不負盟才過百五日便作兩三聲渠
自懷歸計人因惱别情凄凉無處著那更雨如傾
家輕授鼈靈不擬再尋盟故業成荒址中心飲恨聲廢
興猶反掌今古總傷情最是初聞處令人淚欲傾
　　借虚谷太博狂吟十詩韻書懷併呈太博十首
鐘鼎簞瓢信宿緣且將閒逸度餘年詩敲雪月風花夜
畫捲江湖煙雨天三尺焦桐方外友一泓老硯郭邊田
自慚埜趣無拘束敢和清吟一十篇
竹馬纔抛又是翁年來自覺轉疎慵欲開竹下三三逕
還借毫端六六峰處世竟無非理事對人那有可慙容
浮沈聊爾從吾好却笑南陽說卧龍
幽事知誰可共論烟浮清曉月黃昏吟梅細味逋仙句
植蕙閒招楚客魂暴富小池蛙奏樂安貧陋室席為門
吾生幸自無榮辱一任傍人笑作村
頭顱搭颯一山翁萬事隨宜敢諱窮不結東華塵土夢
何干北海馬牛風半生蹤跡從容裏一片襟期冷淡中
兀坐有時㕘世味古今興廢轉頭空
失笑如何了此生須敎日日醉烏程是非不較人情好
窮達休論世路平釣月耕雲何限樂枕流潄石有餘清
近來轉覺身强健賸喜雙瞳炯炯明
書劍謀生總不成效渠東野以詩鳴未知唐宋源流異
却喜江湖句法輕肩聳每同臞鶴立口唫端似冷蛬聲
自憐絶少驚人句生怕人傳浪得名
一生不把兩眉愁厭聽瓢聲笑許由願荷鋤來翻畎畝
懶攜刺去謁公侯酒傾明月清風夜詩琢空山落木秋
坎止流行俱莫問自然霜雪未䝉頭
吾廬近野却依城彈壓風光藉酒兵山色可供圖畫趣
泉流聊當管絃聲眼前無事方安逸天下豐年即太平
權勢從來難倚仗秖宜孤立度浮生
身世悠悠歲月侵兒時歴練到如今梅臞元禀氷霜操
松老猶堅鐵石心世道任從渠否泰人情豈為我辰參
欲知卜隠在何處寂寞荒村煙樹深
逕曲通村深復深聽鶯吟歇聽蟬吟園林幽雅已成趣
朝市紛華豈到心匣冷馮驩長鋏劍壁懸元亮不絃琴
故知忤世皆緣直有口從今只合瘖
　　一溪趙宰惠詩次韻謝
古歙遭逢定宿緣作成和氣致豐年一溪浪靜一溪月
百里民安百里天草茂圜扉花滿縣雨餘村落水通田
正慙欠識荆州願忽拜雕氷鏤玉篇
　　髙齋韓東尉用前韻見寄次韻謝
世間名利我無緣飽看黃花又一年鬢有幾根從帯雪
心無一事可欺天築居易辦觀梅閣取醉難謀種秫田
欲謁昌黎論此意那知先已寄新篇
　　聽磵泉琴次趙丞韻
來謁磵泉琴都忘利與名初聞心地爽飽聽耳根清三
峽流波勢九臯鳴鶴聲更期明月夜共此暢幽情
　　生朝(巳巳/)
初度今朝四二年頭顱堪笑尚依然故廬僅有三間月
負郭曽無二頃田雅淡生涯圖畫裏清新吟思竹梅邊
焚香只祝吾親健此外窮通付老天
　　清明後旬日不聞鵑
過了清明又一旬不聞杜宇免傷情算渠㑹得羇人意
應向山林僻處鳴
　　次程斗山村居韻十首
隠迹深村裏年今四十餘謾攜三寸管欠讀幾行書愛
竹和煙種移梅帯月鋤簞瓢還自樂飯糗茹青蔬
蕭灑園池上依然一故廬蒼苔封曲逕老鶴伴閒居計
拙身還逸顔酡鬢任疎日長無個事窮達儘教渠
山勢主賔立溪流涇渭分景幽詩易得興逸酒難醺有
累營家燕無心出岫雲若言朝市事毫髪不曽聞
融和天氣好攜杖作清遊景物自消長禽言或去留人
登山際寺花暎水邊樓欲寫歸唫巻敲推手不休
搔頭無别想得句但長吟懶到風波地堅存鐵石心人
情從冷熱世態任浮沈却喜虚簷外清吹滿竹林
茅結兩間月白雲分半間利名俱拚捨雲月共清閒來
轍元無俗論交賴有山謝渠梁上燕社後又飛還
山中閒宰相日日有蜂衙劍㦸門前竹槍棋鼎内茶鶯
歌㗋宛轉蝶舞翅欹斜只此堪娯樂何消解語花
村疃多幽趣誰言景象稀雲欹山卸帽苔長石添衣一
歲驚春老千林覺綠肥可憐雙蛺蝶又傍菜花飛
生來疎拙甚怕與俗流同頗識一丁字寧牽兩石弓夜
敲篩柳月曉對落花風但得身無事何消效送窮
詩骨清臞甚幾如沈隠侯自編籬象眼為䕶笋猫頭日
有丘園樂身無世俗愁憐渠名利客汨汨幾時休
　　再用韻十首
非郭非山住蕭然樂有餘晝長延客話夜靜課兒書藥
潤晴時曬畦磽雨後鋤近來生計好新味富佳蔬
數椽欹欲壓髣髴玉川廬不結市朝夢惟便水竹居靜
中諳世味貧裏見親疏忽怪幽池漲元通灌稻渠
村深林密處路向小橋分屋老誅茅葺腸枯借酒醺廢
興隨反掌富貴等浮雲近更澆漓甚傷懷不忍聞
林塘幽復僻俗士可曽遊景物因人勝茶𤓰為客留納
凉尋密竹凝眺倚層樓浮世榮枯事從今莫問休
閒拂蒼苔坐新蟬伴我唫有山堪著眼無事可縈心風
細荷香度池清鳥影沈詩成慙句拙那得落雞林
孤竹赤松子定交泉石間不關渠勢利落得自蕭閒畫
寫景中景雲分山外山興來時散䇿興盡便知還
遶簷森竹木環列類排衙供客何消酒論文只藉茶禽
聲喧晝永日影印窻斜更有清虚事凭欄看藕花
地僻人煙少林深轍迹稀折蕉當巨扇裁葛作單衣田
綠秧初遍梅紅雨後肥茅簷喧閙處紫燕引雛飛
平生丘壑趣閒雅更誰同養竹苔三徑栽花地一弓棋
邊消永日琴上鼓薰風靜裏謀生計優游道不窮
骨相寒如許那封萬户侯紅顔非藉酒白雪未䝉頭事
少渾無夢身閒豈有愁老天能覆我飽暖四宜休
　　三用韻十首
卜築郊坰外寛閒一畝餘汲泉朝灌菊炙燭夜觀書酒
熟邀朋酌園荒課僕鋤喜嘗紅稻飯旋薦晚菘蔬
地不喧車馬蕭然一草廬曲通樵牧逕正合埜人居秋
老欣禾熟林寒覺葉疏髙歌仍鼓腹世事豈關渠
屋頭明月上此夕又秋分千里人俱共三杯酒自醺河
清疑有水夜永喜無雲桂樹婆娑影天香滿世聞
人生期滿百有興且追遊白髮來非約青春去莫留兎
烏雙轉轂今古一凭樓莫問窮通事從今付分休
夜凉清似水凄切只蛬吟喚起離人思催殘懶婦心敲
梧風淅淅篩竹月沈沈顥氣微茫裏依稀見遠林
性野耽幽隠茅茨一二間身侔黃鶴瘦心與白雲閒囊
裏詩無俗毫端畫有山忽驚時節換塞鴈又南還
不作皺眉事何煩古押衙且嘗桑落酒更瀹雨前茶風
鋭霜初結天寒日易斜莫言秋色老猶自有黃花
陡覺秋蕭索林端葉漸稀菊殘堪作枕荷老不成衣著
句愁詩俗持螯喜蟹肥晚來風色緊吹起荻花飛
生計雖隨分年來迥不同窮通槐國夢得失楚人弓世
事埋雲月人情過耳風但教强健在佳况自無窮
無官堪受祿有橘當封侯俗事退三舍唫情出一頭䇿
笻枝縱步買竹葉澆愁又是秋歸去推移不暫休
　　四用韻十首
探梅時節近春小已秋餘飯足農家樂年豐史筆書籬
隈眠蠒栗池淺立舂鋤對景閒唫句風騷没笋蔬
朝市何曽夢山林自結廬清幽無俗事蕭灑類僧居地
鎖苔痕潤池窺竹影疎毎畨新雨過門外水成渠
朔風號萬竅冷色倍三分榾柮爐偏暖茅柴酒易醺烘
梅慳愛日釀雪布彤雲今是豐年瑞吾儂政樂聞
小醉初醒後衝寒作興遊宿雲山頂散殘雪樹根留簷
溜懸氷柱風威凍玉樓欲唫唫未穩歸擁地爐休
夢覺燈初燼搔頭謾短唫人生隨宿分世慮莫縈心霜
結風聲息參橫月影沈此時朝市客爭似卧家林
活計人知否無聲詩句間髙低煙樹古來往釣舟閒練
挂千尋瀑屏圍幾座山天涯無限景只仗筆追還
捲起黃紬被何消道放衙瓦盆常貯酒雪水旋煎茶但
得詩聨穩從敎竹屋斜助儂髙興處索笑共梅花
六出新裁就漫空密又稀獨行無鶴氅冷卧有牛衣竹
頂千鈞重梅添十倍肥品題輸謝女柳絮逐風飛
愛梅能獨立不與衆芳同花貯香千斛梢籠月一弓倚
松還傍竹洗雨更梳風和靖清吟後題評愈不窮
因循身漸老性懶謁王侯嘗到新藍尾翻餘舊厯頭春
來雖可喜歲去抑何愁桃板書聨句三平二滿休
　　見遠樓次敏齋陳先生韻
目欲窮千里樓頭著意看雲橫知岫遠野迥覺天寛對
景詩懷壯乗風衣袂寒主人還解事容我恣憑闌
　　次汪制議梅巖韻
梅倚幽巖頂花開碧蘚枝了無脂粉態惟有雪霜姿一
㸃香清遠千年樹倔竒和羮風味在那許浪題詩
　　覽鏡
覽鏡顔非昔相將老態催青春彈指去白雪上頭來興
逸三杯酒詩清百咏梅襟期除此外萬事付悠哉
　　閏九日
九日重逢惱肺腸世情底事便炎凉今朝有酒還堪醉
不信黃花不復香
　　喜晴
厭聽滴簷聲風回喜乍晴潤添新柳重瘦損落花輕山
翠雲初斂溪渾水漸清埜人無别事杖策又郊行
　　促織
促人機杼意殊深徹夜啾啾不絶唫莫入五侯庭院去
青蛾紅粉少知心
　　除夜
老境漸相干饒儂鬢未斑歲華今夜換天道此時還累
重家常儉身輕心自閒莫愁生計薄筆底有青山
　　再謁紫極宫
一去重來已十年頭顱堪笑尚依然何當了却塵紛事
來結梅花紙帳緣
　　偶得李竹屋居士摘和靖先生梅詩四聨演成八
　　　韻句工而韻險似難繼和愧不自揣僣敢續貂
　　　珠玉在傍覺我形穢五首
疎影橫斜水清淺氷容不比尋常見若非采石謫仙魂
定是汨羅騷客面鶴膝枝低俯鏡奩鴨頭波靜澄江練
憑誰説與老孤山敢續君詩君莫厭
暗香浮動月黃昏斗轉參橫月闖門香一線通清曉夢
影千枝寫悄詩魂荒寒老屋疎籬處寂寞斷橋流水村
青女横陳雞唱徹懸知煙霧暝雲根
雪後園林纔半樹支笻細認孤山路雲頑未斂風更嚴
木凍且僵天欲莫冷蕋依稀無處尋清香髣髴暗中度
翻思立馬老坡翁月上黃昏方得句
水邊籬落忽橫枝不受狂蜂浪蝶知萬紫千紅俱寂寞
三花五蘂自新竒風號浪湧連天起雪作雲凝拂地垂
此景此時難著脚輸渠耐冷立江湄
池水倒窺疎影動任渠羌管吹三弄碧波清淺淨無痕
老榦槎牙堅耐凍花放羞同桃李場香來偏惱詩人夢
當年曽醉老師雄翠羽雙雙疑作鳳
　　江草塘袖詩言别次韻以餞
數日君不來欲賦莫雲詩今朝忽過我歡然如先期談
論已忘倦坐卧猶㤀機正爾躊躇間袖出言别詩且知
束錦囊届途無多時使我心為感使我心為悲此意竟
何如寫作送行詩君不鄙我句喜色形鬚眉明朝天一
方胥㑹知何時
　　次蘭臯呉堂長曉起
曉起披衣不奈寒搔頭自愧轉疎頑吟情冷淡梅花外
畫思微茫煙雨間有興何妨終日醉無求贏得此生閒
要知人事循環理歲月推移去復還
　　生朝
浮生四十自今朝一味清閒宿分招山在筆端長不老
雪於鬢裏幸相饒有時得句難緘口無事干人懶折腰
多謝梅花為我壽年年先放小溪橋
　　贄雨村施權宰
旌斾來時桂未華如今煙柳又藏鴉一塵不著千家月
萬象無私滿縣花草茂圜扉春寂靜吏閒庭院燕諠譁
剰膺當路飛騰剡玉笋催班已有涯
　　偶題
鵝黃又染柳絲絲自笑勞生作麽為雨耒雲耕三寸管
風櫺月牖一聨詩酒逢知己何妨醉事不如人且待時
秪恁眼前隨分去展開懷抱豁雙眉
　　懶
踈懶春來分外添蒲團兀坐地爐邊關心事少夜慳夢
酌酒杯多晝亦眠琴有徽絃姑挂壁詩無眼目謾成篇
自憐不似門前柳才得東風翠拂天
　　次黃山中山居韻
山居無一事所得趣何深閲世秋聲賦存心夜氣箴步
徐攜葛杖興逸鼓嵇琴最喜疎籬下悠然見翠岑
　　又
結茅林麓久老大鬢絲多浮世幾棋局生涯一釣蓑位
卑希少室飲醉達無何勘破紅塵事風恬水不波
　　雪月梅
寒梅開後雪初晴斂盡殘雲月又生月映雪時梅更好
梅橫月處雪爭明羨渠結伴成三白添我相親即四清
今夕細吟詩説與來年此際莫寒盟
　　次趙篷窻歲莫
人間厯日又天頒造化推移豈暫閒春到却添詩思好
年髙何惜鬢毛斑非干已事慵開口不受人情免厚顔
試問近來知我者梅花之外只青山
　　有感
勘破浮生且任真底須苦苦役精神静觀歴代千張紙
細數英才幾掬塵朝市只尊黃閣貴山林誰念素衣貧
何如領取閒風月贏得襟懷日日春
　　旅寓
憶昔離家日村村煮蠒香因循淹五月次第過重陽排
悶詩多感懷歸夢最長君言名利事都只付亡羊
　　池塘生春草
燕寢凝香夢更清夢回得句快唫情可憐人化遼天鶴
池上年年草自生
　　偶成
抱膝長唫更短歌百年身世易蹉跎事逢如意從來少
詩不驚人空自多暖日烘時花著子東風吹後草成莎
看渠天道無私覆寒谷陽春有脚麽
　　次蘭臯擘蟹
江湖郭索草泥行不料遭人入鼎烹勇恃甲戈身莫衞
富藏金玉味還清持螯細咀仍三詠把酒髙唫快一生
鱸膾侯鯖應退舍算渠只合伴香橙
　　旅寓岑寂中園丁送花四品因賦五絶
倚遍闌干日欲斜春光撩動客思家園丁頗識人岑寂
特地攜來四品花
玉蘂花開觸處芳甆缾安頓細平章怕渠不肯梅花弟
能趂春風七里香(右山/礬)
百葉夭桃簇絳綃向人含笑態妖嬈開元天子曽擡舉
簪向妃冠恨便消(右緋/桃)
西蜀名花别樣芳玉環睡起試新粧化工還有無情處
秖與胭脂不與香(右海/棠)
粉綃細剪綴枝條無奈盈盈笑靨嬌最是短籬遙認處
渾如臘雪未全消(右雪/條)
　　次菊披汪判丞
襟期坡上菊禀得一天秋德述須銀管詩唫聳玉樓不
關心富貴愛隠迹林丘只恐符商夢桃源莫可留
　　次蘭臯秋感
向晚郊墟送嫩凉征鴻㸃㸃又南翔年光迅似離弦箭
世事艱於上水航月不冷炎來户牖詩多凄怨感蛬螿
秋容莫道全蕭索籬菊芙蓉競試粧
　　次宋省齋立秋
纔見春花榮又見春花謝花謝綠成陰瞬目逢炎夏誰
知俯仰間祝融便回駕却喜西風來美矣難酬價且效
柴桑人寄傲南窻下此意自領㑹那許傍人借所願無
榮辱靜中觀物化
　　病腰
偶病腰疼失步傷艱行終日坐胡床非干騎鶴因錢重
豈是懸魚為帶長倒屣蔡邕那敢效休官陶令却相當
名方細檢無良劑秖好頻頻酌酒漿
　　雪十首
萬籟更深寂不鳴窻間恍覺月微明情知是雪疑非雪
忽聽前村折竹聲
無奈風威冷逼衾起來搔首更披襟方知攪下漫空雪
已積堦前尺許深
秖應王母宴瑤池宴罷羣仙趂醉歸駕鳳鞭鸞仍馭鶴
滿空風捲羽毛飛
天敎塵世換規模萬象憂愁心未孚一夜蒼松鬚白盡
青山頓覺老頭顱
堆瓊積玉遍堦除個是騷人富貴餘莫道得渠無用處
寒窻能映夜觀書
造化須臾變物華園林無處不梅花三間矮屋清溪上
疑似林逋處士家
喧呼童稚塑獅兒髣髴形模便有威枯炭㸃睛鈴用橘
酒杯疊疊印毛衣
臘前三白兆豐年此話農家萬古傳近值世更人事改
生民全藉老天憐
雪滿乾坤月滿天剡溪風景尚依然戴逵仙去徽之死
乗興無人更棹船
徹夜陰風恣怒號誰家帳底飲羊羔何如榾柮爐邊坐
雪水煎茶興味髙
　　春夜雪再用韻(己卯正/月初三)
東風怒撼樹梢鳴凍住頑雲黯不明兀坐爐邊閒側耳
春蟲撩亂撲窻聲
向曉披衣更擁衾畧無一事惱胸襟起來㸃檢窻前雪
地上無多屋上深
詩夢關情草滿池東皇已向歲前歸怪渠楊柳搖金未
底事漫空絮便飛
江梅帶雪狀糢糊梅雪相逢意不孚雪遜無香梅遜白
雪消梅現舊頭顱
茆簷堆積未消除仔細觀來半尺餘臘後春前知幾白
豐年可卜史官書
瓊林玉樹競奢華老眼光搖眩有花莫是幻成銀色界
樓臺勝處梵王家
仙禽灑羽半天飛疑是歸來老令威粧㸃江鄉堪入畫
漁翁披得滿蓑衣
數聲爆竹入新年萬紫千紅信息傳巽二攙先施妙手
花開頃刻更堪憐
一色寰區水墨天了無塵翳自天然惜乎官禁缾無酒
勝賞空辜藥玉船
雪霽風猶萬竅號微唫擁鼻袖無羔一寒如此還風味
和得詩成句法髙
　　苦雨
滴碎空堦頗厭聽惱人况又近清明三分春忽二分過
十日天無一日晴寒沁柳眉愁寂寂濕凝花臉淚盈盈
蒼穹好憫雲霓望留作甘霖助有成
　　次羅梅谷詩畫總觀
梅谷梅應占作魁不論時節遣花開傳真舊説華光老
詩到林逋俱壓倒華光去後誰逼真補之筆底生陽春
月香水影許多態竹外斜枝奇且怪後來若問誰解無
聲兼有聲須還梅谷野趣相與共推評
　　雪消
風姨剪水作花鈿鋪遍乾坤惜不堅滑滑淤泥溶暖日
潺潺簷溜滴晴天山頭白了青還在梅臉肥添瘦復前
倒指兼旬猶是臘願期再作兆豐年
　　次宋省齋木犀二首
西風生桂子香色總關情籬菊宜交友山礬可弟兄慣
承秋露重獨占楚天清對此須吟句呼童索管城
顥氣清如許全鍾在木犀碎金羞色淺片腦愧香低根
析蟾宫種詩唫蠒紙題折來供鼻觀何用上天梯
　　見竹溪羅權府
琅玕萬箇碧雲深長覆晴川數畝陰渭水侯封元有節
葛陂龍化本無心波光靜處涵清影灘瀨鳴時和好音
除却寒流相映外此君那許俗塵侵
　　見古梅呉府敎
萬木風饕凍欲癡孤根逗暖正斯時樹槎牙歴百千歲
花摘索開三兩枝兄弟山礬應未稱交朋松竹恐相宜
玉堂標致和羮味可是香名滿世知
　　次宋省齋懷竹洲
蒼洲無恙在依舊匝溪灣闌䕶竹三逕屋環梅數間幽
池生草夢危石繡苔斑遙想銜杯處何曽醉玉山
　　探梅
傍水尋梅步水湄輕寒輕暖日斜時不辭二里還三里
且看南枝又北枝蘂勝珠圓香勝腦花如玉潔蔕如脂
絶憐疎影横清淺欲為題詩未敢詩
　　次省齋桂花
羨君詩句正而葩閒對西風賦桂花可惜分來蟾窟種
如今開遍埜人家
　　池上芙蓉
小池擎雨已無荷池上芙蓉映碧波初試晨粧銅鏡淨
未醒卯醉玉顔酡一秋造化全鍾此十月風光尚屬他
除却籬邊叢菊伴别誰能奈曉霜何
　　次朋山鄭管轄韻
朋山心與白雲閒一㸃塵囂不可干披褐朝真香篆裊
登壇召將劍芒寒棋枰子落鳴飛雹石鼎茶煎吼怒湍
待得功成丹九轉願隨雞犬事劉安
　　次趙都使心田壽域韻
非園非圃亦非坰寸地無多好力耕豈藉鋤犁開曠蕩
但除塵垢自和平雲收月挂天長淨水止風恬浪不生
壽域預營真得所王家蠒室可齊名
　　借汪路教韻題趙東麓判丞臨清堂
結屋俯清溪蕭然迥出奇書藏千萬巻梅浸兩三枝入
竹風聲細移花日影遲樂山仍樂水何慮復何思菊有
陶潛逸蘭無屈子悲娯情琴上操遣興局間棋對客頻
傾酒臨流賸賦詩要將閒度日只恐道關時觸目多幽
致留題總色絲細唫増敬羨貂續匪佳辭
　　逺浦歸㠶(瀟湘/八景)
江山勝處簇人家樓閣重重枕水涯試倚闌干凝望眼
㠶歸遠浦隔蘆花
　　烟寺晚鐘
山寺鐘敲晩照殘僧歸雲暝費躋攀浮屠屹立巔崖頂
恰在煙嵐紫翠間
　　平沙起鴈
極目青山帶夕陽平沙漠漠水茫茫幾聲漁笛蘆花外
驚起斜飛鴈一行
　　江天莫雪
垂垂四幕凍雲頑萬木號風晚更寒繫纜漁人歸去後
亂飛柳絮滿江干
　　瀟湘夜雨
薄莫維舟古岸邊濃雲潑墨暗江天道林嶽麓知何處
雨打篷窻夜不眠
　　洞庭秋月
月色湖天浸岳城蘆花渺渺白鋪汀玻瓈萬頃清無滓
只有君山一㸃青
　　山市晴嵐
橫嵐髣髴抹髙岡村市人家釀􁉷香溪上曉來爭渡急
裹鹽沽酒趂虚忙
　　漁村夕照
一簇漁家古渡頭生涯只在幾扁舟歸來曬網斜陽外
欸乃數聲煙樹秋
　　上趙相公二首
天教古歙巧遭逢和氣薫蒸蠶麥豐重見龔黃宣德化
再生韓柳振文風萬間廣厦人人共千里明蟾處處同
端的相門還拜相魯公行即繼周公
徹骨清貧頗自憐生涯淡薄只隨縁搜羅景象畫多趣
抖擻襟期詩幾篇毛穎漫供煙雨耒石泓聊當稻粱田
化爐倘賜甄陶意便是人生際遇年
　　次姚吏隱惠詩韻
相逢一笑信前緣聞道先吾豈較年灑落襟期良夜月
衝融氣宇小春天喜評曲直人間事懶問肥磽郭外田
忙裏依然清興在時時不吝惠新篇
　　龍金庵次壁間韻
續得遠公𣲖結庵千仞巔利名俱拚捨寒暑任推遷供
佛燃香篆餐松嚥石泉箇中三昧處克廣自無邊
　　學稼
塵埃面目半生勤去住渾如出岫雲腹餒謾揮求米帖
囊空徒誦送窮文詩書滿架何堪煮稌黍盈疇政樂聞
欲辦煙蓑并雨笠願隨田叟學耕耘
　　學圃
蕭然身世儘寛舒剰有工夫學種蔬每汲清泉勤抱甕
旋鋤荒圃謾攜書綠葵紫芥香尤美春韭秋菘味有餘
時擷鮮苗烹石銚朱門肉食不如渠
　　學漁
年來懶問是和非謾向滄浪理釣磯折取綠荷充蒻笠
收將紅芰緝蓑衣秋風蓴菜鱸堪膾春水桃花鱖正肥
身逐煙波逃世慮沙鷗汀鷺共忘機
　　學樵
因嫌蹤跡混塵囂腰斧髙歌去採樵欲效買臣無貴骨
何如王質有仙標丁丁伐木空山外軋軋肩薪小逕遙
一任雪天霜月夜且將帶葉地爐燒
　　次江草塘
西堂夢徹草塘春得句渾無半㸃塵却喜寥寥千古後
只今分付與詩人
　　次黃山中進退韻以餞
㑹聚渾無定雲萍一樣觀今朝酬俚句明日隔重山鴻
便書須寄秋期盟莫寒算來無遠别底用唱陽關
　　次呉篁嶼贈别
每嗟人世等浮漚會聚如雲散復收詩賦别情無白雪
酒澆離思有青州見梅須寄一枝信對月還關兩地愁
此去若逢風雨夜肯思細話對床不
　　次余靜庵寒夜詩思
地爐煨芋栗兀坐數寒更香篆消重爇銀釭剔復明月
穿窻隙過風拂樹梢鳴喚醒唫邊興敲推睡不成
　　又
拂拭蒲團坐從渠歲事更年來心益壯老去眼増明月
牖描梅影風簷撼鐸鳴撩儂詩興動得句自天成
　　蠟梅
一種孤芳别樣奇化工鎔蠟雪霜時正憐粉蝶歸何處
却怪黃蜂集滿枝衣效道粧香惹袖面侔佛相臉無脂
清名也受梅花號底事林逋不贈詩
　　逗春海棠
蜀地名花迥出奇玉環卯醉未醒時只開春暖二三月
偶冒冬寒四五枝曉帶清霜濃傅粉晚迎紅日淡勻脂
惜渠未敢輕攀折子美如何少得詩
　　除夜(戊寅/)
簷溜聲中送舊年團圞笑語不成眠忽驚雷吼三更後
始悟春回半月前桃板欲題詩未穩燈花頻結兆開先
明朝賀客無祗待汲水煎茶當酒傳
　
　野趣有聲畫巻上
欽定四庫全書
　野趣有聲畫巻下
　　　　　　　　　　　　元　楊公遠　撰
　　次黃山中首尾唫
雙井源流綽有聲襟期一片玉壺清唫成物外風騷句
付與人間月旦評隨柳問花知雅興論心握手見交情
英雄摽致真難敵雙井源流綽有聲
　　初度寓郡
得失榮枯付分休康强之外復何求靈臺洞徹天無夜
銀海精明月正秋謾賦律章酬誕節旋沽官醖破羈愁
生來結得梅花伴長占春風第一籌
　　次余靜庵晚望欲雪
凝眸天欲莫烏鵲認巢歸萬竅號風急千林脱葉稀雲
頑垂地暝屋冷帶煙霏黙想滕郎意商量剪水飛
　　再韻
牧䜿橫清笛騎牛引犢歸陰凝山髣髴暝合樹依稀風
逼衣裘冷天將雨雪霏倚闌遙睇處接翅有鴉飛
　　自述
年踰半百頗酸心眼底朋儔試選掄松竹梅花三益友
詩書畫巻一閒人北窻髙卧那非樂南阮甘貧只任真
却喜生無榮辱事底須姓字動朝紳
　　次宋省齋問月
開樽酹酒問嬋娟來照人問是幾年從古到今今復古
纔圓又缺缺還圓隔千里共何同異描萬象真無醜妍
最是婆娑仙桂樹新枝不長出青天
　　借張山長韻呈方虚谷三首
幡然何事賦歸來領畧黃山醻玉杯敲月幾編雖滿世
澤民一念未宜灰笑呼臞鶴梅邊去旋買寒花竹外栽
襟度汪汪千萬頃眼青應為野人開
歸來黙坐似心齋南北曽穿幾緉鞋踏遍關河才思古
名知草木宦情佳桐江勝景歸唫巻練水寒雲入壯懷
試數時賢誰敢並蘇黃端的是同儕
樓臺寂寂白雲堆三徑縈迂鎖翠苔怪得菊松多喜色
秖緣琴鶴已歸來人瞻北斗光尤燦門對南山掩復開
野客再持漫刺謁不應袖手又空回
　　次韻别黃山中
相逢秖在萬山阿每愧才踈藉琢磨昨日忽來明日去
會時常少别時多茶聊當酒匆匆話詩為言懷細細哦
折得梅花須寄我不然攜杖早相過
　　九日
造化推移秋意深安排景物逐時新又逢九日寒花節
不覺三年逆旅身烏帽戀頭渾忤俗白衣送酒竟無人
翻思杜牧牛山句誰解清唫繼後塵
　　次宋省齋九月十日
恰説重陽又罷休奈何烏兎去悠悠可憐節後人心别
未信花前蝶意愁病裏不禁三盞酒客中虚負一年秋
來年昨日登髙興强健還能痛飲不
　　次省齋韻覓友梅索笑集不䝉見惠再借韻
巨編藏古錦風雅續遺音雷電欲下取辟易不敢侵真
趣誰領會一如陶潛琴所言正而大詎比鄭聲淫疑有
造化爐煉鐵成黃金箇是絶世寶何必問西琛有時唫
竹外竹影弄清陰有時歌梅邊梅香散水沈所以形之
句毋乃得之心俗子敢再請幸爾勿沈吟
　　次宋省齋七夕雨三首
自笑生來作麽為百無一解太癡愚今宵欲覓天孫巧
未審天孫乞我無
織女河邊渡鵲橋風吹仙袂舉飄飄洗車一夜霶𩃱雨
圖得人間起旱苗
人言此夕會雙星騃女癡兒競乞靈學織學耕非我事
何如牛角自橫經
　　次姚舍人二首
披起綿衣換葛裘不禁時序去悠悠呉江楓老蕭蕭下
紫塞鴻歸㸃㸃秋幾幅蠻牋詩狀景一聲羌笛客凭樓
羇懷正此無聊奈細雨簷花分外愁
斜岸烏紗落魄裘得寛閒處且悠悠任渠名利濃於酒
顧我情懷淡似秋黃菊蒼松陶令宅清風明月庾公樓
翻思二老今何在景物依然惱客愁
　　次友梅編校獨卧牀
梅花紙帳伴書窻氊褥平鋪小小牀趺膝橫琴情自適
曲肱當枕樂偏長詩魂直透氷霜國衾錦那沾粉膩香
丈五日髙眠正熟不知前古又三皇
　　癸未元日(除夕立春/用臞翁韻)
桃板休題只任真也無艱苦與悲辛屠蘇後飲身雖老
毛穎頻揮道不貧昨夜燈花今歲兆今朝元日昨宵春
邇來時俗全非古烏帽長衫能幾人
　　銅缾簪梅
梅花㸃㸃自清真雪虐風饕苦且辛白玉堂開雖是貴
古銅缾浸亦非貧愛渠夜寫燈前影類我時揮筆底春
雅趣有誰能領會華光已後更無人
　　逰南山次劉曉窻韻二首
神仙窟宅白雲扃山逕迂迴峻復平煙冷恐遺丹竈在
草深不向斗壇生市㕓塵隔二三里巖谷禽啼一兩聲
莫訝此來仙不見遙岑寸碧眼増明
李白曽來問姓名宣平疑是古初平負薪出處天將曙
沽酒歸時月又生雞啄遺丹非有意瓢懸老樹寂無聲
寒泉滿沼依然在靜夜長涵星斗明
　　龍金庵次黃山中
清風明月逐時新天付幽人直萬金和得詩成無箇事
來時可惜不攜琴
　　龍金庵借張山長韻
道人結屋萬山阿趺坐焚香意味多塵事不干心已寂
年華易度髪難皤薇烹石銚供常饌茶煮山泉當太和
我亦非貪名利者擬來入社許儂麽
　　題徐氏聚秀樓
輪奐危危百尺樓闌干徙倚豁雙眸揷天萬仞黃山聳
遶郭千尋練水流風月不消錢可買主賔須要味相投
四時景物俱收斂引得詩人競唱酬
　　殘梅
暗香消歇粉粧殘㸃㸃虚庭碧蘚間却怪貧家新富貴
地茵純用鹿胎斑
　　還劉曉窻吟巻就用巻端韻
細觀唫巻壓陽春字字新奇絶㸃塵既已學詩兼學禮
底須憂道更憂貧鳥啼花落蕭閒日月白風清自在身
内景通明誰㑹得窻寒曙色正精神
　　詩家(詩人/十事)
松下雲根迂菊徑梅邊竹外著茆茨天教管領閒風月
得句無非妙色絲
　　詩壇
突兀騷壇依漢立英豪元帥凛霜威四時景物知多少
一一投降聽指揮
　　詩將
草木森羅歸隊伍溪山遼遶作城池運籌決勝應無敵
郊島從旁作鼓旗
　　詩匠
呉剛運斧惟修月輪扁揮斤妙斵輪好句何須勞斧鑿
無痕無跡自天真
　　詩筆
銀管空虚藏兎頴氷懷磊磈吐天葩有時揮掃渾無礙
盡道毫鋒自有花
　　詩筒
短篇唫了長篇續舊韻酬成新韻催一節此君緘錦繡
奚奴攜去又攜來
　　詩牌
閒亭虚閣多標揭舊句新篇各鬭工為拂塵埃題數語
敢期他日碧紗籠
　　詩壁
一方素壁龍蛇走幾首新詩氷雪清語好驚人看不足
教儂技癢動吟情
　　詩癖
生來性癖耽佳句吟得詩成似有神險語豈惟驚鬼膽
直須字字要驚人
　　詩狂
掬取長江供硯水借將碧漢作蠻牋興來拈起如椽筆
大詠高吟欲上天
　　蝶
磔索銀鬚細翩翩粉翅柔百花巡已遍入夢戯莊周
　　其二
款款穿芳徑雙雙度短墻不知身是幻抵死戀花香
　　自笑二首
自笑人生立世難甘辛滋味飽曽㕘頭顱潦倒梅橫雪
心地通明月印潭詩欠驚人徒著意事多忤俗更休談
何如領畧三杯酒不必如泥只半酣
東郊結屋恰三間景物供唫要細㕘紅日射芒穿密樹
青山倒影浴寒潭樵雖分席當時話客為同心盡日談
最是北窻髙卧處如雷鼻息睡偏酣
　　癸未中秋
凉入郊墟暑漸微奈何節序暗推移景逢三五秋分夜
光異尋常月滿時按舞霓裳仙綽約長舂靈藥兎迷離
廣寒宫桂花空發近世無人折一枝
　　次程國舍
欲坐春風欠宿緣識荆琳宇憶當年初逢脫畧知心地
再見從容值暑天萬巻詩書君有種一犁煙雨我無田
曉來喜報簷前鵲忽得珠璣璨兩篇
　　夷齊
因請休兵諫不行首陽遁跡似沽名既言不食周家粟
薇蕨誰家土上生
　　呈康總管相公
古汴文章伯來為我郡侯一心天不夜千里月長秋政
壓龔黃輩詩儕李杜儔雷門持布鼔肯矚電光不
　　九日(癸未/)
滿城風雨霍然開不負登臨亦快哉時俗半無烏帽墮
世情那有白衣來且沽薄酒酬佳節欲賦新詩愧短才
折得黃花簪兩鬢任渠兩鬢自毰毸
　　十日宋省齋有詩謂不及同登南山獨步烏聊山
我輩登髙嶮更遙聞君獨步上烏聊休嗟昨日渾無興
須信明年尚有條節後黃花香未減年髙黑鬢雪偏饒
拂箋續罷新詩句回首重陽越一朝
　　孫芝田見示唫編一詩捲錦
細誦芝田詩一編了無斧鑿自天然豪雄虹抹斜陽外
雅淡梅橫缺月邊㸃石化金非是幻脫胎換骨欲成仙
箇般才調真難敵行看雞林聲價傳
　　重陽已過半月菊花方開二首
過了重陽半月餘菊花方見放東籬香清不減登山日
色好偏過泛酒時餐落英真成浪語存荒徑豈是虚辭
生來寧耐風霜挫晚節騰芳滿世知
西風轉北又旬餘才見黃花粲短籬底事不開重九日
何心却趂小春時芳傳栗里陶潛逕香入離騷屈子辭
不肯趨時真隠逸豈教塵世俗人知
　　子陵
三聘𤣥纁莫可辭此行為滿故人思一宵共榻論心事
却被司天太史知
　　和靖
湖上唫翁道味長孤墳今已草成荒姓名猶寄梅花上
一度開時一度香
　　萬竹乃竹洲曽孫也萬竹子常新恩棄儒於乾明
　　　入道伯父友梅以詩餞之因次韻(乾明有/竹所)
洲上檀欒竹萬竿此君得所一般般根雖易地終無異
操直參天也不難冠借皮為疑斗燦杖憑枝作覺龍寒
步虚詞罷幽閒處好勘黃庭悟寸丹
　　昨攜拙稿呈康使君郢正以詩促之
昨攜拙稿乞揮斤安敢顒顒覬賞音明月清風聊寓意
孤峰絶岸頗留心駑逢伯樂方増重劍遇張華免陸沈
肯把靈丹攻鄙俗珍藏何啻萬黃金
　　次文長老
久向人間脫俗緣了無罣碍度年年一塵不惹菩提樹
四大俱空兠率天閒爇篆香供鼻觀靜翻貝葉養心田
推敲對景清吟處應是渾無蔬笋篇
　　次乾明觀汪新恩(黟邑名桃源乾明有/竹所及山房道院)
家世桃源越幾年驀攜書巻覓安全來尋竹所山房處
為結梅花紙帳緣白鶴詞歌明月下黃庭經勘晩風前
他時九轉功成後穏駕真人蓮葉船
　　次程直學對鏡
青銅頻啓看瘦劣沈東陽鬢染秋霜色身期晩節香閒
情耽水石幽夢遶池塘何似伊川脉淵源道味長
　　白水池次俞山長韻
石眼泉流乳盈池永不乾空明涵玉潤湛徹帶雲寒月
浸知無異鷗來認却難何郎今在否好向此凭闌
　　次宋省齋菊花五絶
東籬粲處正秋髙氣骨清寒等孟郊試問羣芳誰是侶
梅花差可作平交
凢卉徒妖迥不同輸渠籬下自叢叢趨時未肯隠君子
畢竟依然帶晉風
細嚼芳英清肺腑離騷一語傳千古靈均去後誰知心
幸有柴桑人作主
千花萬卉已俱亾獨占秋光㸃㸃黃露冷霜濃難著脚
甘心寧耐此荒凉
萬木歸根葉漸空淡煙斜照有無中客懷對此無情思
賴有知心老菊叢
　　省齋寄詩用韻走筆以謝二首
每思分袂歲寒天又見荷錢貼水圓月落梁間清夜後
雲生江上晚風前題詩蠒紙無由達結夢花屏又復還
㑹晤未龜空悵恨何時握手共歡然
竟日昏昏醉夢中俄驚綠暗石榴紅兩三箇月書全杳
四五篇詩信忽通身世愧無鴻鵠志交情歎作馬牛風
如今暫效相如計較著無聲迥不同
　　黃山中用省齋韻見寄次韻謝二首
話别匆匆二月天回眸兩見月虧圓數聲乾鵲纔聞後
一幅鸞牋忽墮前風雨對牀何日遂鴈魚傳信幾時還
每逢騷客論心處說著山中意悄然
幽窻兀兀坐愁中忽拜山中小篆紅心事盡從詩裏見
交情全在帖間通從容笑語知何日老草賡酬寄便風
多謝綈袍尤戀戀箇般襟度有誰同
　　康使君惠詩借韻謝
幾幅生綃掃麝煤枯梢黏蘚石封苔布成野水雲山去
博得金章玉句來眉白自慚非我有眼青多藉為儂開
一經題品多増價古錦光芒亦壯哉
　　次劉曉窻九日韻十首
門前何用白衣來旋買官醪亦可杯笑問黃花前日事
未生陶令為誰開
自憐萍梗老羈孤暫寓僧寮不用租九日有錢還可醉
不然茰菊酒俱無
秋菊何嘗委片英都緣氣韻稟清寧欲將此意靈均道
只恐靈均喚不醒
西風搖落鴈南飛黃葉深深擁竹扉佳節只消拚酩酊
牛山何事淚沾衣
籬下寒花色自妍折來泛酒更新鮮化工底事寧多巧
鑄出黃金滿地錢
佩萸囊菊陟崔嵬世俗相傳有自來顧我此身强健在
不消囊佩亦無灾
菊花偏作道家粧開遍重巖與㫁岡醉後折來簪短鬢
老夫翻學少年狂
黃花堆積若錢流粧㸃詩家富貴秋元亮不將渠貰酒
空留遺恨尚悠悠
人皆九日醉流霞君汲山泉自煮茶可是詩成無㸃俗
秪應唫筆燦生花
　　月下看白蓮
藕花呈素質兎魄散清光我試平章看嫦娥伴六郎
　　其二
别岸花孤裊氷姿帶月痕波沈花月影疑是謫仙魂
　　又
十里荷花帶月看花和月色一般般秖應舞徹霓裳曲
宫女三千下廣寒
　　酬黃仲宣見寄
倦走南州與北州竹籬茅舍足清幽但教有酒名從事
何必為官見督郵謝友寄詩通間濶拂箋泚筆細賡酬
雖然可寫胸中意難寫胸中半㸃愁
　　立春旬日雨作不止
檢起牀頭厯又新吁嗟老境漸侵尋十朝春恰九朝雨
一日晴還半日陰滴碎空堦聲已厭寒欺薄酒力難禁
絶憐窻外蒼苔地積得殘梅寸許深
　　回嶺觀瀑
瘦笻支我上山頭拂石盤桓看瀑流莫訝喧豗何太急
要歸江海濟行舟
　　悶書二首
轉眼纔餘五日春東奔西走廢光陰一泓硯裏謀生意
幾句詩中寫客心貫斗衝牛雷煥劍髙山流水伯牙琴
莫將未遇添惆悵自有名公為賞音
客裏因循㫁送春况逢天氣半晴陰生來百事少如意
老去千般都上心長鋏空彈馮氏劍良材還斵蔡翁琴
愁懷正此無分付多謝黃鸝送好音
　　回嶺
梯級層層步頗艱嶺頭清吹逼人寒四邊絶壁詩懷壯
一片蒼空眼界寛何處山坳吞落照長年石罅噴鳴湍
支笻對景盤桓久領畧留將作畫看
　　寓婺源紫虚觀
書巻攜來寓紫虚憑髙凝眺更無餘五山結邑龍盤踞
一水依城帶巻舒旦暮鼔鐘喧梵宇髙低樓閣壯神居
年時除却酬香者闤闠行人往復疎
　　回溪道中
山束溪流窄逕迂眼前景物入詩無田中蝌蚪古文字
柳下舂鉏新畫圖巨室儲茶供客販小旗誇酒誘人沽
行行不記幾多里回首林端日又晡
　　到陳村
半日脩途適到陳因思尼父倍傷神行囊抖擻幸餘半
旅館蕭條苦乏薪喚僕買杯蘇脚倦拂塵題句效眉顰
孤村落日黃昏後一覺明朝又問津
　　次韻酬孫艮齋三首
抱膝孤吟欠範模願隨雞犬藉丹爐儻能化得塵凢骨
差勝無聲水墨圖
風竹蕭蕭密掩門苔封支徑曲通村野人自有家林趣
那得榮華入夢魂
想倚危樓十二闌詩成可是過方干好風吹墮寒窻底
勝得仙翁九轉丹
　　次韻立秋
白帝交承下令時蒲葵絺葛竪降旗書親燈火兒曹喜
鴈過沙場士卒悲夜月一簾雖舊識西風半榻是新知
從今景物皆清致多辦吟箋剰賦詩
　　九日登髙次宋省齋韻
久出嘗思賦式微半生心事少人知登髙且泛寒花酒
扶老須憑勁竹枝樵逕緩躋山詰曲羇懷難琢句新竒
絶憐萬里澄秋霽辜負潘郎風雨詩
　　見山真意
栗里幽深自結廬東籬採菊足清娯偶然觸目南山好
相對沈吟一語無
　　早行
黃粱已熟夢初醒束擔匆匆促去程手挈杖端和袖裹
氣呵髭上覺氷生山銜斗柄兩三㸃犬吠籬根四五聲
何處梅花開較早清香暗度動詩情
　　菊梅交承
寒花璨璨遶東籬露洗霜欺未肯萎褪却清香誰領畧
北風吹上小梅枝
　　夜坐二首
門外霜風獵獵聲擁爐坐對一燈明閒思浮世古今事
倦聽荒城長短更滿榻詩書終有味半生名利竟無成
從人笑我衣冠别雖不趨時却自清
相伴青燈坐矮牕老來計拙負年光畫灰有句羞才短
就枕無眠畏夜長世路難躋緣峻嶮人情易見為炎凉
知心却藉風和月時度梅花一線香
　　再韻二首
聽徹茶烹蚓竅聲挑燈開巻眼能明(闕/)
過了殘冬歲又更世事間關人易老客懷蕭索寐難成
推牕且對梅花月便覺塵襟一晌清
榾柮爐紅密掩窻傷嗟勞役度時光朝三雖怒暮還四
鳬短難添鶴自長老憶少年成感慨吟殘永夜越凄凉
教兒檢㸃銅匜看報道猶存一縷香
　　生朝二首(乙酉/)
生朝自頌豈非呆吟得詩成亦快哉六十平頭慳兩歲
百千往事付三杯在家清苦僧留髮立世支離櫟不材
却是與梅緣分厚年年此日向儂開
七年客裏度初生詩骨依然只鶴形梅亦清臞鬚却白
吾將潦倒鬢還青愧無德可書銀管幸有酒堪儲玉缾
一㸃靈臺塵不滓何消修鍊勘黃庭
　　冬晴
歲序從教自改更老天有意活蒼生一冬晴暖雨全少
三日陰寒雪不成謾擁地爐然榾柮每憂時事驗欃槍
庭前問訊枯梅樹怕有南枝綻玉英
　　觀梅
老來寵辱兩無聞纔見梅花喜十分氷雪相看雖屬我
乾坤獨步却輸君受知和靖黃昏月入夢昌齡落寞雲
從此暗香來不斷何消更把水沈焚
　　探梅(梅花二/十絶)
竹杖芒鞋作興來來時準擬有花開誰知老樹荒烟裏
地冷孤根暖未回
　　訪梅
荒寒茅屋是誰家獨木橋橫小逕斜却是無人行到處
春風先已到梅花
　　寄梅
方愧無由洗俗塵喜逢竹外一枝春看來未敢輕攀折
待侑詩篇贈故人
　　賦梅
雪月雲煙件件宜騷人墨客費尋思怕渠因得逋仙句
不要人言半字詩
　　觀梅
東閣觀梅效少陵巡簷索笑面生春試將心事從渠道
恰又無言領畧人
　　折梅
折時須揀帶苔枝兩蘂三花儘自奇簪向銀缾全俗了
古銅缾浸恰相宜
　　寫梅
為渠模寫未為難只要稀疎不要繁雪月風煙俱屬我
一時收拾付毫端
　　紅梅
特立孤髙耐歲寒渥丹顔貌帶儒酸荆公詩句休拈出
北地人今已熟看
　　千葉梅
千葉梅開一樣清向人含笑似多情化工只麽寧多巧
碎剪瓊瑤細簇成
　　雪梅
凍合頑雲四幕垂須㬰六出攪空飛梅花自禀清臞相
底事添渠十倍肥
　　月梅
梢如鹿角月如眉月到梢頭分外宜梅得月來無限好
月和梅看越清竒
　　烟梅
玉妃謫墮作梅花不與羣芳定等差莫是清髙嫌俗眼
故張翠幕淡籠遮
　　霜梅
梅到更闌自主張依然不住散清香橫陳青女無端甚
也要教渠學粉妝
　　氷梅
絶憐花帯雪璘瓏彷彿惟存蠟蔕紅一夜清寒風結凍
分明身在水晶宫
　　照水梅
梢横鶴膝小池東幾㸃踈花冷淡中自是曉妝勻未了
故擡粉面對青銅
　　梅影
柴門相對月華新月上梅梢絶㸃塵却是嫦娥工性巧
不須泓頴畫全身
　　早梅
籬下叢叢菊老時清香飛上向南枝化工未必無私意
試問春風知不知
　　遲梅
盡道孤根逗暖回緣何春至未肧胎東皇想是憐孤獨
留與羣芳作伴開
　　殘梅
可惜梢頭爛漫芳無心要趂壽陽妝寧教片片隨風去
㸃在苔痕骨也香
　　梅實
纍纍青子綴枝丫一味含酸軟齒牙不獨曹軍資止渴
也曽調鼎佐商家
　　十二月二十九夜大雪
六出霏霏餞歲華終宵撩亂撲窻紗未言造化工夫巧
且看乾坤景象奢(闕/)　　　　　　　　　　　　花
明朝正旦常年别瓊户瑤堦一樣誇
　　又
歲已云除四日春正嗟無雪慰農心重衾夜覺十分冷
平地朝看一尺深剡曲舟雖無月載灞橋景更有誰吟
今宵拚飲椒花酒醉後烹茶自賞音
　　又
天教滕六下良宵恰值人間正頌椒萬屋髙低皆玉潔
四山遠邇絶塵囂蒼髯鐵靣亦華髮直節虚心也折腰
可惜梅花無覓處秖應低亞小溪橋
　　友梅呉編校壽宫之側築庵曰全歸有詩十詠敬
　　　次之
達人謀事豈躊躇壽域天開不費鉏結得庵成無㸃俗
栽梅蒔竹當幽居
蓋世功名水一杯君曽勘破箇中來平生不問凢紅紫
莫逆交情只是梅
壽宅雖然已預營手栽松栢待亭亭童顔鶴髪身强健
長對商山萬古青
休論馬鬛卧牛形後擁前堆要有情自是主人心地好
老天分付不應輕
屋瞰梅間倚竹林一爐香篆一張琴有時月上黃昏後
三弄寒梅夜正深
梅花本是一難兄山谷當時錯用情畢竟渠家知已在
仙礬贏得浪馳聲
游山瓢具竹邊安石鼎松邊瀹鳳團更向梅邊觀鶴舞
好將模作畫圖看
庵外山環翠作堆庵前山秀長臺萊主人日日攜琴去
直到松梢月上回
顔貌元非借酒紅那堪和氣更春風梅邊索笑閒吟處
句法清圓字字工
竹滿長洲蔬滿畦四時豐富足豚雞况君賸有羊腔祿
笑我猶餘幾甕虀
　　上巳同省齋直軒郊㳺直軒有詩次韻是日又值
　　　寒食節
韶光又是二分過日月如梭可奈何對景詩成新意少
持杯量減舊時多禁烟修褉偶同日落絮飛花逐逝波
秖恐陰晴天不定明朝有興亦蹉跎
　　春夜聽雨
小樓炙燭未成眠好雨知時聽不厭風急斜敲牕上紙
簷髙微灑楯邊簾花應憔悴啼丹臉麥定惺愡磔翠髯
添得明朝詩興好池塘草長水漸漸
　　見王書史係按察司所委平反勸課
翩翩旌斾下吾邦六邑喧傳姓字香不著一塵秋夜月
謹施三尺曉天霜平反獄訟縲囚喜勸課農桑惰叟忙
昨拜荆州天與幸敢趨行幕獻詩章
　　再用韻奉酬
褰帷暫駐小山邦正值芳春百卉香洞徹胸襟欺雪月
英豪名譽冷風霜評分曲直奸人畏詩費賡酬竟日忙
寒士無聲増重處珠璣璀璨賜平章
　　三用韻奉酬
山水新安斗大邦也煩臨按馬蹄香扶持秀士蛟逢雨
糾察貪夫草遇霜對景詩成唫思好劭農心切去裝忙
自慚埜叟何為者白雪陽春拜兩章
　　四用韻奉酬
文獻中州仰大邦姓名由此帶天香襟懷月照江湖水
談笑風生齒頰霜天理每從閒處見詩篇常向靜中忙
明朝小隊郊坰去儻有新唫寄一章
　　五用韻奉酬見寄二首
揚鞭迤邐歴鄉邦留得清名處處香六邑春風濃似酒
一輪秋月冷於霜蘇回民瘼宦情好聽徹鵑聲歸興忙
滿路溪山無限好秖應裁剪入詞章
潦倒無成困一邦江湖姓字可曽香興來且泛三杯酒
老去從添兩鬢霜畫思詩情雖我有名韁利鎖任渠忙
寒窻兀坐渾無事閒閲離騷誦九章
　　寄陸同府
憶昔輕舟衣錦還青紅旗幟滿江邊正逢時節梅將潦
又見池塘柳欲綿千古棠陰思召伯一封芝詔下堯天
行看大展經綸手霖雨蒼生四海傳
　　呈趙提領
從容依綠泛蓮紅吾郡生民有幸逢政事分明天外月
風標翹楚雪中松攜琴領鶴宦情好橫笛倚樓詩興濃
騰茂蜚英聞帝里行看寵錫祿千鍾
　　迓王書史六邑勸課回四絶
雕鞍駿馬驟如飛正是春風柳絮時夾道居民爭看處
青紅小隊曳旌旗
一犁雨足快耕農可卜今年歲事豐喜見四郊生意好
秧針刺水麥梳風
杜鵑聲裏莫春天桑柘村村綠似烟分繭稱絲將有日
吳蠶今已起三眠
匆匆出郭又經旬和氣薰蒸處處春料得錦囊詩拍塞
寄來曽拜一篇新
　　再韻奉酬
穿簾燕子作雙飛恰是春光欲老時公退秖應無箇事
山泉石鼎煮鎗旗
夫耕婦餉念斯農蠶麥將登慶小豐不是今年天意好
皆由教雨與仁風
楊花一任雪漫天清坐鈎簾對篆烟應是日長詩酒罷
困來閒向北窻眠
自愧浮生又六旬苦無情況度殘春謾吟俚句塵清聽
多謝賡酬字字新
　　三用韻奉酬
龍蛇滿紙勢如飛淨几明窻得句時一陣好風吹過我
唫餘東手竪降旗
不是騷人不是農筆耕墨耒願年豐有時啜罷盧仝茗
習習能生兩腋風
乍雨微寒養麥天村村斜日起炊烟老夫但愧缾無酒
芳草如茵好醉眠
今日韶光滿九旬浮生又了一年春莫言虚度渾無補
學得先生句法新
　　餞王書史
攬轡來時柳未烟榴花又見火初然一春人坐氷霜國
四野農歌蠶麥天教雨仁風彌歙境屏山練水入唫編
明朝馬首東歸去佇看清名到日邊
　　初夏旅中五首
烏兎雙飛去若梭又逢天氣正清和綠空桑柘蠶成繭
青遍田疇犢卧莎好景常供詩料足浮生每歎客愁多
家山不是無風月斗粟區區可奈何
早起牕前擁弊裘鬢毛蕭散冷颼颼葵榴花發已云夏
竹樹風生却似秋驟雨乍晴雙港漲宿雲初斂四山幽
客懷頓覺添蕭灑且放唫情出一頭
往來蕭寺幾經年時向僧窻聽説禪一事不成空老去
三椽聊寓幸安眠詩篇氷雪無蔬氣粥飯韲鹽有道緣
欲卜歸期猶未定况聞綠樹有啼鵑
唫髭細撚秖堪傷幾度徘徊立夕陽詩不療饑徒著意
酒能作病莫持觴此心軒豁出雲月浮世間關逆水航
多謝老天憐我在長教窮健又何妨
每憶吾廬隠者居天然景物足清娯樹林陰翳鶯求友
簾幕深沈燕引雛可釣可耕盤谷序堪詩堪畫輞川圖
何當歸去北窻卧能勝羲皇以上無
　　竹夫人
羞領青奴號由來節操剛有生惟具眼不妬為無腸戀
戀言何寂娟娟體自凉棄捐知素分那敢望專房
　　餞康侯二首
報政三年滿還容借冦麽絲綸來帝幄襦袴藹民謌遺
愛棠陰茂留傳錦句多蒼生今有待霖雨早滂沱
古歙何多幸民叨撫育恩清聲冠今古浩氣滿乾坤夜
月一船載秋風三逕存莫能攀去轍戀戀勸金樽
　　新安江上次程南仲韻
石闌斜䕶崎嶇逕村酒頻澆磊磈胸好是黃山供望眼
白雲分出兩三峯
　　次韻凌義山二首
自憐老境漸侵尋檢㸃頭顱雪旋深無酒澆愁還獨嘯
有時得句但長唫一天月色涵秋意四壁蛬聲惱客心
好是夜凉清似水蕭蕭風度古松林
眼前詩料底消尋移入蠻牋别淺深無斧鑿痕方造妙
超塵俗表始堪吟物情體狀須留意句眼推敲好用心
試看咏梅千萬首影香獨數老逋林
　　促織用前韻
兒童探穴戯搜尋隠跡苔堦深復深見敵有時能勇鬬
無情終夜只清吟喚回枕上羇人夢惱碎閨中織婦心
莫向當今機局去抛梭絡緯已林林
　　水西行散次韻程南仲
散步招提去禪房幽更深開經醒俗眼瀹茗洗塵心石
罅泉長溜林巔蟬獨吟詩成書雪壁恐或有知音
　　次韻黃仲宣九日
又逢重九日七載寓僧廬送酒人何在迎風帽自如茰
肥含味遠菊瘦著花踈秪麽酬佳節詩成繭紙書
　　九日同王月溪訪紫陽有詩次韻
西風凄𦂳未成霜拄杖橫拖訪紫陽遶郭溪山千古勝
泛杯茰菊一時香鬢邊有雪身還健筆底無塵句不狂
佳節直須拚酩酊渾如仙在白雲鄉
　　用前韻酬鄭山長
短鬢蕭蕭已半霜從教憔悴勝東陽磨穿老硯畫成趣
撚㫁唫髭句不香月下行歌閒放逸酒邊起舞發清狂
欲過鄭老論心事可惜相逢各異鄉
　　用前韻酬項性初
連年客裏度星霜過了重陽又一陽籬下正憐叢菊老
風前將領早梅香寧同子美吟詩瘦豈效寛饒肆酒狂
欲卜歸期猶未定空勞魂夢遶江鄉
　　次韻鄭山長九日
詩逢佳節應酬忙三斗何妨效汝陽帽任欹斜雙鬢白
菊無今古數枝黃龍山景物自消長栗里琴書今在亾
往事莫談添感慨醒時也作次公狂
　　江天曉望次南仲韻
江天向曉緼輕寒霧捲雲收眼界寛鴈起沙頭兵出戍
鷺翹柳上雪成團數聲柔櫓船初發一片寒蘆葉半乾
無奈滿前詩料富耽唫幾致廢朝餐
　　飲歸次南仲韻
霜後楓林渾似纈籬邊菊老香初歇昏昏醉夢了時光
一任頭顱堆白雪
　　次汪菊坡秋深韻
秋深天氣肅風緊襲人衣攪夢蛬聲碎驚心鴈陣飛事
嗟今日别身愧昔年非欲辦青蓑笠滄浪理釣磯
　　寄餞東麓趙賛府之官湖南
憶昔鳴騶闖草廬歡然把酒話襟期自從六月袂分後
又是重陽節過時江左英賢姑佐邑湖南松竹助哦詩
餞違不及空惆悵儻或逢梅寄一枝
　　泊浙江東岸次斗山韻
渺渺江空闊停㠶首屢回漁家編葦荻蜃氣幻樓臺逸
少亭應在鴟夷棹不來一鈎新月上時把篾篷推
　　謁和靖先生墓借斗山韻
孤山仙塚草菲菲姓字留將後世知遺稿文無封禪事
名家梅有影香詩秖慚老子攜琴晩不見蒼頭放鶴時
一瓣心香聊敢敬寒泉自掬酹甆巵
　　黃盆渡次友人韻
到得黃盆九月天呼童弛擔駐征韉迢迢江水天連楚
漠漠淮鄉稻滿田酒斾風翻疎柳外漁家網曬夕陽邊
買將郭索傾杯處對景詩成恰一篇
　　芳溪閒步
竹杖芒鞋度斷岡崎嶇小逕遶寒塘野梅照水初含白
山菊支霜未委黃對景每畨成感慨把杯幾度放疎狂
此生但只安吾分無辱無榮壽且康
　　呈許使君二首(道號/蒙泉)
河嶽中原地英賢間世生氣雄虹萬丈心淨月三更韓
柳文同妙龔黃政共清新安人有分月旦願推評
䝉泉清徹底更不著纎塵滕閣曽逢月花屏又遇春采
芹尊秀士拔薤抑强民秖恐芝泥召催歸侍紫宸
　　張道士山房次程南仲韻
丹房蕭灑絶纎埃石逕縈紆闢草萊牕外菓從猿摘去
山中芝藉鶴銜回一甌白雪湯輕注三尺青蛇匣不開
如許清虚塵世隔明朝再約抱琴來
　　謝許侯特顧
傳呼門外駭還驚忙著荷衣倒屣迎皁蓋朱幡人從簡
雕鞍繡勒馬蹄輕羣中駑頓増髙價爨下桐方有烈聲
多謝使君青顧後免教汨没度浮生
　　冬夜次南仲韻
風號緊緊閉柴門榾柮爐邊了不聞窻外月明誰是主
輸渠梅竹自平分
　　壽許侯(十月二/十九日)
冬孟猶餘一葉蓂中原賢哲此時生星輝南極躔呉分
月出東山照歙城耐與寒花香晩節清如冷蘂味和羮
童顔鶴髪神仙骨便是崆峒老廣成
　　次南仲韻
回首明年六十春依然不改古衣巾畫圖蕭灑詩千首
心地通明月一輪鐘鼎虚名雖是貴簞瓢陋巷且安貧
客來問我平生事寵辱俱無老逸民
　　謁秋厓先生方吏部墓借斗山韻
厓翁底事姓名香照世文章日月光葭塢留荷啼曉露
繭窩埋玉黯斜陽碑刋地記生前撰甃蝕苔痕去後荒
一炷爐薫瞻敬罷教人空結九回腸
　　次韻塞下曲
貂裘氊帽紫驊騮挾彈彎弧架鐵矛飛放歸來天欲暮
數聲羌笛起髙樓
　　觀中桃花次友人韻
琳宫深處小桃紅當日𤣥都事已空今見花開渾似舊
不知又隔幾春風
　　拙稿呈許侯
拙稿攜將謁使君區區那敢冀知聞編成初巻如終巻
賦就三分誦七分妄意僣干修月斧刪蕪端藉運風斤
一經題品便佳士庶别叢間蕕與薫
　　贄林路教
千載孤山處士星只將閒逸了平生一聨好句香猶在
幾世聞孫聲最清泮水工夫施教雨梅花標格待和羮
不知野叟何縁分邂逅城闉幸識荆
　　許侯贈詩借韻謝二首
揮灑雲烟筆有神衮褒字字燭吾真從今詩畫多増重
寒谷頓回天地春
政徹宸旒久有聲何消入夢更圖形行看大展經綸手
整頓乾坤萬國寧
　　初度(丙戍/)
行止由來不自如八年初度寓僧廬半生閒逸雲無定
兩鬢蕭騷雪尚疎豈願身榮如衞鶴秖慙技拙類黔驢
今朝六十從頭起數到稀年更有餘
　　借呉直軒韻别黃仲宣
世路間關迥不同生涯淡薄硯池中買蓑去伴𤣥真子
著句來違黃石公雖慰曉猿兼夜鶴却嗟社燕與秋鴻
從今雪月交光夜乗興當思泛短篷
　　次呉友梅假山韻
石骨嵌巖聳怪形主人對此快詩情若教老筆來模倣
盤礴終朝畫不成
　　花朝
花朝恰了一分春雨雪陰霾占兩旬物態未妍寒瑟縮
人生易老事因循洗瓷杯酌浮蛆酒擁地爐燒帶葉薪
翻憶昔年成感慨長官出郭劭耕民
　　上疎齋盧按察
歙境爭先覩使星玉川風致是前生壯懷學富五千巻
明月光分十一城吏立寒氷驚號令民沾和氣樂耘耕
政聲久徹宸旒聽行看金甌覆姓名
　　又(自述/)
自憐雙鬢已星星書劍無成老此生願識荆州輕萬户
要令和璧重連城敲推風月詩隨興模寫江山筆代耕
聞道珠璣囊拍塞願分顆粒振聲名
　　詩謁按察疎齋賜賤號二大字賦詩以謝
幸披雲霧覩青天盡道山人有宿緣得坐春風纔半日
勝居塵世已千年槎枯許到銀河畔葭老容依玉樹邊
兩字光芒關不住私心猶敢覓新篇
　　病起三首
一病已兼旬朝來試整襟眼前驚霧散耳底怪蟬唫檢
㸃塵侵硯爬搔雪滿簪春歸渾未省緑樹又成陰
彈指歎唫身慳慳滿六旬維摩寧久病孺子豈長貧雖
欠詩邊興還存筆底春莫言憔悴損梅瘦越精神
病起覺癡聾徐行脚躡空杖能供半力藥已奏全功整
頓身仍健優㳺道未窮呼兒滌泓穎拂素貌漁翁
　　清明
清明又向客中過憶著家山事若何未及掃松徒悵恨
偶因得句漫唫哦六旬身世憂懷少九十春光陰雨多
對景豈宜虚負却把杯須拚醉顔酡
　　㳺水西次呉秋磵韻
松陰石逕絶纎埃緩步行春得得來風景一川詩料足
樓臺兩岸畫圖開山花亂揷髼鬆鬢村酒頻傾瀲灔杯
扶醉歸來天欲莫數聲鼓角又相催
　　餞盧按察
軺車至日歲將更又趂薫風理去程歴遍山城留好句
蘇回民瘼快輿情人言但有官如此世道應無事不平
秖恐江東難久駐看看詔趣秉鈞衡
　　借虚翁湧金門城望五詩韻以寫幽居之興
數竿脩竹半池荷密掩柴門少客過筆底畫能希李郭
囊中詩欠似陰何一心夜月炯長在兩鬢秋霜積未多
花甲明年重數起幸逢塵世息兵戈
半生跡未歴江湖闢地東郊旋剪蕪結屋池邊塵自少
蒔梅牕外俗全無偶來啜茗謝良友不肯趨時愧腐儒
却笑一寒難措手欲禆短褐拆天呉
時光迅速走雙輪忽憶前朝事已陳門外難交騎馬客
竹邊惟結話詩人生來豈羨陶朱富老去寧甘原憲貧
處世自憐渾不解江山聊助筆頭春
細撚唫髭謾賦詩騷人那敢與爭馳傾杯對月風清夜
倚杖觀山雲斂時世事安危渾莫問人生得失底須悲
何當琢就梅花句付與髙樓畫角吹
堂標野趣豈虚傳坐看朝嵐與夕烟支逕縈迂斜傍竹
幽池清淺倒涵天少年心付沾泥絮晩景身猶順水船
却喜傳家惟老硯麝煤磨盡可曽穿
　　避暑次葉教授韻
炎天無處滌煩心拂拭蒼苔坐茂林貪撚唫髭搜好句
不知日轉已移陰
　　感懷二首
桂薪玉米轉煎熬口體區區不勝勞今日難謀明日計
老年徒羨少年豪皮膚剥落詩方熟鬢髮滄浪畫愈髙
自顧一寒成感慨有誰能肯解綈袍
長唫抱膝更欷歔較著前時迥不如世事看來巢幕燕
人生勘破上竿魚投非所好緣工瑟見匪相知嬾曳裾
造物豈應私困我還須水到自成渠
　　次金東園農家雜詠八首
買酒割雞祠社後踏歌搥鼓閙清明柔桑葉長蠶苗出
從此關門禁客行
林下欹傾茅草屋門前詰曲竹笆籬數聲清笛知何處
牛背斜陽牧䜿吹
遲日麗時秧刺水午風暄處麥掀髯一村桃杏紅如錦
旋數青銅傍酒帘
趂雨足時翻畎畝挿秧遍後便耔耘願天頻把甘霖霔
佇看豐年萬頃雲
嘗稻翻匙誇白雪腰鎌荷擔刈黃雲逢人謾說空辛苦
償債輸官費九分
四郊䆉稏髙低熟㡬處連耞澎湃聲婦餉區區無寸暇
績麻猶趂月華明
戰伐已聞初卸甲耘耔却喜近添丁明年小稔應堪望
雪後平疇宿麥青
婦作生涯勤杼軸夫營活計在桑田老翁榾柮爐邊坐
幼稚簷前負日暄
　　次金東園漁家雜詠八首
繫纜旋編新箬笠喜晴仍曬舊蓑衣岸飛柳絮河魨上
春漲幾添一尺肥
篙撐舴艋閒來往手把絲綸自巻舒妻子已諳風露慣
篷牕便可當茅廬
醉來要把鵬為餌夜後長將月作鈎浮利浮名渾不問
數聲欸乃轉船頭
經行葦荻沙頭熟出没風濤膽氣麤博得酒歸明月夜
呼兒作膾旋批鱸
愛𤣥真子吟佳句笑老姜公用直鈎一片水鄉供活計
四時風月在扁舟
兩岸蘆花飛雪絮一江秋水接銀河平生不結榮華夢
只把青蓑當綺羅
那有清霜來鬢上畧無閒事上眉頭傍人借問家何處
一葉輕舟水面浮
風緊岸邊安釣艇雲濃空裏散楊花披蓑頂笠攜魚去
遙指前村問酒家
　　書懷
檢㸃頭顱髪半絲老來剗地費支持技緣冷淡知音寡
事每差池賦命奇一暴十寒良可歎三平二滿且隨宜
杜門嬾出過從少自錄唐詩旋課兒
　　荷花
竹邊牕外小池塘青葢亭亭擁靚妝莫把仙娥相比擬
合將君子為平章凋時堪供真人艇老去猶充楚客裳
幾夜月明風露下輸儂受用許清香
　　白蓮
橫塘清淺藕花開綽約氷姿絶㸃埃雨過渾疑湯餅試
風生却訝玉山頽未經太液承恩去先向東林結社來
銓次羣芳須第一妖紅麗紫盡輿臺
　　餞趙可齋朝京
秋髙秣馬理征鞍琴鶴相隨上帝關已有聲名聞草木
又將詩句動夷蠻金鑾未賜金蓮炬玉陛將催玉笋班
管取來年三二月定看晝著錦衣還
　　寄東麓趙賛府二首
佐邑􁁉陽綽有聲文章政事冠羣英南牆松想乗閒詠
北海樽聞已戒傾横笛倚樓襟度逸攜琴帶鶴宦情輕
結知當路交飛剡行看除書下玉京
黃花開後驟征鞍再見黃花秋又殘隻字未能通間闊
長箋先辱問平安共看明月隔千里獨對西風愧一寒
秪有麓翁知我者何時會面話辛酸
　　壽許侯
星輝南極彩雲邊律轉黃鍾一日前河嶽間生賢太守
椿松齊算老神仙心猶秋月燭千里人在春風度兩年
秖恐練溪難久駐行看飛詔下堯天
　　連日雪次黃仲宣韻二首
天遣馮夷剪水飛拏空萬木凍龍癡寒思坡老玉樓句
清想劉义氷柱詩謾擁地爐然竹火更垂紙帳當羅帷
誰知預作豐年瑞不療貧家眼下飢
連朝飛雪滿山城恰負人言雪易晴梅頓添肥香不減
竹雖暫屈節還清閉門僵卧嗟寒士煮水烹茶任巨卿
但喜遺蝗深入地休誇李愬把呉平
　　始生書懷三首
連年客裏度生朝自草新詩慰寂寥却喜牕前風景好
梅花初放雪初消
浮生六十度春秋無辱無榮儘自由但得此身强健在
明年花甲又從頭
一片閒雲出岫遲詩情畫思老來宜莫言末技渾無用
傳入雞林未可知
　　次程南仲韻五首
老來鶴髮更雞皮計解曽無六出奇耕釣雲烟三寸管
剪裁風月幾聨詩逢人多謝開青眼顧我惟慙匪白眉
世路近來雖著脚不如退步學聾癡
生意牕前草不除翛翛蒼玉自扶疎貧將入骨誰憐我
富欲掀天命屬渠學圃頻觀種樹傳杜門幾似絶交書
有時間有過從者分席非樵即是漁
興來呼酒乏瓷巵自笑醄醄作麽為細誦坡仙前後賦
更歌元亮去來辭一心湛徹長如水兩鬢髼鬆半欲絲
畢竟不消惆悵得蒼松獨傲歲寒時
倒指頭顱六十餘尤堪抱甕灌園蔬生來自得江山趣
身後何消竹帛書無事關懷心寂寂有時敲句意徐徐
乘閒問柳尋花去緩步安然當小車
賸喜壺中别是天誅茆結屋竹梅邊伴人有意一泓硯
笑我無緣二頃田半醉半醒知酒聖非空非色悟僧禪
門前青嶂渾如畫雲去雲來樹倚巔
　
　野趣有聲畫巻下
野趣有聲畫䟦
野趣楊叔眀舊與倡和閱前作倐十二年矣叔明能畫
能詩筆愈益老而鬚髪如漆獨道貌猶未老也豈胸中
有所養而然乎其無聲之詩當求米元章張彦逺輩評
之其有聲之畫如回溪道中山束溪流窄逕遷眼前景
物入詩無田中科斗古文字柳下舂鉏新畫圖巨室儲
茶供客販小旗誇酒誘人沽行行不記幾多里回首林
端日又晡此可謂五十六字溪山村落圗也起句便能
摸寫山徑溪流偪側之勢科斗舂鋤二句生逼江西自
是兩幅竒畫儲茶誇酒一聯村落中賈區飲肆在紙上
歴歴可數尾句収拾淡靜却少留不盡之意全篇熟而
不腐新而不怪詩妙至此非胸中有所飬不能也予老
矣不能悉為提掇佳處舉其一足以知其餘焉至元乙
酉月良之朔謹書於孚舟亭
