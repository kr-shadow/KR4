#+TITLE: 倪文貞集-明-倪元璐
#+DATE: 2016-06-11 12:25:41
#+SOURCE: github.com/kanripo/KR4e0240 master e6936927                
御製題倪元璐撰王鐸制辭
適閲四庫全書明倪元璐集制誥一冊其為侍講王鐸
制詞云追蹤洛下邁跡臨川决子鼎鉉則猶蓍莢是以
王鐸為優於程頤王安石也又云朕既甌覆子名發且
有日鬭而鑄錐則豈有及云云尤非君誥臣之體夫王
鐸本明季大臣至我朝復為大學士其身事兩朝人品
無足取乃元璐制詞以為優於程頤是何語耶元璐在
明季本東林黨其從劉宗周黄道周逰尚能留心經濟
奏疏多切中時務國朝定鼎時即賜諡文貞實明季諸
臣中矯矯者而其制詞不免失體如此可見制誥之非
美事也朕嘗題董其昌自書告身云虞廷咨命周室諸
誥皆君誨臣之言無所褒貶自唐始有制誥至於宋而
其權益重夫權者上之所操文字雖空言而邪正榮辱
是非所繫綦重未可忽焉我國家一掃厯代陋習誠不
可及文武各官制誥惟視其品之大小為髙下不過明
訓數語而止無所謂黄麻金匱登臺持筆之事也即如
宋之蘇軾責吕恵卿詞語人曰三十年作劊子今日方
剮得一有肉漢吁是何言耶不幾以九重之絲綸為一
身之報復乎且為人子者孰不欲榮其親今付權於知
制誥入者主之出者奴之受榮者必感焉受辱者必憾
焉即使正人君子知制誥尚不能無此弊而况苞苴諛
墓門户於是乎别朋黨於是乎興為國家者亦何賴有
此乎夫以萬乗之尊下譽匹夫匹婦之賤本非政體甚
且意為褒貶顛倒是非其流弊至不可勝言向既於題
董其昌告身深切著明言之兹復申明其㫖益以見詞
臣視草行詞之非美事而我國家一掃厯代陋習之為
不可及也
乾隆四十九年十一月
欽定四庫全書　　　　集部六
　倪文貞集　　　　　　　别集類五(明/)
　　提要
　　　　(臣/)等謹案倪文貞集十七巻續編三巻奏疏
　　　　十二巻講編四巻詩集四巻明倪元璐撰元
　　　　璐有兒易内外儀已著録初元璐官翰林時
　　　　掌外制之詞文章典雅為館閣所宗其門人
　　　　為刻代言選六巻長沙文震孟序之崇禎丙
　　　　子以國子監祭酒歸里裒輯所作名曰鴻寳
　　　　應本華亭陳子龍序之壬午起官兵部侍郎
　　　　明年擢户部尚書時事已亟不復作應制文
　　　　字間取舊本重為刋定付其子㑹鼎庋藏之
　　　　乾隆壬辰其元孫安世復編次重刻即此本
　　　　也元璐少師鄒元標長從劉宗周黄道周逰
　　　　均以古人相期許而尤留心於經濟故其擘
　　　　畫設施勾考兵食皆可見諸施行非經生空
　　　　談浮議者可比其詩文雖不脱北地弇州之
　　　　舊格至其奏疏則詳明剴切多軍國大計興
　　　　亡治亂之所闗尤為當世所推重然當天崇
　　　　之時君子小人襍遝並進元黄水火㤙怨相
　　　　尋大抵置君國而争門户元璐獨持論侃侃
　　　　中立不阿故齟齬不得大用及壊亂已極始
　　　　見委任而已無所措其手僅以身殉國以忠
　　　　烈傳于世而已此世所以重其人彌重其文
　　　　也詩集頗多散佚如聞朝鮮墮一城七言律
　　　　詩一首同衆友范姬集白下避暑湖亭七言
　　　　古詩一首又律句黄花古戌春難到枯樹嚴
　　　　闗雁不過獰石魏公偏娬媚輕烟吕相不糊
　　　　塗等句皆載在施男笻竹杖中集中俱未収
　　　　入葢偶未見男書歟乾隆四十六年十一月恭
　　　　校上
　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
倪文貞集原序
鴻寳官翰林知制誥凡若干年得文若干首鴻寳之於
文章其天性也所為制辭無一靡語無一濫語蓋凛乎
其王言焉復無一塵語無一勦語無一凡語又無一語
不嚴且荘也海内想聞而欲見其全鴻寳靳然不出其
門人王炳藜諸君堅請乃出之既又曰全則繁半則難
為取舎余乃為選之評之欲使海内由一斑以窺全豹
云爾而更敘次其目首䘏忠教天下之為臣子也斬首
陷胷而天日為昭斯制詞之所借光故以為冠也次賜
環彰聖主風勵之大權也人生顯晦升沈有時命焉不
失其正則君子之所自處也次功敘朝廷之所以昭勸
醻也次恩覃國典也次考績國課也隨其職能而各有
勸勉覽者亦於斯稽官守焉斯鴻寳之制詞匪絲綸是
焕且經緯攸賴裁成輔相亦窺一斑何啻黼黻皇猷已
哉因余所敘列而考其世定其品斯又當代人物之林
矣賜進士及第禮部左侍郎兼東閣大學士長洲年友
弟文震孟拜書
修其文而不足以明天下則不若蓬卷而處修其質而
不嫓於天則不如椎髻而舂臯傅之為文以視天下皆
蓬巻而處夷施之為質以視天下皆椎髻而舂信其言
則涇舟之側無有譽髦有嗿之田無有媚婦不信其言
則貍斑與豹蔚爭坐隴廉與娵孟同宫是兩者説之無
定者也亦有定説神農為帝不能使五穀貴於金玉堯
禹佐之不能使疏冪尊於絺繡五穀貴於金玉疏冪尊
於絺繡則土塊掬飯皆為鼎烹人脯鬼血雜揉於道矣
故三家之子不能為金玉絺繡則必寳其糠覈鍼錐寳
其糠覈鍼錐以為尊於金玉絺繡此亦恒情明主不誅
必以為用其道可以治天下可使鉛松不御金玉齊價
是則大呰明王之所惡也故仁義者精微之産也禮樂
者奥博之致也奥博精微著於心貌而施於文章在生
者之身猶是疏冪五穀也而少見者多怪多怪者重創
明主亦因之以為必屏圭璧蕩金錫而後可為治於天
下則是燧皇郤竈結繩復作也三家之子苟其才不至
於作􁤅智不至於窺盗見人金玉絺繡則斂手屏氣正
容郤立退而視糠覈鍼錐雖無艶志亦有安色是石户
之農所引避於庭堅涓成務光所霣心於莘野必使英
娥挾刃以伺夷光胥靡感圖以譟版築則情慮不至古
今絶類由斯而談予見鴻寳則不復談文章亦不復談
易豈為慢乎予之蓬巻而椎髻固已久矣崇禎壬午十
一月弟黄道周識於縠水舟中
吾師鴻寳先生著述既富復集其單篇雜辭因人事酬
對而為文者凡若干巻名之曰應本夫文之統系俶哉
五經五經之中惟易禮春秋道專體一為聖賢之著書
後世子史二部凡成一家言者皆源之至於詩書所載
則觸物而生譏頌因事而成治忽篇非連類義以情生
雖理致宏深要亦應世之作也若夫易之有序論禮之
存銘誄春秋之記書檄讚傳成書之内時見散文乃知
六經之書無多大半遇人事而作後世文人動皆有集
按以經義未為離畔漢魏而降操觚之家著書日寡散
文日繁蓋道簡而難言事煩而遞起勢使然也然未有
如近世之蹖駮淫濫言不顧行者汗牛之文同於槁蘀
識者悼之原其流弊失有三端一曰論人之失夫元晏
之序太沖中郎之碑有道苟非其人文不虚立近世綴
文不别流品西蜀富人陽翟賈客元黄所至緗素斐然
故使筆舌日輕無徴弗信其失一也一曰記事之失夫
馬班作史雖名公偉人紀其生平止書數事近世取悦
家乗凡閭巷贅言井臼鄙語罔不飾彼蘧戚等於娵陽
承祚伯起未至斯極其失二也一曰辨體之失夫序與
論異㫖誌與傳殊科或簡或繁各歸典則近世惟務紛
葩全無辨别序述文章而泛稱徳行勒銘珉石而同於
汗青其失三也此於古人矜好之意牆宇已墮何望其
上應經㫖而仰窺聖域乎先生以英朗天挺之才宏逺
多識之學應期名世作時君宗修辭立誠乃其餘緒而
奏對則轢董賈掌制則追典謨闡經則並游夏執簡則
儷南狐洵乎經緯之鴻裁也至於酬應之文尤非經意
而辨雕所至已絶攀躡今觀集中所載投贈之雅莫非
名徳褒美所及不濫平流使被辭者榮於山龍銓品者
信於金石其論人也不亦嚴而正乎所書之事或係典
章或切風教苟非懿徳無取連篇揚厲之中仍存直筆
其記事也不亦簡而覈乎圓規方矩因物異形南越北
燕殊塗分軌能使口無當擇之言篇無可通之製其辨
體也不亦整而明乎蓋先生之性博大易良推賢若不
及奨拔後進不遺餘力故辭章遍於宇内然其為文也
無溢美無虚譽所由與世之作者殊矣今天子以樞府
召先生方將升之百揆授以大政自此以徃機務煩積
憂勤交贊即以暇日發為文章亦如臯謨説命姬文之
七月召康之巻阿颺言人主而已恐交遊知舊欲求先
生之文而不易得則凡兹集所列當先生一言之重者
顧不足幸而子龍備吏於越得侍先生左右晨提夕命
者且三載又豈易遇哉壬午至後一日華亭門下士陳
子龍題於語亭舟次
先公官翰林掌外制日久及門楊機部王二彌諸君刻
巻軸鴻篇為代言選凡六巻一時館閣翕然宗之及崇
禎丙子先公以司成歸里復裒輯生平酬應之篇都為
一集曰應本其剞劂則陳黄門卧子任之刻甫竣而先
公以佐樞環召旋筦計務日夜鈎考兵食議節議生凡
以碑誌序記請者概謝絶弗答每顧語小子(鼎/)大臣憂
國之憂何暇以立言表暴乎然先公當退食時偶據几
攤書則取舊刻㸃勘朱黄甲乙若以待異時刋削者(鼎/)
奉而庋諸篋衍殆戢戢如束筍無何劇盗躪都銅駝荆
棘舉先人手澤之貽悉散佚於兵燹煨燼中其存者裁
什之三四爾年來詮次遺書乃復取舊所藏者敬加參
校釐正繕寫俟他日夀諸梓焉夫文章得失寸心自知
朱晦翁謂廬陵環滁皆山起句本二十餘字後乃鍊為
五字李商老謂少陵桃花欲共楊花語自以淡墨改三
字蓋一言一字之間有老去漸細之境讀前人集者必
求其晚年定本豈直為陶陰焉馬之譌已哉鈔成因識
其緣起如此男會鼎恭述
欽定四庫全書
　倪文貞集巻一
　　　　　　　　　　　　明　倪元璐　撰
　　制誥
　　　原任吏部文選司員外郎贈太常寺卿周順昌
制曰夫孤情之所獨抗得死而成正氣之所不徂造生
彌永所以屈平嫉俗轉快志於懐沙萇宏殞身遂飛華
於化碧資其扶世寵以教忠爾具官某希聖得清擇節
取苦伍羞絳灌哭是賈生之才兒命融修罵亦禰衡之
氣當其出為從事入典銓衡並以晶心章其茂節會當
龍亢馴致蟲拚時則指鹿之惡浮於望夷出彘之威極
於北寺來周羅吉箝網四張喬固膺滂梏􁘸相結焚原
盪岳不可邇親固有懼禍之夫閉門而拒岑晊知㡬之
士築室以擬袁閎而爾獨持虎執獶冰湯席鑊班荆悲
咽尊酒豪攄俠亢左儒義依鄒浩忍捐愛息以狥纍孥
本有荆軻湛族之心不止郈成分宅之德於是飛章告
密檻車下徴而衆乃成城吳㡬為沼至於焚香進食以
禮御囚飛甓投竿而殺詔使魚驚獸亂釡沸波翻詎止
廣漢被收吏民守闕鮑宣下獄生徒聚旛而已哉然而
磯激難平虎騎不下卒不得脱以罹於凶而爾對簿不
屈絶命彌雄雖復漢尉銜鬚唐臣嚼齒未有並其慷慨
儷此從容者矣今捩軸既旋衮鉞並設碑踣元祐大升
公正之羣墓顯湯隂恍見孤忠之氣用特贈爾為某官
錫之誥命國家謹嚴近寺培養人才而在旁之奸烈於
二正嵗寒之節見彼前賢要以道極一時義激天下明
興以來一人而已嗚呼學聖人之中寧存狂狷睹忠臣
之報彌媿奸回
　　　妻
制曰蓋聞一徃之心不謀妻子亦有百折之氣而牽帷
㡩若夫彼則刑于此為順正相期遂志並可流聲其死
也榮未亡何憾爾封宜人呉氏乃具官某之妻當其始
盛多所中襄激庭謁小生之羞而抗趙映具墉視人倫
之鑒以佐山濤至於鉤黨獄興清流禍作而爾夫以不
懼虎尾遂罹雉羅劉陶北寺之凶楊震西亭之慘將恐
將懼惟汝惟予賈妻封髪已無開沐之期阮婦作糜永
絶歸還之望當斯之際不亦悲乎今忠邪既辨庶㡬小
往而大來存逝何殊猶夫子紱而我佩是用封爾為淑
人錫之誥命豈必相從已爭光於日月雖乖偕老尚表
度於山河
　　　祖父
制曰天象之主魁文以生杓而毓斗先王之制川祭每
後海而先河苟美孫謀必推祖烈所以范馨留硯而券
後魏謩獻笏以章前爾原任平湖縣教諭周冠乃具官
某之祖父學本一誠經窮三絶才名足刖彌貴隂徳耳
鳴自聞蓋以劉蕡下第深愧李邰而以魯男閉門善學
栁下澹凝之致於斯可觀迨於鱣升伯起之堂愈堅士
節麟見陳羣之角不墜家聲凡兹為臣盡命之忠誰非
率祖攸行之徳是用贈爾某官至三世而莫京自天申
錫若九原之可作微子誰歸
　　　祖母
制曰夫翼子者貽孫忠貞所以不墜過祖而遇妣烝畀
之曰孔偕豈必桎梏而死舉非正命之徒若推𤓰瓞所
由抑有初生之配爾韓氏乃具官某之祖母名閨毓秀
碩士嫓休著孝衣衾簟席之間得意簧翿房敖之外是
使灞陵椎髻伯鸞有耕織之儔䝉山棄薪萊子無功名
之患而於焉播穫受菑畬之澤偉績成黼黻之華粤有
文孫章其義問發地下三年之血疏民初百世之榮用
贈爾為淑人取忠義以報劉何如令伯攬實枚而頌魯
時維姜嫄
　　　父
制曰蓋聞萬年教諂不能回觸屏之聴郗愔竭忠不能
弭發箧之慚原彼貞邪乖於父子若乃鄭慶敦倫子涵
著直天彛内茂高節外搴雖衮褐塗殊而弓箕道合爾
贈某官周可賢乃具官某之父維孝友于因心慶篤硯
耕力穫資為三釡之歡原歎永懐發彼雙荆之潤曾操
甘以娱志薛推肥而解憂義報其天有足多矣詩曰教
誨爾子式穀似之夫輪或師蓬釣可通御取爾孝義教
彼忠貞泂酌注兹豈有異乎用特贈爾某官揚名顯親
之道無如死忠闡幽追逺之文所以教孝嗚呼爾父爾
子國靈國榮
　　　母
制曰朕聞鮞胎珠於身而其鱗即紫虎襲氣於母而方
生已超故夫毛裏相資亦若主賓交酢況於干逢俊物
以顯臣忠詎不李杜齊名而徴母訓爾贈宜人張氏乃
具官某之母斯饑以明季女正位之曰嚴君所求乎子
可得而識也夫人中材咸資鼓勸若乃道徳所蒸章其
氣決剛大之塞垂為彛常誠孚魚豚聲震天地如斯之
義豈易為功原夫生即天生知其教必胎教非徒丸熊
畫荻勗以微名詎若却鮓麾金由於驟激以是奇爾贈
爾淑人君子人與狥國艱貞之節母氏天只倚閭忠孝
之心融洩黄泉光輝彤管
　　　原任吏科都給事中贈太常寺卿魏大中
制曰夫光岳凝翕是生忠義之臣天地晦䝉彌表艱危
之節故劉陶殞貞北寺楊震殉烈西亭並以禍極一時
聲流千載爾具官某其生有自視死如歸原其至清絶
塵大剛制物可以貪繩蟬蚓肉視虎狼故累百知一鶚
之可尊嫉邪如神羊之必觸爰自輶軒之使陟於鎖闥
之班洊厯清垣旋臻天掖鋭心平治極論興衰節足相
宣夔睢坐剔時謂司𨽻陽球之既陟此輩安容假使銅
鞮伯華而無死天下其定而會以相分公媪當蔡京童
貫之時士亢君宗開竇武陳蕃之禍惟爾壇帷逾峻尤
為矰繳所先貝錦一成雉羅遂及詔求鉤黨獄署同文
膺滂碎首於黄門喬固暴尸於城北三光黯没海水羣
飛當此之時亦云極矣今者世灰大滌天宇重晶朕是
用章闡幽忠崇敷顯秩雷震一夕已踣元祐之碑解澤
重泉大表比干之墓特追贈爾為太常寺卿錫之誥命
以爾臣忠章為子孝洢濂之義生死同揆卞壼誠奇王
裒可念嗚呼位於箕尾識歸天傅説之星炳彼丹青寳
入地萇宏之血
　　　原任都察院左都御史追贈太子太保曹于汴
制曰夫道承危而章亢形至敝以得完所以松栢寳寒
淵冰幸盡茅焦當鑊則有愈奇之稱史鰌既尸始歸直
哉之譽爾具官某尊其性命學為聖賢窮理存誠養氣
得浩沈黙寡語而諫舌撓霆和簡近人而嚴骨料虎君
宗領士朋黨著碑貞十年而褫終朝來七日而凶八月
會逢鼎運召入中臺之紀之綱以為燕媚不茹不吐而
無畏侮惜用不究其人已遐斯歎三彭不遺一老朕以
天下功效不立治平無期咸由詩書教衰廉耻道喪朝
無耆舊人昧典刑是以漢師無功則思法直唐律既否
乃歎魏徴先見興愴於曲江奉公隕涕於征鹵以今視
古何獨不然兹用追贈爾為太子太保錫之誥命依其
蔽芾宜興茇憩之思望彼鬱葱即下樵蘓之禁
　　　吏部左侍郎張鳳翔
制曰夫流波衆逐則知碣石之功烈焰胥焚乃表靈光
之福故論先事定𤓰必潰而何包身為國留果雖碩而
不食具官某包國之元氣為徳因人之精神制才昔者
妖弄潢池亂成張角東連曹兖北震榮商雖滹沱恒岳
接趾之間亦封豕修蛇飛肉之地爾時擁旄卧䕶啓乗
聲援犄角為功敉寧以奏獻囚矯虎晉秩雎鳩於是龍
亢膺滂雞連京貫繄爾嶽嶽罣於狺狺夫有破柱之勇
而怯者颺辭而表閭有請劍之忠而佞者呈身而入幕
表閭等之修墓入幕甚於望塵豈爾剛腸所能曳尾宋
璟絶言而鐵石張彖興歎於冰山而鬼彈星飛獸機飈
發大官頒饌無命食亞夫之心中使銜綸示行誅寇凖
之狀洎㝠鴻已舉而藪澤猶羅竟題元祐之碑㡬入同
文之獄今者天心悔禍逆首膺誅朕用是顯爾孤忠陟
於小宰姬旦鴻遵而歸渚悟啓風雷召公鳳翽而鳴岡
諷存車馬願因舊徳以集羣材用晉爾某階嗚呼今一
陽乍復百效未臻如琴瑟之盡解以張譬鳥獸之方革
而氄冀爾知人之哲底績為期尚勵初心益堅晚節彊
直已效詎首陽拙而柱下工勵翼不迷庶天保内而采
薇外
　　　妻
制曰蓋聞據勝五陰之上者士有得輿取償七日之間
者婦無喪茀衣當笥發鐘亦宫聞惟否徃則喜來故子
紱而我佩爾具官某妻淑人丘氏主婦莫莫形為室牖
之儀君子陽陽偕有房敖之樂誠靜之譽所從來矣洎
爾夫翺翔中外鞺鞳聲華可謂曰能則知其助意必有
窺狐趙之識謀戎蓋之忠而況直道再違離憂獨賦艱
難險阻惟爾共之今蠖屈方伸乃鴛戢宜福王仲卿既
貴彌念牛衣辟司徒之妻應醻石窌是用仍封爾淑人
於戲義比王臣亦有仔肩之弼時當有道無忘負戴之
心
　　　户部右侍郎錢春
制曰大學以財用歸諸性命周禮以會計明其純王斯
知阜民儒者之能足國上臣之務所以農父若保極選
名賢若夫小徒建邦彌難倅乗具官某昔者霜驄坐振
白筆不眊羽翼吾徒紹明正學陳瓘國是之論取忌商
英范滂澄清之名㡬從元禮而京房魏郡汲黯淮陽淹
久蓬飛旋當茅拔方道光於卿月詎禍極於閹氛時則
龍亢君宗雞連京貫詔求鉤黨獄署同文忌爾嶙峋不
同䝉落禠衣未已懸鑕以須所不淪胥殆有天幸朕既
即位章顯忠貞命龍汝作納言抑由可使治賦維山甫
喉舌之既効知君牙邦國之所依而爾左握五典右操
七筴法參平凖道本流泉蘓轍勵圖報於瘡痍李絳絶
徼恩於進獻偉兹版貳何赧前賢用授爾某階錫之誥
命嗚呼今國比空鐺議同木胾羽書蠭午一井竭於五
缾籌箸盈庭十羊分其九牧維爬梳之極慮必出侵牟
而節省之深心易流纖嗇資爾正學佐以精思要使正
徳厚生逺凌貫粟朽紅之盛庶㡬阜財解愠上賡卿景
爛熳之歌
　　　左春坊左諭徳兼翰林院侍講姚希孟
制曰國家甚親儒臣以為由其道則可以專氣而致大
是故天下之廣塗高載莫不與之矣今以為其居至靜
可以柔持埏鎔其徳必歸於亂國可容平世亦無所自
見是天下之大遁史鰌王嘉則不為也爾具官某學廣
識尊搴而健立孤岸逺物莫能緣者時值京貫朋奸羣
邪醜正求剚爾腹則有百端夫小人之心以為致之不
可得致舍之則將乗時得輿以大返其道憎主人而騎
虎不得脱爾是用譴逐示端網箝日出當此之時爾猶
鹿也走於山林命懸庖廚嗟乎使爾得事朕今日豈非
天哉朕既開昌世局妙簡宫寮維爾精能風道彌揭用
晉爾階奉直大夫今天下如木顛初蘖未可嘻怡笑歌
求之也朕實寳百爾憂患之心以其才智所出可使世
大治則無如爾動忍者抑古人夷山而險垤爾其曰臣
無忘堂阜即一日旁求朕喜得爾矣
　　　妻
制曰今天下狂然以求富貴富貴之物使天下自賊而
相讎天下之好趨非其所與冒然而從之非其所與冒
然而從之則相逐而敗矣故道之可守莫如其貧賤之
心人之可交而難忘莫如其往夙夫婦亦然爾具官某
妻贈孺人馮氏昔者禦冬視夜申儆陳規使樂羊去而
不歸許升由之坐進斯已難矣今杜羔既第荀粲彌傷
雖富穀可偕而困藜早據牧犢朝飛之怨川魚中拆之
吟循覽前人並同斯愾兹用加贈爾為宜人百年之歎
有綣遺簪七日而還母嗟喪茀
　　　繼妻
制曰朕觀漢臣王章妻呵章使不泣牛衣何其壯也及
章既貴顯欲上書奏彈大將軍鳳而妻顧又情語呢呢
使章用其言者没矣若爾具官某繼妻封孺人某氏天
或釐之是誠女士跡其食貧徂爾恐懼惟予規切明星
勗成霄漢迨夫釁開北寺獄搆同文爾夫以士譽君宗
禍同李杜雖風波湯火日益侵尋而簧翿房敖相將自
得斯於王章之妻抑有進焉者乎兹用晉封爾為宜人
冀當子紱我佩之時彌存士旦女雞之意
　　　右春坊右贊善兼翰林院簡討顧錫疇
勅曰文學之臣不使言事而使之靜治其文章使之靜
治其文章是使之無不言也天下之論議歸諸皁囊猶
束海水歸諸盎耳文章之心則無所不入是故儒臣之
盡忠也上規禹臯下循工瞽盛世由其道而不知時危
道傾則蓬勃而見爾具官某含吐劉邢攀提史汲當閹
氛火烈黨禍飈興棒起撞郎令行逐客入地滿萇宏之
血美新盛揚雄之文愚夫首濡智者舌噤而爾獨義形
於色情見乎辭發䇿詢時譏切不避搜才考議蹇諤者
良美厥青緗居然白簡而科第風漢發士良之呵燕麥
𤣥都促連州之駕褫衣不已爇鼎以須當此之時其危
至矣今朕即位除兇顯忠擢爾宫寮以風百爾而爾益
宏棐迪彌著聲華用授爾階儒林郎夫人氣立則能見
子大夫有其任矣尚益廣識沈㡬以通天下之故朕望
爾羮醴舟川詎矜矯自見則已乎
　　　父
勅曰人父之教譬諸原泉霏霏吐流雖旋折致殊而不
匱其徳爾原任元城縣知縣封翰林院簡討顧允忠乃
具官某之父剖竹百里飛花兩城禁令所施歸於氣道
樂只之意蒸為神明遂使璫暴戢蹤盗首授首銅塘之
山保其地脈萑苻之澤化為天都又且抗豪藩於翼虎
之時牿權貴於童牛之日嬰凶捍患節晶道光以彼窮
威視令猶蟣斧肉承利觸手能糜烏知亦有挺脊戴頭
伉然而出者乎爾教在躬固宜有子用是加爾如爾子
官大書建奮父子之良彌章暾毅剛方之種
　　　太常寺少卿沈維柄
制曰夫為治不本禮樂猶燭幽不以火也今天下大發
其朝氣功利富强茁然而欲見王霸道雜與治日逺朕
誠欲建中和之極使夫幽明洞疏神人之和若傳烽可
召則至治已有能為朕夷夔者乎具官某昔以健令搴
壯梧垣蹇諤能言彊直自遂而釁生於破柱禍極於沈
河猿亡致延弓失忌得意存覆楚勢欲乾池矧爾亢貴
君宗示難鵠的繒繳之及固其宜矣今者莧陸既決碩
果僅存召首諸垣俾弊羣吏而爾法辨荃葹道和硝乳
用使繁妖之氣化為明霞元黄之心消於砥矢朕嘉乃
績擢貳容臺昔堯顯寅清漢遴忠孝若其以爾精義出
為駿奔達禋享之心和民神之意原本道徳旁鬯文章
將九敘坐歌三靈自順禮樂興舉詎須百年乎用授爾
階中憲大夫嗚呼朕即左操天道右挈祖功四召鬼神
之情伐鼓而號於有位不如使子奉璋而求之也爼豆
之事勿曰甞聞徃而學焉苟通其故大治日出雖至於
馘囚獻泮朕能知所由來舉而功子已
　　　父
制曰朕觀古之帝王甚貴老而尚徳故其詩曰酌以大
斗以祈黄耉朕既肇舉臨雍乞言展禮而憲老無聞朕
心甚愧若其有為搆獲疏奨室菑朱紱方來道固光於
饋酳已爾封文林郎沈岱乃具官某之父以朕所聞非
人能及蓋其不以酒肉明孝闤闠言交外務周施内存
守嗇瓢攖風以為多事橰役水惡其機心而貽燕得賢
握固取壽穀有後而豐下耋不嗟而缶歌茀禄爾康莫
斯若矣用封爾某官嗚呼夷作秩宗洵聞詩禮壽如箕
翼斯關治平幸勉加飱朕善養老
　　　母
制曰蓋聞趙深嚴服而陳訓崔攽脱帽以導輿並以司
常貴卿上承夀母殫醻暉草侈盛簪紳若乃蒼玉自華
而魚銜已竭母兮鞠我詎不悲乎爾贈孺人楊氏乃具
官某之母其子也才知母之徳母徳猶之天氣變物而
不知子才譬若土膏領和而自動是故爾子昔抗封章
由其倚閭而憂國恤今䖍俎豆本諸徙舎以依學宫夫
尊美玉者貴陽田攬良材則思雞麓雖畜不卒何日忘
之用贈爾恭人於戲奉璋攸宜以表峩操績何為而干
怒疏榮明報尚祇承哉
　　　太僕寺少卿蔣允儀
制曰朕觀古者命官冏伯以奉屬車糾繩格心則盡責
之豈繄我圉且古之人主甚尊禮樂而輕富强是故禱
差致吉攻同獻功吏自治而能其官其天子不以誡也
朕師其道極選僕臣取諸履貞馬則不問爾具官某正
學嚴節道亢君宗凡其升沈動關理亂昔者皇考膺圖
悉徴舊徳衣裳輪轂一夕四馳熹皇初年綏綬相結時
則正人大奮道昌而光既一二年陽亢陰茁奸生於指
鹿釁開於履虎一擊不中蟲鳥易形於是節甫操繩黼
京握鋸批割朝士如刲豕羊悉以其餘投徼抵各其時
君子名尊而禍烈矣迨朕即位除兇奨忠表血萇宏釋
囚箕子蘭蕭既辨鞶帶知榮雖藐徳何加而清明如滌
嗟乎凡六七年滄桑三化而爾蠖伸生死其間亦云極
矣固以治隆與隆道喪則喪取凶亂國受福明時爾所
居身不言可見朕是以俾之大計吏其既效則於是乎
有冏命而馬斯臧用是畀爾某階嗚呼念之哉伏莽升
陵道可畏也見能絶過示不可乗本握其堅蟲亦不孽
夫謹轡筴則無敗轅有如不信盍視諸馬
　　　兵科給事中陶崇道
勅曰朕除璫禍則有以大見天下之才者三夫抵權則
其力徴燭微則其智効履險嬰患之心可與慮天下事
此三者逐臣之能著於日火矣是故朕求廢如不及今
朝夕納誨之臣什七取之黨籍而朕信其言若信寒暑
也孔子曰信而後諫朕今日則又何疑焉具官某朗照
不疲彊直自遂公穀之學裒舉南宮魯卓之能表著東
海遂以異等擢於留垣中遘閔㷀積久淹蠖洎膺内命
適與禍期時則京貫作朋應滂署黨權尊定䇿獄起同
文維爾義鬚鬇鬡諫舌摩切竟逢彼怒因致汝遷仗馬
一鳴京兆五日雖㝠鴻之心適還寥廓而山鹿之命尚
懸庖廚會朕膺圖除兇雪鯁召仍舊職冀來讜言而爾
風節彌嚴諫書日上塗歸駮正岸然不阿雖復元素回
天兼謨返詔孤忠鯁固未有踰斯者矣用授爾某階今
將懦兵驕羽書蠭午庭圉交推㡬於無䇿維爾職兵豈
忘斯疚尚亦申討軍實畢智竭忠猶之未逺是用大諫
正人之能斯不墜也
　　　南京吏部文選司郎中房可壯
制曰朕觀往代諸賢罹於黨禁者漢如逝波不返宋為
螢光明晦迭出若乃大昕中天不疑斗沫莫如今日矣
雖凋榮靡齊而歸論致凝比於樞建是故數十年公忠
之士用之至今猶未有殫者則朕甚恃其人哉爾具官
某孤清自命彊直不回當逆豎矯䖍正人淪喪維爾剛
腸嫉惡危論撓權遂錮膺滂㡬從逢比會朕御籙召還
中臺由其倔强如初小復淹疎於外陪京水鏡南國羽
儀不以浮沈形其喜愠朕則嘉爾正色於前夷襟其後
若以斯致方諸古人庶㡬衣鑊從容茅焦之輕生死虎
獶持執中黄之制貧窮者矣嗚呼昔在爾父逮事神皇
掊牿柄臣間關遷客其義不墮為教之成如璃既晶注
水逾映用授爾階奉政大夫頃復晉爾璽丞漸躋津顯
今海宇騷然國靈未振以爾正氣純忠形為能事豈有
難乎朕不能舎骨挺不二心之臣而外求矯虎則已明
矣爾其厲須且有後命
　　　戸部尚書武英殿大學士周延儒
制曰夫弼直斯休命有歸臣喜則叢脞不作故殷武以
阿衡震其中葉軒皇以風后配乎上台國惟元臣道綜
萬有苟或舉事即必歸功況撫衣冠弓劍之懐詎忘圭
瓚川田之報爾具官某稽古多聞救時宏負當其大廷
發䇿史局翹薪廣川舉首於天人沂國抑心於温飽既
嘗嶒􁥶畜氣勃窣鼓能然猶以處囊之心韜鋒華於不
試時亦有應弦之智章尊爼之一班所以物莫測其所
存朕獨明其有用力排衆論簡副民瞻方當烽火之頻
驚急而求子何如司馬之入相聞者戒心而自爾升庸
暨兹崇極咸宏棐迪卒殫租荼陰陽乖愆丙吉所懼邦
國若否山甫能明至尊獨憂以為辜四郊多壘懐其耻
蓋朕聞之任大則思深居高而道廣故先逺業而后小
數者侯霸寛大之心無顧慕而有兼容者温國公忠之
徳有相之道舎爾誰言若乃夙夜在公宏纖不罣勤身
之至近世所稀夫燮理錢刑豈相兼之業斷謀文變非
一氏之才詎有左右求逢方圓取畫如爾岸舉示其精
能斯誠平勃所未聞雖復璟崇其曷貴矣屬以山陵告
竣神人協和仰橋山之崇邱懐甘盤之舊徳用晉爾某
官錫之誥命於戲今廟算日勞疆圉未靖民力已竭士
氣彌隳威勝法窮禮疎才絀惟余隕谷厪爾納溝尚冀
肇敏戎功克紹乃辟以扶植人材為本計以斟酌元氣
為上猷砥矢可以化荆榛禮樂可以治兵革苟交修罔
棄無忘鹽梅酒醴之心庶相和以歌不迷卿景星雲之
旦
　　　左都御史陳于廷
制曰國家欲以法致治必求正人政事欲以察得情必
求舊徳惟正人道足勝物惟舊徳心不近名趙堯以代
周昌兒寛之屈褚大維斯之職萬寮所宗苟得其人一
夔而足具官某正學有源强骨獨舉始由循令入為諫
官汲黯居中必無曲説范滂治外必無澆風洊厯華卿
旋臻小宰方資衡石忽罹網羅時則勢在北司禍同東
漢人逆我之為惡蘭當門而必鋤惟爾祖謝同心以奨
王室遂亦李杜駢首而竄黨碑禠逐見端刀鋸行及所
幸天留碩果世轉元茅自朕纘服之初遂下賜環之詔
始則陪京重地分南國以憩召公終以先朝直聲比宋
宗之還唐介入臺未久下令如馳朕惟刑法者煩苦天
下之具苟不端本則物不從紀綱者長養一世之源借
以厲物則功不立繄爾道先克已令取和民持法法行
震物物服清霜所厲元氣俱流雖景讓極威於泥樓范
諷矯苛於横梃寛嚴之則詎若爾宜者乎兹以功敘晉
爾某階於戲朕欲區分邪正别白廉貪而所司奉行或
出苛細小人乗間以侵善良斯非朕心適為治蠧冀爾
正色彌勵初心毋謹雞而漏狼務祛莠以保菽必躋世
正直平康之福庶章爾大儒元老之功
　　　都察院左副都御史高宏圖
制曰夫汲黯升而悍藩起憚李勉列則衰庭改尊斯知
正直者召功之符名賢者起世之藥所以衆鳥屈其累
百隠豹威於在山爾具官某神懐明審風節遒鶱當其
筮列臺司值正士罹亢龍之悔及夫再參法從際兇閹
形指鹿之奸而爾遇君子則道務相成琴瑟戒其專一
待小人則義不少借枘鑿格於方圓喬松絶援清霜獨
厲穀洛不鬭淄澠自分斯昭砥矢之觀足砭波茅之逐
爾其攖鱗抗論强項撓權㡬於對簿同文僅乃掛冠神
武是有天幸殆為朕留洎夫見睍曰消如茅斯拔爰懐
舊徳召副中臺又能提振紀綱端肅内外蕭惠開之公
亮奉法不阿李景讓之清剛正色無避詩有之曰价人
惟藩斯言名徳之藴干城尊爼之制萬里是故攬西臺
之勝氣推元老之壯猷用晉爾某階錫之誥命頃復陟
子司空俾佐邦事而爾營綜方始倔强如初尹卿之抑
懐貞宋璟之拒思勗皆朕所尚咸爾之忠尚期畢竭爾
能不回斯志能見則世益尊其氣志至而物莫撓其功
邦其永孚民之攸塈
　
　
　
　
　
　
　
　
　
　
　
　
　倪文貞集巻一
欽定四庫全書
　倪文貞集巻二
　　　　　　　　　　　　明　倪元璐　撰
　　制誥
　　　東閣大學士禮部尚書劉鴻訓
制曰夫台文上耀則三階之象平鼎實中宣而百族之
膏聚故平成府事虞嘉永賴之功秬鬯明禋周報孚先
之績凡兹令主咸有隆施所以章勸崇勲樹型列辟爾
具官某男子生自魯國氣象如其泰山立言有章奉使
不辱洎醜徒讎正此輩之謂清流直道違時彼譖以成
貝錦登州一逐玉局為空屬朕纘服更新用人求舊跂
軒皇之六相懐秦誓之个臣而爾夢應吹塵兆占畋卜
首探枚而得何上帝賚予之奇自射䇿以來知太公望
子之久甫參密務遂著嘉猷咎繇敬撫五辰以凝庶績
少正快誅七日而絶詖言朕喜肱良民歌距脱猶且蒲
宗孟不滿司馬豈有宋藝祖而信徳驤斯明任功之難
聴言匪易爾益謙形疐尾誓存鞠躬盡禮之心知其非
諂犯顔之義本厥無欺顧嘗靜居繹爾良誨規逺執要
者政蠧之芳芸久任寛征者時疴之切藥朕雖不敏能
無憬然兹用覃恩授爾某階錫之誥命嗚呼今世晦而
明譬木顛方蘖而兵革不息禮樂未興上無成謀下有
伏莽災祲日出哀嗷四聞令示人可從而從者少法使
民難犯而犯愈多可曰已安益期匪懈若用汝舟楫霖
雨罔不同心以保我子孫黎民尚亦有利
　　　兵部右侍郎唐世濟
制曰夫威先制人則齊爼操其勝氣智存應變則漢箸
薦其上謀所以圻父時呼丈人終吉惟坐籌者貴所重
司戎若比竹而吹彌難簉乘具官某出飛慈雨入凜清
霜隨所致功歸於濟國鄭僑有乘不及杠梁馬隆能車
動成圖陣章江巨鎮方叔壯猶人賦新田碑傳峴首旋
因衆望陟貳中樞坐席未温藪羅俄及時則司分南北
謁者兒多血判元黄同文獄滿忌爾鮑宣彊直忽傳賜
玦之辭亦為梅福先機適愜掛冠之願洎朕御極博采
遺忠僉曰汝能召仍舊職屬者羽書旁午戎事頹阤雞
蟲之孽逺擅西南赤白之丸時飛秦豫維爾引慚多壘
樹价維藩竭志畢忠出奇制勝姚崇暗記王庶口陳周
練明通庶㡬其匹矣兹用覃敘授爾某階嗚呼却馬以
糞斯為有道之郊隠豹能威所恃在山之勢今兵驕不
戢將懦無能驅戰市人呼糧匱槖皆為敗道未有勝形
冀爾竭能為予宣力倘飲御諸友有吉甫燕喜之時則
拜命岐周即召虎對揚之日
　　　總督三邊兵部右侍郎兼右副御史楊鶴祖父
制曰瀰天之霖蒸於膚寸連雲之搆托於崇基故夫來
哲有興則椒條賦其蕃實前徽未墜則瓜瓞追其本初
未有孫謀不由祖烈爾楊兆瑞乃具官某之祖父宇晶
襟靜道周徳全洗馬神清少嬰羸疾夷吾體正弱無弄
心若乃義報其天道棲於貴鄉署高平之里家題花萼
之樓雖使黄童扇誠於江夏伯淮被義於天水子騫孝
已連趾而趨庭馬況繆彤聚廬而發鐸方斯高懿未或
過之至於宛彼鳩鳴月斯征而誨子振斯鷺下嵗有穀
以詒孫軌既以端澤亦逾逺今爾孫萬邦為憲价人維
藩召虎之功興哦江漢温國之望喧動邊陲欽楊傅而
思伯起之賢拜陳羣則表太邱之徳譬之嵩高仰嶽瀆
祭先河是用追贈爾為某官錫之誥命亭舊思賢望伊
人其宛在陵新下馬識華表而歸來
　　　祖母
制曰夫詩咏詒孫易占遇妣此言開宗之業下引而彌
長胥宇之功中襄而始大所以晉王母之曰福烝先祖
而孔偕爾劉氏乃具官某之祖母於女則師維士不櫛
當其笄髦未字已貞匪石之心及夫縏袠致䖍獨竭和
灰之孝郝鍾禮法秦石詩書遂可封署宣文謚加誠敬
而由房之樂宜爾家人徙舎之功施於孫子雖賦詩送
朴能偕鹿隠之高而抗表報劉已發烏私之義矣是用
追贈爾為淑人嗚呼歌六月之詩所期吉甫徴三世之
教宜旌泰瑛
　　　翰林院侍講蔣徳璟
勅曰國家顧不以吏事辱儒臣其道則使之守氣湛㡬
棲於至上而今則由之以循牆姍歩多畏而寡持譬之
導引然使之瞑目以求之而乃頹然而取寐此可歎也
爾具官某匹錦探懐今之江令逸珠盈椀有如盧諶舉
首宏辭俯瞰列宿中遘凶閔經久淹疎當藹多抱槧之
年則逆豎張羅之日維時奔走之輩池鐵並飛功名之
徒囊錐畢見而爾獨不求署職悶然草元洎朕膺圖始
班禁近初以金門為避世之地終焉天禄有燃藜之光
朗識不撓孤標自拔比於范滂抗節梅福遺榮雖菀枯
不同而風道何異所由知爾則以是哉兹循覃典授爾
階承徳郎錫之勅命嗚呼以子為豫章之木七年已見
其材矣以子為艾後三年且用子子益務矯勵恢宏以
需物色即帝告朕不如朕自見子之明也
　　　妻
勅曰朕讀洪範之書曰使有好於而家先王以為使人
之情遂諸此則可以責其功矣易則有悲焉曰入於其
宫不見其妻此以其藜石比貞耦徳而岐命也耦徳而
岐命聖人以為天劓刖之矣雖赤紱在後猶以為甚困
嗟乎伉儷之重不其章歟爾具官某妻張氏在婦稱良
與夫齊徳當其蓄當冬㫖雞以宵鳴使仲卿輟泣於牛
衣樂羊就功於蠶繭斯已難矣迨夫杜羔既第荀粲彌
傷雖富穀可偕而困藜早據牧犢朝飛之歎川魚中拆
之吟循覽前人並同斯感用贈爾安人詎釋笱梁之怨
已醻紱佩之盟
　　　繼妻
勅曰天下之智者必近取物也造車輪者觀諸秋蓬欲
為人臣取諸人妻之道今為妻之道曰相之而已故取
相業於妻猶為取影於臬詩曰伐柯伐柯其則不逺我
覯之子籩豆有踐此之謂也爾某官某繼妻朱氏聲聞
於外美在其中曰孝曰勤不亢不妬凡此四者可得言
矣然而張仲道存孝友姬公勞著租荼柔嘉令儀山甫
之徳有容無技秦誓所稱爾行雖微可以鑄大今爾夫
鼎鉉之業鑪鞲以時使其以爾為師顧而相問豈不賢
於馬蟻勝彼棘童哉是用封爾安人既章美於副笄尚
加功於雜佩
　　　父
制曰國家張官如畫方畔馳驅之吏播其宏勞文學之
儒持其靜理參辰異居不相顧問然而父子至誠精氣
相取釣御通教如蚨往來爾原任廣東布政使司叅議
蔣光彦乃具官某之父居沈取壯孤體絶侔昔令須江
健而靈見縱囚休返囚以期歸虞延曹攄彌非俊物威
蓄霜斷璫虎戢􁫢使姑篾之金不入天府仙霞之山有
其地脈致命遂志績溥道光東甌之功又史所贊時盜
蜂拚禍出肘趾顧張高筵坐客言笑而歘然縛舁飲酒
獻功斯知狄青宵飲未是通靈張綱單車猶為注險矣
洎於藩參百粤威行九真名酋坐俘偽稱以褫嗣功馬
援題柱有赫興鑒李廣殺降無尤申錯威惠如錦相宣
用兵之長未有過者嗟乎朕今者安得其人而用之哉
兹晉爾某階爾教不墜下將機雲以爾精氣傳於爾子
乃為棐迪朕學甘盤爾徳之舊今猶食爾行相王旦酬
爾堂槐
　　　母
制曰朕觀詩書繁稱以求士行其於婦徳則不欲責之
甚詳然責之已詳矣樛木之詩曰豈弟君子易曰家人
有嚴君焉栢舟曰母也天只此皆離其事以命之欲使
天下之笄縰者盡廢其所卑持而以大廣其道是難能
也爾封恭人陳氏乃具官某之母自朕所聞靜婉之貞
著於錡釜而爾夫賴之以徤正而能其官自爾相爾夫
以共武定亂而教爾子使之湛然英華以有其黼黻文
章之事是則爾以柔命徳以剛命才持將與夫持相與
子爾亦猶龍不可方物用加封爾為太恭人爵其已貴
涣所未頒彌章學旁爼豆之功遂極王畿板輿之樂
　　　翰林院侍講王鐸
勅曰朕聞之揚子通天地人謂之儒儒若此則可以為
大臣自朕即位不遑暇食以旬三日視朝時則召對大
僚以下日以朝受古昔先王之言夕攬決庶務然皆樂
與儒臣共之朕以其所持沈閎浩逺可以規大若乃縱
藻揚葩朕則不貴爾具官某學洞根宗才凌祖搆竿翠
逸珠積於尋椀春華秋實兼有劉邢典册高文知長卿
之當用軋茁刺刷格劉㡬而不収斯於宏辭庶稱巨擘
若其至者又可得言夫侍講有真伊川主存誠之學執
政不足安石乖遺鉅之才而子載其敦龎游於廣大既
已追宗洛下邁跡臨川決子鼎鉉則猶蓍莢兹用覃叙
授爾階承徳郎今國家相業並束而歸諸文學之吏此
猶取火必於燧也朕既甌覆子名發且有日子尚以其
時益修體用之學鬭而鑄錐則豈有及
　　　國子監司業陳盟
勅曰以士測治亂譬以葭灰測氣也今學官之所厲莫
大於辟雍然其道固不可得行矣夫本興士行而遷其
術於理財明珠彈肉其得不復今既不可驟更而教者
之心夷然日遁是故朕欲得韓愈陽城而用之爾具官
某存誠之學能致其才玩物之功不喪其志氣義激烈
風體孤騫當逆豎掉尾雄行致諸賢駢首就戮爾雖外
存澹逺隂竭周旋足使甯武歸愚朱家讓俠寧履虎尾
㡬罹雉羅所不淪胥殆有天幸朕既即位擢貳成均鐘
鐸所施雲霞為焕自間者美新之論極於子衿畏罍之
楹上侵孔壁三光黯没萬類湮沈賴爾滅竈更絃漂新
發采蒸變之象可得而觀殷序周庠道亦不逺也兹用
覃恩授爾階承徳郎嗟乎匪獨兹士維朕則亦受學於
甘盤尚宏迪棐以輔台徳於兹小誦不其徑庭
　　　父
勅曰朕循覽史傳或譽嵇紹曰君復未見其父蘓頲之
才曰瓌有子斯知父子之道如土圭日景可相測而得
也爾原任西安府通判陳進乃具官某之父博物窮通
居體致才秉鐸雲蒸知楊震講堂之徳分符霆厲歌王
祥别駕之功至於力抗豪狷威行彊族董宣貴項陶令
尊腰氣激義成位沈名奮凡爾子之嚴正凝蹇著於宏
文皆其於爾取型有光無墜者矣用加贈爾某官三槐
庭茂可知獨立之心五栁門清不没如生之氣
　　　南京國子監司業文安之
勅曰國家二雍祖南而宗北高皇帝之教千世不衰也
故天下之士蓬然而從之然至於今者美新之文反或
蓬然而從天下嗟乎自漢宋之陋代有劉陶陳東而高
皇帝之教思不三百年而竭者何也朕思士猶汞然敗
則滅爐而更鑄之其道甚微言告師氏爾具官某出自
漢守張其楚材升賢鄉國則以五際明詩拔萃宏辭則
以三長治史侍從之選啓沃方資而爾寧徙海而溟捐
槧作監是使歎興宣室忙遺紫薇然朕之意亦惟言念
豐芑有愾陵莪藉爾九徳之歌振彼八風之舞乃爾鐘
鐸無閟杖鼓相將遂已天廟光迴石頭秀出唐閹既殛
楊琯極選於名儒宋禁方張汪逵抗爭於偽學成均簉
席今古同揆兹用覃恩授爾階承徳郎嗚呼朕則使爾
往而學焉豈曰教之哉記曰師也者所以學為長也爾
益務瑞軌飭躬譽髦斯士而既效矣朕則旁求
　　　户科給事中瞿式耜
勅曰朕聞之書云有言逆於汝心必求諸道夫古之君
臣貴直言如此也堯舜之世其臣皆不及其君而四岳
則必與堯爭四岳之與堯爭鯀是四岳之智不如堯也
然堯甚賴之天下亦無有疑於其都俞者爾具官某有
其祖若父之文章政事而騫為氣節篤其忠貞向者令
永豐豐之人化其徳今朕即位寘於掖垣數月以來子
則為朕糾奸剔邪章忠發滯條區兵事經量國計味子
之言如箭激火騰蓬勃而出是則子以堯舜期朕而將
與朕爭然無有如四岳之墜言於鯀者彌益用貴矣兹
以覃恩授爾階徴仕郎夫子於職可無不言而領金倉
為專務今羽書蠭午飢軍四呼積貯之為大命甚審而
自朕察之疑其侵細司農但曰仰屋執政以陳平之言
為體要朕不知所衷尚冀子殫忠竭思以大道治平之
經紓朕愾歎子之言藥也朕則必以為醴而甘之
　　　妻
勅曰訓婦之道内則女誡有其專文使無多聞識然而
曹昭左芬宣文君之流何其藴也自朕之見誠使天下
女子得盡讀古先聖王之書廣其志行深明理道以相
厥夫子豈不亦猶朕之有諍臣歟爾某官妻孺人邵氏
中郎之女能讀父書聞其握簡敷編酣忠飫義興慕發
歎氣溢膏鉛斯誠儒者之雄可以巾幗朝士凡爾夫之
所以修正嚴鯁出稱循良入為名諫者其資爾内助甚
明矣詩曰窈窕淑女琴瑟友之此言齊徳之砥比於良
朋也兹用覃典仍封爾為孺人凡諍之道為人臣及妻
則皆得取之爾既女士豈能復為妾婦乎爾夫鳳鳴之
譽赫矣女曰雞鳴尚無替諸
　　　父
制曰漢書最稱石氏家法揚雄曰石奮石建父子之美
也要其所持以馴行為貴其父所甚責子者惟坐車入
里門其子因之馬書尾五致其畏慎而已朕以為是父
子可居里閭不可立之朝廷之上若乃萬年教諂子咸
不承阿鯁異持道固可怪爾原任參政瞿汝説乃具官
某之父有王章唐介之直官郎時能以其職抗璫使矯
䖍坐戢為國守憲為帑節浮歸於氣道之用夫人氣至
則業光道立則能見是故能神明飭吏蒸變程材爾先
臣景淳以英華道徳為國球訓而爾子式耜今又以彊
直敢諫佐朕新猷譬則其筠也繁生而不墮其節此可
使奮建羞同年咸憾異已嗟乎朕安得與此人同時哉
兹以覃恩進爾某階雖無老成人尚式典刑於爾子昔
之人主興懐舊徳笏則猶將愛之況其所教誨而似者
乎即金鑄爾不如寘爾子於側之不忘也
　　　母
制曰夫有妻之道為母之儀莫著明於律律曰同類娶
妻言乎金之贊金木之贊木也曰隔八生子言生於金
者之仍金木者之仍木也凡六律相配其徳無不可以
下生爾贈恭人施氏者故某官某之妻今某官某之母
也以爾之左執詩書右操禮法而爾夫取之則公正而
能其官爾子取之則忠篤履方而有諤讜之聲於天下
爾之徳猶淵然酌焉不竭為人妻及母若此則可謂特
逹者矣爾子既已通顯崇積名行而爾元壚閴然朕心
甚惻用仍贈爾為恭人夫爾子之不忘爾桮棬也朕則
何有於翟禕爾其祇承亦尚冀爾子使無棄前勞爾丸
熊之功則亦豈有墮乎
　　　刑科給事中王繼廉
勅曰朕求言甚然今者議清於下聴專於上使言者知
其論之必有歸而觸亦無罪則朕無以察之矣天下之
善察言者必責實責實必期來效期來效則不如返而
稽其往功岐黄既起死而其書乃信爾具官某神懐激
朗風議健持萬石家聲伏生經術祥刑之政皎若清霜
大江以南哦猶吼霹夫制刑之道本諸精微故哀敬竭
則中淫明清衰而物遁此雖使皋謨吕誥齊喙而發箴
於尉釋之其曹而察麗猶不能以執其倫要孚彼成輸
若爾審克之能已絶浮頗之聴朕嘉異政擢爾禁垣而
爾蓬勃鼓忠㡬深選識坐席未煖諤論已攄陸語輸新
賈言失至藴崇始發莩萼見端夫威鳳片羽然明一言
斯可騐其九苞徴其百折矣兹用覃恩授爾階徴仕郎
朕以爾能刑仍俾爾刑即以爾之能言繁稱廣説旁極
百端猶以刑為大氐耳今法紀未張而徳禮微絀寛苛
並譏猶梗偶相笑也夫士師不能治士朕不能治其喜
怒資爾鯁固是用大諫爾無面從朕敬於刑
　　　福建道御史馬如蛟
勅曰欲治平甚今天下甫脱璫燄觀聴瞀惑如燎方撲
迷於聚烟夫紀綱不立刑政不明雖堯舜不能治天下
是故朕心如焚嗟乎與我共滌六宇者其臺諫臣乎爾
具官某晶心靜明正骨彊立昔令山隂惠政挺紀雲垂
風抗童禽㑹靈是故朕以豸冠旌其鳬舄火正廟之曰
壯霜當秋而取嚴而爾鳳不難鳴鷹始下擊首則為朕
抉形鼎魅聲罪窮奇快少正七日之誅暴商英十年之
憾時則同文解獄元祐仆碑而爾又表薦遺賢抗陳滯
罰欲以郭隗致駿宏羊召雨膽目明張風㫖搴壯而又
為朕剔贅釐浮條單䇿弱大搜槖鼠遙算波鯨自爾入
臺方踰百日而諫書雲會讜論飈興是知陽城七年寒
蟬之日久谷永累牘器鼠之忌深如爾忠能可曰遒上
兹以覃恩仍授爾某階嗚呼朕博稽官制察百爾之所
持補闕拾遺道存論説若爾御史入則執囊出而攬轡
高岡一噦未謂來儀白筆不眊豈當上節繡斧佇授山
岳待搖期爾勵此初心要於底績倘懐孟博澄清之志
彌章文通獨步之名
　　　廣西道監察御史倪元珙
勅曰夫囊斧在握鉊鐸四下怯夫奮心舒壯頄舌斯不
難也若乃董宣洛令崔發鄠宰項彊貴主威行猂涓事
之難為有如超海且夫氣持則法立也朕求法官必取
之健吏以為擊物無缺惟純鉤湛盧為可恃耳爾具官
某家起新都禍期逆豎時則匹夫懐璧較尉摸金元禮
受告密之封朱勔領應奉之使湘山可赭厯陽㡬湖而
爾乃奮身以持致命不顧當此之時爾視湯鑊則猶冰
泉卒使虓虎坐馴驚魚不害朕是用報以執法資其讜
忠爾則糾奸遂良梳疑剔伏至言新語轢賈凌山以其
前有履虎之貞固當不難嬰龍之論夫爾之鯁固比於
原泉有本而不涸也兹以覃叙仍授爾階文林郎錫之
勅命今朕之意欲使天下祓滌著新如日火顧惟御史
埋輪攬轡可得為之然使爾以今曩之注分於鉤瓦則
道不行矣故曰剸足適履毁方為圓言墮趨也爾豈以
潏井而羸缾哉朕勗子則以羔裘之詩曰彼其之子舎
命不渝
　　　雲南道御史毛羽健
勅曰朕力追止輦欲以厲諫官之氣而使與朕爭然而
以為臣軌則不可也且夫氣者諫官之所自治今欲自
朕厲而有之此豈可恃乎譬之革鞠然其氣甚盈而觸
物則隤然墮爾具官某骨正以堅才雄而決當瘡痍兵
燹人歌蜀道之難而弦誦桑麻獨撫宓琴而治是用嘉
子擢於西臺爾乃引吭長鳴剖心極論一揚節足坐剔
䕫睢凡諸條上之章盡屬憂危之論斷鞅守閤未足為
奇史輶王章差當比直昔漢文方盛而賈誼陳痛哭流
涕之書元祐既昌而程頤抗宦官宫妾之議則豈可以
廟謨無闕遂簡諫書廷斷已章不厪至計昌言可拜惟
爾有之用以覃恩仍授爾某階嗟乎爾氣遒上朕則猶
慮其竭也夫人莫不貴其朝氣朕務與爾共守之冀爾
之規朕其亦以是言曰庶無暮氣而歸乎
　　　吏部文選司主事晉淑抃
勅曰朕奮朝氣捽摑天下然視天下如敝笱然穿罣百
出今條奏如雨良䇿日聞使朕日行一言足以致治而
今不能是則非法之為也記曰為政在人苟惟其人朕
固當與主爵吏謀之爾具官某清朗不疲彊直自遂昔
佐大將作以辦洎遷小司馬而良遂以精能陟於銓選
淹疎既久奮熙於今而爾條貫無蹊夾袋如鑑棘籬金
練治以公清雀燕鳦鴻章其平察以今奸距方脱黨禁
初開鷺羽振而未充於庭麋夢安而猶棲於澤藉爾協
贊濟之名通是故使薪積無嗟河清不怨山公之頌豈
不諒哉會逢覃典用授爾某階嗚呼昔在皇考登用耆
舊熹皇初載端士雲蒸時則公忠之臣握銓秉照荃蘭
菉葹辨若蒼皓苞苴竿牘駾而千里會遘兇閹致興黨
禍然徽猶可尚前事當師是爾司南非為覆轍爾務懋
勉朕有顯庸
　　　禮部精膳司主事閔心鏡
勅曰夫義禮相麗猶革骼之相附成體也朕新即位慎
簡春曹無所取之取諸其彊直而不回以為義立則禮
行也且夫波流之會特立者貴爾具官某識尊氣昌無
媕阿之意當令崑山罣於權宰時則視爾猶蟣螘然而
爾岸然不屈如卵觸山旋致貶遷㡬於糜碎董宣彊項
今又見之朕是用嘉爾擢爾司儀爾乃周旋無闕美聲
上聞本諸其彊直之志固不墜也兹用授爾階承徳郎
昔唐李翱為儀郎以鯁峭忤時宰為時所稱當爾為令
道固有難焉者抑古人有言曰人不躓於山而躓於垤
爾盍務懋勉有終人之操行則亦猶原田也不殖將落
　　　父
勅曰才徳者天人之所共報也報才者與人抑有遁焉
者矣報徳者與天雖顯潛異遘淹驟殊期要其致歸無
或爽焉夫身沈而名飛未為失數也爾生員閔某乃具
官某之父鄉宗稱孝江海方才而身既不庸命亦隨盡
公明不夀飄零清酒之談輔嗣無年寂寞雞忩之語如
可贖也人百其身今爾子鸑鷟飛光豫章挺秀出為健
令入典清曹蓋觀橋梓之相承足齊彭殤於一致矣用
贈爾某官日月其除風猷不逺其祇嘉命以蕃國華
　　　兵部武選司主事杜其初
勅曰朕聞謀臣盛於内則威武形於外此猛獸在山之
説也故善戰者戰於尊爼夫有儒雅雍都而能佐箸出
籌屹然干城之重使機能内握勝心外焚者斯亦國之
寳臣已爾具官某學非私利胷有甲兵束髪讀書蓄請
纓棄繻之志策名登版表處囊脱頴之能修䖍太祝選
雋司戎爼豆既所嘗聞軍旅豈曰未學飲冰始事聚米
成謀辛公義策榦鳩司流竭忠之譽裴光庭宣猷牧監
著修整之稱而爾兼有其長可謂英能特達寡雙鮮二
者矣用晉爾某階今秦中不靖黔難未紆朕新即位悼
前事之失奮然有為建旐設旟勵成斯志討賊之計朕
則一以責之大司馬以及其屬爾其懋哉四郊墮壘則
惟爾勲
　　　行人司行人姜應甲
勅曰朕欲周知天下使萬里之形章於洞闥是故慎選
輶軒之使而歌皇華之四章予曰有奔奏抑亦蹶生之
資也爾具官某孤神絶照棲於至清應時開昌天䍚肇
獲所謂般般之獸擾我文囿者與朕以其精能署之使
職屬者天下甫脱焦炙神液未聚徳澤教化隔於帷牆
牂羊蜚鴻所在形告山澤之盗憑嘯不時朕慮志意之
不通壅川取潰若子大夫之能斯必有每懐之誠形於
六轡不遑之義托於翩鵻者矣詩曰旅力方剛經營四
方此言廣塗之可遵初功之未既也兹以覃恩授爾階
文林郎古者行人之官取諸機辯捷給以口支天下今
則不然誠至為貴耳夫士懐欺則其能不出自朕即位
所暨殄澄剔既命爾矣吏之初試亦猶䝉泉也養而日
濬
　　　父
勅曰朕所欲禮者二道徳之士湛其元修耆宿之儒章
為人瑞此二者有道之主之所甚尊也今既已視學乞
言乃二義未行朕心内媿夫輪轂不望於野更老不立
於庭而以為世甚盛朕不信也爾生員姜立心乃具官
某之父學道守已行為人師被服造次必於儒者漢濱
柴桑同兹深隠周老漢皓比其龎宿如此則可以當興
朝之物色矣況於教誨爾子鬱為國華雖不吾以猶有
達其道者乎用封爾為某官以爾善善爾子以爾子貴
貴爾如酬酢然豈不宜哉
　　　嫡母
勅曰以裴秀之才而其嫡不以其故改妬彼婦則有然
者也且夫義固得而母之則固其子也而笄縰之愚畔
畫裏毛區判呉越夫是世故多孽子矣爾具官某嫡母
胡氏由其不妬而秉心均所以江沱可歌蜾負能似今
使在位以之推賢長吏以之字氓則僎可升公而堂皇
之下皆吾子矣春秋曰紀季姜歸於京師此聖人欲以
婦道化天下也是用追贈爾為孺人今才爾子則必賢
爾曰無忝爾所生豈有間乎子固其子也而名益彰
　　　生母
勅曰朕讀詩至小雅四牡之篇乃廢書而歎嗟乎古之
君臣其各厲其義則有如此也其臣之勩則曰王事靡
盬不遑將母其君之體之曰是用作歌將母來諗蓋先
王之錫類也於使臣之母抑若有加焉爾具官某生母
朱氏靜正有齋柔嘉無遂如月㡬望娣袂其良維風及
頽婦茀之得啓厥令子華予使垣知伯仁所自生宜毛
義之有喜用封爾為太孺人嗚呼闚觀女貞不必正位
家人嚴君不必其父勿替爾教永終令名
　　　浙江湖州府烏程縣知縣胡開文
勅曰國家故事即大賚亦若齗然有靳於郡邑吏需時
再期臺使者以其績上后乃司封以請祖宗之意以為
畀之太易彼必將大忽吾民耳今朕即位恢宏斯道自
士釋褐受選者罔不褒朕以天下之才皆可鼓勸而出
則使漢金璽其後而朕綸綍其前未為失計也凡朕之
意亦以為吾民而已爾具官某良劍飛江神則必發美
錦登廟華而可尊造車七年發硎百里以靜觀之久當
更始之時度爾必能出漢吏之廉平體周官之能辨夫
威鳳之噦知其九苞名驥未馳決其千里遂以覃恩授
爾某階頃浙大吏上言時則五郡大水㡬反而湖爾菰
城之民亦什五魚矣朕當食失箸豈朕之不徳致之歟
今田禾盡漂饑又將至爾其驅車遄邁為朕拊循其效
即太傅封侯朕豈有靳
　
　
　
　
　
　
　
　
　
　
　
　倪文貞集巻二
欽定四庫全書
　倪文貞集巻三
　　　　　　　　　　　　明　倪元璐　撰
　　制誥
　　　禮部尚書兼東閣大學士徐光啓
制曰夫姬旦以禮樂造周匡衡以詩書光漢古之明宰
皆出儒宗藴兹文心彰為治業況於秘通圖緯旁暢機
能天老受籙以配上台子房運籌而詘羣策有安社稷
宜錫山田爾具官某品詣孤清學躋光大廣川之悟極
於天人翁歸之才兼有文武是知八索徴倚相之修能
亦粤三朝食甘盤之舊徳既而邊吏不戒名疆坐摧維
爾肯辭清切出領紛拏屬孫子以練婦人資光弼之新
壁壘會罹貝錦遽歎㝠鴻朕知其人召還厥職啓心命
説典禮咨夷猶且出其幽通襄余欽若璣衡既正澤火
俱宣是故綜子之長以古為鑑可使孝先悔笥家令羞
囊鄒衍失其譚天張衡詘於靈憲旁求既得大猶以張
金礪朝夕之功玉鉉剛柔之節丙魏劑徳為之寛嚴房
杜並才致其謀斷翼宣之道斯不没已嗚呼宰相讀書
个臣無技清謹故殊伴食厚重自非少文有如爾者不
亦難乎兹用晉爾階光禄大夫錫之誥命爾其欽哉益
務懐忠絶欺秉禮絀數四郊歸耻一夫引辜懐若撻之
心負時瘝之懼朕允保奭維若兹誥罔俾阿衡專美有
商
　　　曾祖父
制曰朕聞祖考之嘉名美譽亦猶子孫之冕服宇牆芘
䕃宏多章施無既故寳良禾而昧豐壤驚洪流而闇崑
源皆為繆愚失其本論爾徐珣乃具官某之曾祖載其
淳龎游於廣大非必禰衡溢氣尊一鶚之能誠如季野
不言備四時之徳里懼陳君所短盜畏彦方之知羊裘
高風鹿門大隠雖杜機九源而彌蓄其氣故行山十驛
而不昧其宗今爾孫黼黻大猷丹青神化夢帝賚予得
之𤣥契為多率祖攸行知所從來者逺是用追贈爾光
禄大夫泂酌注兹餴饎承其逺澤初生諸厥瓜瓞報其
本謀於戲休哉
　　　禮部尚書兼東閣大學士何吾騶
制曰夫車集輔以為安鼎居餗而徴實所以阿衡持轂
有左右之功傅説執烹致羮梅之味厥臣一个其道多
端喜哉之休爛然可述具官某體正骨强材宏道廣自
班禁近遂迥時流王庾並長豐荒迭資其穀玉劉邢萃
美華實各報其春秋用俾啓心藉聞逆耳丁鴻入殿則
羣喙俱摧孫奭升筵則崇顔立降朕嘗悚承篤論靜省
微言斯悟治平之理盡於詩書補闕之功存諸棐迪日
成既宿非假旁求人情所歸自賢夢卜宅揆斯協光贊
有徴觀其懐誠絶欺循體詘數我嘉謀則曰維后人有
技以為若已誠由進無面從斯冺後言於退食居無私
黨故消媢嫉於公朝若乃綢繆之力手口俱瘏夙夜之
共頭鬚為變孔明之云識治姚崇以言救時謀斷環生
變文在握有相之道於爾歸良矣通綜三載登理成勞
朕體殷宗舊學之思循周后明禋之報特授爾階資政
大夫於戲今饑饉洊臻宼盗滋生朕每當餐為之投袂
冀爾引多壘之慙興納溝之懼逺維尼父持危之言近
申晉公滅賊之誓集思以濟獨立無撓庶㡬策力畢升
隂陽不戰功彰傾否道極調元邦其永孚於休爾有無
窮之聞
　　　管理新餉户部右侍郎周士樸
制曰朕撫宏圖時逢多事深懼帝王之道雜於富强百
爾之才注於功利故以理財責之儒者治賦問諸端人
爾具官某體正骨强才長慮逺出有異績入多讜言當
逆豎豶豕方牙蟲蜂將變維時懵者智昏於襲石怯夫
氣墜於當車資爾百里之瞻奮其一椎之擊言既騐矣
禍亦隨之迨朕解絃更新用人維舊召司常伯旋陟小
徒授杜預以度支任酇侯而轉餉而爾審權金石竭慮
中邊期於士飽馬騰奮揚赫濯非必天降地出妙殫營
綜會計有章綱條無弊蓋既以兵多不戢大懐脱巾之
憂亦由賦出加征深切反求之痛處兹旁午實亦奇難
非爾之能孰肩斯任是用晉爾階正議大夫嗚呼今國
比空鐺世當轉捩蠧積重則難剔病小愈而易加故時
詘舉贏轉箸已窮於仰屋雖大來小往伏莽猶慮其升
陵爾尚以正學籌財以深心保泰要引周官之制坐屈
孔桑無俾元祐之衰退為紹述凡兹安阜平康之福咸
爾翼為明聴之功
　　　妻
制曰室家之壼景命侈其天釐風火之貞正位利乎王
假妻者齊而兼士行家有好以章國榮爾具官某妻累
封淑人某氏易中饋之無遂詩季女而有齋當其斷織
襄勤是使樂羊坐進及夫從官勗義因之李侃得遷乃
若爾夫抗疏遺榮賴爾有䝉山偕隠之致奉公不染賴
爾無北門交讁之言此誠良士之師資簪笄之秀出用
仍封爾為淑人比王臣而無成有終當有道而子紱我
佩
　　　總督薊保等處軍務兵部右侍郎曹文衡
制曰夫詩頌元老易稱丈人以克壯之猶圖功好兼暇
整以剛中之徳奮武勲著敉寧所以威形四騏命隆三
錫爾具官某不可親疎今之元敬兼備文武比於修期
筮厠棘庭忠形藥石處脂勿潤版曹之良理繩不棼巖
郡以治東海之歌每每南州之賦艽艽凡諸炳然可得
而述洎於三呉建節百吏承風用使波鯨戢氛市犢解
佩而時則禁旅日廢邊吏不咸喜峯之嚴隘曠若莽蒼
薊輔之要衝度猶枕席朕輟箸而歎拊髀誰歸睠爾干
城畀之鎖鑰北門資晉公之卧䕶遼人聞司馬而戒心
而旌節甫臨壁壘遂變部署刀鎧悉寓鈐謀跋渉川原
周知要害辛棄疾之威信著於車旗程不識之精嚴形
諸刁斗自可弓名克敵樓號籌邊真有常武江漢之風
非如灞上棘門之戲爾能如此朕復何憂是用晉爾某
階於戲今天災洊至而我武未揚維爾淵謀不可聞見
尚冀守其剛直益以精沈法濟寛嚴合光弼子儀為一
人之美策兼兵食如羊祐杜預有十年之儲無或示瑕
期必奏績宜有土田山川之報召虎豈徒精金古器以
寵奇章爾其欽哉無荒朕命
　　　妻
制曰朕觀徃古曲軫勞臣東山斧斨婦歎形於鸛蟻朔
方旟旐閨思寫以蟲螽惟夫靡室與家其情可念所以
既富方穀有好必偕爾具官某妻淑人某氏充瞿致孝
縰折有程閨通禮文婦供子職求之今代斯有至難若
乃敭厯中外川霖金礪之功又爾黽勉有無游泳方舟
之力況復江連沱氾星被衾裯梅桑以表心儀樛藟之
迎福禄豈不足以示彼有位消其忮心乎兹用仍封爾
為淑人有美山河無斁縞衣之志尚同薪膽式追錦繖
之風
　　　巡撫江西都察院右副都御史解學龍
制曰夫王猷允塞而求闞虎价人維藩之曰干城所以
山川土田大醻江漢精金古器小報奇章國有隆施義
存稱量具官某居品制才矜節治氣昔以直道罣於凶
氛諫草雖焚黨碑不没世歸正人之號朕維舊徳之求
屬以江州重藩比嵗多事爰命方叔出總師干所期萊
公遙持鎖鑰維爾機能内秉威令外持遂俾杜􁃳囚氣
於荆湘盧循墜魂於嶺嶠人還禮樂户享農桑僉曰西
江今之樂土慎封申畫周嘉終始之功足食銷兵唐列
上中之考是用階爾通議大夫今鴟黨日繁豨突不已
大江右左賊所必窺三楚襟喉兵不加益尚益體求駿
聴鼙之意厲聞雞擊楫之心共武匡王功苟奏膚於六
月折首獲醜國必有賞於三年朕不食言爾無荒命
　　　吏科給事中宋權
勅曰夫人鑑則明主之所取也取諸人鑑必取諸彊骨
深識之士以為其於事無避而天下之議論有其歸矣
古之帝王求得其人則必貴尚其言以章其志故其詩
曰樂只君子天子葵之爾具官某靜沈之徳以致其才
當牧陽汾寛健俱出烹鮮拔薤原田積歌夫長吏者天
下之所歸能也其不忍於吾民而健持其官則朕謂其
人必致忠而氣出是故擢爾華要試之天垣維爾主其
彊遂耻為伊優其身嶽然風論山立剔滌塗駁竭忠盡
誠昔彦伯救時著樞機之論李藩批勅藴宰相之能以
今量古豈不然乎用改授爾階徴仕郎今吏道多端而
才効不出朕外責主爵吏而内望子子必圖之苟使吏
無弊天下治矣其不然使吏無庾弊天下亦治
　　　父
勅曰夫循吏之徳雖更十世不可忘也漢光武之封卓
茂去其為令二十餘年然其詔書則曰名冠天下當受
天下重賞道止其身而報若此矧夫教誨爾子式穀似
之者歟爾原任福山縣知縣宋沾乃具官某之父明體
達用卓然儒者學問宏廣小試鳴琴觀其敏奏牛軱清
徴馬骨釡魚之所揚義車禽之所獻靈汝隂神父和寧
慈君可以方斯則其茂出者矣盡瘁中殞以軀狥官而
傅譜再傳狐教無貳是父是子可得而觀焉語有之曰
樹落則糞本烏有懐其龜寳而不知其所從來者乎用
改贈爾某官彌章鯉庭他日之心斯知喬木世臣之謂
　　　嫡母
勅曰維婦亦百行也然而莫不有其本務焉不孝其上
而能不妒與慈以及其下者未之嘗聞爾孺人以孝旌
張氏乃具官某之嫡母美在其中聲聞於外觀夫所司
之所條上往綍之所致稱崔婦趙妻不足為孝若乃佐
夫以正逮下之仁斯俾螽羽騰歌江沱戢詠鳲鳩有如
一之性倉庚為化妒之羮鬚眉所難是為備徳用贈爾
仍孺人嗚呼非其生而祝似移其孝以教忠厥維休哉
　　　生母
勅曰夫貞母之教其子至矣矢於靡他猶曰貳乃辟也
云爾其子受之以共其官復何尤焉爾封太孺人以節
旌丁氏乃某之生母自爾夫死勞以往皆未亡荼茹之
年恃爾貞凝不可轉巻聴悽歌於黄鵠仰嚴榦於懐清
燦彼國常光於女乘今爾子磊砢著節慷慨揚忠凡掖
垣骨鯁之聲皆霜閫身先之教是用封爾仍太孺人嗚
呼以兹再命報其三遷不為負人母矣聞者其興
　　　吏科給事中曹履泰
勅曰夫欲澄滌六宇其必由吏治乎今選舉滋弊才遁
功絀使朕日發誡而時察之不如求正色之士立於朕
前是能為朕治吏使朕不惑也爾具官某風道遒凝掌
蹠高逺當其筮仕試於温陵時值鯨鯢沸波鴻雁蜚野
恃爾袵席内蔽干櫓外施晉陽之非繭絲朝歌之為利
器循卓之致於此可觀既擢夕郎使表天掖而爾清剛
彌厲鯁固不撓棐迪之心形為涕哭指畫之氣發於精
微至言有入骨之誠號惕章揚庭之力是使人材日出
吏道不刓斯誠百爾之所歸能重旒之所取照也朕甚
喜得子是用改授徴仕郎嗚呼惟愛必犯惟直必平谷
永繁稱不為能諍義縱鷙擊不能為治爾其念之怵惕
惟厲思免厥愆
　　　父
勅曰朕觀董子之言曰孝子之義取之於土董子以為
土不自有其功名而歸之火是土之孝火也然而熯物
著光火之自為功名而下教其土董子又烏知火之慈
土有如此者乎爾原任羅山縣知縣贈文林郎曹嘉謨
乃具官某之父處為名儒仕稱循吏鄭氈獨冷底髦士
於成材潘縣俱春蜚神君之極譽至於教誨爾子鞺鞳
於時出則流膏入而納誨是宜綽琰治譜秘為家珍斯
知暾毅直聲本諸庭授緬懐舊徳能不慨然兹用改贈
某階如爾子官嗚呼朕為人子報其父如此國常固然
雖然何以報朕
　　　户科給事中馮元飈
勅曰夫功言之道如燧日相取朕治天下欲使致言者
司功致功者司言致言者司功朕猶將疑之致功者司
言則天下之所共信也且夫治氣强立非一日之積也
其人功見則其力出其力出則天下之理歸之是故其
言㡬深可得而恃爾具官某襟藴鋒岸悉本文心前命
榕城惠政挺紀屬㓂蠭發海水為飛爾以書生暇整辦
賊俘馘五百名酋駾奔既復揚鬐沸浪檣櫓壓城而爾
機能非徒墨守設奇制勝遏來邀歸不俟外援破賊滿
萬産蛙窟鼠方斯恧焉朕心壯之召居禁掖益復鼓勵
哭歎俱興諫舌抨文不避權近缶孚而論絶其瞻徊氣
至之言歸於倫脊凡爾所條皆相時最先拊鞬批肯不
為巵汗是故能言之士皆以為難夫恒星豆離推明太
紫羣嶺鱗矗仰高中黄諫者林立歸健於爾兹改授爾
階徴仕郎錫之勅命嗚呼爾職於計是其畔也夫錢穀
大命而罣於小數不察則日絀察之至精懼與治逺朕
今務興王道爾規其大爾無面從
　　　妻
勅曰夫人妻之徳非其至健則亦不能持也許允賈言
若其妻婦人者不其墮歟爾封孺人鄔氏乃具官某之
妻以其家貴則宜桃李驕穠以其夫貴則宜山河炫美
以其嬪於清白則宜興北門交徧之懟以其相彼忠剛
則宜懐谷風予女之懼今俱不然豈非女士乎兹用仍
封爾為孺人嗚呼維婦職亦諍實惟爾夫允師
　　　父
制曰昔在皇祖顯皇之世居徳秉禮興勵天下謹嚴近
侍不畀以權而山澤征𣙜之政或使為之者以為其事
末屑固非可以煩士夫也然而鴟狐宵張嗥攫四出其
時士大夫率能矯厲風節與相撓持而上亦務為優容
嚴榦之士雖亢無悔朕尚嘉深歎以為一時上下皆可
紀也爾原任南京太僕寺少卿馮若愚乃具官某之父
昔以崷望出守荆襄時值税使矯䖍三湘騷沸恃爾鯁
正豚畜虎狼致命亢威㡬於破柱元賞之杖神策楊秉
之捕任方可謂嶽然不畏彊禦者矣既罣箕錦蜚語日
聞顯皇聖明有詔勿問料鬚而免斯有奇焉然猶十年
不遷丐還初服皇考御極笥發衣裳陟於卿華有如威
鳳尋遂凋隕形亡道存兹以爾子有聲諫垣用追贈爾
仍正議大夫嗟乎颺飈之義雖使矇者捫鐘揣籥知為
父風朕以甘棠式於爾子詩曰雖無老成人尚有典刑
　　　母
制曰夫閫徳非朕之所嘗聞也然而其理徴著土圭日
景可測而得矣測婦以夫測母以子爾贈淑人顧氏乃
具官某之母明於理道笄縰之英跡其靜正有齋淑慎
不忒而爾夫資之以健正能其官爾子儀之以清貞紹
其父思齊聖善豈有疑乎詩悲鞠我禮痛遺棬顧處前
喪曷醻其母嗚呼用是贈爾仍淑人繄爾子忠斯爾口
澤惟爾無斁
　　　繼母
制曰語有之繼母食子雖肥不澤傷哉言乎然而秦翟
之義胡不聞焉爾贈淑人姚氏乃具官某之繼母承人
梁笱而不愆主婦莫莫之容樂我縞綦而能偕君子陽
陽之致斯已奇矣至於桑蟲祝似鳲鳩秉均尤非笄珈
可得而及兹用仍贈爾為淑人嗚呼慈孝至性詎關裏
毛不忮之徳敬告百爾
　　　巡視兩關河南道監察御史傅永淳
勅曰朕思守禦之道在明虚實實者簡詰戎兵澄滌將
吏虚則以氣取之耳制使御史察視巖關取諸其權重
職雄得以抨彈一切然朕謂不如取諸其人之彊直為
可恃也强直則其志不回其志不回則其氣蠭涌而出
志氣之以致功譬磁之致鐵也爾具官某自其為令已
章健聲洎入中臺彌徴嚴節鯁固自遂讜諤屢聞朕時
一見其人識其風論心知斯士國之寳臣夫惟負氣無
懼之夫可以當艱任大由是命爾握斧當關今士馬芻
糧徴發旁午而邊臣闇懦不知所持韎韋之才萃於饕
黷投超之氣没於譁呼法令不張務為䝉惑微爾晶照
四出鐡柱不撓亦曷使朕拊髀勿憂當食無歎乎是用
授爾階仍文林郎昔李恂之按幽州賈忠之使遼左並
以御史持節極命威能鈎致邊情贊禆廟畫爾尚務追
昔軌致其成功詩不云乎悉率左右以燕天子爾其念
哉
　　　福建道監察御史祁彪佳
勅曰御史督刺天下道兼論察天下因之以無蔽奸遁
誅其天子得之則亦可以穆然無為而守其旒纊夫君
道主靜而尚寛以為御史能其官則能使其君如此故
重御史也爾具官某茂才通明正骨强立始以韶齒試
於祥刑而審克致精偏頗矯聴是使老吏失氣梧邱絶
呼夫學問之能必徴於折獄正直之氣必出於平情是
用擢爾蘭臺資其藥論維爾洞垣取識没羽章忠朕嘗
覆子昌言識其風㫖大都欲以道維法以禮濟威以謹
微為宫府之防以規大為中邉之計官邪著鼎流民著
圖才治文章學治功利凡兹棐迪悉本精誠斯悟前賢
非為俊物兹授爾階仍文林郎錫之勅命爾既被命持
斧三呉大江之間國之腰膂時則水旱宼賊姦宄豪强
旁午奔會朕甚憂之冀子搖山無替朕命張綱范滂則
亦猶人爾其念哉
　　　妻
勅曰夫人妻之道亦以諍諍亦以法法猶夫朕之有諍
臣法吏也苟得其人朕烏能忽之哉維朕亦以訓有位
爾封孺人商氏乃原任南京兵部尚書商周祚之女具
官某之妻承尊以孝處貴不驕宜其家人勗哉夫子靜
好既著富穀與偕猶澹茹藘罔濃桃李觀於皂囊諤諤
驄馬行行非有旁撓則知中贊矣是用嘉爾封爾仍孺
人嗚呼履盈襲盛明哲所憂繄爾女士益凛釡滿則永
有慶
　　　父
制曰夫水雖傳器不易其味詩云泂酌彼行潦挹彼注
兹可以餴饎此言澤自逺而能流體有分而必合也父
子之道則亦宜然爾原任江西布政使司兼按察司僉
事寧太兵備道祁承㸁乃具官某之父才峯道岸學圃
書倉筮令巖城遂昭義問留樞小滯大猶宏張觀於艅
艎三載之功動關豐鎬萬年之計一麾章貢再見龔黄
理學相摩才名愈盛而强直多忤淹疎屢摧符離又歌
湯沐為壯既而入守戎曹姚元之之條貫出陳時臬謝
夷吾之功能積勞方遷引疴奄隕而國僑五羖農舂並
停峴首桐鄉碑爼相望生歌死墓形沈名飛若彼趨庭
章於執法教忠禪直又何奇乎兹用贈爾階大中大夫
惟乃祖乃父世篤忠貞以及爾子延世長矣尚無㝠昧
益佑啓爾後人
　　　廣東道監察御史呉振纓
勅曰夫才氣二者所以興世致功天下之所大賴也然
猶有患正才以學治氣以識學識出而可以無敗才佚
氣矣朕慎難臺諫冀求名儒非徒健持貴其聞道爾具
官某績學名通居身高逺試於宰士知為吉人時使掄
才咸稱得俊朕本宋宗慎簡之法因劉摯效用之心擢
寘諫臺日聞讜説大徴對仗小試司城膽目並舒銜轡
無失夫諫官之道貴去名心法吏之威懼干元氣是以
雖有藥口必不以摘剔幽曖明皎日之衷雖有鐵肝必
不以剷削太和表清霜之力如爾志貞學廣誠至識尊
庶㡬蕭燧之逺時名陳瓘之持大體是用階爾文林郎
朕謂天下可澄滌而治也將亦咏皇華之詩使子攬轡
抑宋臣曾鞏之言曰御史責人人亦有責之者斯言燝
然爾尚繹思不懈於位
　　　刑部福建司主事王肇坤
勅曰夫刑者聖人所以厲教天下文明之歸也易賁旅
之徳綜於火離取諸此矣是故不宜付之法吏而宜付
之通儒甚明爾具官某仁義之學注為哀敬詩書之氣
被於簡孚精聴審稽以佐其長郵罰是麗倫要可求奇
請他比則不為也自頃風俗宼宄暴悖日出禁之不止
人用泯棼朕欲稍糾以嚴示世難犯而所司不察或為
刻深刻深之治豈曰嚴耶若斯明清庶㡬徳禮用俾有
衆知朕下車之心是則子之忠也夫皋陶之曰邁種伯
夷所以折民豈意朕之庶臣有能明此者乎兹以奏績
授爾階承徳郎嗚呼爾道之平可以宰世其敬之哉書
曰慎厥始惟厥終終以不困
　　　妻
勅曰夫荏席物之細者也昔之仁人猶以為棄黴則遺
故遺故則不足教義矧兹好逑爾某官妻葉氏始居約
時宫鐘已著風雨恐懼方舟泳游足明黽勉之心徴靜
好之徳矣假其縞綦不替紱佩相將豈不雞旦蟲薨時
縈夢寤房敖輿輻永愜從依乎遺挂閴然則誠可念爰
贈爾為安人雖入宫而不見尚有好於而家
　　　繼妻
勅曰人臣遂志致能豈不以内助哉房共由而樂室有
謫則悲悲使忠隳樂而才出爾某官某繼妻張氏善相
爾夫以能其職審克之道依於哲人是使下無庾情上
不繆聽鉤距遜察嘉肺歸平而罔家於辭窶悴弗歎雖
欲不功爾中贊其可得乎兹用封爾為安人嗚呼爾尚
敬戒無替則亦有無窮之聞
　　　父
勅曰凡天之道明報而已故或報其徳而報諸其子未
為遼邈也明王則之或報其功而報諸其父或亦宜然
爾王文煥乃具官某之父聚義連仁有如襞緝觀其茂
體鋒岸俱夷自可民比無懐世還繩結而當意激義起
任俠周施一州之人悉同憂患傾舟分宅復何以加是
故于閭宜容駟馬今爾子惟良折獄淑問有稱本厥由
來能不汝尚用封爾為某官維易有之曰積善之家必
有餘慶亶其然哉
　　　母
勅曰父之教子也不如其母以其靜專而察微其子之
成敗無遁焉者是故其子之成尤功母哉爾張氏乃某
官某之母持詩有齊體易無遂簟衾著孝沱氾敷和匍
匐凡民之喪只且君子之樂謂之女士斯不誣矣至若
教誨爾子陶孟之能日問平反式資明允以是汝嘉封
爾為安人於都休哉北堂侍奉不其有輝
　
　倪文貞集巻三
欽定四庫全書
　倪文貞集巻四
　　　　　　　　　　　　明　倪元璐　撰
　　制誥
　　　四川遵義軍民府知府黄立言
制曰朕觀漢代邊徼守臣悉資將畧李廣魏尚祭彤任
延之徒才氣鋒舉抗稜籠裔然固非能闢國百里也循
持無失而已國家以為守者文徳非必﨣桓雖絶隘巖
陲惟任儒士顧以國靈不匱恒得其人爾具官某屢試
而效移守牂牁其治文眀傅以嚴徤農桑芒刃相錯為
功使徳浸於中威行旁逺朕聞而尚之朕惟由秦迄今
二千餘年獝狘之種驟被冠裳方踰再紀譬十年之病
療始淹旬嘗慮乘羸蹷然而作得子拊循更益繼者踵
事勿失則亦可以無患矣用旌子以風可階中憲大夫
錫之誥命朕今所持大振天下者其道有三曰重守令
慎疆圉破資格而已三者以子塞其二則朕豈得不又
圖其一乎翹車在前冀子終譽
　　　妻
制曰朕聞馮寳之守南涼其婦洗為之謀之無有失也
豈勇可習惟婦亦然歟爾具官某妻封宜人某氏以中
華燕婉從其夫萬里戎馬侏離不以為懼今即謂爾夫
所綏民靖邊者舉由中贊朕不能知然固已難矣用加
封爾為恭人慎勿以命服為易洊恩為常必敬必戒無
違夫子
　　　父
制曰夫功業非一日之積也其始必有其見端如火熒
然終則熏燎其父子之間乎爾原任長稜衛經厯黄登
乃具官某之父原其夙所居職比於古之叅軍受官銓
衡而臨戎幕左右韎韋咄嗟鈐符克以才稱為時所譽
則亦文武之資也施於爾子領符絶障内拊羣庶外控
諸蠻禮樂機能張弛不失雖專城為貴其道豈有殊歟
是父是子允文允武用加贈爾階錫之誥命尚祇承哉
即報朕者其益佑啓爾子如爾結草
　　　母
制曰記有之母没而桮棬不能飲焉澤存焉爾推而言
之亦可曰母没而蒯麻不能御焉教存焉爾爾贈宜人
劉氏乃具官某之母操績致勤敬姜復出爾子之彊立
不怠自其成童則已然矣今貴五馬而釡庾不逮康伯
擁綿以泣宼萊捫足而號陟彼屺兮是可痛也朕用加
贈爾恭人旌而有子嗚呼夫既有子云何不喜
　　　浙江寧波府推官李清
勅曰人亦有言以法律為詩書夫以法律為詩書不猶
愈於以非法律為法律者乎朕讀詩書為仁義至精之
言者靡不致詳法令而高皇帝之制律又什九取諸詩
書稽古憲今豈有敝歟其上自司宼廷尉下至郡國聴
稽之司朕則一遵古先聖王之道高皇帝之意左握詩
書右持法律叅伍考平焉爾具官某本諸晶心致精審
克東海之無寃民朕則聞之維甬海邦罔不宼賊再嵗
以來遂以衰止則刑平之效乎用階爾文林郎書不云
乎哲人惟刑無疆之辭爾其懋哉
　　　妻
勅曰法吏之妻勗哉夫子有如曰無以喜怒生殺人則
已㡬矣爾具官某妻陳氏自爾夫之以哀敬明清著平
東海中贊之力則已彰然且夫窶貧者士之所歎而況
婦人乎覩斯陽陽彌徵齊徳兹用封爾為孺人尚益敬
戒無替則亦有無窮之聞
　　　父
勅曰夫水之傳器也雖方圓致殊而不易其味父之傳
子則亦猶然爾生員李長祺乃具官某之父以大儒名
卿為之祖若父而其子則亦有良吏之聲於天下即爾
中處述作已明若以朕所聞其才甚高而學廣義多即
微其祖父若子亦豈可没哉兹贈爾為某官嗚呼不於
其身則於其子信夫
　　　母
勅曰天下之不治則由士大夫不篤其倫不高其節不
篤其倫則其義微不高其節則其功墮士行如此朕欲
以婦徳正之耳爾以節旌姜氏乃具官某之母松栢之
心是天所篤靡他靡慝誓存共姜取爾孤貞布諸百爾
可使居恒厲氣不絀其功臨危致身不没其義道關風
㑹詎曰渺微兹封爾為太孺人嗚呼以爾父之鯁固爾
夫祖父之忠貞萃靈於爾爾子則亦於是有祥刑之譽
誰謂節苦而道窮乎
　　　江西臨江府推官今陞東城兵馬司指揮田蘇
　　　　兆
勅曰吏治之大者無如理人禁非理人則寃抑寡禁非
則豪宄絀審若能之何施不可哉爾具官某當理洪州
强立察朗僉曰清霜移試輦轂益彰通敏其明習積練
所由來矣故曰習者之門巧者不過仍以往績授爾階
文林郎使爾司城佐臺使者之察也夫都城百孽所歸
譬則松栢之下必有叢草爾職參吏將抑其興文厲武
慈健並章庶以不隮典聴朕教
　　　直𨽻鳳陽府穎州知州沈延祖
制曰朕觀往代多以其國重臣貴職養優方州而今特
使士初試及一命以上者為之夫祖宗之意以為為臣
養優則不如其為國責勩也然而責之已甚矣郡督其
上譬托頭於肩而邑之肩之猶指之仰臂也輻軸相維
轂居其中有難為者焉爾具官某守其家學敷為國華
文譽雄騫才鋒健奮屬以筮仕授之名州惟汝陰為中
都根本之區況比嵗當災盜洊仍之會資爾心晶如水
月鏡非鈎合浦珠還知孟嘗之異越王石見表虞愿之
清誠可雨號隨車天名照蠟用授爾某階抑古人有言
曰諸侯並立終善者長焉寧先病而後瘳詎先瘳而後
病乎毋棄爾勞則維王休
　　　父
制曰朕惟為人之道以才衛世以福自衛視為固然不
知其必有取之取之則必其父也夫逺或難稽再世之
澤如出户顧廬返踵可得爾生員授儒官沈應和才名
江海學號厨倉毫茂可觀神清不俗且周施不報循月
令掩骼之文洽比孔云市馮讙焚券之義俱非斯代可
得而求夫景必隨形枝皆稟柢故知韋經之傳為世業
于閭以報其前修矣爰是封爾某階其自今往則益迪
爾子俾罔或恃罔或憚罔方成而忽墮
　　　浙江嘉興府崇徳縣知縣龔立本
勅曰今欲义安天下使桴皷不驚至治日出其道必由
於得吏吏必自邑令始矣朕求民之莫當饋輒歎亦維
古之治主璽金茅土廣厲循良朕師其意不敢忽也爾
具官某學成有用體詣無塵秉鐸材蒸分符瘠起頃臺
使者覼縷上言凡夫田疇子弟琴舄童禽形其至誠敷
為大象亦既卓朗章於聴觀朕用爾嘉授爾階文林郎
抑聞之曾子譽衰於宦成是則可憂也爾盍懋勉其惟
有終
　　　浙江金華府金華縣知縣項人龍
勅曰夫吏治者精微之業也有民人社稷禮樂兵刑儒
者之務詩書所求莫不歸之苟能其官抑將可以為大
臣爾具官某治婺三年大吏上其績曰無不辦者所司
覈之曰審是則朕之所厚望也吕夷簡始佐穎川遂期
宰相漢制郡邑高等入為三公皆為循端測歸區量才
際顧今猶以恒貫階爾文林郎錫之勅命即士初試使
一邑之人親之如父母而其聲聞於天子雖不遽顯亦
可謂之道行志得矣於戲是豈可以不終哉
　　　妻
勅曰夫受人之民人而為之牧之是豈一人之為乎出
則其父事兄事示之水薤入則其同夢儆於雞蟲如此
以㡬不墜堇焉爾爾具官某妻程氏室家之壼非朕所
聞若以爾夫宰邑邑治化成名立自朕觀之不有羣資
則有陰贊不然則其無中牽也用封爾為孺人於戲含
章有終妻道也尚引弗替永孚於休
　　　父
勅曰易曰黄離元吉黄土色也土父火而襲其文明猶
之子父相附麗以為道故得吉焉爾項元輔具官某之
父朕聞其慕義抗躬志節挺舉學儒不成棄而學劍爾
子偉達之氣著於專城則亦其道也是用封爾某官且
夫官怠於宦成曾子之所以誡曾元也他日又獨立豈
忘斯義乎
　　　母
勅曰夫横海之鱗不生於蹄瀦彌天之翼不奮於蜂房
以言乎徳産則亦有之矣萬物之榮各功其母詎可誣
哉爾方氏乃具官某之母由爾以母道教爾子使其邑
人有孔邇之戴其子衆母其母母師比以三年之成授
爾封孺人即吏於民不能誠求如保赤子者皆為媿其
母矣念之哉爾有母遺
　　　湖廣武昌府江夏縣知縣劉勷
勅曰吏道多端其大要使民親之而已朕南睠荆襄師
荒繹然夏口兵衝昔人之所慮也然今者沸羮之勢極
於潢池揭竿之心生於愁苦聚天下之才無制賊者聚
天下之徳無親民者奚惑乎夫吏親民則民知死長民
知死長則其氣出何賊之慮爾具官某勤勤翼翼比及
三年其效則使穫薪無歎頳尾絶歌旅樂其塗宼畏其
界大吏考之曰未嘗有諒矣杜陶以來二千餘年以子
張楚可授階文林郎朕以宰之能通於天下則翼宣之
道出焉是以有宏文之令爾其懋哉
　　　妻
勅曰妻之曰齊吏之曰理内有齊徳者外有理人之功
民之父母有與共為之者焉爾孫氏乃具官某之妻朕
則有聞爾夫至清絶塵形諸馬骨當是之時室人讁之
亦烏能介然無變至於三年乎三年而不變其於妻道
則亦以成用是封爾為孺人於戲其益黽勉思日贊贊
襄哉
　　　父
勅曰凡人蚤成必其父之遺其未竟必遺諸其子夫父
子同體今以其潛顯殊遘或疑之是猶疑寒暑非一嵗
之功詎可乎爾貢生劉志宇乃具官某之父積道窮經
淹躓以死孔子曰有命豈不然哉今爾子英挺驟蜚為
吏聲出獨立之義既炳以章蓋天之道猶張弓亦有不
誣者矣兹用贈爾文林郎冀爾不昧佑啓爾子規逺持
終即復結草不如斯報也
　　　母
勅曰甚哉婦徳之為宫鐘也其夫若子皷而聲之烏可
得没哉爾馮氏乃具官某之母何以知其順以其夫之
名儒何以知其慈以其子之名吏天下烏有積行之士
無耦徳其間奉公之臣無教勤其上者乎兹用封爾為
孺人猗歟於是則有無窮之聞夀母純嘏
　　　湖南荆州府石首縣知縣譚尚烱
勅曰今治令已甚司勲則亦治之司庾則亦治之夫使
司勲正詞以治其繭絲而司庾骫志以治其保障天下
豈有完令哉詩曰維昔之富不如時維今之疚不如兹
此言民窮而吏益困也具官某政刑徳禮條然以章輯
和民人莫不夷懌下戴其上牛車自輸非假羽毛聲稱
日出如此則可謂之賢人君子矣朕以楚貏豸洊承兵
革粤波南及壑以游鯢秦蔓西延嫁之奔豕殣痍相望
仳蕩嗷然每睇衡湘愾焉廢箸嗟乎苟俾列城之長悉
如爾良朕復何憂哉嘉迺丕績可階文林郎維朕以為
治之已甚報亦宜然今宏文之求移諸循茂底之厲之
則亦至矣其益殫厥心逺期宰世天下安得謂吾民父
母不可與於股肱乎
　　　妻
勅曰謀及婦人古之戒也不曰夫婦外内以經二物乎
且夫謫徧於室而能陽陽左簧右房者㡬人哉具官某
妻劉氏由其明理習勤終窶不怨於是爾夫得自矯挺
晶志懸魚不以官財民膏娯其妻子故曰妻者齊也素
絲五緎副笄六珈羔羊山河詎謂非配乎可畀封孺人
於戲敬之哉孰是翟褘可忘縞綦
　　　父
勅曰夫長民之道取諸其父則皆有焉非必教之睨而
視之其則不逺惟孝子之㡬深者可與言此矣爾譚可
旬乃具官某之父朕聞其誼至高不苟取予無陰陽懐
諼罔物之心行於一鄉一鄉俱化嗟乎是烏得無令子
哉爾子亦猶行爾之道也夫釣有方而或為御法土致
能而必推火功殊塗同歸莫若父子者用贈爾為文林
郎繄容城之民視爾子猶父也是真爾子爾何求哉為
衆父父則已矣
　　　母
勅曰昔者聖王甚重人母故其令曰夏不刈藍夫夏之
徳赤赤長物而母藍聖王以長物故貴赤以赤故貴藍
也則朕豈得不為長民者大報其母乎爾楊氏乃具官
某之母既以高行襄隠鹿門而教子子賢名成底績是
故天下之善皆可遡而求也苟不求之亦烏知陶侃之
廉由於封鮓而不疑寛平有問平反其上者乎母人之
道道在其母用封爾為太孺人嗚呼天錫爾純嘏夀母
燕喜
　　　廣東惠州府博羅縣知縣劉守誠
勅曰詩云樂只君子言吏徳也亦言吏有才以致徳於
民也即吏無才誰徳吏者孔子曰大車無輗小車無軏
何以行之哉夫才亦徳之輗軏矣具官某比及三年亦
既以成朕觀頃者所司條上保障干櫓並在爾躬夫盜
賊不靖則民無農桑威禁不行則吏無教化試爾盤錯
利器飈生使海波戢氛行子皷枻若乃百雉搴壯不由
官財三年屭然裝俸為盡雖鹽亭健令建康城表剛清
之徳何以踰斯用階爾文林郎頃既擢爾佐郡菰城夫
郡之於民漸逺而佐不能專郡事菰又巖地爾其毖哉
　　　父
勅曰夫士行本孝非權輿之謂也孝子之於親苟欲致
則必致之其精誠計數才斷氣決兼舉悉會而后其情
盡道亦以出名亦以成嗟乎豈不難哉爾生員以孝旌
劉載達乃具官某之父刲股稱孝享於瞽宗夫儒者之
論以為子春傷足而悲惡虧親體刲股之義亦猶此耳
朕不謂然是其設心以為不如是且死其親虧之云乎
今為人臣殺身成仁不為虧其親體君親等耳即其親
之體自為親虧何由可譏自爾以理學之儒道出於此
斯關至正不為騖竒明矣兹以爾子奏績贈爾某官爾
子且以爾孝慈其民忠其上本立道生信夫
　　　陜西西安府華州蒲城縣知縣錢一寵
勅曰天不悔秦禍宼盜蟻結八年不散雍函之聚蕩為
戰塲燐火晝游白骨山積重以饑荒斗米千錢殍殣彌
塗父子相食詩曰周餘黎民靡有孑遺朕心痛之今兵
氣不揚殺賊罔效﨣桓無可恃朕惟恃二三良有司耳
具官某其治有條民愛其長宼不能犯災亦無害如火
攸灼周廬具燼而獨巋然靈光自泰斯亦可謂之奇矣
兹以奏最授爾某階朕甚重令而軫西秦即無厭苦勉
為朕更拊循一年朕且召爾
　　　直𨽻徽州府績溪縣知縣熊維典
勅曰廉者百治之本吏廉則其情靜情靜則靈見而才
出且夫柔剛則吏所兼取也苟多欲則必噬物而甚畏
人於柔剛之道何居乎周公之作周官也其心必曰有
王者起必來取法要其弊吏斷以廉為本朕則師之爾
具官某至清絶私邑遂以理凡其灑煩決藴綏良化頑
則皆無欲之為也朕以為難用階子文林郎錫之勅命
雖然爾廉以自正則可以厲物不可也抑抑乎若渉春
氷豈有失哉
　　　妻
勅曰女曰雞鳴聖人著之以風於世閭巷之間聞言及
此是亦可經也爾某氏乃具官某之妻朕嘉爾夫拊循
吾民若保赤子官俸之外非有餘財爾之中襄不言可
見是用封爾為孺人朕以治績考爾夫以爾夫治績考
爾寵命不常爾其念哉
　　　父
勅曰聞之父之教子也十母吏之教民也百父由此觀
之為人之父處吏與母之間不競不絿以施其訓苟非
下愚豈有不成者乎爾熊希鳳乃具官某之父由爾子
懸魚之清徵於馬骨是故知其有本不然則其教也胡
威原涉不其鑒歟是用封爾某官於乎入則爾策之出
則朕拂之爾子其馬也日以千里
　　　母
勅曰子産衆人之母也抑知子産則亦有其母乎且夫
任棠之教吏也鞭影爾龎參賴之矧伊操績某氏乃具
官某之母勤斯天只而爾子以之篤其學嗟予慎旃而
爾子以之共其官是誠母師為衆母母用封爾為孺人
嗚呼朕將大進爾子即福夀名堂未為異數也
　　　浙江台州府臨海縣知縣周瑞旭
勅曰邑於天下具體而甚窮吏之才故曰難焉蜀龎統
當亂世心薄為令謬不事事然曰非百里才者非正論
也且夫百里古之大國古之治此者魯公之才三年而
後報政詎必小材乃得託之乎如曰天下為大百里為
小辦大必廢小是謂人勝斗飲不勝勺飲也朕心非之
朕苟得一循吏視其才若嶽海然爾具官某晶心茂能
通敏沈斷承風者謂之嚴健仰沫者謂之温恭移是使
宰天下詎有難哉可階爾文林郎錫之勅命嗚呼由爾
之道更一年不變者必大顯庸之朕欲與守令共治天
下敢循恒貫乎
　　　河南彰徳府臨漳縣知縣張爾忠
勅曰治民之道本諸至誠誠至則志決靈出天下之才
莫不歸之矣誠之命才猶心之命手足也或曰才故誠
也以其才之所際篤驅其志就之耳爾具官某讀書為
學學為經綸治漳三年致專取濟節浮給饋及於人田
擐甲治軍民不曰擾甯武再出愚智無端朕不知其誠
之生才誠生於才也大吏奏爾績曰最用授爾階文林
郎朕以爾為吏有其將畧治民本於經術則知所以置
子矣爾益冰淵無以名成而放
　　　河南彰徳府安陽縣知縣鞏焴
勅曰朕聞周公之言曰為政不簡不易民不有近吏投
繁處難與之為繁難則愈不治與之為簡易則無繁難
者矣是故簡易者才之至歸也宓巫而下卓魯而上則
皆用之爾具官某予之大邑三年有成其法以徳禮為
鞭箠以明清為鈐轄綱紀自立民用以和故曰善政之
致和氣猶桴皷也朕嘉子績用階爾文林郎今秦宼南
突震鄰虩然民戴其長是則其干城也其更厲爾謀即
宼至無害者以免難之賞賞爾
　　　陜西長安縣知縣梁州杰
勅曰朕欲興禮樂而兵革不休秦宼九年墮城蕩野師
出無功將不能戰歟抑吏不能將也夫廬墓之計急於
首功守望之誼盛於袍澤含哺之情安於轉饋農桑之
地壯於金湯此四者吏之所得使也今吏不徳無術失
其民和疾視之心與賊為氣朕甚恨焉爾具官某令秦
三年兩城並戴興進絃誦耘耝豪强貧弱以存流亡悉
萃與宼終始民無懼心閭井晏然聲勢俱出是則子以
政教為韜鈐子可將也宋人有言安得百子駿布滿天
下乎用階爾文林郎繄爾才倍三年之功可以數世雖
然九十日半其慎之哉
　
　
　
　
　
　
　
　
　
　
　
　倪文貞集巻四
欽定四庫全書
　倪文貞集巻五
　　　　　　　　　　　　　明　倪元璐　撰
　　擬碑
　　　奉勅擬撰巨馬橋龍神祠碑文
朕聞聖王先成民而後致力於神故凡物不足以安大衆
則不舉焉若有功烈於民雖冥棲淵沈必求其靈而報之
古之制也出畿南百四十里古涿鹿之野天都砥矢之觀
八境輪蹄之㑹有橋利涉曰巨馬嵗久日深霖推波嚙剥圮
蕩然僅存基碣而已方時凍涸褰裳可從及其春䨙作波
秋颷騰澇危湍箭激闊岸霄分望洋結行子之悽皷枻駭
陽侯之怒朕聞而痛之昔孟軻非鄭是興溱洧之譏晉武
平吳遂起富平之築杠梁以時王政之著者也然朕不欲
問糈少府迺悉索宫儲命官致工自某年月日至某年月
日而成橋髙如千丈延亘如千步堅緻壯闊視昔有加朕
又念水失其歸則踶觸時作詔使分流出渚納於巨河倘亦
善建不拔者矣先是凡三築輒圮既成人以為異朕曰其神
於兹土者可祀也吏乃上言龍神之靈夫龍陽徳而列職
於隂其處於水則亦有分上焉考漢以雍州諸水近天子
都加車乗駵駒以祀今涿去都咫而神著靈如此夫朕之
臣有讀書行義冐險畢忠功施於民而捍其大患者朕必
畀之上賞於神則庸靳乎昔禹怒無支武懟河伯彼頑
既譴此勩宜旌明矣是用封神為某爵錫之廟貌亦若吏堂
皇以聴也嗟乎朕務開仁塗而濟天下懼猶未能神則相
朕使河清道夷民終有慶易曰可用汲王明並受其福
言水徳之可循幽元之有錫也豈有如國僑之云我無
求於龍哉立石勒銘傳諸永世冀三光為配四瀆並垂
云爾銘曰天府巨津視履所萃有矗其梁以舉厥墜誕
周浮黿嗤唐卧虹載其熙攘我軌攸同晉臣舉觴曰天
子聖予則何有神實予聴包靈王海列職臣波淮渦不
舞瓠子無歌有嘉斯績崇封進之搆楹飭俎範其雄儀
國靈歊蒸神光煥發於萬斯年視此銘碣
　　　江西丁夘鄉試策問
問帝王以禮治天下而天下不之知其可知者與為粉
澤焉而已夫禮之至盛莫若虞之禋類夏之玉帛商之
元牡周之籩豆然是四者天下皆能稱物而名之天下
皆能稱物而名之是天下所以不知也記曰禮本於太
乙賈子曰禮者養人之道管子曰兵不禮不勝天下此
三言者難察也且禮其燦然者矣而聖人則湛以元解
使天下不敢問之經曲乃王者自以其徳養人而威勝
天下而二子以為是二物者皆禮也禮則若此其亡端
者與譬者曰猶之火矣火幽於燧而著其光大養萬物
而能殺之凡陰陽生殺之器聚於火顯藏文武之道綜
於禮有諸抑謬乎我皇上具神明之徳龍興以來崇典
極儀颷舉雲會既以即位之明年郊饗上帝其乂明年
祀於方澤而親釋奠孔子又明年乃朝見日所未舉者
月夕陵享耕籍先農以需其時有司已毖矣故觀於今
之世者猶幛繡而坐於晨霞之下也然天子於此其内
必有精微之心而外則必有威徳之致章於露雷如池
鐵山銅尋聲可察者士能皷吹言之歟天下觀聴之儔
夢然不足與知之也士可不知哉且夫治以禮成而儀
亦有辨其説在晏嬰之謹轡馬子太叔之審周旋也
問起世莫大於救弊救弊之道存乎審見而决其功察
如占氛棄之若灌今天下甚盛然論者以為其數則有
五劇而邊圉之事不與焉明經坐販藩相顯市鹺屬無
清流郡駕可詭獲劇一矣關益額而吏與國分裹𣙜與
市齊貲則商跼足重困劇二矣衛將十九貧竭使督饋
如驅湯火輒有髠顱以避鬻子而償劇三矣考成煎峻
守令雖卓魯必得彈責而召杜亦化為屠伯劇四矣内
地兵驕小撓輒閧主將囚氣劇五矣而又曰且有五中
吏雜必中於法紀錢穀長民乘非其器黷以取酬朒而
不任一也商困必中於居農百貨涌貴民食兼兩雖稔
不飽二也饋艱必中於編户官運廢則民解興始於役
富終以繇貧三也守令之歎必中於司農竭澤走險彌
益仰屋四也内卒之孽必中於塞上徵發不應天下血
脈與邊劃然遂分兩體五也察此之論五者危見然天
下不以為可憂天下舉憂用兵耳語曰張毅養外病攻
其内今如士見必云標病不急亦已矣倘亦曰内食實
甚則當有厲鍼從之者顧救焚追亡紆步豈貴乎來士
汝亦昌言
問爾江右四繩無守之國也渚江於楚楚不予蔽海於
閩閩不聴牢山於粤粤亦不肯割其嶺既已凉然而乃
謀致其人於農桑禮樂此固然耳夫大險不列大鬭不
起自天下戎馬之地瞻望以為神皋即非具生福不能
享之也然巨湖浩淼均處阻深洪宏之間嘯聚作矣其
後再傳華林瑪瑙東鄉桃源之徒探丸颷發至戕重吏
躪州邑朝廷為捐金錢數萬三易長帥竭數年之力僅
乃克之雖百年已事固爾鄉父祖所羈痛於心又今者
楚驚黔孽閩海颺突無時譬漬灰延潤忽然可及而又
爾鄉賦重弊滋催科驟急兵又白徒往者有事輒檄土
軍招狼格虎適足騷耳此數者皆爾鄉未形之禍也天
下之變生於卒而計立於豫自命之士智畧輻輳其意
乃欲仰射天狼而豕奔腋下顧愕眙反走此可歎也孔
子曰葵猶能衛其足諸士即無嫌過計試條所宜嚮者
爾鄉大吏如孫忠烈之謹備禦王文成之精募練以治
兵韓襄毅之均里甲唐文襄之清飛詭以庇賦成法不
墜倘可修舉增飭之乎夫學者牖户之謀參於性命豈
必鵞湖所廢講哉
　　　策吏將兵民
天下非無民之患而患無吏非無兵之患而患無將非
兵不足衛民之患而患吏不能自衛民非民不足養兵
之患而患將不能自養兵非分民於兵而以兵竭民之
患患分吏於將而將不能吏非分兵於民而以民嗇兵
之患患分將於吏而吏不能將夫兵之與民可合可分
者也譬之手然專其能於一手而以一時持攫一時抑
搔可即分其事於兩手而以左任持攫右任抑搔亦無
不可也將之與吏不可分者也其職可分其才不可分
其才可分其志念不可分也譬之人然未有方任右手
而擊其左手心不知痛勞其左臂而吾自顧吾右臂不
還相䕶者也故以兩手分一身之事其道適歸於相濟
以一心分左右手之用未有不出於相厲者矣夫古之
制為兵民者其始井田為軍伍兩卒旅任地制賦因隙
講武共輻以旋之而不厲其後鄙民為農國士為兵農
不識干戈兵不諳耒耜畫畔以區之而亦不厲其始一
時治兵三時耕稼一嵗衛士一嵗材官當夫漢祖唐宗
之盛極規其兩便而不厲其後市籍皆征封君畢役番
上變為騎兵長征以廢邊戍或以召杜郭李之徒自治
其一區而亦不厲是故兵民之有濟無厲則已久矣兵
民不相厲而吏不善取民則自厲民將不善養兵則自
厲兵即吏與將不自厲其兵民而吏不能將則適厲將
將不能吏則適厲吏將厲吏則迫吏不得不出於追呼
吏厲將則迫將不得不責其轉運將自厲兵則不得不
卸怨於單匱吏自厲民則不得不委咎於考成此四者
起禍逃責天下之大慝也古之忠奉之士心計之臣未
有若此者趙充國之討西羌也其先事則教耿中丞以
湟中穀賤糴二百萬斛其臨事則上糧穀茭藁之數而
議行屯田張詠之守益州也其始事則聴民以米易鹽
得米數萬其終事則奏罷陜西軍糧充國恥不能自饋
其兵而張詠恥不能取饋於其民然而羌日以困蜀日
以富羊祜之帥荆州也初至無百日糧季年乃有十年
之積倪寛之為内史也始以多逋租殿後以牛車争輸
最羊祜勞其兵於十年之計倪寛竭其民於一日之供
然而兵竟平呉民不怨漢故使充國翹戰功而求宿飽
度孝宣必不罪其煩民使張詠閉近糶而責逺輸度宋
真必不誅其餒士使羊祜以伐國之大謀正告其上兩
河而還度不敢辭其轉運使倪寛以被譴之嚴文歸懟
其下三輔之衆度不忍怨其追呼然是數子則皆有所
不為由斯而談豈必一隅之師能竭天下郊圻之吏不
問封疆資糧之供定出漕輓而上上之考决本催科哉
故夫古今人之不相及也古人之治兵者必治賦古人
之治民者必籌兵古人之為吏必以全力副將古人之
為將必以餘地予吏㓂恂近餽燕趙逺餽關西以守其
河内李晟内無貨財外無轉輸以戰於渭橋使今人為
之則必變色而揚揭竿之勢大聲而攄絶命之辭韓麒
麟朝務農桑夕謀生聚未事而憂戎役岳武穆北支强
敵南敵楊么臨饋而歎民財使今人為之則必拱手而
驕壁上之觀抗章而責絳河之慢故周漢以降宋唐而
上將帥守令之無能而不相為用未有如今日者也今
自兵興以來守禦戰鬭日習其事天下之智謀才力宜
無有不出者天下之精神志氣亦宜無有不振者然而
今者壁壘未渙澤井猶荒兵芻靈之曰象人民牂羊而
吟墳首苟求其故雖三尺童子必知咎將必知咎將之
無將畧必知咎吏必知咎吏之無吏幹而今將之言曰
非我也單匱使然爾吏之言曰非我也考成使然爾二
者之意以為空虚之没人韓白而功令之驅人桑孔也
嗟乎聚九府之有注之一方日輸月將不可謂不繼也
維正好義取諸其所固然亦不為無制也以是為厲將
必務竭澤之漁以壯作好中軍之氣發蠲租之詔以祓
甘泉烽火之凶斯已迂悖矣然即謂今之非以單匱厲
兵考成厲民固有不可何也國之養兵者不如兵之養
將者也國之取民者不如吏之取民者也夫妻子田宅
主將樞要此四者皆兵之為將養者也贖鍰羨例公費
行稅此四者皆吏之取乎民者也此四養四取者將與
吏咸共奉之比於聖言王制握固謹持雖火焦於上池
竭於下不可移奪而於是遲之一日有終月之饑益之
錙銖有什伯之害在兵如尫羸之體偶間參苓即萎軃
㡬墮在民如負重之肩稍加升斗即僵僂欲踣故夫單
匱之至於厲兵考成之至於厲民也亦皆將與吏之為
也且夫興師動衆積十餘年雖京茨徧野禮樂盈朝不
能不見襟肘之形而出權宜之計者勢也若夫良將賢
有司之處於此則必有法焉是故充國羊祜尚已秦漢
之際一燕一代自當匈奴禄賞自足不取備於内宋姚
内斌之於慶州李允則之於雄州莫不皆然此又一法
也得其意而行之可以不矯首大呼王素守渭城减省
戍卒而積粟支十年此又一法也得其意而行之可以
用寡張巡與賊戰弓矢械甲皆取之敵不自修製此又
一法也得其意而行之可以不困虞衡王晏球在定州
城下日以私財饗士此又一法也得其意而行之可以
不有其家而軍益富岳飛與兀术戰兵無現糧將士皆
忍饑不敢擾民此又一法也得其意而行之可以雖遭
匱乏無脱巾之憂是故張詠倪寛尚已何易于督賦役
不忍逼下戸以俸輸租此又一法也得其意而行之可
以損上益下李翔教民以田占租収豪室税萬二千緡
而貧弱以安此又一法也得其意而行之可以裒多益
寡劑量窮富何敬叔榜縣受餉物各數十以貸貧民輸
租此又一法也得其意而行之可以詭濟种世衡以嚴
治武功凡有徵需但以片紙榜縣門無不應時集者此
又一法也得其意而行之可以雖追呼不害王慧龍守
榮陽農戰並修歸附萬家此乂一法也得其意而行之
可以民治兵董安于之為晉陽襲矢於茨襲銅於柱數
年之後而皆利賴之此又一法也得其意而行之可以
保障而理干城凡若此者皆能有以靖其志慮畢其計
謀以著其神明其為國家章美救粃修濟袪厲亦多術
矣故曰萬里之淵連於窽木千仞之谿升於垂綆此言
極阻之可與致功至難之可以施救也今為救時之議
者發言盈庭不曰縮餉則曰加賦縮餉主於清兵可行
而不能行加賦則益困民不可行而不能不行於是有
起而兩非之者而亦究歸於無策非無策也鷹揚不作
乳虎成羣縱復晁賈盱衡計陶研策鏤脂畫冰亦何益
於數乎且匪獨此也今盡國空鐺司農仰屋夫將博求
通變深計之士而四顧無與窮年而不得固已焦然矣
然愚謂亦不如選擇將吏而與之謀之則必有成姑無
暇枚舉舉其大者如執事所咨屯䀋二事其地之廣土
㡬何民之無田兵之不任戰者㡬何豪右侵没㡬何耕
具種本何出㡬口家㡬咶鹽責商輸粟其何塗之從凡
若此者問之他人不知問之分符列閫於其土者而有
不洞然是謂披裘握冰不自知其煖凊也審惟是釋然
挈擔而歸之若使謀其家計然者而乃重其事權寛其
嵗月大賞嚴誅以隨其後不出十年紅朽之盛可致矣
是故將吏得人天下大治漢文帝曰吾獨不得廉頗李
牧為將耳孝宣曰與我共此者其良二千石乎古之致
治之主灼然有以察其關鑰之所存如射審的固不誣
也且夫辦天下之事莫不以才天下無事庸人擾之以
多事天下有事才人靖之以無事才者事會之所廹心
志之所呼也今使將注意兵則將才出吏注意民則吏
才出將之心不分民吏之心不分兵而文武之兼才出
矣此二才者周計而造功規全以慮變其鼔檝通志猶
聚乎一堂之上而謀之世有此二才者而其時之兵與
民翕然如一父之子是故歸於有濟無厲今欲為容民
畜衆本固邦寧之計而兠鍪猶責帥之心銅墨有素封
之氣詩曰朝隮於西崇朝其雨孰謂虹升而雨降乎
　　　視學及士習文體策
王者之强其國必以詩書禮樂其治柔國則愈不能釋
此也故欲威天下必先造士士賈勇不足則退而修其
雍容之教古者辟雍之設天子之所自學以著教也於
是揚其翠華則舎菜而祭瞽宗袒割而養老餽酳而乞
言旁皇於一日之事詳盡如此者使人耳目開而精神
動所以致其强也故饗奠之恭講論之美其柔可握而
由其道則可以厲威而訓武古者出師受成於學返獻
馘焉以為攻戰之道聖人知之故出則祈其意返而歸
其功也魯人之歌涖泮者其士則虎臣其獲則琛賂其
器則束矢戎車而已先王未嘗入學而教兵士未嘗加
矛於俎而致用如此歐子曰武者救世砭劑而文其膏
粱夫歐子則不知布和於臟逐其瘵蠱也然昔者先王
之於學也仲春仲秋有視季春有視有旦入有晝入有
暮入其於事為習於士為涵泳為嚌嚅教成而材備故
曰卒然起一方舉統類而應之無所疑怍此儒者之成
也其後世再世相繼則一舉之固已疎矣然間起之觀
則亦可以使天下䘏然而有作詩曰鳶飛戾天魚躍於
淵豈弟君子遐不作人此言士不飛躍其意則不作也
士者沈蟄之器而飛其聲氣躍於文章察此二者則士
之情盡見而可得矣然此二者士有二隨焉運隨天化
隨國故以士之為此二者而天子之情亦盡見而可得
矣三代以還惟漢最重儒學永平建初之年天子行辟
雍之禮上者秉鐸下者圜橋至化介胄為絃誦被左帶
以方領當此之時士則矜奮而興氣節砥植名行雖至
刲首不可得抑其覃精厚思而為文章前則天人矢正
後則典引規奇及於諸子莫不根極理道歸於典則矣
然而其國靈所葢則大宛之蹄躑於六閑抑鞮之齒鱗
於司㑹日逐之庭列於北圉哀牢之部綴於永昌終漢
之世首功不絶也故曰文之所加者淺則勢之所勝者
小教之所施者博而威之所制者廣故曰禮者威行之
道功名之總也若夫唐宋之代舉其具文譬鑽僵槐豈
可望其出火乎我國家二雍並峙高皇帝闢乾而養士
於䝉泉文皇帝奠坎而觀文於離火路車頻駕誕敷恢
恢思皇之猶可得而覩也其後則肅皇帝再興之典禮
足以震中葉而有光而神皇帝一鼓之教思或不能保
五十年而無敝則我皇上今者鸞旂之耀等於天披天
下之士以為游於帝庭饗其鈞樂也今天下肅慎不庭
鬼方未克所不足非文事也然向者司馬陳其六師天
子即不韎韐以從兹六飛之靈勤抑如此者非天子之
修不急也天子則猶是問鴞音於泮水矣故自數日以
來小大並奮執事謂其象必鼓為烝皇而蹶生之勢將
有見端於士習文體之際者斯不誣也夫士之相觀成
習而相播為文莫弊今日矣然皆相於弱不相於强也
為士習之弊者五舎龜觀頤一也蚤虱之􁀴二也佻達
城闕三也不刺繡紋倚市門四也朋蛙聚鵂五也舎龜
觀頤者餔餟甘於齊卿餐錢貴其宋相蚤虱之􁀴者蓼
盤陳而乞化柳車結以送窮佻達城闕者舞態極於欽
明琴心妙於司馬不刺繡紋倚市門者王門抱其竽瑟
主第奏其鬱輪朋蛙聚鵂者豪心作而捲堂怒目逢而
投甓凡若此者皆由其宵貌莝質神不足以定體而為
之也為文體之弊者五嘈囋為悦一也離部野掠二也
以移面為奪胎三也禠其鳳羽戴其蝟皮四也逐於狐
鬼五也嘈囋為悦者子雲嗤靡於繡鞶士衡誚淫於防
露離部野掠者伯起逐草於䜟緯平子游奕於鳥占以
移面為奪胎者紹述聱聲於綘園彥伯變文於鶠閣禠
其鳳羽戴其蝟皮者劉勰擬鷹鷙之觀郝隆竄娵隅之
謂逐於狐鬼者麟篆詭少陵之秘蛇神乞長吉之靈凡
若此者皆由其弱弓微繳機不足以要其的而為之也
是故二者之為其兆則皆足以致兵禍而使之駕則必
僨轅使之行師必棄戈而走何者其神索也李陵曰軍
中有女子乎今女子之陰結於士志則豈得揚哉自數
十年間官師之條日上詔令之戒日下而不能革也則
庶㡬於橋門觀聴之㑹鏃羽相觸翩然反之然愚猶慮
其不足以起者何也古者成均所萃則秀士選士之所
升也高皇帝羅郡國之儁使學於天子出則膺顯職筦
天下大柄如此其貴也而今六館之英盡鴻都之鬻則
是天子使卜式之執經於前而責崔烈之致身其後猶
懸牛首望其馬肉此不足以起也漢之視學其天子自
為下說鳴叩互發於是乎開石渠虎觀進諸儒之言稱
制决之而高皇帝於禹謨洪範諸篇振猶響玉也今天
語秘於堅簧睿思襲於重幕則是使天地閉霆而啟萬
靈之蟄仲尼棄鐸而醉七十子之心猶浴温泉有濡無
擊此不足以起也古者取士熟察其人而用之今則糊
名而求其文字古之為文者取格於古今之為文者取
格於一代之制凡士之所為禪於聖燈者皆不可以謀
於王鈇則是觀矍相之圃不可以得觶升桓榮之堂不
可以得車馬猶懐三山沮於滯骨此不足以起也挾此
三不起者雖天子月一臨膠序日聚徒而鼔之無益夫
一日之感浡於人心者所謂兔起鶻落不急逐則遂逝
者也如愚之議請必自天子更張之其上者禔躬典學
明教化之本以周禮三物辟召天下使士無衺志無所
冀倖而為文辭其次則使士崇實學以六經為帥諸史
為兵衛士通此二者則志趣端而不詭其議天子則以
聴政之暇延見諸儒考其得失以騐其材其次則追原
祖制青青之衿不得以易上農之粟多金之賈不得以
奸胄子之倫以時起居去其敗羣以興其行試士之文
專取論議或發策詢時無使支離帖括如巫傳鬼教然
者如此則士居身之地尊致學之功一故曰並一而不
貳則通於神明參於天地蓋惟其懲創之意深而忠義
之心發也忠義之心發則氣專決而神明奮故曰左執
太行之猱而右摶彫虎如此則儒者之用見於天下而
將帥之材出矣晉謀置帥趙衰曰郤縠可説禮樂而敦
詩書故以天子之修舉學教興賢考藝而極其致則足
以救弊扶衰者譬燧出於掌火降於日也而廢則併廢
如蟾蜍之毁中於螺蚄也易曰君子豹變其文蔚也詩
曰羔裘豹飾孔武有力夫豹䝉文而貢武此言士之能
也此言造士者變其故常以新其文飾其固陋以雄其
武也今海内之情沸然日潰而不知求之天子之教當
官日敗而不知端本於士之行與文急治其詩書禮樂
之務則亦何异立朝夕於運均之上擔竿而定其末哉
　　　明目達聰論
帝王周知天下情注於虚而神存焉所謂神者開寤於
心與萬物相見雖覆以十重之幕其光不没也劉安曰
意有所至而神喟然在之夫黕黕漆漆聞雷窺堂捫鐘
以為日者天下之寐人也熾然張金目以快射而研雉
登牛鳴之聴若韓侯智氏之能亦明主所不貴矣故以
韓侯之察細及豕耳而申不害以為盲聾將至智氏園
亡一桃而知之而不知韓魏之舞欺於肘足其神之有
小存所為大亡也且天下之形籟纚屬而奔耳目則立
敝之道也聖人為之革其器以存其靈故取諸旒纊聖
人之徳備諸易苞乾坤而貢華於六子位目於離以麗
正而兩作宅耳於坎以心孚而有尚坎離者大險大死
之所在也離既昃而焚如錯於乾澤之交虎咥人而眇
目坎枕窞而寘叢棘綜於火雷之㑹何校而滅其耳聖人
以為眇目滅耳則不足與辨物故於目去多白於耳去
痛不辨物則不足以斥其疑故於目去幽谷不覿於耳
去喪牛莫聞不斥其疑不足與為明聰故於目去見斗
見豕於耳去聞言不信若然者精沈而照逺睟曰目上
於天耳下於淵目天耳淵聖人之游也且夫耳目䝉而
霽於明聰譬木䝉而霽於火木生火火燔木明聰生於
耳目而燔耳目也故繁響淫觀雕辯蠱飾庸主悦之枕
瞇而席瞶大功顯業仁稱義蹟瑰觀瑋聴者則英主之
所喜也然使英主欣然而動於其情盡智而為之而其
明日敗猶嘘野燐不足以出其熖矣昔者大畧莫如漢
武而信主父置朔方郡發策引難章其雄察張騫乘之
以為大宛可結月氐可通孝宣之治以為嚴教吏則無
失職膠東相因是以占流民八萬而詔書曰治有異等
之效宋神之朝氣罣於金陵之褊心猶日没於虹也新
法之出萬釜並沸猶且曰今之古人夫此三君者天下
之至奮也其志在於抗稜四裔阜民生而利天下而四
臣者應聲而射以傷其明聰是四臣者其持之亦有其
故矣而三君者以其明聰轉捩而下投之故以漢武為
明是眇之視也武人而為大君以漢宣宋神為聰是滅
耳之聴也履上位而何校夫天子之明聰横出而不正
其歸則同於眇滅故堯舜者明聰之至也蓋嘗論之使
治水九載之鯀播其掌蹠詫於偃騫之代則必齊袵而
揖其大勞靜言象恭之共工搴唇出齦蹙肩隱項以託
於王成安石之檣則必聚雷而褒其幹謹當此之時四
岳之智存乎蓬艾也曰於都哉而堯曰吁咈哉堯吁咈
霽其䝉而舜遂以生其流殛之道譬諸射者堯張弧而
舜決注之堯舜者共耳合目而治者也堯舜清微其身
以徧知天下而其神不外故曰神生其光非力索可得
矣商宗之置相也以夢而啟信周成王之堲讒也以風
雷而破疑天下烏知聰明之道有得於其夢與風雷者
乎
　　　主術論
聖人之治天下譬天氣之變萬物不著其力神行而不
勞也夫聖人者離象領獨之名也使衆人芒聖人亦芒
衆人懼聖人亦懼衆人費聖人亦費衆人竭聖人亦竭
則無為貴聖人矣良醫之見病皆非衆醫之所洞也中
庶子曰中害扁鵲曰蹷齊人曰蹷倉公曰湧疝故曰聞
病之陽論得其隂聞病之隂論得其陽陰陽之所見榮
徴水徴火聖人則皆有不因者也古之至人俞跗之徒
因人考病因病求物故使茋苓執補巴黄執㵼冰黛當
熱桂附當寒此八物之於四病者猶星野相握終古無
變然或循其故而以殺人者以其惑於表應昧於主患
主患不明則治之者皆客治之者皆客是以賊為其救
也以賊為其救則神農之道其以殺天下無遺矣是故
聖人之救亂也在明標本標本既明則不治者皆治昔
者堯急舉舜則不務誅共驩舜急除四凶則不務勤有
苗文王治一崇密即不身聴虞芮之訟孔子戮一少正
即不苛求慎沈之奸然而智者所瞻通人之論以為堯
刃共驩而寄手於舜舜抗有苗撻於四凶周政以大兵
息小刑魯治以一誅正羣罪由此而言即謂放勲之果
刑誅帝姚之毒征伐姬文之善弊獄仲尼之好察奸何
為不然哉且夫興世變俗制於神明此非無術之所能
為也聖人之為此者必有楗捩益以計數紆軫曲塗隱
神制氣以達其事今欲徑遂為功正告疾取建鼓大召
扶繩督趨以播船於山與驥逐走是則夏奡夸父之所
不能也子貢之機不挾以圉人之捩役人之力不振以
管仲之鈴去馬安得返仲尼之櫪纍車亦豈易達齊桓
之庭哉是故相救之術不必其相反獨謀之功非期於
獨勝甚矯之行有激之事察者所求聖人不貴也昔者
漢唐之世亦多察主矣孝景以其下多欺則矯之以智
數智數雖精不能勝袁盎而其甚者外以播其宗國内
以棄其世臣孝宣以其下多玩則矯之以束濕束濕雖
刻不能勝王成而其甚者使天下歸寃於趙蓋朝士移
畏於恭顯徳宗以邊將不法激而為中制於是逐白志
貞而用霍文塲竇瓘然志貞漁獵富人而竇霍頤指樞
要其究則神策以殺大帥北軍以縶諸儒肅宗以寃獄
無告激而為下聴於是疑謝夷甫孫鎣而信毛若虚然
孫謝以執法嬰患而若虚以平反媚權其時則賢宰因
之以䝉禠權璫因之以震主夫此四主者其志皆出於
窮奸救弊其法亦足以儆頑擊䝉而循偏極流適以益
禍是故古帝王之末治皆有難循者也今豈謂耳目非
皇華之義刑名非五宅之謀綜覆非取謀於考績鈎察
非稟教於鞀鐸者哉本計不得而徒循美名以騖天下
則其身不靜其身不靜則其道有巇務道而使有巇小
人抵之仁義猶足以亡國况法制刑威乎故曰君猶天
也天不開門户使世相害人主以徳心騖天下則天下
日敝害日以生凡道必有端物必有數端非守曲而以
統逺數非窮多而以立少是故天下之言主術者皆貴
乎其不勞也不勞者其有甚勞者矣今夫萬物皆尊綱
而貴緒也自其拱手而享之綱立無不立緒理無不理
聖人以是𤣥晏恭已無為自其厯物而求之排繁擇簡
揮詳取要考萬目而選一綱攬千絲而得一緒聖人不
亦黽勉敦云而有事者乎夫連錢以貫善制紛者也而
為貫集材是生經緯之事人皆䝉貫之便人皆非坐而
得貫者也是故治天下者而貴無為既宜以術取無為
治天下而貴無逸則務乎其術亦足以㡬㡬勅勅自朝
至於日中昃不遑暇食矣詎必以尚元守約為是闇弱
無所知能大業之所不収英君鄙而弗道者哉夫所貴
乎英君者貴其不必有能而所能者即必天下所不能
不必有知而所知者即必天下所未知堯曰湯湯洪水
方割蕩蕩懐山襄陵高宗曰夢帝賚予良弼其代予言
夫岳牧未有言洪水者而堯已知之天下無人知有傅
説而高宗以為得之夢見堯以數字寫洪水之狀痛於
颺言高宗以一夕審傅説之容熟於舊識堯不必日游
康衢此其得法以坐照者也高宗亦非必真通帝座此
其詭夢以示靈者也故以二主之清微恭黙而萬里之
遥不能欺以利害一介之賤不能遁以鬚眉後世之主
苟欲周流六虛鉗控四逺有如堯高宗者亦已足矣而
烏知其時不戮一人不求一弊比周則猶在側方命則
猶在官三年以前則猶無言三年以後則猶無事而時
雍不改中興坐躋協和無威主之稱赫濯有强國之譽
以此觀之治天下之不可無術也章章矣術者道事之
機轂也道無術輔天下必以道為愚而苟非術以制事
事可勝逐乎詩曰伐木掎矣析薪杝矣蓋言務本迎機
之易為功力也
　倪文貞集巻五
欽定四庫全書
　倪文貞集巻六
　　　　　　　　　　　　明　倪元璐　撰
　　序
　　　江西鄉試録序
嵗徳丁卯通其木火於是天子薪槱天下士七年矣詔
使編修臣元璐偕給事中臣薛國觀徴材豫章顧豫章
未易材也夫地力凝蹇風道遒揭標義鑽脈之儒嚴骨
長幹之傑國靈所蒸肩踵相結矣當高皇帝聖作天綱
肇張而金谿嶽然首先物覩今聖業中奮當又自其一
方舉統類而應則天子將自舎拔獲之而翼圍其間使
獸弩道合固難也且臣持槖不效重以持衡臣心戰然
有如突釜既馳至則某官某監臨嚴毖而提調官某某
罔有不共所辟檄同考官某某皆茂選也臣等乃相與
祓心晶誓進學臣某所取士五千三百有奇鎖院三試
之馬練虱輪眥力俱盡則得士百有二人鏤文二十篇
以獻自五年會試所著令即式士文主者母血指主者
固已湔欺而領逸矣然猶使得颺言簡端臣於是乎序
臣惟國家以文章求士是措其令於道所甚貴也然且
為之則不慊曰黄葉時踊兒啼止而其靈盡故今世之
士其當官敗不必歸獄其文即主者盡可得隂拱而逃
辟天下之論喜深文而漏誅於此者則不知文章之察
也且夫道甚尊而物争敗之王者救之以卑名故詘聴
於辟召則伸矚於科舉眩行於徳行迺旌膈於文章變
徳行為文章猶夫易貌欺以情實今曰其於士不察是
聞鐘鳴不可知其摦弇耳探珠於淵者謹循其光氣則
多得珠士含珠肝腎而翔光氣於文章管幅相遭性命
奔竭雖臣矇者則猶能知之也臣所不能知者三夫孔
孟者萬世之師也師孔孟之言則疑而塗遇或迮然發
奬猶諾於誓壇之下臣何由知其情哉其乂不可知者
先民以繩簡箝姦雄禁無穴革庸人踡跼有守法之名
魚潛鼠循吐絲自縛雖或莊士然臣既未見躧者良行
則不能識矣其又不可知者詭於盛世之容使骨辭徐
偃肉緩嵇康隱脈刓稜居無守氣固且得福然臣疑木
刃似之亦不能識矣爾乃長爪利鉤梳疑剔理鳥飛隼
翔思變決起蠖不没才鶻非播紀體經能靈謹謝諸氏
此數者天下之健決忠臣之行也盈寸之毫方尺之牘
苟致其誠屈役不叛則萬石之弓可左右握而十萬之
師可統而横行也故曰姑布相表越人視裏張喉見肝
握火而處夫臣所奏士牘猶吏之質也當臣受之齋戒
而察至臣亦猶行考功之道耳於是臣當醮士臣正告
士曰必無墮其文心夫文章之器非黄葉也而兒亦未
止啼也非使士當官即亦不信今當官所共歎者神飛
而上氣伏而下用其智則日生用其才則日死神飛上
則芒下氣伏下則宄上智用以生故不肯以死千秋之
業才用以死故不能以生一旅之師數者於世豈有銖
黍致其文心者乎使天下懐此數者挈槧而走臣所必
立取刷去然當官而或貴之者則是孟説有完臏而防
風奔命無專車之骨也且夫聖智之名功能之跡華而
可悦天地之所受藻也非足文於心苞采相勝固不能
得之譬諸嘘冰無出熖者矣其不然固如嘘火易再曰
含章言文心也於坤王事有終言致功也於姤有隕自
天言天下之理可坐得也夫得寳母者壇奉以呼珍於
海士守此寳母亦壇奉之足以提忠聚能坐躋皋禹故
有益功而無遷術也墨翟公輸般帶牒坐投而攻守之
變盡假令二子輼櫓而見城下又遷術乎哉自臣六七
年所親見天子臨朝奮講煥乎昭回以為天子之修其
文章而天子則由之以湛新天下雲漢之成如此矣多
士觀乎天文其法最上其下者往數十年先臣涷宰爾
鄉安成既以袒持故諫臣劉臺抵楚相譴去已又十年
守爾臨汝定潢池之譁此爾鄉之所甚材也然先臣之
為文章能刻深造思而其教臣朝則曰力爾文章暮則
曰無亡爾文章夫先臣亦有取爾也臣學於君父即必
以諗諸士臣實藉諸士免辟苟不墮諸當官則已矣
　　　戊辰㑹試録後序
蓋易有之曰聖人作而萬物覩謂上章美而見光下著
情而獻功如相見然故稱覩也易之言覩書之言霽也
上古之䝉霽於二代堯之䝉霽於舜舜之接堯猶雨之
合水也而其時則亦有若肇造啟闢然者此以堯有靜
深之息而舜大見其道舜大見道是使四凶者不得不
大見凶四凶者大見凶則十六族者不得不大見才也
此十六族者當其席伊耆之暮氣而罣於窮奇檮机之
繁妖如處襲石不可尋察而及其應運投知光氣勃發
燦然華舒爛於卿景故舜者明新之大歸冒萬類之才
而與之相見者也今天子極聖左握大鑑右操健斧以
章奸鋤逆使嚴雰坐清大昏忽旦天子以為如此則天
下必有矯挺而出其才者矣故使臣等洞垣而求之文
字自臣所見士之能言者性命俱流思理並竭窮致極
能凡士之奇則無有不見於此者矣士之能為此者運
昌則氣發心開則力張去諱絶嫌則慮坦而其情易盡
此物之善覩者也雖然臣疑士他日將或有遁焉者夫
敝臣之遁其君者畧有五術漢之臣則皆蹈之漢武帝
責吾邱夀王曰子在朕前智畧輻輳及連數十城之守
職事並廢一遁也聚才以從其面退而解弛焉此一術
也嬰蚡之訟武帝問廷臣誰是韓安國兩是之鄭當時
是嬰後不敢堅一遁也詭於中虚以為無咎又一術也
文帝欲任賈生絳灌之徒則曰年少初學專欲擅權紛
亂諸事一遁也駭非常之原而託於安靜且以老成制
年少以談笑奪痛哭則其説易伸又一術也文帝問陳
平刑獄錢穀平曰有主者問其職曰理隂陽順四時一
遁也逃實課而即於莽蕩以為大又一術也公孫宏對
武帝曰臣誠詐使非汲黯忠陛下安得聞此言一遁也
居身於謙謙之大美而使人主不可見詐又不可見忠
又一術也此五遁者大巧之臣皆用之以捭闔其主漢
之二主皆英主也然有不及覺者其情甚深其罪則與
四凶等夫主甚陽其徳而臣則懐諼而棲於至幽此固
流殛之刑所不原也故臣願士終顯白其意以與上相
覩相覩則無回心無回心則無匿才君父者呼心之鐸
心志者鍛才之鞴世顧安有負忠臣之心而患無其才
智者乎且夫明主在御譬鏡之在懸也因鏡以正其容
易而欲滅其醜難乘明主以致其功易而欲塗其過難
況以上沖質而能大見舜五十在位之道使其年及舜
必又出舜上而諸臣從之枕圭席瓚不為十六族則為
四凶可不慎哉
　　　武會試録後序
嵗辛未上急思熊羆之士屬當大試天下武舉乃更故
格申命再三俾臣元璐副左中允臣方逢年往咨方畧
事竣録文以獻臣宜綴言末簡臣惟論士之道觀其遭
際則可以知其致歸古之名將三代而後如衞霍李郭
之徒皆事中材之主今忻戴明聖文武之徳上凌軒姬
一際也古者以將禮馭將極之設壇推輪猶為已事今
創陳九賓廷見臚唱被以儒者之榮自詩禮之士誦周
讀孔數十年不敢夢見者諸士坐有之又一際也此二
際者古今之不常天下所大豔也故以此二者呼振天
下使天下負志之傑心開力出蓬勃蠭涌雖復歐冶擊
囊昆吾捧爐窮煅極鑄而規其成器無有如此之神靈
者矣且諸士亦知上今者所由命科先技勇而後文章
為何意乎臣愚仰窺上視諸士綦重以為是皆舉於鄉
而來者鉛觚之能已見矣自往者縉紳道盛慙見兠鍪
文士倚筆不自得浩然棄而説劍稍習弓馬以為文章
之媒而主者急奬機謀盛循行墨上心知之故謂今士
所不足非文也卒出不意而求之藝力當令初下都人
士竊疑裘帶之風將詘於超距而不謂諸士取諸其身
顧有以應握槊伸鈎霍然而出於是上心甚悦以五百
士付臣等使試其文辭臣等既受命私意士蹶張如此
其所不足又非武也將亦竊疑翹扛之氣必困於毛錐
而不謂諸士取諸其胷又有以應摛華吐藴蔚然而章
蓋臣於是而知上之神武知兵也以實徴才以虚作氣
以武力士之所未備故猝乘之以文事士之所必守故
不攻之以猝乘故盡得之以不攻故終致之自古帝王
之精於韜符而善用兵未有如上者也諸士既已感激
神奮而又仰參至精法其環變苟行三軍可以無敵故
臣願諸士一以上指為師臣寡昧不聞軍旅無可益諸
士者無已請即諗之以所素守經生之義則亦有三誡
焉多讀書一也勵志節二也善與不爭三也郤縠詩書
杜預左傳古之為將者皆右六經而左軍志戰陳征伐
之事不與聖賢謀之則不能多算故宜多讀書也今賜
甲科稱進士儼然士大夫矣龍雲始逢矜矯自貴旁塗
曲竇儒生之所謹者諸士皆當守之羊祜不附中朝傅
爕寧失通侯而拒中常侍趙忠曰吾豈私求賞哉故宜
勵志也文武之權譬則其衡也曩承平抑武武墮今將
昻之衡過亦殆諸士其務和衷無戾文吏文武不和則
大功不成且不可使後世議藺廉優劣故宜善與不爭
也以是三者傳於韜鈐益以計數苟行三軍則亦可以
無敵今嵗且洊饑内盗竊發四郊多壘卿大夫恥之武
臣不必然矣虎燕飛食而絆於時平徒悲髀肉起望堠
烽則諸士之又一際也報主樹功既有其地果欲致則
必致之又何疑乎
　　　兒易内儀自序
漢人説易舌本强撅似兒彊解事者宋人剔梳求通遂
成學究學究不如兒兒彊解事不如兒不解事也古今
謡䜟多出兒口即易寄靈任兒自言必能前知矣夫易
固貴兒所以藏身大藏藏巫小藏藏兒筮亦聖人兒天
下也天下甚危之言以為兒為之則可無祻屯之次乾
坤此易告難也繼屯以䝉䝉童是兒此易明言惟兒足
支難耳子雲太元童烏共之童烏者子雲九嵗兒也
　　　兒易外儀自序
凡儀所設皆易本情當其會心覺龍馬在側而顧外之
者以其假圖召策假版陳圖不免枝遊近於小道又以
圖象所涉意在明兒墨守先儒不敢自出而兒得之則
生戲謔所以外之也内之視外譬立閨寢觀乎衢巷衢
巷蕩雜不如閨寢秘清夫易之為道固為轉逐而外者
也隂陽大義移而卜筮筮言取易卜言不取易而亦曰
易爾其外至於風角鳥占青烏禄命亦歸易焉其外至
於博奕之戲範圍錯綜亦歸易焉天下之敢䙝用易如
此然即以為非易所有又不可也
　　　兒易内儀以説
三聖人之易斷於孔子三聖人治體孔子治用治體握
規治用握矩文周以前人皆任質明量取乎易者概必
君子故貴以其圓神命易使人知化至於衰周權智日
出苟使易兩在遷流則大賢大奸共用易矣大賢大奸
共用易即必有非易之易起而亂易者孔子懼夫圓神
敗易故尊典常矩易使方分設六十四者卦執一徳循
能責用猶官畔然故大象之曰以者言乎其用也孔子
用易如丹制汞使就財實用豫治樂豫盡卦皆歸樂用
革治厯革盡卦皆歸厯用師萃治兵師萃盡卦皆歸兵
用噬賁豐旅治刑法噬賁豐旅盡卦皆歸刑法孔子之
使易也器之易之應之猶響也觀其周綜卦徳博串彖
爻疑有神靈通乎夢見此由孔子制思微密誠察而其
辭體要執術馭蹊斷以數言包囊全卦譬晷一寸箝攝
千里夫子之文章其才大力多然也我不敢知曰文周
所謀定由斯義而自孔子用之何必文周不為此謀乎
是故學易者不可以不明大象離象求易即力竭而思
不得盡矣夫易者千世學者之所聚爭也聚千世之材
爭立一易寧有正易乎而又以抵程朱之巇為有罪今
取諸孔子之義明不敢自用才以庶㡬不謬於文周而
挾孔子令程朱程朱俛首矣是故其道得明而易行也
　　　選丁卯江西墨序
繫今文於時固以變之道與之矣今文變則愈今雖邀
龍馬之靈役典墳之氣使倉氏兄弟屈曲蟲鳥錯然而
書之亦愈以明其今者已也故極今文之致為之三年
則未有不腐者豪有力之士愧之以為是不可循於是
乃棄其衡斗而舞帝江之干戚為此者其道足以亂天
下而其器大毒天下飲之適如耳於是司命者憂焉以
為非其人强魄則不能為也乃大索其類以厲誅於强
梁而鑱其血性為此者其意欲以治天下而其器大毒
嗟乎操兩毒之器以共制一文章世豈復有文章哉故
吾於今文則有二懼焉毒造於豪有力者而使庸人承
其禍此始懼也毒報於豪有力者而使庸人首其功此
終懼也夫庸人不能自救禍而與庸人圖其功雖更千
世未有能成者矣王尊曰賈人百萬不足與計事羅紹
威以牙軍驕盡殺之而所部兵羸不可恃則大悔恨植
其名而不足以著物貴其體以犯天下之不服則其叛
之必速是使天下之二毒者相伐無藝也吾於豫章憬
然欲變之矣然吾欲變之而不敢不握其才管夷吾欲
變齊則握高國趙武靈王欲變騎服則握公子成高國
公子成者齊趙之人之所大服也故吾為之制奇平華
樸四網者不脱一面也然吾必一一吹之而察其才自
吾之意以為察才之法存乎别贋夫文章之有鬼道者
牛蛇無禁而黎邱不可尊也黎邱之穴破而四者之才
乃始退而各守其宫子產曰鬼有歸則不為厲故文變
則可歸也歸則不厲不厲則其才不疑其才不疑則其
體立才非一的之招體非一鞴之鑄也奇平華樸苟皆
以其才為之則其於體均有矣使四者各有其體則文
之體正天下有此四正者則天下之二毒者止矣是故
鋟其文而告天下以其故然天下必知吾為豫章言之
也京房考課之法當時第使得行之本郡夫不憂其身
之不免而憂考課世固以京房為愚人也已
　　　南雍課序
雍制之可尚者二不使士自為功不使士自為命也不
使士自為功者勤鐘謹鐸規蛾子以帝王之物天下於
是不貴其家之縵絃而尊國之鼓篋夏楚不使士自為
命者日考月較以窮其情士不得鳴一日之倖天下於
是奉理叛數祠才鬼而疏福神故昔者高皇帝之意以
為鑄才必於太學而今罣於桑孔治財之謀顧有不然
者是可痛也今士既策名甚驕其誦讀而天子則不之
信即一日功見譽流而天下或終疑之謂其幸與福會
為今之才者惝怳而難恃如此苟必歸教太學還其本
鑄久任師氏由誠盡材切以性命湛以經術實以榦濟
華以文章不出十年將相之才可手掬而得矣自余從
侯先生後咸股執隨鳴叩互遁然即以先生之為教至
於疲鑪竭薪顧亦豈能信其中遂有將相才乎余故以
為非自上更始大復高皇帝之制而厲誅桑孔則不可
得為之也今其可得而觀者文章一端而已矣刻南雍
課選
　　　翊富倉書自序
或問恥曰人不能自食而倚天恥也鄉之人不能自食
其鄉而倚國恥也今嵗大祲民多死徙於是公私上下
皆以成周委積之義為當求其當事大夫規宏經逺悐
然聚而謀其大者以求儲於官元璐繭存城曲以拘墟
之見退而與其鄉之士大夫娖然謀其小者以求儲於
社乃稽古社倉自隋開皇之制以及唐宋戴胄王琪所
條參之伍之要皆有未協者以其資計威教悉仰朝廷
蓋非鄉之自為功者也鄉之自為功者古今惟考亭一
法觀所行於崇安之開耀鄉者綱綜粲然化裁道盡矣
然在考亭自為之則良他人行之或敝繼此真文忠行
之武安亦良其後人踵為之日益敝考亭不曰里社不
皆可任之人乎所謂可任之人者能人義人慎人信人
廉人天下苟不得是數者之人昔之碧血今為冷風悲
哉法之倚人行也為法不能制人必行而倚人恥也元
璐之法察鞬首機欲使雖不得數者之人而亦可不害
則有五道焉曰託卑託卑者何也夫託尊於官即廢興
由官官雖賢三年而權盡崇安之法之所以不復者亦
以其後舉倉歸官耳今以土人世其事以中夀量之極
其身三十年其子若孫親見其事習其所持各又三十
年是則百年常在望也百年之法以官守之須三十人
以土人守之父子孫三人而已家無繁令而安里有多
言而憚此為雖不得能人亦可不害者一也曰居約居
約者何也千人之聚有田者常數十人若以王戴之法
畝責輸升是使數十人共執倉命也此數十人者必有
數鵂焉必有數蟊焉今約之五人則尊俎揖讓定縱堂
皇者五人耳其千人常在堦下其數十人常在壁上謀
靜而專志咸則鋭此為雖不得義人亦可不害者二也
曰絶累絶累者何也劉晏以假貸非福青苗直以貸禍
即崇安良法後人敗之拘催不堪咸以咎貸是故以粟
貸民求息則粟有再死民亦有再死民頑不時歸粟粟
小死嵗大饑問諸鳩殣粟大死以法治民頑民小死春
散秋斂五六月間價踴求粟不得民大死今就糴徴利
以平為功金粟迭處不離其據此為雖不得慎人亦可
不害者三也曰制欺制欺者何也大嚼者咋斷其舌左
手持鍖右指愓血一身不可自信而況於人乎故鳴鼓
雖公不救往過要鼎雖薄不形來愆今質入穀出以鍾
易石是使受者不私私者不負驥駑同櫪不見驥亦不
見駑夷跖並㕓不患夷亦不患跖蚨飛來去倚枕聴之
周鄭交質之謀而有邃古結繩之化此為雖不得信人
亦可不害者四也曰藏富藏富者何也過府而㦸指者
希不有盗心執炙終日寧當不知其味乎寢處京坻而
我無與焉不及十年庸人皆倦矣今以為其家之肥期
而歸子旬而歸母後迺盡子囷子凡穀六千石受息千
二百石計上田嵗入穀五石千二百石則凖上田二百
四十畝是則五家子孫世世之業也富此五家而千家
乃不饑食五家於倉而倉乃足千家之食自抱其珠誰
得脱者此為雖不得廉人亦可不害者五也凡此五者
皆古所未嘗謀自元璐以意創為之妄計雖甚淺疎斷
可百年而上因著為説以諗同人今饑民習賑等於驕
子更一年不登誅求富者必立盡此云翊富是為富者
策救使不得貧耳至所寓意保甲鄉兵云然者安知是
倉不為武庫耶或疑此法終難行者固也當考亭始議
社倉時吕東萊規以任所難任恐不成功朱吕且然何
況今日雖然請自隗始夫衆不可倚也自為之法不能
身先之而倚衆恥也
　　　治社八子集序
今天下多事天子急救亂使天下郡國之民團結保練
户皆可兵人期能戰以為如此足以制賊然臣以為由
其道可以得卒不可以得將也盡肉食之謀皆一卒之
任若夫死綏制氣之事惟士為能士所持惟文章而法
亦團保墨兵筆戰因社為肆是其所制將者也然而今
之人不以為貴非徒不貴之已也又歸獄焉以為其習
致衰其氣召亂篤古之士戒心驪稷强者捲堂弱者閉
户魏子子一願一洒之乃集其朋大治觚槧號曰八子
章鵠示人其法元究天人高舉禮樂敷算兵食鑽秘韜
符時或悲歌小形涕歎風論四出褒譏霍然或懼魏子
曰子其危乎魏子曰吾何懼吾父死於是吾兄死於是
也而其朋數子曰建安七子之才而學道者不尊之由
陳思之無義父兄耳若以魏子父兄之義收召聲類以
極其材於應劉諸子何有哉余聞之氣汗縷縷出於冠
上嗟乎居體致用以為之文章求聖賢之心以謀富强
之事未應一命而爭致其身循此之情授之笏必擊賊
予之五萬師横行塞上矣今求天下之鋭於鄉兵里甲
而不知文章之社之有將材是則田鳩所笑不知適秦
之路乃當由楚也天下之文章議論皆非一人可持朝
數人謀其忠孝不可曰黨社數士治其文章不可曰亂
小人無朋下士豈有社乎
　
　
　
　
　
　
　倪文貞集巻六
欽定四庫全書
　倪文貞集卷七
　　　　　　　　　　　　明　倪元璐　撰
　　序
　　　方正學先生文集序
古今大忠自楚三閭至宋信國未有不盛為文章者也
文章之力貫道道立召才才聚天下無骨畏死之徒定
不能為之聖賢盡性於忠孝必立命於文章我明三百
年莫不以方正學先生之忠為出三閭信國之上顧未
有能言先生之文為是離騷正氣歌之所不及者是未
能知先生者也孟子曰我善養吾浩然之氣當先生遭
遜國之難九死不悔蹈刃如飴非所謂養浩然之氣者
耶顧其生平論文亦曰道明氣昌則文自盛今試取先
生之文讀之嚴茂高典則亦遷固華雋周贍則亦枚馬
幽仄翔舉則亦仝賀充朗流逸則亦曾歐然惟本乎理
充乎氣而言之長短與聲之高下赴焉其質熊熊然其
源汨汨然色正芒寒令人望而知敬則先生之所以為
忠即先生之所以為文是謂集文大成文不在兹乎南
城張君廉健尚古幸宰先生之邑得以大聚先生之文
攟摭類次刻而傳之惟恐失墜其慕義景賢興起教化
之志迥出於俗吏而餘姚盧某者撰次先生年譜搜括
遺篇勤勤然佽助張君以闡揚風勵為能事合併書之
亦以勸後之人焉
　　　孫督師撫秦四録序
四録者白谷孫公傅庭撫軍關内奏績對揚之書也曰
鑒勞録曰清屯始末曰練兵總録曰省罪録以衆勲示
賞而不足者以一言被罪而有餘媢嫉之害始中於正
人而終禍於邦國可畏也方嵗丙子公受命撫秦海水
羣飛蔓荆載道標無勁旅廩寡宿糧談兵之家莫不徘
徊審顧需剖將來公投袂而起慷慨無前率未練之卒
出百死之計不旬月而禽剪渠魁俘獻闕下大憝元惡
相繼伏誅然後退而清屯以裕餉募練以强兵旌旗所
指凡夫殊名異號之㓂莫不投戈解甲非竄則降再期
之間境無鳩眼公之勲亦赫矣天子嘉之屢詔懋賞而
武陵之忮乘間竊發因其灰心引疾坐以誣罔無將幽
繫請室罸行賞稽時論之顛無若此者然自公去秦而
㓂日滋横上益思公乃召公於圜扉已使督師七省時
余在司農備陳末議請行營糧糗從軍所壁就近輦輸
俾無反顧及公率師出關分道進討自將大兵繇閿鄉
寳豊進擊逆闖頻戰頻捷克復日聞中外相慶指顧蕩
平乃天吳恣虐七日其魚舉近輸之粟皆斷阻不前士
馬並困不得不退保就食而一軍之却坐誤全師賊反
乘之因而潰敗夫可進難退見幾而作於方畧初無失
也斬帥餘威振於戲下於法令非不伸也然而一潰不
復支者莫致而致豈人之所能為哉當公撫秦時盧公
總五省之師洪公督三邊之士三君者皆人傑犄角辦
賊賊勢日衰使久任以竟其績何難坐銷戰氣亡何邊
疆多事武陵悉移三君北援尋復以盧督宣大洪督薊
遼公督真保棄習徑而即晦室又重掣其肘致盧洪軍
潰身殱而公以長繫獲免説者謂天假武陵以存碩果
使収功於䝉谷然以僨轅墮甑之餘為滅竈更燃之舉
公能留其身於危疑刀鋸之餘而不能伸其業於仗鉞
聲靈之日悲夫余與公同膺環命並佐中樞嘗誦四録
於木鳳之日輒欲弁其簡端會軍書旁午援筆輒投今
解計歸講不忍以心許之言負吾死友為叙梗凡以揮
宿涕然昔之所欲序者四録今則並序出師俯仰之際
忭恨殊懐後之覽者其將有感於斯文
　　　姚孟長翰長代言稿序
夫雲霞者非天之為也山澤之氣蒸而歸文於天是地
之忠天者也後王法之以使其臣子代為君上之文章
宋人曰得知制誥一日足不恨當宋之時環玦雲泥皆
厪書命道總褒誹其義則史今言絲萃於旌纁字衮依
其鞶帶無譏有奬以明至仁且夫遇物稱佳敷歡四座
毫毛茂茂化為醴脂此氣士之難居者也以孟堅之才
為其大臣上哦主徳猶病吚優今使天子執平交之分
涌如泉之辭媚於卿士不亦悖乎是故觀夫百爾之道
察其難為無如視草者矣而以姚孟長先生為之其難
益甚先生之為難者二望峻而文行逺望峻則今之人
必以其言為山龍不得則怨文行逺則後之人必以其
言為蓍蔡不核則譏近怨逺譏此二者不兩弭之術也
故使今日以是事命某某必辭而先生居之夫先生之
居之則亦天意也往五六年間璫禍熾興醜徒干紀凌
撼椒庭冀離肺腑黨鈎正士不漏平原禠脱纓組如風
擊蘀北寺填溢踵不得下戎行牖下等於三山天地既
㝠陵谷將變聖人迺作行其大僇氛盡旭出道介長消
奮椎黨碑極命輪轂萇宏之血祓以膏蘭胥靡閭氓悉
還車服號綍並汗木鳳為疲而先生方召自英州再升
玉局聖人顧之貴其峻整以為精微前坐賈生側陳里
革進則資其甘盤之學退則役其燕許之才先生於是
奮筆致能體天貌物章霆露之功别愷凶之道表方中
之晷揚大來之符引伏戎之憂厲揚廷之義著首肱之
愛呼敬應之心發言如雷軯訇天下若此者非先生孰
可使為之乎先生之與聖人通徳譬水合雨而冠領正
人引衾發氣如芝荃之並馨斯能鼓吹大謨青黄羣直
雖或光迴綺合小命春華而義鬚鬇然搴壯岸出史狐
之能於斯不墜矣昔蔡襄之謌景祐陳瓘之論元符非
為巽牀巫紛歸榮一氏之業也以先生之鯁固多怪少
可使修譽命之辭適及泰征之會嚶鳴之求託音節足
故曰天意斯不誣焉子瞻縱筆一世唯為五銘先生典
制二年亦不盈牘端人之心可以知已詩曰倬彼雲漢
為章于天又云螮蝀在東莫之敢指螮蝀之與雲霞豈
得無其辨乎
　　　黄石齋史公宦稿序
鑽串六經役其魄體以為之舉業使膏粉之容化為鼎
氣自二百餘年來未有能為之者而石齋始為之自石
齋以其文達而天下於是跂然搴裳從之顧其始天下
以其學不能為六經苟求六經即求之石齋既復數年
乃又以其才不能為石齋苟求石齋即求之六經當此
之時天下之膽決猶秋蓬也俄不敢六經而敢石齋俄
又不敢石齋而敢六經以才則不能有其學以學則不
能有其才小者肘見大者躅絶此固石齋所當閔痛爾
石齋處承明著作之廷而求經濟之道其於時文猶老
婦之厭離柘枝也而今忽自意至為文二十五篇出以
示吾自吾與石齋交每語移日欣愜契會少所擊難雖
然吾今聊復難之石齋必以是文章之道可治天下故
矯爭而上自宋而唐至於漢秦猶未已而吾慮天下之
􁃊􁃊者其心又以是文章之道可治石齋倘天下欲以
文章治石齋則其情必流逐而下也夫漢人特不貴子
雲唐則大笑昌黎宋之於子瞻遂欲殺之矣必以石齋
之才為其漢以上而今人之情無有其宋以下者則六
經之治文章文章之治天下不出一年其功盡見顧吾
今者見形而心怖甚則何也
　　　黄白安侍御奏疏序
夫層垣識洞寢石誠没故市竭呼而非謂俳極啼而不
哀何則智不燭機則意南無致飛之則道存謝責則宜
下有不登之音故使薛廣鏡曉人之情則氣凌平仲谷
永去懐邪之意則辭敵長沙夫篤時者夏迷游光者春
咽驚飈者秋黙悔革者寒號是以多舌無誅側想枖童
之世烈腰齊墮疏觀曲女之城斯亦悟士氣之所歸知
嘉名之有敗也若乃晶襟擬鑑藥口羞瓶休則鳳噦崗
崇揚其節足奮乃虎爭殿重剔彼夔睢法巽互輸唐炎
並伏漢相之一言起寐唐臣之十漸危明有足貴矣測
諫者之所存亦何能之不葢以議埒史則領其三長以
權凖相亦綜於五視故可以汗青竹而為光餗黄鉉而
不覆也屬以高閶授斧函關跂靈發七十諫書之函飛
五千道徳之氣欲使賈言失至陸語隳新夫苟讀周書
宜削陳羣之草而忽傳洛紙可知江尉之名爾
　　　楊伯祥太史稿序
當十年前僕俯首為文即意至才起回視棚架復疑不
可自以半生精氣為帖括所拘持每向人云熊狼之罣
柔繩何時出力乎當是時天下之禁以為作古一字如
繫石鳥羽坐取不升既數年而格理驟變體經切子遡
洄取難自僕視之斯亦熙景之明徴文人之巨力矣然
而今之論文者焦然引為大憂夫立於典墳以觀今之
舉業其為道理非竪亥大章可得窮歩也以其東走日
下積漸為後之不可知則不憂以其凌宋蹙唐意且噩
然不屑漢魏者何為獨憂之且今文之可譏者有四而
今之人則皆不能察之戴髏為頭帽通八寸傖升食店
鶵爭上風此四者蛙紫所歸疑弓玉之大竊也其與今
之真能經子者分胎别體有如馬蟇而論者必云沆瀣
之道本諸一氣又可嗤已天下之病皆在於不審真偽
不審真偽則作者妄作議者妄議苟不辨子則必中鬼
苟不辨鬼則必刃子子鬼相戰政刑無章使世脊然不
得平治非是等之咎誰咎哉自僕之見以為天下真可
以文章之道治之也九府之才三年雖盛肘跨及者不
過數人當璧壓紐一士而已尊此一士以召天下使共
學之悟其所至正變近逺以求至理博串羣言正以仁
義金石鼎尊滌其粉氣胷貫腕强頭脊俱起決鋭致功
而為經濟天下之亂庶其豸乎於是刻楊伯祥稿
　　　呉澹人庶常别言序
今之為文者不禀法古人而自不見性三年一奉新貴
資糧厞屨皆於是乎取之割席帽進賢冠為之疆界有
如鴻溝如是者文常為客擔裝俟時風利帆舉翔然而
别是其常也若澹人之於此則有不能澹人之為文章
法必禀諸古人而自見其性夫古人之法則既千年文
人之性則亦千年而極澹人之身不過百年耳如是者
文常為主故使澹人焚筆硯則已不焚筆硯則自始學
為文數十年以來之文心棲其胷指與俱寢興雖以管
寧割其傲席温嶠絶其忍裾李陵蘓武連袂而哦五言
王維孟郊比喉而唱三疊猶不能以饗之軷左激其逺
遊也是故澹人之曰别者虚言也然而吾能實之今問
澹人當處雞忩探䇿揣摩期於必得富貴及其棄置情
懐作惡如刀割傷此二念者澹人有之乎如其有之則
在今日可以别矣且是二念者席帽猶可苟進賢著頭
而縶之維之逍遙永夕則使其人氣不守身骨不扶肉
皮離其面心棄其胷浸假入於非人是豈可不與長訣
乎澹人曰生來墮地於此二者自不曾逢亦不必别雖
然以种明逸之幽貞及既貴乃爭田宅吾寧為澹人防
不速客若澹人之為人清至孤引吾之畏友也鵠游燕
宇誠心愧之復何言哉澹人初名天𦙍臨入試乃更名
楨當闈中牘具覆發主者心冀知名如卜聴人懐鏡入
市幸聞好語者時有聲譽則相呌歡及澹人名揭衆寂
然余色頗愧食已忽予年友方書田從西座隅離席諗
衆曰呉楨者華亭呉天𦙍也衆乃讚譟向主者舉手賀
得人此大似高適等旗亭貰酒時固亦當傳耶
　　　王謔菴悔虐鈔序
謔菴之謔似俳似史其中於人忽醴忽酖醉其諧而飲
其毒嶽嶽者折角氣墮期期者彎弓計窮於是笑撤為
嗔嗔積為釁此謔菴所謂禍之胎而悔爾雖然謔菴既
悔謔禍將定須莊語乞福夫向所流傳按義選辭摛葩
敲韻要是謔菴所為莊語者矣而其中於人不變其顔
則透其汗莫不家題影國人號衙官南榮棄書君苗焚
硯暑賦不出靈光罷吟在余尹邢尤嗟瑜亮蜂䖟之怨
着體即知遂有性火上騰妬河四決徳祖可殺譚峭宜
沈岌乎危哉亦謔菴之禍機矣謔菴不悔莊而悔謔則
何也且夫致有詼而非謾也不可以刃殺士而詭之桃
以殺之不可以經斷獄而引非經之經以斷之春秋斬
然嚴史而造語尖寒有如盗竊公孫天王狩毛伯來求
之類研文練字已極針錐正以春秋一書使宣尼騰乎
輔頰豈容後世復有淳于隠語東方雄辯者乎史遷序
贊滑稽其發言乃曰易以神化春秋道義是其意欲使
滑稽諸人宗祀孔子耳滑稽之道無端似神化有激似
義神化與義惟謔菴之謔皆有之謔菴史才其心豈不
曰世多錯事春秋亡而史記作吾謔也乎哉如此即宜
公稱竊取正告吾徒而書既國門逢人道悔是則謔菴
謔矣孔子曰罪我者其惟春秋乎斯言也謔菴讀之而
悚然也
　　　祁世培司李玉節傳奇序
韻人管風絃月莊士矩倫矱理兩氏遇於塗必捽頂交
唾而去今使兩手者左執檀口右操鐵肝兼寫並獻所
不能矣夫文章之柔若媚狐比於巧令者莫甚元之曲
子而以為由其道之可以教忠世培則有取爾也世培
心恫於時起蘓衞槁壤為當塲之弄其豔蘓意微其醜
衞恨切岳氏之祠泥範武穆金鑄檜卨人之欲不朽檜
卨甚於存武穆也宫商鑄之不愈於金乎故是記則祁
氏之刑書也名音曰律名法亦曰律故世培之能於司
刑於此可知也然世培之於古之為詞者則有異歸焉
宋廣平剛腸而哦梅花則媚歸於姿世培妍面而敷勁
㫖協於銅琶鐡綽歸於骨王右丞奏鬱輪袍領解登第
歸於藝世培既登第而聲忠影叛發其思存歸於道栁
耆卿調桂子荷香致金亮躍馬歸於辠世培拈一秃節
子近晶漢日逺遏塞雲歸於功且夫譜事為詞使可歌
舞其中有靈也已以世培之詞為臠享於諸氏聰氏享
諧瞭氏享態藻氏享華俠氏享義而用物以配之逢花
則豔着酒則豪當經則法伍史則鯁是固英怪非其才
莫能為之也
　　　王瞻斗比部詩序
現宰官身説詩則其情必出於避酸而迎福避酸者規
模臺閣以為流於瘦寒即與其進賢冠不副迎福者以
為詩誠有識習為豐肥華貴則其官遂亦如之也是二
者之於官愈近於詩愈逺而吾友王子猶然笑之夫王
子者其官可以驟貴而顧取苜盤雲署其才宜在天子
左右而乃樂金陵山水其詩無不通而特好為陶元亮
孟郊賈島世人驅詩以就官王子驅官以就詩世人以
官治詩王子以詩治官其不同如此也雖然却為王子
下一轉語詩固不在官高達夫官西川節度羽檄蠭午
而詩正清微能為高士之心却又為世人下一轉語官
亦不在詩白居易詩風流妙騁杜牧譏其非莊人雅士
所為而官至尚書少傅由此言之世人之詩不可知王
子之官則豈可量乎哉
　　　馬巽倩進士書義序
今文鶩奇如蚰征上欲正之者矯以馴安弛波斥濤夷
峯截岸犛面不飭銜枚無聲眉山而上無有古人成宏
之間安其身命如是為之益復磯激雖使仲尼鳴鼓子
産鑄刑聰明之心有死不服也若乃上飛天門不見羽
翮出没龍宇不聞水聲攝汞拘砂則無火氣推研引豔
則無粉光胠篋六經贓不得跡號召諸氏名不得舉於
是乃使詭質怪魁攬袪從之絶躅弗及夸父投杖小巫
棄茅波旬乞哀南人不反當此之時文章之道得以大
正能為此者吾友巽倩而已自吾每言文人之心通於
禪觀在彼教中亦有二端鳩摩納室食鍼盡鉢能食鍼
者則亦納室隠峯倒化衣佩順體能順體者則亦倒化
此亦聖賢不以為怪杯渡彳亍奔駟在後能後奔駟則
亦彳亍丹霞呫嚅大地俱響能響大地則亦呫嚅此亦
龍象不以為駑天下平奇皆出於此然而熒惑已譏狡
獪或悔文章之以巽倩為正無疑也
　　　王芝山中翰書藝序
凡文造思不能出景猶鵞鶩具翼不能取飛也灰壤磧
塲大宇重堂縫刺天地窒於堵牆文章之不能出景莫
斯若者矣故景者天下之所共取也以其力則取之謝
靈運知之也以其緣會則取之桃溪之二士知之也以
其機智法數則取之費長房知之也謝靈運伐山闢道
不景不已二士不知其身之忽然桃溪費長房坐持地
脈宛然見千里之狀是故三者天下之所歸景也古之
文人為之者子雲䝉盗而挾靈運之斤淵明子瞻㡬仙
而飲二士之藥宋玉長卿枚乘縱莘神鬼而佩長房之
符然以為是數子者才絶體大不可㡬見又以其經天
之業責於今之制舉有不可也然而吾門人王子則皆
有之吾見王子之所為文標舉興會飛光致靈其法轉
仄呼蹙懸燈取映召萬物之至逺盡使形見雖遇憨題
蹇目下筆即景下景即勝惟王子至精能為之他人不
及也自吾以平格處王子則猶沈之耳今遇神識裒舉
王子自此遂當起而持天下事夫天下事又豈傖父笨
伯之所能為者乎以王子之文章為其政事雲開霞煥
天下將有矯首而觀之以為其誠至而靈會靈出而景
臻者是則王子以其鴻雁六翮摩天取飛者矣
　　　祁止祥稿序
文章之不治則由其才墮而體升才墮而體升者詭羮
酒於太元逃燈劍曰帷匣此二托者其名大尊而其情
如春氷彈指可破也夫太羮為不味之烹元酒即非醨
之釀不味比之生物非醨㡬於淡水以此二者享諸衆
口苟其嚌嚅唱㫖悦懌騰酣則亦遂可尊屠手於易牙
貴汲人於儀狄然固不能則其用之文章必有不可者
矣且謂過宣必敝則有取於帷燈侈割將傷是所期乎
匣劍然不知畜光需鑒養鍔待剸此以喻字未落紙之
時意尚包胷之會未聞至幽相察而憂照深兩敵相威
而嫌器利者也則其用之文章又必有不可者矣知其
不可而顧為之者其力薄而取途於易循中慙而駕高
名以自壯既已為之必以笑天下之不為此者衰狐升
座而呪龍象之智為羊鹿此天下之大痛志士所務白
也故吾之意欲使羮人窮羮酒人窮酒燈者猶燈劍者
猶劍則天下之才出天下之才出則文章之道大治矣
自吾持其説二十年不敢以告人以為言之天下必有
劚吾舌者而今吾友祁止祥由其道則大效則是文章
之事猶可為而言之亦未必禍也止祥之文棲於奥深
躍為靈露觀其入刺然可寸計心觀其出瀉然可斛量
血則其才無不致於其文者矣夫使止祥澹然而唱曉
風殘月或可以歡十七八女郎信口而長吟亦可以通
曉白香山之老嫗然止祥不為止祥以為使天下婦人
知之則不如窮以死耳觀於止祥之為文亦足知羮酒
燈劍四者之才可得而極而太元帷匣之義自聖人言
之亦為多事庸人托之則大奸而已矣以止祥之才亦
數舉乃售使吾言晚合然使止祥不大效者吾舌豈可
得保乎
　　　劉詎溟解元近藝序
應舉臨文欲不作第二人此無他法為今人則求見我
為古人則求見今敵今人則務制氣敵古人則務使智
而已為今人不見我無為貴萬人之特矣為古人不見
今無為貴一王之制矣敵今人不制氣無以爭其上流
矣敵古人不使智無以用吾中駟矣何以明其然也漢
人命騷互通繩貫枚叔神奮以發觀濤夫當家結艱危
人攢膏艶忽開良界救竭排同今目綜九七則明原乘
手捫雲波即章枚馬此為為今人見我也子瞻歡古而
凛宋法檀弓戴記鯖合歐曾表志觀碑壁藏月表譬中
秉仙骨外披世衣故雖羣憾歸獄其文而惟咎譏時不
灾反古此為為古人見今也桓君山云新進羣麗極才
竭情顧見劉楊一時變色原夫劉楊之製亦猶漢耳非
嘗竄身汲冡借面殷盤而黙禁時才使自韜筆猶馬齊
驟氣失飛黄此為敵今人制氣也昌黎起衰㡬廢八代
觀夫魏晉而下陳梁而上鈐情鍊義道亦千年顧尊偶
駢為愧秦漢昌黎心畏鈐錬則脱偶駢詎非狡機遮畏
攻愧此為敵古人使智也文章之情綜是四者則非偏
師而握全算故必得第一也安城劉子於丁已二夘兩
舉俱裒文區雷歎然以今遇馬公神識宜必第一往予
矇者遇之則亦第一雖其才力得不有其計數者乎當
先十稔世尚董荀劉子亦董荀而御以遐心則生興㑹
近此數年人矜江庾劉子亦江庾而主以成骨則出神
鋒興會非匍匐之所能治神鋒非衣冠之所得攝也是
故以今相之不失劉子以古相之不失時文不必變今
人今人不能為不必古人不能為能變古人使天下神
識不得不明眼亦使天下矇者不得冬烘是則劉子所
為計數者已夫文辨元魁猶人分聖傑魁之愧元傑故
不如聖文之聖者則亦有聖人之道焉亦不可階升亦
不為已甚亦疾無稱亦懐刑焉爾
　　　劉大將軍奏議序
呉子曰總文武者軍之將也古之名將羊杜以下宗岳
而上皆多學問盛有文章露布奏箋得之馬上横槊磨
楯不假床頭播諸文區千年可誦儒者俛首服習不以
為慙也近代則山東劉大將軍壯節精思神勇骨怒左
握鈐韜右操圖史上馬殺賊下馬賦詩聞鼔奪鍪聞金
作奏諸所條上凡若干篇秘邃之謀環脱罔測更復霞
煥追琢其章雖使子房握箸伏波聚米楊修供紙馬周
贊筆猶不能以窺彼囊符參其辭火嗟乎豈不誠大將
然哉循此而觀斯明經緯文武共治革骼並軀文不救
時由無克敵之氣武不定亂由無貫道之心夫文心之
所謀救者有霸之奮者也武力之所致定者有王之靜
者也鋒鏑之所不能懼者其民可得而托也詩書之所
不能屈者其敵不得而窮也是故大儒必武大將必文
譬之隂陽殊氣殺生異權而大隂必陽以殺靡草大陽
必隂則生薺麥致極俱會故曰大焉藝祖擇相謂須讀
書顧戒武臣勿學書語宋之日弱即由此爾文王卜相
太公談兵苟迷羮梅誰為龍豹今夫將者詎有卑持滔
曠湫凝則兼四氣動隨轉化遂通神明羽翼股肱以應
天道智仁廉信斯備聖功其義固精於調元不讀書何
為而可乎何為而可乎
　　　呉來之進士近萟序
今文之高者根柢仁義綜絡經制體用沛然抗裁古昔
循此不已日變而上精則已尊粗亦不陋也然而求者
之心不厭論者不以為正天下之意以為是以仁義經
制就文章文章以就科舉科舉所謀是為富貴則豈有
其誠然者乎若使吾平虚而論才士窮能造思揮常選
特兀枯豁涸走甕擊壺當此之時殺割俱聴豈必有富
貴之心哉凡天下之務為高文者其心不甚醜貧賤既
自孤引以為調高和希又矜負必得富貴雖悖愚不然
要其求畢文章之分使名立可傳則已耳而天下以為
如此即亦以仁義經制為黄葉不可恃也雖然今士所
從受仁義之談經制之論不於墳象則在典謨奇文奥
章古之聖人先為之矣必此可疑則彼亦難信中世以
來率有二歸歸理廣川歸才敬仲二子之文辭其燦然
者矣今不知二子所操筆覃精者為專治其仁義經制
不治文章適得佳乎抑故治之乃佳乎使二子入而為
其正誼明道出而為其竹林玉盃出而為其尊王攘夷
入而為其山高乘馬則是二子亦非至專狡獪秘戲營
不急也或是三者道如蚨蛇子母首尾往來擊應不可
離擘耶神仙之業或在爐鼎爐鼎所求一以為精炁一
以為黄白一以為服食及其日至皆熟也夫以為黄白
服食者神仙所不爭則何不滅竈毁器開目而存其黄
芽息吾姹女以為黄白服食者是其至粗亦何以如相
要期循侯齊出乎今使世人而為神仙之事為其黄白
則必貧為其服食則必死無其精炁則亦不能有其黄
白服食則是三者不可離擘亦若蚨蛇然也吾友呉來
之之為人體立骨隨義起氣出自其楗關足不窺園别
天下邪正如察燭黝皓時每靜居爪畫穴被吻聲鳴咄
皆天下大計君相所憂其文孤岸包舉奥棲董帷美敷
管錦體用之言斯已至矣然其文即至亦豈能有加其
為人乎來之為吾言吾或念作退思自立進思致功以
此臨文即得精微當吾臨文意得回視性光湛然亦益
洞世務由此觀之辟召之變為科舉科舉之定以文章
非後世之聖者則亦不能為之也今多設防欲使徳行
制裏治行制表不知是二者文章之力皆能取之有不
能取抑其所為文章不必如來之者也苟文章不必如
來之者吾疑其文章之不暇而暇疑其仁義經制乎哉
　　　王甥爾式時文序
予以文章交爾式三世向者水部先生之於文務為靜
微其臨文危襟植覩神儉體安爪管相摩黙然忽舉司
馬公務為矜岸其臨文㦸手飛眉裾寛帶廣吟嘯俱出
曲盡猶歌余父事兄事游二郄之間筆朋硯徒旬必一
集每相其鬚情鼻采即知意思不待文成悉已契會因
是道合與為婚姻時爾式生方二嵗未可斷其能文而
予謂可妻也以是祖父文心所蒸足才十世况一再傳
乎而其後十年爾式果以能文名爾式之於文特務為
清逺湛深其臨文眉十數蹙已即有陽氣浮於大宅棲
翔不常㡬包祖父里中謂之才士維予亦不以為誣也
讀書足不窺園今夏以省司馬公金閶境上裹糧數百
里顧念三呉之間多大儒哲匠請得操文二十篇廣求
針箆定勝閉門造車時余喜曰可因告爾式文章欲一
日名天下亦不難但使臨文情見靈生即其才自極耳
二十年來文章之道則已三變初變為董戴再變進為
經史三變又退為成宏此三者皆可以霸顧必皆以有
其情靈為佩符當璧否皆蛙紫是故今之尊時與攻時
者如兩兒辯日各循邊半無有是處也子行矣途覲司
馬度亟問子三年進退如何而三呉之間大儒哲匠有
揖子升階者請必舉似吾言倘云不謬即可歸而求之
矣
　　　林令君行業序
使天下性命之士治文章文章之士治功謀則天下之
文治武勲俱出矣西漢儒者膠東執㦸以其仁義元黙
謹循性命而其時之奥文奇字則必歸之長沙家令以
其博達明悟極命菁華而其時之經畫智計則必歸之
是故西漢者人材之薈墟也顧人皆知西漢之材文章
而外又有其武功吏治而皆不知西漢之武功吏治本
諸儒術儒術本諸文心以此尚論古人何如勿論乎林
侯􁅢春之莅吾會稽一日而人知其徳三月而人見其
才五月而聞誦之士皆思學為其文章林侯之徳靜誠
凝整章為道輝如日麗天肝面並列其體不易其神不
欺是故一日而即知之也林侯之才慮而後動不言所
利批肯應射歸於靜安其足不高其目不瞬是故三月
而皆見之也林侯之文不與時爭我法自貴寢處先秦
呵嘘二戴其襟不閙其脈不張是故誦之五月而後大
服之競思學之也嗟乎會稽人士之志氣一旦矜奮皆
務為林侯之文章是則福徳在越六千君子其將再霸
矣乎夫吾會稽者其山秀華不必峻極其水明澹不必
窮深其人磊砢英多不必以矯尾厲角自矜氣節顧吾
猶懼其拘墟而處於蓬艾不可不以林侯之文章治之
也苟使會稽之學盡化為林侯之文章即林侯治㑹稽
之事畢矣
　　　陳再唐海天樓書藝序
今人之為文章皆不極其才而趨易即使極今人之才
至於殫鈞竭薪然不能難也夫文章之事欲求其道則
不可得離其器今時文之分肢配股擬纖似複者其器
固然等於鼎虞祖宗之所奠也破先民之律度而自用
其才則有才無法自間者漳海萊陽數子力致其沈𤣥
而其情類子而士之趨之者不擬其沈𤣥而擬子夫用
古如懐逺人可使其夢中神合不可使其白晝形見魅
出畫師貌人者貴能發其河山龍鳳之姿而不失其顴
面口目之器苟使範山模水以為口目而施苞羽鱗鬐
之形於其面則非人矣取諸非人以為其人之奇貌此
甚趨易而不能為難者也陳再唐使君之文行世既五
六年大都湛深標舉自積思詣至之士不能測以為畜
子包經望塵欲走而初學䝉識皆能知其為時之可用
守之不去蓋深人不敢以為非道而淺人不昧其為是
器故其為文甚難而其才極也天下之才極於火與鑑
火附薪為光而滅薪無用物之迹鑑肖人面而不為人
面有守器之誠故二者之道可以修辭而宰世使君宰
東甌效而更宰吾會稽跡其治行緯之以章察類史嚴
挺類諫剸劃類將調宣類相而經之以樂只不離其民
父母之器是公之為文與治並為其至難者也石子中
玉等誦讀久而發其光懸公文國門告其黨以文章之
難如此公雲漢為章而諸子能明其作人之意是有韻
合且夫負志之士以文章之道求公則豈有可得而陽
鱎者乎
　
　
　
　
　
　
　
　
　
　
　
　
　倪文貞集巻七
欽定四庫全書
　倪文貞集巻八
　　　　　　　　　　　　明　倪元璐　撰
　　序
　　　賀趙明宇巡撫晉大司馬序
我山左一區歴世共奉明脂怒觔扶其大脈者也然以
宅圖言之漢唐宋宅雍洛而我宅燕則已異矣故以山
左之譟被於雍如喝左耳不必墮其右聰於洛如擊齒
及舌舌掉可避也於燕即如按肩者頭不得起夫元亦
猶是而稍殊焉元郛山左而闥盧龍我固反此矣且元
之饋仰海而我專仰漕仰海則山左處臂仰漕則山左
處喉者勢也往者天下之亂多起青兖動為妖弄孔孟
坐其上而張角韓山童唐賽兒輩燈傳如此日者壬戌
之嵗徐鴻儒飛一瓣香衡衆百萬蜂拚蟻結奪城邑盜
名字時方左怵籬風右驚壁雨而火發自其中庭中外
震恐予憂宗恤緯既兩有之而抱危者二焉倘使賊釋
鄒滕不攻疾雷趨兖振塵可下據濮有曺雞連汴孽西
斷清源南塞泝海又以十萬綴於武定遏薊門之衝我
援兵不得出涿鹿大江之粟不得入淮徐腰絶膂分全
齊非我有也其次則併衆襲有萊陽負海為固我亦坐
困二者幸不出此然遲之將必出此者勢大則握鋭時
久則豢智亂人之檣豪雄所托載者也於是大司馬趙
公仗鉞兹土則三年矣元老克壯丈人以貞霆擊飈驅
層圍解鐵迫脇山鹿束於篅笯用使毒獅失據詭錫墮
靈不度五旬執渠以獻昔者張角已灰火傳波渚山童
既柞蔓發劉林斥蠁批萍應手旋合未有根犁株絶若
此蕩然者矣當是時天子為之歌彤弓曰汝作朕司馬
階於三孤延賞世世夫天子以為扶肩樹臑是使其頭
不下控也而或曰㢮未雨不戒格白徒不武夫廣教召
徒結積數十年此必決之勢矣毒藴於中善治者厲劑
攻之使散於肌節不然不潰腸不止而曰白徒是畏虎
暴衢不懼狐怪其室也往代之禍什九中盜一中邊耳
靖康何局尚延十葉揭竿之呼大命隨去秦漢可知已
故徐賊之禍其難倍於黔蜀且夫黔蜀之貫氣於山左
猶一縷也今山左之息微微公在中樞猶當引為本計
在還其所為明脂怒觔者而已
　　　賀王符禹中丞晉南樞序
山左之罣於妖難也岌乎龍蛇之紛盪而走陸矣賴上
神武發其聲靈知人善任連獲虎臣初則大司馬趙公
載斾而抗稜於前既則今中丞王公秉鑰而見休於後
趙公定亂之才健奮以耆其功王公安人之畧沈幾以
作其敗何參相屬淹琦並歌要以坎既平而置叢道已
濟而喪茀王公之時則有未易者矣夫病疽者毒盛内
攻大命將撥彈剉之施快其一決迨毒出病已息微氣
索餘蠱之威或散肌甲虚中弛扃邪隂竊發剔之精銷
豢乃藴孽斯則圭鍼之所以處鈍俞跗之所為若怵也
故以鯨鯢既盪弓矢既櫜而任者之難則有四焉京觀
之崇澤殣亦量弔戰場而欲慟賦蕪城而足哀新豐之
未可驟規難一也訛言莫懲驚魂猶蕩築城駭南詔之
騎持藁行西華之籌顛濤之未可猝平難二也邊關之
饋徵米粟於絳河輶軒之蹤責資糧於楚館眢井之不
可得汲難三也方勝之兵一日免胄則民畏賊已勝之
氣日日擐甲則民又苦兵危關之不可得寢難四也此
四難者修廢之功勞於闢昧綏愚之術艱於擊强掘鼠
之供費於牛饗防下之情紛於慮敵然而自公為之既
勤止矣條廬策井以定其棲區塍理陌以修其業收孥
引屬以萃其類請蠲丐賑以蘇其息簡將飭士以壯其
衛申紀嚴律以明其制左握芒黃右操鍾乳毒亦既盡
脈亦既起於是乎鴻羽解肅鷹眼化憎流者以復居者
以輯青燐化為白肉赤地載其黃粱商旅之赴其塗者
無喪厥斧賓客之宿其傳者有授之餐視履之模還其
有蕩冠帶之勝起其大風矣昔魏博恢既墟之城涇州
歸已逋之戸濟屯之功不其然乎當公金城圖上之時
亦有武賢異同之論或主大招流亡而歸其業或責窮
搜逋賊以致其誅夫叢雀已定而召鸇致爭風鶴無聞
而望鵶駭敵故衆聚則不可麾兵出而無所獲斯咻者
之害成非公之所任也然竟以公靜安有謀轡銜無失
故雖小沸洲渚不至連山此予所謂安人之畧沈幾以
作其敗者與斨斧在東二年天子嘉之擢佐南樞使觀
大江之風察大本之地然且促召公矣自予素知公孤
騫之節喬松絶援嘗昌言於朝謂公必辦賊而至東土
彌嚴一介裴寛之鹿瘞於中園苟晞之牛不走都市靖
共爾位屹屹而已夫骨立則失其程李道光斯誓於馬
羊自負志之士赴功之英未有頤觀股隨而能成其務
者也公既將得代其部吏藩臬諸使者共徵詹詹使揚
其伐予不辭固僿操莛發鐘亦猶是我東人章甫所已
哦衮衣之習唱也
　　　賀許平逺兵僉晉督學序
天子御極十餘年間任才求功道亦百出矣辛壬之際
天子尚文許公應時飛苞躍采雲霞蒸煥河無竭源當
此之時天下之文皆歸許公天子曰都可使治賦廼畀
之節俾鎮甬東已庚以還天子貴武許公受事抗稜執
律雷霆嘽啍海無沸渚當此之時天下之武皆歸許公
天子曰都可使治士乃授之衡俾量全越嗚呼天子之
用才神明若此者非聖人孰能為之乎昔者姬公明道
使制禮樂禮樂既定命以東征東人歌之曰既破我斧
又缺我斨畢公知兵使為司馬司馬既效屬以訓典康
王誥之曰政貴有恒辭尚體要甚矣周之盛王用人之
明也用其臣精微之心以除兇定亂用其臣貞栗之氣
以範俗制辭是故戰必有功教必有造今天子亦不貴
以武士治武文士治文前用許公以其儒者後用許公
以其師貞丈人天子之心以為文武之道如燧日之相
取也奎璧比躔而圖書文章斧鉞陣壘錯然參居不相
忮害天垂象聖人則之呉子曰總文武者軍之將也推
而言之亦可曰總文武者士之師也今許公方始受命
鐸雨在握莪芷未敷而某推測小明大約許公之所務
為功者二而已其精之必以其誠正之學其粗之必極
為文章之謀且夫世甚急術而不以誠正為迂世甚急
功而不以文章為末者此惟許公能明之也昔者考亭
入對或謂之曰正心誠意上所厭聞考亭不聴曰生平
所學惟此四字庸人必謂考亭無救於弱宋然即不知
誠正之亦為兵畧太公曰二心不可疑志不可此言誠
正也穰苴曰慮定心强尉繚曰心動以誠此亦言誠正
也夫不以太公之徒為拘方而獨非笑考亭可乎昔者
史遷思托無能之辭見於後世桞子曰感恩報國惟有
文章天下皆以史遷桞子放廢寄懐然即不知文章萬
夫之力是為功能孫武呉起務為攻戰者也亦治文章
管商務為富强申韓務為名法者也亦治文章夫不以
孫呉之徒為廢務而獨譏薄史公桞子可乎且夫吏之
文從一從史徐鍇曰此以言乎其致一學文以治人也
是故凡吏皆以其學與文治人况學使者乎今鵝湖鹿
洞輟講於下上林長楊絶奏於上堯舜以來之道脈典
謨而降之文心不歸學使者將誰歸學使者不正士誰
復能正士者然而他人之於道不必已有而文不必衆
著即教士教之學為古人耳許公之於道與文身之也
士之學為古人者皆得近取而學為許公學古人難學
許公易譬之貌人者立其人於前必易為照於其仰思
夢見者也是故吾量吾國不過期月文且大起更益三
年將相大儒之才灕然俱出矣當是時㑹稽之郡大夫
王公關公聞天子之命許公也奔告某使為歌誦之言
某謝不敏既而曰詩有之矣乃歌旱麓之三章曰鳶飛
戾天魚躍于淵豈弟君子遐不作人請益又歌江漢之
亂曰明明天子令聞不已矢其文徳洽此四國
　　　蔣楚珍司理奏績序
葢書吕刑曰伯夷降典折民惟刑蔡氏以為詰刑而援
伯夷此明先王之以禮制刑也易噬嗑旅豐賁四象之
設皆言刑也洪氏以為噬旅上卦為離豐賁下卦為離
此言聖人之以文明表獄也由此言之刑獄倫要固非
法吏之所能權也臯陶之謨禹曰在安民又曰天聰明
自我民聰明天明威自我民明威盖其事民之嚴也而
其制為五刑墨劓剕宫大辟之屬慘深周設安忍導酷
若自臯陶始者然而臯陶之為此由其至仁篤惻以為
吾朝張羅而民暮罹之此吾自戮也吾以為其法攸灼
必使民翻然逺之懸踵莫下若張空羅者故曰有刑民
之獄而無陷刑之民皋陶之制刑也期於無刑世之所
為明清審克者無貴焉是則聖臣之所務而非能臣之
所為也以今泯棼鴟義日恣宜得邦禁大臣及郡國聴
稽之吏力求皋陶之道而行之天下猶可得不亂也金
沙蔣君為李官於台者三年既有成矣當此之時其民
之歌原田者萬大凡曰惟良其屬吏之賦緇衣者百大
凡曰惟察顧吾以為是猶區觀未測其際也始吾拔蔣
君於雍其被服造次必於儒者既而天下竒其文章以
為董賈復出以是臨政使之治民豈不有其道徳精微
者乎故以蔣君之司刑聴其言也觀其行事則有五道
焉蔣君曰國重征則民多獄國重征吏因征為家則民
多獄國雖重征吏不因征為家則罰不及下所以貴潔
正心絶源一道也蔣君曰國叢蠧則民多獄國叢蠧吏
因蠧為神則民多獄國雖叢蠧吏不因蠧為神則罰不
及下所以貴著暴情見光一道也蔣君曰國尊豪巨則
民多獄國尊豪巨吏因豪巨為權則民多獄國雖尊豪
巨吏不因豪巨為權則罰不及下所以貴貞制氣禁非
一道也蔣君曰吏不能教則民多獄吏雖能教而因教
為厲則民多獄吏能教不因教為厲則罰不及下所以
貴通貞志類物一道也蔣君曰吏不能富强其國則民
多獄吏雖能富强其國而因富强為才則民多獄吏能
富强其國不因富强為才則罰不及下所以貴大務本
正謀一道也嗟乎此皆皋陶之道也禮也文明也
　　　上虞令呉五山徳政録序
天氣致嚴而作肅則歸温於地徳此君臣之義也舜以
誅殛治天下而其諸侯揆事布教以著其善和元愷之
徳孝宣之震厲自漢盛時高文景武未有能及之者而
其時最多循吏民用以安故夫漢宣之治非猛也有桐
鄉渤海潁川河内之徒保障煦沬以厚施其鍾乳而廣
饋粱肉雖大誅日出元氣彌蒸其民愈附今天子明聖
以精强果遂之心滌剔天下而吾呉侯應之更用樂只
以大治吾虞列國之長能達天子求治之心則未有如
吾呉侯者矣夫天子之仁心甚充而靡有匱歉也而今
者法紀中墜宼賊外興急兵兵絀急餉餉匱此雖使黄
帝持繩老氏執矩不能不以嚴為本計嚴者天子之以
治吏也天子以為嚴吏顧可寛民然今者吏畏嚴而遷
嚴於民使民知嚴則吏之過也自予所見魚頳馬竭鴻
嗷鳥嘵幾遍天下而歸視吾宇桑麻不驚歌唱四作故
曰列國之長能達天子求治之心未有如吾呉侯者也
且夫謳吟者精神之致歸也天下之治敗於讙虞而緇
衣之頌夜輿之吟聖人則登之於詩著之為教是故吾
民之歌吾呉侯可得而言之矣民歌呉侯曰􁋭厥薤本
撫我柔桑去其害馬馬是以臧此言禁强扶良也曰有
劍鋩如剸犀截兕有繩犁如分肌擘理此言決察也曰
不脂爾躬而脂爾土不塵爾心而塵爾釜此言至清也
曰我臥于于我覺徐徐雖更千世無遷我居此言無苛
政也曰東門之蒲其葉旎旎伐以為鞭民生其耻此言
徳化也曰鐘則以扣冶則以鎔猗歟文翁化蜀之功此
言教士不怒也曰大鑑之懸孰或欺之大炬之燃孰或
迷之此言握照燭幽物莫遁也凡如此者結於至誠發
之無意余既得而聞之則必正告天下使知天子精强
果遂之心托於循吏之政適為樂只如此且夫君子之
事君也乗其朝氣以致功達其仁心以徧徳世固豈有
有君無臣者乎
　　　壽外母王母袁太孺人六十序
夫貞剛之氣天地之所甚寳也其著於人為義節凡為
男子而不必有婦人之態為婦人而有士稱者莫不取
諸此所以天下之庸男子百不如貞婦貞婦之道主其
隂靜以奮為陽昌此天地之備質純氣非一往之概一
節之竒可得而為也是故其風足以維世其理足以勝
數余外母王太孺人之以苦節著里閈垂三十年余幸
得為太孺人婿習聞其内行嗟乎中材之士安所得骨
升氣立如太孺人者乎太孺人及笄歸石穀先生先生
篤行專讀不事家産挾策上帝京遂以客化當此之時
太孺人年未三十琴鼓禍乖舟河淒汎鴟摧子室燕迷
羽音荼蓼在前窞棘承後頺風恐懼隂雨漂搖天日晝
昏鬼神夜泣顧復忍死撫存雙孤指挂手經取贍晨夕
及孤稍長自為之師法律詩書因才而篤既各成振世
稱二良故以太孺人為之男子是使荀豫歸忠嬰杵讓
義賁育愧勇召管謝才而其在古賢婦人之間駸駸乎
與共孟齊驂敬姜懐清而下盡可列之兩廡畜為衙官
也葢余又嘗竊聆太孺人所教其二子者其言曰無以
貧士降其志無以卑寮墮其氣其教其女則曰士有諍
妻豈必無違今夫志氣者堅士以為難持强諍者藎臣
不能終勵而太孺人噩然著之為操績之切謀送門之
密誡於是其長君文學得之以升華藝林矜矯自貴次
公明府得之以搴壯從事廉健不撓而余婦王安人即
太孺人季女當余備員史局中多感慨指畫所形動觸
威責方草未發親朋知之者色動舌出撓禁千端安人
初未知已聞羣譁顧謂余請得一涉指歸余示之草乃
笑謂曰君語平平諸君何事須懼即如此遂爾驚天震
地豈爾輩男子真僵蠅腐草耶其後余雖由此得禍乃
更相忻一時聞者並賢安人非復女子誠不知其教之
有由來也太孺人之教其子為男子必不敗之以婦人
之慈教其女為婦人必責之以男子難能之事嗟乎豈
不誠丈夫然哉於是春秋六十凡宗婣之揚觶而言者
皆將舎貞婦而稱夀母以為歸貞於太孺人將必有恫
焉懼傷其意余曰不然易曰苦節不可貞葢言其心之
以是為苦則貞不得成今其節已貞矣是必其心之甘
此而為之也太孺人既已往否來泰而又舉其中心所
甘者推端理緒而陳之此雖使雙成奏笙其前禮珠颺
歌於側睍睆好音詎有娯於是者哉且夫天地之氣莫
不以其嚴蹇為之凝翕强忍握固所以長生老氏以為
舌存齒毁不知其肉殤而骨夀也詩曰如松栢之茂如
南山之夀葢言貞恒也不知其貞何由知其夀乎
　
　
　
　
　
　
　
　
　
　
　倪文貞集巻八
欽定四庫全書
　倪文貞集巻九
　　　　　　　　　　　　明　倪元璐　撰
　　墓誌銘
　　　封少師兵部尚書仰思朱公暨配贈夫人趙氏
　　　　合葬墓誌銘
夫淳龎之氣近福英達之分依功功者積情之為福者
因性之報至人治一室而吉祥止教一人而勳能畢蓬
駕連道室畬貫謀外蒸同風内諧齊徳世儀人瑞無若
朱公公諱璘字文玉别號仰思越之山隂人其先積義
代有聞人祖篪擢甲科官監察御史父以京為桞州郡
倅攬轡慨然之氣飲泉不易之心循職致能亶其父子
桞州生二子公其冢允也生有異徵弱不好弄讀書强
記等身十行江夏之號無雙童烏之年九嵗十六補弟
子員十七有室公既靜專遂迷馬足廢其家轄而鈐文
心鑽厲致精名傾一郡八舉不第羽豐而鍜玉之為石
凌陽無衛足之智馬之責牛孤逐有傾筐之感公乃喟
然而歎曰嗟乎夫文章以瘖為徳時命以抝為權瘖不
自理抝不人聴然則妍惡於誰其正窮達何為可爭乎
葢至是公且倦遊年踰五十是為萬厯二十年嵗在壬
辰季公少師遂以茂齡成進士公欣畬穫有悟張弓因
棄儒冠罷摩烏燕於是蒐狩墳索之田游奕儒兵之坂
醯醬百家之爼徊翔二氏之樊離剔穿串比類連徒五
鯖七襄畢竭調纂遂成浩帙藏之名山暇或賦詩陶陶
簡簡讀咏而外無有憂謀原公之意以為嗣者之才能
貫其道衮褐所不相譏則功言可得分取也少師以命
世之才無塵之體自廷尉郎出守嚴都洊更藩臬率多
異政振柔宣隠決蘊灑煩左綜文條右握武紀平江之
梗徒定以綸扇遐嶠之窳質載其鑪錘公時御板輿日
形庭立當戸抱嬰則申害馬之誡畏明遏虐則詒拔薤
之謀纎媚在傍則懼之以手目嚴貴在上則振之以鬚
眉自少師之為吏二十餘年治民臨戎下交上事不競
不絿不茹不吐名興節舉皆由義方於是天子以少師
為能擢為四川右布政使當此之時西酋奢氏作難賊
帥樊龍及其弟虎戕殺大吏攻墮名城師雄一吒以沸
綿州李順四戰而撓劍閣逺近大震幾無兩川少師時
以對揚輯瑞爰方啓行聞變回馭嬰城固守且保且鬭
窮勇萃謀既三月餘賊遁圍解㑹詔下即以少師建節
成都大聲天討卒獲厥醜俘獻闕下蜀亂以平當難始
作公方里居道路之云日以洶藉即無蛙竈不沈之勢
僉懐雀䑕同盡之憂公方慷慨夷猶還慰告者死兒分
也顧兒不死及事既平人咸歎説以為天下忠智無如
我公矣且夫義正者清流之巨碣明識者時風之五兩
故曰衆惑不惑衆懼不懼芒者之憧然貞人所斷斷也
少師既以定蜀之功比休韋葛三年有賞錫山土田而
公屐笠方外與與猶猶華陽松風山有真人之號堯夫
花輛鄉移安樂之窩如是數年無疾忽殞捐館之晨里
為巷哭由公居體貞誠宅心醰粹飲人不螫之藥約俗
無絓之繩庚桑太邱道存嚴慕風澤三百於是不誣矣
公生嘉靖壬寅八月十日卒天啓丙寅三月十二日享
年八十有五六承天澤晉封至某官天子又以勞臣之
懐予祭葬逾等及其死也猶足以榮配趙贈夫人孝禮
穆宣無非不忒天釐之曰女士九子以為母師誠黄中
之備能后王所歸則也生嘉靖己亥十月十九日卒萬
厯壬子四月十日長公十嵗先公卒十五年享年七十
有四三子長啓元宰尤溪有聲次鴻瀚季即少師諱燮
元今官黔蜀楚滇西粤五部總督左柱國少師兵部尚
書兼右都御史諸孫為大金吾兆寧宫諭兆柏洎兆棟
兆相兆桂兆柱兆宷兆宜兆憲兆宣凡十人尤溪晩振
宫諭早騫並及公杖屨方康資歡飴蔗於是少師將以
某年月日奉公及夫人葬某山之賜阡禮也誌幽之言
顧命元璐先是公有女孫即少師冢女未成人殤者元
璐方生五嵗猥垂相攸斯由中婣能明其徳有同李漢
之感昌黎王曇之懐太傅銘曰有大人者功荄徳薈博
求詩書靜治仁義九嵗已元五十未貴有學其學以志
其志南人不反蜀道何異天子葵之曰必有自榮之哀
之則靡不至至徳不孤天立厥配萊婦鴻妻亦從其類
並斟太和登禧攬瑞玉氣月華素極而賁生國之賓没
社可祭今尚難攀何況來禩
　　　封太子少保都察院右副都御史碧衢左公墓
　　　　誌銘
古之志士曰親在不敢以身許人由此一言即知其親
不能以忠教子也若左中丞父母俱在而死忠無憾即
知其父母之教之必以忠耳中丞以為惟死忠可以順
吾父母又何憾哉葢中丞父曰碧衢公者名出頴字韜
甫别號碧衢系出唐難當公以功王涇入明曰長二公
者始徙居桐長二公美髯而好行義桐人徳之五傳騏
嘗捐金數千為其邑之貧人輸賦義更多於長二公生
三子季軫即公父績學數竒舉丈夫子五人公居四生
而秀整文譽鞺然而數竒亦如其父也公既久不得志
顧視諸子皆長乃泫然出涕曰昔者吾一試有司吾父
手刺芨作書必曰朝聞汝一第夕即死可耳不爾何由
瞑目念此心坼孝子之事其親誠至而力起志立則事
應豈必皆由天命乎吾負吾親顧吾幸有子吾以吾所
聞詩禮日一待而等於庭即又不效請從皋魚矣諸子
聞之悚然願受教而中丞竟以力學薦庚子第十一人
越八年又以第十一人成進士筮授中書舎人三年擢
監察御史㑹爭移宫諤諤聲振天下久之遷御史中丞
而逆璫魏忠賢者方張亂政中丞憂之日與楊公璉謀
擊忠賢納一疏懐中痛臚忠賢三十二罪當斬須楊公
疏上三日乃奏之俄為家僮福生者泄其事忠賢因得
先計斥公並楊公俱為民中丞既歸服褐衣拜公膝下
公笑慰中丞曰兒安得是斑衣而舞之真吾兒也中丞
心知璫禍未艾無免理一日置酒使小僮於公前作樂
為商聲歌舞楊忠愍忠愍者楊公繼盛以劾奸嵩得罪
死都市者也公已曉中丞指慨然歎曰楊公丈夫哉即
不知楊公父在何如者且夫范滂母婦人也尚爾鬚眉
吾安能娖娖巾幗乎已而逮者至中丞使人觀公容詞
坦施不改常以是心益定其在檻車也洒洒然中丞既
用栲掠死所司承望風㫖徵贓甚急而公配周夫人以
慟中丞死長嗣光霽以憂死公應之警舒適節宗姻皆
賴之時年已八十一矣而其明年今天子御極殛璫及
其黨於是以廷臣言詔贈中丞右副都御史以為未足
再贈太子少保上褒三代官一子贈祭葬有加祀之瞽
宗於是天下以為方于以來死事之忠未有如楊公左
公者也當禍始發里中兒之矒及心覆者相與踦閭姍
公乃翁動矜教子今更得禍迨夫日旭雰清華綸雲㑹
歌唱四出飛走俱喧異時為兒語者皆咋舌自悔曰嗟
乎人何可以不務忠孝哉葢自中丞之赴逮以至其死
公雖心哀之泣下數行而已而至是以天子命發藳更
葬禮成乃始仰天大慟慟已又笑曰吾志甚遂今可以
死忽端坐瞑目遂卒識者謂公能知生死當中丞始第
公讀史至漢宋黨禍手輯成書名曰閲史唾餘以授中
丞至誠前知信夫公生於嘉靖乙巳十月九日卒於崇
禎戊辰五月二十一日享年八十有四封如中丞官葬
於桃灣之陽銘曰窮不替賴其教哀不傷貴其道讀史
而徵禍於未兆觀樂而通神於不告是故其子之逺從
元禮近比椒山天下不徒以為忠而謂之孝
　　　封中丞范仁元公墓誌銘
先是十年余鄉之苕人自衣冠至負擔皆歌范公既又
數年范公之子吏部今少司馬景文有盛名以避璫里
居余時奉使至呉橋未至呉橋四十里司馬特使使迎
余至其别墅曰瀾園者出斗酒慷慨定交初無相識而
司馬延攬善下如此既道義締結不能别留三日乃行
既出門自呉橋至濟三百里内衣冠負擔又無不歌范
公父子者有一騶前導余漫問之曰若識范家乎騶合
掌呼佛名云是吾處佛子豈不知余以是歎人之不力
於其官而無徳於其鄉者真愚夫也常欲為文紀其事
不果今范公没司馬以公及其母恭人行事屬余銘之
余方以病焚筆硯然不可辭蓋公諱永年字延齡别號
仁元其先自河内徙呉又自呉徙齊居齊數世至處士
徳始家呉橋徳生理理生祥祥生玉玉生鑑鑑生桂是
為月山公月山公生二子次汝河號㑹川㑹川生公公
生三年㑹川公没公既㓜失怙恃其祖云生而竒慧讀
書不再過月山公嘗驕語客是兒五經笥也客雜舉五
經語難之不失一皆大驚年十三月山公没公為之孫
有子之喪泣血三年而讀不廢十五服闋補弟子員文
譽崷崪辛卯試京兆主者為琢菴馮公琦得其牘歎喜
判予第九人將發覆矜慎又繹吟其文至再三忽疑一
語嵯岈倉皇置之竟落然其名愈彰裹糧問竒者日益
衆㝷以明經拔萃禮部為鋟其文以式天下自畿南北
及齊魯之士皆靡然從公之為文而終數竒於是少司
馬以弱冠成進士理東魯三年奏最當封父母公泫然
曰人各榮所生耳孺子能子吾無父母乎因謝不受裂
儒冠謁選得通州倅之官寧澹宜民州士宗之三年擢
湖州别駕時為湖之大苦者二曰白糧曰織造白糧者
召民使將之從江南歴途三千四百餘至於潞河率五
鐘而致一石官以法致民不得脱比竣事顧已傾家官
亦不之惜也織造者上供邊賚於是乎取之抑中人之
外府也誅求百出民不勝苦公為之二年而二厲俱息
其大端本於無欲而敏厥事無欲則能察下察下則吏
不漁敏厥事則無滯時無滯時則民無支費而其制中
人時詭時正詭則狙弄之正則使其氣奪湖之人以是
大徳公而更神之當此之時妖人葉朗生煽衆為亂公
佐守謀卒擒誅之所波株千人悉置不問逺近大安於
是當路益以公為能交章薦公遷松江郡丞旋晉南京
督府叅軍已又晉南京工部營繕司員外郎㑹有奉先
殿之役中人之食指動數目攝公公不顧剔濫梳浮鼠
不得跡中人乃大恚揚言曰郎妄甚吾告殿爺時逆閹
魏忠賢方用事殺人凡中外媚子皆曰殿爺殿爺云然
公愈堅持璫亦竟未有以中之也久之拜粤西南寧郡
守自公判湖州至郎曺凡三命並封父母如制至是囅
然曰使奉先家於其官何以明捧檄之心乎上恩我大
為報其親至矣吾何能為蚤虱噆不已遂堅辭不赴當
是時司馬以舊吏部勲由太常擢大中丞持節撫汴以
公之辭郡也亦囅然曰吾今其亦可以子乎因乗閒上
中丞制詞公欣然拜稽首對揚受命公之稱封公自兹
始也㝷就板輿之迎居常訓司馬曰廉辨以率僚屬公
嚴以杜干請誠信以撫將士勤敏以蒐軍實詰戎備庶
幾能報稱乎已而司馬奉命節制通昌以建儲恩晉封
公大中大夫又二年以微病卒公之為人大都盡於司
馬所自稱述雅量類黄叔度謹厚類萬石君窮經類鄭
元成吏治類黄次公清節類胡質勇退類陶靖節觀化
類白香山正俗類王彦方固不誣也當司馬之為吏部
嚴絶無蹊公時家居人之嚴之乃甚於吏部然而其鄉
及宗之藉以舉火婚葬成就者即無慮數百家其智與
福則其鄉之人以為其源泉宇牆資而怙之前年有叛
卒譟而過呉橋者謀攻城洶洶公出竒禦之賊不能入
忽有負薪叟荷擔睨賊大呼曰若不速去范封公殱汝
賊錯愕遁去臨去謂其旁人曰吾望城上紫光亘天巨
人長丈餘矗然可畏城中得毋有異人乎其通神明如
此所著書有薈竒類編思本堂稿水部草海畔吟山行
雜咏藏於家配馮恭人與公齊徳剡麻考縷佐公讀三
十餘年司馬貴理刑兖郡恭人從之日問平反如雋母
司馬為吏部則教之正直忠厚是時逆閹干紀進退天
下士如其家監司馬正色爭之恭人曰如是將殺身不
如引歸司馬頓首受教即日投劾未幾黨禍大作司馬
為正人之望而脱於羅者恭人之明也先公六年卒於
是合葬而銘之其辭曰功民歌氣權折清獨知惠羣歠
其邦曰神其鄉曰佛展如之人兮匪與同徳曷與同穴
　　　陜西按察司副使頃陽劉公墓誌銘
葢余觀東魯數十年來先民典刑猶及見於頃陽劉公
公之節甚竒功甚著而年又最永故世無不知公賢而
信之者此不需葢棺定也今既没而令子宫允屬余藏
記宫允以為余將能發其幽光然余所為公稱説者又
什九是其居官世所共見夫孝子之情哀而易徇文人
之載豔而可疑宫允與余則豈為之哉葢公諱一相字
惟衡初號靜所以夢易為頃陽其先世有隠徳由始祖
善興歴七世至公父諱天賜以公貴贈承徳郎修潔孝
友稱於里閈㑹病早逝時公方舞勺承徳公與其配太
安人高訣曰是兒千里駒也當用詩書炳吾壟吾為父
不竟恨恨而幸熊丸朂之太安人悲泣謹受教於是延
師課公讀甚嚴既窶􁍝無所得束脯乃出耕牸市之獲
金五環以供人謂太安人陶侃母也公沈凝攻苦為文
湛思抉微我竈自熱弱冠試第一補弟子員領餼然益
務苦讀常冬月結茅為塾新木生火火蒸汗下侵於肌
理至於龜坼足隆起墳然弗歇也遂以庚午鄉薦又七
年丁丑成進士兩捷俱第七人文價翔上其年授山西
高平令騰原田之誦然其意以去暴則民安里豪某子
甲者虎挒邑前令惕息不敢問公至縛其横奴數人置
重典豪大懼始戢時尚久任公治髙平者六年始以上
考徵當衡計定授公北垣忽中蜚語改為南吏科給事
中人忽為公怏憤公顧夷猶曰即天顔逺將不得言天
下事哉既入留垣封事凡十數上直聲大振時江陵相
既敗餘黨游環自存公挺疏掊擊之别白某某如鼎列
魅顯皇大悟欲盡黜譴如公疏中指者以當揆力解始
罷然猶降詔切責詰旦免冠謝闕下者纍纍也㝷擢隴
右僉事有惠政先是秦州例輸西鎮飼芻率千餘金致
芻千束民以為苦公為條諸不便狀上之中丞得更定
嵗止輸七十餘兩秦人於是歡呼更生然忌者蠭涌異
時所稱邑豪虎挒邑者免冠謝闕下纍纍者矢石攢射
丙戌之役遂以前縣令謫閒散聞命之日秦人則又悲
號爵踊軍民各為畏壘之祠治兵使者之尸祝於秦自
公始也自是里居數年而始補茂州衛知事又一年而
移稷山令大都遷客牢騷不任事而公治稷居居究究
如其治高平者擢南駕司主事理艅艎之政爬梳剔釐
清嚴明盡事詳船政要覽中亡何播州酋楊應龍拒命
有詔命少司馬邢公价視師西川邢公乃上疏請公贊
畫如裴中立請韓愈行軍故事報可時廷臣持勘𠞰二
議未決公促駕冒雪從楚夷陵閒關抵重慶探知酋情
甚確齤然曰穴鼠之鬬龍戰何為乎因力主勘議邢公
然之遂以屬公曰非吾相如不足定西南夷也公慨然
率諸道將挺身入酋巢據其安穏驛召酋來酋乃謬為
恭敬而隂令其妾田擁勁兵數萬擐甲俟閒公知之弗
怖伏酋墀下名呼使前開論禍福侃侃酋乃感泣蛾叩
仡仡不已立獻元憝十二人贖金四萬又留質其愛子
可棟明不復反而勘局竟矣快馬健兒則何如公單詞
哉然以公不自功無功之者踰年陞比部員外郎而朝
議始敘勘播功上命司勲酬公正郎仍賜白金如干兩
㑹倭躪朝鮮南省臺交章薦公才可任將帥冢宰以衆
望表公為職方郎中適有中尼之者不報於是又淹疎
西署者三年而播事以當事持之急酋志中變遂稱戈
犯順綦江而下所在殘破天子思公往勩又曉酋情乃
擢公右叅議奉專勅備兵漵瀘公至則捐貲召募土著
數旬之間合兵五萬餘衆檄調永寧鎮䧺諸土司兵分
屯瀘合使酋無北突者資糧扉屨之供皆因之諸土我
無飛輓之勞斬周熊二悍將徇諸壘一軍始肅師次合
江時霪雨連旬公指麾暇整兵事畢辦當是時三省八
路合力進攻遂克海龍􁨖然公所率合江路戰功為最
方􁨖既破酋搤頸自焚合江將士􁋭酋尸出之烈燄所
俘獲酋拏屬無一脱者於是播平而當事又以力清水
藺侵疆致二司大譁公抗言曰干戈甫定利用輯寧夫
安奢竊地於楊氏而我索之其將不應且不慮獸窮則
攫耶由是議與同事不協則有摭無何語㸃灼之者㑹
大計竟闌公拾遺疏中得調簡故曰銅柱勒薏苡興銅
柱甚著而車中之珠甚幽茫而難測也然人且疑著而
信幽病癎發譫者不見人而見魅有珠之心豈復見銅
柱哉乃公則曰人情固然不自理而歸彈琴著書用為
娯樂久之樞部覆敘平播功以公名上詔又賜白金復
其原官使叅藩貴竹未至改商洛道關中故并州㑹臺
寮落落公兼筦六篆剖決如流案無留牘老吏皆舌呿
不下尋陞臬副清軍理屯簡核郵傳稜稜不少假貸立
法通商市無折閲者討軍實蒐騎射興氣幹之士秦人
戴之不減秉僉隴右時也於是高太安人年九十老矣
請歸養不得㑹以呼嵩至都既槖中歴落無可得蒔菰
線香贄京貴人京貴人或就問諸寮屬殿最請疏姓名
佐明年黜幽者公漫應之曰只關洛道衰庸當斥耳他
無所知當事滋不悦明年竟用老例勒致仕公捧計牘
喜謂人曰此不足當吾陳情表遂初賦耶浩然歸山入
則斑衣侍太安人出則野服與諸野老往來詩酒追香
山洛下之風而長君宫允鴻訓時以癸丑上第翔於金
閨公喜甚朂之三無負益用觴咏釣遊為樂如是十餘
年一夕夢牙纛自雲中下仙吏持手板迎公甚肅又夢
人題四四兩字心知大期將至然誡勿令兒輩知之時
宫允以史官持節東國解裝病作遂止里中政府以為
大勞就家遷今官故事無有也宫允以為公老意不欲
出公厲聲責之曰今冲聖龍興左朝右講不一覯其盛
守牖下何為且上及秉成軫汝勞不難破格若奈何以
我故重辜高恩我杖屨尚力何患也宫允辭不得洎達
春明三月而公訃至矣時為天啓四年四月十二日四
四之騐也革之夕神采煥發含笑呼好好葢全歸無恨
云嗚呼如公之死則真無憾也文章以致其身取上第
猶掇矣為吏得治民又為諫官澤施一世嘉謀達於天
下武功濯濯足以鳴雄鼓壯存則夀没則考終命哲嗣
之業光於甌鉉植槐可俟也如公則又何求哉公儀貌
竒碩脩髯尺許發音琅琅如鶴唳性至孝太安人捐世
時公已七十猶呱呱孺子泣無已心非戴記食肉處内
之文以為不足經也居官廉峻所入贖鍰悉充其地公
費或封識遺後來者無復半鏹入阮孚囊遇事慷慨有
氣決致身之忠不獨夕郎時為然其在西曺值兩宫三
殿繼災上疏極言猜疑日煩刑罰日峻誅求日急三事
幾蹈不測葢其讜性嚴骨如此文追秦漢詩格遒逺並
為時所宗所著有詩宿若干巻行於世配孟氏以宫允
貴遭覃恩晉封恭人年十三歸公事尊章備極婉順諧
於娣姒公既貴積俸遺置數椽十甽輒推腴華者歸其
伯氏葢君之少君徳耀也又有慧鑑品人賤貴脩短不
失累黍人又比之魯伯宗妻云銘曰出則彪炳處而懐
之允其道也光生則齊徳死而從之允其交也長始則
卜吉終而安之允其藏也臧
　　　巡撫應天都察院右僉都御史立宇王公墓誌
　　　　銘
自嘉隆間稱望族延茂至今者在東魯惟新城王氏耳
王氏四世為達官者九人冠緌相望其人大都沈逺能
任大事篤忠貞死而後已故自太僕以平蠻死勞貴竹
觀察以治水死勞淮陽而今中丞又以治兵死勞呉閶
自中丞没二年葬有日矣其介弟考功君象春以所為
狀屬余誌夫揚忠紀伐固余事也夫按狀公諱象恒字
微貞别號立宇其先諸城人始祖貴徙新城貴生伍伍
生鱗教授潁川麟生太僕公重光世廟時以死勤事賜
祭及贈其季曰之猷即公父也成進士歴官至觀察使
治水䕶泗陵有功䝉恩録觀察生五子長即公公生時
母某太淑人夢神人抱持以授當戯鳩車便峻整如成
人戊子舉於鄉猶弱冠越八年乙未成進士授祥符令
祥符繁囂難治公峻其繩而民服有吏陽鱎及上官承
舎長楫謁者並與痛杖遊客恃直指肺腑乗傳騷甚公
怒檄上之直指以是反益重公立法催科民稱便直指
以為良行之他部他部之民又稱便其言曰官不脂羨
則大户不重困民官以羨佐公則不重困大户置倉曰
耕餘其法以秋登實榖其中嵗得數千遇祲民無殍者
自公蒞汴甫期而譽鞺然其人嚴之即曰吾汴世有包
尹也㑹以觀察公叅藩其地改曲周嵗餘憂去服闋補
盧龍公治曲周大都如祥符而意專鎮靜治盧龍亦率
如曲周而術主拊循皆因俗為之曲周則又條行八事
徵收不害治河竇公堤無遺策使世世無歴陽之懼盧
龍則大修武備罷棗貢及數事厲民者於是以循良上
第徵待詔三年授江西道御史公既中朗炳天下事又
以三年靜觀察時政所最先乃上封事請上視朝下章
奏其詞剴至又請賜環趙公南星等不報隨奉命按江
右未至而其伯兄霽宇公象乾以少司馬督師薊遼引
例歸家食八年洎司馬返初服而公始以河南道起視
京通倉至則又極言時事時西陲大柏油之敗視師大
吏不以聞顧得功賞公論劾之大風折正陽坊火焚隆
徳殿公上疏言時政得失六弊誠由六弊致此二災欲
拯二災當反此六弊又云風之義主散散則思聚而聚
莫急於聚人火之義主鬱鬱則思散而散莫急於散貨
時稱其納忠有體奸胥賄巨璫盧受與其徒没天津税
金六萬餘公得狀接追如法受恃寵用事有危公編虎
鬚者公不為動年餘改按北畿旋掌河南道領計事正
色持衡嶽然喬松自處不附人人亦不得附也㝷擢冏
卿晉右僉都御史出鎮應天時邊疆多事而江南財賦
陸海徵輸脂盡戎伏莽者蠢蠢然公至即條上六議選
營兵精健益以州縣民之通騎射驍果者合為一營大
飭壁壘甲械又於京口設叅遊采石設守備分屯互翼
聲勢振起又城安慶改折溧水丁糧釐留都冏課為嘉
定等三邑請命免布征三之一而織造之為江南患也
葢吾浙之與三呉驤首而籲二東之哀久矣而織璫李
實者曽奉上潛邸得上心負嵎逐逐公切詞乞弛額至
三四不已實恚甚則遷怒松守張宗衡蘇佐楊姜誺詞
激上怒並得嚴譴公上疏言二臣何罪李實可斬也時
論壯之妖人徐宏儒之蹋鄒滕也聲言南下公力圖備
禦於京浦安慶各増兵千既以北堵又可西障沿江渡
口多設砲臺營房可藏兵跳擊凡諸攻守之具既備乃
戒賊即不敢南向引衆而西長洲朱士逺輩為妖煽反
狀已具公知之授秘計道守獲其魁四人正法餘悉不
問弁賈祥統兵道呉横甚公箠其奴數人驅出境無敢
譁者葢公之為定亂才如此公自按畿迄今先後五年
間枯髯灼肝頭如蓬葆病咯血二十日竟卒銘曰世之
命死者三物耳惟法彰殛公諫不死惟權隂賊公抗不
死惟㓂獷擊公任兵不死死軍容之蒸蒸而河水之瀰
瀰嗚呼刃剡其胸憂攻其裏均為致身忠一而已
　　　南京吏部尚書趙汝泉公墓誌銘
當萬厯之初年大臣用事其時仕於朝者亢則取罪以
去不能究其竒容容為福者取高位而已又無竒可見
於天下其恢宏見竒積功以崇位身不中忌而人莫能
凂之當時不免疑其跡而日久論定皭然不滓者則吾
以歸吾趙公汝泉矣趙公諱賢字良弼汝泉其别號也
家汝之董村弱冠成進士起家農曺徊翔郎署者六年
守順徳再守荆以三品服視荆篆者五年撫楚再撫齊
魯者八年領銓四年先後家食幾三十年此其出處大
都云當在農曺於金榖之務則憴憴然曰把絲易紛處
脂易膩也督清源儲發羨鏹以賑餘則封識遺後來者
出守順徳以繼母張憂去補荆資糧厞屨供支羅之師
荆不癉樹隄濬流理陽侯之怒荆不魚盜楊徳勝輩剽
江湖間公曰無鬨單車闖其營諭解之如張綱之於廣
陵裴懐士之於始安也遼庶人横則佐臺使者暴其罪
於朝徙之易置悍宗武岡楚無國而有國於是天子以
為能晉叅藩政而以荆人之慕仍使視荆葢異數也㝷
罹公父望菴公之變服闋以兩浙觀察使擢御史中丞
撫楚至則條便宜十事及救荒四議上之皆鑿然可埀
永久猺跳懐逺江中之黠少年舞戈牛角公厲兵設竒
盡殱焉人謂公向者輕身投虎穴弭虎耳今奈何兵兩
兇豈徳不曩若也是不然善用兵者審彼己之情如龠
之量物當楊賊發難楚之大兵壓於支羅賊既震鄰盪
駭其情易動譬有鷙四擊則鳥竦身而投人袂中者勢
也且撫臣嚴之守故弛之度賊不能戕守操蛇者不捽
尾畏其首擊懐逺牛角之盜内負絶險外無驚弧其心
噩然目瞰全楚故不力屈必不下子儀涇陽之役單騎
免胄靈州之戰俘馘千計兵豈可一端盡哉亡何召入
内臺晉副都御史撫山東化行如撫楚時平度之妖僧
徳平之妖婦魚臺歴城之妖民以次就擒而左道息為
漕計者二曰開泇河曰鑿膠萊又増堤植堰束徐北積
流使水不為害而為利而乃檄登萊守者使大備艨艦
曰吾懼釡山之鯢振鬛於祖洲也則又通海商開島地
置屯田於是乎防者不枵餉者不勩逺控外藩近扼逋
宼葢其後十年日本躪朝鮮即不敢睇山東而啑非徙
薪功誰功乎當是時神皇帝勵政急用人曰孰與我擇
吏安天下者其銓衡乎乃晉公貳天官公區分清濁如
刀畫塗口絶臧否而銓綜不失識者方之徐勉云遷南
太宰時中外方望公統鈞輦下而時宰逺之故有是命
然而公秋風之思決矣力請骸骨凡三上乃得報公歸
而訟遼獄者蠭起以公承江陵相㫖驟柄用鐫公官不
知公於江陵齗齗無少借特江陵愛惜人才以精明鍊
達重公何與公事遼之獄為荆民請為故相乎哉久之
事白當事又交章薦公賢者詔復原官致仕㑹覃恩進
資徳大夫正治上卿樂道著書又若而年而卒公天資
醇茂篤於倫常居喪三年不見齒鄰嫗似母養之終其
身事兄比泉翁甚嚴所交必端士没則綱紀其喪而撫
其後性淡約不喜聲華自釋褐即從羅近溪曺貞菴諸
先生遊深求性命之理晩而益進其學以無欺實踐為
至疾革啓手足示人蕭文宗鳴鳳謂其不愧曽子良然
銘曰四嶽之宗有高曰嵩為周降甫為明降公爰發其
跡始於金倉否者失之金粟馬羊歴典大郡雲行雨施
羔裘孔武緇衣是宜此孱者提彼豪者抉帝曰懋哉乃
授之鉞威霆畫擊明霞曉班吞湘七澤浴海三山陟於
小宰則靡不辦銓綜萬流無蹊有鑑尚書之崇斗樞喉
舌人望猶登公棄如剟一賦遂初廿年松莽魚符俄下
鸞驂忽上在孔夢楹在曽履薄其年與事如契斯約豈
弗尊榮亦既壽考正學無欺完名永保中陽之封馬鬛
隆隆以我刻辭賁爾幽宫
　　　誥授中大夫太僕寺少卿米友石先生墓誌銘
吾於十年以來之事有二慨焉逺六七年權閹用事忤
者必死然非曰媚之而後生也而人不能不媚曰不媚
即死文其求富貴之謀為救死此童子之智而昔之所
稱持局之傑則皆為之此一慨也近一二年兵事孔棘
誤者必死固非曰我不肯死即得不死也而不能死者
曰不死将有為文其畏死之情為冀功名此不可以欺
童子而今之所稱救亂之才則皆為之此又一慨也嗟
乎富貴如此其可欲而死如此其難是故吾於米友石
先生夫婦之節樂得而稱之矣米氏在宋以南宫顯入
明曰虎者由晉陽徙關中累功官金吾尉數傳為贈公
文學文學生贈公玉即公父也並以公貴累贈至中大
夫自公父始由關中徙京師生三子公居仲名萬鍾字
仲詔以好竒石故號友石云公生有異徵及長孝友備
至於書無所不讀自其少時文章翰墨之譽已流天下
然益務精苦夜讀必達曙贈公戒之休不休也遂以甲
午魁本經明年成進士筮令永寧永寧民悍喜爭多睚
眦殺人者公以仁義化導之其俗遂變時贈公就養於
官未幾病卒公當奉喪歸永寧之人如失其父奔哭執
紼者千餘人重繭相隨至都門升其堂哭踊乃去服闋
補蜀之銅梁時播酋既殱遺種猶多盤踞為患公設法
盡擒獲之根株於是蕩然矣久之調六合值税璫哮掠
江南北横甚公縛其黨數人立榜殺之璫甚憾恨顧無
如之何凡公三仕為令並以卓異旌乃當衡以公崛强
無意大用之量移公廷評公安之無愠色其在廷尉多
平反者旋遷計部奉命分𣙜河西務大疏梗塗行人呼
便所節省金錢如干又以其羨築河隄為畿輔永利㝷
改繕郎視陶清源爬疏積弊殆盡天子才之擢叅浙藩
分守金衢道多異政嚴溪有八虎幻形為祟公移文禁
之遂絶擢江西觀察分守江饒於是逆璫魏忠賢矯竊
擅政黨禍大興而江西為甚先是黄奉常正賓以甲元
疏請緩刑小人以為此熊江夏説客也忌欲殺之至是
褫冠即訊當公司讞公曰今欲不死黃公無直黃公直
黃公則黃公死乃故曲列其辜纔下死一等黃公卒以
是不死久之以資遷山東右布政當是時璫燄愈烈公
居京師與璫鄰璫目不知書而浮慕名士求公書翰再
三卒不應已又屬其私人謂公即少却曲上卿開府可
得也公笑曰乃公即要富貴少年時稍垂項没肩上卿
開府遂已十數年今老矣豈有三十年共姜垂老獻笑
者乎拒之甚力璫大怒然未有以中也㑹公從江右歸
道經金陵時中貴人守備金陵者方為璫搆祠祝尸聞
公至使使奉金帛求數言彪炳上公公怒罵其人去中
貴人恚甚以聞璫璫怒益甚乃嗾其黨御史倪文煥疏
叅公黨人魁也削籍為庶人公遂不敢居京師當此之
時璫怒未惵其黨日夕謀殺公更亟㑹上登極璫及其
黨相繼伏誅於是以廷臣言起補公太僕寺少卿理光
禄寺寺丞事明年春上朝日於東郊公將事有恪時公
望重主爵期大用公而公已病杜門月餘一日蚤起呼
水盥潄索所蓄竒石兩枚怡弄許時忽起端坐遂卒公
先配淑人李氏蚤卒今封淑人陸氏其繼室也陸有士
行當公以避璫禍變服浪遊留淑人清源公長子夀都
以應科試抵都奸黨為毁室取子之謀者中夜奄至夀
都踰垣得免潛歸清源泣告淑人懼一旦禍不測淑人
夷猶曰若能為卞壼子吾即范滂母夫何慮哉聞者異
之公病時淑人日夕呼天號泣請以身代革之日一慟
氣絶既甦諸子及親族泣共慰之淑人瞑目不語曰吾
何能獨生再慟遂絶嗟乎人亦有言天作之合豈不然
與倪子曰畢萬死於牖下公履尾亦不咥而有千年之
譽美新祝釐之徒安在哉若淑人之殉烈吾以其為命
婦故難耳今或以其為命婦故易之世無通論如此巴
婦享其千囷不能死猶以清旌況淑人乎銘曰其時閹
濁道在鬚眉彼一君子其生有為其時儒懦道在閨幃
此一君子視死如歸於都偉哉
　
　
　
　
　
　
　
　
　
　
　
　
　
　倪文貞集巻九
欽定四庫全書
　倪文貞集巻十
　　　　　　　　　　　　明　倪元璐　撰
　　墓誌銘
　　　資政大夫禮部尚書兼東閣大學士青岳劉公
　　　　暨元配夫人曲氏夫人王氏合葬墓誌銘
夫崇濟之業所以考名人憂患之心所以正君子是故
苞桑休否蒺藜乗剛負宏者無狹模審端者無回志亨
困之徳篤於劉公矣公諱鴻訓字黙承别號青岳其先
自寧津徙居長山始祖善興善興生謙謙生拳拳生達
達生元元生璽璽生伯能伯能生天賜凡傳八葉代有
聲聞博陵士族之宗瑯琊人倫之盛所自來已天賜生
公父觀察頃陽公厨倉言乎其學江海以為之才强諍
之聲體雝岡鳳于蕃之績追峻嵩高教篤慶流法宜繩
繼公其長子也公生有異徵幼形竒表黄中等身之書
流睇可盡長吉嘔肝之語乂手能成總角丱兮名讙一
郡十舉不第囊錐相疑幾及㑹稽富貴之年始售廣川
天人之對故知洪音不爭於急節修翎必資乎利風遂
以雋選為翰林院庶吉士橐筆三期聲稱日出授官編
修公綜習典常精疏義務昌黎文起當一變之時習生
史才有不常之譽知制誥一年獨持體要如絲如綍其
道可觀校士春官囊綜楩梓廬陵之勒軋茁興國之榜
龍虎方斯蔑如也於是國家多故顯皇奄棄天下貞皇
俄繼上賓鼎湖再號連山幾沸離媭覬軒權之座旭馭
委虞淵之都公乃㦸手掀髯昌言聲義規責時宰其音
琅然同列聞者舌呿而已㝷奉詔以兩朝勅㫖頒諭朝
鮮賜一品章服公以海國我之外藩綏遐激忠存乎推
置於是裁約享饋章示規繩是使卉服之長冠帶而問
詩書窮島之人啁嘈而讚仁義公之能也復命擢右春
坊中允旋晉左諭徳遭頃陽公憂摧毁之誠幾於死孝
服甫禫起少詹事維時節甫乗權膺固駢戮嵎虎懼其
多翼謁者怪其有兒招延苟朋刲割剛士公入都門義
形難犯璫之羣兒以難告璫曰黨渠不除後其噬臍由
是矯㫖褫公冠衣而公自憙言笑晏晏非有山鹿庖厨
之懼野鵩坐隅之感古之樂天知命無入不自得者矣
居之二年否極以喜今上乗乾出震鋤奸顯忠有詔廷
臣極蒐舊徳凡疏朝野十人比於周亂公名與焉皇帝
考慎旦日召執政以下入對乾清焚香禱天冀得良宰
覆名金甌明慿帝賚首探得公上心甚悦即家徵公為
禮部尚書兼東閣大學士發册遣使肩背相望控辭不
聴凡五閲月隨使者至闕下陛見之日嶽立鵠舉音吐
軯訇上遙見目成喜著瞳采當此之時地氣猶結首肱
分道荃葹競時晛莫窮瀌夬有留莧産禄窟而猶在牛
李壘以方爭綸扉之長引質漙先朝之嫌畫諾之司慙
丙魏同心之致公至木彊感知氣昌章邪摘疑察察如
也於是奸徒大沸剡手須剸遂乃召鷹起犬移眩緇素
有靦面目視人罔極商英報元祐之憾宗孟以司馬為
譏賴夫聖人瞻言王赫斯怒刑夫干戚投於帝江營蠅
樊榛歘然離破羣迷衷聖國是以明公是用感泣刻肌
益靡避慴因承密對力言吏速化則治不成民重征則
盜不息又言帝王之道必世後仁譬身元氣久自蒸徹
又請渙居益饋任人責成既以魚水方孚無言不得退
朝目送勢所難居遮道手加情何易答且夫指天畫地
莊論也以為過厲其氣雖誼辟不必保交㑹食拂鬚寅
衷也以為孤遂其情即微言可以弋禍始終之際明哲
所憂㑹以京軍置帥制書不符議者毛吹歸諸機宻原
其顯過小事糊塗閣班後公則猶叔季而言者倉卒承
詰遽以公稱值上勵精無私制治不欲使天下揣疑秘
㫖以為天子箝鍵言路袒翼凝丞乃下所司雜施窮鍜
孔璋石烈今世所稀呫嚅之間已成大獄詔下戍公鴈
門公奉命坦施北向稽首臣罪彌天死不足塞幸承貶
竄夫復何云即日徒步出國門書衾悴然見者哀歎至
則雜諸戈殳致恭其帥雖元鎮吉陽不移崛强而子方
淮水能聴風波循省之餘益修性命暇或攤書蒔藥賦
詩泳游間選緇流與爭道韻適如也亡何宼犯五臺鴈
門雲擾公奨鼓家雜仗劍登陴傾囊鬻裝以享戰士賊
不敢犯孤城獲全方之段干深坐以保西河王蠋閉門
而全畫邑雖休瘁不同抑亦各有其力乎風霆易􁀙水
石能明天下方矯首跂遵鴻之儀五位或拊心思放麑
之過詎期疾作竟致彌留以崇禎五年正月十有二日
卒於戍所枯竹未生曷明不負牛車共見已白非欺悲
夫既卒大吏以聞詔辭感惻聴諸子得以其喪歸葬其
土仍勅給傳官為治行非諸流人可得而望斯明至仁
之存乎墜履定論之凖諸蓋棺矣公泰山之容滄溟為
量髯㦸載義眸電曜靈正骨嚴顔晶衷博體室鮮抱裯
之媵門無彈鋏之賓矜岸方幅不以厲物靜穆虚澹不
以篤時道廣渙羣才周勝鉅迷􁀙資其斷斧驚颿恃其
智檣然而挺柯寡枝遙流不曲體誠曰坦測表云疎此
其所短是以困也夷考生平毎逢竒異讀見黄衣死流
巨響負瘕臨危化人饋之神藥涉波胥溺靈禽定其傾
舟豈惟生有自來抑亦誠之通召然歟公生嘉靖四十
四年七月九日享年七十元配累贈夫人曲氏同邑通
政使曲公遷喬女繼室累封夫人王氏同邑太學生王
公東漢女齊徳均禮踵美增華雞旦奉以翺翔鳩桑形
諸帶弁亦簧翿之唱和梁笥之規隨也曲歸公七年以
勞没王後公一年以悲殞子三孔中孔和孔武女五孫
男一曰愷配嫁姻婣悉於家狀父書能讀祖笏行獻龍
文麟窟挺挺抎抎孔中等以今年某月日奉公柩暨曲
王兩夫人合葬王家庄之東阡禮也伏波發藁不假大
招之文元成仆碑共切重興之望元璐不敏敬為之銘
銘曰泰山巖巖峙為人鵠學山至山于何不穀扶滋氣
道昌沛文辭使則不辱其羽可儀璃缾渙然誠帝之賚
朝踐斗樞夕清薈薉茂名難居殊恩莫保夏氏之璜則
亦有考英州儋耳概多名人露霆皆教天王聖明孔璋
何人谷永不作為臣不終死而猶􁂚帝施敝帷賻曰車
馬魂乎歸來若無罪者佳城鬱鬱三英粲兮馬祠魏碑
臣日望之
　　　永寧别駕贈朝列大夫福建提學叅議敘菴呉
　　　　公暨配贈恭人陸氏墓誌銘
西漢循吏訇然而著者不過數人耳顧其才高下猶有
間趙廣漢不及張敞張敞不及韓延壽韓延壽不及黄
霸黄霸不及朱邑朱邑茂已然猶不及河南守呉公也
呉公者不可名名不可跡跡何以言之也史曰呉公不
舉其名是不可名也史曰治平第一不詳其跡是不可
跡也以吾量之廣漢等數子者生於本始地節之代席
孝宣之飃氣以厲其功能瑰術瑋聲貴乎蓬勃呉公者
文帝之臣也與其君同徳度其制治必尊道徳而薄刑
名必貴精誠而賤術數必求無咎不求有譽必畏有罪
不畏無福其庭不必缿筩其袖不必記籍其野不必下
神爵其道路不必有烏攫肉其生不必太傅封侯其死
不必桐鄉之俎澹節靜理道之宜民而延世者也今入
秀州晉縣洲錢之鄉有橋曰八道是為呉公葬地華表
碑碣不没於土者二尺既千餘年披蘚可辨其子孫聚
處憚遷族日蕃茂俗號之曰千年呉也系序名氏官爵
指數之齒齒然而今敘菴先生又以循吏聞先生之佐
信陽永寧兩州一時之為州佐者莫或及之故亦稱第
一也先生之言曰吾治民去其害民者已耳信陽多猾
胥為奸蠧先生彈剔之風雨除鳥鼠去而民大悦永寧
年饑先生發帑賑瘠瘠即起設法招流流即集心誠求
之而其明年大稔民又大悦先生之為道悦道也天不
能害其民而況人乎是故用漢法宜入先生司農廷尉
今以今貫平遷留守叅軍乃老當此之時長君少叅成
進士適當為令得親民於是先生盡以其道禪其子教
少叅曰毋束濕毋草菅毋長莠此三言者朱邑黄霸用
之至精而少叅得之以治新南兩城亦稱第一大都先
生為人晶中朗表矩步繩趨敦彛選交守謙握固始於
治身中於為政終於翼子皆是物也生嘉靖辛酉卒天
啓丁卯享年六十有七以少叅貴封文林郎贈朝列大
夫配陸氏内則周舉佐先生教諸子嚴過先生生後先
生四嵗卒亦如之享年亦六十有七封孺人贈恭人子
四之屏壬戌進士歴今官福建提學右叅議之翰邑庠
生永貞國學生之經邑庠生諸孫九人爾壎爾篪出之
屏爾基爾壯出之翰爾華爾埏出永貞爾圭爾埈爾埴
出之經爾壎余門士也登己卯賢書文行翔振人謂先
生子孫繩繩然度其後又必千年也先生名尚倫字覲
揚敘菴其别號也葬於保村安字圩之阡有題其表曰
明呉敘菴公之墓以使千年而後有辨於漢呉公云銘
曰毋識其名與跡於其碑之趺而於其顱土不得没蘚
不得糊後更千年史失而於墓求之乎
　　　大理寺左寺丞鼎梅劉公墓誌銘
葢予嘗讀鼎梅劉公封事作而歎曰嗟乎古今君子小
人之相治不自為力而徵助則必皆敗也漢中葉之後
以君子内治其小人不足而延外力外力一入而天下
盡化為盜賊明天啓之季以小人外攻其君子不能而
仰内力内力一出而天下盡化為婦寺盜賊之毒不得
存君子婦寺之羞亦不得存小人故此二力者難借也
昔者仗馬不揚極於中歴貞皇一月環節雲流當是之
時蒸蒸皇皇南北二龍俱興於位二龍者北有吏部尚
書高邑趙公南則左都御史吉水鄒公葢當時所歸稱
如漢云三君者然也二公之道異趨同歸趙公救時而
急事功鄒公正本則尊理學學尊教立務廣聲縁惠此
京師樹廬章鐸明誠正之宗發春秋之義鼎鏡並設筆
舌斷然小人患之度不可制乃移其懼於中閹告其魁
魏忠賢曰是等召徒集謀意在君側耳忠賢由此甚恨
清流以去鄒公為其始事鄒公既去㑹南吏部缺人廷
議復舉鄒公請賜環召不報夜半傳諭内閣如鄒某衰
老蹣跚何宜復用時首輔葉公向高爭之不得力求罷
歸於是山東道御史劉公上言陛下奈何以蹣跚棄元
標元標自由向者抗忠受杖壯已蹣跚豈關衰老陛下
誠以元標蹣跚宜益重元標且元輔以不得其請求去
陛下終不用元標是速之去也又言閣臣所司存乎票
擬中㫖頻宣焉用彼相奸人旁竊懼成鹿馬曺節王甫
事可寒心反覆凡千數百言指畫危戇忠賢聞之大怒
已而左副都御史楊公璉疏劾忠賢二十四罪舉朝大
譁忠賢益信其黨之言其黨又告忠賢以劉公居鄒公
之里而交楊公甚讙於是乃逐楊公而用他事黜劉公
時劉公遷廷尉丞數月矣㝷即逮楊公等六君下詔獄
栲死緹騎日出以求其類天下謂必及劉公劉公既治
囚服訣妻子飲酒俟時久之不得命而先皇上賓今聖
人當陽收振魁棅醜徒伏誅旌亡求廢有詔復劉公原
官然劉公已無意更出時時與長安諸貴公絶交書諸
貴公意少衰延俄十稔劉公竟死田間嗟乎觀於劉公
之道則知居天下之義其愚莫不利用鋭居天下之利
其智莫不利用錞也當劉公首奮義椎楊公從之羣賢
慕楊公之義皆學楊公其後凡楊公之徒槩多死者然
楊公實學劉公劉公顧不死及楊公首承譽命劉公從
之天下發劉公之義以及羣賢其後凡劉公之徒無不
庸者然羣賢實貴慕劉公劉公顧不起由是觀之可知
龍徳畢萬七戰亦在牖下介推十九年亦在綿上厯啓
以還七十餘年之間天下之嚴節靜理握固養冲未有
如劉公者也劉公名重誨字忠甫其别號則曰鼎梅始
祖徳才君當宋南渡自閩徙贛十一傳為贈公梅隠先
生是為公父梅隠娶於譚生公公生頴慧十八補博士
弟子三十七舉於鄉又十年丁未成進士筮令臨淮其
治決藴洒煩均畸賦甦疲逓招撫流亡三百户民用歌
之以治行第一拜監察御史鯁固敢言他所條上君徳
固守正法等疏陸敬輿不能過也持斧畿輔豪貴屏息
官終大理寺左丞生嘉靖四十年九月十二日以今崇
禎十年七月十日卒於里第獲年七十有七元配黎早
世追贈孺人繼娶封孺人黃氏八子皆才曰佺曰价曰
儉曰傖曰伶曰􁀙曰俆皆黃出曰佮妾白氏出曰价即
予丁卯所舉士也孫男良靖良竑良􁀙良翊良珝良玗
良珃良疇良晫繩繩凡九人曰佺等期以今戊寅八月
葬公南番淵之陽而曰价以予一日長又能知公輕千
里乞銘其隧予雖病不得辭銘曰章水貢水交靈起哲
天禄卯金元城漢鐵鳳咮能鳴豸角誰截虹飛義鬚霜
揚諫舌攀檻嫓忠破柱方烈北寺嘊嘊黨碑嶪嶪碩果
或存元芽其茁介推不言元亮不折世亂埋輪時清結
轍奸曰殺之亦不得殺帝曰爵之亦不得爵殆古至人
莫可濡熱養浩尚元因時而設家近鵞湖恣其澡浴猗
歟劉公豹文龍徳生氣熊熊千年墓碣
　　　封文林郎呉荆陽先生暨配王太孺人墓誌銘
家國皆貴陽而賤隂今以為陽治治國隂治治家男子
乗陽而積剛婦人比隂而窮柔皆陂論也夫孝弟公正
寧靜亷澹温恭貞栗陽之徒也凶悖鷙害佻放凌躁闇
昧苟且隂之徒也與陽同剛皆君子與隂同柔皆小人
往吾年友呉朗公給諫上封事為天子别言隂陽剛柔
君子小人甚辨而烈雖遂得禍天下著其義或咎朗公
為高論求人難盡之名不知其所習取諸庭如荆陽先
生王太君者陽昌之氣治家滿家是其家無小人安得
不厚求天下乎荆陽先生諱思䕫字欽堯以字行更字
大章其先閩龍溪人宋之時有南隠公者始徙黄巖自
宋建炎至今凡十六傳為樊陽翁樊陽生二明即先生
父也二明有特行娶彭娠七月生先生先生性資高秀
書非秦漢人不讀為文茂古名噪一時顧其意特岸然
不屑科舉曰我思尹焞實獲我心於是乃築舎委羽山
中聚徒講徳其學以洗心明倫為宗居父母喪哀毁骨
立杖而後起憐其季貧即不自治生業而為季謀甚周
季卒以振嘗有吟云盡瘁歌棠棣含愁廢蓼莪聞者悲
之以為即棠棣蓼莪之詩也先生生二子長以病不終
讀季曰執御即朗公先生教之為文不使知馬足然固
不欲其以文逢世毎曰窮達有命吾願若為好人耳朗
公以乙卯薦鄉書越七年壬戌成進士先生不色喜及
朗公司刑濟上先生從板輿至其署見其魚縣梁上厨
有虀糲突烟爐火澹渺若微雲又見其戴星出燭再跋
不得寢或又出不意發其槖中裝窣然有聲悉官文書
耳於是乃大喜曰兒大耐官職是為好人矣一日出行
㕔事見鞭鞔甚設慘然不樂久之顧謂朗公曰将毋使
劉寛笑人乎吾聞之樂記云夏楚二物收其威也夫然
是為詩書文教之器甚明故曰朴作教刑豈曰殺之耶
朗公怵惕受教終朗公之治濟以是無寃民云當是時
㭬人矯䖍亂政誅鋤徧天下顧其視羣邑令汎汎水中
鳬耳故當時為之諺曰曽執權受迍邅曽上言結大寃
卑官外官陌路相看葢謂郡邑吏無與朝論禍不得及
也乃先生獨感憤齎咨一日書巻懐二字使使持示朗
公朗公心悟㑹閹銜命視漕者道經山東時監司以降
皆負弩走百里蛾伏道周惟謹朗公受檄謬驅車入舎
俄從車中慿軾大吐委頓即日稱病還邸闔門不出上
登極先生即更馳教朗公曰促視事時清日明無用巻
懐為也葢其高明之槩如此亡何病作遂不起濟人台
人皆巷哭其後三年朗公起復召為給事中朗公既感
恩奮激極言加派之失又以今天日方晶而雺螮四塞
權貴之意上移魁棅君子日退陽反為隂乃上疏論宜
興相大臣交惡之收繫獄中凡三月天子悟其無罪釋
還田里自朗公以直諫蜚聲天下天下益用明荆陽先
生之道不與他人與諸其子故曰安軸不定視其屋梁
夫車軸持動屋梁持靜以其所持正其不持是則明者
之所取也詩曰教誨爾子式穀似之朗公之似先生其
以陽剛之言夫先生弱冠娶王太君相莊如賓太君之
治家無嘻色無遽容事其尊章與先生齊孝教子嚴過
先生毎誡朗公曰而必毋忘身所自出而必謹身毋罣
人言朗公佩此兩言終身夫是兩言者君子之言也太
君雖女子無隂柔之氣即太君不敢厭隂辭柔顧其人
豈女子哉朗公将以某年月日奉柩合葬某山之陽以
元璐舊史使為之銘銘曰其父所教之者曰巻懐其子
由之以履方其母所教之者曰謹身其子由之以守常
是父是母萬夫之望天下學此兩君子者何患其道之
不陽剛乎
　　　封文林郎福建道監察御史馬公鼎臣暨配封
　　　　孺人劉氏墓誌銘
予與馬騰仲侍御如蛟同出韓宗伯若海先生門比於
胞乳騰仲令山隂時入拜予母甚恭騰仲上奉其太公
鼎臣翁及太君劉孺人予雖隔千里心事之猶父母也
騰仲俄遭大故舉襄葬事方使使屬銘而宼禍作騰仲
伯仲俱以身殉予於此雖氣壯發而情中摧毎思報之
援筆腹痛今年冬季君光禄如(闕/)貽書曰異時吾伯仲
以必得君一言為能不死吾親君復何宜久負之乎予
發書涕下如綆縻嗟乎自騰仲伯仲之死騰仲伯仲已
不死非惟騰仲伯仲不死其在太公太君教忠翼子生
氣熾然下視世人皆将狐狢噉盡也且夫已死矣豈豔
稱曲説能呵嘘之苟自不死又豈言者之力哉然而予
不敢辭者以吾舊史志其大者以風公名成字汝器别
號駉野亦曰鼎臣其先世宋以前亡稽已在宋有光祖
者仕至柱國元有六六統制者父子相繼鎮江淮有異
政因賜居全椒之五龍山其自汴徙和縣此始也入明
兄弟二人曰九成九思者集義兵從高皇帝於和所向
有功授金碑萬户已而九成戰没九思請老家於和遂
為馬氏始祖生子雲雲生司徒諒諒舉宣徳癸丑曺鼐
榜進士歴官吏科給事中山東叅議應天府尹南京户
部侍郎當為京尹贈祖九思封父雲如其官三世皆稱
京兆司徒生永賢以成化甲午膺里選不第官止光州
牧生子正道承司徒廕未仕而卒生子一虞號日塘日
塘公生三子鼎臣公最㓜甫七嵗遽失日塘公母楊年
二十八忍死撫孤人為之歌寡鵠其後騰仲成進士上
言其情天子嘉之賜金立石其里予時頌以詩有曷留
老眼看孫子但不峩冠自丈夫之句云公於窞棘生而
枕處之有如蓼蟲故其讀書能攻苦研昏練爽以致其
材弱冠名噪一郡以餼入太學凡十數舉不售天下皆
歎公有文無命至悊皇帝御極之二年騰仲登第登天
拾芥或況之眉山父子云其又三年以騰仲奏最封文
林郎山隂縣知縣又五年以騰仲入臺遭際覃敘晉封
福建道監察御史葢自騰仲成進士予於公行事什九
見而知之矣騰仲筮仕為吾山隂令取山隂只鑑湖杯
水所食米自和輦致凡歴道里千三百里見者咸驚異
之曰嗟乎使君清至此其後乃知公教之也騰仲能飲
人不敢召予召之獨來曰敢忘雪日共立程門時乎酒
至纔五巡即起辭去予問曰是何旁午耶騰仲曰無之
間者過庭適有聞作令無多飲酒耳予悚然不敢投轄
雖騰仲至孝亦愈知公教矣公非徒教子亦教吏也當
此之時公留官廬甫數月一日忽促駕歸騰仲大驚跪
問何以公曰滫瀡累邑因指案間膾醢總總者曰此庸
非魚鮓耶騰仲叩頭出血請留一月卒不許他日為予
垂涕道之如此予又聞之和人自公以封御史歸其鄉
益務為徳喜賑貧乏嵗施槥至數百人貸之錢者多不
責償前後焚券亦至數百然其意以為為徳不務本行
譬之車室不求轂礎也故其道必先聚族聚族所以尊
祖乃立祖廟因而教養之耕者予田讀者予塾生者與
聚死者予藏和人歸義以為范文正公再見於今也當
公童時以孝友稱老而彌篤其言曰醉飽之失人何必
無吾求不干犯名義缺陷倫常則已耳嗟乎非公有道
仁人誰能為斯論乎筵㑹當前修容著飾一夫罵坐一
吏吐茵羣起詬之等於非類父母之喪斥逺苫土樂爾
妻孥飲酒食肉舉世皆是不以為誅世論之顛無若此
者吐茵罵坐雖人極憎非桀跖之行樂喪忘親雖世不
怪有豺獍之心天下之為豺獍者不辨則鳳麟却走狐
魅競起矣嗚呼可不懼哉公儀表峻偉身長八尺生嘉
靖乙丑五月七日卒崇禎甲戌十月六日配劉累封孺
人别自有傳要其秉禮敦仁尊倫行義殆由天合其始
歸楊夫人語人曰兒有令妻勿憂横事其既没鼎臣公
哭之曰值爾雛姪免廢墜撫我猶子無參差可知其槩
矣生與公同物是在正月二十有六日長公凡百日卒
先公三年為崇禎壬申十二月十有二日自鼎臣公没
之明年流賊犯和騰仲方據草土起涕泣誓其里衆佐
主者嬰城固守賊不能攻将引去忽一日颶風大作守
者皆墜城遂陷騰仲猶率二百人與賊巷戰良久力屈
罵賊死闔門自伯氏如虬而下男婦死義者十四人事
聞上嗟歎其忠詔贈騰仲太僕卿官其一子天下皆以
騰仲非守臣可無死城騰仲自以王臣隨地當死又不
欲棄其鄉名義倫常騰仲守之如握固然亦猶行公之
道也騰仲昆季以崇禎乙亥十月合葬公及孺人於其
州殷塘北山之原越四年戊寅始追而志之系以銘曰
百不已喜行義百不侈喜不蔑紀其子因之罵賊死死
者凶數而天以報吉士報之以所喜
　　　贈中憲大夫𤣥圃鄭公暨配陳恭人方恭人墓
　　　　銘
鄭鴻逵使君瑄以正學淳化鎮吾越再嵗越大治㝷以
望遷越士民數千匈匈跣奔告臺使者必為奏留我公
使君亦跣奔告臺使者毋聴士民留數千人乃日夕臥
使君輿必借一年不聴則滃然聚元璐閭而請曰鄭使
君去我輩無生理今不為我留使君天子亦何用起公
田間為元璐聞之流汗促駕往見使君曰八情如此即
漢主㓂公不能回潁川何君之固乎使君於是始以其
誠涕泣告曰嗟乎瑄其非人哉自瑄父母之没逺者四
十年近亦二十餘年異時貧無以葬既通籍踰紀蹇蹇
栖栖今幸得間又筮以明年春二月良君為我權不葬
其親與去吾士民孰戮也言已又涕泣出袖中一編示
曰辱君題墓白吾不欺耳為我謝士民元璐黙然良久
揖而出徧告國中曰事不諧矣其長上有大事而其民
欲奪之不祥也聞者皆泣乃止退而發使君所示編時
及暮篝火讀之孝哉永言乎是其為封大夫𤣥圃公之
義也向固疑使君之治必有譜今乃知其近取諸庭凡
使君之取諸𤣥圃公而式穀似之者有五其忠於其事
甚似乎其為孝子其協恭上下大夫之間甚似乎其友
于兄弟其潔清無欲甚似乎其曠逺不謀其家其肅物
甚似乎其嚴正動止禮法其膏澤周塈甚似乎其俠施
𤣥圃公之為孝子者公父某公以亷吏没於官公年十
三哀毁幾滅性母夫人病肺且痼嵗十數作每作必需
公抱持公日夜憂泣餐寢俱廢如是者二十年及後疾
亟公籲天祈代頭叩磩血流滿顴猶不止既卒慟幾絶
水漿不入口三日親知援禮文譬之乃稍進糜然竟三
年絶滋味不入内琴祥而後解嚴焉若此者其誠至專
一故可以教忠事也𤣥圃公之為友于兄弟者公敬事
其兄某兄死撫二孤如字其子公嘗讀詩喟然而作曰
以周公之為聖管蔡之為讒其詩猶曰凡今之人莫如
兄弟以吕召畢散之為友而管蔡之為兄弟其詩猶曰
雖有良朋況也永歎今丁嚶四求而鬩聲中出不已傎
乎若此者道貫於壎篪故可以教上交下交也𤣥圃公
之為曠逺不謀其家者公生平不知何物美好惟豪宕
好遊名山川所為詩文高典瀏脱多半紀遊凡鍾石九
仙麻姑石梁南田石洞西洋梅峯杖履所經雲霞為變
物情筆采相助為歡而四壁僅立二頃俱荒凡先世所
遺資財悉推予其兄之子若此者其中蕩蕩然故可以
教潔清無欲也𤣥圃公之為嚴正動止禮法者門内之
政肅於朝典臨使君兄弟盡日不矧使君兄弟苟有過
雖至細必正容責之甚者呼杖每語人曰嘻嘻者家之
賊也其為獨立之言者二曰經史吾田忠孝吾寳耳若
此者不失家節故可以教貞紀肅物也𤣥圃公之為俠
施者自其窮困為諸生舌耕筆鋤而宗婣若而人皆藉
之舉火當其義至巾榆荻粥悉推與人公之友有陳長
吉者貧而母病公捐資療之曰猶吾母耳有洪美度者
遘竒疾公操圭匕與同居處至身疾作不肯去曰吾病
易為也居恒謂使君曰天人止祥無如方便大道之旁
寧容種刺乎若此者公欲而親物故可以教施濟之道
膏澤下於民也嗚呼是則吾鴻逵使君之所為治譜者
矣詩曰以燕翼子豈不然哉公諱元勲字無功别號為
𤣥圃其先世河南固始人時有為福州路總管者遂家
於閩數傳曰奎者有隠徳生萬鍾萬鍾生演演生日休
即公父也舉於鄉仕為東粤從事有聲以嘉靖己巳生
公公年五十而卒時為萬厯戊午未及見瑄之成而其
後以瑄貴贈中憲大夫先娶陳繼娶方皆贈恭人並矜
嘉則而方恭人尤以教勤稱蕙文蚤凋簪笄共歎合葬
西郊杜塢之原銘曰孝友以物身寧澹以正情不威而
能禁淫無財而能濟人竊其道以加民則必有千年之
名是故貴乎趨而過庭
　　　光禄大官丞周桂寰公墓誌銘
周氏之著於松陵者其先則大冢宰恭肅公以銓綜著
鑑㝷甸守中憲公以保障著才進士宜春公以絃謌著
道侍御史來玉先生以剛鯁嬰患著忠而其後賢則今
㑹稽使君燦更以無欲不煩著亷愛斯為盛已天下以
為是其家則猶瑶圃也小璣蒼璧入將失容曷復有其
子孫兄弟父祖頡頏下上而為名其間者乎而光禄桂
寰公固有以名公以恭肅尋甸為之祖宜春侍御為之
昆季㑹稽使君為之孫而松陵之人軯然而名公者不
曰孝子則曰悌弟不曰慈父則曰義士曰仁人葢吾聞
其所名孝者以其自致也自致以其勇為公父光禄存
江公没公孺子泣充瞿骨立未竒也當此之時仲氏既
貴衾之襚之公曰吾事封之樹之公曰吾事曰吾長督
耳其趨孝如趨市懼或先之者苟自引賤貧致哀焉而
已故曰孝子其所名悌者以其分疚也分疚以其無我
仲氏中道殞吏繇其子使將千粟饋京師公方齎裝謁
選既哀其子乃移繇於已移裝於繇裝既盡不得謁主
爵吏而歸或嗤公愚公曰嗟乎即非孔懐天下寧當有
分榮不分悴者耶若是者是其枝連故曰悌弟其所名
慈者以其鞠哀也鞠哀以其寡欲當公鼓盆腹悲時年
四十强昆季乂方貴盛有華族欲女之女者公辭之甚
厲曰吾豈能蘆花衣吾子乎卒不娶終身夫篤儷逺芬
克己明志此其於道甚備也公特曰以愛吾子故曰慈
父其所名義者以其賤貨也賤貨以其保交有公之友
某假公貲客死公為焚券又撫遺其家甚厚又友某挾
偽取公貨數百金去卒不醻公卒不問此二友者賴公
之義以不凶終公曰鮑管何人羊郈在我故曰義士其
所名仁者以其濟衆也濟衆以其忠上邑患水宰大治
塘將助不應公奮然輸千金由是輸者麕至而塘成已
而嵗饑宰下令平糴公倒囷應之則亦遂有應者而饑
不害卜式曰有財者輸財漢武侯之以為是其以一慨
生百慷者也故曰仁人夫此五者公之梗凡然余以為
觀止不欲多聞公道大都公有志量多讀書上觀下詒
知所取予夫取則必取之其祖父與其昆季予則必予
之其子孫往者不可見余向見侍御今見㑹稽使君孤
松芳蘭其徵也夫公葬既十年燦之治㑹稽於是二年
鋒車埀發乃使余為之銘銘曰瓊之視瑤瑤何以傲孰
曰顯功則鞺而幽修弗耀乎備道五矣而安有餘道
　　　封承徳郎吏部稽勲司主事李漢翔先生洎配
　　　　許安人高安人墓誌銘
凡負濤氣宜奔騰壯發而廣陵之皋人所歸道徳於漢
翔先生者曰以其古處古處以其守内守内以其淳靜
夫淳靜者遏澆之巨砥禁喧之元符也昔者庚桑之道
貴無為不言而俗化彦方之道歸有制亦不言而俗正
淳之取化靜之取正譬則鞺之取鞳耳天下於是以為
先生之道兼二子也先生以仁義為稼穡以孝友為蠶
織以攻苦為飱寢以温厚為醯醬以謙抑為檣馬以廣
大為帷被以安澹為簪帶以慷慨為囊倉以坦施為鍼
藥有願其識有畏其知有榮其生有哀其死生嘉靖壬
戌没崇禎庚辰瑞世七十九年當其為士士儀其文三
十年去為大官丞吏隠二十年以子吏部貴聲聞天子
稱封公十九年先娶許良媛也不幸早死繼娶高先先
生没十六年備徳盡儀多士行並以吏部貴贈封俱安
人子四文學之本吏部之椿其著者也二子潛飛異遭
而天下並貴其文章名行比之軾轍即亦以先生夫婦
為允明程母葬於城南之原銘曰靜其氣以淳其邦雖
濤之怒能不降不孤有雙於戲先生夫婦之徳之龎
　　　湖廣布政司叅議備兵常鎮道諶軒商公暨配
　　　　張孺人墓誌銘
㑹稽之商在百年之内嶻巘彪耀者其先則太僕明洲
先生肅括有儀槩廷尉燕陽先生宏深而軒翥贈公景
亳先生不仕以篤學守已聞而近則冢宰等軒先生以
端亮清通為時表極諶軒公最後起而服驂於其祖若
父兄之間天下以為連甍錯組雖察目利爪莫能離其
編縷也越人曰繄商人實為四世五賢矣自諶軒公通
籍至於葢棺十餘年間譽望滿世其最挺舉莫如其為
諫官時耳先是六七年公以商城令治行高等入為兵
科給事中其時天子以王人皆輕藩國而文吏賤武臣
特著令嚴藩禮如制而抗韎韋節使之右又得下符𨽻
郡邑公以為天子宏畧然而怖其卒也乃上書千百餘
言大約欲天子以義抑恩而師干大吏得以權制將帥
天子覽奏怒㑹首輔烏程以病下直次輔長洲文公得
為天子言是其詞雖戇要有明識其意忠不可罪也持
久之天子心悟乃從文公言僅奪俸三月於是公名益
振而公亦益自奮繼上又十數書多危切大臣用事者
忌之出為按察司僉事視兵瓊州瓊海外荒服黎漢錯
居冺棼不可治往使者率因俗為治曰不治治之也公
曰吾在天子前數言禮樂教化今專節海上不使一方
闇䀜得耀光明而化椎結為冠帶還念珥筆掖闈時即
地可穴將不入乎乃為其俗明分義正紀綱漸形文章
之言玉帛之事而又割正民黎不得相出入為奸亂安
南彛商蕩而以宼聞者公亷得實悉縱之給符使返其
政純任徳禮一海歸仁焉無亡晉少叅移鎮毘潤毘潤
土華族繁多豪猾難治甚海外於是錫山民以逋官租
結聚焚劫為亂所司愕眙請無急曰急之將益甚公艴
然曰吾向亦數在天子前言兵事曰亂則斬之今小警
輒縮朒是使天子薄諫臣曰子在朕前智畧輻輳出連
十數城即如河中木耳乃驅車疾馳至錫發數十校械
其魁至立斬之餘黨悉平毘潤之人驚相謂公有將畧
也而一時之論又因此追念公始令商城其治備文武
之道使民見慈而豪右畏之如毅神威霹然者邑有巨
憝負嵎連黨數百人倚串官市為里閭大害莫敢問公
悉捕置之法公自以至清度豪右無所持之故擊治甚
力一時稱强項令必歸商公論者以為公之為諫官彊
直治氣皆由於此矣自公之為諫官風論一出而天下
皆歸道於公凡十餘年間出入中裔小剸大割天下之
論公與公自論莫不引符於其為諫官也傳曰辭之不
可以已也如是夫顧自吾觀乎公之一身相反者四公
為人樸訥和靜有如處子故人曰與商公遊覺葛天為
近而及其感至氣發爭是非殿上執獶持虎力雄萬夫
此其相反者也公行避蟻手觸童子幾與俱啼抶囚十
五以上則心痛不食而掊擊豪强拔薤破柱齒齘鬚張
威怒四達此又其相反者也公困文塲四十年垂老讀
益勵椎鐵為盡語人云吾奈功名心急何而當其淹疎
嶺海夷猶坦施琴鶴澹然貌彌華舉此又其相反者也
公孝事太夫人五十猶慕每一之官心顔俱悴卒以哭
太夫人中傷得疾以死而當其入諍嚴庭出犁梗穴乗
危觸險若不知其家有母者此又其相反者也倪子曰
此由公至誠明道因事竭才凡天下畸至之行甚通之
情皆不可語於此是故由公之道可以為大臣年不究
徳惜也庸非天哉公名周初别號諶軒舉崇禎元年進
士生萬厯丙子卒崇禎己卯享年六十有四配張贈孺
人備儀齊徳别有傳長公一嵗先公二十年卒合葬西
施山之原銘曰呌於閶闔氣達誠徹以生其業治民而
民悦控彛則彛懾千功百能由諫舌
　　　東里鄭公墓誌銘
鄭孝亷元勲以甲子魁南國始吾讀其文謂人曰是某
以上人也既三年見其人䢴水益自失乃孝亷顧以吾
一日粃先退而執箕其又一年吾官南雍孝亷乃以其
父東里公藏銘請曰惟吾父之才與志其生不售無如
世何死而不朽則在夫子吾唯唯受其狀讀而歎曰父
子之道同氣異息有若是乎公名之彦字仲雋東里其
别號云其先在宋曰文顯者登王十朋榜進士官迪功
郎為諸王宫講自宋迄元峩科達官不絶入明曰道同
者以進士授官河南道監察御史抗直有聲革除之難
與其叔徵君曰桓者死焉世稱雙忠兩公既罹慘禍其
後人遂以讀為戒數傳至嘉靖時曰天健者始讀書知
名再世生良鐸又再世生潔潭公景濓即公父也公生
而秀慧有至性潔潭公讀書不成家益廢乃棄而為客
配張從焉則遺公與其王母居時五嵗耳頭角嶷然七
嵗奉王母徒步數百里㑹母張池陽道路見者惻然憐
之潔潭公客數年家稍振乃盡室徙維揚尚無意教公
讀也其仲父某公偶攜之煮塲一時從某公丐貸者數
十人某公既盡應之而不入其契既而忘之公從旁舉
奏了了不失一某公大驚因令之從師受尚書學公既
負異資又靜專攻苦學日益進毘陵宿儒曰賈善長者
其門最多士公皆溟滓弟之為文有氣決同郡張紹川
公見而竒之遂字以女弱冠補真州弟子員郡邑每試
輒高等然不售慨憤入成均時大司成傅公博士董公
見其文每輒稱善置第一又不售甲丙之役已收復落
者再葢真數竒云公性好施方授室大㢮奩飾以周賑
窮乏至有赤貧起家至數千緡者葬其外氏祖父孫凡
三世公家五世不異食自公持家棅十餘年無間言既
而或勸之曰久聚必爭公歎曰理或然乎乃始謀析箸
出其裝褁文簿井井繩繩以授諸季不私絲黍羨三千
金一門之人以公治家久甚勩請得為公夀公毅然辭
之凡公之義正不苟財利類如此公雖儒者然有志量
能決事士大夫之負世望與公交者所商多天下大計
公抵掌洞然聞者駭服鹺使者下車問諸商疾苦凡諸
商所條上即出公指授主者無不熹心立見施行者而
一時里中大姓方程汪呉諸氏有大爭必以咨公公為
摩理切勢授之成謀人奉之如循畔然其不然動往得
咎故里中以為神明里豪某氏者為鹺巨猾睨公經生
竒貨輒鉤牽起大釁危中公人皆為公心悸公談笑應
之豪反得大創以去晩嵗講研天文旁究山川形勢著
漕運海運圖説鋟行於世周覈至當有識多稱之者嗟
乎自國家急兵食以來凡十數年薦紳朝士以為其鵠
也銛智矢而謀之然試詰以綱領何在則植睹泚口而
不能應豈其肉藿異量與何公之洞也銘曰智謀國老
塲屋義及物蚤窀穸嗚呼命也夫
　　　韋若予處士墓誌銘
君名宷字若予浙西武康人居上陌矯志刻行期為聖
賢其學以靜誠為宗四方聞其名從遊日衆隨世為科
舉之文世宗其文如其人既乃自咎曰夫學道而應科
舉譬之避人而入市也昔者尹焞恥之吾亦恥之於是
乃絶意聞達家貧四壁立不肯干人邑令有遺謝不受
嘗遊豫章逆旅困頓故人吏其土者修臨卭之分甚恭
君與書絶交云即客無狀以猪肝累安邑此惡賓辱令
吾不忍為拂衣竟去其狷峻類如此豫章余公應桂者
孤岸少許可獨心貴君號曰畏友㑹有詔公卿以下各
舉賢良一人余公大喜曰無若韋生即草疏將上使使
物色君顧已死余公惋恨旁皇更求代者良久不可得
喟然歎曰嗟乎天下士豈易雙哉君以崇禎八年五月
卒於里葬武康之丹山銘曰是百世士稍予品官更歴
一紀道行於民頑懦俱起惜也僅爾
　
　
　
　
　
　
　倪文貞集巻十
欽定四庫全書
　倪文貞集巻十一
　　　　　　　　　　　　明　倪元璐　撰
　　行狀
　　　贈太子少保都察院右副都御史浮丘左公行
　　　　狀
當天啓之世之稱楊左猶漢曰李杜也楊公左公相倚
為義亦若鶼蛩駏虚然矣光皇帝彌留選侍李希封后
不得及帝升遐哲皇帝即位既六日而選侍猶嵎負乾
清乾清者上及后所居宫選侍以上幼冲欲矯遺命正
位垂簾母天下廷臣皆憂之於是楊公為給事中左公
為御史相與謀曰苟以驪姬良娣而攬雉瞾之權禍豈
止於歸胙寳鞍人彘房州已乎於是左公先上疏力請
移宫大畧云内庭有乾清猶外庭有皇極惟皇上御天
皇后配天乃得居之今大行皇帝賓天選侍非毋儼居
正宫而殿下乃居慈慶不得致哀几筵顛倒乖舛不可
之大者也疏上楊公繼之遂有㫖移選侍仁夀宫而上
還乾清中外始大安當此之時以前光皇帝登極詔收
召天下名碩充庭盈位銓總佐則趙公南星李公騰芳
陳公于庭總憲相繼則鄒公元標孫公瑋高公攀龍總
垣則魏公大中總道正協則袁公化中周公宗建考功
則鄒公維璉程公國祥並矯志澄清誓言必濟小人挾
異議者大懼乃日環謁者監之庭而請焉是時魏璫忠
賢怙寵用事而御史崔呈秀憾高公攀龍給事中郭鞏
憾周公宗建内閣魏廣微憾魏公大中羣憾倚連摩厲
須割其時楊公左公並為御史中丞兩公又相與謀今
京貫連串指鹿日甚天下事不可言於是楊公先上疏
列忠賢二十四罪左公繼之草三十二斬疏未上而謀
泄小人乃竊為忠賢謀矯㫖斥楊公左公並為編氓既
以逐二公為端於是譴正人無虚日其既盡小人又為
忠賢謀置獄如宋同文别立私人為緹帥長四出捕騎
首逮楊公左公及魏公大中等時左公居桐詔使至公
如遇其素期者容詞閒緩而桐民哭且譟又數百人宻
齎糧欲從公伏闕公果辭之不得至欲自引乃返其時
道路為沸聞楊公之出應山也亦然小人乃益忌且懼
又為忠賢謀必急殺兩公左公至詔獄坐妄議移宫為
首辜吏又詰何以受遼撫及屯吏金公愕不得對既而
笑曰誠然獄上飛贓二萬厲刑比追勅五日一具奏既
栲掠垂盡乃書絶命詞著茗器中示其弟孝亷光先及
子國柱等曰辱極汚極痛極死矣死矣如二親何卒之
日長虹亘天里中星隕如斗光煜煜然公既死而外大
吏承㫖徵贓愈厲公家貧盡籍田廬二十不得一併及
昆季宗戚於是太夫人與其伯兄相繼死弟孝亷不敢
赴春官危者數矣封大夫且死而蘇卒病痿得禍之酷
古未有也而其時楊公同日暴屍廣衢吏籍其家不遺
一椽太夫人七十餘至寄居城櫓其明年今天子御籙
殛璫及其黨誅竄有差詔褒遺忠贈左公都察院右副
都御史再贈太子少保官其一子予祠謚恩數與楊公
等云史元璐曰璫亂戮士至漢建寕明天啓而極然自
其所執之言以量其智愚魏忠賢者亦安得比於曹節
王甫乎節甫之誣君子曰是將為叛以叛為名掩而殺
之其正也今之為詞則以三案三案者注誠震器雪痛
鼎湖即如此何宜可罪夫家駭而索賊親死而咎醫者
其情也今曰賊不可索醫不當咎是為有罪猶曰是常
嚴治其家而孝於其家為可殺也凡此皆小人之誤忠
賢小人固亦須讀書也且夫小人既以異議取詘其勢
不得不報君子然而昔者君子之待小人逺之而已而
今之小人所謂報東門之役者至於掩捕孥戮不已毒
乎故為三案之異議者自其持之何必無銖黍之義一
倚璫而反失是故今之君子為易辨也若夫篤學貞志
正骨孤情霜清電明霆決飈烈即漢膺宻未有能如楊
公左公者矣三案之立議始於挺擊中於紅丸終於移
宫此以楊公左公為後勁三案之承禍始於移宫而挺
擊紅丸以類而求之此又以楊公左公為權輿流覽三
朝上下五十年之間而不叩樞鍵於楊公左公又烏可
謂之能知世務者哉楊公别有傳左公名光斗以生之
辰月宿斗故以名字拱之别號浮丘又曰滄嶼生時赤
光滿屋九嵗能屬文作粥賦十四作瑞麥賦公父碧衢
先生嘗語人曰吾祖難當公以佐唐命封王爵世祀於
涇長二公自國初由涇徙桐活桐人無算而近則吾大
父及吾父並多隠徳宜有顯者其在是兒乎年二十六
庚子舉於鄉又八年丁未成進士兩舉皆第十一人天
下甚誦其文授官中書舎人久之擢監察御史入臺蹇
諤有聲㝷奉命視屯公以北人不知水利畏言屯田勝
國初倚漕東南至以御酒龍衣求米張士誠今不改謀
後將無食乃力請屯田又請倣漢力田科以屯入多寡
為殿最使人自為屯又請置屯學設博士弟子員因屯
糧制餼詔俱報可於是屯功大興其年入穀數千鍾季
年倍之鄒公元標道見之歎曰夫治天下豈不以才哉
人苟有才天氣地力皆可得而變也往三十年都人之
視藁秸猶扶桑也而今畝棲若此嗟乎當是時神皇帝
不豫璫劉朝等矯東宫㫖索世廟戚畹絶庄公封還不
啟曰尺地皆殿下有今日御史受命巡田安敢以田私
進奉乎璫大恨去已又糾巨璫陳登奪子粒為屯蟊當
按一時咋舌曰真御史真御史云亡何改督學政奨才
絶蹊倣古弓箭社遺意教士習射士皆能挽强於是以
爭移宫聲大著遷大理寺丞尋晉少卿又晉左僉都御
史履虎得咥以及於難云公有深識是其力所由生也
嘗言元祐去亂法不去亂人此為大錯又言李伯紀爭
事不知爭人事失易救人失難回又言近見宫府鉤連
魍魎晝現以宵小託婦寺以婦寺起戈矛凝隂感召大
亂日生原其本來皆由穢濁故徵人以品徵品以清凡
此數言悉徵學問知其擊奸琅琅非由氣激者矣生某
年月日卒某年月日先後娶某某子姓男女具詳家乗
云
　　　巡撫雲南都察院右僉都御史昭自錢公行狀
公諱士晉字康侯别號昭自系出武肅元至正間嘉興
侯國馮者自臨安郡徙居武塘數傳至栢峯公而盛栢
峯公名貞生子吾仁吾仁生忠所公繼科是為公父二
子長東閣大學士塞菴先生士升次即公也公年十七
補博士弟子員二十四領鄉薦三十七成進士筮授刑
部福建司主事出讞三輔轉本部廣西司員外郎擢守
大名遷督餉副使晉河南右布政中璫禍歸今天子登
極起山東右布政視漕五年拜大中丞鎮撫雲南其明
年以勞卒於官當夫顯皇末年穆清高秘天下之慮皆
注宫庭一妄男子曰張差者横梃歘入直犯承華掊格
司門聲勢洶厲既衆漸集乃始就擒禁帥以聞傾朝駭
震忠計之士詰所由來而彼憸情獨憂投鼠薄乎云爾
詭曰風癲曲彌漆炭以遮豫讓澹形圖匕而脱燕丹公
在西曹正言嶽嶽豈有鶴禁不如桞樊棓梃得加椎鐵
將出時屬同部郎王公之寀就獄推讞公力贊爰書遂
章法斷於是給諫何公士晉上疏聲誅國畹摘抉之論
指畫畢形意以寳鞍發機烈於歸胙羽翼為力不敵胡
巫給諫故常薦公醜徒疑有指授手剡目懾鏑鏃紛如
逼脇司勲幾中危法㑹有大臣持救僅脱於羅其後五
年三朝易代兇閹擅國薈蔚朝隮遂乃大治黨人星犁
三案楊左六義北寺孔哀别命同文以囊厨俊趙公南
星及公數彦南冠即訊周内承辜先是公守大名居隣
璫里時則人賦美新户陳畏壘獨公嚴岸恥與為縁其
郡翰林魏廣微蜂目已露公與之素稀款誠及拜白麻
彌存澹逺二憾既甚龍亢不回緹帥田爾耕者魏豎之
雄倀弁獪陳雲漢者爾耕之梟畜也承徵庭燎列署津
門怙勢雄行鴟張虎挒當公陳臬縛致其人責以狐憑
抶之威杖爾耕大怒矯㫖收公鈐將以下數十人拘繫
詔獄上連京貫並繩合箝極彼山稜誰不􁍄者聖人當
秉鋤兇顯忠四召英登始還魂魄易曰碩果不食斯之
謂矣元璐觀夫盡性則道建立我而物從故恕物甚盛
德也然不可以之權父仇抑已甚謙衷也然不可以之
承津貴是知察深所以致忠孝之情矯舉所以章亷恥
之道萬厯之季率持渾厚之言天啓之初盛循通達之
論厚則厚矣墨子因而無父通又通焉謁者由此多兒
明道之功資斯亢骨制俗之法利彼嚴顔填決迴飃非
力不舉詎有對君父不愧其制行復有遺慚臨生死無
撓其遇物猶形纎畏片言之義足焚百氏之書一日之
名可懾千年之豎雖復撟手踡足閟息緘聲漢濱柴桑
與同潛蠖介山汨水終遂灰沈而志義鋒華已全能事
況於出搴豐績動致峩稱攬節者材松資剛以用石日
嘘英焰以扇功鑪四奮長鞅而播才轂者乎凡公之才
四言可盡曰安曰決曰慮曰幾安以制棼決以拯棘慮
以審宜幾以應變制棼之術莫著於其守大名趙魏之
地貴尚拳勇遂有不逞之朋三物詛斯號曰捶手鶉牽
螘結藪逃集亡公以神熛疾霆察捕飃忽簡六郡之良
家募三河之年少吏胥伍伯盡能挽强酒角兒嬉俱循
控縱帝畿而南屹為嚴障當此之時賦斂日増公外㢮
叢役内料帑存入解薪糈出裒鈞矢集金四萬抵民徵
一年又以州邑厫積紅朽無禆制使出入回易變陳為
新偵時貴賤以權金粟由是蠧清民飽饁軍無詘公之
貽也拯棘之謀莫良於其制餉公既受命建節津門時
饋餉梗塞輸輓驛騒公以陸運力移費繁於是覈韎韋
之萬旅彚時日為三運春暮起洋涉冬已濟所省車牛
不可計算凡三年轉餉三百四十萬有竒道通子午之
谷師無庚癸之呼又復新建囤厫資為永計量其餘財
創置書院以處屯生芟柞絃歌聲呼相答兵農禮樂於
斯為盛焉審宜之智莫炳於其理漕漕有二殃從以四
死二殃者治粟不兼治水則水殃粟治河不兼治盜則
盜殃河四死者司兑之吏便金抵粟則金生而粟死久
之金亦死領運之卒便粟貿金則卒生而官死久之卒
亦死自公受事寄家舴艋頭如蓬葆手口卒瘏防漂設
衛兩治治殃杜抵戢偷二禁禁死又以五郡白糧例資
民解而介於强伍凌禁千端後夫取凶坐貽家蕩因持
平量制以嚴條使漕白相銜同羣齊濟由是公私諸解
并力咸心自春二月至於夏五萬艘灕然如兎如馬達
於潞河百年以來此為稀遘至陜入絳天子恃之應變
之畧莫神於其撫滇六詔天末彛狡懐諼岑儂雞爭隂
資普臂其謂中國畏動憚兵隂陽之情實由無懼公曰
是猶驕猿岸睨緩繳不一大創戎索安施乃檄諸師乗
所未備縱兵掩擊斬獲甚多陶孽搆交啟疆稱亂公以
勁卒搗其中堅立擒首謀縛置麾下度既心屈釋之使
歸於是諸𦍑蕩魂戒勿敢犯以為軒后之符尊此環脱
武侯之算妙於縱擒矣公又謂崇墉列垣譬獸角尾置
郵傳命等人血脈是興版築爰闢荆榛六城巋然十驛
渙渙夫投檻循縚則猱鷹無自命之力乗嵎決堰則虎
鯨有立幽之神凡彼南人俱欽四畧若其詳折又有六
功興鑄利一也除水患二也積倉穀三也廣壁帳四也
爭貢金五也築夷館六也行斯六者計數存焉以錢制
貝以鏹權錢以水制農以兵權水以壁壘為守氣以積
貯為戰權以痛哭為勝心以懐柔為法禁神明所㑹秘
邃之歸纔及一年遂興百廢斯為神敏韋葛所難者也
嗟乎蓼菜成行明非治軍之器履屐失任則為無制之
才治世之資道兼拘縱苞誠統逺推公渺雙原彼孤情
嚴節靜理虹精霜氣滌濯雲雷則有然者乎公豐頤英
盼人望如神與物無欺張喉肝見䘏隣敦族鄉黨歸仁
及其死也巷人皆哭生萬厯丁丑八月二十一日殁崇
禎乙亥十一月二十日享年五十有九捐館之夕星隕
中庭前此食時悲聞旗庫芒角櫪馬月􁋞雷轟死亦尋
常古今多異何哉詳公家乗盛極一時伯氏羮梅業凌
崇璟將相之道視彼二難二子旃棻文孫黙黯摛星掞
日屈賈推顔幼節之秀篤於機雲伯起之風蒸為徳祖
紹庭繩武於是可知貽燕之言亦不謬也公既器綜文
武跡遍中邊道亦多方功非一槩史巫紛若不足為辭
孝子永言璀燦綿繹元璐以為尺牙明象片羽徵苞識
公徽蹤皆其大者春秋所貴不在繁稱延陵之題亦惟
十字世有鴻匠吾其素臣耶
　　　通政大夫山西左布政使肖巖鄒公行狀
元璐葢觀才徳之相賊亦若水火也作物之氣裂器以
求稜挹己之心刓隅而保質是故平世之所龍光危時
以為高閣其道之必有專尸天下所不能孤恃也若夫
靜恒無咎動必有功達既不離潛亦難拔惟古龍徳之
大人能之近世則我肖巖鄒公矣公諱學柱字國材肖
巖其别號云其先得氏由鄒人是為聖人之後晉國子
祭酒湛唐江隂刺史思道宋進士霖廣濟將軍戩及忠
公浩其最著者也戩之曽孫曰植者宋紹興中自毘陵
徙居㑹稽因家餘姚數傳至懋二翁當宋亂隠居修内
景之學腹有凝丹稱堅固子猶及見高皇帝鼎興殆将
百嵗矣凡更八世為石泉先生以公貴贈山西左布政
使生龍巖公即公父也公生而頴異讀書常兼數人龍
巖公竒愛之束髪就試輒高等吾虞陳梅軒先生一見
即字以孫女今所稱陳夫人者是也先生謂人曰是兒
文武材其為人壻則逸少忠武之間乎隆慶丁邜舉浙
江鄉試第八人明年戊辰成進士授平陵令平陵豸貏
難治公年少其嚴斷則老吏不如邑大豪湯梅等横行
一鄉悉捕得按誅之然其馭民以寛又明曉大計以為
興利不如革害邑故離官民為兩田官田之賦倍民田
民無欲得之者貧者急斥田則偽為民田官責租其宗
貧人不敢辭無田有賦其始苟塗一時後乃為永累公
下令置其里中民之少贍有心計者為大小區長丈量
民田即畝虚實小區長以報大區長大區長覆之以報
令令乃褁糧持襆戴星從之循量阡塍若數計然又邑
有湖曰長蕩者夙為勢家侵擅公盡剔歸官得田數萬
悉承租於是官租常贏田無别識田無别識則官民一
官民一則賦定賦定則民不急售田不急售田則無詭
遁無詭遁則不苟塗延累百年之患蕩然俱除平陵之
人徳之曰鄒父生我顧其勢家多不悦隂使人伺察公
過不得則為謗書卒亦不能害名日益起天子聞之召
為禮部主事國家故事年未三十不得為臺諫方時承
平天子則猶斤斤循恒貫云當是時顯皇帝初御極典
禮繁重公通明包舉已遷祠曹郎㑹江陵相柄政其所
厚御醫徐偉者丐名爵非分江陵相目攝公公齗齗不
可江陵相大憾恨公久司三禮有美聲當處華要江陵
相悍然麾之出為歸徳太守天下志士為公惋歎今夫
漢之博陸非聞道之佐而唐相李逢吉則今之三尺童
子所羣譏也然博陸取郎璽不可得反加郎秩二等司
儀李翺面斥逢吉過失亦不承罪以今天下雖甚乏休
几博陸不可望庸渠李逢吉亦俊物乎然自公處之適
如也公守歸徳決藴洒煩善政挺紀時大盜朱應科剽
掠雄行官民不敢問公至設法擒獲磔之都市人言歸
德守文吏辦賊如此已擢江西憲副備兵寧州廨有物
為厲公操文驅之立絶改視學江右江右之文與其人
於是翔起其後林然多鉅公名卿晉東廣叅政丁龍巖
公憂三年起補河南遷湖廣右布政又遷河南左布政
屬嵗大祲中丞集諸大吏策救公曰予糜便中丞曰不
如予米公曰予糜民日得食予米民再日不得食中丞
曰不然夫予米則上不勞費民旦集日中而散耳公曰
米以薪為功使民自為功則得半米我為之薪則得全
糜故曰予糜便中丞曰夫糜哺而盡矣民受米稍留贏
可支再日公曰唯唯否否夫米可再日宿者吏之計非
民之計也懼有中飽終餓吾民中丞曰苟厲為禁而求
之何中飽之為於是公不能爭中丞竟下令人給米如
干而吏果中漁民飢益甚道殣相望朝廷聞之尤河南
大吏救荒無策時山東淮揚俱大饑天子不遣使獨使
使持節勞問河南中丞心恚公又申前議不移臺使者
聞而韙之檄所司作糜如公議於是飢者悉起中丞益
慚恨公其後數月幕僚李廷槐等解金錢至都盜摩取
鎔事發中丞因是摭公以失職聞朝論知非公罪顧重
違中丞乃平徙公山東豫魯等大藩猶若弗徙然其時
公論明於上如此公至山東以鑛使横甚具奏欲因兩
臺上之弗果遭丁太夫人喪三年起補山西先是豫中
丞修郄不已值嵗事又隂中公司勲司勲論公不及至
是調補云方此之時税璫四出三楚則有高淮豫章則
有潘相齊魯則有陳増三晉則有孫朝初而晉使者虎
挒尤厲白望鬼倀布滿鄉郭又自置關𣙜貨商旅為之
不行甚則奴畜有司小不稱則拘持摧辱之大吏與爭
即飛章告不法士氣既激矛尋不已公曰不可譬之狐
鼠激則變生若夫鷹人制鷹狙公弄狙以我縧鞲因其
朝暮亦何患之有乃時為好語歡顔即有甚撓則正色
鬚立璫無以測公卒不敢動傳曰士之甚勇之甚惟公
有之而忮者又摭公他事嵗計復稱不及當調簡考功
法凡不及平徙至三即終廢主者憐公才反故鐫公一
秩以亷訪使守上湖南㑹楚悍宗棓殺趙中丞可懐醜
徒縱横匕首晝出一城皇駴公特鎮之以靜全楚賴之
又為令禁主名引盜者不聴理所全活無算尋加右布
政使守湖南如故公之再為湖南也簡軍實飭防禦解
嘯聚釐侵冒公以其官曰守是則其守也而巡使者曰
是則其巡也怒公侵官搆之直指直指固惑之㑹公又
以爭馬政與直指忤直指遂奏公云云有詔罷公官自
公成進士至是凡四十年年已六十矣既得放歸􁀙然
獨喜益多讀書内治性命而外以禮正俗課其八子悉
能文章出所畜俸金搆祠置冢上旌先徳下紆族哀方
正和厚為其鄉祭酒人瑞者二十九年一日以微疾逝
嗚呼公性孝友居喪哀毁骨立所受石泉公以來遺産
悉推予其兄肖龍公莊其嬪陳夫人白孺人如友陳夫
人有女士稱白孺人之拊諸子人為咏鳲鳩公之化也
所之飲冰没之日家無餘財而多行義有名卿子為其
下僚者死則經紀其喪賙賻過當振其宗親枵者與食
暴者與葬漂者與聚當陳恭介之為吏部也廷議屬公
建牙保定恭介以㜕故引嫌不可公聞而更徳之恭介
既没貧不能斂公為之具槥如禮當時比恭介徐勉方
公陸贄不誣也大都公體正而不厲物骨强立而不巉
崿為容勞不鳴功清不嫉俗章施矯舉還其悶然威電
清霜悉為元氣夫是固天下才徳之大聚全歸矣自公
以岳牧之貴蚤榮後凋百年以還抑所稀覯然而人猶
有憾焉北山大夫豈不在位而從外事其詩曰旅力方
剛經營四方以為不得入叅風議無救周衰召公豈不
壽考及其致政周公曰耉造徳不降我則鳴鳥不聞以
為老成在野則其勢不盛由此而觀假天欲正用公則
必使其先四十載蚤據鈞衡後三十年無謌薖軸如此
則可以大治天下而夀一世今僅焉耳豈不惜哉元璐
自成童受知於陳恭介恭介亟稱之公公見元璐文即
慨然許字以女憶元璐舞象時公當之晉先大夫拏舟
挈元璐送之江滸酒間公教元璐以文章行誼者凡百
十餘言元璐終身誦之後又二年公女未結褵蚤亡元
璐由此披猖失比十年之後變起帷㡩於是中傷有踰
怛慟悲夫公卒崇禎乙亥某月日距生嘉靖丁未某月
日享年八十有九國家令甲文臣二品以上年九十所
司以聞遣官存問更及數旬應循斯典又一惜也娶贈
夫人陳氏先公卒四十年别娶孺人白氏子女婚姻具
詳家乗光緒昆季將奉公柩合陳夫人歸窆陳山之㠗
命元璐狀之以求銘鉅公元璐援其舊聞叅互家乗暴
諸羣睹無敢夸稱章幽澤枯實惟鴻匠夫李漢玉潤能
序昌黎中郎蘭心樂碑有道此非阿好彼曰無慚要於
誠然義一而已
　　　光禄寺寺丞先兄三蘭府君行狀
嗟乎池草通魂人琴發慟豈徒其孔懐之為乎夫五倫
之道必有所互取之故子賤取友乃云兄事王季恭兄
而云則友此言人與者貴其氣親而天連之期於道合
也今天下皆以吾兄光禄之於元璐為有朋孚維元璐
亦自謂吾兄弟真相知知之故能言之鮑管惠莊曰知
我而已昔吾倪氏自宋南渡由青州徙越家於虞之賀
溪㝷徙横山其在宋名鉅輩出文節父子其著者也入
明傳代六七無顯者至曽祖抑菴公始由鄉薦令南城
而王父封文林南望公至行篤學不仕至先君中議公
始登甲科亢節致功鞺於天下然官不過太守而季父
封侍御晉源公徳甚卲亦不仕至光禄始為御史持斧
握衡然又不久中蹶至死纔得六品官而元璐一再侍
從亦遂廢故人謂倪氏仕宦有如蝸游然以予觀於光
禄十數年間服官致身所用磥砢俊偉為世所稱説者
雖不極崇膴其以紹我前人之休亦其恢宏卓爾者矣
葢當熹宗之末年逆璫魏忠賢擅政既盡鋤天下異議
者又欲富已過於天子乃使人四求天下富人私過奏
之掠其資財於是告宻蠭起歙州奸人吳榮者人奴也
告其主富人吳養春以布衣擅黃山利數十年及諸不
法狀即有詔捕養春而使工部主事吕下問乗傳至歙
籍其家當是時光禄由祁門令以能移歙而下問怙威
暴横掠吳氏贓盡一郡掩捕四出光禄抗首為下問言
詔籍養春耳一郡何罪乎下問不聴衆積怨憤一夕萬
餘人鼔譟斧部使門入下問驚遽踰垣走衆求下問不
得乃大擾亂光禄聞變即單騎詣部使門衆見光禄至
皆羅拜號曰公子我而使者薙刈之今必求殺使者乃
歸死公耳光禄曰今殺使者天子必殺令是而殺令也
衆悟乃散而下問夜奔二百里至績溪投空廨中蹲伏
樑上者累日既定光禄乃往勞下問下問出挾刃哮曰
吾今與令俱死耳光禄笑曰何庸爾耶已定矣下問既
無所洩怒乃上疏歸獄光禄忠賢怒欲逮光禄緹校已
戒而其時詔使逮周吏部於吳吳人顔佩韋等憤譟格
殺詔使事聞忠賢心懼遂停緹校而光禄事得解時坐
養春贓百萬徵栲踰年未及十萬已竭忠賢疑所司奸
利又使大理寺正許志吉者馳歙州督贓甚急志吉故
新都人而尤無賴自躪其鄉甚於吕又以已銜憲欲𨽻
光禄光禄艴然曰以官則子客也以地則子民耳何𨽻
之為竟不為禮即入見故益偃蹇凡使者令下縣縣多
持禁之而其時天下郡國盡生祀忠賢志吉乃以諷光
禄曰為令策救惟此耳光禄持不可志吉大怒罵曰是
何蟲蟻而欲觸隆車乎即草疏欲劾光禄未即發㑹先
帝上賓今天子御極懸鏡攬阿於是忠賢及其黨皆伏
誅而光禄以治行高等入為臺御史光禄入臺首訟黄
山之獄劾下問志吉上斥下問為民而使使即訊志吉
光禄以天子方嚮言者言事日益鋭凡居三月所上言
請召用廢籍諸賢劉公宗周惠公世揚于公玉立方公
震孺畢公懋良范公景文蔡公思充劉公廷諌耿公如
杞等又論劾顧秉謙霍維華李魯生門洞開等又發吏
部奸弊劾主爵某某又請慎名器無聴雜流得入貲為
藩輔郡判凡十數奏天子皆用其言頃之奉命出按江
西江西之俗其君子矜理學小人勤嗇力於農桑光禄
因其俗而正之與其君子俎豆明道而約奢激惰以教
小人顧以今天下多事豫章四達文脆而海鯨方驕兵
禍必及乃檄諸路衣袽為㓂備計居亡何而㓂至江西
自桃林瑪瑙竊發而後不承㓂患者幾百年至是粤賊
鍾凌秀等由閩武平突入贛界旋由贛入吉州圍永豐
甚急逺近大震時撫軍移疾去代者未即至光禄以惠
文冠攝理兵事募丁健飭將吏集資糧謹偵諜清野積
繕城濠以五千人扼賊心背又結鄉兵五千分防鄱湖
九江之間遏其北流賊進不敢攻城退無所掠於是始
困光禄又以兵單上疏請勅粤閩黔三省㑹兵合𠞰而
先此我兵已破賊於黃牛崗既又敗之木湖及三省兵
合遂大破賊斬獲無算渠凌秀等宵遁去自夏四月至
秋八月凡五月而賊平捷聞天子嘉之又以増城南昌
功成賚白金三十兩當是時光禄又以將畧聞而朝論
特以光禄儒者有文章名頃之奉命仍以御史督學吳
㑹光禄之自為文清微典凝守脈鋒見其察士則尊繩
簡貴理道而特不欲没其才以為拘畏則氣衰以此剔
滌凡三年呉才盡出甲於天下吳之君子以為三百年
來學使未有如光禄者也而復社之論作社盛治才而
其人矜名氣人求入社不得者皆忌之㑹諸生陸文聲
有所欲中又希執政㫖詭陳風俗云敝皆由士士必以
社亂天下天子方急正士下其章使學使者批根治之
光禄上言社矜才有之亂無跡天子曰士如處女子即
矜詭以何為才光禄曰今士下帷結業相尚為文章亦
處女子之道也豈可以其刺紋有稱譽比諸倚門且文
章者士之靈心即國元氣厲治士必絀才使天下相戒
不敢為高文非世之福不可執政曰御史庇士甚殆有
牽撓不稱職乃鐫二官降光禄寺録事光禄雖貶官心
痛時事上疏規切執政語甚激又云今閣臣分曹擬㫖
無主名有所逃責請令各疏名使明主得因事考其能
否奏上執政大怒擬㫖切責然天子覽奏心是光禄言
更令易擬凡三上不得天子意天子竟自降詔俞之著
其言為令閣擬疏名自此始執政由此怒光禄以天子
意方嚮之未有以中也亡何執政罷乃稍遷行人司副
尋奉命治益邸喪事事竣歸里既以稔勞又聞㓂難禍
及福藩痛忿齒齘忽病噎寢疾五月而没没前十日而
光禄丞之命下今故稱為光禄云此其居官大較然也
元璐曰光禄長元璐九嵗少同學五六年日一賦宛鳩
其後同登第邸中連牀夜論呢呢至燭垂跋童僕鼾齁
四徹語不得休大約相謂吾兄弟今日如趨塗辦程宜
權騁宿即所用報天子者上之致身立朝比隆崇璟琦
弼次之則噩然言出氣飛使世貴其道最下則循事見
能所至一再稱惠人亷吏耳出此三端不可為人異時
枕被相對寧能裂裙障面乎憶為此語垂二十年而不
意三言者遂為光禄審傳象照夫人度量相越葢甚逺
也以元璐視光禄雖後死走肉耳是故元璐毎哭光禄
必汗下豈非悲慚並來神之自告耶光禄為人外爽中
凝骨强體厚其事父晉源公甚孝母王太孺人蚤没時
光禄方八嵗至今遇伏臘嵗享輒悲慟不自勝而後母
俞太孺人至慈光禄事之積誠起敬􁉅瀡逾篤友其伯
季推肥讓甘身殁之後而伯季乃倍飽其子故人皆謂
光禄之能其官也其有本也光禄偉儀幹脩軀廓目廣
顙旋頷口幾容拳耳不及肩者三寸法宜壽然而火色
師曠相王子晉岑文本相馬周並云火色騰上必速不
壽固非誣也光禄病革執元璐手曰吾相不宜死今乃
死嗚呼吾負君親悲哉光禄諱元珙字賦汝别號三蘭
先中議之所命也曰虞二山蘭芎蘭阜與子而三期子
嶽立芳紉耳昔先中議愛光禄過元璐而當先中議令
安成有惠政其後以救劉忠愍及爭復古書院不毁忤
江陵貶徙安成人以為忠祀之至今及光禄按部至安
成以一少牢謁先中議祠下時冠葢雲㑹童叟聚觀者
填咽衢巷人以為美談云光禄以萬厯戊午舉於鄉天
啓壬戌成進士生甲申十月七日卒己邜三月二十九
日猶子㑹吉等卜葬有日請銘禮也元璐以為大人君
子必謹修辭故特言其衆著者使夫見即不疑援筆易
下耳漂説誣親敢乎哉
　
　
　倪文貞集巻十一
欽定四庫全書
　倪文貞集巻十二
　　　　　　　　　　　　明　倪元璐　撰
　　誌狀
　　　誥封韓母謝太淑人鍾太淑人合祔墓誌銘
蓋今世躬被道徳而名聞天下者無若吾師若海先生
今天子注期鼎耳旁求且及而先生顧以連執太夫人
喪久滯草土先生之所自致孝禮殫矣而天子懐甘盤
之徳先後予葬祭有加人子榮之方先生之發使請恩
於朝也顧授書元璐曰惟吾嫡母謝太淑人葬且二年
然猶虚墓碣今又將以某月日葬吾生母鍾太淑人既
均聖善又皆祔之先宗伯之左右必子為之合誌其幽
以其義類比於史之同傳是可為也璐於是惕然承命
蓋謝太淑人者生有至性年十六歸海羅公逮事其舅
博士公甚謹時姑黄早世太淑人悲思憾恨毎嵗時致
祭躬親錡釡對之輒嗚咽不自勝亡何博士公殁海羅
公方充瞿以為孝太淑人則起持家棅井井繩繩也海
羅公治家修整即燕居言笑稀絶太淑人處之如嚴賓
然故人謂韓氏家法冀缺何曾復見矣當是時食貧良
苦太淑人殊夷猶益自操作黽勉有無即緩急無苦乏
絶者與人和而有禮宗婣盡稱之凡生數子皆殤今吾
師若海先生及其仲日敬季日欽蓋俱側室鍾太淑人
出也鍾太淑人父鍾翁以名家子貲雄一邑多治别墅
山莽間㑹宼發穴焉而賊黨中有故為翁治田傭者郡
守某外慕搏擊而中多欲遂以是文致翁已又使其傾
家營一寺自贖成矣詭言不良悉圮之使更造告殫不
聴曰若無子女乎是亦貲也翁窘甚涕泣謂太淑人曰
事急矣冀子為周伯仁母以振家門於是乃相攸於韓
惟太淑人自以為屈節甚怨雖自既貴以至垂老每言
之悽恫良久云然太淑人性特婉令嫺禮法歸韓嚴奉
海羅公而事謝太淑人謹曲無忤謝太淑人以是親愛
之撫先生伯仲無殊已出有其已出四女愛之不能及
也鍾太淑人之為母其教比父既以中無顧嫌益得專
力為畫荻丸熊之事於是先生以丁未高第中宏詞科
讀秘書金門使使並迎三尊人者時二老難逺行不至
獨太淑人以綵輿周覧王畿凡三年而海羅公捐館舎
又十六年為崇禎丁邜時先生方寅清留秩而謝太淑
人以病卒於家又三年庚午鍾太淑人繼之兩太君皆
以先生貴累封至今稱謝太淑人生嘉靖丁未十一月
十五日享年八十有一鍾太淑人生嘉靖甲寅七月十
二日享年七十有七大都兩太君之為恭孝儉勤而稱
夀母若合珪璋也則真娣姒云元璐曰自某立先生門
凡十年積知先生之有母儀其上也然所聞兩太君徳
甚備今先生所授狀僅焉耳惟先生以為婦人之道固
不可以繁稱也抑竊有慨焉前五六年兇閹用事大庭
之麻嵗三四發海内之人即以為位望無踰先生者乃
先生竟淹踈自逺終璫之世吏隠白門而後始以憂去
自先生之為鯁固寧澹非有難於此者然聞兩太君實
教之嗚呼豈可没哉既為之志因系以銘銘曰女有士
稱母均父義鴛戢斯福鶼比彌貴無喪厥茀並良其袂
有子顯名不必毛裏有夫齊徳不必正位金水之輝與
陽俱麗鬱哉斯丘萬有千嵗
　　　誥封恭人宋母左氏墓誌銘
萊陽之有宋氏猶安平之崔汝南之應也叅議公之峻
整宗玉兄弟之名通盛矣抑猶有女徳所謂左恭人者
可風也宗玉兄弟將葬恭人發使走千二百餘里援其
姻繕部高公宏圖所為狀請銘元璐不文又心韙子瞻
從載筆來不敢輒承藏記謝者數矣宗玉兄弟豈心知
其如此而顧命之乎葢左為萊陽望族多聞人恭人父
孝廉之有三上春官不第卒恭人性寧重年十九歸叅
議公宋氏世以儒術顯至公而大當公為諸生甚貧而
專讀不知米鹽何等生兒乳絀恭人手經指挂間為小
兒頭上巾鬻得錢募乳乳兒公舉於鄉三年成進士授
定興令恭人從之官自公為令清無一文逼嵗除旁顧
僕婢縷裂悴然自語即安得百十餘無名錢使人懐十
輪翔舞入新年耶葢色頗愧恭人從旁笑曰而家領州
邑三世矣自吾眼中不慣見何物是無名錢若第作書
報舅氏云兒不如阮孚亦何如大人刺寧州時當不嗔
也葢公父某公先守寧州人比其清胡質故恭人云然
於是公乃大歡呼飲而罷公既以彊直不善宦棄縣令
為學官稍遷國子博士博士官八品俸入益儉一日呼
馬謁客馬圉請值無以應徙倚久之恭人為出弢中金
數鐶授公公即得廓然一月騎馬恭人因顧謂宗玉兄
弟曰昔汝父讀吾月字三十雞嵗畜豕四五頭出市賣
之即得金槁束笥底既若而年不意遂是博士馬值也
巳公遷農曹時京師豕肉貴恭人即不食豕而憐諸子
不能如桞氏教使終食蔬乃别市羊肉為餔具率羊食
五日當一日豕夜則取飯瀋雜大菜和油煮之飲御諸
子以為常云當是時公受命司餉北平大司農予金錢
二十八萬購豆芻四十萬事竣贏金四萬吏密請為公
夀曰此例也語未卒公頰發赤腦脈墳然如壯綆厲呵
曰與跖同攫何例耶卒棄不取歸語恭人恭人曰甚善
雖然即置之吾猶懼為跖守也今若以畀堂司抵年例
則有歸矣夫為國節浮又兼舉一事不尤善乎公喜從
之此兩人者其清則天合也而恭人尤善慮如此且夫
饕取者庸人之所惡也而學士大夫或為之者其亦有
道焉曰人規我隨一道也曰矯亦可譏一道也曰不汲
竭而損餘且物自來一道也曰事其事矣亦若餼然一
道也握此四道者而四萬金兎興馬逝灕然至其囊中
弗怪矣夫愚攫者不見人見金智攫者不見金見道不
攫者不見道見跖然人猶以公為易曰鬚眉耳恭人婦
人不聞北門詩人之言乎且公即忘定興徬徨嵗錢國
子先生呼馬不得時恭人亦不恨􁀙紩小兒巾孳雞牧
豕時鹿門䝉山何徳之齊也久之公以積資擢山西叅
議尋改備兵榆林以親老丐歸而宗玉兄弟先後成進
士俱試為令迭互輿奉恭人文玉既以治行第一徵為
吏科給事中而宗玉悦安察朗以治祥符皆恭人之教
也恭人之為人習苦而力為義與人多周旋人有忤者
雖甚愠涕泣而已不能有發攄習苦則革不榮力為義
則中悐悐然多周旋則神費不能有發攄則氣菀不達
以是蚤衰方年四十九遽隕兩齒未幾都盡齦相摩不
能離虀腊於是崇禎壬申九月以羸疾卒於祥符官署
悲夫倪子曰吾讀宗玉兄弟文章奥微精典以一萊陽
撥策天下天下皆學之然皆不能也其所以不能天下
亦皆不之知夫宋氏之文湛於經之至精而取其堅理
而天下以其貌近子乃掠子而䝉其榮華榮華之言有
茅是故可破也若宋氏之所捶結繩轄未有可破者其
竒爾力其堅非爾力也抑有胎禀焉觀於恭人之動必
禮守必嗇抱其性義若鞬然豈不可悟文章之道哉恭
人生萬厯丙子子三長琮即宗玉次珵字呈玉季玫即
文玉娶某某氏塋依祖阡之北林庄銘曰夫取其義為
之官而官偉子取其道為之文而文起吏澤十世文章
之力千紀嗚呼恭人不死
　　　勅封李母姜太孺人墓銘
凡人著節譬臨怒潮航者蕩魂觀者歌舞夫婦徳居安
而領寂也若其不幸閔㷀集蓼道貞義抗則亦遂橛挭
鞺鞳傑烈男子皆畏之矣丹陽之姜為今望族當顯皇
初載大宗伯鳳阿先生名位最炳及其中季先生子養
沖公以外藩吏抗疏極論時政忤㫖落十二官以老當
是時養沖公之名振於天下其後又三十餘年給諫興
化李君清嚴節敢言失貴臣意幾中危法其時之稱鯁
固者又皆歸李君也大江南北尋咫之間二華蹋離是
為姜李姜之後多英而其究貞於女徳李之先多顯而
其原篤於母儀則所稱李母姜太孺人者也太孺人備
美不可詳稱而天下所大尊文人作者之所艷舉則皆
以其苦節明義夫節義之為宫鐘非若内言沈閨惡其
外出者矣養沖公生太孺人凡十八年而以歸徵士二
十有六而稱未亡時生文學洵九年給諫清七年忍死
恩勤慈盡嚴出血淚和飯毒於熊丸既又十餘年而給
諫遂以少年連第授官甬東從事給諫之為從事也民
自無寃甬東之人皆知其堂有問平反者尋以治行第
一召入内垣天子以其知刑又使執刑給諫既感恩奮
激又以太孺人義槩疇昔教忠無畏禍兒女子之言其
愛子之名甚於其官益復慷慨發攄無所牽摺當此之
時天子英武欲以義正天下而邦禁大臣顧乃托為張
杜之謀以窮威取貨周内沈命梧丘晝號給諫心痛之
疏言其狀甚盡大臣聞之恚上書反攻給諫又時為蜚
語動上由是得㫖落三官予外時太孺人已病給諫歸
拜牀下涕泣久之太孺人即問兒何由得歸給諫以誠
告太孺人大喜曰兒能如此吾即死何憾哉其後踰月
遂瞑嗟乎給諫至孝顧其始不曰有母在不敢以身許
人其既亦不曰無令太夫人知者即太孺人之為人母
者可知之巳管仲三戰三北曰吾有母老唐李臯獲罪
出則囚服就理入則擁笏懸魚坦坦施施及貶於潮以
遷入賀此二子可謂孝矣將不疑其母之為庸婦人乎
太孺人生萬厯癸未卒崇禎庚辰葬上元縣之躍鯉山
於是與徵士同穴倪子銘之曰不言而雷域中者其義
節乎何物縞綦乃爾健烈為其父教而子學之是曰姜
李三傑也
　　　華母陸孺人墓誌銘
往天啓丙寅之嵗璫禍方烈錫山高忠憲公吳門周忠
節公同日被徵三吳震駭當是時怯者閉門勇者揵舌
而諸生華仲通時亨顧迺侜張奔蹷呌哭並形左右兩
公幾與同盡時予尚未交仲通聞之吳人之言如此私
意彼其人必孤蕩一身釋然無復所生之慮者既復二
年余始得見其文與其人大都豪舉健持當有竒節漫
叩之有父母乎仲通肅然應曰並無恙余怪問即如是
向者奈何遂以身許人仲通因言爾時實氣激無所復
顧忠憲既因時亨得蚤戒歸全止水已即有嚴命根究
所由然者時奸人搆致時亨甚力盡邑為時亨骨戰時
亨父某公初亦危悸至終夜繞床行顧時亨母曰若且
奈何母夷然微笑曰吾兒欲為范孟博吾亦孟博母復
何憾時亨父稱善意大安於是就枕齁出仲通言已即
起立义手曰吾父誠達士吾母則亦丈夫也余聞不覺
距踊出於几上嗟乎六七年來天下正直之氣不在冠
帶而在章縫不在鬚眉而在巾幗如此者豈不炳哉亡
何孺人以病卒仲通遂以藏志屬予且示之狀余曰無
庸也是母欲為范孟博母即孟博母所由傳亦只數語
耳孺人之所以不死庸在多乎余備員史局深明古人
闡幽之義以大柢為本即如狀所稱孺人事尊章孝甘
貧佐讀不妬逮下備慈嚴之徳以朂二子使他人母有
之亦駸駸乎稱女士矣其在孺人譬之長松所貴不在
鱗文是故可畧也銘曰舉世女子有女子者行高於士
嗚呼偉哉
　　　何母胡太孺人墓誌銘
余以丁邜嵗奉使典江西試事闈中探一巻讀之宏茂
以逺射其年正可强夙洎發覆則為何子三省方垂髫
鬑鬑也怪士早慧如此必其家學有由然不然是有祖
徳已而察其為人其襟靜而體専則又意其家必有閫
教焉夫金水之星禀月之教以為其輝故其物粹而貞
温而有力詩曰太姒嗣徽音則百斯男此歸宗功於女
徳也其明年春何子偕計吏上謁余京邸逡巡出其大
母胡太孺人狀跽而請銘余讀狀所稱其於余所意三
者則均有矣余既自矜不謬故亦樂得而言之按狀太
孺人胡近公長女何平山公之繼室也平山公先娶羅
孺人生子孔陽孔彦羅孺人早世平山公以藐孤故乞
婚於胡以為是其鄉右族有内行法當出賢女已而果
然太孺人生而靜婉能讀書通孝經列女傳諸書得其
義指持身進止禮法戚里見之者必曰此郝家女云歸
何婦職明備事其繼姑胡太淑人如其姑􁉅瀡非其手
出不以供也平山公既以高才領解與其伯氏心泉公
季後峯公科名鼎峙人稱之三鳳太孺人顧獨瞿然以
為盛名難居朂哉夫子察其所持葢少君徳操之流亞
也當平山公之為𤾂城從事到官五日即解綬去𤾂城
之人高之為亭志之曰高風當是時使平山公歸而謀
諸婦動有北門之適靜無由房之歡斯亦烏能脱然如
此者乎撫三子陽彦修如一人為賦鳲鳩莫知三子異
乳者也太孺人嘗讀書至孝巳伯竒事以為此非人情
葢其書不足信課三子讀甚嚴孔陽卒以是雋於鄉名
籍籍起彦修亦並有聲賢豪間世言何氏代有三鳳則
孺人之教也孔陽既數舉不第乃俛首就一官閩之清
流孺人竊竊語孔陽專城聴政自雄業即而無失衆人
母余亦衆母母孔陽頓首謹受教竟以循吏稱三年奏
最詔授今封太孺人葢於是丸熊之能見矣大都太孺
人之難能也其孝能孝其後姑其慈能慈其前子不櫛
而知詩書通梵書而不佞佛言不出閫而捐金以疏黌
流蜚聲學士大夫之間君子曰太孺人誠女士云銘曰
姑非其姑以齋以慄子非其子以肥以澤其履也閨民
有食其徳其戴也笄青青之衿有謌其績異哉
　　　從母王太孺人墓誌銘
吾倪氏以仁義聞至王父南望公而篤矣南望公積學
不售而有四子先府君中議公處仲而季即封侍御季
父晉源公晉源公先娶王太孺人相莊十餘年而太孺
人即世時生伯兄文學十年仲兄光禄八年其後四十
年光禄成進士又三年始以歙令最追贈今稱太孺人
尋召入臺又以恩申贈於是太孺人之徳聞於天子者
再矣光禄直節鯁亮方有盛名通籍未二十年奄遽殞
秀天下悼之葢光禄既殁而太孺人淒然猶在殯也於
是晉源公欷歔徬徨謂伯兄文學曰往而母病革執余
手泣曰吾實負公顧即死勿藏也吾日一汲於園今使
浮我是間魂魄猶當持兩兒吾即死胸中氣歕然如雲
霓即兒不貴朽此園耳余聞其言心悲抑非亂命也故
重違之今四十年而兒幸貴又不幸死復何待乎乃經
度逾一年得地曰黄泥菴者形氏相之吉斷以今嘉平
幾望穸焉當乞銘晉源公徊翔久之而以使其猶子元
璐謂元璐曰古者卑得諡尊則亦可銘也吾特以子文
約而有體耳元璐造然受命伏而思曰嗟乎婦徳何易
言哉戴子曰婦空空此言收名斂功示人之難也有可
示人者大著耳婦徳之大著二攖變著節安常著孝節
者治氣正才忠臣之事豪傑之行也孝之為道循性致
情誠正之學聖人之所務也以元璐所知太孺人之事
吾王父母其幾聖乎昔者王父文戰不得志卒得心疾
疾作顛則舌出齦合血沫委藉以為恒先中議未貴臥
起飲食率須先中議先中議既第授安成令當之官王
父病不得行則獨輿王母陳太恭人先中議臨去涕泣
諗晉源公曰吾恃若耳不然吾何可官晉源公年少專
讀則又内要太孺人曰吾亦恃若耳不然吾何可讀太
孺人性至孝以是二恃者則益恭太孺人之事病翁即
一切􁉅瀡澣潄嘗先意刺情不需呼命察疾將作䕫䕫
憚憚無敢啑咳無敢啖飲無敢臥寐如是者十餘年俄
嵗驟饑殣量塗太孺人脱簪珮四求得精粲以供王父
粗者食晉源公而自食粃晉源公讀歸見之流涕太孺
人既致誠玉父而又以不得侍王母心憾恨已而王母
卒於官邸太孺人方以哭殤病臥訃聞毁踊過當竟不
起閭黨稱之以為生孝死孝太孺人皆有之也當光禄
持臺使者節奉華綸歸里謁園宫伏地嗚咽贊者發明
詔以次薦冠珈象服舄奕華舉當是時宗婣中外無近
逺畢㑹皆吁歎言曰嗟乎天之報施孝婦如此雖遲久
不於其躬抑豈有爽哉自太孺人之備徳齊案歸順諧
類歸宜拊下歸惠教勤歸慈通務歸智安貧歸介而元
璐不敢詳稱識其大者耳即季父約而有體一言是教
元璐為文者也太孺人父賀陵王公為勾餘聞士其先
樂湖雙堂兩先生皆顯貴太孺人年十八歸季父生嘉
靖己未二月十九日卒萬厯辛邜八月十六日享年僅
三十有三子二文學諱元珂娶陳光禄諱元珙天啓壬
戌進士歴官江西廵按南直督學御史以言事救䕶復
社謫行人司副稍遷今官娶賈季父繼娶俞封太孺人
生一子元琩太學生娶姜銘曰兒弗貴慎無瘞悲哉其
為志也明乎孝必孝報之故雖四十年而可俟
　　　誥封孫母錢太夫人行狀
昨嵗丙寅秋七月孫母錢太夫人稱大齊先是里中士
大夫蚤戒則以其年正旦上觴雜屠蘇奏之此如景星
爭先取睹亦為眺月者難其舒望庶乗哉明以為迨時
也太夫人既受諸大夫觴然神明不衰至七月及其辰
則遂爽然受其季比部君觴里衆歡躍以為願義圓盡
忽更三日媊文霣芒衆誠函酸亦莫能怨者此即以比
部至孝幾裂肝腎然固不可以仇造物也於是將藏請
銘比部乃自為乗授予狀之以介諸名公先生惟太夫
人宫鐘久而比部孝子之言詞㫖悽至即名公先生立
言所衷豈在余哉比部之意以為縷縠相謀共為藻繡
鍼通其間則亦其介之者乎如是余安得辭葢太夫人
者錢之自出父侍御公諱應揚魁浙舉進士有聲學者
稱後峯先生太夫人生而凝整喜讀書悉通内則女誡
列女傳諸篇得其義據母潘孺人蚤世事繼母孝侍御
公愛之甚於子曰即櫛之庸渠不亢吾宗耶初孫文恪
公陞與侍御㓜同學及薦又同譜又同官禁近於是請
婚既襟契筮之又良報從焉太夫人乃以年十六歸清
簡公鑨當是時忠烈公燧死宸濠之難已二十餘年王
姑楊夫人在堂夫人既中傷忠烈居常每悲泣不能歡
而性端察家人見者並顔戰太夫人承之婉婉媞媞盎
如也事繼姑楊夫人尤謹定省如禮葢太夫人上事兩
世即無不憙心歎稱之者人以為難當太夫人之來歸
也侍御以忤分宜相不久罷去窶甚不能飾奩帳而文
恪守官清家人食貧太夫人則緂麻索縷佐清簡讀清
簡讀日奮遂以終軍棄繻之年領鄉薦又十三年登第
授司馬郎徊翔曹署者四年晶金粟馬羊之誓而太夫
人則亦綦縞自持如其未貴時亡何清簡以文恪喪去
官三年服除時為肅皇帝之季年方崇壇祝弛朝御奸
人因縁竊弄亡敢誰何者清簡憂憤抗章切諫言向者
鹿馬神霄之事可鑒也章上羣奸皆剡手以須傾朝危
駭宗親聞之者懼禍連及率裹裝夜逃去然太夫人獨
夷猶如常時人以是言太夫人殆儒者夫人臣以忠𫉬
罪即及其家豈言禍哉漢王仲卿妻呵止仲卿不當泣
牛衣固已壯矣然仲卿既在位懐章奏彈大將軍王鳳
仲卿妻遂乃伊優作情語牽持不知當時何用知仲卿
尊貴太夫人以為如此則猶婦人也已而奏竟寢不下
清簡又上疏乞骸骨歸太夫人忻然偕隠乃飭耕具召
傭治田而躬操作佐之取給饘糜而已居久之莊皇帝
改元清簡則以薦起南銓洊歴卿寺尋召入居之二年
值江陵相奪情摘斥言者清簡以為爭之即非其職乃
徑拂衣里居又十年葢清簡至是凡再起再罷自其出
必岸然挺氣義斥賄砥權雖健夫不能奪比歸田乃殊
澹逺雜然處寒生野老間莫能辨察者故當時士類謂
清簡殊有龍徳然惟太夫人能齊之亦天合也於是冢
子如法以少年成進士授比部郎當是時太夫人又以
子貴而清簡季弟鑛方司銓奉楊夫人北邸太夫人從
之婦姑甚驩即無異事王姑時尋遘楊夫人變扶櫬歸
留比部於官時國本未立天下有大疑焉比部上書乞
蚤定凡數千言敷㫖危動顯皇帝覽奏震怒下詔貶潮
陽典史太夫人聞之益喜曰是兒欲為范鎮吾何求凡
太夫人之為人母比於義方皆此類也比部既淹疎嶺
海之間不得召而清簡再起光禄歴南北冢卿凡七年
以守正忤時宰太夫人勸之歸持其共儉逾年而清簡
捐舘舎又二十年而季子如洵又駿起舉高第授官亦
比部郎比部風節如其父兄而特敦謹司讞多平反者
世知其有母儀即稱之雋不疑云於是太夫人年九十
餘春秋高矣潮陽君既即世比部乃陳情力求終侍得
請太夫人於是享無方之養又八年而至是臻百嵗以
微疾卒臨革神理晶然亦無所愴恨者太夫人之貴以
夫封淑人以季子比部最晉今封一品太夫人身歴五
朝凡五承譽命先是慈聖太皇太后千秋命婦入賀太
夫人與焉太皇太后從衆請啟簾宣示軒表退賜文幣
其明年仁聖太皇太后千秋亦如之一時壼媛傳之以
為榮太夫人既感國恩深重即一飯無敢忘當國家之
盛日北向呼天祝釐聲鞺然與隣嫗讚佛者晨昏相應
有以灾雰邊警聞輒憂著眉面每旦起必持瓣香禱於
庭或哂太夫人何為者太夫人正色曰子不聞陳寅妻
杜生同君禄死共王事之言耶朝廷正何用豢我家豈
能簪笄自處令漆室女笑人聞者悚服大都太夫人於
婦徳無不備其孝根心處娣姒猶胞乳然持孔門恕字
張公藝忍字終其身其為儉勤至一敗縞笥之八十餘
年而百嵗手猶握鍼當清簡之為禮際其至恭止疏布
一頭即皆出太夫人掌經指挂者嘗家祭無所供得兒
折簪喜曰已得醨黍矣此其至細然中安無飾情他貴
人母妻不能也馭下不束濕與人姁姁自里媪田姑見
者皆驩然醇飲人人自謂得太夫人意而至其動止禮
法嚴於杲霜其持家棅握轡守銜蓼菜甂甌不失堤列
自清簡四十年居官不内顧比部兄弟及曾元十輩幼
讀無外馳其才雖傑男子不如生平自無疾病即不曉
藥爐何物卒之嵗猶辨蠅頭書不御鳩策上下階除如
少壯殆天授云倪子曰天之於孫氏葢竭竒以奉之使
其男子世有忠義文章徳業之事而巍卿大科蜂涌鱗
次以為國華不已又益之以女徳自太夫人之備徳而
處積貴齊案名鉅下將軾轍蘭荃敷挺崇封極年所謂
女媧以来未之有也原其敦仁守虚規於不敗故孫氏
之子孫其代有哲人而䝉天佑雖更百世不可得替也
使其人替而後乃於太夫人乎取師使其天欲替之而
後乃於太夫人乎取澤則尚將延享數十況其為升恒
者哉太夫人以天啓丙寅七月二十五日卒距生嘉靖
丁亥七月二十一日贏百年凡四日云其在孫氏世系
子姓具詳家乗比部將以某月日奉太夫人合葬清簡
公某山之陽幽宫永禎惟如椽所命雖極為之足取不
愧葢太夫人女中郭有道也
　　　誥封商母劉太夫人行狀
葢昔吾先大夫與故廷尉燕陽先生同薦於鄉而交最
讙居又甚近腹背相倚中離一澗不可梁為方舟如席
引繩而渡時時往來語笑移日以為常當是時先生亞
嗣仲文公早殁冢宰周祚為之長孫方弱冠有文章盛
名丁酉里選先生以其試文示先大夫先大夫讀之喜
形襟袂連呼曰必得必得撤棘之旦先大夫櫛洗已即
過先生曰吾榜使前驅也掀先生髯笑聲未卒而報者
至乃呼酒盡酣而罷時予方五嵗或擁之之太夫人所
太夫人旁午探果餌啖撫之今憶之宛然其後五年辛
丑冢宰試春官相去幾四千里先生顧已得其文又以
示先大夫先大夫大驚曰幾幾魁天下乎已而報者至
䕶名狀甚堅不即揭先大夫方過之從旁呵曰即第三
人何秘乎報者錯愕即揭狀果第三人於是里中以為
美談也兩家既隣比相親比於同室雖聲呼至細亦如
晨鐘夜舂倚枕能聴之耳自太夫人之稱未亡苦節炳
然逮其既貴母儀日益著而吾母太恭人每言太夫人
英偉男子也當太夫人暮年以來所傳聞數端即以稱
英偉不虛耳葢冢宰兄弟至孝􁉅瀡至腆即恒饌常可
供十數人太夫人不辭將徹必以散諸子姓隣近以逮
僕婢至盡乃已或訝之太夫人曰兒等食大官糈以是
禄養吾誠不欲琴瑟數秤米薪使吾子無所明志即吾
分甘為惠固是其孝耳聞者韙之予因此悟不特曽參
之孝養志也曽晳之慈庸渠非養志乎惟太夫人知之
固已英偉一矣太夫人姻族既廣而宜子孫晩年門内
外所自出及其兩黨冠縰無慮數百人其奔趨太夫人
有如朝典人人心嚴太夫人而顧樂就之太夫人動必
中繩言必成倫而其教人有方故人謂之女師予又因
此悟隂陽之持教一也新婦蔽幃中言無出閫固然耳
為人之母有教人之責矣班曹皆立言著誡宣文君至
垂幔授生徒惟太夫人則又知之固已英偉二矣太夫
人性和好施顧獨斥逺俗所使女牙婦儈者比於梟虎
其羣數百游徼士大夫家如蠁投醯獨無一窺太夫人
屏著者又一日廣㑹有尼突至挾方廣册諷太夫人即
注千錢可恒河沙量福也太夫人搖手曰吾何事福吾
一丸泥塞此善門既久矣麾使亟去或勸太夫人誠云
善門又可得福何靳少錢太夫人曰吾避惡却禍耳何
善與福之有夫使若等挾禍福之説以簧閨媛凶而家
矣吾亦以教吾子孫也予因此又悟晉之天子至以姏
姆師尼亡其天下陶宗儀曰三姑六婆家之蠍也學士
大夫不能守其誡而太夫人持之斷如固已英偉三矣
當冢宰之承環命太夫人既耄老冢宰辭至再不允太
夫人曰上恩至矣且天下多事聖主急才必有倚閭而
無側席是為不忠又豈得稱孝耶冢宰不得已洒泣就
途既至闕時時上言求歸養一日入對涕泣叩頭請上
不聴又請上怒厲聲責之冢宰遂不敢復言時太夫人
已病困聞冢宰之不復請也反益喜嗟乎太夫人之忠
也予因此又悟温江州之於晉有大功焉使其母先不
持裾度其後可無憾恨漢安國恨矣世以其母知興見
忠故亦不罪之假冢宰當日不得辭使者而太夫人有
持裾之心冢宰今日即何以謝鮮民今即冢宰甚恨鮮
民亦不以之貶孝者由太夫人之忠見志成也固已英
偉四矣是故太夫人者元璐母子之所最知甚服即令
孝子不以告觀風不以詢固將著之彤管而今以冢宰
請狀又稍益之冢宰所自言者維太夫人劉之自出劉
之居曰水澄為越望族自明興以來大科名卿蟬聯鱗
次太夫人父太素公母姚儒行齊徳為州里所稱太夫
人生而秀慧太素公絶竒愛之人鬼謀盡而相攸於商
商自宋南渡從汴徙浙入明多聞人至太僕明洲公而
大燕陽先生繼之益鞺鞳矣先生由進士為御史有聲
官終少廷尉生四子次即仲文公館於劉一年而以太
夫人歸仲文公既才竒不售讀日益苦太夫人䌟䌤佐
之五舉終不得志邑邑以死太夫人痛甚顧復忍死以
撫諸孤太夫人至慈煦煦然至是乃解柔著嚴冢宰兄
弟皆以太夫人為之父與師業益大進亡何冢宰舉上
第授邵武令迎太夫人之官不許曰吾有吾之姑及吾
父母安能從若翩翩板輿乎其後八年冢宰以治行高
等召為戸科給事中於是其姑金太夫人及太素公夫
婦相繼以天年終冢宰始得奉太夫人京邸久之擢太
僕少卿尋出撫福建中罷起督師兩廣十數年間太夫
人皆就養於官已晉南大司空改大司馬太夫人歸而
周覽家園者凡二年當是時今天子登極改元仲子少
叅周初成進士矣冢宰喜曰何患無事君者乎即上疏
乞歸田侍養許之又十年少叅自商城令入為兵科給
事中尋出為僉事備兵瓊州上思舊徳即家起冢宰御
史大夫不一年擢今官少叅又自瓊州晉今官備兵毘
潤之間於是太夫人年已八十踰二矣忽卧病月餘卒
不及見二子而目瞑其心誠無恨云先後凡七承譽命
葢教子而食其報若耕刈然太夫人之所以教其子者
率循事㑹因時致規苟著之典常則皆臣紀也故其教
令曰愛民教諫官曰强諍教大吏曰正巳而其教憲銓
則曰虚公平恕嗟乎此四字符太夫人非徒教其子也
其以起世救時是則名醫之本治也循腠測腧而以投
其針石天下皆當舉身聴之今使天下之持大權者隂
詭刻深執隨投㑹即其官可以長子孫冢宰顧以太夫
人之教不終日耳使冢宰非以太夫人之教不其墮乎
哉太夫人生某年月日卒某年月日子孫婚姻詳家乗
冢宰昆季謀筮良日合葬太夫人芝塘湖山之陽乞銘
鴻碩而介以予言予才薄文采不揚不敢挾李翺不讓
之心矜高楊二媛之紀若乃贈公之曰齊徳二難所聞
教忠則有徵矣夫昌黎能誌韋君温國則銘程母皆由
極信元蘇不疑壼秘今之君子何獨不然乎
　
　
　倪文貞集巻十二
欽定四庫全書
　倪文貞集巻十三
　　　　　　　　　　　　明　倪元璐　撰
　　行述
　　　先考中議大夫雨田府君行述
嗚呼詩曰鮮民之生不如死之久矣不身經之何由知
其言之痛乎元璐年纔二十遽失府君此由罪積禍延
元璐當死即以府君棄元璐而元璐闇弱無所之又當
死不即死者非徒有母寔以府君於鄉多德於世多功
而浮沉無大位萬或湮沒使後無傳豈不為死吾父乎
抑唐人以不得昌黎藏記為不𦵏其親今价人當世鴻
文所歸不得一言為之十字雖馬鬛崇􁁉何殊委壑用
此收魄澄慮取所衆著綜條如左無復文采惟不誣耳
葢府君之為人也好行義而惡誣稱是故元璐勿敢也
府君諱凍字霖仲别號雨田其先宋之青州人多顯者
文節父子著巳兄弟侅偁從蹕南渡侅判紹興因家上
虞之賀溪子忠又徙横山後五世孫文質當元時募義
兵禦㓂有功為防禦千户子彦忠仍嗣職彦忠子春國
初以賢良徴不赴春少子述初景泰時輸粟三千石賑
饑臨山築城又助白金三千兩朝廷義之賜璽書束帛
授徴仕郎不仕述初子晏晏子堂堂生抑菴公諱鎧領
正德庚午鄉薦歴官南城縣知縣有高行祀於學宫抑
菴公生南望公諱應蘄績學孝友以府君貴封文林郎
娶陳太㳟人嘉靖乙酉秋九月戊辰生府君府君生而
英奇與羣兒嬉戲即形志畫四歲時倭抄鄉邑王父徙
家避之既廹甚乃獨持冡伯洙源公去遺府君寢綳既
覺室閴然起出門外大擾擾心計不可啼循隙影行彳
亍十里許及王父王父曰吾固知是兒不死矣性篤孝
五歲為王父理刀圭至損其指王父數奇讀必丙夜迨
就枕足􁁜冽如冰府君翼兩脇擁持之夜以為恒不言
苦其至孝天植如此稍長遂磊落有奇抱能䇿事時龎
公條編法未行往來貴人騷動有司不能供則使其邑
之富人王父與焉王父寒士有司修郄耳當是時蕩數
歲糧得貴人一饗弗饜也王父既苦之日與抑菴公咄
嗟不已府君年方十一從抑菴公踝間吚吚語曰若然
厲民胡巳時夫有司胡不為一切之道税而供之安取
是鼎鼎者為抑菴公亟驚起連呼曰兒不凡越十年而
龎公按浙建條編議卒如府君言九歲能屬文十六補
弟子員嘗筆耕坐讀小樓歲不三四下所著襦寸許至
穿孔今猶遺孤等為司馬家帷云庚午督學林公奇府
君文㧞高等秋領鄉薦年二十二蓋府君與抑菴公俱
以己酉生薦庚午亦一奇也辛未計偕時江陵相居正
典試事府君巻巳為同考許公國所賞牘呈偶策語及
時務稍戅江陵援筆彈之曰此狂生遂下第歸而下帷
者三年甲戌成進士授安福令安福仕國矜理學令輙
易得罪人為府君難之府君獨喜曰吾猶石然其以安
成砥矣既至即鼎新復古院與其鄉之大夫約曰某年
少待罪斯土唯是諸君子左右之乃諸君子亦毋以私
跡某門以是鄉之大夫悦而嚴之府君益勵治異政纍
纍邑西隅數火患月十餘驚府君黙自念我令也固能
勝之則立木尺許而自署名其上曰某遂絶有隣部民
甲乙聚族鬭乙負明日殪病叔示之甲懼而賄焉則曰
此證符也令不能辨甲抵死獄上當路移府君乙固使
人為亡者婦府君疑乃謬為識亡者體貎舉問婦婦茫
不識也随府君指如轉圜益大疑訊之吐實吾非若婦
耳利乙財府君曰未也若有子邪曰有子曰而子殺人遂
俛首服葢乙殪其叔於舫而婦子長年也為同謀云於
是舍甲罪罪乙擒大豪三王榘者以豪論死乘前令弛
而跳圜土焉出沒江湖間為大盜巳又剽其弟去數年
捕弗得府君下車不浹月捕即得之并若弟還王繼者
擁貲丘若搩挒邑邑被死者數十人以死鳴顧得死者
又數十人其宗大父行某被縶掠且死作長恨歌又囑
其子曰必墨一楮筆一禭我乎鬼則可鳴也人則無鳴
也其子固呑恨寂寂久弗聲至是亷狀發屍墨筆宛然
也豪役鏹萬走竿牘如雨勿聽按如律王羅者隂殺人
既梩藟掩之矣府君舟夜經心動使人守勿去旦發之
屍也中遺畚焉而題識之曰王羅即以自致王羅奚説
哉時三大豪殱民得高枕卧而豪右始怵怵相戒歛手
避倪公葢府君年少其决斷則老吏不如直指聞府君
能舉積歲疑案三十餘授府君府君操筆了了翌日即
具牘報纎悉中窽直指大駭服以為神明由是治行為
天下第一當是時江陵相奪情視事府君頗弗韙之㑹
有詔勅天下盡毁所謂講學書院者府君力持之復古
院竟不毁已而御史安福傅公應禎劉公臺進士吉水
鄒公元標彈章相望俱杖謫去直聲振海内府君壯三
君子而自幸得剖符其鄉也則於鄒公之投南荒滯逆
旅也拏舟而饋之漿傅公戍定海則祖之詩家故近定
海則貽書王父洎弟侄軰必時時勞傅公又製浦姬吟
詞氣惋結而劉公時僅得禠職府君數過從豪飲達曙
至掀髯㦸掌涕泗交頤下聞者寒心府君不顧也劉江
陵士也而語加峻焉江陵恨恨必手刄之屬其私人御
史某使狙伺焉㑹劉氏甥謝燿者先以劉拒不得嗣劉
氏大恨劉條劉不法數十事陳牒府君時已緘白江陵
相而與巡撫某謀既訂矣特欲從府君權輿顧以私㗖
府君曰事成當得好官府君厲聲曰吾豈以犬彘貿好
官因立召燿榜數十予判如山刷滌為盡御史大沮為
燿作奏治百日糧走都下迨府君聞已渡鄱湖矣飛卒
追而圄之乃江陵相摩厲以須詰何以久不上曰已發
為令所追耳江陵相大恚時主爵疏行取姓名府君踞
第一江陵相一筆勾去貳府君松江而劉獄遂成然竟
以府君湔洗律不得傅姑戍潯陽道死劉之不庾於狴
者府君力也先是府君未第時夢朱衣吏引至一所如
王者居主者持佩金刀者一人授府君曰以煩汝葢至
是始悟金刀為劉云江陵相既嗔府君疆項而又以不
得大辟劉由府君復下令推府君疵不得乃云粟入厫
少非格貶山西臬司照磨府君怡然就道無何遷同安
令同安洪司㓂鈁為怨家所告時中臺所下訟司㓂詞
凡三千六百餘應逮問者二萬餘人原坐司宼贓巨萬
計多官累歲不能决府君一洗故牘浹旬而定司㓂寃
白而洪氏所株牽悉不理八閩讙然稱平諸生葉日新
貎奇而誕好與方士游忮者遂為蜚語云日新負貴徴
招集亡命謀不軌䇿於某日劫縣庫縱獄囚屠同安城
直搗温陵而北矣逺近洶洶擕家去者千計時府君方
詣郡從郡中宻檄召日新慰諭之并還集諸擕家者而
其年江陵相病死有上書訟劉寃事雪府君名益大著
詔徴為南駕部郎佐船政初高皇帝水征所載軍馬者
曰馬船載輜重者曰快船自文皇帝定鼎金臺快船取
諸京軍無資給軍惰船易敗則使自繕船其為令曰非
甚富弗役也而中人衛帥以為其外槖也受役者至倒
脂罄髄不能供富家黠既以其賄免而具中人産或又
其下者即無不人人繇於是名垜甲朋蠧出千孔先是
有求鬻婦輸繇者有夜逋自署其門請捐宅舍者投繯
者蹈河死者府君既洞知之一日署正郎篆吏持文書
乞判不可了商役投牒請者千餘人至盤踞樹顛如閧
市已輙有操劵請收逃人婦者府君咤曰而將令我主
畫諾為而軰作賣妻牙耶叱去退而覃思之更三晝夜
不交瞚躍然起曰得之矣㑹有風霾之變詔求直言府
君總條馬快船得十議議得便宜行者可弗聞以其五
議具疏因大司馬郭公上之一曰議官守二曰議差使
三曰議支放四曰議木料五曰議出則已又因署篆少
司馬顧公上言留都根本重地都城内外編户軍衛居
大半干城爪牙於是焉賴今則日朘月削極敝而不可
支矣究厥所由則船差之害為大而各衛之所以告病
也臣謹按大小馬船與快平船差等耳馬船不以為苦
而快船則深以為病者何也快船之應役者皆小甲之
正身而馬船則募夫應役也夫有常值故人皆樂從人
皆應募故外無需索兩船利害何止徑庭臣以為今日
亟反之計在改快船為馬船而已所謂改者非改其制
與名也改其寔而已改其寔者去小甲之名而從募夫
之例也如是則所謂百計經營多方求索者不禁而自
革矣臣備查進京馬快船共八百六十四隻内馬船三
百六十四隻每船募夫一十六名共給值二萬九千有
奇月糧米六萬九千快平船共五百隻若從馬船例募
夫侈矣然各船皆三年一修以供差使而差回空泊者
輙二年有餘故朽多而費重各夫廪值亦三年分領故
勞少而利微若各船止留三之一而廪值增三之一使
以一年修船出差一年更番休息則船藉於頻修而不
至朽夫喜於增值而不怨勞故留船六百隻而循環足
用矣又下江馬船七十六隻尤須减三之一而隘其制
并作進京船數則進京馬船共存三百九十而快平船
所留止須二百一十矣照例募夫增其值不過二萬歲
支米四萬耳而少科之可入金萬五千則所少者不過
五千而修造所省亦畧相等矣馬船差頻増值約歲給
銀萬而本部馬船工料歲贏二萬量入為出又寛然有
餘伏惟皇上作民父母四海軍民皆吾赤子而留京重
地較之他處尤切即使國家額外捐金萬兩米萬石出
此六七萬家於水火之中鞏留都於磐石之固以皇上
之聰明仁聖固將欣然樂從而况通融裒益本不出經
費之外者哉疏上時宰揆申公時行王公錫爵讀疏嘆
曰嗟乎二百年未有言之者非駕部才疇辦此亟擬上
得命專責成府君而兩相君又飛牘慫慂之曰幸未死
願得觀成焉而瞑府君弗得謝起更張之諸區畫具載
船政新書中乃良工心苦口䇿事日夜噙喁不休飯間
杯盤果核悉引而署之曰此某舫某木具某商役某銀
某餼計舟所往來輒操箸蘸巵中瀝畫塗於几而屈曲
導引焉如親篙繂者葢自丙戌春抵夏三月而定迄又
明年戊子春三年而告成計歲省金錢十餘萬蠲夙逋
萬成之日數萬人歌舞於道隨府君馬尾而謡謡曰是
倪父則活汝不倪父耶汝則死於溝而今死於丘此一
役也掠璫弁口中肥固人人淹恚先是則造作蜚條㸃
灼府君若軰力悍也又動輒曰上供語危而所部軍騃
善疑每出令意即未可訟言而疑謗遽無以解前年減
快船半駕馬船者疑移祟焉千人譁然起或云須榜諭
之府君曰勿事也徐瞚語其署中人此良法若解邪曰
解即願充邪皆叩首曰甚願則立判其子弟數十人已
而各署請者人三千悉予牒渡江走江淮衛譁者以為
掩巳也刧而啟之盡投籍者又署中人乃䘏然駭曰厲
也胡為乎來哉投戈而散戊子秋詔明年潞王之國徴
南三百艘又部徴百艘運壽陵松時南舫遣者强半餘
弗支又卒不得一艇應今年上供人情震駭羣璫固欲
剡手衝府君胸得間輙眉舞曰看倔强漢何處討兩頭
顱來府君殊夷猶奏記司馬夀陵松即不必迂道易南
舫徒撓厥本貢舫若者輸若者不急緩輸舫北遣者若
者宜弗留遣還充今年貢若者留區處大當司馬喜擊
節随奏許可羣璫乃閉目摇手不敢言葢府君之為應
變才類是乃中外大奇府君曩謂措大骯髒詎幹辦焉
如此哉既奏績上主爵謀胡以酬勩則擬晉府君璽卿
府君曰郎卑曹也而驟清華我其以身支鏃哉又有以
粤左士屬府君者府君捫胸謝曰有斗血喀喀嘔艅艎
盡又能嘔鉛槧乎而首揆姑蘇申公又以其桑梓請曰
强佐臬焉府君謹謝懼南陽不可問為相公憂於是皆
不果庚寅撫州大飢民為亂廷遣二千石必得循吏如
古朝歌詡渤海遂者莫可任其撫之大夫居要者日叩
主爵之閽而請焉曰必借倪公於是出府君為撫州太
守命下都人皇皇蟻聚司馬門牽司馬裾為我留倪父
司馬慰諭之曰天子急活臨汝安得留夫法未敝也若
何患於去倪父乃散發之日自公卿以下及其鄉之大
夫送者車千兩祖帳鱗次三十里其軍衛十萬家人手
一器縵臺而酒之攀車拒輪闐咽衢術府君為留三日
乃得去府君去而諸豪弁不逞者賄同曹郎某謀變法
十萬家又輙鼓噪呼懷甓伺殺某某避匿免朝議惡之
鐫其官都人乃益德府君為立祠顔其宇曰惠德置守
者歲以府君生辰崇俎豆至期聚而祝之者萬計限為
之穿鄉民有操雞黍卜者輒應如響咸神明府君謂生
猶著異也祠日加搆焉郎曹得祠及餞送攀留之侈皆
前此未嘗有也府君去都都之人如䘮未至撫而撫之
人竊竊喜曰上以仁人來矣則稍稍定比至撫出市攫
坐辟者三百人條蠲賑十䇿旱禱至嘔血得雨則又益
大定居五月更守淮安郡郡當子午道使客如蟻守車
馬行酒炙勞之故事民為供府君咨嗟曰守即主人但
當解槖中裝供客耳何池魚閭左巳之民如釋重負者
部使者啣命布桑孔筭𣙜甚府君支數月糧䄂而遺之
曰守無狀俸可𣙜也願為吾民請一日命使者慙靣赤
至頸乃稍稍戢寛十之五時大治河費度支金巨萬乃
竣河使者酌酒賀也一夜隄隤津頭踉蹌言漏三下矣
府君勅毋閧檄營卒千予之所應餼者使人人囊沙石
抵之昧爽安瀾矣而河使者睡齁齁聞之大驚失色已
知夜來狀乃徒跣謝曰公真神人我則幾為羽山之鬼
故府君詩有辛邜三月隄夜穿披衣起看月中天又貔
貅聽令三千軰少府不費半文錢皆實錄也於是大司
馬潘公季馴以天子命視河漕上絶奇愛府君上劄子
言使其守郡是猶絆騏驥之足而責之千里非其任矣
曷不假某使者節使理徐州兵事其於淮民猶宇下也
書猝上府君詣司㓂力辭不得而太㳟人陳方就養於
官一日暴殞府君哀毁踰制七日夜水漿不入口號聲
達於四衢淮人重哀府君以母故幾自引又輒私相弔
若我軰復安得母倪使君哉府君既扶櫬歸里中三年
未嘗見齒甲午服闋上時播酋漸梗廷臣持勦撫兩議
勿能决日盱衡望府君來將委郡焉入國門明日大司
馬石公星邀計事石耎人也而夸曰虚聲勦之儻怵諸
撫矣府君曰奈何以威弱子之術怖狡囚哉若自以其
夜郎雄不大創安得怵當事者礪空刄焉而彼固狃之
曰儂頸誰當置此所謂養癰也因立條勦䇿如移楚撫
調客兵便轉餉散七姓分土司數事曰如此猶當費金
米數十萬其不然者且百萬司馬心非之曰剩計耳义
問乃舉高皇帝執田琛傅介斬樓蘭事以對曰一武士
力也石咋舌頸􁀙至腋府君力陳父老願王陽自處遂
更荆州而播事他委承石㫖事大潰裂楊酋日睥睨焉
負嵎而虓當事決䇿議勦費帑金一千萬有奇粟倍之
折士馬無算府君言卒如左劵云荆州相居正里也羣
張慄甚屬所親乘間言府君笑曰即往者令傴僂致㳟
事即不可知苟云强項又何虞乎比至待羣張有加計
不籍田如千頃為勢家所侵悉徴予之人以是服府君
厚德終長者前太守闒茸賓其掾掾得戴儒幘白事多
舞文者府君至按誅數人左右咸股栗而民以為慈往
廩宗藩由胥胥槖焉而鍥絀與之諸宗既待炊毋暇問
大率十得六耳府君著令制胥不得措一指諸宗大悦
曰倪使君生我荆之士悍而刓其隅有數生以丁祭勒
一縣尉令掛冠者有以其妻嘗友始則昵而侮之既則
忤而鳴之者有縣令首擢士反持令短長榜而數之者
有殺其家之季至夷其靣鼻口耳者府君悉收而寘諸
理士於是有絃歌之思葢府君蒞荆以月計辛壬癸甲
耳即無不歌亷暮賈晩也而他撫臣褚司徒鈇已露章
彈去之矣先是江陵相寃殺安慶士吳士奇多鈇力府
君數口呰之鈇聞而怨府君至是荆從事萬君建崑以
循良徴鈇媚焉檄荆鍰如干非例也既報命一空函耳
而將命胥至淮有為之謀曰胡不贄乃私致戔戔兩縑
鈇見之大怒曰何兒㺯我遂奏劾某上交非分宜鐫官
府君徑拂衣歸乃荆士民怒不㳿我小人㡬枵以壑賴
倪使君乳若漕撫奈何奪我荆君於是州邑民葛天祈
等伏闕呼籲又持牘訴長安諸貴公引問之則交口頌
諸貴公感動曰嗟乎民戀四月守如此夫則直指徐公
又上疏大約言荆太守某天下才其守制狀如某某某
即列漢牘中當第一今以胥役小過去之失百姓心惟
陛下持域外之觀為元元計亟賜某環必大效於是鈇
益慙復上書構府君且自引臣即不能格一守何伈俔
居吏民上書達冡宰兩難之既而曰司徒鋌而走矣寧
全重臣覆鈇是然府君意自得歸奉王父盤跚山水洒
洒然客有怨鈇者輒笑解之非禇公儂那得一日萊舞
君則宜為儂德褚公客益服雅量焉居歲餘詔求異材
堪受閫外鉞將百萬徤兒者臺省以府君名上而播事
方益熾重慶需守時冡宰及諸大僚急推轂府君揚言
曰夫夫曾䇿播矣如觀火守疇過夫夫者而主爵郎為
朱公敬循於府君同里閈㜕也引嫌焉而曰誰復能古
人我矣遂止府君聞而更德之曰愛我哉巳亥丁王父
艱府君年已五十餘猶日夜孺子泣仡仡封樹之坏沙
拳石皆出十指葢府君於此惻惻風木也無動色毛檄
理而南北言者及浙撫按大吏薦剡滿篋單詞合詞歲
無慮十餘上顧府君卒無有赫蹏及都門貴人者辛丑
歲府君家食已七年而山隂朱文懿公賡由宗伯大拜
起田間行矣府君以其子吏部㜕肅野人服送之且祝
之曰公自愛愛我必如吏部君慎毋露憐才半齒落野
人事文懿傴躬謝而于于東山者又六年於是信州楊
公時喬以少宰典銓局矣其於府君賢素瞭㑹有詔起
溝中瘠固矜慎之則探尺籍疏名賢若而軰諏海内焉
凡三年報牘上他姓字褒彈半出至府君則人人褒識
之如絫規然丁未遂疏起府君瓊州荷俞㫖時璐嫡母
曹㳟人新逝而璐猶舞象童府君雅不欲出曰家孽如
此誰潦倒支蠻烟瘴雨者因上疏辭不允銓部且促駕
急不得已驅車就道然猶次且歲餘也丁未冬抵瓊瓊
濱黎既海颶地震益樸簌而窶至茅葺廨民居截竹為
楹椽泥蔗葉為瓦又郡缺守八年法弛民輒玩比府君
至而百廢具興矣俗喜告訐民練衣必綴苟不綴其猾
兒以為其家富必求端彈抄之所持牒株引多百餘人
逺弗集也捕先得者姑不就鞫而纍久而死者十六七
府君憐之著為令誣者倍所坐凡牒子不得過五人又
出先繫囚數百如驅笠中豚者郡伍百捧檄如虎又傅
翼焉所至箝掠民鈞矢未入家已蕩府君悉停伍百所
欲召以屬一老胥即無不束身請者曰今即死不猶愈
破家死乎時黎數千人譟當事大治兵府君為當事言
渠蹲䑕耳童子投礫焉而跳且嚙也烏知叛情無巳一
小創之則授畧幕帥某如吾指當勝帥如指往果勝隨
檄之曰止哉弗縱掠也歸乃益布威德黎大悦且震蛾
伏郡堦請焉邏者獲舶數十商也而上之幕帥又上之
制撫曰賊也固不勝自功乃移檄府君不容口府君曰
商而賊矣疇功乎為具狀申救甚力制撫慙而釋之活
數百人有其媵私奴覺而斧驅之奴則反格而傷其脰
也既難口之而浮引以鳴曰盜府君以屬令令顧得盜
四十人并呈所殺人械既八十日而曰血濡械滛滛也
府君曰寧八十日而血濡械滛滛者哉引讞之展轉得
奴姦狀四十人果非盜悉縱遣之歲大旱屬府君病甚
使其倅暴巫不雨既私念即死猶當為民請乃牒諸境
之神而曰明日太守輿病禱矣神必假我雨三犁出則
果大雨不遲晷民以為神郡通海得泉率鹵民故病弗
食府君祓而禱諸神别穿地出羙泉焉民德之曰倪公
井捐贖􁀙繕敗雉千民又德之曰倪公城葢於是瓊大
治粤撫按臣交章推卓異第一上而府君顧已憶湘湖
蓴戀戀也當道持不可凡三請三留云先是臺省以他
事攻山隂相甚力至是比部某子甲以謁不遂齮焉乃
持浙之人十數以及府君曰而私而鄉某某而戚某某
焉府君聞之齤然笑曰若疑我以山隂相得官不憶我
以江陵相幾失頭耶夫兩家炎孰㷔也乃今顧甚荷勸
駕矣緣是請益力㑹當大計葢歲己酉而璐以是秋謬
鄉薦云府君歸而曰雞肋即不得煩班頭兀馬長安道
我憐汝髫弗解客也當嚮導汝乃擕璐入春明既不復
能割寸縑贄京貴人出懷中刺又漫漫落落曰我散人
耳比當衡議去留其銓郎悸而曰寧時局是狥曷禠之
其冡宰憗而曰寧公議是矜曷縻之于是乃以才不及
落三官猶為首䑕其間云當此之時山隂相既葢棺水
石漸暴府君里居浙中丞某公直指某公干旄相繼至
意諷府君當再出山府君瞪目不答益楗闗著書具丹
漆器勘剝古今案如推大獄葢為之廢爐箑飱寢者歲
餘自曙手一編扺篝燈不息璐諫之即云樂甚然時稱
眼澁神氣日漸耗甲寅秋自武林山水還忽不甘匕箸
减餐巳又减巳又大减至啜糜一盂醫數軰罄籠裹不
效祈禱四出不效璐兄弟搏頰叩天請身代又不效其
始顧猶能策杖門外對客浮白呼盧也于辜月之念二
日日南至據榻不能起于嘉平之念四日昏定忽神彩
煥發呼璐起掖坐璐全體支府君背瓚􁀙羅侍榻下府
君則端坐垂拱如有所對者已顧璐微笑瞑矣天乎痛
哉天乎痛哉府君事王父母生死稱至孝居常敬事冡
兄洙源公而䕶其季十洲公晉源公備至鞠誨諸從子
弗異璐等親族所藉舉火者拯㧞脫縶械者剪拂借羽
毛稱冠裳士者凡若而人性不靳施而介一不義物脛
而前則面頳咄咄弱冠成進士長安俠某者奇府君貎
輦致金玉諸玩好器纍纍府君悉謝不受曰是蠱我也
所歴官多郡邑入帑自薪俸外即所謂劉寵之錢胡威
之絹無有耳其持論輒得大體有先見治獄多平反他
所全活無慮數萬人要其才足辦安成之民饑㑹其城
圮府君下令亟繕城人竊議歲則𤯝而又土石祟之如
白骨何府君曰吾固以圮城肉白骨也出厫谷如許募
民民利得餼無不爭繕城者陴雉巍然而溝者起倅雲
間時鎮江大饑當賑十萬户枵以須而所司區畫侜張
逾旬不定或欲鑱眉識之而民益騷比直指移府君往
乃區賑所十三檄令以下十三員主之即彈指了耳又
饑者千人屯東郊外有欲掩扉拒者府君泫然曰將立
斃之乎勅司闉聽千人入第盡塞支路留子午衢如矢
里設餅􁥺若置郵焉而導之西郊則饑者飽噉躍而出
西郊矣于是一時上下皆以為材而其先任事者滋不
悦大都府君居官易得譽謗以此也退而老于鄉則喜
振貧弱噢孤寡有吳商某徙家來為比隣居既嘗以其
子謁府君死而嘬藐孤者蝟起也府君敦敦卵翼之引
與璐偕牕燭比成立及冠乃遣歸凡其自持甚嚴偃室
值所當言縱郡邑長强愎自豪貴必梗梗起爭之邑人
盜伍百持漁者十餘固蚩氓也已先懾伍百即不復能
置一詞於令府君聞而跣見令白寃狀令驚釋之即請
何法獲真盜授策焉數日果獲盜令謝言泉湧漁者至
今俎豆府君云府君于家國務無所不腹畫元璐夜必
侍府君飲府君飲必教元璐一事凡聽其言策㓂如提
嬰策邊堡如布籬壁策兵事通曉諸脱兎環龜法如捽
蟻解甘石家言策天如斗如錢孔如相掌文種駒俵如
畜薄中蠶河如瀦策銓計如概如廢置家監倣金城畧
策屯鹺開中策銅楮榆杏交子如列眉策内外曹藩臬
州郡縣如五指頓裘爬梳之如搔肌疥而纎至于鞭杖
履屐醑粲醯滷之屬亦各有部署不率爾置之未嘗解
目語額瞬而談人意中了了如曼倩猜郭舍人謎射上
林棗無遁情者資頴慧一目數行下即食頃裁百牘判
數十紙如風雨十吏不足供于衆氏靡所不闚尤篤好
易春秋史漢老莊管韓綱目等書讀書腹無留疑所不
解必解篇詗章索盡萬籖如捜逋賊相字句别結眼藏
所褒彈換千古啼笑不作矮子觀於訓詁言未嘗存兩
是文宗漢詩宗盛唐字宗晉皆足以沾丐作者所著有
船政新書經濟管窺理學度針保民更化録閒閒堂㑹
心錄星㑹樓集碧山吟初府君甲戌釋褐出東阿于文
定公之門志節葢與趙公南星相伯仲遂道義締結而
鄒公元標則患難交也既又同官駕部晨夕過從互相
劘切故府君自言吾生平學問得夢白南臯之助居多
每教朂璐輩但不自甘為庸衆人即是做聖賢地歩恢
而為事功奮而為節義亦各随其所遇以自見若齪齪
于富貴望三公九卿如登天則志趣日下矣嗟乎此數
言者非立志之針砭守身之藥石乎所取士如劉君孔
當鄒君德泳蔡君獻臣謝君應祥王君應乾周君懋相
言君爾行郭君煒周君獻臣等皆一時知名府君少壯
眉目姣好如畫五十豐頤層頷嘗手鑑自藻曰此庸不
當耄耋耶而纔享年六十有六天乎痛哉卒之先一夜
夢赭衣員數百騶斾鎧仗如林肅冠一袍一輿一促駕
去云當授顯職覺而光摇摇在目也府君居恒自言曰
死當為神豈其騐與不孝元璐等將以明年丙辰秋八
月奉府君暨曹恭人合𦵏于上虞白馬湖之岡穴坐乾
面㢲東䕶王父母塋如拱葢府君生時所自卜定而命
元璐曰必𦵏我是吾魂魄猶從吾父母也元璐故痛勿
敢違則又手狀徼惠下執事既椎甚無能哆一言而當
世所㖀㖀府君者如留京司馬門石江右復古院誌直
道編劉氏䘏忠錄諸所載船政及江陵劉御史事如指
掌夫其人自為乘豈餙説私好哉若乃生平軼行尚有
元璐不能知而海内名公知之者倘不秘如椽餉隻字
潤冡中枯先大夫死且不朽即元璐軰一旦蓐螻蟻其
以是對先大夫矣亦死且不朽
　
　倪文貞集巻十三
欽定四庫全書
　倪文貞集巻十四
　　　　　　　　　　　　明　倪元璐　撰
　　傳
　　　周來玉先生傳
公名宗建字季侯别號來玉蘓州吳江人生有志槩七
八歲時嘗侍其父文林公文林偶與客言楊忠愍事語
未卒公遽起問求詳文林因為悉言忠愍忤鸞嵩及得
罪以死狀公拍掌大笑曰是大好死彼鸞嵩安在哉文
林悚然驚異之既為文章名噪一郡弱冠舉於鄉越八
年而成進士授武康令有異政調杭之仁和晶敏慈惠
民大戴之嘗攝德清三邑之人皆立祠生祀公尋以卓
異徴拜監察御史時為悊皇御極之次年逆閹魏忠賢
者時猶名進忠方用事與上保姆客氏朋倚為奸然人
猶以為易與云此壁䑕耳無能為也公曰不然虺巳為
蛇乘霧則不可制㑹天雨雹公上疏畧云今四月為盛
夏陽長之時大雹忽作推之人事豈謂無因近見朝廷
處一二章奏外廷咸疑有物憑焉臣即不敢盡信而千
人所指如魏忠賢者目不識丁心存叵測借皇上之震
疊以肆機鋒假竊蔽煬邪正顛倒朝端之上壅蔽將成
聲影之通毒流何已甚而巧立虚名上無顧忌離間起
於蠅營讒搆生於長舌其為隱禍大可寒心疏上忠賢
恚甚㑹上御經筵講讀竟忠賢睅目語閣臣即御史疏
千人所指目不識丁此何語也時首輔為葉公向高從
容言是言官也豈當深咎忠賢意稍解尋又傳㫖予重
謪葉公又具揭力救獲免居久之上似心悟忽遣客氏
出宫朝臣方相賀其明日復召入寵顧如初公又極諌
請割小恩以慎大防凡千餘言語皆危至有詔奪俸三
月然忠賢愈怒不惵隂與其黨户科給事中郭鞏謀逐
公時正人尚多在位忠賢等謀悉去之乃援進黨徒彈
擊四出公患之曰羽翼既成禍不逺矣吾不惜死因復
上言臣觀先朝汪直劉瑾其人雖皆梟獍然幸言路清
明臣僚隔絶故不久終敗今乃有郭鞏者結連膠合取
㫖如寄權璫之報復反借言官以伸言官之聲勢反假
中涓而重數月以來一斥熊德陽江秉謙一斥侯震暘
一斥王紀滿朝薦一去鄒元標馮從吾一逐文震孟鄭
鄤近且欲厄孫慎行盛以宏而棄之摘𤓰抱蔓正人重
足舉朝各愛惜一死無敢明言犯其鋒者而忠賢且横
行愈甚奸謀愈深臣若尚顧微軀不為攻擊將内有忠
賢為之指揮旁有客氏為之操縱中有劉朝等為之賣
威而外復有鞏等從而蟻樹蠅集内外交通驅除善類
天下事尙忍言哉因請誅忠賢甚力忠賢既憤且懼乃
率羣璫環泣上前至請自髠以激上怒遂得㫖責公回
話公復申請不屈傳㫖廷杖八十又以葉公力持返詔
改奪俸一年於是公履尾不咥者再矣人謂公君義形
能見雖更數月無語未為寒蟬也公厲聲曰即日者遂
死杖下安得聞君是言乎上實生我不敢不以死報時
聞忠賢欲使其徒劉朝等典兵行邊議既定需期發詔
公曰俟詔既發而爭之晩矣既力陳内臣典兵有三不
可九害疏入不報然其事竟寢已而奉使按楚尋遭䘮
歸當是時忠賢益矯䖍無忌黨徒日益進於是僉都楊
公漣左公光斗等交章訟言朝賢多和之者即所引稱
皆以公曩疏為權輿忠賢以是益追恨公未幾楊公等
並譴歸於是忠賢大樹威撾殺工部郎萬公璟公時家
居嘆曰是奴戮士矣既手滑吾屬寧足復留種乎其明
年春舊吳江令曹欽程方為工部主事希忠賢㫖誣奏
公并及張公慎言等四御史並得㫖禠職追贓亡何詔
逮楊公等六人尋即逮公當公未逮時語人云璫求首
禍必及我我安逃死即不然我必伏闕為楊左諸公死
爭既聞緹騎將至乃謬為他之入别大夫人身自詣郡
聽宣詔巳夷然就檻車時道路觀者皆憤激即云此璫
矯稱不當奉詔洶洶欲掊殺使者公大聲諭止之乃稍
稍散去吳人既蓄憤其後一月乃有周蓼洲吏部之事
云公至京下詔獄嚴訊承刑甚毒至肉節縻拆抗辨益
厲奸人司讞者無如之何竟以意鍜贓五千餘金獄上
忠賢意未慊矯㫖再訊承刑如前义益贓七千金掠比
無虚日一日下片紙付獄吏趣入黑室中夜半埀石其
胸立斃時為六年六月十七日其夜朝天宫災先是公
逮至之日都門地震初鞠之日王恭厰災再鞠天大雨
震天之應公如鼓桴然可異也公卒之明年熹廟崩今
上御極戮忠賢客氏并其黨誅竄有差遂以廷臣言贈
公太僕卿大中大夫予祭𦵏祠祀又歸追贓金五百其
又二年郭鞏以事被逮云
　　　大宰梁鳴泉公傳
公名夢龍字乾吉其别號則曰鳴泉先世山西蔚州人
始祖名聚者自國初徙家真定良久聚子整往田間見
蛇兎相握起逐之無有心異而識之聚卒整遂以地為
藏藏聚曰吾後世必有興者蛇兎告我矣自整傳三世
而生公公始生時公父贈君怡菴公感異夢因名公夢
龍公出胎便具英挺五歲能咏詩在怡菴公抱中輒請
得即日就師學怡菴公紿之云今破日不佳耳公應聲
曰以破吾愚豈不佳怡菴公大驚喜每語人吾斯知項
託黄童非俊物也年十五試有司第一補弟子員二十
五鄉薦明年成進士是為嘉靖癸丑尋試宏詞高等改
翰林院庶吉士三年出為兵科給事中公文譽崷崪當
留編修國史㑹其時同舍郎晁君東吳病不樂去金門
然故事無並留者公遜謝乃出既入諫垣則慷慨言事
無避忌劾先後兩冡宰李公吳公行私黨權時論壯之
久之擢為吏科都給事中大計天下吏鋤稂汰秕人以
為公不怨當是時肅皇帝頗崇壇祝學士袁公煒偶為
上草青詞稱㫖上傾心大用之公偵上意上疏畧言相
臣宜舉學術純正無輕掄選俾聖治不光上覽奏怒賴
首揆華亭徐公從容為解止奪俸半年而學士卒入相
亡何擢順天府府丞㑹河決沛縣行河重臣議開新河
請才監司甚急輔臣修郄者輒言莫如京兆夢龍因出
公副臬河南領河務公之治河也考箕誨鍤與卒同力
晝不敢廬夜枕幘席衣而處河上大暑疫作則出俸買
藥飲諸役徒活數萬人於是功成擢叅藩闗内旋遷山
西按察使是為隆慶二年於是户部尚書馬公森等奏
薦公異才可為邊大吏遂以其明年遷河南右布政使
又明年遷都察院右僉都御史鎮撫山東時山東以催
科重急農失其業探丸四起公為除苛令明舊章民由
是投刀秉耒先是嘉靖中遼大饑遼人避役跨海廋登
菜島嶼中者數千其始耕捕救枵而已久之海濵之人
嬲之始出沒抄刧無虚日更數撫莫能定公奮然乘舠
海上相機宜條上招安三䇿八事已而河塞宿遷口覆
運艘數百蕩糧數萬鍾朝議通海運則又以屬公功成
加俸一級尋遷右副都御史改鎮中州中州盗賊蟻結
所司以獲盜為上功公曰俟盜起獲之訌吾民矣法當
使無盜乃畫九議行之不數月户可脱扄卧也久之賜
白金文綺時神廟新即位江陵秉政以公為能召入為
戸部右侍郎尋改兵部右侍郎值三韓王杲城㨗上天
子命公持節服麒麟服往賚官軍巳丁繼母憂歸服闋
起兵部右侍郎尋陞右都御史出制薊遼至則首問四
鎮軍所疾苦為剔除之因是以簡軍實修馬政築城壘
謹斥堠慎擇將領以忠勇勤為上無取恢然者曰猶之
相馬不舉肥也而其時昌鎮黄花路薊鎮古北口邊墻
報成遂晉太子少保尋有㫖召入視部事時司馬堂無
督塵封久公入則樞帷改觀於是乎除種馬之令國初
戰馬官自牧既以授民歲徴駒焉駒不可戰官為罷駒
購壯然尚沉種馬民間則民大騷公請得盡鬻種馬稍
徴芻佐官買馬者令下民如脱重負者㑹吏部尚書缺
廷臣以公及某某三人名上上覽公名顧為輔臣曰是
非曩時抗疏摘兩冡宰者耶必良冡宰遂用之公為太
宰銓綜萬流無蹊有鑑然謁不遂者輒憾恨有為公所
善某子甲者從公求節鉞公大驚曰此豈餅飥子可乞
得耶其人慙怒而去於是江陵相既沒繼當揆者素不
善公異時難公鐡靣者又為蜚語怒當揆㑹御史某將
有封事奏金吾徐爵奸狀當揆聞之召與語使飛波洒
瀾及公某事公夷然上疏微辨因請骸骨甚力凡三上
始得俞㫖歸公歸時年六十餘矣猶得事怡菴公三年
又十四年而公卒公所著書有賜麟堂集讀書日錄各
若干巻自公之歿又十四年而其冡孫維樞以雋才薦
賢書腰褭初躟不知其屇也
史氏某曰公固江陵所㧞士也又受知深終江陵之世
公用條茂而是時有御史劉臺者亦江陵士以請劍得
杖謫死故當時之議以公守雌不如臺毅抑猶見隼之
飛下誅馬走非至論也自江陵之身功過離擘如人見
其靣瘢肉並列故憍中足智戴威震主者過也錘邉鞴
吏快賞決罰陶鑄天下歸於湛新者功也過已墮其家
矣而功揭於國雖加利銛益以健爪不可得剷焉二子
之遭幽章異歸迹其所處各有其際矣夫諫者之情必
借物以發其氣則與其過際分城守障之吏得因權以
極其才即與其功際與其過際則不得不死與其功際
則不得不致其勲名死之與勲名皆有不得不然者驅
之豈早定哉或曰入則際其過矣又不去與終始焉昔
宋荆國變法諸賢欲引去謀於邵雍雍力止之謂當乘
此戮力引濡救燒投劾無濟雍潛士命人如此然聞之
故老公佐樞時江陵握厲鍼公進平飲多所救江陵母
死廷臣連章勸留數十軰公時在朝無公名由此言之
公非苟同江陵者也
　　　王諫議傳
王諫議者名元翰字伯舉别號聚洲其先南直鳯陽人
也高帝時有名珊者從征六詔有功世其官於滇遂家
焉數傳而至諌議諌議祖尚絅父寀皆有志行諫議生
而嶷偉目光灼然如巖電為人磥砢著節敦尚倫義自
童時已然七歲䘮母事後二母如母父病刲股號天請
代里人謂之聖童孝子年十四為文奇播或告之鴻文
無範是為恣諫議意不屑曰吾氣至才出皆範也老生
行墨何能為或聞時政過舉輒遶牀行徹旦既而㦸手
長嘯曰秉成無人其父兄聞者皆異之弱冠舉其鄉第
十一人累上公車不第貧甚求署敎楚之竹谿益復博
覽專研夜聞魚觸荷聲有悟由此詩文大進辛丑成進
士應庶常選四明沈公見其文奇之以為眉山復出㧞
窴第五或以告諫議曰相君知公甚矣公何以報相君
諫議正容對曰他人不敢知苟出相君某知報德矣羅
彛正之於李南陽非報耶四明稍稍聞之其後遂出為
吏科給事中當是時顯皇以黄老治天下時宰因之隂
詭持禄斥逐端人而與公論爭長諫議疾之首上言時
政五事曰責法令曰專㑹推曰慎名器曰廣賜環曰嚴
奏辯已又疏劾首輔一貫顛倒是非譸張亂國有愧鼎
鉉久之上卒罷一貫而次輔鯉同日并罷諫議又上疏
言陛下一日并罷一貫鯉其當罷與否舉朝不敢為鯉
伸一詞夫是非可否能使舉朝不敢言陛下不得聞此
豈有國者之福乎既又力言枚卜宜慎因劾新叅李公
廷機局幅褊淺非宰相器恐其以敝車羸馬誤天下疏
上不報然李卒以是引去諫議既以有言皆用愈益奮
激㑹遷工科右給事中巡視庫務劾奏庫璫楊致中王
道剝商婪賄請按其罪時秦税使怒咸陽令滿朝薦彊
項誣奏朝薦劫貢殺人上震怒逮治朝薦諫議抗章救
之語戅甚上皆不報亦不之罪也一日有詔經營三殿
諫議以為殿工費浩非責恊濟於省直則坐𣲖産木地
方國家自有礦税以來天下之財半入大内半歸羣小
豈可又興工作重累吾民乃上疏極論議卒寢已又上
言時事可痛哭者八其大畧云陛下臨御埀四十年靜
攝居半近年以來精神别繫厭玩士夫於國有不聞於
家有不見輔臣朱賡辦閣三年尚未一瞻天表人失心
膂厥疾為狂可為痛哭者一也六卿强半成空懸缺數
年不補或一卿貳署篆兩曹在外則監司手綰數符知
府攝自佐貳人失股肱厥疾為痿可為痛哭者二也南
北臺省寥落而被召者積年累月不霑一命夫既召之
又姑置之必待䘮氣而後用之陛下何見而出此御史
代天巡方風厲一時報命則相代無人重巡則故無此
例上下紀綱陵替殆盡人失耳目厥疾聾瞽可為痛哭
者三也廢棄諸臣淪落彌歲奉詔起用未見彚征天霽
無期河清難俟更復數年不起竊恐壯者老老者死人
之云亡邦其殄瘁可為痛哭者四也九邉糧餉缺至八
十餘萬告急轉借内請不應京師十二大營十萬餘衆
計餉每年二百餘萬陛下試問此十萬衆能戰者幾何
不過數百而已其餘則班役市棍負販也或以空籍支
實糧或以一人冐兩餼卒有緩急可驅此軰為陛下出
死力乎可為痛哭者五也陛下深拱天下不得望顔色
數年臺諫封事一切留中夫封事者發奸破蔽之利器
也不行則不利一旦有奸人朋比臲卼誰為陛下横口
談事横身當事乎可為痛哭者六也𣙜税之使徧于天
下民間轉壑炊骨賣子市妻怨氣上蒸災異迭見方且
指三殿以為名借停止以悦衆是天以回禄驚陛下陛
下正借回祿以剝萬民可為痛哭者七也郊廟絶跡講
席生塵隠禍伏機壅閉已極青宫講讀經年不舉親暱
宮妾踈逺正人古今未有如此而能久安長治者可為
痛哭者八也時災異數見又上疏極論大臣某某奉職
亡狀又言鄒元標顧憲成高攀龍趙南星逯中立等皆
經世才誰秉國成坐俾淪落選司間一起廢清節如于
玉立劉元珍等皆不得列名輔臣好惡拂人之性傷割
天心此災異所由來也當此之時諫議直聲振于天下
其用事大臣皆不悦羣小阿附大臣者爭欲得諫議為
首功初給事中王紹徽為其師翰林宣城湯君營爰立
甚急以諫議重名謂諫議曰公語言妙天下即一札揚
湯君湯君且為公死世間如湯君可恃也諫議厲聲曰
吾何敢恃湯君謹辭給事由此甚恨至是乃與其徒共
組摭諫議暮夜受贓盈數十萬巡厰庫盜庫金無筭為
成奏以授御史某子甲上之諌議素剛聞之憤甚立集
五城坊吏悉出裝裹琴書數車陳之都市因向闕大哭
曰臣以職任糾彈不敢塞黙以負陛下御史顧且誣臣
贓跡臣無顔復入𤨏闈即日掛冠策蹇徑去於是給事
中胡忻御史史記事南有臺叚然周達等相繼上言元
翰鯁固觸邪御史戴豸冠為柄臣報怨不忠之尤者也
不報而司計卒以擅離職守鐫諫議官諫議喜曰吾生
平不能去心者道義知巳名勝山水耳今而後寧復匏
𤓰乎於是東汎滄海西登泰華南渡金焦謁顧端文高
忠憲諸君子於東林低回講席者歲餘始自吳歸滇其
在滇惟閉門却掃興至則出游昆池雞足之間如是十
五年於是高邑趙忠毅公為吏部尚書矣奏起湖廣按
察司知事尋擢工部主事方受命戒途而逆閹魏忠賢
矯䖍擅政趙公且得罪去他御史承風㫖劾諫議為趙
公私人有㫖予閒住而王紹徽者方起田間得璫意驟
躋冡宰修怨申衊云云於是又削為編氓人猶慮有後
命為諫議危諫議獨夷然曰吾得從楊應山高梁谿地
下足矣然自是遂不敢歸滇飄浪大江南北薪炊時絶
或常僵卧邸中歲丁卯今上御極忠賢伏誅其黨論如
法凡被璫禍者悉得湔祓還其故官於是京兆尹劉公
宗周吏科都給事中宋公鳴梧等訟諫議寃章下所司
冡宰故璫苞蘖尤畏惡諫議力扼之諫議竟以病卒於
白門卒之日囊無一銖廣陵范吏部鳯翼黄尚寶正賓
等經紀其䘮當諫議革時諸公皆􁀙嘘諫議爽然顧謂
諸公曰幸也死於二三友朋之手不然千年之後誰為
知我心者乎
舊史氏曰自神祖中厯以來三四十年之間朝宁之局
則已三變其始天子靜攝聽君子小人之自戰而不為
之理所謂䑕鬭穴中將勇者勝耳故其時君子時勝時
敗然君子雖或不勝而其助亦不衰也其既兇寺擅權
小人處必勝之地君子即亦戢心搏志而甘取不勝不
復敢言戰小人亦不曰戰直曰禽馘之耳然其時君子
雖嬰禍患其心愈益喜曰吾君子也其後魁棅已振握
照明法君子小人皆怵然不敢窮戰而隂制以謀故其
時氣戰者敗謀戰者勝謀陽者敗謀隂者勝凡明主所
鉗鞬以繩貪人宵類者小人皆借之以穽君子其君子
既禍敗即無可自解曰吾君子其小人亦不靳歸名君
子而但使其無救于禍敗又可曰非我也法也是故君
子之不幸未有甚於此時者矣雖然自其卒而觀之世
之所稱東林君子與翼東林者不十年而俱盡固也若
其始泰輪帛四馳萋菶㧞連道亦已盛所獨不及者惠
司馬元孺方侍御孩未及諫議三君耳朝賢之爭司馬
踰十年方萌俄遏而侍御終沉諫議以死此無他故今
人固畏君子尤甚畏此三君以為此三君才氣獨出其
出必將大治小人即一日能見於上又未易得敗耳余
未見司馬稔知其素侍御出獄識之京邸余官留都得
交諫議其人皆英照奕奕論事如刀劃塗以彼其才氣
不問何賊皆能殺之此世人所由甚畏之也甚畏之者
其心固亦甚貴之矣嗚呼三君誠人傑也哉
　　　張洪川先生傳
張洪川先生者名仁聲其别號則曰洪川河南之磁州
人也先生仕為令得稱明府以長君司馬鏡心官諫議
時承封諫議得稱封公先生皆不許故人但稱之洪川
先生云先生生有至性從父無子子之先生婉媞致孝
得兩父歡心兩父殁皆哀毁骨立廬墓三年弟夭遺孤
惟一女撫之過其子人以為難故里中稱孝友者必歸
先生為諸生有聲十舉不第卒以明經謁選授蜀樂至
令時邑經奢氏亂民盡逋逃吏持空牒無所責賦先生
下令招撫宣誠布寛民由是歸之如流水不期年户口
大充乃進其民約曰耕田多者為上氓吏卒入鄉􁀙左
趾即禾未熟稅者令非人聽民唾令於是民競奮力田
秋登牛車輸者恐後賦盡如初民故獷喜訟鬭先生曰
民剛矣以剛制剛非策也束右以葦不以石吾務以柔
勝之耳故其聽訟不御鞭鞔或有疑獄他吏務為恫喝
張威取情先生獨與往復言笑如鳴叩然即折懾之不
一二語民皆涕泣叩頭請死以是邑人大悦他邑質成
者麋至或謂先生曰子治亂國法宜嚴顧矯以寛寛中
有敗不聞子産之説乎先生曰不然是乃所謂嚴也善
馭馬者恃轡勒不恃鞭筴鞭筴之於馬疑之而已今以
其疑馬者畏馬畏盡則怒出怒則害大是故不如謹轡
勒鞭筴怒馬轡勒服馬也吾之治馬苟使轡勒無失頤
舉袂揚膝振股起皆足進馬矣何鞭筴為且夫長民者
决綱斥紐木偶叢神權不自執此豈吾所謂寛哉言者
於是始服然先生性故剛未嘗懾彊禦里有大豪為奸
者悉捕治無少縱有撫軍所使使傳檄郡邑挾威雄行
他令事之甚謹至樂至先生目懾之愈益横乃大怒曰
䑕子何恃使卒捽庭下械繫之明日正辭以聞撫軍撫
軍不能違卒論如法故其時為之語曰謂水為柔水則
不柔播山如流於是治行為全蜀第一尋以今上御極
恩封父母如其官又請以其封貤生父母既得命先生
大喜曰是吾所為折腰者乎而既遂矣復何求即日稱
病解印綬去當是時司馬鏡心已成進士治泰興高等
徴為吏科給事中矣先生之教子自為之師不使就外
傅故司馬早成先生既歸田自稱野老性儉約自其少
賤至今既貴且老無異持先是數十年海内方盛司馬
年舞象髪鬑鬑然先生抱之膝上謂之曰聖人之道寶
儉而惡侈吾見今世士大夫急游宴好華餙金玉綺紈
奴僕輿馬喧閭溢巷皆前二十年所亡有此非吉祥不
出十年天下其將亂乎司馬心識其言其後嘗舉以告
人曰吾父真聖人也自先生居里里中人恃之甚其長
牧凡郡邑大舉民甚寃者先生雖矜岸必為其長牧訟
言之歲壬申㓂潰晉數十萬突河北縱横磁鄴游騎至
城下日數百城中人大懼先生率衆登陴為守計甚設
邏者獲賊偞守以請之撫軍先生曰不可㓂已逼城而
宿奸其内此危道也度報文往復旬日猝有變奈何守
悟立誅之懸其首示賊賊乃遁去一時稱先生知兵能
應變非徒儒者也大都先生為人靜正不欺而好行義
然以中坦無宛氣以是能壽行年八十神明卓然如五
十許人執筆能細書日行不御策往返十餘里不倦夜
飲至宵半以為常葢誠異人云戴子曰竟其德敦其言
於人無所不信是橋大人也常以皓皓是以眉夀其洪
川先生之謂乎
舊史氏曰余兄事司馬幾二十年當其宰海陵大江南
北歌為神君余時為詩十章紀之即不知其有敎之者
洪川先生之治樂至者其師也故曰傳琰治譜言令之
敎令也若乃司馬之八為諫議世歸彊直出鎮百粤蠻
夷來威此非有敎之者然以余所聞先生行事彊項甚
剛拂衣甚决登陴甚勇慮變甚智苟取其意而厲持之
可以秉簡為諫官亦可以執貞律為丈人長子是故天
下之善取者莫若司馬也司馬善取可不曰先生善予
哉
　　　馮二酉先生傳
先生家錢塘少英秀為錢塘諸生有聲累舉不第遂棄
去益讀書博覽自典墳迄梵野無不渉者文近江庾詩
介柳韋尤喜為小詞謌曲中多閨思宫怨情艶之言所
著流甚侈凡其地之當路鉅公皆傾心願交先生先生
率情應之簡簡然退而雜山僧野老間則言笑甚濃文
章日出如露降荷盤無所膠附而瀏灕渾脱見者熹心
家甚貧厨嘗絶炊吟咏自若有餽之粟者不妄受受亦
必圗報之稱施而止與人春敷少譏多奬而綿鍼匣劍
骨鋒湛然每聞冠紳忠義閭巷節烈及是非所繫世論
不平者即㦸手鬚張霜虹滿靣人以是窺先生骨嚴中
朗其於世雖甚無忤諾之而已非有唯阿諾之於唯相
去萬里也今行年八十有六猶辨蠅書所居三聖橋嘗
雨中乘屐至於津頭往還三十餘里喘汗不作有召之
飲雖甚久不告休時或瞑不語人竊相謂曰先生疲矣
先生聞之遂張目訟曰吾不疲也呼酒酣歌多至達曙
神明矯然葢五官甚茂惟眼嘗涙為缺䧟云
倪子曰余後先生四十年與先生㳺最久嘗欲生謚之
一言累思經旬竟不得也以為才士有其德以為㳟士
有其風以為華士有其誠以為介士又有其俠爾昔者
錢塘之彦和靖清舉近枯昭諫華飛似放此二子皆不
可名先生吾聞錢塘故蘇白之所治也先生者香山氏
之朋與眉山氏之朋與
　　　楊夫人傳
楊夫人者李太僕慕劬先生之配宫允紹賢之母也年
十五而歸太僕二十二而太僕成進士十七而舉宫允
五十八而宫允入翰林三十二而承譽命七十二而以
病卒天下歸富貴壽考終焉其為人柔令通曉大義太
僕未第織紉襄讀及既貴不改縞綦太僕凡之官必迎
兩尊人夫人修養無方太僕以是專意能其官太僕既
入為給諫危身敢言夫人不慴及貶官乃更益喜人問
其故夫人曰子不見蔦蘿之依松栢乎其上浴霄氛食
霜氣其下乃始紛披旑旎以為榮華人臣為諫官不敢
言脂韋以豢其官若瓠子而拳縮其身則如繭蝟中女
且羞以為夫吾誠不以彼羞易此榮且子以為士之榮
妻為是被之象服云爾耶聞者悚服葢其有士行如此
敎宫允兄弟甚嚴宫允之在翰林有大名顧特端整進
止嶷然世以是歸功操績不誣也畜諸媵及媵子不妬
有恩人有為之咏樛藟桑梅云
倪子曰余嘗有言不備龍德不可以成婦儀以其不可
見過不可見才馴其氣若嬰兒而當其履艱遘危則又
必責之壯男子難為之事故曰婦無百行者非通論也
若李母楊夫人者豈可不謂之猶龍乎
　　　劉烈女傳
劉烈女者錢塘人也居江之滸年十九字諸生吳嘉諫
未歸其父元輔舊常將五百人禦倭海上中罷家貧所
居淺隘與少年張阿官隣阿官故逋蕩窺女貎都狂發
夜躍上樓穴窻入逼女女大呼賊踉蹌脱走元輔驚起
禽阿官縶而髠焉未及旦阿官兄子養忠知之遽糾黨
斬門謀奪阿官且鳴金號於衆曰元輔實以女倀而又
穽之女聞之拊膺長號曰天乎辱人至此當是時女父
母專外禦不能中顧及事解散登樓見女投繯奔救巳
氣絶乃以聞於郡有訟梟曰丁玉蘭者為阿官謀賄元
輔金當讞元輔顧訴女承汚若為奸露然者時郡守河
南劉公有廉明聲顧念即如父言囚無死法然心固疑
之乃故軒其獄而隂使人四出物色數日盡得女潔烈
及元輔受金狀復請之臺使者檄同從事北海劉公雜
治之一訊吐實於是阿官等悉論如法闔郡譟呼有為
之謡曰兩劉哲一劉烈江河海流合江河海者指女及
兩公所居地而言先是女死之三日嘉諫往弔時六月
溽暑女面色如生嘉諫又以法騐女眉寔處子乃拊屍
大慟女眼中忽迸血激注嘉諫面縷縷如含噴然嘉諫
手拭之乃已而丁玉蘭者一日白晝忽見女立其庭自
搏叩頭立死一時驚異以為神明云
舊史氏曰女不幸著烈猶臣不幸著忠也石擊則火出
性激則氣騰性氣相搏則生靈怪天地之性循常喜安
而當其變生氣作則躍為雷電播為風濤其固然耳今
夫高䕫伊周非必奇鬼而萇宏著其碧血伍胥馳其素
車皇英姜姒不諡靈妃而曹女沒而戴屍李娥烹而湧
鐵此非為聖魄悶然傑魂狡獪由夫循常者神靜嬰變
而氣翔也故曰多所見少所怪使儒者閉門枯坐讀古
人書見萇伍李曹之事必將心疑以為荒誕今觀於錢
塘劉女者則豈不然乎
　
　
　
　
　
　
　
　
　
　
　倪文貞集巻十四
欽定四庫全書
　倪文貞集巻十五
　　　　　　　　　　　　明　倪元璐　撰
　　記　䟦
　　　成樂軒記
制於翰林院置館錘鎔庶士簡耆碩為之師其讌室則
師弟子退而求之之地也有軒軒然疏寮同牖命曰成
樂葢聖人之言曰成於樂樂育者徴德焉故名之也予
惟今世之士以小技進於廷天子於其治人之材未嘗
有所試之也然即不疑而授之任外者民社之大内者
錢榖刑名之重即聽其自埏自埴未嘗為立師以導之
也庶常吉士則天子所選雋焉以為此其英多而秀出
者然又使為經生而立師以導之若是乎天子之於羣
士以通材待之而於其所選雋者顧以童子老生畜之
則何也嗟乎此天子之意之所以異也夫天子以一節
之長畜羣士而以成材待其所選雋者則已明矣何以
言之夫一節之士在於鼓其鋭以致其用故其所鼓吹
於世有若咿者有若吼者有若噭嗃者劍鳴石裂霆布
風號可以為聲而不可以為樂聲者於六律之和各執
其一體而不能以相為故宣慈布闓之官宫之屬也飭
法振紀之官商之屬也命生敎聚之官角之屬也經洪
緯纎之官徴之屬也辨物審器之官羽之屬也獨宫獨
商獨角獨徴獨羽不可以成音一節之士不可以相天
下相天下者其大在於平天下之情達萬物之和而其
微至於格穆清之幾轉元化之籥而其妙極於不自知
金石以動絲竹以行匏宣瓦贊革木節之八者叅劑發
響此非鼓鋭者之所能為而一節之效長巳也䕫曰於
予搏石拊石百獸率舞庶尹允諧舞百獸而諧庶尹者
樂之能而相天下者之成也且夫古人之為學也十年
而學幼儀十三而學樂誦詩舞勺成童而舞象二十而
學禮惇行孝弟三十而博學無方孫友視志春誦夏絃
秋學禮冬讀書其為學之科條如是其詳且備也而至
語大學之成則必俟之興詩立禮之後故曰非得乎道
者不可與言樂也今夫方廣之地尋丈之宮握鬯者寵
焉秉鐸者式焉横經者禀焉登其堂天語琅如離文戞
石鐘鼓之靈也入其室靣耳互發玉石相攻管絃之和
也進而奮踔經綸在手元氣在胸獸舞鳯儀之容也退
而圗維不負君不負師不負吾學廣大清明之象也樂
之為觀盛哉材于是乎成也巳軒成于某之歲董其事
某命之者某追而記之者某
　　　郡侯王公築塘通江生祠碑記
上虞之為國以江海為外懼而内親湖湖曰夏葢方廣
百里溉田一十四萬有奇挹拍溪江而歸墟于海往江
繇白堰屈曲二十五里弭節塘角自狩其郊未嘗過湖
而問自頃居民規便抏弓取絃使水奔怒激射㨗走而
嚙上陳之塘上陳塘者湖江之所表限也時則名田千
計奄化為江自是以來塘歲一决至崇禎九年秋九月
潮乘颶威吼决葉家埭塘以尺計三百有六十沸洲連
山逆行羣飛海湖疑戰溝㟁移奪廬墓徙宮於馮夷桑
田歸魂於滄海自虞注姚至於甬東凡淹沒成禾千萬
邑人大號其時上下􁂚眙無能治之者治之則益甚於
是毘陵王公以南祠部郎來守越州余季父封侍御晉
源公仲兄侍御三蘭方與衆踦閭齎咨聞之大喜至足
躍几上曰虞不沼矣吾聞王公節警而思深節警則能
决謀思深則無墜計乃率七區之衆跣籲王公王公應
聲顔變投袂起曰事有大於此者乎下令亟築塘既循
衆願計區徴輸又請之臺使者發鄉社榖如干濟之資
用無絀遂以其年十一月築新塘明年正月築備塘塘
成邑人皆賀王公曰不然夫以禦㓂治垣而宿㓂垣外
垣之命猶寄於㓂也不如逐㓂使無睨吾垣者而垣安
今江不歸而睨湖其勢不吞湖不止也乃又下令求江
故道所謂塘角者躬乘樏橇履波蹴濤審端究歸盡得
要領而慮餱糒之不供為出歲俸什五曰倡輸者於是
乎致材石簡斤鍤募丁徒立長督治金鼓飭條貫信罸
賞十千維耦如雲如風心串力屯爭水猶鹿排壅决塞
循腠趨肯神人靈恊灕然應謀自四月甲寅至於五月
壬午江通萬情奔悦敬告厥成王公意未慊顧命更築
上陳衆罔測亦勿敢違益功致堅謹治如敎又相湖要
害江海咽喉如干所疏者益磧靡者益􁂳視䕃之軰譏
為葸謀居亡何龍躩於江大風揭石高岸四隤木圍五
尺以上者悉㧞而塘無恙衆乃愈神王公當此之時疆
隧阡塍可得而辨耒耜榖芨可得而求農謳於野婦笑
於室蹙者踊病者起於是其父老以為宜如制稱有功
德於民則祀之其地而其士之髦者乞余為之記余於
是作而嘆曰嗟乎天下事曷有任之不成者哉以其誠
則必得之以其計數則必得之誠者天人所際計數者
神明之歸也雖以申韓挾術計桑挾權自其為之必有
其誠雖以姬公持禮孔子持道苟無其計與數亦何繇
治天下乎昔者禹受命治水不敢曰有知三過不入子
呱不字面目股脛著其勤愿不敢曰有不知順用疏瀹
逆用排决淮渦桐柏致其神靈禹以聖人之才而不貴
無勞之功以聖人之德而不貴無術之道是故禹者萬
世之水師也西門豹則之以治鄴河李冰則之以治岷
江王公則之以治娥葢之水夫水浮天而載地守地之
貞行天之化故其人知貞知化則皆知治之也當王公
之始事告之棘則棘告之憂則憂告之發號則發號告
之出粟則出粟跦跦粥粥惟狥衆欲及其終事准權握
機占㣲察逺流思周變神明無端人謀鬼謀咸有所不
逮矣故曰懼以終始其要無咎西門豹之治鄴河也始
于投巫終於鑿十二渠李冰之治岷江也始於立三石
人三石牛終于分三十六江王公之治娥葢也始於為
德于湖終於為德於江投巫者使民不怒河鑿十二渠
者使河不自怒立三石人三石牛者欲以力制江分三
十六江者使江自制力為德于湖者使湖不畏江為德
於江者使江不夷而為湖莫不本諸至誠益以計數近
取諸心逺師神禹故夫西門豹李冰王公此三君者天
下之治才也繇王公之道以治兵用衆不出一年中原
之㓂可蕩然而人有不能者悲夫巧者貫楊拙者失墻
洪水之難謀冝必甚於盗賊王公為其難而天下不能
為其易豈不痛哉王公名期昇毘陵之義興人舉崇禎
辛未進士美姿容鬚眉華悅其為人無欲有氣治其民
慈健並行民受牒入對者無問絀信皆翔舞而出頴川
南陽之流歟雖㣲兹功亦當祀也祠枕上陳而望塘角
東去虞城三十里西距會稽境二十里先是富順湯公
紹恩守越建三江閘利越百世越人祠之三江其祠翼
然孤跱百餘年至今而偶云
　　　三做堂記(堂為大司/農署額)
崇禎十六年癸未歲五月十二日上面諮臣元璐司計
經畫臣璐奏陳三說一曰實做一曰大做一曰正做實
做者期與樞部通盤合算先凖餉以權兵因凖兵以權
餉被㓂之地餉多虧折敗軍之壘兵亦銷亡彼此相權
則數清用足而浮冐之弊剔所謂實做也上曰樞臣馮
元颷户兵合一之說正是此意臣璐又奏大做者小生
小節無益於數求一舉即可得數十百萬又必為利于
國無害於民者悉心講求以圖有濟此所謂大做也上
曰總是生財大道四言盡之臣璐又奏正做者以皇上
堯舜之君而責治平之道於司農又選擇儒臣講官為
之凡所設施豈可出於掊歛權宜之陋策臣必將以仁
義為根本禮樂為權衡苟政有厲民者臣必為民請命
凡皇上所命蠲必蠲命賑必賑昔年加𣲖勦練諸餉可
裁者必裁臣必不敢以時詘强爭總奉皇上安民一言
以大昭聖學於天下於以副皇上宵旰之憂勤而畢臣
鞠躬盡瘁之素志上曰卿此言甚是真根本之謀聖賢
之道欽此經筵日講官户部尚書兼翰林院學士臣倪
元璐恭記并書
　　　董元宰宗伯書山隂令王念生勑命冊子䟦
夫雨露竭澍而漿百昌之能雲霞極姿以贊穹元之色
故征和九䇿端蒸都尉之閭太學五經光發中郎之篆
何則瑟瓚黄流取殊榮之相報明珠華櫝亦聖言之所
資也有番君之匹亦召父之流禀其孤清唳絶華亭之
鶴出為騰踔啼遏會稽之雞畫界蝗遷行車禽擁劉元
明之第一徐聖通之無雙不其然乎屬以虞瞳逺矚察
姑臧之絶蹤漢詔華飛役許燕之大手十行星爛條廉
署能三命風申旌庭策閫如綸之致可得而觀焉夫物
䕶甚則錦承人銜深者絲繡于是乃使鍾索之彦起而
拏騫顔柳之英致其奔抉觀其體凌撥鐙法極懸釵慓
慓如臨鄴下凌雲之牓飄飄欲舉綘州碧落之碑斯則
唐宗之所以醻妙于缾盤魏后之所為躭佳于壁帳也
垂于覽者其道無方可識皇謨並資吏範大則天球之
貴小亦墨池之娛則知七寳合成月姊之宮有為璞鑿
五方轉換天王之目隨在摩珠呵以佩刀誓于淮水驚
其神物渡延浦而龍翔考爾世珍對岐山而虎拜云爾
　　　姜鳳阿宗伯制詞䟦
鳳阿先生正學嚴節修能稔功昔在留京先子所畏既
五十年風道彌章如制所稱非有溢說觀乎天文愈知
地紀星野相昭則有然者起喜之心敬應之道功言之
致名實之歸循兹渾噩可得而求焉記曰王言如絲其
出如綸王言如綸其出如綍此言以其㣲詞著其大義
也
　　　周巢軒太史褒册䟦
敬誦天章斯知聖學也天子方表崇孝經興勵庸德得
一士篤行至以刲股救親聞者如獲龍馬天球矣高皇
帝之令民孝割股者有司勿以聞以為其事猶或可為
而好名者將爭騖之若如封史之務為極難以為其孝
者其始不回等于騃竪其終獲濟有若神明即有甚善
疑人者豈可以比干刳心宏演抉臟為是殉名負氣好
事而然制所豔稱詎非睿識乎且夫封史無他求捄吾
親而已然而天下儒者喧之以為其世瑞其子史公秘
之以為其家珍孝之敎忠子之學父斷有元會致于精
㣲又非徒奉先捧檄之情桓榮陳庭之義事非衆著理
絶名言維帝知之當通夢賚也
　　　王季重觀察撰嚴封公墓銘䟦(封公子/名起恒)
嚴先生之人王先生之文會稽竹箭東南之美也嚴多
行義以富王先生之材王極致精以壽嚴先生之命天
之所配豈得離乎若乃必得其文則幾欲操刀必傳其
人則不以索米斯又可明姻婭之極義孝子之永懷矣
故曰越有三仁焉
　　　仲兄三蘭學使射書䟦後
夫射以考藝而觀德焉戴禮詳其法周官悉其儀易云
弧矢之利以威天下葢由來逺矣高皇御極之二年詔
天下府州縣立學校即以禮樂射御書數設科分敎三
年旋定射儀二十五年復詔習射於射圃煌煌聖謨偃
武而不廢武如此爰迨承平上者正裳笏坐堂皇雍容
禮樂次者䱷獵經史握鉛吐藻鼓吹休明六弓之設五
射之辨八矢之調委庋高閣鮮有過而問者主上神武
拊髀而思頗牧因可臺臣奏徧詔海宇習射祖制湮而
復舉樽爼折衝於是焉在甚盛典也仲兄三蘭文武兼
姿銜命視學豐鎬課較之餘時進諸長吏及博士弟子
咨諏方畧籌策綏靖日夕懷射虎射蛟之志而尤惓切
於新令之遵因採古今名將射要射病等言編次成書
付剞劂氏孟子不云乎工者不廢繩墨射者不廢彀率
是編固彀率之助也雖然兵法無過孫吳穰苴淮隂諸
家今其書具在學者有能窺其㫖否驃騎敎之而不受
馬服子讀之而僨軍其成敗判若天壤然則書又何可
泥也射伎也而道存焉語云巧者不過習者之門神而
明之存乎其人願多士交相朂於簡牘之外以上報當
宁則是編即筌蹄棄之而予兄弟與有榮矣
　
　
　
　
　倪文貞集巻十五
欽定四庫全書
　倪文貞集巻十六
　　　　　　　　　　　　明　倪元璐　撰
　　題引
　　　題元祐黨碑
此碑自靖國五年毁碎遂稀傳本今獲見之猶欽寳籙
矣當毁碑時蔡京厲聲曰碑可毁名不可滅也嗟乎烏
知後人之欲不毁之更甚於京乎諸賢自洓水眉山數
十公外凡二百餘人史無傳者不賴此碑何由知其姓
名哉故知擇福之道莫大乎與君子同禍小人之謀無
往不福君子也石工安民乞免著名今披此籍覺諸賢
位中赫然有安民在
　　　題楊維節藝
文字一番開山即為世人首過以其人皆學之久而成
蹊後賢變法便復聲禁厲誅謂不得復為某氏之學故
豫章之務為竒文者不一日而奔走天下不十年而幾
受坑焚今維節此文余謂其開山之功倍於前人而過
決無有自余所見前人之享大名者雖甚孤竒畢竟以
光鋒誨盜今維節之竒乃在神性雖盜狐白裘手豈能
負之趨乎即使後有慧業能為之者亦何可指神性為
某氏之蹊如其不能雖更百年維節猶孤行也往見維
節文狂喜題頌如維節所自叙云然大都以豐城劍辱
之耳今既六七年余言始騐雷令自天生將張司空亦
可得而優孟歟
　　　題曹秋水藝
里中與儕輩平虚數其𤣥士如秋水行誼便是陳太丘
其文逺攀震澤近驂會稽以僕論之正可兄事疑秋水
不許也不悟因緣辱之兩廡不疑升階劉巴發忸眉山
入室廬陵歛容固不誣矣且夫考德辨行未有不以文
章者自秋水領解來四五年間文章一事飛瀾驚沙而
秋水我法自貴寧不得珠不欲中誘則其人豈不可知
哉古之立大品致大功者皆由靜定此二字符比於麟
篆入葱肆必飛去秋水慎之仕途彌多誘商丘雖得珠
無解惷愚況未必得珠且將失商丘乎
　　　為林浴𤣥司臬作圖并題
林浴𤣥使君者道器之總輪法葩所歸鞬也治越三年
而有千年之譽然間者使君方賤陽鱎而尊隱豹余亦
且親虎溪而疏龍門如木孔蟲不知天日亦藉雨露居
然以肥既移歲星觀乎桐柱姊子徐生允臧等攀轅自
崖鄭重惜别臨岐之訓興歎山麋賞及臨池而咨襪坼
于是一年矣徐生懼乎徙遠日墮揭笈而從為有光風
不憂瘴雨因徵蠅㸃取塞前謀余不能辭道在戲謔耳
昔周茂叔辭張載曰平生不識畫固哉周子也周子不
知畫所從來由于龍馬周子承不識畫亦肯承不識河
洛乎是故畫有𤣥理而余不能知其所微通者丘壑雲
烟而已
　　　題徐師一孝廉近業
燕公論富嘉謨之文濃雲蔚興震霆俱發誠可畏也施
之於廊廟則駭閻朝隱文靚粧豔服趙舞燕歌觀者忘
倦施之於風雅則譏斯言形物可謂已至然使軯訇之
音托於鐘鼓則亦不駭矣天人之容正以環珮則亦無
譏矣今世之文皆以迂救仄以怒救迂以厲救蠕以嫣
救厲而吾友師一氏猶然笑之師一氏以為其救若此
不如無救也其所以自治其文章者骨起肉隨色敷體
立豪不役魄妍非弄姿升雲雷于闕廷薦歌舞於名物
嘉謨謂之健卒朝隱呼曰婦人凡儒者丈夫之為文章
則必如此矣非其人之靜凝澹遠誰能為之者乎
　　　題張肯仲藝
闈中以五策識張子士既第固且經世即偶為文亦皆
為經世設也取士之法上觀三年下觀百世瞳光所注
大都什九射其方來耳今張子特以其舉子業自崖攣
攣夫由張子之道以敎天下舉子之為文使必為其專
氣足理奔才而不叛者既以功已必能福人是亦安可
沒哉張子未遽服官余告之曰即一歲居無所事事必
益治其文章柳子曰感恩報國惟有文章非曰國華也
道之可以起智造力無如是器良者苟致專積久為之
忠孝悉出豈特力智乎張子問余為是經世文耶抑舉
業也余曰無不可
　　　為潘安祖題文衡山先生畫巻
先生楷書為國朝第一畫如其書遒疎嚴貴由工人物
亦繪家楷聖也此巻體切諸家各能得其神理要於我
法自見為可貴尚安祖投余索題且半年余愛之故不
應命比于投轄冀得久周旋耳今將别去不得不歸既
别安祖又歸此巻旦夕情懷正如中酒因歎今人之致
定不如古人今欲為禠帶卧觀則能之為扳舷欲墮則
遂不敢何也
　　　題曹方城靖海一籌
馬稜為虞詡曰君儒者當謨謀廟堂乃在朝歌吾甚危
之斯言誠不識詡亦豈為能知儒者乎凡為儒者必明
吏術明吏術則必辦賊尹鐸但自任不為繭絲耳不知
其能滅智伯牆銅屋矢妙通其數年前前人神明之事
此非幾倖適然為之者也天啓崇禎之間置一曹方城
於閩同而閩同大治海㓂作而不害綸扇韎韋迭御堂
皇籌之五年勦撫俱効今讀其言畫地聚米應鏃投捩
守距環脫動口鈐符夫以韓白在壇留泌居幄即多秘
計要其鑿然如斯而巳自是遂以召入禁中計天下大
事連奏劾大將之否不律者人雖危之益貴其識皆曰
使其秉樞坐籌殺天下賊當盡今且以譴去投之瘴鄉
嗟乎今天子之治豪傑有如漢高顛倒之而後盡其用
豈可以一端見乎吾固嘗懷二策未之敢獻其一曰今
天下之賊皆庸才奈無殺賊之人其二曰今天下之才
皆勝賊奈無任才之法撲賊久不滅與其責將不如責
吏用尹鐸一策也激才久不出與其求功不如求過赦
魏尚又一策也
　　　題王懋遠孝廉近藝
與王予安孝廉石交三世前三年始相謀同巷居籬壁
連互既鄰切晨夕深歡素心而顧心嚴是父子奥學强
才自此亦不復能有酣呌李雅百萬買鄰僧珍顔延之
胡床隔籬一聽張鏡之譚頓失豪舉余于二王兼斯二
者懋逺之文精湛如廼公而别有昌華騫其氣采假以
其文章為之書法而曰獻不如羲此真外人豈得知也
懋遠今歲纔及終軍棄繻而羣越之名彦老宿拱手而
讓之牛耳者已八九年怪天下有才蚤慧如此以懋遠
視余未止上下牀其摧鸞姿游燕宇者謙謙也抑不可
不服余知巳毎小戰射其名必第一或得第二今秋以
意決之必第二又得第九人人瞳光大都不相逺必如
曼倩發謎亦正難耳然余甚貴其人靜凝使持天下事
不必不如廼公健決也若以其文章之力恣其情才處
承明之廬正堪作賦追乎漢人必及枚左使懋遠不作
賦七發三都竟當單行也
　　　題徐漢官孝廉近藝
漢官徐子之文之可尚者以其氣靜而體安靜使氣靈
安使體變主其靜安而天下之鋒力才態皆可磁引燧
呼而出之也故以徐子之文置之金轝玉馬之側愈見
華處之土鼓陶匏之間愈見質是則天下之華質無有
能過乎其文者此由其讀書多也徐子讀書日夕與秦
漢人卧起雜賔即是徐庾下令逐客元白歐曾亦在逐
中矣其宗多名卿鉅儒有所取友揭笈太平之山問竒
獨往子獨往子者吾同門友一我儀部投簪石隱自矜
為林下一人者也以彼之孤神岸節取而為之文章烏
得不有其磊落英多者乎諸子或問以徐子任天下事
其將濟乎曰必濟何以知之曰其骨强骨强則志立志
立則材聚也
　　　評徐止吉時文
徐三甥之為文長云吉刻峭季謙吉道凝而仲止吉特
以明華澹逺執其中權兄弟自相師而情操互出如此
故人謂徐氏多才足致柳鳳也然大戰或失吾有三說
益之長甥欲車轂轉宜治以脂季甥欲縱玩鶴飛宜養
成其翅而仲甥欲書法精宜使入木三分苟靜氣專志
求之皆可得耳仲甥勉之并以吾言告二子
　　　題何立夫程墨大雅
吾門士何立夫者藝壚之崇帘才機之精縷其意欲以
舉業治世王鈇治文以為錙基讓時衣裳取嫁雖有屠
龍不如摩烏矣夫今世之才極于巷戰巷戰者之所為
騎危涉淼意亦凌噩道既出於青蠅弔客後世子雲之
謀顧其心所射乃在三年三年不得不泣則歎此為執
彈招鳥手悖其情立夫曰吾何可以不正之哉刻程墨
大雅
　　　題徐云吉詩草
鳥鳴有取於鈎輈格磔劍舞獨貴其渾脫瀏灕凡天下
之好音在抝危器能歡物固有之詩亦宜然矣吾甥云
吉天才獨高初未嘗為詩纔一為之便追作者愛其聲
好而幽仄難尋當其鋒怒則姿華愈美此百篇者吾無
一字王融謂其甥孝綽曰天下文章無我當歸阿士今
天下之詩慮夫有我而又歸云吉也
　　　題素盟社刻
士各治社相尚為文章此即文運之升以為道取相勝
不極才窮量則不止也越多文社而吾門士王子毓蓍
英竒自命别以其聲氣集同人之有才者凡十數士鍵
鏤鑽貫俄成浩編跡其所持大都以異制凡以尊制異
是其氣正可以其社霸矣其曰素盟此言其願篤道同
也然更願諸子循此志氣務為經制又進之為道德經
制之勝文章道德之抗經制是猶孫田上駟之逐下駟
康段西市之壓東市也若夫文人相攻自古已然魏文
帝曰傅毅班固伯仲之聞耳而抒論侵譏是固不足治
也
　　　題史生復之游草
馬季長貴鄭生吾貴史子史子者其人驟交不熱久交
不寒其學事古不愚事今不謟其文正視不詭仄視不
平其遇小戰不退大戰不進從吾游三年吾不敢處之
兩廡吾使諸子從之亦三年承唾俱進一日忽感吳立
夫之言慨然曰眼中不見天下名山即胸吞萬巻安能
脫兒女氣耶遂欲仗劍出游直趨大江而北臨發來别
刻其文十餘篇求敎余無言納其奚囊史子問曰何謂
也余曰以子好游語子游
　　　題李蒼嶠近藝
李子之在吾門恭誠靜凝嚴著其骨吾雖甚親之亦必
引為畏友其文特矜體持才賤同貴獨凡時所最騖則
必棄之其所取者時彦皆以為不及也觀此即其所居
身用物者可知巳吾固嘗語人文章制時不過二法無
或悞取無或悞棄棄人羣騖譬諸鬭師懸拳伺虚承後
者勝取人未爭有如奕者讓路趨利得先者雄天下之
道一棄一取一後一先而已
　　　題卓左車集
根天極人鑽宗貫德上有盤庚下至眉山而止其情與
法無不取之今世膚言求解老嫗奥學矜負牛蛇二氏
至死不相往來然不知世間牛蛇老嫗必知老嫗所通
牛蛇必伏特非白香山諸賢可辦古今二才子長左車
耳
　　　題朱宗逺畫冊
宗逺所倣諸家人不可及者葢有四傅以性靈傅筆墨
以繩尺傅才力以學問傅意思以道理傅興會凡畫不
性靈不法不繩尺不創不學問不空不道理不怪此皆
以其小離為其大合世非宗逺誰可語斯凡宗逺之為
人與其詩文皆如此不獨畫也
　　　題節孝祝母褒冊
夫地德曰貞女艱著節昔者共姜矢死則有栢舟之詩
巴婦秉常是表懷清之築然而穠華顯衛豐貨雄秦不
知青宮貴匹欲改何庭豈有丹穴素封更謀西宿故雖
晶志非必竒能富貴之資易為名道若乃縞綦致淡簧
翿變哀席石岸然今惟祝母祝母者治閨之砥繩持世
以笄縰跡其遭遘有甚共巴卓厥我儀實惟寒士慘斯
在疚方丁妙年當其禍汎舟河樂移琴鼓天橋夜坼雲
翼晨摧生民至艱茶毒極苦華杞善崩城之慟魯陶凄
離鵠之歌怨影懟空衣徽食棘雖禮夜不哭而天晝為
昬徒以藐諸未亡而已既乃收魂約痛署孝承嚴雖畜
不卒我即其父雖庭無立我即其師雞黍絶甘用激捧
檄熊丸煉苦誠冀庭烏相彼枲麻以興操績之敎守其
環堵而有徙舍之功是使龍文騰其虎氣觀夫文學鬰
為名儒陟彼屺兮毋也天只既年六十聲聞于天遂有
王言如絲婺星若鏡字褒紀季號亢宣文閭巷聚嗟以
為盛事當斯際也不其康哉嗟乎天下名行墮於鬚眉
皆以肉飛不知骨立即為情盡詎有義存宜死而倖生
則無倫紀宜生而倖死則無功能所以王魏之賢亦皆
易主張陸之烈亦不存孤若夫同穴之慕篤於匪躬握
手之言嚴於顧命茹荼之義烈於吞氈鞫子之謀懋於
定策衣冠靈盡道在婦人宜尊太君謂之聖善也于是
里士社朋華文綺論霆訇雲薈塤引箎隨雜以笙鏞壽
諸金石當在昔者致極悲悽不意今兹以為歡豔斯知
雍門曼聲適催淚睫清徵哀曲反召翔禽聖人以致遂
之業謂之榮華先王取幽怨之音被諸絃管有以也夫
有以也夫
　　　題女史素心畫為陳赤城給諫
意山而山意水而水亦似雲行亦似雨起别有天地非
必畫理女媧以前想當然爾坡公有言不在形似管夫
人云倒好嬉子吮毫之徒未有明此是何健婦膽男兒
偉畫亦有史女亦有士樂彼素心隔幃有咫秣馬秣駒
江之永矣
　　　議建全浙會館冊引
夫百人之聚亦有叢臺小國之儒能謀稷下況依宸輦
最號雄藩而蠻觸分蝸參辰别宿冠葢之氣散若星氛
車馬之蹤隔于河漢維旅𤨏𤨏既為燕宇鵠游如肓倀
倀時或鵲巢鳩借龍襲非穴廼亡其光鹿奔離羣而伎
其足致兩已之戾黼黻甚三物以詛塤箎惟十一郡志
意不咸亦二百年衣冠之責也今乗聖作適際朋來議
闢廣塲聿興共宇傍天尺五幾延牛女于太乙之庭縮
地三千畧彷枌榆為新豐之築苟成斯役其便多端葢
以小繫蓬飄大堅葵向退食而連紽緎同心之聚蘭金
三十六輻共持車輪千二百人齊棲祇樹斯明同舟合
轍不墮歸趨亦若長枕大衾期通氣味況夫衆擎易舉
不過閣下之一朝豈曰紛議難成有如道旁之三歲敢
諏同志母處後庚凡輸若干悉條如左請當衣餐適館
之日大書福星在越之占
　
　
　
　
　
　
　倪文貞集巻十六
欽定四庫全書
　倪文貞集巻十七
　　　　　　　　　　　　明　倪元璐　撰
　　贊銘
　　　闗神像贊
吾儒而吾彼氏即彼凡乎三敎綂資綱紀文予文人武
卑武士凡兹二塗咸曰弟子威爽禁非嚴於律禮吉凶
前民疑乎易㫖帝王宗之隆於五祀庶民奉之過其祖
禰嗚呼開闢以來惟兹而已
　　　高忠憲公贊
道䘮之世忠者死爾上死死忠上忠忠死忠死之忠匪
以死止死忠之死不虧國美京貫雞連鉤黨殺士士盡
死者公大而禮為士鍜榮同文之狴為國洗辱汨羅之
沚疇並公忠信國文氏正反相明如車合軌當宋既灰
敵墮其祀鳴烈取著所以燕市當明鼎盛閹干其紀避
辱取晦所以止水燕市國光止水國體大人之死非苟
焉已
　　　袁節寰大司馬像贊
試之刑以觀其德其平在額試之諌以觀其氣其正在
鼻試之賊以觀其謀其洞在眸試之權以觀其壯其强
在項試之多艱以觀其力其硬在脊試之先幾以觀其
介其高在態腹笥經文起胸庫武戈止手探驪不怵足
履虎不咥身恃之長城面望之景星鬚眉之謂男子衣
冠之有精理嗚呼厥象惟肖是之曰照
　　　贊黄石齋宫庶為吳澹人太史朱圖松石壽其
　　　　太君
不輪囷不龍鱗不磥磈不偃葢母貞姝子大儒初荼蓼
終難老化霜花為月華書莫紀畫有史豔厥祥未飾蒼
笙鏞奏情文茂能言哉吾石齋
松何依依湘妃起大風怒祖龍赭之餘色如朱其骨强
彌軒翔妃嗟異告姚帝帝曰咄勿翦伐後有娟保歲寒
旌其概以斯賚石何家家女媧選五色抵穹隙煉不殘
渥如丹其體正日堅定媧貴寳告太昊昊曰嘻慎持之
後有賢才補天報其母以斯夀
　　　汪生洲司馬先德六圖贊
　　　　經席一燈
揚雄草元童烏旁悟廬陵賦成子斐宵䕶藜光雙炳太
乙分臨是父是子愧彼向歆
　　　　試邸共被
姜肱大共􁀙鴒飛鳴孟宗廣連丁嚶友生父子道同則
亦以類共處一衾各標一幟
　　　　燕臺就祿
崔邠脫㡌石建浣䄖亦恒禮耳何足以娛隆德大儒傾
都所競想當斯時景星如鏡
　　　　黌署敎忠
陳留扶風鵝湖鹿洞不為一家不為無用莫慈狐突萬
年已忍莫孝王尊王陽其隕
　　　　左掖疏恩
守閤斷鞅貴其嚴節畫箸聚米貴其偉說是有由來子
謂伯魚誠寳天章無輕父書
　　　　南陔愛日
以藜藿事仲由嗟窮以要人事延之畏隆亦即顯名載
其元致陔蘭陵華一日千䙫
　　　贊陳章侯畫夀兵憲王園長(圖作古貴公衮冕/嚴服立喬木之下)
　　　　(臨水泓然旁列竒/石石上紫芝數本)
釋其華軒而巡阡陌蔽芾翹薪將無召伯循兹渚陸以
擬遵鴻衮繡赤舄將無姬公其必有圖牟彌䕫州觀彼
壘石將無武侯其必有侶東園夏黄餽以紫芝將無子
房
　　　婁江張虚宇翁像贊
情之著形譬火著氣處燧而幽附薪而熾雖洞重垣之
目不能以疑其偽父之傳子譬水傳器注瓢而清灌鼎
而貴雖辨淄澠之口不能以離其味是故我瞻虚翁廣
顙敦頤澹乎無懷葛天之容而知其中之誠然我交天
如奥學深文岸然天祿石渠之宗而知其生之有自
　　　封吏部新安呂紹中翁夀飲圖贊
酒馨旁皇一客二主尼山之樽陳於矍圃公裘揚觶序
㸃致語壺公之筵陳於樓廡麻姑倒囊方平擗脯東西
各招呼得六則飲汝一飲孝事親二飲動守矩三飲道
延嗣四飲超俗處五飲無滯骨六飲德機杜呂翁岸然
次第以舉千人萬人􁂚眙耳莫或敢取
　　　馮禎卿諌議畫石贊
石習馮子其端如士馮子習石其直如矢故馮子之出
則崢崢入而諤諤者靡不石而石之小而堯堯大則學
學者靡不馮子畫之為道傳神而已
　　　其一
天祿晝眠支機夜怪米顛有云豈得不愛
　　　其二
尊嚴擬丈盤固應侯鮑龍跽咏遏士致謀
　　　其三
靜質嚴骨竒形正體得道以安其夀莫紀
　　　其四
此老倔强與我周旋但揖之耳誰曰拜焉
　　　其五
頑頑憨憨不可以仙叱之不起試與一鞭
　　　百歲翁商景莘像贊
仁義拄其胸詩書皤其腹煖不染之衣飽無求之穀坐
淡泊為窩聚歡喜為族經綸在婦麻笙簧在兒讀不入
朝何憂不入市何辱田少吏不喧病稀醫不促循此之
道離垢合漠可使安期扶輪羡門捧轂而僅乃百年及
期而足者此亦由其逃囂保清心壓塵俗而其於世澹
然不以生為可欲
　　　其二
聞曰火滅脩容恭必夀又曰敦其行其於言無所不信
是以眉耉又曰徧為爾德則如松栢之茂又曰無勞爾
形無揺爾精乃可以長生視久又曰聞道而色若孺秀
葢今觀於景莘先生而知是數言者則皆不謬矣
　　　題彭天錫像贊
不可處之朝廷此非豢龍不可置之巖壑此亦非冥鴻
孰謂詔使之可圖姜子而虎頭之能貎謝翁不林不市
者以此御空亦衫亦履者以此游通是故麋鹿之羣亦
子之金馬王公之門亦子之牆東有五嶽之氣有九淵
之容吾昨日揖其人歎乃生所未見今日禮其像如故
人之再逄天下之難遇而易交者其惟是公
　　　朱龍巖翁像贊
　　　　翁諱廷機龍巖其自號焉朱氏為姚江著姓
　　　　世敦孝友而翁尤馴謹渾噩落落有古風娶
　　　　陳孺人孝廉紹先女也文史相莊偕老八十
　　　　有贏豈非先民之遺矩末俗所心儀者與某
　　　　與嗣君京翰同鄉薦不自鄙其詹詹者為之
　　　　贊曰
德滿如其頄學廣如其額雲夢胸吞星辰手摘智何在
在巖電之碧義何在在霜髯之㦸銘師恭夀才任履屐
百城之富禪其賢二酉之藏世其澤擬翁以地行仙人
而不可得測者悉測之矣為此圖者殆亦荀濟周昉之
匹與
　　　豳風八圖贊為蔣八公宫庶太夫人夀
　　　　一章耕饁
有見冀缺相敬如賔一耕一饁可以觀人
　　　　二章求桑
此弱女子西陵功臣中襄衣被下敎絲綸
　　　　三章載績
敬姜朂勤漆室懷本得其道者彰施補衮
　　　　四章纘武
獵武多功獵文多藻不如獵德獵德難老
　　　　五章室處
智足逺患道在持盈入此室處是以攸寧
　　　　六章介夀
雙成奏笙飛璚擊缶胡麻青精何如春酒
　　　　七章播穫
穫播相環貞盡元起甲子十周周又復始
　　　　八章鑿冰
藏冰啓冰隂陽道浹請進一觥坐觀調爕
　　　夀胡母徐太君十贊(有引/)
徐太君者不櫛之巨儒操績而談道者也彤管日書不
勝紀德絳幔如設可從受經跡其畫荻功成湔帬兆應
煉華才以熊膽告成器于龍文聖善之能于斯已炳矣
行年六十方猶始孩寳婺之輝連乎南極軒權之象正
于西華閭巷方將宣引曼聲侜張廣論而元璐原無史
識不善巫紛又以調奏高平未宜繁節風存靜穆取副
徽音極汰千儀澹形十頌實不能發東野草暉之義助
季偉雞黍之歡爾康爾長載歌載咢云爾
　　　其一
太君父景雍翁茂儒名德登第之年太君適生里人謂
之胎貴生數歲慧整不常執其麻枲組紃為本事而旁
通儒典不迷指歸宗姻見者皆嗟歎曰此亦女士必至
高位也贊曰
珠含于胎而其岸榮是希有寳乗瑞而生乃生女子載
弄之璋夫何以故謂其非常
　　　其二
太君事父母婉娩盡孝事尊章如其父母勿逆勿怠大
䖍滫􁏠小毖唾洟人謂此曾閔也特戴幗耳或曰太君
之道從熟讀内則來夫太君或未必讀内則而讀内則
者必心慚太君矣贊曰
曹姑著經以儀孔曽太君之學得其至精女必傷悲婦
容和喜笄縰縞綦英人孝子
　　　其三
太君年十八歸太公太公好修篤學太君佐之䌟􁀙太
公以是成名儒太公不第窮困亦無北門之謫詩曰琴
瑟友之又曰左執簧右招我由房此言同德者有同聲
同聲者有同樂太君夫婦有焉贊曰
鹿門䝉山謂之靜友先生太君干鏌之偶不羞椎髻道
追孟光不泣牛衣心笑王章
　　　其四
太君感月華而生聖游聖游出胎英著於啼其後聖游
盛文章矯名行葢其兆見於此矣夫月者盛臣之儀體
貞貢華宜著文節又月為天使故聖游之官以皇華發
軔云贊曰
在月為華在人為秀蟾蜍匿蹤石麟乗候孔釋抱送虎
氣騰上出胎已竒何必其長
　　　其五
聖游生而秀異有黄童無雙之稱太君敎之倍嚴庭立
聖游既頴悟意似傲然不屑苦讀者太君曰學不加功
終為天誤耳或謂太君母也何事嚴太君曰家人嚴君
父母之謂也贊曰
陶母截髢孟賢徙舍豈曰天挺匪敎是藉逺援祖德近
引父書母也天只良士瞿瞿
　　　其六
聖游弱冠以其戴經魁天下名噪一時授官行人奉使
命便道歸拜太君膝下太君受拜已容色如平時徐徐
問聖游專對使四方往所誦詩今得力否贊曰
凡有子者盡矜青紫女士母師志不在此使於四方嗟
乎慎旃壯而行之詩三百篇
　　　其七
聖游輶軒徧天下盡職精能三年奏績上天子以為才
下所司大報其自予太君象服如山如河太君對揚稽
首起顧聖游正色曰致身爾職也即不然盍為而母圖
報德乎贊曰
天子葵之副笄六珈太君戰戰曷敢以夸孝治至仁永
錫爾類敎忠至言靖共爾位
　　　其八
詔求諤士主爵臣曰莫如行人臣某才節第一請召為
禮科給事中報至太君不喜曰此七尺非兒有矣已而
忮者齕之中以危法太君不懼曰兒無罪天王聖明兒
不死也贊曰
有才鞺鞳雲臺所攀以憂范滂而不啓顔有讒哆侈同
文可懼以信曾參而不投杼
　　　其九
於是太君年六十矣堂蘐䕶榮勝朋雲會或祝太君曰
請得聖游即受命入補衮闕畢其功能揚太君之聲於
天下太君因是以御板輿覽王畿天子名堂公卿避路
聖游因是以益安意竭忠將太君所云報德者其在斯
歟贊曰
敬進一觴為衆母母帝曰欽哉予有奔走追鋒車上宣
室席前此闗平治能無輾然
　　　其十
或祝太君夀太君曰謹辭人曰不然德之取年猶燈取
影故集千燈即得千影也太君苟厭多影何為益燈不
已乎請得太君以河圖中乗之數六十其六十者為地
行驪母使天下知有人瑞國華理固有之願太君母讓
贊曰
又進一觴聞曰仁夀理與數謀神足形守坤厚永貞亶
其然乎姊呼戴勝兒畜麻姑
　　　周孝愍贊(光祿周公/應中女)
　　　　孝愍抗節死而不欲發籧施之愧君子以為
　　　　孝也頌曰
有健女子履仁蹈義蹈義者何死以晶志履仁者何死
以冥事志晶道光其節之遂所以閔凶吾不得涕事冥
聲銷其孝之秘所以籧篨吾不敢刺昔皇甫婦死豪强
贄其詈申申弗之有忌昔秋胡妻死夫非類其嗣琅琅
於何肯閟若夫尨也變從中吠若夫雀䑕獄將上治夫
何言哉黙然而斃嗟周孝愍千年寡二孰為之先曰清
白吏以彼鬚眉照斯袿帨
　　　硯銘(有序/)
　　　　廬州許芳谷太守治越三年夜夢蘇文忠公
　　　　晤論周旋旦起童子援鋤叩垝得石乃硯也
　　　　題曰天然而其隂有文忠小像宛然夢中鬚
　　　　眉云
原夫東坡百世之士元度再來之人乗願現身秉道役
器所以薪傳五戒石顯三生飛怪虹文奪竒風字通魂
表相神明之交也知其象以徵廉亦比晉平之石見悟
夫彼即是我祇為合浦之珠歸則有然者乎夫文通筆
夢寐覺不可得持孔章劍華化去竟非其有豈若明懷
其寳永挈為禎僧認李源灼因縁之可見奴依頴士欣
奥博而不遷者哉是故異而銘之銘曰
眉山之叟誓之來生爾覿鼎山之父識之前生我蹟龍
山之靈畀之是為三生之石開夢於先現身其北葢夫
考諸而不謬質諸而無疑百世俟而不惑
　　　五簋享銘
飲食之事而有江河之憂我輩不救誰救之者天下豈
有我輩聚會是飲食人詩云以燕樂嘉賓之心言燕賓
宜娛其意也謹叅往謀條為食律八簋裁詩三享廣易
天數地數情文已極彼君子兮噬肯我適文以美名賞
其真率一山一水清音下物德義之交文字之客主賓
陶陶或飲一石
　　　其二
生行樂耳匪師杜康胡謂珍錯羅列盈眶登山臨水曵
杖褰裳興至則往恐驚十漿夫惟簡樸名美用臧樸則
豐潔簡乃精良以少為貴豈作於涼五簋十豆惟酒無
量安燕不亂守之以莊永朝永夕葛天之鄉
　
　
　
　
　
　倪文貞集巻十七
欽定四庫全書
　倪文貞集巻十八(續編/一)
　　　　　　　　　　　　明　倪元璐　撰
　　書牘
　　　復朱公恒嶽(爕元天啓甲子/)
翁臺手擘蠶叢目籠鬼國私心所急者冀在斧戕告成
衮衣入相而某進則公其北斗退則私其泰山斯大快
也毎辱台教一讀曉聆惟隆賜稠渥茲不可安翁臺每
割肥以享士遺家而急公自髪膚以徃無一有者而獨
不能去某胸中郵漿驛饋直以郭大夫處陳無已不亦
難乎某逢此百罹誦中林之詩有維谷之歎今者中朝
振瑾之禍飈發蜂起本由博浪之椎一擊不中而今且
京貫比連譬則攻癰不消内潰更甚北寺黄河之禍有
不忍言者心之憂矣其何能淑乎方今之時無問疆事
朝事一須才識誠望福五事兼備如翁臺者乃得為之
葢惟才可以應卒惟識可以察幾惟誠可以格幽惟望
可以作氣惟福可以却兇苟非其人雖射隼彈梟聲忠
鼓義猶為用㒺耳
　　　其二
奉台諭示以無法之治比參芪之殺人第思亂國用重
典武侯之治蜀是也然非恩信素結剸割有方則亦何
以成之哉烏喙雞毒自扁氏用之可以生人而專用之
誤用之則皆腐腸之藥也瘡痍新定道在拊循且滇黔
土風素稱椎陋恩威之互用有若轉圜惟願寛以濟猛
猛以濟寛斯則純王之治耳膚功既奏簡在正隆翁臺
將不免為彼西人畱于信宿何乃欲賦遂初夫功成身
退大臣自處則然而巖疆善後之䇿尤亟也役旋肅楮
順候道履
　　　與黄石齋(道周崇禎戊辰/)
三年不見㓜𤣥乃其文章風節則如在目前也㓜𤣥作
者俯瞰一切可以朝報左史腐賑馬遷百十年後當更
無一人道王李矣琴和痛定宜興覲光之思伏惟夙駕
主上極聖以堯之明而有四兇舜除四㓙在五十之年
今以冲齡遇之是昔之君子罹曹節王甫之㓙而今之
𤨏人享唐堯虞舜之福乃尚欲使同文再獄元祐重碑
賈誼復生真當痛哭弟不量螳斧犯此隆衝孤支作掌
瘦肋承拳雖復形化骨銷不以為恨耳小疏及試録墨
選共五件請正縑筆兩事具别狀以㓜𤣥素􁆠已更將
必大開文字之禁雖為微薄有其義存向者維揚風利
割䌫不作覼縷寄聲魚公嗣圗李報也
　　　其二(壬申/)
秋間匆遽言别每懷黯然聞畱滯胥江已及數月何生
羲兆軰方誅茅鋤土啟闢講堂二三友朋自是有所指
授各以正學相鏃厲某即當遣家中子弟從游杖履開
其荒塞耳夫聖賢之道體用一原是故言性命者學也
言事功者何莫非學當國家多故農田水利之原邊防
阨塞之要錢賦之出入制作之沿革吾黨所宜講求者
非止一端若夫浚羲文之畫轉濓溪之圏摭拾禮樂塗
改詩書曾足以盡學乎年兄奥衍深邃之才博綜掌故
洞曉機宜其所以成就後學者在於樹人才而紓國恤
不止以剖析鵝鹿疑義抗懷有宋諸儒已也
　　　其三
自兄去弟彌凉颯山中七日世上千年益知朝市山林
有仙凡之辨也近者㑹推一閧咄咄怪事不圗天下有
此䕫睢非主上聖明大事去矣盈廷多敢言然只是枝
葉此魅與某相共驩比周財神智鬼百事皆全此豈吾
黨正人唇舌之功所能撑拒弟蛙腹脹破頃于講筵連
發二義直刺揆地藪奸遂為當軸兩公側目前二十日
講罷上以邊事召政府諸公某相遂中傷弟然上亦小
薄之跽奏移時黙然不應顧左右言他而止不然禍且
烈矣智必取遲勇必取早弟當審所處耳
　　　其四
每讀大疏神思豁然得所論慎喜怒以回天心者知兄
正心之學葢喜怒慎而好惡弗渉於一偏刑賞悉歸于
至當推而致之即中和位育之理也然尤願在廷諸臣
精白一心弗營金錢之窟弗徇情靣之私弗沽聲譽而
昧國家之緩急弗標名節而忘君父之焦勞存虚公正
直之心具明允篤誠之器而後可以集事趙忠毅云臣
不過欲與大小臣工各以其良心為社稷蒼生計而已
此言誠今日之要劑也世波顛踊譬彼跛人東突西張
無有是處年見持議侃侃知聖明必前宣室之席耳
　　　復劉是菴相國(一燝戊辰/)
某自公車已知瞻慕明光奉為斗極竊謂老先生之
大業近方有宋大都如王子明之名通而歸于峻整有
韓稚圭之堅定而運以精詳日者平臺三召英武驚人
使以老先生當之知可大出條侯之對不發令狐之汗
也然而大猷方張元氣未固熈豐之伏莽繁自彼徒洛
蜀之微芽萌于我類又主上方綜核名實鋭心富强或
恐以王成徳儒之一事盡疑百爾之心因而遂有宏羊
惠卿之小人大興言利之説一瑕偶見百釁俱開非夫
价人不能早定所謂正君心以正朝廷正朝廷以正百
官者於老先生手額尤切也某猶鬋髳其細已甚惟是
金門氷署槖筆侍從者第雍容以文墨相髙至於世道
之消長人材之邪正偶有建白輒以侵官為譏彼誠不
知詞林固論思之官耳
　　　復范質公吏部(景文戊辰/)
弟正如鶡一毛偶斑見而愛之者遂誤謂之鳯非惟不
知鳯亦不知鶡也蘭吹三至每荷溫文知徃日山公啟
事之心至今激熱然終是誤鶡為鳯也弟謂翁兄愛我
不如直題之為鶡葢恐大美之名天下疑其非分形見
勢移於是遂有怪之為蒼鷹老鶻挾彈而驅之者其時
翁兄雖百喙能解乎今者離照日章英察相遇重雺苦
霧化為明霞來教徹底澄清是大藥王手人病邪結狂
發未有硝黄未下而可驟進参苓者也然而日來爬梳
將無小混如賈浮弋自有勝處乙丑出山一疏雖語多
支離其苦心自存髙硜齋太僕卓然人豪更出賈上而
今巫山一炬芝蕭並焚此則弟所大慮也又弟謂今日
論及崔魏一案只當就其中分疏洗剔如乾兒義子生
祠頌徳之徒不必言矣其次則其委蛇取容安享富貴
者又次雖未甚討便宜而曾向彼伸寃訴屈作可憐之
色者於此廓除一畨儘足昭回日月若其從前意見元
黄議論牛李雖甚頗謬而總於汚濁無所沾濡則盡可
收之一室之馨冒以九州之被庶顛波不作大道可游
弟持此說甚堅昨已面啟閣中諸公矣翁兄亦以為是
乎翁兄大節千人共見耿中丞誠知人也制誥二軸合
弟書恐鴉蚓之跡上辱龍文無已或將原稿檢來聊試
為之少文兄弟十年盟友今之人龍弟誠無可輕重然
使軾轍不與鴻詞則蓬山可拆矣方病杜門潦率抒報
庶見素冠何時可吉耶
　　　其二(時范公官南司馬/)
邇者楚盗暫紆秦㓂復熾而𤣥黄之廟戰奔莧之墉興
覩茲百端不知所効某濫厠侍從無補啓沃然惟有以
不敢自欺之忱盡因事獻納之職而已昔伊川先生謂
今之經筵實古保傅之任欲使内臣十人供侍左右倘
人君出一言舉一事食一果實必使經筵知之今雖事
勢萬萬不敢出此而聖主虛懷謙受稍有一得皆䝉霽
顔則講席敷陳正儒臣所以效忠者惟自慚識陋而言
畧尚藉教提開其荒塞耳向委蚓縈金石之事誠不敢
率爾謀之躭延至今今又管城告竭旦晚南鴻有來或
得伸紙如志便能報命也瑟彼玉瓚安得黄流與相侔
副驚承明賜徒有醉心附去玉導一枝綾綢一疋惟衣
裳在笥天子之所圗也朋盍簪勿疑吾黨能無意乎
　　　答曹珍宇(于汴戊辰/)
邪正纔分元神未固其望价人之來比於望歳者非徒
鎮靜之謂也憲府肅清則百僚振厲靖蜩螗沸羮之氣
而布紀綱法度之司惟台臺定􁎎定識始足副聖主側
席之思耳某歴落疎閒本無足重頃與家仲論劾魏顧
二輔來教許為直言又疑璫禍方熾脂韋容恱者不獨
此軰然逆竪威福自擅之初挈其柄以授之者南樂也
綸扉之地靦顔就列者固尚有人而崐山為最今摘其
穢跡數事亦使居鼎鉉者共知惕息毋貽覆餗之耻耳
惟是賈生痛哭取忌當時世或遂有集矢而驅之者得
失之念某葢久置於度外矣孟平事兆祥敝榜中龍象
也雲臺髙議亟需此人台臺誼在同升即不得引嫌里
井程明道首薦二士即其弟伊川表弟張載也史稱知
人願台臺毅然持之
　　　復錢昭自(士晉戊辰/)
某最駑鈍辱翁臺注存攣攣况又申之奨餙寵象人以
綈錦乎台諭為世道之憂而不肖亦正有杞人之見方
今聖人秉極天下為公决不當復存聲氣之私存門户
之見頃者孟浪一疏非欲為東林標榜也正以東林不
盡君子而正多君子其非東林者原有小人而亦不盡
小人若付之不皂不白則是非邪正之辨不明矣即如
三案中若兄翁所論梃擊一案本是絶無可翻之局葢
論事則處分只有此法論人則彼氏原非清流此較之
紅丸移宫最為堅定然而其中佐議之輩豈盡僉壬此
際用人之時理應區别倘今日欲沈人以定案則後日
必且翻案以伸人理有固然勢所必至此非具大識力
不能神明其用也膚識巵言業䝉嚴㫖且彈射四起矣
然區區之愚竟不可易也他日必有思不肖之言者不
識兄翁以為何如
　　　其二(時錢公為滇撫/)
遥欽雄問心眉並飛我瞻四方蹙蹙靡所騁而金馬碧
雞之秀獨號神臯豈非漢用孔明唐崇忠武是使南人
戢心於營陣六詔歸命於地圗耶流㓂至震橋丘中都
蜩沸陜洛之間並又蠢動廟堂猶且悠悠未有定䇿杞
人憂天不知所底惟兄翁綏靖巖疆飭勵頺陁猝有緩
急亦可提師應之弗以一隅稍安而忘天下之全局也
　　　與吕豫石(維褀戊辰/)
天子不忘涑水之舊人在翁臺豈得守東山之敝履乎
某羊鹿小門歸誠龍象間者不量螳斧結怨隆衝冀力
破門户之見區區之心徒以堯舜在上節甫已除百爾
靖獻止期以大法小廉襄昇平之治又何容更作標題
妄分畛域乎且某更有說者生平於邪正之介辨之甚
嚴而待之不惡未嘗欲索瘢於小人亦不肯苟同於君
子若夫雞肋一官棄猶土飯乆矣
　　　答王季木(象春戊辰/)
神交二十餘年即不能知面廣狹而夢中可㝷七載顛
波龍蛇走陸清霜皎月罣于妖虹今則大昕既出明霞
四飛豈非渾䝉之又霽儀象所重陳乎弟偶以蛙怒腹
脹發其詹詹然而處此昌辰數理並㑹雖使千夫塞黙
如蓄栗紅灰勢無不爆來教侈啁嘈於節足非其質矣
蒲輪朝下英州夕還所恃巨靈下開生界要使熈寧紹
述無徃復之憂鐘乳芒硝有循環之用則堯壌坐擊周
器無欹衛士兒童共此手額耳扇頭詩絶唱有辭鶡探
驪之愧新刻便中望多多寄教也
　　　其二(己巳/)
又得衷言彌益氣義山阮神交未有踰於此者也世灰
大滌器界重新長沙前席足使痛憤化為謳吟主上綜
核名實英武莫倫而微窺睿意尚似尊富强於仁義之
上則亦未有人委曲陳明者今使六韜左列七䇿右陳
苟不得公望夷吾而用之亦何益乎浮翁硜老人有一
箭雙鵰之嘆然事既至此只合從容計之恐磯激則又
成穴闘也
　　　答孫愷陽相國(承宗己巳/)
伏承明教惄然思深葢以闢門籲俊而為綱紀四方之
計翁臺之言及此國家之福也然以天子聖明道兼離
巽既不同神皇末載之軟熟喑聾亦已大反熹廟七年
之喧豗漰湃惟願朝端省一議論則宇内多一事功間
者詹詹之言殊慙多事然以息羣囂而䇿羣力則有不
然者乎
　　　其二
邪正必當分明而氣類不相依附溷溷于前嘊嘊于後
皆足為世道之大憂况今𬈑濛大霽聖明方厲精更始
諸君子正宜乗時奮績為君國計乆安長治之方為百
姓講休養生息之術不獨竿牘苞苴力當杜絶即立名
樹節之心近於激烈而入於偏畸台教中立之論誠為
度世之針可以入告一人可以出咨百爾者也某偶作
蛙鳴非敢蜩沸雞肋付之度外鶴夢清而可安知台臺
道義相期不以為念耳匆遽率復臨啟依依
　　　與李懋明(邦華己巳/)
新命頻頒八方手額丈人貞律之望司馬克詰之功延
頸喁喁佇觀大業比於菜色之跂參苓也昔楊誠齋以
斟酌元氣稱頌温公本朝自承平以來文恬武嬉習為
故事雖有紀綱法度之布正人君子之名而閭閻之凋
敝府蔵之空虛有日甚一日者譬則萬間廣厦即丹艧
一新塗蔇如故乃欂櫨榱桷間木蠧叢生而楹礎有岌
岌難安之勢葢元氣之耗久矣夫盗至辱行也然不可
曰聊救飢而為之今之言加𣲖者是也人家失火急則
益宜心定分署其子弟僮僕引沃器隨之此上䇿也神
魄駭㪚而號呼於市召不知誰何之人其雄者刼貲以
去尫者望烟反走忠勇而赴救者又迷不知所向今之
言召募言征調者是也台臺職任中樞正宜亟加釐剔
練固有之兵核固有之餉提掇舉朝精神使各知公忠
體國外固疆圉内輕徭賦斯可恢復國家之元氣耳
　　　與錢大鶴(允鯨己巳/)
南兵駕司之有馬快船也戊子以前大壞極敝凡各繇
軍户幾無孑遺矣自先君子起而更張之改僉差為僱
役竭五年之力而後報成於是四十八衞數十萬人慶
若更生凡留都之所以安堵至今四十八衞之身命生
全至今者皆先君子之功也然此法之行甚不便于衞
弁何者徃者僉差則三年編審之權皆衞弁為政平時
之魚肉臨事之需索無所不至報充則賣富差貧督逋
則敲肌剥髓故凡三年一運之間賣妻變産者不可勝
數而衛弁之權重于泰山自僱役之法行而官徴官役
於軍無渉矣差與軍無渉則軍與弁無渉矣始軍之視
弁也如虎而今之視弁如途人以此衛軍之生理日茂
而衛弁之署如氷軍之尸祝先君至今日盛而奸弁之
積恨而思欲變之者自戊子至今五十年中未嘗一日
忘也從前凡遇駕郎到任必起一畨簧說其明而賢者
必痛懲而力持之矣間有不明者或為其所中而不肖
者又為其所餌動起絲紛旋來鼎沸䆒竟無敝之法不
可得更徒賈萬餘人一畨揭竿之象耳今從彼軍復有
此謀而當事微為所惑雖事必無成然當今飢卒呼庚
之候萬一勢起揭竿雖食奸弁之肉亦何益乎根本重
地年兄急須留意奉上船政新書一部冀垂省覽并乞
進彼中故老襟紳假以清燕使一悉其所以然彼必能
縷縷道之也
　　　答梅長公(之焕庚午/)
日以杜門不及申自崖之致良用歉愧今日中朝之士
擬有二端其一者贊歎芒硝取其下滯不知中氣垂竭
此台教所云去乗前取勢不顧後悔者其一則駭㴓擬
瞀莫知所措又畏棒太甚益務繭收蝟縮結舌痴視奕
家先手呼盧家清盆遂無一人識者是可痛也大都天
下之勢不患無議論而患無事功不患無風節而患無
經濟惟湏定識沉幾之一二人持之讀來敎存元氣搜
人才二語窺其静定也某眉贅股隨何所輕重而硜硜
自持誠不欲使委街閴巷推重要離耳
　　　答吳鹿友甡(辛未/)
伏承眀敎適慰所思秦晉之事廟堂俱未有得其要領
者厝火不救漸致燎原合數萬荷戈之衆曾不能剪烏
合之㓂而猶藉口於武備之單虛夫水至柔也以竹承
其流竅而呼之則騰激可十丈善用兵者能以忠義勵
兵斯勇氣百倍不待金鼓以聲也台臺繡斧西巡函關
搴壮聲忠鼓義俾閭閻有敵愾同仇之心但知殺賊而
不肯從賊則𠞰易為力矣至於撫則猶有可言者當此
斗米四錢之日度現在之十五萬金必不能盡人而給
惟在附近州縣稍稱豐稔之區擇賢守令設法糴買運
至近賊地方盡心賑濟給耕種輯流亡民於是知有農
桑之樂而相戒斧鑕之威斯從賊者亦化為民所謂撫
民不撫賊者此也大范老子豈復猶人方今名將鋭卒
雲集還鎮惟提掇精神振勵頺陁則壁壘改其故觀將
使惠文冠采大揚兠胄之威執法星光坐掃欃槍之色
矣使旋肅復惟祈專意致功上慰宵旰麟閣勲名果儒
者意中事耳
　
　
　
　
　
　
　倪文貞集巻十八
欽定四庫全書
　倪文貞集巻十九(續編/二)
　　　　　　　　　　　　明　倪元璐　撰
　　書牘
　　　與楊武陵相國(嗣昌/)
自神廟中江陵相以徤敗後之執政者隂擅其柄而陽
避其名於是乎以瞶眊為老成以頑鈍為謹慎以隂柔
為和平以肉食素餐為鎮定一切疆事朝事置之度外
而日與傳燈䕶法之流彌縫補苴以固其富貴老先生
未入綸扉即毅然以名宰相自任海内翹首治平喁喁
然有救時之望然某竊有所質於左右者今天下之勢
兵與餉二者而已兵不能戰而日以索餉為事餉不能
給而因以加泒為䇿自古及今無驟加二百餘十萬之
賦而民力不困者某固謂足餉之道只在清兵而已老
先生剔釐整頓之方所當與計樞二部通盤合謀者籌
之有素而某輒條數議冀以葑菲見采世或有鉗我於
言者惟垂察幸甚
　　　寄錢麟武相國(象坤/)
自十年來聞見所及帝賚之良進退出處之正未有如
老先生者也顧老先生所持者正已之事而救時之道
原未盡此今之所謂救時者非必有才也游光揚聲以
為才詎不悖歟盗賊滿天下為李綱趙鼎則必求岳飛
韓世忠之將而用之庶足以辦賊某倀倀無之動釘世
眼小需秋爽决䇿拂衣耳
　　　復張中丞延登(甲戌/)
日讀大疏激切詳盡使聖主動色蠲恤之文下如流水
仁言利溥信矣此後事宜亦惟畱神極慮求其萬全大
都海㓂之來必有内導巨浸之後必有大荒南顧維桑
言之色變耳㓂禍蔓於秦豫當局者𠞰撫俱失其宜侏
儒既飽金門之粟豈可竟置身于官守言責之外不得
其職則去秋風一起定當為蓴鱸歸眺台光于兩髙三
竺之間也
　　　與蕭郡伯震
下里遂為魚鼈非老公祖恤灾設竒平糴定亂則周餘
黎民靡有孑遺矣善後之計知無餘籌谷虛下詢彌見
憂勤至意今日之事在民情以蠲賑為急劑而欲奪羽
檄之資既恐不能得之於上在地利以築塘為首功而
計徴畚鍤之費又恐不能得之於民誠為大難是在神
明其用耳
　　　與胡大行麒生(庚辰/)
鵬奮以來吾道生色跡其致用方將彪炳千秋豈特為
世間達官鉅卿已耶不佞鬋髳最微臃腫已廢而君國
之念有不忍一日釋者惟奉蘭心竊欣榆意髙文精微
特達一時無厹山居憿㥵讀未見書並用鼓舞矣草率
附謝
　　　答蕭令君琦(庚辰/)
本不以一髙第動色吾韓若然而三立之事正以是為
階者立功不須言即改學究而靜進取則立徳立言亦
從此始也今民窮盗起急需良有司休養生息之䧺州
諸蠻所窺天下多事雞蟲皆有躍馬之心犢牛刀劍韓
若當不讓古人專美於前所謂金湯道存保障耳僕明
農將母已畢餘生乃歳且洊饑洶洶如處崩濤所謂先
天下之憂而憂者非徒憂也將有所以救之者也然則
山林之樂豈今日所敢輕言哉忽承使問感此梦尋衣
帶錢江望猶河漢耳附復不宣
　　　與從兄三蘭(元珙/)
役旋知涖任之期攬轡澄清此其時矣夫繡衣整飭官
方首以奨亷懲貪為義第豸臺者百城之圭臬必先自
處於潔清無欲之地而後可以激濁揚清轉貪頑之固
習且察吏亦非徒貪墨之謂也周官六計弊羣吏曰廉
善曰亷能曰亷辨葢守令號稱牧民其大要在於鋤抑
豪强字養小弱爬騷地方之利病鈎稽胥史之巧猾舍
此不能則或庸愞而託於朴誠㨗給而託於幹辦皆足
以貽誤民生兄試平心察之分别黑白貯之夾袋上之
封事則風勵所及其有益於吏治也多矣江右土瘠而
俗淳足以興起教化要使匡峯鄱渚間有以神慈頌者
斯則儒者救世之䧺業不負所學耳
　　　與仲弟獻汝(元瓚/)
近事如中使四出撫鎮失人要皆可憂可歎之事欲哭
則近於婦人徒有氣塞耳同門黄石齋馮鄴仙真皆鉄
漢而吾容與其間鮮所表見然已蛙腹脹破可奈何哉
外寄劉念老一札并奏稿二篇此老為當今第一人物
弟可時徃請敎執弟子禮勿以其道學先生迂而逺之
也
　　　其二
白雲親舍有母之尸饔求歸之心真如籠鳥欲出不能
息也既泒承日講初以不能歸省為苦今思此真儒臣
陳善責難之㑹矢當竭慮納牗寜使觸諱䝉譴必不敢
依様從事昨泒講省刑罰薄税斂數節正今日對針藥
石吾節取時事細為發揮而中堂發刪發改堅拒而止
平章如此真可笑歎吾自惟人臣致君無有大小但使
乗時隨事畢竭愚忱盡心之謂忠不欺之謂誠儒臣之
業已効自是乞身歸養斑衣取娛長為農夫豈有憾恨
乎
　　　其三
南雍已擬三月竟得北鱣舞膝在目忽復奪之中酒下
第不足喻此情懷自政府以及親知無不勸我迎養吾
心大動不可遏止母親之壮健朝紳莫不知之帝京上
國母親亦豈可少此觀光弟幸為我預籌勿拘勿執當
設身處地即如吾通籍十四年妻孥聚首而將母無聞
天各一方過此以徃歸計尚未可知吾口口節義反踈
承歡以此惴恐夢寐不寧只此板輿非有艱難其諸一
切但得母親一個肯字吾自有安頓部署之法家中塗
中總易易耳
　　　其四
自五六歳時出就外傅即讀四子五經之書所謂學也
講學者發揮其義理而已博學審問慎思明辨講學之
法也㓜而學壯而行講學之功也祖孔孟而宗程朱學
如是是亦足矣倘或以此為老生常談而别尋議論雄
鋒鋭筆移日分夜以成書者約畧如襌燈語録正恐論
語半部孟子一篇尚未能身體力行是其所講者不過
秀才家帖括伎倆耳弟輩試思吾言則知誦聖賢之言
行聖賢之行弗於正路中又生岐路也
　　　與浙中丞曁鹽使者(辛巳/)
辱承函教深欽海谷之誠老公祖揺山撼岳所至風清
不能躋堂稱賀惟望風雀踴而已竊有請者敝浙連歳
竒荒而杭湖紹尤甚斗米至六百錢積殣相望此三百
年所未有之灾不知前此兩臺曾繪圗以告否若猶未
也則祖臺今日之事矣當此度支告匱之日請蠲不得
尚可緩征即僅緩征而徳音既章所司亦暫戢追呼之
吏俾民得專力東作以待有秋或先得明諭徧告有司
使知所重在民而不在賦在有司不過為吾民受一二
月参罰耳古人矯詔發倉今即矯詔緩征何不可乎南
北異勢各從其極為言今日東南之勢極矣極則必變
不得以西北斗米一金人相食為比也萬惟仁人亟圗
之
　　　與鄭臬副瑄(辛巳/)
頃㑹集各坊司賑諸生商㩁良久俱以官厰煮粥為甚
便葢平糴則分毫無利即科餘米給賑亦不過人米數
升一二而盡耳惟煮粥則食惠既贏而延度又久救民
喘而定民志莫善於此至於給米宜合算兩縣飢户照
口均分今察山隂飢口僅一萬八千㑹稽多至二萬四
千而米數乃照縣中分非平也乞下郡邑亟行改正
　　　與王郡伯孫蘭(辛巳/)
昨相率蛾叩蓬萊未獲面展縷縷車騎過又失迎為歉
也粥示一頒羣情大定矣惟聞官米用過一千五百石
山隂又增飢口行商又求量寛如此則米愈少恐不能
足五十日之數昨道臺以為溫米榖至便有接濟倘不
時至則奈何又各坊公私諸賑全得諸生之力徃來奔
命亦既勞止矣至於粥厰尤為繁𤨏冀得溫文鼓舞使
之樂善不倦則士心益奮耳伏希台裁
　　　其二
敬承徳意宻訪得各學城居極貧諸生共九十餘人法
取精嚴汰之又汰矣義舉仁聲所不可失如銀兩未敷
或以台米之先至者為之亦可也風似稍洩懼有陳乞
者幸即出示定之大意云照得年荒救飢宜先救士本
府確訪得各學城居諸生某等共若干名中多才士好
脩貧困特甚誠不忍其飢餓吾土地也特率僚屬各捐
微俸量行資助自四月至于七月分為三期毎期給銀
一兩二錢五日前示至期齊赴府堂候本府親自給㪚
周之固可受也或有未盡以需續訪惟不許諸生自言
凡具呈陳乞者一概不准行在士之自處宜有體節耳
今將各生姓名開列于後
　　　與同年祁世培彪佳(辛巳/)
米盡而大飢又至宜諸老之皇皇也弟適病瘍不能遣
步昨陳天若兄到榻前面商其條欵精詳多可採行惟
年翁廣咨獨斷行之適見余武老公函甚妙誠得道臺
蚤回以通官糴禁私販為兩盡之謀所禁之地海口為
急江干次之所以禁之之法以有濟無害為主事固不
容遲耳
　　　與同郡司賑諸生(辛巳/)
適聞彚齊送府之說在鄉紳五位中已有齟齬者想不
訛耳縂是此說大不通募助銀米何能一時奔赴在本
坊逐期給㪚尚可零延凑補或將糶入銀兩應手翻騰
若欲一日取齊萬不可得之數如此雖十年不得决䇿
索我衆於枯魚之肆耳鄙意不如急發各坊開賑之示
而以各坊現在之米先給之徑以廿二日始事並謀之
世培年兄立示為望
　　　其二
别後夜熱解衣取凉感風困甚今旦纔汗出頭猶岑岑
也枕上見尊示不及報坊各歸坊之議千聖不能易有
何沸騰不可乎今必須彚齊送府均泒㪚給不知彚送
何時得齊㪚給何時得及枵腹引領不可泄泄也凡議
論之無弊者須見到即行至諸兄分任賑務倍極辛勤
博施濟衆之舉在今日行於一鄉他日宰天下亦當如
是想黽勉從事不敢告勞耳
　　　其三
許時不晤風道俱墮也米價不减外饋不至貧富俱盡
道饉日出雖或二麥將秋寧可恃乎無可奈何創為一
命浮圗之㑹私意操約而功廣無如此者城中行之半
月微有條緒冀得遍之鄉都台兄幸與同心細切謀之
隨方化導必有應者吾􁩰非圗福徳盡心焉爾已其詳
祈覽冊可得伏冀畱意
　　　族議
照得米價日騰救荒無竒頃䝉縣父母徳意勤賑欲令
里各賑里年各管年因思本族飢户原已不少即具公
書以族自賑族之說報之矣此有二說一則不欲使本
族貧者受賑於他人二亦不欲使本族殷者報名于官
府誠兩䕶之䇿也然又恐我族殷户因此遂不關心今
議除兩宦户捐賑之外自三月初四為始至麥熟而止
族中有田若干畆以上者各隨田畆多少分等捐輸半
月二賑毎賑每口米五升或銀二錢單到各自公平題
認倘有吝抗者衆共罰之仍以富户報官此白
　　　與上虞周令君銓(壬午/)
米價不减而土廩俱盡憂如之何比以歸掃松楸小畱
祖舍導宣徳意捐俸倡賑為里各管里年各管年之計
惟是寒門兄弟以遷居㑹稽附甲無所歸著而寒族又
什八貧困堪充賑户者不過賤兄弟兩門耳今議以本
族自賑本族不敢以煩他人而凡他族之富貧相等者
俱可倣而為之若其族之富多貧少者則責其兼賑他
姓零處雜居不成姓族者則責諸其里之富户是在里
長公虚確察庶不有辜鳩鵠耳又有啓者亂民搶掠一
案先之以威嚴繼之以寛大仇扳必塞牽累必禁可謂
􁎎縱得宜之甚而比聞四鄉尤有小騷者似由一二舊
案偶稽結証而地棍因之以嚇挾差役因之以索擾皆
望台丈悉行湔除以示與民更始之意則懷徳而畏威
者愈大條示宜亟章之庶使窮谷皆知而奸人無所容
其鬼蜮耳
　　　其二
頃者五都飢民數十人以富户失賑哀籲道臺并告急
于治某時聞道臺微信其言有怒富户之色而老母五
都人也治某乃急作調停私立勸册一本老母捐助三
十金為倡傳募諸家諸家固多好義册到便俱欣然隨
力捐賑不五日事竣而道臺之牌始下治某身與其事
斯為實録富户飢民誠兩無可求者也台兄報繳之詞
亦惟盛奨富户樂施計不旋踵之義而曲原飢民歸命
語不擇音之情斯為兩平矣
　　　與于太守頴(壬午/)
海㓂颷發實敝郡有剥膚之慮上有龔次公可無患也
惟是敝郡徃者每有無頼之徒其非挾貨汎洋與倭為
市即下海入㓂夥抄行刼歸則仍是客耳甚有陽投名
勢家為僕而陰結大盗横行他邑吏不能問即其主亦
不能知其為盗者凡此之􁩰實繁有徒今賊來未必非
此􁩰為之向導即不然亦當乗機而起敝郡之籓籬惟
定海使賊得越此而西則餘姚之臨山上虞之謝塘山
㑹瀝海三江之間處處皆賊所及孫恩之亂在弹指間
也惟老公祖畱意
　
　
　
　
　
　
　倪文貞集巻十九
欽定四庫全書
　倪文貞集巻二十(續編/三)
　　　　　　　　　　　　明　倪元璐　撰
　　書牘
　　　與楊機部(廷麟戊寅/)
一别遂三周歳籥昔人云邈若墜雨翩猶秋蒂足徴此
况矣投林以後惟有山中白雲堪自怡恱而中外交閧
每一念及輒如轆轤上睡醒夢俱牽恨不及見褒鄂雄
姿開其眊矂也台兄以沉經博古之才而熟聞軍旅之
事主上破格用人授以賛畫壯猶貞律正吾黨立名閫
外時矣惟是徃者兵氣不揚將窳而卒惰先事既無守
備之方臨事徒有恇怯之習台兄當與督師奨帥三軍
鼓倡忠義使行間有先登効命之心而不徒誇緩帶輕
裘之度頗牧出自玉堂豈不足上慰拊髀之思乎昔裴
中立請以昌黎為行軍司馬而栁宗元責其不承史職
夫宗元固不知史職耳天文壁主圗書奎司武庫二者
相比如䋲之連故曰好以暇好以衆整天下事固非肉
食無墨之徒所能辦也台兄運籌淵秘坐掃欃槍斯則
不負吾君不負吾學者逺勝文章報國矣跂予望之僕
將藉以生色焉
　　　與姜如農(埰庚辰/)
臨軒闢門卓越千古門下遭盛典而入梧垣感恩圗報
度如箭激火騰矣顧今人通病在議論多而成功少談
兵于紙上則辛棄疾之車旂聚米於圗中則蕭鄼侯之
轉輸又或求深一層置國家之緩急於度外而泛援迂
逺之論以入告言之則可聼行之則無從下手使已享
其名而君父不獲收其效想門下之目笑久矣夫必有
任事之才而後有議事之識故欲靖㓂則必先養民欲
養民則必先蠲賦欲蠲賦則必先節餉欲節餉則必先
省兵欲省兵則必先扼要害而清浮冐國家疆事朝事
縂壞於有空文而無實效破的批肯絜領提綱斯盈庭
之志氣䇿力亦渙然呼引日出議即益少功即益多願
門下亟圗之節足一宣足使啁嘈結舌耳
　　　與左巡按光先(辛巳/)
敝郡貏豸自清霜法雨一畨澄濯駸駸乎可稱樂土矣
惟所最苦者壩税而外無如欽賘扳害一節業䝉台鍳
動色咨嗟將為抗章請命旋聞奉有明綸踟蹰且止旬
日之間接得舍親金楚畹道長及諸老手書並稱聖明
自憂旱以來求民之瘼惟恐不及如清獄一詔出自睿
衷一日而䟽滯獄數千人省豁賘銀無算歡聲動地然
徳音未已尚爾旁皇由此而推明主忠言此其時也欽
賘之累至今已極循此不已必有大憂然自始禍至今
從未有痛切為聖明言之者頃讀明㫖責成邑令仰見
如傷之心然而不塞其源流將日濫今嚴文日下於兩
臺兩臺安得不行之所司以及于令令又安得不出票
拘提纔一拘提無論果否寃誣有無株累而其家已破
蕩無餘矣此雖召杜卓魯亦無如之何况乎本犯所扳
之人與産盡属子虛又安得真正主名不株不波洒然
應明詔哉向見有里老公呈未投稿子嫌其未暢聊録
奉覽如老公祖以目擊之痛皂嚢直上尤為徑便耳
　　　其二
伏自奸商積猾冐支國帑官銀入手任意花銷及至事
露窮追牽扳四出日甚一日以至于今何草不黄無家
不蕩其所扳之人始猶及于親族繼漸遍于逺支始猶
止于同宗今則廣延他姓其所扳之産與賍始或以賣
出為現存今乃以子虛為實有始猶云曾相通貸既且
直云同事朋分其所扳株轉折在部文不過一二主名
至地方不免以一生十部文據本犯所供地方惟犯屬
之口所以本犯以囹圄為福堂親族懼其扳牽輦金求
免犯属以欽犯為竒貨鄉黨少攖其意嫁禍立加而無
辜人户無端承禍逃亡死䘮日日見告小民瞋目歸咎
有司某竊思今日之事無良有司不能救遇良有司亦
不能救有司不能申理民怨有司能為民申理民亦必
怨此何以故葢有司雖良豈能庋部文于髙閣而事關
欽件名勢重大纔一拘提家已半蕩或偶有昭雪得之
于兩臺未必能得之于部再承嚴駁禍事重興此所謂
雖遇良有司不能救者也凡所扳賘如果十無一實雖
有司明知其寃豈可盡報平反只就稍支衣食者勸使
强輸具文以上民謂有司既已明知故入疾視彌深所
謂有司雖能申理民亦必怨者也循此不已大亂將生
㧞本塞源是在廟堂之上某竊惟追賘國之常刑交易
民之常事正使本犯家有餘産何煩假力朝廷若其必
藉官追即是産非已有觀今百無一實從前及後可知
伏乞祖臺一面詳查産户有無虚實一面題請聖明自
今一切連賘在内只合嚴追本犯在外拘繋其父母妻
子有産理無不完産盡另希解網庶幾垂絶之家可重
生矣
　　　與吳磊齋(麟徴壬午/)
讀大疏道學經綸俱備天下如此才數百年中一二耳
毎頌池塘春草附通魂夢則友其兄而難為弟辱荷手
書其言愷切詳明真晁賈之匹也某莝質伯氏所明投
林以來小人有母舍側横一小橋比于虎溪每送客未
嘗過此然而中邊之交閧殍殣之載途中夜傍徨澘焉
出涕屈指當局諸公未知誰堪勝此任者幸兄昆玉好
為之即一日上求救時二難並轡於天衢我聞一笑墮
驢矣病中率復别状非報也
　　　復張天如(溥壬午/)
自家兄去江南而議論之喧豗益甚矣顧甘陵南北黨
部紛岐名節之盛莫甚于東漢而曾無救於衰亂之相
尋則清流標榜固君子所深憂也方今天日晶明台兄
真實學問即著書立教自足千古厨俊顧及之交何妨
概為謝絶至若小人之噂沓又何足慮乎宜興出山比
於溫國之復相來教謂向以第一流聲望相推許不知
鄙性硜硜不可為依草附木之小人亦豈可為游光揚
聲之君子猿鶴沙蟲各自存其本相耳况弟臃腫日衰
只八十一歳老親縈迴胸中遂無復抵掌掀髯之氣先
生其以顧長康畫謝㓜輿可乎劉念翁望典型風道自
言嘗夢尋比以病避客見必誦先生此言此老在位必
有學問耳
　　　答史道鄰(可法壬午時史公以淮揚巡撫改視/漕政)
軍興蠭午庚癸四呼飛輓無神嘯聚時出時事之危未
有如今日者非台臺以壯猷絶幹租荼鞭履其間則江
淮南北不知作何釜沸台臺之身非特宗社所凴即白
門諸君子一夕之安亦九里萬間之賜也弟最蠢愚獨
於台臺景行最切今赤眉黄巾敷天共憤使以台臺入
典中樞出聲天討以紀律勵將以義勇䇿兵勦撫並用
指顧間耳天津橋上人云俟此人為將淮西可平非常
之功倘必有待而然乎伏承明教下詢瞽矇漕塩通變
諸議皆老謀碩畫聚米畫沙而談者顧有治人無治法
古今之通病也惟台臺有論事之識亦惟台臺有任事
之才望即以淮揚為端推行于邊鎮上慰宵旰端在此
矣
　
　
　
　
　
　
　
　
　
　
　
　
　
　
　
　倪文貞集巻二十
原序
禹有禹謨皋陶有皋陶謨益稷有益稷伊尹有伊訓太
甲咸有一徳傅説有説命召公有召誥周公有無逸立
政諸葛亮有出師表此八聖一賢未有不陳言者也今
治不尚於繩學不尚於畫而曰弗陳言奚其宜哉此高
徳之所以逃俗儔之所以絶夫國家立之史也而使其
地得以近不爭事其近不若逺其詞得以直不爭事其
直不若枉使其位得以高不爭事其高不若卑使其人
得以親不爭事其親不若疏故凡史爭非論諫也通春
秋也必立天下之所是而不詭之是謂君子羅倫抱修
之素儒也舒芬執徳之奥宿也爭於方直劉球指事之
善言也爭於守死楊慎文章之後進者也憑於典故爭
於大禮此四人者擅理矜節之士也今非徒稱於擅理
矜節也由此為天下顯人大臣以昌其名當時今世聞
而敬之此得之於爭事也凡爭事必守本樞心則内清
斥營交稽讜聞畏綱法閑大體袐精念不外泄求交驩
師所獲是之若虚否之無惕務明其見小事寧裕寧裕
之道恕人為本大事振厲振厲之道恭國為宜此所以
陳言也惜才節疾讒説忻有道敦經訓放淫佚端辯論
在朝廷道仁聖禮義之序燕處聽雅頌之音此所以陳言
也毋苟得質疑言内君子務擇定逺小人必寛舒善辭
命務簡要必諦聴和威儀正起步觀顔色必勞謙此所
以陳言也君子之事其君也致身必培力以凝績議事
必耑氣以昭宣議事不耑氣命之曰懦致身不培力命
之曰尸懦夫尸官聖王不臣賢人不友故讓也者禮之
從者也爭也者勢之反者也禮之從者莫大於恭和恭
和莫大於讓勢之反者莫大於執兢執兢莫大於爭執
兢則當惽時反闇而知矣當賊臣反佞而經矣當亂世
反危而强矣昔孔子曰事君不下達不尚辭非其人弗
自小雅曰靖共爾位正直是與神之聴之式穀以女其
謂是乎天子設鞀鐸祭先王燕羣臣則使嘗為射者抗
侯所以令爭事與陳言也倪公陳言凡論斷方隅二奏
躋正閑邪也毁私書一奏將有信於後也釋纍一奏赦
𤯝也畱學行一奏惜賢達也上制虚制實十六策有所
反覆凡六奏立言條務秉道不回也宼禍一奏固民也
學宫墜事一奏勤也八議成人而進之也求事親六奏
易退也孝也崇禎丙子夏五穀日宋玟文玉甫撰
欽定四庫全書
　倪文貞奏疏巻一
　　　　　　　　　　　　明　倪元璐　撰
　　首論國是疏
奏為世界已清而方隅未化邪氛已息而正氣未伸謹
瀝愚忱仰祈聖鑒事臣聞持世不平則隂陽之戰起論
人失實則舉措之道乖頃者宗社之靈篤生陛下生知
濟以學問乾健妙乎從容大奸霆驅徽猷飈發天如再
闢人等更生生平以堯舜為極軌今乃知有過之者臣
非敢為佞也臣又仰窺聖人無我深嫌門户之名㢲命
重申動以人才為念純王之心較然天下矣然而皇衷
自著其公虚廷議猶存乎我見臣竊惑焉臣以典試復
命入都從邸抄見諸章奏凡攻崔魏者必引東林為並
案一則曰邪黨再則曰邪黨夫以東林諸臣為邪人黨
人將復以何名加崔魏之輩崔魏而既邪黨矣向之首
劾忠賢重論呈秀者又邪黨乎哉以臣虚中之心合之
事後之論東林則亦天下之材藪也其所宗主者大都
稟清剛之操而或繩人過刻樹高明之幟而或持論太
深謂之非中行則可謂之非狂狷則不可也東林所引
用者每多氣魄之儔才幹之傑其間不無非類要亦可
指數而盡耳而其中則又有泊然無營翛然自逺謝華
膴其若脱付黜陟於不聞而徒以聲氣心期遙相推奬
此其人尤所謂澹泊寧靜之君子也今而曰邪黨則無
不邪黨者矣且天下之議論毋涉假借而尤不可不歸
於名義士人之行已毋存矯激而尤不可不準諸廉隅
自後之君子以假借矯激深咎前人於是彪虎之徒公
然起而背叛名義毁裂廉隅矣甚而連篇頌徳匝地生
祠矣夫頌徳不已必將勸進生祠不已必且呼嵩而人
猶寛之曰無可奈何不得不然耳嗟乎充一無可奈何
不得不然之心又將何所不至哉議者能以忠厚之心
曲原此輩而獨持已甚之論苛責吾徒亦所謂悖也今
大獄之後湯火僅存如西江西秦三呉三楚之間什九
名賢半皆豪傑叅之理數決無沈埋況奉恩綸屢俾酌
用而近者任事諸臣猶欲以道學封疆四字持為鐵案
雖或薄從湔袚未肯力引同升推原諸臣之心或亦深
防報復之事而臣以為此過計也水落石出正人相見
總為崔魏之異已即可化牛李為同心況年來之借東
林以媚崔魏者其人自敗即不需東林報復若其不附
崔魏又能攻而去之者其人既已喬嶽矣雖百東林烏
能報復之哉事理甚明迷者不悟臣所謂方隅未化者
此也臣又從邸抄伏讀聖㫖有韓爌清忠有執朕所鑒
知之論深仰天聰曠然知人則哲如此而近聞廷臣之
議殊有異同可為大怪爌之相業光偉他不具論即如
紅丸議起舉國沸騰當時任事大臣並皆縮朒緘黙而
爌獨侃侃條揭明其不然夫孫慎行君子也爌且不附
況他人乎迨權奸表裏逆焰大張爌以申救抵觸岸然
投劾讀其陛辭三疏字字秋霜一時以為宼萊復生趙
鼎再出而今推轂不及點灼橫加則徒以其票擬熊廷
弼一事耳夫廷弼罪固當誅在爌則不為無説封疆失
事纍纍有徒而當時議者乃欲獨殺一廷弼豈平論哉
此爌之所以閣筆也然究竟廷弼不死於封疆而死於
局面不死於法吏而死於奸璫則又不可謂後人能殺
廷弼而爌獨不能殺之也又如詞臣文震孟正學彊骨
有古大臣之器鄉人月旦比於陳實王烈迨夫三月居
官昌言獲罪人又以方之羅倫舒芬與臣同年同官儕
輩憚其方嚴不敢以鴈行相畜而當其去國飄然聳身
天際有臣如此自堪千古而今起用之㫖再下謬悠之
譚不已豈以數十年前有其兄文從龍不逞之事乎夫
人知有從龍以為之兄而不知有文徵明文彭之至徳
特行以為之祖父且賢愚相越舜象已然世不聞桞下
惠膺盜跖之誅司馬牛受向魋之罰震孟何罪遭此嫌
譏將無門户二字不可重提聊用更端以相遮抑耶臣
所謂正氣未伸者此也總之臣之論東林不主調停而
主别白臣之論韓爌文震孟不爭二臣之用舎而爭一
朝之是非伏乞陛下以臣此説申諭諸臣凡於持局用
人之際俱不當存形骸芥蔕之心要本公虚以消偏黨
其韓爌雖廷論未屬而早奉鑒知之㫖何難特命召還
文震孟雖諭㫖已頒而既來不簡之言尚冀温文奬雪
於以破方隅而伸正直之氣道無出此者矣抑臣又思
故憲臣鄒元標業䝉明㫖優䘏矣而易名之典似當一
併舉行元標之理學宗王文成而鯁直類海忠介宜令
該部於二臣之間取衷二字以旌儒碩至於海内講學
書院凡經逆璫矯㫖拆毁者並宜令其葺復葢書院生
祠相為勝負生祠毁書院豈不當復哉臣草疏畢又竊
念部臣王守履以進言之急而犯失儀之條陛下慨納
其言而薄鐫其級仰見陛下造就人才之心甚曲而厚
也然時經三月懲創已深履端更新萬靈共躍倘䝉矜
宥召復原官則聖度極於如天而朝儀亦因之愈肅矣
臣無任悚仄待命之至崇禎元年正月初五日具題奉
㫖朕屢㫖起廢務秉虚公酌量議用有何方隅未化正
氣未伸這所奏不當各處書院不許倡言創復以滋紛
擾王守履混亂朝儀業經薄罰豈容薦舉市恩該部知
道
　　駁楊侍御疏
奏為微臣平心入告臺臣我見未除謹再疏申明以祈
聖鑒以質公論事頃臣不揣固陋冒陳世界已清一疏
臣原為臺臣楊維垣而發也特以意存微諷語似含糊
致䝉陛下責臣以不當臣方惕息省愆措躬無地既又
恭繹聖㫖務秉公虚一言非特教戒臣愚實足驚醒羣
寐維垣正人自負度其必無怙心乃接邸報見維垣有
詞臣持論甚謬一疏辨難臣言甚力則臣請先明前疏
之意而後及維垣之所難臣者可乎夫臣之於維垣非
敢苛求之也誠以維垣能乗陛下之明斷繼楊所修後
而直糾罪樞又改鹺差而佐察荷陛下之重任則凡一
切轉移世局攬羣材而遊大道者非維垣誰望乃臣竊
讀維垣入告諸疏則深訝其不能仰副聖心且若相反
然者葢陛下之論一則曰分别門户已非治徵一則曰
化異為同一則曰天下為公而維垣之言則曰孫黨趙
黨熊黨鄒黨陛下之於韓爌文震孟曰清忠有執曰已
著起用而維垣於爌震孟曰非賢曰不簡是陛下之於
方隅無所不化而維垣之於方隅實有未化陛下之於
正氣無所不伸而維垣之於正氣實有未伸陛下事事
公虚而維垣言言我見臣於是深懼維垣以城府之心
坐隳成績所以冒昧有言葢為陛下攄啓沃者微而為
維垣效忠告者大不圖維垣之以臣為甚謬也據維垣
怪臣盛稱東林葢以東林之尊李三才而護熊廷弼也
然亦知東林中有首叅魏忠賢二十四罪之楊璉及提
問崔呈秀欲追賍擬戍之髙攀龍乎且當時之議其於
三才特推其揮霍之畧而未嘗不指之為貪於廷弼特
未即西市之誅而未嘗不坐之以辟則猶未為失論失
刑也若以今日之事言之以魏忠賢之窮兇極惡積臟
無算而維垣猶且尊稱之曰厰臣公厰臣不愛錢厰臣
為國為民而何況李三才以五虎五彪之交結近侍律
當處斬法司奉有嚴綸初擬止於削奪豈不亦驕兒護
之而維垣身係言官不聞駁正又何尤於昔人之護廷
弼者乎而以臣為謬臣不受也維垣又怪臣盛稱韓爌
夫舎爌昭然抵觸逆璫及抗疏嬰禍之蹟而加以説情
㒺利莫須有之言已為非論矣即如廷弼一事爌特票
免一梟未嘗赦而欲用之也至廷弼行賄之説自是逆
璫借為楊左諸人追贓地耳逆璫初擬用移宫一案殺
楊左諸人及獄上而以為難於坐贓於是再傳覆訊改
為封疆之案派贓毒比此天下共知者維垣奈何尚守
是説乎至不附紅丸與孫慎行君子之説臣言原非矛
盾葢慎行清望較與王之寀不同議雖刻深亦不失春
秋書趙盾之法使後之人加慎焉可耳夫董狐不為賈
直趙盾亦未嘗貶賢而以臣為謬臣不受也維垣又怪
臣盛稱文震孟夫震孟臣不更論即如王紀清正著稱
臣不知其與寃死之周朝瑞寃戍之惠世揚踪跡何如
而但知其以叅沈㴶忤逆璫而譴斥震孟則以薦王紀
而降削葢均之得罪於逆璫者也至以破帽策驢傲蟒
玉馳驛此説何可全非夫刑賞出於朝廷而榮辱因之
若王紀之時已半是魏忠賢之刑賞矣維垣試觀數年
來破帽策驢之輩較之超階躐級之儔誰為榮辱不特
此也宫保蟒玉之劉詔何如桎梏械縶之耿如杞自此
義不明於是畏破帽策驢者遂相率而為頌徳生祠希
蟒玉馳驛者遂呼父呼九千嵗而不顧可勝歎哉至如
批照告公祖之謗呉人盡能辯之葢當朱童䝉吏呉時
責斃寃犯其妻貧不能斂乞丐里中震孟從衆題助二
金事止此耳有何把持放肆而以臣為謬臣不受也維
垣又怪臣盛稱鄒元標夫元標之為兩截人者以其前
半峭直後半寛和耳若詆之為要錢多藏則又是厰臣
不愛錢之轉語臣決不敢奉命也故謂都門聚講非宜
則可謂元標講學有他腸必不可謂聚講之徒不盡端
人則可謂聚講之意或出邪謀必不可且當日逆璫之
所以驅逐講學諸人而拆毁書院者其意正欲以箝學
士大夫之口而恣其無所不為之心自元標以偽學見
驅而逆璫遂以真儒自命學宫之席儼然揖先聖為平
交使講學諸人而在豈遂至此哉若臣易名之議擬人
以倫王文成武以濟文而元標匡攘之能或遜海忠介
直而微隘而元標寛大之度更優此為定論而以臣為
謬臣不受也維垣又極力洗發臣矯激假借四字夫臣
之此言正為人之詆真狂狷為假名義者發也當崔魏
之世人皆任真率性為頌徳生祠使有一人矯激假借
而不頌不祠豈不猶賴此人哉臣固非有取於假借亦
非謂東林賢者之於名義盡屬假借也東林已故及被
難諸賢自鄒元標王紀高攀龍楊璉之外又如顧憲成
馮從吾陳大綬周順昌魏大忠周起元周宗建等之為
真理學真氣節真清操真吏治戍遣如趙南星之真骨
力真擔當其餘被廢諸臣臣不敢疏名以冒薦舉之嫌
而其間之為真名賢真豪傑者多有其人豈有所矯激
假借而然哉維垣認臣抑揚之詞為一成之論而曰臣
大謬臣益不受也乃若維垣之論臣心所未安者有三
維垣以為真小人待其貫滿可攻而去之而臣以為非
計也必待小人之貫滿而已不知壊天下多少世界殺
天下多少正人雖攻而去之不亦晚乎即如崔魏之貫
滿久矣使不遇聖明御極亦誰有能攻而去之者乎維
垣到底以無可奈何之時為頌徳生祠解嘲而臣以為
非訓也假令崔呈秀一人舞蹈稱臣於逆璫其餘諸臣
便亦以為不可異同而盡舞蹈稱臣乎又令逆璫以兵
刼諸臣使從叛逆諸臣便亦畏而從之以為適值無可
奈何之時乎維垣又言今日之忠直不當以崔魏為對
案臣謂正當以崔魏為對案也夫人意見不同議論偶
異總不足以定貞邪如宋臣蘇軾之與程頤交詆為邪
而兩人並自千古我朝大禮之爭論者亦兩賢之惟至
品節大閑一失遂分霄壤夫品節試之於崔魏而定矣
故有東林之人為崔魏所恨其抵觸畏其才望而必欲
殺之逐之者此正人也有攻東林之人雖為崔魏之所
借而勁節不阿或逐或逺者此亦正人也以崔魏定邪
正譬之以鏡别妍媸維垣不取案於此而别為中途温
解之喻將無不東不西半補半下之間又即維垣所稱
鄉愿之屬乎至云東林二字不當復言臣深服維垣無
我然請維垣胷中不存四黨之見臣亦絶口不復標東
林之目矣總之東林之取憎於逆璫獨深受禍獨酷在
今日當曲原其高明之槩不當毛舉其纖寸之瑕而揭
揭焉徒予逆璫以首功反代逆璫而分謗斯亦不善立
論者矣人材不可不惜我見不可不除衆鬱不可不宣
羣議不可不集堯舜之主必不可負英雄之績必不可
隳忠告善道之言必不可指為生心害政之説願維垣
之熟計之也若臣鄉中之賢者亮節平心臣雖未嘗與
謀度不以臣言為謬而區區胡煥猷臣何至拾其唾餘
哉然而下士一言偶合豈必盡廢而反之古人有師馬
師蟻者惟是魏忠賢之餘論崔呈秀之故智則必不可
奉以為經守之不失耳臣以維垣持議愈乖不得不再
剖析要於就事言事此外雖有見聞不敢旁叅一語惟
聖明裁察崇禎元年正月二十四日具題奉㫖朕總攬
人才一秉虚公諸臣亦宜消融意見不得互相詆訾至
於宣衆鬱集羣議惟在起廢一節已下所司著銓臣咨
訪的確具奏該部知道
　　請燬要典疏
奏為公議自存私書當燬敬陳膚見以襄蕩平之治事
臣觀梃擊紅丸移宫之三議閧於清流而三朝要典之
一書成於逆豎其議本可兼行而其書則當速燬者請
詳其説葢當事起議興盈庭互訟主挺擊者力護東宫
爭梃擊者計安神祖主紅丸者仗義之言爭紅丸者原
情之論主移宫者弭變於幾先爭移宫者持平於事後
六者各有其是不可偏非總在逆璫未用之先羣小未
升之日雖甚水火不害壎箎此一局也既而楊漣二十
四罪之疏發魏廣微此輩門戸之説興於是逆璫殺人
則借三案羣小求富貴則又借三案經此二借而三案
之面目全非矣故凡推慈歸孝於先皇正其頌徳稱功
於義父又一局也網已密而猶疑有遺鱗勢極重而或
憂其翻局於是崔魏諸奸乃始創立私編標題要典以
之批根今日則衆正之黨碑以之免死他年即上公之
鐵券又一局也由此而觀三案者天下之公議要典者
魏氏之私書三案自三案要典自要典今為金石不刋
之論者誠未深思若夫翻即紛囂改亦多事以臣所見
惟有燬之而已夫以閹豎之權屈役史臣之筆亘古未
聞當燬一未易代而有編年不直書而加論斷若云彷
彿明倫規模大典則是魏忠賢欲與肅皇帝爭聖崔呈
秀可與張孚敬比賢悖逆非倫當燬二矯誣先帝偽撰
宸篇既不可比司馬光資治通鑑之書亦不得援宋神
宗手製序文為例假竊誣妄當燬三又況史局將開館
鈔具備七載非難稽之世實録有本等之書何事留此
駢枝供人唾詈當燬四故臣謂此書至今日不燬必有
受其累者非主三案者之累而爭三案者之累抑又纂
修三案者之累也何也爭三案諸臣其品原分三等下
者如崔呈秀劉志選李春曄等之附和希寵不足問矣
最上莫如黃克纘賈繼春王業浩高宏圖劉廷宣等始
處君子而不必求同既遇小人而自能為異本末炳然
雖有忮者莫或能加之也然而管華之席未割老韓之
傳同編在數臣高明之觀豈不引為坐塗之辱若其次
焉者雖非盡有撑持要亦不皆濡染而特以史氏抑揚
之過保不為後人翻駁之端至於纂修詞臣之在當日
則更有難焉者丹鉛未下斧鑊先懸姜逢元閣筆一歎
朝聞夕逐矣楊世芳呉士元余煌等備竭調維其於忤
璫諸疏有匿其全文者有删其已甚者時傳書成而獄
又起則有寧加醜詆之辭而決不肯下一不道無將等
字面以傅㑹爰書者凡此苦心亦多方矣而事在見聞
之外未易可明彈章一加萬節俱喪諸若此者皆臣之
所謂累也累之不已元氣又必大傷當今正氣日伸方
隅漸化自應進其平飲沃以温湯倘復尅伐不休正恐
清寧無日然而逆璫之遺蹟一日不湮則公正之憤心
千年不釋也伏願陛下勅下該部立將三朝要典鋟存
書板盡行燬焚仍命閣臣擇期開館纂修天啓七年實
録而又命纂修詞臣捐化成心編摹信史凡關三案之
事必執兩端之中而又命三案中賜環諸臣各以聖明
御極為再生之年勿以恩怨橫胷理前身之業至於一
切妖言市語如舊傳㸃將之謠新騰選佛之説毋許妄
形奏牘橫起風波則廓然蕩平偕於大道矣臣向以是
非之心言是非今以史臣言史統關大計伏惟聖斷施
行崇禎元年四月二十五日具題奉㫖覽奏三案兩端
之議原當並存但已有實録自不必復增要典且既説
史臣編摹苦心則其論斷之難於傳信在史臣亦自念
之這所請關係重大著禮部㑹史館諸臣詳議具奏聽
朕獨斷行熹廟實録著擇期開館纂修務以平心存其
兩是餘諸臣亦各宜和衷共濟這疏持論虚平有裨新
政該部知道
　
　
　
　
　
　
　
　
　
　
　
　
　
　
　倪文貞奏疏巻一
欽定四庫全書
　倪文貞奏疏巻二
　　　　　　　　　　　　明　倪元璐　撰
　　救四纍臣疏
為試典告成纍臣可念懇乞聖慈宏開法網以章至仁
事䝉陛下鄭重武科創興殊典臚傳之後一時翕然以
為得人最盛臣元璐承乏受命從同官方逢年後飲冰
惴惴幸觀厥成昨者宴啓彤弓與沾寵瀝志意歡忭既
復愴然則有感於前主考監試楊世芳等四臣之䝉繫
未釋也夫四臣之罪則有之矣在監試余文􁀙馬如蛟
不能特設科條而因仍已事在主考楊世芳劉必達不
能細繹明㫖而過拘小嫌若此者罪也然臣謂其可原
即在此何者監試二臣所収之技勇非真技勇也由於
刀劒跳擲隨武人所自呈而文臣不精武事苟見可觀
不暇深求其實主考二臣所遺之技勇非以其不文也
以其犯諱涉嫌為明㫖所未及而武場拘以文例自謂
敬謹不知反涉於違總之事當創始未易精詳若夫情
弊悖藐則四臣所斷斷不敢出此亦舉朝所共欲百口
保之者也廣場耳目共屬聖明毫髪難欺功令方新天
威孔赫雖復至愚極頑豈其利害之形䝉於襲石軀命
之事等於飄風而敢肆倒顛公行藐玩者乎即如主考
二臣回話之遲亦縁誤認聖㫖文武二字為監試而設
不敢輒擅啓陳因拘成錯皆如此類耳況今陛下所特
拔鼎元王來聘即前榜所収技勇文章四臣皆能識之
亦豈可謂之不得人哉至於四臣生平如楊世芳劉必
達之清謹端方詞林推重而監試二臣之在柏署亦錚
錚有聲其馬如蛟又以按蜀報功方在敘賞之列伏惟
聖仁如天曠然出之幽囚加以薄罰即欲懲誡而以侍
從執法之親臣纍拘匝月亦足以示辱而人知所懼矣
臣以承乏踵事頗知詳實冒昧控陳伏惟聖慈矜察崇
禎四年十一月十八日具題奉㫖本内事情已有屢㫖
俟法司問明不必申救該衙門知道
　　讓官黃劉疏
奏為學行第一詞臣宜留史局微臣自揣不如懇恩換
職以全器使事臣聞常才易得竒士難求故席前宣室
有吾久不見之言賦奏上林興安得同時之歎彼皆中
主有此勤拳況以陛下理學文明首出千古龍雲道合
適有其人而坐使淹沈實可惋惜伏見原任右春坊右
中允今聴降黃道周學行雙至今代所稀觀其嫉俗多
忤至清絶塵禁近十年日益貧寂瓶鮮儲粟厨或無烟
此皆中朝所共知執母之喪廬墓摧毁里衆見者並云
曾閔復生其學原本六經博極羣史旁串百氏而澤於
仁義道徳之㫖所為文詞宏深竒典上凌數代西漢而
後莫有其儔然又精洞時宜務為經世有用之學自天
文厯算禮樂名法邊籌財賦往代今朝典常興革出其
胷手悉有成謀陛下試以清讌之暇召見文華或給筆
札使條所蓄自可倚馬萬言坐躋賈董此誠天下竒才
天為陛下生此一人使之仰佐天章黼黻一代不可謂
之偶然也在今日聞臣此言或以為疑所謂世人貴耳
賤目耳若道周死後數十年天下之推重必有甚於臣
言者臣雖愚悖豈敢以身觸雷霆過情奬物即陛下釋
之不誅臣亦懼為後世所非笑所以推舉本由至誠且
道周前因疏救舊輔錢龍錫忤㫖降調未幾而其言卒
行是則陛下之知道周久矣當道周抗疏之時同輩聞
之並為危慄而道周以為惟聖主可與忠言侃然進説
此誠至難臣謂陛下今日用人惟當取其伉直有氣節
者今人多畏禍自顧其身家又間者中使銜憲四出動
以威倨上官之體加於庶司臣懼海内士大夫之氣必
化為繞柔陛下又可不式怒蛙重摧折之乎然自道周
既獲罪而一時論者遂有摘其試録議及科場以其經
史為子書以其精詳為孟浪此可歎也又臣仰窺陛下
勞於求賢睿懐孜急曰安得不貪財不愛官不狥情面
實心任事之臣而用之若以臣所知自黃道周而外又
有原任順天府尹劉宗周者清恬鯁介其學行正類道
周而宗周居尹釐之職則盡力尹釐道周守文史之官
則致精文史以此二臣仰符側席猶圭璋之合也今宗
周既以骯髒投閒道周亦以蹇諤承貶天下本無人得
其人又不能用則安望天下有為陛下奮其忠能者乎
此皆諸臣之過非昧則忮不以告陛下耳臣聞制世之
道非有他端其上用必當材使必稱器其下愚者遜智
拙者推能則天下自治臣自量庸劣逺遜道周自道周
䝉譴以來臣内愧氣失因其有科場議處未結縮默至
今頃經部覆奉㫖是臣披胷見心之日矣誠以臣在詞
垣有如鳬鴈若道周者使之大承顧問小效編摩必有
補益度越時賢陛下幸聴臣言還道周原官而出臣於
外承道周所應降官級此猶棄碔砆得良玉也昔孔璋
請為李邕代死栁宗元以劉禹錫母老願以栁易播今
道周所遭不至死徙而其才又逺過李劉即臣自處亦
實羞出孔璋宗元之下且臣自謂聖朝用人及史局需
材之計非為道周惟聖明垂察崇禎四年閏十一月十
九日具題奉㫖黃道周已有㫖了不必代為陳請該部
知道
　　乞歸省疏
奏為思親患病不能供職懇乞天恩俯容歸省事臣本
憃愚遭逢聖世翺翔禁近十有餘年清切從容莫如斯
職天地恩重去此無家日月之光尤人共戀故從筮仕
至今除中間兩奉差移未嘗一日稱疾求便獨今以屺
閭極念奄遘沈疴百療不能乃思歸計伏念臣母太安
人施氏行年七十有二體素癯薄不任逺行臣官京師
十年之間凡再往迎不能一至崇禎二年伏䝉聖恩陞
臣南京國子監司業幸以去家一水然猶良久始就潘
輿相聚既歡臣於此知古人捧檄之意不悟隆恩無極
驟又量移時值聖明宵旰臣母子難同行止自合分裾
臣母素賢通曉大義自臣偕計到今二十年間凡六七
别率皆中坦歡顔獨於此行雖誡勉再三而涕淚已出
臣既就道中懐攣攣凡十餘夜不得睡寐抵都雜以塵
勞怔忡陡作自去夏五月歴秋涉冬肌肉日消見者憐
駭然臣猶自恃中强勉趨朝謁延至新春寖增危劇不
復能興先是有臣所知察臣氣色謂臣憂思拂亂不治
將深初不謂然今已騐矣京師如海然獨無醫即幸有
醫亦無治臣之藥臣魂逐親廬而求生都市雖使盧扁
傾其上池亦豈有濟哉以臣迂拘木强不能逢時纂述
舊聞無編摩之效感歎時事無論思之功即使其親未
老其身不病猶當引分求罷以誡侏儒況負烏私命危
朝露疾痛如此能不呼天倘䝉聖慈矜鑒立俞所請俾
得就此春和生出國門生入里門一見臣母縱填溝壑
靡所憾恨所有承派實録先經力疾纂修謹一面繕冩
次第完繳無敢荒率縁伏枕間恭遣義男倪安代齎具
奏上聞崇禎五年二月初二日具題奉㫖倪元璐纂修
未完且新補講員著照舊供職不得陳請該部知道
　　再乞歸省疏
奏為微臣思親無已積病日危泣懇聖慈垂矜允放事
該臣於春初因思親患病具疏求歸伏䝉聖恩以臣新
補講員不遂俞允臣感激惕息從此不敢言歸㑹值春
講初開臣因力疾出而供事馬背藥爐時用黽勉延至
五月八日已不能支乃始移文註籍杜門調理凡臣所
患之症雜亂多端怔忡不已繼之脾淫脾淫所加甚為
痰注然以臣悉法調劑積月之功稍漸寧脱深冀秋清
爽然秋講又開此臣引吭颺忠之㑹矣不意七月二十
日通體蒸熱若萬斛之火投於乾木頭痛迸坼如被斧
槌如此三晝夜臣既昏然諸醫雜進測寒測熱疑實疑
虚温涼補㵼各隨其意復四晝夜有加無解家人環號
臣於是屏藥不進又三晝夜雖外火稍紓而中焦藴隆
彌積煩懣生死之事實未可知轉盼經筵臣復坐誤治
以曠官臣亦當罷也伏乞陛下鑒臣真實放臣生還臣
觀諸醫藥籠所有無不為臣用者而不能治臣臣之病
其非湯熨所能攻明矣小人有母生死相依惟陛下錫
類至仁惠臣大藥臣不勝嗚咽待命之至崇禎五年八
月初六日具題奉㫖吏部知道
　　三乞歸省疏
奏為天恩甚重臣病實深補牘申祈乞允暫歸就醫倖
甦殘息事頃臣患病哀陳徼恩下部吏部覆臣病真應
放奉聖㫖經筵史局需人倪元璐著恪勤供職不准回
籍欽此臣從枕間扶掖拜誦温文悚感涕泣小臣蟣螘
荷注諭留聞者悉驚以為異數臣自分即旦暮死忍更
言歸既又圖迴臣病多端而怔忡脾注為甚自客夏至
今百療不瘳今年從五月杜門調理凡逾百日反致鬱
火蒸騰幾即危隕近幸火怒稍衰而心脾本病乃彌沈
劇自與人語至一再往復或小注思即悶煩中戰如鹿
駭奔仰視屋梁動旋如盪一燈熒然望猶黕漆臣心知
此候非佳日抱憂懼然臣所以亟請求去既由思母亦
以京師鮮醫自嵗餘來延召數十水石罔投臣鄉中有
名醫孫一臨凡遇艱危之症應手即除今其人老矣冀
及其未死就與之謀苟其刀圭有靈臣事陛下之日甚
長也故復昧死從陛下乞一年之假臣遭際聖明備員
侍從論思啓沃出則徼有事之榮偃仰棲遲入則享無
事之福自盈朝鞅掌奔命之士企為仙曺身非土芻胷
心並具獨何為背違明主厭薄榮名釋其鳳池之安而
波波道路乎哉陛下仁覆天下其於文學近臣諒尤軫
體必疑臣假託請令詹事府堂上官公嚴查勘果為欺
罔規便雖承大戮所不辭也縁臣虚羸不能車馬舟行
蹇鈍轉眼河冰所為急呼亦慮窮途之哭伏望聖慈矜
惻俞臣暫假就醫從此餘生皆陛下所賜臣見經筵林
列皆賢者又臣所承派實録既告成繳閣纂修之事亦
不需臣臣即留不過保殘視䕃縻大官之俸已耳臣不
勝哀切待命之至九月初三日具題奉㫖倪元璐既係
真病著在任調理不准回籍該部知道
　　四乞歸省疏
奏為講筵暫撤子舎久離申籲聖仁錫類歸省事先是
崇禎五年臣以母老身病疏求賜假省親就醫自春涉
秋凡三瀝請終不䝉允重以温文臣感激殊恩遂且抑
情忍死冀踐一期乘間補牘不悟昨嵗日講缺員閣臣
據資以臣名上奔辭不迨旋奉俞綸臣自惟碌碌簪筆
十餘年無所効誠得稱引古昔攄竭工瞽或亦臣母聞
而憙心以此矯勵少紓明發今歴春冬講席再撤而碌
碌猶初是則臣智識淺渺納誨無能之明騐也既自慚
赧烏私益深當臣始陳臣母時年七十二衰矣今又二
年豈反益壯又臣向以離養三年鬱陶病困幾至危殆
今積五稔豈更泰然前日陟屺叩閽之心置何地乎臣
嘗讀詩至四牡之章其臣不言而其君則為之言曰是
用作歌將母來諗春秋左傳穎考叔懐羮遺母稱之曰
純孝由此而推使其臣自言必益軫體而有食於君側
不思其親者聖人之誅之豈待問哉又臣觀唐臣陽城
為國子司業引告諸生曰得毋有久不養親者乎明日
告歸者二十輩三年不歸侍者黜之魏公子無忌率師
禦秦令其軍中曰獨子無兄弟者歸養夫二臣之志本
在於徵材集衆而其所令適便私謀麾驅使去恒人觀
之竊疑其舛然二臣以為人苟不懐其父母寧復可與
學道圖功若其有懐中亂又縶維之學亦不成功亦不
出夫勵世之術以忠孝予人以功能歸國二臣皆有取
爾也遭逢陛下聖明興勵徳行所求乎天下則豈可不
自近臣始乎臣敢逺引前講官李明睿近援左中允李
建泰為例仰冀同仁苟荷矜俞臣母子銜結何紀臣不
勝惶悚待命之至崇禎七年十一月初九日具題奉㫖
倪元璐講筵啓沃著照舊供職不必以私情陳請該部
知道
　
　
　
　
　
　倪文貞秦疏巻二
欽定四庫全書
　倪文貞奏疏卷三
　　　　　　　　　　　　　明　倪元璐　撰
　　五乞歸省疏
奏為感繹温文敬攄鄙見塞啓沃之責醻訪落之懷仍瀝
烏私終祈天鑒事該臣以母老陳情伏承聖㫖倪元璐講
筵啓沃著照舊供職不必以私情陳請該部知道欽此臣
驚感之餘涕汗俱下如臣固陋尸素為羞本以鼯窮并心
懷屺又復深維啓沃何事可得輕言以陛下天從淵虚而
時事多艱苟非􁀙察今古奚取媛姝惟以其官名為論道
每承閣誡務存渾成毣毣之愚實多未竭又或事随時起
所爭俄須跂及講期已成往事以此感發别為奏記之言
凡條十六其八制實其八制虚又以覼縷繁稱輙離二牘
用便覽觀伏惟聖明裁擇至臣母望八衰齡臣懷思心亂
終冀矜俞暫假歸省臣苟不即填溝壑犬馬宣力豈其無
時謹具奉聞崇禎七年十一月二十一日具題奉㫖疏陳
已有旨了倪元璐著照舊用心供職不得以私情陳請該部知道
　　制實八策疏
奏為首陳制實八策以祈聖明裁擇事臣所謂制實者
皆闗時急切而急則又有急者臣慮失之一瞬後必難
為故先言之凡臣立言之序視諸此葢最急莫如離插
部昔漢先零羌與諸羌解讐交質趙充國以為至秋必
變今插部日聚虎翼飛食宜勅樞臣秘通邊吏乗茲方
合伐其本謀凡古離交法惟用間陳平之離項范燭武
之離晉秦魏武之離韓遂馬超慕容廆之離宇文髙段
並能挽膠漆為水火俾疆境危而復安令獨何為撟足
捵胸坐承禍患一也其次曰繕旁邑京師風鶴時惕昌
平陵寢所闗廷議申慎守備今巖郡雄州或亦猶知城
守惟近畿玉田三河豐潤平谷等邑土墉低頹可超而
越宜勅各處及時増庳繕薄大修守具庶可為勇夫重
閉之計二也其次曰優守兵頃者宣大之役登陴縮朒
罪由將吏嬰城力守勞在師徒今罰行賞稽臣慮沙中
從此偶語矣臣查守兵月廩不及戰糧五倍今京士完
師而返賞不踰時援卒驕蹇不前猶然厚奉相提而論
誠似非平昔唐邠寧兵衆以神策賞殊怨憤變生可為
殷鑒謹條二議一或量給賞資勵其守氣一或倍增糧
額責以戰功猝有烽烟遂可不煩征調三也其次曰靖
降人夫収降非計而既云不拒則江統徙戎之論又非
可拘於今何則以今來歸皆散丁零衆非如魏晉五部
氐秦鮮卑之比近者譁逃即由我人挑誘惟慮釁端已
見終善為難調馭之方存乎權智盖不在主將甘苦與
共之情而在行伍蕃漢不分之迹使得各無猜貳或聴
互為婚姻否則突厥九成之變動可憂虞四也其次曰
益宼餉秦晉流宼蔓延日滋苟圖必𠞰𠞰必可得惟以
餉匱每來疾呼臣惟竭天下以奉遼左不以為厲今秦
晉自急還使自饋又曰非宜乎請聴兩省以舊賦之半
新賦之全盡輸行間以兹小移必有大省五也其次曰
儲邊才夫邊才難辨比於隔垣而觀正使有之何容易
信臣惟上智自由天授餘材皆本習成練習之術自非
一日之積請凡近邊縣令責部設法選掄科貢罔拘惟
求英茂因著為令減俸超遷三年見能即陞本道而自
僉臬以至藩長悉亦覈其成績減俸加銜本方節鉞之
才即取諸此節鉞無缺則加三品卿銜照例三年一任
其子如此則以戎馬軍旅為家當塞責者希而有不次
世及之恩波願從亦衆況巡撫一席而儲畜以待者嘗
得數人亦不至臨事周章旁求生手若云名器世官無
庸驟畀不知成敗之論自有致歸成則茅土猶輕敗則
追除自易六也其次曰奠輦轂昔漢徙富民以實京師
豈無深意盖無事則衆貧樂其通潤有警則羣心倚其
重遷此即無形之金湯實在之兵食今都城蕭竭不忍
見聞車戸動至傾家流商嗷然載路重之市井無賴以
告密為佃漁毎一波牽輒連數十幸而得雪家已蕩然
所以昔年所號巨賈殷家悉無兼辰之食五方游衆無
所依歸剽刦公行職此之故誠恐一旦告急人無固心
掉臂開門勢所必有宜急議培養無靳膏澤通草豆官
買之例以省他徭推訪察停禁之恩而除濫緝酌甦商
之策塞告密之門汔可小康馴臻大定七也其次曰嚴
教育國家之所以教者二教官以秘館教士以辟雍今
以治才為實際儲之宏文一入金門遂稱閒局又容與
焉是化有用為無用也欲使無忘所能莫如教習教習
之法宜大更絃古事經史今事典故逺事祖憲近事時
宜凡所誦著考索悉取諸此又或設為處分時相問難
以深微其意窮致其才禁宴㑹簡遊謁日省月試灼然
有程館師察至報成閣臣論定以請平章之具則亦優
優矣至於援納既革貢舉將興兩雍司成畧倣館條厲
施鐘鐸何患功能不出徳行不興八也凡此八者苟得
行之臣妄謂可以禦患持危補偏救弊伏候聖裁
　　制虚八策疏
奏為繼陳制虚八䇿以祈聖明裁擇事夫臣言制實不
如臣之言制虚也實則循跡致能謀近而不能統逺虚
者本諸理道治以精神一舉而包數功一時為之而有
數十年之利其最大莫如正根本聖明憂勤威徳滿世
而太平未致誰任其責乎治之根本惟在絲綸今六曺
庶務未咨政府即成謀不敢上聞豈曰無權便殿引對
凡有敷陳雖微言悉䝉俯採何云不信故救時之可為
莫如今日矣誠如引辜懐恥秉忠絶欺體陛下之嚴察
以剔蠧祛邪奉陛下之公虚以育才扶正勿以大猶付
之悠忽勿以瑣務示其周詳恩怨不橫其胷好惡必循
人性毋徒傷元氣而情面仍存毋浮慕精明而叢脞實
甚凡侃言必有深慮毋一筆抹煞以遏羣謀凡至理必
有定歸毋雙票游移以嘗上意毋以意見讐獨立之士
毋以聲顔拒來告之人如此則才識自生勳猷自著今
師濟名碩雅懋虚懐臣亦志希他山用資吐握一也其
次曰伸公議吏部左侍郎張捷無端保奸致激羣論其
在今日所為去留非徒邪正之關實亦安危攸係何者
凡彼死灰計竭惟幸家國多凶所以向者盛傳奔潰之
謀已而即有邊才之薦今見首功無恙即云大勢已移
竿牘金錢麋興蟻至不觀袁宏勳以訟楊賈褫勘潘國
禎以薦劉詔承刑何獨於今衆惡必察且昔年逆案之
定聖意本以弭爭故如鄧英持正尚云違㫖鐫官豈以
張捷背公終聴靦顔就列乎息棼遏萌是在乾斷二也
其次曰宣義問夫祖考者臣庶所欲崇戴以明忠豐芑
之懐雖迂有道内臣者外庭所當摘剔以明異排闥之
論雖戇有名如近日詞臣許士柔力闡先徽倘終庋閣
惟恐世傳其説而陛下永言垂則之義未彰昨嵗憲臣
王志道抗爭内遣如久沈淪惟恐下享其名而陛下權
宜姑試之心猶晦斯關譽望冀留睿思三也其次曰一
條教夫致一則不亂涉兩則生奸如卓異本求循茂而
厲以考成之格於是撫按不能治貪殘例轉本處凡庸
而美以優陞之名於是公論不得問摧折㑹推既咨羣
議而所禁乃在把持於是盈庭之語黙無主館員既重
官評而敷試仍以文字於是閣部之取舎難憑凡期政
在必行要使人無可托盍求畫一以定歸趨四也其次
曰慮久逺夫弊必原其自始法當慮其所終故循事始
之觀則兵譁必由於將劣民亂必由於紳豪武絀必由
於文尊宗辱必由於官玩為要終之論則劣將易制而
譁兵難制豪紳易制而亂民難制文吏易制而武臣難
制有司易制而宗潢難制抑揚操縱宜有權衡若矯偏
過平懼貽後累五也其次曰昭激勸凡䘏死之典皆所
以勸生自劉之綸以庶常片語而佐樞王來聘以武第
踰年而秉纛遭被非常安能不死要在二臣之死亦有
難能之綸盡鋭嬰凶來聘先登遇害法應殊䘏顧反寥
寥天下皆謂陛下驟貴無功之人而薄酬死事之節負
氣之傑因之沮心請自今懋宏斯義怒蛙駿骨俱可致
功六也其次曰勵名節孔子疾沒世無稱詩曰庶幾夙
夜以水終譽古之聖人期人立名如此也今或見人表
異輒詆好名臣愚惟懼世不好名所以每多敗名之事
且人惟事著所以名隨苟其事之無可名豈浮好之而
可得乎至於在位無才皆因骨柔節墮昔人求將畧於
犯顔敢諫此非虚言斧鉞之與鋒鏑其為不畏豈有殊
哉氣至則膽安膽安則智出摩厲之術必握其原七也
其次曰明駕馭督撫大吏古之所稱連帥全資威重彈
壓諸州若其不任或至僨轅更置何難褫逮亦易惟當
受事臨戎之際小形過差此可鄭重責成勿事頻加呵
讓試恐氣失沮喪靦臨將吏非招五日京兆之玩即懐
鬼朴又來之疑勢必倉皇亂謀苟且救過八也凡此八
者苟得行之臣妄謂可以興世正俗定治成功伏候聖
裁
　　回奏用間疏
奏為遵㫖具奏事該臣條上時政十六䇿其制實八策
伏奉聖㫖綏収挿衆用間伐謀有何實著倪元璐還詳
確具奏宣大兵餉正在覈議秦晉留餉及撫降人儲邊
才已有屢㫖館監教習事宜該部看議具覆欽此臣本
迂儒妄言兵事陛下不以為罪顧荷疇咨聖主問僰問
童則有如此臣惟用兵伐交之道在審彼已我强盛則
勢格聲禁之耳先零羌通謀匈奴義渠安國召斬其渠
三十餘人又縱兵擊其種人斬三千餘級羌雖小貳交
亦以攜阿魯台心冀部置吐蕃文皇帝片辭折之亦遂
止息凡此二者臣度今日有所不能力不足則愈尊謀
故臣以為無如用間也間者兩疑之術惟在邊臣相機
制變隂陽設施有如伎戲變山化車吞刀浴火非有情
實是故陳平惡草慕容牛酒察其所恃皆不可以欺三
尺童子而卒使項范乖其魚水髙段棄其牲書者非徒
算多謀䆳也亦由行間之人與其事㑹猝忽爍閃移情
飾態使見者不覺觸之驚心今則不然名為用間甚於
正告如頃者堂堂正正走一介之使持尺一之書以招
之此豈可得有銖黍之疑信哉誠得邊臣竭其計數傅
以神明又多募飛趫敢死游談出沒之輩飛長耳目徧
廣腹心間必可行謀必可伐故臣以為凡攻守募鍊備
禦詗間之計專責邊臣無有撓制封疆之事則猶可為
也臣觀邊臣之不效始於牽掣終於依附牽掣能者之
憂依附庸人所樂是故監視之遣可以暫嘗不可久恃
者也二年以來邊臣之情較往已異往猶負氣骯髒今
則能盡中沮歸命軍容無事稟成為恭有事推諉百出
隂藉以逃恇怯之誅而陽號於人曰吾不自由此臣所
甚歎也陛下神武嚴明著於天下今但厲責邊臣以固
圉圖功而信賞必罰以持其后則欺玩自破何苦試近
習於鋒鏑適予邊人以徑使之藉口迄用無成哉始陛
下曰行之有緒即撤今行之無緒益宜撤敢因明問推
原及之至臣所條十六事悉本精誠又制實八策内繕
旁邑奠輦轂二條未奉進止今除館監教習事宜下部
外此十五事乞統行覈議奏請即不當者黜譴惟命崇
禎七年十一月二十六日具題奉㫖這所奏知道了兵
部知道
　　駁張少宰疏
奏為微臣冒危言事動觸兇鋒敬暴愚衷仰祈聖鑒事
頃臣以求去之身陳時政十六其一則言銓佐張捷保
奸當去狀捷乃披猖反噬恭奉聖㫖倪元璐供事講筵
不必苛求其干與考選投送議藳事情著自行回奏張
捷著遵㫖速出佐銓毋得久稽該部知道欽此陛下之
優待講臣而欲發譖人之情可為至已除投送議藳事
情另疏奏明外謹剖臣上書言事之本懐幸陛下詳覧
焉夫捷之薦逆聖斷彰於上羣議沸於下黃童白叟唾
笑於都市者既數月矣而臣今始訟言及之盖真見捷
以佯請得留天下不知陛下姑容之故疑有深眷逆案
諸人紛擾四出必亂大謀當茲聖明宵旰之時臣惟冀
朝端省一議論興一事功去一懐邪之人鼔百効忠之
輩不量螳臂以犯隆車今捷言譸張百出有如醉囈千
古邪正分明孰如附璫一案身自保邪反詆攻之者為
邪何異官兵逐賊賊即罵官兵為賊其最可厭者動云
指使試問平臺奏劾稟令何人其尤可怪者突摭交歡
不知許史簪纓主名誰氏凡此天鑒自徹臣誠不屑與
言惟捷以臣詞林言事謂之侵官躍冶冀倖榮名夫捷
亦知詞林為論思之官乎天下大事是非大關詞臣不
言誰當言者往代無論本朝名臣如解縉羅洪先羅倫
舒芬劉球楊慎章懋趙貞吉呉中行趙用賢輩非詞臣
耶並抗疏觸權爭光日月若以言事為梯榮彼數臣皆
承貶竄或至殞身幸而昭明又什九不登顯位多言之
效亦既可知已金門冰局本無氣燄徒以其不鳴不躍
坐致公卿人所共歆臣非不惜即以衙門體例言之陞
敘之事悉稟中揆是故輔臣者詞臣之司命也臣欲求
進必求輔臣而徒以迂拘執抝前則講筵有責成執政
之言近則制虚有規切政本之論抱此憂危慄慄不已
何事可得大臣之心尚希進步乎臣惟以陛下文武聖
神振古無二又自講筵親見陛下虚懐聴受凡臣等啓
沃之詞苟得肯領雖甚逆耳必䝉霽容臣中懐激奮宵
半徬徨圖所自效初意亦只欲畢誠講編復慮拘牽輒
形奏記臣深歎今之大臣為國不力及其不效即復歸
咎於上不曰用法傷嚴則曰求治欲速每聞斯語臣輒
痛心夫上所致嚴在於奸誤請問今之大臣有為陛下
特發一大奸誅一大罪者乎此實不能而惟知刻覈侵
細甚或隂賊行私夫雷霆者所以興蟄導滯不為傷和
也惟非時之氣淫雺怪雹賊物殊多下自為其淫雺怪
雹而咎嚴雷霆此臣所痛也又為欲速之患者譬程百
里速則一日可至遲則再宿之功道取優閒寧遲毋速
耳今則拱手安坐全未就塗非徒未就塗也又背馳焉
僕車如此反怪主人之焦迫督促乎凡所以然亦由大
臣無深識以慮事無定力以持危無明鑒以辨材無虚
懐以集議有冥行而用罔或首鼠以逃愆不知揣摩之
是欺强欲摘察而反誤遇事縮朒聞言呌囂甚者養交
固權崇貪奬競上行下效欺䝉日滋以至法令不行紀
綱不立流宼紛結人心乖離其臣實駑而曰上何欲速
此又臣之所痛也臣懐此二痛所以矢誠極言諸事而
歸根本於絲綸又以其餘及於張捷臣心知禍與言俱
亦由臣自明骨相以五品為登巔絶去功名之念故為
此也而捷反以臣為貢高賈直冀覦新麻是猶見人握
冰謂之求熱捷心覆言悖大都如此豈必如捷阿附結
納百票百留乃為不愛功名持重求退乎捷云欲與臣
同罷如其誠然此即宗社之靈臣木强迂踈自甘棄置
願陛下重加臣以褫削而薄予捷以休閒一舉而去一
無用剔一大蠧致治之機或即在此伏惟聖明裁決崇
禎七年十二月初三日具題奉㫖臣工去留朝廷自有
鑒裁奏内百票百留語殊屬輕率倪元璐還著恪恭職
業以圖自效該部知道
　　議藳回奏疏
為遵㫖回奏并録呈議藳以祈聖鑒事頃銓佐張捷奏
辯臣疏橫口誣訐臣謹具實以對今年夏秋之間吏禮
二部方奉㫖㑹議館員考選事宜盈庭紛然踰月未決
臣偶於客座遇禮科都給事中薛國觀詢之國觀云斯
舉甚盛而考法殊難盖由文治不能兼収閣部不便同
事臣因偶攄臆見國觀躍然以為可行隨即别去越數
日忽舊冢臣李長庚露封移臣一書曰外間傳有考選
一議甚善可得示其詳乎臣時欲謝不敏而重違其撝
謙問盲之意又不便書答乃先辭其使夜草一議亦露
封署曰議揭明日遣役投報謹將原藳録呈如左揭云
考選一事聖明創制盛心今聞㑹議未定實有難焉所
難者何也盖以上意所崇在於治行而宏文之選原屬
文章今欲歸之政府而内閣既不欲侵主爵之權若云
責在司銓而館職豈應不關綸扉之議且法既尊治則
吏部所據實殿最而上者已屬定評即考試可不設考
必以文倘内閣所糊名高下其間者稍顛輿論將功令
之謂何若使閣部同堂而咨必致彼此牽掣欲求文治
叅半相準保無長短差池又以科道退處遺珠聲華疑
削詞林太離翰墨名實已乖若此者所謂難也如愚之
見請自吏部先以治行考定科道部司等員其於科道
但擬懸銜部司照常銓次具題得㫖則以所定科道人
數送閣考選館員自部司而下不得叅預凡與試者悉
為治行之尤在内閣即可一意衡文不必分心采望其
高下名次以文而定而授官編檢仍凖官評如原擬給
事者則授編修原擬御史者則授檢討如此則閣自歸
閣部自歸部治行自治行文章自文章可以按圖衆察
可以糊名暗摸拔科道之尤為館員既可尊文學於政
事之上定編檢之次以部議仍是升器識於文藝之先
庶幾上副聖心下罄羣藴事無不順而行之亦可久矣
至於教習之師理自難廢但須大舉更張一新沿套如
讀經濟典故之書習平章處分之事諷誦易以講説勵
其啓沃之忠詩賦代以制誥淬其絲綸之業至於燕㑹
往來通行嚴禁日省月試三年有成救時之科盡於此
矣右臣自七月終所復冢臣之揭如此捷與諸臣所共
見凡臣所議者乃考選之法也未嘗品題人物而曰某
宜館員某宜科道又未嘗竊定員數而曰館員宜若而
名科道宜若而名又未嘗區定省分而曰某省館員宜
幾某省科道宜幾也惟以陛下創行盛典冢臣虚懐訪
咨臣亦臣子臣亦僚友安能有見不言有問不答然究
竟冢臣於此議全不舉行是臣言僅比芻蕘非有把持
刼制之力明矣又臣近疏十六策内亦有館員取舎教
習更弦之條是臣所得明明入告者豈為曖私又豈可
以道旁虚譚遂為干與乎如疑臣此外别有他謀請責
問舊冢臣李長庚臣於報揭之外有無商量曾否造謁
有則以告則即譴臣又請召對當路大小諸臣臣曾以
考選一事游揚一人或亦有他事干撓有則以告則亦
譴臣即張捷為臣鄉山隂縣令五年交分不薄此捷所
云知交也近臣入都亦復五年時有往來皆當捷憲銓
津要中經考選考察不止一番臣曾於其前譽毁何人
籌論何事有則以告則亦譴臣若此俱無則臣之硜硜
亦已可見矣天下之患皆在於肉食無謀旁觀袖手偶
思矯之鬼沙遂至纖猥之見詎復情理可循總臣戇直
招尤惟有歸命陛下陛下即以多事黜臣臣豈有悔哉
崇禎七年十二月初二日具題奉㫖倪元璐奏剖事情
知道了該部知道
　
　
　
　
　
　
　
　
　
　
　
　
　
　倪文貞奏疏卷三
欽定四庫全書
　倪文貞奏疏巻四
　　　　　　　　　　　　明　倪元璐　撰
　　宼禍陳言疏
奏為宼禍非常敷天共痛微臣以投車之憤攄借箸之
愚特懇聖斷施行除殘雪恥事盜賊之禍至如今日震
及祖陵可謂極矣自往代衰朝所未曾有者今於聖世
有之此國家大辱誠陛下臥薪嘗膽之時諸臣嚼齒透
拳之日也臣叨近侍哀憤有加三日涕縻枕袖俱濕苟
援理數而論賊惡貫盈血氣同讐殄滅蕩平宜在朝夕
但臣區區之見尚有深憂臣觀今日人心所在思亂賊
踞南北之衝江湖積盜響應必多又疑有逋蕩魁黠之
徒竄為謀主翼虎教猱黨類日繁智計日益我兵將主
既恇孱客多驕暴在道則虞騷掠同舟又慮參商誠恐
本患未除他變或起而盈廷之議率循膚影又非有握
本居要灼然制勝之謀一戰𠞰蕩臣實未見其端也若
以臣愚所為陛下求其本謀提其勝氣者則願陛下首
發罪已之詔頃覩聖㫖有云皇陵罹變朕實不徳所致
臣恭誦之餘應聲淚下以陛下聖仁中懐至痛不難自
誣為諸臣引愆即此一言盈朝動色猶恐窮谷遐陬未
承斯義請立降明詔痛切撝謙布告天下傳曰禹湯罪
已其興也勃焉唐徳宗中主興元一詔雖狂將悍徒無
不感泣卒以削平大難事故有空言而勝十萬師者此
義是也然固非空言也因是以廣宣徳意除民疾苦今
民最苦無若催科顧亦未敢容易興言冀停加派惟請
自崇禎七年以前一應逋負悉與蠲除斷自八年督徵
如令有司考成亦務少寛繁瘠之鄉量以八分為率又
東南本色雜解擾累無紀今除上供軍需萬難更議者
姑仍舊貫其諸一切苟非至急如絹布絲棉顔料漆油
之類悉可改從折色官代輸將此二者於下誠益於上
則亦未之損也何者凡民財力止供此數此贏因而彼
縮舎舊則必謀新計在公家現嵗所征仍無缺欠而百
姓則由此魂夢稍帖頭緒稍清且吏無甚畏即不廢追
呼亦豈必無孔邇相親之意折色之入於官甚便京師
百貨所萃有需何難購求計在内庫陳陳之積可無朽
棄而閭閻則由此解納無煩駁換無累且法非甚害即
少加餘費亦非必有多取為虐之嫌陛下之民脱此二
者猶脱湯火也其又二議者今發弊而逺追數十年之
事糾章一上如行大疫藤纒蔓引延結不休扳贓而旁
及數千里之人部文一下如捕反鹵鼎沸波翻寃號四
徹所以海内安分守株之輩衣食粗給之家苟聞族屬
親知罣於文網雖無宼至亦毎一夕數驚嗟乎誰有以
民間此苦告之陛下者乎今請發弊止推現前勿窮久
逺追贓但嚴本犯勿聴扳牽滌往毖來垂為厲禁庶幾
逸檻之猿不貽殃於林木在山之鹿不興懼於庖厨苟
是數者悉行臣言天下必大悦感憤賊氣自奪賊黨必
攜𠞰蕩之期斷可六月而望即或不效治臣妄言臣不
辭也臣惟用兵之道必循本計今人皆薄仁義而尊韜
鈐不知仁義之即可制勝也且潢池之亂本由饑寒愁
苦而起即應以救饑寒解愁苦之法為韜鈐戰權譬之
救火之謀云必須激水此豈矜矯深微求高一著之論
乎及今不圖日蔓一日必至無地非兵無民非賊農桑
解業商旅絶行刀劒多於牛犢阡陌決為戰場陛下亦
安得執空版而問諸燐燹之區三尺雖峻亦安得保家
畏死之民而治之哉故以今日之勢為殄賊之謀即使
韓白再生良平復起不能易臣此説幸陛下内斷於心
亟措行事當事大臣亦勿以臣書生迂濶付之飄風時
罹極亂猶且拘時顧忌矜細遺大不圖更始將聖明宵
旰何時得釋祖宗在天之恨何時可紆詩曰神罔時怨
神罔時恫惟陛下及諸大臣念之臣不勝哀痛激切崇
禎八年二月十五日具題奉聖㫖這所奏亦見悃忱蠲
除逋負量寛繁瘠原屬朝廷恤民至意其本色雜解匪
係上供軍需的作何折色代輸積案纒累無辜的作何
省發疏釋俱著該部詳議確酌具奏頒發詔書事宜還
候㫖行
　　六乞歸省疏
奏為微臣夙疾陡發乞假調理事臣於昨二十七日畢
講還寓隨即發嘔頭目眩摇良久小定㑹有臣中表近
親從臣鄉來京見臣臣私喜當有臣母家書索之無有
稍咨臣母動定又云都不詳知臣心疑戰偃牀家人意
臣成寐久覺有異相聚徬徨然臣自明即是異時所患
怔忡之症今特加甚耳臣病本由思母既已屢陳未䝉
鑒允自後涉夏必發發必經秋如是三年矣兹又見端
恐復延篤緣今講筵未撤臣不敢不特奏明謹一面召
醫調治惟求即效朝可夕出畢目前講讀之功如更十
日起色不見者是則可憂區區之私另圖瀝請伏祈聖
慈矜察崇禎八年四月二十八日具題奉㫖倪元璐准
暫假調理著即出供職該部知道
　　七乞歸省疏
奏為臣病痊可無期臣母衰孑堪念伏乞聖慈憐臣先
後累請激切至情特允歸省事臣於四月二十八日以
夙疾舉發具奏請假奉㫖准暫假調理臣感激聖恩安
意調養既復十日醫藥罔禆臣固知療臣此病不關醫
藥凡病必有由藥期對症臣所感怔忡痰泄等患明因
别母而起因思母求歸不得而劇烏鳥之私先後陳請
亦既五六以至於今母年日益臣病日増即臣言歸豈
假多説只以臣母行年七十有五又臣通籍十四年官
京師者十二年未曽一日迎養又臣自庚午至今違顔
六年臣何能不力求歸苟不得歸臣病又何能愈然臣
更有瑣屑微情為陛下殫陳之臣所受先人數椽火焚
蕩盡臣母於是迄無寧居又臣行時以臣母之命攜家
赴京今子女悉依臣所臣同母一弟讀書他邑定省不
能時至臣母眼前寥然獨女婢二三人耳毎得臣母家
書輙歎凄寂臣今坐處誠若針氈又臣異母弟生員元
􁀙少有至性昔年庶母李病革元􁀙割股肉方寸雜糜
進之卒亦不效遂至毁羸㝷感竒疾於今四年殆者數
矣臣母憐之尤甚於臣臣身沐恩光出依日月入擁妻
孥獨使衰母病弟棲止敗垣愁涕相向肝心何在得以
晏然於此晏然是其心已死矣寧復久存長事陛下乎
伏望聖慈矜憐特允暫歸無論生死皆有銜結之日臣
講讀最無能今詞林藹藹求如臣者豈患無人又臣觀
晉太子洗馬李密陳情切至一請即得後世以為其君
至仁陛下誠即放臣天下必且謂陛下曲體儒臣恩宏
錫類聲頌無紀且臣以五品小官積嵗累陳輙被温留
疑於體制亦不符協惟陛下審察施行臣不勝哀切崇
禎八年五月初九日具題奉㫖著遵㫖即出供職不必
屢請該部知道
　
　
　
　
　倪文貞奏疏巻四
欽定四庫全書
　倪文貞奏疏巻五
　　　　　　　　　　　　明　倪元璐　撰
　　議復積分疏
題為人材必可教而成祖制必可求而復敬陳造士之
規以収儒效事臣聞之記曰王者建國君民教學為先
士未有不教而成者今天下多事曾未得有猷有守有
為之士而用之在野者名行不立而在朝者績用不彰
若以臨淵之羨進議搜羅胡如結網之求退言教育且
夫不言教則已教則豈有不於太學者乎太學之制振
古已崇莫盛於我太祖高皇帝高皇帝手握罏錘禮隆
法備彬彬之彦於時最多嘗曰宋訥所教个个有用朝
廷好生得人以高皇帝聖智其曰可用必真無不可用
者矣後乃積漸至於陵夷原其所由惟以納粟納粟興
而教必廢其説有三以貲入矣即不可復得為清流之
官極其致歸州佐邑丞止耳三代以後之士莫不借功
名一途引之道徳既期菲薄豈有陶成一也監生致身
之路别由科舉科舉取工時文一日而遇即可芥拾大
科學於成均咨行考文踰年董之僅取丞倅誰不舎此
就彼二也以教成為期於是有在監十餘年不得撥歴
者今朝廷既取其貲又無優除更益淹稽懼皆裹足不
得不變半分一分七分八分之數為二十四月十一月
八月六月之期撥有成期教無滿法教不成而期已及
何術留之三也故當援納未停貢舉未復而言教士者
説鈴耳縱使楊時秉鐸胡瑗傳經豈有濟乎遭逢陛下
曠覽淵思力更弊令近雖以筦計之議小復通融而選
俊既升已分主客之勢興材振徳千古一時際此時猶
曰教士不急是欺陛下又曰士不可教教不可成是誣
人材亦誣古先聖王凡人臣為此言者皆苟且悖謬不
忠之尤者也臣謂人材必可教而成祖制必可求而復
惟陛下先定規模規模之大者盡於八議一議分合流
品貢選援納劃然兩塗流既不同教亦多術請以貢選
為正流援納為閏流貢選主於教成不限撥期惟以積
分數滿為率援納存乎風示則依原定撥限期滿為率
所謂分也度援納之中必有英竒之士請得嚴加選遴
拔其尤者進同貢選一體教習亦必題明奉㫖後准改
流其法二十取一寧刻無濫又黜貢選之不率者使之
退處閏流比於移郊移遂而凡遇季考科試則兩流萃
聚更不分殊所謂合也鼓之舞之其在一分一合之際
乎一議審定教法教習貢選一遵祖制自廣業堂遞升
至率性則與積分積分者孟月試經義仲月試論詔誥
表季月試經史策判叅文與理文理俱優者予一分理
優文遜者半分嵗内積至八分為及格得撥歴出身不
及格者仍坐監讀書所教之事崇徳行明經術治文章
尚矣而求致其用又必與之讀經濟之書求天下之事
兵農水利分科取精律歴技射以時間及其援納一輩
考分三等上者遴拔請㫖同貢選一體積分其次中人
之資亦宜以貢選之教教之惟不輕改流以滋倖竇不
程分數以妨撥期其又次者各相其材以施教格雖甚
鈍劣必使講讀律令稍通治民大義他時雖幕倅螻螘
亦可不致面牆如此則無棄人矣一議慎選分堂六堂
分司教鐸宋臣有言先廣求賢徳使為師長則百度可
不勞而成今請令吏部博訪名儒不論甲科舉貢必求
四等之人而用之四等者一等品端學正動成楷模一
等博物多聞叩之不竭一等老成拘方望而可畏一等
慷慨特達氣足厲人凡兹四者皆為有範有法可以造
材才地偶乖則咨部調改不肖失業即應時糾叅稱職
必與久任久任必與優擢又請遵照舊制助教以下得
同博士一體考選非徒彰勸亦以示平一議崇尚經學
聖神首出崇經右文海内通經之士層見輩起聞萊陽
諸生趙金鼐年十八通貫五經得其指歸又聞有都通
十三經者即士如此豈可處之璧館虎闈之外宜令各
處有司不拘廩増附學有通三經至十三經者考騐得
實即時通詳撫按起送到部奏請廷試發雍肄業臣又
仰惟陛下興小學以正䝉養講春秋以章大義聖人之
學包宏貫纖如此今小學既已頒行並宜令天下諸生
兼治春秋之學盖春秋取義於公穀胡氏徵材於左丘
明士如通此者體用之事備矣或慮天下資性難齊請
自雍士始高皇帝令國子生習讀春秋一法也一議申
闡文體今欲致功必求竒才文亦如之士惟不能竒於
是詭怪謬悠雜以異端之説此陛下所甚禁今或不察
過畏功令謬以庸為正以淺為平其心皆存乎苟幸無
過夫苟幸無過之人與苟幸無過之文其於世必無功
亦豈真能無過乎今如使臣教士教之以淺庸則臣不
敢今如以淺庸之士授臣使臣教之臣不能教也臣教
士為文必以五經為師請自兩雍以及天下郡國衡文
之司苟求崇體必無抑才抑才之誅與滅體等一議分
别選格由積分出身者分别三等上等優選次等本選
三等下選所授職銜非必過溢其本分惟昔由吏部莽
莽匆匆一日之試而定今以太學銖銖兩兩嵗月之騐
而分非侵官也臣意以為本由教成取選又豈得分教
等選格為兩事乎一議召試簡授太學之士乃天子之
所自教自試而自用之者也恭讀洪武欽定規條内議
出身一欵云有才學超越異常者取自上裁高皇帝親
召試張唯等十餘人授翰林院編修蔣學等五人拜給
事中其他選授御史部曺方面不可指數今教法盡復
而此典不行則士不勸請教成之日於前三等之外果
有殊異卓絶如訓所稱者臣監特疏奏聞恭候陛下御
便殿召入親試之或給筆札或垂問難有當聖心破格
擢授否即已之其甚不稱司成之臣並承顯罰夫殊才
不數清問難承且可否悉取聖裁即閣部無從仰贊競
心何由得啟倖路何自能開建之則非常行之則無弊
計毎舉即不多收得二三人而天下數萬士之精神動
如奮蟄矣一議清楚歴事祖制積分及格即撥各衙門
歴事盖欲其鍊習政務即進士觀政之意自積分法廢
而此意蕩然因有正歴雜歴之分正歴止朔望一揖雜
歴乃用之冩本雜役下同𨽻胥又復開贖歴之例正歴
聴覓替身雜歴責輸冩值夫求其博觀有得而借面為
之已可笑矣況冩本非生儒所嫻輸銀豈養士之意今
請歴事無分正雜名色凡當咨撥一照舊規各該衙門
以次分派惟以本監考定等第為其歴期之多寡上等
三箇月中等六箇月下等九箇月各衙門收到監生務
查有無替冒因而教之政事示以歴練之方一切謄冩
猥差悉與革免滿日考其勤惰開報吏部不率之甚者
發回本監再行教習存體責實無如此者凡斯八議臣
所為規模之大者悉本諸高皇帝成憲非臣臆説也其
一切科條約束臨時損益有須奉㫖者再請臣今不敢
繁稱抑臣猶以斯舉雖循舊章實同肇造恭請特頒聖
諭親灑宸翰日星雲漢興振羣心然後令之行也如流
水矣又頃恭讀聖諭求寧起敝薦辟曠典爰始舉行天
縱聖人動高世主自此英才必奮治行必興然臣猶慮
知人實難敢贊末議凡各舉到人才姑緩授官先令歴
事六部設法磨鍊如高皇帝武英堂鍊習故事且教且
察幾及一年遴擇以聞陛下又親召試之見賢後用於
是臨軒誥誡而遣之盖其慎也統候鑒察謹題請崇禎
八年九月初八日具題奉㫖奏内條列各欵甚於教學
成材有裨著該部即與議覆恪實舉行其召試簡授事
宜俟教成另行奏奪
　　雍務急切疏
題為謹條目前雍務急切恭請嚴文垂飭以振積弛事
伏念臣本庸才不能學問叨冒人師毎升皋座輒復汗
流既念古人以教為學志氣所㑹何有愚柔以此靜維
怵惕思勵顧以今生徒寥閴纔百餘人稍出科條未能
取暢英才樂育微有待焉若夫目前之務明㫖所已孚
者不須再請前人所可守者不假更張臣力所得自行
者又不須奏溷而積分修舉以復舊為維新除臣專疏
奏請外所有事關各該衙門有呼難應必祈天語用致
叮嚀者殆有六端謹條如左一請諭勅工部亟完修理
以作趨蹌為照國學久經傾圯自崇禎五年署監事司
業黄錦題請得㫖估修興作三年功猶未半臣蒞任之
明日即巡閲廟廷以及六堂各等廨署頺垣倒柱觸目
皆然屢經移催該管監督並以錢糧不副為辭當此空
虚誠宜體諒但查原估數止八百豈以三年之力猶告
羞囊聖域賢關此為不急誰是急者伏冀嚴戒該司刻
期竣事仍令慎選委官臣監亦選㕔堂協同督理仍將
臣疏此欵勅下工科載入註銷項内庶幾告成有日璧
水有光一請諭飭五府悉催勲武子弟到監習讀以興
門閥為照祖宗厚遇勲臣設為世胄入監習禮讀書之
制歴朝申命洊有明綸近經前任祭酒傅冠署監事司
業馬之驥累疏及之並承切㫖乃自襄城李國禎而外
無一人至者當聖明注意虎臣貢舉應期鵲起非惟腹
心思託亦且聲氣宜連襄城獨非胄子乎何矯矯也除
臣移文催取外更望天語嚴申遵照累朝制令勅五軍
都督府將公侯伯等爵及應襲子弟年十四以上三十
以下未任事者通行查出開送兵部轉送臣監一體教
習如有仍前抗匿者聴部科指名叅處又勅兵部自後
凡不由臣監起文報部者不准承襲推用其有恪勤受
教如李國禎者奬勵以風永著為令庶幾世禄可官翹
材蒸奮一請諭勅各州縣有司凡從前逋欠國學錢糧
混報蠲免者明白開申以清㑹計為照自臣蒞任查覈
已前各處未完銀解見有混稱奉㫖蠲免四字輒得停
催夫不明開係何年月因何事故奉何詔令而浮游影
汎此可疑也安知非出詭稱又安知非暫停一年而後
遂沿之永永者乎請得嚴諭凡經臣監移查勒限確詳
回報如有朦混不明及過期不應者情弊顯然糾叅處
治庶幾欺䝉知戒士餼以充一請諭飭吏禮二部凡援
例新生咨撥事宜設法關㑹以防詐冒為照納粟之例
停之三年而今又復舉利舉則弊又將生矣查得天啓
年間事例盛行之時每有假印假文冒騙以去者又有
得部移文並不投監乗機伺㑹影朦取撥者此為奸以
欺臣監者也其冒撥詐偽以欺該部者亦復猶然今除
戸工二部通㑹禮部之法聴禮部自行防飭外其在臣
監一收一撥之間設法關通者有二凡禮部咨送印文
編立例字為號自例字一號二號以至無窮而臣監於
毎月之終即將收到字號監生彚册報部凡臣監咨撥
印文編立歴字為號自歴字一號二號以至無窮而吏
部亦於每月之終將撥到字號監生彚册報監俱以崇
禎八年九月為始盖編以字號則序次聯絡一或有斷
續不合即知弊端而月一知聞則彼此關通不致以久
逺難稽得容巧弄庶幾摘發為易弊竇可清一請諭飭
各該問理衙門遇有監生訟訐事情當即移文知㑹本
監以便稽覈為照近經南京國子監司業項煜條議六
事内一款歴事之當問大約言近來監生一經歴出絶
不相聞然而北塲懐挾之歴生罰及司成事變之興詎
惟塲屋如遵祖制則乞歸歴事之人於太學而司其去
來等因隨經部覆得㫖悉以歴事監生歸之國學考選
科舉此為束諸生以進取之塗即是嚴臣等以鈐轄之
責惟是歴生之身依輦轂而足戒圜橋者比比矣脱或
有壊法敗簡之事徹於聖聰臣等雖不得知何由逭咎
除臣設法諭禁外尤冀勅下各該衙門無問班撥監生
凡有事端興訟及被人告訐者曲直聴其公斷但一移
文知㑹臣監臣監即可據以稽其行履設為防閑庶幾
約束得行士心知警一請諭飭本監屬員遵體巡風祖
制依臣近議輪班守宿永著為令以防不測為照舊制
自博士而下日輪一員巡風廟監至今不廢然止日一
巡行夜則委之廟户前監臣傅冠同官馬之驥毎對臣
言輒懐深慮又且介於操伍屢有無知軍人夜行取便
拆毁廟垣而過者歴經移文該管衙門出示禁緝未盡
遵行而臣又思方今多事國學地處極偏寥曠疎濶保
無奸宄竄跡其間今臣定議每夜委輪㕔堂等官一員
從以吏役守宿防衛方在舉行復思事屬創始非經題
請恐遂寢湮特乞明綸著此為令庶幾廟規日肅他釁
不生已上六事盖有先經奉命而積習猶沿亦有驟議
更弦而微言難動嚴文一下則百事可為為此具題伏
候勅㫖崇禎八年九月初八日具題奉㫖奏内國學修葺
勲胄入監前已有㫖著再行嚴飭其餘各款即與具覆
該部知道
　　省愆陳言疏
奏為奉詔省愆束身求黜因攄瑣論上慰殷憂事臣觀
成湯之誥曰萬方有罪罪在朕躬其臣伊尹得是意也
急起從之納溝由己若夫今日有君無臣上厪獨憂下
鮮同徳平治不出禍亂相㝷財匱兵騷祖恫民怨堯咨
舜儆罪已側身詔文淋漓讀者皆泣可謂至矣諸臣於
是乃倉皇罔措踧踖引愆以次及臣臣當泥首使臣自
數豈假多辭陛下亦嘗使臣掄文武之材司啓沃之任
何曾有一士致功一言合道頃視成均既復兩月蒸變
之象渺然無端顧臣竊惟庸臣尸官不以一引罪即告
無罪陛下亦不以一正庸臣之罪即曰天下可平臣即
遂䝉誅譴不敢不一竭愚衷焉臣觀陛下之治天下根
柢精誠推暨威徳天下之人亦知感奮亦知愧恥而績
用日圮災變日出譬之萬石之舟所虞淺水舟水相得
則資利風夫陛下之智勇亦若舟然羣臣之材力其水
也機行乎其間則其風也天下之才本諸其情今之人
情率有四遁曰縮朒多畏曰揣摩善窺曰畫畔自了曰
悠忽坐廢縮朒多畏者動疑有凶靜保無咎於是功稍
難則斂手塗小險即抱頭決事惟首鼠之可安奉職以
循牆為無過遁一矣揣摩善窺者不曰事理不易而曰
上意如何不曰衾影難欺而曰耳目廣有測意㫖而求
合者必無可信之心畏耳目而思避者必有欲為之事
於是主張全失奸弊日聞遁二矣畫畔自了者胸無通
盤之算誼昧同舟之扶所量在金錢決不顧郡邑有字
氓之吏所牽在文墨或不問封疆當戮力之時坐俾民
悼所天衆輕其長遁三矣悠忽坐廢者官稍閒即云局
外事非我則曰人田兵食之匱亦既有年猝或問之概
多失對守令之求亦既再月少可應者惟見徬徨皆由
世務人材平夙未嘗經念遁四矣循此四者誤國有餘
誠勅諸臣極力洗心其材自見水流盛長負舟而走矣
臣愚故願陛下興進名節提振綱紀敦尚徳禮叅互機
權勵亷恥為功能扶公論為元氣明職掌使羣材不匿
覈賞罰使衆志不疑於是告大臣以秦誓之言激諸臣
以春秋之義袚將帥以詩書之氣淬縉紳以薪膽之心
最守令以撫字之課上督撫以足食之考正士卒以殺
半之權樂百姓以懲貪之法尊謀所以救寡益賞所以
治怯練兵所以減饋儲才所以省官使天下之心畢出
於赴功不出於救過天下之智悉注於實事不注於空
談無兵必使有兵無餉必使有餉無法必使有法無人
必使有人宼賊自此可平矣臣最憃愚或冀其言可存
小安墜魄不勝慙懼之誠崇禎八年十月十九日具奏
奉㫖倪元璐著遵諭恪修職業敷教育才以副委任不
必引請這奏殊切時弊知道了該部知道
　　恭候聖安疏
奏為恭候聖體萬安因陳芹曝事伏聞陛下宵旰焦勞
偶需靜攝旋傳遂已勿藥雍晬如初臣等憂喜廻環不
能漠默竊惟水獸未殄帝舜有憂然而恭己之容已形
暇豫崇密不恭姬文赫怒若夫依京之致惟見從容古
之聖人以不屈治志以無暴治氣以無倦治精以不費
治神所以先之勞之適得彊固乾健亹亹天和不傷今
宼楇雖極而聖敬日躋苟但措其綱條竟可坐收平蕩
譬之醫者求病誠明標本只投一物立起諸疴為治不
難願紆睿慮臣不勝犬馬之誠崇禎九年正月十二日
具題奉㫖覽奏亦見忠愛知道了該部知道
　　被薦求罷疏
奏為微臣恥罹猥薦願罷歸田仍乞嚴禁煩囂以清議
論事昨二十日臣從署歸忽閲邸抄見有湖廣黄州府
黄安縣儒學生員鄒黄遵㫖明白具奏一疏妄行薦舉
中及臣名臣不勝駭異夫以臣不肖而上書者不知而
譽之此可異也臣亦非甚不肖而上書者又不知而以
毁之之道譽之又可異也是故諸臣恥之臣亦恥之抑
臣非徒恥之已也盖猶有憂孔子曰天下有道庶人不
議孟子曰諸侯放恣處士横議由此言之議論之權歸
上則治歸下則亂不可不慎也堯舜之世雖曰廣詢然
今所見謨誥之篇獨存皋禹岳牧之論不聞康衢之衆
輒有颺言固知其時上自虚懐下原循分即其後世謀
及庶人要亦祇是民間疾苦訪求無失或承寃抑得自
理伸未聞使之叅預廟謨品題人物朝野之辨原甚明
也陛下海涵谷虚求言若渴本期宣隠燭幽而宵人遂
以干進其法取諸痛哭至敢薄孔孟為糠粃其意主於
雌黄至欲網簪紳為桃李一月未久蠭涌波騰凡夫游
閒失志之徒狡獪生風之輩無不人矜蔡澤言擬千秋
以至市諢優詼悉形奏記顛魔醉囈敢藐天威臣觀光
武明主韓歆貴臣徒以指畫乖儀立從顯戮豈有委巷
纖兒放言無忌者乎且夫議論不一則是非不明是非
不明則賞罰不當賞罰不當則教令不孚教令不孚則
人心不固故自呉鯤化以部民叅及撫按而後之為大
吏者且恐恐然望豪氓而氣懾惟懼惡言之出其口以
為萋菲之威甚於斧鉞自鄒黄以下士薦及縉紳而後
之為朝臣者且恐恐然聞叩閽而色沮惟懼好言之出
其口以為游揚之辱甚於糾彈如是而望天下宣力之
臣自好之士揚眉昻首以集事致功豈可得乎陛下誠
宜自今亟垂厲禁禁之不已重法隨之於是以大謀付
之廷論以清議還之士大夫無使下敢凌上訛得亂真
告密希不義之侯傾危覬立談之相即或道存謀野不
廢鐘鞀亦宜以條事歸之通政而重其封駁之權以訟
寃屬之登聞而嚴其反坐之令密封伏闕悉遏不行庶
幾幽隠仍通而紀綱不墮撥亂反治必在於斯詩曰匪
先民是程匪大猷是經惟邇言是聴惟邇言是爭如彼
築室于道謀是用不潰于成此言為政必明大體而聴
言之宜察也惟陛下裁察若臣庸駑無狀至罣訛稱分
宜斥譴謹敬待命崇禎九年三月二十日具題奉㫖鄒
黄已有㫖了倪元璐著安心供職不必求罷該部知道
　
　
　
　
　
　
　
　
　
　
　
　
　
　倪文貞奏疏巻五
欽定四庫全書
　倪文貞奏疏巻六
　　　　　　　　　　　　明　倪元璐　撰
　　恭承召對疏
奏為恭承召對遵㫖申奏事臣本迂愚歸田奉母七載
於兹㑹以國家多難諸臣謬稱為救時之才仰䝉聖恩
命臣佐樞星馳至京陛見之晨遽䝉清問遏滅宼賊切
實要著臣遂率爾而對首奏南北情形次奏目前方畧
次奏禦宼機宜次奏制財足用兵餉宜合次奏淮鎮切
謀及夫截漕末議方凛天威百不攄一過荷温文曲褒
仍令詳悉奏聞臣感激慚仄謹復申闡條奏口語離為
四牘仰塵睿覽詞意朴鄙惟冀見之施行然臣以為猶
屬標計也為今本謀在乎主術力行仁義提振紀綱愛
惜人才興尚氣節定心志一議論信詔令慎誅賞其下
則竭忠畢力惟以殄宼安民實效是求而不徒託之空
言如此何患大功不成太平無日乎臣不勝隕越待命
之至崇禎十六年二月十九日具題奉㫖這奏本謀自
屬正理知道了該部知道
　　禦宼機宜疏
為遵㫖申奏禦宼機宜存乎制財足用事臣至濟寧風
聞左良玉縱兵大掠闖賊已自荆襄順流而下江淮震
駭既而知其非實也然今日良玉忠悖之關惟在廟堂
駕馭之法使闖賊及今速趨下流者猶尚可言也如其
雄踞不移按兵四視家當一定勢大難回此則大為可
憂矣今皇上赫怒特遣輔臣督師撻伐聖明睿算元老
壯猷豈臣憃愚可得仰叅旁贊惟夫規模大概妄謂宜
以九江為中權武昌為前茅淮揚為後勁始事之圖先
在遏之使不得下必欲進擊𠞰除特須兵餉厚集力滿
氣充若旦夕計功則臣不敢知也又臣統觀今日大患
在於兵餉之權離而為二師中丈人不得自制財用譬
使操舟不予之柁也以臣愚見督撫行軍宜必假之利
柄凡一切屯鑄鹺𣙜之務悉聴便宜宋張浚視師關陜
朝廷特命趙開為之轉連使以此軍用沛若所向有功
又臣觀今之大將皆無餘財養士凡大將必有家丁死
士比於爪牙苟如千人之將必得百人與同生死此百
人者皆一當十百足制千人之命使千人畏此百人者
則不敢慢易其將而自成節制責進則進責死則死威
易為威恩易為恩要此百人實非易養隆餐豐犒十倍
㝷常官財不能應之貧將無所措手呼庚呼癸於是乎
不可責之赴深谿矣昔宋邊將家屬皆食於縣官市租
𣙜税悉捐予之凡將皆有黄金享士牛酒犒師終宋之
世名將如雲職此之故臣愚故謂馭將之法宜使之難
貴而易富將貴必驕將富必勇伏候聖裁崇禎十六年
三月二十九日具奏奉㫖本内以九江為中權武昌為
前茅淮揚為後勁聯絡遏𠞰殊得制勝要著至禦宼須
先足財屯鑄鹺𣙜作何便宜舉行還著該部從長條議
來看
　　淮鎮切謀疏
為遵㫖申奏淮鎮切謀及截漕末議事該臣觀南北扼
㑹惟在兩淮誠得精兵三萬益以戰艦千餘近翼金陵
逺蹴江漢倘遇警報猝至檄萬兵入援朝聞夕發南兵
徵調悉可不煩天下大計必在於此惟以公私俱竭措
餉無從臣於是有截漕之議也盖今為海運之説者惟
慮成山之險近䇿鑿通膠萊河為便矣而或以分水嶺
係登萊龍脈不宜毁斵且下多碙􁀙勞費無益今議海
船從淮口出鶯遊門過齋堂島不過好風兩蓬直進膠
河口裝上小船剝進膠河不五十里徑抵分水嶺僱覓
居民小車盤至嶺脊凡四十里達於萊河復裝小船沿
海揚帆畧無島礁漂捐之患再用好風四五蓬即抵天
津此功一成而兩淮三百萬餉出其中矣何以言之凡
河漕每糧一石各州縣給旗甲脚價等費多至三四兩
今既及淮而止於道里省三之二脚價亦省三之二檄
令州縣循三兩為率以一兩給旗甲二兩解淮庫計江
浙等處正米二百萬石可得銀四百萬兩以百萬為海
船及盤運之費餘三百萬以百萬募兵三萬以五十萬
治戰艦以五十萬製備甲械及馬此外猶餘百萬若初
年一切措置及海船盤運所不敷者尚可取諸此也循
此行之淮之富强甲於天下即一淮安滅㓂沛然有餘
矣至於任事重臣自膠以南凡經理淮口海船及漕海
兩船交兑察徵水脚之法皆責之淮撫自萊而北凡措
置車輛倉厫分設官署及盤運之法皆責之登撫要取
同心深計事成賞如克敵此非厲民之政難必之功苟
得其人未有不辦者也此外議設道部及叅將等官於
分水嶺上又移車運之費改為人運即以運夫為之䕶
丁可得飽兵五千不煩别餉一切事宜候俞行得㫖另
容詳奏伏候聖裁崇禎十六年三月二十九日具奏奉
㫖覽奏淮海截漕膠河剝裝甚屬利便且能精兵裕餉
以資滅宼尤裨大計卿已簡司國用正可主持力行即
著悉心籌畫將責成經理等項事宜詳確開列具奏該
部知道
　　奏請祖制疏
奏為隆命義無敢辭祖制理宜奏請事該臣於昨十一
日酉時在部辦事接到吏部咨文欽奉聖諭兵部侍郎
倪元璐著陞戸部尚書即日到任不必例辭故諭欽此
臣本庸才聞命驚懼既思今日大計無如兵食二端苟
不及今整頓天下事寧復可言又臣仰見聖明獨憂宵
衣旰食者今十六年矣臣叨侍從每懐疚心而臣自束
髪讀書頗欲以忠孝自奮又受恩最深中夜傍徨惟慮
灑血無地司農雖甚難臣才雖甚陋而所以報國報君
者莫切於此昨臣同官馮元飈過臣恭述皇上面諭褒
臣學問忠誠之素並期以太平事業臣惶愧感激筋脈
騰奮雖微明諭臣亦不敢辭也顧臣猶未敢遵㫖即日
到任者縁察㑹典洪武二十六年著令凡戸部官不得
用浙江江西蘇松人臣浙人也皇上恪遵祖憲事關更
革不容不一奏明為此徘徊具請恭候聖裁崇禎十六
年五月十二日具題奉㫖覽奏援考舊制具見詳恪目
前國計民生應有生節大道以卿邃學敏識講幄敷陳
特兹簡用原非例推著即遵諭到任不必遜請該部知
道
　　義社倉書疏
題為恭進義社翼富倉書仰祈斟酌施行事崇禎十三
四年臣鄉大饑民亂臣時里居極一郡長吏及紳士富
民之義脩賑千端僅可小救而羣力已竭富者皆貧臣
於是歎鄉無積貯而聴命於嵗之為害至此也乃起而
講求社倉之法凖古人而斷以己意行於臣之一鄉已
有端緒因著縁起名曰義社翼富倉書臣之愚見以為
古今社倉代有良法而沿久即廢者皆繇仰資於官又
衆各為政又出貸責息又不能制欺又司其事者不食
其利坐此數端雖以朱熹崇安之法最善且久亦不過
數十年而已廢矣臣反是五累得其五便其詳具載於
書頃五月初閣臣陳演等恭傳皇上富民至意召臣與
謀臣因及此閣臣稱善聞其明日入對遂為皇上言之
退索臣書臣敬謄繕進呈倘有可行便乞頒曉天下此
法在於郡縣長吏風勸里黨富家城坊村社各自為之
苟興其端民自不倦亦王政救災之一法也
　
　
　
　
　
　
　
　
　
　
　
　
　倪文貞奏疏巻六
欽定四庫全書
　倪文貞奏疏巻七
　　　　　　　　　　　　明　倪元璐　撰
　　求治大謀疏
奏為冒承鉅任洊被温文敬述聖明求治之大謀以定
微臣司計之成算事伏念臣本迂疎文墨儒緩佐樞未
效驟躋地卿聞命之晨心顔俱戰旋䝉召對天語春温
嘉臣志念忠誠才猷敏練諸所論奏井井有條以此知
臣又諭以帝王用才致治原只恃一二人如周之四友
漢之三傑即高皇帝所用文臣亦不過劉宋數人耳今
擢用户部實圖力致太平臣時驚愧陳奏大意謂兵食
大計安危所關民窮盜起治平何日而諸臣報國宜見
功能臣受恩最深日圖得當臣誠至陋然亦嘗在皇上
之前言兵説餉豈可但騁虚論不求實功再四躊躇誠
無辭理惟所未安者祖制戸部毋用浙人成法變更非
為細故尚求聖衷深慮裁度止停時又䝉諭温切大畧
以祖制之不可更者原不敢變今用人為急只得通融
且成憲浸失非止一端事關特簡不須固遜臣時復啓
奏再四而聖意逾堅又䝉聖諭煌煌大畧云餉不清則
兵不强兵不强則民不安朕意所求一以安民為主臣
奏皇上之言及此誠宗社之福也因䝉俯諮經畫臣冒
昧奏陳三説一曰實做一曰大做一曰正做實做者期
與兵部通盤合算先凖餉以權兵因凖兵以權餉被宼
之區餉多虧折敗軍之壘兵亦銷亡彼此相權則數清
而用足所謂實做也大做者小生小節無益於數求其
一舉而即可得數十百萬又必有利於國無害於民者
鋭意講求必圖有濟此所謂大做也正做者以皇上堯
舜之仁心孔孟之正學而責治平於司農又選擇儒臣
講官為之諸所設施豈可出於掊斂權宜之陋䇿臣必
將以仁義為根本苟政有厲民者臣必為民請命凡皇
上所命蠲必蠲命賑必賑臣必不敢以時詘强爭總奉
皇上安民一言以大昭聖學於天下此所謂正做也維
時臣敷奏未終即䝉褒諭此言甚是真根本之謀學問
之道臣因知皇上用臣司計盖將以行其道也已臣又
奏請得叅兵部之謀而皇上即諭以已誡樞臣同心合
體又奏請選擇司官而皇上即諭以司官得人則奸蠧
俱絶許得推舉優遷又奏臣性緩駑不務生産今司計
事亦惟執要大端去弊已甚若纎嗇銖兩臣之所不能
苛求細疵臣之所不欲云云而皇上即諭以用卿正須
持大瑣屑豈所宜為臣於是又知皇上之道大而術尊
也臣始被召誠懐驚畏入對而出中心坦然盖皇上教
之已至臣今一奉明訓以太平為決策安民為主計同
心為良圖臣即才智出諸臣之下而必以皇上所期一
二人事業厚自期許主張既定天下事豈有難為者哉
又臣五日之間三承召對仰見皇上軫惻民命愛惜人
才燭照隠微處分大事真天地不可為大日月不可喻
明至道𤣥符應機合節臣心驚喜以為太平立見臣猶
春蟲適乗陽氣耳臣蒞事方三日先謹敘述所承諭㫖
以明臣司計奉行本謀所在更需一月清釐見端另當
逐一條陳恭請進止臣不勝惶悚待命之至崇禎十六
年五月十八日具題奉㫖飭備强兵亟須裕餉其根本
尤重安民卿以儒臣特簡司計正宜講求大道體朕節
用愛人至意前面諭已明覽奏具徵任事知道了該部
知道
　　司餉兼銜疏
題為特重司餉一差請更舊轍事頃䝉召對面奏前事
奉諭許行謹具本申請盖臣部司官外差之最重且大
者莫如各邊糧儲如寧逺山海大同昌平密雲薊州永
平易州宣府代州甘固延綏寧夏等差察臣部舊條皆
在中差之列今臣欲改作大差必妙選清廉才智實心
能任之人為之其説何也夫往制餉臣司餉兵臣司兵
故兩部必相爭兩部必不得互謀其事今自户兵合一
之論斷自睿謨其長如此其屬可知樞臣用其屬為臣
部釐餉臣部豈得不用其屬為樞部清兵臣用餉司欲
用之清兵耳如臣之議請凡各邊糧儲皆兼兵部職方
一銜勅書増加綜核軍務數語凡邊伍虚實餉司必知
之餉司亦必得而問之矣而此一餉司者潔清無欲則
邊人必服轉饋應時則邊人必樂而且得實行兵部之
事或閲操頒犒以示鼓舞或就營面給以杜侵漁三軍
之歸命餉司甚於主帥其主帥必不能挾其下以相撓
持夫清兵者將之憂而兵之喜也故或謂清釐太過懼
生意外之變者皆瞽説耳遴擇才品臣之大任必期得
人本部不足即取之兵部總為合一即亦可以兵曺兼
戸屬之銜其報滿之期舊例本三年近改一年今酌其
平請以三年為正其賞罰之格每年能清兵一之五者
照兵部徑陞京堂十之二三者改授科道無所清釐者
停其陞考不職者分别重輕處治其甚者臣與之同罰
竊謂如此則餉可無匱而於兵事必有濟伏候聖裁崇
禎十六年五月二十三日具題奉㫖各邊餉司允屬重
寄奏内改差兼銜等項依議行如果清釐著效准與優
擢爾部仍加意遴簡有不職的著分别處治奏奪欽此
　　慎察司餉疏
題為選差已奉新㫖前題特須更議事該臣疏為特重
司餉一差請更舊轍事恭奉聖㫖允行皇上用臣之專
使臣得慎用其屬如此也盖臣意以計曺最重者内惟
三餉外則糧儲而今欲責司餉以清兵事體尤異臣昨
具疏隨察各鎮糧儲目前報滿議代經前部臣傅淑訓
具題得㫖者寧逺則張三傑密雲則何敦季具題未得
㫖者易州則王六如其咨吏部未具題者宣府則任逺
大同則郭維藩凡此數員皆臣初識未經察信前部臣
精明詳慎定不失人然而今昨不同昨用之司餉又一
才也今用之清兵又一才也以一郎官之權而望以兼
釐兵餉其才豈易得者乎非清不足服衆非察不足發
奸而事關軍旅何術以使督撫同心將領受命士卒歸
誠辦此三者即其人才幹有餘臣度求之本部必不足
不得已而將取之兵曺又不得已而將取之刑工二部
議始自臣即應自臣報其成事臣生死係此敢存慢易
為此冒昧專請聖裁凡目前所定餉差無論己未具題
得㫖俱須臣再三察覈保任得過或仍或換具疏覆請
然後可得而定也其現在差上𤓰期不逺者姑聴循舊
例一年報滿以慿另遴其差出未久而才不堪副者立
與掣回新差交代諸如此議自臣為之必有怨者怨必
謗生然臣既矢誠天日誓捐此軀為國家宣力盡忠即
謗怨亦何足䘏乎臣曽面奏皇上云臣見宼禍所屠戮
士大夫如犬豕草芥每有數百年世家大族一旦蕩為
灰塵今日竭誠報國豈為朝廷特自保其身家耳爾時
恭奉聖諭云有國然後有家臣祇承惕息於是欲不顧
謗禍為身家之計伏祈聖鑒施行崇禎十六年五月二
十九日具題奉㫖兵餉兼覈必須料理得人覽奏知道
了卿既自矢公明何必瞻顧這餉司即慎加察擇來用
欽此
　　薦舉襄計疏
題為特舉用世通才恭請召對酌用以襄計務事該臣
欽承聖諭教之持大握簡然以庸才當受事之始不得
不從委細見端故臣半月以來頗覺勞煩夫天下大計
宜必得竒士共謀之謀集而大簡之道在握矣自臣入
署三日即下教諸司使各條所見有主事董飬和投臣
劄子内稱使職言其所明不過條二三事止耳有安慶
府學生員今保舉考中知縣蔣臣者博學名通究心世
事二十餘年即問之可知百事其人方以謁選入都固
可延而致之也臣聞此言若賞臣從文章議論之間知
蔣臣久特未嘗得見之不意其適至輦下明旦臣警戒
衣冠訪之客邸時蔣臣尚臥臣俟之良久乃出初與微
言漸及天下大事兵食機要並皆應聲明辯㸃痛不浮
臣不覺自失越二日再往見之益復得所未聞自臣再
往蔣臣始一來見臣既目成心折又數日以入賀告獻
徧諗於朝諸臣殊多知之者尚書范景文馮元飈撫臣
史可法等並言其人真用世才又其為人端直家貧事
母孝臣以為有士如此宜告皇上皇上一日召蔣臣以
布衣入對中左門叩所藴蓄或誠可用幸以賜臣任為
戸部司務官生節之道臣與謀之必當有異臣猶鳥也
惟資羽翼耳不勝惶悚待命之至崇禎十六年六月初
四日具題奉㫖據奏蔣臣究心兵食堪襄計務著吏部
察議具覆召對候㫖行
　　并餉裁餉疏
題為乞并三餉為一餉以清餉源事臣觀天下之道逐
乎繁多則精神必敝聰明必窮奸宄日生愆謬日見物
皆然餉為甚夫餉一而已今三分之曰邊曰新曰練其
始以次而加因時取義雖章今制勿没前名不圖積久
為之遂成弊害其在有司催徵者名色紛岐款項參錯
奸胥因之游移影溷舞弄千端官非甚察即墮雲霧民
即甚黠亦投鬼蜮所以奸貪得志㑹計不清其在臣部
則亦猶然一營而分𨽻三司一兵而兼食三餉所司各
執其一不相參稽偶互為通即得紊溷使臣日握算子
而求之不如胥吏之笑嘻飲酒而舞其毫端也以臣愚
見合之樞臣所商請必以簡馭繁合三為一自今十六
年七月初一日始布告天下凡徵民糧悉去邊餉新餉
練餉雜餉之名止開正賦兵餉二則凡田一畝分别上
中下正賦若干兵餉若干正賦一項萬世永經兵餉則
俟事平以漸減編賜復勅各州縣刻為易知一單家諭
戸曉其在臣部惟區天下省鎮為三仍以司官三員據
所派𨽻省鎮分司出入亦總曰兵餉而已如此則頭緒
犁然奸弊何由而作乎治餉之道無他使吏胥不得制
餉則餉必治使治餉者之精神不敝於簿書則吏胥必
不得制餉此臣所謂清餉源者也至臣不敢議裁練餉
而請罷練兵夫有兵食餉自當練也即欲别存鼓勸犒
賚而已乃餉額既過多所練又至少如薊督𣲖練四萬
五千人僅報二千五百保督𣲖練三萬人僅報一千五
百保鎮𣲖練一萬人僅報三百餘甚至諸邊將吏匿全
鎮原伍置而不言惟舉抽練之數號稱單虚以欺朝廷
此向來奏請抽練邊兵别加練餉名目者真誤國之小
人也臣請盡罷抽練之兵還其原伍則移徙無煩糜耗
盡革不裁練餉而餉自裁於以稍紆民困莫急於此也
統候聖裁崇禎十六年六月初九日具題奉㫖本内併
三餉為一餉以便清稽兼省紊溷深得執簡馭繁之法
以後各省直徵收民糧悉去三餉雜餉名色止開正賦
兵餉二則依田起科俟事平酌減依議行其易知單式
樣並分𣲖省鎮司官即詳議來看至罷抽練杜耗糜自
屬確論但兵還原伍作何操練責成著同兵部從長㑹
議具奏欽此
　　停遣部科疏
題為官省則專能辦則勵謹條簡截責成之法以速輸
將事夫臣部急餉惟嚴考成考成者明乎其有專責也
其責已專矣又别設官以分其責是教之卸也以臣之
議催餉科臣既當停遣催餉侍郎亦宜並罷即分催司
屬亦可不差盖臣以為節用愛人之道莫大乎省官也
遣一朝臣地方即多一番供億小民即多一畨驚畏而
究竟無加於撫按幸不辱命仍是乞靈撫按耳令之巡
撫比於古大國之諸侯而巡方繡斧所稱代天巡狩者
也撫按不能為誰能為撫按不足賴又誰足賴乎朝遣
既停撫按自無所推卸然尤望皇上特申嚴諭兼勅撫
按而尤專其事於按臣盖撫務猶繁按威特重并令按
臣選委廉幹推官一員專催一省餉務仍以其姓名上
聞使推官凛凛常有天威鑒臨其上夫推官者州縣所
憚也而自治其土即於地方無所擾怖皇上以錢糧為
第一義考核按臣而推官能否臣部亦得而問之誠無
愆欠即與減俸行取否者論罰有差凡為此者誠以皇
上天語必愈於餉臣之筆舌而巡撫必愈於客卿之侍
郎按臣必愈於行省給諫推官必愈於閒局分司此臣
所謂省官則專者也至於錢糧起解職屬藩司往者州
縣多有完徵解司而被部叅重罰者此由藩司不為即
解或那移他用或委任非人部無由知惟有叅罰以致
羣論不服勞吏灰心今請令有司完解到司取有藩司
實收印結立申到部臣部於文到之日即於本官名下
註完考優立移吏部紀録先經降罰者立與開復凡收
結不到部罰在州縣收結既到而銀解後時者計道里
逺近歸罰藩司持之斷斷如此則賞罰明而人無曠職
臣所謂能辦則勵者也帝王之制天下貴乎術簡而法
信當民窮愁苦之時術愈貴簡然而行罰不信則簡適
所以導慢臣所謂速輸將之計者止此伏候聖裁崇禎
十六年六月初十日具題奉㫖覽奏簡要直截深得速
運之法已另有諭㫖了
　　天津截漕疏
題為敬遵傳諭詳議截幫事宜事前初六日樞臣馮元
飈從召對出至臣部口傳皇上聖諭所奏召買截幫事
宜即與計臣詳議來説欽此除召買一事欲求官民兩
無耗累之法容臣確察所在地方應否減免及熟籌遣
官委商孰為便益另具奏請外至若截幫之為利害直
可一言而決者因聞巡倉御史倫之楷有疏及此應候
得㫖據覆所以逡巡而今據押漕道臣方岳貢報稱漕
船頭兩幫已抵天津此則議須早定矣夫為尾幫予津
之説者本為京倉急至陜之米此誠忠計而樞臣以為
不可臣亦以為不可者良以漕船利於津截尾幫予津
則幫皆趨尾至必後時遲至八九月間水不得行必改
從陸陸運之費三倍於水臣部動増三十餘萬之費官
費不足勢必役民賠累驛騷禍延甚大此之未便寧須
再計乎惟是京倉將罄根本宜憂倉臣鰓鰓止為此耳
善處之策惟勅津撫漕幫到者不拘頭次定額五十萬
石疾先運京度可足二月之食其餘聴津撫如常截運
關寧諸鎮期於速達如此則京邊俱濟矣京米宜急惟
不必一時盡至津截即緩要不宜定之尾幫義圓而事
始有利無害伏候聖裁崇禎十六年六月十二日具題
奉㫖是即行津撫將漕幫到者不拘頭次先運入京五
十萬石餘聴截運關寧仍察新裁額數發去務期速達
該部馳飭
　　惠恤車戸疏
題為民困宜甦運期已及聊陳目前半救之策小紆聖
懐事今為畿民大累者無如僉報車戸一事僉報本求
富者而富者臨時既易規營其先又豫竄身官役詭希
優免勢不得不及中户以及貧者有財則賄脱賄亦無
端無力則攢當攢亦俱盡官給脚價不能當時價十之
五而重以猾胥凶攬凌索千端以此道路號吁十室九
蕩臣自筮仕至今痛之二十年頃受計事側聞皇上當
食憂歎因布文告博采羣謀凡告臣者第言病耳非必
有方顧臣已得其藥矣臣意大都惟欲改民運為官運
自置車輛集資募民而今漕已至津更弦無及然目擊
湯火則先為半救為半救之策有三一曰併倉倉分東
西東倉距大通橋近者三里逺者十餘里西倉皆二十
里而遥西倉一運當東倉三運而官增脚價毎石止六
釐故西運甚困今米運京者多不過二百萬東倉厫坐
綽然有餘曷暫併西於東雖官仍分設固已坐縮十餘
里之地即省費十得一二矣一曰橋支凡軍受米於倉
者今悉使受米於橋見謂煩軍逺涉不知是軍所樂也
軍受米於倉有三苦倉攢勒索一苦也斗斛短少二苦
也攙雜陳濫三苦也去三苦即得三便或使得預支一
月則軍益樂而給米照京倉凖斛每袋餘耗仍歸本倉
則官亦無損自米至橋之日至運盡而止約為期三月
月計支米二十三萬餘通三月即減車戸七十萬米脚
價省費十得三四矣其又不足即請量増脚價毎石三
釐臣部設處不滿五千金而民已欣然如獲大助即省
費十得五六矣臣之策不止半救然試以今年變通便
利遂以道有歡聲即不改官運而民已不厲即改官運
而官亦不費矣時日既迫羣情望恩倘䝉鑒俞乞蚤批
發本内橋支一節臣猶恐軍心同異親過總督京營呉
維英面商可否隨經維英周詢軍中取有京營副將王
承𦙍呈揭并手書報臣極言軍士歡便之情臣又以橋
所宕散給放之日慮有紛喧請勅巡倉御史就橋彈壓
而營卒統以營將衛軍統以衛領臣部又多委司官佐
之則無囂囂之慮矣又嚴令官旗米須燥淨攙和土稻
及水者有重罰盖米免曬揚官旗已多便益而人心無
厭得利又思作弊耳崇禎十六年六月二十六日具題
奉㫖覽卿奏深得救困之策本内并西倉於東受軍米
於橋及預支月糧事宜既稱便益俱依議行其巡倉各
官就橋總理力禁插和水濕尤能革弊宜民即著卿速
行嚴飭
　
　
　
　
　
　
　倪文貞奏疏巻七
欽定四庫全書
　倪文貞奏疏巻八
　　　　　　　　　　　　明　倪元璐　撰
　　餉部事宜疏
題為恭承召對申奏餉部事宜事該臣等奏近設總督
勦寇糧餉侍郎轄餉三百萬凡東南勦餉多經解㑹此
因寇警部臣莊祖誨時或往來衡陽長沙之間即有言
其不宜逍遥衡岳自便者疏下臣部臣思衡岳誠逺然
臣實不敢遥定處所責之必前葢以餉與兵異餉部亦
與督撫不同督撫與兵逼賊為功餉部與餉避賊為智
臣頃徧詢楚紳皆云轉輸最便莫如武昌而今武昌破
矣惟恐以規近而適齎盜糧所以未敢輕議又且道路
紆阻時日躭稽呼應不時即憂他變左兵囂騷非無餉
也逺莫致耳以臣之議自今各督撫鎭額餉皆由臣部
酌量道里就近撥𣲖頃行江督已劄撥江西三府凖此
類推禁旅則撥鎭江揚州秦督則撥川西陜西鳳督則
撥應天和鳳徽寧黔督則撥雲南淮撫則撥全淮及割
揚州十分之一皖撫則撥滁州太平池州廣德豫撫則
撥河北三府沅撫則撥貴州一省鄖撫則撥四川川東
楚撫則撥湖廣湖南諸府左鎮則撥截江西五分之一
並聽各該督撫自馳檄使惟左鎭則隨兵所在闗白秦
鳳二督行文所有錢糧著各該地方差委徑達軍前或
遇軍行遼逺許交駐扎鎭所該道代為轉輸地方延誤
者該督撫立行題叅加等處治解官竣役從優題敘賞
罰既明趨事必速如此則餉部無所事事矣而聖衷慮
此尤為宏逺恭奉面諭云撥餉就近最便餉部不必議
裁葢為提攝考覈固須重臣耳今議餉部移駐南京居
中控逺不特勦餉凡京邊一切錢糧悉照近頒聖諭責
成撫按推官事理移文四促只藉文告為威靈其銜即
宜改為總督催儹中外糧餉侍郎臣部亦實藉之分其
猷念矣末議無當恭候聖裁崇禎十六年七月十三日
具題奉㫖撥餉就近允屬便計各督撫鎭額餉著照依
奏内𣲖定地方徑運解軍前一應轉輸題叅優敘等項
俱依議該部仍將撥過數目若干詳行奏明餉部免設
莊祖誨著回京另用欽此
　　辭講專部疏
題為敬辭講員以專部務事該臣䝉恩陛見之又明日
即䝉欽命充補日講官臣時以樞部任宏而侍郎事少
冀可補塞勉用祗承何意殊恩㧞司計事繁重填委坐
困駑鼯臣私意朝攬金倉之司即夕逃啓沃之寄乃昨
二十四日酉時忽接閣𣲖講章期須來朔進講臣隨詣
閣力辭而閣臣以臣自承前命不曾效有一言且未奉
㫖刋除例難逕行出缺以此臣宜自請恭惟聖明學問
日就月將臣每入對殿廷必得飫領大謨而出此豈徒
微忠欲竭抑亦顯敎宜承如臣苟可兼綜義必無容自
外實以心計既粗無暇精言性命身匏有繋不能兼典
衣冠望准所辭别遴能者臣不勝諄切待命之至崇禎
十六年七月二十五日具題奉㫖卿學誼素優還著遵
㫖供事以資啓沃不必遽辭該部知道
　　宥罪錫類疏
題為請行堯舜之術立忠孝之教以饋兵制用濟急拯
危事今國用甚詘重之蠲額至五百餘萬而此外撫按
察核續請者不與焉阻稽刼失解不時至者不與焉秦
督淮撫水師之請增兵益餉者不與焉約畧計之少亦
又須百餘萬而兵部所報缺兵不及三百萬臣猶恐邊
人執言仍須補伍如此即是有虧無抵往者出入相准
猶不足今缺額至四分之一此雖盡傾内帑不能應一
旦誤事決裂非臣任其咎乎生節之效逺者五年三年
最速亦須一年而今所急即在旦夕耳謀及權宜又多
不可皇上聖明具超世之識臣亦儒者有守道之誠蚤
夜竭思惟求得乎見諸詩書近于仁義而為之無已其
宥罪錫類乎何謂宥罪葢舜典曰金作贖刑呂刑曰墨
辟疑赦其罰百鍰劓辟疑赦其罰惟倍剕辟疑赦其罰
倍差宫辟疑赦其罰六百大辟疑赦其罰千鍰由此言
之贖罪之議不起于晁錯而起于帝舜詩書之所稱也
葢古聖王好生如天而未嘗不憂國用之匱故其術如
此今請勅下刑部自戍遣以至大辟之稍輕矜疑者分
别情由等差則數凡戍聽贖十之九辟聽贖十之一此
在臣部以為權宜在聖恩惟曰浩蕩何傷乎是乃仁術
也何謂錫類夫毁家急公者忠也顯名揚親者孝也今
誠令外官四品以下七品以上歴俸一年無過者聽得
捐俸餉兵四品五百金五品而下正印三百餘二百朝
廷即欲報之無務加之職級惟請給予應得誥命使得
贈封其父母此不同加銜復官于國家爵禄不費又其
所應得惟早一二年耳于名器亦非濫也而使人子得
早致其情于其父母風木無恨詩曰孝子不匱永錫爾
類此為孝治天下敎孝者也此二者臣以為堯舜之術
忠孝之教而可以生財孔曾復生必亦謂之大道矣要
其行之不過二年蠲免罷亦罷幸皇上決計即日下詔
施行崇禎十六年月日具題
　　覆奏併餉疏
題為乞併三餉為一餉以清餉源事臣于本年六月内
具題前事奉聖㫖本内併三餉為一餉以便清稽兼省
紊溷深得執簡馭繁之法以後各省直徴收民糧悉去
三餉雜餉名色止開正賦兵餉二則依田起科俟事平
酌減依議行其易知單式様併分𣲖省鎮司官即詳議
來看至罷抽練杜耗糜自屬確論但兵還原伍作何操
練責成著同兵部從長㑹議具奏欽此欽遵科抄到部
除練兵還伍操練事宜即咨兵部㑹議具奏外又行三
餉司官即議易知單式様併三司分配省鎮出入確規
限三日内説堂以憑覆奏今據新餉司郎中張鳴駿邊
餉司主事劉顯績練餉司員外郎陳扆誦㑹稱遵即公
同酌議分配之法察三餉非出數不均則入數不一即
配為三分而省直錢糧練餉已于各鎮皆有分撥因議
併三司為二司將鎮之繁者搭以簡餉之多者配以少
並易知單式様到臣臣復面集各官再四從長商確詳
妥實可永行謹將兩餉改名左右二司及分定鎮分與
省府錢糧配搭額徴蠲免各數目别牘備開仰塵聖覽
易知單式一併進呈伏乞睿裁速勅臣部通行遵奉施
行抑臣又有請焉臣按計冊臣部所定天下地畝正加
錢糧皆有定額而今聞多寡懸絶自一錢三分以至二
錢餘此必有私𣲖沿徴者矣私𣲖者如地方創為㑹計
公費名色額外私加者是也沿徴者如本是間舉而沿
為永科如榜紙只元年所用而歲以為常鄉㑹舉朝覲
皆三年一行而無年不取之類是也請立嚴限勅各該
撫按通取州縣開徴欵項數目一一開明報部對勘則
百矇俱出矣又徴糧定以毎年四限則有節而民得以
休每限定數四分之一則截然而胥不能惑具詳單式
統候裁酌飭行
　計開
　　兵餉左司
　　　每年出數
　　　　薊州鎮月餉銀一百七十二萬一千九十一
　　　　　兩零
　　　　密雲鎮月餉銀七十五萬五千九百五十四
　　　　　兩零
　　　　昌平鎮月餉銀三十七萬七千四百九十五
　　　　　兩零
　　　　柳溝鎮月餉銀二十八萬八千二百三十三
　　　　　兩零
　　　　宣府鎮月餉銀四十八萬六千一百六十二
　　　　　兩零
　　　　易州鎮月餉銀一百三十萬三千九百三十
　　　　　六兩零
　　　　陽和鎮月餉銀五十六萬八千三百四十九
　　　　　兩零
　　　　大同鎮月餉銀六十九萬七千九百八十兩
　　　　　零
　　　　延綏鎮月餉銀三十三萬八千九百八十三
　　　　　兩零
　　　　甘肅鎮月餉銀一十三萬七千五百八十八
　　　　　兩零
　　　　固原鎮月餉銀四十萬三千四百七十四兩
　　　　　零
　　　　勇衛營加增鹽菜銀二萬六千四十兩
　　　　太監公費銀三千兩
　　　　京營及御馬監牢役工食共銀二萬四千八
　　　　　百六兩八錢
　　　　京營練兵日犒銀三萬兩
　　　　京支各項銀七十九萬六千九百六十兩零
　　　　内供雜項銀四萬六千兩
　　　　京營勇衛等營料草價值銀四十七萬一千
　　　　　二百四十三兩
　　　　勇衛京營官軍廩糧米折行糧銀四十八萬
　　　　　兩
　　　　選練官舍銀二十一萬四千八百兩
　　　　認還光禄寺一萬兩
　　　　認還内庫銀二萬五千兩
　　　　又該剿餉銀一百四十萬三千六百四十三
　　　　　兩零
　　　　　以上每年通共出銀一千零六十一萬零
　　　　　　七百四十三兩
　　　每年入數
　　　　浙江額銀一百五十萬三千五百八十七兩
　　　　　零
　　　　廣東額銀八十三萬一百四十一兩零
　　　　四川額銀六十三萬六千一百六十九兩零
　　　　陜西額銀七十三萬四千八百七十兩零
　　　　廣西額銀二十七萬五千一百四十五兩零
　　　　貴州額銀四萬二千六百五兩零
　　　　河南河北二府彰德衛輝懷慶開封府屬各
　　　　　縣原武陽武封丘延津額銀五十萬七百
　　　　　一十兩零
　　　　河南五府開封歸德河南汝寧南陽汝州一
　　　　　州額銀一百七十萬三千九百六十八兩
　　　　　零此項全蠲訖
　　　　蘇州府額銀五十六萬五千五百一十八兩
　　　　　零
　　　　鎮江府額銀一十萬六千七百四十兩零
　　　　徽州府額銀九萬九千五百三十八兩零
　　　　池州府額銀五萬三千八百八十六兩零
　　　　廬州府額銀一十六萬一千二百二十四兩
　　　　　零此項全蠲訖
　　　　淮安府額銀二十四萬七千七百八十一兩
　　　　　零内除蠲免銀七萬八千一百六十四兩
　　　　　零外實徴銀一十六萬九千六百一十六
　　　　　兩零
　　　　安慶府額銀八萬七千四百七十二兩零内
　　　　　除蠲免銀五萬一千六百七十九兩零外
　　　　　實徴銀三萬五千七百九十三兩零
　　　　廣德州額銀四萬六千一百七十三兩零
　　　　徐州額銀六萬四千七十五兩零内除蠲免
　　　　　銀三萬六千一百二十四兩零外實徴銀
　　　　　二萬七千九百五十兩零
　　　　順天府額銀一十萬一千一百七十七兩零
　　　　　内除蠲免銀一萬五千一百八十兩零實
　　　　　徴銀八萬五千九百九十六兩零
　　　　河間府額銀一十三萬九千三百九十七兩
　　　　　零内除蠲免銀四萬二千五百三十八兩
　　　　　零實徴銀九萬六千八百五十九兩零
　　　　廣平府額銀六萬二百三兩零
　　　　大名府額銀一十四萬九千一百八十九兩
　　　　　零内除蠲免銀二萬四千一百七十兩零
　　　　　實徴銀一十二萬五千一十八兩零
　　　　延慶州額銀四千二百七兩零
　　　　淮安等五倉新舊税并倉助銀八萬四千八
　　　　　百六十兩
　　　　各衛陞科額銀一萬一千五百一兩零内除
　　　　　蠲免銀九百三十五兩零實徴銀一萬五
　　　　　百六十六兩零
　　　　屯牧加科銀三萬二千兩
　　　　鹽課額銀一百一十八萬七千九百五十兩
　　　　　零
　　　　闗税額銀四十四萬一千六百三兩零
　　　　　以上每年共入銀九百八十七萬一千七
　　　　　　百兩零十六十七兩年每年共蠲免銀
　　　　　　二百一十一萬三千九百八十五兩零
　　　　　　除外實徴銀七百七十五萬七千七百
　　　　　　一十五兩零共計缺額銀二百八十五
　　　　　　萬三千二十七兩零
　　兵餉右司
　　　每年出數
　　　　寧逺鎮月餉銀一百五十三萬四千六百一
　　　　　十九兩零
　　　　山海鎮月餉銀七十萬七千七百八十九兩
　　　　　零
　　　　永平鎮月餉銀八十七萬二千九十二兩零
　　　　天津鎮月餉預計召買等銀二百三十三萬
　　　　　五千六百五十七兩零
　　　　通州鎮月餉銀三十九萬五千一百六十三
　　　　　兩零
　　　　山西鎮月餉銀三十六萬六千九百三十三
　　　　　兩零
　　　　寧夏鎮月餉銀二十三萬七千八百八十四
　　　　　兩零
　　　　登鎮月餉銀二十七萬九百三十兩零
　　　　臨鎮月餉銀二十三萬六千二百四兩零
　　　　鳳陽䕶陵兵餉銀四萬二千五百四十兩
　　　　京勇等營草料銀四十萬六千兩
　　　　扺還冏寺銀二萬兩
　　　　勇衛營健丁鹽菜銀三萬八百六十兩
　　　　京營勇衛各倉塲召買料豆草束銀二十九
　　　　　萬兩
　　　　京營練兵日犒銀三萬兩
　　　　京衛新兵四十兩月米折銀二千七百一十
　　　　　二兩
　　　　援兵行鹽銀一百二十萬兩
　　　　認還光禄寺銀一萬兩
　　　　認還内庫銀二萬五千兩
　　　　又該剿餉銀一百五十九萬六千三百五十
　　　　　六兩零
　　　　　以上每年通共出銀一千六十一萬七百
　　　　　　四十三兩零
　　　每年入數
　　　　江西額銀一百二十八萬一千四百六兩零
　　　　福建額銀六十六萬五千七百七十二兩零
　　　　山西額銀一百一萬六百五十三兩零
　　　　山東額銀二百一十五萬五千六百六十三
　　　　　兩零内除蠲免銀一百三十三萬六千六
　　　　　百四十六兩零實徴銀八十一萬九千一
　　　　　十七兩零
　　　　雲南額銀一十二萬八千五百六十四兩零
　　　　湖廣江南八府二州額銀八十九萬七百三
　　　　　十一兩零
　　　　湖廣江北七府額銀六十四萬五千六百四
　　　　　十二兩零此項全蠲免
　　　　常州府額銀二十五萬三千一百七兩零
　　　　松江府額銀二十三萬二千八百八十三兩
　　　　　零
　　　　寧國府額銀一十一萬八千六百七十二兩
　　　　　零
　　　　太平府額銀七萬三千八百六十七兩零
　　　　應天府額銀二十三萬八千四百六十三兩
　　　　　零
　　　　鳳陽府額銀二十一萬二千七百二十四兩
　　　　　零内除蠲免銀八萬一千六百九十六兩
　　　　　零實徴銀一十三萬一千二十七兩零
　　　　揚州府額銀二十萬六千二百七十五兩零
　　　　和州額銀二萬四百九十五兩零内除蠲免
　　　　　銀六千一百五十五兩零實徴銀一萬四
　　　　　千三百三十九兩零
　　　　滁州額銀一萬五千八百五十四兩零
　　　　永平府額銀二萬六千六百九十三兩零
　　　　保定府額銀一十三萬八千一百二十七兩
　　　　　零内除蠲免銀九千五百七十四兩零實
　　　　　徴銀一十二萬八千五百五十二兩零
　　　　眞定府額銀二十萬三千四百三十二兩零
　　　　　内除蠲免銀四萬一千八百七十一兩零
　　　　　實徴銀一十六萬一千五百六十兩零
　　　　順德府額銀四萬一千五百五十兩零内除
　　　　　蠲免銀二萬九百三十二兩零實徴銀二
　　　　　萬六百一十七兩零
　　　　保安州額銀一千九百二十三兩零
　　　　南京屯𣲖額銀一萬一千三百一十四兩
　　　　工部蘆課額銀一萬四千八十五兩
　　　　宣課司稅額銀一萬一百六十兩
　　　　五城典稅額銀二千二百一十兩
　　　　鹽課額銀一百一十八萬七千九百五十兩
　　　　　零
　　　　闗税額銀四十四萬一千六百三兩零
　　　　　以上每年共入銀一千二十二萬九千八
　　　　　　百三十二兩零十六十七兩年每年共
　　　　　　蠲免銀二百一十四萬二千五百二十
　　　　　　兩零除外實徴銀八百零八萬七千三
　　　　　　百一十一兩零共缺額銀二百五十二
　　　　　　萬三千四百三十七兩
　　　　　二司每年共該出銀二千一百二十二萬
　　　　　　一千四百八十七兩零共該入銀二千
　　　　　　一十萬一千五百三十三兩零除蠲免
　　　　　　去銀四百二十五萬六千五百零六兩
　　　　　　實徴銀一千五百八十四萬五千零二
　　　　　　十七兩共計缺額銀五百三十七萬六
　　　　　　千四百五十九兩等因崇禎十六年八
　　　　　　月十七日奉㫖據奏三餉併一分為左
　　　　　　右二司配定省鎮出入及易知單式具
　　　　　　見綜理知道了錢糧自有定額州縣官
　　　　　　私𣲖沿徴剝民罔上最為可恨著該撫
　　　　　　按嚴飭仍將開徴欵項數目勒限冊報
　　　　　　并照式立限俱依議欽此
　
　
　
　
　
　
　
　
　
　
　倪文貞奏疏巻八
欽定四庫全書
　倪文貞奏疏巻九
　　　　　　　　　　　　明　倪元璐　撰
　　臚陳生節疏
題為臚陳生節要議事臣觀今天下大事患不富强也
然富强之謀必衷之於仁義而始無弊臣本腐儒謬膺
鉅委當此時勢危迫聖主焦勞三月以來諮求籌畫心
血幾盡生財大道逺或數十年近亦數年既不足以救
眉急權宜之策臣不敢為求其正切不過數端其間又
有必恃資本以行或更須參伍而定者具列如左仰厪
睿思一漕鹽即司務蔣臣四議之一臣知蔣臣以此其
法欲使諸商以米易鹽積米於淮自淮起運循舊例四
倉逐節盤遞是則漕法止行于淮黄而北避長江數千
里之險省費不貲運節既短則徃返無所稽遲使稽察
不難而盜賣自絶新漕在七八月便可過淮春冰一伴
即抵壩通船輕運速不憂淺凍而于是鹽米通流官商
並利籌漕籌鹽莫善于此乃臣所致疑者獨自新法未
定舊法變更中間一年漕運與鹽課不無中斷之慮誠
得設法通融濟此一年以後踵而行之則萬世之利也
蔣臣議之蔣臣曰能行之乞再假一日召對以畢其情
一錢鈔亦即蔣臣之議已經臣部看詳題覆如法行之
錢流滿地矣而臣所難者以其議欲鈔之行先須廣鑄
廣鑄必先謀鑄本耳臣聞舊通督王鰲永本治兵之臣
而滿腹皆持籌之計立主鈔法可行其議多與蔣臣合
者特欲加造小鈔五百三百一百者相兼而行始可流
通不窮又欲自闗税為權輿使商得以鈔當税則鈔行
于流水今現在通幸賜召對果能堪任即用之督理鈔
法責其成功可也一漕折臣聞之科臣光時亨馬嘉植
等之議欲使内八府額輸銀糧悉徴本色准數折江南
漕米其收米也每米價值七錢准租一兩則民必樂從
其折漕也每漕米一石科米價及尖耗水脚諸費責銀
二兩五錢而民猶以為甚便此誠兩利之䇿然臣惟恐
本處粟米散之京軍而不肯受又近畿爭輸本色則畿
民必常食貴米此須召對戎政諸臣及勅薊順督撫熟
籌通筭期于無害而後行之一截漕即臣前以樞貳赴
召入對之言其法詳于前䟽臣意以海運虞一朝之患
通膠為難必之功誠從分水嶺盤運有成則漕船及淮
而止所省長運挑河諸費不下三百餘萬而科臣曽應
遴又有飬魚池一議稱海運自齋堂而南由竹島以達
地名養魚池為文登境地鑿而通之道里無多即可經
流入海南避成山之險北無毁琢之傷雖不能如膠萊
之徑捷較之陸運猶省脚價其言簡盡云得之太僕寺
丞賀王盛王盛先令文登籌此甚熟皇上試召二臣同
臣集議因遣工部明幹司官一員前徃分水嶺及養魚
池地方躧勘形勢工力二議孰便擇其可行者選用風
憲官一員協同登撫為之葢必登運有成謀而後淮截
可決䇿耳一京鹽有投議于臣者欲于都城開鹽引十
萬每引照遼例納價八錢本折相半上納以充兵餉之
需仍行文兩浙鹽法衙門照察遼例于正附綱引之上
𣲖行每綱引十引帶京引一引若無京引綱引不許過
闗橋取掣其引價鹽觔及餘課割沒等項悉照標鹽徃
例毋得故違損益出示曉諭在京諸人有願中引者赴
部報名劄行太倉本折均半上納亦當議與寛減以示
招徠如此可得引課二十萬亦一䇿也一雜折凡為内
供雜項改折之議者不一而足未蒙允行葢必有難行
者也然臣察内庫所需黄絹顔料油漆蠟茶弓箭弦條
等項外解甚苦又多不堪駁換害累遂不可言而究竟
逋多難徴時久倖赦即如臣鄉所供弦箭一項十餘年
來無年不駁者以其非地之宜決不如式所司詳慎何
敢輕收是則十餘年來民間實受百千之害而在官曽
不得一弓半弦之用民命可矜物力可惜也臣請聖明
再加審詳通察一應内供本色凡在所不急及必不堪
用者聽得改從折色凡物值價一兩者連鋪墊倍責一
兩折解在朝廷驟增一倍有用之利而民已脱于水火
讙動天下矣夫聖主每損上而益下今益下而又可以
益上何憚不為乎一清兵清兵者二其一兵部所報缺
額兵數可裁二百餘萬但恐邊臣以缺額須補為辭即
不然不肯扣新而欲以抵舊則清猶不清矣此須兵部
飭明其一則臣部所議各鎭司餉兼列兵銜以清兵之
事屬之自臣部所題餉郎尚以部覆候㫖頒勅方行現
今無一到邊受事者又以餉郎之行必帶有多餉使軍
心鼓舞歸命而得以問其虚糜今部庫如洗眼穿外解
臣心戰戰然臣請更設一法誠得聖諭各撫鎮諸臣能
清兵百名實陞一級無所報清者罷之則餉司尤易為
力臣法可得而行也一省弁徃時戎籍所載不及今時
三十分之一而戰勝攻取士馬飽騰權一而餉不分也
今大帥驟增十餘倍副叅都游守把驟增三十餘倍行
伍之士皆恥為兵而倖為官纔設一官役使羽儀又數
十人士飢而此輩荒飽如故士之不戢餉之扣尅職此
之由前有繳部一糧單内止五百人而中千守把凡三
百五十人兵僅一百五十人虚冒如此餉何由不詘臣
與樞臣馮元颷㑹議一日而裁八百員誠見及此耳一
役税聞諸總憲臣李邦華之議今天下内外吏胥承差
各有頂首文契悉令呈官照税每百兩納税銀五兩非
官印税契不得授受臣初聞之恐傷大道既而思之此
亦一道也昔者先王惡民逐未所以征商吏胥者不農
不商而在官為市沿積頂首過百踰千則不止逐末矣
今農辦畝租商輸闗税田書屋劵悉經税抽此輩游手
以蠧取財既不能絶又不征之何以服彼農商乎以治
蠧為生財此則憲臣體用之學也又各處吏承納班大
省或至一二千人各差御史承差多者或至千餘人價
重者至一二百金少者亦三五十金皆借之以庇其門
户或納于各布政司或納于各差今若以此盡歸臣部
仍嚴為之禁庶人在官者但得受禄于官而不得擾累
于民其意與事例相等一洋政臣聞之原任通政司使
施邦曜之議曰福建有東西兩洋商舶自前代至今俱
收其税以資國用者自天啟年間海洋爭利不靖遂議
禁止試思犀角象牙香料非兩洋不產今宇内諸貨充
斥而猶曰禁洋不開是眞掩耳而盜鈴也葢閩人以海
為田一日不下海即無生番人日用必中國之産一日
不往即䦨入故官日禁之而民走死如鶩官亦無如之
何上下相蒙徒隂為豪有力之利何不明開使朝廷少
收養兵之費乎帥臣鄭芝龍坐鎭閩粤交界之地又素
交孚于逺島乞即以洋政委之則一年可致十餘萬之
餉也邦曜官閩最久故非浪言又臣司官王之驥閩人
也其言曰此禁開而閩盜始稀謂洋開而生盜者非有
識之論也然臣更請令在廷閩紳共為詳酌必歸于有
利無弊而後可耳已上十條臣所持生節之謀採羣言
而衷于聖賢經世之道然其取效必通數年為計若旦
夕見功急抵蠲缺則猶未有䇿也凡救急必出權宜臣
期皇上力行王政何肯為苟且遷就之䇿惟是庚癸四
呼臣憂在眉睫不知所為耳崇禎十六年八月二十七
曰具題奉㫖奏内鈔法廣鑄已有㫖了雜折酌行三年
清兵汰將專責各省撫鎮勒限核詳不許仍前冗濫漕
鹽截運京鹽洋税各欵仍著議妥詳奏以救時艱欽此
　　扣折漕運疏
題為請扣漕運為積貯以罷召買而弛民力事仰惟皇
上軫念京庾因新漕未至現米僅支兩月軍糧特發内
帑四十萬金為召買積貯之謀臣隨分泒司官程正家
姜叶卜陳聫璧蹇宗吕四員使乘秋熟登塲或就近畿
採收或召慤商承納不拘一法聽其便宜務于九十兩
月内竣事現在則以新禾在野稍須時至即如鷙鳥急
搏矣然臣細察京師奸囤競皆廣收深藏居竒射厚而
㳺徒徼倖求充糴商投呈該司者不下百餘經此軰騰
鼓米價勢必驟踴民既怨咨官亦不利也因復廣詢博
訪乃得可以便于國而更便于民便于兵者查闗寧薊
永四鎮歲需米五百萬石向於天津截漕從海道分運
撥給然聞四鎮將士原未責其全運漕撫旗甲與天津
餉司毎私折銀而薄解米耗蠧國家米豆數十萬石而
臣部不得過問當事諸臣無一言及之者臣既矢誠天
日務在剔弊節浮前於截幇疏中既微察其端而不能
窮其實也故臣初意欲於歲運之内扣五十萬石入京
倉而以每石八錢折給四鎮在邊兵既可以得金而太
倉遂實有善米上下交利一舉可竣今問之津撫知僅
折米二十萬二千五百石臣即折發帑金一十六萬二
千兩劄委員外姬琨徃津守催將漕米督催啟運以實
京倉又察今京軍匠役亦喜折色請即以九十兩月米
按照時價折色與之則又可坐扣米十六萬石連四鎭
共得漕米三十餘萬矣此外僅餘帑金七萬買之易易
然本處所産粟米入倉即變黑色不堪久貯誠欲久貯
非漕米不可而漕米既無可折扣臣又思之豆亦糧也
軍興尤所急需並令買糴數萬石在明歲則與米同功
在此時則分米之勢焉至臣受事以後日議清釐縻冒
之法其四鎮向來所折所運實數容臣詳細核察奏明
埀為定制則兵民皆属至便而國家歲有積貯民力可
以稍弛矣恭候聖裁
　　雜折事宜疏
題為詳酌開明雜折事宜以惠東南事伏念臣以庸才
司計其所以生財者不出於大道必不可然聚今人之
謀以生財無不傷道者以其一益必一損此盈必彼竭
若夫兩益交便名起利隨上實緩所征而反享厚獲下
實多所出而反讙更生盈庭千䇿未有如内供改折之
一事者也臣察十庫諸色名為上供内外所司倍存嚴
慎一解一納艱累千端有解必賠無納不駁凡内庫駁
退之餘即非民間所敢公取徒以膏血委之溝壑因而
追比株牽家號路哭而究竟一駁即有一欠駁之不止
欠無完日民已破家庫仍懸罄臣察十二年以前千萬
積逋一赦俱盡十三年以後册載全未完者什而五六
非不解也駁而不來耳即使嚴催而愈催愈玩由此言
之損仍歸上以其兩損易以兩益何為不可皇上仁覆
天下又復節險性成屏絶嗜好停嬪減膳浣濯卑衣甚
欲夷諸器御與民庶等此堯茨禹菲之心也謹開明條
欵伏幸詔諭天下凡十六年以前逋欠悉如常價折納
免行倍加此後除上供袍縀不敢輕議其餘貨物凡官
可召買者悉從折色令各該撫按公估時價量添解費
輸納夫典衣典冠雖分曹事而同舟通力必無殊心其
所折入銀兩即用以為益餉恤民之需當聖主大賚渙
居内府外府何所間乎
　計開
　　一不急而應折欵項
　　　黄蠟光粉綠􁧢明􁧢黄丹藍靛槐花紅花紫草
　　　茜草燈草生漆嚴漆桐油螣黄銀硃錫水膠牛
　　　皮牛角牛觔絹絲綿苧布柿餅川椒蒲杖烏梅
　　　五倍子葡萄紅棗栗子蜂蜜核桃薥秫稻皮已
　　　上均非急需悉可改折
　　一似急而應折欵項
　　　白蠟六萬五千斤芽茶四萬八千斤葉茶四萬
　　　斤黄熟銅二萬斤紅熟銅二萬二千斤生銅九
　　　千斤黒鉛一萬五千斤棉花絨三十一萬斤棉
　　　布三十六萬疋梭布三萬疋芝蔴一萬四千石
　　　白粳米五萬石白糯米七千石已上似闗急需
　　　然本可購買亦應併折
　　一工部欵項如弓箭弦條及一切軍器斷斷無用
　　　决宜折價京造者也此外容臣咨查酌列奏請
　　　崇禎十六年十月十三日具題
　　鼔鑄大計疏
題為欽奉聖諭事本月初十日恭接聖諭鼓鑄為足國
大計近時事多艱銅本稀少御前及在内各衙門已有
㫖盡數摉用今内外文武軍民人等俱宜急公體國共
濟急需著遵照律例除鏡子軍器寺觀鐘磬鐃鈸及櫃
箱等物事件鎖鑰樂器古銅免毁其餘定限三個月俱
行銷毁一切廢銅並赴官賣給價不許違禁打造收賣
其有捐銅助鑄的悉照事例議叙崇禎制錢仍以六十
五文作銀一錢其餘雜錢槩以二文凖作一文低薄小
錢自五分重以下者四文凖作一文其私販低錢着該
城御史嚴禁緝挐仍各大張曉示至南北銅商領價誆
官逋欠巨萬屢㫖究追著經管官勒限追完仍各自行
回奏各省直作何勸勉并設何官專司應行事宜著該
部詳妥開欵來看昨據計臣倪元璐奏薦王鰲永心計
可用著以户部侍郎兼工部侍郎提督二部錢局錢法
鈔法責令清釐局商蠧弊疏通錢鈔如辦理有效即行
優叙倘壅窒踵弊責無所辭特諭欽此臣于是恭服皇
上之思深而䇿備也如此則處處有銅源源可鑄富國
之計盡此一謀然而臣猶有説凡一法之立一弊即生
今欲使私銅盡絶無如專禁打造犯者重論夫用之家
千而造之家一禁千不如禁一此為絶源之法如此則
民間成器不須盡責毁銷即責毁銷但勸諭之不必設
為嚴禁即設為嚴禁請但行之紳貴勿及士民紳貴義
無所逃擾害不及若行之士民則告訐四起挾詐横行
從此騷然大可慮也聖諭不言挾銅不出者作何處治
仰見淵衷矣然而民銅不出鑄本猶微有法於此請令
有司罰贖減半徴銅如稍有力應罰銀一兩三錢者僅
輸價值六錢五分之銅則民爭輸銅矣民爭輸銅則銅
價必貴銅價既貴則凡有銅者莫不居竒射利歡然出
而應之不出一年天下之銅悉歸官冶民間非但不騷
抑可取利夫使民賣銅于官必得虧折賣銅于民必得
贏息而有罪輸贖者雖苦于買貴銅而實喜於承半罰
則亦無不便也凡法立而民稱便因勢順導之則行于
流水矣恭候聖裁崇禎十六年十月十六日具題奉㫖
奏内欲絶私銅無如專禁打造深得要領即着卿悉心
講求鼓鑄善䇿以資裕國欽此
　　督撫制置兵財疏
題為欽奉上傳事昨以閣臣陳演等傳臣至東閣恭述
聖諭闗門三協應用本地之餉養本地之兵及計臣前
奏一切屯鑄生財等事責成該督撫便宜舉行事宜可
㑹同詳議具奏欽此臣惟今日之勢誠必以督撫境内
兵財聽自制置畧如唐藩鎭者然後天下之事可得而
為所謂大建規模者也譬之民間家計蕭竭而有衆子
即宜割室分資使之自食其力共治其家若以一冢子
持其斧囊而此衆子者但呼飢寒不知生節則衣食立
盡故一司農必不能應天下之呼一内帑必不能濟司
農之乏臣初入告曾持此言而皇上即持臣此説以告
輔臣葢臣觀古之大將羊祜杜預韓麒麟韋臯余玠張
浚之流未有不自生財者也其所生財亦只數者屯鑄
通商而已屯取聚衆而言本為兵事邊將所謀今腹地
營墾即開荒非屯也邊外地已不敢屯薊永之間固多
閒曠宜使盡利非必悉宜稻黍棗栗薪芻皆可致貨臣
又聞薊州党峪地方産鉛可鑄現屬司鑄主事倪光薦
徃察而未報薊督或知之他如鹽榖等商踵背相接此
外又如贖罪事例輸粟于邊而請命于朝者皆可得為
也總宜令薊順督撫詳求悉計條列具聞以是為其家
當凡所請者必盡聽之臣向覆淮撫史可法請増兵餉
一疏責其自條生息所宜欲以淮揚為端漸行邊鎮可
法尚未覆奏今即以薊順為端漸行内路可耳至于錢
糧附近截解此誠便計臣亦嘗面奏及之退而察附邊
額餉實亦無多以此久不决策謹條八府正賦屯糧民
運及三協餉額確數如左大都于三協五之一耳以供
薊督一標則有餘又臣聞永平府同知馮如京大有謀
識人傳其言曰得永平一郡糧足了永平一鎮兵事此
語甚竒顧臣未深識其人或勅薊督物色之嗟乎臣之
事君如事天亦如事父也目覩國家之急不思所以救
之而猶清談勦説鄙理財為管仲劉晏之策譬則父母
方謀一家之藜羹藿食而其子顧慰以衡泌樂饑此愚
子之忘其親者也目覩國家之急不思所以紓之而惟
呼兵號餉變聚歛為加派掊克之謀譬則父母方憂一
家之鳩形鵠面而其子直欲以攘奪為事此不肖子之
欺其親者也皇上惟戒諸臣以清浮冒杜侵漁為節用
之道惟戒諸臣以因天時乘地利順民情為生財之道
則兵食足而民信聖賢之論政全矣崇禎十六年十月
三十日具題奉㫖各邊督撫境内兵財聽自制置誠為
便計這畿府正賦民屯本折原額并屯鹽鼓鑄事宜着
行該督撫計議速奏馮如京果有謀識可用着該督奏
明欽此
　
　
　
　
　
　
　
　
　倪文貞奏疏巻九
欽定四庫全書
　倪文貞奏疏巻十
　　　　　　　　　　　　明　倪元璐　撰
　　救秦急䇿疏
題為救秦急䇿事臣觀寇之趨秦是圗家當盜竊仁義
瓦解人心風聞牛酒犒軍開門款逆賊本秦人向苦暴
兵反以水火為之雲霓半月以來烽信杳絶凡傳尚存
不陷者多是由降得免臨潼非守朝邑是破慮成割據
坐失西陲新督後至已分客主呼兵號餉倉皇痛苦當
局情事非為葸謀臣部空鐺不能大副要以撫時量勢
實切疚心承對至今臣憂深病作既而思之事亦有可
為者臣維古者封建諸侯以為屏翰國家大誼篤于宗
藩今天下諸藩無如秦富晉雖小儉亦尚能國也皇上
何不立垂手詔切諭兩藩以剿賊保秦責秦藩以遏賊
不入晉責晉藩如兩王能任殺賊即不妨假以大將之
權如其遜不知兵宜使悉輸所有與其齎盜何不享軍
賊平之後益封兩藩各一子仍如親王之制亦足報之
矣詩曰宗子維城兩王不見近者十一宗之禍乎而周
衡特以慷慨捐資獲全青汴兩賢王忠而熟于計必知
所處伏惟聖明決策施行崇禎十六年十一月初八日
具題奉㫖逆寇西犯秦晉諸藩自當竭力同讎這奏切
諭饗軍事宜深得封建屏翰之㫖著吏禮二部擬議速
奏
　　門税積弊疏
題為請釐門税積弊以儆官邪以甦商困事臣比察崇
文門税事不覺呌歎失聲嗟乎官貪如此百姓安得不
窮天下安得不亂乎有商人湯茂等因臣方務釐剔呈
稱該差苛罰情弊臣初疑其言過實因拘本差書辦三
人及鋪商十餘人到部臣親訊之羣商具言每有失報
一紗一裙通罰全單而又倍之至于數百者臣大駭安
得有此因弔取從前報單閱之凡一單所開貨物多者
至二三千件數十商之所共也商云通罰全單者葢言
以一貨失報而重科數千件已報不漏之稅以一人犯
令而徧罰數十家同單無罪之人積而倍之以至數百
臣訊該辦有此否對曰自來有之例實如此臣益大駭
問以奉何明㫖則曰無有也問有例簿否亦曰無有也
臣歎無律無例而能守之不失此之律例即在該辦胸
中口中提挈本官耳又問此項罰資銷歸何處對以即
充餉額不别分疏此又知盡歸私槖耳臣時怒形齒鬚
痛抶之數十所司徃者不可追臣莅任來署管者主事
朱從義也時臣曲諮本差利弊從義不為臣一言幸以
他事奉㫖降調去任苟久任之必無能改于其德合于
原降職級外再實降二級以不覺察之罪罪之臣猶以
為薄也臣因之深思敬陳末議自後商人失報貨物者
依律只沒本件入官此外更無科罰所沒貨物即發本
商照時估變償上納凡罰自絲銖以上悉須具帖呈堂
批行方准堂存案冊仍以每月朔望二期頒示榜文彚
開半月内所罰名數商人見此榜文方行完納凡罰入
銀兩另作一項歲終報聞充餉不許混入稅額之中違
者官胥並從重論則貪狼奇鬼之術俱無所施去商大
累而國亦有小利焉以其後此所罰皆歸官也抑臣因
崇文門而知天下之為闗者皆如此矣臣見南中闗署
有大書刋牌凡漏貨一件通沒一船貨物之半入官者
此又是何律令所司凡奉詔書槩多掛壁惟此等杜撰
條例奉為龜蓍自臣所見能不為此者幾人哉除不時
咨訪糾叅外伏希嚴詔飭行今日苟使商賈常通道路
無怨亦綏靖之道也伏候聖裁崇禎十六年月日具題
　　申請封典疏
題為欽奉上傳事崇禎十六年十一月二十四日恭接
内閣送到上傳昨户部所奏兑貨一事是否可行仍著
議妥具奏同日又接上傳官軍布花本折俱未給散著
輔臣傳與該部務在本月給散不得遲延欽此該臣看
得兑貨一議起于侍郎王鰲永其意本欲自南起脚處
所為之今取急濟眉燃或使京商以布疋等貨抵兑㑹
臣部即以抵軍需商人以脱滯貨為喜邊人以得京貨
為貴轉移之間可得倍利及承對而出集商人與議累
日羣商以布匹等貨賣盡無多且邊人此時冬衣已備
所餘零雜未必邉人所需事須來年從長計算容臣與
鰲永酌妥另疏奏聞至于布花本折應銀八萬餘兩而
太倉庫存止一千餘商人兑㑹上納用過共八萬餘兩
未完不上七萬未必月内能完惟須急催併俟外解之
至幸得接濟自不遲延也臣面承聖諭歲内須措銀百
萬倘外解不至臣復何措乎雖有權宜如贖罪事例亦
猶逺在來年臣計畫無之復申封典錫類之説苟以是
號于天下亦已緩請先自京官三品以下近畿外任各
官及畿内外林居閒住而止未經贈封者聽得捐助分
别等次醻以應得封典限以盡歲而止或可立得若干
萬皇上聖明慎重名器顧臣謂此與他項濫冒不同其
説有三親以子貴雖不封之人之崇禮之猶其子也本
為其所應得所爭後先耳一也以貲納官即得臨民視
事今天章雖貴僅一空名耳鞶帶之榮沒者泉塗生者
亦不出里巷閫閾之内二也又臣之議聽諸臣効義于
先而示酬其後以其忠來以其孝往立言有體非懸王
言為市之謂三也義取救急此等不為無可為者臣本
儒臣設䇿出此誠心疚汗流顧以為猶愈于加𣲖開採
耳如䝉裁允乞立勅吏部同臣部二日内詳議開列具
奏施行至商人年標先經臣面奏放行以此通人情而
示信並附題知崇禎十六年十一月二十七日具題奉
㫖知道了布花銀兩著速催蚤給不得稽遲封典准暫
行即㑹同吏部詳酌議妥具奏
　　鹽政改官疏
題為鹽政改官宜明職掌懇乞宣昭諭㫖以定大謀事
頃蒙皇上召對内閣府部等官臣從諸臣後奏稱國家
命脉繫乎淮揚誠為南北咽喉財賦都㑹賊寇所最睥
睨今鹽商五百萬資本蕩于亂兵失業星散非徒虧課
已也天下形勢於是乎且將坐失而不可收拾最足寒
心請特命才望大臣一員專鎮揚州撫商通貨行劉晏
之術兼令聯攝竈丁鹽徒漸成保障富强大業端在于
斯有此大臣則巡鹽御史一官遂可停撤既專責任無
所旁撓又得因其廨宇人役不煩增費誠為便計奏訖
䝉天顔霽悦稱善其明日傳命吏部如議選舉能者吏
部咨商于臣以淮海道僉事黄家瑞上奉聖㫖是黄家
瑞陞都察院右僉都御史督理淮揚等處鹽法軍餉事
務欽此臣聞家瑞之為人也潔清而敏決制下舉朝皆
賀然臣惟恐更制之始不明指歸或以此舉僅為鹽筴
一事已耳如僅以鹽而已御史執之有餘今之任事者
亦能也所貴乎大臣者欲以博通兼綜為務以鹽為端
而益以通貨貿遷如劉晏所為竈丁鹽徒皆可兵也當
餉未集以威德籠束之使不為盜賊及其用足即可收
而餉之屹成勁旅可以翼漕可以支寇又可得久任十
數年不移亦如劉晏然者并略倣文天祥建閫立鎮之
意是臣今日所以請皇上改官之意也否則何事取高
皇帝之舊制而紛更之乎為此具題仰乞聖裁審酌先
之以諭㫖繼之以勅書確切責成使知所守或云宜召家
瑞乘傳入對皇上面指授之臣等亦得與往復咨謀謀
定而後受事此言似有思理葢臣初意欲吏部選舉在
廷大臣衆議未決臣因力自請行在今日足國强兵之
計臣必不肯獨貽君父憂而輔臣景文等謂司農之任
較重未可輕移臣因舉家瑞以代然臣猶恐外吏不知
朝廷之指而任者不副議者之心耳統候聖明裁奪施
行崇禎十六年十一月二十八日具題奉㫖淮揚特設
重臣不止鹽法一節凡裕國足民應行事宜卿即日詳
議確奏咨商輔臣撰勅責成不必召對巡鹽御史著該
衙門停撤
　　釐飭漕欠積弊疏
題為欽奉上傳事臣于本月十九日恭承召對清問漕
欠過多作何釐飭臣時面奏大要言其弊有二一在于
兑次軍民通謀折乾一在于沿途旗甲私行盗賣欲絶
折乾之弊惟責巡漕御史于京口地方設法盤騐欲絶
盜賣之弊惟多設督漕官員就沿途處所多方禁緝除
此二者别無他謀昨閣臣陳演等傳臣至東閣恭述上
諭詢問釐飭之詳謹條五議以請衛官不肖旗甲無賴
則聚而食漕米立盡今責糧道選官必廉謹責有司僉
旗必殷實此一法也衛官不能制旗甲而反衣食于旗
甲所在相闗漕務衙門不能察衛官而反漁獵乎衛官
所衣食漁獵者皆取之漕米今責漕運總巡諸臣立法
力禁衛官使必無求于旗甲力禁衙門人役使必無求
于衛官少所費即少所侵此又一法也軍民皆利折色
入船原無足米今責各撫按嚴飭有司凡軍民交兑顆
粒盡須本色有私行折乾者與受皆罪此又一法也漕
艘至京口是為大滙今責巡漕御史于此設法抽掣盤
騐過此淮上漕撫又覆稽之如米不足治該弁重罪立
責買補仍察𨽻何州縣該有司並行叅治此又一法也
過此所憂惟在盗賣督糧道臣不得分身偏攝請令各
撫按每府愼選廉幹府佐一員各督本郡之糧以叅制
衛官而襄道臣之不逮米到京通察無虧欠即與超陞
府正無循題叙虚文欠者分别多寡差等禠降此又一
法也行此五者釐漕之道已盡伏候聖裁崇禎十六年
十二月初一日具題奉㫖條奏五議悉于漕事有禆着
速行各該衙門恪實遵行
　　請停開採疏
題為民情宜順開採宜停事本月初二日閣臣陳演等
傳臣至閣恭叙上傳二事一議開採一議事例欽此該
臣看得為開採之言者蓋以此天地自然之利行之可
必無弊者也然臣中夜思之竊猶以為未便雖曰鑄山
埒稱煮海原其利害實相徑庭其説有六海挹注而已
山湏鑿發勞費金銀之氣又未必可望而知一也民不
處海多山居者百家墳墓千家閭井或言其下有金銀
則鉏斸必及之矣二也即云北地山少民墳而山川秀
氣拱衛天都毁掘所加動傷地脉非如酌水于海無闗
形勢三也天下莫不歸利于鹽而歸害于礦自萬歴年
間礦使為禍海内寃痛沸騷至今故老言之色變驟聞
此議復興即必驚相告語訛言四起羣心動摇四也又
臣嘗纂脩神廟實錄據所㑹計出入子母大都得不償
失即當時使者别有進奉總由威脅地方逼使包承認
納富者蕩産貧者殞身盡是民脂豈為地寳五也有礦
卒殃民即必有礦賊殃礦向當神廟太平刼殺屢告况
在今日誰不生心此輩一聚不復可散漸成形候與流
寇通氣方當東防西禦豈可又聚羶招蠅六也有此六
者臣不敢議凡救敝世如理敗楹若為求蔽風雨之計
而轉開鳥䑕之穴則利未享而害先之臣惟恐詔令一
出示人以端有司欲以見功奸人因之生事天下皆山
也聞風而起言礦之徒日集輦下鼎鼎騷騷安知所底
以臣之見莫如確循明諭使該督撫自制財用聽其便
宜曰便宜則百事俱在苟無害吾民即斟酌行之非必
决意開採也至于事例内如准貢義生等議或不妨暫
行容臣㑹同禮工二部酌妥奏聞崇禎十六年十二月
初三日具題奉聖㫖覧卿奏自屬正論但念國用告詘
民生寡遂不忍再苦吾民如以地方自生之財供地方
軍需之用官不特遣金不解京五金隨地所宜緩急皆
可有濟其視搜括加𣲖孰為便益倘地方官奉行不善
借端生擾如鉏斸墳閭逼勒包納等弊責成督撫罪自
有歸發下坤輿格致全書着地方官相酌地形便宜採
取仍據實奏報不得坐廢實利徒括民脂湯若望即着
赴薊督軍前傳習採法併火器水利等項該部傳飭行
　　鈔法難于遽行事
題為鈔法推行有漸以順民之所欲事前月二十日恭
承召對面諭臣㑹同王鰲永蔣臣詳議鈔法推行事宜
臣愚謂鈔法祖制也自今日議之則為非常之原矣皇
上注懷軍國法祖宜民獨斷毅行誠為艱鉅慎始慮終
舉朝鰓鰓臣等亦戰戰也顧臣以為欲行難行之法先
須安定人心今外間洶藉不明聖意以為朝廷將廢金
興楮强民收受抑勒通行此誠勢所萬難要知功令原
不如此皇上行鈔先行自上不以責民如起解存畱錢
糧及罰贖税契闗税間架等項百姓所輸官者即須用
鈔鈔無兑耗民必便之若朝廷之所予民如軍糈商本
匠值役餼不遽行鈔也民間田屋米鹽一切交易行使
聽其自便不强勒必行鈔也即有折閲不便官自受之
于民何與焉此意斷宜于數月之前詔諭天下使百姓
曉然知此法之行實于民間有利無害以此大定其心
則訛言不興令行無禁至于法行以漸宜自近始在内
局造鈔且不須多明年先于畿輔一二縣愼擇廉敏甲
科往為之令如徴糧收受有法罰贖税契等項如法徴
收移其私囊以為國課使民讙然稱便若惟恐鈔之不
行者如此一年立擢科道而臣部亦愼選司官就彼給
散民以銀易鈔者平凖交易一如里市無所費擾而民
亦讙然稱便如此一年立擢吏部夫天下有司不能盡
廉敏部司之遣亦不能徧天下也惟立一二為之鵠的
使奸人不能撓法有司之不能行法者不敢咎法之不
善則法必行矣且在近則易察懸賞則知勵畿輔之所
慕天下慕之迨夫羣情知鈔之利競欲得鈔而鈔于是
乎與黄金等貴黄金于是乎與土同價故曰巽以行權
復久湮之制當易動之時驚風驟雷非所宜也區區之
見伏候聖裁崇禎十六年十二月初六日具題奉㫖覽
奏自屬至論但鈔法期于速行其間或有窒礙自宜詳
細講求豈得遲之數年即㑹同王鰲永確議奏來
　
　
　
　
　
　
　
　倪文貞奏疏巻十
欽定四庫全書
　倪文貞奏䟽巻十一
　　　　　　　　　　　　明　倪元璐　撰
　　屯鹽合一疏
題為請復屯鹽合一之制以佐餉務之窮事據保定巡
撫徐標疏稱明主貴五糓而賤金玉晁錯所以論貴粟
也往者中鹽之例天下商賈輸粟于邉計數給引計引行
鹽邉地荷耒雲屯倉箱如京如坻爾時遼東千里多晉
人商屯其間各為城堡耕者數千萬人皆兵商馬數千
萬匹堪戰不惟富而且强三韓固于磐石後此廷議小
利是見以粟多而賤改粟納銀設諸鹽運使轉漕餉軍
於今屯艱鹽艱漕亦艱矣近見計臣生節要議一疏内
有商人輸米淮倉繇海運可避江險一欵惟其近也臣
愚妄議若輸粟于津于通于京于邉于畿南則更近或
併海運河運亦可酌省者北地一時無粟開荒即可成
熟晉商最多亦最耐田家之苦若遵復舊制不論邉腹
凡用兵之處招引商鹽商開荒屯種計開屯若干准行
鹽引若干即作運司銀數當必樂從畿南高邑令招晉
人開荒繩繩襁負而至殊得其力臣竊有意乎此也信
能行之商人羣佃輸粟兵士隨宜待哺屯也鹽也漕也
合而一之未必不可佐國計也等因恭奉聖㫖抄出到
部該臣等看得鹽糧責商輸粟于邉所以實邉也九邉
重則輸粟于邉京師重則輸粟于京法貴因時惟圗其
急者而已臣前引司務蔣臣之議欲使諸商以米易鹽
積米于淮自淮起運避險省費官商並利法雖莫善于
此誠恐漕運鹽課一年有中斷之虞是以再請召對酌
行今保撫徐標援臣之議疏請商人輸粟于津于通于
京于畿南併海運河運亦可酌省北道無粟開荒即可
成熟是合屯鹽為一誠補救之急着盖臣條議十欵中
有京引一議欲輸粟于津别開京引二十萬以省截畱
使漕輓盡實京師撫臣之意正與臣議相符至于開荒
屯種自是良法若准按數行鹽惟慮開屯徒有虚名鹺
務反受匱詘莫若但令以米易鹽則諸司之在津者自
行屯種以備上納將無事督責而耰鋤遍野此一舉兩
利之道也候命下再行條請崇禎十七年正月十四日
具題奉㫖京引輸粟議屬可行仍令商徑納京倉為便
該部再加詳議具奏
　　防守措置要畧䟽
題為急申防河守城措餉制兵之宜以資天討事頃者
宼禍日深聖明赫怒至移調禁旅以征誅昨臣隨輔臣
入對中左門竊聆指授既極周詳而愚臣管窺尚有急
切要着者夫賊既在秦則遏賊當專力于晉晉有偹而
後無患是故今日之謀大畧貴于虚實並進虚者在督
輔建泰奉聖主威靈奮其敵愾之氣鼓倡忠義磨勵鈍
頑收拾人心鎭定民志而已實者在于防河守城制兵
措餉今河亘千數百里兵力所必不能及宜責沿河州
縣各自為防所慮望風奔逃人無固志臣請大宣德意
于沿河保德蒲解絳吉興縣榮河河津平陸芮城垣曲
鄉寧寧鄉等十四州邑蠲十七年田租之半又以其半
留該地方資其防禦一切征調供億勿相煩累即以守
令為將輔以本地紳衿而率其地之壯勇為兵賊至其
汛不得渡者即為上功重行叙賚仍分遣道臣以時督
察如此庶百姓以感恩而知効命地方以專力而易奏
功此一説也其一則扼勢建瓴防易為力宜令該撫審
度扼要平廣渡口可容賊騎數百以上者各築敵臺以
憑砲擊則可以五十人制數千賊之命惟疑磚石之功
資多時曠請令以土為之凡土築之法下宜堅厚上宜
浮虚堅厚則不震坼浮虚則不激掣可以承砲發逺立
于不敗即于其旁建設營舍總亦累土不費多資旬日
經營即可畢役此一説也其一則逺餉不給宜謀近取
除夫鼓勸募助以義舉者多給督輔空頭告身一聽便
宜激勸外臣更請以近日工部所條事例文册給與輔
臣凡在地方有心慕官爵而憚于赴京聽就其地輸資
行間督輔即為給劄具題徑得赴部謁選或以例格過
侈不妨稍作减裁所入資財悉充軍餉此又一説也其
一則兵貴乎精宜明用寡岳飛以五百背峞勝敵十萬
温造亦以五百甲士擒斬南凉叛卒數千安禄山反虜
也幾移唐祚其初亦只恃五百驍僮耳今日大患在于
備禦廣而兵力分不明棄取緩急之法又大將無親丁
死士節制不行臣請撥真定額餉三萬特給督輔使于
宣大兵三萬禁旅千五百之外别募敢死材徤五百人
以六十金養一士足為優厚督輔則與之同甘苦性命
此五百人者逺足制賊數萬近亦足自制其衆懾息歸
命不敢惜死此後増加凖此為例如宋人所稱兵様者
又一説也臣不知兵言其淺者伏候聖明裁擇乞速下
督輔審酌施行崇禎十七年正月二十一日具題奉聖
㫖這條奏虚實諸欵悉中機宜着督輔詳酌行該部知
道
　　請免軍籍䟽
題為再陳生財便圗懇速俞行以裨國計事昨臣從輔
臣等召對因請發臣覆奏内供改折及捐助給封二䟽
蒙諭回宫簡發復諭臣愚凡闗𦂳切許具題催謹將臣
部未發疏欵開列奏請臣因思理財之道有正有權要
惟順民情之欲惡直㨗利行為貴也是故臣為内供改
折之議者正也所以除民之困也若其為捐助給封之
議者權也而不戾於正葢本乎理而順乎情非有敎令
督責之也臣恐聖意未决故敢申請乃臣昨晤京西屯
撫方孔炤出其所條免軍籍為民籍一議大畧以凡軍
之家原有一支當軍他衛每十數年歸宗勒取軍裝大
户嘗𣲖二三百小户百兩不等今其軍之絶者屯田為
人所占其不絶者亦既長養子孫承户矣祖籍軍名似
可豁除合無凡係軍籍許納軍裝銀兩免其勾補改為
民籍只此一項可得千萬民所樂輸若慮後來勾補無
路衛所空虚今欽定屯書内開民占軍屯者免其問罪
通許炤民田起科不如按屯畆分數起補軍丁依然額
籍不減臣聞其言驚歎心折天下軍籍皆苦軍裝䆒竟
未嘗勾補徒費一畨騷索耳誠得納資脱籍化軍為民
天下人情必大感悦只一籍百金計之天下軍籍約百
七十餘萬除經賊亂殘區之半少亦可得千萬一歲撻
伐之事充然有餘此亦所謂順民之欲以便民為裕國
雖權實正者也臣與孔炤咨商生節之謀尚多其所言
田賦利弊甚詳而切臣於是服孔炤之才也夫有學問
者必有經濟然而空言無識者轉以急於事功譏之試
思堯舜湯武之為君臯傅伊旦之為臣何事不期見功
績用弗成帝堯能終宥乎孔子曰因民之所利而利之
又曰亦可即戎夫聖賢之道言之則必可行而無不立
奏其效所謂措之則正施之則行者也方今軍國需才
甚急如孔炤者惟皇上留意崇禎十七年正月二十六
日具題奉㫖軍籍原屬祖制豈可議更不准行
　　鈔法窒礙疏
題為遵㫖確議鈔法事該臣奉命㑹同王鰲永看得鈔
法利行道宜愼始而窒礙則有四端一當推行之先愚
民未明聖意訛興撓阻也今議早頒詔諭明告天下以
法行自上如正賦闗税罰贖税契間架等項悉俱收鈔
其在朝廷所發軍餉商本役餼匠值等項及民間交易
行使悉聽願便更不抑勒急遽强行如是則民初不怖
既而樂之而後鈔可大行也一議設鈔商領散而始事
必懷觀望先須官自為之官則慮有胥役為奸留難勒
索民以多費為苦即咎立法不良今議遴選能吏試于
近畿授之科條以立榜様必如民間交易簡易公平使
民翕然稱便因而推之天下則如流水也一有司徴收
未必凛遵功令有名為徴鈔其實徴銀或鈔十三銀居
其七鈔之去路無多民必不以鈔為有用今議責成撫
按嚴飭有司遵行凡贖税一兩而上寧减數示寛不許
攙用銀鍰違者贓論仍以鈔行多寡殿最考成則有司
知勵也一民間買鈔以輸糧税貧者既不能頓遽收買
富而黠者或多攘積徴貴居竒乘急罔利則小民大困
今議設法禁杜仍計地方應領鈔貫依數倍之如應十
萬者倍給二十萬寧贏留餘母縮踴貴則亦無弊也以
四議舉其梗凡此外補苴變通在乎任者總之法行有
漸今日以安輯人心為本臣惟常懷魚驚鳥散之憂以
襄皇上惇大寛裕之治必求有功寧徐無驟伏候聖裁
崇禎十七年正月二十三日具題奉㫖這鈔法四議尚
未詳速着再確酌來説
　　請撤桑穰中官䟽
為請撤桑穰内遣專責有司以安人心事陛下鋭行鈔
法專遣内臣孫元德前往浙江蘇松山東等處收買桑
穰頭運已報起解專官速成在臣部可藉手辭責矣乃
頃自浙江來者偹述民間驚聞中使之至凡紙戸傘舖
悉皆竄逃其浙西有桑之家閧傳朝廷將以入春不俟
蠶熟勒剗桑皮衣食之源於此將絶洶洶藉藉十室九
驚凡此皆民間訛言過計使者未然之事也然臣慮其
流弊將必至此何者凡民間自取桑穰皆因剪落遺條
俟四月蠶事告成之後以其暇日收棄地之利于桑無
害今以欽限廹急朝使威嚴所司望風奸徒生事勢必
就桑取皮先蠶毁葉皮盡根枯則終身之資絶葉棄蠶
死則一歲之事荒浙江連歲竒荒杭嘉湖産桑之鄉幾
無遺孑近以江楚震隣人心風鶴逆賊張獻忠至偽為
中貴及兵部差官騙招金華海鹽丁壯數千以去此何
等時復堪擾動蘓松東省又不必言臣昧死請勅鈔局
先將解到桑穰造用其餘惟嚴責撫按專屬有司必俟
蠶成之後收買報命所遣内員立行停撤或欲臣部題
委司官而臣謂部臣與内臣何異乎一稱詔使啣憲急
功自芸其田寧顧民事不若有司猶通蔀隠臣前請罷
餉部餉科即此意也今臣杞憂急以入告伏望即日俞
行安定人心早速為貴耳崇禎十七年正月二十七日
具題奉㫖桑穰責成有司展期收買即撤回内使如議
行
　　閣部最要事宜疏
題為㳟承召對補牘彚奏事臣于正月三十日及二月
初二日連䝉召對確陳軍國大計其間有臣先已奏明
者有臨時靣奏者愚劣之誠皆䝉皇上嘉許而丹陛倉
猝恐口語未能悉達又仰見皇上委曲疇咨日旰未御
尚膳悚仄而退謹將閣部最要事宜摘列條奏如左伏
候聖鍳施行
　計開
　一各處錢糧逋欠數目臣察十六年分正賦兵餉除
　蠲免銀四百二十九萬一千三百兩零又撥勦餉銀
　二百三十九萬二千四百兩零又題留瑞藩兵餉并
　撥買米豆銅改徴兑銷等銀九十四萬二千四百零
　只完解部銀一百一十七萬四千八百兩零共未完
　銀七百八十七萬五千二百兩零闗税鹽課倉助共
　完過六十八萬九千四百兩零未完二百六十五萬
　四千四百兩零其中地無兵荒歲稱稍有者臣已于
　去冬摘参南直江南福建山西江西山東長蘆等處
　撫按已下等官矣仍行文十日一催責成司官趙龍
　等及各闗倉附近等差分頭督催不敢泄玩各州縣
　完欠細數另造清冊偹察
　一臣于去臘靣奏風聞山東一路不肖有司有借題
　私徴蠲粮者現在行司官訪覈主名先請飭令各該
　撫按據實指参即以悖㫖殃民逮問正法奉㫖錢糧
　已經蠲免何得溷徴着該撫按嚴察参奏有已徴在
　官者姑責令起解作下年應徴見餉等諭今據利津
　川人有向兵餉右司陳扆誦言其本縣䝉蠲復徴者
　及問之同官王鰲永云無縣不然不特利津也又聞
　畿輔亦有然者不特山東也懇垂嚴諭責該撫按察
　参正法以一警百用甦孑黎
　一臣部之應付京邉者惟恃外解今餉銀解到八萬
　餘兩而京邉之索餉者不啻數百萬臣前題明餉到
　先發者京軍選徤米折一萬七千兩練捕米折四千
　三百兩此無容再遲而邉鎮最急者如寧逺山海約
　給三萬宻雲薊州昌平永平易州通州等鎮量給四
　萬官舍月餉又湏一萬五千兩當此京邉嗷嗷餉之
　未至也猶引領而待餉之既至則内外交廹倘不發
　則事不可知臣罪無辭身無足惜而事之决裂不可
　挽也臣察浙銀久報到河間臣已差促沿途地方官
　撥兵䕶解使京邉不致觖望俟解到奏明
　一前據廣東委官楊䇿勲解到餉銀十四萬兩稟稱
　尚有兩批在後因俱避亂取塗曲折所以稽延又稱
　四川銄銀四十萬盡被左兵刼掠則知後至之困亦
　不盡由地方官疎懈也除現差司官趙龍朱子昇沿途
　催儹星速前行今分遣中書舍人姜承宗馮斐數員
　于沿邉地方撥截應解額銀一催一解亦為兩便業
　經疏列奏請
　一津糧截撥三城扣除之數臣察天津撥遼鎮米豆
　十六年預計米四十四萬七千五百三十石零豆二
　十八萬八千石自三城報陷臣屢移察該撫尚未報
　到而臣按籍預計兵馬實數本年撥給應較十六年
　减去米一十九萬三千三百石豆二十一萬三百六
　十石
　一責成各督撫自謀生財之䇿臣先經請㫖叠移惟
　宣撫朱之馮漕督史可法知㑹臣部一咨内條三事
　一開事例以助城守一通鹽引之窮一給屯糧餘俱
　褎如充耳容臣三催又再不應請㫖議罰
　一巡按御史催餉完欠賞罰之格業同閣臣擬議諭
　奏請訖崇禎十七年二月初三日具題
　　啟沃奏謝疏
奏為啟沃無當包荒特宏敬謝天恩並颺聖學事該臣
于本月十二日經筵進講大學樂只君子一節書敷陳
既畢㳟䝉天語諭臣書講得好但今邉餉匱絀壓欠最
多生財有大道生之者衆此語作何理㑹君德成就責
經筵不宜套漫臣時不勝悚仄伏念臣學本迂庸識尤
寡昧惟以蠲賑施仁乃安民遏寇之本勦練加餉乃民
窮盜起之原因而追咎倡言加𣲖諸臣釀成禍端實為
罪首故引聚歛小人為戒欲以好惡因物之義朂勉聖
德而選詞不粹立義多膚又臣身在講筵乃忘官司計
事計既兼講為職講宜主計為言誠當包絡經權連貫
標本營綜世務叅酌時宜何得專守足餉在于清兵一
説為司計之成謀而不䇿現在之匱缺然時竊瞻瞳采
側聆玉音惟見藹温非有誚讓此為匪怒伊敎誼兼君
師臣受誡而出未敢引罪自陳乃昨十三日晡閣臣陳
演等傳臣至閣㳟述今旦上御煖閣召閣臣特諭云從
來講筵惟有問難未嘗詰責昨日偶爾詰飭朕之過也
先生每宜救正朕仍傳諭講臣以後照常盡誠啟沃毋
得因此輒有避忌欽此閣臣又備述聖懷撝抑誠切諄
惓臣就閣庭應聲淚下於都哉天地之大聖人之宏也
臣自服官以後凡國家之事苟有所知無不欲竭其愚
戅然亦豈敢摭拾陳言依傍時事捕風捉影空談紙上
博直言敢諌之名而置君父之憂于度外乎生節之謀
本不能尅期奏效苐臣自去年五月筦計業于闗寧薊
永四鎮首清本折三十萬又遣司餉郎中孫襄于宣府
鎮清餉六十萬又咨查寧撫黎玉田清餉七十餘萬又
先後准樞臣馮元颷張縉彦咨報缺兵之餉三百餘萬
硜硜之誠以為兵清而餉無浮冐餉無浮冐而國用足
國用足而加賦可以漸减賦漸减而民力少休於以殄
宼勦賊莫切於此惟是從前匱缺已甚聖明宵旰臣孤
存報國之心而不能紓國之急臣實有罪而天言垂教
引為已辜則臣更何地自容也仰祈皇上解臣計職使
臣守講讀之司專文墨之事必當益勵學問誓竭愚誠
芹曝亦忠露雷皆敎海枯石爛報德何窮狗馬區區死
而後已臣不勝感激悚惶之至崇禎十七年二月十四
日具奏奉㫖覽卿奏謝知道了著益攄藎効忠實禆治
理其生節清釐事宜原屬司計職掌亦要殫力籌畫無
致匱缺以副特恩
　　奉議輸捐疏
題為欽奉聖諭事該本部題前事等因奉聖㫖這借助
贖罪分别叙釋等事俱依議仍著多方勸輸以濟邉急
不得聽其推諉内員武職俱一體照欵行如有殷富士
民好義借助作何旌勸也著詳議來説分省原自妥便
但係被宼地方無妨别舉諭㫖嚴禁抄傳知道了欽此
臣思借助之令及於官紳在聖衷猶以為非其得已況
士民乎夫官紳義無所逃相與鼔勸之猶存禮體士民
何知而臨以詔令名為鼓勸實則逼脅蹂蹴之耳必有
挾讎取賄百害俱生今天下貧無力者多半作賊從賊
其為皇上出資守城同心讎宼者惟恃富人此即國家
外府金湯留之有用㫖内如有二字原非坐名責輸而
臣恐逺近風聞即遂騷愕以此秘愼不敢告人若夫有
財輸財不呼自至者臣謂此亦不須預條旌格何者士
民急公率有二冀卑者冀得官高者冀得名耳冀得官
者事例盡收之矣事例已有成則賈人之心錙銖必較
豈肯舍少就多其冀得名者如臣昨所題叙徽民程大
功父子捐至三萬准以崇禎十年題定則例凡捐二千
五百即授中書三萬兩合與十二中書今臣減其半而
猶以為殊異者為其無求得報以義得官芳于以貲得
官耳凡有識之徒見及此者皆非應募求賞而來故臣
以為不須設格程大功父子即格也伏乞鑒裁免行詳
議臣不勝悚息謹題請㫖崇禎十七年二月十七日具
題
　　飢軍索餉疏
題為遵㫖回話事該順天巡按柳寅東題為飢軍索餉
斫傷撫臣地方大變已經剿撫星馳上聞事崇禎十七
年二月十八日酉時奉聖㫖譁兵戕撫殊可詫異為首
的密拏正法脅從的安戢還伍俱著該督撫道加意料
理其致譁情由仍著巡按御史即行密察奏餉銀多方
措發户部堂司官回話該撫被傷情形兵部馬上差人
飛探具奏欽此臣聞報駭憤受命恐惶譁軍至戕撫臣
實為異變據以缺餉為詞而明㫖特令察奏致譁根由
仰徴淵鑒舉朝所疑以為凡飢譁者計必出于擁持挾
索未有自讎其主帥至于戕殺如此之毒者也該撫呼
餉非司餉者有餉司在何不同禍既由救飢即應搶掠
何為撫衙獨沸市肆晏然又飢則俱飢沙中同志彼捕
反者是何飽兵以此言之明由驕兵畏調而憚光弼之
嚴耳但一訪求即知其實然而時當匱絀餉實不敷自
該撫七月受事以至于今凡發過月餉銀共二十萬八
千兩近以外解不至應不以時㑹有至者又以根本急
計偶作那移邉人不知易生怏怏臣謹一靣凑措現餉
不拘多寡随所有應之一靣𣲖撥順天府屬涿州等處
額税共五萬兩乞遣行人司行人謝于宣前往守催押
解足以小安軍心杜其偶語矣臣以駑庸竭蹷生節伏
候聖裁
　　請停催餉疏
題為臣鄉驚魂未定内遣成命宜回懇乞聖明俯從輿
論事前奉聖㫖軍餉亟需解運中斷蠲緩疊頒民生未
甦今特差乾清宫管事王坤科臣韓如愈馬嘉植辜朝
薦著各照題定地方訪察已蠲免過錢糧小民曾否實
沾恩惠地方有司有無預𣲖私征害民須大張榜示嚴
行體訪如確有見聞指叅重處即催京邊正項併改折
贓罰已征未解錢糧及周延儒呉昌時贓銀照勅諭内
數目勒催星解又朱大典已有㫖著撫按提問姑令納
銀四十萬用濟軍需准减其罪一併㑹同撫按勒限督
解王坤韓如愈等著作速起行勅書闗防即行撰鑄本
章准從㑹極門封進户部仍將應察應催錢糧數目造
冊付王坤韓如愈等該衙門知道欽此臣等㳟誦制詞
具徴德意本以民生日蹙守令無良違詔屯膏察一警
百是則此舉誠為惠民而設原非專在催徴即以催徴
言之當兹時艱四譟外解不前臣等同處一舟不寒俱
慄況臣璐司計尤切楊號又凡皇上勅遣内臣每嚴約
束知必周思利害切誡多端使者定能遵體德意載其
清靜然而臣等相與籌維期期以為未可者誠以臣鄉
金華之亂雖賊渠授首而黨蘖未清朱大典適居金華
其地人本梟悍重以駭蕩之餘忽聞詔使天來一驚百
動又四十萬金何容易辦勢必遷延時日牽引親朋洶
洶不休良奸並起即其他郡邑積荒新警是處驚危科
内諸員一時總至有司承奉督責寧復聊生亂人乘之
恐遂無浙是則臣等之所大懼也且非特臣鄉也江右
方殘閩粤俱震而江南尤囂陵喜事訛閧易興誠恐事
端相因遂起天下只此數塊土䕶之宜若嬰兒勿使有
驚驚則必瘚且科遣三人並饒風力度能盡職仰副殷
憂懇乞聖明深思俯從反汗所闗安危大計誠非渺輕
至朱大典物論雖騰而罰額太侈尤希恩減過半免累
地方臣等不勝惶悚激切之至崇禎十七年二月二十
三日具題奉㫖專委科臣已有㫖了朱大典貪婪異常
豈得代為請減併一切應解錢糧如催不及額致誤軍
需該科必罪不貸
　
　倪文貞奏疏巻十一
欽定四庫全書
　倪文貞奏疏巻十二
　　　　　　　　　　　　明　倪元璐　撰
　　殄宼大謀疏
經筵日講官户部尚書兼翰林院學士臣倪元璐謹奏
為敬陳天下大勢以成殄宼大謀事臣觀今日賊勢披
猖急需勦禦之䇿夫勦禦實際只在兵與將耳此二者
惟在任事之臣力為整頓無煩廟謨至於通漕輓措兵
餉臣日夜籌畫有所見即以條答惟最関目前大計者
則有三䇿徑具奏聞一首惠京師心膂畿輔以定本謀
夫賊之猖獗至此者非賊之能也皆由人心渙離為賊
作勢耳今日急着勝氣惟在固結人心詩曰惠此京師
以綏四國請特降温文延問京輔疾苦並令諸司急察
民間累苦有如臣前奏車户等弊害者立議更釐罪繫
情可矜原及罰贖徒以下者悉行釋宥夫王道皥皥而
在今日似近于讙虞者所以救亂也都城察詰奸宄防
戢火患事事宜嚴然要在行之不擾其在内畿郡縣無
問大小堅瑕宜預令本地在京諸臣確舉其鄉宦紳衿
士德望羣推者一二人特各賜勅書使之聫結黨閭鼓
勵忠義宼至嬰城并力固守事平之後察明有功破格
旌叙并賜復民租一年以此握固勝于調援此一䇿也
一特重留都肘腋鳳淮以通中脉祖宗兩都並列今日
始知深心蓋以遷鼎燕都鞭長難及遥尊弓劍以繫人
情今宜移變蕭疎還其赫濯凡一切官設軍容政敎法
禁必與輦轂並重中堅屹然而外引鳳淮為兩翼臣觀
鳳督一師于今獨壯惟淮揚兵少又文武二督並棲一
枝此甚非計葢以漕勲之制今昔天淵昔之勲臣一總
兵也事撫甚恭今之總兵非特勲臣也駕撫而上路振
飛朱國弼兩臣者才氣悉敵而責任不分恐有牽撓漸
成嫌碍臣請離居歸好分任責成淮撫仍如舊制撫寧
侯則使專鎮徐州自淮以南至于江責之淮撫自淮以
北至于濟屬之撫寧各務増兵踰萬練成勁師無事則
俾之分治封疆有警則責其互相羽翼通漕䕶運即在
其中此又一䇿也其一聚粤閩江浙為一氣肩背呉㑹
以壯南維今西北不競宜用東南而粤閩江浙勢分情
渙無復唇齒輔車之勢夫春秋同盟倚强與國就四省
而論閩為中權以其大嶺在前負海為固水師方盛甲
于諸州請改閩撫為督通轄四省一處聞警通盤調度
輕則就近大則連衡就近者用粤援閩用閩援江用江
援浙連衡者合三省之力併救一方不俟奏聞應時即
發四藩鷄連而吳㑹得以虎視昔宋臣文天祥請分境
内為四鎮而建閫于長沙隆興鄱陽揚州使得首尾䇿
應當時以迂濶置之我國家全盛之勢逈異弱宋今臣
此議既可以壯西北之聲援又可以鼔東南之義氣從
此遏滅闖献不敢南窺此又一䇿也臣之所急者有此
三䇿此外兵食之謀向操五説其一并兵其一海運其
一免軍籍為民籍其一贖罪推于大辟疑赦其一給封
極于三代罷閒内軍籍贖封臣所習言而皇上未之許
然臣以為終不可易也如彼飛䖝伏惟裁擇崇禎十七
年二月二十四日具題
　　議恤車户疏
奏為議更車户運米積困以奠輦轂事車户一害久厪
聖懷通國舉朝為之吁歎去夏臣纔受計即欲陳奏而
倉臣白貽清以為運事方興不及改作僅立為半救之
䇿曰併倉曰橋支纔一併倉即省車户脚價二萬金一
時小懽然不大解更絃湯火猶在臣自去年九月至今
二月日進諸司劉顯績等車户湛得盛等反覆商論既
有成謀臣豈敢以離局之身謝其事乎臣觀車户大累
在于僉報僉報之權屬之郡縣里甲憑挾漁獵貧罹富
脱擾索百家而報一户僉充一役乃朋十名至于積役
科勒夫脚侵偷靡不破家甚至殞命京民慘痛莫甚于
斯初臣議欲移運于官今思官仍倚力車户耳不如徑
直為功請擇車户之久慣有身家者定為永役歴世不
遷有若人之經紀舖商然者其後聽得子孫相承亦許
募擇頂補如此則可不煩僉報畿民繇此其卧于于然
矣然而運價不敷誰肯領任細察車户例所取資流商
晉商票錢房號四項帮貼約一萬五千兩此外本部額
給每石脚銀二分五厘統計每石四分今臣議增給每
石五分每百萬石增銀一萬兩炤米入增减多亦不過
二萬兩從户部措給朝廷歲捐此二萬兩遂出邦畿于
水火使民謌舞以成金湯是捐二萬兩而有千億之用
也自臣受部務以後奏陳皇上給賑粥米藥槥銀兩不
下數萬于車户寧有靳乎惠此京師以綏四國懇祈聖
仁英斷立勅新計臣傳習原議左司主事劉顯績雲南
司郎中羅其綸督理大通橋主事賀久邵即日覆酌施
行不勝願望崇禎十七年二月日具
　　守禦遏援疏
奏為急聞賊至敬陳守禦遏援之䇿事臣於本月朔日
謝筦部務專供講職毣毣之誠未能解主憂而舒國恤
中夜傍惶實深負疚忽聞賊撥已及舉朝驚駭伏想聖
明彌加赫怒臣繞牀竟夜眦髪俱裂竊謂天下之事必
揆之理數二者以理言之皇上惕厲憂勤絶私寡慾豈
一小醜坐聽憑陵即賊智量不過近日之劉六兄弟鄧
茂七葉宗留已耳初極兇殘近施詐譎以狗軰狐羣欲
傳檄以定天下讀盡二十一史未之有也若以其數言
之賊以今甲申凌犯此為自刑魏崔浩以庚午自刑料
宋必敗此其明徴而歲星以四月照真定恢復自兹而
始數以佐理未有爽者故臣謂賊今日犯都城必失利
去不久當得滅亡臣今徧告諸臣往日不宜如燕雀之
處堂而此時正當如在山之虎豹臣愚誓以慷慨從容
之二死守之暇整然臣之所以報國者在竭其才智以
濟國家之事而已今日人情實為危急在我應之不容
纎錯譬如奕者輸局既急則愈宜審思投一閒子即失
先下一差着必無救也若臣所持惟有四説今内則言
守禦也夫𣲖城汛謹非常簡軍實申號令數者守之事
而非所以為守其要在乎選擇將吏鼓勵軍氣安輯人
心而已守將不拘文武几在廷之明敏果幹者皆將也
宜勅府部各衙門推擇奏聞仍察曾經城守著績者不
問紳士擢委一同調度事習則能贍志定則氣出耳京
軍所闕月餉即與補給部庫不足借支内帑軍無反顧
乃有奮心如賊果逼城須重懸賞格又饗犒時頒壺飱
不絶要在鼔舞無倦人思致死然後退可以守進可以
戰今京營十萬之衆用之登陴不為寡闕如其未足取
諸衛卒不必𣲖役民丁動騷閭左通倉米粟速運入都
牛車未足就令京軍負戴用元人董摶霄傳運之法數
日可畢軍腹既果盜糧不齎而京庾翼翼于是又可以
平價糶濟民間事平買補良非所難今人心驚渙首宜
固結且益下原非損上僅一轉移間而坐奠金湯其一
切轉輸則呼召閒民給以常直使累萬飢寒咸得衣食
于官亦足内消隱患在外則言遏援宜速檄邉將吳三
桂將闗寧之衆兼程入援三桂既至則唐通有所特角
而自奮二鎮互相聲援并薊津之兵亦奮矣臣聞寧兵
不耐鞿靮而吳三桂已晉封五等即非總督監視所得
旁撓行間或扼或戰悉聽相機責人竒功宜脱苛令也
稍緩則言恢復東急真定西急宣雲賊每得城即席捲
輜重以去雖設偽官留兵不多惟使本地軍民䕶守圖
此非難合以畿輔責唐通宣雲責吳三桂力圖恢剿仍
察首倡開迎叛縛主帥者立置之法使人畏官而不畏
賊然後天下事可圖也若夫要著大謀期于逺收平蕩
近捄傾危俱不可望之西北必在東南盖西北多勇力
東南尚氣義頃用邉兵之勇力而兵多從賊何如用戰
士之氣義以滅賊故臣嘗奏請留都政令宜與京師並
重近復密奏東宫宜撫軍南出以鼔東南之氣繫近道
之心乃聖明守經以為不可今賊已逼京人心動摇益
湏早决大計號召勤王事機一失後即難追宋康王不
出磁人無所歸心不拜元帥宗澤張俊梁揚祖楊沂中
之兵不㑹使澤次第進壘之説不沮于汪伯彦則汴圍
立解何至顛仆伏祈皇上參覽前事早奮乾斷命皇太
子統師而南選京營將校併精卒萬人擇廷臣有才望
者輔之出于河間德州之間事急則帥天下兵入援賊
退則前駐留都控引淮徐遏賊轉掠山東窺截漕路誠
令兩京奠安命脉流通然後徐用東南以收平蕩又何
難焉是四説者竒正並存少縱則逝惟皇上以暇豫之
思决勇敏之䇿宗社蒼生實為厚幸至諸臣今日各以
君父之憂為急凡所以固國勢而殄宼虐者務迅疾而
弗遲疑一切迂愚之論俱當庋置高閣若復以文相遜
以迹相䝉宋臣有言是猶拯溺救焚而為安歩徐行之
計也臣謹昧死上言伏冀聖鑒施行崇禎十七年三月
初三日具奏
　
　
　
　
　倪文貞奏疏巻十二
欽定四庫全書
　倪文貞講編巻一
　　　　　　　　　　　　明　倪元璐　撰
經筵
臯陶曰都在知人在安民禹曰吁咸若時惟帝其難之
知人則哲能官人安民則惠黎民懐之能哲而惠何憂
乎驩兠何遷乎有苖何畏乎巧言令色孔壬
　此一節是言帝王為治的綱領都是歎美詞時字解
　做是字帝指帝堯驩兠是堯時四凶之一遷是竄徙
　有苖是為亂之國巧言令色孔壬是外面好其言善
　其色内裏却大包藏着姦惡的人臯陶歎美説道人
　君治道多端其大者只有兩件一在知人一在安民
　盖人之才品不同心術各别若知之不明如何得舉
　措民服所以要知人萬邦黎庶皆仰頼大君為主若
　安之無道如何得本固邦寧所以要安民禹聞臯陶
　之説因嗟歎而言如汝所言這兩件都兼舉而無歉
　不但尋常的人便是帝堯之聖猶且難之葢知不是
　淺淺的知直把這個人的肺肝伎倆分毫俱鍳别不
　差何等明哲以是而用人則大小得宜舉天下極不
　齊的人品偏是他安頓妥當這呌做能官人安不是
　小小的安直把民間所苦水旱盜賊等事一一替他
　消弭無害何等恩惠由是萬邦黎庶心生愛戴若人
　人有個聖明天子在其胸中這呌做黎民懷之既哲
　且惠智仁兼盡此時衆賢集於朝百姓和於野人心
　丕變邦本輯寧雖有黨惡如驩兠者亦皆改行從善
　矣何足憂乎有昏迷如有苖者亦皆感化歸服矣何
　必遷乎有好言善色大包藏姦惡的人亦皆變狡詐
　而為誠實矣又何足畏乎葢本計不失則萬化俱臻
　帝王所謂得一以為天下貞者道固如此以臣觀之
　二者之間尤是知人一件最為綱領今皇上愓厲憂
　勤切切然以剔蠧懲貪籌兵詰餉為憂這都為安民
　之計但安民的事業件件是要好臣子做的若不得
　其人而用之雖念念憂民何益於治若用人而知之
　不眞或誤收匪類或用違其長雖日日用人何益於
　民所以臣言知人是第一綱領然在皇上的知人第
　一要知輔臣而輔臣第一要知六部大臣以皇上之
　至聰極明加之精心體察倚仗得一個天下為已任
　的輔臣則天下何功不奏輔臣能以皇上之心為心
　公虚詢訪眞知灼見替皇上用得一個抑邪扶正鑑
　空衡平不愛錢不狥情靣的吏部得一個運籌决勝
　能任將的兵部潔已奉公能生節的户部其諸各部
　盡得其人則天下又何事不舉此又是知人的綱領
　至於知人之法不外聽言觀行周官六計弊吏胥統
　於廉能廉則事事從國家起見才猷幹畧都從此出
　皇上平臺召對文華商確無日不接見羣臣問對之
　間即是觀人之術孰至誠而不欺孰明决而多智孰
　果敢而能任孰持重而有謀察之既久舉大小諸臣
　的邪正能否無一不瞭然胸中然後隨材授任課其
　殿最懲其貪墨則庶績以熙天下之民舉安矣
益曰吁戒哉儆戒無虞罔失法度罔游于逸罔淫于樂
任賢勿貳去邪勿疑疑謀勿成百志惟煕罔違道以干
百姓之譽罔咈百姓以從已之欲無怠無荒四夷來王
　此一節書是虞廷憂盛危明之言乃千古帝王惕勵
　保邦戰勝廟堂之本務當時伯益聞禹陳克艱惠廸
　之謨因推廣其意以告帝舜嗟歎説道君道至大天
　命無常帝其戒之哉如今四方雖是太平無可憂虞
　然而治亂相為倚伏不可不時時儆戒其所當儆戒
　者則有八事大凡高明之主不患廢弛而患更張更
　張之弊總歸廢弛此惟謹守成憲庶無差愆故曰罔
　失法度高明之主义不患荒淫而患滿假滿假不已
　漸至荒淫此惟時澟怒渝庶無怠惰故曰罔游于逸
　罔淫于樂從來邪正勢不相容既知此為賢人便須
　一心信任倘以小人間之必至于掣肘䘮氣敗其成
　功故曰任賢勿貳從來小人根株難㧞既知此為憸
　邪便湏决于屏斥倘或隱忍遲疑必至於養成禍亂
　不可收拾故曰去邪勿疑凡所謀為須要心裏確信
　得過方可施行若本無定見作意為之即是疑謀豈
　可措諸政事故曰疑謀勿成凡百志慮須要正大光
　明若稍叅機智術數即是曖昧失君臨之體故曰百
　志惟熙大君舉動但遵道而行自然百姓悦服若違
　背正理市恩見德以此求譽反得謗怨故曰罔違道
　以干百姓之譽明主有何私欲或原從治道起見而
　持之稍失其中與天下人的公心相拂即與私欲無
　異䆒之民心不和我願亦不得遂故曰罔咈百姓以
　從已之欲兄此八者若能時時儆戒無怠于心無荒
　于事則治道益隆太平可保不特中國服從就是寄
　象諟譯皆向化來朝矣伯益之言如此以臣觀之伯
　益此説分明是一篇保邦制勝的韜畧然却不曾一
　言説及如何講武如何詰戎全在提挈廟堂上的精
　神故其立言極有次第先在克己省躬次之進賢去
　邪又次之審謀愼慮終之以收拾民心而控制四方
　之術已盡于是矣我皇上清心寡慾視民如傷又復
　宵旰孜孜效法帝舜的治天下然而今者秦豫盜賊
　揭竿披猖財盡民窮兵驕將懦多艱如此豈是無虞
　處今之勢直當震懼脩省易轍更弦非徒儆戒咨嗟
　可得了事但震懼之過或致張皇未免務為一切苟
　且權宜之計葢臣聞制治救亂之道有根本有枝葉
　何謂根本振挈紀綱激勵志氣辨别賢奸宣布德澤
　昭明公道此是根本何謂枝葉缺兵求兵缺餉求餉
　以兵治兵以餉治餉此是枝葉枝葉雖不可廢却須
　本根强固則枝葉自榮伏願皇上事事以堯舜為師
　誠如書言所稱遵守成法簡飭身心好生為德主善
　為師不以君予之無速效而参用小人不以邪人之
　有小能而流毒善類不以小恩小善而傷國家之大
　體不以私喜私怒而逆天下之公心如此則廟堂精
　神提挈於上施之刑政自有條理而义守之以恒持
　之以愼何憂不治平乎
徽柔懿㳟懐保小民惠鮮鰥寡自朝至於日中昃不遑
暇食用咸和萬民
　無逸一書乃周公戒成王法祖恤民以為祈天永命
　之本此一節則獨言文王親民之德與其憂民之心
　勤民之政葢曰人君惟自尊故志亢而不肯俯恤民
　艱惟自聖故氣浮而不能深察民隱文王以剛徤之
　德而出之寛慈眞見匹夫匹婦皆能勝予温温可即
　柔到箇盡美之處是為徽柔以高明之資而處之謙
　抑眞見天視自我民視天聽自我民聽翼翼以將㳟
　到箇盡美之處是為懿㳟其胸懷所存惟以保䕶小
　民為務又念小民中之無告者莫如鰥寡矜恤之至
　加惠必先於周到之中又不失緩急之序由是施之
　政事不敢怠荒自朝至於日中以及日昃勤勤汲汲
　食亦不遑一心惟求萬民樂業無一夫不得其所煕
　皡太和在成周宇宙間斯已耳文王之憂勤如此眞
　萬世人君之極則也臣按漢儒賈誼有言政無不以
　民為本以民為命以民為功以民為力由此而觀國
　家凡百舉動無不根極于民民心不和即無一事可
　望成就文王自朝至於日昃其間豈無庶務旁營而
　獨言和民者其宵旦所圗悉闗本計雖千功萬業到
　底只是民受其休也恭惟皇上好生洽民勵精宵旰
　如傷若保未或過之而適當多事民窮盜起推其禍
　亂之源總起于加𣲖議者謂今銷兵無期轉餉不繼
　繇役豈能驟息賦税豈能驟蠲然臣以為國家之政
　事大要曰内治外寜而已内治必責之有司有司之
　賢者無事自能撫綏有事自能守禦上有德意必能
　宣布上有苛令必能調停保甲農桑自然興舉而風
　勵有司之道在明賞罰今貪吏未盡懲治誠使内責
　銓衡外責撫按嚴甄别懲勸之法而絶包苴竿牘之
　私以墨敗官者立與糾劾果有循卓異等者加以殊
　擢如此則民受吏之福不受吏之患矣外寧者守邊
　宜合數路連為首尾而勿聽其畫界自全禦宼宜責
　巡撫各保一方而勿咎其隣國為壑葢互相援則聲
　以有所倚而壯故守易為功各自守則賊以無所歸
　而窮故勦易為力因之廣屯鑄勤募練既可寛省調
　運又以安集流亡至于馭將之法尤貴明其賞罰責
　其致力于戰而不敢縱暴于民如此則民被兵之利
　不被兵之害矣此目前切要之政也惟在皇上振紀
　綱修敎化信詔令一事權求大奸而赦小過惠京師
　以綏四方更願大小諸臣洗心盡力分則各共其職
　如吏部必擇安民之吏兵户無為厲民之謀合則相
　與有成如兵部必為户部酌量贏絀勿輕調發以累
　輸將户部必為吏部愛惜人才勿急考成而沒治行
　由是庶績其凝太平之業可以坐致矣
　
　
　倪文貞講編巻一
欽定四庫全書
　倪文貞講編巻二
　　　　　　　　　　　　明　倪元璐　撰
日講
王如施仁政於民省刑罰薄税歛深耕易耨壯者以暇
日脩其孝悌忠信入以事其父兄出以事其長上可使
制梃以撻秦楚之堅甲利兵矣
　此一節正言百里可王之理見我能操其必勝也刑
　是五刑罰是五罰税歛者以上取下之統名田賦而
　外若工商虞衡之入皆曰税又周禮天官太宰以九
　賦歛財賄是也孟子説道臣言百里而可王者何也
　王今者若施行仁政以及於民於刑罰則省之而用
　法以寛於税歛則薄之而取民有制使民得以安力
　農業春而深耕夏而易耨而民之壯者又以閒暇之
　時講明孝悌忠信之義入以此事其家之父兄出以
　此事其國之長上則是衣食既足禮讓又興百姓都
　有親上死長之心一遇有事必能出力報効雖以秦
　楚之堅甲利兵可使斬木為梃以撻之而取勝於萬
　全矣臣思人君圗治莫大乎重民之軀命惜民之脂
　膏我國家車書一統宜乎兵革永息矣然而今者各
　省盜賊所在披猖臣愚反覆思維盜賊本吾赤子也
　所以致亂者總由未能省刑薄歛故耳如考成之法
　所以治吏而吏急催科其勢必至鞭朴以戕民又如
　秦晋等區初以災荒致盗繼以干戈廢農死徙幾盡
　而賦額如初勢又必至驅民以從賊為今之計莫如
　愼選循吏以彰德化别求生節之䇿蠲除加𣲖使百
　姓歡然知有身家之樂則其心不離其氣必振可使
　賊反而為民亦可使民徃而殺賊流寇自底蕩平矣
　以此觀之省刑罰薄税歛此二語者仁義之談即是
　富强之策也孟子之言初非迂濶伏望皇上體察施
　行
孟子見梁襄王出語人曰望之不似人君就之而不見
所畏焉卒然問曰天下惡乎定吾對曰定于一孰能一
之對曰不嗜殺人者能一之
　孟子仁義之道不行於惠王猶冀見用於嗣君及見
　襄王而又知其不足有為也出告人曰容貌辭氣乃
　德之符我今見王逺而望之不似諸侯之象近而就
　之不見可畏之威又且出言無章卒然問曰天下紛
　紛如何而后得底定乎我對曰今列國分爭民無專
　向所以紛紜直待悉主悉臣歸於一統則勢無兩大
　政不多門然後干戈可息而天下其定矣王又問曰
　今之諸侯孰是能一統天下者乎我又對曰天下非
　兵革之所能威智謀之所能結也惟有禀好生之德
　懷惻隱之心不好殺人者以仁心行仁政而四方歸
　命于是乎尺地莫非其有一民莫非其臣天下可得
　而一也此葢孟子以其時殺運相尋梁王新即位恐
　其習成殘忍草菅民命故切切然隨問提醒之如此
　臣嘗思堯舜之仁而有誅殛湯武之義而有征伐帝
　王馭宇豈能無殺人之事但要把這一㸃好生惡殺
　的念頭時時葆認葢觀大禹下車而泣罪人陽膚為
　士師曾子告之曰如得其情則哀矜而勿喜大禹未
　嘗曲赦罪人曾子亦非敎陽膚狥情廢法只是為人
　上者有此悲閔有罪不喜得情之念存諸胸中則必
　無深文故入之事躊蹰顧慮之下生全必多又觀夏
　書𦙍征之告曰火炎崑岡玉石俱焚宋史太祖之戒
　曹彬曰尅城之日愼母殺戮斯二者當赫怒奮威之
　時皆有愓然惟恐殺人之意所以師行民悦坐收寧
　定混一之功凡人主之一仁一暴繫於存心不可不
　省也臣聞程頤諫折柳懼傷生意宋宗盥潄而避行
　蟻於物且然何况人命乎皇上至仁如天臣愚敢以
　是言益堅聖德
孰能與之對曰天下莫不與也王知夫苖乎七八月之
間旱則苖稿矣天油然作雲沛然下雨則苖浡然興之
矣其如是孰能禦之今夫天下之人牧未有不嗜殺人
者也如有不嗜殺人者則天下之民皆引領而望之矣
誠如是也民歸之猶水之就下沛然誰能禦之
　與是歸往周正建子其時七八月即今之五六月也
　孟子义述已與梁王問答之言説道王又問我曰今
　天下民各有主孰肯棄其主而來歸我乎我對曰天
　下之百姓莫不欲得所依歸趨向仁君者也王知夫
　苖乎當夫七八月之間亢暘苦旱則田禾枯槁天忽
　油然而作雲沛然而作雨將見解澤一施苖之枯者
　忽轉為榮浡然興起誰得而遏止之乎今天下之諸
　侯有牧養斯民之責者無不爭城爭地糜爛其民未
　見有不殺人者也如有不好殺人者出乎其間亦如
　大旱之時潤以甘雨天下之民皆延頸瞻望欲得之
　以為君矣心誠向之身將焉往將見民之歸趨之也
　猶水流之就下其勢沛然亦誰得而抑阻之哉葢饑
　渴之時易為飲食萬方嗷嗷仁主之資道固然也孟
　子所述告梁襄王之説如此臣按篇中人牧二字最
　是警醒動人葢未有以牧養為名而可以殺戮為事
　者也代天牧民者惟賴天子代天子牧民者惟賴守
　令臣竊謂守令之能全不在於武徤搏擊守令之所
　以守土禦寇者亦不徒恃保甲鄉兵但是愛民如子
　民心愛戴者其境内自無盜賊即有他盜來侵百姓
　亦自能為他効力死守如古者尹鐸之守晉陽至於
　沉竈産蛙民不叛去尹鐸未嘗知兵只是平日之政
　不以繭絲催科殺人故雖以智伯之强合三國之衆
　不能克之一方之牧如此元后作民父母者益可知
　矣大都政事之可以殺人者不止一端聖王之治天
　下無論寛嚴總歸於神武不殺葢此不嗜殺人之心
　即是天之生理在人身為元氣在宇宙為太和人主
　常存此心不惟盛德感人抑且以和召和凡天地間
　吉祥善事自然與之相㑹故曰元者善之長又曰作
　善降之百祥自古及今惟有仁勝不仁未聞以殺止
　殺後世人主有意勵俗但知亂國用重典激而用殺
　不知亂世之民偏不畏殺至于民不畏殺天下事尚
　可言哉
　
　
　
　
　
　
　
　
　
　
　
　
　
　倪文貞講編巻二
欽定四庫全書
　倪文貞講編巻三
　　　　　　　　　　　　明　倪元璐　撰
日講
惟暨乃僚罔不同心以匡乃辟俾率先王廸我高后以
康兆民鳴呼欽予時命其惟有終
　此二節是高宗要傅説率屬盡忠始終如一的意思
　暨字解做及字乃猶言汝也乃僚是言傅説以下百
　官庶司乃辟是高宗自稱不説是我之臣僚而曰汝
　僚不説是百僚共戴之君而曰汝君何等委任何等
　責成先王指商繼世諸賢君説高后指成湯説時字
　解做是字高宗又命傅説説道相臣以人事君凡百
　官庶司有一人之不盡其職者皆相臣之責也汝既
　作相則自卿士以下皆汝僚屬汝當身先倡率與之
　同心恊力匡正汝君有善必陳有失必諫俾我處心
　行事毫無過差得以率循我先王太甲太戊祖乙盤
　庚繼述之道踐履我高祖成湯已行之跡于以保安
　萬民使無一夫不得其所如此庶我之君德無沗而
　汝之相業亦光矣高宗既命傅説猶恐其奉行不力
　有始無終乃又嗟嘆而申誡之説道臣子親承君命
　即如有天帝明神臨于其上一般豈得不敬本此敬
　畏一念提起精神便做得許大功業出來如前所謂
　納誨輔德啟心沃心之言與夫率屬正君法祖安民
　之説諄諄命汝者汝當一意敬承恪共其職又且時
　時思念愼終如始毋以末路衰懈棄其前功斯于輔
　相之道無有不盡而亦不負上帝賚予之心汝其勉
　哉據此書詞可知帝王制治之法最為簡要只是認
　定一个宰相宰相得人自然正已率屬同心集事賢
　才輩出治理日隆矣然而百僚之中意見不齊議論
　紛錯若要相臣一一與之同心誠有甚難臣謂惟在
　相臣以虚公之心審别邪正而已葢其人是个正人
　雖或才有不逮可以忠義激之力有未盡可以功令
　懾之黾勉同心無不可者若其人是个邪人或敗名
　䘮節不顧廉隅或附逆保奸敢犯公論者如此之徒
　雖欲與之同心而彼之所志必不在君父所營必不
　在職業勢必至于欺君賣友亂政殃民豈可槩示休
　容惟有决計去之耳昔舜相堯一日而除四㓙孔子
　相魯七日而誅少正卯今日執政大臣必須有這等
　手叚然後可以救時致治臣愚敢以知人善任望之
　皇上以抑邪扶正望之二三大臣每䝉皇上申誡諸
　臣勿狥情靣勿持兩可惟於邪人不狥情靣斯於正
　人有同心之功惟於邪正不持兩可斯於君德有匡
　正之益二三大臣果能始終敬承明命追踪傅説又
　何難哉
説復于王曰惟木從繩則正后從諫則聖后克聖臣不
命其承疇敢不祗若王之休命
　此傅説受命為相親承訓辭第一件敷陳惟望高宗
　屈已從諫葢欲把高宗求言若渴的虚懷引之不替
　然後他的輔相能事可以漸漸展布出來祗若是敬
　順傅説復命于高宗説道從古大聖人學問只是個
　舍已從人譬如木理不是生成便得端正惟依從着
　大匠的繩墨則可以削其欹邪而歸於端正矣人君
　也不是生成便是聖人惟聽從着臣下的忠言諫諍
　則可以格其非幾而造于聖人矣吾君果能克成聖
　德則凢諸臣子爭思靖獻就是不命他説他也要自
　竭忠讜以承之矣况今之王命臣納誨啟沃如此惓
　切誰敢不盡言無隱以敬順吾王之美命乎忠言苦
　口投于拒諫之耳則曰戇曰逆入于從諫之耳則曰
　敬曰順至于諫曰敬順而其美盡歸于君矣王其念
　之臣愚竊謂惟君臣一德然後有逆耳之言若務為
　面從其心必異葢此輩只是保守富貴全無忠君為
　國的念頭一旦緩急何足倚仗敢諫之士人主每疑
　其有意沽名不知人臣以諌立名皆是末世之事如
　遭逢聖主有言必從犯顔攖鱗本非難事如何取得
　名去况用言與用人不同用人必求眞品眞才用言
　惟取其言不必問其他也國家諫官皆以七品小臣
　為之正欲借他一畨朝氣彈駁不避足使小人知畏
　公論有歸所以其言果當便湏聽從其言不當弗遽
　加罪也臣又觀古今諫官邪正皆隨時勢轉移昏濁
　之朝權倖用事毎用臺諫驅除善類若聖明之世天
　日皎然小臣不敢萌攀附之心大臣不能施要結之
　術公論還歸臺諫惟在皇上審察而善馭之耳
惟説命總百官乃進于王曰嗚呼明王奉若天道建邦
設都樹后王君公承以大夫師長不惟逸豫惟以亂民
　此傅説論治道之原欲君臣相與循省職分乂安百
　姓的意思亂字解做治字傅説既受命於高宗居冡
　宰之任總領百官乃進誡于王先歎息説道夫一高
　一卑之定其位一星一野之别其區風雨露雷之各
　司其事天之道也古昔明王奉順這天道以區畫九
　州大建為邦國小設為都邑於是乃立一人焉以作
　之君其主為天子列辟為諸侯而又為之置屬以承
　之上之浚明有家是為大夫下至鄉遂亦皆有師都
　鄙亦皆有長尊卑等級畫然如此者誠非欲以天下
　奉一人安樂其心志已也正以君代天而臣佐君主
　輔相承臂指相使惟期共圗治理以敎養天下之民
　使之歸於寧靖焉耳以此觀之君不能代天治民即
　為虚位臣不能佐君治民即為曠官可不交相警勵
　乎臣愚仰窺皇上憂勤愓厲而今海内之民日窮且
　亂者其故總由于有司之不肖夫不肖非僅貪吏也
　如催科有常法而惟事嚴刑正賦有常供而又加横
　取昔兒寛牛車之輸不闗鞭朴即冉求賦粟之倍非
　為私囊而今不然此是不肖也又如地方中豪强激
　變始而豢豪强如驕子既又畏亂民如大敵昔唐温
　造以一儒生定南梁五千甲士之亂掩捕無遺况此
　白徒豈難坐制而今不能又如流寇之興延今數歲
　既稱就撫何又拚飛昔宋張岳諸將招降大盜楊么
　曹成等動數十萬或散遣歸田或選籍為兵安頓牢
　籠各有其法而今又不能可見昏憒妄庸肉食無謀
　之輩皆不肖有司耳今日誠使有司得人則必無窮
　民大吏得人則必無亂民皇上惟以甄别有司責之
　撫按選擇大吏責之銓衡有司必舉其廉明豈弟而
　有實績者大吏必求其正直靜沉而能任事者撫按
　無以喜怒混淆吏治銓衡無以愛憎顚倒人才庶幾
　知人安民之道盡於此矣至於廟堂之務惟在提綱
　挈領端本澄源平政刑脩敎化恩以綏民尤不可以
　急于見恩而長犯上無等之風法以威民尤不可以
　急于伸法而啟告密紛紜之害本計既得令行流水
　如是而民不大治天下不太平臣不信也
　
　
　
　倪文貞講編巻三
欽定四庫全書
　倪文貞講編巻四
　　　　　　　　　　　　明　倪元璐　撰
日講
子之燕居申申如也夭夭如也
　這是聖人有道氣象於閒居見其一端而記者從旁
　模擬之如此造化一闢一翕大道一張一弛人事一
　作一息易曰君子以向晦入宴息聖人當閒居之時
　乃天德入寧之㑹其愼獨之學問于此益嚴洗心之
　工夫于此益密不顯亦臨㳟黙思道之意念于此益
　深但其見諸形色者與時偕行時既燕閒則外無因
　應之煩内無朋從之擾自然有心廣體胖官止神行
　的氣象呈現出來凡反覆以暢達其義曰申孔子此
　時四體舒暢恰像是申申一般少好而其容可悦曰
　夭孔子此時容貌和悦恰像是夭夭一般然此非有
　意為之也孔子處嚴肅之地未嘗拘謹而人自見其
　踧踖戰色其處燕居亦未嘗快適而自見其申申夭
　夭就如天運流行在晝不加震厲而人自見其動盪
　在夜不加舒緩而人自見其靜安孔子一天德天德
　一王道也臣按帝舜以聽政之暇鼓琴而謌南薫召
　公陳巻阿之詩曰泮渙爾游矣優游爾休矣古之帝
　王雖極宵旰必有泳游藏息之時葢非徒調適情性
　以致極其中和亦欲節嗇精神以敦厚其功用譬四
　時有春夏則有秋冬人知秋冬主收藏不知萬物化
　育之機正在這收藏時節保合得多醞釀得厚所以
　一到春夏發生無窮是故君心在于無逸而主術貴
　其不勞既無繁瑣自無倦怠君德日益清明君身亦
　日益彊固矣臣愚敢以是為聖明存心凝命之助
子曰甚矣吾衰也久矣吾不復夢見周公
　此是孔子周流至老而道不行付諸歎息的意思堯
　舜之道自禹湯文武逓傳以至於周公周公之後繼
　以孔子此一脉淵源原自親切又且周公為昭代開
　天之輔禮樂制度之具于周官者其則不逺尤周之
　子孫臣庶所當憲章孔子欲振周衰則必行周公之
　道所以一生羮牆夢寐獨注周公及轍環幾遍而道
　大莫容孔子度世無用我之人東周無可興之日于
　是慨然歎曰甚矣吾老而衰也吾盛時嘗夢見周公
　而今久不復然矣竊意孔子的精神志氣塞天地而
　貫今古何有盛衰孔子之盛衰天下之泰否也其詞
　微而其志可悲已臣愚思帝王圗治總以精神為主
　未有精神到而功化不出者高宗夢帝賚以良弼而
　得傅説是已臣又因孔子之志欲以周公之法振周
　之衰而深悟今者起敝扶衰之道莫善于率循舊章
　欲循舊章務得祖宗精意之所在如一官制也昔何
　以特設此官而得其官之用今何以仍是此官而雖
　有若無一法度也昔何以特立此法而見其法之良
　今何以仍是此法而其弊百出以至宫府上下之間
　刑賞勸懲所在察其至理詳其深意斟酌寛嚴不務
　更張如是則祖宗在天之靈必有黙相啟廸者詩曰
　帝謂文王又曰陟降庭止葢恍然如聞其語若覩其
　人豈特夢見之哉臣愚敬以是言發明皇上率祖攸
　行之至意
子曰志於道據於德依於仁游於藝
　此孔子示人學問之全功欲人隨境體騐自入門以
　至究竟淺深本末一以貫之葢學必先於立志而惟
　恐所志者非其可行學又必期於有守而惟恐所守
　者非其可恃勉强不如自然而惟恐其誤以私便為
　安宅拘攣不如活潑而惟恐其謬認物累為天機若
　夫道者乃事務當然之則聖凡共由之路就如為臣
　當忠為子當孝這個道理乃千人共曉萬古不易者
　所宜一意向往念兹在兹譬人立心要到某處地方
　時刻算計定有走到的日子這叫做志德者即是我
　心中所志的道理因我求之專切忽有透悟理㑹之
　處向之懸想無屬者今乃有得於心此時寔見得是
　即當謹持勿失譬如大家的土宇我一旦取而有之
　時常管守即是我傳世的家業矣這叫做據仁者乃
　道德從出之原天理元氣團結所在此須與之相習
　不離譬如衣服與體相附親切貼合絶無一毫苦難
　隔礙的意思這叫做依至於藝者乃道德仁之見於
　形器者六藝之類是也末學之所共習亦聖人之所
　不遺要惟渉獵涵泳使其心有寄而不滯如善泳水
　者但浮于其上而不溺其中得水之趣而無其害這
　叫做游脩此四者庶學者之精神無不用而學問之
　事畢矣臣觀孔子所言乃内聖外王之學用之一身
　則治一身用之天下則治天下就如仁育義正乃帝
　王治天下之本道誠志在此必不苟且以圗小康書
　曰允懷於兹道積於厥躬义曰從欲而治是也臣㳟
　覩皇上御極以來勤政愛民好學無倦不邇聲色不
　殖貨財凡此已行之善政所謂行道而有得于心者
　即是德也要湏守之不失日新义新書之言執中詩
　之稱執競是也帝王之治天下法不妨于威嚴而心
　必存乎惻隱惻隱之心仁之端也須要培養純熟觸
　處逢原無論生殺予奪風雨露雷悉本天心總歸忠
　厚易曰體仁足以長人是也帝王天縱于藝何所不
　能要當攝藝歸道用資治理如虞帝鼓琴而曰阜財
　解慍意在安民作謌而曰股肱喜起意在興事周王
　矢詩而曰藹藹吉士藹藹吉人意在求才習射而曰
　序賔以賢序賔以不侮意在考德皆為借此通彼渉
　而不留禮曰不興其藝不能樂學書曰不作無益害
　有益功乃成是也太平盛業備于四端區區之愚伏
　幸聖明采擇
今王鼔樂於此百姓聞王鐘鼓之聲管籥之音舉欣欣
然有喜色而相告曰吾王庶幾無疾病與何以能鼓樂
也今王田獵于此百姓聞王車馬之音見羽旄之美舉
欣欣然有喜色而相告曰吾王庶幾無疾病與何以能
田獵也此無他與民同樂也今王與百姓同樂則王矣
　聖賢之論每每正反相明孟子既言獨樂之失民心
　矣若不更將君民一體親愛歡欣的景象設一形容
　則不足以歆動齊王所以又説道今王鼓樂於此鐘
　鼓之聲管籥之音非有異也而百姓之聞之者皆欣
　欣然有歡喜之色而相告説吾王庶幾身其康强而
　無疾病歟不然何以能鼔樂也若惟恐其不鼔樂者
　今王田獵於此車馬之音羽旄之美亦非有異也而
　百姓之聞且見者皆欣欣然有歡喜之色而相告説
　吾王庶幾身其康强而無疾病歟不然何以能田獵
　也若惟恐其不田獵者夫均此鼔樂均此田獵亦均
　此百姓而歡呼頓異豈有他哉良由王能公樂於民
　恩無不徧此時百姓胸中先有無窮樂趣是以見聞
　所觸不覺歡欣踴躍如此是故王而欲王不必他求
　也但推此好樂之心公之百姓使之入有父母妻子
　之娛出有閭井農桑之適四海歸心即以齊王猶反
　手矣好樂至此斯謂之甚齊其庶幾豈不然哉此是
　孟子深明樂理實在于宣和導豫平情感人如堯之
　大章通於擊壤舜之九韶本諸解阜誠制樂之本論
　非徒為引君之術也臣嘗縱觀往代葢有其君流連
　荒亡而民不樂者亦有其君憂勤愓勵而民仍不樂
　夫憂勤愓勵而其民不樂蓋由治之無法耳治之無
　法于是有明知厲民而迫于無可柰何又有以救民
　之心而反成厲民之事者就如理財無法則必出於
　重歛禁非無法則必出于嚴刑剔弊無法則本為民
　祛蠧而民之苦政更甚于苦蠧馭兵無法則本為民
　除賊而民之苦兵更甚于苦賊凡以權宜之謀救亂
　事事足以殃民又如近者邊疆大吏忽興採礦之謀
　幸䝉聖鍳不行否則亂將益大臣聞古之善治兵者
　必有足餉之法羊祜杜預是也善理財者必以安民
　為先劉晏是也未聞損下可以益上瘠民可以强民
　又未聞有以賊弭賊以亂定亂者庸才悞國皆此之
　類伏願皇上軫念邦本推求亂源苛政必盡蠲除恩
　詔無成文具又乞申勅中外諸臣務為長慮却顧悉
　智竭能誠懷命脉之深憂豈至急標而遺本誠得康
　阜之長䇿自不剜肉以醫瘡脱民于湯火之中於是
　兵革不試禮樂可興矣臣愚不勝厚望
齊宣王問曰文王之囿方七十里有諸孟子對曰於傳
有之曰若是其大乎曰民猶以為小也曰寡人之囿方
四十里民猶以為大何也曰文王之囿方七十里芻蕘
者往焉雉兎者往焉與民同之民以為小不亦宜乎
　古者天子諸侯俱各有囿所以畜禽獸供宗廟祭祀
　又或以講武事戒不虞而已後世乃務為田獵游觀
　勞民之力故雖同一囿也而公私大異矣書曰文王
　不敢盤遊于田度無廣大苑囿之事齊宣王欲借以
　自蓋乃問孟子曰吾聞文王之囿方廣七十里不識
　有諸孟子姑應以紀傳所稱果有此證王乃曰何若
　是其大乎孟子又復抑揚其辭而曰民猶嫌其小也
　拈一民字此是孟子警醒齊王處王猶不晤而曰寡
　人之囿僅廣四十里民猶以為大何也孟子于是正
　告之曰文王之囿雖有七十里之廣而未嘗以為已
　私囿中之草木聽民樵採凡取草取薪者皆徃焉囿
　中之禽獸聽民射獵凡逐雉逐兎者皆徃焉舉凡囿
　中所有無一不與百姓同之是以一國之民共此七
　十里之囿其以為小不亦宜乎此孟子引君之妙亦
　見古之聖王必無私利易稱渙王居春秋譏築蛇淵
　囿義亦猶此蓋臣聞先儒云王者以天下為一家此
　言從無事時觀之猶以為迂及至四海困窮人心思
　亂取小利于民而即釀大害吝小利于上而即致大
　費損則俱損得不償失當此之際雖欲分君民為兩
　家豈可得哉今公私並竭兩利之術誠有甚難以臣
　愚見惟有一意利民而利國之道已盡葢有三議有
　見謂久始得利而不知朝行夕利者屯田是也開墾
　之初官給牛種官給耕植而不徴其税似為無利不
　知流亡即于此招集土著即于此覊縻人心亦安兵
　氣亦壯及其後輸賦足餉又不必言此當亟講者一
　也有不必問其有利無利而無有不利者鼓鑄是也
　地方鼔鑄所在即小民食力所在凡趨役受餼者皆
　游閒無業之窮民即使司農以此數出以此數入無
　錙銖之息而所惠養窮民收拾游民者利已十倍矣
　况又必有微息之入乎此當廣行者二也有見為利
　之所在而必不可多取不多取之即是利者鹽法是
　也鹽者天地自然之利衆庶之所爭趨多取之則商
　困商困則散商散則國用益詘而窮人無所歸命盗
　賊又起惟商樂民聚即是富强此宜力持者三也三
　者以公百姓之心行利國之䇿臣愚以為甚便敬竭
　涓涘
臣始至於境問國之大禁然後敢入臣聞郊闗之内有
囿方四十里殺其麋鹿者如殺人之罪則是方四十里
為阱於國中民以為大不亦宜乎
　國外百里為郊郊外為闗孟子又言王囿之所以獨
　見其大者以文王無禁而王有禁文王之民樂文王
　之囿而王之民畏王之囿也臣始至齊境必先問國
　之大禁知所避忌然後敢入臣意以國之禁令必為
　宜民而設而所聞于齊民驚相告誡者則云郊闗之
　内有囿方四十里禁民之入如有入而殺其麋鹿者
　罪與殺人等由此言之則是四十里之囿非囿也乃
　當國中而為之䧟阱以致民于死䧟阱而有四十里
　民以為大不亦宜乎然則囿之大小豈在形制哉臣
　觀齊王能憫牛之就死而欲易以羊獨不憫民之就
　死而以抵麋鹿此其所以不能保民而王也臣于是
　而有感於刑獄之事也殺禽獸而此於殺人此是比
　例也犯王囿之物極而至論死此是加等也比例則
　任意加等則亂法民命至重不可不慎也皇上好生
　恤刑近承恩詔釋滯理寃然臣見向者所司不循正
　律不據本罪每有比例加等之議臣心竊有未安雖
　曰律無正條何以但聞比重不聞比輕若云法可意
　變何又但聞加等不聞減等葢此即漢人所譏竒請
　他比不可為訓並宜禁除臣又聞三代之制夏曰夏
　臺商曰羑里周曰囹圄獄一而已而今兩獄並設各
　俱填滿塞積愁怨之氣足干天和尤望聖慈軫念體
　髙皇帝悉焚錦衣刑具歸併法司之德意以撤除詔
　獄遵文皇帝用法貴在體情特寛初犯之訓辭以矜
　原詿誤小過必宥罪疑惟輕要使國中之民不以福
　堂為陷阱斯堯仁極于如天禹德深于泣罪矣
　
　
　
　
　
　
　
　倪文貞講編巻四
欽定四庫全書
　倪文貞詩集巻上
　　　　　　　　　　　　明　倪元璐　撰
　古體
　　黄石齋舉子同舘勒雙巵以壽
杏壇推才五臺選德為是父兒宜煩孔釋
　　其二
今之黄童乃在漳江是父是子亦既有雙
　　題王季重石鼓淮河兩歌
二千年古九千里曲請無彼觀而此之讀擲地作聲染
字皆緑昌黎扶輪少陵捧轂
　　題畫石為吳駿公
骨則有餘態殊不足問之君平傳於五鹿
　　畫石為祝寰瀛
我醉欲眠其中空洞
　　其二
靜而有文可不與語
　　其三
人癡多肉石狡去骨山靈世情與汨俱没
　　其四
比類連徒稜稜岸岸
　　其五
黝然以黒蟠然以憨似隨魚網出於江潭化書譚峭想
當盤桓煩子再徃敬問平安
　　其六
居百尺樓或拜其下
　　其七
熊經鳥申可以長生
　　其八
善舞多竅强骨能飛
　　題扇石為王霽宇司馬
靜安以貞軒翺而騁巫髙見飛李廣疑寢其矯如虬將
縈似蚓備德矜能膚清骨挺我將拜之請君勿哂
　　題畫石為朱丈恒岳
中洞以靈骨强而正使人如此天下其定
　　為胡甥武遷題扇石奉陳明卿祭酒
結為地脉奮為星精觀其嶽嶽有若文人
　　其二
如其飛來必有攫去此石頭禪不去不住
　　題解石帆追褒冊子
責花責其菓奬柯奬其株為菓為可食為株為可扶廣
陵八月濤白馬張素車橘花臺上花一開千日敷濤氣
為男兒花妍發閨姿所以兩異人鴻光雙聚眉干鏌稱
夫婦精合生雙劒黄門躍其一奔霆以激電方其理祥
刑持法如持水及其拜夕郎觸山如觸紙江流豈不洪
追源良以逺有母問平反無父敎咸謟薪盡火方傳形
没理彌顯旌賢旌所生彤章下元土一命游鶤飛再命
潜蛟舞不知地下人為作何歡慰君看死者榮當知生
者瘁人生忠孝懷但學圍葵理忠以傾其心孝以芘其
抵
　　曹娥祠(早歳/)
浪影日夜翻一翻一酸楚憑舟認碑氣神童而廟古屭
汗洗籕文蟲口箋痛譜徤哉十四姝脛走天吳府載沉
復載浮潮汐共吞吐神人相媚時波心五月五盱有技
絶倫媚神以妙舞神何以報之媚盱以死女不由盱有
女那知娥有父一浪使盱腐再浪使娥俎誰云死娥
處不是生娥所茫茫忠孝魂入水即水主近從西江頭
割來濤一縷一衣帶水耳翻出竒如許
　　沈孝廉繼母節頌
　　　夫亡痛欲自殺其夫鬼哭夜夢乞不死撫孤
天橋夜坼婺光起愁鴻泣盡蘆花水塜中韓重寧孤棲
鬼聲啾啾乞無死養血血飛成羽鱗潜蛟快舞雙龍子
霞文欲聚霜華消但望懷清臺氣美
　　黄金臺吟(閣試/)
吾將揚髯鼓顋問乎昭王之金臺提金呼人汝其來壯
夫面土心成灰宿癅如有貌想當不自媒嗟吁乎士不
愛鼎王不好瑟燕王臺上取良金荆王門下投奇璧璧
固賤於砆金亦不如錫吾聞燕王買駿燕山下蹄鬛相
逢多路馬路馬易嘶路神易祈若俾駿馬鳴自理駿馬
寧死而骨耳馬口瘖人眼瞢誰知者九方歅九方善相
馬篋中無黄金嗟吁乎郭隗樂毅非高賢燕臺抗千金
燕士持一錢臺高於天士卑於淵嗟吁乎今燕古燕
　　古盤吟
　　　吳橋范質公吏部園丁掘地得十磁其九應鋤
　　　俱碎然本頑濫非可貴者一獨精妙然得完質
　　　公以為有神吟古盤徴和
古者制器人奥深有神理範泥能玉明投塵不灰死本
期豐城光故蟄吳橋里一鍬喧五龍十里霞文紫天壤
凡英能盡聽爐錘使就以昆吾鈎妙巧盛兹簋何殊天
地鑪精奇埏范子百年顯晦縁大畧通相似衆缺所以
完大美不能毁左羊量楚卿召管商齊壘並審才不如
推能者生爾風華足相親遂與為雙士配以氷玉壺注
之昌城蘂弗使學劍華化龍延津水
　　書浮丘左公傳後
曾閱遺編節烈林無端感激涙難禁宇宙茫茫流水逝
秉彜好德在人心偉哉正氣砥倫常肉骨雖寒魂魄香
即如浮丘左少保立朝精白矢剛方憶自貂璫煽毒薫
蔽明煬竈玉偏焚福善禍淫天靡定公與應山志不分
羅織百端膚已縻捧日擎天甘如飴閃倐逆氛若電掃
造物衡平信有知離照當陽表幽弢孤忠己録綸音褒
草野傳呼競稱快臨風嘯咏首重搔吁嗟自古誰無死
或重泰山輕鴻毛君不見李固杜喬標漢史日杲杲兮
泉滔滔
　　徤婦行為宗節沈氏作
有徤女子漢不如鬚眉百軰為次且天柱地維時􁀜􁀜
手持名敎安鰲居十八間關方婉孌雞鳬珮玉春風倩
星橋忽坼燕羽差千日簧翿激於電塵生甑釡家徒壁
藐爾呱呱老姑戚收魂約痛為其難朝事酒漿暮襞績
燧人無靈風不反旱魃為虐池無蘩天之杌我良不克
摩榆織荔矢弗諼大刀截髢小截機誰識青閨是絳幃
參窮荻盡課不歇鬼為夜哭同歔欷二十餘年猶一旦
芝草榮階方燦爛未亡無志求難老歸報黄壚應一粲
吁嗟苦節自不朽乃若其才世豈有方今海宇急需賢
安得如爾者八九毅以治兵無逍遥晳以治糈何庚癸
分津布要誠如此潢池坐化揭竿毁賣刀賣劍賴循良
劇盗槀縛蟻賊僵於女則師士不冠匪徒家禎伊國祥
臣忠婦節排九閶仰視列宿射寒光
　五言律
　　登香爐峰觀石壁(在江西/)
到頂知山大他家盡小巫試看烟似篆應予號為爐摩
詰室安否稽康書有無此原入畫格著我即成圗
　　山行即事
橋影如長練肥蛙侮瘦駒十山則一水東佛而西屠竹
倩雲為客花囚蝶作俘風傳糟氣好幸有杖頭蚨
　　汎湘湖
呌破鸕鷀夢粗吟與細呼柔風扶病櫓瘦影㸃酸湖舫
額誇題米隄身盗姓蘇山山有新意不是畫葫蘆
　　夏駕湖夜汎
湖口交雲脚憨烟一萬梢盲舟逢石怒狂韻解山嘲野
有螺開舍人如鳥失巢愁燐方結陣竪指畫乾爻
　　行路
行路不期到抛鞭任鈍驢雨戾唾花面雲勤顧鵲廬詩
材資大獵湖長奉新除稍俟雙眸濶關門即著書
　　游飛來峰
未寫亦槀子連天雲一團花情如石冷鳥語逼人酸溪
合雨成拍峰無嵐不冠湖山饒煉格政在杳茫難
　　其二
領取空濛意叢林五月寒雨如椎博浪石可枕邯鄲漸
覺身非肉儻由山是丹分明舊相識故作面生看
　　同漢逸康侯步出靈鷲寺踞石飲流蕭然自逺
祗是無他供家常石一支冊雲侯洞口詔水使詩脾味
去僧無幾福踰佛不知三人誰免俗判一與沙彌
　　發足靈鷲抵天竺便訪峰丹二上人
聞之劉夢得只此外何奇青得山無奈白為雲可知親
僧因佛面刻竹是花詩道破真名字西來第幾支
　　送陸鯤庭計偕
習說又三載逢人膽過頭衙官班屈宋兒子第融修伸
紙只無畏上書非有求管城飛食肉相法必封侯
　　再至飛來
偶然成小别幾許閱悲歎召鶴僧持節埋花蝶掛冠松
巢新竹攘山法野雲干喜有峰猶在知他飛去難
　　夾溝馬上作
舍舟而就陸譬若解連雞野外山綿蕞花間鳥滑稽央
驢權不借䧟酒入偏提汗漫亦殊樂誰為七聖迷
　　野食
我曰馳驅日渠云稼穡時驢粮㳟艾子馬食怒張儀謀
以肉而鄙人因癡迺肥靜宵得戰勝不敢薄羮藜
　　冐雨行樂陵道入其城蕭條非昔矣而聞中使者
　　　索郵騎大譁感賦
已作不棲鴉隨風轉鹿車絲雲抽繭谷針雨刺紋紗來
去千年鶴官私兩部蛙看惟城郭是愁聽此囂譁
　　雄州道上望溪流泓然
大小雄如畫丹樓十里城此方元特達得水益精神口
語烟波氣飯香魚子羮扁舟遥望美迺始覺驢獰
　　丁卯春三月道經河間有感
不覺泣霑衣徘徊百事非滹河沈麥飯獻邸播珠璣赤
子終當弄婦人恐不歸民情與士氣智者必知微
　　至日入賀
不識陽生意但觀天子容羣謀各寳鼎睿慮獨黄鍾獻
履既無補呼嵩亦不庸所期添一線智水與才鋒
　　雙節篇
　　　岑憲副二媵謝葉並誓靡他撫先嫡遺孤至於
　　　成立都人士譟歌之
鸞悲隻不舞鶼比兩為奇燕子最深閣懷清相望碑孟
陶貴毛裏嬰杵仗鬚眉何似雙婺影桑虫夜祝時
　　戊辰春
引光照幽谷谷中人鬡鬇羣處飲神糞翻嫌持聖燈燃
犀水怪沸失日酒人朋温嶠世無取微開吾不能
　　其二
貴鶴貴其唳厭蟬厭彼喧喧經霜塞黙唳與天通言賈
傳誠初學畱侯豈美媛無將絳灌語去與圮翁論
　　其三
蜣拏丸不脫龍見珠而爭二物各持據千秋分穢清侏
儒觀一節曲女無巍城鯨力蒲牢上看誰作大聲
　　其四
李目年八十出胎壽已登及其老也戒故詡舌之能壯
徤非徐偃聰明異許丞誰其無姓氏牛馬胡為應
　　其五
昔云必復楚亦曰蘇君時寧作秦庭泣無為馬食覊蒲
胥投憤轂博浪喧驚椎血滿脉俱竪不能如戚施
　　其六
自有荆軻客舞陽非所期驚人截豸角難事謀狐皮東
食豈西宿伯壎誰仲箎有懷既獨徃將助亦胡為
　　其七
毎承長者責䝉亦有區區馬脫五何罪龜藏六已愚海
潮音不女戎服射為夫所以蹷然起登山求䝟貐
　　其八
如非道千丈曷敢逼魔城神鼠嚙盂繫尸蛆失鬘瓔自
為狐識錯非與魅爭明商陸子如熟杜鵑亦不鳴
　　其九
美號世羣托孤情物所攻蝠能幻鳥鼠獺豈祭虯龍欲
火其書易并剸吾子凶要知蜃樓閣非必隼高墉
　　其十
世局梟盧喝以官注者昏黄師呵自了孔子擊夷蹲誰
任千秋擔公推五父樽無將忠義死不與喫河豚
　按是時莊烈即位公論劾朝士首章葢指事直言之
　也詞臣而爭國是頗為臺諫所側目蟬黙鶴言婉而
　多風又有以無可奈何為附閹解嘲者故復謂其不
　當以孺子忍辱自托也攻崔魏者引東林為並案公
　上疏曰以東林為邪黨將以何名加崔魏崔魏既邪
　黨矣向之首劾忠賢重論呈秀者又邪黨乎哉又其
　時於高邑吉水淇澳軰有趙黨鄒黨孫黨熊黨之論
　公謂東林如顧憲成趙南星高攀龍楊漣鄒元標于
　孔兼王紀馮從吾周順昌魏大中周宗建周起元諸
　賢其為理學清節復何可議此外間有矯激偏畸者
　然自不可與任真率性呼父呼九千歳之軰同觀蜣
　龍分其穢清公如撞鐘以醒羣聾故結之曰鯨力蒲
　牢上看誰作大聲也此下乃重篇申之五章則追念
　同志之賢六章則慨想同聲之助七章以下乃直自
　任其擔曰舞陽非所期明不欲與偽君子共事也黄
　師一聨言不當為自了漢白眼看也當時如吳橋漳
　海半居林下公犯衆忌以辨邪正之界從本傳及諸
　牘證之知此詩有鈎鎖開闔之妙而非過於新奇者
　謹附識之
　　舟次吳江
一離胥渡口即是五湖豪第石登花案除雲入水曹小
帆如蝶翅暗浦乞螢尻不問知吳地風呼也帶騷
　　錫令陳石夫邀飲惠山賦謝
自關縁法合天亦為停雲山懼水勍敵石推松冠軍宰
官身澹漠文字飲氤氲笳鼓蛙俱好誰能喧使君
　　奉贈李信卿太公(按太公即忠肅/公邦華之父)
欲奏元靈曲河陽春正曛西平矜禮法南極動星文老
子樹為姓山公人事君二郎知必做自可嘯游雲
　　金山
巨靈驅嶽走半渡落泥丸靜鼓記舟里中針定浪盤竿
頭容墖進壁上聚龍觀最是移情處驚風失碧瀾
　　瑞芝為呂豫石太常賦
尋常只作飯天遣㗖神仙函德新名殿崑崙大治田羊
愔夢不昧坡老食知鮮何似玉虹草一醺三百年
　　游雞鳴山寺(公時為/南司業)
此山非苟作風雅又威儀鐘老尚能徤松肥喜不癡溪
流中有佛鳥寂後無詩下坡忽然悟我寧非辟支
　　選房士稿得二十四人
何如渭亭賦二十四登髙九子龍殊好五侯鯖合淘持
鞭嘗百草為頰助三毛贈世綏山菓不仙亦足豪
　　讀徐九一疏草
　　　余求譲官石齋不許九一起而申之辭甚切至
　　　中間見推數語則何敢承也
賈誼承紛亂韓歆坐不謙漢如鐡必奮人匪金胡鍼伯
玉妻聞賦豐干僧發譫自因真好色移奬及無鹽
　　其二
三萬巻蟠腹安能為伏雌文心提氣骨諫舌報鬚眉俱
笑李邰讓誰敎禽息知尋常推舉事不幸後來奇
　　四十初度
一萬五千日只如推桔橰蠧心癡脉望鳥計妙寒號祝
髀生􁃉肉開胸騐膽毛知消幾量屐能不絶山濤
　　其二
約畧生來事十年一轉輪深源寧作我燭武不如人登
墖畏天逼下坡愁路親何妨為弱仕强以贈吾身
　　其三
亦復何滋味如蚊咂鐡衣戰能肥卜子舌已爛王晞自
呌一鵝出甘隨六鷁飛豈容又十載方誓墓知非
　　其四
官閒彌玩日仙舘恣龍癡老信鬚能報童心面不知柘
枝久已厭竿木聽相隨年壽是吾事胡咨唐舉為
　　憶母遂病三上疏求歸不允却賦十詩
去住尋常事千圗萬不能臂消月半寸醖戀日三升徐
庶卧龍代燕昭死駿興如臣真可放聖主意深宏
　　其二
母曰嗟予季帝曰吁咈哉不敎歌大隧惟恐薄蘭臺駒
芻縶遐徃貍首射不來鳴霆興百蟄何處着蛩衣
　　其三
三載千明發豈不懷宛鳩既慚蚨子母亦妬雁春秋心
畏病因病人言愁始愁難將五十席換取一扁舟
　　其四
共曉承明貴漢臣殊異同汲生求入幕嚴子乞開籠謁
者竟淮海㑹稽俄侍中由來英主意不肯示通融
　公時上書政府請改官南京以圗迎養卒不可得
　　其五
情緒如春草茸茸不可刪虫攻心是恙刀折首無鐶游
士倨黄鵠豪人悶白鷴微臣非此意亦不動天顏
　　其六
去亦寧無補未為脫雉樊席前由再見閭倚豈私言賈
傅因之進王孫所以騫聖人非不省只慮蕩獼猿
　　其七
兼將病標本寫入乞歸辭國手多迷藥方書等詛碑上
醫惟一物下鬼是三屍對症文無草誰令黄帝知
　按公疏謂京師如海然獨無醫諸醫雜進寒熱虛實
　昧其症温凉補㵼乖其方元氣消耗坐致尫羸葢如
　吕誨之諷諫乞歸之故即是藥故曰對症當歸一名
　文無
　　其八
曾觀人上書澹逺䇿疲驢明月謹環玦窮交懷笠車巨
靈强剖擘路鬼笑安居坐負秋來意湘江大好魚
　公疏申請起用廢斥諸賢以解已職
　　其九
金馬凌天漢侏儒何所裨時宜非此肚渾沌孰為眉上
水船良是喪家狗謹辭可憐歸雁盡纔寄數行詩
　　其十
春明門蕩蕩我望似鴻溝曲有公無渡藥難王不留身
星背驛馬手疏謝江鷗只為恩深重無縁學沐猴
　　病起蚤朝馬上口占示同列
澹月趂霜白僵鐘不自聊馬圎劉駕夢酒激汝陽朝天
子正懷渴侍臣猶病痟寒號虫是我敢向鳯池驕
　　念五日大霧
幸能吞卯酒馬上任紛披步幛石崇勝流烟封子隨糊
塗爭大小視聽入希夷果是公超作軒皇豈不知
　　訪客出春明門
木孔虫穿葉被天瞞到今化機與草說春勢獨山任出
酒撓花氣呼工按水音悔將袍笏至據法合書侵
　　其二
亦如彼漁者不覺造桃林青守山相老紅交花未深黄
鸝無客氣杜宇自婆心未可遂辭去再來何處尋
　　醉巫
醒巫顛禹歩敢召廬山神寧與石言晉不能松事秦重
華旦復旦孟子醇乎醇啟沃寧無志延英望後塵
　　其二
公超作大霧誰不中游䝉二典足三窟五經徒八風天
嘻孤烈缺雲訊隔豐隆更欲循墻走將無悞乃公
　　請不
請不多畱意逢人與混茫鬚安衾上下獐在鹿邊旁鼻
肉贅天樂耳虫糜墨香攻心奈熱血聊服鬱金湯
　　其二
但不言温樹醻人即已閒抝鵑商陸子癡雀紇干山鞾
隔搔難着牀同夢不關此環豈可解吾已解連環
　公在講筵敷陳朝宁黨援䝉蔽之局莊烈頗傾聽之
　將欲大用政府内忌公而外相引重且遣同鄉示意
　公笑謂吾生平不愛熱官不喜居要人籠絡之内故
　有醉巫四詩
　　送冐嵩少赴官南吏部
一官如算子下上從人心水母矐蝦目山公趨竹林六
朝聊弔古半壁足撑今慎弗嘆李蔡俱能辨沈任
　　其二
三十車字去金臺等空龕席居末榮末飛意南至南盡
日持夾袋逢山采烟嵐樂飢清溪水畢卓無此酣
　　飲臨清馬太學園亭自午至月上始㪚得游字
亦為貪景物非但主能畱籐抝掣松肘風尖錯鳥喉火
攻螢下䇿水遁月陰謀今者如不樂真慚馬少游
　　郊遊
不悟黄河面見山有許容六經閒跳躍五嶽大遭逢雲
膽落韓愈烟心恱寗封斯知華嶺葉定不是癡龍
　　其二
矐目可專聽鑱官得恣游昔賢誠卓識今士亦良謀楚
璧刖梧鳯越金鑄水鷗自縁力舉翮飛得上山頭
　　卜居(自此至凃太學/二章皆林下詩)
亦由貪道韻求與寺鐘隣嗜酒酒泉郡姓何何國人楚
云小歇脚舞取畧旋身幸有池兼竹此其家不貧
　泗州有僧伽大聖或問師何姓師曰姓何問何國人
　師曰何國人
　　其二
取稱吾才貎愚溪與寢丘名齋曰讀繭呼水作詩猴賀
監湖分曲張融屋在舟元天能自致三士不須謀
　　斥田治宅
婁園袁師徳鄭壁魯新菑郭巷反顏子薇山半伯夷襟
全由肘讓肉盡恐瘡疑飢至方知悞悞縁讀泌詩
　　黙坐
黙坐無絲掛化予為水鷗山頭望廷尉壁上觀諸侯夢
境咄嗟辦文心汗漫游始知佛快樂不在度人籌
　　郊外
謹遵蝴蝶路尋遍稻芽香百體富花格四聲正鳥腔與
春為野享比室更家常回顧紫薇省諸君忙不忙
　　體秋
乾坤悔狡獪鑪鞴入精微靜者知光彩道人同氣機似
貧非是病惟瘦勝於肥至此彌多力不為暮惰歸
　　其二
惟無可艶羨所以足歡欣如水不如醴好老亦好文徐
熙淡草草仲統瘖云云箇裡真音色痴人誰見聞
　　其三
紛華日以逺戰勝乃翻癯敎世以黄老視春猶婦姑凋
枯非殺氣陶煉各丹鑪不曉名場客神形有此無
　　其四
勢人既函矢麗子亦圜觚鐘鼓享之背齎咨賦者誣舟
無水可住琴不絃能娛二子心差似不然即釣徒
　　其五
大都求自了蕭瑟復何云與物分家當如人添面紋將
無含内景或有怨深文天帝䇿司令清剛為上勲
　　其六
物理成斯退津梁元宰痡占爻得損卦畫佛作眠圗配
以秦文淨加之遼鶴孤豪華無可設惟有淡眉鬚
　　升高
升髙詎有底目極雲中君腰貫鶴祈合監州蟹乞分智
謀延道里判手積銖斤欲問老僧法云何不見聞
　　贈蔡江門司理
盡宇若毛鷙長沙尤未寧官兼佛救世帝命爾司刑但
把光明燭悉焚羅織經頴川真宰相萬目注璃瓶
　　世事有可憂歎者作八化詩
鸇鳯亦難必肉咮化大拳上功憑枉棒下考等重淵哭
虎將焉避捕蛇亦豈全司勲無定論少府量金錢
　時灾荒相繼而司農告匱註考首問催科公嘗曰郡
　縣者親民之吏郡縣不為民無復能為民者又曰考
　成煎峻守令雖卓魯必得彈責而召杜亦化為屠伯
　故首及之
　　其二
狐虎亦難必威骨化媚珠軍容多禮數謁者廣妻孥㳟
謹將門將尊嚴姑上姑師中有女子何以激眉鬚
　中涓監視四出各軍陽以禀成為㳟實藉口卸責也
　疑竟有嚴事奄者故四五六句云爾
　　其三
錦練亦難必天機化蠒絲蕭何刀筆吏鄭綮滑稽詩河
漢而無極豆籩則有司堯言俞咈目二典猶支離
　㪚人上書言事者多驟躋通顯
　　其四
鼻耳亦難必中凖化側輪媪相翹專座公卿翼兩甄防
魚敎鱉守引鶩與雞親嫉惡貴巷伯不知誰譛人
　張彜憲既總理户工二部遂請共坐堂皇少司空髙
　公宏圗爭之謂臣侍尚書不侍内臣也乃命撤彜憲
　復請别開府檄召侍郎計事髙累疏乞休云
　　其五
足首亦難必低跟化高頭寧火張彜第莫刓子密侯雞
爭撻禁鼓狐亂傳妖籌吾見臨民長甘言謟悍囚
　公疏曰自吳鯤化以部民參撫按為大吏者望豪氓
　而氣懾加大凌貴防其漸也
　　其六
肉骨亦難必羸肌化大􁀙令言原懦將王則自傭奴大
吏縛猶槀名城摧似枯波翻五六月天子為停餔
　譁兵脫巾如戕殺甘撫畢公自肅登撫孫公元化寧
　撫王公揖之類
　　其七
草卉亦難必香蓀化刺荆耕田多賦稅作賊有功名北
跳蹋雍絳南游翻洞彭但更名曰盜即解殺官兵
　為民困而為盗伸流氛所以日熾也初獻賊就撫公
　謂此賊不誅天下事將不忍言又疏曰潢池之亂本
　由飢寒愁苦即應以救飢寒愁苦之法為韜鈐戰權
　且曰及今不圗必至無地非盗無民非賊刀劍多于
　牛犢阡陌决為戰塲尚安能執空版而問諸燐燹之
　區哉真至言也
　　其八
丘陵亦難必榛嶺化麻園貫索星臨廟臯陶祠咽門死
灰燃即溺鬼朴至何言地大官俱備崕州寧足論
　時政煩賦重仕籍易干吏議
　　歎
凡到無如奈衝喉翔白虹穴皮穿蹴踘捶字隱絲桐沸
竅狼腸直應聲虫耳聰提將心坎血去逐不周風
　　其二
哭笑俱難處姬文造此謀不如龜息閟較比鶴鳴幽族
衍蘇門嘯轅分華嶺齁愁城長萬里勃窣是烟樓
　　其三
辦此非尋俗文心與賦才神輿時喝節候管忽飛灰風
有若號者虫生名怪哉小消蛙腹脹正爾慮蚨回
　　其四
吁咈難追帝唯阿豈翊皇傳烽告義漢警哨徹愁鄉自
可配笳拍藉之消劍鋩大都由怨作以此續詩亡
　　其五
不似無心蚓茹泥徒吹歕離騷經没字顙呌子能言逐
悶出牙闔盗情輸耳垣曈曨已激熱得致石人論
　　其六
似有通消息情深不可臚讀書呌警䇿呵鏡取糊塗閻
没前持槖梁鴻後捧鑪坐煎忠孝士聲出變頭鬚
　　涂德公太學以疏救予友石齋廷杖遣戍便道訪
　　　予山中臨别感賦
纔接雲虹氣吾旗已豎降一浮鋤水宅共倚呌山忩蔣
築能無徑潘才信若江不須邀月上君面有銀缸
　公有舟名鋤水齋窗聨曰呌山山應邀月月來
　　其二
頼有昌明氣一開混沌天不曾知棒痛豈可咎霆嚴亦
以王回義愈知鄒浩賢鬚眉吾亦好輸爾獨千年
　　朱成國心翼晉爵
熙朝多盛事最著是良謀方叔推元老新田咏壯猶酇
侯加劍履召虎拜圭卣一時班絶席百尺看巍樓
　　壽何非鳴母丘太孺人
鄭媛輕白鍔陶母刪青鬟致義鬚眉上競功詩禮間人
傳韋氏學仙在麻姑山不食監河鮓冰心自駐顏
　　諸蟲名呼被於人事因據為義者凡八物各賦一
　　　章
　　鷙
　　　格物論鷹之類則有隼鷂鵰鶻鶚鸇皆鷙猛之
　　　鳥　魏書性頗忿鷙漢書義縱鷹擊毛鷙為治
天地並尊殺老拳摩烈霜劍精羞再擊矢法列三傷家
築避雷室人虀偃月堂東階鳯何懦義縱笑軒皇
　　猾
　　　猾無骨展體見肉入虎口虎不能噬處虎腹中
　　　自内嚙之或云即蝟　左傳奬順天道無助狡
　　　猾
從無肉離骨可信是甘柔蝮子貽蛇患桃虫通鳥謀智
囊癭是毒警枕夢如流想見李林甫蜂脂鑄鐲鏤
　　駑
　　　相馬經以不合格者為駑　李斯曰上不知其
　　　駑下史遷曰僕雖罷駑
錣策不能勸何况鞭影乎由胸無道路化世為崎嶇江
上汁諸葛延英汗令狐莫將萬石粟笑彼一囊芻
　　蠧
　　　壁魚蠧書　昌黎曰豈殊蠧書虫生死文字間
　　　韓非子有五蠧篇
與倉帝爭力系出祖龍餘脉望艱成就芸香費祓除青
苗配字說封禪倚天書謀國文心盡銷光月蟾蜍
　　饕餮
　　　鈎吾之山有獸羊身人面名曰饕餮嗜食人周
　　　鼎鑄其像　縉雲氏有不才子曰饕餮東坡賦
　　　老饕
盍觀周鼎上有口即無軀腹匪將軍負肉猶子我屠越
缻多海物𡨕鑄廣財鑪大約俱人面知誰不可圗
　　狼狽
　　　狽前足絶短每行常駕兩狼失狼則不能動
　　　叚成式曰事相乖曰狼狽
自無長掌蹠踸踔何迍邅蛩駏足相比䕫蚿孰可憐華
歆友割席毛仲客逃筵失據亦云極披猖豈不然
　　流離
　　　梟也關以西謂之流離　詩曰瑣兮尾兮流離
　　　之子
見則凶家國愁吟瑣尾詩謹循黄帝令䖍禱鄭僑祠硩
鏃無專職率更反得移賜羮亦打草胡不深長思
　　渾沌
　　　崑崙西有獸有目不見有耳不聞人有德行而
　　　徃牴觕之人有凶惡而徃依憑之　帝鴻氏有
　　　不才子曰渾沌上古未昭晰曰渾沌
安能長不夜天遣混貞滛獬薦無斯觸窮奇良所欽惡
人由逆我中尉獨開心只坐無聞見肝腸乖到今
　　鄭元嶽司㓂解網志喜
亦念臯陶直平反信早孚星辰摧貫索勲業託耕鋤雲
著連山易阿成卧佛圗清時詢黄髪未易守菰蘆
　　和劉良哉韻
京兆官五日商英憾十年獨畱龍象在若有鬼神然夾
袋中無意石牀大好眼斯時眠不易鳴鶴或聞天
　　皇極門頒厯(閣試/)
鳯闕開彤旭猊爐㪚紫烟六堦齊度緯七政轉璣璿甲
厯龍纒改寅賓象魏懸明時功在革資始義承乾黒帝
威初試東皇信早傳周官新月令甘氏舊星篇人繼羲
和後書成蓂莢前庚先三日戒貞下一元旋圗籙符垂
赤干支德應元興王惟省歳太史又編年賜出黄星曜
披看緑字鮮因知天厯數如日起虞淵
　
　倪文貞詩集巻上
欽定四庫全書
　倪文貞詩集巻下
　　　　　　　　　　　　明　倪元璐　撰
　七律
　　九日登山
使得一天紅葉飛青山畧較白雲肥更無冩意圖如此
豈有登髙賦者非招五大夫松共飲勅六從事酒無歸
醉來不覺身為蝶去與黄花打一圍
　　題友人文稿
不能一日廢操觚穴口為闗𣙜鼠鬚有鐵自為朱亥用
無人可當赤丁呼試看鹿逐誰真主始信蛙淫盡小巫
此腕借來剛廿載未曾還得長公蘇
　　出門(萬歴/庚戌)
出門竟不使春知怕有看花人作詩釜為章邯徒破耳
劍當雷煥未逢時真因有字呵風子更取何人作小兒
怪底光榮徒一飽憑他二鳥喚昌黎
　　其二
喉頭一縷氣如篪自去春明門外吹祇是蛛絲張作網
不圖猧子敗吾棋輸他眼底滕王閣哭向河邊漂母祠
骨是英雄應有淚幾人能讀孟郊詩
　　奕罷謝顧子真
偶爾雲梯墮汝墉素心原不喜輸攻澠池盆缶急求報
西市琵琶各有宗請與君盟刑白鷸更如我犯罰黄龍
因思世局須泥塊佛與天尊已不容
　　九日山行便謁禹廟
茅屋人家紅葉飛天將枯去晩烟肥好呼九日風為孟
誰賦黄花歌示韋樹有異形石勒相山無一縫白登圍
怕人疑作防風氏急向禹王祠下歸
　　白下集王太學園中
卜得鍾山是好隣東西分署白雲囷較花似較三吳士
留月如留千里賔接木有胎為弱晋鳴禽無字不先秦
學來五桞先生醉酒氣夤縁上葛巾
　　徐爾從謁選水部
捧出新銜疾馬蹄婦當廟見女離閨郎官寒得冬為署
天澤沾多水作題恰有樓須憶五鳳安知河不立三犀
賀君尺五雲霄近珍重周生到月梯
　　壽閔心宇八十
道逢四五著青裙競策雲間處士勲安邑獨高閔仲叔
丹臺蚤署紫陽君開筵饌有麒麟脯舞綵人皆鸑鷟文
共道春當十月小八千春大可知聞
　　出春明作(萬歴/癸丑)
自疑麟篆久塵埃豈亦曾經葱肆來明是無人解鬼語
妄云此子不仙才去從鵑借三更月幻作龍拿一部雷
天定未忘三債却好煩鐵研為相催
　　代董監之贈長安賀生
逢君燕市魯山眉洵是沅江九肋竒骨亦黄金臺下買
名于白馬寺前知賀家從古能投佩董子於今已下帷
政合與君刑白鷸圖他戴笠路逢時
　　菊飲為友人壽
開如妙錦列如麻小可醻他酒一車絶界仙無壽者相
深更天散飲人衙半年腐眼秋方韻一夜顛喉曉愈譁
不是前身陶靖節生時那得遇黄花
　　宿靈鷲
大峯如杵細如芒看即圖屏枕即牀耄石雛花廵佛案
瘦雲肥雨裹禪房翻經背寫遊山記引衲頭鈔種樹方
曾道逢僧閒半日到來三日為他忙
　　贈祝華封更號東岱
叟是愚溪尹是闗姓名隨意㸃人間須知異日當為嶽
可與同稱只此山試看猴呼聼我應是他鼠竊到今還
因思置子華山上十丈蓮花正可攀
　　其二
豪襟似欲叩天闗呼我何堪住世間乍識更生名是向
因知元結字為山此時申甫藩宣降他日云亭封禪還
一自華封三祝後髙山遮矣逈難攀
　　其三
聞名蚤已意相闗不在爐峯鏡水間人棄家雞憐野鶩
天容越士到南闗應煩鬼換紗籠字纔有僧看蕊榜還
千古岱山今著姓地靈原是欲相攀
　　望廬山雲封其頂悵甚
天風不下嶺雲蒸欲識廬山竟未能料是加冠延汲黯
誰為發被寫姜肱見龍無首庸非吉食馬至肝元不應
要已相逢通半面莫教胸本漏嘉陵
　按萬歴乙卯公至吉水問學於鄒公且為父瓊州
　公乞銘焉迨後為鄒公䟽請易名云元標理學宗王
　文成而經濟稍遜鯁直類海忠介而寛大較優宜折
　衷二字以旌儒碩廷議諡忠介葢論定由於公云
　　初第同門集重五
他家簫管我塤篪競渡人齊到曲池各出辟兵符一道
散為續命縷千絲人如日旦寅方始節正天中午未移
葵作臣心蒲作酒百年莫負看花時
　　賦得御河新桞色(閣試/)
天孫春懶散機絲掛向章溝縷縷垂淺黛依微宜綴緑
柔枝飄裊不勝衣殢人掌上千廻舞臨本宫中十様眉
清蹕欲來須整態何如張緒少年時
　　落花(閣試/)
極目紛紛總衆芳紛紅駭紫散文章照人無復當時艶
作雨翻成别樣粧偶逐暗塵飄御陌閒隨流水漾銀塘
人間漫說封姨妬舞破山香有砑光
　　高秋雁影(閣試/)
漾漾浮浮淡不過天光照出字無譌可容逺水蘆花見
是得孤山雲意多華嶺逢龍俱花葉墨池曵隼有烟波
想當不為更嬴下高到㝠㝠人奈何
　公成天啟壬戌進士座師為朱文恪公國祚忠節録
　謂公選庻常與孔公貞運陳公子壯文公震孟姚公
　希孟姜公曰廣蔣公德璟顧公錫疇陳公仁錫稱同
　志十友並負公輔重望靜志居詩話云詞臣無言責
　居无咎无譽之地需次待遷而已迨公與石齋先生
　入翰苑俱自任天下之重崇正去邪盡忠補過惜未
　竟其用為世惋惜焉
　　壽劉景侯方伯八十
胡麻飯美口生烟纔見劉晨溪上旋萬目齊瞻山宰相
一星方照地神仙藩宣有績身元岳烹煉無砂骨已𤣥
棠作清隂椿作樹人思人見八千年
　　送唐宜之判鳳陽
召來三月使西夷祇為相如作賦奇驛驛逢花團筆夢
家家拗竹備兒騎帝陵秀又添龍䕶客路清惟有鶴隨
想見鳳翔書判日子瞻不獨解吟詩
　　題蟠桃圖為徐比部(時甲子/七月)
室後松紋繡有鱗斗南星氣爛如銀最竒此㑹天開子
不小當年嶽降申塞上千金求諫草庭中七月下仙輪
歲星是否東方朔只問蟠桃圖上人
　　遊西山
仰天大呌想天聞山只三分興十分春到寒潭開古雪
僧尋好岫拂新雲光榮鳥莅名花署䟦扈風翻野蝶羣
醉去偶然題碧落被人讀作絳州文
　　其二
也為尋春費百文好春只合與山分栁絲嬌織烟如錦
槐火光燒石有紋來入幕風桓氏客不殘花雨岳家軍
松呼泉咽皆天樂世上爰居聞不聞
　　沈易菴六十(按沈以越人而𨽻/吳籍旋棄儒冠)
吳有純鈎越有鋋一時最貴沈郎錢地靈奪客李供奉
才子饒年白樂天袍以去青仙骨净花因出紫壽杯妍
不知南極星何意偏照人間處士筵
　　題何孝廉荷墅圖巻
似來香氣吳綃上可有錢塘十里無輞水雲烟呈别景
新豐雞犬認歸途枕間宗炳遊山法客裏長房縮地符
縱是湖光堪入畵不安君在豈成圖
　　道經吳橋范質公吏部招飲瀾園月上汎舟却賦
亦為數合解風烟得入名園似輞川刑鷸而盟范少伯
騎鯨欲去李青蓮大儒俱出景州道清論如吟秋水篇
想見山公能啟事竹林尚有驛招賢
　　其二
大畧都如赤壁船又為秋夜又坡仙自闗福享門當水
儘著情央月上天遣嘯入雲淆鶴唳分清與荻美鷗眠
無如諢語癡吟好喜聼人呼作水顛
　　其三
僑札推襟非素歡相逢不奈有雲肝世間幾士聞雞舞
月下孤舟即雉壇除是求羊無客到並将李郭擬仙看
請為文字三更飲並問鮎魚曽上竿
　　其四
為問盧敖意得不不逢若士豈成遊是風吹至滕王閣
有月明如庾亮樓吟苦惟求遷醋甕别難寜使葬糟丘
定無人得知斯樂明日之齊訊爽鳩
　自註云時有濟南之役
　　其五
想當無奈問竒何亭較𤣥亭𤣥又過竟醉留髠一石酒
都忘入洛五噫歌愁予最是秋宵賦罵世無如春夢婆
寧作尊前䨇劍影白虹紫電傲人多
　　讀范月山先生家傳
不似宣城説范門自鳴豐芑蓼莪恩大書盛德金銀管
小吐幽光日月魂千載麥舟同父子一庭槐影詫兒孫
五花為誥青為史任取何言報九原
　月山先生為文忠曾祖文忠父仁元先生公誌其墓
　焉
　　送成毖宇院長赴官留都
是處紗籠䕶逺征薇光正照石頭城知登李白樓能醉
去扣昭明甕有聲講席一時虚次仲台階千里隔然明
到須急攬鍾山翠恐有沙堤人送行
　　壽朱太夫人
纔見明綸木鳳傳又聞青鳥授𤣥編擕將有子西平頌
唱向多賔北海筵絳縣人逢詢甲子藐姑山近昵神仙
年年此月當春小不道春長五百年
　　丙寅春日湖上偶成
歸來萬喜脱􁃳纒不是頑仙即醉仙縱酒何曾虚酉日
簡糧剛不少寅年但愁蝴蝶夢難熟真信鷓鴣行復旋
畢竟湖中風雨細菟裘吾老志和船
　　題馬騰仲大母顯貞録
死節何難難立孤青閨容易到黄壚曷留老眼看孫子
但不峩冠自丈夫仰德懷清臺是範陳情令伯表如圖
九天褒詔千秋史博得泉塗一笑無
　　家居即事
閒來自覺頗仙仙門外青山屋裏泉收七百秫已了酒
賣三十餅不論錢攀花檻諫無春盡卧月轅留到曉前
如此豪酣如此韻道人原不喜枯禪
　　丙寅至日
駿狼山上日來巢莫更忙過亥子交已勅閨人詳一線
適占復卦得初爻物情北阮驕南阮仙力小茅敵大茅
領取一冬元自享揚雄抛與世人嘲
　自註云時有以同郡勢人相穉者故四五及之
　　寄奉聊城相國
龍卧鴻遵事豈輕惜將獨樂著園名為山吐飯延雲物
共水和羮爕月情仙宰書厨多脉望長安肉味少倉庚
召公耉造今如此何日周郊聞鳥鳴
　　昌化多山竒甚
圍得都如垓下軍一峯峯起密於紋小酬好事謝康樂
莫語躭眠宗少文九錫擬加溪上石七擒不縱嶺前雲
上頭定有神仙宅隐約笙歌月下聞
　　登老竹嶺
喜不身如瓠子肥隨風吹上最峩巍峰俱九轉神仙藥
雲只五銖天女衣若種梅花應有夢欲燒棧道示無歸
倘容化作山頭鳥誓取環山不住飛
　　壽閩泉鄭封公(其郷有/秀才隄)
欲奏元靈曲一詞如君的的有仙姿遊逢若士邀為友
夢領沂公下作兒舊築秀才隄被錦新生書帯草成芝
世人但識龍章貴名在丹臺那得知
　里俗所稱王曾惜字之夢似嫌䙝賢以沂公易宗聖
　名甚合
　　集吳符逺潁山之規亭
千承谷口有雲封盡擁山光入飲烽石寢將軍疑伏虎
松翔老子信猶龍蔣生能徑杜陵道謝朓忽詩落雁峰
只看亭身圓似此若猶方内那相逢
　　遊雲巖贈休令黨子真
盡日函闗紫氣浮飛為快雨下新州相逢合坐三生石
一望真驚百尺樓水水霞光明密界山山雷穴發輿謳
何縁不共飛蝗去汗漫雲巖十日游
　　過滕縣時去妖亂六年矣
六年聚不幾流離尚是沉瘥未起時鍾乳大須傾十斛
春霖少亦與千犁許行有辨真妖首畢戰無能即賊師
蚤使時賢知此意不教白骨滿潢池
　按天啟壬戌徐鴻儒以白蓮教倡亂至八月而始平
　　新嘉驛壁次黄太穉韻
只看松林盡日隂紅塵也合少迴心搜花作蜜蜂元誤
坐葉餐風蟬自深與世難言周士貴是官都怨隴人沉
便宜無過䲭夷子又享湖光又鑄金
　　夕馳兖州道即事
夕陽飛下魯王宫剪剪追人麥子風一望白難分馬練
千年青不了龜䝉夢中丹漆隨尼父坐上尊罍憶孔融
俄見隔村晴氣好不知是月是流虹
　　雨後行東阿道中
如此風光便可圖不由雨不化醍醐小批花面塵三斗
大展山前月一湖獰石魏公偏娬媚輕烟吕相不糊塗
還看遍畝明光錦此却應封阿大夫
　　拜于文定公墓
清才偉望冠前朝講幄儒臣羮已調牛李猜嫌元似雪
𤣥黄戰鬬本如蜩龍鱗老幹披松檜馬鬛崇封奠荔椒
為念安昌門下士來瞻遺直駐星軺
　東阿于文定公名慎行萬歴甲戌分校禮闈瓊州公
　為所取士同門如趙忠毅南星李淮撫三才其最著
　者也
　　渤海道中喜雨
是處呼天望啟封鬖鬖麥又渴于農不勝見彈求鴞炙
恰可傾缾滴馬鬃天代耕耘驅鳥象地強河洛出龜龍
堪名渤海隨車雨太守年來誰姓龔
　　茌平道中
長原浩浩暢如鋪可有培塿一個無剩欲千金購鳥語
堪將萬馬擬松呼靈文杜甫防葱肆朝服王戎負酒壚
徒爾風塵徒爾老修人豈必勝侏儒
　　茌平馬上大風
大約顛顛盡紙鳶自將沉定守驢肩山雲偶避韓明府
野火豈知焦孝然早悟紅塵能變髪莫言金馬坐成仙
花花綺綺春前興漸可揚州夢十年
　　丁卯奉使江西道經廬山有感
風忙不改白雲閒如此孤高詎可攀置我峰頭麋定喜
告人溪外虎方頑可知慧逺僧何笑難教柴桑門不闗
大抵游人無眼界廬山之内看廬山
　　憑弔
一隊湖山十萬師將軍無日不銜巵論文也合孫吳法
講武偏宜王謝姿儒雅味如揚子水英雄淚盡岳侯祠
憑君欲弔周公瑾白下丰標赤壁詩
　　與王芳洲令君
一時齊望子猷舟地上人看百尺樓千乘有書遮越絶
六州無鐵似吳鈎城如丸創宜遼弄口有碑經倉頡鏤
從古興王多異賞蒲輪徵去徑封侯
　　遊雞鳴山寺
龍翔鳳舞萃雞鳴老刹精靈舎利明傳檄與魚供鶴俸
開經有字記花庚山如得道同僧定石復何辜耐客黥
可是梁皇成佛處鐘聲日日打臺城
　　(闕/)　　　風閣
小堪極目嶺東烟不道離城有許天好雨加松青一等
深樓恣佛定多年名心已盡遥岑下春景最宜寒食前
更進一溪真可住世人却滯買山錢
　　雄州道中
風聲怪得似鵂鶹大掠黄沙塑馬頭韓愈飽爭如二鳥
謝丞渴又甚三騶偶遺一睫成深夢直聼䨇眉作逺愁
客路不知天近逺程程須築望京樓
　　自笑
千風吹不散梅酸端的頭陀現宰官太史公元牛馬走
中黄伯作虎獶觀最平下筆偏趨險極怒逢山即轉歡
世事方圓無是處從教八角磨為盤
　　送吳朗公給諫
頂門一下是陽剛七十諫書飛血光政事堂堪名偃月
纍臣意不在飛霜遂精周易因羑里欲祭臯陶奈范滂
的的君恩如海濶将人几肉放歸鄉
　　送王漩觀侍御
何鳥能為希有音通傳景祐四賢吟劉元城漢不慙鐵
胡澹菴書大直金十古功名胥靡貴一生學問福堂深
無将此事瞞朱陸自有鵝湖説到今
　　送姚孟長前軰赴南中
為説人生非聚麋長安道上戀何碁獨饒識具三毛頰
不合時宜一肚皮文帝賈生時不見神宗蘇軾夲相知
知君能看鍾山色一樣金門莫戒詩
　初吳給事執御王御史績燦言事被逮姚公希孟在
　講筵引魏徵致君堯舜語以為規㑹有摘公典試文
　義者遂左遷南少詹事
　　賜麥餅宴
百二十年如待今帝詒王舉道宏深珍竒大軫國中物
神武滹沱河上心束賦順時推薄壯汜書教世當良金
宋唐直作尋常事綾餡羅封義已淫
　　其二
九館羊龍貢食珠纔隨脯箑下堯厨長房仙飯三山近
福習神名萬野呼耐嚼周書無逸語如懸魯史有年圖
固知此宴凌千載魚藻菁莪亦細娱
　按元制名不落夾宴嘉靖中改名舉行
　　文鐵菴奉假歸彜陵
出門遂有衡山雲到此邴原宜一醺杜宇鷓鴣訟不已
桃人土偶道俄分自耽赤壁閒為賦但累紫薇忙屬文
不曉青州倪若水送人何返羡班君
　　病請至三不得許在任調治既小愈作
乍似蛾穿出繭闗慙人絲錦索癡頑不開後閤主投轄
幾失藏舟天賜環多事角蹄占白黑罪言肘手訴朱殷
拚將髀肉填鞍債耐看朝回馬上山
　　小愈後吳澹人諸君移尊過齋作文字飲
三分病去十分仙漸覺爰居佈廣筵豈必姓名連沆瀣
何煩酒食别崇宣尹夫人泣應由喜邊孝先嘲何敢眠
擬益方書三品藥良朋澹酒月明天
　　其二
只作癡蠶繭自呼重陽又近小春酺老夫自避一頭地
仙子羣移六甲厨處處白虹飛寳劍人人𤣥鶴舞明珠
心知載酒齊來意其奈揚亭一字無
　　送文長洲相國放歸
只看波旬鬬麴多魔宫震動轉多魔暴公昔亦持三物
陸子今方出一鵝中必疊䨇真射手戲如格五小風波
南園碑記秦城咏可及君家正氣歌
　　其二
帝能夜夢鬼朝歌其奈公超作霧何骨鯁魚頭稱參政
眼光牛背耐修羅終南自放三彭走京兆豈容五日多
歸去支公亭上望莫将霄鶴羡籠鵝
　　送何香山相國放歸
如何鼎耳雉飛鳴占曰台司怪事生累日精思堂偃月
一時坐失手調羮都如渭水分涇水寧有蠻兵報觸兵
聞道横琴山色好由他王氣屬秦城
　　其二
由來夢卜與人情總頼斯篇文送行難得青蠅為杜宇
不聞檮杌食倉庚蘇公暴公各盟詛雷户崖户如踐更
莫道香山無好伴文公遺跡在零丁
　時許都諫譽卿言事香山長洲與閣中某公争票擬
　不合遂俱罷官
　　寄商等軒冡宰
鯤海蝸廬總莫論大都容得下琴樽欲將吏部長名榜
比勘東林離垢園李下自無蹊徑在山公原有竹林存
幽居也不宜籬棘多少禽魚望引援
　　壽金在六繕部母夫人
十年再進紫霞巵又向西華去獻詩啖到蔗頭如蜜境
開猶桃子未花時有來拜舞茅容友是教鬚眉逸少師
倘遇玉童須一問天門金母復為誰
　　與治河使者張玉笥
帝亦無如方割何山龍好與定顛波李尋賈讓豈無策
瓠子宣房各有歌天老授書當濟洛支祁乞命保淮渦
倘閒好作河渠志彩筆𤣥圭總不磨
　　送陳天甫督學嶺西
有佛無佛安足論悉驅僧入辟支門圖書龍馬真開闢
鐘鼓爰居亦引援五笥安眠邊教授千年交代桞宗元
由來嶺外稱烟瘴今看春風何處温
　　集紅酣亭同凌駿甫閔園客賦
不衫不履草亭臺隨意溪聲隨意苔花氣淡都如谷水
雨珠肥不過青梅多安爐火深僧定故詭詩題鈍客才
集似西園人更雅好將景物細圖來
　　䝉賜佐樞環召别石齋兄兼懷諸公
投林又復賦翩鵻蠟屐東山未可為大有臯伊海内望
敢云頗牧禁中知黄巾豕突如遊釡赤子饑驅亦弄池
鼓枻中流需共濟卭須也恐辦装遲
　　送開美之闗中
獵獵秋髭霜滿顴未行先已掛秦烟無人能識騎牛氣
有字須題落雁巔儒眼儘他酣百二客身總不入三千
歸來莫道囊如洗定有雍州帖一船
　按公自佐樞筦計後詩文僅見数首殆由時艱任重
　無心吮毫耶
　五七言絶句
　　題畵(早歲/)
何處住髙人低茅水上貼江濶杳難尋過客指紅葉
　　其二
仙華學杜詩其詞拙而古如我寫蘭竹無媚有清苦
　　示季弟華汝
緑泛新醅酒紅添小火爐晚來天欲雪能飲一杯無
　　訂石齋至董瑞生館
煑泉以當醇採菊以為脯寄語十二郎慎毋忘十五
　　題錢大鶴職方烟霞載(舟名/)
離離白鳳采滚滚赤蛟涎悉化為烟霞氤氲装一船
　　其二
雷霆豈不聞蛟龍時亦過不愁眠不熟此不是風波
　　題畵送江夏相公予告
竒石驕無奈髙秋澹不羣知須幾兩屐消受此山雲
　　題松柏䨇壽圖
松柏歲寒節谷風夫婦心千年如有䕶為作老龍吟
　　送徐水部奉使荆闗
　　　自註云時方就婚予即冰上人
笙歌齊展畵旂開一具烏紗兩笑顋不問已知為楚使
巫山雲氣逼人來
　　其二
灼眼霞光映彩舸一䨇仙去竟如何樊夫人比劉綱妙
法力纔差半黍多
　　其三
商船如蟻客如鷥今日開闗較昨遲底事郎官忙一曉
未曽完得逺山眉
　　其四
楚風雄得似驚沙目送三湘貴客槎便過武溪人不訝
使君舟上有桃花
　　其五
占天太史上星臺楚分嬃星逼上台召去君王如有問
須言紅葉是良媒
　　題畫贈王念生使君
亦加紅葉亦微雲亦著髙人曵碧裙但説是秋都不信
此中春氣正氤氲
　　其二
喚起山隂道上雲清溪可濯擬呼羣臨流自作三廻想
未必清溪似使君
　　題畫贈王葱嶽中丞
山法雄深水意竒秋林霜皎月明時令公多是張防禦
每得江南草木知
　　其二
上頭可有錦岡無一例風光列晝圖昨夜泰山雲氣羙
飛為快雨到西湖
　　題畫送魏廓園被謫南還
水有浮萍石有苴風霜一夜剪扶踈知消幾兩東山屐
莫便逢人説遂初
　按是時忠節長吏垣宵人假㑹推晉撫謝應祥事并
　逐高趙楊左数公至次年乙丑而清流之難烈矣
　　壽年友海陵令張湛虚
一城春雨萬家烟處處凉飛太極泉人在揚州清似鶴
不知是宰是神仙
　　其二
銅章墨綬赫聲華别有𤣥心飯赤霞可是茅州句曲長
早衙押篆晚烹砂
　　其三
百尺樓頭又一層蝗遷禽擁詎稱能漢書載有張堪傳
未必漁陽敵海陵
　　其四
治成竟覇十諸侯雨牧風官拜馬頭千里照天傳臈燭
江都近日毁迷樓
　　其五
剛是屠蘇得歲時春新花雨滿城知只看今歲家家醉
可少南山酒一巵
　　其六
御壁丹臺並有名上天玉局下專城風華日到尚書省
盡道䨇鳬入帝京
　　吳長組徵詩為杜毅齋開酒禁
糟風容易感冲龍各路諸侯望飲烽為報陶潛蓮社散
生天豈及酒泉封
　　其二
盤石山頭止酒辭經年不到杜康祠於今更走東臯路
為有無功是導師
　　其三
欲濡龍鬛展鯨喉可有麯車三百不已到天垣燒貫索
七公為放酒星囚
　　題劉湛六宛溪釣圖
覺是秋光性可安豪襟小耐白虹丸若非千仞岡頭坐
豈易清溪下釣竿
　　題畫贈吳符逺
雲合濃摹水淡臨濃為俠氣淡交心相逢已是林泉友
儘冩秋光十里深
　　其二
山自跏趺水自嘶數株霜醉小亭西他時夢裏尋張敏
但遶溪行定不迷
　　花燭詞為祝羽翽
自有蓬山㑹上縁藍橋先遇女神仙他年歸院金蓮燭
悔不遲開合卺筵
　　其二
花閨並築讀書臺妙友新騎青鳳來只等畫眉人見靣
索看一部吕東萊
　　曕孟夫子廟先是為妖賊所殘
摳衣肅謁浩然堂仰止髙山並素王嘆息千餘年廟貌
巋然不及魯靈光
　　鄒縣道中麥秋志喜
前歲驅車出戰塲去年驟馬突飛蝗今來不是能舒眼
貪看連阡麥子黄
　　馬上遇雨
自來三日䝉頭雨無節無肢不似魚腹裏郝隆如晒得
此回定濕治安書
　　登張煉師三層閣
髙閣明霞飛采繒時攙鶴下與人乘較勝句曲先生宅
客亦容登最上層
　　題畫送髙硜齋太僕東歸
亦在迷濛杳靄間蒼苔不㸃石爛斑聞今正少桑林雨
那遣烟雲歸泰山
　按膠州以戊辰予飬是歲亢旱禱雨甚切
　　張太公挽詞
夷然觀化復何酸天想緱山降玉棺一副鐵肝與兒子
請將七十諫書看
　　題小桃源圖為韓寅仲先生
松風忽過小溪灣長出仇池石一班不問已知天地别
神仙自合享三山
　　其二
桃花流水隱䨇鳬中有髙真徹曉呼人是右丞詩是畫
袛應喚作輞川圖
　　其三
王維石室魯菟裘一日山居一日侯試到頑仙樓上看
可知李白醉時不
　　其四
天上元靈曲奏來何因人世奬仙才正如渡口溪風便
流出胡麻飯一杯
　　其五(時韓將赴/官洛陽)
擕將琴鶴過夷門比勘温公獨樂園聖世遭逢無避理
不應題是小桃源
　　題王覺斯石交圖為郭天門吏部
千夫舁不上丹徒看有模稜物態無交盡世人惟得此
資他風骨耐他粗
　　題畫石送姚孟長前軰
總欺學學與堯堯唤作天門第一橋待到中流人共曉
莫將深淺問江潮
　　送陳章侯南還暨陽
　　　自註云章侯為予畫蕉石志别
不堪雲亂雨長離凄絶蕉風夜動時此意自難將作賦
江淹多是未曾知
　　其二
有我君何易别離酒濃詩釅夜深時可當一片韓陵石
歸去逢人儘説知
　　其三
玉鞭在手眼迷離是冩芭蕉怪石時供作丹徒書院譜
世間只有米顛知
　　題畫石為羅萸江前軰
自由體正見嶙峋端為滔滔現此身珍重好加爐火煉
世間原有補天人
　　題松石壽吳澹人母楊夫人
驪山老母石長在華嶺玉姜松愈芬十二靈飛篇爛熟
傳經偶爾號宣文
　　洗兒詞為王季重
笑到䨇顴舞到眉桃花雪水洗兒時生金鑄就新孩子
提向罡風一任吹
　　題畫
山情澹得似沙鷗又著松吟雨後秋無事倘來此静坐
不知真覺日長不
　　其二
晴山㸃不上多烟一味清幽澹逺天最愛長松松下水
秋光都宿釣魚船
　　其三
宫鐘能亮野烟疎却好連村帯郭居欲借武昌樓上月
一觀老子興何如
　　其四
天方白醉樹紅酣小著溪風淡著嵐山亦不深秋不淺
最宜松下卓茅菴
　　其五
是聼秋聲作賦時秋風多在最髙枝溪山定不牽成格
欲學王癡我更癡
　　其六
覺得山容不耐秋一山霜樹秃於鶖怕他誤入枯禪道
喚起鐘聲出梵樓
　　題畫送徐虞求京兆入覲
千花萬卉中不妍千風萬波中不顛此是恒山大茂石
天教飛到聖人前
　　題松石為年友留鄴二仙(按馮公元颺號留/仙元颷號鄴仙)
爵以大夫呼曰丈挾貴挾長可如何要是天生䨇介節
我龍爾虎不差多
　　題畫
欲圖少室恍三分為有清光不㸃雲自結草亭深樹裏
幽山淡水太𤣥文
　　其二
爾雅纔疏六月箋緑隂長到十分天情知北户風猶好
意在臨流不在眠
　　其三
纔着雲山即有烟分明傳與畫中禪聪明無過戴安道
曾把金針度范宣
　　題馮禎卿畫石為磊齋都諫
一班新秀出仇池暢可清霜欲下時傳與明時當諫草
臣心原奉石為師
　　賀文文起宫相舉子
十洞神仙伏闕呼怯投鳳穴去為雛自闗天上仙才劣
玉局班中取大蘇
　　其二
勃窣烟樓撞却難乃翁自立盡頭竿也留一著輸兒子
二十年來六品官
　　送賞元亮之官
天生彩筆列明霞行袐書厨三十車便到洛陽仍第一
去冬先發牡丹花
　按賞先以明經廷試值牡丹冬榮遂邀特擢
　　田戚畹奉詔禮補陀還姜宗伯傳册徵詩賦賡二
　　　絶
玉節紛披妙鬘雲潮音端的是聲聞可知佛日輝如此
海不揚波為聖君
　　其二
金馬碧雞事有無親臣銜命豈區區採風還報明天子
總寫流民作一圖
　自註云時兩浙大饑杭嘉湖紹尤甚
　按田太保宏遇貴妃父也妃有寵于君田樂交賢士
　大夫時奉命報禖祥之慶祀岱嶽謁落迦公方居林
　下故以憂憫諷焉
　　為門人王毓蓍趙甸張嶧題陳章侯畫奉王雪肝
　　　郡守
寫作龍山一抹烟纔看春雨又秋天三年飲此桃溪水
試問何如第二泉
　　其二
蘭亭林竹耶溪錢内史能文太守賢合鑄黄金松樹下
龍鱗鶴羽共千年
　　贈李襄城(名國禎初以/胄子師公)
上將星光依太微隆墀召虎拜稽時此來不是閒鐘鼓
為聼彤弓三奏詩
　　題畫
石容何岸草何芳二者離竒孰可降乞得米顛袍笏到
還邀謝客咏池塘
　
　
　
　
　
　
　
　
　
　
　
　
　
　倪文貞詩集巻下
