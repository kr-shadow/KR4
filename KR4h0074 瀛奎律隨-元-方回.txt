#+TITLE: 瀛奎律隨-元-方回
#+DATE: 2018-05-12 10:20:50
#+SOURCE: github.com/kanripo/KR4h0074 master 35cbd8bf                
欽定四庫全書　　　　　集部八
　瀛奎律髓　　　　　　　總集類
　　提要
　　　　(臣/)等謹案瀛奎律髓四十九巻元方回編回
　　　　所著續古今考已别著録是書兼選唐宋二
　　　　代之詩分四十九類所録皆五七言近體故
　　　　名律髓自序謂取十八學士登瀛洲五星聚
　　　　奎之義故曰瀛奎大㫖排西崑而主江西倡
　　　　為一祖三宗之説一祖者杜甫三宗者黄庭
　　　　堅陳師道陳與義也其説以生硬為徤筆以
　　　　粗豪為老境以煉字為句眼頗不諧於中聲
　　　　其去取之間如杜甫秋興惟選第四首之類
　　　　亦多不可解然宋代諸集不盡流傳於今者
　　　　頗賴以存而當時遺聞舊事亦往往見於其
　　　　註故厲鶚作宋詩紀事所采最多其議論亦
　　　　頗有可取者故亦未能竟廢之此書世有二
　　　　本一為石門吳之振所刋前載龍遵叙述傳
　　　　授源流至詳一為蘇州陳士泰所刋於原註
　　　　多所刪削其龍遵原序亦併刪之校讐舛駁
　　　　殊不勝乙之振切譏之殆未可謂之已甚焉
　　　　乾隆四十三年三月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
瀛奎律髓原序
瀛奎律髓四十九巻宋紫陽方虛谷先生之所編選予
蚤年嘗聞是編不獲一覩天順甲申叨守新安實先生
鄉郡因捜訪得其傳録全本間有舛訛卒無善夲校正
之續又得定宇陳先生手自抄本共十類定宇自識云
惟節序類得虛谷親校本抄之餘皆傳録本疑誤甚多
雖間可是正而不能盡圈點悉謹依之遂以其本與先
所得本參對之無大差異者苐惜不得全編通校之於
是又徧訪郡之儒者因得各家所藏抄本讀之亦率多
殘缺脫落得此遺彼遂㑹取諸本通參訂之舛訛者是
正圈點一依先本為定然後是編始獲復全而虛谷編
選之志亦庶㡬其不終泯嗟夫以定宇去虛谷時猶未
逺而是編已不可得其全矣今一旦得之又何其幸耶
先生自序謂詩之精者為律今觀其所選之精嚴所評
之當切涵泳而雋永之古人作詩之法詎復有餘藴哉
誠所謂律髓也故不敢私之於己敬夀諸梓以廣其傳
但巻帙浩繁傳録之誤陶而隂亥而豕者不能無也四
方博學君子幸共鑒而正之成化三年龍集丁亥六月
下澣皆春居士識
瀛者何十八學士登瀛洲也奎者何五星聚奎也律者
何五七言之近體也髓者何非得皮得骨之謂也斯登
也斯聚也而後八代五季之文弊革也文之精者為詩
詩之精者為律所選詩格也所註詩話也學者求之髓
由是可得也方囘者誰家於歙嘗守睦其字萬里也至
元癸未良月旦日紫陽虚谷居士方囘撰
　
　
　
　
　
　
　瀛奎律髓原序
欽定四庫全書
　瀛奎律髓巻一　　　　　　元　方回　編
　　登覽類
　登髙能賦則為大夫於傳識之名山大川絶景極目
　能言者衆矣拔其尤者以充雋永且以為諸詩之
　冠
　　五言(二十首/)
　　　度荆門望楚　　　　　　　　陳子昂
遥遥去巫峽望望下章臺巴國山川盡荆門煙霧開城
分蒼野外樹斷白雲隈今日狂歌客誰知入楚來
　陳拾遺子昂唐之詩祖也不但感遇詩三十八首為
　古體之祖其律詩亦近體之祖也白帝峴山二首極
　佳已入懷古類今揭此一詩為諸選之冠陳子昂杜
　審言宋之問沈佺期俱同時而皆精於律詩孟浩然
　李白王維賈至髙適岑參與杜甫同時而律詩不出
　則已出則亦足與杜甫相上下唐詩一時之盛有如
　此十一人偉哉
　　　登襄陽城　　　　　　　　　杜審言
旅客三秋至層城(一作/樓)四望開楚山横地出漢水接天
囘冠盖非新里章華即舊䑓習池風景異歸路滿塵埃
　此杜子美乃祖詩也楚山漢水一聫子美家法中四
　句似皆言景然後聫寓感慨不但張大形勢舉里䑓
　二名而錯以新舊二字無刻削痕末句又傷時俗不
　古無習池山公之事尤有味也晚唐家多不肯如此
　作必捜索細碎以求新然審言詩有工宻處如淑景
　催黄鳥晴光轉緑萍風光新栁報宴賞落花催下釣
　看魚躍探巢畏鳥飛葉疎荷已晚枝亞果新肥鹿麛
　銜妓席鶴子曳童衣園果嘗難遍池蓮摘未稀日氣
　含殘雨雲隂送晚雷皆有味壮語如雨雪闗山暗風
　霜草木稀據鞍雄劔動挿檄羽書飛不宰神功運無
　為大化懸八荒平物土四海接人煙文物驅三統聲
　名走百神禹食傳中使堯樽遍下人則晚唐所無此
　等句若置之子美集無大相逺也欲述杜詩源流故
　詳及之
　　　臨洞庭湖(一作岳/陽樓)　　　　　　孟浩然
八月湖水平含虛混太清氣蒸雲夢澤波撼岳陽城欲
濟無舟楫端居恥聖眀坐看垂釣者徒有羡魚情
　予登岳陽樓此詩大書左序毬門壁間右書杜詩後
　人自不敢復題也劉長卿有句云疊浪浮元氣中流
　沒太陽世不甚傳他可知也
　　　登岳陽樓　　　　　　　　　杜　甫
昔聞洞庭水今上岳陽樓吳楚東南坼乾坤日夜浮親
朋無一字老病有孤舟戎馬闗山北憑軒涕泗流
　岳陽樓天下壮觀孟杜二詩盡之矣中兩聫前言景
　後言情乃詩之一體也
　　　登兖州城樓
東郡趨庭日南樓縱目初浮雲連海岱平野入青徐孤
嶂秦碑在荒城魯殿餘從來多古意臨眺獨躊躇
　此詩中兩聫似皆言景然後聫感慨言秦魯俱亡以
　古意二字結之即東坡用蘭亭意也
　　　登牛頭山亭子
路出雙林上亭窺萬井中江城孤照日山(一作/春)谷逺含
風兵革身将老闗河信不通猶殘數行淚忍對百花叢
　牛頭山在梓州郪縣西南二里髙一里寳應元年壬
　寅秋廣徳元年癸夘春公並在梓州依李刺史有上
　牛頭山望牛頭寺詩寰宇記謂樓閣煙花為一方之
　冠路出雙林上言亭在樹之頂亭窺萬井中則可見
　城市皆環之也癸夘春作公年五十二嵗
　　　秋登宣城謝眺北樓　　　　　李　白
江城如畫裏山色望晴空兩水夾明鏡雙橋落彩虹人
烟寒橘柚秋色老梧桐誰念北樓上臨風憶謝公
　太白亦有登岳陽八句未及孟杜此詩起句似晚唐
　中二聫言景而豪壯則晚唐所無也宣州有雙溪叠
　嶂乃此州勝景也所以云兩水惟有兩水所以有雙
　橋王荆公虎圗行目光夾鏡當座隅虎兩目如夾兩
　鏡得非倣謫僊兩水夾明鏡之意乎此聫妙絶起句
　所謂江城如畫裏者即指此三四一聫之景與五六
　皆是也謝眺為宣城賢太守人呼為謝宣城得太白
　表章之其名踰千古不朽焉
　　　漢江臨眺　　　　　　　　　王　維
楚塞三江接荆門九派通江流天地外山色有無中郡
邑浮前浦波瀾動逺空㐮陽好風日留醉與山公(江一/作湘)
　右丞此詩中兩聫皆言景而前聫尤壯足敵孟杜岳
　陽之作
　　　登蒲澗寺後二巖　　　　　　李羣玉
五僊騎五羊何代降兹鄉澗有堯時韭山餘禹日糧樓
䑓籠海色草樹發天香浩笑煙波裏浮溟興甚長
　寺在廣州堯時韭禹日糧之對工矣詩忌太工工而
　無味如近人四六及小學答對則不可兼必拘此式
　又為崑體善為詩者備衆體亦不可無此也如老杜
　能變化為善之善者五六一聫亦精神
　　　勝果寺　　　　　　　　　　僧處黙
路自中峰上盤迴出薜蘿到江吳地盡隔岸越山多古
木藂青靄遥天浸白波下方城郭近鐘磬雜笙歌
　寺在錢塘故有吴地越山之聫或以田莊牙人譏之
　似不害寫物之妙后山縮為一句吳越到江分髙矣
　譬之共君一夜話勝讀十年書山谷縮為一句曰話
　勝十年書是也因書諸此以見詩法之無窮
　　　金山寺　　　　　　　　　　張　祜
一宿金山寺㣲茫水國分僧歸夜船月龍出曉堂雲樹
影中流見鐘聲兩㟁聞因悲在城市終日醉醺醺
　此詩金山絶唱孫魴者努力繼之有云天多剰得月
　地少不生塵過櫓妨僧定歸濤濺佛身誰言張處士
　詩後更無人其言矜誇自大然濺佛之句或者則謂
　金山豈如此其低耶大厯十才子以前詩格壯麗悲
　感元和以後漸尚細潤愈出愈新而至晚唐以老杜
　為祖而又參此細潤者時出用之則詩之法盡矣
　　　金山寺　　　　　　　　　　梅堯臣
吳客獨來後楚橈歸夕曛山形無地接寺界與波分巢
鶻寜窺物馴鷗自作羣老僧忘嵗月石上看江雲
　三四絶妙尾句自然有味誰言張處士詩後更無人
　然則有梅聖俞可也
　　　登鵲山　　　　　　　　　　陳師道
小試登山脚今年不用扶微微交濟濼歴歴數青徐朴
俗猶虞力安流尚禹謨終年聊一快吾病失醫盧
　元註山因扁鵲而名○予按此詩后山年四十八為
　棣州教授時所作明年下世詩暗合老杜今註本無
　之細味句律謂后山學山谷其實學老杜與之俱化
　也故書此以示學者
　　　登快哉亭
城與清江曲泉流亂石間夕陽初隠地暮靄已依山度
鳥欲何向奔雲亦自閒登臨興不盡稚子故須還
　亭在徐州城東南隅提刑廢廨熙寜末李邦直持憲
　節搆亭城隅之上郡守蘇子瞻名曰快哉唐人薛能
　陽春亭故址也子由時在彭城亦同邦直賦詩任淵
　注此詩謂亭在黄州不知此詩屬何處盖川人不見
　中原圗志予讀賀鑄集得其說任淵所謂亭在黄州
　者乃東坡為清河張夢得命名子由作記非徐州之
　快哉亭也予選此詩懼學者讀處默張祜詩知工巧
　而不知超悟如度鳥奔雲之句有無窮之味全篇勁
　健清痩尾句尤幽邃此其所以逼老杜也
　　　甘露寺(元註寺中有石如/卧羊謂之狠石)　　　晁端友
北固山頭寺風煙昔縱觀卧亭秋石狠環舍海濤寒越
舶樓前聚江楓户外丹最宜清夜月虛閣憶盤桓
　寺在京口多景樓在寺中天下絶景也晁君成名端
　友无咎之父第進士仕至新城令東坡為其詩集引
　予取此篇者以人或尚晚唐詩則盛唐且不取亦不
　取宋殊不知宋詩有數體有九僧體即晚唐體也有
　香山體者學白樂天有西崑體者祖李義山如蘇子
　美梅聖俞並出歐公之門蘇近老杜梅過王維而歐
　公直擬昌黎東坡暗合太白惟山谷法老杜后山棄
　其舊而學焉遂名黄陳號江西派非自為一家也老
　杜實初祖也如君成詩當黄陳未出之前自為元和
　間唐詩不可不拈出使世人知之也
　　　登定王䑓(有廟/)　　　　　　　朱　熹
寂寞番君後光華帝子來千年遺(一作/餘)故國萬事只空
䑓日月東西見湖山表裏開從知爽鳩樂莫作雍門哀
　朱文公詩迫近后山此詩尾句雖后山亦只如此乾
　道二年丁亥文公訪南軒於長沙所賦用事命意定
　格下字悉如律令雜老杜后山集中可也爽鳩出左
　傳昭公二十年
　　　渡江　　　　　　　　　　　陳與義
江南非不好楚客自生哀揺檝天平渡迎人樹欲來雨
餘吳岫立日照海門開雖異中原險方隅亦壯哉
　此謂渡浙江也簡齋紹興初避地廣南赴召由閩入
　越行在時寓㑹稽過錢塘簡齋洛陽人詩逼老杜於
　渡浙江所題如此可謂亦壯矣哉
　　　登越䑓　　　　　　　　　　宋之問
江上越王䑓升髙望㡬囘南溟天外合北户日邊開地
濕煙常起山晴雨半來冬花掃盧橘夏果摘楊梅跡類
虞翻枉人非賈誼才歸心不可度白髪重相催
　宋之問唐律詩之祖詩未嘗不佳論其為人則初附
　張易之事敗謫隴州叅軍逃歸洛陽告王同皎事附
　武三思天下醜之為鴻臚簿考功郎又附太平安樂
　中宗時貶越州長史亦大藩郡也此詩怨望謂如虞
　翻可乎尋流欽州賜死詩則未嘗不佳字字細宻
　　　陪章留後侍御宴南樓得風字　杜　甫
絶域長夏晚兹樓清宴同朝廷燒棧北鼔角漏天東屢
食将軍第仍騎御史驄本無丹竈術那免白頭翁寇盜
狂歌外形骸痛飲中野雲低渡水簷雨細隨風出號江
城黑題詩蠟炬紅此身醒復醉不擬哭途窮
　老杜登覽詩最多此演至八韵者整齊工宻而開闔
　抑揚他如此者尚衆當自於集中求之
　　　登多景樓　　　　　　　　　晁端友
樓上無窮景樓前正落暉開軒跨寥廓覽物極纎㣲雲
破孤峰出潮平兩槳飛東溟看月上西渡認僧歸木落
吳天逺江寒越舶稀魚龍隣海窟雞犬隔淮圻草色迷
千古波聲蕩四圍廢興懐霸業融結想天機浩浩羣流
㑹沉沉百怪依登臨真偉觀囘首重歔欷
　此詩無一字一句不工孰謂宋詩非唐詩乎五言律
　八句内一聫而工可名世矣此乃頓有數聫曲盡多
　景之妙南渡後詩牌充塞如劉改之之長律阮秀實
　之大篇皆徒虛喝耳夫以天下之形勝無窮而所選
　五言止此二十首猶時文之有格不在多也
　　七言(二十首/)
　　　登黄鶴樓　　　　　　　　　崔　顥
昔人已乗白雲去此地空餘黄鶴樓黄鶴一去不復返
白雲千載空悠悠晴川歴歴漢陽樹芳草萋萋鸚鵡洲
日暮鄉闗何處是煙波江上使人愁
　此詩前四句不拘對偶氣勢雄大李白讀之不敢再
　題此樓迺去而賦金陵鳳凰䑓也
　　　登金陵鳳凰䑓　　　　　　　李　白
鳳凰臺上鳳凰游鳳去臺空江自流吳宮(一作/時)花草埋
幽徑晉代(一作/國)衣冠成古邱三山半落青天外二水中
分白鷺洲總為浮雲能蔽日長安不見使人愁
　太白此詩與崔顥黄鶴樓相似格律氣勢未易甲乙
　此詩以鳳凰臺為名而詠鳳凰䑓不過起語兩句已
　盡之矣下六句乃登臺而觀望之景也三四懐古人
　之不見也五六七八詠今日之景而慨帝都之不可
　見也登臺而望所感深矣金陵建都自吳始三山二
　水白鷺洲皆金陵山水名金陵可以北望中原唐都
　長安故太白以浮雲遮蔽不見長安為愁焉
　　　鸚鵡洲
鸚鵡東過吳江水江上洲傳鸚鵡名鸚鵡西飛隴山去
芳洲之樹何青青煙開蘭葉香風暖㟁夾桃花錦浪生
遷客此時徒極目長洲孤月向誰明
　鸚鵡洲在今鄂州城南對南樓黄鶴樓在城西向漢
　陽太白此詩乃是效崔顥體皆於五六加工尾句寓
　感歎是時律詩猶未甚拘偶也
　　　登樓　　　　　　　　　　　杜　甫
花近髙樓傷客心萬方多難此登臨錦江春色來天地
玉壘浮雲變古今北極朝廷終不改西山寇盜莫相侵
可憐後主還祠廟日暮聊為梁甫吟
　老杜七言律詩一百五十九首當寫以常玩不可暫
　廢今於登覽中選此為式錦江玉壘一聫景中寓情
　後聫却明說破道理如此豈徒模寫江山而已哉
　　　閣夜
歳暮隂陽催短景天涯霜雪霽寒宵五更鼔角聲悲壯
三峽星河影動揺野哭千家聞戰伐夷歌㡬處起漁樵
卧龍躍馬終黄土人事音書漫寂寥
　此老杜䕫州詩所謂閣夜盖西閣也悲壯動揺一聫
　詩勢如之卧龍躍馬俱黄土謂諸葛公孫賢愚共盡
　孔丘盜跖俱塵埃玉環飛燕皆塵土一意感慨豪蕩
　他人所無
　　　登大茅山頂　　　　　　　　王安石
一峯髙出衆山巔疑隔塵沙道里千俯視雲煙來不極
仰攀蘿蔦去無前人間已換嘉平帝地下誰通句曲天
陳迹是非今草莽紛紛流俗尚師僊
　建康句容縣茅山初名句曲山像形也漢時三茅君
　來居曰茅盈茅固茅衷俱得道先是秦始皇三十一
　年更名臘曰嘉平嘗自㑹稽登此山史註引太原真
　人茅盈内紀謂盈曽祖父䝉於始皇三十一年於華
　山乗雲駕龍白日昇天其邑謡曰神僊得者茅初成
　繼世而徃在我盈帝若學之臘嘉平故始皇改是名
　介甫此詩不信神僊之說故有後四句人間已換嘉
　平帝言始皇終於長徃也地下誰通句曲天謂此句
　曲山之宂名曰華陽洞天誰能入乎本是次韻其弟
　平甫三詩平甫詩曰王校理集李雁湖殆未見也
　　　登中茅山
翛然杖屨出塵囂雞犬無聲到泬寥欲見五芝莖葉老
尚攀三鶴羽翰遥容溪路轉迷横彴僊几風來得墮樵
興罷日斜歸亦懶更磨蒼蘚認前朝
　五芝見茅君傳食四節隠芝者為真卿如此五種金
　闕帝君謂茅君盡食之矣此道家妄誕不足信三鶴
　謂三茅君得道各乗白鶴據一山頭也容溪在茅山
　僊几亦山名在句容縣此詩律精語妙
　　　登小茅山
捫蘿路到半天窮下視淮洲杳靄中物外真游來几席
人間榮願付苓通白雲生處龍池杳明月歸時鶴馭空
囘首三君誰更似子房家世有髙風
　馬矢為通猪矢為苓山以髙而羣僊易於接近故云
　物外真游來几席身登絶境視世之榮利如糞土故
　云人間榮願付苓通此一韻自公作古前此未有人
　用三詩皆絶妙
　　　平山堂
城北横岡走翠虬一堂髙視兩三州淮岑日對朱欄出
江岫雲齊碧瓦浮墟落耕桑公愷悌杯觴談笑客風流
不知峴首登臨處誰覩當時有此不
　慶厯八年二月歐陽公以起居舍人知制誥守揚州
　作是堂於蜀岡之大明寺江南諸山拱列簷下故名
　曰平山堂淮岑江岫皆言山也日出對朱欄雲浮齊
　碧瓦則所謂平山而堂字又在其中也其精如此他
　人泥於題則巧而反拙半山歛髙才於小篇包藏萬
　象至矣五六亦閒雅末句不諛而善頌
　　　次韻平甫金山㑹宿寄親友
天末海雲横北固煙中沙㟁似西興巳無船舫猶聞笛
逺有樓䑓祗見燈山月入松金破碎江風吹水雪崩騰
飄然欲作乗桴計一到扶桑恨未能
　介甫有金山寺五言律詩未為極致此和其弟平甫
　者遯齋閒覽謂金山寺佳句絶少張祜樹影中流見
　鐘聲兩㟁聞孫魴天多剰得月地少不生塵亦未為
　工熙寜中荆公有北固西興之句始為中的予謂孫
　魴詩過櫓妨僧定歸濤濺佛身下一句金山何其卑
　也前輩巳能議之今不以入選張祜詩無可議矣荆
　公此詩恐亦未能壓倒張處士也
　　　金山同正之吉甫㑹宿作寄城中二三子
　　　　　　　　　　　　　　　　王安國
寺壓蒼厓勢欲傾歡然西度為誰興雲随草樹縈羣岫
江浸樓䑓點萬燈坐乆不知身寂寞夢囘猶覺氣軒騰
思君城郭塵埃滿相逐尋閒亦未能
　此詩只第四句佳㸔來被乃兄壓倒也平甫自和有
　云檻外風吹前渡語江邊影落萬山燈半空月上方
　清徹萬里潮來自沸騰又較親切乃皇祐中少作荆
　公時未達前謂熙寜亦非也
　　　陪潤州裴如晦學士游金山囘作
　　　　　　　　　　　　　　　　楊　蟠
試上蓬萊第㡬洲長雲漠漠鳥飛愁海山亂點當軒出
江水中分遶檻流天逺樓䑓横北固夜深燈火見揚州
逥船却望金陵月獨倚牙旗坐浪頭
　前輩詩話或譏此五六為莊宅牙人語若如此論介
　甫亦犯此戒其實自是佳句公濟燈火見揚州介甫
　沙㟁似西興孰勝細味公濟尤勝尤切題非外來也
　　　甘露上方
滄江萬景對朱欄白鳥羣飛去復還雲捧樓䑓出天上
風飄鐘磬落人間銀河倒瀉分雙(一作/明)月錦水西來轉
㡬山今古冥冥難借問且持玉爵破愁顏
　歐陽公有云卧讀楊蟠一千首乞渠秋月與春風公
　濟詩葩藻流麗與王平甫相似雲捧樓䑓出天上佳
　句也下句亦稱
　　　游廬山宿棲賢寺　　　　　　王安國
古屋蕭蕭卧不周敝裘起坐興綢繆千山月午乾坤晝
一壑泉鳴風雨秋跡入塵中慚有累心期物外欲何求
眀朝松路須惆悵忍更無詩向此留
　王安國平甫年四十七而卒其詩陳后山亟稱之當
　時諸公歐蘇莫不敬歎欽奨或謂其得於天才不學
　而能然其人胸次耿介非其兄荆公新法之所為詆
　呂惠卿為佞人天下尤髙之也南渡後其曽孫曄始
　刋王校理集於臨安郡學詩佳者不可勝筭而富於
　風月此詩三四壯浪而清洒登覽詩極難得絶髙者
　取此參入其間亦快人心目也
　　　登快閣　　　　　　　　　　黄庭堅
癡兒了却公家事快閣東西倚晚晴落木千山天逺大
澄江一道月分眀朱絃已為佳人絶青眼聊因美酒横
萬里歸舩弄長笛此心吾與白鷗盟
　此詩見山谷外集為太和宰時作呂居仁謂山谷妙
　年時已氣骨成就是也山谷生於慶厯五年乙酉至
　元豐四年辛酉作邑三十七矣
　　　和寇十一晚登白門(一本云庚辰三月/晚登白門閒望)
　　　　　　　　　　　　　　　　陳師道
重門傑觀屹相望表裏山河自一方小市張燈歸意動
輕衫當户晚風長孤臣白首逢新政游子青春見故鄉
富貴本非吾輩事江湖安得便相忘
　白門在徐州亦曰白下地近狹邪冦國寶后山鄉人
　屢引白下事戯之小市輕衫之句亦所以寓戱也元
　符庚辰三月以徽廟登極湔滌南遷諸人故有云白
　首逢新政尾句又謂吾輩如蘇黄本非有意富貴但
　不能恝然忘情俾脫遷謫而北還亦私誼之所許也
　詞意深婉豈徒詩而巳哉如許渾登凌歊䑓湘潭雲
　淨莫山出巴蜀雪消春水來不過砌疊形模而晚唐
　家以為句法今不敢取盖老杜自有此等句但不如
　是之太偶而不活耳
　　　登岳陽樓　　　　　　　　　陳與義
洞庭之東江水西簾旌不動夕陽遲登臨吳蜀横分地
徙倚湖山欲暮時萬里來游還望逺三年多難更憑危
白頭弔古風霜裏老木滄波無限悲
　簡齋登岳陽樓凡三詩又有巴丘書事一詩皆悲壯
　激烈如晚木聲酣洞庭野晴天影抱岳陽樓四年風
　露侵游子十月江湖吐亂洲又如乾坤萬事集雙鬢
　臣子一謫今五年近逼山谷逺詣老杜今全取此首
　迺建炎中避地時詩也白樂天有此樓詩云春㟁緑
　時連夢澤夕波紅處近長安下一句好上一句涉粧
　點
　　　與大光同登封州小閣
去程欲數莽難知三日封州更作遲青嶂足稽天下士
錦囊今有嶠南詩共登小閣春風裏囘望中原夕靄時
萬本梅花為我夀一杯相屬未全癡
　老杜詩為唐詩之冠黄陳詩為宋詩之冠黄陳學老
　杜者也嗣黄陳而恢張悲壯者陳簡齋也流動圎活
　者吕居仁也清勁潔雅者曽茶山也七言律他人皆
　不敢望此六公矣若五言律詩則唐人之工者無數
　宋人當以梅聖俞為第一平淡而豐腴捨是則又有
　陳后山耳此余選詩之條例所謂正法眼藏也
　　　鄂州南　　　　　　　　　　范成大
誰將玉笛弄中秋黄鶴飛來識舊游漢樹有情横北渚
蜀江無語抱南樓燭天燈火三更市揺月旌旗萬里舟
却要鱸鄉垂釣叟武昌魚好便淹留
　石湖名成大字至能嘗使燕帥西廣成都四明金陵
　參大政乾淳間詩巨擘稱尤楊范陸謂遂初誠齋放
　翁及公也此出蜀時詩燭天燈火三更市承平時鄂
　渚之盛如此
　　　過揚子江　　　　　　　　　楊萬里
祗有清霜凍太空更無半點荻花風天開雲霧東南碧
日射波濤上下紅千古英雄鴻去外六朝形勝雪晴中
攜瓶自汲江心水要試煎茶第一功
　楊誠齋詩一官一集每一集必一變此朝天續集詩
　也其子長孺舉似於范石湖尤梁溪二公以為誠齋
　詩又變而誠齋謂不自知詩不變不進此本二詩今
　選其一中兩聨俱爽快且詩格尤髙
　
　
　
　
　
　
　
　
　
　瀛奎律髓卷一
欽定四庫全書
　瀛奎律髓巻二　　　　　　元　方回　編
　　朝省類
　公槐卿棘序鷺班鴛人臣豈惡此而欲逃之進思盡
　忠退思補過可以榮而無所愧則聲詩亦所以言志
　也
　　五言(十四首/)
　　　酬蘇味道夏晚寓直省中　　　沈佺期
並命登僊閣通宵直禮闈大官供宿膳侍史䕶朝衣巻
幔天河入開窗月露㣲小池殘暑退髙樹早涼歸冠劍
無時釋軒車待漏飛明朝題漢柱三署有光輝
　此詩三聨𦂳峭精神尾句亦善用郎署事即田鳳為
　尚書郎入奏事帝目送之因題柱曰堂堂乎張京兆
　田郎者也出三輔録
　　　在廣州聞崔馬二御史並拜臺郎
　　　　　　　　　　　　　　　　蘇味道
振鷺齊飛日遷鶯逺客聞眀光共待漏清覽各披雲喜
得廊廟舉嗟為䑓閣分故林懐柏帨新渥阻蘭薫冠去
神羊影車迎瑞雉羣逺從南斗外遥仰列星文
　唐人自御史除省郎至以為榮栁子厚以御史得禮
　部自謂過分是也此詩於御史除省郎曲盡體貼
　　　春夜寓直鳳閣懐羣公　　　　魏知古
拜門傳漏晚寓省索居時昔重安仁賦今稱伯玉詩鴛
池滿不溢雞樹乆逾滋夙夜懐山甫清風詠所思
　西漢中書有令僕射丞郎魏置中書通事郎晉改為
　中書侍郎東晉改為通事郎尋改為中書郎隋改中
　書郎省為内侍省又改為内書監唐初改為内史省
　龍朔二年改為西䑓光宅初改為鳳閣開元改為紫
　薇世稱鳳閣鸞䑓者即古中書門下省也知古為鳳
　閣侍郎故引潘賦卞詩卞伯玉赴中書郎詩有云大
　方信包含優渥遂不巳濯鱗龍鳳池揮翰紫宸裏雞
　棲樹事出郭頒魏晉世語
　　　同崔員外秋宵寓直　　　　　王　維
建禮髙秋夜承明候曉過九門寒漏徹萬井曙鐘多月
迥藏珠斗雲消出絳河更慚衰朽質南陌共鳴珂
　蔡質漢官典職曰尚書郎晝夜更直五日於建禮門
　外承明者殿廬也珂石次玉瑪瑙色白如雪或云螺
　屬生海中通典老鷗入海為玳可作馬勒謂之珂唐
　儀衞志一品至五品官有象輅革輅木輅軺車三品
　以上珂九子四品七子五品五子車輅藏於太僕制
　冊大事則給餘皆以騎代車珂則馬銜也又五品以
　上有珂傘
　　　寄左省杜拾遺　　　　　　　岑　參
聨步趨丹陛分曹限紫薇曉隨天仗入暮惹御香歸白
髪悲花落青雲羡鳥飛聖朝無闕事自覺諫書稀
　岑參為右補闕屬中書省故云分曹限紫薇
　　　奉答岑參補闕見贈　　　　　杜　甫
窈窕清禁闕罷朝歸不同君隨丞相後我徃日華東冉
冉栁枝碧姢姢花蕋紅故人得佳句獨贈白頭翁
　老杜為左拾遺屬門下省故退朝之後所徃治事之
　地各異唐宫省多植花栁子美是年乾元元年戊戌
　春四十七嵗已云白頭翁則老杜早衰亦可見也
　　　春宿左省
花隠掖垣暮啾啾棲鳥過星臨萬户動月傍九霄多不
寢聴金鑰因風想玉珂明朝有封事數問夜如何
　　　晚出左掖
晝刻傳呼淺春旗簇仗齊退朝花底散歸院栁邊迷樓
雪融城濕宫雲去殿低避人焚諫草騎馬欲雞栖
　老杜天寶十四年乙未年四十四矣始得為河西尉
　不赴改帥府胄曹十一月而祿山反公如奉天明年
　七月肅宗即位靈武公在鄜州奔行在為賊所得留
　長安或謂亦囚至東都十月房琯敗於陳濤斜即至
　徳元年丙申也明年丁酉夏五月間道走鳳翔除左
　拾遺閏八月詔放至鄜州省妻子九月復長安十月
　肅宗還京公亦歸班此二詩皆答岑參詩並乾元元
　年戊戌正二月間詩也六月移華州司功去國終不
　復入公平生僅為朝士一年許耳所謂封事諫草人
　不盡知史不詳書夜不寢而待曉晝治事而晚出於
　此二詩並見之其年已四十七矣山谷評公詩猶必
　以䕫州後詩為準然則不變不進愈變愈進老杜且
　然况他人乎
　　　早朝　　　　　　　　　　　耿　湋
鐘鼓餘聲裏千官向紫薇冒寒人語少乗月燭來稀清
漏聞馳道輕霞映𤨏闈猶看嘶馬處未啟掖垣扉
　湋大厯中左拾遺詩平正
　　　大饗明堂慶成　　　　　　　王　珪
皇祐更秋律明堂奉帝禋粢盛雖薦徳霜露本懐親於
赫朝三后無文秩百神九筵交玉幣重屋近星辰邃幄
留颷御清壇墮月津衣冠漢儀舊金石舜韶新受胙開
宣室鳴鐘降紫宸羣隂光復旦叶氣斗迴春靈貺叢千
祝豐恩滲四垠慚非老辭筆徒學煥堯文
　禹玉為詞臣則摛藻細潤典雅勁健未有後來全句
　長句之病詩號為至寶丹以多用金玉珠璣錦繡之
　類然亦有不全然者此詩豈不謂之細潤典雅
　　　依韻恭和聖製龍圗天章閣觀三聖御書
半夜傳君召西清閱帝文筆囘丹穴鳳(書法要録有丹/穴鳳舞清泉龍)
(躍之/勢)歌起沛中雲御幄金虯轉僊墀羽仗分君王自天
縱况復睿心勤
　君王自天縱用老杜君王自神武也自天縱又加學
　力故有尾句
　　　依韻和吳相公從駕至開寶寺慶夀崇因閣
崇因開寶構金碧晝相輝禁蹕隨曦馭層城轉斗機梵
音獅子吼妙相鴿王歸洛水浮神篆天花滿御衣塔疑
從地湧棟擬入雲飛上行乗今果羣超悟昨非慧珠常
自照法雨徧成霏但起真如念梯梁即可㡬
　　　依韻和王原叔内翰有懐
暮鑰嚴温省宵鈴靜浴堂銀花無奈冷(劉夢得詩銀/花懸院榜)瑶
草又還芳夢乆聞僊吹班清犯曉霜帝閽何所扣一炷
祝堯香
　　　歳暮直舍感懐　　　　　　　姜特立
嵗暮坐公館永懐時序遷雪消殘臘外春到早梅邊夜
色侵鳥鵲年光送管絃無人同晤語輸寫賴詩篇
　　七言(二十四首/)
　　　早朝大明宫呈兩省僚友(門下省/中書省)
　　　　　　　　　　　　　　　　賈　至
銀燭朝天紫陌長禁城春色曉蒼蒼千條弱栁垂青瑣
百囀流鶯繞建章劔佩聲隨玉墀步衣冠身惹御爐香
共沐恩波鳳池上朝朝染翰侍君王
　用兩染字上字合改為惹
　　　和賈至舍人早朝大明宫　　　杜　甫
五夜漏聲催曉箭九重春色醉僊桃旌旗日暖龍蛇動
宫殿風微燕雀髙朝罷香煙攜滿袖詩成珠玉在揮毫
欲知世掌絲綸美池上於今有鳳毛
　賈至之父亦嘗為中書舍人故云超宗殊有鳳毛出
　南史宋書謝鳳子超宗有文辭補新安王常侍王母
　殷淑儀卒超宗作誄奏之帝大嗟賞謂謝莊曰超宗
　殊有鳳毛
　　　同前　　　　　　　　　　　王　維
絳幘雞人報曉籌尚衣方進翠雲裘九天閶闔開宫殿
萬國衣冠拜冕旒日影纔臨僊掌動香煙欲傍衮龍浮
朝罷須裁五色詔佩聲歸到鳳池頭
　　　同前　　　　　　　　　　　岑　參
雞鳴紫陌曙光寒鶯囀皇州春色闌金闕曉鐘開萬户
玉階僊仗擁千官花迎劍佩星初落栁拂旌旗露未乾
獨有鳳凰池上客陽春一曲和皆難
　按此四詩倡和在乾元元年戊戌之春唐肅宗至徳
　二載丁酉九月廣平王復長安子美以是年夏間道
　奔鳳翔六月除左拾遺十月肅宗入亰師居大明宫
　賈至為中書舍人岑參為右補闕十二月六等定罪
　王維降授太子中允四人早朝之作俱偉麗可喜不
　但東坡所賞子美龍蛇燕雀一聯也然亰師喋血之
　後瘡痍未復四人雖誇美朝儀不已泰乎
　　　西掖省即事
西掖重雲開曙暉北山疎雨點朝衣千門栁色連青𤨏
三殿花香入紫薇平明端笏陪鴛列薄暮垂鞭信馬歸
官拙自悲頭盡白不如巗下掩柴扉
　亞於前所和賈至者
　　　宣政殿退朝晚出左掖　　　　杜　甫
天門日射黄金榜春殿晴薰赤羽旗宫草微微承委珮
爐煙細細駐游絲雲近蓬萊常五色雪殘鳷鵲亦多時
侍臣緩步歸青瑣退食從容出每遲
　唐明皇以來朔望朝臣顓用常服今云委珮未詳
　　　紫宸殿退朝口號
户外昭容紫袖垂雙瞻御座引朝儀香飄合殿春風轉
花覆千官淑景移晝漏稀聞髙閣報天顏有喜近臣知
宫中每出歸東省㑹送䕫龍集鳳池
　　　聞楊十二新拜省郎遥以詩賀　白居易
文昌新入有光輝紫界宫墻白粉闈曉日雞人傳漏箭
春風侍女䕶朝衣雪飄歌句髙難和鶴拂煙霄老慣飛
官職聲名俱入手近來詩客似君稀
　元注向曾有贈楊詩落句云不用更教詩句好折君
　官職是聲名今故云俱入手此楊巨源也
　　　喜張十八博士除水部員外郎
老何歿後吟聲絶雖有郎官不愛詩無復篇章傳道路
空餘風月在曹司長嗟博士官猶屈亦恐騷人道漸衰
今日聞君除水部喜於身得省郎時
　何遜以詩名老杜頌之曰能詩何水曹張籍是除樂
　天賀之五十六字如一直說話自然條暢
　　　新除水曹郎答白舍人　　　　張　籍
年過五十到南宫章句無名荷至公黄紙開呈丞相後
朱衣引入謝班中諸曹縱許為僊侣羣吏多嫌是老翁
幸有紫薇郎見愛獨稱官與古人同
　長慶元年九月樂天自中書舍人出為杭州刺史張
　之除水部當在元和長慶間
　　　早朝　　　　　　　　　　　楊巨源
鐘傳清禁纔應徹漏報僊闈儼已開雙闕薄煙籠菡萏
九城初日照蓬萊朝時但向丹墀拜仗下方從碧落迴
聖代逍遥更何事願将巴曲贊康哉
　平正
　　　雨後月中玉堂閒坐　　　　　韓　偓
銀䑓直北金鑾外暑雨初晴皓月中惟對松篁聴刻漏
更無塵土翳虛空綠香熨齒氷盤果清冷侵肌水殿風
夜乆忽聞鈴索動玉堂西畔響丁東
　　　中秋禁直
星斗疎明禁漏殘紫泥封後獨凭闌露和玉屑金盤冷
月射珠光貝闕寒天襯樓䑓籠苑外風吹歌管下雲端
長卿祗為長門賦未識君臣際㑹難
　以上二詩俱端重有體
　　　六月十七日召對自辰及申方歸本院
清暑簾開散異香恩深咫尺對龍章花應洞裏常時發
日向壺中特地長坐乆忽疑槎犯斗歸來兼恐海生桑
如今冷笑東方朔唯用詼諧侍漢皇
　三四真有僊家之意五六用事變陳為新末句詆東
　方朔尤有味
　　　卧病逾月請郡不許復直玉堂十一月一日鎻
　　　院是日苦寒詔賜官燭法酒書呈同院
　　　　　　　　　　　　　　　　蘇　軾
微霰疎疎點玉堂詞頭夜下攬衣忙分光御燭星辰爛
拜賜宫壺雨露香醉眼有花書字大老人無睡漏聲長
何時却逐桑榆暖社酒寒燈樂未央
　中四句氣燄逼人
　　　夜直玉堂攜李之儀端叔詩百餘首讀至夜半
　　　書其後
玉堂清冷不成眠伴直難呼孟浩然暫借好詩消永夜
每逢佳處輒參禪愁侵硯滴初含凍喜入燈花欲鬬妍
寄語君家好兒子他時此句一時編
　李之儀詩得意趣頗深晦非東坡不之察故有是佳
　句以孟浩然待之非誇也
　　　次韻子由五月一日同轉對
跪奉新書笏在腰談王正欲伴耕樵晉陽豈為一門事
宣政聊同五月朝憂患半生聨出處歸休上䇿早招要
後生可畏吾衰矣刀筆從來錯料堯
　兄弟一門用温大雅事唐髙祖語極切尾句又似不
　平執政者之驟進此乃東坡平生口病也
　　　次韻蔣穎叔錢穆父從駕景靈宫
歸來病鶴記城闉舊踏松枝雨露新半白不羞垂領髪
軟紅猶戀屬車塵雨收九陌豐登後日麗三元下降辰
麤識君王為民意不才何以助精禋
　此元祐七年壬申南郊時事
　　　殿後書事和范景仁　　　　　梅堯臣
天子尋常幸直廬裹頭宫女捧雕輿紅泥已賜春醅酒
黄帕曾經御覽書林果鳥應銜去後燕窠蟲有落來餘
禁中事事能傳詠播在人間不是虛
　老杜云户外昭容紫袖垂則知唐之外庭以宫女引
　朝儀聖俞云裹頭宫女捧雕輿則知宋之内庭以宫
　女直輿事不惟詩好可備故事作一對也此乃和范
　景仁殿中雜題三十九首取其一且如前聨紅泥已
　賜春醅酒黄帕曾經御覽書豈不勝王建黄帕盖鞍
　呈了馬紅羅纏項鬬囘雞乎建詩卑弱今不取
　　　校藝和王禹玉内翰
分庭答拜士傾心却下朱簾絶語(一作/好)音萬蟻戰來(一作/酣)
春日永(一作/煖)五星眀聚(一作/處)夜堂深力槌頑石方逢玉
盡撥寒沙始見金淡墨榜名何日出金眀池苑(一作/館)可
能尋
　詩話以前聨為萬蟻戰酣春晝永五星眀聚夜堂深
　承平時省試諸公例有倡和於考校兩不相妨是年
　歐陽公知舉王岐公以翰學與聖俞俱在院得二蘇
　與南豐之年也元祐三年東坡為知舉黄山谷李伯
　時俱為屬唱和尤盛張宛邱集後有同文館倡和數
　巻晁無咎曹子方蔡天啟鄧忠臣皆與佳句無筭亦
　考試時作南渡以後此風頽落知舉監試官用從官
　言路之長小試官四十餘人雖宣鎻四十餘日未有
　一篇詩傳於世者於熟爛時文之中求天下之士賦
　必有一定之說經必拘破題四句小巧以此為了事
　癡兒世道日以衰矣歐蘇大老昔司文衡賦詩校藝
　兩用其至綽綽有餘盖不可復見矣悲夫
　　　謝永叔答述舊之作和禹玉
天下才名罕有雙今逢陸海與潘江筆生造化多多辦
聲滿華夷一一降金帶繫袍迴禁署翠娥持燭侍吟窗
人間榮貴無如此誰愛區區擁節幢
　此亦試院作謂永叔禹玉二學士大才也前聨壯哉
　次聨麗甚
　　　校藝贈永叔和禹玉
今看座主與門生事事相同舉世榮並直禁林司詔令
又來西省選豪英飛龍借馬天邊下光祿供醪月底傾
食葉蠶聲句偏美當時曾記賦將成
　食葉蠶聲謂歐公句也王岐公乃歐公十五年前所
　取門生
　　　呈永叔書事(華陽集第四巻元注/嘉祐二年禮部倡和)
　　　　　　　　　　　　　　　　王　珪
詔書初捧下西廂重棘連催暮鑰忙綠繡珥貂留帝詔
(元注元夕有綠/衣中使傳宣)紫衣鋪案拜宸香巻如驟雨收聲急筆
似飛泉落勢長十五年前出門下最榮今日預東堂
　禹玉弱冠甲科出歐公門至是十五年亦可謂榮進
　速矣許光凝撰集序謂不出都城致位宰相予謂岐
　公詩多富貴語惟如此富貴人能為之
　　　次韻景彞赴省直宿馬上　　　梅堯臣
烏紗帽底青眸轉朱雀街頭玉轡揺燈火髙樓吹短笛
簾櫳斜巷隘初宵身歸蘭省惟看月心在天津欲倚橋
枕上夜深應不寐羡他年少酒㣲銷
　曲盡京師承平市井繁盛之狀又見赴省直宿於馬
　上或有所睹而不能忘情之意流麗圎活自然有味
　景彞王景彞也
　
　
　
　
　
　
　
　
　瀛奎律髓巻二
欽定四庫全書
　瀛奎律髓巻三　　　　　　元　方回　編
　　懷古類
　懷古者見古迹思古人其事無他興亡賢愚而已可
　以為法而不之法可以為戒而不之戒則又以悲夫
　後之人也齊彭殤之修短忘堯桀之是非則異端之
　説也有仁心者必為世道計故不能自黙於斯
　焉
　　五言(三十二首/)
　　　白帝懷古　　　　　　　　　陳子昂
日落滄江晚停橈問土風城臨巴子國臺没漢王宫荒
服猶周甸深山尚禹功巖懸青壁斷地險碧流通古木
生雲際歸帆出霧中川途去無限客坐思何窮
　律詩自徐陵庾信以來亹亹尚工然猶時拗平仄唐
　太宗時多見初學記中漸成近體亦未脱陳隋間氣
　習至沈佺期宋之問而律詩整整矣陳子昂感遇古
　詩三十八首極為朱文公所稱天下皆知其能為古
　詩一掃南北綺靡殊不知律詩極精此一篇置之老
　杜集中亦恐難别乃唐人律詩之祖如沈如宋如老
　杜之大父審言併子昂四家觀之可也盖皆未有老
　杜以前律詩
　　　峴山懐古
秣馬臨荒甸登髙覽舊都猶悲墮淚碣尚想卧龍圗城
邑遥分楚山川半入吳邱陵徒自出賢聖已凋枯野樹
蒼煙斷津樓晚氣孤誰知萬里客懐古正踟蹰
　此老杜以前律詩悲壯感慨即無纎巧砌甃邱陵徒
　自出一句疑有誤字
　　　金陵懐古　　　　　　　　　劉禹錫
潮落冶城渚日斜征虜亭蔡洲新草綠幕府舊煙青興
廢由人事山川空地形後庭花一曲幽(一作/憂)怨不堪聽
　每讀劉賔客詩似乎百十選一以傳諸世者言言精
　確前四句用四地名而以潮日草煙附之第五句乃
　　一篇之斷案也然後應之曰山川空地形而末句乃
　寓悲愴其妙如此
　　　項亭懐古　　　　　　　　　　竇　常
力取誠多難天亡路亦窮有心裁帳下無面到江東命
阨留騅處年銷逐鹿中漢家神器在須廢拔山功
　五竇之長也此詩句句有議論用字無一不工
　　　經故人舊居　　　　　　　　　儲嗣宗
萬里訪遺塵鶯聲淚濕巾古書無主散廢宅與山隣宿
草風悲夜荒村月弔人凄涼問殘栁今日為誰春
　三四佳
　　　送康紹歸建業　　　　　　　周　賀
南朝秋色滿君去意如何帝業空城在民田壊塚多月
圎䑓獨上栗綻寺頻過籬下西江水相思見白波
　三四眼前事亦不可少
　　　經費拾遺所居呈封員外　　　李羣玉
雲卧竟不起少微空隕光惟應孔北海為立鄭公鄉舊
館莓苔合幽齋松菊荒空遺書帶草日日上堦長
　三四用一事貫串老杜有此體嘉樹傳角弓詩是也
　　　武侯廟古柏　　　　　　　　李商隠
蜀相堦前柏龍蛇捧閟宫隂成外江畔老向惠陵東大
樹思馮異甘棠憶召公葉凋湘燕雨枝折海雞風玉壘
經綸逺金刀厯數終誰將出師表一為問昭融
　五六善用事玉壘金刀之偶尤工末句候考
　　　陳後主宫
𤣥武開新苑龍舟燕幸頻渚蓮參法駕沙鳥犯鉤陳夀
獻金莖露歌翻玉樹塵夜來江令醉别詔宿臨春
　鈎陳星後宫之象亦左右宿衞之象
　　　過陶徵君舊居　　　　　　　崔　塗
陶令曾居此弄琴遺世情田園三畆綠軒冕一銖輕衰
栁自無主白雲猶可耕不隨陵谷變應只有髙名
　荒淫亡國之主姦邪誤國之臣詩人必詆其遺跡而
　數其罪至於英主賢臣則美之不容口其或子孫已
　微陵谷已變猶惓惓焉傷悼悲痛讀此詩者可以類
　推矣然後知善不可不修惡不可不戒無曰莊生齊
　物而可以懵然於身後也
　　　題倪居士舊居
儒翁九十餘舊向北山居生寄一壺酒死留千巻書欄
摧新竹少池淺故蓮疎但有子孫在帶經還荷鉏
　子孫之賢不肖天也雖聖賢亦無如之何張芸叟詩
　云兒童不識字耕稼魏公莊魏鄭公之後至不識字
　亦奈何哉
　　　過昭君故宅
以色靜胡塵名還異衆嬪免勞征戰力無媿綺羅身骨
竟埋青塚魂應怨畫人不堪逢舊宅零落對江濵
　只第一句已感慨青塚之句本非竒異第六句一喚
　醒併第五句亦精神魂應怨畫人妙甚妙甚
　　　題豪家故池　　　　　　　　吳　融
嵗乆無泉引春來仰雨流萍乾粘朽檻沙淺露沉舟照
影人何在持竿客寄游翛然興廢外囘首謝眠鷗
　第五句最感慨謂其家歌舞之類今安在哉
　　　經廢宅　　　　　　　　　　杜荀鶴
人生當貴盛修徳可延之不慮有今日爭教無破時蘚
斑題字壁花發帶巢枝何况髙原上荒墳與折碑
　荀鶴詩首首相似定是頷聨作一串景聫體物
　　　南游有感
杜陵無厚業不得駐車輪重到曾游處多非舊主人東
風千嶺樹西日一洲蘋又渡湘江水湘江水復春
　三四有無窮之味不必指言何代何人而感舊懐今
　之意自見
　　　過侯王故第
過此一酸辛行人淚有痕獨殘新碧樹猶擁舊朱門歌
歇雲初散簷空燕尚存不知彈鋏客何處感新恩
　第六句即劉夢得舊時王謝燕之意也猶渾厚未露
　至尾句則全是夢得燕句意賔客皆何所徃乎
　　　懐古眺望　　　　　　　　　宋　祁
城闉聊屬眺千古恨悠悠夏享空䑓毁韓亡故社留(釣/䑓)
(韓城悉有/遺址在)廟祠旌頴鳳(黄丞相祠/并鳳皇里)溪水識巢牛(潁水過/城下)
春色依林動晨煙傍戍浮庌騶閒自集田鶴呌相求町
篠夤緣宻川葭靃靡柔櫟墟迷鄭鄙隗路隔軒游(春秋/櫟邑)
(莊周載大/隗山皆在)感昔如吾輩曽經㡬斛愁
　此許州詩也公自翰苑出守許昌作工甚
　　　長安道中悵然作三首
三輔古風煙征驂悵未前山園蓬顆外(賈山議始皇侈/𦵏言後世不得)
(蓬顆/蔽冡)宫室黍離邊樹老經唐日碑殘刻漢年便須真隕
涕不待雍門絃
興亾作今古事徃始堪悲宫破黄山在城空北斗移走
岡寒兎隠啼戍暮鴉饑灞㟁重囘首惟餘王粲詩
城闕今安在關河昔所憑種祠秦故畤抔土漢諸陵苑
樹圎排薺樓雲淡引繒南山不改色千古恨相仍
　景文自真定移守成都過長安有此詩皆工妙逼唐
　人
　　　過惠崇舊居(崇工詩有/名於世)
雖昧平生契懐賢要可傷生涯與薪盡法意共燈長遺
畫空觀貌殘詩孰補亾(本院惟有師/詩稿數巻)神期通一語無乃
困津梁
　元註云予為郡之年師之去世已二紀矣○景文年
　四十四初得郡夀陽惠崇舊居院在境内選此一詩
　以見惠崇之死宋公年二十也
　　　過故關　　　　　　　　　　韓　琦
春日并州路羣芳夾故關前騶驅弩過别境荷戈還古
戍餘荒堞新耕入亂山時平民自適白首樂農閒
　承平之際并州用武之地亦閒樂如此五六有味
　　　金陵　　　　　　　　　　　梅堯臣
恃險不能乆六朝今已亾山形象龍虎宫地牧牛羊江
上鷗無數城中草自長臨流邀月飲莫掛一毫芒
　龍蟠虎踞本是熟事以宫地牧牛羊為對不覺杜撰
　之妙猶老杜賞因歌枤杜歸及薦櫻桃也
　　　丫頭巗(此碑也在金陵斷石/岡上有吴大帝字焉)
丫頭石雖斷文字未全訛年筭赤烏近書疑皇象多㡬
時經霹靂異代見干戈更與千秋看松煤定費磨
　經來白馬寺僧到赤烏年竒矣赤烏皇象則尤竒矣
　皇象恐作黄非假對真如子規黄葉更佳
　　　夏日晚霽與崔子登周襄王故城
雨脚收不盡斜陽半古城獨攜幽客步閒閱老農耕寳
氣無人發隂蟲入夜鳴余非避喧者坐愛逺風清
　五六工而自然
　　　夏日陪提刑彭學士登周㐮王故城
聊隨漢使者一上周王城片雨北郊晦殘陽西嶺眀野
禽呼自别香草問無名誰復黍離詠但興箕潁情
　五六平淡之中有滋味亦工緻三四亦無不工
　　　淮隂
青環瘦鐵纜繫在淮隂城水脛多長短林枝有直横山
䕫一足走妖鳥九頭鳴韓信祠堂古誰將跨下平
　五六如其所賦之怪
　　　塗山
古傳神禹迹今向舊山阿莫問辛壬娶從來甲子多夜
淮低激射朝嶺上嵯峨荒廟立泥骨巗頭風雨過
　辛壬甲子亦竒甚
　　　與夏侯繹張唐民游蜀岡大明寺
秋葉已多蠧古碑看更荒廢城無馬入破塚有狐藏寒
日稍清迥羣山分莽蒼田夫指白水此下是雷塘
　　　永寜遣興　　　　　　　　　張　耒
國破空陵墓時移改要衝人隨幽谷路縣隠亂山峰零
落荒祠樹悠揚晚寺鐘猶傳僊舊隠跨鹿有遺蹤
　臞僊詩自然楊誠齋之言也每憶此言讀此詩則知
　之
　　　徐孺子宅　　　　　　　　　趙師秀
今識髙眠處滄波是切隣已知難即鹿惟有獨潛鱗苹
長過荷葉藤深失樹身閒思昔微子猶自得稱仁
　五六似不切徐孺子宅異乎西日照窗涼者然亦工
　宻
　　　題釣䑓　　　　　　　　　　徐　照
當時廊廟去此地也成空草木多年換兒孫近代窮無
言傷末俗乆立慕髙風梅福神僊者新知是婦翁
　尾句自來無人道
　　七言(七十八首/)
　　　荆州懐古　　　　　　　　　劉禹錫
南國山川舊帝畿宋䑓梁館尚依稀馬嘶古樹行人歇
麥秀空城澤雉飛風吹落葉填宫井火入荒陵化寶衣
徒使詞臣庾開府咸陽終日苦思歸
　　　松滋渡望峽中
渡頭輕雨灑寒梅雲際溶溶雪水來夢渚草長迷楚望
夷陵土黑有秦灰巴人淚應猿聲落蜀客船從鳥道囘
十二碧峰何處所永安宫外是荒䑓
　　　漢夀城春望(古荆州刺史治亭其下/有子胥廟兼故楚王墳)
漢夀城邊野草春荒祠古墓對荆榛田中牧䜿燒芻狗
陌上行人看石麟華表半空驚霹靂碑文纔見滿埃塵
不知何日東瀛變此地還成要路津
　　　西塞山懐古
王濬樓船下益州金陵王氣黯然收千尋鐵鎻沈江底
一片降幡出石頭人世㡬囘傷徃事山形依舊枕寒流
今逢四海為家日故壘蕭蕭蘆荻秋
　　　館陶李丞舊居　　　　　　　皇甫冉
盛名天下挹餘芳棄置終身不拜郎詞藻世傳平子賦
園林人比鄭公鄉門前墜葉浮秋水籬外寒臯帶夕陽
舊日青松成古木祗應來者為心傷
　此詩好處元只在平子賦鄭公鄉一聫誰謂為詩不
　當用事乎用事而不為事所用可也若但有後四句
　則墮套括
　　　隋宫守嵗　　　　　　　　　李商隠
消息東郊木帝囘宫中行樂有新梅沉香甲煎為庭燎
玉液瓊酥作夀杯遥望露盤疑是月逺聞鼉鼓欲驚雷
昭陽第一傾城色不踏金蓮不肯來
　此以隋宫除夜命題第三句足見其侈末句用潘妃
　事亦譏煬帝耳以為對作即是為也亦詩家一泛例
　可戒
　　　井絡
井絡天彭一掌中謾誇天設劍為峰陣圗東聚燕江口
邊柝西懸雪嶺松堪歎故君成杜宇可能先主是真龍
将來為報姦雄輩莫向金牛訪舊蹤
　五六對巧
　　　隋宫
紫泉宫殿鎻煙霞欲取蕪城作帝家玉璽不縁歸日角
錦帆應是到天涯於今腐草無螢火終古垂楊有暮鴉
地下若逢陳後主豈宜重問後庭花
　日角天涯巧
　　　籌筆驛
魚鳥猶疑畏簡書風雲長為䕶儲胥徒令上將揮神筆
終見降王走傳車管樂有才真不忝關張無命欲何如
他年錦里經祠廟梁甫吟成恨有餘
　起句十四字壯哉五六痛恨至矣
　　　馬嵬
海外徒聞更九州他生未卜此生休空聞虎旅鳴宵柝
無復雞人報曉籌此日六軍同駐馬當時七夕笑牽牛
如何四紀為天子不及盧家有莫愁
　六軍七夕駐馬牽牛巧甚善能鬬湊崑體也
　　　凌歊䑓(當塗縣西/宋髙祖築)　　　　　　許　渾
宋祖凌歊樂未囘三千歌舞宿層䑓湘潭雲盡暮山出
巴蜀雪消春水來行殿有基荒薺合寢園無主野棠開
百年便作萬年計巗畔古碑生綠苔
　劉裕起於布衣節儉之主三千歌舞之句不近誣否
　第四句㝡𤣥上一句似牽強至如有基無主一聫近
　乎熟套而格卑許丁夘詩俗所甚喜予輒抑之以救
　俗其集懐古數詩為最
　　　驪山
聞說先皇醉碧桃日華浮動鬱金袍風隨玉輦笙歌迥
雲捲珠簾劍佩髙鳳駕北歸山寂寂龍旟西幸水滔滔
蛾眉沒後廵游少瓦落宫墻見野蒿
　　　咸陽城東樓
一上髙城萬里愁蒹葭楊栁似汀洲溪雲初起日沉閣
山雨欲來風滿樓鳥下綠蕪秦苑夕蟬鳴黄葉漢宫秋
行人莫問當年事故國東來渭水流
　一作行人莫問前朝事渭水寒光晝夜流尾句合用
　此十四字為佳中四句與前詩一同皆裝景而已
　　　登尉佗樓
劉項持兵鹿未窮自乗黄屋島夷中南來作尉任囂力
北向稱臣陸賈功簫鼓尚陳今世廟旌旗猶鎻(一作/鎮)昔
時宫越人未必知虞舜一奏薰弦萬古風
　前四句能述尉佗心迹良佳五六不能無病今世昔
　時猶所謂耳聞英主提三尺眼見愚民盗一抔三尺
　一抔甚工耳聞眼見即拙矣今世昔時亦然
　　　姑蘇懐古
宫館遺基輟棹過黍離無限獨悲歌荒䑓麋鹿爭新草
空苑鳬鷖占淺莎吴岫雨來虚檻冷楚江風急逺帆多
可憐國破忠臣死日日東流生白波
　學詩者若止如此賦詩甚易而不難得一句即撰一
　句對而無活法不可為訓以王半山多選其詩亦不
　可盡捐故取其懐古諸篇於此
　　　金陵懐古
玉樹歌殘王氣終景陽兵合戍樓空松楸逺近千官塚
禾黍髙低六代宫石燕拂雲晴亦雨江豚吹浪夜還風
英雄一去豪華盡惟有青山似洛中
　禾黍髙低六代宫此一句好上句所謂松楸逺近千
　官塚非也大抵亡國之餘烏有松楸蔽千官之塚者
　五六却切於江上之景
　　　經故丁補闕郊居
死酬知已道終全波暖孤氷且自堅鵩上承塵纔一日
鶴歸華表巳千年風吹藥蔓迷樵徑雨暗蘆花失釣船
四尺孤墳何處是闔閭城外草連天
　故居舊宅有傷惋之言附諸懐古事有興必有廢勢
　有盛必有衰國然家亦然也惡人而富貴賢人而終
　貧賤亦不免遺跡為後人所歎苐是是非非自不同
　耳
　　　故都　　　　　　　　　　　韓　偓
故都遥想草萋萋上帝深疑亦自迷塞雁已侵池籞宿
宫鴉猶戀女墻啼天涯烈士空垂涕地下强魂必噬臍
掩鼻計成終不覺馮驩無路效鳴雞
　此為昭宗作第六句佳
　　　經煬帝行宫　　　　　　　　劉　滄
此地曾經翠輦過浮雲流水意如何香銷南國美人盡
怨入東風芳草多殘栁宫前空露葉夕陽川上浩煙波
行人遥起廣陵思古渡月明聞棹歌
　　　咸陽懐古
經過此地無窮事一望凄然感廢興渭水故都秦二世
咸陽秋草漢諸陵天空絶塞聞邊雁葉盡孤村見夜燈
風景蒼蒼多少恨寒山半出白雲層
　　　長洲懐古
野燒空原盡荻灰吳王此地有樓䑓千年事徃人何在
半夜月明潮自來白鳥影從江樹沒青猿聲入楚雲哀
停車日晚薦蘋藻風靜寒塘花正開
　劉藴靈大中八年進士其詩乃尚有大厯以前風味
　所以髙於許渾者無他渾太工而貪對偶劉却自然
　頓挫耳
　　　聴人話叢䑓　　　　　　　　李　逺
有客新從趙地囘自言曾上古叢䑓雲遮㐮國天邊盡
樹遶漳河地裏來絃管變成山鳥哢綺羅留作野花開
金輿玉輦無踪跡風雨惟知長碧苔
　平熟但頗近套不收或謂遺材也
　　　過九成宫　　　　　　　　　吳　融
鳳輦東歸二百年九成宫殿半荒阡魏公碑字封蒼蘚
(注魏文/帝有碑)唐帝泉聲落野田(注云太宗行幸/有靈泉自湧)碧草新沾僊
掌露綠楊猶憶御爐煙昇平舊事無人說萬叠青山但
一川
　　　過丹陽
雲陽縣郭半郊坰風雨蕭條萬古情山帶梁朝陵路斷
水連劉尹宅基平桂枝自折思前代(李考功於/此知貢舉)藻鑑難
逢恥後生(殷文學於/此集英靈)遺事滿懐兼滿目不堪孤棹艤荒
城
　　　富春
水送山迎入富春一川如畫晚晴新雲低逺渡帆來重
潮落寒沙鳥下頻未必栁間無謝客也應花裏有秦人
嚴光萬古清風在不敢停橈更問津
　三四言景五六懐人至尾句乃歸之嚴光髙矣
　　　武關
時來時去若循環雙闔平雲謾鎻山祗道地教秦設險
不知天與漢為闗貪生莫作千年計到了都成一夢閒
爭得便如巗下水從他興廢自潺潺
　　　題延夀坊東南角古池
蔓草蕭森曲㟁摧水籠沙淺露莓苔更無簇簇紅粧點
猶有雙雙翠羽來雨細㡬逢耕犢去日斜時見釣人囘
繁華自古皆相似金谷荒園土一堆
　　　廢宅
風飄碧瓦雨摧垣却有隣人為鎻門㡬樹好花閒白書
滿庭荒草易黄昬放魚池涸蛙爭聚栖燕梁空雀自喧
不獨凄凉眼前事咸陽一火便成原
　　　赤壁懐古　　　　　　　　　崔　塗
漢室河山鼎勢分勤王誰肯顧元勲不知征伐由天子
唯許英雄共使君江上戰餘陵是谷渡頭春在草連雲
分明勝敗無尋處空聴漁歌到夕曛
　三四善用事好
　　　題潤州妙善寺前石羊(傳云吳主孫權與蜀/主劉備嘗置此㑹云)
　　　　　　　　　　　　　　　　羅　隠
紫髯桑盖此沉吟很石猶存事可尋漢鼎未安聊把手
楚醪雖滿肯同心英雄已徃時難問苔蘚何知日漸深
還有市㕓沽酒客雀喧鳩聚話蹄涔
　此詩昭諫集中第一今京口此石猶存詩牌亦無恙
　云
　　　經故友所居
槐花漠漠向人黄此地追逰迹已荒清論不知莊叟逹
死交空歎趙岐亡病來未忍言閒事老去惟知覔醉鄉
日暮街東策羸馬一聲横笛似山陽
　五六淡而有味
　　　曲江有感
江頭日暖花正開江東行客心悠哉髙陽酒徒半凋落
終南山色空崔嵬聖代也知無棄物侯門未必用非才
滿船眀月一竿竹家在五湖歸去來
　此但是不得志之辭不見懐古如何第四句亦有所
　指
　　　黄河
莫把阿膠向此傾此中天意固難明觧通銀漢應須曲
纔出崑崙便不清髙祖誓功衣帶小僊人占斗客槎輕
三千年後知誰在何必勞君報太平
　此以譬人心不可測者
　　　籌筆驛
抛擲南鄉為主憂北征東討盡良籌時來天地皆同力
運去英雄不自由千里山河輕孺子兩朝冠劍恨譙周
惟餘嵓下多情水猶解年年傍驛流
　　　廣陵開元寺閣上作
滿檻山川漾落暉檻前事事去如飛空中雞犬劉安過
月下笙簫煬帝歸江蹙海門帆散出地呑淮口樹相依
紅樓翠幙知多少長向東風有是非
　戱者謂三四為見鬼詩其實驕王荒帝亦自不宜引
　用然俗口傳之已熟尾句亦可人也
　　　䑓城
晚雲隂暗下空城六代纍纍夕照眀玉井已乾龍不起
金甌雖破虎曾爭亦知罷世才難得却是窮塵事㝡平
深谷作陵山作海茂𢎞流輩莫傷情
　　　水邊偶題
野水無情去不囘水邊花好為誰開只知事逐眼前去
不覺老從頭上來窮似丘軻休歎息逹如周召亦塵埃
思量此理何人㑹家邑先生㝡有才
　三四老世人誦之甚稔乃昭諫詩也
　　　南朝四首　　　　　　　　　楊　億
五鼓端門漏滴稀夜籖聲斷翠華飛繁星曉埭聞雞度
細雨春塲射雉歸步試金蓮波濺襪歌翻玉樹涕沾衣
龍盤王氣終三百猶得澄瀾對敞扉
　夜半至雞鳴埭及射雉迺齊事金蓮潘妃事玉樹陳
　後主事此雜賦南朝耳詩並見西崑倡酬事組織華
　麗盖一變晚唐詩體香山詩體而效李義山自楊文
　公劉子儀始歐梅既作尋又一變然歐公亦不非之
　而服其工
　　　二　　　　　　　　　　　　錢惟演
結綺臨春映夕霏景陽鐘動曙星稀潘妃寶釧光如晝
江令花牋落似飛舴艋臨波朱火度觚稜拂漢紫煙微
自從飲馬秦淮水蜀栁無因對殿幃
　右錢惟演詩惟演有擁旄集行於世亦首作崑體之
　一人即錢思公也
　　　三　　　　　　　　　　　　劉　筠
華林酒滿勸長星青漆樓髙未稱情麝壁燈廻偏照晝
雀航波漲欲浮城鐘聲但恐嚴粧晚衣帶那知敵國輕
千古風流佳麗地盡供哀思與蘭成
　崑體詩所以用事務為雕蔟者此也一衣帶謂大江
　耳蘭成謂庾信哀江南賦
　　　四　　　　　　　　　　　　李宗諤
僊華玉夀曉沉沉三閣齊雲複道深平昔金鋪空廢苑
於今瓊樹有遺音珠簾映寢方成夢麝壁飄香未稱心
惆悵雷塘都㡬日吟魂醉魄巳相尋
　尾句絶妙隋煬帝為晉王從賀若弼等下江南既而
　荒淫於江都恍惚月下見陳後主陳隋䘮亡相尋一
　轍不以徳競而以力勝俱亡而巳
　　　漢武四首　　　　　　　　　楊億
蓬萊銀闕浪漫漫弱水囘風欲到難光照竹宫勞夜拜
露漙金掌費朝餐力通青海求龍種死諱文成食馬肝
待詔先生齒編貝那教索米向長安
　此詩有說譏武帝求僊徒費心力用兵不勝其驕而
　於人才之地不加意也詩話稱此五六
　　　二　　　　　　　　　　　　劉　筠
漢武天䑓接絳河半涵飛霧鬱嵯峨桑田欲看他年變
瓠子先成此日歌夏鼎㡬遷空象物秦橋未就巳沉波
相如作賦徒能諷却助飄飄逸氣多
　五六言興亾之運理所必有雖漢武帝之力鉅心勞
　終亦無如之何也末句謂諫者之不切
　　　三　　　　　　　　　　　　錢惟演
一曲横汾鼓吹逥侍臣髙㑹柏梁䑓金芝曄煜凌晨見
青雀軒翔白晝來立候東溟邀鶴駕窮兵西極待龍媒
甘泉祭罷神光滅更遣人間識玉杯
　東求蓬島西求宛馬亦志大心勞矣𦵏地玉杯遄出
　人間悲之也亦理之所不能免也人君而鍳此則修
　徳人臣而感此則盡心以事主聴其運於天可也
　　　四　　　　　　　　　　　　刀　衎
髙宴柏梁詞可仰横汾簫鼓樂難窮巳教丞相開東閣
猶使將軍悞北戎灑淚甘泉還有恨祈年僊館惜成空
誰知辛苦囘中道共盡千齡五柞宫
　人無有不死者堯舜桀紂其死一也儉而安於自然
　者順也侈而不安其天卒亦歸於一空者逆也不伏
　死之人未有不得其死曾謂其智力可恃乎
　　　眀皇三首　　　　　　　　　楊　億
玉牒開觀檢未封鬬雞三百逺相從紫雲度曲傳浮世
白石標年鑿半峰河朔叛臣驚舞馬渭橋遺老識真龍
蓬山鈿合愁通信囘首風濤一萬重
　五六詩話所稱凡賦唐眀皇詩至於養成祿山之禍
　皆自侈靡奢縱始蠱於心而昏於事不過如此
　　　二　　　　　　　　　　　　錢惟演
山上湯泉架玉梁雲中複道拂瑶光絲囊暗合三危露
翠幰時遺百和香任是金雞親便坐更抛珠被掩方牀
匆匆一曲梁州罷萬里橋邊見夕陽
　詩貴一輕一重對說一曲梁州為樂㡬何萬里橋在
　成都府却忽屈萬乗至彼樂之中成此哀也
　　　三　　　　　　　　　　　　劉　筠
嵗嵗南山見夀星百蠻囘首奉威靈梨園法部兼畨部
玊輦長亭復短亭河鼔暗期隨日轉馬嵬恨血染塵腥
西歸重按臨波舞故老相看但涕零
　三四良佳荒唐沉湎有如此流離顛沛忽如彼皆可
　為後世人主之戒眀皇賴有太子即位靈武郭子儀
　李光弼之兵足以戰及忠臣義士之志未離唐室故
　得返駕舊京有此末句不然父子俱入蜀中原之人
　雖不服祿山江東已有永王璘欲炙矣事將如何
　　　成都三首　　　　　　　　　楊　億
五丁力盡蜀川通千古成都綠酎濃白帝倉空蛙在井
青天路險劍為峰漫傳西漢祠神馬巳見南陽起卧龍
張載勒銘堪作戒莫矜函谷一丸封
　公孫述以術愚民衆傳光武破隗囂天水述急下令
　謂白帝倉米一夕大空民爭徃觀意其怪也既而實
　不失米乃謂民曰此猶妄傳天水破耳竟如此語自
　合檢看此専以公孫述割據恃險戒後之人
　　　二　　　　　　　　　　　　劉　筠
鏤膚剽俗恣遊遨可得蹲鴟號富饒井絡共知天與險
蠶叢無奈世興妖杜鵑積恨花如血諸葛遺靈柏半燒
才似文園何足道一生琴意祗成痟
　　　三　　　　　　　　　　　　錢惟演
武侯千載有餘靈盤石刀痕尚未平巴婦自饒丹穴富
漢庭還負碧砮征雨經蜀市應和酒琴到臨卭别寄情
知有忠臣能叱馭不論雲棧更崢嶸
　劉錢二公泛詠蜀事亦各有工處
　　　始皇三首　　　　　　　　　楊　億
衡石量書夜漏深咸陽宫闕杳沉沉滄波沃日虛鞭石
白刃凝霜枉鑄金萬里長城穿地脉八方馳道聴車音
儒坑未冷驪山火三月青煙繞翠岑
　第七句㝡佳作詩之法也坑儒未㡬驪山巳火以一
　火字貫上意
　　　二　　　　　　　　　　　　劉　筠
利觜由來得擅塲盡遷豪富入咸陽屬車夜出迷雲雨
峻令朝行劇虎狼前殿建旗臨紫極東門立石見扶桑
從臣善頌徒虚美不奈盧生䜟國亡
　尾句絶妙亡秦者胡也此䜟巳預播矣徳不足以弭
　之雖勒碑頌美亦自愚而巳
　　　三　　　　　　　　　　　　錢惟演
天極周環百二都六王鐘鐻接流蘇金椎謾築甘泉道
匕首還隨督亢圗巳覺副車驚博浪更攜連弩望蓬壺
不將寸土封諸子劉項由來是匹夫
　督亢之亢作平聲作仄聲用亦可末句尤妙天下事
　每出於智之所不能料有天下者修徳而巳人主徃
　徃知懲前代之失至於矯枉過正則其禍必伏於人
　之所不能見者劉項匹夫而亡秦又豈必封建地大
　者足為患耶此崑體詩一變亦足以革當時風花雪
　月小巧呻吟之病非才髙學博未易到此乆而雕篆
　太甚則又有能言之士變為别體以平淡勝深刻時
　勢相因亦不可一律立論也
　　　過鴻溝　　　　　　　　　　王禹偁
侯公緩頰太公歸項籍何曾㑹戰機只見鴻溝分兩界
不知垓下有重圍危橋帶雨無人過敗葉隨風傍馬飛
半日垂鞭念前事露莎霜樹映斜暉
　元之詩學樂天此首殊覺髙古
　　　官下　　　　　　　　　　　宋　祁
東泊驂驔一駐車騩雲芣木淡扶疎(鄭與/騩山)風經禦冦僊
游外野識裨諶草創餘潁谷寒煙仍井邑時門殘日但
邱墟(古治國非/今治所)兩都大道過從盛不稱支離佩左魚
　公自成都府詔許交事還䑓尋知鄭州所謂圃田虎
　牢也列子裨諶潁谷時門四事切善造語
　　　題杜子美書堂　　　　　　　趙　抃
直將騷雅鎮澆淫瓊貝千章照古今天地不能籠大句
鬼神無處避幽吟㡬逃兵火羈危極欲厚民風意思深
茅屋一間遺像在有誰於此是知音
　句句中的
　　　和張民朝謁建隆寺二次用寫望試筆韵
　　　　　　　　　　　　　　　　梅堯臣
荒䑓殘壘舊名邦曾說王師此受降西漢衣冠拜原廟
五天龍象䕶經窗蜀岡井味人猶品隋帝宫基闕尚雙
自古興亡不須問風鈴閒聴響幡幢
　以雙對品甚工異世之所鮮
　　　題朝元閣　　　　　　　　　韓　琦
試徃驪山頂上行朝元孤絶聳崢嶸了無樓殿嗟餘侈
自見耕桑復太平雨後綠苔多滑徑葉間紅子不知名
南巔更就丹霞挹頓覺汪然病骨清
　太平而懐古與離亂而懐古兩般情懐公熙寜初鎮
　長安題此
　　　和吳御史臨淮感事　　　　　王安石
柵鎻城扉曉一開柂牙車軸轉成雷黄塵欲碍龜山出
白浪空分汴水來澄觀有材邀味陋霽雲無力報姦囘
騷人此日追前事悲氣随風動管灰
　　　和微之重感南唐事
叔寶傾陳衍弊梁可嗟曾不見興亡齋祠父子終身費
酣詠君臣舉國荒南狩皖山非故地北師淮水失名王
天移四海歸真主誰誘昏童肯用長
　末句押韻好謂有舟楫之長技而不能保夫江者以
　運去人離也
　　　次韻微之髙齋有感
臺殿荒墟辱井堙豪華不復見臨春北山漠漠雲垂地
南堞悠悠水映人馳馬蔽虧松半死射塲埋沒雉多馴
登髙一曲悲亡國想遶紅梁落暗塵
　二詩皆金陵懐古之别題耳
　　　金陵懐古四首
霸祖孤身取二江子孫多以百城降豪華盡出成功後
逸樂安知與禍雙東府舊基留佛刹後庭遺唱落船牕
黍離麥秀從來事且置興亡共酒缸
天兵南下北橋江敵國當時指顧降山水雄豪空復在
君王神武自難雙留連落日頻囘首想像餘墟獨倚牕
却憶夏陽纔一葦漢家何事費罌缸
地勢東囘萬里江雲間天闕古來雙兵纏四海英雄得
聖出中原次第降山水寂寥埋王氣風煙蕭颯滿僧牕
廢陵敗冢空冠劍誰復沾纓酹一缸
憶昨天兵下蜀江將軍談笑士爭降黄旗已盡年三百
紫氣空收劍一雙破堞自生新草木廢宫誰識舊軒牕
不須搔首尋遺事且倒花前白玉缸
　讀半山所作又讀劉貢父所作韻險而律熟若皆似
　乎不和韻者亦可長學詩者一格也第三首移降字
　雙字先後之此亦一例
　　　金陵懐古次韻　　　　　　　劉　攽
虎踞羣山帶遶江為誰興國為誰降髙臺麋鹿看無數
廢苑鳬鷖去自雙萬事朝雲隨逝水百年西日照虚牕
白門酒美東風快笑數英雄盡一缸
樓船西下勢横江元帥旌旗就約降旋報前師覆張悌
亟傳單騎馘王雙燕焚正自當煙突蟻潰何堪值水牕
囘首三軍歡奏凱萬牛行䏑酒千缸
　耆老傳云金陵城破自城下水牕兵入
楚貢來遲詭問江漢收羣䇿士心降一言已重黄金百
再見仍䝉白璧雙票客脫身甘馬革老儒投筆謝書牕
豈知三閣酣詩酒浩唱庭花倒玉缸
頽垣落水半平江喬木呼風不易降耕出珠璣時得一
道逢麟鳳不成雙潮聲半夜來寒渚月色深秋照舊牕
唯有魚鹽城下市檣烏相對集瓶缸
　四詩皆工麗悲壯善用事一也善用韻二也全篇無
　牽强不似和詩其美三也
　　　依韻和金陵懐古　　　　　　王　珪
懐鄉訪古事悠悠獨上髙樓滿目秋一鳥帶煙飛别浦
數帆和雨下歸舟蕭蕭暮吹驚紅葉慘慘寒雲壓舊樓
故國凄凉誰與問人心無復更清流
　此詩誤刋荆公集中今以岐公集為正
　　　金陵懐古
控帶洪流古帝城欲尋舊事半榛荆六朝山色情終在
千古江聲恨未平設險邱陵荒蔓草帶城桑柘接新耕
十年重到無人問獨立東風一愴情
　　　登懸瓠城感吴季子
將軍戈甲從天下丞相旌旗匝地來堪笑怒螳猶強臂
不知蟄户欲驚雷咄嗟武相深寃洗指顧山東逆境開
吏部聲名千古在斷碑何處卧蒼苔
　元注碑既磨復命段文昌撰故碑不得予謂今韓碑
　行於世終不知有文昌碑
　　　三鄉懐古
清洛東流去不還漢唐遺事有無間廟荒古木連空谷
宫廢春蕪入亂山南陌絮飛人寂寂空城花落鳥闗闗
登臨㡬度游人老又對東風鬢欲斑
　　　登海州樓
城外滄溟日夜流城南山直對城樓溪田雨足禾先熟
海樹風髙葉易秋疏傅里閭詢故老秦皇車甲想東遊
客心不待傷千里檻外風煙盡是愁
　　　過鄴中　　　　　　　　　　劉屏南
逐鹿營營一夢驚事隨流水去無聲黄沙日傍荒臺落
綠樹人穿廢苑行遺恨分香憐晚莭勝遊飛盖想髙情
我來不暇論興廢一點西山入眼眀
　分香指曹操飛盖指曹植㝠西園詩也四字極切
　　　題釣臺　　　　　　　　　　潘　檉
蟬冠未必似羊裘出處當時巳熟籌但得諸公依日月
不妨老子卧林邱英雄陳迹千年在香火空山萬木秋
自笑黄塵吹鬢客愛來祠下繫孤舟
　轉菴潘檉字徳乆永嘉人葉水心快稱其詩競謂永
　嘉四靈之徒凡言詩者皆夲徳乆父任右職閤門福
　建兵鈐卒
　　　雨花䑓　　　　　　　　　　劉克莊
昔年講師何住在髙䑓猶有雨花名有時竇向泥尋得
一片山無草敢生落日磬殘隣寺閉晴天牛上廢陵耕
登臨不用深懐古君看鍾山㡬箇爭
　後村壯年詩學晚唐初成而未脫俗故尾句終俗
　
　
　
　
　
　
　
　
　
　
　
　
　瀛奎律髓巻三
欽定四庫全書
　瀛奎律髓巻四　　　　　　元　方回　編
　　庭宇類
　廣谷大川異制民生其間異俗讀禹貢周官史記
　所紀不如讀此所選詩亦不出户而知天下之意
　也
　　五言(四十二首/)
　　　早發始興江口至虚氏邨作　　宋之問
候曉踰閩障乗春望越臺宿雲鵬際落殘月蚌中開薜
荔揺青氣桄榔翳碧苔桂香多露裛石響細泉迴抱葉
𤣥蟬嘯䘖花翡翠來南中雖可恱北思日悠哉鬒髪俄
成素丹心巳作灰何當首歸躅行剪故山萊
　之問此篇宿雲殘月一聫前無古人他佳句尤多其
　為人則不足道媚附張易之至於奉溺器其他傾險
　尤多卒賜死此乃貶隴州叅軍時詩山谷教人作詩
　必學老杜今所選亦以老杜為主不知老杜亦何所
　自乎盖出於其祖審言同時諸友陳子昂宋之問沈
　佺期也子昂以感遇詩名世其實尤工律詩與審言
　之問佺期皆唐律詩之祖唐史謂魏建安後迄江左
　詩律屢變至沈約庾信以音韻相婉附屬對精宻及
　之問佺期又加靡麗拘忌聲病約句準篇如錦繡成
　文學者宗之號曰沈宋體語曰蘇李居前沈宋比肩
　然則學古詩必本蘇武李陵學律詩必本子昂審言
　輩不可誣也此四人者老杜之詩所自出也特老杜
　才髙氣勁又能致廣大而盡精微耳
　　　旅寓安南　　　　　　　　　杜審言
交趾殊風候寒遲暖復催仲冬山果熟正月野花開積
雨生昏霧輕霜下震雷故鄉踰萬里客思倍從來
　此杜子美乃祖詩也子美曰吾祖詩冠古家法如此
　　　送楊長史濟赴果州　　　　　王　維
褒斜不容幰之子去何之鳥道一千里猿聲十二時官
橋祭酒客山木女郎祠别後同眀月君應聴子規
　右丞詩入宋惟梅聖俞能及之可互看
　　　送梓州李使君
萬壑樹叅天千山響杜鵑山中一夜雨樹杪百重泉漢
女輸賨布巴人訟芋田文翁翻教授不敢倚先賢
　風土詩多因送人之官及逺行指言其方所習俗之
　異清新雋永唐人如此者極多如許棠云王租只貢
　金如周繇云官俸請丹砂皆是
　　　秦州　　　　　　　　　　　杜　甫
傳道東柯谷深藏數十家對門藤盖瓦映竹水穿沙痩
地翻宜粟陽坡可種𤓰船人近相報但恐失桃花
　痩地一句古今人未嘗道東南水田秈粳皆欲肥西
　北髙原種粟惟欲地痩亦格物者之所宜知也二十
　首取一
　　　題忠州龍興寺壁
忠州三峽内井邑聚雲根小市嘗爭米孤城早閉門空
看過客淚莫覔主人恩漂泊仍愁虎深居賴獨園
　爭米閉門愁虎峽内小郡如此老杜詩善言風土他
　如塞俗人無井山田飯有砂瓦卜傳神語畬田費火
　耕白魚如切玉朱橘不論錢之類不可勝數可以類
　觸
　　　送桂州嚴大夫　　　　　　　韓　愈
蒼蒼森八桂兹地在湘南江作青羅帶山如碧玉篸户
多輸翠羽家自種黄柑逺勝登僊去飛鸞不暇驂
　昌黎門人有孟郊賈島張籍盧仝李賀之徒詩體不
　一昌黎能人人效之此盖張籍體也
　　　送鄭尚書赴南海
畨禺軍府盛欲說暫停杯盖海旂幢出連天觀閣開衙
時龍戸集上日馬人來風靜鶢鶋去官㢘蚌蛤迴貨通
師子國樂奏武王臺事事皆殊異無嫌屈大才
　唐人詩六韻八韻十韻以上舂容之中寓以揫歛如
　此者不一近人學晚唐詩止於八句中或四句工或
　二句工而尾句多無力此詩中四聫極言廣府之盛
　首句且教諸客聴所言土風尾句着力一結而殊異
　二字乃一篇精神也
　　　百花亭　　　　　　　　　　白居易
朱檻在空虛凉風八月初山形如峴首江色似桐廬佛
寺垂舟入人家枕水居髙亭仍有月今夜宿何如
　此貶江州司馬時作大抵中唐以後人多善言風土
　如西北風沙酪漿氊幄之區東南水國蠻島夷洞之
　外亦無不曲盡其妙樂天送人遊嶺南有云訶陵國
　方界交趾郡為隣土民稀白首洞主盡黄巾又紅旗
　圍卉服紫綬褁文身麵苦桄榔裛漿酸橄攬新牙檣
　迎海舶銅鼔賽江神不凍貪泉暖無霜毒草春雲煙
　蟒蛇氣刀劍鱷魚鱗又云天黄生颶母雨黑長楓人
　而結之曰須防盃裏蠱莫受槖中珍亦可謂盡南中
　之俗矣學詩者不可不深造黄陳擺落膏艶而趨於
　古淡亦不可無此等一二語也
　　　送海客歸舊島　　　　　　　張　籍
海上去應逺蠻家雲島孤竹船來桂府山市賣魚鬚入
國自獻寳逢人多贈珠却歸春洞口斬象祭天吳
　唐以詩試進士先以詩為行巻如此等語或本無其
　人姑為是題以寫殊異之景故皆新怪可觀如送流
　人寄邊將之類皆是也
　　　送從弟戴𤣥徃蘇州
楊栁閶門路悠悠水岸斜乗舟向山寺著屐到漁家夜
月紅柑樹秋風白藕花江天詩景好迴日莫言賒
　此蘇州風景乗舟着屐一聫膾炙人口紅柑白藕一
　聨太綺故尾句放寛不然冗矣
　　　送人入蜀　　　　　　　　　李　逺
蜀客本多愁今君是勝遊碧藏雲外樹紅露驛邊樓杜
宇呼名語巴江學字流不知烟雨外何處夢刀州
　呼名學字一聨精切
　　　送僧游南海　　　　　　　　李　洞
春徃海南邊秋聞半夜蟬鯨呑洗鉢水犀觸點燈船島
嶼分諸國星河共一天長安却回日松偃舊房前
　洞學賈島為詩五言佳
　　　睦州四韻　　　　　　　　　杜　牧
州在釣臺邊溪山實可憐有家皆掩映無處不潺湲好
樹鳴幽鳥晴樓入野烟殘春杜陵客中酒落花前
　輕快俊逸
　　　旅次錢塘　　　　　　　　　方　干
此處似鄉國堪為朝夕吟雲藏吴相廟樹引越山禽潮
落海人散鐘遲秋寺深我來無舊識誰見寂寥心
　此吾家桐廬處士方干詩中四句不書題目一吟即
　知其為錢塘也
　　　南中　　　　　　　　　　　王　建
天南多鳥聲州縣半無城野市依蠻姓山村逐水名瘴
烟沙上起隂火雨中生獨有求珠客年年入海行
　與張籍相上下中四句佳好
　　　蠻家　　　　　　　　　　　馬　戴
領得賣珠錢還家銅柱邊看兒調小象打鼓戱新船醉
後眠神樹耕時語瘴煙又逢衰蹇老相問莫知年
　中四句雖粗極其新譎
　　　巫山峽　　　　　　　　　　皇甫冉
巫峽見巴東迢迢出半空雲藏神女館雨到楚王宫朝
暮泉聲異寒暄樹色同清猿不可聴偏在九秋中
　此詩與杜審言陳子昂詩法相似
　　　寄永嘉崔道融　　　　　　　司空圗
旅寓雖難定乗閒是勝游碧雲蕭寺霽紅樹謝村秋戍
鼓和潮暗船燈照島幽詩家多滯此風景似相留
　　　送史澤之長沙　　　　　　　司空曙
謝眺懐西府單車觸火雲野蕉依戍客廟竹映湘君夢
渚巴山斷長沙楚路分一盃從别後風月不相聞
　兩司空所言永嘉長沙風土各極新麗所取二聫又
　皆下句勝凡詩以下句勝上句為作家先一句好而
　後一句弱或不稱則敗興矣
　　　送龍州樊使君　　　　　　　許　棠
曾見卭人說龍州地未深碧溪飛白鳥紅斾映青林土
產唯宜藥王租只貢金政成開宴日誰伴使君吟
　五六佳
　　　送人尉黔中　　　　　　　　周　繇
盤山行㡬驛水路復通巴峽漲三川雪園開四季花公
庭飛白鳥官俸請丹砂知尉黔人後髙吟採物華
　四六新而俊逸
　　　送董卿知台州　　　　　　　張　蠙
九陌除書出尋僧問海城家從中路挈吏隔數州迎夜
蚌侵燈影春禽雜櫓聲開圗知異迹思想石橋行
　第五句極新
　　　送人尉蜀中
故友漢中尉請為西蜀吟人家多種橘風土愛彈琴水
向昆眀濶山通大夏深理閒無别事時寄一登臨
　風土愛彈琴暗用相如琴心事善言形勢五六佳
　　　宣州二首　　　　　　　　　梅堯臣
北客多懐北庖羊舉玉巵吾鄉雖處逺佳味頗相宜沙
水馬蹄鱉雪天牛尾貍寄言京國下能有㡬人知
　宋詩與唐不異者梅都官堯臣為㝡此鱉貍一聫宣
　州風土歙州亦然髙廟嘗問歙味汪龍溪彥章舉此
　句以對今人能傳誦之而不知其為聖俞詩也
斫漆髙崕畔千筒不一盈野糧收橡子山屋照松眀只
見樹堪種曾無田可耕兒孫何所樂向此是平生
　此宣州山中民俗唯歙亦然予生於歙故尤知此詩
　之味梅詩似唐而不装不繪自然風韻又當細咀此
　二十詩中選其二
　　　送任適尉烏程
俛作程鄉尉折腰還自甘卞峰晴照黛霅水曉澄藍葑
上春田闢蘆中走吏叅到時蘋葉長栁惲在江南
　聖俞詩一掃崑體與盛唐杜審言王維岑參諸人合
　今學者學四靈詩曷不學聖俞乎能言風土者聖俞
　所尤長也栁惲詩汀洲采白蘋日落江南春
　　　餘姚陳寺丞
試邑來勾越風煙復上游江潮自迎客山月亦随舟海
貨通閭市魚歌入縣樓絃琴無外事坐見浦帆收
　聖俞此詩全不似宋人詩張籍劉長卿不能及也
　　　送晁質夫太丞知深州
蕪蔞問古亭春入饒陽城豆粥君王逺壺漿刺史迎地
凉宜牧馬塞近慣調兵為寄井泉石老來思目眀
　起句爽三四工井泉石事新
　　　送劉攽秘校赴婺源
雲木葱蘢處雞鳴古縣城山髙地多險源近水偏清斫
漆資商貸栽茶雜賦征案頭龍尾硯切莫苦求精
　盡婺源之俗末句規之勿求硯以擾民也
　　　送洪秘丞知大寜監
三峽蠻溪上千山楚俗兼婦人樵入市官井貨専鹽魑
魅或為患獮猴常可嫌君能厚風俗男子使腰鎌
　　　送鮮于秘丞通判黔州
壺頭山下俗巴婦曲中聴汲井熬鹽白燒田種榖青巗
風來虎嘯江雨過龍腥事簡能談者揚雄所草經
　　　魯山山行
適與野情惬千山髙復低好峰隨處改幽徑獨行迷霜
落熊升樹林空鹿飲溪人家在何許雲外一聲雞
　王介甫㝡工唐體苦於對偶太精而不脫洒聖俞此
　詩尾句自然熊鹿一聫人皆稱其工然前聫尤幽而
　有味
　　　送畨禺杜杅主簿
行識桄榔樹初窺翡翠巢地蒸蠻雨接山闊海雲交訟
少通華語蟲多入膳庖不須思朔望梅吐臘前梢
　　　送李閤使知冀州
騕褭黄金絡春風北渡河將軍守漢法壯士發燕歌綠
水塘蒲短晴天塞雁多家聲復年少矍鑠笑㢘頗
　此北邊風土徃徃燕冀之間瀦水為塘以限馬足故
　有綠水蒲塘之句聖俞因送行言風土佳句甚多姑
　選此數篇學者當舉一隅也
　　　公安縣　　　　　　　　　　陶　㢸
門沿大堤入路趁淺沙行樹短天根起山窮地勢傾孤
舟難泊㟁逺水欲沉城半夜求津濟煙中荻火眀
　攷四朝國史陶㢸字商翁永州人軍功補官兩知邕
　州善為詩山谷誌其墓許可之其詩尤善言風土蠟
　茶詩至五十韻
　　　送舅氏野夫萃之宣州二首　　黄庭堅
籍甚宣城郡風流數貢毛霜林收鴨脚春網薦琴髙共
理須良守今年輟省曹平生割雞手聊試發硎刀
　三四言土俗未見其竒却是五六有斡旋尾句稍健
　彼學晚唐者有前聨工夫無後四句力量
試說宣城郡停盃且細聴晚樓眀宛水春騎簇昭亭𥝧
稏豐圩户桁楊卧訟庭謝公歌舞地時對換鵞經
　此詩中四句佳言風土之美而眀蔟豐卧詩眼也后
　山謂句中有眼黄别駕是也尾句尤有味年豐矣訟
　少矣彼謝公歌舞之地以親筆墨為事可乎起句乃
　昌黎前詩體也
　　　寄潭州張芸叟　　　　　　　陳師道
湖嶺一都㑹西南更上游秋盤堆鴨脚春味薦猫頭宣
室思來暮蒸池得借留熟知為郡樂莫作越鄉憂
　后山學山谷為詩者也猫頭鴨脚工矣張芸叟舜民
　后山姊夫五六謂宣室興來暮之想蒸池之地其得
　乆留之乎得借留謂不能得留也用賈誼長沙事而
　傍入來暮借留二事句法矯健非晚唐能嚅嚌也二
　首取一
　　　送周都官通判湖州　　　　　王安石
綠水烏程地青山顧渚濵酒醪猶美好茶荈正芳新聚
泛樽前月分班焙上春仁風巳及俗樂事始闗身橘柚
供南貢槐楓望北辰知君白羽扇歸日未生塵
　烏程酒顧渚茶湖州風景也酒與古不殊茶於今適
　春猶字正字巳佳可以聚而泛可以分而班亦樂事
　也然必仁風先及物而後身可樂故已字始字尤妙
　南貢北辰又勉之以心在王室歸而致吾君可也詩
　律精宻如此他人太工則近弱惟荆公獨能工而不
　萎云風土詩與送餞詩當互看
　　　海陵雜興　　　　　　　　　吕本中
萬事不如意自然生白鬚極知少餘韻何敢厭窮途土
俗尊魚婢生涯欠木奴東行見李白誰為致區區
　居仁本中世稱為大東萊先生其詩宗江西而主於
　自然號彈丸法此詩在泰州為小官時作為仕宦送
　迎無味非其所樂故首句有不如意生白鬚之語自
　是名言然應接塵俗已無餘韵又不敢以窮途為厭
　也意極婉曲魚婢木奴一聨工而尊字尤好
　　　頃嵗從戎南鄭屢徃來興鳳間暇日追憶舊游
　　　有賦　　　　　　　　　　　陸　游
昔戍蠶叢北頻行鳳集南烽傳戎壘宻驛送客程貪春
盡花猶拆雲低雨半含種畬多菽粟藝木雜松楠婦汲
惟陶器民居半草庵風煙迷棧閣雷霆(去/聲)起湫潭城郭
秦風近邨墟蜀語參快心逢曠野刮目望浮嵐考古興
時感無詩每自慚嘉陵㝡堪憶迎馬栁毿毿
　放翁詩出於曾茶山而不専用江西格間出一二耳
　有晚唐有中唐亦有盛唐此篇雖陳杜沈宋亦不過
　如此流麗綿宻所圈五字以全篇太縟到此合放淡
　故也作此詩年八十三矣南渡後詩至萬篇佳句無
　數有越中詩言鑑湖風物尤精
　　七言(三十首/)
　　　葢少府新除江南尉問風俗　　郎士元
聞君作尉向江潭吳越風煙到自諳客路尋常隨竹影
人家大抵傍山嵐緣溪花木偏宜逺避地衣冠盡向南
唯有夜猿啼海樹思鄉望國意難堪
　　　嶺南道中　　　　　　　　　李徳裕
嶺水爭分路轉迷桄榔椰葉暗蠻溪愁衝霧毒逢蛇草
畏落沙蟲避燕泥五月畬田收火米三更津吏報朝雞
不堪腸斷思鄉處紅槿花中越鳥啼
　李衞公不讀文𨕖而詩竒健謫海外時所作詩尤酸
　楚張志和漁父詞五首在其集中此詩於嶺南風土
　甚切詞又工
　　　自江陵沿流道中　　　　　　劉禹錫
三千三百西江水自古如今要路津月夜歌謡有漁父
風天氣色屬商人沙村好處多逢寺山葉紅時覺勝春
行到南朝爭戰地古來名將盡為神
　元註陸遜甘寜皆有祠宇
　　　赴蘇州酧别樂天
吳郡魚書下紫宸長安廐吏送朱輪二南風化承遺愛
八詠聲名躡後塵梁氏夫妻為寄客陸家兄弟是州民
江城春日追游處共憶東都舊主人
　樂天嘗守蘇今夢得亦徃守此故有承遺愛躡後塵
　之語梁鴻孟光嘗客於吳機雲二陸昔為吳人今到
　蘇之後凡寄寓之客及在郡之士人與太守相追游
　當共憶樂天為舊太守即舊主人也善用事筆端有
　口未易可及
　　　登栁州城樓寄漳汀封連四州　栁宗元
城上髙樓接大荒海天愁思正茫茫驚風亂颭芙蓉水
宻雨斜侵薜荔墻嶺樹重遮千里目江流曲似九回腸
共來百越文身地猶自音書滯一鄉
　韓泰為撫州韓曅為池州陳諫為封州劉禹錫為連
　州
　　　栁州寄丈人周韶州
越絶孤城千萬峰空齋不語坐髙舂印文生綠經旬合
硯匣留塵盡日封梅嶺蠻煙藏翡翠桂江秋水露鰅鱅
丈人本自忘機事為想年來憔悴容
　　　得盧衡州書因以詩寄
臨蒸且莫歎炎方為報秋來雁㡬行林邑東回山似㦸
䍧牱南下水如湯蒹葭淅瀝含秋露橘柚玲瓏透夕陽
非是白蘋洲畔客還將逺意問瀟湘
　　　嶺南江行
瘴江南去入雲煙望盡黄茅是海邊山腹雨晴添象跡
潭心日暖長蛟涎射工巧伺遊人影颶母偏驚旅客船
從此憂來非一事豈容華髪待流年
　　　栁州峒氓
郡城南下接通津異服殊音不可親青箬裹鹽歸洞客
綠荷包飯趂墟人鵞毛禦臈縫山罽雞骨占年拜水神
愁向公庭問重譯欲投章甫作文身
　栁栁州詩精絶工緻古體尤髙世言韋栁韋詩淡而
　緩栁詩峭而勁此五律詩比老杜則尤工矣杜詩哀
　而壯烈栁詩哀而酸楚亦同而異也又南省牒令具
　註國圗風俗有云華夷圗上應初識風土記中殊未
　傳非孔子不陋九夷之義也年四十七卒於栁州殆
　哀傷之過歟然其詩實可法
　　　杭州　　　　　　　　　　　白居易
餘杭形勝世間無州傍青山縣枕湖遶郭荷花三十里
拂城松樹一千株夢兒亭古傳名謝教伎樓新道姓蘇
獨有使君年老大風光不稱白髭鬚
　　　守蘇答客問杭州
為我踟躕停酒盞與君約畧說杭州山名天竺堆青黛
湖號錢塘瀉綠油大屋簷多裝雁齒小航船亦畫螭頭
所嗟水路無三百官繫何因得再游
　　　杭州春望
望海樓眀照曉霞䕶江堤白踏晴沙濤聲夜入伍員廟
栁色春藏蘇小家紅袖織綾誇柿蔕青旗沽酒趂梨花
誰開湖寺西南路草綠裙腰一道斜
　樂天守杭州以和適之趣處繁華子厚守栁州以愁
　苦之懐處荒寂情景異歡戚殊以樂天之二詩視子
　厚之五詩相去逺矣然子厚亦隘者也東坡謫黄謫
　惠謫儋耳無一言及於怨尤夷鄙是亦可以觀人焉
　　　以州宅誇於樂天　　　　　　元　稹
州城迴遶拂雲堆鏡水稽山滿目來四面常時對屏幛
一家終日在樓臺星河似向簷前落鼓角驚從地底回
我是玉皇香案吏謫居猶得住蓬萊
　　　重誇州宅旦暮景色
仙都難畵亦難書暫合登臨不合居繞郭煙嵐新雨後
滿山樓閣上燈初人聲曉動千門闢湖色宵涵萬象虛
為問西州羅刹㟁濤頭衝突近何如
　長慶中樂天知杭州微之知越州以筒寄詩自此始
　微之誇州宅蓬萊閣所以名亦自此始二公前貶九
　江忠州江陵通州徃來詩不勝其酸楚至此乃不勝
　其誇耀亦一時風俗之弊只知作詩不知其有失也
　　　郡中有懐寄上睦州員外十三兄
　　　　　　　　　　　　　　　　邢　羣
城枕溪流淺更斜麗譙連帶邑人家經冬野菜青青色
未臘山梅樹樹花雖免瘴雲生嶺上永無京信到天涯
如今嵗晏從羇滯心喜彈冠事不賒
　此詩附見樊川集唐歙州刺史邢羣寄睦州刺史杜
　牧之三四言歙州風土佳句也五以江左猶逺嶺南
　乃無瘴之地六言唐都長安歙州自當難得京書耳
　　　正初奉酧　　　　　　　　　杜　牧
翠巗千尺倚溪斜曾得嚴光作釣家越瘴逺分丁字水
臘梅遲見二年花眀時刀尺君須用幽處田園我有涯
一壑風煙陽羡里觧龜休去路非賒
　此牧之用韻酧歙州刺史邢羣也臘中得詩正初奉
　酧二詩皆是前四句言各州之景後四句言情皆佳
　句也
　　　長安雜題
洪河清渭天池濬太白終南地軸横祥雲輝映漢宫紫
春光繡畵秦川眀草妬佳人鈿朶色風回公子玊銜聲
六飛南幸芙蓉苑十里飄香入夾城
　詩人於四方風土皆能言之至於長安洛陽鄴都金
　陵帝王建都之地則多見於懐古之作而述今者少
　牧之長安六詩於五詩之末各寓閑中自靜之意獨
　此詩前誇形勢後敘侈麗亦足以形容天府之盛故
　取之五詩内如韓嫣金丸莎覆綠許公韉汗杏妝紅
　投釣謝家池正雨醉吟隋寺日沉鐘白鹿源頭回獵
　騎紫雲樓下醉江花又街西長句云遊騎偶同人鬭
　酒名園相倚杏交花皆艶冶而不流當其時郊島元
　白下世之後張祜趙嘏諸人皆不及牧之盖頗能用
　老杜句律自為翹楚不卑卑於晚唐之酸楚凑砌也
　　　洛陽長句
草色人心相與閒是非名利有無間橋横落照虹堪畫
樹鎻千門鳥自還芝盖不來雲杳杳僊舟何處水潺潺
君王謙譲泥金事蒼翠空髙萬嵗山
　唐自天寶以後不復駕車東都此詩有望幸之意樹
　鎻千門一句極佳芝盖僊舟乃指緱氏山王喬事及
　李郭事亦切
　　　題宣州開元寺小閣
六朝文物草連空天澹雲閒今古同鳥去鳥來山色裏
人歌人哭水聲中深秋簾幙千家雨落日樓臺一笛風
惆悵無因見范蠡參差煙樹五湖東
　唐以昇州屬浙西而莭度使在潤州江東則宣歙觀
　察府在宣州是為大鎮故其詩特繁盛宋析置太平
　州移本路監司於江寜建康而宣州寂如矣
　　　杭州呈勝之　　　　　　　　王安國
游觀須知此地佳紛紛人物敵京華林巒臘雪千家水
城郭春風二月花彩舫笙歌吹落日畵樓燈燭映殘霞
如君援筆宜摹寫付與塵埃北客誇
　此王安國詩今王校理集行於世誤入其兄荆公集
　中
　　　送張仲容赴杭州孫公辟　　　王安石
萬屋相誇漆與丹笑歌長在綺紈間綵船春戱城邊水
畫燭秋尋寺外山憶我屢隨游客入喜君今趂辟書還
遥知曼倩威行乆赤筆應從到日閒
　李叅政注孫公沔也杭州之盛自五代至宋繁華乆
　矣百五十年行都詩愈多而佳者愈不少未能盡得
　之也
　　　夷陵歳暮書事呈元珍表臣　歐陽修
蕭條雞犬亂山中時節崢嶸歳已窮游女髻鬟風俗古
野巫歌舞嵗年豐平時都邑今為陋敵國江山昔㝡雄
荆楚先賢多勝迹不辭攜酒問隣翁
　元注夷陵風俗朴陋惟嵗暮祭鬼則男女數百相從
　而樂飲婦女競為野服以相游嬉
　　　寄梅聖俞
青山四顧亂無涯雞犬蕭條數百家楚俗嵗時多雜鬼
蠻鄉言語不通華繞城江急舟難泊當縣山髙日易斜
擊鼔踏歌成夜市邀龜卜雨趂燒畬叢林白晝飛妖鳥
庭砌非時見異花惟有山川為絶勝寄人堪作畵圗誇
　公夷陵書事寄謝三舍人有云道途處險人多負邑
　屋臨江俗善泅臘市魚鹽朝暫合淫祠簫鼔嵗無休
　風鳴燒入空城響雨惡江崩斷㟁流訟庭畫地通人
　語邑政觀風間俚謳皆於風土如畵讀歐公詩當以
　三法觀五言律初學晚唐與梅聖俞相出入其後乃
　自為散誕七言律力變崑體不肯一毫涉組織自成
　一家髙於劉白多矣如五七言古體則多近昌黎太
　白或有全類昌黎者其人亦宋之昌黎也出其門者
　皆宋文人巨擘焉
　　　戱答元珍
春風疑不到天涯二月山城未見花殘雪壓枝猶有橘
凍雷驚笋欲抽芽夜聞歸雁生鄉思病入新年感物華
曾是洛陽花下客野芳雖晚不須嗟
　此夷陵作歐公自謂得意盖春風疑不到天涯一句
　未見其妙若可驚異第二句云二月山城未見花即
　先問後答眀言其所謂也以後句句有味
　　　戱詠江南風土　　　　　　　黄庭堅
十月江南未得霜髙林殘水下寒塘飯香獵户分熊白
酒熟漁家擘蟹黄橘摘金包隨驛使米舂玉粒送官倉
踏歌夜結田神社游女多隨陌上郎
　此詩見山谷外集亦非他人所能及也
　　　入秭歸界　　　　　　　　　范成大
山根繫馬貨漿家深入窮鄉事可嗟蚯蚓祟人能作瘴
茱萸隨俗强煎茶幽禽不見但聞語野草無名却着花
窈窕﨑嶇殊未艾去程方始問三巴
　淳熙二年乙未石湖自桂林移帥四川年五十矣入
　峽諸詩多佳者惟選此篇及人鮓甕詩如擬劉夢得
　竹枝歌亦不減劉也
　　　人鮓甕
懐沙祠下鐵色磯中流束湍張禍機與齊(去/聲)俱入彼可
弔乗流而行吾亦危江河難犯一至此天地好生安取
斯朝歌勝母古尚諱我其舞醢航秭歸
　元註在歸州郭下長石截然据江三之二水盛時濆
　淖極大號峽㟁中至嶮處自此登舟至巫山王者之
　法如江河易避難犯以天地好生為對亦竒矣此吳
　體
　　　杭州喜江南梅度支至二詩　　陳堯佐
淡薄交情老更濃為君彈瑟送金鍾苧羅香徑無時到
姑射僊姿在處逢鸞鶴品流慚晚逹煙霞門户憶先容
公餘莫放西湖景歩歩蒼苔翠翠松
　陳公秋風斜日鱸魚鄉之句膾炙人口謂錢塘風物
　第四句切題
公望當年㝡得君畫圗城郭喜同羣門前碧浪家家海
樓上青山寺寺雲松下玉琴邀鶴聴溪邊臺石共僧分
情多景好知難盡且倒金樽任半醺
　　　守嚴述懐　　　　　　　　　陸　游
桐君故隠兩經秋小院孤燈夜夜愁名酒過於求趙璧
異書渾似借荆州溪山勝處身難到風月佳時事不休
安得連雲車載醸金鞭重作浣花游
　放翁淳熙丙午丁未戊申在嚴州二考滿其去年六
　十四矣求酒借書之聨可發一笑大扺太守自不當
　借書於寓公趙守汝愚借滕元秀詩集三千首竟奄
　有不還遂致其家不傳以一入太守宅難取故也予
　為此郡初自造至清堂酒却絶妙但亦未嘗借人書
　看七年宿留八年而歸為一窶人云
　
　
　
　
　
　
　
　
　
　
　瀛奎律髓巻四
欽定四庫全書
　瀛奎律髓巻五　　　　　　元　方回　編
　　昇平類
　詩家有善言富貴者所謂笙歌歸院落燈火下樓臺
　梨花院落溶溶月栁絮池塘淡淡風鴛鴦占水能嗔
　客鸚鵡嫌籠觧罵人是也然亦必世道昇平而後可
　李太白謂唐明皇盛時奉詔作宫中行樂詞雖漁陽
　之亂未萌也而其言已近乎誇矣今取凡言富貴者
　不曰富貴而曰昇平必有昇平而後有富貴羽檄繹
　騷瘡痍憔悴而曰君臣上下朋友之間可以逸樂昌
　太予未之信也
　　五言(六首/)
　　　宫中行樂詞(八首取五/)　　　　李　白
小小生金屋盈盈在紫㣲山花插寳髻石竹繡羅衣每
出深宫裏常隨步輦歸只愁歌舞散化作彩雲飛
栁色黄金嫩梨花白雪香玉樓巢翡翠金殿鎖鴛鴦選
妓隨雕輦徵歌出洞房宫中誰第一飛燕在昭陽
玉樹春歸日金宫樂事多後庭朝未入輕輦夜相過笑
出花間語嬌來竹下歌莫教眀月去留着醉嫦娥
寒雪梅中盡春風栁上歸宫鶯嬌欲醉簷燕語還飛遲
日眀歌席新花艶舞衣晚來移彩仗行樂泥光輝
水綠南薰殿花紅北闕樓鶯歌開太液鳳吹遶瀛洲素
女鳴珠佩天人弄綵毬今朝風日好宜入未央游
　今按太白集有清平調詞三首宫中行樂詞八首皆
　應詔之作杜子美所謂天子呼來不上船自稱臣是
　酒中僊又曰龍舟移棹晚獸錦奪袍新皆指此也髙
　力士懐脫鞾之恥以飛燕在昭陽之句摘語楊妃終
　不得官者亦坐此也太白之卒年六十二在代宗初
　年其召也在天寶初年必長於子美味子美憐君如
　兄弟之句則亦忘年交也子美天寶十三載方進三
　賦召試則太白去國乆焉兩賢一時俱不遇而詩名
　俱千古不朽彼暫遇而速朽者又何足多云
　　　駕幸河東　　　　　　　　　王昌齡
晉水千廬合汾橋萬國從開唐天業盛入沛聖恩濃下
輦迴三象題碑任六龍睿眀懸日月千載此時逢
　昌齡唐眀皇時人開元二十年十一月如汾隂祠后
　土詩當是時作用事造句皆典實然昌齡律詩甚少
　惟三四篇寒食詩有云雨減龍蛇火春生鴻雁天甚
　佳而缺第五句
　　七言(四十五首/)
　　　寄太原李相公　　　　　　　白居易
聞道北都今一變政和軍樂萬人安綺羅二八圍賔榻
組練三千夾將壇蟬鬢應誇丞相少貂裘不覺太原寒
世間大有虚榮貴百嵗無君一日歡
　第五句頗於戱語中存規戒第六句對得妙
　　　送裴相公赴鎮太原　　　　　張　籍
盛徳雄名逺近知功髙先乞守藩維銜恩暫遣分龍節
署勑還同在鳳池天子親臨樓上送朝官齊出道傍辭
眀年塞北清蕃落應起生祠請立碑
　　　送君貺宣徽太尉歸洛　　　　元章簡
萬釘還帶照龜緺冠蓋郊西送使華去國正逢梁苑雪
探春先得洛城花樓臺紫府神君館松石平泉太尉家
四紀交游驚晚暮白頭分袂一咨嗟
　　　冲之相公拜相
天聖年中桂籍人而今二十五回春親逢舜燭圗隣弼
首見堯龍秉化鈞百辟望公承約束四方多士仰經綸
為儒富貴皆隆極惟祝功名日日新
　　　禁林春直　　　　　　　　　李　昉
疎簾揺曳日輝輝直閣深嚴半掩扉一院有花春晝永
八方無事詔書稀樹頭百囀鶯鶯語梁上新來燕燕飛
豈合此身居此地妨賢尸祿自知非
　李昉此詩合是宋朝善言太平第一人故不以入朝
　省類而置之昇平選中
　　　上吕相公　　　　　　　　　劉禹謨
重名清望徧華夷恐是神僊不可知一舉首登龍虎榜
十年身到鳳凰池廟堂只似無言者門館長如未貴時
除却洛京居守外聖朝賢相復書誰
　此必為吕䝉正作劉昌言泉州人仕至同知樞宻中
　二聫世所共稱
　　　上李相公　　　　　　　　　王　操
弱冠登龍入粉闈少年清貴古來稀袖中詔草朝天去
頭上宫花侍宴歸卓筆玉堂寒漏迥捲簾池館水禽飛
三台位近猶謙遜閒聴秋霖憶翠微
　詩話或以詔草為病為無攜草以朝天子者予謂不
　然凡詔雖寫真本豈不以草本袖而同行乎又或有
　以草本宻進者此無害也
　　　洛陽春
帝里山河異莫裁就中春色似先來暖融殘雪當時盡
花得東風一夜開艶日綺羅香上苑沸天簫鼔動瑶䑓
芳心只恐煙花暮閒立髙樓望㡬回
　此乃宋有天下始盛將泰之日也
　　　兄長莒公赴鎮道出西苑作詩有長楊獵近寒
　　　熊吼太液歌餘瑞鵠飛語驚邁予輒擬作一篇
　　　　　　　　　　　　　　　　宋　祁
寶樓斜倚闕西天北轉樓隂壓素漣白雪乆殘梁複道
黄頭間守漢樓船塵輕未損朝來霧樹暖才容臘外煙
弭節不妨饒悵戀待歌魚藻記他年
　黄頭間守漢樓船間作空詩話謂經改定
　　　寄題相䑓太尉韓公晝錦堂
瑞節前驅晝錦身堂成署榜示州民遷鶯賀燕翩翻集
嘉樹甘棠次第春漳㟁夕波通沼溜魏臺暾日弄梁塵
君看千古青編上得意如公有㡬人
　左昭二年云云敢不封殖此樹以無忘角弓遂賦甘
　棠○富貴將相惟韓魏公無愧此堂此詩非誇非諛
　　　寒食假中作
九門煙樹蔽春㕓小雨初晴撥火前草色引開盤馬地
簫聲催暖賣餳天縈絲早絮輕無着弄袖和風細可憐
鼇署侍臣貪出沐珉糜珠餡愧頒宣
　景文宋公嘗知夀州再入翰苑又詔知杭州才出國
　門迫還本職此所謂鼇署侍臣貪出沐者殆慶厯五
　年乙酉六年丙戌間事詩三四風味特甚足見昇平
　五六尤潤末句宣賜事候考
　　　送致政太師文潞公　　　　　羅　適
曽將故老較量看五福如公信是難潞國封來多有嵗
太師以上更無官應留妙筭安神器必得人才薦將壇
他日宋家青史上始終臣節雪霜寒
　羅適天台人五首取一尚有貝州隂徳即仙資一句
　佳
　　　駕幸西太一宫道傍耕桑者皆以茶絹賜之
　　　　　　　　　　　　　　　　韓　琦
杪春時澤未全滂西禱真祠徯福祥蠶女捨籠驚法從
耕夫投耒目天光勤勞率有優恩及拜賜皆知佚道長
海内承風誰不勸何須躬藉與躬桑
　此甲辰治平元年英宗出郊時詩昇平之象可掬魏
　公為太平宰相無愧矣時耕者叱牛聲甚厲駕前衞
　士咸以為笑公亦以詩紀之也
　　　駕幸金眀池
西池風景出塵寰春豫方乗禁坐閒庶俗一令趨夀域
從官齊許燕蓬山樓䑓金碧交輝外舟楫笙歌浩渺間
與衆盡歡宫漏促萬花香裏屬車還
　此太平宰相之言英宗時
　　　初㑹晝錦堂
重向髙堂舉宴盃四年牽强北門回故園風物都如舊
多病襟懐逐一開白髪恥誇金絡騎綠隂欣滿鐵梁䑓
因思前彥歸榮者未有三曽晝錦來
　　　再題
為郡偏榮晝錦歸再容鄉任古來稀邸人祗駭新章貴
僊表誰瞻舊鶴飛浹境士民增慰恱一軒風物起光輝
鑱詩又志君恩重鼎鑊捐軀報亦微
　公初有古詩不以快恩讐矜名譽為然見諸歐陽公
　記中此熙寜初元自長安再領鄉郡時後改鎮北門
　得請歸判相州凡三衣錦云
　　　初登休逸䑓
休逸䑓髙復凭闌依然風月喜生顔城頭仰視新栽栁
天外微分舊見山草色且無歸後怨禽飛同到倦時還
欲知恩許三年喜錦爛裘輕白晝間
　　　癸丑燈夕
爭放紅蕖燎紫沉勝游誰肯惜千金人和更有笙歌助
酒美應無巷陌深化國光隂方甚永洞天風物不難尋
如何可致吾民樂長似熙熙此夜心
　熙寜六年相州作
　　　賞花釣魚御製　　　　　　　宋仁宗
晴旭輝輝苑籞開氤氲花氣好風來游絲罥絮縈行仗
墮蘂飄香入酒杯魚躍文波時撥刺鶯留深樹乆徘徊
青春朝野方無事故許游觀近侍陪
　　　和御製賞花釣魚　　　　　　韓　琦
花蔟香亭萬朶開琱輿髙自九關來輕隂閣雨留天仗
寒色凝春送夀杯僊吹徹雲終縹渺恩魚逢餌乆徘徊
曽參二十年前㑹今備台司得再陪
　　　和前韻　　　　　　　　　　鄭　獬
輦路鮮雲五色開一聲清蹕下天來水光翠繞九重殿
花氣濃薰萬夀杯繡幕煙深紅㑹合文竿風引綠徘徊
蓬山絶頂無人到詔許羣仙盡日陪
　　　和前韻
禁籞平眀帳殿開華芝初下未央來人間彩鳳儀韶曲
天上流霞滿御杯花近赭袍偏照爛魚窺僊仗亦徘徊
蓬萊絶景何曽到自愧塵蹤此一陪
　　　奉詔赴瓊林苑燕餞太尉潞國文公出鎮西都
都門秋色滿旌旗祖帳容陪醉御巵功業迥髙嘉祐末
(公至和中首/陳建儲之䇿)精神如破貝州時(白居易獻裴晉公詩云/閒說風情筋力在只如)
(初破蔡/州時)匣中寶劍騰霜鍔海上僊桃壓露枝(公之子近/有登瀛之)
(命/)昨日更聞褒詔下别看名姓入烝彞
　　　送公闢給事自青州致政歸吳中
青鎻僊人觧玉符秋風一夜滿江湖曽歌郢水非凡曲
未掃旄頭負壯圗(公昔北使憤/然屢抑北人)終日望君天欲盡平生
知我世應無扁舟應約元宫保瀟洒蓮涇二丈夫(採蓮/涇在)
(蘇州南/園後)
　　　送程公闢給事出守㑹稽兼集賢殿修撰
越州太守何瀟灑應為能吟住集僊雪急紫濛催玉勒
(公奉使方歸紫/濛北中館名也)日長青瑣聴薰絃一時冠盖傾離席半
醉珠璣落彩牋自恨君恩渾未報五湖終負釣魚船
　紫濛二字甚新人所未用亦所未知
　　　寄程公闢
念昔都門手一攜春禽㡬向苧蘿啼夢回金殿風光别
吟到銀河月影低舞急錦腰迎十八酒酣金盞照東西
何時得遂扁舟去雪棹同君泛剡溪
　迎十八照東西全是迎字照字有工
　　　恭和御製上元觀燈　　　　　王安禮
鑾輿清曉出瑶䑓羽衞瞻迎扇影開鳳闕張燈天上坐
雞林獻曲海邊來修文可笑秦無䇿能賦休誇楚有才
星漢未斜鈞樂闋君王宣示萬年盃
　此即王禹玉雙鳳六鰲之韻足見太平盛世
　　　瓊林苑賜宴餞留守太尉輒繼髙韻呈
名徳曽來重四夷朝廷今日見官儀陪祠自冠三公位
分陜猶為百辟師金谷望塵多眷舊瓊林賜饑盡巫疑
都人喜見斾旌美寜識勲名在鼎彞
　　　上巳游金眀池　　　　　　　王直方
游絲墮絮惹行人酒肆歌樓駐畫輪鳳管遏回雲冉冉
龍舟衝破浪粼粼日斜黄繖歸馳道風約青帘認别津
朝野歡娱真有象壺中要看四時春
　選此詩以為汴京昇平之盛可夢不可見恐亦不可
　夢也嗚呼痛哉
　　　金明池　　　　　　　　　　王安國
霓旌逺逺拂樓船滿地春風錦繡筵三島路深浮閬苑
九霞觴滿奏鈞天仗歸金闕浮雲外人望池臺落日邊
㝡引平生江海趣波瀾一段草如煙
　　　上元從駕至集禧觀次沖卿韻　王安石
昭陵持槖從游人更見熙寜第四春寶扇初開移玉座
華燈錯出映朱塵樓前時看新歌舞仗外還如舊徼廵
投老逢時追徃事却含愁思度天津
　　　次韻陪駕觀燈
繡節含風下玉除宫商挾奏斐然殊福祥周室流為火
恩澤堯樽散在衢伏枕但能知廣樂揮毫何以報眀珠
但留巾篋歸田日追詠公歡毎自娱
　　　謁曽魯公
翊戴三朝冕有蟬歸榮今作地行僊且開京洛蕭何第
未泛江湖范蠡船老景已憐周吕尚慶門方似漢韋賢
一觴豈足為公夀願賦長鯨吸百川
　　　上元喜呈貢父
車馬紛紛白晝同萬家燈火暖春風别開閶闔壺天外
特起蓬萊陸海中盡取繁華供俠少祗分牢落與衰翁
不知太一游何處定把青藜獨照公
　　　和賞花釣魚
䕃幄晴雲拂曉開傳呼僊仗九天來披香殿上留朱輦
太液池邊送玉盃宿蘂暖含風浩蕩戱鱗清映日徘徊
宸章獨與春爭麗恩許賡歌豈易陪
　　　車駕幸玉津園晚歸進詩　　　洪　邁
五更猶自雨如麻無限都人仰翠華翻手作雲方悵望
舉頭見日共驚嗟天公的有施生妙帝力堪同造化誇
上苑春光無盡藏何須羯鼓更催花
　淳熙中阜陵宿戒車幸玉津園夜大雨曉而晴景盧
　進此詩後兩日宇文价内引上舉似此詩曰洪待制
　用雨如麻偶思得桑麻可答其末句用羯鼓事故以
　華清車騎爛如花答之世人以為榮遇此亦一時之
　太平也然三四用麗語熟套盖四六者乃三洪之所
　長
　　　秋日臨幸秘書省因成近體詩一首賜丞相史
　　　浩以下　　　　　　　　　　宋孝宗
玉軸牙籖煥寶章簪紳侍列映秋光宴開芸閣儒風盛
坐對蓬山逸興長稽古右文慚菲徳禮賢下士法前王
欲臻至治觀熙洽更罄嘉謀為贊㐮
　淳熙五年戊戌九月十二日駕幸秘書省翌日賜丞
　相史浩以下此詩自建炎丁未至庚戌閱四年無非
　冦賦充斥之日自紹興辛亥至壬午三十二年梗以
　姦相秦檜者十七年天下學士大夫切齒於忘讐議
　和之事貶逐相望辛巳完顏亮背盟臨江東南震動
　幸而再安天也中間錢塘一隅謂之小康則可矣至
　阜陵立歴隆興乾道以至淳熙始可謂之昇平故取
　孝宗此詩以見當時稽古右文禮賢下士之盛宋之
　極治前言仁祖後言孝宗漢唐英主有不逮也朝廷
　治而天下富樂謂之昇平天下之尚富樂而朝廷不
　治則有亂之萌不足以言昇平也選詩之意又在乎
　此
　　　寓意　　　　　　　　　　　晏　殊
油壁香車不再逢峽雲無迹任西東梨花院落溶溶月
栁絮池塘淡淡風㡬日寂寥中酒後一畨蕭索禁烟中
魚書欲寄何由逹水逺山長處處同
　　　恭和御製秋日幸秘書省近體詩
　　　　　　　　　　　　　　　　吕祖謙
麟閣龍旂日月章中興再見赭袍光仰觀焜燿人文盛
始識扶持徳意長功利從今卑管晏浮華自昔陋盧王
愿將實學酧天造敢効眀河織女襄
　東萊時為著佐兼權禮郎國史編修十月十七日除
　大著十二月十四夜感末疾給假眀年三月二十四
　日遂歸婺州不復再起淳熙八年辛丑七月二十九
　日卒年四十五集中詩僅一巻率多挽章今以類選
　公詩僅得五首秘書省三挽汪聖錫二如福州城樓
　五言詩亦佳有云棊聲傳下界雁影沒長空島嶼秋
　江裏樓䑓海氣中盖少作也
　　　賀車駕幸秘書省二首
麟䑓髙栁識琱輿共記中興幸省初黄道再傳天子蹕
青編重入史臣書需雲下際君恩盛晨露髙張樂節舒
若寫鴻猷參大雅定非周鼔頌畋漁
　畋漁善用韻
紫清丹極與天鄰闔闢乾坤係笑顰獨為斯文回一顧
坐令吾道重千鈞先王舊物叅差見列聖眀謨次第陳
墨客區區感榮遇豈知深意在彞倫
　淳熙五年戊戌九月十二日阜陵車駕幸秘書省公
　時為著作佐郎兼權禮部郎官上有詩見前公和外
　又有此二詩穏重端整過於無益空言者萬萬矣
　　　入城至郡圃及諸家園亭游人甚盛
　　　　　　　　　　　　　　　　陸　游
老子何曽慣市塵今朝也復入城闉太平有象人人醉
造物無私處處春九陌鶯花娱望眼一竿風月屬閒身
不緣興盡回橈早要就湖波照角巾
　三四好
　　　乍晴出游
八十山翁病不支出門也喜賦晴詩小樓酒斾闌街處
深巷人家晒練時本借微風欹帽影却乗新暖弄鞭絲
歸來幸有流香在剰伴兒童一笑嬉
　流香所賜酒名
　　　武林
皇輿乆駐武林宫汴洛當時未易同廣陌有風塵不起
長河無凍水常通樓䑓飛舞祥烟外鼓吹喧呼眀月中
六十年間㡬來徃都人誰觧記衰翁
　此嘉泰六年壬戌詩頗能道錢塘風物元註紹興癸
　亥子年十九以試南省來臨安今六十年矣
　　　西邨暮歸
天氣清和修褉後土風淳古結繩前邨邨陂足分秧水
户戶門通入郭船亭障盗消常息鼓坊塲酒賤不論錢
行人爭看山翁醉頭枕槐根卧道邊
　此景未易得也故取之
　
　
　
　
　
　
　
　
　
　
　
　瀛奎律髓巻五
欽定四庫全書
　瀛奎律髓巻六　　　　　　元　方回　編
　　宦情類
　岀將入相行道得時仕也乗田委吏州縣徒勞亦仕
　也今所選詩不於其達與不達之異其位髙取其憂
　畏明哲而知義焉其位卑取其情之不得已而知分
　焉驕富貴歎貧賤者咸黜之是可以見選詩之意
　矣
　　五言(四十三首/)
　　　南還湘水言懐　　　　　　　張九齡
拙宦今何有勞歌念不成十年乖夙志一别悔前行歸
去田園老儻来軒冕輕江間稻正熟林裏桂初榮魚意
思在藻鹿心懐食苹時哉茍不達取樂遂吾情
　似韋蘇州
　　　郡内閒齋
郡閣晝常掩庭蕪日復滋簷風落鳥毳牕葉掛蟲絲拙
病宦情少羈閒秋氣悲理人無異績為郡但經時惟有
江湖意沉冥空在兹
　張曲江詩有韋蘇州滋味三四五六俱髙爽沉着而
　句句婉美也
　　　使至廣州
昔年長不調兹地亦邅迴本謂雙鳬少何知駟馬來人
非漢使槖郡見越王䑓去去雖殊事山川常在哉
　此為嶺南黜陟使時詩所謂衣錦者也三四工布衣
　仕至王朝人才衆多江湖之雙鳬乗雁也駟馬而歸
　不亦榮乎張雖丞相亦驕矣
　　　初至犍為作　　　　　　　　岑　參
山色軒楹内灘聲枕席間草生公府靜花落訟庭閒雲
雨連三峽風塵接百蠻到來能㡬日不覺鬢毛斑
　頗似老杜詩而無其悲憤末句亦不堪逺仕矣然為
　刺史則勝如為客之流離也
　　　郡齋平望江山(時牧/犍為)
水路東連楚人煙北接巴山光圍一郡江月照千家庭
樹純栽橘園畦半種茶夢魂知憶處無夜不京華
　知嘉州所作岑後竟不能入長安卒於蜀其節義有
　可稱者
　　　宿岐州北郭嚴給事别業
郭外山色暝主人林館秋疎鐘入卧内片月到床頭遥
夜惜已半清言殊未休君雖仕青瑣心不忘滄洲
　仕宦而常欲退者必吉人尾句不急而有味
　　　題永樂韋少府㕔
大河南郭外終日氣昏昏白鳥下公府青山當縣門故
人是邑尉過客駐征軒不憚煙波濶思君一笑言
　三四好晚唐人多用之
　　　題元錄事開元所居　　　　　劉長卿
幽居蘿薜情髙卧紀綱行鳥散秋鷹下人閒春草生冒
嵐歸野寺收印出山城今日新安郡因君水更清
　長卿之稱新安皆唐睦州開元必城外之古寺如送
　張栩之睦州首句云遥憶新安舊然則新安為睦州
　無疑也第二句好髙卧而法自行行字乃是有力字
　　　罷郡姑蘇北歸渡揚子津　　　劉禹鍚
㡬度悲南國今朝賦北征歸心渡江勇病體得秋輕海
濶石門小城髙粉堞眀奎山舊游寺過㟁聴鐘聲
　俗諺云於仕宦謂賀下不賀上凡初至官者乃任事
　之始未知其終也故不賀解官而去則所謂善終者
　也故賀夢得於此詩句句佳三四尤𦂳
　　　和裴僕射移官言志　　　　　張　籍
身在勤勞地常思放曠時功成歸聖主位重委羣司看
疊䑓邊石閒吟篋内詩蒼生正瞻望難與故人期
　此和裴晉公也為上公而用心常常如此所以善終
　如蔡京史彌逺賈似道則不然矣
　　　晚歳　　　　　　　　　　　白居易
壯嵗忽巳去浮雲何足論身為百口長官是一州尊不
覺白雙鬢徒言朱兩轓病難施郡政老未答君恩嵗暮
别京洛年衰無子孫惹愁諳世網因苦賴空門攬帶知
腰痩看燈覺眼昏不縁衣食繫尋合返邱園
　此在杭州作殆初至郡時
　　　自詠(在蘇/州作)
公私頗多事衰憊殊少歡迎送賔客懶鞭笞黎庶難老
耳倦聲樂病口厭杯盤既無可戀者何以不休官
　　　六十拜河南尹
六十河南尹前途足可知老應無處避病不與人期幸
遇芳菲日猶當强健時萬金何假借一盞莫推辭流水
光隂急浮雲富貴遲人間若無酒盡合鬢成絲
　三四韓子蒼一聫出此
　　　七年春題府㕔
潦倒守三川因循涉四年推誠廢鈎距示恥用蒲鞭以
此補公事將何銷俸錢雖非好官職嵗乆亦妨賢
　河南尹在當時想非要路故曰雖非好官職
　　　罷府歸舊居
陋巷乗籃入朱門掛印囘腰間抛組綬纓上拂塵埃屈
曲閒池沼無非手自開青蒼好竹樹亦是眼看栽石片
擡琴匣松枝閣酒盃此生終老處昨日始歸來
　第三四韻自作隔對亦一體也罷河南尹歸家故云
　爾
　　　寄武功縣姚主簿　　　　　　賈　島
居枕江沱北情懸渭曲西數宵曽夢見㡬處得書批驛
路穿荒坂公田帶淤泥靜棋功奥妙閒作韻清凄鉏草
留叢藥尋山上石梯客迴河水漲風起夕陽低空地䑓
連井孤邨火隔溪巻簾黄葉落鎖印子規啼隴色澄秋
月邊聲入戰鼙㑹須過縣去况是屢招攜
　大是用工
　　　題皇甫荀藍田㕔
任官經一年縣與玉峰連竹籠拾山果瓦瓶擔石泉客
歸秋雨後印鎖暮鐘前乆别丹陽浦時時夢釣船
　前輩歐梅論詩頗不然此三四然賈島姚合非如此
　不能竒不可棄也
　　　題長江
𤣥心俱好靜廨署落暉空歸吏封宵鑰行蛇入古桐長
江頻雨後眀月衆星中若任遷人去西浮與剡通
　　　武功縣中　　　　　　　　　姚　合
縣去帝城逺為官與隠齊馬隨山鹿放雞雜野禽棲遶
舍惟藤架侵階是藥畦更師嵇叔夜不擬作書題
　三四好五六似張司業而太易太易則淺三十詩中
　選此十二首四靈之所學也此可學也學賈島不可
　及矣
簿書多不㑹薄俸亦難消醉卧慵開眼閒行懶繫腰移
花兼蝶至買石得雲饒且自心中樂從他笑寂寥
　五六㝡工
曉鐘驚睡覺事事便相闗小市柴薪貴貧家砧杵閒讀
書多旋忘賒酒數空還長羨劉伶輩髙眠出世間
　三四㝡細潤
一日看除目終年損道心山宜衝雪上詩好帶風吟野
客嫌知印家人笑買琴只應隨分過已是(一作/定)錯彌深
　起句舊改終作三年讀之遂成話柄
日出方能起庭前看種莎吏來山鳥散酒熟野人過岐
路荒城少煙霞逺岫多同官數相引下馬上西坡
　三四句平正尾句亦可取
朝朝眉不展多病怕逢迎引水逺通澗疊山髙過城秋
燈照樹色寒雨落池聲好是吟詩夜披衣坐到眀
閉門風雨裏落葉與堦齊野客嫌杯小山翁喜枕低聴
琴知道性尋藥得詩題誰更能騎馬閒行祗杖藜
　前四句閒適之味可掬
腥羶都不食稍稍覺神清夜犬因風吠隣雞帶雨鳴守
官常卧病學道不稱名小有洞中路誰能引我行
　第三句好第四句似乎因而成對
假日多無事誰知我獨忙移山入院宅種竹上城墻驚
蝶遺花蘂游蜂帶蜜香唯愁眀早出端坐吏人傍
一官無限日愁悶欲何如掃舍驚巢燕尋方落壁魚從
僧乞淨水憑客報閒書白髪誰能鑷年來四十餘
朝朝門不閉長似在山時賓客抽書讀兒童斫竹騎乆
貧還易老多病懶能醫道友應相怪休官日巳遲
長憶青山下深居遂性情壘堦溪石淨燒竹竈煙輕點
筆圗雲勢彈琴學鳥鳴(一作/聲)今朝知縣印夢裏百憂生
　曽以簿權邑來自唐已苦作邑之難也
　　　縣中秋宿
鼓絶門方掩蕭條作吏心露垂庭際草螢照竹間禽棋
罷嫌無月眠遲聴盡砧還知未離此時復更相尋
　老杜月眀垂葉露此句古今無敵今此句非有意竊
　取之亦佳句也詳味合詩輕而淺頗有沾沾自喜之
　意實有愛官職之心焉
　　　縣丞㕔即事　　　　　　　　王　建
宫殿半山上人家髙下居古㕔眠愛魘老吏語多虛雨
水洗荒竹溪沙填廢渠聖朝收外府皆自九天除
　建為昭應丞故有丞㕔即事之作姚合集有是詩題
　曰書縣丞舊㕔非也合為武功簿而題趙縣丞舊居
　於義不通又第二句作人家髙下居亦非是今定為
　王建詩三四新
　　　贈李主簿　　　　　　　　　周　賀
稅時兼主印每日得閒稀對酒妨科吏為官亦典衣案
遲吟坐待宅近步行歸見說偏論道應愁判是非
　賀詩格與姚合王建相類而此一詩尤近之
　　　僑居二首　　　　　　　　　宋　祁
抱病苦憂幽都城困倦游身抛秃翁板言入稗家流世
路風波惡天涯日月遒危心正無泊持底喻窮愁
公宇靜寥寥居然俗意銷屐閒誰記齒帶適自忘腰畝
首秋殘穫城西日暮樵比來行樂熟隨意度溪橋
　前篇三四善用事宋公少年髙科平生宦逹乃有此
　窮作士大夫有先困而後亨者少公又詩云長安舉
　頭近湓浦竄身危後篇三四工
　　　入壬辰新嵗
五十為衰始仍餘五嵗衰雙眸不眀鑒殘鬢已紛絲銅
虎雖頻剖荷囊信濫持何須依老格先作故山期
　壬辰乃仁宗皇祐四年也景文是年五十五初為夀
　州時十一年矣此則再自翰苑出知亳州盖公生於
　真宗咸平元年戊戌老格字極新新詔七十不致仕
　許彈劾
　　　郡齋宴坐　　　　　　　　　張公庠
為州容散誕真慰野人情撼膝禪初悟揺頭句未成試
香秋院靜鬬墨午窗眀已有東歸計柴扉掩姓名
　公庠字元善有張泗州集皇祐元年馮京榜進士五
　六好
　　　除棣學　　　　　　　　　　陳師道
老作諸侯客貧為一飽謀折腰真耐辱捧檄敢輕投早
作千年調中懐萬斛愁莫年隨手盡心事計盟鷗
　至棣未乆即除正字乃韓忠彥為相復用元祐時人
　所以眀年改為建中靖國僅一年改崇寜而后山以
　其年卒更二十年不死何限好詩垂世亦恐無處着
　身耳
　　　除官
扶老趍嚴召徐行及聖時端能㡬字正敢恨十年遲肯
着金根誤寜辭乳嫗譏向來憂畏斷不盡鹿門期
　或云得一正字遽云嚴召所以止於此官后山以建
　中靖國元年辛巳十二月二十九日卒年四十九此
　除在元符三年庚辰冬寜既崇矣蘇黄之文且禁矣
　敢疵后山俗態也
　　　書直舍壁　　　　　　　　　陸　游
道山西下路杳杳歴重廊地寂聞傳漏簾疎有斷香渠
清水馬健屋老瓦松長欲出重欹枕無何覔故鄉
　水馬瓦松詩人罕用此一聫可喜
　　　致仕述懐
彈冠紹興末觧組慶元中灔澦危途過邯鄲幻境空閒
傳相牛法醉喚鬬雞翁衝雨歸來晚山花滿笠紅
韋布還初服蓬蒿卧故廬所慚猶火食更恨未巢居叱
叱驅黄犢行行跨白驢交親各强健不必問何如
　　　秋日偶書　　　　　　　　　趙師秀
官事何曽曉閒名苦要簽大書公吏恐直語衆人嫌俸
少貧如故醫慵病却添秋風墻下菊相對憶陶潛
　詩亦平妥但三四俗五六有樂天語意筠州推官時
　作
　　七言(三十八首/)
　　　寄李儋元錫　　　　　　　　韋應物
去年花裏逢君别今日花開又一年世事茫茫難自料
春愁黯黯獨成眠身多疾病思田里邑有流亡愧俸錢
聞道欲來相問信西樓望月㡬囘圎
　朱文公盛稱此詩五六好以唐人仕宦多誇美州宅
　風土此獨謂身多疾病邑有流亡賢矣
　　　書懐
自小難收疎懶性人間萬事總無功别從僊客求方法
曽到僧家問苦空老大登朝如夢裏貧窮作話是邨中
未能即便休官去慚愧南山採藥翁
　五六好一箇窮朝士
　　　酬秘書王丞見寄
相看頭白來城闕却憶漳溪舊徃還今體詩中偏出格
常參官裏毎同班街西借宅多臨水馬上逢人亦說山
芝閣水曹雖㝡冷與君常喜得身閒
　此與王建酬倡者
　　　微之就辭尚書居易續除刑部因書賀意兼述
　　　離懐　　　　　　　　　　　白居易
我為憲部入南宫君作尚書鎮浙東老去一時成白首
别來七度換春風簪纓假合虛名在筋力銷磨實事空
逺地官髙親故少些些笑語與誰同
　　　觧蘇州自喜
自喜天教我少縁家徒行計兩翩翩身兼妻子都三口
鶴與琴書共一船僮僕減來無冗食資糧筭外有餘錢
攜收貯作邱中費猶免饑寒待㡬年
　道是白詩平易三四都如此竒哉異哉出律破格本
　是自然胸懐無粉餙也
　　　喜罷郡
五年兩郡亦堪嗟偷出游山走看花自此光隂為己有
從前日月屬官家樽前免被催迎使枕上休聞報坐衙
睡到午時歡到夜逥看官職是泥沙
　乆困仕宦方知此詩之妙樂天真樂天哉
　　　從同州刺史改授太子分司
承華東署三分務履道西馳七過春歌飲優游聊卒嵗
園林瀟灑可終身留侯爵秩誠虛貴疏受生涯未苦貧
月俸百千官二品朝廷雇我作閒人
　　　贈皇甫六張十五李廿三賔客
昨日三川新罷守今年四皓盡分司幸陪散秩閒居日
好是登山臨水時家未苦貧常醖酒身雖疾病尚吟詩
龍門泉石香山月早晚同游報一期
　家常得醖酒唐以來仕宦之家皆然
　　　和髙僕射罷節使譲尚書授太保分司喜遂游
　　　山水之作
暫辭八座罷雙旌更作登山臨水行能以忠貞酬重任
不將富貴礙髙情朱門出去簪纓從絳帳歸來歌吹迎
鞍馬閙裝光滿路何人信道是書生
　誇美髙公富貴佀乎譏之其少起於書生當攷
　　　贈秋浦張眀甫　　　　　　　杜荀鶴
君為秋浦三年宰萬慮闗心兩鬢知人事旋生當路縣
吏才難展用兵時農夫背上題軍號賈客船頭挿戰旗
他日親知問官况但教吟取杜家詩
　語俗而事或切唐末之亂如此縣令之難可知也
　　　書懐簡孫何丁謂　　　　　　王禹偁
三入承眀巳七年自慚蹤跡乆妨賢吾子㡬時歸鳳閣
老夫方欲買魚船季路旨甘知已矣潘安毛鬢更皤然
舉人自代何由得歸去東臯種水田
　王元之平生重孫丁相期甚至然丁謂不如所期官
　有餘而行不足
　　　書懐寄劉五　　　　　　　　楊　億
風波名路牡心殘三徑荒涼未得還病起東陽衣帶緩
愁多騎省鬢毛斑五年書命塵西閣千古移文愧北山
獨憶瓊林苦霜霰清樽嵗晏强酡顏
　崑體之平淡者
世事悠悠未遽央虛名真意兩相忘休誇失馬曾歸塞
未省牽牛解服箱四客髙風驚楚漢五君新詠棄山王
秋來安有漁樵夢多在箕峰潁水傍
　五六甚佳崑體未嘗不美
　　　寄子京　　　　　　　　　　宋　庠
八年三郡駕朱輪更忝鴻樞對國鈞老去師丹多忘事
少來之武不如人車中顧馬空能數海上逢鷗想見親
唯有弟兄親隠者共將耕鑿報堯仁
　是時士大夫風俗渾厚如元憲名徳後豈易及此詩
　三四絶佳世所稱者元注為郡八年榮顯巳息朝恩
　念舊復假相印筦内樞然思歸之心已切怛矣
　　　把酒　　　　　　　　　　　宋　祁
歌管嘈嘈月露前且將身世付酡然謾誇鼷鼠機頭箭
不識醯雞甕外天青史有人譏巧宦黄金無術治流年
君看醉趣兼醒趣始覺靈均更可憐
　此出知亳社所作兩入翰林之後所諷亦不無意必
　立朝為人所不容故爾
　　　予既到郡有詔仍修唐書寄局中諸僚
一章通奏領州麾詔許殘書得自隨吾黨成章真小子
官中了事是癡兒昏眸視乆花爭亂倦首搔餘雪半垂
所願韋吳皆傑筆劉生當見汗青期
　知㡬論史嘗言頭白有期汗青無日三四佳作郡而
　修史亦文士之至榮矣盖亳州也
　　　真定述事
莫嫌屯壘是邊州試聽山河說上游帳下文書三幕府
馬前鞾靺五諸侯王藩故社經涂國俠窟餘風解報仇
四十年來民緩帶使君何事不輕裘
　部署安撫二司并府事故曰三幕府所管邢洺磁相
　趙五州故曰五諸侯公自亳州改知真定府古之鎮
　州常山郡也元微之詩㑹稽旁帶七諸侯此近之
　　　擬杜子美峽中意
天入虛樓倚百層四方遥謝此登臨驚風借壑為寒籟
落日容雲作暝隂峴井北抛王粲宅楚衣南逐女嬃砧
十年不識長安道九籥宸開紫氣深
　擬老杜亦頗近之此乃在城都時作富貴之至而無
　一毫驕態唯寫羇思則知逺大者不以井蛙自矜也
　　　罷學士出守還拜承旨
十八年前玷玉堂當時綠鬢已蒼蒼傷禽縱奮愁瘡重
廐馬雖還笑齒長薰罷山爐飄暗燼漱餘銅椀冰寒漿
須慚清切鑾坡地不是吾人得擅塲
　晉侯戱荀息曰屈產之齒長矣五六句法響公又詩
　云五腰守印十寒温盖守許昌亳社真定成都莆田
　凡五郡
　　　和公齊臨替有感見寄　　　　王彥霖
孤宦邊城遇衆賢及𤓰能不動依然風號古木葉堆地
雲攪遥山水拍天籬菊開時寒有信賔鴻過後暑無權
古今惜别君須念乗暇何妨到酒船
　三六絶好
　　　海陵春雨日　　　　　　　　曽　肇
公事無多使客稀雨時衙退吏人歸沉煙一炷春隂重
畵角三聲晚照微桑雉未馴慚報政海鷗相近信忘機
只將宴坐收心念懶向人間問是非
　　　送推官王永年致仕還鄉　　　張　耒
為憶田園便拂衣休官退隠似君稀塵埃擺脫青衫去
閭里驚嗟白髪歸南畝稻粱仍嵗熟舊山芝术入秋肥
百年從此皆閒日寄語人間浪是非
　三四㝡佳以其年四十而致仕故曰驚嗟白髪歸
　　　和即事
溪如垣塹木如城魚鳥從游信有情啅雀踏枝飛尚裊
仰荷乗雨側還傾彈琴廢乆重尋譜種藥多求旋記名
干世乆知無妙䇿直應歸學老農耕
　此詩全似唐人髙於張司業也
　　　和范三登淮亭
身如客雁寄汀洲北望休登王粲樓殘雪臈風驚歳晚
早梅新栁動春愁免遭斤斧甘無用敢向波濤較善游
奔走塵埃欲歸去勒移恐作故山羞
　游字押得甚新三四詩中不可少
　　　入都　　　　　　　　　　　陸　游
葵莧登盤酒可賒豈知扶病又離家朝行打岸濤頭惡
夜宿垂天斗柄斜不恨山林淹嵗月但悲道路困風沙
隣翁好為看耕隴行矣東歸一笑譁
　放翁嘉定壬戌致仕出領史局年七十八矣眀年除
　秘書監再奉祠告老此壬戌入都詩也
　　　史院晚出
巳乞殘骸老故邱誤恩重作道山游龍津雨過橋如拭
鳳闕煙銷瓦欲流直舍少眠鐘報午歸塗微冷葉飛秋
心知伏櫪無千里縱有王良也合休
　此時行都猶太平故有三四之句
　　　上章納祿恩畀外祠遂以五月東歸
身似霜松老不枯乞骸猶得侍清都百錢濁酒渾家醉
六月飛蝱徹曉無美睡不愁閒客攪出游自有小兒扶
買山尚恐巢由笑敢向君王覔鏡湖
黄紙淋漓字似鴉即今真箇是還家園廬漸近湖山好
隣曲來迎鼓笛譁籩實傍籬收豆莢盤蔬臨水採芹芽
皇家養老非忘汝不必青門學種𤓰
　士大夫老而歸有村人鼓笛迎之不亦樂乎
羣玉峰頭孤夢斷五雲溪上野舟迴傍人鷗鳥自然熟
到處藕花無數開麥飯不饜猶靣槁柴門閒閉自心灰
雨來正作盆池地不怕㝠㝠半月梅
身是風前一斷蓬經年竊食竟何功倚天青嶂迎船出
撲馬紅塵轉眼空網户餉魚勝丙穴旗亭送酒等郫筒
死前幸作扶犂叟免使淮南笑發紅
　丙穴郫筒大犯老杜
此身唯有一躬耕乞得餘年樂太平東觀並游驚昨夢
西湖重到付來生一堤草露眀晨照半浦荷香颭晚晴
歴歴歸途皆勝事江亭先聴櫂歌聲
　去年公出領史局以今嘉泰三年癸亥得歸年七十
　九矣此五詩皆妙絶仕而歸樂也老而出出而復歸
　其樂可知
　　　眀發南屏　　　　　　　　　楊萬里
新晴在在野花香過雨迢迢沙路長兩度立朝今結局
一生行客老還鄉猶嫌數騎傳書劄剰喜千山入肺腸
到得江頭上船處莫將白髪照滄浪
　誠齋平生實三度立朝此乃秘少出知筠州時詩也
　第六句絶妙
　　　次韻傅惟肖　　　　　　　　蕭海藻
竹根蟋蟀太多事喚得秋來籬落間又過暑天如許乆
未償詩債若為顏肝腸與世苦相反巗壑嗔人不早還
八月放船飛様去蘆花叢外數青山
　蕭海藻字東夫三山人初與楊誠齋湖湘同官誠齋
　盛稱其詩為尤蕭范陸止於福建帥參使不早死雖
　誠齋詩格猶出其下其詩苦硬頓挫而極其工五六
　一聨諸公並不能及起句竒峭姜堯章乃其壻云詩
　板舊在永州傳者罕焉
　　　呈方叔　　　　　　　　　　姜特立
聱牙落魄一閒官職事何嘗見一斑不是論松須說劍
若非尋壑即觀山閒看落葉隨風去冷笑奔雲送雨還
更有劉巗楊處士(方/叔)伴渠癡坐老花間
　楊方叔即姜公之客常相倡和者
　　　夏日奉天台祠祿
青天揮箑卧藤床翠袖攜壺過酒漿蝟腹出波烹芡實
褭蹄和露擘蓮房相呼時入雞豚社獨坐曽無雁鶩行
便是赤城真吏隠不須劉阮更相將
　中四句皆工
　　　肅客借重金紫綬　　　　　　袁說友
平生青紫濫紆身更冐金章肅使賔何以假為誠豈敢
烏知非有笑無因猿狙自是羞華服鵷鷺姑容接後塵
回首紛紛天下事有時宜假不宜真
　建安袁說友隆興癸未進士仕至樞宻大資自號東
　塘居士此時借官接伴金使詼諧有味
　　　寒夜　　　　　　　　　　　鞏仲玉
瓦欲飛霜水欲冰蒲團今夜有塵凝爐寒閒取薪添火
窗暗時將燭助燈乆欲歸田游宦客未能忘肉在家僧
於書更覺心情懶病眼愁看細字蠅
　在官所思歸之詩
　　　中旬休日呈巗老
近見東郊出土牛燒燈巳過又旬休酸風鱗面慵開眼
細雨毛空怯上樓百嵗光隂真蟻穴一年寒燠未鴻溝
偷閒文字聊遮眼勲業悠悠且掉頭
　鱗字毛字下得有眼第六句絶妙
　
　
　
　
　
　
　
　
　
　
　
　瀛奎律髓巻六
欽定四庫全書
　瀛奎律髓巻七　　　　　　元　方回　編
　　風懷類
　晏元獻類要有左風懷右風懷二類男為左女為右
　今取此義以類凡倡情冶思之事止於妓妾者流或
　記辭寓諷而有正焉不皆邪也其或邪也亦以為戒
　而不踐可也
　　五言(十二首/)
　　　失婢　　　　　　　　　　　白居易
宅院小牆庳坊門帖(一作/揭)榜遲舊恩慚自薄前事悔
難追籠鳥無常主風花不戀枝今宵在何處惟有月
明知
　三四乃失婢之主罪已而不責婢之為淫奔亦近厚
　矣末句尤深而不露失鶴詩所謂想應只在秋江上
　蓋本於此
　　　和樂天誚失婢榜者　　　　　劉禹錫
把鏡朝猶在添香夜不歸鴛鴦分瓦去鸚鵡透籠飛不
逐張公子即隨劉武威新知正相樂從此脱青衣
　　　夜過盤石隔河望永樂寄閨中效齊梁體
　　　　　　　　　　　　　　　　岑　參
盈盈一水隔寂寂二更初波上思羅襪魚邊憶素書月
如睂已畫雲似鬢新梳春物知人意桃花笑索居
　波魚月雲所覩之四物也襪書睂鬢所思之四事也
　可謂工矣
　　　幽牕　　　　　　　　　　　韓　偓
刺繡非無暇幽牕自尠歡手香江橘嫩齒軟越梅酸密
約臨行怯私書欲報難無憑諳鵲語猶得暫心寛
　致光筆端甚髙唐之將亡與呉融詩律皆不全似晚
　唐善用事極忠憤惟香奩之作詞工格卑豈非世事
　已不可救姑留連荒亡以紓其憂乎
　　　馬上見
驕馬錦連錢乗騎是謫僊和裾穿玉鐙隔袖把金鞭去
帶懵騰醉歸應困頓眠自憐輸廐吏餘暖在香韀
　香奩之作為韓偓無疑也或以為和凝之作嫁名於
　韓劉潛夫誤信之攷諸同時呉融集有依韻倡和者
　何可掩哉誨淫之言不以為恥非唐之衰而然乎
　　　春詞　　　　　　　　　　　呉　融
鸞鏡長侵夜鴛衾不識寒羞多轉面語妬極定睛㸔金
市舊居近鈿車新造寛春期莫相誤一日百花殘
　三四非十分着意何以説得至此
　　　觀翟玉妓　　　　　　　　　李　愿
女郎閨閣春抱瑟坐花茵艷粉宜斜燭羞蛾慘向人寄
情揺玉柱流盼整羅巾幸以芳香袖承君宛轉塵
　愿李晟之子李愬之弟昌黎送歸盤谷假借太過愿
　屢為節度使皆以貪婪敗事此詩見御覽集曰未見
　好徳可也
　　　新春　　　　　　　　　　　劉方平
南陌春風早東隣曙色斜一花開楚國雙燕入盧家眠
罷梳雲髻粧成上錦車誰知如昔日更浣越溪紗
　此葢賦所謂莫愁者用驪姬西子事遺意
　　　春日有贈　　　　　　　　　楊巨源
堤暖柳絲斜風光屬謝家晚心應戀水春恨定因花步
逺憐芳草歸遲見綺霞由來感情思獨自惜年華
　中四句極細潤緩慢有意味末句尤不迫
　　　美人春怨
妾家巫峽陽羅幌寢蘭堂曉日臨牕久春風引夢長落
釵仍掛鬢微汗欲銷黄縱便朦朧覺魂猶逐楚王
　　　名姝詠
阿嬌年未多體弱性能和怕重愁拈鏡憐輕喜曳羅臨
津雙洛浦對月兩嫦娥獨有荆王殿時時暮雨過
　兩詩俱流麗可配香奩
　　　艷女詞
露井桃花發雙雙燕並飛美人姿態裏春色上羅衣自
愛頻開鏡時羞欲掩扉心知行路客遥惹五香歸
　五六工甚亦句法也
　　七言(二十四首/)
　　　次韻張公逺二首　　　　　　張　耒
襄王坐上徵詞客子建車前步水妃瞥過低鬟流盼處
争先含笑獨來時東邊日下終無雨闕上書時合有碑
腸斷呉王烟水國扁舟何日逐鴟夷
平淡春雲捧額浮秋光劍㦸近人流無腸可斷方為恨
有藥能治不是愁可待挑琴知有術未傳驅豆更無謀
遥知添得春牕夢猶在樽前燭下羞
　　　䕫州竇侍郎使君見示悼妓詩顧余嘗識之因
　　　命同作　　　　　　　　　　劉禹錫
前年曾見兩鬟時今日驚吟悼妓詩鳳管學成知有籍
龍媒欲換歎無期空廊月照常行地後院花開舊折枝
寂寞魚山青草裏何人更立智瓊祠
　　　竇夔州見寄寒食日憶故姬小紅吹笙因和之
鸞聲窈眇管參差清韻初調衆樂隨幽院粧成花下弄
髙樓月好夜深吹忽驚暮槿飄零盡惟有朝霞夢想期
聞道今年寒食日東山舊路獨行遲
　　　和楊師臯給事傷小姬英英
幼學胡琴見藝成今年追想幾傷情撚絃花下呈新曲
放撥燈前謝改名但是好花皆易落從來尤物不長生
鸞臺夜直衣衾冷雲雨無因入禁城
　　　懷妾
三山不見海沈沈豈有僊蹤更可尋青鳥去時雲路斷
嫦娥歸處月宫深紗牕遥想春相憶書幌誰憐夜獨吟
料得夜來天上鏡只應偏照兩人心
　　　偶見　　　　　　　　　　　韓　偓
千金莫惜早憐(一作/蓮)生一笑從教下蔡傾仙樹有花難
問種御香聞氣不知名愁來自覺歌喉咽瘦去誰憐舞
掌輕小疊紅牋書恨字與奴方便送卿卿
　意有餘而不及於䙝則風懷之作猶之可也書婦人
　之言於雅什不已卑乎故香奩之作惟取七言律六
　首此詩似三四佳尾句太猥䙝首句早憐生一作買
　娉婷
　　　春盡
樹頭初日照西簷樹底蔫花夜雨沾外院池亭聞動鎖
後堂欄檻見垂簾柳腰入户風斜倚榆莢堆牆水半淹
把酒送春惆悵在年年三月病懨懨
　此詩只尾句佳宋人用以為小詞者
　　　五更
往年曾約鬱金牀半夜潛身入洞房懷裏不知金鈿落
暗中唯覺繡鞋香此時欲别魂俱斷自後相逢眼更狂
光景旋銷惆悵在一生贏得是凄凉
　前四句太猥太䙝後四句始是詩
　　　詠浴
再整魚犀攏翠簪解衣先覺冷森森教移蘭燭頻羞影
自試香湯更怕深初似洗花難抑按終憂沃雪不勝任
豈知侍女簾帷外賸取君王幾餅金
　趙后外傳昭儀浴帝竊觀之令侍兒勿言投贈以金
　一浴賜百餅此詩尚有所諷謂世之為君者亦惑乎
　此也
　　　席上有贈
矜嚴標格絶嫌猜嗔怒難逢笑靨開小雁斜侵眉柳去
媚霞横接眼波來鬢垂香頸雲遮藕粉着蘭胸雪壓梅
莫道風流無宋玉好將心力事粧臺
　五六雖䙝然止形容其貌如巧笑美目之詩不及乎
　淫也
　　　倚醉
倚醉無端尋舊約却憐惆悵轉難勝静中樓閣春深雨
逺處簾櫳夜半燈抱柱立時風細細遶廊行處思騰騰
分明牕下聞裁剪敲徧闌干喚不譍
　此詩方有味而不及乎猥
　　　天平公座中呈令狐公時蔡京在坐
　　　　　　　　　　　　　　　　李商隠
罷執霓旌上醮壇謾裝嬌樹水晶盤更深欲訴蛾睂斂
衣薄臨醒玉艷寒白足禪僧思敗道青袍御史擬休官
雖然同是將軍客不敢公然子細㸔
　京嘗為僧司徒故有第五句
　　　無題
昨夜星辰昨夜風畫樓西畔桂堂東身無彩鳳雙飛翼
心有靈犀一㸃通隔坐送􁭤春酒暖分曹射覆蠟燈紅
嗟余聴鼓應官去走馬蘭臺類轉蓬
颯颯東南細雨來芙蓉塘外有輕雷金蟾齧鎖燒香入
玉虎牽絲汲井迴賈氏窺簾韓掾少宓妃留枕魏王才
春心莫共花争發一寸相思一寸灰
相見時難别亦難東風無力百花殘春蠶到死絲方盡
蠟燭成灰淚始乾曉鏡但愁雲鬢改夜吟應共月光寒
蓬山此去無多路青鳥殷勤為探㸔
　　　楚宫
月姊曾逢下彩蟾傾城消息隔重簾已聞珮響知腰細
更辨絃(一作/琴)聲覺指纖暮雨自歸山峭峭秋河不動夜
厭厭王昌且在牆東住未必金堂得免嫌
　　　次韻和王員外雜游四韻　　　呉　融
一分難減亦難加得自溪頭浣越紗兩槳慣邀催去艇
七香曾占取來車黄昏忽墮當樓月清曉休開滿鏡花
誰見王郎腸斷處露牀風簟半欹斜
　三四句好
　　　無題　　　　　　　　　　　楊　億
曲池波暖蕙風輕頭白鴛鴦占緑萍纔斷歌雲成夢雨
陡迴笑電作嗔霆湘蘭自古傳幽怨秦鳳何年入杳㝠
不待萱犀蠲薄怒閒階鬭雀有餘翎
合歡蠲忿亦休論夢蝶翩翩逐怨魂祇待傾城終未笑
不曾亡國自無言風翻林葉迷歸燕露裊池荷觸戲鴛
湘水東流何日竭烟篁千古見啼㾗
　　　無題　　　　　　　　　　　錢惟演
誤(一作/晤)語成疑意已傷春山低斂翠睂長鄂君繡被朝
猶掩荀令薰爐冷自香有恨豈因燕鳳去無言寧為息
侯亡合歡不驗丁香結祇得凄凉對燭房
耿耿寒燈照翠羅㸔朱成碧意如何虎頭辟惡無妨枕
犀角凉心更待磨惟有幽蘭啼月露可將尺素託雲波
山屛六曲歸來夜祗恐重抛折齒梭
走馬章臺冐雨歸後門猶歎滯前期荷心出水終無定
蘿蔓從風莫自持複帳麝輕難辟惡曲房蠶懶不成絲
漸漸麥隴藏鳴雉更恨如臯一箭遲
簾聲燭影浪多疑仙穀何能為解迷藻井風髙蛛壞網
古梁春暖燕争泥更㸔山逺堆凝黛縱許犀靈祇駭雞
枉裂霜繒幾千尺紅蘭終夕露珠啼
　
　
　
　
　瀛奎律髓巻七
欽定四庫全書
　瀛奎律髓巻八　　　　　元　方回　編
　　宴集類
　昭明選詩則分公讌祖餞今以宴集合之
　　五言(十首/)
　　　宴散　　　　　　　　　　　白居易
小宴追凉散平橋步月迴笙歌歸院落燈火下樓臺殘
暑蟬催盡新秋雁帶來將何迎睡興臨卧舉殘盃
　三四人所共知
　　　萬年縣中雨夜㑹宿寄皇甫佃
　　　　　　　　　　　　　　　　姚　合
縣齋還寂寞夕雨洗蒼苔清氣澄微潤寒聲竹共來蟲
移上階近客起到門迴想得吟詩處惟應對酒盃
　頷聯不對唐人多此體五六言雨事巧蟲上階近人
　雨中多有之客起到門始知有雨而還則人之所難
　言者故曰巧
　　　淮上喜㑹梁川故人　　　　　韋應物
江漢曾為客相逢每醉還浮雲一别後流水十年間歡
笑情如舊蕭疎鬢已斑何因不歸去淮上有秋山
　　　揚州偶㑹前洛陽盧耿主簿
楚塞故人稀相逢本不期猶存袖裏字忽怪鬢邊絲客
舍盈樽酒江行滿篋詩更能連騎出還似洛橋時
　韋嘗貳洛陽有連騎之游
　　　月夜㑹徐十一草堂
空齋無一事㟁幘故人期暫輟觀書夜還題玩月詩逺
鐘髙枕後清露捲簾時暗覺新秋近殘河欲曙遲
　蘇州詩淡而自然此三詩皆是也
　　　餘干夜晏奉餞韋蘇州使君除婺州
　　　　　　　　　　　　　　　　劉長卿
復拜東陽郡遥瞻北闕心行春五馬急向夜一猿深山
過康郎近星㸔婺女臨幸容棲托分猶戀舊棠隂
　味此詩恐是應物知蘇州時長卿為長洲尉也
　　　宴安樂公主宅　　　　　　　宋之問
英藩築外館愛主出王宫賓至星槎落仙來月宇空玳
梁翻賀燕金埒倚晴虹簫去秦臺裏書開魯壁中短歌
能駐日艷舞欲嬌風聞有淹留處山河滿桂叢
　　　送髙判官和唐店夜飲　　　　梅堯臣
露宿勤王客相從月下來黄流何日漲緑酒暫時開風
定燈花爛天髙斗柄回醉言多脱畧吾黨不須猜
　第五遒勁第六宏壯亦如燈之爛花斗之移柄云
　　　春晏宴北園　　　　　　　　宋　祁
天意歇餘芳人間日始長落花風觀閣睡鴨雨池塘稍
倦持螯手猶殘藍尾觴春歸無所預羈客自回腸
　三四峭麗偶然得之乎其亦思而得之乎成都時詩
　　　十日宴江瀆亭
節去歡猶在賓來賞更延悠揚初短日凄緊乍寒天霽
沼元非漲秋花自少妍蟻留新獻酎蕙續不殘烟戲鰋
衝餘藻游龜避折蓮流芳真可惜從此逐凋年
　折蓮一聯好
　　七言(十三首/)
　　　宴周皓大夫光福宅　　　　　白居易
何處風光最可憐妓堂階下砌臺前軒車擁路光照地
絲管入門聲沸天緑蕙不香饒桂酒紅櫻無色讓花鈿
野人不敢求他事惟借泉聲伴醉眠
　　　嵗日家宴戲示弟姪兼呈張侍御殷判官
弟妹妻孥子姪甥嬌癡弄我助歡情嵗盞後推藍尾酒
春盤先進膠(去/聲)牙餳形骸老倒雖堪歎骨肉團圓亦可
榮猶有誇張少年處笑呼張丈喚殷兄
　　　燕李録事　　　　　　　　　韋應物
與君十五侍皇輿曉拂爐烟上赤墀花開漢苑經過處
雪下驪山沐浴時近臣零落今誰在仙駕飄颻不可期
此日相逢思舊日一杯成喜亦成悲
　前豪誇後感慨
　　　次韻盛居中夜飲　　　　　　張　耒
呉衣厭拂洛陽塵夢寐一樽淮海濱每願托車常貯酒
况逢投轄苦留賓蒼龍掛斗寒垂夜翡翠浮花暖作春
上界髙真足官府追隨却逐散仙人
　　　同周楚望飲花園
杖藜攜手踏青苔瀟灑池亭為客開柳色漸輕秋雨暗
荷香時為好風來斜陽似欲粧詩句新月邀將入酒盃
身世己甘長寂寞忘形賴有子徘徊
　　　春宴行樂家園　　　　　　　宋　祁
園芿初乾小雨泥飲壺游屐况親攜身輕早蝶千回舞
枝癢新禽百種啼乗飲草茵侵坐軟畏風桃綬向林低
陽暉自有留人意銜照髙樓未遽西(芿人/去聲)
　　　九日水閣　　　　　　　　　韓　琦
池館隳摧古榭荒此延嘉客㑹重陽雖慚老圃秋容淡
且㸔黄花晚節香酒味已成新過熟蠏黄先實不須霜
年來飲興衰難强謾有髙吟力尚强
　　　辛亥二月十五
儵忽韶光一半過寒威猶自壓暄和故摧春色歡終減
屢失花期日旋那病骨不禁風料峭衰悰難遏醉吟哦
凭闌更為芳菲惜重取輕苫擁舊科
　　　辛亥重九㑹安正堂
斯堂曾許占風光須到重陽復命觴坐上半非前嵗客
杯中無改舊花香初晴已過登髙事散慮宜趨自得場
惟有一樽詩酒戰願開强户振雄鋩
　　　即席
蕪音逢節佐賓罍屬和當筵盡雅才銅鉢一聲詩已就
金鈴千朶菊爭開月明正有抽毫樂夜永何妨秉燭回
無酒可嗤彭澤令東籬空望白衣來
　　　王龜齡王嘉叟木藴之同過小園用郡圃植花
　　　韻　　　　　　　　　　　　洪邁
節到中和暖尚賖東風隨處起芳華自慚翳翳松三逕
相對蕭蕭馬五花老去醉鄉為日月年來痼疾在煙霞
午橋别墅歸公手早定淮西取白麻
　龜齡名十朋藴之名待問皆永嘉人嘉叟名秬初寮
　王安中之孫寓居泉南此必饒守泉守憲使也
　　　上已訪楊廷秀賞牡丹於御書扁榜之齋其東
　　　圃僅一畝為街者九名曰三三徑
　　　　　　　　　　　　　　　　周必大
楊監全勝賀監家賜湖豈比賜書華回環自斸三三徑
頃刻常開七七花門外有田聊伏臘望中無處不煙霞
却慚下客非摩詰無畫無詩只謾誇
　周益公丞相之四六楊誠齋秘監之詩俱名天下而
　同郡此益公老筆公常問詩法於放翁對云當法子
　由此言深有㫖子由詩勝子瞻不工不博不深於其
　間字用力而有幽味
　　　示同㑹　　　　　　　　　　朱　翌
無奈春寒老不禁喜㸔晴日上牕櫺羣花半露乾坤巧
百刻平分晝夜停拄杖有時挑菜甲桔橰無復問畦丁
逢春不出何為者衆醉誰知可獨醒
　朱仲新善詩而所傳不多此首第四句言春分以上
　一句喚動而知其春分也合二句詠之甚齊當上四
　下三截斷㸔
　
　
　
　
　
　
　
　
　
　
　
　
　瀛奎律髓巻八
欽定四庫全書
　瀛奎律髓巻九　　　　　　　元　方回　編
　　老夀類
　香山九老之㑹洛陽耆英繼之此盛事也予嘗羡
　慕近世詩人如曾茶山陸放翁趙昌父滕元秀劉
　潛夫皆年八十以上而放翁之夀為最髙故多
　取放翁詩云
　　七言(八首/)
　　　胡吉鄭劉盧張六賢皆多年壽予亦次焉偶於
　　　敝舍合成尚齒之㑹七老相顧既醉且懽静而思
　　　之此㑹世所稀有因成七言六韻詩以記之傳
　　　好事者　　　　　　　　　　白居易
七人五百七十嵗拖紫紆朱垂白鬚囊裏無金莫嗟嘆
樽中有酒且歡娯詩吟兩句神還壯酒飲三杯氣且麄
嵬峩狂歌教婢拍婆娑醉舞遣孫扶天年髙邁二疏傳
人數多於四皓圖除却三山五天竺人間此㑹更應無
　胡杲年八十九　吉旼年八十六　鄭據年八十四
　　劉貢年八十二　盧貞年八十二　張渾年七十
　四　白居易年七十四　元註已上七人合五百七
　十嵗㑹昌五年三月二十四日於白家履道宅同宴
　宴罷賦詩時秘書監狄兼謨河南尹盧貞以年未七
　十雖與會而不及列予按㑹者九人狄兼謨盧貞以
　年未七十不著於詩雖名七老實九老也故世傳九
　老圖云且一時有同姓名者亦可謂異矣
　　　睢陽五老圖　　　　　　　　杜　衍
五人四百有餘嵗俱稱分曹與掛冠天地至仁難補報
林泉幽致許盤桓花朝月夕隨時樂雪鬢霜髯滿座寒
若也睢陽為故事何妨列向畫圖㸔
　杜衍八十嵗　王煥九十嵗　畢世長九十四　馮
　平八十七　朱貫八十八
　　　借觀五老圖次韻　　　　　　歐陽修
脫遺軒冕就安閒笑傲丘園縱倒冠白髮憂民雖種種
丹心許國尚桓桓鴻㝠得路髙難慕松老無風韻自寒
聞説優游多倡和新篇何惜盡傳㸔
　　　耆英㑹　　　　　　　　　　文彦博
九老舊賢形繪事元豐今勝㑹昌春垂肩素髮皆時彦
揮塵清談盡席珍染翰不停詩思健飛觴無算酒行頻
蘭亭雅集誇修褉洛社英游賞序賓自愧空疎陪几杖
更容欵密奉簪紳當筵尚齒尤多幸十二人中第二人
　富弼七十九(彦國/)　文彦博七十七(寛夫/)　席汝言
　七十七(君從/)　王尚恭七十六(安之/)　趙丙七十五
　(南正/)　劉几七十五(伯壽/)　馮行已七十五(肅之/)
　楚建中七十三(正叔/)　張問七十(昌言/)　王拱辰七
　十一(君貺/)　王謹言七十二(不疑/)　張燾七十(景元/)
　　司馬光六十四(君實/)
　　　七十　　　　　　　　　　　陸　游
七十殘年百念枯桑榆元不補東隅但存隠具金鴉觜
那夢朝衣玉鹿盧身世蠶眠將作繭形容牛老已垂胡
客來莫問先生處不釣娥江即鏡湖
　　　枕上作
龍鍾七十豈前期矮㡌枯笻與老宜愁得酒巵如敵國
病須書巻作良醫登山筋力雖尤健閉户工夫頗自竒
今日快晴春睡足卧聴簷鵲已多時
　　　八十三吟
石帆山下白頭人八十三回見早春自愛安閒忘寂寞
天將强健報清貧枯桐已爨寧求識敝帚當捐却自珍
桑苧家風君莫笑他年猶得作茶神
　　　戲遣老懷
平生碌碌本無竒况是年垂九十時阿囝畧如郎罷意
稚孫能伴太翁嬉花前騎竹强名馬階下埋盆便作池
一笑不妨閒過日歎衰憂死却成癡
　昌黎詩老翁真箇似童兒汲水埋盆作小池亦此謂
　也
　瀛奎律髓巻九
欽定四庫全書
　瀛奎律髓巻十　　　　　　元　方回　編
　　春日類
　春日遲遲我心傷悲見於豳詩目極千里傷春心見
　於楚辭皆情之所感也浴沂詠歸不失其性情之正
　在於知道之君子
　　五言(六十首/)
　　　奉和聖製立春日剪綵花勝應制
　　　　　　　　　　　　　　　　宋之問
金閣裝仙杏瓊筵弄綺梅人間都未識天上忽先開蝶
繞香絲住蜂憐豔粉回今年春色早應為剪刀催
　律詩至宋之問一變而精密無隙矣此詩流麗與太
　白應制無以異也
　　　春日宴宋主簿山亭
公子正邀歡林亭春未闌攀巖踐苔易迷路出花難牕
覆垂楊暖階侵瀑水寒帝城歸路直留與接鴛鸞
　迷路出花難佳句也
　　　和晉陵丞早春遊望　　　　　杜審言
獨有宦遊人偏驚物候新雲霞出海曙梅柳渡江春淑
氣催黄鳥晴光轉緑蘋忽聞歌古調歸思欲霑巾
　律詩初變大率中四句言景尾句乃以情繳之起句
　為題目審言於少陵為祖至是始千變萬化云起句
　喝得響亮
　　　次北固山下　　　　　　　　王　灣
客路青山外行舟緑水前潮平兩岸濶風正一帆懸海
日生殘夜江春入舊年鄉書何處達歸雁洛陽邊
　唐人芮挺章天寶三載編次國秀集唐書藝文志宋
　崇文總目中無之元祐三年戊辰劉景文得之鬻古
　書者以傳曾彦和曾以傳之賀方回題云次北固山
　下作於王灣下註曰洛陽尉而天寶十一載殷璠編
　次河岳英靈集取灣詩八首此為第六題曰江南意
　詩亦不同前四句曰南國多新意東行伺早天潮平
　兩岸失風正一帆懸世之所稱海日江春一聯同外
　尾句不同曰從來觀氣象惟向此中偏似不若國秀
　之渾全兼殷璠語亦不成文理可笑云
　　　晚春嚴少尹諸公見過　　　　王　維
松菊荒三徑圖書共五車烹葵邀上客㸔竹到貧家雀
乳先春早鶯啼過落花自憐黄髮暮一倍惜年華
　三四唐人不曾犯重極新第六句尤妙
　　　春日江邨　　　　　　　　　杜　甫
農務邨邨急溪流岸岸深乾坤萬里眼時序百年心茅
屋還堪賦桃源自可尋艱難昧生理飄泊到如今
迢遞來三蜀蹉跎又六年客身逢故舊發興自林泉過
懶從衣結頻游任履穿藩籬頗無限恣意向江天
種竹交加翠栽桃爛漫紅經心石鏡月到面雪山風赤
管隨王命銀章付老翁豈知牙齒落名玷薦賢中
扶病垂朱紱歸休步紫苔郊扉存晚計幕府愧羣才燕
外晴絲捲鷗邊水葉開隣家送魚鼈問我數能來
羣盜哀王粲中年召賈生登樓初有作前席竟為榮宅
入先賢傳才髙處士名異時懷二子春日復含情
　此五詩成都草堂作依嚴武為工部㕘謀時也末篇
　引王粲登樓賈誼前席事葢謂信美而非吾土如依
　劉表而非其心猶有意賈生之召也故他日詩曰白
　頭趨幕府深覺負平生或問老杜詩如此等篇細觀
　似亦平易自山谷始學老杜而后山繼之山谷學老
　杜而不為此后山之言也未知不為如何后山詩步
　驟老杜而深奥幽逺咀嚼諷詠一㸔不可了必再㸔
　再㸔不可了必至三㸔四㸔猶未深曉何如者耶曰
　后山述山谷之言矣譬之奕焉弟子髙師一着始及
　其師老杜詩所以妙者全在闔闢頓挫耳平易之中
　有艱苦若但學其平易而不從艱苦求之則輕率下
　筆不過如元白之寛耳學者當思之
　　　春逺
肅肅花絮晚霏霏紅素輕日長唯鳥雀春逺獨柴荆數
有闗中亂何曾劍外清故鄉歸不得地入亞夫營
　後四句全是感慨前四句言春事而起勢渾雄無一
　字纖巧鬭合大抵老杜集成都時詩勝似闗輔時夔
　州時詩勝似成都時而湖南時詩又勝似夔州時一
　節髙一節愈老愈剥落也
　　　奉酬李都督表丈早春作
力疾坐清曉采詩悲早春轉添愁伴客更覺老隨人紅
入桃花嫩青歸柳葉新望鄉應未已四海尚風塵
　采字舊作來字或見奉酬李都督謂此是來字非也
　力疾采詩是重下幹旋字若來字則無味亦無力矣
　桃花對柳葉人人能之惟紅字下着一入字青字下
　着一歸字乃是兩句字眼是也大凡詩兩句説景大
　濃大鬧即兩句説情為佳轉添更覺亦是兩句字眼
　非茍然也所以悲早春所以轉愁所以更老尾句始
　應破以四海風塵兵戈未已望鄉思土故無聊耳此
　乃詩法
　　　春山夜月　　　　　　　　　于良史
春山多勝事賞翫夜忘歸掬水月在手弄花香滿衣興
來無逺近欲去惜芳菲南望鳴鐘處樓臺深翠微
　掬水弄花一聯恐是偶然道着先得一句又凑一句
　乃成全篇於六句緩慢之中安頓此聯亦作家也
　　　江南春　　　　　　　　　　張　籍
江南楊柳春日暖地無塵渡口過新雨夜來生白蘋晴
沙鳴乳雁芳樹醉游人向晚青山下誰家祭水神
　思新不拘對偶可喜
　　　晚春從人歸覲　　　　　　　周　賀
鳥鳴春日曉喜見竹門開路自髙巖出人騎瘦馬來折
花林影動移石澗聲回更欲留深語重城暮色催
　五六得賈浪仙過橋分野色移石動雲根之意周賀
　者清塞上人也後還俗
　　　春日　　　　　　　　　　　李咸用
浩蕩東風裏徘徊無所親危城三面水古木一邊春衰
世難行道花時不稱貧滔滔天下是何處問通津
　古木一邊春絶好危城三面水不知指何郡葢多有
　之衰世難行道太淺露以一句好不容棄也
　　　春日即事　　　　　　　　　耿　湋
數畝東臯宅青春獨屛居家貧童僕慢官罷友朋疎强
飲沽來酒羞㸔讀了書閒花更滿地惆悵復何如
　荆公選唐詩不取此首豈謂三四淺近然實近人情
　孟浩然多病故人疎尤有氣耳沽來讀了等字格卑
　　　春日客舍晴原野望　　　　　陳　羽
東風吹暖氣消散入晴天漸變池塘色欲生楊柳烟䝉
茸花向月潦倒客經年鄉思盈愁望江湖春水連
　三四能言早春之意五六以景對情不費力
　　　蜀城春望　　　　　　　　　崔　塗
天涯憔悴身一望一沾巾在處有芳草滿城無故人懷
才皆得路失計獨傷春青鏡不忍照鬢毛應更新
　三四佳但太悲苦
　　　春日題山家　　　　　　　　李　郢
偶與樵人熟春殘日日來依崗尋紫蕨挽樹得青梅燕
静銜泥起蜂喧抱蘂回嫩茶重攪緑新酒畧炊醅漠漠
蠶生紙涓涓水弄苔丁香政堪結留步小庭隈
　六韻無句不工惟聖俞許發運寒食偶書六韻足以
　敵之
　　　酬劉員外見寄　　　　　　　嚴　維
蘇眈佐郡時近出白雲司藥補清羸疾牕吟絶妙詞柳
塘春水漫花塢夕陽遲欲識懷君意朝朝問檝師
　五六全於漫字上遲字上用工
　　　早春松江野望　　　　　　　竇　鞏
江邨風雪霽曉望忽驚春耕地人來早營巢鵲語頻帶
花移樹小揷槿作籬新何事勝無事窮通任此身
　竇氏聯珠集常牟鞏羣庠五昆弟詩一百首乾徳三
　年太常博士和跋荆公於鞏取八首而不收此詩劉
　後邨自云未見聯珠集第七句尤佳
　　　春日野望　　　　　　　　　李　中
野外登臨望蒼蒼烟景昏暖風醫病草甘雨洗荒邨雲
散天邊影潮回島上㾗故人不可見倚杖役吟魂
　第三句新異第四句淡而有味
　　　早春寄華下同志　　　　　　裴　説
正是花時節思君寢復興市沽終不醉春夢亦無憑岳
面懸青雨河心走濁氷東門一條路離恨鎮相仍
　五六巧第七句頗俗
　　　早春　　　　　　　　　　　司空圖
傷心仍客處病起却花朝草嫩(一作/軟)侵沙短氷輕着雨
消風光知(一作/和)可愛客鬢不相饒早晚丹丘伴飛書肯
見招
　起句十字四折此公有一鳴集自誇其詩句之得意
　者五言觀此亦可知也
　　　履道春居　　　　　　　　　白居易
微雨灑園林新晴好一尋低風洗池面斜日坼花心暝
助嵐隂重春添水色深不如陶省事猶抱有絃琴
　中四句皆下句好春添水色深尤好尾句翻案尤佳
　　　和春深(二十首/選五首)
何處春深好春深富貴家馬為中路鳥妓作後庭花羅
綺驅論隊金銀用斷車眼前何所苦惟苦日西斜
何處春深好春深執政家鳳池添硯水雞樹落衣花詔
借當衢宅恩容上殿車延英聞對久門與日西斜
何處春深好春深方鎮家通犀排帶胯瑞鶻勘袍花飛
絮衝毬馬垂楊拂妓車戎裝拜春設尤握寶刀斜
何處春深好春深刺史家隂繁棠布葉岐秀麥分花五
匹鳴珂馬雙輪畫㦸車和風引行樂夹道隼旗斜
何處春深好春深學士家鳳書裁五色馬鬛剪三花蠟
炬開明火銀臺賜物車相逢不敢揖彼此帽欹斜
　此所謂家花車斜元白劉各賦二十首今於白取五
　首元劉畧之依次押韻至此而盛詩之趣小貶矣虚
　空想像無是景而為是語騁才馳思則亦可喜矣
　　　原上新春　　　　　　　　　王　建
自掃一間房唯鋪獨卧牀野羮溪菜滑山紙水苔香陳
藥初和蜜新經未入黄近來心力少休讀養生方
住處去山近傍園麋鹿行野桑穿井長荒竹過牆生新
識隣里面未諳邨舍情石田無力及賤賃與人耕
　老杜謂清新此等語亦清新者也但前首起句十字
　差俗
　　　春日題韋曲野老邨舍　　　　許　渾
背嶺枕南塘數家邨落長鶯啼幼婦懶蠶出小姑忙烟
草近溝濕風花臨路香自憐非楚客春望亦心傷
　予選詩以老杜為主老杜同時人皆盛唐之作亦皆
　取之中唐則大厯以後元和以前亦多取之晚唐諸
　人賈島開一别派姚合繼之沿而下亦非無作者亦
　不容不取之惟許渾丁卯集予幼嘗讀之喜焉漸老
　漸不喜之以后山和東坡渾字韻有云誰云作許渾
　因是尤不心愜每以許詩比較后山詩乃知后山萬
　鈞古鼎千丈勁松百川倒海一月圓秋非尋常依平
　仄儷青黄者所可望也大抵工有餘而味不足即如
　人之為人形有餘而韻不足詩豈在専對偶聲病而
　已哉近世學晚唐者専師許渾七言如水聲東去市
　朝變山勢北來宮殿髙之類以為摹楷老杜詩中有
　此句法而無東去北來之拘如湘潭雲盡暮山出巴
　蜀雪消春水來下句佳上句不牽强乎如此詩幼婦
　小姑工則工矣而病太工草近溝而濕花臨路而香
　多却烟風二字亦未為甚髙以荆公嘗選此詩予亦
　不棄且就是發明以開晚進之未透者
　　　游春　　　　　　　　　　　姚　合
卑官還不惡行止得逍遥晴野花侵路春波水上橋塵
埃生暖色藥草長新苗㸔却烟光散狂風處處飄
身被春光引經時更不歸嚼花香滿口書竹粉粘衣弄
日鶯狂語迎風蝶倒飛自知疎懶性得事亦應稀
　姚少監合初為武功尉有詩聲世稱為姚武功與賈
　島同時而稍後似未登昌黎之門白樂天送知杭州
　有詩凡劉白以後詩人集中皆有姓名詩亦一時新
　體也而格卑於島細巧則或過之武功時官况三十
　首趙紫芝多選取配賈島以為二妙集葢四靈之所
　宗也武功游春詩十二首今選取二晴野花侵路一
　聯不甚雕刻嚼花香滿口一聯即于良史掬水月在
　手弄花香滿衣也即老杜步壑風吹面㸔松露滴身
　也而淺深輕重亦可見矣迎風蝶倒飛即春秋六鷁
　退飛語耳詩至於此自是新美又如十首中有云正
　月一日後尋春更不眠如㸔水閒依路登山欲到天
　如未曉衝寒起迎春忍病行樹枝風掉軟菜甲土浮
　輕如趁暖簷前坐尋芳樹底行土融凝野色氷敗滿
　池聲如愛花林下飲戀草野中眠如向陽傾冷酒㸔
　影試新衣皆可喜而其病在乎矜誇無感慨沾沾自
　喜之所為如摘花盈手露似佳一句云折竹滿庭烟
　則不稱也如揚州春詞云滿郭是春光街衢土亦香
　竹風輕履舄花露膩衣裳起句十字好第四句亦好
　第三句却是凑合成對取春間意味也予謂詩家有
　大判斷有小結裹姚之詩専在小結裹故四靈學之
　五言八句皆得其趣七言律及古體則衰落不振又
　所用料不過花竹鶴僧琴藥茶酒於此幾物一步不
　可離而氣象小矣是故學詩者必以老杜為祖乃無
　偏僻之病云
　　　春日述懷　　　　　　　　　魏　野
春暖出茅亭攜笻傍水行易諳馴鹿性難辨鬭雞情妻
喜栽花活兒誇鬭草贏翻嫌我慵拙不解强謀生
　真宗太平之世有如此等髙尚詩人潘逍遥楊東里
　林孤山皆是人也五六精極第四句一字犯重當攷
　　　春日登樓懷歸　　　　　　　寇　準
髙樓聊引望杳杳一川平野水無人渡孤舟盡日横荒
邨生斷靄古寺語流鶯舊業遥清渭沈思忽自驚
　萊公詩學晚唐九僧體相似野水無人渡孤舟盡日
　横之聯説者以為兆相業只㸔詩景自好下二句尤
　流麗
　　　暮春　　　　　　　　　　　余靖
草帶全鋪翠花房半墜紅農家榆莢雨江國鯉魚風堤
柳綿争撲山櫻火共烘長安少年客不信有衰翁
　三四好餘艷而冗
　　　春寒　　　　　　　　　　　梅堯臣
春晝自隂隂雲容薄更深蝶寒方斂翅花冷不開心亞
樹青帘動依山片雨臨未嘗辜景物多病不能尋
　梅詩淡而實麗雖用工而不力
　　　寒食前一日陪希深逺游大字院
一百五將近千門烟火微閒過少傅宅喜見老萊衣晚
雨竹間霽春禽花上飛禪庭清溜滿幽興自忘歸
　洛陽大字院係唐太子太傅白樂天故宅五六清麗
　　　小圃春日　　　　　　　　　林　逋
㟁幘倚微風柴籬春色中草長團粉蝶林暖墜青蟲載
酒為誰子移花獨乃翁於陵偕隠事清尚未相同
　中四句工不可言
　　　東臯　　　　　　　　　　　王安石
起伏晴雲徑縱横暖水陂草長流翠碧花逺没黄鸝楚
製從人笑呉吟得自怡東臯興不淺游走及芳時
　三四甚工
　　　半山春晚即事
春風取花去酬我以清隂翳翳陂塘靜交交園屋深牀
敷每小息杖屨或幽尋惟有北山鳥經過遺好音
　半山詩工密圓妥不事竒險惟此春風取花去之聯
　乃出竒也餘皆淡靜有味
　　　即事
徑暖草如積山晴花更繁縱横一川水髙下數家村静
憩鷄鳴午荒尋犬吠昏歸來向人説疑是武陵源
　詩話載云自謂武陵源不好韻中别無韻也東坡嘗
　親書此詩
　　　欲歸
水漾青天暖沙吹白日隂塞垣春錯寞行路老侵尋緑
稍還幽草紅應動故林留連一杯酒滿眼欲歸心
　雁湖註謂簡齋紅緑扶春上逺林亦似此佳
　　　宿雨
緑攪寒蕪出紅爭暖樹歸魚吹塘水動雁拂塞垣飛宿
雨驚沙靜晴雲漏晝稀却愁春夢短燈火着征衣
　未有名為好詩而句中無眼者請以此觀
　　　將次洺州憩漳上
漠漠春風裏茸茸緑未齊平田鴉散啄深樹馬迎嘶地
入河流曲天隨日去低髙城已在眼聊復觧輕齎
　雁湖註謂田之平衍鴉乃散啄馬喜嘉䕃望樹而嘶
　此二句甚妙可畫雁湖别注云公多有使北詩而本
　傳年譜皆不載嘗出疆獨温公朔記云云今欲歸至
　此三詩皆送契丹使時所作
　　　春日
冉冉春行暮菲菲物競華鶯猶求舊友燕不背貧家室
有賢人酒門無長者車醉眠聊自適歸夢到天涯
　此唐人得意詩恐誤入半山集中而雁湖亦為之註
　姑存諸此候考
　　　暮春
春期行晼晚春意賸芳菲曲水應修褉披香未試衣雨
花紅半墮烟樹碧相依悵望夢中地王孫底不歸
　夢中之夢當是用作平聲左傳楚雲夢他日夢中
　　　暮春遊柯市人家　　　　　　張　耒
桃李雖云過林塘老景濃幽花冠曉露髙柳斾和風草
木家家秀溝塍處處通况聞時雨足髙枕待年豐
　句句自然
　　　早春　　　　　　　　　　　陳師道
度臘不成雪迎年遽得春氷開還舊緑魚喜躍修鱗柳
及年年發愁隨日日新老懷吾自異不是故違人
　極瘦有骨盡力無㾗細㸔之句中有眼
　　　和仲良春晚即事　　　　　　楊萬里
貧難聘歡伯病敢跨連錢夢豈花邊到春俄雨裏遷一
犁闗五秉百箔候三眠只有書生拙窮年墾紙田
　零陵丞時詩仲良者永州司法張材山東人連錢紙
　田用韻好勝之過一犁五秉百箔三眠凑合亦佳但
　恐少年作未自然學詩者不可不由此入也五首取
　一
　　　小園早步　　　　　　　　　趙　蕃
今朝欣雨止天氣漸柔和籬落小桃破階除馴雀多占
方移果樹帶土數蔬科農務侵尋及吾寧久卧痾
　章泉乾道丙戌詩猶少年作也亦頗似晚唐已工麗
　如此其後日益髙古清痩乃不肯作此體
　　　春晚雜興　　　　　　　　　陸　游
池面萍初紫牆頭杏已青攜兒撑小艇留客坐孤亭相
法無侯骨生平直酒星正須遺萬事莫遣片時醒
　留客坐孤亭雖無竒却有味五六新異
　　　暮春二首
季子黄金盡安仁白髪新無情五更雨便送一年春難
續西樓夢空存北陌身海棠應似舊惆悵又成塵
緑葉枝頭密青蕪陌上深江山妨極目天地入孤吟身
已雙蓬鬢家惟一素琴世情君莫説頭痛欲岑岑
　並熟律
　　　小舟游西涇渡西江而歸
小雨重三後餘寒百五前聊乗𤓰蔓水閒泛木蘭船雪
暗梨千樹烟迷柳一川西岡夕陽路不到又經年
　三四極新
　　　初春雜興
水長鷗初泛山寒茗未芽深林聞社鼓落日照漁家渡
逺呼船久橋傾取路斜客愁慵逺眺不是怯風沙
　八句皆佳而三四尤古逺
　　　中春偶書
隣曲祈蠶候陂塘浸種時春寒薪炭覺雨霽鼓鐘知驢
瘦衝泥怯魚驚食釣遲衰翁一味懶耕養愧吾兒
　三四能以常語為新
　　七言(五十二首/)
　　　立春　　　　　　　　　　　杜　甫
春日春盤細生菜忽憶兩京梅發時盤出髙門行白玉
菜傳纖手送青絲巫峽寒江那對眼杜陵逺客不勝悲
此身未知歸定處呼兒覔紙一題詩
　老杜如此賦詩可謂自我作古也第一句自為題目
　曰春日春盤細生菜第二句下忽憶二字已頓挫矣
　三四應盤應菜加以白玉青絲之想亦所謂忽憶者
　也巫峽江杜陵客不見此物又只如此大片繳去自
　有無窮之味晚唐之弊既不敢望此江西之弊又或
　有太麄疎而失邯鄲之步亦足以發文章與時髙下
　之歎也
　　　曲江二首
一片花飛減却春花飄萬㸃更愁人且㸔欲盡花經眼
莫厭傷多酒入唇江上小堂巢翡翠苑邊髙冢卧麒麟
細推物理須行樂何用浮名絆此身
　第一句第二句絶妙一片花飛且不可况於萬㸃乎
　小堂巢翡翠足見已更離亂髙冢卧麒麟悲死者也
　但詩三用花字在老杜則可在他人則不可
朝迴日日典春衣每向江頭盡醉歸酒債尋常行處有
人生七十古來稀穿花蛺蝶深深見㸃水蜻蜓欵欵飛
傳語風光共流轉暫時相賞莫相違
　七十者稀古來語也乾元元年春為拾遺時詩少陵
　年四十七矣六月補外豈諫有不聴日惟以醉為事
　乎典衣而飲所至有酒債一窮朝士也
　　　曲江對飲
苑外江頭坐不歸水精宫殿轉霏微桃花細逐楊花落
黄鳥時兼白鳥飛縱飲久拚人共棄懶朝真與世相違
吏情更覺滄洲逺老大悲傷未拂衣
　三四詩家一格出于偶然徐師川詩無變化篇篇犯
　此少陵為諫官而縱酒懶朝如此殆以道不行也
　　　曲江陪鄭八丈南史飲
雀啄江頭黄柳花鵁鶄鸂鶒滿晴沙自知白髮非春事
且盡芳樽戀物華近侍只今難浪迹此身那得更無家
丈人才力猶强健豈傍青門學種𤓰
　此詩中四句不言景皆止言乎情后山得其法故多
　瘦健者此也
　　　暮春
卧病擁寒在峽中瀟湘洞庭虚映空楚天不斷四時雨
巫峽長吹千里風沙上草閣柳新暗城邊野塘蓮欲紅
暮春鵷鷺立洲渚挾子翻飛還一叢
　張文潛有此等詩平正伶俐自然
　　　正月三日閒行　　　　　　　白居易
黄鸝巷口鶯欲語烏鵲橋頭氷欲銷緑浪東西南北水
紅欄三百九十橋(蘇之官/橋火數)鴛鴦蕩漾雙雙翅楊柳交加
萬萬條借問春風來早晚只從前日到今朝
　黄鸝坊名烏鵲橋名九十之十用作平聲唐人多如
　此
　　　和程員外春日東郊　　　　　包　何
郎官休浣憐遲日野老歡娯為有年幾處折花驚蝶夢
數家留葉待蠶眠藤垂宛地縈珠履泉迸侵堦浸緑錢
直到閉闗朝謁去鶯聲不語(一作/散)柳含烟
　第三句絶妙
　　　和牛相公春日閒望　　　　　劉禹錫
官曹崇重難頻入第宅清幽且獨行階蟻相逢如偶語
園蜂速去恐違程人於紅藥偏憐色鶯到垂楊不惜聲
東洛池臺怨抛擲移文非久㑹應成
　階蟻園蜂一聯似已有江西體鶯到垂楊不惜聲絶
　唱也
　　　春日長安即事　　　　　　　崔　魯
一百五日又欲來梨花梅花㕘差開行人自笑不歸去
瘦馬獨吟真可哀杏酪漸香隣舍粥榆烟將變舊爐灰
畫樓春暖清歌夜肯信愁腸日九迴
　　　春晚岳陽城言懷
烟花零落過清明異國光隂老客情雲夢夕陽愁裏色
洞庭春浪坐來聲天邊一與舊山别江上幾㸔芳草生
獨凭闌干意難冩暮笳嗚咽調孤城
　兩篇詩律無斧鑿㾗張文潛多近此
　　　賞春　　　　　　　　　　　姚　合
閒人秖是愛春光迎得春來喜欲狂買酒恐遲令走馬
㸔花嫌逺自移牀嬌鶯語足方離樹戲蝶飛髙始過牆
顛倒醉眠三四日人間萬事不思量
　中四句皆工起句皆散誕放曠然只是器局小無感
　慨雋永味
　　　殘春旅舍　　　　　　　　　韓　偓
旅舍殘春宿雨晴恍然心地憶咸京樹頭蜂抱花鬚落
池面魚吹柳絮行禪伏詩魔歸靜域酒衝愁陣出竒兵
雨梁免被塵埃汚拂拭朝簪待眼明
　致光詩無句不工唐季之冠也
　　　春盡
惜春連日醉昏昏醒後衣裳見酒㾗細水浮花歸别澗
斷雲含雨入孤邨人閒易得芳時恨地迥難招自古魂
慚愧流鶯相厚意清晨猶為到西園
　　　暮春山行田家歇馬　　　　　李　郢
雨濕菰蒲斜日明茅厨煮繭掉車聲青蛇上竹一種色
黄蝶隔溪無限情何處漁樵將逺餉故園田土憶春耕
千峰靄靄水潏潏羸馬此中愁獨行
　此詩一筆寫成山行一趣言言新美而無作為第三
　句尤竒譎也
　　　公舍春日　　　　　　　　　丁　謂
緑楊垂線草鋪茵觸處烟光舉眼新一品也須妨白髮
千金莫惜買青春鶯聲圓滑堪清耳花艷鮮明欲照身
獨向此時為俗吏風流知是不如人
　近似白樂天體
　　　閏十二月望日立春禁中作　　宋　庠
閏厯先春破臘寒綵花金勝寵千官氷從太液池邊動
柳向靈和殿裏㸔瑞氣因風生禁仗暖暉依日上仙盤
須知聖運隨生殖萬國年年共此懽
　崑體
　　　春隂　　　　　　　　　　　晏　殊
十二重環閟洞房愔愔危樹俯迴塘風迷戲蝶閒無緒
露裛幽花冷自香綺席醉吟銷桂酌玉臺愁作澁銀篁
梅青麥緑江城路更與登髙望楚鄉
　亦崑體
　　　假寐　　　　　　　　　　　王安國
計較平生分閉闗偶然容得近人寰春風池沼魚兒戲
暮雨樓臺燕子閒假寐塵侵黄巻上行吟花墮緑苔間
了無一事撩方寸自是頹齡合鬢斑
　平甫詩富滿第七句好尾句無怨言詩人當行耳
　　　池上春日
一池春水緑於苔水上花枝間竹開芳草得時依舊長
文禽無事等閒來年顔近老空多感風雅含情苦不才
獨有浴沂遺想在使人終日此徘徊
　雅淡
　　　春隂
似雨非晴意思深宿酲牽率卧春隂苦憐燕子寒相並
生怕梨花晚不禁薄薄簾帷欺欲透遥遥歌筦壓來沈
北園南陌狂無數祇有芳菲㑹此心
　極能言春隂之味
　　　西湖春日
爭得才如杜牧之試來湖上輒題詩春煙寺院敲茶鼓
夕照樓臺卓酒旗濃吐雜芳薰巘崿濕飛雙翠破漣漪
人間幸有簑兼笠且上漁舟作釣師
　三四峭響五六最工尾句髙甚
　　　春睡　　　　　　　　　　　蘇舜欽
别院簾昏捲竹扉朝酲未解接春暉身如蟬蜕一榻上
夢似楊花千里飛㗳爾暫能離世網陶然直欲見天機
此中有徳堪為頌絶勝人間較是非
　蘇滄浪詩律悲壯予少嘗嗜之三四絶佳或以為子
　美早世之兆又山蟬帶響穿疎户野蔓蟠青入破牕
　亦議其意味寂寞所以終于滄浪皆非也修短有數
　自説死而不死者何限耶
　　　郊行即事　　　　　　　　　程　顥
芳原緑野恣行時春入遥山碧四圍興逐亂紅穿柳巷
困臨流水坐苔磯莫辭盞酒十分醉只恐風花一片飛
况是清明好天氣不妨游衍莫忘歸
　學見聖域詩其餘事也或問此可與浴沂意趣㸔否
　曰詩且㸔詩不必太深太鑿
　　　正月二十日往岐亭潘古郭三人送余於女王
　　　城東禪庄院　　　　　　　　蘇　軾
十日春寒不出門不知江柳已揺邨稍聞決決流氷谷
盡放青青没燒㾗數畝荒園留我住半瓶濁酒待君温
去年今日闗山路細雨梅花正斷魂
　坡詩不可以律縛善用事者無不妙他語意天然者
　如此儘十分好
　　　正月二十日與潘郭二生出郊尋春忽記去年
　　　是日同到女王城作詩乃和前韻
東風未肯入東門走馬還尋舊嵗邨人似秋鴻來有信
事如春夢了無㾗江城白酒三杯釅野老紅顔一笑温
已約年年為此㑹故人不用賦招魂
　東坡初貶黄州之年即細雨梅花闗山斷魂之時也
　次年正月二十日往岐亭見陳慥季常是以為女王
　城之詩又次年正月二十日與潘邠老等尋春是以
　有事如春夢了無㾗之詩又次年正月三日尚在黄
　州復出東門仍和此韵云亂山環合水侵門身在淮
　南盡處邨五畝漸成終老計九重新掃舊巢㾗謂元
　豐官制行罷廢祖宗館職立秘書省以正字校書郎
　等為差除資序而儲士之意淺矣觀此等語豈惟可
　以攷大賢之出處抑亦可見時事之更張仁廟之所
　以遺燕安於後世者何其盛熙豐之政所以大有可
　恨者何其頓衰坡下句云豈惟慣見沙鷗喜巳覺來
　多釣石温又可痛坡翁一謫數年甘心於漁樵而忘
　返也新掃舊巢㾗事陸放翁為施宿注坡詩作序記
　所對范至能語學者可自檢觀
　　　次韻張恕春暮　　　　　　　蘇　轍
祇言城市無佳處亦有江湖幾度游好雨晴時三月暮
啼鶯到後百花休老猿好飲常聯臂野馬依人自絡頭
不肯低回池上醉試㸔生滅水中漚
　　　春日耕者
陽氣先從土脈知老農夜起飼牛饑雨深一尺春耕利
日出三竿曉餉遲婦子同來相嫵媚烏鳶飛下巧追隨
紛紜政令曾何補要取中年風雨時
　子由詩佳處世鮮㑹者其説詳見送餞類中前一詩
　三四自然後一詩能言耕夫人情物態利字遲字尤
　妙
　　　暮春　　　　　　　　　　　張　耒
夜雨輕寒拂曉晴牡丹開盡過清明庭前落絮誰家柳
葉裏新聲是處鶯白髮生來如有信青春歸去更無情
便當種秫長成酒逺學陶潛過此生
　詩格平穏三四乃倒裝句法也
　　　春日遣興
流光向老惜芳菲搔首悲歌心事違緑野染成延晝永
亂紅吹盡放春歸荆榛廢苑人閒牧風雨空城鳥夜飛
斷送一畨桃李盡可憐桑柘有光輝
　此詩虚字上着力拗斡
　　　立春　　　　　　　　　　　陳師道
馬蹄殘雪未成塵梅予梢頭已着春巧勝向人真奈老
衰容從俗不宜新髙門肯送青絲菜下里誰思白髮人
共學少年天下士獨能濡濕轍中鱗
　此詩虚字上獨着力拗斡
　　　寄晁無斁春懷
稍聴春鳥語丁寧又見官池出斷氷雪後踏青誰與共
花邊着語老猶能笑談莫倦尋常聴山院終同一再登
今日已知他日恨搶榆况是又飛騰
　　　次韻晁無斁
城郭朝陽散積隂郊原注目日情深年衰鷗鷺今如是
夢斷邯鄲何處尋語鵲飛烏春悄悄重簾深院晚沈沈
不辭杖屨衝泥雪未有瓊琚報好音
　　　春懷示隣曲
斷牆着雨蝸成字老屋無僧燕作家剰欲出門追語笑
却嫌歸鬢着塵沙風翻蛛網開三面雷動蜂窠趂兩衙
屢失南隣春事約只今容有未開花
　淡中藏美麗虚處着工夫力能排天斡地此后山詩
　也
　　　春日郊外　　　　　　　　　唐　庚
城中未省有春光城外榆槐巳半黄山好更宜餘積雪
水生㸔欲到垂楊鸎邊日暖如人語草際風光作藥香
疑此江頭有佳句為君尋取却茫茫
　此詩句句工緻水生㸔欲到垂楊絶竒尾句即簡齋
　所謂忽有好詩生眼底安排句法已難尋也
　　　春近　　　　　　　　　　　陸　游
短褐枯笻老病身龍鍾也復喜新春已知不解多年住
且作都無一事人簷角鳥聲呼醉夢室中花氣襲衣巾
朝來更有欣然處一筯山蔬勝八珍
　爛熟
　　　睡起至園中
春風忽已到天涯老子猶能領物華淺碧細傾家釀酒
小紅初試手栽花野人易與輸肝肺俗話誰能掛齒牙
更欲世間同省事勾回蟻戰放蜂衙
　兩聯俱新美
　　　立春日(元注去冬無雪今年正月十日已時/立春而平旦有雪數片猶臘雪也)
江花江水每年同春日春盤放手空天地無私生萬物
山林有處着衰翁牛趨死地身無罪梅發京華信不通
數片飛飛猶臘雪邨隣相喚賀年豐
　此詩慶元二年丙辰作牛趨死地身無罪乃是春鞭
　牛事用齊宣王語必有所指以對老杜春日兩京梅
　發亦竒
　　　春行
九日春隂一日晴强扶衰病此閒行猩紅帶露海棠濕
鴨緑平堤湖水明酒賤林隂逢醉卧牛肥稻隴㸔深耕
山翁莫道渾無用解與明時説太平
　引少陵太白曉㸔紅濕處與蜀江緑且明濕字明字
　謂奪造化之工却是世未有拈出者前輩用工如此
　　　東籬
東籬深僻嬾衣裳書巻縱横雜藥囊無吏徵租終日睡
得錢沽酒一春狂新營茅舍軒牕靜旋煮山蔬匕筯香
戲集句成圖素壁本來無事却成忙
　中四句閒雅快活
　　　春夏之交風日清美欣然有感
天遣殘年脱􁁍鞿功名不恨與心違緑陂細雨移秧罷
朱舫斜陽擘紙歸花市丹青賣團扇象牙刀尺製單衣
白頭曳杖人爭㸔共歎浮生七十稀
　擘紙二字本俗語放翁既用之即詩家例也
　　　病足累日不出菴門折花自娯
頻想園花照眼明蹣跚正廢下堂行擁衾又聴五更雨
屈指元無三日晴不奈病何抛酒醆麄知春在賴鶯聲
一枝自浸銅瓶水喜與年光未隔生
　第六句妙甚
　　　春日小園雜賦
久矣雲霄鎩羽翰小園聊得賦春寒(魯望有/春寒賦)風生鴨緑
文如織露染猩紅色未乾不向山丘歎零落且從兒女
話團欒人言麥信春來好湯餅今年慮已寛
　熟之又熟
　　　晚春感事
少年騎馬入咸陽鶻似身輕蝶似狂蹴踘埸邊萬人㸔
鞦韆旗下一春忙風光流轉渾如昨志氣低摧只自傷
日永東齋淡無事閉門掃地獨焚香
　律熟猶不能忘情少年豪蕩時耶
　　　甲子立春前二日
頭風初愈喜身輕書巻時開覺眼明養熟犬雞隨坐起
性靈烏鵲報隂晴韭菘飣餖春盤好芝术簁和臘藥成
自笑衰殘殺風景燈前不擬入重城
　嘉泰四年甲子放翁八十嵗為此詩中四句富麗筆
　力老而不衰可敬也
　　　暖甚去綿衣
誰道江南春有寒未經社日衣能單桑麻過雨日夜長
桃李因風髙下殘舊説中州政如此了知瘴氣不能干
天公似憫斯民病故體淳熙詔令寛
　三四如鑄成古鼎
　　　早立寺門作　　　　　　　　趙　蕃
春天隂晴無定姿隂雲未巻晴風吹青山表見花顔色
緑水增添鷺羽儀郭外不知誰是主眼中今見我題詩
人生何物非郵傳敢謂吾廬不在兹
　三四江西法
　　　出郭
疎籬樹樹李花雪野寺條條楊柳絲春風收雨雨收後
白日變晴晴變時有餘不足無盡景截長補短何限詩
烟霞痼疾句成僻老矣折肱真得醫
　江西苦於麗而冗章泉得其法而能瘦能淡能不拘
　對又能變化而活動此詩是也
　　　晚春　　　　　　　　　　　韓　琥
幽砌疎畦送晚春水流山靜見閒身行吟散去風光好
熟睡醒來雨氣新木筆豈非濃意態石楠終是淡精神
鶯聲圓處鵑聲急景物要之不負人
　三四已佳木筆石楠之聯人所未道
　　　十三日
南山春雪未全消路並浮梁步石橋深緑漸歸髙柳葉
淺紅初上小梅梢峭寒寺院鐘聲起昏暮人家燭影揺
一夜東風吹酒醒夢回花月是元宵
　此嘉定十四年辛已正月十三日詩也澗泉年六十
　三不仕久矣山林間滋味興况於詩中縱横無不可
　者五六雖眼前景致常人自不能道
　　　寒食
曉色猶濛淡淡煙花間行過小溪邊人家寒食當晴日
野老春游近午天吹盡海棠無步障開成山柳有堆綿
呼兒覔友尋隣伴㸔却邨農又下田
　三四不用工而極其工合入節序類中附之春日亦
　無不可同時江湖人戴石屛四靈皆云此老淡之作
　
　
　
　瀛奎律髓巻十
欽定四庫全書
　瀛奎律髓巻十一　　　　　元　方回　編
　　夏日類
　南風之薫以解民愠以阜民財舜之詠也人皆畏炎
　熱我愛夏日長唐太宗之詠也所處之時同而所感
　之懐不同故宋玉有雌雄風之對焉
　　五言(二十九首/)
　　　陪諸貴公子丈八溝攜妓納涼晚際遇雨二首
　　　　　　　　　　　　　　　　杜　甫
落日放船好輕風生浪遲竹深留客處荷浄納涼時公
子調氷水佳人雪藕絲片雲頭上黒應是雨催詩
　以雨催詩自老杜作古前六句亦人之所不及
雨来沾席上風急(一作/惡)打船頭越女紅裙濕燕姬翠黛
愁纜侵堤柳繫幔巻(一作/宛)浪花浮歸路翻蕭颯陂塘五
月秋
　兩詩皆尾句超脱此詩前四句有輕重謂船中有越
　之婦人焉亦有燕之婦人焉即富貴之家也南婦不
　怯風船則濕紅裙而已北婦不慣乗船而遇風故愁
　也未為茍且下語此當選宴集類中以主意納凉故
　入夏類
　　　熱
雷霆空霹靂雲雨竟虚無炎赫衣流汗低垂氣不蘇乞
為寒水玉願作冷秋菰何似兒童嵗風凉出舞雩
　起句十字凡上之人有驕聲而無實惠下之人名乍
　驚人而澤不及物者可以愧焉亦所以諷時事也本
　三首今取其一第二首云閉户人髙卧第三首云將
　衰骨盡痛皆不明言熱而熱已可見十年不解甲為
　爾一沾巾即老杜本色語也
　　　陪鄭廣文遊何將軍山林
剰水滄江破殘山碣石開緑垂風折筍紅綻雨肥梅銀
甲彈箏用金魚換酒來興移無灑掃隨意坐莓苔
　本十首選其一第二首云百頃風潭上千章夏木清
　此十首皆夏日詩也第六首云風磴吹隂雪雲門吼
　瀑泉酒醒思卧簟衣冷欲裝綿野老來㸔客河魚不
　取錢只疑淳樸處自有一山川尤佳今以切於夏日
　特取此第五首又重遊五首有云春風啜茗時當作
　薰風葢皆夏日所作詩安得總云春風乎天寶未亂
　之前老杜在長安猶是中年其詩大槩富麗至晚年
　則尤髙古竒瘦也老杜又有仲夏流多水清晨向小
　園碧溪揺艇濶朱果爛枝繁之句亦夏日所當取者
　　　夏日即事　　　　　　　　　裴　説
僻居門巷靜竟日坐堦墀鵲喜雖傳信蛬吟不見詩筍
抽過舊竹梅落立閒枝此際無塵撓僧來趂所宜
　集本與英華兩三字不同大率相似第五句尤好取
　之
　　　林館避暑　　　　　　　　　羊士諤
池島清隂裏無人泛酒船山蜩金奏響花露水晶圓靜
勝朝還暮幽觀白已𤣥家林正如此何不賦歸田
　三四佳下句尤佳勝上句
　　　夏日登信州北樓　　　　　　李　郢
髙樓上長望百里見靈山雨歇河珠定雲開谷鳥還田
苗映林合牛犢傍邨閒始得銷憂處蟬聲催入闗
　中四句尤佳却是第七句一斡有力謂髙樓之望政
　足銷憂而蟬已迫人入城矣始見無窮之味猶后山
　云登臨興不盡稚子故須還也游興未已而小兒童
　輩隨行但云欲歸非細味不見此二詩之妙
　　　夏晚　　　　　　　　　　　劉得仁
日夕得西風流光半已空山色漸凝碧樹葉即翻紅學
淺慚多士秋成羨老農誰憐信公道不泣路途中
　有春晚詩矣未見夏晚詩也葢言秋近而已三四佳
　第六句妙
　　　奉酬侍中夏中雨遊城南莊見示八韻
　　　　　　　　　　　　　　　　白居易
島樹間林巒雲收雨氣殘四山嵐色重五月水聲寒老
鶴兩三隻新篁千萬竿化成天竺寺移得子陵灘心覺
閒彌貴身縁健更懽帝將風后待人作謝公㸔甪里年
雖老髙陽興未闌佳辰不見召爭免趂盃盤
　此乃和裴晉公詩甚工
　　　仲夏齋居偶題八詠寄微之及崔湖州
腥血與葷蔬停來一月餘肌膚雖瘦損方寸任清虚體
適通宵坐頭慵隔日梳眼前無俗物身外即僧居水榭
風來逺松廊雨過初褰簾放巢燕投食施池魚久别閒
游伴頻勞問疾書不知胡與越吏隠興何如
　有閒散之味
　　　苦熱
頭痛汗盈巾連宵復達晨不堪逢苦熱猶賴是閒人朝
客應煩倦農夫更苦辛始慚當此日得作自由身
何以消煩暑端居一院中眼前無長物牕下有清風熱
散由心靜凉生為室空此時身自得難更與人同
　閒可減暑靜足支暑兩詩能道此意可喜
　　　夏夜　　　　　　　　　　　賈　島
原寺偏憐近開門景物澄磬通多葉罅月離片雲稜寄
宿山中鳥相尋海畔僧唯愁秋色至乍可在炎蒸
　此詩前二韻特用生字而竒澁工緻五六亦故為此
　等句法末句亦好竒之所為也
　　　閒居晚夏　　　　　　　　　姚　合
閒居無事擾舊病亦多痊選字詩中老㸔山屋外眠片
雲侵落日繁葉咽鳴蟬對此心還樂誰知乏酒錢
　姚合學賈島為詩雖賈之終窮不及姚之終達然姚
　之詩小巧而近乎弱不能如賈之瘦勁髙古也當以
　此二公之詩細味觀之又於其集中深攷斯可矣三
　四疑頗偏枯選字者殆於揀擇詩眼耳下句未稱
　　　夏日即事　　　　　　　　　陳師道
花絮隨風盡歡娯過眼空窮多詩有債愁極酒無功家
在斜陽下人歸滿月中肝腸渾欲破魂夢更無窮
　以花絮對歡娯此等句法本老杜而簡齋尤深得之
　三四絶唱
　　　次韻夏日江邨
漏屋簷生菌臨江樹作門巻簾通燕子織竹護雞孫向
夕微凉進相逢故意存何當加我嵗從子問乾坤
　三四句中有眼姜特立有云掃梁迎燕子揷竹護龍
　孫四靈有云開門迎燕子汲水得魚兒皆落此後
　　　和應之盛夏　　　　　　　　張　耒
驅馬畏炎暑杜門常鮮歡呉綃朝扇薄越布夜衾單飲
沼山禽渴沾泥雨果殘二年薇與蕨實厭野人湌
　　　夏日
細徑依原僻茅簷四五家山田來雉兔溪雨熟桑麻竹
籠晨收果茅菴夜守𤓰頗知農事樂從子問生涯
　兩詩中四句皆景而不覺其冗
　　　夏日
蚓壤排晴圃蝸涎印雨堦花鬚嬌帶粉樹角老封苔問
字病多忘過隣慵却回晚凉還盥櫛對竹引清杯
　前四句皆景後乃言情唐人多此體
　　　北齋書志示兒輩　　　　　　陸　游
初夏佳風日頹然坐北齋百年從落魄萬事忌安排鄉
俗能尊老君恩許賜骸饑寒雖未免何足繫吾懷
　律熟安排字好徐仲車聞安定先生莫安排之教所
　以學益進
　　　五月初作
隣舍舂新麥家人拾晚蠶推移逢夏五賦與歎朝三遣
日須棋局忘饑賴酒甔幽居有髙致多取未為貪
　三四好
　　　五月十日　　　　　　　　　韓　琥
片月生林白㳂流澗亦明幽人方獨夜山寺有微行野
處偏宜夏貧家不厭晴薰風吹老鬢腐草見飛螢
　五六新美然三四亦幽淡
　　　郊原避暑　　　　　　　　　葛天民
有暑猶當避無憂可得忘竹疎身共瘦湖近意先凉靜
勝寧須奕幽期不待觴還同殘夢樂炙背負朝陽
　僧義銛字樸翁以事還俗葛其姓無懷號也詩可及
　四靈恐尾句以負暄如避暑耳
　　　夏日
曉荷承墜露晚岫障斜陽樹下地常䕃水邊風最凉蟬
移驚鵲近鷺起得魚忙獨坐觀羣動閒消夏日長
　三四自然
　　　夏日懷友　　　　　　　　　徐　機
流水階除靜孤眠得自由月生林欲曉雨過夜如秋逺
憶荷花浦誰憐杜若洲良宵恐無夢有夢即俱游
　第四句好葢是夏夜詩細味之十字皆好
　　　夏夜同靈暉有作奉寄趙二丈
齋居惟少睡露坐得論文凉夜如清水明河似白雲宿
禽翻樹覺幽磬渡溪聞欲識他鄉思斯時共憶君
　五六工
　　　夏初游謝公巖
又取紗衣換天時起細風清隂花落後長日鳥啼中水
國乗舟樂巗扉有路通州民多到此猶自憶髯公
　徐靈囦(一作/中)名璣字致中予許其詩在四靈中當居
　丁位學者細攷之則信予言
　　　夏日湖上訪隠士
煩暑何能避孤舟訪隠人水鄉菱藕熟晴野稻苗新為
學師前輩談空悟宿身鏡湖三百頃不似此湖濱
　第三句新
　　　又寄
庭深自無暑苔徑復縈紆賓客不長到兒童自可娯荷
花晴帶粉蒲葉晚凝珠與爾城闉隔兹歡想不殊
　第六句稍生
　　七言(二十首/)
　　　多病執熱懷李尚書(之芳/)　　　杜　甫
衰年正苦病侵凌首夏何須氣鬱蒸大水淼茫炎海接
竒峰硉兀火雲升思霑道暍黄梅雨敢望宫恩玉井氷
不是尚書期不顧山隂野雪興難乗
　末句即今人所謂打諢也夏日詩最難得好句若老
　杜長夏江邨事事幽已選入郊野類惟此一首云
　　　途中盛夏　　　　　　　　　丁　謂
山木無隂驛路長海風吹熱透蕉裳渇思西漢金莖露
困憶南朝石步廊江上綸竿輸散誕林間冠褐負清凉
下程欲選披襟處滿眼赬桐與佛桑
　此福建道中事崑體三四工
　　　苦熱　　　　　　　　　　　錢惟演
赫日烘霞鬭曉光雙紋枕簟碧牙牀頻傾蜜勺寧蠲渇
久捧氷壺未覺凉雪嶺却思隨博望風牕猶欲傲羲皇
更憐乳燕翻飛處深入盧家白玉堂
　亦崑體惟演公有擁旄等諸集
　　　夏日即事　　　　　　　　　林　逋
石枕凉生菌閣虚已應梅潤入圖書不辭齒髮多衰疾
所喜林泉有隠居粉竹亞梢垂宿露翠荷差影聚游魚
北牕人在羲皇上時為淵明一起予
　隠君子之詩其味自然不同五六下兩隻詩眼太工
　　　苦熱　　　　　　　　　　　王安國
出門無路避飛沙長夏那堪旱氣加永晝火雲空爍石
華堂氷水未沈𤓰月明葱嶺千秋雪風靜天河八月槎
終借羽翰乗興往煩寃誰此戀生涯
　乞為寒水玉願作冷秋菰即此五六句也似有厭棄
　世縁之態
　　　中夏
朝晡廣厦坐欹斜稍覺炎天氣象加紫玉簫攢湘竹笋
赤霜袍爛海(一作/石)榴花悠悠物外身無事擾擾人間智
有涯五鼎一瓢何必問且憑詩句度年華
　三四乃倒裝句法夏詩之富艷者
　　　次韻夏日　　　　　　　　　陳師道
江上雙峰一草堂門閒心靜自清凉詩書發冢功名舊
麋鹿同羣嵗月長句裏江山隨指顧舌端幽眇致張皇
莫欺九尺鬚睂白解醉佳人錦瑟傍
　㸔格律又與宛丘同
　　　夏日雜興　　　　　　　　　張　耒
牆下溪流清且長夾流喬木兩蒼蒼裊風翠果擎枝重
照水圓荷舞葉凉蝸角已枯黏粉壁燕泥時落汚書牀
南山野客閒相過贈我能攜藥滿筐
　　　夏日三首
長夏邨墟風日清簷牙燕雀已生成蝶衣晒粉花枝午
蛛網添絲屋角晴落落疎簾邀月影嘈嘈虚枕納溪聲
久判兩鬢如霜雪直欲樵漁過此生
黄簾緑幕斷飛蠅午影當軒睡未興枕穏海魚鐫紫石
扇凉山雪畫青繒廊隂日轉雕欄樹坐冷風生玉盌氷
滿案詩書塵蠧甚故應疎嬾過炎蒸
棗徑𤓰畦過雨香白衫烏帽野人裝幽花避日房房斂
翠樹含風葉葉凉養拙久判藏姓字致身安事巧文章
漢庭卿相皆豪傑不遇何妨白髮郎
　　　和晁應之大暑書事
蓬門久閉謝來車畏暑尤便小閣虚青引嫩苔留鳥篆
緑垂殘葉帶蟲書寒泉出井功何有白羽邀凉計巳疏
忍待西風一蕭颯碧鱸青鱠意何如
　文潛此五首中三首入東萊文鑒每詩三四絶佳能
　言長夏景致精美
　　　夏日雜興
蔬圃茅齋三畝餘溪光山影動浮虚病妻老去惟尋藥
稚子年來解愛書中散無堪心放蕩馮唐已老興蕭疎
全真養素安吾分敢謂軒裳不我如
　亦自然有味
　　　幽居初夏雨霽　　　　　　　陸　游
楸花棟花照眼明幽人浴罷葛衣輕燕低去地不盈尺
鵲喜傍簷時數聲對奕軒牕消永晝晒絲院落喜新晴
忽驚重五無多日綵縷纏筒弔屈平
　熟之又熟
　　　初夏幽居
虚堂一幅接䍦巾竹樹森疏夏令新缾竭重招麯道士
牀空新聘竹夫人寒龜不食猶能壽敝帚何施亦自珍
枕簟北牕寧有厭小山終日尚嶙峋
　中四句游戲三昧
　　　麥熟市米價減隣里病者亦皆愈欣然有賦
凶年已度麥方秋學道從來幸寡求荷鍤自隨身若寄
漉籬可賣飯何憂隣翁瀕死復相見邨市小涼時獨游
不怕歸時又侵夜新添畧彴跨清溝
　三四善用事五有感六自然
　　　幽居初夏
藤冠草履病支離門外紛紛百不知解籜有聲驚倦枕
飛花無力㸃清池閒思舊事唯求醉老感流年只自悲
緑樹隂中紅練起一團零亂濕臙脂
　第四句絶妙
　　　五月初夏病體輕偶書
世事紛紛了不知又逢燕乳麥秋時經年謝客常因醉
三日無詩自怪衰乗雨細移西崦藥留燈重覆北牕棋
但將生死俱拈起造物從來是小兒
　第四句可見此翁無日無詩所以熟所以進所以不
　可及
　　　夏日二首
呉中五月暑猶微竟日南堂坐掩扉緑樹露香鶯獨語
畫廊風惡燕雙歸三千界内人人錯七十年來念念非
投老萬縁俱掃盡從今僧亦不須依
梅雨初收景氣新太平阡陌樂閒身陂塘漫漫行秧馬
門巷隂隂掛艾人白葛烏紗稱時節黄雞緑酒聚比隣
掀髯一笑吾真足不為無錐更歎貧
　真詩人難得如此格律信手圓成不喫一絲毫力也
　
　
　瀛奎律髓巻十一
欽定四庫全書
　瀛奎律髓巻十二　　　　　元　方回　編
　　秋日類
　悲哉秋之為氣宋玉之辭極矣後之作者悲秋為多
　中秋九日詩不盡入節序及泛述秋興秋懐精於言
　秋者屬此
　　五言(六十首/)
　　　秋日二首　　　　　　　　　唐太宗
爽氣澄蘭沼秋風動桂林露凝千片玉菊散一叢金日
岫髙低影雲空㸃綴隂蓬瀛不可望泉石且娛心
菊散金風起荷疎玉露圓將(一作/入)秋數行雁離夏幾
林蟬雲凝愁半嶺霞碎纈髙天還似成都望直見峨眉
前
　唐太宗既得天下盡修諸史晉書南北史及八代史
　是也盡註諸書今註疏是也其有功於後世者甚大
　不止一時混合軌文而已作小小八句詩壓倒一時
　文人書生瀛洲十八學士及天下能言之人焉不心
　服詩體源流陳隋多是前六句述景末句乃以情終
　之後篇將秋之聯係響字霞碎纈髙天纈字甚妙山
　谷秋入園林花老眼乃是如此下字李賀龜甲屏風
　生眼纈亦出此
　　　秋日翠微宫
秋光凝翠嶺凉吹肅離宫荷疎一葢缺樹冷半帷空側
陣移鴻影圓花釘菊叢攄懷俗塵外髙眺白雲中
　側陣移鴻影一聯自是佳句釘字似險細味之乃以
　菊花之圓如釘裝然亦竒也又遼東山夜臨秋詩亦
　佳一聯云烟生遥岸隠月落半崕隂
　　　秋清　　　　　　　　　　　杜　甫
髙秋蘇肺氣白髮自能梳藥餌憎加減門庭悶掃除杖
藜還客拜愛竹遣兒書十月江平穏輕舟進所如
　此老杜詩之似晚唐者
　　　悲秋
凉風動萬里羣盜尚縱横家逺傳書日秋來為客情愁
窺髙鳥過老逐衆人行始欲投三峽何由見兩京
　此詩不勝悲歎五六尤哀壯激烈
　　　秋野
秋野日疏蕪寒江動碧虚繫舟蠻井絡卜宅楚村墟棗
熟從人打葵荒欲自鋤盤飱老夫食分減及溪魚
易識浮生理難教一物違水深魚極樂林茂烏知歸吾
老甘貧病榮華有是非秋風吹几杖不厭北山薇
禮樂攻吾短山林引興長掉頭紗㡌側曝背竹書光風
落收松子天寒割蜜房稀疎小紅翠駐屐近微香
逺岸秋沙白連山晚照紅潛鱗輸駭浪歸翼㑹髙風砧
響家家發樵聲箇箇同飛霜任青女賜被隔南宫
身許麒麟畫年衰鷗鷺羣大江秋易盛空峽夜多聞逕
隠千重石帆留一片雲兒童解蠻語不必作參軍
　讀老杜此五詩不見所謂景聯亦不見所謂頷聯何
　處是四虚何處是四實虚中有實實中有虚景可為
　頷頷可為景大手筆混混乎無窮也却有一絶不可
　及處五首詩五箇結句無不喫緊着力未嘗有輕易
　放過也然則真積力久亦在乎熟之而已或問吾老
　係單字榮華是雙字亦可對否曰在老杜則可若我
　輩且當作衰老甘貧病然不如吾老之語健意足也
　　　秋日過徐氏園林　　　　　　包　佶
回塘分越水古樹積呉煙掃竹催鋪席垂蘿待繫船鳥
窺新罅栗龜上半欹蓮屢入忘歸地長嗟俗事牽
　五六工甚
　　　秋日送客至潛水驛　　　　　劉禹鍚
候吏立沙際田家連竹溪楓林社日鼓茅屋午時雞雀
噪晚禾地蝶飛秋草畦驛樓宫樹近疲馬再三嘶
　三四天下誦之
　　　秋日暑退贈白樂天
暑服宜秋着清琴入夜彈人情皆向菊風意欲摧蘭嵗
稔貧心泰天凉病體安相逢取次第却甚少年歡
　三四已佳五六十分佳絶
　　　早秋　　　　　　　　　　　杜　牧
疎雨洗空曠秋標驚意新大暑去酷吏清風來故人樽
酒酌未酌晚花嚬不嚬銖秤與縷雪誰覺老陳陳
　大暑如酷吏之去清風如故人之來倒裝一字便極
　髙妙晚唐無此句也牧之才髙意欲異衆心鄙元白
　良有以哉尾句怪
　　　秋思
熱去解􁚫鐵飄蕭秋半時微雨池塘見好風襟袖知髮
短梳未足枕凉閑且欹平生分過此何事不參差
　首句即去酷吏之意三四眼前事道着即好
　　　池上　　　　　　　　　　　白居易
嫋嫋凉風動凄凄寒露零蘭衰花始白荷破葉猶青獨
立棲沙鶴雙飛照水螢若為寥落境仍值酒初醒
　第四句最新
　　　和左司郎中秋居五首　　　　張　籍
閒堂新灑掃稱是早秋天書客多呈帖琴僧與合絃莎
臺乗晚上竹院就凉眠終日無忙事還應似得僊
自知清淨好不要問時豪就石安琴枕穿松壓酒槽山
情因月甚詩語入秋髙身外無餘事唯應筆硯勞
醉倚斑藤杖閑眠癭木牀案頭行氣訣爐裏降真香尚
儉經營少居閒意思長秋茶莫夜飲新月作松漿
菊地纔通履茶房不壘階憑醫㸔蜀藥寄信覔呉鞋盡
得僊家法多隨道客齋本無榮辱意不是覺安排
閒來松菊地未省有埃塵直去多將藥朝回不訪人見
僧收酒器迎客換紗巾更恐登清要難成自在身
　　　和劉補闕秋園五首　　　　　朱慶餘
閒園清氣滿新興日堪追隔水蟬鳴後當簷雁過時雨
餘槐穟重霜近藥苗衰不似朝簪貴多將野客期
逍遥人事外杖屨入杉蘿草色寒猶在蟲聲晚漸多靜
逢山鳥下幽稱野僧過幾許開新菊開從落葉柯
深齋常獨處詎肯厭秋聲翠篠寒逾靜孤花晚更明每
因逢石坐多見抱書行入夜聴疎杵遥知耿此情
門巷唯苔蘚誰言不稱貧臺閒人下晚果熟鳥來頻石
脈潛通井松枝靜離塵殘蔬得雨後又見一畨新
竹逕通隣圃清深稱獨游蟲絲交影細藤子墜聲幽積
潤苔紋厚迎寒薺葉稠閒來尋古畫未廢執茶甌
　朱慶餘詩荆公少選然如此五詩多工語
　　　和劉補闕秋園行寓興六首　　雍　陶
水木夕隂冷池塘秋意多庭風吹故葉階露淨寒莎愁
燕窺燈語情人見月過砧聲聴已别蟲響復相和
閉門無事後此地即山中但覺鳥聲異不知人境同晚
花開為雨殘果落因風獨坐還吟酌詩成酒已空
　花開為雨果落因風自是佳句然詩家亦或忌此因
　即是為為即是因二字相犯也昌黎詩風能折芡觜
　露亦染梨腮山谷謂能當作稜亦當作液詩中不可
　無虚字然用虚字而不切則泛也因對為鳥對禽知
　對覺凡三者所當省也
自得家林趣常時在外稀對僧餐野食迎客着山衣雀
鬭翻簷散蟬驚出樹飛功成他日後何必五湖歸
秋色庭蕪上清朝見露華疎篁抽晚笋幽藥吐寒芽引
水新渠淨登臺小徑斜人來多愛此蕭爽似仙家
禁掖朝迴後林園勝賞時野人來辨藥庭鶴往㸔棋晚
日明丹棗朝霜潤紫梨還因重風景猶自有秋詩
聖代少封事閒居方屏喧漏寒雲外闕木落月中園山
鳥宿簷樹水螢流洞門無人見清景林下自開樽
　六詩皆工而可觀荆公所取者劉補闕為諫官而家
　園有山水之樂唐人之仕於東西都者皆然
　　　郊居秋日酬奚贊府見寄　　　楊巨源
繁菊照深居芳香春不如聞尋周處士知伴庾尚書日
晚汀洲曠天晴草木疎閒言揮塵柄清步掩蝸廬野老
能親牧髙人念逺漁幽叢臨古㟁輕葉度寒渠暮色無
狂蝶秋華有嫩蔬若為酬郢曲從此愧璠璵
　起句十字最佳而照字尤妙後所㸃兩聯一開濶一
　細潤此本合入郊野類以其言秋日者多故附之秋
　　　長安秋夜　　　　　　　　　章孝標
田家無五行水旱卜蛙聲牛犢乗春放兒孫候暖耕池
塘煙未起桑柘雨初晴嵗晚香醪熟邨邨自送迎
　章孝標詩集一巻荆公選僅取五首題云長安秋夜
　而前六句自言春意止末後兩句係秋意今不敢輕
　改古題附秋詩中亦只起句十字新異
　　　立秋日　　　　　　　　　　司空曙
律變新秋至蕭條自此初花酣蓮報謝葉在柳呈疎淡
日非雲映清風似雨餘巻簾凉暗度迎扇暑先除草靜
多翻燕波澄乍露魚今朝散騎省作賦興何如
　　　秋寄賈島　　　　　　　　　僧無可
暗蟲分暮色黙坐思西林聴雨寒更盡開門落葉深昔
因京邑病併起洞庭心亦是吾兄事遲迴直至今
　聴雨徹夜既而開門乃是落葉如雨此體極少而絶
　佳微陽下喬木逺燒入秋山亦然陳后山輝輝垂重
　露㸃㸃綴流螢謂柏枝垂露若綴螢然一句指事一
　句設譬詩中之竒變者也
　　　秋寄李頻使君　　　　　　　僧貫休
務簡趣誰陪清吟共緑苔葉和秋蟻落僧帶野風來留
客朝嘗酒憂民夜畫灰終期冐風雪江上見宗雷
　李頻睦州人終於建州刺史貫休婺州蘭溪人死於
　蜀為詩有極竒處亦有太粗處盡日覓不得有時還
　自來為人嘲作失猫詩此類是也然道價甚髙年壽
　亦髙蚤與李頻交而老依錢鏐不肯改一劍霜寒十
　四州遂入蜀此詩第四第六句好
　　　新秋雨後　　　　　　　　　僧齊己
夜雨洗河漢詩懷覺有靈籬聲新蟋蟀草影老蜻蜓靜
引閒機發凉吹逺思醒逍遥向誰説時泥漆園經
　齊已潭州人與貫休並有聲同師石霜二僧詩唐之
　尤晚者已詩如夜過秋竹寺醉打老僧門最佳此詩
　起句自然第六句尤好
　　　秋徑　　　　　　　　　　　僧保暹
杉竹清隂合閒行意有憑凉生初過雨靜極忽歸僧蟲
迹穿幽穴苔㾗接斷稜翻思深隠處峰頂下層層
　此賦秋徑云杉竹清隂合即其中乃徑也第二句閒
　行字雨之所過僧之所歸皆徑也五六尤見徑中秋
　事尾句仍不走作
　　　原上秋草　　　　　　　　　僧古懷
秋來深徑裏老病眼慵開户外行人絶林間朔吹回亂
蛬鳴古塹殘日照荒臺唯有他山約相親入望來
　第六句深得秋意
　　　山中　　　　　　　　　　　僧秘演
結茅臨水石淡寂益閒吟久雨寒蟬少空山落葉深危
樓乗月上逺寺聴鐘尋昨得江山信期來此息心
　此石曼卿至交山東演也歐陽公為其詩集序中四
　句鍛而成却足前後起末句九僧亦多如此
　　　落葉　　　　　　　　　　　潘　閬
片片落復落園林漸向空幾畨經夜雨一半是秋風靜
擁莎堦下閒堆蘚徑中巖松與巖檜寧共此時同
　潘閬出處予著名僧詩話已詳見落葉合入着題詩
　今附秋日類中三四有議論五六只是體貼尾句却
　有出脱不如此非活法也
　　　秋日題瑯琊山寺
巗下多幽景且無塵事喧鐘聲晴徹郭山色曉當門深
洞藏泉脈懸崕露樹根更期來此宿絶頂聴寒猿
　此為滁州㕘軍時所作有賈島餘韻五六尾句尤髙
　　　渭上秋夕閒望
秋夕滿秦川登臨渭水邊殘陽初過雨何樹不鳴蟬極
浦涵秋月孤帆沒逺煙漁人空老盡誰似太公賢
　五六清淡尾句必合如此乃有轉換
　　　暮秋閒望　　　　　　　　　魏　野
水閣閒登望郊原欲刈禾壞簷巢燕少積雨病蟬多砧
隔寒溪搗鐘隨曉吹過扁舟何日去江上負煙簑
　中四句皆工第四句尤好
　　　秋風　　　　　　　　　　　王安石
揫斂一何饕天機亦自勞牆隈小翻動屋角盛呼號漠
漠驚沙密紛紛斷柳髙江湖豈在眼昨夜夢波濤
　八句無一字不工第一句下饕字二句下天機字尤
　於秋風為切也
　　　秋露
日月跳何急荒庭露送秋初疑宿雨泫稍怪曉霜稠曠
野將馳獵華堂已御裘空令半夜鶴抱此一端愁
　周處風土記曰白鶴性警至八月繁露降流草葉上
　滴滴有聲即鳴也春秋繁露白鶴知夜半此詩三四
　已切于秋露五六似若言秋而未及露却着結句引
　半夜鶴以終之亦妙
　　　秋懷　　　　　　　　　　　歐陽修
節物豈不好秋懷何黯然西風酒旗市細雨菊花天感
事悲雙鬢包羞食萬錢鹿車終自駕歸去潁東田
　歐陽公於自然之中或壯健或流麗或全雅淡有徳
　者之言自不同也三四全不喫力俗間有云香橙螃
　蟹月新酒菊花天本此
　　　秋日家居　　　　　　　　　梅堯臣
移榻愛晴暉翛然世慮微懸蟲低復上鬭雀墮還飛相
趂入寒竹自收當晚闈無人知靜景苔色照人衣
　相趂入寒竹以應鬭雀墮還飛自收當晚闈以應懸
　蟲低復上又是一體首尾翛然出塵可謂着題詩也
　　　秋懷示黄預　　　　　　　　陳師道
窗鳴風歴耳道壞草侵衣月到千家靜林昏一鳥歸冥
冥塵外趣稍稍眼中稀送老須公等秋棋未解圍
　三四絶妙五六非老筆不能
　　　秋懷
稍稍昏烟集鼕鼕一再更短檠㸔細字髙枕忘平生來
鶴妨身健新陽喚眼明已須甘酒力不用占時名
　詩中四句皆有眼只已須不用閒字却是緊要處
　　　雜詩　　　　　　　　　　　唐　庚
兀兀且如此出門安所之手香柑熟後髮脱草枯時精
力㸔書覺情懷舉盞知炎州無過雁二子在天涯
水過漁村濕沙寛牧地平片雲明外暗斜日雨邊晴山
轉秋光曲川長暝色横瘴鄉人自樂耕釣各浮生
　子西惠州雜詩凡二十首佳句甚多此二詩尤切於
　秋而山轉秋光曲一聯尤古今絶唱他如身謀嗟翠
　羽人事歎榕根茶隨東客到藥附廣船歸翻泥逢暗
　笋汲井得飛梅湖盡船頭轉山窮屐齒迴濯足樓船
　㟁髙歌抱朴村雪曾前嵗有地過此邦無笋蕨春生
　箸魚蝦海入盤草平連别洞雨轉入他山人情雙鬢
　雪天色屢頭風國計中宵切家書隔嵗通皆雋永有
　味
　　　梅市道中　　　　　　　　　陸　游
雨暗山陂路人喧北渡頭廟垣新畫馬邨笛逺呼牛買
飯諳爭席迎潮競解舟平生苦吟處又送一年秋
　　　秋夜紀懷
北斗垂蒼莽明河浮太清風林一葉下露草百蟲鳴病
入新凉減詩從半睡成還思散闗路炬火驛前迎
　中四句皆工
　　　秋晚　　　　　　　　　　　滕　甫
槭槭霜風勁駸駸物象彫屢遷憐蟋蟀一敗笑芭蕉林
葉疎逾響山雲薄易消雖無逺行役對此亦何聊
　元秀秋晚十首今選其一他如苔㾗遺鳥爪菊本寄
　蛬音客櫓行何晚隣機織未休老屋險不仆寒袍半
　欲紕亦佳句此屢遷一敗之句為絶妙江西體也
　　　七月四首　　　　　　　　　韓　琥
水石雲山裏歸來已九秋隔城如淺近隣寺始深幽慧
逺逢修靜文淵説少游徑荒殊不掃風葉上牽牛
地僻稀人迹重林日自虚鳥飛晨氣外蟬噪晚凉初餘
潤從侵屨浮埃倦整書樵漁時上下閉户又何居
木末芙蓉起亭亭緑且青牆猶承片瓦牕不礙疎櫺次
第花擎葢縱横葉展屛石丁誰主者仙豈待沈㝠
擁砌叢生菊何闗老意多澆花驚易燥耘草喜成科枕
腊尤宜睡餐香豈待哦淵明藏不盡滿把尚婆娑
　此嘉定十三年庚辰詩所謂歸來已九秋則出處亦
　可攷也第一首五六用人名而不覺其冗尾句幽雅
　第二首中四句俱工第三首只言木芙蓉第四首言
　菊而枕腊餐香四字絶佳老筆勁健非江湖近人餖
　飣可及
　　七言(三十首/)
　　　秋盡　　　　　　　　　　　杜　甫
秋盡東行且未回茅齋寄在少城隈籬邊老却陶潛菊
江上徒逢袁紹盃雪嶺獨㸔西日落劍門猶阻北人來
不辭萬里長為客懷抱何時得好開
　讀老杜詩開口便覺不同獨㸔西日落猶阻北人來
　一聯不勝悲壯結句更有氣力
　　　秋夜
露下天髙秋氣清空山獨夜旅魂驚疎燈自照孤帆宿
新月猶懸雙杵鳴南菊再逢人卧病北書不至雁無情
步檐倚杖㸔牛斗銀漢遥應接鳳城
　此詩中四句自是一家句法千巗無人萬壑靜三步
　迴頭五步空是也耕田欲雨刈欲晴去得順風來者
　怨亦是也山谷得之則古詩用為滄江鷗鷺野心性
　隂壑虎豹雄牙須亦是也葢上四字下三字本是兩
　句今以合為一句而中不相粘實則不可拆離也試
　先讀上四字絶句然後讀下三字則句法截然可見
　矣
　　　黄草
黄草峽西船不歸赤甲山下行人稀秦中驛使無消息
蜀道兵戈有是非萬里秋風吹錦水誰家别淚濕羅衣
莫愁劍閣終堪據聞道松州已被(一作破/一作解)圍
　兵戈有是非則兆端在乎上之人劍閣恐終不可據
　則叛於蜀者亦終於滅亡而已此等詩豈徒言秋日
　光景者哉
　　　吹笛
吹笛秋山風月清誰家巧作斷腸聲風飄律吕相和切
月傍闗山幾處明胡騎中宵堪北走武陵一曲想南征
故鄉楊柳今揺落何得愁中却盡生
　慷慨悲怨自是一種風味李太白謂江城五月落梅
　花此亦以指楊柳葢笛中有此二曲也吹笛本是着
　題今以附之秋類
　　　七月一日題終明府水樓
髙棟層軒已自凉秋風此日灑衣裳翛然欲下隂山雪
不去非無漢署香絶壁過雲開錦繡疎松隔水奏笙簧
㸔君宜着王喬履真賜還應出尚方
宓子彈琴宰邑日終軍棄繻英妙時承家節操尚不泯
為政風流今在兹可憐賓客盡傾葢何處老翁來賦詩
楚江巫峽半雲雨清簟疎簾㸔奕棋
　前詩人所不及後詩謂之呉體惟山谷能學而肖之
　餘人似難及也老杜别有秋興七言律八首在䕫州
　懷長安而作不専言秋以多不能備取
　　　宿府幕
清秋幕府井梧寒獨宿江城蠟炬殘永夜角聲悲自語
中天月色好誰㸔風塵荏苒音書絶闗塞蕭條行路難
已忍伶俜十年事强移棲息一枝安
　此嚴武幕府秋夜直宿時也三四與五更鼓角聲悲
　壯三峽星河影動揺同一聲調詩之様式極矣
　　　長安晚秋　　　　　　　　　趙　嘏
雲物凄凉拂曙流漢家宫闕動髙秋殘星幾㸃雁横塞
長笛一聲人倚樓紫艷半開籬菊淨紅衣落盡渚蓮愁
鱸魚正美不歸去空戴南冠學楚囚
　以三四佳呼趙倚樓
　　　始聞秋風　　　　　　　　　劉禹錫
昔㸔黄菊與君别今聴𤣥蟬我獨迴五夜颼飀枕前覺
一年顔狀鏡中來馬思邊草拳毛動鵰盼青雲倦眼開
天地肅清堪四望為君扶病上髙臺
　痛快
　　　江亭晚望
碧江凉冷雁來疎閒望江雲思有餘秋舘池亭荷葉歇
野人籬落豆花初無愁自得僊翁術多病能忘太史書
聞説故園香稻熟片㠶歸去就鱸魚
　三四明秀
　　　秋日小園　　　　　　　　　錢惟演
碧簟凉生白祫衣庾園秋晚得幽期千房嫩菊金螢亂
百本衰荷鈿扇欹日薄蘚花沿素壁雨淫蛙鼓占清池
翛然自合䝉莊趣誰識無心似摽枝
　崑體三四怪麗
　　　秋日湖西晚歸舟中書事　　　林　逋
水㾗秋落蟹螯肥閒過黄公酒舍歸魚覺船行沈草㟁
犬聞人語出柴扉蒼山半帶寒雲重丹葉疎分夕照微
却憶青溪謝太傅當時未解惜蓑衣
　句句有滋味
　　　秋霽　　　　　　　　　　　魏　野
草堂髙迥勝危樓時節殘陽向晚秋野色青黄禾半熟
雲容黑白雨初收依依永巷聞邨笛隠隠長河認客舟
正是詩家好風景懶隨前輩却悲愁
　三四極工而不覺五六無㾗迹
　　　秋日登樓客次懷張覃進士
聞説飄零亦異鄉登樓吟望益悲凉當時欲别言難盡
他日相逢語更長蟬噪水邨千萬樹雁過雲岫兩三行
明朝䇿蹇還無定空凭危闌到夕陽
　三四能言人情
　　　秋日閒居　　　　　　　　　楊　朴
忽聞髙柳噪新蟬厭暑情懷頓豁然庭檻夜凉風撼竹
池塘香散水揺蓮鱸魚鱠憶奔江浦焦尾琴思換蜀絃
莫遣金樽空對月滿斟髙唱混流年
　徳人之言字字出於天真故取之莫字當作戲今且
　從刋本
　　　乙已重九　　　　　　　　　韓　琦
苦厭繁機少適懷欣逢重九啟賓罍招賢敢並翹材館
樂事難追戲馬臺蘚布亂錢乗雨出雁排新陣拂雲來
何時得遇樽前菊此日花隨月令開
　英宗治平二年乙巳忠獻公在相位飲客蘇老泉所
　和壯心還傍醉中來已見節序類中此亦當入節序
　而選詩巳定故附此公前後入相出藩元夕上已寒
　食中秋九日為詩至多言言有味菊花不應月令開
　於九日為宰相而有此詩亦自謙之辭也五六響亮
　三四亦典正
　　　九日水閣
池館摧隳古榭荒比延嘉客會重陽雖慚老圃秋容淡
且㸔黄花晚節香酒味已醇新過熟蟹黄先實不須霜
年來飲興衰難强謾有髙吟力尚狂
　此神宗熙寧二年已酉公判相州時九日詩也黄花
　晚節句與老枝擎重雪詩並見强至所撰遺事書於
　續鑒實為天下名言至熙寧四年辛亥相州九日詩
　凡四首有句云坐上半非前嵗客杯中無改舊花香
　銅鉢一聲詩已就金鈴千朶菊争開凡三判相州九
　日詩亦不止此
　　　秋日與諸公馬頭山登髙　　　歐陽修
晴原霜後石榴紅佳節登臨興未窮日汎花光揺露際
酒浮山色入樽中金壺恣灑毫端墨玉麈交揮席上風
惟有淵明偏好飲籃輿落落一衰翁
　第一句詩家所未有歐陽公詩大率自然如此
　　　中秋口號　　　　　　　　　秦　觀
雲山簷楯接低空公宴初開氣鬱葱照海旌幢秋色裏
激天皷吹月明中香槽旋滴珠千顆歌扇驚圍玉一叢
二十四橋人望處台星正在廣寒宫
　生日詩致語詩皆不可易為以其徇情應俗而多諛
　也所以予於生日詩皆不選少游作此詩是夜無月
　遂改尾句云自是我翁多盛徳却迴秋色作春隂或
　嘲謂晴雨翻覆手姑存此以備話柄三四亦響亮
　　　九月八日夜大風雨寄王定國
長年身外事都捐節序驚心一慨然正是山川秋入夢
可堪風雨夜連天桐梢摵摵增凄斷燈燼飛飛落小圓
湔洗此情須痛飲明朝試訪酒中僊
　少游詩文自謂秤停輕重銖兩不差故其古詩多學
　三謝而流麗之中有澹泊律詩亦敲㸃勻靜無偏枯
　突兀生澁之態然以其善作詞也多有句近乎詞此
　詩下凄斷小圓字亦三謝餘味别有秋日絶句三首
　尾句云菰蒲深處疑無地忽有人家笑語聲風定小
　軒無落葉青蟲相對吐秋絲安得萬粧相向舞酒酣
　聊把作纒頭此謂虹霓皆極怪麗
　　　秋日客思　　　　　　　　　陳與義
南北東西俱我鄉聊從地主借繩牀諸公共得何侯力
逺客新鈔陸氏方老去事多藜杖在夜來秋到葉聲長
蓬萊可托無因至試覓人間千仞岡
　共得何侯力以指新進新鈔陸氏方以憐遷客漢何
　武唐陸贄傳可攷此詩家用事之妙五六尤佳
　　　次韻周教授秋懷
一官不辦作生涯幾見秋風捲㟁沙宋玉有文悲落木
陶潛無酒對黄花天機衮衮山新瘦人世悠悠日自斜
誤矣載書三十乘東門何地不宜𤓰
　格髙
　　　次韻家叔
衮衮諸公車馬塵先生孤唱發陽春黄花不負秋風意
白髮空隨世事新閉户讀書真得計載肴從學豈無人
只應又被支郎笑從者依然困在陳
　自是一種髙格英風
　　　秋雨初晴有感　　　　　　　陸　游
炎曦赫赫尚餘威冷雨蕭蕭故解圍號野百蟲如自訴
辭柯萬葉竟安歸芼羮菰菜珍無價上釣魴魚健欲飛
散吏何功霑一飽髙眠仍聴搗秋衣
　三四哀感五六響
　　　邨居秋日
桔橰引水遶荒畦病卧蝸廬不厭低小聚數家秋靄裏
平坡千頃夕陽西亭臯草木猶葱蒨天上風雲已慘悽
逋負如山炊米盡終年枉是把鋤犁
　三四自然
　　　秋晚書懷
頹然兀兀復騰騰萬事惟除死未曾無奈喜歡閒弄水
不勝頑健逺尋僧喚船野㟁横斜渡問路雲山曲折登
却笑吾兒多事在夜分未滅讀書燈
　三四新詭
　　舍北行飯書觸目
落雁昏鴉集逺洲青林紅樹擁平疇意行舍北三义路
閒㸔橋西一片秋少婦破烟撐去艇丫童横笛喚歸牛
形容野景無餘思自怪癡頑不解愁
　如畫放翁萬詩秋日詩僅得此四首
　　　九日破曉攜兒姪上前山竚立佳甚
　　　　　　　　　　　　　　　　韓　琥
懷玉鏡臺開逺晴靈溪葛水去無聲園荒不礙憑髙立
徑側何須委曲行露氣已濃清可掬日華初出畫難成
閒居九日依辰至舉俗胡為亦愛名
　五六極佳非閒中知味者不能道節序詩編次巳定
　故附此秋日類中
　　　風雨中誦潘邠老詩
滿城風雨近重陽獨上呉山㸔大江老眼昏花忘逺近
壯心軒豁任行藏從來野色供吟興是處秋光合斷腸
今古騷人乃如許暮潮聲捲入蒼茫
　此詩悲壯激烈第一句用潘邠老句若第二句押不
　倒則餒矣此第二句雖是借韻軒豁痛快不可言喻
　三四非後生晚進胸次至第六句則入神矣至第八
　句則感極而無遺矣世稱韓澗泉名下無虚士乃慶
　元戊午詩也
　　　毅齋即事　　　　　　　　　徐　僑
自吾齋外付諸兒除却詩書總不知苔色上侵閒坐處
鳥聲來和獨吟時十分秋色重陽近一味新凉老者宜
調得身心能自慊止吾所止復何疑
　毅齋徐公諱僑字崇文婺安人朱文公門人也端平
　侍從近世君子之無瑕者此詩中四句絶妙味其學
　力非小小詩家可及有徳者必有言也
　
　
　
　
　
　
　
　瀛奎律髓巻十二
欽定四庫全書
　瀛奎律髓巻十三　　　　　元　方回　編
　　冬日類
　虚谷曰日南至為一陽之復以之首節序之選冬難
　賦莫難於雪已特為之類矣寒跧沍役興雜感殊著
　于此
　　五言(三十四首/)
　　　初冬　　　　　　　　　　　杜　甫
垂老戎衣窄歸休寒色(一作/氣)深漁舟上急水獵火着髙
林日有(一作/徃)習池醉愁来梁父吟干戈未偃息出處遂
何心
　此工部為㕘謀成都時作垂老戎衣窄所以自痛也
　習池醉梁父吟山簡非得已而醉諸葛又何為而吟
　皆所以痛時世也
　　　孟冬
殊俗還多事方冬變所為破柑霜落爪嘗稻雪翻匙巫
峽寒都薄烏蠻瘴逺隨終然減灘瀨暫喜息蛟螭
　此䕫州詩三四兒童亦能誦也
　　　刈稻了詠懷
稻穫空雲水川平對石門寒風疎草木旭日散雞豚野
哭初聞戰樵歌稍出邨無家問消息作客信乾坤
　三四乃詩家句法必合如此下字則健峭後四句亦
　惟老杜能道之也
　　　過劉員外别墅　　　　　　　皇甫曾
謝客開山後郊扉去水通江湖千里别衰老一樽同返
照寒川滿平田暮雪空滄洲自有趣不復哭途窮
　本屬郊野以其所賦皆冬景也附諸此詩律平穏
　　　碧澗别墅喜皇甫侍郎相訪　　劉長卿
荒邨帶返照落葉亂紛紛古路無行客空山獨見君野
橋經雨斷澗水向田分不為憐同病何人到白雲
　劉隨州號五言長城答皇甫詩如此句句明潤有韋
　蘇州之風他詩為嘗貶謫多凄怨語
　　　冬日後作　　　　　　　　　裴　説
寂寞掩荆扉昏昏坐欲癡事無前定處愁有併来時日
影纔添線鬢根已半絲明庭公正道應許苦心知(一作/詩)
　　　冬日
糲食擁敗絮苦吟吟過冬稍寒人却健太飽事多慵樹
老生煙薄牆隂貯雪重安排只如此公道㑹相容
　兩詩皆冬至詩前詩三四佳後詩三四尤佳乃應破
　首句所謂糲食敗絮有針線不茍作也第五句樹字
　疑作厨則與下句尤稱
　　　初冬早起寄夢得　　　　　　白居易
起戴烏紗㡌行披白布裘爐温先暖酒手冷未梳頭早
景煙霜白初寒鳥雀愁詩成遣誰和還是寄蘇州
　白詩由衷故勝微之
　　　冬夕寄清龍寺源公　　　　　僧無可
斂屨入寒竹安禪過漏聲髙杉殘子落深井凍㾗生罷
磬風枝動懸燈雪屋明何當招我宿乗月上方行
　三四極天下之清苦荆公選誤作郎士元非也
　　　雪晴晚望　　　　　　　　　賈　島
倚杖望松雪溪雲幾萬重樵人歸白屋寒日下危峰野
火燒崗草斷烟生石(一作/古)松却回山寺路聞打暮天鐘
　晚唐詩多先鍛景聯頷聯乃成首尾以足之此作似
　乎一句唱起直説至底者燒字讀作去聲乃與下句
　叶
　　　冬日書事　　　　　　　　　魏　野
十月天不煖前村到豈能閒聞啄木鳥疑是打門僧壞
砌平山雪空堂照瀑冰晚來因出户方始暫攜藤
　四句竒絶
　　　山村冬暮　　　　　　　　　林　逋
衡茅林麓下春氣已微茫雪竹低寒翠風梅落晚香樵
期多獨往茶事不全忙雙鷺有時起横飛過野塘
　第六句尤佳
　　　嵗晚　　　　　　　　　　　王安石
月映林塘澹風含笑語凉俯窺憐緑淨小立竚幽香攜
幼尋新菂扶衰上(一作/坐)野航延縁久未已嵗晚惜流光
　漫叟詩話謂荆公定林後詩律精深華妙此作自以
　比靈運予以為一唱三歎之音也
　　　次韻朱昌叔嵗暮
城雲漏日晚樹凍裹春深槮密魚難暖巢危鶴更隂横
風髙彍弩殘溜細鳴琴嵗換兒童喜還傷老大心
　漏字裹字詩眼突如其光也深字尤好積柴水中
　取魚曰槮所感切
　　　嵗暮書事　　　　　　　　　張　耒
風捲塵沙白雲垂雪意凝夜山時呌虎晚市早收燈園
栗炮還美邨醪醉不能三年官况味真是冷於冰
　三四壯而哀
　　　寒意　　　　　　　　　　　鄭剛中
嶺南霜不結風勁是霜時日落晚花瘦山空流水悲棲
鴉尋樹早凍蟻下窗遲季子家何在衣單知不知
　北山鄭剛中字亨仲婺女人南渡前探花後至四川
　宣撫有方畧秦檜忌之謫歿封州冬日詩起句最佳
　風勁即知其為霜時而實不結霜予生於是邦先君
　以廣西經幹被誣劾卒於是邦亦有詩而泯於火家
　集不傳今選鄭公之詩於斯所以寄予懷而紓無窮
　之悲也北山集佳句甚多予已别為之跋陳簡齋嘗
　同牕云
　　　舍北揺落景物殊佳偶作五首　陸　游
今年冬候晚仲月始微霜野日明楓葉江風斷雁行窮
途多籍躪老景易悲傷自笑詩情懶蕭然舊錦囊
路擁新霜葉溪餘舊漲沙棲烏初滿樹歸鴨各知家世
事元堪笑吾生固有涯南邨聞酒熟試遣小童賖
小聚鷗沙北横林蟹舍東船頭眠醉叟牛背立邨童日
落雲全碧霜餘葉半紅窮鱗與倦翼終勝在池籠
屋角成金字溪流作縠紋斜通小橋路半掩夕陽門孤
艇衝煙過疎鐘隔塢聞杜門非獨病實自厭紛紛
草徑人稀到柴扉手自開林疎鴉小泊溪淺鷺頻來簷
角除𤓰蔓牆隅斸芋魁東隣膰肉至一笑舉新醅
　放翁所謂筆端有口新冬野景搜抉無遺屋角成金
　字本出北史斛律金傳以對溪流作縠紋亦竒
　　　殘臘
殘臘無多日吾生又一年林塘明夕照墟落淡春烟山
色危欄角梅花緑酒邊嵗時元自好老病獨凄然
　五六壯麗
　　　冬日感興十韻(戊午/)
雨露天昏曀陂湖地阻深蔽空鴉作陣暗路棘成林有
客風埃裏頻年老病侵夢魂來二豎相法欠三壬舊憤
開孤劍新愁感斷砧唐衢惟痛哭莊舄正悲吟瘦跨秋
門馬寒生夜店衾但思全舊璧敢冀訪遺簪樓上蒼茫
眼燈前破碎心長謡傾濁酒慷慨厭層隂
　三壬二豎秋門夜店舊璧遺簪皆工之又工
　　　初寒獨居戲作
開殻得紫栗帶葉摘黄柑獨卧維摩室誰同彌勒龕宗
文(杜子美/之子)樹雞柵靈照(龎居士/之女)挈蔬籃一段無生話燈
籠自可談
　稍涉變體新異
　　　湖堤晚步　　　　　　　　　葛天民
照影憐寒水闗情奈夕陽雪慳天欠冷年近日添長好
句誰相寄浮生各自忙有心聊頓放無事可思量
　　　和翁靈舒冬日書事三首　　　徐　照
石縫敲氷水凌寒自煮茶梅遲思閏月楓逺誤春花貧
喜苗新長吟憐鬢已華城中尋小屋嵗晚欲移家
　思字誤字當是推敲不一乃得之
秀句出寒餓從人笑我清步溪波逐影吟竹鳥譍聲酒
裏安天運春邊見物情耕桑猶罄槖何事可營生
十日南山雪今朝又北風燒衝巖石斷梅映野堂空難
語傷時事無成愧老翁一生吟思味獨喜與君同
　　　冬日登富覽亭　　　　　　　翁　巻
未委海潮水往來何不閒輕煙分近郭積雪葢遥山漁
舸汀鴻外僧廊島樹間晚寒難獨立吟竟小詩還
　翁靈舒學晚唐中四句工但俱詠景物而已尾句亦
　只説寒難獨立吟詩而還無逺味也
　　　一室　　　　　　　　　　　宋自遜
一室冷如氷梅花相對清殘年日易晚夾雪雨難晴身
計蠒千緒世紛棋一枰麯生差解事談笑破愁城
　壺山宋自遜字謙父本婺女人父子兄弟皆能詩而
　謙父名頗著賈似道賄以二十萬楮結屋南昌詩篇
　篇一體無變態此詩三四好五六涉爛套也他如酒
　熟渾家醉詩成逐字評亦佳但近俗耳
　　　快哉亭朝寓目　　　　　　　賀　鑄
風起喜舒曠徑趍城上樓初暘動禾黍積雨失汀洲水
牯負鴝鵒山樞懸栝蔞坐慚真隠子物我兩悠悠(此下/四首)
(當入晨朝類後晨朝類戴式之以/下四首當列于此觀後巻註自明)
　快哉亭有三處曰彭城曰黄岡曰東武彭城黄岡皆
　東坡命名而東武者乃東坡自造此事見子由詩中
　賀公今詩乃彭城快哉亭也水牯負鴝鵒即蘇邁詩
　中牛戴寒鴉過别邨也山樞懸栝蔞即昌黎詩黄團
　繫門衡也但變化不一耳
　　　䝉城早行　　　　　　　　　王之道
殘月千家閉荒城萬木號舉頭華葢近回睇啓明髙野
迥霜迎面風清冷透袍十年河上路從此步金鼇
　相山居士王之道字彦猷無為軍人宣和六年進士
　建炎中保山寨攝鄉郡尋以議和忤檜晚起漕湖南
　子蕭藺此詩三四新異早行詩難得佳者䝉城在應
　天府乃汴河西上入京路也
　　　早行　　　　　　　　　　　僧惠洪
失枕驚先起人家半夢中聞雞憑早晏占斗辨西東轡
濕知行露衣單怯曉風秋陽弄光影忽吐半林紅
　歐公詩有夜江㸔斗辨西東此句似落第二然五言
　簡亦勝七言山谷集有此詩甘露滅集亦有之谷集
　為覺恐非
　　　晨起　　　　　　　　　　　陸　游
晨起梳頭懶披衣立草堂霧昏全隠樹氣暖不成霜灘
急回魚隊天低襯雁行新春猶一月已覺日微長
　五六下二字眼工
　　七言(二十首/)
　　　十二月一日三首　　　　　　杜　甫
今朝臘月春意動雲安縣前江可憐一聲何處送書雁
百丈誰家上瀨船未將梅蕋驚愁眼更取椒花媚逺天
明光起草人所羨肺病幾時朝日邊
寒輕市上山烟碧日滿樓前江霧黄負鹽出井此溪女
打皷發船何郡郎新亭舉目風景切茂林著書消渇長
春花不愁不爛漫楚客唯聴棹相將
即㸔燕子入山扉豈有黄鶯歴翠微短短桃花臨水㟁
輕輕柳絮㸃人衣春來準擬開懷久老去親知見面稀
他日一盃難强進重嗟筋力故山違
　此三詩張文潛集中多有似之者氣象大語句熟雖
　或拗字近呉體然他人拘平仄者反不如也末篇見
　得峽中春攙臘而至不特閩廣間
　　　野望
金華山北涪水西仲冬風日始凄凄山連越巂(郡名悉/委切)
蟠三蜀水散巴渝下五溪獨鶴不知何事舞饑烏似欲
向人啼射洪(縣/名)春酒寒仍緑目極傷神誰為攜
西山白雪三城戍南浦清江萬里橋海内風塵諸弟隔
天涯涕淚一身遥惟將遲暮供多病未有涓埃答聖朝
跨馬出郊時極目不堪人事日蕭條
　兩野望詩地不同而同是冬日故選入此格律髙聳
　意氣悲壯唐人無能及之者
　　　戊申嵗暮詠懷二首　　　　　白居易
窮冬月末兩三日半百年過六七時龍尾趂朝無氣力
牛頭參道有心期榮華外物終須悟老病傍人豈得知
猶被妻兒教漸退莫求致仕且分司
唯生一女纔十二祇欠三年未六旬婚嫁累輕何怕老
饑寒身慣不憂貧紫泥丹筆皆經手赤紱金章盡到身
更擬踟蹰覔何事不歸嵩洛作閒人
　言言能道心事予年五十七嵗選此詩深愧之是嵗
　太和二年
　　　繚垣　　　　　　　　　　　王安國
繚垣烏鵲近人飛簾外曈曈日上遲檜作寒聲風過夜
梅含春意雪殘時古今無物為真樂出處何心更詭隨
寄語年華聊一笑未應長負醉鄉期
　三四景五六情規格整齊議論慷慨爽快
　　　次韻樂文卿故園　　　　　　陳與義
故園歸計墮虚空啼鳥驚心處處同四壁一身長客夢
百憂雙鬢更春風梅花不是人間白日色爭如酒面紅
且復髙吟置餘事此生能費幾詩筒
　此詩似新春冬末之作
　　　十月
十月天公作許悲負霜鴻雁不停飛莽連萬里雲山去
紅盡千林秋徑歸病夫搜句了節序小齋焚香無是非
睡過三冬莫開户北風不貸芰荷衣
　簡齋詩獨是格髙可及子美
　　　和李上舍冬日書事　　　　　韓　駒
北風吹日晝多隂日暮擁階黄葉深倦鵲遶枝翻凍影
飛鴻摩月墮孤音推愁不去如相覔與老無期稍見侵
顧籍微官少年事病來那復一分心
　三四極工五六前輩有此語但鍛得又佳耳
　　　十月一日　　　　　　　　　曾　幾
屋角羲娥轉兩輪今朝水帝又司辰山家嘗稻知良月
野徑尋梅見小春一嵗坐㸔除得盡百年正與死相隣
誰能思許無窮事閉閤開爐但飲醇
　三四切題是十月一日詩不可改用且㸔他第七句如
　何下
　　　海雲回接騎城北時吐蕃出沒大渡河水上
　　　　　　　　　　　　　　　　范成大
古渡風沙巻夕霏小江煙浪皺春漪天於麥隴猶慳雪
人向梅梢大欠詩頓轡青驪飛脱兔離弦白羽笑寒鴟
牙門列校俱慓鋭檄與河邊秃髮知
　淳熙四年丁酉至能帥蜀十一月十日海雲賞山茶
　回作此詩人向梅梢大欠詩佳句也予選詩不甚喜
　富貴功名人詩亦不甚喜詩之富艷華腴者其人富
　貴而其詩髙古雅淡如選此篇以有此聯佳句耳
　　　用韻詠雪簡湘中諸友　　　　陳傅良
夾湘而往一塵無不在瑶池在石渠氣葢松篁誰與競
令行螟螣自相屠山光際水天無間夜色通朝月不如
中有一翁鬚皓白蕭然野鶴亦乗車
　陳止齋傅良字君舉漕湖南時作詠雪詩今選二首
　入冬日亦足以見乾淳以來一時文獻之盛止齋雖
　専以文名而詩亦健浪如此
　　　再用喜雪韻
瘴雨蠻煙此後稀童山亦與借餘輝爭㸔狂穉相呼喚
下啄饑烏自匹妃苦乏貂裘堪夜永喜無蝝子着冬饑
興來那向(一作/况)山隂客為我扁舟倚石磯
　　　冬晴日得閒游偶作　　　　　陸　游
不用清歌素與蠻閒愁已自解連環閏年春近梅差早
澤國風和雪尚慳詩思長橋蹇驢上棋聲流水古松間
牋天有事君知否止乞柴荆到死閒
　五六天成
　　　冬晴閒步東邨由故塘還舍
紅藤拄杖獨相羊路遶東邨小嶺傍水落枯萍黏蠏椴
(鄉人植竹以取/蟹謂之蟹椴)雲開寒日上魚梁洛陽二頃言良是光
範三書計本狂歴盡危機識天道要令閒健返耕桑
　五六善用事蟹椴一句新
　　　十二月八日步至西村
臘月風和意已春時因散䇿過吾隣草煙漠漠柴門裏
牛跡重重野水濱多病所須惟藥物差科未動是閒人
今朝佛粥争相餽更覺江邨節物新
　三四古淡五六集句體亦天成也
　　　十一月五日晨起書呈葉徳璋司法
　　　　　　　　　　　　　　　　趙　蕃
卧聞落葉疑飄雨起對空庭葢巻風政自摧頽同病鶴
况堪吟諷類寒蟲忽思有客渾如我却念題詩不似公
已分虀鹽終白首可因霜雪媿青銅
　讀此詩句句是骨非晚唐裝㸃纖巧之比上四和末
　云既欲紛紛視兒子何須衮衮羨諸公尤髙亢下視
　一世也
　　　次韻葉徳璋見示
窮冬未省見梅班故里何由投竹安歸意寧須卜以決
衰顔不待鏡頻㸔交情謝子來今雨節物娯予後苦寒
獨苦更憐終漫興不如骫骳得天歡
　卜以決鏡頻㸔此聯已竒來今雨後苦寒此聯又竒
　詩骨聳東野此之謂歟
　
　
　
　
　
　
　
　
　
　
　
　
　
　
　
　瀛奎律髓巻十三
欽定四庫全書
　瀛奎律髓巻十四　　　　　　元　方回　編
　　晨朝類
　聞雞而起戴星而行以勤學以綜務有不同惟賢者
　乃云髙卧晚起亦各有其志也
　　五言(三十二首/)
　　　早渡蒲關　　　　　　　　　　唐明皇
鐘鼓嚴更曙山河野(一作/四)望通鳴鑾下蒲坂飛蓋入秦
中地險(一作/峻)關逾壯天平鎮尚雄春來津樹合月落戍
樓空馬色分朝景雞聲逐曉風所希常道泰非復候繻
同
　半山唐選此第一首𤣥宗大有好詩而半山不及取殆
　是未見其集然則開元天寳盛時當陳宋杜沈律詩王
　楊盧駱諸文人之後有王摩詰孟浩然李太白杜子美
　及岑參髙適之徒並鳴於時韋應物劉長卿嚴維秦系
　亦並世而不見與李杜相倡和詩人至此可謂盛矣為之
　君如明皇者高才能詩亦不下其臣豈非盛之又盛哉
　　　曉望　　　　　　　　　　　杜　甫
白帝更聲盡陽臺曉色分高峰寒上日叠嶺宿霾雲地
坼江帆隠天清木葉聞荆扉對麋鹿應共爾為羣
　五六以坼字隠字清字聞字為眼此詩之最𦂳處
　　　將曉二首
石城除擊柝鐵鎻欲開闗皷角悲荒塞星河落曉山巴
人常小梗蜀使動無還垂老孤帆色飄飄犯百蠻
軍吏回官燭舟人自楚歌寒沙䝉薄霧落月去清波壯
惜身名晚衰慚應接多歸朝日簪笏筋力定如何
　前一詩中四句兩言曉景兩言時事後一詩中四句
　兩言曉景兩言身事拘者欲句句言曉即不通矣
　　　客亭
秋窗猶曙色木落更天風日出寒山外江流宿霧中聖
朝無棄物老病已成翁多少殘生事飄零任轉蓬
　王右丞詩云江流天地外山色有無中此詩三四以
　冩秋曉亦足以敵右丞之壯然其佳處乃在五六有感
　慨兩句言景兩句言情詩必如此則淨潔而頓挫也
　　　早起
春來常早起幽事頗相闗帖石防頺岸開林出逺山一
丘藏曲折緩步有躋攀僮僕來城市瓶中得酒還
　此乃老杜集之晚唐詩也起句平入晚唐也三四着
　上帖防開出字為眼則不特晚也五六意足不必拘
　對而有味則不止晚唐矣尾句别用一意亦晚唐所
　必然也
　　　趨府堂候曉呈兩縣僚友　　　韋應物
趨府不遑安中宵出戸看滿天星尚在近壁燭仍(一作/猶)
殘立馬頻驚曙垂簾却避寒可憐同宦者應悟下流難
　仕宦而居下流所以趨府候曉不得已之役應當作始
　　　旦攜謝山人至愚池　　　　　栁宗元
新沐換輕幘曉池風露清自諧塵外意况與幽人行霞
散衆山逈天高數雁鳴機心付當路聊適羲皇情
　詩不純於律然起句與五六乃律詩也幽而光不見
　其工而不能忘其味與韋應物同調韋達故淡而無
　味
　　　商山早行　　　　　　　　　温庭筠
晨起動征鐸客行悲故鄉雞聲茅店月人迹板橋霜槲
葉落山路枳花明驛墻因思杜陵夢鳬雁滿迴塘
　温善賦號為八义手而八韻成以此知名於世三四
　極佳
　　　曉寢　　　　　　　　　　　白居易
轉枕重安寢迴頭一欠伸紙窗明覺曉布被暖知春莫
強疎慵性須安老大身雞鳴一覺睡不博早朝人
　三四好快活自在人尾句尤爽
　　　途中早發　　　　　　　　　劉禹錫
中途望啓明促促事晨征寒樹鳥初動霜橋人未行水
流白烟起日上彩霞生隠士應高枕無人問姓名
　劉賔客詩中精也自頷聨以下無一句不佳且是尾
　句不放過
　　　晨起
曉色教不睡巻簾清氣中林殘數枝月髮冷一梳風並
鳥含鐘語攲河隔霧空莫疑營白日道路本無窮
　三四世所稱名句
　　　曉發　　　　　　　　　　　唐　求
旅館候天曙整車趨逺程幾處曉鐘斷半橋殘月明沙
上鳥猶睡渡頭人未行去去古時道馬嘶三兩聲
　此所謂詩瓢唐山人者四聨皆側入自是一體詩亦
　清潤
　　　早行　　　　　　　　　　　郭　良
早行星尚在數里未天明不辨雲林色空聞風水聲月
從山上落河入斗間横漸至重門外依稀見洛城
　第六句新
　　　早春寄朱放
山曉旅人去天高秋氣悲明河川上沒芳草露中衰此
别又千里少年能幾時心知剡溪路聊且寄前期
　　　曉發鄞江北渡寄崔韓二先輩　許　渾
南北信多岐生涯半别離地窮山盡處江泛水寒時露
曉蒹葭重霜晴橘柚垂無勞促回檝千里有心期
　許用晦丁卯集者京口之南可十里有丁卯橋乃其
　故居以名集也其詩出於元白之後體格太卑對偶
　太切陳后山次韻東坡有云後世無高學舉俗愛許
　渾以此之故予心甚不喜丁卯詩然初年誦半山唐
　選亦愛其懷古數篇今老而精選罕當予意早行晨
　起難得佳者獨丁卯為多五言如素壁寒燈暗紅爐
　夜火深廚開山䑕散鐘盡野猿吟露重螢依草風高
　蝶委蘭晨雞鳴逺戍宿雁起寒塘雲捲四山雪風凝
　千樹霜皆近乎属對未工而所對之句意若牽強又
　如簷楹銜落月幃幌耿殘燈上四字全不佳又如水
　蟲鳴曲檻山鳥下空階十字全然無味七言如一聲
　山鳥曙雲外萬野水螢秋草中星河半落巖前寺雲
　霧初開嶺上闗殆不成詩而近世晚進爭由此入所
　以卑之又卑也短中求長唯七言懷古詩五言峽山
　寺詩早梅詩為優自見别評
　　　早發洛中　　　　　　　　　許　棠
半夜發清洛不知過石橋雲增中岳大樹隠上陽遥塹
黑初沉月河明欲認潮孤邨人尚夢無處暫停橈
　此一早發詩不知二字便佳葢曙中舩過橋下也中
　岳上陽以雲増而大以樹隠而遥極有味第六句亦
　佳末句則予嘗夜航浙河熟諳此况也與許渾全不
　同
　　　曉發　　　　　　　　　　　姚　鵠
旅行宜早發况復是南歸月影縁山盡鐘聲隔浦微殘
星螢共失落葉鳥和飛去去渡南浦邨中人出稀
　第四句可取第五句妙餘未稱也
　　　晨起　　　　　　　　　　　韓　偓
曉景山河爽閒居巷陌清已能消滯念兼得散餘酲汲
水人初起迴燈燕暫驚放懷殊不足圓隙已塵生
　清爽一聨好亦多能述晨興之味
　　　曉發山居　　　　　　　　　僧宇昭
蓐食小人家寒燈碎落花雞鳴牕半曉路暗月西斜世
故欺懷抱風霜近嵗華劇憐詩思苦悽惻向長沙
　三四平平以早行詩少收之
　　　早行　　　　　　　　　　　晁端友
馬上雞初唱天涯星未稀驚風時墜笠零露暗沾衣山
下疎鐘發林梢獨鳥飛逺峰煙靄淡迤邐見朝暉
　此無咎之父㫖味平雅有唐風
　　　曉　　　　　　　　　　　　梅堯臣
烏蟾不出海天地無明時萬國睡未覺一聲雞已知樹
頭星漸沒枝上露應垂人世紛紛事勞勞只自為
　聖俞詩淡而有味此亦信手拈來自然圓熟起句似
　孟郊
　　　夢後寄歐陽永叔
不趂常參久向安眠舊溪五更千里夢殘月一城雞適
往言猶是浮生理可齊山王今已貴肯聽竹禽啼
　此乃曉寐方覺之詩三四佳末句言永叔已貴無高
　眠之適矣
　　　和外舅夙興(三首取二元註/寓大雲寺作)　　黄庭堅
𤓰蔓已除壟苔痕獨上牆蓬蒿含雨露松竹見冰霜巻
幔天垂斗披衣日在房無詩歎不遇千古一潛郎
風烈僧魚響霜嚴郡角悲短童疲灑掃落葉故紛披水
凍食鮭少甕寒浮蟻遲朝陽烏鳥樂安穏托禪枝
　見山谷外集如蓬蒿之人含雨露不如松竹之足以
　見氷霜也意當如此兩句元只一意如短童疲灑掃
　落葉故紛披亦可見詩格無窮先言掃次言葉十字
　一句法如披衣日在房當是指氐房之房則竒外舅
　者謝師厚
　　　晨起　　　　　　　　　　　張　耒
曉色淡朦朧園林白露濃寒叢蛩響畔秋屋葉聲中更
老心猶在雖貧樽不空浮生仗天理不擬哭途窮
　第五句最古淡
　　　嵗暮呈真翰林　　　　　　　戴復古
嵗事朝朝廹家書字字愁頻沽邨巷酒獨倚異鄉樓詩
骨梅花瘦歸心江水流狂謀𣺌無際忍看大刀頭(此下/四首)
(當入冬/日類)
　石屏此詩前六句儘佳尾句不稱乃止於訴窮乞憐
　而已求尺書干錢物謁客聲氣江湖間人皆學此等
　衰意思所以令人厭之
　　　夜訪侃直翁　　　　　　　　劉　瀾
疎瓴亂見星危坐冷無燈索句髭先白湌蔬貌欲青棲
禽翻麓雪墮栗破溪冰昨夜中峰頂同看海日升
　江邨劉瀾字養原天台人嘗為道士還俗學唐詩亦
　有所悟然干謁無成丙子年卒予熟識之此詩合属
　夜類以冰雪一聨乃冬也附諸此
　　　次韻方萬里雨夜雪意　　　　趙與東
芋火房隂處翛然類嬾殘雨欺梅影瘦風助竹聲寒擁
袂衣全薄哦詩字欲安兒童疑有雪頻起穴牕看
　予丁丑之冬在桐江賦雨夜雪意詩云洶湧風如戰
　蕭騷雨欲殘遥峰應有雪半夜不勝寒吾道孤燈在
　人寰幾枕安何當眩銀海清曉倚樓看魯齋趙君與
　東字賓暘和予此詩哦詩字欲安佳句也尾句亦活
　動勝予所倡賔暘嘉定十五年壬午生今年六十有
　二宗學上舍改官
　　　次韻方萬里寒甚送酒
連日寒殊甚衰年無一能硯呵磨墨凍瓶曬插花冰浮
世無根絮餘生有髮僧蘇門如可即端合事孫登
　戊寅十一月十九日寒予賦詩送賔暘酒併懷南山
　僧川老此和篇三四亦工
　　　曉起甘蔗洲　　　　　　　　鞏仲至
曉起東風惡晴嵐忽變昏船隨山共走霧與水相呑鉦
皷遥知寨桑麻畧辨邨雨來無準則容易濕蓬門
　鞏栗齋仲至其先東平府人南渡寓居婺州父嶸大
　監廣帥淳熙甲辰上舍甲科東平集四十巻其詩甚
　新嘗學於東萊之門
　　　早行　　　　　　　　　　　劉克莊
店嫗明燈送前邨認未真山頭雲似雪陌上樹如人漸
覺高星少纔分逺燒新何煩看堠子來往暗知津
　南岳一藁第七詩三四可觀葢少作也
　　七言(十三首/)
　　　曉上天津橋閒望偶逢盧郎中張員外擕酒同
　　　傾　　　　　　　　　　　　白居易
上陽宮裏曉鐘後天津橋頭殘月前空濶境疑非下界
飄遥身似在寒天星河隠約初生日樓閣葱籠半出烟
此處相逢傾一盞始知地上有神仙
　詩律不必高但亦自然
　　　早發　　　　　　　　　　　羅　鄴
一㸃殘燈魯酒醒已擕孤劍事離程愁看飛雪聞雞唱
獨向長空背雁行白草近闗微有露濁河連底凍無聲
此中來往本迢遞况是軀羸客塞城
　第六句好第五句露字疑當作路先已言雪故也
　　　早發天台中巖寺度闗嶺次天姥岑　許渾
來往天台天姥間欲求真訣駐衰顔星河半落巖前寺
雲霧初開嶺上闗丹壑樹高風浩浩碧溪苔淺水潺潺
可知劉阮逢人處行盡深山又是山
　愛而知其惡憎而知其善君子於待人宜然予之評
　詩亦皆然也予遍讀唐人詩早行晨起之作絶少如
　早朝夜直已入朝省類矣於此外求平淡蕭閒之趣
　咸無焉此詩三四於早行自工但苦對偶太甚所謂
　方得一句便拏捉一句為聨而無自然真味又且涉
　乎淺近則老筆耻之五六尤為平平惟尾句却佳可
　知者不可知也甚處可覓劉阮行盡山又是山也
　　　早發藍闗　　　　　　　　　韓　偓
閉門愁立待雞鳴搜景馳魂入杳㝠雲外日隨千里雁
山根霜共一潭星路盤偶見樵人火棧轉時聞驛使鈴
自問辛勤縁底事半生驅馬望長亭
　　　早起　　　　　　　　　　　魏　野
夜長久待得晨興耽睡童猶喚不譍燒葉爐中無宿火
讀書窗下有殘燈臨堦短髪梳和月傍岸衰容洗帶氷
應被巢禽相怪訝尋常日午起慵能
　燒葉一作燒藥今從詩話以葉字為定尤有味
　　　朝　　　　　　　　　　　　梅堯臣
木鏁初開水上城竹籬深閉日光生青苔井畔雀兒鬬
烏臼樹頭雅舅鳴世事但知開口笑俗情休要着心行
是非不道任挑撻唯憶當時阮步兵
　中四句好
　　　新城道中　　　　　　　　　蘇　軾
東風知我欲山行吹斷簷間積雨聲嶺上晴雲披絮帽
樹頭初日掛銅鉦野桃含笑竹籬短溪栁自揺沙水清
西崦人家應最樂煮芹燒笋餉春耕
　東坡為杭倅時詩熙寧六年癸丑二月循行属縣由
　富陽至新城有此作三四乃是早行詩也起句十四
　字妙五六亦佳但三四頗拙耳所謂武庫森然不無
　利鈍學者當自細叅而黙㑹雖山谷少年詩亦有不
　甚佳者不可為前輩隠諱也坡是年三十八嵗晁無
　咎之父端友令新城故和篇有云小雨足時茶户喜
　亂山深處長官清此乃佳句
　　　早起　　　　　　　　　　　陳師道
隣雞接響作三鳴殘㸃連聲殺五更寒氣挾霜侵敗絮
賔鴻將了度微明有家無食違高枕百巧千窮只短檠
翰墨日疎身日逺世間安得尚虚名
　有家無食百巧千窮各自為對乃變格要見字字鍛
　鍊不遺餘力
　　　西歸舟中懷通泰諸君　　　　呂本中
一雙一隻路傍堠乍有乍無天際星亂葉入船侵破衲
疾風吹水擁枯萍山林何謝難方駕詩語曹劉可乞靈
酒盌茶甌俱不厭為公醉倒為公醒
　起句十四字乃早行詩次一聨言景物而工又一聨
　言情况而不勝其高矣詩格崢嶸非晚學所可及也
　　　東流道中　　　　　　　　　王　質
山高樹多日出遲食時霧露且雰霏馬蹄已踏兩郵舍
人家漸開雙竹扉冬青匝地野蜂亂蕎麥滿園山雀飛
明朝大江載吾去萬里天風吹客衣
　雪山王質字景文東魯人過江寓居興國紹興庚辰
　進士此詩乃吳體而遒美
　　　六月歸途　　　　　　　　　徐　機
星明殘㸃數峰晴夜靜微聞水有聲六月行人須早起
一天凉露濕衣輕宦情每向途中薄詩句多於馬上成
故里諸公應念我稻花香裏計歸程
　第四句良是第六句亦佳
　　　夜雨曉起方覺　　　　　　　鞏仲至
夜雨鳴簷送五更不驚高卧最多情窗間細視花無(一/作)
(無/花)影牆外隨聽屐有(一作/有屐)聲數把柔絲堤柳嫩一奩方
鏡閘波清出門眼界殊明潔但覺春寒處處生
　此詩夜雨細而不知曉起方覺以附之曉詩類
　　　晨征
靜觀羣物亦勞哉豈獨吾為旅食催雞唱未圓天已曉
蛙鳴方聚雨還來清和入序殊無暑小滿先時政有雷
酒賤茶饒新麵熟不妨乘興且徘徊
　第六句最新
　
　
　
　
　
　
　
　瀛奎律髓巻十四
欽定四庫全書
　瀛奎律髓巻十五　　　　　元　方回　編
　　暮夜類
　道途晚歸齋閣夜坐眺暝色數長更詩思之幽致
　尤見於斯
　　五言(五十首/)
　　　晚次樂鄉縣　　　　　　　　陳子昻
故鄉杳無際日暮且孤征川原迷舊國道路入邊城野
戍荒烟斷深山古木平如何此時恨噭噭夜猿鳴
　盛唐律詩體渾大格高語壯晚唐下細工夫作小結
　裹所以異也學者詳之
　　　向夕　　　　　　　　　　　杜　甫
畎畝孤城外江邨亂水中深山催短景喬木易高風鶴
下雲汀近雞栖草屋同琴書散明燭長夜始堪終
　　　日暮
牛羊下來夕各已閉柴門風月自清夜江山非故園石
泉流暗壁草露滴(一作/滿)秋根頭白燈明裏何須花燼繁
　　　晚行口號
三川不可到歸路晚山稠落雁浮寒水饑烏集戍樓市
朝今日異䘮亂幾時休逺媿梁江總還家尚黒頭
　　　客夜
客睡何曾着秋天不肯明入簾殘月影髙枕逺江聲計
拙無衣食途窮仗友生老妻書數紙應悉未歸情
　　　倦夜
竹凉侵卧内野月滿庭隅重露成涓滴稀星乍有無暗
飛螢自照水宿鳥相呼萬事干戈裏空悲清夜徂
　　　中夜
中夜江山静危樓望北辰長為萬里客有媿百年身故
國風雲氣髙堂戰伐塵胡雛負恩澤嗟爾太平人
　　　邨夜
風色蕭蕭暮江頭人不行邨舂雨外急隣火夜深明胡
羯何多難漁樵寄此生中原有兄弟萬里正含情
　　　旅夜書懷
細草微風㟁危檣獨夜舟星垂平野濶月湧大江流名
豈文章著官應老病休飄飄何所似天地一沙鷗
　老杜夕暝晚夜五言律近二十首選此八首潔淨精
　緻者多是中兩句言景物兩句言情若四句皆言景
　物則必有情思貫其間痛憤哀怨之意多舒徐和易
　之調少以老杜之為人純乎忠襟義氣而所遇之時
　喪亂不已宜其然也
　　　出郭
霜露晚凄凄高天逐望低逺烟鹽井上斜景雪峰西故
國猶兵馬他鄉亦鼔鼙江城今夜客還與舊烏啼
　　　野望
清秋望不極迢遞起層隂逺水兼天淨孤城隠霧深葉
稀風更落山逈日初沉獨鶴歸何晚昏鴉已滿林
　此亦老杜暮夜詩而題中惟指郊野各極遒健悲慘
　不可不選前詩分明道亂離後詩結末四句有歎時
　感事助賢惡不肖之意焉
　　　晚泊牛渚　　　　　　　　　劉禹錫
蘆葦晚風起秋江鱗甲生殘霞忽改色逺雁有餘聲戍
鼓音響絶漁家燈火明無人能詠史獨自月中行
　意盡晚景尾句用袁宏詠史事尤切於牛渚也按楊
　誠齋晚景一聨亦曰暮天無定色過雁有歸聲
　　　夕次洛陽道中　　　　　　　崔　塗
秋風吹故城城下獨吟行高樹鳥已息古原人尚耕流
年川暗度往事月空明不復歎岐路馬頭塵夜生
　陳簡齋高原人獨耕似勝古原人尚耕為第四句下
　古字第一句却只作秋風吹故城故字不甚好若曰
　秋風吹古城此一句既妙第四句却作故原人尚耕
　亦可也
　　　酬夢得窮秋夜坐即事見寄　　白居易
細焰燈將盡聲遥漏正長老人秋向火小女夜縫裳菊
悴籬經雨萍銷水得霜今冬煖寒酒已擬共君嘗
　三四有情味
　　　齊雲樓晚望偶題十韻兼呈馮侍御田殷二協
　　　律(樓在/蘇州)
潦倒宦情盡蕭條芳嵗䦨欲辭南國去重上北城看複
嶺江山壯平鋪井邑寛人稠過楊府坊鬧半長安插霧
峰頭沒穿霞日脚殘水光紅漾漾樹色緑漫漫約略留
遺愛殷勤念舊歡病抛官職易老别友朋難九月全無
熱西風亦未寒齊雲樓北面半日凭欄干
　前一聨見蘇州之盛後一聨真情可掬
　　　彭蠡湖晚歸
彭蠡湖天晚桃花水氣春鳥飛千白㸃日沒半紅輪何
必為遷客無勞是病身但來臨此望少有不愁人
　自是一家尾句凄然如此遷謫中常態也
　　　山中寒夜呈許棠　　　　　　曹　松
山寒草堂暖寂夜有良朋讀易分高燭煎茶取折冰庭
垂河半角窗露月微稜俱入詩心地爭無俗者情(詩一/作論)
(情一/作憎)
　第四句竒此等語惟唐人能之
　　　南塘暝興
水色昏猶白霞光暗漸無風荷揺破扇波月動連珠蟋
蟀啼相應鴛鴦宿不孤小僮頻報夜歸步尚踟蹰
　中四句而三句新只起句十字亦不茍
　　　與清江上人及諸公宿李八昆弟宅
　　　　　　　　　　　　　　　　耿　湋
湯公多外友洛社自相依逺客還登㑹秋懷欲忘歸驚
風林果少驟雨砌蟲稀更過三張價東遊媿陸機
　五六工緻
　　　月夜登王屋僊臺　　　　　　顧非熊
月臨峰頂壇氣爽覺天寛身去銀河近衣沾玉露寒雲
中日己赤山外夜初殘即此是仙境惟愁再上難
　五六勝於三四
　　　同劉秀才宿見贈　　　　　　僧無可
浮雲流水心只是愛山林共恨多年别相逢一夜吟既
能持苦節勿謂少知音憶就西池宿月圎松竹深
　中四句苦淡末句脱洒高妙趙紫芝雪晴江月圎全
　學此也
　　　寒夜過叡川師院
長生推獻壽法坐四朝登問難無彊敵聲名掩古僧絶
塵苔積地栖竹鳥驚燈語黙俱忘寐殘窗半月稜
　五六自是一様句法第七句尤佳
　　　西陵夜居　　　　　　　　　吳　融
寒潮落逺汀暝色入柴扄漏永沉沉静燈孤的的青林
風移宿鳥池雨定流螢盡夕成愁絶啼螀莫近庭
　五六絶妙兩字眼用工
　　　夕陽　　　　　　　　　　　僧宇昭
向夕江天逈微微接水平帶㠶歸極浦隨客上荒城雲
外僧看落山西鳥過明何人對幽怨苒苒敗莎并
　宇昭九僧之一江東人夕陽着題詩也中四句皆工
　　　冬夜旅思　　　　　　　　　寇　準
年少嗟覊旅煙霄進未能江樓千里月雪屋一龕燈逺
信憑邊雁孤吟寄岳僧爐灰愁擁坐硯水半成冰
　讀此詩與晚唐人何異豈知其為宰相器乎三四悲
　壯五六自唐人翻出第二句見其進取之心焉
　　　暝　　　　　　　　　　　　梅堯臣
杳杳鐘初發昏昏户閉時巢禽投樹盡疲馬入城遲醉
唱眠茅屋燒光透槿籬荷鋤休帶月亭長豎毛眉
　　　夜
日從東溟轉夜向西海沉羣物各已息衆星燦然森蝦
蟇將食月魑魅爭出隂阮籍獨不寐徘徊起彈琴
　前一首曲盡山城暮景後一首不專從律而意謂日
　沒星出群隂之類爭逞憂世之士獨彈琴不寐有深
　意也豈但賦夜而已哉
　　　吳正仲見訪迴日暮必未晚膳因以解嘲
永日無車馬閒坊有竹隣雨中烏㡌至門外緑苔新不
殺雞為黍堪題鳳向人山公識墨在知我舊來貧
　五六用事妙不覺其為用事也以題有暮晚字附諸
　此
　　　秋夜集李式西齋　　　　　　趙　湘
澤國秋光淡詩家夜會清雨餘逢月色風靜得琴聲小
徑幽蟲絶寒堦落葉并當余不擬睡自起繞池行
　太宗朝詩人多學晚唐此詩三四係一句法五六是偶
　　　江樓晴望　　　　　　　　　魯　交
江干一雨收霽色染新愁逺水碧千里夕陽紅半樓笛
寒漁浦晚山翠海門秋更待牛津月袁宏欲泛舟
　三四善言晚景
　　　臘後晚望　　　　　　　　　宋　祁
寒日繫難定鳴笳弄己休凍崕初辨馬昏谷自量牛漢
樹臨闗密胡泉入塞流登高能賦未風物古堯州
　崑體善于用事兩崕不辨牛馬與谷量牛馬融化作
　臘後晚望詩精密之至五六亦佳真定府詩
　　　城隅晚意
寥寥天意晚稍覺井閭閒水落呈全嶼雲生失半山牛
羊樵路暗燈火客舟還暝思輸鳬鵠歸飛沆漭間
　三四工巧
　　　西樓夕望
炎氛隨日入岑寂坐遥帷倦鶩昏投浦驚蟬夜去枝桂
花兼月破槎影帶星移珍重窗風好羲人即此時
　三四工皆成都詩固是有羲皇上人此曰羲人則生
　　　晚遊九曲院(和章秀才/)　　　　陳師道
冷落叢祠晚回斜峽路賒平荷留夜雨驚鳥過隣家雲
暗重重樹風開旋旋花病身無俗事待得後歸鴉
　此錢塘九曲院也后山遊吳時在三十嵗以前元豐
　五年壬戌詩
　　　湖上晚歸寄詩友
功名違壯志戒律負前身劉徳長欺客王融却笑人殘
年憎受嵗病眼怯逢春杖屨知何向如公未厭頻(受一/作送)
　此錢塘西湖也后山元豐中游吳任淵注本不收此
　詩三十嵗所作乃謝克家本添入者憎受嵗怯逢春
　亦老蒼矣未可以少作視之
　　　後湖晚出
水淨偏明眼城荒可當山青林無盡意白鳥有餘閒身
致江湖上名成伯季間目隨歸雁盡坐待暮鴉還
　滄江萬古流不盡白鳥雙飛意自閒東坡賞歐公詩
　謂敵老杜后山三四一聨尤簡而有味不致身于廟
　堂而致身於江湖之上名成伯季間謂在蘇門六君
　子中亞於黄而高於晁張也
　　　晚泊
清切臨風笛深明隔水燈堆塲穿鳥雀暗溜入溝塍年
使扶行老船催趂渡僧兹遊恐未已着句續先曾
　使之年出左傳謂問絳人年幾嵗使之自言也
　　　晚坐
栁弱留春色梅寒釀雪花溪明數積石月過戀平沙病
減還増藥年侵却累家後歸棲未定不但只昏鴉
　六句下六字為眼尾句尤高古
　　　寒夜
留滯常思動艱虞却悔來寒燈挑不焰殘火撥成灰凍
水滴還歇風簾捲復開孰知文有忌情至自生哀
　此赴棣州教授詩起句十字士大夫之常態
　　　宿濟河
燭暗人初寂寒生夜向深潛魚聚沙窟墜鳥滑霜林稍
作他年計初回萬里心還家只有夢更着曉寒侵
　句句有眼字字無瑕尾句尤深幽
　　　宿合清口
風葉初疑雨晴窗誤作明穿林出去鳥舉棹有來聲深
渚魚猶得寒沙雁自驚卧家還就道身計豈蒼生
　此亦赴棣州教時作所以去鳥穿林而出者以舉棹
　者有來聲也上問下答起句十字盡客夜之妙末句
　歎喟出處無補蒼生逺矣
　　　和西齋　　　　　　　　　　張　耒
山色供開鏡溪光照掩扉暗蟲先夜響萎葉近秋飛灌
壠晴蔬出開籠暮鶴歸鳴琴坐朗月輕露㸃秋衣
　三四自然好五六工
　　　冬夜
嵗晚轉無趣席門誰駐車澗泉分當井山葉掃供厨謀
拙從人笑身閒讀我書幸知霜霰晚時得灌園蔬
　三四亦自然從人笑讀我書各有出處非杜撰
　　　小舟過吉澤效王右丞　　　　陸　游
澤國霜露晚孤汀煙火微本去官道逺自然人跡稀木
落山盡出鐘鳴僧獨歸漁家閒似我未夕閉柴扉(汀一/作邨)
　五六可謂得句
　　　五鼔不得眠起酌一杯復就枕
棲冷雞聲咽牕深燭焰明流年容易過華髪等閒生濁
挹連醅酒香搓帶葉橙殘骸付螻蟻汗簡更須名
　第六一句新
　　　冷泉夜坐　　　　　　　　　　趙師秀
衆境碧沉沉前峰月正臨樓鐘晴聽響池水夜觀深清
浄非人世虚空見佛心却尋來處宿風起古松林
　三四下一字是眼中一字是眼之來脉作詩當如此秤停
　　　訪端叔提幹　　　　　　　　　葛天民
水趂潮頭上山隨柁尾行大江中夜滿雙櫓半空鳴雁
冷來無幾鷗清睡不成平生師友地此夕最闗情
　三四有盛唐風味
　　　雪夜
冷蘂通幽信孤山欠幾遭盃因寒更滿句到淡方髙雪
滴晴簷雨松翻夜壑濤布衾雖似鐵猶念早趨朝
　五六儘佳三四幽淡
　　　月夜書懷　　　　　　　　　　陳傅良
送客門初掩收書室更虚新篁高過瓦凉月下臨除婦
病纔扶杖兒饞或餽魚今朝吾已過莫問夜何如
　尾句高不可言
　　　暝色　　　　　　　　　　　劉克莊
暝色千邨静遥峰帯淺霞荷鋤歸别墅乞火到隣家疎
鼔聞更逺昏燈見字斜小軒風露冷自起灌蘭花
　　七言(十一首/)
　　　閣夜　　　　　　　　　　　杜　甫
嵗暮隂陽催短景天涯霜雪霽寒宵五更鼔角聲悲壯
三峽星河影動揺野哭千家聞戰伐夷歌幾處起漁樵
卧龍躍馬終黄土人事音書漫寂寥
　三四東坡所賞世間此等詩惟老杜集有之
　　　暮歸
霜黄碧梧白鶴棲城上擊柝復烏啼客子入門月皎皎
誰家搗練風凄凄南渡桂水闕舟楫北歸秦川多鼔鼙
年過半百不稱意明日看雲還杖藜
　自是一種骨格風調又自是一種悲壯哀慘
　　　返照
楚王宫北正黄昏白帝城西過雨痕返照入江翻石壁
歸雲擁樹失山村衰年肺病惟髙枕絶塞愁時早閉門
不可久留豺虎亂南方實有未招魂
　想必先得三四故以返照命題翻字失字詩眼也
　　　和周亷彦　　　　　　　　　張　耒
天光不動晚雲垂芳草初長襯馬蹄新月已生飛鳥外
落霞更在夕陽西花開有客時攜酒門冷無車出畏泥
修褉洛濱期一醉天津春浪緑浮堤
　三四不見着力自然渾成
　　　夜泊
逺雁初歸楓葉乾孤舟晚繫岸邊灘淮聲夜静凌風壯
月色秋深照客寒疎拙功名甘濶畧飄零蹤跡但悲歎
不闗酒薄難成醉自是年來少所懽
　律熟句妥
　　　夜泊寧陵　　　　　　　　　韓　駒
汴水日馳三百里扁舟東下更開帆旦辭杞國風微北
夜泊寧陵月正南老樹挾霜鳴窣窣寒花垂露落毶毶
茫然不悟身何處水色天光共蔚藍
　扁舟東下更開帆此是詩家合當下的句只一句中
　有進步猶云同是行人更分首也五六亦工
　　　夜坐　　　　　　　　　　　呂本中
所至留連不計程兩年堅卧厭南征荒城日短溪山靜
野寺人稀鸛雀鳴藥裹向人閒自好文書到眼病猶明
較量定力差精進夜夜蒲團坐五更
　　　夜雨　　　　　　　　　　　陸　游
蕭蕭殘髪雪侵冠冉冉清愁用底寛把巻昏眸常欲閉
投床睡興却先䦨惟須酒沃相如渴未分人哀范叔寒
雨霽定知梅已動佩壺明日試尋看
　五六氣壯以第六句喚醒第五句也
　　　冬夜不寐　　　　　　　　　姜特立
宵柝迢迢驚睡魔靜思甘分老林坡忍饑只有嵇康嬾
扣角曾無寗戚歌不起妄心思世事只將閒意養天和
時人休説長生術學着長生事轉多
　五六俱曠達
　　　秋夜偶書　　　　　　　　趙師秀
此生謾與蠧魚同白髪難收紙上功輔嗣易行無漢學
𤣥暉詩變有唐風夜長燈燼挑頻落秋老蟲聲聽不窮
多少故人天禄貴猶將寂寞歎揚雄
　三四有議論却不可以晚唐詩一例看若如此推去
　儘高
　　　呈蔣薛二友
中夜清寒入緼袍一杯山茗當香醪禽翻竹葉霜初下
人立梅花月正高無欲自然心似水有營何止事如毛
春來擬約蕭閒客同上天台看海濤
　此等詩平正近世人甚誇之不深甫乾淳以前所作
　耳然尾句高灑
　
　
　瀛奎律髓巻十五
欽定四庫全書
　瀛奎律髓巻十六　　　　　元　方回　編
　　節序類
　或問節序詩以冬至為首何也古厯法皆起於冬至
　有一陽之復然後有三陽之泰故以此為首邵康節
　詩云冬至子之半最佳而𤣥酒味方淡太音聲正希
　兩句一意故不取今此選專以論詩故詩非極工者
　不預焉
　　五言(五十四首/)
　　　冬至　　　　　　　　　　　王安石
都城開博路佳節一陽生喜見兒童色(一作/意)歡傳市井
聲幽閒亦聚集珍麗各攜擎却憶他年事關商閉不
行
　李參政註博路未詳予謂常曰禁賭博惟節曰不禁
　耳幽閒聚集珍麗攜擎此等句細潤乃三謝手段半
　山多如此又至節五言詩佳者絶少七言則老杜數
　篇盡之矣
　　　和王子安至日　　　　　　　陳師道
晨起公私廹昏歸鳥雀催百年忙裏盡萬事醉間來竹
雨深宜晚江梅半欲開風燈挑不焰寒火撥成灰
　三四妙本三詩今取一第一首云近節翻多事為家
　不亦難第二首云隂陽消長際老疾去留間皆好
　　　冬至後　　　　　　　　　　張　耒
水國過冬至風光春已生梅如相見喜雁有欲歸聲老
去書全懶閒中酒愈傾窮通付吾道不復問君平
　張文潛詩予所師也楊誠齋謂肥仙詩自然不事雕
　鐫得之矣文潛兩謫黄州此殆黄州時詩三四絶佳
　大概文潛詩中四句多一串用景似此一聨景一聨
　情尤潔淨可觀周伯㢸定四實四虚前後虚實為法
　要之本亦無定法也
　　　辛酉冬至　　　　　　　　　陸　游
今日日南至吾門方寂然家貧輕過節身老怯増年(元/註)
(鄉俗謂喫盡至/飯即添一嵗)畢祭皆扶拜分盤獨早眠惟應探春夢
已繞鏡湖邊
　放翁宣和乙巳生嘉泰元年辛酉年七十七矣三四
　平穏有味
　　　臘日晚步
喜覺陽和近山園策杖行草應知地暖栁欲向人輕殘
雪通春信鳴禽報曉晴田閭未成計搔首問春耕
　此題三首今選其一栁欲向人輕最佳句也殘雪通
　春信通字絶妙第一首警聨云愁思供多病風光欲
　近人亦佳
　　　臘日二首
日暖山邨路人家送送迎婚姻須嵗暮酒醴幸年登簫
鼔兒童集衣裳婦女矜敢辭雞黍費農事及春興
擊柝山城閉疎燈夜店扄疾風鳴夜谷晴水動浮星霜
翼歸何晚隣雞織未停短歌聊自放愁絶更誰聽
　此題六首今選其二衣裳婦女矜此一韻絶妙晴水
　動浮星此一句絶妙第二首一聨云雪意千山靜天
　形一雁高尤佳迎字許借韻也
　　　守嵗　　　　　　　　　　　唐太宗
暮景斜芳殿年華麗綺宫寒辭去冬雪暖帶入春風
階馥舒梅素盤花巻燭紅共歡新故嵗迎送一宵中
　唐太宗才高此詩尾句有把握起句有兩字為眼殊
　不茍也又太原守嵗一聨尤佳送寒餘雪盡迎嵗早
　梅新文集四十巻今亡初學記中得此
　　　杜位宅守嵗　　　　　　　　杜　甫
守嵗阿戎家椒盤已頌花盍簪喧櫪馬列炬散林鴉四
十明朝過飛騰暮景斜誰能更拘束爛醉是生涯
　阿戎當作阿咸葢杜位者少陵之姪也以四十字對
　飛騰字謂四與十對飛與騰對詩家通例也唐子西
　詩四十緇成素清明緑勝紅祖此
　　　除夜宿石頭驛　　　　　　　戴叔倫
旅館誰相問寒燈獨可親一年將盡夜萬里未歸人寥
落悲前事支離笑此身愁顔與衰鬢明日又逢春
　此詩全不説景意足辭潔
　　　除夕　　　　　　　　　　　唐　庚
患難思年改龍鍾惜嵗徂闗河先壠逺天地小臣孤吾
道憑温酒詩情付擁爐南荒足妖怪此日謾桃符
　唐庚字子西眉山人年十七見知東坡為張天覺丞
　相牽連謫居恵州此詩三四似老杜故取之然子西
　詩大率精緻
　　　除夜　　　　　　　　　　　陳師道
七十已強半所餘能幾何懸知暮景促更覺後生多遁
世名為累留年睡作魔西歸端著便老子不婆娑
　前四句即四十明朝過飛騰暮景斜之意樂天亦云
　行年三十九嵗暮日斜時前輩競辰如此晚輩可不
　勉哉留年睡作魔絶佳謂不寐以守嵗而不耐困也
　　　除夜對酒贈少章
嵗晚身何托燈前客未空半生憂患裏一夢有無中髪
短愁催白顔衰酒借紅我歌君起舞潦倒畧相同
　五六一聨當時盛稱其工見漁隠叢話
　　　除夜　　　　　　　　　　　陳與義
疇昔追歡事如今病不能等閒生白髪耐久是青燈海
内春還滿江南硯不氷題詩餞殘嵗鐘鼓報晨興
　海内春還滿此一句壯甚
　　　嵗除即事　　　　　　　　　趙　庚
連夜縫紉辦今朝杵臼頻買花簪穉女送米贈窮隣宦
薄惟名在年華與鬢新桃符詩句好恐動往來人
　趙庚字仲白寓居興化軍趙紫芝為晚唐詩名冠四
　靈而仲白亞紫芝劉後村誌墓趙南塘為序詩集謂
　古詩出情性後世挾才格此乃唐體選之尤者亦當
　不以才格論與尾句太自矜
　　　新年作　　　　　　　　　　宋之問
鄉心新嵗切天畔獨澘然老至居人下春歸在客先嶺
猿同旦暮江栁共風煙已似長沙傅從今又幾年
　三四費無限思索乃得之否則有感而自得
　　　次韻仲卿除日立春　　　　　王安石
猶殘一日臘併見兩年春物以終為始人從故得新迎
陽朝剪綵守嵗夜傾銀恩賜隨嘉節無功只自塵
　五六切題
　　　元日　　　　　　　　　　　陳師道
老境難為節寒梢未得春一官兼利害百慮孰疎親積
雪無歸路扶行有醉人望鄉仍受嵗回首向松筠
　讀后山詩若以色見以聲音求是行邪道不見如來
　全是骨全是味不可與拈花簇葉者相較量也
　　　嘉祐己亥嵗旦呈永叔内翰　　梅堯臣
堦前去年雪鏡裏舊時人不覺應銷盡相看只似新屠
酥先尚幼綵勝又宜春獨愛開封尹鍾陵請去頻
　聖俞嘉祐五年庚子四月卒年五十九此年五十八
　也葢老筆
　　　宜章元日　　　　　　　　　吕本中
東風初解凍桃李已經春避地逢雞日傷時感雁臣湖
南馳賊騎江外踐邊塵憔悴成無用虚煩淚濕巾
　雞日雁臣之句甚工北夷酋長遣子入侍者常秋來
　春去避中國之熱號曰雁臣
　　　己酉元日(元註以諒/隂免賀禮)　　　　　陸　游
夜雨解殘雪朝陽開積隂桃符呵筆寫椒酒過花斟巷
栁揺風早街泥濺馬深行宫放朝賀共識慕堯心
　放翁解嚴州後歸鏡湖尋入為禮部郎淳熙十五年
　戊申明年己酉元日以思陵服中免賀放翁年六十
　五矣桃符椒酒此聨後又嘗用之是冬翁竟去國晚
　節乃為韓平原一出
　　　甲子元日(題中元有嵗字今刪之○元/注開嵗微隂不雨法當有年)
飲罷屠酥酒真為八十翁本憂縁直死却喜坐詩窮米
賤知無盜雲􁂺又主豐一簞那復慮嬉笑伴兒童
　嘉泰四年甲子寧廟在位十一年放翁年八十屢見
　米賤年豐真福人也第五句最好
　　　元日立春
元日兼春日霜寒又雪寒併煩傳菜手同捧頌椒盤疊
膝稀穿履扶頭懶正冠五年如此度寧得諱衰殘
　淳熙十五年戊申元日立春選亦所以記時也石湖
　二詩一云元日兼春日閒身是老身
　　　人日　　　　　　　　　　　　杜　甫
元日至人日未有不隂時氷雪鶯難至春寒花較遲雲
隨白水落風振紫山悲蓬鬢稀疎久無勞比素絲
　東方朔占書一日為雞二日為狗三日豕四日羊五日牛
　六日馬七日人八日穀其日晴主所生之物盛隂則災
　　　人日　　　　　　　　　　　　唐　庚
人日傷心極天時觸目新殘梅詩興晚細草夢魂春挑
菜年年俗飛蓬處處身蟇頤頻語及髣髴見東津
　以人日對天時雖近在目前子細看甚工東坡以人
　日對鬼門亦佳見此巻後
　　　正月十五日　　　　　　　　　蘇味道
火樹銀花合星橋鐵鎻開暗塵隨馬去明月逐人來遊
妓皆穠李行歌盡落梅金吾不禁夜玉漏莫相催
　味道武后時人詩律己如此健快古今元宵詩少五
　言好者殆無出此篇矣
　　　夜遊
今夕重門啟遊春得夜芳月華連晝色燈影雜星光南
陌青絲騎東隣紅粉粧管絃遥辨曲羅綺暗聞香人擁
行歌路車攢鬭舞塲經過猶未已鐘鼔出長楊
　元夕者太平之所宜有而離亂多富貴之所宜有而
　寂寞多讀此詩欲逢此辰不可得也味道前一詩見
　初學記此一詩見搜玉小集
　　　觀燈　　　　　　　　　　　王　諲
暫得金吾夜通看火樹春停車傍明月走馬入紅塵妓
雜歌偏勝塲移舞更新應須盡記取説向不來人
　此詩但尾句十字佳凡觀元宵之人必多村翁癡子
　欲盡記所見以誇與不能同來者此意得之
　　　正月十五夜月　　　　　　　白居易
嵗熟人心樂朝遊復夜遊春風來海上明月在江頭燈
火家家市笙歌處處樓無妨思帝里不合厭杭州
　樂天以長慶二年冬十月杭州到任長慶四年元宵
　詩也杭自唐固已盛矣然終未若京都長安之盛三
　四佳句也如李易安月上栁梢頭則詞意邪僻矣
　　　和元夜　　　　　　　　　　　陳師道
笳鼔喧燈市車輿避火城彭黄爭地勝汴泗廹人清梅
栁春猶淺闗山月自明賦詩隨落筆端復可憐生
　景聨極佳后山家徐州彭黄謂彭門黄樓也汴水泗
　水交流城角故云
　　　擇之誦所賦擬進吕子晉元宵詩因用元韻二首
　　　　　　　　　　　　　　　　　朱　熹
何處元宵好山房入定僧往來衣上月明暗佛前燈實
際徒勞説空華詎可憑還教知此意妙用一時興
何處元宵好寒龕獨寐人月窗同皎皎燈鏡自塵塵靜
鑒通天地潛思妙鬼神却憐迷路子狂走鬧城闉
　今按胡文定公安國宣和七年乙已賦元夕詩一聨云
　詞臣侍宴詩能好潁客披圖事莫傅文定元註云舍人
　吕子晉賦元夕十詩首篇云何處元宵好迎鑾册府西
　鞘聲雲外起扇影日邊低秘禁威容肅名流步武齊舜
　瞳回左顧真欲過金閨末篇云何處元宵好雙林宴坐
　僧戒圎三五夜心耀百千燈茅舍門常掩繩牀几謾憑
　世間娱樂事一念不曾興時皆諷誦之又註慶厯中潁
　昌一童子有道之士嘗至花月着道士服擕酒果飲野
　外隨意所適至元夜則閉門不出有詩云閉門獨看華
　山圖後不知所往有人飲京師市樓見過樓下急往追
　之不及吕原明有詩紀其事○胡文定公賦此詩而明
　年汴京亂矣文公所和林擇之前首即吕子晉第十首
　韻也○元宵之樂太平之世富貴之人自不可無學道
　君子尚不肯輕費時光從事於不切之務况區區此等
　癡騃迷狂之所為乎謹取文公此二詩於元宵之後山
　谷詩曰讀易一篇如酒醒亦此意也
　　　月晦　　　　　　　　　　　唐太宗
晦魄移中律凝暄起麗城罩雲朝葢上穿露曉珠呈笑
樹花分色啼枝鳥合聲披襟歡眺望極目暢春晴
　唐太宗三代而下英主也武定禍亂文致太平餘事
　猶能作詩雖未脱徐庾陳隋之氣句句説景末乃歸
　之於情然此詩亦佳五六巧
　　　奉和晦日幸昆明池應制　　　宋之問
春豫臨池近蒼波帳殿開舟凌石鯨渡槎拂斗牛回節
晦蓂全落春遲栁暗催象溟看浴景燒刼辨沉灰鎬飲
周文樂汾歌漢武才不愁明月盡自有夜珠來(首句臨/池近一)
(作靈/池㑹)
　用春字豫字便好節晦蓂全落見得是正月三十日急
　着春遲栁暗催一句足其意池象溟海而觀浴日既已
　壯麗又引胡僧刼灰事為偶則尤精切可謂極天下之
　工矣鎬飲汾歌一聨王禹玉襲為上元應制詩殊不知
　之問已先用矣尾句尤佳不愁明月盡謂晦日則無月也
　池中自有大蚌明月之珠如近世甓社湖珠現是也妙甚
　　　春社　　　　　　　　　　　　梅堯臣
年年迎社雨淡淡洗林花樹下賽田鼓壇邊伺肉鴉春
醪朝共飲野老暮相誇燕子何時至長臯㸃翅斜
　春社詩苦無五言律此篇獨佳淡泊中有醲醇味
　　　社日　　　　　　　　　　　　謝　逸
雨栁垂垂葉風溪細細紋清歡惟煮茗美味只羮芹
飲不遭田父歸無遺細君東臯農事作舉趾待耘耕
　春社五言律前後甚少老杜九農百祀之作乃秋社詩
　謝無逸此篇飲不遭田父葢用老杜成都父老説尹事
　古詩也歸無遺細君本東方朔伏日事老杜用詼諧割
　肉之説豈古人社日伏日皆有所分之肉歸遺細君故
　一例用之耶徐師川亦有社日詩乃云哀公問松柏
　田父祭春秋殊為麄率學晚唐人厭江西詩如師川
　詩不律不精可厭也至如無逸幼槃兄弟詩自佳但
　恐此一社日可謂貧甚無酒無肉只有芹茗而已
　　　寒食　　　　　　　　　　　杜　甫
寒食江村路風花高下飛汀煙輕冉冉竹日淨暉暉田
父要皆去隣家問不違地偏相識盡雞犬亦㤀歸
　起句十字寒食清明天氣所必然也後四句可見老
　杜為人樂易乃成都草堂詩
　　　壬辰寒食　　　　　　　　　王安石
客思似楊栁春風千萬條更傾寒食淚欲漲冶城潮巾
髮雪爭出鏡顔朱早彫未知軒冕樂但欲老漁樵
　半山詩步驟老杜有工緻而無悲壯讀之久則令人
　筆拘而格退
　　　丙寅舟次宋城作　　　　　　　賀　鑄
水館四邊邨登臨奈斷魂黄花開小徑紅粉哭高原舟
檝逢新火松楸老故園斜陽一千里依約是蘇門
　此廼元祐元年丙寅宋城寒食詩紅粉哭高原自來無
　人曾道廼寒食近城處所必有也黄花定是菜花耳
　　　道巾寒食二首　　　　　　　陳與義
飛絮春猶冷離家食更寒能供幾嵗月不辨了悲歡刺
史蒲萄酒先生苜蓿盤一官違壯節百慮集征鞍
斗粟淹吾駕浮雲笑此生有詩酬嵗月無夢到功名客
裏逢歸雁愁邊有亂鶯楊花不解事更作倚風輕
　簡齋詩即老杜詩也予平生持所見以老杜為祖老
　杜同時諸人皆可伯仲宋以後山谷一也后山二也
　簡齋為三吕居仁為四曾茶山為五其他與茶山伯
　仲亦有之此詩之正𣲖也餘皆傍支别流得斯文之
　一體者也孫真人千金方三十六巻每一巻藏一仙
　方予所選唐宋詩節序五言律凡五十首藏仙方于
　其中不知幾也巻巻有之在人自求
　　　清明　　　　　　　　　　　陸　游
氣候三(一作/江)吴異清明乃爾寒老僧邱墓感貧苦道途
難燕子家家入梨花樹樹殘一春回首盡懷抱若為寛
　三四悽愴第七句最好景聨亦平熟
　　　三月三日梨園亭侍宴　　　　沈佺期
九門馳道出三已禊堂開畫鷁中川動青龍上苑來野
花飄御座河栁拂天杯日晚迎祥處笙鏞下帝臺
　司馬彪續漢書禮儀志曰三月上已宫人並禊飲於
　東流水上沈約宋書曰魏以後但用三日不復用已
　也沈佺期宋之問唐律詩之祖此詩雖無絶高處平
　正整妥
　　　上已日洛中寄王山人逈　　　孟浩然
卜洛成周地浮杯上已筵鬬雞寒食後走馬射堂前垂
栁金隄合平沙翠幙連不知王逸少何處㑹羣賢
　浩然作此詩時其體未甚刻畫但細看亦自用工第
　二句下浮杯字便着題平沙翠幙連一句初看似未
　見工久之乃見祓禊而游者甚盛也尾句用逸少事
　所寄之人適又姓王切矣
　　　上已　　　　　　　　　　　陸　游
殘年登八十佳日遇重三簾幙低垂燕房櫳起晚蠶名
花紅滿舫美醖緑盈甔春事還如昨衰懷自不堪
　歴選上已五言律無佳者唐百家詩選荆公所取上
　已清明詩亦不甚妙惟孟浩然一首尾句可喜此放
　翁八十嵗時詩亦豐碩
　　　端午日賜衣　　　　　　　　杜　甫
宫衣亦有名端午被恩榮細葛含風軟香羅叠雪輕自
天題處濕當暑著來清意内稱長短終身荷聖情
　第七句王洙註一云恰稱身長短又註情一作明自
　天當暑四字出論語前輩亦以為詩家用古語之法
　黄鶴註謂乾元元年戊戌在諫省六月出為華州司
　功是年四十七嵗是後不復至長安矣○端午五七
　言律詩遍閲唐宋集無佳者小邢五言云佩符從楚
　俗角黍薦湘纍尾句乃云異鄉逢此日寥落不勝悲
　無足取高子勉和王子予五日雨詩亦牽強他如翰
　苑端帖絶句詩不勝其多用鑄鏡佩符亊佳者自可
　攷也
　　　七夕　　　　　　　　　　　杜審言
白露含明月青霞斷絳河天街七襄轉閣(一作/闗)道二神
過袨服鏘環佩香筵拂綺羅年年今夜盡機杼別情多
　審言又有七夕侍宴應制詩有云天逈兎欲落河曠
　雀停飛那堪盡此夜復往弄殘機
　　　七夕　　　　　　　　　　　梅堯臣
古來傳織女七夕渡明河巧意世爭乞神光誰見過隔
年期已拙舊俗驗方訛五色金盤果蜘蛛浪作窠
　謂牛女一年而一㑹已且自拙何能以巧應人之
　乞哉雖戲言而有味神光誰見過亦佳織女之渡
　誰實嘗見之耶
　　　九日登梓州城　　　　　　　杜　甫
伊昔黄花酒如今白髪翁追歡筋力異望逺嵗時同弟
妹悲歌裏朝廷醉眼中兵戈與闗塞此日意無窮
　老杜此詩悲不可言唐人無能及之者岑參四句云
　強欲登高去無人送酒來遥憐故園菊應傍戰塲開
　有老杜之風
　　　雲安九日鄭十八擕酒陪諸公宴
寒花開已盡菊蕊獨盈枝舊摘人頻異清香酒暫隨地
偏初衣裌山擁更登危萬國皆戎馬酣歌淚欲垂
　　　九日(三首取二/)
舊日重陽日傳杯不放杯即今蓬鬢改但愧菊花開北
闕心長戀西江首獨回茱萸賜朝士難得一枝來
舊與蘇司業兼隨鄭廣文采花香泛泛坐客醉紛紛野
樹歌還倚秋砧醒却聞歡娱兩㝠漠西北有孤雲
　老杜九日五言律凡九首今取其四如綴席茱萸好
　浮舟菡萏衰季秋時欲半九日意兼悲如坐開桑落
　酒來把菊花枝如舊采黄花賸新梳白髪微皆佳句
　九日捨萸菊不用則何以成詩容齋隨筆言之詳矣
　予謂老杜九日三用茱萸明年此㑹知誰健醉把茱
　萸子細看此為第一茱萸賜朝士難得一枝來此為
　第二綴席茱萸好此為第三王維有云遥知兄弟登
　高處遍揷茱萸少一人亦佳用事同而用意異也
　　　奉和聖製重陽節上壽應制　　王　維
四海方無事三秋大有年百生逢此日萬壽願齊天芍
藥和金鼎茱萸揷玳筵玉堂開右个天樂動宫懸御栁
疎秋景城鴉拂曙煙無窮菊花節長奉柏梁篇
　此生已覺都無事今嵗仍逢大有年東坡之句乃出
　於此芍藥對茱萸亦猶櫻桃對枤杜也唐宋詩人經
　了幾畨重九好重九王右丞諸人占了惡重九却分
　付與老杜可歎也應制詩本不甚選取此以發一嘅云
　　　九日懷舍弟　　　　　　　　唐　庚
重陽陶令節單閼賈生年秋色蒼梧外衰顔紫菊前登
高知地盡引滿覺天旋去嵗京城雨茱萸對恵連
　唐子西詩無往不工此政和辛卯年謫居恵州時用
　單閼賈生對重陽陶令工矣蒼梧紫菊又工登高引
　滿地盡天旋之聨又愈工末句用茱萸事思弟尤工
　也
　　七言(六十九首/)
　　　小至　　　　　　　　　　　杜　甫
天時人事日相催冬至陽生春又來刺繡五紋添弱線
吹葭六琯動飛灰岸容待臘將舒栁山意衝寒欲放梅
雲物不殊鄉國異教兒且覆掌中杯
　　　冬至
年年至日長為客忽忽窮愁泥殺人江上形容吾獨老
天涯風俗自相親杖藜雪後臨丹壑鳴玉朝來散紫宸
心折此時無一寸路迷何處見三秦
　　　至日遣興奉寄北省舊閣老兩院故人二首
去嵗兹辰捧御床五更三㸃入鵷行欲知趨走傷心地
正想氤氲滿眼香無路從容陪笑語有時顛倒著衣裳
何人錯憶窮愁日愁日(一作/日日)愁隨一線長
憶昔逍遥供奉班去年今日侍龍顔麒麟不動爐烟上
孔雀徐開扇影還玉几由來天北極朱衣只在殿中間
孤城此日堪膓斷愁對寒雲雪滿山
　此二詩乾元元年戊戌作於華州為司功時去嵗
　即至徳二年丁酉為左拾遺時也五更三㸃入鵷
　行此句四六家用之不啻千百人矣前二詩乃䕫
　州詩在大厯元二年間此固未論凡老杜七言律
　詩無有能及之者而冬至四詩檢唐宋他集殆遍
　亦無復有加于此矣餘一篇見後近吴體註家謂
　廣徳二年
　　　至後
冬至至後日初長逺在劍南思洛陽青袍白馬有何意
金谷銅駝非故鄉梅花欲開不自覺棣蕚一别永相望
愁極本憑詩遣興詩成吟詠轉凄凉
　金谷者石崇之所遊銅駝者索靖之所哭皆在洛
　陽故第二句云逺在劍南思洛陽王洙巨源號博
　洽妄註云皆蜀中故事非也青袍公嘗有矣此云
　青袍白馬有何意亦歎夫身老不遇為嚴武幕府
　也是年老杜五十二後乃服緋則又有句云扶病
　垂朱紱
　　　冬至夜　　　　　　　　　　白居易
老去襟懷常濩落病來鬚鬢轉蒼浪心灰不及爐中炭
鬢雪多於砌下霜三峽南賔身最逺一年冬至夜偏長
今宵始覺房櫳冷坐索寒衣泥孟光
　心灰鬢霜引喻亦佳一年冬至夜偏長前未有人道
　也
　　　冬至夜作(天復二年/隨駕鳳翔)　　　　　韓　偓
中宵忽見動葭灰料得南枝有早梅四野便應枯草緑
九重先覺凍雲開隂氷莫向河源塞陽氣今從地底回
不道慘舒無定分却憂蚊響又成雷
　是時朱全忠圍岐甚急李茂貞有連和之意偓之孤
　忠處此殆知其必一反一覆終無定在歟此闗時事
　不但詠至節也
　　　長至日述懷兼寄十七兄　　　曾　幾
老來愈覺白駒忙眼見重陽又一陽心佀死灰飛不起
技如寒日短中長厭看賔客空投謁強對妻孥略舉觴
回首山隂酬勸地應憐鴻雁不成行
　元註辛未年長至日在紹興府侍兄宴㑹○予按紹
　興元年辛亥十一年辛酉二十一年辛未此又在其
　後未知何年重陽又一陽已新異矣用死灰長日事
　穿入自家身上事來尤為新也厭字空字強字略字
　皆詩眼讀茶山詩如冠冕佩玉有司馬立朝之意用
　江西格參老杜法而未嘗麄做大賣陸放翁出其門
　而其詩自在中唐晚唐之間不主江西間或用一二
　格富也豪也對偶也哀感也皆茶山之所無而茶山
　要為獨高未可及也
　　　臘日　　　　　　　　　　　杜　甫
臘日常年暖尚遥今年臘日凍全消侵凌雪色還萱草
漏泄春光有桞條縱酒欲謀良夜醉還家初散紫宸朝
口脂面藥隨恩澤翠管銀罌下九霄
　漏泄春光一句極工唐朝皆有臘日宣賜宋無之惟
　閫帥戎司在外者有夏藥臘藥以詔書賜之此至徳
　二年丁酉為左拾遺時詩年四十六
　　　和臘前　　　　　　　　　　梅堯臣
漢家戍日看看近雲景蒼茫已嵗昏欲驗方書治百藥
預調飛走獵平原土人熏肉經春美宮女藏鈎舊戲存
獨把凍醪驚節物草芽微動見庭萱
　臘日詩無可選者除老杜詩外僅得此治藥調獵熏
　肉藏鈎能述臘中諸事亦可觀也當是和晏元獻公
　韻下有呈晏元獻臘藥臘酒臘脯臘笋詩云
　　　臘日二首　　　　　　　　　張　耒
臘日開門雪滿山愁隂短景嵗時闌江梅飄落香元在
汀雁飛鳴意已還佳節再逢身且健一樽相屬鬢生斑
明光起草真榮事寂寂衡門我且閑
異鄉懷舊人千里勝日難忘酒一杯不恨北風催短景
最憐殘雪冷疎梅江邊寒色雁催盡天上春光斗挹回
獨我呼兒賸丸藥微功聊取助衰骸
　臘日難得好詩此二首儘佳
　　　除夜寄微之　　　　　　　　白居易
鬢毛不覺白毿毿一事無成百不堪共惜盛時辭闕下
同嗟除夜在江南家山泉石尋常憶世路風波子細看
老校於君合先退明年半百又加三
　此長慶三年癸卯嵗除也明年半百又加三樂天五
　十三嵗係長慶四年甲辰正在杭州葢樂天生於壬
　子實代宗大厯六年也長栁子厚一嵗
　　　除夜　　　　　　　　　　　陳與義
城中爆竹已殘更朔吹翻江意未平多事鬢毛隨節換
盡情燈火向人明比量舊嵗聊堪喜流轉殊方又可驚
明日岳陽樓上去島煙湖霧看春生
　　　壬戌嵗除作明朝六十嵗矣　　曾　幾
禪榻蕭然丈室空薫銷火冷閉門中光隂大似燭見䟦
問學只如船逆風一嵗臨分驚老大五更相守笑兒童
休言四十明朝過看取霜髯六十翁
　以詩推之知曾文清公元豐七年甲子生此乃紹興
　十二年壬戌也公年八十二當是乾道元年乙酉卒
　茶山清名滿世年且六十猶曰問學只如船逆風後
　生可不勉諸
　　　嵗盡
漏箭更籌日夜催萬牛不挽白駒回梅花雪片嵗除盡
萱草栁芽春鼎來病裏詩書元不讀貧中樽爼未嘗開
年光似此真虚擲請以丹心學死灰
　茶山詩學山谷往往逼真此又在壬戌後數十年
　　　元日過丹陽明日立春寄曾元翰(一作魯/之翰)
　　　　　　　　　　　　　　　　蘇　軾
堆盤紅縷細茵陳巧與椒花兩鬬新竹馬異時寧信老
土牛明日莫辭春西湖弄水猶應早北寺觀燈欲及辰
白髮蒼顔誰肯記曉來頻嚏為何人
　西湖北寺皆指杭州事元翰在杭故于元日作此詩
　寄之也
　　　元日
五年元日只流離楚俗今年事事非後飲屠蘇驚已老
長乘舴艋竟安歸擕家作客真無策學道刳心却自違
汀草㟁花知節序一身千恨獨霑衣
　此紹興元年辛亥元日也
　　　乙未元日　　　　　　　　　范成大
浮生四十九俱非樓上行藏與願違縱有百年今過半
别無三䇿但當歸定中久已安心竟飽外何須食肉飛
若使一丘併一壑還鄉曲調儘依稀
　石湖靖康丙午生乾道己丑年四十四充泛使入燕
　淳熙甲午乙未帥桂林時被命帥蜀年五十
　　　丙午新正書懷(十首選五/)
瘦骨難勝遇節衣日高催起趂晨炊病憐榔栗隨身慣
老覺屠蘇到手遲一飽但蘄庚癸諾百年甘守甲辰雌
莫言此外都無事桞眼梅梢正索詩
　石湖靖康元年丙午生是年淳熙十三年丙午年六
　十一其為叅政也在淳熙五年戊戌四月入六月罷
　僅兩月耳是年正月王淮為左丞相周必大為樞密
　使而前叅政錢良臣皆丙午生故石湖有甲辰雌之
　句豈亦不能忘情乎
煮茗燒香了嵗時靜中光景笑中嬉身閑一日似兩日
春淺南枝如北枝朝鏡畧無功業到午窗惟有睡魔知
年來併束牀頭易一任平章濟叔癡
窮巷閒門本閴然強將爆竹聒階前人情舊雨非今雨
老境増年是減年口不兩匙休足穀生能幾屐莫言錢
掃除一室空諸有龎老家人總解禪
　石湖叅大政嘗帥蜀後又帥四明金陵乃云窮巷閑
　門嘗質金帶於人詩云不是典來償酒債亦非將去
　換簑衣乾淳間無貪士大夫也○元註吳諺云一口
　不能揷兩匙
俗情如絮已泥沾因病偷閒意属厭鵬鷃相安無可笑
熊魚自古不容兼灰藏榾柮多時暖雪壓蔓菁滿意甜
温飽閉門吾事辦異時書判指如籖
窗明窗暗篆煙馡珍重晨光與夕暉東院齋鐘披被坐
南城嚴鼔㟁巾歸幾人霜滑騎朝馬何處燈殘織曉機
懶裏若承三昧力始知忙裏事俱非(元註此篇叙早/眠晏起之事)
　此詩十首陸放翁皆次韻然不在丙午年在淳熙己
　酉禮部去國之後亦不言新正意度是追和有云此
　身顛仆應無日諸老彫零不計年又云百年過隙古
　所歎衆口鑠金胡不歸放翁宣和乙已生長石湖一
　嵗佳句尤多
　　　己亥元日　　　　　　　　　尤　袤
玉厯均調嵗啓端東風又逐斗杓還蕭條門巷經過少
老病腰支拜起難白髪但能欺稿項青春不解駐朱顔
餘齡有幾仍多幸占得山林一味閒
　幽棲地僻經過少老病人扶再拜難少陵詩也尤延
　之小改用作元日詩却似稍切
　　　新年書感　　　　　　　　　陸　游
早嵗西游賦子虚暮年負耒返鄉閭殘軀未死敢忘國
病眼欲盲猶愛書朋舊何勞記車笠子孫幸不廢菑畬
新年冷落如常日白髪蕭蕭悶自梳
　嘉定二年己巳放翁年八十六此詩全未覺老耄數
　日前自註謂大兒新年六十二仲子六十季子亦近
　六十亦可謂稀有矣是年放翁卒
　　　丙辰元日　　　　　　　　劉克莊
免騎朝馬趂南衙五見空村換嵗華旋遣廚人挑薺菜
虚勞坐客頌椒花不施鬱壘鈞編户雖飲屠蘇殿一家
二十宦遊今七十於身何損復何加
　寳祐四年丙辰後村年七十淳祐十一年辛亥冬鄭
　清之卒於相位以大蓬直院去國今五年
　　　戊午元日(二首取一/)
過去光隂箭離弦河清易俟鬢難𤣥再加孔子從心嵗
三倍周郎破賊年(元註赤壁之㨗/瑜二十四嵗)耄齒阻陪鳩杖列瞽
言曾獻獸樽前磻溪淇澳吾安敢且學香山也自賢
　寳祐六年戊午後村年七十二第二首末句好卧聞
　兒女誇翁健詩句年光一様新是年四月程訥齋罷
　相丁大全繼之危亂始此自鄭清之歿吳潛謝方叔
　董槐併為五相並不能用後村賈似道入乃招致之
　為尚書端明而歸景定四年癸亥正旦予寓行在所
　聞劉朔齋與後村在朝論詩後村年已七十七矣今
　忽復二十年
　　　庚辰嵗人日作(元註云時聞黄河已復北流/老臣舊數論此今斯言乃驗)
　　　　　　　　　　　　　　　　蘇　軾
老去仍栖隔海邨夢中時見作詩孫天涯已慣經人日
歸路猶欣過鬼門三策已應思賈讓孤忠終未赦虞翻
典衣剩買河源米屈指新篘作上元
不用長愁掛月邨㯽榔生子竹生孫新巢語燕還窺硯
舊雨來人不到門春水蘆根看鶴立夕陽楓葉見鴉翻
此生念念隨泡影莫認家山作本元
　前輩論詩文謂子美䕫州後詩東坡嶺外文老筆愈
　勝少作而中年亦未若晚年也此詩元符三年東坡
　年六十五謫居儋耳所作人日鬼門之對固工兩篇
　首尾雄渾不敢刪落存此則知選詩之意不拘節序
　也明年建中靖國元年辛巳七月東坡北還卒于常
　州云○海南人日燕已來巢亦異事
　　　人日雪(元註己巳元旦至/人日雨雪間作)　　　陸　游
病卧江村不厭深貂裘無奈曉寒侵非賢那畏蛇年至
多難却愁人日隂嫋嫋孤雲生翠壁霏霏急雪灑青林
一盂飯罷無餘事坐看生臺下凍禽
　放翁卒于是年之冬年八十六嘉定二年也蛇年人
　日亦亞于東坡之鬼門人日與唐子西之天時人日
　三聨皆佳子西有詩云非賢幸脱龍蛇嵗上聖猶憐
　蟣虱臣放翁亦暗合
　　　奉和御製上元觀燈　　　　　夏　竦
魚龍曼衍六街呈金鎻通宵啓玉京冉冉游塵生輦道
遲遲春箭入歌聲寳坊月皦龍燈淡紫館風微鶴燄平
宴罷南端天欲曉迴瞻河漢尚盈盈
　此夏英公竦詩形整而味淡存之以見承平之盛以
　端門為南端亦新韻語陽秋以為典麗富艷則可矣
　　　依韻恭和聖製上元觀燈　　　王　珪
雪消華月滿仙臺萬燭當樓寳扇開雙鳯雲中扶輦下
六鼇海上駕峰來鎬宫春酒霑周宴汾水秋風陋漢材
一曲昇平人盡樂君王又進紫霞杯
　元註唐有聖代昇平樂曲○韻語陽秋元豐中王禹
　玉蔡持正為左右相持正叩禹玉上元應制用事禹
　玉曰鼇山鳳輦外不可使章子厚為門侍笑曰此誰
　不知後禹玉詩出乃如此駕峰一作駕山鎬宫一作
　鎬京今從岐公華陽集乃壓巻第三詩也此但為善
　用事亦詩法當爾宋之問晦日應制有云鎬飲周文
　樂汾歌漢武材五六全用之又添出秋風二字似不
　甚佳陋字亦不甚好未幾神宗宴駕禹玉殂持正謫
　矣讀英公岐公二詩曽不如梅聖俞三詩有味也
　　　上元從主人登尚書省東樓　　梅堯臣
閶闔前臨萬嵗山燭龍銜火夜珠還高樓逈出星辰裏
曲葢遥瞻紫翠間轣轆車聲碾明月參差蓮焰競紅顔
誰教言語如鸚鵡便着金籠宻鎻闗
　　　自和
沉水香焚金博山杜陵誰復與車還馬尋綺陌知何處
人在珠簾第幾間法部樂聲長滿耳上樽醇味易酡顔
更貧更賤皆能樂十二重門不上闗
　　　又和
康莊咫尺有千山欲問紫姑應已還人似嫦娥來陌上
燈如明月在人間車頭小女雙垂髻簾裏新粧一破顔
却下玉梯雞已唱謾言齊客解偷闗
　此為省試考官鏁院而作想見嘉祐中太平之極令
　人每遇佳句為擊節也三詩六聨俱好
　　　錢塘上元夜祥符寺陪咨臣郎中丈燕席
　　　　　　　　　　　　　　　　曾　鞏
月明如晝露華濃錦帳名郎笑語同金地夜寒消美酒
玉人春困倚東風紅雲燈火浮蒼海碧水樓臺浸逺空
白髪蹉跎歡意少強顔猶入少年叢
　　　上元
金鞍馳騁属兒曹夜半喧闐意氣豪明月滿街流水逺
華燈入望衆星高風吹玉漏穿花急人倚朱欄送目勞
自笑低心逐年少祇尋前事撚霜毛
　洪覺範妄誕著其兄彭淵才之説以為曽子固不能
　詩學者不察隨聲附和今淵才之詩無傳而子固詩
　與文終不朽兩上元詩止是一意金地夜寒消美酒
　玉人春困倚東風豈不能詩者乎非精於詩者不到
　此也人倚朱欄送目勞併上句看乃見其妙謂遊冶
　属意者不勝其注想而恨夫夜之短也大抵文名重
　足以壓詩名猶張子野賀方回以長短句尤有聲故
　世人或不知其詩然二人詩極天下之工也子固詩
　一掃崑體所謂鬬飣刻畫咸無之平實清健自為一
　家后山未見山谷時不惟文學南豐詩亦學南豐既
　見山谷然後詩變而文不變耳
　　　上元夜過赴儋守召獨坐有感　蘇　軾
使君置酒莫相違守舍何妨獨掩扉靜看月窗盤蜥蜴
卧聞風幔落蛜蝛燈花結盡吾猶夢香篆消時汝欲歸
搔首凄凉十年事傳柑歸遺滿朝衣
　此詩元符元年戊寅作坡年六十三矣在儋州亦半
　年餘以去年紹聖丁丑六月渡海也十年前事當是
　元祐二年丁卯以翰林學士侍宴端門戊辰知貢舉
　皆在朝至五十九嵗時紹聖元年甲戌自中山謫恵
　州乙亥年賦上元古詩有云前年侍玉輦端門萬枝
　燈即元祐八年癸酉正月也去年中山府老病亦宵
　興即甲戌正月也今年江海上雲房寄山僧即乙亥
　正月也人生能幾何年如上元一節物耳出處去來
　嵗嵗不同當是時又焉知渡海而逢上元耶坡甲戌
　之貶至元符三年庚辰徽廟立乃得北歸建中靖國
　元年辛巳卒于常州學者覩此則知身如浮雲外物
　如雌風如雄風皆不足計較也
　　　上元思京輦舊游三首　　　　張　耒
萬雉春城逼絳霄上元雕輦盛遊遨遲遲瑞月低黄傘
焯焯榮光上赭袍雲巻珠簾開綵雉山盤玉闕枕仙鰲
長安一别將華髮溪竹山城夜寂寥
九門燈火夜交光羅綺風來撲面香信馬恣穿深巷栁
隨人偷看隔簾粧身拘舊宦安知樂心逐流年暗減狂
留滯山城莫嗟歎貂蟬從古属金張
隨計當年寄玉京一時交結盡豪英倒觥凌亂迷籌飲
醉㡌欹斜並轡行仕路飛騰輸俊㨗山城憔悴感功名
佳晨強酌清樽酒寒竹蕭蕭月正明
　此謫居黄州思京師上元第二首三四尤佳
　　　京師上元(二首取/)　　　　　　洪覺範
及時膏雨已闌珊黄道春泥曉未乾白面郎敲金鐙過
紅粧人揭綉簾看管絃沸月喧和氣燈火燒空奪夜寒
咫尺鳳樓開雉扇玉皇僊仗紫雲端
　覺範江西筠州人姓彭兩坐罪還俗一為張天覺丞
　相黥海外有甘露滅詩集此詩三四俗人盛傳道之
　僧徒為此語無耻之流也取之以博粲耳
　　　上元宿嶽麓寺
上元獨宿寒嵒寺卧看篝燈映絳紗夜久雪猿啼嶽頂
夢回明月上梅花十分春瘦縁何事一掬鄉心未到家
却憶少年閒樂處軟紅香霧噴京華
　考韓子蒼覺範墓誌熙寧四年辛亥生崇寧三年甲申
　山谷謫宜州過長沙覺範在湖西作此詩時年三十四
　前京師上元詩年二十餘耳又嘗偽作山谷贈已其實
　非山谷詩也一掬鄉心胡元任詩話大譏之然詩未嘗
　不佳故取之政和元年辛卯得罪配朱崕年四十一五
　年乙未還年四十五建炎二年戊申卒年五十八
　　　春社禮成借用寺簿釋奠詩韻　　羅　願
素餐深覺愧漣漪后稷勾龍實吏師平土至今猶有賴
配天自昔葢多儀操豚底用勤巫祝餉黍行看媚婦兒
海内和平頌聲作登歌還有載芟詩
　此羅鄂州在郡時祀社用通判劉寺簿子澄韻賦此子澄
　者劉清之也鄂州名願字端良號存齋弟郢州名頌字端
　彦號狷菴皆博學工文而端良文尤高古上逼史漢朱文
　公周益公皆敬畏之所著新安志爾雅翼行於世小集者
　即子澄所刋社日詩唐宋鮮有可選惟此篇韻險而理列
　狷菴詩棗本所傳多於存齋予於兵革後為人掠去云
　　　小寒食舟中作　　　　　　　　杜　甫
佳辰強飲食猶寒隠几蕭條戴鶡冠春水船如天上坐
老年花似霧中看娟娟戲蝶過閒幔片片輕鷗下急湍
雲白山青萬餘里愁看直北是長安
　強飲一本作強起愁看一本作看雲是長安一本作
　至長安沈佺期釣竿篇云人如天上坐魚似鏡中懸
　公加以斤斧一變而妙矣小寒食前一日也黄本註
　謂大厯五年潭州作是年庚戌公年五十有九矣是
　夏卒于衡之耒陽吕汲公謂卒于岳陽未知孰是此
　子美老筆也又有清明二長句云大厯四年作恐即
　是此詩之後二日前云繡羽衝花他自得紅顔騎竹
　我無縁後云春城樓閣煙花裏漢主山河錦繡中皆
　壯麗悲慨詩至老杜萬古之凖則哉
　　　寒食成判官垂訪　　　　　　徐　鉉
常年寒食在京華今嵗清明在海涯逺巷蹋歌深夜月
隔墻吹管數枝花鴛鸞得路音塵濶鴻雁分飛道里賒
不是多情成二十斷無人解訪貧家
　徐鉉字鼎臣仕李後主為吏部尚書歸宋仕至散騎
　常侍世稱徐騎省在江東與韓熙載齊名詩有白樂
　天之風弟鍇俱工字學鴻雁分飛之句為弟設也
　　　依韻和李舍人旅中寒食感事　梅堯臣
一百五日風雨急斜飄細濕春郊衣梨花半殘意思少
客子漸老尋遊非戢戢車徒九門盛寥寥煙火萬家微
今朝甘自居窮巷無限墦間得醉歸
　聖俞詩不爭格高而在乎語熟意到此乃吳體第一
　句六字仄聲第二句五字平聲愈覺其健梨花客子
　一聨深勁有味惟陳簡齋妙得其法焉
　　　寒食贈游客　　　　　　　　張　耒
隂隂畫幙映雕欄一縷微香寳篆殘寒食園林三月近
落花風雨五更寒筝調寳柱絃初穏酒滿金壺飲未乾
明日踏青郊外去緑楊門巷繫雕鞍
　平熟圓妥視之似易能作詩到此地亦難也
　　　寒食只旬日間風雨不已　　　曾　幾
年光胡不少留連熟食清明又眼前敢望深宫傳蠟燭
可堪小市禁炊烟滿城風雨無杯酒故國松楸欠紙錢
老病心情冷時節只將書策替幽禪
　　　寒食清明(二首取一/)　　　　　劉克莊
寂寂柴門邨落裏也教揷栁記年華禁烟不到粤人國
上冡亦擕龎老家漢寢唐陵無麥飯山蹊野徑有梨花
一樽徑藉青苔卧莫管城頭奏暮笳
　後村詩欠變格麥飯梨花一聨殆近前輩句法紹定
　五年壬辰詩
　　　海南人不作寒食而以上已上冢余擕一瓢酒
　　　尋諸生皆出矣獨老符秀才在因與飲至醉符
　　　葢儋人之安貧守靜者也(元註秀/才符林)
　　　　　　　　　　　　　　　蘇　軾
老鵶銜肉紙飛灰萬里家山安在哉蒼耳林中太白過
鹿門山下徳公囘管寧投老終歸去王式當年本不來
記取南城上已日木棉花落刺桐開
　昌黎不謫潮州後世豈知有趙徳東坡不落海南後
　世豈知有符林○李太白集尋城北范居士落蒼耳
　道中坡用此以譬尋符林也○司馬徳操詣龎徳公
　值其上冢坡用此以譬所尋諸生皆已上冢不值也
　○管寧避地遼東後還中國坡用此以譬已終當北
　歸也王式為博士悔為江公所辱曰我本不欲來坡
　用此以譬已元祐進用亦本無富貴心也○坡詩間
　架宏大不可步驟豈許用晦四句裝景所可及歟此
　詩首尾四句言景中四句用事又未若移易中間四
　句兩用事兩言景為佳也
　　　上已晚泊龜山作(元註元祐/辛未賦)　　賀　鑄
薄暮東風不滿㠶遲遲未忍去淮南故園猶在北山北
佳節可憐三月三蘭葉自供游女佩芸編聊對故人談
洛橋車騎相望客曾為吳兒幾許慚
　三四好賀公詩總論見送饑類中
　　　次韻王仲至西池㑹飲　　　　張　耒
聖朝無復用舟師戲遣艨艟揷㦸枝沸浪有聲黄㡌動
春風無力彩旗垂不勝杯杓寧辭醉傳語風光共此嬉
逺比永和真繼軌臨模蠒紙看他時
　此元祐中西池上已之㑹也文潛詩為一時冠三四
　實佳句秦少游有云簾幙千家錦繡垂王仲至嘲謂
　又待入小石調以秦詩近詞故也
　　　上已　　　　　　　　　　　趙　蕃
朝來一雨快隂晴東郊百鳥間闗鳴受風栁條不自惜
蘸水桃花可憐生不見山隂蘭亭集况乃長安麗人行
東西南北俱為客且送江頭返照明
　老杜集此等詩謂之吳體昌父乾道中詩猶少作也
　五六天生此對上已詩無復加矣
　　　上已　　　　　　　　　　　劉克莊
櫻笋登盤節物新一笻踏遍九州春似曾山隂訪脩竹
不記水邊觀麗人豪飲自憐非少日俊遊亦恐是前身
暮歸尚有清狂態亂揷山花滿角巾
　山隂脩竹水邊麗人一聨亞於趙昌父紹定五年壬
　辰詩後村年四十六閒居莆中所以言俊游亦恐是
　前身皆思舊事也
　　　重午　　　　　　　　　　　范成大
熨斗熏籠分夏衣翁身獨比去年衰已孤菖緑十分勸
却要艾黄千壯醫蜜粽氷團為誰好丹符綵索聊自欺
小兒造物亦難料藥裹有時生網絲
　菖緑艾黄之對新後四句又用吳體
　　　和黄預七夕　　　　　　　　陳師道
盈盈一水不斯須經嵗相過自作疎坐待翔禽報佳㑹
徑須飛雨洗香車超騰水部陳篇上收拾愚溪作賦餘
信有神仙足官府我寧辛苦守殘書
　七夕詩七言律無可選僅此而已何遜七夕詩仙車
　駐七襄鳯駕出天潢月映九微火風吹百和香逢歡
　暫巧笑還涙已啼粧别離不得語河漢漸湯湯后山
　以為陳篇吾儕當㑹意也
　　　乞巧　　　　　　　　　　　李　樸
處處香筵拂綺羅為傳神女渡天河休嫌天上佳期少
已恨人間巧態多齚舌自應工嫵媚方心誰更苦鐫磨
(元註見孫樵栁/子厚乞巧文)獨收至拙為吾事笑指雙針一縷過
　李樸字先之章貢人早從程伊川游坐為陳瑩中所
　薦流落三十年靖康初除給事中不及拜七夕無好
　律詩以此備數其人能踐言不媿此詩
　　　登高　　　　　　　　　　　　杜　甫
風急天高猿嘯哀渚清沙白鳥飛回無邊落木蕭蕭下
不盡長江滚滚來萬里悲秋常作客百年多病獨登臺
艱難苦恨繁霜鬢潦倒新停濁酒杯
　此詩已去成都分曉舊以為在梓州作恐亦未然當
　攷公病而止酒在何年也長江滚滚必臨大江耳
　　　九日藍田崔氏莊
老去悲秋強自寛興來今日盡君歡羞將短髮還吹㡌
笑倩傍人為正冠藍水逺從千澗落玉山高並兩峰寒
明年此㑹知誰健醉把茱萸子細看
　楊誠齋大愛此詩以予觀之詩必有頓挫起伏又謂起
　句以自對君亦是對句殊不知強自二字與盡君二
　字正是着力下此以為詩句之骨之眼也但低聲抑
　之讀五字却高聲揚之讀二字則見意矣三四融化
　落㡌事甚新末句子細看茱萸超絶千古此老杜九
　日七言律四首取兩首入變體詩中今列者二○此
　詩在未入蜀以前終篇不言兵革又難定在禄山已
　反之後註家説不可信
　　　九日和韓魏公　　　　　　　蘇　洵
晚嵗登門最不才蕭蕭華髮映金罍不堪丞相延東閣
閒伴諸儒老曲臺佳節已從愁裏過壯心偶傍醉中來
暮歸衝雨寒無睡自把新詩百遍開
　詩話謂韓魏公九日飲執政老泉以布衣與坐今味
　閒傍諸儒老曲臺之句即是修太常禮之時非布衣
　也葢英宗治平二年乙巳韓公首倡見安陽集是日
　有雨所和詩非席上所賦其曰暮歸衝雨寒無睡乃
　是飲歸而和此詩耳五六要是佳句朱文公語録頗
　不以為然恐門人傳録未必的也
　　　次韻李節推九日登山　　　　陳師道
平林廣野騎臺荒山寺鳴鐘報夕陽人事自生今日意
寒花只作去年香巾欹更覺霜侵鬢語妙何妨石作腸
落木無邊江不盡此身此日更須忙
　重九詩自老杜之外便當以杜牧之齊山詩為亞已
　入變體詩中陳簡齋一首亦然陳后山二首詩律瘦
　勁一字不輕易下非深於詩者不知亦當以亞老杜
　可也
　　　九日寄秦觀
疾風迴雨水明霞沙步叢祠欲暮鴉九日清樽欺白髮
十年為客負黄花登髙懷逺心如在向老逢辰意有加
淮海少年天下士獨能無地落烏紗
　無地落烏紗極佳孟嘉猶有一桓温客之秦併無之
　也
　　　九日登戲馬臺(元註壬戌/彭城賦)
當年節物此山川倦客登臨獨惘然戲馬臺荒年自久
射蛇公去事空傳黄花半老清霜後白鳥孤飛落照前
不與興亡城下水穏浮漁艇入淮天
　射蛇公用劉裕新洲伐荻事以對戲馬良佳
　　　重九賞心亭登髙　　　　　　范成大
憶隨書劍此徘徊投老雙旌重把杯緑鬢風前無幾在
黄花雨後不多開豐年江隴青黄徧落日淮山紫翠來
飲罷此身猶是客鄉心却付晚潮回
　此淳熙八年辛丑石湖自四明移帥金陵年五十六
　前此朱文公在南康苦旱此獨云年豐明年重九石
　湖猶在金陵乃有官忙憫雨之句此乃富貴人重九
　也
　　　九日登天湖以菊花須揷滿頭歸分韻賦詩得
　　　歸字　　　　　　　　　　　朱　熹
去嵗瀟湘重九時滿城風雨客思歸故山此日還佳節
黄菊清樽更晚暉短髪無多休落㡌長風不斷且吹衣
相看下視人寰小祇合從今老翠微
　此乾道四年戊子也文公去年訪南軒於長沙故有
　此起句予嘗謂文公詩深得后山三昧而世人不識
　且如故山此日還佳節黄菊清樽更晚暉上八字各
　自為對一瘦對一肥愈更覺好葢法度如此虚實互
　換非信口信手之比也山谷簡齋皆有此格此詩後
　四句尤意氣濶逺時以去年冬除樞密院編修官猶
　待闕於家
　　　歸報徳再用前韻
幾枝藤竹醉相攜何處千峰頂上歸正好臨風眺平楚
却須入谷避斜暉酒邊泉溜寒侵骨坐上嵐光翠染衣
踏月過橋驚易晚林坰回首更依微
　易晚疑當作已晚此即九日晚歸詩也詩思無一絲
　近塵土
　　　壬子九日　　　　　　　　　劉克莊
平蕪盡處即滄溟身寄區中等一萍種杞菊翁猶老健
揷茱萸伴半凋零(元註羣從十四/人存者七人)去年勅設塵飛鞚今
日村酤草塞瓶却笑癡人妄分别何曾未必勝劉伶
　淳祐十二年壬子去年辛亥後村在朝為秘書監直
　玉堂九月十日宣鎖有六絶句其冬鄭丞相清之卒
　去國恰近一年家居之樂亦何至村酤草塞瓶乎周
　益公四六有云朝趍鳳闕綰五組之光華夕侣漁舟
　披一簑之􁀙縷文人之言例過實也尾句猶不能㤀
　情於榮進者
　
　
　
　
　
　
　
　
　
　
　
　
　瀛奎律髓巻十六
欽定四庫全書
　瀛奎律髓巻十七　　　　　元　方回　編
　　晴雨類
　雨而晴晴而雨洪範所謂時若恒若而天地之豐凶
　異焉詩人有喜有感斯可以觀
　　五言九(十五首/)
　　　發營逢雨應詔　　　　　　　虞世南
豫游欣勝地皇澤乃先天油雲隂(一作/低)御道膏雨潤公
田隴麥沾逾翠山花濕更燃稼穡良所重方復悦豐
年
　唐之盛瀛洲十八學士於詩文皆餘事也世南集不
　可見初學記中得此詩
　　　奉和春日途中喜雨　　　　　魏知古
皇遊向洛城時雨應天行麗日登巖送隂雲出野迎濯
枝林杏發潤葉渚蒲生絲入綸言喜花依錦字明㣲臣
忝東觀載筆佇西成
　此乃和武后詩五韻律詩多有之第七句巧
　　　途中遇晴　　　　　　　　　孟浩然
已失五陵道獨逢蜀坂泥天開斜景逈山出晚雲低餘
濕猶霑草殘流尚入溪今宵有明月鄉思逺凄凄
　三四壯浪五六細潤形容雨晴妙甚
　　　雨四首　　　　　　　　　　杜　甫
微雨不滑道斷雲疎復行紫崕奔處黒白鳥去邊明秋
日新霑影寒江舊落聲柴扉臨野碓半濕搗香粳
江雨舊無時天晴忽散絲暮秋霑物冷今日過雲遲上
馬迴休出看鷗坐不辭高軒當灔澦潤色靜書帷
物色嵗將晏天隅人未歸朔風鳴淅淅寒雨下霏霏多
病久加飯衰容新授衣時危覺彫喪故舊短書稀
楚雨石苔滋京華消息遲山寒青兕呌江晚白鷗饑神
女花鈿落鮫人織杼悲繁憂不自整終日洒如絲
　老杜晴雨詩取二十首似乎太多然他人無此等氣
　魄學者但觀老杜聖俞后山簡齋四家賦雨甚𢎞大
　其工宻其高爽為如何即知入處矣
　　　晨雨
小雨晨光内初來葉上聞霧交纔洒地風逆旋隨雲暫
起柴荆色輕霑鳥獸羣麝香山一半亭午未全分
　　　喜雨
南國旱無雨今朝江出雲入空纔漠漠洒逈已紛紛巢
燕高飛盡林花潤色分晚來聲不絶應得夜深聞
　　　對雨
莾莾天涯雨江邊獨立時不愁巴道路恐濕漢旌旂雲
嶺防秋急繩橋戰勝遲西戎甥舅禮未敢背恩私
　　　村雨
雨聲傳兩夜寒事颯高秋挈帶看朱紱開箱覩黒裘世
情只益睡盜賊敢忘憂松菊新霑洗茅齋慰逺遊
　　　梅雨
南京犀浦道四月熟黄梅湛湛長江去㝠㝠細雨來茅
茨疎易濕雲霧宻難開竟日蛟龍喜盤渦與岸迴
　　　朝雨
凉氣曉蕭蕭江雲亂眼飄風鴛藏近渚雨燕集深條黄
綺終辭漢巢由不事堯草堂樽酒在幸得遇清朝
　　　夜雨
小雨夜復宻迴風吹早秋野凉侵閉户江滿帶維舟通
籍恨多病為郎忝薄遊天寒出巫峽醉别仲宣樓
　　　更題
只應踏初雪騎馬發荆州直怕巫山雨真傷白帝秋羣
公蒼玉佩天子翠雲裘同舍晨趍侍胡為淹此留
　　　春夜喜雨
好雨知時節當春乃發生隨風潛入夜潤物細無聲野
徑雲俱黒江船火獨明曉看紅濕處花重錦官城
　紅濕二字或謂惟海棠可當此詩絶唱
　　　對雨書懷走邀許主簿
東嶽雲峰起溶溶滿太虚震雷翻幕燕驟雨落河魚座
對賢人酒門聽長者車相邀愧泥濘騎馬到堦除
　　　乘雨入行軍六弟宅
曙角凌雲罷春城帶雨長水花分塹弱巢燕得泥忙令
弟雄軍佐凡才汙省郎萍飄忍流涕衰颯近中堂
　詩全言景物易令弟凡才一聨却難他人為之則陳
　腐大手筆為之則高古
　　　雨晴
雨晴山不改晴罷峽如新天路休殊俗秋江思殺人有
猿揮淚盡無犬附書頻故國愁眉外長歌欲損神
　　　晴二首
久雨巫山暗新晴錦繡文碧知湖外草紅見海東雲竟
日鶯相和摩霄鶴數羣野花乾更落風處急紛紛
　草碧指言湖外雲紅指言海東其善於張大如此
啼烏爭引子鳴鶴不歸林下食遭泥去高飛恨久隂雨
聲衡塞盡日氣射江深囘首周南客驅馳魏闕心
　　　晚晴
邨晚驚風度庭幽過雨霑夕陽薫細草江色映疎簾書
亂誰能帙杯乾自可添時聞有餘論未怪老夫潛
　　　晚晴
返照斜初散浮雲薄未歸江虹明逺飲峽雨落餘飛鳬
鶴終高去熊羆覺自肥秋風(一作/分)客尚在竹露夕微微
　　　夏日對雨　　　　　　　　　　裴　度
登樓逃盛暑萬象正埃塵對面雷嗔樹當堦雨趂人簷
疎蛛網重地濕燕泥新吟罷清風起荷香滿四隣
　裴晉公度累朝元老於功名之際盛矣而詩人出其
　門尤盛自為之詩尤不可及灰心縁忍事霜鬢為論兵
　與劉夢得諸人聨句見之凡聨句晉公詩皆竒絶此
　篇見文苑英華句句清切嗔字趂字尤見夏雨之快
　　　春雨　　　　　　　　　　　　劉　復
細雨度深閨鶯愁欲懶啼如煙飛漠漠似露濕萋萋草
色行看靡花枝暮欲低曉聽鐘鼓動早送錦障泥
　令狐楚為翰林學士時選進唐御覽詩凡三十家劉
　復四首所選大抵工麗一名選進集一名元和御覽
　盧綸墓碑云三百一十篇今傳者二百八十九篇云
　　　賦暮雨送李胃(一作/渭)　　　　　韋應物
楚江微雨裏建業暮鐘時漢漠帆來重㝠㝠鳥去遲海
門深不見浦樹逺含滋相送情無限霑襟比散絲
　三四絶妙天下誦之
　　　寺居秋日對雨有懷　　　　　喻　亮
翛翛復雭雭黄葉此時飛隠几客吟斷隣房僧話稀鴿
寒棲樹定螢濕在窗微即事瀟湘渚漁翁披草衣
　五六見雨意而工
　　　裴端公使院賦得隔簾見春雨　　包　何
細雨未成霖垂簾但覺隂惟看上砌濕不遣入簾深度
隙霑編簡因風潤綺琴須移户外屨簷溜夜相侵
　前四句儘好後四句巧
　　　梅雨　　　　　　　　　　　　栁宗元
梅實迎時雨蒼茫值晚春愁深楚猿夜夢斷越雞晨海
霧連南極江雲暗北津素衣今盡化非為洛陽塵(謂衣生/醭也)
　醭匹卜切老杜在蜀曰南京犀浦道四月熟黄梅子
　厚在永州曰梅實迎時雨蒼茫入晚春今江浙間以
　五月芒種節後逢壬為入梅夏至後逢庚為出梅定
　有大雨惟北土無之或謂蜀亦無梅雨杜以為四月
　栁以為三月豈梅熟有先後之異乎
　　　郴州祈雨　　　　　　　　　韓　愈
乞雨女郎魂炮羞潔且繁廟開鼯鼠呌神降越巫言旱
氣期銷蕩隂官想駿奔行看五馬入蕭颯己隨軒
　　　雨中寄張博士籍侯主簿喜
放朝還不報半路蹋泥歸雨慣曾無節雷頻自失威見
牆生菌徧憂麥作蛾飛嵗晚偏蕭索誰當救晉饑
　昌黎大手筆僅有此晴雨詩二首前詩三四高古後
　詩三四有議論雷失威尤竒
　　　同裴少府安居寺對雨　　　　皇甫冉
共結尋真會還當對食初爐煙雲氣合林葉雨聲餘溽
暑銷珍簟浮凉入綺疏歸心從念逺懷此復何如
　五六工
　　　微雨　　　　　　　　　　　吳　融
天清織未遍風急舞難成粉重低飛蝶黄濃不語鶯乍
隨春靄亂還放夕陽明惆悵池塘逺荷珠㸃㸃輕
　此乃一幅微雨畫也
　　　雨　　　　　　　　　　　　　張　蠙
半夜西亭雨離人獨啓闗桑麻荒舊國雷電照前山細
滴高槐底繁聲叠漏間唯應孤鏡裏明日長愁顔
　三四壯麗尾句有味見英華集又有劉灣對雨愁悶詩
　云積雨細紛紛饑寒命不分攬衣愁見肘窺鏡覓縱
　文見肘縱文甚巧而粗故不取用周亞夫縱理事也
　　　依韻和子聰夜雨　　　　　　　梅堯臣
牕燈光更逈宿霧晦層簷寒氣微生席輕風欲度簾濕
螢依草沒暗溜想池添况值相如渴無嫌魯酒甜
　　　新秋雨夜西齋文㑹
夜色際隂霾燈青謝客齋梧桐生靜思絡緯動秋懷小
酌寧辭醉清言不厭諧誰憐何水部吟苦怨空階
　此皆聖俞西京詩妙年細密初學者不可不知
　　　依韻和簽判都官昭亭謝雨迴廣教見懷
賽雨何從事高情苦愛山謝公聨句後(元註謝公有昭/亭賽雨與何從)
(事聨/句詩)恵逺過溪間笑處巖相答歸時酒在顔端憂守窮
巷無力共躋攀
　笑處歸時一聨淡而有味
　　　春夜聞雨
風味正不寢驟來寒氣增簷斜滴野籜窗缺擺春燈孺
子睡中語行人歸未能前溪波暗長定已沒灘稜
　三四工餘皆有味
　　　夏雨
林梅初弄熟密雨閉重闗潤裛衣巾上凉生竹樹間水
聲通逺澗雲色暝前山野鳥寂無語公庭盡晝閒
　五六佳
　　　新霽望岐笠山(元註謝紫/微坐中賦)
北望直百里峩峩千仞青斷虹迎日盡飛雨帶龍腥隂
壑煙雲畜陽崖草木靈登臨終不厭時許到兹亭
　三四佳此從謝師厚在鄧州詩寳元二年己卯授汝
　州襄城縣未赴年三十七嵗其年九月赴官師厚尋
　卒歐陽公經過留鯽魚待之之時也
　　　觀水(并序/)
　　　　庚辰秋七月汝水暴至溢岸親率縣徒以土
　　　　塞郭門居者知其勢危皆結庵於木末徬徨
　　　　愁歎故作此詩
秋水漫長堤郊原上下迷孤城閉版築高樹見巢棲耳
厭蛙聲極漚生雨㸃齊渚間牛不辨誰為掃隂霓
　康定元年庚辰公年三十八知襄城縣又有詩題云
　城中壞廬舍千餘
　　　和小雨
蛟龍噀白霧天外細濛濛霑土曾無跡昏林似有風巻
旗妨酒舍濕翅下洲鴻稍見斜陽透西雲一半紅
　當是和晏相國
　　　舟中值雨裴刁二君見過
江上渰淒淒天形接野低岸痕生舊水馬跡踏春泥風
急侵衣重山昏巻幔迷誰驚二客論不愧巨源妻
　此将赴霅上鹽税在京口作此時聖俞先内謝氏無
　恙殆在舟中聞二公語後乃再娶刁氏
　　　次韻和景彞元夕雨晴
春雲收暮城九陌洒然清星出紫霄下月從滄海明車
音還似晝鼓響已知晴靜閉衡門卧無心學後生
　車音鼓響之聨妙甚
　　　感春之際以病止酒水邱有簡云時雨乍晴物
　　　景鮮麗疑未是止酒時因成短章奉答
東風固無迹何處見春歸土逐草心坼雨兼花片飛雖
憐柔甲長只恐艷條稀君但惜晴景休言止酒非
　　　韓子華約遊園上馬後雨作遂歸
誰約玩春物狂風雲驟開擺叢多落葉蔽路足昏埃逆
上燕迎雨將生鵞怕雷嵇康今轉懶騎馬半途回
　三四言大風五六言雨言雷皆工而新
　　　集英殿賜百官宴以雨放
春來無㸃雨三月始聞雷曉殿鳴簷急羣公罷食迴燕
迎風翅健馬踏霧泥開晚覺微陽透飛光上緑槐
　雨則罷宴足攷故事
　　　雨中二首　　　　　　　　　張　耒
手種堦前樹今朝亦有花春隂寒食節陋巷逐臣家欲
酌消愁酒先澆破睡茶遊人歸踏雨里巷晚諠譁
　肥仙詩自然楊誠齋之評不虚也
節物即自好客心何落然早寒清野市夜雨暗江天破
屋疎茅滴空廚濕葦煙政須一杯酒相與度流年
　第四句夜雨暗江天待别本檢補
　　　和應之細雨
朝煙和雨細病眼暗難分有潤物皆澤無聲人不聞緑
連平野稼翠雜亂山氛晚霽復何有飄飄神女雲
　有潤無聲之句亞於老杜
　　　寄無斁　　　　　　　　　　陳師道
敬問晁夫子官池幾許深已應飛鳥下復作卧龍吟待
我中痾愈同君把臂臨泥塗無去馬夏木有來禽
　晁無斁為曹州教官后山婦翁郭槩為州守多唱和
　后山五言律為雨而作者選七首自老杜後始有后
　山律詩往往精於山谷也山谷宏大而古詩尤高后
　山嚴宻而律詩尤高
　　　暑雨
密雨吹不斷貧居常閉門東溟容有限西極更能存束
濕炊懸釡翻床補壞垣倒身無着處呵手不成温
　　　夜雨
十月天猶雨三更月失明溟濛纔洒潤㸃滴不成聲闢
户風煙入投林鳥雀輕強懷終易感倐起别離情
　　　和寇十一同遊城南阻雨還登寺山
雨阻遊南步泥留逐北情稍看飛霧斷復作逺山横野
濶膏新澤樓明納晚晴歸宜有佳思紗帽壓香英
　膏字納字詩眼極矣
　　　和寇十一雨後登樓
秀嶺歸雲裏華譙夕照中登臨終(一作/初)不數吟嘯近多
同麥秀知春力人和驗嵗豐預為逃暑約一快楚臺舂
(一作/風)
　　　次韻夜雨
暗雨來何急寒房客自醒驟看燈閃閃擬對竹青青聲
到江干失風迴葉上聽更長那得曉欹側想儀刑
　　　和黄預久雨
甲子仍逢夏連朝雨脚垂黒雲𤣥甲駐鐵騎冷官馳映
日還䝉霧懸麻却散絲頺牆通犬豕破柱出蛟螭野潤
風光秀凉生枕簟宜撥雲開日月噀水見虹霓貧可留
須捷恩當記扊扅蒼頭行冒雨赤脚出衝泥詩好聲生
吻書工手着胝衰年得佳句懷抱頓能移
　扊扅一句言雨中婦以門牡為炊攻苦食淡異時
　不可忘也揚雄方言南楚凡人貧衣被醜弊謂之
　須捷或曰摟裂此引用言雨中解衣以供薪水之
　費也
　　　驟雨　　　　　　　　　　　唐　庚
黑雲驚小市白雨沸秋江聲入家家樹凉傳處處窗亂
流鳴决决叠鼓鬧龐龐蘋末清風起斜陽覷海邦
　　　江漲
秋來雨似澆雨罷水如潮市改依高岸津喧救斷橋雲
隂哭鳩婦池溢走魚苗天意良難測前時旱欲焦
　工不可言市改津喧之聨尤精選
　　　雨　　　　　　　　　　　　陳與義
蕭蕭十日雨穏送祝融歸燕子今年别梧桐昨夢非一
凉恩到骨四壁事多違衮衮繁華地西風吹客衣
　簡齋五言律為雨而作者選十九首詩律精妙上廹
　老杜仰高鑽堅世之斯文自命者皆當在下風后山
　之後有此一人耳
　　　連雨書事
九日逢連雨蕭蕭穏送秋龍公無乃倦客子不勝愁雲
氣昏城壁鐘聲咽寺樓年年授衣節牢落向他州
風伯方安卧雲師亦少饕氣連河漢潤聲到竹松高老
雁猶貪去寒蟬遂不號相悲更相失滿眼楚人騷
寒入新篘價連天兩眼愁生涯赤藤杖契分黒貂裘烏
鵲無言暮蓬蒿滿意秋同時不同味世事極悠悠
白菊生新紫黄蕪失舊青俱含歳晚恨併入夜深聽夢
寐連蕭瑟更籌亂晦㝠雲移過吳越應為洗餘醒
　當是宣和庚子時
　　　試院書懷
細讀平安字愁邊失嵗華疎疎一簾雨淡淡滿枝花投
老詩成癖經春夢到家茫然十年事倚杖數棲鴉
　雖止一句説雨然雨與花作一串以入雨類漁隠叢話盛稱此聨
　　　雨
沙岸殘春雨茅簷古鎮官一時花帶淚萬里客憑欄日
晚薔薇重樓高燕子寒惜無陶謝手盡日破憂端
　　　春雨
花盡春猶冷覊心只自驚孤鶯啼永晝細雨濕高城擾
擾成何事悠悠送此生蛛絲閃夕霽隨處有詩情
　　　雨
忽忽㤀年老悠悠負日長小詩妨學道微雨好燒香簷
鵲移時立庭梧滿意凉此身南復北髣髴是他鄉
　　　岸幘
岸幘立清曉山頭生薄隂亂雲交翠壁細雨濕青林時
改客心動鳥啼春意深窮鄉百不理時得一閒吟
　　　雨
雲起谷全暗雨晴山復明青春望中色白澗晚來聲逺
樹鳥羣集高原人獨耕老夫逃世日堅坐聽隂晴
　　　雨
霏霏三日雨藹藹一園青霧澤含元氣風花過洞庭地
偏寒浩蕩春半客竛竮多少人間事天涯醉又醒
　　　細雨
避寇煩三老那知是勝遊平湖受細雨逺岸送輕舟天
地悲深阻山川慰久留參差發隣舫未覺壯心休
　　　晚晴野望
洞庭微雨後凉氣入綸巾水底歸雲亂蘆藂返照新遥
汀横薄暮獨鳥度長津兵甲無歸日江湖送老身悠悠
只倚杖悄悄自傷神天意蒼茫裏邨醪亦醉人
　所圈句法詩家高處
　　　道中
雨勢收還急溪流直又斜迢迢傍山路漠漠滿邨花破
水雙鷗影掀泥百草芽川原有高下隨處着人家
　　　晚步
畎畝意不適出門聊散憂雨餘山欲近春半水爭流衆
籟夕還作孤懷行轉幽溪西篁竹亂微徑雜歸牛
　　　雨
雲物淡清曉無風溪樹閒柴門對急雨壯觀滿空山春
發蒼茫内鳥鳴篁竹間兒童笑老子衣濕不知還
　　　雨思
小閣當喬木清溪抱竹林寒聲日暮起客思雨中深行
李妨幽事䦨干試獨臨終然游子意非復昔人心
　　　雨中
北客霜侵鬢南州雨送年未聞兵革定從使嵗時遷古
澤生春靄高空落暮鳶山川含萬古鬱鬱在樽前
　　　雨後至江上有懷諸子　　　　呂本中
落日滿寒雨長江收夕霏定知聊復爾敢望不相違野
鳥晴相喚殘雲晚自飛殷勤兩山口好為放朝暉
　　　仲夏細雨　　　　　　　　曾　幾
霡霂無人見芭蕉報客聞潤能添硯滴細欲亂爐薫竹
樹驚秋半衾裯愜夜分何當一傾倒趂取未歸雲
　三四已工第六句愜字當屢鍜改乃得此字
　　　憫雨
梅子黄初徧秧鍼綠未抽若無三日雨那復一年秋薄
晚看天意今宵破客愁不眠聽竹樹還有好音不
　　　郡中吟懷玉山應真請雨未沾足
憫雨連三月為霖抵萬金小垂開士手足慰老農心果
欲千倉積猶須一尺深病犬渾不寢危坐聽佳音
　千倉一尺對偶工此乃熟讀杜詩用其句換一二字
　聲響便不同也
　　　苦雨
儘道迎梅雨能無一日晴牕昏愁細字簷暗亂疎更未
怪蛙爭席真憂水冒城何由收積潦簫鼔賽西成
　二首取一前聨細密有味
　　　晚雨
蕭瑟度横塘霏微映繚牆壓低塵不動洒急土生香聲
入楸梧碎清分枕簟凉回頭忽陳迹簷角掛斜陽
　三四新尾句有變態
　　　夕雨
屣履行莎徑移牀卧草亭風聲雜溪瀨雨氣挾龍腥閃
閃空中電昏昏雲罅星徂年又如許吾鬢得長青
　　　秋雨排悶十韻
今夏久無雨從秋却少晴空濛迷逺望蕭瑟送寒聲衣
潤香偏著書蒸蠧欲生壞簷聞瓦墮漲水見堤平溝溢
池魚出天低塞雁征螢飛明暗廡蛙鬧雜疎更藥醭時
須焙舟閒任自横未憂荒楚菊直恐敗吳秔夜永燈相
守愁深酒細傾浮雲㑹消散鼔笛賽西成
　圈㸃語皆工
　　　雨二首
秋冬久不雨氣濁喜雲生麥隴崇朝潤茅簷徹夜聲初
來斷幽徑漸宻雜疎更賴有牆隂薺離離已可烹
薄晚初霑洒清晨更慘悽魚寒抛餌去鴉濕就簷棲幽
澗濺濺溜長堤淺淺泥一杯持自賀吾事在鋤犁
　　　雨夜
一雨遂通夕安眠失百憂窗扉淡欲曉枕簟冷生秋畫
燭爭棋道金樽數酒籌依然錦城夢忘却在南州
　起句健後四句又豪放
　　　雨多極凉冷　　　　　　　　韓　琥
焉知三伏雨已作九秋風木葉凉應脱禾苗潤必豐地
偏山吐月橋斷水浮空雞犬隣家外魚蝦小市中
　自然而古峭
　　　晚雨可愛
燈火凉秋夜空山雨到簷吹聲初甚少落勢近頻添籬
菊叢叢潤畦蔬種種沾沉思仍靜聽香鼎伴書籖
　三四竒雅
　　　聞雨凉意可掬
秋聲連夜起秋意雨來時睡覺風生屋凉須水到池交
游稀自好出入懶方宜只被章泉誤書題又寄詩
　五六説雨中閒人情味好惜知此者鮮矣
　　　連雨　　　　　　　　　　　趙　蕃
夜窗連曉枕城郭與山林旱苦七八月雨欣三日霖殊
勝建武穀更念櫟陽金斗食端何直胡為久滯淫
　此用孟子左氏二語為三四句似不齊整亦有道理
　五六用事不俗
　　　雨望偶題
漠漠青山雨霏霏白露烟詩才來逺近畫幅極中邊流
落雖天外登臨賴目前浮生才幾日此地欲三年
　三四妙五六慷慨尾句太廹后山然詩格高峭不妨
　相犯
　　　雨中不出呈斯逺兼示成甫
湖外頻年客江東邇日歸欲知年事廹看取鬢毛非寄
意雖梅栁闗心在蕨薇今予倒芒屨須子叩柴扉
　此等詩老杜后山之苗裔歟
　　七言(四十首/)
　　　江雨有懷鄭典設　　　　　　杜　甫
春雨闇闇塞峽中早晚來自楚王宫亂波紛披已打㟁
弱雲狼籍不禁風寵光蕙葉與多碧㸃注桃花舒小紅
谷口子真正憶汝岸高瀼滑限西東
　　　雨不絶
鳴雨既過漸細微映空揺颺如絲飛堦前短草泥不亂
院裏長條風乍稀舞石旋應將乳子行雲莫自濕僊衣
眼邊江舸何匆遽未得安流逆浪歸
　湘川記零陵有石燕雨過飛如燕子
　　　崔評事弟許相迎不到應慮老夫見泥雨怯出
　　　必愆佳期走筆戲簡
江閣邀賔許馬迎午時起坐自天明浮雲不負青春色
細雨何辜白帝城身過花間沾濕好醉於馬上往來輕
虚疑皓首衝泥怯實少銀鞍傍險行
　唯醉人乘馬輕捷無苦辛顛頓之態雖戲皆真實
　語
　　　即事
暮春三月巫峽長皛皛行雲浮日光雷聲忽送千峰雨
花氣渾如百和香黄鶯過水翻迴去燕子銜泥濕不妨
飛閣捲簾圖畫裏虚無只少對瀟湘
　三四必先得之句其體又自不同亦是一法
　　　苦雨悶悶對酒偶吟　　　　　白居易
凄凄久雨暗銅駞嫋嫋凉風起漕河自夏及秋晴日少
從朝至暮悶時多鷺臨池立窺魚笱隼傍林飛拂雀羅
賴有杯中神聖物百憂無奈十分何
　樂天詩多近人情三四是也
　　　秋夕閒居對雨贈别盧七侍御
　　　　　　　　　　　　　　　　竇　牟
燕燕辭巢蟬蛻枝窮居積雨壞藩籬夜長簷溜寒無寐
日晏廚烟濕未炊悟主一言那可學從軍五首竟徒為
故人驄馬朝天去洛下秋聲恐要知
　五竇連珠集嚴陵郡齋有之劉後村詩話云未見士
　大夫藏未必皆是也
　　　賦得秋雨　　　　　　　　　晏　殊
㸃滴行雲覆苑牆飄蕭微影度迴塘秦聲未覺朱絃潤
楚夢先知薤葉凉野水有波增澹碧霜林無韻濕疎黄
螢稀燕寂高窗暮正是西風玉漏長
　此亦崑體葢當時相尚如此
　　　有美堂暴雨　　　　　　　　蘇　軾
游人脚底一聲雷滿坐頑雲撥不開天外黑風吹海立
浙東飛雨過江來十分瀲灔金樽凸千丈敲鏗羯鼓催
喚起謫仙泉灑面倒傾鮫室㵼瓊瑰
　老杜朝獻太清宫賦九天之雲下垂四海之水皆
　立本是竒語摘海立二字用之自東坡始此聨壯
　哉
　　　和魏道輔雨中見示　　　　　王安國
移病憛憛久雨中鳴騶時聽六街龍忽吟佳客詩消暑
逺勝前人檄愈風海運我殊慚斥鷃陸沉君合伴翔鴻
更酬珠玉思談笑裹飯何須厭屢空
　三四詩話所稱
　　　雨意
柱礎霑濡雨意成翾翾鳥雀隔簾鳴侵尋爽氣來欹枕
想像滄波去濯纓已識古今無得喪直須彼我不將迎
囅然一笑呼歸騎聊更飛毫戲友生(囅丑展丑忍二/切囅然笑貌)
　　　雨餘
雨餘宫闕映秋旻漠漠槐花水上新夜有蝭蟧催節物
朝無沆瀣助精神形如槁木聊依世名若浮煙底徇人
莫笑長吟銷短景故園囘首隔參辰(蝭蟧蟬也/下力么切)
　　　得雨
青天赤日水如湯車馬飛塵百尺長望嵗人人憂旱魃
舞雩旦旦待商羊清𠂻愛物回天鑒膏澤乘時助嵗穰
自有股肱歌盛徳芻蕘誰敢僭揄揚
　平甫詩多豪健富麗然此三首前二首頗悲感後一
　首前聨佳尾句未稱
　　　次韻張昌言給事喜雨　　　　黄庭堅
三雨全清六合塵詩翁喜雨句凌雲垤漂戰蟻餘追北
柱繫乖龍有裂文減去鮮肥憂主食徧宗河嶽起爐熏
聖功恵我豐年食未有涓埃可報君
　　　自巴陵畧平江臨湘入通城無日不雨至黄龍
　　　謁清禪師繼而晚晴
山行十日雨霑衣幕阜峰前對落暉野水自添田水滿
晴鳩更喚雨鳩歸靈源大士人天眼雙塔老師諸佛機
白髪蒼頭重到此問君還是昔人非
　元題下云邂逅禪客戴道純歎雨作長句呈道純靈
　源大士即黄龍清禪師也其師曰晦堂心禪師飛心
　禪師藏骨之所曰雙塔皆山谷平生禪友也梅聖俞
　詩云高田水入低田流此云野水自添田水滿尤妙
　或問劉夢得一詩用兩高字東坡一詩用兩耳字皆
　以義不同今此乃用兩雨字何也老杜江閣邀賔許
　馬迎又云醉於馬上往來輕此亦有例張文潛詩多
　重叠用字朱文公語録道破亦不以為病然後學却
　合㸃檢必老成而後用此例可也
　　　次韻何子温祈晴　　　　　　陳師道
九龍當闗信不傳燒香纔上已回天驅除霧雨還朝日
畜縮濤波復二川奪日光華開秀句堆塲藁秸騐豐年
從今更上中和頌少費將軍九萬牋
　何琬字子温處州人蘇黄深交何丞相執中何澹叅
　政皆其後也王右軍為㑹稽内史謝公乞箋紙庫中
　九萬悉與之
　　　憫雨　　　　　　　　　　　唐　庚
老楚能令畏壘豐此身翻累越人窮至今無奈曾孫稼
幾度虚占少女風兹事㑹須星有好他時曽厭雨其濛
山中賴是萊糧足不向諸侯託寓公
　莊子庚桑楚第二十三老耼之後有庚桑楚者北居
　畏壘之山居三年畏壘大壌註本又作穰廣雅云豐
　也子西時謫恵州謂庚桑楚居畏壘之山能令豐穰
　恵州人以我之故而至于不雨以窮耶善用事曾孫
　稼少女風星有好雨其濛又用四事如此加以斡旋
　為句而委曲妥帖不止工而已也尾句尤高妙畏音
　猥壘音磊
　　　夜雨　　　　　　　　　　　陳與義
經嵗柴門百事乖此身真合卧蒼苔蟬聲未足秋風起
木葉俱鳴夜雨來碁局可觀浮世理燈花應為好詩開
獨無宋玉悲秋念但喜新凉入酒杯
　　　雨晴
天缺西南江面清纎雲不動小灘横牆頭語鵲衣猶濕
樓外殘雷氣未平盡取微凉供穏睡急搜竒句報新晴
今宵絶勝無人共卧看星河盡意明
　　　雨中對酒庭下海棠經雨不謝
巴陵二月客添衣草草杯觴恨醉遲燕子不禁連夜雨
海棠猶待老夫詩天翻地覆傷春色齒豁頭童祝聖時
白竹籬前湖水濶茫茫身世兩堪悲
　　　立春雨
衡山縣下春日雨逺映青山絲様斜容易江邊欺客袂
分明沙際濕年華竹林路隔生新水古渡船空集亂鴉
未暇獨憂巾一角西溪當有續開花
　　　觀雨
山客龍鍾不解耕開軒危坐看隂晴前江後嶺通雲氣
萬壑千林送雨聲梅壓竹枝低復舉風吹山角晦還明
不嫌屋漏無乾處正要羣龍洗甲兵
　　　觀江漲
漲江臨眺足銷憂倚杖江邊地欲浮叠浪併翻孤日去
兩津横捲半天流黿鼉雜怒爭新穴鷗鷺驚飛失故洲
可為一官妨快意眼中唯覺欠扁舟
　江非雨不漲故附於此
　　　雨後至城外　　　　　　　　吕本中
日日思歸未就歸只今行露已沾衣江邨過雨蓬麻亂
野水連天鸛鶴飛塵務却嫌經意少故人新更得書稀
鹿門縱隠猶多事苦向人前説是非
　　　苦雨
雨添東澗連西澗雲斷前山起後山野水到門人去盡
昏煙迷樹鳥飛還江天日月渾無色客路風埃只強顔
舞石至今隨燕乳裁詩不復哭龍慳
　　　栁州開元寺夏雨
風雨翛翛似晚秋鴉歸門掩伴僧幽雲深不見千巖秀
水漲初聞萬壑流鐘喚夢回空悵望人傳書至竟沉浮
面如田字非吾相莫羡班超封列侯
　萬壑流刋本誤作留予為改定人傳書至竟沉浮句
　絶佳末句乃是避地嶺外聞將相驟貴者亦老杜秦
　蜀湖湘之意也居仁在江西派中最為流動而不滯
　者故其詩多活
　　　乙卯嵗江南大旱七月六日臨川得雨奉呈仲
　　　高侍御　　　　　　　　　　曽　幾
縹緲爐煙上帝閽朝來一洗旱如焚壠頭無復成龜兆
水面初看起縠紋政使夏畦炊白玉未妨秋稼刈黄雲
使君憫雨心猶在化得邦人不茹葷
　元註時屢禁屠宰乙卯紹興五年也茶山五十二嵗
　甲子生
　　　自七月二十五日大雨三日秋苗以蘇喜雨有
　　　作
一夕驕陽轉作霖夢回凉冷潤衣襟不愁屋漏牀牀濕
且喜溪流岸岸深千里稻花應秀色五更桐葉最知音
無田似我猶欣舞何况田家望嵗心
　三四已佳五六又下得應字最字有精神
　　　次韻徳翁苦雨　　　　　　　尤　袤
十年江國水如淫怕見三秋雨作霖可念田家妨卒嵗
須煩風伯蕩層隂禾頭昨夜憂生耳木徳何時却守心
兀坐書窗詩作祟寒蟲嗚咽伴愁吟(如一/作為)
　苦雨誰不能和禾頭生耳本是俗語忽用木徳守心
　為對則竒之又竒前無古人矣天文録曰嵗星留心
　天下大豐穀賤天文總論曰嵗星經心帝必延年陶
　隠居曰嵗星守心天下吉善甘徳曰嵗星守心天下
　大豐孝經援神契曰嵗星守心年穀豐傳曰心三星
　天王之正位中星為明堂天子位前星為太子後星
　為庶子嵗星者東方星属春木於五常為仁主福主
　大司農司主五穀所在之宿主其國壽昌富樂心為
　天子之位而木徳守之天下之福不止嵗豐而已尤
　遂初押韻用事神妙如此敬歎敬歎
　　　臨安春雨初霽　　　　　　　陸　游
世味年來薄似紗誰令騎馬客京華小樓一夜聽春雨
深巷明朝賣杏花矮紙斜行閒作草晴窗細乳戱分茶
素衣莫(一作/又)起風塵歎猶及清明可到家
　據劍南集編在嚴州朝辭時所作翁年六十二嵗劉
　後村詩話乃謂妙年行都所賦思陵賞音恐誤當攷
　　　秋雨
剡曲高秋一草亭雨來廹我醉初醒豪吞平野宜閒望
亟打虚窗入靜聽沙上濕雲號斷雁籬根衰草綴孤螢
老人嬾復親燈火卧看爐香掩素屏
　　　秋雨北榭作
秋風吹雨到江濆小閣疎簾晚色分津吏報増三尺水
山僧歸入萬重雲飄零露井無桐葉斷續烟汀有雁羣
了却文書早尋睡簷聲偏愛枕間聞
　此嚴陵郡圃也三四極工而活
　　　春雨
倚欄正爾愛斜陽細雨霏霏度野塘本為栁枝留淺色
却教梅蕊洗幽香小沾蝶粉初何惜暫濕鶯身亦未妨
造化無心能徧物憑誰閒與問東皇
　於梅栁蝶鶯四物形容雨意亦細潤
　　　雨
家近蓬萊白玉京草堂登望不勝清初驚野色昏昏至
已見波紋細細生殘醉頓消迎亂㸃微吟漸(一作/苦)覺入
寒聲只愁今夕虚簷滴又對青燈夢不成
　工而潤亦如小雨云
　　　久雨
梅天一日幾隂晴對酒無聊醉不成巧厯莫能知雨㸃
孤桐那解寫溪聲林深鳥雀來無數草茂鋤耰去即生
明日雲開天萬里御風吾欲到青城
　三四竒崛
　　　小雨初霽
歸來偶似老淵明消渴誰憐病長卿小雨染成芳草色
好風吹斷畫簷聲剪燈院落晨猶冷賣酒樓臺晚放晴
莫道此翁遊興嬾蘭亭蕭寺已闗情
　　　雨中聞伯恭至湖上　　　　　韓無咎
莫嫌鞭馬踏春泥茶鼎詩囊偶共擕山色雨深看更好
湖光煙接望還迷連天花絮飛將盡夾道蒲荷長欲齊
官事得閒須洗眼蓬壺只在帝城西
　韓南澗名無咎字元吉伯恭即吕成公其壻也
　　　記建安大水
孤城雨脚暮雲平不覺魚龍自滿庭託命已甘同木偶
置身端亦似羸瓶浮家却羡鴟夷子弄月常憂太白星
當日乘槎便仙去故人應在曲江靈
　元註紹興甲子寓建安夏大水舉家蕩覆騎危僅脱
　作此自唁癸巳將命過高郵遇杜受言猶子鏗録以
　見示受言時提舉茶事募人拯予者也詩中四句用
　事俱勝
　　　晚晴　　　　　　　　　　　趙　蕃
殘風落日蟬亂鳴細履小園欣晚晴投林倦鳥分暝色
滿地落葉無秋聲衛尉一錢曽不直阮郎幾屐畢平生
三十六中第一䇿脱却世故甘傭耕
　聱牙細潤吳體也讀至尾句乃與山谷逼真此章泉
　學詩妙言也
　　　二月十日喜雨呈李純教授去非尉曹
滄浪一夜起鳴雷雨陣因之續續來所病農家成久旱
未論花事有新開書生狂妄常憂國聖代飄零豈棄才
儒館尉曹俱國士好為詩賦詠康哉
　三四竒瘦五六古典此公詩惟有骨全無肉
　　　雨後呈斯逺
已是霜凝更雨濕春其漸起但無痕莫嗟草色欲垂死
定有梅花當返魂小駐要須窮日日細尋不惜遍邨邨
揩摩病眼從兹始併待君詩洗睡昏
　章泉愛用虚字拗斡不專以為眼也如春其漸起但
　無痕所用其字是矣此句甚妙草色垂死梅花返魂
　小民之幸君子之福深可雋味日日邨邨一聨亦不
　茍勁瘦枯淡
　
　
　
　
　
　
　
　
　
　瀛奎律髓巻十七
欽定四庫全書
　瀛奎律髓巻十八　　　　　元　方回　編
　　茶類
　茶之興味自唐陸羽始今天下無貴賤不可一餉不
　啜茶且其𣙜與鹽酒並為國利而士大夫尤嗜其品
　之髙者盧仝一歌至飲七椀以竒語豪思發茶之神
　工妙用然首閲月團三百片則必不精達官送一處
　士茶雖佳亦不至如是之多啜茶者皆是也知茶之
　味者亦鮮矣
　　五言(十三首/)
　　　送陸羽　　　　　　　　　　皇甫曽
千峰待逋客香茗復叢生採摘知(一作/尋)深處煙霞羨
獨行幽期山寺逺野飯石泉清寂寂燃燈夜相思磬一
聲
　茶之盛行自陸羽始止是碾磑茶耳其妙處在於别
　水味盧仝所謂首閲月團三百片恐團茶不應如是
　之多多則必不精也今則江茶最富為末茶湖南西
　川江東浙西為芽茶青茶烏茶惟建寧甲天下為餅
　茶廣西修江亦有片茶雙井䝉頂顧渚壑源一時不
　可卒數南人一日之間不可無數杯北人和揉酥酪
　雜物蜀人又特入白土皆古之所無有也羽死號為
　茶神故取此一首為茶詩之冠
　　　故人寄茶　　　　　　　　　曹　鄴
劍外九華英緘題下玉京開時微月上碾處亂泉聲半
夜招僧至孤吟對月烹碧沉霞脚碎香泛乳花輕六府
睡神去數朝詩思清月餘不敢費留伴肘書行
　睡神詩思之聨極切於茶
　　　煎茶　　　　　　　　　　　丁　謂
開緘試雨前須汲逺山泉自遶風爐立誰聽石碾眠細
微縁入麝猛沸恰如蟬羅細烹還好鐺新味更全花隨
僧筯破雲逐客甌圓痛惜藏書篋堅留待雪天睡醒思
滿啜吟困憶重煎祇此消塵慮何須作酒仙
　堅留佳茗以待雪天此一句無人曾道尾句却説不
　須飲酒乃常例也
　　　閤門水(元註朝堂嘉祐元年九月九日宿/齋歐陽永叔張叔之孫之翰㑹賦)
　　　　　　　　　　　　　　　　梅堯臣
宮井固非一獨傳甘與清釀成光禄酒調作太官羮上
舍銀瓶貯齋廬玉茗烹相如方病渴空聽轆轤聲
　此山谷詩所謂閤門水不落第二竟陵谷簾定誤書
　者也專宜煎茶故附之茶類中
　　　吳正仲遺新茶
十片建溪春乾雲碾作塵天王初受貢楚客已烹新漏
泄闗山吏悲哀草土臣捧之何敢啜聊跪北堂親
　三四即盧仝至尊之餘合王公何事便到山人家也
　此詩聖俞五十二居母憂時所以用悲哀草土臣聊
　跪北堂親乃奠酹之意也
　　　穎公遺碧霄峰茗
到山春已晚何更有新茶峰頂應多雨天寒始發芽採
時林狖靜烹處石泉嘉持作衣囊秘分來五柳家
　中四句精工不可言
　　　建溪新茗
南國溪隂暖先春發茗芽採從青竹籠蒸自白雲家粟
粒烹甌起龍文御餅嘉過兹安得此(一作/比)顧渚不須誇
　矞雲龍小餅先朝以為近臣之異賜建茶為天下第
　一廣西修江胯茶次之南渡後宫禁嬪御日所飲用
　即此品胯茶修四寸博三寸許人亦罕有芽茶則多
　品矣
　　　茶磨
楚匠斫山骨折檀為轉臍乾坤人力内日月蟻行迷吐
雪誇春茗堆雲憶舊溪北歸惟此急藥臼不須齎
　仕宦而擕茶磨其石不輕亦一癖也寧不擕藥臼而
　擕此物可謂嗜茶之至者
　　　建茶呈使君學士　　　　　　李虚己
石乳標竒品瓊英碾細文試將梁苑雪煎動建溪雲清
味通宵在餘香隔坐聞遥思摘山日龍焙未春分
　八句皆佳三四崑體也凡崑體必於一物之上入故
　事人名年代及金玉錦繡等以實之
　　　謝人送壑源絶品云九重所賜也
　　　　　　　　　　　　　　　　曾　幾
三伏汗如雨終朝霑我裳誰分金掌露來作玉溪凉别
甑軟炊飯小爐深炷香麯生何等物不與汝同鄉
　元註别甑炊香飯供養于此人禪家語也○詩格清
　峭
　　　廸姪屢餉新茶
吾家今小阮有使附書頻喚起南柯夢持來北焙春顧
予多下駟况復似陳人不是能分少其誰遣食新
勅廚羞煮餅掃地供爐芬湯鼎聊從事茶甌遂策勲興
來吾不淺送似汝良勤欲作柯山㸃(元註俗所/謂衢㸃也)當令阿
造分(元註造姪/妙于擊拂)
　　　述姪餉日鑄茶
寳胯自不乏山芽安可無子能來日鑄吾得具風爐夏
木囀黄鳥僧窗行白駒談多喚坐睡此味政時須
　茶山詩觀其格已高人一頭地觀其用字着語句殆
　鍜鍊不一時也日鑄以對風爐湯鼎以對茶甌南柯
　以對北焙分少以對食新此本老杜賞應歌枤杜喜
　收京軍捷可用也忽着下一句曰歸及薦櫻桃本非
　切對而化為佳對後之詩人皆祖之
　　七言(八首/)
　　　夜聞賈常州崔湖州茶山境㑹想羡歡宴因寄
　　　此詩　　　　　　　　　　　白居昜
遥聞境㑹茶山夜珠翠歌鐘俱繞身盤下中分兩州界
燈前合作一家春青娥遞舞應爭妙紫笋齊嘗各鬬新
自歎花時北窗下蒲萄酒對病眠人
　元註時馬墜損腰正飲蒲萄酒此可備故事
　　　和伯恭自造新茶　　　　　　余　靖
郡庭無訟即仙家野圃栽成紫筍茶疎雨半晴回暖氣
輕雷初過得新芽烘褫精謹松齋靜採擷縈迂澗路斜
江水對煎萍髣髴越甌新試雪交加一槍試焙春尤早
三椀搜腸句更嘉多藉彩牋貽雅唱想資詩筆思無涯
　　　依韻和杜相公謝蔡君謨寄茶　　梅堯臣
天子嵗嘗龍焙茶茶官催摘雨前芽團香已入中都府
鬬品爭傳太傅家小石冷泉留早味紫泥新品泛春華
吳中内史才多少從此蒓羮不足誇
　因茶而薄蓴羮是亦至論陸機以蓴羮對晉武帝羊酪
　是時未尚茶耳然張華博物志已有真茶令人不寐之説
　　　次韻曹輔寄壑源試焙新芽　　　蘇　軾
仙山靈草濕行雲洗遍香肌粉未勻明月來投玉川子
清風吹破武林春要知玉雪心腸好不是膏油首面新
戲作小詩君勿笑從來佳茗似佳人
　此謂壑源新芽自如玉雪不似餅茶團茶外若膏油
　之沃也故云佳茗似佳人
　　　汲江煎茶
活火仍須活水烹自臨釣石汲深清大瓢貯月歸春甕
小杓分江入夜瓶雪乳已翻煎處脚松風忽作瀉時聲
枯腸未易禁三椀卧數荒城長短更
　楊誠齋大賞此詩謂自臨釣石取深清深也清也近
　石也又非常石乃釣石不令僕取而自取之也一句
　含數意三四尤竒
　　　吳傅朋送恵山泉兩瓶并所書石刻
　　　　　　　　　　　　　　　　曾　幾
錫谷寒泉雙玉瓶故人捐恵意非輕疾風驟雨湯聲作
淡月疎星茗事成新嵗綱頭須擊拂舊時水遞費經營
銀鈎蠆尾増竒麗併得晴窗兩眼明
　　　逮子得龍團勝雪茶兩胯以歸予其直萬錢云
移人尤物衆談誇持以趨庭意可嘉鮭菜自無三九種
龍團空取十千茶烹嘗便恐成災怪把玩那能定等差
賴有前賢小團例一囊深貯只傳家
　茶山嗜茶茶詩無一篇不清峭有竒骨
　　　李相公餉建溪新茗奉寄
一書説盡故人情閩嶺春風入户庭碾處曾看眉上白
(元註茶家云碾茶須/碾着眉上白乃為佳)分時為見眼中青飯羮正晝成空
洞枕簟通宵失杳㝠無奈筆端塵俗在更呼活水發銅
瓶
　茶以碾而白為上品摘處佳人指甲黄碾時童子眉
　毛綠未極茶之妙也此第三句得之矣
　
　
　
　
　
　
　
　
　瀛奎律髓巻十八
欽定四庫全書
　瀛奎律髓巻十九　　　　　元　方回　編
　　酒類
　詩與酒常並言未有詩人而不愛酒者也雖不能飲
　者其詩中亦未嘗無酒焉身入醉鄉無畔岸心與歡
　伯為友朋山谷竒語以非律不與兹選亦律之變格
　宜附書諸此
　　五言(十九首/)
　　　獨酌　　　　　　　　　　　杜　甫
步屧(一作/倚杖)深林晚開樽獨酌遲仰蜂黏落絮行蟻上
枯梨薄劣慚真隠幽偏得自怡本無軒冕意不是傲當
時
　此以獨酌為題其實皆幽棲自怡之事仰蜂行蟻盖
　獨酌時所見如此凡為詩只兩句摹景精工為一篇
　之眼餘放淡浄為佳
　　　獨酌成詩
燈花何太喜酒綠正相親醉裏從為客詩成覺有神兵
戈猶在眼儒術豈謀身苦被微官縛低頭愧野人
　燈花何太喜問也酒綠正相親答也醉裏詩成一聨
　天出竒語一獨酌間其妙如此
　　　軍中醉飲寄沈劉叟(元註或作/沈八劉叟)
酒渴愛江清餘甘漱晚汀軟莎欹坐穏冷石醉眠醒野
膳隨行帳華音發從伶數杯君不見都已遣沉㝠
　黄本註杜詩無此篇山谷嘗用酒渴愛江清為韻賦
　詩任淵註亦云杜詩而白本杜詩亦有此篇或以為
　暢當詩然頓挫翕忽不可以律縛恐暢當未辦此也
　第二句甘亦作酣
　　　何處難忘酒　　　　　　　　白居易
何處難忘酒天涯話舊情青雲俱不達白髪遞相驚二
十年前别三千里外行此時無一盞何以叙平生
何處難忘酒霜庭老病翁暗聲啼蟋蟀乾葉落梧桐鬢
為愁先白顔因醉暫紅此時無一盞何計奈秋風
何處難忘酒青門送别多斂襟收涕淚蹴馬聽笙歌煙
樹㶚陵岸風塵長樂坡此時無一盞爭奈去留何
何處難忘酒逐臣歸故園赦書逢驛騎賀客出都門半
面瘴煙色滿衫鄉淚痕此時無一盞何處可招魂
　七首内三首以士人及第少年春夜軍功建旄而飲
　今刪之何則得志之人能不汨于酒則人品高矣所
　取四首以逆旅窮交老境寒病都門送别逐臣遇赦
　而飲此則不能忘情于酒者人情之常也鬢為愁先白
　一聨后山畧換數字便鍜鐵成金此又學者所當知也
　　　不如來飲酒
莫作商人去悽惶君未諳雪霜行塞北風水宿江南藏
鏹百千萬沉舟十二三不如來飲酒仰面醉酣酣
莫事長征去辛勤難具論何曾畫麟閣祇是老轅門蟣
蝨衣中物刀鎗面上痕不如來飲酒合眼醉昏昏
莫上青雲去青雲足愛憎自賢誇智慧相糾鬬功能魚
爛縁吞餌蛾焦為撲燈不如來飲酒任性醉騰騰
莫入紅塵去令人心力勞相爭兩蝸角所得一牛毛且
滅心中火休磨笑裏刀不如來飲酒穏卧醉醄醄
　不如來飲酒七首刪去三首深山也農夫也學仙也不可招
　之使還商人征夫雲路塵勞此當以酒招耳人言白詩平易
　相爭兩蝸角所得一牛毛豈不竒崛胸中所見高則下筆
　自高此又在乎涵養省悟之有得不得專求之文字間也
　　　把酒思閒事
把酒思閒事春愁誰最深乞錢覊客面落第舉人心月
下低眉立燈前抱膝吟憑君勸一醉勝與萬黄金
把酒思閒事春嬌何處多試鞍新白馬弄鏡小青娥掌
上初教舞花頭欲按歌憑君勸一醉勸了又如何
　樂天所賦必近人情前一詩言覊窮之人不可無酒也後一
　詩言得志之人酒後有所不能自已也一以憐一以戒也
　　　晚春酒醒尋夢得
料合同惆悵花殘酒亦殘醉心忘老易醒眼别春難獨
出雖慵懶相逢定喜歡還擕小蠻去試覓老劉看
　此以小蠻為酒榼名又非舞腰之小蠻也
　　　臘酒(韋氏月録云臘/月造四月成)　　　　　　梅堯臣
汲井轆轤鳴寒泉碧甕盛欲為三伏美方俟十旬清漫
憶黄公舍徒聞韋氏名熟時梅杏小獨飲效淵明
　此和晏元獻臘中諸詩臘酒四月而成今人未有得其法
　　　答高判官和唐店夜飲
露宿勤王客相從月下來黄流何日漲緑酒暫時開風
定燈光爛天高斗柄迴醉言多脱畧吾黨不須猜
　五六流麗壯健末句之意又高於淵明矣
　　　邨醪
雨濕破荆籬風搖樹亞旗小槽聲下急挈榼問沽遲摘
果野棠熟望人船火隨燈前相對飲還似昔過時
　五六不甚𦂳要而有味
　　　答田生　　　　　　　　　　　陳師道
酒亦有何好人今未肯忘茍無愁可解何必醉為鄉賸
欲論竒字終能諱秘方直饒肌骨秀正要畫眉長
　此戒田生過飲尾句恐其不自修飾則天資之美亦
　不可恃也
　　　醉中作　　　　　　　　　　陸　游
宦遊三十載舉步亦看人愛酒長官罵近花丞相嗔湖
山今入手風月始闗身少吐胸中氣從教白髮新
　三四天生對偶
　　七言(十六首/)
　　　嘗酒聽歌招客　　　　　　　白居易
一甕香醪新揷篘雙鬟小妓薄能謳管絃漸好新教得
羅綺雖貧免外求世上貪忙不覺苦人間除醉却須愁
不知此事君知否君若知時從我游
　曠達之言
　　　長齋月滿擕酒先與夢得對酌醉中同赴令公
　　　之宴戲贈夢得
齋宮前日滿三旬酒榼今朝一拂塵乘興還同訪戴客
解酲仍對姓劉人病心湯沃寒灰活老面花生朽木春
若怕平原怪先醉知君未慣吐車茵
　第四句善詼諧五六足見飲酒之喜快于心見于面
　　　橋亭卯飲
卯時偶飲齋時卧林下高橋橋上亭松影亂窗眠始覺
竹風吹面醉初醒就荷葉上包魚鮓當石渠中洗酒瓶
生計悠悠身兀兀甘從妻喚作劉伶
　五六新異
　　　太守徐君猷通守孟亨之皆不飲酒詩以戲之
　　　云　　　　　　　　　　　　蘇　軾
孟嘉嗜酒桓温笑徐邈狂言孟徳疑公獨未知其趣耳
臣今時復一中之風流自有高人識通介寧隨薄俗移
二子有靈應拊掌吾孫還有獨醒時
　全用孟徐二人飲酒事以其泉下有靈却笑厥孫不
　飲善滑稽者
　　　章質夫送酒六壺書至而酒不達戲作小詩問
　　　之
白衣送酒舞淵明急掃風軒洗破觥豈意青州六從事
化為烏有一先生空煩左手持新蟹漫遶東籬嗅落英
南海使君今北海定分百榼餉春耕
　青州烏有之聨既切題左手東籬一聨下空煩漫遶
　四字見得酒不至也善戲如此
　　　醉中　　　　　　　　　　　陳與義
醉中今古興亡事詩裏江湖揺落時兩手尚堪盃酒用
寸心唯是鬢毛知稽山擁郭東西去禹穴生雲朝暮竒
萬里南征無賦筆茫茫逺望不勝悲
　此以醉中為題耳三四絶妙餘意感慨深矣
　　　對酒
陳留春色撩詩思一日搜腸一百迴燕子初歸風不定
桃花欲動雨頻來人間多待須微禄夢裏相逢記此杯
白竹扉前容醉舞煙波(一作/邨)渺渺欠高臺
　簡齋詩響得自是别
　　　郡中禁私釀嚴甚戲作　　　　曾　幾
結交歡伯無他腸小槽竊比顧建康此身忽墮禁酒國
何路得到無功鄉官酤快甚夏酌水齋釀愜於冬飲湯
客來且復置是事北焙薦椀春風香(元註時建/上送新茗)
　此吳體三四絶佳
　　　避寇遷居郭内風雨凄然鄭顧道餉酒
煙雨昏昏一月梅全家避寇寄城隈欲尋碧落侍郎去
遽沐青州從事來令我妻孥爭洗盞想公伯仲正傳杯
安能鬱鬱久居此且傍茶山松逕回
　碧落青州之句本於東坡
　　　家釀紅酒美甚戲作
麯生竒麗乃如許酒母穠華當若何向人自作醉時面
遣我寧不蒼顔酡得非琥珀所成就更有丹砂相盪磨
可憐老杜不對汝但愛引頸舟前鵞
　此詩三四不甚入律然終篇發明紅酒之妙前此未
　有當時時玩味之乃老杜吳體山谷詩法也
　　　秋夜獨酌　　　　　　　　　黄公度
溪山態足身無事天地功深嵗有秋投老相從管城子
平生得意醉鄉侯捲簾清坐月排闥横笛人家風滿樓
可是離人更遺物何縁身世兩無求
　黄公度字師憲興化軍莆田人紹興八年諒闇大魁
　思陵在御丁未至壬午三十六年首甲科十有一人
　梁克家丞相陳誠之樞使三尚書曰汪應辰劉章王
　佐五從官曰李易張九成趙達張孝祥王十朋獨師
　憲以忤秦檜得正字即被論與祠後倅肇慶紹興二
　十五年檜死始得召為考功員外郎而卒年不逮五
　十洪景盧序其知稼集有句曰雨意欲晴山鳥樂寒
　聲初到井梧知景盧謂大厯十才子不能窺藩又有
　句曰還鄉且盡田家樂舉世誰非市道交醉鄉歸去
　疑無路詩筆拈來似有神是可以言詩矣
　　　小飲梅花下作　　　　　　　陸　游
脱巾莫歎髪成絲六十年間萬首詩(予自十七八學詩/今六十年得萬篇)
排日醉過梅落後通宵吟到雪殘時偶容後死寧非幸
自乞歸耕已恨遲青史滿前閒即讀幾人為我作蓍龜
　第二句舉世無對
　　　六日雲重有雪意獨酌
遍游藪澤一漁舠歴盡風霜只緼袍天為念貧偏與健
人因見懶悞稱高地連海澨濤聲近雲冒山椒雪意豪
偶得芳樽須痛飲凉州那得直蒲萄
　三四善斡旋有味
　　　小圃獨酌
少年裘馬競豪華豈料今為老圃家數㸃霏微社公雨
兩叢閒淡女郎花詩成枕上常難記酒滿街頭却易賖
自笑邇來能用短只將獨醉作生涯
　　　對酒
老子不堪塵世勞且當痛飲讀離騷此身幸已免虎口
有手但能持蟹螯牛角掛書何足問虎頭食肉亦非豪
天寒欲與人同醉安得長江化濁醪
　　　醉中自贈
富貴猶宜早退休一生齟齬更何求賦形未至欠壬甲
語命寧須憎斗牛栗里收身貧亦樂平陵埋骨死無憂
狂歌醉舞真當勉剩折梅花揷滿頭
　放翁此五詩皆新異
　
　
　
　
　
　
　
　
　
　
　
　瀛奎律髓巻十九
欽定四庫全書
　瀛奎律髓巻二十　　　　　元　方回　編
　　梅花類
　虚谷曰梅見於書詩周禮禮記大戴禮左氏傳管子
　淮南子山海經爾雅本草取其實而已曰爾惟鹽梅
　曰摽有梅曰籩人八梅􁉕為乾梅(䟽者謂梅/皆有乾濕)曰獸用
　梅曰五月煮梅為豆實曰水火醯醢鹽梅以亨魚肉
　曰五沃之土其梅其杏曰一梅不足為百人酸曰雲
　山之上其實乾腊郭璞註腊為乾梅曰梅柟似杏實
　酢曰梅實明目益氣不饑未以其花為貴也惟詩山
　有嘉卉侯栗侯梅大戴禮夏小正正月梅杏杝桃始
　華一言卉一言華說苑越使諸發執一枝梅遺梁臣
　韓子顧左右曰惡有一枝梅乃遺列國之君乎由是
　考之則梅以花貴自戰國始西京雜記漢初修上林
　苑羣臣谷獻名果有朱梅紫花梅同心梅紫蒂梅則
　梅種之多特以花書又自西漢始漢武帝元封三年
　作柏梁臺詔羣臣有能為七言者乃得上座太官令
　曰枇杷橘栗桃李梅梁簡文帝引此事為梅花賦而
　曰七言表柏梁之詠則知漢武帝時始有七言詩及
　梅也亦恐不専主花荆州記曰陸凱與范曄相善自
　江南寄梅一枝詣長安與曄併贈詩曰折梅逢驛使
　寄與隴頭人江南無所有聊贈一枝春詩家以為晉
　人非宋文時范曄姑從其說則梅花見於五言詩自
　晉時始也大槩梅花詩五七言至梁陳而大盛梁簡
　文帝雪裏不見梅花詩有云絶訝梅花晚爭來雪裏
　窺定須還剪綵學作兩三枝梁元帝詩有云梅含今
　春樹還臨先日池人懷前嵗憶花發故年枝鮑泉詩
　有云可憐階下梅飄蕩逐風囘度簾拂羅幌縈窗落
　梳臺隂鏗詩有云春近寒雖薄梅舒雪尚飄從風還
　共落照日不俱消庾肩吾詩有云窗梅朝始發庭雪
　晚初消道逺終難寄馨香徒自饒庾信詩有云當年
　臈月半已覺梅花闌不信今春晚俱來雪裏看早知
　覔不見眞悔着衣單此雖非全篇皆可膾炙其全篇
　清雅者如何遜云兎園標物序驚時最是梅銜霜當
　路發映雪凝寒開枝横却月觀花遶凌風臺朝灑長
　門泣夕駐臨卭杯應知早飄落故逐上春來其七言流
　麗者如江總有云臘月正月早驚春衆花未發梅花
　新梅花芬芳臨玉臺朝攀晚折還復開滿酌金巵催
　玉柱落梅樹下宜歌舞又有一句全聯可觀者釵臨
　曲池影扇拂玉堂梅梁元帝也砌石披新錦梁花畵
　早梅陰鏗也草短猶通屧梅香漸着人徐君倩也綠
　條初變柳紫莟欲舒梅隋煬帝也沿唐及宋則梅花
　詩殆不止千首而一聨一句之佳者無數矣今摘其
　尤異者尾於所賦着題詩之後而雪也月也晴也雨
　也亦着題詩又尾於後紅梅臘梅詩亦附乎此格物
　在致知玩物則䘮志在學者擇之
　　五言(六十二首/)
　　　和王司馬折梅寄京邑兄弟　　張九齡
離別念同嬉芳榮欲共持獨攀南國樹遥寄北風時林
惜迎春早花愁去日遲還聞折梅處更有棣華詩
　明皇宰相張九齡曲江集二十巻賦一巻詩五巻此
　詩在第二巻蜀本芳榮作方榮惜字不可認以近本
　所刋芮挺章國秀集正之國秀還聞作仍聞此詩在
　少陵太白之前陳子昻杜審言沈宋之後曲江公身
　為一代正人而詩亦字字清切云芮挺章選唐天寶
　三年以前諸公凡九十人詩二百三十首以李嶠為
　第一次宋之問杜審言沈佺期又次張說徐安貞張
　敬忠賀知章王翰董思恭杜巖崔滌沈宇劉希夷而
　九齡為第十五人云時猶未數少陵同時諸公也
　　　庭梅詠
芳意何能早孤榮亦自危更憐花蒂弱不受歳寒移朝
雪那相妬隂風已屢吹馨香雖尚爾飄蕩復誰知
　此見曲江集第五巻詳味詩思盖為李林甫所䧟先
　罷相又坐舉周子諒為御史貶荆州長史此荆州詩
　也先有戲題春意云一作江南守江林三四春在玉
　泉寺古塚詩後然則詩豈無為而徒作者哉以寘少
　陵之前可也子壽未相之前嘗為洪州都督徙桂州
　兼嶺南按察選補使所至詩必佳洪州詩有云有趣
　逢樵客忘懷狎野禽廵屬縣云途中却郡掾林下招
　邨民妙甚
　　　江梅　　　　　　　　　　　杜　甫
梅蘂臘前破梅花年後多絶知春意早最奈客愁何雪
樹元同色江風亦自波故園不可見巫岫鬱嵯峩
　起句十字已盡梅花次第
　　　春雪間早梅　　　　　　　　韓　愈
梅將雪共春彩豓不相因逐吹能爭宻排枝巧妬新誰
令香滿座獨使淨無塵芳意饒呈瑞寒光助照人玲瓏
開已徧㸃綴坐來頻那是俱疑似須知兩逼真熒煌初
亂眼浩蕩忽迷神未許瓊花比從將玉樹親先期迎獻
嵗更伴占兹辰願得長輝映輕微敢自珍
　汗血千里馬必能折旋蟻封昌黎大才也文與六經
　相表裏史漢並肩而驅者其為大篇詩險韻長句一
　筆百千字而所賦一小著題詩如雪如笋如牡丹櫻
　桃榴花蒲萄一句一字不輕下此題必當時有同賦
　者春雪早梅中著一間字只彩豔不相因一句五字
　巳佳矣彩言雪豔言梅本不相資而成此美句是非
　相為得之意芳意饒呈瑞以言梅之芳又饒以雪之
　祥瑞寒光助照人以言雪之光足助乎梅之映煦錯
　綜用工亦云宻矣學者作詩謂不思而得喝咄呌怒
　即可成章吾不信也惟更伴占兹辰一句恐有誤束
　大才於小詩之間惟五言律為最難昌黎此詩賦至
　十韻較元微之春雪映早梅多四韻題旣甚難非少
　放舂容不可也柳子厚有早梅詩古體仄韻早梅發
　髙樹逈映楚天碧朔吹飄夜香繁霜滋曉日欲為萬
　里贈杳杳山水隔寒英坐銷落何用慰逺客單賦早
　梅不為律易鍜鍊也譬如雪詩千山鳥飛絶萬徑人
　蹤滅孤舟簑笠翁獨釣寒江雪為古體則可極天下
　之竒為律體則不可矣昌黎將䇿試聴窗知六字為
　荆公引用亦是費若干思索律體尤難古體差易故也
　　　江梅　　　　　　　　　　　鄭　谷
江梅且緩飛前輩有歌詞莫惜黄金縷難㤀白雪枝吟
看歸不得醉齅立如癡和雨和煙折含情寄所思
　五六亦深造梅趣
　　　賦得春雪映早梅　　　　　　元　稹
飛舞先春雪因依上畨梅一枝方漸秀六出巳同開積
素光逾宻眞花節暗催搏風飄不散見晛忽偏摧郢曲
琴空奏羗音笛自哀今朝兩成詠翻挾昔人才
　一句賦雪一句賦梅本不為難起句上畨梅不走了
　早字三四巧見晛忽偏摧此一句佳謂日出則雪先
　消梅如故也
　　　梅　　　　　　　　　　　　　杜　牧
輕盈照溪水掩歛下瑶臺妬雪聊相比欺春不逐來偶
同佳客見似為凍醪開若在秦樓畔堪為弄玉媒
　牧之詩才髙此小詩若不介意五六却淡靚有味
　　　山路見梅感而作　　　　　　錢　起
莫言山路僻還被好風催行客凄凉過邨籬冷落開晚
溪寒水照晴日數蜂來重憶江南酒何因把一杯
　刋本誤以蜂為峰必是蜂字無疑梅發雖則尚寒然
　晴日旣暖必有蜂採香但不多耳予每親見之
　　　十一月中旬至扶風見梅花　　李商隠
匝路亭亭豓非時裛裛香素娥唯與月青女不饒霜贈
逺虚盈手傷離適斷腸為誰成早秀不待作年芳
　義山之詩入宋流為崑體此謂梅花最宜月不畏霜
　耳添用素娥青女四字則謂月若私之而獨憐霜若
　挫之而莫屈者亦竒末句又似有所指云
　　　早梅　　　　　　　　　　　朱慶餘
天然根性異萬物盡難陪自古承春早嚴冬鬭雪開豓
寒宜雨露香冷隔塵埃堪把依松竹良圖一處栽
　張洎序項斯詩謂元和中張水部律格不渉舊體惟
　朱慶餘一人親授其㫖㳂而下則有任藩陳標章孝
　標司空圗等及門項斯於寳厯開成之際尤為水部
　所賞然則韓門諸人詩𣲖分異此張籍之派也姚合
　李洞方干而下賈島之派也慶餘此詩亦有氣脉有
　字眼不可忽荆公乃僅選其薔薇一篇
　　　早翫雪梅有懐親屬　　　　　韓　偓
北陸候纔變南枝花已開無人同悵望把酒獨徘徊凍
白雪為伴寒香風是媒何因逢越使腸斷謫仙才
　全篇有味五六洒落
　　　早梅　　　　　　　　　　　僧齊已
萬木凍欲折孤根暖獨回前村深雪裏昨夜一枝開風
逓幽香去禽窺素豓來明年猶應律先發映春臺
　尋常只將前四句作絶讀其實二十字絶妙五六亦
　幽致王荆公選唐百家詩梅花僅有五首五言律僅
　有韓致光一首五言絶句一首王適云忽見寒梅樹
　開花漢水濵不知春色早疑是弄珠人亦佳句也七
　言絶句二首戎昱云一樹寒梅白玉條逈臨邨落傍
　溪橋應緣近水花先發疑是經春雪未消劉言史云
　竹與梅花相並枝梅花正發竹枝垂風吹總向竹枝
　上眞(一作/直)似王家雪下時崔魯七言律一首見此巻
　後今以予所選五言律增廣之楊誠齋喜唐人崔道
　融十字云香中別有韻清極不知寒未見全篇以荆
　公之精於詩梅花五言律無七言律亦無之止有五
　言絶句五首有云墻角數株梅凌寒獨自開遥知不
　是雪時有暗香來李雁湖注引古樂府庭前一樹梅
　寒多未覺開祗言花似雪不悟有香來謂介甫畧轉
　換耳或偶同也予攷楊誠齋所言則謂祗言花似雪
　不悟有香來為蘇子卿作雖未必然而花是雪與花
　似雪一字之間大有逕庭知花之似雪而云不悟香
　來則拙矣不知其為花而視以為雪所以香來而不
　知悟也荆公詩似更髙妙然則盡唐二百九十年僅
　選得梅花五言律十二首其誠難題也哉
　　　馬上見梅花初發　　　　　　宋　庠
瞥見江南樹繁英照苑墻無雙春外色第一臘前香雲
葉遥驚目瓊枝昔斷腸莫吹羗塢笛容易損孤芳
　三四極工春外之外臘前之前似乎閒而非閒字也
　乃最𦂳最切最實之字雲葉瓊枝乃崑體常例
　　　梅花　　　　　　　　　　　王　珪
冷香疑到骨瓊豓㡬堪餐半醉臨風折清吟拂曉觀贈
春無限意和雪不勝寒桃李有慚色枯枝試並欄
　其香到骨其豓堪餐起句十字已不茍中二聨皆清
　爽不可以至寳丹忽之也
　　　馬處厚席上探得早梅　　　　晁端友
嶺梅何處早雪裏看芳菲北陸寒猶在南枝春巳歸曉
粧初見妬殘角未成飛引我江頭夢清香憶滿衣
　晁無咎乃翁端友詩不减唐人
　　　紅梅　　　　　　　　　　　梅堯臣
家住寒溪曲梅先雜暖春學粧如小女聚笑發丹唇野
杏堪同舍山櫻莫與隣休吹江上笛留伴庾園人
　野杏堪同舍此堪字乃是不堪也善詩者多如此用
　虚字西清詩話紅梅昔獨盛於姑蘓晏元獻始移植
　西園第中貴游賂園吏得一枝分接都下始有二本
　元獻嘗賦詩曰若更遲開三二月北人應作杏花看
　客曰公詩固佳待北俗何淺也元獻笑曰顧傖父安
　得不然王君玉時以詩寄元獻云舘娃宫北舊精神
　粉瘦瓊寒露蕋新園吏無端偷折去鳯城從此有雙
　身王荆公小絶云春半花纔發多應不奈寒北人初
　未識渾作杏花看胡元任叢話以為介甫詩與元獻
　暗合然介甫句意為工
　　　梅花
似畏羣芳妬先春發故林曾無鶯蝶戀空被雪霜侵不
道東風逺應悲上苑深南枝已零落羗笛寄餘音
　　　依韻答僧圓覺早梅
江南自寒苦花不與時同清向三冬足香傳一國中雲
湖藏舊市雪樹認新豐未有虧氷素隨粧入漢宫
　　　九月見梅花
江南風土暖九月見梅花逺客思邊草孤根暗磧砂何
曾逢寄驛空自聽吹笳今日樽前勝其如秋鬢華
　聖俞詩不見著力之迹而風韻自然不同
　　　偶折梅數枝置案上盎中芬然遂開
　　　　　　　　　　　　　　　　張　耒
偶別霜林陋來䝉玉案登清香侵硯水寒影伴書燈見
我粲初笑贈人慵未能將何伴髙潔清曉誦黄庭
　見我粲初笑贈人慵未能更有味以誦黄庭為梅伴
　則兩俱髙潔矣
　　　感梅憶王立之　　　　　　　晁沖之
王子已仙去梅花空自新江山餘此物海岱失斯人賔
客他鄉老園林㡬度春城南載酒地生死一沾巾
　晁叔用名沖之自號具茨有集入江西𣲖晁氏自文
　元公逈至補之無咎五世世有文人無咎之父端友
　字君成詩逼唐人有新城集無咎有濟北集從弟說
　之字以道號景迂有景迂集以道親弟詠之字之道
　有崇福集補之詠之四朝國史已入文藝傳叔用此
　詩蓋學陳后山也其兄無斁載之見知於后山因是
　亦知叔用叔用有子曰公武著讀書志者可謂盛矣
　王立之名直方居汴南父棫字才元髙貲元祐中延
　致名士唱和為蘓黄作頓有亭吕居仁亦以其詩入
　𣲖此詩才學后山便有老杜遺風
　　　梅
素月清溪上臨風不自勝影寒垂積雪枝薄帶春冰香
近行猶逺人來折未曾江山正蕭瑟玉色照松藤
　此詩未及前篇按集俞汝礪因公武請為作序諸弟
　有二十弟賁之飾道二十二弟允之息道二十三弟
　豫之虞道二十八弟夬之决道而叔用初字用道與
　說之皆從道字聨表也以道為四兄之道為十二兄
　又有三十三弟頌之
　　　梅
南雪看未穩北風吹已殘才堪十年夢不稱一生酸日
月方囘首風霜與凭欄遲明出謝客頓覺㡌圍寛
　居仁小絶蠟梅詩云學得漢宫粧偷傳半額黄不將
　供俗鼻愈更覺清香早梅云獨自不爭春都無一㸃
　塵忍將氷雪靣所至媚游人凡賦梅盛稱其美不若
　以自况而自超於物外可也
　　　嶺梅　　　　　　　　　　　曾　幾
蠻烟無處洗梅蕋不勝清顧我已頭白見渠猶眼明折
來知韻勝落去得愁生坐入江南夢園林雪正晴
　此茶山將詣桂林時詩有二絶連此詩後云桂林梅
　花盛開有懷信守程伯禹故知之
　　　髙郵無梅求之於揚帥鄧直閣
送臘臘垂盡迎春春欲囘如何萬家縣不見一枝梅有
客幽尋去無人逺寄來揚州何遜在政用小詩催
　　鄧帥寄梅併山堂酒
甓社湖邊路詩筒得報囘舊時雲液酒(元註揚州/上尊名也)新歳
雨肥梅不是園官送真成驛使來鬢毛都白盡更著此
花催
　此晚年使淮南詩但觀其句律何乃瘦健鏗鏘至此
　雖平正中有竒古也
　　次韻張守梅詩　　　　　　　　劉子翬
破雪梅初動南枝更北枝傍牆應折盡背日較開遲曉
角驚殘夢春愁占兩睂狂夫將落蘂故入畫樓吹
　梅詩難賦不必句句新得如此圓熟亦可也
　　　觀梅花開盡不及吟賞感歎成詩聊貽同好二
　　　首　　　　　　　　　　　　朱　熹
憶昔身無事尋梅只怕遲沉吟窺老樹取次折横枝絶
豓驚衰鬢餘芳入小詩今年何草草政爾負幽期
棐几氷壺在梅梢雪蘂空不堪三弄咽誰與一樽同鼻
觀殘香裏心期昨夢中那知北枝北猶有未開叢
　文公詩似陳后山勁瘦清絶而世人不識此兩詩皆
　八句一串又何必晚唐家前頷聨後景聯堆塞景物
　求工於一字二字而實則無味耶
　　　宋文示及紅梅蠟梅借韻兩詩復和呈以發一
　　　笑
聞說寒梅盡尋芳去已遲冷香無宿蘂穠豓有繁枝正
復非同調何妨續舊詩廣平偏娬媚鐡石悞心期(元注/宋文)
(前篇乃用/施朱粉事)
風雪催殘臘南枝一夜空誰知荒草裏却有暗香同質
瑩輕黄外芳勝淺綘中不遭岑寂侣何以媚孤叢
　此二詩前屬紅梅後屬蠟梅
　　　清江道中見梅
今日清江路寒梅第一枝不愁風嫋嫋正奈雪垂垂暖
熱惟須酒平章却要詩他年千里夢誰與寄相思
　朱文公乾道三年丁亥訪南軒歸十二月江西詩也
　書坊刋全芳備俎節去首尾以中四句為庾信詩悞
　甚
　　　與弟姪飲梅花下分得香字　　張　栻
日夕色愈正春和天與香提携一樽酒問訊滿園芳嗣
嵗詩多思懷人心甚長更須多秉燭玉立勝紅粧
　前輩鉅公有不可專以詩人目之者至於難題髙致
　下筆便自不同以胸中天趣勝也此詩前二句有力
　而又有味中四句平淡末二句用東坡海棠詩髙燒
　銀燭照紅粧不必說破只說秉燭以照玉立者其勝
　豓麗多矣
　　　王長沙約飲縣圃梅花下分韻得梅字
平生佳絶處心事付江梅縣圃經年見芳樽薄暮開朗
吟空激烈燒燭且徘徊未逐徴書去窮冬尚一來
　王長沙名師愈婺州人早登楊龜山之門後與朱張
　吕三先生交仕至中奉大夫直煥章閣乾淳名卿也
　其為長沙宰先一年嘗招南軒賞梅南軒分得林字
　此第二年再㑹故云縣圃經年見師愈生澣從吕東
　萊及朱文公游仕至朝奉郎澣生柏號魯齋著可言
　集亦載南軒林字韻及此詩其祖古詩亦附焉
　　　蠟梅　　　　　　　　　　　　楊萬里
粟玉圎雕蕾金鈿細著行來從眞蠟國自號小黄香夕
吹撩寒馥晨曦透暖光南枝本同姓喚我作他楊
　范石湖梅譜謂蠟本非梅類以其與梅同時香又相
　近色酷似蜜脾故名蠟梅凡三種檀香梅為上磬口
　梅次之花小香淡以子種出不經接者為下又謂最
　難題詠乃誠然也山谷后山簡齋三鉅公但為五言小
　絶句而東坡唱后山和亦有七言長篇簡齋又有智
　瓊額黄且勿誇之句大率不過言黄言香而已髙子
　勉一絶云少鎔燭淚裝應似多爇龍涎嗅不如只恐
　春風有機事夜來開破㡬丸書此為至佳而律詩全
　篇則亦罕見云
　　　梅　　　　　　　　　　　　尤　袤
不奈雪埋照可堪風漏香天寒無疹粟日暮有嚴粧桃
李真肥婢松筠共老蒼合教居第一獨自占年芳
　二首取一桃李真肥婢巳是佳句却用老蒼為對似
　乎借蒼頭之蒼以對婢也全篇俱有味
　　　和渭叟梅花
不避風霜苦自甘邱壑潛未禁沾額角信好揷梳尖春
意已張本寒威今解嚴殷勤留客意尚許隔牆覘
　　　梅花
冷豓天然白寒香分外清稍驚春色早又喚客愁生待
索廵簷笑嫌聞出塞聲園林多少樹見爾眼偏明
　此八句詩却如渾脫鑄成本只是爛熟說話而無手
　叚者自不能撮虗空也
　　　蠟梅
破臘驚春意凌寒試曉粧應嫌脂粉白故染麴塵黄綴
樹蜂懸室排箏雁著行團酥與凝蠟難學是生香
　五六亦能寫蠟梅形狀尾句雖說破香只得亦可謂
　善賦矣
　　　道上人房老梅　　　　　　　翁　巻
孤髙不受埃老怪昔誰栽仙魄乗槎去龍身帶雪來數
枝寒照水一㸃淨沾苔頭白狂詩客花時屢往囘
　此所謂永嘉四靈之一也翁巻字續古一字靈舒詩
　曰西巖集徐機字文淵一字致中號靈淵詩曰泉山
　集徐照字道暉號靈暉詩曰山民集趙師秀字紫芝
　號靈秀詩曰天樂堂集乾淳以來尤楊范陸為四大
　詩家自是始降而為江湖之詩葉水心適以文為一
　時宗自不工詩而永嘉四靈從其說改學晚唐詩宗
　賈島姚合凡島合同時漸染者皆隂撏取摘用驟名
　於時而學之者不能有所加日益下矣名曰厭傍江
　西籬落而盛唐一歩不能少進天下皆知四靈之為
　晚唐而鉅公亦或學之趙昌父韓仲止趙蹈中趙南
　塘兄弟此四人不為晚唐而詩未嘗不佳劉潛夫初
　亦學四靈後乃少變務為放翁體用近人事組織太
　巧亦傷太冗同時有趙庚仲白亦可出入四靈小器
　此近人詩之源流本末如此
　　　嚴先輩詩送紅梅次韻　　　　趙　蕃
盡道梅花白能紅又一竒渾疑丹換骨不是酒侵肌看
此敷腴色思儂少壯時盛年雖不再猶擬嵗寒知
　　　分界鋪愛直驛張安道因杉製名而驛之前有
　　　老梅一株不知安道何為捨彼而取此也
杉自誰人種梅從何代栽腹空雷有擊根古土無培要
是百年物曾經㡬客來直哉雖見錄清矣可遺材
　　　憶梅
縱乏幽人宅猶餘大樹祠帶山仍帶水宜飲亦宜詩勿
待全開後當乗半放時昏昏郭隂霧皎皎上朝曦
　趙章泉日作梅課盡乾道淳熙詩得此五言律三首
　妙絶句六言極多佳者
　　　梅花　　　　　　　　　　　劉克莊
造化生尤物居然冠衆芳東家傅粉靣西域返魂香眞
可婿芍藥未妨妃海棠平生恨歐九極口説姚黄(元注/孟郊)
(詩芍藥/真堪婿)
　潛夫後集此詩乃寶祐四年丙辰作年七十矣詩太
　富豓以梅為丈夫而芍藥海棠以為妻妾亦不過一
　巧耳乏自得趣味也蓋梅詩不貴流麗後村詩細味
　之極俗亦頗冗
　　　梅花　　　　　　　　　　　張道洽
朔風吹石裂寒谷自春生根老香全古花踈格轉清園
林干樹秃籬落一枝横佩芷兼懷玉悠然見此兄
苔封鶴膝枝流水繞疎籬一白雪相似獨清春不知風
流無俗韻恬澹出天姿霜月娟娟夜吾今見所思
半枯頑銕石特地數花生逈立風塵表長含水月清屋
頭寒嶺瘦門外小溪横萬里今為客相看如弟兄
疎疎竹外枝短短水邊籬南雪若相避東風殊不知蘭
荃皆弱植桃杏總凡姿坐歎逋仙逺清宵費夢思
不帶吟詩癖緣何太瘦生肌膚姑射白風骨伯夷清格
外宫粧別天然畵軸横涪翁太多可喚作水仙兄
蒼虬百嵗枝殘雪數家籬㸃俗那能染孤芳只自知肯
囘桃李靣要是雪霜姿不見紫芝久悠悠使我思
不與百花競春風驀地生故將天下白獨向雪中清我
輩詩仍要誰家笛自横嵗寒堪共老髯叟十年兄
何處出斜枝茆簷自竹籬首囘春一盼最與月相知嚴
冷氷霜面清癯山澤姿㡬畨將鶴去倚樹說相思
有月色逾淡無風香自生霜崕和樹瘦氷壑養花清政
爾疎還冷忽然斜又横千林成獨韻難弟又難兄
雪後半横枝溪邊一帶籬春從窮臘透香報老夫知淡
月弄疎影嫩寒含令姿天涯值西子牢落慰吾思
慇懃天女供那復一塵生質淡全身白香寒到骨清常
留雪中看遮莫鬢邉横萬古月宫桂猶吾異姓兄
古蘚䕶疎枝幽花發短籬唯宜霜月照莫遣雪風知數
㸃玲瓏玉三生灑落姿自從窗外見風味至今思
玉肌元不粟未怕夜寒生雪裏孤花發山中一段清㡬
囘和月㸔獨立到參横不傍人籬落誰呼石作兄
春脚到寒枝詩情滿雪籬每留孤鶴伴不遣一蜂知風
漏臘前信月描塵外姿憶從歸閬苑終嵗祗君思
萬壑寒皆沍孤根暖自生不隨千卉豓獨負一身清水
際寒香逈窗閒夜影横輿臺桃李輩誰弟又誰兄
突出一清枝孤村雪擁籬韻無凡眼識香有自心知不
是神仙骨何緣氷玉姿㸔㸔金鼎實此味㡬人思
　實齋張公道洽字澤民衢州開化人端平二年乙未
　進士真西山所取也老矣始為池州簽判平生梅花
　詩三百餘首此池州和同官韻五言十六首也或喜
　其一白雪相似獨清春不知殊不知篇篇有味雖不
　過古人已言之意然縱說横説信口信手皆脱洒清
　楚他人學詩三五十年未易及也前是嘗為廣州司
　理里中新貴馬天驥為帥劉朔齋震孫為倉使天驥
　怒其作越王臺詩若譏已者朔齋將舉改官奪以他
　畀澤民不屑也予後至池陽為倉幕白使長拉留之
　為足舉員改辟襄陽府推官赴在所班改一夕醉臥
　客舍明早弗興視之卒年六十四今又十六年矣其
　詩格為江湖不務太髙而圎熟混淪與人色笑和易
　而逺俗子為仇今亦無復斯人此二韻和二十首刪
　其四餘七言律百餘韻亦選十餘首也
　　　早梅　　　　　　　　　　　李　龏
草木盡凋殘孤標獨奈寒瘦成唐杜甫髙抵漢袁安雪
裏開春國花中立將壇年年笑紅紫翻作背時㸔
　雪林李龏字和父近年始卒於霅上年近八十有潄
　石吟行於世晚節更進此篇惟演漢唐二字為剰五
　六佳
　　七言(一百四十八首/)
　　　和裴廸發蜀州東亭送客逢早梅相憶見寄
　　　　　　　　　　　　　　　　杜　甫
東閣官梅動詩興還如何遜在揚州此時對雪遥相憶
送客逢春可自由幸不折來傷歳暮若為㸔去亂鄉愁
江邊一樹垂垂發朝夕催人自白頭
　老杜詩自入蜀後又別至夔州又別後至湖南又別
　此詩脱去體貼於不甚對偶之中寫無窮婉曲之意
　惟陳后山得其法老杜詩凡有梅字者皆可喜廵簷
　索共梅花笑冷蘂疎枝半不禁索笑二字遂為千古
　詩人張本岸容待臘將舒柳山意衝寒欲放梅未將
　梅蕋驚愁眼要取椒花媚逺天梅花欲開不自覺棣
　蕚一別永相望繡衣屢許移家醞皂蓋能㤀折野梅
　此七言律之及梅者市橋官柳細江路野梅香雪岸
　叢梅發春泥百草生雪籬梅可折風榭柳微舒綠垂
　風折笋紅綻雨肥梅梅花萬里外雪片一冬深秋風
　楚竹冷夜雪鞏梅香去年梅柳意還欲攪春心何當
　㸔花蕊欲發照江梅此五言律之及梅者皆響人牙
　頰且不特老杜凡唐人宋人詩中有梅字者即便清
　雅標致但全篇專賦則為至難題而强揠者實為可
　憾云
　　　岸梅　　　　　　　　　　　崔　魯
含情含態一枝枝斜壓漁家短短籬惹袖尚憐香半日
向人如訴雨多時初開偏稱雕梁畵未落先愁玉笛吹
行客見來無去意解帆烟浦為題詩
　五六善用事雕梁畫早梅隂鏗詩樂府有落梅曲黄
　鶴樓中吹玉笛江城五月落梅花李白詩
　　　梅花　　　　　　　　　　　韓　偓
梅花不肯傍春光自向深冬著豓陽龍笛逺吹胡地月
燕釵初試漢宫粧風雖强暴翻添思雪欲侵凌更助香
應笑暫時桃李樹盗天和氣作年芳
　五六善評梅心事者併起句豈自喻耶
　　　酬崔八早梅有贈兼示之作　　李商隠
知訪寒梅過野塘久留金勒為廻膓謝郎衣袖初翻錦
荀令爐薫更換香何處拂胸資蝶粉㡬時塗額藉蜂黄
維摩一室雖多病亦要天花作道塲
　蝶粉以言梅花之片蜂黄以言梅花之鬚似乎借梅
　以詠婦人之胸之額矣起句平淡却好
　　　梅花寄所親　　　　　　　　李建勲
一氣纔新物未知每慚青律與先吹雪霜迷素猶嫌早
桃杏雖紅且後時雲鬢自粘飄處粉玉鞭誰指出牆枝
老夫多病無風味只向樽前詠舊詩
　第六句玉鞭誰指出墻枝有風味建勲別有一詩次
　聨云北客見皆驚節氣郡寮癡欲望杯盤不佳
　　憶杭州梅花因叙舊游寄蕭協律
　　　　　　　　　　　　　　　　白居易
二年閒悶在餘杭曽為梅花醉㡬塲伍相廟前繁似雪
孤山園裏麗如粧蹋隨游騎心長惜折贈佳人手亦香
賞自初開直至落歡因小飲便成狂薛劉相次埋新隴沈
謝雙飛出故鄉歌伴酒徒零散盡惟餘頭白老蕭郎
　元註薛劉二客沈謝二妓皆是當時歌酒之侣也賞
　自初開直至落一句最佳
　　　胡中丞早梅　　　　　　　　　方　干
不獨閒花不共時一株寒豓尚參差凌晨未噴含霜朶
應候先開亞水枝芬郁合將蘭並茂凝明應與雪相期
謝公詠賞愁飄落可得更拈長笛吹
　凝明二字似生而實佳首句亦有味不獨與閒花異
　雖獨開亦不忙也
　　　梅花　　　　　　　　　　　林　逋
吟懷長恨負芳時爲見梅花輙入詩雪後園林纔半樹
水邊籬落忽横枝人憐紅豓多應俗天與清香似有私
堪笑兒童亦風味解將聲調角中吹
　和靖梅花七言律凡八首前輩以為孤山八梅胡澹
　菴嘗兩和之成十六首山谷謂水邉籬落忽横枝此
　一聨勝疎影暗香一聯疑歐公未然蓋山谷專論格
　歐公專取意味精神耳
　　　山園小梅
衆芳揺落獨暄妍占盡風情向小園疎影横斜水清淺
暗香浮動月黄昏霜禽欲下先偷眼粉蝶如知合斷魂
幸有微吟可相狎不須檀板共金樽
剪綃零碎㸃酥乾向背稀稠畵亦難日薄縱甘春至晚
霜深應怯夜來寒澄鮮秪共鄰僧惜冷落猶嫌俗客㸔
憶著江南舊行路酒旗斜拂墮吟鞍
　疎影暗香之聨初以歐陽文忠公極賞之天下無異
　辭王晉卿嘗謂此兩句杏與桃李皆可用也蘇東坡
　云可則可但恐杏桃李不敢承當耳予謂彼杏桃李
　者影能疎乎香能暗乎繁穠之花又與月黄昏水清
　淺有何交渉且横斜浮動四字牢不可移
　　　山園小梅
數年閒作園林主未有新詩到小梅摘索又開三兩朶
團欒空遶百千迴荒隣獨映山初盡晚景相禁雪欲來
寄語清香少愁結為君吟罷一銜杯
　三四眼前所可道亦有味
　　　梅花
㡬回山脚又江頭遶著瑶芳看不休一味清新無我愛
十分孤靜與伊愁任教月老須微見却為春寒得少留
終共公言數來者海棠端的免包羞
小園煙景正凄迷陣陣寒香壓麝臍池水倒窺疎影動
屋簷斜入一枝低畵工空向間時㸔詩客休徴故事題
慚愧黄鸝與蝴蝶祗知春色在桃蹊
　屋簷斜入一枝低王直方以為可與歐黄二公所喜
　之聨相伯仲胡元任漁隱叢話猶不然直方之說終
　共公言數來者此一句當攷
　　　梅花
宿靄相黏凍雪殘一枝深映竹叢寒不辭日日旁邊立
長願年年末上看蕋訝粉綃裁太碎蔕疑紅蠟綴初乾
香篘獨酌聊為壽從此羣芳興亦䦨
孤根何事此柴荆邨色仍將臘候并横隔片煙爭向靜
半黏殘雪不勝清等閒題詠誰為媿子細相看似有情
搔首壽陽千載後可堪青草雜芳英(此一/作在)
　半黏殘雪不勝清亦佳句也李雁湖注荆公梅花詩
　謂粉綃紅蠟之聨為魏野詩恐不然也
　　　梅花　　　　　　　　　　　晁端友
皎皎仙姿脉脉情絳羅纎蕚裹瑶英色侔姑射無雙白
香比酴醿一倍清臘後春前芳信宻水邊林下曉粧明
故應不屬東君管冷豓孤芳取次成
　晁無咎乃翁詩逺逼唐人近勝宋人東坡所作新城
　集叙論已見於前也
　　　依韻和叔治晚見梅花　　　　梅堯臣
楚人住處將為援越使傳時合有詩常是臘前混雪色
却驚春半見瓊姿笛吹逺曲還多怨風送清香似可期
我欲細看持在手誰能為折向南枝
　　　梅花
江南臘月前溪上照水野梅多少株豓薄自將同鵠羽
粉寒曽不逐蜂鬚桃根有妹猶含凍杏樹為隣尚帶枯
楚客且休吹玉笛清香飄盡更應無
　　　梅花
巳先羣卉得春色不與杏花為比紅薄薄逺香來澗谷
疎疎寒影近房櫳全枝惡折憎隣女短笛横吹怨楚童
墜蕚誰將呵在鬢蘂殘金粟上睂蟲
　　　和梅花
特特不甘春著力年年能占臘前芳水邊攀折此中女
馬上嗅尋何處郎山舍更清裁作援鳯樓偏巧學成粧
團枝宻葉都如雪野雀飛來翅合香
　聖俞此四詩猶少作前一詩見第十巻湖州後作後
　三詩見第十二巻所㸃皆有味之句或謂老杜負鹽
　出井此溪女打鼓發船何郡郎下六字可全用乎曰
　用之而切於題亦何不可
　　　次韻道隱憶太平州宅早梅　　王安石
大梁春費寶刀催不似湖隂有早梅今日盤中看剪綵
當時花下就傳杯紛紛自向江城落杳杳難隨驛使來
知憶舊遊還想見(一作/在)西南枝上月徘徊
　李雁湖元註次道隠宋敏求韻也叅知政事綬之子
　嘗知太平州此詩無格律平正而巳能言汴京憶當
　塗梅之意在他人為之必費力
　　次韻徐仲元詠梅
溪杏山桃欲占新亭梅放蘂尚嬌春額黄映日明飛燕
肌粉含風冷太真玉笛凄凉吹易徹冰紈生澁畫難親
爭妍喜有君詩在老我翛然敢效顰
舊挽青條冉冉新花遲亦度栁前春肌冰綽約如姑射
膚雪參差是太真揺落㑹應傷嵗晚攀翻剰欲寄情親
終無驛使傳消息寂寞誰知笑與顰
　或問半山此詩方之和靖髙下如何予謂荆公不過
　鬪飣工緻而已君復之韻不可及也和靖飄然欲仙
　半山規行矩歩如用太真事凡兩聨誠無一字茍率
　然不如揺落攀翻之聨有滋味
　　　與微之同賦梅花得香字三首
漢宫嬌額半塗黄粉色凌寒透薄粧好借月魂來映燭
恐隨春夢去飛揚風亭把盞酬孤豓雪徑廻輿認暗香
不為調羮貪結子直須留取占年芳
　李雁湖註此句亦兆公相業也予謂不然世稱王沂
　公絶句云雪中未問和羮事且向百花頭上開以為
　宰相狀元之兆俱見於此矣盖亦偶然也但荆公命
　意自佳
結子非貪鼎鼐嘗偶先紅杏占年芳從教臘雪埋蔵得
却怕春風漏泄香不御鈆華知國色祗裁雲縷想仙裝
少陵為爾牽詩興可是無心賦海棠
　少陵在西川不賦海棠詩初自薛能拈出此語事見
　薛能鄭谷詩集鄭谷海棠詩云浣花溪上堪惆悵子
　美無心為發揚今半山却引而歸於梅可矣東閣官
　梅動詩興老杜本以稱裴廸今指為老杜亦可也詩
　話或云子美母名海棠故集中無海棠詩或云曉看
　紅濕處花重錦官城非海棠不能當也惟陸放翁六
　言詩云廣平作梅花賦子美無海棠詩政自一時偶
　爾俗人平地生疑此說得之
淺淺池塘短短墻年年為爾惜流芳向人自有無言意
傾國天教抵死香鬚裊黄金危欲墮蒂團紅蠟巧能粧
嬋娟一種如冰雪依倚春風笑野棠
　遯齋閒覽云凡詠梅多詠白而荆公獨云鬚裊黄金
　蒂團紅蠟不惟造語巧麗可謂能道人不到處矣予
　亦謂褒許太過蒂凝紅蠟綴初乾林和靖已嘗道來
　此篇惟向人自有無言意一句迸自然要之自况殊
　覺急廹無和靖水邉林下自得之味也
　　　黄梅花
庾嶺開時媚雪霜梁園春色占中央未容鶯過毛無纇
已覺蜂歸蠟有香弄月似浮金屑水飄風如舞麴塵場
何人剰着栽培力太液池邊想菊裳
　熙寧五年壬子館中作是時但題曰黄梅花未有蠟
　梅之號至元祐蘓黄在朝始定名曰蠟梅盖王才元
　園中花也直方之父作頓有亭時則蠟梅詩開山祖
　似當以平甫詩為首也歐陽公梅聖俞南豐東坡山
　谷后山盛稱王平甫詩讀其集佳者良多視其兄介
　甫頗豪富髙於元白多矣比張文潛則風味不及比
　蘓子美則骨骼不及殆不下坡門秦晁也燈花詩云
　夜光迷蝶夢朝燼拂蛾眉春夏云過牆紅杏留窻隙
　著壁青苔上履綦如春從鶗鴂聲中盡人向酴醿影
　裏閒三神山閉蒼龍闕九道江涵白鷺洲老悟天機
　思抱甕靜諳人事戒垂堂三伏塵埃火雲外八灘風
　月石樓中皆壬子年詩其文曰校理集六十巻而詩
　占二十九巻壬子癸丑兩年詩乃占十四巻似乎太
　多未經刪擇也東坡謂異時長怪謫仙人舌有風雷
　筆有神稱許如此平甫所可取者不以兄介甫行新
　法用小人為然宜諸公尤多之也
　　　憶梅花
禁街人語絶喧譁庭下沉吟斗柄斜萬里雲容含霰雪
一陽泉脉動萌芽頓忘人世蓬心累巳任天年葆鬢加
早晚翩然青雀舫滿江春色看梅花
　　　梅花
醉筆題詩紫界牆梅花零落撲衣裳天香又雜杯中淥
春色還驚鬢上蒼渉世何妨為白璧流年未抵熟黄糧
一吟起我生平志今古冥㝠出處忘
　二詩俱豪
　　　雪中梅　　　　　　　　　　鄭　獬
臘雪欺寒飄玉塵早梅鬪巧雪中春更無俗豔能相雜
惟有清香可辨真姑射仙人氷作體秦家公主粉為身
素娥巳自稱佳麗更作廣寒宫裏人
　鄭獬字毅夫安陸人皇祐五年進士第一有鄖溪集
　行世其詩壯麗此篇三四最佳梅在雪中故別無可
　雜者雜字好惟有清香可辨真尤見雪不藏香之意
　公主粉為身雖引婦人為譬却正而不邪雅而不滛
　也
　　　岐亭道上見梅花戲贈季常(元注陳慥/字季常)
　　　　　　　　　　　　　　　　蘇　軾
蕙死蘭枯菊亦摧返魂香入隴頭梅數枝殘綠風吹盡
一㸃芳心雀啅開野店初嘗竹葉酒江雲欲落豆稭灰
行當更向釵頭見病起烏雲正作堆
　一㸃芳心雀啅開此句最佳坡天人也作詩不拘法
　度而自有生意雀之為物嘗凍啅梅開本無情於梅
　下此語乃若不勝情者尾句盖謂季常侍兒病起新
　粧行當於釵頭見此花欲其出以侑樽也豆稭灰出
　文酒清話王勉雪詩上天燒下豆稭灰烏李從教作
　白梅亦俚語世傳以為戲者東坡作詩初學劉夢得
　頗渉譏刺第以荆公新法天下不便故勇於排之而
　又不能忘情於詩間有所斥非敢怨君元豐中李定
　何正臣舒亶彈劾之下獄欲寘之死至於今此三人
　姓名士君子望而惡之亶有和石尉早梅二首曰霜
　林盡處碧溪傍小露檀心媚夕陽天下三春無正色
　人間一味有真香相思誰向風前寄更晚那辭雪後
　芳朝夕催人頭欲白故園正在水雲鄉又依然想見
　故山傍半倚垣陰半向陽短笛樓頭三弄夜前邨雪
　裏一枝香可能明月來同色不待東風已自芳幸免
　杜郎傷歲暮莫辭吟對釣漁鄉此兩詩亦頗可觀但
　以少陵為杜郎則稱譽不當亶眼不識東坡而謂其
　能識梅花耶兼亦格卑句巧似乎凑合而成惟東坡
　詩語意天然自出髙妙懸絶不同其人品不堪與東
　坡作奴故附其詩於坡詩之下不以入正選云
　　　紅梅(三首取一/)
怕愁貪睡獨開遲自恐氷容不入時故作小紅桃杏色
尚餘孤痩雪霜姿寒心未肯隨春態酒暈無端上玉肌
詩老不知梅格在更看綠葉與青枝
　石曼卿紅梅詩認桃無綠葉辨杏有青枝坡嘗謂此
　兩語村學堂中體也范石湖著梅譜因詩老二字誤
　以為聖俞詩非矣第二首尾句云不應便雜夭桃杏
　半㸃微酸已著枝第三首前聯云丹鼎奪胎那是寳
　玉人頩頰更多姿俱佳坡梅詩古句佳者有江頭千
　樹春欲暗竹外一枝斜更好及惠州邨字韻三首絶
　竒如次韻楊公濟二十絶氷盤未薦含酸子霜嶺先
　看耐凍枝應笑春風木芍藥豐肌弱骨要人醫洗盡
　鈆華見雪肌要將真色鬭生枝檀心已作龍涎吐玉
　頰何勞獺髓醫又如明日酒醒應滿地空令饑鶴啄
　莓苔慿仗幽人收艾納國香和雨入蒼苔前醫字韻
　二首尤妙後苔字韻亦苦思為之矣
　　　梅花寄汝陰蘇太守　　　　　僧道濳
湖山揺落嵗方悲又見梅花破玉蕤一樹輕明侵曉岸
數枝清瘦炯疎籬良辰易失空回首習氣難忘尚有詩
所向皆公舊題墨肯辜魚鳥却來期
　東坡元祐六年辛未三月去杭入朝為翰長侍讀道
　潛師在西湖智果八月坡為賈易等所彈出為龍學
　潁州此詩乃其年冬所寄也葢猶有望於坡之復來
　紹聖元年甲戌坡南行而師亦下平江獄屈其服編
　管邕州謂之何哉
　　　次韻賞梅　　　　　　　　　黃庭堅
要知宋玉在隣墻笑立春晴照粉光淡薄自能知我意
幽閒元不為人芳微風拂掠生春思小雨亷纎洗暗粧
只恐濃葩委泥土誰今解合返魂香
　外集有此詩恐少作然一字不茍
　　　和和叟梅花　　　　　　　　陳師道
百卉前頭第一芳低臨粉水浸寒光巻簾初認雲猶凍
逆鼻渾疑雪亦香鼎實自期終有待天眞不假更勻粧
江南望斷無來使且伴詩翁入醉鄉(元註漢房/陵有粉水)
　此詩見后山外集任淵所不注者恐非后山作以五
　六太露不然則是少作嘗自刪去者也
　　　梅花　　　　　　　　　　　張　耒
北風萬木正蒼蒼獨占新春第一芳調鼎自期終有實
論花天下更無香月娥服馭無非素玉女精神不尚粧
洛岸苦寒相見晚曉來魂夢到江鄉
　宛􁃼詩大率自然調鼎自期終有實此句亦不能兆
　文潛為相故前評謂王沂公王荆公詩兆皆偶然耳
　論花天下更無香句乃士大夫當以自任者
　　　次韻李秬梅花　　　　　　　晁補之
寒嵒幽霧不曾開殘雪猶封宿草荄一蕚故應先臘破
百花渾未覺春來慚非上苑青房比誤作唐昌碎月猜
常恨清谿照疎影横斜還許落金杯(碎月一/作玉蕋)
　蘇門諸公以魯直少游無咎文潛為四學士併陳無
　己李方叔文集傳世號六君子文名下無虚士讀其
　詩則知之三四佳五六似近崑體以用事故也尾句
　婉而妙謂清溪照影雖若可恨然移此影落冨貴家
　酒杯中亦似未肯也
　　　和補之梅花　　　　　　　　廖正一
蕙蘭芳草久暌離偶洩春光此一枝自許輕盈羞粉白
何人閒麗得隣窺寒欺薄酒魂消夜月入重簾夢破時
幸有暗香襟袖暖江南歸信不應遲
　廖正一字明畧安陸人元祐中召試舘職見知東坡
　自號竹林居士有白雲集名亞四學士
　　　普明寺見梅　　　　　　　　楊萬里
城中忙失探梅期初見僧窗一兩枝猶喜相看那恨晚
故應更好半開時今冬不雪何闗事作伴孤芳却欠伊
月落空山正幽獨慰存無酒且新詩
　　　梅花下小飲
今年春在臘前囘怪底空山見早梅數㸃有情吹面過
一花無頼背人開為㩦竹葉澆瓊樹旋折氷葩浸玉杯
近節雨晴誰料得明朝無興也重來
　二詩見江湖集猶少作也誠齋詩晚乃一變江湖荆
　溪二集猶歩歩繩墨
　　　懐古堂前小梅漸開
梅邊春意未全囘澹月微風暗裏催近水數株殊小在
一梢雙朶忽齊開生愁落去輕輕折不怕清寒得得來
膓斷故園千樹雪大江西去亂雲堆
隨意行穿翠篠林暗香撩我獨闗心遥看小朶不勝好
走近寒梢無處尋未吐誰知膚底雪半開猶䕶蕊頭金
老來懶去渾無緒奈此南枝索苦吟
絶豔元非着粉團眞香亦不在鬚端何曾天上氷玉質
却怕人間霜雪寒枝似去年仍轉瘦花於來嵗定誰看
老夫官滿梅應熟齒軟猶禁半㸃酸
揀得疎花折得囘銀瓶氷水養教開忽然燈下數枝影
喚作窗前一樹梅嵗律又殘還見此我頭自白不須催
相看姑置人間事嚼玉餐香嚥一杯
　此見荆溪集知常州時作梅詩難矣瘦健清洒如此
　亦不易得
　　　克信弟坐上賦梅花二首
對酒初驚髪半華折梅還覺興殊佳如何屋角西南月
只隔(一作/照)梢頭一兩花自是向來香寂寞不須更道影
横斜北枝別有春無價和靖何曾覔得些
月波成露露成霜借與南枝作淡粧寒入玉衣燈下薄
春撩雪骨酒邊香却於老樹半枯處忽見一梢如許長
道是疎花不解語伴人醒醉替人狂
　此見西歸集在知常州之後
　　　立春後一日和張功父園梅未開韻
前夕三更月落時東風巳動萬花知江梅端合先交割
春色如何未探支只欠梁溪氷柱句追懐和靖暗香詩
張家剩有葱根指不把瓊酥滴一枝
　此見朝天集梁溪謂尤延之時同朝張功父名鎡南
　湖集俟檢末句甚佳
　　　至日後十日雪中觀梅
小樹梅花徹夜開侵晨雪片趂花囘即非雪片催梅發
却是梅花喚雪來琪樹横枝吹腦子玉妃乘月上瑶臺
世間除却梅梢雪便是氷霜也帶埃
　此退休集詩最為老筆千變萬化横説直説學者未
　至乎此不可便以為率
　　　梅花　　　　　　　　　　　陸　游
家是江南友是蘭水邊月底怯新寒畵圗省識驚春早
玉笛孤吹怨夜殘冷淡合教閒處着清癯難遣俗人看
相逢剩作樽前恨索笑情懐老漸闌
　放翁詩至萬篇七言律梅花詩三十餘首今選取中
　半凡十五首總評於後
　　　十一月八夜燈下對梅獨酌累日勞甚頗自慰
　　　也
奔走人間無己時夜窗喜對出塵姿移燈看影憐渠瘦
掩户留香笑我癡冷艶照杯欺麴蘖孤標逼硯結氷澌
本來難入繁華社莫向春風怨不知
　　　十二月初一日得梅一枝絶竒戲作長句今年
　　　於是四賦此花矣
高標巳壓萬花羣尚恐驕春習氣存月兎𢷬霜供換骨
湘娥鼓瑟為招魂孤城小驛初飛雪斷角殘鐘半掩門
盡意端詳終有恨夜寒皴玉倩誰温
　　　荀秀才送蠟梅十枝竒甚為賦此詩
與梅同譜又同時我為評香似更竒痛飲便拚千日醉
清狂頓减十年衰色疑初割蜂脾蜜影欲平欺鶴膝枝
揷向寶壺猶未稱合將金屋貯幽姿
　　　樊江觀梅(樊江越/中地名)
莫笑山翁老據鞍探梅今夕到江干半灘流水浸殘月
一夜清霜催曉寒倚醉更教重秉燭怕愁元自怯慿欄
誰知携客芳華日曽費纒頭錦百端
　　　梅花四首
老厭紛紛漸鮮歡愛花聊復客江干月中欲與人爭瘦
雪後休慿笛訴寒野艇幽尋驚嵗晚紗巾亂挿醉更䦨
猶憐心事凄凉甚結子青青亦帶酸
月地雲堦暗斷腸知心誰觧賞孤芳相逢只怪影亦好
歸去始知身染香渡口耐寒窺淨綠橋邉凝怨立昏黄
與卿俱是江南客剰欲樽前說故鄉
元㝠行令肅冰霜墻角疎梅特地芳屑玉定煩修月户
堆金難買破天荒了知一氣環無盡坐笑千林凍欲僵
力量世間難得似挽回歳律放春陽
折得名花伴此翁詩情却在醉魂中髙標不合塵凡有
尤物眞窮造化功霧雨更知仙骨別鈆丹那悟色塵空
前身姑射疑君是問道端須順下風
　　　漣漪亭賞梅
判為梅花倒玉巵故山幽夢憶疎籬冩真妙絶横窗影
徹骨清寒蘸水枝苦節雪中逢漢使髙標澤畔見湘纍
詩情怯為花拈出萬斛塵襟我自知
　　　射的山觀梅
射的山前雨墊巾籬邊初見一枝新照溪盡洗驕春意
倚竹真成絶代人餐玉元知非火食化衣應笑走京塵
即今畵史無名手試把清詩當冩真
凌厲冰霜節愈堅人間乃有此癯仙坐收國士無雙價
獨出東皇太一前此去幽尋應盡日向來別恨動經年
花中竞是誰流輩欲許芳蘭恐未然
　　　園中賞梅
閱盡千葩萬卉春此花風味獨清真江邊曉雪愁欲語
馬上夕陽香趁人熨眼紅苞初報信囘頭青子又生仁
覊游偏覺年華速徙倚闌干一愴神
行遍茫茫禹畫州尋梅到處得閒游春前春後百囘醉
江北江南千里愁未愛繁枝壓紗㡌最憐亂㸃糝貂裘
一寒可賀君知否又得幽香數日留
　　　梅
若耶溪頭春意慳梅花獨秀愁空山逢時决非桃李輩
得道自保冰雪顔仙去要令天下惜折來聊伴放翁閒
人中商畧誰堪比千載夷齊伯仲間
　和靖八梅未出猶為易題疎影暗香一經此老之後
　人難措手矣近世諸人為梅詩一切蹈襲殊無佳話
　甚者搜竒抉隠組織千百去梅愈逺放翁七言律三
　十餘首其在蜀中所賦尤多似若寓意於所愛者詠
　梅當以神仙隠逸古賢士君子比之不然則以自况
　若専以指婦人過矣此所選十五首又似若肉多於
　骨與同時尤楊范體格不同云
　　　紅梅　　　　　　　　　　　毛　滂
何處曽臨阿母池渾將綘雪㸃寒枝東牆羞頰逢誰笑
南國酡顔强自持㡬過風霜仍好色半呼桃杏聽羣兒
青春獨養和羮味不為黄蜂飽蜜脾
　毛滂字澤民為杭州法曹任滿已去抵富陽有惜分
　飛詞為東坡所賞追還久之以此知名後乃出京卞
　之門詞佳於詩東堂集亦惟此紅梅花詩為最所至
　庖饌奢侈有王武子之風味其事見鄭景望集中
　　　和草堂吕君玉梅花　　　　　崔　鶠
綽約冰肌絶可憐雪中飛燕自媥妍迎春不負千金諾
占上常贏一著先斜倚野橋愁脉脉獨窺冰水淨涓涓
著人自有竒香在不是偷將與少年
　崔鶠字徳符雍邱人徙陽翟住坐元符上書言邪人
　章惇下廢三十年政和中為績溪宰後召殿院不就
　靖康初右正言請斬蔡京者有婆娑集此詩善用事
　末句謂著人竒香非偷與韓夀之比其不茍如此他
　詩可覘
　　　江梅　　　　　　　　　　　田　亘
千林含凍鬱蒼蒼只有江梅獨自芳暗吐幽香穿別院
半欹斜影入寒塘冰膚宛是姑仙女粉靣端疑騎省郎
若是蜜奴曾拂掠肯收紅豓貯蜂房
　田亘字元邈陽翟人與陳叔易崔徳符善建炎以察
　官召卒嘗有飛鳶詩詆相國寺前資寮僧云涎涎晴
　空作鶻盤仰空誰不羡髙閒豈知盡日勞心眼只在
　塵寰腐䑕間其為人可知也梅詩三首前二首云趂
　暖不隨千卉折凌寒先伴六花開臨溪照影為誰好
　映竹無人空自憐皆工惟用索笑事乃云廵簷一笑
　屑瓊瑰韻與事不叶次亦可畧惟此尾句謂蜜蜂若
　知此花又豈肯收他花為用亦足以諷夫人之不察
　者姑仙女騎省郎尚可議也
　　　窗外梅花　　　　　　　　　盧　襄
巳消殘雪豆稭灰斜壓疎籬一半開雖我故園無分看
問渠春色㡬時來冷香漸欲薫詩夢落蘂猶能韻砌臺
定復水邉多屐齒試令長鬛視蒼苔
　三衢盧㐮字賛元詩見曾慥百家選句律盡健南渡
　前侍從
　　　和田南仲梅
壽陽粧額太矜持不待宫貂賜口脂惜妙風姿令雪妬
定真消息有春知試看呵手攀條處何似成隂著子時
莫遣王孫三弄絶早尋疎影對江湄
　起句尾句類崑體
　　　同曾户部吳縣尉張秀才北山僧房尋梅令客
　　　對棋　　　　　　　　　　　徐　俯
處處已收南畆稻閒閒還㸔北山梅累觴聊爾酡顔在
對局怡然笑口開掃徑似知佳客至杖藜惟可數君來
移松種樹鄱陽老章甫風帆歳一囘
　第六句可人
　　　庭中梅花正開用舊韻貽端伯
羗笛何勞塞北吹江南何處不寒梅千林寂寂無人看
獨樹亭亭對客開偏為咨嗟惟爾念是誰移種待君來
縱留一曲安能唱恰似朝歌墨子廻
　師川詩律疎濶其說甚傲其詩頗拙只雪詩二首可
　取此以予愛梅故及之惟第四句可人耳
　　　和和靖八梅(用汝南故事/禁用體物字)　　　胡　銓
感時濺淚㡬時乾顧影伶俜獨立難自恐迹孤無與對
誰憐族冷不勝寒未應一世供愁斷長願三更秉燭看
雨過花邉行更好猶嫌子美借銀鞍
風亭小立夢初殘歩歩凌空對廣寒照眼雙明清可掬
閒情一味淡相㸔曉縈瑞霧黏初潤晴映髙雲薄未乾
三嗅臨風思無限蕋宫遥夜酒初闌
暗裏尋香自不迷照空焉用夜燃臍欲危疎朶風吹老
太瘦長條雨颭低孤豓㡬時同把盞野香猶記助㸔題
唐人未識髙標在浪自紛紛說李蹊
痩吟幽翫有餘妍更向髙人獨樂園無垢未應經露沐
不緇寧信受塵昏春風自識明妃靣夜雨能清吏部魂
挿向膽瓶看更好凛如明水薦靁樽
當年曾見鳯城頭入骨貪看興未休小摘欲論千種恨
微吟還喚一畨愁每嫌俗物(一作/客)薰心醉長願清馨滿
世㽞穠李倚風梨帶雨比方應合靣騂羞
縞裠練帨照釵荆霜竹寒松秀色并八詠格高凌太白
千林地逈切西清着枝有味知深意欹屋無言似薄情
日暮水邊空悵望渾如湘浦見皇英
一年佳處早梅時勾引風情巧釣詩未分霜凌禁瘦朶
漸看春入奈愁枝晚尤奇特憐無伴夜更分明不可私
冷落便須憑酒煖從今鄒律未消吹
紛紛紅紫勿相猜自古騷人酷嗜梅皂蓋折花憐老杜
黄梅時雨憶方回一生耐凍天憐惜滿世趨炎我獨來
桃李爭春身老大急須吟醉莫停杯
　和靖八梅非一日而成有思亦且有力澹菴和之欲
　一舉而成則不容不竭思而加力此中大有佳語又
　和八篇用東坡雪詩聲色氣味富貴勢力賦之以多
　不取
　　　返魂梅　　　　　　　　　　曾　幾
徑菊庭蘭日夜摧禪房未合有江梅香今政作依稀似
花乃能令頃刻開笑説巫陽真浪下寄聲驛使未須來
為君浮動黄昏月挽取林逋句法回
　此非梅花也乃製香者合諸香令氣味如梅花號之
　曰返魂梅子選詩無燒香類蓋香癖詩人有之而律
　詩少也茶山此詩可謂善游戲矣不惟切於題而亦
　句律森然聳峭
　　　諸人見和再次韻
蠟炬高花半欲摧班班小雨學黄梅有時燕寢香中坐
如夢前村雪裏開披拂故令㩦袖滿横斜便欲映窗來
重簾幽户深深閉亦恐風飄不得回
　此只是燒香似梅花香詩中四句善形容前邨雪裏
　横斜映窗等語挽而歸之於所聞之香既雅潔又標
　致
　　　瓶中梅
小窗氷水青琉璃梅花横斜三四枝若非風日不到處
何得色香如許時神情蕭散林下氣玉雪清映閨中姿
陶泓毛頴果安用踈影冩出無聲詩
　此詩吳體也可謂神清蕭散
　　　雪後梅花盛開折置燈下
滿城桃李望東君破臘江梅未上春窗几數枝逾靜好
園林一雪倍清新巳無妙語形容汝不用幽香觸撥人
迨此暇時當舉酒明朝風雨恐傷神
　靜好二字佳園林一雪倍清新尤為佳句
　　　喻子才提舉招昌源觀梅倦不克徃蘇仁仲有
　　　詩次韻
問公何許看花回賸説郊坰十里梅樹雜古今他處少
枝分南北一齊開昌源巳辦行厨去離渚猶須使節來
况復蘭亭公所葺清流九曲要傳杯
　元注離渚梅花亦盛昌源離渚皆越上地名
　　　奉和姚仲美臘梅　　　　　　趙　暘
陽和都未見芳菲初喜寒苞發故枝絶色夐無朱粉態
真香寧許燕鶯知凝愁金谷登樓日歛黛温泉賜浴時
冩作新聲傳玉笛誰人持向月中吹
　夐無朱粉態不朱不粉可見其為黄梅此句佳餘亦
　只賦得梅花耳趙暘字乂若其先本杭人徙鄭州及
　汴畢漸榜甲科靖康初左正言過江寓信州玉山章
　泉之曾祖也
　　　正月七日初見梅花　　　　　方元修
雪淨氷融溪作鱗梅花經眼日當人北枝風力顧不早
東閣詩情聊一新煙並博山薰莫亂色同衰鬢揷宜親
一年好處得全盡紅綻雨肥猶弄春
　桐廬處士元英先生之後元修少有詩名政和初審
　察監大觀庫後通判濬州弟元若靖康右史秘少元
　矩亦典郡詩三四亦佳嘗同吕居仁趙才仲入大名
　幕
　　　梅花　　　　　　　　　　　潘良貴
天與孤高花獨新世間草木信非倫影涵水月不受采
氣傲氷霜何待春冷淡自能驅俗客風騷端合付幽人
徃來百匝堦除裏頓使心無一㸃塵
氣律崢嶸嵗欲新寒梅芳信冠羣倫直能平地凌大雪
可是回根迎小春九畹蕙蘭真上客千山桃李盡庸人
即今㩦酒江郊去弄蕋攀條一拂塵
　中書舎人潘子賤名良貴一字義榮金華人號黙成
　居士宣和初博士建炎初司諫紹興初都司左史屢
　以忤時相去為西掖叱向子恭奏事無益不切坐去
　又惡秦檜遂不起朱文公序其集畤字德久其兄子
　也
　　　探梅呈汪信民　　　　　　　吕本中
縞帶銀杯欲着塵小園幽樹巳含春風流王謝佳公子
臭味曹劉入幕賓細朶定無塵土涴暗香猶帶雪霜新
剩摩枵腹搜竒句去惱城南得定人
　拈出細朶無涴處亦新末句活動
　　　謝勝(一作/亭)尉送梅
破帷冷落不禁風疾病深藏稱懶慵忽有梅花來陋巻
喜聞春信出初冬未須趂雪争先覩尚恐衝寒不滿容
㑹約君家好兄弟他年樽酒更相從
　三四亦活
　　　江梅
江梅消息未真傳微露芳心几杖前不信氷霜能作惡
要令桃李便爭先斜枝似帶千峰雪冷艶偷回二月天
准擬從君出城去竹輿仍勝百花韀
　尋梅則竹輿可矣尋春則可百花韀也此語極新居
　仁詩專主乎活曾茶山與之同年生於元豐七年甲
　子過江時各年未五十居仁先有詩名茶山倡和求
　印可而居仁教以詩法故茶山以傳陸放翁其説曰
　最忌參死句今人看居仁詩多不領㑹蓋專以工求
　則不得其門而入也以活求則此梅詩亦可參矣
　　　和周楚望紅梅用韻　　　　　方惟深
清香皓質世稱竒試作輕紅更自宜紫府與丹來換骨
春風吹酒上凝脂直教臘雪無藏處只恐朝雲有去時
溪上野桃何足種秦人應獨未相知
　范石湖梅譜稱此換骨凝脂之聨曾季貍裘甫著艇
　齋詩話以為徐師川十三嵗時詩見知東坡蓋妄也
　慶元中陳剛刋板已著為方子通子通名惟深有莆
　田小集行於世他詩亦佳裘甫詩話多諛師川恐非
　作家子通王荆公同時人半出岸沙楓欲死繫舟時
　有去年痕乃子通詩也荆公愛之書於座右乃誤刋
　入荆公集曾慥詩選不收此詩謂為姑蘇人其實莆
　田人也
　　　次韻張守梅詩　　　　　　　劉子翬
草棘蕭蕭野岸隈暗香消息已傳梅雪欺籬落遥難認
暖入枝條併欲開愁向天涯今度見老隨春色暗中來
似聞詩社多何遜盍試招魂共一杯
　五六天涯春色有思致
　　　次韻劉秀野前邨梅　　　　　朱　熹
玉立寒烟寂寞濵仙姿瀟灑盡無塵千林揺落今如許
一樹横斜絶可人真與雪霜娛晚景任從桃李殿殘春
緑陰青子明年事衆口矜嗟鼎味新
　　　次韻劉秀野早梅
可愛紅芳愛素芳多情珍重老劉郎踈英的礫尊中影
微月黄昏句裏香胸次自憐真玉雪人間何處有氷霜
廵簷説盡心期事肯醉佳人錦瑟傍
　此皆寄意於梅猶孔子所言嵗寒然後知松柏之後
　彫也無上文無下文只此十箇字足見士君子之為
　人也
　　　次韻秀野雪後書事
惆悵江頭㡬樹梅杖藜行遶去還來前時雪壓無尋處
昨夜月明依舊開折寄遥憐人似玉相思應恨刼成灰
沉吟落日寒鴉起却望柴荆獨自回
　詩有興有比有賦如風雅頌古體與今固殊而稱人
　之美即頌也實書其事曰賦要説得形状出微寓其
　辭則比興皆托於斯如此詩首尾四句實書其事也
　中兩聨賦則微寓其辭言尋梅見梅寄梅有比有興
　而味無窮矣
　　　不見梅再用來字韻
舊嵗將除新嵗來梅花長是雪毰堆如何此日三州路
不見寒葩一樹開野水風煙迷慘淡故園霜月想徘徊
夜窗却恐勞幽夢速把新詩取次裁
　文公以乾道三年丁亥八月如長沙訪南軒十一月
　同游衡岳十二月公歸建陽道中抵新喻西境賦詩
　曰北嶺蒼茫雨欲來南山騰踏翠成堆穉松遶麓千
　旗巻野水涵空一鑑開客路情懐無倥偬今晨游眺
　且徘徊自然觸目成佳句雲錦無勞更剪裁故不見
　梅詩有此篇韻三州路謂潭衡袁也
　　　叔通老友探梅得句垂示且有領客㩦壺之約
迎霜破雪是寒梅何事今年獨晚開應為花神無意管
故煩我輩着詩催繁英未怕隨清角踈影誰憐蘸緑杯
珍重南隣諸酒伴又尋江路探香(一作/春)來
　夫仁亦在乎熟之而巳矣此詩當以熟觀
　　　和宇文正甫探梅　　　　　　張　栻
天與孤清逈莫隣祗應空谷伴幽人千林掃迹愁無奈
一㸃横梢眼便親顧影莫驚身易老哦詩尚覺句能新
㡬多生意氷霜裏説與夭桃自在春
　此詩瀟然出塵其惓惓於當世之君子至矣得見此
　人焉不得而疎之也
　　　紅梅　　　　　　　　　　　韓無咎
不隨羣艶競年芳獨自施朱對雪霜越女謾誇天下白
壽陽還作醉時粧半依修竹餘真態錯認夭桃有暗香
月底瑶臺清夢到霓裳新換舞衣長
　韓尚書南澗本桐木𣲖有甲乙集淳熙七年庚子詩
　當是時鉅儒文士甚盛稱無咎與茶山先是俱寓信
　州茶山之甥吕成公即無咎之婿無咎詩亦與尤楊
　范陸相伯仲有子曰琥字仲止號澗泉尤有高節詩
　與趙昌父並立於信上此詩五六甚佳
　　　去年多雪苦寒梅花遂晚元夕猶未盛開
　　　　　　　　　　　　　　　　范成大
隔年寒力凍芳塵勒住東風寂寞濵只管苦吟三尺雪
那知遲把一枝春燈烘畵閣香猶冷湯暖銅瓶玉尚皴
花定有情堪索笑自憐無術喚真真
　此詩淳熙十二年乙巳作
　　　再題瓶中梅
園林揺落凍芳塵南北枝間玉蕋皴風袂挽香雖淡薄
月窗横影巳精神雪霜春事年年晚今古詩情日日新
鐡石如公猶索句真成嚼蠟對横陳
　淳熙十四年丁未作
　　　次韻尹朋梅花　　　　　　　尤　袤
江北江南天未春陽和先巳到孤根斜枝冷落溪頭路
瘦影扶踈竹外邨水部未妨時遣興玉妃誰復與招魂
天寒好伴羅浮醉明月清風許重論
　　　梅花
竹外籬邊一樹斜可憐芳意自萌芽也知春到先舒蘂
又被寒欺不放花索笑㡬回驚嵗晚相思一夜繞天涯
直須待得垂垂發踏月相㩦過酒家
冷蕋疎枝半不禁眼看芳信日駸駸雪霜不管朝天靣
風月能知匪石心望逺可無南北使客愁空費短長吟
年年准擬花排恨不道看花恨更深
　尤遂初詩初看似弱久看却自圓熟無一斧一斤痕
　迹也
　　　落梅
清溪西畔小橋東落月紛紛水映紅五夜客愁花片裏
一年春事角聲中歌殘玉樹人何在舞破山香曲未終
却憶孤山醉歸路馬蹄香雪襯東風
　第二句未有別本可攷遂初詩其孫新安半刺藻嘗
　刋行而焚於兵予得其家所抄副本頗有訛缺云
　　　入春半月未有梅花
枯樹扶疎水滿池攀翻未見玉團枝應羞無雪教誰伴
未肯先春獨探支㡬度杖藜貪㸔早一年芳信恨開遲
留連東閣空愁絶只誤何郎作好詩
　　　徳翁有詩再用前韻三首
文章仙伯記仇池毎想横斜竹外枝未放柔柯攢玉雪
稍看紅葉染燕支别來望逺慿誰寄老去尋春只恐遲
把酒問花花觧語定應催促要新詩
立馬黃昏遶曲池㡬回踏雪問南枝不應春到花猶未
定恐寒侵力不支隴上已驚傳信晚梅前只想弄粧遲
臨風不語空歸去獨立無憀自詠詩
嘗記尋芳到習池攀條頻認去年枝曉穿曲徑千林去
晚度危橋一木支不避春寒來得得只緣人望故遲遲
無錢可辦羅浮醉報答春光只有詩
　首唱以入春半月梅花未開為題八句極委曲有味
　却不料支字難和有所酬答又成三首遂初詩不見
　其有著氣力處而平淡中自有拗斡三支字皆壓倒
　　　次韻渭叟蠟梅(二首取一/)
快㵼鵝黃若下春要將香色鬬清珍蠟丸暗拆東君信
梔貌寧欺我輩人光價未輸何遜早詩篇重見豫章新
渾金璞玉爭多少要與江梅作近親
　蠟丸梔貌亦新前首末句云强學瞿曇金作靣只應
　惟怪老禪親皆能言其色也
　　　梅花　　　　　　　　　　　趙　蕃
平生欠汝哦詩債歳嵗年年湏要還未至臘時須訪問
巳過春月尚躋攀直從開後至落後不問山間與水間
却笑淵明賦歸去庭柯目眄自怡顔
全樹婆娑夥匪奢數枝纎瘦少尤佳春風上苑吾何忝
落日孤邨汝自嗟定論要為塵外物細看那是世間花
不然山谷能詩老曷與山礬定等差
　世之作者無窮尤楊范陸之後又有一趙昌父直從
　開後至落後即樂天賞自初開直至落第二首五六
　絶妙梅詩甚多特選此耳
　　　探梅　　　　　　　　　　　韓　琥
檢㸃山前梅蕋痕花雖未放巳銷魂縱饒老榦摧幽谷
也勝繁華倚市門冷落不成欺歲晚陽和且可待春温
清香一噴紅梢滿却月凌風未易論
　此澗泉紹熙三年壬子詩澗泉生於紹興三十年巳
　卯是年才三十四歳而作詩巳如此三四固以自謂
　雖如此勝如彼矣第六句猶未㤀世情嘉定初即休
　官不仕嘉定十七年甲申理宗即位之月卒年六十
　四其大節有可取則自許之意不必如詩所云可也
　詩四十餘巻約五千篇澗泉諱琥字仲止南澗無咎
　之子予嘗為作傳
　　　梅花
今年全未作梅詩與向花前浪品題不分雪霜摧折盡
尚須天日照臨之静看冷蕋無人㑹閒遶孤根只自知
猶有幽禽解鳴語為予醻酢殆移時
肯同桃李强攙春自占空山野水濵老氣却因髙樹得
清姿不待數花新本來淡薄難從俗縱入紛華亦絶塵
最愛夜深霜重處冷風吹起月精神
　此澗泉紹興末年詩朱文公入講筵侂胄未甚盛之
　時仲止其言已如此髙了第二首三四愈吟愈有味
　謂髙樹老氣亦無待於數花不亦妙乎凡前輩自許
　只許退不許進王沂公梅詩偶爾做著狀元宰相乃
　謂詩必以榮進為兆乃俗論也
　　　春山看紅梅
年年常得醉君家今日紅梅正著花㸃綴初非桃有艶
横斜寧與李爭華依然竹外併林下况復山巔與水涯
歩遶孤根香更在髙懐無惜共流霞
　此仲止開禧中詩三四殊佳餘尚有梅詩數十首今
　但選八首於此
　　　澗上蠟梅香
照眼花枝是蠟梅香傳小樹為誰開弄陰欲雪山長暝
破曉終風水漫洄鳥語春聲喧復靜鴻飛寒影去還來
數間敗屋浮橋外何苦無吟不舉杯
　中四句引四物若不切於梅者而句句有委折縈紆
　無盡之意所謂蠟梅香甚在其中矣嘉定八年乙亥
　詩也
　　　梅下
雖得霜濃春自濃野梅無處不為容半依古渡迷芳草
獨占荒山對古松綽約花房宜戲蝶崔嵬枝幹若游龍
角巾一幅支笻久不覺烟中有寺鐘
　歐公詩春風疑不到天涯二月山城未見花此詩起
　句十四字似之三四尤佳尾句愈佳丙子年詩
　　　澗東臨風飲梅花尚未全放一樹獨佳
殘雪餘寒二月來澗東猶是欲開梅夕陽影淡初尋句
流水聲清更把杯取友喚隣相領略破荒擇勝獨徘徊
誰能折向南枝醉一陣寒香撲麝煤
　五六惟陳后山到此地仲止筆力古淡亦能之丙子
　年詩
　　　探梅
探梅山路一杯亭日淡風微遠靄生莫問古來尋古話
只知春近愛春情㡬枝冷蕋吟方見一㸃疎花畵不成
我挾兩兒同二友老來酒外更何營
　痩淡之中自穠粹嘉定庚辰詩仲止卒於十七年甲
　申八月有大節此四詩皆老筆也
　　　寄尋梅　　　　　　　　　　戴復古
寄聲說與尋梅者不在山邉即水涯又恐好枝為雪􁭘
或生幽處被雲遮蜂黃塗額半含蕋鶴膝翹空疎帶花
此是尋梅端的處折來湏付與詩家
　輕快可喜石屛戴復古字式之天台人早年不甚讀
　書中年以詩游諸公間頗有聲夀至八十餘以詩為
　生涯而成家盖江湖游士多以星命相卜挾中朝尺
　書奔走閫臺郡縣餬口耳慶元嘉定以來乃有詩人
　為謁客者龍洲劉過改之之徒不一人石屏亦其一
　也相率成風至不務舉子業干求一二要路之書為
　介謂之濶匾副以詩篇動獲數千緍以至萬緍如壺
　山宋謙父自遜一謁賈似道獲楮幣二十萬緍以造
　華居是也錢塘湖山此曺什伯為羣阮梅峰秀實林
　可山洪孫花翁季蕃髙菊磵九萬徃徃雌黄士大夫
　口吻可畏至於望門倒屣石屏為人則否每於廣座
　中口不談世事縉紳多之然其詩苦於輕俗髙處頗
　亦清健不至如髙九萬之純乎俗如劉江邨瀾最晚
　輩本天台道士能詩還俗磨瑩工宻自謂晚唐予及
　識其人今亦歸九泉而處士詩名遂絶響矣故因取
　石屏此詩而詳記之於此
　　　梅
孤標粲粲􁭘羣葩獨占春風管歲華㡬樹參差江上路
數枝粧㸃野人家冰池照影何湏月雪㟁聞香不見花
絶似人間隐君子自從幽處作生涯
　皆前人已曽道之句而律熟句輕頗亦自然亦不可
　弃也石屏小集詩百餘首趙嬾菴汝讜字蹈中所選
　也蹈中詩至中年不為律體獨喜為選體有三謝韋
　栁之風其所取石屛詩殆亦庶矣蹈中兄曰南塘汝
　談字履常詩文俱髙尤精四六䟦語頗亦不滿於石
　屛之詩一言以䔩之曰輕俗而已葢根本淺也今續
　集有詠梅投所知中四句云獨開殘臘與時背奄勝
　衆芳其格髙欲啟月宫休種桂如何仙苑只栽桃所
　謂其格髙者殊為衰颯欲啟如何一聮尤覺俳陋非
　深於詩者不能察也同時稍後有許棐梅屋者有蠟
　梅江梅同瓶詩曰苗裔元從庾嶺分兩般標致一般
　春淡粧西子呈嬌態黄靣瞿曇現小身不羡腰金横
　玉貴來尋嚼蠟飲氷人只愁花謝香狼藉桃李如何
　接後塵第二句不勝其俗三句愈覺其俗此江湖詩
　所以難選云
　　　客有致橫驛苔梅者絶奇古劉良叔以詩借觀
　　　次韻奉納　　　　　　　　　方　岳
雪侵橫驛苔枝古莫作江南一様看醖釀春情何遜老
崚嶒詩骨孟郊寒也知餘子十分俗雅有書生半㸃酸
政恐劉郎識桃耳相逄冷淡亦良難
　　　五用韻
水曹為骨逋為髓風雪㶚橋誰共㸔千里夢廽歸路逺
一枝春占暮江寒飛飛雨片猶堪醉㸃㸃晴香巳帶酸
䨇玉瓶乾情正洽與君落筆不辭難
　秋崕詩二十巻七言律梅花詩十餘首獨選此二首
　又五中之二也此在維楊制幕時年壯氣銳句律髙
　峭而詩始佳莫作江南一様看盖秋崕江東人亦所
　以自標也二和有云蘚樹卧龍鱗甲老霜橋立馬毛
　骨寒亦壯健四和有云笑堪索否便堪醉盟可尋歟
　不可寒比之楊誠齋詩變之又變古未有此法學者
　不可以為凖也
　　　落梅　　　　　　　　　　　劉克莊
一片能教一斷腸可堪平砌更堆牆飄如遷客來過嶺
墜似騷人去赴湘亂㸃莓苔多莫數偶粘衣袖久猶香
東風謬掌花權柄却忌孤髙不主張
昨夜尖風幾陣寒心知尤物久留難枝疎似被金刀剪
片細疑經玉杵殘痛叱山童持箒去苛留野客坐苔看
月中徙倚慿空樹也勝吳兒賞牡丹
　潛夫淳熙十四年丁未生二十五為靖安尉嘉定中
　從李大江淮制幕監南岳廟以歸詩集始此初有南
　岳五藁此二詩嘉定十三年庚辰作年三十四時正
　奉祠家居後從辟廵廣西帥蜀知建陽縣當寳慶初
　史彌逺廢立之際錢塘書肆陳起宗之能詩凡江湖
　詩人皆與之善宗之刋江湖集以售南岳藁與焉宗
　之賦詩有云秋雨梧桐皇子府春風楊栁相公橋哀
　濟邸而誚彌逺本改劉屏山句也敖臞菴器之為太
　學生時以詩痛趙忠定丞相之死韓侂胄下吏逮捕
　亡命韓敗乃始登第致仕而老矣或嫁秋雨春風之
　句為器之所作言者併潛夫梅詩論列劈江湖集板
　二人皆坐罪初彌逺議下大理逮治鄭丞相清之在
　𤨏闥白彌逺中輟而宗之坐流配於是詔禁士大夫
　作詩如孫花翁惟信李蕃之徒寓在所改業為長短
　句紹定癸巳彌逺死詩禁觧潛夫為病後訪梅九絶
　句云夢得因桃却左遷長源為栁忤當權幸然不識桃并
　栁却被梅花累十年又云一言半句致魁台前有沂
　公後簡齋自是君詩無警䇿梅花窮殺幾人來又云
　春信分明到草廬呼兒沽酒買溪魚從前弄月嘲風
　罪即日金雞巳赦除時潛夫廢閒恰十年矣其詩格
　本卑晚而漸進如此詩遷客騷人金刀玉杵二聯皆
　費粧㸃氣骨甚弱如憶真州梅園詩次韻方孚若瀑上
　種梅窻龎之韻至於十首今無可選後集梅絶句至
　百首謂之百梅如方烏山澄孫諸人各和至百首頗
　不無贅而亦有竒者惟此可備梅花大公案也
　　　趙禮部和予梅詩十絶送林錄參韻雜之萬如
　　　詩中殆不可辨别課一詩以謝　劉克莊
更無一㸃涴鈆華狀出氷枝糁玉葩十絶頓令儂北靣
萬如原住子東家自羞貧女釵邉朶難傍宫人額上花
縱使北風如鐡勁未妨雪月照槎牙
　禮部當是趙時煥寓居泉州林錄参當是林觀後四
　句有所諷自羞貧女釵邉朶言詩之淡者難傍宫人
　額上花言詩之艶者北風雪月二句以喻夫臨患難
　而不可奪也然後邨詩未為全淡盖出處之際亦似
　未然萬如居士李縝字伯玉李雲龕之子朱文公作
　墓誌稱其有文十巻梅百詠寓泉州後村初為石塘
　林同林合賦梅花百絶未知有萬如詩後見之乃謂
　萬如詩如漢宫洞簫梨園羯鼔用事精切下字清新
　音節流麗有二宋王仲至晏叔度之風惜其太脂粉
　視陳簡齋便自邈然後村又自謂所賦如樵歌牧唱
　妍詞巧思不及李逺甚即此詩五六意也然以予觀
　之梅花詩清瘦瀟洒近年莫如尤延之雖楊誠齋陸
　放翁亦頗浮肥矣後邨之言良是其詩未臻乎奥地
　也
　　　梅花二十首　　　　　　　　張道洽
和靖風流百世長吟魂依舊化幽芳巳枯半樹風煙古
纔放一花天地香不肯靣隨春冷暖只將影共月行藏
懸知骨法清如許傳得仙人服玉方
數蘤疎踈靜處芳便成佳景不荒凉暖回窮谷春常早
影落寒溪水也香自倚風流髙格調唯消質素淡衣裳
滿天霜月花邊宿無復莊周蝶夢狂
泠冷澗水石橋傍春正濃時風味長清介終持孤竹操
繁華不夢百花塲描來月地前生瘦吹落風簷到死香
結習已空無染着每來花下輒成狂
凍蘤無多樹更孤一溪霜月照清癯終身只友竹君子
雅志絶羞松大夫白玉都拚雕作蕋黃金不惜撚為鬚
亦知世有春風伴問萬花中著得無
孤芳嫌殺渾羣芳雪滿山坳月滿塘韻士不隨今世態
仙姝猶作古時粧雪羞潔白常囘避春忌清髙不主張
地僻何妨絶供給饑來只用嚥寒香
　不主張之句仍是本劉後村
政爾寒陰惨淡時忽逄孤艶映疎籬金蘭氣味無人識
玉雪襟懐只自知竹屋紙窻清不俗茶甌禪榻兩相宜
花邊不敢髙聲語羗管凄凉更忍吹
千林凍損積陰凝一㸃春從底處生玉色獨鍾天地正
鐵心不受雪霜驚孤芳若與東君背數樹能令南紀明
醉後惟愁踏花影青鞋不敢近花行
數株如玉照寒塘無日無風自在香谷冷難教春管領
山深自共雪商量巳成到骨詩家瘦不賣入時宫様粧
亂挿繁花花下醉只應我似放翁狂
　陸放翁詩我死諸君思此狂今句本此
行盡荒林一徑苔竹稍深處數枝開絶知南雪羞相並
欲嫁東風耻自媒無主野橋隨月管有根寒谷也春囘
醉餘不睡庭前地只恐忽吹花落來
天然標格閬風鄉薄薄鈆華淡淡粧月地向誰孤弄影
雪天驀地忽聞香征鞍處處頻囘首羗管聲聲欲斷腸
天上玉妃新謫墮游蜂不敢近花傍
纔有梅花便自竒清香分付入新詩閒持盃酒臨風處
獨倚欄干待月時試向園林千萬樹何如籬落兩三枝
霜天角裏空哀怨邱壑風流總不知
纔有梅花便自清孤山兩句一條冰問渠紫陌花間客
得似清溪樹下僧雅淡久無蘭作伴孤髙惟有竹為朋
雪天枝上三更月人在瑤臺第㡬層
天寒花信未能靈佇立通宵户不扄小蕚欲爭天下白
數條獨向雪中青肯教旅雁尋常見未許游蜂取次經
一片唯愁汚塵士寒苕和月掃中庭
纔有梅花便不塵和霜和月為精神風流晉宋之間客
清曠羲皇以上人年後臘前無盡意水邊林下自然春
萬花錦繡東風閙難凂翛翛玉雪身
纔有梅花便不村其人如玉立黃昏些些蕋裏藏風韻
箇箇枝頭帶月魂常挹清香來燕坐可教落片㸃空樽
到腰深雪庭前白心事寒松擬共論
纔有梅花便不同一年清致雪霜中疎踈籬落娟娟月
寂寂軒窻淡淡風生長元從瓊玉圃安排合在水晶宫
何湏更探春消息自有幽香夢裏通
天下無花白到梅風前和我不塵埃崚嶒鶴骨霜中立
偃蹇龍身雪裏來未許瓊花為行軰定教玉蕋作輿臺
夜深立盡扶疎影一路清溪踏月囘
㡬年冷樹雪封骨一夜東風春透懐花裏清含僊韻度
人中癯似我形骸三㸃兩㸃淡尤好十枝五枝疎更佳
野意終多官意少玉堂茅舎任安排
愛疎愛淡愛枯枝已愛梅花更愛竒江路一年春好處
石橋半夜月明時蹇驢積雪深須去破㡌嚴霜打不知
世上非無好顔色詩人所賞是風姿
癖愛梅花不可醫開教探早落教遲欲知無限春風意
盡在相將暮雪時竹嶼煙深尋得巧茅簷月淡立成癡
夢驂鸞鶴相尋去題遍江南寺寺詩
　實齋張道洽字澤民開禧元年乙丑生今而猶存則
　七十九矣年六十四卒於錢塘七言律梅花詩六十
　首今選其二十首夫詩莫貴於格髙不以格髙為貴
　而專尚風韻則必以熟為貴熟也者非腐爛陳故之
　熟取之左右逄其原是也此二十首梅詩他人有竭
　氣盡力而不能為之者公談笑而道之如天生成自
　然有此對偶自然有此聲調者至清潔而無埃至和
　平而不怨放翁後村亦當歛衽也又和予七月見梅
　花詩二十首亦七言律而韻太險有二聯云前生薝
　葡林中夢到死旃檀國裏香早緣服玉肌能白不為
　熏衣骨亦香只是泛言梅花亦清爽有思致云
　　　見梅雜興　　　　　　　　　陸夢發
人間誰是識梅真弃實求花後世心何似只如三代日
分甘投老萬山深寄來陸凱渾多事說到林逋亦費吟
耿耿知音唯月在無言相㸔古猶今
　余友太府寺丞陸太初諱夢發同里人長予五嵗徳
　祐元年乙亥以公事殁於上海年五十四平生苦吟
　好髙梅興三十首今選此一首五六本前輩遺論夫
　草木之花三百五篇巳或取之至楚騷而特盛後世
　以花詠梅亦比興之不容巳者也似未可貶特陳腐
　襲蹈則可鄙耳必將如三代之時取梅於其實不於
　其花則吾太初又何必見之詩又有一聫云生禀東
　南温厚氣才當西北苦寒時盖自况也但太露
　
　
　
　
　
　
　
　瀛奎律髓巻二十
欽定四庫全書
　瀛奎律髓巻二十一　　　　元　方囬　編
　　雪類
　文選以二謝雪賦月賦入物色類雪於諸物色中最
　難賦今選詩家巨擘一句及雪而全篇見雪意雪景
　者亦取之雖不專用禁體然用事淺近者皆不取
　　五言(三十三首/)
　　　赴京途中遇雪　　　　　　　孟浩然
迢遞秦京道蒼茫嵗暮天窮隂連晦朔積雪滿山川落
雁迷沙渚饑烏噪野田客愁空佇立不見有人煙
　規模好
　　　和張丞相春朝對雪
迎氣當春立承恩喜雪來潤從河漢下花逼艷陽開不
覩豐年瑞安知爕理才撒鹽如可擬願糝和羮梅
　此必為張九齡也善用事者化死事為活事撒鹽本
　非俊語却引為宰相和羮糝梅之事則新矣
　　　對雪　　　　　　　　　　　杜　甫
北雪犯長沙胡雲冷萬家隨風且間葉帶雨不成花金
錯囊垂罄銀壺酒易賖無人竭浮蟻有待至昏鴉
　詩家善用事者藏一字於句中銀壺酒易賖非易也
　乃不易也錢囊既已空矣酒可以易賖乎但吟此者
　着些斷續輕重即見意矣以尾句騐之盖無人肯賖
　酒直待至昏黒也
　　　對雪
戰哭多新鬼愁吟獨老翁亂雲低薄暮急雪舞囬風瓢
棄罇無綠爐存火似紅數州消息斷愁坐正書空
　他人對雪必豪飲低唱極其樂唯老杜不然每極天
　下之憂
　　　雪
南雪不到地青崖霑未消微微向日薄脉脉去人遥冬
熱鴛鴦病峽深豺虎驕愁邊有江水焉得北之朝
　江水東流欲挽之使北愛君戀闕之心切矣
　　　舟中夜雪有懐盧十四侍御弟
朔風吹桂水大雪夜紛紛暗度南樓月寒深北渚雲燭
斜初近見舟重竟無聞不識山隂道聽雞更憶君
　舟重竟無聞可謂善言舟中聽雪之狀凡用事必湏
　翻案雪夜訪戴一時故實今用為不識路而不可徃
　則竒矣
　　　泊岳陽城下
江國輸千里山城僅百層岸風翻夕浪舟雪洒寒燈㽞
滯才難盡艱危氣益増圖南未可料變化有鯤鵬
　此一詩只一句言雪而終篇自有雪意其詩壯哉乃
　詩家様子也
　　　春雪　　　　　　　　　　　韓　愈
看雪乗清旦無人坐獨謡拂花輕尚起落地暖初銷已
訝凌歌扇還來伴舞腰灑篁留宻節着柳送長條入鏡
鸞窺沼行天馬度橋徧階憐可掬滿樹戲成揺江浪迎
濤日風毛縱獵朝弄閒時細轉爭急忽驚飄城險疑懸
布砧寒未擣綃莫愁隂景促夜色自相饒
　昌黎雪詩三大篇贈張籍來字四十韻獻裴尚書簁
　字二十韻坳中初盖底垤處遂成堆片片匀如剪紛
　紛碎若挼(奴回/切)隨車翻縞帯逐馬散銀杯隱匿瑕疵
　盡包羅委𤨏該誤雞宵呃喔驚鵲暗徘徊鯨鯢陸死
　骨玉石火炎灰日輪埋欲側坤軸壓將頺龍魚冷蟄
　苦虎豹餓號哀巧借奢華便專繩困約災此來字韻
　警句也宿雲寒不巻春雪墮如簁喜深將䇿試驚宻
　仰簷窺妬舞時飄袖欺梅併壓枝氣嚴當酒換洒急
　聽窗知履敝行偏冷門扃卧更羸擬鹽吟舊句授簡
　慕前規此簁字韻警句也此一首十韻行天馬度橋
　一句絶唱
　　　和欲雪二首　　　　　　　　梅堯臣
貂裘着不煖牙帳曉初開朔氣還先及流風亦屢催擬
聞人詠絮將見使傳梅公復憂民畆龍沙㡬日來
雪欲漫天落雲初着地垂臂鷹過野徤走馬上氷遲公
子多論酒騷人自詠詩都無少年意只卧竹窗宜
　似是和晏元獻欲雪詩前首下先及屢催擬聞將見
　又繼以龍沙㡬日來皆欲雪未雪之辭
　　　雪詠
雪色混青㝠搴帷宿酒醒龍蛇緣古木鳳鵠舞幽庭宻
勢因風力輕姿任物形公堂何寂寞橫案對𤣥經
　五六細潤
　　　臘日雪
風毛隨校獵浩浩古原沙寒入弓聲健隂藏兎徑賖馬
頭迷玉勒鷹背落梅花少壯心空在悠然感歳華
　刋本誤以獵為臘予輙改定乃是獵而遇雪五六絶
　佳
　　　十五日雪三首
寒令奪春令六花浸百花塘氷膠燕觜野水澁芹芽擁
柱輕於絮吹墀淨若沙乳禽饑啄木誰誤撥琵琶
新雷奮蛇甲宻雪鬭鵞毛正欲裁輕縠重令着敝袍沙
泉流復凍烟蕚折還韜只待隣醅熟微聲聽酒槽
春風九十日一半已銷磨凖擬看花少依稀詠雪多官
車猶載炭菢鵲不離窠向此興都盡戴家誰復過
　此乃花朝日雪是年皇祐五年癸巳正月十五日狄
　青破儂智髙之年陳后山生聖俞五十二嵗監永濟
　倉
　　　次韻范景仁舍人對雪
三尺没腰雪京華頻嵗無髙低相掩覆竅隙似封糊帖
缺都迷醜増妍不問枯因時混貧富遇物得圓觚眩目
何曽數流風不可圖㝠㝠山霧合浩浩海雲鋪未覺花
飛葉先㸔霰集珠落機裁扇素獵野割膚腴粲爾娥奔
月皤然叟赴酺落才今揣稱小巧愧非夫
　又聯獸餒迷行穴禽寒立並枯受降鍪甲積罷獵羽
　毛鋪裝成新樹色遮盡古苔㾗尤佳
　　　雪中寄魏衍　　　　　　　　陳師道
薄薄初經眼輝輝巳映空融泥還結凍落木復沾叢意
在千年表情生一念中遥知吟榻上不道絮因風
　魏衍后山門人遥知吟榻上不道絮因風此教人作
　詩之法也撒鹽空中羞可擬此固謝家子弟之拙未
　若柳絮因風起未可謂謝夫人此句冠古也想魏衍
　此時作詩必不用此等陳言乃后山意也然則詩家
　有翻案法又在乎人晉書郭文曰情由憶生不憶故
　無情
　　　雪
初雪已覆地晚風仍積威木鳴端自語鳥起不成飛寒
巷聞驚犬隣家有夜歸不無慚敗絮未易泣牛衣
　句句如瘦鐡屈蟠
　　　次韻無斁雪後二首
閉閣春雲薄開門夜雪深江梅猶故意湖雁起歸心草
潤留餘澤窗明度積隂殷勤報春信屋角有來禽
取信(一作/性)無通介隨時有異同雪餘盖地白春淺着梢紅
寄食虚長筭論詩缺近功相看不相棄頼有古人風
　凡與晁無斁倡和皆在曹州后山依其婦翁郭槩於
　曹無斁時為學官
　　　雪後黄樓寄眉山居士
林廬烟不起城郭嵗將窮雲日明松雪溪山進晚風人
行圖盡裏鳥度醉吟中不盡山隂興天留憶戴公
　明字進字皆詩眼
　　　元日雪
半夜風如許平明雪皓然簾踈穿細碎竹壓更嬋姢窘
兎走留跡饑烏鳴乞憐遥忻炎海上還復得新年
　末句為東坡在儋州
　　　雪意
睡眼拭朦朧開門雪巳濃客來迷舊徑虎過失新蹤浦
逺渾無鶴林疎只有松借琴如不觧酒興若為工
　雪之浦惟其逺故鶴不可見謂之渾無鶴可也雪之
　林惟其踈故松獨可見謂之只有松可也全在逺字
　疎字上見工更得前聯不用虎跡一句則不冗矣此
　二句尹穡得其餘工有詩曰草黄眠失犢石白動知
　鷗亦佳併記諸此
榆闗書不到雪又滿平蕪指冷頻呵玉胸寒屢掩酥綠
嘗冬至酒紅擁夜深爐塞上風沙惡征衣也到無
　此篇似閨人念征夫詠雪呵玉掩酥一聨亦流麗
　　　雪盡　　　　　　　　　　　吕本中
雪盡寒仍在園荒春欲歸晴空落雁少古木聚鴉稀肺
病猶宜酒嚢空合典衣碧雲愁不見千里故山薇
　三四佳
　　　年華　　　　　　　　　　　陳與義
去國頻更嵗為官不救饑春生殘雪外酒盡落梅時白
日山川映青天草木宜年華不負客一一入吾詩
　　　金潭道中
晴路籃輿穏舉頭閒望賖前岡春泱漭後嶺雪槎牙海
内兵猶壯邨邊嵗自華客行驚節序囬眼送(一作/望)桃花
　陳簡齋無專題雪詩此二首一云春生殘雪外一云
　後嶺雪槎牙皆於雪如盡佳句也且詩律絶髙特取
　諸此以備玩味
　　　雪中偶成　　　　　　　　　潘良貴
飛花㸔六出俄向臘中來解驗人情喜始知天意回夜
䦨窗愈白曉凍日難開麥熟何時節饑民正可哀
歉嵗多流冗邦侯善勞來雪餘驚臘盡耕近喜春囬郊
野猶同色江天巳半開短衣難掩脛誰説少陵哀
　潘良貴字子賤詩傳者不多風格老練而繳句皆髙
　古悲愴味其㫖仁人之言也用朱教授韻架上殘書
　猶可讀瓶中儲粟不堪舂用姪德久韻尚餘披樹雪
　巳有浴溪禽皆佳
　　　雪中登王正中書閣　　　　　曽　幾
對雪誰同語登樓似欲仙人家修月户丈室散花天山
擁鈎簾外江横隱几前寒深落雁渚清集釣魚船扶病
從摩詰消愁得仲宣展書明細字烹茗濕疎烟月好還
同夢詩成巳下弦明年倘相憶為一到闗邊
　　　次韻雪中
積雪何所待凍雲終未開有時聞㵼竹無路去尋梅只
欲闗門卧誰能蕩槳來辟寒湏底物正乏麴生才
　亦用袁安子猷事但詩律穏熟可法
　　　雪中二首　　　　　　　　　陸　游
春晝雪如簁清羸病起時跡深驚虎過煙絶憫僧饑地
凍萱牙短林深烏哢遲西窗斜日晚呵手歛殘棋
忽忽悲窮處悠悠感嵗華暮雲如潑墨春雪不成花眼
澁燈生暈詩成字半斜殘樽已傾盡試起問東家
　前篇中四句不勝其工末句尚不放過更着餘工可
　喜也後篇亦可取
　　　小雪
夜卧風號野晨興雪擁籬未言能壓瘴應是欲催詩跨
蹇雖堪喜呼舟似更竒元知剡溪路不減㶚橋時
　此詩五六善斡旋
　　　大雪月下至旦欲午始晴
薄暮雪雲低清宵意惨悽方聽打窗急巳報與堦齊踈
箔穿飛蝶空庭聚戲猊新晴思訪客愁絶滿城泥
　　　雪　　　　　　　　　　　　尤　袤
睡覺不知雪但驚窗户明飛花厚一尺和月照三更草
木淺深白邱塍髙下平饑民莫咨怨第一念邊兵
　見雪而念民之饑常事也今不止民饑又有邊兵可
　念歐陽詩可憐鐡甲冷徹骨四十餘萬屯邊兵以此
　忤晏相意而晏相亦坐此罷相然則凡賦詠者又豈
　但描冩物色而已乎
　　　雪意濃復作雨　　　　　　　范成大
擬看飛花陣翻成建水聲雨吾寜不識雪汝㡬時成三
白從今卜千倉待此盈暮雲如有意青女莫無情
　三白千倉對偶新
　　　雪　　　　　　　　　　　　楊萬里
夜映非真曉山明不覺遥儘寒無禁爽且落未湏銷體
怯心仍受顔衰酒强朝毛錐自堪戰寸鐡亦何消
是雨還堪拾非花却解飛兒童最無頼搏弄肯言歸白
樹翻投竹欺人故㸃衣肩寒未妨聳筆凍可能揮
細聽無仍有貪看立又行落時晨却暗積處夜還明幸
自漫山好何如到夏清似知吾黨意未遣日華晴
　用白戰律仍禁用故事詠三首誠齋此詩枯瘦甚矣
　　七言(四十七首/)
　　　暮登四安寺鐘樓寄裴十廸　　杜　甫
暮倚髙樓對雪峰僧來不語自鳴鐘孤城返照紅將歛
近市浮煙翠且重多病獨愁常閴寂故人相見未從容
知君苦思緣詩痩太向交游萬事慵
　老杜七言律無全篇雪詩此首起句言髙樓對雪峰
　三四返照浮烟乃雪後景也選置於此以表詩體前
　四句專言雪後晚景後四句専言彼此情味自然雅
　潔必若着題詩八句黏帶即為詩必此詩而詩拙矣
　所謂不可無開闔也
　　　春雪　　　　　　　　　　　秦韜玉
雪重寒空思寂寥玉塵如糝滿春朝片纔着地輕輕䧟
力不禁風旋旋消惹砌任從香粉妬縈叢自學小梅嬌
誰家醉捲珠簾看絃管堂深暖易調
　三四頗切於春雪但詩格稍弱
　　　次韻和刁景純春雪戲意　　　梅堯臣
雪與春歸落嵗前曉開庭樹有餘妍楊花撲撲白漫地
蛺蝶紛紛飛滿天胡馬嘶風思塞草吴牛喘月困沙田
我貧始覺今朝富大片如錢不解穿
　此戲語耳三四雖戲却自佳
　　　雪後書北臺壁　　　　　　　蘇　軾
城頭初日始翻鴉陌上晴泥巳没車凍合玉樓寒起粟
光揺銀海眩生花遺蝗入地應千尺宿麥連雲有㡬家
老病自嗟詩力退空吟氷柱憶劉义
　雪宜麥而辟蝗蝗生子入地雪深一尺蝗子入地一
　丈玉樓為肩銀海為眼用道家語然竟不知出道家
　何書蓋黄庭一種書相傳有此説
黄昏猶作雨纎纎夜靜無風勢轉嚴但覺衾裯如潑水
不知庭院巳堆鹽五更曉色侵書幌半月(集作/夜)寒聲落
畵簷試掃北臺看馬耳未隨埋没有䨇尖
　馬耳山名與臺相對坡知宻州時作年三十九嵗偶
　然用韻甚險而再和尤佳或謂坡詩律不及古人然
　才高氣雄下筆前無古人也觀此雪詩亦冠絶古今
　矣雖王荆公亦心服屢和不巳終不能壓倒
　　　再用韻
九陌凄風戰齒牙銀盃逐馬帶隨車也知不作堅牢玉
無乃能開頃刻花對酒强歌愁底事閉門高臥定誰家
臺前日暖君須愛氷下寒魚漸可义
巳分酒杯欺淺懦敢將詩律鬭深嚴漁簔句好真堪畵
柳絮才高不道鹽敗履尚存東郭指飛花又舞謫仙簷
書生事業真堪笑忍凍孤吟筆退尖
　漁簔句好鄭谷漁簔道韞桞絮頼此增光而世無異
　論不道鹽三字出南史詳見詩話及本詩註退之詩
　兔尖齊莫並若苦寒則退尖矣李白詩好鳥吟春歌
　後院飛花送酒舞前簷文字可謂縛虎手义尖二字
　和得全不喫力非坡公天才萬卷書胸未易至此
　　　讀眉山集次韻雪詩五首(今取第一/首餘見註)
　　　　　　　　　　　　　　　　王安石
古木昏昏未有鴉凍雷深閉阿香車摶雲忽散簁為屑
剪水如紛綴作花擁帚尚憐南北巷持杯能喜兩三家
戲挼亂掬輸兒女羔袖龍鍾手獨义
　和險韻賦難題此一詩已未易看矣第一句謂日晦
　第二句謂雷墊皆所以形容寒天也三四謂摶雲而
　簁為屑剪水而綴為花所以形容雪之融結也擁帚
　持盃則謂以雪為苦者多以雪為樂者少末兩句最
　佳戲挼亂掬者兒女曹不畏雪也老人則义手於袖
　中耳第二首夜光徃徃多聯壁小白紛紛每散花形
　容雪之積雪之飛珠網纚連拘翼座此一句用佛書
　事拘翼者天帝之名也増益阿含經有釋提桓與菩
　提論天帝拘翼治病藥事瑶池淼漫阿環家此一句
　用西王母事阿環亦王母之名也珠網之座瑶池之
　家以形容雪耳然晦僻不及坡之自然末句銀為宫
　闕尋常見豈即諸天守夜义言邂逅於雪天見銀宫
　闕無夜义以守之亦牽强矣又第三首前聯皭若易
　緇終不染紛然能幻本無花亦佳但頗裝㸃觀空白
　足寧知處疑有青腰豈作家亦揑合慧可忍寒真覺
　晚為誰將手少林义用立雪事亦平平第四首長恨
　玉顔春不久畵圖時展為君义謂雪不長存當畵為
　圖時時义而觀之暗用唐薛媛寄夫詩恐君渾忘却
　時展畵圖看又第五首豈能舴艋真尋我且與蝸牛
　獨臥家亦佳末句欲挑青腰還不敢直須詩膽付劉
　义即坡巳用之韻劉义有詩膽大於天之句亦不為
　不善用也五詩皆選恐誤人故細註論之
　　　讀睂山集愛其雪詩能用韻復次韻一首
靚粧嚴餙曜金鴉比興難同漫百車水種所傳清有骨
天機能織皦非花嬋娟一色明千里綽約無心熟萬家
長此賞懷甘獨臥袁安交㦸豈須义
　荆公和坡义字韻至此為六水種所傳清有骨李雁
　湖註水種未詳逸雅釋名雪綏也水下遇寒而凝綏
　綏然下也觀此則雪本水為之予謂深僻難曉併下
　句天機能織皦非花亦不可曉若曰用天孫織女事
　與雪無闗渉也但五六極佳嬋娟一色明千里似謂
　雪之色與月無異綽約無心熟萬家即莊子姑射神
　人其神凝年穀熟出處有綽約若氷雪語意儘工也
　末句亦奇漢三公領兵入見交㦸义頸袁安以卧雪
　得舉孝亷後為三公意謂义頸而入朝正不如閉門而
　獨臥也然則亦勉强矣
　　　次韻王勝之詠雪
萬户千門車馬稀行人却返鳥休飛玲瓏剪水空中墮
的皪裝春樹上歸素髪聨華驚老大玉顔爭好羡輕肥
朝來巳賀豐年瑞試問農家果是非
　尾句好朝廷以為瑞而賀矣田家其果然否羡輕肥
　三字押韻牽强
　　　次韻酬府推仲通學士雪中見寄
朝來看雪詠新詩想見朱衣在赤墀為問火城將䇿試
何如雪屋聽窗知曲牆稍覺吹來宻窮巷終憐掃去遲
欲訪故人非興盡自縁無路得傳之
　喜深將䇿試驚宻仰簷窺氣嚴當酒煖洒急聽窗知
　昌黎詩中摘六字用
　　　雪中過城東仰懐平甫學士　　劉季孫
馬蹄踏雪過東城暫喜京塵不上纓寒木鳥驚花散漫
敗簷人怯玉峥嶸豈無良(一作/梁)燕容枚老定有高才憶
戴生未負物華聊一賦知君麗句已先成
　此劉季孫詩見平甫集中
　　　次韻景文雪中見寄　　　　　王安國
未能談笑破愁城猶幸都無俗事攖載酒何人過揚子
評詩今日得鍾嶸杜門落寞塵埃隔掃逕侵尋霰雪生
誰向梁園能授簡看君文格出天成
　此不専賦雪但二人倡和不可不知故選
　　　雪意
雪意悠悠底未成年華促促尚誰驚浮雲稍助春來暗
薄日遲回午後明静見游塵侵蘚迹忽聞落葉掃堦聲
此時俯僂無醻酢世諦吾心棄不爭
　　　詠雪奉呈廣平公(元註宋/盈祖)　　　黄庭堅
春寒晴碧來飛雪忽憶江清水見沙夜聽踈踈還宻宻
曉看整整復斜斜風囬共作婆娑舞天巧能開頃刻花
政使盡情寒至骨不妨桃李用年華
　夜聽曉看一聨徐師川有異論東坡家子弟亦疑之
　以問坡謂黃詩好在何處坡却獨稱許之以余味之
　亦無不可元祐詩人詩既不為楊劉崑體亦不為九
　僧晚唐體又不為白樂天體各以才力雄於詩山谷
　之竒有崑體之變而不襲其組織其巧者如作謎然
　此一聨亦雪謎也學者未可遽非之下一聨婆娑舞
　頃刻花則妙矣○外集又有次韻張秘校喜雪有四
　聨可觀學子已占秋食麥廣文何憾客無氊巷深朋
　友稀來徃日晏兒童不掃除寒生短棹誰乘興
　光入疎櫺我讀書潤到竹根肥臘筍暖開蔬甲助春
　盤乃北京教授時詩
　　　春雪呈張仲謀
暮雪霏霏若撒鹽須知千隴麥纎纎夢閒半枕聽飄瓦
睡起髙堂㸔入簾剰與月明分夜砌即成春漏滴晴簷
萬金一醉張公子莫道街頭酒價添
　蘓黄名出同時山谷此二詩適亦用花字簷字韻此
　乃山谷少作耳視坡詩髙下如何細味之夢閒睡起
　踈宻整斜二聨與坡潑水堆鹽之句亦只是一意但
　有淺深工拙而庭院已堆鹽之句却有頓挫坡詩天
　才髙妙谷詩學力精嚴坡律寛而活谷律刻而切云
　　　連日大雪以疾作不出聞蘇公與徳麟同登女
　　　郎臺　　　　　　　　　　　陳師道
掠地衝風敵萬人蔽天宻雪㡬微塵漫山塞壑疑無地
投隙穿帷巧致身晚節讀書今已老閉門髙臥不緣貧
遥知更上湖邊寺一笑潛囘萬室春
　此詩為潁州教時作東坡為守趙令畤為簽判東坡
　有和篇云蒼檜作花真强項凍鳶儲肉巧謀身是也
　　　雪後
送往開新雪又晴故留臘白待春青稍囘杉色伸梅怨
併得朝㸔與夜聽已覺庭泥生鳥迹遽修田事帶朝星
莫年功利歸持律不是騷人故獨醒
　此詩第一句至第六句皆出格破體不拘常程於虗
　字上極力安排
　　　戊午山間對雪(三首取一/)　　　徐　俯
雪中出去雪邊行屋下吹來屋上平積得重重那許重
飛來片片又何輕簷間日暖重為雨林下風吹再落晴
表裏江山應更好溪山已後不勝清
　東湖居士詩三大巻上巻古體中巻五言近體下巻
　七言近體以予攷之殆以山谷之甥嘗親見之故當
　世不敢有異論在江西派中無甚竒也惟壓巻詩數
　首可觀亦人所可到律詩絶無可選一百五日寒食雨
　二十四畨花信風若可備節序之選而上聨乃云方
　知園裏千株雪不比山茶獨自紅又甚無格亦不工
　獨此一雪詩可喜耳師川以山谷夜聽踈踈還宻宻
　一聨為不然此詩前聨即其遺意也又師川詩多愛
　句中叠字十首八九如此可憎可厭
　　　招張仲宗　　　　　　　　　陳與義
北風日日吹茅屋幽子朝朝只地爐客裏賴詩増意氣
老來唯嬾是工夫空庭喬木無時事殘雪疎籬當畵圖
亦有張侯能共此焚香相待莫徐驅
　簡齋無專題雪律詩五言選取一七言選取一皆以
　一句及雪取之如畵圗見雪也此空庭喬木無時事
　一句尤竒人所不能道者比小齋焚香無是非更髙
　　　雪　　　　　　　　　　　　　崔　鶠
朔風萬里巻龍沙剪出千林六出花仙子衣裳雲不染
天人顔色玉無瑕月寒桂樹尤藏秀海凍珊瑚未敢芽
欲上踈簾望南北却愁光照鬢邉華
　海凍一句竒甚第四句雖用玉字自號天人顔色不
　犯俗例
　　　對雪(二首取一/)　　　　　　　毛　滂
玉京咫尺不應疑龍鳯交横舞屢僛素色可能粧粉似
真香直到齒牙知珠樓先曉月未落瑶草自春天亦私
千里一裘誰有様鄒郎吹律為薫之
　雪有香食之乃見亦好異矣次首輕盈舞殿三千女
　縹緲飛天十二臺下一句新
　　　追和東坡雪詩(三首取一/)　　　胡　銓
為瑞應便種麥鴉餘光猶得映書車也知一臘要三白
故作六霙先百花授簡才慳慚賦客披簑句好憶漁家
擬酤斗酒聽琴操三百青銅落畫义
　種麥鴉三字好光映書車已强押矣三白百花亦熟
　料披簑句好憶漁家犯坡已道末句三百青銅落畫义
　引為酤酒事則可矣○第二首當時號令君聽取白
　戰無須帶歩义亦恐太僻唯㗖氊使者莫思家一句
　佳第三首梁園髙㑹憶鄒嚴亦竒千里蓴羮未下鹽
　則恐不切於雪中有覊孤濕㡌尖亦壓不倒㸔來十
　分好詩在前似不當和也
　　　雪作　　　　　　　　　　　　曾　幾
卧聞霰集却無聲起看堦前又不能一夜紙窗明似月
多年布被冷如冰履穿過我柴門客笠重歸來竹院僧
三白自佳情亦好諸山粉黛見層層
　此可為南渡雪詩之冠
　　　十二月六日大雪
薄晚蓬山下直餘笑看六出㸃衣裾絮飛簾外無縈絆
花落階前不掃除松鬛垂身全類我竹頭搶地最憐渠
短檠便可捐牆角剰有窗光映讀書
　格律整峭每讀茶山詩無不滿意處更無絲毫偏枯
　頽塌此詩花絮二字更改去尤佳
　　　上元日大雪
勾芒整轡浹辰間雪片相隨大可觀挑菜園林有餘潤燒
燈庭院不勝寒柳條弄色政爾好梅蕋飄香殊未䦨便
似落花飛絮去直疑春事併衰殘
　詩先看格髙而意又到語又工為上意到語工而格
　不髙次之無格無意又無語下矣此詩全是格而語
　意亦峭
　　　次秀野詠雪韻三首　　　　　　朱　熹
閉門髙卧客來稀起㸔天花滿院飛地逈杉篁増勝槩
庭虗鳥雀噪空饑酒腸凍澁成新恨病骨侵凌減舊肥
賴有袁生清興在忍寒應未泣牛衣
一夜同雲匝四山曉來千里共漫漫不應琪樹猶含凍
翻笑楊花許耐寒乗興政須披鶴氅㵸甘猶喜破龍團
無端酒興催吟筆却恐長鯨吸海乾
開門驚怪雪交加亂落横飛豈有涯宻竹不妨呈勁節
早梅何處覔殘花山隂客子湏乗興洛下先生想卧家
病廢杯觴寒至骨哦詩無復更豪誇
　三詩未免用雪故事然終不及瑶瓊銀玉等句詩律
　審細有味
　　　次韻雪後書事
晴煙裊裊弄晨炊雪屋流澌未覺遲擬挈凍醪追勝饑
聊穿蠟屐過疎籬掃開折竹仍三徑認得殘梅祗數枝
不耐歳寒心事苦滔滔欲說定從誰
未覺春光到柳條誰教飛絮倚風揺眼驚銀色迷千界
夢斷彤庭散百寮梅塢恁從長笛弄竹窗閒把短檠挑
何人剝啄傳清唱更喜殘年樂事饒
　前首中四句皆佳後首第三句熟料第四句却以生
　對熟憶百寮賀雪而退有新意
　　　甲午春前得雪(元題宗美有詩交和往/復成十五首今取其三)
　　　　　　　　　　　　　　　　尤　袤
寒聲昨夜響蕭蕭逗曉堦庭亦已消殘臘距春無㡬
日一年飛雪只今朝微陽欲動梅驚蕚餘潤纔沾麥放
苗天意未能違物意漫留殘白占山腰
飛英囘旋逐風飄爽氣令人意欲消荏苒流年春送臘
殷勤宻雪暮連朝冬囘庾嶺花無數煙煖蘭田玉有苗
一飽自今真可望更㸔南畆麥齊腰
凍雲排陣擁山椒待伴還應不肯消皎月冰壺千頃夜
冷烟茅屋㡬家朝梅枝堆亞難尋蕚萱草侵凌不辨苗
殘甲敗鱗隨處是被誰敲折玉龍腰
　苗字韻猶有云千尺龍鱗蟠檜頂一畨蜩甲長蔬苗
　剰對風花吟柳絮更將冰水瀹芎苖萬室歡呼㤀凍
　餒一犂酥潤到根苖腰字韻猶有云寄語髙人來問
　法莫辭門外立齊腰前邨酒美無錢換怪底金龜不
　繫腰寒窗莫怪吟聲苦舉室長懸似細腰蓋淳熙元
　年詩也○戰退玉龍三百萬敗殘鱗甲滿天飛本闗
　中人張元詩叛從元昊者善用之化為佳句也
　　　正月二十八日夜大雪(辛丑/)
一冬無雪潤田疇渴井泉源凍不流昨夜忽飛三尺雪
今年須兆十分秋占時父老應先喜忍凍饑民莫漫愁
晴色已囘春氣候晚風揺綠㸔來牟
　淳熙八年辛丑遂初為江東倉行部時詩三四輕快
　　　雪　　　　　　　　　　　　陸　游
瘴癘家家一洗無更欣餘潤沃焦枯花壺夜凍先除水
衣焙朝寒久覆爐松頂積髙時自墮竹枝壓重欲相扶
雲間正值春風早却看晴光滿九衢
　淳熙十四年丁未放翁守嚴州時年六十三矣花壺
　衣焙一聨雪天之室中事也積松壓竹一聨雪天之
　林間事也其工宻安排如此
　　　作雪寒甚有賦
雲暝風號得我驚硯池轉盼巳冰生窗間頓失踈梅影
枕上空聞斷雁聲公子皂貂方痛飲農家黄犢正深耕
老人別有超然處一首新詩信筆成
　律熟
　　　雪
但苦祁寒惱病翁豈知上瑞報年豐一庭不掃待新月
萬壑盡平號斷鴻繭紙欲書先硯凍羽觴纔舉巳樽空
若耶溪上梅千樹欠我今年繫短蓬
　起句竒峭三四壯浪
　　　雪
平郊漫漫覺天低况復寒雲結惨悽老子方驚飛蛺蝶
羣兒已說聚狻猊中宵猿墮頻摧木徹旦雞瘖重壓棲
只待新晴梅塢去青鞵未怯踏春泥
　三四新
　　　大雪
大雪江南見未曾今年方始是嚴凝巧穿簾罅如相覔
重壓林梢欲不勝氊幄擲盧㤀夜睡金覊立馬怯晨興
此生自笑功名晚空想黄河徹底冰
　中四句不用事只虗模寫亦工
　　　雪中作
竹折松僵鳥雀愁閉門我亦擁貂裘已㤀作賦游梁苑
但憶銜枚入蔡州屬國飡氊真强項翰林煮茗自風流明
朝日暖君須記更㸔青鴛玉半溝
　中四句皆用雪事不妨工緻
鬢毛無奈嵗華催一笑登臨亦樂哉平地忽成三尺雪
遶湖何啻萬株梅雲山叠叠朝慿閣簾幙沉沉夜舉杯
節物鼎來方自此酥花綵勝待春囘
　富麗
　　　和馬公弼雪　　　　　　　　　楊萬里
灑竹穿梅湖更山客間得此未嫌寒髯疎也被輕輕㸃
齒冷猶禁細細餐晴了還成三日凍銷餘留得半庭㸔
慿誰說似王郎婦鹽絮吟來總未安
　此見江湖集隆興元年癸未錢塘作省幹馬公弼名
　彦輔西人見公山谷浣花圗歌題註末句言鹽絮總
　為未佳得后山之意
　　　霰
雪花遣汝作前鋒勢頗張皇欲暗空節瓦巧尋踈處漏
跳階誤到暖邊融寒聲帶雨山難白冷氣侵人火失紅
方訝一冬暄較甚今宵敢歎臥如弓
　霰詩前未有之三四工甚盡霰之態紹興三十二年
　壬午永州零陵丞詩
　　　環林踏雪　　　　　　　　　　樓　鑰
筍輿衝雪過溪橋流水方東未晚潮白裏不知梅奮色
青邊尤喜麥成苗煙深帶雨參差下空濶隨風自在飄
可是忍寒詩更切故求野路踏瓊瑶
　今朝踏作瓊瑶跡為有詩從鳯沼來昌黎詩也攻媿
　樓公鑰字大防嘉定初參政自乾淳大儒鉅公淪謝之
　後有一樓攻媿又其後真西山魏鶴山為學者領袖
　云
　　　頃與公擇讀東坡雪後北臺二詩歎其韻險
　　　而無窘歩嘗約追和以見詩之難窮去冬適無
　　　雪正月二十日大雪因用前韻呈公擇
　　　　　　　　　　　　　　　　趙　蕃
細思不是冬無雪㽞待春風鬭冷嚴病骨未憂衣乏絮
早餐寧歎食無鹽梅添鑿落元同色竹擁參差半入簷
坐守地鑪應不厭破窗平見北山尖
雪埋老屋無薪賣晨起謀炊自毁車覔飽預期千頃麥
破慳先試一春花便營野屐尋茶户更約綈袍當酒家
處士祗今疑姓賈壁間但没掛錢义(元註事見坡/答少游書)
　昌父當行本色詩人押此詩亦且如此殆不當和而
　和也存此以見花义鹽尖之難和荆公澹菴章泉俱
　難之况他人乎
　
　
　
　
　
　瀛奎律髓巻二十一
欽定四庫全書
　瀛奎律髓巻二十二　　　　元　方回　編
　　月類
　著題詩中梅雪月最難賦故特以為類中秋月尤難
　賦此夜一輪滿清光何處無僧貫休句也此生此夜
　不長好明月明年何處看東坡句也萬山不隔中秋
　月山谷一句尤奇然則月詩五言律無出於杜少陵
　故所取杜詩為多而五七言共得四十首云爾
　　五言(三十首/)
　　　和康五望月有懐　　　　　　杜審言
明月髙秋逈愁人獨夜看暫將弓並曲翻與扇俱團霧
濯清輝苦風飄素影寒羅衣一此鑒頓使別離難
　起句似與其孫子美一同以終篇味之乃少陵翁家
　法也一此二字杜集不分曉今從文苑英華本
　　　詠月　　　　　　　　　　　康令之
天使下西樓光含萬里愁臺前疑掛鏡簾外似懸鈎張
尹將眉學班姬取扇儔佳期應借問為報在刀頭
　唐國秀集姓名下註云河陰尉天寳三載芮挺章編
　樓頴序有王綰髙適而未有老杜鏡鈎一聯老杜後
　亦用之豈暗合耶○文苑英華編為沈佺期和洛州
　康士曺庭芝望月有懐如此則自有一庭芝詠月與
　康令之近似姑存疑可也
　　　秋夜望月　　　　　　　　　姚　崇
明月有餘鑒羈人殊未安桂含秋樹晚影入夜池寒灼
灼雲枝淨光光草露團所思迷所在長望獨長歎
　歐公詩曰元劉事業時無取姚宋篇章世不知宋廣
　平有梅花賦姚元崇亦有此等詩未可忽也起句峭
　健最佳尾句所思迷所在文苑英華作所由而註疑
　字予為改定曰所思無可疑也
　　　月夜　　　　　　　　　　　杜　甫
今夜鄜州月閨中只獨看遥憐小兒女未觧憶長安香
霧雲鬟濕清輝玉臂寒何時倚虛幌䨇照淚痕乾
　少陵自賊中間道至鳳翔拜左拾遺既收京從駕入
　長安時寄家鄜州八句皆思家之言三四及兒女六
　句全是憶内與乃祖詩骨格聲音相似
　　　初月
光細弦初上影斜輪未安微升古塞外巳隱暮雲端河
漢不改色闗山空自寒庭前有白露暗滿菊花團
　詩話謂此詩喻肅宗初立亦是○老杜月詩選十五
　首今無能及之者矣
　　　月
白夜月休弦燈花半委眠號山無定鹿落樹有驚蟬暫
憶江東膾(事見/張翰)兼懐月下船(事見王/徽之)蠻歌犯星起重覺
在天邊
城郭悲笳暮邨墟過翼稀甲兵年數久賦歛夜深歸暗
樹依嵒落明河繞塞微斗斜人更望月細鵲休飛
　　　月
天上秋期近人間月影清入河蟾不没搗藥兎長生只
益丹心苦能添白髮明千戈知滿地休照國西營
四更山吐月殘夜水明楼塵匣元開鏡風簾自上鈎兎
應疑鶴髪蟾亦戀貂裘斟酌嫦娥寡天寒奈九秋
　東坡以四更山吐月為絶唱西湖湧金門觀月用韻
　衍為五首末句言嫦娥而秋寒亦酷矣
　　　月圓
孤月當楼滿寒江動夜扉委波金不定照席綺逾依未
缺空山靜髙懸列宿稀故園松桂發萬里共清輝
　　　月
斷續巫山雨天河此夜新若無青嶂月愁殺白頭人魍
魎移深樹蝦蟆動半輪故園當北斗直想照西秦
　　　月夜憶舎弟
戍鼔斷人行秋邊一雁聲露從今夜白月是故鄉明有
弟皆分散無家問死生寄書長不達况乃未休兵
　　　舟月對驛近寺
更深不假燭月朗自明船金刹青楓外朱樓白水邊城
烏啼眇眇野鷺宿娟娟皓首江湖客鈎簾獨未眠
　　　江月
江月光於水髙樓思殺人天邊長作客老去一沾巾玉
露團清影銀河没半輪誰家挑錦字燭滅翠眉顰
　　　翫月呈漢中王
夜深露氣清江月滿江城浮客轉危坐歸舟應獨行闗
山同一照烏鵲自多驚欲得淮王術風吹暈巳生
　　　八月十五夜月
滿目飛明鏡歸心折大刀轉蓬行地逺攀桂仰天髙水
路疑霜雪林栖見羽毛此時瞻白兎直欲數秋毫
　　　十六夜翫月
舊挹金波爽皆傳玉露秋闗山隨地濶河漢近人流谷
口樵歸唱孤城笛起愁巴童渾不寐半夜有行舟
　　　十七夜對月
秋月仍圎夜江村獨老身捲簾還照客倚杖更隨人光
射潛虬動明翻宿鳥頻茅齋依橘柚清切露華新
　　　裴廸書齋望月　　　　　　　錢　起
夜來詩酒興月滿謝公樓影閉重門静寒生獨樹秋鵲
驚隨葉散螢逺入煙流今夕遥天末清輝㡬處愁
　姚合極𤣥集取此詩月滿作獨上予以獨字重改從
　元本鵲元本作鶴予改從姚本
　　　西樓月　　　　　　　　　　白居易
悄悄復悄悄城隅隱林杪山郭燈火稀峽天星漢少年
光東流水生計南飛鳥月没江沉沉西樓殊未曉
　此乃仄聲律詩也八句皆佳中四句山谷嘗摘書之
　　　西樓望月　　　　　　　　　張　籍
城西樓上月復見雪晴時寒夜共來望思鄉獨下遲幽
光落水塹淨色在霜枝明日千里去此中還别離
　前四句佳甚
　　　八月十五夜翫月　　　　　　劉禹錫
天將今夜月一遍洗寰瀛暑退九霄淨秋澄萬景清星
辰讓光彩風露發晶英能變人間世翛然是玉京
　絶妙無敵
　　　中秋月　　　　　　　　　　王禹偁
何處見清輝登樓正午時莫辭終夜看動是隔年期冷
濕流螢草光凝睡鶴枝不禁雞唱曉輕別下天涯
　三四天下之所共知
　　　中秋月　　　　　　　　　　曹汝弼
年年相對賞永夜坐吟牀衆望自疑別孤髙非異常園
林分淨影臺榭起餘光誰似蟾宫客得攀仙桂香
　歙之休寧松蘿山人曹處士名汝弼字夢得其先青
　州人南唐時徙歙詩一百五十首傳世曰海寧集舒
　職方雄為序中子屯田郎中矩登第其後以進士仕
　者六人以恩蔭仕數十人贈職方員外郎今曹君涇
　清其九世孫天禧祥符間髙蹈有聲與林逋魏野潘
　閬等善詩亦似之此詩三四於中秋月亦竒也
　　　中秋與希深別後月下寄　　　梅堯臣
薄霧生寒水寥寥艤畵船人傷千里別桂吐十分圓把
酒非前夕追歡憶去年南樓足佳興好在謝臨川
　淡靜
　　　隴月
夜靜初見月雲薄未分明髙樹尚無影逺鴻時有聲下
階嫌履濕閉户認苔生寂寂牆陰暝更長巳漸傾
　詩題曰隴月葢朦朧淡月雲來徃之意在文彦博貝
　州軍中拜相時之後聖俞謂曹彬潘美下一國亦不
　拜相素不以文潞公為然乎抑謂朝廷未然乎詩意
　恐有所為而發是後有未晴夜陰夜暗三詩曰缺月
　如羞出曰月色明還暗曰新晴月正明皆未可臆度
　為指何事也
　　　陪友人中秋賞月　　　　　　王安石
海霧看如洗秋陽望却昏光明疑不夜清瑩欲無坤掃
掠風前坐留連露下樽苦吟應到曉况復我思存
　清瑩欲無坤竒嶮末句又用毛詩一語陳中取新竊
　恐是王逢原詩誤刋荆公集亦有乃弟王平甫詩誤
　置公集如舞急錦腰纒十八酒酣金盞困東西平甫
　詩也醉膽憤痒遣酒拏王逄原詩也兩集予俱有之
　候考
　　　十五夜月　　　　　　　　　陳師道
向老逄清節歸懐托素輝飛螢元失照重露巳沾衣稍
稍孤光動沉沉衆籟微不應明白髮似欲勸人歸
　詩意謂向老而俯仰世間為明月所照破也老硬
　　　中秋前一夕翫月　　　　　　楊萬里
月擬來宵好吾先今夕遭纔升半璧許已復一輪髙遷
坐明相就群飛影得逃望秋惟有此徹夜敢辭勞
　此詩五六佳句亦清痩
　　　夜中歩月　　　　　　　　　陸　游
夜半不成寐起尋微夜行風生驚葉堕露重覺荷傾兀
兀酒中趣悠悠身後名興䦨還掩户坐待日東生
　放翁詩萬首而月詩少別有十月十五夜對月詩云
　重露滴松鬛髙風吹鶴聲亦佳
　　七言(十首/)
　　　中秋月　　　　　　　　　　白居易
萬里清光不可思添愁益恨遶天涯誰人隴外久征戍
何處庭前生別離失寵故姬歸院夜没蕃老將上樓時
照他㡬許人腸斷玉兎銀蟾逺不知
　中四句皆述人之失意者末乃謂照人腸斷月實不
　知即所謂雌雄風者也
　　　八月十五夜禁中寓直寄元四稹
銀臺金闕靜沉沉此夜相思在禁林三五夜中新月色
二千里外故人心渚宫東靣烟波冷浴殿西頭鐘漏深
猶恐清光不同見江陵地濕足秋隂
　元㣲之為江陵法曹樂天在翰林
　　　中秋松江新橋對月和桞令　　蘇舜欽
月晃長江上下同盡橋横絶冷光中雲頭灔灔開金餅
水靣沉沉卧彩虹佛氏觧為銀世界仙家多住玉華宫
地雄景勝言難盡但欲追隨乘曉風
　蘇子美壯麗頓挫有老杜遺味然多哀怨之思予少
　時初亦學此翁詩惜乎子美早卒使老夀山谷當並
　立也此篇古今絶唱與吳江長橋中秋月色成三絶
　　　依韻和歐陽永叔邀許發運　　梅堯臣
看取主人無俗調風前喜御夾衣凉競邀三五最圓魄
知比尋常特地光艶曲旋教應可聼秋花雖種未能香
曽非惡少休防准衆寡而今不易當
　元註永叔詩云仍約多為詩准備共防梅老敵難當
　許發運名元歙州人歐公時知揚州在慶歴七年丁
　亥此先以詩邀許而中秋乃無月
　　　和永叔中秋月夜㑹不見月酬王舍人
主人待月敞南樓淮雨西來陡變秋自有嬋娟侍賔榻
不須迢逓望刀頭池魚暗聼歌聲躍蓮菂明傳酒令優
更愛西垣舊詞客共將詩興壓曹劉
　宋初詩人惟學白體及晚唐楊大年一變而學李義
　山謂之崑體有西崑倡酬集行於世其組織故事有
　絶佳者有形完而味淺者尚以流麗對偶豈肯如此
　淡淨委蛇而無一語不近人情耶梅公之詩為宋第
　一歐公之文為宋第一詩不减梅蘇子美不早卒其
　詩入老杜之域矣一傳而蘇長公之門得四學士黄
　陳特以詩格髙為宋第一而張文潛足繼聖俞盛哉
　盛哉
　　　酬王君玉中秋席上待月值雨　歐陽修
池上雖然無皓魄樽前殊未减清歡綠醅自有寒中力
紅粉尤宜燭下看羅綺塵隨歌扇動管絃聲雜雨荷乾
客舟閒臥王夫子詩陣誰教主將壇
　聖俞和云自有嬋娟侍賔榻謂人足以代月也永叔
　答王君玉云紅粉尤宜燭下看謂燭下見美人勝於
　月下固一時滑稽之言然亦近人情而竒上一句亦
　佳
　　　八月十五夜月二首　　　　　曾　幾
玉露金波不可孤相瞻今夕定何如氛埃未淨雨湔洗
陰翳小留風掃除丹桂看來元了了白榆種得許疎疎
一杯濁酒非難事未有新詩報答渠
雲日晶熒固自佳幽人有待至昏鴉逺分巖際松楓樹
復亂洲前蘆荻花曵履商聲憐此老倚樓長笛問誰家
霜螯玉柱姚江上作意三年醉月華
　　　癸未八月十四日至十六夜月色皆佳
年年嵗歲望中秋歲嵗年年霧雨愁凉月風光三夜好
老夫懐抱一生休明時諒費銀河洗缺處應湏玉斧修
京洛紅塵滿人眼不知能似浙江不
　隆興元年癸未茶山年八十
　　　中秋呈潘徳父　　　　　　　韓　琥
一年明月在中秋數日陰雲不奈愁忽喜新晴轉書室
極知清夜照歌樓醉當弄影如坡老詩就撞鐘憶貫休
千里故人應若此吾生常好更何求
　澗泉此中秋月詩引東坡貫休事極新異
　瀛奎律髓巻二十二
欽定四庫全書
　瀛奎律髓巻二十三　　　　元　方回　編
　　閒適類
　韓昌黎送李愿歸盤谷序下一段所謂窮居而閒處
　升髙而望逺坐茂樹以終日濯清泉以自潔采於山
　美可茹釣於水鮮可食黜陟不聞理亂不知起居無
　時惟適之安此能極言閒適之味矣詩家之所必有
　而不容無者也凡山遊郊行原居野處幽寂隱逸之
　趣於此所選詩備見之如姚合少監集有閒適一類
　武功縣中作三十首者乃是仕宦而閒適已選置宦
　情類中先欲分郊野閒適為二類要之閒適者流多
　在郊野身在城府朝市而有閒適之心則所謂大隱
　君子亦世之所希有者也亦不無一二附諸其中焉
　　五言(一百八首/)
　　　終南别業　　　　　　　　　王　維
中歳頗好道晚家南山陲興來每獨往勝事空自知行
到水窮處坐看雲起時偶然值林叟談笑無還期
　右丞此詩有一唱三歎不可窮之妙如輞川孟城㘭
　華子岡茱茰沜辛夷塢等詩右丞唱裴廸酬雖各不
　過五言八句窮幽入𤣥學者當自細叅則得之
　　　歸嵩山作
清川帶長薄車馬去閒閒流水如有意暮禽相與還荒
城臨古渡落日滿秋山迢逓嵩髙下歸來且閉關
　閒適之趣澹泊之味不求工而未嘗不工者此詩是
　也
　　　韋給事山居
尋幽得此地詎有一人曾大壑隨階轉羣山入户登庖
厨出深竹印綬隔垂藤即事辭軒冕誰云病未能
　此詩善用韻曾登二韻險而無迹羣山入戸登一句
　尤竒比之王介甫兩山排闥送青來尤簡而有味
　　　輞山閒居
一從歸白社不復到青門時倚簷前樹逺看原上村青
菰臨水映白鳥向山翻寂寞於陵子桔橰方灌園
　右丞有六言田園樂七首花落家童未掃鶯啼山客
　猶眠舉世稱歎山下孤烟逺村天邊緑樹髙原與此
　時倚簷前樹逺看原上村予獨心醉不已
　　　淇上即事
屏居淇水上東野曠無山日隱桑柘外河明閭井間牧
童望村去田犬隨人還静者亦何事荆扉乘晝關
　右丞詩長於山林河明閭井間一聨詩人所未有也
　牧童田犬句尤雅淨
　　　歸終南山　　　　　　　　　孟浩然
北闕休上書南山歸敝廬不才明主棄多病故人疎白
髪催年老青陽逼歳除永懷愁不寐松月夜窗虚
　王維私邀浩然伴直禁林以此詩忤明皇八句皆超
　絶塵表
　　　過故人莊
故人具雞黍邀我至田家緑樹村邊合青山郭外斜開
軒面場圃把酒話桑麻待到重陽日還來就菊花
　此詩句句自然無刻畫之迹浩然自有厨人具雞黍
　稚子摘楊梅以真對假見稱於世如郊野之作釣竿
　垂北澗樵唱入南軒先人留素業老圃作隣家鳥過
　烟樹宿螢傍小軒飛皆佳又如山水㑹稽郡詩書孔
　氏門亦佳句吾州孔氏改㑹稽二字為新安用為桃
　符累年晚輩不知為浩然詩也
　　　東陂遇雨率爾貽謝南池
田家春事起丁壯聚東陂殷殷雷聲作森森雨足垂海
虹晴始見河栁潤初移予意在耕鑿因君問土宜
　此詩起句末句幽雅自然又有句云草得風光動虹
　因雨氣成亦佳
　　　正月三日歸溪上有作簡院内諸公
　　　　　　　　　　　　　　　　杜　甫
野外堂依竹籬邊水向城蟻浮猶臘味鷗泛已春聲藥
許隣人斸書從稚子擎白頭趨幕府深覺負平生
　老杜合是廊廟人物其在成都依嚴武為叅謀亦屈
　甚矣此詩二起句言草堂之狀三四言時節五六言
　情懐而未二句感慨深矣老杜平生雖流離多在郊
　野而目擊兵戈盜賊之變與朝廷郡國不平之事心
　常不忘君父故哀憤之辭不一不獨為一身發也
　　　草堂即事
荒村建子月獨樹老夫家雪裏江船渡風前逕竹斜寒
魚依宻藻宿鷺起圓沙蜀酒禁愁得無錢何處賒
　此亦成都草堂詩也末句無錢賒酒其窮甚矣雪風
　一聨如畫四句皆體物者
　　　暮春題瀼西新賃草屋
彩雲隂復白錦樹曉來青身世雙蓬鬢乾坤一草亭哀
歌時自短醉舞為誰醒細雨荷鋤立江猿吟翠屏
　此詩䕫州瀼西作彩雲隂復白謂晴雲如彩隂則忽
　復變白錦樹曉來青謂花之驟開如錦曉來猶是青
　樹未見花也起句言景中四句言身老言家陋言所
　以感慨者而細雨一句喚醒二起句葢是景也實雨
　為之猿吟一句尤深怨矣老杜傷時亂離往往如此
　其詩開閤起伏不可一律齊也
　　　江亭
坦腹江亭暖長吟野望時水流心不競雲在意俱遲寂
寂春將晚欣欣物自私故林歸未得排悶强裁詩
　老杜詩不可以色相聲音求如所謂圓荷浮小葉細
　麥落輕花市橋官柳細江路野梅香柱穿蜂溜蜜棧
　缺燕添巢細雨魚兒出微風燕子斜芹泥香燕觜花
　蕋上蜂鬚他人豈不能之晚唐詩千鍜萬錬此等句
　極多但如老杜水流心不競雲在意俱遲即如片雲
　天共逺永夜月同孤景在情中情在景中未易道也
　又如寂寂春將晚欣欣物自私江山如有待花栁更
　無私作一串説無斧鑿痕無粧㸃迹又豈只是説景
　者之所能乎他如有客過茅宇呼兒正葛巾自媿無
　鮭菜空煩卸馬鞍憂我營茅棟携錢過野橋十字只
　是五字却下在第五第六句上亦不如晚唐之拘正
　如山谷詩秋盤登鴨脚春網荐琴髙其下却云共理
　須良守今年輟省曹上聨太工下聨放平淡一直道
　破自有無窮之味所謂善學老杜者也又此篇末句
　排悶似與心不競意俱遲迥異殊不知老杜詩以世
　亂為客故多感慨其初長吟野望時閒適如此久之
　即又觸動覊情如彼不可以律束縛拘覊也
　　　過鸚鵡洲王處士别業　　　　劉長卿
白首此為漁青山對結廬問人尋野筍留客饋家蔬古
栁依沙發春苗帶雨鋤共憐芳杜色終日伴閒居
　第五句發當作岸
　　　閒遊二首　　　　　　　　　韓　愈
雨後來更好澆池徧青青栁花閒度竹菱葉故穿萍獨
坐殊未厭孤斟詎能醒持竿至日暮幽詠欲誰聽
　第四句故一作亂
茲遊苦不數再到遂經旬萍葢汙池淨藤籠老樹新林
烏鳴訝客岸竹長遮鄰子雲祗自守奚事九衢塵
　此二詩一唱三歎有餘味以工論之只前詩第一句
　已極佳後詩第六句着題詩亦體貼不盡
　　　題李凝幽居　　　　　　　　賈　島
閒居少隣並草徑入荒園鳥宿池邊樹僧敲月下門過
橋分野色移石動雲根暫去還來此幽期不負言
　此詩不待贅説敲推二字待昌黎而后定開萬古詩
　人之迷學者必如此用力何止吟安一个字撚斷數
　莖髭耶
　　　訪李甘原居
原西居處静門對曲江開石縫銜枯草楂根漬古苔翠
微泉夜落紫閣鳥時來仍憶尋淇岸同行採蕨廻
　此詩亞於前作第四句蜀碑本作查根上淨苔紫閣
　白閣終南山二峰之别名二詩皆以平聲起句而末
　句平倒在老杜集四更山吐月平起平倒者甚少晚
　唐必欲如此而其終擲前六句不顧别出一意繳此
　一一句亦一格也如老杜合分雙賜筆猶作一飄蓬以
　自然對繳住則晚唐所不能矣
　　　僻居無可上人相訪
自從居此地少有事相關積雨荒隣圃秋池照逺山硯
中枯葉落枕上斷雲閒野客將禪子依依徧往還
　此詩較前二首皆一體中四句極其工而皆不離乎
　景情亦寓乎景中但不善措置者近乎冗老杜則不
　拘有四句皆景者有兩句情兩句景者尤伶俐淨潔
　也
　　　送唐環歸敷水莊
毛女峰當戸日髙頭未梳地侵山影掃葉帶露痕書松
徑僧尋廟(一作/藥)沙泉鶴見魚一川風景好恨不有吾廬
　八句皆好三四尤精緻無中造有者掃山影之謂也
　微中致著者書露痕之謂也人能作此一聨亦可以
　名世矣
　　　原東居喜唐温淇頻至
曲江春草生紫閣雪分明汲水嘗泉味聽鐘問寺名墨
研秋日雨茶試老僧鐺地近勞頻訪烏紗出送迎
　起句十字自然而佳中四句用工而佳末句放寛亦
　大自在
　　　原上秋居
關西又落木心事復如何歳月辭山久秋霖入夜多鳥
從井口出人自岳陽過倚杖聊閒望田家未剪禾
　五六謂經年乃下得句學者當細味之
　　　寄錢庻子
曲江春水滿北岸掩柴關祗有僧鄰舍全無物映山樹
隂終日掃藥債隔年還猶記聽琴夜寒燈竹屋間
　五六最佳末句脱洒
　　　偶作
野步隨吾意那知是與非稔年時雨足閠月暮蟬稀獨
樹依岡老遥峰出草微園林自有主宿鳥且同歸
　此詩妙五六尤淡而細只那知是與非一句頗俗
　　　馬戴居華山因寄
玉女洗頭盆孤髙不可言瀑流蓮岳頂河注華山根絶
雀林藏鶻無人境有猿秋蟾纔過雨石上古松門
　五六謂絶雀之林為藏鶻無人之境始有猿一句上
　本下一句下本上詩家不可無此互體工部詩林踈
　黄葉墜野静白鷗來亦似
　　　南齋
獨自南齋卧神閒景自空有山來枕上無事到心中簾
捲侵牀月屏遮入座風望春春未至應在海門東
　此詩中四句却平易白樂天集亦有此詩題云閒卧
　起句云盡日前軒卧第三句有雲當枕上第五句月
　作日第七句至作到恐只是白公詩
　　　孟融逸人
孟君臨水居不食水中魚衣衲惟麄帛筐箱祗素書樹
林幽鳥戀世界此心踈擬棹孤舟去何峰又結廬
　五六變體若專如三四則大鄙矣不可不察此曲折
　也
　　　題朱餘慶所居
天寒吟竟曉古屋瓦生松寄信船一隻隔鄉山萬重樹
來沙岸鳥窗度雪樓鐘每憶江中嶼更看城上峰
　三四新異今蜀人語頗多類第三句豈普州人得其
　遺風而廣之耶
　　　寄胡遇
一自殘春别經炎復到凉螢從枯樹出蛩入破堦藏落
葉書勝紙閒砧坐當牀東門因送客相訪也何妨
　此詩句句伶俐不知幾鍜而成後人豈可一蹴而至
　耶
　　　閒卧　　　　　　　　　　　白居易
薄食當齋戒散班同隱淪佛容為弟子天許作閒人唯
置牀臨水都無物近身清風散髮卧兼不要紗巾
　此所謂閒之至者起句十字有思索三四天成尾句
　脱洒
　　　閒坐
煖擁紅爐火閒搔白髪頭百年慵裏過萬事醉中休有
室同摩詰無兒此鄧攸莫論身在日身後亦無憂
　樂天心事曠達而詩律寛和雖則云然着力為詩者
　終不能及也三四妙陳后山偶相犯末句尤妙
　　　題令狐處士溪居　　　　　　項　斯
白髪已過半無心離此溪病嘗山藥徧貧起草堂低為
月窗從破因詩壁重泥近來嘗夜坐寂寞與僧齊
　三四妙甚劉後村深喜之
　　　早春題湖上顧氏新居
近得水雲看門長侵早開到時微有雪行處已無苔勸
酒客初醉留茶僧未來每逢晴暖日唯見乞花栽
門不當官道行人到亦稀故從餐後出方至夜深歸開
篋揀書巻掃牀移褐衣幾時同買宅相近有柴扉
　蜀本賈島集誤收此詩賈詩更覺苦硬而此覺寛慢
　然此亦新美可喜也
　　　東郊别業　　　　　　　　　耿　湋
東臯占薄田耕種過餘年䕶藥栽山棘澆蔬引竹泉晚
雷期稔歳重霧報晴天若問幽人意思齊沮溺賢
　中四句皆工后聨尤新
　　　題馬儒乂石門山居　　　　　顧非熊
尋君石門隱山近漸無青鹿迹入柴户樹身穿草亭雲
低收藥徑苔惹取泉瓶此地客難到夜琴誰共聽
　顧况之子其詩工甚三四竒矣第六句小巧中有味
　　　晚秋閒居　　　　　　　　　張　籍
獨坐髙秋晚蕭條足逺思家貧長畏客身老轉憐兒萬
種盡閒事一生能幾時從來疎懶性應祗有僧知
　三四似纒於家累然佳句也五六遂破前説而自開
　解焉亦佳句也
　　　過賈島野居
青門坊外住行坐見南山此地去人逺知君終日閒蛙
聲籬落下草色户庭間好是經過處惟愁暮獨還
　予嘗評之賈浪仙詩幽奥而清新姚少監詩淺近而
　清新張文昌詩平易而清新
　　　題盧處士山居　　　　　　　温庭筠
西溪問樵客遥指故人家古樹老連石急泉清露沙千
峰隨雨暗一徑入雲斜日暮雀飛散滿山蕎麥花
　温飛卿詩多麗而淡者少此三四乃佳
　　　晚秋拾遺朱放訪山居　　　　秦　系
不逐時人後終年獨閉關家中貧自樂石上卧常閒墜
栗添新味殘花帶老顔侍臣當獻納那得到空山
　五六工讀唐人五言律詩千變萬化賈島是一様張
　司業是一様忽讀此詩又别是一様無窮無盡竒妙
　　　山中贈張正則評事(系時被奏左/衛以疾不就)
終年常避喧師事五千言流水閒過院春風與閉門山
容邀上客桂實落華軒莫强教余起微官不足論
　三四自然天下詠之
　　　江村題壁　　　　　　　　　李商隱
沙岸竹森森維舟聽越禽數家同老壽一徑自隂深喜
客常留橘應官説採金傾壺真得地愛日靜霜砧
　三四好五六亦是晚唐義山詩體不宜作五言律詩
　不淡不為極致而艶而組不可也
　　　南澗耕叟　　　　　　　　　崔　塗
年年南澗濱力盡志猶存雨雪朝耕苦桑麻歳計貧戰
添丁壯力老憶太平春見説經荒後田園半屬人
　第四句六句結句皆好
　　　鐘陵野步　　　　　　　　　曹　松
岡扉聊自啓信步出波邊野火風吹濶春冰鶴啄穿渚
檣齊驛樹山鳥入公田未割孤雲勢空思白閣年
　唐詩自是一種風味只岡扉二字便新中四句工
　　　山中言事
嵐靄潤窗櫺吟詩得冷癥教餐有效藥多媿獨行僧雲
濕煎茶火冰封汲井繩片扉深着掩經國自無能
　冷癥二字竒第六句太竒與苔惹取泉瓶同
　　　鏡中别業　　　　　　　　　方　干
世人如不容吾自縱天慵落葉慿風掃香秔倩水舂花
朝連郭霧雪夜隔湖鐘身外能無事頭宜白此峰
　此吾家處士𤣥英先生方干也逺祖居歙之東鄉曰
　真應仙翁名儲先生家在桐廬白雲原又曰鸕鷀原
　别業在越之鏡湖唐未不仕巢賊擾中原强臣據方
　鎮卒全名節以終釣臺書院與嚴子陵范文正公並
　祠一原數百家方姓至今衣冠不絶詩尤見知於姚
　秘監合此篇起句超放未句有終焉之志佳句不一
　予别以摘抄矣
　　　題李頻新居　　　　　　　　姚　合
賃居求賤處深僻任人嫌葢地花如毯當門竹勝簾勸
僧嘗藥酒教僕認(一作/辨)書簽庭際山宜小休令著石添
　予謂學姚合詩如此亦可到也必進而至於賈島斯
　可矣又進而至老杜斯無可無不可矣或曰老杜如
　何可學曰自賈島幽微入而參以岑參之壯王維之
　潔沈佺期宋之問之整
　　　過楊處士幽居
引水穿風竹幽聲勝逺溪裁衣延野客剪翅養山雞酒
熟聽琴酌詩成削樹題惟愁春氣暖松下雪和泥
　第六句最新
　　　閒居
不自識疎鄙終年住在城過門無馬跡滿宅是蟬聲帶
病吟雖苦休官夢已清何當學禪觀依止古先生
　中四句皆佳四靈亦學到此地但却學賈島未升其
　堂况入其室乎
　　　山中寄友生
獨在山河裏朝朝遂性情曉泉和雨落秋草上牆生因
客始沽酒借書方到城詩成聊自遣不是趂聲名
　五六好比賈島斤兩輕一不逮對偶切二不逮意思
　淺三不逮却有一可取曰清新
　　　閒居遣懷
永日厨煙絶何曾暫廢吟閒詩隨思緝小酒恣情斟看
月嫌松宻垂綸愛水深世間多少事無事可關心
　第五句最佳必是先得之句下句却無甚滋味
終年城裏住門户似山林客怪身名晚妻嫌酒病深寫
方多識藥失譜廢彈琴文字非經濟空虚用破心
　五六豈不佳只眼前事自是㑹凑合
　　　春日閒居
居止日蕭條庭前惟藥苗身閒眠自久眼差視還遥簷
燕酬鶯語鄰花雜絮飄客來無酒飲搔首擲空瓢
　第四句好五六恐如此粧㸃太刻而淺
　　　山中述懷
為客久未歸寒山獨掩扉晚來山鳥散雨過杏花稀天
逺雲空積溪深水自微此情對春色欲盡總忘機(晚一/作嘵)
(散一/作閙)
　此詩相傳為周賀作撿賀集無之自是歐公詩話誤
　　　和元八郎中秋居
聖代無為化郎中是散仙晚眠隨客醉夜坐學僧禪酒
用林花釀茶將野火煎人生知此味獨恨少因縁
　五六清爽但用字將字元一般亦不可為法不得已
　則然
　　　原上新居　　　　　　　　　王　建
長安無舊識百里是生(一作/天)涯寂寞思逢客荒凉喜見
花訪僧求賤藥將馬中豪家乍得新蔬菜朝盤忽覺奢
春來梨棗盡啼哭小兒饑隣富雞長去莊貧客漸稀借
牛耕地晚賣樹納錢遲牆下當官路依山補竹籬
　此詩姚合集亦有之然建集十三詩中第五首格律
　一同當是建詩又春來梨棗盡則啼哭小兒飢合集
　乃云秋來梨棗熟益知其非
自掃一閒房唯鋪獨卧牀野羔溪菜滑山紙水苔香陳
藥初和白(一作/蜜)新經未入黄近來心力少休讀養生方
近來年紀到世事總無心古碣慿人搨閒詩任客吟送
經還野院移石入幽林谷口春風惡梨花葢地深
住處去山近傍園麋鹿行野桑穿井長荒竹過牆生新
識隣里面未諳村社情石田無力及賤賃與人耕
　荆公唐選取此詩之二首誤曰原上新春予亦選入
　春類矣今觀其集乃是原上新居十三首併選五首
　不妨重也
　　　贈溪翁
溪田借四鄰不省解憂身看日和仙藥書符救病人伴
僧齋過夜中酒卧經旬應得丹砂力春來黒髪新
　　　山居
屋在瀑泉西茅房下有溪閉門留野鹿分食養山雞桂
熟長收子蘭生不作畦初開洞中路深處轉松梯
　　　閒居即事
老病貪光景尋常不下簾妻愁耽酒癖人怪考詩嚴小
婢偷紅紙嬌兒弄白髯有時看舊巻未免意中嫌
　小婢一句新下一句嬌兒弄白髯壓倒上句
　　　溪居叟　　　　　　　　　　杜荀鶴
溪翁居處靜溪鳥入門飛早起釣魚去夜深乘月歸見
君無事老覺我有求非不識風霜苦三冬一草衣
　荀鶴詩晚唐之尤晚者此全篇可觀
　　　贈魏野　　　　　　　　　　僧宇昭
别業惟栽竹多閒亦好竒試泉尋寺逺買鶴到家遲藥
就全離母詩高祗教兒未能終住此共有海山期
　五六母與兒真假對三四佳
　　　水村即事　　　　　　　　　冦　準
虚齋臨逺水吟釣度朝晡葦岸秋聲合莎庭鶴影孤片
雲藏疊巘野燒起寒蕪獨步時凝望離人隔五湖
　字字工宻澶淵一擲非一擲也見明筭精亦此詩之
　餘力也耶
　　　閒居　　　　　　　　　　　梅堯臣
讀易忘饑倦東窗盡日開庭花昏自斂野蝶晝還來謾
數過籬笋遥窺隔葉梅唯愁車馬入門外起塵埃
　若論宋人詩除陳黄絶高以格律獨鳴外須還梅老
　五言律第一可也雖唐人亦只如此而唐人工者太
　工聖俞平淡有味
　　　岸貧
無能事耕穫亦不有雞豚燒蚌㬠槎沫織蓑依樹根野
蘆編作室青蔓與為門稚子將荷葉還充犢鼻裩
　　　村豪
日擊收田鼓時稱大有年爛傾新釀酒飽載下江船女
髻銀釵滿童袍毳㲲鮮里胥休借問不信有官權
　　　田人夜歸
田收野更逈墟里隔烟陂荒徑已風急獨行唯犬隨荆
扉候不掩稚子望先知自是一生樂何須閭井為
　予初選郊野閒適詩為二類然閒適之人多在郊野
　故村落間事亦附入焉此三詩是也
　　　林處士水亭　　　　　　　　陳堯佐
城外逋翁宅開亭野水寒冷光浮荇葉靜影浸漁竿吠
犬時迎客飢禽忽上䦨疎籬僧舍近嘉樹鶴庭寛拂砌
煙絲裊侵牕筍㦸攢小橋横落日幽徑轉層巒好景吟
何極清歡盡亦難憐君留我意重疊取琴彈
　此為林和靖作不可不取之時一觀以想其所居也
　　　書友人屋壁　　　　　　　　魏　野
達人輕禄位居處傍林泉洗硯魚吞墨烹茶鶴避烟閒
惟歌聖代老不恨流年静想閒來者還應我最偏
　魏仲先名野陜府人真宗祀汾隂遣使召之題此詩
　壁間遁去使還以詩奏上曰野不來矣先是上嘗圖
　种放所居野居亦有幽致又令圖之此洗硯烹茶一
　聨最佳又有詩云易諳馴鹿性難辨鬭雞情妻喜栽
　花活兒誇鬭草嬴能盡閒適之味种放出而名少摧
　如後來常秩敗闕處士之能終者鮮矣當時唯仲先
　林君復楊契𤣥終始全節故其詩尤可敬云
　　　湖樓寫望　　　　　　　　　林　逋
湖水混空碧慿欄凝睇勞夕寒山翠重秋靜鳥行高逺
意極千里浮生輕一毫叢林數未徧杳靄隔漁舠
　和靖先生林處士名逋字君復錢塘西湖孤山隱居
　夕寒山翠重一聨佳句也梅花詩冠絶古今見着題
　詩中
　　　湖山小隱
猿鳥分清絶林蘿擁翠微步穿僧徑出肩搭道衣歸水
墅香菰熟烟崖早筍肥功名無一㸃何要更忘機
園井夾蕭森紅芳墮翠隂晝巖松䑕靜春塹竹雞深歳
課非無木家藏獨有琴顔原遺事在千古壯閒心
衡門鄰晚塢環渚背寒岡片月通蘿徑幽雲在石牀客
游抛鄠杜漁事擬滄浪管樂非吾尚昻頭肯自芳
　和靖詩予評之在姚合之上兼無以詩自矜之意而
　渾涵亦非合可望
　　　小隱自題
竹樹遶吾廬清深趣有餘鶴閒臨水久蜂懶得花疎酒
病妨開巻春隂入荷鋤嘗憐古圖畫多半寫樵漁
　有工有味句句佳
　　　贈清逸魏閑處士　　　　　　宋　祁
奕世依巖石褒恩下帝庭姓名高士傳父子少微星池
溜遥通澗家林近帶坰分明詔書意天極賜鴻㝠
　此魏野之子閑也亦能詩世其隱故公三四極力褒
　之而亦極工
　　　喜友人過隱居　　　　　　　曹汝弼
忽向新春裏閒過隱士家旋收松上雪來煮雨前茶禽
換新歌曲梅粧隔歳花應慙非遁者難久在煙霞
　此詩禽元作琴予為改定
　　　村家　　　　　　　　　　　王　操
野景村家好柴籬夾樹身牧童眠向日山犬吠隨人地
僻鄉音别年豐酒味醇風光吟有興桑麥暖逢春
　宋初諸人詩皆有晚唐風味此江南王􁎾處士太宗
　時授官仕至殿中丞中四句有意味
　　　東山招復古　　　　　　　　俞汝尚
聞道廣文客東來欲載書志勤甘淡薄情舊免生疎野
飯多無菜溪羔或有魚小心新買得且遂帶經鋤
　俞汝尚吳興人熙寧初召為御史不老而致仕號溪
　堂居士
　　　夏日閒居
無人到窮巷長日守閒居宿火惟烘藥喜晴還曬書鄰
翁伴村酒稚子課園蔬門外蒿萊地從深不用鋤
　　　放懷　　　　　　　　　　　陳師道
施食烏鳶喜持經鳥雀聽杖藜矜矍鑠顧影怪伶俜門
靜行隨月窗虚卧見星擁衾眠未穏艱阻飽曾經
　選衆詩而以后山居其中猶野鶴之在雞羣也前六
　句極其工後二句不知宿於何寺乃有逆旅漂泊之
　意詩人窮則多苦思
　　　放慵　　　　　　　　　　　陳與義
暖日薫楊栁濃春醉海棠放慵真有味應俗苦相妨官
拙從人笑交疎得自藏雲移穏扶杖燕坐獨焚香
　此公氣魄尤大起句十字朱文公擊節謂薫字醉字
　下得妙又何必專事晚唐
　　　題齋壁　　　　　　　　　　陸　游
皥皥太平民堂堂大耋身乾坤一旅舍日月兩車輪蓑
貴超三品蔬甘敵八珍明年真耄矣爛醉海棠春
力穡輸公上藏書教子孫追遊屏裘馬宴集止雞豚寒
士邀同學單門與議婚定知千載後猶以陸名村
　　　自述
古井無由浪浮雲一掃空詩書修孔業塲圃嗣豳風懼
在饑寒外憂形夢寐中吾年雖日逝猶冀有新功
舊業還耕釣殘年逼老期筋骸衰後覺力量夢中知客
約溪亭飲僧招竹院棊未為全省事終勝宦遊時
屏跡歸休後頤生寂寞中忍貧辭半俸學古得全功西
埭村醅釅東坡小彴通經行有佳趣稚子也能同
　　　書適
老翁雖七十其實似童兒山果啼呼覔鄉儺喜笑隨羣
嬉累瓦塔獨立照盆池更挾殘書讀渾如上學時
　放翁老壽為近世詩人第一其閒適之詩尤多姑選
　此五言六首每首必有一聨一句佳山果啼呼覔老
　翁不應亦啼當作號呼
　　　幽事
日日營幽事時時有好懷雨園殘竹粉風砌落松釵伴
蝶行花徑聽蛙傍水涯窮通了無謂不必更安排
　五六眼前事耳能道者不妨自高於人有工無迹
　　　葺圃
種樹書頻讀齊民術屢窺曾求竹醉日更問栁眠時盧
橘初非橘蒲葵不是葵因而辨名物甘作老樊遲
　竹醉栁眠一聨極工五六辨析名物尤竒
　　　幽事
幽事春來早晨興即啓閽掃梁迎燕子挿楥䕶龍孫數
日招賔友先期辦酒樽淋漓衣袖濕不管漬春痕
　三四犯陳后山織竹䕶龍孫之聨然龍孫畢竟換一
　物亦可也
　　　北檻
北檻近中堂縁堦物自芳晨清花拱露地僻蘚侵廊坐
久時開巻吟餘或炷香終朝無客至一枕到羲皇
　三四已佳五六以炷開字為眼却便覺佳
　　　止齋即事　　　　　　　　　陳傅良
性已耐岑寂老應忘隱憂齊年雙白髪盡日一蒼頭竹
閉緘門鑰蒲團數漏籌未知庭廡下還有雀羅不
　閉字音第四聲
教子時開巻逢人强整襟最貧看晚節多病得初心地
僻茭蓮好山低竹樹深寄聲同燕社明日又秋砧
　君舉以時文鳴此二詩高古縁才高也
　　　次韻山居　　　　　　　　　陳　塤
解組滄溟畔携家紫翠間地臨雙港勝天與兩年閒茅
屋靜聞雨竹籬疎見山所慚鄰舍老句險不容攀
　陳塤字伯和澗上丈人族子寓居桐廬嘗知黟縣予
　讀滕元秀詩盛稱伯和所作此所謂次韻隣舍老者
　殆亦和元秀詩耳雙港者桐廬縣東分水港合焉五
　六靜字疎字下得是
　　　西山　　　　　　　　　　　葉　適
對面吳橋港西山第一家有林皆橘樹無水不荷花竹
下晴垂釣松間雨試茶更瞻東掛綵空翠雜朝霞
　水心以文知名㧞四靈為再興唐詩者而其所自為
　詩恐未嘗深加意五言律如此者少西山葢永嘉勝
　處有醉樂亭水心為記甚悉
　　　題翁巻山居　　　　　　　　徐　照
空山無一人君此寄閒身水上花來逺風前樹動頻蟲
行黏壁字茶煮落巢薪若有髙人至何妨不裹巾
　此詩真不减晚唐
　　　山中
世事已無營翛然物外形野蔬僧飯潔山葛道衣輕掃
葉燒茶鼎標題記藥瓶敲門舊賓客稚子㑹相迎
　中四句工
　　　貧居
既與世不合當令人事疎引泉魚走石掃徑葉平蔬誰
念交情淺難如識面初榮途多寵辱未敢怨貧居
　四靈詩專於中四句用工尾句不甚着力今如此乃
　可喜也
　　　山居
栁竹藏花塢茅茨接草池開門驚燕子汲水得魚兒地
僻春猶靜人閒日自遲山禽啼忽住飛走又相隨
　近乎爛熟然亦不可棄也
　　　幽居　　　　　　　　　　　翁　巻
蓬户掩還開幽居稱不才移松連嶠土買石帶溪苔藥
信仙方服衣從古様裁本無官可棄安用賦歸來
　　　夢回
一枕莊生夢回來日未斜自煎砂井水更煮嶽僧茶宿
雨消花氣驚雷長荻芽故山滄海角遥念在春華
　　　隱者所居
百事已無機空林不掩扉蜂沾朝露出鶴帶晚雲歸石
老苔為貌松寒薜作衣山翁與溪友相過轉依依
　　　春日和劉明逺
不奈滴簷聲風回昨夜晴一堦春草碧幾片落花輕知
分貧堪樂無營夢亦清看君話幽隱如我願逃名
　四靈中翁獨后死然未能考其没在何年此四詩㸃
　圈處十分佳也
　　　偶題　　　　　　　　　　　徐文卿
緑樹何稠疊清風稍羡餘枕縈雲片片簾透雨疎疎修
筧通泉壑殘碑出野鉏丘陵知幾變耕稼雜陶漁
　五六佳
　　　雨後到南山村家
衝雨入窮山山民猶閉關橘垂茅屋畔梅映竹籬間竒
石依林立清泉繞舍灣吾思隱茲地凝立未知還
　樟丘徐文卿字斯逺信州玉山人嘉定四年進士與
　趙昌父韓仲止聲名伯仲前詩中四句俱雅淡後詩
　五六工
　　　北山作　　　　　　　　　　劉克莊
骨法枯閒甚惟堪作隱君山行忘路脈夜坐認天文字
痩偏題石詩寒半説雲近來仍喜瞶閒事不曾聞(夜一/作野)
　第六句佳甚
　　七言(五十一首/)
　　　江村　　　　　　　　　　　杜　甫
清江一曲抱村流長夏江村事事幽自去自來堂上燕
相親相近水中鷗老妻畫紙為棊局稚子敲針作釣鈎
多病所須唯藥物微軀此外更何求
　　　南鄰
錦里先生烏角巾園收芋栗未全貧慣看賔客兒童喜
得食階除鳥雀馴秋水纔深四五尺野航恰受兩三人
白沙翠竹江村暮相送柴門月色新
　　　狂夫
萬里橋西一草堂百花潭水即滄浪風含翠篠姢娟淨
雨裛紅蕖冉冉香厚禄故人書斷絶恒飢稚子色凄凉
欲填溝壑惟疎放自笑狂夫老更狂
　老杜七言律詩一百五十餘首求其郊野閒適如此
　者僅三篇而此之第三篇後四句亦未免歎貴交之
　絶憫貧稚之飢信矣和平之音難道而喜起明良之
　音難值也然格髙律熟意竒句妥若造化生成為此
　等詩者非真積力久不能到也學詩者以此為凖為
　吳體拗字變格亦不可不知
　　　題刑部李郎中山亭　　　　　秦韜玉
儂家雲水本相知每到髙齋强展眉痩竹嚲烟遮板閣
捲荷擎雨出盆池笑吟山色同欹枕閒背庭隂對覆棋
不是主人多野興肯開青眼重漁師
　中四句工尾句亦好
　　　僻居酬友人　　　　　　　　伍　喬
僻居惟愛近林泉幽徑閒園任蘚連向竹掩扉隨鶴息
就溪安石學僧禪古琴帶月音聲正山果經霜氣味全
多謝故交憐朴野隔雲時復寄佳篇
　　　秋深閒興　　　　　　　　　韓　偓
此心兼笑野雲忙甘得貧閒味甚長病起乍嘗新橘柚
秋深初換舊衣裳晴來喜鵲無窮語雨後寒花特地香
把釣覆棊兼舉白不離名教可顛狂
　　　題張逸人園林　　　　　　　韓　翃
花源一曲映茅堂清論閒堦坐夕陽麈尾手中毛已脱
蟹螯樽上味初香春深黄口羣窺樹雨後青苔散㸃牆
更道小山宜助賞呼兒舒簟醉巖房
　　　書懷寄王秘書　　　　　　　張　籍
白髪如今欲滿頭從來百事盡應休祇於觸目須防病
不擬將心更養愁下藥逺求新熟酒看山多上最髙樓
頼君同在京城住每到花前免獨遊
　　　送楊判官
應得烟霞出俗心茅山道士共追尋閒憐鶴貌偏能畫
暗辨桐聲自作琴長嘯每來松下坐新詩堪向雪中吟
征南幕府多賔客君獨相知最覺深
　　　書懷　　　　　　　　　　　吳　融
傍巖倚樹結簷楹夏物蕭疎景更清灘響忽高何處雨
松隂自轉此山晴見多鄰火遥相認來慣幽禽近不驚
爭敢便誇饒勝事九衢塵裏免勞生
　　　閒望
三㸃五㸃映山雨一枝兩枝臨水花蛺蝶狂飛掠芳草
鴛鴦對浴翹暖沙闕下新居非已業江南舊隱是誰家
東還西去俱無計却羡暝歸林上鴉
　　　題林逸士肥上新屋壁　　　　劉　筠
久壓侯鯖盡室來卜居隣近釣魚臺舊山鶴怨無錢買
新竹僧同借宅栽載酒誰從揚子學棹舟空訪戴逵回
抽毫有汚東陽壁但惜明時老澗才
　三四須先看上二字為小分句却看下五字則得其
　意矣
　　　郊外　　　　　　　　　　　王安國
野曠天寒氣象嘉浮雲濃淡日初斜澤中雨漲無鳴鸛
荷下波翻有怒蛙簫鼓殘聲來帝闕漁樵歸徑見人家
塵簪羞把黄花挿不耐飛蓬鬭鬢華
　此乃汴京郊外所以有第五句
　　　退居　　　　　　　　　　　詹中正
宦情文思競䦨珊利户名樞莫我關無可奈何新白髪
不如歸去舊青山須知百歲都為夢未信千金買得閒
珍重樽中賢聖酒非因風月亦開顔
　中正祥符八年蔡齊榜甲科衢州人三四東坡嘗用
　為詞世人不知為詹白雲詩也中正又有一聨吟餘
　妓散杯中酒歸去蝶隨頭上花下句佳
　　　贈張處士　　　　　　　　　趙　湘
應問秋雲學得閒飄然如不在人間青藤篋裏詩多怪
紫栗枝邊藥更殷(一作/瘢)江客對碁曾賭鶴野僧分屐借
登山仍聞昨日來城市又抱孤琴踏月還
　清獻家審言詩如此宜乎乃孫之詩如其人之清有
　自來哉
　　　野墅夏晚　　　　　　　　　錢昭度
一抹生紅畫杏腮半園沉緑鎖桐材黄蜂衙退海潮上
白蟻戰酣山雨來睡思幾家金帶枕酒香何處玉交杯
太陽西落波東去惆悵無人喚得回
　三四詩話所稱
　　　湖山小隠　　　　　　　　　林　逋
道着權名便絶交一峰春翠濕衡茅莊生已憤鴟鳶嚇
揚子休譏蝘蜓嘲潏潏藥泉來石竇霏霏茶靄出松梢
琴僧近借南薫譜且併閒工子細抄
　憤當作慣
閒搭綸巾擁縹囊此心隨分識興亡黒頭為相雖無謂
白眼看人亦未妨雲噴石花生劍壁雨敲松子落琴牀
清猿幽鳥遥相呌数筆湖山又夕陽
　三四亦豪壯隱君子非專衰懦之人也
　　　易從上人山亭
湖水汪灣隔數峰籬門和竹夾西東閒來此地行無厭
又共吾廬看不同靈隱路歸秋色裏招賢庵在鳥行中
屏風若欲相攙見合把巉巗與畫工
　　　懐舊隱　　　　　　　　　　陳　亞
多媿當年未第間卜居人外得清閒排聨花品曾非僭
愛惜苔錢不是慳秋閣詩情天淡淡夕溪漁思月彎彎
而今慚厚明朝禄敢念藏愚莫買山
　三四絶佳亞黄蜀葵詩秋風似學金丹術戯把硫黄
　禦酒盃尤佳
　　　郊行即事　　　　　　　　　程　顥
芳原緑野恣行時春入遥山碧四圍興逐亂雲穿栁巷
困臨流水坐苔磯莫辭盞酒十分醉只恐風花一片飛
况是清明好天氣不妨游衍莫忘歸
　大儒事業有大於詩者不可以詩人例目之五六乃
　朱文公所深取
　　　小村　　　　　　　　　　　梅堯臣
淮濶洲多忽有村棘籬疎敗謾為門寒雞得食自呼伴
老叟無衣猶抱孫野艇鳥翹唯斷䌫枯桑水齧只危根
嗟哉生計一如此謬入王民版籍論
　此乃村落間事以附閒適類
　　　山中　　　　　　　　　　　陳與義
當復入州寛作期人間踏地有安危風流丘壑真吾事
籌䇿廟堂非所知白水春波天澹澹蒼峰晴雪錦離離
恰逢居士身輕日正是山中多景時
　参政簡齋陳公名與義字去非洛陽人自黄陳紹老
　杜之后惟去非與吕居仁亦登老杜之壇居仁主活
　法而去非格調髙勝舉一世莫之能及初以墨梅詩
　見知於徽廟客子光隂詩巻裏杏花消息雨聲中大
　為髙廟所賞欲學老杜非参簡齋不可此乃不欲赴
　召之詩風流籌䇿一聨苕溪詩話似乎未㑹此意後
　學宜細味此等詩與許丁卯髙下如何
　　　題東家壁
斜陽步屧過東家便置清樽不煮茶髙柳光隂初罷絮
嫩鳬毛羽欲成花羣公天上分時棟閒客江邊管物華
醉裏吟詩空跌蕩借君素壁落栖鴉
　三四極天下之工亦止言景耳五六遜時棟於天上
　羣公而以江邊閒客自許氣岸髙峻骨格開張殆天
　授非人力然亦力學則可及矣
　　　雨後至城外　　　　　　　　吕本中
日日思歸未就歸只今行露已沾衣江村過雨蓬麻長
野水連天鸛鶴飛塵務却嫌經意少故人新更得書稀
鹿門縱隱猶多事苦向人前説是非
　　　孟明田舍
未嫌衰病出無驢尚喜冬來食有魚往事髙低半枕夢
故人南北數行書茅茨獨倚風霜下粳稻微收雁鶩餘
欲識淵明只公是邇來吾亦愛吾廬
　簡齋詩髙峭吕紫微詩圓活然必曲折有意如雪消
　池館初晴後人倚䦨干欲暮時荒城日短溪山靜野
　寺人稀鸛鶴鳴皆所謂清水出芙蓉也如此二詩末
　句却議論深復非輕易放過者
　　　習閒　　　　　　　　　　　范成大
習閒成懶懶成癡六用都藏縮似龜雪已許多猶不飲
梅今如此尚無詩閒看猫暖眠氊褥靜聽猧寒呌竹籬
寂寞無人同此意時時惟有睡魔知
　梅今如此尚無詩亦標致可掬
　　　親戚小集
避濕違寒不出門一冬未省正冠巾月從雪後皆竒夜
天向梅邊有别春秉燭登臨空話舊擁爐情味莫懷新
榮華勢利輸人慣贏得樽前自在身
　石湖風流醖藉每賦詩必有高致而無寒相三四一
　聨可見
　　　登東山　　　　　　　　　　陸　游
老慣人間歳月催强扶衰病上崔嵬生為柱國細事耳
死畫雲臺何有哉熟計提軍出青海未如喚客倒金罍
明朝日出春風動更看青天萬里開
　放翁詩萬首佳句無數少師曾茶山或謂青出於藍
　然茶山格高放翁律熟茶山專祖山谷放翁兼入盛
　唐
　　　題菴壁
衰髪蕭疎雪滿巾君恩乞與自由身身并猿鶴為三口
家托烟波作四鄰十日風號未成雪一年梅發又催春
漁舟底用勤相覔本避浮名不避人
　白樂天有云身兼妻子都三口鶴與琴書共一船尤
　佳此亦小異而律同
　　　山行過僧菴不入
垣屋參差竹塢深舊題名處懶重尋茶爐煙起知高興
棊子聲疎識苦心淡日暉暉孤市散殘雲漠漠半川隂
長吟未斷清愁起已見横林宿暮禽
　詩不但豪放高勝非細下工夫有針線不可但欲如
　老杜所謂裁縫滅盡針線迹耳此詩題目甚竒山行
　是一節過僧菴而不入又似是兩節垣屋參差竹塢
　深只此一句便見山行而過僧菴及過僧菴而不入
　矣舊題名處懶重尋即是曾遊此菴而今懶入矣茶
　爐烟起知髙興此謂不入菴而遥見煮茶之烟想像
　此僧之不俗也棋子聲疎識苦心則妙之又妙矣聞
　棋聲而不得觀其棋固已甚妙於棋聲疎緩之間想
　見棋者用心之苦此所謂妙之又妙也過僧菴而不
　入盡在是矣淡日殘雲下一聨及未句結乃結煞山
　行一段餘意前輩詩例如此須合别有擺脫老杜縛
　雞行山谷水仙花一律皆然此放翁八十五歳時詩
　也
　　　閒中書事
病過新年逐日添清愁殘醉兩厭厭惜花萎去常遮日
待燕歸來始下簾堂上清風生玉塵澗中寒溜滴銅蟾
一生留滯君休歎意望天公本自亷
一畆山園半畝池流年忽逮掛冠期賣花醉叟剥紅桂
種藥高僧寄玉芝午枕聽兒哦舊句晚窗留客弄殘棋
登庸䇿免多新報老子癡頑總不知
　慶元乙卯寧宗新元除罷史可考也
　　　小築
放翁小築寄江郊屋破隨時旋補茅暮看白煙横水際
曉聽清露滴林梢生來不啜猩猩酒老去那營燕燕巢
目斷鹿門三太息龎公千載可論交
　猩猩酒燕燕巢公兩用之誠為佳句
　　　窮居
半世倀倀信所之窮居仍抱暮年悲燒金術誤囊衣薄
種黍年凶酒味醨大厦萬間空有志後車千乘更無期
掩書常笑城南杜麻屨還朝受拾遺
　窮居而思萬間千乘不得志之言也然彼得志者又
　何如哉
　　　西窗
西窗偏受夕陽明好事能來慰此情看畫客無寒具手
論書僧有折釵評薑宜山茗留閒啜豉下湖蓴喜共烹
酒䏑朱門非我事諸君小住聽松聲
　此詩尾句好所以不可遺
　　　耕罷偶書
新溉東臯畝一鍾烏犍麤足事春農㶚橋風雪吟雖苦
杜曲桑麻興本濃老大斷非金谷友生存惟冀酒泉封
莫嘲野餉蕭條甚箭茁蓴絲亦且供
　四句四事皆巧對
　　　小築
小築湖邊避俗囂幾年於此寓簞瓢雖無隠士子午谷
寧愧詩人丁卯橋羅雀門庭無俗駕縁雲磴路有歸樵
詩情酒興常相屬堪笑傍人説寂寥
　子午谷丁卯橋亦巧
　　　過鄰家戲作
久脱朝冠岸幅巾時時乘興過比鄰缾無儲粟吾猶樂
步有新船子豈貧醅甕香浮花露熟藥欄土潤玉芝新
(玉芝謂鬼臼/山家多有之)相從覔笑真當勉又過浮生一歳春
　三四陶韓語工
　　　簡鄰里
今年意味報君知屬疾雖頻未苦衰獨坐冷齋如自訟
(三舍法行時嘗上書言/事者屏置一齋曰自訟)小鐫殘俸類分司(樂天詩云猶/被妻孥教漸)
(退莫求致/仕且分司)閒撐野艇漁簔濕亂挿山花醉㡌欹有興行
歌便終日逢人那識我為誰
　自訟分司雖戲語下一聨又自好
　　　戲詠閒適
涉世心知百不能閉門懶出病相仍簞瓢味美如烹鼎
鄰曲人淳似結繩半夥鴉殘牆外杏一枝鵲□澗邊藤
蕭然掃盡彈冠興敢為詩情望武陵
　　　閒中頗自適戲書示客
髪猶半黒臉常紅老健應無似放翁烹野八珍邀父老
燒窮四和伴兒童(野八珍見王履道詩/世又有窮四和香法)剪紗新製簪花
㡌乞竹寛編養鶴籠巢許䕫龍竟誰是請君下語勿匆
匆
　縱説横説爛熟
　　　幽居述事
曾㑹蘭亭醉墮簪後身依舊住山隂琴傳數世漆文斷
鶴養多年丹頂深滌硯灘頭無漬墨吹簫月下有遺音
小詩戲述幽居事後有高人識此心
頽然掩户不妨竒又賦幽居第二詩大業鼎成令虎守
精思床穏用龜支壺中自喜乾坤别局上元知日月遲
更就羣童閒鬭草人間何處不兒嬉
落葉平溝日滿廊幽居又賦第三章喜無俗事干靈府
恨不終年住醉鄉上樹榜船雖老健䟽泉移竹亦窮忙
山僧欲去還留話更盡西齋一炷香
舴艋東歸喜遂初頓拈枯筆賦幽居細燒柏子供清坐
明㸃松肪讀道書蒼爪嫩芽開露茗紅根小把瀹煙蔬
年來自許機心盡頗恠飛鷗自作疎
　四詩皆八十歳之作脱洒竒妙
　　　村居　　　　　　　　　　　陳傅良
業已將身落耦耕時於觀物悟浮生擇棲未定鳥離立
避礙已通魚並行野老窺巢占太歳牧童敲角報殘更
絶勝倚市看郵置客至還無菜甲羔
　　　閒詠　　　　　　　　　　　姜特立
坐叨厚廪飲醇醪不押文書不坐曹撿㸃園花為日課
裒尋詩草計年勞仍将書冊供慵卧時喚盃盤佐老饕
感激大恩何以報惟祈聖壽與天高
　此乃奉祠時所作否則為婺州總戎時也
　　　負暄
不是羲和徳澤流寒鄉何處覔温柔絶憐天上黄綿襖
大勝人間紫綺裘旋挾胡牀隨影轉更携書巻與閒謀
天和妙處誰能㑹欲獻君王郤自羞
　古所謂曝背之樂欲獻之天子者此詩乃佳
　　　書懷　　　　　　　　　　　趙子覺
柳影槐隂緑遶村日長細得話詩情迎風紫燕忽雙去
隔雨黄鸝又一聲筆墨生涯成冷淡筍蔬盤饌易經營
世間微利真刀蜜有底驅馳取重輕
　雪齋趙子覺字彦先超然居士令衿之子為嚴倅時
　放翁為郡守楊誠齋以詩寄放翁謂幕中何幸有詩
　人又曰青眼何妨顧徳鄰謂子覺也此詩亦似放翁
　　　移居謝友人見過　　　　　　趙師秀
賃得民居亦自清病身於此寄漂零笋從壞砌磚中出
山在鄰家樹上青有井極甘便試茗無花可挿任空瓶
巷南巷北相知少感爾詩人逺叩扄
　小巧有餘
　
　
　
　
　
　瀛奎律髓巻二十三
欽定四庫全書
　瀛奎律髓巻二十四　　　　元　方回　編
　　送别類
　送行之詩有不必皆悲者别則其情必悲此類中有
　送詩有别詩當觀輕重又送人之官言及風土者已
　於風土類中收之間亦見此不可以一律拘也
　　五言(八十七首/)
　　　送崔著作東征　　　　　　　陳子昂
金天方肅殺白露始專征王師非樂戰之子慎佳兵海
氣侵南部邊風掃北平莫賣盧龍塞歸邀麟閣名
　平仄不粘唐人多有此體陳子昂才高於沈佺期宋
　之問惟杜審言可相對此四人唐律在老杜以前所
　謂律體之祖也
　　　送魏大從軍
匈奴猶未滅魏絳復從戎悵别三河道言追六郡雄雁
山横岱北狐塞接雲中勿使燕然上獨有漢臣功
　刋本以狐塞為孤塞予為改定唐之方盛律詩皆務
　雄渾尾句雖拗平仄以前六句未用意立論只説行
　色形勢末乃勉勵之此一體也
　　　送朔方何侍郎　　　　　　　宋之問
聞道雲中使乘騘往復還河兵守陽日塞虜失隂山拜
職嘗隨驃銘功不讓班旋聞受降日歌舞入蕭關
　漢武時有從驃合騎侯故此云常隨驃不讓班一用
　將軍號一用人姓
　　　送賀知章歸四明　　　　　　唐明皇
豈不惜賢達其如髙尚何
　
　此詩㑹稽有石刻朱文公為倉使時讀之最喜起句
　雄健偶忘記後六句當俟尋索足之(按此亦非起句/原編如此仍之)
　　　知章年八十六卧病上表乞為道士還鄉上許
　　　之捨宅為觀賜名千秋仍賜鑑湖剡水一曲詔
　　　令供帳東門百僚祖餞御製賜詩云
遺榮期入道辭老競抽簪豈不惜賢達其如髙尚心寰
中得秘要方外散幽襟獨有青門餞羣英悵别深
　今以中二句為首又非元韻恐誤記耶
　　　永嘉浦逢張子容　　　　　　孟浩然
逆旅相逢處江村日暮時衆山遥對酒孤嶼共題詩廨
宇隣鮫室人烟接島夷鄉園萬餘里失路一相悲
　永嘉得孤嶼中川之名自謝康樂始此詩五六俊美
　　　送孟六歸襄陽　　　　　　　張子容
杜門不復出久與世情疎以此為長䇿勸君歸舊廬醉
歌田舍酒笑讀古人書好是一生事無勞獻子虚
　元詩二首見浩然集今取其一子容亦志義之士浩
　然嘗有詩送應進士舉子容今送浩然歸廼為此骨
　鯁之論其甘與世絶懷抱髙尚可想見云
　　　送友人入蜀　　　　　　　　李　白
見説蠶叢路﨑嶇不易行山從人靣起雲傍馬頭生芳
樹籠秦棧春流遶蜀城升沉應已定不必問君平
　太白此詩雖陳杜沈宋不能加
　　　送張舍人之江東
張翰江東去正值秋風時天清一雁逺海濶孤帆遲白
日行欲暮滄波杳難期吳洲如見月千里幸相思
　一雁孤帆之句亦以寓吾道不偶之歎下句引白日
　滄波而云行欲暮杳難期意可見也
　　　衡州送李大夫勉赴廣州　　　杜　甫
斧鉞下青㝠樓船過洞庭北風隨爽氣南斗避文星日
月籠中鳥乾坤水上萍王孫丈人行垂老見飄零
　此詩氣葢宇宙不待贅説老杜送人詩多矣此為冠
　　　夏日楊長寧宅送崔侍御常正字入京探韻得
　　　深字
醉酒揚雄宅升堂子賤琴不堪垂老鬂還對欲分襟天
地西江逺星辰北斗深烏臺俯麟閣長夏白頭吟
　五六悲壯惟老杜長於此
　　　送段功曹歸廣州
南海春天外功曹幾月程峽雲籠樹小湖日落船明交
趾丹砂重韶州白葛輕幸君因估客時寄錦官城
　才大則氣盛此小詩八句若轉石下千仭山而細看
　只四十字非如他人補綴費力酸嘶破碎也
　　　送韋郎司直歸成都
竄身來蜀地同病得韋郎天下兵戈滿江邊歳月長别
筵花欲暮春日鬢俱蒼為問南溪竹抽梢合過牆
　一直説將去自然工宻起句如晚唐而亦作對尾句
　必換意乃詩法也
　　　送張二十叅軍赴蜀州因呈楊五侍御
好去張公子通家别恨添兩行秦樹直萬㸃蜀山尖御
史新騘馬叅軍舊紫髯皇華吾善處於汝定無嫌
　三四只言地形五用騘馬事以指楊六用髯叅軍事
　以指張尾句有托庇之欲亦一體也
　　　送陵州路使君赴任
王室比多難髙官皆武臣幽燕通使者岳牧用詞人國
待賢良急君當㧞擢新佩刀成氣象行葢出風塵戰伐
乾坤破瘡痍府庫貧衆僚宜潔白萬役但平均霄漢瞻
佳士泥塗任此身秋天正揺落廻首大江濱
　此詩十六句當作四片看前四句以初用儒者為喜
　實論時也次四句美路使君也又四句教之以為政
　也選同僚平庻役則乾坤之破尚可救也尾四句又
　感慨之不得已也
　　　送逺
帶甲滿天地胡為君逺行親朋盡一哭鞍馬去孤城草
木歳月晚關河霜雪清别離已昨日因見古人情
　前四句悲壯亂世之别也
　　　送舍弟穎赴齊州
岷嶺南蠻北齊關東海西此行何日到送汝萬行啼絶
域惟髙枕清風獨杖藜時危暫相見衰白意都迷
　三首取一此骨肉之别也第二首云風塵久不開汝
　去幾時來兄弟分離苦形容老病催尤佳而悲痛
　　　奉濟驛重送嚴公
逺送從此别青山空復情幾時杯重把昨夜月同行列
郡謳歌惜三朝出入榮江村獨歸處寂寞養殘生
　此知已之别也逺送從此别此一句極酸楚未句尤
　覺徬徨無依後嚴武再帥蜀卒於位公遂去蜀云
　　　泛江送客
二月頻送客東津江欲平烟花山際重舟楫浪前輕淚
逐勸杯落愁連吹笛生離筵不隔日那得易為情
　此所送之人未知為誰淚逐勸杯落足見離别之苦
　下一句亦對得好
　　　暮秋將歸秦留别湖南幕府親友
水濶蒼梧野天髙白帝秋途窮那免哭身老不禁愁大
府才能㑹諸公徳業優北歸衝雨雪誰憫敝貂裘
　三四極覊旅瑣瑣之態五六雖無華麗非老筆不能
　然其實雄深雅健也末句十字可憐甚矣諸親友能
　無情乎
　　　贈别鄭鍊赴襄陽(峨嵋杜所留/峴首鄭所赴)
戎馬交馳際柴門老病身把君詩過日念此别驚神地
濶峨眉晚天髙峴首春為於耆舊内試覔姓龎人
　鄭鍊葢能詩者而其詩不傳三四悲哀而新異五六
　工甚此等詩可學也
　　　贈别何邕
生死論交地何由見一人悲君隨燕雀薄宦走風塵綿
谷元通漢沱江不向秦五陵花滿眼傳語故鄉春
　三四係十字句法
　　　酬别杜二　　　　　　　　　嚴　武
獨逢堯典日再覩漢官時未効風霜勁空慚雨露私夜
鐘清萬户曙漏拂千旗並向殊庭謁俱承别館追斗城
憐舊路渦水惜歸期峰樹還相伴江雲更對垂試囘滄
海棹莫妒敬亭詩祗是書應寄無忘酒共持但令心事
在未肯鬂毛衰最悵巴山裏清猿惱夢思
　武自蜀帥趨朝老杜送之有詩而武以此酬之也詩
　雖不及老杜之勁健宏濶然亦間架齊整近世富貴
　鉅公妄自標矜未有斯作故特取之老杜元是六韻
　詩所謂諸將應歸盡題書報旅人者再别詩八句酸
　楚之甚已見此前
　　　送李太保充渭北節度(即太尉光/弼弟也)岑　參
詔出未央宫登壇近總戎上公周太保副相漢司空弓
抱關西月旗翻渭北風弟兄皆許國天地荷成功
　　　送張都尉歸東都
白羽緑弓弦年年只在邊還家劍鋒盡出塞馬蹄穿逐
虜西踰海平胡北到天封侯應不逺燕頷豈徒然
　　　送懷州吳别駕
㶚上柳枝黄壚頭酒正香春流飲去馬暮雨濕行裝驛
路通函谷州城接太行覃懷人總喜别駕得王祥
　學老杜詩而未有入處當觀老杜集之所稱詠敬歎
　及所交遊倡酬者而求其詩味之亦有入處矣其稱
　詠敬歎者蘇武李陵陶潛庾信鮑昭隂鏗何遜陳子
　昂薛稷孟浩然元結之類其所交㳺倡酬者李白髙
　適岑參賈至王維韋迢之類是也此岑參三送人詩
　皆壯浪宏濶非晚唐手可望
　　　送秘書虞校書虞鄉丞
花綬傍腰新關東縣欲春殘書厭科斗舊閣别麒麟虞
坂臨官舍條山映吏人看君有知已坦腹向平津
　　　送張子尉南海
不擇南州尉髙堂有老親縣樓重蜃氣邑里雜鮫人海
暗三山雨江明五嶺春此鄉多寶玉慎莫厭清貧
　　　餞李尉武康
潘郎腰綬新霅上縣花春山色低官舍湖光映吏人不
須嫌邑小莫即耻家貧更作東征賦知君有老親
　岑參此三詩梅聖俞送行詩似之官舍吏人一聨兩
　首相似葢熟套也
　　　送從舅成都丞廣南歸蜀　　　盧　綸
巴字天邊水秦人去是歸棧長山雨響溪亂火田稀俗
富行應樂官雄禄豈微魏舒終有淚還濕寗家衣
　三四佳
　　　送康判官往新安得江路西南尹
　　　　　　　　　　　　　　　　皇甫冉
不向新安去那知江路長猿聲此廬霍水色勝瀟湘驛
樹收殘雨漁家帶夕陽何須愁旅泊使者有輝光
　唐人詩多前六句説景物末兩句始以精思議論結
　裹亦一體也新安江路實如所言
　　　送單于裴都䕶赴西河　　　　崔　顥
征馬去翩翩城秋月正圓單于莫近塞都䕶欲臨邊漢
驛通煙火湖沙乏井泉功成須獻㨗未必去經年
　盛唐人詩師直為壯者乎
　　　賦得秤送孟孺卿　　　　　　包　何
願以金秤鎚因君贈别離鈎懸新月吐衡舉衆星隨掌
握須平執錙銖必盡知由來投分審莫放弄權移
　合收入着題詩以入送餞類亦可三四賦秤甚妙餘
　皆工
　　　送泉州李使君之任
傍海皆荒服分符重漢臣雲山百越路市井十洲人執
玉來朝逺還珠入貢頻連年不見雪到處即行春
　第四句絶妙
　　　送王汶宰江隂
郡北乘流去花間竟日行海魚朝滿市江鳥夜喧城止
酒非關病援琴不在聲應縁米五斗數日值淵明
　三四好
　　　送徳清喻明府　　　　　　　李　頻
棹返霅溪雲仍叅舊使君州傳多古跡縣記是新文水
栅横舟閉湖田立木分但如詩思苦為政即超羣
　五六盡水鄉之妙尾句尤清而有味
　　　送鳯翔范書記
西京無暑氣夏景似清秋天府來相辟髙人去自由江
山通蜀國日月近神州若共將軍話河南地未收
　晚唐詩鮮壯健頻却有此五六一聨
　　　送孫明秀才往潘州謁韋卿
北鳥飛不到北人今去遊天涯浮瘴水嶺外問潘州草
木春冬茂猿猱日夜愁定知遷客淚只敢對君流
　　　送友人之揚州
一别長安後晨征便信雞河聲入峽急地勢出關低緑
樹叢垓下青蕪濶楚西路長知不惡隨處好詩題
　頻睦州人姚合婿也詩雖晚唐却多壯句
　　　送曹椅　　　　　　　　　　司空曙
青春三十餘衆藝盡無如中散詩傳畫將軍扇賣書楚
田晴下雁江日暖多魚惆悵空相送歡娛自此疎
　綺麗
　　　雲陽館與韓升卿宿别
故人江海别幾度隔山川乍見翻疑夢相悲各問年孤
燈寒照雨深竹暗浮烟更有明朝恨離杯惜共傳
　三四一聨乃久别忽逢之絶唱也
　　　送李員外院長分司東都　　　韓　愈
去年秋露下覊旅逐東征今歳春光動驅馳别上京飲
中相顧色送後獨歸情兩地無千里因風數寄聲
　前四句謂之扇對唐詩多有之五六曲盡離别之狀
　甚妙李員外乃李正封也元和十二年秋退之正封
　從裴晉公討蔡在郾城有聨句
　　　送逺吟　　　　　　　　　　孟　郊
河水昏復晨河邊相别頻離杯有淚飲别栁無枝春一
笑忽然斂萬愁俄已新東波與西日不借逺行人
　東野不作近體詩昌黎謂髙處古無上是矣此近乎
　律離杯有淚飲猶老杜淚逐勸杯落而深切過之矣
　　　送楊八給事赴常州　　　　　白居易
無嗟别青瑣且喜擁朱輪五十得三品百千無一人須
勤念黎庻莫苦憶交親此外無過醉毘陵何限春
　三四新
　　　洛陽送牛相公出鎮淮南
北闕至東京風光十六程坐移丞相閣春入廣陵城紅
斾擁雙節白鬚無一莖萬人開路看百吏立班迎閫外
君彌重樽前我亦榮何須身自得將相是門生
　元註元和初牛相公應制登第三等予為翰林考覆
　官樂天元和元年應制科自盩厔尉除集賢校理踰
　月即入翰林為學士時年三十五歳牛竒章又其所
　考制科門生也此可為座主門生故事作此詩時樂
　天為河南尹
　　　送河南皇甫少尹赴絳州　　　劉禹錫
祖帳臨周道前旌指晉城午橋羣吏散亥字老人迎詩
酒同行樂别離方見情從兹洛陽社吟詠欠書生
　自洛赴絳故以亥字老人事上搭對午橋為偶詩家
　常例也五六方有味前四句只是形模不下周道晉
　城四字則午橋亦喚不來
　　　送陸侍御歸淮南使府五韻(用年字/)
江左重詩篇陸生名久傳鳳城來已熟羊酪不嫌羶歸
路芙蓉府離堂玳瑁筵泰山呈臘雪隋柳布新年曾忝
揚州薦因君達短牋
　元註時段丞相鎮揚州嘗辱表薦選此詩知唐人五
　言律有五韻者芙蓉府玳瑁筵詩家可有不可多
　　　送友人歸武陵　　　　　　　崔　魯
聞道桃源住無村不是花戍旗招海客廟鼓集江鴉别
島垂橙實閒田長荻芽遊秦未得意看即便離家
　此八句俱有思致前二句喝起題目中四句俱言景
　物未二句微立議論情思繳之此又一格
　　　送許棠　　　　　　　　　　張　喬
離鄉積歳年歸路逺依然夜火山頭市春江樹杪船干
戈愁鬂改瘴癘喜家全何處營甘㫖波濤浸薄田
　　　秋日送方干遊上元　　　　　曹　松
天髙淮泗白料子趣修程汲水疑山動揚帆覺岸行雲
離京口樹雁入石頭城後夜分遥念諸峰霧露生
　中四句俱有位置處分
　　　送謝夷甫宰鄮縣　　　　　　戴叔倫
君去方為縣兵戈尚未消邑中殘老小亂後少官僚廨
宇經山火公田没海潮到時應變俗新政滿餘姚
　髙仲武中興間氣集謂叔倫詩骨氣稍軟然此詩五
　六佳
　　　送溧水唐明府　　　　　　　韋應物
三為百里宰已過十餘年祇歎官如舊旋聞邑屢遷魚
鹽瀕海利薑柘傍湖田到此安民俗琴堂又晏然
　蘇州五言古體最佳律詩亦雅潔如此
　　　送張侍御秘書江右覲省
莫歎都門路歸今駟馬車繡衣猶在篋芸閣已觀書沃
野收紅稻長江釣白魚晨飡亦可薦名利欲何如
　篋字刋本作□當考
　　　送澠池崔主簿
邑帶洛陽道年年應此行當時匹馬客今日縣人迎暮
雨投關郡春風别帝城東西殊不逺朝夕待家聲
　二詩皆整淨
　　　秋夕與友話別　　　　　　　崔　塗
懷君非一夕此夕倍堪悲華髪猶漂泊滄洲又别離冷
禽棲不定衰葉墮無時况值干戈隔相逢未可期
　别情可掬第六句妙尾句近老杜
　　　旅舍别故人
一日又欲暮一年春又殘病知新事少老别舊交難山
盡路猶險雨餘春尚寒那堪試囘首烽火到長安
　三四好尾句亦近老杜那堪二字詩中不當用近乎
　俗
　　　送鄒明府遊靈武　　　　　　賈　島
曽宰西畿縣三年馬不肥債多平劍與官滿載書歸邊
雪藏行徑林風透卧衣靈州聽曉角客館未開扉(平一/作慿)
　三四極佳今宰邑者能如此何患世之不治耶第二
　句三年馬不肥亦好
　　　送朱可久歸越中
石頭城下泊北固暝鐘初汀鷺潮衝起船窗月過虚吳
山侵越衆隋栁入唐疎日欲供調膳辟來何府書
　汀上之鷺潮衝之而見其起舟中之窗月過之而見
　其虚可謂善言吳中泊舟之趣吳山隋柳一聨近乎
　粧砌大過趙紫芝全用此聨為瀟水添湘濶唐碑入
　宋稀殊為可笑所選二妙集於浪仙取八十一首其
　非僧道而送行者凡取十首獨不取此一首葢欲以
　䝉蔽蹈襲之罪非耶
　　　送李騎曹
歸騎雙旌逺懽生此别中蕭關分磧路嘶馬背寒鴻朔
色晴天北河源落日東賀蘭山頂草時動巻帆風
　此詩謂嘶馬背寒鴻則雁南向而人北去又謂河源
　落日東河源當在西今返在落日之東則身過河源
　又逺矣所謂賀蘭山葢囘紇之地也
　　　送王子遵赴衡陽丞　　　　　趙　蕃
王郎妙人物獨歩向江東昔尉既不醉今丞寧肯聾相
依唇齒國忽去馬牛風清絶官曹外何年着我同
　醉尉聾丞事融化神妙五六尤善用事
　　　送喻鳬校書歸毘陵　　　　　姚　合
主人庭葉黒詩稿更誰書闕下科名出鄉中賦籍除山
春烟樹衆江晚逺帆疎吾亦家吳者無因到敝廬
　姚少監合詩選入二妙者百二十一首比浪仙為多
　此四靈之所深嗜者送人詩三十餘首以余再選僅
　得三首為武功尉時詩八首最佳其餘有左無右有
　右無左前聨佳矣後或不稱起句是矣繳句或非有
　小結裹無大涵容其才與學殊不及浪仙也此詩鄉
　中賦籍除疑登第人免役不免賦合考
　　　送韋瑶校書赴越
寄家臨禹穴乘傳出秦關霜落葉滿地潮來帆近山相
門賓益貴水國事多閒晨省高堂後餘歡杯酒間
　第二句言乘傳出秦關忽挿入霜落潮來似乎不甚
　貫穿然其聨单看自好
　　　送李侍御過夏州
酬恩不顧名走馬覺身輕迢逓河邊路蒼茫塞上城沙
寒無宿雁虜近少閒兵飲罷揮鞭去傍人意氣生
　此詩以虜近少閒兵一句能道邊塞間難道之景故取
　之上聨迢逓河邊路蒼茫塞上城兩句似泛亦無深病
　也大抵姚少監詩不及浪仙有氣格卑弱者如痩馬寒
　來死羸童餓得痴馬為賒來貴童因借得頑皆晚輩之
　所不當學如王建脱下御衣偏得着進來龍馬每教騎
　不惟卑而又俗矣東坡謂元輕白俗然白亦不如是之太
　俗也又姚詩如茅屋隨年借盤飡逐日炊無竹栽蘆看思
　山疊石為兩句一般無造化又如簷燕酬鶯語隣花雜絮
　飄粧砌太密則反若淺拙予以公論評之至此其細潤而
　甚工者亦不可泯没又當於他詩下備論而表出之
　　　送祖擇之赴陜州　　　　　　　梅堯臣
古來分陜重猶有召公棠此樹且能久後人宜不忘君
從金馬去郡在鐡牛旁山色臨關險河聲出地長樽無
空美酒魚必薦嘉魴天子憂民切何當務勸桑
　金馬鐡牛人皆可對必如此穿成句則見活法山色
　河聲一聨不減盛唐美酒嘉魴一聨句法亦新
　　　送王待制知陜府
東周尊夾輔西漢重行春風化本從召河山來自秦選
良存舊詔出守必名臣導從馳千騎朱丹照兩輪宴杯
深畏卯湖水淨連申重見甘棠詠爭傳樂府新
　召秦卯申四句工
　　　送張景純知邵武軍(元註張華亭人近/輸鶴與馮仲達)
賭却華亭鶴圍碁未肯還方為剖符守又近爛柯山魚
稻荆揚下風烟楚越間小君能賦詠應得助餘閒
　後四句好言荆揚楚越之美又有能詩之内以佐之也
　前四句言賭碁輸鶴得郡復近爛柯山殆戱其嗜碁耳
　　　送錢駕部知卭州
細雨梅初熟輕寒麥已秋路危趨劍道夢穏過刀州秦
粟非吳食巴粳類越疇當壚無復舊試似長卿求
　錢吳越人故有此五六句劍道刀州絶工末句又不
　走了卭州事也
　　　送洪州通判何太愽若谷先歸新淦
拜官江上客乘馬不乘船獨畏鮫龍浪將歸風雨天葛
花侵野徑源水入腴田君住巴丘下西山道路連
　五六以言新淦之景近世詩人下苦工夫不能作此等語
　　　送邵戸曹隨侍之長沙
青袍㑹稽掾采服湘江行水館魚方美犀舟枕自清鷓
鴣啼欲雨蝃蝀見還晴風土雖卑濕醇醪可養生
　起句十字拗律變換詩家所許又却切題但不可篇
　篇如此耳五言律聖俞之所長而送人詩至於五言
　律尤工無作為不刻書據事言情而有無窮之味乃
　知近人學晚唐出於强揠而無真趣也
　　　送鹽官劉少府古賢
我祖南昌尉時危棄去仙劉郎從宦日天子治平年燥
茗山中火熬波海上煙吳民不為盜惟此撓君權
　　　送陸介夫學士通判泰州
從來戎馬地饗士日椎牛介胄奉儒服詩書叅將謀隴
雲連塞起渭水入關流豈似瀛洲下窮年事校讐
　　　送徐君章秘丞知梁山軍
蒼壁束江流孤軍水上頭蛟龍驚鼓角雲霧裛衣裘午
市巴姑集危灘楚客愁使君才筆健當似白忠州
　宋人詩善學盛唐而或過之當以梅聖俞為第一善學
　老杜而才格特高則當屬之山谷后山簡亝且如午市
　巴姑集唐人之精者僅能之下一句難對却云危灘楚客
　愁其神妙如此是三詩者又皆有尾句令人一唱三歎
　　　送秦覯二首　　　　　　　　　陳師道
士有從師樂諸兒却未知欲行天下獨信有俗間疑秋
入川原秀風連鼓角悲目前㹠犬類未必慰親思
師法時難得親年富有餘端為李君御盡讀鄴侯書結
友真莫逆論才有不如折腰終不補可但曳長裾
　東坡元祐中補外知杭州秦少游之弟少章從行為
　師法故耳時人或譏其舍親而出故前詩六句後詩
　四句皆及之世固有莫逆之友亦當戒乎不如已之
　友得從東坡則師友之際可謂得之矣折腰終不補
　后山自謂也可但曳長裾言少章從人門下豈無貧
　薄之歎耶
　　　送外舅郭大夫䕫路提刑
天險連三峽官曹據上游百年雙鬢白萬里一身浮可
使人無訟寧須意外憂平生晏平仲能費幾狐裘
　后山妻父郭槩頗喜功利前為西川提刑以妻及三子
　托之送行古詩有云功名何用多莫作分外慮今又
　為䕫路提刑謂身已老矣使民無訟自當無意外憂
　晏平仲一狐裘三十年外物亦不足多也葢規戒之
　　　送吳先生謁惠州蘇副使
聞名欣識靣異好有同功我亦慚吾子人誰恕此公百
年雙白鬢萬里一秋風為説任安在依然一秃翁
　此吳子野有道術者東坡以紹聖元年謫惠州意謂
　子野之訪東坡我其門下士亦慚之也任安秃翁事
　后山自以不負東坡自潁教既罷之後紹聖中不求
　仕也
　　　别劉郎
一别已六載相逢有餘哀公私兩多事災病百相催無
酒與君别有懷向誰開深知百里逺肯為老夫來
　三四老勁尾句逼老杜四十字無一字風花雪月凡
　俗之徒所以閣筆也
　　　别鄉舊
數有中年别寛為滿歳期得無魚口厄聊復雁門踦齒
脱心猶壯秋清意自悲平時郡文學鄧禹得三為
　此棣州教時所作葢徐教潁教凡三任也
　　　别伯恭　　　　　　　　　　陳與義
樽酒相逢地江楓欲盡時猶能十日客共出數年詩供
世無筋力驚心有别離好為南極柱深慰旅人悲
　此長沙帥向子諲字伯恭此詩絶似老杜
　　　再别
多難還分手江邊白髪新公為九州督我是半途人政
爾須全節終然却要身平生慕温嶠不必下張廵
　温嶠張廵之説當觀時義殷有三仁或死或不死自
　靖自獻而已
　　　送宜黄宰任滿赴調(元註君修邑學/及拒賊有聲績)
　　　　　　　　　　　　　　　　韓　駒
聽説宜黄政他邦總不如里門喧誦讀村落罷追胥縱
未分侯印猶當擁使車此詩無麗句聊代薦賢書
　吕居仁引韓入江西𣲖子蒼不悦謂所學自有從來
　此詩非江西而何大抵宣政間忌蘇黄之學王初寮
　隂學東坡文子蒼諸人皆隂學山谷詩耳
　　　送常子正赴召二首　　　　　吕本中
屬者居閒久今來促召頻但能消黨論便足掃邉塵衆
水因歸海殊塗必問津如何彼黠敵敢謂漢無人
疾病老逾劇交親窮轉疎惟公不變舊恠我未安居日
月干戈裏江山瘴癘餘因行見李白亦莫問何如
　常子正諱同二詩俱有少陵風骨
　　　别李徳翁　　　　　　　　　尤　袤
長恨古人少斯人今古人二難俱益友兩載覺情親世
態深難測心期久益真相看俱半百此别倍酸辛
　不用景物語意一串古淡有味此台州任滿别二李
　一曰才翁
　　　送趙成都二首　　　　　　　趙　蕃
蜀道當謀帥維城孰愈公夷陵䕶江左斜谷顧關中北
勢心豺虎南蠻勢蟻蠭守攻雖有異鎮撫不妨同
不但元戎貴仍兼制使雄深沉天與度簡敬學成功人
士薫陶内兵民教訓中祗應先郤縠寧復後文翁
　昌父詩叅透江西而近后山此殆迫老杜矣丞相忠
　定公趙汝愚子直淳熈中為四川制置安撫知成都
　府送詩中選此二首夷陵斜谷壯哉語也
　　　送陳郎中棟知嚴州　　　　　翁　巻
頻年經虎害人望使君來地重分旌節官清管釣臺凉
天星象動吉日印符開帝擢平津䇿曾知有用才
　頻年經虎害太淺露指前太守或一切官吏乎須要
　分曉不可波及無辜只有官清管釣臺一句佳上一
　句言係節度州又似不切大都皆然
　　七言(七十一首/)
　　　送路六侍御入朝　　　　　　杜　甫
童稚情親四十年中間消息兩茫然更為後㑹知何日
忽漫相逢是别筵不分桃花紅勝錦生憎柳絮白於綿
劍南春色還無賴觸忤愁人到酒邊
　　　送韓十四江東省覲
兵戈不見老萊衣歎息人間萬事非我已無家尋弟妹
君今何處訪庭闈黄牛峽静灘聲轉白馬江寒樹影稀
此别應須各努力故鄉猶恐未同歸
　　　送王十五判官扶侍還黔中得開字
大家東征逐子回風生洲渚錦帆開青青竹筍迎船出
白白江魚入饌來離别不堪無限意艱危須仗濟時才
黔陽信使應稀少莫怪頻頻勸酒杯
　大家指言王判官母以班氏比之也後漢曹世叔妻
　班彪之女名昭字惠姬和帝召入宫令皇后貴人師
　事焉號曰大家子穀為陳留長垣縣長大家隨至官
　作東征賦以敘行李王母子同行故用孟宗筍王祥
　魚而善融化如此
　　　公安送韋二少府匡贊
逍遥公後世多賢送爾維舟惜别筵念我能書數字至
將詩不必萬人傳時危兵甲黄塵裏日短江湖白髪前
古往今來皆涕淚斷腸分手各風煙
　老杜七言律詩一百五十餘首唐人粗能及之者僅
　數公而皆欠悲壯晚唐人工於五言律於七言律甚
　弱觀此所選送行四詩能並肩者幾人哉
　　　同樂天送河南馮尹學士　　　劉禹錫
可憐玉馬風流地暫輟金貂侍從才閣上掩書劉向去
門前修刺孔融來崤陵路静寒無雨洛水橋長晝起雷
共羡府中棠棣好先於城外百花開
　自館閣出為河南尹故三四用事如此之精
　　　送渾大夫赴豐州
鳳銜新詔降恩華又見旌旗出渾家故吏來辭辛屬國
精兵願逐李輕車氊裘君長迎風懼錦領酋豪蹋雪衙
其奈明年好春日無人喚看牡丹花
　夢得詩句句精絶其集曾自刪選故多佳者視樂天
　之易不侔也
　　　送姚杭州赴任因思舊遊　　　白居易
與君細話杭州事為我留心莫等閒閭里固宜勤撫恤
樓臺亦要數躋攀笙歌縹緲虚空裏風月依稀夢想間
且喜詩人重管領遥飛一盞賀江山
渺渺錢塘路幾千想君到後事依然静逢竺寺猿偷橘
閒看蘇家女採蓮故妓數人頻問信新詩兩首倩流傳
舍人雖健無多興老校當時八九年
　此送姚合也詩律雖寛自是白體有味有韻
　　　送蘄州李十九使君赴郡
可憐官職好文詞五十專城未是遲曉日鏡前無白髪
春風門外有紅旗郡中何處堪携酒席上誰人解和詩
惟有交親開口笑知君不及洛陽時
　八句皆可取
　　　送陜州王司馬建赴任
陜州司馬去何如養静資貧兩有餘公事閒忙同少尹
料錢多少敵尚書祗携美酒為行伴唯作新詩趂下車
自有鐵牛無詠者料君投刄必應虚
　第二句詩句之有關鍵者尾句方見得是陜府也
　　　長樂亭留别
㶚滻風煙函谷路曾經幾度别長安昔時蹙促為遷客
今日從容自去官優詔幸分四皓秩祖筵慚繼二疏歡
塵纓世網重重縛廻顧方知出得難
　樂天以刑部侍郎除太子賓客分司東都作此詩别
　之事同而味不同如此
　　　留别微之
平時久與本心違悟道深知前亊非猶厭勞形辭郡印
那將趂伴着朝衣五千言裏教知足三百篇中勸式微
少室雲邊伊水畔比君校老合先歸
　白詩自然五六何其易之至也此蘇州病告滿去時
　詩
　　　送刁景純學士使北　　　　　梅堯臣
常聞朔北寒尤甚己見黄河可過車馹騎駸駸持漢節
邊風慘慘聽悲笳朝供酪粥冰生椀夜卧氊廬月照沙
侍女新傳教坊曲歸來偷賞上林花
　祖宗時與契丹盟好甚篤故凡送使人詩亦不敢輕
　易及邊事熙豐以來人人抵掌務欲生事於西北遂
　致靖康之禍悲夫
　　　送唐紫微知蘇臺
洞庭五月水生寒盧橘楊梅已滿盤泰伯廟前看走馬
闔閭城下見驂鸞吳娃結束迎新守府吏趨蹡拜上官
曽過揚州能慣否劉郎盞底勸須寛
　聖俞詩似唐人而渾厚過之如此篇者是
　　　送張待制知越州
滄海東邊㑹稽郡朱輪逺下相臣家已同雲漢星辰轉
不與鑑湖風月賒越箭抽萌供美茹秦山堆翠照髙牙
買臣嚴助前時貴破盗論功未足誇
　末句議論是
　　　送余少卿知睦州
青山峽裏桐廬郡七里灘頭太守船雲霧未開藏宿鳥
坡原將近見燒田養茶摘蕋新春後種橘收包小雪前
民事蕭條官政簡家書時問霅溪邊
　中四句皆佳但嚴陵今乏橘惟衢州多末句有味
　　　送趙諌議知徐州(及/)
鹿車幾兩馬幾匹軫建朱幡騎彀弓雨過短亭雲斷續
鶯啼髙柳路西東吕梁水注千尋險大澤龍歸萬古空
莫問前朝張僕射毬塲細草緑䝉䝉
　五六切于徐州
　　　送沈待制陜西都運(邈/)　　　　歐陽修
幾歳瘡痍近息兵經營方喜得時英從來漢粟勞飛輓
當使秦人自戰耕道左旌旗諸將列馬前弓劍六蕃迎
知君材力多閒暇剰聽陽關醉後聲
　　　送鄆州李留後
北州遺頌藹嘉聲東土還聞政有成組甲光寒圍夜帳
綵旗風暖看春耕金釵墜鬂分行立玉塵髙談四座傾
富貴常情誰不羡愛君風韻有餘清
　　　送王平甫下第(安國/)
歸袂揺揺心浩然曉船鳴鼓轉風灘朝廷失士有司恥
貧賤不憂君子難執手聊須為醉别還家何以慰親懽
自慚知子不能薦白首胡為侍從官
　細味歐陽公詩初與梅聖俞同官於洛所作已超元
　白之上一掃崑體其古詩甚似韓昌黎以讀其文過
　熟故也其五言律詩不濃不淡自有一種蕭散風味
　其七言律詩自然之中有壯浪處有閑逺處又善言
　富貴而無辛苦之態未嘗不立議論而斧鑿之痕泯
　如也如送王平甫下第詩三四已似江西末句尤見
　好賢樂善之誠心所與交遊及門下士為宋一代文
　人巨擘焉詩乃公之一端後之作者亦無所容其喙
　也
　　　送徳之提刑郎中赴廣西　　　王安國
天扶開寶至熙寧和氣薫蒸瘴癘停五管閭閻如按堵
六朝仁聖喜祥刑欲推恩澤求膚使果見謀猷簡大庭
嗟我白頭甘抱槧看君歸日上青㝠
　善言朝廷祥刑脈絡語意一串
　　　送文淵使君郎中赴當塗
看花金谷屢銜杯先後歸時出處乖朝日衣冠辭魏闕
春風旗鼓過秦淮談間威愛連雲屋事外懽娛付水齋
囘首未成東下計可無書札冩離懷
　　　送李子儀知明州
兒童劇戲甬東天一别侵尋二十年海岸樓臺青嶂外
人家簫鼓白鷗邊哀容愁問州民事勝概欣逢太守賢
為我剰題蕭散句還聞鳳沼待詩仙
　　　送馬子山給事赴揚州
都人供帳國門東淮海兵符節制中青𤨏議思虚夜月
朱轓游衍值秋風侯嗟誰在思張仲民喜重臨得次公
内外忘懷能自適何時談笑一樽同
　平甫詩壯而整
　　　次韻孔常父送張天覺河東提刑
　　　　　　　　　　　　　　　　蘇　軾
送君應典鷫鸘裘慿仗千鍾洗别愁脱㡌風流餘長史
埋輪家世本留侯子河駿馬方爭出昭義疲兵亦少休
定向秋山得佳句故關黄葉滿行舟
　諸家元註麟府馬出子河汊昭義步兵澤路弓箭手
　公自註謂天覺好草書而不工故以張旭事為戱云
　　　送龔鼎臣諌議移守青州　　　蘇　轍
稷下諸公今幾人三為諌議髪如銀梁王宫殿歸留鑰
尚父山河屬老臣沂水絃歌重曾㸃菑川故舊識平津
過家定有金錢費千里争看衣錦身
西山負海古諸侯信美東南第一州勝槩未容秦地險
竒花僅比雒城優新絲出盎冬裘易貢棗登塲歳事休
鈴閣虚閒官釀熟應容將佐得遨遊
　周益公嘗問陸放翁以作詩之法放翁對以宜讀蘇
　子由詩葢詩家之病忌乎對偶太過如此則有形而
　無味三洪工於四六而短於詩殆胸中有先入者故
　難化也放翁其以此箴益公歟或問蘇子瞻勝子由
　否以予觀之子瞻浩博無涯所謂詩濤洶退之也不
　若所謂詩骨聳東野則易學矣子由詩淡静有味不
　拘字靣事料之儷而鍜意深下句熟老坡自謂不如
　子由識者宜細咀之可也
　　　送青州簽判俞退翁致仕還湖州
不作清時言事官海邦那復久盤桓早依蓮社塵縁少
新就草堂歸計安富貴暫時朝露過江山故國水精寒
宦遊從此知多事收取楞伽静處看
　吳興俞汝尚以御史召力辭不允竟歸子由為齊州
　記室作此送之第五句乃虚説第六句乃實事自然
　髙妙汝尚四世孫澂淳熙丁未守筠陽併其髙祖和
　詩刋置欒城集中葢亦不附荆公者也
　　　送顧子敦赴河東三首　　　　黄庭堅
頭白書林二十年印章今領晉山川紫參可掘宜包貢
青鐡無多莫鑄錢勸課農桑誠有道折衝樽爼不臨邊
要知使者功多少看取春郊處處田
家在江南不繫懷愛民憂國有從來月斜汾沁催驛馬
雪暗岢嵐傳酒杯塞上金湯惟粟粒胸中水鏡是人才
遥知更解青牛句一寸功名心已灰
攬轡都城風露秋行臺無妾䕶衣篝虎頭墨妙能頻寄
馬乳蒲萄不待求上黨地寒應强飲西河民病要分憂
猶聞昔在軍興日一馬人間費十牛
　元祐元年夏顧臨子敦除河東漕東坡有古詩山谷
　押云西連魏三河東盡齊四履是也予竊謂一寸功
　名心已灰此句有病以元祐之時勸其退豈子敦有
　不滿乎行臺無妾䕶衣篝此亦小事近乎不莊大抵
　山谷詩律髙而用意亦多出於戱如折衝樽爼不臨
　邊意好却犯子敦名西河民病要分憂一馬人間費
　十牛始是惻怛愛民之意山谷送人律詩少外集有
　送徐隠父宰餘干有云贅叟得牛民少訟長官齋馬
　吏爭亷未云治狀要須存豈弟此行端為霽威嚴極
　佳山谷詩自任淵所註之外有外集有别集外集中
　詩不可謂之不逮前集任淵所註亦多鹵莽止能註
　其字面事料之所出而不識詩意如次韻文潛同遊
　王舍人園自移竹淇園下至牽黄臂老蒼十三韻皆
　稱美王才元園林田疇屋廬聲色花竹之美所謂買
　田宛丘間江漢起濫觴乃指才元所以致富之本也
　註乃謂山谷為歸老之漸不亦謬乎如此詩一馬人
　間費十牛蔡卞切齒謂谷譏熙豐政事陳留史禍亦
　本於此而淵不能註
　　　送蘇迨　　　　　　　　　　陳師道
胸中歴歴着千年筆下源源赴百川真字飄揚今有種
清談絶倒古無傳出塵悟解多為路隨世功名小着鞭
白首相逢恐無日幾時筆札到林泉
　迨字仲豫東坡次子也
　　　寄送定州蘇尚書
初聞簡䇿侍前旒又見衣冠送作州北府時清惟可飲
西山氣爽更宜秋功名不朽聊通袖海道無違具一舟
枉讀平生三萬巻貂蟬當復出兠鍪(出字一作自/又云作兠牟)
　元祐八年九月東坡出知定州時宣仁上仙時事已
　變勸東坡省事髙退其意深矣明年乃有惠州之謫
　久之又謫海外然當是時坡雖欲退身殆亦無地自
　藏矣此乃國家大氣数也
　　　北橋送客　　　　　　　　　張　耒
橋上垂楊繫馬嘶橋頭船尾挿紅旗船來船去知多少
橋北橋南長别離亭上幾傾行客酒遊人自唱少年詞
百年囘首皆陳迹浮世飄零亦可悲
　此詩似張司業
　　　送楊補之赴鄂州支使
相逢顧我尚童兒二十年來鬂有絲涕淚兩家同患難
光隂一半屬分離扁舟又作江湖别千里長懸夢寐思
何日粗酬身世了卜鄰耕釣老追隨
　此文潛姊夫也
　　　送三姊之鄂州
兄弟分飛各一方老來分袂苦多傷兩行别淚江湖逺
五月征車岐路長休歎伯鸞甘寂寞所欣楊惲好文章
(甥克一/苦為詩)北歸會有相逢地只恐塵埃鬂易蒼
　此即文潛之姊甥克一能文故有五六一聨用事極
　佳
　　　送曹子方赴福建運判
平生鄴下曹公子家世風流合有文横槊尚傳瞞相國
紫髯不是畫將軍詔書寛大民何怨刺史威嚴吏合勤
好作楚詞更下里雲中一降武夷君
　曹輔子方亦詩豪也與文潛考試有同文倡和此詩
　三四用其姓事尤切
　　　送畢平仲西上(畢字夷直庚午/五月歴陽賦)　賀　鑄
吟鞭西指鳳皇州好趂華年訪昔遊新様春衫裁白紵
舊題醉墨滿青樓鳴鼃雨細生梅潤颺燕風髙報麥秋
須念江邊桃葉女定從今日望歸舟
　賀鑄方囘鏡湖遺老詩集每一詩必自註所與之人
　所作之地及歳月於題目下其詩鏗鏘整暇本武人
　以蘇公軾范公百禄荐授從事郎然即請岳祠兩為
　通判年五十八便求致仕再以荐起家再致仕宣和
　二年卒於常州年六十七葬宜興縣北山程公俱銘
　其墓仍序其詩此篇風致頗如其詞以詞之尤髙也
　故世人不甚知其詩而余獨愛之
　　　送客出城西　　　　　　　　陳與義
鄧州誰亦解丹青畫我羸驂晚出城殘年政爾供愁了
末路那堪送客行寒日滿川分衆色暮林無葉寄秋聲
垂鞭歸去重廻首意落西南計未成
　五六一聨絶妙分字寄字竒
　　　送熊博士赴瑞安令
衣冠衮衮相逢處草木蕭蕭未變時聚散同驚一枕夢
悲歡各誦十年詩山林有約吾當去天地無情子亦饑
笑領銅章非失計歳寒心事欲深期
　簡齋詩氣勢渾雄規模廣大老杜之后有黄陳又有
　簡齋又其次則吕居仁之活動曽吉甫之清峭凡五
　人焉
　　　送曽宏父守天台　　　　　　曾　幾
莫作陽關墮淚聲丹丘勝事要君聽興公賦裏雲霞赤
子美詩中島嶼青天近豈無宣室召地偏猶有草堂靈
鑾坡飛上勤囘首記取來遊舊客星
　三四于台州切
　　　送吕倉部治先守齊安
齊安剖竹要循良分付吾家坦腹郎賸有江山連赤壁
畧無訟獄到黄堂鈴齋晝永宜深念邊𤨏秋髙合過防
此地元之遺烈在勉旃幸未鬂毛蒼
　吕蒼部大器字治先茶山之壻是生東萊先生吕成
　公黄堂赤壁深念過防四句皆佳
　　　適越留别朱新仲
扁舟緑漲漕渠時解釋離懷政用詩管鮑交朋無變態
朱陳嫁娶有佳期(元註新仲次子已議/定女孫有姻期矣)長洲茂苑着身
久秦望鏡湖行脚宜二浙中間才一水短書莫使寄來
遲
　三四整雅
　　　送嚴壻侍郎北使　　　　　　葉夢得
朔風吹雪暗龍荒荷槖驚看玉節郎楉矢石砮傳地産
毉閭析木照天光傳車玉帛風塵息盟府山河歳月長
寄語遺民知帝力勉抛鋒鏑事耕桑
　石林葉夢得少藴以妙年出蔡京之門靖康初守南
　京當罷廢胡文定公安國以其才奏謂不當因蔡氏
　而棄之實有文學詩似半山然石林詩話專主半山
　而隂抑蘇黄非正論也南渡後位執政帥金陵卜居
　霅川福夀全備此詩楛矢石砮毉閭析木一聨佳取
　之秦檜之和雖萬世之下知其非是後四句含糊説
　過無一毫忠義感慨之意則猶是黨蔡尊舒紹述之
　徒常態也
　　　送丘宗卿帥蜀　　　　　　　楊萬里
人似隆中漢卧龍韻如江左晉諸公四川全國牙旗底
萬里長江羽扇中玉壘頓清開宿霧雪山増重起秋風
近來廊廟多西帥出相誰言只在東
諭蜀宣威百萬兵不須號令自精明酒揮勃律天西椀
鼔卧蓬婆雪外城二月海棠傾國色五更杜宇説鄉情
少陵山谷千年恨不遇丘遲眼為青
蜀人詫蜀不能休花作江山錦作州老我無縁更行脚
羡君來歳領遨頭碧雞金馬端誰見酒肆琴臺訪昔遊
收入西征詩集裏憶儂還解記儂不
　右見江東集
　　　送贛守張子智左史進直敷文閣移帥八桂
龍尾名臣進寶奎虎頭移鎮赴榕溪握刀將帥迎牙纛
解辮戎蠻貢象犀翠浪玉虹餘昨夢碧篸羅帶入新題
鳯池雞樹公棲處早箇雲飛不要梯
抛官九載卧柴荆有底生涯底友生白鷺鸕鷀雙屬玉
青鞋布襪一笭箵贛江府主憐逋客樽酒綈袍篤故情
天上故人今又去碧雲西望暮天横(右見退/休集)
　五詩皆壯麗白鷺青鞋一聨變體俊快
　　　送族弟子西赴省
吾家詞伯達齋翁阿季文名有父風筆陣千軍能獨掃
馬羣萬古洗來空嗟予還笏歸林下看子乘船入月中
淡墨榜頭先快睹泥金帖子不須封(見退/休集)
　送士人赴省及鹿鳴宴舉世難得好詩此乘船入月
　中一句竒
　　　別林景思　　　　　　　　　尤　袤
二年無徳及斯民獨喜從游得此君囊乏一錢窮到骨
胸蟠千古氣凌雲論交却恨相逢晚别袂真成不忍分
後夜相思眇空濶尺書應許雁知聞
　吳興林憲字景思少從其父宦遊天台因留蕭寺寓
　焉初賀參政允中竒其才妻以女孫而不取奩田貧
　甚為詩學韋蘇州淳熙五年戊戌尤延之為守為作
　雲巢記又為雲巢小集序柔櫓晚湖上寒燈深樹中
　汲井延晚花推窗數新竹延之謂唐人之精者不是
　過此詩相别有古人交道意
　　　送晦菴南歸
二年摩手撫瘡痍恩與廬山五老齊合侍玉皇香案側
却持華節大江西鼎新白鹿諸生學築就長虹萬丈堤
待哺飢民偏戀徳老翁猶作小兒啼
　淳熙八年辛丑三月初四日朱文公在南康除江西
　提刑先是嘗有任滿奏事之㫖故延之詩云耳
　　　送提舉楊大監解組西歸
征轅已動不容攀囘首棠隂蔽芾間為郡不知歌舞樂
憂民贏得鬂毛斑澄清未展須持節注想方深便賜環
從此相思隔煙水夢魂飛不到螺山
　三首取一此楊誠齋萬里也知常州滿除廣東提舉
　尤延之家居作此詩送之首篇有云歸裝見説渾無
　物添得新詩数百篇即所謂荆溪集傳於世
　　　送吳待制帥襄陽二首
方持紫槖侍西清忽領雄藩向暑行誰謂風流貴公子
甘為辛苦一書生詞源筆下三千牘武庫胸中十萬兵
從此君王寛北顧山南東道得長城
欲將盤錯試餘鋒故擁旗麾訖外庸南峴北津形勝地
前羊後杜昔賢蹤不妨倒載同民樂自有輕裘折敵衝
努力功名歸報國莫思山月與林鐘
　元註公詩飽看七寳山頭月慣聽三茅觀裏鐘此吳
　環也琚之第髙宗吳后之姪
　　　送親戚錢尉入國　　　　　　丁　黼
正是朔風吹雪初行縢結束問征途不能剌剌對婢子
已是昂昂真丈夫常惠舊曽隨屬國(蘇武傳蘇武中郎/將及假吏常惠等)
烏孫今亦病匃奴不知漢節歸何日凖擬殷勤説汴都
　丁涎溪黼居池州寶慶初正人也嘉定以來士大夫
　能詩如任斯菴清叟與公皆是而任合於史彌逺至
　參政公忤於史後帥蜀成都破死之此詩三四佳五
　六善用事
　　　送陸務觀得倅鎮江還越(三首/取一)　韓無咎
髙文不試紫雲樓猶得聲名動九州金馬漸登難避世
蓬萊已近却囘舟燒城赤舌知何事許國丹心惜未酬
歸卧鏡湖聊洗眼雨餘萬壑正争流
　放翁詩亦有云赤口能燒萬里城
　　　送陸務觀福建提倉
觥船相對百分空京口追隨一夢中落紙雲烟君似舊
盈巾霜雪我成翁春來茗葉還争白臘近梅梢儘放紅
領畧溪山須妙語小迂使節上凌風
　元註僕為建安宰作凌風亭此詩淳熙五年戊戌作
　前詩隆興元年癸未作相去一十六年放翁已入蜀
　而出亦年五十四矣
　　　杜叔髙秀才雨雪中相過留一宿而别口誦此
　　　詩以送之　　　　　　　　　陸　游
久客方知行路難關山無際水漫漫風吹欲倒孤城逺
雪落如簁野寺寒暮挈衣囊投土室晨沽村酒掛驢鞍
文章一字無人識胸次徒勞萬巻蟠
　此金華杜旃也杜斿其同氣俱登科有詩名斿至端
　平從官
　　　送陳懷叔赴上臯酒官却還都下
竒才初試發硎刀疋馬秋風到上臯地近雖同三輔重
時平無復五陵豪極知穏步煙霄路却要微知郡縣勞
歸去平津首開讌吐茵應復忤西曹
　兩聨皆佳
　　　送任夷仲大監(元受之子/)
往者江淮未撤兵丹陽邂逅識耆英叩門偶綴諸公後
倒屣曾䝉一笑迎敢意癡頑成後死相從髣髴若平生
小詩話别初何有一段清愁伴艣聲
　元註昔在京口與陳應求馮國仲查元章張欽夫諸
　人從先提刑游今三十九年矣放翁詩似此痩健者
　少矣
　　　送王簡卿歸天台二首　　　　劉　過
枚數人才難倒指有如公者又東歸班行失士國輕重
道路不言心是非載酒青山隨處飲談詩玉塵為誰揮
歸期趂得春風早莫放梅花一片飛
千巖萬壑天台路一日分為兩日程事可語人酬酢易
靣無慚色去留輕放開筆下閒風月收歛胸中舊甲兵
世事看來忙不得百年到手是功名
　王居安字資道一字簡卿台州人淳熙十四年丁未
　探花韓侂胄之死驟入言路尋即去國此送詩殆其
　時也後起家帥江西與湖南漕帥曹彦伯同平峒㓂
　位至侍從改之吉州人所謂龍洲道人劉過也以詩
　遊謁江湖大欠針線侂胄嘗欲官之使金國而漏言
　卒以窮死惟此二詩可觀前詩三四用歐陽公送王
　平甫句意歸期趂得東風早與世事看來忙不得兩
　句太俗忙不得者何等議論衰颯甚矣
　　　送劉改之　　　　　　　　　王居安
劉子堂堂七尺軀髙談世事奮髯鬚觀渠論到前賢處
據我看來近世無出語令人驚辟易處窮無鬼敢揶揄
徜徉閙市渾無畏要是人間烈丈夫
　即前註王居安也第一首云名滿江湖劉改之半生
　窮困但吟詩人言季布恐難迹我謂鄭老真其師後
　四句不稱第二首不識劉郎莫便語酒酣耳熱未全
　疎士當窮困能無慊我自斟量愧不如横槊賦詩俱
　有分輕裘緩帶特其餘當今四野無塵土宜有竒才
　在草廬非不豪爽但欠平妥優游之意亦足以見改
　之乃一俠士然外俠内餒作詩多干謁乞索態云
　　　送王伯奮守筠陽　　　　　　樓　鑰
三槐名徳萃清門七葉為州賴有君道院無忘山谷賦
郡齋當寄潁濱文君應膝上憐文度我向東牀憶右軍
振起家聲差易耳便看奏最躡青雲
　攻媿集第九巻此詩後有别王恭叔詩别長女淯詩
　逺侍雙親官道院為同盡室餞西橋又云老我年來
　百念輕文姬助我以琴鳴葢攻媿長女淯嫁王恭叔
　隨侍其父赴筠守也攻媿此詩三四切於其州五六
　用王氏二事以見伯奮之愛子已之愛壻皆工
　　　次韻知常徳袁尊固監丞送别(八月/十日)
　　　　　　　　　　　　　　　　魏了翁
細把行藏為子評只知盡分敢徼名出如有益殷三聘
用不能行魯兩生此道古人如飲食後來竈婢或猜驚
子雲亦號知書者猶把商山作採榮
孔訓元無實對名只言為已與求人能知管仲不為諒
便識殷賢都是仁義利兩途消處長古今一理屈中伸
自從聖學寥寥後千百年誰信得真
别來歳月爾滔滔流落天涯忽此遭萬木辭榮秋意澹
百川歸壑岸容髙笑看海上兩蝸角閒秃山中千兎毫
若向顔曾得消息直須奴僕命離騷
夕陽舂處是吾家水繞山環路轉賒蹙蹙四方渾未定
茫茫大化渺無涯歸來已恨十年晚老却空嗟雙鬂華
各願及時崇令徳萬鍾於我本何加
　鶴山魏公寶慶乙酉謫靖州凡七年後紹定辛卯歸
　蜀此云八月十日葢是歳也其在謫無一毫戚嗟憔
　悴之言亦不通史彌逺一字大儒徳言非區區小詩
　人可企及也
　　　送趙子直帥蜀得須字　　　　尤　袤
射䇿當年首漢儒去登雲路只斯須飽聞治最誇閩部
已有先聲到益都壯畧定羌元自許宗英帥蜀舊來無
前驅叱馭休辭逺看取東歸上政塗
帝念西南在一隅簡求才徳應時須羌夷種落誇威令
秦隴關河聽指呼自古功名多少壯及今談笑定規模
玉山舊政人誰記應掃棠隂看畫圖
　元註云公前夢玉山汪端明次日有帥蜀之命校其
　出處大畧相似且俱以四十七歳入蜀其夢玉山持
　帚相拜故用東坡送周文儒帥梓棠隂之語成都太
　守自國朝以來至今皆畫像云玉山汪應辰諱端明
　趙子直諱汝愚皆狀元出身以宗室帥蜀自子直始
　後以為相亦越前此也
　
　
　
　瀛奎律髓巻二十四
欽定四庫全書
　瀛奎律髓巻二十五　　　　元　方回　編
　　拗字類
　拗字詩在老杜集七言律詩中謂之吳體老杜七言
　律一百五十九首而此體凡十九出不止句中拗一
　字往往神出鬼沒雖拗字甚多而骨骼愈峻峭今江
　湖學詩者喜許渾詩氷聲東去市朝變山勢北來宫
　殿髙湘潭雲盡暮山出巴蜀雪消春水來以為丁卯
　句法殊不知始於老杜如負鹽出井此溪女打鼔發
　船何郡郎寵光蕙葉與多碧㸃注桃花舒小紅之類
　是也如趙嘏殘星幾㸃雁横塞長笛一聲人倚樓亦
　是也唐詩多此類獨老杜吳體之所謂拗則才小者
　不能為之矣五言律亦有拗者止為語句要渾成氣
　勢要頓挫則換易一兩字平仄無害也但不如七言
　吳體全拗爾
　　五言(十首/)
　　　已上人茅齋　　　　　　　　杜　甫
已公茅屋下可以賦新詩枕簟入林僻茶𤓰留客遲江
蓮揺白羽天棘蔓青絲空忝許詢輩難酬支遁辭
　入字當平而仄留字當仄而平許支二字亦然間或
　出此詩更峭健又入字留字乃詩句之眼與揺字蔓
　字同如必不可依平仄則拗用之尤佳耳如雲散灌
　壇雨春青彭澤田亦是
　　　暮雨題瀼西新賃草屋
欲陳濟世䇿已老尚書郎不息豺虎鬭空慚鵷鷺行時
危人事急風逆羽毛傷落日悲江漢中宵淚滿床
　濟世䇿三字皆仄尚書郎三字皆平乃更覺入律豺
　虎鵷鷺又是一様拗體時危一聨亦變體也
　　　上兠率寺
兠率知名寺真如㑹法堂江山有巴蜀棟宇自齊梁庾
信哀雖久何顒好不忘白牛連逺近且欲上慈航
　此寺棟宇自齊梁至今則所用自字决不可易亦既
　工矣江山有巴蜀有字亦决不可易則不應換平聲
　字却將巴字作平聲一拗如詩應有神助吾得及春
　遊亦是
　　　酬姚校書　　　　　　　　　賈　島
因貧行逺道得見舊交遊美酒易傾盡好詩難卒酬公
堂朝共到私第夜相留不覺入關晚别來林木秋
　易難二字拗用句意俱佳尾句入林字亦拗詩人如
　此者多
　　　早春題湖上友人新居
近得雲中路門長侵早開到時猶有雪行處已無苔勸
酒客初醉留茶僧未來毎逢晴暖日惟見乞花栽
門不當官道行人到亦稀故從飡後出多是夜深歸開
篋收詩巻掃牀移卧衣幾時同買宅相近有柴扉
　前篇客字僧字拗對詩家甚多後篇收詩前句不拗
　只掃床移卧衣拗一字掃字既仄即移字處合平亦
　詩家通例也
　　　次韻楊明叔　　　　　　　　黄庭堅
全徳備萬物大方無四隅身隨腐草化名與太山俱道
學歸吾子言詩起老夫無為蹈東海留作濟川桴
　腐草之腐不容不拗縁一定字不可易如備萬物無
　四隅亦然所以選此詩者不專為拗字而止身隨腐
　草化所謂語小莫能破名與太山俱所謂語大莫能
　載身在菰蒲中名滿天地間九鼎安磐石一身轉秋
　蓬皆是也五首選一
　　　次韻荅髙子勉
雪盡虚簷滴春從細草囘徳人泉下夢俗物眼中埃久
立我有待長吟君不來重𤣥鎖關鑰要待玉匙開
　十首摘一以我對君雖非字之工者亦見拗句之健
　起句十字言景中四句皆言情豈近世四體所得拘
　黄陳詩有四十字無一字帶景者後學能叅此者幾
　人矣徳人謂東坡
　　　别負山居士　　　　　　　　陳師道
田園相與老此别意何如更病可無醉猶寒已自和髙
名胡未廣詩句尚能多沙草東山路猶須一再過
　更病可無醉所用可字不容不拗此詩全在虚字上
　着力除田園沙草山路六字外不曾粘帶景物只於
　三四箇閒字面上斡旋妙意其苦心亦已甚矣
　　　寄荅李方叔
平生經世䇿寄食不資身孰使文章著能辭轍跡頻帝
城分不入書札詗何人子未知吾嬾吾寧覺子貧
　帝城分不入分字不可不拗又此詩四十字無一字
　黏景物惟趙昌父能之漢書陳咸傳咸滯於郡守時
　王音輔政信用陳湯咸數賂遺湯予書曰即䝉子公
　力得入帝城死不恨詗漢書註偵伺也櫟按誠齋送
　人下第云孰使文章太驚俗何縁塲屋不遺才即用
　后山此詩三四一聨句法意度然皆老杜文章憎命
　達之遺意
　　七言(十八首/)
　　　題省中院壁　　　　　　　　杜　甫
掖垣竹埤梧十尋洞門對雪常隂隂落花遊絲白日靜
鳴鳩乳燕青春深腐儒衰晚謬通籍退食遲囘違寸心
衮職曽無一字補許身愧比雙南金
　此篇八句俱拗而律吕鏗鏘試以微吟或以長歌其
　實文從字順也以下吳體皆然落花遊絲白日静鳴
　鳩乳燕青春深此等句法惟老杜多亦惟山谷后山
　多而簡齋亦然乃知江西詩𣲖非江西實皆學老杜
　耳因附見於下清江碧石傷心麗嫩蕋穠花滿目斑
　珠簾綉柱圍黄鶴錦䌫牙檣起白鷗老杜也頭白眼
　花行作吏兒婚女嫁望還山青春白日無公事紫燕
　黄鸝俱好音釣溪築野收多士航海梯山共一家舊
　管新收幾粧鏡流行坎止一虚舟霜髭雪鬂共看鏡
　萸糝菊英同送秋山谷也語鵲飛烏春悄悄重簾深
　院晚沉沉來牛去馬中年眼朗月清風萬里心問舍
　求田真得計臨流據石有餘清熟路長驅聊緩步百
　全一發不虚弦后山也寒食清明愁客子暖風遲日
　醉梨花前江後嶺通雲氣萬壑千巖送雨聲簡齋也
　東坡亦有之白砂碧玉味方永黄紙紅旗心已灰經
　巻藥爐新活計舞衫歌扇舊因縁如歐陽公金馬玉
　堂三學士清風明月兩閒人皆兩句中各自為對或
　以壯麗或以沉鬱或以勁健或以閒雅又觀本意如
　何予亦不能悉數姑舉一二更不别出
　　　愁
江草日日喚愁生巫峽泠泠非世情盤渦鷺浴底心性
獨樹花發自分明十年戎馬暗南國異域賓客老孤城
渭水秦山得見否人今罷病馬縱横
　南國一本作萬國説如前
　　　書夢
二月饒睡昏昏然不獨夜短晝分眠桃花氣暖眼自醉
春渚日落夢相牽故鄉門巷荆棘底中原君臣豺虎邊
安得務農息戰鬭普天無吏横索錢
　　　暮歸
霜寒碧梧白鶴棲城上擊柝復烏啼客子入門月皎皎
誰家搗練風凄凄南渡桂水闕舟楫北歸秦川多鼓鞞
年過半百不稱意明日看雲還杖藜
　　　早秋苦熱堆案相仍
七月六日苦炎蒸對食暫餐還不能毎愁夜中自足蝎
况乃秋後轉多蠅束帶發狂欲大呌簿書何急來相仍
南望青松架短壑安得赤脚踏層冰
　老杜詩豈人所敢選當晝夜著几間讀之今欲示後
　生以體格乃取吳體五首於此他如鄭駙馬宴洞中
　九日至後崔氏草堂曉發公安等篇自當求之集中
　　　題落星寺　　　　　　　　　黄庭堅
星宫遊空何時落着地亦化為寳坊詩人晝吟山入座
醉客夜愕江撼牀蜂房各自開户牖蟻穴或夢封侯王
不知青雲梯幾級更借痩藤尋上方
落星開士深結屋龍閣老翁來賦詩小雨藏山客坐久
長江接天帆到遲燕寢清香與世隔畫圖絶妙無人知
(元註僧隆畫甚富而/寒山拾得畫甚妙)蜂房各自開户牖處處煑茶藤一
枝
　此學老杜所謂拗字吳體格而編山谷詩者置外集
　古詩中非是各開戸牖真佳句恐以此遂兩用之
　　　汴岸置酒贈黄十七
吾宗端居懷百憂長歌勸之肯出遊(一作百丈暮捲篙/人休侵星争前猶)
(幾/舟)黄流不解涴明月碧樹為我生凉秋初平羣羊置莫
問叔度千頃醉即休(一作詩吟吾黨夜來/句酒買田翁社後篘)誰倚柁樓吹
玉笛斗杓寒掛屋山頭
　此見山谷外集亦吳體學老杜者註脚四句可叅看
　必從吾宗起句則五六初平叔度黄姓事為切若止
　用百丈暮捲起句則吾黨田翁一聨亦可也
　　　題胡逸老致虚菴
藏書萬巻可教子遺金滿籝常作災能與貧人共年穀
必有明月生蚌胎山隨宴坐畫圖出水作夜牕風雨來
觀水觀山皆得妙更將何物汙靈䑓
　末句一作莫將世事侵兩鬂小菴觀静鎖靈䑓三四
　謂賑飢者必有後此理灼然五六竒句也亦近吳體
　又山谷永州題淡山巖前詩亦全是此體
　　　寒食　　　　　　　　　　　張　耒
暗空無星雲抺漆邑犬吠野人履霜歳云暮矣風落木
夜如何其斗挿江屋頭眠雞正寂寂野縣嚴鼔先逄逄
摩娑老面起篝火春色牀頭酒滿缸
　　　曉意
城頭清角已三奏樹間眠鳩方一鳴風霜凄𦂳雁南向
星河横斜天左傾待旦枕戈無怨敵將朝盛服非公卿
不如衲被䝉頭睡直至東窗海日生
　宛丘吳體二首皆頓挫有味窮而不怨葢謫黄州時
　詩也
　　　聞徐師川自京師歸豫章　　　謝　逸
九衢塵裏無停輈君居陋巷不出遊滿城惡少弋鳬雁
對面故人風馬牛别後夢寒燈火夜歸來眼冷江湖秋
馮驩老大食不飽起視八荒提蒯緱
　謝幼槃之兄也此吳體
　　　飲酒示坐客　　　　　　　　謝　薖
身前不吝作蟲臂身後何須留豹皮劬勞母氏生育我
造物小兒經紀之牙籌在手彼為得塊石支頭吾所師
偶逢名酒輙徑醉兒童拍手云公癡
　臨川謝薖字㓜槃兄逸字無逸二人俱入江西詩𣲖
　此學山谷亦老杜吳體三四尤極詩之變態
　　　張子公召飲靈感院　　　　　曽　幾
竹輿響肩艣啞嘔芙蕖城曉六月秋露華猶泫草光合
晨氣欲動荷香浮給孤獨園頼君到伊蒲塞供為我修
僧窗各自占山色處處熏爐茶一甌
　茶山曾公學山谷詩有案上黄詩屢絶編之句此其
　生逼山谷然亦所謂老杜吳體也此體不獨用之八
　句律用為絶句尤佳山谷荆江亭病起十絶是也茶
　山有一絶云自公退食入僧定心與香字俱寒灰小
　兒了不解人意正用此時持事來深有三昧
　　　南山除夜
薫風吹船落江潭日月除盡猶湖南百年忽已度强半
十事不能成二三青編中語要細讀蒲團上禪須飽叅
兒時顔狀聽渠改瀟湘水色深挼藍
　合入時序詩中以其為拗字吳體近追山谷上擬老
　杜故列諸此
　　　次韻向君受感秋　　　　　　汪　藻
向侯拄笏意千里肯為俗彈頭上冠何時盛之青𤨏闥
妙語付以烏絲欄日邊人去雁行斷江上秋髙楓葉寒
向來叔度倘公是一見使我窮愁寛
　翰林汪公彦章長於四六中興第一存詩不多此效
　吳體
　　　張禕秀才乞詩(元註張舊與前輩/名士往還甚衆)呂本中
白蓮菴中張居士夢斷世間風馬牛風塵表物自無意
神仙中人聊與游澄江似趂北城曉苦雨不放南山秋
君當先行我繼往勾吳東亭留小舟
　自山谷續老杜之脈凡江西𣲖皆得為此竒調汪彦
　章與吕居仁同輩行茶山差後皆得傳授茶山之嗣
　有陸放翁同時尤楊范皆能之乃後始盛行晚唐而
　髙致絶焉
　　　過三衢呈劉共父　　　　　　胡　銓
别離如許毎引領邂逅幾何還着鞭微服過宋我何敢
大國賜秦公不然衰鬢彫零已子後髙名崒嵂方丁年
即看手握天下砥山中宰相從雲眠
　元註予自兵侍罷歸從三衢城外遵陸以兩夫肩籃
　輿太守劉共父謂予云兩夫肩輿甚似微服過宋因
　作此戱簡效吳體○澹菴名銓字邦衡上書乞斬秦
　檜坐謫嶺外及海外二十餘年檜死乃移衡州孝廟
　時始召用至從官平生所作精覈效吳體者甚多
　瀛奎律髓巻二十五
欽定四庫全書
　瀛奎律髓巻二十六　　　　元　方回　編
　　變體類
　周伯㢸詩體分四實四虚前後虚實之異夫詩止此
　四體耶然有大手筆焉變化不同用一句説景用一
　句説情或先後或不測此一聨既然矣則彼一聨如
　何處置今選於左併取夫用字虚實輕重外若不等
　而意脈體格實佳與凡變例之一二書之
　　五言(十首/)
　　　上已日徐司録林園宴集　　　杜　甫
鬂毛垂領白花蘂亞枝紅欹倒衰年廢招尋令節同薄
衣臨積水吹面受和風有喜留攀桂無勞問轉蓬
　鬂毛垂領白言我之形容情也花蘂亞枝紅言彼之
　物色景也既如此開劈下面似乎難繼却再着一句
　應上句形容其老為可憐又着一句言不孤物色之
　意然後五六一聨皆是以情穿景然結句亦不弱也
　尚雙峙力繳惟老杜能之惟黄陳能之惟曾茶山趙
　章泉能之如重過何氏四句云蹉跎暮容色悵望好
　林泉何日沾微禄歸山買薄田此等變格豈小手段
　分二十字巧粧纎刻者能之乎
　　　江漲又呈竇使君
向晚波微緑連空岸却青日兼春有暮愁與醉無醒漂
泊猶杯酒踟蹰此驛亭相看萬里别同是一浮萍
　日且暮春亦且暮景也愁不醒醉亦不醒情也以輕
　對重為變體且交互四字如秤分星云
　　　屏跡
用拙存吾道幽居近物情桑麻深雨露燕雀半生成村
鼔時時急漁舟箇箇輕杖藜從白首心跡喜雙清
　或問雨露二字雙重生成二字雙輕可以為法乎雨
　自對露生自對成此輕重各對之法也必善學者始
　能之
　　　憶江上吳處士　　　　　　　賈　島
閩國揚帆去蟾蜍虧復圓秋風吹渭水落葉滿長安此
地聚㑹夕當時雷雨寒蘭橈殊未返消息海雲端
　或問此詩何以謂之變體豈秋風吹渭水落葉滿長
　安為壯乎曰不然此即唐人春還上林苑花滿洛陽
　城也其變處乃是此地聚㑹夕當時雷雨寒人所不
　敢言者或曰以雷雨對聚㑹不偏枯乎曰兩輕兩重
　自相對乃更有力但謂之變體則不可常爾
　　　病起
嵩丘歸未得空自責遲回身事豈能遂蘭花又已開病
令新作少雨阻故人來燈下南華巻祛愁當酒杯
　老杜此等體多於七言律詩中變獨賈浪仙乃能於
　五言律詩中變是可喜也昧者必謂身事不可對蘭
　花二字然細味之乃殊有味以十字一串貫意而一
　情一景自然明白下聨更用雨字對病字甚為不切
　而意極切真是好詩變體之妙者也若往往語復黙
　微微雨洒松則其變太厓異而生澁矣
　　　寓北原作
登原見城闕䇿蹇畏炎天日午路中客槐花風處蟬逺
山秦樹上清渭漢陵前何事居人世皆從名利牽
　日午路中客一句似麤疎槐花風處蟬一句却細宻
　亦變體也秦樹漢陵及尾句俱佳
　　　寄宋州田中丞
古郡近南徐關河萬里餘相思深夜後未答去年書自
别知音少難忘識面初舊山期已久門掩數畦蔬
　相思深夜後未答去年書初看甚淡細看十字一串
　不喫力而有味浪仙善用此體如白髪初相識秋山
　擬共登如羡君無白髪走馬過黄河如萬水千山路
　孤舟一月程皆句法之變也如自别知音少難忘識
　面初又當截上二字下三字分為兩段而觀方見深
　味葢謂自相别之後知音者少自别二字極有力而
　最難忘者尤在識面之初老杜有此句法每語見許
　文章伯之類是也不寐防巴虎全生狎楚童亦是也
　山谷欲嗔王母惜稍慧女兄誇亦是也
　　　寄張文潛舍人　　　　　　　陳師道
今代張平子雄深次子長名髙三俊上官立右螭傍車
笠吾何恨飛騰子莫量時平身早達未用夢凝香
　君乘車我戴笠他日相逢下車揖此所謂車笠之盟
　也車笠二字實以對飛騰二虚字可乎曰老杜雨露
　對生成有例后山又有詩曰預知河嶺阻不作往來
　頻聲言随地改吳越到江分皆是以輕對重
　　　老柏(有序/)
　　　　勝果院後有柏見之二十餘年疎痩如故予
　　　　寓其舍數以水灌之遂有生意
庭柏無生意摧殘二十秋稍沾杯水潤已與歳寒謀黄
裏青青出愁邊稍稍瘳㑹看笙鶴下暮雀莫深投
　黄裏青青出用三箇顔色字愁邊稍稍瘳却只平淡
　不帶顔色字此與襟三江帶五湖控蠻荆引甌越同
　例如張宛丘七言有曰白頭青鬂有存没落日斷霞
　無古今互換錯綜而此尤竒矣是為變體
歳月那能記風霜亦飽經槁乾仍故節潤澤出新青色
與江波共聲留静夜聽輝輝垂重露㸃㸃綴流螢
　尾句謂柏葉之上輝輝垂重露遥見之者如㸃㸃綴
　流螢也試嘗於月下看樹木皆然老杜云月明垂葉
　露此句暗合唐人詩聽雨寒更盡開門落葉深微陽
　下喬木逺燒入秋山與此同例是為變體
　　七言(十九首/)
　　　江上值水如海勢聊短述　　　杜　甫
為人性僻耽佳句語不驚人死不休老去詩篇渾漫與
春來花鳥莫深愁新添水檻供垂釣故着浮槎替入舟
焉得思如陶謝手令渠述作與同游
　以詩篇對花鳥此為變體後來者又善於推廣云
　　　九日
重陽獨酌盃中酒抱病起登江上臺竹葉於人既無分
菊花從此不須開殊方日落𤣥猿哭舊國霜前白雁來
弟妹蕭條各何在干戈衰謝兩相催
　此竹葉酒也以對菊花是為真對假亦變體於人既
　無分從此不須開於虚字上十分着力
去年登髙郪縣北今日重在涪江濵苦遭白髪不相放
羞見黄花無數新世亂鬱鬱乆為客路難悠悠長傍人
酒䦨却憶十年事腸斷驪山清路塵
　此兩首皆當入節序類以其為變體之祖故入此白
　髪人事也黄花天時也亦景對情之謂後人九日詩
　無不以白髪對黄花皆本老杜如即今蓬鬂改但愧
　菊花開亦是苦遭羞見乃虚字着力處
　　　齊山　　　　　　　　　　　杜　牧
江涵秋影雁初飛與客携壺上翠微塵世難逢開口笑
菊花須挿滿頭歸但將酩酊酬佳節不用登臨怨落暉
古往今來只如此牛山何必淚沾衣
　此以塵世對菊花開闔抑揚殊無斧鑿痕又變體之
　俊者後人得其法則詩如禪家散聖矣
　　　送春　　　　　　　　　　　蘇　軾
夢裏青春可得追欲將詩句絆餘暉酒䦨病客惟思睡
蜜熟黄蜂亦嬾飛芍藥櫻桃俱掃地鬂絲禪榻兩忘機
慿君借取法界觀一洗人間萬事非
　酒䦨病客惟思睡我也情也蜜熟黄蜂亦嬾飛物也
　景也芍藥櫻桃俱掃地景也鬂絲禪榻兩忘機情也
　一輕一重一來一往所謂四實四虚前後虚實又當
　何如下手至此則知繫風捕影未易言矣坡妙年詩
　律頗寛至晚年乃神妙流動
　　　首夏官舍即事
安石榴花開最遲絳裙深樹出幽菲吾廬想見無限好
客子倦遊胡不歸座上一樽雖得滿古來四事巧相違
令人却憶湖邊寺垂柳隂隂書掩扉
　此詩變體他人殆難繼也首唱兩句自説榴花下面
　如何着語似乎甚難却自想吾盧之好而恨此身之
　未歸第五第六却又謂不是無酒只是心事自不樂
　爾至尾句却又擺脱而歸宿於湖上之寺葢謂雖未
　可遽歸一出遊僧舍亦可也變體如此難學姑書之
　以見蘇公大手筆之異如初夏賀新郎詞後一段全
　説榴花亦他人所不能也如老杜即看燕子入山扉
　以下四句説景却將四句説情則甚易爾善變者將
　四句説景括作一句又將四句説情括作一句以成
　一聨斯謂之難
　　　次韻葢郎中率郭郎中休官　　黄庭堅
世態已更千變盡心源不受一塵侵(一作險阻艱難親/得力是非憂患飽)
(經/心)青春白日無公事紫燕黄鸝俱好音付與兒孫知伏
臘聽教魚鳥遂飛沉黄公壚下曽知味定是逃禪入少
林
　青春白日紫燕黄鸝變體
　　　次韻郭右曹
閲世行將老斵輪那能不朽見仍雲歳中日月又除盡
聖處工夫無半分秋水寒沙魚得計南山濃霧豹成文
古心自有着鞭地尺璧分隂未當勤
　歳中日月又除盡景也聖處工夫無半分情也賈島
　身事豈能遂蘭花又已開當一律觀老杜竹葉菊花
　一聨又白髪黄花一聨即是此様手段
　　　和師厚郊居示里中諸君
籬邊黄菊關心事牕外青山不世情江橘千頭供歳計
秋蛙一部洗朝酲歸鴻往燕競時節宿草新墳多友生
身後功名空自重眼前樽酒未宜輕
　歸鴻往燕競時節天時也宿草新墳多友生人事也
　亦一景對一情上面四句用菊山橘蛙四物亦不覺
　冗山谷詩變體極多明月清風非俗物輕裘肥馬謝
　兒曹功名富貴兩蝸角險阻艱難一酒杯春風春雨
　花經眼江北江南水拍天碧嶂清江元有宅黄魚紫
　蟹不論錢上八字各自為對如洞庭歸客有佳句庾
　嶺疎梅如小棠公庭休更進湯餅語燕無人窺井欄
　則變之又變在律詩中神動鬼飛不可測也
　　　次韻春懷　　　　　　　　　陳師道
老形已具臂膝痛春事無多櫻笋來敗絮不温生蟣蝨
大杯覆酒着塵埃衰年此日仍為客舊國當時只廢臺
河嶺尚堪供極目少年為句未須哀
　后山詩痩鉄屈蟠海底珊瑚枝不足以喻其深勁老
　形已具臂膝痛身欲老也春事無多櫻笋來春欲盡
　也前輩詩中千百人無后山此二句以一句情對一
　句景輕重彼我沉着深鬱中有無窮之味是為變體
　至如蟣蝨塵埃一聨所用字有前例亦佳
　　　早起
隣雞接響作三鳴殘㸃連聲殺五更寒氣挾霜侵敗絮
賓鴻將子度微明有家無食惟髙枕百巧千窮只短檠
翰墨日疎身日逺世間安得尚虚名
　有家無食百巧千窮各自為對變體也如寒氣挾霜
　侵敗絮賓鴻將子度微明輕重互換愈見其妙一篇
　之中四句皆用變體如熟路長驅聊緩步百全一發
　不虚弦即此所評之變體如喬木下泉餘故國黄鸝
　白鳥解人情含紅破白連連好度水吹香故故長隠
　儿忘言終不近白頭青簡兩相催不以顔色對顔色
　猶不以數目對數目而各自為對皆變體也
　　　春日　　　　　　　　　　　張　耒
輝輝暖日弄游絲風軟晴雲緩緩飛殘雪暗隨氷筍滴
新春偷向桞梢歸可憐客鬂蹉跎老每惜梅花取次稀
何事都城輕薄子買懽沽酒試春衣
　此亦以客鬂對梅花皆自老杜鬂毛花蕋一聨發之
　　　懷天經智老因以訪之　　　　陳與義
今年二月凍初融睡起苕溪緑向東客子光隂詩巻裏
杏花消息雨聲中西庵禪伯還多病北柵儒仙只固窮
忽憶輕舟尋二子綸巾鶴氅試春風
　以客子對杏花以雨聲對詩巻一我一物一情一景
　變化至此乃老杜即今蓬鬂改但愧菊花開賈島身
　事豈能遂蘭花又已開翻窠換臼至簡齋而益竒也
　后山老形已具臂膝痛春事無多櫻笋來一聨極其
　酸苦而此聨有富貴閒雅之味后山窮簡齋達亦可
　覘云
　　　寓居劉倉廨中晚步過鄭倉臺上
紗巾竹杖過荒陂滿面春風二月時世事紛紛人老易
春隂漠漠絮飛遲士衡去國三間屋子美登臺七字詩
草遶天西青不盡故園歸計入支頤
　以世事對春隂以人老對絮飛一句情一句景與前
　客子杏花之句律令無異但如此下兩句后面難措
　手簡齋胸次却㑹變化斡旋全不覺難此變體之極
　也
　　　重陽
去歳重陽已百憂今年依舊歎羈遊籬底菊花惟解笑
鏡中頭髪不禁秋凉風又落宫南木老雁孤鳴漢北洲
如許行年那可記謾排詩句寫新愁
　菊花對頭髪即老杜蓬鬂菊花一聨定例
　　　對酒
新詩滿眼不能裁鳥度雲移落酒杯官裏簿書無日了
樓頭風雨見秋來是非衮衮書生老歳月匆匆燕子囘
笑撫江南竹根枕一樽呼起鼻中雷
　此詩中兩聨俱用變體各以一句説情一句説景竒
　矣坡詞有云官事何時畢風雨外無多日即前聨意
　也後聨即與前詩世事紛紛春隂漠漠一聨用意亦
　同是為變體學許渾詩者能之乎此非深透老杜山
　谷后山三關不能也
　　　陪粹翁舉酒於君子亭亭下海棠方開
世故驅人殊未央聊從地主借繩牀春風浩浩吹遊子
暮雨霏霏濕海棠去國衣冠無態度隔簾花葉有輝光
使君禮數能寛否酒味撩人我欲狂
　此詩中四句皆變兩句説已兩句説花而錯綜用之
　意謂花自好人自愁耳亦其才能驅駕豈若瑣瑣鐫
　砌者之詩哉
　　　清明
清明閒步澗邊沙行入荒林聞亂鴉寒食清明驚客意
暖風遲日醉梨花書生投老王官谷壯士偷生漂母家
不用鞦韆與蹴踘只將詩句答年華
　三四變體又頗新異嗚呼古今詩人當以老杜山谷
　后山簡齋四家為一祖三宗餘可預配饗者有數焉
　　　睡起
憨憨與世共兒嬉兀兀從人笑我癡閒裏事忙晴㬠藥
静中機動夜争棋心情詩巻無佳句時節梅花有好枝
熟睡覺來何所欠菜根香軟飯流匙
　淳熙十四年丁未春石湖作此詩年六十二可作平
　生詩第一心情詩巻無佳句言情思時節梅花有好
　枝言景物詩變體至此不可加矣上兩句又自不覺
　其冗絶作也
　
　瀛奎律髓巻二十六
欽定四庫全書
　瀛奎律髓巻二十七　　　　元　方囘　編
　　着題類
　着題詩即六義之所謂賦而有比焉極天下之最難
　石曼卿紅梅詩有曰認桃無綠葉辨杏有青枝不為
　東坡所取故曰題詩必此詩定知非詩人然不切題
　又落汗漫今除梅花雪月晴雨為專類外凡雜賦體
　物肖形語意精到者選諸此
　　五言(三十首/)
　　　房兵曹胡馬　　　　　　　杜　甫
胡馬大宛名鋒稜痩骨成竹批雙耳峻風入四蹄輕所
向無空濶真堪托死生驍騰有如此萬里可横行
　自漢天馬歌以來至李杜集中諸馬詩始皆超絶蘇
　黄及張文潛畫馬詩亦然他人集所無也學者宜自
　撿觀此但選五言律之一耳
　　　畫鷹
素練風霜起蒼鷹畫作殊􁞘身思狡兎側目似愁胡絛
鏇光堪擿軒楹勢可呼何當擊凡鳥毛血灑平蕪(􁞘茍/勇切)
(猶竦身也鷹出於岱北胡地也絛鏇圓轆轤/也所畫絆鷹之絛鏇徐釧切光而堪擿取也)
　此詠畫鷹極其飛動􁞘身側目一聨已曲盡其妙堪
　擿可呼一聨又足見為畫而非真王介甫虎圖行亦
　出於此耳目光夾鏡當坐隅即第五句也此物安可
　來庭除即第六句也何當擊凡鳥毛血灑平蕪子美
　胸中憤世疾邪又以寓見深意謂焉得烈士有如真
　鷹能搏掃庸繆之流也葢亦以譏夫貌之似而無能
　為者也詩至此神矣
　　　孤鴈
孤鴈不飲啄飛鳴聲念群誰憐一片影相失萬重雲望
盡似猶見哀多如更聞野鴉無意緒鳴噪自紛紛
　唐末有鮑當為孤鴈詩因謂之鮑孤鴈亦未能逮此
　　　螢火
幸因腐草出敢近太陽飛未足臨書巻時能㸃客衣隨
風隔幔小帶雨傍林㣲十月清霜重飄零何處歸
　老杜詩集大成于着題詩無不警䇿説者謂此詩腐
　草太陽之句以譏李輔國凡評詩正不當如此刻切
　拘泥言之者無罪聞之者足以戒大丈夫耿耿者不
　當為螢爝㣲光于此自無相關世之僅明忽晦不常
　者又豈一輔國則見此詩而自愧矣學者觀大指可
　也
　　　嚴鄭公同詠竹得香字
綠竹半含籜新稍纔出牆色侵書帙晚隂過酒樽涼雨
洗涓涓淨風吹細細香但令無剪伐㑹見拂雲長
　疑者謂細細香非所以題竹於新竹含籜時審之老
　杜非過許也竹林自有一種竒氣
　　　柳邊
只道梅花發那知柳亦新枝枝總到地葉葉自開春紫
燕時翻翼黄鸝不露身漢南應老盡㶚上逺愁人
　前輩最喜葉葉自開春其實十字俱精漢南老樹猶
　如此我何以堪事㶚上借以指亞夫細柳營也意極
　悽婉老杜着題之佳者不一如薤云束比青蒭色圓
　齊玉筯頭如鸚鵡云翠衿渾短盡紅嘴謾多知如黄
　魚云脂膏兼飼犬長大不容身如歸鴈云雲裏相呼
　疾沙邊自宿稀又云是物關兵氣何時免客愁皆工
　而有味
　　　病蟬　　　　　　　　　　　賈　島
病蟬飛不得向我掌中行折翼猶能薄酸吟尚極清露
華凝在腹塵㸃誤侵睛黄雀并鳶鳥俱懷害爾情
　賈浪仙詩得老杜之痩而用意苦矣蟬有何病殆偶
　見之託物寄情喻寒士之不遇也中四句極其竒澁
　而塵㸃誤侵睛尤亘古詩人所未道故曰浪仙用意
　苦矣
　　　别鶴
雙鶴出雲溪分飛各自迷空巢在松頂折羽落江泥尋
水終不飲逢林亦未栖别離應易老萬里兩淒淒
　此寓言似寫離别者之苦
　　　古樹
古樹枝柯少枯來復幾春露根堪繫馬空腹定藏人蠧
節莓苔老燒根霹靂新若當江浦上行客祭為神
　一枯樹耳模寫至此妙甚尾句尤佳
　　　賦得古原草送别　　　　　　白居易
離離原上草一嵗一枯榮野火燒不盡春風吹又生逺
芳侵古道晴翠接荒城又送王孫去萋萋滿别情
　春風吹又生一聨樂天妙年以此見知于顧况
　　　賦得邊城角
邊角兩三枝霜天隴上兒望鄉相並立向月一時吹戰
馬頭皆舉征人首盡垂嗚嗚三奏罷城上展旌旗
　尾句無力三四好第五句尤好
　　　孤雁　　　　　　　　　　　崔　塗
幾行歸塞盡念爾獨何之暮雨相呼疾寒塘欲下遲渚
雲低暗度關月冷相隨未必逢罾繳孤飛自可疑
　老杜云誰憐一片影相失萬重雲此云暮雨相呼疾
　寒塘欲下遲亦有味而不及老杜之萬鈞力也為江
　湖孤客者當以此尾句觀之
　　　杜中丞書院新移小竹　　　　王　建
此地本無竹逺從山寺移經年求養法隔日記澆時嫩
綠長新葉殘黄收故枝色經寒不動聲與靜相宜愛䕶
出常數稀稠㸔自知貧家緣未有客散獨行遲
　所㸃兩聨甚佳
　　　鷰　　　　　　　　　　　　梅堯臣
涏涏雙來鷰飛飛自舞空輕如漢家后斜避楚臺風半
折撩沙觜相髙接草蟲向人全不畏切莫入吳宫
　輕如漢家后真用飛燕事斜避楚䑓風本非燕事而
　用之有情味
　　　蠅
乘炎出何許人意以㣲㸔怒劍休追逐凝屏謾指彈與
蚊爭(一作/更)晝夜共蜜上杯盤自有堅氷在能令畏不難
　此當與老杜螢詩相表裏玩味
　　　挑燈杖
油燈方照夜此物用能行焦首終無悔横身為發明盡
心常欲曉委地始知輕若比飄飄梗何邀世上名
　此借以咏忠臣義士之敢諌者宛陵集第四十八巻
　如此着題詩蠅蛙蚊犬之類一十七首取其二云
　　　竹珓环　　　　　　　　　　魏　野
誰製破筠根還同一氣分吉凶終在我翻覆謾勞君酒
欲祈先酹香因擲更聞吾嘗學丘禱嬾把祝云云
　可與梅聖俞挑燈杖作一對㸔我者自謂吉凶由已
　也君者謂珓环徒勞汝翻覆也亦譬夫君子守正豈
　聽他人翻覆乎結句只用丘禱事以證之
　　　和答錢穆父咏猩猩毛筆　　　黄庭堅
愛酒醉魂在能言機事疎平生幾兩屐身後五車書物
色㸔王㑹勲勞在石渠㧞毛能濟世端為謝楊朱
　用事所出詳見任淵註本此詩所以妙者平生身後
　幾兩屐五車書自是四箇出處於猩猩毛筆何干涉
　乃善能融化斡排至此末句用㧞毛事后之學詩者
　不知此機訣不能入三昧也山谷更有兩絶句亦可
　喜
　　　見諸人倡和酴醿詩次韻戲詠
梅殘紅藥遲此物共春歸名字因壺酒風流付枕幃墜
鈿香徑草飄雪淨垣衣玉氣晴虹發沈材鋸屑霏直知
多不厭何忍摘令稀常恨金沙學顰時政可揮
　名字風流一聨盡酴醿之妙此本唐書酒名世以花
　似酒之色故得名而亦為枕嚢幃者也山谷學老杜
　為詩直知多不厭何忍摘令稀此句殆謂賢者在朝
　愈多愈美而忍於驅逐使之漸少乎葢元祐二年四
　月詩必有所指末句引金沙而鄙其效顰則嫉惡之
　意尤甚即老杜孤雁末句乃云野鴉無意緒一格也
　○此詩孔文仲首倡予有清江三孔集偶未及撿蘇
　子由所和欒城集有云光凝真照夜枝軟或牽衣上
　一句佳
　　　和師厚接花
妙手從心得接花如有神根株穰下土顔色洛陽春雍
也本犁子仲由元鄙人升堂與入室只在一揮斤
　山谷最善用事以孔門變化雍由譬接花而繳以莊
　子揮斤語此江西竒處如嵗寒知松柏用彛字韻山
　谷曰鄭公扶正觀已不見封彛東坡亦和終不及山
　谷之工也曽文清陸放翁楊誠齋皆得此法
　　　謝人寄小胡孫
致爾自何處初來猶索騰真宜少陵覔未解柳州憎婢
喜常儲果奴嗔屢掣繩報君無一物試為斸寒藤
　老杜有覔胡孫詩小如拳及愁胡靣六字皆好柳子
　厚有憎王孫文
　　　歸雁　　　　　　　　　　　陳師道
弧矢千夫志瀟湘萬里秋寧為寳筝柱肯作置書郵逺
道勤相喚羈懷誤作愁聊寛梁稻意寧復網羅憂
　此詩乃元符三年徽廟登極南遷諸公次第北還故
　后山寓意于歸雁二詩今選其一弧矢千夫志以言
　羣小之欲害君子也箏柱書郵以言諸賢之有所守
　朋友有急難之義傍觀者以為憂怨也末句則所以
　為諸賢喜者深矣后山詩幽逺㣲妙其味無窮非黏
　花貼葉近詩之比三四葢學山谷猩猩毛筆詩者
　　　和黄充實榴花
春去花隨盡紅榴煖欲燃後時何所恨處獨不祈憐葉
葉自相偶重重久更鮮流珠沾暑雨改色淡朝煙着子
專寒酒移根擅化權愧非無價手刻畫竟難傳
　後時處獨一聨葢后山自謂勁氣凛不可干如楝花
　詩亦云幽香不自好寒艷未多知皆自况之辭世人
　未知后山山谷詩從何而入盍以此酴醿榴花詩並
　觀之葉葉自相偶榴花雙葉自相偶則不求偶于其
　他者也意亦髙
　　　種竹　　　　　　　　　　　曽　幾
近郊蕃竹樹手種滿庭隅餘子不足數此君何可無風
來當一笑雪壓要相扶莫作封侯想生來鄙木奴
　曽文清公名幾字吉甫號茶山學山谷詩得三昧此
　詩用餘子不足數以對何可一日無此君乃真竹詩
　葢斡旋變化之妙風來當一笑曲盡竹態雪壓要相
　扶亦竒句也尾句鄙木奴事用得尤佳公三子逢迅
　逮世其學父子自相酧和公再和有直不要人扶勁
　健特甚而用兩奴字韻皆不茍一曰傍舍連髙柳何
　堪與作奴一曰只欠江梅樹君因婿玉奴又謂竹可
　為梅之壻超異神俊不可復加矣公之壻東萊吕成
　公之父大器也門人陸放翁也
　　　所種竹鞭盛行
獨遶篔簹徑令人喜欲顛已持蘇老節更着祖生鞭旁
舍應除地新梢擬上天真成時夜卵煨茁想明年
　茶山此詩葢善學山谷猩猩毛筆詩者所謂脱胎換
　骨也蘇節祖鞭本無關于竹事而以題觀之妙甚夜
　卵事本何關於食筍亦妙之又妙者也
　　　乞筆
市上無佳筆營求亦已勞䕶持空雪竹束縛欠霜毫此
物藏三穴須公㧞一毛不堪髯主簿取用價能髙
　謂市上僅有羊毫筆而無兎毫佳筆藏三穴㧞一毛
　亦得山谷㧞毛濟世謝楊朱之遺意間架整骨格峭
　　　巖桂
粟玉黏枝細青雲剪葉齊團團巖下桂表表木中犀江
樹風蕭瑟園花氣慘悽濃薫不如此何以慰幽棲
　五言律着題詩絶少佳者除梅花專作一類外如牡
　丹芍藥蓮花菊花亦無五言律好者木犀之名曰巖
　桂非古之所謂桂其香特盛於晚秋詩人所尚此詩
　濃薫二字善模寫故取之
　　　榴花
樹陰㸔已合榴朶見初明當夏豈無意避春真有情花
雖後文杏實可待香橙病叟緣何喜留苔㸔落英
　杏與橙於榴花何關然善於斡旋不妨招二客立議
　論也尾句用昌黎絶句有味
　　　螢火
渾忘生朽質直擬慕光輝解燭書帷靜能添列宿稀當
風方自表帶雨忽成㣲變滅多無理榮枯㑹一歸
　此當與老杜螢火詩表裏並觀皆所以譏刺小人而
　當風方自表一句最佳帶雨忽成㣲亦妙其痩健若
　勝老杜云
　　　蛺蝶
不逐春風去仍當夏日長一雙還一隻能白或能黄戀
戀不能已翩翩空自狂計功歸實用終自愧蜂房
　自然輕快近楊誠齋尾句尤好
　　七言(六十九首/)
　　　野人送櫻桃　　　　　　　　杜　甫
西蜀櫻桃也自紅野人攜贈滿筠籠數囘細寫愁仍破
萬顆勻圓訝許同憶昨賜霑門下省退朝擎出大明宫
金盤玉筯無消息此日嘗新任轉蓬
　野人嘗云惟櫻桃既摘不可易器青柄一脱則紅苞
　破而無味老杜既得此三昧又下一句有萬顆勻圓
　之訝古今絶唱寫字見曲禮謂傳置他器
　　　和張水部勑賜櫻桃詩(宣政殿/賜百官)　韓　愈
漢家舊種明光殿炎帝還書本草經豈似滿朝承雨露
共㸔傳賜出青㝠香隨翠籠擎初重色映銀盤寫未停
食罷自知無所報空然慚汗仰皇扃
　詩話常評此詩謂雖工不及老杜氣魄然色映銀盤
　之句亦佳陳后山答魏衍送朱櫻有云傾籃的皪沾
　朝露出袖熒煌得寳珠㑹薦瑛盤驚一座莧腸藜口
　未良圖末句赤瑛盤事乃魏明帝以此盤賜羣臣櫻
　桃羣臣月下視之疑為空盤也以此事味昌黎色映
　銀盤語豈不益竒王維集中有敕賜百官櫻桃詩亦
　以青絲籠對赤玉盤甚妙尾句云飽食不須愁内熱
　大官還有蔗漿寒崔興宗和尾句云聞道今人好顔
　色神農本草自應知葢難題也張藉韓偓白樂天集
　皆有賜櫻桃詩皆不及此
　　　柳州城北種柑　　　　　　　柳宗元
手種黄柑二百株春來新葉徧城隅方同楚客憐皇樹
不學荆州利木奴幾嵗開花聞噴雪何人摘實見垂珠
若教坐待成林日滋味還堪飬老夫
　后皇嘉樹屈原語也摘出二字以對木奴竒甚終篇
　字字縝密
　　　柳絮　　　　　　　　　　　劉禹錫
飄颺南陌起東鄰漠漠濛濛暗度春花巷暖隨輕舞蝶
玉樓晴拂艷粧人縈囘謝女題詩筆㸃綴陶公漉酒巾
何處好風偏似雪隋河堤上古江津
　流麗可喜
　　　錦瑟　　　　　　　　　　　李商隠
錦瑟無端五十絃一絃一柱思華年莊周曉夢迷蝴蝶
望帝春心託杜鵑滄海月明珠有淚藍田日暖玉生煙
此情可待成追憶祗是當時已惘然
　湘素雜記謂東坡云中四句適怨清和也凡前輩琴
　阮筝琵琶等詩少有律體而多古句大率譬喻亦不
　過如此耳備見漁隠叢話
　　　牡丹　　　　　　　　　　　羅　隱
落盡深(一作/春)紅始見花花時比屋事豪奢買栽池館恐
(一作/非)無地㸔到子孫能幾家門倚長衢攢繡轂幄籠輕
日䕶㕿霞歌鐘滿座爭歡賞肯信流年鬢有華
　唐人牡丹花七言律四首韓昌黎李義山各一羅隱
　有云若教解語應傾國任是無情也動人國史補記
　曹唐語以為咏女子障故不取此詩三四絶好
　　　崔少府池塘鷺鷥　　　　　　雍　陶
雙鷺應憐水滿池風飄不動頂絲垂立當青草人先見
行傍白蓮魚未知一足獨拳寒雨裏數聲相呌早秋時
林塘得爾須増價况與詩家物色宜
　議者謂行傍白蓮魚未知此句最佳上一句未稱然
　着題詩難句句好也第二句亦未可忽○顧非熊雙
　鷺一聨云刷羽競生堪畫意依泉各有取魚心亦工
　今附此
　　　鷓鴣　　　　　　　　　　　鄭　谷
暖戲煙(一作/平)蕪錦翼齊品流應得近山雞雨昏青草湖
邊過花落黄陵廟裏啼遊子乍聞征袖濕佳人纔唱翠
眉低相呼相喚湘江曲苦竹叢深春日西
　鄭都官谷因此詩俗遂稱之曰鄭鷓鴣
　　　海棠
春風用意勻顔色銷得攜壺與賦詩艷麗最宜新着雨
嬌嬈全在欲開時莫愁粉黛臨窗嬾須信丹青㸃茟遲
朝醉暮吟㸔不足羡他蝴蝶宿深枝
　三四似覺下句偏枯然亦可充海棠案祖也末句有
　風味恨不得如是蝶之宿於是花别有絶句云浣花
　溪上堪惆悵子美無情為發揚又和路見海棠中二
　聨云一枝低帶流鶯睡數片狂和舞蝶飛堪恨路長
　移不得可無人與畫將歸亦新美
　　　燕
年去年來來去忙春寒煙暝度瀟湘低飛綠岸和梅雨
亂入紅樓㨂杏梁閒几硯中窺水淺落花徑裏得泥香
千言萬語無人㑹又逐流鶯過短墻
　都官詩格雖不髙鷓鴣海棠燕三着題詩亦不可廢
　也
　　　失鶴　　　　　　　　　　　李　逺
秋風吹卻九臯禽一片閒雲萬里心碧落有情空悵望
瑶臺無路可追尋來時白雪翎猶短去日丹砂頂漸深
華表柱頭留語後更無消息到如今
　儘可諷詠八句皆佳
　　　仙客(又名/飛客)　　　　　　　　　李　昉
胎化仙禽性本殊何人攜爾到京都因加美號為仙客
稱向閒庭伴野夫警露秋聲雲外逺翹沙晴影月中孤
青田萬里終歸去暫處雞羣莫歎吁
　太宗丞相李昉諡文正所畜五禽名五客仙客五客
　中之一也鶴曰仙客詩最佳者尾句雪客鷺閑客白
　鷴又隴客鸚鵡南客孔雀次之
　　　棃　　　　　　　　　　　　楊　億
繁花如雪早傷春千樹封侯未是貧漢苑謾傳盧橘賦
驪山誰識荔枝塵九秋青女霜添味五夜方諸月溜津
楚客狂酲嘲已解水風猶自獵汀蘋
　楊文公億字大年首與劉筠變國初詩格學李義山
　集為西崑酬唱集雖張乖崕亦學其體二宋尤於此
　體深入者
　　　落花　　　　　　　　　　　宋　庠
一夜春風拂苑墻歸來何處剩淒涼漢臯珮冷臨江失
金谷樓危到地香淚臉補痕煩獺髓舞臺收影費鸞腸
南朝樂府休𢋫曲桃葉桃根盡可傷
　　　落花　　　　　　　　　　　宋　祁
墜素翻紅各自傷青樓煙雨忍相忘將飛更作迴風舞
已落猶成半靣妝滄海客歸珠迸淚章臺人去骨遺香
可能無意傳雙蝶盡付芳心與蜜房
　宋郊字伯庠後改名庠字伯序皇祐宰相諡元憲弟
　祁字子京翰林學士諡景文夏英公竦守安州兄弟
　以布衣游學席上賦此二詩英公以為有台輔器後
　元憲狀元景文甲科同榜天下以為二宋其詩學李
　義山楊文公億集為西崑酬唱集故謂之崑體云李
　義山落花詩落時猶自舞掃後更餘香亦妙乃此詩
　三四之祖
　　　落花　　　　　　　　　　　余　靖
小園斜日照殘芳千里傷春意未忘金谷已空新步障
馬嵬徒見舊香囊鶯來似結啼鸞怨蝶散應知夢雨狂
清賞又成經嵗别卻歌團扇寄迴腸
　三四殊不減二宋亦似崑體余襄公靖葢直臣名士
　詩當加敬
　　　莎衣　　　　　　　　　　　楊　朴
軟綠柔藍着勝衣倚船吟釣正相宜蒹葭影裏和煙卧
菡蓞香中帶雨披狂脱酒家春醉後亂堆漁舍晚晴時
直饒紫綬金章貴未肯輕輕博換伊
　楊朴字契𤣥鄭州東里人太宗真宗皆常以布衣召
　辭官而歸此莎衣詩天下傳誦對御所賦凡二今取
　其一蘇養直詞釣魚船上謝三郎雙鬢已蒼蒼莎衣
　未必清貴不肯換金章用朴語也拄杖詩就客飲時
　擔酒去見魚游處撥萍開亦佳歸鄉後上陳轉運紫
　袍不識莎衣客曽對君王十二旈備見詩話有東里
　集行於世熈寧辛亥清洛野民臧逋為序
　　　送李殿丞通判蜀州賦海棠　　梅堯臣
嘗聞蜀國海棠盛因送李侯宜有詩日愛西湖照宫錦
醉㸔春雨洗臙脂郡無公事中園樂民喜羣邀匝樹窺
望帝烏聲空有血相如人恨不同時最鮮深淺非由染
解賦才華未得知聞説趙昌今已老試教圖畫兩三枝
　細味之望帝鳥聲空有血相如人恨不同時無窮之
　味有色之聲也
　　　二月七日吳正仲遺活蟹
年年收稻賣江蟹二月得從何處來滿腹紅膏肥似髓
貯盤青殻大於杯定知有口能噓沫休信無心便畏雷
幸與陸機還往熟每分吳味不嫌猜
　三四自然見蟹之狀山谷詩云雖為天上三辰次未
　免人間五鼎烹亦竒
　　　酴醿金沙二花合殿　　　　　王安石
相扶照水弄春柔發似矜誇斂似羞碧合晚雲霞上起
紅爭朝日雪邊流我無丹白知如夢人有朱鈆見即愁
疑此冶容時所忌故將樛木比綢繆
　真誥第三巻丹白存於胸中則真感不應謂情欲之
　感男女之想也樛木詩言木枝下垂故葛藟得而附
　之以譬后妃不忌衆妾
　　　次韻致逺木人洲二首
迷子山前漲一洲木人圖志失編收年多但有柳生肘
地僻獨無茅葢頭河側鮑生乾尚立江邊屈子槁將投
未妨他日稱居士能使君疑福可求
　鮑焦怨時之不用采蔬子貢難之曰非其時而采其
　蔬有哉棄其蔬乃立枯于洛水之上
杌爾何年寄此洲飄流誰棄止誰收無心使口肝使臂
有榦作身根作頭暴露神靈難寄託禱祠村落㡬依投
紛紛剪紙真虚負立槁安知富可求
　迷子洲在建康西南四十里前詩尾句次詩四句皆
　用昌黎木居士詩柳生肘出莊子近林肅翁口義以
　為癤子也世人用楊柳之柳久矣
　　　食柑　　　　　　　　　　　蘇　軾
一雙羅帕未分珍林下先嘗愧逐臣露葉霜枝剪寒碧
金盤玉指破芳辛清泉簌簌先流齒香霧霏霏欲噀人
坐客殷勤為收子千奴一掬奈吾貧
　元註故事賜近臣黄柑以黄羅帕包之○讀此詩便
　覺齒舌津液不啻如望梅林也
　　　次韻劉燾撫勾蜜漬荔枝
時新滿座聞名字别久何人記色香葉似楊梅蒸霧雨
花如盧橘傲風霜每憐蓴菜下鹽䜴肯與蒲萄壓酒漿
回首驚塵巻飛雪詩情真合與君嘗
　坡公蜜荔枝詩押刑字太險惟此詩最穩
　　　開元寺山茶
長明燈下石䦨干長共松杉鬬嵗寒葉厚有稜犀甲健
花深少態鶴頭丹久陪方丈曼陀雨羞對先生苜蓿盤
雪裏盛開知有意明年歸後更誰㸔
　此詩三四為楊誠齋拈出亦真佳句
　　　奕棊呈任公漸　　　　　　　黄庭堅
偶無公事客休時席上談兵角兩棊心似蛛絲遊碧落
身如蜩甲化枯枝湘東一目誠堪死天下中分尚可持
誰謂吾徒猶愛日參横月落不曾知
　此本二詩前篇坐隱不知巖穴樂手談勝與俗人言
　亦佳句碧落枯枝一聨盡奕者用心忘身之態或者
　以為不如東坡勝固欣然敗亦可喜逺矣侯景之黨
　王偉檄梁元帝云項羽重瞳尚有烏江之敗湘東一
　目豈為赤縣所歸元帝盲一目引用此事謂其兩眼
　而活一眼而死天下中分或作三分此又謂捄棊各
　分占路數也皆竒不可言南朝梁武帝第七子名繹
　先封為湘東王眇一目
　　　觀王主簿酴醿
肌膚冰雪薫沉水百草千花莫比方露濕何郎試湯餅
日烘荀令炷爐香風流徹骨成春酒夢寐宜人入枕囊
輸與能詩王主簿瑶臺影裏據胡牀
　前輩謂花詩多譬以美婦人此乃以美丈夫為比自
　山谷始五六即前五言之意宜並觀之為此等詩格
　律絶髙萬鈞九鼎不可移也
　　　次雨絲雲鶴二首
煙雲杳靄合中稀霧雨空濛密更㣲園客蠒絲抽萬緒
蛛蝥網面罩群飛風光錯綜天經緯草木文章帝杼機
願染朝霞成五色為君王補坐朝衣
幾片雲如薛公鶴精神熊度不曽齊安知隴鳥樊籠密
便覺南鵬羽翼低風散又成千里去夜寒應上九天棲
坐來改變如蒼狗試欲揮毫意似迷
　雨似絲雲似鶴以為題若易而難者也山谷在戎州
　代史夫人炎玉作山谷外兄張祺子履之妻張祉介
　卿之嫂也首唱石諒信道葢亦㳺戱所為而雨絲所
　謂天經緯帝杼機末句願染朝霞補君王衣意思宏
　大非老筆不能道也
　　　食𤓰有感
暑軒無物洗煩蒸百菓凡材得我憎蘚井筠籠浸蒼玉
金盤碧筯薦寒氷田中誰問不納履坐上適來何處蠅
此理一杯分付與我思明哲在東陵
　前聨賦物後聨用事卻别出一意引一事繳可為法
　　　次韻賦楊花　　　　　　　　張舜民
隨風墜落事輕獧巧占人間欲夏天只恐障空飛似雪
從教糝徑白於綿未央宫暖黏歌袖揚子江清惱客船
老去强寛愁底事昏花滿眼意茫然
　張芸叟名舜民闗中人娶陳后山之姊詩學白樂天
　曰畫墁集晚歸長安名其居曰榆門莊又嘗自號矴
　齋
　　　和聞鶯　　　　　　　　　　張　耒
冉冉東風萬柳絲啼鶯常自與春期粧殘玉枕朝醒後
繡倦紗窗晝夢時文羽自竒非谷隱好音應合有人知
風流潘令多才思為爾春來幾首詩
　近似唐人
　　　雁
知時避就物之難千里瀟瀟振羽翰水國稻收朝食乏
海天霜重夜飛寒煙雲秋去南山暖風日春歸朔野寛
九萬騰凌那可測弋人矰繳漫多端
　此詩有所寄託不專言雁而已也
　　　次韻李秬牡丹　　　　　　　晁補之
夭紅穠綠總教囘更待清明穀雨催一朶故應偏晚出
百花渾似不曽開常誇西洛青屏簇久説南徐紫錦堆
任是無情還有意不知千里為誰來
　　　次韻李矩雙頭牡丹
寒食春光欲盡頭誰抛兩兩路傍毬二喬新獲吳宫怯
(一作/美)雙隗初臨晉帳羞月底故應相伴語風前各是一
般愁使君腹有詩千首為爾情如篆印繆
　既是選着題詩此二詩不可刪也二喬雙隗婦人事
　以譬牡丹可耳兩篇各有一絶竒佳句圈者是也
　　　觀僧舍山茶　　　　　　　　王安中
山僧手種兩山茶㸔到婆娑鬢已華應為客懷驚嵗杪
先將春色照天涯綠裁犀甲層層葉紅染猩唇艷艷花
凍頰如丹相映渥不辭衝雨踏泥沙
　初寮王安中字履道附麗匪人入翰苑至右丞燕山
　帥其罪彌天所作四六一時稱雄當蘇學方以為禁
　而陰襲東坡步驟世人不悟也詩之應制者多為未
　透徹逮謫象州後詩頓佳此山茶詩亦全用東坡句
　翻出不可不令學者知之晚節有子知泉州迎奉宇
　宙分裂而斯人卒令終云
　　　鞦韆　　　　　　　　　　　洪覺範
畫架雙裁翠絡偏佳人春戲小樓前飄揚血色裙拖地
斷送玉容人上天花板潤沾紅杏雨綵繩斜挂綠楊煙
下來閒處從容立疑是蟾宫謫降仙
　此詩雖俗而俗人尤喜道之又出於僧徒之口宜可
　棄者而着題詩中所不可少也故錄之
　　　竹夫人　　　　　　　　　　吕本中
與君宿昔尚同牀正坐西風一夜涼便學短檠牆角棄
不如團扇篋中藏人情易變乃如此世事多虞祗自傷
卻笑班姬與陳后一生辛苦望專房
　短檠團扇一聨乃天生自然之對
　　　分韻賦古松得青字　　　　　劉子翬
風韻颼颼逺又清蒼然瘦甲聳亭亭連根欲斷巖巒力
一葢常涵雨露青曽映月明留鶴宿近因雷霹帶龍腥
衰殘愧我無仙骨願采流膏慰暮齡
　三四佳第六句絶妙
　　　酴醿
顚風急雨退花辰翠葉銀苞照眼新髙架扳援雖得地
長條盤屈總由人横釵素朶開猶小撲酒餘香馥絶倫
唯有金沙顔色好年年相伴殿殘春
　髙架長條一聨有譏諷
　　　次韻張守酴醿
榮華休笑白頭翁且對芳辰賞麗叢十萬青條寒掛雨
三千粉靣笑臨風莫將擬雪才情賦盍與觀梅興味同
只恐春歸有餘恨典刑猶在酒盃中(賦一/作比)
　十萬青條三千粉靣佳句也第一句和張守故且如
　此引起比前一詩又不同
　　　茘子
炎蒸午枕夢滄浪落落星苞喜乍嘗筆下丹青千品色
釵頭風露一枝香雞冠借喻何輕許馬乳爭名固不量
直得當時妃子笑驪山千古事淒涼
　　　龍眼
幽株旁挺綠婆娑啄咂雖㣲奈美何香剖密脾知韻勝
價輕魚目為生多左思賦詠名初出玉局榆揚論豈頗
地極海南秋更暑登盤猶足洗沈疴
　生茘枝龍眼之美果中無比東坡以江瑶柱河魨魚
　比茘枝矣龍眼之於茘枝猶芍藥之於牡丹也啄咂
　雖微奈美何妙香剖蜜脾知韻勝下二字亦佳
　　　福帥張淵道茘子　　　　　　曽　幾
豈無重碧實瓶罍難得輕紅薦一杯千里人從閩嶺出
三年公送茘枝來玉為肌骨涼無汗雲作衣裳皺不開
莫訝關情向尤物厭㸔綠李與楊梅
　茶山本題石室送碧琳腴淵道送茘枝適至遂以薦
　酒詩格峭峻茶山又有六言茘枝詩云紅皺解羅襦
　處清香開玉肌時又云蕉子定成噲伍梅花應愧盧
　前又云金谷危樓魂斷白州舊井名傳又有七言云
　猩血染羅欣入手氷肌飲露欲濡唇皆佳
　　　曽宏父分餉洞庭柑
黄柑送似得嘗新坐我松江震澤濱想見霜林三百顆
夢成羅帕一雙珍流傳噴霧真宜酒帶葉連枝絶可人
莫向君家樊素口瓠犀㣲齼逺山顰(齼初舉切齗同上/齒傷醋也又音所)
　茶山自註東坡柑詩云一雙羅帕未分珍林下先嘗
　愧逐臣以對王子敬帖三百顆可謂精切此乃太湖
　洞庭山柑非温柑台柑福柑羅浮柑正韋蘇州所指
　者
　　　茘子
異方風物鬢成斑茘子嘗新得破顔蘭蕙香浮襟解後
雪氷膚在酒酣間絶知髙韻傾瑶柱未覺豐肌病玉環
似是㸔來終不近寄聲龍目儘追攀
　　　又
百年中半飽聞渠名下親承果不虚可愛風流元有種
自然富貴乃其餘肯隨妃子紅塵驛甘伴先生白鶴居
可惜不經山谷賞照紅鴨綠定何如
　東坡蜜茘枝律詩刑字韻太險惟古詩佳此雖晚出
　内多用東坡事似亦精神
　　　食筍
花事闌珊竹事初一畨風味殿春蔬龍蛇戢戢風雷後
虎豹斑斑霧雨餘但使此君常有子不憂每食歎無魚
丁寧下畨須㽞取障日遮風卻要渠
　此君二字為竹事有子及無魚事雖非竹而善於引
　用
　　　山茶　　　　　　　　　　　楊萬里
樹子團團映碧岑初㸔喚作木犀林誰將金粟銀絲繪
簇飣朱紅菜椀心春早横招桃李妬嵗寒不受雪霜侵
題詩畢竟輸坡老葉厚有稜花色深
　元註東坡山茶詩葉厚有稜犀甲健花深少態鶴頭
　丹此詩三四頗麄亦盡山茶之態第二句亦好
　　　走筆謝趙吉守餉三山生茘枝
吾州五馬住閩山分我三山茘子丹甘露落來雞子大
曉風凍作水精團西川紅錦無此色南海綠羅猶帶酸
不是今年天下暑玉膚照得野人寒
　元註五羊茘子上上者為綠羅予嘗閩蜀生茘三嵗
　亦嘗廣茘當以閩為最楊妃所愛者蜀茘亦小而酸
　此詩三四非親嘗生茘者不悟也
　　　木犀呈張功甫
塵世何曽識桂林花仙夜月廣寒深移將天上衆香國
寄在稍頭一粟金露下風髙月當户夢囘酒醒客聞砧
詩情惱得渾無奈不為龍涎與水沈
　誠齋與尤延之張功甫各和數首砧字最難押惟取
　此首倡功甫者張循王俊之孫居杭城西北白楊池
　名鎡號約齋為史彌逺所忌謫死象州有南海集行
　於世
　　　州宅堂前荷花　　　　　　　范成大
凌波仙子静中芳也帶酣紅學醉狂有意十分開曉露
無情一餉斂斜陽泥根玉雪元無染風葉青葱亦自香
想得石湖花正好接天雲錦畫船涼
　此明州州宅也淳熙七年庚子石湖以前參政起家
　帥鄞五六甚佳
　　　海棠盛開　　　　　　　　　尤　袤
兩株芳蕋傍池陰一笑嫣然抵萬金火齊照林光灼灼
彤霞射水影沈沈曉粧無力燕支重春醉方酣酒暈深
定自格髙難着句不應工部總無心
　尤延之詩多淡此詩獨艷葢海棠乃艷物不可以淡
　待之也酒暈一作酒醴出前漢董賢傳註謂酒在醴
　中
　　　玉簪花一名鷺鷥
一種幽花逈出塵孤髙恥遂艷陽辰瑶枝巧插青鸞扇
玉蕋斜欹白鷺巾難與松筠爭嵗晚也同葵藿趂時新
西風昨夜驚庭綠滿院清香惱殺人
　題目生三四可喜以備多聞
　　　拄杖　　　　　　　　　　　滕　甫
久矣相隨若弟昆周全險阻可須論斷橋測水露半影
野路擉泥留亂痕痴坐自憐今日嬾顛持敢忘昔年恩
得君分付吾何恨休向林間打睡門
　元題僧覔拄杖以詩送之
　　　菊　　　　　　　　　　　　趙　蕃
蔓菊伶俜不自持細香仍着野風吹少年踴躍豈復夢
明日蕭條更自悲潭水解令胡廣夀夕英何補屈原飢
我今漫學潯陽隠晚立寄懐空有詩
　菊花不減梅花而賦者絶少此淵明之所以無第二
　人也厯選菊花詩僅得此首乃章泉乾道七年辛卯
　九月所賦所用二事謂能為胡廣之夀而不能捄屈
　原之飢殆亦有所謂而發也章泉全是枯骨勁鉄不
　入俗眼
　　　效茶山詠楊梅　　　　　　　方　岳
五月晴梅暑正煩楊家亦有果堪扳雪融火齊驪珠冷
粟起丹砂鶴頂殷併與文園消午渴不禁越女蹙春山
畧知茘子仍同姓直恐前身是阿環
　吾宗伯秋崖先生岳字巨山吾鄉祁門人紹定五年
　壬辰别院省試第一人殿試甲科連忤丞相史嵩之
　丁大全及于知南康軍日撻湖南綱卒之據閘阻舟
　者忤賈似道仕至吏部尚書郎景定三年壬戌三月
　十八日卒年六十四林竹溪希逸為墓誌其詩不江
　西不晚唐自為一家
　　　老將　　　　　　　　　　劉克莊
昨解兵符歸故里耳聽邊事幾畨新遇逢麾下來猶識
欲説遼陽記不真兒覔寳刀偏愛惜奴吹蘆管輙悲辛
夜寒不作關山夢萬一君王起舊人
　後村劉公名克莊字潛夫此老將詩及老馬老妓詩
　其少作也見南岳第一稿着題本難措手后村初學
　晚唐既知名丞相鄭清之奏賜進士出身賈似道當
　國仕至尚書端明詩文䛕鄭及賈已甚晚節詩欲學
　放翁才終不逮對偶巧而氣格卑惟老妓詩題差易
　故傳者多今具如左○詩話記曹翰詩曽因國難披
　金甲不為家貧賣寳刀臂弱尚嫌弓力軟眼花猶識
　陣雲髙亦佳而下聨合掌
　　　老馬
脊瘡蹄蹇痩闌干火印年深字已漫野澗有氷朝洗怯
破坊無壁夜嘶寒身同退卒支殘料眼見新駒鞁寳鞍
昔走塞垣如抹電安知末路出門難
　後四句儘有意然老杜病馬行盡之矣起句即老杜
　語耳
　　　老妓
籍中歌舞昔馳聲憔悴猶存態與情愛説舊官當日寵
偏呼狎客少時名薄鬟已脱梳難就半被常空睡不成
卻羨鄰姬門户熱隔牆張燭到天明
　此詩八句語意俱工然亦䙝矣
　　　老儒
向來嵗月雪螢邊老去生涯井臼前舉孝㢘科非復古
給靈夀杖定何年空蟠萬巻終無用專巧三塲恐未然
猶記兒時聞緒論白頭不敢負師傳
　后村自註謂秋崕方君作八老詩内三題四十年前
　已作遂不重複别賦二題足成十老謂老僧老儒老
　道士老農老巫老醫老吏也今更選四詩併具如左
　葢寳祐五年丁巳后村年七十一嵗時詩
　　　老僧
半間古屋冷颼颼死盡同叅偶獨留昔已尋師逺行脚
今惟見佛小低頭舊綾無用聊收取破衲難縫且着休
年少還知貧道否曽同王謝二公遊
　后村自註支遁云黄吻少年無為輕議宿士貧道昔
　曽與元明二帝王謝二公遊
　　　老醫
劉叟衣裝綘老年市中賣藥且隨緣馳名最久經三世
閲病雖多未十全龜手有方俄貴矣烏髭無訣盡皤然
卧聞鵲噪扶笻起偶值鄰翁送謝錢
　用唐莊宗劉叟事及烏髭無訣太滑稽三世十全亦
　工
　　　老吏
少諳刀筆老尤工舊貫新條問畧通鬬智固應雄鶩輩
論年亦合作狙公孫魁明有堪瞞處包老嚴猶在套中
祗恐閻羅難抹過鐵鞭他日鬼臀紅
　此老吏詩痛快鉄鞭打鬼臀乃章子厚語移以用之
　老吏亦足以寒猾刻之胆否
　　　老奴
少賤腸枵破褐單傍人門户活飢寒自從毁齒初成劵
直至長鬚尚不冠冷炙時霑筵上餕秃芒旋掃臼邊殘
他時縱取封侯印僅得君王踞厠㸔
　　　老妾
傷春感舊似中酲樂器全抛曲譜生自小抱衾無怨色
有時擁髻尚風情曽陪太尉斟還唱猶記司空服與聲
着主衣裳為主夀莫如琴客别宜城
　　　老兵
昔擁琱戈射鐵簾可堪蓬鬢照氷髯金瘡常有些兒痛
斗力今難寸許添至老安能希駱甲從初悔不事䝉恬
莫嗟身上衣裘薄猶向官中請半縑
　初但選老將至老吏七首今加以老奴老妾老兵三
　首足為十首予嘗謂后村詩其病有三曰巧曰冗曰
　俗而格卑不與焉此三詩可見矣金瘡常有些兒痛
　俗也樂器全抛曲譜生俗也太尉司空之聨冗也毁
　齒長鬚之聨巧也又每人名單是一字尤不可法
　　　牛
以羊相似嫌羊小與象同稱笑象輕青草充腸隨意飽
黄鐘滿脰有時鳴力麄曽索寅人鬬骨朽難湔丑座名
空費景升芻與藁不如羸㹀尚堪耕
　　　駝
形模獰怪駭兒童技與黔驢大畧同葱嶺䭾經嘗有力
岐陽載鼔竟無功效牽尚記隨班後健倒安知卧棘中
莫信人言君背貴肉鞍强似錦韉䝉
　后村詩涉組織此二詩尤可見然以難題取殿諸詩
　後云
　
　
　
　
　
　
　
　
　
　
　瀛奎律髓巻二十七
欽定四庫全書
　瀛奎律髓巻二十八　　　　元　方囘　編
　　陵廟類
　君陵臣墓大廟小祠或官為禁樵採或民間香火祭
　賽不容遏蓋聖賢之藏所宜重而鬼神有靈亦本無
　容心於其間也屈子是以有山鬼國殤之騷詩人有
　降迎送神之詞生敬死哀寜無感乎
　　五言(二十首/)
　　　經鄒魯祭孔子而歎之　　　　唐明皇
夫子何為者栖栖一代中地猶鄹氏邑宅即魯王宫歎
鳳嗟身否傷麟怨道窮今㸔兩楹奠當與夢時同
　此祭孔子必於其廟所謂宅即魯王宫也魯共王壞
　孔子舊宅以為宫室後所謂靈光殿者巋然獨存豈
　非以孔子之故哉予過兖州東望洙泗而識孔子之
　所在惜不及一徃拜奠讀此詩為之悵然三四以下
　俱佳
　　　重過昭陵　　　　　　　　　杜　甫
草昧英雄起謳歌厯數歸風塵三尺劍社稷一戎衣翼
亮貞文徳丕承戢武威聖圖天廣大宗祀日光輝陵寢
盤空曲熊羆守翠微再窺松栢路還見五雲飛
　老杜先有行次昭陵五言唐律首云舊俗疲庸主羣
　雄問獨夫䜟歸龍鳳質威定虎狼都又云文物多師
　古朝廷半老儒可謂善頌唐太宗以多不選此篇前
　八句字字佳
　　　禹廟
禹廟空山裏秋風落日斜荒庭垂橘柚古屋畫龍蛇雲
氣生虛壁江聲走白沙早知乘四載疏鑿控三巴
　凡唐人祠廟詩皆不能出老杜此等局段之外二詩
　葢絶唱也
　　　湘夫人祠
肅肅湘妃廟空牆碧水春蟲書玉佩蘚燕舞翠帷塵晚
泊登汀樹微香借渚蘋蒼梧恨不盡染淚在叢筠
　　　閬州别房太尉墓
他鄉復行役駐馬别孤墳近淚無乾土低空有斷雲對
碁陪謝傅把劍覔徐君惟見林花落鶯啼送客聞
　少陵因救房公琯而去諫職閬州别墓足見少陵於
　交誼不薄也第一句是十分好他鄉已為客矣於客
　之中又復行役則愈客愈逺此句中折旋法也近淚
　無乾土尤佳淚一作哭可謂痛之至而哭之多矣對
　碁把劍一聨一指生前房公之待少陵為何如一指
　身後少陵之所以感房公為何如詩之不茍如此其
　後房公改葬東都少陵復有二詩更痛切悲悼前云
　一徳興王後孤魂久客間後云風塵終不解江漢忽
　同流乃知陳后山丘原無起日江漢有東流實本諸
　此句法同詩意不同
　　　蜀先主廟　　　　　　　　　劉禹鍚
天下英雄氣千秋尚凛然勢分三足鼎業復五銖錢得
相能開國生兒不象賢淒涼蜀故妓來舞魏宫前
　元註漢末稱黄牛白腹五銖當復○胡澹菴有詩云
　須令民去思如漢思五銖自註謂五銖起於元狩五
　年新室罷之民思以五銖市買莽法復挾五銖者投
　四裔光武因馬援言復之民以為便董卓悉壞五銖
　曹操為相復之自魏至梁陳周隋皆以五銖為便唐
　武徳四年鑄開通元寳五銖始不復見夢得此詩用
　三足鼎五銖錢可謂精當然末句非事實也蜀固亡
　矣魏亦豈為存哉其業已屬司馬氏矣諸葛公之子
　死於難不為先主羞而魏之羣臣舉國以授晋則何
　滅蜀之有哉
　　　經伏波神祠
䝉䝉篁竹下有路上壺頭漢壘麏鼯鬭蠻溪霧雨愁懷
人敬遺像閲世指東流自負覇王畧安知恩澤侯鄉闗
辭石柱筋力盡炎州一以功名累翻思馬少游
　能道馬伏波心事此公筆端老辣髙處不減少陵
　　　山中古祠　　　　　　　　　張　籍
春草空祠處荒林唯鳥飛紀年碑石在經亂祭人稀野
鼠緣朱帳陰塵蓋畫衣近來潭水黑時見宿龍歸
　平易而新美
　　　漂母墓　　　　　　　　　　劉長卿
昔賢懷一飯兹事已千秋古墓樵人識前朝楚水流渚
蘋行客薦山木杜鵑愁春草綿綿綠王孫舊此游
　長卿意深不露第四句蓋謂楚亡漢亡惟有流水耳
　一漂母之墓樵人猶能識之亦以其有一飯之徳於
　時耳
　　　屈原廟　　　　　　　　　崔　塗
讒勝禍難防沈魂信可傷本圖安楚國不是怨懷王廟
古碑無字洲晴蕙有香獨醒人尚少誰與奠椒漿
　三四句説得屈原心事好
　　　古塚　　　　　　　　　　　曹　松
代逺已難問纍纍似古城民田侵不盡客路踏還平作
穴蛇分蟄依岡鹿繞行唯應風雨夕鬼火出林明
　盡古塚之態
　　　淮陰侯廟　　　　　　　　　梅堯臣
漢家天下將廟古像公圭百戰自亡楚一時空王齊鄉
人奏簫鼔舟子賽豚雞不改寒潮水朝平暮復低
　先有古詩一首末云髙皇四海平有酒不共釂古來
　稱英雄去就可以照此律詩亦佳
　　　新開墳路
古徑約城斜鋤荒可過車直穿深篠去不比繞邨賖伐
樹侵籬脚裨塍掘澗沙欲為蘭若處松柏屬吾家
　五六細潤
　　　古塚(南陽道中作/)
南陽古原上荒塚若魚鱗劍佩不為土衣冠應化塵枯
骸托魑魅細草沒麒麟何必問名氏漢家多近親
　五六佳
　　　和叔才岸傍古廟　　　　　　王安石
樹老垂纓亂祠荒向水開偶人經雨踣古屋為風摧野
鳥棲塵座漁郎奠竹杯欲傳山鬼曲無奈楚詞哀
　三四句佳
　　　雙廟
兩公天下駿無地與騰驤就死得處所至今猶耿光中
原擅兵革昔日㡬侯王此獨身如在誰令國不亡北風
吹樹急西日照窗涼志士千年淚泠然落奠觴
　荆公題雙廟云北風吹樹急西日照窗涼及詳味之
　其托意深逺非止詠景物而已蓋巡逺守睢陽當時
　安慶緒遣突厥勁兵攻之日以危困所謂北風吹樹
　急也是時肅宗在靈武號令不行於江淮諸將觀望
　莫肯救之所謂西日照窗涼也此深得老杜句法如
　老杜題蜀相廟映堦碧草自春色隔葉黄鸝空好音
　亦自托意其中矣
　　　上王荆公墓　　　　　　　　曽　肇
天上龍胡斷人間鵩鳥來未應淮水竭所惜泰山頺華
屋今非昔佳城閉不開白頭門下士悵望有餘哀
　諸曾皆出王半山門下此言亦恐太過元祐時王氏
　在金陵寂寞張芝叟名舜民詩亦譏之紹聖而後紹
　述禍作乃漸張大以至南渡乃少損云
　　　光武廟　　　　　　　　　　徐　照
帳閉爐煙聚山龍帝者衣真人元有道社鬼忽無威畫
剥金猶在碑平字半非鼓鳴邨犬吠祭罷數翁歸
　五六妙但是廟俱可用
　　　郭璞墓　　　　　　　　　　劉克莊
先生精數學卜穴未應疎因捋虎鬚死還尋魚腹居如
何師鬼谷卻去友靈胥此理憑誰詰人方寳葬書
　譏青囊之術不靈其説亦是
　　　堯廟
帝與天同大天存帝亦存桑麻通絶徼簫鼓出深邨水
至孤亭合山居列岫尊尚餘土階意樵牧踐籬藩
　起句十字能言堯之大末句十字能言堯之小惟其
　能土階之小所以能與天地同大也
　　七言(三十二首/)
　　　蜀相　　　　　　　　　　　杜　甫
丞相祠堂何處尋錦官城外柏森森映堦碧草自春色
隔葉黄鸝空好音三顧頻煩天下計兩朝開濟老臣心
出師未捷身先死長使英雄淚滿襟
　子美流落劍南拳拳於武侯不忘其詠懷古迹於武
　侯云伯仲之間見伊吕指揮若定失蕭曹及此詩皆
　善頌孔明者
　　　長陵　　　　　　　　　　　唐彦謙
長陵髙闕此安劉附葬纍纍盡列侯豐上舊居無故里
沛中原廟對荒丘耳聞明主提三尺服㸔愚民盜一抔
千載豎儒騎瘦馬渭城斜日重囘頭
　此漢髙帝陵也耳聞眼㸔或以為病然提三尺盜一
　抔屬對親切詩體如李義山彦謙又有警句云煙横
　博望乗槎水月上文王避雨陵
　　　茂陵　　　　　　　　　　　李商隠
漢家天馬出蒲梢苜蓿榴花遍近郊内苑只知銜鳳觜
屬車無復插雞翹玉桃偷得憐方朔金屋粧成貯阿嬌
誰料蘇卿老歸國茂陵松柏雨瀟瀟
　義山詩織組有餘細味之格律亦不為髙此詩譏誚
　漢武甚矣謂驕侈如此終歸於盡也
　　　題濮廟　　　　　　　　　　曹　鄴
曉祭瑶齋夜叩鐘鰲頭風起浪重重人間直有仙桃種
海上應無肉馬蹤赤水夢沉迷象罔翠華恩斷泣芙蓉
不知皇帝三宫駐始向人間着衮龍
　詩體似李義山
　　　巫山神女廟　　　　　　　劉禹錫
巫山十二鬰蒼蒼片石亭亭號女郎曉霧乍開疑巻幔
山花欲謝似殘粧星河好夜聞清佩雲雨歸時帶異香
何事神仙九天上人間來就楚襄王
　尾句譏之良是然本無此事也詞人寓言耳
　　　陽山廟觀賽神(元註梁松南征至/此遂為神在朗州)
漢家都尉舊征蠻血食如今配此山曲葢深幽蒼檜下
洞簫愁絶翠屛間荆巫脉脉傳神語野老娑娑啓醉顔
日落風生廟門外幾人連蹋竹歌還
　予嘗遊此廟在今常徳府北三十里似不當祭之人
　馬伏波為其所傾者
　　　蘇武廟　　　　　　　　　温庭筠
蘇武魂銷漢使前古祠髙樹兩茫然雲邊雁斷胡天月
隴上羊歸塞草煙迴日樓臺非甲帳去時冠劍是丁年
茂陵不見封侯印空向秋波哭逝川
　此見别集甲帳丁年甚工亦近義山體
　　　陳琳墓
曽於青史見遺文今日飄零過古墳詞客有靈應識我
覇才無主始憐君石麟埋沒藏秋草銅雀淒凉起暮雲
莫怪臨風倍惆悵欲將書劍學從軍
　謂曹操有無君之志而後用此等人甚妙
　　　黄陵廟　　　　　　　　　　李羣玉
小孤洲北浦雲邊二女明糚共儼然野廟向江春寂寂
古碑無字草芊芊東風近墓吹芳芷落日深山哭杜鵑
猶似含嚬望巡狩九疑如黛隔湘川
　第六句好
　　　春日拜壠經田家　　　　　　梅堯臣
田家春作日日近丹杏破萼塲圃頭南嶺禽過北嶺呌
髙田水入低田流桑芽將綻霧露裛蠶子未浴箱筐收
今我還朝固不逺紫宸已夢瞻珠旈
　此乃田家詩然題有拜壠二字以附此
　　　經秦皇墓　　　　　　　　　魯　交
祖龍何事苦東巡仙駕歸來塚草新項籍已飛三月火
子嬰猶醉六宫春元來滄海殊無藥卻是芒碭暗有人
自古乾坤屬真主驪山山下好霑巾
　潼川人魯交詩曰三江集山谷稱為魯三江今從之
　三四謂項羽之起不待至咸陽而三月之火已然矣
　子嬰猶未悟也五六尤佳獨末後一句頗俗
　　　過井陘淮陰侯廟　　　　　　韓　琦
破趙降燕業已成兔亡良犬日圖烹家僮上變安知實
史筆加誣貴有名功蓋一時誠不滅恨埋千古欲誰明
荒祠尚枕陘間道澗水空傳哽咽聲
　三四明韓不反此長者之言足慰淮陰於地下也
　　　冬至祀墳
至日郊原擁節旄先塋躬得奉牲醪霜威壓野寒方重
山色凌虚氣自髙衣錦不來誇富貴報親惟切念劬勞
連村父老歡相迓因勸勤耕候土膏
　此熈寧元年戊申冬詩自長安被召不入再領鄉郡
　三四句格如其造語
　　　元日祀墳馬上
三朝偏喜得晴和嵗美民康此驗多天運主生方啓户
土膏乗暖已騰波雪憑空濶髙低在風引韶妍次第過
霽靄正開先壠近太行晡景上嵯峨
　此熈寧二年己酉元日詩魏公三領鄉郡拜墳之詩
　極多今選八首為人子孫全功名保富貴節義文章
　萬世無歉者公一人而已今選其詩以寓敬仰
　　　癸丑初拜先墳
書錦三來治鄴城古人無似此公榮首過先壠心還慰
一見家山眼自明釃酒故廬延父老駐車平野問農耕
便思解綬從田叟報國慚惟萬死輕
　此熈寧六年自中山三領鄉郡時詩
　　　次日早起西墳
風入旌旗撼曉光兩塋親展喜非常濃陰蔽野瞻喬木
逸勢横天認太行自歎重茵寧及養縱垂三組敢誇鄉
路人或指榮雖甚明哲何如漢子房
　三四下一句壯甚
　　　秋風赴先塋馬上
暫趨先壠弭旗旄因卹吾民穡事勞穀實已傷嗟嵗廪
麥根雖立望春膏林疎山骨清彌瘦天濶詩魂病亦豪
田舍罕逢車騎過聚門村婦擁兒曹
　魏公襟量古之所謂大臣然詩句亦騷此詩第六句
　是也
　　　初冬祀墳
曉來輕冷上平岡西欵親塋一舍强帶靄逺峰時隱見
半霜殘葉雜青黄來牟渇雨空成壠鴻雁衝雲自着行
此日初冬嚴祀事只増悽惕不夸鄉
　五六峭健
西享先墳已致誠卻嚴軒從指東塋鴻驚去斾參差起
馬避柔桑詰曲行農寓兵來閒即教牛無休日旱猶耕
病翁寡術蘇疲瘵徒勸民心厚所生
　第四句見鄉里間行馬之態河朔素有民兵第五句
　又自兼言公事第六句愛民之至也
　　　乙卯寒食祀墳
鄉守三逢禁火天每驅旌纛掃松阡衰殘豈足酧恩遇
光寵徒知及祖先望極西山饒勝氣樂舒東户革荒年
何時歸處墳廬下不假蘇秦負郭田
　此熈寧八年乙卯也五六饒字革字甚佳魏公詩不
　茍如此宋宰相能詩者多夏竦丁謂王珪王安石事
　業狼狽惟㓂萊公魏公功臣詩人兩無愧云○魏公
　重修五代祖塋域記云夫謹家牒而心不忘乎先塋
　者孝之大也惟墳墓祭祀之有托故子孫以不絶為
　重自志於學每見祖先所為文字與家世銘誌則知
　寳而藏之遺逸者常精意收掇未始少懈時編嵗緝
　寖以大備其所志先域之所在雖距今百有餘年必
　思博訪而得之卒不墜先業推及先域之八世得以
　嵗時奉祀少慰九原之志向使宗牒之不謹祖先文
　字不傳雖有孝於祖先之心欲究其宅兆而嚴事之
　其可得乎
　　　嚴陵祠堂　　　　　　　　　王安石
漢庭來見一羊裘黙黙俄歸舊釣舟迹似磻溪應有待
世無西伯可能留﨑嶇馮衍才終廢索寞桓譚道不謀
勺水果非鱣鮪地放身滄海亦何求
　放馮衍黜桓譚此固光武之失然子陵心事亦未必
　然介甫豈以英廟時召不肯起借嚴為喻耶然介甫
　不知人韓魏公之為相仁英之為主而猶不滿可乎
　　　狄梁公陶淵明俱為彭澤今至今有廟在焉刁
　　　景純作詩繼以一篇
梁公壯節就䕫魖陶令清身托酒徒政在房陵成底事
年稱甲子亦何須江山彭澤空遺像嵗月柴桑失故區
末俗此風猶不競詩翁歎息未應無
　梁公立武后朝晚節不差未可毁也淵明則無可訾
　矣半山好為異論謂年稱甲子亦何須則淵明亦無
　足取耶只第七句一繳謂此等人今世亦無之庶可
　發慨歎耳
　　　小姑
小姑未嫁與蘭支何限流傳樂府詩初學水仙騎赤鯉
竟尋山鬼從文貍繽紛雲䙱空棠楫綽約煙鬟獨桂旗
弄玉有祠終或徃飛瓊無夢故難知
　小孤山之神訛為小姑澎浪磯訛為彭郎此不過循
　名騁博作此詩然實筆力不可及
　　　題裴晉公祠　　　　　　　　張　耒
獨持將鉞靜氛妖後世英名日月昭善聽聖君非易遇
將亡凶豎不難梟悲風蔓草移今古野殿空庭鎖寂寥
更有從軍老司馬勒銘文字配咸韶
　三四謂元濟易擒憲宗難遇良是
　　　謁太昊祠
千里垂精帝道尊神祠近在國西門風揺廣殿松杉老
雨入修廊羽衛昏日落狐狸號草莽年豐父老薦雞豚
舊游零落今誰在塵壁蒼茫字半存
　老杜先主廟詩翠華想象空山裏玉殿虚無野寺
　中古廟松杉巢水鶴嵗時伏臘走村翁此中詩句
　全相似
　　　東山謁外大父墓　　　　　　陳師道
土山宛轉屈蒼龍下有槃槃蓋世翁萬木刺天元自直
叢篁侵道更須東百年富貴今誰見一代功名託至公
少日拊頭期類我暮年垂淚灑西風
　后山先母夫人皇祐丞相龎公籍之女初丞相父格
　官彭城丞相與孔道輔從后山祖洎游而成此姻后
　山父諱琪字寳之受丞相恩仕至國子博士通判綘
　州熙寧九年卒年六十母夫人紹聖二年卒年七十
　七嵗
　　　靈恵公廟　　　　　　　　　汪　藻
臺殿崇崇冠冢巔行人跪起白雲邊山河覇業三千里
歌舞靈衣五百年鐵馬威神通異域衮龍書命降中天
偃王遺種班班在好乞韓碑記邈綿(邈一/作遜)
　元註宣歙間有主嶺靈恵公廟存焉靈惠余祖也隋
　末有宣徽之衆本朝以陰兵佐邊境錫今封余通守
　宣城故用韓碑故事○王姓汪諱華以六郡歸唐廟
　今號忠烈封八字王主嶺廟在績溪而墓在歙縣北
　七里雲嵐橋又廟在郡城烏聊山香火特盛每以嵗
　正月十八日賽祀踰旬凡此郡汪姓皆其後浮溪先
　生藻字彦章中興詞臣之最浮溪者婺源地名先生
　故居以名其集末句用昌黎徐偃王碑事意婉他本
　改記邈綿三字為萬古傳徒張大而無味浮溪欲與
　作碑而自夸乎元和九年徐氏放為刺史而汪浮溪
　謂亦汪王之後故用此事韓文公為刺史徐放作偃
　王廟記其辭曰秦傑以顛徐由邈綿徐偃王名誕廟
　在衢州西安縣南七十里靈山下韓愈撰廟碑
　　　題夫差廟　　　　　　　　　范成大
縱敵稽山禍已胎垂涎上國更荒哉不知養虎自遺患
只道求魚無後災夢見梧桐生後圃眼㸔麋鹿上髙臺
千齡只恐忠臣恨化作濤江雪浪堆
　此詩起句末句俱好兩後字不相妨
　　　九日行營夀藏之地
家山隨處可松楸荷插攜壺似醉劉縱有千年鐵門限
終須一箇土饅頭三輪世界猶灰刼四大形骸强首丘
螻蟻烏鳶何厚薄臨風撫掌菊花秋
　　　得夀藏先隴之旁
密邇松楸地一隅㑹心何必問青烏亢宗雖媿鎮公子
沒世尚從先大夫京兆漢阡賢聞望邢山鄭冢儉規模
家庭遺訓焄蒿在不學邠卿畫古圖
　自古皆有死二詩逹矣
　　　劉屯田墓壯節亭　　　　　　尤　袤
西澗當年卜考槃便於神武掛衣冠後生無復知前輩
故老猶能説長官三尺荒墳埋玉冷百年壯節倚天寒
表章賴有羣賢力誰把生芻奠酒盤
　劉屯田諱渙字凝之后山所謂身在菰蒲中名滿天
　地間者是也子恕字道原父子名塞天下尤延之詩
　語不驚人細咀有味
　　　過虞美人墓　　　　　　　　潘　檉
樽前一曲奈何歌千古英雄恨不磨女子在軍今莫問
君王愎諫向來多最憐秋雨添狐穴誰與春醪酹棘窠
一朽何須論異域寄聲青冢太媕婀
　此奉使時詩亦有議論
　
　
　
　
　
　
　
　
　
　
　
　
　
　瀛奎律髓巻二十八
欽定四庫全書
　瀛奎律髓巻二十九　　　元　方回　編
　　旅况類
　易旅卦曰旅瑣瑣斯其所取災男子生而有四方之
　志寧終老守鄉井乎一有所役而不能遽歸則有旅
　𤨏𤨏之憂雖富貴得志猶不無鞅掌之歎而况於貧
　賤不得志之人此旅况詩所以作也
　　五言(五十七首/)
　　　晚次樂鄉縣　　　　　　　陳子昂
故鄉杳無際日暮且孤征川原迷舊國道路入邊城野
戍荒煙斷深山古木平如何此時恨噭噭夜猿鳴
　起兩句言題中四句言景末兩句擺開言意盛唐詩
　多如此全篇渾雄齊整有古味
　　　初發道中寄逺　　　　　　張九齡
日夜鄉山逺秋風復此時舊聞胡馬思今聽楚猿悲念
别朝昏苦懷歸嵗月遲壯圖空不息常恐鬢如絲
　雅淡有味
　　　初入湘中有喜
征鞍窮郢路歸棹入湘流望鳥惟貪疾聞猿亦罷愁兩
邊楓作岸數處橘為洲卻計從來憶翻疑夢裏遊
　此以還鄉漸近為喜張丞相曲江人也
　　　初發曲江溪中
溪流清且深松石復登臨正爾可嘉處胡為無賞心我
猶不忍别物亦有縁侵自匪常行邁誰能知此音
　後六句無一字粘帶景物謂之似韋蘇州非頂門鉅
　眼不識也
　　　江漢　　　　　　　　　　　杜　甫
江漢思歸客乾坤一腐儒片雲天共逺永夜月同孤落
日心猶壯秋風病欲蘇古來存老馬不必取長途
　此詩余幼而學書有此古印本為式云杜牧之書也
　味之久矣愈老而愈見其工中四句用雲天夜月落
　日秋風皆景也以情貫之共逺同孤猶壯欲蘇八字
　絶妙世之能詩者不復有出其右矣○公之意自比
　於老馬雖不能取長途而猶可以知道釋惑也
　　　嵗暮
嵗暮逺為客邊隅還用兵煙塵犯雪嶺鼔角動江城天
地日流血朝廷誰請纓濟時敢愛死寂寞壯心驚
　明皇妃子之酣淫林甫國忠之狡賊養成漁陽之變
　史思明繼之回紇掎之吐蕃踵之四方藩鎮不臣盜
　賊蠭起老杜卒於大厯五年庚戌自天寳十四年乙
　未始亂流離凡十六年唐中葉衰矣卻只成就得老
　杜一部詩也不知終始不亂老杜得時行道如姚宋
　此一部杜詩不過如其祖審言能雅歌詠治象耳不
　過皆何將軍山林李監宅等詩耳寧有如今一部詩
　乎然則亦可發一慨也
　　　久客
覊旅知交態淹留見俗情衰顔聊自哂小吏最相輕去
國哀王粲傷時哭賈生狐狸何足道豺虎正縱横
　前四句似是為小人所忽而有此歎後四句乃謂吾
　之客况如王粲之哀賈生之哭為天下事不能平也
　豺虎未盡豈與鼠子較分寸乎
　　　山館
南國晝多霧北風天正寒路危行木杪身逺宿林(一作/雲)
端山鬼吹燈滅厨人語夜闌雞鳴問前館世亂敢求安
　此廣徳元年癸卯老杜以嚴武再鎮西川卻領妻子
　自梓州趨成都時詩也前有三詩亦云不成向南國
　復作遊西川又云棧懸斜避石橋斷卻尋溪何日干
　戈盡飄飄愧老妻辛苦之態備焉時年五十二嵗
　　　去蜀
五載客蜀郡一年居(一作/歸)梓州如何關塞阻轉作瀟湘
遊世(一作/萬)事已黄髪殘生隨白鷗安危大臣在不必淚
長流
　公以乾元二年己亥棄官之秦州冬自同谷入蜀上
　元元年庚子二年辛丑皆在成都時則嚴武帥蜀依
　之寳應元年壬寅自綿州至梓州則嚴武去蜀矣晚
　秋既迎家至梓廣徳元年癸卯亦在梓州嚴武再鎮
　成都辟入幕府廣徳二年甲辰在成都永泰元年乙
　巳嚴武卒乃再遊東川除京兆功曹不赴大厯六年
　丙午移居䕫州起句所以云五載客蜀郡一年居梓
　州也世事已黄髪此句哀甚尾句則為大臣者賢否
　亦可見矣
　　　宿關西客舍寄山東嚴許二山人時天寳髙道
　　　舉徴　　　　　　　　　　　岑　參
雲送關西雨風傳渭北秋孤燈燃客夢寒杵搗鄉愁灘
上思嚴子山中憶許由蒼生今有望飛詔下林丘
　本集題字頗繁以半山唐選正之燃搗二字眼突
　　　秋館雨後得兄弟書即事　　　戎　昱
弟兄書忽到一夜喜兼愁空館忽聞雨貧家怯到秋坐
中孤燭暗窗外數螢流試以他鄉事明朝問子由
　第四句佳甚
　　　長安逢故人　　　　　　　　郎士元
數年音信斷不意在長安馬上相逢久人中欲認難一
官今懶道雙鬢竟羞㸔莫問生涯事只應持釣竿
　三四絶妙
　　　酧程近秋夜即事見贈
長簟迎風早空城淡月華星河秋一鴈砧杵夜千家節
候㸔應晚心期卧巳賖向來吟秀句不覺已鳴鴉
　砧杵夜千家必旅中
　　　旅遊傷春　　　　　　　　　李昌符
酒醒鄉關逺迢迢聽漏終曙分林影外春盡雨聲中鳥
倦江村路花殘野㟁風十年成底事羸馬厭西東
　第四句最佳
　　　洛陽早春　　　　　　　　　顧　况
何地避春愁終年憶舊遊一家千里外百舌五更頭客
路偏逢雨鄉山不入樓故園桃李月伊水向東流
　三四粧砌甚佳不覺為俳第五句尤可喜
　　　客中　　　　　　　　　　　于武陵
楚人歌竹枝遊子淚沾衣異國久為客寒宵頻夢歸一
封書未返千樹葉皆飛南過洞庭水更應消息稀
　久客而夢歸家人之常愈逺則愈難得家書尾句意
　似又髙也
　　　友人南遊不囘
相思春樹繚千里各依依鄠杜月頻滿瀟湘人未歸桂
花風半落煙草蝶雙飛一别無消息水南蹤跡稀(鄠音/户京)
(兆府有/鄠縣)
　　　秦原早望　　　　　　　　　李　頻
一沗鄉書薦長安未得回年光逐渭水春色上秦臺燕
掠平蕪去人衝細雨來東風生故里又過幾花開
　其思優游而不深怨可取
　　　歸渡洛水　　　　　　　　　皇甫冉
暝色赴春愁歸人南渡頭渚煙空翠合灘月碎江流澧
浦饒芳草滄波有釣舟誰知放歌客此意正悠悠
　詩第一句難得好如此詩赴字已見詩話所評與酒
　渴愛江清四更山吐月並是起句便絶佳者
　　　泛舟　　　　　　　　　　劉方平
林塘夜發舟蟲響荻颼颼萬影皆因月千聲各為秋嵗
華空復晚鄉思不堪愁西北浮雲外伊川何處流
　中四句皆好各字尤妙
　　　江上逢司空曙　　　　　　李　端
共有髫年故相逢萬里餘新春兩行淚故國一封書夏
口㠶初落潯陽鴈正疎唯應執杯酒暫食漢江魚
　詩律明瑩
　　　秋日陜州道中　　　　　　　顧非熊
孤客秋風裏驅車入陜西關河午時路村落一聲雞樹
勢飄秦逺天形到岳低誰知我名姓來徃自凄凄
　父顧况詩入選此其子詩又入選亦可嘉也起句悲
　壯中四句稱之末句酸楚乃旅中真味不容掩也
　　　薊北旅思　　　　　　　　　張　籍
日日望鄉國空歌白苧詞長因送人處憶得别家時失
意還獨語多愁只自知客亭門外柳折盡向南枝
　此張司業集中第一首詩三四真佳句司業姑蘇人
　故云空歌白苧詞
　　　夜到漁家
漁家在江口潮水入柴扉行客欲投宿主人猶未歸竹
深村路逺月出釣船稀遥見尋沙岸秋風動草衣
　　　宿臨江驛
楚驛南渡口夜深來客稀月明見潮上江靜覺鷗飛旅
宿今已逺此行猶未歸離家久無信又聽搗征衣
　此二首規格相似劉長卿有一首亦然
　　　舟行寄李湖州
客愁無次第川路重辛勤藻密行舟澁灣多轉楫頻薄
遊空感惠失計自憐貧煩誦汀洲句時時慰逺征
　三四切於湖州水路五六旅况可憐
　　　江樓望歸(時避賊/在越中)　　　　　　白居易
滿眼江雲色月明樓上人旅愁春入越鄉思夜歸秦道
路通荒服田園隔賊塵悠悠滄海畔十載避黄巾
　此少年作已自成就如此
　　　暮過山村　　　　　　　　　賈　島
數里聞寒水山家少四鄰怪禽啼曠野落日恐行人初
月未終夕邊烽不過秦蕭條桑柘外煙火漸相親
　怪禽落日一聨善言覊旅之味詩無以復加初月未
　終夕則村落之黒尤早邊烽不過秦似是西邊冦事
　始息初有人煙處
　　　旅遊
此心非一事書札若為傳舊國别多日故人無少年空
巢霜葉落疎牖水螢穿留得林僧宿中宵坐黙然
　起句十字謂心緒甚多鄉書難冩頷聨十字謂别鄉
　之久故人皆老成真竒語也景聨言蕭索之味結句
　謂之有僧為伴深夜無言其酸苦至矣詩法卻自整
　峭如第五句空巢霜葉落乃謂鳥巢既空葉落於巢
　之中其深僻如此
　　　寄韓湘
過嶺行多少潮州瘴滿川花開南去後水凍北歸前望
鷺吟登閣聽猿淚滿船相思堪靣話不着尺書傳
　昌黎寄韓湘云知汝逺來應有意好收吾骨瘴江邊
　然昌黎終得生還湘亦重骨肉之義可敬也
　　　宿孤館
落日投村戍愁生為客途寒山晴後綠秋月夜來孤橘
樹千株在漁家一半無自知風水靜舟繫岸邊蘆
　三四自然浪仙詩似此平易者少五六似是産橘之
　地曽經兵火矣
　　　泥陽館
客愁何併起暮送故人囘廢館秋螢出空城寒雨來夕
陽飄白露樹影掃青苔獨坐離懐慘孤燈照不開
　此三詩亦能道旅中事浪仙愛説樹影掃地詩思甚
　幽
　　　客遊旅懷　　　　　　　　　姚　合
客行無定止終日路岐間馬為賖來貴僮因借得頑詩
書愁觸雨店舍喜逢山舊業嵩陽下三年未得還
　三四道理是如此但晚唐詩句法字面多一同即太
　爛行來坐得沽來買得可厭也
　　　曉泊江戍　　　　　　　　　楊　憑
放棹依遥戍清湘急晚流若為南浦宿逢此北風秋雲
月孤鴻晚關山幾路愁年年不得意零露濕芳洲
　味此詩意元題中曉泊當作晚泊
　　　落日悵望　　　　　　　　　馬　戴
孤雲與歸鳥千里片時間念我一何滯辭家久未還㣲
陽下喬木逺色隱秋山臨水不敢照恐驚平昔顔
　詩話謂㣲陽下喬木逺燒入秋山為一實一虛似體
　貼句今攷戴集乃不然只如此十字自好
　　　向隅　　　　　　　　　　　韓　偓
守道得途遲中兼遇亂離剛腸成繞指𤣥鬢轉垂絲客
路少安處病床無穩時弟兄消息絶獨斂向隅眉
　致光遇朱全忠之亂始謫濮州尋客湖南又入閩依
　王審知而卒其情懷可憐也
　　　秋夜晚泊　　　　　　　　　杜荀鶴
一望一愴然蕭然起暮天逺山横落日歸鳥度平川家
是去秋别月當今夜圓漁翁似相伴徹曉葦叢邊
　三四極宏濶荀鶴詩所少也
　　　送客　　　　　　　　　　　江　蒍
明月孤舟逺吟髭鑷更華天形圍澤國秋色露人家水
館螢交影霜洲橘委花何當尋舊隱泉石好生涯(鑷一/作摘)
　江蒍處士江南人楊徽元㣲之有弔江蒍詩題曰送
　客而其意似是旅中三四眼工露字尤妙
　　　久客　　　　　　　　　　　俞汝尚
久客西城裏人家似舊鄰衆知趨事嬾僧厭打門頻倦
枕費牕燭閒書破硯塵隂晴消白日門巷忽青春(閒一/作開)
　俞公汝南辭王安石御史不拜致仕其節髙於人多
　矣詩句遒美久客無憾
　　　二十三日立秋夜行泊林里港　張　耒
淅淅曉風起孤舟愁思生蓬窗一螢過葦㟁數蛩鳴老
大畏為客風波難計程家人夜深語應念客猶征
　宛丘詩大抵不事雕琢自然有味
　　　發長平
歸舟川上渡去翼望中迷野水侵官道春蕪沒斷堤川
平雙槳上天濶一㠶西無酒消覊恨詩成獨自題
　雖自然無不工處
　　　正月二十日夢在京師
客睡何輾轉青燈暗又明春雲藏澤國夜雨嘯山城許
國有寸鐵耕田無一成朦朧五更夢俄頃踏如京
　三四字眼工五六又出竒不拘常調
　　　晚泊襄邑
月暗風林靜斗垂霜夜清疎燈隔樹小暗水厯船鳴學
字聲形苦紬書卜築輕此身南北慣隨處有平生
　　　柘城道中(元註陳宋/大水之後)
欲雪日易晚不風寒更清崩橋斷官道積水入空城屏
翳野初燒降丘民始耕冬暉疾於鳥汲汲暝途征
　　　赴宣城守吳興道中
秋野連雲靜三吳稻熟時風江客帆疾晴野鴈行遲草
木霜天曉山川澤國卑宣城不負汝好繼謝公詩
　　　白羊道中
日出客心喜路平人足輕風髙不成冷雨過有餘清水
落溪魚出村深田鸛鳴勝遊須秀句多愧謝宣城
　凡道中詩皆可入覊旅但欣戚㣲不同耳宛丘詩無
　不自然於自然之中卻必有一聨二聨工當細觀之
　　　山口　　　　　　　　　　　陳師道
重霧真成雨疎簾不隔風青林擁紅樹家鶩雜賓鴻漁
屋渾環水晴湖半落東徃來成一老猶在半途中
　三四句中有對五六渾字半字有眼
　　　邯鄲道中夜行阻風　　　　　鄧忠臣
欲㵼懸河雨先號㧞木風問津尨吠處覔路電光中徒
御憂羣盜兒童笑拙翁當知步兵哭初不為途窮
　鄧忠臣長沙人有玉池集予讀張宛丘同文唱和見
　其詩甚佳後買其集于杭詩多有可人語此首三四
　最佳而新
　　　艤船當和江口待風　　　　　賀　鑄
一葉寄津口怒濤安可乘朝風占酒斾夜㸑乞漁燈牛
渚逢新月秦淮想結冰故人他夕夢歌吹滿金陵
　元註庚午十二月厯陽賦乃元祐五年○三四一聨
　盡江河阻風之態
　　　秦淮夜泊(元註辛未正月晦/賦乃元祐六年)
宫栁動春條秦淮生暮潮樓臺見新月燈火上雙橋隔
岸開朱箔臨風弄紫簫誰憐逺遊子心斾正揺揺
　想見太平時節近元宵處必有此景惟賀公樂府老
　手尤能言其情
　　　簡同行翁靈舒　　　　　　　趙師秀
久晴灘磧衆舟楫後先行終日不相見與君如各程水
禽多雪色野笛忽秋聲若有新成句溪流合讓清
　五六伶俐然猶不甚髙逺
　　　徳安道中
飡餘行數步稍覺一身和蠶月人家閉春山瀑布多鶯
啼聲出樹花落片隨波前路東林近慚因捧檄過
　此乃江州徳安縣所以云前路東林近尾句妥婉
　　　宿鄔子寨下　　　　　　　　翁　巻
已謁龍君廟明朝早過湖傍沙船盡泊經火地多枯秋
至昏星易空長楚月孤蕭條村戍闊更㸃有如無
　第五句新
　　　泊舟龍游
未得橋開鎻去船難自由渚禽飛入竹山葉下随流忽
見秋風喜還成嵗旱愁卧聞篙子説明日到衢州
　三四乃一句法
　　　閩中秋思
客愁無定跡幾處冐風埃逢得家鄉便憑將信息回海
煙蠻樹濕秋雨瘴花開舊日越王國吾今身再來
　五六似張司業
　　　旅泊
幾日溪蓬下低垂困水程喜因山縣泊畧向岸汀行聞
笛生覊思㸔松減宦情遥知此夜月必照故山明
　第六句新美
　　　客中　　　　　　　　　　　劉克莊
漂泊何須逺離鄉即旅人炊薪嘗海品書刺謁田鄰家
寄寒衣少山來曉夢頻小兒仍病瘧詩句竟無神
　第四句近乎謁客丐索之徒恐後村戲言不應少年
　為客乃至如此茍賤也
　　七言(二十二首/)
　　　長安春望　　　　　　　　　盧　綸
東風吹雨過青山卻望千門草色閒家在夢中何日到
春來江上幾人還川原繚繞浮雲外宫闕參差落照間
誰念為儒逢世難獨將衰鬢客秦關
　能言久客都城之意
　　　南海旅次　　　　　　　　　曹　松
憶歸休上越王臺歸思臨髙不易裁為客正當無鴈處
故園誰道有書來城頭早角吹霜盡郭裏殘潮蕩月囘
心似百花開未得年年爭向被春催
　後四句平正
　　　巴興作　　　　　　　　　　賈　島
三年未省聞鴻呌九月何曽見草枮寒暑氣均思白社
星辰位正憶皇都蘇卿持節終還漢葛相行師自渡瀘
鄉味朔山林果别北歸期掛海㠶孤
　此蜀中思北歸而作也可入旅思類
　　　旅次洋州寓居郝氏園林　　　方　干
舉目縦然非我有思量似在故山時鶴盤逺勢投孤嶼
蟬曵殘聲過别枝凉月照窗敧枕倦澄泉遶石泛觴遲
青雲未得平行去夢到江南身旅覊
　三四絶佳𤣥英一集詩此聨為冠
　　　訪同年虞部李郎中　　　　　韓　偓
䇿蹇相尋犯雪泥厨煙未動日平西門庭野水䙰褷鷺
鄰里頹墻吚喔雞未入慶霄君擇肉畏逢華轂我吹虀
地爐貰酒成狂醉更覺襟懷得䘮齊
　　　春陰獨酌寄同年李郎中
春陰漠漠土膏潤春雪㣲㣲風意和閒嗤入甲奔競熊
醉唱落調漁樵歌詩道揣量疑可進宦情刓缺轉無多
酒酣狂興依然在其奈千莖鬢雪何
　昇平之旅猶或以窮而悲亂離之旅窮且特甚烏得
　不深悲乎致光此二詩尚能自擇
　　　江邊有寄　　　　　　　　　羅　隱
江邊舊業半凋殘每軫歸心即萬端狂折野梅山店暖
醉聽村笛酒樓寒只言聖代謀身易爭奈貧儒得路難
同病同憂更何事為君提筆畫漁竿
　五六淺近昭諌詩愛如此亦一時直道心事者
　　　秋宿臨江驛　　　　　　　　杜荀鶴
南來北去二三年年去年來兩鬢斑舉世盡從愁裏老
誰人肯向死前閒漁舟火影寒歸浦驛路鈴聲夜過山
身事未成歸未得聽猿鞭馬入長關
　三四世俗所傳
　　　殘冬客次資陽江　　　　　　王　巖
淡雲殘雪簇江天䇿蹇遲囘客興䦨持鉢老僧來呪水
倚船商女待搬灘沙翹白鷺非眞靜竹映繁梅奈苦寒
阮籍莫嗟岐路異舊山溪畔有漁竿
　王巖宋初人隱居蜀川此詩第四句新第五句雖破
　壞白鷺亦良是
　　　次御河寄城北㑹上諸友　　　王安石
客路花時秪攪心行逢御水半晴陰背城野色雲邊盡
隔屋春聲樹外深香草已堪囘歩履午風聊復散衣襟
憶君載酒相追處紅蕚青跗定滿林
　細潤之中於五六下慢字眼
　　　度麾嶺寄莘老
區區隨傳換冬春夜半懸崖托此身豈慕王尊能許國
直縁毛義欲私親施為已壞平生學夢想猶歸寂寞濱
風月一歌勞者事能明吾意可無人
　麾嶺在績溪入歙縣之界公又有詩云曉渡藤溪霜
　落後夜過翬嶺月明中麾又作此翬字
　　　葛溪驛
缺月昏昏漏未央一燈明滅照秋牀病身最覺風霜早
歸夢不知山水長坐感嵗時歌慷慨起㸔天地色凄凉
鳴蟬更亂行人耳正抱踈桐葉半黄
　半山詩如此慷慨者少卻似江西人詩
　　　二十三日即事　　　　　　　張　耒
已逢嫵媚散花峽不怕艱危道士磯啼鳥似逢人勸酒
好山如為我開眉風標公子鷺得意䟦扈將軍風斂威
到舍將何作歸遺江山收得一囊詩
　此離黄州貶所作頗似去險即夷為喜耳
　　　自海至楚途寄馬全玉
蕭蕭晚雨向風斜村逺荒凉三四家野色連雲迷稼穡
秋聲催曉起蒹葭愁如夜月長隨客身似飛鴻不記家
極目相望何處是海天無際落殘霞
　文潛詩大抵圓熟自然
　　　宿泗州戒壇院(元註天然/丹霞也)
樓上鳴鐘門夜扄風簷送雨入疎櫺老僧坐睡依深壁
童子持經守暗燈千里塵埃長旅泊五年憂患困侵陵
誰知避世天然子一見禪翁便服膺
　　　登城樓
沙雨初乾布褐輕獨披衰蔓步髙城天晴海上峰巒出
野暗人家燈火明歸鳥各尋芳樹去夕陽㣲照逺村耕
登樓已恨荆州逺况復安仁白髪生
　此二詩皆自然雋永人所難能者獨以易言之
　　　宿柴城　　　　　　　　　　陳師道
卧埋塵葉走風煙齒豁頭童不記年起倒不供聊應俗
髙低莫可只随緣鼕鼕逺鼓三行夜隱隱平湖四接天
枕底波濤篷上雨故將覊思到愁邊
　此后山赴棣教時詩第七句尤竒愚按范石湖尾句
　有云灘聲悲壯夜蟬咽併入小窗供不眠與后山此
　詩尾句拍調意味俱相似
　　　舟行遣興　　　　　　　　陳與義
㑹稽尚隔三千里臨賀初盤一百灘殊俗問津言語異
長年為客路岐難背人山嶺重重去照鷁梅花樹樹殘
酌酒柂樓今日意題詩船壁後來㸔
　　　度嶺
年律將窮天地温兩州風氣此横分已吟子美湖南句
更擬東坡嶺外文隔水叢梅疑是雪近人孤嶂欲生雲
不愁去路三千里少住林間㸔夕曛
　欲生雲用老杜假山詩也
　　　次韻謝吕居仁(居仁寓/賀州)
别君不覺嵗時荒豈意相逢魑魅鄉篋裏詩書總零落
天涯形貌各昻藏江南今嵗無烽火嶺表窮冬有雪霜
倘可卜鄰吾欲往草茅為蓋竹為梁
　讀諸家詩忽到后山簡齋猶捨培塿而瞻太華不勝
　髙聳自是一種風調
　　　離建　　　　　　　　　　鞏仲至
旅中多得早朝晴野潤衣襟苦未清時時數㸃雨猶落
隱隱一聲雷不驚山入夏來差覺老花從春去久無情
長汀又涉來時路麥隴桑村小問程
　中四句皆佳仲至詩每每新異新則不陳異則不俗
　　　十里　　　　　　　　　　　趙師秀
烏紗巾上是黄塵落日荒原更恐人竹裏怪禽啼似鬼
道傍枯木祭為神亦知逺役能添老無奈髙眠不救貧
此地到城惟十里明朝難得自由身
　此乃赴髙安推官時詩未至郡十里所作中四句皆
　可喜
　瀛奎律髓巻二十九
欽定四庫全書
　瀛奎律髓巻三十　　　　　元　方回　編
　　邊塞類
　征戰守戍大而將帥小而卒伍其情不同采薇以遣
　之杕杜以勞之此周之詩然也後世之邊塞非古矣
　從軍有樂問所從誰六月于邁言觀其師文人才士
　類能言之凡兵馬射獵等亦附此
　　五言(五十一首/)
　　　和陸明甫贈將軍重出塞　　　陳子昂
忽聞天上將關塞重横行始返樓蘭國還向朔方城黄
金裝戰馬白羽集神兵星月開天陣山川列地營曉風
吹畫角春色耀飛旌寧知班定逺猶是一書生
　盛唐詩渾成曉風吹畫角猶池塘生春草自然詩句
　亦是别用一意
　　　塞北　　　　　　　　　　　沈佺期
胡馬犯邊埃風從丑上來五原烽火急六郡羽書催冰
壯飛狐冷霜濃候雁哀將軍朝受鉞戰士夜銜枚紫塞
金河裏葱山鐵勒隈蓮花秋劍發桂葉曉旗開秘畧三
軍動妖氛百戰摧何言投華去終作勒銘囘
　八韻十六句無一句一字不工唐律詩之祖也時稱
　沈宋而佺期之問皆不令終無美善而有艷才議者
　惜之陳子昂杜審言詩亦絶出一時於四人之中而
　論其為人則陳杜之詩尤可敬云
　　　在軍中贈先還知己　　　　　駱賓王
蓬轉俱行役𤓰時獨未還魂迷金闕路望斷玉門關獻
凱多慚霍論風幾謝班風塵催白首嵗月損紅顔落雁
低秋塞驚鳬起暝灣胡霜如劍鍔漢月似刀環别後庭
邊樹相思幾度攀
　王楊盧駱老杜所不敢忽謂輕薄為文者哂之未休
　然輕薄之人身名俱滅王楊盧駱如江河萬古所不
　可廢也斯言厥有㫖哉賓王史不書字武后見其檄
　始咎宰相失人詩多佳句近似庾信時有平仄字不
　協此篇乃字字入律工不可言
　　　長城聞笛　　　　　　　　　楊巨源
孤城笛滿林斷續共霜砧夜月降羗淚秋風老將心靜
過寒壘遍暗入故關深惆悵梅花落山川不可尋
　　　老將吟　　　　　　　　　　竇　鞏
烽煙猶未盡年鬢暗相催輕敵心空在彎弓手不開馬
依秋草病栁傍故營摧唯有酧恩客時聴説劍來
　讀此詩即知臂弱尚嫌弓力軟本出於此鞏字友封
　與元㣲之尤厚
　　　夜行故戰塲　　　　　　　　竇　庠
山斷塞初平人言古戰庭泉冰聲更咽隂火燄偏青月
落雲沙黒風迴草木腥不知秦與漢徒欲吊英靈
　此四竇也字胃卿三四佳而第四句新甚與老杜之
　隂房鬼火青暗合
　　　送翁靈舒遊邊　　　　　　　徐　照
孤劍色磨青深謀秘鬼靈離山春值雪憂國夜觀星奏
凱邊人悦翻營戰地腥期君歸幕下何石可書名
　第四句新甚
　　　塞外書事　　　　　　　　　許　棠
征路出窮邊孤吟傍戍煙河光深蕩塞磧色逈連天殘
日沈鵰外驚蓬到馬前空懷釣魚所未定卜歸年
　　　入塞曲　　　　　　　　　　耿　湋
將軍帶十圍重錦製戎衣猿臂銷弓力虬鬚長劍威首
登平樂宴新破大宛歸樓上姝姬笑門前問客稀暮峰
𤣥兎急秋草紫騮肥未奉君王詔髙槐晝掩扉
　將帥富貴如此然千百人無一人也
　　　送李騎曹之武寧　　　　　　顧非熊
一嵗一歸寧凉天數騎行河來當塞曲山逺與沙平縱
獵斾風巻聽笳帳月生新鴻引寒色迴日滿京城
　三四哀壯
　　　涇州觀元戎出師　　　　　　戎　昱
寒日征西將蕭蕭萬馬叢吹笳覆樓雪祀纛滿旗風遮
虜黄雲斷燒羗白草空金鐃肅天外玉帳靜霜中朔野
長城閉河源舊路通衛青師自老魏絳賞何功槍壘依
沙逈轅門壓塞雄燕然如可勒萬里願從公
　　　和蕃
漢家青史上計拙是和親社稷依明主安危託婦人豈
能將玉貌便擬静邊塵地下千年骨誰為輔佐臣
　　　輪臺即事　　　　　　　　　岑　參
輪臺風物異地是古單于三月無青草千家盡白榆蕃
書文字别胡俗語音殊愁見流沙北天西海一隅
　唐人雖奄有輪臺然詩人終只以為蕃書胡語也其
　可久有之哉
　　　過酒泉憶杜陵别業
昨夜宿祁連今朝過酒泉黄沙西際海白草北連天愁
裏難消日歸期尚隔年陽關萬里夢知處杜陵田
　三四壯五六麗
　　　奉陪封大夫宴時封公兼鴻臚卿
西邊胡盡平何處更專征幕下人無事軍中政已成坐
參殊俗語樂雜異方聲醉裏樓臺月偏能照列卿
　三四自然末句用月卿事
　　　題金城臨河驛樓
古戍依重險髙樓見五凉山根盤驛道河水浸城牆庭
樹巢鸚鵡園花隱麝香忽如江浦上憶作捕魚郎
　老杜亦有鸚鵡麝香之聨當時人詩體亦相似
　　　宿鐵關西館
馬汗踏成泥朝馳幾萬蹄雪中行地角火處宿天倪塞
逈心常怯鄉遥夢亦迷那知故園月也到鐡關西
　五六勝三四以有議論而自然末句爽逸已甚
　　　首秋輪臺
異域隂山外孤城雪海邊秋來惟有雁夏盡不聞蟬雨
拂氊牆濕風揺毳幕羶輪臺萬里地無事歴三年
　唐之盛時漢之所棄輪臺亦奄有之然勤於邊畧不
　如修實徳以悦近人也氊牆二字新
　　　北庭作
雁塞通鹽澤龍堆接醋溝孤城天北畔絶域海西樓秋
雪春仍下朝風夜不收可知年四十猶自未封侯
　鹽澤人所共知醋溝則未之知也甚新中四句皆如
　鑄成
　　　武威春暮聞宇文判官西使還已到晉昌
片雨過城頭黄鸝上戍樓塞花飄客淚邊桞掛鄉愁白
髪悲明鏡青春換敝裘君從萬里使(一作/去)聞已到𤓰州
　三四與孤燈燃客夢寒杵搗鄉愁同調
　　　送楊中丞和蕃　　　　　　　郎士元
錦車登隴日邊草正凄凄舊好隨君長新愁聽鼔鼙河
源飛鳥外雪嶺大荒西漢壘今猶在遥知路不迷
　　　送李將軍赴定州
雙旌漢飛將萬里授横戈春色臨邊(一作/關)盡黄雲出塞
多鼔鼙悲絶漠烽戍(一作/火)隔長河莫斷隂山路(一作想/到隂山)
(北/)天驕已請和
　　　雜詩　　　　　　　　　　　盧　象
家居五原上征戰是平生獨負山西勇誰當塞上名死
生遼海戰雨雪薊門行諸將封侯盡論功獨不成
　感慨有味但五原山西遼海薊門四處地相遼逺詩
　人寓意言辛苦無成者以譏夫偶然而成名者未必
　皆辛苦也
　　　贈王將軍　　　　　　　　　賈　島
宿衛爐煙近除書墨未乾馬曽金鏃中身有寶刀瘢父
子同時㨗君王畫陣㸔何當為外帥白日出長安
　中四句似不作對而對所以為妙
　　　送鄒明府遊靈武
曽宰西畿縣三年馬不肥債多平劔與官滿載書歸邊
雪藏行徑林風透卧衣靈州聽曉角客館未開扉
　中四句佳前聨尤勝
　　　塞下曲　　　　　　　　　　馬　戴
廣漠雲凝慘日斜飛霰生燒山捜猛虎伏道擊迴兵風
折旗竿曲沙埋樹杪平黄雲飛旦夕偏奏苦寒聲
　　　送客遊邊　　　　　　　　　于　鵠
若到并州北誰人不憶家塞深無伴侣路盡有平沙磧
冷唯逢雁天寒不見花莫随征將意垂老事輕車
　第六句最佳三四亦好
　　　從軍行　　　　　　　　　　楊　凝
都尉出居延强兵集五千還將張博望直救范祁連漢
卒悲簫鼔胡姬濕采旃如今意氣盡流淚挹流泉
　起句壯末句悲老將不成功者也
　　　塞下　　　　　　　　　　　李宣逺
秋日并州路黄榆落故關孤城吹角罷數騎射鵰還帳
幙遥臨水牛羊自下山行人正垂淚烽火出雲間
　八句俱整峭
　　　部落曲　　　　　　　　　　髙　適
蕃軍傍塞遊代馬噴風秋老將垂金甲閼支著錦裘琱
戈象豹尾紅斾插狼頭日暮天山下鳴笳漢使愁
　　　塞上贈王太尉　　　　　　　僧惠崇
飛將是嫖姚行營已近遼河冰堅度馬塞雪密藏鵰敗
虜殘旗在全軍列帳遥傳呼更號令今夜取天驕
　　　塞上贈王太尉　　　　　　　僧宇昭
嫖姚立大勲萬里絶妖氛馬放降來地鵰閒戰後雲月
侵孤壘沒燒徹逺蕪分不慣為邊客宵笳懶欲聞
　歐陽公詩話稱此詩三四而未見其集司馬温公乃
　得之以傳世
　　　征西將　　　　　　　　　　張　籍
黄沙北風起半夜又翻營戰馬雪中宿探人冰上行深
山旗未展隂磧鼔無聲幾道征西將同收碎葉城
　　　漁陽將
塞深沙草白都䕶領燕兵放火燒奚帳分旗築漢城下
營看嶺勢尋雪覺人行更向桑乾北擒生問磧名
　　　沒蕃故人
前年戌月支城上沒全師蕃漢斷消息死生長别離無
人收廢帳歸馬識殘旗欲祭疑君在天涯哭此時
　　　愁怨　　　　　　　　　　　柳中庸
玉樹起凉煙凝情一葉前别離傷曉鏡揺落怨秋絃漢
壘關山月胡笳塞北天不知腸斷夢空遶幾山川
　　　入塞曲　　　　　　　　　　鄭　鏦
留滯邊庭久思歸嵗月賖黄雲同入塞白首獨還家宛
馬隨泰草胡人問漢花還傷李都尉猶是沒黄沙
　唐御覽詩鄭鏦四首皆艷麗令狐楚所選大率取此
　體不主平淡而主豐碩云
　　　送都尉歸邊　　　　　　　　盧　綸
好勇知名早爭雄上將間戰多春入塞獵慣夜燒山陣
合龍蛇動軍移草木閒今來部曲盡白首過蕭關
　詩律響亮整齊
　　　贈梁州張都督　　　　　　　崔　顥
聞君為漢將敵騎不南侵出磧清沙漠還家拜羽林風
霜臣節苦嵗月主恩深為語西河使知余報國心
　五六痛快而感激
　　　邊遊　　　　　　　　　　　項　斯
古鎮門前去長安路在東天寒明堠火日晚裂旗風塞
館皆無事儒裝亦有弓防秋故鄉卒暫喜語音同(三四/或作)
(天晴槐葉霧/日暮葦花風)
　無第六句不見秀才遊邊之意
　　　邊州客舍
閉門不成出麥色徧前坡自小詩名在如今白髪多經
年無越信終日厭蕃歌近寺居僧少春來亦懶過
　無第六句卻於邊州不切此篇詩先㸔題卻方㸔此
　句只一句喚醒一篇精神也
　　　塞上逢故人　　　　　　　　王　建
百戰一身在相逢白髪生何時得家信每日筭歸程走
馬登寒壠驅羊入廢城羗歌三兩曲人醉海西營
　第五句最好非邊上則此句未為竒也
　　　尹學士自濠梁移倅秦州　　　宋　祁
于役三年逺(尹自經畧西/事出入三年)論兵兩鬢斑不辭開府辟(尹/再)
(入部署韓/公幕下)要作破羗還楯墨應圜熟兠烽報未閑浮舠
背淮服盤馬入秦關遂閣讐書筆仍餘聚米山憶君他
夕恨遥向隴雲間
　三四絶妙此尹師魯洙也
　　　少將　　　　　　　　　　　李商隱
族亞齊安陸風髙漢武威煙波别墅醉花月後門歸青
海聞傳箭天山報合圍一朝攜劔起上馬即如飛
　　　兵　　　　　　　　　　　　梅堯臣
太平無戰陣漢卒久生驕金甲不曽擐犀弓應自調嗟
為燎原火終作覆巢梟若使威刑立三軍豈敢囂
　　　故原有戰卒死而復蘇來説當時事
縱横尸暴積萬殞少全生飲雨活燕塞脱身歸漢城野
獾穿廢竈妖鵩嘯空營侵骨劔瘡在無人為不驚
　　　擬王維觀獵(晏相公坐/中探賦)
白草南山獵調弓發指鳴原邊黄犬去雲外皂鵰迎近
出長陵道還㸔小苑城聊從向來騎回望夕陽平
　　　塞上　　　　　　　　　　　王　操
無定河邊路風髙雪灑春沙平寛似海鵰逺立如人絶
域居中土多年息戰塵邊城吹暮角久客自悲辛
　亦可與晚唐諸人爭先
　　　遊邊上
佩劔遊邊地胡風捲敗莎鵰饑窺壞塚馬渇嗅冰河塞
濶人煙絶春深霰雪多蕃戎如畫㸔散騎立髙坡
　王撡江南人三四絶佳尾句真如畫也
　　　并州道中
從軍無住計近獵塞門行風劈靣疑裂凍粘髭有聲太
陽過午暗暮雪照人明馬上聞吹角依依認漢城
　撡詩如此精妙不減賈島
　　　和袁郎中破賊後軍行過剡中山水謹上太尉
　　　(即李/光弼)　　　　　　　　　　　劉長卿
剡路除荆棘王師罷鼓鼙農歸滄海畔圍解赤城西赦
罪陽春發收兵太白低逺峯來馬首横笛入猿啼蘭渚
催新幄桃源識故蹊已聞開閤待誰許卧東溪
　所圈一聨絶精
　　七言(十一首/)
　　　贈索暹將軍　　　　　　　　王　建
渾身著箭瘢猶在萬槊千刀總過來輪劔直衝生馬隊
抽旗旋踏死人堆聞休鬭戰心還癢見説煙塵眼即開
淚滴先王階下土南衙班裏趂朝迴
　老兵之常態也無此輩何以衛國不成一切都作吟
　詩而不事事者
　　　老將　　　　　　　　　　　韓　偓
折鎗黄馬倦塵埃掩耳凶徒怕疾雷雪密酒酣偷號去
月明衣冷斫營迴行驅貔虎披金甲立聽笙歌擲玉杯
坐久不須輕矍鑠至今雙擘硬弓開
　　　獻淮寧節度李相公　　　　　劉長卿
建牙吹角不聞喧三十登壇衆所尊家散萬金酧士死
身持一劍答君恩漁陽老將多迴席魯國諸生半在門
白馬翩翩春草細邵陵(一作/少陵)西去獵平原
　　　送李僕射赴鎮鳯翔　　　　　張　籍
由來勲業屬英雄兄弟連營列位同先入賊城擒首惡
盡封官庫讓元功旌幢獨繼家聲外竹帛新添國史中
天子欲收秦隴地故教移鎮在扶風
　　　偶吟遣懷　　　　　　　　　向敏中
昔為宰輔居黄閣今作元戎控夏臺萬里蒼黔慚受賜
一方清晏有何才紫宸杳杳彌年別紅斾翩翩映日開
將相官榮如我少不須頻獻手中盃
　　　飛將　　　　　　　　　　　胡　宿
曽從嫖姚立戰功胡雛猶畏紫髯翁雕戈夜統千盧衛
緹騎秋畋五柞宫後殿拜恩金印重北堂開宴玉壺空
從來敵國威名大麾下多稱黒矟公
　壯麗凡詩讀上一句初不知下一句作如何對必所
　對勝上句令人不測乃佳此篇是也
　　　次韻元厚之平戎獻捷　　　　王安石
朝廷今日四夷功先以招懷後殪戎胡地馬牛歸隴底
漢人煙火起湟中投戈更講諸儒藝免胄爭趨上將風
文武佐時慚吉甫宣王征伐自膚公
　　　和蔡副樞賀平戎慶捷
城郭名王據兩陲軍前一日送降旗羗兵自此無傳箭
漢甲如今不解纍幕府上功聨舊伐朝廷稱慶具新儀
國家道泰西戎喙還見詩人詠串夷
　　　依韻和元厚之内翰平羗　　　王　珪
詔收新土鳳林東四百餘年陷犬戎葱嶺自横秦塞上
金城還落漢圖中輕裘坐嘯無餘粟解髪來庭有舊風
零雨未濛音已捷不勞歸旅詠周公
　　　依韻和蔡樞密岷洮恢復部落迎降
河湟形勝壓西陲忽覺連營列漢旗天子坐籌星兩兩
將軍解佩印纍纍稱觴别殿傳新曲銜璧名王按舊儀
江漢一篇猶未美周宣方事伐淮夷
　　　聞种諤米脂川大捷
神兵十萬忽乗秋西磧妖氛一夕收疋馬不嘶榆塞外
長城自越玉關頭(兵未進討邊人望見/漢城列峙西界中)君王别繪凌煙
閣將帥今輕定逺侯莫道無人能報國紅旗行去取凉
州
　
　
　
　
　
　
　
　
　
　
　瀛奎律髓巻三十
欽定四庫全書
　瀛奎律髓巻三十一　　　　元　方囘　編
　　宫閫類
　長門買賦團扇託詞后妃于君王猶然婦人女子疎
　而不怨難矣自易之咸恒詩之關雎雞嗚其義不明
　而後風俗衰恩義薄居寵而自損上也而或失愛怨
　其所可怨不誹不亂可也
　　五言(七首/)
　　　春宫怨　　　　　　　　　　杜荀鶴
早被嬋娟誤欲粧臨鏡慵承恩不在貌教妾若為容風
暖鳥聲碎日髙花影重年年越溪女相憶採芙蓉
　譬之事君而不遇者初亦恃才而卒為才所誤愈欲
　自衒而愈不見知蓋寵不在貌則難乎其容矣女為
　悦己者容是也風景如此不思從平生貧賤之交可
　乎
　　　長門怨　　　　　　　　　　岑　參
君王嫌妾妬閉妾在長門舞袖垂新寵愁眉結舊恩綠
錢生履跡紅粉濕啼㾗羞被桃花笑㸔君獨不言
　　　婕好怨　　　　　　　　　　皇甫冉
由來詠團扇今已值秋風事逐時偕徃恩無日再中早
鴻聞上苑寒鷺上深宫顔色年年謝相如賦豈工
　　　閨情　　　　　　　　　　　戎　昱
側聽宫官説知君寵尚存未能開笑頰先欲換愁魂寳
鏡窺粧影紅衫裛淚痕昭陽今再入寧敢恨長門
　　　長信宫　　　　　　　　　　于武陵
簟凉秋氣初長信恨何如拂黛月生指解鬟雲滿梳一
從悲畫扇幾度泣前魚坐聽南宫樂清風揺翠裾
　　　玉階怨　　　　　　　　　　鄭　鏦
昔日同飛燕今朝似伯勞情深爭擲果寵罷怨殘桃别
殿春心斷長門夜樹髙雖能不自悔誰見舊衣褒
　三四工甚有味
　　　王家少婦(一云古意/)　　　　　崔　顥
十五嫁王昌盈盈入畫堂自矜年最少復倚壻為郎舞
愛前溪綠歌憐午夜長閒年鬭百草度日不成粧(一作/能粧)
　此等婦人世間有之但不多耳
　　七言(二首/)
　　　貧女　　　　　　　　　　　秦韞玉
蓬門未識綺羅香擬托良媒亦自傷誰愛風流髙格調
共憐時世儉梳粧敢將十指誇纎巧不把雙眉鬬畫長
最恨年年壓金綫為他人作嫁衣裳
　此詩世人盛傳誦之
　　　洛意　　　　　　　　　　　楊　億
蘅臯駐馬獨依依寄恨㣲波帶減圍淚迸不成雙玉筯
身輕誰賦六銖衣穿針靜夜星榆出擺手清晨雪絮飛
目斷風簾舊巢燕新㸔先傍杏梁歸
　
　
　瀛奎律髓巻三十一
欽定四庫全書
　瀛奎律髓巻三十二　　　　元方囘　編
　　忠憤類
　世不常治於是有麥秀黍離之詠焉庾信哀江南賦
　亦人心之所不容泯也炎紹間有和江子我詩者乃
　曰成壞一反掌江南未須哀子我以為何其不仁之
　甚惟出於荆舒之學京黻之門者例如此今取其可
　以怨者列之不特臣於君子於親凡門生故吏學徒
　於主於師皆與
　　五言(二十五首/)
　　　春望　　　　　　　　　　　杜　甫
國破山河在城春草木深感時花濺淚恨別鳥驚心烽
火連三月家書抵萬金白頭搔更短渾欲不勝簪
　此第一等好詩想天寳至徳以至大厯之亂不忍讀
　也
　　　有歎
壯心久零落白首寄人間天下兵常鬬江東客未還窮
猿號雨雪老馬望關山武徳開元際蒼生豈重攀
　　　遣興
干戈猶未定弟妹各何之拭泪霑襟血梳頭滿面絲地
卑荒野大天逺暮江遲衰疾那能久應無見汝期
　　　遣憂
亂離知又甚消息苦難真受諫無今日臨危憶古人紛
紛乘白馬擾擾着黄巾隋氏留宫室焚燒何太頻
　　　避賢
避地嵗時晚竄身筋骨勞詩書遂牆壁奴僕且旌旄行
在僅聞信此生隨所遭神堯舊天下㑹見出腥臊
　天寳十四年乙未冬安祿山反老杜年四十四自是
　流移轉徙一為拾遺一為華州功曹一為劔南叅謀
　至大厯五年庚戌卒年五十九凡十六年間無非盜
　賊干戈之日忠臣固宜痛憤而老杜一飯不忘君多
　見於詩如諸侯春不貢使者日相望由來强榦地未
　有不臣朝領郡輙無色之官皆有詞天地日流血朝
　廷誰請纓弟妹悲歌裏朝廷醉眼中空村惟見鳥落
　日未逢人汩汩避羣盜悠悠經十年偷生惟一老伐
　叛已三朝赤眉猶世亂青眼只途窮朝野歡娛後乾
　坤震蕩中路衢惟見哭城市不聞歌忽聞哀痛詔又
　下聖明朝行在諸軍闕來朝大將歸奪馬悲宫主登
　車泣貴嬪窮愁但有骨羣盜尚如毛皆哀痛惻愴令
　人有無窮之悲彼生世常逢太平者烏足以語此初
　選五首外併此佳句紀之
　　　秋日懷賈隨進士　　　　　　羅　隠
邊冦日騷動故人音信稀長纓慚賈誼孤塚憶韓非曉
匣魚腸冷春園鴨掌肥知君安未得聊且示忘機
　　　　亂後逢友人
滄海去未得倚舟聊問津生靈冦盜盡方鎮改更頻夢
裏舊行處眼前新貴人從來事如此君莫獨沾巾
　　　　遣興
青雲路不通歸計奈長䝉老恐醫方悞窮憂酒盞空何
堪離亂後更入是非中長短遭譏笑囘頭避釣翁
　　　九日　　　　　　　　　　　江端友
萬里江河隔傷心九日來蓬驚秋日後菊換故園開楚
欲圖周鼎湯猶繫夏臺東籬那一醉塵爵耻虚罍
　江鄰幾與梅聖俞多唱和嘉祐起居舍人子懋相生
　三子端禮字子和端友字子我端本字子之與吕居
　仁多唱和入江西𣲖子我以元祐黨家居不仕亦不
　娶隠居封丘門外靖康初少宰吳元中薦之以為承
　務郎賜進士出身諸王宮教授上書辨宣仁誣謗遭
　黜渡江寓居桐廬之鸕鷀源後為太常少卿趙蕃昌
　父得其詩於韓琥仲止曰七里先生自然菴集刋留
　嚴陵郡齋此詩題目雖曰九日而周鼎夏臺之句乃
　是忠憤故以類入於此子我西池再展一月詩最有
　諷諌味朱文公亦喜之
　　　還韓城　　　　　　　　　　吕本中
乍喜全家脱虛疑疋馬(一作/萬馬)奔乾坤徳盛大盜賊爾猶
存稻壠秋仍旱溪流晚自渾素冠兼白髪悉絶更誰論
　三首取一乾坤盜賊一聨生逼老杜
　　　丁未二月上旬日
厄運雖云極羣公莫自疑民心空有望天道本無知野
帳留華屋青城插皂旗燕雲舊耆老寧識漢官儀
主辱臣當死時危命亦輕誰吞豫讓炭肯結仲由纓泣
血瞻行殿傷心望敵營尚存儀衛否早晚復神京
　此靖康二年丁未事五月改建炎
　　　兵亂後雜詩五首　　　　　　吕祖謙
晚逢戎馬際處處聚兵時後死翻為累偷生未有期積
憂全少睡經刼抱長饑欲逐范仔輩同盟起義師
　元註云近聞河北布衣范仔起義師
羽檄連朝暮戎旃匝邇遐未教知死所詎敢作生涯東
郭同逃戸西郊類破家萍蓬無定迹屢欲過三巴
碣石烟塵起長驅出不虞是誰遺此賊故使亂中都官
府室如罄人家錐也無有司少恩惠何忍復追呼
　左傳室如懸罄如訓而謂室而將空也後人誤以為
　似磬之空非是觀此對則得本意矣
萬事多返覆蕭蘭不辨真汝為誤國賊我作破家人求
飽羮無糝澆愁爵有塵往來梁上燕相顧却情親
蝸舍嗟蕪沒孤城亂定初籬根留敝屨屋角得殘書雲
路慚髙鳥淵潛羡巨魚客來闕佳致親為摘山蔬
　東萊外集凡二十九首取其五他如水水但爭渡城
　城各㸃兵牛亡春奪種馬死盡徒行風雨無由障牛
　羊自入廬簷楹鏃可拾草木血猶腥六龍時臲卼百
　雉日孤危報國寧無䇿全軀各有詞皆佳句也老杜
　後始有此
　　　感事　　　　　　　　　　　陳與義
䘮亂那堪説干戈竟未休公卿危左袵江漢故東流風
斷黃龍府雲移白露洲云何舒國步持底副君憂世事
非難料吾生本自浮菊花紛四野作意為誰秋
　危故二字最佳黄龍府謂二帝北狩白鷺洲謂髙廟
　在金陵
　　　聞王道濟䧟北庭
海内堂堂友如今在賊圍虚傳袁盎脫不見華元歸浮
世身難料危途計易非雲孤馬息嶺老涕不勝揮
　三四善用事五六有無窮之痛焉
　　　喜誅大將　　　　　　　　　劉子翬
自提烏合衆南北久跳梁避事幾危國専權僭擬王然
臍誅未快擢髪罪難詳膏血汙玷斧何曽洒戰塲
　曽作如尤佳此殆誅范瓊時所為
　　　己酉亂後寄常州使君姪四首　汪　藻
汾水游仍逺瑶池宴未歸航遷羣廟主矢及近臣衣代
馬窺天塹邊峰斷日畿百年淮海地囘首復成非
草草官軍渡悠悠梟騎旋方嘗勾踐膽已補女媧天諸
將爭隂拱蒼生忍倒懸乾坤滿羣盜何日是歸年
身老今何向兵拏未肯休經旬甘半菽盡室委扁舟台
折星猶彗農饑麥未收日邊無一使兒女詎知愁
春到花仍笑時危特自哀平城龍凖去𤓰步佛狸來地
下皆寃肉人間半刼灰只今衰淚眼那得向君開
　此建炎三年己酉冬烏珠入吳航海避亂之後也靖
　康中在圍城中者吕居仁徐師川汪彦章皆詩人也
　居仁多有痛憤之詩師川以邦昌之名名其婢而詩
　無所見彦章至此乃有亂後詩豈當時諸人或言之
　太過恐忤時相而刪之乎後秦檜既相賣國求和則
　士大夫噤不能發一辭矣此等詩皆本老杜亦惟老
　杜多有此等詩庾信猶賦哀江南皆知此意
　　　聞寇至初去柳州　　　　　　曽　幾
剝啄誰敲戸蒼茫客抱衾只㸔人似蟻共道賊如林兩
岸侔千里扁舟抵萬金病夫桑下戀萬一有佳音
　此篇雖未見忠憤之意遼亡金熾盜賊充斥自中原
　破至於嶺表非士大夫之罪乎當任其咎者讀之而
　思可也
　　七言(二十二首/)
　　　恨别　　　　　　　　　　　杜　甫
洛城一别四千里胡騎長驅五六年草木變衰行劔外
兵戈阻絶老江邊思家步月清宵立憶弟㸔雲白晝眠
聞道河陽近乘勝司徒急為破幽燕
　河陽之勝在至徳二年己亥冬十月祿山之反在天
　寳十四年乙未十一月繼以史思明反今四五年司
　徒謂李光弼
　　　秋興
聞道長安似奕棋百年世事不勝悲王侯第宅皆新主
文武衣冠異昔時直北關山金鼓振征西車馬羽書遲
魚龍寂寞秋江冷故國平居有所思
　八首取一廣徳元年癸卯冬十月吐蕃入長安代宗
　幸陜安史死久矣而又有此事故曰奕棋然首篇有
　云巫山巫峽氣蕭森即大厯初詩也
　　　釋悶
四海十年不解兵犬戎也復臨咸京失道非關出襄野
揚鞭忽是過湖城豺狼塞路人斷絶烽火照夜屍縱横
天子亦應厭奔走羣公固合思昇平但恐誅求不改轍
聞道嬖孽能全生江邊老翁錯料事眼暗不見風塵清
　此亦所謂吳體拗字天寳十四年乙未祿山反至永
　泰元年乙巳恰十一年犬戎也復臨咸京謂前年癸
　卯吐蕃入長安代宗出奔也詩意曲折誅求不改嬖
　孽全生此禍亂未巳之兆
　　　山中寡婦　　　　　　　　　杜荀鶴
夫因兵死守蓬茅蔴苧衣冠鬢髪焦桑柘廢來猶納税
田園荒後尚徴苗時挑野莱和根煑旋斫生柴帶葉燒
任是深山更深處也應無計避征徭
　荀鶴詩至此俗甚而三四格卑語率最是廢來荒後
　似此者不一學晚唐者以為式予心葢不然之尾句
　語俗似諢卻切
　　　旅泊遇郡中叛亂示同志
握手相㸔誰敢言軍家刀劔在腰邊遍搜寳貨無藏處
亂殺平人不怕天古寺拆為修寨木荒墳開作甃城磚
郡侯逐出渾閑事政是鑾輿幸蜀年
　不經世亂不知此詩之切雖麄厲亦可取
　　　中元甲子以辛丑駕幸蜀　　　羅　隠
子儀不起渾瑊亡西幸誰人從武皇四海為家雖未逺
九州多事竟難防已聞旰食思真將㑹待畋游致假王
應感兩朝巡狩跡綠槐端正驛荒凉
　　　自蘇臺至望亭驛人家盡空　　李嘉祐
南浦菰蒲覆白蘋東吳黎庻逐黄巾野棠自發空流水
江燕初歸不見人逺樹依依如送客平田𣺌𣺌獨傷春
那㸔回首長洲苑烽火年年報戰塵
　　　安貧　　　　　　　　　　　韓　偓
手風難展八行書眼暗休尋九局圖牕裏日光飛野馬
案頭筠管長蒲盧謀身拙為安蛇足報國危曽捋虎鬚
舉世可能無黙識未知誰擬試齊竽
　韓偓字致光當崔𦙍朱全忠表裏亂國獨守臣節不
　變寧不為相而在翰苑無俸竟忤全忠貶濮州司馬
　事見本傳所謂報國危曽捋虎鬚非虚語也王荆公
　選唐詩多取之詩律精確
　　　亂後春日途經野塘
世亂他鄉見落梅野塘晴暖獨徘徊船衝水鳥飛還住
袖拂楊花去又來季重舊游多䘮逝子山新賦亦悲哀
眼㸔朝市成陵谷始信昆明是刼灰
　吳質季重為曹操所殺致光之交有為朱全忠所殺
　者引庾信子山賦事可謂極悲哀矣
　　　亂後郤至近甸有感
狂童容易犯金門比屋齊人作旅魂夜户不扄生茂草
春渠自溢浸荒園關中卻是屯邊卒塞外翻聞有漢邨
堪恨無情清濁水渺茫依舊遶秦源
　唐僖昭以來其亂如此
　　　八月六日作二首
日離黄道十年昏敏手重開造化門火帝動爐銷劒㦸
風師吹雨洗乾坤左牽犬馬誠難測右袒簪纓最負恩
丹筆不知誰是罪莫留遺迹怨神孫
金虎挻災不復論構成狂猘犯車塵御衣空惜侍中血
國璽幾危皇后身圖覇未能知盜道飾非惟欲害仁人
黄旗紫氣今仍舊免使老臣攀畫輪
　　　金樓感事　　　　　　　　　吳　融
太行和雪疊晴空二月郊原尚朔風飲馬早聞臨渭北
射鵰今欲過山東百年徒有伊川歎五利寧無魏絳功
日暮長亭正愁絶哀笳一曲戍煙中
　吳融韓偓同時慨歎兵戈之間詩律精切皆善用事
　如此中四句㣲而顯也
　　　偶題
賤子曽塵國士知登門倒屣憶當時西川酌盡菊花酒
東閣編成詠雪詩莫道精靈無伯友尋聞任俠報爰絲
烏衣舊宅猶能認粉竹金松一兩枝
　此乃感恩之言必為某人為朱温之徒所殺而未有
　能報之者也予於魏公明已門下亦然
　　　次韻尹潛感懐　　　　　　　陳與義
北兵又㸔遶淮春歎息猶為國有人可使翠華周㝢縣
誰持白扇靜風塵五年天地無窮事萬里江湖見在身
共説金陵龍虎氣放臣迷路惑烟津
　周尹潛詩亦學老杜此詩壯哉乃思陵即位之五年
　紹興元年也
　　　傷春
廟堂無䇿可平戎坐使甘泉照夕烽初怪上都聞戰馬
豈知窮海㸔飛龍孤臣霜髪三千丈每嵗煙花一萬重
稍喜長沙向延閣疲兵敢犯敵軍鋒
　謂潭州向伯恭
　　　野泊對月有感　　　　　　　周　莘
可憐江月亂中明應識逋逃病客情斗柄䦨干洞庭野
角聲凄斷岳陽城酒添客淚愁仍濺浪巻歸心暗自驚
欲問行朝近消息眼中羣盜尚縱横
　尹潛名莘為岳陽決曹掾陳簡齋集屢見詩題乃錢
　塘人東坡所與交周長官開祖之孫也詩有老杜氣
　骨簡齋亦欽畏之只江月亂中明一句便髙三四悲
　壯併結句自可混入老杜集
　　　北風　　　　　　　　　　　劉子翬
雁起平沙晚角哀北風逥首恨難裁淮山已隔邊塵斷
汴水猶穿故苑來紫色鼃聲真倔强翠華龍衮暫徘徊
廟堂此日無遺䇿可是憂時獨草萊
　忠憤至矣五六尤精命意尤切○屏山又有汴京紀
　事絶句二十首今書四首於此○空嗟覆鼎誤前朝
　骨朽人間罵未消夜月池臺王傅宅春風楊柳相公
　橋○萬炬銀花錦綉圍景龍門外軟紅飛凄凉但有
　雲頭月曽照當時步輦歸○梁園歌舞足風流美酒
　如刀解斷(音/短)愁憶得少年多樂事夜深燈火上樊樓
　○輦轂繁華事可傷師師垂老過湖湘縷衣檀板無
　顔色一曲當時動帝王○不減唐人
　　　宿牧牛亭秦太師墳菴　　　　楊萬里
函關只有一穰侯瀛館寧無再帝丘天極八重心未死
台星三㸃坼方休只㸔壁後新亭䇿恐作栘中屬國羞
今日牛羊上丘壟不知丞相更嗔不
　此為秦檜○元註暮年起大獄必殺張徳逺胡邦衡
　等五十餘人不知諸公殺盡將欲何為奏垂上而卒
　故有新亭之句然初節似蘇子卿而晚繆
　　　書憤　　　　　　　　　　　陸　游
白髪蕭蕭卧澤中秪憑天地鑒孤忠阨窮蘇武餐氈久
憂憤張巡嚼齒空細雨春蕪上林苑頺垣夜月洛陽宫
壯心未與年俱老死去猶能作鬼雄
鏡裏流年兩鬢殘寸心自許尚如丹衰遲罷試戎衣窄
悲憤猶爭寳劍寒遣戍十年臨滴博壯圖萬里戰臯蘭
關河自古無窮事誰料如今袖手㸔
　悲壯感慨不當徒以虚語視之
　　　書事　　　　　　　　　　　劉克莊
人道山東入秘方書生膽小慮空長遺民似蟻饑難給
俠士如鷹飽易颺未見馳車修寢廟先聞鑄印拜侯王
青齊父老應流涕何日鸞旗駐路旁
　此為山東李全作李全固叛賊反覆不足道史彌逺
　遇千載一㑹之機無晉人絲毫伎倆可憾也
　
　
　
　
　
　
　
　
　
　瀛奎律髓巻三十二
欽定四庫全書
　瀛奎律髓巻三十三　　　　元　方囘　編
　　山巖類
　登覽詩專取登髙能賦之義山巖則不但登覽大嶽
　崇嶺小丘幽洞崖巖磴石之遊戲皆聚此
　　五言(十二首/)
　　　望終南　　　　　　　　　　竇　牟
日愛南山好時逢夏景殘白雲兼似雪清晝乍生寒九
陌峯如墜千門翠可團欲知形勢盡都在紫宸㸔
　長安宫殿正對終南山此詩得其要領
　　　晚晴見終南别峯　　　　　　賈　島
秦分積多峰連巴勢不窮半旬藏雨裏此日到窗中圓
魄將昇兎髙空欲呌鴻故山思不見碣石泬寥東
　　　遊茅山　　　　　　　　　　杜荀鶴
步步入山門仙家鳥徑分漁樵不到處麋鹿自成羣石
面迸出水松梢穿破雲道人星月下相次禮茅君
　　　遊華山張超谷　　　　　　　魯　交
太華鎻深谷我來真景分有苖皆是藥無石不生雲急
瀑和煙㵼清猿帶雨聞幽棲未忍别峰半日將曛
　三四好但此等句法多相犯
　　　巫山髙　　　　　　　　　　李　端
巫山十二峰皆在碧空中迴合雲藏月霏㣲雨帶風猿
聲寒過澗樹色暮連空愁向髙唐去清林見楚宫
　工而穏
　　　和永叔新晴獨過東山　　　　丁元珍
芳辰百五前選勝到林泉萬樹綠初染羣花紅未然陰
巖猶貯雪暖谷自生煙婦汲溪頭(一作/中)水人耕草際田
日中林影直風靜鳥聲圓健令多情甚尋春最占先
　元珍前為六一翁所知詩甚工
　　　夀昌道中　　　　　　　　　翁　巻
清遊從此起過處必須㸔背日山梅痩隨潮海鴨寒平
途迷望濶峻嶺疾行難聴得居人説今年冬又殘
　此遊雁宕山詩也
　　　石門庵
山到極深處石門為地名嵐蒸空寺壞雪壓小庵清果
落羣猴拾林昏獨虎行一僧何所得髙坐若無情
　遊雁宕山中選此二首此一首不減唐人
　　　遊山　　　　　　　　　　　陸　游
簫鼔湖山路天教脱馽鞿蟬聲入古寺馬影渡荒陂樵
唱時傾耳僧談亦解頤偏門燈火閙不敢恨歸遲
　元註偏門㑹稽城西南門名
古寺不來久入門空歎嗟僧亡惟見塔樹老巳無花世
事雖難料吾生固有涯殷勤一梳月十里伴還家
　所㸃兩聨前一聨眼前事耳而詩家自難道後一聨
　却易道也學者自當審知
　　　巢山
巢山避世紛身隠萬重雲半谷傳樵響中林過虎羣蟲
鎪葉成篆風蹙水生紋不踏溪橋月仙凡自此分
　第二句好五六工
短髪巢山客人知姓字誰穿林雙不借取水一軍持渇
鹿羣窺澗驚猿獨掛枝何曽蓄筆硯景物自成詩
　雙不借一軍持詩家多相犯不可蹈襲第七句好
　　七言(六首/)
　　　天竹寺殿前立石　　　　　　姚　合
補天殘片女媧抛撲落禪門壓地坳霹靂劃深龍舊攫
屈盤痕淺虎新抓苔黏月眼風挑剔塵結雲頭雨磕敲
秋至莫言長屹立春來自長薜蘿交
　此詩未委今在天竺何處押險韻而加以剜剔之工
　殆亦戲筆第一句最好
　　　山中書事　　　　　　　　　方　干
欹枕亦吟行亦醉卧吟行醉更何營貧來猶有故琴在
老去不過新髪生山鳥踏枝紅果落家童引釣白魚驚
潛夫自有孤雲侣可要王侯知姓名
　　　香山　　　　　　　　　　　詹中正
浪兀孤舟一葉輕香山登步覺神清幾多怪石全勝畫
大半竒花不識名猿狖盡當吟裏見煙霞祗向眼前生
官身未約重來此酒滿螺盃月正明
　全似樂天幾多大半字雖俗而不覺俗以秤停恰好
　也
　　　遊雲際山(在福建邵武/府光澤縣)　　　　陳　洙
清曉捫蘿踏嶺雲寒風飛溜濕衣巾上攀霄漢無多地
直視城闉幾㸃塵古木半陰藏宿霧山禽相語厭遊人
明年更補閩中吏來㸔桃花爛漫春
　陳洙字師道建陽人字與陳后山名同半山詩題中
　多云陳師道疑即此公與司馬公善韓魏公令達意
　申言皇嗣事是也此詩絶好
　　　山行　　　　　　　　　　　滕　白
馬頭門覺入從容叠嶂清秋度百重長見孤雲能作雨
未應片水不藏龍花邨幾處連修竹澗石誰家倚痩松
本若無心許明代好尋巢許此韜蹤
　世稱滕工部葢宋初人也詩閑雅
　　　潤陂山上作　　　　　　　　趙師秀
一山大半皆櫧葉絶頂閒尋得徑㣲無日謾勞攜紙扇
有風猶怯去綿衣野花可愛移難活啼鳥多情望即飛
惟與寺僧居漸熟煑茶深院待人歸
　此詩三四見得是山上作五六亦活動
　
　
　
　
　
　
　
　
　
　瀛奎律髓巻三十三
欽定四庫全書
　瀛奎律髓巻三十四　　　　元　方囘　編
　　川泉類
　浮游浪波之上玩泳泉壑之間大而滄海黄河長江
　巨湖之洶湧小而溪谷陂池之靚深雄壯而觀潮淒
　酸而阻風閒寂而弄水尋源皆類於此
　　五言(三十二首/)
　　　游禹穴迴出若耶　　　　　　宋之問
禹穴今朝到耶溪此路通著書聞太史錬藥有仙翁鶴
往籠猶掛龍飛劍已空石㠶揺海上天鏡落湖中水底
零露白山邊墜葉紅歸舟何慮晚日暮使樵風
　　　江亭晚望　　　　　　　　　賈　島
浩渺浸雲根煙嵐出逺村鳥歸沙有跡㠶過浪無痕望
水知柔性㸔山欲斷魂縱情猶未已迴馬欲黄昏
　三四似熟套在浪仙時初出亦佳后山傚之則無味
　矣
　　　盧氏池上遇雨贈同遊者　　　温庭筠
簟翻涼氣集溪上潤殘棊萍皺風來後荷喧雨到時寂
寥閒望久飄灑獨歸遲無限松江恨煩君解釣絲
　萍皺荷喧一聨工
　　　過天津橋梁晴望　　　　　　姚　合
閒立津橋上寒光助逺林皇宮對嵩頂清洛貫城心雪
路初晴出人家向晚深自從王在鎬天寳至如今
　　　題僧院引泉
泉眼髙千丈山僧取得歸架空横竹影鑿石逺渠飛洗
藥溪流濁澆花雨力㣲朝昏長逺㸔䕶惜似持衣
　　　家園新池
數日自穿池引泉來近陂尋渠通咽處遶㟁待清時深
好求魚養閒堪與鶴期幽聲聽難盡入夜睡常遲
　兩詩俱清潤但力量欠雄大
　　　早秋江行　　　　　　　　　竇　鞏
回首湓池逺西風吹荻花暮潮江勢濶秋雨雁行斜多
醉渾無夢頻愁欲到家漸驚雲樹轉㸃㸃是神鴉
　大醉則必無夢詩人自來不曽説到與予心暗合葢
　非常醉者不能知也今江州西泝地名盤塘近興國
　軍港口即有神鴉迎船人與飯肉唐以來固然矣老
　杜湖南詩云迎棹舞神鴉兼峡中亦如此
　　　渡淮　　　　　　　　　　　白居易
淮水東南地無風渡亦難孤煙生乍直逺樹望多團春
浪棹聲急夕陽㠶影殘清流宜映月今夜重吟㸔
　三四尖新
　　　終南東溪口作　　　　　　　岑　參
溪水碧於草潺潺花底流沙平堪濯足石淺不勝舟洗
藥朝與暮釣魚春復秋興來從所適還欲向滄洲
　句句明白不見其用力處
　　　晚發五溪
客厭巴南地鄉鄰劒北天江邨片雨外野寺夕陽邊芋
葉藏山徑蘆花間渚田舟行未可住乗月且須牽
　詩律往往健整平實非晚唐纎碎可望
　　　巴南舟中夜書事
渡口欲黄昏歸人爭渡喧近鐘清野寺逺火㸃江村見
雁思鄉信聞猿積淚痕孤舟萬里外秋月不堪論
　句句分曉無包含而自在起句十字尤絶唱
　　　秋日富春江行　　　　　　　羅　隱
逺岸平如剪澄江靜似鋪紫鱗仙客馭金顆李衡奴冷
叠晴山濶清幽萬象殊嚴陵亦髙見歸卧是良圖
　　　一公新泉　　　　　　　　　嚴　維
山下新泉出泠泠北去源落池纔有響漬石未成痕獨
映孤松色殊分衆鳥喧唯當清夜月觀此啟禪門
　　　過洞庭湖　　　　　　　　　許　棠
驚波常不定半日鬢堪斑四顧疑無地中流忽有山鳥
飛常畏墜帆逺卻如閒漁父前相引時歌浩𣺌間
　　　山下泉　　　　　　　　　　李　端
碧水映丹霞濺濺露淺沙暗通山下草流出洞中花淨
色和雲落潺聲遶石斜明朝更尋去應到阮郎家
　工而潤
　　　岳陽館中望洞庭湖　　　　　劉長卿
萬古巴丘戍平湖此望長問人何淼淼愁暮更蒼蒼叠
浪浮元氣中流沒太陽孤舟有歸客早晚達瀟湘
　五六儘佳非中流果沒日也水逺而日短故所見者
　日落于中耳水之外又水地之外又地而水與地目
　不可及者日月常可得而見非日月之光有餘為之
　乎
　　　答勸農李淵宗嘉州江行見寄　宋　祁
嘉月嘉州路軻峩按部船山圍杜宇國江入夜郎天霽
引溪流望涼供水閣眠愧君舟楫急遂欲濟長川
　嘉州古夜郎國○三四有老杜及盛唐人風味
　　　中秋新霽壕水初滿自城東隅泛舟囘謝公命
　　　賦
齋舫談經後官池載酒行斜陽鳥外落新月樹端生演
漾思江浦夷猶遶郡城東轅有遺恨日日物華清
　　　陪謝紫㣲晚泛
積雨漲秋壕輕舟共此遨菰蒲斂鋩鍔蓮芡熟櫜韜㟁
靜魚跳月林喧鳥避篙歸時興不淺風物正蕭騷
　　　渡湘江　　　　　　　　　　張　祁
春過瀟湘渡真觀八景圖雲藏岳麓寺江入洞庭湖晴
日花爭發豐年酒易沽長沙十萬户游女似京都
　總得居士張公祁字晉彦兄邵字才彦和州烏江人
　才彦宣和三年上舍建炎初自衢州曹官借禮書使
　金紹興十三年同朱弁洪浩還有軿輶軒唱和集晉
　彦有子是為中書舍人于湖居士孝祥字安國以安
　國魁多士羅織下獄官至淮漕號總得居士此詩壯
　浪所以子有父風
　　　金明池游　　　　　　　　　梅堯臣
三月天池上都人袨服多水明揺碧玉㟁響集靈鼉畫
舸龍延尾長橋霓(入/聲)飲波苑花光粲粲女齒笑瑳瑳行
袂相朋接游肩與賤摩津樓金間采幄殿錦文窠挈榼
車傍綴歸郎馬上歌川魚應望幸幾日翠華過
　　　同徐道暉文淵趙紫芝泛湖　　翁　巻
相逢亦相親吟中得幾人扁舟當夏日勝賞共閒身山
雨曽添碧湖風不動塵晚來漁唱起處處藕花新
　　　鉅野　　　　　　　　　　　陳師道
餘力唐虞後沈人海岱西不應容桀黠寧復有青齊燈
火魚成市帆檣藕帶泥十年塵霧底瞥眼恠鳬鷖
　后山詩全是老杜以萬鈞九鼎之力束于八句四十
　字之間江湖行役詩凡九首選諸此篇篇有句句句
　有字
　　　鉅野泊觸事
滿巷牽絲直平湖墜鏡清順流風借便捷路雪初晴鳥
度欲何向鷗來只自驚有行真快意安得易為情(雪一/作雨)
　　　河上
背水連漁屋横河架石梁窺巢烏鵲競過雨艾蒿光鳥
語催春事窗明報夕陽還家慰兒女歸路不應長
　　　野望
霜葉紅於染吹花落更馨平江行詰屈小徑夾葱青度
鳥開愁眼遥山入畫屏畏人惟可飲從俗卻須醒
　　　西湖
小徑才容足寒花只自香官池下鳬雁荒塚上牛羊有
子吾甘老無家去未量三年哦五字草木借餘光
　　　湖上
湖上難為别梅梢已着春林喧鳥啄啄風過水鱗鱗緣
有三年盡情無一日親白頭厭奔走何地與為鄰
　此皆潁州西湖也后山元祐中為教授滿而將去故
　有此詩
　　　寓目
曲曲河回復青青草接連去㠶風力滿來雁一聲先野
曠低歸鳥江平進晚牽望鄉從此始留眼未須穿
　　　顔氏阻風
水到西流濶風從北極來聲驅峽口拆力㧞嶺根摧突
兀重重浪轟豗處處雷順流㸔過舫更着快㠶催
萬古梁山泊今來末掾船阻風兼着雪費日亦忘年世
事元相忤衰懷忍自煎曉來聲更惡始覺畏途邊
　梁山泊即鉅野在今東平府西北受泰山諸水為北
　清河所出入之瀦向者河決即連而為一南通泗北
　通濟荆公當國時或欲涸梁山泊為田故后山元符
　末赴棣教阻風于此有萬古梁山泊之句謂決不可
　涸猶天理決不可磨滅也
　　　過孔雀灘贈周靜之　　　　　陳與義
海内無堅壘天涯有近親不辭供笑語未慣得殷勤舟
楫深宜客溪山各放春髙眠過灘浪已寄百年身
　　七言(十六首/)
　　　開龍門八節石灘　　　　　　白居易
七十三翁旦暮身誓開險路作通津夜舟過此無傾覆
朝脛從今免苦辛十里叱灘類河漢八寒隂獄化陽春
我身雖沒心常在闇施慈悲與後人
　　　新安道中玩流水　　　　　　吳　融
一渠春碧弄潺潺密竹繁花掩映間㸔處便須終日住
算來爭得此身閒縈紆似接迷春洞清冷應憐有雪山
上卻征車更回首了然塵土不相關
　新安有此至清之水沈休文創為詩乃後相繼不一
　今歙睦是
　　　分水嶺
兩派潺湲不暫停嶺頭長㵼别離情南隨去馬通巴棧
北逐歸人達渭城澄處好窺雙黛影咽時堪寄斷腸聲
紫溪舊隱還如此清夜柴山月更明
　三四言水之分而南北者如此第五句巧第六句亦
　佳
　　　自鞏洛舟行入黃河即事寄府縣僚友
　　　　　　　　　　　　　　　　韋應物
夾水蒼山路向東東南山豁大河通寒樹依㣲逺天外
夕陽明滅亂流中孤村幾嵗臨伊岸一鴈初晴下朔風
為報洛橋遊宦侣扁舟不繫與心同
　　　過桐廬　　　　　　　　　　胡　宿
兩岸山花中有溪山花紅白徧髙低靈源忽若乗槎到
仙洞還同採藥迷二月辛夷猶未落五更鴉臼最先啼
茶煙漁火遥堪畫一片人家在水西
　武平此詩妙甚八句五十六字無一字不佳形容桐
　廬盡矣起句十四字併尾句可作竹枝歌謳也
　　　湖嶺下十里是為黯澹灘行者多至此捨舟
　　　　　　　　　　　　　　　　鞏仲至
急流方了又髙岡日永周旋未覺忙壁上字多知店老
嶺邊松茂喜車凉叢叢亂篠承欹石帖帖新荷戀小塘
黯澹惡灘應笑我為虞魚腹犯羊腸
　三四新甚五六下兩眼亦佳
　　　冬末同友人泛瀟湘　　　　　杜荀鶴
殘臘泛舟何處好最多吟興是瀟湘就船買得魚偏美
踏雪沽來酒倍香猿到夜深啼岳麓雁知春近别衡陽
與君剰掠江山景裁取新詩入帝鄉
　買得沽來等語晚唐詩卑之尤卑者然意新則亦可
　喜此聨世所共稱荀鶴詩句法大率如此皆不敢選
　　　雪中過重湖信筆偶題　　　　韓　偓
道方時險擬如何謫去甘心隱薜蘿青草湖將天暗合
白頭浪與雪相和旗亭臘酎踰年熟水國春寒向晚多
處困不忙仍不怨醉來惟是欲傞傞
　　　題薛十二池　　　　　　　　姚　合
每日樹邊消一日遶池行過又須行異花多是非時有
好竹皆當要處生斜立小橋㸔島勢逺移幽石作泉聲
浮萍着岸風吹歇水靣無塵晚更清
　五六好餘恐格卑王建集中亦有此詩
　　　西湖　　　　　　　　　　　林　逋
混元神巧本無形匠出西湖作畫屏春水淨於僧眼碧
晚山濃似佛頭青欒櫨粉堵揺魚影蘭社烟叢閣鷺翎
往徃鳴榔與横笛細風斜雨不堪聽(一作風/斜雨細)
　三四人所爭誦
　　　觀潮　　　　　　　　　　　齊　唐
何意滔天苦作威狂驅海若走馮夷因㸔平地波翻起
知是滄浪鼎沸時初似長平萬瓦震忽如圓嶠六鰲移
直應待得澄如練㑹有安流往濟時
　齊唐字祖之㑹稽人天聖中進士嘗試制科從范文
　正公辟杭州料院仕至曹郎有少㣲集此詩凡觀潮
　之作皆在其下
　　　漢陽晚泊　　　　　　　　　楊徽之
傍橋吟望漢陽城山遍樓臺徹上層犬吠竹籬沽酒客
鶴随苔岸洗衣僧踈鐘未徹聞寒漏斜月初沈見逺燈
夜靜鄰船問行計曉㠶相與向巴陵
　楊徽之字仲猷建州浦城人南唐時間道至開封中
　進士第太宗索詩百篇進御以十聨冩御屏為禮侍
　天府判官侍讀卒年八十
　　　淮水暴漲舟中有作　　　　　劉　筠
行行極目天無柱𣺌𣺌横流眼有花客子方思舟下碇
陰虬自喜海為家村遥樹列秦川薺岸濶牛分觸氏蝸
鳶嘯風髙良可畏此情難諭坎中蛙
　中山劉子儀首變詩格為崑體者五六真李義山規
　格竒壯
　　　東溪　　　　　　　　　　　梅堯臣
行到東溪㸔水時坐臨孤嶼發船遲野鳬眠岸有閒意
老樹著花無醜枝短短蒲茸齊似剪平平沙石淨於篩
情雖不厭住不得薄暮歸來車馬疲
　三四為當世名句衆所膾炙
　　　江行野宿寄大光　　　　　　陳與義
檣烏送我入蠻鄉天地無情白髪長萬里囘頭㸔北斗
三更不寐聽鳴榔平生正出元子下此去還經思曠傍
投老相逢難衮衮共恢詩律撼瀟湘
　　　宿千嵗菴聽泉　　　　　　　劉克莊
因愛菴前一脉泉襆衾來此借房眠驟聞將謂溪當户
久聽翻疑屋似船變作怒聲猶壯偉滴成細㸃更清圓
君㸔昔日蘭亭帖亦把湍流替管絃
　
　
　
　
　
　
　
　
　
　
　
　
　瀛奎律髓巻三十四
欽定四庫全書
　瀛奎律髓巻三十五　　　　元　方回　編
　　庭宇類
　庭榭宫殿樓閣堂軒庵寮宅舍凡屋廬皆是
　　五言(十五首/)
　　　題洛中第宅　　　　　　　　白居易
水竹誰家宅門髙占地寛懸魚掛青甃行馬䕶朱闌春
樹籠煙暖秋庭鎖月寒松膠黏琥珀筠粉撲琅玕試問
池臺主當為將相官終身不曽到唯展宅圖看
　尾四句盡貴人第宅終不能歸之態
　　　歸履道宅
驛吏引藤輿家童開竹扉徃時多暫住今日是長歸眼
下有衣食耳邊無是非不論貧與富飲水亦應肥
　五六豈不自適然他人不能道亦不肯道
　　　題潼關樓　　　　　　　　　崔　顥
客行逢雨霽歇馬上津樓山勢雄三輔關門扼九州川
從峽路去河遶華隂流向晚登臨處風煙萬里愁
　中四句壯哉老杜同調
　　　題沈隱侯八詠樓
梁日東陽守為樓望越中緑窻明月在青史古人空江
靜聞山狖川長數塞鴻登臨白雲晚流恨此遺風
　起句自在第六句數字是詩眼好處
　　　宿胡氏溪亭　　　　　　　　項　斯
獨住水聲裏有亭無熱時客來因月宿床勢向山移鶴
住松枝定螢歸葛葉垂寂寥唯欠伴誰為報僧知
　五六劉後村深喜然覺太工太工則拘拘則狹
　　　鸛雀樓晴望　　　　　　　　馬　戴
堯女樓西望人懐太古時海波通古穴山木閉虞祠鳥
道殘虹掛龍潭返照移行雲如可馭萬里赴心期
　　　寄題武當郡守吏隱亭　　　　僧希晝
郡亭傳吏隱閒自使君心巻幕知來客懸燈見宿禽茶
煙逢石斷棊響入花深㑹逐南帆便乗秋寄此吟
　　　留題承㫖宋侍郎林亭
翰苑營嘉致到來山意深㑹茶多野客啼竹半沙禽雪
溜懸危石棋燈射逺林言詩素非苦虚答侍臣心
　　　碧瀾堂　　　　　　　　　　梅堯臣
虚雲臨滉漾橋勢對隆穹環珮佳人去汀洲翠帶空橘
船過砌下蘭棟起雲中欲問芳非地呉王一廢宫
　　　題三角亭　　　　　　　　　俞汝尚
竒哉山中人來此池上宇蕙徑斜映帶林煙盡吞吐春
無四面花夜欠一簷雨寄傲足有餘何須存(一作/尋)廣廡
　此仄聲律詩題既竒語亦妙退翁名在隱逸傳其人
　尤髙不可不取
　　　淮安園　　　　　　　　　　王直方
賢王經别墅深窈近嚴城花竹四時好賓朋一座傾闔
奩爭奕罷擊鉢記詩成明日朝天去門扃鳥雀驚
　此人親炙蘇黄諸公詩傳不多吕居仁位之派中細
　讀其詩雖不熟亦有格
　　　宿裴庵　　　　　　　　　　葛天民
一徑松杉迥成隂見日稀山晴僧盡出風暖燕交飛結
子花抛樹欄人犬䕶扉閒看山月上清坐更添衣
　尾句有夜味
　　　題周氏東山堂　　　　　　　翁　巻
城隅古謝村博士草堂存惟見煙霞起全無市井喧鸛
來巢木杪黿出戲蒲根消得吟詩客凭欄看幾番
　　　題信州草衣亭
簷多山鳥啼山下玉為溪林樹若為長塔峰應更低數
僧居似客一佛壊方泥宴坐當時事廊碑具刻題
　　　薜氏𤓰廬　　　　　　　　　趙師秀
不作封侯念悠然逺世紛惟應種𤓰事猶被讀書分野
水多於地春山半是雲吾生嫌巳老學圃未如君
　人家半在船野水多於地本樂天仄韻古詩今換一
　句為對亦佳
　　七言(三十首/)
　　　題于家公主舊宅　　　　　　劉禹錫
繞樹荒臺葉滿池簫聲一絶草蟲悲隣家猶學宫人髻
園客爭偷御果枝馬埓蓬蒿藏狡兎鳯樓烟雨嘯寒鴟
何郎獨在無恩澤不似當初傅粉時
　　　題睦州郡中千峰榭　　　　　方　干
豈知平地似天台朱户深沉别徑開曳響露蟬穿樹去
斜行沙鳥向池來窻中早月當琴榻牆上秋山入酒杯
何事此中如世外應縁羊祜是仙才
　存此詩以見嚴陵郡之千峰榭其來舊矣
　　　題韋郎中新亭　　　　　　　張　籍
起得幽亭景復新碧莎池上更無塵琴書看盡猶嫌少
松竹栽多亦稱貧藥酒欲開期好客朝衣暫脫見閒身
成名同日官連署此處經過有幾人
　　　次韻張全真參政退老堂　　　吕頤浩
東郊卜築傍溪流菡萏香中寄(一作/繫)小舟脫去簪紳歸
畎畝悟來漁釣勝公侯青雲舊好何妨厚白雪新詩為
寵留又指湘潭問行路一堂風月阻同遊
　吕丞相家為此堂諸公各有詩今摘選所和者多得
　體之言
　　　次韻李泰叔退老堂
東郊半隱遶羣峰門外滔滔一水通再歲依棲欣有幸
十年遭濟歎無功閒心不厭耕南畝清夢猶思卧北風
看取中原恢復後麒麟圖畫首膚公
　為宰相退居不下第六句則為何如人耶此所以為
　可選
　　　次韻蔡叔厚退老堂
心存魏闕豈能忘揣分非才合退藏此日燕休難報國
平生艱阻憶垂堂枕戈每歎身先老覽鏡常嗟貌不揚
毎羨蘧廬聊偃息㑹須恢復返吾鄉
　此是次韻詩堂揚二字俱和倒末句又見得宰相用
　心
　　　登西樓　　　　　　　　　　王安石
樓影侵雲百尺斜行人樓上憶天涯情多自悔登臨數
目極因驚悵望賖一曲平蕪連古樹半分殘日帶明霞
潘郎何用悲秋色祇此傷春髪已華
　　　太湖恬亭
檻臨溪上緑隂圍溪岸髙低入翠微日落斷橋人獨立
水涵幽樹鳥相依清游始覺心無累靜處誰知世有機
更待夜深同徙倚秋風斜月釣船歸
　　　垂虹亭
坐覺塵襟一夕空人間似得羽翰通暮天窈窈山銜日
爽氣駸駸客御風草木韻沉髙下外星河影落有無中
飄然更待乗桴伴一到扶桑興未窮
　　　鍾山西庵白蓮亭
山亭新破一方苔白帝留花滿四隈野艶輕明非傅粉
秋光深淺不慿杯鄉窮自作幽人伴歲晚誰為靜女媒
可笑逺公池上客却因秋菊賦歸來
　　　次韻舍弟賞心亭即事二首
檻折簷傾野水傍臺城佳氣已消亡難披榛莽㝷千古
獨倚青冥望八荒坐覺塵沙昏逺眼忽看風雨破驕陽
扁舟此日東南興欲盡江流萬古長
霜氣消磨不復存舊朝臺殿祗空村孤臣倚薄青天近
細雨侵淩白日昏稍覺野雲乘晚霽却疑山月是朝暾
此時江海無窮興醒客忘言醉客喧
　　　寄題思軒
名郎此地昔徘徊天誘良孫接踵來萬屋尚歌餘澤在
一軒還向舊堂開右軍筆墨空殘沼内史文章祗廢臺
邑子從今誇勝事豈論王謝世稱才
　　　華嚴院此君亭
一徑森然四座涼殘隂餘韻興何長人憐直節生來瘦
自許髙才老更剛曾與蒿藜同雨露終隨松柏到冰霜
煩君借此根株在乞與伶倫學鳳凰(借一/作惜)
　　　紙閣
聯屏蓋障一尋方南設鈎簾北置床側坐對鋪紅絮煖
仰窻分啓碧紗涼氈廬易以梅蒸爛錦幄終于草野妨
楚糓越藤真自稱每糊因得減書囊
　　　垂虹亭
宛宛虹霓墮半空銀河直與此相通五更縹緲千山月
萬里凄涼一笛風鷗鷺稍囘青靄外汀洲特起緑蕪中
騷人自欲留佳句忽憶君詩思已窮
　　　杭州清風閣　　　　　　　　趙　抃
庭有松蘿砌有苔退公聊此逺塵埃潮音隱隱海門至
泉勢潺潺石縫來夜榻衾裯仙夢覺曉窻燈火佛書開
休官不久輕舟去喜過嚴陵舊釣臺
　清獻亦喜佛學故有第六句其人可敬不止於詩
　　　和稚子與諸生登北都城樓　　元章簡
朔風刮面歲華遒閒擁豐貂一倚樓四野凍雲隨地合
九河清浪着天流諸君畧住方乘興吾土雖非亦解憂
更得青衿賡雅唱連章彩筆鬬銀鈎
　五六用庾亮王粲語其佳如此
　　　寄題徐都官新居假山　　　　梅堯臣
太湖萬穴古山骨共結峰嵐勢不孤苔徑三層平木末
河流一道接牆隅已知谷口多花藥祗欠林間落狖鼯
誰侍巾褠此遊樂里中遺老肯相呼
　　　自然亭　　　　　　　　　　張　徵
久雨妨漁復滯樵自然亭上一逍遙萬縁不自閒中起
百事唯於睡裏消老去自知如蠛蠓病來誰悟似芭蕉
愛名之世忘名客幸有山林舊市朝
　張徴字伯常陳留人寳元元年進士甲科司馬公同
　年
　　　己酉中秋任才仲陳去非㑹飲岳陽樓上酒半
　　　酣髙談大笑行草間出誠一時俊遊也為賦之
　　　　　　　　　　　　　　　　姜仲謙
岳陽樓髙幾千尺俯視洞庭方酒酣萬頃波光天上下
兩山秋色月東南興來鸞鵠隨行草夜永魚龍駭笑談
我欲煩公釣鼇手盡移雲水到松庵
　姜仲謙淄州人陳簡齋集有此題三人真竒㑹也松
　庵者光彦之號故尾句云
　　　思杜亭
十里松隂古道場一亭還復枕瀟湘詩翁至死憂唐室
野客於今吊耒陽牕戸雲生山雨集巖溪花發曉風香
不唯臨眺添惆悵自是年來鬢已霜
　第三句最佳
　　　竹堂　　　　　　　　　　　張　耒
誰道清貧守冷官遶家十萬翠珢玕直應流水深相與
不待清風已自寒學得鳯鳴真自許化成龍去不知蟠
知君何自無來客可是王郎獨與歡
　　　登滕王閣　　　　　　　　　曽　丰
故閣崢嶸已刼灰又看新閣上煙煤斷碑無日不濃墨
古砌雖秋猶淺苔江濶鳥疑飛不過風輕帆敢趰先開
天髙眼迥詩囊小收拾不多空一來
　曽丰撙齋吉州人有縁督集詩頗慕楊誠齋佳者不
　止此也五六最佳
　　　章少機建小閣用陳伯强韻　　何　異
樓居草草假三間便覺星辰手可攀最喜坐中先得月
不妨睡處也看山林疎啼鳥秋彈曲天濶飛鴻曉捲班
對鏡清吟無限好典衣泠債幾時還(一作彈秋/曲捲曉班)
　何異字同叔撫州崇仁人紹熙臺諫慶元禮侍嘉定
　工書年八十餘月湖其號也
　　　題李國博東園
東園吟思玉蟾清園客開門古意生冰硯雲燈深洞宇
春花秋草舊宫城人藏宻樹尋聲見鷺下寒池照影驚
三十分司泉石主馬蹄塵外得聞名
　　　題環翠閣
環翠閣邊無㸃埃盡收清致助吟才溪頭月落漁煙散
岸口城低野色來斜檻半依秋樹出小窻知為北山開
沙禽占水閒相趁悞入疎簾靜却囘
　　　小亭　　　　　　　　　　　葛天民
小亭終日對幽叢兀坐無言似定中蒼蘚靜連湘竹紫
緑隂深映蜀葵紅猫來戲捉穿花蝶雀下偷銜巻葉蟲
斜照尚多髙栁少明年更欲種梧桐
　五六工則工矣却是答對取此為戒第四句好
　　　寄題薛象先新樓　　　　　　陳傅良
矮簷風雨送蝸牛有客來誇百尺樓闔郡臺池皆下瞰
背城湖海亦全收清時未放徒髙卧半世何為故倦游
解盡槖金君計決月明長笛起漁舟
　　　陳水雲與造物遊之樓　　　　趙師秀
何處飛來縹緲中人間惟有畫圖同兩層簾幙垂無地
一片笙簫起半空岸竹低添秋水碧渚蓮平接夕陽紅
遊人未達蒙莊㫖虚倚闌干面面風
　此樓在永嘉近城兩層一片頗俗五六亦可觀
　
　
　瀛奎律髓巻三十五
欽定四庫全書
　瀛奎律髓巻三十六　　　　元　方回　編
　　論詩類
　詩人世豈少哉而傳於世者常少由立志不髙也用
　心不苦也讀書不多也從師不真也喜為詩而終不
　傳其傳不傳蓋亦有幸不幸而其必傳者必出乎前
　所云之四事今取唐宋詩人所論著列於此與學者
　共之
　　五言(三首/)
　　　苦吟　　　　　　　　　　　杜荀鶴
世間何事好最好莫過詩一句我自得四方人已知生
應無輟日死是不吟時始擬歸山去林泉道在茲
　　　喜陸少監入京　　　　　　　姜特立
昔人思老杜長恨不相隨還寄有劉白同吟惟陸皮物
暌終必合句妙却難追試問長安陌何如㶚岸時
　　　范大參入覲頗愛鄙作以詩謝之
問句石湖老如將日指標枯中說滋味髙處戒虚驕頗
許唐音近寧論漢道遙正聲今在耳萬樂聽簫韶
　　七言(三首/)
　　　鄉有好事者出君謨行草八分書數幅中有梅
　　　聖俞詩一首因成拙句以識二美　杜　衍
莆田筆健與文豪尤愛南山縣詠髙欲使英辭長潤石
每逢佳句即揮毫清如韶濩諧音律逸似鸞皇振羽毛
羲獻有靈應悵望當時不見此風騷
　　　太師相公篇章真草過人逺甚而特奬後進流
　　　於詠言輙依韻和　　　　　　梅堯臣
杜詩嘗說少陵豪祖德兼誇翰墨髙蘇李為奴令侍席
鍾王北面使持毫郊麟作瑞唯逢趾天馬能行不辨毛
一誦東山零雨句無心更學楚離騷
　子美祖審言嘗自謂我詩可使蘇李為奴書可使鍾
　王北面
　　　送朝天集歸楊誠齋　　　　　姜　夔
翰墨場中老斵輪縱横一筆掃千軍年年花月無閒日
處處江山怕見君箭在的中非爾及風行水面偶成文
先生只可三千首囘施江東日暮雲
　白石道人䕫字堯章饒州人千巖蕭公以其女妻之
　當時甚得詩名幾於亞蕭尤楊陸范者予嘗與南昌
　陳杰壽夫論詩閱其餘藳則大不然堯章自能按曲
　為詞甚佳詩不逮詞逺甚予選其詩亦此一首合予
　意容更詳之
　
　
　
　
　
　
　
　瀛奎律髓巻三十六
欽定四庫全書
　瀛奎律髓巻三十七　　　　元　方回　編
　　技藝類
　書畫琴棋巫醫卜筮百工技巧史為立傳以藝之難
　臻也唐宋以來挾一藝游公卿之門因詩以得名者
　不少焉豈可以小技易視之哉
　　五言(二首/)
　　　詠郡齋壁畫片雲得歸字　　　岑　參
雲片何人畫塵侵粉色微未曾行雨去不見逐風歸只
怪偏凝壁囘看欲染衣丹青欲借便移向帝鄉飛
　　　草書屏風　　　　　　　　　韓　偓
何處一屏風分明懐逺蹤雖多塵色染猶見墨痕濃怪
石奔秋澗寒藤掛古松若教臨水畔字字恐成龍
　　七言(十一首/)
　　　畫真來嵩　　　　　　　　　梅堯臣
廣陵太守歐陽公令爾畫我憔悴容便傳髣髴在縑素
又欠勁直藏心胸與以貨布不肯受比之毉卜曽非庸
公今許爾此一節爾只丹青期亦逢
　　　次韻呉仲庶省中畫壁　　　　王安石
畫虎雖非顧虎頭還能滿壁畫滄洲九衢京洛風沙地
一片江湖草樹秋行數魚鰕賓共樂卧看鷗鳥吏方休
知君定有扁舟意却為丹青肯少留
　　　和仲庶池州齊山圖
省中何忽有崔嵬六幅生綃坐上開指㸃便知巖穴處
登臨新作使君來雅懐重向丹青得勝勢兼隨翰墨囘
更想杜郎詩在眼一江春雪下離堆
　　　次韻平甫贈三靈程惟象
家山松菊半荒蕪杖䇿窮年信所如占見地靈非卜筮
算知人貴自陶漁久諳郭璞言多騐老比顔含意更疎
祗欲勒成方士傳偕君名姓在新書
　　　贈李士寧道人
季主逡巡居卜肆彌明解后作詩翁曽令宋賈伏車上
更使劉侯驚坐中杳杳人傳多異事冥冥誰識此髙風
行歌過我非無謂惟恨貧家酒盞空
　　　贈三靈程道人　　　　　　　王安國
三靈山下新安水瀟灑人間畫不如收得市朝忙日月
歸來田里老樵漁君能知命忘機久我愧干時觸事疎
從此卜隣同笑傲何須强著解嘲書
　　　贈善相程傑　　　　　　　　蘇　軾
心傳異學不謀身自要清時閱縉紳火色上騰雖有數
急流勇退豈無人書中苦覔元非訣醉裏㣲言却近真
我似樂天君記取華顛賞徧洛陽春
　　　贈䖍州術士謝晉臣
屬國今從海外歸君平且莫下簾帷前生恐是盧行者
後學過呼韓退之死後人傳戒定慧生時宿直斗牛箕
慿君為算行年看便數生時到死時
　　　贈童道人蓋與予同甲子　　　陸　游
吾儕之生乙巳年達者寥寥同比肩退士一生藜藿食
散人萬里江湖天忍貧不變我自許挾術自營君豈然
一事尚須煩布䇿幾時能具釣魚船
　元註方謀買一小舟未得也
　　　贈徐相師
許負遺書果是非子慿何處說精㣲使君豈必如椰大
丞相元來要瓠肥袖濶日常籠短刺肩寒春未換單衣
半頭布袋挑詩巻也道遊京賣術歸
　後四句曲盡近時術士窮態三四亦好
　　　贈傳神水鑑
寫照今誰下筆親喜君分得卧雲身口中無齒難藏老
頰上加毛自有神誤遣汗青成國史未妨着句號山人
他時更欲求竒迹畫我溪頭把釣緡
　元註水鑑寫予真作幅巾白道衣中四句皆佳時在
　史局
　
　瀛奎律髓巻三十七
欽定四庫全書
　瀛奎律髓巻三十八　　　　元　方回　編
　　逺外類
　汲冢周書有王㑹圖周官有象胥環人之職漢蒟醬
　卭竹蒲萄苜蓿安石榴皆自外國至逺人慕化而來
　使人將命而出以柔以撫其事不一形諸賦詠詭異
　譎觚於唐為多宋亦不無也
　　五言(十三首/)
　　　送褚山人歸日東　　　　　　賈　島
懸帆待秋色去入杳冥間東海幾年别中華此日還岸
遙生白髪波盡露青山隔水相思在無書也是閒
　　　送黄知新歸安南
池亭沈飲徧非獨曲江花地逺路穿海春歸冬到家火
山難下雪瘴土不生茶知決移來計相逢期尚賖
　　　送朴處士歸新羅　　　　　　顧非熊
少年離本國今去已成翁客夢孤舟裏鄉山積水東鼇
沉崩巨岸龍鬭出遙空學得中華語將歸誰與同
　　　日東病僧　　　　　　　　項　斯
雲水絶歸路來時風送船不言身後事猶坐病中禪深
壁藏燈影空牕出艾烟已無鄉土信起塔寺門前
　曲盡外國僧老病之味
　　　貢院鎖宿聞吕員外使髙麗贈送徐騎省
聖化今無外征途莫憚賖揚帆箕子國駐節管寧家去
伴千年鶴歸途八月槎離情限華省持此待疎麻
　　　送新羅使　　　　　　　　　張　籍
萬里為朝使離家經幾年應知舊行路却上逺歸船夜
泊避蛟窟朝炊求島泉悠悠到鄉國還望海西天
　　　贈東海僧
别家行萬里自說過扶餘學得中州語能為外國書與
毉收海藻持呪取龍魚更問同來伴天台幾處居
　　　送人游日本國　　　　　　　方　干
蒼茫大荒外風教却難知連夜揚帆去經年到岸遲波
濤含左界星斗定東維或有歸風便當為相見期
　第四句佳然今自明州定海出昌國徃徃順風六七
　日耳歲惟有此一番風徃來必經年也
　　　送僧歸日本國　　　　　　呉　融
滄溟分故國渺渺泛杯歸天盡終期到人生此别稀無
風亦駭浪未午已斜暉繫帛何須雁金烏日日飛
　三四妙
　　　送朴山人歸新羅　　　　　馬　戴
浩渺行無極揚帆但信風雲山過海半鄉樹入舟中波
定遙天出沙平逺岸窮離心寄何處目斷暮霞東
　　　王昭君　　　　　　　　　　劉中叟
歛袂出明光琵琶道路長初聞胡騎語未解漢宫粧薄
命隨塵土元功屬廟堂蛾眉如有用慚愧羽林郎
　劉戲魚臺劉次莊也長沙人以開梅山入洞曉諭得
　官熙寧七年賜同進士出身仕至侍御江西漕
　　　送僧歸新羅　　　　　　　　姚　鵠
淼淼萬餘里扁舟發落暉滄溟何處别白首此時歸寒
暑途中變人煙嶺外稀驚天巨鼇鬬蔽日大鵬飛雪入
行沙屨雲生坐石衣漢風深得習休恨本心違
　　七言(四首/)
　　　送源中丞充新羅國册立使　　劉禹錫
相門才子稱華簪持節東行捧德音面帶霜威辭鳯闕
口傳天語到雞林煙開鼇背千尋碧日落鯨波萬頃金
想見扶桑受恩後一時西拜盡傾心
　百濟新羅後皆為髙麗所併此詩中四句全佳
　　　贈日本僧智藏
浮杯萬里過滄溟遍禮名山適性靈深夜降龍潭水黒
新秋放鶴野田青身無彼我那懐土心㑹真如不讀經
為問中華學道者幾人雄猛得寧馨
　三四遒麗五六有議論
　　　送和蕃公主　　　　　　　　張　籍
塞上如今無戰塵漢家公主出和親邑司猶屬宗卿寺
册號還同虜帳人九姓旗旛先引路一生衣服盡隨身
氈城南望無囘日空見沙蓬水栁春
　　　崑崙兒
崑崙家住海中洲蠻客將來漢地遊言語解教秦吉了
波濤初過鬱林洲金環欲落曽穿耳螺髻長拳不裹頭
自愛肌膚黒如漆行時半脫木綿裘
　此所謂崑崙兒即今之黒厮也
　
　
　
　
　
　
　
　
　瀛奎律髓巻三十八
欽定四庫全書
　瀛奎律髓巻三十九　　　　元　方回　編
　　消遣類
　莊子曰令人之意也消有所不平焉而不能消則褊
　狹矣衛玠曰非意相干可以理遣有所不堪焉而不
　能遣則怨怒矣詩人多有所謂消愁遣興之作必深
　達物理世故人情天道者乃能為真消遣之言否則
　非由衷也
　　五言(四首/)
　　　可惜　　　　　　　　　　杜　甫
花飛有底急老去願春遲可惜歡娯地都非少壯時寛
心應是酒遣興莫過詩此意陶潛解吾生後汝期
　　　看嵩洛有歎　　　　　　　　白居易
今日看嵩洛囘頭歎世間榮華急如水憂患大於山見
苦方知善經忙始變閒未聞籠裏鳥飛去肯飛還(變一/作戀)
　　　夜飲　　　　　　　　　　　李商隱
卜夜容衰鬢開筵屬異方燭分歌扇淚雨送酒船香江
海三年客乾坤百戰塲誰能辭酩酊淹卧劇清漳
　　　孤學　　　　　　　　　　　陸　游
孤學雖遺俗猶為一腐儒家貧占力量夜夢驗工夫正
欲安三徑寧忘奏六符殘年知有幾自怪尚區區
　　七言(三十八首/)
　　　感興　　　　　　　　　　　白居易
吉㓙禍福有來由但要深知不要憂只見火光燒潤屋
不聞風浪覆虚舟名為公器無多取利是身災合少求
雖異匏𤓰難不食大都足食早宜休
魚能深入無憂釣鳥解髙飛豈觸羅爇處先爭炙手去
悔時其奈噬臍何樽前誘得猩猩血幕上偷安燕燕窠
我有一言君記取世間唯有苦人多
　　　閒卧有所思
向夕褰簾卧枕琴㣲涼入戸起開襟偶因明月清風夜
忽想遷臣逐客心何待投荒初恐懼誰人遶澤正悲吟
始知洛下分司坐一日安閒直萬金
權門要路足身災散地閒居少禍胎今日憐君嶺南去
當時笑我洛中來蟲全性命縁無毒木盡天年為不才
大抵吉㓙多自致李斯一去二疏囘
　　　九年十一月二十一日感事而作
禍福茫茫不可期大都早退似先知當君白首同歸日
是我青山獨徃時願索素琴應不敢憶牽黄犬定難追
麒麟作脯龍為醢何似泥中曳尾龜
　元註其日獨遊香山寺
　　　放言
朝真暮偽何人辨古徃今來底事無但識臧生能詐聖
可知寗子解佯愚草螢有耀終非火荷露雖圓豈是珠
不取燔柴兼照乗可怜光彩亦何殊
世途倚伏都無定塵網牽纒卒未休禍福迴環車轉轂
榮枯反覆手藏鈎龜靈未免刳腸患馬失應無折足憂
不信君看奕棋者輸贏須待局終頭
贈君一法決狐疑不用鑽龜與祝蓍試玉要燒三日滿
辨材須待七年期周公恐懼流言後王莽謙恭下士時
向使當時身便死一生真偽復誰知
誰家第宅成還破何處親賓哭復歌昨日屋頭堪炙手
今朝門外好張羅北邙未審留閒地東海何曽有定波
莫笑賤貧誇富貴共成枯骨兩如何
泰山不要欺毫末顔子無心羨老彭松樹千年終是朽
槿花一夕自為榮何須戀世常憂死亦莫嫌身漫厭生
生去死來都是幻幻人哀樂係何情
　　　即目　　　　　　　　　　　韓　偓
動非求進靜非禪咋口呑聲過十年溪漲浪花如積石
雨晴雲葉似連錢干戈歲久諳戎事枕簟秋深減夜眠
攻苦慣來無不可寸心如水但澄鮮
　　　惜春
願言未偶非髙卧多病無心選勝遊一夜雨聲三月盡
萬般人事五更頭年踰弱冠即為老節過清明却似秋
應是西園花已落滿溪紅片向東流
　　　殘春旅舎
旅舎殘春宿雨晴恍然心地憶咸京樹頭蜂抱花鬚落
池面魚吹栁絮行禪伏詩魔歸淨域酒衝愁陣出竒兵
兩梁免被塵埃汙拂拭朝簪待眼明
　　　春中湘中題岳麓寺僧舎　　　羅　隱
蟾宫虎穴兩皆休來凭危欄送逺遊多事林鶯還謾語
薄情邊雁不囘頭春融只待乾坤醉水濶深知世界浮
欲共髙僧話心跡野花芳草奈相尤
　羅昭諫生當亂離多不得志哀怨之言
　　　下第　　　　　　　　　　　羅　鄴
謾把青春酒一杯愁襟未信酒能開江邊依舊空歸去
帝里還如不到來門掩殘陽鳴鳥雀花飛何處好池臺
此時惆悵便堪老何用人間歲月催
　唐人下第情懐有如此者一名一第役天下士亦可
　憐矣
　　　安定城樓　　　　　　　　李商隱
迢遞高城百尺樓緑楊枝外盡汀洲賈生年少虚垂涕
王粲春來更逺遊永憶江湖歸白髮欲囘天地入扁舟
不知腐鼠成滋味猜意鵷雛竟未休
　　　十二月十七日移病家居三首　張　耒
老去塵懐痛洗前虚舟不繫任洄㳂寸心若變有如日
萬事不憂終在天莫為饑寒棄南畆須知穮蓘有豐年
桃符侲子喧門巷又向江城一歲捐
慿髙游目快遐瞻落日孤雲與水兼萬頃澤空供雪意
一枝梅笑破冬嚴擎蒼未減飛揚興引滿何辭斗石添
楊栁催春兼警客荒溝照影弄纎纎
從今羞復立功名鹵莽因循已半生心遣我愚應有謂
眼看人智亦何成夢為蝴蝶因觀化目送飛鴻謾寄情
堪笑妻兒懐土甚謫期未滿巳留行
　此三詩謫黄州時作消愁遣興順時達理引物觸類
　前輩多有之
　　　和堯夫打乖吟　　　　　　　程　顥
打乖非是要安身道大方能混世塵陋巷一生顔氏樂
清風千古伯夷貧客求易妙多攜巻天為詩豪剰借春
儘把笑談親俗子徳容猶足畏鄉人
聖賢事業本經綸肯與巢由繼後塵三幣未囘伊尹志
萬鍾難換子輿貧且因經世藏千古已占西軒度十春
時止時行皆有命先生不是打乖人
　邵堯夫一世豪傑而安於閒退理數之學胸中浩然
　時適有生如明道者知之伊尹伯夷顔子孟軻其志
　也非大說話
　　　寓歎　　　　　　　　　　　陸　游
俗心浪自作棼絲世事元知似奕棋舊業蕭然歸亦樂
餘生至此死何悲古人可作將誰慕造物無心豈自私
已決殘春故流(一作/溪)去短蓑垂釣月明時
　　　後寓歎
貂蟬未必出兠鍪要是蒼鷹已下韝彭澤竟歸端為酒
輕車已老豈須侯千年精衛心平海三日於菟氣食牛
㑹與髙人期物外摩挲銅狄㶚陵秋
　前詩三四佳後詩六句豪俊嘉泰二年癸亥放翁年
　七十九在朝
　　　初歸雜詠
雪滿漁蓑雨墊巾超然無處不清真胸中那可有一事
天下故應無兩人騎馬每行秋棧路唤船還渡暮江津
酒樓僧壁留詩遍八十年來自在身
齒豁頭童儘耐嘲即今爛飯用匙抄朱門漫設千杯酒
青壁寧無一把茅偶爾作官羞問馬頽然對客但稱猫
此時定向山中死不用磨錢擲卦爻
　元註磨錢擲卦爻蜀龍昌期語也此翁七十九歸老
　詩
　　　龜堂獨坐遣悶
放逐還山八見春枯顱槁頂雪霜新大床不解除豪氣
凡眼安能識貴人食有淖糜猶足飽衣存短褐未全貧
北窻坐卧君無笑拈起烏藤捷有神
　　　遣興
莫笑龜堂磊磈胸此中元可貯虚空尚饒靈運先成佛
那計辛毘不作公採藥偶逢丹井客買蓑因過玉霄翁
不須更問歸何許散髮飄然萬里風
　　　書興
占得溪山卜數椽飽經世故氣猶全入門明月真堪友
滿榻清風不用錢便死也勝千百輩少留更望二三年
湖橋酒美能來醉一棹何妨作水仙
　翁是年有詩云老出鄉閭右貧過仕宦初亦佳句蓋
　已八十四矣
　　　遣興
幾看人間歲月新釣船猶繫鏡湖濱曽穿髙帝朝元仗
却作山隂版籍民留病三分嫌太健忍饑半日未全貧
早知晝錦能為祟翁子終身合負薪
　　　書齋壁
平生憂患苦縈纒菱刺磨成芡實圓天下不知誰竟是
古來唯有醉差賢過堂未悟鐘將釁睨柱誰知壁偶全
自笑為農行没世尚如驚雁落空絃
　　　遣興
侯印從來非所圖赤丁子亦不容呼着低怯對新棋敵
量減愁添舊酒徒生世豈能常役役酣歌且復和嗚嗚
扁舟到處皆吾境莫問桐江與鏡湖
家住城南剡曲傍門前山色蘸湖光三朝執㦸悲年壯
二頃扶犁樂歲穰名姓已隨身共隱文辭終與道相忘
子孫勉守東臯業小甑呉粳底樣香
　五六好議論
　　　雜興
散髮林間萬事輕夢魂安穩氣和平只知秋菊有佳色
那問荒雞非惡聲達士招呼同嘯傲福人分付與功名
一篇說盡逍遙理始信䝉莊是達生
　　　信筆　　　　　　　　　　　范成大
天地同浮水上萍羲娥迭耀案頭螢山中名器兩芒屨
花下友朋雙玉缾童子昔曽誇了了主翁今但諾惺惺
歸田贏得都無事輸與諸公汗簡青
　尾句是出處之間有感云云
　　　請息齋書事
覆雨翻雲轉手成紛紛輕薄可憐生天無寒暑無時令
人不炎涼不世情相栩筭來俱蝶夢喈喈能有幾雞鳴
冰山側畔紅塵漲不隔瑤臺月露清
刻木牽絲罷戱場祭終雨後兩相忘門雖有雀尚廷尉
食已無魚休孟嘗蝨裏趨時真是賊虎中宣力任為倀
籬東舎北誰情話雞語鷗盟意却長
聚蚋醯邊鬧似雷乞兒爭肯向寒灰長平失勢見何晚
栗里息交歸去來休問江湖魚有沬但期雲水鶴無媒
巖扉岫幌牢扃鎖不是漁樵不與開
　今詳石湖此四詩乃淳熙十二年乙巳正月作時年
　六十歲也
　　　孤山寒食　　　　　　　　　趙師秀
三月芳菲在水邊旅人消困亦隨縁晴舒蝶羽初勻粉
雨壓楊花未放綿有句自題閒處壁無錢難上貴時船
最憐隱者髙眠地日日春風是管絃
　趙紫芝之戀戀西湖以終其生錢塘詩人大率如此
　當時昇平看人富貴以一身混其中亦不為大無聊
　也
　
　
　
　
　
　
　
　
　瀛奎律髓巻三十九
欽定四庫全書
　瀛奎律髓巻四十　　　　　元　方回　編
　　兄弟類
　　七言(七首/)
　　　喜敏中及第偶示所懐　　　　白居易
自知羣從為儒少豈料詞場中第頻桂折一枝先許我
楊穿三葉盡驚人轉於文墨須留意貴向煙霄早致身
莫學我兄年五十蹉跎始得掌絲綸
　　　敏中新授户部員外郎西歸
千里歸程三伏天官新身健馬翩翩行衝赤日加飡飯
上到青雲穩着鞭長慶老郎唯我在客曹故事望君傳
前鴻後雁行難續相去迢迢二十年
　　　送二十兄還鎮江　　　　　　李處權
此行檢校幽棲事佳處知公故未忘新笋豈應過母大
舊松想已及人長老來對客須靈照貧後持家藉孟光
世亂身危何處是二年孤負北窻涼
　李處權字巽伯洛陽人邯鄲公淑之後有崧庵集宣
　和間與陳叔易朱希真以詩名南渡後嘗領三衢
　　　布作髙陽臺衆樂園成被命與金陵易地兄弟
　　　待罪侍從對更方面實為私門之慶走筆寄子
　　　開弟　　　　　　　　　　　曽　布
樓臺丹碧照天涯塞北江南未足誇千里煙波方種栁
萬株桃李未開花一麾同下西清路兩鎮髙迎上將牙
囘首林塘莫留戀風光還屬阿連家
　　　肇謹次元韻　　　　　　　　曽　肇
文物河間信可嘉風流江左亦堪誇水南水北千竿竹
山後山前二月花久愧迂儒懐郡紱聊須雋老駐軍牙
兩州耆舊無多怪魯衛從來是一家
　此事古今希有曽布子宣守髙陽弟肇子開守金陵
　兩易將吏交迎送於途誠盛事也後子宣相子開當
　制尤盛事也又其後居京口先後一日卒惜子宣為
　小人之相
　　　示長安君　　　　　　　　　王安石
少年離别意非輕老去相逢亦愴情草草杯盤供笑語
昏昏燈火話平生自憐湖海三年隔又作塵沙萬里行
欲問後期何日是寄書應見雁南征
　　　宋匪躬太祝先輩示及劉貢父伯仲三人同年
　　　登第之詩因奉一篇　　　　　王安國
六朝文物事當竒閥閱如今舉世推射䇿人爭看三虎
薦書吾早識孤罷集英曉日臚傳後瓊苑春風宴喜時
共羨絲綸歸世掌還開驂隔鳯凰池
　元註太祝京西第一薦時予為考官
　
　
　
　
　
　瀛奎律髓巻四十
欽定四庫全書
　瀛奎律髓巻四十一　　　　元　方回　編
　　子息類
　　五言(六首/)
　　　卜歲日喜談氏外孫女孩滿月　白居易
今旦夫妻喜他人豈得知自嗟生女晚敢訝見孫遲物
以稀為貴情因老更慈新年逢吉日滿月乞名時桂燎
熏花果蘭湯洗玉肌懐中有可抱何用是男兒
　　　阿雀兒詩
謝病卧東都羸然一老夫孤單同伯道遲暮過商瞿豈
料鬢成雪方看掌上珠已衰寧望有雖睨亦勝無蘭入
前春夢桑懸昨日弧里閭多慶賀親戚共歡娯膩剃新
胎髪香綳小繡襦玉芽開手爪酥顆㸃肌膚乳氣初離
殻啼聲漸變雛何時能反哺供養白頭鳥
　元白皆苦無子樂天晚得此子後亦夭也詩人窮相
　形容無所不至晚乃所以妨此子歟
　　　詠孩子　　　　　　　　　　嚴　維
嘉客㑹初筵宜時魄再圓衆皆含笑戲誰不㸃頤憐綉
被花堪摘羅綳色欲妍將雛有舊曲還入武城絃
　　　楊本勝說於長安見小兒阿衮李啇隱
聞君來日下見我最嬌兒漸大啼應數長貧學恐遲寄
人龍種瘦失母鳯雛癡語罷休邊角青燈兩鬢絲
　　　小孫納婦　　　　　　　　　姜特立
慶事集朋親孫枝喜氣新歌雲停碧落舞雪眩青春暖
日花君子清樽酒聖人一春行樂地不負牡丹辰
　此翁樂哉為人祖而見孫納婦貧亦樂也况富貴乎
　　　哭開孫　　　　　　　　　　陸　游
學步漸扶床乗車已駕羊虚稱砌臺史不遇玉函方杳
杳天難問茫茫夜正長寂寥誰伴汝蕭寺閉空房
　　七言(六首/)
　　　予與微之老而無子發於言歎著在詩篇今年
　　　冬各有一子戲作二什一以相賀一以自嘲
　　　　　　　　　　　　　　　　白居易
常憂到老都無子何况新生又是兒隂德自然宜有慶
皇天可得道無知一園水竹今為主百巻文章更付誰
莫慮鵷雛無浴處即應重入鳯凰池
五十八翁方有後靜思堪喜亦堪嗟一珠甚小還慚蚌
八子雖多不羡鴉秋月晚生丹桂實春風初長紫蘭芽
持杯願祝無他語慎勿頑愚似汝爺
　樂天生於大厯七年壬子此年太和三年己酉年五
　十八歲微之小樂天七歲是年五十一
　　　哭雀兒
掌珠一顆兒三歲鬢雪千莖父六旬豈料汝先為異物
常憂吾不見成人悲腸自斷非因劍啼眼加昏不是塵
懐抱又空添黙黙依然重作鄧攸身
　六十無子不容不悲人情也
　　　戲題贈二小男　　　　　　　劉長卿
異鄉流落頻生子幾許悲歡併在身欲識老容羞白髮
每㸔兒戲憶青春未知門户堪誰主且免琴書與别人
何幸暮年方有後舉家相對却沾巾
　第四句已佳五六句全似樂天
　　　相使君第七男生日
娶妻生子復生男獨有君家衆所談荀氏八龍唯欠一
桓生四鳯已過三他時幹蠱聲名著今日懸弧宴樂酣
誰道衆賢能繼體須知箇箇出於藍
　賦第七男用事造語巧綴然昌黎五男兒亦如此形
　狀不可棄也
　　　寄二子　　　　　　　　　　陸　游
大兒新作鶴林遊仲子經年戍吉州日日望書常至暮
時時入夢却添愁得官本自輕齊虜對景寧當似楚囚
識取乃翁行履處一生任運笑人謀
　
　
　瀛奎律髓巻四十一
欽定四庫全書
　瀛奎律髓巻四十二　　　　元　方回　編
　　寄贈類
　逺而有寄面而有贈有寄贈則有酬答不專取諛取
　詩律之精而已
　　五言(二十/八首)
　　　答李司户　　　　　　　　　宋之問
逺方來下客輶軒攝使臣弄琴宜在夜傾酒貴逢春駟
馬留孤館雙魚贈故人明朝散雲雨遥仰德為隣
　　　贈昇州(金陵/也)王使君忠臣　　　李　白
六代帝王國三呉佳麗城賢人當重寄天子借髙名巨
海一邊靜長江萬里清應須救趙䇿未肯棄侯嬴
　盛唐人詩氣魄廣大晚唐人詩工夫纎細善學者能
　兩用之一出一入則不可及矣此詩比老杜律雖寛
　而意不迫
　　　忝職武昌初至夏口書事獻府主
　　　　　　　　　　　　　　　　竇　鞏
白髮放櫜鞬梁王舊愛全竹籬江畔宅梅雨病中天時
奉登臨宴閒脩上水船時人興謗易莫遣鶴猜錢
　此所謂府主乃元稹微之也元以故相為武昌節度
　固請友封為副戎除秘少兼中丞以徃鶴者友封自
　謂也
　　　戲酬副使中丞見示四韻　　　元　稹
莫恨暫櫜鞬交游幾箇全眼明相見日肺病欲秋天五
馬虚盈櫪雙蛾浪滿船可憐俱老大無處用閒錢
　微之時為武昌節度檢校户部尚書未幾卒於任
　　　微之見寄與竇七酬唱之什本韻外加兩韻
　　　　　　　　　　　　　　　　白居易
旌鉞從櫜鞬賓僚情禮全夔龍來要地鴛鷺下寥天赭
汗騎驕馬青娥舞醉仙合成江上作散到洛中傳窮巷
能無酒貧池却有船春裝秋未寄漫道足閒錢
　合音閤樂天時為河南尹和此詩
　　　酬思黯戲贈
鍾乳三千兩金釵十二行妬他心似火欺我鬢如霜慰
老資歌笑銷愁仰酒漿眼看狂不得狂得且須狂
　元註思黯自云前後服鍾乳三千兩甚得力而歌舞
　之妓頗多來詩謔予羸老故戲答之
　　　承竇七中丞見示初至夏口獻戎詩輒戲和云
　　　　　　　　　　　　　　　　裴　度
出佐青油幕來吟白雪篇須為九臯鶴莫上五湖船(竇/詩)
(自稱鶴兼云/治船裝故也)故態君應在新聲我亦便(聞鄂州初教/成謳者甚工)元
侯看再入好被暫留連
　晉公初為㣲之所忌㣲之在相位不一月而出晉公
　終以再入許之可謂徳人君子矣
　　　和寄竇七中丞　　　　　　　令狐楚
仙吏秦蛾别新詩鄂渚來才推今八斗職賦舊三台雕
鏤心偏許緘封手自開何年相贈答却得到中臺
　令狐楚時為吏部尚書和此詩以前任戸部尚書友
　封為當司員外郎故第四句所云如此觀此五言詩
　足見一時人物風流之盛
　　　過劉員外别墅　　　　　　　皇甫曽
謝客開山後郊扉水去通江湖千里别衰老一樽同返
照寒川滿平田暮雪空滄洲自有趣不復哭途窮
　　　寄劉員外
南憶新安郡千山帶夕陽斷猿知夜久秋草助江長鬢
髮應成素青松獨見霜愛才稱漢帝題柱在田郎
　此所謂新安者唐之睦州今之嚴州今稱嚴為新定
　郡歙為新安郡在唐時二郡總亦稱新安
　　　喜皇甫侍御相訪　　　　　　劉長卿
荒邨帶晚照落葉亂紛紛古路無行客空山獨見君野
橋經雨斷澗水向田分不為憐同病何人到白雲
　劉長卿詩細淡而不顯煥觀者當緩緩味之不可造
　次一觀而已也
　　　酬皇甫侍御見寄前相國姑臧公初臨郡
離别江南北汀洲葉再黄路遙雲共水砧迥月如霜歲
儉依仁政年衰離故鄉佇看宣政召漢法倚張綱
　第五句不涉風物未嘗不新
　　　酬包諫議見寄之什
佐郡媿頑疎殊方親里閭家貧寒未度身老歲將除過
雪山僧至依陽野客舒藥陳隨逺宦梅發對幽居落日
棲鴞鳥行人遺鯉魚髙文不可和空媿學相如
　包佶謫病寄詩此所和也
　　　敬酬李判官使院即事見呈　　岑　參
公府日無事吾徒只是閒草根侵柱礎苔色上門關映
硯時見鳥巻簾晴對山新詩吟未足昨夜夢東還
　天寳年間詩皆如此飽滿
　　　送張南史(一云寄/李紓)　　　　　　郎士元
雨過深巷靜獨酌送殘春車馬雖嫌僻鶯花不厭貧蟲
聲黏戸網鼠跡印床塵問道山陽㑹如今有幾人
　　　贈劉义　　　　　　　　　　姚　合
自君離海上垂釣更何人獨宿空堂雨閑行九陌塵避
時曽變姓救難似嫌身何處相期宿咸陽酒市春
　劉义豪俠之士嘗殺人亡命此詩殆义之真像也
　　　贈張質山人
先生居處僻荆棘與牆齊酒好寧論價詩狂不着題燒
成度世藥踏盡上山梯懶聽閒人語爭如谷鳥啼
　世間多怪人喜吟詩而不切者多有之
　　　贈姚合　　　　　　　　　　張　籍
病來辭赤縣案上有丹經為客燒茶竈教兒掃竹亭詩
成添舊巻酒盡卧空瓶闕下今遺逸誰瞻隱士星
　　　寄孫沖主簿公
低折滄洲簿無書整兩春馬從同事借妻怕罷官貧道
僻收閒藥詩髙笑古人仍聞長吏奏表乞鎖㕔頻
　中四句賈浪仙相似姚武功未及也
　　　贈任懶
未肯求科第深坊且隱居勝遊尋野客髙卧看兵書㸃
藥醫閑馬分泉灌逺蔬漢庭無得意誰擬薦相如
　中四句極工
　　　贈喻鳬　　　　　　　　　　方　干
所得非衆語衆人那得知纔吟五字句又白幾莖髭月
閤欹眠夜霜軒正坐時沉思心更苦恐作滿頭絲
　　　貽錢塘縣路明府
志業不得力至今猶苦吟吟成五字句用破一生心世
路屈聲逺寒溪怨氣深前賢多晚達莫怕鬢霜侵
　志業一作志學○又白幾莖髭之聯與用破一生心
　之聯意相似而破字未佳
　　　中路寄喻鳬
求名如未遂白路亦難歸送我樽前酒典君身上衣寒
蕪隨楚盡落葉渡淮稀莫歎干時晚前心豈便非
　盡一作濶○三四見晚唐詩人其貧如此
　　　永州寄翁靈舒　　　　　　　徐　照
古郡百蠻邊蒼梧九㸃煙去家疑萬里歸計在明年風
順眠聽角樓髙望見船筠州當半道長得秀詩篇
　第六句好眼前事但道着便新
　　　寄筠州趙紫芝推官
府後巖巒衆何時訪古仙井甘隣室共鐘逺雪風傳病
去茶難廢詩多石可鐫蜀江春未動猶得緩歸船
　三四好
　　　投楊誠齋　　　　　　　　　徐　機
名髙身又貴自住小村深清得門如水貧惟帶有金養
生非藥餌常語盡規箴四海為儒者相逢問信音
　三四佳
　　　寄酬葛天民　　　　　　　　翁　巻
常日已清癯那兼日未除傳來五字好吟了半年餘鐵
柱天人觀梅花處士廬江湖正相隔歲晚更愁予
　　　贈滕處士
識君戎馬際今又十年餘環海纔安息先生便隱居清
風三畆宅白日一床書長是閒門掩隣僧亦不如
　　　贈葛天民
燕本昔如此清名千載垂誰將囊米施自拾束薪炊栁
影連蓬閤湖波浸竹籬朝昏無别事只是欲吟詩
　　　寄幼安　　　　　　　　　　周信道
我屋與君室濟河南北州相逢楚天晚却看蜀江流老
境渾能迥妖氛竟未收何時一㕓地歸種故園秋
　信道與幼安俱濟南人故所作云爾詩意慷慨當阜
　陵之時思中原可也
　　　次韻和季長學正月二十八日出郊見寄之作
　　　　　　　　　　　　　　　　宋　祁
雅俗傳祠日(州人以二十八日祠保夀/侯及唐杜丞相于崇真堂)年華重宴辰初
陽澹江霧小雨破街塵(是日雨而不/濘游人皆集)客蓋浮輕吹齋刀
儼後陳林芳催兎目原色換龍鱗壤路歌聲雜褠娼舞
叠新持杯徧酬客唯欠眼中人
　　　寄外舅郭大夫　　　　　　　陳師道
巴蜀通歸使妻孥且舊居深知報消息不忍問何如身
健何妨逺情親未忍疎功名欺老病淚盡數行書
　后山學老杜此其逼真者枯淡瘦勁情味深幽晚唐
　人非風花雪月禽鳥蟲魚竹樹則一字不能作九僧
　者流為人所禁詩不能成曷不觀此作乎
　　　贈翁巻　　　　　　　　　　劉克莊
非止擅唐風尤於選體工有時千載事祗在一聯中世
自輕前輩天猶活此翁江湖不相見纔見又西東
　後村詩比四靈斤兩輕得之易而磨之猶未瑩也四
　靈非極瑩不出所以難後村晚節詩飽滿四靈用事
　冗塞小巧多風味少亦減於四靈也靈舒之死最後
　容續攷書
　　　贈髙九萬并寄孫季蕃二首
諸人凋落盡髙叟亦中年行世有千首買山無一錢紫
髯長拂地白眼冷㸔天古道微如綫吾儕各勉旃
菊磵說花翁飄零向浙中無書上皇帝有句惱天公世
事年年異詩人箇箇窮築臺并下榻今豈乏英雄
　髙九萬詩俗甚為老妓詩二首尤俗於後村孫季蕃
　老於花酒以詩禁僅為詞皆太平時節閒人也
　　　寄趙昌父　　　　　　　　　趙師秀
逃名逃未得幾載住章泉便使重承詔多應不議邊髙
風時所係新集世方傳憶就江樓别雪晴江月圓
　末句全犯無可憶就西湖宿月圓松竹深然亦可喜
　　　贈賣書陳秀才
四圍皆古今永日坐中心門對官河水簷依栁樹隂毎
留名士飲屢索老夫吟最感春燒盡時容借檢尋
　陳起字宗之睦親坊賣書開肆予丁未至行在所至
　辛亥年凡五年猶識其人且識其子今近四十年肆
　燬人亡不可見矣
　　　寄新呉友人
每於樓上立逺逺望新呉春至山疑長江空雨似無懐
才人盡愛多病體常癯若治東游䇿舟行與子俱
　三四佳
　　七言(五十/六首)
　　　酬淮南牛相公述舊見貽　　　劉禹錫
少年曽忝漢庭臣晚歲空餘老病身初見相如成賦日
尋為丞相掃門人追思徃事咨嗟久喜奉清光笑語頻
猶有登朝舊冠冕待公三日拂埃塵
　　　酬太原狄尚書見寄
家聲烜赫冠前賢時望穹崇鎮化邊身上官銜如座主
幕中談笑取同年幽并俠少趨鞭弭燕趙佳人奉管絃
仍把天兵書號筆逺題長句寄山川
　　　寄李蘄州
下車書奏龔黄課動筆詩傳鮑謝風江郡謳謡誇杜母
洛陽歡㑹憶東公笛愁春盡梅花裏簟泠秋生薤葉中
(鄿州出好笛/并薤葉簟)不道蘄州歌酒少使君難稱與誰同
　　　夜宿江浦聞元八改官因寄此什
君遊丹陛已三遷我泛滄浪欲二年劍佩曉趨雙鳯闕
煙波夜宿一漁船交親盡在青雲上鄉曲遙抛白日邊
若報生涯應笑殺結茅栽芋種畬田
　　　贈竇五判官　　　　　　　韋渠牟
故舊相逢三兩家愛君兄弟有聲華文輝錦綵珠垂露
逸興江天綺散霞美玉自矜頻獻璞真金難與細披沙
終須撰取新詩品更比芙蓉出水花
　渠牟自稱重表兄弟竇庠此詩極工
　　　酬謝韋卿甘五兄俯贈　　　　竇　庠
大賢持贈一明璫蓬蓽初驚滿室光埋没劍中生紫氣
塵埃瑟上動清商荆山璞在終應識楚國人知不是狂
莫恨伏轅身未老㑹將筋力見王良
　此詩亦足以當渠牟之賜
　　　酬竇大閒居見寄　　　　　　房儒復
來自三湘到五溪青楓無樹不猿啼名慚竹使宦情少
路隔桃源歸思迷鵩鳥賦成知性命鯉魚書至恨暌攜
煩君强着潘年比騎省風流詎可齊
　竇大者名常所寄詩後四句云蝸舎喜時春夢覺隼
　旟行處瘴江清新年且可三十二却笑情郎白髮生
　故有此答
　　　贈商州王使君　　　　　　　張　籍
銜命南來㑹郡堂却思朝裏接班行才雄猶是山城守
道薄初為水部郎選勝相留開客館尋幽更引到僧房
明朝從此辭君去獨出商關路漸長
　　　同將作韋少監贈李郎中
舊年同過水曹郎各罷魚符自楚鄉重着青衫承詔命
齊趍紫殿異班行别來同說經過事老去相傳補養方
憶得當時亦連步如今獨有讀書堂
　　　寄梅處士
擾擾人間是與非官閒自覺省心機六行班裏身常下
九列符中事亦稀市客慣曽賒賤藥家童驚見着新衣
君今獨得居山樂應笑多時未便歸
　　　依韻和趙令畤　　　　　　　陸陶山
無事何妨數命賓一湖清境是西隣栽花要與春為主
對酒嗔將月借人詩就彩牋舒巻玉舞餘花椀倒垂銀
由來景物常無價謾道錢多㑹有神
　　　贈别呉興太守中父學士
蓬山僊子任天真乞領南麾奏疏頻金鎖闕邊辭黻座
水晶宫裏約朱輸公庭事簡煩丞掾齋閣詩多泣鬼神
莫為行春戀苕霅鑾坡揮筆待詞臣
　　　和開祖丹陽别子瞻後寄　　　陳舜俞
仙舟繫栁野橋東㑹合情多勞謫翁相對一樽浮蟻酒
輕寒二月小桃風羇懐散誕謳歌裏世事縱横醉笑中
莫恨明朝又離索人生何處不匆匆
　陳舜俞字令舉嘉祐四年中制舉坐詆新法謫南康
　酒稅日與劉凝之遊遇赦不仕卒東坡祭文深痛之
　　　寒食中寄鄭起侍郎　　　　　楊徽之
清明時節出郊原寂寂山城栁映門水隔淡煙脩竹寺
路經疎雨落花村天寒酒薄難成醉地逈楼髙易斷魂
囘首故山千里外别離心緒向誰言
　中四句皆美而下聯世人尤傳
　　　次韻和内翰楊大年見寄　　　李虚己
鼇冠三峰碧海寛雲謠初下藹芝蘭探珠宫裏驪龍睡
織錦機中彩鳯盤藥砌蒼苔錢作㸃粉牆脩竹玉為竿
閒從莊蝶親鳬舄曽得安期九轉丹
　三四頌楊文公所作如探珠織錦五六言翰苑景物
　又謂夢中親炙承神仙丹㸃化之力酷有崑體
　　　次韻和汝南秀才遊淨土見寄
長松繫馬放吟鞭水殿沉檀一炷煙苔破閒階幽鳥立
草芳深院老僧眠桃花欲放條風後茶蘂新供糓雨前
衰㑹賞詩多狎客我無岐路近神仙
　三四甚佳虚己官至工侍初與曽致堯倡和致堯謂
　子之詩工矣而其音猶啞虚己惘然退而精思得沈
　休文浮聲切響之說遂再綴數篇示曽曽乃駭然歎
　曰得之矣予謂此數語詩家大機括也工而啞不如
　不必工而響潘邠老以句中眼為響字吕居仁又有
　字字響句句響之說朱文公又以二人晚年詩不皆
　響責備焉學者當先去其啞可也亦在乎抑揚頓挫
　之間以意為脈以格為骨以字為眼則盡之
　　　將到都先獻樞宻大尉相公　　宋　祁
再試州旟驗不才却將憔悴到中臺相車問罷同牛喘
大厦成時與燕來(守壽春日方/聞爰立之拜)今日謀猷須丙魏他年
賓客但鄒枚西園聞道餘春在尚及花前灔灔杯
　　　和致政燕侍郎舟中寄晏尚書(公自夀州換知/陳州至是再入)
異時仙閣對三休頓首辭榮動邃旒疏廣故僚供祖帳
鴟夷盡室付歸舟側階生玉懐歡宴燕壁圖山代逺遊
新句漸髙塵累少紫芝巖曲要相求
　此晏元憲公也
　　　送越州陸學士
梅天霞破候旗乾鄉樹依然越絶間挾䇿當年逢掖去
懐章此日繡衣還亭餘内史浮觴水路入仙人取箭山
牛酒盛誇先墅宴不妨春詔得親班
　　　留别虞樞宻　　　　　　　　王　質
太倉宇宙久陳陳合與英豪共挽新脩造鳯樓須有手
住持烏寺可無人千官禮絶三司貴一士歸心萬國春
藉與八風吹六翮飛騰意度不無神
　劉後村續詩話云王質景文與王樞使公明詩云試
　看公出手毋謂我無人與虞丞相云寄身江漢歸無
　所開眼乾坤見有公甚雋快但下聯云脩造鳯樓須
　有手住持烏寺可無人幾於自鬻矣
　　　寄蘇内翰　　　　　　　　　劉季孫
倦壓鼇頭請左符笑尋潁尾為西湖二三賢守去非逺
六一清風今不孤四海共知霜鬢滿重陽曽揷菊花無
聚星堂上誰先到欲傍金鐏倒玉壺
　六一清風一聯已佳四海重陽一聯不唯見天下人
　共惜東坡之老又且開慰坡公隨時消息不必以時
　事介意也句律悲壯豪健人人能誦之
　　　次韻劉景文見寄　　　　　　蘇　軾
淮上東來雙鯉魚巧將詩信渡江湖細看落墨皆松瘦
想見掀髯正鶴孤烈士家風安用此書生習氣未能無
莫因老驥思千里醉後哀歌缺唾壺
　坡詩亦足敵景文三四勁健五六言景文家世壯烈
　而能詩氣象嵂屼未易攀也
　　　賈麟自睦來杭復將如蘇戲贈短句
　　　　　　　　　　　　　　　　强　至
春風那解繫狂游朝醉桐江暮栁洲大手千篇隨地掃
一身四海學雲浮榮名不落閒宵夢退築聊為歲晚謀
老橘殘鱸猶有興片心還起洞庭舟
　强至幾聖餘杭人精於詩有祠部集此特其一耳
　　　和子瞻沿牒京口憶西湖出游見寄
　　　　　　　　　　　　　　　　陳　襄
春隂漠漠燕飛飛可惜春風與子違半嶺煙霞紅斾入
滿湖風月畫船歸緱笙一闋人何在遼鶴重來事已非
猶憶去年題别處鳥啼花落客沾衣
　　　寄長沙簿孫明逺　　　　　　楊　時
陽城衰晚拙催科闔寢空慚罪已多祭竈請隣君自適
載醪祛惑我誰過猗猗庭倚蘭堪佩寂寂門無雀可羅
歸去行尋溪上侣為投纓紱換漁簔
　楊公道學大儒詩其餘事此篇齊整元祐人句法也
　　　寄陳鼎　　　　　　　　　　張　耒
懶着青衫泥醉眠近來沽酒困無錢常憂送乏隣僧米
何啻寒無坐客氊直道謾慿詹尹卜浮生已付祖師禪
祗因居士無醒日知有淵明種秫田
　元註陳新置九華田自號居士
　　　長句贈邠老
衰疲坐甑極蒸噓念子柯山守舊廬盧叟今無僧送米
董生時有吏徴租上書自薦心應恥扶䇿躬耕計未疎
虎豹九關今肅穆王門行㸔曳長裾
　　　次韻李德載見寄
頭顱幸獲免姦鋒甘分江湖守釣蓬老得一州聊自慰
相望千里與誰同已欣臺省登羣俊猶數湖湘卧病翁
(元註謂二蘇/公來書云及)詩就醉餘頻走筆待觀雲海戲羣鴻
　　　次韻陳師道無已見寄　　　　曽文昭
故人南北歎乖離忽把清詩慰所思松茂雪霜無改色
雞鳴風雨不愆時著書子已通科斗竊食吾方逐鷽斯
便欲去為林下友懶隨年少樂新知
　師道曽作尚書傳故云
　　　代祖父次韻酬羅君寳見贈　　廖　剛
蕭條門巷陋於顔老去青春僅得閒心畫傳家無計䇿
手談留客漫機關靜思徃事千年上俯歎勞生一夢間
多謝光臨無别意為聞流水與髙山
　廖剛字用中南劍州順昌人崇寧五年進士仕至尚
　書方曽大母八九十時陳了翁為其世綵堂詩後達
　髙廟乙覽此代祖父次韻細潤有集曰髙峰
　　　寄靈仙觀舒職方學士　　　　楊　億
緑髮郎潛不記年却尋丹竈味靈篇華隂學霧還成市
彭澤横琴豈要絃曉案祗因飡沆瀣夜灘誰見弄潺湲
須知吏隱金門客待乞刀圭作地仙
　　　又　　　　　　　　　　　　錢惟演
方瞳𤣥髮粉為郎絳闕齋心奉紫皇徴士髙懐雲在嶺
騷人秋思水周堂閒園露草開三徑靈宇華燈燭九光
知有美田堪種玉幾時春渚逐歸艎
　　　又　　　　　　　　　　　　劉　筠
石渠仙署久離羣抗跡丹臺世絶倫楊子不甘嘲尚白
漆園終許自全真紫煙深處鸞雙舞朱髓成來鳥共伸
若向雲中見雞犬可能渾望姓劉人
　　　答内翰學士　　　　　　　　舒　雅
清貴無過近侍臣多情猶隱舊交親金蓮燭下裁詩句
麟角峰前寄隱淪和氣忽飄燕谷暖好風隨起謝庭春
緘藏便是山家寳留與兒孫世不貧
　　　寄荆南故人　　　　　　　　章冠之
餘生自拚一虚舟未害尋詩慰客愁梅欲飄零猶醖藉
栁纔依約已風流關心弟妹無黄犬入夢江湖有白鷗
别後故人相念否東風應倚仲宣樓
　　　和趙宣二首　　　　　　　　胡　寅
徧游南北與西東欲訪人間國士風處世甚疎皆笑我
宅心無累獨竒公詩才自媿非三上酒聖相從又一中
芍藥待開應且住莫令清賞轉頭空
冠月裾雲佩緑霞百年將此送生涯愁心别後無詩草
病眼燈前有醉花落筆擅場聊寫意背山臨水遂成家
也須南畆多栽秫休似東陵只種𤓰
　致堂先生大手筆讀史管見崇正辨之餘成此詩耳
　　　贈胡衡仲　　　　　　　　　楊萬里
風騷堂上徑雄趨不作俳辭笑已乎紙落煙雲春醉旭
氣含蔬笋薄僧殊夜來霜月千家滿雨後風埃半㸃無
安得與君幽討去一觴一詠惱西湖
　當改以用二僧事也
　　　嚴州贈姜梅山　　　　　　　陸　游
故人玉骨已生苔(謂南/澗公)晚與君游亦樂哉湖寺繫舟無
夢去京塵馳騎有詩來醉中不敢教兒誦看處常須盥
手開彈壓風光須健筆相期力斡萬鈞囘
　放翁為嚴州姜特立在婺以詩寄之故有此作五六
　佳
　　　寄姜梅山雷字詩
章臺官栁映宫槐寳馬蹄輕不動埃只怪好詩無與敵
誰知古學有從來江山常逐客帆逺歲月不禁衙鼔催
剰約東隣投淨社髙情千載友宗雷
　三四乃敎人作詩之法不可强揠必有本者如是
　　　和陸放翁見寄　　　　　　　姜特立
遙知三徑長荒苔解組東歸亦快哉津岸紛紛羣吏去
船頭衮衮好山來平時佳客應相過勝日清樽想屢開
若許詩篇數還徃直須共挽古風囘
　此姜特立答和放翁詩三四佳陸集並無姜詩
　　　和陸郎中放翁
午庭風雨撼髙槐一洗城頭十丈埃老子坐間尋句好
故人門外寄詩來勁鋒久服穿楊妙鈍思深慚擊鉢催
清佩左符君未可要聽吟思發春雷
　此放翁為禮部時倡和詩也
　　　寄汪尚書
五十年間歎濶疎相忘兩地復江湖書來筆底驚强健
詩去吟邊想步趨好對青山看歌舞莫嫌紅粉笑髭鬚
鳯毛已有哦松韻尚記金華舊範模
　五六出竒不可束縛
　　　和姜梅山見寄　　　　　　　汪大猷
投分雖深迹却疎君居東婺我西湖兒曹方喜承毛檄
父執應容效鯉趨慨念舊遊多宿草(舊同官六十餘人/今唯大猷與公獨)
(存/)僅餘二老見霜鬚詩來喚起相思夢又向梅山得楷
模
　此尚書汪公酬姜之詩五六亦老筆
　　　答山谷先生　　　　　　　　髙　荷
四篇詩得褭蹄金妙㫖初臨法語尋要我盡除兒子氣
知公全用老婆心平章許事真難可付囑斯文豈易任
感激面東垂涕泗髙山從此少知音
　髙荷子勉江陵人五言律三十韻䞇見山谷中有曰
　蜀天何處盡巴月幾囘彎㸃檢金閨彦飄零玉筍班
　尚全宗廟器猶隔鬼門關山谷賞之遂知名和山谷
　六言皆佳蠟梅絶句尤竒和王子予章華碑有云威
　强九鼎懼喪亂一臺成亦可喜後知涿州卒詩入江
　西派芍藥詩云勃興連穀雨閏位次花王春盡詩云
　佳人鬭草百稚子擊毬雙謁馬中玉云辨雖豪白馬
　讒亦困青蠅皆可取
　　　寄文潛無咎少游三學士　　　陳師道
北來消息不真傳南度相忘更記年湖海一舟須此老
蓬瀛方丈自非仙數臨黄巻聊遮眼穩上青雲小着鞭
李杜齊名吾豈敢晚風無樹不鳴蟬
　元祐初晁張俱召試入館后山於二年四月始得官
　故進二公於富貴而猶欲其驟進也青雲小着鞭本
　白樂天贈乃兄詩語也
　　　寄秦州曽侍郎
八年門第故違離千里河山費夢思淮海風濤真有道
麒麟圖畫豈無時今朝有客傳何尹是處逢人說項斯
三徑未成心已具世間惟有白鷗知
　　　寄侍讀蘇尚書
六月西湖早得秋二年歸思與遲留一時賓客餘枚叟
在處兒童說細侯經國向來須老手有懐何必到壺頭
遙知丹地開黄巻解記清波沒白鷗
　此規東坡以進用不已恐必有後患也乃是潁州召
　入時後又有寄送定州蘇尚書詩亦云海道無違具
　一舟君子愛人以德如此
　　　贈田從先
衣冠魯國動成羣憂患相從只有君落筆如流寧蹈襲
行前應敵却紛紜愧非伏老成和伯喜有侯芭守子雲
意氣有餘工用少相忘千里定能勤
　晚唐詩諱用事然前輩善作詩者必善於用事此於
　師弟子間引兩事用之有何不可
　　　贈王聿脩商子常
欲作新詩挑兩公含毫不下思無窮貪逢大敵能無懼
强畫脩眉每未工長病忍狂妨痛飲晚雲朝雨滯晴空
正須好句留春住可使風飄萬㸃紅
　能字毎字乃是以虚字為眼非此二字精神安在善
　吟詠古詩者只㸃掇一二好字髙唱起而知其用力
　着意之地矣
　　　贈漳州守綦叔厚　　　　　　陳與義
過盡蠻荒興復新漳州畫㦸擁詩人十年去國九行旅
萬里逢公一欠伸王粲登樓還感慨紀瞻赴召欲逡巡
繩床相對有今日賸醉齋中軟脚春
　　　寄德升大光
君王優詔起羣公也寘樵夫尺一中易着青衫隨世事
難將白髮犯秋風共談太極非無意能繫蒼生本不同
却倚紫陽千丈嶺遙瞻黄鵠九霄東
　　　鵝湖示同志　　　　　　　　陸九齡
孩提知愛長知欽古聖相傳只此心大抵有基方築室
未聞無址可成岑留情傳注翻榛塞着意精㣲轉陸沉
珍重友朋勤切琢須知至樂在於今
　復齋先生陸公九齡字子壽撫州金谿人父賀生六
　子公居第五乾道四年由太學第進士初授桂陽教
　改興國教以憂去尋調全州教未上卒淳熙七年九
　月也年四十九其生紹興四年甲寅少文公四歲文
　集共有詩十一首云
　　　和鵝湖教授韻　　　　　　　陸九淵
墟墓興哀宗廟欽斯人千古不磨心涓流積至滄溟水
拳石崇成太華岑易簡工夫終久大支離事業竟浮沉
欲知自下升髙處真偽先須辨只今
　象山先生陸公九淵字子靜行居第六乾道八年進
　士東萊吕成公為考官實識其文初授靖安簿丁憂
　再調崇安簿擢國子正勅令所刪定官將作監丞後
　省疏駁與祠光宗初除知荆門軍紹興二年九月至
　郡三年十二月卒年五十四其生紹興九年己未少
　文公九歲○文集共有詩二十三首本集及朱文公
　年譜末句並作真偽先須辨只今鄭景龍江湖詩續
　選作真偽先須辨古今恐當以集本為正○按陸氏
　兄弟之學在求其本心而已人之心本善無不善其
　所以不善者非本心也孟子之說亦如此故子壽詩
　起句云孩提知愛長知欽古聖相傳只此心子靜亦
　云墟墓興哀宗廟欽斯人千古不磨心此皆指其心
　之本然者以示人也然聖賢所言正心養心存心操
　心於以維持防閑夫此心者非一端也是故大學以
　致知格物在誠意之先而誠意又在乎正心之先心
　之所以必得其正者其道由此而陸氏兄弟徑去此
　一段不復於此教人用力特以為一悟本心而可以
　為聖賢今日愚夫也而一超直入悟此心之本善則
　堯舜在是矣故吾朱文公非之不以二陸為然
　　　次韻　　　　　　　　　　　朱　熹
德義風流夙所欽别離三載更關心偶扶藜杖出寒谷
又枉籃輿度逺岑舊學商量加邃宻新知培養轉深沉
却愁說到無言處不信人間有古今
　朱文公徽州婺源人父松吏部郎官季父檉橰以建
　炎四年庚戌九月甲戌生於尤溪慶元六年庚申三
　月甲子卒年七十一十一月葬建陽縣唐石大林谷
　壻黄榦為行狀門人李方子為編年至蔡謨為年譜
　益詳○按年譜淳熙二年乙未夏五月東萊吕公來
　訪講學於寒泉精舍留止旬日餞東萊至鵝湖陸九
　齡子壽九淵子靜劉清之子澄來㑹相與講其所聞
　二陸俱執已見不合而罷○又曰鵝湖辨論今無所
　考按是時子壽有詩云云文公和云云子靜和云云
　以詩觀之則學之同異亦可見矣其後子壽頗悔其
　非而子靜則終身守其說不變○按淳熙乙未朱文
　公年四十六歲陸子壽四十二歲子靜三十七歲東
　萊三十九歲劉子澄候考子靜是時以年少英銳之
　氣肆其唐突兄弟二詩詞意皆頗不遜公然詆文公
　為榛塞陸沉又曰支離事業竟浮沉而文公和之詞
　意渾厚以邃宻深沉奬借之冀其自悟而二陸根本
　禪佛之學不能從也又子壽詩題云鵝湖示同志且
　文公年為二陸之長仕宦輩行蓋亦在先而云示同
　志亦可謂僣而不謙矣此事天下後世知二陸之非
　而江西學者相與掩諱是不可不拈出垂世此乃吾
　道學問一大機括也○二陸自不當以詩人責之二
　詩三四止是一意詩家之所不取非如三百五篇言
　之不足故詠歌之一意而三申者也
　　　寄趙昌父　　　　　　　　　劉克莊
世上久無遺逸禮此翁白首不彈冠一生官職監南嶽
四海詩盟主玉山經歲著書人少見有時入郭俗爭㸔
何因樵服供薪水得附髙名野史間
　　　寄韓仲止
昨仕京華豪未減脫鞾不問貴游嗔詩家爭欲推盟主
丞相差教作散人閉户自為千載計入山又忍十年貧
幾思投老從公去背笈攜琴澗水春
　　　贈陳起
陳侯生長紛華地却似芸香自沐薰錬句豈非林處士
鬻書莫是穆參軍雨簷兀坐忘春去雪屋清談至夜分
何日我閒君閉肆扁舟同泛北山雲
　此所謂賣書陳彦才亦曰陳道人寳慶初以秋雨梧
　桐皇子府春風楊栁相公橋詩為史彌逺所黥詩禍
　之興捕敖器之劉潜夫等下大理獄鄭清之在瑣闥
　止之予及識此老屢造其肆别有小陳道人亦為賈
　似道編管
　
　瀛奎律髓巻四十二
欽定四庫全書
　瀛奎律髓巻四十三　　　　元　方囘　編
　　遷謫類
　遷客流人之作唐詩中多有之伯竒擯屈原放處人
　倫之不幸也或實有咎責而獻靖省循或非其罪而
　安之若命惟東坡之黄州惠州儋州尤偉云
　　五言(十八/首)
　　　初到黄梅臨江驛　　　　　　宋之問
馬上逢寒食途中屬暮春可憐江浦望不見洛陽人北
極懐明主南溟作逐臣故園腸斷處日夜栁條新
　之問之為人不足道也然唐律詩起於之問與沈佺
　期此詩貶瀧州叅軍時所作坐媚張易之事而敗其
　早發韶州律詩有云珠厓天外郡銅柱海南標日夜
　晴明少冬春霧雨饒身經山火熱顔入瘴江銷觸景
　含沙怒逢人毒草搖霧濃㸔袂濕風颺覺船飄又如
　發藤州云雲峰刻不似苔壁畫難成霧裛千花氣泉
　和萬籟聲戀結芝蘭砌悲纒梧檟塋如發端州云人
　意長懐北江行日向西破顔看鶴喜拭淚聽猿啼如
　失意潜行蠱猜顔輟報讐如呉將水為國楚用火耕
　田皆佳此篇北極南溟一聯老杜北闕心長戀西江
　首獨囘亦何以異乎乃知以言語文字取人工則工
　矣又當觀其人之心行為如何之問後逃還為考功
　復以醜行貶越州長史流欽州賜死桂州故曰其為
　人不足道也
　　　寄遷客　　　　　　　　　　張　祜
萬里南遷客辛勤嶺路遥溪行防水弩野店避山魈瘴
海須求藥貪泉莫舉瓢但能堅志義白日甚昭昭
　　　寄流人　　　　　　　　　　項　斯
毒草不曽枯長流客健無霧開蠻市合船散海城孤象
跡頻驚水龍涎逺閉珠家人秦地老泣對日南圖
　　　送流人　　　　　　　　　　司空曙
聞說南中事悲君重竄身山邨楓子鬼江廟石郎神童
稚留荒宅圖書托故人青門好風景為爾一沾巾
　　　送流人　　　　　　　　　　王　建
且說長沙去無親亦共愁隂雲鬼門夜寒雨瘴江秋水
國山魈引蠻鄉洞主留漸看歸處逺垂白住炎洲
　　　送人流雷州　　　　　　　　楊　衡
逐客指天涯人間此路賒地圖經大庾水驛過長沙臘
月雷州雨秋風桂嶺花不知荒徼外何處有人家
　此五首大抵相似唐人之所長而宋人多不為之惟
　梅聖俞集有此調度多是作送人之官詩耳
　　　遷客　　　　　　　　　　　張　籍
去去逺遷客瘴中衰病身青山無限路白首不歸人海
國戰騎象蠻州市用銀一家分幾歲誰見日南春
　唐人有長流者恐此亦是寓言無其人而立此題
獨向長城北黄雲暗塞天流名屬邊將舊業作公田擁
雪添軍壘收冰當井泉知君住應老須記别鄉年
　此乃没家資配邊戍者果有之亦可憐
　　　黔中書事　　　　　　　　　竇　羣
萬事非京國千山擁麗譙佩刀看日晒賜馬傍江調言
語多重譯壺觴每獨謠㳂流如着翅不敢問歸橈
　竇羣字丹列德宗時布衣召除右拾遺憲宗時以御
　史中丞舉職太過出觀察黔中此乃左遷時詩也尾
　句尤佳江流雖逺而不敢言歸云
　　　謫至干越亭作　　　　　　　劉長卿
天南愁望絶亭上栁條新落日獨歸鳥孤舟何處人生
涯投越徼世業陷邊塵杳杳鍾陵暮悠悠番水春秦臺
悲白首楚澤怨青蘋草色迷征路鶯聲傍逐臣獨醒翻
引笑直道不容身得罪風霜苦全生天地仁青山數行
淚滄海一窮鱗牢落機心盡唯應鷗鳥親
　此詩所賦四聯可賞而得罪風霜苦全生天地仁尤
　佳長卿詩謂之五言長城世稱劉隨州然不及老杜
　處以時有偏枯
　　　月下呈張秀才
自古悲搖落誰家奈此何夜蛬偏傍枕寒鳥數移柯向
老三年謫當秋百感多貧家唯有月空愧子猷過
　此遷謫中作八句皆有味
　　　北歸次秋浦界清溪館
萬里猿啼斷孤邨客暫依鴈過彭蠡暮人向宛陵稀舊
路青山在餘生白首歸漸知行近北不見鷓鴣飛(首二/句一)
(作萬古啼猨後/孤城落日依)
　末句最新此公詩淡而有味但時不偶或有一苦句
　　　送客南遷　　　　　　　　　白居易
我說南中事君應不願聽曽經身困苦不覺語丁寧燒
處愁雲夢波時憶洞庭春畬煙勃勃秋瘴霧㝠㝠蚊蚋
經冬活魚龍欲雨腥水蟲能射影山鬼解藏形穴掉巴
蛇尾林飄鴆鳥鴒颶風千里黒䕭草四時青客似驚弦
雁舟如委浪萍誰人勸言笑何計慰漂零慎勿琴離膝
長須酒滿瓶大都從此去宜醉不宜醒
　樂天一貶江州司馬移忠州刺史後歸朝為中書舎
　人出知杭州召復為蘇州未嘗逺貶其殆借此為題
　以誇筆端之富妙於鋪叙南土風景歟㣲之相與倡
　和尤長於斯予所選五言律止於十韻惟此至十二
　韻亦破例也
　　　戲題巫山縣用杜子美韻　　　黄庭堅
巴俗深留客呉儂但憶歸直知難共語不是故相違東
縣聞銅臭江陵換裌衣丁寧巫峽雨慎莫暗朝暉
　山谷以紹聖元年甲戌朝㫖於開封府界居住取㑹
　史事二年乙亥謫黔州實甲戌十二月之命是年四
　月二十三至摩圍元符元年戊寅六月改元去年紹
　聖四年丁丑十二月避使者張向嫌移戎州今年六
　月至僰道三年庚辰正月徽廟登極五月得鄂州監
　鹽十月寧國僉判十二月離戎州建中靖國元年辛
　巳至峽州乃後始有舒州之命吏郎之召改知太平
　州等事蓋流離跋涉八年矣未嘗有一詩及於遷謫
　真天人也此出峽詩起句有石本作巴俗殊親我呉
　儂但憶歸細味則改本為佳直知難共語不是故相
　違此老杜句法巴人相留非不用情奈不可與語所
　以去之此有深意東縣聞銅臭者蜀人用鐵錢過巫
　山始用銅錢山谷舊改此句謂乃退之照壁喜見蝎
　之意予以為即班超生入玉門關之意也江陵換裌
　衣紀時序亦見天氣漸佳尾句殊工有憂時之意建
　中改紀熙豐之黨不樂想是已見萌芽必亦有所深
　指謂不可以雲雨蔽太陽也學老杜詩當學山谷詩
　又當知山谷所以處遷謫而浩然於去來者非但學
　詩而已
　　　十二月十九日夜中發鄂渚曉泊漢陽親舊載
　　　酒追送聊為短句
接淅報官府敢為王事程宵征江夏縣睡起漢陽城隣
里煩追送杯盤瀉濁清秪應瘴鄉老難答故人情
　建中靖國元年辛已夏山谷至江陵召至吏部即病
　癰不能入朝乞知太平州崇寧元年壬午春還江西
　六月初九日太平州到任九日而罷九月至鄂渚寓
　居二年癸未以荆南作承天塔記運判陳舉承望趙
　挺之風㫖摘謂幸災除名編𨽻宜州十二月十九日
　啟行此詩亦無一毫不滿之意而老筆與少陵詩無
　以異矣○試通前詩論之直知難共語不是故相違
　即老杜詩直知騎馬滑故作泛舟囘也凡為詩非五
　字七字皆實之為難全不必實而虚字有力之為難
　紅入桃花嫩青歸栁葉新以入字歸字為眼凍泉依
　細石晴雪落長松以依字落字為眼櫸栁枝枝弱枇
　杷樹樹香以弱字香字為眼凡唐人皆如此賈島尤
　精所謂敲門推門爭精㣲於一字之間是也然詩法
　但止於是乎惟晚唐詩家不悟蓋有八句皆景每句
　中下一工字以為至矣而詩全無味所以詩家不專
　用實句實字而或以虚為句句之中以虚字為工天
　下之至難也后山曰欲行天下獨信有俗間疑欲行
　信有四字是工處剩欲論竒字終能諱秘方剰欲終
　能四字是工處簡齋曰使知臨難日猶有不欺臣使
　知猶有四字是工處他皆倣此且如此首宵征江夏
　縣睡起漢陽城又與氣蒸雲夢澤波動岳陽城不同
　蓋宵征睡起四字應接淅之意聞命赴貶不敢緩也
　與老杜下牀髙數尺倚杖没中洲句法一同詳論及
　此後學者當知之
　　　懐逺　　　　　　　　　　　陳師道
海外三年謫天南萬里行生前只為累身後更須名未
有平安報空懐故舊情斯人有如此無復涕縱横
　東坡以紹聖四年丁丑謫儋州至元符二年己夘三
　年矣生前以名為累故至此豈復要死後名乎無復
　涕縱横謂涕已為公竭也
　　　宿深明閣二首
窈窕深明閣晴寒是去年老將災疾至人與歲時遷黙
坐元如在孤燈共不眠暮年身萬里賴有故人憐
縹緲金華伯人間第一人劇談連晝夜應俗費精神時
要平安報反愁消息真牆根霜下草又作一番新
　山谷修神宗實録蓋皆直筆紹聖初蔡卞惡其書王
　安石事摘謂失實召至陳留問狀寓佛寺題曰深明
　閣尋謫居黔州紹聖三年后山省龎丞相墓至陳留
　宿是閣有此詩暮年身萬里賴有故人憐謂山谷至
　黔州守曹譜伯逺倅張兟茂宗皆善待之牆根霜下
　草又作一番新謂紹聖小人也
　　　次韻無斁偶作
此老三年别何時萬里囘更無南去雁猶見北枝開㑹
有哀籠鳥寧須溺死灰聖朝無棄物與子賦歸哉
　此懐東坡也坡在儋耳三年矣
　　　獨坐　　　　　　　　　　　任伯雨
得喪榮枯事悠悠過耳風此身猶是幻何物不為空酒
聖心常醉詩窮語更工小軒搔首坐斜日滿牕紅
　伯雨字德翁眉州人元符諫官坐論蔡卞等謫儋耳
　有海外詩曰乘桴集此公鐵人詩其餘事然此首句
　句工夫
　　七言(三十/九首)
　　　送王李二少府貶潭峽　　　　髙　適
嗟君此别意何如駐馬銜杯問謫居巫峽啼猿數行淚
衡陽歸雁幾封書青楓江上秋天逺白帝城邊古木疎
聖代只今多雨露暫時分手莫躊躇
　兩謫客李峽中王長沙中四句指土俗所尚末句開
　以早還亦一體也
　　　送鄭十八䖍貶台州司户叅軍傷其臨老陷賊
　　　之故闕為面别情見於詩　　　杜　甫
鄭公樗散鬢如絲酒後嘗稱老畫師萬里傷心嚴譴日
百年垂死中興時蒼惶已就長途徃邂逅無端出餞遲
便與先生應永訣九重泉路盡交期
　工部又有題鄭十八著作主人詩七言八韻起句云
　台州地濶海㝠㝠雲水長和島嶼青尾句云窮巷悄
　然車馬絶案頭乾死讀書螢尤為哀痛今此選七言
　律過六韻者不收五言律至十韻而止蓋長篇太多
　則讀者頗難精也○按唐史鄭䖍無表字貶後數年
　死老杜度其終無量移之命故詩云云
　　　左遷至藍關示姪孫湘　　　　韓　愈
一封朝奏九重天夕貶潮州路八千欲為聖朝除弊事
肯將衰朽惜殘年雲横秦嶺家何在雪擁藍關馬不前
知汝逺來應有意好收吾骨瘴江邊
　人多諱死時謂有䜟昌黎自謂必死潮州明年量移
　袁州尋爾還朝
　　　次鄧州界
潮陽南去倍長沙戀闕那堪又憶家心訝愁來惟貯火
眼知别後自添花商顔暮雪逢人少鄧鄙春泥見驛賒
早晚王師收海嶽普將雷雨發萌芽
　元和十四年己亥春正月以佛骨事謫潮州三月二
　十五日到任其秋七月憲宗加號大赦十月二十四
　日量移袁州刺史唐左降官聞命即日上道未能攜
　家故有此詩
　　　衡陽與夢得分路别贈　　　　栁宗元
十年顦顇到秦京誰料翻為嶺外行伏波故道風煙在
翁仲遺墟草木平直以疎慵招物議休將文字占時名
今朝不用臨河别垂淚千行便濯纓
　栁子厚永貞元年乙酉自禮部員外郎謫永州司馬
　年二十三矣是時未有詩元和十年乙未詔追赴都
　三月出為栁州刺史劉夢得同貶朗州司馬同召又
　同出為連州刺史二人者黨王叔文得罪又才髙衆
　頗忌之憲宗深不悅此二人疎慵招物議既不自反
　尾句又何其哀也其不逺到可覘夢得乃特老壽後
　世亦鄙其人云
　　　别舍弟宗一
零落殘魂倍黯然雙垂别淚越江邊一身去國六千里
萬死投荒十二年桂嶺瘴來雲似墨洞庭春盡水如天
欲知此後相思夢長在荆門郢樹煙
　此乃到栁州後其弟歸漢郢間作此為别投荒十二
　年其句哀矣然自取之也為太守尚怨如此非大富
　貴不滿願亦躁矣哉
　　　再受連州至衡陽酬贈别　　　劉禹錫
去國十年同赴召湘江千里又分岐重臨事異黄丞相
三黜名慚栁士師歸目併隨囘雁盡愁腸正遇斷猿時
桂江東過連山下相望長吟有所思
　說見子厚詩下栁士師事甚切
　　　江湖秋思　　　　　　　　　司空曙
趍陪禁掖雁行稀遷放江潭鶴髮垂素浪遙疑八漢水
青楓忽似萬年枝嵩南春遍傷魂夢湖口雲深隔路岐
共望漢朝多沛澤蒼蠅早晚得先知
　遷人望歸之意見乎此
　　　寄韓潮州　　　　　　　　　賈　島
此心曽與木蘭舟直到天南潮水頭隔嶺篇章來華岳
出關書信過瀧流峰懸驛路殘雲斷海浸城根老樹秋
　一夕瘴烟風掩盡月明初上浪西樓
　　　初到江州　　　　　　　　　白居易
潯陽欲到思無窮庾亮樓南湓口東樹木凋疎山雨後
人家低濕水煙中菰蔣餵馬行無力蘆荻編房卧有風
遙見朱輪來出郭相勤勞動使君公
　樂天元和十年乙未貶江州司馬年四十四
　　　初到忠州贈李六
好在天涯李使君江頭相見日黄昏吏人生梗都如鹿
市井疎蕪只抵邨一隻蘭船當驛路百層石磴上州門
更無平路堪行處虚度朱輪五馬恩
　元和末自江州司馬移忠州刺史此等遷謫作太守
　未為惡也而氣象遽如此
　　　得微之到官後書備知通州之事悵然有感因
　　　成四章
來書子細說通州州在山根峽岸頭四野千重火雲合
中心一道瘴江流蟲蛇白晝攔官道蚊蚋黄昏撲郡樓
何罪遣君居此地天髙無處問來由
匼匝巔山萬仞餘人家應似甑中居寅年籬下多逢虎
亥日沙頭始賣魚衣斑梅雨長須熨米澁畬田不解鉏
努力安心過三考已曾愁殺李尚書
　元註李實尚書先貶此州身没於彼處予讀至此乃
　知古人初無忌諱元㣲之貶移通州司馬今蜀之開
　州也未為甚惡樂天在江州乃引死人事寄詩足見
　前輩直情
人稀地僻醫巫少夏旱秋霖瘴瘧多老去一身須愛惜
别來四體得如何侏儒飽笑東方朔薏苡讒憂馬伏波
莫遣沈愁結成病時時一唱濯纓歌
通州海内恓惶地司馬人間冗長官傷鳥有弦驚不定
卧龍無水動應難劍埋獄底誰深掘松偃霜中盡泠看
舉目爭能不惆悵髙車大馬滿長安
　　　酬樂天得㣲之詩知通州事因成四首
　　　　　　　　　　　　　　　　元　稹
茅簷屋舎竹籬州虎怕偏蹄蛇兩頭暗蠱有時迷酒影
浮塵向日似波流沙含水弩多傷骨田仰畬刀少用牛
知得與君相見否近來魂夢轉悠悠
平地才應一頃餘閭闌都大似巢居入衙官吏聲疑鳥
下峽舟船腹似魚市井無錢論丈尺田疇付火罷耘鉏
此中愁殺須甘分惟惜平生舊著書
　元註巴人多在山坡架木為居自號閭闌頭也又元
　註末句云努力安心過三考已曽愁殺李尚書予病
　甚將平生所為文題云異日送白二十二郎也
哭鳥晝飛人少見倀魂夜嘯虎行多滿身沙蝨無防處
獨脚山魈不奈何甘受鬼神侵骨髓常憂岐路起風波
南歌未有東西分敢唱滄浪一字歌
荒蕪滿院不能鋤甑有塵埃圃乏蔬定覺身將囚一種
未知生共死何如飢搖困尾喪家狗熱暴枯鱗失水魚
苦境萬般君莫問自憐方寸本空虚
　微之為御史以彈劾嚴勵分司東都又劾宰相親故
　貶江陵士曹移通州司馬未為大戚樂天以朋友之
　義傷之則可微之答和乃全述通州衰惡若不能一
　朝居者詞雖善而意已陋異日由宦官進得相位僅
　三月貽終古羞蓋其本心志在富貴故也四詩徃徃
　酸苦太楚選附白詩以識其非
　　　送唐介之貶所　　　　　　　李師中
孤忠自許衆不與獨立敢言人所難去國一身輕似葉
髙名千古重於山並游英俊顔何厚未死姦諛骨已寒
天為吾皇扶社稷肯教夫子不生還
　唐介子方上殿劾宰相文彦博交結張貴妃仁宗震
　怒子方謫春州李師中誠之送以此詩係用出入韻
　未死姦諛骨已寒此句乃元本也以指文公不無小
　過或改為已死姦雄骨尚寒子方劾生宰相於已死
　姦雄何與故予改從古本
　　　初到黄州　　　　　　　　　蘇　軾
自笑平生為口忙老來事業轉荒唐長江遶郭知魚美
好竹連山覺筍香逐客不妨員外置詩人例作水曹郎
只慚無補絲毫事尚費官家壓酒囊
　東坡元豐二年己未冬責授檢校水部員外郎黄州
　團練使本州安置明年二月到郡何遜張籍孟賓三
　詩人皆水部
　　　八月七日初入贛過惶恐灘
七千里外二毛人十八灘頭一葉身山憶喜歡勞逺夢
地名惶恐泣孤臣長風送客添帆腹積雨浮舟減石鱗
便合與官充水手此生何止畧知津
　元註蜀道有錯喜懽鋪在大散關上紹聖元年甲戌
　東坡自知定州降知英州未到貶惠州安置
　　　十月二日初到惠州
彷佛曾游豈夢中欣然雞犬識新豐吏民驚怪坐何事
父老相攜迎此翁蘇武定知還漠北管寜自欲老遼東
嶺南萬户皆春色㑹有髙人客寓公
　紹聖元年甲戌
　　　六月二十日夜渡海
參横斗轉欲三更苦雨終風也解晴雲散月明誰㸃綴
天容海色本澄清空餘魯叟乘桴意粗識軒轅奏樂聲
九死南荒吾不恨茲游竒絶冠平生
　紹聖四年丁丑東坡在惠州年六十二矣五月再謫
　瓊州别駕昌化軍安置即儋州也以六月二十日夜
　渡海七月十三日至儋州或謂尾句太過無省愆之
　意殊不然也章子厚蔡卞欲殺之而處之怡然當此
　老境無怨無怒以為茲游竒絶真了生死輕得喪天
　人也四詩可一以此意觀
　　　過嶺二首
暫著南冠不到頭却隨北雁與歸休平生不作兎三窟
今古何殊貉一丘當日無人送臨賀至今有廟祀潮州
劍關西望七千里乘興真為玉局游
七年來徃我何堪又試曹溪一勺甘夢裏似曽遷海外
醉中不覺到江南波生濯足鳴空澗霧繞征衣滴翠嵐
誰遣山雞忽飛起半巖花雨落毿毿
　紹聖元年甲戌貶惠州四年丁丑貶儋州明年元符
　戊寅改元三年庚辰量移廉州永州自便凡七年楊
　憑貶臨賀尉惟徐晦送之此事極切夢裏似曽遷海
　外此聯甚佳殊不以遷謫為意也是年坡公年六十
　五明年建中靖國元年辛巳七月卒於常州
　　　送王元均貶衡州兼寄元龍二首
　　　　　　　　　　　　　　　　陳師道
先生英氣蓋區中命與仇謀得老窮又見長身有家法
可辭短簿怒吾公石頭路滑行能速宣室歸來語未終
宛洛風塵莫囘顧直須留眼送歸鴻
先生秀句滿江東二子縁渠得再窮詩禮向來堪發冡
孫劉能使不為公炎方瘴癘避軒豁故國山河開始終
傳語元龍要相識江湖春動有來鴻
　王安國字平甫有校理集百巻行於世尤富於詩曽
　南豐作序陳后山作後序神宗召試賜第坐忤吕惠
　卿引連鄭俠獄以著作佐郎集賢校理斥元豐初卒
　年四十七子旊字元均斿字元龍元符元年看詳訴
　理所言宣德郎王斿於元祐初進狀稱安國寃抑斿
　貶監江寜糧料旊罷京東運判監衡州酒稅后山家
　居作此詩送之兩先生字皆指平甫詩禮向來堪發
　冡以指吕惠卿口先王而行市人也孫劉能使不為
　公乃辛毘語吾立身自有本末就與孫劉不平不過
　不作三公而已謂孫資劉放后山指謂惠卿之陷平
　甫亦不過不作三公耳予友陳杰壽夫嘗謂此詩用
　事竒妙意至而詞嚴不為事所束縛詩之第一格也
　瘴癘避軒豁謂衡陽非瘴地故國山河謂介甫封荆
　公衡乃荆州他日終復其始未可知也國史安國傳
　不載此事止云子斿有父風此事見舊録云
　　　次韻答清江主簿趙彦成　　　黄叔達
日轉溪山幾百遭厭聞虎嘯與猿號笙歌忽把二天酒
風雨猶驚三峽濤已作齊民尋要術安能痛飲讀離騷
看君自是青田質清唳當聞徹九臯
　黄知命名叔達山谷弟也先是山谷貶黔州未攜家
　紹聖三年丙子知命自蕪湖攜已之子耜山谷之子
　相及兩所生母五月六日抵黔州先至施州赴太守
　張仲猷飲清江即施州城下縣主簿趙彦成名肯堂
　嘉州人知命此詩謂忽把二天酒當是與彦成同席
　也知命凡二十詩見山谷集或謂經乃兄潤色以成
　其名然則兄在貶所弟為攜家孝友之道也予先君
　四府君自廣州謫封州先叔八府君元圭一至靜江
　問勞後又至封州取喪以歸亦山谷之知命也故有
　所感而取此詩云
　　　歲晚有感　　　　　　　　　張　耒
疎梅㸃㸃栁毿毿殘臘新春氣候參天靜秋鴻來塞北
雲收片月出江南青霄雨露將囘律白首江湖尚避讒
未信世途無倚伏有時清鏡理朝鬖
　文潜兩謫黄州其詩毎和平而不怨
　　　初到惠州　　　　　　　　　唐　庚
盧橘楊梅乃爾甜肯容遷謫到眉尖因行採藥非無得
取足看山未害廉辨謗若為家一喙著書不直字三縑
老師補處吾何敢政謂宗風不敢謙
　大觀四年子西謫惠州乃東坡補處二字出釋書釋
　迦佛補處如崛闍耆給孤獨曽是佛位之地
　　　收景初貶所書
信斷常懐信斷憂得書還有得書愁未應宿業都相似
總為譊聲不肯休見說胸中巻雲夢莫將皮裏貯陽秋
迺公有道知興廢不患無詞詣播州
　　　次景初見寄韻
此生正坐不知天豈有豨苓解引年但覺轉喉都是諱
就令搖尾有誰憐腰金已付兒童佩心印當還我輩傳
他日乗車來問道葦間相顧共延縁
　此皆子西貶所詩皆工甚任景初亦蜀人大觀四年
　同子西入京師子西貶之明年景初亦謫江左皆數
　歲未得歸
　　　送胡邦衡之新州貶所二首　　王庭珪
一封朝上九重關是日清都虎豹閒百辟動容觀奏牘
幾人囘首媿朝班名髙北斗星辰上身落南州瘴癘間
不待百年公議定漢庭行召賈生還
大厦元非一木支要將獨力拄傾危癡兒不了公家事
男子要為天下竒當日姦諛皆膽落平生忠義祗心知
端能飽喫新州飯在處江山足䕶持
　王盧溪先生諱庭珪字民瞻廬陵人政和八年登第
　調茶陵丞以上官不合去隱盧溪者五十年紹興八
　年戉午十一月編脩胡公銓字邦衡以和議奏封事
　乞斬王倫秦檜孫近黜十一年謫新州盧溪作是詩
　送之同邑人歐陽炎識遣其里人匡求告詩謗訕送
　虎獄送勘盧溪引咎追官送辰州編管時年七十矣
　檜殂得歸孝廟立召除國子監簿再召除直敷文閣
　時年九十餘有盧溪詩集傳於世楊誠齋作序(盧一/作瀘)
　胡公謂於民瞻初未識面胡再謫朱厓檜殂紹興二
　十六年移衡州又久之始得自便孝廟立召用至從
　官資政殿學士張魏公謂秦檜之專權只成就得胡
　邦衡一人如盧溪隱節固髙因此詩得罪大名愈著
　夫人不可以為不善造物者未嘗肯泯没之又以見
　夫正人義士之不幸乃國家之不幸生靈之大不幸
　也選此詩識中國之所以衰也
　　　雷州和朱彧秀才詩時欲渡海　胡　銓
何人着眼覷征驂賴有新詩作指南螺髻層層明晚照
蜃樓隠隱倚晴嵐仲連蹈海徒虚語魯叟乘桴亦謾談
爭似澹菴乗興徃銀山千叠酒微酣
　紹興十八年戉辰十一月十五日新州編管人胡銓
　移吉陽軍編管先是廣東經畧使王鈇問知新州張
　棣曰胡銓何故未過海銓嘗賦詞云欲駕巾車歸去
　有豺狼當轍棣奏銓倡和毁謗而有是命棣選使臣
　游崇部送封小項筒過海銓徒步赴貶人皆憐之至
　雷州守臣王趯捕游崇私茗械治厚餉銓趯後亦得
　罪澹菴此詩不少屈撓真鐵漢又過於劉器之云丙
　子年始移衡州
　　　和李參政泰發送行韻
落網端從一念差崕州前定復何嗟萬山行盡逢黎母
雙井渾疑到若耶山鬼可人曽入夢相君談易更名家
此行所得誠多矣更願從公北泛槎
　元註李參政詩云夢裏分明見黎母生前定合到朱
　崕蓋予嘗在新州夢一媪立牀前曰吾黎母也黎姞
　山在瓊州儋萬之間子瞻所謂四山環一島是也先
　是秦檜大書三人姓名於其家格天閣下曰趙鼎李
　光胡銓所必欲殺者也鼎謫瓊州紹興十七年丁卯
　卒光字泰發上虞人時謫儋州澹菴朱崕之行經過
　儋州故泰發以詩送之澹菴夙有黎母之夢付諸前
　定如謫新州時亦謂前定福唐幕中分扇得一畫騎
　驢人西南行者後新州之命亦若暗合夫不以遷謫
　介意而付之於分非達人不能也
　　　次李參政送行韻答黄舜楊
打成大錯一毫差萬里去尋留子嗟㣲管閒思齊仲父
賜奴長價漢渾邪道窮憐我空憂國句好知君定作家
便欲相攜趁帆飽要觀子美賦靈槎
　齊仲父漢渾邪此澹菴心事也不以秦檜講和為然
　流離顛沛之死不變今秦氏安在而澹菴之忠肝義
　膽萬古不朽也識此詩以見張魏公之貶岳武穆之
　死趙李胡三公海外之竄南渡之業所以不復再振
　而至於厭厭無氣愈弱愈下者誰實為之此非常之
　痛無窮之悲不但為二三君子悵然也
　　　李泰發參政得㫖自便將歸以詩迓之
　　　　　　　　　　　　　　　　曽　幾
苦遭前政墮危機二十餘年詠式微天上謫仙皆欲殺
海濱大老竟來歸故園松菊猶存否舊日人民果是非
最小郎君今弱冠别時聞道不勝衣
　元註謂孫壻文授○秦檜謫三大賢於海外趙丞相
　鼎李參政光胡編脩銓又書其姓名於格天閣下必
　欲殺之趙先殁李胡皆生還此詩第二句悲愴三四
　切題
　
　
　
　
　
　
　
　
　
　
　
　瀛奎律髓卷四十三
欽定四庫全書
　瀛奎律髓巻四十四　　　　元　方回　編
　　疾病類
　疾病呻吟人之所必有也白樂天有云劉公幹卧病
　瘴浦謝康樂卧病臨川咸有篇章蓋娯憂紓怨尤足
　以見士君子之操焉
　　五言(二十/五首)
　　　耳聾　　　　　　　　　　　杜　甫
生年鶡冠子歎世鹿皮翁眼復幾時暗耳從前月聾猿
鳴秋淚缺雀噪晚愁空黄落驚山樹呼兒問朔風
　此詩足見游戱翰墨後四句俱謂耳全無聞猿鳴雀
　噪既不聞矣而朔風吹落木葉亦不之聞至呼兒以
　問之予謂果真聾矣兒所答又何聞乎史記謂豫讓
　呑炭為啞然請趙襄子之衣三斬之未嘗啞也
　　　老病
老病巫山裏稽留楚客中藥殘他日裹花發去年叢夜
足霑沙雨春多逆水風合分雙賜筆猶作一飄蓬
　老杜詩一句說病者極多兩三句說病者如髙秋蘇
　肺氣白髮自能梳藥餌増加減門庭問掃除第二句
　最妙昔者之病頭亦不自能梳今始自能梳頭也杖
　藜還客拜又以見病愈愈已能答拜但仍須倚杖耳
　所以老杜詩虚實字皆當細細審看今所取一首尤
　見圓活而峭拔
　　　初病風　　　　　　　　　　白居易
六十八衰翁乗衰百藥攻朽株難免蠧空穴易來風肘
痺宜生栁頭旋劇轉蓬恬然不動處虚白在胸中
　開成四年己未十月樂天得風痺疾時年六十八蓋
　以代宗大厯八年生也是年壬子有病中詩十五首
　自序云爾此詩長慶集三十五巻多為病而作賣駱
　馬别栁枝皆在是年
　　　病入新正
枕上驚新歲花前念舊歡是身老所逼非意病相干風
月情猶在杯觴興又闌便休心未伏更試一春看
　病入新正則開成庚申年六十九也
　　　卧病來早晚
卧病來早晚懸懸將十旬婢能尋藥草犬不吠醫人酒
甕全生醭歌筵半委塵風光還欲好爭向枕前春
　樂天病將十旬此乃真患風痺與蘇州移疾告病百
　日而罷不同也婢能尋藥草犬不吠醫人此聯絶妙
　　　病瘡
門有醫來徃庭無客送迎病銷談笑興老足歎嗟聲鶴
伴臨池立人扶下砌行脚瘡春斷酒那得有心情
　平正無疵但頗未易及也
　　　墜馬强出贈同座
足傷遭馬墜腰重倩人擡祗合牕間卧何因花下來坐
依桃葉妓行呷地黄杯强出非他意乗風落盡梅
　傷足而猶勉强看梅可知是詩人多魔
　　　病中一二禪客見問因以謝之　劉禹錫
勞動諸禪客同來問病夫添罏擣雞舌洒水淨龍鬚身
是芭蕉喻行須笻杖扶醫工有妙藥能乞一丸無
　雞舌香龍鬚席各去一字便佳
　　　聞董評事病因以書贈(董生奉/内典)
繁露傳家學青蓮譯梵書火風乖四大文字廢三餘欹
枕晝眠晚折巾秋鬢疎武皇恩視草誰許茂陵居
　末句謂相如病渴似亦戲之
　　　卧病走筆酬韓愈書問　　　　賈　島
一卧三四旬數書惟獨君願為出海月不作歸山雲身
上衣䝉與甌中物亦分欲知强健否病鶴未離羣
　五六可憐其所以感昌黎者至矣起句尤見退之髙
　誼賢哉賓主間也
　　　春日卧疾書情　　　　　　　劉　商
楚客經年病孤舟人事稀晚晴江栁變春暮塞鴻歸今
日方知命前年自覺非不能憂歲計無限故山薇
　知命覺非四字細潤尾句脫洒
　　　嶺下卧疾寄劉長卿員外　　　包　佶
唯有貧兼病能令親愛疎歲時供放逐身世付空虚脛
弱秋添絮頭風曉廢梳波瀾喧衆口藜藿靜吾廬喪馬
思開卦占鴞懶發書十年江海客離恨子知予
　佶又有風痺寄懐詩甚哀首云病夫將老矣無可答
　君恩衾枕同羇客圖書委外孫中云無醫能却老有
　變是游魂前用喪馬開卦事此又用游魂變卦事必
　頗精於易劉長卿答和此詩又云落日棲鴞鳥行人
　達鯉魚稱為包諫議未審坐何事貶嶺下
　　　秋晚卧疾寄司空拾遺盧少府　耿　湋
寒几坐空堂疎髯似積霜老醫迷舊疾朽藥誤新方晚
果紅低樹秋苔緑遍牆慚非蔣生徑不敢望求羊
　藥方自佳但藥既陳朽則不效非方之罪也上一句
　亦稱
　　　病中感懐　　　　　　　　　李後主
憔悴年來甚蕭條益自傷風威侵病骨雨氣咽愁腸夜
鼎唯煎藥朝髭半染霜前縁竟何似誰與問空王
　李後主號能詩詞偶承先業據有江南亦僣稱帝數
　十州之主也集中多有病詩先有五言律云病態如
　衰颯厭厭已五年看此詩真所謂衰颯憔悴豈大風
　横汾之比乎宜其亡也或謂此乃已至大興之後即
　不然矣七言有云衰顔一病難牽復曉殿君臨頗自
　羞又云泠笑秦皇經逺畧靜憐周穆苦時巡蓋君臨
　之時也
　　　病起　　　　　　　　　　　陳師道
今日秋風裏何鄉一病翁力微雖枝起心在與誰同災
疾資千悟寃親併一空百年先得老三敗未為窮
　后山詩似老杜只此詩亦合細味
　　　病中六首
舊歲連新歲涼牀又暖牀山川屏裏畫時刻篆中香畏
壘安吾土支離飽太倉若教身再健鶴背入維揚
　謂閑居自奉且有祠禄樂矣若更不病即揚州鶴也
　甚佳元題十二首示藻姪可率昆季𢋫和今取六首
日暖衣猶襲宵長被有稜朝晡三楪飯昏曉一缸燈伴
坐跧如几扶行瘦比藤生縁堪入畫寂寞憇松僧
軟熟羞盤饌芳辛實枕幃候晴先晒席占濕預烘衣易
粟雞皮皺難培鶴骨肥頭顱雖若此虚白日生輝
歎息憎晨清伸眉愜晚晴隙虚浮日影窻穴嘯風聲捫
蝨天機動驅蚊我相生偶然成一笑栩栩暫身輕
日眚浮珠珮聲塵籟玉簫晚秋潘鬢秃午夢楚魂消注
水瓶花醒吹薪藥鼎潮南柯何處是斜日上廊腰
靜裏秋光到閒中晝自長閉門宜泄栁尸祝謾庚桑腹
已枵經笥身猶試藥方强名今日愈勃窣負東牆
　六詩毎首有一二聯工而雅正其病也非貧者之病
　蓋猶有貴人之風焉
　　　病中作　　　　　　　　　　陸　游
破裘縫更暖糲食美無餘摩詰病說法虞卿窮著書身
羸支枕久足蹇下堂疎今日晴窻好幽懐得細攄
　三四渾成
　　　卧病雜題
終日常辭客經年半在牀愛窮留作伴諳病與相忘竈
婢工烹粥園丁習寫方今朝有竒事久雨得窻光
　元註久病家人作粥遂佳蓋朝夕常為之也又有山
　僕本不識字因久合藥遂能寫藥方類大編予謂白
　樂天婢能尋藥草犬不吠醫人放翁此聯亦近之久
　雨得窻光尤為佳句經年亦作經秋
人間跛男子物外病維摩(元註病中遂/牽病右足)可但妨趍拜何
因廢嘯歌菜羮醯醬薄邨巷棘茨多舉手謝隣父非君
誰肯過
　五六古淡有味此放翁八十六歲時詩
　　　病中示兒輩
去去生方逺𡨕𡨕死即休狂思攘鬼手危至服丹頭有
劍知誰與無香可得留惟應勤孝謹事事鑑恬侯
　此放翁易簀前倒數第三詩也其臨終之詩曰死去
　元知萬事空但悲不見九州同王師北定中原日家
　祭無忘告乃翁嘉定二年己巳冬也先是臘月五日
　脫去左車第二牙亦有詩其卒之日候攷蓋年八十
　有六生於宣和七年乙巳後生讀此選詩不可以病
　為忌死為諱書之洪範曰考終命禮之善頌曰哭於
　斯乃人生之終事也得如放翁八十有六者世有幾
　人哉
　　七言(二十/八首)
　　　春盡日宴罷感事獨吟(元註云開成五年/三月三十日作)
　　　　　　　　　　　　　　　　白居易
五年三月今朝盡客散筵空獨掩扉病與樂天相伴住
春同樊子一時歸閒聽鶯語移時立思逐楊花觸處飛
金帶縋腰衫委地年年衰瘦不勝衣
　櫻桃樊素口楊栁小蠻腰長慶集中無此詩别栁枝
　詩云兩枝楊栁小樓中嫋娜多年伴醉翁明日放歸
　歸去後世間應不要春風為病風痺遣二妾故有是
　作觴詠罷來賓閣閉笙歌散後妓房空亦病中所賦
　又明年有詩云去歲樓中别栁枝自註云樊蠻也二
　妓者皆以栁枝目之云
　　　改業
先生老去飲無興居士病來閒有餘猶覺醉吟多放逸
不如禪坐更清虚柘枝紅袖教丸藥羯鼓蒼頭遣種蔬
却被山僧相戲問一時改業意何如
　第三句元註子先有醉吟先生傳故云尾句此亦戲
　笑近人情
　　　眼病二首
散亂空中千片雪䝉籠物上一重紗縱逢晴景如看霧
不是春天亦見花僧說客塵來眼界醫言風眩在肝家
兩頭治療何曽差藥力微茫佛力賒
眼藏損傷來已久病根牢固去應難醫師盡勸先停酒
道侣多教早罷官案上謾鋪龍樹論合中虚撚決明丸
人間方藥應無益爭得金箆試刮看
　白體詩不可以陳簡齋目疾詩律律之然此亦善形
　容不取其格而取其味
　　　病眼花
頭風目眩乘衰老祗有増加豈有瘳花發眼中猶足怪
栁生肘上亦須休大窠羅綺看終辨小字文書見便愁
必若不能分黑白却應無悔復無尤
　詩律圓熟山谷云閱人朦朧自有味看字昏澁尤宜
　懶是也
　　　答竇拾遺卧病見寄　　　　　包　佶
今春扶病移滄海幾度承恩對白花送客屢聞簷外鵲
消愁已辨酒中蛇瓶收枸杞懸泉水鼎鍊芙蓉伏火砂
誤入塵埃牽吏役羞將簿領到君家
　詩欲新而不陳已辨酒中蛇則無疑矣已辨二字佳
　事故而意新枸杞懸泉水芙蓉伏火砂亦新
　　　秋居病中
幽居悄悄何人到落日清涼滿樹梢新句有時愁裏得
古方無效病來抛荒簷數蝶懸蛛網空屋孤螢入燕巢
獨卧南窻秋色晚一庭紅葉掩衡茅
　　　病中書事　　　　　　　　　李後主
病身堅固道情深宴室清香思自任月照靜居惟搗藥
門扃幽院只來禽庸醫懶聽詞何取小婢將行力未禁
賴問空門知氣味不然煩惱萬塗侵
　此詩八句俱有味然不似人主之作只似貧士大夫
　詩也
　　　移病還臺凡閱半歲乃愈始到家園視園夫治
　　　畦植花因成自歎　　　　　　宋　祁
卧治無功賜告囘驟叨鳴履上中臺(病中改/八座)壺丘天壤
非真死蒙叟軒裳是儻來經灌旱蔬扶隴出失刋園蘂
犯簷開此身疎拙真丘壑不是當年王佐才
　　　病起思歸　　　　　　　　　王禹偁
年來多病轉思山終日呻吟簿籍間叔夜養生休著論
陶潜雖死只應閒又移郡印三年調才報君恩兩鬢斑
安得便歸田里去松篁泉石掩柴關
四十為郎非不偶况曽題筆直瀛洲明時遇主誰甘退
白髮侵人自合休夢得蹉跎因出郡(劉夢得貶謫為/郎四十餘年)薛
能詩什恥監州(薛許昌詩云/監州是戲儒)春來病起思歸甚未敢飛
章達冕旒
　元之謫商州團練副使時詩蓋白樂天體也
　　　卧病月餘呈子由二首　　　　張　耒
蔀室悠悠昏復朝强披莊子說逍遙四禪未到風猶梗
九轉無功火不燒學道若為調鹿馬是身不實似芭蕉
丹砂赤箭功何有卧聽清言意自消
風葉鳴窻已復朝喚囘歸夢故人遙酒壺暗淡浮塵集
藥鼎青熒敗葉燒閉户獨依寒蟋蟀移牀更就雨芭蕉
雪深更請安心術長日如年未易消
　四禪九轉句佳次篇兩更字刋本如此恐元藁必不
　然
　　　病肺對雪
擁庭晴雪照髙堂卧病悠悠廢舉觴肺疾僅同園令渴
齒傷不為㓜輿狂交飛翠斚知誰醉獨嗅烏巾認舊香
(元註漉酒/淵明名也)唯有烹茶心未厭故知淡薄味能長
　三四絶佳不為㓜輿狂尤新異五六應二句謂不能
　飲觴斚二字犯重
　　　晝卧懐陳三時陳三卧疾
睡如飲蜜入蜂房懶似游絲百尺長陋巷誰過居士疾
春風正作國人狂吟詩得瘦由無性辟穀身輕合有方
欲餉子桑歸問婦一瓢過午尚懸牆
　此以問陳后山疾也后山答昔聞杜氏婦剪髻事賓
　客君婦定不然三梳奉巾櫛是也
　　　喜七兄疾愈
淨名居士本非病五禽先生能養身家人但訝少陵觀
鄉里不知顔子貧身内故知閒是藥人間誰有道通神
喜聞漸離烏皮儿花氣晴來欲逼人
　此等詩豈補綴鬭合者能之只如信口說話而他人
　不能如此信口說也
　　　和黄預病起　　　　　　　　陳師道
似聞藥病已投機牛鬬蛇妖頓覺非李賀固知當得疾
沈侯可更不勝衣驚逢白璧山千仞㑹見黄金帶十圍
只信詩書端作祟孰知糠籺亦能肥
　后山詩句句有關鎖字有眼意有脈當細觀之
　　　眼疾　　　　　　　　　　　陳與義
天公嗔我眼常白故着昏花阿堵中不怪參軍騎瞎馬
但妨中散送飛鴻著籬令惡誰能對損讀方竒定有功
九惱從來是佛種㑹知那律證圓通
　此詩八句而用七事謂詩不在用事者殆胸中無書
　耳盲人騎瞎馬夜半臨深池此世說殷仲堪參軍所
　作危語仲堪眇一目適忤之只見門外著籬未見眼
　中安障此方干令以嘲李主簿范寗武子患目痛求
　方於張湛湛戲謂此方用損讀書一減思慮二專内
　視三簡外觀四早晚起五夜早眠六凡六物熬以神
　灰下以氣簁今刋本多誤作損續非也白眼阿堵送
　飛鴻三事非僻那律事出楞嚴經無目可以證道其
　要妙在用虚字以斡實事不可不細味也
　　　次韻王元勃問予齒脫　　　　曽　幾
齒危但以粥充虚辜負公家夏屋渠(元註舊說夏屋大/具渠勤也言說大)
(具其意/勤勤然)政恐麴生真作祟可憐髯簿頓成疎(元註炙轂/子謂羊為)
(髯鬚/主簿)動搖不減韓吏部蹴踏非勤焦校書落勢今年殊
未已祗應從此併無餘
　此當與陳簡齋目疾范石湖耳鳴詩參綜以觀格律
　相似善用事亦相似但貯胸無竒書落筆無活法則
　不能耳誰謂江西詩可輕視乎
　　　次韻朱德裕見贈予病初起　　周　孚
蓋世功名黍一炊驚心歲月轂雙馳五漿先饋那須爾
二䜿相陵少避之種種鬢毛吾欲老翩翩書劄子能竒
黄花無語秋將暮莫惜𤣥談與解頤
　周孚字信道濟南人乾道二年進士為儀曺在官卒
　詩本黄太史辛稼軒刋其集曰槖齋集丘詳之惜其
　年不老蓋尚進而未艾
　　　耳鳴　　　　　　　　　　　范成大
東極空歌下始青西方寳網奏韶英不須路入兠元國
自有音聞空筏城牛蟻誰知牀下鬭雞蠅任向夢中鳴
如今却笑難陀種無耳何勞强聽聲
　二首選一前篇有云夢中鼓響生千偈覺後舂聲失
　百非又云寄語爵隂呑賊道玉牀安穩坐朱衣皆竒
　博已甚謂能詩者不必讀書不在用事可乎
　　　病足累日不能出掩門折花自娯
　　　　　　　　　　　　　　　　陸　游
頻報園花照眼明蹣跚正廢下堂行擁衾又聽五更雨
屈指都無三日晴不奈病何抛酒盞粗知春在賴鶯聲
一枝自浸銅瓶水喜與年光未隔生
　此慶元四年戉午詩放翁年七十四第六句絶妙
　　　病愈
倦榻呻吟毎自哀占蓍來吉出餘災自能洗硯拂書几
時亦折花尋酒杯久類寒蛟潛岫穴忽如老馬噴風埃
霜晴爛熳東窻日一笑山坡訪早梅
　此亦慶元四年戉午時詩
　　　五月初病體覺愈輕偶書
世事紛紛了不知又逢乳燕麥秋時經年謝客常因醉
三日無詩自怪衰乗雨旋移西崦藥留燈自覆北窻棋
但將生死俱拈起造物從來是小兒
　此慶元五年己未詩放翁時年七十五
　　　小疾兩日而愈
病骨羸然山澤臞故應行路笑形模記書身大似椰子
忍事癭生如瓠壺美酒得錢猶可致髙人折簡孰能呼
不如淨掃茅齋地臨看㣲香起瓦爐
　不着行路笑形模一句則引椰子瓠壺兩句不來此
　足見詩家手段放翁是年八十二開禧二年丙寅也
　明年而侂胄敗放翁猶健也
　　　病起　　　　　　　　　　　趙師秀
身如瘦鶴已伶俜一卧兼旬更有零朝客偶知親送藥
野僧相保宻持經力微尚覺衣裳重才退難徼筆硯靈
惟有巖花心未已遍分黄菊揷空瓶
　此詩三四先云朝士偶知來送藥野僧相保為持經
　後乃改下親字宻字亦詩法所當然也但更有零三
　字不佳四靈學姚合賈島詩而不至七言律大率皆
　弱格不髙致也
　　　髮脫　　　　　　　　　　　劉克莊
髮脫紛紛不待爬天將醜怪變妍華論為城旦寧非怒
度作沙彌亦自佳稚子笑翁簮柏葉侍人諱老匣菱花
霜寒尤要泥丸暖慚愧烏巾着意遮
　白樂天陳簡齋之目張文潛曾茶山之齒范石湖之
　耳加以後村髮秃詩可發一笑然後邨詩不及諸公
　　　問友人病
病來清瘦欲通仙深炷篝香拂地眠野客勸尋廉藥買
外人偷出近詩傳術庸難靠醫求效俗陋多依鬼乞憐
鷗鷺如欺行跡少分明溪上占漁船
　詩意自足但是格卑
　
　
　
　
　
　
　
　
　
　
　
　
　瀛奎律髓巻四十四
欽定四庫全書
　瀛奎律髓巻四十五　　　　元　方回　編
　　感舊類
　　七言(七/首)
　　　陳阜卿先生為兩浙轉運司考試官時秦丞相
　　　之孫以右文殿修撰來就試直欲首選阜卿得
　　　予文巻擢置第一秦氏大怒予明年既顯黜先
　　　生亦幾陷危機偶秦公薨遂已予晚歲料理故
　　　書得先生手帖追感平昔作長句以識其事不
　　　知衰涕之集也　　　　　　　陸　游
冀北當年浩莫分斯人一顧每空羣國家科第與風漢
天下英雄唯使君後進何人知大老横流無地寄斯文
自憐衰鈍辜真賞猶竊虚名海内聞
　此謂秦塤也選此詩以見老檜之無識放翁下第以
　此
　　　雪夜感舊
江月亭前樺燭香龍門閣上䭾聲長亂山古驛經三折
小市孤城宿兩當晚歲猶思事鞍馬當時那信老耕桑
緑沉金鏁俱塵委雪灑寒燈淚數行
　　　憶昔
憶昔從戎出渭濱壺漿馬首泣遺民夜棲髙冡占星象
晝上巢車望敵塵共道功名方迫逐豈知老病只逡巡
燈前撫巻空流涕何限人間失意人
　　　感昔
三著朝冠入上都黄封頻醉渴相如馬慵立仗寧辭斥
蘭偶當門敢怨鋤富貴尚思還此笏衰殘故合愛吾廬
燈前目力依然在且盡山房萬巻書
五丈原頭秋色新當時許國欲忘身長安之西過萬里
北斗以南惟一人徃事已如遼海鶴餘年空羨葛天民
腰間白羽凋零盡却照青溪整角巾
　　　夢蜀
夢飲成都好事家新粧執樂雁行斜赭肩郫縣千筒酒
照眼彭州百䭾花醉帽傾欹歌未闋罰觥㶑灔笑方譁
霜鐘喚覺晨窻白自怪無端一念差
　體熟語麗
　　　伏讀二劉公瑞巖留題感事興懐至于隕涕追
　　　次元韻偶成一篇　　　　　　朱　熹
誰將徤筆寫崖隂想見當年抱膝吟緩帶輕裘成昨夢
遺風餘烈到如今西山爽氣㸔猶在北闕精誠直自深
故壘近聞新破竹起公無路祗傷心
　元註右懐寳忠李公作近聞西兵進取闗陜其帥即
　公舊部曲也
　
　
　
　
　
　瀛奎律髓巻四十五
欽定四庫全書
　瀛奎律髓巻四十六　　　　元　方回　編
　　俠少類
　昔司馬子長作游俠列傳余倣其意分俠少類
　　五言(八首/)
　　　雜詩　　　　　　　　　　　盧　象
君家御溝上垂柳夾朱門列鼎會中貴鳴珂朝至尊死
生在片議窮達獨一言須識苦寒士莫矜狐白温
　此詩有古樂府之意格調甚髙前四句敘其富貴五
　六言其權勢之盛末句使之憐寒士也
　　　贈張建　　　　　　　　　　韓　翃
結客平陵下當年倚俠游傳看轆轤劍醉脱驌驦裘翠
羽雙鬟妾珠簾百尺樓春風坐相待晚日莫淹留
　雙鬟妾百尺樓本無足道亦見世間有此驕佚之人
　也以入俠少亦在乎時而已
　　　長安路
長安九城路戚里五侯家結束趨平樂聯翩互狹斜髙
樓臨積水複道出繁花惟有相如宅蓬門度歲華
　詩法當如此前六句總説繁華結句却合歸之寂寞
　前一段全説書生氣味結句却合説豪貴不知此詩
　乃為佳也
　　　關山月　　　　　　　　　　霍　總
珠籠翡翠牀白晳侍中郎五日來花下雙童問道傍到
門車馬狹連夜管絃長毎笑東家子窺他宋玉墻
　　　邯鄲俠少年　　　　　　　　鄭　鏦
夜渡濁河津衣中劒滿身兵符刼晉鄙匕首刺秦人報
士非無膽髙堂念有親昨緣秦苦趙來往大梁頻
　第六句有味
　　　少年行　　　　　　　　　　劉長卿
射飛誇侍獵行樂愛聯鑣薦枕青蛾豔鳴鞭白馬驕曲
房珠翠合深院管絃調日晚春風裏衣香滿路飄
　此詩似非長卿所作中四句太艶而淺末句頗可採
　此題於其後不無少貶乃佳
　　　少年行　　　　　　　　　　林　寛
栁煙侵御道門映夾城開白日莫空過青春不再來報
讐衝雪去乘醉臂鷹迴看取歌鐘地殘陽滿壊臺
　三四本形容俠少汲汲皇皇為游樂之事不肯虚度
　時光幼時見人書此句以戒學堂兒曹其承上句即
　無正當之論不足采也不知乃為唐人林寛詩也
　　　少年　　　　　　　　　　　張　耒
朱繩縛天狗白羽射旄頭新佩將軍印初成甲第樓絲
羅諸院夜鞍馬五陵秋惟有如霜鬢令君覽鏡愁
　格近古似陳宋
　　七言(九首/)
　　　贈王樞宻(一作中貴王樞/宻守澄宗姪也)　　　王　建
三朝行坐鎮相隨今日春宫見小時脱下御衣先試着
進來龍馬毎教騎長承宻㫖歸家少獨奏邊機出殿遲
自是姓同親向説九重争得外人知
　　　聞説
桃花百葉不成春鶴筭千年也未神秦隴洲緣鸚鵡貴
王侯家為牡丹貧歌頭舞靣迴迴别鬢様眉心日日新
鼓動六街騎馬出相逢總是學狂人
　歎時世衰薄不務本長安富貴之家所知惟此而不
　知生熟好惡也
　　　寄丹陽劉太真　　　　　　　韓　翃
長安道上落花朝羡爾當年賞事饒下筯已憐鵞炙美
開籠不少鴨(疑當/作雉)媒嬌春衣曉入青陽巷細馬初過皂
角橋相訪不辭千里遠西風好借木蘭橈
　　　富平少侯　　　　　　　　　李商隱
七國三邊未到憂十三身襲富平侯不收金彈抛林外
却惜銀牀在井頭綠樹轉燈珠錯落繡檀迴枕玉雕鎪
當關不報侵晨客新得佳人字莫愁
　　　丁年　　　　　　　　　　　王安石
丁年結客盛游從宛洛氊車處處逢吟盡物華愁筆老
醉消春色愛酷濃壚間寂寞相如病鍛處荒凉叔夜慵
早晚青雲須自致立談平取徹侯封
　　　公子　　　　　　　　　　　楊　億
夾道青樓拂綵霓月軒宫袖按前溪錦鱗河伯供烹鯉
金距隣翁逐鬬雞細雨墊巾過柳市輕風側㡌上銅鞮
珊瑚擊碎牛心熟香草蘭芳客自迷
　　　公子　　　　　　　　　　　劉　筠
油壁香車隔渭橋黄山路遠苦相邀行庖㸑蠟雕胡熟
永埒鋪金汗血驕别舘横陳張静婉期門長揖霍嫖姚
注鈎握槊曽無憚綠桂膏濃曉未銷
　　　公子　　　　　　　　　　　錢惟演
蓮勺交衢接荻園來時十里一開筵歌翻南國桃根曲
馬過章臺杏葉韉别殿對迴雙綬貴後門歸夜九枝然
閒隨翠幰欹烏㡌紫陌三條入栁煙
　　　公子　　　　　　　　　　　胡　宿
北第當衢㦸有衣巾帷鮮媚僕如犀萬錢供筯鳴鐘沸
三組垂腰佩玉低座上賦鸚窮處士樓前盤馬小征西
去天尺五城南路此去青雲别有梯
　胡武平筆端髙爽似陸農師
　
　
　
　
　
　
　
　
　
　
　
　
　瀛奎律髓巻四十六
欽定四庫全書
　瀛奎律髓巻四十七　　　　元　方回　編
　　釋梵類
　經來白馬寺僧到赤烏年釋氏之熾於中國久矣士
　大夫靡然從之適其居友其徒或樂其説且深好之
　而研其所謂學此一流也至唐韓昌黎始辭而闢之
　其送文暢澄觀靈師恵師雖皆有詩未嘗漸染其教
　也而詩家者流又能精述其趣味之奥使人玩之而
　不能釋亦豈可謂無補於身心者哉凡寺院菴寮題
　詠皆附於此
　　五言(二百四首/)
　　　酬暉上人獨坐山亭有贈　　　陳子昻
鐘梵經行處香牀坐入禪巖亭交雜樹石瀨瀉鳴泉水
月心方寂雲霞思獨𤣥寧知人代裏疲病得攀援
　盛唐人詩多以起句十字為題目中二聨寫景詠物
　結句十字撇開却説别意此一大機括也
　　　靈隱寺　　　　　　　　　　駱賓王
鷲嶺鬱岧嶤龍宫隱寂寥樓觀滄海日門聽浙江潮桂
子月中落天香雲外飄捫蘿登塔遠刳木引泉遥霜薄
花更發冰輕葉互彫夙齡尚遐異搜對滌煩囂㑹入天
台裏看予渡石橋
　唐史言宋之問詩比於沈庾精宻又加靡麗葢律體
　之祖也或者謂此詩之問首吟二句而禪榻老僧遽
　續數聯實駱賓王逃難削髪在寺為之予著名僧詩
　話已詳著其説兩存之可也
　　　稱心寺　　　　　　　　　　宋之問
征帆恣遠尋逶迤過稱心凝滯蘅茝岸㳂洄樝柚林穿
溆不厭曲艤潭惟愛深為樂凡幾許聽取舟中琴
　此猶未盡脱齊梁陳隋體也庾信詩多如此
　　　登總持寺浮圖
梵宇出三天登兹望八川開襟俯城闕揮手拍雲煙函
谷春山外昆池落日邊東京楊栁陌少别遂經年
　此即自成唐律詩擺脱陳隋矣
　　　陪潤州薛司空丹徒桂明府遊招隱寺
共尋招隱寺初識戴顒家還依舊泉壑應改昔雲霞綠
竹寒天笋紅蕉臘月花金繩倘留客為繫日光斜
　五六富艶
　　　遊法華寺十韻
髙岫擬耆闍真乘引妙車空中結樓殿意表出雲霞後
果傳三足前因感六牙宴林薰寳樹水溜滴金沙寒谷
梅猶淺温庭橘半華臺香紅藥亂塔影綠篁遮果漸輪
王族緣超梵帝家晨行蹋忍草夜誦得靈花江郡將何
匹天都亦未加朝來泛舟所應是逐仙槎
　此詩工甚青鳥三足白象六牙工之至矣
　　　遊少林寺　　　　　　　　　沈佺期
長歌遊寳地徙倚對珠林雁塔風霜古龍池歲月深紺
園澄夕霽碧殿下秋隂歸路烟霞晚山蟬處處吟
　唐律詩初盛少變梁陳而富麗之中稍加勁健如此
　者是也
　　　遊梵宇三覺寺　　　　　　　王　勃
杏閣披青磴琱臺控紫岑葉齊山路狹花積野壇深蘿
幌栖禪影松門聽梵音遽忻陪妙躅延賞滌煩襟
　四十字無一字不工豈減沈佺期宋之問哉裴行儉
　以器識一語少王楊盧駱彼專以富貴骨相取人而
　文之以器識之説吾未見裴之合於四子也賓王檄
　武氏一抔之土未乾六尺之孤安在氣葢萬古雖敗
　而死何傷或謂亡命為僧亦未必然○唐律詩之初
　前六句叙景物末後二句以情致繳之周伯弜四實
　四虚之説遂窮焉
　　　酬思𤣥上人林泉(四首取二/)　　駱賓王
聞君招隱地髣髴武陵春緝芰知遠楚披蓁似避秦崩
查年祀積幽草歲時新一謝滄浪水安知有逸人
芳晨臨上月幽賞狎中園有蝶堪成夢無羊可觸藩忘
懐南澗藻蠲忿北堂萱坐歎華滋歇思君誰為言
　後兩首有云客有遷鶯處人無結駟來又云芳杜湘
　君曲幽蘭楚客詞山中有春草長似寄相思皆才髙
　思爽予選此詩信手看其前後甚多佳句北眺云既
　出封泥谷還過避雨陵淮口云從帝留餘地封王表
　舊城岸昏函蜃氣潮滿應雞聲守歲云夜將寒色去
　年共曉光新如荷香銷晚夏菊氣入新秋橘氣行應
　化蓬心去不安皆可書但情味寥落多不得志之辭
　云
　　　春日上方即事　　　　　　　王　維
好讀髙僧傳時看辟穀方鳩形將刻杖龜殻用支牀栁
色春山映花明夕鳥藏北窗桃李下閒步但焚香
　三四新異
　　　登辨覺寺
竹逕連初地蓮峯出化城窗中三楚盡林外九江平輭
草承趺坐長松響梵聲空居法雲外觀世得無生
　此似是廬山僧寺三四形容廣大其語即無雕刻而
　牕中林外四字一了數千里佳甚
　　　題融公蘭若　　　　　　　　孟浩然
精舍買金開流泉遶砌迴芰荷薰講席松栢映香臺法
雨晴飛去天花書下來談𤣥殊未已歸騎夕陽催
　　　陪姚使君題惠上人房
帶雪梅初暖含煙栁尚青來窺童子偈得聽法王經㑹
裏知無我觀空厭有形迷心應覺悟客思未遑寧
　浩然于佛法亦深有所得此篇五六語意明白無礙
　張丞相經玉泉長韻云聞鐘鹿門近照膽玉泉清尤
　佳
　　　春日歸山寄孟浩然　　　　　李　白
朱紱遺塵境青山謁梵筵金繩開覺路寳筏渡迷川嶺
樹攅飛栱嵒花覆谷泉塔形標海月樓勢出江烟香氣
三天下鐘聲萬壑連荷秋珠已滴松宻葢初圓鳥聚疑
聞法龍參若䕶禪愧非流水韻叨入伯牙絃
　太白負不羈之才樂府大篇翕忽變化而此一律詩
　乃工夫縝宻如此杜審言宋之問相伯仲别有贈浩
　然詩曰醉月頻中聖迷花不事君雖飄逸不如此詩
　之端整以其多禪語也以入釋梵類
　　　宿贊公房　　　　　　　　　杜　甫
杖鍚何來此秋風已颯然雨荒深院菊霜倒半池蓮放
逐寧違性虚空不離禪相逢成夜宿隴月向人圓
　贊公謫居秦州即在長安賊中時大雲寺長老也嘗
　有四詩宿其房今又於隴郡相逢也乾元二年己亥
　年四十八矣
　　　謁真諦寺禪師
蘭若山髙處煙霞障幾重凍泉依細石晴雪落長松問
法看詩妄觀身向酒慵未能割妻子卜宅近前峯
　凡詩只如此作自伶俐前四句景而起句為題目後
　四句情而結句有合殺
　　　和裴迪登新澤寺寄王侍郎(王時牧蜀/)
何限倚山木吟詩秋葉黄蟬聲集古寺鳥影度寒塘風
物悲游子登臨憶侍郎老夫貪佛日隨意宿僧房
　老杜詩警句無不以為着題詩矣其不甚𦂳切之句
　如有客傳河尹如他鄉推表弟如君王問長卿如登
　臨憶侍郎亦人所膾炙復引用之即自典雅何也學
　詩者而不熟老杜可乎
　　　題𤣥武師屋壁
何年顧虎頭滿壁畵瀛洲赤日石林氣青天江水流錫
飛常近鶴杯渡不驚鷗似得廬山路真隨惠遠游
　此是題詩於所畵之壁皆指畵而賦之曰錫飛曰杯
　渡皆畵中事也似得廬山路而真隨惠遠游言畵也
　　　秦州雜詩
秦州山北寺勝迹隗囂宫苔蘚山門古丹青野殿空月
明垂葉露雲逐度溪風清渭無情極愁時獨向東
　此詩晚唐人聲調一同五六極天下之工第七句天
　生此語
　　　山寺
野寺殘僧少山園細路髙麝香眠石竹鸚鵡啄金桃亂
水通人過懸崖置屋牢上方重閣晚百里見纎毫
　五六新異末句開濶
　　　上牛頭寺
青山意不盡衮衮上牛頭無復能拘礙真成浪出游花
濃春寺静竹細野池幽何處啼鶯切移時獨未休
　後四句工麗清婉
　　　上兠率寺
兠率知名寺真如㑹法堂江山有巴蜀棟宇自齊梁庾
信哀雖久何顒好不忘白牛車遠近且欲上慈航
　韓魏公謂人才須入麄入細老杜詩不有前詩何以
　入細此一詩三四忽又如此廣遠五六古淡有意
　　　遊修覺寺
野寺江天豁山扉花竹幽詩應有神助吾得及春游徑
石相縈帶川雲自去留禪枝宿衆鳥漂轉暮歸愁
　讀老杜詩首首不同此又是一格
　　　己上人茅齋
已公茅屋下可以賦新詩枕簟入林僻茶𤓰留客遲江
蓮揺白羽天棘蔓青絲空忝許詢輩難酬支遁辭
　天棘或云麥門冬也蔓或作夢非此乃老杜中年前
　詩
　　　題遠公經臺　　　　　　　　祖　詠
蘭若無人到真僧出復稀苔侵行道席雲濕坐禪衣澗
鼠緣香案山蟬噪竹扉世間長不見寧止暫忘歸
　第四句濕字好澗一作溪
　　　晚過磐石寺禮鄭和尚　　　　岑　參
暫詣髙僧話來尋野寺孤岸花藏水碓溪竹映風爐頂
上巢新鶴衣中得舊珠談禪未得去輟棹且踟蹰
　水碓風爐自然成對
　　　同崔三十侍御灌口夜宿報恩寺
同君尋野寺夜(一作/便)宿支公房溪月冷深殿江雲擁迴
廊燃燈松林静煮茗柴門香勝事不可接相思幽興長
　律詩中之拗字者庾信詩愛如此五六眼前事但安
　排得雅淨
　　　題少室山寺　　　　　　　　褚朝陽
飛閣青霞裏先秋獨早凉天花映窗近月桂拂簷香華
岳三峯小黄河一帶長空間指歸路煙際有垂楊
　第二句好第四句亦佳
　　　經廢寺　　　　　　　　　　顧　况
不知何世界有似處南朝石路無人掃松門被火燒斷
幡猶挂刹故板尚搘橋數巻殘經在多年字欲銷
　五六猶字尚字稍相犯
　　　起度律師同居東齋院　　　　韋應物
釋子喜相偶幽林俱避喧安居同僧夏清夜諷道言對
閤景恒宴步庭隂始繁逍遥無一事松風入南軒
　淡而有味
　　　秋日過鴻舉法師寺院　　　　劉禹錫
看畵長廊遍尋僧一逕幽小池兼鶴淨古木帶蟬秋客
至茶煙起禽歸講席收浮杯明日去相望水悠悠
　　　題招隱寺
隱士遺塵在髙僧精舍開地形臨渚斷江勢觸山迴楚
野花多思南禽聲例哀慇懃最髙頂閒即望鄉來
　劉夢得詩老辣不可以粧㸃並觀
　　　宿誠禪師山房題贈
不出孤峯上人間四十秋視身如傳舍閲世甚東流法
為因緣立心從次第修中宵問真偈有住是吾憂
　第四句甚字下得妙
　　　送文暢上人東游
得道即無著隨緣西復東貌依年臘老心到夜禪空山
宿馴溪虎江行濾水蟲悠悠塵客思春滿碧雲中
　　　旅次景空寺宿幽上人院
不與人境接寺門開向山暮鐘鳴鳥聚秋雨病僧閒月
隠雲樹外螢飛廊宇間幸投花界宿暫得静心顔
　　　晚春登天雲寺南樓贈常禪師
花盡頭新白登樓意若何歲時春日少世界苦人多愁
醉非因酒悲吟不是歌求師治此病唯聽讀楞伽
　　　龍化寺主家小尼(郭代公愛姬薛氏㓜/嘗為尼小名仙人子)
頭青眉眼細十四女沙彌夜静雙林怕春深一食饑步
慵行道困起晚誦經遲應似仙人子花宫未嫁時
　　　題報恩寺
好是清凉地都無繫絆身晚晴宜野寺秋景屬閒人淨
石堪敷坐寒泉可濯巾自慚衰鬢上猶帶郡庭塵
　三四雅淡
　　　武丘寺路(元註去年重開寺路桃/李蓮荷約種數千株)
自開山寺路水陸往來頻銀勒牽驕馬花船載麗人芰
荷生欲遍桃李種仍新好在湖堤上長留一道春
　第四句詩興俱麗
　　　春日與劉評事過故證(一作/澄)上人院
　　　　　　　　　　　　　　　　楊巨源
曾共劉諮議同時事道林與君方掩淚來客是知心堦
雪凌春積鐘煙向夕深依然舊童子相送出花隂
　五六細潤
　　　送僧歸太白山　　　　　　　賈　島
堅冰連夏處太白接青天雲塞石房路峯明雨外巔夜
禪臨虎穴寒潄撇龍泉後㑹不期日相逢應信緣
　　　宿山寺
衆岫聳寒色精廬向此分流星透疎木走月逆行雲絶
頂人來少髙松鶴不羣一僧年八十世事未曾聞
　　　贈無懐禪師
身從歴刼修果以此生周禪定石牀暖月移山樹秋捧
盂觀宿飯敲磬過清流不掩𤣥關路教人問到頭
　第五句何其窮之極也三四佳
　　　送去華法師
在越居何寺東南水路歸秋江洗一缽寒日晒三衣黙
聽鴻聲盡行看蝶影飛囊中無寳貨船戸夜扄稀
　後六句皆好
　　　送無可上人
圭峯霽色新送此草堂人塵尾同離寺蛩鳴暫别親獨
行潭底影數息樹邊身終有煙霞約天台作近隣
　五六絶唱
　　　送賀蘭上人
野僧來别我畧坐傍泉沙遠道擎空鉢深山踏落花無
師禪自解有格句堪誇此去非緣事孤雲不定家
　　　靈凖上人院
掩扉當太白臘數等松椿禁漏來遥夜山泉落近鄰經
聲終巻曉草色幾芽春海内知名士交游凖上人
　末句直道其事亦是一法
　　　題青龍寺鏡公房
一夕曾留宿終南揺落時孤燈岡舍掩殘磬雪風吹樹
老因寒折泉深出井遲疎慵豈有事多失上方期
　中四句已佳尾句謂疎慵之人有何事乎而多失上
　方之約亦竒也
　　　就可公宿
十里尋幽寺寒流數𣲖分僧同雪夜坐雁向草堂聞静
語終燈熖餘生許嶠雲猶來多抱疾聲不達明君
　　　哭宗宻禪師
鳥道雪岑巔師亡誰去禪几塵增滅後樹色改生前層
塔當松吹殘蹤傍野泉唯嗟聽經虎時到壊菴邊
　　　哭柏巖禪師
苔覆石牀新師曾占幾春寫留行道影焚却坐禪身塔
院關松雪經房鎖隙塵自嫌雙淚下不是解空人
　歐公謂第四句似燒殺活和尚誠亦可議然詩格自
　好
　　　律僧　　　　　　　　　　　張　籍
苦行長不出清羸最少年持齋唯一食講律豈曾眠避
草每移徑濾蟲還入泉從來天竺法到此幾人傳
　　　山中贈日南僧
獨向雙峯老松門閉兩涯翻經上蕉葉挂衲落藤花甃
石新開井穿林自種茶時逢海南客蠻語問誰家
　　　游襄陽山寺
秋色江邊路煙霞若有期寺貧無施利僧老足慈悲薜
荔侵禪窟蝦蟇占浴池閒游殊未遍即是下山時
　司業三詩皆平易惟蝦蟇占浴池一句怪異
　　　貽小尼師　　　　　　　　　王　建
新剃青頭髮生來未掃眉身輕禮拜穩心慢記經遲喚
起猶侵曉催齋已過時春晴堦下立私地弄花枝
　䙝侮已甚人家好兒女何為落於尼寺
　　　過無何上人院　　　　　　　姚　合
寥寥聽不盡孤磬與疎鐘煩惱師長别清凉我暫逢蟻
行經古蘚鶴毳落深松自想歸時路塵埃復幾重
　五六參入賈浪仙也
　　　寄紫閣無名頭陀(自新羅來/)
峭行得如如誰分聖與愚不眠知夢妄無號免人呼山
海禪(一作/法)皆遍華夷佛豈殊何因接師話清淨在斯須
　佛本生於西夷而染於中華今曰華夷佛豈殊是妄
　生分别相也第新羅之人亦有佛性以此推之即通
　　　寄無可上人
十二門中寺詩僧寺獨幽多年松色别後夜磬聲秋見
世慮皆盡來生事更修終須執瓶鉢相逐入牛頭
　見世慮皆盡固人之所難來生事更修此理恐不然
　也此詩却自可觀
　　　寄石橋僧　　　　　　　　　項　斯
逢師入山日道在石橋邊别後何(一作/無)人見秋來幾處
蟬溪中雲隔寺夜半雪(一作/雨)添泉生有天台約知無却
出緣
　五六佳
　　　寄坐夏僧
坐夏日偏長知師在律堂多因束帶熱更憶剃頭凉苔
色侵經架松隂到簟牀還應煉詩句借卧石池傍
　　　送僧歸南嶽
心知衡嶽路不怕去人稀船裏誰鳴磬沙頭自曝衣有
家從小别是寺即言歸料得逢春住當禪雲滿扉
　五六瘦淡
　　　贈海明上人　　　　　　　　耿　湋
來自西天竺持經奉紫微年深梵語變行苦俗流歸月
上安禪久苔生出院稀梁間有馴鴿不去為忘(一作/無)機
　中兩聯皆下句勝上句
　　　寄太白無能禪師　　　　　　顧非熊
太白山中寺師居最上方獵人偷佛火櫟鼠戱禪牀定
久衣塵積行稀徑草長有誰來問法林杪過殘陽
　中四句俱工
　　　歲莫自廣江至新興往復中題峽山寺
　　　　　　　　　　　　　　　　許　渾
夜醉晨方醒孤吟恐失羣海鰌潮上見江鵠霧中聞未
臘梅先實經(一作/終)冬草自薰樹隨山崦合泉到石稜分
虎跡空林雨猨聲絶嶺雲蕭蕭異鄉鬢明日共絲棼
　許丁卯此四首詩題峽山寺其實廣東風土也詩句
　句工但太工則形勝於神耳
薄暮緣西峽停橈一訪僧鷺巢横卧栁猿飲倒垂藤水
曲巖千叠雲重樹百層山風寒殿磬溪雨夜船燈灘漲
危槎沒泉衝怪石崩中臺一襟淚歲杪别良朋
宻樹分蒼壁長溪抱碧岑海風聞鶴遠潭日見魚深松
葢環清韻榕根架綠隂(南方大葉榕樹枝危者/輙生根垂入地如柱大)洞丁多
斵石蠻女半淘金(端州斵石塗涯/縣淘金為業)南浦驚春至西樓送
月沉江流不過嶺何處寄歸心
月在行人起千峯復萬峯海虚争翡翠溪邏鬬芙蓉(南/方)
(呼市為虚呼戍為邏新/州有翡翠虚芙蓉邏也)古木髙生斛隂池滿種松(木斛/花生)
(於他樹槎枿池沼/多松謂之水松也)火探深洞燕香送遠潭龍(南方持火/於乳泂中)
(取燕而食廣州悦城縣有温媪龍即蛇也隨水/往舟船至人家或千里外皆以香酒果送之)藍塢寒
先燒禾堂晚併舂(種藍多在塢中先燒其地人/以木槽為舂禾謂之舂堂)更投何
處宿西峽隔雲鐘
　　　下第寓居崇聖寺感事
懐玉泣京華舊山歸路賒静依禪客院幽學野人家林
晚鳥争樹園春蜂䕶花東門有閒地惟種邵平𤓰
　　　洛東蘭若夜歸
一衲老襌床吾生半異鄉管絃愁裏老書劍夢中忙鳥
急山初暝蟬稀樹正凉又歸何處去塵路月蒼蒼
　丁卯詩格頗卑句太偶此二詩各有一聯佳亦不可
　廢
　　　孤山寺　　　　　　　　　　張　祜
樓臺聳碧岑一徑入湖心不雨山常潤無雲水自隂斷
橋荒蘚合空院落花深猶憶西牕夜鐘聲出北林
　此詩可謂細潤然太工太偶合一本作澁
　　　惠山寺
舊宅人何在空門客自過泉聲到池盡山色上樓多小
洞穿斜竹重階夾細莎殷勤望城市雲外暮鐘和
　此詩同前三四尤工五六則工而窘於冗矣以前聯
　不可廢也故取之
　　　題虎丘東寺
雲樹擁崔嵬深行異俗埃寺門山外入石壁地中開俯
砌池光動登樓海氣來傷心萬年意金玉葬寒灰
　杜牧謂誰人得似張公子千首詩輕萬戸侯今傳者
　五言律三巻絶句二巻無七言律與古詩也所逸多
　矣僧寺詩二十四首金山寺詩第一亦當為集中第
　一孤山寺惠山寺詩次之此詩非親到虎丘寺不知
　第四句之工髙堂之後俯視石澗兩壁相去數尺而
　深乃數十丈其長蜿蜒曼衍而坼裂到底泉滴滴然
　真是竒觀故其詩曰石壁地中開非虚也故選此詩
　以廣見聞登樓海氣來此一句亦佳他如地僻泉長
　冷亭香草不凡題道光上人院亦佳至如上坡松徑
　澁深坐石池清之類則非人可到矣
　　　題金山寺　　　　　　　　　許　棠
四面波濤匝中流日月隣上窮如出世下瞰忽驚神刹
(一作/塔)礙長空鳥船通外國人房房皆叠石風掃永無塵
　五六亦竒絶誰言張處士詩後更無人亦可着此語
　也
　　　長安逢江南僧　　　　　　　崔　塗
孤雲無定蹤忽到又相逢説盡天涯事聽殘上國鐘問
人尋寺僻乞食過街慵憶到曾栖處開門對數峯
　本色當行詩
　　　贈休糧僧
聞鐘獨不齋何事更關懐静少人過院閒從草上堦生
臺無鳥下石路有雲埋為隱禪中舊時猶夢百崖
　第四句絶妙
　　　寄貫休　　　　　　　　　　吳　融
休公何處在知我宦情無巳似馮唐老方知武子愚一
身仍更病雙闕又須趨若得重相見㝠心學半銖
　向承阮梅峯秀實惠書言詩不可多用古人名謂之
　㸃鬼簿晚唐人皆不敢下惟老杜最多吳融韓偓在
　晚唐之晚乃頗參老杜如此一聯豈不佳
　　　寄尚顔師
僧中難得静静得是吾師到闕不求紫歸山祗愛詩臨
風翹雪足向日剃霜髭自歎眠漳久雙林動所思
　　　題破山寺　　　　　　　　　常　建
清晨入古寺初日照髙林竹徑通幽處禪房花木深山
光悦鳥性潭影空人心萬籟此俱寂惟聞鐘磬音
　歐公喜此詩三四不必偶乃自是一體葢亦古詩律
　詩之間全篇自然
　　　經廢寳慶寺　　　　　　　　司空曙
黄葉前朝寺無僧寒殿開池晴龜出曝松暝鶴飛回古
砌碑横草隂廊畫雜苔禪宫亦銷歇塵世轉堪哀
　此必武宗廢寺之後有此詩句句工尾句尤不露
　　　冬日題邵公院　　　　　　　劉得仁
無事關多掩隂階竹拂苔勁風吹雪聚渇鳥啄冰開樹
向寒山得人從瀑布來終期天目老擎錫逐雲迴
　三四用工至矣唐人作詩不𦂳要處模寫得直是精
　神
　　　秋夜宿僧院
禪寂無塵地焚香話所歸樹揺幽鳥夢螢入定僧衣破
月斜天半髙河下露微翻令嫌白日動即與心違
　螢入定僧衣此一句古今無之他有坐學白塔骨坐
　石鳥疑死刻苦太甚不如此之閒雅尾句尤髙
　　　題薦福寺衡嶽禪師房　　　　韓　翃
春城乞食還髙論此中閒僧臘階前樹禪心江上山疎
簾看雪捲深戸映花關晚送門人去鐘聲杳靄間
　第三句最佳五六近套尾句乃有味也
　　　題龍興寺澹師房
雙林彼上人詩興轉相親竹裏經聲晚門南山色春巻
簾苔色淨下筯藥苗新記取無生理歸來問此身
　五六眼前事耳但一味此句便不可捨
　　　喜鮑禪師自龍山至　　　　　劉長卿
故居何日下春草欲芊芊猶對山中月誰聽石上泉猿
聲知後夜花發見流年杖錫閒來往無心到處禪
　五六佳
　　　寄靈一上人
髙僧本姓竺開士舊名林一去春山裏千峯不可尋新
年芳草遍終日白雲深欲徇微官去懸知訝此心
　劉長卿號五言長城細味其詩思致幽緩不及賈島
　之深峭又不似張籍之明白葢頗欠骨力而有委曲
　之意耳○郎士元集亦有此詩題云赴無錫别雲一
　上人終作度徇作問
　　　酬普選二上人　　　　　　　嚴　維
本意宿東林因聽子賤琴遥知大小朗已斷去來心夜
静溪聲近庭寒月色深寧知塵外意定後更成吟
　五六似淺近細味之亦不可棄
　　　别至𢎞上人
最稱𢎞偃少早歲草茅居年老從師律生知解佛書衲
衣求壊帛野飯拾春蔬章句無求斷詩中學有餘
　五六可觀三四亦不草草
　　　華下送文涓　　　　　　　　司空圖
郊居謝名利何事最相親漸與論詩久皆知得句新川
明虹照雨樹宻鳥衝人應念從今去還來嶽下頻
　一鳴集嘗自誇數聯五六其一也其實工宻三四亦
　自然近中有遠
　　　游歙州興唐寺　　　　　　　張　喬
山橋通絶境到此憶天台竹裏尋幽徑雲邊上古臺鳥
歸殘照出鐘斷細泉來為愛澄溪月因成隔宿迴
　此吾州水西太平寺也在唐時謂之興唐寺五六佳
　末句謂溪清而月可愛因留至隔宿亦善於立論以
　歙溪極天下之清者
　　　甘露寺東軒　　　　　　　　周　繇
每日憐晴眺閒吟只自娛山從平地有水到遠天無老
樹多封楚輕煙暗染吳雖居此廊下入戸亦踟蹰
　京口甘露寺俯瞰大江遠眺溟海委的是此山從平
　地突起水與天接其言無一字虚也
　　　宿山寺　　　　　　　　　　張　蠙
中峯半夜起忽覺在青㝠下界自生雨上方猶有星樓
髙鐘獨遠殿古像多靈好是潺湲水房房伴誦經
　三四已佳五六尤佳第六句無人曾道末句亦可佳
　也
　　　逢播公　　　　　　　　　　周　賀
帶病稀相見西城早晚來山衣風壊帛香印雨沾灰坐
久鐘聲遠禪餘嶽影回却思同宿夜髙枕説天台
　第六句絶好賀乃清塞上人還俗故於僧詩尤熟
　　　宿杼山晝公禪堂
從作西河客别離經半年却來峯頂宿知廢井南禪積
靄沉斜月孤燈照落泉何當閒事盡相伴老溪邊
　試於山寺夜宿崖有落泉壁有孤燈而思此句則見
　其有味矣
　　　贈胡僧
瘦形無血色草屨著行穿閒話似持咒不眠同坐禪背
經來漢地袒膊過冬天情性人難㑹游方應信緣
　此詩似覺麄率然今西域僧有此輩乃相率為丐之
　徒閒話似持咒本是戱言其語言之不可通至如袒
　膊過冬天葢所啖有麻藥一食之不饑亦不寒亦能
　耐大暑愚俗不悟耳至解藥飱肉酒不可以數計云
　　　休糧僧
一齋難過日况是更休粮養力時行道聞鐘不上堂唯
留温藥火未寫化金方舊有山厨在從僧請作房
　怪人也不食而私於食者温藥化金又似是道流事
　　　柏巖禪師
野寺絶依念靈山曽遍行老來披衲重病後讀經生乞
食嫌村遠尋溪愛路平多年柏巖住不記柏巖名
　即賈島所哭者三四及尾句俱佳
　　　入静隱寺途中作
亂雲迷遠寺入路認青松鳥道緣巢影僧鞋印雪蹤草
煙連野燒溪霧隔霜鐘更遇樵人問猶言過數峯
　賀與賈島本皆僧也故於僧寺詩為善能着題鳥道
　之行不曰緣樹影而曰緣巢影所以為佳五六微冗
　尾句則又妙矣他如送禪僧云坐禪山店暝補衲夜
　燈微又如夏髙移坐次齋身疾色濃講次樹生枝皆
　是僧家滋味俗人所難道者故書之
　　　哭閒宵上人
林逕西風急松枝講鈔餘凍髭亡夜剃遺偈病時書地
燥焚身後堂空着影初吊來頻落淚曾憶到吾廬
　哭僧詩賈島於柏巖宗宻二人至矣此詩三四亦可
　佳第五句頗險夫然後知詩之難也
　　　空寂寺悼元上人　　　　　　錢　起
凄然雙樹下垂淚遠公房燈續生前火爐添殁後香隂
階明片雪寒竹響空廊寂滅應為樂塵心徒自傷
　尾句即賈島不是解空人
　　　西郊蘭若　　　　　　　　　羊士諤
雲天宜北戸塔廟似西方林下僧無事江清日正長石
泉盈掬冷山實滿枝香寂寞傳心印無言亦已忘
　五六有夏間山居之景眼前事只他人自難道也
　　　遊東林寺　　　　　　　　　黄　滔
平生愛山水下馬虎溪時已到終嫌晚重遊預作期寺
寒三伏雨松偃數朝枝翻譯如曾見白蓮開滿池
　黄滔何人此詩三四舉唐人無此淡而有味之作五
　六佳
　　　瀑布寺真上人院　　　　　　鄭　巢
林疎多暮蟬師去宿山煙古壁燈熏畫秋琴雨慢絃竹
間窺遠鶴巖上取新泉西嶽莎房在歸期更幾年
　司空圖有山雨慢琴弦之句此亦暗合其聯甚佳
　　　題任處士創資福寺　　　　　魚𤣥機
幽人剏竒境游客駐行程粉壁空留寺蓮宫未有名鑿
池泉自出開徑草重生百尺金輪閣當川豁眼明
　魚乃女道士之類題初創寺故云蓮宫未有名五六
　雖淺近亦不為無味
　　　甘露寺　　　　　　　　　　孫　魴
寒暄皆有景孤絶畵難形地拱千尋險天垂四面青晝
燈籠雁塔夜磬徹漁汀更愛僧房外波光滿戸庭
　魴有金山詩驚濤濺佛身之句有病不如過櫓妨僧
　定上句佳如天多剩得月地少不生塵亦不逮張祜
　而云誰言張處士詩後更無人涉乎誇誕此詩第四
　句最好尾句亦佳五六則套話也
　　　題雲際寺上方　　　　　　　廬　綸
松髙蘿蔓輕中有石牀平下界水長急上方燈自明空
門不易啓初地本無程迴步忽山盡萬緣從此生
　五六善於言禪用啓字程字貼門與地而不見其迹
　　　同徐城李明府遊重光寺題晃師房
　　　　　　　　　　　　　　　　劉　商
野寺僧房遠陶潛引客來鳥喧殘菓落蘭敗幾花開真
性知無住微言欲望迴竹風清磬晚歸策步蒼苔
　蘭敗之後有幾種花開此意甚深
　　　月中宿雲巖寺上方　　　　　温庭筠
虚閣披衣坐寒階踏葉行衆星中夜少圓月上方明靄
盡無林色喧餘有澗聲祗應愁恨事還逐曉光生
　衆星至中夜而少以圓月之明在上方也乃一句法
　五六尤得月夜清寂之味
　　　題中南佛塔院
鳴泉隔翠微千里到柴扉地勝人無慾林昏虎有威澗
苔侵客履山雪入禪衣桂樹芳隂在還期歲晏歸
　三四新異
　　　登蔣山開善寺　　　　　　　崔　峒
山殿秋雲裏香煙出翠微客尋朝磬食(一作/室)僧背夕陽
歸下界千門見前朝萬事非看心兼送目葭菼暮依依
　三四已佳五六尤佳以第六句出於不測也
　　　題宇文裔山寺讀書院　　　　于　鵠
讀書林下寺不出動經年草閣連僧院山厨共石泉雪
庭無履跡龕壁有燈烟年少今頭白刪詩到幾篇
　　　㳺雲際寺　　　　　　　　　喻　鳬
澗壑吼風雷香門(集作/禪關)絶頂開閣寒僧不下鐘定虎常
(一作/長)來鳥啄林梢果鼯跳竹裏苔心源暫無(一作/無一)事塵
界擬休回
　三四佳
　　　題維摩暢上人房朽枿(集作/寒櫟)　　李　洞
諸方游幾臘五夏五峯銷越講迎騎象(一作/馬)蕃齋懴射
雕冷笻書雪倚寒櫟話雲燒從此棲林老瞥然三萬朝
　李洞學賈浪仙詩至鑄其像而事之此詩工甚三四
　怪異五六亦佳
　　　宿鳳翔天柱寺窮易𤣥上人房
天柱暮相逢吟思天柱峯墨研清露月茶吸白雲鐘卧
語身黏蘚行禪頂拂松探(一作/深)𤣥為一訣(一作/决)明日去
臨卭
　五六眼前事但善於措置則工拙在絲髮之間耳
　　　游西霞寺　　　　　　　　　皮日休
不見明居士空山但寂寥白蓮吟次缺青靄坐來銷泉
泠無三伏松枯有六朝何時石上月相對論逍遥
　三四細看有味五六忽然出竒
　　　宿澄泉蘭若　　　　　　　　鄭　谷
山半古招提空林雪月迷亂流分石上斜漢在松西雲
集寒菴宿猿先曉磬啼此心如了了祗此是曹溪
　末句好谷詩多用僧字凡四十餘處
　　　題江島僧居(在江之心/)　　　　杜荀鶴
師愛無塵地江心島上居接船求化慣登陸赴齋疎載
土春栽樹抛生日飫魚入雲蕭帝寺畢竟欲何如
　以所居在江水中故五六佳
　　　封禪寺居　　　　　　　　　羅　隱
盛禮何由覩嘉名偶寄居周南太史淚蠻徼長卿書砌
竹揺風直庭花泣露疎誰能賦秋興千里隔吾廬
　題是封禪寺昭諫身居亂世故起句曰盛禮何由覩
　竒哉句也三四好豈可全不用事善用事者不冗
　　　題岳州僧舍　　　　　　　　裴　説
喜到重湖地孤洲横晚煙鷺啣魚入寺鴉接飯隨船松
檜君山逈菰蒲夢澤連與師吟論處秋水浸遥天(洲一/作舟)
　三四極其新異五六亦狀岳州僧舍可謂切題予嘗
　登岳陽樓乃知此詩之佳
　　　静林寺　　　　　　　　　　僧靈一
静林溪路遠蕭帝有遺蹤水擊羅浮磬山鳴于闐鐘燈
傳三世火樹老五株松無數煙霞色空聞昔卧龍
　第五句最竒下句亦稱
　　　懐舊　　　　　　　　　　　僧皎然
一坐西林寺從來未下山不因尋長者無事到人間宿
雨愁為客寒花笑未還空懐舊山月童子念經閒
　杼山皎然詩意句律平淡及識顔真卿交韋應物天
　寳大歴間人皎然字清晝謝靈運十世孫居杼山湖
　州人真卿為湖州刺史皎然為其著論
　　　宿吳匡山破寺
雙峯百戰後真界滿塵埃蔓草緣空壁悲風起故臺野
花寒更發山月暝還來何事池中水東流獨不回
　廢寺詩司空曙為冠此亦可觀
　　　宿西嶽白石院　　　　　　　僧無可
白石上嵌崆寒雲西復東瀑流懸往處雛鶴失禪中嶽
壁松多古壇基雪不通未能親近去擁褐愧相同
　第四句竒
　　　廢山寺
千峯盤磴盡林寺昔年名步步入山影房房聞水聲多
年人跡絶殘日石隂清便可求居止安閒過此生
　無可稱賈島為從兄詩遠不及之而世人多稱為島
　可何耶可之詩惟髙杉殘子落深井凍痕生及聽雨
　寒更盡開門落葉深為最已别收矣
　　　送僧
四海無拘繫行心興自濃百年三事衲萬事一枝笻夜
减當晴影春消過雪蹤白雲深處去知宿在何峯
　第五句最髙絶日晴有影為伴至夜則又减去言其
　孤之極也為僧不孤又惡乎可
　　　送贊律師歸嵩山
禪意歸心急山深定易安清貧修道苦孝友别家難雪
路尋溪轉花宫映嶽看到時孤塔暮松月向人寒
　為僧以清苦為事是也然孝友之天猶在則别家亦
　難所謂出家者何其忍然棄骨肉耶存此詩以見予
　志
　　　駕幸天長寺應制　　　　　　僧廣宣
天界宜春賞禪門不掩關宸游雙闕外僧引百花間車
馬喧長路煙雲淨遠山觀空復觀俗皇鑒此中閒
　唐中貴人多引僧為内供奉寫字吟詩俾之應制廣
　宣者憲宗以來居紅樓院其詩曰紅樓集昌黎集有
　廣宣上人頻見訪詩豈惡其數耶紅樓院處所酉陽
　雜俎可閲此詩只僧引百花間一句好觀空復觀俗
　亦頗通别有七言詩一首佳
　　　懐智體道人　　　　　　　　僧貫休
把筆懐吾友庭鶯百囀時惟應一處住方得不相思雪
水淹門閫春雷折樹枝平生無限事不獨白雲知
　貫休詩無奈忽有一兩句麄俗然其竒亦天出三四
　近乎俗而理到五六所謂竒也人所罕道而新
　　　休粮僧
不食更何求自由終自由身輕嫌衲重天旱為民愁應
器誰將去生臺蟻不游㑹須傳此術歸共老林丘
　第二句好但近粗俗第三句工第四句忽然不測所
　謂竒也術字有妙理
　　　夏日草堂作　　　　　　　　僧齊己
沙泉帶草堂紙帳捲空牀静是真消息吟非俗肺腸園
林坐清影梅杏嚼紅香誰住原西寺鐘聲送夕陽
　此齊已自賦草堂中事也洪覺範取此八句賦為八
　詩以其句句有味故耶此詩為僧徒所重其來久矣
　實亦清麗
　　　題真州精舍
波心精舍好那岸是繁華礙目無髙樹當門即遠沙晨
齋來海客夜磬到漁家石鼎秋濤静禪回有嶽茶
　第二句那岸二字有深意五六精神而淨潔
　　　宿岳陽開元寺　　　　　　　僧修睦
竟日凭虚檻何當興歎頻往來人自老今古月長新風
逆沉漁唱松疎露鶴身無眠鐘又動幾客在迷津
　第六句亦眼前事但下得着自然好
　　　老僧　　　　　　　　　　　僧景雲
日照西山雪老僧門始開凍瓶黏柱礎宿火䧟爐灰童
子病歸去鹿麋寒入來齋鐘知漸近枝鳥下生臺
　三四已新五六亦新童子以病而歸其家故曰歸去
　麋以寒而入其室故曰入來良佳
　　　華巖寺望樊川　　　　　　　僧子蘭
萬木葉初紅人家樹色中疎鐘揺雨脚積水浸雲容雪
磧迴寒雁邨燈促夜舂舊山歸未得生計欲何從
　子蘭飲馬長城窟一詩傳世此詩五六通亦可取
　　　夷陵即事　　　　　　　　　僧尚顔
不難饒白髪相續是灘波避世嫌身晚思家乞夢多暑
衣經雪着凍硯向陽呵豈欲臨岐路還聞聖主過
　尚顔詩唐之季也此恐是僖宗幸蜀時詩第五句其
　窮已甚然今之窮者何但此事尚顔又有句云合國
　諸卿相皆曾着布衣
　　　贈栖禪上人　　　　　　　　僧虚中
巖房髙且静住此幾寒暄鹿嗅安禪石猿啼乞食村朝
陽生樹罅古路透雲根獨步閒相覔凄凉碧洞門
　僧家寂静欲得如羚羊挂角更無氣息葢此物閉氣
　而眠虎狼不能知其為羊也此以譬心而入定之迹
　乃餘事耳禪於石上而鹿來嗅不知石之上有僧此
　乃佳句餘亦稱
　　　贈樊川長老　　　　　　　　僧清尚
瘦顔諸骨現滿面雪毫垂坐石鳥疑死出門人謂癡照
身潭入楚浸影檜生隋太白曾經夏清風凉四肢
　坐石鳥疑死即與鹿嗅安禪石同意皆不如劉得仁
　螢入定僧衣為妙然用工刻苦不可不選以備旁攷
　　　題山寺　　　　　　　　　　寇　準
寺在猿啼外門開古澗涯山深微有徑樹老半無枝望
遠雲長暝談空日易移恐朝金馬去還失白蓮期
　冦公學晚唐詩尾句忽又似老杜
　　　游湖上昭慶寺　　　　　　　陳堯佐
湖邊山影裏静景與僧分一榻坐臨水片心閒對雲樹
寒時落葉鷗散忽成羣莫間紅塵事林間肯暫聞
　此錢唐門外昭慶寺今猶無恙而南渡事業又巳澌
　盡讀此寧無感乎第五句最幽美
　　　再遊海雲寺作　　　　　　　宋　祁
十里雲邊寺重驅千騎來天形欹野盡江勢釀山回園
柰濃成幄樓鐘近殷雷斜陽歸鞅促飛葢冐輕埃
　三四唐人詩所必有宋人詩罕有然作家固無不有
　宋公不甚喜僧此成都詩
　　　懐寄披雲峯誠上人　　　　　曹汝弼
院髙窮木盛野極静無言險路通巖頂香泉出石根微
風飄磬韻幽鳥啄苔痕常記相留夜秋堂共聽猿
　景德祥符間詩人有晚唐之風曹以處士與种放魏
　野林逋相往來故其詩亦似之第六句幽而有味披
　雲峯者古歙水西太平寺之别峯下瞰郡城北望黄
　山至今有菴宇存焉
　　　再寄
江城從别後聞説在松間度日長扄戸終年不下山静
為詩所役閒免事相關應喜雲邊客㝠搜鬢未斑
　第五句静為詩所役能言吟者之狀凡吾曹能詩者
　皆然
　　　贈披雲峯岳長老
禪外掩松扄閒眠度歲隂雨侵香篆澀苔長屐痕深水
在銅瓶冷雲歸玉磬沉前山有靈藥時䇿杖藜尋
　此詩亦有唐味
　　　贈僧
一從叨命服乗興入天台院接石橋住門臨瀑布開松
間應獨坐雪裏更誰來時復携藜杖看雲上古臺
　宋詩之有唐味者皆在真廟以前三朝此其一也五
　六淡而有味
　　　贈水墨巒上人　　　　　　　趙　湘
講餘題小筆深院竹修修試墨應磨歲思山忽寫秋静
曾窮鶴趣髙亦近詩流更擬緣清思和雲狀沃州
　趙湘字叔靈清獻公抃之祖也淳化三年孫何榜進
　士清獻漕益路時宋景文序叔靈集歐陽公䟦亦稱
　之
　　　照上人山房庭樹
惹雲非手植自與薜蘿交雨過苔侵影秋來月照巢錫
寒枝上掛偈好葉中抄誰見僧行遶溪凉夜磬敲
　僧庭樹着題詩也中四句俱工細趙清獻之杜審言
　也
　　　與正仲屯田遊廣教寺　　　　梅堯臣
春灘尚可涉不惜濺衣裾古寺入深樹野泉鳴暗渠酒
杯參茗具山蕨間盤蔬落日還城郭人方帶月鋤
　五六錯綜自相為對此一體
　　　題松林院
静邃無塵地青熒續熖燈木魚傳飯鼔山衲見歸僧野
色寒多霧溪痕夜閣冰吾非謝康樂獨往亦何能
　三四眼前事自然覺好五六亦佳
　　　過永慶院
荒凉舊蘭若古木兩三重林下已無柏澗邊唯有松石
階生薜荔香座缺芙蓉化俗似禪衲破來縫不縫
　前四句平常五六忽能以故為新緣下一句出於不
　測併上一句可觀尾句縫不縫之説怪而有味
　　　過山陽水陸院智洪上人房(有蘇子/美墨蹟)
十載七來此每嗟多異今池灰休辨刼川月解明心遺
墨悲蘓倩髙情想道林能閒常似舊翹立水邊禽
　　　夏日宿西禪　　　　　　　　潘　閬
此地絶炎蒸深疑到不能夜凉如有雨院静若無僧枕
潤連雲石牕明照佛燈浮生多賤骨時日恐難勝
　東坡少年見傳舍壁間題此句而喜之則知逍遥之
　詩行于世已久東坡眼髙亦所謂異世而知心者也
　　　秋日題瑯琊寺
巖下多幽景且無塵事喧鐘聲晴徹郭山色曉當門深
洞通泉脈懸崖露樹根更期來此宿絶頂聽寒猿
　　　送皎師歸越　　　　　　　　林　逋
林間久離索忽忽望西陵静戸初聞叩歸舟又説登野
烟含樹色春浪叠沙稜幸謝雲門路同尋苦未能
　　　送思齊上人之宣城
林嶺藹春輝程程入翠微泉聲落坐石花氣上行衣詩
正情懐澹禪髙語論稀蕭閒水西寺駐錫莫忘歸
　和靖於僧徒交游良多如送機素云錫潤飛晴靄羅
　寒濾曉澌下一句新竒寄清曉云樹叢歸夕鳥湖影
　浸寒城尤妙不可言宜其隱於湖山而名聞天下徹
　九重垂百世也胸次筆端兩相扶竪如此
　　　次韻定慧欽長老見寄　　　　蘓　軾
左角看破楚南柯聞長滕鈎簾歸乳燕穴紙出癡蠅為
鼠常留飯憐蛾不㸃燈﨑嶇真可笑我是小乘僧
　左角以言争故以破楚繫之南柯以言榮故以長滕
　繫之此本山谷句法亦老杜句法厲階董狐筆禍首
　燧人氏是也至山谷演而為管城子無食肉相孔方
　兄有絶交書則其工極矣此只論句法○中四句燕
　蠅䑕蛾皆憫世之迷為作方便之意然區區如此亦
　小乘所為非上乘也守欽自蘓州遣其徒卓契順如
　惠州寄擬寒山八詩坡公和之第一首似律故取諸
　此坡材大於小詩餘事耳
　　　贈惠洪　　　　　　　　　　黄庭堅
數面欣羊胛論詩喜雉膏眼横湘水暮雲獻楚山髙墮
我玉麈尾乞君宫錦袍月時放舟舫萬里𣺌雲濤
　山谷謫宜州洪覺範在長沙岳麓寺曾見山谷於是
　偽作山谷七言贈詩所謂氣爽絶類徐師川者予於
　名僧詩話已詳辨其事此詩亦恐非山谷作山谷乙
　酉年死於宜州覺範始年三十五歲撰此詩以惑衆
　而山谷甥洪氏誤信為然故收之云五六雖壯麗恐
　非山谷語意淺
　　　别寳講主　　　　　　　　　陳師道
此處相逢晚他鄉有勝緣咒功先服猛戒力得扶顛暫
息三支論重參二祖禪(元註趙州臨/濟皆曹人也)夜牀鞋脚别何日
着行纒
　讀后山詩語簡而意博咒功戒力四字已深入於細
　服猛扶顛一出禮記一出論語抉剔為用愈細而竒
　與晚唐人專泥景物而求工者不同也天下博知無
　過三支今后山欲其捨博而就約棄講而悟禪故曰
　暫息三支論重參二老禪也夜牀鞋脚别此本俗語
　脚不可以無鞋而夜寐之際脚亦無用於鞋此又以
　其膠戀執著為戒也故后山詩愈玩愈有味
　　　遊鵲山寺
積石横成嶺行楊宻映門人聲隱林杪僧舍遶雲根頓
攝塵緣盡方知象教尊只應羊叔子名字與山存
　羊叔子謂南豐
　　　題子曕揚州借山寺　　　　　劉季孫
給事風流在虚亭景越閒全臨故宫水盡致别州山峯
勢晴相向嵐光夜不還無時供勝賞歴歴白雲間
　劉季孫最為東坡所知卒於隰州三四佳第五句亦
　好
　　　題江心寺　　　　　　　　　徐　照
兩寺今為一僧多外國人流來天際水截斷世間塵鴉
宿腥林徑龍歸損塔輪却宜成片石曾坐謝心身
　予甲寅乙卯間至永嘉游江心寺見此詩刋楣間良
　佳今三十年矣
　　　登横碧軒繼趙昌甫作　　　　徐　機
步陟高髙寺徐行不用扶青天晴又雨山色有還無句
向閒中覔茶因醉後呼所懐論未足何乃又征途
　第四句佳但亦本於歐公
　　　雁蕩寳冠寺　　　　　　　　趙師秀
行向石欄立清寒不可云流來橋下水疑是洞中雲欲
住逢年盡因吟過夜分蕩隂當絶頂一雁未曾聞
　杜荀鶴袛應松上鶴便是洞中人此三四亦相犯五
　六有味
　　　巖居僧
開扉坐石層盡日少人登一鳥過寒木數花揺翠藤茗
煎冰下水香炷佛前燈吾亦逃名者何因似此僧
　　　桃花寺
舊有桃花樹人呼寺故云石幽秋鷺上灘遠夜僧聞汲
井連黄葉登臺散白雲燒丹勾漏令無處不逢君
　四靈詩趙紫芝為冠大抵中四句鍛鍊磨瑩為工以
　題攷之首尾畧如題意而中四句者亦可他入不必
　切於題也
　　　寄從善上人　　　　　　　　翁　巻
數載不相見師應長掩關香烟前代寺秋色五峯山棊
進僧誰敵琴餘鶴共閒幾時重過我吟話此林間
　　　同孫季蕃遊淨居諸庵　　　　劉克莊
滿院静沉沉微聞有梵音不來陪客語應恐壊禪心母
處歸全少師邊悟巳深戒衣皆自衲因講始停針
　為人之女離其母不顧而屈從老尼果何所悟耶不
　來陪客恐壊禪心如此則見所欲而此心亂耶讀此
　詩為婦人出家者之戒後村殆弄筆頭學晚唐詩詩
　似唐人而語意鑿脱予故備論之
　　　書惠崇師房　　　　　　　　僧希晝
詩名在四方獨此寄閒房故域寒濤濶春城夜夢長禽
聲沉遠木花影動回廊幾為分題客殷勤掃石牀
　希晝九僧之一於僧詩類選五首每首必有一聯佳
　不特希晝九僧皆然
　　　寄懐古
見説鵰隂僻人烟半雜羌秋深邊日短風動曉笳長樹
勢分孤壘河流出遠荒遥知林下客吟苦夜禪忘
　　　送嗣端東歸
遠念生泉石人中事欲銷巻衣城木落尋寺海山遥帆
影迷寒雁經聲隠暮潮後期俱未定况我鬢先凋
　　　送可倫赴廣南轉運凌使君見招
别語畏殘漏心懸瘴海邊回期無定日去路極遥天苦
霧沉山郭寒沙漲隰田幾宵尋使府清話廢閒眠
　　　早春闕下寄觀公
客心長念隱早晚得書招看月前期阻論山静㑹遥微
陽生遠道殘雪下中宵坐看青門栁依依又結條
　　　宿宇昭師房　　　　　　　　僧保暹
與我難忘舊多期宿此房卧雲歸未得静夜話空長草
際沉螢影杉西露月光天明共無寐南去水茫茫
　保暹九僧之二第六句於工之中不弱而新
　　　送簡長上人之洛陽
閒身無所滯獨去背春城望越鄉心斷迎嵩隱思生野
禪依樹遠中飯傍泉清相府如投刺分題有竺卿
　　　早秋閒寄宇昭
牕虚枕簟明微覺早凉生深院無人語長松滴雨聲詩
來禪外得愁入静中平遠念西林下相思合慰情
　　　宿西山精舍　　　　　　　　僧文兆
西山乘興宿静稱寂寥心一徑杉松老三更雨雪深草
堂僧語息雲閣磬聲沉未遂長棲此雙峯曉待尋
　文兆九僧之三有宋國初未遠唐也凡此九人詩皆
　學賈島周賀清苦工宻所謂景聯人人着意但不及
　賈之髙周之富耳
　　　送簡長師之洛
動静非常態超然西去心水期經洛聽雲約到嵩吟齋
訪烟村遠禪依竹寺深祗應風雅道相府是知音
　　　郊居吟　　　　　　　　　　僧行肇
静室簾孤捲幽光墜露多徑寒杉影轉窗晚雪聲過茗
味沙泉合罏香竹靄和遥懐起深(一作/風雨)夕舊寺隔滄波
　行肇九僧之四此首中四句工不但一聯
　　　酬贈夢真上人
禪舍因吟往晴來坐徹宵春通三徑晚家别九江遥巢
重禽初宿窗明葉旋飄住期應未定謝守有詩招(青社/凌使)
(君以詩/見招)
　五六何以圏見静極之味也
　　　送文光上人西游
髙木墜殘霖關河入遠心嵩遊忘楚夢華近識秦音塔
古懸圖認碑荒背燒尋幾思興替事獨上灞陵吟
　五六工三四裝四個地名似賈島姚合之弊
　　　送僧南歸　　　　　　　　　僧簡長
漸老念鄉國先歸獨羡君吳山全接漢江樹半藏雲振
錫林煙斷添瓶澗月分重棲上方定孤狖雪中聞
　簡長九僧之五第六句絶妙
　　　送行禪師
南國山重叠歸心向石門寄禪依鳥道絶食過漁邨楚
雪黏瓶凍江沙濺衲昏白雲深隠處枕上海濤翻
　　　與行肇師宿廬山棲賢寺　　　僧惟鳳
冰瀑寒侵室圍爐静話長詩心全大雅祖意㑹諸方磬
斷危杉月燈殘古塔霜無眠向遥夕又約去衡陽
　惟鳳九僧之六所選每首必有一聯工人多在景聯
　晚唐之定例也盛唐則不然大手筆又皆不然
　　　寄希書
閒中吟鬢改多事與心違客路逢人少家書入闕稀秋
聲落晚木夜魄透寒衣幾想林間社他年許共歸
　　　弔長禪師
霜鐘侵漏急相弔晚悲濃海客傳遺偈林僧寫病容潄
泉流落葉定石集鳴蛩回首雲門望殘陽下遠峯
　此詩中四句皆工一字不茍金銀秤上分定盤星也
　　　訪楊雲卿淮上别墅　　　　　僧惠崇
地近得頻到相携向野亭河分岡勢斷春入燒痕青望
久人收釣吟餘鶴振翎不愁歸路晚明月上前汀
　九僧之七惠崇最為髙者三四雖取前人二句合成
　此聯為人所詆然善詩者能合二人之句為一聯亦
　可也但不可全盜二句一聯者耳
　　　贈文兆
偶依京寺住誰復得相尋獨鶴窺朝講隣僧聽夜琴注
瓶沙井遠鳴磬雪房深久與松蘿别空懸王屋心
　惠崇有佳句為圖詩殊不止此容續添入
　　　寄保暹師　　　　　　　　　僧宇昭
吟㑹失秋期荒山寄病時客髭生白早叢木落青遲渇
狄窺莎井隂蟲占菊籬歸心何以見霜月下天涯
　宇昭九僧之八
　　　幽居即事
掃苔人迹外漸老喜深藏路僻閒行遠春晴晝睡長餘
花留暮蝶幽草戀殘陽盡日空林下孤禪念石霜
　　　寺居寄簡長　　　　　　　　僧懐古
雪苑東山寺山深少往還紅塵無夢想白日自安閒杖
履苔痕上香燈樹影間何須更飛鍚歸隱沃洲山
　懐古九僧之九人見九僧詩或易之不知其幾鍜錬
　幾𫾣推乃成一句一聯不可忽也此惟釋梵一類選
　此他類尚多佳作宋之盛時文風日熾乃有梅聖俞
　之醖籍閒雅陳后山之苦硬痩勁一專主韻一專主
　律梅寛陳嚴並髙一世而古人之詩半或可廢則其
　髙於九僧亦人才涵養之積然也
　　　居天柱山　　　　　　　　　僧贊寧
四野豁家庭柴門夜不扃水邊成半偈月下了殘經雖
逐諸塵轉終歸一夢醒未知斯㫖者萬後盡勞形
　僧家一偈四句謂之伽陁長篇六句而上謂之祗夜
　此云半偈乃是吟成一聯詩也工而妙
　　　贈聞聰師　　　　　　　　　僧知圓
澹然塵慮絶禪外苦風騷性覺眠雲僻名因背俗高水
煙蒸紙帳寒髪澁銅刀幾宿秋江寺閒吟聽夜濤
　李洞云日閃剃刀明意新語工而險此又云寒髪澁
　銅刀恐是淨髪刀不磨耳可笑
　　　酬伉上人　　　　　　　　　僧遵式
鳥卧清閒極誰能更似君山光晴後見瀑響夜深聞拾
句書幽石收茶踏亂雲江頭待無事終學棄人羣
　中四句俱工雅
　　　贈智倫弟
溪竹擁疎簾溪雲冷不厭千巖唯虎伴一講許詩兼煮
茗𫾣冰柱看經就雪簷有時開靜戸寒日下峯尖
　　　寄月禪師
聞道安禪處深蘿住隔溪清猿定中發幽鳥座邊棲雲
影朝晡别山峯遠近齊不知誰問法雪夜立江西
　嵩公藤州人文似韓昌黎歐公薦之於朝詩佳者尚
　多與楊公濟倡和及晤𧦬二師者亦與甚有清痩竒
　古之句容續入
　　　再遊鶴林寺　　　　　　　　僧道潛
招隱山南寺重來歲巳寒風林驚墜雪雨澗咽飛湍壁
暗詩千首霜清竹萬竿東軒謫仙句洗眼共君看
　此參寥子三四清爽
　　　山中　　　　　　　　　　　僧秘演
結茅臨水石澹寂益閒吟久雨寒蟬少空山落葉深危
樓乗月上遠寺聽鐘尋昨日江僧信期來息此心
　此山東繪石曼卿方外友歐公序其詩者
　　　書景舒菴壁　　　　　　　　僧清順
大布君能衣始知蠶口非塚間容一榻身外但三衣䕶
戒避生草淨心觀落暉寂寥能自守今世固應稀
　東坡所交順怡然北山垂雲庵所謂閒來石上眠落
　葉不知數及十竹軒詩知名者也陳后山游浙亦與
　之詩此篇首句謂景舒着布不着絹帛以下句句皆
　佳有滋味
　　　贈尼昧上人　　　　　　　　僧惠洪
不着包頭絹能披壊衲衣愧無灌溪辨敢對末山機未
肯題紅葉終期老翠微余今倦行後投杖夢煙霏(一本/作扉)
　大愚法嗣端州末山尼了然禪師有灌溪閒和尚者
　來山問今日離何處曰路口山曰何不葢却閒乃禮
　拜問如何是末山山曰非男女相閒乃喝曰何不變
　去山曰不是神不是鬼變箇甚麽閒於是伏應作園
　頭三載覺範用此事然紅葉之句又似侮之末句有
　欲炙之色女人出家終何益哉
　　　寄致虚兄　　　　　　　　　僧善權
避冦經重險懐君屢陟岡空餘接浙飯無復宿舂糧衣
袂饒霜露柴荆足虎狼春來何所恨棣蕚政含芳
　江西𣲖中三僧倚松老人饒德操僧號如璧詩最髙
　足與吕居仁對壘祖可正平善權㢲中二人齊名世
　稱瘦權癩可然瀑泉集無一首律詩可取五言古詩
　間有自然閒淡者七言長句得山谷變體而不得其
　正格雖矯古語無韻味殊使人厭真隱集律詩僅三
　二首如此詩亦出老杜而避冦寄兄題目甚易無一
　唱三歎之風謂晚唐雕蟲小技不及此之大片麄抹
　亦恐過矣老杜之細潤工宻不可不參無徒曰喝咄
　以為豪也觀者幸勿謂僣
　　　虎丘　　　　　　　　　　　僧元肇
滄海何年湧秦傳虎踞丘池空劒光冷墳闕鬼吟愁石
礙樓臺側烟深草木浮吳人貪勝槩眷盡亦來游
　第五句好尾句有風味
　　　徑山
東西兩徑幽歲晚得同遊壑雪隂猶在溪雲凍不浮鳥
驚樵斧重猿掛樹枝柔怕有梅花發因行到水頭
　此近世詩僧淮海肇聖徒也通州人及見葉水心曩
　印應雷為淮閫以同里嘗招致之肇猶無恙葢端平
　淳祐以來方外以吟知名者肇之後有珍藏叟云○
　重字下得好若下響字便是小兒
　　　山行晚歸　　　　　　　　　僧善珍
藥徑入雲林晚晴扶杖吟照泥星復雨經朔月猶隂樹
折憐巢覆泉清見葉沉愛閒自如此不是學灰心
　珍藏叟泉州人繼淮海肇有聲迹近年方化里諺有
　云星月照濕土為再雨之象詩人所未用而用之故
　新第六句亦見静者之趣落葉沉水底非極晴不能
　察也第五句恐有所感
　　　春寒
松間燈夕過顧影在天涯雪暝迷歸鶴春寒誤早花艱
難知世味貧病厭年華故國風塵外無人可問家(松一/作林)
　春寒誤早花此句極佳詩中無此等新句而欲名世
　可乎
　　　廣潤寺新寮　　　　　　　　僧自南
客不赴齋招㝠心坐寂寥青山若厭看白日也難消鷺
起衝荷葉蟲行蝕菊苗何年稱老宿來住此間寮
　此近年僧詩凡出家人知講律而不知禪巳為下矣
　况應供庸流為人饒唄而赴供取資曾為奴僕之不
　若也故第一句可取若有一毫厭山之心則長日不
　可度矣此迂説之句也雖俗而通五六亦工
　　　贈浩律師　　　　　　　　　僧簡長
浩也毘尼學精於玉帳嚴蟻酣停掃砌燕乳記鈎簾茶
鼎敲冰煮花壺漉水添夢回池草綠忍踐綠纎纎
　蜀僧北磵簡讀其集及見葉水心與之絶句且令其
　除去集中生日詩此説是也予此選所以不取生日
　詩葢有所見嘗讀周少隱集有秦檜生日詩甚為可
　惡近世李雁湖集魏鶴山集皆不去生日詩一例刋
　之亦一快也簡之集終於送吳尚書之温州葢吳詠
　嘉熈中人也出蜀之浙自嘉熈約三十餘年住大刹
　交貴人古詩頗瘦而詩題多俗士往來惟此一律詩
　工之又工似乎過於工者第三句最好餘亦近套
　　七言(四十五首/)
　　　涪城縣香積寺官閣　　　　　杜　甫
寺下春江深不流山腰官閣逈添愁含風翠壁孤雲細
背日丹楓萬木稠小院迴廊春寂寂浴鳬飛鷺晚悠悠
諸天合在藤蘿外昏黑應須到上頭
　老杜七言律晚唐人無之凡學詩五言律可晚唐只
　如七言律不可不老杜也
　　　留别公安太易沙門
隠居欲就廬山遠麗藻初逢休上人數問舟航留制作
長開篋笥擬心神沙村白雪猶含凍江縣紅梅欲放春
先踏爐峯置蘭若徐飛錫杖出風塵
　擬字合攷欲放一作巳破
　　　因許八奉寄江寧是上人
不見旻公三十年封書寄與淚潺湲舊來好事今能否
老去新詩誰與傳碁局動隨幽澗竹袈裟憶上泛湖船
聞君話我為官在頭白昏昏只醉眠
　看前輩詩不専於景上觀當於無景言情處觀老杜
　此三詩三様然骨格則一也
　　　送靈澈上人還越中　　　　　劉長卿
禪客無心杖錫還沃洲深處草堂閒身隨敝屨經殘雪
手綻寒衣入舊山獨向青溪依樹下空留白月在人間
那堪别後長相憶雲木蒼蒼但閉闗
　三四佳第六句亦不猶人靈澈工於詩有詩留别故
　和而送之
　　　廣宣上人頻過　　　　　　　韓　愈
三百六旬長擾擾不衝風雨即塵埃久為朝士無裨補
空愧髙僧數往來學道窮年何所得吟詩竟日不能迴
天寒古寺遊人少紅葉窗前有幾堆
　老杜詩無人敢議穿花蛺蝶深深見㸃水蜻蜓欵欵
　飛程夫子以為不然自齊梁陳隋以來専於風花雪
　月草木禽魚組織繪畫無一句雅淡至唐猶未盡草
　而晚唐詩料於琴棋僧鶴茶酒竹石等物無一篇不
　犯昌黎大手筆也此詩中四句却只如此枯槁平易
　不用事不狀景不泥物是可以非詩訾之乎此體惟
　后山有之惟趙昌父有之學者不可不知也○觀題
　意似惡此僧往來太頻即紅樓院應制詩僧也
　　　送王十八歸山寄題仙游寺　白居易
曾於太白峯前住數到仙游寺裏來黒水澄時潭底出
白雲破處洞門開林間煖酒燒紅葉石上題詩掃綠苔
惆悵舊游那(集作/無)復到菊花時節羡(一作/待)君迴
　五六自然而工
　　　讀禪經
須知諸相皆非相若住無餘却有餘言下忘言一時了
夢中説夢兩重虛空花豈得兼求果陽熖如何更覔魚
攝動是禪禪是動不禪不動即如如
　游戱三昧不可以詩律拘佛語陽熖者謂遠地日光
　如見水然以對空花與夢幻泡影譬喻一同
　　　酬淮南廖參謀秋夕見過之作　劉禹錫
揚州從事夜相尋無限新詩月下吟初服已驚𤣥髪長
髙情猶向碧雲深語餘時舉一杯酒坐久方聞數處砧
不逐繁華訪閒散知君擺落俗人心(休公昔為揚州從/事參謀從釋子反)
(初/服)
　第四句妙甚謂已還俗猶不能忘情於僧也
　　　送景𤣥師東歸
東林寺裏一沙彌心愛當時才子詩山下偶隨流水出
秋來却(一作/欲)赴白雲期灘頭躡履挑沙菜路上停舟讀
古碑想到舊房抛鍚杖小松應有過簷枝
　劉夢得詩格髙在元白之上長慶以後詩人皆不能
　及且是句句分曉不喫氣力别無暗昧關鎖
　　　酬慈恩寺文郁上人　　　　　賈　島
袈裟影入禁池清猶憶鄉山近赤城籬落罅間寒蟹過
莓苔石上晚蛩行期登野閣閒應甚阻宿幽房疾未平
聞説又尋南嶽去無端詩思忽然生
　第三句好
　　　寄無得頭陁
夏臘今應三十餘不離樹下冡間居貎堪良匠抽毫寫
行趁髙僧續傳書落澗水聲來遠遠當空月色自如如
白衣只在青門裏心每相親迹且疎
　三四好第六句亦好
　　　贈圓上人
誦經千巻得為僧塵尾持行不拂蠅古塔月髙聞咒水
新壇日午見燒燈一雙童子澆紅藥百八真珠貫綵繩
且説近來心裏事仇讐相對似親朋
　以六句竒異此聯遂新不可言
　　　贈僧
從來多是游山水省泊禪舟月下濤初過石橋年尚少
久辭天柱臘應髙青松帶雪懸銅鏡白髪如霜落鐡刀
常恐畫工援筆寫身長七尺有眉毫
　賈浪仙五言詩律髙古平生用力之至者七言律詩
　不逮也
　　　贈神遘上人　　　　　　　　周　賀
草履蒲團山意存坐看庭木長桐孫行齋罷講仍香氣
布褐離牀帶雨痕夏滿尋醫還出寺晴來曬疏暫開門
道情淡薄閑愁盡霜色何因入鬢根
　　　贈僧
藩府十年為律業南朝本寺住來新辭歸幾别深山客
赴請多從遠處人松吹入堂資講力野蔬供飯爽禪身
他年更息登壇計應與雲泉作四隣
　二詩皆五六工但晚唐人七言律其格不能甚髙
　　　遊西禪　　　　　　　　　　伍　喬
遠岫當軒别翠光髙僧一衲萬緣忘碧松影裏地長潤
白藕花中水亦香雲自雨前生淨石鶴於鐘後宿塵廊
遊人戀此吟終日盛暑樓臺早有凉
　三四自然工美末句尤有味
　　　宿山寺　　　　　　　　　　項　斯
栗葉重重覆翠微黄昏溪上語人稀月明古寺客初到
風度閒門僧未歸山果經霜多自落水螢穿竹不停飛
中宵能得幾時睡又被鐘聲催着衣
　　　登南神光寺塔院　　　　　　韓　偓
無奈離腸日九迴强攄離抱立髙臺中華地向城邊盡
外國雲從島上來四序有花長見雨一冬無雪却聞雷
日宫紫氣生冠冕試望扶桑病眼開
　此乃閩中依王審知時詩謂近海迫南風土如此
　　　還俗尼(本歌妓/)　　　　　　　吳　融
栁眉梅額倩粧新笑脱袈裟得舊身三峽却為行雨客
九天曾是散花人空門付與悠悠夢寳帳迎迴暗暗春
寄語江南除(一作/徐)老客(一作/説)一生長短託清塵
　三四止是體貼五六方有形容盡其味
　　　夜投豊德寺謁液上人　　　　盧　綸
半夜中峯有磬聲偶尋樵者問山名上方月晚(集作/日曉)聞
僧話(一作/語)下界林疎見客行野鶴巢邊松最老毒龍潛
處水偏清願得遠公知姓字焚香洗鉢過浮生
　　　春日遊禪智寺　　　　　　　羅　隱
遠樹連天水接空幾年行樂舊隋宫花開花謝長如此
人去人來自不同楚鳳調髙何處酒吳牛蹄健滿車風
思量只合騰騰醉煮海平陳盡夢中(感慨/甚深)
　　　榮上人遽欲歸以詩留之　　　王安石
道人傳業自天台千里翛然赴感來梵行毘沙為外䕶
法筵靈曜得重開已能為我迂神足便可隨方長聖胎
肯顧北山如慧約與公西崦斸莓苔
　毘沙門天王那吒太子䕶法神也○靈曜寺梁武所
　建○佛足去地四指金光明經有神足語○長養聖
　胎智封禪師及馬祖並有此語○慧約婁法師也○
　此詩工宻已甚
　　　和平甫招道光法師
鍊師投老演真乘像却空王爪與肱於總持門通一路
以光明藏續千燈從容發口酧摩詰邂逅持心(一作/將)契
慧能新句得公還有賴古人詩字恥無僧
　鄭谷詩四十餘首有僧字故晚唐人有詩云詩裏無
　僧字不清又有曰鄭谷詩壇愛惹僧
　　　游山寺　　　　　　　　　　王　珪
寒日征驂懶復回經宵仍喜駐巖隈逕盤幽迹遥知鹿
林逗清香定有梅曉影瘦猿窺澗溜夜深肥栗灹爐灰
我心非動亦非静白足禪僧無妄猜
　此必禹玉少年詩一入都門致宰相坐中書十四年
　有土地不須權之嘲即知此非老筆也灹字絶新
　　　同器之過金山奉寄兼呈潛道　王安國
憶同支遁宿􁃔崟不負平生壯觀心北固山隨三楚盡
中泠水入九江深紛紛落月揺牕影杳杳歸舟送梵音
東去何時來蠟屐天邊爽氣夢相尋
　平父金山甘露諸詩皆好散見所選此一首入僧寺
　類亦隨手分撥如此三四壯絶合詩格五六亦佳
　　　贈僧介然　　　　　　　　　張　耒
寒窗寫就碧雲篇客至研茶手自煎儒佛故應同是道
詩書本自不妨禪長松千尺巢雲鶴寒嶠三更嘯月猿
請以篇章為佛事要觀半偈走人天
　此詩僧黎介然晚年與饒德操吕居仁汪信民俱在
　符離倡和者
　　　西溪無相院　　　　　　　　張　先
積水涵虚上下清幾家門静岸痕平浮萍破處見山影
小艇歸時聞棹聲入郭僧尋塵裏去過橋人似鑑中行
已慿暫雨添秋色莫放修林礙月生
　此東坡所稱三四一聯子野詩集湖州有之近亡其
　本
　　　送淳用長老歸卭州　　　　　楊　繪
曾扣禪扉喜接陪師將境物諭輪迴燈籠不滅心中火
香印空殘死後灰綿邑難留真錫駐臨卭還慶法堂開
臨卭綿邑何分别無去無來無去來
　楊繪元素綿州人號無為子楊傑字次公無為人亦
　號無為子二公皆好佛學此詩三四本乎正五六且
　説蹤迹未為竒忽被末後一句喚醒一篇精神妙不
　可言葛藤之説若異於吾儒然其實有此理也
　　　夏日龍井書事四首　　　　　僧道潛
翠樹髙蘿結晝隂驕陽無地迫吾身石崖細聽紅泉落
林菓初嘗碧柰新揮塵已欣從惠遠談經終恨少遺民
何時暫着登山屐來岸烏紗漉酒巾
　元註呈辨才法師兼寄吳興蘓太守并秦少游少游
　時在越惠遠謂辨才遺民謂少游
雨氣千巖爽氣新孤懐入夜與誰隣風蟬故故頻移樹
山月時時自近人禮樂汝其攻我短形骸吾已付天真
露華漸冷飛蚊息窗裏吟燈亦可親
自憐多病畏炎曦長夏投蹤此最宜青石白沙含淺瀨
碧桐蒼竹聒凉颸雲中雞犬聽難辨谷口漁樵問不知
斑杖芒鞋隨步遠歸來煙火認茅茨
　三四用四个顔色字而不艶不冗大有幽寂之味末
　句尤深淡可喜
却來人外慰栖遲谷遠山長萬事遺好鳥未嘗吟俗韻
白雲還解弄竒姿藤花冉冉青當戸竹色娟娟碧過籬
不羡故人探禹穴短橈孤榜逐漣漪
　或問朱文公語錄云覺範詩如何及得參寥此語還
　可分别其然以誨後學否曰此甚易見參寥詩句句
　平雅有味做成山林道人真面目覺範詩虚驕之氣
　可掬因讀山谷詩欲變格以從之而力量不及業已
　晚矣槁項頂螺忘歲年及論詩得雉膏二詩皆偽為
　山谷所作而人不能察覺範佳句雖多却自是士人
　詩官員詩參寥乃真髙僧禪客詩也二人皆不幸毁
　服而覺範之禍尤酷然覺範才髙亦一時人物云
　　　題慈德寺頥堂為長老宗顥作　鄒　浩
龍隠巖前忽轉頭翛然瓶錫此淹留十方法界元無限
一片心田自有秋草木曲躬歸白足江山依位拱青眸
我來不問西來意獨喜茶香啜滿甌
　鄒公名節冠千古於禪説深熟詩佳者不止此
　　　寄璧公道友　　　　　　　　吕本中
符離城裏相逢處酒肉如山放手空已見神通過鶖子
未應鮮健勝龎公且尋扇子舊頭角一任杏花能白紅
破箬笠前江萬里無人曾識此家風
　江西詩晚唐家甚惡之然麄則有之無一㸃俗也晚
　唐家吟不著卑而又俗淺而又陋無江西之骨之律
　且如此詩五六晚唐决不夢見扇子杏花物對物也
　頭角白紅各自為對惟陳簡齋妙得此法
　　　次韻答吕居仁　　　　　　　僧如璧
向來相許濟時功大似頻伽餉遠空我已定交木上座
君猶求舊管城公文章不療百年老世事能排雙頰紅
好貸夜窗三十刻胡牀趺坐究幡風
　撫州士人饒德操客從曾布議不合去而落髪法名
　如璧道號倚松老人江西𣲖中比瘦權癩可此三四
　老杜句法晚唐人不肯下五六亦出於老杜决不肯
　拈花貼葉如界畫畫如甃砌牆也惟韓子蒼不喜用此
　格故心不甘於入𣲖而其詩或謂之太官様要之天
　下有公論予亦無庸贅也
　　　再次前韻
曾將千古較窮通芥孔能容幾許空借問折腰辭五斗
何如折臂取三公四時但覺風雨過一飯何須刀几紅
要識壊魔三昧力更培根橃待春風
　五六即是居仁首唱五六格
　　　用寄璧上人韻范元實趙才仲及從叔知止
　　　　　　　　　　　　　　　　吕本中
故人瓶錫各西東吾道從來冀北空病去漸於文字懶
南來猶覺歲時公江回夜雨千巖黑霜着髙林萬葉紅
政好還家君未肯莫教慚愧北窗風
　居仁和此韻凡六首酒如震澤三江綠詩似芙蕖五
　月紅雙鬢共期他日白千花猶是去年紅銀杯久持
　浮大白桃花且着舒小紅皆脱洒圓活
　　　次韻持上人題延慶寺清玉軒　張武子
水芳未動城南路一一僧簾有竹看政爾塵埃能自表
故應悠久淡相安長楊曉獵干戈肅古棘春朝萬玉寒
碧眼阿師來授記化龍飛去抑何難
　張武子字良臣關中人樓攻媿尤延之序其詩甚詳
　予及識其子諱畤字居卿先生教予以作詩之法尤
　至但律詩少耳此詩句句佳有骨
　　　三山次潘静之升書記韻　　　朱　橰
客路那知歲月長掀髯一笑苾蒭房且傾徐邈聖賢酒
不問陳登上下牀雲影翻空迷海嶠秋聲隨夢到江鄉
明朝各聽船窗雨猶憶枯棊戰寺廊
　朱文公之父曰松字喬年季父曰橰字逢年嘗夢至
　玉蘭堂如王平甫之靈芝宫自號其詩曰玉蘭集尤
　延之為作序詩格髙峭惜乎不多三四甚佳予亦偶
　嘗記之
　　　羅浮寳積寺　　　　　　　　芮　曄
木落天寒山氣沉年華客意共蕭森偶於佳處發深省
其實宦遊非本心紅日坐移鐘閣影白雲閒度石樓隂
還家莫話神仙事老不寛人雪滿簪
　芮曄字國器一字仲䝉吳興人嘗為御史司業祭酒
　吕東萊再娶乃其女也詩三四甚髙雅
　　　與僧淨璋　　　　　　　　　陸九淵
自從相見白雲間離别嘗多㑹聚難兩度逢迎當汝水
數年隔濶是曹山客來濯足傍僧怪病不烹茶侍者閒
不是故人尋舊隠只應終日閉禪關
　陸復齋雖不以詩名此詩後四句佳有唐味
　　　頃游龍井得一聯王伯齊同兒輩游因足成之
　　　　　　　　　　　　　　　　樓　鑰
路入風篁上翠微老龍蟠井四山圍水真綠淨不可唾
(一作水從何/來不知處)魚若空行無所依勝處雖多終莫及舊遊
誰在事皆非祗今匏繫何由到徒羡聯鑣帶月歸
　水真綠浄不可唾魚若空行無所依佳句也
　　　上龜山寺　　　　　　　　　潘　檉
菜花開處認遺基荒屋殘僧未忍離寺付丙丁應有數
岸分南北最堪悲金鈴塔上如相語鐵佛風前亦歛眉
野匠不知行客意競磨濃墨打頑碑
　丙丁南北之對巧中有味
　　　贈源長老歸自湘中　　　　　趙師秀
白髮半頭寒未剃形容清瘦異於常為人作畵衣添黑
對客圍碁爪甚長不染世間如菡蓞只留胸次着瀟湘
住山亦自年來懶竹閣門前借一房
　滑稽之中亦新巧第六句佳
　　　送炭與湘山西堂惠然師　　　僧顯萬
紛紛向火乞兒多獨有君如擇乳鵞萬鍜爐中尋粲可
一堆灰裏撥隂何雪欹敗屋閒犀柄草卧空庭任雀羅
亟送烏薪相煖熱恐隨春夢入南柯
　顯萬字致一浯溪人嘗參吕居仁浯溪集洪景盧為
　序此詩借送炭説事理凡禪機必險絶然亦不為不
　佳也附僧類中
　瀛奎律髓巻四十七
欽定四庫全書
　瀛奎律髓巻四十八　　　　元　方回　編
　　僊逸類
　神仙之説始於燕齊怪誕而極於秦皇漢武方士不
　經甚矣其徒又自附於老子之書上推至於黄帝而
　曰黄老清淨是以無為而治後世益加附㑹自成一
　教賦命有修短我得以操其權秉質有厚薄我得以
　變其本舉凡書符受籙燒丹辟穀縮地昇天治鬼伐
　病其説不一愚而失身姦而惑衆者多矣間有隱逸
　詭異之徒或毛人木客出于山谷或羽衣星冠巢於
　林澗而眩於都市則世之好奇者悦之而詩人尤喜
　談焉
　　五言(四十二首/)
　　　南山　　　　　　　　　　　許宣平
隱居三十載築室南山巔静夜翫明月閒朝飲碧泉樵
人歌隴上谷鳥戯巖前樂矣不知老都忘甲子年
　予里舊歙州唐人許翁名宣平隱居歙之城陽山曰
　南山去城數里賦此詩有題之長安傳舍者李太白
　見之以為仙也至歙訪之不值宣平又有詩曰負薪
　朝出賣沽酒日西歸借問酒何在穿雲入翠微以其
　辭味之蓋得道者或云山中猶嘗見之
　　　尋洪尊師不遇　　　　　　　劉長卿
古木無人地來尋羽客家道書堆玉案仙帔叠青霞鶴
老難知歲梅寒未作花山中不相見何處化丹砂
　史稱劉長卿自號五言長城秦系以偏師攻之似以
　系為髙者今並刋二人詩于此
　　　題女道士居(不餌芝术/四十餘年)　　　　秦　系
不餌住雲溪休丹罷藥畦杏花虚結子石髓任成泥掃
地青牛卧栽松白鶴棲共知仙女麗莫是阮郎妻
　尾句有説話在
　　　陪韓院長韋河南同尋劉師不遇得同字
　　　　　　　　　　　　　　　　竇　牟
仙客誠難訪吾人豈易同獨游應駐景相顧且吟風藥
畹瓊枝秀齋軒粉壁空不題三五字何以達壺公
　五竇皆號能詩五六秀麗
　　　同前(得尋字/)　　　　　　　　韓　愈
秦客何年駐仙源此地深還隨躡鳬騎來訪馭風襟院
閉青霞入松髙遠鶴尋猶疑隠形坐敢起竊桃心
　此詩昌黎集中無之附見五竇聯珠集是時昌黎偕
　竇牟及河南縣令韋執中分韻曰同尋師執中得師
　字末句曰不知柯爛者何處㸔圍碁亦佳
　　　同前(得師字/)　　　　　　　　韋執中
早尚逍遥境常懐汗漫期星郎同訪道羽客杳何之物
外求仙侣人間失我師不知柯爛者何處看圍碁
　詩見竇氏聯珠集汗漫逍遥星郎羽客對偶亦佳惟
　何之何處頗重複恐久而無傳亦不可失也
　　　玉真張觀主下小女冠阿容　　白居易
綽約小天仙生來十六年姑山半峯雪瑶水一枝蓮晚
院花留立春窗月伴眠迴眸雖欲語阿母在傍邊
　昌黎白咽紅頰長眉青一詩已盡女冠竒衺之態適
　人者理之常也出家者俗之衰也召文人才士之侮
　何為乎
　　　不食姑　　　　　　　　　　張　籍
幾年山裏住巳作綠毛身䕶氣常希語存思自見神養
龜同不食留藥任生塵要問西王母仙中第幾人
　世道衰微異端作邪説肆婦人不食果何為乎殆姦
　人也
　　　題辟穀者
學得飱霞法逢人與小還身輕曾試鶴力弱未離山無
食犬猶在不耕牛自閒朝朝空潄水叩齒草堂間
　予未聞有辟穀而仙去者衰世邪人以此惑衆實徼
　利之徒耳
　　　隱者
先生已得道市井亦容身救病自行藥得錢多與人問
年長不定傳法又非真常見隣家説時聞使鬼神
　世豈無有道之士而異人之所為或不皆真其人則
　舉動詭怪此詩句句有所諷通都大邑時見此曹也
　　　寄紫閣隱者
紫閣氣沉沉先生住處深有人時得見無路可相尋夜
鹿伴茅屋秋猿守栗林唯應掃靈藥更不别營心
　紫閣白閣終南山二峯名張司業詩平易大率如此
　　　送宫人入道
舊寵昭陽裏尋仙此最稀名初出宫籍身未稱霞衣已
别歌舞貴長隨鸞鶴飛中官看入洞空駕玉輪歸
　宫人入道唐世多有此詩既幽閉之深宫矣一旦得
　出又以道宫終其身皆非禮也
　　　尋胡道士不遇　　　　　　　韓　翃
到來心自足不見亦相親説法思居士忘機憶丈人微
風吹藥案晴日照茶巾幽興殊未盡東城飛暮塵
　　　贈張道士
採藥三山罷乘風五日歸剪荷成舊屋剉檗染新衣玉
粒捐應久丹砂驗不微坐看青節引更與白雲飛
　三四佳第五句缺上字恐當是穀粟之類
　　　送耿山人歸湖南　　　　　　周　賀
南行隨越僧别業幾池菱兩鬢已垂白五湖歸掛罾夜
濤鳴柵鏁寒葦露船燈此去已無事却來知不能
　第二句新五六亦新
　　　送韋逸人歸鍾山　　　　　　郎士元
逸人歸路遠弟子出山迎服藥顔猶駐耽書癖巳成柴
扉多歲月藜杖見公卿更作儒林傳應須載姓名
　五六髙妙清古
　　　訪趙鍊師不遇　　　　　　　魚𤣥機
何處同仙侣青衣獨在家暖爐留煑藥隣院為煎茶畵
壁燈光暗幡竿日影斜殷懃重回首墻外數枝花
　尾句頗輕俗中四句却俱佳
　　　山中道士　　　　　　　　　賈　島
頭髪梳千下休糧帶瘦容養雛成大鶴種子作髙松白
石通宵煮寒泉盡日舂不曾離隠處那得世人逢
　八句無一句不佳
　　　送孫逸人
衣屨猶同俗妻兒亦宛然不餐能累月無病已多年是
藥皆諳性令人漸信仙杖頭書數巻荷入翠微烟
　三代之世恐無此譎觚之民也唐人喜為詩則已喜
　談而樂道之
　　　元日女道士受籙
元日天新夜齋身稱淨衣數星連斗出萬里斷雲飛霜
下磬聲在月髙壇影微立聽師語了右肘繫符歸
　世間愚人無知而失身者莫若尼姑女冠立聽師語
　右肘繫符果何所得乎昌黎獨不信如謝自然詩及
　兩街講經詩必闢之
　　　送華隂隱者　　　　　　　　項　斯
往往到城市得非徴藥錢世人空識面弟子莫知年自
説能醫死相期更學仙近來移住處毛女舊峯前
　世問有此一等怪人此等詩能道其情狀也
　　　題太白山隠者
髙居在幽嶺人得見時稀寫籙扄虚白尋僧到翠微掃
壇星下宿收藥雨中歸從服小還後自疑身解飛
　五六極佳而瑩淨
　　　華頂道者
仙人掌中住生有上天期已廢燒丹處猶多種杏時養
龍於淺水寄鶴在髙枝得道復無事相逢盡日棋
　五六新異第六句尤竒
　　　古觀
置觀碑巳折看松年不分洞中誰識藥門外日添墳放
去龜隨水呼來鹿怕薰壇邊宿灰火幾燒祭星文
　第四句尤新異
　　　贈道者
晏來如養氣度日語時稀到處留丹井經寒不絮衣病
鄉多藥惠鬼俗有符威自説身輕健今年數夢飛
　人火氣上炎而下不實則夢飛非仙之所為也
　　　王居士　　　　　　　　　　許　渾
笻杖倚柴關都城賣卜還雨中耕白水雲外斸青山有
藥身長健無機性自閒即應生羽翼華表在人間
　三四世人所稱
　　　送道士　　　　　　　　　　盧　綸
夢别一仙人霞衣滿鶴身旌幢天路遠梅杏海山春種
玉非求稔燒金不為貧自憐頭向白誰與葛洪親
　唐御覽詩元和學士令狐楚選進盧綸墓碑謂三百
　一十篇公詩居十之一今世傳本綸三十二首與焉
　陸放翁嘗跋云
　　　訪道者不遇　　　　　　　　杜荀鶴
寂寂白雲門尋真不遇真祗應松上鶴便是洞中人藥
圃花香異沙泉鹿跡新題詩留姓字他日此相親
　此詩刋碑在問政山白雲亭三篆字尤古杜來訪聶
　師道不遇留此而去門一作亭今亭圮于兵矣
　　　贈廬嶽隱者
見説來居此未嘗離洞門結茅遮雨露採藥給晨昏古
樹藤纒殺春泉鹿過渾悠然無一事不似屬乾坤
　中四句俱佳
　　　予昔遊雲臺觀謁希夷先生陳摶祠堂緬想其
　　　人今追作此詩　　　　　　　宋　祁
仙館三峯下年華百歲中夢休孤蝶往(此言先生善睡/一寢逾一月)
蜕在一蟬空(有家在/華山下)蘂笈微言秘霄晨浩氣通丹遺䑛
後鼎林遣御餘風市霧沉荒白飡霞委暗紅蛾眉有歸
約飛步與誰同(先生化去前三日語弟子云吾游/蛾眉弟子訝不辦裝至期而終)
　此在成都追作
　　　送陳豸處士　　　　　　　　僧惟鳳
草長關路微離思更依依家遠知琴在時清買劍歸孤
城回短角獨樹隔殘暉别有隣漁約相迎掃釣磯
　惟鳳九僧之六青城人三四佳
　　　金華山人　　　　　　　　　陳　襄
幽居倚翠巒塵事不相干天地醉來小琴棋静裏歡雨
苔春徑綠風竹夜窗寒若問長生術金爐有寳丹
　古霛一疏薦賢士大夫三十餘人元祐所用皆是真
　古大丈夫也豈信此術數學仙者乎殆游戯耳
　　　靈夀同年兄再以杞屑分惠復成小詩以代善
　　　謔　　　　　　　　　　　　曾　肇
場屋十年長鈴齋一笑歡微言師水薤交分託金蘭腹
飽仙人杖心存姹女丹他時玉京路同綴侍宸官(仙官/有侍)
(帝宸如世之侍中謂之侍宸官徐庶/殷浩王嘉何晏等皆為之見真誥)
　用薤本水盂以對金蘭誠佳而巧仙人杖姹女丹亦
　工侍宸之説博洽者乃通曉
　　　贈不食姑　　　　　　　　　徐　照
衣以青為色謂如天骨青近年全不食飲水自通靈心
信生狂語清羸改俗形半空仙樂奏曾向静中聽
　第六句好
　　　不食姑　　　　　　　　　　徐　機
惟誦天童咒飲泉能不饑只緣多自譽翻以致人疑賦
質全如鶴謀生却似龜綠華通籍後㑹報女仙知
　全如却似四字下得不甚好三四頗有評論唐張司
　業有此題四靈皆倣之也
　　　一真姑　　　　　　　　　　趙師秀
忽然能不食飲水度中年此事知難偽令人信有仙形
容無血色衣服有香煙聽説瑶池路猶如在目前
　四靈學晚唐詩故題目亦傚之四人之中紫芝最熟
　而有餘味云
　　　桐栢觀
山深地忽平縹緲見珠庭瀑近春風濕松多曉日清石
壇遺鶴羽粉壁剝龍形道士王靈寳輕强滿百齡
　五六佳
　　　延禧觀
寂寞古仙宫松林常有風鶴毛兼葉下井氣與雲同背
日苔磚紫多年粉壁紅相傳陶縣令曾住此山中
　平熟妥帖
　　　贈九華李丹士　　　　　　　翁　巻
行遍東南地曽看江水源袖藏勾漏藥身是老君孫去
住雲相似枯榮事不論九華峯最碧相對舊柴門
　　　不食姑
嫁時衣尚着忽自欲尋仙終日常持咒經年只飲泉瘦
形非是病怪語却如顛金母還知爾招邀歸洞天
　四靈皆有此詩亦一時怪人也不食何所為乎
　　　題玉隆宫周道士足軒
貪得無厭者應難向此居爐中姹女藥案上老君書花
竹庭堦潔風烟戸牖虛道人隨分外安坐不求餘
　起句好尾句好中四句平亦近套
　　　書嶽麓宫道房
借問今行處羣仙第幾家晴􁑴鳴雪滴虚砌影梅花香
爇何年柏芽煎未社茶道人三四輩相對誦南華
　此詩只似宋人詩不入唐味尾句好
　　七言(二十二首/)
　　　送賀知章入道　　　　　　　姚　鵠
若非堯運及垂衣肯許巢由脱俗機太液始同黄鶴下
仙鄉巳駕白雲歸還披舊褐辭金殿却捧𤣥珠向翠微
羈束慚無仙藥分隨車空有夢魂飛
　第六句忽然出於不測可取也
　　　題茅山李尊師山居　　　　　秦　系
天師百歲少如童不到山中竟不逢洗藥每臨新瀑水
歩虚時上最髙峯籬間五月留殘雪座右千年䕃老松
此去人寰知遠近回看雲壑一重重
　張司業亦有云下藥遠求新熟酒看山時上最髙樓
　與此暗合第五句六句亦稱之
　　　送宫人入道　　　　　　　　張蕭遠
捨寵求仙畏色衰辭天素面立天墀金丹擬駐千年貎
寳鏡休勻八字眉師主與裝珠翠後君王看戴角冠時
從來宫女皆相妬聞向瑶臺總淚垂
　此詩誤刋入韋應物集非應物詩也英華以為張蕭
　遠詩且應物集誤以師主為公主當作師
　　　送宫人入道　　　　　　　　項　斯
願隨仙女董雙成王母前頭作伴行初戴玉冠多誤拜
欲辭金殿别稱名將敲碧落新齋磬却進昭陽舊賜筝
旦暮燒香繞壇上步虚猶作按歌聲
　項詩亞於張故以相次
　　　同白二十二贈王山人　　　　劉禹錫
愛名之世忘名客多事之時無事身古老相傳見來久
歲年雖變貎長新飛章上達三清路受籙平交五嶽神
笑聽鼕鼕朝暮鼔只能催得市朝人
　劉公詩才讀即髙似他人渾若天成
　　　贈東嶽張煉師
東嶽真人張煉師髙情雅淡世間稀堪為烈女書青簡
久事元君住翠微金縷機中抛錦字玉清壇上着霓衣
雲衢不要吹簫伴只擬乗鸞獨自飛
　詩格髙律熟
　　　贈道士　　　　　　　　　　張　籍
城裏無人得實年衣襟常帶臭黄烟樓中賖酒唯留藥
洞裏争碁不賭錢聞客語音知貴賤對花歌詠似狂顛
尋常行處皆逢見世上多疑是謫仙
　亦一怪人也
　　　贈閻少保　　　　　　　　　王　建
髭鬚雖白體輕健九十三來却少年問事愛知天寳裏
識人多是武皇前玉裝劍佩身長帶絹寫方書子不傳
侍女常時教合藥亦聞私地學求仙
　此可入老人類亦可入仙逸類葢方士也
　　　贈牛山人　　　　　　　　　賈　島
二十年中餌茯苓收書半是老君經東都舊住商人宅
南國新修道士亭鑿石養蜂須買蜜坐山秤藥不争星
古來隠者多能卜欲就先生問丙丁
　第六句甚新
　　　送胡道士
短褐身披滿磧苔靈溪深處觀門開却從城裏携琴去
許到山中寄藥來臨水古壇秋醮罷宿杉幽鳥夜飛迴
丹梯願逐真人上日夕歸心白髪催
　三四一穿而平易浪仙詩似此者少
　　　鄭州獻從叔舍人　　　　　　李商隱
蓬島煙霞閬苑鐘三官牋奏附金龍茅君奕世仙曹貴
許掾全家道氣濃絳簡尚參黄紙案丹爐猶用紫泥封
不知他日華陽洞許上經樓第幾重
　三四善用事義山體喜如此
　　　和韓錄事送宫人入道
星使追還不自由雙童捧上綠瓊輈九枝燈下朝金殿
三素雲中侍玉樓鳳女顛狂成久别月娥孀獨好同游
當時若愛韓公子埋骨成灰恨未休(玉清隱書云/三素耀瓊扇)
　既是宫人何由可愛韓壽若用紅葉題詩後出為韓
　姓人所得事出小説未可輕信
　　　送張逸人　　　　　　　　　羅　鄴
自説歸山人事賖素琴丹竈是生涯牀頭殘藥䑕偷盡
溪上破門風擺斜石井晴垂青葛葉竹籬荒映白茅花
遥知此去應稀出獨卧晴窗夢曉霞
　中四句俱新異
　　　仙子送劉阮出洞　　　　　　曹　唐
慇懃相送出天台仙境那能却再來雲液既歸須强飲
玉書無事莫頻開花當洞口應長在水到人間定不回
惆悵溪頭從此别碧山明月照蒼苔
　曹唐專借古仙㑹聚離别之事以寓寫情之妙有如
　鬼語者有太麄者選此二首極其精婉
　　　劉阮再到天台不復見諸仙子
再到天台訪玉真青苔白石已成塵笙歌寂寞閒深洞
雲鶴蕭條絶舊隣草樹總非前度色烟霞不似往年春
桃花流水依然在不見當時勸酒人
　　　贈隱逸
静隱須教隱者尋清狂何必在山隂蜂彈牕紙塵侵硯
鳥鬭庭花露滴琴莫笑亂離方解印猶勝顛蹶未抽簪
築金誘得非名士况是無人解築金
　三四工五六有議論尾句一繳為燕昭王金臺所致
　便非名士况又無燕昭王之為人者乎其説尤髙矣
　　　贈馬道士　　　　　　　　　李九齡
水共逍遥雲共孤混時言笑只佯愚經年但醉宜城酒
千里唯擔華嶽圖尋野鶴來空碧洞覔琴僧去渡重湖
人間再見知何日乞取先生石轆轤
　九齡乾德五年進士第三人詩中兩句好空碧洞之
　空未穩
　　　贈譚先生　　　　　　　　　楊徽之
古觀重重遶翠微杉松深處掩雙扉雲生萬壑投龍去
海隔三山放鶴歸花洞宴游春日永石壇朝禮曙星稀
每聽髙論長生理擬向塵中便拂衣
　楊徽之詩亦峻峭此詩中四句是也
　　　張先生　　　　　　　　　　蘓　軾
熟視空堂竟不言故應知我未天全肯來傳舍人皆説
能致先生子亦賢脱屣不妨眠糞屋流澌爭看浴冰川
士廉豈識桃椎妙妄意稱量未必然(東坡元叙云先生/不知其名黄州故)
(縣人本姓盧為張氏所養佯狂垢汙寒暑不能侵常獨/行市中夜或不知其所止往來者欲見之多不能致余)
(試使人召之欣然而來既至立而不言與之言不應使/之坐不可但俯仰熟視傳舍堂中久之而去犬熟視傳)
(舎者是中竞何有乎然余以有/思惟心追躡其意葢未得也)
　　　三朶花
學道無成鬢巳華不勞千刼漫蒸砂歸來且看一宿覺
未暇遠尋三朶花兩手欲遮瓶裏雀四條深怕井中蛇
畫圖要識先生面試問房陵好事家(東坡元註云房州/通判許安世以書)
(遺余言吾州有異人常戴三朶花莫知其姓名郡人因/以三朶花名之能作詩皆神仙意又能自寫真有得之)
(者許欲以一本見/惠乃為作此詩)
　瓶雀事出楞嚴經大智度論四條蛇事賓頭盧尊者
　語一宿覺永嘉人有證道歌傳於世
　　　湖上遇道翁乃峽中舊所識也　陸　游
大罵長歌儘放顛時時一語却超然掃空百局無棊敵
倒盡千鍾是酒仙巴峽相逢如昨日山隂重見亦前緣
細思合辱先生友五十年來不負天
　　　贈道流
煙雲深處作生涯回首人間歲月賖留得朱顔慿綠酒
掃空白髪賴丹砂七絃指下泠泠久雙袖風中獵獵斜
他日相尋不知處㑹從漁父問桃花
　
　
　
　
　
　
　
　瀛奎律髓巻四十八
欽定四庫全書
　瀛奎律髓巻四十九　　　　元　方回　編
　　傷悼類
　有生必有死弔哭誄賻挽些哀詞所以盡倫理而亦
　忠信孝悌之天所固有也性情於此見焉交游以此
　重焉觀者不可以諱忌惡之
　　五言(十二首/)
　　　哭長孫侍御　　　　　　　　杜　甫
道為詩書重名因賦頌雄禮闈曾擢桂憲府舊(一作/近)乘
驄流水生涯盡浮雲世事空惟餘舊臺柏蕭瑟九原中
(此詩見郭知/達黄鶴本)
　　　哭孟郊　　　　　　　　　　賈　島
身死聲名在多應萬古傳寡妻無子息破宅帶林泉塚
近登山道詩隨過海船故人相弔後斜日下寒天
　凡哭友詩當極其哀彼生而榮者雖哀不宜過也如
　孟郊之死三四所道人忍聞乎併尾句味之至矣
　　　弔孟協律
才行古人齊生前品位低葬時貧賣馬遠日哭惟妻孤
塚北邙外空齋中岳西集詩應萬首物象遍曾題
　孟協律即郊也哭與弔相先後耳郊無子而唐史謂
　鄭餘慶廪其妻子豈後亦立鄷郢之子為子耶存疑
　當攷
　　　哭皇甫七郎中(湜/)　　　　　　白居易
志業過𤣥晏詞章似襧衡多才非福祿薄命是聰明不
是人間夀還留身後名涉江文一首便可敵公卿
　元註持正竒文甚多涉江一章尤出衆
　　　哭賈島　　　　　　　　　　姚　合
杳杳黄泉下嗟君向此行有名傳後世無子過今生新
墓松三尺空堦月二更從今舊詩巻人覔寫應争
　島無子於此可見又有稚子哭勝猿之句疑島有子
　存此詩以證之松三尺月二更予謂尚可改
　　　寄弔賈島　　　　　　　　　曹　松
先生不折桂謫去抱何寃巳葬離燕骨難招入劒魂旅
墳低却草稚子哭勝猿㝠漠如搜句宜邀賀監論
　悼賈島有子勝孟郊賈島猶有子於此可攷
　　　哭李頻員外
出麾臨建水下世在公堂苦集休開箧清資罷轉郎瘴
中無子奠嶺外一妻孀定是浮香骨東歸就故鄉
　李頻死於建州刺史五六哀之極矣
　　　南豐先生挽詞　　　　　　　陳師道
早棄人間事真從地上游丘原無起日江漢有東流身
世從違裏功名取次休不應須禮樂始作後程仇
精爽回長夜衣冠出廣庭勲庸留琬琰形像付丹青道
喪餘篇翰人亡更典型侯芭才一足白首太𤣥經
　丘原無起曰江漢有東流惟曾南豐足以當之侯芭
　才一足白首太𤣥經非陳后山亦不可以此自許也
　併挽温公詩三首他人詩皆可廢矣
　　　丞相温公挽詞
恭黙思良弼詩書正百工事多違謝傅天遽奪楊公一
代風流盡三師禮樂崇若無天下議惡美併成空
百姓歸周老三年待魯儒世方隨日化身已要人扶玉
几雖來晚明堂訖受圖心知愛諸葛終不羡曹蜍
少學真成巳中年記著書輟耕扶日月起廢極吹嘘得
志寧論晚成功不願餘一為天下慟不敢愛吾廬
　世方隨日化身已要人扶山谷嘗誦此聯以為今之
　詩人無出陳無已右者温公之卒后山猶未得官元
　祐元年丙寅九月也明年夏后山方為徐州教授三
　詩關宋治亂非后山之私言也
　　七言(七首/)
　　　過元家履信宅　　　　　　　白居易
雞犬喪家分散後林園失主寂寥時落花不語空辭樹
流水無情自入池風蕩醼船初破漏雨淋歌閣欲傾欹
前庭後院傷心事唯是春風秋月知
　元微之身後如此友宦官攻裴晉公所得幾何而竟
　以慚憤卒於武昌白公雖平生深交不忍言其短而
　亦可見矣
　　　寄劉蘓州
去年八月哭微之今年八月哭敦詩何堪老淚交流日
多是秋風揺落時泣罷幾回深自念情來一倍苦相思
同年同病同心事除却蘓州更是誰
　　　清明登老閣望洛陽城贈韓道士
風光烟火清明日歌哭悲歡城市間何事不隨東洛水
誰家又葬北邙山中橋車馬長無已下渡舟航亦不閒
塚墓纍纍人擾擾遼東悵望鶴飛還
　　　哭韓將軍　　　　　　　　　顧非熊
將軍不復見儀型笑語隨風入杳㝠戰馬舊騎嘶引葬
歌姬新嫁哭辭靈功勲客問求為誌服玩僧收與轉經
寂寞一家春色裏百花開落滿山庭
　工甚劉後村學唐詩慕為此等聲調而不能至也
　　　思王逢原　　　　　　　　　王安石
蓬蒿今日想紛披塚上秋風又一吹妙質不為平世得
微言唯有故人知廬山南墮當書案湓水東來入酒巵
陳迹可憐隨手盡欲歡無復似當時
百年物望濟時功前路何如向此窮鷹隼奮飛凰羽短
騏驎埋沒馬羣空中郎舊業無兒付康子才髙有婦同
想見江南原上墓樹枝零落紙錢風
　　　挽陳師復寺丞(二首取一/)　　　劉克莊
巳奏囊封墨尚新又携袖疏榻前陳小臣憂國言無隠
先帝如天笑不嗔闕下舉幡空太學路傍卧轍幾遺民
愚儒未解天公意偏壽他人天此人
　三四穩五六用事巧
　
　
　
　
　瀛奎律髓巻四十九
