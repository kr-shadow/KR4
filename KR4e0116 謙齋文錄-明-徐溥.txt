#+TITLE: 謙齋文錄-明-徐溥
#+DATE: 2016-06-11 12:25:26
#+SOURCE: github.com/kanripo/KR4e0116 master b79000f5                
欽定四庫全書　　　　　集部六
　謙齋文録　　　　　　　别集類五(明/)
　　提要
　　　　(臣/)等謹案謙齋文録四巻明徐溥撰溥字時
　　　　用宜興人景泰甲戌進士官至華葢殿大學
　　　　士諡文靖事迹具明史本傳溥於孝宗時在
　　　　内閣十二年與劉健謝遷等協心輔治不立
　　　　異同然於事有不可者侃侃力爭多所匡正
　　　　如諫止李華復官執奏不撰三清樂章因視
　　　　朝漸晏上疏抗論並著讜直之節孝宗時朝
　　　　廷清暇海内小康論者謂溥等襄賛之力為
　　　　多今集中奏議尙在其指事陳言委曲懇至
　　　　具見老成憂國之忱與隆萬以後訐激取名
　　　　囂争立黨者詞氣逈殊葢有明盛時士大夫
　　　　風氣如是也至其他作則頗多應俗之文結
　　　　體亦嫌平衍葢當時臺閣一派皆以舂容和
　　　　雅相髙流波漸染有莫知其然而然者王鏊
　　　　震澤紀聞曰徐溥在翰林不以文學名及在
　　　　内閣承劉吉恣威福報私怨之後一以安靜
　　　　調和中外海内寜平行政不必出於己惟其
　　　　是用人不必出於己惟其賢時稱休休有大
　　　　臣之度云云是文章不如噐量當時已有公
　　　　評然有徳之言終與塗飾字句者異是又不
　　　　能不以其器量重其文章矣乾隆四十三年
　　　　三月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　謙齋文録巻一
　　　　　　　　　　　　　明　徐溥　撰
　　䇿
　　　廷試䇿一道
臣對臣聞聖人之治本於道聖人之道本於心盖心者
萬化之原萬事之本也堯舜以是心而帝天下三王以
是心而王天下惟其道本於心故聖人之道備惟其治
本於道故聖人之治隆故凡欲求聖人之治者不可不
求其道欲求聖人之道者不可不求其心董仲舒所謂
正心以正朝廷正朝廷以正百官正百官以正萬民正
萬民以正四方即此意也欽惟皇帝陛下聰明睿智足
以有臨聖神文武自强不息紹祖德而誕膺天命應人
心而中興邦家勤勵以親萬幾惇慎以𢎞萬化純孝之
德播聞於宇宙之間仁厚之澤漸被於覆幬之下然猶
慮負荷之艱而欲究弛張之善乃進臣等於廷降賜清
問臣有以知陛下是心即堯舜稽于衆好察邇言之心
湯文用人惟已望道未見之盛心也其復隆古之至治
而開萬世之太平端在於此顧臣愚昧何足以奉大對
然敢不精白一心以對揚陛下之明命乎請因聖問所
及而條陳之竊以家者一國之所視效國者天下之所
取法而兵民又所以衛民生而固邦本者也陛下於齊
家治國之道練兵安民之方皆已行之有其效矣兹猶
欲聞至計何先切望何最臣願陛下正心以為家國兵
民之本而祖述於唐虞三代之迹正倫理篤恩義如堯
之親睦九族道以德齊以禮如堯之平章百姓則九族
既睦百姓昭明而家可齊國可治矣修車馬備器械而
時其簡教如成周之治兵大閱有定制制田里薄賦歛
以給其衣食如成周之分田制賦有常法則兵農相資
守養相益而用可利生可厚矣若夫安上治民莫善於
禮移風易俗莫善於樂而教化又所以復民性而正民
德者也陛下於制禮作樂之方敷教𢎞化之道皆已行
之有其驗矣兹猶欲聞損益所宜隆替所係臣願陛下
正心以為禮樂教化之原而憲章於唐虞三代之制典
禮者如伯夷之夙夜惟寅直哉惟清典樂者如后夔之
八音克諧無相奪倫則損益適中而禮備樂和矣惇典
庸禮敬敷五教如唐虞之教民者以教其民𢎞敷五典
式和民則如成周之化民者以化其民則教化興行而
有隆無替矣治者亂所倚也雖當治定功成之日茍或
頃刻敬畏之不存則亂亡由是而至必如書之予臨兆
民凛乎若朽索之馭六馬然後未亂之治可制臣願陛
下心唐虞三代制治之心兢兢焉戒敕天命而無時少
怠無微少忽則皇圗可保如磐石之固矣安者危所伏
雖當民康物阜之時茍或毫髮幾微之不察則危殆由
此而生必如周之文王民已安矣而視之猶若有傷然
後未危之邦可保臣願陛下心唐虞三代保邦之心業
業焉儆戒無虞而罔遊於逸罔滛於樂則宗社可保如
㤗山之安矣書曰平康正直强弗友剛克爕友柔克沉
潛剛克髙明柔克詩曰不剛不柔敷政優優聖人撫世
酬物因時制宜之良法也陛下誠如詩書所稱寛猛相
制剛柔相濟則陽以舒之隂以歛之執其兩端而用其
中於民矣書曰五百里綏服三百里揆文教二百里奮
武衛文以治内武以治外詩曰薄伐玁狁城彼朔方聖
人安夏攘夷慎固邊疆之要道也陛下誠如詩書所載
内修文德外嚴武備使頓兵以守務耕以食髙城堅壘
而能却其侮於外矣君子用則進其國於昌明小人用
則降其國於幽暗人才賢否之由誠不可不知也陛下
屢詔中外進賢退不肖矣兹猶欲聞賢否之由臣願陛
下正心以為舉錯之公賢者必進而不肖者必退如孔
子所謂舉直錯諸枉則奔競之途塞九德咸事野無遺
賢矣賞必施於君子而後民勸刑必加於小人而後民
威刑賞緩急之間誠不可不審也陛下申敕諸司嚴爵
賞刑罰矣兹猶欲聞緩急之宜臣願陛下正心以為勸
懲之本有罪者必刑有德者必賞如虞書所謂黜幽而
陟明則僥倖之心沮百工惟時庶績咸熈矣人事有得
失而災祥不能無徵應也陛下誠省身修德敬天勤民
於上羣臣咸盡忠竭力奉法修職於下則雨暘順而百
穀登禍亂銷而千災殄矣時政有治忽夷狄不能無窺
伺也陛下誠賤貨貴德愛民好士為之本諸侯咸攄誠
宣威練兵鼓勇為之用則信義立而强梗化夷狄賔而
蠻戎服矣凡此數者何莫而非本於陛下一心之運用
乎夫心固為致治之本而古又為致治之法傳說所謂
事不師古以克永世匪說攸聞孟子所謂為髙必因丘
陵為下必因川澤為政必因先王之道是也若使徒稽
諸古而不以施於事則為徒善不足以為政徒泥諸古
而有不宜於今則為徒法不能以自行故必益之損之
與時宜之如中庸所謂時措之宜乃可也陛下之䇿臣
者臣既畧陳之矣臣於終篇竊有獻焉臣惟天地之所
以能成嵗功者以其常運之不已也帝王之所以能成
治功者以其常德之不衰也陛下德配天地明同日月
誠又存持乆之心秉有常之德則何所往而不宜哉書
曰常厥德保厥位將見四三王而六五帝叅天地而賛
化育歴數衍億萬斯年之久聲名施中國蠻貊之遥皆
在於此尚何負荷之艱之足慮哉臣荷䝉教育之恩来
應賔興之詔學不足以博古識不足以通今誤辱九重
之清問獻以一得之愚思干冐天聰不勝怖懼臣謹對
　　奏章
　　　題為救荒事
成化二十年九月初八日節該奏欽依著臣前往山西
地方致祭西海等神為民祈福臣仰惟皇上之心視民
惟恐有傷保民真如赤子之盛心也斯世斯民何其幸
歟臣奉命惟謹於本月十九日起程二十八日到於山
西布政司行仰本司委官督屬將銀兩鈔貫轉行該府
州縣照依時價兩平收買品物備祭隨擇本年十月初
十等日如儀沐浴齋戒躬率各該衙門官貟人等陸續
致祭中鎮霍山之神西海之神河瀆之神祭畢仍行本
布政司將給領收買過銀鈔品物數目徑自奏繳外臣
自入山西太原府及抵蒲州盡其境界看得山西地方
旱災於前霜傷於後太原一府汾州一州并所屬州縣
今年秋成約有三四分熟此處人民今冬可過来春乏
食平陽府迤北并潞遼沁三州所屬州縣今年秋成約
有二三分熟此處人民冬初可過冬深乏食至如平陽
府迤南所屬蒲解等州臨晉等縣及澤州所屬沁水等
縣秋成全無即目人民已是採野菜剥樹皮度日扶老
攜㓜遍於原野而流逋顛連塞於道路已嗷嗷待哺矣
今冬加以寒凍所迫不知何以存活况聞山西地方連
年薄收倉庫多空官司雖欲賑濟而莫知措手又兼邊
事方殷饋餉惟急人民愈覺驚惶誠恐流移日衆嘯聚
山林意外之虞又不能保其必無也洪惟皇上一德動
天百神感格化災為祥行有日矣但此等民情皆臣目
擊耳聞不敢隱黙縁奉欽依救荒祭祀事理為此具本
親齎謹具題知
　　　奏為乞恩祭塟事
臣原籍直𨽻常州府宜興縣人由進士除授翰林院編
修天順元年恭遇皇上毓德青宮先帝命臣兼司經局
校書日侍講讀天順八年恭遇皇上嗣登大寳欽陞左
春坊左庶子兼翰林院侍講充經筵講官歴陞禮部左
侍郎欽依照舊經筵講書成化十九年九月三年考滿
欽䝉兼翰林院學士給賜誥命臣妻李氏亦䝉進封三
品淑人舉家仰戴聖恩昊天罔極雖粉骨碎身不能補
報於萬一也成化二十年八月臣妻李氏送男中書舎
人徐元概回還原籍畢姻成化二十一年六月十四日
不幸在家病故臣竊念立朝三十餘年夙夜在公未嘗
得置一丘隴今妻喪於數千里之外子皆㓜弱不能經
理臣備員部佐又不敢以私情陳乞歸塟伏望皇上念
臣侍從多年曽効犬馬微勞賜臣妻李氏祭塟臣舉家
存歿不勝感戴天恩之至為此具本親齎謹具奏聞伏
候敕音
　　　奏為乞恩辭免陞用事
成化二十三年十月二十九日吏部節該奉欽依某官
云云欽此欽遵臣聞命戰兢捫心惶懼謹具本辭免者
切惟内閣乃朝廷宥宻之地内相實國家輔弼之臣固
惟贊萬事之機尤湏極一時之選伏念臣學術荒踈才
能謭薄偶與計偕遂登仕籍荷先帝之眷遇叨侍從之
有年史館經帷愧乏論思之益儀曹選部徒懐鰥曠之
憂况當陛下聖政惟新之始勵精圗治之時方求引退
之未遑豈意超遷之遽及雖遺簮舊物曲賜甄收顧駑
馬疲力實難驅䇿如䝉伏望聖慈俯矜愚悃亟寢新命
俾守舊官庶得安於常分以免罪愆臣不勝激切俟命
之至為此具本親齎謹具奏聞伏候敕㫖
　　　奏為乞恩辭免陞職事
成化二十三年十一月二十日吏部節該欽奉敕侍郎
徐某陞禮部尚書兼文淵閣大學士欽此欽遵臣聞命
驚惶省躬戰悚伏以學士乃論思之職而居内署者最
為清近尚書實股肱之臣而得兼職者尤為寵榮茍非
其人曷穪斯任竊念臣性質愚樸學術空踈本一介之
寒微荷三朝之眷遇位禄既厚常懐曠職之憂年力向
衰徒有報君之志兹者伏遇大明既照聖政惟新臣以
菲才宜居擯列而乃首䝉簡拔俾預政機顧辭讓之靡
獲奚負荷之敢當豈期曽未踰月之久復叨進秩之榮
雖天地大德務極其包荒而犬馬微誠不勝其懇切如
䝉伏望聖慈俯垂矜察特乞追寢新命容臣照舊供職
庶竭駑鈍少答恩私臣無任激切懇訴之至為此具本
親齎謹具奏聞伏候敕㫖
　　　奏為乞恩辭免加陞事
近因纂修憲宗純皇帝實録成書謹已進呈伏䝉皇上以
臣曽充總裁官特敕吏部加臣太子少保兼武英殿大
學士聞命兢惕莫知所從竊惟臣遭遇盛世獲以科第
發身歴事累朝幾四十年於此方皇上龍飛之初復被
擢置内閣㕘預機務又及四年任重望輕位髙才短無
補於世每愧於心况自近年精力愈耗疾病交侵特以
受恩既深未忍求退因循度日食禄茍安兹者紀述成
書固朝廷之盛典而奔走從事乃臣子之微勞方懼踈
略不文之譏敢萌優渥踰涯之望豈期寵命俯及凡庸
盖宮保為崇髙之階殿學實清要之秩欲稱斯任宜得
其人如臣之愚安敢當此雖循故事難冐新恩伏望聖
明察臣愚𠂻追寢前命俾居原職公議始惬私心少安
顧臣衰體尚可支持更當竭犬馬之力以圗報萬一於
他日也臣不勝激切懇祈之至為此具本親齎謹具奏
聞伏候敕㫖
　　　題為誥敕事
臣某等切惟文職誥敕乃朝廷之重典原係内閣掌行
近年以来内外各衙門官貟漸多比之國初不止加倍
名職條例人各不同臣等叅預機務事體繁重不暇致
詳别無專官管理前後委積動至數百道每譔進呈訖
類送中書舎人書寫吏部奏請關給一年僅得一次多
亦不過二次各官應給誥敕者多因父母年老日夜懸
望欲沾一命不能猝得或朝不保暮遺恨終身誠為未
便臣等看得正統年間王直王英俱係侍郎兼學士職
事在於内閣專掌誥敕今推得某官歴任年深合無量
陞一職令在内閣專管誥敕庶委任專一事不稽誤未
敢擅便謹題請㫖
　　　奏為乞恩休致事
臣惟古者大臣以論道經邦爕理隂陽為職故凡隂陽
不和雨暘愆若皆大臣不職所致載在周書誠非虗語
臣本凡庸誤䝉皇上拔置内閣叅預機務自顧不堪夙
夜憂愧屢欲引退自以受恩既深未能圗報萬一心竊
不安兹者各處水旱相仍餓莩滿道已不忍聞况有星
墜地震之異至於雨土飛蝗又所親見災變若此臣實
不能修職所致當此之時更不引退豈惟負朝廷之深
恩亦難免士林之清議而天意終無可回之時矣考之
前代或遇災變策免大臣已有故事又豈始於今日乎
且臣非但於理當去况稟受素弱兼之近年衰病日侵
齒牙脫落眼目昏花又舊患腿膝濕病或時舉發則步
履艱苦實難支持伏望皇上鑒臣實情非由矯飾放歸
田里以盡餘年庶合周書官不必備之意然後别選賢
才以居其位則臣且免妨賢病國之譏矣更望皇上側
身修行如古人之弭災凡諸可行可罷之事斷自聖心率
由祖訓則不獨天意可回且將轉災為祥而益隆億萬
年太平之治也臣不勝惓惓懇祈之至
　　　奏為乞恩請命保守義田事
伏念臣居直𨽻常州府宜興縣某里本族見在計若干
房耕讀之外無他藝業生息日益貲産日分富少貧多
勢莫能一其間嫁娶過時喪塟缺禮老而失養㓜而失
教者往往有之是雖服有逺近皆吾祖宗一體之所分
也休戚所關不唯不忍忘亦有不能己者臣先父臣某
每與臣言及此輙慨然長歎盖嘗修祠堂以申合族之
義廣墳山以供掃墓之需顧於周恤之道尚有未備用
是欲倣宋臣范仲淹義田故事量撥本房地畝贍給宗
族之人以臣有職於朝特屬臣弟臣某經營其事不幸
臣父臣弟相繼淪謝前議中止今臣累䝉先帝皇上簡
拔承乏今官禄賜所入實有餘裕臣上思聖恩下念先
訓勉終前議以酬夙懐乃於前年令臣男某撥地八百
畝為義田嵗收租稅除辦納國賦外另為掌管專一贍
給前項宗族仍以仲淹舊規斟酌損益立為條約掲於
祠堂期與墳山世傳不墜使徐氏子孫永永沾沐餘澤
庶幾區區之志少盡萬一而往復因循倐忽三載近者
某始將撥過義田數目私冊并所擬條約封寄到臣臣
切以兹事之成實維皇上優渥之賜不然則臣身臣家
僅能自供奚及人哉况臣才猷德學逺愧仲淹而誤承
寵遇乃特過之臣雖至愚豈不知感是以不敢以私自
諱謹昧死上聞臣又惟義田之置雖臣家事若條約不
關於司徒數目不籍於郡邑誠恐他日子孫或視為度
外則隣有所侵而不知或認為分内則族有訟而莫止
分者肆强取之奸主者滋吝出之弊勢有必然所宜深
慮伏望皇上鑒臣私情乞下戸部將臣後開義田數目
私冊查看明白用印鈐記劄發臣本管府縣當官收架
仍給一本與臣家存照永為遵守及行前項衙門若有
他人侵占即與斷理其本族子孫妄欲爭分及各項違
沮條約情弊即與禁治將見家法之存永賴國法而臣
祖宗九原之慰子孫百世之休皆皇上今日之賜也臣
不勝懇欵祈請之至
　　　題前日欽䝉發下揭帖一紙内閣欽天監致仕
　　　　監正李華令臣等擬㫖着復職管事
臣等㸔得李華係傳奉官禮部㕘奏行事乖繆致仕况
已年老今一旦無上事忽然傳出著復職管事未免驚
駭衆聽且皇上登極以来凡百除授陞遷俱是合於衙
門題奏請㫖未有自内傳出者今又輙開其端誠恐奔
競干請之徒因而紛然復起後来難以止塞其於治道
不無有損若李華果於選擇昌國公張巒塟地與有勞
力亦當待工完之日量與賞賜為宜况本監見有監正
吳昊掌印一衙門而設兩正官亦為繁冗臣等叨承朝
廷委任一事不敢阿從易曰君子作事謀始盖凡事謀
於其始則易為力倖門一開則引例希求者無所不至
矣臣等愚見如此伏乞聖明採納不勝幸甚
　　　奏為乞恩休致事
臣聞古者大夫七十而致仕夫既委質而出又乞身而
歸者豈勤始怠終厭勞喜佚之謂哉盖七十之時精神
耗散則見事每遲筋力衰憊則承事多慢雖欲勉強自
效有不可得者於此而不知止足以致於妨政廢事則
求以報國而寔所以病國矣臣由景㤗五年進士歴官
翰林編修春坊庶子詹事學士太常卿吏禮二部侍郎
累荷英宗睿皇帝憲宗純皇帝厚恩洊擢清要三十餘
年及皇帝御極之初簡致内閣㕘預機務進位尚書加
太子太傅以至少傅又十餘年犬馬之齒已七十矣縁
臣性質愚鈍才識踈淺力小任重本非所堪而夙夜驅
䇿不遑飲食幸能粗了所事茍免過愆今年老病忽侵
頭目眩暈腰膝疼痛步履艱難拜起不便較諸往時日
甚一日若復貪戀寵榮不自引退非惟有妨賢路抑恐
有孤重寄其為罪戾何可勝言敢瀝寸衷上干天聼伏
望聖明鑒察特賜優容使得全歸故里少延殘年以歌
詠太平之盛則皇上始終之恩當沒齒不忘矣臣不勝
激切懇祈之至
　　　奏為乞恩罷歸以弭災異事
仰惟皇上頃因星變敕諭羣臣修舉政事引咎責躬不
遑寧處聖心謙冲與古之明君遇災修德者同一揆也
臣竊謂今之政事皆羣臣之所奉行則今之災異亦羣
臣之所感召然羣臣中如入内閣者自先朝至今俱令
㕘預機務故凡政事缺失軍民困苦責望必歸其罪尤
重而臣素無學術不諳政體誤䝉聖恩擢厠其列碌碌
度日已踰三年上則無以輔導不能増益乎聖德下則
無以建明不能安利乎生民叨享厚禄於心有愧竊欲
引退已非一日特以聖恩深重勉圗報效因循至今今
則臣年益老筋力衰憊加以腿膝疼痛頭目昬眩諸病
交作難以支持雖無災異亦當引退况此天意示警之
時尚復貪戀不去其為無恥甚矣且以災異䇿勉大臣
前代已有故事亦非始於今日伏望皇上察臣愚𠂻非
由矯飾特賜俞音罷歸田里俾無久妨賢路以清聖政
以消天譴幸甚臣不勝惓惓懇切之至
　　　奏為乞恩休致事
近該臣具本陳情再乞休致欽奉聖㫖云云欽此臣聞
命之餘無以自處展轉思惟感懼愈重竊念君臣之義
實同父子之親茍非甚不得已孰敢言私以違上命况
如臣者仰賴寵榮久叨任使揆之於義尤當委身圗報
雖有疾病其何敢辭但臣素稟薄弱又當年老元氣一
虧百證俱作臣前所陳腰腹疼痛腿膝酸麻眼目昬翳
盖其大者自此之外所苦尚多態狀百端不能具述此
皆元氣向衰之故縱善調理僅不即死非如少壯之人
偶有所感可以旬月俟其平復也是則臣之一身已成
痼疾已為棄人决不能趨朝行禮决不能入閣供事徒
使天下之人以為聖明過念老臣而久妨賢路夫亦何
取於臣哉臣䝉皇上天地之恩至矣極矣凡臣之所能
為者敢不自效臣今所請非敢以微軀自愛非敢以引
逺自髙非敢以不才自避盖恩重於身若斯三者皆為
得已今視無所見跬步之間難於自致則身且不能保
矣而况有事於禁近之地乎此臣所謂甚不得已者也伏
望皇上憐臣病勢如此察臣𠂻情如此早賜俞允容臣
生還鄉里臣當仰遵聖諭善加調理茍延一日是皇上
一日之恩也茍延一嵗是皇上一嵗之恩也即有不虞
死且不朽矣臣無任惶恐迫切之至為此具本
　　　奏為乞恩休致事
臣昨以齒及七十兼有疾病不能事事具䟽陳情懇乞
休致竊伏聽命未䝉俞允乃賜勉留仍假優禮聖恩於
臣可謂極厚矣顧臣之所請非謂年力至此援例一辭
以應故事而已臣愚自知臣實有不得已者臣自數十
年来積有痰濕之疾甚為所苦盖痰氣發則胷膈飽滿
嘔吐不止濕氣發則腿足酸楚呻吟不勝一嵗之間一
月之内凡有幾發發必服藥數日始得平復頃以年力
未甚衰憊未至狼狽然一發之後元氣一損屢發屢損
至於今兹其發愈數其損愈甚加以飲食衣服稍至失
節天時六氣乗間以入新感舊患合而為一徐行安坐
尚或失措豈有精神心思上贊機務臣不足恤如誤事
何臣之所請實出於此不然臣雖愚敢上忘國恩茍圗
自全也哉再念臣學術空踈才識寡陋誤䝉知遇簡任
過分極知叨冐未敢乞辭止縁年力尚可支持庶幾圗
報萬一今年衰力憊疾病侵凌雖有區區犬馬之心何
以自盡徘徊偃蹇妨塞賢路此臣前所謂欲報國而反
病國者也况風雨寒暑免朝之典此宜施於碩德重望
之人如臣愚者不惟不敢當受抑恐寵數日隆則慊愧
日深慊愧日深則疾病日益亦何補於國哉夫人臣事
君進退惟義語黙以誠臣愚平生用此自誓向使臣無
諸種疾病固不敢以任使弗效欲求引避若臣能少有
禆益亦不敢以疾病之故便其身圗今者外觀内省進
瞻退思宥宻之地有臣無臣不為輕重在臣之身一去
一留實係軀命是以再瀝肝膽上瀆天聰伏望皇上以
義處臣以誠體臣容臣退歸田里歌詠太平則陛下之
容臣乃全臣終始臣之自全實尚賢以圗報於陛下也
惟哀矜臣愚早賜俞允臣不勝感幸之至
　　　奏為乞恩休致事
近該臣奏乞休致節奉聖㫖宜留心勉進藥餌用副眷
懐所辭不允欽此臣伏枕聞命感懼交集雖知年當衰
邁病已積成不能遽療然仰懐天地之恩未敢自弃乃
益請醫檢方製藥朝夕服飲不憚瞑眩以圗幸全以答
明命自聞命至今又踰一月矣腿膝之酸麻加劇腰腹
之疼痛加數眼目之昬翳加重故寤寐呻吟之餘每以
上負聖恩不能終報無可奈何念惟速退以尚賢能是
亦圗報之道不免再陳懇乞俞㫖盖臣自入官以来荐
歴清要四十五年至於供事内閣亦十餘載榮光寵數
凡人臣之所難得者臣皆得之臣雖至愚豈不知委質
之義而固求一退以自便適哉顧臣之事君必資耳目
手足而後可以有為臣足既病於寒濕目又病於熱邪
二體交病雖有才猷亦難自效况臣之愚復何所為且
皇上留臣一日竊一日之禄負一日之責内慚外悚病
將愈深其於皇上求舊之懐恐無以仰副萬一也臣之
再陳實非得已伏望皇上鑒臣愚衷憫臣老病容令退
休則臣未死之年實惟皇上之賜臣與臣之子孫隕首
捐軀不足為報矣瞻望闕廷無任懇切願望之至
　　　奏為謝恩事
臣昨者奏乞休致欽䝉聖㫖云云欽此臣負疾請命已
及三月忽得俞㫖感激無已雖在床褥亦竊瞻望拜稽
祝天穪壽顧不能進造廷陛面致一辭用是慊然實悚
實懼竊念臣才質庸下學術荒踈識雖通今行多愧古
而遭際明時忝厠科甲一命為編修兼校書再命為庶
子兼侍講三命為少詹事四命為太常卿五命為禮部
侍郎六命為吏部侍郎俱兼翰林學士居位因循無所
禆益日分遲朽久甘退休伏遇皇上登極之初特拔臣
於具寮俾入内閣供事臣之知遇誠有出於尋常萬萬
者既而恩榮寵數日加一日十二年之間四進階勲名
列師傅兩受誥命光賁祖宗兼學士歴三殿之崇領尚
書躋六卿之長月賜嵗頒晨㕘晝接駢蕃隆渥不能具
悉臣之榮幸又有出於尋常萬萬者臣雖至愚亦思少
竭駑材以圗報穪但任既踰分力每違心老境侵尋疾
病繼作臣於去嵗常以年滿七十具本求退比䝉聖恩
留臣供事且有免朝之㫖臣勉彊就列循至今年有此
痼疾乃敢懇請乞賜餘生得遂所圗已為萬幸復荷聖
恩念臣微勞重之以倚任之褒申之以調理之諭至於
再三纔得俞允不惟降敕以示優崇而又給驛以行差
官以送代勞有夫助養有米且念及臣子錫之以官盖
皇上篤求舊之誠惇勸忠之義以至如此顧臣之愚不
足以當之也臣今老矣何以圗報於皇上哉自臣而後
子子孫孫或為儒以仕或為農以耕庶幾樂育清化以
繼續臣心於無窮而皇上求舊勸忠之意天下之人奮
發興起以副明德者固有在矣非臣之所能報也臣感
恩深切不知所云無任慙悚惶懼之至縁係謝恩事理
為此具本令義男徐某抱齎謹奏聞
　　　奉命撰三清樂章奏
臣等切惟天子祭天地夫天至尊無對故禮以少為貴
祭不過南郊時不過孟春特不過牲牛漢祀五帝儒者
非之况三清乃邪妄之說謂一天之上有三大帝乃以
李聃居其一是以人鬼列於天神非禮也至於郊祀樂
章皇祖舊製今所傳樂章雖載永樂大典是書博采弗
精不可以黷禮臣等誦習儒書若邪說俚曲尤所不習
且初設文淵閣命學士居之者實欲其謀議政事講論
經史培養本源闢正闕失非欲其阿諛順㫖以取容恱
也為此具本奏聞
　　　奏為視朝事
伏覩陛下臨御之初講學修德敬天勤民無所不至天
下之人皆以為堯舜之治可指日而俟也近年以来視
朝甚遲或日髙數丈殊非美事臣等已嘗屢言不敢瀆
論内閣奏事舊制每日二次若有𦂳急事情不拘時奏
聞今止一次遂以為常批答之出動經累日各衙門題
奏本或稽留數月或竟不發出事致壅殢不得即行且
本朝列聖自洪武以至天順年時常面召儒臣咨議政
事今朝㕘之外不得一望天顔所以通達下情者惟在
章奏又不以時斷决其於政體實為有礙至於經筵日
講所以明義理是非之端陳古今治亂之迹成就君德
禆益治道惟在於此今每嵗進講不過數日去年春夏
日講止得三次秋冬經筵止得一次較之初政似有不
同臣等竊聞人君之心必有所繫不繫於此必繫於彼
正士既踈則邪說得以乗間而入向来頗聞有以修齋
設醮燒丹煉藥之說進者夫齋醮之事乃異端惑世求
利之術聖王之所必禁宋徽宗崇信道流科儀符録一
時最盛及金兵圍城方士郭京猶誑稱作法卒使乘輿
播遷社稷失守求福未得反以召禍今内庭禁地修建
不時賞賚無筭黜退道官復陞真人賜以玉帶恩寵服
色過於公卿逺近傳聞無不駭異至若燒煉之事其害
尤慘盖金石之藥性多酷烈一入肝腑為禍百端唐憲
宗藥發致疾遂殞其身雖杖殺柳泌何救於事惟漢武
帝始雖迷惑終知悔悟謂天下仙人豈有盡妖妄耳於
是文成五利之徒相繼誅死故雖海内虚耗亦以壽終
今龍虎山上清宮神樂觀祖師殿及内府畨經厰皆焚
燬無遺神如有靈何不自保天厭其偽亦已甚明况依
方而煉計日而待所成者何丹所驗者何藥如其無效
則聖明所照亦可以洞悟矣若親儒臣明正道行善政
自足以感召嘉祥培益聖壽永享和平之福何假於彼
異端之說哉且自古奸臣佞人蠱惑君心以自肆其欲
者必以太平無事為言禍患一来悔之何及唐相李絳
有言憂先於事可以無憂事至而憂無益於事今承平
日久溺於宴安自目前觀之似乎無事然工役繁興科
𣲖重疊財穀耗竭兵馬罷敝生民困窮日甚一日愁歎
之聲上干和氣熒惑失度太陽無光天鳴地震草木妖
異四方奏報殆無虚月將然之患誠為可憂陛下深居
九重言路之官皆畏罪隱黙臣等若復不言誰肯為陛
下言者伏願陛下嚴早朝之節復奏事之期勤講學之
功優接下之禮逺奸佞之人斥誣罔之說則聖德日新
聖政日理億萬年太平之業可保無虞矣為此具本奏
聞
　　　奏為纂修事
臣等奉敕纂修書籍必湏斷自宸𠂻賜以名目有司曉
然知聖意所在纂修者有所依據承行者有所遵奉為
此具本奏聞
　　　奏為考選庶吉士事
㨿給事中涂旦建議欲選新進士改庶吉士入翰林院
讀書惟庶吉士之選自永樂二十年以来或間科一選
或連科累選或數科一選或合三科同選初無定限每
科選用或内閣自選或禮部選送或㑹吏部同選或限
年嵗或拘地方或採譽望或就廷試巻中查取或别出
題出試亦無定制自古帝王皆以文章關乎氣運而儲
才於舘閣以教養之本朝所以儲養之者自及第進士
之外止有庶吉士一途凡華國之文與輔世之佐咸有
賴於斯然而或選或否則有才未必皆選而所選者又
未必皆才若更拘於地方年嵗則是已成之才或棄而
不用而所教者或未必皆有成請自今以後立為定制
一次一開一次選用待新進士分撥各衙門辦事之後
偶其中有志學古者各録其平日所作文字如論䇿詩
賦序記之類限十五篇以上於一月之内赴禮部呈獻
禮部閱試訖編號封送翰林院考訂其中詞藻文理有
可取者按號行取本部仍將各人試巻記號糊名封送
照例於東閣前出題考試其所試之巻與所投之文相
穪即收以預選若其詞意鈎棘而詭僻者不在取例中
間有年二十五以下果有過人資質雖無宿搆文字能
於此一月之間有新作五篇以上亦許投試若果筆路
頗通其學可進亦在備選之數每科不必多選所選不
過二十人每選不必多留所留不過三五軰如此則所
選者多是已成之才有所論撰便堪供事將来成就必
有足賴者如是則預列者無狥私之弊不預者息造言
之謗臣等皆出自此途引進後賢儲之舘閣以報國厚
恩乃其職也為此具本奏聞
　　詩
　　　題尚朴翁巻
太古云已逺斯人獨返淳有書閒白日無夢落紅塵鳥
跡平沙晩花香小徑春澹然保終始不愧葛天民
　　　菊莊為蔣翁題
有地惟栽菊無心種百花泉香儗甘谷徑僻是陶家但
得客常醉何妨酒屢賖物情與人意相對樂年華
　　　終慕為王廷瑞題
椿萱凋謝久孤子獨遐思宰木烏啼夜空庭月落時尋
常来夢寐彷彿見容儀無限傷心事相看淚亦隨
　　　風木巻為侍御父題
賛政居蓮幕承恩進柏臺竟違三釡養徒抱百年哀古
樹庭中植凉風天際来飄蕭殊未歇虚枕夢初回
　　　歸樂堂
十年遊上國此日賦歸歟倦却風塵路来尋水竹居山
行春載酒門掩晝翻書薄暮投林鳥相看意自如
　　　贈華陽處士孫以言
句曲幽棲處分明小洞天浮生空富貴幻迹自神仙梅
月閒中詠松雲醉後眠何時尋舊約重泛剡溪船
　　　桃花衆禽為林教諭題
碧桃在天上緋桃巖谷中巖谷深且僻夭夭自春風乃
知造化恩一一皆至公衆鳥且有託飛集左右同虞羅
既無恙飲啄聊可充人生亦如斯出處當時雍苟或失
其所寧不感吾𠂻
　　　朴菴為張原哲題
隱居逺城市蹤迹謝紛華有室能容膝無園可種花養
親惟菽水留客只茶瓜坐榻全無足欹簷欲墮牙借書
尋舊友賖酒仗隣家清世真堪樂豐年亦可誇葱湯并
麥飰一飽卧煙霞
　　　湖山遊樂巻為薛楹題
公子南遊日湖山興最長鳯臺芳草緑鷺渚落花香銀
甲来紅袖瑤琴出錦囊煙霞登碧巘風月泛滄浪對景
開詩巻追歡送酒觴五雲天只尺回首思茫茫
　　　送錫山髙貢士
九龍鍾秀色萬巻富才名觀國酬初志還家喜此行平
蕪煙渺渺喬木鳥嚶嚶望裏雲山近吟邊野鶴迎儒流
重經濟文運屬昇平再養如雲翮騫騰九萬程
　　　送石繼賢還江隂
萬石推先世多才邁等倫劍光横白日文采照青春喜
作橋門客仍懐梓里人綵衣雖可樂黄巻亦宜親瞻眺
君山表行歌驥水濱他年拜華秩鳴佩侍楓宸
　　　送魯揮使還雲南
虎拜覲龍顔匆匆又逺還寸心思補報萬里任間關嵗
晏雲連塞天寒雪滿山柳營千騎簇天闕五花頒韜略
心方切琴尊興未慳青年立竒績節序易闌珊
　　　送憲副張来鳯之浙
憲體從来重如君更老成胸涵滄海濶心與玉壺清峻
擢新承寵髙科舊擅名行行南浦恨戀戀曲江情雪路
雙旌發雲霄一劍横到官吟思好臺柏對春情
　　　送王判官之廣平
廣平今大郡别駕共稱賢書最銓曹裏承恩禁陛前天
香凝宦節山色上離筵送酒青雲客揮毫紫閣仙春光
殊冉冉别恨各懸懸拭目重来日勲階不次遷
　　　送顔性之依親南還
楚楚賢關士翻然乞假歸思親驚節序飛夢繞庭幃未
解通金籍先容舞綵衣騫騰終有待報答願無違寒雪
孤松操春陽寸草暉停雲千里外莫遣信音稀
　　　送謝伯儀守開州
賢哉三謝後分命守開州卓犖才聲重循良政績優論
交當早嵗惜别已深秋五馬馳官道雙旌指驛樓由来
今刺史即是古諸侯屈指三霜後榮遷拜冕旒
　　　送航上人歸宜興并感舊
憶昔青蓮宇相依玉帶山禪心自消歇塵跡幸躋攀錫
向峰頭卓杯浮日下還隔溪煙樹緑滿地雨花斑坐久
渾忘世吟看共解顔因思京國别回首五雲間
　　　送龍克温還金陵時携姪襲百戸職
金陵有佳士小阮共之京閥閱承華胄詩書擅令名論
交酬夙願叙别動深情草色連天逺槐隂過雨清三秋
及流火一月計歸程千里遙迎睇征鴻好寄聲
　　　送嚴宗源提督學政
昭代崇儒教于焉敕憲臣斯文資振作吾道屬經綸肅
政推烏府清光覲紫宸暌違當此日良晤卜初旬握手
情無限同年意更親槐隂燕市上草色潞河濵去去廵
南甸懸懸仰北辰明當膺峻擢人物荷陶甄
　　　送朱維吉還江隂
落落澄川老青雲早乞身有懐尋水石無夢動星辰祖
席燕臺下歸舲潞水濱已能酬壯節何必問通津杖履
髙軒晩鶯花别墅春塵途試回首多少未歸人
　　　送張行人次韻
天騎發深春官途不動塵重臨分手處俱是宦遊人芳
草情何逺流鶯語更新停雲千里外幾度憶清真
　　　送唐醫官還苕溪
西風来白鴈有客欲南旋吟詠真吾事勤勞獨汝賢賞
花燕市酒載月米家船他日苕溪道相尋水竹邊
　　　送黎知州還任
偉矣黄堂客皇都報政還年光何荏苒世事亦間關五
馬雲邊道雙旌雪後山董生才望重指日簉鵷班
　　　送張用光通判建昌
旴江風俗淳佐郡鷺袍新絃誦千家月桑麻到處春訟
庭公牘簡齋閣賦詩頻㑹見旌賢日綸音出紫宸
　　　送鄒别駕之鳯陽
雄才試名郡歴歴聞政聲北闕既拜命南風搖雙旌濠
梁逺入望淮水還澄清使君入城郭竹馬爭相迎念昔
龍飛地人文秀而明催科政仍拙報答攄忠誠
　　　送尹正言二親受封南歸得拜字
吉甫有雲仍玉堂好風裁嚴慈及髙年褒封際昭代迎
養極驩虞言旋事行邁祖席臨路岐春明擁冠盖暑雨
過川原凉風吹沆瀣艤舟滄江邊尋盟白鷗外玉立諸
兒孫家慶繞膝拜
　　　送僧歸杭州
超然薝蔔堂瞰彼下天竺形勝良足誇髙僧瑩如玉飛
錫来京華捧檄言旋速歸將率緇流丕釐昕夕祝翻經
飛雨花傳燈續膏馥細和道林詩白日坐巖谷
　　　送蕭生還宜興
青年事逺遊邂逅長安道東風多落花夜雨足芳草胡
為遽分擕使我傷懐抱一杯臨短亭雙鴻向晴昊還家
有餘師功名湏奮早課罷西疇耕遺篇細論討贈言致
殷勤貞白永相保
　　　送蔣生還宜興
同里君少年由来負竒氣仗劍千里行翻然動歸思炎
雲作膏雨凉颷颯然至潞水一帆輕黄鵠飛天際桑梓
及鄉園箕裘念家世三徑勿投間功名湏自勵
　　　送琛上人歸宜興之福源
陽羨昔相見雨花吹滿臺都城復邂逅坐使塵襟開捧
檄即歸去叙别仍徘徊雲中振金䇿水上浮木杯白日
洒甘雨青山響法雷松枝若寄我絶勝江南梅
　　　題買臣負薪圗
憶昔㑹稽守負薪行讀書穿林經莽蒼度嶺復縈紆至
道心應味清貧日自劬一朝官五馬光彩溢門閭向来
肉眼婦慙愧徒嗟嘘丈夫當立志富貴在斯湏
　　　子陵釣魚圗
羊裘足自蔽奚以𤣥纁為富貴重五鼎輕若一釣絲假
令棄名節憑誰戒澆漓客星九天表獨有太史知一片
桐江石萬古無推移
　　　澹樂軒為孫都閫題
至澹古所尚至樂人罕同何如貴戚里却有顔巷風一
尊注𤣥酒五絃調素桐俯仰兩無愧坐覺塵慮空余懐
企古澹此道嗟未充願言分所樂一笑看㝠鴻
　　　一愚巻
人皆趨敏慧世路方紛紜勞形已堪惜况復斵其真百
為亦徒爾一愚良足珍黙黙鄙群夸蚩蚩同衆民心君
苟無累萬物皆陽春所以顔氏子陋巷能安貧予方厭
機巧何年歸卜隣
　　　題胡方伯雙玉圗
薇垣退食處移植猗猗竹春雨雙龍孫穿破階苔緑南
薫籜自踈翠色秀可掬造化良所鍾因之比雙玉美哉
諸孫子讀書志科目頭角當嶸崢雲霄湏奮逐雙玉信
有徵厥德庶以續勁直君子心嵗寒宜自朂清時兩鳯
凰和鳴向朝旭
　　　新淦蕭氏恒德堂
蕭君妙醫術恒德克自持風雲有變態日月無停馳回
視金川水浩浩常東之承羞固足恥歴久良弗隳種杏
日接踵易粟頻資饑活人以萬計千載髙名垂
　　　南軒聽琴
南軒地云僻遁叟心亦間游心太古上寄興絲桐間知
音渺何處流水復髙山黄鶴或相和白雲自飛還蹇予
無郢曲聞此徒厚顔
　　　贈隂陽訓術吳璉
羲和古歴學之子紹家傳仰視日星象胸中具周天一
朝膺鶚薦簮紱成蟬聨晝行耀閭里平秩歸才賢功名
此發軔及時湏勉旃
　　　百牛圗
我觀百牛圗天機妙無迹豐草翳長林羣然縱遊適畫
史豈無意徒爾呈水墨牛於家畜中勞逸相十百尚論
益物功當與坤元匹盡瘁向阡陌粒我蒸民食引重服
上箱百用勞其力力盡誰復矜庖刄方俟隙骨角亦異
處待之何太刻不見青史上往覽存歴歴胥忠伏屬鏤
信傑就鍾室施報乃如此目之三歎息
　　　愚樂菴為傅編修乃尊題
惟愚心自樂巧詐徒自勞居然山澤間逺謝世俗交鳴
琴既無譜酌酒亦用匏冲襟付寥廓萬事無復淆白駒
在空谷㝠鴻逸青霄再歌愚樂詩令人思有巢
　　　題郏城二蘇墓為眉山呉方伯重修賦
悠悠郏城隅繚繞惟長路路旁土巍然云是兩蘇墓兩
蘇生眉山崛起真寡助遙從泉翁来瑞鳯莫敢附文章
壓曽王光燄追李杜才髙衆口䜛屢斥同黨錮流落天
之涯氣節窮益固何况友愛情死塟亦相顧惜哉今何
存宿草但零露上頽登樵牧旁穿走狐兎行人每經過
感歎復悲慕到今五百年起廢良有數一朝為鳩工周
垣更重戸種樹鬱青葱風雨泣昬暮依然彭城時飄泊
似前度方伯今名臣好義夙所負惓惓仰止心豈為鄉
黨故陽羨有田園曽枉長公步我生不及從夢寐若平
素髙墳無由謁拙句聊自賦
　　　奉制文武詩
百官分職重諸曹夙夜精勤可憚勞應抱丹心酬寵遇
肯將辛苦負青袍
　　　其二
楩楠杞梓總良材盡是先朝雨露培今日廟廊掄大用
棟梁榱桷一時来
　　　其三
斷金自古貴同心要識君臣氣誼深䝉古當時猶進諫
也湏隨事託䂓箴
　　　其四
百官俸禄總膏脂戒石亭前有訓辭看取漢家青白吏
寸心惟許老天知
　　　其五
每閱遺編慨古今股肱元首義何深共看四海無虞日
要識虞廷警戒心
　　　其六
覆載中存報主身廟堂湏用讀書人民胞物與皆吾分
一視應同萬里仁
　　　其七
四海頻年水旱多民貧如此欲如何為予持取光明燭
不向春風照綺羅
　　　其八
百二山河壯大邦三千貔虎盡無雙只湏坐鎮邊疆靜
不用髙城築受降
　　　其九
百年養士蓄兵威齊向元戎聽指揮直待邊塵清不起
却銷金甲巻征衣
　　　其十
四海無虞豈偶然也知匡輔藉才賢鷹揚虎拜皆臣職
曽兆周家八百年
　　　其十一
累朝勲業繼重華四海車書正一家好振皇威宣帝德
直從暘谷到流沙
　　　其十二
要識簪纓盡寵嘉莫將紈綺事豪華百年留取丹心在
信是忠臣出將家
　　　其十三
萬年宗社比金甌千里長城豈壯謀長史在廷根本固
蠻煙瘴霧一時收
　　　其十四
莫道兵家不是儒太公韜略勝孫呉試觀大易師貞戒
仁義從来是逺圗
　　　内閣一首
仁義相資在格君書中一德舊曽聞經綸事業無多讓
共䇿清朝不世勲
　　　經筵
聖經賢傳豈徒言民物由来總一原講幄儒臣勞啟沃
直從濂洛遡羲軒
　　　公侯
剖符開國重元功簮組蟬聨奕世封莫道將門惟富貴
一心圗報在精忠
　　　戚里
戚里光華接帝閽爭看列㦸擁髙門千年共際亨嘉運
一飯休忘富貴恩
椒房富貴有誰同保守多因訓戒功同向清時重名爵
祗將清儉作家風
　　　秋日朝罷二首
苑樹層層倚翠綃忽看桐葉向秋飄香浮寳鼎齋宮靜
漸覺人間暑氣消
秋到猶如溽暑時夜来雨過溢龍墀遥憐南畝多禾稼
載頌周家七月詩
　　　題扇景
一曲滄浪兩葉舟杖藜二老足清遊何當借取謝家屐
直上東山最上頭
　　　枯木竹石為吳昉題
露葉霜柯帶晩隂崑崙骨冷蘚花深吳剛老去伶倫死
誰識儲材造化心
　　　題竹
蒼梧風雨送春寒翠輦分明夢裏看千古神遊應不逺
短篷虚枕聽珊珊
　　　題畫四景
一聲啼鳥春林曉轉覺草堂深更幽底事東風太相狎
飛花吹滿硯池頭
看書小閣無虚日閣外水聲流不休領得無窮川上意
此心如水澹無求
舟行多為愛明月况值髙秋風露凉鼓枻滄浪歌一曲
紅塵不到水中央
向時載酒江東去今日山隂載雪回一片閒情誰解得
晩風溪上破踈梅
　　　題顧永昇畫
野竹差差碧樹連小橋流水拂輕煙遲遲歸步乘明月
童子候門應未眠
　　　題洪子經馬
逐電追風矯若龍千金骨相世難同露華吹濕黄羅帕
行過春風便殿東
　　　題蒲石
竹鶴老人神仙徒漫寫九節青青蒲一掬寒泉浸山骨
小窓相對真蓬壺
　　　紅梅
自是清寒第一花玉容春醉暈流霞羅浮迢逓三千里
却與桃源共一家
　　　青雲交為司馬恂如題
十年忝作青雲侶氣誼如公落落然昨夜看花出城去
同歌伐木醉春筵
青雲交態紛如雨誰念山中看白雲歸到西齋正風雨
一尊燈火漫論文
　　　松竹圗
槎牙不動蒼龍角散亂無文彩鳳毛夢入三湘忽驚覺
海門風急巻秋濤
　　　題梅花
萬玉玲瓏琢不成坐来詩思十分清一枝記得西湖上
獨鶴翛翛瘦影横
　　　題尹先之雊鵒圗
星作雙眸鐵作衣不同江燕共差池飛揚若得東風便
湏借上林春一枝
　　　題梅贈潘栗夫僉事
玉節新恩出建章臺臣心事有氷霜百花潭上春消息
都屬詩家錦繡囊
　　　題扇
閒向江頭倚大蘭西風回首鴈聲寒不知浮世奔馳者
滚滚紅塵沒馬鞍
　　　題牡丹
瓊樓髙起彩雲端愁絶東風十二闌眼底看春春欲暮
玉人消息鳯笙寒
　　　茅亭撫琴圗
樹底茅亭十尺寛苔花秋雨翠生寒風塵不是鍾郎耳
只恐焦桐空自彈
　　　題鷺
杜若花香水滿洲柳風輕颺頂絲柔從来懶逐鵷鴻侶
萬里滄江狎野鷗
　　　寄芮惟詹乃翁
􁡴亭山色帶青霞門掩松風處士家誰道鸞書降空谷
白頭猶得帶烏紗
　　　題夏太常滿林風雨圗二首
太常胸次三湘濶一灑滿林風雨聲移向鴻山讀書處
頓令炎氣變秋清
琅玕年来不入貢散作人間彩鳯毛風雨一畨龍茁角
坐看蒼翠拂雲霄
　　　題雪景
雪滿前山路欲迷誰傳春信到南枝想應兀坐幽窓下
正是新詩得句時
　　　題望雲思親圗
英英白雲在天際一度看来一惘然膝下綵衣何日着
明朝花甲又經年
望雲不得隨雲去黄鵠南飛萬里秋只尺太行山在目
此心千古共悠悠
　　　紅梅
玉人被酒歸来晩帶得春霞滿臉紅幾度冷風吹不醒
羅浮却與武陵同
　　　題東坡竹為司馬恂
神采分明赤壁仙髙堂六月起風煙一時揮灑傳千古
占斷湘川與渭川
　　　雪坡為李侍郎題
不湏授簡賦梁園六出飛飛獨掩門滿地梨雲春有夢
一庭梅月夜無痕絶憐曙色侵書幌更耐寒光入酒尊
白戰吟壇髙興在繼聲今見有賢孫
　　　思親堂為王子輿題
結駟懐金未足憐哀哀長廢蓼莪篇清時有禄榮三釡
白日無光到九泉宿草暝含寒食雨慈烏哀咽暮雲天
汍瀾不盡東流水紅濕征袍已十年
　　　五榮堂為張氏兄弟進士題
蓬莱咫尺五雲間取次臚傳玉筍班黄盖曉張迎榜出
瓊林春宴挿花還塵香官道催遊騎日暖宮袍映醉顔
更喜雙親同此慶朝回舞綵祝南山
　　　梅堂為長垣劉大尹題
種得江南幾樹花草堂相對閱年華芳香恍訝羅浮境
清白真成處士家湖影照来春有信雪痕消盡玉無瑕
調羮事業君收取從此花魁不浪誇
　　　雲山歸隱為彭僉憲題
緋袍白簡肅臺端纔及中年即掛冠芳徑落英香細細
小山叢桂影團團尋常别墅開尊易多少前途稅駕難
贏得風流如九老雲林堪作畫圗看
　　　竹梧書舎為蔣仲學題
玉山令尹朝天日時復要予賦竹梧出屋書聲思舊隱
滿堂秋色見新圗青苔迸出蒼龍角丹穴飛来彩鳯雛
半㸃塵埃藏不得凜然清氣溢氷壺
　　　滆湖書屋為王士瞻題
何處深藏萬巻書滆湖南畔有精廬侵階細雨生芳草
滿架清風落蠧魚此日彈冠兼吏隱他時載酒雜樵漁
乘閒欲訪王猷宅不待山隂夜雪餘
　　　梅月軒
山園雪後見踈梅又喜遙空夜月来大地陽和從此洩
廣寒宮殿為誰開光揺玉樹臨書幌香浸金波落酒杯
早使姮娥識清致當年老桂不湏栽
　　　春熈樓
畫闌十二擁芳菲别駕承恩晝錦歸座裏青春花欲語
簷前白日燕爭飛聽殘瑶瑟金尊滿讀罷黄庭寳篆微
髙卧不知天地老此心應與世相違
　　　松軒為任廷芝題
幽人結屋青山下種得長松三百餘啟蟄蒼龍上霄漢
引雛白鶴到階除四簷雲氣長垂幕一榻秋聲可讀書
我亦平生羨𢎞景買山何日與同居
　　　耕樂
識破人間蕉鹿夢歸来田舎學為農也知郊外好牧犢
未必山中無卧龍土鼓邠風歌調古瓦㿽社日酒香濃
青山白水年年在牧竪樵童處處逢
　　　藥圃餘香
誰開藥圃青山下元是神醫此托棲赤茯斸来如斗大
紫芝種得與雲齊晴窓細檢桐君譜夜月閑分木客題
賸有餘香遺後嗣握蘭長日侍金閨
　　　東臯草堂為王景昇題
三槐世澤深如海今見東臯有草堂舒嘯可追陶靖節
風流還憶賀知章桃花春水畫船小秫稻秋風白酒香
我欲脫冠尋舊約故園山色對蒼蒼
　　　賀王廷貴先生陞侍講
幾年侍從依青𤨏華秩于今喜載遷科目也知惟我後
文名誰復在君先花甎步濕春階雨芸閣吟殘午篆煙
台鼎勲階應次第晉陵槐澤正緜緜
　　　題呉尚書忠烈巻
翼翼穹祠枕碧山萬株喬木䕶禪關若教功在伊周下
贏得名留宇宙間生氣百年渾不死髙風千古信難攀
天憐忠烈多孫子賸有遺芬在世寰
　　　石磵書屋
書屋亭亭石磵隂紅塵不到晝沉沉細看邵子圏中理
漫拂師襄膝上琴纔向靜中探月窟却從復後見天心
殘書幾巻遺諸子絶勝滿籝都是金
　　　内閣二瓷缸乃憲廟所賜種蓮者三年不開已
　　　　今年盛開因賦二首紀事
誰道盆池有許寛荷花着雨溢清寒風前兩兩如相語
水面亭亭自可觀大世幾同黄閣賞化工寧費絳綃攅
煩襟五月何由滌香露淋漓瀉玉盤
太液池頭一種分香風乍起隔簾聞清留葉上團團露
紅動波間冉冉雲道眼濂溪曽入詠仙姿姑射易成醺
年来定有如船藕莫問當時太乙君
　　　次同寅劉少師韻二首
為愛西湖近太清玉池汲水浸瓊英為衣未解靈均意
觀物元知邵子情開占朱明天與艶種當紫禁地増榮
自從春去花應少留與羣芳作主盟
日照漣漪徹底清髙荷初着兩三英翻翻似欲撩人語
脉脉誰能解物情勝事儘教留左掖芳根贏得託南榮
何時遂我歸田願曲沼芳塘叙舊盟
　　　疊芍藥韻詠荷
蕋愛新陽葉愛隂碧池過雨水深深已從紅蕾知鮮艶
未擘青房識苦心嵗事栽培應有待物生開謝每相尋
看花悟得無言處漫向風前作短吟
凌波仙子月中歸水面盈盈見步稀似伴紫薇同我往
肯隨芳草傍人菲並依玉砌如相語斜逗朱闌不受圍
開後東風渠不怨置身元在掖垣扉
　　　詔許歸省
曉承恩詔許南旋暫輟清班下講筵新賜宮袍纔五品
重来鄉國已三年園中斸筍晨供膳湖上看山夜放船
記取玉堂相送意春風嗚佩早朝天
　　　虎丘寺
閶闔門西第一峯白雲踏破幾重重聽經石在猶疑虎
鑄劍池空亦有龍古木撑空知歲久落花繡地覺春濃
老僧留我盤桓處隱隱東樓起暮鍾
　　　留别虎丘簡上人
逺公一别廿年餘今據猊床喜自如香動墨花時寫偈
影翻貝葉晝看書人間行跡如蓬轉物外禪心若鏡虚
飛起竹邊雙白鶴談𤣥未已煑茶初
　　　内閣芍藥二首呈李先生
禁城遲日曉隂隂紅藥翻階紫閣深香雨乍沾殊有態
綵雲長䕶豈無心玉堂封植人何在金鼎調和事可尋
幸遇清時多暇日退朝嘗得對花吟
名花獨自殿春歸一種人間得見稀不逐人情誇富貴
故知天意與芳菲仙姿合種瑶臺側盛事曽徵寳帶圍
把酒看花成舊識年年相伴住黄扉
　　　壽鄉親蔣竹隱
三徑徜徉一老仙耆英㑹裏最髙年翠雲凉露分詩榻
白藕香風薦酒船舉世但知金璧貴幾人能見子孫賢
懸弧此日逢初度為賦南山介壽篇
　　　壽胡方伯
甲子初踰十五年幔亭髙㑹擬彭籛自憐洛社今多侶
不信蓬壺别有天𤣥鶴一聲聞緑野綵衣五色繞春筵
詩篇好配甘棠頌并與東風奏管絃
　　　壽陸主事母八十
阿母髙年白髮新北堂懸帨此生辰榮封錦敕渾忘貴
儉服荆釵不為貧海上蟠桃紅沁露堂前靈草翠含春
賢郎望望孤雲切遥奉霞觴祝頌頻
　　　壽錢學士外舅莊公八十
孤星光燭戴溪前野老今當八十年曽向清時膺寵命
却来平地作神仙綵衣舞處人如玉綺席開時酒似泉
珎重南飛歌一曲玉堂學士意懸懸
　　　壽溧陽楊竹泉
逍遙何異地行仙甲子今逢八十年席上金杯浮㶑灔
階前綵服舞蹁躚恩波正洽重熈日壽域方躋不老天
雲漢仙郎今顯秩南山遥祝短長篇
　　　送九江郡判鄭廷韶
雲暖天衢雨浥塵清風雙斾逺行人舊從桂籍知名久
今向楓宸拜命新天入九江連郡治星羅萬室擁編民
廬山五老多形勝公暇何妨覽眺頻
煙霄鸞鵠正紛紛尊酒憐君是逸羣望入九江春欲盡
恩沾雙闕曉初分郡中善政期㕘佐紙上陳言事見聞
却喜盛年才力健好攄忠悃樹芳勲
　　　送李學士南歸次韻
采采黄花帶露餐出塵風韻似君難文章蚤入韓公室
詩律先登杜老壇三舘並遊誰少壯百年相見幾悲懽
馬蹄明日燕南路草軟沙平雪半乾
書生不慕五侯餐處世何憂跋涉難舊學自應歸鳯掖
故交誰肯負雞壇雲萍未合長懸夢尊酒相逢且盡懽
愛殺蟠胸千萬巻挑燈時見壁魚乾
史局編摩每共餐六年相聚别何難萍蓬宦迹原無海
金石交論故有壇話屢摘書評往事醉猶撫掌罄餘懽
相留莫訝過深夜漏滴銅龍正未乾
　　　送平陽章自鑒授福寧司訓(其父舊為/吾邑司訓)
荆溪黌舎相過日三十年来一夢如久抱青氊存舊物
忽看烏㡌荷新除路通故里歸應便座列諸生樂有餘
想到閩州依海上茘枝榕葉暗齋廬
　　　送呉甥儼養病南歸
甲科名譽藹鄉閭正是詞林績學初仕路衰年方賴汝
客窓多病却思予暫歸得侍髙堂膳重到還看秘閣書
聖代養材期大用無忘感激在閒居
　　　送仲弟時望歸率兒軰為義田之舉
扁舟憶昨上神京知爾非徒利與名先志未忘年尚少
義田應買議初成族同公藝雖無及制倣希文定可行
莫惜殷勤為久計緘書早報慰深情
　　　送沈時暘之任
三年宦邸最相親惜此分㩦乃暮春扳贈可能將白璧
笑談聊爾破清塵東城雙斾花香滿南渡孤舟山色新
便道還家良足羨持觴稱慶樂天真
　　　送尹正言父還太和
清朝有子侍彤闈禄養如君古亦稀仙液浮香供夜宴
宮羅剪翠作春衣謾論人世如浮梗還憶家山好采薇
萬事不干真吏隱野鷗從此共忘機
　　　送齊經歴還嘉禾
東南大郡重專城賛畫從来屬老成品藻無私書上最
及瓜有待促嚴程黄梅雨濕雙旌重紫楝風吹五兩輕
蓮幕可容虚席久兒童竹馬出郊迎
　　　送牟都憲改福建僉事
繡衣玉節下征軺東望甌閩萬里遙攬轡羨君能奉使
鳴珂慙我舊同朝聲馳八郡秋霜肅氣壓三山瘴霧消
當宁憂民心正切呻吟指日變歌謡
　　　送莊進士養病歸金陵
買得西風白下船秋来乞假許南旋曲江韋肈登科日
西蜀相如抱病年行李蕭蕭唯藥裹宦情落落付詩篇
黄門烏府專相待早約鳴珂到日邊
　　　送毛璿省兄南還
為念難兄寓帝京逺来應叙友于情謝家夜雨池塘夢
歐子秋風驛路程江岸黄花迎客笑海天紅樹照帆明
到家賸有枌榆樂飽聽嘉平社鼓聲
　　　送徐士亨歸江隂
征軺早發都門道强欲留君計不成五夜芙蓉城裏夢
一杯楊柳渡頭情他年儗踏金鼇背此日先聽彩鳯聲
遙想解元坊下路里人無數挿花迎
　　　送夏都運之揚州
千載才名擅祝鳩官遷三品沐恩優還鄉正好懐題柱
煑海功成不借籌東魯雪餘寒色重南淮春近曙光浮
繁禧觀裏遙相憶折得瓊花寄我不
　　　送丁廵檢赴任順昌
晉陵才子三公後一命還沾雨露深此日風光辭北闕
平生聲價重南金故園春滿桃花塢官道雲連茘子林
清世不勞神射力公餘柱笏足髙吟
　　　送年兄髙茂卿侍御督戎政西川
看花曽共曲江遊憲府才華羨獨優久肅霜威峩豸角
新承天語下螭頭香分殘菊都門酒影動征帆潞水舟
兵政有成来獻績經綸事業屬嘉謀
　　　送崔元吉
昨承簡命下鑾坡握手其如惜别何宦况在君誇特達
年光於我感蹉跎邯山過雨羅青嶂洛水無風漫碧波
好寄音書慰相憶郡中星使每經過
　　　送鄒廷佩知髙安
雄才雅望拜郎官自信清時際㑹難曉日鳴珂辭北闕
秋風驅騎入髙安政聲喜共絃歌作惠澤能令士庶懽
千里筠陽重回首一緘顒望托飛翰
　　　送李至德侍御
南臺驄馬赴神京黄閣難兄慰别情聳壑蒼松堅晩節
連城白璧擅時名盍簪旅邸啼鶯好分袂郵亭過雨清
此去相期勲業重他年曵履侍承明
　　　送孔宗魯還鄧
才華落落共稱賢闕里衣冠奕世傳明日馳心千里外
何時聚首五雲邊停鞭謾酌青尊酒看劍重歌白雪篇
相府平安遙致問秋風旅鴈正翩翩
　　　送同年趙廷縉
昔年鄉榜喜聨名佐郡功髙沐寵榮奕葉詩書承世澤
清風琴鶴振家聲西川倚棹吟邊景南陌看花别後情
他日春風有歸鴈肯修尺素寄神京
　　　送錫山邵二尹還任
清時曽應賢良舉藉藉鄉邦令譽馳白晝哦松知散逸
紅亭折柳惜分㩦新秋驛路蛩吟早斜日江汀鴈落遲
要秉清勤慰民望遷書指日下彤墀
　　　送張中翰使朝鮮
騑騑四牡都門外一望東隅路不遙聖澤汪洋被清海
使星燦爛麗丹霄岸晴楊柳如雲染山晩桃花帶雨飄
王事有成先入奏承恩御席聽簫韶
　　　送劉君傳扶兄櫬南還
南風自滴薔薇露試向離筵一賦詩望斷蘼蕪天際色
折殘楊柳道旁枝半年共訝言旋早千里休教問訊遲
獨有西堂春草夢鶺鴒飛處不勝悲
　　　送周廷瑜
兩旬聚首長安館席暖驚聞話别何白雪有歌殊慷慨
青雲得路莫蹉跎雨餘槐市炎光凈秋入蘭陵爽氣多
最喜嚴慈尤矍鑠白頭林下沐恩波
　　　送王民望擢河南少㕘
早年青𤨏擅才名薇省㕘知政不輕長劍倚天酬壯志
踈鐘落月動離情夷門山色吟邊見洛社秋光馬首迎
應與三槐緜世澤聨班鵷鷺位三卿
　　　送重慶聶震指揮
英武堂堂正妙齡笑分銅虎出神京旌旂影動巴江道
笳鼔聲喧蜀將城樓櫓春晴花氣重儲胥夜靜月華明
方今選將湏才傑好展胸中百萬兵
　　　送陳永明歸宜興
浩蕩風光二月中可堪歸思更匆匆不辭古道折楊柳
應念小山團桂叢司馬壯遊千里别元龍豪氣幾人同
故園親舊如相問老我黄扉兩鬂蓬
　　　送濮用明教諭
炎風吹木急如號把酒送君心更勞客路定從今日逺
詩壇不比舊時髙月明古戍聞孤角水淺長河積萬篙
明入講堂垂化雨杏花春色映宮袍
　　　送周堯佐赴南京
連日南風吹火雲郵亭對酒惜分羣十年玉署膺天寵
兩地青藜照夜分鷺渚平蕪煙冉冉龍潭流水晩沄沄
知君著述多髙興不比中郎但鬻文
　　　送王維臣歸省
少年科第玉堂仙特許歸寧寵渥偏名譽儘誇同白璧
文章爭羨似青錢鳯從上國啣丹詔人在西湖候畫船
壽酒一尊稱慶處三槐堂上日如年
　　　送江東之歸省
秋日都門楊柳稀離杯纔罷儼驂騑太沖作賦三都重
司馬題橋萬里歸下峽濤聲隨處有連雲樹色望中微
玉堂金馬論思地早約揮毫向𤨏闈
　　　送彭彦實兄還安成
冠盖如雲把别觴都城東畔送元方征鴻嚦嚦聞青海
禁漏遲遲想玉堂列嶂絶憐秋似画好詩應費錦為囊
鄉園故舊歡相賀棠棣聨芳化日長
　　　送危教諭之桐鄉
寒氊元不較勲階吾道東南育俊才晏嵗關河勞跋涉
春風桃李費栽培五經洞徹文光夐萬騎縱横筆陣開
最是諸生承教益短亭衰柳惜餘杯
　　　送張員外父南還
萬事休論塞上翁南還髙興逐飛鴻凌雲貞柏千秋雪
委地飛花一夕風行色不嫌歸路逺詩壇應許故人同
天曹禄養恩無極五色封章出禁中
　　　送王民望使占城
爐煙裊裊蓬莱殿天漢澄澄博士槎玉節倚雲承使命
金函絢日出皇家成周禮樂儀文備異域山川景物賖
從此恩光垂草木早歸輦轂候宣麻
　　　送李少卿還南京
列爵容臺擅老成紫芝眉宇玉壺清熟司三禮追先哲
細講羣書啟後生鳴佩朝天書上最揚旌出郭戒歸程
金陵山水春如錦多少衣冠一笑迎
　　　送尹先之還寧波
春来半月尚微寒話别匆匆不盡歡舞劍君能歌激烈
緘書我欲問平安渡江白鳥舟邊見出郭青山馬上看
莫道幕中無一事匡時好竭寸心丹
　　　驄馬行春為尹仁侍御題
隂霾歛盡天宇清當春處處聞流鶯烏臺小隊出郊野
宛轉驄馬花間行道上行人行且止還避當年桓御史
都城九陌凈塵埃上苑千門滿桃李豸冠象簡生光輝
繡衣鐵面霜亂飛觀風問俗徧廵歴日暮攬轡依然歸
歸来衮職將何補入侍仙班屹如堵為采歌謠草諫書
鞠躬盡瘁獻明主豺狼屏跡狡兎藏奸邪膽落民物康
坐令四海日熈皥東風擊壤歌虞唐
　　　題雲山圗
山窿窿兮雲溶溶人家向西水流東門前喬木晝啼鳥
江上大魚春化龍主人閉門展書讀不知雨漬階苔緑
興来欲覔子猷船訪戴山隂剡溪曲
　　　大塘漁樂為韓司訓大父題
水雲之鄉逺城郭遨遊長是漁家樂天青月白一境平
大塘那有風波惡世間大釣本不釣直鈎引得旁人笑
由来在樂不在魚粒餌六鼇豈同調菰米垂雲秋釀熟
醉来幾度西岩宿客星共解照桐江兩足何曽加帝腹
　　　雲鶴軒為韓司訓先翁題
雲兮不作太山雨鶴兮不乘衛懿軒山間林下自蕭散
幽人為侶居田園薄暮雲栖屋頭樹鶴立空庭不飛去
雲兮鶴兮兩相忘習靜何曽離隱處一朝跨鶴凌白雲
軒居閒靜聲無聞仰瞻霄漢望不及令人惆悵對夕曛
　　　題秋塘野鶩圗
晉人愛書學野鶩庾家諸郎真不俗迢迢青晝圗畫開
此鳥依然在人目良工手握五色毫寫出江南秋一幅
羽毛絢日殊分明蜀錦新裁仍細簇荷花似避顔色鮮
揺落紅衣動盈掬將身不入樊籠中長年占斷澄江曲
雖然水面只卑飛逺志冲霄比鴻鵠弋人慎勿張虞機
任渠自下清波浴
　　　題過廷章聽秋巻
過君兩上黄金臺車輪馬足奔如雷亦有笙歌沸日夜
笑語各出爭喧豗胡為作此聽秋軸上有蕭蕭萬竿竹
化機不露斧鑿痕虚籟半雜鈞天曲過君聽此不聽彼
城市山林信斯語靈臺湛湛涵清秋直與此君作賔主
乃知心靜聽亦靜羣物紛紛由我定人間無處無秋聲
我亦從之靜中聽
　　　瓊林醉歸圗為李大濟題
杏花紅映宮壺酒藍袍盡是同年友不辭一醉向東風
感荷恩榮世稀有歸路煙塵飛夕陽湏㬰海月生明光
馬上倩扶玉山倒此身遭遇當虞唐君今作宰聲藉藉
展取新圗尋舊跡為憶聨鑣紫陌春笑把霜毫揮醉墨
　　　江湖取友為顧景德題
平生雅愛江湖遊金蘭之契皆同流道逢傾盖即如故
詩歌伐木堪相求江波濯纓清可掬湖上乘舟頻往復
何年許我社中来處處鷗盟慰幽獨
　　　滄洲圗為王慥郡守題
人謂滄洲不可即我尋滄洲来咫尺黄堂太守住滄洲
指示丹青得真跡持將半幅入京師一片寒雲墮瑶席
春風吹花花欲然夜雨漲溪溪更碧扣船渡口問漁郎
沽酒山中醉木客萬巻書藏鄴侯家一區地儗楊子宅
紫芝赤箭滿地生甘泉香霧和雲滴沙隄日暮踏殘紅
石室月明坐虚白回觀宦海何渺漫每念蒼生思捄䘏
陸渾迢逓輞川荒眷此滄洲竟成癖
　　　題畫贈崔元吉
何侯丘壑填胸臆醉来潑盡金壺汁江南一片好風光
逺淡近濃天只尺木蘭舟小煖浪輕草亭春盡啼流鶯
人生行樂漫何事明日落花風雨聲老懐儘有傷春意
載酒登臨忘歸去對畫題詩正送君都城聚首知何嵗
　　　忠節為王信都督題
聖王宵旰理天下首以忠節敦風化九重有詔錫褒嘉
便覺家聲美無價憶昔王侯决戰時氣劘賊壘懸孤危
英雄一踣天所惜草頭寃血青離離二九孀居婦年少
貞松勁柏同一操保孤全節老閨門茹蘖吞氷秉純孝
孤成樹立效竒勛手持哀疏干天閽㑹看恩波活朽骨
大書金字旌髙門多少偷生背恩義此日過之應顙泚
惟有綱常萬古名世上繁華暫時事
　　　紅梅花
梅花本白今乃紅造化變幻何其工為嫌鉛粉妬清絶
臙脂抺額肌骨融東風樹頭春拍拍别是江南一標格
冶容未必茍隨時自有心膓同鐵石我家住近西子湖
舊與此君相友于漁村煙月僧堂雪至今詩句懐林逋
别来廿載金臺下往往人家見圗畫遮莫相逢面發頳
愧我素衣今已化此日南宮靜不諠髙情脉脉兩無言
玉壺新賜金莖露醉愛一庭春色繁
　　　縠沼承祥為方伯題
十畝方塘甲第前廬江贑水遥相連乾坤佳氣孕靈秀
散作五彩涵清漣紋成綺縠光如潑氣奪虹霓碧天濶
豈無老蚌吐明珠還有神蛟起流沫迢迢銀漢有通津
雲舒霞歛玻璃新天然至乃孰雕飾俯首試問馮夷神
神云此瑞世無匹三百年来凡兩出衣冠疇昔在宣和
先後青雲總超軼只今蘭玉盛昆孫朱輪皂盖盈髙門
柏臺况有埋輪客分符大藩䝉殊恩文明有象信非偶
地靈人傑誇江右從兹閥閱倍光華奕世書香傳不朽
　　　題桃花斑猫二首
碧桃花下春風暖緑草鋪茵芳徑軟烏員引兒羣狎遊
深院無人恣消遣蹲窺仰瞰或俯臨縱横上下相追尋
曉日床頭殊可愛溪魚豈惜囊中金此種從来豈易得
彪炳文章絢竒色銜蟬搏䑕何足論遺類應知自殊域
畫工手妙不可當模逼造化真行藏披圗展玩漫題品
滿庭生意呈休祥
東風暖入藏春塢狸奴引羣三復五花容旖旎披氄毛
草木蒙茸襯香土熒熒眼光一線微緑樹隂中日亭午
徜徉仰俯真自適曵尾摩鬚或交股腥膻誰問食無魚
捕逐寧知田有䑕朋儕親狎少忤觸子母追隨爭哺乳
生生物性皆天然甄陶喜見陽和普
　　　五老圗
羣黎欣欣生喜色四野于今開壽域老人並立望天門
白首一生䝉帝德試問老人年幾何今見文孫至太和
凌雲昨過蓬莱頂仙酒頻斟俱酩酊歸来金母復相邀
熟徧蟠桃只俄頃天書共領到人間鶴馭初臨萬嵗顔
嵩呼敬祝聖人壽壽比天地髙難攀我聞人云漢四皓
又聞人云唐九老較之商山差若多視彼香山却為少
按圗不必論異同圗中見面如相逢廬山西東白雲裏
一笑分明五老峯
　　　含清樓(并序/)
　　　　吾性好樓居常欲搆一樓以便登眺未暇也
　　　　𢎞治丙辰吾子元相聞予歸興已切將求解
　　　　任乃能先意成志預於後院擇隙地一區建
　　　　樓五楹前為重門以避俗後為方池以種蓮
　　　　規制宏逺可愛越三年吾年已七十上章求
　　　　退上不許又明年目疾偶作而吾不能出連
　　　　上三章懇切求退上乃許之恩禮優厚何能
　　　　報稱於萬一也及抵家樓已成矣暇日試登
　　　　覽之乃見四面山水環繞意思豁然吾目不
　　　　覺為之開朗因取謝靈運山水含清輝之句
　　　　題其扁曰含清是誠一勝概也爰賦長句以
　　　　識其事云
陽山何逶迤銅山何巉巖洑溪隨山知幾灣我樓正在
溪山間樓上四面皆青山溪流抱樓隱若環當時山水
皆舊識久戀君恩歸未得山風溪月夢悠悠十載相望
勞我憶一朝許歸䝉詔㫖未見溪山已先喜朅来樓上
何所為仰觀山俯觀水水决决以向我山靡靡以相迎
我一見之眼為明松巖竹徑互窈窕鶴洲鳬渚重迴縈
朝披雲霧自拄笏夜弄星河時濯纓黄扉紫閣縱然貴
故園山水能無情吾聞李白賦天姥又聞朱子誇武夷
南中山水如此稀嗟我欲往力不隨何如此山此水含
清輝樓中伴我娯我日暮長忘歸
　　　壽親堂為莫宗範題
靈椿八千長不老東風萱草花開早熒熒南極夜流輝
自喜雙親俱壽考春雲裁就五色衣時時戯舞供甘肥
願將長繩繫白日笑看滄海紅塵飛
　　　送李應禎下第南歸得慎字
赤驥昻昻凌八駿彩鳯翩翩下千仭日華五色炫文塲
銳氣三軍臨筆陣且逐行歌杜少陵寧辭伴食盧懐慎
明年三月桃花紅繞殿春雷一聲震
　　　送和二尹還任宜興
吾邦少尹真瓌竒連艘千里来京師浃旬了却公家事
南薫五兩催行期一杯餞别長安道吏民懸望歸来早
哦松正爾及清秋觸處炎歊凈如掃
　　　送徐上舎南歸
緑槐官道蟬聲咽故人相逢又相别橋門風雨未經旬
便道歸裝向明發舊書可讀劍可看五色雲錦胸中蟠
人生際㑹良有在㑹排閶闔呈琅玕
　　　送楊司諫之南京
同雲漫澷未成雪故人握手都門别馬蹄蹴裂沙河氷
鴈聲呌落淮隂月關西自古清白聲甲科早掇超羣英
手持風裁下南國諫草日日来承明
　　　送蔣日章考最入廣信
吾鄉作郡如君少别駕三年馳譽早却来報政上銓曹
善最端能出塵表平生道同心亦同近年京國長相逢
匆匆行李又言别一曲驪駒意萬重更道從容經故里
七月天風凉似水雙旌遥指玉山髙民吏懸懸應久矣
　　　輓劉文羽醫官
夙承三世業醫國更醫人一匕曽投我千金未報君凄
凉蒿里夕零落杏林春旅櫬南歸日長揮淚若沄
　　　輓李翰林
文章惟典雅行軰總相推聖主虚心日詞臣際㑹時詩
中麟趾見池上鳯毛遺大器方垂用良材竟不支縉紳
爭惋惜閭巷亦傷悲淵大才非短商哀理固宜靈車遵
故道塋樹長新枝不盡臨風意含悲賦些詞
　　　輓同年方進士
秋闈飛步冠羣英擢秀南宮羨老成貫月乗槎經蜀道
看花連轡向都城泥金欲報先成訃薤露重歌最慘情
難弟啣哀扶旅櫬西風白鴈送丹旌
　　　輓同年趙克周乃祖
丰度翛然作隱淪玉峯南畔樂天真吟詩厭見催租吏
賣藥頻逢種杏人天下鶴書丹闕曉人間蝶夢漆園春
諸孫今已登華要忍見當年手澤新
　　　輓竹深章處士
一夕悲風動㑹稽蘭亭遺跡轉凄迷定從天上騎黄鶴
浪說人間夢白雞棋局無聲脩竹塢屐痕有印落花泥
當時積德知多少月旦何慙重品題
　　　輓萬尚書祺
風露蕭蕭易水旁官居行部忽云亡夢魂長繞黄金闕
歸興空懐緑野堂八座功名雲路逈兩朝恩眷海波長
歸来伉儷應同穴雙璧泉臺耿夜光
　　　時長孫煥從其父来省予愛其資美而恐怠於
　　　　學也因其還賦此訓之
愛爾年方少為人好向前長教從質朴慎勿效輕儇待
賈開書匵勤耕守硯田早將科第繼吾老已華顛
　
　
　
　
　
　
　
　
　
　
　
　
　謙齋文録巻一
欽定四庫全書
　謙齋文録巻二
　　　　　　　　　　　　　明　徐溥　撰
　　序文
　　　宣府志序
宣府未有志成化初葉文莊公為僉都御史巡撫其地
嘗撰次成編未行而去𢎞治丙辰巡撫副都御史馬君
中錫聞而購之宣府前衞指揮李稽自言家有是稿為
鎮守太監孫公振所得將鋟梓㑹移鎮大同則以授君
君見其事類繁襍為妄者所増損乃於邊務之暇手釐
正之以復舊規而加新聞書既成凢若干巻伻來京師
請予序按宣府乃古冀州所分幽并之地在戰國為燕
趙秦為上谷郡漢唐以來皆領屬縣石晉時没于契丹
轉而為金終宋之世不入中國元累改為順寜府我國
朝混一疆宇徙其民於内郡洪武間改稱宣府宣徳中
設萬全都司統諸衞所而内屬於後軍都督府宿以强
兵統以主將監以内外重臣遂屹然為朔方一巨鎮歴
累朝列聖百有餘年聲教所被人物日蕃文軌日盛自
有山川以來所未見也夫方之有志世所不能無而志
亦乆廢今郡縣之官或能各志其地邊方武士鮮克舉
之所以提挈綱維脩明章度惟憲臣是賴而居其任者
亦不過兵事之為急非學優而識逺者孰能留意於斯
哉此文莊之盛心馬君之能事越數十年而後見也觀
是志者考沿革則知建置之難覽形勝則思保守之重
稽古跡則有所酌而為宜徵文獻則有所取而為監凡
為學為仕以自附於所謂人物所謂名宦由今之世以
遡於古之人志之用宜不為無補也豈徒屑屑乎地理
名物之細以為虛文也哉馬君予禮部所舉士其為政
卓然有聲志蓋其一事耳姑序其簡首而歸之
　　　侍郎蕭公夀詩序
南京工部侍郎蕭公元衷致仕家居明年與其配李夫
人俱六十生辰在春陽之月相距十餘日冢子刑部主
事璵求諸公作詩寓歸至期將大㑹賔客歌以為夀以
予相知也屬為之序公在朝三十年士大夫服公之善
頌公之徳者為多獨予乎哉公自舉進士即入佐天官
卿品量天下士天下士識與不識皆知公之為賢及進
通政遷侍郎位益髙而心益下未嘗有驕盈之色有不
慊公者搆詞陷公朝廷置不問然公遂因是致其事以去
衆皆惜之而公畧無顧戀之態公之心豈以進退為榮
辱哉其心蓋有足樂者公家泰和城之西有田園可以
供衣食有山水可事吟眺且二親俱髙年無恙每旦坐
堂上白髮垂肩黄金横帶公與夫人進候起居退而受
諸子諸婦之養諸子若璵若珂若玠又各有子矣一門
四世優游於太平徳澤之中公之樂豈尋常可及哉人
固才矣未必能見用於時榮矣未必能迨其親况致位
列卿二親夀而且康乎有伉儷不能以相得有子嗣不
能以皆賢者皆是也况得内助偕老相繼登科而競爽
者乎之數者公無不備信公之為盛福矣夫福出於天
惟有善得以迓承之然則公之獲是豈偶然哉予故著
其進退之節致福之由以見人之頌之者未止此也若
夫文章政事之美他日自有為公傳者兹不著
　　　送呉艾夫之蕭山序
吾義興多故家城中呉氏其一也宋時有為太卿者衣
冠相望入國朝來獨以隂陽術代為其學官艾夫自幼
喪其父家益貧然落落不肯隨人後教小學生數十人
取其束脩乘壺之㣲以為養猶以為日惟人田是芸乃
取所謂舉子業者攻之晝夜鑽研不少休息有疑義輒
就鄉先進咨叩之雖以予之寡陋無以相益亦時有問
焉諸公見其抑下而勤懇皆樂為之盡言自是學日以
富譽日以起與諸生試藝於有司遂超然中其列及上
春官或勸其就校職輒不應已而卒成進士噫艾夫不
亦有志之士乎哉他人舉進士望為侍從為臺憲次猶
願為郎署鮮有樂為州縣者艾夫今得蕭山知縣予亦
意其不樂也拜命後即求浙之人問風土之所宜政令
之所施且曰窮經將以致用也吾縱不能如古人亦豈
盡下於今人哉翩翩然遂欲行以水澤腹堅不果今而
春陽布和舟師告泮來告别予語之曰艾夫官不以内
外為重輕斯誠賢矣然以為縣果易乎哉艾夫曰先生
不聞有龜山楊夫子乎夫子嘗為是邑矣偭規矩不足
為方圓夫子吾師也吾何懼予為之悚然益信艾夫為
有志之士嗟夫士不以古人自期待乆矣乃今於艾夫
見之蓋龜山寓吾郡十八年風聲氣烈故在也艾夫平
日持尚友之志每思起古人而從之今乃適承夫子之
後宜其心有定向便求至古之人不難也古人豈但足
用為縣而已哉艾夫行矣予無以稽子矣勉之哉勉之
哉
　　　送湖廣憲副費君之任序
湖廣天下之巨藩也其四境交於河南陜西四川貴州
廣西廣東江西及抵南畿之界惟其交於諸藩故軍民
夷獠淆雜逋逃竄竊者多㺯潢池之兵時或有焉近嵗
告饑則荆湘之間尤甚聖天子宵旰軫念大臣仰承徳
意凢任藩臬大僚必妙選文武公廉者任之乃成化十
年冬臬司以副使缺員聞銓司者歴舉廷臣詢諸輿議
以監察御史安州費君臻往焉君字時和以甲申進士
釋褐拜御史沈毅公廉多所匡濟嘗平都門之獄市肅
漕渠之奸横風采峻聳所在著稱乃按南畿乃巡邊徼
有文綏武威之逺猷不徒為激揚刺舉一時之政也如
是者九載績用大彰憲副之命下人咸以為賀既陛辭
故舊將出祖道大鴻臚卿楊君振芳徴言贈之蓋時和
之司憲素閑而優為者予何能贈然嘗聞湖廣之地既
廣幨帷行部動輒千里况巨鎮峻山蠻烟濕霧仕於彼
者往往憚於跋履惟安坐公府一以符檄追呼期㑹則
窮涯深谷含寃茹毒不得自致其情於上者多矣嘯聚
㺯兵蛇蟠豕突驅脅良善蹂踐稼穡亦其不得已而然
歟噫君子一視同仁之心少狃於安逸倦於行邁卒啓
釀禍之一端良可畏也孔子告子路為政以無倦則倦
之一念古之大賢猶恐及之夫人未可忽視之也時和
行予敢以是致愛助意氷雪載途尚慎所往是為贈
　　　送曽以文之守建寜序
户部郎中鹽山曽君以文擢知建寜府事士大夫皆喜
之或曰以文舉進士為主事為郎中今二十餘年不為
不乆矣他同升者内佐六卿外列方岳不為不多矣而
以文纔得一郡寄以文之心將不樂諸公乃為之喜耶
或曰不然仕貴得行其志焉耳初不較其秩之崇卑也
今六官之事大率總於卿為之貳者雖有才美不能以
自見列方岳者分郡縣而理之時一按臨朝至而夕去
雖有愛民之心勢不能以周徧而浹洽也豈若為郡者
之專乎政事緩急先後惟我之為閭閻休戚利害惟民
之從吾之才美以之而著吾之愛民亦於是而周徧浹
洽也故曰仕貴得行其志他不足較也予聞之曰斯言
誠是也然豈以太守之秩果卑乎朝廷於六卿牧伯之
外郡守獨注意焉蓋由以安民為急也今之為六卿為
方岳者多自郡守有政績者升安知以文異時不階此
而進乎獨不知以文之去而為郡何如也建寜閩劇郡
上而藩臬所責成下而列邑所視效以文得無懼乎以
文侍從之乆諳練之深宜知朝廷所以急民之意設施
措置素有所具予固不得而瀆告之也詩云愷悌君子
民之父母又曰夙夜匪懈以事一人敢誦以為以文勉
於是諸同寅以予言可以足或者之意請書以贈予以
以文同升之無似者然不敢辭
　　　送户部郎中馬君徳源之宣府序
曩予識馬君徳源於吏部劉先生之座嘉其器局宏偉
而措心恭慎與座客論之知其必將逺用也時徳源為
户部主事偶與户部尚書闗西楊公侍郎莆田翁公論
及所見畧異同焉今年夏聞命下徳源為郎中奉敕總
理宣府饋餉屯種之事咸以為當其才蓋宣府實國家
之北門百萬貔貅於此焉宿郡縣之輓輸屯種之収穫
儲峙出納動以萬計脫以尋常之才處之豈不僨事哉
是宜朝廷之所委任吏部之所銓擢必於輿論之所歸
人望之所在也蓋邊閫以軍旅為重軍旅以芻粟為本
是故漢之衛青霍去病所以待匈奴單于者汲汲以屯
田便宜為策諸葛亮王佐才也未嘗舍耕而戰而皇明
之待西北二邊又非漢比所以輓輸屯種儲峙出納皆
講之至精至宻為聖天子神孫世守之良規也茍非其
人何所容足宜徳源之必於是乎任也徳源由是而徃
以總憲度以理軍務蓋可計日而待矣君子之道恒失
之自盈而矜恒得之自欿而勉徳源夙夜其勉哉惟上
無負於國家而名爵有所不足計也徳源行同寅與凡
所厚者餞於都亭予同年李君載道屬予言以序之於
是乎言且請質於劉先生以為何如徳源名孝祖昌平
世家由庚辰進士而出云
　　　播州宣慰使楊君輓詩序
成化癸夘春正月五日播州宣慰使楊君卒於家其子
愛序具事狀走書幣乞銘其墓於寅長宗伯周先生先
生既摭君世系勳勞與平生忠義大節俾刻諸石而京
師縉紳大夫知君之名想慕其風裁者咸嗟悼而哀之
以詩詩既成付先生復彚萃於册屬予序簡首於乎哀
死人同情也而哀有發於愛者有發於義者其為情亦
各有在也夫同里閈共寮寀有交承之分親舊之誼旦
暮相歡而忽焉永隔則情不能以不哀是哀之者發於
愛也乃若素昧平生而其英聲偉烈聞之使人感慕興
起思一覩顔色而不可作則情亦不能以不哀是哀之
發於義也今諸縉紳大夫之於楊君勢逺而無交分疏
而無親非有所愛於其間也而莫不欷歔嘆息寄哀音
於聲詩此豈非義而哀之也耶余嘗考君之為人天性
孝友器度宏愽負通敏之才存謹畏之心自弱冠承世
官即毅然以安民討賊為己任控制諸畨邊境以寜道
路以通而不貽朝廷西顧之憂者君之力也列聖嘉其
勞績累賜璽書奬之至於文綺白金不可殫紀嘗一入
覲適郊禋慶成特詔君與宴陛辭之日賜一品服皆異
數也而君益感激忠愛之心始終弗渝年四十即引疾
致仕以子代任然毎征伐輒奉詔視事事既平即招延
四方文士相與徜徉林壑酌酒賦詩臨池灑翰若不知
有富貴者君之為人大率如此有足起人歆慕而愛敬
者義而哀之不亦宜乎然愛情之私也義情之公也私
者止於一時一人公則通於天下後世是册之作君之
哀榮於是乎備矣君之勳名於是著矣君之子孫𦙍祚
歴千百年而無窮者於是乎有徴矣豈直哀之云乎君
名輝字廷彰别號退齋世次履歴具詳於君所編忠孝
堂集并誌墓之文兹故得而畧云
　　　呉尚書忠節録序
自古忠節之士史必有傳廟必有祀所以表其賢報其
功惟恐其人泯没於世此人心之所公也雲南有廟始
祀國信使翰林待制贈學士謚文忠金華王公禕王公
死後二年有湖廣行省㕘政前刑部尚書宜興呉公雲
繼使其地而死則未有祀之者豈惟未有祀之者且未
有知之者矣予少則聞先君論公使事而心向慕之既
竊禄於朝嘗自念公之忠節人當表之報之予豈避鄉
里之私而使其名不傳哉乃以書告於巡撫雲南都御
史王君詔詔以為己責為奏請於朝始得與文忠並祀
於廟仍䝉賜廟額曰二忠而公後且得追贈刑部尚書
謚忠節於是公之名始傳於人而予數十年向慕之心
庶少慰焉公之使事自當載於國史故李太僕應禎平
日有惓惓於公者又傳以表公之賢至是予甥翰林編
修呉儼復裒其事為忠節録録成告予當序其首竊觀
之使事豈直追及古人而已殆有過之者蓋當洪武初
天下既定獨雲南以險逺未下髙皇帝始遣文忠徃諭
既被害乃再遣公因有為朕作陸賈之語夫當尉陀自
王南越賈為漢使說之臣服其事固善賈之槖中裝則
不少矣未免為持節之累觀公之能死身且不顧使當
時雲南遂下餽之金寜受之乎使陀不服則賈萬無死
之理何也其所為身與家者重也是以公死後其子黻
䝉朝廷賞延之典僅得一太學生至今諸孫僑居湖湘
貧之無依視賈之五男子雖若不及然前人之清風光
被多矣此所謂過乎古人者也公既廟食雲南鄉人復
祀於先賢祠獨其諸孫可憫尚當治其田廬返其故居
云
　　　慶行簡尹公壽序
成化十一年乙未三月又六日翰林侍講學士泰和尹
正言先生自禁林退食語諸同僚曰吾從父行簡公夀
七十有三矣今日適當初度逺在大江之西某不能從
諸子後進一觴想家君學士遙菴公必與夀筵諸弟文
言甫言輩羅列堂下趨蹌左右寜不垂念於某乎僚友
應聲曰此骨肉之情天倫之樂上下交慶理勢之自然
也奚待言哉正言凝然遐思者乆之乃徧揖僚友而進
曰吾身不可往吾心獨往吾心不可見吾言可徵敢譔
祝詞附一便使致誠左右尚敢假重於諸執事各惠以
篇章則球琳琅玕交陳互列黄鍾大吕更倡迭奏二三
老人得以憑几而聴之所以動蕩耳目流通精神則未
必不為期頥之一助也僚友咸應諾翼日乃各出新詞
雄作裝潢巨軸而聮書之俾予序於首予念與正言同
年同事而尤厚者敢辭乎乃言曰小雅南山有臺之篇
曰遐不睂夀徳音是茂言君子之必得其夀以其徳之
盛也又曰遐不黄耉保艾爾後言君子之盛徳豈惟必
得其夀亦足以保養其子孫也今行簡公夀考而訓迪
子孫俾處則克裕其家出則見用於時庶幾徳有諸己
可知矣諸作頌之祝之夫豈不宜然嘗考南山有臺作
於周武王之世武王勝殷遏劉天下之治未乆也詩人
祝君子之夀而燕及其後願之也願之者必然之辭也
我國家之定禍亂興太平於今百餘年矣天下之人沐
浴仁聖之膏澤享其夀考長育子孫熙然自得者誠多
故予不特為尹氏賀也由是推之聖明之鉅美在焉出
作入息不知帝力何有行簡公其擊壤之老人乎夀固
未可涯也諸作乃賀之始耳尚備百篇焉
　　　馬湖安氏族譜後序
古之有功徳者天子錫之土田俾立其國於以傳之子
孫社稷有祀人民有主世守之而不絶其次為卿大夫
亦各有采地子孫之賢者得世其官否亦得世其禄焉
夫既有其國與地則皆求立未免如齊之五公子者於
是明宗法嚴世系具在譜牒可以見考不啻如視諸掌
然此非特王朝之上五服之内諸侯卿大夫為然也虞
書曰外薄四海咸建五長所謂五長非世承之何以役
屬其下且其地荒逺非世紀之則其争端殆未可息者
馬湖古僰侯國之境漢武帝通西南夷始號其地曰牂
牁歴代内屬至於國朝得列為府而世守其土曰安氏
按其譜自漢武帝時有諱阿都者繼陳立為牂牁太守
自是以後土人非安氏不治蓋凡二十八傳當洪武五
年有諱濟者入覲太祖髙皇帝嘉之賜之誥命特封朝
列大夫遣還守土百餘年來又四傳曰鼇益善撫綏邊
民向化顧嘗手緘族譜一編不逺數千里遣使來京既
請宗伯周先生序之前復託其鄉進士李文安求予序
其後予閱之竊歎譜牒之作有闗於國家也甚大然後
世往往不以為急而不之務雖中州猶然况於邊徼乎
而今獨見之雖其編纂疎畧不能合乎歐蘇之舊法若
其嗣續綿延猶能考乎楚越之世家此予所以與之也
惟昔竇融當漢中興據有河西之地及與梁統等五太
守入朝光武禮遇優異位至三公至其諸子若孫富貴
已極卒以驕奢失之若安氏自漢至今雖爵位不及融
而長有境土過之逺甚豈非其子孫能以驕奢為戒也
乎序而藏之非特著其世系所以為百世勸者於是乎
在
　　　趙氏家譜序
家之有譜猶國之有史史不作則國之離合治亂人才
之邪正進退政治之因革損益皆無以昭徃昔而示方
來譜不作則世系之所由始昭穆之所由分皆懵不可
考譜之作其猶有宗法之遺意乎古者宗法行世系之
相沿千載不紊自漢以來宗法始壊然官有簿狀家有
譜系則猶有可考也五季以降官籍復廢其流之弊不
可勝言有志於復古者可不加之意哉司禮監太監趙
公忠嘗自譜其先世合為一册求予序其首惟趙之先
世家雲州元季髙祖斌興避兵來涿因家郡之北馬村
坊曰積慶鄉曰禮尚斌興二子長曰原是為曽大父原
有二子長曰顯是為大父顯子四其季曰鑑寔生公公
自幼被選入内廷受知先皇帝及今上累被任使有飛
魚金織衣之賜頃勘事南畿尤為士大夫所稱故予於
趙氏之譜不能無言焉昔周穆王封造父於趙城是為
趙氏其後與韓魏並封傳六侯四王遺宗散處居天水
涿郡者尤盛今斷自五世示信也支分小大宗法之遺
意也先塋有圖世系有録昭所出也潛徳特著婦節具
書尚賢也詩文樷載侈盛也於乎予觀近世巨家譜系
散逸十室而九雖號稱士大夫亦往往有籍談之忘不
然者又或有崇韜之附而趙公所作乃如是予嘉其能
不忘本而有志者也因而序
　　　㑹試録序(成化十一年/)
天地之氣化日新而文章實與之俱故閱歴百世作者
言人人殊豈人人能自殊其言哉氣化為之也氣化盛
則文章亦隨而盛故覘世運觀人材者恒於文章乎徵
之較文取士源亦逺矣成化十一年春禮部當㑹試天
下士尚書臣鄒榦侍郎臣劉吉臣俞欽以考試官請上
命少詹事臣徐某侍講學士臣邱某徃主校文之任同
考官則編修臣李傑董鉞費誾尹龍喬維翰檢討臣傅
瀚張泰右給事中臣章鎰員外郎臣劉元署員外郎臣
趙珤主事臣謝恭監試則御史臣方昇李芳而内外百
執事皆推擇惟允時天下士領鄉薦書而至者幾四千
人圍棘而三試之臣等夙夜祇慎舉其文燭照而鏡臨
之銖稱而寸度之既明且審廼遵聖斷取三百人遂次
第其氏名與其文之尤者勒成一巨編曰㑹試錄以獻
諸宸御而播之天下竊惟國朝之興適當氣化極盛之
運惟盛故乆原其所以盛而乆者承積衰之後故也自
趙宋南渡後局於偏安其間雖天地生才未嘗或息然
厯數百禩欲求其朝廷雍熈人才後先奔走未有也寒
甚則燠亦甚雨恒則暘必恒我國朝之興也氣化之盛
極而悠乆則將必有開闢以來所未有者文章得不隨
之而盛乎自國初以迨於今閲百餘載炳煥於簡册鏗
鍧乎事為者日昌以大追三代而上之故今所取雖風
簷寸晷應試之作亦皆明於理而贍於才如此可以遙
度其志行之良前占其勳業之盛矣預兹選者尚益持
其志彌慎其行懋進於勳業企前烈而勇邁引後賢以
丕承殆見聖徳益崇民俗滋乂國祚與氣化緜億萬載
而無窮矣謹用是為諸士勸
　　　㑹試録序(成化十七年/)
天下之材無乎不有顧世之求者何如耳三代之士多
道徳春秋戰國之士多功利兩漢以後之士多文學其
人殊其材異非天之生之固然也蓋上以是求之則下
以是應之有不能是者皆變遷以從之耳我國家自太
祖髙皇帝設科目以求道徳文章之士列聖相承百年
於兹士以道徳文學應之而致君堯舜措民唐虞垂名
竹帛以為一代之名臣者胡可縷數哉成化十七年春
復當科試之期禮部臣洪謨臣一夔以考試官請上命
學士臣某臣獻往蒞其事同考則侍講臣音臣傑脩撰
臣瀚臣寛臣廷彦編修臣良臣戩右給事臣晟給事中
臣中錫員外郎臣鼐署員外郎臣濬淵主事臣裕監試
則御史臣介臣符皆遴選以充於時天下士來就試者
幾四千人臣等暨内外百執事咸矢心竭誠防範加宻
三試畢遵制額取其文之中式者三百人爰列其名氏
及表其文之尤粹者彚而成録臣濫竽主考當有序以
進蓋臣少居山見山之木若雲然養以雨露之深培以
嵗月之乆比比皆材者而亦未始無不材者雜其間欲
作室者必命匠氏於是乎掄之匠氏徧觀而諦視其材
者取之其不材與夫材而未中度者則皆棄之矣間有
堅其外而折其中惡其質而美其膚者則非匠氏一時
目力之所能辨也必待斵削之乃始見而亦不免棄於
匠氏其能倖而為棟梁榱桷者不亦罕哉今士荷國家
作養之恩非一日皆以道徳文學應上而起既取之於
今矣其用之於後也可待由是入官必使徳與文副實
與華稱凡異日之所行皆不負於今日之所取則士而
大夫而卿而公如前所謂致堯舜措唐虞以為一代之
名臣斯偉矣不然今嵗幸取後安可保不為人所棄哉
某等掄材者也斵材者欲用之為棟梁榱桷之具其亦
相與謹之
　　　㑹試録序(𢎞治三年/)
皇上嗣登寳位於兹三年乃春正月當天下諸司述職
於朝既悉簡别其人二月即有事於選舉皆所以遵舊
制也於是士之㑹試京師者幾四千人禮部尚書臣耿
裕侍郎臣倪岳臣周經具疏以考試官請上命大學士
臣徐某少詹事臣汪諧徃莅其事而同考則侍讀臣曾
彦臣楊守阯侍講臣王鏊臣張澯修撰臣費宏臣劉機
臣楊廷和編修臣劉忠鄧焲都給事中臣張九功左給
事中臣王敞員外郎臣蔣欽主事臣黄金臣黄宥監試
則御史臣文貴臣唐相暨諸執事咸入院就列内外嚴
宻罔敢怠遑試畢而詳校之恭從聖裁取士三百人乃
刻其名氏與文之優者為㑹試錄録成臣某宜序其首
夫天下之大必統治於一人然一人不能獨治也則求
人才以供之而人才之生世未嘗乏特患上之人不能
養而用之耳仰惟我太祖髙皇帝當受命之初聖政日
新不遑暇食即詔天下建學養士三嵗輒一開科取而
用之以為定制故嘗諭近臣曰國家於人材必養於未
用之先取於既成之後譬之稼必豫耕而有獲若刈不
待熟則無用矣大哉王言非聖神天縱深知治道何以
及此列聖相承恪守祖訓百二十餘年以來養之者益
厚取之者益精用之者益至可謂屢獲矣至於今日聖
心惓惓尤加慎重而臣等欽承詔音大懼弗稱亦惟盡
心思竭精力以求無負於徳意耳則登名是録者獨不
知此而有負乎行將用之其臧與否必加簡别而黜陟
之典具在亦今日之親見者也其尚慎之他日指而稱
曰此龍飛第一科名進士也則於主司亦有光焉是為
序
　　　慶李母王孺人八十夀詩序
中書舍人李應禎告於予曰世母王孺人今年夀登八
十九月廿五日其初度之辰鄉友仕於朝者辱詩歌以
為慶敢以序文累先生予辭不可則請誦孺人之徳之
槩應禎乃宣言曰孺人出長洲故家來歸吾世父思訥
君為冢婦逮事吾曽祖母徐夫人夫人家法嚴甚諸女
婦少當其意獨吾祖母姚與孺人孝事恭謹孺人最為
所鍾愛後孺人從世父來北京且三十餘年吾祖母動
輒舉以飭諸婦曰新娘子新娘子云吾曾祖母近百嵗
終天年祖母没才逾七十今孺人視七十已過之企百
嵗可待矣實吾宗之慶也又曰吾家世業兼儒醫無良
田厚資以為業世父在京師又無壯男子以殖生應酬
之餘惟挾册吟諷而已家事一賴孺人孺人絲畜粒聚
賔祭畢給世父没三子皆卓立長廷美拜官御醫光顯
矣仲若季從事廢舉家益饒裕皆孺人之廕也孺人雖
老猶親縫績之勞雙瞳烱然其福禄蓋未艾也羣公祝
頌之作未為過情先生能無言乎予受簡作而言曰賢
哉孺人之為徳乎盛哉孺人之為福乎諸公之為頌亦
既善矣予於廷美兄弟猶有告焉古人有欲養而親不
待者有貧無以為養者有有禄仕而不遑將母者有獨
行踽踽無兄弟以為助者今廷美幸哉有母夀且康矣
有官使之榮無移徙之勞又禄足以為奉矣兄弟森立
非寡助矣噫嘻即無兄弟將諉之誰乎無貲無禄不有
承歡於菽水者乎不幸而病不有刲肉嘗糞抱持幾十
年無倦者乎古人所樂廷美兼之古人所苦廷美無有
焉其不為大幸矣乎廷美當念而母之恩難報而母之
年易衰及時盡力毋使他日有不及之恨而已雖然父
母之所愛者亦愛之父母之所敬者亦敬之順適其心
毋違其意心神安樂則精力愈固又豈特百年而已哉
予因應禎而内交廷美兄弟者乆故繼頌以規應禎謝
曰吾兄弟敢忘斯言請書以為序
　　　都憲王公輓詩序
成化十四年都察院右僉都御史進賢王公自治所感
疾上章乞解政時朝廷方以邊事倚公不允越數月疾
甚章再上允之既歸於家明年竟不起享年五十有八
於是其子純詣闕以父喪告上念之遣守臣諭祭而士
大夫惜公者且為輓詩授純總若干首純輯為一册奉
以求序於予嗟乎公予之同年友也而今已矣其忍序
之惟公昔以才御史擢陜西按察司副使適戎馬入冦
西陲戒嚴公督粮餉不絶師出既有功特加之禄以賞
其勞然公自是涉歴邊徼知備邉大要矣後再擢按察
使凡三年㑹甘肅乏大臣巡撫乃有僉都之命公往莅
其任務持大體馭官吏以法懐士卒以恩既乃閱尺籍
得役占數千人補五百為屯守計先時蕃漢和易守者
受酋長私遺縱之若行刼然公召諭甚厲更擇吏主市
俾無侵擾胥聴約束不敢違而公益持重師不妄出徼
上晏然無事惟甘肅為漢張掖酒泉郡所謂匈奴右臂
也其地與虜特限玉門一關以故入冦不時惟吾所以
備之者何如耳其大要可禦而不可追可守而不可攻
以安静勝之而已公之在邊已得其要故數嵗以來朝
廷無西顧之憂夷狄有内附之願與夫僥倖於一時之
竒者相去逺甚獨公不幸奄棄斯世不終惠於一方是
可惜也士大夫之作意多出此而予復序之豈惟寓吾
哀亦惟識吾感焉爾
　　　重修毘陵志後序
志未易作也蓋必熟乎地理之宜通乎人物之故察乎
鳥獸之文窮乎生植之理辯乎草木之名詳乎賦貢之
數達乎古今之變究乎盛衰之運覈乎去取之法别乎
輕重之倫明乎先後之序諳乎詳畧之等體乎經權之
道鑒乎詩賦之差長乎品藻之識而後可以言作志數
者闕一焉則有非國語瑕漢書者矣噫齊諧異域山海
夷堅恠誕之志吾不復論雖周之軄方視禹貢已逺不
及矣而况後世猥瑣之書哉蓋大禹隨山濬川踰河蹈
海於天下九州無不知故其書皆一一如目覩後之小
儒佔畢一室乃欲以一己之聰明盡天下之地理難矣
周禮獨存乎魯韓宣子至而後知杞宋不足徴聖人猶
不敢揣摩而臆度之也嗚呼制作之難如此夫予備員
史官曩者英宗皇帝嘗命脩大明一統志自以少不能
如司馬子長足跡天下識諳風土為之補禆獨以毘陵
郡乃余父母之邦生斯長斯於其土地風俗鳥獸蟲魚
人物草木蓋皆耳聞而目覩者其去取先後輕重詳畧
雖未敢自謂已能而亦竊有志焉嘗與同郡王廷貴先
生嘆曰毘陵名郡也吾二人忝執史筆獨不能少述一
言以為故鄉山水増輝耶徃嵗有謝子蘭先生為之志
然惜其書寡傳况我朝百年文物之盛視古逺甚顧可
使為缺典也哉因欲為之重加修輯而以講讀青宫不
果今天子即位意此時可畢志又以脩英廟實録不果
既而廷貴轉南京翰林予清武外黄竟不果無何廷貴
丁母憂讀禮之餘郡太守卓侯貳守謝侯終以是請廷
貴乃得大肆力於是書視昔蓋無復遺憾矣今年予省
親歸二侯出以求序嗟乎此予與廷貴所共欲為之書
何幸廷貴獨得為之而予竟不得賛一字其内是書若
有數以恡於予者雖然廷貴予同志也今觀其書若出
予志則是書雖廷貴獨脩而與予修固同也今又得序
其後則是書又若有數以待於予也故為之序以嘉吾
廷貴删述之精二侯用心之勤焉侯於吾郡之志且用
心如此於吾郡之民何如哉
　　記
　　　奉敕譔丁未科進士題名記
洪惟我朝自太祖髙皇帝即位之嵗為洪武戊申至憲
宗純皇帝成化丁未適百二十年列聖相承深仁厚澤
覃被四方雖僻逺之地文風洋溢與畿甸不殊是以士
之游學校取科第以為國家之用者炳炳然前後相望
蓋治化之隆毎於人材之盛驗之其道固然也惟丁未
之春士之㑹試京師者既取之如制乃三月十五日廷
試越二日傳臚賜費宏等三百五十一人登進士第已
而禮部循故事奏請立石題名於國子監而儒臣當為
文記之㑹以事因循不果今皇上嗣統以至聖之資為
守文之主凡舊章成憲罔不率由小大之臣奉行於下
罔不祇若顧兹題名有記甚盛典也而至今尚缺非朝
廷崇重科第之意臣某雖淺陋方承乏内閣屬當執筆
之任尚可怠緩乎嘗聞之書曰成湯克用三宅三俊説
者以三宅謂居位者三俊謂有其才以補三宅者何也
人君之治天下其道雖多必以人才為先務然人才之
用非預養而素蓄之一旦不可卒得也自設科以來所
得人才已不暇論惟是科之士皆純皇帝養而蓄之以
遺皇上之用所謂敷求哲人俾輔於爾後嗣者也皇上
能因其才之大小而任使之皆當特以六年之間其人
布列中外各盡所長以奏厥功又書所謂其在商邑用
協于厥邑其在四方用丕式見徳者也臣故謹記之則
聖明敷徳之源皇上繼志之善皆可考見於斯而凡士
之預名於斯者其不益勸以助成萬年之治於無窮也
哉
　　　延平府重脩儒學記
𢎞治壬子夏延平府重修儒學工完師生以知府餘干
蘇侯之功當紀也來求予文蓋侯予所取士知其居官
多善政而好學有文非他俗吏比乃不辭而為之書惟
延平在閩為山水勝地學之初建蓋自國初知府唐侯
鐸嗣是守者相繼脩葺至成化間則盛侯顒改建明倫
堂於文廟之東及齋舍數十楹比嵗亦就傾圯而莫有
顧之者且學門與僧廬相偪儒墨混跡不便於是蘇侯
以名進士由兵部屬為守於是覩而慨焉曰修學吾職
也敢以勞費惜耶乃命役夫輦石伐木擇日興工初徙
三門於西人以稱宜次即明倫堂故址作重屋以藏賜
書於上名寳章閣既内撤文廟若堂若齋舍若庖庫皆
一新之歴嵗餘煥然改觀於舊迥異凡游於是者莫不
泰然以樂奮然以勤而是秋遂薦於鄉者數人復以為
異噫豈其然乎蓋昔宋明道伊川兩夫子倡明斯道於
孔孟絶學之後河洛之間翕然師尊之若南士往從之
者惟龜山楊先生而已故龜山之歸明道送之有吾道
南矣之嘆龜山之學傳之羅從彦先生從彥傳之李愿
中先生一時皆生於閩而李公又延平人而晦菴朱子
所從學者也四先生往來講授其地實為道學淵藪雖
去數百年其流風餘韻尚被於他鄉况其所生之鄉哉
又况為其鄉之士哉故嘗觀李公以書初謁羅先生大
槩謂後世講學者徒在句讀文義之餘治心者不若口
體衣食之急所以求道者如此其至是豈為利禄計者
可同日語哉鄉之士聞之必熟有不待告者吾聞蘇侯
即寳章閣之下祠四先生名曰道南師友之堂其意蓋
可見矣然則遊於是學由四先生之學以求孔孟之道
於千載之前至於學優道明勉就選舉於以行義達道
致君澤民而成儒者之效又豈非聖賢之心哉因書此
為記并諗于蘇侯其亦以為然乎
　　　真定重修廟學記
真定舊有廟學自國初草創規制卑狹暨府入為畿輔
而學制弗稱嵗乆益敝殆無以為瞻奉游習之地𢎞治
某年平凉張侯琡自户部郎中來知府事有志新之積
數嵗財力皆裕計其事可濟始請於前巡撫都御史史
公琳巡按御史張公鳩工聚材相地營制既有端緒而
都御史髙公銓御史田公􁠕繼至復申前令𢎞治乙夘
之春至丁巳之秋而成凢為大成殿八楹崇若干丈深
廣稱之東西二廡共七十楹外為大成門六楹櫺星門
四楹門之外鑿地為泮池上為石梁三殿之後築土為
臺上為尊經閣六楹又為神厨神庫各若干楹而廟之
制加於昔既又按圖籍復學舍之侵地十之三合其舊
而平之改建明倫堂為楹六退省堂亦如之東西四齋
為楹各四號舍為楹六十餘為觀樂亭者二為學官廨
宇者五為庖為廪為門為垣者各備而學之成視昔蓋
倍蓰焉於是卑者崇隘者廣敝者新為師者有所據以
為教為生者有所依以為學為官長者有所施以為政
信畿甸間一盛舉也張侯乃以書來京師請予記學之
有廟尚矣蓋學所以求道而道非孔子之聖莫能明舍
孔子之道則教非其教學非其學風俗壊而天下之治
隳矣故報享之祀尊事之禮必先焉而凡訓誨肄習儲
養作育之事並行而不敢廢此雖中世之制而其來亦
乆矣夫欲使道明於上化行於下者豈徒法制品式之
具哉必有躬行實踐之功而後可以言學必有嚮往企
到之誠而後可以言祀此為士者之所當然而良有司
所宜倡率而興起之者也况甸服之近王化所先被天
下之所視以為輕重緩急者乎張侯之政固善矣其為
志亦勤矣凡經兹地覩兹制者皆將徵其賢而况於親
炙之者乎若脩廢補敝使常存而不壊則又後來者之
責也佐是役者同知張景琦通判王汝安彭璋推官李
資董治則獲鹿知縣吕澤元氏知縣常清新樂知縣劉
麟臨城知縣郭賔饒陽知縣徐淮趙琮安平知縣張經
真定知縣徐銘凡若干人
　　　河南府修范文正公祠墓記
宋魏國范文正公葬於河南府洛陽縣錦樊里萬安山
下其子許國忠宣公及侍郎以下祔焉距其西十五里
熙寜間創褒賢顯忠寺以奉香火而未有修祀事者有
之則元守臣郭文鼐始國朝踵而行之不廢歴年既乆
公之子孫在呉中者若國儁廷方從規輩間來展視輒
去而忠宣公嘗置祭田八百畆多侵於人祠墓日壊過
者傷之𢎞治二年知府姜昻既加修治尋被水厄而昻
亦移守去矣越明年都察院右副都御史常熟徐公恪
奉敕巡撫其地瞻拜祠墓慨然太息以為己責於是藩
臬諸君及知府劉瓛承奉公命委知縣楊滋主簿徐尹
具材召工歴數月祠宇一新遂封築其墓仍禁樵牧祭
田之侵於人者悉復於寺僧覺隆等范氏之親趙俊者
復其徭役俾同守視功既告訖瓛以徐公是役不可無
記乃以使請夫三代以上其時盛矣孔子猶有才難之
嘆况後世乎自漢而唐而宋人物之生不為不多然君
子獨許諸葛孔明而以文正公配稱則公為名世之臣
豈獨五百年而已是以風節著於當時言論傳於天下
而凡有志於道徳功業者仰而師之以為準的若都憲
公平生履清持正憂世愛民固有意於公者宜其惓惓
於是也故嘗以聖明用賢圖治嘉奬直言感激論事奮
不顧身如文正公者宜暴白之以助清化今公父子丘
隴依然而香火之奉顧託之寺僧甚非國家崇重忠賢
風勵人臣之意且呉中為公故鄉而慶陽特經畧之所
俱有專祠况體魄之地乎是宜秩於祀典俾有司毎嵗
春秋祗奉之為是君子蓋有取於其說因并書之以俟
他日舉行焉
　　　重建宜興縣先賢祠記
宜興舊有鄉先賢祠宋西山真先生記之以為在山川
最勝處實縣治之西南二里也嵗乆祠廢獨其文存成
化辛夘郡守江西龍侯晉二守山西謝侯廷桂按部兹
邑惻然興嘆以崇化導民作郡之事也昔賢無依祀典
有缺甚非所以崇重先賢勸民為善之意顧可以省財
惜費之末節而不為乎乃撤縣學旁梓潼祠而改作之
蓋以文昌之祠非禮之正鄉賢祀社在禮攸宜且權宜
措置財不取民民不勞力輪奐一新上下胥悅謂宜有
記以某鄉人為宜記者夫諸先賢或以道徳或以功業
或以文章或吾邑之人或非吾邑之人而死於吾邑者
或生死皆非吾邑而暫寓吾邑者其顛末備載前記兹
不復贅某特以為古者祀鄉先生於社非特為觀美而
已也亦非但為崇祀典而已也蓋將以風勵後人焉耳
是故為吾邑之人而祀之則思曰吾邑之先人如此其
賢吾獨非吾邑之人乎昔也可為今也獨不可為乎非
吾邑之人死而祀之者則思曰彼非吾邑人也死於吾
邑而祀之耳吾邑之人反不求所以祀之乎生死皆非
吾邑但寓而祀之者則思曰彼非乆於吾邑也但以賢
而吾邑之人重之耳吾亦賢將不為他邑所重乎是三
者皆有勸焉昔者鄭立子洩之廟昔人以為知禮予獨
謂洩果當祀乎不當以厲而祀之也洩果不當祀乎不
當因厲而祀之也其於崇善化民之意安在哉若龍謝
二侯舉所當舉而知所本故樂而為之記
　　　書岳鄂王廟記後
宋建炎間金烏珠南侵攻陷常州羣盜四掠宜興皆為
所蹂躪時岳鄂王方提兵抗禦邑令迎王移屯其地兵
出屢捷遂保無事避地者亦賴以免邑人圖象祠之學録
周端朝實為之記歴嵗既乆人習稱岳廟因訛傳為東
岳之神嵗時男女雜糅祈福於是蓋廟記既亡而王出
兵時手書紀功小碑後人築城復置之亂石間莫有知
王之功者近嵗士大夫稍知之欲正其繆妄而小碑亦
以城圯而出雖殘缺不完尚可考信蓋王之功當不可
泯也於是今邑令武陵陳君重修其廟而仍刻端朝記
於石陳君報功之心其即宋令戴君之心也乎刻成予
故書其事於後記云王設方畧降馬臯慴林聚而史則
云盜郭吉遁入湖王遣辯士馬臯林聚盡降其衆其事
不同豈臯聚既降而後遣之耶俟考之
　　　漳州府知府姜侯惠政記
國家以民為重所以加惠元元者其法制視前代為厚
且宻然其民邇乎京師即不幸有疾苦赴愬之亦易矣
若夫炎海萬里外歴數月始至卒不能以其情自達徒
相與盻盻然是故貪暴之吏得以濟其欲而莫之顧柔
弱之民有以被其虐而莫之䘏甚非朝廷不忘逺之意
也此無他吏得其人雖逺於要荒如置其民於几席之
上否則畿甸之近亦有不得其所矣閩為南服漳州又
為閩之南郡可謂逺矣其地介乎山海之間商賈不通
市鮮物貨民惟務稼穡以為生業故天時不常水利不
修則無以盡力乎田畝而冦難乃作郡號難治乆矣成
化十四年姜侯以南京刑部郎中領守郡之命先是甲
午嵗郡遭大水自是累嵗旱且不収民被漂溺饑餓死
者不可勝數乃多去而為盜其僅存田里間者皆奄奄
無生意之民也姜侯適將至深憂之顧倉廪尚有粟若
干石乃悉發以賑貸民始大悅稍稍自拔於盜歸而復
業惟首惡陳理通哪噠剪毛五等率其餘黨行刼如故
侯設方畧授其下未幾皆被獲海上遂無事而民始得
安屬縣有田皆旁海比嵗潮漲而岸崩田苦鹵殆為不
毛之地民相率流移他處侯復憂之乃量財用召夫役
往築之凡龍溪漳浦數都者一百八十六所為丈六萬
八千七百有竒又龍溪八都曰南陂横溪古有石堤亦
壊復修之為丈一百五十有竒功既成田得以播種者
凡數千頃而民始得食侯曰是可以施吾政矣於是益
求所以利民者以曩時民饑無預備故遂立社倉一如
朱文公之法其始行於龍溪凡為倉一十有九儲穀至
四千石社正掌之惟謹下其法於他縣俾皆行之田賦
為里胥所侵漁而飛射於南靖者四千三百餘石龍溪
者八百餘石二縣之人坐此困敝侯察知之悉還其舊
遂除民間五六十年之患既又披户版審其口數按其
田畝列其等第者三量徭役之重輕而俾受之凡十年
一更代視舊其半焉其餘可以利民者行之既無不至
乃興學校俾諸生立書㑹以相講習務為明體適用之
學仍時親臨課之而郡中文教始盛矣宋有北溪陳先
生東溪髙先生皆郡人也二先生以道學名節卓乎當時
為建廟祀以勸學者而近嵗武臣顧斌以冦難能保障
其城既殁家不能葬復禮葬祭之以為勸他如里有壇
以祭鄉有冢以葬學有社師俗有鄉約孤貧者有養忠
節者有褒其政事不可悉著至於嚴立條約以防範乎
民者其慮尤逺侯於漳民其心誠勞其惠誠厚雖古循
吏何以加之是以數年來詞訟益簡户口益繁歌頌洋
洋輯為巨帙可以考見也於是耆民黄友立王秉元輩
具述侯之政惠來求予文以記惟循吏之在郡縣固所
樂道其事况予兼紀載之職其可無以慰吾民哉夫孔
子稱子產為惠人至孟子謂惠而不知為政者徒以乘
輿濟人一事而言耳其他事之善終不可誣此孔子以
為古之遺愛也觀侯之守郡後世不以遺愛稱之乎且
漢循吏皆得召還往往位至三公以侯之賢而任且乆將
自此而升諸朝矣因書以俟侯名諒字用貞浙之嘉興
人登天順八年進士第授行人司副擢郎中至今官云
　　　世安堂記
皇明受天命綏萬邦威徳所至隨風而靡故雖下邦巖
邑世據其土者莫不稽顙請命去危即安圖永享太平
之福徴諸貴州之宋氏可見矣宋氏之先真定人宋開
寳初名景陽者以節度使率師攻南徼諸夷諸夷既平
民畏愛之留鎮其地子孫相承蓋十九世自宋迄元貂
蟬金紫輝映先後及元綱解紐所在搆難八畨順元府
都元帥欽始籍其土田歸我職方天子嘉之即受懐逺
將軍貴州宣慰使司宣慰使命世其職且曰與國咸休
欽生誠誠生斌斌生昻率纉其緒至於今又百餘年矣
聖澤涵濡之乆其子姓兄弟皆文采彪炳煥然與上國
同風昻之從弟冕字從周者遂搆茲堂於祖居之山麓
署曰世安蓋以光昭聖恩表著先徳且勉諸後人之善
承之也噫冕其宋氏之賢子弟哉自夫開寳以來五百
餘年中間變故多矣當其時功名富貴與宋氏等者計
亦不少矣而宋氏以一縷之緒緜延至今其衣冠之蟬
聮奕葉晏然享有兹土未知底止雖其世篤忠孝以為
之基而所恃以芘覆者亦其欽崇天命審於逆順之幾
然爾不然當國家撥亂反正與海内更始時凡四方怙
其勢者皆救死扶危之不暇何宋氏獨申受休命以有
今日哉然則斯堂也為基固矣所以芘覆之者至矣為
之子孫者尚毋忘忠孝之大節於以恢𢎞祖武觀示後
嗣者在是於效忠於時光被諸戎者亦在是矣尚毖懋
之國家寳祚無疆則宋氏世享兹安也寜有窮期哉
　　　奉敕譔安平鎮治水碑記
安平鎮舊為張秋實運河要地也景泰間黄河支流決
鎮之沙灣壊運河朝廷命都察院右僉都御史徐有貞
塞而隄之暨𢎞治六年復決於下流十里許汶水從之
由東阿舊鹽河以入於海厥後霖澇大溢廣至九十餘
丈運河自東昌而下率多淤涸舟楫不通今上以為憂
既敕右副都御史臣劉大夏往治之又特敕内官監太
監臣李興平江伯臣陳銳總督山東兵民夫役與之共
事至則合志恊慮㑹財用計工力厚加撫諭俾小大趨
事期於成功時夏且半漕舟已集一經決口挽力數倍
稍失手輒覆溺不可捄僉謂宜急先務乃於西岸稍南
鑿月河長三里許引舟由之次第皆濟嵗運賴以不失
及冬水向落乃為塞決計規倣古法酌以時宜築東西
二臺植木為表多施大索衆埽交下兩岸漸合中流用
舟雜置土石鑿而沈之壓以巨埽囊土以實其罅役夫
畨代閲三晝夜不息而決始塞其外則甃石樹杙累築
而固又於其南為石壩以備宣節於上流為重隄以防
奔潰至是運道復通而舊決皆為陸地矣初議以為安
平之上流為黄陵岡黄陵未塞則安平之功不易保故
二役並興而湍勢悍激再塞再決羣喙洶洶莫知所定
迄八年之二月皆以成告上累遣賜奬勞賜羊酒金幣
諸物易鎮名曰安平又敕建神祠以祈冥佑名曰顯惠
命有司春秋脩祀事是役也凢用夫四萬餘薪芻以束
計者八十四萬五千竹木以根計者三萬七千麻鐡以
斤計者六十萬四千有竒而黄陵之役不與焉比復命
於朝上喜曰河決既塞越惟爾二三臣之勞爾興賜嵗
禄二十四石爾銳加太保兼太子太傅賜嵗禄四百石
爾大夏陞左副都御史佐院事分董其役者山東左㕘
政張縉擢通政司右通政仍治河防按察僉事廖中為
副史都指揮僉事丁全為署都指揮同知暨文武官士
進秩加俸者百數十人各有差既又敕臣某為文記功
蹟嵗月以詔後世臣謹按虞書水首六府謂為財用所
出也府之利出乎天而修之在乎人故平成之功必資
府事一或失脩則不能利民而又病之其勢然也運河
之利固國計所賴而朝貢商旅皆必由之所繫甚大一
壊於洪濤再壊於霖雨其為患甚劇不二載間變波濤
為平地化嗟怨為歡欣昔之所難今甚易然亦獨何哉
聖天子致和達順之功中外臣竭慮宣力之效天道應
祥而地靈効軄有不期而合者也然捍患固難保功尤
難繼是以後脩壊補敝之責則有司存今官有特置責
有專任方汲汲為乆逺計前日之功亦可以勿壊矣臣
故叙事紀日俾刻金石如宋靈平埽故事用復朝命且
儆於有職者系之以銘銘曰河出西域亘行域中土疏
水遷廣武之東虞周世邈漢患尤數歴宋至元治法益
鑿我明北都㑹為漕渠再決張秋四紀之餘自西徂東
赴海如注渠流中涸南北殊路帝命在廷惟内外臣來
諮來營以拯艱屯乃疏其源乃塞其決羣工具興百慮
咸竭斵石於山伐木於林實土於囊載積載沈至再而
三功乃克就故漕復通萬艦交輳奏章北上勞使南行
天子有命錫之嘉名坤靈効順河亦南徙水菑告平民
乃寧止民贊且頌良臣之勲臣拜稽首天子聖神皇不
自聖予民父母匪天惠民孰我能佑隄石巖巖川流淙
淙惟兹安平永鎮東邦
　　　黄陵岡水神祠記
中國之水河最大其或潰溢為害則官亭民舍變為洪
流及其既去則復為平陸若有神焉司之故諺謂之神
水漢人亦言江河之決皆天事非由人力昔禹治水過
衡山夢滄水使者授金簡玉字之書過㑹稽夢人衣𤣥
纁告以石函之文其事不經難盡信然書云天乃錫禹
洪範九疇易云河出圖洛出書蓋聖人之誠上通於天
其動乎思慮發乎夢寐固若有陰相之者歟其亦有神
為之耶歴代治河者見於史籍概可見國初河之故道
在汴城北東至虞城達於濟入於海洪武二十四年河
決黒洋山東南至項城入於淮自是河分為二𢎞治二
年河決原武又決荆隆口齧黄陵岡泛張秋漕道幾壊
於是上命都察院右副都御史華容劉大夏往治之公
受命惟謹往來兖豫間相厥源委謂黄陵岡為張秋上
流而營塞之孫家渡又為黄陵岡要害黄陵岡不塞張
秋之漕道不可保孫家渡不疏則黄陵岡之功不可成
乃檄僉河南按察司事張君鼐與㕘政朱君瑄發卒七
千疏孫家渡時張秋復決水勢稽天上下惶惶莫知所
出公方有事黄陵岡夜夢神人冠佩而跣明日語諸屬
鼐曰是役其成乎水神見像其有以相我矣公曰果然
當立廟以祀之已而上復命御馬監太監李公興平江
伯陳公銳往共蒞事分地而治興治張秋銳治黄陵岡
大夏治孫家渡檄鼐與都指揮僉事劉勝治荆隆口俱
以八年正月十一日始事上奮下勵至二十一日諸口
俱合河復故道漕運無虞上下晏然於是諸臣加禄進
秩有差乃詔建昭應龍神廟於黄陵岡令有司嵗時致
祭而鼐謂水神先事見像功用克成復以餘材建祠若
干楹肖像以祀以答神庥以卒公志經始八年七月至
九年三月落成河平之後某既承詔為文於安平鎮及
是鼐等復來請記夫天人之際亦逺矣然其感應之機
捷於影響故大而體信達順小而聚精㑹神此有所感
彼有所應非偶然也天之生水所以利民神也者所以
妙其用也神能利民民必有以報之往復酬酢亦有通
融而不間者然則祈福祝釐固人情所不能免而禦灾
捍患之祝亦豈獨於人焉施之哉國家以民心為心則
以神禮報神民之所歸即神之所在其理相為流通而
其事未始不相須也治河之役凢以為民而已河平則
民安民安則國治自是民當報乎神其必永永以脩祀
事神亦終惠乎民其必永永以保攸居兹廟之祀宜與
安平顯惠廟者相望於河上垂百世而無窮也是用記
其成俾來者勿廢云劉公今為户部左侍郎鼐亦遷按
察副使矣
　　　重修龍神廟記
兖州府新作堽城閘閘之上古有龍神祠至是并新之
以嚴祀事以厭水患粤自前元疏河渠引清濟汶泗立
閘節水以通燕薊江淮舟楫萬里我太宗文皇帝改都
於燕天下朝貢之往來漕運之絡繹濟寜之地為尤要
焉故凢河渠壩閘之政令歴世謹之且謂河道非自然
長流而濟南兖東諸泉上源以時濬導嚴立閘堰常輟
朝臣以蒞之成化五年吾義興張君盛以都水主事往
治其事巡行周視得舊堰二一曰堽城一曰金口金口
在兖城東五里約泗水西流至濟堽城在兖城之北八
十里分汶水入西南亦㑹於濟二堰與閘其創已乆然
金口土築不時潰溢役費嵗以萬計吏縁為奸民用滋
害堽城雖石堰嵗乆弗治沙土冒其上弊與金口等而
水利且日縮矣張君因曰與其屢費而病曷若暫勞而
乆佚以金口舊堰在沂泗合流之南其地窪不可為議
將徙北若干步明年遂徴工發役授規屬吏木石麻鐡
灰粟之類便宜調度不以煩民甃石為閘以防衝決并
疏沂河以就之惟堽城沙深河濶未易即工又屬嵗祲
姑有待而張君秩滿還朝矣後僉都御史陵陽牟公巡
撫山東見金口之績而嘉嘆之及見堽城堰則曰此獨
不可脩耶所少者張水部耳言上奏薦因得張君再至
民乃欣然趨赴堽城不逾年而堰成復置閘以殺水勢
前後三載而大功告成歴年勞費厲民者一旦失去朝
廷河渠之利永有攸賴張君之績偉矣哉夫廟祀龍神
固為堰閘而設故廟記於堰閘特詳焉後人嗣而葺之
張君之澤垂之不朽而龍神之祀亦與享而無窮矣是
役也恊心贊成者知府錢源董其事者同知徐福分理
則閘官梁洪也張君字克謙庚辰進士自主事陞員外
郎今官山東布政使司左㕘議
　　　重修漢夀亭侯闗公祠記
去國門三十里入西山其地曰金山口諸妃殯葬地所
在其旁舊有廟以祀漢夀亭侯闗公者嵗乆就圯莫為
修葺𢎞治五年某官某奉命治安妃之墳工既畢入奏
於廷請以羨材從役事乃移某官某理之撤殿瓦易梁
木朱碧交煥髹堊競彩其中則塑像繪貌聳為巨觀又
越三嵗矣頃者某官某奉命舉祀事見其礱石已具而
未有文具其顛末請予記予惟天地二氣流行無所不
有故英靈所寓明則為人幽則為鬼神隨事體物有昭
然不可誣者侯從昭烈帝仗義兵復漢室折衝勍敵固
已雄蓋天下矣及失天時違地利非人力所能强者則
其忠義之所憤激剛大之所充塞此心此氣雖死猶生
宜其極六合而無間歴百世而彌光兒童婦女之所必
知而道流釋徒之所依藉以為重者也侯之生曷嘗徼
求而預計之哉世之稱侯之神者吉㓙禍福類多符驗
入其廟廷覩其像貌必為之心惕神動洋洋如在其左
右蓋其所謂忠義而剛大者有以激之亦非有所强而
致也彼附曹黨馬之輩如沙蟲鬼魅澌盡而無餘者亦
惡足道哉孔子不語神子思所引乃贊其徳之盛中古
毁淫祠而季札子胥之廟尚得不廢以侯之靈隨所在
而祀之豈徒然哉今天下之大未暇論都邑内外廟侯
者何啻千百是役也殆所謂有其舉之莫敢廢者因録
其脩建之由俾後之人知是廟也有天子之命在焉其
視窮鄉下社野夫賤吏之所建置亦異矣是為記
　　　宜興東闗廣濟橋記
始吾聞台之太平有賢令曰袁君廉平公恕綽有惠政
以憂制去百姓争泣留之嘗歎曰使吾宜興得袁君者
為令縣必治矣乎後三嵗縣以闕令告而君起復居京
師適政選吾縣復嘆曰袁君嘗所欲得者今幸得之縣
其治矣乎君既拜命至則首革一二弊事民有不率教
者更痛懲之縣中肅然已而循衆情立良法日夜切切
求所以保護其民惟恐一毫傷之不數月民皆晏然而
縣果治予然後益信君之賢而向之所聞者不妄也君
才具甚優凡所設施不動聲色政事之暇至工役之當
興者亦力為之不辭蓋縣東闗舊有橋名廣濟嵗乆傾
圮過者病之前令率因循嵗月不以為意君獨謂是橋
人出入必由不修將益壊壊則費益多而功益難成其
為民病益甚吾既有百里之寄事茍有利於民者當身
任其勞不可重為後人累也則以諭民民聞之相與欣
然趨事以成化二十年某月某日興工是年某月某日
工訖他日縣父老具其事來求予為記大畧謂君之利
吾民者不能悉書特欲託此一事俾子孫不忘君之嘉
惠耳予素信君之賢者及聞是益為吾人喜執筆以記
其成其何敢辭惟昔子産之治鄭也孔子稱其有君子
之道四而孟子譏其以乘輿濟人為惠而不知為政夫
子産有君子之道四可謂賢矣孟子所以譏之者是責
備賢者之意也即此而觀亦可以見一徒杠輿梁之未
成猶足以為賢者之累則治民者未可以小而忽之蓋
亦為政者一事也夫謂之為政者務大體而不行乎姑
息懐永圖而不惜乎謗議所謂勞而不怨者也惟其不
怨此其為利也乆而一時之惠不足言者君既能之其
知所以為政者乎然君不獨為此又嘗病民西溪之險
因其南有古渠浚而通之者凡三十餘里民始得避其
險其為利尤不可計此亦工役之可書而皆為政者之
事故并載之君名道字徳純吉水人登成化八年進士
第其再為縣於此仍嵗大熟民益愛之故君得乘其時
以成其事而部使與郡守尤察其無私凡欲有為輒從
其請故君又得信於民以行其志更二嵗政績卓然為
江南諸縣最吏部方奏請召還將有不次之擢矣
　　　新建祠堂記
維我徐氏為宜興望族自唐宋以來代有顯者入元隱
處田里而種徳益深至國朝先祖瓊州府君始復出仕
而為循吏徳政所被斯民戴之先考漁隱府君以冢子
承家克拓故業乃定居洑溪之上生溥兄弟四人幸藉
遺休獲登甲科列職禁近夙夜兢兢惟以辱先訓不能
繼先志為懼蓋先考長厚好義為鄉邦推重且天性孝
謹於奉先之禮惟恐弗至嘗曰祠堂之制朱子家禮之
所首載者也吾家於是顧獨未稱因即所居門外擇地
以建後以其地阻於池水嵗時祀事弗便且於禮制不
合也始更擇地當正寢之東爽塏深廣於祠堂為宜某
歸省將上京師乃以其事託弟濟輩功未及興不幸先
考見背勉襄大事因循不果所以不能繼志為懼益深
比嵗節縮禄俸所入命次子元相特任其事以𢎞治三
年七月十日興工木石精良不計財用是為堂三間後
復為屋三間兩廡十間固以重門繚以周垣其規制乃
先考之所講畫而求合於家禮者也明年十月十二日
工完乃卜吉辰命長子元楷安奉四代考妣神主於中
某忝以尚書秩滿仰荷聖天子錫誥加贈先祖先考並
資正大夫禮部尚書兼文淵閣大學士妣並贈夫人恩
光所臨堂宇増煥祀事載奉神靈安焉庶幾先志於是
乎繼而私心亦是乎遂矣初欲搆祠池上謂得魚利可
當祭田某慮不乆逺也惟先考舊畫神安鄉小旻圩常
稔田二百一十二畝以資給某者今幸禄俸且厚不敢
自私凡牲醴庶品悉於是乎給或嵗入有餘兼為修治
祠堂之費焉爰直叙其事刻石祠下俾後子孫世守之
勿替功完明年二月二日記
　　　重修碧霞靈應宫記
𢎞治八年春正月巡撫山東都察院右僉都御史熊公
冲言泰山絶頂舊有碧霞靈應宫祀天仙玉女之神封
為碧霞元君者燬於火宜治事下户部㑹議謂泰山泰
嶽有生物功凢祠闗祀典者不宜不飭且神以靈故四
方走士女操金帛為祈禱者嵗所積甚夥宜令按察憲
臣籍之以為工費詔可乃以屬僉事陳君寛領其籍籍
既告足又有内帑錫銀若干兩謀於鎮守太監李公全
巡按御史曹君鳯以屬副使廖君中司出納焉工役既
集卜日治事凡為正祠五間為左右配享之祠各三為
從神之祠各一為鐘鼓之樓者亦如之為亭於聖水之
祠一為道院二區其為間十有七其西加二為官使之
㕔九蓄牲之房加一為門之間三綽楔二其為廟之貌
搏埴采繪袍笏簮佩之服皆備棟宇翬題木石瓴甓金
璧丹堊之物無弗具者合為間八十九凡用銀以兩計
者七千三百有竒役夫若干而成熊公乃致書京師請
予記予聞泰山之勝稔矣顧職在朝署無使命欲一登
而不可得嘗觀泰安州志備載其形勝祠宇知有所謂
碧霞者故閣老劉文安公之記在焉其為辭固竒偉巉
聳與兹山兹景並勝使人讀之真若望榑桑窮日觀飄
颻於剛風倒景之外也若自有天地即有山川竒秀所
結靈神所聚邦君之所得祀擴而求之宜亦有不可無
者矧國家秩祀之所載所以萃人心而延景命於此有
資焉是其興廢起敝以貽不墜抑豈非有司者之事哉
熊公政令明達凡所得為無弗自盡觀於此其他可知
已獨予齒髮向暮方倦筆札不能為竒麗可喜之辭以
著偉蹟昭靈貺姑識其事俾刻之祠下庶來者有考於
斯云記既成系之以詩曰岱宗之巔巋一宫兮金碧絢
出髙巃嵸兮承乾據坤秀氣鍾兮神明碧霞誰所封兮
雲冠霧裳廟貌隆兮月星光彩氷雪容兮人世杳絶嗟
難逢兮春粢秋盛祀典崇兮有其舉之義則通兮門集
五驂隨兩驄兮小大執事靡弗共兮國家明昌年穀豐
兮五嶽效職兹其東兮刻石紀事垂無窮兮
　　　奎章録記
嘗讀周書至立政有曰常伯常任凖人綴衣虎賁竊嘆
當時人君於内外之臣無不慎擇其人以用之也蓋常
伯常任凖人所以掌乎外之事其職也重綴衣虎賁所
以掌乎内之事其職也親夫惟内外皆得其人此成周
之治所以盛也國朝之制設部院以分理天下之事若
夫上所服食器用之類則設監局而以中貴人掌之然
至於事之大者如禮文軍旅工役刑獄亦皆得以預焉
列聖相傳用人惟慎故百二十年以來内外之事皆得
其序而一人端拱於上世道之盛追及乎成周而無媿
也内官監太監黄公嘗輯所受御敕十有九道題曰奎
章録間以示某蓋公為人清勤忠謹練達老成故自先
朝輒見委任今上益加寵眷而公愈自謙抑不敢怠遑
功名富貴用能保之夫職之親者情易䙝自成周而後
人君有可議者矣伏觀是編綸音所載昭然如日月赫
然如雷霆非國之大事不以屬公所謂大哉王言者也
然則是編豈獨見公能當乎委任之重而列聖之徳亦
畧可以窺見矣
　　　記諭祭制文碑陰
臣某不肖幼服先臣之訓繆叨科第入翰林備員史官
恭惟英宗皇帝光復寳祚遂命執經以事今上皇帝於
東宫黽勉供職夙夜罔懈所愧爝火不足益日月之明
涓埃不足禆海嶽之大仰勞軫念恩寵疊頒蓋自編修以
至庶子而膺封命榮及先臣及今先夫人之卒又䝉賁以
祭禮視先臣加營葬焉於乎先臣積徳累善敷遺後人
致小子獲以經術顯名朝廷朝廷不遺寸善推録本原
致先臣被寵榮有増無已皇上之恩天地之恩也臣愚
雖百其身何能為報謹以前後諭祭制文勒諸墓道俾
子子孫孫載拜而欽誦之有以仰見朝廷假寵臣下之
大恩且知先臣迓承之者有由然也其豈不思處而家
居供賦役以給公上出而仕宦盡職業以事朝廷以圖
報稱聖恩於萬一者乎不然既非前人所為望於後嗣
人子之分顧當爾耶用敢拜手稽首識諸碑隂凡我徐
氏世世子孫永永無忘哉
　　　重修福源寺記
吾宜興東南四里曰清泉鄉有山曰瑞雲山麓有寺曰
福源寺之建已乆其額則宋景定間請於朝者也歴元
至國朝蕪廢且乆在景泰間先太子太傅漁隱府君愛
其山水清勝作生壙於兹工既告畢念家居稍逺而兹
寺相距甚邇思有以屬焉乃市材召工重修之凡殿宇
門廡合數十楹煥然一新蓋自有兹寺以來二百餘年
而復興延僧明琛者來主寺事因為守視塋域如近代
大臣香火祠之制而焚修誦祝之事不與焉琛復募施
集力續有建置以廣其宇之所未修於是寺之規制視
昔為勝越四十餘年未有記其事者今年春亦念年且
老思藉為不朽計特上京師以請於予予曰噫此先太
傅之意也其何敢忘夫子孫之於祖考祠於家而墓於
郊時有祀嵗有奠所以事死如生事亡如存者其常也
其或有勢之不逮力之所不加茍可以假借而寄託者
無所不用其極孝子慈孫蓋亦有不得已焉故僧寺道
觀之於人家墳墓往往有守望呵護之力雖古之所無
而近代有行之者如李贊皇之祀於甘露王金陵之祀
於鍾山皆是也佛之教離家去俗若無意於親親之道
然以兼愛為宗其為愛雖無差等而施則由親始其良
心固在也惟其有是心則必能體人之心而為之盡其
孝思此實所以兼愛者亦其教之本然而非可以强之
能也惟先太傅以純厚之徳清雅之操弗試於世乃徒
以所藴蓄所培埴者施於家溉於鄉以蔭於子若孫鄉
之人被惠而飲徳者至於今皆思之不能忘况吾為子
孫者哉是兆域所在體魄所寄固愛存慤著之地也又
况褒封贈䘏金書石刻之所載聖天子之典章恩命所
在焉時祀嵗奠之外亦安可不朝夕而守䕶之哉顧䝉
先訓幸獲承朝廷重託不及顧其私公退之餘亦惟南
望興悲而已繼自今主其寺者尚體人心守視惟謹俾
樵牧不侵體魄安妥歴百千年如一日則不惟少慰吾
之孝思而於先太傅疇昔之意亦可以無負矣若種福
田以資冥利如世俗之所託於彼者則非先太傅之心
又豈予之事吾親者哉故此為記
　　　何氏家廟記
古之祭其先者庶人祭於寢士大夫祭於廟至朱子家
禮首言君子將營宫室先立祠堂於正寢之東其曰祠
堂者通庶人士大夫而言也然世之士大夫為宫室者
比比而是至於奉先之制茍簡特甚殊非報本追逺之
意又何恠乎庶人之無禄者哉故吾於何氏家廟之建
深有感於中而取之也何氏為廣州順徳名族世居邑
之黎村西岸隱於耕稼乆晦而顯是生司禮太監公公
早自鄉里選入内庭忠勤恭謹受知先朝乃䝉簡拔以
遺今上皇帝之用委任既專乆而益篤公嘗自念今日
所以被兹寵榮者皆先世積徳之所致也彼豺獺猶知
報本况貴為人又况貴為天子之近臣乎乃擇𢎞治四
年冬十一月之吉建家廟於順徳之故第為堂三間嚴
以中門繚以周垣祭器所用亦無不備俾弟姪嵗時祭
享如禮廟成公謂宜有記而特請於予予嘉公之好禮
不能辭也蓋人既没而葬則為主奉之乃神靈之所依
也主之所奉必有其處則祠堂者又神主之所依也故古
者不重墓祭而祭必於廟今公身居京師豈不能建家
廟於此則以先世神靈不在於此而在於彼故耳且古
者子孫於祭有故則使人代之公既身侍内庭不得親
蒞其事然其心惓惓焉未嘗一日忘乎先世也則凡為
公弟姪以代公祭者其尚竭其誠敬以將公之孝思殆
見祖考來格降福穰穰何氏子孫豈不永顯於世也哉
　　手簡
　　　覆李都憲
某覆都憲李親家閣下别乆無任馳情逺惟公暇體履
佳勝為慰往者被召駐節京畿且有遷秩之榮區區不
勝欣忭未幾改理漕運此尤見倚毘之重執事才徳老
成負荷匪艱然士大夫不能無厚望於執事也所以然
者蓋國家財賦仰給東南數郡邇年以來年時亢旱河
道淺澁軍民上下困於輸轉其勞苦不可勝言今嵗恐
亦無異往昔但執事當此按臨之初凡百設施必有大
過人者利敝興革有以見之區區忝在年末為榮多矣
兹便輒此申意
　　　簡葉年兄都憲
某再拜奉簡都憲葉年兄執事别乆如企仰何昨於遞
中辱寄聲已領盛意即辰淑暑逺惟撫治之暇神相多
福為慰每念執事自簡命以來值此歉嵗長才逺畧所
以上紓吾君之憂下慰吾民之望者蓋不少矣近聞太
原地方皆得雨二麥頗収秋成亦可望此殊可喜獨平
陽一方之民未得少甦凡可以寛恤賑貸之者又不能
無望於執事之擘畫也軍職納粟一事已得如所請此
法一行上下亦頗得濟此間五六月來連得雨人情頗
安但數日暑氣甚酷與南方無異此外不能一一詳也
便端專此達意草畧希照察不宣
　　　再簡葉都憲
某再拜都憲葉年兄大人比䝉遣祀山右得與吾兄相
叙兩旬臨别後承逺餞同年之情藹如也還朝來亟欲
修謝奈賤體疾作因循至今怠慢之罪無以逃矣張千
户來恭審公暇體履康勝為慰但當此歉嵗公私匱乏
凡百未免有勞尊神爾救荒一事自古為難以今言之
尤有難者蓋國家承平日乆事多緩弛况郡邑素無儲
積何以賑施若非吾兄籌畫之良撫綏之善又將有不
可言者矣
　　　又
辱頒手教備審體况多適殊以為慰昨大同命下之日
士大夫咸以朝廷簡任得人為賀傳者乃謂執事似有
不豫色然者此僕所未喻也蓋西北最為重鎮國家承
平日乆留意邊事非得練達老成之人如執事曷克當
此重寄然古之人功成則思退寵極則懐憂執事無乃
有見於此乎都下凡百如昨但春夏以來雨澤少降南
畿荒歉尤甚疫氣盛行北來人無不沾疾此亦時事可
嘅之一端也令嗣在此多慢侍間幸為道意使還草草
布此尚希照察不宣
　　　簡王都憲
某再拜奉簡都憲王大人執事邇喜榮膺簡命撫治一
方展布長才邊徼多慶竊想事之有益於兵民者次第
舉行輒有表揚忠節可為世道勸者一事專此奉聞蓋
雲南為省在國朝入版圖最後百餘年來數郡之人安
居樂業不識兵革是惟守臣保障之功然所以至此者
其初亦甚難也故當元運既終其遺孽梁王自恃險逺
尚據其地髙皇帝不欲勞兵逺征特遣翰林待制王公
與刑部尚書呉公相繼招諭之既至並仗節以死王公
為彼拘留頗乆死後又得翰林諸賢作為文章以暴白
之故其事遂傳於世正統間竟䝉朝廷贈謚近又得守
臣奏請建廟秩祀忠節之名皦然不泯獨呉公之死其
名特傳於鄉里而已公有子黻亦嘗䝉恩補國子生後
知交趾某縣比交趾陷亦没用是子孫㣲弱不能建白
於朝今執事秉忠義之心持風憲之節即當請命於朝
與王待制並食兹土移檄故鄉録用子孫表揚忠節激
勵後人則死節之臣目可瞑而名可乆矣執事謂之何
如耶人便謹此馳上萬乞留心於此勿以區區之言為
無補而視為虚文也惟執事其信之某日具
　　　簡閔都憲
某頓首奉都憲閔大人舊契執事濶别豈勝馳系冬序
始寒不審尊候動止何似竊惟執事才徳兼茂乆厭士
論兹者榮膺簡命進秩中臺凡在有識無不慶忭而况
僕忝舊契之末者乎第以巡撫之初適當雨水之患此
正君子憂國之時凡百未免少勞神用然處置得宜公
私俱濟則所利溥矣諒不以為煩也僕勉强碌碌無足
為道畿内數郡今嵗頗稔蘇常一帶六月以後少雨皆
减所収貴鄉不知何如河陜之間亦皆淺薄然民之凋
瘁極矣殆未知何道可以甦復之也可嘅可嘅兹便輒
此布申良晤未卜惟冀順時珍攝以副倚荷不宣
　　　復李應禎兄二柬
某頓首復應禎契兄先生執事承惠軸文詞翰俱美但
稱許過情令人益増慚悚頃間王用清乃弟至得所惠
書知令兄榮擢貴眷清寜不勝喜慰承喻欲就郡校一
事吾兄豈未之思耶比年各處風俗日偷生徒之隆師
好禮者少寮寀之重利輕義者多賢明提調難逢倨傲上
司率是或地臨邊鄙則盜賊出没不常而終身兢惕於
干戈戰陳之下或路當衝要則往來迎送不息而終日
奔走於車塵馬足之間設若遭此回視中書之清秩無
異神仙文華之直廬真在天上矣雖悔何益哉吾兄識
見髙明固不待僕之喋喋然平日䝉知愛之深有鄙見
不敢不告也惟采納之甚幸僕自夏初抵家迄今已踰
三月終日為人事勞攘殊無清思所幸者老親康健朝
夕得供菽水為樂北上之期欲在來春第親年老邁難
遽離膝下也克明囘布此奉謝并道區區秋凉萬為斯
文愛重不宣
别踰一載馳仰無間特以冗懶乆疎裁問非敢忘情也
每從原愽玉汝處敬詢動履頗得其詳且聞貴恙平復
無任欣慰更望倍加調攝怡心神於老境耳冗中草草
布此惟恕亮不宣
　　　與仲學弟
某再拜仲學賢弟執事别後屢得賢弟書足見不忘舊
好但公私叢沓不能以時作答心殊歉然令祖修墳事
沈廷美曽有書報佀大器已領命批仰本府照例修理
及見兒輩説未得如意豈年嵗饑荒有司不能奉行耶
賢弟孝心已至遭時之不偶耳付之無可奈何貞伯先
生不意遽至大故親舊凋零良可傷悼臘底文宗儒書
來報我始知之且云乃婿不才盡將貞伯平日所蓄書
畫之類盜去賭博吾家蘇長公祥止畫二巻亦在數中
已託宗儒為我取贖不知畢竟何如前嵗二舍弟乃話
及吾二人早年曽議置義田以賙宗族後因兄弟分居
不果區區因念今日幸做大官俸禄比前頗増乃議將
先公割與區區供給田二百畝并湊得銀四百兩與舍
弟商販覔得少息將來置買田地二三百畝共作義田
不意舍弟物故前銀亦無下落以致此事乆不能成昨
三兒來另作區處委他經理冀可以終其事且寒族自
來甚大如梅林唐頭屯田長岡諸宅皆出一本先祖存
日俱已往來後至子孫蕃衍日漸疏逺竟莫知所從來
况舊日家譜先祖攜往瓊州遺失無存今欲重加脩續
必得人徧請諸族訪求遺事奈諸子弟中竟無一可委
者反復思之惟賢弟周詳慎宻深知吾意足優為之書
至煩假數日之暇幸幸
　　　與三弟置義田手帖
前嵗二弟上京特為置義田一事其意既成不意彼至
家遘疾竟賫志以没今汝重念此事出於先尚書府君
及諸兄之意冒暑逺來復申前議終欲成此美事足見
汝孝義之行吾心甚悅其田初定八百畝已於小旻圩
等處撥下五百餘畝後當再置二百餘畝以足其數汝
歸且與吾三兒元相行之先取佃户舊帖俱改作義字
號以免後日移動之弊其租除完官外暫將祠堂前宰
牲房三二間収貯其給散族人以備荒歉之嵗者再當
斟酌多寡與汝行之此事乃宋范文正公之所嘗行吾
徳不及古人本不敢依倣但先志不可墜而同族所當
䘏姑盡吾力之所能而已子孫敢有愚頑沮壊其事者
當以不孝論他日必須申達官府嚴加禁約庶可行之
乆逺也因書此遺汝并三兒知之汝宜謹守勿誤𢎞治
六年閠五月十五日
　　　簡沈豫軒親契
盛价來得手書知即日已臨治屬兼審起居之詳甚慰
馳企執事長才偉器敭歴中外聲望表然士論中皆謂
進用之晩不獨區區親愛者然也鄖陽之擢殆為大拜
階梯耳豈足以盡執事哉來書所喻若乃不能勝者謙
光之徳殊非常情可及起敬起敬鄖界四省之間自古
所謂重鎮比之他處巡撫區畫調度其難加倍非老成
練達者鮮克有濟今茲之行於執事為少屈然一方赤
子受福多矣知已所託書已一一致之凡有建白施行
宜必見信如某者愛助之心固其素也何勞喻及耶某
近以八月九日䝉進少傅且給三代誥命恩典優渥深
恐弗堪惟諸賢有以輔翼我者庶稱徳意耳小兒輩九
月中旬抵京數日後即南還小孫亦隨去矣顧年少未
知力學方切老懐逺承垂問足感盛情因附及之冬寒
千萬自愛不具
　　　簡呉貳守
某簡奉貳守呉大人執事乆不奉問如企仰何兒輩來
備審經夏來體况多適且言使車每過敝邑必一至寒
家兩兒均辱教愛至於牌坊一事賛助之力尤多自非
篤念斯文之情曷克如斯慰感慰感都下凡百如昨但
闗中河東荒歉殊甚猶幸東南數郡比嵗豐稔軍國所
需賴以此爾大抵從古至今嵗之豐㐫固自有數然亦
未必不由人為有以感召之也此後尤乞戒飭鄉人務
從儉約不為暴殄侈靡之行使嵗嵗享此粒食之利何
樂如之此亦執事素所留念者也兹中書小兒回家專
此申謝并以為告外進士登科錄一册奉資閒覽鑒納
不備
　　　復彭都憲
某再拜奉復都憲彭大人執事某竊於中朝士大夫間
知盛名乆矣不得一接髙論為歉比公差人至辱不棄
惠及手教愧悚何可以言惟執事才操超卓可希古人
中臺峻擢士論允愜第南畿列郡錢糓浩穰調度之勞
食不遑暇方今以此奉累而執事顧切切以民困為念
敷奏之餘過䝉詢及斟酌事理委曲詳盡此仁人君子
之用心也某昨從山右還始克發書甚恨遲晚於是封
内二通即日轉致隨以所委白之然方事下户部之初
當事者奪於羣議泥於成法已嘗沮格矣及此與之詳
辯始悟南京俸米折銀官民兩便乃見施行此間食米
折銀固有知其便者卒不果行也為之深嘅况俸米折
銀石加一錢已失執事美意但吾民困憊已甚得此且
少省其餽運之勞受惠亦不可計也某叨禄南宫雖庸
劣不足與朝議然如四方利弊頗嘗究心而况鄉郡之
近而稔知者承垂問及之敢不奉教此外民隱尚多可
言諒執事咨訪已徧行之有漸便中畧此拜復不多及
也未間惟冀順時保練為國家自重不宣
　　　簡趙年兄都憲
某再拜都憲趙年兄大人執事乆不奉問瞻仰殊深即
辰秋序漸杪緬惟公暇神相多福為慰往者嵗㓙民饑
執事内切憂思外煩擘畫數月之間公私上下賴以周
給乃今天降時雨嵗獲有秋庶幾民困得甦而執事憂
勤之心亦可以少安矣但聞轉輸一事尚未息肩不知
執事何以圖之幸留意都下凡百如昨畿内諸郡頗為
稔嵗但如湖湘閩廣之間既多大水而南畿數郡又復
亢旱彼此有餘不足皆不得其常此固可共發一嘅也
便中謹此申意千萬為國自重以副眷倚不宣
　　　簡何郡守
某再拜郡守何大人舊契執事别濶不勝懐戀昨王員
外公差人回辱書為貺備審公暇體履甚休足慰區區
老病日増不能有補於時每念執事為郡日乆洛人稱
譽無間近嵗亢旱民困政務叢委勞慮倍蓰於昔當道
諸公交相贊揚不乆當膺嚴召以致逺大之用可俟可
俟畿内數郡今嵗有獲惟蘇常一帶秋來無雨不覺减
収司國計者不知東南財賦所出慎重其事顧乃輕率
建議差官糶賣餘粮且屬之新進後生大張威勢地方
頗聞騷擾今雖已停止然恐無及矣此亦時事大可嘅
也便中申謝并以為告未閒千萬若時自愛不具
　
　
　
　
　
　
　
　
　
　
　
　
　
　
　
　謙齋文録巻二
欽定四庫全書
　謙齋文録巻三
　　　　　　　　　　　　　明　徐溥　撰
　　引
　　　送吳甥吉士南歸詩引
吳甥儼今嵗領鄉薦而來得與天下士角藝於春闈再
㨗及廷試又在髙等尋被㫖選入翰林為庶吉士方益
攻文字以圖他日報稱俄而疾作思歸乃具陳請遂獲
俞音予雖欲留之亦不可得也其行有日士大夫有惜
其去者多贈之詩顧余可無一言乃亦賦四韻仍僭書
數語於前儼為吾女弟之子少已失恃賴祖母鞠育而
承其父訓誨以至成立今而歸也兼遂省親之願可為
樂矣樂則其疾脱然以去去則速來以副朝廷儲養之
意以為科第登庸之光則予亦有光也
　　　都亭折柳詩引
都亭者何都城之外有亭焉以為置郵之地也折柳者
何贈别之舉也古詩所謂反手折楊柳者是也别必於
都亭者何車馬之所集道路之所由分也别必有詩者
何發乎情形乎言言焉而成聲者也詩必以折柳名者
何擬古而作也詩何為而作送蔣恱仲學南歸也恱曷
為而歸以國學生待次未及而學於家也曷為送之恱
從予授經者也從予送之者誰鄉黨之士仕于朝及凡
所與識者也識其人知其所存樂與之處而不忍别焉
此情之所不能已也不能已者此詩之所由作也予曷
為無詩方有公務弗暇也曷為引之亦有不能已者存
乎其情也予情曷存乎恱之所知也恱之所知雖假予
言而亦有不待予言者也
　　䟦
　　　䟦蘇東坡手書後
吾鄉山水佳勝昔蘇文忠公愛而居之故其名益著公
之居此其事特見於文集與郡志中至訪其手迹僅有
所題斬蛟橋八字而已若此種橘一帖乃長洲李應禎
携以示予者竊喜此為陽羡故事也遂用模刻于石臨
視惟謹不敢失真既又得公乞居常州奏狀乃予家藏
舊一小簡言買田事者復次第刻之而周益公謝采伯
䟦語各附其後蓋其考據嵗月皆精當可覽若元人一
二題詠亦不忍棄焉刻完歸置洑溪書堂所以起鄉人
子弟景仰先賢之意豈徒玩其筆畫之妙而已哉
　　説
　　　巽夫字説
粤惟萬氏為古者芮伯萬之裔漢雲臺二十八將有萬
脩封槐里侯其家世之逺可徴予同里萬姓者僅一二
要之為喬木大族獨非槐里相傳繩繩不絶者歟曰盛
者聰頴特達充邑庠弟子員明經飭行出人一頭地乃
今應詔貢于春官進試于内廷中式得入太學未幾循
例依親南還以予有同門之好告於予曰盛於加冠時
賓師以巽夫字之辱諸君子以字呼於盛也於兹有年
矣顧未有為字説者以繹其義以俾盛知所從事而自
朂焉(缺/)
　　贊
　　　商少保先生像贊
(缺/)

　　　安素軒難
客有難於安素子曰天之生人萬億其類或賤而貧或
富而貴或堅而久或柔而脆或揚揚而升或默默而退
誰云彼蒼而獨無私同人異與云胡不疑故富貴或可
以智取名譽若可以力私終南㨗徑何必往來乎義路
詭遇獲禽何必範我而馳驅富貴名利自我取之乞墦
揺尾孰得而知而子安履其素若顛若痴惟已所行不
隨乎時惟子之守不能韋脂惟道之謀不能變移雖古
道之所尚實今人之所嗤子盍不變子之故從今之所
宜歟安素子聞之愀然不樂曰是何言之謬耶惟履之
初素履行願中庸亦云素位不願惟分之安固執不變
豈同小夫物理交戰彼雖文繡非我所羡彼雖膏粱非
我所勸徼倖而富貴孰云其為徳安分而貧賤孰云其
不善樂夫子之固窮羞子路之愠見故食取充饑藜藿
不羡乎膏粱衣取蔽寒緼袍不耻乎衮裳居取避雨茅
屋不慕乎華堂無外之求惟徳之將言既歌衞風雄雉
之詩而和之曰不忮不求何用不臧吾安吾分終身之
臧夷齊首陽千古之臧富貴驕人何足以臧歌竟髙卧
不顧客不敢難含媿而去
　　行狀
　　　先妣何夫人行狀
先母何氏諱妙賢世為宜興人父逵輕財好義鄉稱長
者母夏氏有賢行卒時先母纔九嵗哀慟如成人後事
繼母能順適其意繼母待非其道未嘗以告諸父由是
大為父母所愛相攸以歸先君為冢婦年十七矣是時
祖母吳夫人猶在見先母年㓜而動循禮度喜謂親戚
曰吾家得孝婦門户之興可知矣先祖瓊州府君以事
詔繋獄先君北上祖母止之曰爾婦將㝃身姑緩之先
母曰父母有難而顧妻子耶先君即日就道既而留京
邸三年仰事俯育之用一萃於先母先母奉養極其勞
瘁見祖母時或興念流涕不食百方解慰之時時弄兒
女以娛目前暮則率諸婦左右或咨禀家事或緝治女紅
夜分俟祖母熟睡然後退蓋先祖仕宦兩京逾二十年
先母奉養其姑于鄉率如此而於其被難時尤窮窮如
也宣徳間嵗饑一夕盗至先母聞撞門聲急亟扶祖母
避竹園中俄而失祖母復奔至中堂覔得之仍扶以出
賊既去諸婦謂吾母曰何膽大如此脱遇賊何以自處
婆婆年老人無傷也母曰正姑年老恐驚悸成疾耳我
死何足惜後祖母久病在床晝夜不離側湯藥非親嘗
不以進及卒哀毁踰禮是時先祖歿久矣二庶祖母年
固少先母一以姑禮事之撫庶叔五人服食必先己子
教𨗳漸成相先君為之婚娶故諸叔愛吾母亦如其母
焉先君性嚴毅吾母事之無違禮相守五十餘年而相
敬如一日嵗時祭享膳羞酒漿極其豐潔客至亦躬自
治具以佐先君之懽至老猶親主中饋不以委諸婦也
先君敎子弟甚篤供具賓師之禮先母唯恐不至每先
君程其課業輙從旁奬諭之見業有端緒者喜形眉睫
否則不樂也溥初應鄉試謂曰兒今行矣我有一事不
樂溥跪請其故母曰南京繁華之地兒年少未娶恐為
所誘不能自持則致辱身虧行矣溥曰兒誠不肖唯恐
不能取科第為父母榮此非所患也溥亦不敢一渉非
禮以遺親憂及忝官于朝二十餘年再得告歸省所以
敎戒溥者尤切平生色仁而氣和接内外屬人謙謙自
將至與共衣食則嘗取其薄者居室無嫉妬之行每勸
先君納婢妾而先君自不從性勤儉於華麗之飾無所
好暇則治麻枲絲繭如小家婦女然財帛當用者雖費
不吝祖母之姊之女蚤孤携歸撫育之及長當嫁時祖
父之禄入有限也吾母則輟奩具資遺之舅氏兄弟姨
妹孤貧者周䘏之始終無厭於他親戚鄰里亦然家所
畜奴僕頗衆一撫之以恩嘗曰此皆離父母而來事我
者奈何不加恤哉或有過必為之隱諱惟恐家君知之
有善輙稱道之加賞勞焉有被斥逐去之幾十年猶感
念主母而欲歸者吾母之善行類多可書此特述一二
焉初溥之免先君䘮當還朝不能遽舎以去先母諄諄
然語之曰吾家世受國恩吾兒當思報効可也我有爾
諸弟在爾無以我為憂溥涕泣受敎迄今自抱終天之
恨痛哉先母生洪武三十五年五月丁亥卒成化十三
年五月己丑享年七十有六子男四人長即溥次濟次
瀹次澍女三人嫁同邑吳吉蔣蘭吳經孫男十四人孫
女六人曽孫女一人先母初封孺人再封宜人溥始聞
訃將歸吏部以聞蒙恩賜祭命有司營塟且給溥驛舟
以行是則朝廷之恩固大矣非賴吾父母敎育之力豈
有今日溥哀痛悲號有死無隕今卜以卒之年塟于瑞
雲山先考庶子府君之墓謹具先母世出行事卒塟之
槩請文於執事以昭不朽伏惟哀憐而寵畀之不勝大
幸
　　墓誌銘
　　　中憲大夫鴻臚寺卿齊公夫婦墓誌銘
公諱政字以徳姓齊氏世家雲中少即穎異入郡庠為
弟子員學業迥出儕輩永樂丁酉試於鄉中式明年㑹試
辭乙榜卒業太學宣徳丙午吏部從太學諸生選鴻臚
寺序班公在選中或謂公且登科甲公曰此古九賔之
職也懼不能稱耳卒就職己酉改鳴贊正統丙辰九載
考最擢本寺主簿仍專鳴贊事已而連遭父母䘮服闋
復任已已擢寺丞景泰壬申再擢右少卿天順丁丑英
宗睿皇帝光復寳位知公練達特擢本寺卿居四年以
衰老乞致仕上優詔留之又四年再以為請詔特令歸
展墓今上嗣位之初公年已七十有七請休致不已始
賜俞允既歸二年為成化丁亥十二月十二日以疾終
于正寢訃聞上遣官諭祭以明年某月某日塟于大同
縣長安村之先塋公為人體質魁梧音吐洪亮日侍廷
陛而禮制習熟動無所失及年既邁恭謹愈甚故累朝
特寵眷之遂以諸生至九卿可謂嘉遇也已公之先皆
不仕父贈奉直大夫鴻臚寺右少卿妣楊氏贈宜人公
原配陳氏封宜人先公卒繼配何氏光禄寺署正瑛之
女有賢徳為婦為母皆有可稱以子佑貴封太恭人卒
於成化乙巳十一月三十日享年七十有五以明年某
月某日合塟公墓子男三人長曰偉錦衣衞鎮撫陳宜
人出次曰佐臨淮縣主簿次曰佑鴻臚寺左少卿皆太
恭人出女五人長適廣平衞知事許瓊次適太學生田
疇次適張子増次適錦衣衞指揮僉事朱顯次適四川
總兵傅泰孫男六人曰仲章曰士竒義官曰士恩郡庠
生曰仕美曰仕禄曰仲輝女四人長適王宣餘在室曽
孫男二人女六人他日佑請於予曰惟先君之塟于兹
二十年矣未嘗有銘今不幸遭吾母之䘮將歸治塟願
得一言刻石入墓中以逭不孝之罪予久識公且重公
能舉其職而公之子復能世其家乃按通政司知事黄
榮祖狀序而銘之銘曰
於赫皇明大禮斯備朝覲燕饗屹乎廷陛有美齊公袍
帶偉如周旋俯仰容聲舒徐歴事累朝惟帝眷顧連疏
乞身迫此衰暮其歸既遂其逝何長有子克家公尤不
亡何以致之曰有賢助家有所託子有所怙棄養相從
于彼九原尚千百載子孫具蕃
　　　通議大夫南京刑部右侍郎金公墓誌銘
南京刑部右侍郎金公既卒之三月其子麒壽走闕下
言先臣歴事三十年官至三品今不幸沒矣兾得䘏典
以賁諸幽朝廷念之為遣官諭祭仍命有司治塟皆如
制至是復以塟宜得銘奉尹吏部正言之狀泣請于予
公予之同年友也又嘗以庶吉士同在翰林斯文之好
已久所以稱述其平生以慰乎存歿者固不得而辭也
公諱紳字縉卿其先錢塘人元有諱仲實者隱居養志
子銘國初以閭右遷實南京始占籍上元縣銘生元亮
再世不仕元亮生潤以兵部司務出知南安府致仕進
階中議大夫贊治尹生公公㓜有竒質南安公敎之甚
篤學業益進景泰癸酉中應天府鄉試明年登進士第
由庶吉士授刑科給事中踰年英宗皇帝復位銳意求
治公適掌科數召對所以寵待者至上嘗誚一二大臣
晡時趣具彈文公援筆而就詞甚切當上覽而恱之方
有意留用㑹晏駕弗果甲申今上嗣位進都給事中首
率同列論都指揮門達竊弄威柄罪繼㑹議廷中言都
御史王竑剛毅直諒可任大事宜亟召用一時達被逺
謫而竑起為兵部尚書與有力焉公於是益以言責自
盡嘗陳時政八事一持恒久以守新政二勤接見以論
治道三納忠言以致躬行四求賢才以備任使五擇重
臣以備邊患六明黜陟以儆在位七設武學以育將才
八用武勇以除冦盗疏入悉見采納成化乙酉遣祀徐
王滁陽王還時兩京浙江河南水旱相仍漕舟不通患
不可虞公言事宜數條用之未幾京師米價竟減而縁
河盗皆散去朝廷知公才果可用遂擢南京大理寺左
少卿南京為公鄉里公先謝絶私謁而訊鞫明敏獄囚
多所平反凡十年譽望益盛乃有右侍郎之命公持法
益謹每戒其屬曰民易犯法於無可矜疑者尤宜盡心
且數躬視囚獄以故囚少瘐死者戊戌江西大旱詔公
往視至則先奏停力役徴收等事仍禁郡縣雖小費不
得擾民俄而新昌萬載鄱陽諸縣盗發公督捕有方竟
獲其首誅之因舉救荒之政始通鹽商増糶價漸而粟
至及勸富民補官并折收船課皆以便宜行之已而食
足全活者不可勝計歴二年還任公既久勞於外得疾
即不起時成化壬寅六月甲寅也年僅四十九以卒之
明年(缺/)月(缺/)日塟某鄉之原公之祖若父累贈至同公
官祖妣姚氏亦贈淑人配徐氏兵部尚書晞之孫封淑
人子男三曰麒壽貢士麒永國子生麒寧女五人長適
貢士范昌齡二適卞璽三適任守正餘㓜孫男二人士
賢士良公性至孝南安公致仕二十餘年左右侍養不
違其志與其兄綬夫友愛尤篤自入官以簡約持已而
待其屬必厚平生好賢不倦在江西時嘗行縣過廬山
視白鹿書院傾圯特修葺之且為正先賢祠祀至於學
問之勤不以政冗而廢惜其年止於是而不得究其志
也所著有心雪稿青鎖獻納稿江西巡視稿若干巻藏
于家銘曰
維金之先自杭而遷世晦不仕發於南安南安出守綽
有政惠延及於公益昌而熾少登科甲給事禁中謇諤
之詞見於疏封既受上知遂分留務維兹祥刑不忝所
付時有定國世無寃民司冦之亞名位益振西行救荒
萬口待食爰推其仁以濟吾術公則已矣其惠猶存食
此厚報尚俾後人後人纍纍繼登仕籍有如弗信視此
銘石
　　　泰安州判官崔君墓誌銘
駙馬都尉崔君元既塟厥祖泰安君奉太常少卿王君
佐狀請予銘墓不得辭按狀君諱震時起其字世居東
勝州元季兵亂徙鴈門遂居代州祖諱普明考諱璟君
生而魁碩有度少補州庠遭父母䘮久困塲屋天順甲
申以例輸邊實為國子生成化甲辰試吏部授泰安州
判官州有泰山祠四方捐金帛供香火者嵗每不貲奸
盗百出君禁奸覈實綽有能聲𢎞治戊申輸宣府芻粟
有羡銀七百餘兩㑹齊河諸縣有逋數因貸之償民布
政使戴君珙用禮幣勞君以旌其能獨石地逺粟貴民
困輸納君奏乞太倉粟給之己酉督兊軍儲于臨清有
羡米三千餘斛銀五百餘兩乃白部使者以修安山水
次倉七十餘間州有預備倉每不守守者輙被罰君贖
罪人以市地闢衢巷搆屋宇招民復業者居之盗不得
肆庚戌督官銀給遼東戍兵修廟學及祭器視昔猶加
己亥修徳藩一郡王府及周孔顔孟諸廟及濟南城隍
祠役重費廣計日而集巡撫都御史吳君節委攝肥城
縣事賞罰明信兵民欣服累值嵗歉多所賑貸山谷間
有巨盗數十民病防守君悉力追捕皆就擒滅壬子巡
撫都御史錢君鉞及巡按官皆薦君為大縣不果癸丑
以老病致仕歸其鄉時君意有不能平頗欲自直㑹孫
元被選尚永康長公主君曰吾復何求遂絶口不道前
事於是放遊齊魯吳越間周覽形勝惟意所適徜徉將
歸乙卯七月二十三日以疾卒於蘇之旅次距其生宣
徳乙卯四月二十六日壽六十有一配某氏子男儒國
子生實生都尉以恩授東城兵馬指揮女一適國子生
劉益之孫四都尉其長次曽次周次愚孫女二長適鄉
貢士謝國韶次未䀻是嵗十一月十三日塟於崔村之
原予每見都尉恂恂猶書生心愛重之知源𣲖有自也
比又聞其曽祖某素好義嘗梁滹沱以利病渉所積甚
厚及泰安君位不稱徳東城君鬱不得施乃於其曽孫
見之是固然哉為之銘曰
國有貴族出於儒門肇之者誰君徳是敦其徳維何曰
有遺愛民情匪私輿論攸在善而不福豈理之常於君
徴之若貸而償簪纓蕤蕤耀彼門閥刻銘著聲公死不
沒
　　　承事郎周惟詹墓誌銘
吾郡之江隂稱大家必曰顧氏周氏周世有令徳至孟
敬甫益以樂善敦義著聲于時景泰間不幸為訐者所
訟而其子拱謫戍雲中即惟詹也惟詹生富家年少未
更事遭罹家難孑孑趨邊陲執戍役而雲又苦寒地其
官長念其家素務善厚撫之前御史吳蓁亦戍雲中惟
詹奉贄幣師事之往來咨問日漸月積學益進而智益
明遂執筆從事大將軍幕下大將軍加禮焉如是者蓋
六七年始蒙恩宥南歸歸則父兄已沒獨其母蔣孺人
在堂無恙惟詹念先業之至於斯也痛自刻厲措置規
畫窮日夜廢者興墜者舉不數年田廬産業悉復于舊
先是其母以孟敬甫下世惟詹又在逺方未還悲泣無
寧日及承朝廷抆拭之恩骨肉來歸家跌復振感激之
餘繼之以泣嵗時子婦上壽亦頗為之盡歡母患痿痺
久在床蓐惟詹左右扶持侍藥食不去側獨以父不逮
養飲恨終身成化某年東南饑有納粟授官之令惟詹
曰此吾志也敢不率承輸粟若干石于官得承事郎階
七品惟詹自㓜服習家教讀書不煩程督其師崑山張
節之甚愛之及壯渉歴既深孝友恭儉卒亢其宗雖其
先澤未泯要亦惟詹能自樹立不誣也其軀榦偉碩得
脾濕之證以服母䘮過哀病二載竟卒實成化十四年
四月甲子春秋四十有九以十五年十一月甲子塟于
某山之陽新塋曽祖伯源祖宗苑及孟敬甫俱以輸粟
旌門有孝義之褒娶趙氏子二祥熊祥驥女一許聘夏
元正初葉侍郎與中自宣府還朝嘗為予言惟詹處憂
患能恭謹敕厲其志欲蓋前人之愆可知矣又見所作
聽雪軒記愛助之意惓惓焉予因喜惟詹受知前輩將
來顯達不但已也豈意不得其壽而遂卒悲夫其子來
乞塟銘乃考知州徐士亨狀序而銘之銘曰
繄顧山西曰周氏肇啟厥宗宋學諭華聲茂實代有繼
播越弗寧值元季有來自蘇際隆治務農敦善家日大
窮周匱䘏昭惠施烏頭綽楔旌孝義煌煌璽書天日麗
樹之風聲無逺邇何物無良思懻忮將泰之極否斯至
辟彼阽危器安置湛恩汪濊匪幸致積善有報宜不匱
嗟承事君得憑藉既蹶復起天所賜胡壽弗延奄長逝
新墳峩峩終古閟我銘刻諸詔來世
　　　湖廣按察司僉事張公墓誌銘
張為吾宜興名家其先有諱槃者仕宋至金紫光禄大
夫因稱所居之地金紫圩公其十一世孫也曽祖伯英
祖永父元愷俱不仕元愷娶儲氏以宣徳丁未七月十
五日生公諱述古字信之别號巽齋㓜有妙質而器識
更逺其父于諸子中為可敎也遣從故進士姑蘇奚昌
受易日夜誦習精勤不倦竟以景泰辛酉中應天府鄉
試明年試禮部再中遂擢進士第時父母且老因乞歸
得侍養于家左右承顔能順適其意暇則與邑中士友
講學一時蒙指授出而取科第者若故吏部郎中邵暉
輩數人家居六年而父沒䘮禮克盡人以為孝服除尤
不忍離其母或勸之盍受職以被恩典為親榮始上吏
部除行人三年考最蒙賜敕命進階吏部察知公賢薦
為御史公辭之秩滿陞南京吏部員外郎又三年擢湖
廣僉事成化戊戌致仕而歸矣公居官㢘謹為行人數
使於外若河南山東川廣諸藩所至未嘗一受餽遺及
使陜西掌行襄陵王府祭事尤為王所禮遇在刑部時
詳明公恕不妄决一囚有古人求生道之意至僉臬司
事能辨疑獄人不稱寃而華容沅江等縣數被冦盗為
築城柵以保障之民始得安居焉然公素剛直少容自
度與世多忤慨然乞歸曰吾平生所恨者不得推恩榮
吾親耳既歸足跡不至州縣日與諸故友昆弟放情山
水田園間為詩酒之樂凡八年以乙巳五月二十二日
卒享年五十九公娶陸氏有賢行先公卒生男二太學
生邦祥邑學生邦瑞側室徐氏生男邦民王氏生男邦
榖邦禄女二適王巽任徴孫男二女四於是邦祥等卜
地於騏驥村之陽以丙午某月某日塟公託進士芮君
為狀使人走京師請銘于墓予與公自少居同鄉及壯
為同年相知之深非一日矣且邦祥又為予之子婿有
姻連之好於公之塟也雖不忍銘然義不可無銘也銘
曰
仕不謂遲止於臬司身不謂衰中嵗而歸惟其所持不
詭不隨世與我違如矩合規莫究其施歛而不為事親
不虧事君不欺如此男兒為世之竒天命於斯更復奚
疑騏驥之隆瘞此銘詞
　　　昭勇將軍署都指揮僉事寧夏左叅將劉公墓
　　　　誌銘
公姓劉氏諱紀字憲明大名清豐人曽祖大老贈寧晉
伯祖諱寛考諱海俱贈昭勇將軍署都指揮僉事御馬
監太監諱永誠則公叔祖也劉氏以太監公顯驟以戎
功封伯爵族極盛大公生其間負才器識道理為佳子
弟厥父昭勇公擢錦衣衞正千户以沒時公甫十齡母
亦䘮太夫人敎遊武學比冠而廕天順丁丑太監公叙
公父沙洲之功朝廷乃進公指揮僉事成化庚寅公從
寧晉公討賊延綏卒遇賊身冐矢石脱圍山谷間得擒
斬功凱旋進指揮同知署指揮使名始著論者謂其可
任將領今太師保國朱公俾掌十二營號令明敏集事
尋用太師英國張公薦得總一營訓練有法𢎞治戊申
用兵部薦擢署都指揮僉事仍食禄錦衣充寧夏中路
叅將公自念世受國恩獲預兵政誓竭志力以效勤一
方至則撫士卒詰奸宄綜畫指授皆有條緒未幾徴還
京師居數年以疾卒于正寢是為己卯三月一日距其
生正統甲子五月二十三日年五十有二娶楊氏錦衣
指揮僉事觀之女弟繼娶吳氏管氏女一楊出適都督
神英子用亦早卒公無子嘗求從兄故錦衣指揮同知
綱第三子璉為後許焉㑹有寧夏之行後指揮君卒故
未果公之卒合族以璉告于柩前主其䘮成公志也璉
卜以五月某日塟公于某鄉之原奉狀乞予銘墓公又
有從弟福嗣寧晉伯鎮薊州祥禎皆鎮撫從子璟為指
揮同知並籍錦衣公雖乏嗣其族之顯蓋未艾云銘曰
國有貴族時有儁才公也秀出亦何雄哉少廕父官壯
居將幕分鎮西陲一方是託虎視羣㓂氣先萬夫中阨
於途弗究厥圖人必久用其才乃售孰遄之歸又奪其
壽輀車國門送者如雲後百千年叅戎之墳
　　　英國太夫人吳氏墓誌銘
太師兼太子太師英國張公懋之母太夫人吳氏太原
陽曲人諱珍之女也公之考太師定興忠烈王封國于
英已娶李氏封夫人蚤多疾無以屬内政一子忠為勲
衞生亦不慧乃禮於吳而太夫人歸焉忠烈之考河間
忠武王肇樹勲業為鉅家太夫人弗逮事其舅事其姑
河間王夫人王氏躬執烹飪備極奉養嵗時有事于家
廟必䖍以相祀忠烈出奉朝謁議軍國弗復内顧凡壼
以内出納賞罰之政太夫人理之咸中節度忠烈稱之
曰能忠烈之弟忠僖侯輗為文安伯裕國勇襄公軏為
太平侯一門三爵家益盛大而昆弟雍睦太夫人處姊
姒間亦怡然無間言李夫人有女子三其仲事仁廟為
敬妃孟適黔國公沐斌季適清平伯吳英並為夫人太
夫人尤善處接或時以善言相勸𨗳故外内族黨皆稱
之賢正統已已忠烈扈從北狩不得歸今公懋甫九嵗
朝廷念死事功特命嗣爵太夫人擇傅以敎間舉先世
忠貞諭之故公材器克就歴事英皇憲廟以及今上累
荷知遇承倚任掌中軍都督府總五軍營兵監修國史
知經筵事以敦謹著勲卓然為世臣之首而太夫人實
饗其成天順癸未賜誥封英國太夫人其詞有曰淑善
之積益隆壽祉觀者榮之𢎞治乙卯五月四日太夫人
以壽終距其生永樂甲午九月十日春秋八十有二上
命禮部諭祭工部治塟事皆如制别賜寳鏹以貫計者
二萬齋糧以石計麻布以疋計者各五十尋復加祭以
壇計者五皆異數云太夫人慈厚謙約念勲衞忠無嗣
以庶長孫為之後施及諸族恩及羣下皆貴富家所罕
見者可謂賢矣癸丑九月太夫人初度縉紳往賀有鶴
盤空而下躍入席前馴不復去既屬纊之明日悲鳴而
斃噫是亦可謂異矣太夫人惟懋一子女一適太師兼
太子太師保國公朱永孫七曰欽勲衞曰鎡曰銘錦衣
衞百户曰鋭曰鋼曰鎮曰鉉女孫三長適永順侯薛勲
次適安昌伯錢承宗次早世曽孫五曰嶽曰嵩曰端曰
崇曰巖曽孫女一初公塟忠烈衣冠于盧溝橋西連三
岡之原卜是年八月十日以太夫人祔奉程學士克勤
所著狀請予銘監修時予實以總裁國史事又同朝久
故為叙其事行而系以銘銘曰
盧矢彤弓世受國封惟夫之忠有相之功桓圭繡裳載
躋廟堂惟子之良有敎之方曷其饗之鍾粟鼎肉曷其
飾之冠翟佩玉康寧富貴餘八十年人得其偏母得其
全訃聞在朝有祭有賻賻侈其物祭加其數生既極榮
沒亦孔輝匪惟今兹在古亦稀堂封是祔忠烈之墓勒
銘奠幽永保無斁
　　　陸太宜人李氏墓誌銘
常州吾鄉郡也數十年來取科第登仕宦其尤盛者皆
曰陸氏因其父兄之敎使然亦惟助於内者有其人焉
若太宜人李氏非所謂助於内者乎李為武進名族世
積善不仕至處士某娶某氏生男女若干人太宜人最
長生而端重嚴整動作有常於凡紡績之事經手精絶
諸女婦皆莫能及而尤務勤儉不以所能自矜是以父
母愛之既筓歸於陸為故南樂縣儒學敎諭贈南京户
部郎中諱某之配初為婦即以孝謹稱户部公遊邑庠
例貢于京而顧其母張孺人有戀戀意太宜人趣之曰
姑老矣宜速行為禄養計公感其言上道初得奉化縣
訓𨗳乃奉其母赴任太宜人養之安焉及公陞邵武敎
諭適閩海盗起則請留侍於家養之益謹或見其姑有
歎息聲輙踧踖不安曰豈我為婦有未至而思其子耶
必致其悦乃已姑沒殯歛俱厚公歸盡哀而無悔曰使
我在側弗是過也公既起復改南樂南樂之俗婦女惟
播種樵汲是務諸生之母之妻嵗時瞻拜見太夫人精
於女事轉相慕習及他日扶公䘮歸攀號遮送者載道
觀者驚歎既二十年書帛之奉不絶而奉化邵武兩邑
之士道經常州必登堂跪拜對之感泣真若有母氏之
愛者可謂難得也已其敎諸子嚴甚自外傅歸夜則課
之每從齋外聆有書聲即止否則於其晨省必拒使弗
前凡賔友過從聞講説經史輙具酒食延欵或博奕嬉
戲必使人對客提其具碎之家人以為辱客太甚則曰
吾知敎子耳不知彼博徒之為客也蓋其敎於内者如
此迨年漸髙有子四人歴見其三登進士第皆列官于
朝諸孫復進士及第居近侍東宫講學其一家可為貴
顯矣方益自貶損食不必重衣不必新日無過分以為
子孫之福晚尤康健聰明能歴歴記往事族人子弟平
居進見必委曲指陳前代敦樸之俗因人懲勸之或非
其人則絶不與言故人嚴憚之莫敢犯者初以長子貴
恩封太安人後加今封成化十九年壽登八十有六以
正月十八日無疾而卒子男四人愷南京户部郎中悌
不仕怡南京工部主事愉刑部主事女二人適唐鑑孫
立孫男七人簡右春坊右諭徳節筌俱郡庠生箎範籌
女三人曽孫男三人長含章次巽章女四人以卒之明
年(缺/)月(缺/)日祔塟于邑劉莊之原諭徳君奉李駕部應
禎之狀泣而請銘予與太夫人諸子若孫交久矣不辭
而銘之曰
職有必舉事有當為凡人皆然匪求人知况乎女婦
内行自持及其純備人卒知之維太宜人懿徳令儀尚
論其槩曰孝與慈天與遐壽以報其施子孫振振貴顯
于時何以致此内有家規劉莊之原祔藏于斯恩封再
加壤樹増輝其尚有待騐此銘詩
　　　程襄毅公林夫人墓誌銘
𢎞治八年乙卯七月十日程襄毅公夫人林氏卒于京
師官舎其子敏政解官扶䘮歸襄毅卒時先朝已贈太
子少保賜塟于休寧南山之原今夫人卒賜祭命工部
啟壙而窆仍給驛歸其䘮蓋特恩云䘮且行敏政乃躬
述事狀請予銘墓按狀夫人姓林氏諱淑清為閩人唐
九牧之後也泒分環珠里號環珠林氏髙祖謙翁元授
進義副尉曽祖起宗贑州録事司判官祖子隆國朝洪
武初坐累謫陜之綏徳再徙河間遂為河間人考頎妣
李氏子女各一璵為淮之安東簿女即夫人夫人生有
慧質孝謹純至凡女工必精習讀列女傳女戒諸書輙
領其要父䘮時尚未筓哀毁如禮安東治家嚴重念夫
人之賢必有以稱其選者久而弗得程氏之先自新安
來徙河間而襄毅在小學安東訪之為儕輩所服後入
儒學其家以婣請安東乃白於母曰程某逺大器必為
女弟擇配無踰此矣既歸襄毅之祖若考贈尚書公皆
在堂母張氏有四女一子未畢婚嫁尤務經理委夫人
獨奉兩世舅姑至躬操井臼治酒漿脯膾不憚勤勩寒
暖饑飽起居之節必得其宜數年襄毅舉進士授官夫
人幸有禄食而儉素如故及嫁四姑娶一姒皆手分俸
金甚者撤奩具為助前後四經舅姑之䘮無違禮襄毅
歴給事中少卿都御史以至侍郎尚書督邊儲治兵旅
領巡撫之寄出入中外者四十年懋著勲績而夫人獨
任内政奉家祀施子敎待新安河間諸伯叔子必周必
至擇安東諸子可敎者俾就外傅其一方為河南長社
巡檢其一英為山東青州府訓𨗳皆底于成夫人馭臧
獲有恩待親黨故舊有禮見鄰婦里媪之貧者或解衣
衣之雖數不厭其賢如此夫人凡三荷封命景泰初以
襄毅給事中貴敕封孺人天順中以都御史貴詔封淑
人成化中以兵部尚書貴進封夫人後其子貴雖累封
而夫人秩號已極不復加錫惟享有禄養後襄毅之卒
十有六年壽七十八臨終為敏政曰勉報上恩以光祖
宗我年已老得從爾父地下於願足矣言訖即逝子三
長敏政進士及第累官太常卿兼翰林侍講學士以文
學顯于時敏徳詹事府主簿改靳州判官卒敏行儒學
生女一適忠義前衛指揮同知凌雲漢封淑人孫男四
長壎廕授錦衣衛百户次圻蚤世次塏次堂孫女四長
適邑人臨塘范翔次適婺源大坂汪𤣥錫三適新安衛
指揮子朱儀四適新安衛千户子于恩銘曰
曷徴能婦夫為名臣曷徴能母子為聞人霞帔翟冠夫
封之貴堂居鼎食子養之遂康寧壽祉有錫自天人得
其一母備之全視履考祥於理則有勒銘于幽以示永
久
　　　平江伯夫人沐氏墓誌銘
夫人姓沐氏太保兼太子太傅平江伯陳公志堅之配
也其先鳳陽定縣人也曽祖諱英從髙皇帝起義兵建
大功爵至西平侯追封黔寧王諡昭靖祖諱昂為左都
督追封定邊伯諡武襄考諱僖襲雲南左衛指揮同知
後以子璘貴贈右都督夫人蚤失怙恃鞠于庶母孟氏
性敏慧不凡而容止詳慎不茍言笑女紅外無所嗜恱
間渉書史通女戒大義恒歎曰吾獨不得事吾親目有
所觸輙涕泣不食兄璘嘗攝雲南軍務事謂人曰吾有
女弟如此不可不擇所宜歸聞平江公賢而多才遂納
聘焉比入門逮事其舅某國莊敏公暨其姑譚太夫人
孝謹備至相平江公祗敬未嘗少忤賔客之饋躬自治
具内處娣姒和不失色下及臧獲御之有恩旁至婣黨
禮意兼厚無不稱者及居䘮治塟一皆勸公行朱子家
禮尤嚴祀饗至親滌俎簋久而不倦公有二㓜弟鐸鎡
撫待甚篤與之合姻二妹之嫁亦盛奩具以遣衆皆感
其義終身以母事焉公既嗣伯爵夫人獲膺封誥每嵗
節入賀太皇太后皇太后及中宫輙被寵賜而謙慎益
加公嘗佩征蠻將軍印總鎮兩廣督理漕運入掌督府
握京營兵出治河決攄誠効力無私顧之憂者以夫人
在也公壯尚未有子夫人寛以逮下忽夢二獸交走于
堂一老嫗曰此熊羆也寤以語公公曰此男子之祥也
翌日側室袁氏果生一男因名之曰熊夫人育之不異
已出稍長延師敎以經書今為錦衣勲衞為擇良娶朱
氏太師保國公追封宣平武毅王之女得孫男女各一
誕孫之彌月燕飲甫畢夫人倐得痰疾熊焚香籲天剖
股肉和羮以進聞者曰觀子孝則知母之慈矣夫人卒
于𢎞治丙辰十二月十三日距其生正統戊午七月初
二日享年五十九事聞上遣官諭祭有司治塟如制後
特賜楮鏹萬貫及棺槨一具米布各若干公請于朝給
驛遣熊扶柩而南卜用丁巳某月某日窆于江寧大山
之原從先墓也說者謂夫人生距家歸顯族安處優裕
未嘗知世間疾苦而能勤儉自將相厥夫子保有爵禄
方隆而未艾可不謂之賢耶公慟夫人甚思所以慰其
神于地下奉狀來請予銘弗獲辭而為之曰
猗嗟夫人勲舊之裔歸于侯門允作嘉儷事上撫下家
人是宜賢名式彰豈曰無儀鸞封煌煌有燁其服入朝
三宫出表羣族貴鮮不驕富孰非侈夫人持之勤儉終
始匪獨婦徳母敎亦敦廕澤之餘有子有孫胡享之隆
而世弗久曰祭曰賻世亦希有皇循舊度命藏故丘伐
石勒銘恩昭九幽
　　　紀母張宜人墓誌銘
紀母張宜人今户部雲南司員外郎温之母也張世居
綏徳業隂陽家之術某南京欽天監靈臺郎生子文哲
本州隂陽學典術娶某氏生宜人聰慧端正為父母鍾
愛之筓而歸紀紀之先為蒙城人後徙綏徳以醫鳴家
為故承事郎諱瓛之配瓛字玉章號澹菴少孤事其叔
父母盡禮宜人能承順其意如子婦然至於奉賔祭待
親戚事無大小必得其道人以賢婦稱之他日澹菴羣
從求異産力不能止遂出居於外惟取先世所遺醫書
數冊及器之敝者數事而已宜人怡然未嘗有愠色澹
菴醫日精逺方抱病求治者日衆至則隨手取應而退
亦不責報久則所積亦厚不喜自奉凡有義舉傾而與
之宜人亦未嘗有吝容其賢有如此𢎞治己丑九月初
六日躋壽八秩其子温仕于朝得士大夫詩篇甚富寓
歸為慶賔客滿門諸子婦率孫曽以次捧觴進拜里巷
驚異莫不嘖嘖稱歎未幾以温之貴將受誥有宜人之
封甲寅正月八日俄以微疾卒温歸來泣告曰不肖賴
慈訓以有今日所恨者雖恩典之頒而不能光榮生前
矣九月十有七日塟于榆林城南三坌河之陽合承事
先君兆幸畀一言以慰之予居京師且久知温為郎官
有美才昔嘗感其孝為文以表其先君墓乃復按刑部
侍郎張君尚絅之狀書而授之宜人有男子四長洤次
即温又曰濚曰濂洤濚俱以輸粟授官濂鄉貢進士女
一適冠帶總旗楊政孫男八人世相世良俱太學生世
椿世科世楹世禄世標世楫女九人長適榆林衞千户
李鳳次適王勲適朱鸞餘尚㓜銘曰
順以為徳嚴以為敎既宜其家亦事其報報以厚養復
躋髙年天恩且下曷不少延子孫如林盛而未艾立石
墓門其尚有待
　　　安昌伯夫人張氏墓誌銘
夫人姓張氏諱萬玉其先汴人世以武顯為河間忠武
王之曽孫定興忠烈王之孫今太師兼太子太師英國
公之女母曰王夫人而夫人則劉氏出也歸於錢氏為
都督同知追封安昌伯之婦安昌伯承宗之妻也初承
宗母夫人孫氏故懐寧侯女盛年寡居治家有法撫育
承宗以長嘗與其兄今懷寧侯泰擇婚聞英國與王夫
人善敎而女且賢以為無能踰之者而公之母太夫人
吳氏亦曰是女宜其為吾家婦蓋公之先既以元勲貴
顯且連二世為太宗仁宗妃而錢亦英宗后族也兩家
門户相當婚事既成繼而孫夫人病期一見其婦及入
門而卒故夫人以不得事姑為恨而事其夫生母曽氏
盡孝相夫治家甚有條理至待親戚以禮御卑下以恩
稱其賢者無間言俄而病更醫弗治年止十八其生成
化丙申五月二日其卒𢎞治癸丑四月二十九日以卒
之年八月初十日塟于都城西香山先塋之次夫人初
未授封其夫哀其早世具疏言于朝天子從之封安昌
伯夫人先塟來乞銘於予而英公且為懇請曰吾女年
尚少何敢勞執事然不得一言無以塞吾悲也遂諾而
銘之曰
其㓜也以慧其長也尤徳其歸也甚宜其逝也何亟
　　　榮善夫人墓誌銘
夫人姓項氏世為順天之宛平人生而聰慧婉淑克精
女紅宣徳癸丑選入宫侍賢妃甚愛之天順間憲宗在
東宫英廟為簡老成謹厚有年徳者擁䕶左右衆咸曰
莫如夫人宜及皇貴妃於安喜宫迨今上嗣位夫人年
既髙時被恩禮亦稍獲優逸而夙夜弗懈凡在禁掖前
後六十餘年白首寅畏莫有見其過言失度𢎞治丁巳
三月二十四日以壽終上念其舊勞特贈其號曰榮善
夫人命太監李興及右少監傅忠左監丞袁銳董䘮事
賜之祭者三賜賻銀帛諸物各若干命所司治墳於宛
平香山之原蓋異數也夫人生宣徳丙午之八月塟以
卒之年五月某日春秋七十有二銘曰
天門九闕嚴法宫兮白首服勞勤厥躬兮香山之原敕
所封兮三后在天尚克奉兮
　　　亡妻李淑人墓誌銘
予少忝科第入翰林繼而為卿亞以預政事夙夜在公
不暇顧其私然而閫以内事亦治而不紊者以有吾妻
李淑人在也而今則已矣吾能免乎内顧之憂耶且吾
善孰與相過孰與箴事有不樂者又孰與勸而釋耶此
予不能不悲恨者淑人諱徳貞其先為金壇人伯祖順
當國初以武功積官至指揮同知其從子克裕娶胡氏
生淑人筓年歸予初予䘮元配杜氏擇繼室不可得或
言李氏雖武弁而有家法且其女甚賢乃禮聘之既入
門克修婦道若素習然每念去舅姑逺不得朝夕侍奉
每晨興輙焚香望拜敬祝其壽而得一美味必封寄之
以為常及予得告歸省始挈之至家凡所以事舅姑者
必躬為之或請代其勞則曰吾方得侍奉何以代為其
孝如此遺二子尚㓜鞠育敎訓與己子等既長雖鄰嫗
不知其為非淑人出也其一女將嫁資裝既備復盡脫
簪珥與之曰此女少失母當加厚其慈又如此蓋自其
少時性行異於人居父母旁日事女紅不妄言笑嵗時
親戚婦女過其家者見其容飾之盛輙為之羞赧俛首
不視當吾歸省時先君禮部公嘗輟飲器數十事畀吾
還京以為待賓之用淑人曰君歸無以奉親而反受此
不可且客居器用惟磁漆足矣予深然之卒不敢受先
君聞之甚加稱歎其儉約又如此歸吾數年未嘗越中
門以行一日兒有墜樓者聞之驚悸乃出以抱持之而
僕隸輩始識其面其靜又如此平居處娣姒以和待親
戚以禮御童僕以恩與予處幾三十年而相敬如一日
諸子或有差失慮予之怒必和解之退而必自責讓不
少恕其亦可謂賢矣女事之暇尤喜讀書孝經論語并
古詩文多能背誦至於臨模字帖亦有可觀蓋其餘事
也予自春坊庶子擢少詹事兼翰林侍講學士淑人尋
亦得今封凡宫闈有慶累入内朝賀其顯榮亦至矣今
上念舊學之臣嘗以吾兒元概侍居京師特授官秩以
示恩寵未幾又特俾乗傳還家畢姻事淑人乃率之行
事未及成不幸以一疾而卒其卒以成化二十一年六
月十三日年甫四十三將以又明年十二月塟于邑南
陽山之原朝廷又敕禮部遣官治墳墓且命常州守臣
諭祭恩禮稠疊愧無以為報也塟既有日乃述其梗槩
刻石納壙中以洩悲恨之情若其淑徳懿行親旅皆能
道之其多不能盡書也子男四曰元楷指揮僉事曰元
栻邑庠生蚤卒曰元相承事郎曰元概中書舍人女一
曰元秀適太學生張祥孫男三曰文煥曰文燦曰文熺
女一曰文柔系之以銘曰
嗟淑人兮何去而不歸一室寥寥兮惟所遺衣吾尚可
以自存兮諸子倀倀然其何依胡豐其行兮嗇其壽吾
不可詰兮復何咎丘墳既築兮天寵則厚同穴而居兮
尚百嵗後
　　　仲弟時望承事郎墓誌銘
𢎞治五年十月二十三日吾仲弟時望卒遺言於其子
元橘曰吾生有汝伯為之兄以庇我今雖死可無憾矣
然知吾平生者亦無踰於汝伯吾死其乞文誌墓庶吾
目始瞑也於是元橘以書來告予聞之痛哭嗚呼吾忍
銘吾弟乎顧其言如此則又不忍不銘也惟先公户部
府君生吾兄弟四人吾為長次為吾弟吾弟自㓜明敏
讀書善記且善屬對先公甚愛之稍長即解事每見先
公治家勤勞輙請代先公曰汝年㓜正當與汝兄讀書
進學以取功名家事非汝所宜問也則對曰進取功名
乃長兄代理家事兒之責也先公初未之許一日偶試
以某事即能中規畫先公驚喜由是凡營居室治陂塘
及耕桑之類悉委之皆如意後先公漸老家事一不問
得與詩朋酒友徜徉於山水間者以有吾弟任其勞也
吾弟性更孝先公嘗染疾甚危醫莫能治吾弟甚憂一
夕夢神以醫書指示謂汝父第服此藥既覺檢書果得
之依方服之即瘥人以為孝誠所感天順己卯予䘮先
妻杜夫人於京師冐暑來省因載其嫂之䘮并擕二姪
以歸道中感熱毒疽發于背幾死無悔言成化癸卯三
弟得心疾疾作輙怒目叫呼家人皆不敢近獨吾弟日
夜在側百方治療然後愈明年四弟卒為之擇地以塟
敎育諸孤以俟成立及予繼室李夫人季子元概相繼
卒吾弟以予獨處京師又冐暑來省其篤於友愛蓋如
此平生於子史百家多所渉獵尤精於數學晚好讀醫
書蓄善藥病者多所全活至鄉黨以貧乏來告者悉周
之無吝近省予道遇廣西某進士之䘮輙助白金數拾
兩竟不問其為誰也吾少讀唐書張公藝傳吾弟適見
之遽請曰古今人宜無甚相逺公藝九世同居吾兄弟
豈不能保一世乎遂出誓言期不為妻子所感厥後有
求分異者力不能止每以為恨故省予時歴舉先公遺
命贊予置義田以贍宗族且力任其事以往士大夫嘉
其志咸作詩贈之惜乎志未就而卒嗚呼可哀也已吾
弟名濟字時望號復齋生宣徳庚戌十二月五日距卒
之嵗得壽六十有三素有治才而不求仕嘗以入粟助
有司賑饑補承事郎徐氏世居宜興曽祖諱福贈户部
郎中祖諱鑑瓊州知府考諱琳不仕三世俱贈光禄大
夫柱國户部尚書兼武英殿大學士妣皆夫人吾弟初
娶繼娶皆蔣氏又吳氏子男五人曰元橘曰元杏曰元
㯽曰元枤曰元楨元楨蚤卒女一人適同邑范倫以卒
之又明年某月某日塟于拜亭山之原為之銘曰
有事服勞昔見其人溪山在望其人何存田廬秩秩子
孫振振百世之下尚視兹墳
　　　亡兒中書舍人元概墓誌銘
𢎞治元年四月二十四日吾兒元概以疾卒於乎吾兒
何遽至於是耶吾兒少重遲不好游戲家人以不慧目
之常一日舍舟登岸誤為木罌所䟦墜諸水時岸髙數
文湍流甚急忽浮水面不溺若有神扶而起者已而羣
兒訊之曰汝將墜何不持罌口曰持則罌覆吾身尚復
起耶及稍長出就外傅口授書數百言轉能誦暇則嘿
聽諸生所誦能舉其詞無遺先禮部府君見而竒之每
出句以試能應聲而對往往有出人意表者由是鍾愛
尤篤天性孝友予每公退必拱俟于門雖風雨不少替
有不樂則遶膝而娛必致樂乃已與兄弟處雖一殽核
必待悉至然後敢食以是兄弟怡怡人不知其為異母
出也每受敎於兄栻後栻亡哭之必慟諸親長止之乃
曰天不獨亡吾兄又奪吾師也奚為不慟性復仁厚㓜
時為僕抱而仆于地予怒而杖其僕後雖仆不言或問
之則曰言則彼又受杖矣蓋從予居京師者二十餘年
予初以禮部侍郎考滿恩例許遣一子入太學以吾兒
常習舉業欲俾就之則以生後讓其兄元楷元楷亦不
願先帝録溥侍從微勞特授中書舎人未幾南歸畢姻
遭母䘮哀毁踰禮疾乃作予聞而憂之然天意遽至於
此以貽予無涯之戚乎吾年未下壽而吾髪已種種三
嵗間既䘮吾妻又失吾兒胡不相予之甚乎吾兒名元
概字𢎞量姓徐氏常之宜興人曽祖鑑瓊州府知府祖
琳並贈禮部左侍郎兼翰林院學士母淑人李氏以天
順癸未十二月十三日生年二十六於是其兄元楷元
相以卒之年十二月二十五日塟于縣南張和山之原先
期以書來告因述此俾刻石納諸壙中吾兒娶今南京
吏部尚書晉陵王公之女無子以元相之子文熺為後
是為志
　　墓表
　　　徐知州墓表
成化十五年荆門州父老詣闕奏前知州徐泰憂制且
終願畀復本州以終惠斯民者詔下吏部從其請君既
之任治事未幾疾作以其年十月二十四日卒享年五
十一既返柩於鄉將以又明年十二月二十一日塟于
無錫界馬鎮村福昌里之原其兄中書舎人惟正以書
來曰頥失吾弟不幸甚矣惟吾弟有二子元榖元菽皆
㓜未領人事凡經紀䘮事非吾誰為之治兹既畧備矣
惟墓上之石當得文詞以垂示後人非執事又誰宜為
之敢以卞户部華伯之狀來請予與君交三十年知契
最深非特以鄉里之故而已於誼實宜書乃不復辭君
諱泰初字士亨後更大同而白生其别號也㓜而穎異
既長入縣黌從經師習尚書益好學不以家用饒而䘮
志嘗舉于鄉不利以貢入太學得與天下之士游而謙
厚若無能者大司成甚優禮之當景泰丙子嵗順天府
行鄉舉而吉水劉文介公主試得君文竒之擢第一時
有忿子之不預者言于朝謂所司去取士失當且謂君
出富室殆有私也宜復試大臣持正者以為不可特試
五經魁於内閣君文詞義燦然無忝為解言者始慙而
名益彰於時矣後試春官在中列比剥巻主司見君姓
名以嫌竟不取久之歴正臺憲例選通法律者授御史
君在優等復以謙退授黄之羅田令六年政績大著遂
擢知荆門州在羅田時為政專察民隱不拘拘簿書之
末教民務農凡無牛種者官給與之值嵗大祲悉發義
倉積粟以賑饑民有尫羸不能行者則隨所居作饘粥
食之鄰邑來乞食者亦不拒一時賴以活者甚多更招
徠逋逃復業者則蠲其役仍給官田使耕而食其入公
暇數出存問疾苦隱然有古循吏風邑人嫁娶論財故
多不以時始下令禁之有户將絶而出繼他户者官為
出錢贖還其家富民買田多隱稅㢘其弊發之貧者始
免催徴之累黄屬邑凡七民相率走藩臬請得君守郡
疏上未報適荆門守闕遂補之荆門之政大率如羅田
其俗則頗難治君禁令嚴明民不敢犯㑹夷陵有疑獄
巡撫大臣檄君往讞疑遂釋人尤稱之前後兩任數興
廢舉墜而學校之士多所造就所得公錢悉市粟以儲
義倉其㢘名又人所難及者是以去任民爭輓留之既
沒尤思慕之不忘君為人孝友居父母䘮能哀治塟必
厚兄有疾輙宿禱于神以祈祐終夕不成寐弟坤㓜延
嚴師誨于塾冀必成立家雖饒裕見族有服用侈靡者
必深戒之而人以患難貧窶告則惻然周給不以財力
計也君常之江隂人曽祖均平有隱徳祖本中國初以
人材徴卒而旌其墓曰義民父景南義聲尤著以出粟
賑饑受官蓋徐氏之積徳非一世矣至是乃得君兄弟
然君官至下大夫君之壽甫入中嵗報施之道茫然莫
考也夫禾之有穜種之先而獲之緩獲之緩而收必多
世徳之家蓋亦類此然則徐氏後人其復有興者乎因
録其事行之槩表于墓以俟
　　　永寧州吏目贈行人正楊君夫婦墓表
成化辛丑新都楊春登進士第既而念其母老歸養於
家居數年其母益康健促使入朝乃授行人司正初考
最以例贈其父如其官母封太孺人踰年太孺人卒春
將歸塟詣予泣且告曰先君平生官不稱徳而卒塟久
矣今吾母復不幸而春繋官于兹不得躬治歛具心竊
痛恨惟墓之文乞憐而畀之敢以所為狀上予與春有
斯文之雅且感其言不能拒也按狀楊之先本楚人在
元嘗為武官後避亂於蜀因為新都人有諱賢者贅於
李遂冐其姓賢生壽山娶某氏生君諱文字美玉少温
恭謹飭舉業之暇尤喜攻書由鄉校貢入太學以家貧
乞仕逺方得永寧州吏目永寧在貴州蠻夷中君安之
不以為事日治公事有不便民者輙私告其長吏除之
後夷民知其出於君也皆感恱或來稱謝君辭避不敢
當推之長吏吏復賢之久而土官浸知其才凡旁郡事
有不治者屬之君輙治嘗督工役築磨泥普施二城費
省而堅完至今人稱之州有弃地數百里與水西夷田
相接其酋以官無圖籍私致白金千兩欲得其地君適
攝州事拒不納曰吾官雖卑然亦守土之臣也地為王
土可以私與人耶他日長吏竟利其金與之君每以為
恨景泰癸酉九月八日以疾卒于官享年六十三塟本
邑某山之原君初娶郭氏繼某氏再繼熊氏則春之母
也方君游太學時熊氏家居熊自為衣食計而節縮日
用以資給其夫迨從居永寧奉養既豐亦不肯妄費一
錢後其夫與郭氏二子相繼卒負遺骸歸塟備歴艱苦
所過地必號呼亡者告之從行男女數輩雖旅次倉卒
皆有區别既歸顧家尤貧遣春就學脱簪珥以助其費
以其夫遺命令復姓楊氏初目眊已數年及見春授官
與其孫延和再登進士第目豁然復明年八十二以𢎞
治壬子二月二十一日卒祔塟墓右子男五人其二曰
逺曰政郭出俱先卒其三曰春曰惠曰哲熊出女二人
亦郭出長適翟贊次適鄉進士單麟孫男十人曰廷和
翰林院侍讀廷豫廷平廷萃廷像廷(闕/)
　　女十三曽孫男五人曰慎曰惇曰愷曰(闕/)　　予
嘗讀歐陽文忠公瀧岡阡表載其父崇公存心之仁及
其母夫人誨言之善竊歎公之所以顯於世者維其文
章徳業見重於時亦其先徳深厚有以致之所謂其來
有自者也今觀楊府君與熊孺人之事其殆類此故其
子若孫列官于朝漸至通顯亦足以驗其先徳也予以
是表之
　　　桂陽同知前中書舍人楊君墓表
楊世出漢太尉震唐季徙家閩之浦城又徙建安入國
朝自故少師贈特進光禄大夫左柱國太師文敏公以
髙文絶識弼亮四朝功施社稷勒於鼎彞號稱名臣垂
休襲祉奕世有人而楊氏遂為仕族之冠君諱仕儆字
敬甫贈少師工部尚書兼謹身殿大學士諱伯成之曽
孫文敏公之孫貞靜先生諱錫之子也少習家學以詩
經中天順己卯福建鄉試禮部弗第卒業太學聞見滋
廣聲名籍甚六館諸生咸推讓之再試不中乃以䕃授
中書舍人三年坐從子曅累謫廣東衞經歴六載考最
竟歸卧于家闢一室左右圖史寢處其中日繙閲不厭
暇則課子孫讀書種桑棗藝蔬果於世途聲利漠如也
𢎞治改元詔起沉滯吏部知君謫非其罪特以桂陽州
同知奏起之檄至君歎曰吾老矣憊矣安能復與時輩
追逐耶竟不起𢎞治九年六月十有九日以疾卒年六
十缺娶江氏某叅政之女子二易鄉貢進士暹治舉子
業孫男二女一卒之明年三月二十日塟邑之登仙里
劉墩之原君偉貌疏髯氣岸軒揭平居恂恂簡重而臨
事能卓然樹立其在衛幕秩雖卑能搜剔奸蠧有怙勢
者必以法裁之吏士竦服生長綺紈不為奢靡華麗之
飾聞人有異書則購之不惜重價所録自唐宋以及國
朝諸子百家凡數千巻皆手自校讐近世稱藏書之富
者殆莫加焉且長於鑒賞法書名畫一見即能定真贋
或有書淫畫癖之誚君笑曰視寳異物者何如哉尤尚
行義赴人之急如不及其在京師士大夫之賢而貧者
每取給焉弟仕儀蚤天有遺腹子且撫且誨愛如己出
今考工員外郎旦也成化間君數過予閒論古今事亹
亹不竭予心獨偉之謂如君者非獨為閩産之傑也於
乎以文敏之勲蓋所謂猶將十世宥者而君一從吏議
擯外十餘年其從弟仕偉才譽相上下亦坐是累謫以
死是孰為之耶世嘗謂天之於才必愛惜而培植之其
果乎如此耶予與君善者喜其好古篤學重其行義惜
其不遇於時而懼其遂泯沒於後也故為表於墓以告
後之人尚勿毁哉
　　　封山西道監察御史何公墓表
都察院右副都御史何君鑑嘗知吾宜興予重其為人
因聞其家世之舊庭訓之善得厥考樸菴公之賢公既
卒鑑奉工部左侍郎徐公貫所為狀請予文表於墓道
之石乃摭而書之何之先本青州人五代時有曰茂者
仕吳越為節度使卒於紹興之新昌子孫因家焉代有
仕者祖諱友諒國朝為訓𨗳祖諱遵道考諱彦廣皆隱
於鄉公孝友信義出於天性甫弱冠即代理家政力田
供養奉時祀館賔客婚嫁弟妹皆不以煩其父後當分
異父念其勞欲多與之公獨取瘠田敝屋悉以器物讓
諸弟母愛少女既嫁公猶析産與之父母疾公不去左
右至籲天請代居䘮毁瘠塟祭皆如禮尤重意氣間遊
京師里人有以白金數十兩託公有所營置道為賊所
刼公為貸金終其事而還過杭得遺金一囊於道俟其
人而還之嵗饑里人乏食捐粟濟之有借公馬者斃而
償以價公慰遣之而不責旅次寧海開户而卧有虎當
門躭視久之揺尾而去園有瓜二實一蔕人稱瑞兆以
為隂徳所致公敎子有法鑑舉進士知宜興時遣使迎
養公以親在不果行常書清慎勤三語為戒鑑為御史
復勉以許身報國後被封為文林郎山西道監察御史
知河南府時公已終制乃就養無何直大饑人相食乃
歸命鑑悉心賑捄以全民命及鑑為都御史巡撫南畿
又戒之加説詳焉故鑑所至有聲績在兩畿尤卓卓可
稱者皆公敎也然則公之賢使身得一職任一事以自
用於世其禆補豈小哉公以齒徳當為鄉飲賔辭不赴
沒而塟於鄉則為之刻石著徳以示後之子弟禮亦宜
之非徒為孝子之私而已公生于永樂己亥六月初九
日卒於𢎞治乙卯正月初二日壽七十七以丙辰年某
月某日塟于某山之原配吕氏賢而克相封孺人子二
長即鑑次銶女一適劉演
　　　林勿齋先生墓表
先生姓林氏諱智字若濬别號勿齋系出唐邵州刺史
藴之後世居閩之莆田曽祖崇寳父徳如皆隱居不仕
先生生二年母陳氏沒又五年徳如翁亦沒賴繼母鄭
氏撫而鞠之稍長出從里儒授尚書習舉子業尋補縣
學生正統甲子中福建鄉試戊辰㑹試中乙榜授宜興
縣訓𨗳至則嚴立敎條示諸生以讀書作文之法俾各
有所依循晨必衣冠張燭坐堂上朗誦經書已而取古
法書臨摹至數百字手倦則復誦讀以倡諸生日以為
常雖祈寒盛暑不懈諸生亦各勉修士習為之一變大
有補於學校秩滿陞銅梁敎諭未幾丁母憂服竣復除
宜興舊徳先生之敎者踊躍趨迎及士宦子弟悦從者
數十輩大肆講學文敎聿興提學御史陳選舉先生自
代吏部雖不能用謁選之日遂陞縣令先生謂人曰當
道宜用人所長某將老矣安能舎詩書而事簿書哉博
一敎官終身足矣崑山葉文莊公時為吏部侍郎知之
擢蘇州府教授先生至蘇學其敎法無異宜興時諸生
始若不能堪久之服其化益親愛之致有身為顯官而
追念不舎者先生前後為校官幾三十年皆在江南而
四方縉紳多聞之故每當大比之年藩省爭先禮聘為
主司考浙江者一江西者再凡所取多知名士稱為有
識鑒云先生性至孝常痛父母早世每春秋時節祭祀
嗚咽流涕者竟日祖祠舊卑隘撤而新之増祀田若干
畆婦翁趙立沒而無嗣為之經紀其䘮得免暴露甥陳
元㓜孤擕之官敎育之與諸子等既長復為之娶婦乃
遣之歸其他周貧睦族重信義事多類此生宣徳丁酉
六月十日以𢎞治甲寅正月五日卒享年七十有八以
某年某月某日塟某山之原娶趙氏子男八人曰巒岳
宻岊嶅仚岫崐巒早卒孫男女二十七人曽孫四人嗚
呼先生之徳之學莆人知之蘇人知之予宜興之人知
之豈待表而後見然天下不可以莆與蘇與宜興槩也
而能盡知乎况數世之下又有可恃者乎是固門下士
所宜憫而憂之者某於門下受敎為最先故特為之表
而不讓焉
　　　贈懷逺將軍錦衣衞指揮同知寗公配陳氏墓
　　　　表
正統己巳廣西弗靖今贈懷逺將軍錦衣衞指揮同知
寗公卒于寇難其配陳氏與其次子瓌皆相失莫知存
亡獨其長子瑾無恙事平瑾遂選入内庭年始十一既
長資性明敏益見向用積官至御馬監大監後三十年
為成化庚子瓌獲生還至京師大監公見之甚歡又六
年成化乙巳陳氏亦還大監公遣人迎至京母子相見
如故時憲宗皇帝在位今上在春宫聞其事為歎異暨
太皇太后太皇后皆有賞賚既而瓌從征大同累功陞
錦衣衞世襲指揮同知因得賜誥贈其父如其官而其
母封太淑人居數年太淑人思歸故土瓌具疏乞恩特
蒙改廣東右衞以便侍養太淑人之歸也三宫賞賚之
厚復如前日人皆榮之既抵家數月俄以疾卒大監公
聞訃哀痛上賻祭加厚并命有司造墳安塟太皇太后
皇太后暨諸王亦皆有賻大監公乃擇明年某月具其
父衣冠合太淑人塟于邑白雲山之陽來乞文於墓上
而騰驤指揮劉澄為之狀惟寗氏世居南海東充都大
良堡人後割其地増置順徳縣故今為順徳人先世嘗
有顯者譜亡不可考入國朝有諱日華者生武安安生
公其諱真字克誠為人淳樸不好華靡居常茹素以殺
牲為戒處鄉里尤善扶持患難周濟貧乏人素賢之其
生永樂己丑沒于正統己巳得年四十太淑人性勤儉
善理家人所以賢之者如此其生永樂辛酉沒于𢎞治
癸丑七月九日也子男二長即大監公少侍英宗皇帝
于乾清宫今掌清寧宫事兼提督五軍營凡朝廷有大
昏禮并四夷宴享多委之次即瓌孫男一尚㓜夫人有
善行雖不幸遭變故亦未有不獲報身後者如公之死
其不幸可謂極矣乃生大監公以忠勤事上稱賢近侍
克致恩典與其配雖存亡不同而同享其盛則一而已
要非偶然者至若大監公身雖在内而夢寐不忘其親
其誠孝所感卒獲與其母若弟相見又豈偶然哉是宜
書之揭于其墓以示其後之人云
　　　曹府君徐孺人墓表
嘉興有名族曰曹氏曹氏有賢配曰徐孺人諱秀澄同
郡嘉善儒家女也父曰文玉母曰陸氏以永樂甲申四
月四日生孺人既笄歸于曹為以東府君之配孺人自
㓜端重寡言笑在父母旁循禮度而孝敬不倦及為婦
事以東能執婦道性尤勤儉恒率諸婢晝夜紡績不以
為勞家人化之諸刺繡纎巧之作皆媿縮不敢出視生
子瓊敎之甚嚴瓊奉母敎若鄉慎行務農生殖稱克家
子其後産業日盛食指日繁孺人卒不習侈靡事及以
東沒寡居五十年布素終身未嘗更一新衣其勤儉自
若也有孫曰山早失母孺人憐其㓜躬自鞠育雖甚愛
之然敎之益嚴俟其既長俾學于家塾日必考其課業
或書不成誦則聲色俱厲不少為容貸平生不喜尼媪
有登門者輙麾之去曰無壞我門法其正如此孺人好
施不吝凡鄉里之貧無食死無塟者必命其子周䘏之
嵗饑視人親疏悉以次賑給之食其惠者甚衆及其子
沒至山益好施與士大夫交游益廣而曹氏之名籍籍
起浙西謂其世範固逺蓋亦有孺人之敎焉孺人既老
山奉養備至年九十三而卒實𢎞治乙卯九月九日也
子一人即瓊承事郎娶陸氏孫一即山以中書舎人娶
錢氏四川按察使博之女曽孫男六人嵩邑庠生崟岑
岩崙巃卜以丁巳十月二十四日塟邑之柳溪合夫兆
也山持狀赴京師詣予泣拜曰山非祖母鞠育無以至
今日所以不逺數千里躬造門下以請者唯欲得一言
表于墓上以彰吾祖母平日恭孝慈節之美則泉下永
有光矣予感而言曰昔人有言婦者家之所由盛衰也
故中饋之吉著於家人厲階之害見於大雅其事不誣
往往可驗則曹氏之盛孰謂其無然哉宜刻之以慰山
之志以示諸來裔
　　　虎賁左衞經歴張府君墓表
府君既沒之十六年其子欽虎賁左衞經歴三載考最
蒙恩贈府君如其官階徴仕郎母馬氏為孺人於是欽
泣而念曰朝廷不遺下臣施及恩典吾父母不幸皆不
及見痛恨何可言吾將致其事歸守先墓謹録敕詞燎
之以告于地下顧惟墓上之石尚無文以刻又何以發
濳徳昭慈訓而見寵光之來之有自耶乃奉山東叅政
張克謙之狀晉謁再拜而請予與張少相知而經歴君
又邑人也不能辭取其狀視之語皆不誣按狀府君諱
亨字嘉㑹世家宜興為宋叅知政事磻之後自曽大父
國用而上居邑之橋亭里人稱橋亭張氏國用仕元為
鷹坊提領生廣徳州學正茂卿茂卿以族大遷今所居
曰張渚是生師賢師賢生愈髙愈髙生致逺致逺生三
子伯曰本彞季曰伯常其仲為府君府君生而純雅稍
長從仲父致和學致和嘗為信豐令剛毅方正敎導有
法臨諸子甚嚴獨愛府君由其孝友明順不煩束約也
正統間大臣有奉敕循行江南主斷繋豪民一時健訟
者蜂起或訟其考翁事連信豐並被將逮至京師府君
於時極力營救往返道路數冐艱厄不自䘏也其事卒
白人皆稱為能子其平居父母之側温然無違禮母周
氏沒事繼母黄氏孝養不替兄弟相處怡怡如也雖衣
服飲食無弗共者及推以待諸從昆弟子姓以及婣戚
朋友皆為篤於恩義雖僮僕無不善遇之以至人有急
難周之不吝其事不能枚述嘗客金陵同舍人遺金數
斤獲之弗啟竟迹其人還之其人出半以謝拒之毫釐
不受又嘗獲監引於道坐候其人少頃有泣者至則一
富商奴所遺即與之奴謝曰非公吾必死主人之手感
拜而去鄉有窶人缺食而貿其屋既給之粟而使復居
之如故曰俟嵗稔償我未晚吾不忍汝飽而無居也鄉
舊産茶四方來鬻者必實其直奴輩有不豫者曰若欺
心而増减之吾豈可為哉因之以戒諸子姪凡息錢租
粟之入宜寛貸而勿歛怨如此庶家門可保而久也有
司屢役掌鄉稅不事掊剋嵗饑更出粟數百斛以助賑
濟郡縣欲例授章服則辭曰吾安于韋布久矣敢冐圖
榮顯耶邑大夫嵗舉鄉飲禮請為賔至再即辭謝不出
教子居京秩雖不獲生受封命然人間之福安享已備
可謂無憾于世者矣府君晚號真率翁壽八十有四以
成化七年某月某日終於正寢後某月某日其配馬孺
人亦卒壽八十二孺人出同里士族少有淑行及歸於
張婦道母儀皆有可稱以卒之某年某月某日合塟于
南華山之原子男四人曰原曰思皆克家曰欽即經歴
君曰銓女二人長女適義官吳佐次適士人蔣昕孫男
八人女四人曽孫男五人夫徳之優者不近名以為髙
足以轉移乎風俗産之厚者能散財而益富足以庇覆
乎鄉閭觀於府君可以槩見為張氏後人者尚嗣其仁
於百世之下使君子之澤無有窮也噫此固府君之意
也
　　傳
　　　南京工部尚書劉公傳
公諱宣字紹和一字應召號靜齋姓劉氏其先南康人
也在南唐有諱適者仕至工部尚書生君造以吉州推
官留家安福谷木坑故今為安福人君造生璞南唐進
士至宋三世補太學上舍時人因稱三舍劉氏公生七
嵗而孤遭家多故能自力於學不隨同輩嬉戲從故禮
部侍郎李公克述習春秋精勤不懈父戍盧龍而沒躬
往代之雖處行伍中不廢讀書其志必欲以科第自顯
時麻城鄒公來學以都御史巡撫其地閲其業大驚待
以殊禮景泰庚午應試京闈鄒公送之郭外舉酒祝曰
汝此行必取解首否則無相見也衆竊笑之是嵗故少
詹事劉文恭公主試得公文巻竒之置第一如鄒公言
明年㑹試禮部髙等遂登進士第授翰林庶吉士壬申
授編修丙子修一統志成陞修撰天順甲申憲宗嗣位
充經筵講官成化丁亥九載秩滿陞右春坊右諭徳修
英宗實録成再陞右庶子庚寅擢南京太常寺少卿寺
事多廢公建言十三事皆見采納丙申丁内艱壬寅改
除進本寺卿掌國子祭酒事公為師待諸生甚厚而差
遣必公考校必明無不恱服者琉球國遣子弟就學公
舉舊制令所司給其日用之費他日其子弟奉白金一
觔為束修公力卻之已而復以其半為奉事聞于朝及
得㫖乃受丙午召為吏部右侍郎丁未夏旱奉命祀北
嶽地鎮𢎞治戊申今上嗣位再進左侍郎公以漸衰求
閒始拜南京工部尚書知公者乃惜其去公欣然以行
至則㑹計出納革絶侵漁未幾財用頓積而推舉屬官
以激勸其下人人皆為率職蓋嵗餘以病不起辛亥七
月十日也享年六十有七公少罹貧苦在盧龍時游學
京師每徒歩往返為寒暑所中輙疾死道上逾時始甦
嘗建言禦邉四事其後有己巳之變果如所料及㓂薄
京城從禆將守備天津多所補益軍中有誘歸及欲妻
以女者皆不從其窮時已不茍如此惟耿介疾惡是是
非非不狥于人尤好面折人過晚乃務為優容善論事
引援證據聽者忘倦多知國朝典故每事能悉舉無遺
故尚書姚公為吏部時以慶成宴坐位未定詢及公為
言舊制至今以為式至功臣世系述其源委歴歴如指
掌若山川險易雖逺在數千里外皆能指畫不差人服
其該博平居事母至孝迎養於京每旦趨朝必先問安
遇一美味必手自奉進兄沒撫其孤女嫁之如己出事
再從寡嫂及遇族人皆有恩意族有爭訟者開𨗳以理
使各釋然以去諸子教之甚嚴與其配王淑人必揖而
後食居家自奉至薄食不重味一衣至四十年蓋其儉
素又如此讀書務求精熟為文章必以理勝不喜作新
竒語有冲澹集藏于家祖諱某父諱某並贈南京太常
寺卿妣並贈淑人三子長秉常國子生秉善邑庠生秉
監女四人論曰公卿起諸生一旦富貴遂忘其故而為
驕侈之習者比比如劉公禄位已崇所持猶寒士雖古
人何以加之且士非困窮不能自立所謂貧賤憂戚庸
玉汝於成也公之志甚大力甚堅惜未得專乎其位而
盡展之故其事業之所立者止此然其名則豈有久而不
傳者哉予與公有斯文契因書此以貽其子俾藏之為
家傳云
　　祭文
　　　祭湖廣僉事張公
湖廣按察司僉事張公惟公少時負俗之累奮發于心
黽勉于事績學精專莫之或先鄉榜甲科遂爾連連列
職中朝官階斯轉繼躋外臺仕路益顯雖則顯矣如忤
物何奉身而退其樂則多公身雖屈公名則完公志不
遂公心則安母氏髙年幸供子職孝養期終疾疹俄亟
嗟我與公豈直同年既忝鄉閭復結姻㜕聞公之䘮哀
痛倍百繋官于朝欲往弗克聊馳一觴惟寫我心魂如
有知為我來歆尚饗
　　　祭某淑人母子文
祭某淑人母子之靈曰言言髙堂有此女師静專其徳
慎淑其儀身安享乎晚福子顯庸乎明時謂非修内行
而獲隂報豈榮壽若是乎兼之緬懷昨嵗登堂獻巵指
瑶池以為酒倣南山而賦詩恍壽顔之在目曽陳迹之
遽違夫何倚伏之不常哀樂之難期望婺星而光滅悵
萱草之色蔞惟苫塊之哀重致傷生之可悲視疇昔而
不若撫二柩以纍纍設茵鼎而孰奉置槃珥其何施念
子道莫大乎送死顧家禍何縁而重罹曰惟不死惟孝
與慈帝有諭祭之文史有表阡之詞棘心寒泉可慰在
兹嗚呼尚饗
　　　荷誥封三代祭祖文
某荷誥封三代祭祖某仰承先訓屢荷聖恩載錫贈典
始以七品贈父封母既遷五品恩隨以加後官侍郎繼
職宗伯重蒙恩加及二代兹者宫保秩滿又得推恩伏
蒙制下褒及三代贈曾祖考光禄大夫柱國太子太保
禮部尚書文淵閣大學士曾祖妣為一品夫人而祖考
妣考妣及先妻之贈典亦如之給誥之詔方頒而加秩
之命遽下今陞某為少保兼太子太保户部尚書武英
殿大學士一月之内兼此二榮是皆祖宗餘慶所及謹
附祝文用伸昭告以亡室贈一品夫人某氏祔食尚饗
　　　祭長姊孺人文
祭長姊孺人之靈曰與某同母實惟六人惟姊居長性
行尤淳爰自笄年歸于故族婦道克持孝敬殊篤良人
游學内助日劬忽焉中道賫志寡居僕耕于田婢織于
室衣食能謀家業無失况初失子幾絶其宗終焉嗣續
置妾之功撫育其孤庶見成立白首髙堂傷感抱疾自
與别違嵗時屢歴繋官縻禄懷思戚戚忽聞訃來哀痛
切激骨肉存亡永永嘆息煮粥無能揮涕沾臆敬遣兒
輩奠以酒食尊靈猶存洋洋來格尚饗
　
　
　
　
　
　
　
　
　
　
　
　
　
　
　
　謙齋文録巻三
欽定四庫全書
　謙齋文録巻四
　　　　　　　　　　　　　明　徐溥　撰
　　碑銘
　　　故南京禮部尚書諡文僖黎公神道碑銘
𢎞治辛亥南京禮部尚書黎公以疾乞致仕詔可仍賜
誥命歸明年以建儲恩進階資德大夫正治上卿四月
十八日竟以疾卒享年七十訃至命有司諭祭及營𦵏
事諡文僖其孤民表詣闕謝恩他日奉公門人李學士
賔之狀拜請神道碑銘予與公同朝且同官已乆義不
得辭乃據狀而書之公諱淳字太樸號樸庵世居岳之
華容本楊姓曾祖元勲出繼姑氏後從黎姓祖士禎父
斌寜縣丞有德政並贈資善大夫南京禮部尚書祖妣
徐氏妣元氏王氏並贈夫人公少苦問學從父宦逰與
兄資深相師友天順丁丑英宗復位之嵗也舉進士第
一授翰林修撰預修大明一統志癸未同考禮部㑹試
成化乙酉憲宗即位充經筵講官丙戌遷左春坊左諭
徳丁亥修英宗實録成進左庶子甲午考順天府鄉試
丁酉修資治通鑑綱目成遷詹事府少詹事兼翰林侍
讀今上正儲位日侍講讀戊戌擢禮部右侍郎丙午改
南京吏部丁未滿九載遷左侍郎加正二品俸𢎞治戊
申始擢南京工部尚書尋改禮部又三年以疾致仕而
卒公性耿介寡合尤好直言居官屢除弊事初入翰林
有言被謫者即以書抵當道請救其人當道者雖不能
用然心實重之考鄉試時有試巻竒甚後塲不類疑有
弊勾稽墨巻果得謄録生截巻狀按其事而取是巻為
解首則名士馬中錫也人皆稱服甞見天下鄉試録多
舛繆或犯國諱擿奏數十條下禮部翰林院議治考試
提調官罪且申定格例行之至今及在禮部故事内批
出翌日承行者必陛陳補奏䟽以防奸偽除授寖廣有
諷令勿奏者執不可諷者色沮久之竟停奏在部不受
私餽不行請屬尤慎形跡事渉矯託輒窮本末必暴白
乃已聞人有玷行雖所甚愛必摧抑不曲為庇覆下至
胥𨽻亦畏憚不敢犯素儉朴患鄉俗好侈躬自裁抑昏
𦵏飲宴之禮人多視以為則重倫尚節痛違禄飬極嚴
廟祀兄嫂卒其孤民獻及女皆㓜育為己子遇二季沾
滄無間言甞歸省至臨清適山東按察副使董國器妻
死而董使未還特使人舁其柩以歸太常卿余孟享卒
家貧倡鄉宦合賻贈俾襄䘮事鄉吏鄧錄寓銀數十両
後禄死藏所寓物候其子長乃還之所居黄洋渡積潦
病渉捐私帑築堤四十丈民甚利焉嚴于教子不假辭
色至訓諸生日亹亹不倦登科甲仕中外者相接踵下
逮胥吏有嚮學者輒優給役後亦多成名云平生好著
述有龍峯集若干巻及輯國家諸試録合六百四十巻
藏于家配金氏贈夫人先卒子男六人民牧進士民表
户部主事民衷民安國子生民俊民信女四適荆州府
學生張孟瑄次適鄉生程鶚三適縣學生羅熺四㓜孫
男二循紀循章女一以卒之明年某月某日𦵏于黄湖
山之原金夫人祔銘曰洞庭匯澤其流洋洋公實楚産
挺㧞不常昔起鄉薦世遇英皇對策大廷萬言成章乃
賜及第裒然前行出入清秩翰林春坊危言正色恥和
其光治朝簡任官惟俊良匪籍銓曺孰為較量冢宰之
亞謂公克當秉公薦舉賢路不妨仰視孤鳳倐焉南翔
人則不容在公何傷宗伯掌禮名位益揚召命将下歩
履不彊乞身歸田旋以云亡二品既貴七袠亦長朝廷
眷念恩被幽堂科第克紹諸子其芳集集門人青雲頡
頏公其逝矣有光于䘮爰伐貞石樹之墓傍刻此銘詩
永昭不忘
　　　故南京吏部尚書進階榮禄大夫致仕贈太子
　　　　太保諡文肅王公神道碑銘
鳴呼公𦵏有日矣追憶平生故交同鄉郡同官署而道
誼相契合行業相規勵自少至老不相負者如公幾人
而今不可作矣矧公之文學政事卓然為一代聞人而
耆年髙爵殊恩盛典其在朝廷在天下所闗甚重是不
可無所紀述以昭不朽而公之子沂以神道碑銘来請
乃按福建布政使陳君朝用狀次第書之公姓王氏諱
㒜字廷貴常之武進人晉太傅導之裔也元季祖諱徳
甫自揚州避地于常子孫遂居之祖諱友諒國朝永樂
間徴至京師授魚臺學官擢延平府同知有政恵考諱
守正宣徳間為兵部武選司主事以廉慎名俱用公貴
贈南京吏部尚書祖妣蔣氏妣朱氏俱贈夫人公生有
異質十嵗能作詩十五攻舉子業二十為學生正統甲
子領鄉薦景㤗辛未舉禮部賜進士及第第三人授翰
林編脩被㫖偕修撰柯潜庻吉士吳匯等二十八人肄
業東閣給酒饌及膏燭費賜御府諸書癸酉夏旱代祀
東嶽甘雨隨注甲戌丁外艱䘮𦵏如禮天順丁丑仍舊
任庚辰同考禮部㑹試時稱得人尋命侍東宫講讀辛
巳預修大明一統志成賜金帛癸未復同考禮部遷侍
講甲申憲廟踐阼以侍從恩擢左春坊左庶子仍兼舊
職敇充經筵講官敷析明暢啓沃良多修英廟實録分
掌禮館成化乙酉改南京翰林院學士至則迎母就飬
丁亥實錄成公以舊勞預賜戊子以母喪歸辛夘服闋
適南京祭酒缺朝廷特用薦起公于家公嚴督率明賞
罰公差遣上奏論便宜數事又修廟宇學舎補刻書板
建書庫門工悉就緒壬寅滿九載進南京吏部左侍郎
時吏弊滋甚每差撥則呼爭於庭公按舊式㕘以時宜
著為定規羣吏懾服丁未召為户部左侍郎乘傳赴闕
甫數月今上登極遷南京户部尚書復改吏部㑹有㫖
考察諸司公悉心諏訪務求至當有小過而才亦可用
者别為奏請得降級補外其以例考績者必斟酌殿最
不茍為文具又陳八事多見采納修治堂庫如國監而
加偹焉𢎞治癸丑年七十上䟽乞致仕上優詔勉留再
上亦如之甲寅以再考去任還家臥疾乙卯春復上䟽
詞益懇上念公先朝舊臣進階榮禄大夫致仕命有司
月給廪米二石嵗給輿𨽻四人此得報公疾以篤越二
日卒于正寝實五月二十五日也距生永樂甲辰七月
四日夀七十有二訃聞贈太子太保諡文肅遣官諭祭
命有司治𦵏事丙辰三月十八日窆于縣西謝巷村之
原公所自營夀藏也初娶夫人吳氏江西左布政使潤
之女勤儉有則尤敦仁恵族里賢之先卒厝于祖隴之
側至是乃合𦵏繼娶今夫人孫氏尚寳丞仲徴之孫亦
有内行子二長沂舉成化乙未進士累官湖廣右布政
使其志行不墜公業次洛輸粟賑饑授鎮江衛指揮使
女五長卒次適鄒堂鄉進士朱㫤叚瑞又次適吾子中
書舎人元概今守節于家孫五女四公性孝友言動不
茍雖負才望而謙抑不自矜甞念宗族貧窶嵗給廪粟
憫兄子澄之孤以三品恩移廕為國子生又修世譜輯
家乘以貽子孫尤重義氣甞得楊氏别業有祖隴在欲
徙之他公嘆曰彼以全産售人而不能保此三尺吾不
忍也不聼徙闕其垣使四時祭掃焉公警敏精悍剸繁
理劇不勞而集彭文憲公慎許可獨器重公後雖秩位
隆髙而識者以為弗盡其用也其為文雅徤有體裁詩
亦清粹真行皆遒勁脫俗所著有思軒稿朝天稿若干
巻藏于家銘曰國有夀俊羣士之則作之累朝獲匪朝
夕鄉有耆舊後生是規積數十年乃克見之公在南都
為六卿長公歸南畿足範鄉黨七旬遐夀一品崇階公
實稱之孰云幸哉矧惟令終䘏典優異節恵有稱賜𦵏
有地論徳以世述事以文於百千年来者有聞
　　　故封奉直大夫刑部員外郎錢公神道碑銘
𢎞治丙辰四月壬午奉直大夫南京刑部員外郎錢公
卒其子大僕卿鉞請于朝上命有司諭祭遣進士治塋
墓於是鉞泣而言曰不肖孤無似徼福天子寵及泉壤
其有光矣如復得名世之筆刻諸墓道先子死且不朽
其何榮如之予不得辭則為之銘按狀公諱震字東之
其先出于吳之崑山髙祖諱常曽祖諱誠仕元為萬户
始徙家杭州祖諱安一父諱禮生公頴異㓜學即出語
驚人稍長習舉子業恒嘆曰大丈夫安能碌碌守章句
乃棄去逰沅湘間致財巨萬歸盡散鄉里之孤乏者復
垂槖去如是者數四不厭人有急難千百里赴之鉞官
陜時自粤杖策往視徧厯闗中形勝數日挾両蒼頭徑
去絲髪不以煩官既歸老於西湖之上集古竒方儲藥
物彚别分貯揭所治證于上縱病者自取不問其姓名
每出民必羅拜道次以謝公曰欲以捄難非求謝也娶
同郡虞氏封太宜人子男六女二始公將教二子經學
未知所授乃列五經于前縱其自取鑑得易鉞得春秋
公嘆曰聖人之道見于經莫精於易莫大于春秋二子
其得吾志矣時甬東楊文懿公以易名遣鑑師之錢塘
季侍御琮以春秋名遣鉞師之鑑登戌戌進士蚤卒鉞
登甲申進士授南京刑部主事厯員外郎郎中汝寕知
府陜西叅政貴州按察使以右僉御史廵撫山東調河
南進副都御史改太僕卿所至有聲績為時良臣人謂
公之學於是有徴焉公生永樂己丑某月某日夀八十
某年某月某日𦵏錢塘佛牙之塢銘曰干雲之材器維
大受匠石所遺乃以自夀既夀厥躬復昌其後發為新
枝久乃滋茂為榱為梁乃堂乃構遡厥本根匪夕伊晝
維彼夀者終老林阜封以識之名不可朽
　　　采石李氏先塋碑銘
𢎞治丙辰總督漕運都察院右副都御史李君徳馨漕
事至京師詣予曰吾李氏采石之墓拱木已積抱矣而
墓碑未刻無彰先徳予末小子忝承休緒而尤黯黯無
圖則不孝之罪益重惟先生孔揚昭大以假寵我李氏
以詔我後人予按狀李氏世為滁人國初有諱慈隆者
隨髙皇帝渡和取太平遂韜跡太平東山是為徳馨之
髙祖慈隆生茂林往来采石治生因家焉茂林生順補
郡庠弟子員善楷書預書永樂大典典成授刑部主事
上即行在為都方事營建命户部尚書宋公入蜀取大
木擇􁉗屬可同事者以公從既得木木皆産深山窮谷
其徙而出也多經民墟有議夷竈堙井者公曰寜迂道
無震驚其民乃别取道以下民徳之餽白金者以千計
公皆拒不納未幾坐事謫廣東南雄經㦄至今猶能道
其遺政南雄生翔字某某别號止菴徳馨父也性濶略
踈財鄉人有稱貸不責其息或貧不能存死不能𦵏男
女長不能嫁娶者來告止菴未甞以匱乏辭隨逺近親
踈予之多寡悉中度見德馨少慧舉止異凡兒每撫其
頂曰此子必能大吾家因遣就學日夜訓誡以冀其有
成已而果然李氏世有積徳其𦵏于采石盖自某始于
今已三世矣雖甞一發于南雄然位不甚顯不克竟其
所施未可謂食其報也今德馨貴而贈其祖若父如其
官祖妣某氏妣某氏皆淑人天之所以報李氏者庶其
在此乎銘曰李居滁陽亦既有年太平之支由皇祖遷
既來采石乃卜其宅三世奠安善人奕奕允矣南雄實
起其宗受命至再而位弗崇爰及止菴輕財好施不世
其官惟徳是嗣匪深其源其流曷長匪培其根其枝曷
昌惟我李氏其徳既侈不福其躬乃在孫子爾孫爾子爾
祖爾思爾或忘之視此銘詩
　　　嘉議大夫都察院右副都御史唐公神道碑銘
都察院右副都御史唐公諱瑜字廷羙其先晉陽人宋
御史中丞子方之後髙祖諱英洪武初官松江上海烏
泥涇税局子文祥因占籍上海大父諱忠不仕考諱昭
以公貴初封徴仕郎南京禮科給事中繼封中議大夫
賛治尹衢州知府公姿貎瓌偉有竒氣為詩文操筆立
就以書中應天府鄉試登景㤗辛丑進士授南京禮科
給事中蹇蹇不阿選知浙江衢州府九年擢湖廣右㕘
政遷山西右布政使未行丁外艱服闋改雲南未幾擢
都察院右撫都御史廵撫甘肅公之守衢也詢民間利
病以次行罷衢人大悦㑹嵗久旱且疫公還自朝覲下
車即宿城隍廟自為文以禱三日雷雨大作後凡值旱
禱輒應吏民相與勒石于周宣靈王廟舊有孔子祭田
奪于民公以俸贖還之俾世供祀事有假媒聘賺財既
而懼公之威鬻其二子及妻以償公曰民窮而犯法畏
法而棄妻子守之過也贖其妻子還之衢號健訟公决
斷如流數辨疑獄民遂不敢欺公去衢衢人為立生祠
祀焉其在湖廣京山隄襄陽河置廣儲倉嵗饑民頼以
不徙正雲南土官世襲法以絶爭訟定滇粮給散之宜
甘肅兵政久弛至則陳時政四兵備五罷㕘將田廣奏
起才將許寜李璵勞邉軍䘏陳亡邉人竦然㑹中貴人
以事諷公不從廣等從而媒孽之竟坐事去𢎞治五年
詔復公故官致仕七年八月十有八日卒于家春秋七
十有二公娶尹氏封恭人先卒子男六鉞國子生鏞鎧
銓䕫俱授松江守禦千戸鎡邑庠生女五孫男十二人
孫女十五人以某月某日𦵏其鄉周涇之陽公為政所
至見紀有氷玉十詠有湖藩十政有勤民倡和集士類
懸思集其卒也衢之父老及孔氏子孫拏舟千里來哭
者不絶於乎公雖不能與時順隨不克究其施然其愛
在民其功在邉公論在士夫是其不可泯者吾故用鉞
請為文及銘俾刻諸墓道以示來世銘曰有頎而晳人
中英少登甲第華簮纓入科出郡封専城浙水東下流
芳馨邦人祀之死猶生楚晉大國藩垣并甘棠蔽芾多
頌聲擢為憲帥提邉兵𦍑胡萬里勞經營除奸紏慝聞
者驚釁機竊法來相仍一官棄去一羽輕當時物論洶
不平盖棺事定信有徴况乃夀考兼康寜生而全歸没
有靈九峰巉巗三泖清千秋百嵗垂儀刑後欲知之考
茲銘
　　　故南京兵部尚書致仕進階榮禄大夫薛公神
　　　　道碑銘
薛故家廬之無為州國初有大司空相從太祖高皇帝
起淮甸入臺城攻安慶下江西復廬州戰番陽攻浙江
奪姑蘇下中原累著功勩凡機宻必預甞遣督軍餉上
諭之曰卿功已應世爵茲行為朕蕭何可也還進大司空
頗以怨言聞上怒置之獄死子靖安亦以事舉家瓊州
安置永樂甲午十月生公於瓊州公諱逺字繼逺少頴
脫竒秀屬句如流宣徳乙卯中廣東鄉試壬戌登進士
第授户部雲南司主事勤慎精敏不避艱險景㤗中以
薦遷郎中嘗以部檄覈實南直𨽻逋稅文案山積洞燭
肯綮得其羡餘若干萬石歸之於公又同御史倪敬按
大同邉儲搜抉遯隱邉軍足食天順改元以公使交趾
還進本部右侍郎尋丁母夫人憂時河决河南詔復起
公以工部侍郎往塞之至則集丁壯三萬餘分工授任
决口遂塞又自揚州門鑿河四十以洩積潦蠲粟賑饑
伐材為屋以居流民比還民遮道留之已而復授戸部
成化元年兵討两廣蠻獠以公督餉公星馳先調兵食
師至如歸仍諭其衆能破賊者即有輜貨人人奮勇師
至大藤峽躬冐矢石腹背夾攻賊平陞左侍郎二品俸
有白金文綺之賜三年進尚書總督京儲六年夏江南
運不至命公往視至則滌泉源濬河流漕以克濟十三
年上䟽乞致仕許之十五年有詔起公南京兵部尚書
㕘預軍務是年冬以疾辭不允明年正月詔許致仕既
而子丕以廕除中書舎人迎公就養於京𢎞治五年三
月詔進榮禄大夫八年某月某日卒于京邸年八十有
二夫人楊氏先卒子丕孫男一某公敏而好學於凡禮
樂兵刑天文律厯無不渉其要尤熟國朝典故在户部
最久凡文移奏劄悉出公手于部事例芟繁正訛體要
歸一均節委積内外逺近多寡輕重莫不法式㑹較出
納吏胥拱手正統己巳之變摘漕卒戍邉以民代漕江
南罷焉景㤗中有言事已宜如舊便詔集議户部曰可
兵部曰不可遂罷後復有言者時司徒以問公公曰兩
議相持力奪之不如理諭之司徒如公言遂定每嵗中
外競陳利害始一人以為可行而行又一人以為可罷
而罷前後矛盾有司不知所從公以為凡若此者一切
報罷則官省民安同僚有惡私囑者怒色以待公曰事
可行而行不可行而止何怒為論馭吏則曰嚴刑以懲
不若先事而發善革弊不如無弊可革也仕宦四十年
家無長物食無兼味室無媵妾曰吾少事親恒不足今
安忍有餘哉子丕將奉柩歸𦵏無為之原求文刻之隧
首於乎公以孤童起海外奮身進士致位八座名顯天
下其可謂豪傑者矣然公嘗謂户部事多因襲使吾釐
正之國可富邉可實民可安也惜乎未及行而罷雖然
公之志則亦可知矣銘曰朅朅司空興運首遭文經武
略為時蕭曹山河之誓宜及而闕宿恵儲祥及公乃發
遂登計相進大司馬出入勲名孰與齊者旣老而歸濡
湏之丘焯徳昭終揭于道周
　　　通奉大夫工部左侍郎杜公神道碑銘
𢎞治甲寅三月六日工部左侍郎致仕杜公卒有司馳
奏至天子為遣官諭祭仍命工部營𦵏公之子源等卜
某年某月某日𦵏公于昌黎縣某之原以予為公之同
年乃以神道碑銘來請按翰林脩撰李君旻狀公諱謙
字益之姓杜氏其先定州人也元始遷永平故今為昌
黎人曽祖諱彥文祖諱復父諱敏前妣楊氏王氏繼妣
董氏公少逰郡庠正統丁卯領順天府鄉薦㑹試不偶
以國子生厯事户部時山陽金公為尚書待下方嚴獨
竒公欲奏薦為屬公辭之景㤗甲戌登進士第朝廷修
寰宇通志遣采事實于山東還授工部都水司主事督
吕梁洪三年考最受敇進階承徳封贈父母及妻改禮
部主客司庚辰署員外郎癸未陞郎中以父喪去任服
除改儀制司郎中成化戊子册封晉府充副使明年詔
廷臣三品以上各舉所知時姚文敏公在禮部知公才
可用即以名上擢浙江布政司右㕘議乙未陞右布政
丁酉轉左布政使庚子召為順天府尹壬寅工部侍郎
缺即以命公方見嚮用丁未得乞致仕葢公年六十九
矣既還鄉以詔恩進階資善大夫人以為公榮而公尤
康强不衰凡八年以疾不起享年七十有六公居官善
理事為工部主事時在徐州值嵗饑疫區畫荒政作粥
食人多所全活推其餘及收養孤老男女過時而貧不
能嫁娶者皆出所助吕梁之人至今思之而平生政績
尤多在浙江其平易明决既能使民懷而吏畏至于賔
接士人忘其勢分而禮法之際有所不可雖顯要亦不
肯阿從也初各省以織造上供文綺不如法者獲重譴
衆因畏避至積滯數年所織造者久而濕蒸多壞工人
或破家不能償公曰利吾身以害人吾不忍也遂合數
郡解運卒亦無事人始免患甞清理軍伍有訴於御史
得更衛者公以為非例持其文不下御史雖怒不恕也
他日定賦役等第按察使欲増損其則而盡貸無彥之
家公以此輩皆㳺民而令賦役獨歸于力穡之農非重
本抑末之意卒從公議嵗侵特奏免田租若干舊有起
運存留之數戸部以起運者不可免而止免存留者公
言若然則一省官俸軍餉俱乏矣二者必增損之乃可
執奏不已朝廷亦竟從之及在工部適運河淤塞受敇
修浚因以其屬從行得便宜行事公盡心水利不憚勞
苦數月舟行無阻公私稱便已而兵部尚書余公子俊
廵撫大同多費公帑物有誣其侵漁者時受敇偕給事
中御史徃覈其實或謂公曰上怒叵測公與余有浙省
同寮之舊辭之可免禍公曰吾知奉公守法而已他何
足計瀕行又有以危言怵公者亦不顧卒得其實而還
余之事竟白其幹濟如此者故凡被委命事竣輙受賜
賚云公居家事親能盡子道父嘗病疽醫莫能療公泣
禱于天躬吮之良久愈後父年九十猶就養于官以浙
地善且迎其兄娣事之人稱其孝友者無間言自少無
聲色之奉雖退食燕居必正襟端坐妻子不敢狎視至
接人臨下更温厚可親是以人皆愛之公之祖若父俱
贈通奉大夫工部左侍郎妣俱贈淑人配楊氏亦如之
子男三人長即源萊州知府次濬禮部司務次漢國子
生側出女一嫁山西按察司僉事楊詳孫男五人孫女
一予旣知公之厚而又喜有賢子則公雖没而有不没
之名垂之邦國也用以銘曰有美杜公貎偉而厚起于
甲科如木初茂枝葉翳翳其隂四垂惟其本深其末不
萎公少而仕為冬官屬勤敏之餘恵及孤獨藉藉聲聞
藹于工曹薦牘斯削匪公克逃公在浙省以身任事事
有從違惟理之是是則行之匪異乎人列郡歌訟徧于
吏民公有才能施展未盡有命召之為京兆尹輦轂之
下四民宴如政尚平易不煩前驅司空掌土乃擢其亞
人曰宜哉公不自咤綽有政績在於河渠亦復奉命見
于奏書出則未逺而日未暮如何回車以畏末路優㳺
閭里歩履康强故舊笑言左右豆觴况乎有子已登貴
仕禄養正豐奄其長逝
　　　故資徳大夫正治上卿太子少保禮部尚書贈
　　　　太子太保諡康靖鄒公神道碑銘
資徳大夫正治上卿太子少保禮部尚書鄒公以清徳
重望致仕家居夀躋八十有四乃𢎞治壬子某月某日
卒卒之前二月公以杭屬縣大饑心切憂憫手具奏䟽
以聞上嘉公身居田里不預政事能逹民隱如此旣詔
有司如所奏賑䘏即出内帑文綺賜公以旌其賢及是
上聞訃悼歎諭祭營𦵏一如䘏典特贈公太子太保諡
康靖恩禮優渥人皆榮之公諱幹字宗盛别號順菴姓
鄒氏其先嘉興人也後徙仁和再徙餘杭故今為餘杭
人曽祖福堅妣某氏祖夀之贈賢政大夫禮部尚書妣
沈氏贈夫人父濟詹事府少詹事贈太子太保謚文敏
妣薛氏贈一品夫人文敏公在太宗皇帝時為宫寮卒
時公尚㓜適仁宗皇帝監國南京特遣充應天府學生
親加諭勉賜鈔二千貫仍月給米二石以資養之公感
激奮勵力學不懈正統戊午中鄉試明年遂登進士第
庚申初授兵部職方司主事厯陞署武選司員外郎郎
中己巳八月北宼入邉英宗皇帝北狩京師戒嚴一時
所需甲杖糧餉未有能任其劇者僉以公為宜乃超遷
兵部右侍郎公殫竭智力日共厥事倉猝間發廪以給
兵士或不俟奏報而行一日兵士擁東城門請給馬草
適鄉民萬計避㓂走城下呌號求開門守者難之公曰
草不得則廐馬不過瘦死爾城以衞民若無所衞焉用
城為且聞㓂距城尚逺即至近境門開無及而民皆死
矣竟從公言獲濟及宼退明年改元景泰被敇奨諭辛
未清軍職貼黄事竣改禮部壬申奉敇考察山西官吏
癸酉河南鳯陽等䖏大水詔徃救荒民多受恵凡為奏
免税粮若干萬石旣歸命督易州山厰薪炭積弊頓革
因奏設主事一人綜核其事公獨總其綱而已三年衆
議以公不宜久䖏比召還治部事尋陞左侍郎進階正
議大夫資治尹天順丁丑英宗復位故尚書胡公方致
其事去諸册立大禮並從公詳定而行時襄王來朝故
事當祭禁門而入自遷都後來朝禮絶莫有知者公檢
太常典故行之及上不豫復奏行皇太子御文華門代
朝禮成化丙戌憲宗皇帝二年也命撫安畿内許便宜
行事明年以老辭位不允未幾特拜南京禮部尚書居
二年召還禮部仍令經筵侍班自是治部事者十年至
加太子少保屢以老請上皆不允後復請不已特賜敇
致仕令馳驛還仍令有司月給米二石嵗給僕夫四人
葢家居者一紀而終公性謙謹喜揚人之善䖏事是是
非非不肯詭隨忠勤奉國老而彌篤甞因灾異首以妄
費濫賞及修苑囿設齋醮為言後以度僧道過多因極
言其弊奏為定制至今遵行之少侍文敏公多聞典故
及居官徃徃述以諭諸寮屬其言皆可書洵一代之老
成人也公配王氏贈夫人先卒子男二長煜次煥國子生
女三長適葛某次適鴻臚寺序班蘓和次適䖏州衛指
揮使牛洪孫男三圭坤堂女五長適杭州前衛指揮王
楷次適指揮陳震次許適李端其二尚㓜以卒之明年
某月某日𦵏于餘杭山之原煜奉南京大理寺卿致仕
夏公之狀來乞銘其神道之碑為之銘曰餘杭有鄒來
自檇李山川清竒乃鍾厥羙惟文敏公廟食邑中仁皇
眷念公為孤童感激不忘甲科是繼克世其家益大名
位豈惟大之身實有勞郎署超遷始于兵曹都城戒嚴
武事克濟暫出而還遂擢禮侍旁稽典故以賛治朝宗
伯之任居而不驕帝曰汝嘉登之宫保寵命日隆屢䟽
請老終焉得㫖優㳺里閭險嵗憂民日有奏書嗟兹老
成世豈多有畢公去周厥徳愈懋公既逰矣賢名則留
恩澤所及賁于髙丘再世易名為時令族祠墳相望過
者必肅樹碑神道松隂峩峩爰勒兹銘永永不磨
　　　資善大夫南京戸部尚書致仕潘公神道碑銘
公姓潘氏諱榮字尊用其先出河南之固始唐末從王
審知入閩有仕于漳為龍溪縣簿者因籍焉祖諱從考
諱乾皆有隠徳公生而瓌異鄉老長指之曰是必為吾
鄉偉人弱冠充郡庠生正統甲子舉福建鄉貢戊辰登
進士第奉命齎銀幣犒師廣東景㤗庚午拜吏科給事
中彈駁有體論停起復抑奔競數事尤切多見嘉納壬
申陞左給事中充荆府册封副使不受餽遺癸酉滿三
載敇進階徴仕郎封父如其官母陳氏為孺人甲戌歸
省賜楮幣為道里費未幾值父喪毁瘠骨立事母不離
側天順己夘始以服闋復任辛巳充蜀府册封副使如
使荆時壬午簡充琉球國册封使賜麒麟衣金帯以行
至則奉宣徳意王以下皆竦息聴命陪臣請為中山八
景記公援筆立就有用夏變夷語國人為之刻石甲申
還朝陞都給事中以母喪歸如父喪時己丑復任六科
諸給事無先公者庚寅陞南京太常寺少卿癸巳誥進
階中憲大夫加贈父如其官母為恭人甞上䟽乞致仕
不許丙申陞南京戸部右侍郎戊戌奉敇總南京糧儲
尋改都察院右副都御史仍領其事己亥誥進通議大
夫加贈祖父祖母陳氏及母皆為淑人辛丑召入為戸
部左侍郎適尚書缺遂署部事免两浙償補鹽課人皆
稱便㑹久旱漕河淤涸公奉命督治運舟畢至癸卯再
乞致仕優詔慰留之甲辰陞南京戸部尚書所出政令
太抵以節財䘏民為務丁未今上以登極恩誥進資善
大夫復加贈祖父祖母及母皆為夫人公䟽凡三上上
若曰卿効勞久兹以老疾懇辭特允所請給驛以歸其
令有司月給米二石嵗給輿𨽻四人南曹諸公卿祖餞
都門外賦詩為贈道路榮之𢎞治丙辰十月十八日終
于正寢夀七十有八訃聞朝廷贈公為太子太保遣有
司諭祭治葬丁巳某月某日窆于某山之原配林氏有
賢行先公十五年卒贈夫人側室温氏生子四人長謙
賜冠服次儉國子生次麟次恩皆郡庠生女二長適邑
庠生陳雷次適鄉貢士蘇霄孫九人統紳綱綸經瑞慶
繼紀温氏居公喪哀瘁成疾後八日而卒嗚呼公以敦
樸之資抱徳履善不自表襮一命二十年而始得調及
其資望俱積公卿之選自有不能釋者而累求退避卒
克自遂以保身完名享有高夀多賢孫子世之所謂福
殆無不偹天之厚善人其理固不爽哉儉走京師奉翰
林江侍讀瀾所著狀請予銘刻諸神道以告來世予與
公同朝知公之賢舊矣乃為銘銘曰有偉潘公廣䫙豐
頰身居廟堂表表人傑為内臺佐為卿曹長敭厯两京
國計是掌官累八命再世貤封七十而歸九載乃終皇
有䘏恩贈官賜祭有墓若堂二品之制存順没寜有哀
有榮豈無若人公有令名古人有言難進易退公實善
䖏功名之㑹人皆不足我乃有餘其未盡者歸于太初
穹碑峩峩瞻彼神道我銘公徳來者是告
　　　户部尚書李公神道碑銘
公諱某字某姓李氏其先山東厯城人永樂初有諱(缺/)
者謫戍南丹後改編隆慶州民遂籍隆慶是為公之祖
考考諱某皆以公貴贈户部右侍郎公自少頴悟為州
學生有聲塲屋景㤗壬申登進士第授兵部主事厯陞
員外郎郎中皆克舉職成化二年陞河南右㕘議檄所
部課民種桑棗戸若干株因以考長吏勤惰且令月條
上其他政政即善則温言慰之即不善則訶譴不少貸
由是州縣之吏罔不知懲勸四年丁母夫人憂服除改
四川奉敕提督松潘等䖏糧儲出見彭索河荒田彌望
乃召其土人而問之曰是可耕地而不耕何也衆皆謂
生蠻往徃擾耕為患公則相視要害設橋梁墩堡塹栅
為防民乃耕耕遂無擾時松潘有堡曰張臘茂州有堡
曰松溪皆為生蠻所攻公與㕘將某前後擒殺數百人
蠻乃逺遁捷聞朝廷屢有寳鈔綵幣之賜灌縣都江堰
壊嵗役夫四萬人修之吏得夤縁為姦公去其十九築
不逾嵗而功告成民永頼焉七年陞河南右㕘政其居
官聲實一如㕘議時十一年陞江西右布政未幾陞都
察院右副都御史巡撫河南至則剗刮宿弊理寃獄黜
贓吏定九等差役法時黄河水溢城浸者三版公視東
南角低下乃分命守土之官日夜䟽濬始免决嚙之患
十六年陞户部右侍郎尋奉敇廵視山海邉闗整飭兵
偹置牀子弩一萬五千張弩可射三百餘歩又設飛石
飛木可發五七十歩者各數十萬削山坡成峭壁東西
數百里歸而以圖進上賜鈔四千貫二十年轉左侍郎
權尚書事時河南山東北直𨽻連嵗旱榖無所出州縣
當輸邉者類槖銀就糴以輸米踊貴斗至數百錢然亦
實無甔石賣者而武吏催督道路旁午勢甚張皇公聞
之乃請輸銀太倉而以太倉之米轉輸於邉米價遂平
二十年奉敇總督三邉軍儲兼賑濟饑民時闗陜不雨
三年矣公齋心黙禱所至天輒雨又引渭水為渠經行
百餘里以利居民是嵗大稔民頼以全活者甚衆公還
朝復具圖以進上喜又出寳鈔四千貫賜之遂有意大
用公矣明年陞本部尚書總督京通兩倉内外僚吏素
熟公名皆慄慄危懼惟恐有犯公者時公雖不大聲以
色事固無不理也二十三年公遽有去志遂上䟽乞身
以歸買田築室於隆慶城西北日與親舊觴咏其中或
問以官事則不應𢎞治五年以建立皇太子恩進一品
階七年某月某日卒于家年七十有四娶某氏繼娶某
氏皆贈淑人男四人長曰某廕補太學生次曰某州學
生次曰某女四人長適某次適某其二尚在室孫男女
六人公性簡直與人不能委曲又好面折人過雖遇權
貴亦不掩䕶故權貴人多怨公公將用輙為其所抑其
去也亦以是云銘曰南丹之李𣲖自㦄城暨入隆慶李
斯有聲李之有聲實始于公才徳並茂位秩益崇公佐
三藩至有成績孰為最多西蜀赫赫蜀有土田公為耕
之蜀有冦盗公為平之蜀民嘻嘻惟其所欲公為蜀民
奔走僕僕公撫河南河水瀰瀰浚之導之河廼東馳不
震不動公之在邉孰謂强虜而敢瞰焉公視饑民哭聲
載途裹糧以哺民或歌呼嵗儲浩浩東南之輸公手出
納不爽錙銖惟公之才已用于時人猶有言不究其施
惟公之位已極其至人猶有言不久于事公其已矣為
公慨何刻銘墓隧百世不磨
　　　故太子少保禮部尚書諡文安周公神道碑銘
周之先為蜀之資陽人宋紹興中始徙叙州之長寜故
今為長寜人七世祖惠仕本州知州曽祖世祥祖本原
父永隆俱儒學訓導邑人稱世儒周氏以别其族至公
以儒術大顯于世公諱洪謨字堯弼號箐齋又號南臯
子自少頴敏好學不倦侍父官長陽䖏諸子中卓然有
名正統甲子領四川鄉試第一明年復占第一甲進士
授翰林編修景㤗壬申左春坊賛善丙子修寰宇統志
成陞侍講天順戊寅進侍讀署南京翰林院事甲申憲
宗即位召修英宗實録改翰林侍讀丁亥進學士陞南
京國子祭酒丁母憂服除改北京祭酒擢禮部右侍郎
由左侍郎拜本部尚書丁未進太子少保積階資政大
夫正治上卿今上即位之元年為𢎞治戊申上念公甞
以老請致仕令乘傳而歸陛辭之日恩禮不替又三年
以疾卒于家辛亥二月二十三日也夀七十有二訃聞
命有司諭祭治墳仍賜諡曰文安公少以文為業然有
志政務多所建白初在翰林即勸上勤經筵以講聖學
謹内治以敦正本復條十二事以進及蜀冦作與長寜
隣境公稔知其出没設禦備之術甚悉遂見擒而其地
宴然及為祭酒整飭規矩表率生徒且言修祀事廣倉
儲禁酷刑减征稅攘虜撫夷十事上悉嘉納之又言聖
朝尊崇孔子其塑像冕服既循前代之舊用天子之制
而禮樂不稱封號不加殊為闕典宜下禮部議之尚書
鄒公以尊崇孔子初不在此為奏然朝廷竟用公言始
増籩豆舞佾之數在禮部時首言書載璿璣玉衡蔡傳
不得其制乞改造以偹占候旣成有羊酒寳鈔之賜後
烏思藏等䖏入貢其貢使數踰舊制一嵗中有至三四
千人者賞賜靡費不可勝計自長河西諸畨皆冐以圖
利公言此特無印符為驗耳宜依海外諸畨例各給與
符二十道入貢備填貢使物數于上仍識以舊賜金印
至闗驗以防詐偽詔從其議其費始省丁未月當食不
食或以為宜賀公謂此隂盛之象其可賀耶遂止嘗奉
命祭天夀山神見役夫運載相繼于道知有所營建也
歸言月令云盛夏不可興土功又曰舉大事則有天殃
今嵗大旱未必不由於此且時方炎蒸人易疾疫宜暫
休息之不報及旣歸老蜀中惓惓不忘朝廷猶力疾䟽
安中國禦四夷十事遣人馳進悉命所司議行盖公忠
勤之心至於終身乃已公平生尤喜著述凡經史稍有
疑輒訂正之其為文簡直不為竒險語而理致明白粲
然可愛所著有疑辯録三巻南臯子集二十巻箐齋集
五十巻公之祖父並累贈資政大夫禮部尚書妣趙氏
韓氏並贈夫人配王氏咸寜教諭錡之女有賢行封夫
人子二長汝端鄉貢進士汝靖國子生女三長適鄉貢
進士李鯤次適進士劉武臣又次適任琛公為人莊重
和厚喜怒不形與人交久澹如也對客談論出入經史
亹亹無窮性更孝友侍母夫人居両京極其奉養待弟
洪範恩義兼厚鄉黨稱之予與公舊為僚友相好且久
以公卒之明年某月某日𦵏某山之原其子持禮部尚
書耿公之狀泣拜請銘于神道之碑義不得辭也銘曰
公昔翺翔來自西蜀甲科高躋朝士屬目詞林春坊出
入仕禄惟仕既優而學則篤矻矻嵗時不忘誦讀堂堂
辟雍士遭教育帝曰汝賢有命宜服舊規獨持造就何
速乃登禮部自亞而卿國有大禮屢議而行夙夜在公
勤勞不寜遇事即言豈畏近名奏䟽屢上攄忠獻誠朝
廷更化登用老成公忽引去尚被恩榮孰知三載遂隔
死生惟公著述縱横几案遺被後學有疑己辨惟公論
議老而不倦載在國史後當有傳巍巍蜀山白石嶙峋
有司相役築兹髙墳孰云公亡䘏典維殷乃闢神道樹
之堅珉百世而下考于兹文
　　　故推誠宣力翊運武臣特進光禄大夫柱國夀
　　　　寜侯贈太保昌國公諡莊肅張公神道碑銘
張公諱巒字來瞻别號秀峰今皇后之父也曽祖諱希
信祖諱廸䕫州知事考諱綬俱以公貴贈夀寜侯曽祖
妣王氏祖妣郝氏妣裴氏俱贈寜夀侯夫人公之先河
南人也自希信府君徙山西徐溝知事公再徙河間之
興濟故今為興濟人世有積徳人謂其家當顯然知事
公與其兄交城教諭縉仕皆未逹後有知地理者謂其
地當出大貴人公時方業儒淹于塲屋亦莫知能當之
者及公之配金夫人一夕夢月入懐已而生聖女果正
位中宫為皇后實配今上皇帝誕今皇太子以固國本
於億萬年而公乃屢受恩命至封髙爵此豈偶然也哉
成化丁未憲宗皇帝在位今上為皇太子以册立妃禮
成始授公鴻臚寺卿𢎞治戊申上嗣位以册立皇后禮
成超拜公榮禄大夫中軍都督府都督同知庚戌再封
推誠宣力武臣榮禄大夫柱國夀寧伯嵗禄千石壬子
又以册立今皇太子禮成進封夀寜侯號加翊運階加
特進光禄大夫禄加二百石仍賜鐵劵俾子孫世世承
襲而累贈三代如制寵眷之來有加未已又五月公偶
得疾方命醫療治越旬竟不起上聞訃震悼輟視朝一
日皇后執喪哀疚克盡孝道於是上命禮部行䘏典祭
賻加厚贈太保昌國公諡莊肅皇太子若親王及諸王
皆有祭公侯大臣往弔祭者不絶而太監李公榮秦公
徳奉命典喪事仍令工部等官擇吉地治墳塋恩至渥
也公貎清俊性醇厚君家孝友交人待物重信義尚寛
和人皆賢之本出宦族其從兄岐以進士官至都察院
右僉都御史重念家世自少好學誦書綴文力欲取科
第以繼志竟不遂乃膺貢入國監及為外戚感恩圖報
夙夜不忘禮接士大夫謙謹愈甚未甞以富貴驕人素
儉約不肯妄費至于故舊及貧乏者輒周䘏不吝論者
謂公徳厚宜躋夀考不意止此生于乙丑七月十四日
卒于壬子八月十一日享夀四十八以某年某月某日
𦵏于都城西香山鄉翠㣲山之原夫人金氏亦出興濟
名門婦道母儀賢行甚偹子二人長鶴齡聘嘉善長公
主女王氏次延齡𦵏有期鶴齡等奉李學士賔之狀請
銘其神道之碑惟外戚見于史書者在漢有表唐宋以
來有傳如公之遭際聖明躬享其盛生榮死哀又非前
代之可及可無銘以昭之銘曰天佑皇家聖神在位早
正中宫流虹合瑞篤生儲副實惟元良國本既固皇圗
益昌推厥自來以親外族有美張公克膺福禄惟公累
世積徳有人或出或䖏同歸于仁公昔業儒恂恂好學
力繼其先志向堅確壯而託迹鄉校賢闗人亦有言天
道好還有兆斯開地靈夢吉中宫之生載寢之夕燕南
令族孰數崔盧帝室聫姻公起鴻臚寵眷頻蕃受秩惟
膴曽不踰年公在督府朱衣玉帯富貴顯榮中心抑畏
畧無驕矜福禄方來尚有後命盛世遭逢國有大慶漢
庭故事恩澤殊優爰從伯爵遂列通侯帯礪誓文金書
鐵劵世世子孫承兹寵眷拜命兢惕公無所容匪幸而
致禮宜顯崇身及中年如川方至夫何溘焉以厭斯世
宸𠂻震悼䘏典惟豐哀疚致孝以慰中宫賜諡易名加
封大國豈厚于公惟以報徳公雖逝矣子孫克承爵位
相傳誓文可徴都城之西旣得吉卜賜𦵏於斯垂庥嗣
續墓有神道樹之豐碑百世之下考之銘詩
　　　故正議大夫資治尹兵部左侍郎吕公神道碑
　　　　銘
國家任兵部大臣必簡選甞㦄邉閫習兵事者正佐相
資先後相踵居中制外坐收昇平之効當憲廟之季逮
今天子在位若吕公天章其一人也公諱雯天章其字
保定安州人少為州學弟子員舉順天府鄉薦試禮部
輒弗利成化初選為監察御史僅踰年㑹朝廷有事于
東方從左都御史李公秉往紀功還擢南京通政司右
㕘議未幾以内艱去服闋改南京光禄少卿召入為太
僕寺少卿馬政修舉薦為都察院右僉都御史廵撫延
綏有邊警衆議未决公曰㓂既深入宜堅壁待之彼無
所獲必困而歸歸則以勁兵邀其後可以得志果如其
言事聞有白金文綺之賚既乃築邉墻三百餘里㓂不
得近人恃以安山陜饑榆林獨熟民流集者甚衆公慮
其生變縱令出境墾荒地為田以食或謂其招㓂公曰
使不出境必饑而死欲招㓂無米可恃後竟得無他所
活不可勝計邉人至今能道之久之徼外益無事于是
有兵部右侍郎之擢𢎞治初遷左侍郎時天下無警曹
務外無以自見屢有建白皆下有司比持節封宗藩清
稽武誥名籍皆其餘事也其為人樂易可親遇事不窘
交朋友待鄉黨皆從厚是以人賢之公年六十有六卒
于𢎞治甲寅五月九日將以乙卯某月某日𦵏于州城
南西村之原上命禮部諭祭工部治𦵏皆如制公曽祖
諱某世家州之集賢里因號集賢居士甞導滹沱河水
以利民人稱為吕公河祖諱伯榮考諱敬俱贈正議大
夫兵部右侍郎妣皆贈淑人娶陳氏累封淑人先卒子
二長時正以恩為國子生次時應側出女三國子生房
銘錦衣百户袁凱士人李某其婿也時正奉狀請銘于
神道之左故叙而銘之銘曰公昔乘驄向東洛晚嵗提
兵駐河朔山川盤紆地包絡譎謀窺覦進還却行能運
籌坐方略入為貳卿兵竟握中制無論北門鑰資深地
中當峻擢竟以是終䰟何邈九原茫茫不可作終始哀
榮兩無怍王畿之内州有郭公歸賜𦵏猶寵渥我銘在
兹石不剥後千百年光有焯
　　　右副都御史錢塘李公神道碑銘
李氏之先汴人也從宋南渡來杭入元有仕為管軍萬
户者以事謫居徐州其後子孫以兵亂而還故今為仁
和人公諱昂字文舉生則頴悟不羣弱冠登浙江鄉試
明年景㤗甲戌舉進士除工部都水司主事改兵部車
駕司陞山東青州知府年始三十有一人以其少未更
事為慮至則廢政悉舉郡中稱治凡八年闢田至五千
七百餘頃賑饑民百二十萬而復業者五萬二千五百
將滿去民狀公政績三十有四事上于廵撫大臣願留
公終恵一郡俄陞福建布政司右㕘政民懷思不已刻
像于表海亭列邑皆建祠或有寃不得申者輙走祠下
愬公其得民如此丁内艱服除改山東尋進右布政使
舊治民鼓舞而迎者載道再轉河南左布政司時值嵗
歉悉力賑䘏又吏弊多端公作吏範門約禁典以戒飭
之四月適江西盗起贛州聚衆刼掠㑹昌信豐諸縣殺
郡縣官其勢甚熾朝議以公宜當廵撫之寄遂擢都察
院右副都御史以往公奉敇即行以官吏因循多不用
命痛䋲以法乃議立營堡壓賊巢穴使不能出别募勇
敢士與兵民同操習已而進兵賊聞風皆披靡斬獲不
勝數事聞朝廷賜敇奬諭公以今賊雖㓕當立守禦計
盖㑹昌與福建接境萬山阻絶為上杭武平流賊所聚
雖甞有兵守禦而寡弱不支宜即㑹昌立行都司以統
諸衞乃創廵檢司於龍南要害地庶保無虞奏上皆從
之公以賊平䟽乞致仕不從移總督漕運兼廵撫鳳陽
等府地方以國計重務推䆒其利弊而罷行之則以在
江西時以嚴致怨怨家相與騰謗而公竟去矣識者恨
之公為人精勤明敏才氣沛然遇事能為若無難者性
尤孝友每恨早孤語及其父輒嗚咽不已奉母夫人能
盡色養事兄及二姊恭謹其賢又可稱也素好文翰所
著述多有可觀有文集四巻奏議三巻藏于家曽祖某
祖某父真累贈中憲大夫前母喬氏母吴氏累封太恭
人公初娶盛氏監察御史某之女再娶陳氏南康知府
某之女贈封並恭人子二曰世蕃世䕫俱側室張氏出
公生宣德九年十月十二日卒于𢎞治五年三月二十
一日以明年某月某日𦵏某山之原自公之去江西朝
廷論平賊功屢遣官賜文綺寳鈔以酬其勞及卒諭祭
營𦵏皆如䘏典命其子世蕃為太學生奉南京大理寺
卿致仕夏公狀以神道碑銘泣請于予予與公有同年
好雖不忍銘而其情尤不可已也諾而書之銘曰公生
于杭起自弱冠甲科先登翺翔雲漢爰自郎署出守大
州循良之政卓爾惟優乃厯三藩卓有政績峻擢都䑓
畀以重責䖍民不靖山谷跳梁西望疾驅璽書煌煌屬
吏驚聞相戒用命羣㓂蕩然易亂為靖公有長策惟亂
可平公有時譽而謗亦興移鎮于淮才未及展歸休于
杭吾席可煖以遨以逰其樂自由俄歸泉臺斯世莫留
古云人亡公論始定昔者浮言曷為公病身後優䘏降
兹渥恩松柏交䕃屹然墓門湖山之間往来魂氣功業
未終尚戀斯世乃伐山石載此銘詞百世之下可考于
斯
　　　故奉天翊運推誠宣力佐理武臣特進光禄大
　　　　夫右柱國太師兼太子太師保國朱公追封
　　　　宣平王諡武毅神道碑銘
王薨之明日訃聞于朝皇上震悼下有司據彛章行䘏
典於是禮部按諸司職掌功臣公當追封為王制可乃
封宣平王禮部請定諡武襄王子暉奏諡與祖謙實同
復改諡武毅翰林撰誥文工部給棺木米布上及皇太
子内外親王遣官致祭者六皆如制又特命中貴人賜
寳鏹二萬紙為賻而給驛送其䘮于宣府祖塋之次尤
異數也王諱永字景昌姓朱氏世家河南之夏邑曽祖
諱明從高皇帝起義兵祖諱貞從文皇帝靖内難累官
至中都留守司指揮僉事考謙累官左都督佩鎮朔将
軍印鎮守宣府以功封撫寧伯贈侯英廟北狩駐城下
率王出見上眷其功王在景泰間嗣伯初立十二營命
王管宣威營天順既復辟王特䝉寵宻任使慎重不洩
多稱㫖命管神機三千營賜衣帶馬刀銀幣鎧甲遊幸
必以從庚寅宣府警上以王習兵事可大任敇出禦至
已退壬午修景陵命總三千營甲申憲宗立建裕陵命
總神機營兼理三千營掌右軍都督府事定襄伯郭登
鎮甘肅王疏薦其才遂與同事輿論翕然稱賢時復立
十二營命王總之三千營如故成化丙戌荆湘賊劉千
斤亂命王佩靖虜将軍印總兩京湖廣江西四川兵討
之王擣穴擒渠斬九百餘級又戰古路山獲賊子劉聰
等并械印獻俘封撫寧侯増嵗祿丁亥朔命王佩平胡
将軍印總京營及諸邊兵禦敵己丑賜勲號官階為奉
天翊衛推誠宣力佐理武臣特進榮禄大夫柱國撫寧
侯世襲伯封三代庚寅佩平虜将軍印制諸邊兵敗延
綏冦即軍封世襲侯留總制三邊辛夘戰栁樹村大捷
丙申入侍經筵戊戌加太子太保官次子暟錦衣百户
増嵗祿己亥進封保國公庚子冦犯延綏復命王出師
加太子太傅特進光祿大夫右柱國増嵗祿給誥劵仍
封三代辛丑戰海東山有功賜世襲公爵再給誥劵癸
卯佩鎮朔將軍印總制大同宣府諸路兵加太子太師
丁未上嗣位修茂陵庚戌修太廟夾室加太師改掌後
軍都督府事自為侯值三大禮為班首有大事祭告遣
行禮儀度恭謹觀者起敬軍國重務廷議王必與剴直
不避忌嘗陳時政數事人謂得大臣體疾増劇遣中官
賜羊酒蔬米御醫視療而疾不可為矣王素孝與其弟
都指揮甚友器宇宏深言笑不茍内藴莫窺其際而蒞
政行法一以嚴敭厯既久威望益隆内外皆倚為重庶
幾古名将風用能樹功進爵保身完名夀考令終追封
大國終膺美諡賢子孫引不替殆世所僅見者也王元
配孫氏都督宏之女賢而蚤卒贈保國夫人後繼張氏
太師英國公追封定興王之女亦有内行封保國夫人
子七長暉錦衣衞勲衞當襲公爵才器可稱次暟累官
錦衣衛指揮使管鎮撫事次暌昉旼旽皆例賜冠帯女
四長適永康侯徐錡孫二王生宣徳己酉十一月某日
薨于𢎞治丙辰二月某日夀六十八𦵏以某年某月某
日銘曰朱有伯爵肇自撫寜惟王之才克肖克承内握
戎機外總軍旅運謀奮力莫我敢侮著功効績餘四十
年人曰王才帝曰汝賢由侯陟公位極五等載加公孤
秩位殊夐錫之誥劵誓以山河公子公孫其永實多宣
平有封武毅有諡聖恩孔彰昭于世世家有譜乘國有
鼎彛神道有石銘章在兹紛紛武家如此葢寡王名不
窮以俟來者
　　　故南京守偹掌南京中軍都督府事太子太傅
　　　　成國公贈特進光禄大夫右柱國太師諡莊
　　　　簡朱公神道碑銘
公姓朱氏諱儀字炎恒世為鳳陽懐逺人髙祖諱亮元
末時從太祖髙皇帝起義兵累功授燕山中護衛正千
户祖諱能嗣職從太宗文皇帝靖内難以元功封國公
加授太傅追封東平王諡文烈配享太廟妣封東平王
夫人曽祖祖考皆封王妣皆王夫人考諱勇嗣成國公
爵厯事累朝皆總大兵掌中軍都督府事以功授太保
正統末從英宗睿皇帝北征死事土木追封平隂王諡
武愍妣沐氏繼妣王氏皆封王夫人公王出也生而氣
宇凝重具文武材景㤗壬申嗣成國公景皇帝當祀太
廟偶不豫夜宣㫖遣公攝事倉卒無遺禮丙子命治周
世子喪財省事集天順丁丑英宗復位見公曰平隂有
後矣孝恭章皇后之合𦵏景陵恭讓皇后之改册皆命
公行禮有㳺幸或召以從壬午命持節封蜀王勞錫無
所受甞較射内苑連中的上喜甚賜寳鏹一箧葢自是
始有意大用之癸未南京守偹官缺敕公往兼掌中軍
都督府事賜白金三十両金織蟒衣一襲甲申憲宗純
皇帝嗣位申命以行時南畿饑命公賑捄公議令獄囚
贖米及都城商稅錢鈔皆市米諸藩給僧牒亦凖是法
所活甚衆時㳺食頗盛公議京伍未實宜使此輩應募
為兵得若干人鹽徒彭釗强賊李湘為江路患遣將校
跡至九江獲焉儀真守偹官缺薦都指揮勝勝果以亷
明官至總漕都督戊子旱奉敇㑹讞因多所矜釋又議
諸郡嵗輸軍儲許臨船預放三月省耗數般直得十餘
萬石貯于倉傚古常平法行之㑹有詔諸守臣符驗皆
進繳公言南京根本地事有緩急非符驗不能速逹又
遣官勾稽營籍公言舊制軍數不宜泄事皆寢城門守
兵盡隸營伍止留老羸數人公謂宜飬銳示威始定畨
代法議久不决後四年公復力爭又言營卒多病死請
官置醫藥皆從之今上皇帝之正儲位也廷臣方表請
公率南京諸大臣上表適至降詔優答且賜綵幣海賊
劉通勢甚猖獗衆議欲招之公謂必先讋以威乃遣舟
師分據要害賊勢窮歸罪械其首惡三十三人送京師
脇從者皆釋弗治海道以寜乙巳星變求直言公所陳
多切時弊屢上䟽辭任詔以公亷静老成不許加太子
太傅視事如故憲宗既升遐公哀慟極至燕不舉樂者
三年今上御極賜綵幣一襲白金二十五両公復辭任
亦不許有言武官多不畏法請嚴降黜之令公言皆是
祖父功所積且律有定法豈宜槩黜遂報罷辛亥皇太
子生公首請正儲位受賜如前孝陵明樓壞公請修葺
又言欽山十廟亦當修二役成有㫖嘉勞刻石紀功大
勝龍江二闗及浦子口教塲為水所廹亟請内圖以免
衝嚙暹羅夷人入貢還泊龍江市中國子女為奴婢事
覺或言宜寘不治公以為事闗國體遂舉正管押通事
官追給夷價各遣歸每嵗録囚公當執筆必從容訊問
務求其情尤嚴祀事凡代祀南壇太廟者各四社稷山
川孝陵及大江之神各三以常典祭者多不可紀皆夙
戒發未甞少怠内外文武臣所與議事者前後幾四十
人公處之皆寅恭協一久而彌篤甞與諸耆宿為夀俊
㑹觴詠極娱在㑹者或休官或物故而公巋然獨存夀
至七十當𢎞治丙辰三月六日卒于正寢公始得疾即
上䟽辭上優詔勉留遣醫視疾命甫下而訃至矣上震
悼輟視朝一日賜誥贈特進光禄大夫右柱國太師諡
莊簡贈棺槨米布給驛歸其喪命有司治𦵏事自聞喪
至𦵏賜祭者十三皇太子及内外親王祭賻亦厚南都
公卿至於官士罔不走弔營衛將校多哭至失聲市民
官𨽻焚楮然燭哭于巷陌者無虚日非徳之淪於人心
而能是耶公踈髯豐頦靣如頳玉簡重寡言平生忠孝
出於天性痛父死難誓欲雪恥沙漠既官於南不得遂
每燕坐憤恨灑涕我先王安在而我享此禄乎賜第中
道石寢泐或請修之曰此石先王所履吾不忍易也事
母夫人極能順志孝養居䘮毀瘠去墓百餘里徒跣以
行弔者雖㣲亦拜謝于門庶兄佶廕羽林前衛指揮使
父没財産聴其自取及佶卒撫其子輅亦厚都督僉事
郭鋐之母公女兄也甞迎養于南餽送至殷勤焉遇姻
黨皆恩義好拯人急甞早朝道得遺楮追其主還之使
歸至徳州見鬻子女數輩盡収買之復遣其歸不取其
直家人梁敏者廣東人娶婦生子矣其父見之徘徊不
忍去公憐而遣之福英者鳳陽人為盗所賣窮而歸公
亷知其父止一子亦遣之有鬻子於倉官者官滿子戀
母不肯行公贖歸之今襲爵千户矣父母道死舟人棄
其女於江涯公命有司收養後嫁百户王隆為命婦公
好讀經史工大小楷法間攻吟詠聲伎狗馬一無所好
臨財不妄取而贈施皆從厚故雖爵上公嵗禄恒不給
禮賢下士至忘勢分汲引人物寸長片善必加甄録武
學官士躬自課試官将領登科第者相望尤識治體莅
政之初喜事者或有異議公謂留務至重不宜作聰明
擅威福妄有更改守之不變久則民安而信之不疑矣
守偹三十餘年上下輯服軍民安堵外警不作古所謂
無智名無勇功深長為國之謀明哲保身之義兼盡而
無遺矣顧事渉綱紀則力爭之爭之不得則嘆惋累日
恒曰事體易壞復之則難知者以為名言配胡氏少傅
忠安公之女封成國夫人賢而有則子二長輔公教以
忠義病革執其手以指畫將士二字示之今輔嗣公爵
恭謹有父風次慧而早卒女四長適南京守備魏國徐
公俌次適今知制誥李學士賓之封淑人三適宣城伯
子衛瓉四適真人張𤣥慶孫二曰麟曰鳳女孫某公卒
之某年十一月十一日𦵏于昌平縣北澤山賜地二頃
為公墓子輔奉外舅隆平侯張狀介郭都督請銘刻于
神道以垂不朽予舊與公同朝近與學士同事聞公行
實為詳乃叙而銘之銘曰翼翼舊都王業根本留司巖
巖秩重分閫有美成公出扵將門平隂之子東平之孫
受鉞英皇保釐是畀憲廟因之有任無貳居中制外守
簡馭繁心在王室餘三十年正笏垂紳不動聲色慶賞
刑威遵帝之則凡百官士悉出指揮少者已老壯者已
衰時平政和兵戢不用公身去留為國輕重人願公夀
為鯢為鮐公身存亡為世榮哀奕代元勲累朝故舊為
子為臣世守忠孝山河有誓彛鼎有銘後百千春公死
猶生桓桓二王賜𦵏兹壤公靈在傍足慰俯仰刻銘立
石著徳紀功太史有文公名無窮
　　　故特進光禄大夫柱國少師兼太子太師吏部
　　　　尚書華蓋殿大學士致仕贈太師諡文穆劉
　　　　公神道碑銘
惟愽陵劉氏世為邑程委社人其先不可考在元季有
諱克讓者生紹先居鄉里有厚徳人稱長者紹先生㓗
國初舉人材不就混跡戎伍中當太宗靖難時干戈擾
攘保全民命隂有徳扵人甚多㓗生輔倜儻好義少㳺
南京娶齊氏實生公諱吉字祐之號約菴㓜即沉厚有
大志動履異常為大父所愛曰異日大吾門閭者必此
子也稍長讀書從江右劉御史克彥學頴敏勤勵甚見
稱許正統丁卯登順天府鄉試戊辰第進士選入翰林
為庶吉士尋授編修景泰庚午充經筵官預修君鑑再
修寰宇通志成陞修撰天順丁丑英宗復位命祀漢文帝
唐太宗諸陵己卯預修大明一統志庚辰鄭世子及涇
陽王以事召至命侍講讀朝廷知公可用時憲宗為皇
太子因命侍講讀于青宫癸未丁内艱未幾修英宗實
録起復至以公舊宫􁉗進侍讀成化丁亥實録成陞侍
讀學士仍充經筵官日侍講讀賜金帯等物人以為榮
己丑擢禮部右侍郎壬辰轉左侍郎明年夏旱遣祀東
嶽等神有時雨之應乙未始詔以本官兼學士入文淵
閣㕘預機務丁酉拜禮部尚書仍兼學士明年加太子
太保兼文淵閣大學士又三年丁外艱去位上特起復
公三上章乞終制不允因降敇遣官召還視事時上以
今上在青宫命儒臣修文華大訓以資講讀書成進太
子太保兼武英殿大學士尚書如故尋進階光禄大夫
勲柱國甲辰轉户部尚書兼謹身殿大學士丙午進少
保兼太子太傅丁未憲宗登遐今上即位再進少傅兼
太子太師吏部尚書大學士如故知經筵事及憲宗實
録成以總裁之勞加少師兼華盖殿大學士其冬秩一
品降敇奬諭勲加特進兼大學士俸賜賚甚厚公至是
以老數上章求退上察懇切允之益加賜賚令有司月
給米五石歳撥僕夫八人仍降敇䕶公還鄉踰年疾暴
作竟不起實癸丑十一月癸未也享年六十有七公容
貎魁偉舉止凝重望而知其為鉅人平生䖏事精宻詳
審尤善記憶能厯道往事為文章平實不浮凡考鄉試
一㑹試二廷試讀巻三號能甄别人才或朝廷大禮輒
持節為使數有建白當改元之嵗所以有裨于新政者
尤多皆謂公有相才既歸于鄉適遇大水憐鄉人病饑
作詩傷之其心不忘世如此葢入仕四十五年居内閣
者十八年富貴顯榮已極為尚書時猶及封其父如其
官尤近世所罕見也三代皆贈光禄大夫柱國太子太
保禮部尚書武英殿大學士妣皆贈夫人娶叚氏封夫
人先卒子男四申判官先卒韋中書舎人叚夫人出凖
臯邑庠生側室吉氏出女五長適錦衣衛指揮僉事王
義次適府軍衛指揮同知張文淵次適朱瀾彭瓉盧瀚
皆指揮使孫男女各一于是公訃至上為輟朝一日遣
官諭祭及營𦵏誥贈太師諡文穆卜以卒之明年二月
二十五日𦵏于程委社韋以予與公同在館閣且久持
黄侍講珣之狀請銘于神道不能辭也銘曰赫赫皇明
奄有九有文徳誕敷十紀之久列聖在位亦惟輔臣為
上為徳左右有民世值英皇號稱極治甲科得人莫如
其季偉矣劉公起于其時績學翰林人尚未知乃侍經
帷乃握史筆既登禮曹益崇要秩巍巍綸閣地位深嚴
先帝簡重克當具瞻大事以臨大義以决以啓以沃亦
復補闕建置末嵗任心益専志得則行身危則旋有䟽
乞歸恩典不替策杖懸車愽陵故第既解機務心亦安
舒宜躋髙夀何病弗除天子曰吁兹惟耆老䘏典亟行
達于隧道屹然貞石爰刻兹文嵗久地夷以識公墳
　　　故資德大夫南京工部尚書程公神道碑銘
𢎞治己酉南京工部尚書程公致仕還家後三年十月
八日以疾卒享年六十七公蘇之常熟人也于是守臣
以公訃聞事下禮部謂當遣官祭𦵏如䘏典上允之乃
以卒之明年某月某日𦵏于虞山之麓其子惠特求予
製神道碑銘辭不獲乃按少詹事吳君狀書之公諱宗
字源伊姓程氏其先有三八將仕者從宋自汴南遷家
于常熟世有隐徳至公始發以宣徳丙午七月十五日
生少入邑庠學業有聲登景泰辛未進士初授刑部主
事階員外郎擢吉安知府公在刑部治獄詳慎綽有才
名時有大臣退休者當英宗復位之初畏罪自盡怨家
誣其子謀殺久不能决法司奏遣公往訊所誣遂白吉
安素號難治吏書奸弊百出每以訟牒自裁獄成特使
從旁書之奸弊悉去至今郡人論作郡者以公首稱丁
父憂服闋改知真定以病未赴吉安之民知之相率走
闕下乞公復任至則改知武昌矣踰二年擢四川布政
司左㕘政進陜西右布政使再轉左布政使所至皆有
政績民多頌之朝廷知公可用特擢都察院右副都御
史治院事尋以陜西缺廵撫即以命公適邉境多事偕
總兵官率師征洮川西(缺/)　松等族及往來慶陽榆林
調度兵食邉境無虞又丁母憂赴京乞守制得賜其母
𦵏祭服闋未上㑹木邦酋長罕穵法孟養思六與孟宻
曩罕㺯母子累嵗相讐殺雲南守臣奏乞調兵討之朝
議以為不便宜遣大臣如程某者往諭乃即其家賜以
璽書而行公被敕㫖諭之折其辯説及見曩罕㺯復責
其擅相攻擊之罪皆頓首服乃以具奏始設孟宻安撫
司以材寨歸木邦不相統攝而西南遂無事矣朝廷嘉
之轉公左副都御史加俸一級仍巡撫雲南賛理軍務
久之召為刑部右侍郎尋轉左侍郎以尚書缺署掌部
事能律以法部中肅然九年考滿始拜南京工部尚書
加一級俸公至是雖老益勤凡工役材用計度精詳無
所濫費人方望公久任則致仕而歸且卒矣公之曾祖
伯髙祖士廸父景和皆不仕以公貴贈祖父都察院右
副都御史妣皆贈淑人配譚氏封淑人子男五曰恩國
子生惠志感俱義官􁒱邑庠生女一孫男七公居官見
於前所叙述者其大畧如此若其持身之謹待人之厚
人皆知之不待書也甞預同考㑹試甄别得士為多喜
為詩有宦㳺撫夷集藏于家銘曰壯哉海虞為吳上縣
古有名賢文學肇見厯世既逺益多聞人有美程公出
為名臣少學于家遂顯科第郎署初登刑無偏詖吉惟
大郡爭訟為嬉以公出守吏不敢欺自蜀而秦以公分
省政譽日騰廵撫是命乃長憲秩公才實優西戎即叙
士卒歌謳乃撫南蠻乃息其忿片言折之兵不血刃久
勞于外帝實念公有使召入馴至司空積勞既久而病
斯作奉身還家晚嵗之樂何棄斯世訃音忽来䘏典爰
降誠為死哀視其後人多而蟄蟄何以致之公有隂徳
海虞之野有山巍然後識其藏司空之阡
　　　故資徳大夫南京工部尚書馮公神道碑銘
公諱貫字大用保定蠡吾人也曽祖守道元西臺御史
祖彥章皇朝洪武中人材任富平縣主簿考吉以公貴
贈大理寺卿公少起田畆年十八始知自奮於學正統
己巳之變士民驚潰失業公誦讀不廢及領郷薦入國
學貧無膏燭夜每挾册隨月光晦則燎薪以續明其勤
如此登天順甲申進士授監察御史甞出廵邉闗按州
縣搜吏弊索民隠貪亷才頑多見褒黜成化中上䟽言
時事曰慎爵賞恤窮民處流移修兵政廣儲蓄禁盗賊
平刑獄息邉患節冗費重憲職數事上嘉納之及掌三
法司事治山西妖民及劾兵部大臣大法事聞者肅然
九年進大理寺右寺丞轉左寺丞進少卿不數年遂擢
都察院右副都御史又改大理寺卿法律精明而持心
仁恕甞曰大理平天下獄獄之不平咎在誰執故當奏
讞必反覆訊鞫無憾而後已每廷議㕘酌得宜其言多
載在條例有司至今遵行之甞應詔舉所知衆稱得人
𢎞治六年拜南京工部尚書九年以疾乞致仕詔可且
命馳驛以歸抵家一月而卒九月二日也夀六十有四
娶李氏繼王氏並封夫人子男四綺純繪纓綺純太學
生女二孫男三公魁岸美髯為人詳審沉靜而有謀謨
度量汪如莫窺其際在大理甞承詔㑹同三法司録囚
有餼羊上尊之賜㑹勘肅府汾川王承奉及廷試為讀
巻官皆有寳鏹之賜𢎞治改元上太皇太后及皇后徽
號誥封二代皆三品又有白金文綺之賜及卒上遣官
諭祭治其喪𦵏之亦可謂榮且哀矣以某月某日𦵏于
某山之原其從孫今吏部考功主事蘭為狀致其諸子
之意來乞銘予與公同官于朝頗知之詳而狀之出處
治行厯履終始亦偹矣因述而復之俾鑱諸墓道以為
他日過者之式焉故銘之曰蠡吾之野馮氏居焉否而
㤗來生公挺然如彼茂林有木㧞起匠石見之謂為杞
梓材則可用用無不宜登庸于朝惟所任之昔領鄉書
膺薦而至遂取甲科揚揚其氣銓曹慎簡置于内臺庶
行其志不枉其材侃侃在朝職司風憲有所獻納從所
聞見乃擢大理審克惟刑累官廷尉折獄益平帝曰勞
哉刑實無誤汝其少休曰有留務周建宏父是為司空
掌上之職爰以畀公禄既益豐心則加畏丐歸何遄以
避名位豈惟知幾命亦自知故居稅駕門有靈輀生受
榮名沒膺䘏典設祭營墳出于宸眷首丘之願獲遂所
圖鬱鬱佳城巍巍蠡吾伐石刻銘樹茲墓道子孫繼之
百世有耀
　　　故嘉議大夫都察院右副都御史謝公神道碑
　　　　銘
都察院右副都御史謝公卒于家上遣官諭祭命有司
營𦵏皆如制其子鄉貢進士廷柱奔喪歸自京師以予
與公同舉進士奉羅編修紀狀請銘于神道之石公諱
士元字仲仁謝其氏也上世居浙後徙閩今為長樂人
四世矣曽祖諱鍾祖諱琬考諱磐封中憲大夫建昌府
知府妣徐氏封恭人公少以詩舉鄉貢登進士授户部
主事上䟽陳四弊為尚書年公富所器許事有渉中官
者力抗彼不勝忿求其事竟無所得擢建昌府知府有兵
盗民財夜數發兵官庇其跡法不得施公以危言恐兵
官皆奪氣姦始息乃新學宫作禮器行射法購書以惠
來學若公廨驛舍城櫓壇壝之類皆増新制又建祠以
祀李覯表黄孝子譚節婦之門以勵鄉俗為敦化表忠
勸學三圗繋以詩俾民誦習知所嚮慕尤惡邪術南城
民以腐䑕蒙一石像置屋上鴉聚而啄之民陽驚取之
以為神趨者蝟集公碎其石于庭乃止復有女巫憑鬼
物言禍福公欲䆒之巫忽自言吾畏謝公吾去矣遂如
常時有持劵訟田者公遥叱之曰此偽耳僚佐問何以
知之公笑曰劵紙今式其所訟乃二紀前事也蓋訟者
姑以試公至是爭相告引去嵗再饑公捐俸金為倡富
民爭開廪延糴民頼以濟蔡教授劉訓導繼死婺孤不
能舉公歸蔡于漳歸劉於蜀二姓至今徳之成化間南
京大理寺卿夏公時正廵江西首以公名旌于朝得賜
誥命封父母及妻滿九載民詣闕請留陞從三品俸仍
知府事諸生立生祠公撤祠毁其碑後乃復立公以憂
去服闋改知廣信永豐有銀冶久閟䖏州民常盗發動
以百計公勒兵循靈山以東趨之賊陽遁留二三人為
餌邏者見而射之公亟止之不及伏四起刺公傷左股
公裹創出戰得其賊首俘殺甚衆塞冶穴而還改知永
平復以憂不赴服闋擢四川右叅政東鄉盗藪也縣三
刼有司莫敢制公捕殺數百人或議徙縣公曰盗不憚
逺畏有偹耳乃檄縣吏修城隍以土兵戍之後亦無變
建始有頑民挾官府為害餘五十年公亷得其魁窮治
之其黨盡散公治狀益著用延薦擢右副都御史廵撫
其地蕃有大小娃者相煽為亂公託行邉閲兵積餉為
戰禦計賊獻羊豕來迓道左公慰遣之民代輸邉儲者
多為奸弊公遣吏覈實得逋米十三萬石有竒甞大祲
民流入蕃部日不絶公為廣室十餘區作糜食之藥病
𦵏死給歸者以符且餼之所活不可勝計𢎞治庚戌上
京師以疾乞致仕年六十有七又三年年七十而卒公
居官両迎父養從父病親為甞藥族黨昏𦵏不舉者必
周之建祠堂置祭田綜理家政暇則玩易賦詩至老不
倦所著有約菴稿若干巻詠史近體三百首公娶陳氏
三子長廷柱次廷棐次廷最縣學生棐最出側室曹氏
女八孫二本寛本忠孫女三公生洪熙乙巳某月某日
卒于𢎞治甲寅某月某日𦵏于乙卯某月某日某地某
山之原銘曰公昔朝天初掛冠閩山粤水中盤桓憶昔
按行川蜀間峽舟棧馬逺復艱内綏黔黎外戎蠻朝劬
夕瘁無優閒追思列郡久且煩名雖盛得力已殫功成
身退古則然歛而歸之諒匪難詩稱明哲公有焉聖恩
賜𦵏輝榛菅幽光上燭髙雲端文垂金薤青瑶鐫我銘
兹丘世所安
　　　故通議大夫兵部左侍郎兼都察院左僉都御
　　　　史贈兵部尚書李公神道碑銘
公姓李氏諱介字守貞後改字守正萊之髙宻人也宋
有為西臺御史者譜失其名今世墓存焉鄉人稱為西
臺李氏公祖諱遜陜西都指揮司經厯考諱傑舉鄊貢
累官至太倉衛學教授有學行俱以公貴贈通議大夫
兵部左侍郎公年十一能屬文從父之睢州又之太倉
㳺學久見聞益富成化改元領山東鄉貢五年登張昇
榜進士被選入翰林為庶吉士文學敏贍諸老先生多
器重之擢四川道監察御史改河南道出按浙江鹽課
力除宿弊有不便者欲伺其隙中之無所得還掌道事
凡中外官考覈殿最務持公議都御史以為可大用諸
道奏牘必令可否乃上每率諸御史論事或有所觸忤
未甞少挫甞予告家居及秩滿以久次超擢為大理右
寺丞陞右少卿今天子登極命代祀東嶽諸神還遷左
少卿陞都察院左僉都御史廵撫宣府閲兵馬畜芻粟
邉圉以寜未幾召還佐理院事其所論建必先大體不
事苛刻而律身無玷譽望日隆㑹母栗太淑人喪歸服
將闋院佐復闕朝廷留而俟之暨復任陞兵部右侍郎
尋遷左侍郎夙夜勤厲屬有疾暫已即出治事比嵗宣
府大同有警上特命兼左僉都御史經略之時已遣中
官武臣練京兵待報而發論者謂宜用文臣往遂以督
軍事付公公大病新愈即上道至則㓂已退公悉心邉
務徧厯營堡策勵將士鎮兵匿役者勾稽得萬二千人
又募丁壯萬五千人訓以待用大同屯田嵗給牛具銀
若干兩實不為官用而邉兵償死馬常苦擄掠乃請以
給之人甚便將領有弗任者易置之又念大同境外有
廢墻請修復為禦侮計所上議前後不絶事未盡行而
疾甚卒于宣府𢎞治十一年正月二日也守臣給驛歸
其喪上聞訃悼惜贈尚書遣禮官諭祭命有司治𦵏事
云公修髯美儀言動雅飭居官清慎遇事必審而後發
條分縷析舉無廢墜在北邉尤詳宻雖隆寒猶夜草奏
牘手為皸裂使天假之夀得䆒其所施為當必有大可
觀者而竟弗夀以止命也若其事親孝敬遇諸弟甚友
愛範簡皆舉于鄉與人交信厚可質拯灾䘏困亦其所
樂為者故沒而人思之嗚呼賢哉公年五十有四生正
統十年某月某日𦵏以卒之年某月某日配杜氏洧川
縣主簿鑑之女封孺人先公五年卒後贈淑人墓在縣
西陸家莊至是合窆繼姜氏鴻臚寺少卿勝之孫封淑
人子一人昆舉進士厯刑禮二部主事世其家孫二早
夭昆奉春坊張中允天瑞狀請予銘神道之石予雅厚
公知其賢悉矣乃為銘銘曰揚翹振華北方之英兮飽
山飫川南國之靈兮績學詞林其業乃成兮執法中臺
益奓厥名兮内陟棘寺佐國之平兮外廵邉徼屹為干
城兮兵曹巖巖尊居貳卿兮文事武偹二美是并兮台
階鼎軸不日其升兮天不憗遺一疾而傾兮帝命賢勞
䘏死若生兮返𦵏故原有鬱新塋兮刻石𤣥堂以慰幽
冥兮垂聲著功俟彼汗青兮
　
　
　
　
　
　
　
　謙齋文録巻四
