#+TITLE: 小鳴稿-明-朱誠泳
#+DATE: 2018-05-12 10:20:07
#+SOURCE: github.com/kanripo/KR4e0146 master 62976dc8                
欽定四庫全書　　　　集部六
　小鳴稿　　　　　　　别集類五(明/)
　　提要
　　　　(臣/)等謹案小鳴稿十巻明秦簡王朱誠泳撰
　　　　誠泳為太祖五世孫愍王樉之元孫成化末
　　　　襲封自號賔竹道人明史諸王列傳稱誠泳
　　　　性孝友恭謹嘗銘冠服以自警所著有經進
　　　　小鳴集即此本也朱彞尊詩話又稱王十嵗
　　　　時嫡母陳妃以唐詩教之日記一首嗣位日
　　　　賦一篇好士禮賢兼留心服食葢能以文雅
　　　　自見者集為其紀善強晟所編録自巻一至
　　　　巻八皆詩巻九為雜文巻十為恩賜勝覽録
　　　　乃𢎞治癸丑誠泳請朝命養疾于鳳泉温泉
　　　　湯泉時所作其詩古體雖未盡合格而楊白
　　　　花一篇殊有雅調近體俱諧婉可誦而七絶
　　　　尤為擅場如秋夜詩云霽月滿窓明似晝梧
　　　　桐如雨下空庭又云空庭久坐不成寐明月
　　　　滿堦砧杵聲又山行詩云啼鳥無聲僧入定
　　　　半巖風落紫藤花皆風骨戌削不媿作家明
　　　　代親藩中以文學著名者要必以誠泳為稱
　　　　首焉乾隆四十四年七月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　小鳴稿巻一
　　　　　　　　　　明　秦王朱誠泳　撰
　樂府
　　聖君曲
聖人履天位馭世應昌期寳厯千年運神京萬世基梯
航来職貢海嶽拱神祇常道陳中夏仁恩洽四夷儀文
唐制度官屬漢威儀氣正三辰順年登百榖滋河清龜
出洛日暖鳳鳴岐大地歌謡滿唐虞今在兹
　　宛轉歌
夜月明行舟琴更清女郎元是鍾情物風前乍聴難為
情歌宛轉此身今已亡於君有㝠契願作雙鴛鴦長太
息相㸔涙沾臆茫茫造物竟誰尸恨不生逢王敬伯歌
宛轉宛轉悲且長紅顔易零落古今同一傷
　　明月引
青天有月兮照八荒銀漢無雲兮流素光平分寒暑兮
變炎凉㡬人懽樂兮㡬悲傷嘆明月之弗改念人生之
靡常或醉飽於夏屋或困敝於康荘一瓢寒士千乘侯
王泥塗囚虜珠翠名倡或安居於甲第或流落於他鄉
百年能㡬畢竟亡羊惟達人之知命且對月而銜觴
　　江上曲
君為南越兒妾乃東吴女江上一相逢目成心已許與
君欲相語奈此舟中人到岸各分散悠悠恨此身風髙
波浪險極目孤篷轉重晤良獨難萬里天涯逺
　　春逰曲(五首/)
車馬乗春出鶯花觸眼新秋千忽飛起故故㸔逰人
走馬章臺路紅塵一騎飛美人招素手樓上喚郎歸
曉色分楊栁春隂護牡丹王孫馳駿馬多是醉中㸔
新栁迎逰騎飛花趂酒甌年年三二月爛醉曲江頭
樓外江山麗城邊錦繡新春光濃似酒醉殺浪逰人
　　雞鳴曲
沈沈漏箭催殘更扶桑日出天雞鳴羲和叱馭起蒼震
坐令萬國生光明角角再鳴聲未已萬國祼生都喚起
可憐驅入利名塲蠅營盡被雞催死我願人家莫畜鷄
膠膠風雨不湏啼威鳳来儀天下樂日日窓前聞喜鵲
　　對酒歌
人生埃壒内忽忽如夢中三萬六千日所期安得同枝
上花正開風前花又落羲馭不我留及時胡不樂君不
見三閭大夫誇獨醒形容憔悴江潭行回風歌罷𦵏魚
腹到底只留身後名又不見伯倫荷鍤身相隨生死有
命信所之潔身曠達兩何有畢竟得失還歸誰榮悴升
沈若翻手千古賢愚同一朽昨朝緑鬢映朱顔今日蒼
髯成皓首秋月春光不等閒何如且罄樽中酒樽中酒
豈徒然㑹須一飲吸百川白日西馳坐成夜休問安期
與偓佺
　　古意
君好堤邊栁妾好嶺上松堤栁吐輕絮飛去無定蹤不
如松有操欝欝傲寒冬
君好江上舟妾好岸邊樹舟行遇風波飄泊無常處何
如樹不移風波自来去
　　樓上曲
東風吹春春欲䦨紛紛香雪梨花殘美人倚䦨嬌不語
翠䄂籠寒嬾輕舉塵封錦柱暗銀筝那忍彈成腸斷聲
掩袂含羞抱幽怨怕見雕梁語雙燕蹙損雙蛾思轉迷
粉痕滿面傷春啼金蓮緩歩下樓去飛絮逰絲蕩心緒
巫陽望斷楚天遙行雨行雲在何處
　　逺逰篇
至人思逺逰逺逰竟何之聊乘汗漫風直與神仙期晨
興食方丈暮歸宿瑤池憑虚弄日月劍佩光陸離渇飲
九霄露飢飡千嵗芝平頭㸔星斗揮手謝塵覊歡忻朝
帝座指麾役靈祇歸来馭元氣飛雲亦追隨歩虚振金
石天風吹鬢絲兩儀與終始三光共盈虧茫茫塵海人
蚩蚩詎能知
　　苦熱行
赤雲噴火燒長天蟾宫老桂飛蒼烟金烏自恨具毛羽
白虎喘殺知誰憐萬山烘透銷青翠四海波乾欲平地
蒼龍鱗甲隠蟲蛆竟日泥蟠嗟殄瘁况是南州瘴癘鄉
火山炎海連天黄著人毒熱若湯火灼我肌膚成炙瘡
鐵甲磨穿藏蟣蝨萬苦千辛死無日蠻人退去幸生還
一級㣲名君尚惜
　　渭城少年行
洛下春深栁絮飛渭城少年應憶歸馬蹄偶入城南陌
相逢却是長安客為言前日發秦臺而翁傳語需君来
千門萬户燕皆至北苑南園花正開年少尋春湏及早
揮鞭疾上長安道一路春光絶可憐懵騰忽過斗城邊
兩兩新粧臨渭水紛紛逰騎滿秦川秦川自昔羡繁華
王孫公子爭豪誇門開朱户星初出燕設青樓日未斜
倚醉聫鑣過戚里九衢見者皆興起玉轡搖風馬更驕
鬭雞賭得肯相饒閒尋紅粉来金市喜聴黄鸝過灞橋
橋下倡家新酒熟觧鞍就向倡家宿美人纎手弄琵琶
酒邊雙臉蒸紅霞黄金擲與買今夕少年肯負秦川花
　　輕薄篇
末世多輕薄輕薄良可嗤昻昻倚門第行行恃先基金
多忽貧賤尚肯恤癃疲氣豪蔑賢聖詎知慕軒羲一飡
烹九鼎下筯猶嗟咨被服極紈綺猶云匪新竒千金買
艶妾色衰竟棄之四方致名馬一蹶終見遺結交出肺
肝盟言日星垂片言茍不合對面生嫌疑仲尼稱匹夫
造化呼小兒伯陽道徳小孟軻仁義虧孫吴豈諳兵盧
扁豈知醫陋兹輕薄子宜為君子規薄方驚蝶翅輕於
風栁枝願言執其人為君投四夷
　　公子行
白面青瞳照秋水豪華知是諸公子金鞍玊轡紫絲鞭
雙雙笑語東風裏越羅披體試春衣鶻似身輕馬似飛
春色薫人隨處好縱逰直過妓樓西美人樓上親招手
公子風流能過否緑楊樹底繋花驄指㸃銀瓶来索酒
笑將綵勝結同心醉来一擲雙南金翠幃錦帳恣歡謔
夢入陽臺何處尋五更却恨雞聲早馬上歸来踏芳草
彎弓更過曲江頭爭拾金丸逐飛鳥
　　西城路
西城路半是平田半墳墓平田漸少墳漸多酸風苦雨
泣銅駞百嵗光隂駒過隙營營終日將如何人生少年
胡不樂世間那有蘓仙鶴
　　燕燕于飛
燕燕何處来營巢尋舊主斜衝碧栁烟低掠青蕪雨逐
絮繞迴塘銜泥過逺浦漢灰無復然莫效當時舞
　　苦哉逺征人
苦哉逺征人荷戈西出秦以身自許國舉目誰為親隂
雲翳落日白草迷黄塵三伏不知暑四月那見春射生
充早食卧草當夜茵風髙弓力勁霜重鐵衣新主將號
令肅部伍催行頻提兵誓滅敵僇力敢顧身固知在家
樂寧厭行戍貧他日侯王貴繪像登麒麟
　　秋夜長
秋夜長明月光露華洗天金氣凉寒蟲候鴈兩何苦聲
逐西風来枕傍彷徨披衣坐夜深丁東又聴搗衣砧殘
燭熒熒更漏静無端萬事皆縈心
　　遙夜吟
秋夜一何遙燈燼爐烟滅低下水精簾含情對明月
　　估客樂
郎船下江水乗風疾若飛與儂各分袂掩泣牽郎衣手
㧞黄金釵臨岐贈郎别願郎心似金堅持莫輕折
　　將軍行
銜命西来專斧鉞逺出蕭關探虎穴鐵驄夜踏黒河氷
金戈冷射闗山月將軍令嚴健兒勇直擣長驅争鼓勇
隂山北遁穹廬空惟剰牛羊滿丘隴憶昔我軍多戰没
風雨啾啾鬼宵哭於今漢將守邊城翻役官軍收戰骨
露布星馳達冕旒將軍承詔獨封侯爭誇一代麒麟閣
誰念沙塲萬髑髏
　　搗衣曲
井梧葉墜金風起滿庭明月凉扵水為念兒夫戍玉闗
塵滿征衣誰與洗我有氷縑三兩疋胼手殷勤為君織
欲製寒衣逺寄將雙杵拈来對砧石搗亂西風續又鳴
一聲聲裡寓幽情夜深玉腕痛且困不知露下將三更
裁縫已就憑誰寄走馬朝来有邊吏一行書染淚千行
寒到君邊衣到未
　　夜宴謠
良夜沈沈宫漏促兩階庭燎燒銀燭上賓入座氣如虹
簾外佳人面如玉一舉飛觥累十觴鳳笙龍管聲鏘鏘
滿堂珠翠照人眼酒邊尤物令人狂風動俄然銀燭滅
暗中求與同心結紅顔變色絶冠纓壮士羞顔冷扵鐵
君王一笑許終歡保全賓客曽無難夜深痛醉各歸去
感恩直欲傾心肝從来燕禮惟三爵三爵既過多失錯
不醉無歸乃所私飲而不亂真為樂
　　農夫謠
我昨過農家農夫於我陳嗟嗟天地間而唯農苦辛春
耕土埋足夏耘汗霑巾秋成能㡬何僅得比比鄰老農
惟二子輸邊辛苦均大兒援靈夏性命逐車輪小兒戍
甘泉身首犯邊塵老婦賣薪去老農空一身荒村絶鷄
犬四壁罄倉囷公家不我恤里胥動生嗔鞭笞且不免
敢冀周吾貧我農老垂死甘為地下人尚祈孫子輩猶
為平世民
　　樹中草
草木非同氣託根猶可生如何兄與弟同氣却無情
　　獨不見
舉頭望仙山孤坐開水殿芳草自成茵落花復如霰輕
雲逐翔鸞緑樹来新燕光景滿目前杳然獨不見
　　昔思君
昔君與我兮心契意投今君與我兮雲散雨收昔君與
我兮魚水相宜今君與我兮風馬難追昔君與我兮琴
瑟諧和今君與我兮音問蹉跎
　　傷思吟
碧雲天末寒風起吹亂賔鴻不成字逺道音書那得聞
傷心滴盡相思淚淚㾗界破腮上紅一㸃靈犀不可通
驚破綠窗蝴蝶夢月明砧杵聞丁東玉闗此去三千里
離恨又從今日始自憐不及江上蓮兩兩紅衣竝頭死
　　吴鉤行
吴鉤鑄鬼工鋒鍔耀昆鐵逰俠購千金羌人猶未滅
　　壯士行
寢帳夜聞鷄起坐氣如虎怒髪赫衝冠拔劍燈前舞
　　戍婦詞
奉姑妾盡孝報君郎盡忠忠孝茍無愧死生何必同
　　飲酒樂
好鳥窗前宛轉春花庭外芳菲任我狂歌醉舞從他兔
走烏飛
　　春曉曲
隠隠踈鐘出林杪杜䳌啼血韶光老西樓殘月墜咸池
香霧空濛六宮曉緑槐滿院結春隂錦屏銀燭髙堂深
鴛鴦不暖紅窗夢虹壺玉漏聲沈沈起来無事偏蕭索
料峭東風越羅薄笑語丫鬟捲繡簾一庭紅雨桃花落
　　羽林郎
戮力收城後承恩下紫宸電飛騮馬疾日絢錦袍新邃
閤宵藏妓長途晝殺人赦書終見宥依舊佩麒麟
　　春夜曲
皓月明臺榭和風度管絃夜深諸女伴猶自競鞦韆
　　凉州詞
黄雲漠漠接平沙落日悲風慘暮笳回首長安五千里
征人若箇不思家
三軍辛苦覔封侯終嵗防邉戰不休何事孟佗憑斗酒
當時談笑博凉州
　　相思曲
去日春光未老别来秋意方深明月寒更砧杵丁東敲
碎儂心
　　燉煌曲
何物蕃兒顔渥赭生来箇箇能騎馬公然剽掠恣南行
河湟戍卒尸縱横危城窮將呼天泣都護不来誰救急
身無羽翼可能飛一紀窮荒甘受圍萬里長安無一使
丐兵回紇何時歸懦將既誅綾易麥一飽何辭蹈鋒鏑
朝来羣醜已登城我軍四面皆蕃聲萬人觧甲從蕃俗
强把皮裘更我服每直年年寒食時禠裘南向吞聲哭
漢將黄金空滿箧不見征西能報捷
　　龍支行
邊地悲風聲鼓角長天萬里愁雲薄忽聞天使自天来
龍支城門聊一開碧眼羌兒屯且守沒蕃老兵無黒首
馬前拜問天可汗五十年来今健否涕流自說山東住
結髪從軍𨽻邊戍一自西戎侵玉闗涇隴烽烟薫兩間
漢軍戰死音聲絶戰骨憑誰埋故山十中存者僅三五
哀哀淚滴龍堆土旃裘禦雪酪充飢年深漸解蕃人語
夜觀北斗憶中原每見花開思故園記得来時星火急
親鄰送我出前村憑君歸報今天子早發天兵下天水
假若不来期速死猶是唐家忠孝鬼
　　酒罏行
酒罏正在街當中青樓錦樹圍香風美人巧笑餌行客
玉顔相映桃花紅蛾眉瓠齒兼螓首鞍馬門前競沽酒
笑謔焉知日已斜執事蒼頭應怨久西鄰亦有酒罏開
謾誇竹葉浮樽罍效顰翻引里人去坐令行徑生莓苔
何事人情偏好色一見妖姬雙眼側五陵年少更粗豪
一擲千金寧吝惜西鄰慎莫怨東鄰區區冷暖何湏嗔
偶然一醉各分散俱是悠悠行路人
　　邯鄲曲
邯鄲女兒真如花手梳雲髻盤雙鵶紅裙翠䄂黄金束
春山畫出蛾眉緑芳年纔及破𤓰餘除却嫦娥皆不如
弱不勝衣體輕薄唾花疑是珍珠落悶来斜倚碧紗窓
自拾青梅打飛雀秋千牆外有人逰隔花一見爭相求
却恨嬌痴嫁人早誓與卿卿永相好春風夜夜芙蓉幔
酒醒扶頭厭珍饌錦堂魚水日追歡詎管流年暗中换
比隣有女嫁農家蠶事纔成又績麻日午饁田助耕作
麻絲輸盡無衣著
　　麗情曲
庭院沈沈春晝長雲牕懶繡雙鴛鴦陽臺昨夜隔雲雨
體弱不勝羅錦裳殘粧滿面朝慵洗侍兒枕上剛扶起
粉郎薄倖戀青樓畫出春山為誰媚滿庭香霧濕空濛
花氣薫人眼欲矇深掩蘭房下筠箔背面傷春雙淚落
　　猛虎行
落日暗深谷酸風振孤城山子飢負嵎耽耽誰敢攖倀
鬼被渠役地靈恣爾行目光夾雙鏡怒尾竪一旌當途
正擇肉依草飽食人扵乎猛虎天所憎假手㑹遣飛將
軍
　　燕歌行
天聲逺振祁連北深入窮廬追猾賊手提長劍光陸離
揮霍頓教天失色一自將兵出玉闗年年出沒風塵間
檄書只隔黒河水狼烟近接賀蘭山行役誰人不懐土
馬上操戈冒風雨朝来更覺鐵衣寒怕見長天雪花舞
凍眼茫茫凍葉腓寒鵶無數居人稀巡邊逰騎畏逢敵
守寨尫兵愁被圍從戎自念經年久毎與將軍作留後
里正来時為裹頭今日悠悠成白首自是男兒志四方
馬革包屍亦何有匈奴未滅敢言歸獨卧月明撃刁斗
營中徤卒日紛紛料得何人建大勲君不見牧羊人奴
取侯印漢家爭說衞將軍
　　驄馬行
箇馬雙睛湛秋水獅子精神驪龍耳神竒傳自渥洼来
萬里奔雲貢天子圉人控出御河堤詔歸豸史隨驅馳
九衢駊騀擁塵霧雕鞍玉轡増光輝雙旌引出經都市
貴戚豪門總趨避石崇金谷盡搜殘楊氏氷山都踏碎
昨日天書下烏府乗驄逺入函闗路華岳三峯亦動搖
皇天一徳勞敷布咫尺天顔地有餘氷清玉潔真璠璵
一天明月照旌節萬里春風隨簡書喜是青年致身早
臺端風裁惟君好長安門外雨初晴送君又上長安道
極目神京氣欝葱風生馬首搖玲瓏人間神駿恐難縶
還入天閑仗馬中
　　巫山髙次童士昻黄門韻
天接巫山礙南極遙㸔十二芙蓉碧雲雨朝来失數峯
應疑神女興方濃楚人賦就㡬千載浪語茫茫那有踪
至今来往空臺下想像無人不停馬土人猶解說襄王
荒祠空笑蠻巫假寂寂巫山萬古青時㸔石上白雲生
吁嗟醜謗竟誰雪謾聴崖頭瀑布聲
　　春宫曲
杏花庭院㢘纎雨火暖博山飛碧縷金籠鸚鵡曉驚寒
似隔紅窓共人語畫䦨十二春遲遲忍聞别院爭彈棊
粧罷日長無箇事華箋自冩留春詞栁帶裊風成百結
海棠零落胭脂雪笑携女伴踏蒼苔漠漠香塵汚羅纈
　　征婦怨
空堦寒雨零逺道西風作燈下製征衣簷花和淚落
　　秋夜曲
梧桐一葉飛金井唧唧䖝鳴露華冷明月流輝入綺疏
夜深照見娉婷影心切遼陽在何處千里雲山𣺌烟樹
征鴻嘹嚦度西風恨身不逐鴻飛去起来獨自歩中庭
耿耿雙星河漢横㡬回徙倚不成寐銀燭光寒揺畫屏
　　寫玉歌
硯池墨漲烟濤濕兎穎含香掃秋碧九疑山隔楚天遙
湘靈夜抱琅玕泣生綃半幅凝雪光羅纈捲風雙袂凉
電掣雷轟老蛟舞月明露冷飛鸞凰翠拂珊瑚海波動
裁為短笛成三弄不勝清思逼人多喚醒江南片時夢
　　寒夜吟
雪月交輝涵素影銀荷蓮炬紅光冷夜深翠被不勝寒
玉人枕上眠未安簷霜片落盆氷結銅龍漏澁宫壺咽
　　繡思曲
碧紗如烟春晝長玉桃花綻東風香小屏深坐悄無語
越羅刺到雙鴛鴦凝神想像陽臺去心緒紛紛亂如絮
百囀流鶯和涙聞聲聲正在人愁處寳篆烟消金鴨冷
碧雲天外紅輪暝重整殘粧啟鏡奩鏡中怕見孤鸞影
　　㸔花唫
寒暑恒代謝四時迭推遷百年光景駒過隙人生安得
長少年君不見園中花鉛華不久落塵沙又不見晉石
崇十里錦帳圍春風豪華安得鎮常在回首萬事浮雲
空晝短夜長湏秉燭東皇明日回轅促
　　聞角吟
嗚咽樓頭暮一聲塞鴻驚起度邊城無端吹斷霜天月
多少征人不忍聽辛苦年年留絶漠功名何日圖麟閣
黄沙漠漠暗秦雲極目家山雙淚落
　　待月辭
露下虚庭夜光冷碧梧葉落秋無影美人凭䦨耿不眠
香霧半空霏緑烟廣寒倒蘸江湖底睡熟姮娥呼不起
浮雲蔽我白玉盤瓊樓十二空髙寒畫屏黯淡銷銀燭
不管城頭漏聲促
　　短歌行
黄河水日夜東流無暫已金谷花紅芳不久委塵沙水
流花落年華改綠鬢朱顔肯相待百千萬古埃壒間貴
賤賢愚有誰在
　　有所思懐戴松崖憲使
美人迢迢在何處千里闗山渺雲樹當時貽我珊瑚鈎
篋笥珍藏宛如故晶光㶷耀衆目驚千金價直原非輕
美人美人不可見側身東望難為情
　　王公上壽酒歌
獻壽觴樂未央来玉帛宣宫商吾皇邁湯武吾皇齊虞
唐遐齡嵩華久休祚天地長
　　古離别
參商各兩地欝欝苦懐思不見回轅日空憐執手時清
霜踈栁脆明月斷鴻遲嵗晏無消息安知㑹晤期
　　鈞天曲
飛逰欝羅境稽首東王公開軒臨法座置酒燕靈宫紫
雲歌玉女瓊漿酌金童揮刀麟脯細入筯鸞膏空鳳簫
聲嫋嫋鼉鼓鳴逄逄投壺起天笑吹律回春融燕罷百
神散樂闋萬舞終歸来倚餘醉憑虛馭剛風
　　登山曲
平明出門去驅車升上頭嵐光青可掬山色翠如流黄
鶯鳴逺樹白雲起深湫蓮宫日輝輝松觀風颼颼猿吟
窺果熟鹿眠藉莎柔囙憐塵世濁翻愛山中幽蓬壺阻
東海羽人在丹丘安得馭飛鳳萬里恣遨逰
　　涇水黄
涇水黄涇土荒牧犬豕飽豺狼老狼搖毒勢最張摩牙
瞋目據中央貛不敢過羊不敢當老狼死子更强朝岐
暮渭恣厥狂維我唐振天綱一鼓就擒如水沃湯軍前
面縛魄飛揚皮毛剥落血淋浪旄頭落唐日光
　　折楊栁
靈州城下栁多被官軍竊猶餘拂地條更苦行人折無
復眼窺春不見花飛雪今君赴玉闗将何贈離别
　　隴頭吟
萬里奔馳隴頭水日夜嗚嗚亂人耳黄沙白草兩茫茫
怕聴水聲愁欲死一從結髪戍凉州鐵甲磨穿已秃頭
兒孫養得諳邊語不如隴水解東流㡬度臨流磨劍首
水濁誰憐刃傷手何當乘隙奏膚功笑取侯章大於斗
肯學李陵生服降甘飲隴水臣他方
　　望行人
一自兒夫去天涯信息稀無縁完破鏡空自寄寒衣未
死魂先斷相思夢欲飛化作山頭石終天待爾歸
　　梅花落
雅淡雖堪喜飄零亦可傷隨風翻玉笛帶雨上雕梁蕃
將寧知味胡兒詎識香吴儂縁戍久一曲淚成行
　　紫騮馬
舊日紫騮馬于今誰復㸔猶能隨破虜相與戰呼韓嵗
久頭顱老風酸戰骨寒新駒初墮地眼見試金鞍
　　公無渡河
朝鮮渡頭曉日寒風掀怒浪髙於山疾鳥退飛不敢過
征夫乍見凋朱顔蛟蟠結龍伏眠往来一相犯俄頃碎
舟舩念此千金軀誰能輕棄捐稍待風定斯可周旋被
髪之叟晨提壺亂流徑渡將焉如波濤覆首竟沈溺公
乎公乎狂且愚蛟飲血龍嚙屍公無渡河竟渡之公今
既死去我何用生為一曲箜篌為公死公乎公乎知不
知
　　鷄鳴
君家有髙樹髙樹與雲齊東方一以明髙樹聞鳴鷄天
下正康泰汝將安歸兮長安王侯第出入通金閨當門
設行馬隔牆聞鼓鼙入朝火城近破曉天光低雲鬟白
玉釵緑鬢黄金鎞羙人年㡬許窈窕初及笄君家五兄
弟蟬聮荷爵圭十旬兩聚首金鞍映霜蹄玉堂醉瓊液
錦隊絢晴霓唶唶道旁士無計同攀躋鴻飛遵水渚鴈
棲在蘆鄉虞人巧執鴈而鴈代鴻亡禽鳥且相代兄弟
何可忘
　　烏生八九子
烏生八九子寄棲秦氏樹初不巢人屋於人無所預奈
何秦民逰冶兒林間挾彈相追隨我肉不中登鼎俎痴
兒規我將奚為一彈中雛雛即死阿母見之悲不止憶
昔生兒謀反哺詎料雛成今若此我巢元自穿岩石彈
射紛紛應莫及一朝邂逅秦家兒離死毛傷真可惜吁
嗟天地間定數安可逃嗤彼機巧徒用智徒勞勞上林
西苑有白鹿虞人尚得葅其骨萬里摩天有黄鵠後宫
乃得烹其肉百尺深淵有鯉魚深鈎宻網取無餘於乎
物理有修短禍福安得移修俟乃君子樂天奚復疑
　　青樓曲
二八娉婷女傷春更惜春粉融雙臉嫰黛蹙兩眉顰啼
鳥窺歌扇飛花落舞茵玉鞭催馬去腸㫁少年人
　　艶歌行
秦家有好女婉孌字羅敷父憐母更惜深閨誰敢謀十
二初養髮十三漸知羞十四正垂髫十五乃上頭嬌痴
十八九明媚擅風流于時嫁千乘好合膠漆投夫婦兩
兼美姿容萬不侔耳璫明月珠裙帶黄金鈎明眸剪秋
水秀色照秦樓飛鳥見之墮潜魚見之浮病者見之起
去者見之留嗤嗤多往来人人注羅敷矇夫不觧覩聞
聲亦隨逰使君驅馬来一見意油油躊蹰不能去遣吏與
之謀黄金我所饒而能共載不羅敷前謝吏使君請歸
休羅敷自有夫堂堂千乗侯使君自有婦焉用桑中求
夫婦貴有别與君風馬牛知君非浪子妾身豈倡流寧
將身中刃㫁我舌下喉傳言謝使君羅敷乃羅敷
　　大雅行
自恃天然貌黄金未足慳丹青最是無情物斷送佳人
出玉闗中官押出歸無路淚濕琵琶面如土馬蹄西去
入氊城惟聴黄河流水聲惆悵茫茫胡地月清光不似
漢宫明翻恨將軍萬户封却將宫女逺和戎堂堂可笑
劉天子世與匈奴作舅翁
　　湘妃吟
茫茫楚澤湘雲髙澤中禽獸多鳴號君王獵射樂忘死
竟日馳驅無乃勞不見秦人劇豺虎正恐他年作囚虜
禽荒有戒在周書我願君王鑒前古秦人笑談楚人哭
賤妾忍嘗禽獸肉
　　置酒髙堂上
置酒髙堂上四座皆戚戚炰羔且為樂何湏嘆今昔嗟
此座中人流年多半百罏金㡬時黄頭髪日夜白大藥
不可期烏蟾苦相廹昨日詫人豪今朝由鬼伯人生真
夢幻世事一局奕兒孫自兒孫無煩廣田宅所以置此
酒諸君宜醉適當筵如不飲寧無負今夕生前酒一盃
身後土三尺達人貴知命爛醉乃長策
　　君子行
君子防未然所貴逺嫌疑莫登權倖門莫交寡婦兒權
門茍棲託終當被人訾孤兒一與交將疑私乃慈拾塵
與掇蜂聖賢尚䝉欺𤓰田及李下君子當慎之
　　苦寒行(二首/)
枯桑呌號朔風急賀蘭山色朝来失我馬衝寒勢欲僵
飛雪漫天大於席野狐徑渡河氷合氷刃著人如劍斫
莫訝征夫多指落見說寒林凍殺雀
邊雲壓地邊風猛飛雪平鋪三萬頃蕃兒走狗更呼鷹
醉擁貂裘寧畏冷秦人運芻兼運糧牛顚驢蹶車輪戕
但願黄河狐怕渡三軍喜氣回春陽
　　蛾眉怨
君不見漢家天子偏多慾萬户千門猶未足巍峨寳殿
飾黄金磊磈瓊樓鐫白玉箇中宫女日無事學得新翻
合歡曲彩帳年年空御床椒房夜夜閒紅燭忽聞中使
自天来暗地低頭笑口開蛾眉扶入車中去鳳詔先從
馬上回即夜承恩留侍寝鴛鴦被擁珊瑚枕夜深明月
上瑶臺夢回却怕牕風冷不意君心遽變遷欲抛恩愛
學神仙金盤露和藍田玉石井氷生泰華蓮空聞龍輅
親封禪何曽一接仙人面渭河女子乳垂尋持齋徒感
天星見君心多慾豈仙才鈎弋枉死誰憐哉王母蟠桃
真浪說爭如下詔罷輪臺瓊堦人靜生春草可惜蛾眉
坐中老五利文成竟受誅不見劉郎上蓬島宫車晩出
南山去吁嗟翻被求仙誤靈駕飄搖不可追惟有悲風
起陵樹人生嵗月苦無多漢宫一入成蹉跎楚雨湘雲
歸昨夢劉郎劉郎如我何
　　宫怨(八首/)
自入深宫不見人年年花栁負青春君恩謾說多如雨
一滴何曽到妾身
自入春来减玉容腰肢無力受東風忽聞牆外羊車過
却恨君王過别宫
珍珠簾捲隠迴廊寂寞難禁夏日長自恨不如雙燕子
銜泥猶解出宫牆
昨宵雨過嫩凉生金屋銀屏枕簟清浴罷自憐香透骨
君王何事獨無情
夜靜深宫睡不成井梧滿耳送秋聲三千寵愛偏遺妾
閒理寒衣厚戍兵
獨擁羅衾那得眠爐烟消盡夜如年惱人最是宫壺水
㸃㸃聲聲在耳邊
門外飛花糝玉塵天家談笑别生春鳳笙龍管羊羔酒
不是君王帳裏人
深宫寂寂冷無春咫尺何縁近一人誤喜中官銀鑰動
朝来有例給烏薪
　　鳳吹笙曲
當年子晉學吹笙學得丹山兩鳳鳴只願凌風歸碧落
不圖代日戀周京一朝邂逅浮丘子鶴駕飄搖羾元始
閬風𤣥圃友羣仙萬嵗千秋終不死七月七日天下秋
分明返憇緱山頭世人可望不可近空有涕泗交横流
吁嗟我亦子晉徒曲終逸興凌空虚塵寰謫限滿千嵗
相與翺翔遊帝都
　　團扇郎
團扇復團扇皎如明月秋西風易顦顇從此見郎羞
　　朝雲曲
巫山之髙髙何極十二晴峯倚空碧襄王一去無消息
無消息神不遊化為雨滋田疇
　　前有一罇酒行
前有一罇酒當筵艶綺羅誰能壽千嵗不飲復如何
　　上皇三臺
沈沈漏㡬更輾轉不勝情南内凄凉處梧桐夜雨聲
　　起夜来
念逺㫁音書攬衣中夜起月明如有情照入深閨裏
　　從軍行
少年多義氣壮志在功名許國千金重捐身一羽輕旌
旗風外捲笳鼓月中鳴誓斬樓蘭首塵清萬里城
　　遊仙謠
三花珠樹春雲香瓊樓十二凝寒光靈童雙吹白玉管
鶴背穏駕朝虛皇虚皇身著雲錦裳手持北斗斟天漿
素娥兩兩鼔瑤瑟綵軿繞繞飛鸞凰歴覽湏㬰遍八荒
回首更欲攀扶桑閬風𤣥圃隔塵世海波萬里空茫茫
　　長相思
道路逺且阻相違動逾年秋風一夕起墮我池中蓮玉
闗渺何許妾心空惘然躊蹰坐宵境搔首那能眠山髙
湏及巔水深湏及泉離合諒有日㣲軀當保全
　　竹枝詞
嫋嫋萬竿秋影㸃㸃二女淚痕試聴鷓鴣聲裏滿川風
雨黄昏
　　楊白花
楊白花隨風無定止飄然一去太無情飛度江南㡬千
里可憐落水化浮萍浮萍無復隨風起宫中美人連臂
歌此情不㫁如春水
　　白紵辭
白紵纎纎累成疋絲絲是妾機中織欲製春衫寄逺人
親向姑前弄刀尺衣成著意封題去背立東風垂玉筯
明年于役倘未歸肯惜為君裁白紵
　　當窗織
當窗織一織三太息水寒絲脆頭緒多唱徹午雞寧暇
食抛来抛去失金梭織久奄奄手無力手無力腸欲斷
停梭坐對燈花爛阿姑併我三丈强短尺量来夜將半
滿砌寒螿助寥落織成知與誰人著遍身羅綺屬名娼
纒頭舞罷錦滿箱
　　新聲
花燭熒熒艶洞房同心人醉合歡床擬將十索翻新曲
慙愧當年丁六郎
　　闗山月
闗山月居人見月傷離别結髮從軍二十年茫茫萬里
音書絶黄沙磧裏無人烟健兒来往横戈鋋有時夜渡
黒河水縱横萬騎乗氷堅千鍾馬湩名王醉氊帳夜寒
人不睡朝来下令又南侵一曲秋笳堪墮淚北兵恃力
南兵靡東竄西逃知有㡬吁嗟徤骨委邊塵半是春閨
夢中鬼良人一去戍蕭闗惆悵於今竟未還獨憐今夜
闗山月應照刀痕與箭瘢
　　洛陽道
縱横洛陽道来徃覔行踪宫車若流水仗馬似㳺龍戚
里傳燈火侯門聞鼓鐘何因人擲果應為羙姿容
　　長安道
迢遰長安道王侯甲第多金張朝燕飲許史夜笙歌京
兆豪家富新豐俠客過賣珠誰氏子年少正婆娑
　　雨雪曲
風號沙塞北雪暗玉闗西聴水諳狐跡循山趂馬蹄三
冬邊戍苦萬里塞雲低漢節彫零盡蘇郎應未歸
　　朱鷺
朱鷺来毛質好浴天池戯蘋藻鼓咽咽資舞纛將因漢
徳来請以頌天保
　　思悲翁
思悲翁白蛇㫁天地爐帝王劍火徳炎水徳㣲誰相者
昴日鷄握天符應天造誰其尸之耀魄寳
　　艾如張
艾如張羅黄雀㡬多雀乃髙飛其如雀何大雀善驚黄
口貪食虞人張羅于彼路側黄雀頭顱嗟誰與惜
　　上之回
上之回剪羣醜爾跳梁作戎首犯我甘泉宫恃弓杻渡
河来望塵走如驅羊如拉朽匈奴既服臣天子千萬壽
　　翁離
擁離趾中營室美何以樹之桃與李擁離趾中
　　戰城南
戰城南死城北滿地僵屍汚青血馬蹄蹀躞骨肉狼藉
地逺無人收烏鳶飛飛下来食黄沙漠漠黒水潺潺日
暮一回首壮士彫朱顔兵事凶戰事危匈奴桀驁誰制
之男兒一死不足辭古有國殤國殤良可悲萬骨委野
封侯其誰
　　巫山髙
巫山髙髙以聳淮水深深以迥我心思歸恨不奮飛登
山無車渉水無航嗟我懐人涕下霑裳山髙水復深悠
悠當奈何
　　上陵
上陵舉我頭乃見蓬莱山弱水三萬里雲氣升其間黄
金為宫闗丹砂滿原田麟鳳若鷄犬居人盡神仙我聞
黄帝在位鑄鼎成有神龍下相迎黄帝上天去夀與天
地并維我漢熾炎徳􁎗九州朝萬國甘露降自天靈芝
出銅池羣仙頌天子遐齡擬黄帝天地永無期
　　將進酒
將進酒止三爵誦賔筵陳雅樂醉而狂僛僛舞由醉言
出童羖既立監或佐史醉而歸乃君子將進酒君莫辭
惟酒無量維制之
　　君馬黄
君馬黄臣馬白二馬並驅馳共逐長安陌美人歸以西
臣馬逐輪蹄美人歸以北臣馬追車轍願逐美人保終
始不惜駑駘為君死
　　芳樹
彼美芳樹朝榮夕萎人生㡬何駒隙如斯日月忽忽愁
殺人老不復少實勞我心我心不可轉肯以浮言誤居
易以俟命奚憂讒與妬
　　有所思
有所思乃在天之涯海之角何以問遺君贈之白玉璞
維兹白玉璞鑿出相思心兹璞倐以爛我心悠悠日以
深相思復相思讐之春蠶絲春蠶不到死抽絲無已時
吾固有情物物亦有所知如彼比翼鳥如彼連理枝比
翼鳥亦死連理枝隨枯惟有相思情乃與天地俱朝亦
有所思暮亦有所思天地㑹有盡相思無絶期
　　雉子班
雉子班傍母飛羽泄泄刷錦衣野有風草我所依隴麥
青青我苦飢虞人乃規我肉肥飛鷹走狗驚合圍嗟我
性命那可希恨不此身逐黄鵠一舉千里奚慮虞人為
　　聖人出
聖人出昌運開聖人出元氣回三展正萬福来屏姦宄
登賢才物熈熈躋春臺皇風被遍九垓雖有猛士馬施
哉
　　上邪
上邪我欲與君相知永久無休期馬生角慈烏頭白天
柱折地維缺華嶽兀天地無日月乃敢與君絶
　　臨髙臺
臨高臺望四方俯仰萬里無灾祥今皇帝召和氣来鳳
凰鳳凰于飛爰集爰止令我主夀萬年與臺相終始
　　逺如期
逺如期連大漠我師出匈奴縛獻功未央陳雅樂昔我
往聲振寥廓今我来春蒸河岳維我漢皇帝夀且樂
　　石留
石留石留流水滔滔逝者如斯夫嵗不我與一滔滔徂
五十無聞與異物俱少不努力徒衰老而唏吁嗟彼舜
蹠厥初匪殊尚慎旃哉勿迷厥途
　
　小鳴稿巻一
欽定四庫全書
　小鳴稿巻二
　　　　　　　　　明　秦王朱誠泳　撰
　五言古詩
　　雜詩
南山有長松獨抱參天姿嵗晩愈蒼翠不受霜雪欺一
貞恒自守四序焉能移睠彼桃李花灼灼迎春曦明媚
驚衆目穠華復幾時常恐風雨至須㬰變離披物性本
如此造化誰尸之嗟哉浮俗流齪齪徒爾為安得古貞
操偃仰慰吾思
深閨有佳人清姿艶且光美人盻秋水聫姢蛾眉長良
玉藴其輝幽蘭藹其芳永綃製其服明珠綴其璫借問
誰氏子伊其姬與姜非惟逞顔色而實勵氷霜貽我雙
南金詎肻輕下堂謙撝固自守曽不求煌煌奉帚心所
甘好合琴瑟張伐柯未有斧自媒誠恐皇嗟嗟宿心違
輾轉徒在床搔首起延佇雲山遠相望音書無以托涕
泗空沾裳
鳳鳥秉靈德九苞璨文章名為希世物出見世道昌稻
梁非素謀竹實乃所嘗梧桐豈枳棘鳴則依髙崗虞廷
聞九奏覽德斯呈祥吁嗟吾道微丹山乃深藏䲭鴞亦
何為敢爾窺朝陽宵行本么䯢顧可争輝煌造物杳難
問誰能復其常三復仲尼歎令人徒感傷
長江險可逾蜀道難可陟誰言周道平而多荆與棘箜
篌乃戈矛巵酒為敵國舉目睚眦間骨肉甚仇隙九夷
不可居俯仰隘八極將欲凌風翔恨無雙羽翼
猛虎在深山終日恒渇飢狰獰肆貪惡居然當九逵一
嘯腥風生白日翳隂霾穽檻素無備馮婦安可覊姬旦
久不作興言乃凄其
薰蕕本不同氷炭實相反華夷性苦殊雅鄭音亦逺熟
計出萬全危哉誠累卵鶴頸與鳬足何須較長短捐彼
戚戚懷履道恒坦坦
寒暑互相遷二儀成氣候真宰司化權誰能測聲臭松
栢一以摧居然樗櫟夀傷哉萁豆情載惜山木冦洋洋
北鄙音亂我鈞天奏白鶴伏黄昏寒䲭出清晝坐起長
太息顛倒何太繆
𤣥漿參麯蘖太羹雜酸辛妖姬調古瑟鄭聲亂天真太
朴一以散誰為葛天民熱中殊感慨吊古徒沾巾物情
類如此已矣無復陳
燕燕誰家女人云難再得詎知乃禍水漢火因之滅尤
物雖可憐往往傾人國於戯古哲王所貴惟有德我心
亦如水女蠱安能惑
大鈞秉元化寒暑循無端至理妙不測豈容私智觀春
風草木榮秋霜忽凋殘達人契斯理所遇常自安如何
抱陽人能成紫火丹念彼穆天子瑶池往復還
　　擬古(三首/)
女蘿附長松倚托欲終身願為魚與水不作參與辰願
為鴛與鴦不作胡與秦云何動隔絶千里蒙風塵我有
一端綺欲持贈逺人贈之將如何永結平生親懷思邈
難即欝欝何當伸
秋髙凉風厲灝靈發清商井梧一以墮晝短夜漸長嗷
嗷過鳴鴈唧唧亂啼螿自起步中庭夕露沾我裳沾裳
豈足惜感時空彷徨
南山有髙士棲息岩􁒽間翩翩鶴􁑵衣稜稜鹿皮冠白
石煮為食丹砂駐其顔我欲求其人舉頭隔雲烟蒼厓
千萬仞可望不可攀昨宵夢見之忽然登其巔知我苦
辛志念我跋涉艱欲授長生訣鷄鳴夜已䦨起坐長嘆
息終焉老塵寰
　　感寓(八十八首/)
天道一元㑹黙運無窮極四時自成嵗至誠以無息聲
臭不可聞但見蒼蒼色福善與􁪽滛應感無差忒所安
在人爵所貴在天德深居讀周易精微端可測畏天乃
君子忠慎期自克兢兢復戰戰於焉保家國
天道幽且逺明明誰敢欺勿言不吾察日鑒恒在兹所
以古君子敬畏日孳孳出門如有見影響真相隨吾人
貴居易左䋲右更規滛荒茍失度恐為天所遺公旦無
逸篇衞侯抑戒詩願言書諸紳終身為我師
皇天生下民而必立之君端居統萬國宵旰極憂勤創
業藉神武守成資聖文功德配天地休聲光典墳典墳
既以逺區宇時并分六朝及五部割標徒紛
紜此疆而彼界蒸黎䝉兵氛干戈無時息嗟
我赤子羣
有天斯有地有君斯有臣君臣亦天合誰云屬之人君
者臣之親臣則君之隣微䖝有蜂蟻而人豈無倫不見
唐虞世五人作同寅不見文武時二公為經綸如何衰
季世頽風竟難淳全軀保妻子臨危誰致身
茫茫元㑹間造化竟誰尸昏旦既不爽寒暑無或移至
誠本無息庶類自蕃滋日月相代明隂陽豈參差嶽山
坯厥氣江河分厥支雷霆布厥威風雨行厥時聖人今
在上天心與相冝八萬六千嵗悠悠無盡期
吾聞帝王世人文日以宣間嘗讀其書撫巻思茫然三
王莫之尚五帝不可前征伐與禪讓仁義豈偏全光明
燭幽遠心法垂簡編羣生樂熈皥九州無倒懸帝王日
以逺明哲徒拳拳恭惟我皇祖䋲武三千年
丹山有威鳳噦噦集梧岡竹實茍不飽丹山復囘翔所
以古明君求賢日遑遑𤣥纁走千里徴車馳四方伊尹
起有莘太公興渭陽傅説奮版築孔明出荆襄扶持頼
三夀聲名髙百王用賢乃如此時君當不忘
兹晨忽不樂撫膺多可傷披書感前事令我涕沾裳鳳
鸞止荆棘䲭鴞據梧岡騶虞不飽肉豺狼厭肥羊人龍
困田野人猫登廟堂倒顛有如此天下安所望吁嗟漢
唐宋參㑹何紛攘載讀虞書篇千古心遑遑
南國有佳人温其顔如玉我欲往從之白駒在空谷斯
人不可招泥塗詎能辱去往本無心飄飄若黄鵠我思
日以深𤣥纁謾成束掉頭不肯顧悠悠我衷曲清時足
大行胡為自彳亍念彼采芝歌獨坐恒忽忽
吕政多遺金商辛多羡財鹿臺與嬴藏一炬飛烟埃吾
思古賢君所貴在賢才賢才足資世金玉安用哉此理
固易曉彼狂迷莫囘鷄鳴起孳孳為利日徘徊㑹田有
齊魏鬭寳生嫌猜四臣照千里魏恵顔如灰
我觀天下山一一坯造化崢嶸各擅名而誰肯相下巍
巍五岳中崇髙維泰華一掌入雲霄日月真可借冲天
㡬萬尋恍惚來靈駕氷雪四時寒三庚詎知夏嗟予夙
好竒藩維况多暇捫參試一登玉姜莫深訝
神龜曽出洛鳳凰亦鳴岐靈物豈虚來解后文明時羲
文既以逺元氣日以衰雖有麟與鳳致之者為誰嗟嗟
仲尼氏栖栖良足悲獲麟竟遭斃識者空漣洏嗤彼五
胡世禎祥何所期蒼麟駕鼓車天道真嗤嗤
放勲結茅茨神禹卑宫室吁嗟古聖人安居保終吉奈
何秦漢來萬邦困据拮山林窮斧斤門户罄丹漆阿房
未及成建章亦以畢雕鐫競滛巧囘首竟蕭瑟夜眠庸
㡬何小軒取容膝睡美五更鐘曉窓踏紅日
嗟嗟今古人滔滔迷女色焉知粉觸髏亡身更亡國妲
已商紂危褒姒周幽惑西施吳子亡太真三郎踣於維
髙世王持身能自克寵姬欲同輦無寧虧盛德予心本
冲素萬慮恒自息深居養太和於焉趨夀域
伏羲撫雲泉神明欽厥德大舜鼓南薫斯民愠皆絶誰
云古樂淡清和見天則曽聞鳳格韶感應妙難測吁嗟
後世人滛聲相蠱惑唐皇親羯鼓梨園樂無極霓裳欲
何為一舞遂亡國我耳厭喧闐端居守淵黙窻前披樂
書古道已荆棘
茫茫一元化二氣乃屈伸萬物生其間悉含天地仁虎
狼之父子蜂蟻之君臣雎鳩之夫婦鴻鴈之主賔物且
具人性愧此蚩蚩民誰知禽與獸亦能出其倫禽中則
有鳳獸中亦有麟人而反乎此焉用名為人
天地生萬物意思本自嘉奈何當世人玩好競浮誇隋
君恣厥狂宸逰日以奢龍舟走千里貪彼維揚花宋徽
蹈覆轍黄楊致天涯吁嗟花石綱江淮盡虎蛇煬亡徽
北狩囘首白日斜唐人牡丹地相傳能㡬家
我家有美玉人言出崐岡清姿温且潤素質堅以剛珊
瑚讓精彩水精失輝光玉人一入手珍重無時忘琢磨
借沙石切磋付刀鋩雕鐫製瑚璉専攻作圭璋神明許
相與君子良可方但恐珷玞混棄置令人傷
神仙駐何許傳聞在蓬萊沉沉白玉宫隱隱青蓮臺弱
流不可渡萬里無飛埃自非鶴背仙憑虚詎能來安期
不死藥王母流霞盃天地許同夀日月寧相催我生竟
茫昧自愧非仙才至人不可遇且酌黄金罍
三代日以逺至治不可追我嘗讀前史撫巻心傷悲炎
劉崇伯術李唐竟淪夷女􁪽世所耻和蕃人共嗤逮兹
趙宋氏兵力苦不支委靡不復振甘為異國欺明明我
皇祖仗鉞驅熊貔一怒九圍定百世今熈熈
絶代有佳人優游在空谷渇飲澗中泉飢飡岩下菊窮
居養貞白衡門擅幽獨如何治平世長往不肯復勸爾
脱麻衣為君挂朝服山靈莫見疑公家正懸禄丈夫貴
雄飛胡為自雌伏登車早幡然無苦戀黄犢
乾坤乖氣薄隂陽鎮差亂重霧結重隂漫漫不知旦幽
巖木魅栖深谷鬼車喚百怪恣縱横羣隂欝無散陽烏
忽東生滄溟湧霄漢赫赫破頑雲潜囘若氷泮須㬰障
礙消悠遠天文煥萬國屬皇明寰海同燦燦
深山有蛇虎晴原多鳳麟鳳麟真快覩蛇虎不可親虎
蛇有餘毒近之噬吾身鳳麟乃靈瑞致之苦無因我嘗
讀古書於焉求屈伸昏昏茍不察貽患將無垠閒居感
疇昔用舍怨因循蛇虎既難近逺之誠在人
有初必有終有日必有夜天運自循環隂陽交代謝曽
聞古仙人雲霄逺凌跨死生亦常理誰惟天所赦吁嗟
老佛徒蚩蚩思久假貪迷竟何如而徒䧟虚詐所以君
子儒安焉老田舍修身以俟之萬物還元化
吾觀三王世有周承夏商賢聖相繼作享國何久長自
從周赧來天命苦不常興戎憑詐力王圖詎能昌嬴秦
纔二世阿房火咸陽六朝并五代紛紛日更張皇天眷
吾祖繼宋髙百王䋲䋲千萬年神器傳無疆
吾聞賢后妃有周不可當太姜及任姒世德傳無疆如
何至後世宫闈多濫觴吕武恣滛虐紛紛多色荒我家
配聖祖聖后並姬姜仁孝實繼之輔治聲洋洋徽音允
相嗣帝道日以昌嗟嗟我聖善子孫焉敢忘
齊桓假仁義晉文亦如之紛紛戰國君劇戱真小兒美
哉漢東平為善日孳孳三監與七國國亡身亦隳李唐
不足道諸王恣豪癡滛荒詎知恥俗樂手所持嗟予固
無似嗣秦沗藩維願言崇令德劉蒼其我師
舜有臣五人而天下乃治武王資十亂承商履天位嗟
彼夘金刀憑誰和鼎味創始藉蕭曹守成推丙魏李唐
雖小康賢才亦云萃杜房兼宋姚䋲䋲賴無墜我思古
良臣班班猶可記相望佐無為諸公真了事
兩間有安宅安宅我所居四方有正路正路我所如安
宅固非小正路豈其迂夫何當世人而自與之踈安宅
蔽草莽蚩蚩莫之除正路塞荆棘茫茫誰與鋤執迷若
不解旁觀但踟蹰此道真窅然吾人當體諸
公車有千乘出則如雲隨所居能幾何焉用千乘為名
馬致千里奔趨若星馳所守僅吾封乗此將安之我嘗
陋周制金玉豈其儀過奢誠易敗商車乃為冝漢皇征
大宛將士實乘危嗟嗟天馬歌徒為千載嗤
吾聞有熊氏古風始更張裹纒兼布革上下易衣裳三
代自有制後來漸荒唐詭異駭羣目輕薄移四方錦章
奪天巧羅衣鬭時装廣袖全疋帛長裙欲飛揚服妖古
所忌不𠂻真不祥城中茍知禁天下當循常
吾聞古聖君而惟飯土簋仲尼大聖人飲蔬食飲水簞瓢
困顔氏至樂誰能擬曽參亦可人恒飢寧願仕嗟嗟後
世人口腹鬭珍羙萬錢充一筯豪奢浩無紀烹羔宰肥
牛杯盤動盈几太倉日五升何如安汝止
儀狄昔為酒大禹乃絶之維狂鑒周誥抑戒懲衞詩豈
惟戕性命抑且喪威儀一語茍不合兵刃手所持不見
夏之桀昏黙沈酒池不見隋之煬口不離酒巵二君今
已矣後世尤多迷亡身更亡國智者應自知
人生期百年百年能㡬何逝者不可追將來苦無多向
來黄小羣𤣥髪忽以皤古人亦有言流光一擲梭大禹
乃聖人競辰懼閒過亦有運甓老而肯甘婆娑勤苦既
如此令名終不磨吁嗟當世人其誰不蹉跎
混沌既以死征伐不可無聖人奉天命元后授隂符蚩
尤叛臣節涿鹿真囚俘上干軒轅討百靈乃相扶桀紂
逆人理湯武布神謨周興商乃蹶漢起嬴斯殂至仁伐
不仁民徯后來蘇諸王互征戰七國多貪夫
萬物有禽獸生意亦自均荒夫苦畋獵但欲膏其脣車
網徧原野百里踐飛塵焚射縱鷹犬暴殄積如薪我觀
車攻詩古意猶可申後來競馳騁無乃勞其民窮搜盡
巢穴入口未必珍湯網去三面諸侯歸至仁
商辛苛聚斂貨財溢臺屋吕政滅諸侯金刀折車軸董
卓據郿塢石崇擅金谷王戎親較籌蕭宏廣營蓄吁嗟
射利徒勞心何僕僕安知銅臭譏詎惜錢愚恧障塵錦
十里買妾珠三斛金錢竟何為而終遭殺戮吾觀顔淵
氏薄田繼飦粥簞瓢有餘樂富貴真碌碌
古人拙已甚今人巧何多古意竟不存紛紛將奈何嗤
彼當世人鬭智互礲磨眼前移造物胷中鑄干戈權門
詎云逺一徑即能過天門誰謂髙攀縁手堪摩巧人固
多事有如繭中蛾繭成身自錮拙者頻笑歌
西川恃重險而人誰敢窺征西褁毡入蜀人竟難支東
吴倚三江洶湧乃天為樓舡焚纜下吴人亦離披維險
不可恃維賢為可資舟中皆敵國君人當慎之
相君椒百斛領軍鞋一屋為利日孳孳而心苦無足貪
夫誠可憎佩鑰聲相觸匹騎按田園弄籌計魚肉營營
趂市墟貿貿涉川陸剥削盡錙銖慳澁及饘粥恨不馬
重駒恨無牛兩犢恨不青蚨錢日往還相逐家藏萬鎰
金身為九州牧貪夫正如此一咲聊捧腹
假兵車者伯以仁義者王誠偽逈不同而人自聖狂湯
以七十里至德聞四方文王以百里殷人何可當小足
以制大弱可以制強人心一以歸天命自有常試觀伯
者民驩虞氣洋洋齊桓晉文事十世忽以亡何如王者
民皥皥莫能量百世既以遠仁恩詎能忘我嘗閲書史
浩然興慨慷因之識天德王者其永昌
有國有家者知人實為艱知人竟何為乃在用舍間宵
人不可用用則穢清班君子不可舍舍則槁空山子瑕
據津要伯玉甘退閒孰知賢不肖治亂誠所闗鳳凰覽
德輝一去不肯還豺狼卧當道令我涕潺湲
吾聞君人者奔走天下士進退手所操誰云無所事祥
麟不茍出妖狐足儇利吁嗟進退間而誠闗至治何物
鬼蜮徒貌陋據台位姦邪惑帝聰子儀徒自恚而亦有
人猫月堂運深智李適日銜杯九齡亦趍避朝中有君
子四方君子至君㸔權倖門羣兒競投刺
仲尼主子瑕衞卿非所惜孟軻媚臧倉齊卿斯煖席俗
論真可鄙聖賢能自擇富貴等浮雲台鈞亦陳迹茅茨
乃廣居衡門實安宅簞瓢敵鍾鼎乞求竟何益聲色不
我移刀鋸不我迫居易以俟命玩味庖羲易
吁嗟兹世人居官多老饕孜孜慕名位焉知奔競勞權
門炙手熱氷山與天髙綏綏乞昏夜白日矜所遭相君
喜松夀凉州愽葡萄好官我自為□罵空嘲嘈君㸔柄
臣第車馬何滔滔幽人方寂寞閉門讀離騷
曽聞黄河水遠自天上來萬流㑹東海滔滔極蓬萊又
聞瞿塘峽驚濤吼春雷人愁灔澦險奔流若山摧有熊
作舟楫神靈濟顛頽千里在俄頃轉折真竒哉巨艦苦
難運聊横小水隈丁夫且休息南風殊未囘
茫茫天地間而理固有常云胡當世人行險恣猖狂周
行舍不由捷徑恣翺翔法言乃不道羣居肆荒唐啖葛
誑天下飲鴆欺四方指鹿乃言馬問牛翻問羊隂邪莫
能測詭異何可當勿云不吾察天理恒日章吁嗟君子
儒靈臺自開張作事貴昭著寧慚天日光
莊生寄傲者閒居著南華浮辭逞虚誕寓言恣喧嘩操
戈擊夫子盗跖翻見誇三王未足論五帝詎為嘉睥睨
小天地言談多險邪猖狂如所言萬物其泥沙吾儒自
有經典謨浩無涯至誠乃君子冝其輔邦家
造化有常理反之則為妖幻人有竒術槖鑰如手操禽
獸解歌舞金石乃鳴跳海水呪可竭岳山祈可揺銅盤
出江鯉土盆長靈苗羝羊作人語井錢若榆飄或縮地
遠遊或憑虚入朝蒸沙可為糜噓氣即為颷黄金自融
成白雪凝不消撒豆化赤衣投笻作虹橋紛紛妖異事
我心實不撓吾儒有正術百怪當自消
二氣有清濁化工應使然重濁乃為地輕清則為天人
物各分類參差難比肩君子與小人賦予有偏全鷄豚
與鳳麟凡庸於聖賢清濁乃爾殊天性不可遷中庸貴
能變君子當勉旃濁夫㑹當清清者當梯仙
普天皆國土四海皆國人唐虞今在上一視乃同仁酷
吏獨何心咤叱恣威神爪牙劇豺虎曽不恤吾民凍餒
任流殍逸勞誰與均催科急於火鞭撻膚已鱗徤吏持
帖來追呼聚比隣鷄豚給饞口拜跪囘怒嗔老農二三
子力耕恒苦辛眼中欲流血釜中屢生塵昨日有新條
公家收稅銀踟蹰惟四壁局促僅一身徤吏詬且辱而
敢訴其貧追隨向官去悲號謀所親有女猶未笄嬌癡
正青春商人買為妾遑恤朱陳姻兒孫既零替里胥猶
日臻虐民恃官長盤飱競鋪陳破屋存數間求錢斧為
薪性命苦見逼恨不沈水濵斯民乃邦本吾徒冝見珍
苛政猛於虎朂哉諸縉紳
為善為君子君子喻於義為惡為小人小人喻於利所
思既不同善惡豈相類義利自兩途理欲所由異譬之
食飲然而各有所嗜惡臭與馨香伊人自知味吁嗟義
利間慎無迷厥志㐀軻有法言君子所當識
有陽必有隂有夜必有旦吁嗟正與邪相反如氷炭誰
謂鄭聲滛韶音為所亂誰謂莠草新嘉榖為所爛鳳凰
覽德輝鵂鶹可同觀騶虞履中野檮杌可同絆物類自
區别吾人亦相判荆舒培禍胎羣邪斯漫漶君實起西
府羣賢乃藩翰星辰歸黨籍君子竊悲嘆正邪不兩立
天王貴雄斷
人中有佞人䜛言不可當蜜口覆人國簧言亂侯王賢
愚任喉吻君子歸雌黄舐痔詎知恥掇蜂終見傷綏綏
九尾狐媚惑迷四方洋洋八風舞斯文遂無光我嘗覽
前古聖言奚敢忘為邦遠佞人䜛夫尤所防
商人元尚質淳風自爾全周人始尚文金玉日雕鐫末
世益滋偽物情多變遷萬物困凌暴鬼工倦鑚研八寳
粧便器珊瑚裁馬鞭黄金餙宫殿珠珍絡鞍韀一劍磨
十載一釵直三千相㸔競滛巧安知師聖賢象箸不可
諫玉杯誰肯捐一夢了今古豪奢真可憐
仲尼相魯君魯人興謗辭子産聴鄭政鄭人亦毁之赤
心苦不同黄口任瑕疵賢聖且不免吾人莫嗟咨周公
古元聖流言乃相欺向非天動威成王終見疑所以明
哲士脩身日孳孳謗言雖百端而吾自坦夷譬之傷日
月指斥靡不為安知日月光萬古焉能虧
西旅貢神獒召公力阻之逺方獻名馬漢文乃深辭隴
西産鸚鵡廣南生荔枝巨象致南粤獅子走西陲翠禽
盡輸羽猛獸皆脱皮白玉罄山谷黄金空澤陂紛紛争
獻納擾擾欲何為願言貢賢俊為國扶雍熈
吁嗟眼底人反覆何其多對談如隔山同居或操戈結
交出肝肺囘首施網羅變態苦不常隂佼莫能過斯人
何所喻譬之江與河微風一相激遽興千丈波我誠憎
其徒洞見勞撝呵綿綿不可絶紛紛將奈何
我嘗窮古書竊聞謙受益如何夸毗子洋洋多德色有
位莫驕人驕人位斯踣有國莫驕人驕人士斯匿如有
周公才吝驕矜富殖雖云大聖人斯亦無足式賢哉謝
夫子程門能自克三年去一矜羣儒推令德
君子莫施智施智近小人愚人祗自愚至愚翻近仁吾
觀古人智而不私其身後人乃機巧鬼魅與同倫吁嗟
愚下流為謀固難陳安知千慮中一得無可因智囊竟
何為東市寃莫伸愚智莫相笑同為千古塵
天地賦人物二氣均所生如何賢不肖而乃殊其名吁
嗟賢者流冝公亦冝卿嗤彼不肖徒胡為汙冠纓人君
無所為代天持鑑衡進賢退不肖吾人資主盟前元多
錯繆仕途良未清非才滿廊廟賢人困漁耕我祖奉天
命九州盡豪英黜陟考三載萬年仰大明
滛奔誰氏女少好正青春慾竇一以開而寧顧其身踰
牆期所私鑚穴召比鄰惡少競相逐兄弟不敢嗔馬蹄
松栢下鷄鳴風雨晨綏綏自求耦往來豈辭頻脂膚濕
香汗瓠齒含朱唇精神照秋水秀麗驚鬼神我行偶見
之傷心淚沾巾頽風不可挽憑誰振彛倫
展雄古名盜横行恣㐫惡眈眈誰敢攖殺人供咀嚼公
然據太行往來悉攘奪牗下終老夀天意竟何若我聞
三代時羣黎遂生樂後來日滋偽緑林滿丘壑窮冦不
須追餓虎不足縳公家薄租税此軰將自削
天地固不老吾人安可常今者如不樂逝者忽以亡矧
兹隆盛世四海稱大康吾藩靜無事輔臣能賛襄散人
荷天寵貴富守一方臺池與山水登臨足徜徉名花落
又聞好鳥鳴且翔黄嬭助滋味朱絃和宫商我生何慶
幸逸樂殊未央載歌詠天保終身感吾皇
憶初周穆王天下恣觀遊八駿逐風雨萬里無停留瑶
池觴阿母玉帛朝諸侯瓊漿侑天樂白雲起仙謳山川
務窮覽邦家寧復憂徐方忽以興周鼎㡬不收亦有隋
煬氏黄金餙龍舟瓊花作竒祟妖氛滿揚州至樂不可
極淫荒竟成休吁嗟後來者能無覽隋周
茫茫天地間無不有鬼神在下乃河嶽在天為星辰百
神固非一所主在一人一人總神器百神歆所禋一誠
本昭著二氣自屈伸變化詎能測恍惚不可親所貴乎
君子萬物備其身鬼神自扶佑福履將日臻
吾觀塵海門善惡各有徒謙謙鮮君子悻悻多㐫夫善
者所冝福㐫夫所冝誅善惡茍無報真宰其含胡夷齊
死溝壑丘軻困窮途顔淵嗟夭折比干乃捐軀盗跖亦
何人横行主逃逋乳虎飽人肉誰敢摩其鬚公然老牖
下雄風聞八區彼蒼不可問仰面長鳴呼
茫茫大化間生育無停息鱗介與毛䖝而各成形色蠢
蠢萬不齊至巧誰能識營營若有知䋲䋲日滋殖饞夫
亦何心網羅兼彈弋五鼎恣煎烹萬錢供口食焉知愛
物仁忍殺無窮極君子逺庖厨暴殄良可惜
天地有正氣英靈鍾正人大義薄雲漢至誠通鬼神探
穴蹈虎尾沈淵批龍鱗碎首詎知惜引裾寧畏嗔龍逢
既以死比干甘殺身史魚以屍諫直心終見伸諸公不
可作精神乃星辰囘首媚竈徒謟骨成埃塵
東海有匹婦誣殺良可傷奈何三年旱赤地千里荒幽
燕有賤臣繋獄將見戕仰天一叩心六月飛清霜物情
有寃抑一念通彼蒼二三持法吏舞文自洋洋陽誅茍
幸逭隂􁪽亦可防于公能治獄子孫乃隆昌
吾聞堯舜世皥皥惟淳風耕鑿罷無為禮義日以隆如
何三代來巧偽競相蒙常道既以墜斯文丁厄窮兄弟
動相䦧父子或見攻臣節每中改君恩多不終夫死婦
即嫁安能顧同宫帥亡兵即變憑誰瘞元戎金多輙易
交官髙互為雄耨鋤且不假財帛寧肯通輕肥驕市里
睨傲欺疲癃乳腥猶未除羣兒强稱翁紛紛輕薄態天
下將無同詩成聊一笑浮雲滿虚空
萬物有真偽人心不可期真偽茍不分君子將蒙欺譬
之金與玉而價固無貲珷玞與鍮石亂真良可悲公旦
困流言恐懼實傾危新莽初下士謙恭何自卑旦莽豈
同倫昧者猶自疑假饒身即死真偽誰能知
項籍苦強暴沛公乃寛仁秦鹿競相逐六合生姻塵嗚
咽起雷電叱咤驚鬼神拔山氣盖世扛鼎力足任豪雄
竟難恃㐫殘徒殺身隂陵一失道楚歌自沾巾焉知卯
金刀興隆自有因帝王本仁義猛力何足云
君子慎嫌疑所慎良有因莫交孀婦兒莫友敵國臣孀
兒一與交人謂私其親敵臣一與友人謂通其隣廣㑹
莫耳語臨民莫眉顰嫂叔不相授男女不共茵臨食休
涕唾迎賔休怒嗔共食莫澤手分財莫言貧吁嗟天下
事一一難具陳避嫌乃君子斯言可書紳
絶代有佳人盈盈擅風流裹頭初入室醜婦爭為仇君
㸔技術徒忌嫉交怨尤文人亦相輕詆斥多不侔孫龎
初共學藏修亦同謀忌心一以興對面操戈矛安得萬
黄鳥九鼎薦為羞坐令天下人其心同休休
古人一忠厚今人尚浮誇裘馬縱馳騁酒食恣喧嘩文
章逞輕薄荒唐欲名家立言多不根滔滔浩無涯吾思
矯其弊至誠斯可嘉六經不可及何須誦南華
文王曽拘羑仲尼亦圍匡至聖且不免憂患奚可忘元
來古君子遭逢德彌彰脩身以俟命履之若康莊臣子
死忠孝善道乃其常小人恒戚戚翻為知者傷
珠宫麝蘭氣金帳流蘇香羙人嬌侍夜老此温柔郷不
知勤四體焉能法三王日夜未能起更深尚飛觴輿行
賞花栁醉眠聴笙簧散髪任容與飽食恣徜徉此樂雖
莫極外虞亦須防請觀無逸篇念念當不忘
古道日以逺人情日以新逢迎以為恱舉世多諛臣比
干蹈虎尾龍逢批龍鱗二公既以死千古難其人諛臣
不足道直士冝見珍吁嗟諛與直舉錯在君身
君子自明白小人多險邪毒隂類鴞獍糾結如虬蛇藍
色醜於鬼公然専正衙出口盡蜂蜜滿腹皆鏌鎁月堂
幽且深恒謀破人家複壁隠且僻惟虞匕首加紛紛穢
青史追思可興嗟羣隂不可盡仰嘆白日斜
静思天下事黒白多見迷自非明知人伊誰無所疑譬
之鵶與鷺同棲占林池黒白自分曉何須苦相窺聖人
明四目燭理洞無遺台衡或昏暗平治其資誰
執虚如執盈執圭如不勝譬之循墻走蹜蹜惟恐傾聖
賢重戒慎厭斁寧敢生漏室雖至暗衣冠對神明出門
何所見如接公與卿安居固無為如臨祭與兵嘗觀庸
學傳庶幾學斯成戒慎與慎獨沒齒期遵行
萬物在天地生生無暫息洪纎與髙下一一含太極鱗
羽自飛潜肖翹亦形色神功不可名妙用誰能識憶昔
弄丸翁幽居悟天則微探極性情至理窮因革我嘗讀
其書茫然無所得學海信汪洋區區慙蠡測静思興太息
居然竭心力安得起其人為我祛欝抑
將軍餳沃釜衞尉蠟代薪供饌宰名馬行觴殺美人萬
錢營一筯九鼎薦八珍錦綺照庭户歌鐘動比鄰豪縱
詎知極奢華孰與倫造物者好還明明察吾身暴殄自
亡滅儉德獨怡神
公孫為布被漢人譏詐亷司馬亦布被舉世稱大賢老
聃嘗有言儉為天下先儉茍不中禮魏風有遺篇大禹
古聖人至德垂簡編亦有齊晏子一裘三十年何曽獨
何心一食費萬錢末俗不可易臨風興喟然
吾人有正氣養之曰浩然充之塞天地失養則靡全反
身而理縮萬人吾往焉不縮乃自餒褐夫亦難前燕丹
不善養謀報何拳拳虎狼一相犯父子竟棄捐亦有亷
將軍爭功怒填填負荆終見屈無乃相如賢恒思戰國
君奮師日相牽往往就囚虜所見何其偏容忍乃君子
庶幾保天年血氣聖所戒吾人當勉旃
吾觀天下理聚散不可期紂聚塵臺財武王乃散之財
聚則民散古語豈吾欺財散則民聚君人所冝思此理
自分曉而人多自迷矧兹聚歛臣為利日孳孳財乃民
之命民則邦之基觀風亦何人能無采吾詩
周公復明辟北面還為臣賊莽始居攝久假遂即真歔
欷執孺子流涕沾衣巾如何草𤣥者劇秦以美新赤符
赫然起覆宗終殞身伯禽繼魯後祚延八百春流芳與
遺臭誰仁誰不仁
萬物有成敗造物自制之天定不可勝人謀空爾為逹
人自知命順受尚奚辭嗤彼智巧徒而徒用其私項羽
敗烏江沛公成帝基雖云仁與暴實乃天所思起家良
不易興國亦如兹天地尚終壞勿為千載悲
　　臨池作
鑿破蒼苔地引來寒溜長中有碧荷盤紅蓮净以芳薫
風扇炎熇赤日囬朱光披襟坐釣石髙栁隂生凉詩成
復浩歌對酒成疎狂恣我一朝樂焉知人事忙邀賓時
共適臨流飛羽觴灑然萬慮清援琴調宫商地僻絶喧
雜世事渾相忘兹盟幸無爽終嵗來徜徉
　　對月夜飲
銀蟾上東嶺流光含夕清瑶天湛氷壺萬景俱分明招
邀青桂下開樽坐閒庭暢然發歌詠一笑聊相傾嗟嗟
塵世中日夕徒營營佳景足吟賞誰能測幽情茍使契
真意奚用勞平生
　　祀祖母太妃塋偶作
皇天渺無際后土廣且深緬懷大母恩空傷寸草心雨
露既沾濡松楸散清隂瞻望杳容儀不聞謦欬音俎豆
式前陳聊復昭寸忱感慨熱中腸涕泗沾衣襟
　　荅少㕘郁先生
嵗久音塵絶懐君思愈深蘭章辱逺寄展玩輕南金錦
繡奪人目宫商恊雅音三復得逺意庶以慰離心瞻望
不可見雲樹連春隂
　　秋江訪友畫
秋江雨初歇江波漫磯石鴻鴈雜輕鷗泛泛㸃寒碧松
風蘿逕深抱琴有遊客相見復相違蒼苔掩行迹
　　雲景畫
同雲釀飛雪逺近皆瓊瑶氷壺凍六合萬木皆蕭條策
蹇來幽人抱琴度危橋何處覔知音前溪路迢迢
　　早起
枕上春夢驚逺寺踈鐘歇起坐黙無言青燈半明滅緩
步出門行西樓􁀙殘月
　　書室偶成兼柬新齋堂兄
粤若今古士浮生誰百年俛仰宇宙間時復長喟然衣
食固煖飽嵗序恒推遷朽腐同草木胡不師聖賢口吟
六藝文手披百家編勿言道彌堅孜孜在鑚研青嵗不
努力白髪空盈顛題詩遺同志及時當勉旃
　　苦旱
妖魃肆㐫頑頻年熾無已隰田皆龜拆涇渭黄塵起井
涸草木枯赤地動千里天災固流行感召良有以死者
相枕藉生者艱動履骨肉尚相食焉知有倫理困苦亦
已極調爕望誰弭彼蒼空悠悠胡不諒人只憑誰挽天
瓢一㵼銀河水
　　獨坐
重門掩緑樹車馬寂無喧好鳥日相對端居兩忘言爽
籟解炎􁀙滿庭松竹繁怡然適吾趣俗慮焉能干
　　書王氏族譜
大河發崑崙衆派同一源源深流益遠同歸滄海壖巨
木亦有本本固末自繁培植嵗云久枝葉茂且堅惟人
本乎祖有開應必先餘慶由積善古聖寧虚言王門世
忠孝德業光後先稜稜名憲使友愛人稱賢系明分族
屬親疎情愈宣千秋及萬禩𤓰瓞常綿綿吁嗟後來者
世世冝勉旃
　　過田中有感
小人不可用用則妨善良稂莠不可容容則嘉榖傷所
以田家父耘鋤日皇皇四體苦胼胝僅得充饑膓奈何
治家國而不謹其防悠悠感前史披書徒自傷
　　題四景畫
春風瑶草芳桃花滿村塢雲林烟霧深丁丁響樵斧嵐
翠濕衣襟空山半疑雨樂哉蕭散徒麋鹿自成侣長嘯
倚岩崖清風邁千古
西嶺夕陽沈緑樹烟霏滅漁郎罷釣歸溪女採菱歇逺
水浸落霞瑶天淡微月詩翁踞石吟悠然清興發吟罷
好風生蕭蕭吹鬂髪
山空木葉落萬籟皆商音天外度征鴈東籬菊揺金茅
屋数椽小欝欝松徑深遊客逺相過趺坐鳴瑶琴幽懷
聊共冩對酒且論心
栗烈嵗云徂頑雲迷古樹積雪遍山川逺近堆瓊素野
梅得春先開遍前溪路獨客好幽寂杖藜林下步水寒
漁父歸扁舟横野渡
　　首夏即事
景色當清和小院絶塵俗堦藥飄殘紅池荷展新緑手
調緑綺琴試皷薫風曲草色滿虛庭藹然生意足
　　送顧指揮之襄陽
春水照雙旌迢逓襄陽道王事重賢勞喜君優智調秦
民多阻饑嗷嗷望君飽東風三月時滿目鶯花好襄陽
諸女兒妖艶驚年少努力濟時艱千金休買笑
　　遊興善寺
興善古名刹僻居城南陬譯經自唐代遺跡於今留緑
樹䕃苔逕閴然清且幽茲晨殘暑退凉風動新秋樂哉
二三子閑暇從我遊行歌足勝覽乘興還登樓仰視玉
宇濶俯瞰清江流南山當目前雨過晴嵐浮無邊好光
景收拾歸吟眸僕夫促歸轅清興良未休囘瞻北斗城
月光過林丘
　　春園行樂
青陽布生意萬物皆光輝風日適晴煖花栁争芳菲方
塘水初滿喬林緑正肥黄鳥出幽谷嚶嚶鳴復飛銀韉
鞚驊騮賞心誰肯違盤桓詎知夕明月扶醉歸
　　秋夜露坐
大火流天末金井飛梧桐草枯露華濕蓮衰池影空招
揺向參宿鳴蛩泣西風中夜耿不寐孤坐明月中炎凉
逐時改感慨徒忡忡
　　步虚詞贈印鍊師
逍遥一仙侣靈胎寳元陽天風振環珮憑虚朝帝郷駕
以蒼精虬酌以青霞漿朝遊華山顛暮飛東海洋去來
無定踪𤣥鶴同翺翔
　　題魏顆結草圖
死不從亂命不從乃尊親婢父隂有報結草能勝秦吁
嗟乎康公而心胡不仁三良既云殉國事亦以湮細讀
黄鳥詩令人淚沾巾
　　新齋兄夀詩
仙人跨白鶴元陽結靈胎天風振環珮駕言遊蓬萊飡
以青精飯酌以流霞盃蒼梧與北海倐忽時往囘囘首
笑而語夀域從今開春秋百千禩今日乃其媒
　　成化乙已闗中苦旱
東風轉嵗律對景不成觀微雨未沾足田疇復枯乾連
村絶烟火比屋皆傷殘民生與鬼隣疫癘仍相干匡時
愧無策撫膺空長歎我欲叩天閽恨乏凌風翰
　　挽鄭長史父母
蕭田古文獻先後多名人而翁鍾瑞秀瓊姿邁風塵富
而更好禮樂善能周貧優遊泉石間渾然葛天民惟劉
乃厥配四德備一身勤儉資内治甘㫖同養親嵗時助
禋祀誠敬采蘩蘋芳年三袠餘魚水情兩真瑶琴忽中
斷無復鳴陽春鼓盆發長歎聞者為悲䇂諸郎復秀發
咸懷席上珍白眉乃子初觀光充國賓歴官魯藩相霜
風殞靈椿泣血既三祀衣冠謁楓宸董賈素騰譽復官
相吾秦子賢豈無自嚴慈家教勤貤恩五花誥指日來
八閩草木翳雙塚蔚然光寵新豐碑表潜德萬古寧沈
淪
　　偶書
城西地卑濕一掘能及泉居止失將䕶寒氣相寅縁冬
深偶疾作春盡猶未痊只尺艱動履坐久空兀然吁嗟
孝道違於身誠有愆父母全生之子當慎保全兢兢復
戰戰于心愧聖賢
　　蜀府德陽王師古堂代保安王肅齋作
聖聖既以遠古道何邈綿遺訓弗俱亡明明垂簡編萬
理具成憲後王冝不愆吕政弗師古詩書燼餘烟傅説
古良弼納誨心拳拳至言乃龜鑑冝哉千古傳吾人思
受益無如師聖賢君子貴自勉彼昏胡不然河間興禮
樂淮南泥神仙擇術誠在人存亡詎由天吾宗有賢王
分藩世蟬聮日用動師古肻為流俗牽蒼黄免馳逐貨
色咸棄捐齋居静無事妙契羲皇前嗟余沗宗人見賢
思與肩晝讀古人書夜夢與周旋吾宗契吾志夙夕恒
乾乾聲光騰玉牒流芳萬斯年皇祖有彛訓典則相後
先憲章在諸孫百世同勉旃
　　嵗晩
𤣥天忽冬暮嵗功云已成羣隂結幽谷凍鳥棲復驚四
序迭更代萬彚紛枯榮物理孔昭著君子冝安貞
　　古意
莫栽蓮在沼莫種栁臨岐蓮實中多苦蓮根中多絲楊
栁垂長條猶解贈别離
　　秋夜
月光透綺䟽露華濕金井踈枝驚鵲堕腐草流螢冷入
秋情轉多况復寒宵永黙坐當前墀素心徒耿耿
　　冩懐
野情耽逸趣僻地結幽居其中何所有左右秪圖書飽
食竟無事陳編聊巻舒衆鳥相和鳴園林宿雨餘好風
東南來飄飄吹我裾願言竟兹樂舍此復何如
　　有懐凌卧岩
月色滿虛庭皎然如秉燭鳴蟬咽無聲巢鳥驚還宿忽
憶卧岩人悵然亂心曲烟樹千萬重苕溪如在目有書
未得通有地何由縮入口匪刀圭春風面如玉悠然養
谷神遐齡端可卜
　　寓興
澆風亂淳俗靡靡入人深猗蘭誰所譜為我調素琴琴
中有天趣茫茫無賞音吁嗟廣陵散終古其沈沈
　　山水圖
我自遊山歸見山心輙喜何人冩此圖彷彿舊遊是漠
漠嶺上雲泛泛溪中水啼猿扳樹顛馴鹿依山趾諦彼
方瞳翁宛然赤松子
　　翫松石
欝欝澗畔松鑿鑿岩下石移來置庭階蒼然古顔色我
生幸多暇廢巻對終日苔蘚㸃斕斑霜風動蕭瑟塵埃
隔人境庶以慰幽寂
　　安分
菽粟貴充腹焉用羅珍羞布帛既適體何須衣輕裘緼
袍與簞食哲人竟亡憂况復過飽暖安居日優游内省
自不疾此外復何求
　　軒中即事
小小結幽軒我來任棲宿富貴輕浮雲身安心自足髙
槐夾行道繁隂凉夏屋洞然八牕開青山常在目細和
淵明詩詩成還自讀夜來風雨聲曉起庭莎緑
　　滄浪圖
水清斯濯纓水濁斯濯足逍遥大塊間何榮復何辱日
暮罷釣歸孤舟水雲宿覺來吹洞簫一和滄浪曲
　　紀夢
深宫傳蠟燭侍兒治我床心虛静無事安眠納微凉俄
然夢一人黒色頎而長衣冠存古制玉佩鳴鏘鏘粲然
顧予笑眉目如有光自言忝西伯陵丘在咸陽我聞驚
且拜無乃周文王摳趍將復請雲車忽飛揚夢囘長太
息沈沈夜未央夙興具圭冕寳鼎燃瓣香孝慈與仁敬
明明垂典章文王真我師千載詎敢忘
　　雪夜
積雪動連旬嵗華復相迫中夜坐彷徨牕明如月白竹
爐火正紅玉盌浮桐葉曉起㸔青山同雲天一色
　　雪意
上天布同雲寒日堕不收老木歸栖鴉徹夜風蕭颼屋
茅盡以捲掀簸無停休昏昏徧千里落落連九州誰將
萬端葉欲寒山中溝寒蟲厭原野枯桒呌林丘氷下有
河魚忍凍誰肯求萬間思廣厦被覆焉能周獨有力耕
者相㸔起歌謳今年麥信好明嵗真無憂矧兹百榖中
所急先來牟去冬苦愆陽詵詵出螟蟊一雪今乃爾來
牟行有秋沗予守西土而豈為食謀端居念農事寧敢
忘綢繆吾藩盛鄒枚森然擁戈矛語氣各勍猛星堂能
少留
　　進履圖
張良昔未遇誓欲報韓仇進履圮橋下虛心將有謀素
書一授受於焉相炎劉蹙秦暨蹶項黙運帷幄籌王業
既大定毅然乞封留列侯豈不貴而托赤松遊度彼良
之心報韓願已酬區區黄石公不知伊與周素書視典
謨治道孰為優
　　問禮圖
聃為柱下史周禮在於斯聖人不自聖從聃一問之學
琴暨問官所學何常師
　　枯木竹石畫
老木勢槎牙相依獨幽篠空山嵗月深苦厯風霜飽幽
篠欲成林老木自合抱托根既得所願言永相保
　　讀史外紀(六首/)
太極本無極乃在天地先兩儀生四象庶類斯繁焉混
茫一以闢渾敦御其間明達二五粤三才方肇宣
粤惟太古氏一姓十三人澹泊誠無為俗化因之淳干
支名嵗在天靈實斯君繼之王者何爰以定三辰夀年
能滿德一萬八千春
居方受元命繼地治以昌山川分九區人各居一方惟
臣不虛貴惟主不虛王君臣政教興男女斯有常淳風
正沕穆更號曰九皇
於惟大荒初人物無區别摶生以咀華茹毛而飲血夏
暑結巢居冬寒穿窟穴傳教土為臺紀事䋲為結厥後
書契興事事勞辭説
太昊象日月帝徳能合天耦竒自有數河洛呈其𤣥婚
􁈯分姓氏斷桐絲為絃神明德可通萬類情可宣道統
信斯啟聖聖乃相傳
伊耆蓺五榖有熊占斗綱人文一以著堯舜垂衣裳夏
忠商尚質周文郁有光䋲䋲隆治道國祚綿且昌春秋
互征伐七雄争暴强嬴秦竊神器再傳二世亡仁義棄
不施吁嗟良可傷
　　子貢訪原憲畫為康文淵都閫題
世道不再古澆漓鑿其淳交朋多以面疇能踐其倫恒
人無足讓賢者冝自親云胡端木賜坐觀原憲貧而惟
營貨殖千金貿竒珍焉知固窮士衣有百結鶉吁嗟端
木心見道亦已真同儕茍云乏分財非所嗔憲乎實自
守躬耕甘苦辛不義富且貴視之若飄塵仁義自充足
道德堪潤身相尋談一貫凍餒安足陳二賢去已逺友
道猶如新披圖三太息聊示今之人
　　夀李封君繡衣
沁源有遺老安居踰稀年鼻祖老聃氏遥遥乃曽𤣥髫
年入頖宫經禮窮三千蟾宫髙折桂領教司陶甄黌堂
擁師席白晝那肯眠鄠邑亦多士教鐸日以宣慈溪還
小試吏隠聊周旋一朝揮印綬去去何飄然庭闈足甘
旨節孝人共傳鯉庭萊衣趨蘭桂紛相聮蜚英有侍御
超登多士先中臺應豸繡龍勑推恩全朅來振風紀將
命厯秦川晴雲飛太行東望心旌懸時維小春月寔逢
初度天王事念靡盬私歸寧敢専沁源近西土夙昔聞
其賢所存在忠孝食報冝綿綿方今天子聖夀域開八
埏我詩賀而翁庸續南山篇
　　春日有懐
衆鳥集芳林喧啾競陽和感時坐達旦長嘯悲且歌念
彼金石交悠悠隔闗河重晤良獨難相思將奈何嵗月
忽以晩世故何其多嗟嗟黄小羣紺髪俄成皤倚床發
浩嘆萬事皆蹉跎達人貴知命對酒自吟哦
　　春日久隂孤坐無聊寫此寓懐
青陽欝未舒開軒坐獨冷隂風中夜吹遲日黯晴影紅
芳半消歇青苔生露井雲幕山光微林䆳鳥聲静兀坐
寂無聊居然厭塵境諒惟髙世人焉能惜光景道德日
已負素懐徒耿耿
　　忠孝巻為唐府題
大本忠與孝大倫君與親君親本一致忠孝非兩人於
惟先哲王見道亦以真大書忠孝字訓飾何諄諄遼鶴
去不返手澤常如新囊封遺一使千里來吾秦再玩復
再拜披讀驚心神省躬誠不暇佩服當書紳願言保終
始樹德崇彛倫
　　登山詩
晨興驅吾車駕言徂南山豈徒汗漫遊直欲陟其巔冷
冷起長嘯飄然振羽翰鳥道數千仞宛若登天難囘轅
憇林麓臨流濯纓冠急湍㵼長坂閒雲出層巒叢蘭散
清馥幽禽時間闗隠淪慕肥遁覊絆迫塵寰斜陽催我
歸囘首空長嘆
　　閏三月一日與永興王冝川王賞花
花時開宴席兹晨屬良辰鴈行列長㓜誼重惟天倫斗
酒起相夀于焉見情真歡樂豈徒爾一一難具陳新聲
奮逸響藴結良以伸鴻寳啟神祕誰貽千禩身去年七
兄弟今嵗唯三人茫茫大塊間寧擇疎與親蜉蝣競朝
夕蟪蛄悲秋春何不娱心意欝欝徒苦幸
　　予性不嗜酒偶讀山谷集徐仲車為董元達置酒
　　　四韻有惟此酒中趣難為醒者論之句因足成
　　　之
惟此酒中趣難為醒者論孟嘉乃先得當筵對桓温我
生不嗜酒於此復何言衞侯有抑戒耿耿明朝暾古人
重百拜多酌矧敢吞云何後世人甘為麯蘖昏賢哉天
隨子恒自我思存長揖辭醉客無勞登我門
　五平五仄韻
　　詠雪
尖風中宵來勢力兩具足寒威侵人肌素色絢我目髙
觀銀河迷逺望翠嶺没春彫千梅花夜照萬蠟燭喬松
低疎枝老栢露瘦骨庭空堆飛鹽院冷折大竹茶空新
條嚴酒罄宿債促吟哦娱吾心富貴匪我欲長愁難消
除短恨易屏逐來牟盈三川集霰徧四凟端居叨藩維
稔嵗念夏屋兹逢羣公賢飽我百姓腹吁嗟天潢分羽
葆坐衮服焉能酬皇仁北望但頌祝如岡還如陵萬禩
納景福
　
　
　
　
　
　
　
　小鳴稿巻二
欽定四庫全書
　小鳴稿巻三
　　　　　　　　　明　秦王朱誠泳　撰
　歌行
　　𢎞治龍飛歌
於皇太祖高皇帝受命于天馭神器巍巍六合永為家
鴻業相承千萬世文祖神謀治兩京武戡文化天下平
猗歟仁祖及宣祖洋洋雅頌同休聲英皇智勇冠前古
百萬貔貅振威武重登大寶日重明至治真成步三五
綿綿厯數歸憲宗與天同運還同功虞舜執中傳聖嗣
漢文至孝尊慈宫六龍返轡歸何急攀折龍髯追莫
及紅塵隔斷白雲鄉羣臣空抱遺弓泣太平天子屬今
皇堯眉舜目非尋常元老徴來居鼎鼐羣姦屏去投
遐荒放珍禽驅猛獸祖訓昭囘光復舊琅玕火齊卻承
筐商璉夏瑚輕莫售天命維新政維始不宗佛子宗夫
子前朝陵寢總霑恩萬國山川俱入祀風不鳴條海不
波四時玉燭調元和邈綿天統紀𢎞治宗臣首倡龍飛
歌
　　長歌為宗伯汧陽端懿王作
猗歟我祖秦之康維嶽鍾秀通天潢嫡庶振振四男子
一一教之以義方我考惠王襲祖蔭分茅諸父皆封王
鸑鷟麒麟瑞明世中間傑出推汧陽玊葉金枝竟凋殞
巋然僅見存靈光王性恬然靡所好孜孜為善希劉蒼
宗藩耆夀典刑在如松斯茂蘭斯芳厭世一朝觀化去
騎箕遊彼白雲鄉逺近無人不嗟悼況在骨肉情尤傷
訃音千里達當宁便蕃䘏典非尋常奉常稽行諡端懿
帝曰休哉王可當象賢克孝有宗子三年血淚流淋浪
咫尺終南瘞冠劍杜陵西畔曲江傍寒烟落日翳荒草
瑟瑟悲風號白楊吁嗟王心料無憾含笑幽宫天地長
　　放情歌
我生大塊間俯仰無愧怍靈臺澹以虚秪知為善樂五
音錯吾之耳明六材滑吾之口清兼之雅趣在岩壑況
乃至性嗜哦吟富貴非吾欲坦夷是素心有時宫居厭
煩熱飄然直欲攀明月飛上蓮花第一峯更踏虹橋看
銀闕有時鶴背御罡風扶揺直過蓬萊東囘首滄溟一
盃小側身為掛扶桑弓一笑歸來還擊缶自酌天漿斟
北斗扣歌幾闋遊仙詞彩鳯和鳴赤虬吼憶初元是瑶
臺仙紫皇謫我三千年青山為塵海為土永與日月同
周旋
　　具慶堂歌送高廣原教授省親還江西
泰和為郡壯且雄鬱然佳氣常葱葱文山字水孕靈秀
瑰竒人物生其中高家阿翁年七袠雙瞳㸃漆顔如童
舉案齊眉人亦徤身綏五福優閒同百年名閥詩兼禮
先後衣冠應濟濟風流江左世無雙玉樹芝蘭滿堦砌
箇中傑者乃廣原十年輔導居藩邸驅馳千里省庭闈
賓筵暫輟劉交醴春風吹衣宫錦香里閭草木増輝光
承歡膝下奉顔色具慶堂開稱夀觴羅綺叢叢咽絲竹
壺天日月何其長古今萬世尊常道須信人生在忠孝
立身無愧顯雙親移赤還應為君報我觀具慶圖為作
具慶歌願言齊夀耉更比喬松多紫泥封誥來鑾坡天
恩浩蕩沾餘波具慶堂高嵯峨芳名千載當不磨芳名
千載當不磨
　　愛梅歌
羅浮仙子名姑射影落壺天澄玉質嚴霜滿地沍寒時
萬木蕭條更無匹本來的的生面同暗香浮動氷蟾中
老幹虬蟠硬如鐵翠羽枝頭夜裊風我有愛梅癖夢寐
常見之朝來散歩繞花下暮亦巡簷與鶴隨我愛梅花
豈無意愛渠賸有調羮味嵗寒心事願結盟共保堅貞
莫輕棄
　　神駿歌
渥洼龍種世所稀一一標格矜權竒房精變化降下土
飄逸肻受黄金羈良造一朝司控制歘然雷電霜蹄隨
周王圖裏空馳驟韓幹筆端非所知當日臨淮曽破敵
賊鋒辟易何能為聖皇攬馭清寰宇猛氣雄姿誰敢窺
恩深伏櫪亦知報萬里沙塲力未疲駿兮駿兮安得復
生一十二為我掃除邉警甦瘡痍
　　金魚歌
金魚來自金仙國三十六鱗誰與飾金仙親手傅金泥
滿池都作黄金色自疑身自金仙來鑿池引水青天開
等閒俯檻玩且詠相忘物我何悠哉黄金佛國真可誇
金盆又出金蓮花呼童滿進金罍酒肻使金魚薦齒牙
金魚金魚汝幸在吾沼育子生孫足怡老莫愁咀嚼莫
愁烹恣爾優游戲萍藻
　　夢中仙遊歌
夜夢一羽人云是赤松子授我九還丹服之能不死又
言㩦爾遊太清共騎彩鳯摩青冥相逢子晉笑相揖為
我殷勤吹玊笙天風泠泠振環珮蕋珠宫闕何峥嶸東
望蓬萊西弱水倐忽周行數萬里却怪天雞唱曉頻恍
惚驚囘困窓底覺來自信還自疑多少迷人睡初起
　　新燕歌
一從秋社去春社與誰期年年來往如相識又向烏衣
國裏歸王謝堂前音問絶玉京紅縷聲悲咽壘逼高樓
栁似烟泥銜香徑花如雪一畨相見一畨新呢喃終日
語頻頻雙飛莫入深閨裏人在綠窓初睡起
　　金臺王氣歌
我祖應天命車書混南北定鼎制多方當天履中極大
都之地何雄哉真人御世自天來九重宫闕三台近萬
里河山一詔開城高北斗星辰拱雨霽居庸青疊聳黄
旗紫蓋鬱岧嶤彩鳯迴翔赤龍擁千官待漏五更寒兩
柱擎天峙角端介胄如山趍侍輦爐烟繞陛候迎鑾我
朝元氣囘前古靈物呈祥遍天宇騶虞已見出南河獅
子重㸔貢西土當今天子思唐虞維持燮理多通儒玊
堂日日有歌頌青瑣年年無諫書一朶紅雲籠斧扆百
花仗外飄然起玉容侍女接絲綸繡帽才官輝錦綺禁
栁三眠絮欲飛退朝閒過御橋西覆鞍黄帕觀呈馬纒
項紅羅看鬬雞香塵紫陌人如蟻車騎縱横溢閭里暗
香遥引玉鞭來滿眼紅粧隔簾底王孫公子日相從笙
歌無日不春風宋公自昔推清製魏國于今表大功六
曹五府相連絡梵刹琳宫耀丹雘公侯列第武功坊耆
儒應制文淵閣三十六宫鶯亂啼四十八衞馬争嘶霜
飛柏府烏千㸃春日梨園錦萬畦金臺王氣千年在青
入西山終不改堯天蕩蕩景星明瑞日相輝助光彩阿
誰談笑覔封侯莫負明時趂黒頭深愧維藩無寸補天
高日望五雲樓
　　對月行
城市囂塵漲烟霧姮娥有約誰分付我家咫尺隔蕭牆
弱水肻容舟楫渡夜静深宫刻漏長沈沈天宇生微涼
玉盤寂厯轉河漢琉璃萬頃騰清光幽興滿懐寧復寐
姮娥此夜應無睡笑拈北斗酌天漿寒氣逼人渾似醉
天香萬斛揺金風吳剛玉斧聲丁東銀橋貝闕在平地
等閑呼吸騰青空我為嫦娥笑開口長生有藥曽知否
願從白兔乞刀圭親向蟾宫拜登受桂花樹下共婆娑
青鸞騎出凌滄波木公錫我八千嵗相㸔不老同山河
　　五馬朝天行送嚴宗哲太守
五鼓紞如天欲曙喧傳五馬朝天去朱轓皂蓋引雙旌
逸氣摩空更軒翥文章太守真竒才元驅五馬從天來
霜蹄二十起雲霧遥遥復上黄金臺黄金臺高幾千尺
鳯閣龍樓絢晴日臺邊五馬繫三花入覲天顔述臣職
年來善政滿四方口碑載道聲洋洋賜金増秩荷殊寵
永興山水皆輝光知君此去追前烈鼎鼐鹽梅待調燮
古來郡守作三公努力功名趂頭黒
　　素扇歌
我家近似篔簹谷不種薔薇種脩竹呼僮洗出化龍枝
錯落金刀削寒玉宛轉琱璫獻雪膚清風滿座來吾徒
颯然置我湘簾底手持半月揺氷壺一開一闔真竒絶
肻把雙瞳迷五色等閒欲倩右軍書却恐霜箋汚烟墨
高情雅淡本相同此柄還君掌握中㑹當掃盡三庚熱
笑騎白鳯凌丹空
　七言古詩
　　登樓
百二金湯浮六幕憑虚如上蓬萊閣九州下視不盈眸
何用盤游縱騮駱幸分茅土守西方景行東平為善樂
金罍有酒謾如泉燮理淺深隨意酌中人掖我登雲梯
長恐簷頭星斗落終南泰華獻竒峯萬朶芙蓉簇花蕚
有時金碧變雲霞似避吾詩愁律縳北辰拱捧望神京
天柱髙懸雲漠漠丹心飛繞紫宸居恨不當軒展葵藿
囘頭有淚灑松楸雨露寒霜感邱壑龍蟠虎踞本天成
馬鬛牛眠欣有託浩歌穹壤不勝情歌罷清風起寥廓
坐聽珮響落珊珊恍惚仙人下黄鶴
　　早起對雪
天人翦水光玲瓏亂飄瑞葉驚酸風乾坤茫茫眩銀海
萬里山河無路通水晶簾幕寒威重大地渾無一塵動
南枝翠羽啼早春數聲喚醒梨雲夢曉來東閣呼僮奴
浄掃氷花烹竹爐自憐學士有清趣不比豪家太尉粗
我皇聖德充寰宇太平象兆多如雨管取明秋大有年
四海謳歌歌舜禹
　　九鷥圖為魏大用僉憲題
春樹垂陰春雨足㶑灧銀塘漲新綠何處飛來屬玉羣
相逐波間弄晴旭宿食飛鳴態度閒網羅不到清溪灣
有時一行上天去鳯凰池上聫鴛班畫工圖此寧無意
得句紬思縁古義我師此義不師工目覩令人心惕勵
偉哉僉憲古人徒愛此寧殊丹穴雛素心一㸃與俱白
虚室相忘餘此圖眼前何限丹青筆生色雖工總無益
不觀南浦錦鴛鴦交頸雙雙徒爾匹
　　悼鶴
有客有客來青田貽我縞素之胎仙放之庭下自舒逸
有時飛上蒼松巔落地蹁躚如寄傲風動霜翎舞還蹈
數聲長唳徹青天踏破蒼苔猶未掃丹頂日深毛日蒼
紛紜駕鸛敢同行幾畨露下秋空冷樹杪戛戛聞悠揚
昨來漫爾穿林去誤落遼東華表柱流丸何處忽飛來
毛羽離披嘆遭遇歸來病骨不可支浮邱老去誰能醫
可憐一夜竟捐棄佐卿無復來庭墀惆悵九皋已陳迹
安得囘仙為裁笛漢江樓上月明時吹引天風裂山石
　　對萱花有感
誰向北堂培寸草四月花開生意好何事南風太不情
等閑斷送成衰老人言咀嚼解忘憂我對此花雙淚流
乾坤有限恨何極犬馬私情難與酬我思柔順萃吾親
闗雎風化行西秦内治逺同周太姒敢云公子皆麒麟
七齡愧我尚蚩蚩機杼參丸勞母慈一朝奄忽棄我去
鸞車杳杳焉能追只今已嗣親藩爵玉食衮衣非所樂
悲吟鎮日對兹萱忍見花開又花落花落明年又復開
鸞車一去何當囘滄溟可枯石可爛抱泣北堂能已哉
哀詞難盡付長歌淚筆淋漓寫蓼莪吁嗟有國不逮養
傷心其奈萱花何
　　秋江晩渡圖
寒江波冷西風急況是津頭日將夕長年引手費招呼
搔首㩦囊空佇立乾坤擾擾嗟浮生烟波萬里争㣲名
如此風濤竟安適旁觀顛覆令人驚商人冒險如平地
只說茶船千倍利湘流東下欲兼程魚腹埋魂真可畏
獨有漁翁不為錢漁歌欵乃叩漁船得魚換酒醉明月
一輪還繫江之邊憶昨龍眠為寫圖金壺墨汁何糢糊
高堂掛壁坐興嘆知者還應尋坦途
　　甲辰嵗闗中大祲
闗中連嵗天無雨涇渭揚塵水如乳時當四月景清和
却訝炎蒸乃如許太華終南無片雲草樹焦枯欲自焚
流移老穉日如蟻啼饑逺近聲相聞面垢頭髼衣百結
手足胼胝淚成血流離血屬各天涯多少僵屍委溝􁒽
見此令人心孔傷鼎鐘那忍居高堂安得陳陳萬倉粟
分炊盡使充饑腸露跣告天誰最苦誠悃無由達天府
欲慿大手挽銀河沛作甘霖滿西土
　　丁巳雷雨大作
神龍倒捲滄溟水灑作人間及時雨終宵達旦勢傾盆
沃潤枯焦勝膏乳狂風號怒撼乾坤潑墨濃雲白晝昏
四簷急溜㵼川峽平田頃刻驚濤奔未須借劍斬妖魃
霹靂威聲震寥廓一時灾沴盡掃除滿路流移藉全活
當今天子坐明堂宵旰圖治心皇皇一念精誠格蒼昊
六合駢應來禎祥佐時更喜調元手方泰誰云值陽九
凡芃禾黍屢豐年看取國書書大有
　　詠雪和歐陽公禁體韻
長空汗漫呈六蕚脈脈隨風旋囘薄望窮袤廣極幽潜
至巧信出天機作江山一洗塵土空使我方寸成恢廓
即妨見晛行且消輕體不受春陽爍閉門静聽疑有異
厯亂寒聲瓦溝落衾裯如水不成眠起坐中庭擁裘貉
狡兔失穴不得歸饑鷹斂翮難施攫農倉有粟床有醖
醉飽歌謳躍如雀出門玩賞恣所如水行孤舟陸雙屩
一方坐食百無補矧敢暇逸先民樂題詩苦無道韞續
取茗不待家姬瀹紙牕官燭夜沈沈翠栢蒼松雲漠漠
翻思吟社十年事白戰壇中曽擁槊短歌聊爾代風謡
不似尋常浪吟噱
　　夀夏廷賛行人母八袠有三
春江雨過春波綠銀甕香生春酒熟肥魚鮮笋雜初筵
一派笙歌沸華屋江南名郡說高郵清門積德如山邱
有美來嬪餘八十翟冠霞帔心忘憂高堂坐擁紅氍毹
掌上看成明月珠當年慈訓動人耳手和熊膽勞勤渠
鳯雛早上青雲程淋漓御墨親題名行人逺使傳天語
四牡騑騑玉節榮一函賚賜來西土文采威儀快人覩
春風便道歸故鄉晝錦優游輕負弩綵衣正及杏花天
稱觴起舞庭堦前世間瀛島是仙宅阿母來降三千年
　　雨竹
鳯毛䙰褷灑寒雨綠玉團雲飛不起窓涵翠滴潤圖書
涼氣滿天秋若洗湘江曽夢泊孤舟一片瀟瀟落篷底
夜深驚起倚闌干却憶美人隔秋水
　　中秋無月
去年今夕秋雨晴銀蟾出海何晶明中庭宴集愜幽賞
良夜況與清風并水精簾開廣寒府十二瓊樓輝玉宇
漙漙白露洗瑶空桂影婆娑素娥舞仰天舉酒吸寒芒
萬頃金波流肺腑恍疑身世在蓬瀛漏下人間驚五皷
今年此夕何重陰濃烟黒霧天沈沈老桂無香素娥倦
氷簾不捲瓊樓深庭院無人苔蘚濕蕭蕭樹杪秋聲急
青燈兀坐轉無聊四壁陰蛩宛如泣陰晴變態真浮漚
休信青春難白頭不見去年與今嵗清光可得長淹留
　　臨池
我性元來喜幽獨長笑癡人避空谷臨流處處得天真
不問外邊絲與肉一區有地東之偏甃池那用青銅錢
池深怪我欲何事聊以貯此千斛泉華峰船藕誰能掘
玉井千年亦空竭無縁高覓十丈根隨騎等閒來百粤
朱明守夏薫風涼花開正作黄金粧紅者惟紅白者白
宫城十里飄清香金魚無數長過尺出水荷翻尾揺赤
地底休誇錦作鋪古來浮浪皆陳迹石鯨風動昆明寒
華清堕翠成闌珊何如此池開半畆直與君子長交歡
　　春曉
宫壺夜盡銅龍水萬户千門曉鐘裏美人猶自擁羅衾
剛被綠窓鶯喚起我時起坐圍錦屏深宫詎敢忘晨興
韶華明媚有如許況與豐年上瑞并園官走報春將老
駭紫驚紅花正惱朱衣小隊隨肩輿亭沼悠然胸次好
春風看遍名園花坐對芳尊戀物華鳯笙龍管百年醉
但令顔色如丹砂
　　西園竹
渭川半畆西園竹逺比猗猗在淇澳和烟帶雨初移來
一片鳴璫響清玉出林新長萬琅玕堦前日日報平安
籜龍滿地礙行徑颼颼風動生清寒雅性從來無所好
獨愛此君頻索笑呼童汲水煮新茶坐對吟詩更竒妙
汝生氣味同吾人德音自是吾嘉賓虚心直節每相許
嵗晩為我添精神垂垂擬結千年實鳯鳥飛來還恣食
等閒月下有人過乞與囘仙製長笛露華如洗翠作叢
鏗金擊石聲摩空出門如見此君在猶愧當年衞武公
　　讀李太白詩
天上酒星終日醉寒芒猶占長庚位敢入蟾宫竊侍兒
酣迷不省身遭累一朝天帝怒且嗔自天謫降埋紅塵
長安市上酒家卧睨視四海如無人蓮峰為筆天為紙
天縱竒才厭餘子斗酒真成詩百篇秀似芙蓉出秋水
醉來花下還一呷遮莫清光照華髮海吸鯨吞未放乾
等閒字字皆英發有時踏翻鸚鵡洲有時搥碎黄鶴樓
偏師突出敵崔顥肻讓區區先一頭可惜仙才竟棄捐
江頭弄月身翻然騎鯨萬里上天去精靈料得歸星躔
文章流落在人世萬丈虹蜺燭天地何當烈火鍊黄金
為鑄斯人示吾契
　　題山水巻
萬朶芙蓉揷天碧疊嶂層巒森列㦸雲外鳥啼松徑深
渡頭氷泮春流急落花飛絮踏成泥蘭茁紫芽蒲葉齊
桃花依約天台路烟霞彷彿武陵溪物外神仙居海島
瓊芝珠樹連瑶草樓閣參差入望迷眼前便覺人寰小
　　林良雙鳯鳴陽圖
嶺南畫師稱國手出入相門呼老友意態居然成一家
風流竒絶前無偶朝陽赫赫來天東一輪湧出海霞紅
羲和如駕復停馭高岡對峙鳴雌雄九苞瑞世仍華國
靈囿千年寧復得文明有象入清朝指鳥何人敢狂惑
畫師文采亦出塵阿閣清嚴為寫真眼前多少啁啾狀
肻使凡毛易混珍庭院風清竹梧細隠約枝頭聲噦噦
四座周迴展巻㸔此身如在蒼姬世
　　𢎞治辛亥夏久雨
萬里陰雲濶如席太空欲浄風無力老龍下捲河水乾
咫尺終南渾莫識晝夜翻盆未肻休宫庭行潦成横流
千門萬户虞覆壓顧我仍懐杞國憂秦川父老念禾麥
坐視泥塗愁窘迫三邊賦稅積如山轉運動煩千萬石
安得陽烏現海東照徹后土天之中照徹后土天之中
遂令佳氣囘年豐
　　假山
金天昨夜風雷起知是巨靈移碨礧擘破蓮花第一峯
為吾安置庭除裏雲根聳立本天成蒼苔無數雨中生
仇池不羨石為寶等閒相對怡心情有時吟詠消塵慮
信歩推敲忘去住竟日從容到上頭四顧悠然適佳趣
緑窓朱户厭深宫雕闌倦賞延州紅何如身在小蓬島
飄飄兩袖乘天風剩欲開尊拚一醉不須逺召東山妓
掀髯喚起謫仙人酒邊敲碎玉如意
　　綠陰清晝
金爐香燼日初永皷吹聲聞厭蛙黽槐陰滿地翠且重
水畔坐移簾底影飄飄天末輕風來涼生小殿勝蓬萊
苑牆花霧尚紅濕來青樓下浄飛埃談邊霏雪能銷暑
賓從慿誰供笑語綀衣隔竹敲南薰一曲瀟湘帶烟雨
搘頥尤愛誦南華逍遥物外奚紛譁小奴引綆汲深井
為我細煑黄金芽朱闌繡户遮筠箔翠袖紅裙恣讙謔
擾擾浮生醉夢中白晝如年惜抛却
　　聽嵇美中彈琴
有客有客㩦焦尾玉立庭堦儼容止胠囊為我拂金徽
一瀉幽懐弄清徴游心太古契氷絃五音高下聲相宣
調成起立命之坐焚香先鼓南薫篇初疑眤眤語兒女
指下絲聲寫凄楚忽然放手如風生猛士戰塲齊奮舉
須臾一段在高山穿雲裂石誰能攀終南泰華幾千仭
恍惚置我庭除間宫沈羽振復流水倒瀉銀河猶未已
龍門九折出崐崙駭駛驚翻千萬里吾生雅澹厭紛紜
趙瑟秦筝渾蔑聞為君浄洗鍾生耳共隨白鶴巢松雲
　　子昻萬竿烟雨巻
風流學士宋公子玉堂揮灑金壺水渭川千畆貯胸中
烟雨都歸筆鋒裏篔簹無數長琅玕彩鳯飛來玉宇寒
籜龍蛻骨何太暮孤梢還拂雲之端隔世可人如對立
凄迷濃墨看猶濕百年心事付南枝疑共湘靈夜中泣
嗚呼此老神仙流七絶奚啻此君遒苕溪山水亦何意
令人獨說東陵侯
　　聞鶯
長安雨霽東風急滿目春光逾六十鴛鴦睡暖燕初來
金衣公子正愁濕苑牆霧薄花欲然一聲啼出牆東偏
美人樓上暫停繡歌喉宛囀相留連過耳好音真有限
翻訝枝頭争睍睆肩輿駐聽還低徊似向花前催酒琖
欲慿鼓吹鳴詩腸青春白日何悠揚丁丁伐木起遐思
出谷遷喬詠不忘
　　聞余士英都憲征西得捷時予國戚廖廷璽都閫
　　在麾下得功尤多
年來小醜何陸梁蚩蚩敢爾窺邊疆我軍未出本持重
堅壁清野歸牛羊塵沙捲地驚都䕶上請龍顔赫斯怒
臨軒授鉞誰敢當視師乃有唐裴度公才況是眉山英
鑿鑿胷中皆甲兵指麾一掃無遺穴四塞河湟金鼓鳴
維時亦有廖都帥勇冠三軍氣尤邁揮刀上馬輕如飛
叱咤一聲敵盡敗視師嚴毅都帥雄白日殺伐生天風
鐃歌新奏凱旋曲萬馬驕嘶如蹴空文雄露布走雙騎
捷報歡呼動天地邊人安枕樂耕桑酒熟蒲萄幾家醉
聖恩稠疊賞元功文資武級兼高崇凌烟閣上動光采
㑹寫余公與廖公
　　送致政蔣用璋知縣還吳
長安陌上花正飛蘇臺遊客初辭歸一年南北慕丰采
相見那忍仍相違闗陜適逢天久旱山川草木無精輝
灞陵行館盡蕭索滿道流移恒苦饑秦人半死委溝壑
肝腦塗地豺狼肥送君此日空惆悵離筵把酒風吹衣
嗟君夙昔多抱負眼見顛連忍含哺濟時長策滿胸中
袖手胡為乎中路江南景物吳門偏風月常隨詩酒船
綸巾野服任蕭散飄飄儼若瀛洲仙憶君年少曽登第
百里花封民感惠官輕便覺折腰難墨綬銅章遽捐弃
流光慶澤鍾賢郎廣寒丹桂飄天香十載燈窓富文學
飛黄指日當騰驤願言行義以達道登庸慎莫仍韜光
　　四時詞(四首/)
東君着意浄塵土無限春蔵舊花塢風雷初動曲江頭
鞭起蒼龍夜噴吐噴雲作雨結微陰紅綠扶春上逺林
秋千院落人如玉一刻直抵千黄金綠窓風暖語鸚鵡
香氣薫人日亭午海棠睡足倚雕闌花罥遊絲簾外舞
鳯笙龍管金叵羅烏衣能舞鶯能歌春光九十轉頭去
有酒不飲如詩何
長安炎蒸無地著望望翠乾雲掃岳南來天上火龍飛
誰敢衝烟犯頭角宫院沈沈白晝長槐陰滿地薔薇香
水晶簾動侍兒入玉壺金碗供寒漿碧池荷葉圓如鏡
為折荷花斷荷柄捲來薦酒藉清香滿泛流霞飛逸興
鬅鬙露坐日養慵三庚憚暑難為容乗酣直欲袖明月
飛上終南第一峯
金天涼冷金風急萬㸃金螢照宫掖銀床夜夜落梧桐
宫樹朝來零露濕乘閑試上來青樓咫尺南山入遠眸
䦨干徙倚括竒觀詩成敲折珊瑚鈎東籬采采黄金蕋
逺致南陽菊潭水安排服食制頽齡水味花香濺牙齒
酒滿金罍秋月明可人别去不勝情短書欲寄何由達
萬里長天一鴈聲
長安一夜酸風吼雪片朝來大如手紅爐乍煖鳯笙温
旋割羊羔薦春酒金天肅殺春到遲貂裘無奈冷相欺
小奴走報啓扉入梅花方著東南枝雪霽懐人動清興
剡溪灞上多竒勝呼舟䇿蹇兩相妨區區富貴謾千乘
方閣䕶雲顔渥丹青綾紙帳薫沈檀人間清夜不成寐
天上瓊樓幾許寒
　　長江萬里圖
江豚吹浪江風起地坼驚蛇綰江水日暮津頭愁殺人
極目烟波幾千里扁舟南下急張帆黄頭屏氣窺驚湍
天吳㦸手真可畏始信人間行路難寄聲射利千金子
水馬乘危恐難恃一朝宛見蹶霜蹄忍使全軀飽鱣鮪
憂䜛更憶南遷客獨倚危檣心欲拆故園京國路茫然
黒首須臾變成白黄蘆兩岸棲漁翁釣絲輕颺隨西東
得魚沽酒亦自喜不落人間風浪中坐閱此圖長太息
蝸名蠅利竟何益争似青山卧白雲瓦缶泉香潄終日
　　四美人圖為永夀王東軒題
春宵苦短春晝長夢囘殘月穿迴廊西樓曉晴花氣重
東風吹入簾櫳香起傍雕䦨久延佇霧煖只愁花睡去
高燒銀燭繞花傍唱徹金雞海天曙
綠烟散盡天如洗露滴銀床塵不起寒氷一片濕欲流
冷浸碧空秋萬里倚䦨相對不勝情翠袖飄風舞態輕
香燼寶爐檀板歇桂花陰底夜三更
銀蟾夜落金盆冷玉手翻波弄晴景廣寒移入水晶宫
掌上分明見清影深閨静悄不成眠欲問嫦娥路渺然
秦樓人去彩鸞杳氷光此夕因誰圓
惜春無計留春住手撚花枝繞花樹嫩紅深白總堪憐
來往徘徊不能去歸來粧閣日未曛滿身花露噴餘芬
笑舒玊指捲雙袂試問女奴聞不聞
　　秋夜即事
深宫夜静金風冷滿地梧桐漏疎影月華漾漾露零零
長唳一聲聞鶴警我時無睡倚床屏百感中來萬事并
披衣起步庭階下不覺技癢詩相縈金爐爇火焚龍腦
偶爾詩成問房老試聽吾詩汝解不𤣥酒元來淡方好
銀燭高燒夜未央隔簾爽氣侵衣裳侍兒似解主人意
得句便欲移新腔對景誰能負今夕佐興還須瀉雲液
試教歌我秋夜篇一片商聲振金石
　　翫假山池亭
新碧鱗鱗漲沙渚一㸃紅塵飛不起好山四面畫屏開
百斛青螺浄如洗從倚䦨干日正長濯纓何必臨滄浪
假山雖假有真趣雲影倒蘸涵天光
　　懐馬天祿少卿
可人昔自長安别别後音書成斷絶五雲宫闕鬱岧嶤
幾度瞻天仰卿月憶君承詔似登仙雙旌北上何翩翩
左右執法賴平允釋之定國真齊肩曽侍玉皇香案側
十載彈文飛白雪暫令仙鶴下人間獨立霜毛誇峻潔
魁選人稱倚馬才至今價重黄金臺詩成四韻只三步
敏捷何煩擊鉢催外臺最好能持節精鍳時髦類澄澈
陳陳詩案積如山到處淋漓有題墨自君之去幾經春
索君深愧秦無人凄涼空賦懐賢詠渇心日日生埃塵
朝來有使金臺去草草椷題寄長句停雲千里倚䦨干
滿地清風起庭樹
　　送道士還山
山人只在山中醉醉愛白雲深處睡偶然賣藥入城闉
手抱瑶琴見清致猗蘭古調竟何之當軒為我鳴朱絲
曲終狂笑天地窄三斗自吸寧能辭虚名抛擲如敝屣
只說終南多石髄一匕入口甘如飴辟穀于今若干紀
拂袖㩦囊歸舊巢天風滿路輕飄飄凌空一躍仙人杖
拄倒來時舊鐵橋
　　夢萱為新齋兄賦
當年堂北萱花開慈親正少兒提孩今日慈親竟何逝
忽驚風雨萱花摧誰道吾家風景好慈闈寂寞萱花老
罔極常思鞠我恩未應喚作忘憂草長夜沈沈宫漏遲
氤氳寶篆銷金猊神遊天上隔風雨今夕分明夢見之
醒來感嘆情何極舉目茫茫淚霑臆傷心不忍覩兹花
塵滿北堂空佇立徘徊我亦繞花傍仙源一脈同天潢
七齡慈母早見背此恨相為天地長
　　女仙圖
碧桃花外飛青鳥金母麟車踏瑶草御書有約㑹麻姑
弱流遥望蓬萊島天風颯颯吹霓裳九霄環珮聲琅琅
雙成手把玉如意車前作伴呼阿香塵埃難染圭璋質
名姓生來入仙籍雲窓霧閣隔人寰陌上少年空自惜
燕罷瑶池拾翠翹玉簫聲斷彩雲飄陽臺總是荒唐夢
金屋何須貯阿嬌
　　春江捕魚圖
昨夜震霆難掩耳朝來江上添新水萬魚喁噞詎知名
粗識鰷鱨與鰋鯉鱣鮪勝舟大更長箇中滋味推鱸魴
河豚􁬾重西施乳入喉但恐生鋒鋩往來盡愛江魚羙
扁舟出沒波濤裏腥風起處動馮夷一網千頭貴知止
江花照眼江水肥皷枻江頭及早歸水底蛟龍能覆柂
相㸔多少蹈危機
　　寄暹日華上人
浮屠幾許棲京師白足登壇惟阿師落紙争求懐素字
逢人多誦貫休詩大顛曾致昌黎老參寥更與坡翁好
文章蔬筍氣全無論到阿師每傾倒早年投禮大醫王
活人功效非尋常調和不假萬金術湔洗惟慿三昧湯
向來為我飛金錫甘露分嘗蠲宿疾野鶴閑雲恣所如
飄然何處尋蹤跡金色界中曽結縁于今烈火生紅蓮
能來更為住三宿慈海期登般若船帶礪河山逢聖代
已證金剛真不壊因縁早現國王身有髮何妨持五戒
　　琴書自樂
我家肇造自皇祖我祖分茅守西土嗣予理國日兢兢
寧敢流連縱歌舞寧王吹笛岐王醉肉盤多少申王妓
獵車十乘走南山浪說齊王多快意前鍳斯人皆覆車
吾之二友惟琴書五弦逺慕有虞聖六籍學為孔子徒
琴滿錦囊書滿庫游心太始何真素百年三萬六千日
日日追陪送烏兔
　　哀婁克讓方伯
憶昨西䑓持憲節金玉當筵識顔色每同苑圃賞春花
更與池亭醉秋月憐君文雅復能詩等閑出口皆竒辭
清音不啻振金石妙思真如抽繭絲一從作牧西川去
食少事煩勞百慮漏天濕暗芙蓉城晴雪光揺紫薇署
去年聽說監文塲六經入手生寒芒精神坐耗真可惜
氷魂雪魄成茫茫赤虬天上來符吏知是虚皇徴作記
空堂永夜冷凄凄寂寞誰承身後事蘭臺柱史重歔欷
為作祠堂在棘闈我亦臨風歌楚些還思化鶴一來歸
　　題脊令圖
黄蘆瑟瑟吳江冷烟月空濛濕秋景脊令對對在原頭
來往飛鳴翻瘦影何人寫此意應殊生色初疑造化俱
世情徒解譽名筆我獨臨風悲友于憶昔同胞將七弟
鍾愛先王分一氣鳳雛龍種竟難成芳草斜陽盡捐棄
黄金色相玉精神暫縁謫限留風塵不是吾家吝茅土
多應霄漢囘星辰謭薄嗟余嗣重位國璽相傳恒恐墜
披圖憶弟更思親獨立乾坤洒清淚
　　陳所翁雙龍巻
雲滿虚空雷電激風猛波翻江海立雙龍奮出同蜿蜒
頭角峥嶸烟霧濕所翁疑是人中龍滄溟曽與龍相逢
等閑落筆寫神異分明首尾成雌雄斯翁久矣騎龍去
遺墨千金嘆神遇高堂展玩忽生寒六月令人毛髮竪
怪哉此巻須珍蔵通靈變化非尋常床頭深夜動風雨
秪恐破壁傾淋浪
　　夀伯汧陽王六十
乾坤萬里來春風天開夀域天昭融天人降誕乃今日
葱葱瑞氣騰蒼穹吾藩尊行惟吾伯錫爵汧陽綿世澤
忠孝賢聲徹帝聰文章令譽光先德羣仙入賀啟華筵
龍管鸞笙聲沸天宗室兒孫今萬億遐齡同祝三千年
維王樂善慕東平遥遥相望真齊名却笑劉安困金石
時人浪說終飛升吾愛吾王何所祝努力加餐休辟穀
長生不老對南山日日平安膺五福
　　題鳯翔趙太守紅梅圖
鳳翔太守非凡夫見我手執紅梅圖猩紅萬㸃照人眼
恍疑擊碎新珊瑚乾坤佳麗江南好染出一枝春信早
北人未識誤呼名梅格慿誰詰詩老我園亦自有紅梅
移根元自江南來萬花頭上占春色粗桃俗李徒嫌猜
太守長才足經濟郡齋坐對收清氣何當㩦取真鹽梅
為我天家調鼎味
　　端陽日池亭對雨
何事秦人憐楚節家家蒲酒相怡恱苫居嗟我久忘情
停誦蓼莪罷朝謁肩輿暫出坐池亭悠然喜見南山青
忽驚頭上黒雲起四簷飛瀑聲泠泠却憶吳儂當此日
競渡龍舟逞飛疾錦幖奪得氣凌人不管沈骸墜蛟室
從來楚俗恤無辜千古猶憐屈大夫角黍綵絲傳故事
三閭精爽今存無為話前賢揮玉麈汨羅江逺傷遭遇
離騷讀罷鍳前王謾聽淋漓池上雨
　　和蘇長公聚星堂禁體雪詩韻
簌簌窓前蠶食葉知是尖風又吹雪烟消榾柮地爐寒
兀坐書空正愁絶後園脩竹委長身戛戛聲中都壓折
幽禽凍殺不知數猛虎深林蹤跡滅海底靈鰲亦伏蔵
縱有長竿孰能掣凍芽滿地未穿土安得盈筐供采纈
呼舟策蹇亦何事來往搜竒徒屑屑人生有酒但宜醉
囘首光陰真一瞥仰面嗚嗚雙耳熱功名富貴吾何說
只恐詩成不著題鑄錯難聚九州鐵
　　題姮娥歸月畫
嫦娥飛入清虚府貝闕珠宫隔塵土萬古青銅竟不磨
謾勞八萬三千户有時自抱玉兎歸露華沁濕春雲衣
天上高寒誰與侣桂影婆娑香霧霏
　　挽李都閫
火星墜營天欲泣萬木氷生夜僵立旌旗影淡塞雲黄
笳鼔聲沈朔風黒轅門虎將真丈夫雄姿赳赳何魁梧
半生豪放縱所適意氣落落吞江湖一劍沙塲奮威武
誓欲將身報明主馬革裹屍志莫酬嗟乎無乃天之數
忠魂自昔飛上天囘首人間二十年流水落花空寂寂
斜陽芳草自芊芊將門有將三軍帥能讀父書六韜在
相機制勝無拙謀拜將封侯應可待天恩曠蕩賁泉扄
山川草木皆光榮平生心事料無憾英風凛凛還如生
　　秋閨
銅龍漏咽良宵永風透玉樓羅袂冷倚遍闌干思悄然
雲鬟斜軃誰為整濺齒梅酸蹙黛蛾閑愁黙黙當如何
舉頭碧落星河淡露下空庭金氣多歸來香燼銀缸滅
半窓涼影梧桐月
　　紅梅
美人宴罷羅浮月一片春雲錦屏熱困倚東風逞醉粧
水晶宫裏飛香雪宿酲滿頰朝未消脫却素衣披絳綃
嵗寒自許心如鐵俗李粗桃徒爾嬌
　　沈啟南寫山水花禽四幅見寄以詩答之
石田居士東吳叟人品清高稱妙手詩中兼畫畫兼詩
酒後放歌歌放酒平生怕入利名塲胸中萬頃涵滄浪
興來濡筆寫天趣坐令萬象無精光信手畫山還畫水
幻出山僧與仙子珍禽異草入烏絲怪石蒼松落書几
昨朝有使東吳來囊封千里輕瓊瑰高堂展玩那忍棄
不覺令人心眼開君才詩畫真三絶肻讓前朝趙松雪
乾坤游戲了餘生海内何人呼俊傑一緘簡札遥相聞
却恨闗山隔暮雲記取藍田餐玉法殷勤傳去一酬君
　　喜西安嚴太守禱雨有感
火雲銜日燒天地萬井炎蒸騰火氣終南泰華翠欲乾
水底乖龍正昏睡大造茫茫不可呼天符何事封江湖
岳神不敢作雲雨三川二麥垂焦枯神明太守共天職
廉平允合神明德朝祈暮禱曲江池馬上去來無倦色
南山縛虎斫其頭黄冠持篆沈中流綠章飛奏瀝肝膽
天門夜啟風颼颼帝命金童追雨部頃見雲師布天宇
雷聲震起五方龍三日淋漓瀉膏乳二麥從今慶有秋
更期百谷盈西疇官家在在足倉廩烝黎處處興歌謳
旱魃潜囘災沴息多君獨有囘天力秦人若解紀聲詩
穹碑定伐南山石
　　後園寫景
城中寸金營寸土我愛斯園帶花塢依稀風景小蓬萊
始信神仙有宫府錢刀不惜走天涯殷勤逺致江南花
沿堦異草多葱蒨參天老木何槎牙誰移泰華終南石
巧作山峯疊青壁山下池中幾種蓮赤白紅黄更青碧
金鯉銀魴玳瑁魚往來自適恒如如一㸃塵埃飛不到
水晶宫殿涵清虚花時最愛花王好魏紫姚黄開更早
玉盤斜瑩夀安紅却為迷離被花惱兩行槐幄夾高栁
時送清風到牕牖綠陰啼鳥共幽人爽氣自能消宿酒
黄花采采開深秋滿林紅葉霜初收幾度醉遊明月夜
天香萬斛霑輕裘山頭一夜風吹雪萬木蕭條寒栗烈
索笑閑尋綠蕚梅三種還分蠟紅白松栢蒼蒼檜竹青
相看同結嵗寒盟滿前好景道不得四時詩興還相縈
柏臺豸史薇垣老吳語詩翁共襟抱能吟賓從亦相從
好謎竒猜多絶倒優游幸際太平時有園有酒寧無詩
但願花開詩侣徤年年共醉黄金巵
　　和楊應寧僉憲詠雪韻
塵世茫茫昏又曉眼底何人能了了聞君玉節駐分司
試巻委填知幾抱是時天女翦氷花粧㸃人間何太巧
對此猶疑萬玉妃綴鳳裁鸞競相効豐年有兆咲聲多
無那貧兒却成惱蕭條門巷斷人行風沙擾地慿誰掃
江山觱栗如摧枯一夜長梢都壓倒乾坤幻作水晶宫
玉峯萬仭成纎眇侵凌亦有堂前萱不及梅花顔色好
海雲滚浪還促空倒撒珠璣落天表驛途來往亦良苦
驅馳不異藍闗道推敲馬上有新詩象外神遊勞腹稿
形容變態步今古大筆端能補天造周詩曽詠屢豐年
誰識豐年為國寶百穀於人皆有功豈若來牟最收早
我願東西南北人鼓腹熈熈各温飽老翁擊壤不知寒
倚醉歡呼臂先掉行臺題詠極清新眼底如君應最少
長歌和竟起清風坐擁氷壺天杳杳
　　勤有齋
六經充棟填華屋揷架更餘三萬軸黄金散盡寳奩空
猶自逢人叩書目汧陽老伯吾藩尊積書逺欲貽兒孫
自恐疎慵䧟驕惰手持黄巻窮朝昏鷄鳴起坐更終日
隠几吾伊忘飲食小齋簾捲麝煤銷不管青衣花外立
夜歸蠟炬射金蓮猶對朝來未盡編窮搜苦索肯辭倦
翻笑當年邊孝先無限好書皆爛熟磊落爭誇載其腹
有時延訪出朱扉應有諸儒羨書簏萬巻開殘不可當
直從今日盡羲皇揮毫頓覺鬼神泣嘻笑怒罵皆文章
始信詩書勤乃有子建安能專八斗有斐無慙淇澳詩
珍重吾藩有耆耈
　　恕齋
二氣於人均稟賦聖賢亦自由人做我家老伯紹前脩
識得如心之謂恕當年子貢請終身仲尼教戒何諄諄
一言說破用無盡已所不欲無施人小齋斗大聊容膝
華扁相㸔警朝夕物情世態任紛拏以理消除真有益
阿翁心地自曠然何須問道更叅禪有徳元來食陽報
定知遐筭垂千年
　　宫人戲嬰
宫漏遲遲清晝長落花乳燕春茫茫君王放蝶恣遊幸
三千粉黛争輝光何物佳人獨霑寵流蘇帳煖生龍種
眉目分明畫不如一顆明珠掌中捧侍兒穏抱近華清
笑啼時作呱呱聲奮身似欲就其母招呼解識宫娥名
内家墮地皆宗子分得天潢一泓水大者為王小者侯
繼繼繩繩永無已却笑三郎懶作家恣渠野鹿銜宫花
錦䙀兒嬌玉環醉金錢賜予何其奢良工畫此非無意
用戒宫闈禁兒戲古來惟數太任賢胎教文王傳萬世
　　㩦琴訪友畫
危峯削玉揷晴空淋漓秀氣含鴻濛兩間萬物有時易
惟有青山今古同隠君山下營茅屋烟霞笑傲逃塵俗
日長心境鶴俱閑自掃白雲松下宿溪頭野老行遲遲
杖屨㩦琴過竹籬猗蘭調古少人聽等閑來此尋鍾期
　　芭蕉
朱絃弄罷南薰起雨過空庭浄於洗太湖石畔綠䕺䕺
新葉亂抽青鳳尾隔户還疑擁碧幢更宜石下水淙淙
美人翻惡濕陰重日午停針圍綉窓我時散步來還去
為愛清竒閑倚柱吟成却憶横渠翁新德新知引新趣
剰欲題詩留醉墨只恐西風凋翠葉何當寫入無聲詩
永向吾齋助竒絶
　　葵榴
南風催送東風去錦繡離披萬花樹眼前富貴竟成塵
喜有葵榴供逸趣我愛丹心向太陽肻隨桃李争芬芳
更喜朱英噴真火纍纍成實包天漿飛蠅不到宫庭肅
隠几相㸔樂幽獨窓前一雨洗深紅更露本來真面目
藩維事簡守真一鼓罷虞琴玩湘帙興來詠物適閒情
一笑優游且消日
　
　
　小鳴稿巻三
欽定四庫全書
　小鳴稿巻四
　　　　　　　　　　明　秦王朱誠泳　撰
　五言律詩
　　雨中漫興(八首/)
空庭人寂寂深院雨濛濛博具棊無敵愁城酒有功苔
痕沿砌綠花蘂堕林紅閉户真為樂交情異孔融
一室惟容膝閒吟散鬰煩宫雲濃潑墨窓雨急翻盆地
僻人來少心清道自尊真宜守淵黙世事不須論
嵗月如流水新年異舊年閒眠非病酒癡坐類癯禪乳
燕雙翻雨饑鳶獨戾天自知心有主肻被俗情牽
風雨連朝惡餘寒尚襲衣鶯花經目老車馬及門稀自
喜一心静休論萬事非任渠羣燕雀終日傍簷飛
腐迂甘守約澹泊詎云慳謀巧翻成拙才疎只類頑肻
因身外事變却鏡中顔日日鈎簾坐悠然對晚山
地僻塵囂少齋居坐晏如清風囘枕簟細雨潤琴書野
竹當窓宻山雲入座虚自縁非吏隠能與世情疎
對景多清興悠然得趣時閒臨懐素帖細詠少陵詩往
事皆天定前賢不我欺達人斯契合處世復奚疑
俯仰渾無累迂疎百不能未忘君子操肻畏俗夫憎古
調輕齊瑟新詩付剡藤蕭然無物我興味似山僧
　　晚眺
雲散雨初收乘閒獨倚樓嵐深青可染樹重翠將流斜
日林間下輕烟象外浮嚴城將試鑰㸃㸃亂鴉稠
　　春日喜晴
長空開霽色腐草亦生輝列岫螺千斛羣花錦萬機林
深山鳥弄天濶野雲飛莫負尋芳約韶華過眼稀
　　丙午元夕遇雪
今夕為元夕𤣥冥苦作威襲衣風獵獵撲面雪霏霏里
巷笙歌歇樓臺燈火稀定知豐稔兆寧嘆賞心違
　　寄戴松崖憲副
南北路漫漫長嗟㑹面難碧桃開復謝黄菊看將殘露
冷蛩聲切天空鴈影寒夜深惟有夢飛度越江干
　　秋聲
涼飈起天末萬籟發商音候鴈霜前度寒蛩月下吟小
樓吹短笛何處搗殘砧滿耳秋聲入離人思不禁
　　殘月
嫦娥倦梳掠銷瘦不如前鏡面半收匣弓眉初下弦影
隨更漏盡光並曉星懸不用頻嗟感盈虧理自然
　　即景
一雨消殘暑金風起樹端草根蛩唧唧天末露溥溥地
僻人偏逸心清夢亦安吟成無箇事對景獨凭闌
　　冬風
蜚廉從北帝入丑恣威權細舞霜囘瓦高飛雪滿天聲
寒催鐵騎勢促脫韝鸇揺落羣芳盡松篁獨挺然
　　十四夜月
二七中秋近金波湛碧天似慳來夕滿却比昨宵圓白
璧旋應合青銅覷少偏嫦娥蔵貝闕粧束未能全
　　十六夜月
兎魄過三五光同昨夜清嫦娥非有意塵世自無情莫
訝一分減何傷千里明達人窮物理應解戒持盈
　　春曉
萬井一聲雞晨光漸不迷林梢金鏡暗樓外玉繩低露
重花偏濕風和鳥緩啼惜春人起早香霧散輪蹄
　　松風
靈籟生何處巢笙更越琴穿林驚鶴夢入澗和龍吟萬
頃濤翻翠千巖粉堕金坐來疑漱石真可滌塵襟
　　對雨
靉靆渾無罅淋漓不漸停平添深澗綠浄洗逺山青足
慰農夫望休令旅客聽林鳩啼未歇花妥正冥冥
　　悲秋
草木皆揺落清霜襲綺裘蛩聲和露泣月影帶江流暗
改潘安鬢明添宋玉愁乾坤真逆旅極目一登樓
　　九日席上次戴松崖先生韻
九日斯文㑹登高醉菊花酒拚三斗盡帽揷一枝斜禮
秩矜疎放盤盂愧静嘉華箋寫新句香染墨如鴉
　　齊居雜興(四首/)
地幽忘盥櫛心逺覺逍遥喜共高人話寧從俗士招雨
晴花氣濕風細鳥聲嬌最愛春泉活時分灌藥苗
深居謝塵鞅蕭散興何長簾捲薫風細窓涵夜月涼清
談揮麈尾高卧據繩床車馬長安客浮生為底忙
一面新開霽悠然野趣真露懸蛛網濕花落燕泥新皓
月能隨我清風最可人好懐無處著覔句肻辭頻
萬事皆由命行蔵信所之推窓閒看竹把巻細敲詩事
少晨興懶吟多夜卧遲拊心江漢逺無補聖明時
　　張太妃輓詞(二首/)
阿母乘鸞去瑶池宴不歸杜䳌啼有血婺女淡無輝漠
漠梨雲冷瀼瀼薤露稀生平多少恨萬事與心違
早嵗膺封冊嫠居五十年鏡中鸞獨舞天外月空圓清
苦共姜節幽閒大姒賢白楊風起處原草共凄然
　　甲辰元夕同戴松崖吳元素鄭子初湯俟菴諸先
　　生燕集時在鎮安邸
長安初霽雪元夕值豐年盛聚文章士𢎞開翰墨筵星
橋通貝府火樹燭瑶天莫惜今宵醉流光等逝川
　　甲辰元夕
今夕復何夕蟾光喜未陰笙歌嫌漏促燈火覺更深人
事如朝暮年華自古今細翻新樂府轉調入沈吟
　　秋日即事
水浄鷺拳沙天空鶩帶霞數聲樓外鴈幾㸃樹頭鴉露
冷楓飄葉霜輕菊吐花獨憐闗外戍鄉思動胡笳
　　題永夀王夀萱手巻
誰把宜男草移來種北堂露滋鵠觜潤風裊鳯翎長子
愛顔偏好毋看憂自忘夀筵開此日香溢紫霞觴
　　竹亭偶成
自笑耽幽僻能忘對此君綠雲環冉冉蒼雪落紛紛晚
節經霜見秋聲入夜聞渭川湘水趣未許俗人分
　　瑞香次韻
異種産南方移來道路長牡丹空國色桂子自天香雅
有清癯意濃無滑膩粧嵗寒憐爾在高出壓羣芳
　　有懐王尚文少叅
目斷江東路懐人獨倚樓蟬鳴黄葉晚鴈度碧雲秋詩
酒添新況園池感舊遊何時復相見談笑更綢繆
　　閒居漫興(二首/)
藩邸多清暇閒居愛日長疎簾晴靄散小殿午風涼疉
石詩中畫分泉静裏忙伊人有高致寧惜共倘佯
古鼎裊餘薰空庭絶㸃塵花香風外細樹色雨中新瀹
茗延醒客裁詩寄逺人最便閒樂處吾欲養吾真
　　次韻訪道不遇
春林通一逕野色此中分鶴跡松陰見泉聲竹裏聞草
青經宿雨山紫帶斜曛採藥知何處柴門掩白雲
　　夏多雨
時光臨季夏終日苦滂沱曲逕深蒼蘚方塘漲碧波炎
威侵幌少寒氣襲人多為問調元手陰陽理若何
　　題公子遊春巻
玉勒鞚青騘尋春上苑東綺羅明曉日絃管沸春風楊
栁揺杯綠桃花夾座紅鳥驚金彈落歸路夕陽中
　　夜坐有懐鄭司冦時良(二首/)
青燈孤坐久百感雨中生駐目闗山隔驚心嵗月更寒
蛩鳴四壁征鴈度重城歌罷停雲句寥寥夢不成
湖海論心少惟君最我知幾年成曠别千里動遐思細
雨燈殘夜寒風葉落時天涯雲樹隔㑹晤杳難期
　　酒家
香篘聞十里人指畫橋東紫甕盛秋露青帘颭曉風麯
塵飛栁外檀板響樓中社鼓楓林急村村卧醉翁
　　漁家
烟波為活計結屋近滄浪地接黄蘆岸村開綠栁庄輕
蓑衝細雨小艇繫斜陽斫鱠茅簷下呼兒煑酒嘗
　　元夕次韻
蟾窟當空滿鰲山動地來六街香霧合萬井户扄開烟
火蔵機弄燈詞作謎猜紅粧人結伴杳杳下樓臺
　　苦寒
萬象冰壺裏同雲滿太空閉門三日雪刮面五更風羸
馬卧僵殍凍鴟蹲老翁鐵衣猶塞外忍對地爐紅
　　水閣
數椽依曲沼高興寓滄浪鷗鷺隨波戲菰蒲近岸香開
窓山雨潤入坐水風涼應笑長洲苑塵迷響屧廊
　　烟
似霧紛還郁如塵散復迷斜陽芳草渡細雨綠莎堤入
塢籠花放沿山瘴鳥啼何時天祿閣照坐出青藜
　　遊山
縁崖入翠微嵐氣濕羅衣澗水浮花出松雲伴鶴飛行
歌樵互答醉卧客忘歸安得依書屋開窓碧四圍
　　華山
百里盤根逺孤高倚太空雲開仙掌日鳥度石蓮風磅
礴含元氣薫蒸妙化功終南與太白未許並争雄
　　春雪
入臈宜三白春風底用賖漫空欺栁絮著樹失梨花頃
刻成行潦微茫没淺沙眼前應有象人事盡浮華
　　晴望
濃雲歸逺岫霽色滿層空烟抹樓臺碧霞蒸草樹紅終
南隨鶻没直北隠鴻蒙坐久疎簾静涼生綠樹風
　　先天觀
路入無塵境琳宫日月長紫芝生白石綠竹蔭丹房曉
日鸞聲噦秋風鶴夢涼先天叅透處斟水醮虚皇
　　故宫
前代豪華地烟塵一夢空鷰歸宫樹老鹿去苑花紅輦
路埋秋蘚歌樓散曉風御溝猶漲膩流出恨無窮
　　雲
膚寸起遥岑晴空忽作陰巻舒空有態聚散本無心伴
鶴閒棲樹從龍慣作霖蓬萊常五色應䕶斗間深
　　溪居
南市津相近柴門日繫船曉峰明似畫春水逺如天鵞
鴨應常數鳬鷖秪自憐夜來風雨惡龍過屋山顛
　　夏夜
赤日當空下輕飈送晚涼鬅鬙便露坐沆瀣足天漿扇
撲流螢亂簾浮睡鴨香炎熇尚煩鬱苦樂未能忘
　　盆池
鑿破庭前地光含鑑影多雨餘添小漲風急動微波冷
浸一拳石平鋪數㸃荷兒嬉同泖曲吾亦放吾歌
　　花影
重重還疉疉萬卉任榮枯日月照來有亭臺陰處無丹
青誰着筆水墨自成圖只恐風撩亂殘花委地鋪
　　過山家
巖壑結芳鄰衡茅逺俗紛林深遲見日石亂自生雲樹
影當窓翳泉聲入座聞幽居同木石鹿豕更成羣
　　過田家
結廬依畎畆耕作足生涯門巷閒眠犢池塘亂呌蛙園
收新芋栗墻蔭舊桑麻嵗晩村翁㑹比鄰酒任賖
　　竹風
拂拂起林梢扶疎影動揺湘娥鳴玉佩秦女弄瓊簫錦
籜飄香粉青鸞舞翠翹王猷當此際塵慮定應消
　　綠筠軒
一區幽寂地寒綠萬竿餘秀色當窓見涼陰入座虚風
簾聲簌簌雨榻夢蘧蘧比管還吹鳯翩翩上玉除
　　擬早起
一枕夢魂清披衣出户庭樓頭低兔魄屋角亂雞聲入
市人稀到開闗戍未行東方看漸白隠隠海霞明
　　惜花
一年春正好莫放小車空繡幄籠晴日雕䦨怯曉風未
能辭眼底可忍汚泥中百匝千囘看巡簷駭落紅
　　春晴
長空新雨過正及艷陽時淡淡東風軟融融麗日遲迷
漫飛落絮揺曳堕遊絲紫陌尋芳遍鶯花處處宜
　　假山
鑿破終南骨移來置廣庭巉巖從地立峭拔類天成秀
色凌蒼靄晴嵐濕翠屏道人幽興逺相對每忘情
　　秋雨
西風吹淅瀝簷溜響浪浪廢沼添寒綠疎林落萎黄天
邊迷去鴈堦下亂啼螿滴碎羈人夢音書滯一鄉
　　經横渠鎮廢寺
瞻彼空王宅依稀舊跡存雨餘苔滿壁風攪葉堆門石
鼎香烟斷崖碑字刻昏異僧回月下掃石憶精魂
　　題薦福寺塔
浮圖逾百尺突兀倚層空人語半天上鳥飛平地中寶
輪朝炫日金鐸夜鳴風極目乾坤逺川流盡向東
　　道傍廢宅
衡門終日掩不見主人歸春到花空放年深草自肥頽
垣多䑕穴古砌上苔衣獨有梁間燕雙雙似舊飛
　　秋風
蘋末蕭蕭起編茅尚幾家井寒梧葉堕圃老菊香賖堦
下蛩聲切天邊鴈影斜曉來青鏡裏吹鬂落霜花
　　賞春
春光明逺近紅紫正芳妍野外張帷幄風前沸管絃綺
羅人拾翠騕褭客停韉落日城南路香塵障瞑烟
　　題山寺亭壁
面面峯巒秀開牕景絶幽嵐光簷外滴花氣座間浮野
鶴依雲宿山泉帶雨流禪心忘世慮終日自悠悠
　　延春亭
遶簷皆竹木春事此中多啼鳥將絃管繁花簇綺羅蝶
穿紅錦幛人在翠雲窩若箇長延得何煩載酒過
　　宿山寺
勝遊心未竟日暮泊禪房月轉囘廊白風清法界香問
僧嫌偈短聽漏厭更長樹杪天雞舞鐘聲起上方
　　春寒
濃雲朝結暝倐忽蔽層空㸃㸃廉纎雨畨畨料峭風栁
眉顰嫰綠花臉黯輕紅無限融和趣都歸冷淡中
　　早行
肅肅倦宵征晨興促驛程軟風隨去馬殘月照行旌野
店雞三唱譙樓漏五更車徒經數里河漢尚縱横
　　白牡丹
洗却紅粧面天然粉態真花王氷作骨姑射水為神縞
袂迎風暖瓊盃捧露新東皇嫌冶麗别幻一般春
　　春日久陰
二月春如海長空未放晴林花羞褪色山鳥噤無聲薄
霧寒籠樹濃雲重壓城尋芳空有約風景太無情
　　月蝕
萬里氷輪滿陰氛驀地加青銅微有暈白玉漸生瑕望
漢羣心竦量天幾秒遮慿誰操白刃為我斬妖蟇
　　風
囊口徐徐起號呼萬竅通秋林添病綠春苑堕驚紅吹
雨荒陂外翻濤大海中杜陵茅屋破飄轉瀼西東
　　温泉
坎徳乗陰火靈源一氣真玉壺氷瑩潔巖竇雪嶙峋汩
汩渾非潦溶溶暖似春衣成單祫製來學浴沂人
　　即事
軒扉閑白日槐栁蔭清渠堦下千竿竹床頭萬巻書草
香薫蛺蝶水暖養芙蕖對景情無限清吟興有餘
　　中秋
今夕為何夕平分一半秋月明梧影亂風細桂香浮碧
落茫無際銀河爛不收慿誰招庾亮㩦酒共登樓
　　閒居即事
地僻塵紛静重門晝不開虚庭團竹樹曲逕換莓苔堦
下無人過窓前有鶴來自焚香炷坐吟賞謾徘徊
　　海棠花
空谷有佳人天然態度真楊妃春睡足西子曉粧匀露
浥臙脂濕風飄綺縠新漢宫遺恨在應復怨花神
　　牡丹
新曲傳供奉名花擅洛陽風神應國色標格自天香百
草皆為𨽻孤叢特擬王沈香亭在否今古笑三郎
　　秋日牡丹
萬木皆蕭索何縁有此風飄香同桂子斂色陋芙蓉露
冷春容在霜清曉睡濃悲秋嘲可解莫妬宋詞工
　　冬日牡丹
衆芳揺落後雪裏見春紅煖律囘寒律東風占北風林
空香作陣葉落錦成叢擬與梅花匹都忘富貴中
　　杜䳌花
東風啼蜀魄血淚染花深帶雨眉猶蹙迎風力未禁飄
零今日怨忘化昔年心萬里無兵火根應返鶴林
　　葵花
花開如木槿照水更依牆淡白偎深紫輕紅間淺黄傾
心臣職分注意道家裝肻被鉛華涴隨風近紫陽
　　水仙花
仙娥遊水府肌骨是耶非解佩逢交甫凌波訝宓妃清
風常洒洒香雪自霏霏不作人間夢湘魂一片飛
　　夏曉
驕陽將出海斜月淡無光檻竹揺風細池荷浥露香轆
轤鳴曙井褦襶促晨装徙卧南榮下居然枕簟涼
　　晝寢
一枕竹方床蘧蘧午夢長黑甜聊自足清苦為誰忙石
晷移時刻金爐冷篆香黄粱猶未熟人事幾興亡
　　春雨
雨絲池水上雲片屋山東瀝瀝簷花落盈盈地脈通揺
村江栁綠照檻苑桃紅入夜蛙聲急田家報嵗豐
　　擬元日立春
甲子開元旦春深轉斗魁初筵浮栢葉急琯動葭灰宇
宙真陽始山川淑氣囘青絲兼綵勝節物自相催
　　送春
青帝收春律中宵法駕旋暖風芳草渡細雨落花天深
樹迷蝴蝶空山呌杜䳌一樽從此别相見動經年
　　春宵
宫壺傳漏刻刻刻價非輕楊栁風初軟梨花月正明秋
千㣲有影檀板寂無聲怪底長門内通宵夢不成
　　村行書事
結屋臨流水柴門薜茘牆四山松葉碧一徑菜花黄草
軟牛羊卧炊新麥豆香鄰翁閒聚處濁酒話農桑
　　聽康都閫彈琴
金爐香篆裊玉軫韻鏗然𤣥酒真無味清商不在絃帶
霜鳴候鴈和月瀉寒泉一曲猗蘭古將軍妙莫傳
　　送鄧二南還
西來情欵欵南去計匆匆走馬辭闗右㸔山過洛中江
湖千里隔池館幾時同親舊風流少長歌渭水東
　　始與晉卿先生茶話
千里神交乆新來始識荆闗山多宦迹湖海重詩名瑞
世祥麟出朝陽彩鳯鳴外臺知暫駐雙佩早朝京
　　南園對景偶書
南園風色暖二月已囘春宴笑皆文士過從少俗人檻
花紅已遍庭草綠初匀富貴非吾事韶光過眼新
　　送郭上舍使雲南囘京
乃祖吾藩相而孫上舎生一門賢子弟三輔舊家聲𤏡
道羊腸險秦闗馬足輕聖朝科目重莫負讀書名
　　漢中八景為朱景雲憲副作
　　　漢臺春望
炎漢興王地千年尚有臺江山猶似昨人事重堪哀鳥
向離宫没花從舊苑開不知東向日誰塞漢中來
　　　將壇晩眺
上將壇猶在荒涼帶夕暉興劉功不賞滅項事成非徹
說真難奪豨謀可獨歸自王疑莫解況復與期違
　　　韓溝曉月
蕭相追韓處遺蹤尚可攀拏雲龍易失出柙虎重還曙
色催飛騎清光照壯顔向來非國士何意出秦闗
　　　漢山夕照
薄暮山逾好凭高眼界空嵐光真可掬倒影抑何窮萬
壑澄江紫千林帶葉紅行人思往事立馬問褒中
　　　中梁古刹
寶色風霜古頽簷老瓦催碑文多剥落山勢獨崔嵬宿
鳥驚還定遊僧去復囘人間經幾刼地下有餘灰
　　　諸葛遺墟
大將星初殞長城一夕空山川消王氣天地老英雄分
鼎徒遺恨揮戈未奏功猶疑龍尚卧高塚夕陽中
　　　龍江過雨
浩浩長江水滔滔日夜流雨添千里潤涼送一天秋灘
響山疑動沙明岸欲浮襲人花氣重㸃㸃撲行舟
　　　棧閣連雲
秦蜀元相隔何年鳥道開登天窮險阻構木鑿崔嵬蒼
狗依巖宿青驄自隴來安危真可念須仗濟時才
　　人日喜晴
浹旬陰忽散樓雪盡融城花縷迎新快梅粧帶艷明最
靈今日兆偏勝往年情更喜兒童唱家家醉太平
　　探春
天上星杓轉東園景若何漸看生意滿頓覺賞心多淺
碧山舒黛新黄栁破鵞催花人火急不惜馬蹄過
　　西園池亭
池亭閒坐久煩鬱頓消除水氣侵衣薄山光入座虚淺
沙眠白鷺細藻躍金魚最喜無塵雜吟哦趣有餘
　　雨過
旭日初開霽東風積雨過一溪新水漲滿地落花多山
色明於畫鶯聲巧似歌休嗟春事去亭沼漸清和
　　九日遇雨
登高何處是風雨苦相仇人比黄花冷山横翠黛愁隔
宵淹去馬繞塢聽鳴鳩醉把茱萸看慿誰共倡酬
　　井
鑿地牽泉脈泠然百丈清細涵天色杳倒浸月華明啟
鑰通銀檻沈絲下玉罌詩人多肺渇頻聽轆轤聲
　　社日
社鼓年年響村醪處處同物豐人自樂賽盡蜡還通庭
院來巢燕江湖呌塞鴻炮羔兼䐑膾隨地得民風
　　塵
漠漠旋空起花前栁外揚長途隨馬去近市逐人忙雨
浥天街浄春生輦路香元規何處避唯有水雲鄉
　　次韻山陽道中
嵗晩勞行部千山及萬山使旌紆雪裏候吏立沙間路
滑心常駭詩成興不慳眼前梅與竹聊慰客中顔
　　頒賜新厯
皇明開泰運太史獨前知文軌同堯象璇璣用夏時襲
蔵歸祖廟拜舞受堦墀何幸連潢派年年覩盛儀
　　丙辰元旦試筆
嵗德又逢辰龍飛第九春青陽囘鳳厯玉燭轉鴻鈞禹
服河山舊堯天景物新太平今有象共作太平人
　　送袁推府膺薦之京
行行上玉京得意馬蹄輕烏府徴書急黄堂獄訟平子
容人頌德若水史垂名㑹入端公選應教一道清
　　聽雨不寐
風送簷花落沈沈聽轉更銀缸留濕熖玉漏滴寒聲謫
戍魂先杳懐人夢未成杜陵當此夜醉咏動高情
　　春日過杜曲從臣指言唐杜拾遺故宅在此今不
　　可尋矣
此日終南道春風動物華雲連千隴麥霞爛一川花林
杪穿馴鶴池塘沸亂蛙茅􁇊接烟火誰是拾遺家
　　郊行
曉行東郭外月色尚平分老栢迷深寺新花對古墳野
烟隨霧合漁唱隔溪聞滿眼皆吟趣歸來欲夕曛
　　即事
朱簾當晝捲偏是愛風光雨過􁋍蕪濕風來杜若香拍
酣晴蝶醉課急午蜂狂一笑詩成處陶然倒玉觴
　　詠黄蓮花
水花分别種紅白敢争妍南國靈根老中央正色鮮宫
妃重入步院吏誤相傳安得濂溪種移來共嵗年
　　過東軒墓
中却中山酒長眠竟不醒脊令悲夜雨鴻鴈落晨星冡
樹連雲暗園蕪帶露青空餘絲竹在地下杳難聽
　　漫興
終南誰是主分守愧明時曹植非吾友劉蒼是我師有
園惟種竹無日不吟詩入夜重門合天心月上遲
　　送張斷事考績嚴太守代求
早通三尺法戎幕擅才猷名喜中丞薦詩煩太守求清
風生狴犴高論動貔貅好去燕山道重來覔舊遊
　　愚
大塊徒生我蚩蚩無所知放魚誰逆詐失馬未為癡䊵
綺聊遮煖膏粱不苦饑惟應有詩癖句拙可能醫
　　嬾
習嬾真成嬾年來嬾更便杜門非寡合隠几即閒眠倦
洗牕前竹慵聽石上泉不知塵境外可有嬾中仙
　　拙
散人無所事竟日避紛紜甘比催科政思追乞巧文何
須繁似露焉用變於雲莫笑鳩呼婦閒中最喜聞
　　狂
口竭西江水乾坤信所之草髠張旭髮醉炙郭舒眉撫
掌高歌處掀髯大笑時鳳兮今不返且和接輿詞
　五言排律
　　賀致政王少府九十之夀其孫黄門求
賢闗稱俊乂縣佐著能為平易民心悦公廉士論宜蘭
亭追往事松逕賦新詩倦鳥投林早門雲出岫遲江濤
翻浩蕩舟楫脫艱危德貴陰施者天其黙相之瞿曇真
有識餘慶已先知跡隠青山舊堂開綠野竒三槐承世
澤一桂發孫枝鳯咮依金闕鵷行接玉墀芳名歸月旦
遐筭逾期頥奉使還朝日稱觴獻夀時希聲歌白雪妙
舞間朱絲況際雍熈世何歡可代兹
　
　
　
　
　
　
　
　
　
　
　
　
　
　
　小鳴稿巻四
欽定四庫全書
　小鳴稿巻五
　　　　　　　　　　明　秦王朱誠泳　撰
　七言律詩
　　半村為姑蘇湯隠士賦
别墅深深習隠居半依城郭半郊墟門前流水漁郎棹
道上飛埃使者車隔岸市諠來座逺捲簾山色入窓虚
雲泥出處都隨分野有良田案有書
　　送都憲孫世榮四川巡撫
紫泥封勅下金鑾進擢都臺鎮錦官分陜未終秦地愛
濟川應遂蜀人歡雪山又為公來重雲棧寧辭馬度難
從此諸畨皆慕義不勞兵甲從戎鞍
　　一覽亭為保安王肅齋題
搆得幽亭瞰小池四時風景總相宜百年圖史勞雙眼
萬里乾坤醉一巵花雨撲簾紅片片玉山當户白差差
傍人却訝仙凢隔載酒無因為問奇
　　送李少叅希范致政還鄉
囊封情疏達天閽乞得身閒荷寵恩召伯愛多棠勿翦
淵明歸早菊猶存九峯結社詩千首三泖維舟酒一樽
除却賞心并樂事只將家學授兒孫
　　送郁文博少叅致政還上海
天恩乞得下明光囘首鄉關舊路長風月有情歸篋笥
烟霞無梦到巗廊數盃濁酒黄花徑十里青山綠野堂
遙想鱸魚秋正美一竿終日釣滄浪
　　逰仰天池留别性空和尚
絶巘靈湫一脈通翠光垂彩浸虚空三千世界紅塵外
十二樓臺寳鏡中琪樹影長留晩照曇花香煖逓春風
我來自有三生約㝡喜高人得逺公
　　壽伯汧陽王恕齋五十
半百年來五福全秀鍾光岳陸生蓮蒼松翠栢風霜古
玉葉金枝雨露偏鶴背有書來碧海弧南增彩燭瑤天
霞盃滿進長春酒願祝荘椿壽八千
　　印湛然鍊師道院
五銖霞帔七星冠洞府朝元禮數寛一榻白雲香篆裊
半窓靈籟竹聲寒瑤壇鶴占千年樹金鼎龍蟠九轉丹
物外紅塵渾不到碧桃花老任春殘
　　病鸚鵡
靈禽不耐病摧殘衣褪穠蛾嘴褪丹無力似人方倦極
有情對主欲言難雲深隴樹歸心逺月滿秦樓舊夢寒
敲損玉壺渾不應空餘香稻長闌干
　　秋夜
燭黯緋羅火尚温卧聞清漏咽重門露漙仙掖蘭香細
月轉雕欄桂影繁遣戍有懷勞士馬維藩無補愧君恩
起來吟得悲秋句却怪詩魔惱夢魂
　　劉節婦
結髪曽期百嵗同可堪中嵗命途窮孤鸞影去青銅冷
别鶴聲沈綠綺空烈火難銷心上鐵韶華不到鬢邊蓬
西風一榻清秋夜露葉蕭蕭墜井桐
　　賦得潼關曉騎送盛舜臣還吳
重關高聳玉繩低曙色㣲分栁外堤逺道有人催去馬
清時無客效鳴雞帝城瑞日瞻來近親舎孤雲望欲迷
去去不須增感慨好將形勝入新題
　　送戴松崖之浙江憲長
三年提學擅芳名此日遷官沐寵榮關右文風歸渾厚
越中民物待澄清霜寒驛路豺狼遁日煖梧岡鳯鳥鳴
此去臺端聊駐馬聖明虚席待阿衡
　　輓國戚廖都閫之父(二首/)
少住人間四十秋乘雲又作帝鄉逰紫宸有寵來丹誥
黄土無情瘞黒頭共倚嫖姚終破敵誰知李廣不封侯
白楊風起棠梨冷地下英雄亦解愁
壮志曾期馬伏波功名未遂恨如何鴛雛繼武勲勞重
鸞誥貤恩寵渥多海上有時來白鶴人間無路返青騾
刻銘幸有如椽筆千古聲名耿不磨
　　輓廖母秦太夫人(二首/)
萬里良人事逺征義方教子早成名七旬祿養三牲備
雙誥恩封二品榮夜雨萱花堂背落春風芳草墓前生
賢郎閫帥追思處忍聽慈烏夜夜鳴
星沈寳婺夜光㣲七十年來祿養違不意叢萱摧暮雨
空令寸草戀春暉瑤池有路旌幢逺滄海無潮信息稀
留得堦前慈竹在清風依舊滿庭闈
　　輓國戚廖廷璽都閫(二首/)
劍氣横空結暝陰英雄觸目亦傷心龍蛇陣古風雷壯
狐兎羣多草木深雲散栁營春寂寂鶴歸虎帳夜沈沈
邊城爪士知多少目斷旌旗淚滿襟
戰袍簇錦炫朝暉萬里邊城縱武威沙苑不歸蕃帳馬
將星空墮塞垣扉草荒高塚埋金劍雲鎖空山暗鐵衣
一段英雄招不返野花香冷雨霏霏
　　輓廖母孫夫人(二首/)
瑤池夢斷綵雲飛為吊芳魂淚一揮韜畧資夫登閫帥
賢明有女拜宫妃麝蘭已向風前散環珮何時月下歸
喜有賢郎真將種龍泉出匣更輝輝
珍重芳名舉世賢老蒼何事澁長年情知龍劍終歸水
忍使鸞膠别續弦珠翟已空堂上母彩軿翻引洞中仙
惟餘二品夫人誥夜夜虹光射九天
　　除夕有懷戴松崖
坐銷銀燭夜窓虚感慨流光逼嵗除千里故人空有約
三湘歸雁竟無書風驚爆竹鴉聲亂雪映寒梅鶴影臞
滿酌屠蘇還自遣關西何日候輶車
　　送梁廷美都憲巡撫湖廣
九五飛龍泰運開大藩方伯進都臺隨車雨自秦關去
有脚春從楚甸來和璧定為稀世寳傅舟原是濟川才
聖明正爾思賢佐雙佩還應接上台
　　藩庭别意為賈希召都憲賦
祖席休辭酒滿斟匆匆離思轉難禁乾坤納納誰非客
湖海悠悠獨此心素履乆同氷與蘖歸装贏得鶴隨琴
天涯明日遙相憶目極暮雲春樹深
　　寄戴松崖
地北天南嘆别離此心無日不興思雲霏茗椀閒邊話
月隠華燈醉裏詩秦苑陽囘花放早越江霜冷鴈來遲
孤山聞說梅如玉莫惜春前寄一枝
　　送齊應璧鴻臚脩祀禮成還朝
萬年天子篤同宗遣祀園陵禮秩崇使者䖍恭將徳意
先靈彷彿著儀容空山夜靜風雲繞大地春囘雨露濃
歸近天顏如有問為言存沒感恩同
　　哭憲皇帝
玊帛常思拜冕旒此生誰道竟無由九重宫闕風雲慘
萬里山河草木愁昧谷日沈天漠漠鼎湖龍去路悠悠
宗臣一掬傷心淚灑向黄河日夜流
　　送湯半村西遊
千里來逰百二州又騎羸馬向西遊蕭條自嘆馮唐髮
凋弊誰憐季子裘渭水斷鴻投逺渚隴山落木動高秋
老懷料得行吟慣不似尋常動别愁
　　送人還閩
楊栁經霜葉亂飛雙旌迢逓出闗西紫茰黄菊牽歸興
綠酒紅亭惜解攜宦邸清風隨驛馬客程殘月促晨雞
故園到日應多暇好把新詩取次題
　　送鄭琴士南遊
壯遊知不憚驅馳東望三衢信所之流水高山琴裏趣
陽春白雪馬前詩豈無逺道鶯花好為有高堂鶴髮垂
慈竹滿庭春酒熟歸期須及燕來時
　　冬日牡丹
愛日㣲暄破錦叢永春園内小亭東虚疑𤣥帝為青帝
却訝寒風變煖風松竹有情同晩節雪霜何處避春紅
眼前生意多如許可是能回造化功
　　寄湯半村
長安相見即相知千里那堪乆别離夜雨寒燈勞逺夢
暮雲春樹動長思花明杜曲鶯啼早天濶呉江鴈度遲
芳草一庭書館靜煑茶何日細論詩
　　題印湛然鍊師畫像
畫史丹青妙入神毫端應怪寫來真松風蘿月閒中趣
野鶴孤雲物外身脈脈靈源清似水溶溶生意藹如春
風雷叱咤尋常事信是人間有道人
　　涵碧池
分得瑤池一鏡開翠光澄徹淨無埃雕闌晝永眠春栁
文石秋深銹雨苔菡蓞多情紅間白鴛鴦有意去還來
無邊風景供逰樂細數行吟日幾囘
　　湧金橋
長松修竹共陰森下有方塘幾許深玉井遙分泉脈脈
彩虹高卧夜沈沈昇仙有志空題柱過海無慿浪費心
誰似主人襟抱濶芳尊吟倚曲闌陰
　　春日雨中
冷風冷雨過殘春景物無多跡半陳色褪荼䕷紅粉淡
愁低楊栁翠眉顰翰林賦罷江沈月金谷樓高玉委塵
自古興亡皆有數達人何用苦傷神
　　同閻文振方伯仰晉卿憲副池亭小酌
綠荷池上小亭臺紅白蓮花映日開喜共薇垣高士話
況逢氷署可人來謾將景物酧詩句何用笙歌送酒盃
坐乆香風生白苧不知身外有蓬萊
　　春暮書懷
鳥啼花落减韶光節序相催有底忙堤栁絮多迷燕子
渚蒲芽短露鴛鴦匡時獻策知無補對酒吟詩喜欲狂
況是眼前生意滿濡毫寧憚索枯腸
　　寄戴松崖都憲(二首/)
南北暌違思不窮逺將音問托鱗鴻百年天地能容我
此日經綸正倚公直遣窮陰囘淑氣還聞澆俗變淳風
西窓夜雨何時㑹樽酒留連一笑同
契合金蘭獨見君索居應嘆乆離羣乘軺只在商山外
放棹難尋剡水濆霄漢功名推獨步江湖聲跡喜相聞
畫樓幾凭闌干立目斷天南日暮雲
　　元夕分韻得紅字
華堂燈燭影搖紅此夕衣冠宴集同開口況逢時節好
賞心休放酒盃空千年奎壁星重聚萬里烟霄月正中
情景可人須盡醉咏歸還向舞雩風
　　送王尚文少叅致政還金陵
霄漢功名志未伸便從岩穴問通津江東國士無雙士
林下閒人見一人門近清淮多白鳥堂開綠野斷紅塵
五千書巻床頭在舊業弓裘未是貧
　　送馮原孝郎中奉使還朝
建節宗藩冊禮成鳴騶千里上神京賔筵此日看儀度
虎榜當年識姓名五色長虹光不掩千金良璧價非輕
趨朝正是陽囘日上苑遷喬聽早鶯
　　㶚橋别意送徐進士還京
驅馳王事獨賢勞使節煌煌又入朝紅雨飛花長樂苑
綠波芳草㶚陵橋秦關百二山河壯京國三千道路遙
宵旰只今圖治切早施經濟答唐堯
　　送王述之陞山西憲長
龍蟠金勑下長安憲副承恩又轉官鷙鳥乘秋霜翮健
法星垂彩夜光寒五陵父老遮驄馬三晉雲山識豸冠
料得輕車行熟路片言折獄信非難
　　請人㸔梅
桃李爭春不耐寒老龍獨向雪中蟠孤標只許青松侣
冷艶從教白眼㸔瀹茗賦詩聊醖藉巡簷索笑足盤桓
合歡不是無盃酒似怪風情近牡丹
　　送耿好問亞卿癸西嶽事畢還京
聖皇憂旱為斯民謁告名山簡近臣千里亢陽過十月
一時飛雪遍三秦大烹牲腯勞歆饗少宰精誠動鬼神
歸去金鑾煩奏對于今民物已囘春
　　賀新亝兄書屋落成
宗藩華搆俯層城小結書齋又落成滿架香芸青馥馥
一庭芳草翠盈盈可人兼喜留談謔熟客頻來免送迎
孔思周情千載趣湛然方寸有餘清
　　送大叅鄧松坡致政還鄉
兩封情疏達金扉乞得閒身故里歸上國乆依紅日近
内江遙望白雲飛鱸魚鱠美充珍饌孔雀袍新勝舞衣
忠孝兩全臣子分傍人應羡早知幾
　　次韻留鄭子初長史懷歸
閒情未許寄盟鷗秦國衣冠第一流仙桂有香秋淡淡
貞松無恙晚悠悠封王顧我猶青嵗作相憐君未白頭
道誼始終期不負縶駒非是為私留
　　挹秀為宗弟永壽王東軒賦
疊石為山列畫屏方塘如鑑對幽亭水涵雲影連天碧
峰送嵐光入座青爽氣逼人詩屢就清風撲面酒㣲醒
等閒自有濓溪趣芳草長留翠滿庭
　　讀寧河武順王鄧氏世家録(二首/)
手提一劍歸真主百二雄師勢獨尊彤管銘功輝簡冊
青門為庶泣兒孫東皇已去花無賴華表重來鶴有言
六尺孤墳鍾阜外誰將麥飯吊英魂
氣節稜稜壓萬夫平生百戰定寰區丹書鐵劵當朝寵
武畧文韜百世模淮泗腴田惟舊業麒麟高閣有新圖
天家雨露東溟濶况是河山舊剖符
　　九日與戴松崖湯俟菴賞菊
門外衣冠次第來斯文良㑹喜相陪天垂晴碧雨初過
菊帶寒香花正開人世不須傷往事籬根聊共醉深盃
東風指日囘春意還約書窓㸔早梅
　　送鄭子初長史致政歸南閩
作相親藩擅徳音蓴鱸忽動故鄉心匡衡去國多遺草
疏廣還家有賜金綠野雨晴花霧煖滄江月白水雲深
懸知報主心猶在清夢還應繞禁林
　　送左廷珍憲使陞都憲遼東巡撫
十載西臺著豸冠又遷都憲上朝端九重圖治求賢急
三輔懷恩拜别難寳鑑光搖關月冷高牙風動海雲寒
封侯自古多文士斗印期登大將壇
　　宴保安府池亭席上偶成
路入名園景最幽小亭如畫枕寒流風生朱箔花香細
日轉雕欄樹影浮篆裊香煙霏寳鼎酒傾𤣥露瀉金甌
眼前便是仙家境跨鶴寧須閬苑逰
　　惜紅梅
暫離紫府入秦城水路迢迢數月程北客共知元有種
東君誰料太無情羣芳各藉陽和力一樹何孤雨澤榮
醉裡師雄呼不醒翠禽空繞月三更
　　次戴松崖韻以寓有懷
㑹合尋常嘆不齊可堪南北復東西門牆化雨歸桃李
霄漢文星聚壁奎思逐楊花同滚滚望迷芳草更萋萋
不知驄馬今何處伐木空山鳥自啼
　　無題(四首/)
闌干曲曲思依依風露凉生白苧衣瑤瑟調殘金鴈冷
玉簫聲斷綵鸞飛夢中說夢猶難信山上安山更不歸
囘首蓬萊三萬里煖雲明滅望中㣲
聚散無慿若夢中落花飛絮任西東金籠鸚鵡􁁊鬆語
綠水芙蓉黯淡紅曉鏡芳華空自惜夜燈談笑與誰同
十年零落同心結不是儂家手未工
兎走烏飛有底忙相思應斷九囘腸新聲謾說朱絃好
舊恨誰憐白畫長玉虎水寒猶汲井金猊火冷尚添香
星橋影淡秋無跡碧海青天路渺茫
楚雨巫雲恰好時角聲又起畫樓西金屏綉褥空凝望
錦字魚箋亦嬾題藕斷尚憐絲裊娜花深偏怪霧凄迷
宵征莫道無眠處賦命從來自不齊
　　閨情(四首/)
倚遍闌干白晝長更無情緒理新粧栁眉翠壓春愁重
桃臉紅添粉淚香潮信有期通瀚海音書無路到遼陽
自憐不及堂前燕雙去雙來繞畫梁
午夢初囘玉漏長粉容香汗濕殘粧篋中羞對班姬扇
簾底空聞賈媛香暮雨幾時歸楚岫春心何處問巫陽
閒來寫就相思調一段新聲自繞梁
愁中一刻似年長無復濃粧與淡粧玉頰痩來慚對鏡
羅衣閒却罷熏香丹楓有恨隨流水白日無情易夕陽
屈指光陰近重九嬾將黄菊傍釵梁
錦被難温覺夜長曉來無復學梅粧軃肩雲鬢千絲亂
記臂丹砂一㸃香問約有情緘荳蔲引年無意藉昌陽
角聲催起東樓月顔色猶疑在屋梁
　　送春
榆莢楊花亂舞風東皇何事去匆匆一庭芳草添濃綠
滿耳啼鶯怨落紅眼底韶華渾似夢人間樂事又成空
臨岐對酒情無賴殢雨尤雲悵望中
　　心跡雙清為汧陽王作
一片靈臺湛碧虚此身真在水雲居壺中秋月氷相映
簾外春風草不除老鶴枯琴君子操牙籖玉軸聖賢書
東平未必清如許俯仰無慚樂有餘
　　送婁亷使克譲朝京
玉驄騰踏使車輕憲節趨朝出雍城旌斾影搖晴雪冷
珮環聲振曉風清雲中雙闕星辰近天上重瞳日月明
關輔年來尚彫敝好因前席論蒼生
　　東軒為永壽王作
搆得華軒府第東搏桑朝影上梧桐雨香砌草先交翠
氣淑林花早放紅照眼簾櫳迎旭日滿堂賔客坐春風
主人吟罷連枝句流水心期萬折同
　　白雲窩
為霖有待濟恒暘暫託幽棲覆苑牆縹緲逺連天漠漠
氤氲㣲露月茫茫晴窓影墮琴書潤午榻陰生枕簟涼
蒼狗白衣隨變幻肯教飛夢落高唐
　　送吳元素長史致仕
緘情纔上九重天乞得閒身寵渥偏四品進階金帶重
五花裁錦茜袍鮮秦城況有連雲第杜曲仍多負郭田
我喜相違復相近沃心還望仲舒賢
　　元日遇雪
青帝今朝换物華故將飛雪逞豪奢嘉祥偏應三陽候
枯樹爭開六出花耳底豐年先有詠眼前生意浩無涯
粧成富貴應難並玉宇瓊樓幾萬家
　　賀戴松崖陞都憲
薇垣遷秩貳都臺荆楚風烟到處開恩命一函從北下
福星千里又南來鳯麟自古生明世廊廟于今用大材
昨夜仰瞻霄漢上文光垂彩耀三台
　　送韓貫道都憲巡撫西夏
盛世籌邊用老成魏公孫子復才名紫泥金勅來關輔
大纛高牙建夏城殺氣凜如秋氣肅法星光並將星明
塞垣自此烽烟凈廊廟行㸔佐太平
　　送周國瑞總戎守鎮西夏
金勅初頒五鳯樓便催鐵鉞鎮邊州北來已破𦍑人膽
西顧寧煩聖主憂千里旌旗山月曉一聲皷角塞雲秋
酧功他日銘彛鼎定列麒麟閣上頭
　　柬暹上人
千里勞師逺入秦久聞醫術妙通神坐中不問三生話
指下求痊一病身早使恵風甦草木要令幽谷變陽春
慈悲最是僧家事況是僧家最上人
　　中秋喜晴
三年好景憂中度今嵗中秋大放晴萬里碧空星彩爛
滿天涼露月華明桂香尊爼噴龍腦花擁笙歌咽鳳聲
清賞不知更漏永只疑身世在蓬瀛
　　秋夜雨晴
雨餘林暑盡消殘涼氣侵膚却素紈萬里碧空秋淡淡
一天清露夜漫漫桂香暗結黄金粟橋影斜涵白玉盤
清思滿襟渾不寐詩成還倚曲闌干
　　雨晴即事
好山排闥送新晴石逕苔乾步屧輕華屋日高飛乳燕
綠楊風軟聽流鶯也知守拙真成拙須信浮名未是名
一笑未堪塵鞅累陶然醉咏樂昇平
　　白兎
金精孕秀產明時三窟祥生玉雪姿異種料應塵世少
仙胎元是月宫遺氷崖卧處人難見草逕行來犬易知
好共蓬山雪毛鹿去隨阿母宴瑤池
　　映水芙蓉
花滿平堤水滿池水光花影淨相宜蜀江霞襯千機錦
海國蠶成五色絲鏡裏崔徽施巧手溪邊西子露香肌
本來色相皆虚幻惱亂魚龍恐浪疑
　　舞風楊栁
㶚陵橋畔晚依依搖蕩春光力尚㣲漢燕身輕斜軃袖
白蠻腰瘦不勝衣長條偏藉吹噓力弱質難禁翦拂威
寄語章臺休擺亂風流態度有時歸
　　春日寫景
樓閣深沈畫景長淡雲輕靄散晴光栁堤風煖鶯鶯巧
花徑泥融燕燕忙歌管傳聲來别院鞦韆送影過鄰牆
青春莫負韶華好秉燭還須照海棠
　　訪城南孝子廬墓
命駕來尋孝子居落花天氣日長初喬松幾箇一雙鶴
老屋數間千巻書高塚己霑新雨露故家還守舊田廬
紛紛肉食知多少側耳高風愧不如
　　送脩武伯還朝
親藩封拜禮初成鳴佩依然上玊京千里河山旋使節
一方茅土受宗盟春囘㶚岸鶯聲早雪霽函關馬足輕
青嵗功名須努力等閒莫負舊家聲
　　送秋官車郎中還京
九重恩禮厚同宗天上仙郎逺錫封袖帶玉爐香馥郁
口傳金殿語從容秦關自昔山河壯漢省于今雨露濃
㸔取歸朝還使節定知飛步接䕫龍
　　登城
層城百尺勢凌虚四面青山列畫圖北極九重紅日近
南山雙壠白雲孤天連逈野迷高下烟抹平林淡有無
長嘯一聲囘首處夕陽歸鴈落汀蘆
　　畫睂次韻
宫様粧成忽自驚剰添螺緑轉分明平鋪秋水雙蛾秀
淡抹春山八字横顰學西施偏有態嫵憐京兆最多情
等閒莫對彎彎月只恐嫦娥也妬爭
　　夜坐不寐聽雨
積雨兼旬未放晴瓦溝銀竹勢如傾樓頭畫鼔三更盡
牕下殘燈一㸃明詩客此時偏得句旅人今夕不勝情
懸知足慰三農望稼穡今秋定有成
　　過宫人墓
綵鸞飛去幾囘秋枳棘叢深見墓丘艷骨香魂千古恨
斷雲殘雨一天愁故宫寂寂春何在落日㳙㳙水自流
啼鳥聲中増感慨肩輿經過更遲留
　　四友軒
松竹梅花舊有名幽人又結嵗寒盟翻雲覆雨嫌時態
傲雪凌霜有故情人物每同三益好丰標況是一般清
相㸔冷淡空山裏爾汝忘形度此生
　　春園行樂
漠漠輕烟淡淡風曲闌干外小池東鶯穿高栁分晴翠
燕掠飛花落軟紅好景只疑圖畫裏新詩都付笑談中
及時游衍心偏樂鸚鵡深盃莫放空
　　與弟東軒
一遍賡詩百遍吟吟成猶未愜人心韻逢險峻尤難押
句到新奇不易尋銀燭燒殘思處苦長髭撚斷坐來深
陽春白雪真稀少金石難同瓦缶音
　　望雲思親為陳公輔伴讀賦
甘旨無由奉母慈晨昏常起狄公思孤雲目斷三千里
寸草心懸十二時飛去不能身有翼愁來空自淚交頤
誰知我亦傷情切忍誦當年陟屺詩
　　題陳叔振憲使鴈山永慕巻
家山埋玉幾星霜逰子天涯倍感傷宰木有烏風淅淅
泉臺無路夜茫茫當年獨立心常在此日三遷教未忘
貌得佳城隨宦轍公餘展拜淚淋浪
　　丘仲玉少叅晩香亭
小結幽亭用意深西風開遍滿籬金飡英自得靈均味
把酒誰探靖節心冷艷不嫌秋色淡殘枝偏耐曉霜侵
主人賸有新裁句日對南山取次吟
　　借山樓為湯俟菴作
十二闌干百尺樓千年風景一時收不妨老子常開眼
曾辱高峰為㸃頭爽氣隔簾時冉冉嵐光浮座晚悠悠
姑蘇景物分明是底用思鄉感舊逰
　　淨香亭
小結幽亭傍此君百年風雨任朝昏濕雲侵晚籠茶竈
高節凌寒落酒樽牕外有時搖翡翠風前終日散蘭蓀
主人對此歌淇澳剰有清聲逺近聞
　　道中遇雪
前驅墮指折弓弦四顧茫茫失渭川初訝飛花連碧落
還疑美玉出藍田隨車縞帶真無異捲幔氷崖絶可憐
誰道眼前非上瑞等閒三白是豐年
　　詠雪和蘇長公韻(二首/)
已密還疎亂更纎襲人寒氣十分嚴可能端木皆成粟
未必楊花却似鹽冷咽銅龍沈曉漏聲酣鐵馬戰風簷
曉來忽報紅輪上仙掌依稀露指尖
長樂鐘聲散曙鴉九衢風力疾於車折殘渭水竿竿竹
擬徧梁園樹樹花沃野春囘千隴麥層簷氷綴萬人家
句清無奈茶烟濕撚斷吟髭手謾义
　　雪晴(三首/)
陰沴初消瑞日升田夫于耜擬東興山頭破煖青猶在
栁眼窺春綠未曽雙艇逺依收釣火一簾深映讀書燈
人間妙手嗟誰及調燮終歸宰輔能
樓雪初融嵗欲更喜聞乾鵲報天晴炊烟早逐朝陽起
春意潛隨野水生雲散佛頭來嶽色風囘仙掌落鐘聲
不知驄馬經行處賦得梅花幾首成
𤣥𡨕司令勢何嚴一雪能教數日淹風斂凍雲歸逺岫
天開晴日上虚簷梅腮破臘爭勻粉笋指緣寒未露尖
好在田家應拍手瓦盆盛酒正厭厭
　　雪晴復作(五首/)
誰翦瓊花促未停海雲籠日上蒼冥地宜麰麥三囘白
山露芙蓉幾仞青寒溜不妨和漏滴春蠶猶愛隔窓聽
江湖此夜㸔牢落應有高人睡未醒
四匝陰雲動浹旬河山積玉幾畨新吟餘瘦骨應憐我
寒到貧家亦惱人浮世悟來皆泡幻化機流後即陽春
座中鶴氅清如許緩步能消物外塵
片片隨風欲作圍曉來簾外正霏霏鴉巢深樹飢爭噪
鵲聚空梁凍不飛雙棹山陰狂客返一簑江上釣翁歸
玉樓銀海真仙詠已覺當年屬和稀
長空雪意未蹉跎舞屑囘風一瞬過藥玉桮船迎臘早
水晶簾幕受寒多清浮石鼎應誰得白戰星堂奈若何
囘首江天雲霧裏短罾疎網伴漁簑
酸風吹雨結陰雲村舎人家半掩門翦水作花㸔有象
堆鹽肖虎刻無痕彩毫凍合詩仍徤緑酒春囘臉易温
清興滿懷渾不俗山陰㶚水總休論
　　㸔雪
雨花雲葉逞新奇翦水何人奪化機掌上芙蓉旋玉女
空中縞素簇瓊妃郊原瘦蹇衝寒去野渡輕簑薄暮歸
㝡是柱頭驚舊鶴爛銀城郭此時非
　　聽雪
玉屑兼風捲地驚坐疑天籟不勝清吳蠶食葉漸無迹
江蠏行沙碎有聲詩夢又從深夜轉春愁還向隔年生
閒門要路無遺處誰謂滕神亦世情
　　和楊憲副應寧過藍橋
搖搖小隊出藍關一路凌兢馬足慳萬里同雲迷玊宇
滿天霏雪幻銀山枝翻宿鳥驚難定苔長新痕濕未斑
却憶昌黎經此日憑誰沽酒慰愁顏
　　又和藍田道中
風雪交加嵗晚時一年節候又將移官庖有廩堪沽酒
野店無梅欲廢詩白鳯隨車歸院疾銀盃逐馬度橋遲
關西重見楊夫子猶恐前身是伯夷
　　送焦知縣陞彰徳知府
曾於烏府播芳聲又向花封報政成皂葢朱轓今日寵
玉壺秋月舊時清愛民須體朝廷意卧轍偏傷父老情
見說調羮還有待一麾寧許乆專城
　　挽余士英司馬父母
紫簫聲徹鳯鸞飛雛鳯呈祥世所稀二品褒封䝉異數
百年伉儷竟同歸理財久擅韋公譽斷織猶存孟母機
七尺穹碑昭不冺西川山水亦増輝
　　夜坐聞笛
誰人吹笛倚樓東靜夜聞來逈不同嘹喨數聲雲散後
凄清三弄月明中梅花落盡江城雪楊栁凋殘野渡風
坐乆不知黄鶴隔參差樹影上簾櫳
　　别意送凌卧岩還鄉次韻(三首/)
術傳盧扁字鍾王兩浙高名海内香去路也知車載穏
濟時何用劍生芒鷄鳴函谷三更月楓落吳江兩岸霜
歸到苕溪尋舊侣畫船詩酒水雲鄉
束書孤劒别西秦紅樹青山潑眼新千里風霜欺老鬢
五湖風月寄閒身㶚橋驢背驚殘夢函谷雞聲促去輪
料得紀行多賦咏郵筒毋惜寄陽春
先生為客感秋聲豈憚還鄉兩月程囊裏有丹皆玉液
釜中無飯不青精月殘茅店雞三唱霜冷河橋馬獨行
去去天空風正急渡江須待暮潮平
　　寄日華上人
秦城分手一年過眼底流光逐逝波冷澹情懷交去久
平安消息寄來多寳爐香燼同誰話白雪詩成想自哦
徧倚闌干思無限西風又老半塘荷
　　天開圖畫樓為唐府三城王作
十二丹梯百尺樓無邊佳致滿中州山光凝黛當牕見
水色拖藍遶楹流不用丹青誇獨步真成造物與同遊
高吟定有詩千首安得登臨一唱酧
　　御書閣為唐府三城王作
天上頒書寵數優凌空傑閣冠中州六經垂世崇宣父
萬軸傳家羨鄴侯粉蠧避芸香馥馥晴虹貫日影悠悠
貽孫燕子留芳逺𤓰瓞綿綿與國休
　　送胡廷倫紀善致仕還鄉
廿載秦藩共我遊蕭蕭華髪已盈頭季鷹去國蓴初羙
靖節還家菊正秋萬里雲霄雙捲翼五湖烟水一歸舟
㑹稽賸有佳山水吟得新詩肯寄不
　　自題小像
石田揮筆寫吾真身外誰知更有身報國寸心元自赤
流年雙鬢欲成銀愛山常與山為主種竹誰知竹是賔
茶竈筆床隨處有優游天地一閒人
　　再遊天池普光寺憶僧性空
不到禪關二十年無邊風景尚依然青蒼逺接千章樹
紅白新開萬朶蓮習隠不為招隠賦愛山寧惜買山錢
獨憐恵逺今何在孤塚斜陽帶晩烟
　　慰新齋兄
握手常嗟㑹面疎年來尤覺甚於初身同野鶴清尤健
計比巢鳩拙不如莫為事煩妨食息且教心靜樂琴書
誰言淡泊中無味淡泊從來味有餘
　　次三鎮國慎獨齋竹軒之作(二首/)
築得幽居類瀼西苔痕蝸篆雨中迷出林老榦芟猶宻
解籜新梢長欲齊高咏不妨人逕造虚心似待我留題
夜闌分付閑啼鳥莫謾喧啾攪鳯棲
隙地新開水竹居逰觀終日從籃輿清陰滿地和烟暝
涼影横牕過月虚一㸃紅塵渾不到萬竿蒼玉自森如
等閒相對真成趣不用笙歌樂有餘
　　次三鎮國慎獨齋陪逰後園池亭之作
案牘無勞日日閒毎拚臨水更㸔山綠雲冉冉侵簾細
紅雨紛紛㸃砌斑三月韶光圖畫裏百年身世去來間
東平自有天然樂逸駕千年許共攀
年來年去幾畨新萬事囘頭扇底塵雪裏老梅纔破玉
雨中芳草又成茵滿鈎簾捲青山曉半畆塘開綠水春
美景故知常在眼人間俗事浪頻頻
　　送任進之學正之絳州
匹馬嘶風踏軟塵大河東去是通津金天後夜文星逺
絳水開年化雨新芹泮綠囘官舎曉杏壇紅送􁆸堂春
人材瑞世從先達臯席于今有鳯麟
　　約戴松崖賞梅因出巡不果
宫庭萬玊擁新梅曾約逋仙共酒盃千里獨憐青眼别
一襟誰為故人開漫勞疎影横窓入徒有寒香撲面來
欲折一枝煩逺使豈勝搔首望蘭臺
　　莊誦太祖皇帝御製文集
鼎湖龍去天應泣絃管無聲市肆空宸翰萬年留聖製
人文千古纉神功堯民擊壤風謡在周𦙍分茅典則同
秦隴諸孫瞻拜處不禁血淚灑遺弓
　　覽秀樓為宗兄臨潼王養性齋題
傑構慿虚接上台闌干曲曲障風埃牕涵渭水玻瓈滑
簾捲終南紫翠開歌舞不知誰共醉登臨應許我重來
無邊光景無窮趣莫惜新詩為品裁
　　送魯千之都憲之甘州巡撫
幾年藩省著芳聲進秩都臺荷寵榮霖雨又從今日作
泰堦應向此時平霜明畨落旄頭暗春到陰山淑氣生
為語羌戎須逺遁于今萬里有長城
　　次韻寄致政郁文溥少㕘
關陜相逢即故知别來誰料㑹無期金蘭漫憶同心話
白雪多慚下里詩夜雨一燈勞逺夢暮雲千里動長思
林泉聞說多蕭散兩鬢年來尚未絲
　　牡丹亭侍親夜宴
銀燭輝煌照綺羅綠雲飛盡露銀河天香國色春無際
玉漏銅龍夜幾何翠袖舞風嬌不起鳯笙吹月淡相和
霞盃滿進長生酒春到庭闈喜氣多
　　予祖康王嘗遊翠㣲山留題永慶寺璧迄今四十
　　載寺僧録詩来謁求和予三復展誦感慕不覺泣
　　下因再拜追和時成化庚子九月一日也
當年仙駕到禪宫囘首春花幾度紅賸有詩篇籠壁上
漫勞神物䕶山中騰蛟起鳯奎光在流水浮雲世事空
一捧驪珠雙淚落九原衰草正秋風
　　贈湯以脩紀善進階致政
董賈才華擅俊良曳裾元侍我先王籠鵝書妙黄金薤
倚馬吟成白雪章松栢經霜知不改筌蹄得意信難忘
一封竟遂柴桑願又進官階拜寵光
　　送余士英司馬之京
天書飛下五雲端八座崇高禮數寛霖雨早收天下望
法星曽照塞門寒當年維岳生申甫終古邊城倚范韓
將相勲名真不愧折衝補衮信非難
　　詠雪次韻
紛紛瑞葉下遙天宫闕高寒攪夜眠指露却愁東郭履
興闌還笑剡溪船党姬風味羊羔酒謝女才情栁絮聨
最喜太平先有兆一冬三白遍秦川
　　送賈希召都憲致政還蜀
承流總憲兩稱宜憂國憂民鬢已絲裴相抗章求退日
邊人歸化受降時巴江雪霽鷗波濶蜀棧雲連鳥道危
可是還家便高卧九重無乃動遐思
　　壽伯汧陽王
花甲將周鬢未絲五朝身際太平時明珠白璧原無玷
后土皇天若有私雲煖瑞芝森玊葉雨香仙桂濯金枝
年年此日春如海笑對南山醉酒巵
　　聞余士英都憲凱旋喜而有作
貔貅十萬度洮河頃刻前徒自倒戈小醜命從今日盡
名臣功比昔人多一天膏雨消氛氣滿路春風奏凱歌
聞有巨崖堪勒頌萬人相向為君磨
　　夜坐納涼
桃笙豹枕竹方牀爽氣㣲添白苧裳宫漏穿花聲斷續
疎螢度水影煇煌玉繩低轉繁星亂銀浦斜連淡月涼
清興滿懐詩吻渇笑拈斗柄挹天漿
　　擬送人赴舉
十年經傳費覃思養就長材未是遲月殿秋高攀桂夕
禹門春暖化龍時士林聲價千金璧藝苑文章五色絲
此去奏名真不忝便應飛步接臯䕫
　　送李經司陞知隴州
賛政薇垣屬老成分符又喜領專城九衢父老壺漿餞
一路兒童竹馬迎行李只隨清獻鶴生涯誰賣隴山鸚
東風三月長安道側耳行人沸頌聲
　　擬聖壽節早朝
南極騰光燭紫霄康衢又聽頌唐堯九重宫闕開黄道
五色雲霞擁赭袍靄靄御香浮黼扆葱葱佳氣拂旌旄
萬方感徳多懽抃共祝南山壽域高
　　春雪次韻
亂灑寒簷已足誇飛來燈夕更光華天孫不記三陽候
青帝初裁五出花消剰江波浮釣艇潤餘田麥慰農家
呼童莫待金鳥上掃向梅牕夜煑茶
　　對雪謾成
寒湛虚明耿夜光朝來片片過宫牆輕如栁絮還應濕
白似梨花秪欠香風韻每憐飄處好詞情偏覺賦詩狂
玉堂此際清如許不數豪家樂醉鄉
　　送婁克讓之四川方伯
紫泥封勅下天閽憲使遷官向蜀藩瑞世百年麟在囿
清風千里鶴隨軒朝廷方岳西川重霄漢星辰左轄尊
從此雪山南下路甘棠春煖綠陰繁
　　乙已仲春七日聽頒寛恤詔
彩鳯銜書出九重聖恩如海遍寰中江山清晝風烟散
天地囘春草木同二月迅雷驚蟄腐一時膏雨起疲癊
臣民歡忭將何補萬嵗千秋祝華嵩
　　輓儀賔曹仲璜
賔館相親嵗月多年來霜鬢漸成皤千金偉器元無忝
半世榮名耿不磨北海樽空虚夜月南柯夢斷冷行窩
石麟高塚青山下腸斷秋風嘆逝波
　　周處三害圖
膂力兼人膽氣麄勢同蛟虎虐無辜若非父老一言悟
安得鄉閭三害無死國能堅忠義節讀書還作聖賢徒
男兒改過非難事千古英風激懦夫
　　壽錢員外八十大叅大用之父
八袠封君樂且康酡顏偏稱錦衣裳棲身有分終幽隠
裕後多書遂顯揚越水吳山鍾秀氣少㣲南極燦祥光
世間甲子如流水笑展方瞳㸔海桑
　　㑹樂圖為宗弟永壽王題
四海承平庶事康百年雅㑹重藩方琴樽適興排鴛序
禮樂禔身肅鴈行更喜阿咸從阮籍且無成義狎寧王
天倫至樂時時有不似蘭亭一詠觴
　　送暹上人還京
萍水相逢嵗未周又㸔飛錫上神州梁恢針驗心多感
龍樹機深計莫留鴈度碧雲函谷曉蟬鳴紅樹曲江秋
臨岐且莫傷懐抱更約春風此地逰
　　和馬天祿憲副隴州簡閻光甫大叅
悠悠汧水帶雲流白草黄沙接逺洲風斷歸鴻迷别渚
霜寒落木動高秋畨營人散城邊馬野渡僧歸月下舟
獨有高閒當此際每將心跡寄莵裘
　　和次閻大叅韻
報國曾將素志酬乞歸還愛草堂幽夕陽簾捲吳山碧
野渡舟横隴水流詩酒放懷三徑地鄉園飛夢五雲樓
身閒況是心無累半百年來未白頭
　　和華亭道中雨晴
五花驄馬鞚青絲憲使髙秋按節時貪吏望風爭解印
逺人歸化納降旗草間泣露蛩聲切塵外摩空鳥力疲
景物滿前騷興在不妨頭上雨催詩
　　和晚渡咸陽
長堤漠漠繞晴川芳草離離接逺天幾處夕陽林外鳥
半篙秋水渡頭船青山伯業成餘燼紫蔓殘碑紀昔年
薄暮行人呼愈急短衫黄帽立沙邊
　　壽汧陽伯父
玳瑁筵開簇綺羅碧桃花發去年柯東平樂善賢名著
南極呈祥瑞彩多翠袂舞風鸞影細紫簫吹月鳯聲和
霞盃滿進長生酒醉㸔桑田起白波
　　送陳公輔伴讀省親入蜀時其弟進士亦歸省
一别慈闈幾嵗寒宦逰何處問平安太行睥睨雲飛逺
棧閣崔嵬馬度難庭下稱觴堯叟至門前衣繡季方歡
人間家慶如君少堂北春深雨露寛
　　送童世奇黄門囘京
近臣承詔下鑾坡䟦涉其如逺道何魚目混珠須辯早
角弓入酒莫疑多人情翻覆真堪笑水鑑姸媸定不訛
行色一鞭催去馬華山囘首鬱嵯峨
　　送唐虞卿郎中囘京
遙持玉節下秦中萬里流雲素鑑空曲直肯撓三尺法
咨詢都付一心公行旌渺渺瞻燕北驛騎蕭蕭過陜東
囊裏封章多少事更期民隠達宸𠂻
　　和詠雪
六花飛舞亂西東一白茫茫路不通閉户高眠窮巷客
維舟獨釣破蓑翁川原繚繞疑瓊島草樹高低見玉叢
最喜豐年先有兆來麰生意已無窮
　　送錦衣楊千兵囘京
一片清氷置玉壺家傳韜畧更兼儒鼠牙雀角原情偽
重袴疑金定有無堤栁煖風飛乳燕河橋春水泛輕鳬
香塵十里長安道笑拂吳鈎上帝都
　　楊化州清節巻
佐政三州藹頌聲繭絲保障極經營跳梁小醜空為亂
安堵居民總不驚囊裏肯携包拯硯胷中元有仲淹兵
關西家世傳來久清白端能裕後生
　　次楊應寧僉憲留别京師詞林諸友韻
三年讀禮輟慈闈還逐鵷鸞舊伴飛雙闕制頒綸綍命
五陵士望斗山歸青雲接武天應近絳帳傳經願不違
留取從行清獻鶴他年堪繡上羅衣
璽書榮捧别詞林祖帳臨岐思不任原委早承明道派
之無㓜契樂天心官居執法飛霜逺人喜從逰立雪深
宻勿廟廊應有待壯年誰許脫朝簪
　　宣廟太乙真人蓮葉舟畫為永壽王題
水上飄飄一葉蓮真人宴坐稳於船撑歸泰華峰頭月
夢入西湖鏡裏天衝浪不驚紅雨亂忘機常對白鷗眠
鼎湖龍去仙蹤逺遺澤空存御筆鮮
　　送高文明繡衣事竣還朝
𣙜茶奉制撫邊夷一道澄清屬有為豸角霜威秋肅肅
烏臺月影夜離離及𤓰有待催行色折栁無端動别思
關隴近來凋弊甚封章好達聖明知
　　送匡敬敷繡衣事竣還朝
戎政賢勞嵗屢更又持繡斧上神京天開魏闕雙龍近
雲盡長空一鶚横官道飛埃過雨淨驛亭殘暑逐風清
九重若問三農事麰麥㣲收穀未成
　　題忠孝節義傳為都閫王徽作
節鉞防邊與弟俱一門風化重輿圖孤忠報主今應少
雙節從夫古亦無事母孝思恩罔極痛姑涕泪眼將枯
芳名美譽垂青史留與人間作範模
　　送都憲陳叔振作鎮宣府
邊疆作鎮衆稱冝攀卧爭縁父老癡憲府恤刑崇徳望
都臺遷秩拜恩私燧烽烟杳防秋逺刁斗聲沈警夜遲
舊煉石皆成五色珍蔵還待補天維
　　與强景明伴讀
清氷無滓玉無瑕魚水相㸔鬢未華詩擬陶韋窺雅調
文宗韓栁擅名家井天典教膺儒聘藩邸能官更汝嘉
慚愧楚筵初設醴何如賈誼在長沙
　　竹窗寫興(四首/)
幽軒瀟灑傍宫牆種得新筠繞畫廊寒色滿林秋淅淅
綠陰匝地曉蒼蒼小牕不雨書常潤矮榻無風簟亦涼
一㸃紅塵無處著分明身世在瀟湘
滿院琅玕綠染成蒼茫秋色弄陰晴如雲謾作紛紛態
帶雨常為􁎐簌聲陸地何時無翠滴炎天終日有寒生
我來不是閒乘興共結氷霜嵗晚盟
一片湘雲壓畫欄鳯毛零亂綠成圑香生籜粉晴猶墮
翠滴苔花濕未乾簾影低垂秋霧薄玉聲輕弄晚風寒
傍人莫訝躭幽興盡日㣲吟獨倚闌
軒居幽僻斷塵紛不種穠華種此君晴翠拂簷秋瑟瑟
綠陰垂地畫氲氲滿庭碎玉人空掃半畆清風鶴共分
讀罷武公淇澳句不知簾外已斜曛
　　溪上晩景
隔岸山光翠欲流暫停驄馬一遨遊斷雲閣雨天將暝
老葉驚風樹已秋爭果野猿時聚散傍船水鳥自沈浮
垂鞭緩策歸來後詩興無邊詠未休
　　和韻寄日華上人(二首/)
幾年不見佛圖澄龍象天髙未許登西土重來思有道
親藩分守愧無能曾聞心印傳諸祖更喜詩壇續九僧
料得山居無箇事蒲團終日課蓮經
當年曾㑹景隆池千里難禁别後思古寺春深花落後
小軒人靜月明時寒山笑謔都成偈無本推敲酷愛詩
何日重來尋舊約相逢一笑話襟期
　　李公隄為岳州守李文明作
洞庭湖水古今同岳牧全收捍禦功耕藝有田成嵗稔
往來無客嘆途窮沿隄新栁搖金縷傍岸長橋卧彩虹
昭代擬脩循吏傳聲華先已屬觀風
　　送李文明憲使之任河南
東陵作鎮先諸郡西嶽旬宣重一方到處蒼生沾雨露
平生清節凜氷霜憲臺赫赫官階峻使節搖搖驛路長
不道梁園還久住居然聽履上巗廊
　　送少司馬王表倫赴京(二首/)
簡書分陜羨賢勞幾見巡邊樹節旄戰馬不嘶饒苜蓿
耕農無事醉蒲萄三春雨露滋三輔六籍經綸濟六韜
八座登庸還有待好將忠赤荅恩褒
遙持玉節鎮長安百辟嚴趨仰豸冠私謁不通霜滿面
秋毫無犯鐵為肝一封丹詔來春殿三品清銜貳夏官
幸際昇平戎事少委蛇日日侍金鑾
　　送張應祥繡衣按治四川還朝
繡衣驄馬上金臺好是西川按轡囘甘雨一天隨使節
清風千里斷氛埃故園情思迷松菊先隴恩光賁草萊
五色雲開雙闕近朝陽爭㸔鳯飛來
　　送夏官楊知㣲司㕔事竣還朝
三孤世閥挺人豪賛理兵曹地位髙霄漢飛騰真不忝
關山䟦涉肯辭勞長安秋色隨青葢華岳晴光絢錦袍
此去天顏應咫尺定知喬擢荷恩褒
　　送談時英僉憲陞任江西憲副
雙旌髙捲北風涼南望洪都去路長洞獠定歸今日化
野梅應發去年芳謾誇搏擊同鷹隼共喜翺翔有鳯凰
楚水吳山成逺别作詩聊為緩離觴
　　閒中
閒中常是笑人忙始覺閑中趣味長天上浮雲多變幻
人間流俗自炎涼推窓對客敲棊局倚榻呼童檢藥方
茶竈筆床書滿架不妨吟嘯到斜陽
　　元夕
噓煖東風晚更㣲瑤天皓月正光輝華燈萬盞樓頭下
火樹千枝望裏飛宴集衣冠開玳瑁詩成咳唾落珠璣
迢迢良夜春如海不醉樽前肯放歸
　　送丘仲玉大叅之任山西
若翁三晉賴旬宣鵬路追踪有後賢藩省甘棠誰忍伐
瑣闈舊草世爭傳蒲關夜月雞聲早汾水秋風鴈影聨
自是才高留不到巖廊千仭㸔飛鶱
　　送仰晉卿憲長入覲
駊騀花驄覲紫宸稜稜風采動朝紳霜飛豸角三秋肅
喜入龍顔萬國春執法無私推骨鯁籌邊有策待經綸
籠街喝道長安市元是西臺第一人
　　送嚴宗哲太守入覲
五馬驕嘶不受鞭文章太守逺朝天蒼頭秪許携孤鶴
父老何曽獻一錢豈弟從來心宅好亷能多見口碑傳
朝廷公道明於日此去褒旌定九遷
　　夏日即事
銀床氷簟暑風清宴坐頻揮玉麈輕好鳥向人如欲語
新花照眼更多情一拳怪石當牕小幾派流泉到沼平
最喜平安軒外竹蕭蕭先已送秋聲
　　夏夜
火雲纔見斂奇峯隠隠前溪逓晚鐘碎玊鏗鏘風動竹
零金散亂月穿松荷盤燭影明還滅鵲尾沈烟淡復濃
吟倚朱欄清不寐可堪宫漏促銅龍
　　處善樓為永壽王東軒題
百尺危樓喜落成九重賜額一時榮聖經浩浩乾坤大
祖訓諄諄日月明莫向綺羅叢裏醉直須韋布境中行
傳來天語南山重好學間平享令名
　　興慶池
綠波流盡草離離畫舫笙歌載昔時海變桑田龍去逺
雲迷華表鶴歸遲歌臺落寞俱陳迹小殿荒涼有斷碑
最恨沿隄楊栁樹臨風依舊舞腰肢
　　與華陰孫令
早沐恩除下九重年來聲譽滿雷封單車出郭多迎客
羸馬隨鞭每課農雉哺桑田春盎盎雞嗚蠶市月溶溶
民安物阜應多暇上到蓮花第幾峯
　　曲江春遊
潑眼春光泛曉晴閒行隨處愜幽情桃花笑客乘時發
芳草留人特地生鳥外雲移山欲動樹頭泉落水如傾
晚風餘興歸仍在忽訝新詩馬上成
　　理髪美人
金盆沐罷水沈香謾解雙鬟趂晚涼蟬翼輕盈籠薄霧
鴉翎閃爍出殘湯凝脂翠縷風前滑窣地青絲鏡裏長
惱殺多情驚一見似曾行雨下巫陽
　　步月美人
逺思驚秋夢不成玊關何處玉輪横風光暗與當年異
弱質難禁此夜清栁影花陰聊曳步人間天上謾多情
慿誰親向嫦娥道莫為孤眠損舊盟
　　㸃唇美人
笑取紅綿拭鏡光香臺珎重曉來粧瓠犀㣲露朱櫻破
猩血輕調玊笋忙樊素年來添嫵媚樂天老去更疎狂
金籠鸚鵡驚相見却怪風前笑語香
　　折花美人
粉香罷染鏡中丹百轉千迴繞畫闌夜合有香迎日暖
宜男無語怕春寒深紅在手顔初破淺白沾衣露未乾
浪蝶狂蜂莫相妬粧成要使阿奴㸔
　　送陳徳脩都憲之河南
青雲黄甲早飛騰厯厯賢勞獨有稱纔領除書遷左牧
又看徴詔進中丞後生久已歸山斗元首從來藉股肱
記取長安今日别上元時節正張燈
　　桃接梅
何事𤣥都解出神孤山換骨絶纎塵劉郎此日非前度
姑射于今是後身自許堅貞盟晚節恥將顏色媚穠春
從今結就調羮實不記瑤池有故人
　　送恵安伯奉使還朝
聖明天子重親親衮冕臨軒遣大臣親捧金書辭北闕
逺持玊節下西秦波分雨露天潢近慶衍宗支帝命申
歸去重瞳應咫尺為言萬物總囘春
　　送鄭徳新方伯致仕
霄漢勲名喜致身薇垣望重自西秦心應許國終懷赤
鬢為憂民早博銀公道定知歸太史清朝無愧作閒人
從今勘破黄粱夢習靜虚堂養谷神
　　韓愚夫黄門具慶詩
忠獻雲仍衍慶長一門遭際此非常兩兒價重連城璧
二老眉齊具慶堂烏府黄門同寵渥錦袍珠翟共康强
亦知積徳君家事壽域天開自聖皇
　　送李叔淵繡衣還朝(二首/)
青春豸繡幾人如玊斧從容引鷺車買鐡十年曾鑄劍
典衣無日不收書似聞彫瘵勞存問那復豺狼待掃除
去近九重應簡在西行聲價重璠璵
舊持憲節過西秦銜命重來是故人八郡風霜千里逺
三塲條格一時新杜陵骨瘦多憂國范相心勞總為民
料得巡邊應有待藩邦爭識玊麒麟
　　送戈勉學太守之亷州
天家有詔起龔黄暫撫東夷近海鄉夾道旗亭榕葉暗
繞城村落荔枝香扶桑日上春無瘴合浦珠還夜有光
壯志不須嗟逺别男兒出處付穹蒼
　　太行家慶為李叔淵侍御題
車馬駢闐皷笛譁徳星今聚李膺家三千鍾乳和𤣥露
百萬蒲萄薦紫霞金舄喜承新寵渥青氊還是舊生涯
賢郎便道稱觴處天上蟠桃正著花
　　㶚陵别意送夏廷賛行人還髙郵
官河夾岸栁依依有客西來衣錦歸詩思喜隨花競發
離心應比絮先飛馬頭岳色春雲淡樹底河聲夜雨㣲
此去寧親兼入覲清時忠孝獨無違
　　春日即事
簾捲東風淑景移朱樓翠閣日遲遲栁烟分綠侵書幌
花雨飛香入硯池物外功名渾似夢眼前風物總宜詩
人生對景須張主莫待秋霜染鬢絲
　　春宫詞
晝漏遲遲淑景長此中别是一風光彩雲畫棟來天女
麗日文牕語雪娘怪石當堦飛翠濕小橋臨水落花香
龍笙鳯管開筵處只把關雎備樂章
　　送汪文燦大叅陞任廣東憲長
薇垣督餉未三年持憲遐方簡任専霜落梅天消瘴雨
風清驛路掃蠻烟訟庭坐久榕陰合賔席開時茘子鮮
見說外臺風紀重豸冠還上五雲邊
　　挽閻文振方伯
名髙黄甲際昌期八十年來鬢已絲風月襟懷涵酒量
乾坤清氣入詩脾明時解組開三徑暮夜懷金畏四知
此日盖棺身事了士林誰不為含悲
　　壽楊宗徳行人父八十
薰風四月動朱絃晝錦堂開上壽筵翠栢蒼松春不老
少㣲南極夜同躔芟强曾慰良民望登第今推令子賢
從此仙家消息好等閒滄海變桑田
　　送西安袁大綸推府應召之京
萬里青雲早致身三年丹筆斷如神奇才自古成梁棟
靈囿于今有鳯麟藉藉芳名聞北闕煌煌休命下西秦
法星昨夜光芒正照見蘭臺第一人
　　送吳世安繡衣還朝
按部賢勞嵗已更乘驄又見上神京從來白簡名偏重
此去金吾膽亦驚泰運喜同文運盛法星還近帝星明
埋輪攬轡男兒事肯使前賢獨擅名
　　送張邦鎮都憲巡撫畿内
西省纔承寵命新中臺又見荷絲綸如今八座多求舊
自古三邊重得人萬里河山同日月九重霄漢動星辰
北門鎖鑰知均是㑹見沙塲靖騎塵
　　輓張尚質主事之室
登科纔拜粉闈郎旋對西風泣孟光紅錦恩頒新制誥
紫羅恨滿舊香囊人間無計留穠李地下何緣種海棠
幾度五更孤夢覺空餘殘月照儀床
　　清溪小隠巻
漫倚山椒結隠居長歌真欲愛吾廬座中每下高人榻
門外時來長者車楊栁風恬春院靜梨花月冷夜牕虚
蕭然身世渾無累讀盡人間萬巻書
　　園亭小集
煖玊流霞次第傳滿前吟料自無邊風囘牕竹驚香粉
雨綉亭苔蝕紫錢斷續蟬聲琴入奏翩􁀙鶴袂雪當筵
飲餘燕坐心如許讀到南華第幾篇
　　送仰茂才南還晉卿憲使之子
秋雨長安送小坡青雲麟趾思如何墨池字逼蘭亭叙
藝苑才髙白雪歌獬豸定知傳舊物珊瑚又見長新柯
干將此去須重礪珍重名家進士科
　　次韻無題(二首/)
日自西馳水自東悲歡得䘮古今同詩能寓䜟逢山鬼
燭解蔵機仗木童悍將志驕難慮敵名姝顏好亦和戎
慿君莫話神仙事瀛海茫茫際碧空
身世浮沈不繫舟人生踪跡可能求春風水漲桃花渡
夜月烟迷燕子樓簾箔低垂燈已燼輜軿髙舉藥難留
少年莫為多情苦只恐多情易白頭
　　送嚴茂才省兄南歸宗哲太守之弟
楚天空濶楚山青秀出奇才屬地靈藝苑爭傳鸚鵡賦
雲霄齊振鳯凰翎筆端造化移衡岳胸次波濤小洞庭
珍重難兄賢太守好將科甲繼芳聲
　　送韓徳夫繡衣南還天長展墓
泣血三年眼欲枯邈綿寧忍忘中都輶車帶月過金陡
清節凝霜照玊壺官道好山隨去馬故園宰樹慘啼烏
晝遊况是人生願料得心情異二蘇
　　春日郊行
翠滴終南雪始乾越羅衣薄逗春寒路從興慶池邊過
花向𤣥都觀裏㸔散乳琴泉通石竇調聲簧鳥咽林端
熙熙到處逢人醉爭說皇恩似海寛
　　過雍世隆方伯别業
邯鄲夢破小功名别墅新開近斗城一井曉烟桑葉暗
半簷晴日杏花明吟邊杖履恣游樂塵外軒車絶送迎
寄語東山謝安石莫因髙卧負蒼生
　　春興
春來無日不題詩只把題詩當酒巵隠几正當鶯唤處
捲簾恰是燕歸時垂楊影逐東風軟紅杏香含麗日遲
九十韶華等閒事流年光景却成癡
　　追和元孟溪湖上之作(四首/)
愛花不惜買花錢博得春風滿目前晴蝶舞酣紅杏日
曉鶯啼破綠楊烟隔溪鐘磬來僧寺入座笙歌在妓船
俯仰乾坤都是樂何須物外覔神仙
南山招我亦良緣恨不中間結數椽草色正當行仗外
鶯聲恰在舞筵前行行細栁搖金鏤㸃㸃風榆落翠錢
更愛小橋添畫意一竿斜繫釣魚船
江南雨霽不勝春况是湖山絶㸃塵蛙皷喧來鳴岸芷
燕泥銜去墮江蘋錦堤花栁迷金勒畫舫笙歌醉玊人
寫興從來凢幾首總輸坡老獨清新
杭州風物錦成堆送目閒登百尺臺舉棹呉江翻雪去
捲簾天竺送青來佳人倦舞妬飛燕㳺子停盃歌落梅
却憶風流蘇太守肩輿忘却醉中迴
　　郊興
數聲啼鳥隔烟霞帖帖龍駒踏軟沙紫陌好風多栁絮
錦溪新水半桃花松楸寂寞將軍墓臺殿參差釋氏家
樹底瓦盆盛濁酒喜㸔野老話桑麻
　　春日東園與客小集
花時賔從一徜徉簾捲東風日正長莫厭梁園頻雅㑹
也勝曲水共流觴香蟠翠霧迷金獸歌裊新聲落畫梁
更有當筵清絶處流鶯百囀在垂楊
　　偶書(三首/)
不避流言不避嫌維藩無愧足安恬道心向上初知進
詩思新來似覺添臨水有時閒把釣㸔山無日不鈎簾
樂天元是吾家趣何必君平為我占
惆悵何須詠四愁茫茫塵世且沈浮一枰黑白真為敵
衆口酸鹹苦不侔萋斐竟能成貝錦戾郵惟恐謗麛裘
大東不見西人子粲粲熊羆私與舟
此生何必卜窮通造化從來自至公持已不妨提四印
待人恒欲戒三窮雲開逺岫連天碧月漾澄波徹底空
俯仰乾坤都是易管窺應笑老揚雄
　　食薏苡仁飯索蕭子豫少叅和韻
伊耆知己入圖經佳實如珠性亦靈綺席芬芳輕黍稷
青囊錯落間參苓伏波老子曽招謗吏部先生愛著銘
豈但充腸堪作膳扶危還許制頽齡
　　送熊良佐方伯之湖南
纔向西秦種紫薇又從南楚振餘輝清名自昔公多著
輿論元來衆所歸華岳有圖歸使槖湖湘無土涴征衣
遙知别後相思處目斷江樓一鴈飛
　　送許進士還朝季升都憲之子
奉使西來荷寵恩徳人真見此温温百年庭訓詩兼禮
一代賢科弟與昆騏驥超羣元有種珊瑚出海豈無根
忠宣不愧希文後汗簡勲名取次論
　　首夏
清和時節屬朱明況復南郊禮載迎花氣滿庭晴霧合
槐陰匝地午風清池亭引水新泉出石鼎烹茶活火嗚
更喜夜來龍試雨入簾草色翠盈盈
　　端陽宴中題扇分送鎮巡藩臬
一年佳節屬端陽小殿鈎簾日正長絲竹喜同秦客醉
㠶檣翻笑楚人狂紅衣出水蓮初試白雪登盤麥始嘗
見說南薰能解愠還須大手為宣揚
　　過郃陽温穆王東園延春亭感懷
東皇促駕肯淹留井轄於人豈易投露洗怨紅花淚滴
烟迷寒翠栁眉愁當年吟賞添新況此日經過感舊逰
斜日鳥啼賔客散山亭無恙水空流
　　夏日内燕後偶成
日上扶桑曙色分湘簾如水逗南薫雀屏巧刺籠金餙
鳯斚輕鐫暖玊紋縹緲寳香穿仗入鏗鏘環珮隔花聞
華堂宴罷髙眠處肯向陽臺夢楚雲
　　山居為毛仲徳隠士作
青山面面繞幽居髙隠中間興有餘花徑煖香來縹緲
竹牕晴影落扶疎雪飛洞口歸巢鶴金躍波心出浪魚
我亦喜無塵鞅累何時一訪隠君廬
　　閒興
冨貴功名總不關昔人髙節許追攀心如流水淡中淡
身比浮雲閒更閒霜雪後凋同菉竹炎涼不改共青山
年來事事皆疎嬾惟有吟詩興未慳
　　送髙世徳行人服闋之京
年少亨衢早致身松崖髙弟有斯人使藩不辱君王詔
營墓誰憐孝子貧舊賜緋袍深雨露重依丹陛近星辰
故園聽說松楸在可有鄉心入夢頻
　　送秋官謝維章亞卿還朝
叅相薇垣舊識荆十年南北兩馳情手持三尺來京國
人迓雙旌入雍城紫極曉晴初日麗金天秋靜法星明
掃除兇穢清關陜從此姦邪夢亦驚
　　秋意
金帝行權代祝融先聲已自到梧桐涼生虚室蟾光澹
爽入疎簾露氣通梁燕刻期辭舊壘池荷一夜墜嫣紅
青奴白扇均休怨夏日貂裘亦爾同
　　送韓徳夫繡衣起復之京
脫却麻衣著繡衣逺乘驄馬謁金扉雲開玉闕雙龍擁
秋靜瑶空一鶚飛攬轡舊聲餘上谷含香新奏入端闈
獨憐鄉國南畿近已見春風畫錦歸
　　送長史之京
獨憐外患一朝加要識榮枯似轉車魚目混珠難卒辯
青蠅㸃璧未為瑕身羇請室心還赤夢遶嚴庭鬢易華
去去不須垂别淚天家雨露正無涯
　　送錦衣趙廷昭揮使還朝
中朝人物美丰姿少日才名衆見推身惹爐烟分虎衛
口銜天語下龍墀來時滿月隨金節歸路清飈引綉旗
忠慎如君真不忝好同臯契佐雍熙
　　送少司徒許季升之京
平生豪氣薄雲霓魯直曽勞御筆題才大似嫌秦地小
名髙翻覺華山低爭㸔赤手扶黄道又見徵書降紫泥
此去為霖康四海還祈餘澤被關西
　　質軒
矮屋何須桷與榱并刀誰復剪茅茨雕鐫綵繪非吾事
樸厚渾堅實爾宜宓瑟虞琴聲最淡太羮𤣥酒味偏奇
塵埃多少繁華眼不是商人詎得知
　　秋祀山川偶成
珊珊玊珮候嚴更躬祀山川體至情匝地風雲初繚繞
一天星斗正澄清洋洋神貺應來格肅肅愚𠂻愧未誠
但願滿郊禾黍熟普教民物遂生成
　　輓耿天資少叅
接武賢科著美譽年來分陜獨勤渠春秋荏苒五旬半
風雨凄其八月初廿載守官惟祿俸平生教子秪詩書
可憐歸瘞家山下流水依然繞故居
　　送張廷儀繡衣(二首/)
秦晉山河咫尺間繡衣人望下臺端九重朝日辭龍衮
一道秋霜落豸冠閶闔夜深飛夢繞太行雲近舉頭㸔
北風莫謾吹關雪鷹隼元來不畏寒
文章柱史擅才華獨步中臺帝所嘉雲簇朱衣兼綉豸
霜飛白筆更生花坐令豪俠遵王度肯使奸邪小法家
歸去倘勞當宁問為言西土靖邊沙
　　初度自慶十一月十五日
行年四十尚蚩蚩獨喜年年物色宜荔挺始㸔穿北土
梅花又見放南枝三川風月供詩興千里河山入酒巵
俯仰自知無愧怍不妨吟笑到期頤
　　有舊識者自廣南以椰子孔雀見寄
朝來有客自炎方異果珍禽忽寄將落爪霜寒分玊液
驚心日煖閃金光青門未許稱𤓰瓞丹穴從教有鳯凰
欲寫素書酬逺意衡陽無鴈到潮陽
　　憶西山暨鳯泉舊逰
夜夜名山入夢多舊逰踪跡復如何靈源有性蔵真火
絶壁無塵擁黛螺氷泮磻溪増㶑灧雲開太白露嵳峩
眼前有景誰收拾都付漁樵作浩歌
　　送韓淳夫府尹之應天
名魁三晉羨脩能萬里烟霄早進升天錫徵書來畫省
春隨行斾入金陵夕郎自昔推忠藎京兆于今借股肱
接武昌黎應不忝懸知從此更軒騰
　　寄戴松崖司寇
别後心旌鎮日懸相思還有夢相牽江雲渭樹三千里
秋月春花十四年嬾散西藩甘豹隠登庸南部喜鶯遷
逢人未問調羮事且寄峰頭十丈蓮
　　永思堂為熊騰霄都憲作
不盡長江不盡思登堂無復覩嚴慈都臺風木傷情切
宦海羮牆入夢遲蠧落遺編留素業塵封殘織有餘絲
浮光山水依然在緬想儀刑獨淚垂
　　送嚴宗哲太守乃弟冠帶南還
五馬城東送逺行那堪難弟别難兄烏紗此日同霑寵
黄甲當年獨著聲春草池塘還入夢夜牕風雨最關情
雲山杳杳牽離恨極目湖天一鴈鳴
　　賀新齋兄襲封汧陽王
萬國星辰拱至尊又㸔天使下親藩金函玊節今恩重
伯服侯冠古制存帶礪河山盟冊府分封茅土及諸孫
綿綿餘澤齊天地水木還能憶本源
　　賀張一之憲僉之父封君八十壽
八十康强亘古稀賢郎祿養喜無違花香綠酒醺人艷
黍熟黄雞入饌肥肯向公家輕自售每從鄉社醉扶歸
遙知耆舊追隨處爭羨封君著繡衣
　　漫興
茫茫大化古還今獨向盈虚酌淺深醉後語言休著耳
夢中富貴莫驚心青山到底成黄土白石誰云幻紫金
不見當年康節老弄丸終日只閒吟
　
　
　
　
　
　
　
　
　
　
　
　
　
　
　小鳴稿巻五
欽定四庫全書
　小鳴稿巻六
　　　　　　　　　　明　秦王朱誠泳　撰
　五言絶句
　　南園即事
草木俱搖落窮冬迫嵗華憑誰慰岑寂獨喜見梅花
　　懐陳叔振都憲
判袂俄經嵗懐居不暫忘㫁鴻何處是目極塞雲長
　　懐陳公輔伴讀
秦蜀雲千里分携十載餘朝来逢驛使纔接一封書
　　村行
緑瘦搖風栁紅酣帶雨花小橋流水外茅屋兩三家
一鷄屋上鳴一犬當門吠竹裏起炊烟田家臨水際
　　題雜畫(五首/)
好去深山裏千峯不可尋呼童松下問滿目白雲深
理罷紫桐琴良宵成獨坐嫦娥似賞音流光時照我
秋色飄零裏秋聲淅瀝中碧雲歸鴈盡天末夕陽紅
一葉彩舟輕紅粧照溪水歌聲隔岸聞兩兩鴛鴦起
積雨初開霽柴門掩薜蘿空堦堕梧葉露冷月明多
　　夜坐
月冷梅粧淡風恬鳥睡癡迢迢宫燭盡誰問夜何其
　　苦寒
𤣥㝠嚴號令四野雪花飛莫道深宫冷貧民未授衣
　　醉仙圖
瑤池開宴罷一醉入無何轉眼千年換桑田起白波
　　秋栁
長條摧落葉猶自㺯輕柔扳折休教盡還留繋客舟
　　曉思
譙角嗚鳴起雲霞海曙光東風深院裏滿地落花香
　　秋夜
明月淡流光凭䦨夜方寂梧飄金井寒露下瑤堦濕
　　飲酒
古今多愛酒愛酒必傷神為問靈均溺醒醒有㡬人
　　古意
裊裊竹成竿纍纍花結子永懐不寐人空閨愁欲死
　　對花
花發酒新蒭花前客倡酬青春今日好宜上少年頭
　　秋辭
月下彈瑤瑟花前弄玉簫宫溝水清淺信是不通潮
樓外月華明孤幃别夢驚畫屏勞輾轉腸㫁轆轤聲
　　松隂鳴鶴圖
引頸劃然鳴松隂轉二更海天風露冷秋氣一般清
　　聴彈琴
流水與髙山泠泠十指間清風明月夜白鶴自飛還
　　請人賞春
東園春正好逰樂預相招詩酒如無伴鶯花也寂寥
　　方塘
鑿破窓前地澄澄一鑑開天光與雲影竟日共徘徊
　　草亭
粗結茅亭小乾坤景趣幽坐来心跡静何必搆危樓
　　夜坐有懐
獨坐有寒燈故人千里别鴈過月明時感我情凄切
　　竹影
滿地清隂匝扶踈漏日光憑誰施妙手水墨冩瀟湘
　　松聲
非石還非竹琅琅奏玉琴幽人聴最熟賴爾濯塵心
　　獨坐
深院無塵雜朱門晝不開堦前嫌客過只恐破蒼苔
　　彈琴
泠泠太古音淡淡分宫徴吁嗟􁑶與筝繁聴惱人耳
　　香奩追和元人黄伯暘韻
迢逓雲山阻庭花㡬度開惱人雙蛺蝶飛去更飛来
沒堦傍庭梅摘實下髙樹梅子多苦酸妾心更酸苦
孤燈照夜深淅瀝芭蕉雨落葉下空堦秋聲無覔處
霜林摘紅葉題詩擲流水流到阿誰邊要識詩中意
　　聞鶴聲
露冷銀床濕秋髙玉宇清天風助清思吹送九臯聲
　　秋夜露坐
雲散雨初收長空灝氣浮露華籠月色白苧不勝秋
　　秋栁
纎腰何太瘦踈影亂婆娑昨夜西風急空庭落葉多
　　詠詩
雅趣天機動豪吟一世驚百篇誰復斷千載杜陵情
　　深秋
霜寒金氣重落葉覆蒼苔萬木俱蕭索黄花獨自開
　　馬上口號
紅葉深秋景黄花暮雨時西風鞍馬上何物不堪詩
　　濃雲不雨
出岫豈無心層空晝結隂油然空蔽日底事不為霖
　　西園曉晴
紅紫鬬芳新韶華滿眼春緑窗深院裏應有惜花人
　　宫詞
明月侵羅幌孤眠夜寂寥東風偏有意滿耳度雲韶
　　紅杏
艶奪晩霞紅繁開細雨中何如庭下竹孤節傲霜風
　　緋桃
竟日本無言紅芳簇錦園漁郎無跡到不是武陵源
　　花砌
紋甃接庭堦芝蘭繞砌栽最憐雙白鶴来徃啄蒼苔
　　學書
立意在筆先下筆貴遒勁公權有格言筆正由心正
　　書昉上人太虛巻
雲歛天長净風恬水不驚水天澄徹處萬里自分明
　　閨怨
别時荷未花别後花生子結得苦心成紅香抱霜死
　　落花
片片舞東風胭脂㸃地紅鳥啼金谷晩春事又成空
　　湘神
淚染竹成斑重華去不還蒼梧雲一片隔㫁九疑山
　　雨晴夜坐
雲散雨初晴長空月正明中庭凉似水兀兀坐深更
　　夏夜
月翻驚鵲影風咽亂蟬聲獨坐忘塵慮宵分夢未成
　　曉起對雪
四野亂鷄聲燈昏餘燼滅寒威襲綺裘獵獵風吹雪
　　項羽泣别圖
手拂千金劍燈前慷慨歌虞兮騅不逝泣下復如何
　　詠雪次楊應寧憲副韻
吾道日中天萬古焉能滅惟君善化人時雨成春雪
冒雪多勞勩乘危亦苦辛相逢如借問不是探梅人
　　山行
白日至昏暮山行未出山問途無數里猶在萬松間
　席上音樂雜詠
　　筝
銀甲玉纎輕花間乍囀鶯琤琤傾四座盡是㫁腸聲
　　琵琶
掩面出昭陽傷心淚㡬行胡沙天萬里何地吊王嬙
　　笙
鳳翼象參差清音真妙絶鶴背載剛風緱山弄明月
　　笛
牛背晩風清漁舟夜月明征人腸欲斷出塞不勝情
　　簫
赤壁坡仙賦秦臺㺯玉祠韶音今再作應見鳳來儀
　　箜篌
狂夫渡河死麗玉獨傷情翻入梨園譜都成堕淚聲
　　胡琴
紫竹掣氷絲繁聲厭靡靡阿誰瘴鄉来傳得蠻人語
　　鼔
奮迅鳴沙磧歡娱佐玉堂閱音思魏武觧穢笑明皇
　　􁑶
妙響雜笙竽度詞應不誤㡬多兒女情昵昵憑誰訴
　　拍板
細㸔畨綽譜應悟耳通心將謂非絲竹翻能統八音
　六言四句
　　詠雪和楊應寧憲副韻
玉節多沾栁絮鷺車踏碎氷花借問行臺何處乾坤虚
白為家
㶚蹇無人堪跨剡舟有客空迴争似風流豸史聚星獨
擅詩才
　　小景
困睡緑楊倦起醉酣紅杏低迷簾捲東風深院無端鶯
燕交飛
　
　小鳴稿巻六
欽定四庫全書
　小鳴稿巻七
　　　　　　　　　　明　秦王朱誠泳　撰
　七言絶句
　　趙松雪明皇出逰圖
畫品通神絶世無龍姿鳳質照珊瑚自縁家國闗心事
不寫鑾輿幸蜀圖
　　昭君出塞圖
粉淚流香濕繡鞍琵琶聲咽朔風寒莫將舊日宫中曲
却向呼韓幙裡彈
　　櫻桃
来青樓下雨過時火齊纍纍滿翠枝無數勻圓訝相似
秪應樊素是相知
　　苑中(二首/)
乘暇尋芳偶獨来熈熙羣品在春臺暖風消盡牆隂雪
一夜繁花㡬樹開
傾國名花七寳䦨紅嬌粉膩怯春寒長安多少豪華客
惟觧懵騰醉裡㸔
　　燕
来往銜泥半落花栁塘風暖日初斜身輕已被當時妬
莫謾雙飛入漢家
　　宫人斜
鏡裏朱顔已莫傅空餘荒塚小坡前東風開遍閒花草
疑是當年堕翠鈿
　　賞雪
玉宇瓊樓一色新開尊談笑别生春座中賔客知多少
誰是梁園作賦人
　　水仙花
玉骨氷肌别様春凌波歩小襪生塵風来水面香飛處
疑是當年解珮人
　　子陵畫
漢庭辭却大夫官七里灘頭一釣竿千古富春巗畔月
清光常映客星寒
　　子牙畫
興周有兆信非熊老奮鷹揚策上功渭水無人能枉駕
鬢毛落盡釣絲風
　　梅花(二首/)
貞心如鐡傲霜風不與羣芳鬬紫紅記得羅浮春夢醒
翠禽嘈雜月明中
黄昏庭院雨絲絲春到東南第㡬枝憑仗東君好呵䕶
莫教人向笛中吹
　　鴈字
暮雲飛盡碧天長萬里横斜字一行月白夜寒風力勁
㫁文零落下瀟湘
　　鴈影
纔背斜陽過戍樓又拖明月度滄洲一行飛向天南去
印破湘江萬里秋
　　孤鴈
一聲嘹嚦過南樓烟水茫茫萬里秋多少弟兄零落盡
且隨鷗鷺立滄洲
　　聞鴈
滿空寒雨度瀟湘楚水燕雲道路長惆悵故人千里别
好傳尺素過衡陽
　　元夜宴永壽府
塤箎迭奏兩情歡寳燭銀屏敵夜寒最是無邊風景好
丁寧莫向醉中㸔
　　天馬詞
神駿遙從大宛来追風萬里絶􁀙駘天閑不用争芻秣
苜宿花香處處開
　　塞上詞
漠漠黄沙隔漢闗西風狐兔滿西山喧闐笳鼓隨烽火
知是将軍夜獵還
　　春隂(二首/)
一畨風雨暗清明緑滿閒庭草自生十二樓臺都倚遍
燕鶯簾外寂無聲
黯黯隂雲入望低落花飛絮盡沾泥眼前風物催春晩
滿地蘼蕪長欲齊
　　送人入蜀
莫向人言蜀道難馬頭萬仞逼青山於今平陸皆溟渤
轉眼風波反覆間
　　舊朝服菊
不向金門謁冕旒東籬冷淡伴清秋應疑當日陶𢎞景
掛去而今尚未收
　　金錢菊
錢神一夜幻花神鑄出東籬阿堵新莫遣半山容易賦
黄金滿地駭詩人
　　楊妃菊
馬嵬坡下粉香消化作東籬一種妖髣髴霓裳初舞罷
倚風金歩向人搖
　　二色菊
采采深黄間淺黄兩般顔色一般香自縁青女施神巧
幻出濃粧與淡粧
　　漢苑行(二首/)
新水瀰漫溢鳳池嬌鶯占㫁緑楊枝乾坤拍拍春如海
不啻人間草木知
雙闕初開擁内朝東風滿耳度雲韶怪来積雪成春水
盡是皇家喜氣消
　　三月十日牡丹盛開将約諸賔客共賞九日夜忽
　　風雨大作黎明園丁走報花已半離披矣感而賦
　　此
自恨開尊約已遲曉来風雨半離披不知猶有春多少
為報東君好護持
　　過舊邸㸔梅
一樹寒梅傍砌栽東風依舊見花開主人已去猶為主
不厭花時日日来
　　讀髙太史詩
日光玉潔冠英豪鶴逝鯨飛不可招留得當時遺藁在
青藜五夜燭青霄
　　春水
大地陽回凍雪融玻瓈萬頃縐溪風石橋一夜添新漲
流出桃源兩岸紅
　　春山
宿雨初收罨畫張層層螺髻樹蒼蒼鳥啼深塢桃花落
一路風吹澗水香
　　題陳希夷圖
華山真境逼蓬莱石洞雲深鎻不開一枕黒甜仙夢逺
任教滄海起黄埃
　　月下鼓琴畫
兀坐松隂理玉琴晩風吹月上天心空山夜静無人聽
只有嫦娥是賞音
　　九月見牡丹
萬卉千葩已寂然不應富貴與時偏誰知造化能開物
一嵗相㸔兩度妍
　　登府城望祖母陳太妃塋
樂逰原近少陵原芳草萋萋接逺天惆悵慈顔無復見
不禁雙淚一澘然
　　夏仲昭墨竹
容臺揮翰冩琅玕墨汁淋漓濕未乾一片瀟湘水雲意
不勝清露逼人寒
　　過墻竹
籜龍初缷錦䙀香頭角峥嶸過粉牆翻訝吹簫秦㺯玉
月明騎鳳度瀟湘
　　一路功名到白頭畫為婁克讓憲使題
露冷銀塘灝氣浮羽毛如雪照清秋功名一路身須到
肯向江湖浪白頭
　　題温日觀蒲萄
鉢龍吞墨上雲烟幻出驪珠顆顆圓今日空庭留色相
一枝凉影月當天
　　題畫(二首/)
雨餘嵐翠濕秋山罨畫樓臺紫翠間白鳥不飛波不動
夕陽江上㡬人還
烟樹雲林半有無水光山色逺糢糊長江一片瀟湘意
都落房山水墨圖
　　春詞(五首/)
栁絲輕軃趂東風桃李花開白映紅燕子不来寒食近
鞦韆庭院雨濛濛
濃春如酒醉韶華無限風光屬内家最是詩中堪畫處
幽禽飛上海棠花
滿院東風長緑苔水香沙暖鳥飛来㢘纎㡬陣催花雨
芍藥薔薇次第開
海棠枝上鵲聲乾羅幙重重護曉寒初日半林珠露重
脆紅無數壓䦨干
小院春深麗日遲暖風吹動萬年枝千紅萬紫雕䦨外
坐㸔蜂衙報午時
　　題王舜耕畫(四首/)
翠壁丹厓淡夕曛往来麋鹿自成羣仙家住在空青外
只隔桃花一片雲
小小溪橋有路通草堂門掩白雲中深山六月渾無暑
一派流泉萬壑風
重疊青山擁翠螺雨晴深澗水如羅凉颷忽起巗前樹
遥送書聲出薜蘿
萬里同雲雪載途乾坤凍合在氷壺髙人深掩茅堂卧
門外曽来縣令無
　　黄葵花
秀毓中央正色深花開朶朶盡黄金道粧莫說無妖艶
自有傾陽一㸃心
　　題雜畫賜門正相儐(八首/)
流水桃花玉洞深長松千尺落晴隂瑤琴彈到無聲處
白鶴飛来風滿林
富貴功名總不干水邊林下足盤桓玉壺倒盡碧山暮
醉卧不知天地寛
碧山紅樹亂縈迴瀑布聲喧萬壑雷一局手談天地老
丁寧樵子莫㸔来
嵗晩江南雪未消空山羣木正蕭蕭詩翁要識春消息
相約尋梅過野橋
峭壁蒼崖掛緑蘿柴門流水落花多白雲隔斷人間路
不放紅塵一㸃過
姑射丰標玉雪清逋仙相對獨怡情暗香踈影詩成後
誰更黄昏咏月明
宿食飛鳴態不齊黄蘆瑟瑟滿江堤上林今日音書絶
沙漠無人更牧羝
雲山烟樹望中㣲茅屋人家隔水西讀罷殘書春晝永
短牆喔喔一聲鷄
　　逰𤣥都觀
擾擾逰人去又来乗閒也踏軟紅回劉郎道士俱塵土
縱有桃花亦浪栽
　　秋思
銀漢無聲月正輝西風吹透越羅衣玉闗鐵甲人多少
北鴈歸時尚未歸
　　宫詞(十二首/)
羅幙垂紅護曉寒靚粧初試珮珊珊不知門外春多少
雨打梨花滿地殘
霧鬢雲鬟訝水仙紫苔紋甃澁金蓮多情只恐鴛鴦妬
行到回塘不敢前
燈花作蘂黯銀缸花影離披月滿牕玉露滿天凉似水
鳳笙吹徹不成腔
夜合風前散曉香露華凉沁薄羅裳自憐顔色非傾國
不敢将身擅未央
錦屏繡帳欝金香燭影搖紅夜有光簷鐵戰酣風力勁
不教飛夢落髙唐
竹枝何處引羊車盡日凝粧候翠華燕子不来春欲暮
東風吹老碧桃花
舞鳳飛鸞繞漢宫湘簾羅幙影重重珮環聲細香風暖
花底何人見玉容
不見黄姑度綘河九霄風露夜如何鵲橋影淡秋無跡
腸㫁天孫㺯玉梭
人與花枝競艶粧重重珠翠綺羅香流蘓帳小銀屏暗
坐倚熏籠欲㫁腸
浴羅蘭湯趂晩風畫堂銀燭錦屏空自憐薄命終黄土
不恨丹青畫未工
照眼花枝小院春春葱花下蹙紅巾玉簫吹罷瑤臺月
不是昭陽殿裡人
一庭淡月浸梨花好景偏宜富貴家風動珠簾香滿院
玉人相對撥琵琶
　　秋夜
月滿西樓户半開晩風黄葉走空堦偶然得句髙歌處
肯為悲秋惱壮懐
秋聲溢耳不堪聽燕坐髙齋户半扃霽月滿牕明似晝
梧桐如雨下空庭
玉漏沈沈夜未央博山銷盡水沈香月明露下㣲風動
添得虛堂一味凉
切切寒蛩草際鳴露華秋氣兩凄清空庭久坐不成寐
明月滿堦砧杵聲
抱得瑤琴月下彈不知梧影過雕䦨長空萬里秋無際
白鶴一聲風露寒
露下髙梧夜若何廣庭雲霽月明多怪来詩骨清如許
一榻凉生透越羅
虚堂風露兩凄清寶鴨香銷冷畫屏卧㸔碧空凉似水
銀河耿耿度雙星
梧桐蕭瑟發清商秋入屏幃枕簟凉詩思滿懐渾不寐
一燈風雨亂啼螀
　　春草
一望䝉茸接逺天東風吹緑暖生烟王孫去後無消息
落日空留醉客眠
　　漁樵圖
君托為樵我托漁濟時心在復何如㑹稽烟月磻溪水
千古光輝照簡書
　　二月見梅
花開常是在嚴冬今嵗開當二月中祗恐已忘松竹舊
錯将貞白鬬春紅
　　露
分来秋氣夜漙漙㵼入仙人掌上盤玉屑和飡成底事
茂陵衰草不勝寒
　　銀河
冷浸瑤空淡欲流素光如練夜横秋月明烏鵲南飛去
疑是成橋度女牛
　　春宴
生色屏風四面開春風都入管絃来樽前徤在休辭醉
無數飛花落酒盃
　　登鬬寶臺
肩輿隠隠陟崔嵬笑問秦人鬬寳臺勝負千年同一夢
東風惟有野花開
　　淵明賞菊圖
解印初從栗里歸壺觴日日醉東籬門前五栁俱搖落
祇有黄花是故知
　　送人之雲中
紅亭緑酒欝金香㶚岸西風水氣凉極目雲中千里外
鳥飛不盡塞天長
　　有懐婁克讓
别来日日動遐思又值西風過鴈時門掩空齋人寂静
芭蕉葉底坐題詩
碧荷池畔赤䦨東此地曽留坐晩風今日却成千里别
何時相對一尊同
判别俄驚半載餘馳情今日倍如初西風吹起南来鴈
帶得秋空一紙書
百尺髙樓倚暮雲西風落葉正紛紛情懐對此偏蕭索
無那悲秋又憶君
㑹晤從来未可期只憑詩句寫相思春来驛使多西去
好把梅花寄一枝
　　畫馬
千金駿骨異尋常絶漠曽經百戰塲四海扵今幸無事
任渠芻牧華山陽
　　題畫
水天臺榭隔塵寰小閣𢎞開對逺山髙士信非名利客
悠然心與白鷗閒
抱琴徐歩白雲深路入長松十里隂屐齒莫嫌蒼蘚澁
紛紛城市少知音
杖藜歩歩踏瓊花十里山村一逕賖堪笑王猷竟癡絶
不逢安道遽還家
林木蕭蕭積雨餘西風凉早入郊墟柴門半掩無人到
四壁清燈一巻書
　　聴鄭生彈琴
分明流水與髙山清響泠泠入指寒彷彿九臯明月夜
聲聲鶴唳海天寛
　　遊興善寺
迢迢一徑緑苔封步入烟霞杳靄中丈室老禪忘色相
庭前紅杏自東風
　　風雨大作恐傷来麰
雲暗乾坤曉若昏狂風挟雨類傾盆妨農獨念田家苦
減膳縁渠坐掩門
　　懐道士
笻竹投来已化龍世人何地躡髙踪想應暫憇蓮峰下
空聴雲間半夜鐘
　　題鷺鷥畫與武功宋知縣
羽衣如雪照銀塘碧蘚磯頭立曉霜須信飛騰應有日
鳳凰池上接鵷行
　　次韻月下聴琵琶
滿天星斗轉銀河静聴霓裳第一歌翻笑江州老司馬
青衫空濕淚痕多
　　讀韓信傳
鳥盡弓藏事可憂英雄無術為身謀誰知逐鹿功成後
不及留侯與鄼侯
　　無寐夜坐
隂蛩切切露華濃樹影横牕月滿空夜半秋聲起何處
西風蕭瑟在梧桐
　　老師張先生致政還蜀久無音信忽聞訃報詩以
　　哀之
解印當年故里歸三千蜀道鴈書稀天涯此日聞哀訃
腸㫁風前淚滿衣
　　踏雪尋梅
萬里同雲雪滿天蹇驢駝醉峙吟肩不知春到梅花否
行遍前川與後川
　　征夫
憶従結髮戍邊頭厭見黄沙黒水流極目鄉闗正愁絶
鴈聲呌破一天秋
　　送人之江南
離却山城向水鄉烟波萬頃正茫茫懸知吴下多風味
玉鱠金橙醒醉腸
　　懐人
畫閣東頭坐晩風無縁談笑一尊同人生聚散真萍梗
知在吴中在洛中
　　夢逰山
肩輿稳上玉嶙峋泉石烟霞喜作鄰譙角一聲催夢破
始驚身世在紅塵
　　懐仙吟(十一首/)
九華燈影燦銀缸十二瓊樓疊綺牕夜静月明雙鳳下
玉簫何處度新腔
明月流輝滿太虛仙逰一枕夢蘧蘧帳寒雲母秋無際
不見青鸞海上書
千嵗桃花一夜開赤城霞氣滿瑤臺西池阿毋将臨馭
先遣雙成跨鳳来
霓裳霞帔曉翩翩穏駕天風鶴背仙信是𤣥洲春不老
紫雲蒼玉滿芝田
瑤池路隔海天髙阿母春雲入繡袍方朔小兒真狡獪
分明三度竊蟠桃
玉洞春深護暖霞一溪流水泛胡麻祥風吹動三珠樹
頃刻紛開五色花
身世飄飄一羽輕藍橋無處覔雲英滿天香霧空濛裡
彷彿瑤環步月明
彩衣童子著青裙海上傅書駕白雲日暮幔亭簫鼓動
曽孫誰見武夷君
天風吹散赤城霞樓閣參差阿母家三島仙人開宴罷
金盤留得棗如𤓰
水晶臺殿晃晴光雲母屏開夜月凉兩兩素娥乗白鳳
桂花香裏舞霓裳
蘂珠金帳甲屏連衣翦春雲繡紫烟鶴背剛風秋萬里
夜凉飛下九重天
　　春寒
一片隂雲翳碧空嬌鶯無語怯東風杏桃花近清明節
猶自緘春不放紅
一年春信到人間捲地東風苦作寒燕子不来簾半捲
滿庭香雪杏花殘
　　春日即事
日移花影上簾櫳金鴨烟銷火尚紅午夢欲成誰喚醒
數聲黄鳥赤䦨東
　　送董生還蜀
明時空負賈生才韋布蕭然故里回窮逹元来真有命
莫因彈鋏重徘徊
　　秋夜雨晴(二首/)
灝氣横秋玉露浮瑤天雲静雨初收虛堂添得凉如許
珠箔通宵不上鈎
銀蟾萬里轉長空玉宇瓊樓入望中夜静天香飛滿院
紛紛桂子墜西風
　　晩景(二首/)
逺水長天浸落霞隔溪鐘動促棲鴉數聲牧笛歸来晩
烟草茫茫一逕斜
曠野霜酣柿葉紅踈林人静戰西風碧天極目鴈歸盡
一抹青山夕照中
　　赤壁圖次王世昌都憲韻
戰勝何須說伯功江湖風景屬詩翁洞簫吹起山東月
人在澄波萬頃中
　　和楊應寧憲副詠雪詩荅翟少叅
調得新聲好自彈雪車氷柱逼人寒薇垣有客能相和
一曲空傳下里難
　　賞梅
堕指氷霜嵗暮時梅花消息到南枝暗香踈影真竒絶
不負孤山處士詩
　　春興(三首/)
滿眼春雲合又開名園處處錦城堆丁寧好為張油幕
恐有逰人冒雨来
楊栁青青燕燕飛鞦韆庭院晩風㣲玉鞭寳馬長安道
公子尋春次第歸
東風嫋嫋雨毿毿怕濕嬌鶯語欲難翦就羅衣猶未試
杏花天氣尚輕寒
　　夜宴詞
鳳管龍笙咽畫樓玉䦨干外月波流沈沈更鼓歡娱夜
不識人間别様愁
　　凉州詞
十載驅馳鐵馬間窮追曽過紇干山如今爛醉蒲萄酒
有詔新来閉玉闗
　　惆悵詞
江雲渭樹各西東尺素無因寄便風好在折梅如見憶
一枝休惜寄闗中
　　次婁克讓憲副詠梅韻(二首/)
一種幽芳占早春雪中誰是㸔花人暗香踈影吟邊趣
祗許逋仙為冩真
一樹寒梅冒雪開㸔梅髙士未曽来空庭嵗晩無聊賴
索笑巡簷日㡬回
　　得馬天禄少卿所寄文
海内風流獨數君寄来辭翰靄春雲欲知名下無虚士
細讀韓文與栁文
　　招丘仲玉大㕘彈琴
怪石當堦露未乾小軒松竹溢清寒閒来欲洗塵埃耳
莫惜雲泉為一彈
　　滹沱氷合
浪說河氷肻信然流澌不動果氷堅非闗天意憐王霸
漢業中興本在天
　　蠶婦
脂粉無心懶去施求桑常恐飼蠶遲綺羅多少紅樓女
睡熟紗牕日上時
　　春遲
東風釀雪覺春遲不見鵞黄上栁枝閉户試聴三夜雨
滿庭芳草緑差差
　　初度日思祖母陳太妃
初度人人綺宴開我逢初度不勝哀慈顔一去無消息
忍對南山瀉壽盃
　　春睡羙人畫
繡罷鴛鴦午睡濃香銷金鴨綺䟽封渚宫有夢憐朝暮
飛下巫山第㡬峰
　　春恨
鎮日凝粧倚畫樓黛眉蹙損逺山愁邊塵未息征夫逺
只恐青春悮白頭
　　東園即事
繡幄雕䦨護曉寒萬千紅紫半瓓珊呼童㸃檢春多少
花事相将到牡丹
　　紅牡丹
天風吹破錦雲團凉沁胭脂露未乾好似玉環粧束罷
綘羅衫䄂拂䦨干
　　白牡丹
素娥乗月下瓊樓脫却天香紫綺裘逰遍洛陽無伴侣
凌風騎鶴到揚州
　　黄牡丹
姚家一種殿羣芳不學宫粧學道粧秀毓中央顔色正
品題無忝作花王
　　登樓
閒来不忍倚危樓一度憑髙一淚流極目青山斜照裡
寒烟衰草接松楸
　　小景畫(二首/)
鯉魚風急繫輕舟兩岸寒山宿雨收一抹斜陽歸鴈盡
白蘋紅蓼野塘秋
抱琴散歩碧山幽萬壑千岩爽氣浮一箇茅亭無斗大
如何著得許多秋
　　明皇摘𤓰圖
翠輦間闗道暍時摘来玉手似嫌遲唯應割食甜扵宻
不記南方貢荔枝
　　山行(四首/)
潑眼青螺宿雨晴乗閒連日作山行未須對酒聴絲竹
滿耳松聲雜澗聲
萬木隂隂石逕斜亂山深處有人家春風滿耳多啼鳥
澗水流来半落花
滿目烟雲散午風青山萬仞倚晴空欲登絶頂聊舒嘯
鳥道巉巗一線通
上方臺殿鎖烟霞石磴縈紆路轉賖啼鳥無聲僧入定
半巖風落紫藤花
　　杏花盛開喜而賦此
二月春隂花信稀滿庭紅杏忽芳菲東君有意須加護
莫遣西風忽漫飛
　　春夜(二首/)
金鴨香銷繡幙垂半牕花影夢回時綵竿閒却鞦韆索
月上梨花第㡬枝
銅龍咽水漏聲遲隔坐香風拂面吹燒盡海棠花下燭
揮毫閒和盛唐詩
　　逰山歸
愛山連日作山行未愜登臨負此情歸去夜深詩夢裡
依稀猶聽澗松聲
　　春社
參差茅屋燕飛来農事方興社鼓催斜日半山林影亂
杏花香裡醉人回
　　中秋月
景色平分一半秋廣寒宫闕素光流嫦娥此夜勤粧束
玉鑑髙懸十二樓
　　晴望
浮雲飛盡碧空長天末流風灑面凉獨倚危樓吟思逺
南山秋色兩蒼蒼
　　淵明歸荘圖
蕭然一室近南山五栁春風盡日閒歸去有辭傳信史
至今清節在人間
　　諭祭祖王陪朝使宿墳所
天光終始賁丘園感激鴻仁矢不諼地下先公應有語
九泉無自荅皇恩
月冷烏啼二鼓過一燈明滅夜如何怪来欹枕難成寐
風木蕭蕭感慨多
　　逰春
野鳥啼春弄曉晴水光山色更分明東君似助逰人樂
故遣飛花管送迎
　　暮春
春事䦨珊景漸稀梨花飛盡栁花飛閒門要路皆芳草
惆悵王孫獨未歸
　　春雪
東風吹冷入牕紗雲黯瑤空散玉華咫尺灞橋無覔處
詩人何地問梅花
　　送王鸞同知回鳳翔(三首/)
錦樹西風葉半殘羅衣初試未全寒貳車清徤驊騮穏
来往康荘未覺難
風流别駕一詩人㡬度乗車過渭濵見說年来勞撫字
氷壺秋月逈無塵
憐君走馬向岐州我欲留君不我留銀甕玉醅新酒熟
東籬空負菊花秋
　　慰吴元素長史
北望桒乾道路長稀年擺脫利名塲從来風物闗中好
何必雲中是故鄉
　　九日小集
滿逕黄花冐雨開小亭延客共徘徊蒲萄滿甕新醅熟
不用江州送酒来
　　贈山中道士
鍊就金丹不出山世人那得見童顔他年冲舉歸蓬島
華表應㸔一鶴還
　　憶郁少㕘
我在西秦子在吴澄江千里夢魂孤何時乘興重来訪
共倒花前酒一壺
　　秋江小景
極目長江萬頃秋石尤風起蕩漁舟投竿一叟推篷坐
似為青山半日留
　　傷思吟
梧桐月冷夜沈沈雲毋屏開思不禁坐擁羅衾方睡澁
豈堪别院動秋砧
絳紗搖影夜燈紅霜冷芙蓉小帳空無限幽懐何處著
沈沈都付漏聲中
　　栁絮
顛狂已見隨風起飄蕩還應逐水流九十春光容易老
等閒莫㸃少年頭
　　漁樂圖
釣絲輕颺碧波流楓葉蘆花兩岸秋占斷一江風月在
浩歌長醉狎沙鷗
　　招閻文振方伯
杖屨能来不厭頻玉醅銀甕正生春長安此日耆英㑹
可少當年洛社人
　　竹牕寫興
錦䙀初脫勢凌雲勁節從来說此君一㸃虛心能契我
開牕風月毎平分
　　再到天池
為愛雲山㡬度来芙蓉萬朶挿天開出門滿眼皆新句
不惜霜刀為翦裁
　　曲江見杏花
隔岸依稀見早霞酒帘搖處兩三家馬頭駊騀行来近
始見前村有杏花
　　訪印鍊師不遇
隔澗泠泠磬逺聞尋君惆悵未逢君一聲白鶴瑤天外
五粒松枝鎖白雲
　　寄僧
長安樓外見歸鴻㡬度登臨憶逺公飛錫何時能過我
焚香相對夜談空
　　寄王冡宰老先生
堂堂世道藉扶持八十懸車老盛時見說蒲輪還有召
從来名節九重知
　　幽居
踏破蒼苔一徑深滿林晴翠晝隂隂數聲雞犬柴門裡
知是誰家傍水潯
　　過景隆池
雨花風葉堕芳池景物凄凉石獸危策馬更從原上㸔
斜陽滿地照殘碑
　　梨花為風雨所敗
夜来風雨釀春寒斷送梨花滿地殘最恨洗粧辜舊約
小軒詩酒共誰㸔
　　菊
瑟瑟西風不受欺自縁晩節在東籬何人更道無錢賞
况是㕘軍落帽時
　　過古廟
敗壁頽垣半緑苔行人過此暫徘徊一龕冷落無香火
惟有棲鴉夜夜来
　　西湖圖
雨過西湖漲碧波畫船搖曵載笙歌緑楊黄鳥蘓堤外
想像詩成憶老坡
　　二月花朝遇雪
春到人間五十朝桃花破蕚栁垂條東風何事猶吹雪
浪積牆隂未肯消
　　紅梅花
自是孤山玉雪標東風吹暖上林梢夜深誤入羅浮夢
兩頰餘酣曉未消
　　聞鶴聲
玉宇凉生海月明松稍忽聽戞然鳴坡仙赤壁孤舟夜
清夢驚回是此聲
　　堦前竹
箇箇篔簹手自栽緑隂宻宻護蒼苔小軒不獨添佳致
還有丹山彩鳳来
　　春曉
林梢殘月半牕明枕上遙聴好鳥鳴起傍雕䦨㸔春色
一庭花露滴無聲
　　秋曉
唱徹金鷄曙色開銀燈猶自落寒煤朱簾捲起梧桐月
滿地清霜畫角哀
　　釣叟
一葉扁舟覆短篷釣絲輕颺栁花風烟波不接雲霄路
只恐非熊入夢中
　　村行
酒旗數尺颭東風茅屋參差緑映紅春色滿前吹不盡
紫騮嘶過小橋東
　　聞砧
滿天風露月團團雙杵丁東搗夜䦨莫訝妾心何太急
玉門闗外不勝寒
　　郊行即事
寳馬香車踏軟塵暖風不動趂逰人誰知陋巷柴門裏
也有梨花一樹春
　　漫興(二首/)
日日鈎簾獨㸔山筆床茶竈伴清閒幽人自得圜中趣
身外紛紛總不闗
漫把新詩信口裁雅懐終日賴渠開等閑拍手髙歌處
招得空庭白鶴来
　　午睡
小牕一枕黒甜餘正是黄鶯唤起初夢裡謾勞尋舊約
殷勤重讀寄来書
　　曉起
一枕鈞天睡正濃曙鴉啼散五更鐘朝廷有道邊烽熄
閒散何妨自養慵
　　述懐
金闕瓊臺擁玉皇羣仙歩武珮􁭀􁭀等閒也欲論封禪
虎衞無縁入建章
　　春祭先塋途中遇雨
十里松楸路不分滿天隂雨正紛紛東風吹盡傷心淚
回首終南隔暮雲
　　甞新麥
四月闗西麥乍黄曉炊愧我得先甞淋漓汗血三農苦
空盼風吹餅餌香
　　道院見紅梅
姑射仙人著絳紗氷霜滿面絢紅霞丹成紫府應誰識
不比𤣥都觀裏花
　　苦吟(二首/)
筆床棐几日相親性癖躭詩四十春獨愛淵明冲淡趣
不将﨑崛駭詩人
朝苦吟詩暮苦吟苦吟却恐被詩滛吟成字字皆粗拙
慚愧成周雅頌音
　　錦積堆為許季升題(四首/)
東風花事已離披綉出天然一段竒彷彿燈籠媚妃子
當時不遣潞公知
花神有意媚春天種種珍竒色色妍莫道霜臺無著處
便同蓮座供金仙
粧㸃都来屬化工㡬多異品錯青紅休嗟回首隨流水
悟得禪家色是空
萬草千花次第開園官收拾錦成堆韶華一去真如夢
却向王維畫裡来
　　萬㮤金闕圖為許季升都憲題
萬年翠色繞蓬莱盡是先皇手自栽此日明堂須八柱
鬱然雙闕倚天開
　　與客賞花予獨不飲
酴醿瀲灔泛觥船謾說金壺酒似泉洞口有花應解笑
獨醒正自愧時賢
　　㸔花吟
紫抺紅遮正惱人可堪隨水逐輕塵閒来識得天機在
㸔到梅花未破春
　　題畫(二首/)
四面青山作近鄰松隂茅屋静無塵蕭然有客推牕坐
誰識閒人是道人
九月霜清柿葉稀蘆花深處見漁磯等閒和得滄浪曲
不管人間是與非
　　留春詞
㡬欲留君不暫留落花無數逐東流明年依舊城南約
莫惜繁紅滿樹頭
　　紙帳
海國裁成别様新白雲一片净無塵流蘇香煖懵騰處
可有梅花夢裡春
　　新笋出林為風所折
籜龍驚蟄出牆東一夜寒聲滿地空造化未應偏妬物
錦䙀初脫不禁風
　　海棠黄雀
二月韶華似酒濃海棠睡起試新紅幽禽亦解留春色
故向髙枝弄好風
　　桂花畫眉
夢裏春光去㡬時天香開到桂花枝姮娥已悔花前舞
對鏡何心學畫眉
　　再題海棠黄雀用前韻
沈香亭畔露華濃睡起妖環酒暈紅爛醉三郎渾不醒
野禽翻占五更風
　　再題桂花畫眉用前韻
露冷風清八月時山河影裏見瓊枝春禽忘却秋容淡
每向花間鬬淺眉
　　漫興
李杜神逰杳莫攀于今誰敢擅吟壇等閒欲琢驚人句
羞澁應慚下筆難
　　清潭八景為朱景雲憲副作
　　　仙嶺朝雲
山倚叢祠入望深嵐光侵曉落㣲隂等閒飛起從龍去
應與商家作旱霖
　　　荷峯夕照
野色蒼茫薄下舂入江返照駐荷峯衝烟雙鶴歸来晩
㸃破山腰紫翠重
　　　鷄股樵歌
競秀雙峯翠挿天諸山羅立亦駢肩負薪多少行歌者
晝錦方知太守賢
　　　中村牧篴
山徑縈迂草樹重參差茅屋亂烟中斜陽晩飯行人斷
無數牛羊一笛風
　　　碧澗寒泉
山下溶溶一脉連分流長得過平田遙㸔濺沫氷如結
疑是寒蛟水底眠
　　　清潭夜月
月在長空水在潭水光月色兩相涵潭中或有蛟龍起
倒射蟾精散蔚藍
　　　廣濟晨鐘
祠光曙色兩平分山下蒲牢到處聞聴說年来農事好
野人迎賽盡朝曛
　　　大橋車馬
緑樹春江雨乍收彩虹閃閃臥寒流長途車馬多扵水
不解人間九折愁
　　明皇撃節圖
醉倚梧桐撃節時翠盤妃子舞衣垂漁陽莫怪胡塵起
夢裏曽将尺八吹
　　口占
萬事無能只守愚年来更與世情踈等閒欲射韓公策
已負平生未見書
　　題徐世良冩生畫
意趣天然筆法竒冩生今復見徐熙春花春鳥知多少
消得東君㡬句詩
　　梅花圖為憲僉胡用晦題
翦雪裁氷巧作花霜臺人倚玉無瑕須知鼎鼐調羹味
不落孤山處士家
　　和張廷儀繡衣賞菊十二絶
占斷西風第一芳精神真欲傲嚴霜紅顔浪說天魔隊
金粟如来獨面黄
東籬誰解惜芬芳花未殘時節未霜珍重樽前論花品
行臺今日有蘇黄
秋風誰敢擅幽芳江上芙蓉亦怕霜惟有東籬陶令菊
獨將金色鬬橙黄
肻隨桃李競春芳獨倚東籬慣傲霜試向牡丹園裡㸔
空餘玉篆記姚黄
傳老元来有世芳孫枝分出㡬星霜姮娥只解誇仙桂
不道人間有鞠黄
秋花粧㸃滿籬芳帶土移来尚有霜紅紫不湏爭爛漫
獨憐真色屬金黄
行臺柱史振餘芳怪底長安夜有霜此日東籬同把酒
金英湏避豸冠黄
幽花向晩壓羣芳青女相憐未著霜珍重品題逢豸史
重来應見帶圍黄
爛漫西風九月芳錦圍深䕶未經霜花神不愛春前品
鑄出金錢破眼黄
清才豸史漱清芳口嚼清氷面有霜老圃秋容期晩節
此心白日到羲黄
秋滿東籬色正芳妬花青女欲飛霜小亭清賞来詩侣
緑蟻浮盃薦蠏黄
繡衣玉斧重流芳勁節曽霏九夏霜記取長安今日别
紅亭處處菊花黄
　　五王醉歸圖(二首/)
花蕚樓前日影移暖香塵裏醉歸遲如何到得開元後
不似當初共被時
花蕚樓深玳宴開諸王馬上競扶回海棠醉殺無人管
直待漁陽戰鼓催
　　曉起對雪
午夜寒欺錦帳重凍酣簷馬不禁風朝来積雪深三尺
喜兆今年百榖豐
　　行樂
青春行樂莫蹉跎出海烏蟾等逝波惆悵天隨呼不起
江湖誰續散人歌
　　賞花
曲䦨干外牡丹花玉篆標題護絳紗龍管鳳笙歡賞處
不知樓外夕陽斜
　　題畫
抱琴隨處覔知音誰識離騷萬古心行到溪山幽絶處
細聴瀑布滌煩襟
烟波萬頃水茫茫回首衡陽道路長天闊霜寒秋欲老
西風雲外自行行
　　夜宴
華堂今夕綺筵開為報龍銅且莫催人静小屏紅燭短
姮娥還送月明来
　　次韻郊興
信馬城東一徑斜柴門流水野人家吟鞭遥指歸来晩
落日風吹鼓子花
　　漫興
俯仰乾坤自有餘小軒無事日如如眼前萬物皆成樂
只㸔青山不㸔書
　　問人求辛夷
辛夷纔著兩三花花下開尊定㡬家折贈一枝君莫惜
東風寧肯護繁華
　　東園宴罷
三分春色正當中媚景撩人處處同斜日小亭人醉後
杏花香散一簾風
　　池上
新泉滚滚出無窮水面㣲波覺有風夜静獨憐清境好
出㸔明月到天中
　　宋髙宗南渡圖
中原陵寝隔烟波南國樓臺貯綺羅試向西湖聴捷報
凱歌翻作竹枝歌
　　小景畫
流水髙山趣自深抱琴相對坐松隂但須識得其中意
何用人間有賞音
　　次春日閒坐閒行二絶韻
左圖右史我中間坐㸔沈烟起博山讀罷黄庭心似水
緑隂幽鳥自間闗
信歩尋詩怕雨催手携笻竹歩蒼苔此身自喜無餘事
閒逐浮雲任往来
　　馬上觀山
層巒疊嶂倚髙寒嵐翠霏霏午未乾自有天然真意趣
何湏移入畫圖㸔
　　書室彈琴
庭院風清午漏殘博山添火試沈檀緑隂滿地黄塵逐
一曲梅花且自彈
　　梨花夜月
深院溶溶夜色新素娥移歩就花神瓊姿皓魄相輝映
併作人間一叚春
　　桃花春雪
六花和粉傅紅粧咫尺天台入渺茫忽地作團銀海亂
翻嫌春色誤劉郎
　　風前楊栁
萬縷千條拂釣磯細腰無力晩風㣲阿蠻似逞嬌癡態
㡬度傞傞舞緑衣
　　雨中海棠
醉来無力倚雕牆細雨紛紛濕粉香好似馬嵬兵變日
太真含淚缷紅粧
　　過山家
榆栁隂隂覆短牆繞畦黄蝶菜花香山翁睡起渾無事
坐弄兒童笑夕陽
　　秋山行客圖
凉生踈樹雨初收山氣霑衣翠欲流何物騎驢癡老子
搖鞭吟㫁一天秋
　　閨情
寳鴨香銷午夢殘倦来無力整雲鬟䦨干倚遍空惆悵
人在天涯隔萬山
　　過曲江池
江邊一望草䝉茸絃管樓臺轉首空紅杏不知塵世改
年年依舊笑春風
　　薦福僧房
門對南山列畫屏白雲如水宿簷楹老僧長日無塵事
一炷清香一過經
　
　
　
　
　
　
　
　
　
　
　
　
　
　
　小鳴稿巻七
欽定四庫全書
　小鳴稿巻八
　　　　　　　　　　明　秦王朱誠泳　撰
　聫句
　　秋夜齋居與婁克讓憲使馬啟東大㕘劉文綱少
　　㕘同作
𤣥鳥初歸去賔鴻屬仲秋(賔竹/)金風時漸爽火氣已全
收(克讓/)清廟深還邃齋居閴且幽(啓東/)傳呼嚴夜禁次
第報更籌(文綱/)奉祀遵明訓為邦賴至休(賔竹/)茅分秦
社稷位重漢諸侯(克讓/)肥腯供嘗獻豐年獲嵗酬(啓東/)
神明歆懿徳輔弼賛嘉猷(文綱/)毎懼名難副深慙禮未
周(賔竹/)精誠元自集職業素能修(克讓/)仁義欽天道忠
勤釋帝憂(啟東/)春臺恒盎盎壽域日優優(文綱/)相祀勞
公等賔筵總畯流(賔竹/)綱維端有本感格豈無由(克讓/)
内外能脩謹神人永附投(啓東/)年年如此夜賡和從珠
旒(文綱/)
　　郊行與長史吴元素㳺正固紀善湯以脩同作
小隊從容曉出城(賔竹/)無邊光景逐人行春明門外鸞
聲動(元素/)長樂坡前馬足輕清渭水光遙入望(正固/)終
南山色近相迎林邊吠客誰家犬(以脩/)栁外呼人是處
鶯極目雲烟春淡薄(賔竹/)滿前石子路崢嶸山翁争迓
車輿過(元素/)村婦咸驚鼓吹鳴茅屋炊烟桑葉暗(正固/)
河橋酒幔杏花明行厨内豎供茶茗(以脩/)小寺癡僧進
菜羹千載風流餘故事(賔竹/)一時賔從總含英逰觀肯
惜花前醉(元素/)倡和多扵馬上成興盡歸来天未晩(正/)
(固/)無勞燈火候麾旌(以脩/)
　　竹軒與致政閻文振方伯吴元素長史湯以脩紀
　　善强景明伴讀同作
小軒初灑掃(賔竹/)走价速嘉賔暖日扶晴靄(文振/)清風
絶㸃塵青陽回北斗(元素/)淑氣溢西秦土潤龍孫迸(以/)
(脩/)苔穿玉版新髙賢應與契(景明/)樂事自相因侍從多
名侣(賔竹/)吾王乃主人䟽泉分地脉(文振/)舉酒樂天真
坐愛淇園秀(元素/)遙分湘浦春虞韶諧古調(以脩/)葛杖
是前身勁節憐貞士(景明/)虛心憶直臣信知渠自得(賔/)
(竹/)寧厭客来頻有物邀同賦(文振/)相忘許任真百壺拚
盡醉(元素/)一視喜同仁把筆承顔晩(以脩/)飛觴入手頻
詩壇開勝集(景明/)文㑹屬兹晨黄道年逢卯(賔竹/)青龍
月建辰生成皆帝力(文振/)雨露總天均詎用湔沂水(元/)
(素/)何須釣渭濵此君端可托(以脩/)尤物豈須珍讓國夷
齊瘦(景明/)辭榮淵憲貧玉妃堪作偶(賔竹/)髯叟可為鄰
影落應千尺(文振/)林成擬十旬投壺資作矢(元素/)烹茗
代為薪酒量真無敵(以脩/)詩成覺有神一腔情浩浩(景/)
(明/)四座喜津津令肅愁深罰(賔竹/)才慳愧效顰曵裾䝉
覆幬(文振/)叨禄荷陶鈞睿藻光雲漢(元素/)清辭冠縉紳
欣逢今子建(以脩/)文治正彬彬(景明/)
　　登山與强景明伴讀同作
南山何崔嵬渾融出天匠(賔竹/)百二古稱雄封疆今獨
壮(臣晟/)髙於列雉城秀比施屏障(賔竹/)導騎俾暫休肩
輿聊一上(臣晟/)霏嵐濕我衣落絮沾行仗(賔竹/)峯巒露
曉晴乾坤正春釀(臣晟/)山鳥自和鳴山花亦爭放(賔竹/)
山溜訝琴鳴山雲若潮漲(臣晟/)崚嶒倦躋攀佳麗足瞻
望(賔竹/)悠悠引斾旌浩浩牽情况(臣晟/)遙㸔泰華峰真
乃丈人行(賔竹/)咫尺近星辰分明履蓬閬(臣晟/)俯察白
雲低遐觀清渭漾(賔竹/)髙興入㣲茫新詩給酧倡(臣晟/)
薄暮始言歸賞心詎能忘(賔竹/)山靈肯爽盟嵗嵗期相
訪(臣晟/)
　　賞菊與嚴宗哲太守長史吴元素喬思孝伴讀强
　　景明同作
九日招文士東籬醉菊花(賔竹/)嬾雲神入藻(亭有計/汝和菊)苦
雨脚成麻(宗哲/)酒量應無敵吟懐詎有涯(元素/)淡香輕
桂麝佳色陋鉛華(景明/)禮秩矜踈放盤盂愧静嘉(賔竹/)
八珍兼鹿豕諸品雜魚蝦(思孝/)狂子歌為劇妖童髻作
了(宗哲/)壯懐輕不落醉耳厭琵琶(思孝/)白雪翻新譜黄
流㵼紫霞(景明/)天空雨新霽風細日初斜(賔竹/)五畆終
殊逕千畦總異葩(宗哲/)佳期人共賞睿製世争誇(思孝/)
入枕清魂夢調羹濺齒牙(景明/)且傾彭澤酒莫㸃玉川
茶(賔竹/)百拜情無已千鍾數更加(元素/)龍涎真可擬羯
鼓不須撾(宗哲/)雅趣同三益雄才陋五車(思孝/)仁賢光
帝胄富貴自天家(景明/)幸際明時好何妨逸興奢(賔竹/)
東平名獨盛北闕望應賖(宗哲/)任落㕘軍帽休乗博望
槎(正固/)風流憐楚客結束笑吴娃(元素/)酩酊人分散踈
林集暮鴉(思孝/)
　　和賞菊與長史吴元素㳺正固紀善湯以脩伴讀
　　强景明同作
此日登髙節東籬菊正花(賔竹/)滿園香似麝千本直如
麻(以脩/)斸出從園脚移来傍水涯(景明/)髙情盟晩節好
景殿年華(元素/)富貴慙曹植踈狂笑孟嘉(賔竹/)金鈴低
護雀湘竹細分蝦(正固/)喜入徴君眼慵簮羙妓丫(以脩/)
古詞翻曲譜新調入筝琶(元素/)酒艶流瓊液花光絢彩
霞(景明/)環亭諸品植壓㡌數枝斜(賔竹/)脆管初喧席寒
蜂正戀葩(正固/)弁欹從客笑句就任渠誇(元素/)正味輕
椒桂餘甘溢齒牙(景明/)情酣非為酒神醒尚宜茶(賔竹/)
忘勢情偏洽崇儒禮莫加(以修/)吟長香易燼令急鼔頻
撾(元素/)宴晩燒髙燭歸時駕小車(正固/)衣冠叨盛㑹辭
翰愧名家(景明/)貨色非吾事逰畋肯自奢(賔竹/)好懐聊
共適内醖不湏賖(元素/)髙宴如凌漢清逰似泛槎(正固/)
飛觴勞侍史協律付官娃(以脩/)揮筆疑神助淋漓墨㸃
鴉(景明/)
　　重賞菊與閻文振方伯吴元素長史湯以脩紀善
　　强景明伴讀同作
佳節逢重九𢎞開玳瑁筵(賔竹/)衣冠来座上弦管列堂
前(文振/)鴈度雲千里虹收雨一天(元素/)繁花分綿繡正
色綴金錢(以修/)莫為秋容淡應期晩節堅(景明/)飡英能
辟榖飲水可延年(賔竹/)采采凌霜瘦瀼瀼帶露鮮(文振/)
麝蘭紛馥郁羅綺鬭暄妍(元素/)西子嬌疑語妖環醉欲
眠(以修/)蜂媒情太劇蝶使信空傳(景明/)秋圃真堪託春
風不受憐(賔竹/)橘橙宜共賞桃李謾爭先(文振/)燦燦詩
如錦源源酒似泉(元素/)歌喉憐宛轉舞䄂喜翩􁀙(以修/)
舊量誰云減新聲我最便(景明/)吟壇兼四羙藩邸集羣
仙(賔竹/)檻外風初靜樓頭月未圓(文振/)杯盤将欲徹宫
徴尚相宣(元素/)酧酢情無已推敲勢欲顛(以脩/)塵凡真
有慶魚水豈無縁(景明/)更鼔休相促茶瓜且少延(賔竹/)
興䦨投彩筆醉去壓銀韀(文振/)自昔恩波濶而今樂事
偏(元素/)拜歸分綘燭護送擁金蓮(以脩/)感激何由報同
祈壽八千(景明/)
　　再賞菊與閻文振方伯吴元素長史湯以脩紀善
　　强景明伴讀同作
秋来嘗苦雨九日喜新晴(賔竹/)佳色㸔叢菊香醪泛落
英(文振/)衣冠成勝㑹絃管動新聲(元素/)聖世文風盛金
天灝氣清(以脩/)錦屏重護影玉篆細標名(景明/)繁露沾
来重清霜著處輕(賔竹/)繞籬濃復淡倚檻直還横(文振/)
異品供人玩羣葩照眼明(元素/)舉杯添逸興把筆助吟
情(以修/)酒許留連飲詩容次第成(景明/)楚騷曽入詠彭
澤久尋盟(賔竹/)桃李争春艶松篁晩自榮(文振/)秋容三
逕淡雄辯四筵驚(元素/)且折簮華髪寧辭罄玉罌(以脩/)
不須烹白石焉用煑黄精(景明/)中國多麟鳳邊疆罷甲
兵(賔竹/)老来辭紫綬醉後戀銀筝(文振/)雲錦機中出龍
蛇筆下生(元素/)九重同覆載四海賀昇平(以脩/)共喜逰
藩邸何妨隠斗城(景明/)身湏妨酒困心恐為詩怦(賔竹/)
上苑風烟隔南陽月旦評(文振/)長詩慙我續好景許誰
争(元素/)納海烏先堕棲林鳥不鳴(以脩/)出門歸去晩譙
鼓振初更(景明/)
　　淡香亭賞菊與丘仲玉少㕘楊應寧憲副同作
端居葆貞素眷言惜秋光(賔竹/)植彼霜中物挹此淡而
香(仲玉/)和氣奪金秀正色裁坤裳(應寧/)楚畹茞蘭馥天
孫雲錦張(賔竹/)黯淡散輕紫圓融飛碎黄(仲玉/)邈矣絶
塵俗巋然殿羣芳(應寧/)交聮君子社愛比富貴粧(賔竹/)
桂府地空闢娃宫蜂自忙(仲玉/)忘言南山趣撃節老圃
章(應寧/)鼓兹希聲調侑以𤣥酒觴(賔竹/)一亭中有翼八
牕秋正凉(仲玉/)開口苦不易盟心故難忘(應寧/)繁枝滌
蕪穢夙種深盖藏(賔竹/)英飡歌楚澤水飲懐南陽(仲玉/)
㕘陪沗髙㑹授簡慚荒唐(應寧/)
　　驪山懐古與湯以脩紀善同作
長安晩出裊唫鞭稅駕驪山一悵然(賔竹/)烽火臺空人
已去蓮花湯暖水猶羶(以脩/)山猿窺果来林外野鹿銜
花出苑前(賔竹/)樵子雲中薪古木耕夫雨後拾遺鈿(以/)
(脩/)前朝社稷胡雛壊上古隂符老母傳(賔竹/)嬴墓已飛
三月火漢陵猶鎖四時烟(以脩/)落霞疑似張緋幕流水
還如奏管弦(賔竹/)鬭寳謾勞談往事坑儒徒自憶當年
(以脩/)朱樓紫殿空遺趾漢碣唐碑蝕舊鐫(賔竹/)夜月行
營人寂寂春風輦路草芊芊(以脩/)荒祠燕雀寒山下髙
塚牛羊夕照邊(賔竹/)眼底興亡存鑒戒何湏搔首問蒼
天(以脩/)
　　蓮塘與强景明伴讀同作
睡起深宫厭日長閒来小輦過蓮塘(賔竹/)沿堤釵股多
芳荇夾道絲條總緑楊(臣晟/)歩底流泉分地脉樹頭飛
翠滴嵐光(賔竹/)移将太液池邉景散作旃檀國裏香(臣/)
(晟/)共愛精神兼色相還憐紅白間青黄(賔竹/)應疑根自
三峯徙果見花開十丈强(臣晟/)天馬有蹄争出浴神魚
無餌不須藏(賔竹/)旋收紫的供茶碗自捲青筩當酒觴
(臣晟/)赤日行天紈扇急清風入席苧衣凉(賔竹/)蜻蜓對
立来還去屬玉雙飛集又翔(臣晟/)小豎敲針權作釣奚
奴横木代為梁(賔竹/)人縁避暑趨亭上客為尋詩坐水
傍(臣晟/)勘破乾坤俱是樂真成物我兩相忘(賔竹/)濂溪
老子無邊趣太乙真人一葉航(臣晟/)自足娱心歌窈窕
何須濯足賦滄浪(賔竹/)新詩輳出應難和爛醉扶歸也
不妨(臣晟/)須信西方真佛境更扵何處覔仙鄉(賔竹/)非
才自愧非韓孟七歩誰能敵我王(臣晟/)
　　送成復初指揮南還與嚴宗哲太守喬思孝長史
　　强景明伴讀同作
一騎衝寒出㶚陵(賔竹/)望中仙掌入雲層三秦豪傑鄉
評在(宗哲/)兩葉勲華國史登龍起當年聞扈從(思孝/)蟬
聮此日㸔雲仍琴邊得趣追中散(景明/)畫裏傳詩比右
丞瘦骨獨憐清似鶴(賔竹/)竒毛轉覺鷙如鷹名通丹陛
交章薦(宗哲/)功在黄河滿路稱分手又從天外未(思孝/)
舉頭猶記日邊曽白雲目㫁松楸逺(景明/)紫電光寒滻
渭澄鄭驛梅緘春早寄(賔竹/)謝地草思夢還憑大江潮
上初生月(宗哲/)古渡澌流漸合氷歸到舊京應憶我(思/)
(孝/)石頭風雨夜牕燈(景明/)
　　二月二十二日與楊應寧憲副宋惟寅憲僉强景
　　明伴讀城東泛舟同作(二首/)
冉冉清溪映緑楊(賔竹/)杏園遥指碧雲傍(惟寅/)藩宫地
接天潢近(應寜/)靈沼波分太液長(景明/)魚鳥樂隨人共
狎(賔竹/)主賔情與世相忘(惟寅/)匆匆不盡仙舟興(應寜/)
却笑公家鎮日忙(景明/)
　　又
小舟搖曵出垂楊(賔竹/)岸草汀花送逺香(應寧/)善擬東
平心最樂(惟寅/)尊傾北海興偏長(景明/)百年利渉蘭為
棹(賔竹/)一代豪吟筆有床(應寧/)天外恵風如解事(惟寅/)
黒雲催雨助詩狂(景明/)
　　賞春與强景明伴讀同作
青春尋樂事受簡召羣仙(賔竹/)鳥外張油幕花前設綺
筵(臣晟/)小堦芳草合深苑錦雲鮮(賔竹/)山色開圖畫鶯
聲錯管絃(臣晟/)園桃迎我笑宫栁正人眠(賔竹/)浸酒挼
花蘂供茶煑竹鞭(臣晟/)深杯休放却髙興更相牽(賔竹/)
睿製容相續清詞敢售妍水魚元有合雨露自無邊敢
謂鄒枚盛尤慙董賈賢(臣晟/)多應憐氣味不是慕葷羶
令出催金鉢詩成唾錦箋(賔竹/)陳思才獨盛妙思入幽
𤣥(臣晟/)
　集句
　　擬劉文綱少㕘悼亡
撃節悲歌缺唾壺(闕/)　風花飛墜鳥鳴呼(文天/祥)縱令奔
月成仙去(包何/)為問嫦娥更有無(白居/易)
油壁香車不再逢(晏殊/)陽臺雲雨去無踪(胡曽/)寫真縱
有崔徽筆(劉基/)不是崔徽巻裏容(吴世/中)
不見當時勸酒人(宋邕/)今年依舊去年春(何扶/)幽牕謾
結相思夢(張泌/)夢裏相逢恐未真(李山/甫)
感時心緒杳難平(李後/主)無處登臨不繋情(許渾/)寂寂海
棠枝上月(朱淑/真)清光此夜為誰明(陳剛/中)
緑牕今夜夢分明(元好/問)夢得分明恨轉生(秦少/㳺)覺起無
言成獨坐(楊基/)參横斗轉月三更(蘇軾/)
㫁猿今夕淚沾衣(竇常/)惆悵朱顔不復歸(宋邕/)玉珮無
聲畫屏冷(劉瑤/)寒窓燈盡月斜暉(許渾/)
離别不堪無限意(杜甫/)為君惆悵又黄昏(羅隠/)明眸皓
齒今何在(杜甫/)環珮空歸月夜魂(杜甫/)
繡帳金爐冷篆烟(劉翥/)魂歸溟漠魄歸泉(朱褒/)題詩朝
憶復暮憶(陸龜/蒙)花落猿啼又一年(趙嘏/)
一寸相思一寸灰(李義/山)蒼茫羅紬隔紅埃(李益/)不知情
魄逰何處(胡曽/)且作行雲入夢来(包何/)
一片香魂不可招(胡宿/)野烟江草共蕭蕭(雅琥/)魚書欲
寄何由逹(晏殊/)隔㫁巫山去路遥(竇牟/)
紅衣落盡暗香殘(羊士/諤)相見時難别亦難(李啇/隠)弱水蓬
莱三萬里(張翥/)碧桃何處更驂鸞(薛逢/)
氷簟銀床夢不成(温庭/筠)宵分獨坐到天明(李涉/)􁉓然四
顧難消遣(鄭谷/)誰為梅花怨未平(譚用/之)
紅顔無奈落花催(吴融/)可使英靈許再来(胡宿/)竟日倚
闌空嘆息(李涉/)寸心爭忍不成灰(胡曽/)
百感中来不自由(杜牧/)瑣窓花老鏡鸞收(叚天/祐)雲飛雨
散知何處(温庭/筠)人自傷心水自流(劉天/房)
目斷黄雲鴈影沈(李徳/真)秋聲無不攪離心(杜牧/)月中人
去青山在(王士/熙)一段清愁自不禁(趙宗/森)
錦機春煖鳳停梭(闕復/)生死情深可奈何(真桂/芳)回首不
堪腸㫁處(陳基/)髙墳新起白峩峩(張文/昌)
含香體素欲傾城(山谷/)自是三千第一名(薛能/)今日美
人棄我去(盧仝/)寂寥珠翠想遺聲(劉滄/)
舊時仙侣笑相迎(張鵬/)王母前頭作伴行(項斯/)宴罷瑤
池春夢㫁(黄松/瀑)何年絳節下重城(劉滄/)
金瑣瑤窓翠幔中(女仙/)㡬回魂夢與君同(晏殊/)相携不
盡叮嚀語(僧笑/隠)得䘮悲懽總是空(温庭/筠)
閉門踈雨落梧桐(王士/熙)多少凄凉在此中(崔道/融)遐想倚
䦨人去後(樓有/戍)玉書無路托鱗鴻(雅琥/)
畫樓西畔桂堂東(李商/隠)孔雀屏開燭影紅(楊巨/源)今日窅
然忘此景(王冕/)野花黄蝶領春風(王初/)
鸞鏡佳人後㑹稀(李啇/隠)論交却憶十年時(髙達/夫)釵留一
股合一扇(白居/易)物在人忘無見期(李頎/)
舊恨新愁只自知(蘓軾/)髙樓獨上思依依(皇甫/茂政)紅顔未
老恩先㫁(白居/易)惆悵當年意盡違(羅鄴/)
芙蓉脂肉緑雲鬟(元㣲/之)一去瑤池更不還(胡􁀙/)寂寞閒
庭春又晩(劉萬/年)更無人倚玉䦨干(崔魯/)
隠几無言有所思(子昻/)慘烟悽雨不勝悲(郝經/)梧桐葉
上偏蕭索(戎昱/)始是思君腸㫁時(周必/大)
春夢無心秪佀雲(皮日/休)一燈明滅夜将分(艾性/夫)美人粉
黛歸何處(吴元/徳)欲寄音書那得聞(李太/白)
情縁心事兩難忘(元好/問)回首東風一斷腸(羅隠/)欲吊芳
魂何處是(吕佐/)野田極目草茫茫(胡曽/)
南國佳人去不回(包何/)舊交心為絶絃哀(崔珏/)若逢佳
景惟惆悵(元微/之)懐抱何時得好開(杜子/美)
華箋好作㫁腸文(皮日/休)薤露歌殘不忍聞(靈一/)四尺孤
墳何處是(許渾/)落花飛絮正紛紛(鄭谷/)
一日相思似九秋(子昻/)百壺芳醑豈消憂(胡曽/)魂歸南
國迷黄壤(皎然/)月户雲牕許暫留(楊基/)
銀燭秋光冷畫屏(杜牧/)遶廊行處思騰騰(韓偓/)美人一
去無消息(王士/熙)敲遍䦨干喚不譍(韓偓/)
㡬度相思入夢頻(沈徳/躬)鏡中金翠李夫人(温庭/筠)暫時㑹
面終相異(張文/昌)白水青山空復春(杜子/美)
音容無復見當時(許衡/)花落深春鶯亦悲(于立/)今日不
堪生死别(楊鎰/)相思無路莫相思(鬼吟/)
彩雲聲㫁玉簫寒(辛敬/)㡬許幽情欲話難(薛逢/)盡日傷
心人不見(許渾/)一簾風雨杏花殘(華岳/)
為哦楚些作哀詩(敖陶/孫)婉轉蛾眉能㡬時(宋之/問)天上人
間不相見(崔灝/)欲從何處寄相思(牛諒/)
　
　
　
　
　
　
　
　
　
　
　小鳴稿巻八
欽定四庫全書
　小鳴稿巻九
　　　　　　　　　　明　秦王朱誠泳　撰
　賛
　　愍祖
赳赳儀容桓桓英武出甲隴西散其部伍心拱北辰威
鎮西土肇造秦邦為我始祖
　　愍祖妃鄧氏
堂堂世胄曰惟寧河姿容嚴重佐理中和邑姜嫓美太
姒同科配我始祖耿耿不磨
　　隠祖
儀容豐偉性行脩潔震若雷霆皎如氷雪持已謹嚴維
藩卓越維我隠祖天潢之傑
　　隠祖妃劉氏
天生淑質世閥元勛中心樂善内助惟勤賢聲洋溢令
徳彰聞佐我隠祖百世騰芬
　　夫人唐氏
明明隠祖允賴匡襄篤生國嗣曰懐曰康宗枝蕃衍奕
葉隆昌夫人之澤地久天長
　　僖祖
兢兢持已翼翼小心靡奢靡縱不驕不淫夙成令徳早
著徽音天奪之速千古沉沉
　　懐祖
天姿開爽性質剛明雅音允協巧思層生藩維之表宗
室之英惜乎短折諡稱其情
　　懐祖妃張氏
天挺幽姿配我懐祖九死不移終身一姥烈日嚴霜中
流砥柱夀考令徳名垂千古
　　康祖
天姿英毅至性剛方敦崇儒術雅尚詞章臣工震肅禮
樂鋪張維我康祖于秦有光
　　康祖妃陳氏
具備徳容博通書史綱紀宫闈教育孫子相我祖王實
周任姒於萬斯年永賴餘祉
　　恵考
猗歟昭考肫肫其仁有如時雨有若陽春徳音秩秩文
質彬彬愛人好予寵諡維新
　　恵考妃王氏
早膺封冊相我先王夀雖不永名亦斯彰儀容如在傳
誦不忘於穆清廟同享烝嘗
　　母妃楊氏
天姿貞淑懿徳慈良山川毓秀宫壼騰光生我育我為
君為王褒贈自天永荷吾皇
　　恵考繼妃嵇氏
粤膺妙選繼佐先王寵頒冊命恩禮殊常尊崇二紀宫
壼重光四旬薨逝附𦵏原岡
　　自賛小像
非卿非相非道非僧樂天忘勢惕勵戰兢惟飢飡而渇
飲恒夜寐以夙興徳無可重才靡可稱好讀書而不解
欲寡過而未能野服綸巾暫宜獨樂析圭儋爵恒恐弗
勝事琴書而作伴招風月以為朋噫斯人也既宅心於
道義任時人之愛憎
　　賔竹軒記
予書堂之西軒舊有叢竹嵗久枝葉殄瘁幾無留良焉
乃命侍人悉芟除之别植數百本不三二嵗蓊然成林
蕭然有洞庭九疑之趣予甚樂之日引肩輿造竹所杜
門謝客獨與此君相揖譲竹亦曉解予意觸事感興動
能相如予坐竹叅吾前予行竹隨吾後予語竹鏗然相
應答或時敲金戞玉奏簫笙以相娯至于興在書史竹
亦作伊吾聲伴予讀興在詩歌竹更作推敲勢助予吟
久之精神凝合爾汝交契盖不知竹之為賔賔之為竹
也予謂孟嘗之客三千田横之客五百宜莫若予竹之
衆且賢者遂顔其軒曰賔竹云有難予者曰闗中故多
豪傑王誠禮賢下士寜無足充王之賔者而賔顧以竹
乎且竹固植物類耳以為有情而實無情以為有言而
實未嘗有言也此而賔之其名實似不相當其於義似
無據噫是非特不知予亦正不知竹者今天下賢人君
子己仕者限於官守各有常職不可得而亟見之未仕
者又多深藏以為智髙蹈以為潔非予力所能致是竹
乃吾庭户間物欲之則是不煩起居吾賔而禮之非惟
適吾性而昕夕相觀又藉以成吾徳焉古國君卿大夫
之禮賔非徒式燕以樂亦将有所資也鹿鳴之詩曰我
有嘉賔徳音孔昭又曰人之好我示我周行盖美其徳
而冀其以善告也夫竹於植物中最為全徳其中虚似
仁其勇邁直遂似義其羣居不倚獨立不懼似剛其可
器使似才其四時而不易其色似節徳音之在天下昭
昭如此吾固将師之事之豈但賔之云乎抑君子之處
世有所契合則忘情之情情之至也不言而言言之妙
也彼神交百世尚友千古者豈必待話言通肺腑然後
得其人哉或者昧於體物之義而致疑於有情無情有
言無言之間其為見淺矣其為說陋矣請從此辭去無
以間吾賔難者憮然慚黯然退予就見此君擊節而為
之歌曰竹兮賔兮交以神兮賓兮竹兮聊以免吾俗兮
嗟軒之賓兮視此盟言兮子孫百世兩無諼兮遂書以
為記
　　瑞蓮亭記
予府城外内水陸草木之花甚多而蓮品為尤甚一日
偶至體仁門之南廊俯瞰清泠芳敷掩映朱華緑蔕縁
溝覆池乃飾左右廊其室為亭將與知音者賞之亭成
有嘉蓮産池中兩岐同榦並蔕交輝光彩奪目臣民觀
者為之色動或曰此瑞蓮也殆王之善之徴乎予曰不
然萬物之初皆本乎氣化天地之氣有常有變莫詰其
由是故木有樛者曲者岐者人之指有岐者脅有駢者
未閒以是為瑞也夫蓮之駢生疑亦若是顧從而譁之
以為物之瑞善之徴亦惑矣且世之為善者衆矣善則
得福有固然者必人刻一物以徴之彼造物者將不屑
屑乎然則凡物之異常者皆氣之變也何與乎人事而
又何足瑞邪聴者皆唯唯有進而言者曰天下之物不
恒有者為瑞木以殊本連理為瑞禾以異畆同穎為瑞
四時皆露而瑞者為甘九地皆泉而瑞者為醴若是者
惟其不恒有故人貴之今夫蓮之為物家得而植之然
一本而岐岐而並艷艷而並實者世不恒見徴之往牒
亦不數數聞不謂之瑞可乎傳曰和氣致祥人之一身
其氣與天地通人身之善足以召和天地之和從而應
之其機緘外泄必著之物天地固不必躬親為之也以
為非瑞則周公不當作歸禾班氏不必歌三秀而巻阿
鳯皇之詠亦贅矣予曰以若所言則謂之瑞可也謂之
非瑞亦可也何則善不易積和不易召使在已者有以
致之謂之瑞固宜茍善不足以致瑞而偶得瑞則其瑞
也秪足以為孽耳予之涼薄上無以承乎神祗下無以
媚於官僚衆庶日夕兢業求免過責之不暇彼瑞蓮者
胡為乎來哉此予所以反觀内省而實不能當也昔漢
黄霸圖上神雀張敞有計吏竊笑之奏恐長詐偽以敗
風俗劉昆之反風滅火虎北渡河未足深異而偶然之
對天子稱嘆焉予既不欲蹈黄霸之轍又不敢拾劉昆
之語以號於人然竊思之聖明御極至仁太和薫蒸無
間而我秦先王世守藩服皆敦徳履善益衍益厚和氣
之應彰於瑞蓮雖非予所致而亦非無所致而至者則
予亦不得不承也承之當奈何六經有聖謨焉祖訓有
成法焉朝益暮習口誦而心維之加實踐焉求不失其
身不廢其職幽無愧於神明無怍於人庶幾稱宗臣於
有道之世為無忝而天休滋至方自兹始耳於是取所
謂瑞蓮者二(闕/)

恒業卒難動遷度省城隙地一區𢎞敞明麗可建書院
乃保安王府予弟鎮國將軍誠漖地而予嘗以他地互
易之者也於是西安守華容嚴君永濬具啟于予予以
兹事為斯文盛舉遂命長史司撥以給之地既協吉郡
復上之藩臬左布政使婺源汪公進按察使芝山仰公
昇條具事宜請于巡撫都憲靈寳許公進巡按御史陽
城張公黻議以克合遂檄所司鳩工聚材諏日將事命
西安府經厯許謹西安前衞知事朱範董其役而楊公
暨嚴君則往來督察之鎮守太監建寜劉公瑯都督同
知金臺陳公瑛以祠前地不展謀諸御史張公圖市民
居為開拓計而予弟永夀王府奉國將軍誠滕以所居
敝陋方欲他徙而患莫售遂命侍人以其情通有司請
于上官出重價市之既而都憲汝南熊公翀御史安徳
馬公碁相繼為撫按皆極勸相作興工力日倍以𢎞治
戊午夏四月落成距經始之期纔七閲月耳其制中為
正學祠祠祀横渠魯齋而推原横渠之學之所自併明
道程先生祀之且謂京兆為先生宦逰地也鄉賢之有
功道學者藍田吕氏而下凢十人東西配焉右為書院
堂室有嚴齋舎環列擇士之秀而賢者講讀其間日惟
從事于身心理性之學以上尋程張遺緒而舉子業亦
兼治不廢遵時制也左為按察分司提學憲臣居焉端
軌範嚴約束作勤起怠胥於是乎在而書院之規赫然
動人矣嗚呼自横渠先生得二程正學以開闗中道學
之源一時門人如諸吕蘇范相與周旋凢所論述皆聖
經羽翼至魯齋先生來領學政式克闡明之而元甫紫
陽蕭同諸君子又揚其波助其瀾斯文如綫之脉至于
今不泯者實賴焉顧科舉之業興士之以豪傑稱者多
止於章句文字中茍可以取科第不翅足矣先輩為已
向上之學切問近思之功談者非不知知而行者不數
數見天理常存典刑固在是祠之復及書院之興豈直
為觀美哉葢將使一方之士仰止鄉賢潜心正學庶幾
獲究真材之用此領學政者之責而楊公之用心亦至
矣雖然天下之事每(闕/)
　
　
　
　
　
　　拙解
予既以拙自名客有以巧自負者過而見誚曰世方逐
巧而子乃甘於拙子誠拙者矣予聞而笑曰我非巧於
拙者也而子殆拙於巧者乎夫物之巧者莫巧於繭絲
而作繭者卒以巧自斃又何異於人之自恃其巧而卒
陷於巧者乎予固拙者也然惟不識不知而一舊章之
是由其為拙也葢如是嘗聞周子曰巧者勞拙者逸而
吾之所以得逸其樂者正以其拙也則将焉用彼巧哉
　　愚辯
予既以愚自守客有黠者謂予曰子非愚者也何其自
愚於愚也予因其言而辯之曰予非自愚於愚也而愚
乃其性耳然惟其愚也故舉天下之物不知其所好其
視土壤猶黄金而視黄金猶土壤竟不知其孰貴也或
曰仙予則斥之以幻妄或曰佛予則拒之以虚無其日
用飲食之外惟知蒼蒼者之為天而已此予之所以為
愚乎若夫用機械之巧穿窬之智者是則予之所深嫉
也孔子曰聰明睿知守之以愚予非聰明睿智者而亦
以愚自守哉
　　賓竹賦
嵗在閼逢月臨大暑薫風時來溽愠頓解余方玩易北
牕之下客有帶索葛衣㯶屩席帽不通姓名排闥徑造
顧余長揖莞爾而笑曰有所疑敢以請教疇昔謁雲臺
老仙羌以賔竹自號靖言思之吾不知其所好噫天下
之物可賓者多矣豈獨竹云乎哉彼芝與蘭潜哲孔光
燁燁商嶺菁菁楚湘曠達誰擷幽閒自芳四皓養素靈
均佩纕此草中之逸民髙蹈逺引胡為而不賓彼梅與
菊含貞孕秀味主調羮功能益夀落英可飱暗香宜嗅
淵明莫逆子真華胄此花中之髙士輕世肆志胡為而
不賓彼松與柏嵗寒後凋蒼髯灑雪勝氣籠霄臺烏翔
集遼鶴允巢崔丞坐詠王子攀號此木中之丈夫守死
善道又胡為而不賔余聞之歛袵而對曰芝蘭草屬其
性近柔柔則不立恐和而流梅菊花屬其性近媚媚則
不武恐多疑忌松柏木屬其性近野野則不文恐非智
者是皆未足以言賔試以竹言賔斯可知矣猗歟美哉
植物之中乃有此竹匪草匪花而亦匪木剛而不屈亷
而不辱或巨或細以葑以蕧載考厥祖尋源泝流肇于
嶰谷循及帝丘渭川淇澳青城羅浮武夷長沙蒼梧峽
州此竹之産也紅者塗丹斑者染泪黄者敲金青者滴
翠方若裁而中矩篔若騰而拔萃棘與刺者似同桂與
瑞者實異此竹之品也為舡為甑為箭為刀為籠為􁁊
為箕為筲為筒為杖為笙為簫城防之險簡書之勞此
竹之器也若夫制筩均氣定律累黍棲鳯以鳴朝陽化
龍而作霖雨感通孝子之情孚合忠臣之語全大節於
兩間挺孤標於萬古此又竹之竒才偉績也引而申之
其體也虚若顔子屢空雖簞食瓢飲而樂亦在其中其
用也實若史魚秉直沒猶尸諌而愚不可及逺而望之
癯然其形若将凂焉伯夷之清近而即之温然其色有
斐君子武公之徳然既有此西都之賓不有東道之主
可乎是以老仙鞠躬循牆趨歩褰裳出門如見承筐是
将列八珍之饌泛九霞之觴獻有臺之雅答飽徳之章
一倡一和再酬再酢七賢司罇六逸洗爵殽核屢陳欣
然更酌飲無筭而禮意愈勤歡有餘而威儀自若小浮
名於毫芒薄世味於糟粕至是不知主人賔竹竹賔主
人不可得而知也仰視俯觀明月在山白雲滿地酒䦨
興盡言别而歸老仙行且歌曰按歌聲兮鼓腹懐嘉賓
兮如玉招明月兮不來留白雲兮共宿余以語客客吐
舌而走失其故步因書于屏以為賔竹賦
　　皇明名臣録序
天佑人國家必生賢才以遺之元凱在唐虞伊傅周召
在商周無容言己下至漢唐宋雖治不古逮然必有熊
羆之士不二心之臣佐其啟連佐其守文佐其興復故
其傳祚乃能久長我皇明太祖髙皇帝取天下於元季
扶天常立人極於顛躓决裂之餘當是時智者貢謀勇
者宣力忠良者輸納誠藎小大靡遺列聖繼承撫熈御
洽於百餘嵗薄海外内陶然太和雖神謨聖烈臣下無
所於助而輔理承化股肱耳目之功亦不可誣也顧木
天深嚴金匱秘宻末學小子知其名而莫究其實或併
其名無聞知焉夫士當尚友千古矧耳目所及勛澤所
被而可不知乎此晦庵先生宋名臣言行録之所由輯
也巡撫寧夏都憲西蜀張公禎叔嘗輯皇明名臣録一
編釐為四巻自中山武寧王而下凡百人其平生履厯
事行之大者具在焉予嘗慨斯典之缺久矣徃者司冦
莆田彭公韶嘗為諸名臣作録贊至是公復踵為之後
之景行仰止將不於是乎徴邪然彭公所取僅三十人
其選難矣公為是録殆三倍之或疑其泛予謂論人於
三代之下者不必求其備凡公所録皆一時名臣雖人
品事功不無疵純然較諸雲臺所畫凌烟所拔者豈盡
出其下乎自今觀之夏忠靖之徳量王抑庵之文行髙
學士之忠實皆彭所未備者近嵗如余肅敏之在陜興
利捍患民至于今賴之是亦不止尋常尺寸之樹立而
已表之以為後之臣人者勸夫豈不宜必欲以聖賢作
則以三代律人吾恐願為良臣者將興望洋之嘆而文
公言行所録亦贅矣公起進士簉屬地官陟貳太僕用
薦者進今職才行卓卓於時即是一端君子當知其抱
負有過人者予深嘉之故為序諸首簡
　　元宵雅集圖序時在鎮安邸作
成化癸卯嵗今上皇帝在位紀元之十有九年也朝廷
清明邊檄無警長安列郡晏然民不告饑予叨奉茅土
為藩屛於斯亦因而得嵗時之樂也年之前冬常有雪
正月雪朔旦大如手積地盈尺人氣歡洽誠豐年象也
越十有一二至于上元日天忽開霽雪盡消寒氣漸釋
而暖信為之稍回予於上元日設筵具樂招文雅客以
為樂於是予父王首相長史吳公元素鄭公子初予所
從學紀善湯公以脩與予以道誼相愛厚提學憲副戴
公廷珍之數人者皆優於文行而有麗澤之益於予者
又有予外戚之懿都閫廖公廷璽雖為武將亦能尊尚
儒雅而愛文墨予先期悉招之詰旦不俟再速而畢至
於東之書堂予出迓焉天日晴和東風嘘暖賔主之情
翕然宣暢既行酒即席而坐觴酌序行音樂迭奏水陸
之珍以次而進酒隨量而屢勸諸公亦不隠其量而飲
然必以徳將之不至深醉一觴一詠彼此形勢俱忘性
情禮義之真文字之樂無時世塵俗氣誠雅㑹也抵暮
燭燈煇煌月光如晝移坐於庭火樹銀花照燿尊俎間
諸公樂甚僉曰是雅㑹也可無述乎予遂弗覺技癢因
成五言四韻一詩戴公首和之吳公鄭公湯公繼和之
皆各適其趣廖公曰臣武人也文事雖嘗學而未能悉
中矩矱詎敢奉嚴韻邪亦乘興成七言絶句一首予扵
是復舉酒屬諸公曰人之處世良辰美景得與文雅周
旋為賞心樂事之適者百年間能幾哉予將命善繪者
貎而為圖諸公各書詩於上人留一圖以識斯㑹之雅
倘天不吾閟徳星上聚有啓占者之言吾將斯圖以質
之寧不有聞於世乎諸公再拜謝曰臣輩何幸獲與斯
㑹遂相酬酢盡醉而歸翌日圖成予先染翰録予詩并
以紀歳月云
　　送少司徒張大器還京序
𢎞治辛亥冬户部右侍郎張君大噐持節慶府行冊封
禮事竣還朝便道過長安省其母太夫人時年八十餘
矣戲綵既已趨朝有期予守秦國以君秦人也於其行
為巻送之於是諸郡王能詩者咸賦詩其上縉紳大夫
又從而繼之詩遂盈巻予為序其首昔漢司馬相如本
蜀人及其為中郎將使蜀建節乘傳蜀太守以下郊迎
縣令負弩矢先駈蜀人以為寵遷史至累數十百言傳
其事而不厭宋韓魏公本相人及其以武康之節治相
駟馬髙車碧油紅斾光動里閭榮同晝錦歐陽子至作
為文章記其事兹君官拜亞卿身充正使而又手持玉
節凾奉金書禮成之後得以優㳺鄉邦入里門而下車
登北堂而拜母又未知長卿稚圭當時有此否也豈不
良可多哉雖然長卿使蜀或者誚子長紀傳之陋稚圭
治相永叔但美其功徳之光是又大雅君子之獨見而
非庸夫愚婦之所可知也君之位望不減前人而秦人
之榮寵君者亦不減于當時豈待言論而後見乎予復
為是說者葢將以永叔之望稚圭者望君而不欲為子
長之見目君如長卿而已君其懋之哉
　　夀湯紀善七袠序
紀善湯先生先王時教授也逮事予累官今職尋以老
乞歸予不忍其去留寘别第越再明年為𢎞治辛亥於
是先生夀七十矣十二月望日寔其誕辰先是先生夀
予例遣使持酒肴賀之兹當再遣因告使者曰先生有
道人也於予有輔導功汝往其敬之哉且予少時未諳
讀書先生親為予正句讀析義理課詩若文甫長則自
身心以至家國無不開陳其道俾予有所知輔翊其行
俾予有所立古人所謂啓沃獻替者先生殆兼有之歟
是先生於予分則君臣義則師友爾今髙年既臻誕辰
又届豈無一言可以為先生夀乎予聞漢賈誼嘗傅梁
懐王董仲舒嘗相江都王皆能佐之以道不使其至於
多過鄒枚輩嘗從梁孝王應徐輩嘗從陳思王雖昧格
心之學然亦能以文翰相尚而無他失至今有光史冊
先生於予豈異是哉道義則祖董賈二公之醇正文詞
則效梁陳諸子之典則可謂大雅君子者矣苐予學踈
仰媿前脩是則有負先生之厚望爾雖然奉藩之暇所
以樂東平之善敦河間之禮以幸免乎梁懐之輕恌江
都之驕蹇梁孝之僣妄陳思之憂危者非先生之功尚
誰功哉回視小山八公建安七子於是乎有媿矣繼自
今尚期先生松栢其姿臺萊其夀以與予同享聖世太
平之福于無窮豈不臣主俱榮哉若夫世之齪齪者惟
知競蜉蝣之朝夕而不暇悲蟪蛄之春秋則斷乎不為
先生之所齒可知矣先生有子有女締姻宗室桑榆之
樂尚未可涯兹姑述其輔導之益故未及爾使者頓首
曰唯唯遂書以為先生夀
　　送向行人還朝詩序
聖天子以至仁覆天下而行之每自親親始乃𢎞治癸
丑予兄臨潼王薨於位訃聞上震悼輟視朝一日賜諡
和僖遣行人向君者乘傳來典祭𦵏禮是雖我祖宗成
法是遵是用而聖衷哀眷特稱其文凡與宗盟之内者
感恩圖報當何如其為情哉君蜀之岳池人舉進士拜
今職其來秦也奉命惟謹有所餽贈一無所受衆論多
之比竣事便道歸蜀省母居亡何還朝復道於秦秦中
宗室洎儒林士夫多為詩頌且餞之僉謂予寔長秦藩
宜有言弁首簡維周官大行人掌大賓客之儀以親邦
國懐諸侯嵗時徧存問至于賀慶致禬以同其憂喜具
有定式用能慎固本根以壯維城之勢朝廷頒䘏典於
同姓而必以行人蒞其事者亦成周之遺意也予聞行
人在國初為員三百四十五六曹之事當行四方者行
人則捧檄而往其事既繁則員不得不冗其員既冗則
選不得不雜永樂中有以進士除者嘗持節使朝鮮奉
揚徳意邦人知重朝鮮國王遺之金郤不受因表其事
于朝我太宗文皇帝深加歎賞始有行人非進士不除
之命且省其員為三十六而非制命不得遣於是行人
之任始重而選始難矣君以儒術致身釋褐為京宦在
帝左右親銜使命以臨藩服器局凝重文華蔚然人既
樂親之而行操濯濯人復加重之夫秉彛好徳輿情所
同見賢思齊聖有明訓然則發為聲詩聫篇累牘斯亦
情所不能已頌非貢諛餞非内交予安得不嘉而序之
哉予又聞近例行人滿三載能舉職者得被選為御史
以其奉使四方民情世故多所涉厯持是以往無所不
可君行矣尚益砥礪圖惟厥終他日聞有立殿廷之下
蹇蹇諤諤論天下事者問其名必向君也有繡衣行部
而風聲凜凜所至奸貪屏迹良善生氣者問其名必向
君也庸書以俟
　　瑞蓮詩序
予府第子城外舊環以塹引龍首渠水注焉嵗久渠防
弗治水來益㣲塹遂涸矣𢎞治壬子春監司脩舉水利
渠防再飭塹水乃通盖一二十年平陸復為澄波也予
喜甚遂命吏植蓮其中復即體仁門外為亭水中以寓
目亭之北則舊有長廊十餘間牗皆南向與亭相對而
連屬焉是嵗夏季蓮乃盛開中忽有一本而雙葩者衆
咸曰此瑞蓮也考諸載籍同穎有禾連理有木其為祥
盖昭昭矣今兹池蓮駢蒂同莖而豈徒哉是葢今上恩
覃宗支吾王美濟奕葉之所致也不有髙賞厥瑞奚章
予笑拒之曰有是哉瑞固不敢當也賞亦不可已也明
日乃開宴亭上召鎮巡藩臬諸公次第賞之又皆即席
賦詩以侈其事於是酒酣興逸但覺水風涼坐花香襲
人端可與西湖較勝負豈但小東林而陋耶溪也哉酒
罷因登詩于巻以為府中一勝事蓮之瑞不瑞弗計也
諸公以予言近實請書以為序是庸弁諸巻端
　　豐城㳺氏族譜序
族有譜猶國有史也予生宗室未嘗見民間所謂譜者
恒見史不知何以類譜邪間與長史游邦貞論之邦貞
曰史國譜也譜家史也二者正相類因取其譜以呈予
試閲之見其巻首詳次世系猶年表也末述行實猶列
傳也乃笑謂邦貞曰有是哉因諦閲之其系甚綿簮袍
相繼代不乏人其間以功名自表者尤衆餘亦負特行
而擅美才焉則又顧邦貞笑曰古所謂遥遥華胄者無
乃是耶邦貞則進曰臣世家江西其地阻于山川有文
獻之美而少兵燹之厄故其民喬木相望譜牒具存兹
者臣譜傳自先世雖頗殘缺源派甚真臣豈敢冒拜墓
之恥以欺世取譏哉因頓首請予序嗚呼董狐死天下
無直筆久矣覔米作傳諛墓得金史尚可信哉何則漢
以前史有世官不相侵軼唐以下則史官必出翰林而
翰林必為宰相此史之所以不得其真而世之所以莫
可取信也夫史紀善惡之書也世治則所書必多善世
亂則所書必多惡而治與亂又君相之責耳安有身為
宰相以總裁于上職督翰林以纂修于下而肯自書其
不善而不諱者哉然則國史之不得其真也亦宜矣且
予聞近代翰林之選類皆文人而文人無行勢常什九
也夫以無行之人掌史文而以諱過之人主國是史尚
足信也哉是無怪子為相則史貸湯之酷仇為相則史
誣飛以逆者紛紛簡䇿矣噫安得秉麟筆者出於其間
取十七史而黜其蕪穢不實者哉然後天下有真史焉
出而世之為君與臣者亦庶乎其少知愳矣抑不獨此
也予又聞江南有以脩譜為業者往往竊故家真譜規
重賂以鬻諸新造富室焉遂使數世之後真贋莫辨其
弊殆與史同然則邦貞之譜亦然哉殆非也其系真其
言覈葢一家之信史矣予因論史偶及之夫安得世之
為譜者真而覈皆如此譜而世之為史者復如為譜者
乎邦貞頓首曰是矣始臣論家史今乃得國史所得不
既多哉請書以為訓遂書之
　　喬長史雙挽詩序
予府右長史喬奉先啓予曰臣父鄭府左長史木棄臣
若干年臣母宜人王氏棄臣亦若干年臣不肖無所建
立以休扵前人竊念先徳多可述者復不能圖其不朽
將罪益大矣維時詞林大夫士有憐臣之志知臣父若
母之行者多作為詩歌寄情哀挽彚之成帙凡若干篇
臣幸服事帷幄願乞一言以序之敢百拜以請言已嗚
咽不能成聲予亦憐之受其帙閲之既乃為之言曰丈
夫生世未必無一行一藝之可稱比其卒也亦未必不
忽焉如飄風之過而能繫人之思者少矣思之而至于
詠嘆悲歌不能自已者為尤少也是帙所載其為言體
裁音韻類各不同而詠其賢悲其死者則衆口同辭若
出於一時若成於一人嗚呼何以致是哉葢長史嘗為
大寧山丹兩衞學訓導身教言教不遺餘力所造士甚
衆恩義在人至于今不衰遷佐鄭藩忠藎清白孚於上
下其所樹立者固自卓卓如此况有宜人之能婦助其
内而又有奉先之能子紹其後乎予嘗怪世之為挽詩
者近於無情之哀而子孫之徼惠於人者厚誣其親惟
恐弗甚焉然在名公鉅儒仁人孝子則弗為是也夫名
公鉅儒之立言將使天下信之後世信之仁人孝子之
述其親也將使天下傳之後世傳之世豈有無情厚誣
之言而能信且傳者乎予固意其决弗為是也奉先侍
予也久動循禮法思不辱其先弗玷其名葢庶幾乎仁
人孝子之用心者而一時著作又多出於名公鉅儒之
手夫豈無據而空言之哉言而有據其信且傳也無疑
矣予安得不推其意而序之哉若邑里世系之詳墓上
之文可考而潜徳遺行已具見乎其詩俱弗暇論也
　　詠雪倡和詩序
詠雪楊應寧先生所作也維先生天順間以南楚竒童
貢天子時憲廟臨御詔俾績學翰林固一代之泌晏也
先生以英妙之年粹美之質大肆力羣籍幾盡中秘之
蔵是又出乎泌晏矣成化壬辰果登甲第拜中書郎喜
以經學開士類而海内從逰者日益滋詩文其緒餘耳
既而自中書擢僉憲奉勑提山西學此除寔自先生始
未幾丁家艱既闋再奉勑提學陜右進憲副先生盖從
此升矣然其於學徒甚嚴而有恩秦晉之士咸畏且愛
之其他髙第之取科甲列清要者又多先生所鑄也先
生之按部則雖祁寒熾暑無倦色𢎞治癸丑之嵗暮雪
且作僉以先生必憚出乃毅然冒雪抵三原以至于商
洛不四旬而厯州邑者凡十數得詩三十又六篇皆其
較藝之隙之所成其清新富麗有足動人者間見諸公
譽先生之才者不容口因假以觀葢不啻夜光明月而
光采奪目誠希世之珍也先生真可人哉予性僻嗜吟
然無如拙何每見名流所作輙技癢弗止竊效顰焉此
詠雪之所以有和也既成復自笑曰以食烟火之人而
與蟬蜕塵埃之表者鳴其不度徳量力也審矣或以予
非専門不責備似又為予解嘲者遂夀先生之詩于梓
以傳而因附以效顰者焉是為序
　　羅川翦雪詩序
予府伴讀强晟向典真寧教日嘗有翦雪之作觀其自
叙之辭亦足知其志矣葢晟以汝南名家子早負才氣
有聲塲屋而固將以取甲科致通顯也惜兩舉進士不
第不獲已領教得陜之陋邑所謂真寧者則其抑鬱之
懐固宜一寓于詩也𢎞治壬子之秋以校藝湖藩道陜
入見予始識之明年以提學憲臣檄取㑹講于貢院因
悉見其所作若詩若文若短章若長篇若諸體其新竒
富麗有足以動人者用是援例請于朝蒙恩許備藩臣
予甚喜之盖察其人醇實初不専于詩也其舊所著有
汝南小稿及井天録欲與出之而晟乃固辭姑從所請
第以此編題意甚新間多俊語而詩林君子必有取焉
因命繡梓與好竒者共之若於是而復固辭焉是則近
於迂且固也夫豈可哉予聞厥父氏曰宏以進士嘗三
厯臺憲其家學之傳良有所自徴於晟益信云
　　夀何指揮七袠序
予從弟保安王一日過予請曰西安右護衞致仕懐逺
將軍指揮同知何梁弟妃何氏之父也今年春秋適七
十九月廿四日其初度之辰弟於梁有甥舅之義虚禮
不足以將忱願賜一言以為梁夀筵之光俾世傳之以
為家寳榮莫大焉予惟天下可欲之物凢係於人者可
以智力致係於天者不可以智力求也珠璣犀象球琳
琅玕孰不曰致之似難信乎其難然而係乎人也善謀
而有力者則亦聚而有矣强艾耆夀耄耋期頥孰不曰
致之似乎甚易然而係乎天也古之聖賢亦有不可必
者矣葢非智力可取而有也禮六十曰耆七十曰老八
十九十曰耄百年曰期人夀至于耆盖百之一二至于
老千之一二杜甫有云人生七十古來稀其以是夫今
梁年躋七十而步履視聴一如强壮時况又有子之賢
襲職蒞事惟勤惟慎享福于其身䕃及于其子是豈偶
然也哉其必有以致之矣予聞梁之為人其質厚其心
仁家有饒財而樂推與鄰里鄉黨貧乏葢富而好禮者
也梁所以獨膺福夀於天者其在兹歟其在兹歟然則
天未必不可必也彼其有不可必者葢理之變而非理
之常也詩不云乎樂只君子遐不眉夀樂只君子徳音
是茂梁其益懋之哉他日徳益盛年益増踰耄耋而涉
期頥其天信乎其可必矣用書此為序俾世之有徳者
知所勸而否者知所勵云
　　巴陵廖氏族譜序
湖南廖氏世為巴陵之鉅族自宋以來代不乏人逮元
季經兵燹譜牒無存其邈綿所自盖不可考矣欽惟我
聖祖髙皇帝混一天下其廖氏始祖曰太安者始際風
雲之㑹得躋武階歴四世傳及曰珷乃以文武長才分
閫重鎮嘗屢建竒功進陞都指揮使其長女實為予妃
有淑行盖其先世積徳所致信非偶然也都閫公既沒
其子禎以功襲西安後衛指揮同知予因請于今天子
得調西安右護衛許隨侍葢朝廷篤親親然也不亦慶
且幸哉偶一日禎謁予于寳善堂叩拜階下跽而言曰
臣之家世實吾王所知兹以先世功階謹以繕謄成帙
敢請睿製弁于其首實臣廖氏世世之幸於乎根之固
者末必茂源之深者流必長此理勢之必然也兹爾廖
氏之榮且貴既發跡于而祖而又有都閫公以大其官
然則爾為之孫與子者可不思所自哉必惟孝惟忠以
仰答我聖天子之休命無驕無侈以求舉爾祖父之厥
官誠若是則今譜牒之作庶幾乎其無忝矣不然若宋
曹氏之裔而流丐于海上者豈不大可畏哉豈不大可
畏哉言既禎乃叩拜以興曰敢不夙夜戰兢以服吾王
之命予因述之以為廖氏家乘序
　　葵軒稿引
詩不主於險怪而惟主於平淡葢惟詠性情者然也予
觀葵軒諸作其亦知所尚者歟葵軒者誰鎮陜中貴劉
公仲器之别號也中貴天性温厚雅好唫詠初未嘗出
險怪語觀其所作則知其人矣且今之弭金貂者多馳
騁於富貴而唫詠固非其所長若葵軒者得不謂之賢
乎雖然詩底於平淡固未易至也第以中貴今日之所
好如此而進進不已焉則於唐人摩詰應物之平淡或
庶幾乎可至矣不然則元輕白俗是又詩之所忌也予
閲其集而喜其知所尚因為之引
　　涵碧池引
予弟永夀王於所居西偏引水為池種蓮養魚其中以
供逰觀之樂士夫有過之者名曰涵碧因各賦詩紀其
事久而盈帙請予言弁諸首予嘗一再至池上求所謂
涵碧者每淑氣初回氷澌畧盡則逺山近樹倒蘸於青
銅鏡中此一涵碧也又或秋雨既霽水波澄澈則天光
雲影静沈於玻瓈盤底此又一涵碧矣不知予弟將何
居或曰漢池影娥唐池鋪錦富貴者固如是也今王處
富貴之中而池以涵碧名乃徒取諸逺山近樹天光雲
影之倒蘸静沈焉此不殆於以藜藿充太牢乎予笑而
不言或者悟遂書以為引
　　湧金橋引
永夀弟既為涵碧池或謂池上不可無橋以便逰觀遂
構成之而難其名乃聚士夫之嘗宴集池上者圖之或
曰某嘗陪王曉宴扵此矣羲馭方升水光受日則金鋩
奪目不敢俯視是宜名曰湧金或又曰碧空夜静水月
交輝則金精融液蕩滉不停是亦宜名湧金於是橋之
名遂定衆復作詩登巻與涵碧池等予併括其大槩如
此云
　　祭西嶽華山文
天地間五嶽並峙為五方之宗巖巖華嶽實奠西土禮
諸侯祭境内山川予小子欽承帝命嗣守秦藩華嶽之
祀予實主之嵗時玉帛將事望秩有容肹蠁潜孚灝靈
如在乃今奉詔賜沐又得便道展拜廟貎于靈嶽之下
尺寸之誠其敢隠於神哉予聞古之修祀事者有報有
祈維神作鎮能興雲雷召風雨斡運隂陽為一方民物
祛除旱澇疾苦夭閼不齊之患使宵旰無西顧之憂而
予宗臣亦永享太平之福者秋毫皆神賜也敢不以報
獨念予徳無似不能奉答休祉又不善攝養嬰于足疾
藥連嵗弗奏功且已踰壯彊之年而嗣𦙍未建簠簋之
托疚然在懐嘗稽古傳記以英賢之産歸之嶽降夫金
徳主生生生為無窮兊宫澤物物物沾其利予固無以
媚于神然自神而言則為祭主自廷命而言則均為國
主博濟之恵奚獨後予馨香如聞願神黙相使予血氣
循軌精神内固勿藥有喜夢熊協吉此予夙夜而不能
忘者也敢不以祈夫以民物所賴報神之賜而以予所
願祈神之休是雖各舉其重者言之而實未始不相闗
也神其鑒之
　　祭汧陽端懿王文
宗藩耆夀典刑僅存如松之茂如蘭斯芬天不愸遺一
疾弗起嗟嗟老成淪落盡矣嗚呼惜哉漢有河間好禮
崇儒王實慕之左圖右書亦有東平以善自飭王實肖
之其儀不忒衆方射利刀錐是營王心于于布袍菜羮
衆方附勢其門炙手王醜厥為瞠乎若後庭無白丁坐
有嘉賓葆光習静抱朴韜真前嵗甲寅王夀六十宗人
畢賀少長咸集長春之醖長生之詞間以絲竹式燕又
思曽幾何時聞王寢疾亟問弗瘳遽成永訣嗚呼痛哉
訃聞當宁帝心悼哀恤典便蕃自天而來禮官稽行曰
惟端懿帝曰俞哉王其無愧令名身後如王幾人莞彼
豪華溘然埃塵象賢克孝王有𦙍子塊苫饘粥據經執
禮弔者興嘆薄夫知耻天之報王庶幾在此靈輀載駕
將返幽宫陳辭遣奠寫我哀悰嗚呼傷哉
　　祭保安榮穆王文
吾宗昆弟匹休競芳王尤傑出玉粹金良皎皎乎挺神
駒之千里翽翽乎耀威鳳之五章有毅然不可奪之氣
有瑩然無所缺之光其風神峻整如片氷隻鶴其言辭
峭厲如烈日秋霜孰畀之美不令之長夢邪真邪使我
涕滂嗚呼既貴且富方壯而康無求不得有願必償粉
白黛緑嬌管清商浩歌摩空雄飲吸江殆不知宇宙之
為闊而光景之為長二十年全盛之福孰有過於王者
哉若夫春風廣坐白日髙堂禮賢下士無怠無荒北海
之尊不空東閣之燕頻張多儀稱其為物恭敬形於未
將一時賓朋交際之盛又孰有過於王者哉嗚呼祝融
行天赤日探湯王忽遘疾我心皇皇醫來報劇予謂勿
傷意王器局夫豈不昌奈之何一匕不下於咽膈而二
豎已入於膏肓豈人事之或戾抑天命之靡常何吾宗
之不幸而芝蘭玉樹竟相繼而凋亡上有慈親悵甘㫖
其誰嘗下無祚𦙍僅托國於季方恐王之目將不瞑於
泉壤也予長秦藩屬在雁行矧王之賢而愛我敬我又
特出於尋常身後之計匪予孰當九原有知予不負王
矢心致告酹以一觴
　　祭永夀莊僖王并妃彭氏文
於乎一元浩浩大化茫茫令始令終維理之常茍性天
之弗墜雖一日以為長不然或老死牗下亦為下殤於
乎吾藩賢哲乃有如王喜性天之聰悟豈他宗之可方
幸早膺乎封爵惜年少而氣揚或四野蒐田而旁通於
近邑或千金致駿而馳騁於康莊或飲以陶情而百觚
之克受或射而角勝乃百步以穿楊既朝酣于别室復
暮燕于前堂銀燭煇煌而擁嘉賔之雜遝青衣列侍而
兼衆樂以鏗鏘鱗介羽毛而錯肥甘之悦口粉白黛緑
而競歌聲之繞梁樓髙百尺勢接穹蒼池深數仞派引
汪洋而王之樂亦已極矣河間禮樂東平仁義王亦慕
之思以名世乃羣書涉獵而若今若古以疏通乃八法
規模而或楷或行之具備乃臨池學染而頗窺晉帖之
精神乃把筆題詩而解慕唐人之風味於是東連梁晉
西底巴蜀購求墨妙盈箱累軸而王之名亦已盛矣於
乎有若王者亦明且智奈何氣耗於西狄之漿體疲於
東閣之妓届中宵而飲客初歸甫明發而吊賔遽至此
予之所以深悲而痛惜之者也於乎王薨未久妃亦繼
之是雖天地之成筭而亦夫婦之至竒䝉恩同瘞復何
憾為雖然王其淪沒幸有嗣子克肖于玉誠足承祀予
叨宗正又忝為兄每重天親之誼恒敦睦族之情出入
無時而愛重不殊於同氣交際以禮而箴規無異於友
生疇昔訃聞而深慟鴈行之拆今茲遣奠而不知鮫淚
之傾於乎王之嗣子我其子之請于天子為爾爵之王
之臣僕我其制之如或王忘為爾律之王之精魄諒亦
有知諦聴予言夫復何疑靈輀載道將妥丘園王其往
哉永訣終天於乎哀哉
　　祭郃陽温穆王文
嗚呼我祖康王慶衍澤垂四子並封玉映金輝我先恵
王以嫡為後臨潼郃陽汧陽競茂先王奄棄諸父凋傷
惟汧陽伯巋然靈光閔予小子纉秦之服睠我二兄友
于則篤王言誾誾王貎忻忻深宫相對禮洽家人玉牒
所載秦宗繁矣族屬最親如王者幾臨潼之薨方切予
哀不虞謂王相繼殞哉王薨未久汧陽在殯老成淪亡
宗盟不幸王之心事明白坦夷王之行誼淑慎恵慈不
躭麯糵不逐畋嬉凡可伐性王多弗為一疾而沒吁其
可疑壯彊無子王心惕而粉白黛緑環侍不辭遘疾之
因庶幾在兹慮闗宗祧匪王之私得已不已在王無譏
嗚呼哀哉朱門遲遲白驥騤騤野雲助慘朔風扇悲翩
翩素葢寂寂彤帷長夜漫漫欲見無期嗚呼哀哉訃聞
九重帝心悼惜䘏典便蕃自天而錫稽行賜諡曰穆且
温禮官蒞祭有司營墳㳙吉發引遣奠國門瓣香陳辭
侑以芳樽嗚呼哀哉
　　祭母妃父楊公文
念惟先母育我眇躬遡厥所自善慶攸鍾吾母上仙劬
勞莫報所喜公存夀躋耋耄時或晤對如覩母顔奈何
一夕亦掩幽闗我惟哭公即哭吾母殮祭弗躬限於封
守遣官奉祀展我心曲遥望城南豈勝荼毒嗚呼哀哉
　
　小鳴稿巻九
欽定四庫全書
　小鳴稿巻十
　　　　　　　　　　明　秦王朱誠泳　撰
　恩賜勝覽録
　　𢎞治癸丑予以足疾未瘳倦于醫居恒忽忽或有
　　進者曰去城之西三百里太白山之下有泉曰鳯
　　泉去城之東百餘里曰石門亦有湯泉去城之東
　　北六十里曰驪山亦有温泉浴其水者痼疾皆愈
　　予聞而異之曰有是哉苐以守藩不敢専出入乃
　　遣使上告于天子天子許之予拜命踴躍不敢煩
　　有司自飾具以往感恩志喜因有一律紀之其詩
　　云
憶昨封章叩紫宸果然天意俯從人􁀙除宿恙憑靈液
造就餘生荷至仁指㸃終南収勝槩摩挲華嶽動精神
揮毫欲寫山川秀只恐歸來記不真
　　是嵗二月丁未出郭予宗室昆季諸王往餞于城
　　西之十里鋪予因有詩留别其詩云
親藩叨守冒尊榮敢為逰觀出斗城賜浴温泉天子詔
𢎞開祖席友于情秦川日暖旌旗動周道風和鼓角鳴
料得歸來詩滿巻安排賡和答升平
　　其日巡鎮諸公暨諸藩臬候送于崇仁寺予亦有
　　詩留别其詩云
叨綰金符守一方喜承温詔浴温湯行車細覽江山秀
祖席遥分雨露香絶飲平生懲酒誥惜田寧敢蹈禽荒
歸來料得無慚徳獨有丹誠答聖皇
　　途次望漢城甚邇作未央宫懐古
手提一劍竟成功定鼎長安此建宫作則已非神禹戒
貽謀翻笑宰臣工鳳麟殿閣成塵久雞犬鄉村有路通
鐘室不知縁底事令人千古惜英雄
　　致政康都閫别業去咸陽僅十里其居枕灃水甚
　　有幽致都閫謁予于道左請留予為之一飯因貽
　　以詩
將軍别墅枕灃河此日停驂試一過繞舎笙簧流水急
當門圖畫好山多暖風雞犬鳴深樹斜日牛羊卧軟莎
應有杜陵餘興在東橋欲問訊如何
　　漢有天下張良實謀臣也逮大功既成乃欲從赤
　　松子逰豪傑欺人之言豈可信哉其墓一在咸陽
　　一在韓城俱載郡志未知孰是予所過則咸陽者
　　云
天生才傑起山東肯學連衡與合從四海風塵争逐鹿
一編籌策竟從龍殯宫已見埋青草石室空傳伴赤松
明哲保身公獨有尚疑人在躡仙踪
　　將抵咸陽日已薄暮予臨河登舟亦有作云
縣城背倚北原坡南面通津古渭河兩岸夕陽青草渡
半篙春水白鷗波當年宫殿阿房盛此地丘陵漢室多
欲向長途詢往事南山無語鬰嵳峩
　　予既渡宿于咸陽之行臺明日因留一絶
半生今始出重城客枕通宵夢未成月冷烏啼紅燭暗
感懐吊古不勝情
　　道中即事
步輦乘春古道平一村纔過一村迎杏花雨細沾衣潤
楊栁風和拂面輕山勢東連秦嶺濶河流西下渭源清
前朝勝槩豪華地知逐滄桑幾變更
　　予讀漢史暨武帝内傳每嘆其雄才大畧而乃惑
　　神仙且窮兵於逺俾末年不下輪臺一詔則漢事
　　未可知也矧聞茂陵侈葬可為於邑予行經駐視
　　不無千古之感因占一詩以寄懐云
天馬不來人已去茂陵老樹轉斜陽東方西母言何誕
玉露金桃夀可長賣武爵真成短計上書諌本為元良
當年不下輪臺詔豈獨亡秦事可傷
　　暮至興平
駐馬平陵已夕陽當年槐樹尚成行髙原西下岐山逈
曲泊東連渭水長隧道衣冠蔵漢武居人簫鼓祀商湯
傷心往事皆陳跡莫恠青山笑客忙
　　宿白渠驛夜聞風雨大作感懐
早發咸陽宿始平半籠銀燭照深更忩紗獵獵驚風勢
庭樹蕭蕭送雨聲顧我未成踈館夢何人不動故鄉情
也知明到温泉近屈指猶煩數去程
　　興平之西二十里有鎮曰馬嵬致政閻方伯文振
　　之舊第在焉方伯葢予詩友也且喜其居近周道
　　因為之一留仍貽之以詩曰
文章方伯早懸車喜挹清風步二踈好水好山供大隠
非村非郭足幽居一缸緑蟻新醅酒萬軸牙籖舊賜書
滿眼兒孫終日醉人生適意更何如
　　予讀天寳遺事每歎玉環之醜久穢青史明皇昏
　　惑逆豎釀禍馬嵬之變無足悼笑兹經故址駐馬
　　徘徊殆不能去因以詩紀之
古城無址只荒坡翠輦曽經此地過羯鼓聲沉鼙鼔動
海棠花落野棠多玉環舊恨原頭土蓮步遺踪韈㡳羅
蜀道歸來南内冷梧桐秋雨夜如何
　　武功道中
五原三畤隔西東此地人言是武功楊栁池塘科斗水
杏花村席酒旗風農耕緑野春臺裏客在青山罨畫中
日暮官程催去馬樹頭㣲雨正濛濛
　　再渡渭河
谷風吹渭水二月冷於秋動蕩勞舟子扶持藉忖留解
鞍浮從騎鼓枻起羣鷗去去邰城近依稀見驛樓
　　予聞山曲曰盩水曲曰厔而盩厔一邑果在山水
　　之間乃知昔人立名良有以也予既渡渭水風雨
　　甚寒絶無詩思行臺明發聊成一詩以寫興云
客牕春夢破殘更騎從紛紛發縣城霽色㣲茫兼曙色
角聲嗚咽雜雞聲漙漙湛露沾衣潤淡淡霏烟著樹輕
數里行來人跡少逺村燈火尚㣲明
　　經廢寺
樓臺金碧委塵埃黄葉填門晝不開壊壁有基縁薜荔
斷碑無字蝕莓苔談經問偈僧何在弔古尋幽我獨來
最是不堪惆悵處斜陽枯木鳥聲哀
　　盩厔之南三十里有臺焉相傳為馬融讀書之所
　　予聞六籍穿鑿于漢儒而女樂生徒之繆亦可資
　　千古一笑途次口占一律聊以弔南郡太守云
扶風家世漢通儒不重椒房重道腴廬鄭久從髙弟列
嚴敦敢望後塵無春圍絳帳人如玉月滿荒臺樹有烏
况是臨江遺廟在春風十里長蘼蕪
　　予嘗慕周人王業葢肇迹于公劉漸盛于古公而
　　成功于文武今之鳯翔寔古之成周也予入其境
　　緬想遺風而髙山景行意自不能已焉因詩以紀
　　之
成周當日舊提封王業艱難自古公太白終南山勢逈
臯門冢土地形雄東來嶢崅秦闗險西上舟車蜀道通
滿眼桑麻民俗厚路人争説是豳風
　　予嘗讀正䝉諸書而仰止横渠久矣兹過郿陽適
　　道先生故居因詢左右乃知先生祠墓在鎮遂以
　　瓣香致敬祠下且留一律以寓誠云
孫吳佛老謾須評易道深研見理明學術有心期聖代
井田無計到蒼生兩銘文字儀刑地一瓣春秋報享情
此日我來應下拜泰山何啻仰髙名
　　郿塢即董卓所據處也噫人生幾何而彼乃積金
　　儲榖為三十年規何愚甚哉且卓之所為雖燃臍
　　于市不足以償其罪予因經此遂以詩嘆之
䇿馬經郿塢臨風感慨深髙腴徴萬斛珎貝累千金桀
驁鍾人禍姦雄竟陸沈空餘歌舞地斜日下踈林
　　予登西山送目太白山絶頂積雪齊雲聳若氷柱
　　時天風滿衣飄飄然真有神逰象外之趣既而清
　　思頓發遂作長歌以寫興云
乾坤萬里春熈熈賜浴温湯來古郿聞說西山多勝絶
兹晨喜我停車旂愛山自笑真成癖夙駕星言登􁙧㟪
徐行踏破白雲堆小隊飄揺圖畫裏絶頂人傳萬仞髙
天樞咫尺天風號羅衣不奈翠岩冷坐久清寒生髪毛
憑髙却訝塵寰小太白遥看入空杳層層積雪礙星辰
銀海光揺射瓊島幾回欲下又徘徊長安回首飛黄埃
恨隔弱流三萬里何縁冲舉棲蓬萊鎮日看山厭塵俗
便須爛煑藍田玉紫皇夀我三千秋來往青㝠駕黄鵠
　　孔明天下竒才也其八陣一圖鬼神莫測出師二
　　表王業所闗奈何天不祚漢而星殞中軍可勝嘆
　　哉陳夀作史以將畧非其所長真繆論也予因登
　　西山絶頂遥望五丈原甚邇且見一祠在林麓間
　　即侯廟也以隔絶未得一薦牲酒姑以詩弔之
斜峪遥連渭水平當年伐魏此屯兵人憐炎漢三分國
天奪竒才半世名八陣風雲今亘古千年忠義死猶生
原頭夜半瞻燐火尚訝星流大將營
　　予登西山絶頂既望武侯祠廟而一弔矣時侍臣
　　有指渭水之陽而告者曰此即太公磻溪也噫昔
　　人不作風物如故雖鷹揚事業殆一浮雲耳亦作
　　一詩以弔云
養老風聞自海濱逺依西伯寄閒身夢殘石室孤峰月
占斷漁磯兩岸春玉珮釣來文最古鷹揚老去命維新
江湖多少垂綸者徒仰餘光愧後塵
　　太白山之下有鳯泉焉世傳可以愈疾予承優詔
　　許浴于兹鳳泉之水其恩波歟感激之餘輙成古
　　詩一首以示不忘云
新春領明詔兹晨浴鳯泉臨源觀沸水誰能測其然翻
疑混沌初刼火猶連延地軸想已焚日夜如烹煎又疑
回禄沈堕地生紫烟晶熒固宜爾輝光燭金天方池甃
寒石湧出孤峯前渇虎詎能飲乖龍寧敢眠我聞黄耇
言浴者沈疴痊時清自多驗濁世嗟無縁方今際昌運
明良逢聖賢山靈諒有知夀域開八埏我來試􁀙洗寒
温良不偏頓驚四體輕末疾忽以捐拜手感天子丹扃
思刻鐫題詩寫山石聊為來者傳
　　予愛山者然予府適面南山雖朝夕快覩而未償
　　厥趣兹承恩詔賜浴鳯泉肩輿連日山行其樵歌
　　牧唱應酬於山水之間鶴唳雲飛出沒乎林麓之
　　外予心甚樂而幽興滿懐但覺目前風景殆為吾
　　詩設也因口占三首謾記于此
翠㣲深處絶囂紛嵐氣空濛濕未分樵斧丁丁穿樹重
梵鐘隠隠隔溪聞龍歸古洞留殘雨鶴憇長松戀白雲
清嘯一聲毛骨爽碧空回首又斜曛
朝陟青山巔暮宿青山下逍遥嵗月閒俯仰乾坤大緬
懐塵鞅中幾人得休暇駒隙等流光莫嗤行樂者
出門看青山芙蓉千萬朶倦臨白石眠吟藉紫苔坐好
鳥面前啼飛花眼中堕幽居怡白雲於焉忘物我
　　鳳泉之南不二里有一巨石而復承一石大亦稱
　　焉以一夫撼之則其勢㣲動加以衆力則屹然莫
　　移葢亦異也相傳謂之神功石豈其然乎予停輿
　　一視因成二詩
六丁何日遣吳剛劈斷雲根此地藏神護鬼呵經嵗月
紫苔𤣥甲飽風霜恨深李廣空疑虎術妙初平戲叱羊
一指撼來如欲堕當年賁獲謾誇强
誰將山骨疊層層看到忘言理莫憑炊飯只應仙客慣
補天惟有女媧曽青回鳥跡苔千㸃影落龍潭月半稜
寄語逰人莫相近岩墻之下尚兢兢
　　予經山寺愛其幽雅因留宿焉昔人所謂天下名
　　山僧占多者信然哉所惜者世無金山長老而吾
　　帶葢不足留聊成一詩以自適云
偶過西山最上峯巉巖鳥道接禪宫笑談風月三生外
俯仰乾坤一瞬中香冷竹牕春院静燈昏石榻夜堂空
懵騰偏稱閒中睡一任東牕曙色紅
　　予連日山行而頗有山中之樂苐恨世無摩詰而
　　畫中之詩未有拈出之者因再成二律以寫懐云
面面峰巒罨畫新地偏無處著紅塵人間空有烟霞想
林下誰於鹿豕親老木月寒猿嘯夜落花風暖鳥啼春
静中契得長生術肥遁何妨學隠淪
推牕日日看芙蓉蕭散襟懐野興濃一派山泉和月瀉
幾家村杵帶雲舂世情淡比巢林鶴詩思清於倚澗松
睡足五更天欲曙梵宫又聴隔溪鐘
　　將出西山留别神功石丈
見說環竒久著名相逢又復悵離情自縁大造流形異
誰使良工巧琢成太白雪深尤突兀終南雲静益峥嶸
山靈好為頻揩拭莫遣塵埃野蔓生
　　予聞秦始皇好神仙于尹喜樓南立老子廟晉恵
　　更新即今之樓觀也厥後廢毁勝國時安西王乃
　　大加修飾而于今為盛葢天下第一福地也有繫
　　牛栢相傳為周時故物殆亦後人附㑹而補植之
　　者予緬懐青牛老人苐無自而聞其道徳之言姑
　　成一詩以寫勝概云
塵海仙家第一宫峥嶸臺殿詫秦工五千道徳言猶在
百二河山勢自雄煉藥爐寒虚夜月繫牛栢老動秋風
穹碑屹立斜陽外夜夜龍光貫彩虹
　　予既出樓觀乃登說經臺憑髙縱目但覺松風滿
　　山而恍惚若聞老氏道言也且摩挲古刻而米老
　　第一山字尤甚竒古惜從行無善繪者未能摹寫
　　其景以歸姑成一詩以滌塵襟云
萬山深處一髙臺法演𤣥元道教開金鼎風雲龍虎伏
石壇星斗鬼神哀函闗紫氣今何在天竺青牛竟不迴
欲問長生無覔處閬風樓閣隔蓬萊
　　說經臺之北僅一舍有祖庭焉予訪重陽舊跡雖
　　有黄冠數輩惜無可問之者然而疊閣重樓氣象
　　甚都所謂五祖七真者其亦乘雲馭鶴而來憇于
　　此耶葢不可知也予面峯巒徘徊松下恍若飛渡
　　弱流而容與蓬山之上矣因作一詩以寫幽興云
峯巒矗矗與天齊疊閣層樓望處㣲雲去瑶壇丹竈冷
雨香石逕紫芝肥湫深自爾宜龍蟄樹宻多應礙鳥飛
真境可人清興好肯因行役浪思歸
　　予過渼陂是即岑叅兄弟約杜甫以同逰者也予
　　亦好竒者想渼陂之名憶岑杜之逰因成四韻以
　　傳好事者
躍馬乘春到渼陂渼陂風景足清竒晴涵山影沈青黛
冷浸天光漾碧漪盛代已無唐室禁荒碑猶載杜陵詩
樓船簫鼓俱陳跡禾黍斜陽異昔時
　　予好竒者每邂逅山水之勝輙注目焉及抵鄠縣
　　則逼夜矣聊成一詩以自笑
斗柄横空夜若何綘紗籠燭渡澇河嵐光結暝迷前纛
水氣生寒透薄羅拜月妖狐當古道驚風棲鳥散喬柯
宵征莫恠歸心急屈指嚴程只恐過
　　靈囿葢文王蕃育鳥獸之所也予道經于兹而逺
　　想白鳥麀鹿之盛遂口占一詩云
濶野㣲茫入望迷年年芳草一萋萋可憐麀鹿搜尋盡
惟見斜陽白鳥飛
　　予聞文王之作靈臺葢以望氛祲察災祥也且其
　　倐然而成若神靈之所為者故以得名詩不云乎
　　彼美人兮西方之人兮因經臺下謾成一絶以寓
　　景行之意云
揺揺小輦過靈臺為憶周文一愴懐盛代不勞閒望氣
朝陽時有鳳凰來
　　靈臺之下有靈沼焉然物换星移而無復於牣之
　　興因太息久之亦成一絶
垂鞭信馬日西斜靈沼吟看起嘆嗟魚鱉成塵春水涸
年年惟見長桑麻
　　昆明池即老杜所謂昆明漢武舊時功者也予經
　　其地葢已墟矣因作一律以寓慨嘆之意云
萬里昆明未即功方池鑿象練兵戎女牛跨漢東西隔
旗鼓連營逺近同巨艦初移雲作陣石鯨如動水生風
可憐無限桑麻地都付征人事逺攻
　　予過造書臺逺懐蒼頡因覩空堦鳥跡而猶訝其
　　造書時也夫何鳥篆既逺而字體變化真如浮雲
　　矣彼以俗書逞遒媚者得不知所自歟因成一絶
　　姑以弔造書者云
鑿開大塊日支離混沌元來死不知山寺空堦遺鳥篆
相看猶似造書時
　　細栁營實漢文勞軍之地也予讀漢史而追思其
　　事若亞夫者可謂真將軍矣彼棘門灞上之軍有
　　如兒戲者豈可同日而語哉因成一絶以吊亞夫
　　云
賜復捐租久罷兵將軍身後只空營棘門灞上俱塵土
青史何勞紀姓名
　　予逰興慶宫而逺憶李唐之盛因嘆塵世繁華真
　　一夢耳太息之不足遂作一詩以寄意焉
複道金堤輦路通繁華非復舊時同舞衣零落塵埋玉
珠被銷沈燭散風春色已隨宫樹老夕陽猶向苑臺紅
慿髙幾許興亡恨都在平蕪一望中
　　予過灞橋偶思鄭綮之事可發一笑今春和景物
　　明媚若給予詩料者然而清興滿懐自不可遏又
　　何必在扵風雪中耶漫成二律以資談柄
官橋烟栁緑絲絲折盡長條為别離橋上行人橋下水
滔滔何事日奔馳
信馬東風鳥亂呼長橋烟栁晩糢糊何當添箇騎驢叟
粧㸃詩家入畫圖
　　驪山之温泉即唐之華清宫也以路當孔道而浴
　　者殆無虚日予奉詔賜浴而且遂逰觀之樂其感
　　戴聖恩宜何如哉謹成一律以貽諸縉紳云
小隊從容曉出城喜䝉優詔浴華清靈源有性藏真火
煖氣溶春咽鳯笙豈獨纎埃隨處盡直教沈疾頓然輕
從今喜得身康㤗萬嵗千秋感聖情
　　予浴温泉而追憶玉環之醜禄兒之穢雖萬古有
　　不能滌也奈何三郎郎當入蜀幸賴汾陽諸公再
　　造唐室及過馬嵬猶不能忘情於一香囊而為之
　　泣下於乎三郎真郎當哉慨歎之餘因成一律云
華清宫裡湛温泉沃雪揉香寵愛偏過市不慚同輦議
誨淫曽費洗兒錢播遷自失神人主恢復多縁將相賢
底事西歸猶不悟香囊一覩一澘然
　　予登驪山而想唐人宫室之盛惟餘故跡於淡烟
　　殘照之間而已且終南太華若相競秀者是亦闗
　　中之勝槩也因作詩以寫情云
驪山名勝古來聞丘垤紛紛夐莫羣老鶴瞑投孤嶂月
蟄龍晴吐半岩雲崔嵬直與終南並蔥蒨疑從太華分
我欲憑髙凌絶頂魯戈須倩挽餘曛
　　驪山懐古悼周幽也
不見山頭再舉烽斷霞遥映夕陽紅申亡已兆東遷禍
奚啻妖姬一笑中
　　新豐盖象豐也漢髙斯舉其亦孝矣予經是地而
　　聞鷄鳴犬吠之聲儼有太平氣象第未知太公當
　　日果不思豐否亦不知新豐市上猶有斗酒濯足
　　者乎因成一詩以寫興云
人從生處偏為樂莫怪他鄉惱太公眼底江山雖是漢
夢中桑梓尚憐豐亭臺風景元無異雞犬人家也自同
却笑狂夫雙足垢瓦盆盛酒氣如虹
　　鴻門之㑹劉項之雌雄實决扵此矣予過其地而
　　想其大風之雄帳下之悲同一大夢也感而有作
漢楚争雄此割疆貔貅對壘劇豺狼裂眦有勇稱樊噲
舞劍何人敵項莊醉脫金巵歸太急怒撞玉斗恨偏長
經過不用論羣策蔓草寒烟幾夕陽
　　過鴻溝
龍争虎戰欲相吞百二河山一劍分楚漢興亡均是夢
兩抔寒土鎖秋雲
　　過戲河有作
流水無聲伯業空人言列國此争雄至今春雨桃花落
還似當年戰血紅
　　予行渭南道中愛其風物不覺成句殆亦有河山
　　之助歟得二律
倌人侵曉駕征驂伐鼓鳴金過渭南雞犬頓疑塵世隔
烟村真與畫圖堪溪流濺石飛晴雨山色當途落翠嵐
不待東風吹酒醒詩成一笑破餘酣
浴罷温泉過渭陽肩輿不厭道途長溪邊老屋雞聲逺
樹底新泥燕子忙旭日當頭揺斾影東風隨處送花香
一逰一豫皆天賜笑詠新詩貯錦囊
　　予讀唐史而每嘆汾陽功滿天地忠貫日星實後
　　之尚父也予過華州敬謁祠下噫偉人不作而其
　　堂堂大節殆與華嶽争髙矣因作長歌以寓景仰
　　之私云
李唐將相分忠佞功葢寰區誰最盛汾陽器宇真天人
二十四考中書令萬乘何如嬾作家恣渠野鹿銜宫花
佞臣進幸忠臣逺從此乾坤如潰瓜漁陽一旦猪龍起
若箇捐軀報天子長安囘首没烟塵花蕚樓前閙如市
唯公仗節勤王室瀝血感天天亦泣軍前免胄示諸酋
誠信真能貫金石唐天幾墜公重扶唐社将屋公重圖
招之不來麾不去心與博陸應同符八百年來祠有祝
寒鴉故里棲喬木路人下馬拜寢門不似崇韜多浪哭
我來聊爾駐鸞旂心香一瓣興遐思人臣徇國盡如此
雖有顛隮非至危
　　萊公趙宋名臣也其孤忠大節盖炳炳於史冊間
　　予讀前書素仰其人兹過華州一謁祠下因弔以
　　詩云
看山來華嶽駐馬冦公祠老蔓纒空木荒苔蝕斷碑乾
坤功業大史冊姓名垂千古精誠在公安有竹枝
　　宿華州
厯覽河山喜勝逰暫停笳鼓宿名州壯懐頓覺添詩思
不省塵埃客裏愁
　　予經華山而仰觀仙掌因笑圖經之繆盖不足信
　　偶成一律貽諸縉紳辭雖弗工欲求和也
巨靈伸臂向洪崖雲際分明一掌開捧出海天紅日近
挽將蓬島列山來翠光閃爍縈朱草玉笋聨翩綉緑苔
隔斷烟塵渾不到擎天功業陋三台
　　予至華隂因憶唐人崔顥詩韻輙和一首大方家
　　見之幸勿盧胡
喜承優詔出咸京為愛三峯畫不成紅日捧來仙掌近
白雲飛盡佛頭晴城邊草色連天逺樹底河流入望平
吟料滿前撩逸興應憐詩思自然成
　　予入華山而愛其名勝恨不登落鴈峰携謝眺驚
　　人句搔首以問蒼天耳玩之不足而因成一詩山
　　靈有知其尚羨予之竒觀也哉
分茅忝秦土奉祀主西嶽兹晨奉明詔温泉得䟽瀹星
言駕我車遥遥出城郭路迂經華隂尋幽有真樂山路
阻且右我馬勞四駱行行及山腹萬仞如壁削霏嵐濕
我衣雲根還旋斫羣山若兒孫俛首謹然諾仙掌獨憑
虚亭亭入溟漠飛瀑自天瀉靈苗皆大藥或云巨靈氏
山傾賴渠託如招物外人似引空中鶴我生有竒癖髙
情騰碧落欲上蓮華峰遐觀盡嵩洛飄然馭長風何須
躡芒蹻恨無驚人句搔首愧丘壑勝逰惬素心兹行真
不惡但恐鼾睡翁驚我驅山鐸
　　予既宿華隂之行臺明日有事於西嶽燈下勉成
　　三律以叙潔祭之誠諒金天主者有知其必鑒予
　　至意也詩似相祀羣僚尚希一和
衣自温泉浴罷更擬將禋祀報神明盤供野簌無兼味
天湛靈臺一至誠跋涉敢辭長路杳澄渟應喜此心清
虚堂待旦渾無寐飽聴松風隔坐聲
　　　右致齋
疊嶂凌虚紫翠堆閟宫千古面崔嵬一簾香霧晴猶合
滿地松雲晝不開烜赫威靈昭肹蠁駢繁神貺殷春雷
凡庸竦息恩無極領得宜男福祉囘
　　　右入廟
煇煌庭燎照深更髦士如雲共一誠束帛瓣香崇簡素
朱絃玉管載和鳴禮嚴三獻神威肅廟食千年饗祀精
我願明靈昭景貺更同民物遂生成
　　　右散齋
　　予既祀華山將之藍田之温泉復取道驪山從者
　　告予曰此焚書坑也予嘆虐政之狂姦斯之惡為
　　之彈指者久之於乎始皇其坑儒耶儒其坑始皇
　　耶後人必有能辯之者雖然六經之道炳如日星
　　而阿房之宫驪山之墓盖已付楚人之一炬牧豎
　　之遺燼矣太息之不足因作長歌以哀之
我來刮目驪山下為愛驪山一駐馬從臣指我焚書坑
不覺風前清淚灑却憶當年秦始皇魚肉六國真豺狼
姦斯阿附助㓙燄困敝黔首如牛羊虐政翻嫌人腹議
偶語詩書者棄市秦人乃以死為安争敢編青作私史
六經諸子盡輸官章縫無復儒衣冠萬巻千編歸一炬
守尉誰敢留餘殘詎識詩書如日月日月遭秦真暫蝕
孔壁還藏科斗文至今日月同無息祖龍死去楚人來
秦宫三月飛烟埃空有驪山山下墓珠𥜗玉匣俱成灰
逺恨狂秦還一笑驅車又上藍田道斜陽荆棘滿荒陵
行人惟吊旌儒廟
　　予嘗目摩詰輞川圖愛其山水之秀以為繪者之
　　巧而造化未必有此及自驪山迤邐入藍田皆摩
　　詰圖中景也因又嘆造化之巧而逺非繪者所及
　　矧其春日晴明而山光花氣有足恱者因作春山
　　曉行
雨霽春山青挿天懸厓飛瀑皆春泉朝來光景弄晴旭
眼前物物皆芳妍肩輿隨處踏芳草一路好山青未了
天翁為我展詩圖却笑無詩被山惱嵐光滴滴東風晴
林間好鳥相和鳴山花含露解迎我翻因花鳥闗幽情
紅緑扶春詩滿目却愧才非义手速看山且進紫霞盃
滌我塵埃三萬斛西秦自昔隔東吳兹山能比吳山無
憑誰喚起王摩詰為我寫取春山圖
　　予行藍田道中而想念古人飡玉之法盖不可傳
　　矣因愛其山川風物遂有作云
東華晴色動春朝谷口雲開雪盡消四面好山青繞郭
一溪流水緑平橋鷄鳴草店炊烟亂雉雊桑田土脉饒
白石如粳聞可煑茂陵人去詎能招
　　予經輞川而愛其風物實詩中之畫也所惜者摩
　　詰不作徒見黄鸝之囀于夏木白鷺之飛于水田
　　而已緬想昔人不覺有述噫嘻摩詰其有知乎哉
山路縈迴古木踈輞川風景小蓬壺詩從初調能窺雅
畫到無聲不用圖逺岸輕烟籠細栁野田流水長新蒲
懐人幾度空惆悵不見驪龍照乘珠
　　藍田縣之東有山髙入雲表甚秀拔予問從臣此
　　山奚名有知者對曰此李唐仙人王順登仙山因
　　以一絶紀之
藍田咫尺接商顔誰是丹成出世間老鶴無聲人已逺
白雲空自鎖空山
　　向讀三秦記聞周平王東遷見白鹿扵此原以是
　　得名予自輞川經此漫思往事而姑識之以詩
周轍東遷嘆黍離巍然王業遽陵遲千年白鹿空原外
争似呦呦在囿時
　　予既浴太白之鳯泉再浴臨潼之温湯又浴石門
　　之温泉仰承明詔盖三浴矣聖天子之優眷如此
　　予忝為宗臣亦將何以報稱於萬一哉感激之餘
　　謹以一詩識之
我生遘㣲恙足弱勇不前人言有神水可以一洗􁀙封
章達天子優詔容二年春和時雨霽驅車厯原田初經
太白山靈源名鳯泉沸水若湯煑遥看起炎烟順途驪
山下蓮湯尚依然寧非至陽精日夜勞烹煎回車石門
道温流亦㳙㳙應疑一脉通地軸相鈎連初浴覺身輕
再浴忻體便三浴瑩於玉洋洋和氣宣衣裳易鮮潔飄
飄若飛仙非惟塵垢去果見沈疴痊維藩愧無似乃承
天所憐周旋如所願㣲恙幸已蠲感恩何以報聖夀祈
同天宗臣老西土永守秦山川
　　予宿石門清不能寐其所聞者野雉之鳴澗水之
　　聲而已因成一絶
空翠侵人睡不成夜深惟有野雞鳴翻憐車馬明朝發
坐聴潺潺澗水聲
　　馬鞍山之普光寺有池曰仰天池實予始祖愍王
　　奉大雄氏處也允為諸刹首稱昔有老宿性空者
　　住其間予嘗貽之以詩而一時之名士皆屬和焉
　　以今計之盖二十年矣兹予重逰于此而性空已
　　久入寂同吟者亦多星散因感于中復為一詩以
　　貽住持者云
不到禪闗二十年山中風景尚依然鐘魚有客投金地
香火何人社白蓮學士再留腰下玉癡僧争乞鉢中錢
獨憐恵逺今何在一塔亭亭夕照邊
　　予既逰天池行半舎登所謂五臺山者愛其秀麗
　　口占一絶
攀援石磴上仙臺萬壑晴嵐午未開千尺長松雲一片
半空惟有鶴飛來
　　予既登五臺日已暮矣遂憇山足之古寺埜趣撩
　　人燈前不寐遂成七言古詩一首
我昔馳書聞九天許我澡浴停温泉斜陽緹騎轉山徑
聊從金地投金仙我居宫掖惟怡素忠慎敢矜千乘富
孳孳好善慕前王曽讀前書諳世故鬬雞走馬非吾事
涉水登山諧夙志欲試平生仁智心只恐金仙未為是
坐久山僧争獻頌鐘磬齊鳴燈火共雕盤進食擁袈裟
却訝天厨真有供夜深𨗳我石室眠梅花紙帳何蕭然
一塵不擾起靈悟恍對文殊與普賢喜憑法水􁀙塵垢
打破虚空月穿牗倚屏無睡待天明忽聴一聲獅子吼
　　明日早發迤邐山行其千態萬狀怪怪竒竒誠有
　　如退之南山詩之所云者予素有山癖每涉於目
　　甚恱於心不暇作長詩姑成七言四絶云
宿雨晴來罨畫張重重螺髻擁穹蒼數聲啼鳥桃花落
一路東風澗水香
潑眼青螺宿雨晴乘閒連日作山行何須對酒聴絲竹
滿耳松聲雜澗聲
萬木隂隂石徑斜亂山深處有人家春風滿耳多啼鳥
澗水流來帶落花
滿目烟雲散午風青山萬仞倚晴空欲登絶頂聊舒嘯
鳥道巉岩一線通
　　五臺之西有山曰翠㣲實唐太宗避暑處也舊有
　　離宫二曰翠㣲曰永慶遺趾尚存今廢為寺因成
　　一律
翠㣲深處翠㣲宫避暑當年說太宗弔古不須増感慨
凭髙聊復得從容千章古木蒼烟合數尺殘碑碧蘚封
獨喜滿前吟興好叅天萬朶玉芙蓉
　　予登翠㣲愛其秀拔縱目久之有寺僧進曰山之
　　絶頂自南而望其千岩萬壑雖善繪者莫盡其妙
　　予因命肩輿直造其巔一視果如僧之所言清興
　　溢發即成七言古詩一首
翠㣲雨過芙蓉濕我興悠然思適適買山直欲捐萬金
况是生平有詩癖帖帖肩輿到上頭憑髙四顧涼颼颼
終南太白擁晴翠渭源一線沿川流憶昔唐皇來避熱
萬户千門巢嵽嵲有時雲霧失炎精六月寒風攪飛雪
吾駕兹晨為一停等閒呵護煩山靈分明坐我古圖畫
何須㸃染呼丹青移床更入晴嵐裏為愛松聲忘坐起
自是吾家道氣濃滌盡胷中幾渣滓坐久欲歸歸未得
忽訝片雲頭上黒知是山靈催我詩一笑留題許鐫刻
來來車馬更遲遲好山一路還相隨從行賔從擁矛槊
能無和我登山詩
　　翠㣲之西有山之小者其拱秀若屏障然有灃水
　　出于其間固可愛玩且有寺曰豐徳亦可憇也因
　　成一絶
灃水橋西小逕通好山如畫倚晴空禪闗欲扣知何處
隠隠鐘聲紫翠中
　　豐徳寺之西有圭峯焉圭峯之下乃姚秦之逍遥
　　園也實鳩摩羅什之道塲其寺舊極宏敞今久廢
　　惟羅什之塔在焉俗謂之草堂寺予留一宿于此
　　因貽一律
憶昔神僧入杳㝠可憐龍象總彫零空堦鳥跡和塵亂
壊壁蝸涎過雨腥石塔尚傳藏舎利寳函猶自貯殘經
相看獨有圭峰在還似當年佛首青
　　予自草堂將歸過古之樊川亦有所感而不能已
　　於言也
斗城南畔杜陵邊舊是將軍食邑田屠狗亦匡劉季業
牝雞誰道吕嬃賢當年壯志今安在此日英風尚凜然
禾黍髙低殘照裏路人猶指是樊川
　　自樊川而來經曲江池因憶唐人之春逰者莫盛
　　于此物换時移而今之所見苐參差烟樹而已浩
　　嘆之餘繼之以詩
曲江池畔黍離離腸斷慈恩寺裡詩謝館夕陽歸昨夢
瓊宫秋草祗荒基錦筵待士乘春早翠袖留人覺夜遲
細栁新蒲俱不見風光又減少陵時
　　自曲江而來有浮屠聳立於霄漢間者則鴈塔也
　　寺曰慈恩尚仍唐扁但鐘魚之盛車馬之逰則相
　　去逺矣漫成一詩聊用吊古云耳
陽鳥何年此瘞形浮屠誰搆尚亭亭上林無復傳蘇扎
蕭寺猶驚語梵鈴勢壓澄江蟠地軸影移殘照礙空㝠
一從韋肇題名後人物依稀世幾經
　　近鴈塔有坡二曰臙脂曰翡翠其春逰之盛盖極
　　於開元天寳間矣觀其命名之意則當時㳺冶之
　　樂猶有可想見者因成二律情見乎辭
宣平坊裏舊名坡故老相傳事不訛非有猩紅將地染
直看茜水帶泥和芙蓉争艷凝肌肉蘭麝吹香入綺羅
車馬去來歌舞散東風開遍野花多
蝦蟆陵下曲江邊傳道開元樂事偏金縷羅襦相鬭靡
粉容花貎各争妍雛鶯厯厯歌喉細飛燕盈盈舞袖翩
今日淒涼成一夢淡烟衰草接平川
　　近郭有𤣥都觀盖禹錫看花處也種桃道士既不
　　可見而兎葵燕麥今尚復然予山行之趣悉見於
　　詩兹將入城而猶有𤣥都之興散人好竒亦自可
　　笑詩亦不可不留也
傑閣層樓舊已頽海桑變幻幾千回桃花不見空葵麥
瓦礫無多只草萊塵面至今還自拂春光前度為誰栽
不須立馬頻傷感老屋逃亡更可哀
　
　
　
　
　
　
　
　
　
　
　
　
　小鳴稿巻十
