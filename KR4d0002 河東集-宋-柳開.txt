#+TITLE: 河東集-宋-柳開
#+DATE: 2016-06-11 12:24:32
#+SOURCE: github.com/kanripo/KR4d0002 master 2bae2531                
河東先生集目録
　卷一
　　黙書
　　名系
　　字說
　　續師說
　　海說
　　應責
　卷二
　　東郊野夫傳
　　𥙷亡先生傳
　　韓文公雙鳥詩觧
　　掦子劇秦羙新觧
　卷三
　　漢史楊雄傳論
　　太甲誅伊尹論
　　李守節忠孝論
　　代王昭君謝漢帝䟽
　　重修孔子廟垣䟽
　卷四
　　潤州重脩文宣王廟碑文
　　時鑑
　　　玄風峒銘
　　　延齡寺新堂銘
　　　湘漓二水説
　　　來賢亭記
　　　龍興寺新修殿壁記
　卷五
　　上大名府王祐學士書
　　　　第二書　第三書　第四書
　　與張貟外書
　　與范貟外書
　　荅梁拾遺改名書
　卷六
　　　荅陳昭華書
　　　荅臧丙第一書　第二書　第三書
　　　代長兄閔上王舍人書
　　　上符興州書
　　　上王太保書
　卷七
　　上竇僖察判書　第二書
　　上叔父評事論葬書
　　上主司李學士書
　　請家兄明法改科書
　　報弟仲甫書
　卷八
　　與起居舍人趙晟書
　　上盧學士書
　　上参政吕給事書
　　上史舘相公書
　　與河北都轉運樊諫議書
　　與鄭景宗書
　　上郭太傅書
　卷九
　　　與司諫劉昌言書
　　　與朗州李巨源諌議書
　　　與李宗諤秀才書
　　　與韓洎秀才書
　　　再與韓洎書
　　　與任唐徵書
　卷十
　　在滁州上陳情表
　　知邠州上陳情表
　　上言時政表
　　　乞駕幸表
　　　奏事冝表
　卷十一
　　　皮子文藪序
　　　五峯集序
　　　昌黎集後序
　　　送臧夢夀序
　　　送陳昭華序
　　　送李憲序
　　　送陳說序
　卷十二
　　　送髙銑下第序
　　　送姜涉序
　　　贈麴植彈琴序
　　　送馬應昌序
　　送任唐徴序
　　送仲甫序
　　送高銑赴舉序
　卷十三
　　　祭知滁州孟太師文
　　　大師元藹自冩真賛
　　　真賛
　　　五箴
　　　袁姬哀詞
　　　贈夢英詩
　　諷虞嬪詩
　　贈諸進士詩
　卷十四
　　宋故中大夫行監察御史贈秘書少監栁公墓
　　　志銘
　　宋故贈大理評事栁公墓志銘
　　宋故穆夫人墓志銘
　　宋故河東郡栁公墓志銘
　　宋故前攝大名府户曺参軍栁公墓志銘
　　宋故昭義軍節度推官試大理評事栁君墓(銘/志)
　　宋故朝奉郎守太子左賛善大夫河東郡柳君
　　　墓志銘
　　宋故柳先生墓志銘
　卷十五
　　宋故左屯衛大将軍楽安郡矦孫公墓志銘
　　宋故開府儀同三司檢校太師贈侍中孟公墓
　　　志銘
　　宋故中大夫左𥙷闕致仕髙公墓志銘
　　宋故河南府尹闕縣令太原王公墓志銘
　　宋故和州團練使字侯墓志銘
　卷十六
　　故如京使柳公行状
一氣為萬物母至扵隂陽開閤嘘吸消長為晝夜為
寒暑為變化為死生皆一氣之動也庸不知斡之而
致其動者果何物㢤不知其何物所以為神也人之
道不達道焉至道無用用之者有其動也故為徳為
教為慈愛為威嚴為賞罰為法度為立功為立言亦
不知用之而應其動者又何物也夫至道潛扵至誠
至誠藴扵至明離潛發藴其至而不知所至者非神
乎㢤堯舜之揖讓湯武之征伐周公之制禮樂孔子
之作經典孟軻之拒楊墨韓愈之排釋老大小雖殊
皆岀扵不測而垂扵無窮也先生生扵晉末長扵宋
初拯五代之横流扶百世之大教續韓孟而助孔周
非先生孰能㢤先生之道非常儒可道也先生之文
非常儒可文也離其言扵往跡會其旨扵前經破昏
蕩疑拒邪㱕正學者宗信以仰以賴先生之用可測
乎藏其用扵神矣然其生不得大位大克著之扵事
業而盡在扵文章文章盖空言也先生豈徒為空言
㢤足以觀其志矣今緝其遺文得共九十六首編成
十五卷命之曰河東先生集先生名氏官爵暨行事
備之行状而繫扵集後咸平三年夏五月已亥門人
張景述
河東先生集卷第一
　　　　　　　　　　門人張　景　編
　　　默書
昔先生將没而遺此書也盖得之扵心記之扵言言
雖有句句未成章或前或後皆離其辭莫貫其義景
乃緝而聯之名曰黙書其言淵深而宏大非上智不
能窺其極嗚呼先生以数年之慮黙而著之後必有
黙而觀之黙而行之者黙之義逺矣哉凡六百二十
三言
夫有命有性有性有情得其性理之静至静至樂至
動至憂至常忘機至樂忘寕求有于無無不有也求
無扵有有其無也無為無所為萬物熈熈有道有治
道萬物優優儒之為教防亂也為功惟深所立固也
作事能長所居安也天地之道生死者也晝夜之道
動靜者也易言其大也知大者王知小者亾南夏多
也西秋先也故聖人用時小人用物君子用道小人
用機良醫之家其無亾也善葬之家其無昌也物乆
即弊事乆即廢善乆必揚悪乆必亡譲失之守守失
之侵侵失之䧟䧟失之亂亂失之除除失之絶小悪
不戮大悪必生小善不奬大善不成小道不用大道
不行終身為其善君子不足也一日為其悪小人有
餘也善亦不足争亦不足怨亦不足爱亦不足天下
之害不足為大有不足而與之足成吾所欲忿賜半
恩恱仇緩冤求大與小卒終無笑求小與大望仇而
拜家無母半無户國無臣半無人隂言其悪陽言其
善臣道也公與之罰私與之賞君道也欺生所信密
漏所親作者黙而若畏知也衆羙詢焉衆悪察焉上
疑下欺君臣乃離有道以民用刑無道以身用刑(怒/喜)
(也)物性急其散疾物性緩其強半剛而細無不利柔
而大莫能敗遲速適時萬事以宜示弱者必強示強
者必弱有能者為無能亦有能也無能者為有能亦
無能也兵惟力勝智儒惟言多行怯死無勝怯學無
成兵敗如䑕兵勝如虎進若决河止若断柯以死逭
死為覇之事馳亂跡也思亂心也觧人患在深觧已
患在淺拯弊多功拯危多徳責之不及寕若救之不
及也責失其心救得其心民無所役君為之役物無
大焉所近必狎宰膳嗜也終所私也甘奪其味貪者
不死非朝不華衣非宴不多味君子也民有四焉秀
豪姦貪物從類聚善悪成焉南文尚訟北武尚殺非
大極異為史不書行異無疑謂所竒也觀異有思知
所違也
　　　名系(并序/與進士髙本也)
進士髙生學慕韓愈氏為文名曰愈開重惜生難得
也作名系一萹貽之
姓以辨其族者也名以别其身者也有善悪乃有憎
爱以是親踈益間矣噫慕彼之賢名彼之名與其不
慕也庻可矣與其為道也異哉名彼之名稱之不若
如彼之賢己有之古之賢者同其道愚者亦同其道
非其稱名同扵身也舜不同堯之名放勲得如堯禹
不同舜之名重華得如舜湯與文王武王亦不同名
也孔子同周公之道不同名為旦也孟軻不名之丘
楊雄亦不名之曰丘與軻也韓愈之于儒可謂専也
已矣亦不名旦丘軻雄也止名之曰愈矣此數聖賢
人者皆不同名而世皆謂之大聖賢人也則同矣豈
在稱已之身同其名乎若桀名放勛得為堯乎紂名
重華文命得為舜禹乎管蔡霍三叔名之旦得為魯
周公乎使桓魋名丘七十子肯為師乎名身之名非
有善與悪也同賢愚人之為道斯乃善悪也王丘名
丘不為孔丘也劉軻名軻不為孟軻也况後其時而
生乎學其道而師乎忍可名其名于已乎司馬長卿
慕藺相如之為人名曰相如果與藺相如為同乎為
不同乎嗚呼古今人是亦惑之甚矣李昇之臣名齊
丘者為當時之人頗罪之也不師其為道不學其為
人名其名于已之身尚可矣斯謂不之知者也苟師
其道學其人故名其名扵已之身安可為是乎己之
賢己之材勝乎彼之賢彼之材善則善矣安在須名
彼之名即方為善乎苟己之賢己之材不若扵彼之
賢彼之材名同而何益乎名古人之名者時亦多矣
其人也居世立身果善者耶泛泛然視與息者耳譬
猶賢愚皆曰人豈足怪哉開始慕韓愈氏為文章名
為肩愈後乃釋然悟其非也改之人扵道罕得同日
而為者必有先後耳先者知之告于後者古人之道
也聖人作經籍以至書傳記録存于簡冊皆告于後
之人者也同其時見其人言其言亦告之者也知而
不告之非君子也非古人之道也
　　　字說
邕和其至也以世上之為大賢人之徳歟太史公胡
繼周樂焦生之好學慨然異夫時之後進者名生曰
邕至道三年來自京師邕文章外通誦六經諸史百
氏之言請字扵開開字之云世和世和邕之義也大
塊之間物順扵理和也物不順扵理何有扵和哉天
地和則風雨雪霜以時陰陽節序不忒草木昆蟲咸
若稼穡粢盛乃豊不和即日月星辰錯亂山岳河海
崩竭饑饉疾疫相臻寒燠晦明失候君臣和郎邦國
郡縣以理兵民官吏盡誠戎狄蛮夷來賔禮樂刑賞
無濫不和即姦邪忠正淆混文物聲名蠧弊䜛佞誅
戮大興社稷宗廟是憂父子和孝慈生兄弟和友爱
成夫婦和室家平朋友和信義行味之和食之安聲
之和聴之樂色之和視之親言之和聞之恱動以和
遂其事居以和睦其鄰惟善從和而生惟不善従不
和而作以和取之猶不取以和與之猶不與惟和其
難也惟不和其易也君子能其難也乆而尤節之懼
变生焉小人能其易也暫而尤忘之喜怨行焉嗚呼
是和其可小哉太史公名生為邕寕無念也開字生
以和寕異思也今天子新即佐紹二聖遺烈世將用
邕和也邕其和諸世也開爱生之為人作字説遺焉
　　　續師說(有序)
昌黎先生作師說亦極言扵時也謂夫今之士大夫
其智反不及巫醫樂師百工之人嘘可悲乎誠哉尚
其能實乎事而未原盡其情予故後其辭而作續師
說云
師之所以為道也皆可就而學矣上之人資以發乎
性也中之人導而使本其善絶其不善也下之人雖
至愚也猶勝乎不聞而果溺其悪矣况其人之賢愚
性實一也㓜混而桀然豈能自殊也迨長而成分矣
吾何以是而言哉以夫孔子之門人其大也三千其
博也六萬未必皆其上智矣中豈無其下者耶其所
以不流于悪而悉為善以其訓習之故也苟悉上智
也何獨七十子是稱哉謂夫設有不善者今而不聞
也即有之當肯昔為蔽匿乎聖賢其何純焉盖師之
益于人良是矣乃吾言賢愚之性無殊焉在乎師與
不師也故所以世不可棄其師人不可定其性師存
而悪可移師亡雖善不能遽明也天之生人賢愚也
造化之道矣吾謂若然者師可教而能易之力其與
造化敵乎何可輕其師哉今世之人不聞従師也善
所以不及于古悪乃有過之者而復日新焉雖師教
之不傳猶能萬一其有善者頼古書之存得而見之
若是也將亡之即奈何乎學而為心與古異也古之
學者従師以専其道今之學者自習以苟其禄烏得
其與古不異也古之以道學為心也曰吾學其在求
仁義禮樂歟大之以通其神小之以守其功曰非師
吾不達矣去而是以皆従師焉今之以禄學為心也
曰吾學其在求王公卿士歟大之以蕃其族小之以
貴其身曰何師之有焉苟一藝之習巳也聲勢以助
之趨兢以成之孰不然乎去而是以不必従于師矣
古之志為學也不期利于道則不學矣今之志為學
也不期利于身則不學矣捨是則農兵商工之心為
也與其朋共言之必曰吾何時其出矣仕遂吾身也
彼之坐者亦曰然上位之人誘下也則亦曰善従扵
世善附于人俟取其禄位而來餘慎無為已所知也
嗚呼舉天下而孰見従師與専道者矣斯不足貴也
若是師之于今何能得于世哉吁人之不識其利也
愚甚乎苟今能従于師則已迨夫古人矣而復兼彼
聖賢之經傳廣而在于道也不其易于力而速其神
乎安古人之従師能若于今人之従師也斯皆莫有
趋而識之者時咸背塗而逺走之豈不可惜也哉斯
乃非夫師之不行于人盖夫人之自不幸其已者也
　　　海說
夏禹理水東入于海百川㑹流混波而注能納是水
者謂乎處下也雖處下也且水注其内自古至今無
暫息焉固有盈而溢之時也既不聞有盈而溢之其
水是歸何地也夏禹既能理之必能知之矣所以不
言者隂陽運化之道自然徃復也厯代言之者多矣
皆不究其本訛亂其辭或言納于尾閭矣或言注于
大荒之中矣其餘言者不復正其所說且言尾閭者
是羿射落之日也落之為石其大千里炎熾其質故
能渗納其水焉且言注于大荒之中者言大荒之中
有天臺之山有不勾之山有融天之山海水或東入
焉或南入焉或北入焉以予言之皆非也言尾閭能
渗納其水者以其炎熾也且物有燃之于火炎熾極
焉以水沃之不過一二即氷然不復能渗納水矣且
海自古已来積衆之水多矣若尾閭能渗納其水豈
至今炎熾乎以海沃之固亦氷矣物之情與人之情
豈逺哉尾閭苟不氷而能渗納其水即必有物于今
常燃之矣未知燃尾閭者用何物耳予是知尾閭之
說虗誕也其言海水入于大荒之中山也是大荒之
山内别有納水之地未知其水竟在于何也若有納
水之地亦與此同海矣豈此不能納而彼能納之也
其說亦以誳矣予以為天地若人之身江河若人之
血人身之有血常㑹于腦㑹而復散㱕于四支之中
茍會于腦積而不散即卒成疾矣疾成于内人亦殞
其命也運而不竭是能動轉乎足變易神氣為物之
靈也為命之固也江河于天地之間亦若是耳流㑹
于海復入于土散乎四維居地之下使地能厚載萬
物者以水扶之也且掘地逾于尋丈則必有泉涌而
出矣以是而言豈不然乎茍若㑹流于海無所散入
則混溢天地墊溺生聚安足勝也是知百川之朝于
海不能納而涸之也亦復循環天地之中東而復西
南北従矣隂陽運化理在于此又天地之氣結為山
融為川結為山者古有所定大小髙卑名数無所改
易融為川者則流而不止浩浩奔涌豈融為川者即
徃而忘反結為山者凝而能定之乎苟結而無定則
曰大其形徧天地矣豈有九州乎豈有萬物乎是水
其天地之半山其天地之半也今之人民何其處焉
是知結為山者古今定矣融為川者古今亦定矣又
或言海有大魚曰鰌身横于海之中朝出其穴海乃
潮焉暮入其穴海亦潮焉鰌之出入有節故潮之朝
暮有期此之説鰌之出入能致海有潮之進退也是
其穴與海相侔也未知海之何地乃能容是穴也又
為虗誕甚矣予以水者凝陰之氣所成也大凡隂陽
之氣皆自下而升乎上日出而陽盛日入而隂勝夫
旦之有潮以其陽氣發于地中隂氣上散水以陽逼
之故従隂氣以溢乃朝有潮焉夕之有潮以其隂氣
發于地中陽氣上散水以隂扶之故従陽氣以浮乃
暮有潮焉此之𢾗說扵海者皆不可聞於人也然說
扵此者未必彼非而我是彼虗而我實以情測之以
理究之即我之說為當矣慮其好迂怪之徒泯絶吾
言故著其辭以廣于我之徒也
　　　應責
或責曰子處今之世好古文與古人之道其不思乎
苟思之則子胡能食乎粟衣乎帛安于衆哉衆人所
鄙賤之子獨貴尚之孰従子之化也忽焉將見子窮
餓而死矣栁子應之曰於乎天生徳于人聖賢異代
而同出其出之也豈以汲汲于冨貴私豊於已之身
也將以區區於仁義公行于古之道也己身之不足
道之足何患乎不足道之不足身之足則孰與足今
之世與古之世同矣今之人與古之人亦同矣古之
教民以道德仁義今之教民亦以道徳仁義是今與
古胡有異哉古之教民者得其位則以言化之是得
其言也衆従之矣不得其位則以書于後傳授其人
俾知聖人之道易行尊君敬長孝乎父慈乎子大哉
斯道也非吾一人之私者也天下之至公者也是吾
行之豈有過哉且吾今恓恓草野位不及身將以言
化于人胡従于吾矣故吾著書自廣亦將以傳授扵
人也子責我以好古文子之言何謂為古文古文者
非在辭澁言苦使人難讀誦之在于古其理髙其意
隨言短長應變作制同古人之行事是謂古文也子
不能味吾書取吾意今而視之今而誦之不以古道
觀吾心不以古道觀吾志吾文無過矣吾若従世之
文也安可垂教于民哉亦自愧扵心矣𣣔行古人之
道反類今人之文譬乎㳺于海者乗之以驥可乎哉
苟不可則吾従扵古文吾以此道化扵民若鳴金石
扵宫中衆豈曰絲竹之音也則以金石而聴之矣食
乎粟衣乎帛何不能安扵衆哉苟不従扵吾非吾不
幸也是衆人之不幸也吾豈以衆人之不幸易我之
幸乎縦吾窮餓而死死即死矣吾之道豈能窮餓而
死之哉吾之道孔子孟軻揚雄韓愈之道吾之文孔
子孟軻揚雄韓愈之文也子不思其言而妄責于我
責于我也即可矣責于吾之文吾之道也即子為我
罪人乎

河東先生集卷苐一
河東先生集卷第二
　　　　　　　　　　　門人張　景　編
　　　東郊野夫傳
東郊野夫肩愈者名也紹先者字也不云其族氏者
姓在中也家于魏居鄰其郭之門左故曰東郊也從
而自號之故曰野夫也或曰子邑處而曰郊士流而
曰野無乃失乎野夫對曰吾以為郊子以為邑矣吾
以為野子以為士矣吾寧知郊不為邑士不為野是
果能質其名之在哉苟不果吾斯不失矣野夫居于
家則稱曰東郊出于旅則稱曰魏郊以别内外之異
也野夫性渾然撲而不滯淳而不昧柔知其進剛識
其退推之以前不難其行揖之于後不忿其勇來者
雖仇而不拒去者雖親而不追大抵取人之長棄人
之短利不能誘禍不能惧晦乎若無心茫乎若無身
不以天地之大獨為大不以日月之明獨為明風雷
不疾其變嶽瀆不險其固人莫之識也與其交者無
可否無疑忌賢愚貴賤視其有分久與之徃還益見
深厚或持其無頼之心者謂其真若鄙愚人也即事
以欺之復有以一得便再以其二三而謀從計其利
雖後已或自敗野夫與始亦無暫異竟不言之然終
未有能岀其度内者父兄有以誨而勉之野夫啞爾
笑而對曰小兒軰徒劳耳吾甞捕虎于穴挾其門以
利刃彼于内雖奮躍萬變奈吾當爾隘之阨乎矧若
類之蠢蠢哉或有賔自遠方至即傾産以待之遽與
之宴笑寢處無少間矣父兄有曰汝胡爾為也一何
太踈易乎殊不察其彼之人為若是無乃不可乎野
夫曰彼人耳吾人身又何間哉且天地之中孰有内
外也四海之人皆我之親也已苟有所分别雖父母
兄弟果肯不以他心待之乎已苟無所間于人即孰
忍閒于吾乎父兄以為然賓既告返即觧衣質錢以
賮之或貧餓於時有若可哀者雖食减口以遺恐恐
然猶慮不得與之乆濟矣不虞其已之反困也或曰
子居貧賤而務施仁義司馬氏之所議也野夫對曰
吁哉君子計人之急豈謀已乎當貧賤而能施諸仁
義斯所難也當貴冨而將施之即孰不為能乎且司
馬氏盖異其君子者耳所以著書而多離于夫子之
旨焉或退處士而進姦雄或先黄老而後六經蓋例
若此也吾所恥耳或有結仇相忿者野夫曰汝來前
何故深憾乎且汝謀彼以復怨彼作報以圖爾両禍
不泯循環然将何止也汝無悢他人之不我善盖自
不能善于人耳汝苟周於人即何有不汝豊羙乎汝
見盗之為行乎其為殘賊汚惡雖父母亦不能容耳
反有同類而相感者尚皆殞身拒害有以甘心為交
之終始也盖無他能感彼心以盡我誠也盗之猶若
是矧汝軰皆良民乎慎勿若此也仇聞之者或相觧
去焉野夫家苦貧無継夕之粮無順時之服年始十
五六學為章句越明年趙先生指以韓丈野夫遂家
得而誦讀之當是時天下無言古者野夫復以其㓜
而莫有與同其好者焉但朝暮不釋于手日漸自解
之先大夫見其酷嗜此書任其所為亦不責可不可
于時矣迨年幾冠先大夫以稱諱野夫深得其韓文
之要妙下筆將學其為文諸父有于故里浮屠復浴
室者令野夫為記以試之野夫時卧疾中授其言朞
望矣一旦徵牋墨于病榻出辭以作之文無㸃竄而
成家人以為異事遂騰聞于外之好事者咸曰不可
當矣𣸪有怒而笑之者曰痴妄児言將我獨復其古
家何恣容乎䀨䀨然大徧于人口矣諸父兄聞之惧
具實不譽于時也誡以従俗為急務野夫略不動意
益堅古心惟談孔孟荀揚王韓以為企跡咸以為得
狂疾矣後日有制作出于時衆或有下之者乾徳戊
辰中遂著東郊書百篇大以機譎為尚功將餘半一
旦悉出焚之曰先師所不許者也吾本習經耳反雜
家流乎衆聞之益不可謂測度矣厚以化俗為異焉
凡所與徃還者悉㱕其指詔亦以為軻雄之徒也捧
書請益者咸云韓之下二百年今有子矣野夫每報
之曰不敢避是願盡力焉或曰子無害其謙之光乎
對曰當仁而不譲者正在此矣或問退之子厚優劣
野夫曰文近而道不同或人不諭野夫曰吾祖多釋
氏于以不迨韓也開寳初又著東郊野史傳九十篇
或曰子何以作野史對曰野夫之所職也或曰何謂
野史對曰在其國史之外不書者吾書為野史也或
曰子于司馬氏班氏范氏三家何如也對曰司馬氏
踈略而該辯泛亂而宏逺班氏辭雅而典正竒簡而
採摘下乎范氏不迨二家也多俗氣矣吾之所述居
二家之良者或曰將何用乎對曰用之即有用于世
否雖先師之書為長物耳用不用在于世吾何知哉
野夫以古之人不能究天地之真海之容納經之所
出乃作天辨海說經觧三篇大能摭其事而證其非
昔賢之所不能及㸔也以而所著文章與韓漸異取
六經以為式或曰子何始尚而今棄之對曰孟荀楊
韓聖人之徒也將升先師之堂入乎室必由之未能
者或取一家以徃可及矣吾以是耳汝軰有能如吾
可至矣野夫時年始二十有四後二年别立傳以書
焉號曰𥙷亡先生也
論曰東郊野夫謂其肩斯樂古道也謂其紹斯尚祖
徳也退之大于子厚故以名焉子厚次之故以字焉
復以其同時而出同道而行今取之偕信得其羙觀
其文章行事烈烈然統二公也不為過矣
　　　𥙷亡先生傳
𥙷亡先生舊號東郊野夫者既著野史後大探六經
之㫖已而有包括楊孟之心樂為文中子王仲淹齊
其述作遂易名曰開字曰仲塗其意謂将開古聖賢
之道于時也将開今人之耳目使聦且明也必欲開
之為其塗矣使古今由于吾也故以仲塗字之表其
徳焉咸曰子前之名甚休美者也何復易之不若無
所改矣先生曰名以識其身義以誌其事從于善而
吾惡夫畫者也吾既肩且紹矣斯可已也所以吾進
其力于道而遷其名于己耳庶幾吾欲達于孔子者
也或曰古者稱已孤不改若是無乃不可乎先生曰
執小禮而妨大義君子不爾為也乃著名解以祛其
未悟者衆悉以為然先生始盡心于詩書以精其奥
每當卷歎曰嗚呼吾以是識先師之大者也不幸其
有亡逸者哉吾不得見也未知聖人之言復加何如
耳尤于餘經博極其妙遂各取其亡篇以𥙷之凡傳
有義者即據而作之無之者復已出辞義焉故號曰
𥙷亡先生也先生凡作之書每執筆出其文當藁若
書他人之辭其敏速有如此無續功而成之者苟一
舉筆不終其篇雖十巳就其八九亦棄去不復作矣
衆問之先生曰吾性不喜二三而為之者方出而或
止之辭意遽紛亂縦後強継以成之亦心竟若負病
矣或問之曰子之𥙷亡篇于古不足當其逸于今不
足益其存無妄為乎先生對曰然縦不能有益于存
亡庶勝乎無心于此者也既而辞義有俱亡不知其
可者慮人之惑先生即皆先立論以定其是非用質
其㫖要先生常謂人曰夫六經者夫子所著之文章
也與今之人無異耳盖其後之典教不能及之故大
于世矣吾獨視之與汝異耳先生乃手書九經悉以
細字冩之其卷大者不過滿幅之𥿄古謂其巾箱之
者亦不過矣以而誦之日盡数萬言未嘗廢忘有講
書以教後學者先生或詣其精廬適當至虞書堯典
篇曰日中星鳥以正仲春説云春分之昏南方朱鳥
之星畢見觀之以正仲春之氣也先生乃問曰然夫
云日中星鳥以正仲春者是仲春觀朱鳥之星以正
其候也且云朱鳥者南方之宿以主于夏也既觀其
星以正其候即龍星乃春之星也春主于東方可觀
以正其候也今何不云是而反觀朱鳥之星何謂也
說者不能對惟云傳䟽若是無他解矣先生揮其座
者曰起前吾語汝夫歳周其序春居其始四星各復
其方聖人南面而坐以觀天下故春之時朱鳥之星
當其前故云觀之以正仲春矣四座無不拜而言曰
先生真逹于經者也所以于𥙷亡不􁅜矣先生于諸
經若此者不可遍紀先生又以諸家傳解箋注于經
者多未達窮其義理常曰吾他日終悉别為注解矣
大以鄭氏箋詩為不可曰吾見玄之為心務以異其
毛公也徒欲強已一時之名非能通先師之㫖且詩
之立言不執其體幾與易象同奥若玄之是箋皆可
削去之耳又以論語集解闕注者過半曰古之人何
若是吾聞韓文公昔重注之今吾不得見吾将下筆
又慮與韓犯使吾有斯艱也天乎哉先生每讀中說
歎曰後之夫子續六經矣世故道否吾家不克有之
甚乎年之始成也逝矣天適與其時行之為事業尭
舜不能尚也苟不死天下何有于唐哉先生以房杜
諸子散居厚位叶佐其主遇其君不能揚其師之道
大其師之名乃作書以罪之先生所行事人咸以為
非可與伍范詩有復古之什以頌其徳以其先生能
敦復于古故賦復古以其能行仲尼之道故賦闕里
以章别當世之人能作野史故賦踵孟以其能觧釋
子雲之書故賦先雄以其或筆削其韓文之繁者故
賦刪韓以其将求太常第故賦多文以其必首冠于
四科故賦髙苐以其後天王俾不家食故賦出禄以
其将果得其位則指南于吾道故賦指南末以释經
終其萹謂其章明經㫖永休于世用故賦释經先生
見之曰范果知我矣天之未䘮斯文哉天之若䘮斯
文也則世無范矣范無是言矣開寳中先生來京師
遂刻石為記于𥙷亡亭内以誌其已之事後従仕于
世而行其道焉
論曰孔子沒經籍遭秦之焚毁幾䘮以盡後之收拾
煨燼之餘者得至于今用之也其能継孔氏者軻之
下雖楊雄不敢措一辞以至亡萹闕而其名具載設
虗位使厯代諸君子徒忿痛而見之矣故有或作而
𥙷之者夫亦不能過其百一力盖不足継也隋之時
王仲淹于河汾間務継孔子以續六經大出于世實
為聖人矣是以門弟子佐唐用王覇之道貞觀稱理
首永十八君之祚尚非其董恒軰之曽及也扵乎知
聖人之道者成聖人之業矣吾猶不得見王氏之書
乎觀夫𥙷亡先生能備其六經之闕也辭訓典正與
孔子之言合而為一信其難者哉若王氏之續六經
盖自出一家之体裁比夫𥙷亡萹力少殊耳所謂後
生可畏者雖經籍尚能𥙷之矧其餘者哉不可謂代
無其人也
　　　韓文公雙鳥詩觧
余居東郊府從事髙公獨知予開寳中授以昌黎詩
三百首開與之㑹即𢋫誦評其尤至者一日予咨曰
㕠鳥詩何謂也公曰得無若剌時之政者乎予因而
悟之與公言異故作辞觧之以編于後
髙公子竒曰㕠鳥者當其韓之前後斯執政人也一
以之仕一以之隠本異而末同故曰落城市集巖幽
殊以别也下之言盖以其辨姦詭比将壊其時也未
知斯孰耳予觧曰不然大凡韓之為心憂夫道也履
行非孔氏者為夷矣忿其正日削邪日䆮斯以力欲
排之位復不得極其世權復不得動其俗唱先于天
下天下従之者寡背之者多故垂言以剌之耳公曰
何謂也予曰作害于民者莫大于释老释老俱夷而
教殊故曰㕠鳥矣謂其曰此名也以非仁義禮楽父
子君臣之類也其所従來俱不在于中國故曰海外
來也後漸而至故曰飛飛到中州也公曰若是言之
释之興也乃西始矣老之興也子何云俱不在于中
國乎昔聃著二萹之書以授其開令而乃西逝矣是
自此而起耳子如是無乃悮辨韓之㫖哉予曰然且
聃之昔在中國也不以左道示民矣暨西入于夷因
化胡以成其教故欺之以神仙之事用革其心而後
教乃東來與昔之書果異耳是非中國之興也故韓
俱云若是矣夫释之為教也務當民俗奉之架宫崇
宇必處都邑故曰一鳥落城市也老之為教也務當
自親其身收視反聴楼息山林以求不死故曰一鳥
集巖幽也謂其不得相伴鳴也以其二教之雖來而
未甚明于世各冺然矣言三千秋者以其時久而極
言之也既未得明其教其言亦未能大盡于物故曰
各閉其口而䘖乎萬象也後之正道漸衰澆妄之風
漸盛故比之春風焉謂其卷地而起以其舉世悉如
之也百鳥皆飄浮者衆邪以興也釋老乃得競出而
扇于民乆益張矣故曰兩鳥忽相逄百日鳴不休也
有耳者聒皆聾有舌者反自羞謂其能恢誕而繁極
他莫及也百舌謂百子也從來多善于著書以亂夫
子之道故曰舊饒聲從此低頭不能出其上也得病
謂其道或世不用之泯泯遂至死乃休矣世既熾耀
其釋老也說惑扵上下之人極之又不可䆒其根無
之又不能免其機遂皆欲捨其生而從矣其間有忿
而殊其衆者能大其休聲以愬于上故曰雷公告天
公以假爲喻也百物湏膏油者使世将復其不敗于
生矣故託言云自從其兩鳥鳴而留光聒亦收矣盖
謂其帝王之道不能光行于天下也或有哲智之人
将幹運其世務或誅或殛以全其変則惧所以言之
有素也乃停留其造作而故云怕嘲詠矣挑抉其草
未誅求其蟲䑕謂其無所漏脫于幽㣲也苟世不息
其如此則咸畏其或生或死或罪或福莫知其涯而
愁憂矣故云不停両鳥鳴百物皆生愁也自此亂而
其時無春秋矣日月亦莫紀其序矣大法亦失其九
疇矣周孔之道亦絶㓕矣故曰周公不為公孔丘不
為丘也若此乃释老之教果遂分焉雖行扵世也各
有拘其時政矣故曰天公乃怪而各因于一䖏也然
後世得不全絶其言他道者乃云百蟲七鳥鳴而復
啾啾矣教之既有其限不混然而使民夷也各守其
方而省度矣故曰既别其䖏而能閉聲省愆尤也尚
復民之信奉者衆耗于世而害于物曰亦不知其厚
矣率四海之大幾被其困焉故曰朝食其龍千暮食
其牛亦千飲河生塵而飲海絶其流也其末句云還
當三千秋更起鳴相酬者謂其後必不能終如此矣
復有其甚惑者乆而見興也不限其時而云乆也故
以三千為言焉斯惟韓之在释老罪非其他也公以
為如何公曰若子之言韓之詩亦云是矣然子能識
之信子于韓氏也逹其玄微也哉
　　　楊子劇秦美新解
昔人咸謂斯文媚莾之辭也法言孝至篇曰周公以
來未有如漢公之懿者云稱未簒之前莽實偽貌而
近如是亦可庶免乎曰劇于秦而羙于新楊子之全
徳此焉虧矣今承徃言亦曰然也嗚呼下漢氏幾千
年無一人識雄之㫖盖君子微言而首比于惡者也
或曰子獨異而将說之何哉是必果能直其雄之志
者乎子曰吁楊子之志譏莽而非媚也謂羙之称曰
劇之類也且夫目其辭云是者其㫖悉存于間也夫
秦之爲不道其悪也有天地而未有之矣今引而言
之秦劇也取而比之曰新羙也是新無比于五帝三
王莫有其善也比于秦而褒貶之是其有不善與秦
上下也故曰劇秦羙新矣大凡褒貶于人取其善悪
類而較其優劣也善者必以善類比之惡者必以惡
類比之如稱堯舜云者兼而是同其善也桀紂云者
兼而是同其悪也類而較之也如曰善必以悪較之
即一善而千惡其善自顯矣悪必以善較之即一悪
而千善其悪亦自顯矣何復枉其功乎未見較其善
悪者有云堯桀也舜紂也必曰如前堯舜桀紂云故
今楊子是云如是也劇其秦謂悪甚也焚詩書大宫
室起長城廵天下兼滅其宗周也曰劇也羙其新謂
其悪少異于秦也雖其竊漢祚與㓕宗周同且無諸
秦之所大悪也故曰羙也又夫漢徳不如周享國日
淺王道不成雖周之衰經日巳乆下劣諸侯然其㓕
者秦當其大逆也故曰秦劇也新羙也斯又聖賢之
深㫖在于周漢也孰可識之乎或曰子言斯即然矣
其何下之辭云云乎予曰吁之辭云云者盖蔽其名
譏之所　也若顯而僻之即君子㣲㫖何在焉禍且
及矣凡楊子之是言也遜恵者也首亦至于斯焉言
苟不隠其志後苟不晦其前則不可也或曰然詩三
百譏剌者過半且其萹曰某萹也是所怨于時之王
者也下其辭未有如子稱雄之文将若是也子曰吁
異乎時不同事且殊矣凡詩書之作出自夫子當時
之人何能有焉盖聖人觀前事而繼言之所以垂烱
戒于後世也非如夫楊子親居扵莾之下也或曰若
而言是終不敢継其始晦不敢敵其明即曷若不言
乎叔孫對于二世也偽媚其言而免于禍盖上之所
發問而不得已而言也且雄非有叔孫之召莾無二
世之問何如是哉予曰吁當莾之時楊子不得不自
言也凡人仕扵世大小之分各異矣當大而不為之
大即事之失矣當小而不為之小即事之僣也且叔孫
無居扵楊子之位楊子有過扵叔孫之名位而拘之
名而累之楊子須以異扵叔孫也在于分之事使然
也叔孫若昔如楊子不待問而言之也則不能免後
代而誅其名也揚子若今如叔孫必待問而言之也
即不能免當日之害其身也士之遭于不道也居其
迩者禍切之處其逺者禍間之危行以言遜能者可
避乎患也尚時有罹其辜者焉况楊子之懿若是而
人乎與世當不同也莽固知耳苟不有言即莽疑不
足于已也必甚矣子不聞乎閉門而著書也尚有投
閣之禍幾死焉如是楊子果得不自言之以進耶鳴
呼知楊子者在于斯罪楊子者在于斯昔之所謂後
世復有如我者知我矣其于餘也得不盡若此之類
者乎
河東先生集卷苐二
河東先生集卷苐三
　　　　　　　　　　　門人張　景　編
　　　漢史楊雄傳論
子雲作太玄法言本傳称非聖人而作經藉猶吳楚
之君僣號称王盖天絶之嗚呼且子雲之著書也非
聖人耶非聖人也則不能言聖人之辞明聖人之道
能言聖人之辞能明聖人之道則是聖人也子雲苟
非聖人也則又安能著書而作經籍乎既能著書而
作經籍是子雲聖人也聖人豈異于子雲乎經籍豈
異扵太玄法言乎聖人之貌各相殊聖人之辞不相
同惟其徳與理類焉在乎道而已矣若非聖人而作
經籍則其所書也不若于經籍矣言無章行無法是
曰經籍乎人可誣曰經籍乎比之吳楚之君吳楚之
君竊位而冒名勃于道者也天宜伐而絶之子雲務
教而利時順于道者也天豈罪其為是乎天能絶吳
楚之君而僣竊則天甚明矣天既甚明固能罪悪而
福善即吳楚之君可罪子雲可福也若反同吳楚之
君而罪子雲是天明于悪少而不明于善也多矣班
孟堅称諸儒之言曰是盖當時恥不及雄而謗之者
也不可従而書矣凡為史之任在乎正其得失而後
褒貶之得失此不能正况其褒貶乎所謂孟堅有良
史之才者予于此不曰良史也
　　　太甲誅伊尹論
汲冡書紀年称伊尹放太甲于桐尹乃自立暨即位
于太甲七年太甲潜出自桐殺伊尹乃立其子伊陟
伊奮命復其父之田宅而中分之杜氏注春秋左氏
經傳既終始獲是書因紀于後意有惑其事乃曰左
氏傳伊尹放太甲而相之卒無怨色然則太甲雖見
放還殺伊尹而猶以其子爲相也此爲大與尚書敘
說太甲事乖異不知老叟伏生或致昬忘将此古書
亦當雜記未足以取審也余以爲元凱之不章明于
此也非耳且伊尹相湯功其大矣太甲嗣位書称不
恵于阿衡尹作書以訓之甲再不聴命尹乃營桐宫
以放太甲能遷厥徳改厥行既三年尹奉以復其位
書有太甲三萹載其事其上萹曰王徂桐宫居憂克
終允徳孔氏傳謂徃入桐宫居憂位能思念其祖終
其信徳也其中萹曰惟三祀十有二月朔伊尹以冕
服奉嗣王㱕于亳謂其甲既終其信徳尹乃復之也
尹遂作書羙之曰皇天眷佑有商俾嗣王克終允徳
執其中能易成其善也甲遂聴其言而謝已過曰拜
手稽首云尹乃復訓以後書盖以甲之知其先王之
法度可與居于位也尹既正其甲于不道已老将告
㱕復作咸有一徳之萹以戒于甲書曰伊尹既復政
厥辟将告㱕乃陳戒于徳又有沃丁萹序云沃丁既
葬伊尹于亳咎單遂訓伊尹事作沃丁今雖其辞已
亡独孔氏傳曰沃丁太甲子伊尹既致仕老終以三
公禮葬訓暢其所行功徳之事乃作此萹以戒也是
其甲與尹之始終事情畢見于此竟無言誅尹之說
又有伊陟相太戊作咸乂之萹是其子復佐于後王
也亦不云甲復立其子也又有髙宗說命之萹曰昔
先正保衡作我先王下云格于皇天尔尚明保予罔
俾阿衡専羙有啇是其後王極誦其先臣之休烈以
冀說企及也又周書君奭萹云在太甲時則有若保
衡在太戊時則有若伊陟是其君臣悉見其父子間
保全令徳也元凱以紀年之辞遽惑于此苟伊尹為
臣能放其君是其政在尹也能制于甲矣豈甲反能
以不道害之乎且尹之相湯伐桀以成其功民咸知
尹而輔矣復以其自立為君而又七年以永其位若
是何有甲之所能哉既云尹乃自立是因事而奪君
位也為逆甚矣太甲能潜出以誅之豈肯反用其子
乎必以反用其子其子果肯以平心而事其甲乎盡
道而佐其甲乎足以明其紀年之文夫子沒後諸國
雜乱之編記者也不足取耳元凱不自悟反疑伏生
以老耋恐致昬忘一何甚哉且安國叙書云濟南伏
生年過九十失其本經口以傳授裁二十餘萹後至
魯共王壊孔子宅于壁間得古文科斗之書遂以所
聞伏生之口傳者考論文義定其可知者又得二十
五篇是其伏生當時所誦之書于壁間科斗古文證
定其真偽也亦無誤耳其所誤者舜典合于堯典益
稷合于臯陶謨盤庚三篇合為一康王之誥合于顧
命序悉言之備矣苟伊尹實誅即前數篇之書慿何
而作出既無所作而出伏生有誤即古文科斗尋亦
證矣何其漢代諸儒暨安國亦若是耳独舜典已下
能辯之哉倘伏生之有昬忘而安國之徒何在焉是
以伏生所記之書胡得其誤也元凱之知且識也何
可更言或致昏忘哉此事尤甚昭然也若曰將此紀
年之書疑其雜乱未足以取審則察以前事止可独
曰此書若是有所雜乱者不可兼曰老叟之昬忘也
果是真偽不分矣或曰紀年之書皆科斗文字非秦
漢之所書也斯非子謂六經皆孔子之撰述者于家
有殊古史孔子異其伊尹太甲事以成其書訓于世
耳汲冡之書勿是其世之本耶壁間之者勿是其家
之書也予曰然若吾所謂夫子之所作固然矣且夫
子之大聖公是而公非觀虞夏已來之事各用其㣲
而彰其巨必以貭其本矣豈獨于啇也有所私而易
其元乎或曰子謂誅尹之說既為非矣且太甲居桐
三年天下其誰是君紀年謂尹乃自立者此勿有所
頼歟予曰古者君䘮嗣立諒闇者三年百官縂巳以
聴于冡宰時惟太甲于元年以被放三年而復之伊
尹實居冡宰之位緫百官以治非以自立也書所謂
既復厥辟者足以明之矣或曰馬遷氏紀云湯崩子
太丁未立卒乃立丁之弟丙為君丙即位二年崩立
丙之弟仲壬為君仲壬即位四年崩伊尹于是立太
丁之子太甲是為元年尹作伊訓之類之書也如是
自湯至甲内有兩帝復經七年何其伊訓序云成湯
既沒太甲元年伊尹作伊訓肆命徂后也又其紀之
下辞云太甲既立三年不明伊尹放之桐其太甲萹
云惟三祀十有二月朔伊尹以冕服奉嗣王㱕于亳
傳謂湯以元年十一月崩至此二十六月三年服闋
也其紀年称仲壬即位卿士伊尹崩而立太甲大與
馬遷之紀頗同而独孔氏之書年祀帝王有此差異
孰為非乎予曰遷之書與紀年之書若等類也皆非
聖人之作矣有所自不明白其事耳或曰然何其馬
遷之書其下之辞紀太甲之反政與伊尹之卒之類
無所異其商書也予曰遷之著此書當其時盖𣣔自
廣耳執而一紀其經之事又惧其皆孔子之言于已
無所大也須以参雜外之書用混其本矣斯亦不足
致心于二三盖諸國之雜乱者也嗚呼君子常謂慎
其所為也盖惧其若此之惑于後也
　　　李守莭忠孝論
我國家有天下之年将以文綏萬民不以武靖四方
盗筠結叛謀䧟澤以死其子守節以潞下待罪皇帝
命捨之反授單牧國史載其事嗚呼若守莭也胡為
生哉夫君臣以義立父子以親居義苟不勝于親則
先其父而後其君矣親苟不勝于義則先其君而後
其父矣臣子有家國而成身有忠孝而立行不幸或
不得其両全則俯其一以免汚名也止可亡身以存
行不可亡行以存身若守節也于君不見其義于父
不見其親敗家而煩國絶忠而㓕孝萬世之罪人也
或曰守莭之事胡為不見義于君不見親于父也予
曰夫義者道也親者情也道所以出于世教情所以
生于天然出于世者不可以違生于天者不可以逃
且守莭之父謀逆之始不能盡諌以制其乱煩君于
深慮劳師于厚伐已復従之是于道也失其義矣父
既成于大逆死于不善安而頋其敗忍而居其後是
于情也失其親矣或曰守莭非不以諌其父其父不
聴之禍心乆萌姦朋固謀暨其父死斬佐卒以降如
是無乃可免于此哉予曰不然諌之不以極其道不
如不諌矣夫諌有三焉有公諌有力諌有死諌公諌
者謂評其事之可否論其端之始終折以短長取以
逆順是爲公諌也力諌者彼衆以是我独以非訐其
不道以極其言称其大禍以惧其意進不以退乆不
以止是爲力諌也死諌者言既不従情既不移可殺
己身以厭彼志是爲死諌也如此始謂極其道耳且
守莭豈能有是哉取其公諌也則不能明于言取其
力諌也則不能剛其誠斯二者尚未果矣矧能以死
諌之乎或曰古所謂三諌不従則随而泣之若守莭
之諌其父也必以力諌矣言必極于敗禍事必沮于
兇姦如謂之随而泣之者守莭于父也莫得其道哉
予曰古之所謂泣諌其父者豈在父爲大逆乎叛君
謀國殘民興師耶或曰父之事既異其古子之諌又
加于古復何使諌乎予曰可以死諌矣或曰子之意
謂死諌也以其筠之性既酷暴而隠忍莫若以其諌
不止而被誅于父也予曰不然言不見聴乃可當其
父之前衆之中大呼而號曰今此之亂違天地欺日
月鬼神亦所以待誅也夷狄亦所以不為也我言不
従汝逆必行敗而吾亦被戮矣我不若先其汝敗而
前自死以免其名為背君之賊也觀汝之軰後日死
且百毒而加身不及吾之萬一耳而後或剌忍以明
心或扼喉以断氣苟實以力諌不從即可用此以諌
矣且不聞守莭之有是㢤安能存其親之情于父也
或曰若是守莭既不能之失于孝也故聞命矣其所
以斬佐卒降重城莫于君也有忠乎予曰夫斬佐卒
降重城盖以其父巳敗勢已傾不得已而為矣或曰
苟守莭之無是心即不斬且降矣乃其夙志不有其
助父于逆背君以叛當父未死之前雖𣣔行而被其
所拘未能也既父之死而遂成其志矣予曰若謂以
父之所拘即可竄身馳匹馬㱕朝廷待罪于闕下以
明己之不従父于逆用免其惡名也是其見于父力
不能制其亂于君誠不敢失其莭也何其父敗已死
而謂夙有志而拘所不能行也縦實有之已亦何自
辨其心哉或曰然苟守莭能若子之言逃㱕闕下設
父如此而後敗死于外當有他人肯以斬其佐卒以
重城降乎苟非其守莭即不如是矣予曰夫作叛者
筠為主矣筠若不固其禍机雖姦黨百萬何能作乎
主既已亡其下胡為勇哉一以失其勢二以惧其死
三以畏他人之先四以樂有利于己有此四者孰不
降乎何在独守莭而能哉或曰夫守莭之當是時也
甚㓜耳年始迨冠成長于貴富之中未能知其人事
矣非不能如子之言予曰若謂其㓜而未能知人事
即何其見父之敗能來降乎苟實㓜而未能知人事
即亦不能有此也盖其賣君父以藏志觀存亡以射
利萬代之姦賊也甚其父之為不道矣或曰皇帝何
赦之反授以位乎予曰皇帝御民賞罰各従其取捨
也于彼為之即不忠不孝也于我取之亦是其大過
而少有功矣或曰子若立朝廷将柰守莭何予曰吾
若居禄位立朝廷雖皇帝以赦之吾䟽請以殺之用
謝其天下之忠臣孝子也
　　　代王昭君謝漢帝䟽
臣妾奉詔出妻單于衆謂臣妾有怨憤之心是不知
臣妾之意也臣妾今因行敢謝陛下以言用明臣妾
之心無怨憤也夫自古婦人雖有賢異之材竒畯之
能皆受制于男子之下婦人抑挫至死亦罔敢雪于
心况幽閉殿廷備職禁苑悲傷自負生平不意者哉
臣妾少奉明選得列嬪御雖年華代謝芳時易失未
嘗敢尤怨于天人縦絶幸于明主虗老于深宫臣妾
知命之如是也不期國家以戎虜未庭干戈尚熾胡馬
南牧聖君北憂慮煩師征用竭民力徵前帝之事興
和親之䇿出臣妾于掖垣妻匈奴于沙漠斯乃國家
深思逺謀簡劳省費之大計也臣妾安敢不行矣况
臣妾一婦人不能違陛下之命也今所以謝陛下者
以安國家定社稷息兵戈静邊戍是大臣之事也食
陛下之重禄居陛下之崇位者曰相冝為陛下謀之
曰将冝為陛下伐之今用臣妾以和于戎朝廷息軫
頋之憂彊埸無侵漁之患盡繫于臣妾也是大臣之
事一旦之功移于臣妾之身矣臣妾始以幽閉為心
寵幸是望今反有安國家定社稷息兵戎静邊戍之
名垂于萬代是臣妾何有于怨憤也願陛下宫闈中
復有如妾者臣妾身死之後用妻于單于則國安危
之事復何足慮于陛下之心乎陛下以此安危繋于
臣妾一婦人臣妾敢無辞以謝陛下也
　　　重修孔子廟垣䟽(李准拾遺請作)
儒宫荒凉乆矣噫天下太平厥道斯用㑹府之下尊
師者吾未見也聖人礼法行于天地間萬物頼之而
相飬苟一日暫廢則日月昏隂陽錯豈止臣賊其君
子賊其父也由吾道而進者頂峩髙冠身曵大佩享
太牢而坐豊屋王公大人貴是極矣過吾先師之廟
下則忘而不頋怠而不恭至于圗像隕地籩豆覆席
皆曰何害于吾也其有日齋嚴其容月給費其産奉
夷狄之教奉髠褐之役則未見稍怠于心求福田利
益也苟释氏能福于人王公大人今日貴冨何不由
夷狄之教以求之福其身福其家者在吾先師之道
之教也我知其端矣大者欲塞其責小者将貪其利
塞責者以其剥害黎元黷乱道徳見释氏有他惑之
事圗在屋壁惧身死之後罹其毒烈故損家財贖其
過矣貪利者以其命将夭而能夀疾不豫而得瘳居
位則見遷鬻貨而獲倍謂能祗信福在其中以此而
言得其誠矣王公大人尚若是也矧其愚不肖蠢蠢
者乎斯風寢淫天下従化若洪水墊害大禹未生將
何以救之也於乎余入吾先師之宫不覺涕下用之
者不知其力反趋于異類乎視其垣墉圯毁階廡狼
籍痛心釋氏之門壮如王室吾先師之宫也反如是
哉聞斯言者得不愧于心乎将令責按舊圖速修是
陋庻先逹與後進軰出金帛用資其費况不迨釋氏
之取萬分之一也崇吾師之宫以昭其徳吾先師享
之亦無忝矣
河東先生集卷第三
河東先生集卷苐四
　　　　　　　　　　　門人張　景　編
　　　潤州重修文宣王廟碑文
時稱聖人之徳者多比以天地為較量而言盖以其
至大故也天地之有形横亘太虗中計億萬里不啻
日月星辰山川草木附而生之𢋫億萬世維固維存
是可為其大矣一旦或毁而不見其大也何有焉
先聖孔子身長九尺六寸夀年七十有三恓恓為旅
人為陪臣作詩書大易春秋礼記之書取三才洎萬
物經而緯之極其道者不越于𢾗言身非天地之廣
壽非天地之永歿而且乆終古益頼以是而言斯與
天地並徳而称大也天地其無間然乎天地尚如此
矧餘者可與孔子為其等倫也厯代帝王能知之者
乃立像貌建宫庭以時祠祀尊之甚者則封之以王
爵命被之以王衮冕自國都至州縣廟學生徒詔使
如一唐季失道疆夫戾頏割裂土田競専制令梁周
五代弗克除削
我太祖始憤起斬伐得十八年下荆取湖降蜀擒廣
州剋江南政修官嚴物完兵疆
聖天子今紹服神休召吳越甌閩来走㱕我不四年
又盡平晋地萬方六合剗刷滌蕩悉絶纎垢潤州在
江南為上郡有孔子廟當僣偽時闕法式莫肯崇葺
之兼以提卒荷戈㧞剪壃壘日蹂蹋作落然蕪穢弗
堪周視継涖長任軰辜慠偷剥寕曽少思太平興國
五年冬開自常州知軍州事授
勑知此州吏盗貪羸檢夷澄育八年政事簡秋八月
哉生明撤舊創新告遷其廟自顔子及孟子以下門
人大儒之像各塑繢配享于座厥功成乃刻辞于石
以紀之文曰
謂民無知斯寔乃欺廟成来觀其樂怡怡歎嗟興言
嚴師崇教以齒以胄我将子效里門郊路出入謹譲
晨趋夕息㱕所背向不争不踣安用刑克移之四方
可則而康日升于天視察明分霾蔀霄黒其何為徳
伊誰謀之曰開曰適適位宫官判州通職(夫通判軍/右賛善大)
(同修此庙/州事張適)率吏奔工九旬力畢仰瞻庻賢群侍翼側
拜堂下伏淚如雨惟聖成身豈同父母罔識得生肖
類毛羽冠衣廪俸帝錫而用言政行訓従學道重以
報之恩新此像宫家興礼儀若魯之風當
明天子以文求士誥詔八紘寕弗如此復古尊儒去
夷即雅化行來格皆為逹者
　　　時鑑(并序)
雍熈三年冝州山夷攻其州弗克全之西鄙樂安里
峒有粟氏固之㑹其族南劫興安縣敗入谿峒連歳
不寕天子擇中貴臣二人涖全邵州以静之明年春
粟氏来㱕魁狡皆奉吏州庭乃刻時鑑一萹于石以
誡之
族盛卑邑邦大下國違道致殃于命取亡居夷鄰徳
䖏險近賊蜀難通軺吳莫容舠嘯萬羣姦摧壘倒関
象踣圍矣蛟斃彀巳蠆纎曷存蟻㣲何奔虎猛恃力
逼死罔逸隼鷙誠捷懷餌受緤小人為羙君子是恥
所失若塵其治如鈞寕之弗復䘮乃必覆習礼可式
翫兵竟慝怨惧興禍貪慾生過狥意成朋怫心見憎
以畏卒潰苟恱爰萃謹政防乱慎行避患缺玉不𥙷
積滓非汚来䊸徃亟愚睽智䁥跡昭事著利洽動𥙿
平原廣野馳車走馬髙浪深淵有鮪有鱣保尔攸宜
骨樂在時刋文無窮作誡永終
　　　玄風峒銘(并序)
出桂州東抵慶林觀背山下有峒出風淳化元年開
知州事徃避秋暑因刻銘于峒傍曰
桂東叢峰穴空通風凄肌森襟沒骨侵心瑩雪若㓗
凝氷若冽暑宇苦燠周陬流毒其何如斯為能去之
嶺山峩峩嶺水湯湯亘古綿今氣炎土荒物爽迩情
候乖朔節夏雨多凉秋旱多熱眷裘冬扇朝順夕変
反倒無恒夭属相仍榛莾䖝豸横乱患害性類所専
造化莫遷我来峒中百慮時窮翛然自释忘㱕終日
勒銘巖石用紀成極
　　　桂州延齡寺西峰僧咸整新堂銘(并序)
桂州西峰僧咸整淳化元年不下山十二年矣整之
師洎祖師悉如整開興賛善大夫張洲為整作新堂
以居之有問整之行何為竒者對曰若時入陣戦賊
勇能進不頋死者足為善将矣况如孫吳乎交朋間
視其友無欺者足為義士矣况如管鮑乎為政廉以
平足為良吏矣况如龔黄乎入朝事君直能言必盡
誠者足為賢臣矣况如伊周乎父兄在視其室無私
者足為孝子矣况如曽顔乎為文理勝辞者足為大
儒矣况如荀孟乎惟整焦然坐一室足不踐山下寸
地况入豪貴汚賤之門嗃嗃如狗䑕謟竊哉百善萬
惡心動即生身逺自蔵幾㓕半矣方之外殊而内同
者止是整能潔其行與之善將之下商較其輕重整
亦足為真僧矣由湖湘而南問僧者語整為諸先冬
十二月堂成開詔罷州任得㱕闕留文堂下為整以
銘之
知生為役兮無息無利畏同䧟逺兮出求以異復本
逾元兮尢躭其味寕如不殊兮益増乎累整之恵嚴
兮潔行世世超然遐邁兮時誰可洎窮觀永古兮何
足有貴萬類千变兮終焉若是包極六合兮未充貪
意精明至止兮深藏自閉維堂斯皇兮犹多餘地羣
甡草樹兮藤藤茂翠環鄰俯覿兮勝情與智祖源師
派兮成流善継于家于國兮有慙名位晝塵夜燭兮
昏囂若醉城闉巖岫兮疑畫相似渾淪奔􁃧兮孰思
而議跬步天違兮海賖難既吁嗟整之兮離垢脫穢
我寕尔及兮腸填滓滯
　　　湘漓二水說
湘漓二水始一水也出于海陽山山在桂州興安縣
(義縣􁕁/舊名全)東南九十里西北流至縣東五里嶺上始分
南北為其二水北為湘水南為漓水求其二水之名
于書于記皆無所說淳化元年開自全州移知桂州
乗舩泝湘水而抵嶺下復以漓水逹于桂州問其嶺
之名即分水嶺也分水是相離水也二水異流也謂
其同出海陽至此嶺分南北而離也二水之名疑昔
人因其水分相離而乃命之曰湘水也漓水也其北
水所為湘南水所為漓将有以上下先後而乃名之
也水隂屬屬北方北方為水之主也以其北流者㱕
主也乃尊之以相字加其名為上焉又疑為以其北
者入于華南者出于夷華貴于夷也故以相字為先
焉既二水以二字分名之即北者為上為先名湘也
即離者必加南流者也所以漓江是分水之南名也
因其水之分名為相離也乃字傍従水為湘為漓也
凡為字皆命名者也名者強称物者也古之以萬物
錯雜惧難別識也乃以名各記之矣即物之名有類
有假有義有因焉斯二水之名以其水分相離為名
是取類也是所假也是従義也是有因也今書漓江
為漓字疑其不當為此漓字也當以離字傍加水作
此灕字也又字書古無此灕字酌其理増而今以為
字焉亦由古之他字皆以義以禮撰物者以成字也
非與天地同生于自然耳亦皆由于人者也于今悉
為世所用矣以斯而言之即古之所為者未必即為
是今之所作者未必即為不是耶凡事亦無古無今
焉惟其為當者是也即湘漓二江之名孰曰非乎若
以其南方為离流南方為漓江也即所說之義其踈
矣
　　　來賢亭記
人之學善文章行事烈烈代爲之称者雖前古而生
孰不欲願與之知企慕恨乎巳之後時而出不及也
觀夫同世而偕立並能而齊名則反有不相識相知
者亦有識而不知者吾觀乎斯二者經史子集之中
或絶言而不相談或曽言而不相周有之多矣吾未
嘗静坐思之不爲惜是夫當時力不相及者乎是夫
當時義不相賓者乎因而誨之吾所以異是于世矣
乃構此亭在東郊厥有意乎命曰來賢也吾欲舉天
下之人與吾同道者悉相識而相知也有能聞于吾
者吾欲信而來于是也有未聞于吾者吾欲知而来
于是也有先逹于吾者吾欲趋而来于是也有後進
于吾者吾欲誘而來于是也有務勝于吾者吾欲譲
而来于是也有推退于吾者吾欲尊而来于是也大
者吾将仰之小者吾将俯之貴者吾将奉之賤者吾
将崇之極吾心而盡于世合吾道而比于時嗚呼若
曰子將来賢之徒于人人将来賢之名于子者吾又
非斯志也盖欲夫是亭也不独如前言而巳耳亦将
化今而警古矣
　　　宋州龍興寺浴室院新修消災菩薩殿壁記
道隠師居是宫作是殿立是像桞子以王事繫于斯
(予盗庫金被制降使劾之以拘于寺中/時任宋州録事參軍有轉運使和峴誣奏)見而問之
師謂栁子曰余聞在佛時有大賢智施功若力能消
除世間一切災苦故于今傳其道者未嘗廢予嗣其
法見夫有形有類者當罹于災禍間症亦至矣太虗
中天地或有災変日月或有灾蝕邦家或有災難人
民或有灾患夷狄禽獸或有災癘草木蟲魚或有災
害予欲如在佛時皆使免焉故以行是菩薩願能消
而除之予曰佛之力師之心果若是是亦大矣紀其
河東先生集卷苐五
　　　　　　　　　　　門人張　景　編
　　　上大名府王祐學士書
開再拜人之生有幸與不幸也幸者自知而不幸者
謂人莫之知也知蠢然徒若類而已矣或出夷狄之中
生不識其礼義死不知其䘮祭不幸也歟或在中國
生不成人而夭或聾或瞽或瘄或痼或狂或愚皆疾
之廢也不幸也歟或生當乱世戦伐交興相之以賊
殺拘之以俘虜旦不安其游夜不寕其居不幸也歟
或生困于貧餓隷人之駈役受人之制限賤若于犬
馬苟乎衣食者不幸也歟或生為兵習于弓矢之劳
生為農勤于耒耜之業生為工力于刀斤之用生為
賈務于衡斛之任唯乎自足者不幸也歟或生溺為
老佛之徒淫于誕妄之說生䖏乎典吏之職掌于責
罰之繁者不幸也歟是故君子篤道而育徳懷仁而
合義悪夫不幸者也自古聖人賢士無不惜乎此矣
生而幸者少其人哉或曰子謂是不幸者謂乎莫若
已之皆儒者為幸也曰㫖哉吾子之問儒者乎幸乎
幸乎不也已人之不幸由乎天身之不幸由乎己己
之者甚乎天之者也苟有外其貌而内其情于儒何
幸哉言不忠行不信事君不能盡其節與朋友不能
交以義父母在不能奉其誠居郷黨不能與仁者䖏
見善不能致而學以及之聞利喜而趋恥貧賤而弃
附勢而媚容者雖于身為儒而曰幸乎其君子觀之
不幸也歟存為識者之笑没為後人之辱甚乎前之
者也開竊自念幸而不生于夷狄之中自五歳而讀
書以至于此凡十九年矣當時便誦執事之文章與
夫聖人之言雜而記之敢望今日親逢執事于是邦
哉苟或夭死而疾病明天子不出而四海乱墮于執
御之中廢先人之業雜為賤類縦今逢執事于是邦
也何能進于執事之門哉斯非其幸者欤又開粗識
古人之事不敢違道以就其志誑時以安其身苟行
戾而進于執事之門亦負慙而自愧矣開頗有自知
其幸也敢請見焉執事倘不罪而寛容之成乎開之
大幸矣開再拜
　　　上王學士苐二書
開再拜先逹者䖏乎上以待士後進者居于下以求
知譬之登髙山立其梯焉前者苟隮而絶其梯則未
隮者無由而来矣前若思而自念曰吾或未得隮于
斯梯忽時而絶則吾雖趫然迅于猿翩然利于鴻則
亦莫致是之登其上也所以為上者必資于下為下
者必依于上上苟不容其下則上之功名無以大禄
位無以尊独行而無従独唱而無和矣下苟不従其
上則下之事業無以伸力行無以施自為而無朋自
緘而無門矣如此則不惟上下之相失噫将見其國
亦不得于治民亦不得于安也國與民亡其治與安
則礼樂刑政無能措手足夏商周之世常舉其士也
所以王道成而風俗平秦漢魏晉取士者或亡或存
故不迨于三代也夫士之賢愚混不可不用擇其良
者也前代之衰乱者非不取士也取不以其賢者也
君宰相之下立百辟庶尹非徒奉其職而従于政亦
要知其士者取而致于國也我國家四海今治者盖
得執事者之在于位也執事之心固常在于取士矣
當今取士之道独有礼部焉每歳秋八月士由郷縣
而舉于州郡由州郡而貢于有司有司試其藝能擇
其行義得中者後進名于天子始得為仕也然士之
雖有賢能由郷縣而得聞于州郡者由州郡而得聞
于有司者萬少其一二矣况其無賢与能窃是虗噐
之人乎况其不由郷縣州郡而直得聞于執事乎執
事之來也榮矣父母之邦矣臨其下也不以私御其
衆也不以黨可與進而進之不可者否士咸謂執事
于郷里必多乎開曰君子之心與天道小人莫能知
執事豈以郷里為情哉将以天下為情于民而與國
矣千里不足私也𢾗夫不足黨也接其士者達于上
下相由之道也厚與不厚者取于賢與愚之分異也
有之将以濟其道亡之将以順其物天可仰而不可
升君子可近而不可親于士廣納而詳擇備求而偏
任執事之所以待于下者也開行修而人不譽辞成
而衆不觧瑰然独䖏出無與交亦将由乎郷縣而舉
州郡豈敢遂望貢于有司乎自度取拾不識向背材
扵時而若無用器于道而如有合莫知其己之賢且
愚也幸逢執事之来故有望于執事矣是以三投剌
而一奉書先齋沐而後請見焉執事果不罪而與之
進退揖譲俯仰周旋使得盡其儀焉執事之若此者
固無失也盖以接其士而欲求其賢以致于國也開
之幸者則過矣何也本将由郷縣州郡而貢有司苟
得貢于有司而敢遽望于有司之知乎今者不由郷
縣州郡而亟得拜見于執事執事復加之褒揚之賜
開未知従何而便至于此也冝何以報執事耳姑進
其言而謝焉開再拜
　　　上王學士苐三書
開再拜謹投所業書序䟽箴論一十七篇納其後進
進謁之礼非為文也開始将見于執事之時𣣔收拾
有所罄其鄙悪士咸謂開傷于太古不若擇其淺近
者以献之開惧其失也遂取舊所著文冩以五通暨
乎得見于執事執事賜之大恩不罪狂愚私心復悔
遽擬易之又慮以踈其次苐之儀時日相懸不可也
即俟于後以别有聞夫生而知其道天之性也學而
得其道師之功也江河流而不止浩浩焉鑿地而穿
池汲水以増之力竭則涸而虚矣内以豊于外有餘
也外以資于内不足也天之性有餘乎師之功不足
乎知之其上也得之其次也道也者總名之謂也衆
人則教矣賢人則舉矣聖人則通矣秉燭以居暗見
不逾于十步捨而視于月之光迩可分逺不可窮及
乎日出之朝宇宙之間無不洞然矣衆人燭也賢人
月也聖人日也指而授之曰諾矣命之南昧其東西
與北焉衆人也斯其為原曰逹于未矣賢人也聖人
則異于是通能变变能復通之所以開復之所以闔
開闔也者經三才而極萬物也運之于心而符于道
矣善射者亡其器則的雖存而莫能取于中弓與矢
其射之器也歟習必以良調必以勁則發而無失矣
聖人之于道也有是乎其噐存則見其聖人也其器
亾則雖聖而莫識仁義礼知信道之器也用之可以
逹天下捨之不能濟諸身用不捨惟聖人能之仁者
心之親也義者事之制也礼者貌之体也知者神之
至也信者誠之盡也親則不離制則有度体則無乱
至則莫闕盡則可得故以之于己無不周以之于物
無不㱕張而廣之所以見其時之情也肆其寳賈而售
者必以大價市取利不大則不授矣聖人之于人利
之無大小不價而咸授焉仁義礼知信寳也來者與
之違者拒之順于夷若華背于父子兄弟亦不能保其
心故聖人通之以盡其奥变之以極其妙復之以全
其道賢人得之者幾衆人得之者不達于一執經而
問焉句分而字觧再三始別其義考之終身能窮諸
萹也有矣尋其辞求諸理法而依行之述而取用之
曰道若是有矣性非也學焉功之得也近于此者犹
可言逺于此者莫可数學而不得者多乎多故曰道
少其人哉成乎事業散乎文章未然也于其不學者
可也于其衆人者可也觀乎天文章可見也觀乎聖
人文章可見也天之文章有其神非則変是則晷聖
人之文章有其神従則興弃則亡天之文章日月星
辰也聖人之文章詩書礼樂也天之性者生即合其
道不在乎學焉學為存也𣣔世存諸矣孟子十四萹
軻之書也楊之太玄法言雄之書也王氏六經通之
書也焉學能至哉韓氏有其文次乎下也非其生而
知之則従于俗矣寕有于斯乎能志乎此者然未達
焉然異于時矣仁義礼知信可行也北轅而適燕不
迷其徃矣端冕而䖏者不乱其威儀矣代言文章者
華而不實取其刻削為工声律為能刻削傷于朴声
律薄于徳無朴與徳于仁義礼知信也何其故在于
切之學焉無其天之性也自不足于道也以用而𥙷
之苟恱其耳目之翫君子不由矣君子之翫視必正
聴必正文㢤文㢤不可苟也已如可苟也已則詩書不
刪去其偽者也大逹必小遺小逹必大忘似有在乎
天之性与師之功者焉小遺不弃于學大忘不可得
于道文章為道之筌也筌可妄作乎筌之不良獲斯
失矣女悪容之厚于徳不悪徳之厚于容也文悪辞
之華于理不悪理之華于辞也理華于辞則有可視
世如本用之則審是而已耳或曰小子有志㢤言也
無傷于頼害于巽乎曰登于執事之門如不極其談
則有濫于進矣與常常者何異之乎開再拜
　　　上王學士苐四書
開再拜文籍之生于今乆也矣天下有道則用而為
常法無道則存而為具物與時偕者也夫所以觀其
徳也亦所以觀其政也随其代而有焉非止于古而
絶于今矣文不可遽為也由乎心智而出于口君子
之言也度小人之言也翫號令于民者其文矣哉心
正則正矣心乱則乱矣發于内而主于外其心之謂
也形于外而体于内其文之謂也心與文一者也君
子用已心以通彼心合則附之離則誘之咸然使至
于善矣故六經之用于時若是也或曰今之文咸異
于子之言統其事而無不幹者亦何經哉曰幾于苟
矣于身適其取舎之便于物略其緩急之冝非製乎
乆者也曰亦自于心矣悪不可乆乎曰裁度以用之構
累以成之役其心求于外非由于心以出于内也曰
雜乎經史百家之言苦學而積用不有其功且大乎
曰如是小矣君子之文簡而深淳而精若𣣔用其經
史百家之言則雜也始于心而為君虚終于文而成
乃寔習乎古者也始于心而為若寔終于文而成乃
虚習乎今者也習古所以行今求虗所以用實能者
知之矣不能者反是犹乎假彼之物執為已有可乎
重之以華飾為偽者于徳何良哉曰世如不好于習
古子又何為言古乎曰世非不好也未有其能者也
人好其所能也不好其所不能也世之習于今有能
者尚皆好之矣設有能于古者有不好者哉曰若是能之
其倫于經乎曰不可倫于經倫則乱也下而輔之張
其道也曰子之文何謂也有志于古未逹矣某不度
鄙陋近献舊文五通書以喻其道也序以列其志也
䟽以剌其事也箴以約其行也論以陳其義也言踈
而理簡氣貭而体卑用于時不足為有道之資納于
人不足為君子之觀妄而貢于執事者自知其過大
矣執事苟不擯斥而時得容進于門而今而後益知
其幸也開再拜
　　　與張員外書
自古國以民為本臨民者官也官設其品任其大小
者也今之君宰相之下府尹州牧縣令皆臨民者也
大抵不及于縣令之親于民也府尹州牧持其紀綱
而巳非所以知民之善悪者也府緫其州州緫其縣
縣之政緫于其令令能飬其民則一邑之内公与私
無所違令不能奍其民則一邑之内公與私俱乱不
得其安雖無兵革飢饉之災民稼不完民業不經矣
在國家擇其人而授之矣位不尊于府尹州牧其任
則府尹州牧闕其令之政焉嗚呼近世凢事多䘮其
道與前不同不知為政之道也政繋于民則由于縣
令休息之也政以仁義忠信為宗今之見言仁義忠
信者反謂為時不識其变者也如此而𣣔天下國家
治者難也政愈急而乱愈多法益峻而犯益衆矣且
夫政湏學而後知矣不學則不能得其道也不得其
道也則事多撓于性莫知其制度之所莭也過之慮
其太甚不及慮其有失如是大者不能輕以取之小
者不能重以捨之𣣔政無敗者不可得也是以冐其
任而居之者民興于訕訟身䧟于刑辟厯厯有之亦
理宜也昔聖人著六經在其政也垂于萬世将使後
人學其道而用于民焉非所謂空言者也人之不為
兵農工賈之徒生而讀書誦習有所成立由有司而
得為仕也惟相借以聲譽相導以階級所知者但苟
名而竊位焉咸不考其為學之本也學者豈為名位
以設其道也為政以立其教也古之為學于名位故
有所闕學有所成而後試于政焉可即進不可即黜
退之于今皆不類于此所以罕得其良吏也足下亦
所盡見之矣近者獲得拜見聴足下所論之辞見其
為政之道焉正合古人之所常佩者也上于國而従
其公下于民而順其私不畏威以曲其誠不凌弱以
幹其事平慧而存其危緩法而革其姦故足下五十
年間治民事官有善善之名朝廷謂之為良縣令天
下一人而巳盖足下得其道者也非従學而少習之
依于聖人之詩書礼楽大易春秋之旨何能及之哉
真君子者也今之為縣令者皆異于足下一以闕其
學二以失其道故不得其理焉予每念朝廷如足下
者或老耄昏廢不勝大寄即冝䖏以顯髙之地率為
仕者令問而師之學其臨民之術詢訪論議成就其
業使得致于政也而後求其無良者日漸少焉苟有
僥倖之徒懷兇而飾偽好利而貪荣莫能容措于内
矣如是而官不清而民不康者無也國家𣣔速其治
平之道臨民而能善者繫其人也兹為原乎足下觀
之是言也小子于政何如也
　　　與范貟外書
孟春晦日東郊栁子言于范侯曰世之學者取于今
而不取于古其名問雖顯而事業不著世之仕者専
于身而不専于道故其禄位雖尊而徳義不彰取于
今者是謂趋于時者也専于身者是謂好于利者也
學者以名問為華而事業為實苟能于華而不能于
實曰妄于學也學之下者也聖人恥之予亦恥之苟
能于華而兼能于實曰通于學也學之中者也聖人
可之予亦可之苟能于實而不能于華曰逹于學也
學之上者也聖人多之予亦多之仕者以禄位為輕
而徳義為重苟爱于輕不爱于重曰濫于仕也仕之
下者也聖人悪之閤下亦悪之苟爱于輕而兼爱于
重曰守于仕也仕之中者也聖人容之閤下亦容之
苟爱于重而不爱于輕曰强于仕也仕之上者也聖
人貴之閤下亦貴之故予多其逹于學也為文常務
于教故閤下貴其強于仕也為政常務于治教以仁
義為先治以忠信為本先者仁以存其誠義以制其
体務在于其教也則予不能趋于時果名問不顯而
事業著矣本者忠以事其上信以臨其下務在于其
理也則閤下不能好于利果禄位不尊而徳義彰矣
能趋于時能好于利者未有取于古而専于道也是
曰小人之徒歟能取于古能専于邇者未有趋于時
而好于利也是曰君子之徒歟小人不能及君子之
事故其名問顯而不永禄位尊而不固君子不足取
小人之任故其事業著而益光徳義彰而愈明今之
學者取小人而弃君子則予常反于是是以予也不
得不窮為一旅人今之仕者亦取小人而弃君子則
閤下亦常反于是是以閤下不得不阨于一外郎予
所窮之于身也何足為窮乎若窮之于文也則是為
窮也閤下所阨之于位也何足為阨乎若阨之于政
也則是為阨也况今君天下者曰聖宰天下者曰賢又
将見予之身不窮矣閤下之位不阨矣予觀閣下之
為政也盡得其専于道而務于治也不足復言之耳
閤下觀予之為文也未盡得其古而務于教也則謹
謂其肩斯樂古道也謂其紹斯尚祖徳也亦所以見
小人之所為盡于是矣迩自庚午歳野史既絶筆(九/凡)
(三十卷/十三萹總)于東郊取諸經亡篇𥙷之後自賡其號曰
𥙷亾先生也去秋八月已来遂有仕進之心以干于
世故得今以所著文投知于門下實為之舉進士矣
竊冀于公者公以言譽之公以力振之同于常軰而
是念矣不謂公厚待曰賢過于韓吏部賜書責其不
至曰若肩于韓而為名非所然也以至指摘韓氏之
疵恐累于小人之尚信公于古無與儔者耳小人謹
聞命矣然若韓氏之録順宗紀淮西諌佛骨碑羅池
其文在于今其事顯于古是非豈能曲于蔽與誣者
乎凡聖賢之度量大同也唐之時亦謂韓為軻雄之
徒也于今亦咸云若是也又其言文之最者曰元韓
柳陸也是韓亦有道耳李讓夷撰録于韓氏近又以
傳之者皆指斥此数事若方之于公即俱不足道也
昔先師夫子聖人也為独立于古今矣馬遷氏紀老
𣆀傳即有他辞以劣于先師也是亦其復有大于聖
人者也矧其餘為賢者哉公之以韓氏未足為可賢
也盖公之大于韓氏矣亦若李𣆀之与先師夫子也
不其公見之者異于人哉得不貴之乎若教小人之
更其所慕也即小人本在漸而不在于乆矣㓜之時
所以名者在于好尚韓之文故𣣔肩矣逮今長而成
所以志者在乎執用先師之道也故亦将有所易矣
是以𥙷亡先生傳曰𥙷亡先生舊號東郊野夫者也
既著野史後復探六經之㫖以而有包括揚孟之志
樂與文中子王仲淹齊其述作遂易名曰開字仲塗
其意謂将開古聖賢之道于時也将開今人之耳目
使聰且明也必欲開之為其塗矣使古今由于吾也
故以仲塗字之表其徳焉斯亦小人之志不執其名
于肩韓氏矣傳又云或曰子前之名甚休羙者也(者/或)
(肩愈紹先也/發难之辞謂其)何復易之不若無所改矣先生曰名
以識其身(識别其于衆矣/夫人之立名以欲世)義以志其事(出必以/名之所)
(已之事矣/義而在其)從于善而吾悪夫晝者也吾既肩且紹矣
斯可已已也所以吾進其力于道而遷其名于已耳
庶幾吾𣣔逹于孔子者也斯亦小人之志又周于此
矣小人雜著文中又有易名解以觧其名肩愈而将
易曰開也公以是觀之小人果何如也夙昔之心正
符公今之言也公謂小人之文窺六經之奥正百家
之失廓堯舜之王塗張周孔之至治管晏之儔霸者
之位未称其小人之所包括也即倘小人苟寔有是
豈果在未名于天朝乎復白疑之真有耶無耶望公
細而閲之亦前所貢于公之文中有傳(句)名斯在矣
敢承誨命遽定曰開旅舘囂然文思不生言無所常
道者急于報謝勿怪之可也開再拜
河東先生集卷苐五
河東先生集卷第六
　　　　　　　　　　　門人張　景　編
　　　荅陳昭華書
辱足下之知過聴我于言譽自念無所可有報其云
而荅其訪諭詢議者也足下思于道者可也其取于
我者即未敢的然當而受也然不可虚費足下之辞
絶無其說使辜足下之望也或問如何人曰學為人
也不學雖形貌衣冠若人也不曰人也夷狄蛮貊居
于四方之外天地日月星辰山川草木風氣無殊焉
不知學所以夷狄蛮貊也學以漸之漸即進止即退
場苗生而離離然秋乃實漸者也㳺逺方者始出于
庭户乆而至之矣曰将學孰從焉曰從于師成于友
師者傳之者也不師則無以正琢玉者必求其工工
能精器乃成學玉也師工也師之不工則玉毁而器
不成㫖哉七十子之學也得其師師焉就其工者也
濟大海資于巨航乃不溺學大道得其君子乃不乱
君子之人乎曰安見其君子而得學其大道也曰存
則從其人亡則從其書書者君子之積者也完者也
人亡而行存矣存則由之悟則知之逹則揮之土耕
而可以稼書習而可以藝稼乃植藝乃立力勤則獲
之倍心勤則通之奥利其斤而伐木木斬而斤愈利
盖金固剋其木也心固生其行也己行脩則知其君
子之行也行也者君子之先無其行則無其君子也
君子行在諸身用在諸人能得諸人與身一也行全
而原于道道者君子行之本也徳以則之義以冝之
仁以伸之礼以致之道所謂正者也曰觀書而𣣔其
道之正者何取焉曰取于經之正焉道不夷故可取
終身不能盡其理大乎聖人之經也数其五曰百子
皆書也何独經曰百子鳥獸也經其龍也鳥獸潜伏
其林薮羣生其性命或毒焉或鷙焉龍翔乎天変化
其神㦲霈甘澤利下土春夏無之則萬物槁隂陽是
頼之者也觀宇宙則知其域中之大矣誦其經則知
其百子之說乱矣老佛之徒起于夷夷謂極于教也
至于中國則莫及其父子君臣之道焉夷不知其經
也知其經則老佛之教何有于夷㦲百子老佛之流
老佛之說能惑故小人奉之百子乱老佛惑聖人世
不容霜降而蕭莪死松栢茂焉聖人用而百子散老
佛斃經明焉駕而馳者不出于康逵則覆而顛于險
矣莫能通諸夏也曰子之學何為也曰吾學于經也
曰經在得其誰人焉曰得其孔子者也曰孔子者子
盡得之乎曰不可盡得也得其餘者也飲河之水盈
腹而巳耳負冬之陽靣身而已耳曰得之于言乎于
行乎曰行不言則貭言不行則詐與其詐也寕貭孰
與其貭也寕詐服其行用其言言行相備者也可称
矣始者吾不敢期人之知将𣣔視其可否者自納于
聖人之道焉亦不敢謂遽然至于此也本在學為文
章望乎述作者之畛域脫離浮靡兾其一二之大者
焉及出交其人得其數君之贈褒爱甚厚充謂若孟
軻楊雄韓愈之流安敢兾于斯言哉每抱惕惧罪責
其生且聖人之道冺昧也乆矣孤而復危豈足勝其
楊墨释老衆之為害哉孟軻韓愈尚不能各排闢其
二者况我之能能總其二君之力乎徒秪見其不自
度量之過也足下示書又若教君之言使我将何䖏
也不可不為足下以言之矣慮其尤数君与足下妄
称于我者則試使觀其道焉
　　　荅臧丙第一書
吾子遺我之書辞意皆是也然我謙謙不致退讓于
吾子者以我之所守非已之私者也乃先聖人之所公
傳者也故我得直其誠而不謝于吾子耳吾子言既
止于古心亦止于古矣止于古者是為公也得其公
而豈以私責于我乎乃觀吾子之書而逹吾子之意
使我昭然弗惑于中也誠為君子哉吾子能得此道
而行則寸而日進之安而時馳之将見吾子望我之
門而入矣入我之門則及乎聖人之堂奥窺乎聖人
之室家是謂吾子逹者也逹于此者固為難矣吾子
勤而慎重之我之今日能至于是者始由吾子之道
而来吾子能如是也我得以一一而言之耳鳴呼聖
人之道傳之以有時矣三伐已前我得而知之三代
巳後我得而言之在乎堯舜禹湯文武周公也執而
行之用化天下固吾子與我皆知之耳不足復煩于
辞也昔先師夫子大聖人也過于堯舜文武周公軰
周之徳既衰古之道将絶天之至仁也爱其民不堪
弊廢礼乱楽如禽獸何生吾先師出于下也付其徳
而不付其位亦天之意厥有由乎付其徳者以廣流
萬世不付其位者忌拘于一時尭舜禹湯文武周公
皆得其位者也功徳雖𬒳于當時至于今則有闕焉
是謂以政行之者不逺矣先師夫子独有其徳也不
任于當時之政功徳𬒳乎今日之民是謂以書存之
者能乆矣先師夫子之書吾子皆常淂而觀之耳厥
後䆮㣲楊墨交乱聖人之道復将墜矣天之至仁也
婉而必順不可再生其人若先師夫子耳将使後人
知其徳有尊卑道有次序故孟軻氏出而佐之辞而
闢之聖人之道復存焉孟軻氏之書吾子又常淂而
觀之耳孟軻氏没聖人之道火于秦黄老于漢天知
其是也再生楊雄氏以正之聖人之道復明焉楊雄
氏之書吾子又常得而觀之耳楊雄氏沒佛于魏隋
之間訛乱紛紛用相為教上扇其風以流于下下承
其化以毒于上上下相蔽民若夷狄聖人之道隕然
告逝無能持之者天憤其烈正不勝邪重生王通氏
以明之而不耀于天下也出百餘年俾韓愈氏驟登
其區廣開以辞聖人之道復大于唐焉王通氏之書
吾子又常得而觀之耳韓愈氏之書吾子亦常得而
觀之耳夫数子之書皆明先師夫子之道者也豈徒
虚言㢤自韓愈氏沒無人焉今我之所以成章者亦
将紹復先師夫子之道也未知天使我之出耶是我
窃其噐以居則我何徳而及于是者㢤吾子之言良
謂我得聖人之道也則徃之数子者皆可及之耳求
将及之則我忍從今之述作者乎今之述作者不足
以觀乎聖人之道也故我之書吾子亦常得而觀之
耳吾子能以此期于我我豈敢䡖言報之㢤
　　　荅臧丙苐二書
吾子再遺于我之書觀之堪三𣸪而嘆嗚呼聖人之
道果在于我矣吾自梁𣸪魏從我者三人而巳請其
教而尊于我則徃之数子依吾門而是居未若吾子
之好我也屈已之道勝已之辞推而廣之使我誠之
非其賢而有文義而有勇則焉足以言徴之㢤増之
以既高𥙷之以不足雖古人亦難于是吾子之言誠
為多也独能于古者則吾子取之于六經六經之辯
其文兼其政遂其用簡于人其功扶于時吾子淂之
而不為已之善取而譲于人譲不在人必在于道吾
子之言于我也果在于道矣譲其辞而取其道我足
以勝其吾子之取乎吾子取之于六經誠是也辞之
于我誠将報其可而已矣文取于古則實而有華文
取于今則華而無實實有其華則曰經緯人之文也
政在其中矣華無其實則非經緯人之文也政亡其
中矣政亡其中則理世不足以觀之也六經之文各
有其政得而行之者鮮矣未有不得而行之者也吾
之于文得而行之也有時矣吾子今取于我也非不
知吾之得也将責吾實之可行也不可行也故知吾
子之好我也在于道㢤吾自得于吾子道弥光矣文
之冀于古我心之乆于是捨其辞而不足復其說也
吾子言曰子慎而重之使我尊于古也敬而脩之使
我專于道也勤而行之使我力于教也謙而守之使
我備于徳也巽而言之使我危于辞也矜伐于今之
文則丗為我之罪人矜伐于古之道則我為丗之化
主之言也謗取于小人不取于君子若取于君子者
則吾子之言也不得謂我為古矣吾子遺我之書蒸
蒸焉如言之不能及盖憂于道也世何得于斯人哉
我何得于斯言哉嗚呼我不復憂其文之困于時也
将困于時則我有吾子名矣若吾子不在于此則我
文之與道也豈能昭明于先師夫子乎吾是告于吾
子子不惮言之数也時有聞于我則道有幸矣豈独
我身之是為利也哉
　　　荅臧丙苐三書
孰謂吾子不仁吾不信也順于言而強于道全于力
而公于人尊我之誠能盡于此誠之尊我若是也則
三有其説始言于予曰子逹于古文矣升諸聖人之
堂将入乎室也再言于予曰子之文克肖于古聖人
之文也無以矜伐取謗則与先師夫子之文並而顯
之亦不廃矣又言于予曰子為宋之夫子矣如是也
数斯深矣言也小漸于大是曰其順言也義止于古
是曰其強道也晦用于明是曰其全力也誠推于賢
是曰其公人也如謂吾子之不仁是吾不信也予不
材徳無盡在于此苟虚其已而授其言則使二三子
鳴其鼓而攻于我我豈能逺其二三子也若其吾子
之言有可疑也則我将復之而已我之言曰聖人之
道果在于我矣吾子惑之曰聖人之道其果在乎其
果不在乎夫聖人之道其果不在于我也則我之𫐠
作也何不取于今而反取于古也專于政理之文是
我独得于世而行之聖人之道不謀于已曲乎其志
從乎其衆是能及此得不謂果在于我矣又若夫有
學聖人之道者孰曰聖人之道不在于我也曰果在
于我也夫聖人之道學而知之者不得謂之為果也
生而知之者即得謂之為果也學而知之者皆從于
師以得之也得之不能俻耳我之所得不從于師不
自于學生而好古長而勤道况今之人溺于華侈奔
于勢利能求于身能忘于道我若從其師以學之則
随而亦化之矣若學之曰果也似有薄于道㢤今之
學者依于聖人之道罕能周而逹焉若學之不在聖
人之道則不謂之為學也能學于古聖人之道則是
聖人之道在于今之學者之道也我不自于學而得
之是言曰果也故我之自言得于聖人之道也不曰
從學而来也我若學而得之不自曰果也又若孔子
者周之大聖人也生不自知為聖人也夫孔子非不
自知為大聖人也若不自知為大聖人也則又何言
曰文王既沒文不在兹乎鳯鳥不至河不出圖吾已
矣夫孔子豈以自知為聖人也即与當時之人争一
國之位茍存乎奍而已教非不治于世也當諸侯用
伯明徳弗宣是見阨于衰季也天茍與其時孔子豈
止位及于一國乎教治一世乎将使尭舜之垂衣裳
也若其執御耳夫刪詩書定礼楽賛易道修春秋孔
子知其道之不行也故存其教之在其中乃聖人之
事業也後之學者著一文撰一書皆失其正務尚于
辞未能知其聖人述作之意又安可出于詩書礼楽
大易春秋之外歟用其文而行其教也固然也矣聖
人之道豈以復能刪定賛脩于詩書礼樂大易春秋
即日果在于我也但思行其教而已其為教也曰道
徳仁義礼楽刑政得其時則執而行之化于天下不
得其時則務在昭明于聖人之徳音興存其書使不
隕墜何必刪定賛脩乎况經聖人之手者文無不備
矣文茍不偹則不得為丗之法也何足為聖人乎夫
我言聖人之道果在于我也即不在刪定賛修也在
于此也吾子言及于是也亦失于辞之執耳若吾子
以我為宋之夫子也亦在此矣天下之知我能如此
也亦若吾子之謂我矣又何誣于子也誣于天下也
况聖人之道不可誣于人也苟可誣于人也則三尺
童子坐于儒宫端弁以䖏帥其民以帥事之曰聖人
之道在于斯人也如是誣之可信耶孟軻得聖人之道
豈在復能刪定賛修于六經也楊雄得聖人之道豈
在𣸪能刪定賛修于六經也韓愈得聖人之道豈在
復能刪定賛修于六經也聖人之道孔子刪定賛修
之天生徳于孔子不可偕也孟與楊韓或厥文告㣲
或厥文告晦則持而明之開而闢之從于孔子之後
各率其辞各成其書以佐于六經是曰得聖人之道
也得之也三子不在于學况聖人之道不可學也得
之者是曰果也我窃自比于三子之行事言之為聖
人之道果在于我也亦不為過矣亦不在于刪定賛
修矣又若譲六經于仁人不譲于不仁吾子之言誠
是也我雖巧飾其辞而能拒之哉吾子能譲于我雖
非其至仁亦無辱其吾子之譲也譲之者不易納之
者亦雖譲失于讓則為不知人納失于納則為不度
已能知于人能度于已是曰君子也是曰智者也吾
子譲之于我不失我納之于吾子亦不失也又若矜
伐而取謗則敬授命矣敢不承教然其間有疑者辞
何已㢤若謗之取也無擇于君子小人則君子之與
小人道是同也又何辯其䓁倫㢤若君子觀我之文
謗将何取若小人觀㢤之文謂我矜伐于今之人是
将興謗也則我夲非以文矜伐于今之人也将以文
矜伐于古之道也矜伐于古之道也則務将教化于
民君子誠之小人㱕之則謗之為漸也何由而起哉
若以文矜伐于今之人也則不在于古之文也在于
今之所尚者之文也輕淫侈靡張皇虗詐茍從時𣣔
求順巳利是可取謗于人也况我之文不在于此無
求利無從𣣔則小人觀之何得謂我矜伐于今之人
㢤謗不可因而生也若其君子之与小人俱不可取
也固為然耳復何談㢤若以尭舜之理則君子之與
小人俱𬒳其徳不能興謗則謗從何而来矣桀紂之
代則君子之与小人俱蒙其悪是能興謗則謗有自
而作矣夫𬒳尭舜之徳也先君子而後小人若独有
于君子而無于小人則不謂之為全徳也何足為興
乎蒙桀紂之悪也亦先君子而後小人若独有于君
子而無于小人則不得謂之為全悪也何足為亡乎
君子既𬒳其徳况于小人乎君子既䝉其悪亦况于
小人乎若以我文之比于君天下者則有間然矣夫
君天下者善悪責于當世存亡繫于一時唯文之與
道觀其時而行之觀其時而藏之時之能行即見用
當世時之不行即将貽後代則又安得与其尭舜桀
紂較其䓁倫㢤孔子之于周也未聞當其時而能用
之見阨于世見毁于人吾子固亦知耳若其畏君子
尠而小人衆也則是君子之道窮而小人之道勝也
如此則君子之不及小人也明矣况萬無此豈君子
不能成其譽而小人独能流其謗㢤若苟有是則君
子反為小人之未耳我之言曰謗取于小人者盖謂
時不能之也不取乎君子者謂知其道之有其屈伸
也矧我之能無其可謗于小人㢤時如不能行之即
不在于天下小人之謗亦不行矣時如能行之亦不
在二三君子之譽亦為行矣君子亦不能譽小人亦
不能謗用与捨属諸時譽与謗属諸命聖人之逹莭
也吾子忠告于我慮于謗憂于道我固前言授之耳
亦不敢餙虚辞以拒其教也若吾子緘其口而黙其
言又何輕弃于聖人之道㢤辞之可復我故以荅将
謂勉謗而取謗也則深為失耳我苟不知吾子之道
賢于是也則謂勉而取謗也我實小人也我之前書
吾子再冝思之思之如有可復将俟于後命耳吾子
之戒于我我豈忍違其命也重以辞報義勿能止非
吾子廣徳渊深則不足如是也前之所謂三有其說
于我也敬從其言而慎爱之于乎終日論道非不專
專于力也是非得失能取于其間者而今而後益有
望于吾子矣不敢虗也不敢誣也
　　　代長兄閔上王舍人書
月日姓名上書執事某性識鈍劣惟通經属義而已
然于時事萬亦識其一焉故知執事乃文章之主也
後進于儒者困是道而不能㒷苟得進于左右間若
哀怜而頋愍之則何𣸪患乎乆而穷矣某益念于此
晨夜勿廃非以文也是难于于執事者耳某又不暁
于文章誠将進而莫能進也𣣔求人而假手之則有
聞于執事者不可外私于人也以此經時渉日展轉
未就遂以報于小弟使叙其志致于文小弟拒而復
不可曰兄少乎哉𣣔進于執事者卜恩焉非藝專而
學至材豊而智深則孰敢望其門墻而前矣旦執事
者之有文章也横天地冠古今非司馬相如楊雄之
徒則罔能出于下自以是薄悪而何堪冩之為辞以
干乎如此将乞怜而反得其責矣不若直其事而貭
其言告于執事曰某年十三時父命授尚書于膠東
胡生日誦千百言兼通大義後二年又授大易焉其
業之習也若始之于書雖夜寝而朝食未甞黙口精
之為至不敢自負逮年十七求貢有司一試而五登
于場越時軰雖不能中輙亦無愧明年又貢焉加一
于初同進者乃相忌而為仇自後歳舉于有司両登
名而天子退之自知命也時也不敢恨矣二十有五
丁父憂在家居䘮後三年復求貢焉時遇執事主文
衡而綜其任寔志于執事也将能振乎某之困矣又
不果願見退于執事之下某當時頗自悲噫是已之
不專于藝耶是已之拙趋于時耶是已之失謀于人
耶何至于此㢤去年又進焉亦見黜于有司退而自
為終無所成七上而七失之年已三十矣𣣔弃之而
休甘伏于聖明之世今年秋遇執事假政是邦振飬
罷危某復思而喜将有幸于執事也于古人始立之
年亦未為過故昨与衆而求舉焉未知斯之進也復
何如耳嗚呼将言之而先泣矣家巳貧矣親将老矣
身甚長矣禄由逺矣天乎天乎何罪而是乎若此執
事苟不加怜焉某從何門而望賜所以冀執事者亦
非誣也某為児時知執事之声名誦執事之文章當
時逺近之言咸曰執事終大矣及乎稍長識執事之
形容執事克已登位于朝當時咸曰執事雖用而未
貴也斯将入制閣而典文闈階乎上也近年随貢果
當執事選試之内某雖不見取于執事人謂執事之
升者實為得賢咸曰執事亦未矣天子必重寄矣今
果理河朔之大邦化千里而成風某幸在貢士之流
辱執事之掄舉衆復有言咸曰執事必相天下矣而
後展伊周之大謀振尭禹之徳音萬物生植期荷厥
恩某從而思之自念身世生當執事之同時㓜知執
事之聖賢長見執事之荣泰近在執事之選試今受
執事之舉送幸為大矣執事将必為相矣以乎輿言
数四咸克無虗故知衆人之辞所果非枉某若兾執
事為相之日期以望㤙時雖不晚某寔免于穷阨也
晚矣今當執事貢名羣士茍垂怜而振㧞之使有得
成即執事為相之日移恩在此也兄但誌之是言聞
于執事者于執事者茍垂聴而不罪之又何必用于
文以干乎某欣然不知所以為之也直冩上献執事
倘三四讀而不倦雖加責某亦為㤙矣某再拜
　　　上符興州書
予性甚僻氣甚古不以細行累其心走四海間求與
知者竟無一人㱕来郷里日益時病常卧草堂下自
称曰野夫僕寔非野夫盖不能苟與俗流軰拘以自
蕩厥意故是言耳每負酒過市則市人目以為狂晩
適田野中則農夫詬而相笑是魏人不知其人負不
覊之材于丗也僕亦不責之苟上位之人有干于是
也則僕始自惑于心矣故今日望執事之門書以自
言焉雖賤為布衣度執事必無加諸僕也况執事楽
善進賢服仁行義不以貴富驕物不以勲烈凌材且
九州為大兆民是衆咸有斯言豈独僕也在其下而
不有干焉則使事去而自傷時失而自咎也不逺矣
僕甞中夜不寐自疚其心滿眥盡􁉡卒难自禁非在
乎急于食甘衣鮮求于官荣譽大况冬一裘而歲暖
朝一飯而日飽無親爱離逺之痛無支体瘠劣之疾
盖以其學成而不為人用道在而不得時遷虚劳乎
師孔子而友孟軻齊楊雄而肩韓愈自念其道即反
不如百工賤人乎且工有長于一伎民有高于一藝
則衆皆凑其室而求其力夫運斤成風者匠氏之業
發矢中的者匹夫之能尚皆獲其用而沽其直衒其
已而賈其勇則誰不欲兢致左右間以觀乎能而快
乎心矣即僕也口誦古聖賢人之書心紀古聖賢人
之法作事于世為民善悪反與俗伍日極詆訶如是
豈不痛心㢤然江湖可以自放林泉可以自娱復恋
恋不能去者以明天子在上賢執事在此復而思之
設天與其命一朝一夕使主張斯文教民㱕于古道
又萬一而冀望于心也今執事聞是也忍不察其言
而觀其行惜其人而爱其道㢤寔惟執事少垂奨待
慰我區區之心
　　　上王太保書
兵者以詐行以竒勝以謀先以勇固失此四者敗之
道也開生長河朔間讀書為文之外好尋前古興亡
成敗之蹟自兒童時復見列考每每話後唐荘宗
迄于晋漢朝与北　虜戦争之事歷歷如在眼前
開今夏中随兵饋粮北抵涿州觀其北虜用兵之法
皆如徃昔烈考所言察其國家将卒之徒即有異也
以朝廷自周世宗取淮南收秦鳯太祖皇帝下荆湖
破西川廣南㓕呉皇帝平晋與呉越甌閩三十年中
兵出即勝謀動即成今天朝兵雖多将雖衆其為争
勝之道視北虜犹視呉蜀晋楚之師所以𨳩謂其有
異而乃失其利也北虜非呉蜀晋楚之匹也用非詐
也不能及其心出非竒也不能敵其衆動非謀也不
能防其姦戦非勇也不能捍其力輕而視之易而行
之非所以利也北虜昨自祁溝之役洎此入数月也
逐我師而廻乗勝也念已地之侵蓄怒也乘勝而蓄
怒今其来也必選其勁虜精騎盡率其羣决入吾境
勢甚銳耳劉與李不能堅壁清野備而避之非善之
将者也譬之悪獸有暴其巢窟者退必咆哮攫齧肆
害于物當此之時未可制其横猾也茍俟其怨心發
極之後從而圖之可為易耳今聞北虜尚在瀛州界
内開計其來也肯此而退乎虜使聞者南入深兾先
行偵察也勿以其寂然無声謂其息也此乃謀其徃
耳勿以其居然不動謂其止也此乃窺其便耳今明
公承命而来禁旅旋至開𣣔乞候兵師到此即請盡
出甲兵多持旌旗緩行而前至府北属縣巳來揚声
云大軍数十萬相次而至夜即多以火鼓張其兵勢
仍請分命両道而行北靣城邑軍兵聞必増氣若賊
虜有南顧之心聞之必未敢輕易而進若賊虜本無
南顧之心此行不逺而廽又且無害于我况大河之
北郡縣纍纍民居相鄰户僅百萬聞王師而大至其
心寕不頓得安乎俟其旬浃間城池脩完北虜不進
即請明公相度乞聖駕行幸天雄軍駐蹕而後進軍
漸抵貝冀声援邊方若得北虜退帰河朔無事即却
賊安邊之功盡成明公之勲業也𨳩儒學議兵不識
逺大僣易聞啓惶惧寔深開再拜
河東先生集卷苐六
河東先生集巻苐七
　　　　　　　　　　　門人張　景　編
　　　上竇僖察判書
後二月五日開再拜謹奉書于執事今之所謂進士
者天下㡬百人凡所能中有司之選者其道有三非
材非力非智即不得從其列斯三者能用其一皆為
取名之良者矣材者為上力者為次智者為下于三
之中茍復能參用其二者即譽之與位劳不失矣有
能兼是者由来鮮哉夫所謂材者文章也力者權勢
也智者朋黨也文章之用固如金石權勢之要疾如
風雷朋黨之附密如膠漆士或學深而行廣辞古而
道周昭明足以不昧其光執確足以能守其莭是来
取名也有司果肯遺其材之異乎士或門崇而地峻
父貴而兄顯荣辱足以擅動于世上下足以盡㱕于
已是来取名也有司果敢拒其力之大乎士或顔茍
而心諛跡勤而言媚趋　足以巧結于衆偷賤足以
曲屈于氣是来取名也有司果能免其智之謀乎若
是者果道之有其三矣然以材而得之者有譽而無
謗以力而得之者有謗而無譽以智而得之者謗與
譽也俱冺然無所聞矣何哉材以衆伏力以衆怒智
以衆和其所以于其已也亦各從其所以尚也能以
材之取其名者其為行也常故日經乆而譽増業復
脩而位高故曰上矣如金石矣能以力之取其名者
其為行也暴故始或盛而終衰事雖成而徳敗故曰
次矣如風雷矣能以智之取其名者其為行也安故
時既平而道常進莫知而退銷故曰下矣如膠漆矣
友朋間凡進于有司者開常以是言告之其取名之
者彼于得失也無能逃脫于此或三者之中俱無一
也見其来而私惧焉𨳩本在魏東郊著書以教門弟
子願有終焉之志不幸迩来父兄以家貧令求禄以
飬生交朋以時亨勉趋仕以專道故束帶冠髪編脩
簡䇿𣣔陪士君子之下有兾望于名焉退而自度其
已之于時也正在此常惧者耳謂其材也即文章不
合于俗尚謂其力也即權势下列于民仵謂其智也
即朋黨絶踈于世務如是求而望淂也可不艱哉或
謂子可從人以訪諸用决其得且失矣開遂北走是
来願伏門下以兾執事之知進退之間唯執事之命
耳故以是書敢為贄業之先客也開再拜
　　　上竇僖察判第二書
後二月十七日𨳩再拜言于執事昔楚人有大玉将
求厚價以售之者懐之日乆世莫能識其寳也知秦
有公子尚竒貨者来造之以玉願納焉秦公子曰吾
甚貴子之玉以吾家苦貧不足當子之直也然與吾
游者有大冨家可沽之矣吾為子賈于其人焉楚人
從之冨之家果豊其直以取其玉他日命工成器以
出于世世咸謂非常者也皆曰斯璞實楚人有之有
公子能識之某冨之家乃得之于今所以見貴于時
矣昔非公子之力也即楚人雖有而不得售于世冨
家雖存而不得市其寶矣開窃敢比焉雖非竒能畯
博之材𣣔求異乎常流者即𨳩有之矣于世是所難
得其知也聞執事之賢故逺以来兾執事若秦公子
之識而垂力也執事茍未能自以售其人即執事言
于他能貴士者可取也如後日之使開有所称于世
行義或立于一時文章或垂于萬代衆之人必曰柳
開之材之能實如是矣其所以知者必曰執事也致
其某人得之出于門下其功或有是茍非某執事者
即栁𨳩雖異于人而安得遂其志乎某之人雖𣣔其
賢而安得知其人乎若是者與楚人之玉亦無殊矣
其所以称者執事必當其首也此事非其妄言執事
度之足以信其實與偽矣古之時或能舉材荐賢者
于今言之誰不知之其曰有某士也今亦若古耳其
有玩好閒家得一稀見之物尚貴而惜之或訪其来
則必常称曰某之人遺某某之人賈某况其得于士
㢤有反不言者未之有也是其知而舉之者甚于取
而得之者也又其當今之文士才子雖國家崇異此
道碌碌㪚滿于天下或有巳得名者或有未得名者
觀其徒即繁求其人即少若較其傑出者不過五六
人耳范師囬李天鈞郭杲之宋素臣孫文通李守之
之軰或文或才皆謂衆不能及者也衆称此数君子
之中曰某人者是某之能知其才也某之能重其文
也某之力与舉之也某之力与推之也且与執事或
談之豈有異于此言㢤是其或能力于此数君子者
誠為羙也况其此数子之中受知与恩于執事之門
下者過半矣其間宋素臣孫文通是故僕射公之門
生也范師回之文行兄事于執事非執事知其人彼
何肯如是㢤李守之執事㧞于孤賤之中舉其材能
使獲科第也若此舉材得賢之名執事之門半天下
矣執事苟能固其誠執其義有所賢抱所能者誰不
延頸而望疊跡而来矣𨳩非自尊之論其与此数君
子亦有一日之長可容厠其間矣敢望執事以一言
而見知以萬力而㧞舉也不是虚矣不是二三其求
矣執事之心果肯若前芳而不弃于材即𨳩之志不
誤其此来也事蹙時迫辞㫖懇切餘其面聞死罪死
罪開再拜
　　　上叔父評事論葬書
謹奉所見懇懇之誠以言葬事開觀古之人動作必
有所謀去短即長啚其是而已矣非以因而不革為
之可也三代不相㳂襲帝王之道其所取用于行之
者也下至士大夫之家庻人之徒亦各有其利而從
之矣𨳩于葬事之間窃謂從于新塋不如㱕之舊域
也舊域祖葬之地也家本起之于彼今将啚于新而
弃于舊是若遺其本而取其末者也能固本者存不
能固本者亡古之道也茍本固而不衰其為末也必
蕃而大矣且舊域在叔父視之為當世之塋也在開軰
視之為二世之塋也親親之義代各不同當世之与
二世其為踈漸之理明矣若今葬之于新塋是見弃
其舊域也不逺矣何者舊域至開軰已視為二世之
塋至開軰之下為後者視之為三世也三世之為親
者于開軰又加逺矣其為開軰之後者即取其近為
親也縱同塋而葬之亦以踈而畧矣况使不同其地
而葬之不知其逺近之為乎以今視之即見其為開
軰之後者之情也且今若具葬于新塋以每歲芟除
之時必多赴于今葬之所赴于舊域之地者必少矣
縦能赴而徃之必無專嚴于今葬者之新塋為此也
為開軰之後者少見而長襲之弃其舊域也必矣咫
尺之近弃其上而不親之豈得為孝乎将天地之福
其世者難矣夫移葬不㱕于舊域者有矣或從仕于
千萬里之外去郷遥逺阻越江山家貧子㓜不能力
而㱕之因其家所而葬之如此者不可責其然也今
幸不在于是事之中将不㱕于舊域葬之也其故開
不知其所出也将曰以陰陽家為利而從之即開以
若從隂陽家而求其利是弃其祖而求利于身也果
為利乎弃其祖為不孝求其利于身為不公不孝之
與不公茍一在于人陰陽豈果利其不孝与不公者
乎𨳩将不為利矣不若以孝誠以求利之之利也苟
信其陰陽者之言也是若断其根而𣣔茂其枝葉者
矣未之有也若有復以祧庙代祭而比之不可也且
其祧庙代祭自有其次第謂不得其四時之祀也非
若其塋域者也茍謂塋域之若祧庙代祭可行之即
弃其塋域覩而不頋至于発掘毁露皆可縦人為之
不可罪也其理不為利便者昭然可知也甚矣又若
謂隂陽家以求吉地而葬之彼之舊域謂無其地可
以求吉也即開謂之地故無其吉也亦無其㓙也在
乎徳之吉㓙也文公所謂善人葬之于不善之地豈
果不善其子孫乎是也開以地茍此不能為吉而彼
能為吉也是果如是即地為不常之物矣豈能厚載
九州與萬物乎周公孔子皆不云有是也惟曰葬之
而巳耳聖人作事咸欲利于人茍地有吉㓙而不使
後世知而人求以利之即周公孔子𣣔利于人者道
不足為大矣嗚呼斯皆誕妄者之為也君子不由之
矣乞以𨳩之此言諭于内外之有識者以議之苟有
于道而長于開者即請定而行之矣
　　　上主司李學士書
二月日郷貢進士栁𨳩再拜獻書于執事夫世有君
子小人則有毁譽毁譽茍不以其道則君子小人是
非不為當矣大凡善与不善各從其類而作也毁之
為道不善者也譽之為道善者也故君子為善也多
譽人小人為不善也多毁人譽人者楽人之有得毁
人者楽人之有失是以君子与小人相反焉為行茍
同于君子必譽之矣既君子以譽之則小人必毁之
也毁之也者何哉以其性不合而氣使然也為行苟
同于小人則小人必不毁之矣既小人不毁之則君
子不為譽也君子之不為譽者以其合于小人而善
不可見于時也盖君子之譽者必為善之徒也小人
之不毁者必為不善之徒也是以大君子不納小人
之毁于人者以此章明其善與不善且君子譽人之
善小人必為之随而毁者盖于古即以嫉其道于今
即以爭其名是以古今不能無毁于善者也若君子
之下世無其小人即譽之下毀㡬乎息矣有天地来
未見独有君子而絶無其小人也嗚呼将奈斯者乎
必若小人未能世無之即有譽者或為其毁而致失
也君子不可不慮于心矣𨳩之于今正在此之憂惧
中耳自去年秋應舉在京師間士大夫或以悪文見
譽者多矣度明公之所亦甚知也是以小子行事之
間不復列于此書者以開所納文中有東郊野夫及
𥙷亡先生二傳可以觀而審之為人也譽之声從来
既有矣毁之者果不能無之也窃聴近日囂囂成風
興謗之徒十或一二譽𨳩者斯旣君子毁開者斯必
小人度明公必不以小人之毁而易君子之譽𨳩也
然自有礼部歳貢士来歲歲群進于有司也有材者
必有譽有譽者必有成既而材斯異譽斯至成斯見
未有一人能免其小人之羣毁也故明公之所深察
者也開之大王父(諱㻮)唐光化中趙公(逢/諱光)司貢士
也寔来應舉趙将以牓末䖏之遽有移書于趙公始
得一書乃遷其名而進一䓁以至于前後得牓書二
十六通趙公每得一書而必一進名是歲也趙下二
十七人故我先君名止于苐二茍是時書未止于二
十六人之毁也即必冠乎首矣我先君後果作相于
唐而有力扶大難之美䧟乎身而君子到于今称之
貴趙公特逹之能如是也開雖不敢望踵于先人而
明公豈肯使趙專羙也况古聖賢人未有不為小人
之毁者在周則周公有流言之謗在魯則孔子有桓
魋之毁在齊則孟軻有臧倉之訾在漢則楊雄有投
閣之禍開之道學聖賢人而然未臻其極若其取于
小人之毁也不能免如聖賢人之有矣在開思之復甚
于古聖賢人之得毁也且周孔楊孟之徒致其小人
之毁也止以其道耳開之于今兼以其名是以甚于
古聖賢人也明公得不念之㢤苟明公不以二三小
人之毁而移聼于開即開之名出于明公門下也萬
萬敢自賀曰必矣開再拜
　　　請家兄明法改科書
先王之為業誠至矣其進于有司也勤而数無㓛矣
不利而可易之也冝矣為法之任能習而明之者豈
仁人君子之謂乎士之𣣔進其身而求禄位者不由
此而可也夫法者為治之末者也乱世之事也皇者
用道徳帝者用仁義王者用礼楽覇者用忠信亾者
不能用道徳仁義礼樂忠信即復取法以制其衰壌
焉将用之峻則民叛而生逆将用之緩則民奸而起
賊俱為敗覆之道也聖帝明王不取也聖帝明王不
用法以為政矣先生之明而為業也将求其用也用
先生之業者必非聖帝明王也是先生不以聖帝明
王之道而不能治天下者矣古者人之為學也大以
廣其道小以𨳩其政教而化之利而奍之皆施于民
也茍不用于時不及于民即自用而及于身矣先生
之習于法而時茍不用之即将為用也豈可于身以
用其道乎是法之為業也于身与天下國家皆不可
者也嗚呼未知先生始之志學于是科也是從于人
之言𣣔易其力而速其成耶急于禄而輕于求耶何
不思于此乎且執法者為賤吏之役也國家雖設而
取人亦明知其不可為上者也故試有司而得中者
不得偕名于礼籍附而下之所以示其帝王之賤者
也夫不禁而去者不忘于古人防奸理乱之道也然
國家列而存之士之習于孔子之道為其上下者皆
不為之矣是法之用于國為其衰代之政習于身非
上士之業明矣今之取爵位者上可以陳皇王之事
述道徳之任試于賢良詔是也次可以習章句之能
備政事之材取進士舉是也下可以通經義之精服
誦習之劳應礼傳科是也力不足于賢良即于進士
力不足于進士即于礼傳况志之所為無有不成者
也茍都不能之即可以叙利害伸謀畫射䇿于國門
取萬一禆于國家之事犹可以立名取位循階歴級
而昇于貴顯矣将明法之以求其爵位者不足得而
荣之豈不失也况先生材志碩茂行義淳朴大有文
章以盈于編䇿也而反屈辱于一衰代賤吏之業凡
知于先生者得不為先生惜之乎况𨳩是其弟者也
如此在𨳩觀之先生豈復由礼傳之為乎平視于一
進士以取其名無忝也又何不知其捨進士舉而上
試賢良以行詔之不能耶天下賢士國家或得之于
朝或遺之于野得之者即功誇當世失之者即名垂
後代皆文章之士也未聞有一習法令者而能厠其
中矣先生茍捨法而爲文得乃誇其功遺乃垂其名
俱爲羙者也古聖賢人𣣔人皆入其善不𣣔䧟于不
善䧟于不善者惧禍其性命者也法者惟𣣔禍其不
善者也是違古聖賢人爱民之意也違之不利于有
司亦理冝矣先生固冝易之而求于外者合于道也
何在專專守是而不移其功乎先生茍不從開之言
而世之有識者将謂先生非儒士也曰法吏者也
　　　報弟仲甫書
自汝别于吾迨于今将歲周矣朝夕以思于汝吾心
之懸懸也則生吾身而與汝未嘗有是㢤雖得汝柬
書縦日萬至吾前未若一見汝之靣也非有江山之
阻使吾不暫安于懐有名利来故有睽闊誰不以通
好問察動静用慰于心舉丗皆然非独吾于汝也則
每覧汝之辞意而轉増吾之悲復何嘗能解吾心之
欝陶于汝之遑遑于天下非汝之所困也乃吾之所
過也與言徃思不覺涕下𣣔出諸口先疚乎心汝之
困也非汝為之盖吾之不徳致汝之至于困也豈非
吾之過乎将用寛汝之不足吾自得責其過以告于
汝前使汝諒其吾之不為不知耳且夫人事之間必
存先後上下以敘罔黷于道乃古聖賢人相授以教
于世者也夫臣以君為先用其義以臨下君以臣為
後信其忠以事上則政教行而礼法中矣子以父為
先重其慈以敦爱父以子為後取其孝以正奍則道
徳明而風化流矣弟以兄為先因其友以資仁兄以
弟為後奉其恭以盡誠則小人平而悖逆息矣然後
可安于天地之中可立于古今之際君臣之所以忠
義父子之所以孝慈兄弟之所以恭友者皆不一其
事也但以忠義孝慈友恭搃名之耳故吾今與汝窮
弃民仵雖𣣔盡心于事君則将何為而能至㢤又吾
今與汝歡侍偏失雖𣣔盡心于事父則深哀子已孤
矣独于恭友之際得不力求其至以慮于失乎躬行
其道以盡于心乎則汝以吾為先固吾當為汝之先
耳若今日致汝取困于衆人之中則吾為汝之先少
有過乎吾當授汝以道則吾不能婉從汝志指設其
方覲汝于朝夕接汝于左右使汝外請于他人乆旅
于上國吾雖得夫子之㫖不見汝以訓諭之此豈不
謂吾之過歟又當譽汝以名則吾愚而朴直而訐不
能狎恱于時流軰不能趋競于势利家将舉之于口
惧見誣于今将垂之于書惧見欺于後雖汝有材寔
而不敢称之雖汝有道徳而不能明之此又豈不謂
吾之過歟又吾當重汝以位則吾道不符于今志将
取于古泛然㳺其寂寞之源安然守其逺大之塗媿
取媚于人罔見知于衆病阨郊野力弗自興吾之身
尚如是况能及于汝乎此又豈不謂吾之過欤又吾
當豊汝以財則吾惟仁義是言文章是習茍重于利
乃先聖人之所病耳雖窮餓至死豈敢及之乎使汝
乞句以度日困病以經時吾且若此安有力而救于
汝也此又豈不謂吾之過歟熟而思之則吾爲汝之
先過在此也誠言及是厚負其責前之所論且無一
焉不独知過于汝使汝遑遑然也亦将受責于人也
亦將貽羞于巳也則吾每覧汝之辞意胡能安而居
焉茍能安而居則若冠帯之土木偶耳豈有友爱之
情乎夷狄之所不為也仇怨之所亦不為也於乎吾
與汝無能而柰之耳天地若否其徳鬼神若非其靈
則吾與汝無能而奈之耳古人福善之言誠為妄也
天地何徳以使吾與汝尊之哉鬼神何徳以使吾與
汝信之哉吾将責天地鬼神是吾與汝命也時也是
天地鬼神欺也誣也吾憤曷攄吾言曷辜故報汝以
是書
河東先生集卷第七
河東先生集卷苐八
　　　　　　　　　　　門人張　景　編
　　　與起居舍人趙晟書
十二月日從表弟起復儒林郎守監察御史知潤州
軍州亊栁開再拜奉書于為光足下為交友有少為
學時得之者有壮而仕得之者亦有迨老而後得之
者能以終若始之心不相負是可謂君子也矧居時
以勢利萬状攻而　黙抵突則不足自保斯
何為言人也哉少而能得之全其道善可称也雖若
是少時或相同而後有逹有不逹者有若貴若賤若
存若亡者於其分亦所未備也苟以少以壮以老皆
相似又有聧隔阻異望望不得且接近終身言以病
之亦惟其可惜之耳開年十八從列考御史來京師
始與為光相遇當此時為光承順於先尚書公左右
亦迨餘冠歲矣一見甚相得各自謂古人直不及我
也而後為光中進士第歷濠襄両郡幕下登朝遷拾
遺𥙷闕適廣桂諸部得轉運副使連知䖍徐二州任
起居舍人開亦竊進士科名選授宋州右司㓂稍遷
録事叅軍為太子右賛善大夫殿中丞両為監察御
史知常潤二州軍州事省而自念之雖出䖏踪跡皆
不及為光清峻顯煥然其不至寒餓遑遑走四海塵
土中卑且賤亦小可道也開来潤州三年矣坐此地
日以官事細屑政刑不敢少㢮之嚴帝典也諸父諸
母兄嫂氏没世不一葬事間迄今不及非人子也每
時思之惧不能死泣于天地為無告矣昨日得進奏
院状報為光授命寔来替予喜感交乱於胷懐中若
矛㦸億卒鬭蹋混走莫可帖止也為光為光曽念之
乎𨳩與為光故人也豈不少而學時得相交友耶趋
進於名利之途及第歴官曽是其貴賤窮通存亡殊
然相逺耶迨此二十年雖前後多不相見今而来也
代予之任矣詢予之政矣搃予舊之民官吏兵矣䖏
予居之庭堂門路矣役予信之僕圉閽守矣用予作
之罍皿檠洗矣子新晨入矣予前夕行矣潜然雖以
是不能乆相待焉方之望望不得接近又可庻之免
也况信守之義成之礼莭之仁和之炳然不相欺媿
今日之前似合其道也得相視一歡笑無怨懟今日
之後况與為光各省識時事肯為不及于前日乎可
無憂也君是其他人視之得無謂予與為光能全其
交之羙者耶方舟逺来渉彼淮江寒風凄其劳動興
止衙吏命徃公僕載迎軍州故事容悉陳啓相見不
逺欣然莫休仲塗頓首再拜
　　　上盧學士書
十一月日郷貢進士柳𨳩再拜奉書于執事𨳩始将
求進于有司也或有告𨳩者曰古聖人思𣣔爱民也
深矣作卜筮以見乎神存蓍亀以定其器民有疑于
事者可以占夫利不利矣今子将進于有司也無乃
須以謀于此乎亀筮從以行之亀筮違以止之斯免
子于妄進矣𨳩對之曰夫人之作事于世也物或可
用之物或可捨之蓍亀于何有乎且𨳩讀書著文干
進于時自有上位之君子知夫利不利矣必若巳不
能謀于人假其蓍亀以告卜之則吉㓙未能勝于賢
君子也𨳩其不若卜于上位之人矣𨳩退而思之私
自言曰今夫朝廷之賢者獨執事大矣果将徃而卜
之與之進而斯進矣與之退而斯退矣是可定于開
之利不利也故夏𥘉求先容以登于執事之門直以
悪文干于左右洎乎面見執事果執事不曰汝未可
以進矣凡近年舉進士者唯𨳩封觧為盛礼部升而
中第者十居其五所以天下之士群来而求薦焉争
先而冀上焉𨳩寔不忍棄之大望其角勝矣乃甞拜
而有謀于執事也執事當是時颺言而命𨳩曰汝何
必須開封解矣去年李蔚解于鄭而成名有司不遺
其材斯果在于開封乎汝但斆其李蔚耳無執于内
外解也開退且喜曰開之進也知其利矣明公賜開
之言如是見成敗也吁向者告開以蓍亀而卜志者
果不能若開之始願也如走夷路而獲良馬焉指八
極而可坐到耳實不覺氣之雄心之飛迩者遂西入
鄭郊果獲首薦開是知其進有利于有司矣豈不盡
繫于執事乎且士之立丗而行道顯名而取位者孰
能自用而自薦乎須以上位之人知而必爱其材也
可以遂其求矣設上位之人不能知而爱其材則雖
有仲尼氏之聖之道亦将困而遑遑焉不獲其志矣
自秦漢已来有名之士登用于民上者誰不曰某因
某而彰于時某因某而獲于位乎今由古也弗可發
矣開雖不敏願從事于斯開受性介僻與丗少合今
雖司貢士執事不當于任然望賜于執事也誓心不
遷矣願出于執事之門下開實為荣必有後之人言
曰柳開能有是名有是非栁開則執事不舉矣非執
事則柳開不徃矣茍獲與古賢君子齊其休羙後之
人果若是而称論之則開雖朝受賜而夕死可矣荷
執事之恩冝将何報姑致謝而進斯言焉開再拜
　　　上參政吕給事書
二月十一日将仕郎守蔡州上蔡縣令柳開謹獻書
于執事人之罪莫大于不忠不孝開今有之得以言
于執事執事必聴而信矣哀而憐矣夫國家以科第
爵位取士者要𣣔安民治國扶樹教化自千百人中
始得一人登名禮部自禮部由吏部為州縣吏復于
千百人中始得一人登名朝籍立之于明廷居之以
顕位出入受寄承天子宰相指畫理平小大是乃求
人任官非為易也其有輕而棄之自取敗禍者豈得
為忠乎開一舉中進士第凡五年為吏郡府而入朝
四遷五命得殿中侍御史三典大州受皇朝名位非
不重也而一旦不忍小忿與人任氣爭鬭紊煩上心
削去朝籍遂為縣令不能重主上之命而固守名器
辱君父任使之意名書刑籍使萬方議而笑之以為
國家任非其人斯𨳩不忠之罪也𨳩父任監察御史
乾徳三年卒于泗州官舎至雍熈甲申歳二十年矣
其間開母氏洎叔父三人叔母氏兄闢與諸嫂氏又
七人相継亾殁開以游學從宦生計牢落競未能克
襄葬事又㓜弟稚妹婚嫁失時開在江南数年每一
念至不覺心神絶死前年𨳩自知潤州得替㱕京以
家在河北曽具此二事白于政事堂中䝉執事賜以
貝州之命開甚為獲所願也到治所後方經营婚葬
不三月長兄閔卒于昭義軍莭度推官又不兩月間
次兄肩吾自知郢州罷還闕下行次唐州而卒後不
十旬𨳩以兵馬都監趙嘉進監押翟廷王以官事苦
相侵逼致各忿争天恕降威追官作宰窘辱顛沛極
不忍言向所求来河北营度遷葬婚嫁事無所能也
嗚呼開為人子父母叔嬸兄嫂氏計十四人死而不
葬餘二十年弟妹成人又失婚嫁名辱身困豈為孝
乎斯開不孝之罪也每念此事𨳩誠不忠不孝人也
罪亦大矣生何為矣直以諸孤孩孺纍纍滿前寒餓
徬徨家僅百口非知開而大有力者莫能救之𨳩于
執事不敢言布衣舊常知開矣今天下大臣中立朝
廷受上知者唯執事一人為最位居相府名動寰區
亦大有力矣若是而非執事者不能救開矣執事非
此時也即人不能大施其力矣何者凡上之施恩威
于下有非常者必上不能直行而專為也必左右有
以非常之善悪先闻于上也然後上乃行非常之威
以罰悪非常之恩以賞善耳𨳩昨獲罪實甚非常𨳩
今仰望于執事者望執事以非常之善言𨳩于上乞
行非常之恩况以執事當此非常之時有非常之便
可以行非常之慧救非常之辜于開也開聞方今大
發師徒必有征伐是非常之時也國家事繁務衆文
武要人是非常之便也執事若念開昨觸犯刑章無
毫髪贓賄上不負國下不侵民止以王事與同職争
兢審言于上又開平燕襲晋之年催運楚泗八州及
起遣鎮州粮草八十萬計随駕先行皆獲周旋無誤前
後任使咸以幹局言之具列于上乞于今時重難極
䖏使之以贖前罪如此是執事可以行非常之惠也
倘執事力言于上取開于下捨其罪戾伇以重難離
此州縣之中再列班行之末是救開非常之辜也若
執事因此時垂大惠即救開甚為易耳若此時執事
不賜哀憐特加振㧞即開無縁免此危困穷戚也惴
惴旦暮死亡可期若過此時俟于他日執事縦𣣔致
開于無過之地救開于乆困之塗亦難為力而無其
便矣直冩危懇且陳短書號伏塵泥朝夕望命唯執
事憫之開死罪死罪
　　　上史館相公書
三月六日将仕郎守蔡州上蔡縣令柳開謹􁏏血献
書于相公人于天不可得而升得升于天者凡骨為
仙知不死于塵世耳𨳩于京城不可得而到𨳩今得
至于京城得見于相公即災害可免窮困可伸脫出
泥滓之中再登霄漢之上知不難矣與其升天為仙
其亦不逺何者𨳩負罪南遷逐為縣令囚繫下位愁
憂日煎骨肉之間疾病太半俸薄家貧食不充飽父
母没世閉骨淺草弟妹婚嫁絶無遂心茫茫天地之
中𨳩為厄窮極矣𨳩去年以不忍小忿與同職以王
事争鬪上辱皇帝任使之意下玷相公变化之㤙雖
不犯贓雖不負國雖不怠慢公事雖不侵害黎民其
如君子用和儒者立行即何逺乎斯𨳩自致之罪戾
亦極矣厄窮且如是罪戾亦如是若守職在縣夐隔
路途雖𣣔言之于相公無由得至京城矣今來率領
部民餽輦軍食路出天闕跡逹相門即誠可陳事可
謀𨳩受恩門下已十五年相公忍不哀而念之哉况
相公積仁累行亘圍物表草木蟲魚尚加惠奍况于
開反肯無情乎斯𨳩自知免災害化窮困出泥滓上
霄漢在相公一言有餘知不難于今日矣是行也開
変禍為福易愁為娱期之朝夕自可前賀凡遭逄天
命之㱕已者帝王之位可得遭逄人主之用已者将
相之位可得遭逄宰相之知己者公卿之位可得古
人與今人窮達此理一致耳無如是有遭逄者求而
且為難矣上天景命下属聖君萬方承平逺絶古昔
是天命永㱕于皇家也髙坐廟堂密運籌䇿子視稷
契奴命䔥曺是人主之大用相公也𨳩自應舉歴官
出入門下屈伸動静鉅細承㤙是遭逄于相公也而
𨳩不能慎守名噐大掇悔尤退黜朝行沉落坑穽苟
無此事即相公于𨳩也豈惜公卿之位乎嗚呼每一
念之不覺心死古謂噬臍不及者正在𨳩耳惟相公
憫察茍不垂惠則栁氏之族必也衰亡𨳩再拜
　　　與河北都轉運樊諫議書
五月七日崇儀使栁開再拜献書于諫議人之事繋
于情極者無越于父與母也不以尊卑踈宻可與不
可有徃告而必告者雖得死責無悔矣大君子聞之
亦不以其尊卑踈密可與不可但能施其力者亦當
不惜耳况其十年受顧瞩非不為故舊也每侍坐左
右燕言無間非不為深宻也𨳩言及此者以𨳩先父
太祖朝乾徳三年任監察御史為泗州兵馬鈐轄通
判州事夏五月得疾卒于官舎到此歲二十有四年
矣其間仲父叔父季父伯兄仲兄次兄洎母氏叔母
氏兄嫂氏計一十五人相次亾殁迄今未㐮葬事聚
骨郊野壘壘奈何開于太平興國九年任監察御史
知潤州軍州㱕求得知貝州以其歲月日時将吉且
卜葬焉至雍熈二年𨳩為殿中侍御史春正月因同
職者以王事忿争𨳩追削朝籍得上蔡縣令其葬事
乃罷至三年開逐曺師饋　伐燕自涿州迴過闕下
獻書乞從邉軍效死上念開前罪無大故情可怜惜
復得殿中侍御史是歲也奉使河北冬十二月值王
師有瀛州之役連城䧟賊開以河北事机飛章疾奏
上恕而納之明年夏㱕上于文吏中方求将兵者𨳩
與墀載軰首得預選充崇儀使秋七月方在邢州訓
練兵卒急詔令知寕邉軍所謂奮空拳而冒白刅坐
虎口而断賊臂也衆所知耳柳宫姓今年歳得戊子
且利為葬開又復得在河北有上所賜中金可為充
辦方經營于秋冬以襄事今者𨳩詔替㱕京復不知
千里萬里東南西北而徃矣其葬事今敢决而為望
哉是行也父母叔嬸兄嫂氏幽䰟白骨其為厄乎越
此年後得歲在丙申栁姓始利為葬計之有八年矣
八年間身名禄位開果自保必存乎茍先風露即豈
不動大君子哀念之心哉是𨳩得在河北即父母親
族間葬事不能营耳惟明公忠于事君孝于奉親義
于友朋惠于人民所以𨳩敢言而求其力耳于上所
言事必従者非府主太尉石公不可矣于府主石公
言事必納者非明公不可矣𨳩復見魏博慈相䓁州
都巡撿使歲月過滿開𣣔求而為之乞明公于府主
太尉一言之望府主太慰一奏之如此則開必得在
河朔間于父母親族亡没者一十五人可為歛而今
歲成葬矣是明公一言而免此八年之晩與先風露
之憂明公豈不動念㢤死者無知則其已矣如有知
也豈不隂助明公而致福哉况開之門有男夫長㓜
十九人矣豈知他日無以國士報公者乎誠迫辞直
公其聴憫開再拜
　　　與鄭景宗書
唐髙祖太宗始命有司歲考郡縣貢舉人至昭宗二
百八十年間所得名将名相賢人哲士卿大夫皆自
中而出故延十八世天下同正朔縦天寳年後叛乱
時起而終不失承平基業者以高祖太宗能以文取
士盡海内之心如此也唐之政以文而弊継唐者循
襲不革所以梁與後唐晋漢周五代皆不永長是不
識事乆即変不変即雖帝皇為道終難妥㤗無事也
春夏秋冬天地之為変成歲時也盈虧中􁀈日月之
為変成晝夜也是其為道者有其変無変者道之失
也太祖皇帝𨳩寳六年命今僕射李公考試貢舉人
取士有不能盡是時太祖方剋意務理思與前代英
主並立然而刑政徳業世用不変于唐春進士徐士
廉謀曰天子起艱難中識艱難事每外聞䊸横直㨗
為梗為利即薙剗増樹急如身病我當上言有司之
不良埋壓中善取快于帝且伏闕下求見太祖太祖
夕召與之見廉即具道貢舉人事請太祖廷試之曰
方今中外兵百萬提強黜弱日决自上前出無敢悖
者惟歲取儒為吏官下百数常常贅戾以其授于人
而不自决致也為國家天下止文與武二柄取士耳
無為其下鬻恩也太祖即命礼部試所中不中貢舉
人到于殿廷試之得百有二十七人賜登髙苐𨳩幸
在其数後二年庭試如六年明年太祖崩今上即位
庭試事亦如太祖然其優錫殊任與太祖絶大盖上
多文好學知変而謀乆者也到于今上凡八試天下
士獲僅五千人上自中書門下為宰相下至縣邑為
簿尉其間䑓省郡府公卿大夫悉見竒能異行各兢
為文武中俊臣皆上之所取貢舉人也是與唐取士
為用此変而大者也唐髙祖太宗用文取士止于委
在有司任之以大小吏職亦止漸階第進殊無擢英
㧞秀煥視驚聴朝為羣儒暮為羣公者尚能作固宗
邦垂三百年非如夫太祖納人一言変古易式取由
朕弃由朕也今上恢闡其道廣窮俊能海外區中良
　　　皆自我得材智取異名位取大傍睨下視尹
䕫旦奭逐逐如兒子軰即何止于百千萬祀定其享
天下乎賢賢丗丗齊天地而為乆耳古之得一士者昌
三人行必有我師謂三人為衆衆乃可有賢于聖者
也今上巳八試貢舉人得五千人何古之得一士可
比也三人行中有聖人之師者可同也斯五千人其
為衆也将不啻倍千于三人之行矣是知得人之盛
無如于今開雍熈四年過大名府始遇足下新于上
前以文得名而客来河北暫得相識今来南嶺之畔
蒙惠新文捧讀三四見足下胷懐藴奥恵戴民君志
義超逺足見今上之得士信不為不盡材也萬事古
不能盡随日生而多且新也惟後来者斯亦不之知
也唐髙祖太宗昔為求賢得盡士也寕知太祖変之
今上成之特逺出于唐也吁譬之拳石出土不知嵩
衡常泰而後為嶽祀也飄灰應候不知𣏌梓栝栢而
後成厦材也廉死卑位應恨不見于此時所示文不
敢乆留謹以上納𨳩白
　　　上郭太傳書
十二月十五日崇儀使知寕邉軍柳𨳩謹再拜献書
于宣徽太傅旌旗之前今月八日殿直張維恩走馬
賚到雄覇䓁諸州軍探到蕃賊排比恐犯邉境事宜
不同衆状轉牃一道令開子細探候者𨳩本儒官于
兵家事苦不深㑹幸逄聖主擢為近臣承倚毗于邉
方今扞禦其醜虜在七擒七縦而未展于知彼知已
以粗能𨳩昨獨不曽有状申報蕃賊恐入界者開縁
料得蕃賊此者不来犯邉其事有五一天順二時晚
三地困四人牢五勢怯天順者何兵主殺殺主陰陰
主凄惨寒烈晦冥昏霾今冬巳来天日晴暖郁郁如
春無嚴風無苦雪無惨霧晝夜視之彼賊上無雲無
氣每每南首而望我雲如隄如林横亘天際極髙極
厚河氷不堅随日融释太隂夜暈胡星晝埯(滅之兆/胡國必)
凡兵動有戦破軍殺将即天須示变于人今上天如
此是為天順而開所以知其不来者此為一也時晚
者何髙秋草肥餘粮在野馬壮弓勁分路齊驅若彼
時蕃賊南行堪為我患今則歲巳暮冬至春不逺大
兵若動進退經時彼若暫来便逥彼即有害無利虚
成劳衆無以近人此是為時晚而𨳩所以知其不来
者二也地困者何蕃賊用兵務食于我天資皇帝聖
智河北千里内村野間民家蒭粟粮儲宣命並已收
拾入城坡野衆草焼爇𣣔盡彼賊若来既無輦運何
能贍兵且以三五萬騎胡兵計之日用粮草頗衆攻
城池又城池已固掠村野又村野皆空乆住又計日
無可支持輕行又逐䖏恐遭掩殺况其大衆何以能
行此是地困而𨳩所以知其不来者三也人牢者何
逐䖏城池屯兵甚衆南至澶滑師旅轉多去年河北
軍民所𬒳殺虜甚苦此来怨惧在䖏皆同怨者怨殺
虜于人惧者惧殺虜到已皆能預偹倒各齊心緩則
逐䖏宴安急則逐䖏拒敵此是為人牢而開所以知
其不来者四也勢怯者何去冬瀛州我師敗績彼賊
首領乘勝破深州下武強䓁縣将兵遽迴独耶律遜
寕襲其空虚破徳州滴河縣而去以其去冬城池不
脩兵甲皆闕村野無備蒭穀至多賊兵尚且倐来而
㱕今歳河北城壘堅完四望相属戈甲如雲野無餘
食茍来犯邉出入湏惧以其去冬尚怯而今冬豈能
勇乎此是為其勢怯而開所以知其不来者五也况
皇帝聖神為天下主胡鶵虜婢豈能敵乎其雄覇䓁
州軍所探得蕃賊排比恐犯邉者必是蕃賊首領北
㱕揚其虚声張其賊势惧王師之襲後所謂徃而示
之以来之道也兵行貴詐古今自同且以匹夫之事
喻之而可知其不来之理明矣今有下俚愚夫相聚
至甚塵㣲而尚不肯䡖出一辞䡖舉一事以為他先
而况大國大兵而肯容易不頋利害而動哉不尔者
當是耶律遜寕為其本主不来犯邉要扇其事誘動
我師反惑其主𣣔固已之權與位耳小人懐奸其心
難知皇王之道混成如天色籠四周俾莫能越明公
賛輔聖帝掌握精兵料敵安邉如古名将開愚直無
識祇以驚慙輙具啓聞望賜悉察𨳩頓首
河東先生集卷第八
河東先生集卷苐九
　　　　　　　　　　　門人張　景　編
　　　與廣南西路採訪司諌劉昌言書
唐㓕到今一百年始見太平天子考工較藝求海内
多士尤絶者盡在朝廷駢駢出頭角羣莫能上𨳩常
自嘆所不及者以今言之王著善書得筆札㸃晝之
妙召置為侍書日在上左右出入禁闈賈玄善奕專
黒白勝負之能召置為待詔数数對上争博坐或窮
晝楚蘭善占得為日者之長劉翰善薬得為太醫之
令越有梓匠得盡能于佛塔蜀多方士得逞伎于道
術至于擊毬擅埸木射中物有小竒于類者皆大顯
于時盖取其所能而各盡其所妙也苟不遇上之廣
求于人不遺于物則此数子果能自異于今乎上所
能知其此数子者必有力言于上而上始取而擇其
能以為用也開所專于古文者三十年矣始學韓愈
氏傳周公孔子之道尊尊而親親善善而悪悪用之
即施教化于天下以利萬物不用之即成其書垂之
無窮要其令名開于其儒為文者庻乎近于古人矣
比之書奕占薬梓匠方士翹然出衆者開亦不媿于
前数子而不得如前数子之遇知于上者蓋無其大
君子力為開言之于上也所以每常自歎至于食無
味寝無寐居不為家存不為生者尤念其動得謗行
得毁以䜛以害屈而莫伸之所為困踬顛沛也嗚呼
豈為儒不及為他者哉此盖上之未盡知于開之所
能也前数子皆異端之末非如開有利國家活人民
致君如尭禹立言如典謨用之于兵戦則勝攻則剋
行之于亊言則中謀則成文武之道焉彼上犹知而
崇用之髙歩闊視幾齒大臣若大君子有言開而使
上知之者必以開不下于前𢾗子之為竒待也明公
乗单車走萬里極炎荒之所僻逺盡耳目之所見聞
為天子别白善悪之于人必不使開在于前𢾗子之
後耳若此時明公不為之言主上不得而知即開悲
恨為儒不及于為他者也将終身為終否之人矣開
再拜
　　　與朗州李巨源諌議書
八月八日開再拜寓書于朗州諫議歴代充時用為
公相侯王至下群吏由辞學進士中出以為貴同時
登第者指呼為同年其情爱相視如兄弟以至子孫
親屬多不為暱比進相援為顯荣退相累為黜辱君
子者成衆善以利民與國小人者成衆悪以害國與
民耳間囙覩不越于此太祖皇帝𨳩寳六年今僕射
李公為翰林學士知礼部貢舉事始有庭試開幸得
與執事于上前登進士第為同年者二十有六人初
仕惟状元宋得校書郎直史舘餘遭諸州府置司㓂
參軍選悉為之到于今十八年矣其間死者㡬半存
而居上位者惟執事特受上知自諫議大夫得權御
史中丞公事宋得入中書省知制誥復不幸宋病風
廢死于家其餘若𨳩軰如走巔峯縁危梯係係不能
上不能下者其何可俟髪白顔頽壮心殆休獨望執
事立朝廷鎮䑓省以提以翼同賛聖君近聞執事退
遷為郎南逐典郡噫斯未知下民多尤将未受其康
濟耶噫豈如𨳩軰為同年者将困焉終極于此耶嗚
呼寕視人何易而自為何難哉悲夫人之䖏世多違
而少遂無他知者不巳知也混混然若雨逐風鱗逐
浪寕辨其始来而終止也得為賢失為愚其果是而
果非乎紀于䇿傳于口者詳而聴之今昔豈殊逺哉
大凢禍福進退君子小人必以衆寡為相勝之道耳
譬如鳥獸草木翔集叢茂善悪必其類合矣異其類
踈矣况朝為荣暮為辱豈是已所皆為之哉有以直
于事而曲于不直于事者而為已累也有以免乎近
而不免乎逺而為已累也所好屈之人而不好屈之
于身好利諸已而不好利諸彼也至于相賊害殘忍
相族僇毁恥終不為媿所以古人君子行已有道正
已有方以礼防之以信要之以仁伏之以義制之盖
畏于此也明公度之是能異于此哉朗陵山水清秀
風土稍異嶺表脩閒飬和足楽天真何為冒塵埃衝
風雨出則畏䖏則防以為已所貴盛耳相去且逺相
見未期珍重自爱開再拜
　　　與李宗諤秀才書
秀才足下賢愚之生無擇其所䖏也惟其人在乎心
别耳文章之所生道也古之為學公卿士大夫之子
弟立身行道取位與名必用之後之公卿士大夫之
子弟惟取位為豊逸之具乃罕學焉其學者非章句
淺末之類求第有司進明天子者也學謂立言垂教
行義炳炳如古賢君子耳貴家子少專焉專之者惟
窮悴孑孑介特寒士憤悱之不勝所作也貴家子能
此者自漢而下四十年開能識者為足下一言之周
末故范魯公為相國子弟中惟今杲立節好學相國
洎朝之百執事以至後進羣生皆知而竒待焉乃至
今來以文得名以文得位居貧御衆能偕古人有道
惟杲可尚四十年中得相位者僅十家而其淳誠遺
直材畧傑異不貪不佞巍然有良相之風者亦惟魯
公耳十家子有亡有存于今為丗言者有㡬得位齒于
卿大夫者于今復有㡬其為名不時異者與不得位
而泯没者斯無異也孰偕杲哉此無他惟學與不學
耳去年春在貝州有幕吏劉去華新拜觀察推官之
命而来郡中𨳩始見之辞氣恢然舉止詳熟間求其
所從来即其道出于賢尊相公之門下召與之語即
𢾗𢾗称足下行事不類于貴家子言足下出即乗蹇
驢張弊盖從小僕不佩文犀諸金具帶衣惟純色常
服言不譁妄心能别是非有信義躭學好文文之辞
章卓異峻㧞居其家相國多器之與士大夫羣進後
生游衆必推尚𨳩當聞之時誠欲識足下面耳今年
春過京師託進士崔景言之于足下開所志者願與
足下為一時之交非求媚也直欲與足下使丗称謂
嘆羙以道相得耳中執憲趙公在魏時𨳩于今夏中
日得奉于左右常言足下為今時之俊人偉材将特
薦進于上要足下賛教化恵邦家為天下之雄冠也
開今来得復奮官留于京邑思與足下朝夕㳺處各
盡其所懐以其事役劬劬卒未得相見数日前崔秀
才䄂足下文一軸及永泰門義井銘石本一萹見貺
讀之竟日知称詠足下者不為謬矣足下之文雅而
理明白氣和且清真可貴也足下若不廃于學勤勤
然即至于道其不難矣名称禄位必由己立十数年
外可與杲為敵耳貴家子羣不能逺望轍跡况能踵
哉賢尊相公懿徳洪業近年無及真又與魯公不相
上下是知四十年間惟足下與范两家父子為賢後
之視今犹今視昔也足下惟勉之𨳩俟足下成之惟
速兾後人仰望足下清塵知𨳩言為不佞𨳩性直好
古立朝且孤與之朋㳺罕見其類志之大者望于足
下耳所遺文謹留為好請無賜罪譲開白
　　　與韓洎秀才書
亡友李憲昔年甞話辱賢兄侍御厚知以予好為文
章数数曽相評議自予應舉歴官已来了不得與賢
兄相識而又李憲守之不幸卒于信州治所余今年
自御史謫官到此累有人言足下好為古文趣尚出
處不與俗同近洪州李顧行秀才自許州来相訪亦
説足下及出足下所作送行序示余聴而觀之深足
貴耳因讀孟郊詩言及足下有盧仝詩数十章開于
十年前在京城書肆中見唐諸公詩一䇿内有玉川
生詩約四十餘章與馬異結交詩為首篇余尋託亡
兄闢用百錢市而得之時有鄭州宋嚴從予學文卒
與亡兄相遇取而與之至明年嚴死盧詩没而無復
返矣自後予于江南及来河北常欲求之無能有也
今李生話足下所有彷像類余昔年市之者焉未悉
足下于人傳之耶人别有而小異耶嗚呼天地間古
今事學必有以成也成必有以知也知必有以傳也
丗所好而用者未必為乆而存也世所不好而棄者
未必為終而泯息也皆莫可極而定之矣然其善者
勝耳今欲請足下所有盧仝詩而一觀焉因得其與
足下之故及盧詩之事用逹于左右可否惟命𨳩白
　　　再與韓洎書
丗有醫師樂夫武人匠氏百工衆技啇民賈者之軰
傑傑異其徒者時必名推之其家之子孫徃徃力行
父祖業不群類于衆負而自言之必曰某實某氏之
子之孫也所學所能能継若父若祖也雖尔不逮其
良者亦見憤然不肯抑于人下也嗚呼是亦果有所
称哉士大夫王公由文章道徳立名居丗者則罕見
是復有敗其子孫繼其能而紹復其後也不惟不如
其家者哉抑是惟彼徒之業賤而易能耶我徒之道
大而难為耶抑是惟彼徒之愚且衆有耶我徒之賢
而鮮得耶抑是惟彼之徒須力而後衣食子孫無守
而務其生且使然耶抑是惟我之徒貴冨易取子孫
豊于飬而堕且使然耶抑是惟天之多于彼徒而少
于我徒耶足下思而觀之古之時與今之時人能逺
于此乎吁事之復有其于此者有山川土地民人甲
兵社稷宗庙不能類先人之烈而致禍乱者斯不多
言耳唐有天下三百年間称能文者唯足下與我両
家開之學為文章不類于今者餘三十年始者誠為
立身行道必大出于人上而遍及于世間豈慮動得
憎嫌擠而斥之斯亦未足耿吾懐也其所喜者聞足
下好為古文及近得足下序書讀之頗有吏部之梗
㮣所以自念韓栁氏子孫與足下幸同出于今世矣
足下其勤而行之無忘乃祖勿使不迨于彼之徒也
凡為文者皆有意于聖人之道足下觀夫子之經書
後之人孰能企及其萬一乎従其門而徒多言耳矧
可棄而従于他乎怠其誠而廃其功乎兢兢焉實可
自媿也盧仝詩非余昔市得之者今冩訖納上未得
相識空増永思開白
　　　與任唐徴書
辱示詩両軸辞調頗切于古人従何而得至于是者
㢤非雄剛峻逸之材孰能迨此僕将何豊報于足下
也僕之中狹不容物又與衆異尚好為古文同人相
㳺少有合者雖造我門未始得入縦與之坐談道論
義之聲至舌不發僕非爱惜其言也其人不知其言
徒致僕喋喋而已明天子在上我夫子之道不墜于
地豈能窮餓凍死于僕耶衆不能知于僕僕又安能
容于衆㢤以至近日却掃窮廬人絶其跡何足下一
旦自外地而至直詣我門及聴足下之辞氣有異于
他人也觀其言察其行者果如是㢤不待見足下之
他文以知足下亦可交之人也爱我之誠足下為多
矣足下所爱也爱于我也爱于我夫子之道也我夫
子之道有識者之所爱也足下非有識也何爱于我
㢤是夫子之道果在于我之身乎足下苟能不易今
日爱我之心化于衆人使爱于我爱于我者則顯親
我之身同我之道如是見天下之人皆従于我也不
難矣道徳仁義之所依㱕礼楽刑政之所攸用國無
争殺之虞人有信譲之風煥乎先聖人之徳音䆮于
民間謂君后之無為者今近于徃矣皆繋于此也是
足下之爱我也豈小小而已足下忍不為我惜乎誠
有望也不談日乆因足下起僕今日之言幸甚幸甚
𨳩白
河東先生集卷第九
河東先生集卷第十
　　　　　　　　　　　門人張　景　編
慈特移臣知潤州軍州事九州之中萬方之大凡居
文武班列岀領州郡詔條未有如臣東西為鄰疆境
相接去彼来此為幸為荣是陛下于臣垂君父仁慈
之惠非常之三者也臣去年與同職不相和叶為公
事因致闘争自貝州知州授上蔡縣令雖為貶黜益
認優隆臣見自来臣寮犯罪貶官者小則均商覉縻
大則交廣遷逐無俸禄之為飬與骨肉以相離惟臣
獲銅墨之荣在畿甸之側得家属而完聚受月給以
豊饒是陛下于臣垂君父仁慈之惠非常之四者也
臣近随天兵深入賊界雖則部領粮草頗亦經渉陣
埸見犬戎之猖狂知邉鄙之捍禦臣遂陳誠懇上逹
冕旒乞居士卒之先求以干戈為用願展微効以贖
前非實不望别改官班亦不望别承思遇陛下驟加
雨露㧞上煙霄授臣以舊官捨臣之深過未經郊禋
赦宥便得敘用復資是陛下于臣垂君父仁慈之恵
非常之五者也臣自旬浹已来暁夕思念陛下於㣲
臣即有君父仁慈之惠五矣㣲臣于陛下即未有臣
子忠孝之事一焉臣近凟天聦乞効臣節陛下加臣
之㤙荣即甚非次㣲臣事主之志願即並未伸臣忝
是人豈無感媿况臣好學古人行亊又荷陛下聖知
當報荅天地之時有樹立功名之慮令臣若散當差
使在臣見頗是尋常不能展臣薄材不能竭臣死莭
且四海之内萬物皆寕惟有幽州未㱕匈奴未㓕伏
望陛下亍河北屯兵之地邉上禦㓂之方賜臣歩騎
𢾗千令臣經帥行伍必能爲陛下岀生入死破敵摧
堅追窮㓂于深邉静群胡于絶域况臣年今四十胆
氣方髙比之武夫粗識机便如此則得盡臣子忠孝
之道得報君父仁慈之恩縦使身没于戦塲亦得名
垂于史䇿臣之願也惟陛下察焉臣開頓首頓首
　　　在滁州上陳情表
臣開言伏以郊天大赦布陛下至仁之㤙率土咸歡
荷陛下無為之化凡居動植之類盡承霶霈之私臣
𨳩誠歡誠抃頓首頓首臣于淳化二年為先知全州
日招喚到粟萬延一行嵠峒公事决送軍人吴忠䓁
上京在御史䑓枷禁臣一百二十日勘責招罪勒停
臣見任崇儀使追奪臣前任殿中侍御史一任文書
至淳化三年三月特蒙聖慈叙用授臣復州團練副
使至四月又䝉移授臣滁州團練副使臣學周公孔
子之道事唐尭虞舜之君孤立無依薄命多難但知
忠直不觧隄防致煩宸聦遂冐朝典進寸退尺曽陛
下提㧞之恩成是敗非感陛下矝容之賜獨陛下與
臣為主不似他人惟陛下知臣之心不作私罪無毫
髪之贓汚愛屏除其好訛况于蠻夷並繋軍寨連羣
結黨􁑨物害民本期去彼之根源不謂䧟臣於坑穽
鬰鬰摧岀林之秀錚錚變繞指之柔一千載逢陛下
聖明二十年䝉陛下飬育今来退黜受盡恓遲得請
受則雖有其名賣折色則並無其價惟将乞匈以度
朝昏鬚鬢雪染以渾多骨肉星散而都盡陛下如乾
坤之髙厚豈不能容微臣之身陛下若日月之貞明
豈不能照微臣之意雷雨今逢於作解草木咸慶於
惟新仰君親不報之仁蘇螻蟻再生之命東風應候
掲雞竿而和煦先春北闕如歸拜龍顔而歡呼不日
伏望皇帝陛下念臣己蒙叙用又經量移頗困閑官
乆居外地特迴睿睠曲軫聖慈捨臣巳徃之非賜臣
牽復之命臣願銘肌鏤骨守法奉公臨深履薄以為
憂慎終如始而知誡規行矩歩不令其厥足用傷隨
波逐流永保其上善若水臣開無任仰天荷聖俟恩
激切屏營之至謹奉表陳露以聞臣開誠歡誠抃頓
首頓首謹言
　　知邠州上陳情表
臣開言臣自太平興國四年䝉聖恩與臣昇朝官從
駕平晋到今已一十六年雍熈四年䝉聖恩與臣諸
司使到今亦已八年相次八䖏知州知軍無他人為
臣肯言独陛下与臣為主臣開誠惶誠恐頓首頓首
臣千載逄聖明之代一生同蹇塞之人不得在覇府
随龍不得向御前及苐徒為散冗虚抱忠貞曽學文
章爱楊雄孟軻之述作少知兵略識吳起孫武之机
鈐與臣同時者大半淪亾比臣後来者盡皆荣貴惟
臣薄命止及常人家不免于貧窮身不免于困滯今
来老大漸更衰殘父叔母妻死不辦于遷葬兄姪弟
妹生長見于睽離又無䖏得立㣲功又無䖏得行直
道理沒外任憂畏多言臣事陛下乃君乃親臣仰陛
下如天如地乞逥睿睠抽㱕神京換臣一給諫卿監
之官列臣在股肱耳目之秩必能助陛下行非常之
好事必能佐陛下固不㧞之丕基従陛下東封㤗山
與陛下北掃胡虜致人民之安楽使風雨以順調苟
歴試以無聞請對衆而受戮三皇五帝不如陛下之
真淳百辟千官少有㣲臣之愚直卜際㑹于今日望
照􁌏于此心東望闕庭臣無任懇迫激切之至謹奉
實封表陳露以聞
　　　　上言時政表
臣開言以㣲臣至愚至賤之人遇陛下至聖至明之
主特蒙重委差知代州内省遭逄深懐驚惧近于便
殿得對宸聰承陛下慰諭之言認陛下睠注之意盖
陛下未識臣靣是陛下已知臣心日月垂照臨之私
葵藿展𥙷報之効臣今発赴本職厺便累年陛下方
纉丕圖天下争觀聖政臣有卑見上凟聖慈若有可
採之言望陛下少以為是若其無所禆益乞陛下恕
臣罪尤僣易之誠死罪死罪臣以宋有天下今四十
年太祖太宗精求至理陛下紹􁊅大寳為君知難若
守舊規斯未書善能立斯泫乃顯神机陛下不可不
作臣以益都稍静望陛下選賢者以鎮之何賢者望
重有威羣小自然畏服比諸衆庶臣寮羣望自懸侔
擬貴免長萦聖慮所為得人即安臣又以西鄙今雖
㱕明徃厺未可必保苟有翻覆之禍西陲忽𬒳奔衝
陛下湏得法能平陛下湏得人能禦将契丹比議為
患尤深何者契丹則家國乆成君臣乆定知蕃漢之
有分我邉鄙以甚牢縱萌南頋之心彼亦湏有思慮
伊積恨未冺貪心難悛其下猖狂競謀兇悪侵邉隅
未必知足任姑息未便感恩望陛下常先備之别為
深計以良将守其要害以厚賜足其貪婪以撫慰来
其情以寛假息其念仍乞陛下多命人使西入甘凉
厚結其心為我声援如有動静使其侵掩于伊必有
後頋之憂乃可制其䡖動之意臣又以聖朝兵甲雖
即衆多不及太祖之時人人經慣勇鋭謀臣猛将况
甚相懸今来師徒似未閑紀律所以昔年北鄙屡遭
侵優之虞近歲西邉不聞勝㨗之事奍育則月費甚
廣征戦則軍功未彰願陛下訓練如太祖之時禁戢
如太祖之日揀選必湏于勇敢指頋無縦于後先失
律者多少盡誅獲功者虗實無濫偏禆主将不威嚴
者去之屯戍專征申命令而必固每萬机聴断之暇
于㕠闕深嚴之中望陛下親臨殿庭𢋫召貔虎使其
擊刺馳驟以彰神武英威牢籠姦豪震懾區宇臣又
以樞密宰相陛下大臣委之必以無疑用之必以至
當鈐摠寮属評品職官内即主掌百司外即分治四
海近年新制至公全墮京官朝官别置審官差遣供
奉殿直又立三班主張是如駢指贅疣亦如十羊九
牧刑部不合詳断取舎創立審刑至如宣徽亦同㪚
地大臣不爲必信小臣乃謂必公若大臣不材即以
罷免豈可失任翻以備員至如銀臺一司舊属宻院
近年改制職掌至多人即加倍添人事即依旧公事
别無利害虚有変更臣欲乞陛下停廢審刑審官三
班差遣等院應朝臣京官及供奉官已下並㱕中書
宻院宣徽院管勾差遣其銀臺司亦令審院依旧主
管審刑院公事亦乞㱕刑部施行如此則厺繁細之
徒省頭目之䖏臣又以開封府尹京邑大都萬方奔
㑹之邦六合軌則之地乞仍旧貫選委親賢及皇族
公主盡以成長既本枝而繁茂但優逸以端居冝于
外郡列藩各令出守作牧擇文武忠直之士為左右
賛弼之人有分封共理之長有礊石維城之固凡主
海内郡府並是宋家子孫同宗周之強如炎漢之盛
臣又以天下州縣甚有闕官有䖏即冗長至多闕䖏
即歳年無𥙷臣欲乞将天下四千户巳上縣選朝官
知三千戸已上縣選京官知仍省其主簿一員令縣
尉兼主簿公事其通判都監監押廵檢監臨勾當使
臣等並乞酌量省减免虚費于禄利兼均濟于職官
慢公與急公者顯明有材與不材者分别臣又以人
情貪競時態輕浮雖骨肉而至親臨勢利而即変八
紘至大九品至多同事同官不和不睦有患难全無
其相救伺間隙便有于相危惟懐傾奪之心全忘仁
義之道臣欲乞陛下明頒告諭各使改更庻敦厚于
化源永和平于政本比屋成可封之俗羣官変君子
之風助聖徳于無疆扇淳風于有截臣又以太祖神
武之帝太宗聖文之君光掩百王威加萬國無賢不
用無事不知臣望陛下開豁聖懐如天如海可断便
断合行便行爱惜忠臣直臣体認姦言姦黨守清净
之道叶華夏之心與尭舜比肩共乾坤合徳臣又叨
末位漸老明時昔日荷太祖太宗見知今日䝉聖主
聖恩任用辞狂理拙甘俟誅鋤干冐冕旒臣不勝戦
汗激切之至謹奉表以聞臣開誠惶誠惧頓首頓首
謹言
　　　乞駕幸表
臣開言憂國如家見危致命乃古人之語是㣲臣之
心况忝文行忠信之名而䖏官爵衣食之貴偷安窃
禄端坐旁觀惟臣恥之非臣願也當勝負之未决有
去就而輒言罔避朝章望垂聖覧臣開頓首頓首死
罪死罪臣去年䝉陛下差知代州今夏就差知忻州
每見北界投来人言契丹排比入界次苐甚大亦未
敢决然信之伏自八月已来聞河北邉上醜虜屯結
甚衆及于㕍門瓶形寕化軍侵犯徃来度其姦謀必
未䡖退深慮至十一十二月大寒之際併以賊騎奔
衝何者當深冬嚴凝王師自南而北違温就寒也蕃
賊自北而南違寒就温也况王師自秋至冬散在鎮
北定邉已近百日飲食蒭粟非如在家也城寨村野
乆居于外也衣裘緜褐不及毛毳氊皮也所以蕃賊
利在深冬王師困于深冬也矧自太宗平晋之後蕃
賊𢾗勝于邉止從近年不敢南頋今其来也其事有
三蕃賊居北歲在亥子以南抗北是抵太歲此蕃賊
所恃来者一也自雍熈端拱年到今十年也其蕃賊
當昔虜掠得資產財貨費用将盡也今来犯邉者二
也伏又陛下登位到今三載北鄙無事未嘗相侵此
蕃賊今来者是与陛下决勝負雄雌于一舉也此其
来者三也以臣愚見陛下紹太祖太宗丕基有四海
九州之廣定天下安危固大宋基業亦在此一舉也
若陛下今日能却此胡虜即四夷八蛮自此之後畏
伏陛下聖神稽䫙臣妾納職闕庭豈惟声教之内奸
宄之徒敢二三乎若陛下今日稍致胡騎侵凌王師
退􁢬邉鄙遭其衝突城寨小有破亡即臣未見其人
也今日之事陛下豈可䡖之㢤臣近聞自京至鎮州
修葺行宫迎候聖駕臣實聞之忻躍無已陛下若行
此事真英雄天子也臣今冐死乞陛下郊禋之後慶
賞纔行三両日内便下御扎克取五七日間聖駕速
起徑至鎮州躬御虎貔親逼彊埸示醜虜以神武授
羣帥以聖謀望陛下勿聴猶豫之談勿生遲疑之慮
臣直以近代及聖朝事比而言之望陛下行之果决
周世宗即位之初朝廷未甚強盛河東賊乱世宗親
征大戦高平誅戮懦将中原自此王霸席巻淮南関
南及太祖受命之年李筠潞州造逆羣心未盡㱕附
諸侯坐㸔興亾太祖親率六師血戦筠黨一揮蕩尅
取潞州迴戈維揚重進授首後乃取荆潭如破卵降
邛蜀若摧枯擒劉張于海南之濵縛李煜向金陵城
内戎王欵伏錢俶来朝洎至太宗興國四載直臨晋
壘取下継元行幸漁陽迴㱕鳯闕並是初臨大寳親
總雄師順動若雷行出命如天降况陛下承太祖太
宗休烈過太祖太宗聖明甲馬萬倍于世宗臣庻一
心于昭代糗粮山積玉帛雲屯日月(名/御)明天地肅穆
謀臣若雨猛将成林内則元老賢相弼諧外則深溝
高壘蔽捍諒隂三年之外撫御六合之中動止無造
次之名賞罰無僣濫之䖏大駕如起皇威益彰将卒
増勇氣于邉陲犬羊挫兇謀于沙漠㣲臣之望此明
効焉而又臣所切者以蕃賊見在定州界上若聖駕
起過河北蕃賊抽退即天下皆謂陛下纔起親征契
丹便乃逃遁此乃陛下聖徳英武如天如神也若陛
下聖駕起過河北蕃賊未退沿邉王師聞聖駕北行
人心勇鋭殺退蕃賊亦盡謂因陛下聖駕親征所以
能殺敗蕃賊此又尤彰陛下聖徳英武如天如神甚
也即蕃賊退與未退是陛下聖駕暫起無不利也臣又以
今未欵附者西鄙也若今聖駕暫起契丹退敗若聞
之亦謂陛下英武能殺契丹必自思其已也豈能抗
陛下英武如天如神者乎是陛下一舉親征而天下
皆伏陛下英武也以臣思之即陛下臨御區宇而今
而後何所不畏乎如或聖駕必起即京城之内乞委
腹心大臣留守之交廣西川漳泉福䢖之地各命近
臣馳驛以案察焉如此則陛下無憂無慮而寕謐也
如或聖駕必起臣望聖慈抽臣㱕闕乞随聖駕仍告
陛下與臣精鋭兵士三五千人騎前驅必獲勝捷臣
潦倒外任踊躍壮心罄竭蒭蕘禆賛君父冒犯旒冕
臣不勝憂惶激切屏营之至謹奉實封表以聞臣開
誠䖍誠切頓首頓首謹言
　　　奏事冝表
臣某言事大動静湏審乎天物大盛衰必繫乎時三
辰明明所主有程萬靈章章所立有常暦数莫逃符
驗可信違之益速其咎順之爰契其理自然之道也
臣言有所聞情不敢隠思欲披露以賛聖明臣某誠
惶誠恐頓首頓首臣于太平興國四年任宋州録事
參軍太宗聖駕在鎮州抽臣赴行闕是歳三月二十
四日臣至洺州南旅店中遇晋人程再荣自鎮州迴
臣問收太原事程再荣言太祖水浸河東年再荣在
河東為偽命殿直河東主命再荣間道馳入契丹求
救兵到西楼契丹有宣徽使王白善術数四月十三
日虜主帳前王白召再荣于家園亭中食再荣告之
曰南朝今收弊國兵甲甚大弊國危蹙不保存亡王
白曰子無憂晋無患南朝于五月十七日必迴晋于
五月十九日濟大事再荣又問之此既必迴後復如
何王白云後十年即晋破破即掃地矣王白曰非惟
晋破而契丹亦衰也然犹再去一犯中原飲馬黄河
而返晋破二十年後契丹㣲弱漸至㓕絶此㓕不同
徃古時㓕必無遺種矣再荣即離虜庭至代州後㱕
于太祖以言忤太祖意宣充宋州寕陵鎮将今爲亳
州鎮将也王白　者兾州人年僅七十言事多中以
𢾗之十年也晋必破矣臣開至行闕授賛善大夫從
太宗四月抵晋壘五月六日継元㱕命太宗即焚掘
其邑晋果掃地矣太宗征漁陽旋兵雍熈丙戌年㑹
曺彬伐燕不利是年冬虜報役王師敗績于河間虜
乗勝明年春破徳州抵黎濟寨屇于黄河而退臣又
以程再荣昔話王白之言開寳二年五月十七日太
祖不尅并州而迴一有驗也復言河東後十年必破
至太平興國四年五月果十周年晋壘平平而壊之
是掃地矣二有驗也又云契丹再去一犯中原飲馬
黄河而返當雍熈丁亥年春虜破徳州抵于黄河是
三有驗也又云晋㓕二十年後契丹㣲弱漸至㓕絶
者臣以太宗平晋年歳在己卯今歳在己亥二十一
年也此耒契丹興兵無名以夷犯華其理皆逆非天
助也大凡兵為凶噐聖人所誡用之除害不可以害
人奍以防乱不可以乱舉中國之君躭而玩之犹為
不善况夷狄乎且用兵之法必審天地人之道以察
得失出師所忌日月交蝕先舉之國咎必當之今歲
九月太陽太隂朔望之辰俱有災変懸象在上著明
示下契丹先舉必受其殃所謂失之于天者也保州
定州城寨相望王師環列其衆且多瀛鄭巳東各阨
要害所入既隘所出必難随駕精兵已次具魏彼進
無大獲彼退無善㱕所謂失之于地者也而又牝雞
司晨女主專政腥穢盈溢夷夏聞知韓氏弟兄執權
擅國尤從近歳不道益多黷武窮兵侵鄰虐衆東征
㹻國已䘮其徒南伐髙䴡不勝其弊将新集之衆犯
中土之師無勁悍之渠魁無雄傑之将佐所舉仍舊
所行復稽陛下登位已来皆遵法式上下緝睦歳稔
民安風雨順調賞罰無濫外絶陸梁之軰内除奸匿
之臣四海晏然百官允若謹戢疆吏不使侵漁諒隂
三年克終孝道而契丹合扣塞門而納欵望帝闕以
㱕心豈可擅率犬羊疆凌邉鄙深掠生聚大肆奔衝
所謂失之于人者也以臣度之契丹有三失之尤陛
下有三得之羙臣所以知其不可而程再荣称王白
所言河東破二十年後契丹㣲弱漸至㓕絶者此其
始而萌之也夫有強必有弱有盛必有衰惟彼北戎
于我中國䖏隂陽定位居南北異方彼弱即我强我
衰即彼盛當唐室之季末始契丹以縦横阿保机僣
位称尊韓延徽亡命作相署置官號興建都城據北
土以為雄幸中原之多故爰從晋石割遺幽燕迄至
今時将及百載豈有長盛之國豈有乆強之邦况乏
徳義之称惟蓄豪猾之志皇朝應運帝道臨民頋彼
元兇不及乃祖恭惟陛下實邁前王是彼弱我强之
時彼衰我盛之日今来凌轢諸夏以激怒羣心上帝
必降于明威隂譴寕逃于傾覆禍既盈而悪既稔衆
湏叛而親湏離内难作即簒弑興大兵臨即羣黨散
復燕薊之土收雲朔之城碎木葉之山平摘星之嶺
破榆関而直進渡滦河以長驅焚穹廬毳幕于窮荒
縛孺子彼婦于絶漠雪前丗之耻成明代之功而臣
願陛下克儉克勤至明至察去不急之務省無用之
方節声色以娱心專道徳而為意慈恵以育萬物照
燭以周八紘無以珠玉為珍但以穀帛為寶凝聖慮
上通于天意廣聖澤下恱于民情念逸楽恐生憂危
思艱難長為鑒誡勿聴浸潤之譛勿狥依違之言勿
近諛謟之人勿害中正之士似是而非者湏辨有始
無終者莫容選賢任用訓兵練将求韓彭孫呉之軰
訪蕭曺房杜之流直言極諫者與厚禄高官多謀有
智者与清資近位能操執者必加委信見的確者必
為施行衆憎嫌者慮是強明之材衆援引者慮是佞
媚之子屏怯懦迴邪之黨舉沉滯厄塞之賢兵刄不
銛利者精脩戦騎不勁健者慎選篤責逰堕勸課農
桑驅除輕浮敦尚淳朴紹太祖之神武継太宗之聖
文髙拱紫宸永煥青史如此則蠢兹蝼蟻何足堪憂
􁒜尔腥羶豈能為患臣無該博之識無宏逺之謀親
聞程再荣之語言竚看契丹國之㣲弱今覩萌兆即
俟㓕亡輙具啓陳罔避尤悔干冐旒冕臣不勝戦汗
激切屏营之至(云/云)臣某誠惶誠恐頓首頓首謹言
河東先生集卷苐十
河東先生集卷苐十一
　　　　　　　　　　　　門人張　景　編
　　　皮子文薮序
讀皮子文其目曰薮凡薮者澤也又曰渊薮也以其
事物萃集之也古國之大名有薮焉魯大野晋大陸
秦揚陓宋孟諸椘雲夢吳越具區齊海隅燕昭余祁
鄭圃田周焦護皆為薮也謂是地之廣故以名之也
魯晋秦宋楚吳越齊燕鄭周分里不同各名以異之
焉然一天地矣予謂皮子之名薮也疑為以其文之
衆作之薮也人疑為若魯晋秦宋楚吳越齊燕鄭周
以其文之類不同各爲薮也是文之類雖不同而曰
薮亦若魯晋秦宋楚吴越齊燕鄭周之薮雖異而
縂一天地也都以文而統之是曰文薮也疑而爱之
觀其首又無所序說遂盡而讀之見其薮之爲意也
霍山爲賦之薮首陽爲碑之薮隋鼎爲銘之薮易商
君傳爲讃之薮周昌相趙爲論之薮陵母爲頌之薮
心爲箴之薮移成均博士爲書之薮三羞爲詩之薮
薮之于文不可盡舉(若九諷十原决/疑雑著之類也)約其名㡬尤者例
而取之也(謂賦下/題名也)大野之下國之薮焉霍山之下文之
薮也孰謂皮子文薮之義不曰是乎将不曰是即不
在此而在于彼也傳者得以取其義焉
　　　五峰集序
讀夫子文章恨詩書礼楽下至經遭奉焚毁各有亡
逸到今求一字語要加于存者無復可有况其盡得
之乎又念漢獲壁間科斗書以編簡断裂巫蠱事
起不能比類尋䆒深為痛惜聖人没其言無得而更
聞譬犹登丘望天逺不見者其何能盡亦何能知㳺
秦止隴寕窮京邑之壮觀㢤至于他羙餘珍半存半
失心目有爱曽是無思淳化二年春開自桂州詔㱕
京師遇王次聖自交州使還于衡山廖畫家次聖廖
之出也廖世善詩爽于梁朝當馬氏有湖湘得衡求
州刺史子男十人圖善七言詩凝善五湖詩立語皆
竒㧞凝後入江南㱕李璟其詩得聞于朝圖值馬之
子不嗣兵興國乱多聴散墜開因次聖求圖詩于晝
得殘缺僅百萹昔人遵度序之為五峰集閏月晝抵
潭授余諷之萹萹可爱重恢然言胸意間事近世無
比事凡無大也無小也能有道則㡬乎君子矣若圖
詩可令人痛其遺逸㢤擬之經雖不倫然觀其存而
思其亡者皆必有理念之足以少見余心也因之得
以及于夫子也意時無賢将為辞以共歎時有賢其
如生不䏻使盡其材死復䘮其事業圖晝祖也仕馬
氏為天䇿府學士道州刺史晝之下學其業者餘十
人以是廖之族足為詩家流也
　　　昌黎集後序
世謂先生得聖人之道惜乎不能著書兹為先生之
少也當時之人亦有是語焉余讀先生之文自年十
七至于今凡七年日夜不離于手始得其十之一二
者㢤嗚呼先生之時文章盛于古矣犹有言也以過
子先生況下先生之後至于今乎是謂世不知于先
生者也夫子之于經書在易則賛焉在詩書則刪焉
在礼樂則㝎焉在春秋則約史而修焉在經則因参
也而語焉非夫子特然而為也在語則弟子記其言
紀焉亦非夫子自作也聖人不以好廣于辞而為事
也在乎化天下傳来世用道徳而已若以辞廣而為
事也則百子之紛然競起異說皆可先于夫子矣雖
孟子之為書能尊于夫子者當在乱世也楊子雲作
太玄法言亦當王莾之時也其要在于發聖人之道
矣自下至于先生聖人之經籍雖皆殘缺其道犹備
先生于時作文章諷頌規戒荅論問說淳然一㱕于
夫子之㫖而言之過于孟子與楊子雲逺矣先生之
于為文有善者益而成之有悪者化而革之各婉其
㫖使無勃然而生于乱者也是與章句之徒一貫而
可言耶且孟子與楊子雲不能行聖人之道于時授
聖人之言于人所以作書而説焉觀先生之文詩皆
用于世者也與尚書之號令春秋之褒貶大易之通
変誌之風賦礼楽之沿襲經之教授語之訓導酌于
先生之心與夫子之旨無有異趣者也先生之于聖
人之道在于是而已矣何必著書而後始為然也有
其道而無其人吾所以悲也有其人而人不知其道
益吾所㠯悲也若先生者不有人不知其道者乎吾
謂世不知于先生也豈為誣言也㢤
　　　送臧夢壽序
或曰君子有求乎曰有于身不可也于道可也曰求
益乎求用乎曰末逹則益逹則用譬乎造舟于陸完
矣時濟于川矣闕矣将給請材以俻矣曰有是乎君
子求之㢤堯舉舜以代天下舜登而舉十六相以理
求之歟曰君子求之也舜乎十六相乎咸求也時用
之求也時不用之固求也曰吾聞舜與十六相不曰
有求子何曰求乎曰徳以求之隐而在下國有道也
孔子旅于七十國無道也曰君子于物貴悪比曰如彼
貭玉也曰質玉䖏于石工者採之以備乎圭璧玉不
求之也如若玉君子何求乎曰礱錯以成其器沽而
售之工視利也故求也玉以徳工以利時㢤時哉逆
順皆然也君子不求則以徳求則以身道以由于身
者也身用則用矣求而不得者有矣未有不求而得
之者也曰吾聞夫臧子𣣔之遼有求乎曰求也曰求
于國若何曰有道也曰有道也何之行而不隱乎用
之不求也不用之求之也曰然亦有矣趣也異成也
同及得之一也且遼迩于晋晋敵也恃險以怙兇違
順以習非遼以禦其衝晋以防其討兵甲之害曰及
民命臧子于遼守也将勸義以使革其心将結信以
使断其姦道𣣔化于遼而来于晋徳乃施諸身而聞
諸天下待乎用者也求之矣君子也有求矣臧子之
行也然矣何謂君子無求也㢤
　　　送陳昭華序
王者不出刑政弛焉則戎狄蛮夷盛而交侵于中國
矣聖人既沒礼楽弊焉則楊墨老佛盛而交乱于大
道矣子見治于國乎由王者在其上也戎狄蛮夷是
能侵之乎烏乎大道独不明乎聖人没也乆矣礼楽
弊也亦乆矣爲人者或楊墨或老或佛交乱而滿天
下大道犹中國也楊墨老佛犹戎狄蛮或也國治而
道不明楊墨老佛固侵乱也孰謂吾無䏻㢤于𢾗君
之言知吾者無䏻耶䏻力于大道者一日終身斯足
矣𢾗君之言于吾曰有是也子之言于吾亦曰有是
也吾不自知其已之是與非矣𢾗君之言何相若也
子之言又何若于𢾗君也謂吾復于聖人之道刖楊
墨老佛之害未去矣是能果復其道㢤子曰見義不
為無勇也吾為子當之力于大道焉然子聞兵陣乎
能有勇衆輔之則勝于戦矣吾犹戦也斯有勇焉先
将舉其力而斃其楊墨老佛子與諸君茍念其惠我
之言而輔于吾復于聖人之道也而後必矣子徃見
諸君為吾告之如是也
　　　送李憲序
丗論韓文者有爱之名無誠用之實故談古道各各
不相推譲自作氣意大負于人未知于已真何如也
嗚呼口是而心非之吾所以不取也李生所謂不得
喜于衆者盖真好于韓文者也非口是而心非之者
也吾常思生之言無患其道不行于人文不顯于時
矣生從何而得于吾不期生之知也生不期吾之相
若也一日忽見道相同文相似豈有為生與吾各先
容之者乎君子坦然于所為作之而不憂其不行固
在合古聖人之用心不以世之浮沉移于徳而已矣
遇其類者自然感而相應也君子小人各有其道道
同者果知之矣天下至廣也無謂其無人也吾道至
大也無謂其無好古者也且生未識吾時生豈果以
類生者望于吾乎務于徳而勤行之累累出于世間
必有合之者也天生人善者少而不善者多不善者
所以為善者之資也茍善者多而不善者少則何用
見其為善者之大乎又安知其生與吾也終不為不
善者所資之耶夫脫然與衆之異見者固有成也縦
于今而不得之必于後也在矣生無戚戚而自憂之
可也道乎懸于天而不可期命乎懸于時而不可知
能期之與知者在于吾之所𣣔矣守之而不变也孰
能慮其餘者乎李生勉矣㢤無以世為厚而已為薄
終吾徒也
　　　送程説序
楽之中琴為貴君子多尚矣古之時声随巳出以舒
其悲怨喜惧之心聴之者知其能然于以察夫民之
情國之政矣今之人即異于是舉世而能者鮮矣能
之者非能舒夫心以出乎声也盖能習乎古之遺声
也其或真偽之不分節𢾗之無度復斯多矣是若廢
之者乎或不幸而有好之者䏻習焉當其発而鼓之
也見而来觀者百無一二矣觀而能聴者㡬人焉聽
而復䏻知者固加少矣是以習于是者日怠其功好
于此者時㣲其學益至乎寢削矣况䏻感誠以変其
声作音以述其志者㢤是以好而䏻者始即楽其習
焉終乃傷乎已之莫若其不知之也或有夫觀而䏻
聴者聴而䏻知者知而願學者進于其能人曰吾請
子以師焉朝乃以傳之暮乃以傳之至夫善紀而不
遺敏問而不休即能者反惧彼之如已也復不爲之
盡焉噫是亦人之媮薄者乎貴已而賤彼之所作也
致夫今不迨古乱斯由也嗚呼甚矣㢤有䏻善聴者
于丗也已尚貴之若莫可得也能来師而進習焉忍
不為之竭已以授彼乎何好虚而悪寔務姦而鄙正
之為矣予學之于是也但未知乎已之後䏻異丗而
有如也斯務求以習焉程子良于此者也予得請之
今行将告别予敢言之以慮後有進于子者慎無如
吾􁋸之説者也
河東先生集卷苐十一
河東先生集卷苐十二
　　　　　　　　　　　　門人張　景　編
　　　送髙銑下苐序
命之短長懸于天道之屈伸繫乎時徳之尊卑由乎
已名之善悪存乎人所謂懸乎天者夀與夭也知其
命而可自信矣所謂繫乎時者用與捨也專其道而
可自任矣所謂由乎已者吉與㓙也務其徳而可自
擇矣所謂存乎人者毀與譽也慎其名而自可混矣
自信而不惑自任而不廢自擇而不怠自混而不固
者聖人之徒也不惑則楽天不廢則随時不怠則勤
已不固則順人能楽乎天則無憂能随乎時則無患
能勤乎已則無闕能順乎人則無過楽天者以仁随
時者以智勤己者以信順人者以礼仁以齊之能齊
之者豈有虞于命㢤是曰無憂也智以經之䏻經之
者豈有害于道㢤是曰無患也信以誠之能誠之者
豈有疑于徳㢤是曰無闕也礼以待之能待之者豈
有損于名㢤是曰無過也若渤海髙生者俻于四者
也栁子聞之曰高生能以仁楽乎天命之短長也信
其夀夭曰予何憂子曰固何憂矣子必夀矣又曰髙
生能以智随乎時道之屈伸也任其用捨曰予何患
子曰固何患矣子将用矣又曰高生能以信勤乎已
徳之尊卑也择其吉㓙曰予何闕子曰固何闕矣子
本吉矣又曰髙生能以礼順乎人名之善悪也混其毀
譽曰予何過子曰固何過矣子難毁矣天若不夀子
則子䘮而吾亦䘮矣時若不用子則子阨而吾亦阨
矣由乎已者内求其實也自我而專之也存乎人者
外貴其華也自我而取之也若今有司枉子者命道
徳名之末耳虞子之心不在于是是亦不足極之也
勉乎㢤髙生天下囂囂其誰知子微我則無此言以
告于子矣
　　　送姜渉序
古有不得位而憂于國者聞其名焉今有不得位而
憂于國者見其人焉姜侯詔賢良而未用不得位者
也伐汾晋而陳謀憂于國者也野服而干政弃文而
計兵桞子謂姜侯君子也凡國有大事而預謀者卿
大夫之任也卿大夫賢于已而忠于君爱于民而善
于戎居位而能之者有矣不能之者亦有矣能之者
皆莫能俻耳或独賢于已或独忠于君或独爱于民
或独善于戎由謂之為大勲也而復継以重位以崇
之䇿以盛名以褒之卿大夫所冝任而有之者尚
以貴之况不得其位而能之者乎不得其位而能之
者難矣况不得其位而俻之者乎姜侯進無惧色退
無怨言豈不謂賢于已乎直言非訐極諌非䛕豈不
謂忠于君乎求施于政将盡于誠豈不謂爱于民乎
臨敵以謀畫竒以变豈不謂善于戎乎是姜侯不得
位而能之也俻于卿大夫矣異于卿大夫矣卿大夫
得位而居任独能而不俻尚以酬而劳之貴而推之
况姜侯不得位而能俻之也未知國家用何以賞其
人矣是姜侯不患負于國家惟國家患報于姜侯也
何如哉
　　　贈麴植弹琴序
我聴子之琴實聞其声不能知子琴之音也独坐永
日泠然不休嗟乎我是病于子矣子謂我能知其音
将𣣔宣其心而逹其志也豈徒然乎為子我悲矣不
幸因子琴之悲而切自感而自悲也子果能為我而
聴其言乎子之琴有似于我之文也力學十餘年非
古聖賢之所為用心者不敢安于是學成而業精行
脩而徳廣希于古之知已者不可従而見也徒勤勤
而至于今矣尤于人不我知誠之而莫所遂其求也
甘自放于東郊矣聴子之琴感我之悲也亦将自尤
而自責矣又何外尤于他人乎始自求于人今知已
之為過也棄俗尚而專古者誠非楽于人而取其責
者也独冝其自知而自楽矣用是而得與子言乎子
以琴之能見于我也将謂我能識其音而辨其功矣
我豈果能專為子識其音而辨其功乎易子之願也
我亦如是矣我聴子之琴尚不能識其音而辨其功
矣人豈反能觀我之文也而能為我行其言而盡其
道乎故知人不我知者亦無尤也與子務于古者也
知之者不足取于外也誠乎已而已子聞此之言固
亦信我之感而悲不為妄也子試為我而思之将見
子亦嗚嗚而不禁矣
　　　送馬應昌序
天下有道則吾子出乎世故名曰應昌得乎名而已
矣其文近于古雖不能全似于我求之于衆亦不易
得也己酉自京而来以道徳文章期于我與其進也
我豈異㢤至壬辰得八月留我之家問其居曰四海
間旅矣問其先曰死于兵矣問其家曰盡于兵矣因
泣下曰予之先儒為業始予生八歲㑹兖叛周(句)天
子伐之盡血其民與(去/声)其帥不與其帥者無择焉予
以㓜得遁而免後㳺于洛知有文章遂走天下求其
人以學之近歲得其季隱言于江淮間亦命儒其身
今幸文称譽衆人之口将求試于有司矣予因憫而
謂曰天使兹儒明其道也故善人存焉子不死于兖
之兵是子之命也㓜孤其身長能従師以儒其業是
子之行也得其季字之若已是子之孝也出逄文明
代是子之時也嗚呼有如是将見子貴且冨矣苟能
不以外物易今日之心實我之徒也子告行于我故
作序以送子
　　　送任唐徴序
不茍于利者為儒之良也自古多以礼貌餙詐中心
姦欺冨貪于身而忘其道也孰能恥之任生貧不患
于世曰吾患于道也道茍貧不独我身之困矣將天
地之人民亦困矣歴于魏魏之人不知生之意若是
也生将行皆出金帛用實于生之囊間予自旁而笑
曰愚不肖以財為重異乎吾之所重也嚻嚻徒多贈
夫粟帛而已予豈例其尤而使復累于生之心乎予
有異世之寳舉天下之人莫能得之用贈于生之行
矣夫天下所依之寳曰道天下所㱕之寳曰徳天下
所爱之寳曰仁天下所利之寶曰義義以制之仁以
居之徳以尊之道以守之生苟于吾四寳之中能取
其一用冨于身則生之名與徳萬代之下亦無其貧
矣安惟濟以一肴一巵之費乎生其為我爱之無致
他人之来盗其寶也則生之行也何有于貧乎
　　　送仲甫序
仲甫請于予曰今将仕焉求之得濟乎將行予謂之
曰今之仕者不及古之仕者仕之實難也借于人而
不專于已故自視不能信其行自聴不能信其声以
至乎借于人之耳目也任其所以嗚呼行修而借視
得其盲声大而借聴得其聾則感于汝也奈何乎夫
肓者不能自别于形聾者不能自審于響必藉人而
始知矣汝將進于時若借于人而視其行借于人而
聴其声得于盲之與聾也則人之視聴者非在盲于
目而聾于耳盲與聾在于心也心茍不能分汝行之
善悪目雖覩而不若其盲乎是目雖不盲而心使之
盲也心苟不能察汝声之逺近耳雖屬而不若　其
聾乎是耳雖不聾而心使之聾也汝苟借得其盲視
汝之行也必在更于人而視之矣豈能專謂汝之行
修乎汝苟借得其聾聴汝之聲也亦在更于人而聴
之矣豈能專謂汝之声大乎心盲者甚于目之盲心
聾者甚于耳之聾矣汝是干于時得不難也若借視
于人而求其明借聴于人而求其聦如此則彼人者
自視未能明于心見其已之行脩也自聴未䏻聦于
心聞其已之声大也又安能視汝之行也明于見而
識其修乎聴汝之声也聦于聞而知其大乎世之明
于視而聦于聴者鮮矣縦䏻明于視而聦于聴則姑
自觀其修而自聴其大矣豈暇視汝之行而聴汝之
声也冝之乎今之仕者不及于古之仕者汝𣣔仕乎
試徃觀焉而後動知吾言之可否矣
　　　送髙銑赴舉序
栁子自謂得聖人之道好聞人勤其心而專其學者
求其進而安其至者甞曰時之将幸也吾道行之時
之不幸也吾道去之在于天耶在于人耶若果在
于天豈不好時之長幸耶如不好天其否而已矣吾
将謂不在于天而在于人也苟君天下者有徳也行
吾道者用之矣君天下者無徳也則我先師夫子昔
生周末也何甞䏻用之㢤由将用之則天下之人皆
若七十子矣宋因于周礼取文武之道則而行之九
年萬方畢来㱕我太平會八月栁子病起東郊来入
于魏得其人言宋之同姓大夫逄掌文衡也桞子知
大夫之為人公且直也天子今能用之又言渤海人
銑求試于京尹矣桞子喜而頌曰熈熈乎煌煌乎道
也将行乎吾也将出乎時也将幸乎子野叔逹季雅
従語三子曰余為天下楽得其良有司也賢者進而
不賢者退矣二三子汝知之乎渤海高生斯其賢者
欤上以得其人下以得其時吾将與汝永歌而同㱕
吾之東郊可無辞乎
河東先生集卷苐十二
河東先生集卷苐十三
　　　　　　　　　　　　門人張　景　編
　　　祭知滁州孟太師文
淳化三年九月二十五日團練使副金𬗋光祿大夫
河東縣開國男桞開謹以庻羞清酌之奠致祭于太
師滕國公之靈太祖神武開闢區宇西吞蜀土公之
先王納􁏣㱕疆以觀以亡公魁衆嗣彼居宅貳来偕
奉侍乙丑直歳邦云殄瘁于兮一世南越濱海限嶺
作界劉亦旋敗金陵跨江地廣物厖摧城始降帝聖
統乾興國紀年晋壘以顛華徃失道莾然如草分圻
􁑖號荆潭杭閩雖據且臣不討已賔四征盡來上恤
而哀仁焉丕㢤三家有子莫踵公趾或卑而稚公初
屇京虎節龍旌載錫載行㤗山崇崇天子命公爰鎮
于東甘陵十載遺政如在吏民攸頼去􁌏中山塞堞
閑閑胡馬北還退假近垣河流若奔滑臺乃蹲日出
日䖏有伸有屈寕滯乎物漏停中夜箕哆南舍翰飛
斯化惟沸之泉因流即川驚波漲天永陽地僻𥚹淺
荒斥公蒞養疾適摧髙堂縞衣成行茅復新䘮悠悠
難慿人生可憎公斯又薨悲今念古宛如塵聚風來
即去譁然笑言倐矣何存事寕可論以昇即趋以降
即驅独異諸𨳩之在譴公視眷眷憫予無僊忽然而
殂零然而孤如飢失哺惟礼有制怠之為弃頽光
日逝爱不能留哀不能收公其惟休酒焉在巵心焉
在辞公知不知嗚呼哀㢤伏惟尚享
　　　内供奉傳真大師元藹自冩真讃(并序)
藹公来自蜀以冩真事求見上上爱之自上而下王
公卿大夫士聞于時者皆冩之上命曰若能自冩乎
曰能旣成觀曰善柳𨳩見之為作讃云
他人冩真能冩他人藹公自冩亦他人也凝睇隐黙
纎無差忒至藝天與邁古超今立名宋朝萬世之標
　　　真讃(并序)
淳化四年𨳩為藹師自冩真与作讃藹為開自作讃
與冩真讃曰
仰匪高俯寕厚識寡偶志難就東西師溪巖友審形
義非妍陋聖如知慶無咎
　　　五箴(并序)
桞子志近于古人異乎時俗之所聞見𣣔明其道也
人皆忽焉作晦箴桞子每作事慮其不思而有所以
失作思箴桞子言居者以居于世也病乎人有同其
事而異其心也同者即与居之異者即与去之作居
箴桞子病淺無淵大之徳使人目而見之輕而習之
卒成小人也君子之弃耳作淺箴桞子好直人有過
者以直言攻之使易其不善而格于善衆不克從反
謂狂野惧以直得辱作直箴其大意復言于後序
　　　晦箴
道之明有時而明道之晦有時而晦惟晦維明與世謙盈
明不可苟晦不可捨苟之則妄作乎中捨之則患生
其下故聖人有云用行捨蔵者惟我與汝也
　　　思箴
動静以順思而爲正苟若不思汝所以病汝謹其心
庻事咸欽出之與䖏必思其故黙之與語勿使于誤
机思于密所發不失行思于修惟汝之休道思于謹
姑徳之鄰思執其志思端其容思而思乆君子之風
　　　居箴
不我之徒何所與居小人為誠同利異謀異謀之大
彼相賊害雖與父兄亦偽其情能人其面能獸其心
汝若是也我愧乃深不與汝䖏不與汝語
　　　淺箴
山之淺松柏不茂焉水之淺蛟龍不生焉世之淺忠
良不輔焉人之淺道徳不存焉淺之若是我所以弃
　　　直箴
夫子有言直近于仁以直化衆先直其身排斥昏佞
是非㱕真直而不剛汝奚以云小人不知反以為狂
訾言成市嫁患其良于乎小人子心其傷得直而直
斯直孔碩直之在曲斯直又辱為直之義我有厥理
　　　後序
知机而不能变不神也有患而不能逺于已其為愚
不肖也甚矣聖人所重者机見于未兆患窒于未乱
終百歲而考天命也胡云㢤余自謂得聖人之道㳺
于畛域之中雖未列軻雄之間亦與世異尚也身逺
于位言之民未信也化之民莫從也病阨于郷之中
郷之無貴賤耋老童稚之軰咸鄙劣以小之違之㱕
于他邑又不可也太夫人老而疾家貧不足給其費
世與孔子之徒吾何坦然安于是㢤曰慮禍傾于身
遂反而求之得五箴以自㱕焉
　　　袁姫哀辞(并序)
袁姫良家子父母成都人開始知寕邉軍在闕下娉
得姫于其兄従余来全州桂州生二子一女一男皆
失之淳化元年二十秋八月八日夜疾卒于桂州後
堂念其逺京師四千里作哀辞一章尅石留于桂州
彼羙袁姫兮柔芳懿懿瑶沉蕣瘁兮追惟弗洎隂貭
弱卑兮資陽望貴夀康攸遂兮天愆所利北塞南荒
兮偕行萬里寕期不修兮溘然而逝奔服勤劬兮䘮
尔母子恫毒吾懐兮摧傷骨髄髙旻孔仁兮皇適予
委明知有生兮亦必有死無如奈何兮情思罔已倐
焉胡徃兮音容莫寄餘玩遺香兮忍孰為視桂山嶄
嶄兮翠攅若指曷能可忘兮我心于此西流之日兮
東流之水瞬息一去兮終天逺矣
　　　贈夢英詩(并序)
過潭州見夢英髙益竒不似今時所有非常僧也從予
徵謌辞以為好謌亦詩也故作一章七言二十五句
詩以贈之
晝光夜魄隂陽祖五緯天立五行父萬羙蕃昌根此
樹剛柔各闕清濁聚形類紛然填下土精英間見羣
寕侣雄劇唯神時可主功格無先明競覩捨羊犬猪
用彪虎氣包茫昧廓區宇刓髮披緇心有取蛻免覊
跼脫潜去身投西佛學東魯塵視諸徒飆逺舉狂呼
飽醉賤今古公室侯庭迎走户如攀喬柯腰俯偻搜
經抉誥将完𥙷声號大荒鏗簨簴筆詬斯氷卑尔汝
㦸枝曵陣孰禦侮二十㳺秦老還椘蛟蟠枯泓驥追
䑕停舟湘濆吾與語㱕返終南恨暌阻
　　　諷虞嬪詩(并序)
湘水導全州城下北走州之境又独能產筠竹成紋
古書今俗通謂舜二妃溺于沅湘揮淚為竹斑者在
此也復東南望九疑山纔可百数里州岸佛寺傍有
妃庙因諷妃事作七言十九句詩一章刻石留于妃
廟中
惟堯則天舜弗復誔妃罔極恩亭育遏宻無聞血盈
目南廵胡為淚染竹父輕夫重當何淑沅湘岸筠烟
莓覆凝紋疊斑殷郁郁猿縁鼯號鉤輈宿朋凄助惋
声㡬哭賸疑下尤禹堙凟功充民戴荷百禄重暉並
耀難停轂亢居不寕逝如逐悲啼負冤生莫卜䘚顚
況瀾逺昌族謳訟肇私㱕永福柔隂慘尅咎深速前
睇九山排矗矗到今雲顔愁何掬
　　　贈諸進士詩(并序孫傳改名何)
開淳化二年夏㱕自桂林寄家于許州抵京師見諸
進士之尤者作詩贈之
今年舉進士必誰登髙第孫傳及孫僅外復有丁謂
到京見陳訪好尚同韓洎館中諸仙郎綸閣賢三字
翰林四主人列辟群英粹奔騰走大名淜轟天色沸
怒浪航斯濟駿蹄御良轡縁險徑梯空餓腸劳填味
我何為欣歡名身苦将悴北塞絶戎勲南荒政遭墜
焦焦家殚窮口衆食増累鶵豝餘十軰業學莫䏻噐
髪白壮心衰不覺老之至跼縮歩九衢羞畏同腐婢
仲瞻尔𢾗子吾道終焉寄無為忽于予斯文幸専継
河東先生集卷苐十三
河東先生集卷第十四
　　　　　　　　　　　　門人張　景　編
　　　宋故中大夫行監察御史贈祕書少監栁公墓
　　　誌銘(并序)
至道元年秋上以𨳩屡奏去曺即邢賜便葬于先人
也抵魏會永濟簿閏至出先君乾徳初上丞相書䟽
云同光年某始任湯陰簿天成帝起鄴由相趋洛兵
冦如草破蜀誅帥下競奔乱供迎收安独先而完飛
章聞帝賜緋衣銀魚相言例無簿得緋帝曰例君不
能為之惟相為之耶若君亦為之朕賜桞主簿緋豈
不為例耶丞簿尉有緋必命此始後厯南楽簿長興
歲為和順令晋石尹并州欲某留幕中察石志異秩
滿潜㱕除􁌏黄令由衛州録事參軍涖􁌏洺南楽冠
氏顯徳間授南樂建隆首得元城皆令也書考二十
絶有纎失事十帝四十年非不爱公王将相名位徒
見以乱易乱若覆杯水不如田家樹一本踈木尚得
庇身廕族積久存也看省曺尚書侍郎索貸助給就
佛屋為寄館諸員郎軰豈足道㢤所以匿跡邑宰今
朝廷紀極似張得奉聖君圎壇類帝必見恢息疆宇
求一通籍官終其老也閏月来歲子月葬納此言先
君壙間開泣曰汝知先君十歲時後唐荘宗與梁争
曰来河上捧帝硯筆出入戦中㓕梁分賞從臣乃一
命湯隂也得緋年二十二學詩于隱者孟若水従萬
俟生授字學為文章瀛王道㓜識先君止之曰君少
為令有緋何湏舉進士乎獲一苐不過作書記向人
按傍求殘食也先君納之上丞相䟽明年拜監察御史
明年春破西川太祖召上殿言曰聞尔治家嚴而平
如朕治天下也居官䖏食井水外無一有取吏犯必
責不貸公事不枉而速儼立危坐人過促走若覩神
明郷黨親賔畏尔不為不善不厚妻子不踈弟姪不
私藴不妄前朕知尔乆也淮泗居東南水陸叢委吳
臣未来越民未㱕郡刺史多悪政朕方制削諸夏州
立通判尔去為朕先之區境将用尔同理也先君㱕
自朝歎曰上採聴人不濫言亊于上者必實不欺何
称吾得是㢤夏四月開従之泗州晦前夕叔陟至五
月朔先君疾十日旦去代開困病甚號擗絶死叔撫
而存之即復䕶先君泝卞屇京師及此三十三年也
尔閏後奉㱕大名府縣開記先君常與諸叔聚話指
汝弟兄語曰吾湯隂時征蜀帝命汝母伯氏王公(諱㺬)
為招討副使告行曰帝欲與公属大官公召吾不徃
報曰男児當自立不能學人因婦家覔冨貴也同吾
事帝者半為王侯其後畨畨相傾朝為賤人夕為貴
臣面垢未除頂冠峩焉門朱未乾屍血流焉初暱比
比漸異索索以侵以諜以䧟以削遂之以離㓕之以
夷因小敗家及大累國吾苟與斯軰同安有渠得今
日見眼前耶載金連車不如教子讀書弯弓騎馬功
成無價弹絲吹竹身衣罔覆累棊奕奕舉口莫食杯
酒是味不賊而斃在家了了出門皎皎養児勝虎犹
患不武多學廣智少宦諳事為官納貲莫大此禍侮
文弄法天誅鬼殺以私害公反必及躬吾豈徒言㢤
汝等勉之𨳩𣣔具刋之如何閏泣曰諾嗚呼先君殁
年我母萬年君年五十九㱕桞氏四十年矣又十八
年六月卒王大族也開外祖諸父舅世有顯位我母
萬年君視外内親千口如一終身未甞恚怒繄全桞
氏者亦其力也今偕葬馮杜𨳩為監察御史時封太
原縣太君今追封萬年縣太君諱承翰字繼儒天復
癸亥歲中秋日生于𨳩祖母劉夫人累贈至祕書少
監𨳩閏嗣子也𨳩王父諱舜卿隱居鄴人號桞長官者
謂其徳行人伏若邑郡長官也銘曰
天地之大兮不如父母之在兮日月之明兮不如父
母之生兮天地日月尔何成䘮我父母尔何情父兮
母兮去何之城南丘墓空纍纍不思即已思即悲泉
深石頑埋此辞墮腸潰肝無已時
　　　宋故贈大理評事栁公墓誌銘(并序)
安史横逆唐天子弗督河朔二百年魏近誇傳羅紹
威牙中盛大文武材士出其土必試府下諸吏以起
家至我太祖清夷區極厥俗漸易周世宗末開仲父
諱承昫字繼華為府都孔目官事魏王彦卿從始迨
此三十年給事也當長興明宗時誅秦王従荣宣徽
使孟漢瓊馳傳就鄴宫召宋王從厚仲父為有司主
牋奏也告王元従都押衙宋令詢曰窃聞帝疾弥亟
秦王夷戮今一單使徵王王即挺身徃焉未為利也
大臣奸豪𢋫相結附但苟其身不頋于國王如是生
必孤坐宫中但能為名曰君而實為臣于諸權也與
公事王復何得見王面乎将天下安危未易知耳不
若盡率府兵歩騎齊癸按甲徐行若必迎嗣君命礼
来之王至未晚彼若動非其礼吾兵在衛強者縶之
乱者翦之而後遵上先旨不為失耳不納王即厺仲
父與令詢軰偕至洛王為帝令詢果出磁州刺史仲
父㱕王之屬臣悉為馮贇朱弘昭軰逺之不復邇帝
也後鳯翔兵起帝有禍衛州當廣順髙祖時仲父為
有司主兵騎也外女弟劉為留守王殷妾殷視我姻
家也及礼圓丘詔殷入覲殷與衛兵權勢動主深惑
去就私問仲父以决其謀曰上召吾徃可也不徃可
也不荅殷曰汝不言是吾徃可也殷即闕髙祖殺之
仲父歎曰鄴自唐莊宗後歴变叛非一生民破散今主
上英武不類晋漢殷将不行必湏作乱戈甲一臨城
潰族㓕非唯連我之家其惟動國興戎憂撓中夏殷
起即止殷不利耳吾豈以茍殷一身而反為國害乎
所以吾不荅殷以安家國也仲父寡言善性夜五鼓
作冠帯趋府門恂恂無一日闕之退自公奉我皇考
夤恭勝父坐必緊拱手不問不敢語與其夫人田一
徳也乾徳三年已月有爱犬躍仲父前死為発䇿占
主家主逺喪至仲父悪之午月我皇考即世我母與
𨳩等縗服主魏仲父泣曰我兄亡我不生矣一曰召
𨳩誨曰汝止號焉人子當服學立身遠悪事修先行
是孝也吾望汝耳秋七月仲父病若無疾者但曰兄
去其已矣二十有七日夜卒嗚呼哀㢤属衰季隠于
吏避憂患藏其志君子乎何称㢤田夫人生肩吾與
闢支氏蒋氏二女後夫人李今皆亡矣李生問太平
興國七年肩吾為賛善大夫仲父贈大理評事追封
田夫人京兆縣太君仲父視𨳩皇考同母兄也少五
歳名與太祖御名下一字同建隆𥘉改今諱終天雄
軍都教練使有階勲爵邑略不之書銘曰
鄴城西南二十里村名馮杜古河涘宫音坤艮地尤
利元昆居右左令季一营四穴子三是至道二年仲
冬次壬申直辰日長至我之諸父藏于此連連珠攅
列両世河東郡姓生孝義祈天祝地相傳継
　　　宋故穆夫人墓誌銘(并序)
漢𨳩運元年𨳩叔父諱承賛卒叔母穆年二十有七
􁁪居四十五年歳已丑五月殁于家後七年葬叔父
墓中唐季我先人茔館陶縣北三十里周廣順中始
葬叔父大名府西南二十里村曰馮杜間近歳連上
書天子哀之賜錢三十萬使葬先臣之属得華州進
士王煥㐮其事煥義者也恭恪弗懈成𨳩之心桞宫
姓為地法制坤艮自叔父墓東下十七歩我皇考之
墓又東下仲父諱承昫之墓各以子位從之又東下
叔父諱承陟之墓歩悉如九𢾗叔陟無嗣以季父諱
承逺之墓同域焉故昭義軍莭度推官閏叔母長子
也閱叔父卒始生次子也趙氏故婦女也次病癈老
于室開為児時見我列考沼家孝且嚴視叔母二子
常先開與閏我母萬年君爱叔母犹已勤勤循循常
惧有闕乃叔母至老我二兄至成人不類諸孤児寡
婦月旦望諸叔母拜堂下畢即上手低面聴奉我皇
考誠告之曰人之家兄弟無不義盡因娶婦入門異
姓相聚争長競短漸漬日聞偏爱私藏以至背戾分
門割户患若賊讎皆汝婦人所作男子有剛腸者㡬
人能不為婦人言所役吾見多矣若等有是乎退即
惴惴閉息恐然如有大誅責至死不敢道一語為不
孝事抵開軰頼之得全其家也如此嗚呼君子正已
直其言居上其善也家國治焉小人枉已私爲言居
上不善也家國乱焉㫖㢤君子也銘曰
昔我叔之厺世兮垂嚴誡之深辞指穆母而告云兮
惟夫婦之有儀伊生死之孰免兮于貞節而勿虧代
厚奍以多属兮家復貴而偶時寕不完於安佚兮胡
適彼而忘斯介如石之鮮克兮衆犹草之離離母血
涕以奉教兮矢哀心以自持畢考命之惸孤兮終天
地而弗移噫􁃣過此兮母曷爲知
　　　宋故河東郡柳公墓誌銘(并序)
我列考御史有異母季弟諱承逺出于賈夫人耳病
無所聞𨳩王父諱舜卿遯唐衰微黙䖏閭巷季父五
七歲郎李先生教讀書畫字父旣艱聴比常児訓倍力
不尚開王父月厚金償先生禱曰児雖此願生無倦
誨父稚如石授莫入焉𨳩王父每晨促起提父手扶之
抵先生所鄰長者叢辯之曰君子敎子焉當是也子病
爲人苦之學不當是也以若子遜居豊貲縦百児可
養况多子皆成人豈不能客是子乎開王父謝曰吾
寕不見是子病乎耳雖爲廃人心其不爲廃人也苟
徃善焉何教不入天廢吾児吾豈終廢吾児乎教之
不成其廢何晚吾雖多子能自立寕知吾百歲後不爲人
所聞誘以利逼以害求相容不暇変兄弟為犲狼也
觀之古察之今可念矣即是児託死無地矧衣食乎
目或能觧識字手或能善書他日為茟傭是児可存已
勝他為也茍兄弟知親之不易(音/亦)不為人所惑保而
全之吾苦教何害若有成亦少益于長矣以是季父
果知學及長善書聰惠敦信事諸兄如父主緡錢千
萬用子本為貭無欺終身諸兄倚之不疑克成我王
父之志孝矣娶天水趙氏夫人生閏及皇甫鶚與劉
厺華妻太祖平吳也择貢舉人經學終埸魁壮善射
者鶚治三傳独能発强弩中多而速身短白太祖受
之得文班丞㫖今卒殿直厺華今為殿中丞性剛直
可爱季父字継宗生同光甲申年卒乾徳戊辰歲夏
六月又二年趙母卒後二十六年葬于我皇考塋東
第二塋銘曰
肢完体充性用犹鐡峩冠䄡衣居華餌㓗出門嘻嘻
燕語無别有弟有兄断然如截低柔勝水言甘若醴
眉目春妍豔耀桃李手足㛹姢弱弗勝指朋逰婉婉
衆比君子入門同生相捍堅壘心之不人不俻于身
志行善焉為人之全哀哀季父寕忘念慕有異于斯
不愧扵兹
　　　宋故前攝大名府户曺參軍桞公墓誌銘(并序)
𨳩叔祖諱夏卿生叔父諱承陟㓜孤奍于𨳩王父好
學夜未嘗觧衣臥必張灯傍枕展卷與冊倦引三四
始寐風號䑕跳覺起復然廣順中詩者韋鼎来自衡
山従之逰得其㫖鄴人雅頌之道到今籍藉犹在漢
相蘇禹珪與開皇考善始叔父見之蘇曰子文學材
志過人盍仕乎叔父對曰學以仕也以某觀之取公
為喻公仕之逹者也何利焉晨鼓未警先朝矣暮鼓
已嚴後㱕矣能何惠及物能何功寕邦能何道佐君
能何術舉善能何法除奸能何䇿禦戎独言必是誰
必從之独謀必臧誰必賛之進退拳拳善悪然然動
防止思違憂徇疑但不過爲妻子作快楽恣貪𣣔親
朋賓僕外爲氣勢于身何利乎公犹是矧餘屑屑曰
官人者耶寸禄如絙縳人不敢輙舉足比之心閑身
閑如雲鵠飄飄下瞩籠中雉耳兄弟之義國當散之
家當聚之異是害矣某有兄賢孝不貳讀書楽道終
身不仕也叔父年十八病夣道士自空至得薬吞之
曰後三十年當厄即愈曰三十年足矣及期正月夫
人孟氏卒乾徳三年也曰是當厄矣我兄在徃辞之
四月至泗州五月我皇考殁某先姑之壻楚州團練
使王遜書来告叔父曰汴流湍猛舟泝多壞尔兄之
柩當焚而㱕叔父報曰我兄享禄四十年乃為天下
知無行負人忍成煨燼還故園乎汴若無神舟有敗覆
我期抱柩同溺乎即屇京師後八年四月九日叔父
卒嗚呼哀㢤叔父先娶叔母劉死葬馮杜無嗣有女
李氏亡矣叔父善殖利好隂施郷人無告者徃濟焉
厄期外延八歲疑此致也尋其遺藁中得壊乱可辯
者云大道昏昏衆物紛紛至誠烈烈羣生缺缺不穷
物性不救物病不符時議不獲時利所擇必精所為
必成所任必知所行必冝混混無别浩浩亦絶至私
如公如奸如忠至言無疑至化無欺海人乗馬倒矣
挽射撡車渡水濡必盈軌執殳執干笑語安安撤户
宵寢盗至而窘𣣔謀其始先謀其終終若不凶始乃
有功不耘不耨良田不秀不鍜不錬良金不辨居上
不上必迷所向䖏卑不卑為乱之基凡一百五十二
言理有可紀之也今載之叔父字継遐至道二年十
一月壬申葬我皇考墓東第二茔庚之位銘曰
堅學篤道生閑卒老垂文杲杲儆深世表
　　　宋故昭義軍莭度推官試大理評事栁君墓
　　　誌銘(并序)
鄴中大族我家也我世長者故昭義軍莭度推官閔
也字肩回父諱承賛早卒我烈考奍君年十七授書
易膠東胡生通誦之應學究舉連上試登第洎進名
而名不在牓中謂之御筆勾落頻歳此者三我烈考
苦君不第命日者以数穷之云君年二十有八有禄
太平興國二年果始䇿名授沂水簿佐邑有称平晋
率民吏負蒭粟給兵天子在真定君居中得今官九
年八月病卒君二娶室皆李氏亡矣先有女適前進
士衛旭而死後出男児曰沐曰溶孟仲之女為董
冠張景之妻冠景進士景學古文𨳩以仲妻焉季永
濟簿閏取飬之君卒後十三年葬君父墓東甲地或
問某曰子家唐時為昌宗誌諸父兄墓不錄其世系
何也某對曰唐季盗覆両京衣冠譜諜燼㓕迄今不
復舊物以姓冐古名家已称後者殽混無别吾寕斆
乎苟其材負販厮役得時用為王公卿士是湏古名
家子耶其不材縦名家子今何謂又問開曰為父母
葬幸子孫貴且舉世一也子独異之但以子陪父兆
親親相近從叔舊茔為諸父殯宫何也開對曰人身
孕及生以長曁立煦之育之教之成之言語衣食皆
父母也父母至老給給不暇息心欲窮區宇間美好
爲子孫計尚謂所不足是父母于子亦多矣而父母
死犹爲少于已曰我父母葬湏善地要子孫貴冨也
已貴冨者即曰我世世其不闕葬父母是地穴當得
也噫是父母生死間要皆利子孫也是孝爲父母葬
乎是葬父母要已利乎也言及是子何焉择地必可
貴且冨人不見葬師家子上于人也惟其良田塽塽
不堙不崩以直道行已身以善事傳諸後是于父母
葬善也吾忍將父母學人妄求已所不足者乎銘曰
今上初年以儒盡賢择擢貢民半登科焉我兄預之
平地青天如㷔益熾菅茅増煙持圭曵珮奔驟聮翩
誎垣奕奕省署連連直廬閣閣相府騫騫樞衡岌岌
邦計乾乾出入在已他徒罕前将此積歳英林累千
周瀛匝極穣穰闐闐下視伊召冝爲執鞭嵩山崇髙
祗不及拳滄海翻波一勺之泉我兄再命佐侯潞川
夀非獲永名不克傳位不得顯志匪果宣罔及彼衆
矧爲物先念此已矣寕忘愴然謌時頌事悲填思纏
有筆有石乃書乃鐫
　　　宋故朝奉郎守太子左賛善大夫河東郡栁
　　　君墓誌銘(并序)
開仲父諱承昫初娶田夫人生大夫讀刑名律令之
書𥘉名震以開昔名肩愈大夫改今諱肩吾字象先
乾徳中故扈公自翰林學士黜使魏大夫見之府决
辜人公每問條法對辯指明絶異諸吏公歎曰與
第一在刑部大理寺中天下無枉矣開宝年公徵㱕
朝典貢舉大夫年二十有九果為扈(諱/蒙)門生大夫獻
文章闕下即授大名府沬曺參軍詔見中書除舒州
團練推官平呉後上継位择人尤切承代至京得
将作監丞執政𣣔留如扈語大夫避之問而荅曰學
非独已利也亦欲利人也法之舎弗用即已用斯皆
及物焉得直其道犹多枉矧不得直其道即仁忍為
㢤獄所平不平其平惟不平也彪作吏龍作官貨祈
欺黨成無爲有憑不誅罪十計九冤挾位用威扶爱
䧟憎罔上賊下不彰不明茫茫區中言盈于半昔皇
與王專道任徳降世壊俗以礼救時迨之于今出礼
入法兹失益逺依法肆情于余去諸勿能爲也即命
知永州還遷太子左賛善大夫知郢州太平㒷國年
田侯就任(欽祚)大夫㱕病于路抵唐州子月卒于妻
隴西縣君彭之家明年夏𨳩自殿中侍御史知貝州
責爲上蔡令拒唐三百里即迎嫂彭君洎諸児湜滉
液漴濬潯䓁来明年開饋軍征燕㢠拜書天子復舊
官虜報役上求文臣知兵者明年𨳩爲崇儀使又知
寕邊軍明年今鳯翔趙公(昌/言)適爲樞宻副使譴于随
害趙者揖開及京知全州嫂泣曰叔南行将弃諸孤
独徃也稚騃闕訓與奍死不成人矣叔提諸孤去我
寕独居而逺吾子即亦吾絶矣叔孝人忍若是乎吾
見諸家子父死若伯及叔字之不如已子其犹路之
人寒且餓弗干于心者貴賤一也即有子伯叔鞠之
大不知報及能立奉諸父反仇怨之不若破異門户
又多其類也吾豈容爲㢤吾与諸児當従叔去炎荒
遐陋吾不辞焉携諸竪屇于全明年之桂州明年㱕
京師明年開以在全時嵠洞事出䑓獄降充滁州團
練副使湜舉進士試殿庭呼曰臣柳𨳩姪也上審之
寔賜登第求為長洲縣主簿邀其母行彭君號曰為
汝児軰使我南走萬里脫死瘴郷幸㱕復挈我渡呉
江入蘇州将不生返也湜名我子母弃叔去吾無面
視叔也乃留濬去四年湜移中牟尉漴自京至邢嫂
書曰病亟命濬速来溶徃嫂書又来曰必死不相見
尔諸子叔成之我泉下心安也濬与潯二児与叔為
子彭君即卒寔至道元年十二月八日也君名永華
少大夫五歳父故太子中舎諱文矩大夫與開同祖
明年葬仲父域中甲之位柳氏于唐時為大族用儒
學昇科有名者常有人唐㓕即絶至大夫于登科記
中復有栁姓銘曰
雄虎玄文騂騂牝馬其息且蕃以和以雅青猴及羊
歳行周紀虎亡馬殂相去逺矣貭貞者玉為塵而飛
矧伊含生孰能可違彼雪在天惟他有泉存若飄然
徃皆潜焉同兆異室乃尊乃戚大夫與君永安而吉
　　　宋故栁先生墓誌銘(并序)
長于已者先生于我者也非独有道義者得專為先
生之號也即我故諸兄闢字太𥘉長開二歲開呼為
先生可也先生生于仲父承昫田夫人夫人怜之甚
為童児時學校中師不敢深誨之及孤年三十見開
與肩吳閔成名人羡之乃自剋意讀書日与文士逰
作詩章句孜孜然娶侍御史張渙女張端閑恭順舉
家爱焉始㱕不二年生一男子後得夢告我母王夫
人曰婦夜夣人云更長一男子即来是婦必復產児
後死矣明年果如夢先生継室以大名府莭度判官
郭知㣲女郭来又死張生之二子長洸也次瀛也瀛
五歲開抱懐中教洸誦詩聴先熟焉以是竒之先生
以瀛失母開得為子瀛性烈所聞即學所學即成雍
熈中開守寕邉軍不見瀛半年一日封所為文自魏
来辞直理勝若古人所作即與之詩曰皇唐二百八
十年栁氏家門世有賢出衆文章惟子厚不羣書札
独公權本朝亊去同灰燼聖代吾思紹祖先感歎盡
應餘慶在今来見汝又堪憐瀛後以急學病狂八年
而死至道二年也哀㢤瀛之學亟也心乱作惑以䘮
其生矧他習也事易(去声)易性執而不移以至亡㓕
敗禍者也不可思焉瀛未死前十五年先生同母兄
肩吾知永州㱕嫂彭君親迎之先生愬曰我適易筮
遇井井徃見泉下彭强之先生𬒳酒拜于􁎯四向曰
辞矣徃死也至許原筮之復得井易者曰不可行易
象志至神知其来顯也出許病至唐州彭父為州録
事入臥其家永州兄至三日先生卒夏六月也嗚呼
父母爱其子不教之學是不爱其子也教之不以嚴
亦不爱其子也教之子不學是不爱其身也學之不
以專亦不爱其身也有教之而不成于善者未有不
教之而能成其善者也教之必學學之必成成之必
立立之必及夫能有及乎君子之道也則君臣父子
正社稷人民安况餘小者㢤學变化也能學則庻民
子為卿家不學則卿家子為庻民也先生晚自知學
學未有及中道而去可傷也已瀛死之冬葬先生于
仲父墓北壬之位銘曰
南刳西墮兮中煎若烹騎不得停鑣兮朔戦汗盈朝
渊暮雲兮翻之相𢋫先生之来兮逄時始平啁啁仁
義兮文墨峥嶸比鉛餙黛兮昨豎今英貌順成違兮
深堅利兵先生之學兮于晚未成忙然下土兮菌鬪
枯荣虺毒肆螫兮騶虞畏行觸即塵屇兮抗犹山驚
先生之去兮世闕有□吁嗟先生厄徂征徃不返兮傷
同生松風草露隴月明先生㱕兮宅此塋
河東先生集卷第十四
河東先生集苐十五
　　　　　　　　　　　　門人張　景　編
　　　宋故左屯衛大将軍楽安郡侯孫公墓誌銘
東南出海上諸國西度羗戎外朔越胡沙絶寒之塞
老稚人称孫氏為冨貴家于今六十年矣他人冨但
積榖積金有宅有田槯藏畏詐常如偷生見府縣走
役曲屈言笑謟奉罔暇其止得念有動即逼况貪夫
賊官𢋫踐本所猶彪視羔嘖嘖牙瓜孫氏䖏神都臨
帝街天子割遺公地以大其居崇楼敞敞戞切霄極
重堂疊楹周廡繪彩明粧列侍珍肴捧筵艶奪晴春
竒殚殊物歌声楽章寳車金馬華林廣園芳秀如仙
爱時選景終歲竟日将相侯王婚姻親戚宰政尹京
聴順音旨羣卿庻士遵承意命名材逸賢候門謁次
求覩顔靣勝逄綺季行㳺衢路呵避後先是孫氏為
冨家天下誰能與之也他人貴但貪祈競窃叨冐抑
奪勤恭惕易便媚閑防思奉乃尊思遜乃患持平失
欺持盈失傾克公畏私竭誠惧邪一途獲前百歧却
之寸言見称幅辞攻之位崇切心權極危亊跌趾緩
扶踣肌即傷孫氏自周室抵宋朝高祖世宗父交子
友燕呉討擊畿甸餞迎礼深朋従(平/声)恩厚寮庻入宫
𢾗召錫物加等迨我太祖寵倍于前從臣百千陪幸
其苐躬伐汾晋十旬未㱕徃請一言遽還京國溥天
息役匝地声謌今上聖皇丕纉區夏迎其爱女冊為
貴妃族属備官禁掖列位深患亡憂羣疑罔干是孫
氏為貴家天下又誰能與之也嗚呼漢與唐簡冊中
徴其比亦少焉居是冨貴其惟誰乎即故左屯衛大
将軍楽安郡侯諱守彬字得之者也凡人聚百金之
㣲居九品之末其行義必有可称者而公享此冨貴
厯両明朝遇四聖帝為親為友其徳業量識何煩言
㢤公自右領軍遷屯武驍衛及今官乃八命為五将
軍也階金紫邑千户年七十有三至道元年四月十
五日薨贈左金吾衛大将軍與周髙祖爲友者公父
贈左監門率府率諱徽者也𨳩辱公嗣子西京作坊
副使貞吉善前西頭供奉官貞幹侍禁貞諒奉職貞
節貞素次子也二稚未立公女貴妃外洎公女弟女
孫皆爲公王家婦以其衆不録公夫人某氏先亡至
道二年十一月日公葬京東某處銘曰
冨無比貴無擬夀有年嗣有子惟此焉其足矣
　　　宋故𨳩府儀同三司檢校太師贈侍中孟公
　　　墓誌銘
天下譬如人身朝廷犹心腹也四方犹四支也心腹
有疾四支病不治心腹無病可治口耳目納邪蠱内
作疾心腹也去是跌打傷緩封鍼餌𥙷寕害焉建隆
年後平四方甚易由無心腹疾也孟氏王蜀二代三
十九年乾徳已丑歲兵降蜀公為主太子二年年二
十八偕主浮嘉州江循峽出􁉥行㐮州道仲夏丁丑
抵京師太祖礼以之見(礼謂降/國之礼)封主秦國公公帥兖
六月庚戌主疾殂(謚恭/孝王)公𧺫復拜命留闕下後三年
帥貝州明年春太祖伐并州従還公就任母趙妃早
殞蜀(在蜀追/冊為后)主之内有楚齊越國三夫人(在蜀皆/為妃號)幸
洛時公朝丁越國憂以諸母居䘮太祖曰非嫡母也
召入加特㱕貝州今上初祀圜丘上帝公覲移帥定
州進𨳩府階上臨真定御戎肆誅晋晋附虜若叔(句)
出旁道為竒(句)必蹊定定折虜南翼左絡邊安(句)郡
柵城多兵復公鎮(句)攝(句)攝之晋平上促師奪燕公
衛(句)環燕壁西偏(句)衆怠莫剋遽旋勅公馳定以寕
下迎上上㱕公止(句)當増甲益校(句)計備虜来冦敗
諸徐河大施賞公封滕國公籌塞事卒羣蹂音囂罷
公奉朝請鍾齊國䘮起復授金吾統軍来年權執金
吾厺知滑州間有疾告奍詔公弟右神武統軍玄珏
代之公病既貧乞理傍淮一小郡自給得知滁州淳
化二年楚國夫人卒𧺫復公如舊知風痺癈常杖必
扶即起坐三年秋九月辛亥歘従中堂独行及外召
伶師􁑗楽笑嬉曰恙吾祛(祛舉/也)也呼子語與坐飲夜
初半老僕夫宿公堂牖外声魘徹公寢公呼即疾反
(音/畨)不能語且薨上聞罷朝錫贈侍中清河郡夫人公
元妃張也諭諸子証詁說詮来奔(証任曺州觀秦推/官詁知/豐縣事)
(說吉州詮秀州並任軍/事推官皆登進士第)哀子供奉官謹以諌諤讜諗
詢皆殿直弗果来譓譯謐護悉㓜(公十五子名之/上一字並曰隆)冬
季丙子用証謀奉公由盧適洛某年月日葬北邙山
有身有位有家有國者破亡黜辱属有道得非道(謂/聖)
(朝􁊾/蜀也)属非道得非道(謂前蜀王氏/降後唐也)是顛危有幸不幸
也元明惟仁全有仁昬不乂若公其幸欤銘曰
玄喆公名遵聖字居坤用物少而粹㱕中列鎮殞且
瘁馳山雪黶亶作薮公羊出彼洎卒此并算両齊均
厥齒昭然秉生超特異坎坎䆳堂恭孝次公無後憂
多令子六女五殯侯王嗣二主闕書國有史
　　　宋故中大夫左𥙷闕致仕髙公墓誌銘(并序)
郡府間年貢士上列宰相择辞臣學官躬五試之歲
歲三月甲子渤海高南金治毛鄭詩中苐在殿方引
卷召名上視之曰髙書記子乎大臣覆之曰然(覆謂/覆視)
(其卷/也)上曰頔在乎當老矣南金對曰臣父年八十一
在矣上曰朕昔迎后(符/氏)抵魏(句)王命頔曰佐朕膳頔
上手不懈兢兢然多礼人也大臣交賛荐之退呼南
金問者三上曰授汝父左𥙷闕其致仕吾旌善人用
勸天下致仕官無俸入賜錢十萬令于魏取之翌日
南金捧命来㱕公拜之幕府吏動天子加殊命非常
者也夏五月𨳩自貝貶逐南行過公宇下見公冠大
項烏紗疊㡌衣緇縁褐縠單裘手右曵杖左捧囊中
出錦引幅舊牙軸紋綾背𥿄押押苐署朱􁏫印文披
之即新誥也公持之如不勝感涕下􁞔荷君至也明
年春三月丁丑𨳩率縣民饋軍伐燕路出大名鄉之
人語𨳩曰公當去月辛酉殁矣夏五月庚寅𨳩随兵
廻使告其孤曰願銘公墓以報公厚知于我也潤南
金與鼎三子列公行事以請唐建中年太常為七歲
女子以父彥昭事能死賊中謚之為愍名曰妹妹彥
昭守濮陽背賊納㱕于徳宗封平恩郡王生同州文
學諱衡衡生西吾隱而不仕西吾生公公字子竒用
文取進士髙苐厯慈丘遂平二主簿安申䓁州大名
府觀察兩支使周顯徳中魏王奏授公掌書記𨳩寳
二年王移鳯翔府至洛帝止之公従王罷㱕復選授
舊官六年丁太夫人琅邪王氏憂終䘮足不越庭戸
府帥李公復奏公如故上二年有誣奏公以老而怠
其任者急詔庭見責之辞不小屈上曰尔寔止為一
書記其乆而曽無蒞他事乎公對曰臣守道俟命不
苟不競乃如此也府鉅細事無官者臣兼治之非止
在臣所職書記耳上曰若何謂頔老不治務乎尔去
復其位矣七年公始以疾免昔王之未去府也左右
惟貪虐取下下所不能堪及王之去即羞惧無敢一
㳺于魏者独公居之前後三十年不遷不離始至之
日與告終之夕出䖏進退語黙用舎無華無媿人無
咎言世謂公君子也公至魏之初有羣小吏遇公于
塗中趋而候公公即停駕揖之有大吏復若是公乃
降荅以礼至公免職公固不易以是吏多避去不敢
見與公言經史子集舉而問之則公懇懇誦之無有
舛忘皆如目前事公為文精且典手抄書千卷字細
如豆無漏無悮老而益精得之者藏焉書寶信義忠
勇孝爱仁恕公不闕一公長子浣暨公夫人趙郡李
氏先公而死某年月日以公㱕大名府元城縣某
鄊某里李夫人之墳葬焉公三女孟適故㒷元府司
錄參軍晁仲適将作監丞李䇿季適著作佐郎集用
礪未㱕而天南金觧褐得沙河尉鼎應進士舉公卒
之日無恙教誡後事不乱銘曰
羣萬浩浩公独有道驅謏競偷公學優優易世一官
公行積完公之所易人之所難貲充位崇死矣其空方
之在公我殊彼同以誥何慝乃褒何徳歲紀未極斯
焉消息惟天聦明視諦聴誠凑声無適莫程埃坌窒
目奔夷且覆納吉必經友危以寕此之云逺其逝
不返豈惟于人亦惟于身我来舊郷公今云亾厥善
其長厥商其曷冩我心傷刻為辞章
　　　宋故河南府伊闕縣令太原王公墓誌銘
上之十四年秋太原王君信詔還京師位以東頭供
奉官如故癸已将以其年冬己酉葬其先大夫先夫
人于河南府河南縣平楽郷上店里伯楽原礼也公
謂其甥開曰天子命我掌戎于外于今十年矣尔外
祖父母不克襄葬事予誠不孝人也今幸㱕不可以
失卜之歲月日時既皆吉尔其銘得乎文矣吾之家
以孝友称尔外祖父伯氏司徒公玭始以其才荐于
後唐長興帝故授之以参軍厯晋暨漢餘十五年両
遷士功工曺事磁州人盗成獄有枉者詔能直之帝
以夏津令賞焉凡官四寔在大名也至周授河南尹
闕今吾時年方壮以才畧為武人吾見尔外祖父手
未嘗弃去書史誨于予未甞不及忠信仁義視人無
内外親踈尔外祖母毗其徳無少異焉凡生子男一
人吾是也女四人皆嫁士君子尔母其長矣次曰京
兆郡夫人義武軍莭度使太師昝公居潤之妻也又
其次適于髙氏高氏早死而守志者皆吾姊也嬪程
氏者最季而少亡矣嗚呼昊天罔極吾弗能報尔
吾家之出也復見尔文有名斯不辱吾先人矣開拜
且退而書曰公諱承業字紹祖曾祖諱翰祖諱佐父
諱􁚭皆不仕夫人天水趙氏先公七歲而亡公之卒
年七十有七在壬戌冬十一月己未今公之葬寔十
月也銘曰
男賢若父女賢若母斯焉為誰栁開外祖名兮傳于
世骨兮㱕于土洛水邙山千秋萬古
　　　宋故和州團練使李侯墓誌銘(代夣壽作)
惟王建侯寕邦國曰咨尔守莭尔之良予其耿乃休
光尔之紊乃成績顛隕其追弗庸克自及予将其試
汝汝侯于乃單單惟政有成汝其遷于濟濟既五年
始来朝曰西北晋奸也汝居遼以扞之乆弗易厥初
民兵且完曰東南呉臣也汝徙和以接之逮明年侯
死有仲曰鈞㱕侯于濟冬定葬于西客有誌且銘之
者曰
晋陽李氏者侯之姓也曰守節而得臣者侯之名且
字也太尉贈封曰植者侯之曽祖也太師贈封曰益
者侯之王父也滑相潞三節度曰筠者侯之先也東
頭供奉而迨皇城使者侯之四命而職于内也始于
單而訖于和曰團練使者侯之四封而牧于外也起
仕于周而暨我宋者侯之歴两朝而臣三帝也十五
年學于家而十八年位于世者侯之夀三十有三也
歳辛未而春戊辰者侯之薨曰𨳩寶四年二月二日
也冬季庚寅而㐮事者侯之于是歳而封于墓也二
季掌後而主䘮者侯之無子男而有女也哭室而奠
帷者侯之妻曰符氏也某州某縣某里者侯之先塋
今從葬也摭辭而書石者侯之館客臧丙夢夀也
河東先生集卷苐十五
河東先生集卷第十六
　　　　　　　　　　　　　門人張　景　編
　　　故如京使金紫光禄大夫檢校司空知滄州
　　　軍州事兵馬鈐轄兼御史大夫上柱國河東
　　　縣𨳩國伯食邑九百戸桞公行状
公諱𨳩字仲塗曽祖佺祖舜卿皆不仕考承翰為監
察御史以公贈祕書少監世居魏公生于晋𨳩運末
㓜而卓異舉族竒之周顯徳末少監為南楽令公年
十三夜與家人衆立扵庭廡間有盗入其室皆驚畏
不能動公呼走取劍盜瑜垣而出公從而揮之断其
足之二指聞者歎其膽氣之異焉𥘉唐末構亂朱李
扼河相持魏爲干戈之地文儒蕩然學者名爲儒不
知爲儒之謂(句)公凡誦經籍不從講學不由䟽義悉
暁其大㫖注觧之流多爲其指摘是從百家之說漢
魏迄隋唐間文史悉能閱之天水趙生老儒也持韓
愈文数十篇授公曰質而不䴡意若難曉子詳之何
如公一覧不能捨歎曰唐有斯文㦲其餘不足觀
也因爲文章直以韓爲宗尚時韓之道獨行扵公遂
名肩愈字紹先又有意扵子厚矣韓之道大行扵今
自公始也公方以述撰爲志博採世之逸事居魏郭
之東著野史自號東郊野夫作東郊野夫傳年踰二
十慕文中子王通續經且不得見故經籍之萹有亡
其辭者輒𥙷之自號𥙷亡先生作𥙷亡先生傳遂改
今名今字其意謂開古聖賢之道扵時也必欲開之
為塗矣今野史𥙷亡雖且不存而野夫先生二傳俱
在足以觀其志焉公為布衣神貌竒偉尚氣自信不
頋小謹凡所結交皆求豪傑有出扵人者視齷齪俗
儒軰不與言故大諌范公杲方好古學少有大名特
爱公文常口誦扵朝野間為公之譽世因稱為柳范
當時有名之士咸望公求交焉故閤老王公祜方守
魏公以書謁之時王公與陶糓扈載齊名未甞以文
許人及得公書謂公曰不意子之文出扵今世真古
之文章也自是學者益大信扵公公一日與所友者
坐酒肆酣飲其側有一士人亦與人酌氣貌稍異語
言時若可聴公問之士人通姓名即至自京師以貧
不能葬父母暨家之𢾗䘮聞府主王公祜名士也将
求之以㐮其事公召以與同席審之得實意甚可愍
謂之曰生之費将用㡬也曰得二十萬錢為可公潜
計復謂曰且就舍吾為生謀之公雖大族然以重義
好施頗耗其家以是人故竭其資蓄得白金百餘両
錢𢾗萬遣之議者以郭元振之義不能逺逼以是四
方之士㳺魏者畢㱕之故聲名喧赫扵逺邇及㳺埸
屋擕文詣故兵部尚書楊公昭儉揚公曰子之文章
世無如者已二百年餘矣崖相盧公方在翰林一見
公謂公竒士無敵𨳩寳六年太祖御講武殿復試禮
部貢士公年二十有七一舉登進士苐太祖方注意
刑政厺州郡馬歩使立號新立司冦參軍八年公释
褐首其任扵宋州九年以治獄稱職就遷録事參軍
太宗即位四年親平晋擢公為賛善大夫公従駕督
楚泗八州蒭粟皆先期集事太宗嘉之㑹常潤二州
羣盜𧺫命公知常州公至使諭盗曰吾来汝速㱕㱕
則生又厚賞汝不㱕将盡死矣遂設竒多捕獲咸戮
之賊惧稍稍有㱕者公撫慰之給府庫衣物私出緡
錢益之自觧衣加其酋首皆致于左右或說公曰冦
不可近且虞或変之禍也公曰彼失所則爲盗得其
所則吾民矣始惧死而我親爱之出其望也我亦赤
心感之未㱕者盡思㱕我矣果如其言不半歳闔境
肅寕遷殿中丞明年移知潤州拜監察御史潤人熟
公治常之跡也畏公如神明太平興國九年詔㱕出
貝州加殿中侍御史明年坐與兵馬都監執公事争
鬪貶上蔡令時雍熈二年也公在常州多所殺戮蔡
人畏公之名也公即蔡悉召父老與言政有害民者
以利除之民有辞訟非故鬪至傷者必盡其理而赦
之民皆曰公非不能震畏實爱我之深也督租賦不
以利勸諭其約而已民懐公仁莫敢逋負明年春大
舉兵取幽薊公率民饋粮従軍初王師将之涿州𢾗
與契丹戦有酋帥領萬餘騎與我軍帥米信相持不
觧忽遣使来𣣔降公知之謂人曰兵法云無約而請
和者謀也彼必有謀急攻之必勝時米信遲越二日
約未定酋帥驟引騎来戦後聞之盖矢乏徴矢于幽
州也其見机如此公自涿州還闕下乃上書乞從邊
軍効死太宗怜之復得殿中侍御史使河北多言邊
事太宗頗納之又上書曰臣以幽州未㱕匃奴未㓕
望陛下于河北用兵之地賜臣歩騎𢾗千令臣統帥
行伍况臣年今四十胆氣方高比之武夫粗識机便
如此則得盡臣子忠孝之道明年詔文臣中有武略
知兵者公奉詔改崇儀使知寕邊軍公至治以仁爱
士卒專訓練明賞罰冬十二月沿邉州郡相馳告以
契丹将犯邉急設俻居𢾗日連受八十餘牒公独不
告時宣徽使郭公守文主軍陣公馳書陳五事料
蕃賊必不犯邊契丹果不動其料敵如此寕邊者定
州慱野縣也以其控要始建軍以公莅之白萬徳者
鎮州真定人也為契丹貴人㳂界蕃族七百餘帳皆
萬徳徃来轄之慱野之豪傑或為萬徳姻族故人者
徃徃出入界上以見萬徳公潜知之乃隂結豪傑漸
與親宻夜引豪傑入臥内與之飲謂曰汝能為我説
萬徳則幽州可立取汝必為貴人也豪傑許諾公使
謂萬徳曰中原失幽薊六十餘年今朝廷大興師衆
必将取之尔生中國則朝廷為父母之邦奈何弃礼
義而事胡虜尔能南㱕則分茅列土為公為侯世世
不絶功在史冊非尔何人也萬徳大喜使豪傑請約
公再使謂萬徳曰必也順動尔始終受虜文命可先
示我我崇儀之命亦為尔貭豪傑去未返㑹有詔罷
公㱕闕其夜豪傑返公曰尔遽止吾去矣因歎曰吾
将使萬徳為内應而宻奏于上我先以輕騎直走掩
其不備命諸将分道提精兵疾入則幽州可下也不
集吾事者非天矣夫抵闕下去知全州端拱元年也全
民方苦蛮冦先是全西溪洞有粟氏者聚族五百餘
口率常殺掠民虜民婦女以至户無積糗野無耕牛
皆為粟氐攘奪雖隻雞斗粟悉致民乏今朝廷遣使臣
置峽口香烟羊状等七寨禦之不能制其為患公至
乃出府庫帛製衣造銀帯暨巾㡌𢾗百副選衙吏之
勇力可使者得三人俾入溪洞諭粟氏曰天子择我
来此尔軰倚山恃嶮而害我民尔出當與尔賞與尔
屋為尔居與尔田為尔業不然将益兵深入盡㓕尔
類矣粟氏惧留衙吏二人為盾其一與粟氏酋長五
人俱出公賜以衣㡌銀帯緡錢親犒勞撫慰謂吏民
曰粟氏自此不為尔患可犒之吏民争以鼔楽飲粟
氏居𢾗日公命粟氏乗馬還洞口約日并族而出至
日酋長先率𢾗十人来㱕不月携老㓜盡𢾗百口俱
至公賞犒如一遂营室而使聚居焉作時鑑一萹刻
石以誡之酋首詣京師太宗命五酋首皆爲全之上
佐官至今𬒳命服有俸給而完其族也太宗以公爲
能賜錢三十萬淳化元年移知桂州明年詔㱕明年
爲黥徒訴入臺獄貶滁州團練副使初公治全也有
僧暨吏教令人誣告公公劾之撻其背黥而送京師
至是二人謂罪不至此故公當之明年詔還復得崇
儀使賜錢三十萬命公知環州州與吐蕃接先是吐
蕃常與環人貿易環人悉詐其十秤其物直之増减
與漢價不類蕃漢民多以北閗官司黨漢而虐蕃故
蕃情常怨於我公至平其斗秤一其物直擒民之欺
蕃者刑之蕃情翕然爱公每見公出歡呼號喜明年
春移邠州民方困輦饋初運稍絶再運又𧺫而発其
半冨民大賈悉蕩其業轉運使又遣使至𧺫苐三運
皆赴環州百姓惶駭聚𢾗千人争入州署號訴曰力
已不逮願就死于公矣與使者𧺫立属声諭之曰尔
無慮必為尔罷之因命吏遺書于運使曰開近離環
州知其粮草如不増大兵可有四年之蓄今蠶農方
作再運半癸老㓜疲蔽畜乗殆竭奈何又苦之如不
罷開即馳詣闕言于上前三日吏廻罷之邠民大呼
叩頭感公多泣下者闔境圗公像而拜之冬詔㱕邠
民擁城門不得出因夜濳厺時曹民多訟屡搆大獄
至道元年以公知曹州不𢾗月辭闘感息公上書言
祖父暨叔母而下皆未定葬願得近魏官謀葬也許
之秋八月賜錢二十萬移邢州明年葬尊㓜二十三
䘮求假㱕魏公遍撫其柩尽哀而声不絶者𢾗日皆
自誌其墓魏人以公孝爱之厚可化于世也明年太
宗升遐加如京使明年今上改元咸平公秩滿入覲
尋出知代州既受命又上書言邊亊及諌减省職官
訓練士卆書奏上頗悦之公至代代城多壞不葺公
曰皆太宗躬𬒳戎衣而有此地咫尺冦敵至何以禦
代之将帥不恥不能先公之謀皆沮其議曰邊冦不
動劳民不可公曰俟其動何及也力奏而葺之諸將
怨公公謂姪滉曰吾觀胡星有光雲氣多従北来犯
我境上冦将至也吾聞師克在和今諸将怨我若有
動彼必搆危于我也因奏曰代爲重地臣不材不可
居願得一小郡治之明年夏移忻州秋契丹果動九
月公上書乞聖駕起河北十一月郊祀畢十二月車
駕幸魏虜騎悉引厺明年春正月車駕還京師上以
契丹入冦皆由雄覇滄州路詔公知滄州兼兵馬鈐
轄二月公受命疽發于其首自忻乗肩舁至并州三
月有六日卒于并年五十有四公之仕也積階至金
紫檢校至司空兼秩至御史大夫勲至上柱國爵至
河東縣伯食邑至九百户公病亟命筆曰吾十年著
一書意今未畢可傳于世吾将死矣門人張景名其
書曰黙書其言淵深而宏大非上智不能窺其極公
以黙而著之後必有黙而觀之黙而行之者黙之義
逺矣㢤公以大儒名于天下學者率以公為蓍亀得
公一頋声名四出公好賓客楽道人善不以已之能
而揚人之不能也甞謂張景曰吾于書止爱堯典禹
貢洪範斯四篇非孔子不能著之餘則立言者可跂
及矣詩之大雅頌易之爻象其深焉餘不為深也么
于經籍皆極聖人之心膂况經之下㢤厯代之㒷亡
治乱星辰氣候山川地理如示諸掌頗䆒隂符素書
孫武之術故其道不滯于物其為大賢人也天下用
文治公是以立制度施教化而建三代之治天下
用武治公足以削暴亂攘夷狄而成九伐之勛
惜乎不竟其用也哀㢤
河東先生集卷苐十六
