#+TITLE: 陸士衡文集-晉-
#+DATE: 2018-05-12 10:18:58
#+SOURCE: github.com/kanripo/KR4b0006 master a7e26dfe                
晉二俊文集叙
　　　奉議郎知嘉興府華亭縣事徐民瞻
民瞻㓜閱晉陸機士衡傳太康末士衡與弟雲
士龍俱入洛造太常張華蕐素重其名一見如
舊識曰伐吳之役利獲二俊嘗伸卷反覆求二
俊所以名於世者張華所以稱道而有得士之
喜者觀之葢其兄弟以文章齊驅並駕於兵戈
擾攘之間聲聞閎肆人無能出其右者時號二
陸蕐聞服之乆一旦驟得之宜其欣慰而稱道
之也吁二俊殁寥寥且千載其人不可得而見
矣其文章所謂如朗月之垂空重嵓之積秀者
固自若也耳目可無所見聞乎其載於文選諸
書中者亦多即而熟讀之其詞深而雅其意博
而顯遠超枚馬高躡王劉百代之文宗也每以
未見其全集爲恨聞之鄕老曰士衡有集十卷
以文賦爲首士龍集十卷以逸民賦爲首雖知
之求之未遂偶因乏使承雲間民社之寄二俊
雲間人也拜命之日良慰千中謂平素願見而
不可得者遂於此行矣到官之𥘉首見遺像於
吏舎之旁塵埃漫汚曖昧殊甚大非所以揭䖍
妥靈之本意即日闢縣學之東偏建祠宇奉以
遷焉邦人觀瞻無不懽喜稱嘆因訪其遺文於
郷曲得士衡集十卷于新淮西撫幹林君其首
篇冠以文賦士龍集十卷則無之明年移書故
人祕書郞鍾君得之于冊府首篇逸民賦悉如
所聞亟繕冩命工鋟之木以行目曰晉二俊文
集二俊之文自晉歷隋唐更五代迄于我宋又
二百四十餘年湮没不彰今焉恍如揭日月于
雲霧之上震雷霆于乆息之中焜燿雲間雲間
學士大夫宗之仰之有餘師矣二俊之名不朽
矣民瞻之欲遂矣又明年書成謹述于篇首慶
元庚申仲春旣望信安徐民瞻述
陸士衡文集卷第一
　　　　晉平原内史吳郡陸　機　士衡
　賦一
　　文賦(并序)感時賦
　　豪士賦(并序)瓜賦
　　思親賦
　　　文賦(并序)
余毎觀才士之所作竊有以得其用心夫其放
言遣辭良多變矣妍蚩好惡可得而言每自屬
文尤見其情恒患意不稱物文不逮意葢非知
之難能之難也故作文賦以述先士之盛藻因
論作文之利害所由他日殆可謂曲盡其妙至
於操斧伐柯雖取則不逺若夫隨手之變良難
以辭逮葢所能言者具於此云爾
佇中區以玄覽頥情志於典墳遵四時以歎逝
瞻萬物而思紛悲落葉於勁秋喜柔條於芳春
心懔懔以懷霜志眇眇而臨雲詠世德之駿烈
誦先人之清芬游文章之林府嘉麗藻之彬彬
慨投篇而援筆聊宣之乎斯文其始也皆收視
反聽耽思傍訊精􁕀八極心游萬仞其致也情
曈曨而彌鮮物昭晣而互進傾羣言之瀝液漱
六藝之芳潤浮天淵以安流濯下泉而潜浸於
是沈辭怫恱若游魚銜鈎而出重淵之深浮藻
聮翩若翰鳥纓繳而墜層雲之峻收百世之闕
文採千載之遺韻謝朝華於巳披啓夕秀於未
振觀古今於須臾撫四海於一瞬然後選義按
部考辭就班抱景者咸叩懷響者必彈或因枝
以振葉或㳂波而討源或本隱以之顯或求易
而得難或虎變而獸擾或龍見而鳥瀾或妥帖
而易施或岨峿而不安罄澄心以凝思眇衆慮
而爲言籠天地於形内挫萬物於筆端始躑躅
於燥吻終流離於濡翰理扶質以立榦文垂條
而結繁信情貌之不差故每變而在顔思渉樂
其必笑方言哀而巳歎或操觚以率爾或含毫
而邈然伊兹事之可樂固聖賢之所欽課虚無
以責有叩寂寞而求音凾緜邈於尺素吐滂沛
乎寸心言恢之而彌廣思按之而愈深播芳㽔
之馥馥發青條之森森粲風飛而猋竪鬱雲起
乎翰林體有萬殊物無一量紛紜揮霍形難爲
狀辭程才以効伎意司契而爲匠在有無而僶
俛當淺深而不讓雖離方而遯照期窮形而盡
相故夫誇目者尚奢愜心者貴當言窮者無隘
論逹者唯曠詩緣情而綺靡賦體物而瀏亮碑
披文以相質誄纒緜而悽愴銘博約而溫潤箴
頓挫而清壯頌優㳺以彬蔚論精微而朗暢奏
平徹以閑雅說煒㷸而譎誑雖區分之在兹亦
禁邪而制放要辭逹而理舉故無取乎冗長其
爲物也多姿其爲體也屢遷其會意也尚巧其
遣言也貴妍曁音聲之迭代若五色之相宣雖
逝止之無常固崎錡之難便苟逹變而識次猶
開流以納泉如失機而後會常操末以續巓謬
玄黃之秩叙故淟涊而不鮮或仰逼於先條或
俯侵於後章或辭害而理比或言順而義妨離
之則雙美合之則兩傷考殿最於錙銖定去畱
於毫芒苟銓衡之所裁固應繩其必當或文繁
理冨而意不指適極無兩全盡不可益立片言
而居要乃一篇之警䇿雖衆辭之有條必待兹
而效績亮功多而累寡故取足而不易或藻思
綺合清麗千眠炳若縟繡悽若繁絃必所擬之
不殊乃闇合乎曩篇雖杼軸於予懷怵他人之
我先茍傷廉而愆義亦雖愛而必捐或苕發頴
竪離衆絕致形不可逐響難爲係塊孤立而特
峙非常音之所緯心牢落而無偶意徘徊而不
能揥石韞玉而山暉水懷珠而川媚彼榛楛之
勿翦亦蒙榮於集翠綴下里於白雪吾亦濟夫
所偉或託言於短韻對窮迹而孤興俯寂寞而
無友仰寥廓而莫承譬偏絃之獨張含清唱而
靡應或寄辭於瘁音言徒靡而弗華混妍蚩而
成體累良質而爲瑕象下管之偏疾故雖應而
不和或遺理以存異徒㝷虛以逐微言寡情而
鮮愛辭浮漂而不㱕猶絃么而徽急故雖和而
不悲或犇放以諧合務嘈噆而妖冶徒恱目而
偶俗固聲高而曲下寤防露與􁨶間又雖悲而
不雅或清虚以婉約毎除煩而去濫闕大羹之
遺味同朱絃之清汜雖一唱而三嘆固旣雅而
不豔若夫豐約之裁俯仰之形因宜適變曲有
微情或言拙而喻巧或理朴而詞輕或襲故而
彌新或㳂濁而更清或覽之而必察或研之而
後精譬猶舞者赴節以投𬒮歌者應絃而遣聲
是葢輪扁所不得言故亦非蕐說之所能精普
辭條與文律良余膺之所服練世情之常尤識
前修之所淑雖濬發於巧心或授㰞於拙目彼
璚敷與玉藻若中原之有菽同槖籥之㒺窮與
天地乎並育雖紛藹於此世嗟不盈於手掬患
挈缾之屢空病昌言之難屬故踸踔於短垣放
庸音以足曲恒遺恨以終篇豈懷盈而自足懼
蒙塵於叩缶顧取笑乎鳴玉若夫感應之會通
塞之紀來不可遏去不可止藏若景㓕行猶響
起方天機之駿利夫何紛而不理思風發於胷
臆言泉流於唇齒紛葳蕤以馺遝唯毫素之所
擬文徽徽以溢目音泠泠而盈耳及其六情底
滯志往神留兀若枯木豁若涸流攬營魂以探
賾頓精爽於自求理翳翳而愈伏思乙乙其若
抽是以或竭情而多悔或率意而寡尤雖兹物
之在我非余力之所勠故時撫空懷而自惋吾
未識夫開塞之所由伊兹文之爲用固衆理之
所因恢萬里而無閡通億載而爲津俯貽則於
來葉仰觀象於古人濟文武於將墜宣風聲於
不泯塗無遠而不彌理無微而弗綸配霑潤於
雲雨象變化乎鬼神𬒳金石而德廣流管絃而
日新
　　　感時賦
悲夫冬之爲氣亦何􁂋懔以蕭索天悠悠其彌
高霧鬱鬱而四幕夜緜邈其難終日晼晚而易
落敷層雲之葳蕤墜零雪之揮霍氷冽冽而寢
興風漫漫而妄作鳴枯條之泠泠飛落葉之漠
漠山崆巄以含瘁川蜲蛇而抱涸望八極以曭
漭普宇宙而寥廓伊天時之方慘曷萬物之能
歡魚微微而求偶獸岳岳而相攅猨長嘯於林
杪鳥高鳴於雲端矧余情之含瘁恒覩物而增
酸歷四時之迭感悲此歲之巳寒撫傷懷以嗚
咽望永路而汍瀾
　　　豪士賦(并序)
夫立德之基有常而建功之路不一何則循心
以爲量者存乎我因物以成務者繫乎彼存夫
我者隆殺止乎其域繫乎物者豐約唯所遭遇
落葉俟微風以隕而風之力葢寡孟嘗遭雍門
以泣而琴之感以末何者欲隕之葉無所假烈
風將墜之泣不足繁哀響也是故茍時啓於天
理盡於民庸夫可以濟聖賢之功斗筲可以定
烈士之業故曰才不半古而功巳倍之葢得之
於時勢也歷觀古今徼一時之功而居伊周之
位者有矣夫我之自我智士猶嬰其累物之相
物昆蟲皆有此情夫以自我之量而挾非常之
勲神器暉其顧盻萬物隨其俯仰心玩居常之
安耳飽從䛕之說豈識乎功在身外任出才表
者哉且好榮惡辱有生之所大期忌盈害上鬼
神猶且不免人主操其常柄天下服其大節故
曰天可讎乎而時有祇服荷㦸立乎廟門之下
援旗誓衆奮於阡陌之上况乎代主制命自下
裁物者哉廣樹恩不足以敵怨勤興利不足以
𥙷害故曰代大匠斵者必傷其手且夫政由寗
氏忠臣所爲慷慨祭則寡人人主所不乆堪是
以君奭鞅鞅不恱公旦之舉高平師師側目博
陸之勢而成王不遣嫌吝於懷宣帝若負芒刺
於背非其然者歟嗟乎先于四表德莫富焉王
曰叔父親莫昵焉登帝天位功莫厚焉守節沒
齒忠莫至焉而傾側顚沛僅而自全則伊生抱
明允以嬰戮文子懷忠敬而齒劍固其所也因
斯以言大以篤聖穆親如彼之懿大德至忠如
此之盛尙不能取信於人主之懷止謗於衆多
之口過此以往惡覩其可安危之理斷可識矣
又况乎饕大名以冐道家之忌運短才而易聖
哲所難者哉身危由於勢過而不知去勢以求
安禍積起於寵盛而不知辭寵以招福見百姓
之謀已則申宫警守以崇不畜之威懼萬民之
不服則嚴刑峻制以賈傷心之怨然後威窮乎
震主而怨行乎上下衆心日陊危機將發而方
偃仰瞪眄謂足以夸世笑古人之未工忘巳事
之已拙知曩勲之可矜暗成敗之有會是以事
窮運盡必於顚仆風起塵合而禍至常酷也聖
人忌功名之過已惡寵禄之踰量葢爲此也夫
惡欲之大端賢愚所共有而游子徇高位於生
前志士思垂名於身後受生之分唯此而已夫
葢世之業名莫大焉震主之勢位莫盛焉率意
無違欲莫盛焉借使伊人頗覽天道知盡不可
益盈難乆持超然自引高揖而退則巍巍之盛
仰邈前賢洋洋之風俯冠來籍而大欲不乏於
身至樂無愆乎舊節彌効而德彌廣身愈逸而
名愈劭此之不爲彼之必昧然後河海之跡堙
爲窮流一簣之釁積成山岳名編凶頑之條身
厭荼毒之痛豈不謬哉故聊賦焉庶使百世少
有寤云
世有豪士兮遭國顚沛攝窮運之歸期當衆通
之所會苟時至而理盡譬摧枯而振敗因天地
以運動恒才瑣而功大於是禮極上典服盡暉
崇儀北辰以葺宇實蘭室而桂宫撫玉衡而樞
極運萬物乎掌中伊天道之剛徤猶時至而必
保日㒺中而弗呉月何盈而不闕襲覆車之危
軌笑前乗之未完若知險而退止趨歸蕃而自
戢推璇璣以長謝顧萬物而高揖訖浮雲以邁
志豈咎吝之能集擠爲山以自隕歎禍至於何
及
　　　瓜賦
佳哉瓜之爲德邈衆果而莫賢殷中和之淳祜
播滋榮於甫田背芳春以𥘉載迎朱夏而自延
奮脩系之莫邁延秀􁈳之綿綿赴廣武以長蔓
粲煙接以雲連感嘉時而促節蒙惠霑而增鮮
若乃紛敷雜錯鬱恱婆娑發彼適此迭相經過
熈朗日以熠燿扇和風其如波有葛虆之簟及
相椒聊之衆多發金榮於秀翹結玉實於柔柯
蔽翠景以自育綴修莖而星羅夫其種族類數
則有括樓定桃黃㼐白傳金文密筩小青大班
玄骭素椀貍首虎蹯東陵出於秦谷桂髓起於
巫山五色比象殊形異端或濟貌以表内或惠
心而醜顔或攄文而抱綠或披素而懷丹氣洪
細而俱芬體修短而必圓芳郁烈其充堂味窮
理而不䬼德弘濟於飢渴道殷流而貴賤若夫
濯以寒水淬以夏凌越氣外歛溫液宻凝體猶
握虚離若剖氷
　　　思親賦
悲桑梓之悠曠愧蒸嘗之弗營指南雲以寄欽
望歸風而効誠年歲俄其聿暮明星爛而將清
廻飈肅以長赴零雪紛其下穨羡纎枝之在幹
悼落葉之去枝存顧復之遺志感明發之所懷
居辭安而厭苦飬引約而摧豐忘天命之晚暮
願鞠子之速融兄瓊芳而蕙茂弟蘭發而玉暉
感瑰姿之晚就痛慈景之先違天歩悠長人道
短矣異途同歸無早晚矣
陸士衡文集卷第一
陸士衡文集卷第二
　　　　晉平原内史吳郡陸　機　士衡
　賦二
　　遂志賦(并序)懷士賦(并序)
　　行思賦　思歸賦(并序)
　　愍思賦　應嘉賦
　　　遂志賦(并序)
昔崔篆作詩以明道述志而馮衍又作顯志賦
班固作幽通賦皆相依倣焉張衡思玄蔡邕玄
表張叔哀系此前世之可得言者也崔氏簡而
有情顯志壯而泛濫哀系俗而時靡玄表雅而
微素思玄精練而和惠欲麗前人而優㳺清典
漏幽通矣班生彬彬切而不絞哀而不怨矣崔
蔡冲虚温敏雅人之屬也衍抑揚頓挫怨之徒
也豈亦窮逹異事而聲爲情變乎余備托作者
之末聊復用心焉
武定鼎於洛汭胡受瑞於汝墳繇鳴鳳於百祀
啓敬仲乎方震茍天光之所照豈舜族之必陳
厭禋祀於故墟饗禴祭於東鄰禰八葉而松茂
舞九韶乎降神系姜叟於海曲表滄流於遠震
仰前蹤之緜邈豈孤人之能胄匪世祿之敢懷
傷兹堂之不搆理或睽而後合道有夷而弗順
傅栖嵓而神交伊荷鼎以自進蕭綢繆於豐沛
故攀龍而先躍陳頓委於楚魏亦凌霄以自濯
伍𬒳刑而伏劍魏和戎而擁樂彼殊塗而並致
此同川而偏溺禍無景而易逢福有時而難學
惟萬物之運動雖紛紏而相襲隨性類以曲成
故圓行而方立要信心而委命援前修以自程
擬遺跡於成軌詠新曲於故聲任窮逹以逝止
亦進仕而退耕庶斯言之不渝抱耿介以成名
　　　懷土賦(并序)
余去家漸乆懷土彌篤方思之殷何物不感曲
街委巷㒺不興詠水泉草木咸足悲焉故述斯
賦
背故都之沃衍適新邑之丘墟遵黃川以葺宇
𬒳蒼林而卜居悼孤生之巳晏恨親沒之何速
排虚房而永念想遺塵其如玉眇緜邈而莫覯
徒佇立其焉屬感亡景於存没惋隤年於拱木
悲顧盻而有餘思俯仰而自足留兹情於江介
寄瘁貌於河曲玩通川以悠想撫征轡而躑躅
伊命駕之徒勤慘歸途之良難愍栖烏於南枝
吊離禽於别山念庭樹以悟懷憶路草而解顏
甘堇荼於飴茈緯蕭艾其如蘭神何寢而不夢
形何興而不言
　　　行思賦
背洛浦之遥遥浮黃川之裔裔遵河曲以悠遠
觀通流之所會啓石門而東縈㳂汴渠其如帶
託飄風之習習冐沉雲之藹藹啇秋肅其發節
玄雲霈而垂隂涼風凄其薄體零雨鬱而下淫
覩川禽之遵渚看山鳥之歸林揮清波以濯羽
藏綠葉而弄音行彌乆而情勞途愈近而思深
羡品物以獨感悲綢繆而在心嗟逝官之未乆
年荏苒而歷兹越河山而託景眇四載而遠期
孰歸寜之弗樂獨抱感而弗怡
　　　思歸賦(并序)
余以元康六年冬取急歸而王師外征職典中
兵與聞軍政懼兵革未息宿願有違懷歸之思
憤而成篇節運代序四時相推寒風肅殺白露
霑衣嗟行邁之彌留感時逝而懷悲彼離思之
在人恒戚戚而無歡悲緣情以自誘憂觸(物而/生端)
晝輟食而發憤宵假寐而興言羡歸鴻以矯首
挹谷風而如蘭歲靡靡而薄暮心悠悠而增楚
風霏霏而入室響泠泠而愁予旣遨遊乎川沚
亦改駕乎山林伊我思之沉鬱愴感物而增深
歎隨風而上逝涕承纓而下㝷冀王事之暇豫
庶歸寧之有時候凉風而警策指孟冬而爲期
願靈暉之促景恒立表以望之
　　　愍思賦(并序)
予屢抱孔懷之痛而奄復䘮同生娣衘恤哀傷
一載之間而䘮制便過故作此賦以紓慘惻之
感
時方至其倐忽歲旣去其晼晚樂來日之有繼
傷頽年之莫纂覽萬物以澄念怨伯娣之巳逺
㝷遺塵之思長瞻日月之何短升降乎階際顧
盻兮屏營雲承宇兮藹藹風入室兮泠泠僕從
爲我悲孤鳥爲我鳴
　　　應嘉賦(并序)
友人有作嘉遁賦與余者作賦應之號曰應嘉
云
傲世公子體逸懷遐意邈澄霄神夷靜波仰群
軌以遥企頓駿羽以婆娑寄冲氣於大象解心
累於世羅襲三閭之奇服詠南榮之清歌濯下
泉於浚澗泝凱風於卷阿指千秋以厲響俟寂
寞之來和懷前脩之彷彿覿幽人乎所過抱玄
景以獨寐含清風而寤語發蘭音以清唱撡玉
懷而喻予於是葺宇中陵築室河曲軌絶千途
而門瞻百族假妙道以達觀考賁龜而貞卜茍
形骸之可忘豈投簮其必谷方介丘於尺阜託
雲林乎一木佇鳴條以招風聆哀音其如玉窮
覽物以盡齒將弭迹於餘足

陸士衡文集卷第二
陸士衡文集卷第三
　　　　晉平原内史吳郡陸　機　士衡
　賦二
　　幽人賦　列仙賦
　　凌霄賦　述思賦
　　歎逝賦(并序)大暮賦(并序)
　　感丘賦
　　　幽人賦
世有幽人漁釣乎玄渚彈雲冕以辭世披霄褐
而延佇是以物外莫得窺其奥舉世不足揚其
波勁秋不能雕其葉芳春不能發其華超塵冥
以絕緒豈世網之能加
　　　列僊賦
夫何列仙玄妙超攝生乎世表因自然以爲基
仰造化而聞道性冲虚以易足年緬邈其難老
爾乃呼翕九陽抱一含元引新吐故雲飮露飡
違品物以長盻妙羣生而爲言爾其嘉會之仇
息宴遊栖則昌客弄玉洛宓江妃觀百化於神
區覲天皇於紫微過太華以息駕越流沙而來
歸
　　　凌霄賦
挾至道之容微狹流俗之紛沮颺余節以逺模
風扶揺而相予削陋跡於分丘省遊僊而投軌
凱情累以遂濟豈時俗之云阻判煙雲之騰躍
半天歩而無旅詠凌霄之飄飄永終焉而弗悔
昊蒼煥而運流日月飜其代序下霄房之靡迄
卜良晨而復舉陟瑶臺以投轡歩玉除而容與
　　　述思賦
情易感於已攬思難戢於未忘嗟伊思之且爾
夫何往而弗臧駭中心於同氣分戚皃於異方
寒鳥悲而饒音衰林愁而寡色嗟余情之屢傷
負大悲之無力茍彼塗之信險恐此日之行吳
亮相見之幾何又離居而别域觀尺景以傷悲
撫寸心而悽惻
　　　歎逝賦(并序)
昔每聞長老追計平生同時親故或彫落巳盡
或僅有存者余年方四十而懿親戚屬亡多存
寡暱交宻友亦不半在或所曾共遊一塗同宴
一室十年之内索然巳盡以是思哀哀可知矣
乃爲賦曰
伊天地之運流紛升降而相襲日望空以駿驅
節循虚而警立嗟人生之短期孰長年之能執
時飄忽其不再老晼晚其將及懟瓊蘂之無徴
恨朝霞之難挹望湯谷以企予惜此景之屢戢
悲夫川閱水以成川水滔滔而日度世閱人而
爲世人冉冉而行暮人何世而弗新世何人之
能故野每春其必華草無朝而遺露經終古而
常然率品物其如素譬日及之在條恒雖盡而
不寤雖不寤而可悲心惆焉而自傷亮造化之
若兹吾安取夫乆長痛靈根之夙殞怨具爾之
多䘮悼堂搆之頽瘁愍城闕之丘荒親彌懿其
巳逝交何戚而不亡咨余命之方殆何視天之
茫茫傷懷悽其多念慼貌瘁而鮮歡幽情發而
成緒滯思叩而興端慘此世之無樂詠在昔而
爲言居充堂而衍宇行連駕而比軒彌年時其
詎幾夫何往而不殘或冥邈而旣盡或寥廓而
僅半信松茂而栢恱嗟芝焚而蕙歎苟性命之
弗殊豈同波而異瀾瞻前軌之旣覆知此路之
良難啓四體之深悼懼兹形之將然毒娛情之
寡方怨感目之多顔諒多顔之感目神何適而
獲怡㝷平生於響像覽前物而懷之歩寒林以
悽惻翫春翹而有思觸萬類以生悲歎同節而
異時年彌往而念廣塗薄暮而意迮親落落而
日稀友靡靡而愈索顧舊要於遺存得十一於
千百樂隤心其如忘哀緣情而來宅託末契於
後生余將老而爲客然後弭節安懷妙思天造
精浮神淪忽在世表寤大暮之同寐何矜晚以
怨早指彼日之方除豈兹情之足攪感秋華於
衰木瘁零露於豐草在殷憂而弗違夫何云乎
識道將頥天地之大德遺聖人之洪寳解心累
於末迹聊優㳺以娛老
　　　大暮賦(并序)
夫死生是得失之大者故樂莫甚焉哀莫深焉
使死而有知乎安知其不如生如遂無知耶又
何生之足戀故極言其哀而終之以逹庶以𨳩
夫近俗云
夫何天地之遼闊而人生之不可乆長日引月
而並隕時維歲而俱䘮知自壯而得老體自老
而得亡顧黃墟之杳杳悲泉路之翳翳挫千乗
猶一毫當何數乎智慧徒假願於須臾指夕景
而爲誓忽呼吸而不振奄神徂而形斃顧萬物
而遺恨收百慮而長逝於是六親雲起姻族如
林爭塗淹淚望門舉音敷幄席以悠想陳備物
而虞靈仰寥廓而無見俯寂寞而無聲肴饛饛
其不毀酒湛湛而每盈屯送客於山足伏􁇀道
而哭之扄幽戸以大畢訴玄闕而長辭㱕無塗
兮往不反年彌去兮逝彌遠彌遠兮日隔無塗
兮曷因庭樹兮葉落暮草兮根陳
　　　感丘賦
泛輕舟於西川背京室而電飛遵伊洛之坻渚
㳂黃河之曲湄覩墟墓於山梁託崇山以自綏
見兆域之藹藹羅魁封之纍纍於是徘徊洛涯
弭節河干佇盻畱心慨爾遺歎仰終古以遠念
窮萬緒乎其端伊人生之寄世猶水草乎山河
應甄陶以歲改順通川而日過爾乃申舟人以
遂往橫大川而有悲傷年命之倐忽怨天歩之
不幾雖履信而思順曾何足以保兹普天壌其
弗免寧吾人之所辭願靈根之晚墜指歲暮而
爲期
陸士衡文集卷第三
陸士衡文集卷第四
　　　　晉平原内史吳郡陸　機　士衡
　賦四
　　浮雲賦　白雲賦
　　皷吹賦　漏刻賦
　　羽扇賦　鼈賦(并序)
　　桒賦(并序)
　　　浮雲賦
有輕虚之艶象無實體之眞形厚厥本𥘉浮沉
混并六律籥應八風時邁玄隂觸石甘澤霶霈
勢不崇朝露彼無外若層臺高觀重樓疊閣或
如鐘首之鬱律乍似寒門之寥廓金柯分玉葉
散綠翹明嵓英煥鸞翔鳳翥鴻驚鶴奮鯨鯢泝
波鮫鰐衝遁朱絲亂紀羅袿失領飛僊凌虚隨
風遊聘有若芙蓉羣披蕣華揔會車渠統理瑪
􁽍縟文
　　　白雲賦
攄神景於八幽合洪化乎烟煴充宇宙以播象
協元氣而齊勲發憤靈石擢性洪流興曜曾泉
升跡融丘盈八紘以餘憤雖彌天其未泄豈假
期於遷晷遇崇朝而倐忽紅蘂發而菡蓞金翹
援而合葩神收鬼化弼性違序鳥殊類而比栖
獸異跡而同處蛟引翳而並潜龍攀鴻而雙舉
鸞舞角以軒罷􁀳企翮而延佇長城曲蜿采閣
相扶聳瑶臺之嶻嶭構瓊闥之離婁雄虹矯而
垂天翠鳥軒而扶日
　　　鼓吹賦
原皷吹之攸始葢稟命於黃軒播威靈於兹樂
亮聖噐而成文騁逸氣而憤壯繞煩手乎曲折
舒飄颻以遐洞卷徘徊其如結及其悲唱流音
彷徨依違合歡嚼弄乍數乍稀音躑躅於唇吻
舌將舒而復廻鼔砰砰以輕投簫嘈嘈而微音
詠悲翁之流思怨高臺之難臨顧穹谷以含哀
仰歸雲而落音節應氣以舒卷響隨風而浮沉
馬頓跡而增鳴士嚬蹙而霑襟若乃廵郊澤戲
野埛奏君馬詠南城慘巫山之遐險歡芳樹之
可榮
　　　漏刻賦
偉聖人之制噐妙萬物而爲基形㒺隆而弗包
理何逺而不之寸管俯而隂陽效其誠尺表仰
而日月與之期玄鳥懸而八風以情應玉衡立
而天地不能欺旣窮神以盡化又設漏以考時
爾乃挈金壺以南羅藏幽水而北戢擬洪殺於
編鍾順卑高而爲級激懸泉以遠射跨飛途而
遥集伏隂蟲以承波呑恒流其如挹是故來象
神造去猶鬼幻因勢相引乗靈自薦口納胸吐
水無滯咽形微獨蠒之緒逝若垂天之電偕四
時以合最指昏明乎無殿籠八極於千分度晝
夜乎一箭抱百刻以駿浮仰胡人而利見夫其
立體也簡而効績也誠其假物也粗而致用也
精積水不過一鐘導流不過一筳而用天者因
其敏分地者頼其平徴聽者假其察貞觀者借
其明考計歷之潜慮測日月之幽情信探賾之
妙術雖無神其若靈
　　　羽扇賦
昔楚襄王會於章臺之上山西與河右諸矦在
焉大夫宋玉唐勒侍皆操白鶴之羽以爲扇諸
矦掩麈尾而笑襄王不恱宋玉趨而進曰敢問
諸矦何笑昔者武王玄覽造扇於前而五明安
衆世繫於後各有託於方圓葢受則於箑蒲舎
兹器而不用顧奚取於鳥羽宋玉曰夫創始者
恒樸而飾終者必妍是故烹飪起於熱石玉輅
基於推輪安衆方而氣散五明圓而風煩未若
兹羽之爲麗固體俊而用鮮彼凌霄之偉鳥播
鮮輝之蒨蒨隱九臯以鳳鳴游芳田而龍見醜
靈龜而逺期超長年而乆眄累懷璧於美羽挫
千載乎一箭委曲體以受制奏雙翅而爲扇則
其布翮也差洪細秩長短稠不逼稀不簡於是
鏤巨獸之齒裁奇木之幹移圓根於正體因天
秩乎舊貫鳥不能别其是非人莫敢分其真贗
翩姗姗以微振風􁥧􁥧以垂婉妙自然以爲言
故不積而能散其執手也安其應物也誠其招
風也利其播氣也平混貴賤而一節風無往而
不清憲靈樸於造化審真則而妙觀諸矦曰善
宋玉遂言曰伊兹羽之駿敏似南箕之啓扉垂
皓曜之奕奕含鮮風之微微襄王仰而拊節諸
矦伏而引非皆委扇於楚庭執鳥羽而言歸屬
唐勒而爲之辭曰
伊鮮禽之令羽夫何翩翩與眇眇反寒暑於一
掌之末廻八風乎六翮之杪
　　　鱉賦(并序)
皇太子幸于釣臺漁人獻鱉命侍臣作賦
其狀也穹脊連脅玄甲四周遁方圓於規矩徒
廣狹以妨循盈尺而脚寸又取具於指掌鼻嘗
氣而忌脂耳無聽而受響是以栖居多逼出處
寡便尾不副首足不運身於是從容澤畔肆志
汪洋朝戲蘭渚夕息中塘越高波以燕逸竄洪
流而潜藏咀蕙蘭之芳荄翳華藕之垂房
　　　桑賦(并序)
皇太子便坐葢本將軍直廬也𥘉世祖武皇帝
爲中壘將軍植桑一株世更二代年漸三紀扶
踈豐衍抑有瑰異焉
夫何佳樹之洪麗超託居乎紫庭羅萬根以下
洞矯千條而上征豈民黎之能植乃世武之所
營故其形瑰族類體豔衆木黃中爽理滋榮煩
縟綠葉興而盈尺崇條蔓而層㝷希太極以延
峙映承明而廣臨華飛鴞之流響想鳴鳥之遺
音唯歷數之有紀恒依物以表德豈神明之所
相將我皇之先識誇百丗而勿翦超長年以永
植　陸士衡文集卷第四
陸士衡文集卷第五
　　　　晉平原内史吳郡陸　機　士衡
詩上
　　皇太子宴宣猷堂有令賦詩
　　皇太子賜讌一首　春詠一首
　　遨遊出西城一首　赴洛二首
　　赴洛道中二首　招隱二首
　　園葵一首
　　於承明作與士龍一首
　　吳王郞中時從梁陳作一首
　　贈馮文羆遷斥丘令一首
　　荅賈謐一首(并序)
　　贈尚書郞顧彦先一首
　　贈顧交趾公貞一首
　　贈從兄車騎一首　荅張士然一首
　　贈馮文羆一首　贈弟士龍一首
　　祖道畢雍孫劉道邊仲潘正叔一首
　　荅潘尼一首　贈潘尼一首
　　贈紀士一首　爲陸思逺婦作一首
　　爲顧彦先贈婦二首
　　爲周夫人贈車騎一首
　　　皇太子宴玄圃宣猷堂有令賦詩
三正迭紹洪聖啓運自昔哲王先天而順羣辟
崇替降及近古黃暉旣渝素靈承祜乃眷斯顧
祚之宅土三后始基丗武丕承恊風旁駭天晷
仰澄淳曜六合皇慶攸興自彼河汾奄齊七政
時文惟晉丗篤其聖欽翼昊天對楊成命九區
克咸謳謌以詠皇上纂隆經敎弘道干化旣豐
在工載考俯釐庻績仰荒大造儀形祖宗妥綏
天保篤生我后克明克秀體輝重光承䂓景數
茂德淵冲天姿玉𥙿蕞爾小臣邈彼荒遐弛厥
負擔振纓承華匪願伊始惟命之嘉
　　　皇太子賜讌詩
明明隆晉茂德有赫思媚上帝配天光宅誕育
皇儲儀形在昔徽言時宣福祿來格勞謙降貴
肆敬下臣肇彼先驅翻成嘉賔
　　　春詠
節運同可悲莫若春氣甚和風未及燠遺凉清
且􁏠
　　　遨遊出西城
遨遊出西城按轡循都邑逝物隨節改時風肅
且熠遷化有常然盛衰自相襲靡靡年時改苒
苒老已及行矣勉良圖使爾修名立
　　　赴洛二首
希丗無高符營道無烈心靖端肅有命假檝越
江潭親友贈予邁揮淚廣川隂撫膺解携手永
嘆結遺音無迹有所匿寂寞聲必沉肆目眇弗
及緬然若雙潜南望泣玄渚北邁渉長林谷風
拂脩薄油雲翳高岑亹亹孤獸騁嚶嚶思鳥吟
感物戀堂室離思一何深佇立慨我歎寤寐涕
盈矜惜無懷歸志辛苦誰爲心
覊旅逺遊宦託身承華側撫劍遵銅輦振纓盡
祗肅歲月一何易寒暑忽巳革載離多悲心感
物情悽惻慷慨遺安愈永嘆廢寢食思樂樂難
誘曰歸歸未克憂苦欲何爲纒綿胸與臆仰瞻
陵霄鳥羡爾歸飛翼
　　　又赴洛道中二首
揔轡登長路嗚咽辭宻親借問子何之世網嬰
我身永嘆遵北渚遺思結南津行行遂巳逺野
途曠無人山澤紛紆餘林薄杳阡眠虎嘯深谷
底鷄鳴高樹巓哀風中夜流孤獸更我前悲情
觸物感沉思鬱纒綿佇立望故鄕顧影悽自憐
逺遊越山川山川脩且廣振策陟崇丘安轡遵
平莽夕息抱影寐朝徂銜思往頓轡倚嵩巖側
聽悲風響清露墜素輝明月一何朗撫枕不能
寐振衣獨長想
　　　招隱
駕言㝷飛遁山路鬱盤桓芳蘭振惠葉玉泉涌
微瀾嘉卉獻時服靈术進朝飡朝採南澗蘂夕
息西山足輕條象雲搆宻葉成翠屋結風佇(蘭/林)
廻芳薄秀木尋山求逸民穹谷幽且遐清泉盪
玉渚文魚躍中波
　　　園葵
種葵北園中葵生鬱萋萋朝榮東北傾夕頴西
南晞零露垂鮮澤朗月耀其輝時逝柔風戢歲
暮啇颷飛曾雲無温液嚴霜有凝威幸蒙高墉
德玄景䕃素蕤豐條並春盛落葉後秋哀慶彼
晚彫福忘此孤生悲
　　　招隱
明發心不夷振衣聊躑躅躑躅欲安之幽人在
浚谷朝采南澗藻夕息西山足輕條象雲搆宻
葉成翠幄激楚佇蘭林回芳薄秀木山溜何泠
泠飛泉漱鳴玉哀音附靈波頽響赴曾曲至樂
非有假安事澆淳樸冨貴茍難圖稅駕從所欲
　　　於承明作與士龍
牽丗嬰時網駕言逺徂征飮餞豈異族親戚弟
與兄婉孌居人思紆鬱游子情明發遺安寐晤
言涕交纓分途長林側揮𬒮萬始亭佇盻要遐
景傾耳玩餘聲南歸憇永安北邁頓承明永安
有作軌承明子棄予俯仰悲林薄慷慨含辛楚
懷往歡絕端悼來憂成緒感别慘舒翮思歸樂
春渚
　　　吳王郞中時從梁陳作
在昔蒙嘉運矯迹入崇賢假翼鳴鳳條濯足升
龍淵玄冕無醜士冶服使我妍輕劍拂鞶厲長
纓麗且鮮誰謂伏事淺契濶踰三年薄言肅後
命改服就藩臣夙駕㝷清軌遠遊越梁陳感物
多遠念慷慨懷古人
　　　贈馮文羆遷斥丘令
於皇聖丗時文惟晉受命自天奄有黎獻閶闔
旣闢承華再建明明在上有集惟彦奕奕馮生
哲問允廸天保定子靡德不鑠邁心玄曠矯志
崇邈遵彼承華其容灼灼嗟我人斯戢翼江潭
有命集止飜飛自南出自幽谷及爾同林雙情
交映遺物識心人亦有言交道寔難有頍者弁
千載一彈今我與子曠丗齊歡利斷金石氣惠
秋蘭羣黎未綏帝用勤止我求明德肆于百里
僉曰爾諧俾民是紀乃眷北徂對揚帝祉疇昔
之遊好合纒綿借曰未洽亦旣三年居陪華幄
出從朱輪方驥齊鑣比迹同塵之子旣命四牡
項領遵塗逺蹈騰軌高騁慶雲扶質清風承景
嗟我懷人其邁唯永否㤗苟殊窮逹有違及子
春華後爾秋暉逝將去我陟彼朔垂非子之念
心孰爲悲
　　　荅賈謐(并序)
余昔爲太子洗馬魯公賈長淵以散騎常侍侍
東宫積年余出𥙷吳王郞中令元康六年入爲
尚書郞魯公贈詩一篇作此詩荅之云爾
伊昔有皇肇濟黎蒸先天創物景命是膺降及
群后迭毀迭興邈矣終古崇替有徵在漢之季
皇綱幅裂大辰匿暉金虎習質雄臣馳騖義夫
赴節釋位揮戈言謀王室王室之亂靡邦不泯
如彼墜景曾不可振乃眷三哲俾乂斯民啓土
雖難改物承天爰兹有魏即宮天邑吳實龍飛
劉亦岳立干戈載揚爼豆載戢民勞師興國玩
凱入天厭霸德皇祚告釁獄訟違魏謳謌適晉
陳畱歸蕃我皇登禪庸岷稽顙三江改獻赫矣
隆晉奄宅率土對揚天人有秩斯祜惟公太宰
光翼二祖誕育洪胄纂戎于魯東朝旣建淑問
峩峩我求明德濟同以和魯公戾止衮服委蛇
思媚皇儲高歩承華昔我逮兹時惟下僚及子
棲遲同林異條年殊志宻服舛義稠游跨三春
情固二秋祗承皇命出納無違往踐蕃朝來歩
紫微升降祕閤我服載暉孰云匪懼仰肅明威
分索則易携手實難念昔良游兹焉永歎公之
云感貽此音翰蔚彼高藻如玉如蘭惟漢有木
曾不踰境惟南有金萬邦作詠民之胥好狷狂
厲聖儀形在昔予聞子命
　　　贈尚書郞顧彦先二首
大火貞朱光積陽熈自南望舒離金虎屏翳吐
重隂凄風迕時序苦雨遂成䨬朝游忘輕羽夕
息憶重衾感物百憂生纒綿自相㝷與子隔蕭
牆蕭牆阻且深形影曠不接所託聲與音音聲
日夜闊何用慰吾心
朝游遊層城夕息旋直廬迅雷中宵激驚電光
夜舒玄雲拖朱閣振風薄綺䟽豐注溢脩霤黃
潦浸階除停隂結不解通衢化爲渠沉稼湮梁
頴流民泝荆徐眷言懷桑梓無乃將爲魚
　　　贈顧交趾公貞
顧矦體明德清風肅巳邁發迹翼藩后改授撫
南裔伐皷五嶺表揚旌萬里外遠績不辭小立
德不在大高山安足凌巨海猶縈帶惆悵瞻飛
駕引領望歸斾
　　　贈從兄車騎
孤獸思故藪離鳥悲舊林翩翩游宦子辛苦難
爲心彷彿谷水陽婉孌崐山隂營魄懷兹土精
爽若飛沉寤寐靡安豫願言思所欽感彼歸塗
艱使我怨慕深安得忘歸草言樹背與襟斯言
豈虚作思鳥有悲音
　　　荅張士然
㓗身躋秘閣秘閣峻且玄終朝理文案薄暮不
遑眠駕言廵明祀致敬在祈年逍遥春玉圃躑
躅千畒田廻渠繞曲陌通波扶直阡嘉糓垂重
頴芳樹發華顛余固水郷士揔轡臨清淵戚戚
多逺念行行遂成篇
　　　贈馮文羆
昔與二三子游息承華南拊翼同枝條飜飛各
異㝷苟無凌風翮徘徊守故林慷慨誰爲感願
言懷所欽發軫清洛汭驅馬大河隂佇立望朔
塗悠悠逈且深分索古所悲志士多苦心悲情
臨川結苦言隨風吟愧無雜佩贈良訊代兼金
夫子茂遠猷欵誠寄惠音
　　　贈弟士龍
行矣怨路長惄焉傷别促指途悲有餘臨觴歡
不足我若西流水子爲東峙岳慷慨逝言感徘
徊居情育安得携手俱契闊成騑服
　　　祖道畢雍孫劉邊仲潘正叔
皇儲延髦俊多士出幽遐適遂時來運與子遊
承華執笏崇賢内振纓層城阿畢劉賛文武潘
生蒞邦家感别懷逺人願言歎以嗟
　　　荅潘尼
於穆同心如瓊如琳我東日徂來餞其琛彼美
潘生實綜我心探我玉懷疇爾惠音
　　　贈潘尼
水會于海雲翔于天道之所混孰後孰先及子
雖殊同升太玄舎彼玄冕襲此雲冠遺情市朝
永志丘園靜猶幽谷動若揮蘭
　　　贈紀士
瓊瓌俟豐價窈窕不自鬻有美蛾眉子惠音清
且淑修姱協姝麗華顔婉如玉
　　　爲陸思逺婦作
二合兆嘉偶女子禮有行㓗巳入德門終逺母
與兄如何躭時寵遊宦忘歸寜雖爲三載婦顧
景媿虚名歲暮饒悲風洞房凉且清拊枕循薄
質非君誰見榮離君多悲心寤寐勞人情敢忘
桃李陋側想瑶與瓊
　　　爲顧彦先贈婦二首
辭家遠行游悠悠三千里京洛多風塵素衣化
爲緇修身悼憂苦感念同懷子隆思亂心曲沉
歡滯不起歡沉難尅興心亂誰爲理願假歸鴻
翼飜飛浙江汜
東南有思婦長歎充幽闥借問歎何爲佳人眇
天末游宦乆不歸山川脩且闊形影參商乖音
息曠不逹離合非有常譬彼絃與筈願保金石
軀慰妾長飢渴
　　　爲周夫人贈車騎一首
碎碎織細練爲君作　繻君行豈有顧憶君是
妾夫昔者得君書聞君在高平今時得君書聞
君在京城京城華麗所璀璨多異人男兒多遠
志豈知妾念君昔者與君别歲律薄將暮日月
一何速素秋墜湛露湛露何冉冉思君隨歲晚
對食不能飡臨觴不能飮
陸士衡文集卷第五
陸士衡文集卷第六
　　　　晉平原内史吳郡陸　機　士衡
　擬古十二首　樂府十七首
　　擬古十二首
　　　擬行行重行行
悠悠行邁逺戚戚憂思深此思亦何思思君徽
與音音徽日夜離緬邈若飛沉王鮪懐河岫晨
風思北林遊子眇天末還期不可㝷驚颷褰反
信歸雲難寄音佇立想萬里沈憂萃我心攬衣
有餘帶循形不盈衿去去遺情累安處撫清琴
　　　擬今日良宴會
閑夜命懽友置酒迎風館齊僮梁甫吟秦娥張
女彈哀音繞梁宇遺響入雲漢四座咸同志羽
觴不可筭高談一何綺蔚若朝霞爛人生無幾
何爲樂常苦晏譬彼伺晨鳥揚聲當及旦曷爲
恒憂苦守此貧與賤
　　　擬迢迢牽牛星
昭昭清漢暉粲􁈷光天歩牽牛西北廻織女東
南顧華容一何冶揮手如振素怨彼河無梁悲
此年歲暮跂彼無良緣睆焉不得度引領望大
川雙涕如霑露
　　　擬渉江采芙蓉
土山采瓊蘂穹谷繞芳蘭采采不盈掬悠悠懷
所歡故鄕一何曠山川阻且難况思鍾萬里躑
躅獨吟歎
　　　擬青青河畔草
靡靡江蘺草熠燿生河側皎皎彼姝女阿郍當
軒織粲􁈷妖容姿灼灼美顔色良人遊不歸偏
棲獨隻翼空房來悲風中夜起歎息
　　　擬明月何皎皎
安寢北堂上明月入我牖照之有餘輝攬之不
盈手凉風繞曲房寒蟬鳴高栁踟蹰感節物我
行永巳乆遊宦會無成離思難常守
　　　擬蘭若生朝陽
嘉樹生朝陽凝霜封其條執心守時信歲寒終
不彫美人何其曠灼灼在雲霄隆想彌年月長
嘯入飛颷引領望天末譬彼向陽翹
　　　擬青青陵上栢
苒苒高陵蘋習習隨風翰人生當幾時譬彼濁
水瀾戚戚多滯念置酒宴所歡方駕振飛轡逺
遊入長安名都一何綺城闕鬱盤桓飛閣纓虹
帶層臺冐雲冠高門羅北闕甲第椒與蘭俠客
控絕景都人驂玉軒遨遊放情願慷慨爲誰歎
　　　擬東城一何高
西山何其峻層曲鬱崔嵬零露彌天墜蕙葉慿
林衰寒暑相因襲時逝忽如頽三閭結飛轡大
耋嗟落暉曷爲牽丗務中心若有違京洛多妖
麗玉顔侔瓊㽔閑夜撫鳴琴惠音清且悲長歌
赴促節哀響逐高徽一唱萬夫歎再唱梁塵飛
思爲河曲鳥雙游灃水湄
　　　擬西北有高樓
高樓一何峻迢迢峻而安綺窓出塵冥飛陛躡
雲端佳人撫琴瑟纎手清且閑芳氣隨風結哀
響馥若蘭玉容誰能顧傾城在一彈佇立望日
􁀈躑躅再三歎不怨佇立乆但願歌者歡思駕
歸鴻羽比翼雙飛翰
　　　擬庭中有奇樹
歡友蘭時往迢迢匿音徽虞淵引絕景四節逝
若飛芳草乆已茂佳人竟不歸躑躅遵林渚惠
風入我懐感物戀所歡採此欲貽誰
　　　擬明月皎夜光
歲暮凉風發昊天肅明明招揺西北指天漢東
南傾朗月照閑房蟋蟀吟戶庭翻翻歸鴈集嘒
嘒寒蟬鳴疇昔同宴友翰飛戾高冥服美改聲
聽居愉遺舊情織女無機杼大梁不架楹
　　樂府十七首
　　　猛虎行
渇不飮盗泉水熱不息惡木隂惡木豈無枝志
士多苦心整駕肅時命杖策將逺㝷飢食猛虎
窟寒棲野雀林日歸功未建時往歲載隂崇雲
臨岸駭鳴條隨風吟靜言幽谷底長嘯高山岑
急絃無懦響亮節難爲音人生誠未易曷云開
此袊眷我耿介懷俯仰愧古今
　　　君子行
天道夷且簡人道嶮而難休咎相乗躡翻覆若
波瀾去疾苦不遠疑似實生患近火固宜熱履
氷豈惡寒掇蜂㓕天道拾塵惑孔顔逐臣尚何
有棄友焉足歎福鍾恒有兆禍集非無端天損
未易辭人益猶可歡朗鑒豈逺假取之在傾冠
近情苦自信君子防未然
　　　從軍行
苦哉遠征人飄飄窮四遐南陟五嶺巔北戌長
城阿谿谷深無底崇山鬱嵯峨奮臂攀喬木振
迹渉流沙隆暑固巳慘凉風嚴且苛夏條集鮮
藻寒氷結衝波胡馬如雲屯越旗亦星羅飛鋒
無絕影鳴鏑自相和朝飡不免胄夕息常負戈
苦哉遠征人撫心悲如何
　　　豫章行
汎舟清川渚遥望高山隂川陸殊塗軌懿親將
逺㝷三荆歡同株四鳥悲異林樂會良自古悼
别豈獨今寄丗將幾何日呉無停隂前路旣巳
多後塗隨年侵促促薄暮景亹亹鮮克禁曷爲
復以兹曾是懷苦心遠節嬰物淺近情能不深
行矣保嘉福景絕繼以音
　　　苦寒行
北遊幽朔城凉野多嶮難俯入窮谷底仰陟高
山盤凝氷結重磵積雪𬒳長巒隂雲興嵓側悲
風鳴樹端不覩白日景但聞寒鳥喧猛虎慿林
嘯玄猿臨岸歎夕宿喬木下慘愴恒鮮歡渇飮
堅氷漿飢待零露飡離思固巳乆寤寐莫與言
劇哉行役人慊慊恒苦寒
　　　飮馬長城窟行
驅馬陟隂山山隂馬不前往問隂山候勁虜在
燕然戎車無停軌旌斾屢徂遷仰憑積雪嵓俯
渉堅氷川冬來秋未反去家邈以緜獫狁亮未
夷征人豈徒旋末德爭先鳴凶器無兩全師克
薄賞行軍没微軀捐將遵甘陳迹収功單于旃
振旅勞歸士受爵藁街傳
　　　門有車馬客行
門有車馬客駕言發故鄕念君乆不歸濡跡渉
江湘投𬒮赴門塗攬衣不及裳撫􁋊携客泣淹
淚叙溫凉借問邦族間惻愴論存亡親友多零
落舊齒皆彫䘮市朝互遷易城闕或丘荒墳壟
日月多松栢鬱芒芒天道信崇替人生安得長
慷慨惟平生俛仰獨悲傷
　　　君子有所思行
命駕登北山延佇望城郭㕓里一何盛街巷紛
漠漠甲第崇高闥洞房結阿閣曲池何湛湛清
川帶華薄邃宇列綺窓蘭室接羅幕淑貌色斯
升哀音承顔作人生誠行邁容華隨年落善哉
膏梁士營生奥且博宴安消靈根鴆毒不可恪
無以肉食資取笑葵與藿
　　　齊謳行
營丘負海曲沃野爽且平洪川控河濟崇山入
高冥東𬒳姑尤側南界聊攝城海物錯萬類陸
産尚千名孟諸吞楚夢百二侔秦京惟師恢東
表桓后定周傾天道有迭代人道無乆盈鄙哉
牛山歎未及至人情爽鳩苟巳徂吾子安得停
行行將復去長存非所營
　　　日出東南隅行(或日羅/敷艶歌)
扶桑升朝暉照此高臺端高臺多妖麗濬房出
清顔淑貌耀皎日惠心清且閑美目揚玉澤蛾
眉象翠翰鮮膚一何潤秀色若可餐窈窕多容
儀婉媚巧笑言暮春春服成粲􁈷綺與紈金雀
垂藻翹瓊佩結瑶璠方駕揚清塵濯足洛水瀾
藹藹風雲會佳人一何繁南崖充羅幕北渚盈
軿軒清川含藻景高岸𬒳華丹馥馥芳䄂揮泠
泠纎指彈悲歌吐清響雅舞播幽蘭丹唇含九
秋妍迹陵七盤赴曲迅驚鴻蹈節如集鸞綺態
隨顔變沈姿無定源俯仰紛阿那顧歩咸可懽
遺芳結飛颷浮景映清湍冶容不足詠春游良
可歎
　　　長安有狹邪行
伊洛有𡵨路𡵨路交朱輪輕葢承華景騰歩躡
飛塵鳴玉豈不儒憑軾皆俊民烈心厲勁秋麗
服鮮芳春余本倦游客豪彦多舊親傾葢承芳
訊欲鳴當及晨守一不足矜𡵨路良可遵䂓行
無曠迹矩歩豈逮人投足緒巳爾四時不必循
將遂殊塗軌要子同歸津
　　　前緩聲歌
游僊聚靈族高會層城阿長風萬里舉慶雲鬱
嵯峨宓妃興洛浦王韓起太華北徴瑶臺女南
要湘川娥肅肅宵駕動翩翩翠葢羅羽旗栖瓊
鸞玉衡吐鳴和太容揮高絃洪崖發清歌獻酬
旣已周輕舉乗紫霞揔轡扶桑技濯足湯谷波
清輝溢天門垂慶惠皇家
　　　長歌行
逝矣經天日悲哉帶地川寸隂無停晷尺波豈
徒旋年往迅勁矢時來亮急弦逺期鮮克及盈
數固希全容華夙夜零體澤坐自捐兹物茍難
停吾壽安得延俛仰逝將過倐忽幾何間慷慨
亦焉訴天道良自然但恨功名薄竹帛無所宣
迨及歲未暮長歌承我閑
　　　吳趨行
楚妃且勿歎齊娥且莫謳四坐並清聽聽我歌
吳趨吳趨自有始請從閶門起閶門何峨峨飛
閣跨通波重欒承游極回軒啓曲阿藹藹慶雲
𬒳泠泠祥風過山澤多藏育士風清且嘉㤗伯
導仁風仲雍揚其波穆穆延陵子灼灼光諸華
王迹隤陽九帝功興四遐大皇自冨春矯首頓
丗羅邦彦應運興粲若春林葩屬城咸有士吳
邑最爲多八族未多侈四姓實名家文德熈淳
懿武功侔山河禮讓何濟濟流化自滂沱淑美
難窮紀啇㩁爲此歌
　　　塘上行
江籬生幽渚微芳不足宣𬒳䝉風雲會移居華
池邊發藻玉臺下垂影滄浪泉霑潤旣已渥結
根奥且堅四節逝不處繁華難乆鮮淑氣與時
隕餘芳隨風捐天道有遷易人理無常全男懽
智傾愚女愛衰避妍不惜微軀退但懼蒼蠅前
願君廣末光照妾薄暮年
　　　悲哉行
游客芳春林春芳傷客心和風飛清響鮮雲垂
薄隂蕙草饒淑氣時鳥多好音翩翩鳴鳩羽喈
喈倉庚吟幽蘭盈通谷長秀𬒳高岑女蘿亦有
託蔓葛亦有㝷傷哉客遊士憂思一何深目感
隨氣草耳悲詠時禽寤寐多逺念𬗟然苦飛沉
願託歸風響寄言遺所欽
　　　短歌行
置酒高堂悲歌臨觴人壽幾何逝如朝霜時無
重至華不再揚蘋以春暉蘭以秋芳來日苦短
去日苦長今我不樂蟋蟀在房樂以會興悲以
别章豈曰無感憂爲子忘我酒旣㫖我肴旣臧
短歌有詠長夜無荒
陸士衡文集卷第六
陸士衡文集卷第七
　　　　晉平原内史吳郡陸　機　士衡
　樂府　百年歌
　　樂府十首
　　　折楊栁
邈矣垂天景壯哉奮地雷豐隆豈乆響􁅃光但
西隤日落似有竟時逝恒若催仰悲朗月運坐
觀璇葢廻盛門無再入衰房莫苦𨳩人生固巳
短出處鮮爲諧慨慨惟昔人興此千載懷升龍
悲絕處葛藟變條枚寤寐豈虚歎曾是感與摧
弭意無足歡願言有餘哀
　　　鞠歌行(雜言)
朝雲升應龍攀乗風遠遊騰雲端皷鐘歇豈自
歡急絃高張思和彈時希値年夙愆循已雖易
人知難王陽登貢公歡罕生旣没國子歎嗟千
載豈虚言邈矣遠念情愾然
　　　當置酒
置酒宴佳賔瞻眺臨飛觀絕嶺隔丈餘長嶼橫
江半日色花上綺風光水中亂三益旣葳蕤四
始方葱粲
　　　健伃怨
健伃去辭寵淹畱終不見寄情在玉階託意唯
團扇春苔暗階除秋草蕪高殿昏黃履綦絕愁
來空雨面
　　　燕歌行
四時代序逝不追寒風習習落葉飛蟋蟀在堂
露盈墀念君客遊苦恒悲君何緬然乆不歸賤
妾悠悠心無違白日旣没明燈輝夜禽赴林匹
鳴棲雙鳩關關宿河湄憂來感物涕不晞非君
之念思爲誰離别何早會何遲
　　　悲哉行
萋萋春草生王孫猶有情差池鷰始飛夭䙚桃
始榮灼灼桃恱色飛飛鷰弄聲檐上雲結隂澗
下風吹清幽樹雖改觀終始在𥘉生松蔦歡蔓
延樛葛欣纍縈眇然游宦子晤言來未并鼻感
改朔氣心傷變節榮侘傺豈徒然澶漫絕音形
風來不可託鳥去豈爲聽
　　　梁甫吟
玉衡固巳驂羲和若飛凌四運循環轉寒暑自
相承冉冉年時暮迢迢天路徵招揺東北指大
火西南昇悲風無絕響玄雲互相仍豐水憑川
結零露彌天凝年命特相逝慶雲鮮克乗履信
多愆期思順焉足憑慷慨臨川響非此孰爲興
哀吟梁甫顚慷慨獨撫􁋊
　　　董桃行
和風習習薄林柔條布葉垂隂鳴鳩拂羽相㝷
倉庚喈喈弄音感時悼逝傷心日月相追周旋
萬里倐忽幾年人皆冉冉西迁盛時一往不還
慷慨乖念悽然昔爲少年無憂常恡秉燭夜遊
翩翩常征何求于今知此有由但爲老去年遒
盛固有衰不疑長夜冥冥無期何不驅馳及時
聊樂永日自怡賫此遺情何之人生居世爲安
豈若及時爲歡世道多故萬端憂慮紛錯交顔
老行及之長歎
　　　月重輪行
人生一時月重輪盛年安可侍月重輪吉凶倚
伏百年莫我與期臨川曷悲悼兹去不從肩月
重輪功名不朂之善哉古人揚聲敷聞九服身
名流何穆旣自才難旣嘉運亦易愆俛仰行老
存没將何所觀志士慷慨獨長歎獨長歎
　　　日重光行
日重光柰何天廻薄日重光冉冉其遊如飛征
日重光今我日􁅃􁅃之盛日重光倐忽過亦安
停日重光盛往衰亦必來日重光譬如四時固
恒相催日重光惟命有分可營日重光但惆悵
才志日重光身殁之後無遺名
　　　挽歌三首
卜擇考休貞嘉命咸在兹夙駕驚徒御結轡頓
重基龍㡛𬒳廣柳前驅矯輕旗殯宫何嘈嘈哀
響沸中闈中闈且勿讙聽我薤露詩死生各異
倫祖載當有時舎爵兩楹位啓殯進靈轜飮餞
觴莫舉出宿歸無期帷袵曠道影棟宇與子辭
周親咸犇湊友朋自逺來翼翼飛輕軒駸駸策
素騏按轡遵長薄送子長夜臺呼子子不聞泣
子子不知歎息重櫬側念我疇昔時三秋猶是
收萬世安可思殉没身易亡殺子非所能含言
言哽噎揮涕涕流離
流離親友思惆悵神不㤗素驂佇轜軒玄駟騖
飛葢哀鳴興殯宫廻遲悲野外魂輿寂無響但
見冠與帶備物象平生長旌誰爲斾悲風徽行
軌傾雲結流靄振䇿指靈丘駕言從此逝
重阜何崔嵬玄廬竄其間旁薄立四極穹隆放
蒼天側聽隂溝涌卧觀天井懸廣宵何寥廓大
暮安可晨人往有返歲我行無歸年昔居四民
宅今託萬鬼隣昔爲七尺軀今成灰與塵金玉
素所佩鴻毛今不振豐肌饗螻蟻妍姿永夷氓
壽堂延魑魅虚無自相賔螻蟻爾何怨魑魅我
何親拊心痛荼毒永歎莫爲陳
　　　百年歌十首
一十時顔如蕣􁅃􁰎有暉體如飄風行如飛孌
彼孺子相追隨終朝出遊簿暮歸六情逸豫心
無違清酒漿炙柰樂何清酒漿炙柰樂何
二十時膚體彩澤人理成美目淑貌灼有榮𬒳
服冠帶麗且清光車駿馬遊都城高談雅歩何
盈盈清酒漿炙柰樂何清酒漿炙柰樂何
三十時行成名立有令聞力可扛鼎志干雲食
如漏巵氣如熏辭家觀國綜典文高冠素帶煥
翩紛清酒漿炙柰樂何清酒漿炙柰樂何
四十時體力克壯志方剛跨州越郡還帝鄕出
入承明擁大璫清酒漿炙柰樂何清酒漿炙柰
樂何
五十時荷旄仗節鎭邦家鼓鐘嘈囋趙女歌羅
衣綷粲金翠􁅃言笑雅舞相經過清酒漿炙柰
樂何清酒漿炙柰樂何
六十時年亦耆艾業亦隆驂駕四牡入紫宫軒
冕納那翠雲中子孫昌盛家道豐清酒漿炙柰
樂何清酒漿炙柰樂何
七十時精爽頗損膂力愆清水明鏡不欲觀臨
樂對酒轉無歡攬形羞髮獨長歎
八十時明已損目聦去耳前言往行不復紀辭
官致祿歸桑梓安居駟馬入舊里樂事告終憂
事始
九十時日告耽瘁月告衰形體雖是志意非多
言謬誤心多悲子孫朝拜或問誰指景玩日慮
安危感念平生淚交揮
百歲時盈數巳登肌肉單四支百節還相患目
若濁鏡口垂涎呼吸嚬蹙反側難茵褥滋味不
復安
　　　秋胡行
道雖一致塗有萬端吉㐫紛藹休咎之源人鮮
知命命未易觀生亦何惜功名所歎
　　　順東西門行
日出西門望天庭陽谷旣虚崦嵫盈感朝露悲
人生逝者若斯安得停桑樞戒蟋蟀鳴我今不
樂歲聿征迨未年莫及世平置酒高堂宴友生
激朗笛彈哀箏取樂今日盡歡情
　　　上留田行
嗟行人之藹藹駿馬陟原風馳輕舟汎川雷邁
寒往暑來相㝷零雪霏霏集宇悲風徘徊入襟
歲􁅃冉冉方除我思纒綿未紓感時悼逝悽如
　　　隴西行
我靜而鏡民動如烟事以形兆應以象懸豈曰
無才世鮮興賢
　　　駕言出北闕行
駕言出北闕躑躅遵山陵長松何鬱鬱丘墓互
相承念昔徂殁子悠悠不可勝安寢重冥廬天
壤莫能興人生何所促忽如朝露凝辛苦百年
間戚戚如履氷仁知亦何𥙷迁化有明徵求仙
鮮克仙太虚不可凌良會罄美服對酒宴同聲
　　　太山吟
太山一何高迢迢造天庭峻極周巳遠曾雲鬱
㝠㝠梁甫亦有舘蒿里亦有亭幽塗延萬鬼神
房集百靈長吟太山側慷慨激楚聲
　　　櫂歌行
遲遲暮春日天氣柔且嘉元吉隆𥘉巳濯穢遊
黃河龍舟浮鷁首羽旗垂藻葩乗風宣飛景逍
遥戲中波名謳激清唱榜人縱棹歌投綸沉洪
川飛繳入紫霞
　　　東武行吟
投跡短世間高歩長生闈濯髮冐雲冠洗身被
羽衣飢從韓衆餐寒就佚女棲
　　　飮酒樂
蒲萄四時芳醇瑠璃千鍾舊賔夜飮舞遲銷燭
朝醒弦促催人
陸士衡文集卷第七
陸士衡文集卷第八
　　　　晉平原内史吳郡陸　機　士衡
　雜著
　　演連珠五十首　七徴一首
　　　演連珠五十首
臣聞日薄星廻穹天所以紀物山盈川冲后土
所以播氣五行錯而致用四時違而成歲是以
百官恪居以赴八音之離明君執契以要克諧
之會
臣聞任重於力才盡則困用廣其器應博則凶
是以物勝權而衡殆形過鏡則照窮故明主程
才以效業貞臣底力而辭豐
臣聞髦俊之才世所希乏丘園之秀因時則揚
是以大人基命不擢才於后土明主聿興不降
佐於昊蒼
臣聞世之所遺未爲非寳主之所珍不必適治
是以俊乂之藪希蒙翹車之招金碧之嵓必辱
鳯舉之使
臣聞祿放於寵非隆家之舉官私於親非興邦
之選是以三卿世及東國多衰弊之政五矦並
軌西京有陵夷之運
臣聞靈輝朝覯稱物納照時風夕灑程形賦音
是以至道之行萬類取足於世大化旣洽百姓
無匱於心
臣聞頓網探淵不能招龍振網羅雲不必招鳳
是以巢箕之叟不眄丘園之弊洗渭之民不發
傳嵓之夢
臣聞鑑之積也無厚而照有重淵之深目之察
也有畔而眡周天壤之際何則應事以精不以
形造物以神不以器是以萬邦凱樂非恱鐘鼓
之娛天下歸仁非感玉帛之惠
臣聞積實雖㣲必動於物崇虚雖廣不能移心
是以都人冶容不恱西施之影乗馬班如不輟
太山之隂
臣聞應物有方居難則易藏器在身所乏者時
是以充堂之芳非幽蘭所難繞梁之音實縈絃
所思
臣聞智周通塞不爲時竆才經夷險不爲世屈
是以凌颷之羽不求反風矅夜之目不思(倒/日)
臣聞忠臣率志不謀其報貞士發憤期在明賢
是以柳莊黜殯非貪瓜衍之賞禽息碎首豈要
先茅之田
臣聞利眼臨雲不能垂照朗璞蒙垢不能吐暉
是以明哲之君時有蔽壅之累俊乂之臣屢抱
後時之悲
臣聞郁烈之芳出於委灰繁會之音生於絕絃
是以貞女要名於没世烈士赴節於當年
臣聞良宰謀朝不必借威貞士衞主脩身則足
是以三晉之強屈於齊堂之爼千乗之勢弱於
陽門之哭
臣聞赴曲之音洪細入韻蹈節之容俯仰依詠
是以言苟適事精粗可施士苟適道修短可命
臣聞因雲灑潤則芬澤易流乗風載響則音徽
自逺是以德敎俟物而濟榮名緣時而顯
臣聞覽影偶質不能解獨指跡慕遠無救於遲
是以循虚器者非應物之具玩空言者非致治
之機
臣聞鑚燧吐火以續湯谷之晷揮翮生風而繼
飛廉之功是以物有㣲而毗著事有瑣而(助/洪)
臣聞春風朝煦蕭艾蒙其溫秋霜宵墜芝蕙𬒳
其凉是以威以齊物爲肅德以普濟爲弘
臣聞性之所期貴賤同量理之所極卑高一歸
是以淮月禀水不能加凉晞日引火不必(増/輝)
臣聞巧盡於噐習數則貫道繫於神人亡則㓕
是以輪匠肆目不乏奚仲之妙瞽史清耳而無
伶倫之察
臣聞絕節高唱非凢耳所悲肆義芳訊非庸聽
所善是以南荆有寡和之歌東野有不釋(之/辯)
臣聞㝷烟染芬薰息猶芳徵音錄響操終則絕
何則垂於世者可繼止乎身者難結是以玄晏
之風恒存動神之化巳㓕
臣聞託闇蔵形不爲巧密倚智隱情不足自匿
是以重光發藻㝷虚捕景大人貞觀探心(昭/忒)
臣聞披雲看霄則天文清澄風觀水則川流平
是以四族放而唐劭二臣誅而楚寧
臣聞音以比耳爲羙色以恱目爲歡是以衆聽
所傾非假北里之操萬夫婉孌非俟西子之顔
故聖人隨世以擢佐明主因時而命官
臣聞出乎身者非假物所隆牽乎時者非克巳
所朂是以利盡萬物不能叡童昏之心德表生
民不能救捿遑之辱
臣聞動循定檢天有可察應無常節身或難照
是以望景揆日盈數可期撫臆論心有時(而/謬)
臣聞傾耳求音眡優聽苦澄心徇物形逸神勞
是以天殊其數雖同方不能分其慼理塞其通
則並質不能共其休
臣聞遯世之士非受匏瓜之性幽居之女非無
懷春之情是以名勝欲故偶影之操矜窮愈達
故凌霄之節厲
臣聞聽極於音不慕鈞天之樂身足於䕃不假
垂天之雲是以蒲宻之黎遺時雍之世豐沛之
士忘桓撥之君
臣聞飛轡西頓則離朱與矇瞍收察懸景東秀
則夜光與珷玞匿耀是以才換世則俱困功偶
時而並劭
臣聞示應於近逺有可察託驗於顯㣲或可包
是以寸管不傃天地不能以氣欺尺表逆立日
月不能以形逃
臣聞絃有常音故曲終則改鏡無畜影故觸形
則照是以虚巳應物必䆒千變之容挾情適事
不觀萬殊之妙
臣聞柷敔希聲以諧金石之和鼙皷踈擊以節
繁絃之契是以經治必先其通圖物恒審(其/會)
臣聞目無常音之察耳無照景之神故在乎我
者不誅之於巳存乎物者不求備於人
臣聞放身而居體逸則安肆口而食屬厭則充
是以王鮪登爼不假吞波之魚蘭膏停室不思
銜燭之龍
臣聞衝波安流則龍舟不能以漂震風洞發則
夏屋有時而傾何則牽乎動則靜凝係乎靜則
動貞是以淫風大行貞女蒙冶容之誨淳化殷
流盜跖挾曾史之情
臣聞達之所服貴有或遺竆之所接賤而必㝷
是以江漢之君悲其墜屨少原之婦哭其(亡/簮)
臣聞觸非其類雖疾不應感以其方雖㣲則順
是以商颷漂山不興盈尺之雲谷風乗條必降
彌天之潤故闇於治者唱繁而和寡審乎物者
力約而功峻
臣聞烟出於火非火之和情生於性非性之適
故火壯則烟㣲性充則情約是以殷墟有感物
之悲周京無佇立之跡
臣聞適物之技俯仰異用應事之噐通塞異任
是以鳥栖雲而繳飛魚蔵淵而網沉賁皷宻而
含響朗笛踈而吐音
臣聞理之所守勢所常奪道之所閉權所必𨳩
是以生重於利故據圖無揮劍之痛義重於身
故臨川有投跡之哀
臣聞圖形於影未盡纎麗之容察火於灰不覩
洪赫之烈是以問道存乎其人觀物必造(其/質)
臣聞通於變者用約而利博明其要者噐淺而
應玄是以天地之賾該於六位萬殊之曲窮於
五絃
臣聞情見於物雖遠猶踈神蔵於形雖近則宻
是以儀天歩晷而脩短可量臨淵揆水而淺深
難察
臣聞虐暑薫天不减堅氷之寒涸隂凝地無累
陵火之熱是以吞縱之強不能反蹈海之志漂
鹵之威不能降西山之節
臣聞理之所開力所常逹數之所塞威有必窮
是以烈火流金不能焚景沉寒凝海不能(結/風)
臣聞足於性者天損不能入貞於期者時累不
能淫是以迅風陵雨不謬晨禽之察勁隂殺節
不凋寒木之心
　　　七徵
玄虛子耽性冲素雍容玄泊棄時俗而弗徇甘
漁釣於一壑乃有通㣲大夫怨皇后之失寳傷
鴻誓之後聞策玄黃於榛險憑穴嵓而放言通
㣲大夫曰奇膳玉食竆滋致豐簡犧羽族考牲
毛宗俯出沉鮪仰落歸鴻剖柔胎於孕豹宰潜
肝乎豢龍拾朝陽之遺卵納丹穴之飛凰神宰
奇稔嘉禾之穗含滋發馨素頴玉銳灼若皓雪
之頽玄雲皎若明珠之積緇匱素蟣踊而瀺灂
滋芬溢而相徽味雖濃而弗爽氣旣惠而復奇
介景福於眉壽𥙿溫克乎齊聖子能饗之乎通
㣲大夫曰豐居蕐殿奇搆磊落萬宇雲覆千楹
林錯仰綏瑰木俯積瑌石敷延袤之廣廡矯凌
霄之高閣秀清暉乎雲表騰藻䕃之奕奕珍觀
清榭岳立連行雲階飛陛仰陟穹蒼聳浮柱而
虬立施飛檐以龍翔回房旋室綴珠襲玉圖畫
神仙延祐承福懸闥高逹長廊廻屬於是登漸
臺理俊音鏡玄沚望長林逐狡獸弋輕禽覽壯
藝以恱觀聆和樂而怡心子能居之乎通㣲大
夫曰金石諧而齊響塤箎協而和鳴於是才人
進羽籥玄弁𬒳藻襲俯縈領以鴻歸仰矯首而
鶴立激長歌而丹唇發鏗鏘乎柔木合清商以
絕節揮流徵而赴曲奏商荆之高歎詠易水之
清角爾乃覩蛾眉之羣麗容旣都而又閑矯纎
腰以逐節頓皓足於皷盤舒妍暉以妖韶若陵
危之未安通㣲大夫曰葢聞洙北有采唐之思
淇上有送予之歎關雎以寤寐爲戚溱洧以謔
浪爲歡若夫妖嬪豔女蒐羣擢俊穆藻儀於令
表茂當年之柔嫚罄妍䂓之約綽體每變而增
閑秀紅蕤其愉愉若餘頴之可飡若夫靈晷潜
祖顏退羽觴升清琴厲因清明以宣誠流徽睇
而授愛纎手揮而鳴佩鏗華衿被則芳塵萃子
其納之乎通㣲大夫曰塗有殊而一致業有殊
而名約各因姿以效績期寄響於天人也孰與
顯奇蹤於萬邦撫六轡而高遊瞰八宇以攄眄
齊清風乎諸矦言成否㤗氣作溫凉弭侵略於
強暴綜墜紀乎危邦子豈不願斯之雍容乎通
㣲大夫曰明主應期撫民以德配仁風於黃唐
齊威靈乎宸極彛倫幸序庶績咸乂盪流風於
雍俗給天民乎齊㤗是以玄靈感而表應嘉神
繁而畢覿舞唐庭之來儀鳴岐陽之鸑鷟應天
監之休命荷神聽之介福然聖主逹持盈之寳
術寤經國之在賢各畢榮於分局期贊化於大
鈞吾子豈不欲縻好爵於天宇顯列業乎帝臣
歟玄虚子作而言曰甚哉鄙人之惑也猶窮繩
自逸於井幹憑河盜本於黃川欽至論敷敝祍
謹聞命於王孫

陸士衡文集卷第八
陸士衡文集卷第九
　　　　晉平原内史吳郡陸　機　士衡
　頌　箴　贊　牋　表　文　誄　哀辭
　　漢高祖功臣頌　丞相箴
　　孔子贊　王子喬贊
　　至洛與成都王牋　謝平原内史表
　　吊魏武文　吊蔡邕文
　　吊吳大帝誄　愍懷太子誄
　　吳貞獻處士陸君誄
　　吊丞相江陵矦陸公誄
　　吳大司馬陸公誄
　　晉劉處士參妻王氏夫人誄
　　吳大司馬陸公少女哀辭
　　　漢高祖功臣頌
相國鄼文終矦沛蕭何相國平陽懿矦沛曹參
太子少傅留文成矦韓張良丞相曲逆獻矦陽
武陳平楚王淮隂韓信梁王昌彭越淮南王六
黥布趙景王大梁張耳韓王韓信燕王豐盧綰
長沙文王吳芮荆王沛劉賈太傅安國懿矦王
陵左丞相絳武矦沛周勃相國舞陽矦沛樊噲
右丞相曲周景矦高陽酈商太僕汝隂文矦沛
夏矦嬰丞相潁隂懿矦睢陽灌嬰代丞相陽陵
景矦魏傅寛車騎將軍信武肅矦靳歙大行廣
野君高陽酈食其中郞建信矦齊劉敬大中大
夫楚陸賈太子太傅稷嗣君薛叔孫通魏無知
護軍中尉隨何新成三老董公轅生將軍紀信
御史大夫沛周苛平國君矦公右三十一人與
定天下安社稷者也
頌曰茫茫宇宙上墋下黷波振四海塵飛五岳
九服徘徊三靈改卜赫矣高祖肇載天祿沉跡
中鄕飛名帝録慶雲應輝皇階授木龍興泗濵
虎嘯豐谷彤雲晝聚素靈夜哭金精仍頽朱光
以渥萬邦宅心駿民效足堂堂蕭公玉跡是因
綢繆叡后無競惟人外濟六師内撫三秦㧞奇
夷難邁德振民體國垂制上穆下親名葢羣后
是謂宗臣平陽樂道在變則通爰淵爰嘿有此
武功長驅河朔電擊壤東協策淮隂亞跡蕭公
文成作師通幽洞冥永言配命因心則靈窮神
觀化望影揣情鬼無隱謀物無遁形武關是闢
鴻門是寧隨難滎陽即謀下邑銷印惎廢推齊
勸立運籌固陵定策東襲三王從風五矦允集
霸楚實䘮皇漢凱入怡顔高覽弭翼鳳戢託跡
黃老辭世却粒曲逆宏逹好謀能深游精杳漠
神跡是㝷重玄匪奥九地匪沉伐謀先兆擠響
于音奇謀六奮嘉慮四廻規主于足離項于懷
恪人乃謝楚翼寔摧韓王窘執胡馬洞𨳩迎文
以謀哭高以哀灼灼淮隂靈武冠世䇿出無方
思入神契奮臂雲興騰跡虎噬凌險必夷摧堅
則脆肇謀漢濵還定渭表京索旣扼引師北討
濟河夷魏登山㓕趙威亮火烈勢踰風掃拾代
如遺偃齊猶草二州肅清四邦咸舉乃眷北燕
遂表東海克㓕龍且爰取其旅劉項懸命人謀
是與念功惟德辭通絶楚彭越觀時􁂥跡匿光
民具爾瞻翼爾鷹揚威凌楚域質委漢王靖難
河濟即宮舊梁烈烈黥布耽耽其眄名冠強楚
鋒猶駭電覩幾蟬蛻悟主革面肇彼梟風翻爲
我扇天命方輯王在東夏矯矯三雄至于垓下
元凶旣夷寵祿來假保大全祚非德孰可謀之
不臧舎福取禍張耳之賢有聲梁魏士也罔極
自貽伊媿俯思舊思仰察五緯脫跡違難披榛
來洎改䇿西秦報辱北冀悴葉更耀枯條以肄
王信韓孽宅土𨳩疆我圖爾才越遷晋陽盧綰
自㣲婉娈我皇跨功踰德祚爾輝章人之貪禍
寜爲亂亡吳芮之王祚由梅鋗功微勢弱世載
忠賢肅肅荆王董我三軍我圖四方殷薦其勛
庸親作勞舊楚是分往踐厥宇大啓淮濆安國
違親悠悠我思依依哲母旣明且慈引身伏劍
永言固之淑人君子寔邦之基義形於色憤發
於辭主亡與亡末命是期絳矦質木多略寡言
曾是忠勇惟帝攸歎雲騖靈丘景逸上蘭平代
禽豨奄有燕韓寧亂以武斃呂以權滌穢紫宮
徴帝太原實惟太尉劉宗以安挾功震主自古
所難勲耀上代身終下藩舞陽道迎延帝幽藪
宣力王室匪惟厥武揔干鴻門披闥帝宇聳顔
誚項掩淚寤主曲周之進于其哲兄俾率爾徒
從王于征振威龍蛻攄武庸城六師寔因克荼
禽黥猗歟汝隂綽綽有裕戎軒肇跡荷策來附
馬煩轡殆不釋擁樹皇儲時乂平城有謀頴隂
銳敏屢爲軍鋒奮戈東城禽項定功乗風藉響
高歩長江收吳引淮光啓于東陽陵之勛元帥
是承信武薄伐揚節江陵夷王殄國俾亂作懲
恢恢廣野誕節令圖進謁嘉謀退守名都東規
白馬北距飛狐即倉敖庾㨿險三塗輶軒東踐
漢風載徂身死于齊非說之辜我皇寔念言祚
爾孤建信委輅𬒳褐獻寳指明周漢銓時論道
移帝伊洛定都酆鎬柔遠鎭邇寔敬攸考抑抑
陸生知言之貫往制勁越來訪皇漢附會平勃
夷凶翦亂所謂伊人邦家之彦百王之極舊章
靡存漢德雖朗朝儀則昏稷嗣制禮下肅上尊
穆穆帝典煥其盈門風晞三代憲流後昆無知
叡敏獨昭奇跡察侔蕭相貺同師錫隨何辯逹
因資於敵紆漢披楚維生之績皤皤董叟謀我
平隂三軍縞素天下歸心袁生秀朗沉心善照
漢斾南振楚威自撓大略淵回元功響效邈哉
維人何識之妙紀信誑項軺軒是乗攝齊赴節
用死孰懲身與烟消名與風興周苛慷愾心若
懷氷形可以暴志不可凌貞軌偕沒亮跡雙升
帝疇爾庸後嗣是膺天地雖順王心有違懷親
望楚永言長悲矦公伏軾皇媪來歸是謂平國
寵命有輝震風過物清濁效響大人于興利在
攸往弘海者川崇山惟壤韶濩錯音衮龍比象
明明衆哲同濟天網劍宣其利鑒獻其朗文武
四充漢祚克廣悠悠遐風千載是仰
　　　丞相箴
夫導民在簡爲政以仁仁實生愛簡亦易遵㒺
䟽下睦禁密巧繁深文碎敎伊何能存故人不
可以不審任不可以不忠捨賢昵讒則䘮爾邦
且偏見則昧專聽悔疑耳目之用亦各有期夫
豈不察而帷牆隔之矜巳任智是蔽是欺德無
逺而不復惡何適而不追存亡日鑒成敗代陳
人咸知鏡其貌而莫能照其身
　　　孔子贊
孔子叡聖配天弘道風扇玄流思探神寳明發
懷周興言謨老靈魄有行言觀蒼昊清歌先誡
丹書有造
　　　王子喬贊
遺形靈岳顧景忘歸乗雲倐忽飄颻紫微
　　　至洛與成都王牋
王室多故禍難荐有羊玄之乗寵凶竪專記朝
政姦臣賊子是爲比周皇甫啇同惡相求共爲
亂階至令天子飄颻甚於贅旒伏惟明公匡濟
之舉義命方宣元戎旣啓風威電赫機以駑暗
文武寡施猥蒙横授委任外祵輙承嚴敎董率
諸軍唯力是視
　　　謝平原内史表一首
陪臣陸機言今月九日魏郡太守遣兼丞張含
齎板詔書印綬假臣爲平原内史拜受祗竦莫
知所裁臣機頓首死罪死罪臣本吳人出自敵
國世無先臣宣力之效才非丘園耿介之秀皇
澤廣𬒳惠濟無遠擢自羣萃累蒙榮進入朝九
載歷官有六身登三閣官成兩宮服冕乗軒仰
齒貴遊振景㧞迹顧邈同列施重山岳義足灰
没遭國顚沛無節可紀雖蒙曠蕩臣獨何顏俛
首頓膝憂媿若厲而橫爲故齊王冏所見枉䧟
誣臣與衆人共作禪文幽執囹圄當爲誅始臣
之微誠不負天地倉卒之際慮有逼迫乃與弟
雲及散騎侍郞袁瑜中書侍郞馮熊尚書右丞
崔基廷尉正顧榮汝隂太守曹武思所以獲免
隂蒙避回崎嶇自列片言隻字不關其間事蹤
筆跡皆可推校而一朝翻然更以爲罪蕞爾之
生尚不足吝區區本懷實有可悲畏逼天威即
罪惟謹鉗口結舌不敢上訴所天莫大之釁日
經聖聽肝血之誠終不一聞所以臨難慷慨而
不能不恨恨者唯此而巳重蒙陛下愷悌之宥
回霜収電使不隕越復得扶老携㓜生出獄戶
懷金拖紫退就散軰感恩惟咎五情震悼跼天
踳地若無所容不悟日月之明遂垂曲照雲雨
之澤播及朽瘁忘臣弱才身無足采哀臣零落
罪有可察茍削丹書得夷平民則塵洗天波謗
絕衆口臣之始望尚未至是猥辱大命顯授符
虎使春枯之條更與秋蘭垂芳陸沉之羽復與
翔鴻撫翼雖安國免徒起紆青組張敞亡命坐
致朱軒方臣所荷未足爲㤗豈臣蒙垢含吝所
宜忝竊非臣毀宗夷族所能上報喜懼參并悲
慙哽結拘守常憲當便道之官不得束身犇走
稽顙城闕瞻係天衢馳心輦轂臣不勝屏營延
仰謹拜表以聞
　　　吊魏武帝文一首(并序)
元康八年機始以臺郞出𥙷著作㳺乎祕閣而
見魏武帝遺令慨然歎息傷懷者乆之客曰夫
始終者萬物之大歸死生者性命之區域是以
臨䘮殯而後悲覩陳根而絕哭今乃傷心百年
之際興哀無情之地意者無乃知哀之可有而
未識情之可無乎機荅之曰日蝕曲乎交分山
崩起於朽壤亦云數而已矣然百姓怪焉者豈
不以資高明之質而不免卑濁之累居常安之
勢而終嬰傾離之患故夫以廻天倒日之力而
不能振形骸之内濟世夷難之智而受困魏闕
之下巳而格乎上下者蔵於區區之木光于四
表者翳乎蕞爾之土雄心摧於弱情壯圖終於
哀志長算屈於短日逺跡頓於促路嗚呼豈特
瞽史之異闕景黔黎之怪頽岸乎觀其所以顧
命冡嗣貽謀四子經國之略旣逺隆家之訓亦
弘又云吾在軍中持法是也至於小忿怒大過
失不當效也善乎逹人之讜言矣持姬女而指
季豹以示四子曰以累汝因泣下傷哉曩以天
下自任今以愛子託人同乎盡者無餘而得乎
亡者無存然而婉孌房闥之内綢繆家人之務
則幾乎密與又曰吾婕妤妓人皆著銅雀臺於
臺堂上施八尺牀繐帳朝晡上脯糒之屬月朝
十五日輙向帳作妓汝等時時登銅雀臺望吾
西陵墓田又云餘香可分與諸夫人諸舍中無
所不學作履組賣也吾歷官所得綬皆著藏中
吾餘衣裘可别爲一藏不能者兄弟可共分之
旣而竟分焉亡者可以勿求存者可以勿違求
與違不其兩傷乎悲夫愛有大而必失惡有甚
而必得智慧不能去其惡威力不能全其愛故
前識所不用心而聖人罕言焉若乃繫情累於
外物留曲念於閨房亦賢俊之所宜廢乎於是
遂憤懣而獻吊云爾
接皇漢之末緖値王塗之多違佇重淵以育鱗
撫慶雲而遐飛運禮道以載德乗靈風而扇威
摧羣雄而電擊舉勍敵其如遺指八極以逺略
必翦焉而後綏釐三才之闕典啓天地之禁闈
舉修網之絕紀紐大音之解徽掃雲物以貞觀
要萬塗而來歸丕大德以宏覆援日月而齊暉
濟元功於九有固舉世之所推彼人事之大造
夫何往而不臻將覆簣於浚谷擠爲山乎九天
苟理窮而性盡豈長算之所研悟臨川之有悲
固梁木其必顚當建安之三八實大命之所艱
雖光昭於曩載將稅駕於此年惟降神之綿邈
眇千載而逺期信斯武之未䘮膺靈符而在兹
雖龍飛於文昌非王心之所怡憤西夏以鞠旅
泝秦川而舉旗踰鎬京而不豫臨渭濵而有疑
冀翌日之云廖彌四旬而成災詠歸塗以反斾
登崤澠而朅來次洛汭而大漸指六軍曰念哉
伊君王之赫奕寔終古之所難威先天而葢世
力盪海而㧞山厄奚險而弗濟敵何強而不殘
毎因禍以提福亦踐危而必安迄在兹而蒙昧
慮噤閉而無端委軀命以待難痛没世而永言
撫四子以深念循膚體而穨歎迨營魄之未離
假餘息乎音翰執姬女以嚬瘁指季豹而漼焉
氣衝襟以嗚咽㖒垂睫而汍瀾違率土以靜寐
戢彌天乎一棺咨宏度之峻邈壯大業之允昌
思居終而恤始命臨没而肇揚援貞吝以􁰺悔
雖在我而不臧惜内顧之纒綿恨末命之微詳
紆廣念於履組塵清慮於餘香結遺情於婉孌
何命促而意長陳法服於帷座陪窈窕於玉房
宣備物於虚器發哀音於舊倡矯戚容以赴節
掩零淚而薦觴物無微而不存體無惠而不亡
庶聖靈之響像想幽神之復光苟形聲之翳没
雖音景其必藏徽清絃而獨奏進脯糒而誰嘗
悼繐帳之冥漠怨西陵之茫茫登雀臺而羣悲
眝美目其何望旣睎古以遺累信簡禮而薄􁲍
彼裘紱於何有貽塵謗於後王嗟大戀之所存
故雖哲而不忘覽遺籍以慷慨獻兹文而悽傷
　　　弔蔡邕文
彼洪川之方割豈一簣之所堙故尼父之惠訓
智必愚而後賢諒知道之巳妙曷信道之未堅
忽寗子之保巳效萇叔之違天冀澄河之逺日
忘朝露之短年
　　　吳大帝誄
我皇明明固天寔生體和二合以察三精濯暉
育慶懷祥載榮率性而和因心則靈厥靈伊何
克聖克仁茂對四象克配乾坤齊明日月考詳
鬼神誕自㓜冲叡哲宿照甄化無形探景絕曜
巍巍聖姿文武旣俊有覺德徽兆民欣順將熈
景命經營九圍登跡岱宗班瑞舊圻上玄匪惠
早零聖暉神廬旣考史臣獻貞龍輴啓殯霄載
紫庭辰旒飛藻凶旗舉銘崇華熠爍翠葢繁纓
千乗結駟萬騎重營簫皷振響和鑾流聲動軫
閶闔永背承明顯歩萬官幽驅百靈隨化太素
即宫杳冥億兆同慕泣血如零
　　　愍懷太子誄
明明皇子成命旣駿保乂皇家載生淑㣧茂德
克廣仁姿朗雋當克無疆光紹有晉如何不吊
暴離咎艱曾是遘愍匪降自天肇傾運祚遂䘮
華年嗚呼哀哉沉雲旣祛日月增暉靈寵可贈
冤魂難追舊物東反靈柩西歸傷我惠后寂焉
翳㓕銜哀駿奔凶服就列追慕徽塵興言斷絕
敢誄遺風庶存芳烈其辭曰
巍巍皇基奕奕紫微有命旣集天祿永綏篤生
太子纂德承茂平紹大烈時惟洪胄奇頴發翹
清藻在秀誕自㓜蒙逮事武皇展矣太子播此
瓊芳允矣聖祖無言不臧婉孌乗輿名𥙿德昌
龍集庚戌日月改度赫赫明明我皇登祚厥登
伊何皇統是荷華紱重采翠葢垂葩鸞旗阿那
玉衡吐和聿來在宫體亮而誠肅雍皇極思媚
紫庭亦旣渉學遵師盛道何年之妙而察之早
讜言必復乖義則考惟天有命太子膺之惟皇
有慶太子承之當究遐年登兹胡耇緝熈有晉
克構帝宇如何晨牝穢我朝聽仰索皇家惟臣
明聖惴惴太子終溫且敬銜辭即罪掩淚祗命
顯加放流潜肆鴆毒痛矣太子乃離斯酷謂天
葢高訴哀靡告鞠躬引分顧景摧剝嗚呼哀哉
凡民之䘮有戚有姻太子之殁傍無昵親跼踳
嚴宮絕命禁闈幽柩偏寄孤魂曷歸嗚呼太子
生冤殁悲匹夫有怨尚或殯霜矧乃太子萬邦
攸望普天扼腕率土懷傷精感六沴咎徴紫房
爰兹元輔啓我令圖王赫斯怒天誅靡逋攙搶
叱掃元凶服辜仁詔引咎哀策東徂光復寵祚
紹建藐孤於時暉服粲焉畢陳庭旅舊物堂有
故臣孰云太子不見其人嗚呼哀哉旣濟洛川
靈斾左廻三軍悽裂都邑如隤慨矣寤歎念我
愍懷
　　　吳貞獻處士陸君誄
我聞有命天祿有秩如斯古人而有斯疾兄弟
之恩離形合氣矧我與君年相亞逮綢繆之遊
自曚及朗孩不貳音抱或同襁撫髫並育携手
相長行焉比跡誦必共響庶君偕老靈根克固
附翼雲霄雙飛天路人皆年長君獨短祚糓則
同朝遊矣先暮
　　　吳丞相江陵矦陸公誄
根條伊何苗黃裔舜長發有祥貽我作㣧劉王
負險冦我西鄰公矦赫怒干戈啓陳金鉞鏡日
雲旗降文元玉隕難鯨鯢墜鱗戎漠時殪方域
清塵
　　　吳大司馬陸公誄
我公承軌高風肅邁明德繼體徽音奕世昭德
伊何克俊克仁德周能事體合機神禮交徒候
敬睦白屋踧踖曲躬吐食揮沐爰及鰥寡賑此
惸獨孚厥惠和脫驂分祿乃命我公誕作元輔
位表百辟名茂羣后因是荆人造我寜宇備物
典策主冠及斧龍旂飛藻靈鼓樹羽質文殊塗
百異行徹人玩其華鮮識其實於穆我公因心
則哲經綸至道終始自結德與行滿美與言溢
　　　吳大司馬陸公少女哀辭
冉冉晞陽不遂其茂暉暉芳華彫芳落秀遵堂
渉室髣髴興想人皆有聲爾獨無響
　　　晉劉處士參妻王氏夫人誄
猗猗嘉頴朝陽方翹烈風嚴霜殞此秀條璇璣
倐忽四序競征清啇激宇蟋蟀吟櫺
陸士衡文集卷第九
陸士衡文集卷第十
　　　　晉平原内史吳郡陸　機　士衡
　議　論　碑
　　大田議　辨亡論二首
　　五等諸矦論一首
　　平西將軍孝侯周處碑
　　　大田議
臣聞隆名之主不改法而下治陵夷之丗不易
術而民怠夫啇人逸而利厚農人勞而報薄導
農以利則耕夫勤節商以法則游子歸
　　　辨亡論上
昔漢氏失御姦臣竊命禍基京畿毒徧宇内皇
綱弛紊王室遂卑於是羣雄蜂駭義兵四合吳
武烈皇帝慷慨下國電發荆南權略紛紜忠勇
伯世威稜則夷羿震盪兵交則醜膚授馘遂掃
清宗祊蒸禋皇祖于時雲興之將帶州颷起之
師跨邑哮􁯡之羣風驅熊羆之衆霧集雖兵以
義合同盟戮力然皆苞蔵禍心阻兵怙亂或師
無謀律䘮威稔冦忠䂓武節未有如此其著者
也武烈旣没長沙桓王逸才命世弱冠秀發招
攬遺老與之述業神兵東驅奮寡犯衆攻無堅
城之將戰無交鋒之虜誅叛柔服而江外底定
飾法修師則威德翕赫賓禮名賢而張昭爲之
雄交御豪俊而周瑜爲之傑彼二君子皆弘敏
而多奇雅逹而聦哲故同方者以類附等契者
以氣集而江東葢多士矣將北伐諸蕐誅鉏于
紀旋皇輿於夷庚反帝座乎紫闥挾天子以令
諸矦清天歩而歸舊物戎車旣次羣㐫側目大
業未就中世而殞用集我大皇帝以奇蹤襲於
逸軌睿心因於令圖從政咨於故實播憲稽乎
遺風而加之以篤固申之以節儉疇咨俊茂好
謀善斷束帛旅於丘園旌命交於塗巷故豪彥
㝷聲而響臻志士希光而景騖異人輻輳猛士
如林於是張昭爲師傅周瑜陸公魯肅呂蒙之
疇入爲腹心出作股肱甘寜凌統程普賀齊朱
桓朱然之徒奮其威韓當潘璋黃葢蔣欽周㤗
之屬宣其力風雅則諸葛瑾張承歩騭以名聲
光國政事則顧雍潘濬吕範吕岱以噐任幹職
奇偉則虞翻陸績張温張惇以諷議舉正奉使
則趙咨沈珩以敏逹延譽術數則吳範趙逹以
機祥協德董襲陳武殺身以衛主駱統劉基強
諫以𥙷過謀無遺諝舉不失䇿故遂割據山川
跨制荆吳而與天下爭衡矣魏氏常籍戰勝之
威率百萬之師浮鄧塞之舟下漢隂之衆羽楫
萬計龍躍順流銳騎千旅虎歩原隰謨臣盈室
武將連衡喟然有吞江滸之志一宇宙之氣而
周瑜驅我偏師黜之赤壁䘮旗亂轍僅而獲免
收跡逺遁漢王亦憑帝王之號帥巴漢之民乗
危騁變結壘千里志報關羽之圖收湘西之地
而陸公亦挫之西陵覆師敗績困而後濟絶命
永安續以濡湏之冦臨川摧銳蓬籠之戰孑輪
不反由是二邦之將䘮氣挫鋒勢衂財匱而吳
莞然坐乗其弊故魏人請好漢氏乞盟遂躋天
號鼎峙而立西屠庸益之郊北裂淮漢之涘東
包百越之地南括羣蠻之表於是講八代之禮
蒐三王之樂告類上帝拱揖羣后虎臣毅卒循
江而守長棘勁鎩望飈而奮庶尹盡規於上四
民庶業于下化協殊裔風衍遐圻乃俾一介行
人撫廵外域巨象逸駿擾於外閑明珠瑋寳耀
於内府珍瑰重跡而至奇玩應響而赴輶軒騁
於南荒衝輣息於朔野齊民免干戈之患戎馬
無晨服之虞而帝業固矣大皇旣没㓜主莅朝
姦回肆虐景皇聿興䖍修遺憲政無大闕守文
之良主也降及歸命之初典刑未㓕故老猶存
大司馬陸公以文武熈朝左丞相陸凱以謇諤
盡䂓而施績范愼以威重顯丁奉離斐以武毅
稱孟宗丁固之徒爲公卿樓玄賀邵之屬掌機
事元首雖病股肱猶存爰及末葉羣公旣䘮然
後黔首有瓦解之志皇家有土崩之釁曆命應
化而㣲王師躡運而發卒散于陣民犇于邑城
池無藩籬之固山川無溝阜之勢非有工輸雲
梯之械智伯灌激之害楚子築室之圍燕人濟
西之隊軍未浹辰而社稷夷矣雖忠臣孤憤烈
士死節將奚救哉夫曹劉之將非一世所選向
時之師無曩日之衆戰守之道抑有前符險阻
之利俄然未改而成敗貿理古今詭趣何哉彼
此之化殊授任之才異也
　　　辨亡論下
昔三方之王也魏人據中夏漢氏有岷益吳制
荆揚而奄交廣曹氏雖功濟諸􁅃虐亦深矣其
民怨矣劉公因險以飾智功巳薄矣其俗陋矣
夫吳桓王基之以武太祖成之以德聦明叡逹
懿度弘逺矣其求賢如不及恤民如稚子接士
盡盛德之容親仁罄丹府之愛㧞呂蒙於戎行
識潘濬於係虜推誠信士不恤人之我欺量能
授噐不患權之我偪執鞭鞠躬以重陸公之威
悉委武衞以濟周瑜之師卑宮菲食以豐功臣
之賞披懷虚巳以納謨士之算故魯肅一面而
自託士爕蒙險而致命高張公之德而省游田
之娛賢諸葛之言而割情欲之歡感陸公之規
而除刑法之煩奇劉基之議而作三爵之誓屏
氣跼踳以伺子明之疾分滋損甘以育凌統之
孤登壇慷慨歸魯子之功削投惡言信子瑜之
節是以忠臣競盡其謨志士咸得肆力洪䂓逺
略固不厭夫區區者也故百官茍合庶務未遑
𥘉都建業羣臣請備禮秩天子辭而不許曰天
下其謂朕何宫室輿服葢慊如也爰及中葉天
人之分旣定百度之闕粗修雖醲化懿綱未齒
乎上代抑其體國經民之具亦足以爲政矣地
方幾萬里帶甲將百萬其野沃其兵練其噐利
其財豐東負滄海西阻險塞長江制其區宇峻
山帶其封域國家之利未巨有弘於兹者矣借
使中才守之以道善人御之有術敦率遺典勤
民謹政循定策守常險則可以長世永年未有
危亡之患也或曰吳蜀唇齒之國蜀㓕則吳亡
理則然矣夫蜀葢藩援之與國而非吳人之存
亡也何則其郊境之接重山積險陸無長轂之
徑川阨流迅水有驚波之艱雖有銳師百萬啓
行不過千夫舳艫千里前驅不過百艦故劉氏
之伐陸公喻之長蛇其勢然也昔蜀之初亡朝
臣異謀或欲積石以險其流或欲機械以御其
變天子揔群誼而諮之大司馬陸公公以四瀆
天地之所以節宣其氣固無可遏之理而機械
則彼我之所共彼若棄長技以就所屈即荆揚
而爭舟楫之用是天贊我也將謹守峽口以待
禽耳逮歩闡之亂憑寳城以延強冦重資幣以
誘羣蠻于時大邦之衆雲翔電發懸旍江介築
壘遵渚襟帶要害以止吳人之西而巳漢舟師
㳂江東下陸公以偏師三萬北據東坑深溝高
壘案甲飬威反虜踠跡待戮而不敢北窺生路
強冦敗績宵遁䘮師太半分命銳師五千西禦
水車東西同捷獻俘萬計信哉賢人之謀豈欺
我哉自是烽燧罕警封域寡虞陸公没而潜謀
兆吳釁深而六師駭夫太康之役衆未盛乎曩
日之師廣州之亂禍有愈乎向時之難而邦家
顚覆宗廟爲墟嗚呼人之云亡邦國殄瘁不其
然歟易曰湯武革命順乎天玄曰亂不極則治
不形言帝王之因天時也古人有言曰天時不
如地利易曰王矦設險以守其國言爲國之恃
險也又曰地利不如人和在德不在險言守險
之由人也吳之興也參而由焉孫卿所謂合其
參者也及其亡也恃險而已又孫卿所謂捨其
參者也夫四州之萌非無衆也大江之南非乏
後也山川之險易守也勁利之噐易用也先政
之策易循也功不興而禍遘者何哉所以用之
者失也是故先王逹經國之長䂓審存亡之至
數謙巳以安百姓敦惠以致人和寛冲以誘俊
乂之謀慈和以結士民之愛是以其安也則黎
元與之同慶及其危也則兆庶與之共患安與
衆同慶則其危不可得也危與下共患則其難
不足恤也夫然故能保其社稷而固其土宇麥
秀無悲殷之思黍離無愍周之感矣
　　　五等諸矦論
夫體國經野先王所愼創制垂基思隆後葉然
而經略不同長世異術五等之制始於黃唐郡
縣之治創自秦漢得失成敗備在典謨是以其
詳可得而言夫先王知帝業至重天下至曠曠
不可以偏制重不可以獨任任重必於借力制
曠終乎因人故設官分職所以輕其任也並建
五長所以弘其制也於是乎立其封彊之典財
其親踈之宜使萬國相維以成盤石之固宗庶
雜居以定維城之業又有以見綏世之長御識
人情之大方知其爲人不如厚巳利物不如圖
身安上在於恱下爲巳在乎利人故易曰恱以
使民民忘其勞孫卿曰不利而利之不如利而
後利之之利也是以分天下以厚樂而巳得與
之同憂饗天下以豐利而我得與之共害利博
則恩篤樂逺則憂深故諸矦享食土之實萬國
受世及之祚矣夫然則南面之君各務其治九
服之民知有定主上之子愛于是乎生下之體
佑於是乎結世治足以敦風道衰足以禦暴故
強毅之國不能擅一時之勢雄俊之士無所寄
霸王之志然後國安由萬邦之思治主尊頼羣
后之圖身譬猶衆目營方則天網自昶四體辭
難而心膂獲乂三代所以直道四王所以垂業
也夫盛衰隆敝理所固有敎之廢興繫乎其人
愿法期於必凉明道有時而闇故世及之制敝
於強禦厚下之典漏於末折侵弱之舋遘自三
季陵夷之禍終于七雄昔者成湯親照夏后之
鑒公旦目渉商人之戒文質相濟損益有物故
五等之禮不革于時封畛之制有隆焉爾者豈
玩二王之禍而闇經世之算乎固知百世非可
懸御善制不能無敝而侵弱之辱愈於殄祀土
崩之困痛於陵夷也是以經始權其多福慮終
取其少禍非謂矦伯無可亂之符郡縣非致治
之具也故國憂頼其釋位主弱憑其翼戴及承
㣲積敝王室遂卑猶保名位祚垂後嗣皇統幽
而不輟神噐否而必存者豈非事勢使之然歟
降及亡秦棄道任術懲周之失自矜其得㝷斧
始於所庇制國昧於弱下國慶獨饗其利主憂
莫與其害雖速亡趣亂不必一道顚沛之釁實
由孤立是葢思五等之小怨忘萬國之大德知
陵夷之可患闇土崩之爲痛也周之不競有自
來矣國乏令主十有餘世然片言勤王諸矦必
應一朝振矜逺國先叛故強晉收其請隧之圖
暴楚頓其觀鼎之志豈劉項之能闚關勝廣之
敢號澤哉借使秦人因循(周/制)雖則無道有與共
弊覆㓕之禍豈在曩日漢矯秦枉大啓矦王境
土踰溢不遵舊典故賈生憂其危眺錯痛其亂
是以諸矦阻其國家之冨憑其士民之力勢足
者反疾土狹者逆遲六臣犯其弱綱七子衝其
漏網皇祖夷於黥徒西京病於東帝是葢過正
之災而非建矦之累也然呂氏之難朝士外顧
宋昌策漢必稱諸矦逮至中葉忌其失節割削
宗子有名無實天下曠然復襲亡秦之軌矣是
以五矦作威不忌萬邦新都襲漢易於拾遺也
光武中興纂隆皇統而猶遵覆車之遺轍飬䘮
家之宿疾僅及數世姦軌充斥卒有強臣專朝
則天下風靡一夫縱橫則城池自夷豈不危哉
在周之衰難興王室放命者七臣干位者三子
嗣王委其九鼎凶族據其天邑征􁃜震於閫宇
鋒鏑流乎絳闕然禍止畿甸害不覃及天下晏
然以治待亂是以宣王興於共和襄惠振於晉
鄭豈若二漢階闥蹔擾而四海巳沸孽臣朝入
而九服夕亂哉遠惟王莽篡逆之事近覽董卓
擅權之際億兆悼心愚智同痛然周以之存漢
以之亡夫何故哉豈世乏曩時之臣士無匡合
之志歟葢逺續屈於時異雄心挫於卑勢爾故
烈士扼腕終委冦讎之手中人變節以助虐國
之桀雖復時有鳩合同志以謀王室然上非奥
主下皆市人師旅無先定之班君臣無相保之
志是以義兵雲合無救刼弑之禍民望未改而
巳見大漢之㓕矣或以諸矦世位不必常全昏
主暴君有時比跡故五等所以多亂今之牧守
皆以官方庸能雖或失之其得固多故郡縣易
以爲治夫德之休明黜陟日用長率連屬咸述
其職而淫昏之君無所容過何則其不治哉故
先代有以之興矣苟或衰陵百度自悖鬻官之
吏以貨凖才則貪殘之萌皆如羣后也安在其
不亂哉故後王有以之廢矣且要而言之五等
之君爲巳思治郡縣之長爲利圖物何以徵之
葢企及進取仕子之常志修巳安民良士之所
希及夫進取之情銳而安民之譽遲是故侵百
姓以利巳者在位所不憚損實事以飬名者官
長所夙夜(也/君)無卒歲之圖臣挾一時之志五等
則不然知國爲已士衆皆我民民安巳受其利
國傷家嬰其病故前人欲以垂後後嗣思其堂
搆爲上無苟且之心羣下知膠固之義使其並
賢居治則功有厚薄兩愚處亂則過有深淺然
則探八代之制幾可以一理貫秦漢之典殆可
以一言蔽矣
　　　晉平西將軍孝矦周處碑
君諱處字子隱義興陽羡人也氏胄曩興煥乎
墳典華宗往茂鬱其簡書啓三十之洪基源流
定鼎運八百之遠祚枝葉封桐軒葢列於漢庭
蟬冕播於陽羡二南之價傳不朽而紛敷大頀
之音聲無徴而必顯山高海闊其在斯焉祖賔
少折節早亡吳𥘉召諮議參軍舉郡上計轉爲
州辟從事别駕歩兵校尉光祿大夫廣平太守
父魴少好學舉孝廉吳寧國長奮威長史懷安
錢塘縣矦丹陽西部屬國都尉立節校尉拜禆
將軍三郡都督太中大夫臨川豫章鄱陽太守
晉故散騎常侍新平廣漢二郡太守封關内矦
簮􁀍揚名臺閣摽著風化之美奏課爲能亭亭
孤美灼灼橫劭徇高位於生前思垂名於身後
遂以罕言不違應期出輔洋洋之風俯冠來葉
巍巍之盛仰繼前賢君乃早孤不弘禮制年未
弱冠膂力絕於天下妙氣挺於人間騎獵無疇
時英式慕縱情寡偶俗弊不忻鄕曲誣其害名
改節播其聲譽遂來吳事余厥弟讙然受誨向
道朝聞方勵志而淫詩書便好學而尋子史文
章綺合藻思羅𨳩吳朝州縣交辟太子洗馬東
觀左丞中書右丞五官郞中左右國史靖㳟夙
夜恪居官次遷大尚書僕射東觀令太常卿無
難督匡熈庶績朝廷謐寜使持節大都督塗中
京下諸軍事封章浦廷矦國猶多士君實得賢
汪洋廷闕之傍昻藏寮寀之上射獸功猶見顯
刺蛟名乃遠揚忠烈道自克修義節情還永布
琳琅梓𣏌珪壁棟梁君著黙語三十篇及風土
記并撰吳書於是吳平入晉王渾登建業宫釃
酒旣酣乃謂君曰諸人亡國之餘得無戚乎君
對曰漢末分崩三方鼎立魏㓕於前吳亡於後
亡國之戚豈惟一人渾乃大慙仕晉稍遷揔統
𥘉入拜諮議郞除討虜護軍新平太守撫和戎
狄叛羗歸附雍士美之轉爲廣漢太守郡多滯
訟有經三十年不决者處以評其枉直一朝决
遣以母年老罷㱕㝷除楚内史未之官徴散騎
常侍處曰古人辭大不辭小乃先之楚而郡旣
經䘮亂新舊雜居風俗未一處敦以敎義又檢
尸無主及白骨在野收而􁲍之然以就徴逺近
稱嘆及居近侍多所規諷遷御史中丞正繩直
筆凡所紏劾不避寵戚梁王彤違法處深文案
之及吳人齊萬年反朝臣惡其強直皆曰處吳
之名將子也忠烈果毅庶僚振肅英情天逸逺
性霞騫陜北留棠遂有二天之詠荆南度虎猶
標十部之書尋轉散騎常侍輕車將軍廻輪出
於新年士女揮淚褰帷望於廣漢雞犬靡喧振
兹威略宣其惠和晉京遥仰部從迎欽是時互
賊作逆有衆七萬屯於梁山朝廷推賢以君才
兼文武詔授建威將軍以五千兵奉辭西討忠
槩盡節不顧身命乃賦詩曰去去世事巳䇿馬
觀西戎藜藿甘梁黍期之克令終言畢而戰自
旦及暮斬首萬級絃絕矢盡畨系不救左右勸
退處按劍怒曰此是吾効節授命之日何以退
爲大臣以身徇國不亦可乎韓信背水之軍未
遑得喻工輸縈帶之勢早擬連蹤莫不梯山架
壑襁負來歸戎士杆其封壃農人展其耕織秋
風才起追戰虜於雷霆春水方生揮鍤同於雲
雨立功立事名將名臣者乎元康九年回灰增
加奄捐館舎春秋六十有二天子以大臣之葬
師傅之禮親臨殯壤建武元年冬十一月甲子
追贈平西將軍封清流亭矦謚曰孝禮也賜錢
百萬葬地一頃京城地五十畒爲第又賜王家
田五頃詔曰處母年老加以逆旅逺人朕每憫
念給其醫藥酒米賜以終年以太興二年歲在
巳卯正月十日葬於義興舊原南瞻荆岳崇峻
極之巍峩北睇蚊川濬清流之澄澈娶同郡盛
氏有四子靖玘札碩並皆志性純孝過禮䘮親
墳前之樹染淚先枯庭際之禽聞悲乃下遂作
銘曰
周南著美岐山表靈葉繁漢室枝茂晉庭皎皎
夫子奇特播名㓜有異行世存風烈早馳問望
晚懷耿節頗尙豪雄昇名禁闕捨爵策勲允歸
明哲輝赫大晉封豕多故式揚廟略克清天歩
海濵旣折江淮並泝漢水作藩條章斯布俗歌
揆日人謡何暮忠貞作相追蹤絳矦將亭嘉茂
遽掩芳猷潜光陽甸返斾吳丘舊關雖入鄕路
冥浮䥴兹幽石萬代千秋
陸士衡文集卷第十
　士衡集十卷宋慶元中甞刻華亭縣齋歲乆
　其書不傳予家舊有藏本呉士陸元大爲重
　刻之士衡與其弟士龍並以文章名丗人稱
　二俊張司空華甞謂之曰人患才少子患其
　多葛稚川亦稱其文猶玄圃之積玉五河之
　吐流及觀之史則云逺超枚馬髙躡王劉百
　代文宗一人而巳其賛士衡抑又至矣士衡
　之文甞載蕭氏文選然特十之一二是集復
　行使學者得盡窺古人述作而效法之此誠
　斯文之幸而亦豈非學者之幸哉正徳巳卯
　夏六月太㒒少卿郡人都　穆　記
