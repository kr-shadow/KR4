#+TITLE: 會昌一品集-唐-李德裕
#+DATE: 2018-05-12 10:19:04
#+SOURCE: github.com/kanripo/KR4c0067 master 51c49483                
李文饒文集序　㑹昌一品制集
　　　桂管都防禦觀察處置等使正議大夫持節
　　　桂州諸軍事守桂州刺史兼御史中丞上柱
　　　國榮陽郡開國矦食邑一千户鄭亞撰
綸綍之興載籍之始先王彂號施令朙罰敕法盖本
於此也唐虞之盛二典存焉夏殷之隆厥有訓誥自
胤征甘誓乃有誓命之書皆三代之文一王之法也
虞夏之際代祀綿遠其代工掌制之名氏莫得而知
至于成湯太甲則有仲虺伊尹為之訓誥髙宗得傳
說則有說命之篇周公召公相成王則有􁆍誥酒誥
周官顧命秦始皇帝并一區字丞相李斯實掌其言
漢興當秦焚書之後侍從之臣皆不習文史蕭曹之
軰又乏儒墨之用每封功臣建子弟其辭多天子為
之縱委於執翰者亦非彰灼知名之士武帝使司馬
相如視草率皆文章之流以相如非將相噐也厥後
寢㣲寖長下于魏晋亦代有其人我髙祖革隋文物
大備在貞觀中則顔公師古岑公文本興焉在天后
時則李公嶠崔公融出焉燕許角立於玄帝之朝常
楊繼美於代宗之世洎憲宗皇帝英武啟運雄圖赫
張中興之業髙映前古其時則先太師忠公翺翔内
署有宻勿賛佐之績平呉定蜀時惟其功及登樞衡
作霖雨尊王室卑諸矦圖蔡料齊外定内理顯王言
於典誥彰帝範於圖籍紀在徽冊播於無竆特進太
子少保分司東都衞公長慶中事惠皇為翰林學士
訓誥之業彰於前聞昭肅皇帝綂握乾符寤寐良弼
詔自淮海復升台庭盡付玄機允猒神度每彤庭奏
罷列承天睠帝亦講伊訓說命之㫖定元首股肱之
契以太平之制度上古之文教咸屬於公焉㑹先太
后懿號未立帝朙彂有永懐之痛公述沙麓神井之
瑞賛繞樞懐日之慶懋遵聖緒光慰孝思於是承命
有宣懿祔廟之制及武宗郊昊天拜淸廟文物胥備
朝庭有禮華夷述軄河朔修貢乃顯神休薦徽號奉
揚一徳以示萬方於是撰仁聖文武至神大孝之冊
封域無虞天子翛然有求互之思乃範貞金模聖表
隆凖日角燭于宫庭中外臣寮咸欲頌山河而褒日
月也公於是有聖容之賛天街之北獯鬻攸居因饑
慿凌怙衆强禦嚴之以刁斗而勃爾無懼申之以文
告又坦然不率天子震怒旋命征之公獨運沉機上
資神㫁萬里勝負决於帷中雷霆既震犬羊遂潰疣
贅披抉腥膻解離遁其名王復我貴主公於是有討
北狄之詔天寳末薊門為首亂之地長安並蒙榛棘
襲世未平至是漁陽帥張仲武掃除僣亂臧獲仇讎
奉揚威神乃底靖仍願勒石於隂山之塞以顯聖功
飛章上聞帝用允若公極渙汗明命舒展格吉呼嘯
神祗􁩬納嵩華當晝而文星現不寐而白鳯来彰諸
矦不朽之勲廣元后無爲之化公於是有幽州紀聖
功之碑潞帥劉從諫死其子因關河之險恃甲兵之
衆乃敢揚聲進討拒命王庭中外疑迷牙撓天聽帝
凝思奮神武公累罄竒謀且曰重耳在䘮不聞利父
死輙渠受戮祗以拒君况明皇舊官天井内地跨連
河北脅倚山東豈可行有匪人坐爲汙俗若是可忍
孰不可容沃小無疑躡足乃定又曰上黨居天下之
脊當河朔之喉今漳水雄兵常山勁卒是爲唇齒實
懼因依不若乘其未萌制其將動帝俞其奏乃妙選
使臣以勞諭之嚴立刑賞以勸戒之魏矦勠力從命
絶壺闗之右臂收泜水之上㳺獲兹渠魁在此成筭
又轅門叛將横水餘兇竊上相之旌旗盜晉陽之筦
鑰帝怒斯赫人心愈疑咸以師老于郊梟巢尚固議
罷兵者蚊聚請宥過者雷同公又揚笏而言曰彼地
則義師帥分宗室是互祖勤啇之邑后稷造周之邦
瓜瓞具存堂構斯在苟虧䇿畫不襲仇讎則是奬彌
牟逐主之風長冐頓射親之俗詩偁築室于道書謂
疑謀勿成由是洞啓宸衷大破群議運籌制勝舉無
遺冊防㣲慮遠必契神機授鉞之臣伏膺承命謝安
之圍碁尚刼曹参之飲酒方酣果有軍書奏聞戎捷
砥磨周鉞水淬鄭刀萬里来袁尚之頭顱二塚葬蚩
尤之肩髀歡聲雖震於朝市喜氣不見於形容何其
纂立功勲鎮定風俗若是之重也公於是有伐上黨
之制平晉陽之敕宗英可汗獻琛輸寳越自絶域通
于本朝文畢伯士胤呼韓谷蠡之師或執玉而朝靈
囿或解辦而拜甘泉並垂於史冊光被明命公於是
有諭囬鶻之命五慰堅昆之書四文章等於訓傳機
事出於神明固将偃仰邳石之符傲睨鬼籍之録聞
之者可以祛聾瞶得之者可以弼邦國每牙管既㧞
芝泥將熟甞於前席親授筆札公亦分隂可就簡如
飛時有急宣關於宻畫內庭外制皆不與聞或勢切
疾雷幾難終日宣室未召武帳莫開公則䟽於封章
逹於旒冕當乙夜觀書之際未嘗不偁美再三此文
豈可與賦洞簫而諷於後庭聞子虚而嗟不同世者
論功較德邪歲在乙丑群公常伯以天子之道貫于
神祗一年而風雨攸序災沴不作一年殱醜虜北伐
之詩四年誅狡童詠東征之歌而又伐摩尼之風壊
浮屠之俗偃兵反朴四海胥定思欲増鴻名光下武
公乃觀東序之圖按西崑之謀鋪舒名實藻縟文質
類于上帝爲唐神宗公於是纂章天成功神德明道
之冊文號位既畢華夷㑹同方將命禮官召儒者訪
匡衡后土之議採公玉明堂之圖考肆覲之禮於梁
生取封禪之書於太子盡皇王之盛事極臣子之殊
功而軒鼎將成禹書就掩然猶進先嘗之藥獻髙手
之醫藏周旦請代之書追漢宣易名之美作為大誥
祈于昊天始終一朝紹續九德其功閥也既如彼其
制作也又如此故合武宗一朝冊命典誥奏議碑賛
軍機羽檄凡兩帙二十卷輙署曰㑹昌一品制集紀
年追聖德也書位旌官業也歲在丁卯亞自左掖出
爲桂林九月公書至自洛以典誥制命示于幽鄙且
使爲序以集成書尋玄珠不究於倪域聴希聲莫竆
於髙下承命震惴㡬移朝夕援筆而復止者三四伏
念江陸脩盪辭譲不及因濟絜以叙焉夫全功難持
大名難兼日赫於晝而乏淸媚月皎於夜而無温煦
冬之爲候也則雪霜飄暴凍入肌髪夏之爲用也則
金流石爍火走膚脉如陽春髙秋者稀焉南則瘴風
毒虺之爲厲也北則獯戎黠虜之爲患也如雒邑咸
秦者幾焉鵰鷲不傳之以馳騁驊騮不授之以騫翥
如應龍者鮮焉仲尼聖賢之宗也位止於司冦師𥅆
道德之祖也宫不過柱史如姬旦者幾焉是以保衡
傅說左右殷宗召公畢公寅亮周室咸著大訓克爲
元龜書契以来未之多有李斯以刻石紀號之文勝
而不在休明之運又何足數㦲周勃霍光雖有勲伐
而不知儒術枚臯嚴忌善爲文筆而不至廊廟自是
已降其類寔煩惟君藴開物致君之才居元弼上公
之位建靖難平戎之業垂經天緯地之文粹乎厥躬
由是人仰德葢四序之陽春九州之咸雒品彚之應
龍人中之姬旦也後之學者其景行之
李文饒文集卷第一　㑹昌一品制集
　徽冊　讃
　　上尊號玉冊文
　　仁聖文武至神大孝皇帝眞容讃(并序)
　　　上尊號玉冊文(二年/㑹昌)奉敕撰
維㑹昌二年歲次壬戌四月乙丑朔十四日戊寅攝
大尉光禄大夫守司空兼門下侍郎同中書門下平
章事臣徳𥙿銀青光禄大夫守尚書左僕射兼門下
侍郎同中書門下平章事臣夷行金紫光禄大夫尚
書右僕射兼中書侍郎同中書門下平章事臣拱銀
青光禄大夫守中書侍郎同中書門下平章事臣李
紳及文武百官金紫光禄大夫檢校司徒兼太子太
保臣僧孺等六十五百七十四人言臣聞羲皇首太
古之號成湯顯神武之稱我髙祖皇王是憲尊名若
古貽厥丕訓爲子孫之法豈不善始善述哉矧乃臣
唐受命繼體承業理運將至大君以興昊穹所以開
至聖也曩者明兩未定帝華不恊捨㣧傳聖深惟至
公先后所以昭天命也亦猶堯發於唐矦文興於代
邸神明之祚不其難哉伏惟皇帝陛下淸明溥鬯光
耿四海玄德莫鄰天休大賚日角見表氣志如神爰
初定命正心理物如辰居極而天下無邪矣由是昭
德塞違尊賢遠佞禹不自滿成不敢康罔盤于田不
邇于色自閨壼以施王教由家道而刑國風去比周
覈名實擥乾綱擇聖紀修舊典恊誠質扢嘉壇欵泰
一進正臣以端治表禮故老以求讜言遠無蔽獄近
無留命祈玄祖而膏雨降祀靈岳而嘉穀登省刑罰
而蓬孛消彂倉廪而螽螟息去歲龍旂承祀大輅親
郊捧玉瓉而一獻光靈来格振金石而六變魄寳昭
臨然猶古訓是學緝熙于道天文炳煥雲漢其章温
㳟敬遜承太任之教和樂愷悌洽戚藩之心德風偃
于群黎威霆動乎絶域又以敬養不逮於長樂昭配
未升於禰宫毎懐嗣徽烝烝而慕所以奉若慈訓對
越兩儀因心立制永錫其教寛䖍劉之罪興惻隠之
仁回電收霜爲之反汗及單于慕義景附朔邉耀德
戢兵謙臨是受至於備文物展國容莫不先甲而布
甘澤丁辰而廓隂羽和景晏温卿靄絪緼斯所謂神
祗之心應矣天人之際交矣於是服冕之士戴鶡之
倫暨藩矦邦伯黃髪鮐背不謀而進曰陛下玄黙天
晬輝光日新大矣孝熙四極爰臻誠宜玉版温潤鏤
鴻明之德神寳焜耀薦萬斯之年丕夫大典不可辭
也陛下猶謙退固拒至于三四群臣不已乃曰俞哉
夫徧覆包含之謂仁極深研幾之謂聖憲度著明之
謂文蠻夷震懾之謂武感而遂通之謂神無思不服
之謂孝臣等不勝大願謹奉玉冊玉寳上尊號曰仁
聖文武至神大孝皇帝伏惟陛下乾徤不息謙尊而
光樂戒其　禽戒其荒夀乃侔於殷宗俗乃厚於成
康貽燕後昆受福無疆臣德裕等誠歡誠躍頓首頓
首謹言
　　　上尊號玉冊文(㑹昌五年)
維㑹昌五年歲次乙丑正月已酉朔一日已酉光禄
大夫守太尉兼門下侍郎同中書門下平章事臣德
𥙿光禄大夫守尚書左僕射兼門下侍郎同中書門
下平章事臣悰朝議大夫守尚書右僕射兼中書侍
郎同中書門下平章事臣讓夷朝議大夫守中書侍
郎兼户部尚書同中書門下平章事臣崔鉉及文武
百官太中太夫太常卿臣孫簡等六千二百二人言
臣聞在昔周宣撿抁内侵四扗薄伐以定王國則詩
人大其功暨于漢宣北夷乖亂呼韓慕義郅支遠遁
則簡䇿著其美惟此二代偁爲中興間者開成之未
星孛如雲螟飛蔽天先帝戚之黎人懼焉乃授至聖
遺大投艱迄茲成功厥有冥數伏惟仁聖文武至神
大孝皇帝表應龍翼粹合乾剛神全而正氣凝宇定
而天光彂智燭千里動必察㣲心鏡萬機物来斯應
於是三材用四維張建中和之極綴前聖之綱重樞
機脩法制刑御家之理無出壼之言銷讒邪遠佞幸
絶背公之黨退好徑之人內嚴體貌増堂陛之峻外
絶締交去輔車之勢古所謂受命於天惟舜獨正也
又曰一心定而萬物服惟陛下得之曩者北狄矜功
耗蠧中國種類磐牙根柢封殖異術肺腑縞衣如荼
挾邪作蠱浸淫宇內倒懸不觧百有餘年既而龍祠
埡㓕携國欵塞質帝女蹙海疆有狼頋平城之心鯨
吞咸洛之志爰命梟將搴旗剛旃兵鏖穹廬火烈荆
榛颺罽幙碎　䡝六羸遁逃貴王生還剗㓕妖迹剿
除醜類故名王結髪冠帶入臣堅昆稽首鞮譯来獻
而又姦臣放命二紀陸梁㨿太行之固下窺􁆍邑通
故絳之道旁睨近關樹其遺孽以竊兵柄議者僉曰
精甲十萬積糓十年泉魚不察湯網宜懸陛下雄㫁
霆聲群疑氷釋揚淸風而掃雲鼓迅雷而破山任馮
異則㧞天井而振上黨仗呉漢則彂突騎而窺邯鄲
壺關夫險山東奪魄屬有戍邉叛將竊彂参墟人心
揺蕩異議放肆陛下臨朝而言曰二冦獲罪於天予
所不捨未三旬而定晋地纔朞年而㓕潞子不以金
購稀將多降不勞師克粤首馳報非至德感物孰能
臻於此乎由是台宰百辟藩屏將帥上言曰成伐東
夷而肅慎来賀景剪七國而王室乃安莫不始於武
功終致刑措將以禋上帝薦祖宗宜受鴻名以荅玄
貺陛下猶謙遜而五譲之勤請弗已乃屈已以俞之
雲漢為章所以昭法度也神明其德所以成教化也
巍乎有功帝堯之則也勤于大道玄祖之訓也臣等
不勝大願謹奉玉冊玉寳上尊號曰仁聖文武章天
成功神德明道大孝皇帝伏惟陛下不有其名以保
其成不德其功以戒其盈享殷宗之福致周道之平
熙我王度玉振金聲臣德𥙿等誠歡誠躍頓首蝢首
謹言
　　　仁聖文武至神大孝皇帝真容讃(并序)
仁聖文武至神大孝皇帝御極之五載氣應天和德
感人心朝廷四方感一於正以精蕩侵以道勝殘故
得風雨時若螽螟嵗息銷逢孛爲休氣驅戎狄爲懐
人北荒堅昆重譯而至厥有窘伐憑阻弄兵陸梁韋
頋既伐夙沙自縛武功既成体德昭明前古未聞百
王莫致之事皆葳蕤於圖諜矣皇上以爲大禹叙九
疇敬五事豈不曰貌㳟則莊視明則止予欲作繢傳
照審其儀形且夫聖人潜心於天以通神明先定其
神而萬物理矣昔之訪具茨期姑射在此而已况乎
廣成之戒抱一玄元之去多欲予所貴道良謂是矣
豈眩夫係風之言竒彼淖冰之術從偓佺之所　遺
堯舜之令命各哉於是圖輕素冩良金擬鑑形於止
水若凝視於淸鏡五彩既彰穆穆皇皇居列仙之舘
近玄祖之光蓋以昭燕翼之謀顯丕承之德矣臣聞
古之至聖必有竒相是以黄熊之瑞應於龍體赤精
之符恊於圖表頎然而長文王所以新天命也體貌
多竒漢髙所以威海内也然則繢事之㣲極於㣲肖
至於天光　淸日光明潤非可圖也庻髣髴焉末臣
奉詔敢颺言曰
唐運中興天授大君軒耀其武堯煥其文北伐撿抁
朔漠消氛西伏堅昆稽首稱臣祲生壼關盗起河汾
沈機先物雄㫁觧紛克定群慝竟全大勲八表既寧
萬機益勤爰命彩繢載模天真崐閬仙岑峻極秋旻
蓬瀛白日光照淸晨涵育如天尊嚴若神輝赫絪緼
爲龍爲雲聖作物覩禎祥以臻宣光孕靈虞熙載甄
政建中和金聲玉振太堦既平廟噐乃陳化下以德
持盈以仁四瀆宗海衆星拱辰億萬斯年藻朗日新
李文饒文集卷第一
李文饒文集卷第二　㑹昌一品制集
　紀功
　　幽州紀聖功碑銘
　　異域歸忠傳序
　　黠戞斯朝貢傳序
　　　幽州紀聖功碑銘(并序)奉敕撰
幽州盧龍軍師檢校尚書右僕射張公仲武往年修
獻捷之禮今年有銘勲之請二者君子韙之豈不以
諸矦有四夷之功獻其戎捷春秋舊典也宗周納肅
慎之貢銘於楉矢天子令德也斯可以爲元矦衆可
以爲後代法聖上嘉其動而中禮乃命宰臣採其元
功傳於惇史臣德𥙿敢颺言曰夫兵者所以除暴害
也愛人則惡其爲害禁暴則惡其爲亂雖睿智不殺
化之以神至德允懐招之以禮然書有搰夏之戒傳
有脩刑之訓虞舜四罪乃成大功文王一怒以至無
侮非德教之助歟仁聖文武章天成功神德明道大
孝皇帝熙我文典煥乎光明極象外之㣲臻於至道
鼓天下之動致於中和慮必鈎深退而藏宻故能神
機獨照伐未兆之謀威光遠震制不覊之虜當其時
也烽燧迭警羽書狎至人心大揺群師沮氣皇帝以
軒后之威神漢髙之大畧光武之雄㫁魏祖之機權
合而用之以定王業此議臣所以不敢望於淸光也
倬㦲天地應而品物生君臣應而功業成故龍躍而
雲從䳽鳴而子和方叔伐獫狁蠻荆来威安遠撃車
師西域振服宜有良將殿于朔邉張公禮閱戰噐書
成傳癖張仲孝友子𥜗塞泉流落不偶光景未耀明
主雅聞竒志將帥而拝將軍遥推赤心築壇而命元
帥非自雄武授之薊門果能精誠奮彂䇿慮偪億千
里獻籌一心憂國則知龍顔善將任人傑而不疑日
角好謀歎敵國而强意回鶻者本北狄之裔也或曰
獯狁或曰山戎五帝所不能臣三王所不能制前史
載之詳矣暨薛延陁之敗也莤帥吐迷度率衆欵塞
太宗幸靈武納降立回鶻部落置瀚海都督因我封
殖遂雄北方肅宗之戡內難也葉䕶以射鵰之士親
護戎旌亦由羌髳率師以翼周北貊梟騎以助漢既
殄大憝乃疇厥庸特拝葉䕶司空歲賜繒二萬疋厥
後飾宗女以配之立宫室以居之其在京師也瑶祠
雲構甲第棊布棟宇輪奐衣冠縞素交利者風偃挾
邪者景附其翎矦貴種則被我文繢帶我金犀恱和
音猒珍膳蝎蠧上國百有餘年既而傑鷔無親天命
不祐僣侈極欲神道惡盈本國荐飢畜産耗半黠戞
斯因利乗便遂焚龍庭區落蕭條隂燐青焚今之烏
介可汗亡逃失國竊號沙漠非我冊命自爲假王其
来也羨漫隂山睥睨髙闕玄塞之下氛霧蔽天質貴
主以前驅傾大國而求援或丐我米糒捄其飢人或
邀我甲兵復其故地外雖柔服內有桀心因行人致
詞徵呼韓故事願居光禄塞急保受降城其下有二
部曰赤心宰相那頡啜特勒赤心者天性忿鷙戎馬
尤盛初與名王嗢沒斯首謀內附俄而負力怙氣潜
圖厲階為嗢沒斯所給誘以俱謁可汗戮於帳下其
衆大潰東逼漁陽上乃賜公璽書授以方畧公以室
韋悍亟之兵近我邉鄙俾其偵邏且禦内侵尋以徵
役不供爲虜所敗由是介馬数萬連亘幽陵伏精甲
於松　布穹廬於磧鹵散若飛鳥止如長雲火燎於
原不可嚮邇公激義氣以虹貫彂精誠而石開竒計
兵權宻授髦俊乃命介弟仲至與禆将游奉寰王如
清左敵萬李君慶張自榮髙守素李志操率銳兵三
萬建斾而前介胄雪照戈矛林植命以義殉壮由師
直聲隆隆而未洩欲逐逐而不食戢以聽命嚴而有
威公曰險道傾反且馳且射胡兵所以無敵也致之
平原勒以方陳我師可以逞志也於是㨿于莽平環
以武剛首尾蛇伸左右翼張輕騎既合竒鋒横䳱如
摧枯株如摶畜兎攝讋者弗取陸梁者皆仆虜王矦
貴人計以千數然後盡羅服聽悉數系纍谷静山空
靡有孑遺槖駞駃騠風澤而散旃墻罽幕野
馬牛㡬至於谷量虜血殆同於川决徑路寳刀祭天
金人竒貨珍噐不可殫論乃命從事李　馳傳
上奏又命牙門將國從紀繼獻戎俘皇帝受而勞之
群臣畢賀昔長平七征驃騎一舉竇憲合氐戎之衆
陳湯㩜城郭之兵或生靈减耗士馬物故或邀功捄
罪矯命專征然猶告類上帝薦功淸廟願視二漢不
其恧歟以公威動蠻貊功在漏刻因命公爲東靣招
撫回鶻使先是奚契丹皆有虜使監護其國貴以歲
遺且爲漢諜自回鶻嘯聚靡不鴟張公命禆將石公
緒等諭意兩部戮回鶻八百人雖介子討罪於龜茲
班超行誅於鄯善未足儔也回鶻又遣宣門將軍等
四十七人詭辭結歡僣伺邉隙公宻賂其下盡得隂
謀且欲馳入五原大敺雜虜公逗留其使緩彼師期
竟得人病馬瘏縮衂而退挫銳解紛緊公善計今烏
介自絶皇澤莫敢近邉并丁令以圖安依康居而求
活盡􁁎餘種屈意黒車寄託遠道流離飢凍黒車亦
倚其威重迫脅諸戎造謀藉兵解仇交質自謂約齎
深入漢將取而未期渡幕輕留三師往而非利公以
壯猷逺馭長討覊縻不媮避慊之便終致盡敵之術
将時動而得雋豈歲數而勝㣲矧乎明主仗將師爲
瓜牙視戎狄爲䑕彘方獵猛敵不翫細娱非周宣無
以成召虎之勲非漢宣無以聽營平之計朂哉上將
光我中興公前後受降三萬人特勒二人可汗姊一
人都督外宰相四人其他矦王騎將不可備載王褒
以日逐歸德稱爲人瑞班固以稽落盪寇大振天聲
孰若天子神武百蠻振慴乗其慼困臨以兵鋒刈單
于之旗納休屠之附非萬里之伐無三年之勤巍乎
成功輝焯後代宜刻金石以揚鴻休銘曰
大和之初赤氣宵興開成之末彤雲暮凝異鳥南来
胡徴之㓕北夷颷掃厥國土崩逼迫遷徙震我邉鄙
長蛇去宂奔鯨失水上都薊門兵連千里曽不畏天
猶爲驕子丐我邉糓邀我三師假我一城建彼旙旗
歸計强漢郅支嫚詞狼顧朔野伏莽見誅鴈門之北
羗戎雜處濈濈群羊茫茫大鹵縱其梟騎驚我牧圉
暴若豺狼疾如風雨皇赫斯怒羽檄徵兵謀而淵黙
㫁乃雷聲沉機變化動若神明沙漠之北虜無隠情
漁陽突騎燕歌壯氣赳赳元戎耽耽虎視金鼓誓衆
干旄蔽地爰命介弟屬之大事翩翩飛將董我三軍
禀兄之制代師之勤威畧火烈胡馬星分戈回白日
劍薄浮雲天街之北旄頭已落絶轡之野蚩尤未縛
俾我元矦恢弘遠畧取彼單于係之徽索隂山寢烽
亭徼櫜弓萬里昆吾九譯而通蠻夷既同天子之功
儒臣篆美刋石垂鴻
　　　異域歸忠傳序
㑹昌二年四月甲申回鶻大特勒唱没斯率其國特
勒宰相尚書將軍凡十二人大首領三十七人騎士
二千一百六十八人內附制授嗢没斯特進檢校工
部尚書左金吾衞大將軍同正封懐化郡王其酋帥
徧加戎秩賜之金紫於是穹廬之長盡識漢儀左袵
之人　咸被王澤矣臣聞書載率服美大舜之功詩
列既平顯周宣之德暨漢宣帝亦單于慕義呼韓来
朝歴紀数千稱者三代則知非常之運必待非常之
君誠契感通斯爲難遇伏惟仁聖文武至神大孝皇
帝紹髙祖太宗之神武慕玄宗憲宗之遠畧英才天
縱武節霆馳靜深之謀淵然若海先難之志屹然若
山自嗢没斯歸欵朔邉注心魏闕制置大畧盡出宸
算漢高從善能用六竒光武揣情坐知千里諸將無
搴旗之効群臣乏借箸之籌夫天以信而成功地以
定而載物惟大君懋一德法兩儀故能懐異俗之心
盛中興之業嗢没斯者回鶻之貴酋也夙禀正性生
知大義識倚伏之数明禍福之機回鶻運屬天亡歲
乆不稔畜産大耗國邑爲虚流亡徧於沙漠僵仆被
於草莽由是國之將帥各率支兵或入西戎或歸諸
部惟嗢没斯精誠上逹天誘其衷拔自狼居之山願
拜龍顔之主封章瀝懇指日誓心不奪之誠介如石
矣先是有赤心宰相桀傲亂常頗爲邉患嗢沒斯潜
布誠欵於天徳軍使田牟暴其罪状梟首以狥歸大
國明也戴聖君忠也去亂邦智也執醜虜義也其比
四夷悉謂誠臣昔仲尼以曽參孝因爲陳君臣父子
之義以著孝經今聖主以嗢沒斯忠爰採武義貞烈
士以爲歸忠傳則聖人善誘之道又何以加於此乎
廼集秦漢以来至聖朝去絶域歸中國獲名節自著
功業保終者三十人勒成上下兩卷其不因獻款無
迹可稱者今並不載臣又聞善者天報之以福爲不
善者天報之以殃神道昭晣應如影響嗢沒斯方欲
保大節成大勲宜乎佩服斯文以爲鍳戒臣備位台
鉉獲奉睿謀受詔序事冠于篇首
　　　黠戞斯朝貢圖傳序
昔越裳貢雉薦於宗廟西旅獻􁅾陳以典訓所以感
其至而戒其初也仁聖文武至神大孝皇帝御暦之
四年天瑞燦爛王道昭焯五材並用六轡斯柔布政
宣室以張神化報兵朔野以耀威靈故得天晬而淸
日晏而明蟲螟不生嘉榖以成中㝢既安四夷来庭
由是龍荒君長黠戞斯遣使注吾合素等上表獻良
馬二疋絶大漠而貢赤誠渉流沙而霑赭汗非至德
所感孰能臻於此乎皇帝以前有鸞旂焉用驥騄不
貴龍友帷駕鼓車乃命其使見於内殿賜以珍膳錫
之文錦謹按故相魏國公賈耽所撰古今四夷述黠
戞斯者本堅昆國也貞觀二十一年其酋長入朝授
以將軍印拜堅昆都督逮于天寳季年朝貢不絶暨
中國多難爲回鶻隔礙黠戞斯忿其桀鶩乗彼荐飢
於是破龍庭焚罽慕蕭條萬里地無種落始得出重
泉而見白日披氛霧而覩青天臣伏見太宗謂群臣
曰南荒西域自遠而至其故何哉宰臣房玄齡對曰
殊域来朝者中國乂安帝德遐被所致也太宗曰向
中國不安亦何縁而至朕覩此懐懼何者昔秦始皇
并吞六國漢武帝威加戎狄今殊方異類無遠不賔
竊比秦漢想無多愧亦欲傳之子孫念二王之末途
朕所以不能不懼爾臣伏思太宗往日之懼致我唐
百代之隆則聖祖詒謀可謂深矣此太宗所以永保
鴻名爲受命之祖陛下所以丕承王業為中興之主
豈不宜哉天㫖以賈耽有陳平鎮撫之才得充國通
知之敏其所述作該明古今乃詔太子詹事韋宗卿
祕書少監吕述往蒞賔舘以展私覿稽合同異視縷
闕遺傳胡貊兠離之音載山川曲折之狀條貫周備
文理洽通臣伏以貞觀初中書侍郎顔師古上言昔
周武王天下太平逺國歸款周史乃集其事爲王㑹
篇今萬國来朝蠻夷率服實可圖寫請撰爲王㑹圖
有詔從之臣輒因韋宗卿吕述所紀異聞飾以繢事
敢叙率服以冠篇首
李文饒文集卷第二
李文饒文集卷第三　㑹昌一品制集
　制
　　宣懿皇太后祔太廟制
　　宣帝改名制
　　遣王㑹等安撫回鶻制
　　討回鶻制
　　討劉稹制
　　授王宰兼克河南諸軍攻討使制
　　授劉沔招撫回鶻使制
　　授張仲武東靣招撫回鶻使制
　　　宣懿皇太后祔太廟制■奉敕撰
門下朕近因載誕之日展承顔之敬太皇太后謂朕
曰天子之孝莫大於丕承人倫之義莫重於嗣續穆
宗睿聖文惠孝皇帝厭代已久星霜屡遷禰宫曠合
食之禮惟帝深濡露之感宣懿皇太后長慶之際德
冠後宫夙表沙麓之祥實茂河州之範先朝恩禮之
重中壼莫偕况誕我嗣君纉承宣宗已恊華於先帝
方延祚於後昆思廣詒謀庻弘博愛爰遵舊典以慰
孝思當以宣懿皇太后祔太廟穆宗睿聖文惠孝皇
帝室率是彞訓其敬承之朕祗奉慈㫖載深感咽宣
示中外咸使知聞主者施行
　　　仁聖文武章天成功大孝皇帝改名制
王者照臨萬寓名豈尚於難知敬順五行理宜避於
勝伏徵諸前史義實炳然昔炎漢之興洛滂去水所
都名號猶乃避之况我國家運昌土徳豈可以王氣
勝於君名所以憲宗継明之初實已捨水必有冥数
叶於禎祥漢宣帝柔服北夷弘宣祖業功德之盛侔
於周宣御暦十年乃從美稱朕逺惟大漢之事近禀
聖祖之謀爰擇嘉名式遵令典敬承天意永保鴻休
宜攺名爲炎仍令所司擇日分命宰臣告天地宗廟
其舊名中外表章不得更有回避布告遐邇咸使聞
知
　　　遣王㑹等安撫回鶻制　奉敕撰
敕自古令王撫寧荒服忠於國者則有継絶之恩順
於道者則有固存之義所以厚其嚮化優以報功回
鶻累代姻親乆修臣禮服我聲教保茲信誠甞以國
難識其忠良嚴霜見其貞松疾風知其勁草永言勲
力豈忘予懐如聞爲紇扢斯所攻兵折衆叛畜産大
耗國人荐飢流離轉徙逺踰沙漠近因太和公主遣
使入朝已知新立可汗寓居塞下告窮請命未有所
歸毎念艱危載深憫惻今欲捄䘏窮困撫慰瘡痍使
四方知朕不忘舊勲保其大順昔匈奴乖亂呼韓欵
塞漢宣帝轉粟賑救權而施宜故得三代稱藩北邉
罷警前令典可不務乎宜令右金吾衞大將軍兼御
史大夫王㑹持節充安撫大使宗正少卿兼御史中
丞李師偃充副使專往慰問仍賑米粟二萬石俾期
安輯離散漸就漢南再復舊彊永保恩好宣示中外
宜體朕懐
　　　討回鶻制　奉宣撰
門下夫天之所廢難施継絶之恩人之所棄當用侮
亡之道朕毎思前訓豈忘格言回鶻比者自恃兵强
乆爲桀鷔凌虐諸部結怨近隣紇扢斯潜師彗掃穹
廬瓦解種族盡膏於原野區落遂至於荆榛今可汗
亡逃失國竊號自立逺逾沙漠寄命邉郵朕深念衰
殘尋加賑䘏毎陳章表多詐諼之詞接我使臣如全
盛之日無傷禽哀鳴之意有困獸猶闘之心去歲潜
入朔川大掠牛馬今春掩襲振武逼近城池可汗皆
自率勁兵首爲冦盗不耻破敗莫顧姻親河東節度
使劉沔料敵伐謀乗機制勝彂胡貊之騎以爲前鋒
搴翎(湯傳搴歙侯之旗/一本作翎漠世陳)侯之旗戈彼在穴短兵鏖於
帳下元悪軼於彀中况乗匪六驘衆纔一旅儲糧已
竭計日可擒太和公主居處不同情義乆絶懐土多
畏凾聞黄鵠之歌失位自傷寧免緑衣之歎念其覊
苦常軫朕心今者脫於豺狼再見宫闕上以攄宗廟
之宿憤次以慰太皇太后之深慈永言歸寧良用欣
感其回鶻既以破㓕義在剪除宜令諸道兵馬並同
進討河東立功将士以下優賞續次條流處分應在
京外宅及東都修功德回鶻並勒冠帶各配諸道收
𬋩其回鶻及摩尼等莊宅錢物等並委功德使與御
史䑓京兆府各差精强幹事官㸃檢收録不得容諸
色軄掌人及坊市富人輙有影占如有犯者並當極
法錢物納官摩尼寺僧委中書門下即時條䟽聞奏
於戲昔漢宣帝值匈奴乖亂推亡固存呼韓單于携
國歸命入朝保塞漢后所以有擁䕶之恩郅支單于
背叛禮義傷毁威重漢史所以明可誅之罪二虜禍
福皆自取焉四夷百蠻宜以爲鍳布告中外深體朕
懐主者施行
　　　討劉禛制　奉宣撰
門下定天下者致風俗於大同安生人者齊法度於
畫一雖晉之欒趙家有舊勲漢之韓黥身爲佐命至
於干紀亂律罔不梟夷禁暴除殘古今大義劉悟填
居海岱甞列牙爪屬師道阻兵六師問罪三面開網
一境離心乗此危機遂能歸命憲宗嘉其誠欵授以
南燕穆宗待以腹心委之上黨招致死士固䕶一方
逮於末年已虧臣節劉從諌生禀戾氣動扇剛風因
䟦扈之資以專封壌恃紀綱之律以逞驕恣暫展執
珪之儀終無上綬之請隙駒爲樂魏豹姑務於絶河
井蛙自居孫述頗聞於巴蜀大受亡命妄作妖言中
詗朝廷潜圖左道輒謀動戎師屡奏隂謀顧苕卵之
可矜豈泉魚之是察暨乎沉痼曽靡哀鳴猶駐将盡
之魂恣行邪僻之志罔惑舊校樹立狡童中使挾醫
莫覩其朝服近臣銜命不入於壘門逆節甚明人神
共棄其贈官及先所授官爵并劉稹在身官並宜削
奪成德軍節度使王元逵魏博節度使何弘敬或姻
連王室或任重藩維懇陳一志之誠願揚九伐之命
吴漢任軄受詔而初無辦嚴卜式朴忠未戰而義形
於内况成德軍甞以驍騎横衝首破朱㴞戰勢方酣
再回魯陽之日鼓音不息三周不注之山魏愽軍亦
以大斾渉河竟殱師道建十二郡之旗鼓以列降人
削六十年之厲階盡歸王化士賈餘勇軍有雄名必
能禀鄼侯之指蹤成葛亮之心伐咨汝二師朕尤注
懐元逵守本官充北靣招討澤潞使弘敬守本官充
東靣招討澤潞使潞府曩者烈祖在藩先　啓聖符
瑞昭晣繢事煥於泗亭鑾輅廵㳺金石烈於代邸寔
爲可封之俗乆爲仁夀之鄉艱難以来頗著誠節必
非同惡咸許自新其昭義軍舊将士及百姓等如保
初心並赦而不問昭義軍舊大将等如能舎逆效順
以州郡兵衆歸降者必厚加封賞如能擒送劉稹者
别授土地以振勲庸其村鄉百姓如所在團結歸順
者亦加爵賞劉悟下鄆州舊将校子孫及劉從諌近
招致将士等喻以善道宜聽朕言凢秉義立名湏明
太順未有忠於所奉上悖君親昔郤至有言受君之
禄是以聚黨有黨而爭命罪孰大焉田横能得士心
人多致命伏於海島莫敢猖狂及漢髙召之奔走向
闕豈甞違拒漢使留止田横唯慕殉以成仁不相挺
而作亂故得其王殁延殊寵光顯令名爾等既有義
心宜思改悔如能感喻劉稹束身歸朝必當待之如
初特與洗雪爾等舊校亦並甄酬仍委夷行劉沔茂
元各務進兵同力攻討其諸道進軍並不得焚燒廬
舎彂掘丘墓擒執百姓以爲俘囚桑麻田苖皆許本
户爲主罪止元惡務安生靈於戯藩維大臣抗䟽於
外髦雋舊老昌言於朝戒朕以祖宗之法不可私一
族刑賞之柄所以正萬邦宜用甲兵陳於原野雖朕
以恩不聽群臣以義固爭詢自僉謀諒非獲已布告
中外明體朕懐主者施行
　　　授王宰兼充河陽行營諸軍攻討使制
　　奉敕撰
敕淮南勁兵伏灌夫之勇河內雄屏委冦恂之忠各
用所長俾專大任以茲制勝斯爲良圖忠武軍節度
使銀青光禄大夫檢校工部尚書兼許州刺史御史
大夫上柱國王宰結髪從軍擁旄爲将一劍横陳萬
筭皆全隂則難窺勇能重閉亞夫急緩之任継父綘
侯祭彤禦侮之才爲吾子路近者狂㓂慿阻屡犯顔
行茂元莫遑定居驟聞三㨗願言奮旅方展六竒遽
屬爽秋暫嬰寒泄誠威重之可倚顧卧䕶之未任是
用改爾乗軒總齊諸校隠如敵國禦彼奔衝昔韓信
建旗出井陘之隘鄧艾束馬越隂平之艱皆立竒功
稱爲名將爾宜自厲無愧前良
　　　授劉沔招撫回鶻使制　奉宣撰
昔東漢中夏既寧匈奴飢饉臧宫請命將臨塞圖刻
石之功光武報云柔能制强且傳聞之事常多失實
雖㓕大冦不如息人朕毎覧前史爲之興歎又以大
禹修德有苗歸心周穆徂征荒服不至固存取亂在
擇良圖回鶻頃以本國荐飢落種携貳紇扢斯乗其
衰亂遂覆危巢既焚老上之庭盡剪名王之族可汗
失地逺害来附塞垣朕言念姻親不忘勲力諭以呼
韓欵塞漢氏舊章戎不亂華國之大典且分兵食捄
彼飢人令歸溟南方議賑贍屬可汗乆嬰沉痼酋長
異心雖随畜荐居固無定所而控弦深入頗亦渝盟
邉將戎臣屡抗章䟽策慮偪臆咸請驅除朕以王者
之師以全取勝匈奴見短嘉婁敬之善籌馬邑設權
戒王恢之兵首推誠含垢亦以喻時况朔夜沍寒有
皸瘃之患隂山遥路多曲折之艱宜以德綏豈勞兵
碎某官劉沔乆臨沙漠頗識虜情既啓十乗之行必
致六驘之遁委之告諭方俟成功可守本官充招撫
回鶻使如不自改悔終湏驅逐其諸道行營兵馬使
權令指揮主者施行
　　　授張仲武東靣招撫回鶻使制　奉宣撰
門下古人云兵者所以明德除害也故舉得於外則
福生於内朕毎念戎事務安生靈既獲逺圖宜恢長
筭回鶻可汗寄託塞上未歸虜庭近者遣使薊門懇
陳誠欵宋人病告於子反朝鮮心附於樓船繄我信
臣實得要領幽州盧龍軍節度副使知節度事觀察
處置押奚契丹兩蕃經畧盧龍軍等使銀青光禄大
夫檢校工部尚書兼幽州大都督府長御史大夫蘭
陵郡王食邑三千户張仲武風雲感契鳬藻協誠自
升將壇首剪狂冦戈鋋亟聞於彗掃牛馬殆至於谷
量故能望影揣情巳探致虜之術豈止聞風破膽益
堅慕義之心遽奏封章願申告諭彼既率服寧忘懐
柔况虜騎往来疾於風電沙場夐邈介以山川臨敵
應機固難綂一昔衞霍之襲葷允異道而征辛趙之
繋䍐羗兩從其志成予廟勝之䇿在舉髦傑之臣俾
爾鷹揚挫其狼顧将復蠻夷之叛固在七擒勉思将
帥之風無忘無利崇以夏官之秩委其綂制之權當
竭一心敬茲休命可檢校兵部尚書兼充東靣招撫
回鶻使其當道行營兵馬使及奚契丹室韋等並自
指揮餘如故主者施行
李文饒文集卷第三
李文饒文集卷第四　㑹昌一品制集
　制
　　授王元逵平章事制
　　授石雄晉絳行营節度使制
　　贈斐度太師制
　　贈陳夷行司徒制
　　贈崔琯左僕射制
　　贈王茂元司徒制
　　贈右衞将軍李安靜制
　　贈蕃維州城副使悉怛謀制
　　授元䀲諌議大夫制
　　授叚元遜哥舒嶠等官制(問)
　　授徐商禮部員外郎制
　　授狄兼謨兼益王傳鄭東之兼益王府長史制
　　授鄭朗等左諌議大夫制
　　授鄭裔綽渭南縣尉直弘文舘制
　　授李丕晉州刺史冀代行营攻討副使制
　　授李丕汾州刺史制
　　　授王元逵平章事制
門下古之命帥必重其名假三事之崇允萬夫之望
故韓信以丞相撃魏樊噲以相國伐燕克成茂功賞
抑有典成德節度使鎮冀深趙等州觀察處置兼充
北靣行营招討澤潞等使金紫光禄大夫檢校司徒
兼鎮州大都督府長史御史大夫駙馬都尉雲騎尉
王元帥逵生禀忠厚天資信誠竒正得於心機嚴荘
表於師律去病之畧無假絲呉翁歸之才實備文武
屬狡童逆命自固穴巢果能揚義聲以載馳繇直道
而先奮鋒逾駭電勢盛疾雷宣士卒上㨿層巒削成
垣壘下臨平壌盡見秋毫始擒伏莽之戎遽㧞升天
之險尋又陳兵原野漸洗堯山摧困獸之闘心挫螳
螂之怒臂弃甲者萬計折首者千人先獻戎俘益彰
臣節■則望王師之陳草木爲兵聞吾師之風椒蘭
比德顧其殘孽豈獲稽誅夫賞不逾時速人爲善雖
卨敷五教已列三公而禹分兵麾宜佩相印是用命
爾升于鼎司於戲昔吴起有大功者三不爲魏相竇
嬰破藩國者七未踐漢台豈非名噐之重曷常虚受
爾其奮揚威武殱厥渠魁當感激而成功勿遷延而
玩冦服茲休命可不戒哉可檢校司徒同中書門下
平章事兼鎮州大都督府長史依前充成徳軍節度
使鎮冀深趙等州觀察處置兼充北靣招討澤潞等
使散官駙馬勲如故主者施行
　　　授石雄晉絳行营節度使制
門下兵家之䇿戒在勢分故楚為三軍破於英布光
武料敵非劉尚之别营葛亮出師制魏延之異道專
其大任方見成功断自朕心授之戎律天德軍豐州
四城都防禦本𬋩押蕃落等使兼充晉絳行营諸軍
副使銀青光禄大夫檢校左㪚騎常侍豐州刺史御
史大夫上柱國石雄倜儻仗義沉宻有謀近者被羽
先登搴旗深入剪彼葷允碎其穹廬勇則冠軍威能
振敵屬壼関逆命羽檄交馳命征虜奉公之心思成
皐過險之將嘉其壮節召自極邉既而亞夫㑹兵馳
六乗之傳庻乎馬武力戦爲衆軍之鋒朕以彦佐早
升大将之壇乆服上公之冕資其碩望任以指蹤鄧
禹之鎮関河功雖未遂羊祜之守呉㑹不必自行罷
戎役以㑹朝待冦寧而撫俗親授方畧慰彼蒸黎爰
擢奇才付予重事爾其再申兵法奮起士心去病無
以家爲勿邀天幸臧宫保於常勝寔在貴謀敬聽朕
言副茲寵寄可守本官兼充晉絳行营諸軍節度使
餘並如故主者施行
　　　贈斐度大師制
敕堯之舊臣伯益顯庸於舜禹周之元老召公流羙
於成康永惟其人是屬良相斐度始以謀䇿除害佐
烈祖之中興終以忠貞立朝毗累聖之鴻業經緯之
志華皓不衰功勲爛然圖史輝焯奸邪所忌臲卼于
時暨氛霧既開魚水將叶條風孰見其喜愠零雨皆
羙其来歸未踐明廷遽嬰沉痼威鳯莫翔於舊沼虚
舟長往於夜川殂謝之初朋黨異義贈典不稱人情
欝然屬告類上玄渙流大號載懐先正宜有褒崇寵
既極於維師恩有加於在昔豈必望鄼矦之壟方念
茂功過梁道之祠乃思遺美以茲爲勸可不務乎
　　　贈陳夷行司徒制
敕昔柳荘云亡輟宗廟之祭公叔既殁表貞惠之名
前代所以追往悼懐飾終加禮永言髦傑宜峻舊章
故河中節度晉絳磁隰等州觀察處置等使檢校司
徒兼河中尹御史大夫陳夷行身爲儒宗位致宰相
言必體要行歸于周得壺遂之深忠持顔子之極樂
信能感物桃李所以不言思在無邪藜藿由其不採
朕纉承鴻業再授鈞衡陳群立朝道無適莫葛亮稱
物心匪重輕雖壯趾爲災躧歩爲蹇朕之毗倚方回
始終任以建牙暫去巖廊之上射不穿札遂居將帥
之間方期永年爲我良翰遽聞淪謝痛悼于心是用
襚以衮章載之簡冊言念舊德尚懐黄髪之謀𬗟想
貞風爰舉素絲之節以資縟禮用慰幽魂
　　　贈崔琯左僕射制
敕孔子以顔再之行首於四科漢代以荀陳之門方
於八凱乃眷時哲保茲令名用舉飾終之恩以杼殱
良之歎故山南西道節度使銀青光禄大夫檢校吏
部尚書兼興元尹御史大夫上柱國崔琯誠明履正
粹宻隣幾有子政之精忠得公綽之不欲禮樂二事
以爲身文仁義五常自成家範往以茂噐列于大僚
屬賢相受誣廟堂議法用長孺之道以右正人㣲京
兆之言豈聞非罪既是魏其之直益彰王鳯之邪荘
色于朝群公聳視讜詞不撓淑問攸歸歴踐名藩皆
有遺愛居常慎獨淸則畏知爰自子衿迄于白首厲
翼之志終始不渝未陟台階實孤公望追荣左揆式
是優祟
　　　贈王茂元司徒制
敕昔許穆公身殁於師贈以矦服王事加等春秋所
書言念勞臣終于盡瘁舉茲盛典用峻彞章王茂元
㓜則服儒長能習史晩爲邉將頗振軍聲近者元戎
啓行大旅臨境誓陟羊腸之險寧辭馬革之劳来必
挫鋒去者奪魄挑戦孤壘自掲髙旌坐觀爇火之蓬
方觧迎刅之竹必當樽爼制勝枕席還師勢如風霆
功在刻漏遽嬰沉痼莫展良圖伏彼之壯勇不衰吕
䝉之療䕶無及日未回於三舎星已旋於再周列諸
葛之鼓旗徐驅而返閱祭遵之車騎悼往則深亦既
聞其綏復是宜加於衮歛勉爾群帥知予報功
　　　贈右衞將軍李安靜制
敕昔班固有言何武王嘉區區以一簣障江河用歿
其身朕常以固作一代之典非所以垂法勸後也若
觀時以避禍量力以圖全則三綱之道幾於絶矣故
右衞將軍李安靜其祖太子少師綱謇諤大節炳於
青史安靜聿修厥德不隕令名往者産禄擅朝充躳
交亂毎念王室殆於阽危不憚芳蘭之焚竟全孤竹
之志廣稱遺老坑感憤之詞荀不食言由忠貞之故
永懐臣節逺邁前良近者深戒有司下令遴柬惟爾
苖裔靡有孑遺昔庭堅不祀臧文所歎仲宣無後魏
祖興嗟榮以先王之臣褒以揚名之典懋茲休寵用
慰冥魂
　　　贈故蕃維州城副使悉怛謀制
敕兵家之法地有必爭逺則漢氏之得隂山匈奴慟
哭近則張愿之城河外朔邉底寧乃眷維州寔爲險
隘有金湯之固居襟帶之衝沒爲戎疆垂六十載故
蕃維州城副使悉怛謀甞觧辮髪献其壘垣議臣託
以和盟沮其誠欵尋令束縛歸戮虜庭彼獲甘心且
無噍類昔常山臨代爲全趙之寳符河西絶羗断西
戎之右臂棄茲要害用長冦讎至今蜀人言必流涕
豈陳湯之專命由匡衡之廢忠言念始謀久罹幽枉
爰加寵贈用慰貞魂
　　　授元晦諫議大夫制
敕昔汲黯薄淮陽守願出入禁闥補過拾遺則諌爭
之任實資諒直我求其比今得正人吏部郎中元晦
往在内廷甞感先顧奮彂忠懇不私形骸俯伏靑蒲
至於雪涕数共工之罪不蔽聖聰辨垣平之詐益張
文德近因旌别邪正宰弼上言以魯公藏罟莫如寘
革於左右漢后輯檻孰若列游於公卿是用命爾登
于文陛爾其副我寵擢不替初心勿沽小名以枉大
節勉服官業期於有終可
　　　授叚元遜哥舒嶠等官制
　　　授徐商禮部員外郎制
敕朝議郎殿中侍御史内供奉上柱國徐商于公以
容駟髙閎虞氏以升卿名子其所全活不聞大賢猶
誠感幽神慶流苗裔矧乃祖徃以淑問甞爲理官屬
政在吕宗謀克王室將相䧟辟忠良受誣而深念群
獄之寃固拒詔使分别楚囚之濫自履危機義激命
輕仁爲已任有是隂德宜覃後昆爾風度粹和文詞
温䴡列於淸憲　有貞標既旌先正之忠爰舉賞延
之典勉修官業無替家聲可
　　授狄兼謨兼益王傅鄭柬之兼益王府長史制
敕古者聖人之教子也皆妙選天下之端士以衞翼
之漢代梁王好書則以賈誼經緯之才推明其志淮
陽好政則以玄成禮譲之節鎮靜其浮前王令猷百
伐良法况朕建立元子錫之粤區朱邸初開黄髪是
憲以兼謨慷慨納說有爰絲正席之忠以柬之取捨
俟時有貢禹弹冠之操皆行不苟合誠無暗欺歴軄
有聲居正無撓舉其素行擢在首僚尔宜廣德義之
風明孝愛之道俾其嚴於問寝敬不絶馳化與心成
中道若性服我休命可不慎歟
　　　授鄭朗等左諌議大夫制
予欲左右前後皆得正人朝夕交戒儆予之闕所以
分左右而備箴諌也思見大儒骨鯁白首耆艾論議
通古今喟然動衆心所以増其秩而厚其禄也朝散
大夫守諫議大夫兼弘文舘學士上柱國鄭朗等皆
以貞正守道列於左掖從容諷諫毎竭嘉猷况朗璜
近因陛見乃能庭爭執以言責本於忠誠昔峻岅乗
危爰絲攬轡期門近出次况當車増主之明二臣之
力我求端士用継前良期爾盡規致予無過拾遺左
右汲黯之願已諧禄賜愈多貢禹之誠當勵勉思厥
軄無沗優思可
　　　授鄭裔綽渭南縣尉直弘文舘制
敕宣議郎前行京兆府叅軍驍騎尉榮陽縣開國子
鄭裔綽昔漢武帝云有社稷之臣汲黯近之矣𬗟懐
先正實邁前良况兩代持衡皆有貞節守正持法遺
風凛然爾生於德門且服儒訓黄金不遺唯守於一
經白環比德方榮於四代嘉其勵行不隕令名俾從
丹地之逰佇継緇衣之美可京兆府渭南縣尉直弘
文舘散官勲如故
　　　授李丕汾州刺史制
賈誼云守圉扞敵之臣誠死城郭封疆聖人有金城
者比物此志也若火焚岡而不攺其貞風振野而獨
摽其勁臨危自奮見義必爲得不寵以命爵列於上
賞忻州刺史兼御史中丞李丕㓜而倜儻長負不覊
才耀奇而頴出智釋結而觹解禦侮是寄益德冠於
三軍騷動得人劇孟雄於一敵昔在爾祖志康國屯
翼龍而飛既濡其雨露刑馬而誓已表於山河貽厥
孫謀載揚休問近者侵生參代盗起汾川保信都之
城不爲威惕戮邯郸之使終以節全戎士間行奏章
狎至閱其忠欵可謂著明乃眷西河控于大厦文侯
舊壌干木遺風以節㮣著者居之固其宜也勉圖嘉
績以保令名可
　　　授李丕晉州刺史充冀代行營攻討副使制
敕晉謀元帥必有仇軍漢制出師皆立副貳所以重
戎事而肅王命也李丕頗有大慮常好竒功自爲攻
拒之書尤邃揣摩之術淬其智刅斫未兆之機森其
禮干得備嚴之稱暨蟬蛻丹水鵬摶赤霄未及歲暮
累見誠節今以玉璧重地汾河要津俾換珪符用佐
樽爼庻乎易行而誘成苖賁之爲不胄而驅效葉公
之入勉於盪㓂副我知臣可
李文饒文集卷第四
李文饒文集卷第五　㑹昌一品制集
詔敕上(者請翰林添奬餙語他㫮倣此/詔書凡有敕字者使行無敕字)
　　賜回鶻可汗書
　　賜回鶻書意
　　賜回鶻可汗書意
　　賜回鶻可汗書并宫主及九姓宰相詔書
　　賜太和公主敕書
　　賜背叛回鶻敕書
　　賜回鶻嗢沒斯特勒等詔書
　　賜回鶻嗢沒斯等詔書
　　賜思忠詔書
　　賜回鶻可汗書
敕我國家統臨萬寓列塞在隂山之南先可汗悊率
本部建牙於大漠之北各安土宇二百餘年此天所
以限隔内外不可逾越近聞爲紇扢斯所敗加以飢
荒國邑為墟屍僵道路今可汗稍收離㪚漸近邉城
將議遠圖舎先文誥故兹命使宜聽朕言可汗累代
以来推誠嚮國仼者中原有誰助剪群兇列聖念功
毎加優寵寧國咸安二公主降嫁龍庭爰及先朝復
以今公主　好又以土無絲纊歲遺縑繒恩禮轉深
諸蕃稱羡乆保誠信兩絶猜嫌但以國家舊章蕃漢
殊壌稍逾經制豈朕所安去歲嗢沒斯特勒巳至近
昇邉将憤激便請袪除朕念其無主可歸且令安撫
今可汗既立彼又降附便合率漸復舊疆漂寓塞垣
殊非良計又得宰相頡干伽思等表借振武一城權
與可汗公主居住中國之制與外蕃不同湏守前代
規模祖宗法度昔漢朝單于乖亂呼韓欵塞宣帝送
單于出朔方雞鹿塞唯賑以米粟國初大宗皇帝命
李思摩建牙於漢南遺址並存事皆可驗未有深入
漢界借以一城與退渾党項㣲小雜種同爲百姓實
亦屈可汗之尊貴亂中國之舊規若以未復本蕃或
欲别遷善地求大國聲援戢諸部交爭亦湏率思歸
之人且於漠南駐止朕當許公主朝覲親問事宜儻
湏應接必無所悋冀今𬒳國從此輯寧豈不謂去危
就安轉禍爲福朕縁公主将可汗丹誠来告深感于
衷制置之間湏存逺大故遣右金吾衞大将軍兼御
史大夫王㑹宗正少卿兼御史中丞李師偃馳往喻
懐爰定所居便申誓約神明是質豈可食言可汗並
保一心自求多福
　　　賜回鶻書意　奉宣撰
朕想可汗公主以乆修隣好累降嘉姻望我國家如
歸親戚朕毎弘容納之意固無纎芥之嫌但以將相
大臣累陳公議以可汗代居絶漠臨長諸蕃名聲既
雄部伍甚衆今逗留塞上逼近邉城百姓不安人心
疑惑耕種盡廢士馬疲勞朕二年以来保䕶可汗一
國內阻公卿之議外遏将帥之言朕於可汗心亦至
矣可汗亦湏深見事體早見歸還所求種粮及安存
摩尼尋勘退渾党項刼掠等事並當應接處置必遣
得宜惟是擬借一城自古以来未有此事天地以沙
漠山河限隔南北想蕃中故老亦合備知只如長安
東有潼関西有散関南有藍田関北有蒲関今四海
一家天子所都猶有限隔况蕃漢殊壌豈可通同且
天下者髙祖太宗之天下朕守祖宗成業常懐兢畏
豈敢上違天地之限中隳祖宗之法毎欲彂一號施
一令皆告于宗廟不敢自專所借一城理絶言議想
可汗便湏息意勿更披陳其餘令楊觀專往視喻朕
意
　　　賜回鶻可汗書意
楊觀至覧表欲求粮食牛羊糧食已許自已馬價絹
就振武和糴三千石縁中國以農為本最貴耕牛百
姓所蓄無多常斷屠殺羊則産於北土不出中華惟
塞土蕃渾各有畜牧朝廷未甞徵率務使安存今之
所求難允来意又所請束縛嗢没斯送歸者嗢没斯
比自投邉将屡猒誠欵自本國破亡之初奔迸先至
塞上不随可汗公主已是二年慮彼猜嫌自懐憂懼
竆廹歸命望朕保持未甞有交構之言離間兩國前
可汗已縁失制馭之道無兼愛之仁侵擾諸蕃肆為
暴虐所以親屬內叛部落外離國破家殘實由於此
今可汗失地遠客危難之中尤湏追悔前非以安反
側若又仁爱不至骨肉相殘可汗左右信臣誰敢自
保朕綂萬國非止一蕃未附者頃務懐柔歸誠者因
宜存撫儻狥可汗之意殊乖覆育之恩今已特許歸
降止於存其種族必不别有任使授以腹心在可汗
不失恩慈於朝廷免虧信義豈不兩全事體深叶良
圖况前代以来盡有故事漢朝呼延邪單于欵塞其
下大将鳥厲屈烏厲温敦並来降附漢宣帝封以列
侯又國初頡利可汗之破敗也降者甚衆酋豪首領
至朝廷皆拜將軍僅百餘人無不撫納想可汗深明
朕意勿更再論摩尼教天寳以前中國禁㫁自累朝
縁回鶻敬信始許興行江淮数鎮皆令闡教近各得
本道申奏縁自聞回鶻破亡奉法者因茲懈怠蕃僧
在彼稍似無依呉楚水鄉人性囂薄信心既去翕習
至難且佛是大師尚随縁行教與蒼生縁盡終不力
爲朕深念異國遠僧欲其安堵且令於兩都及大原
信嚮處行教其江淮諸寺權停待回鶻本土安寧即
却令如舊
　　　賜回鶻可汗書(并公主及九姓宰相詔書)
朕自臨寰區爲人父母惟以好生爲德不願黷武爲
名故自彼國不幸紇扢斯所破来投邉境已歴歲年
撫納之間無所不至初則念其飢歉給其糇糧旋則
知其破傷盡還馬價前後遣使勞問交馳道路小小
侵擾亦盡不計今則可汗尚屯近塞未議還蕃朝廷
大臣與四方節將皆懐疑忿盡請興師雖朕切務含
弘亦所未喻日昨数使卻回皆言可汗只待馬價及
令交付之次又聞所止屡遷或侵掠雲朔等州或讐
掣羗渾諸部未知此意終欲何如若以未交馬價且
近塞垣行止之間亦宜先告邉将豈有倐来忽去遷
徙不常雖云随逐水草動皆逼近城柵遥揣深意似
恃姻好之情毎觀蹤跡實懐馳突之計况昨到横水
柵下煞戮至多蕃渾牛羊豈悋驅掠黎庻何罪皆被
傷夷所以中朝大臣等皆云回鶻近塞已是違盟更
戮邉人實乖大義咸願因此翦逐以雪殂謝之寃然
朕志在懐柔情深屈巳寧可汗之負德終未忍於幸
災石誡直乆在京城備知仁(作人/一本)心憤惋彂於誠懇
固請自行嘉其深見事機所以不能違阻可汗審自
詢問速擇良圖無至不悛或貽後悔
　　　賜太和公主敕書■奉宣撰
敕姑遠嫁絶域二十餘年䟦履險難備罹屯苦朕毎
念於此良用惘然㳟惟太皇太后春秋已髙慈愛深
厚比者望姑朝謁再叙悲歡倐已歲暮寂無音耗想
姑見舊國之城邑能不銷䰟望漢將之旌麾必當流
涕今朔風既至霰雪已零絶國蕭條固難乆處旃墻
罽幕何以禦冬肉飯酪漿且非適口朕撫臨萬㝢子
育群生一物未安終食三歎况姑累年漂泊何日忘
懐想姑髙明必是懸鑒姑承宗廟之餘慶爲三室之
懿親先朝割愛降婚義寧家國謂回鶻必能侮禦安
靜塞垣使邉人子孫不見兵革射獵者不敢西向畏
軒轅之䑓今回鶻所爲甚不循理蕃渾是朕之人百
姓牛羊亦國家所有因依漢地遂致蕃孶回鶻託以
私讐恣爲侵掠毎馬首南向姑得不畏髙祖太宗之
威靈欲侵擾邉疆姑得不思大皇大后之慈愛為其
國母足得指揮若回鶻能不禀命則是棄絶姻好今
日以後不得以姑爲詞若恃我爲親禀姑教令則湏
便自戢歛以繼舊歡想姑以朕此書喻彼將相令其
知分更不徇非塞外祈寒且無絲纊朕毎御裘服則
思彼未授衣豈可回鶻譸張遂忘親愛今寄冬衣若
干具如别録
　　　賜背叛回鶻敕書　奉宣撰
近数得邉將奏報知卿等本國自有離亂可汗遇禍
雖未委虚實良深震悼我國家與卿等本國代結姻
好乆爲親戚恊德同心常爲諸蕃所羡故得邉候不
聳封疆晏然卿等忽領師徒漠南屯集又数至天德
侵掠頗擾邉人聚師無名忠義俱失既乖舊好良用
憮然若卿等本國所立新主非可汗至親人心不從
擾亂未定卿等只合自申方畧竭效忠誠安靖本蕃
以圖勲績亦合遣使告朕具述此心若新立可汗是
中國至親人已歸附卿等便合早自相率保國寧家
與可汗恊心以修舊好豈得寄命塞上乆勞師人朕
縁與卿本國情義至深事同一軆又縁公主在彼未
知存亡故遣使臣魏謩往諭朕意卿宜備陳誠𣢾不
得虚詞兼禁戢師徒勿爲侵軼近聞天德遊奕軍將
曽有交鋒卿等既犯塞垣亦是邉將常事今已各令
諸鎮不許交兵卿宜曉諭部落各令知悉
　　　賜回鶻嗢沒斯特勒等詔書　奉宣撰
勅回鶻嗢沒斯特勒那頡啜特勒頡干伽思於解亦
阿躭于思莫賀逹干宰相伊難朱密伽諦畧摩咄將
軍諦畧等天德軍逓所奏表至再三省覧憂屬良深
彼蕃自忠義毗伽可汗以来代爲親隣連降愛主恩
禮持異古今莫及君臨萬國撫育殊方苟有未安則
宜来告况特勒等乃祖乃父歸誠累朝昨遣嗣澤王
溶吊冊先可汗回始聞卿國中䘮亂諸部乖離捄患
䘏隣豈忘令典方圖鎮撫以命使臣今又知堅昆等
五族深入凌虐可汗被害公主及新可汗播越他所
未歸城邑特勒等力不能制思存逺圖相率遁逃萬
里歸命又知欲奉公王朝覲忠謀不從已踰大漠之
南同𣢾五原之塞彂此單使布其赤心言念艱危惻
然軫歎料卿等皆英酋貴族覊寓沙場懐土之情如
何可處豈非欲討除外冦匡復本蕃抱此至忠託於
大援但縁未知指的難便聴從又慮邉境守臣見卿
忽至或懐疑阻不副朕心故遣鴻臚卿張賈馳住安
撫朕既奨卿忠款報以信誠雖隔塞垣已如相見卿
湏深明朕忠盡吐所懐一一言於使臣令其速還聞
奏佇聞誠願續有指揮必當副彼急難固不惜於事
力勉於謀度用保忠勲秋熟卿及部下諸官并左相
阿波兀等部落黒車子逹怛等平安好遣書指不多
及
　　　賜回鶻嗢沒斯等詔　奉宣撰
敕回鶻嗢没斯特勒那頡啜特勒悉勿啜特勒烏離
思特勒赤心宰相等張賈等回知卿等欲遠赴闕庭
自申忠款眷言深志豈忘于懐聞卿等本國頃因飢
荒遂至離散親屬內叛諸部外侵新立可汗猶未安
定既是國中所奉則爲卿等君親古人云未有仁而
遺其親者義而後其君者想卿等本心必思推戴况
回鶻代雄朔漠威服諸蕃今已破傷足堪悲憤若皆
自爭雄長不顧其君各㨿一隅必更衰弱深慮從此
之後爲諸蕃所輕與卿等本國代結姻親乆修隣好
毎念於此良用惻然與卿等爲謀湏務遠大莫若自
相率勵同奉可汗興復本蕃再圖强盛朕欲召卿赴
闕親諭此懐又恐可汗聞知謂朕幸其艱危因有招
納盖欲深全國軆兼為卿等避嫌以此思之難遂於
請卿等宜早歸本國不更滯留卿等表請噐甲朕君
臨萬國非止一蕃祖宗舊章不敢逾越國家未曽賜
諸蕃噐甲卿等亦合備知若一處開恩必自茲援例
朔州般次舊例湏待可汗遣駞馬迎聖方令進彂可
汗信使未至難於遣行今有賜物具在别録以卿等
率先向彂特示優恩縁新立可汗未受朝廷冊命数
降使至卿等部落亦恐非宜所有賜賚止於此度想
卿等明識深諒朕懐便令髙品魏敬休宣諭想宜知
悉
　　　賜思忠詔書　奉宣撰
吕衞等至知卿與可汗不能戢下頗擾邉疆既告諭
不浚湏兵勢驅逐卿忠誠奮彂願立竒功請退渾沙
陁等部落合勢及戰馬噐甲等並已允卿所奏各有
别敕處分今令左衞將軍何淸朝蔚州刺史契苾通
分領蕃渾部落取卿指揮朕已切戒何淸朝等令其
恊盡心力副卿忠誠進取之時一切取卿方畧卿宜
毎事與弘順等商量審度事機勿爲輕進但得可汗
抽退不敢稽留塞上安寧即是卿之勲力必不可落
其奸計以損國威兼令髙品駱遂泰權監行營將士
卿與之籌慮續續奏聞　五卷終
李文饒文集卷第六　㑹昌一品制集
　詔敕中(量册命時奏請依價相公華夷述便以黠/黠戞斯國號皆依蕃書譯字所以不同商)
(爲定/戞斯)
　　與紇扢斯可汗書
　　與黠戞斯可汗書(二附/進状)
　　與黠戞斯書意(附/進状)
　　賜石雄及三軍敕書
　　賜潞州軍人敕書意
　　賜党項敕書
　　賜劉沔張仲武宻詔(二)
　　賜張仲武詔
　　賜何重順詔
　　賜張仲武詔意
　　賜彦佐沔茂元詔
　　賜彦佐詔意
　　　與紇扢斯可汗書　奏宣撰
皇帝敬問紇扢斯可汗時屬載陽想彼休泰朕撫臨
萬㝢子育群生思致洽和用臻至理將軍踏布等祖
等至鍳表具之可汗生戴斗之鄉居寒露之野智謀
精果材志沉雄威動龍荒聲馳象魏眷言丕績深用
注懐我太宗文皇帝聖德髙於百王英材軼於千古
内定諸夏外服百蠻貞觀四年西北蕃君長詣闕頓
顙請上尊號爲天可汗是復降璽書西北蕃君長皆
偁皇帝天可汗臨綂四夷實自茲始暨貞觀六年太
宗遣使臣王義弘至可汗本國將命鎮撫貞觀二十
一年可汗本國君長身自入朝太宗授左屯衞将軍
堅昆都督至天寳末年朝貢不絶則可汗祖先已受
我國家恩德計可汗國中遺老必自流傳朕纉奉不
圖思申舊好比聞天寳以後爲回鶻所隔乆阻誠款
回鶻自謂天驕罔修仁義肆行殘忍凌虐諸蕃知可
汗代爲仇讐果能報國㓕其國邑皆已立君驅彼酋
渠盡逾沙漠茂功壯節近代無儔回鶻當中國伐叛
之時甞展勲力列聖嘉其大順累降婣親今失國逃
亡寄於塞上只合早歸竆欵受朕撫循而乃轉自鴟
張益懐狼顧在隂山之外誘惑小蕃乗我無虞即来
侵掠恣爲邉患今已四年朕大徵甲兵乆欲除翦比
令幽州太原兩道節度使皆充招撫以示綏懐望其
悛心猶務含育而凌蔑公主頻擬傷殘馳突邉城敢
謀盜竊近太原節度使劉沔不勝其忿潜出偏師乗
其譸張使襲牙帳虜衆大潰穹廬盡焚元悪傷殘脫
身潜竄已取得太和公主即至闕庭回鶻殘兵不滿
千人散投山谷旬日之内必合梟擒朕再見公主良
欣深慰可汗既爲讐怨湏盡殘夷儻留餘燼必生後
患想遠聞慶快當惬素心聞可汗受氏之源與我同
族漢北平太守材氣天下無雙結髪事邉控弦貫石
自後子孫多習武畧代爲將門至嫡孫都尉提精卒
五千深入大漠單于舉國来敵莫能抗威身雖䧟沒
名震蠻貊我國家承北平太守之後可汗又是都尉
苗裔以此合族尊卑可知昨聞太和公主爲可汗衆
兵所得可汗以同姓之國使遣歸還有以見可汗秉
禮義之心重親隣之好朕深用感歎至于涕零公主
尋爲回鶻刼奪久不歸國可汗所使使臣皆被誅戮
朕言念傷痛至今不忘昨見可汗表求訪公主使公
主上天入地必湏覔得今邉將憤惋已立奇功回鶻
罪人計日可致即當顯戮以謝可汗况回鶻夷㓕種
族必盡與可汗便爲隣國各保舊疆継好息人事同
一體從此邉陲罷警弓矢載櫜必當諸部服從皆懐
徤羡知我兩國永爲宗盟想可汗明智自有良筭故
令太僕卿兼御史中丞趙蕃持節充使以荅深誠質
於神明用存大信朕言不貳可不勉歟又自古外蕃
皆湏因中國冊命然可弹壓一方亟欲垂命可汗時
加美號縁未知可汗之意且遣謝懐行趙罄回日别
命使展禮以申和好彼國將相並存問之遣書指不
多及
　　　與黠戞斯可汗書
皇帝敬問黠戞斯可汗将軍諦德伊斯難殊至覧書
及領所獻馬百匹鶻十■具悉皇帝聰明天禀英姿
生質恐德未徧覆愧漢宣兼臨之盛况與彼國壌隔
內外非正朔所加禮既不施政豈宜及但以惜可汗
宗盟之國顧保先名爲可汗弘遠之謀湏除後患所
以具古今禍福往諭至懐昔呼韓單于以郅支尚存
國難未靖稱蕃事漢福及子孫之後漢單于比以大
父軆漢而安繼襲其號上書款塞永願藩蔽漠南遂
致朔塞底寧烽燧永息近則回鶻結大國之援雄長
北蕃諸部率從莫敢不服一隅安樂百有餘年此事
昭然可汗所覩况今回鶻種類未盡介居蕃漢之間
爰及黒車子乆畏其威素服其信慮彼再振常持兩
端湏令小蕃知朕親厚可汗棄絶回鶻實在和好分
定內附約盟則邪計奸謀無由而入故欲顯加冊命
昭示萬方況登里可汗回鶻舊號是國家頃年所賜
非回鶻自制此名今回鶻國已破亡理當嫌避朕以
可汗先祖往在貞觀身自入朝太宗授以左衞将軍
堅昆都督朕思欲継太宗之舊典彼亦宜遵先祖之
朙誠便以堅昆爲國施於冊命更加美號以表懿親
况堅者不朽之名昆者有後之稱示不忘本豈不美
歟朕昨令禮部尚書鄭肅等與彼使臣靣陳大計温
仵合将軍等皆諭朕㫖願言結成豈必契徑路之金
舉留犂之酒保茲誠信固在厥初頃者回鶻初至塞
上請國家精兵十萬送至漠北漸歸本蕃又請借漢
界一城養育疲羸以圖興復朕以可汗之故盡不聴
從今回鶻是國家叛臣爲可汗讐敵湏去根本方保
永安是天亡之時易於攻取古人云天與不取反受
其咎可汗湏乗此機便早務芟夷回鶻未㓕以前可
汗勿以飲食爲甘弋獵爲樂勵兵秣馬不可暫閑所
恨隔在諸蕃國家難於同力儻更近塞豈復稽誅又
恐餘孽歸降可汗未能盡戮納有罪之衆受逋逃之
臣儻收吾憎必開邉隙則是蕃養虺毒自生勵階前
年回鶻宰相等向漢使云李靖擒頡利後國中只有
三二十人便卻興復郢在危困尚爾張皇可汗深察
此言豈得不慮又聞合羅川回鶻牙帳未盡毁除想
其懐土之心必有思歸之志速要平其區落無使孑
遺既表成功彼當絶望可汗已攄積年之憤自爲一
代之雄至於居處服章皆悉變革焉得安於所習姑
務因循則何以震耀北方弹壓諸部朕撫有中夏愛
育生靈常恐百姓未安一物失所豈願更廣威畧遥
制要荒但縁與可汗方保和盟義同憂樂纎㣲之事
皆欲備言想可汗與将相籌謀副茲誠意此使到日
必諒朕心郎宜速遣報章此當遣重臣冊命夏熱想
可汗休泰将相以下並存問之遣書指不多及
　　　進所撰黠戞斯書狀二
右今月十三日於閣中靣奉聖㫖令撰書進来者臣
請待鄭肅等與語了撰述今撰訖謹進上
　　　進所撰黠戞斯可汗書狀
右奉宣令臣與書內添堅昆事者縁未審知黠戞斯
的是堅昆之後恐湏粗言梗㮣未可明書今已依宣
添攺其間有詞意未盡處亦更加添臣學識空虚文
理淺近再陳嚴扆伏積兢惶謹連封進
　　　賜黠戞斯書(附/進狀)奉宣撰
皇帝敬問黠戞斯可汗将軍諦德伊斯難殊至覧書
并白馬二疋其悉可汗降精斗極雄朔漠以偁君禀
耀麾頭分天街而建國特負英豪之氣夙推綂御之
才眷想嘉猷載深寤歎来書云温仵合将軍歸國後
漢使不来温仵合去日朕書具云速遣報章此當遣
重臣冊命自是可汗未諭此意報荅稍遲此則尋欲
遣使只是延望来信又云金石路已隔絶盖爲山川
悠遠未得自與可汗封壌接連非是兩國之情猶有
阻隔想可汗明識無復致疑又云兩地遣書彼此不
㑹且書不可以盡言言不可以盡意况蕃漢文字傳
譯不同只在共推赤心永保盟好豈必縁飾詞語以
此交歡毎欲思惟先思好意不更疑惑便是明誠又
云欲除却兩楹間悪剌此一事最是嘉言縁回鶻雄
㨿北方代爲君長諸蕃臣伏百有餘年今可汗掃其
空廬大雪讐耻功業既髙於前古威聲以振於北方
固當深務遠圖豈可更留餘燼黒車子不度徳量力
敢保冦讐則是輕侮可汗獨不嚮化此而可忍孰不
可容况可汗前来云求訪公主使上天入地必湏覔
得今若舎而不問何以取信朕懐想可汗乗彼盛秋
長驅精騎問回鶻逋迯之罪行黒車子後服之誅取
若拾遺役無再舉從茲盪定豈不美歟来書又云送
公主到彼無一語来縁公主纔離可汗五日便被回
鶻刼奪所遣来使盡被殺傷公主二年之中流離沙
漠事已隔遠所以不再叙言然趙蕃去日已具感恱
之心足表殷勤之意又聞今秋欲移就回鶻牙帳滅
其大國便保舊居足使諸蕃畏威回鶻絶望稍近漢
境頗謂良圖所云請發兵馬期集去處縁黒車子猶
去漢界一千餘里在沙漠之中從前漢兵未甞到彼
比聞回鶻深意常欲投竄安西待至今秋朕當令幽
州太原振武天徳縁兵四鎮要路出兵料可汗攻討
之時回鶻必當潜遁各令邀截便可梟擒此是(無是/一本)
(字)軍期湏合符契想可汗必全大信用叶一心諦徳
伊斯難殊朕已於三殿靣對兼賜宴樂並依来表不
更滯留朕續遣重臣便申冊命故先逹此首令彼國
明知冊命之禮並依回鶻故事可汗爰始立國臨長
諸蕃湏示鄰壌情深宗盟義重以此鎮撫誰敢不從
宜體至懐共弘遠畧春暖想可汗休泰将相以下並
存問之遣書指不多及
　　　進所撰黠戞斯書狀
右奉宣令臣撰進来者臣詳其表中情款一一報荅
盡不闕遺兼不爲文言遣其易㑹縁冊命時湏令其
稱蕃事湏云冊命之禮並依回鶻故事若湏更有邀
約即待朝廷命使日别賜敕書稍爲允惬謹縁上進
未審否
　　　賜石雄及三軍敕書
敕石雄晋絳宻邇王畿地當襟帶自卿與將士等抳
其險要勇冠諸軍捍彼奔衝爲吾砥柱毎尅期深入
屡挫狂鋒批亢擣虚導􁐘逰刅永言勲績豈忘於懐
昔商伐鬼方三年乃剋周公東征三年不歸憲宗平
淮西文宗定滄海士不解甲或三四年想卿等乆在
戎行心經此役且士之生代本爲功名仗義從軍固
當殉命居平則孝養父母成長則子孫衣食所資無
非國力有事則投袂而起負甲先登撫養之息惟此
爲報今者纔近半歲未曰勞師功在垂成往無不㨗
将士等各宜感勵成此功名上黨既平天下無事從
此永安家室不復征行近者楊弃首爲猖狂扇惑亂
卒今則身膏齊斧戮及妻孥生爲不忠之人死爲負
義之鬼身名俱㓕可不痛㢤諸部既安王師益振乘
此聲勢必殄餘妖故令中使宣慰兼賜優賞卿等便
湏鼓行而進徑入賊界下營從此駐軍速圖進取勿
使功業歸於别帥爵賞在於他人勉務　圖副茲厚
遇想宜知悉
　　　賜潞州軍人敕書意
劉稹乳臭騃童未有所識皆是郭誼王恊幸其昏弱
矯託軍情妄獻表章欲求継襲志在肆行禍福自擅
兵權偁感從諌之恩誓同生死及見山東三郡皆已
歸降事迫勢窮歸悪劉稹令其一門受戮便欲自取
寵榮不義不忠古無其比朕以誘䧟劉稹皆是此二
人販賣圖全義難容捨巳令澤潞冀氏兩路遣軍只
取郭誼王恊及同悪之類其他軍人一切不問仍各
有優賞後從敕處分如兩道兵馬未到以前有忠義
之士先非同惡者能自擒僇郭誼等所與優賞並同
斐問王釗例處分已詔石雄王宰到彼不令侵擾軍
人百姓如秋毫有犯便按軍法各宜勉思機計共保
忠誠勿受姦人扇動妄生疑忌互相告報咸使明知
(妄生一作妄懷/扇動一作扇惑)
　　　賜党項敕書
敕自爾祖歸款國家依附邉塞爲我赤子編於黔黎
牛馬蕃孶種落殷盛不侵不叛頗效信誠比聞邉將
不守朝章失於綏輯因縁征歛害及無辜念爾遠人
莫知控告特命朕之愛子實㧾元戎所冀群師聽命
而不敢自專諸部懐怨而有所披訴奉我憲令以保
和寧如聞莫顧私恩遂懐慿恃攘奪不避於官物驅
掠罔憚於平人擅興甲兵恣行攻刼豈有朝廷內地
輙此鴟張道路阻艱商旅殆絶朕便欲詔命諸鎮同
力勦除深慮玉石難分善惡同斃今再爲條例各使
得宜却令節將指揮許其處斷如是有■濫政乗公
平並遣廵院奏聞朝廷必爲申理如或不知恩貸猶
敢猖狂國有典章必難容捨故茲宣示當體朕懐
　　　賜劉沔張仲武客詔
敕劉沔等自回鶻本國殘破寄命北邉朕以其艱難
之時常效勲力平寧之後結以姻親義切懐柔情深
兼愛亦既轉粟賑救降使撫循示信推恩朕無所愧
而狼顧塞上䑕守雲中聞有備■雖暫移營稍隙復
来近塞察其情計殊未歸還朕祗荷丕圖撫臨萬㝢
守祖宗之法制思黎庻之义安豈可蓄虺宂於塞垣
養蠆毒於懐䄂乗其馳突必欲驅除昔晋侯報楚之
功避子玉於三舎然明(先車/一本作)背秦之惠覆孟明於二
崤安國庇人大義斯在卿宜遣使告諭明示朕懐如
或遲留尚爲巧詐即湏埼角相應臨以兵威勉務良
圖副委兹遇
　　　賜張仲武詔
敕仲武周璵至省表知可汗猶有疑惧近日移营卿
自惣戎麾累剪狂冦英威所振桀鷔皆從仁義所綏
降附相継昨者可汗来依塞表已在彀中豈謂黠虜
之奸心尚懐翻覆柔服之際又此遁逃逺揣虜情必
終難保信昔去病深入大漠方殄獯戎近李靖再襲
穹廬始擒頡利况卿伐謀制勝才出古人宜選練勁
兵掩其無備使吕嘉懐貳而受首孟獲雖縱而必擒
特立竒勲永光千古朕已令劉沔旋布却入東徑候
卿本道成功即令歸鎮經畧之事全以付卿湏及塞
草未靑虜騎方困一舉便剋使無孑遺卿先彂馬歩
一萬人於大界原防戍今縁可汗入卿掌握已在網
羅豈得更屯精兵守無用之地即宜追赴本道同力
剪除縁卿師旅至多費用尤重其出界粮料已令所
司依前支給卿宜勉於盡敵以副朕懐
　　　賜何重順詔(向前句九詞不同/與王元逹詔同惟)
敕重順卿代傳忠孝志在功名朕毎用注心豈忘終
食况卿先父當太和之際已有誠款思靖隣封臣節
昭彰遐邇稱歎澤潞一軍素聞忠順從前命帥皆是
儒臣穆宗以劉悟有歸闕之功委之心膂令居善地
鎮靖一方及殂謝之時不能堅守臣節遂使三軍上
請以㓜子惣戎其時朝廷因循姑務安靖授以旄鉞
事盖從權今從諌疾恙所侵頗聞緜惙昨士　奏至
大將及下復請劉稹權知軍務朕深惜劉悟一門自
夫逸懐以来累代忠節今劉稹又欲自擅墮其門風
當撤瑟之辰罔聞憂戚在甞藥之際便窺兵權尤爲
臣子所當共弃卿宜訓練戎旅嚴固封疆候彼軍中
有變便湏遣書告諭令其三軍送劉稹歸闕請朝廷
推新擇帥朕必選舊德重望委之撫循劉稹厚加爵
賞别有任用如妄自制置邀求寵荣國家典法亦難
寛宥澤潞一鎮與卿事体不同勿爲子孫之謀欲存
輔車之勢但能顯立功效自然福及後昆勉務良圖
副茲委遇髙秩厚賞無所悋焉
　　　賜張仲武詔
卿智畧挺生忠誠特著毎陳章奏皆契朕心言念壯
猷無忘寤寐今縁從諌疾病頗以深緜深慮將校異
謀妄有制置太原地連河朔城府空虚已詔劉沔旋
師却歸本鎮又縁回鶻餘燼未㓕塞上湏有防虞藉
卿長才列於禦侮邉境戎事悉以副卿宜深體朕懐
勉弘方畧控馭朔塞爲我長城當使早殄餘妖永淸
絶漠副茲委遇以保功名
　　　賜劉沔茂元詔
敕古者凉風至白露下天子乃命將厲兵以征不義
申令誓衆今則其時况蓐收司刑助天而肅殺金星
動色應節而糴芒咨爾帥臣爲予之佑得不敬順天
道振揚兵威近有詔書令取七月中旬五道齊進王
元逵乆蓄忠憤爲國除殘率兵先諸軍深入其險阻
㧞宣務要害之壘絶堯山應援之兵既以㧖咽必當
破膽而卿不務疾雷先奮欲以歲月勝彼凡爲將帥
誰不樂此豈祭遵之安重致欒伯之遷延且不副於
詔書以後期於成德若未可深入亦要先聲宜早進
軍速臨賊境樹立城柵羅列旌旗深溝髙壘勿與之
戰兼擇猛将時出竒鋒令彼一方疲於奔命如此足
分賊勢益壮東師昔趙充國征羗漢宣帝詔曰太白
出髙用兵深入敢戰者吉卿宜思古名將早立竒功
無執狐疑之心勉務鷹揚之舉國之大事賞罰必行
當體朕懐勿稽詔命想宜知悉
　　　賜彦佐詔意
卿累當大任實惣元戎既行節制之師湏務綏懐之
德養威持重屬在於卿至於負羽先登搴旗深入本
非將帥之事當假拳勇之材况自古出師皆有副貳
臨難則權以相濟料敵則智以相資故韓信伐趙張
耳爲貳呉漢征蜀劉尚副軍國朝以来多用此制李
勣之取平壌參以道宗李靖之襲隂山副之公謹近
者劉沔全師北伐按甲雲州委石雄先鋒太破回鶻
朕以石雄近摧醜虜巳著威名久在徐州諳練士卒
今輟自天德與卿副湏諸軍卿宜選徐州陳許精兵
三千人便令先入勵其猛氣必立竒功倘能挫覆妖
巢亦自勲歸元帥勉於率下深務恊心体朕至懐以
圖丕績
李文饒文集巻第六
李文饒文集卷第七　㑹昌一品制集
　詔敕下
　　賜石雄詔
　　賜劉沔詔意
　　賜李石詔意
　　賜王元逵詔意
　　賜李石詔意
　　賜王宰詔意
　　賜張仲武詔意
　　賜劉沔詔意
　　賜王宰詔意
　　賜石雄詔意
　　賜王元逵何弘敬詔意(二首)
　　賜㳂邉諸鎮宻詔意
　　停歸義軍敕㫖
　　置孟州敕㫖
　　李回宣慰三道敕
　　賜王宰詔意
　　　賜石雄詔意
敕石雄古者有必勝之將無必勝之人欲立奇功實
在謀師朕所以求鷙鳥於累百得飛將於無雙總率
諸軍以臨賊境况卿受尺一之詔初無辦嚴盤丈八
之矛果能盪冦眷言勛績深注余懐近聞從諌時百
姓相驚云卿以七千兵至數告於衆魄兆於人今天
䇿向晨已及成軍之候龍􁑼建斾必叶渡江之謡舊
史昭然冥符可騐加以天道在乎西北順歲有功福
星煥乎龍庭爲國大慶勉弘方畧契此休徵昔鍾㑹
以二十萬兵頓於劍閣鄧艾纔一萬衆直抵成都只
在决機豈由衆寡知卿能辦故諭此懐然聞卿毎自
履軍常先士卒既有輕敵未足耀奇朕借卿一舉之
功以定必擒之計至於小陣不可自行魏武帝嘗戒
夏侯妙才曰爲将當有怯時不可但恃勇也當以勇
爲本行之以智計但無知任勇一匹夫敵耳張遼單
身入昌狶家魏武責曰此非大將法今卿爲萬人之
帥啓千乗之行舉必責謀動資持重報國在於平賊
不在䡖身爲將本於坐籌寧劳陷陣卿宜以朕之戒
甞自書紳務建功名副茲委遇
　　　賜劉沔詔意
縁卿二年在外城府久虚今残虜未平南北皆有戎
事欲令卿却歸本鎮應接兩隅行營諸軍未知所付
聞王逄頗有武用卿所素知今已追赴大原欲令充
本道行营都知兵馬使又縁例偏禆日近官秩尚卑
指揮諸軍未即宜稱今縁石雄王宰皆欲進兵得卿
一軍齊入足分賊勢卿宜審自籌度歸本鎮後在朝
及側近武臣誰人堪付行營兵事宜宻狀具一兩人
進来如卿離行营後兵力事勢深入未得亦湏審具
事實聞奏不要隠情今取决於卿切在審詳
　　　賜李石詔意
訪聞近日賊中轉更竆蹙自相殺戮人心不安即目
軍權多在郭誼因此誘動必應事機李丕是郭誼親
宻尤合相信卿宜暫追赴使令與郭誼書論以利害
遣其自圖劉稹早務歸降倘效誠款必重酬賞卿宜
靣㸔李丕手䟽兼令便自封題分付王逢遣宻作計
召軍人百姓送入澤潞其書草卿宜封進
　　　賜王元逵詔書
材幹筋革出自江淮除進奉之外並敕令所禁盖以
有國之制固湏立防朝廷法度理當畫一卿國之懿
戚時之信臣方進勁兵坐淸残孽誠宜假以利噐壯
軍威朕之於卿固無愛惜但以河朔数鎮事体應同
若一度賜卿必傳相援例恩信不一非撫御之逺圖
賜與頻繁墮朝廷之舊制卿是朕之心腹必合樂守
憲章故示至懐想當知悉
　　　賜李石詔意
省所奏劉稹令賈群齎李恬書與卿將兵屬同赴闕
庭兼請歸葬東都事宜具悉比者河朔諸鎮惟淄靑
變詐最多劉悟随来舊將皆習見此事察其情僞深
要精詳盖縁四面王師尅期　石
雄王宰巳㨿天井卿當道又得石㑹既失重関之嶮
将弋在宂之妖鎮衞勁兵皆臨境上城孤援絶情計
巳竆所以宻将款詞歸命上相恐是偷安旬月潰緩
王師稍得自完復来侵軼况饋運日有所費春作漸
已及時勞我師徒恐非至計卿與其要約令靣縳来
降卿即馳至界首親自受納苟不如此且湏進軍必
不得因此遷延令其得計仍不得先受章表便與奏
聞今賜與劉稹書白想宜知悉
　　　賜王宰詔意
省所奏差張公輔入澤州潞州亦粗得賊中軍情若
許招誘乞賜詔命事宜具悉劉稹䘮父之初已拒朝
命旋又焚爇晋綘廬舎侵逼萬善孤軍罪惡貫盈言
詞甚悖自卿全師壓境頻挫其勢尋得天井重関下
臨髙平危壁邇来頗自知惧方献僞詞然天奪其心
鬼迷其志宋人已病不告析骸之情朱鮪乞降曽無
靣縳之效尚聞張皇叛卒覬望鴻恩不戢群兇徒云
繼襲想卿忠憤必志梟夷况自去年以来頻奄畢今
又福星煥燿正臨天駟東漢書云畢爲天網網羅不
善之人房爲明堂方集重華之慶懸象昭晰前史所
書朕奉天道以行誅守祖宗之成法顧茲小冦終不
貸刑亦知晏實是卿之愛弟將申大義在抑私懐豈
無鴒原固慎名噐今料其初通信使必謂卿且駐軍
想彼叛徒猶希洗雪乗此討襲必有竒功韓信襲歴
下之軍李靖翦隂山之冦皆因敵心懈弛故得機討
不遺想卿久習兵符備詳虜態便湏覆其巢穴不可
更有招携劉稹縱有表章請自靣縳不得便自報荅
亦湏奏聞當務遠圖勿拘小信速宜攻討以副朕懐
想宜知悉
　　　賜張仲武詔意
昨以李石文吏不可自赴行營令在太原應接戎事
縁親兵在外城府空虚楊弁糺合征師衆纔一旅迫
逐主帥擅領兵權尋詔近地行营量抽兵馬便令翦
撲計日梟夷縁鎮州地接土門最爲便近已詔元逵
出師五千人馬向南諸軍聲援顧茲小冦未足劳卿
大軍縁何淸朝下河水官健曾經楊弁将領乆與亂
軍同處恐其自思家屬因此揺心宜速與卿本道都
頭宻意動靜與淸朝計㑹椅角相應如萬一淸朝官
健禁戢不定抽歸太原已令把絶鴈門遏其歸路卿
便湏出軍掩襲勿遣漏失兇徒毎事與淸朝商量務
從權便應機在速不更待奏聞
　　　賜劉沔詔意
敕自古出師莫重謀帥李廣臨塞威動殊鄰呉漢理
軍允如敵國舉茲制勝方見成功往者羯胡亂華伊
洛未靖光弼以上勛元宰移守盟津即知急病捄艱
因事爲重以卿近破狂虜已著英名河内當賊咽喉
爲吾雄屏爰求威望將以撫寧昔漢光武謂冦恂曰
頴川廹近京師當以時定惟念卿獨能平之從九卿
復出憂國可知也卿勿以累換雄藩輕此寄任䇿勛
之日遷擢必殊詔到便宜擇精兵二千人自領赴鎮
直扺萬善震耀威聲壮忠武(捕鹿/一本作)掎角之形分常
蛇首尾之勢今屬水潦将至農事已興偃武息人固
難淹乆勉弘方畧副朕誠懐
　　　賜王宰詔意
將帥大畧前史備書保境者以守險自固進攻者以
過險必尅制其死命務湏批亢今賊在網羅只守巢
穴廣立虚柵多設疑兵盖謂自防豈暇侵軼且欲偷
安嵗月以老王師卿分兵相守果中奸計况卿已得
天井尋扼咽喉逰刅其間更何顧慮聞天井前後寨
柵二十餘所以備奔衝如此費兵固湏寡力料賊四
靣設備兵数可知卿進大軍便湏拒捍何暇更於諸
路敢軼封疆以近事明之足可爲㨿昨者榆社兵馬
盡赴大原自沁至儀五百餘里賊已却得石㑹其間
細路至多数旬無備竟不馳突卿以此揣度可見其
情又諸軍都頭各守一寨遷延避冦苟務過時卿若
更廣詢謀取其自便必恐撓卿思慮難見成功卿宜
宻度事機自爲心計其賊路逼近州縣及當卿腹背
受敵之處即湏留兵防守用備冦虞其他抽随大軍
併力攻討如此則出其不意必覆妖巢國家無徵彂
之劳計司减饋運之費足得制勝豈在濟師又聞毎
度出兵傷夷不少待其瘡痛皆復不免戰闘闕人今
爲卿方圓無所愛惜其陣没官健如無子弟便别擇
少壯者充替其亡殁家粮賜亦許不停其傷夷校重
有妨役使者亦任擇人充替其傷夷者仍不停粮非
惟感勵士心亦冀漸完兵力卿宜以此宣示各使聞
知故令中使專往㸔卿處置湏待事了方得遣回
　　　賜石雄詔意
與王宰詔同於奸計字下(云)聞冀氏翼城寨柵有一
十八所以備奔衝自此以後又與王宰詔同至各使
聞知下(云)又聞將士有苟避兵鋒全不得力者卿宜
便令守寨不要將行其彦佐随使衙隊自大將至宴
設及工巧之徒除卿先令歸本道外聞在者尤多卿
既領節旄自有土地並宜曉諭彂遣不要更留仍具
人数奏聞雖卿善於撫衆皆自樂從然亦在割情不
令撓事故令中使專往㸔卿處置卿湏待了方得遣
回
　　　賜王元逵何弘敬詔意(後别各存處分/與彦佐等詔同何)
比縁暑熱未退固難進軍想卿至誠豈安終食今淸
商已至􁃜皷聲雄白露将凝戈鋋氣肅撃隼應節而
逾厲代馬嘶風而自豪順天行誅正在今日近者天
井冀氏頻有交鋒盖縁卿等當軍未抵邢州莫分賊
勢併有精卒得以奔衝今四靣王師一十萬鎭魏兩
軍自當其半屯集在境已及歲期雖罰罪除残誠無
所悋然生人膏血杼軸其空朕既爲父母豈可坐延
歲月想卿忠憤固不懐安况卿當道頃爲盧從史劉
從諌所敗與澤潞素是深讐卿之騎兵海內精勁將
䖍劉残憤士有闘心宜乗此機豈可玩冦想詔到之
後速抵邢州但得綴其精兵不合併力西向朕當詔
王宰石雄齊心攻討破此残冦决在今秋故令中使
往諭朕意想卿勿更疑惑副茲朕懐
　　　何弘敬詔中攺未抵邢州爲未過漳河况字
　　　以下攺爲卿奉親之孝朕所深知想陟岵有
　　　懐循陔思養違離周歲固切歸心當早决機
　　　豈宜玩冦
　　　賜王元逹何弘敬詔意
近頻捉得賊界生口及收得投降人等毎知賊中精
卒数亦無多只是應急旋抽併當一靣破其此計實
在共攻縁王宰即過乾河便抵澤州城下恐賊併取
山東兵馬抗拒南靣王師卿宣詔到日便湏深入綴
其精卒不遣東西旬月免有捄兵王宰必能成事如
因此掎角便克澤州則卿之功勛更髙王宰朕毎念
陳兵原野又屬炎熱由此孽童致茲暴陵然獫狁孔
亟周宣興六月之師淮夷未寧公旦有三年之役事
非獲已諒匪劳人卿當深躰朕懐早圖戡翦上薦功
於宗廟下息患於生靈則卿之子孫永受休禄朕之
酬賞必極寵榮布告三軍咸令知悉
　　　賜縁邉諸鎮宻詔意
近者冦孽初平海内無事方欲永櫜弓矢保义生人
圖遠開邉誠非朕志然盛衰倚伏皆有其時古人云
聖人無巧時變是守盖惜其時也昔漢武帝命将出
師輕齎深入耗中國三十餘年竟不得臣伏匈奴蕩
定沙漠此未得其時也至宣帝值匈奴百年之運因
懐亂危亡之機單于稽首三代偁籓烽燧不設邉城
晏間此遭遇其時也近則回鶻常以兵助中國有戡
難之功朝廷累降姻親歲致繒絮因我爲援振服諸
蕃百有餘年最爲强盛及本國衰亂種落流離景附
北邉猶爲桀鷔因其入塞暫舉偏師遂大破穹廬却
收公主歸降甚衆梟戮至多一國銷亡易於拉朽豈
非得其時也今吐蕃未立賛普已是三年将相猜携
自相攻撃縁邉兵馬頗已抽歸想其城鎮皆空守備
多闕儻彼闘戰未定自有黨讎一國之中疑惧相半
則備邉城守固有異心計卿軍鎮必有舊人諳練邉
事深入窺探来往是常易知隠伏之情足見存亡之
兆宜精意選練務得其人切湏識見精專誠信可保
資以財帛俾其隂通自隴山天寧関北至蕭関原州
安樂州烏蘭橋等皆是賊之險路入冦要津各要知
兵馬多少何人主領如兵数寡少人心動揺乗此危
機必易爲計多設反間宻用竒謀使自歸心豈劳兵
力觀釁而動取若拾遺此兵法所謂不戰而屈人之
兵善之善也國家河西隴右四鎮一十八州皆是吐
蕃因中國有難相継陷沒今當其破滅之勢正是倚
伏之期取亂侮亡聖人遠畧斯乃以直報怨非是不
守和盟想卿精忠必逹此㫖故令劉濛專往親諭朕
懐卿宜選練師徒多蓄軍食使噐甲犀利烽火精明
尺籍伍符盡無虚数務修實效勿顯事機制置之間
尤湏宻靜詔書有所不盡皆已指示使臣勉建良圖
副茲委遇
　　　停歸義軍敕書
敕李思忠首率蕃兵歸誠向闕念其忠款特許来朝
而又乆慕華風願㽞京邑俾參環衞用報勛庸其歸
義軍使宜停將士等同叶義心所宜優寵况聞諸道
軍鎮皆置馬軍選擇蕃渾尤不易得縁此將徤乆工
騎射頗出常倫列於牙旗足壯戎閫宜分諸道節度
使團練收𬋩便給本道衣糧稍加安存務令得所
　　　置孟州敇㫖
敕昔馮異之守盟津已建軍號近光弼之保伊洛先
㨿三城盖以河有造舟之危山有摧輸之險左右機
軸表裏金湯既當形勝之地實爲要害之郡令所置
制豈限常規積萬庾於敖前尤資地利列二矛於河
上湏壯軍聲其河隂縣宜割屬孟州仍攺爲望縣其
河淸縣却還河南府縣官等並准前敕處分其東都
鎮遏兵馬依前屬東都防禦使鄭滑汝州防戍兵各
一千人令弘敬權指揮事平後續有處分
　　　李回宣慰三道敕㫖
敕成德軍魏愽皆出兵甲俯臨賊境秋氣已至攻取
是時元逵弘敬制勝伐謀必有成筭固湏命使遠訪
嘉猷又回鶻雖已遁逃尚存餘燼今朔風始勁塞草
具腓猶慮未革梟音敢懐狼顧迫於飢窘復擾邉城
仲武乆欲蕩除俾無噍類成其志業壮彼威聲亦在
使臣往喻朕意各宜奮厲早建殊勛解甲劳還免及
祁寒之候止戈除害庻臻仁夀之期咨爾帥臣副予
委遇宜令刑部侍郎兼御史中丞李回充幽州鎮魏
等道宣慰
　　　賜王宰詔意
卿頃蒞澤州頗彰惠政彼之黎庻自合有情申以恩
威正在今日卿宜大布誠信且務綏懐不得焚其室
廬翦其桑梓自當壼漿塞路襁負而歸兼招取丁壯
三五千人不要分給噐械毎至填壠攻壘皆遣先驅
料澤州城內非其父兄即其子弟必合自相愛惜豈
願交接兵鋒兼領遣使逼其軍城再三號令若能捨
逆效順速自歸降非但生全仍加優賞克城之後不
𣏌秋毫如堅守危巢坐待撲㓕必當不存噍類務極
兵威料其聞此先聲皆自感厲勉於方畧副朕深懐

李文饒文集卷第七
李文饒文集卷第八　會昌一品制集
　制詞
　　授嗢没斯可特進行左金吾衞大將軍員外置
　　　仍封懐化郡王制
　　授嗢没斯檢校工部尚書兼歸義軍使制
　　授歴支特勒以下官制
　　授嗢没斯賜姓李名思忠制
　　授回鶻內宰相爱耶勿歸義軍副使兼賜姓名
　　　制
　　授何淸朝左衞將軍兼分領蕃渾兵馬制
　奉宣代諸道節度使書上
　　代劉沔與回鶻宰相頡子伽思書
　　代忠順報回鶻宰相書意
　　代劉沔與回鶻宰相書白
　　代符澈與幽州大將書
　　代弘敬與澤潞軍將書
　　代彦佐與澤潞三軍書
　　　授嗢沒斯可特進行左金吾衞大將軍員外
　　　置仍封懐化郡王制
敕昔秩訾獻籌歸忠於大國日逐避禍納款於明庭
宣帝嘉其一心寵以優禮或存故王之印綬或賜歸
德之美名爰舉舊章式崇新命回鶻嗢沒斯特勒倜
儻慕義深沉有謀駃騠之生超千里鷙鶚之擊厲九
秋屬献款誠布于邉將尋執醜虜不遺君親戢其餒
殍之徒曾靡秋毫之犯旋觀所履大節甚明朕與回
鶻代結和親久敦鄰好念其乖亂義在固存莫若撫
其酋豪顯其大順使諸蕃知我招携之禮更逾往昔
之恩仍加帯礪之封俾授爪牙之寄服茲休寵可不
敬哉
　　　授嗢沒斯檢校工部尚書兼歸義軍使制
敕回鶻代雄絶漠名振北蕃而乃厭金革之強慕朝
廷之禮願襲冠帯思覩漢儀蟬蛻自致於㓗清豹變
獨蔚其文彩不有髦傑孰啓壯圖嗢沒斯禀氣隂山
降精斗極生知忠孝神授兵鈐自強之心隱如敵國
衞士之氣森若戈矛果能因亂布誠覩幾立節深叶
懐柔之志不因告諭之詞昔者取士殊鄰秦能致覇
得賢異壤晋實用材是用優以寵光處之權貴褒納
忠之顕效錫歸義之美名俾建斾於新軍示絶席於
諸將勉修臣節服我官常
　　　授歴支特勒以下官制
敕國家與回鶻乆修鄰好重以姻親視其酋豪猶吾
赤子屬本蕃乖亂種落未安君長之間自相疑阻竆
而歸款得不撫寧况爾等生戴斗之鄉精能貫日負
射鵰之藝氣乃凌雲忠而善謀勇則能斷率其驍騎
來附北邉願削祍以圖全且櫜弓而俟命矢其一志
之死靡他既投我以誠則招之以禮昔徐盧欵塞即
受漢封比能入朝仍䟽魏爵今則解其被毳荣以彯
纓爰嘉介石之心式寵銜珠之命宅侯忠孝可保於
克終安上子孫方期於必貴勉茲師律為我信臣
　　　授嗢沒斯攺姓李名思忠制
昔項伯歸義奉春建䇿賜之劉氏列在漢宗爰寵茷
勛仰惟前典嗢沒斯代雄沙漠勇冠天山早稱良將
之材甞佩明王之紱附於絶塞嵗以再期秉是一心
竟全大節今則解其毳服制列牙旗自我加恩益聞
厲志驥登呉坂感顧盻而長鳴劍出豐城因拂拭而
増煥朕以漢北平守廣北狄避之號為飛將顧其苖
裔頗在龍庭美瓜瓞之所興因而命氏念棣蕚之方
曄當使同榮夫思在無邪忠為徳令嘉其立志用以
錫名爾宜念之無替休命
　　　授回鶻内宰相愛耶勿歸義軍副使兼賜姓
　　　名制
自古軍制必有佐貳逮至漢氏亦循舊章既得將材
俾叅戎政實資謀䇿用正紀綱愛耶勿往在龍庭常
為貴相乗其乖亂遂投迹於殊鄰加以懐柔竟歸心
於上國而又推誠所奉果恊良圖毎獲異謀必来獻
款旋觀深志可謂竭情昔戎狄請盟良由孟樂呼韓
率服始有秩訾言念茂功所宜異等因其請族錫以
嘉名漢錫秺侯尚採祭天之義魏親程昱用疇捧日
之心寵以貂璫冠於禆校服茲新命宜保厥終可檢
校右㪚騎常侍兼歸義軍副使乃賜姓李名弘順
　　　授何清朝左衛将軍兼分領蕃渾兵馬制
敕新授金紫光禄大夫檢校太子賔客使持節都督
銀州諸軍事兼銀州刺史充本州押蕃落使及度支
銀州監牧馬副使何清朝漢用駱甲則灌嬰副於騎
將魏得関羽則張遼挾以前驅故能挫強楚之鋒芒
取顔良於麾盖爾夙負智勇備甞艱難精誠彂而石
開志氣作而虹貫朕以思忠伏義倜儻秉心堅正且
聞誓剪讎㓂不以賊遺君父委之兵柄庶展拘原舉
駭電之鋒期於盡敵得射鵰之騎未足偁功宜勉一
心成予九伐俾參環衛用壯軍聲可檢校太子賔客
兼左衛將軍侍御史㪚官如故仍分領河東道蕃渾
兵馬赴振武界取思忠㫖揮
　　　代劉沔與回鶻宰相頡于伽思書
會昌三年八月二十日大唐河東節度使檢校右僕
射劉沔致書于九姓回鶻頡于相公閣下曩者回鶻
因延陀之亂歸心中國太宗親幸靈武納彼降人置
瀚海都督列於内地爰初封植自我深恩回鶻立國
立家莫非唐德皇帝自聞回鶻乖亂繼以災荒為紇
扢斯所攻國已殘㓕可汗率傷痍之衆席巻而來朝
廷遣告諭之使轂擊於外誠宜㳟聽詔命漸歸漠南
國家得以施拯救之恩成招携之禮昔呼韓單于亦
以離亂歸附漢廷定計之初則遣子入侍欵塞之後
又來朝京師既得為臣之義實展外藩之敬然後漢
家擁護出塞救恤加恩况回鶻累代稱藩乆修臣禮
只合先請朝謁自陳艱危太和公主是帝室愛女太
皇太后夙所鍾念可汗亦宜遂其情禮便遣入朝雖
皇帝不許當勤固請為可憐之意陳自託之誠豈不
感明主之心塞華夷之望則我之捄恤無所愧懐而
乃睥睨邉城桀驁自若邀求過望如在本蕃遐邇之
人無不驚歎今又深入邉境殘虐生人以退渾為名
侵暴未已黎庶伏竄莫敢定居秋稼盈疇不遑收刈
夫欲求大國之援繼􁈯好之情當務交懽豈宜如是
來書又云蕃人易動難安如忿怒後不可制得只如
回鶻為紇扢斯所困豈可一日慙忘舉國將相遺骸
棄於草莽累代可汗墳墓隔在天涯固宜泣血枕戈
甞膽思報大雪冤耻告謝幽魂回鶻忿怒之心合施
於彼而欲㓕棄仁義逞志中華天地神祗豈容此事
詩云剛亦不吐柔亦不茹回鶻以紇扢斯之強不敢
報復可謂吐剛矣輕退渾之弱惟務傷煞可謂茹柔
矣又詩云君子如怒亂庶遄沮君子怒以止亂不聞
生亂望相公深思此義勿更輕言今弊邑恃回鶻之
信不憚回鶻之怒若外與中國結怨内為紇扢斯所
排遷集鳥徙流離蓬轉以沔揣度終難取濟前代郅
支單于不事大漢寄命堅昆尋又逺託康居自成夷
㓕往事之戒得不在懐昔呼韓之敗也其君伊秩訾
勸呼韓偁臣事漢從漢求節呼韓納用其䇿竟保安
全又戎子駒支将預晋盟執政以其有二親数於朝
駒支乃自偁不侵不叛何悪能為執政嘉之遽命即
事今相公以偉才宏畧匡弼可汗既無秩訾之明謹
於事大又無駒支之辨自逹其誠而欲絶累代之􁁅
興二國之禍偁雖釋憾何以戴天又古人云失之東
隅收之桑榆倘自改悔實未為晩恐未甞思此聊布
所懐信之與否幸垂見示不具沔白
　　　代忠順報回鶻宰相書意
來牒云未得般次歸國不知今日推明日回鶻聞此
事盡頭悶者國家富有四海豈惜㣲細資財比在京
交付藥羅葛九政(氏也/藥羅葛)之時已不管領只縁可汗
都無定所來去不常又無大叚駞馬自取般次恐諸
蕃刼奪湏稍安詳欲令送至東北嶺外忽慮萬一㪚
失又以詞語見尤望依前自遣駞馬般運此令兵馬
護送又云嗢沒斯王子不合親近我國家統御四夷
皆同赤子倘順於國盡合綏懐如天地之廣無不覆
載如江海之大無不包容况嗢沒斯是先可汗子孫
今可汗兄弟竆而歸命尤所矜憐若棄其款誠何以
柔逺回鶻湏自愧不恤兄弟令其不安更欲追尋是
何道理彼酋長如迫於飢渇願歸國家優待之禮必
與嗢沒斯無異想知朝廷眷遇回鶻之深也如可汗
早依聖㫖不入邉疆但歸漢南候命朝廷豈有所惜
又云回鶻往前蕃人易動難安不可制得朝廷只要
回鶻承順國家常為好事惟行仁義不作尤違則朝
廷欲踈隔回鶻一日不得若只務侵擾漢界刼奪牛
羊以此為强實所不憚如此行事與諸小部落何如
欲偁回鶻强大豈肯敬貴忠順邉將麄才性本愚直
輒此忠告幸垂三思
　　　代劉沔與回鶻宰相書白
紇扢斯専使將軍踏布合祖逹千　悉禾亥義判官
元因娑拽汗阿已時等七人至天德上表云破㓕回
鶻之時收得皇帝女公主縁與大唐本是同姓之國
固不敢留公主差都呂施合將軍送至南朝至今不
知信息不和得逹大唐為復被奸人中路隔絶縁此
使不回今出四十萬兵尋覔若彼别人㽞連不放請
子細報即差人就彼尋覔上天入地終湏覔得送公
主使若入吐蕃國去即至吐蕃　皇帝自覽
表章頗深軫念縁與回鶻可汗乆修鄰好加以姻親
艱難之時常展勛力情義至重休戚是同今紇扢斯
讐怨可汗兼求公主必慮大興兵甲紏合諸蕃長馳
南行直至塞上今可汗人衆飢饉兵数無多强敵倘
來將何禦捍非惟大唐之力救助至難兼恐邉城之
民因此罹患可汗湏與將相熟議早務良圖依倚側
近山川深自蔵匿且送公主歸國以避責言且紇扢
斯雖來足得免禍又踏布合祖云　紇扢斯即移
就合羅川居回鶻舊國兼以得安西北庭逹怛等五
部落又云昨者二千騎送踏布合祖至磧北今累路
逢着回鶻即煞踏布自夲國至天德西城更不逢着
回鶻一人無可煞戮又恐回鶻與吐蕃通信已令兵
馬把斷三河口道路則籌略兵馬之勢揣度可知且
興廢在天否泰有運紇扢斯以寡為重以弱為疆豈
止人謀固是天賛古人云大福不再來盖以天亡之
後終難再振若欲且依黒車子延引嵗時不惟雄豪
所耻實亦諸蕃輕笑倘紇扢斯逼逐則黒車子之心
焉可保信不如早歸大國自保安全順天命以去危
恃姻好而求福皇帝寵待存恤必更加恩輒献良箴
幸垂採納恐要見紇扢斯表本今亦録往
　　　代符澈與幽州大將書意
某月日河東節度使符澈致書幽州大將周都衙以
下比聞海内之論幽州師有紀律人懐義心河朔諸
軍以為模楷今之所覩異於是矣竊知大將以下初
上表舉陳行恭尋又舉張絳皆云文武全才軍情恱
服今又不容張絳斥逐而来取舎之間蒼黄驟變且
舉棊不定春秋所譏遠近聞之莫不嗤咲旬月之內
移易三人不可謂師有紀律矣不俟朝㫖專自樹置
不可謂人懐義心矣今遇蝢雪前耻再取美名莫若
謝罪朝廷别請戎師如此則一軍盛美千古流芳澈
沗在近鄰素欽風義輒陳鄙見實謂良圖幸大將等
三思不至疑惑
　　　代弘敬與澤潞軍將書
昨覽大將等陳情表未知迷復頗事游詞弘敬任忝
專征兼許招諭思欲布朝廷大信解彼深疑指事而
言更無文飾只如公等本使疾病緜惙既以上聞便
湏請監軍權知兵馬以俟朝㫖豈有表章未彂邪計
已萌遽遣劉稹衙内决事不令常侍父疾既虧子道
深紊國章逺近聞知無不駭聽姜崟四月十三日到
城至三十三日聖上驚異此事要知端的遂令追聞
冀得實情姜崟狀偁四月六日大衙宅內小聽實本
使至八日晩後劉稹傳本使處分令入城請醫並不
見本使又云女壻李全方四月五日降軄至十將妹
壻王再晟彂遣山東充邯鄲鎮佐軍虞候崟見女壻
軰皆被降黜遂懐憂惧求郭誼覔使入城至四月三
十日追問梁叔乂亦只縁公等本使不見宣慰問疾
使又不見醫官梁叔乂自通狀云劉守義扶劉稹時
叔乂對都押衙郭誼向守義道且莫如此若擬扶郎
君待國家處分不可依河朔自專劉守義因此懐恨
叔乂詐傳本使處分令入奏謝醫藥方便奪叔乂軄
事姜崟梁叔乂是彼心腹尚不得靣見本使於朝廷
通狀偁本軍盡云已亡軍中法嚴不知委細宣慰使
既不得靣見固難辯朙今公等章表仍云故使初奏
病疾姜崟梁叔乂並云被䑓司收繫軍人聞此消息
　　　　　　　　　　　　自是公等行詭譎之
計誣㒺朝廷凢所施為事多矯詐在朝廷湏知事實
焉得不一一追問及奏公等本使喪亡聖上三日廢
朝寵贈師傅方欲遣使弔祭以備哀荣尋屬薛常侍
回知不入衙門不受敕又鎮州史省方回及常道軍
將樊琮回知公等拒命之心必無悛改聖上曲為含
忍詢訪百寮朝廷大臣藩翰戎師切齒憤惋如報私
讐聖上事非獲已方降明制始終恩禮可謂無遺公
等湏知罪惡貫盈神人共棄更不得扇虚妄之說歸
怨朝廷聊布所懐各當深悉
　　　代彦佐與澤潞三軍書
自天寳以後兵起山東惟澤潞一軍不虧臣節李司
徒抱玉以元勛上將初領戎韜李相公抱真武略忠
誠復揔戎柄教習歩射振起軍聲為列鎮之雄皆李
公之力及說諭太尉武俊首破朱滔擊韓師於武安
屋瓦皆振剪符㓂於淮服草木為兵六十年間忠名
尚在及李相公殂謝朝廷以王尚書䖍休代之追李
緘令居䘮東洛一軍受命莫敢借㽞致澤潞功勛成
澤潞節義邇代節相誰繼李公彼軍尚不顧私恩以
隳王制豈有從諌䟦扈既乆忠孝無聞於彼一軍有
何恩澤若委心澤潞將校即不合别置紀綱　刼
脅人心自圖身計柰何拒君親之命從逆亂之謀近
者盧從史首䑕两端貪狼成性苞隠奸慝逗撓兵機
彼大將烏司徒與王憲等因事圖之尋就束縛破朱
滔之功未朽擒從史之效又彰誠動上玄忠貫白日
一軍盛美可不惜哉比聞從諌志在猖狂招致亡命
逆人親黨遊客布衣皆在公宴之中列於大將之上
一軍憤愧固已積年豈可舎累代之美名忘近嵗之
深耻將性命家族以狥騃童生為不忠之人死為不
臣之鬼彦佐忝受明命總彼成師感歎之懐寢食忘
次願將忠素宣布皇恩俟彼英豪見幾而作爵秩荣
寵身自取之豈得臨難因循為人受禍勉思竒䇿以
副深心

李文饒文集巻第八
李文饒文集卷第九　會昌一品制集
　奉宣代諸道節度使書下
　　代李石與劉稹書
　　代盧釣與昭義大將書
　　代李丕與郭誼書
　　代石雄與劉稹書
　宰相等書并誅罪人敕
　　宰相與李執方書
　　宰相與劉約書
　　宰相與王宰書
　　宰相與盧鈞書
　　處置楊弁書
　　誅郭誼等敕
　　誅張谷等告中外敕
　　　代李石與劉稹書
賈群至承二十八日書晦承郎君自知愆負思保生
全望闕披誠祈天請命逺述迷復聊慰石懐以石思
之郎君為子為臣忠孝並棄居䘮未襲阻命專權数
遣亂軍侵軼鄰境比者河陽晉絳未有重兵侵犯顔
行屢焚廬舎又疆埸之吏牧得彼管簿書皆呼官軍
為賊來即痛殺可謂悖言肆口逆節滔天今欲自新
誠為善意伏思聖上屈累朝之法實亦至難在將相
等懐忿惋之心豈宜延納然湏得實事並見忠誠則
聖上矜貸有名群臣陳請有路惟有盡率國屬靣縛
來降石即馳詣界首親自受納然後承詔觧縳送赴
闕庭則在朝公卿豈有異議臨境將帥皆得息詞如
擬先求觧兵次望洗雪則此暫延旬月之命以偷頃
刻之安苟懐是心誰敢保信石屬忝宗室任極台階
将身族保人豈是小事况國家自元和以來累翦叛
臣至於事廹計窮潜輸宻欵偽詞變詐無不備諳今
欲行之必恐非計夫魯陽回日鄒子動天更無其他
只在誠信如未從鄙見空獻表章石忝帥臣豈敢容
受時不可失幸少詳思不宣石白
　　　代盧鈞與昭義大將書
鈞謬承寵寄獲撫雄藩實欲布時雨潤物之仁昭蘇
合境揚薰風觧愠之德安輯疲人想衆心必當感懐
况昭義艱難之後常保忠名興元之初又著勲力穆
宗以劉稹祖宗乗機變歸欵朝廷委以節義之軍授
以腹心之寄豈謂移淄青舊染之俗汙上黨為善之
人日往月來群情如醉今王師問罪捋及嵗期憫彼
一方迷而不返皆以奉劉稹為義實所懵然且封壤
城池莫非王土軍人黎庶莫非王臣劉稹祖父竊我
憲章質爾家族蔑棄大義顕負於君親将何詭詞自
固於軍旅且夫示衆以大順求人以盡心而五郡從
之終乃不悟昔晋侯重耳曰君父之命不校校者吾
讐公等豈無誠心見此事理又公等貴劉稹祖者必
以識君臣之義審逆順之心濯身滄波上覩白日以
此為是遂能樂從今則自遭其時足以行志近者楊
弁起於卒伍敢亂晋陽康政孫制等皆是耆将已居
右軄一旦狂惑助其兇威曾不再旬果就擒縳僇於
都市罪及妻孥公等覩此禍機得不深戒李丕中丞
能全勁節自㧞亂邦曾未一年驟歴三郡已分苑土
為國功臣公等見其光荣得不健羡成敗利害昭然
可知禍福無門行之即是鈞所以不引古事不飾虚
詞直指目前易於取信公等倘梟戮劉稹自建功名
大則别領將旄次則不失符竹身受爵禄福及子孫
去危就安事同反掌又得戎旅解甲黎庶歸耕老㓜
無焚灼之虞閭井得宴安之樂再洽恩化豈不美㢤
先布至懐各當信納
　　　代李丕與郭誼書
夏首初熱伏惟十三叔動止萬福丕自歸朝廷頗獲
優寵三領大郡荣列中司想十三叔逺聞必深喜慰
頃嵗寓遊上黨與主公素未相知十三叔翦拂提携
遂叨右軄尋䝉見哀覊旅申以婚姻託繋援於髙門
實光荣於鄙族毎懐恩遇刻骨銘肌去年初投國家
便䝉聖上於三殿召對此時丕具奏云臣是十三叔
遣宻歸國先布𣢾誠十三叔乆受劉家厚恩未忍便
棄㽞待挾持不得勢力稍衰必擒剪軍中惡人率先
歸國聖上深賜信納已記十三叔姓名自後縁丕除
授忻州去彼疆界遥遠常抱深恨無由自申今䝉攺
授晋州兼充右尚書副使宻邇封壤瞻望不遥若不
披露赤誠實負姻好回鶻可汗士馬已盡一身歸投
黒車子近黠戞斯國王遣將軍百餘人入朝請彂本
國兵四十萬衆襲逐可汗擒送京闕又西蕃賛普近
亡新立賛普纔年十嵗國中至今未定兩蕃宰相以
下進表請託附大唐今國家邉塞底寧八表無事湏
將國力平殄五州除有司饋運之外聖上不惜內府
金帛頻以出賜又諸道兵馬㣲有損傷即徵兵填替
必作数年討伐之意十三叔自料形勢必當坐見危
亡幸因丕在鄰近朝廷委信必湏早圖攻效自取寵
荣保衰老之年全一門之命書名竹帛豈不美㦲丕
只在冀氏相去咫尺只要十三叔有一朙㩀得聖上
宻知此狀到後且望惠数行手示潜布忠款丕便遣
人進上必請宻詔安存此事石尚書並不知丕指天
誓心逹此誠意幸垂延納不至遲疑禍機在身豈得
顧望古人云宴安鴆毒不可懐也盖以偷安比於鴆
毒切望思之臨𥿄零涕此情何極不宣丕再拜
　　　代石雄與劉􁂴書
雄白比者牙(內字/一有)兵馬使棄累代之勛業為四海之
罪人寄命網羅坐待夷㓕将謂廹於將校未遂本心
今則將校盡離軍心日駭若不見㡬而作必恐受僇
於人昨打暮宿寨收得文書云陳許游奕使賀喜宻
報云官軍二十五日齊進雄牒報王尚書請勘虚實
近得王尚書報云追到賀意勘責𣢾偁曾在昭義效
職與彼軍㳺弈使唐再清情分至深毎因㳺弈相見
彼此說軍中宻事並已承伏王尚書便已按軍令訖
賀意又𣢾偁唐再清隔乾河宻說云朝廷若與郎君
節湏從西靣来若從南靣来縁劉公直心懐兩端必
恐自取又云二郎疾病絶重命在朝夕軍中已别有
凖擬不乆即是王人忠武軍何必苦相殺傷又収得
彼處投降軍將髙文端等皆云回西諸寨兵馬商量
欲立安全慶替兵馬使文端等不願更事全慶所以
歸國雄雖乆在行間不與先相公交接然俱是河朔
軍將臭味略同将覩覆亡不無深惜今聖上方示大
信以安危疑倘能自新必舎罪釁况两靣主兵大將
皆有賊心事廹圖全必自救禍兵馬使若不早决大
計束身歸降更欲遷延即無所及凉風已至白露将
凝弓勁馬豪視險如砥糧儲豊足噐甲精堅並是諸
道强兵近訪抽到士皆宿飽人有闘心大兵一交立
見憔爛輒申愚慮幸納至懐不具雄白
　　　宰相與李執方書(宣撰/並是奉)
何司徒頃因軍中擾攘起授翰垣推體國之誠動遵
朝典罄守藩之禮終保令名遽此淪亡深可悼惜聞
以監軍朝覲貴安物情軍府事權令後嗣勾當本於
忠順固匪循私伏以聖上君臨惟新景化施王者之
號令事貴有名奉祖宗之法度不可輕易旋觀臣節
豈惜恩荣今公卿之議皆請别命戎帥聖上恩深悼
往義在安人以司徒之盡忠方垂茂軌想後嗣之善
繼必有令圖只在鄰近將帥成其美志元和初兩河
䟦扈之勢尚未可懐朝廷制置之宜難於今日李師
道兵鋒物力足以自強猶悉獻吏員請頒貢賦管內
塩法皆歸有司􁐍款披肝乃授留務王承宗迷而知
復尋自納忠進德棣两州以效誠節故得舉族荣盛
一門保安望尚書以朝廷公議兩鎮舊體令速效忠
款自求寵荣不使河朔鄰封誤其大計尚書潘方重
寄宗室信臣報國之忠仰思展用成人之美必當為
忠謀望早布嘉言勤於善誘邀其實效勿受詭詞臨
事制宜固在明畧若未獲要領無憚再三待知赤誠
方可聞奏但出於雅意不可云某等令布此懐其間
若湏商量者望於判官大將中㨂忠信有才識人令
充使至此伏希鍳悉不宣某等狀
　　　宰相與劉約書
張判官至奉問具承情者尚書以幽薊頻有叛亂志
在澄清遠陳嘉猷益見忠懇况先侍中累代繼美功
德在人尚書自按鄰封日彰惠政想彼人情瞻望芬
若椒蘭聖上天縱英朙文武並用正是忠良報國之
日將帥展力之時聖意又以幽薊一方頻害節將懲
其汚俗未欲加恩張絳固頓首變亂風恭俟朝㫖若
擬作三軍章表坐望兵符竊料聖情未必允許倘不
早圖良計先效赤誠計不日之間必又致變聞彼軍
大將多是舊人感先侍中深恩聆尚書美政導其善
意必合遵承且望宻遣腹心大布誠信令張絳自求
多福以保永安若能請朝廷命帥舉尚書領鎮便自
歸闕必不失二畨金吾若欲外任即商量宋亳大郡
便與亞相軍中兼與二十萬疋物充賞大將以下皆
酬以官荣令此一軍永為朝廷心腹儻不思大義姑
務因循即三數月間且不問着既未降朝命何以保
安望尚書審更籌度早施方畧必不可費國家財力
致他日興師儻成此功永光史䇿張判官到後且詳
觀事勢宻自揣摩可之與否速望報示不宣某等狀
上
　　　宰相與王宰書
近聞游弈使更收得劉稹章表竊以王太尉武俊有
安國之大勲藏於清廟至於孫承宗阻命在鎮猶遣
親弟承恭自太原詣張相上表祈哀憲宗不許旋又
遣男知感知信入朝屬淄青殄㓕因制使楊僕射檢
得文案方知危害武相本在淄青承宗無盗殺之罪
方獲昭雪今劉稹父子無功皆負重釁既不詣尚書
靣縛又不遣家屬祈哀置章表於衢路之間望朝廷
降非常之澤悖慢無禮前古未聞逰弈将不便毁除
實恐非是况楊弁遣親姪入潞州潜通情計劉稹並
不擒送又石會關將楊珍却還石會關兼投賊界劉
稹便敢受納已加兵固守比令逆將賈群送表至太
原少傳李相公奏聞旋屬軍中有變竟未有進止處
分楊弁潜送賈群却歸劉稹亦便受領校童逆狀如
此不知進表何為昔漢宣帝将圖霍禹名臣張敞云
不合朙詔自親其文只合朙詔以恩不聽群臣以義
固爭令將帥大臣容其章表即是私惠歸於臣下不
赦在於朝廷事體之間交恐不可切慮尚書以疆埸
之事皆湏上聞惟此事抑而不奏未為乖當望向後
更有章表便令將校所在焚之惟靣縛而来然後可
受領輒此披陳幸垂鍳納不宣某等狀上
　　　宰相與盧鈞書
聖上以尚書㢘簡奉公和惠恤下所至之地皆有能
名以昭義乗僣侈之餘非㢘簡無以革弊當掊克之
後非惠和無以安人故輟自漢南撫寧上黨承入境
之日煦然如春壷漿塞途㓜艾相慶甚善甚善近頻
見章表捄雪罪人姑務和寧以安反側竊循雅㫖俻
見深懐然周書云刑亂國用重典盖以汙染之俗終
湏蕩滌雖唐虞之際至理之極猶投放四罪天下乃
定且以近事朙之頃嵗劉總送幽州大將二十人當
時執政以苟且為意奏請放還其後朱克融之徒皆
是其數朝廷深懲前弊不得不然尚書公忠簡儉皆
以具美惟稍闕威斷實願彌縫昔子産戒太叔以政
莫如猛夫火烈人望而畏之故鮮死焉水懦弱人狎
而翫之則多死焉太叔為政不忍猛而寛鄭國多盗
太叔悔之曰吾早從夫子之言不及此諸葛入蜀刑
法至峻法正諌曰君初有其地未垂惠恤且客主之
義宜相降下願緩刑弛禁以慰其望亮荅曰寵之以
位位極則残順之以恩恩竭則慢吾今威之以法法
行則知恩限之以爵爵加則知榮榮恩並濟上下有
節為理之道於此而著尚書以子産諸葛亮何如人
也尚不以寛而理斷可知矣切望寛猛相濟仁勇並
施仗義而行臨事必斷不以小惠撓茲至公待一方
之人皆明大順然後漸布仁徳平之以和斯為得也
輒陳至言幸垂信納不宣某等狀上
　　　處置楊弁敕
敕楊弁起於卒伍獲在福禆方屬徂征敢為桀逆廹
遂戎師嘯聚叛徒朕姑務苟安未加顕戮舎其悖亂
令赴行營遂駐南轅之軒已盗北門之管戰備符璽
并而竊之啓石㑹重關潜輸逆稹釋賈群縲絏俾逺
姦謀惑榆社之義心召横水之同悪蠆毒近彂於懐
袖蟻壊幾漏於江河康政等被枌邑之遺風習華墟
之有禮遽忘臣節仍助㓙威撫弦登陴曾不興歎以
邜投石自取㓕亡雖禁暴除殘國之大典然俾其䧟
辟終用愧懐
　　　誅郭誼等敕
敕理髖髀者不可以芒刃圖蔓草者必絶乎本根故
前代甲兵以正其刑鐘鼓以聲其罪爰用重典庻清
亂邦逆賊郭誼等挀䑕之妖依丘穴而自固牛羊之
力得水草而逾㓙乆從叛臣皆負逆氣頃自劉從諌
背德反義掩賊藏奸稽其怙亂之謀無非親吏之計
劉公直安全慶各慿地險屢抗王師毎肆悖言靡懐
革靣吴宼將敗周丘尚務於陸梁隴坻向平王揵猶
偁於必死况郭誼王協聞邢洺歸款惧覆妖巢賣孽
童以圖全據堅城而請命擐甲以祈於撫納要君以
盖其前愆天地神祗所難容舎昔伍被詣吏不免就
誅延岑出降終亦夷族致之大辟無所愧懐郭誼王
恊劉公直安全慶李道德李佐堯劉武德董可武各
冝處斬其餘反黨各從别敕處分
　　　誅張谷等告示中外敕
敕頃者劉從諌與李訓鄭注結刎頸之交濟其奸謀
以圖不軌張皇兵力脅制朝廷自擅一方外為三窟
張谷陳揚庭等皆㐫險無行狡譎多端比在京師人
皆嫌悪無地庇身投迹戎藩寄命從諌乆懐怨望得
肆隂謀或妄設妖言成其逆志或為草章表飾以悖
詞既無禮於君親曾不愧於天地自朕君臨萬宇姑
務含容而怙亂益堅苞藏未息誘受亡命招聚逆徒
志猶恃於金湯心不利於王室近又敢為狂計挾助
孽童汚我忠義之軍叶其豺豕之黨天之所棄神得
誅之逆賊劉稹弟曹九等張谷并男涯等陳揚庭并
男窠郎等張㳂并男歡郎等門客甄伐伎術人鄭諗
蔣黨逆賊李訓兄仲京郭行餘男台王涯姪孫羽
約男茂章王璠男涯並就昭義梟斬訖夫為善者天
報以福為悪者天報以殃今沴氣既消逆節咸服方
布和於四海庻自戢於五兵宣示中外各令知悉
李文饒文集巻第九
李文饒文集卷第十　會昌一品制集
　論朝廷大政等狀
　　請尊憲宗章武孝皇帝為不遷廟狀
　　宰臣等再議添徽號狀
　　宣懿皇太后祔陵廟狀(第二狀第三狀附)
　　請立昭武廟狀
　　請立東都太㣲宫狀
　　請立東都太廟狀
　　奉宣今日以後百官不得於京城置廟狀
　　論侍講奏孔子門徒狀
　　論朝廷事體狀
　　　請尊憲宗章武孝皇帝為不遷廟狀
右臣等伏聞開成中文宗甞顧問宰臣欲褒崇憲宗
功德其時宰臣莫能推順美之心明尊祖之義臣等
至愚切所歎息伏思國家受命二百二十五年矣列
聖之功德區宇之廣大王化之盛興禮樂之備具過
殷周逺矣而未有中興不遷之廟臣等所以夙夜彂
憤也禮祖有功宗有德夏之祖宗經傳無聞殷則一
祖三宗成湯為始祖太甲為太宗太戊為中宗武丁
為髙宗劉歆曰天子七廟苟有功德則宗之所以勸
帝者功德博矣故周公作無逸舉殷之三宗以勸成
王漢景帝詔曰孝文皇帝德厚侔天地利澤施四海
廟樂不稱朕甚惧焉其為孝文皇帝廟為昭德之舞
以朙休德然後祖宗之功德施於萬代其與丞相列
侯中二千石禮官具禮儀奏丞相申屠嘉等奏曰功
莫大於髙皇帝德莫盛於文皇帝髙皇帝廟冝為帝
者太祖之廟孝文皇帝廟冝為帝者太宗之廟天子
冝代代獻祖宗之廟又漢宣帝詔夙夜惟念孝武皇
帝躬履仁義選朙將討不服功德茂盛不能盡宣而
廟樂未稱其議奏有司奏請尊孝武為世宗廟奏盛
徳又始五行之舞天子代代獻此則子孫褒崇祖宗
之朙㩀也自大寶以後兵宿中原强侯締交髖髀甚
衆貢賦不入刑政自出包荒含垢以至於貞元德宗
懲奉天之難厭征伐之事戎臣優以不朝終老于外
其卒則以幕吏將校代之故長武城在王畿之内斥
逐主將矣河中居股肱之郡坐邀符節韋臯因備邉
之勢自擅靈関李錡竊煮海之資專制澤國而兩河
蕃鎮或倉卒易師甚於奕棊或陸梁弄兵同於拒轍
憲宗感祖宗之宿憤舉升平之典法始命將師順天
行誅元年僇惠琳暨闢錡季年梟元濟及師道其他
或折簡而召或執珪請覲獻其名城割其愛子不可
遍舉豈有去天下之害不享其名致生人之安不受
其報臣伏見元和初議遷廟之禮而史官偁中宗不
得號中興之君凢非我失之自我復之謂之中興漢
光武晉元帝是也臣等切思此議實所未盡中宗朝
自以政事多釁權移后妃所以未得稱為中興恐議
者復以此為疑夫興業之與隆道事實不同漢光武
再造邦家不失舊物晉元帝雖在江左亦能纂緒此
乃王業中興可謂有功矣殷髙宗躳行大孝求賢俾
乂周宣王㣲而後興衰而復盛此乃王道中興可謂
有德矣故詩云車攻宣王復古也宣王能內修政事
外攘夷狄復文武之境土又烝民美宣王任賢使能
周室中興焉又江漢美宣王能興衰撥亂命召公平
淮夷又漢書宣帝賛曰功光祖宗業垂後嗣可謂中
興侔德殷宗周宣之美若皆如漢光武晉元帝則殷
宗周宣並不得稱中興矣臣等伏思任賢使能內修
政事平淮夷之叛復祖宗之土皆憲宗有之所謂隆
道中興與殷髙宗周宣王漢宣帝侔德矣臣等敢遵
古典請尊憲宗章武孝皇帝為百代不遷之廟上以
昭陛下大孝之德廣貽謨之訓下以表臣等思古之
憤申欲報之誠如合聖心伏望令諸司清望官四品
以上尚書兩省御史䑓與禮官叅議聞奏謹錄奏聞
會昌元年三月十一日司空兼門下侍郎平章事
右僕射兼門下侍郎平章事　右僕射兼中書侍郎
平章事　中書侍郎平章事　奉宣卿等所論至好
待續施行其表留中不出
　　　宰相再議添徽號狀
右奉批出已蒙允許今欲頒下制命昭布萬方伏以
軒屈崆峒堯期姑射未有不心遊於至道而能功濟
於生靈暨漢之文景尊奉黄老理致刑措時偁太康
開元中玄宗經始清宫追尊玄祖闡繹道要遂臻治
平六合晏然四十餘年今者陛下蹈軒后之靈蹤修
開元之故事進道不遺於尺璧澄心巳得於玄珠聖
夀必過於殷宗景化方躋於漢代臣等所上徽號義
雖盡美意有未周今謹上尊號為仁聖文武章天成
功神德明道大孝皇帝所兾冠皇王之髙號盡臣子
之至誠伏希聖慈容鍳丹懇謹錄奏聞伏候敕㫖樞
密使稱中㫖欲得有道字所以奏攺
　　　宣懿皇后祔陵廟狀(第二第三狀附)
奉宣宣懿皇太后祔光陵同玄宫及不移福陵只祔
廟何者為便商量奏来右臣等伏以園寢已安神道
貴靜光陵因山乆固僅二十年福陵近又修崇足彰
嚴奉今若再因合祔湏啟二陵或慮聖靈不安未合
先㫖又以隂陽避忌亦有所疑不移福陵實合禮意
伏以照臨在天光靈未遠合食清廟於禮無違足以
申陛下大孝之心表先后昭配之德既遵舊典尤愜
衆情臣等商量祔太廟不移福陵實為允便臣等不
任感切之至
　　　第二狀
奉宣宣懿皇太后祔廟事令更審商量奏来右臣等
伏以陛下孝極因心感深追逺敬慎禮典彂於至誠
臣等仰奉聖情旁詢物議經旬思慮敢不精詳並請
依前狀只祔太廟不奉陵寢實為合禮謹再奏狀以
聞謹奏
　　　第三狀
宣懿皇太后祔廟事右臣等訪求典禮敢不詳慎伏
以太廟合食非臣子所議苟不由禮必為後代所譏
漢書云古人㩀正守順不敢私其君如此之難也臣
等若輕為献議不守禮經非惟上負聖德固亦自貽
物論所以前者附欽義承慶口奏假以太皇太后之
意即於禮至順人無異詞制中云近因慶誕太皇太
后追感先帝乆曠配食之禮便及先太后母德慈仁
合配先聖陛下秪承聖㫖詔臣下行之於禮無違可
爲後代之法若捨此商量便湏出於聖意降敇情禮
至重實難措詞伏望陛下察臣等愛君之心約臣等
秉禮之至特允所奏必合群情臣等不勝懇切之至
　　　請立昭武廟狀
孟州汜州縣髙祖太宗塑像右汜水武牢関是太宗
擒世充竇建德之地関城東峯有二聖塑像在一堂
之内伏以山河如舊城壘猶存威靈皆畏於軒䑓風
雲還疑於豊沛誠冝百代嚴奉萬邦所瞻西漢故事
祖宗嘗所行幸皆令郡國立廟今緣定覺寺例合毁
拆望取寺中大殿材木於東峰攺造一殿四靣兼置
宫墻伏望號為昭武廟以昭聖祖武功之盛委孟懐
節度使差幹事判官一人勾當修造緣聖像彩色頗
巳故暗望令李石於東都差揀絶好盡手就加嚴飾
初興功日望令東都差分司郎官一人薦告至功畢
日别差使展敬未審可否
　　　奉宣今日以後百官不得於京城置廟狀
右伏見禮記云君子將营宫室宗廟為先廏庫為次
宫室為後又韋􁂍五禮精義對曰古之制廟必中門
之外吉㓙大事皆告而行所以親而尊之不自專也
今令城外置廟稍異禮文書於史策必虧聖政伏以
朱雀門至朙徳門凢有九坊其長興坊是皇城南第
三坊使有朝官私廟實則逼近宫闈自威遠軍向南
三坊俗稱圍外地至閑僻人鮮經過於此置廟無所
妨礙臣等商量今日以後皇城南六坊內不得豈私
廟其朱雀街緣是南郊御路至朙德門夾街兩靣坊
及曲江側近亦不得置餘圍外深僻坊並無所禁所
貴不違禮意感恱人心臣等頻奉聖㫖有事許再三
論奏輒罄所見庻禆聰朙謹具奏聞伏候敕㫖
　　　論侍講奏孔子門徒事狀
右今月十三日於延英殿陛下謂臣等云侍講稱孔
子其徒三千亦可謂之朋黨臣等自元和以来甞聞
此說幸因聖慈下問輒敢覼縷而言西漢劉向云昔
孔子與顔回子貢更相稱譽不為朋黨禹稷與臯陶
轉相汲引不為比周何則忠於為國無邪心也臣嘗
以鯀共工驩兠與舜禹雜處堯朝共工驩兠則為黨
舜禹則不為黨何者共工驩兠相與比周迭為掩蔽
也如賢人君子則不然忠於國則同心聞於義則同
志退而各自行已不可交以私是以趙宣子隨會継
而納諌司馬叔矦向比以事君不爲黨也公孫弘每
與汲黯請問黯先彂之弘推其後武帝所言皆聴汲
黯雖與公孫弘並進然庭詰云齊人少情譏其布被
爲詐則知先彂後継不爲黨矣國史稱太宗甞與房
玄齡圖事則曰非杜如晦莫能籌之及杜如晦至竟
以玄齡之策此又同心圖國不爲黨也何者爲黨漢
書稱朱慱陳咸相爲腹心背公死黨東漢周福房植
各以其黨相傾議論相軋故漢朝朋黨始於甘陵二
部及其甚也謂之鈎黨繼受誅夷以王制言之非不
幸也魏朝何晏丁謐依附曹爽祖尚浮虚使有魏風
俗由兹大壊此皆為朋黨也畧舉数節以朙其類至
於歴代朋黨不可殫言仲尼知季路之不免子游識
子張之未仁曾子罪卜商喪親無聞夫子罪宰我鑚
燧為乆惡既不掩善固冝稱此又不為黨也班固稱
周室既㣲由是列國公子魏有信陵趙有平原齊有
孟嘗楚有春申抵掌而游談者以四豪為偁首於是
背公死黨之議成守軄奉上之義廢矣此四豪者各
有門客三千而謂之黨仲尼三千則不為黨盖仲尼
之徒惟務仁義不以爵祿為貴四豪之門惟務譎詐
常以勢力相髙今侍講欲以奔走權勢之徒攫挐名
利之軰比方孔門上哲實罔聖聦臣未知元和以来
所謂黨者為國乎為身乎若以為國則隨會叔向汲
黯房玄齡之道可得行矣不必聚黨成群以臣觀之
今所謂黨者進則誣善蔽忠附下罔上歙歙相是態
不可容退則車馬馳驅唯務權勢聚於私室朝夜合
謀清美之官盡湏其黨華要之選不在他人隂附者
羽翼自生中立者抑壓不進孔門顔冉豈有是哉陛
下以此察之則奸偽自見臣恐更有小人妄陳此說
輒舉事例庶禆聦明伏望陛下留臣此狀時賜覽閱
所兾小臣瞽說免惑聖心臣不任懇激之至謹錄奏
聞
　　　論朝廷事體狀
右臣等每蒙延英召對獲聞聖言常欲朝廷尊臣下
肅此則是陛下深究為理之本伏以管仲古之大賢
朙於理國其言可以為百代之法管仲云凢軍國之
重器莫重於令令重則君尊君尊則國安故安國在
乎尊君尊君在乎行令朙君察於理人之本莫要於
令故曰虧令者死不從令者死五者死而無赦又曰
令雖在上而論可與不可者在下是威下繫於人也
自大和以来風俗大壊令出於上非之者在下此弊
不除無以理國韋弘質所論宰相不合兼領錢穀臣
等敢以事體聞奏昔匡衡云大臣者國家之股肱萬
姓所瞻仰也明王所慎擇也傳曰下輕其上爵賤人
圖柄臣則國家動摇而人不靜矣今韋弘質受人敎
導輒献封章則是賤人圖柄臣矣臣等又以蕭望之
是漢朝名儒重德為御史大夫奏云今嵗首日月少
光咎在臣等上以望之意輕丞相乃下侍中御史中
丞詰問又貞觀中監察御史陳師合上書云人之思
慮有限一人不可總数軄太宗云此人妄有毁謗止
欲離間我君臣流師合千嶺表又賈誼云人主之尊
譬如堂群臣如陛衆庶如地故陛九級上廉逺地則
堂髙陛無級廉近地則堂卑亦由將相重則君尊其
勢然也如宰相有奸謀隠慝則人人皆得上論至於
制置軄業固是人主之柄非小人所得干議古者朝
廷之士尚各守官業思不出位况韋弘質賤人豈得
以非所冝言上黷朙主此是輕宰相矣後漢太學諸
生頗干時政其時謂之處士横議皆是亂風俗深要
懲絶伏望陛下知其邪計從朋黨而来每事明察遏
絶將來之漸則朝廷安靜邪黨自銷臣等不勝感憤
輒具聞奏伏望特賜省覽謹錄奏聞謹奏
李文饒文集卷第十
李文饒文集卷第十一　會昌一品制集
　釐革故事
　　請増諌議大夫等品秩狀
　　論時政記等狀
　　論九宫貴神壇狀
　　論九宫貴神合是大祠狀
　　論冬至歲朝賀狀
　　論復中書舎人故事狀
　　議禮法等大事
　　改單于大都護狀
　　論公主上表狀
　　　請増諌議大夫等品秩狀
右㨿大唐六典隋氏門下省置諌議大夫七人從四
品下今正五品上自大曆二年昇門下中書侍郎為
正三品兩省遂闕四品建官之制有所未備謹按左
氏傳云衮軄有闕惟仲山甫補之能補過也仲山甫
則周之大臣漢書汲黯稱願出入禁闥補過拾遺後
漢書張衡為侍中嘗居帷幄從容諷諌拾遺左右皆
大臣之任故其秩峻其任重則君敬其言而用其道
况謇諤之地冝用老成之人秩不優崇則難用耆德
其諌議大夫望依隋氏舊制昇為從四品分為左右
以備兩省四品之闕向後與丞郎出入迭用以重其
選
　　　御史中丞
右中丞為大夫之貳緣大夫秩崇官不常置中丞常
為憲䑓之長今九寺少卿及秘書少監國子司業京
兆少尹等並省寺之貳皆為四品惟御史中丞官業
雖至品秩未崇望昇為從四品為大夫之貳令不隔
品亦為丞郎出入迭用以重其選
　　以前臣等商量緣事關朝廷典制湏行之可乆
　　必在博盡群議詢謀僉同望令兩省御史䑓五
　　品以上尚書省四品以上太子太保太常卿參
　　議聞奏未審可否
　　　論時政記等狀
右長夀二年宰臣姚璹以為帝王謨訓不可闕於紀
述史官踈遠無因得書請自今以後所論軍政國要
宰臣一人撰錄號為時政記厥後因循多闕紀述臣
等商量向後每坐日聖言如有慮及生靈事関典替
可昭示百代貽謀後昆者及宰臣獻替謀猷有益風
敎並請依國朝故事知印宰相撰錄連署名封印至
嵗末送史舘
　　　起居注
右起居注比者不逐季撰錄至有去官三五年後猶
未送納者伏以每度延英奏事後向外傳說三事猶
兩事虚謬豈有起注居皆三二年後採於傳聞耳目
已隔固非實事向後起居注記望每季初即送納向
前一季文字與史館納訖具狀申中書門下史館受
訖亦申報中書門下其起居攺轉便望以注記遅速
為殿最如有軍(國字/一本有)大政傳聞疑誤者仍許於政
事堂都見宰相等臨事酌量如事巳施行非関機宻
者並一一向說所冀書事信實免有傳疑
　　　修史體例
右臣等伏見近日實錄多云禁中言者伏以君上與
宰臣及公卿言事皆湏衆所聞見方合書於史䇿禁
中之語向外何由得知或得於傳聞多出邪妄便載
史筆實累鴻猷向後實錄中如有此類並請刋削更
不得以此紀述又宰臣及公卿論事行與不行湏有
朙㨿或奏議允愜必見褒稱或所論乖僻固有懲責
在藩鎮獻表者必有答詔居要官啓事者自合著明
並當昭然在人耳目或取舎存於案堂或與奪形於
詔敕前代史書所載奏議無不由此近見實錄多載
密䟽言不彰於朝聽事不顕於當時得自其家未足
為信向後所載群臣奏議其可否得失湏朝廷共知
者方可紀述宻䟽並請不載如此則書必可法人皆
　公愛憎之志不行褒貶之言必信矣
　　以前臣等伏見近日實錄事多紕繆若詳求摭
　　實湏舉舊章謹件如前
　　　論九宫貴神壇狀
右准天寳三載十月六日敕九宫貴神實司水旱功
佐上帝德庇下民冀嘉糓嵗登災害不作每至四時
初節令中書門下攝祭者准禮九宫次昊天上帝壇
在太清宫太廟上用牲牢幣璧類於天地神祗天寳
三載十二月玄宗親祀乾元元年正月肅宗親祀伏
以累年以来水旱愆侯恐是有司禱請誠敬稍虧今
屬孟春合修祀典望至朙年正月癸日差宰臣一人
祈請向後四時祭並差僕射少卿尚書等官所兾稍
重其事以申嚴敬臣等去月二十五日已於延英靣
奏伏奉聖㫖令檢舊儀進來者今欲及祭時伏望令
有司崇飾舊壇務於嚴㓗謹錄奏聞伏侯敕㫖
　　　論九宫貴神合是大祠狀
右既經兩朝親祀必是祈請有徴伏以自太和以来
水旱愆候陛下常憂稼穡每念蒸人臣等所以上副
聖心以修墜禮伏見大和三年禮官御史等狀或言
縱司水旱兵荒品秩不過列宿今者五星悉是從祀
日月猶在中祀又云太一天一此九神於天地猶子
男也竊觀其意皆是以星辰不合比於天地曾不知
綂而言之則為天地而在天成象自有尊卑謹按後
魏五均志大辰第二星盛而常朙者為天皇露寢大
帝常居始由道粤而陳變通之迹又天皇大帝其精
耀魄寳盖萬神之秘圖與河洛之命紀皆稟焉此則
上帝是星之朙㨿也天一掌八氣九精之政令以佐
天極㣲明而有常則隂陽序而大運興太一掌十有
六神之法度以輔人極㣲朙而得中則神人和而王
道平又北斗有衡權二星天一太一參居其間所以
財成天工輔相神道也若一槩以列宿論之實為乖
謬又按漢書天神貴者天一太一佐曰五帝古者天
子以春秋祭太一則列於祀典其来乆矣今五帝猶
為大祀則太一豈冝降禮稍重其祀固為得所劉向
言祖宗所立神祗舊位誠未易動又曰古今異制經
無朙文至尊至重難以疑説正也以劉向慱通尚難
攺作况臣等學不究於天人禮尤懵於祀典妄為參
酌恐未得中伏望更令太常卿與禮官詳定庶獲明
據(議合為大祀/太常卿等奏)
　　　論冬至嵗朝賀
右伏以近例其日若遇有敕權停朝賀惟詣興慶宫
賀太皇太后義安太后積善太后不詣闕庭恐乖嚴
敬臣子之禮實不遑安臣等商量向後冬至嵗如遇
有敕權停朝賀者其日中書門下與百寮先詣東上
閣門拜表稱慶望内降髙品宣答百寮受宣畢然後
赴興慶宫庶為得禮仍望永為常式未審可否謹錄
奏聞伏候敕㫖
　　　請復中書舎人故事
右以見天寳以前中書舎人六員除機密遷授之外
其他政事皆得商量宰臣姚崇奏云事有是非理均
與奪人心既異所見或殊抑使雷同情有不盡臣既
是官長望於狀後略言事理優劣奏聞進止自艱難
以来務從權便政頗去於䑓閣事多系於軍期决遣
萬機專在宰弼伏以陛下神武功成昧旦思理精覈
庻政在廣詢謀詩云不愆不忘率由舊章前漢魏相
好觀故事以為古今異制方今務在奉行故事而已
數條漢興以来國家便冝行事奏請施行臣等商量
今日以後除機宻及諸鎮奏請戎事有司支遣錢糓
等外其他䑓閣常務関於㳂革州縣奏請系於典章
及刑獄等並令中書舎人依故事商量臣等詳其可
不聞奏
　　　議禮法等大事
右按史記仲尼在位獄訟之詞有可與人共者不獨
有也伏以漢魏以来朝廷犬政必令公卿奏議講求
理道慱盡群情所以政必有經人皆務學著在史䇿
􁈷然可觀臣等商量如有事関禮法群情凝滯者各
望令本司申尚書都省下禮官學官詳議意見不同
者任為别狀如是刑獄亦令法官同議然後丞郎以
下詳具可否聞奏如郎吏有能駮難者皆許上聞並
湏先㨿經義其次取正史䇿故事不得自為意見言
涉浮華如禮官學官才識出人議論精當者向後擢
授䑓省官郎吏别與遷擢所冀漢魏之風復行今日
　　以前臣等今月二十五日巳於延英靣奏奉
　　聖㫖令條䟽將狀来者謹具如前
　　　請攺單于大都䕶狀
石訪聞塞北諸蕃皆云振武是單于故地不可存其
名號以啟戎心臣等謹詳國史武德平突厥後於振
武置雲州都督麟德三年攺為單于大都督聖曆元
年攺為安北都䕶開元八年復為單于都䕶其安北
都䕶木在天德自貞觀二十一年以来移在甘州遷
徙不定今單于都䕶望攺為安北都䕶如此制置稍
循故事未審可否
　　　公主上表
右臣等伏見公主上表稱妾李者伏以臣妾之義取
其賤稱家人之稱亦要别嫌因循舊章恐未為得臣
等商量今日以後公主上表從大長公主以下並望
令稱某邑公主第幾女上表仍不令稱族所冀臣千
之道因此正名郡主縣主亦望准此未審(状不岀)
李文饒文集巻第十一
李文饒文集巻第十二　㑹昌一品制集
　雜狀
　　論儀鳯以後大臣褒贈狀
　　論杜元頴追贈(二状)
　　論吐蕃維州城副使悉怛謀狀
　　論敕楊嗣復等(三狀)
　　奏張仲武寄回鶻生日駞馬狀
　　薦胡震狀
　　論河東等道加俸給狀
　　論淮南五道置逰弈舩狀
　　論兩京及諸道悲田坊狀
　　　論儀鳯以後大臣褒贈狀
　　　　故中書令郝處俊
右儀鳯元年八月高宗将傳位於天后處俊對曰天
下者高祖太宗之天下也非天皇之天下也天皇只
合謹守宗廟傳之子孫誠不可持國與人有私於天
后其事遂止處俊後子孫為酷吏所害
　　　　故文昌右相岑長倩
右天授初鳯閣舎人張嘉福與王慶之等率數百人
連名上表請立武承嗣為皇太子長倩與地官尚書
格輔元竟不署名以中宗在東宫不可更立武承嗣
言詞切直仍責上書者遣散為承嗣所害
　　　　故御史大夫同鳯閣鵉䑓平章事格輔元
右張嘉福請立武承嗣為皇太子天后問輔元輔元
固稱不可為武承嗣所害
　　　　故右衛將軍李安靖
右天授年王公百僚皆勸革命安靖獨義形於色及
被收下獄來俊臣詰其反狀安靖謂曰以我是唐家
老臣湏殺任殺若問其謀反實無可對為俊臣所害
　　　　故贈越州都督徐有功
右當天后革命之初宗室英賢將相舊老忠於國者
相継受誅徐有功自司刑丞累遷至司刑少卿數議
大獄務在平恕凢所濟活者數百家前後奏雪枉破
家者三經斷死而執志不渝兼朙玄宗外祖母龐氏
之冤開元中贈越州都督就第吊祭贈物三百叚一
子官(就第一作就家/兼明一作兼雪)
　　以前臣等伏見元和以來禇遂良狄仁傑張東
　　之等子孫累有恩制授惟此數家未蒙甄錄望
　　各訪求子孫承嫡者特授一官如先未有謚者
　　各令有司定謚如無子孫特與追贈所貴百代
　　之下再振清風海内忠良無不感厲未審可否
　　吏部狀准制請復舊官爵
　　　　故循州司馬杜元頴(二狀)
右臣等商量杜元頴雖失於馭遠致蛮宼內侵然握
節嬰城舎生取義圍觧之後懲貶不輕但以蛮夷之
情不可開縱若為之報怨以快其心則是不貴王臣
取笑戎狄漢景所以聞鄧公之說恨鼂錯之誅元頴
長慶之初首居宰弼㓗㢘畏法忠藎小心雖無光赫
之名頗著直清之稱既逄昌運合與申冤望却還舊
官階等仍追贈右僕射未審可否
　　　　第二狀奉　宣令更商量奏来者
右臣等商量比聞外議皆以元頴不能綏撫南蠻又
無備禦責此二事以為愆尤臣等究其情由實有本
末縁韋臯乆在西蜀自固兵權邀結南蠻為其外援
親昵信任事同一家此時亭障不修邉防罷警若後
人加置一卒繕理一城必有異詞便乖隣好自武元
衡以後三十餘年戎備落然不可獨責元頴蠻退後
京城傳說驅掠五萬餘人音樂伎巧無不蕩盡緣郭
釗無政都不勘尋臣德裕到鎮後差官於蠻經歴州
縣一一勘尋皆得来名具在案牘蠻共掠九千人成
都郭下成都華陽兩縣只有八十人其中一人是子
女錦錦雜劇丈夫兩人醫眼太秦僧一人餘並是尋
常百姓並非工巧其八千九百餘人皆是黎雅州百
姓半雜獦獠臣德裕到鎮後移牒索得三千三百人
兩畨送到與監軍使於龍興大慈寺㸃閱並是南界
蠻獠　緣朝廷寵待如舊從此蠻心益驕今西川
節將惟務姑息臣等所以薄元頴之過謂合追榮頻
承顧問不敢不縷悉聞奏况元頴殁後五經大赦下
位卑官皆得追復官爵倘聖㫖以贈與為優望只准
赦文却還舊爵其贈官落下未審可否
　　　論太和五年八月將故維州城歸降准詔却
　　　執送本蕃就戮人吐蕃城副使悉怛謀狀
右臣頃蒙先朝授劍南西川節度使其悉怛謀雖是
吐蕃酋長乆樂皇風將彼堅城降臣當道臣差行維
州刺史虞藏儉便領兵馬入㨿其城飛章以聞先帝
驚喜其時與臣仇者望風疾臣遽興疑言上罔宸聽
以為與吐蕃盟約不可背之必恐將此為詞侵犯郊
境遂詔臣却還北城兼執送悉怛謀等令彼自戮復
降中使迫促送還昔白起殺降終于杜郵致禍陳湯
見按是為郅支報仇感歎前事愧心終日今者幸逢
英主忝被台司輒敢追論伏希省察且維州據髙山
絶頂三靣臨江在戎虜平州之衝是漢地入邉之路
初河隴盡沒唯此州獨存吐蕃潜將媍人嫁與此州
門子二十年後兩男長成竊開壘門引兵而入遂為
所㓕號無憂城從此得併力於西邉更無虞於南路
慿陵近甸旰食累朝貞元中韋臯以經略河湟此城
為始盡銳萬旅急攻数年吐蕃愛惜既甚遣其舅論
莽熱来救雉堞髙峻臨衝難及於層霄鳥徑屈蟠猛
士多麋於􁕒石莫展公輸之巧空擒莽熱而還及南
蛮負恩掃地驅刼臣初到西蜀衆心未安外揚國威
中緝邉備其維州熟臣信令乃送款與臣臣告之以
湏俟奏報貴探情偽其悉怛謀等尋帥城兵并州印
甲仗塞途相繼空壘來歸臣即大出牙兵受其降禮
南蠻在列莫敢仰視况西山八國隔在此州比帶使
名都成虛語諸羗乆苦畨中徴役願作王人自維州
降後皆云但得臣信牒帽子便相率内屬其蕃界合
水捿雞等城旣失險阻自湏抽歸可减八處鎮兵坐
收千餘里舊地臣見此有莫大之利為恢復之機所
以靣許奏聞各加酬賞臣自與錦袍金帶顒俟朝㫖
且吐蕃維州未降以前一年猶圍逼魯州以此言之
豈守盟約况臣未嘗用兵攻取彼自感化来降又沮
議之人豈思事實犬戍遲鈍土曠人稀每欲乗秋犯
邉皆湏数嵗聚食臣得維州逾月未有一使入疆自
此之後方應破膽豈有慮其復怨鼓此㳺詞臣受降
之初指天為誓寧忍将三百餘人性命棄信累表陳
論乞垂矜舎答詔嚴切竟令執還加以體被三木輿
於竹畚及将即路冤呌嗚呼将吏對臣無不隕涕其
部送者更遭蕃帥譏誚云既以降彼何湏送来乃却
将此降人戮於漢界之上恣行残忍周固携離至乃
擲其嬰孩承以槍槊臣聞楚靈誘殺蠻子春秋明譏
周文收送鄧叔簡冊致貶况乎大國負此異族塞忠
款之路快㐫虐之情從古以來未有此事伏惟仁聖
文武至誠大孝皇帝陛下振睿聖之宏圖得懐猍之
上策故南蠻申請朝之願北虜效欵塞之誠臣實痛
惜悉怛謀等舉城向化觧辮歸義而未加昆邪之爵
不賞庶其之功翻以忠愛屠為仇讐所快身遭此酷
名又不彰軄由愚臣䧟此非罪雖時更一紀而運屬
千年臣所以具陳根本不憚繁細冀蒙睿鍳追奬忠
魂伏乞宣付中書各加褒贈冀華夷感德幽顕伸冤
警既往之倖心激将來之峻節臣德𥙿無任懇願之
至謹録奏聞伏候敕㫖
　　　論救楊嗣復李珏陳夷直(二状)
右臣等聞向外傳說紛然陛下皆遣中使未測其由
臣等相顧憂惶不知死所嗣復等所渉論實負聖朙
臣等所以顕書其罪不為末减只望上於竄逐用戒
群邪古人稱刑人於市與衆共棄陛下若以嗣復等
罪狀必不可容伏望且降使臣就彼鞫問待得其罪
顕戮不遲如便遣使必貽後悔文宗只緣貶宋申錫
更不按問至今人以為冤臣等於嗣復等實無情故
所利者宗社所惜者聖朙不欲令一事駭聽失天下
之望若使四方将相或以此為詞臣等避罪不言無
以塞責伏望陛下特回宸慮下納愚忠臣等餘年方
敢自保陛下若以臣等事君不盡情渉容奸先罪臣
等實所丼分輒陳肝血不避嚴誅不任懇切兢皇之
至謹俯伏待罪望速降敕㫖
　　　第二狀
右臣等適以有狀論奏未奉聖㫖今向外之心驚駭
不知所為臣等若茍務偷安不更冒死陳奏必恐旬
月之後人情皆以為冤陛下此時追悔無及臣等昨
者商量之初只以嗣復等所渉議論不可令在藩鎮
止於貶責足以塞辜如更過於此實摇動天下之心
必損聖朙之德如以臣等情渉顧望伏望先罪責臣
實所丼分臣等專在中書伏望特開延英賜對得靣
陳肝血死無所恨
　　　第三狀
右臣等適再已陳奏未奉聖㫖伏見貞元初宰臣劉
晏緣德宗在東宫時渉動摇之論竟以此坐死旋則
朝廷中外皆以為冤兩河不臣之地悉恐亡惧德宗
尋亦追悔官其子孫近則宋申錫渉交通藩邸貶官
文宗尋又追悔至于流涕如嗣復等螻蟻之命至細
至㣲特賜矜全必彰聖德天下臣子孰不上感天慈
不爾恐四海人情自此憂惧臣等亦兢危不暇無以
禆助聖朙伏望特開延英賜臣等靣陳血誠以安中
外如䝉聖慈納臣等愚懇伏望更重貶官所冀人心
允愜
　　　張仲武寄回鶻生口駞馬狀
右臣等舊讀實錄不至遺忘伏思累聖以来未有此
例謹按左傳諸侯不相遺俘昔魯受齊俘見譏左氏
諸侯尚為非禮况在台臣臣等忝備鈞衡湏謹䋲墨
若苟受私遺不守舊章則何以上戴聖君儀刑百辟
伏望聖恩盡許却還從此便為故事仍望許臣與一
書報荅令其深諭國體其書草續撰進上以聞
　　　前試宣州溧水縣尉胡震
右胡震博通六經華皓一志家在海郡筋力未衰臣
童㓜之時於震受業豈謂年逾四紀位列三公雖自
君恩亦因儒訓臣伏以元和二年前揚州士曹參軍
薛玄造緣與臣亡父授經具表論薦憲宗授越州諸
暨縣令臣幸因家門舊事輒敢薦聞伏希聖慈特受
浙東管內一官所冀臣報其舊恩獲繼先志既顕蓽
門之士實為儒者之榮臣不任懇欵兢皇之至謹錄
奏聞伏聽敕㫖
　　奉宣卿官至將相不忘本師朕深所嘉歎冝依
　　所奏
　　　論河東等道比逺官加給俸料狀
右河東等道或興王舊邦或陪京近地州縣之軄人
合為樂只緣俸祿寡薄官同比逺元和六年閠十二
月十二日及元和七年十二月二十四日敕河中鳯
翔鄜坊邠州易定等道令户部加給俸料錢共當六
萬二千五百貫吏曹出得平㽞官數百員時議以為
至當自後訪聞户部所給零碎兼不及時觀察使以
為虚折皆别將破用徒有加給不及官人近地好官
依前比逺伏望今日以後户部却與實物仍及時支
遣諸道並委觀察判官專判此案随月加給官人不
得别將破用如有違越觀察判官逺貶觀察使奏取
進止又選人官成後皆於城中舉債到任填還致其
貪求罔不由此其今年河東隴州鄜坊邠州新授比
逺官等望許連狀相保户部各借兩月加給料錢至
支給時除下所冀初官到任不帶息債衣食稍足可
貴清㢘
　　　請淮南等五道置遊弈􁋆狀
　淮南(令出三百人/縁疆界闊逺請)浙西宣歙江西鄂岳(百人/各岀二)
右訪聞自有還僧以来江西劫殺比常年尤甚自上
元至宣池地界商旅絶行緣所在長吏掩閉道路頗
甚怨嗟望每道令㨂前件人解弓弩及諳江路者每
一百人置遊弈将一人湏清白強幹稍有見會者充
如法造遊奕􁋆船五十隻一百人分為兩番長湏在
江路来往淮南遊弈至池州界首浙西遊弈至宣州
界首江西遊弈至鄂州界首常湏每月一度於界首
交牌各知界内平安申報本使其下畨人便於㳂江
要害處置营不得抽歸使下其糧餉春冬衣　使司
差人就營所支給如三度以下擒捉得賊委使司超
與軄名其官健以下便以賊贓物賞給務令優厚如
兩度有賊不覺察遊弈將科責差替如容縱賊盜不
問有贓無贓並委本道差人所在集衆决殺如賊大
叚巢穴去處仰数道計會一時掩捉倘去根本軍將
授官酬賞所貴鄰接之地同心叶心江路盗賊因此
斷絶臣等今月二十五日已於延英靣奏伏蒙聖恩
允許未審可否
　　　論兩京及諸道悲田坊
右䘏貧寛疾著於周典無告常餼存於王制國家立
悲田養病置使專知開元五年宰臣宋璟蘇頲奏所
稱悲田乃関釋教此是僧尼軄掌不合定使專知請
令京兆按此分付其家玄宗不許至二十二年十月
斷京城乞鬼悉令病坊收管官以本錢收利以給之
今緣諸道僧尼盡以還俗悲田坊無人主領必恐病
貧無告轉致困竆臣等商量緣悲田出於釋教並望
更為養病坊其兩京及諸州各於子錄事耆夀中㨂
一人有名行謹信為鄉閭所稱者專令勾當其兩京
望給寺田十頃大州鎮望給田七頃其他諸州望委
觀察使量貧病多少給田五頃三二頃以充粥飯如
州鎮有羡餘官錢量與置本收利最為穏便若可如
此方圓不在更給田之限各委長吏處置訖聞奏
李文饒文集巻第十二
李文饒文集卷第十三　會昌一品制集
　論用兵(於堂案今/拾舊藁得三分之一/論兵状請詔者㽞在內廷降者敕有)
　　田牟請許党項讐復回鶻嗢沒斯部落事狀
　　請宻詔塞上事冝狀
　　請賜嗢沒斯等物狀
　　請於太原添兵備狀
　　請遺使訪問太和公主狀
　　論幽州主冝狀
　　請令符澈與幽州大將書狀
　　條流太原巳北邉備事冝狀(扶符/天德)
　　天德軍捉到回鶻生口狀
　　論嗢沒斯特勒等狀(狀附/将士)
　　請賜嗢沒斯鎗旗狀
　　論嗢沒斯家口狀
　　太原振武軍鎮退渾党項等牙市狀
　　奉宣嗢沒斯所請落下馬價絹便賜與可汗穩
　　　　便否奏来狀
　　　論田牟請許党項讐復回鶻嗢沒斯部落事
　　　　狀
右臣等雖不習兵鈐昧於邊事然酌其物理情實可
知伏希聖慈特賜詳覽比者陛下常慮回鶻國中離
散未是實情今㩀我阿泥伊難珠合等書云此間更
無活處即是實耗又回鶻安孝順云赤心宰相問漢
國中看你回鶻好無足知依倚大國意甚懃懇今若
許田牟徇党項貪利之心不自量力犯必死之慮絶
歸款之誠事捷亦損耗甲兵大虧恩信不成則永為
邉患取笑四夷况窮鳥入懐尚湏矜憫逺人慕義曾
釆犯邉自六月至今未嘗捉烽戍一人奪党項一物
披誠欵塞望闕哀鳴昨者所獻表章詞懇意順棄而
不納先務誅夷此不可一也若回鶻國中無釁種落
皆安嗢沒斯叛逆而来即湏拒絶可汗既自失國才
帳已無携挈傷残寄命他所嗢沒斯等廹於飢困各
欲求生田牟執稱背國亡命是去年為悪徒黨都似
與德彞雪屈為党項報讐察其用情殊非體國此不
可二也漢宣帝五鳯中匈奴大亂議者多曰匈奴為
害可因其壊亂舉兵滅之蕭望之對曰宜遣使吊問
救其災患四夷聞之咸貴中國之仁義其後南單于
果是臣服六十年邉境無事今縱不能扶其㣲弱豈
冝因此幸災此不可三也伏望具詔太原振武排比
騎兵於邉上嚴防侵軼待犯國家城鎮然以武力驅
除若只於党頂退渾小有劫奪任部落自相仇報未
可助以甲兵常令大信不渝懐柔得所彼雖戎狄必
合感恩待張賈使回足知情實仍望詔田牟不得擅
出詭計妄邀竒功兼詔仲武不得納將吏惑詞為國
生事如䝉允許伏望付翰林約此意處分
　　　請宻詔塞上事宜狀
　　一㨿太原奏事官孫儔稱昨来回鶻到横水柵
　　　殺戮軍人百姓今抽在釋迦泊東約西去可
　　　汗三百里未知此回鶻是郍頡特下為復是
　　　可汗遣来今且湏以此回鶻為罪人云不受
　　　可汗指揮擅自刼掠邉界請宻詔劉沔與仲
　　　武計會先經略此賊如可以討逐事亦有名
　　　摧此一支可汗必自知惧
　　一比聞公主與可汗常别居帳幕每見漢使去
　　　即令将宻意看方便說諭公主知親廟子孫
　　　只合死生爲國常湏作計自拔歸投國家不
　　　合與可汗同行擾亂邉界如萬一迎得公主
　　　亦不得便令赴闕湏且㽞在邉上制置回鶻
　　　縱力不能及只要假公主名號制服蕃人
　　一又慮回鶻於山外安置老弱家口将精兵逼
　　　近城柵攪擾百姓如有此事即湏堅壁清野
　　　不得與戰其小城堡兵力薄少不堪固守處
　　　並望抽入大城回鶻從得小城亦無用處即
　　　别選驍將潜出兵掠其家口輜重此最是制
　　　勝之術
　　右謹件如前望各賜宻詔潜令以此為意請賜
　　　回鶻嗢沒斯等物詔
右此者只待張賈使回今到已数日湏早彂遣縁回
鶻已入邊界未測多少天徳兵力寡少湏務懐柔伏
以自古禦戎只有二道一是厚加撫慰二是以力驅
除此事利害較然前古皆有明効漢宣帝厚撫呼韓
大享其利邊境六十年無事漢武力制匈奴海內疲
弊生人减半今嗢沒斯若不稍加恩意令盡歡心湏
至以力驅除必恐永為邊患假使其衆残破摧伏不
難亦湏先加以恩不令疑貳古人云将欲取之必固
與之正謂此也臣等商量縱不與糧食接借其賜物
不可太薄若止於只賜特勒宰相實恐彂遣未得湏
是稍令優厚於朝廷若無費損可以保全朝野群情
皆望如此伏希聖慈特賜察納
　　　請於太原添兵備狀
右緣嗢沒斯等夲國残破未有所歸逗留塞上今已
嵗周雖近有恩賜喻其歸還然夲蕃未寜時屬寒沍
馬畜羸乏必難首途回鶻和好多年忠効乆著雖在
邊境之内計無侵軼之虞臣等所慮吐蕃變詐多端
不可測度或謂朝廷方備北虜未暇西防或云嗢沒
斯招米點汗回鶻乗此機勢謀䧟豐州緣元和十三
年已曾此来不可無備太原兵額雖存皆被軍將放
却散諸處緩急點集至難臣等商量請彂陳許歩軍
三千人鄭滑歩軍三千人令至太原屯集如北邊有
驚則大同軍正當賊路足應事機如河西有虞便令
取嵐石路過河至亦近便况两道人心忠義徴彂不
難只如一年防秋無所損費臣等詢於物議皆願有
此隄防伏惟聖朙特賜允納
　　　請遣使訪問太和公主狀
右伏以元和中回鶻累請和親憲宗不許至長慶初
穆宗以北虜代結姻好中國無虞邊境晏然生人受
福所以割慈下嫁用示懐柔今回鶻國已破亡公主
未知所在若不遣使訪問慰其艱危戎狄必謂國家
公主虜庭本非愛惜便懐輕易之意永無敬重之心
非止甚傷虜情實亦負於公主臣等商量望令苖稹
將一二十騎輕賫詔書先至嗢没斯處令其轉差人
送入至公主所在若嗢没斯便受朝㫖固表恭順之
心若辭拒此行足彰背叛之跡因此偵察無所隱情
伏希聖㫖特賜省察
　　　論幽州事冝狀
右臣等今月五日於紫宸陛下訪問劉約事冝令臣
等亦與君賞一書諭以此意臣等將謂君賞乆在河
朔諳練戎機逺授䂓模必副聖意君賞只合自出已
意潜道款誠事從乖張泯然無跡豈有將朝廷宻㫖
顕示亂軍激其悖心致此章表兼見君賞與張絳手
䟽詞甚卑遜非惟失將帥之體實亦失忠藎之誠近
者何重順未得節制初遣茂復諭㫖又遣執方致書
臣等兩度令元蹇申意料重順豈不知是朝廷宻諭
然竟無大將軍表終守恭順之詞所以授之有名不
紊朝典幽州一方自朱克融㽞連中使不受賜衣継
以楊志誠累遣將吏上表邀求官爵自此悖慢之氣
與鎮魏不同今若便與書諭實為朝廷之耻伏望且
逗㽞旬月更候事冝克恭傔回日伏望不賜詔書庶
全事體
　　　請令符澈與幽州大將書
若訪聞張仲武是幽州大將張朝先之子沉勇有謀
陛下縱欲加恩亦須且挫其氣又幽州旬月之內移
易三人因此翻覆多端亦要令其知愧臣等商量且
望令符澈與大將已下一書觀其報答詞理足以知
其情出鄰道節將於國體無虧其書白謹同封進
　　　條䟽太原以北邉備事宜
　一雲州之北並是散地備禦之要繫把頭𤇺今符
　　澈雖修繕已畢把頭𤇺內並未添兵鎮守事同
　　虚設恐不應機未廢把頭𤇺以前把頭𤇺後併
　　合抽却望令廵邊使速與符澈計會却抽舊兵
　　依前制置如舊兵已少即與太原城下及閑處
　　抽兵其與山東連接處及西北鎮兵不在抽限
　　如更要築堡城亦委逐便制置
　　三受降城相去四百里自置天德軍及振武節
　　度其東受䧏城中並在腹內都無大叚兵馬鎮
　　守就中中受䧏城不過三五十人古城摧断都
　　不修築今虜衆在隂山之北山中盡有過路若
　　突出山南便入二城即天德振武當時隔斷其
　　中受䧏城本是突厥拂雲詞最是要地今天德
　　人力不及望令太原振武共出三千人速與修
　　築便令鎮守即天德形勢自壮虜騎不敢窺邊
　一東受降城縁是近年新築城内無水城外取金
　　河水充飲又於城西門掘一二十井若被圍守
　　即湏困蹙今築月城䕶取井水其張仁愿舊城
　　頗當要害張惟清錯奏恐黄河侵壊先賢制置
　　皆有神靈保持廢来二十年基址依舊園𬞞樹
　　木至今盡在隔河便是勝州相去数里望委廵
　　邊使與劉沔計會如何却復舊城至為穏便
　　　以前件臣等伏以回鶻在邊切湏有備邉備
　　　既壯制置不難訪問利害大約如此其
　一要切湏得使臣專往自驗機冝謹具條䟽如前
　　其間條䟽不盡者望委廵邊使與所在節度使
　　商量聞奏謹具如前條䟽應接天德討逐回鶻
　　事一
　一請速降中使齎敕至雲朔天德已来宣諭生熟
　　退渾及党項諸部落等待天德交鋒後任隨便
　　出軍討逐如得羊馬錢物奴婢等任便夲主自
　　收官中更不尋問仍據煞戮回鶻多少别議優
　　賞
　一自古出師皆有副貳以防主將有故便湏得人
　　石雄驍勇善戰當今無敵望授天德軍都防禦
　　副使兼馬歩都知兵馬使助田牟攻討仍勒乗
　　遞赴天德軍
　一回鶻藥羅葛元政馬價絹望且勒㽞在振武令
　　中使與忠順同檢點收管如田牟已用兵其藥
　　羅葛元政便望委忠順收録如請歸降仍作般
　　次送付太原除首領外委劉沔且散配儀沁嵐
　　石等州去塞逺處安置並官給粮食如不肯降
　　即湏收係待後處分其趙進用等亦望詔劉沔
　　收管其首領於公舘安置長行等散配諸處
　一田牟都似不曉兵機奏狀已出三千人拒回鶻
　　計其兵数必是全軍盡出忽有不利城内豈免
　　空虚馬上馳突是戎虜所長攻城圍守戎虜所
　　短田牟只合堅守城壘以俟救兵望速詔田牟
　　輒不得出兵野戰待諸處兵至方可逐便討除
　一回鶻馬軍難於支敵依林守險湏用勁弩望於
　　浙西取弩手三百人令取河曲路赴天德如所
　　在逢回鶻便令把隘及依叢林射馬河曲路與
　　天德直對兼經歴塩夏等州所在要處便堪應
　　急到天德後權取田牟指揮
　一嗢没斯誠款雖未知真偽然早要别加官爵縱
　　使不誠亦是反間且要奬其忠義為討伐之名
　　令逺近諸蕃知朝廷只是責可汗犯順非是要
　　㓕回鶻
　一回鶻既乏糧食又累年勞苦人心易動必可招
　　降望且遣田牟速招䧏者許以優賞如有䧏虜
　　旋給糧食逓過太原取優賞不得留在天德兼
(聞/並)
　　　以前臣等商量若待天徳奏到已恐不及事
　　　機望付翰林各撰宻詔令中使向前審詳事
　　　勢如已接戰便湏准此處分如䝉允許其石
　　　雄便湏今日降敕未審(日縁田牟不待朝㫖/㑹昌二年四月十八)
(兵馬故有此處分/已岀兵拒可汗下)
　　　論嗢沒斯特勒等狀
右自回鶻近邊人情疑恐聖德所感威懐克宣果得
嗢没斯望闕歸心率徒効命必在優賞昭示四方使
戎狄逺聞皆感恩信望降中使宣慰嗢没斯特勒及
王子等并多攬将軍共七人望各内賜錦綵銀噐其
嗢沒斯下兵馬望賜米五千石度支給絹三千疋以
户部物充度支速差綱般送仍許不分散部落待委
知事情續議制
　　　論嗢没斯下將士二千六百一十八人
右嗢沒斯下將士既與衣粮又加冠帯賜其軍號實
壮邉聲撫循其人莫切於此臣等商量望賜號歸義
軍仍望翰林賜敕書宣示嗢没斯下歸義軍將士等
其嗢沒斯望且令兼充歸義軍使如䝉允許便添入
加工部尚書制宣行仍與中書門下勅牒(月二十一日/㑹昌二年六)
　　　論天德軍捉到回鶻生口等狀
右臣等見今日天德軍奏事官王可度云毎有回鶻
投降及城來捉得十人五人緣不敢留在軍城問得
事情後便皆處置伏以回鶻窮困情亦可憐屡有殺
傷恐傷仁化望付翰林賜田牟仲武詔前後更有此
類便逓送太原令配在諸州安置稍為允愜未審(昌/㑹)
(月四日/二年三)
　　　請賜嗢沒斯搶旗狀
右嗢沒斯既加軍號甚壯邉城錫以牙旗尤彰寵異
臣等商量望依神䇿諸城鎮使例賜以旗兩口豹尾
兩對噐仗并刀一副令中使押領宣賜如以中使行
速齎持稍難其搶旗令於太原節度使下㨂新好者
充賜亦穩便謹錄奏聞(月二十二日/㑹昌二年六)
　　　論嗢沒斯家口等狀
右嗢没斯既加軍號請留家口在太原安置與諸弟
等苦處先登者臣等商量嗢沒斯赤誠向闕極力捍
邉請遣宗族盡歸內地非惟絶其顧望足以堅彼闘
心望詔劉沔義忠於雲朔等州㨂一空閑城壘兼與
隨事造土屋其嗢沒斯及愛耶勿宰相等家口等即
與别造壯净屋宇安置其應歸漢家口等大口每月
給米三㪷充粮食委度支供軍使逐月支給仍委劉
沔差漢兵勾當防援不得令側近部落侵擾
　　　論太原及振武軍鎮及退渾党項等部落牙
　　　市牛馬駱駝等狀
右緣回鶻新得馬價絹訪聞塞上軍人及諸蕃部落
苟利貨財不惜駝馬必恐充爲互市招誘外蕃豈惟
資助虜兵實亦减耗邉備望詔劉沔忠順義忠守志
等切加鈐鍵如有違犯並按軍令馬及互市物並納
官如有人紏告便以所得物充賞
　　　奉宣嗢沒斯所請落下馬價絹便賜與可汗
　　　穏便否奏来者
右臣等商量賜可汗甚全國體望付翰林賜可汗書
得嗢沒斯表稱在本分馬價絹並合落下請充進奉
以可汗本國破残乆在邉陲此已量與嗢沒斯已下
本分馬價絹便賜可汗兼望賜嗢沒斯詔奬其忠藎
緣卿率衆歸國若又落下馬價絹恐可汗與卿結怨
轉深事體之間亦慮非便以卿等所請奏進奉馬價
絹回賜可汗所冀部落早退令卿等必保安謐望約
此意處分實為允愜(月十九日/㑹昌二年七)
李文饒文集卷第十三
李文饒文集卷第十四　㑹昌一品制集
　論用兵二
　論回鶻事冝狀
　　請發陳許徐汝襄陽等兵狀
　　論回鶻石誡宜狀
　　奏振武以北事冝狀
　　奏回鶻事冝狀
　　要條䟽邉上事冝狀
　　驅逐回鶻事冝狀
　　公卿集議未盡處分析聞奏狀
　　牛僧孺等集議謹連如前狀
　　徴彂鎮州馬軍事狀
　　請市蕃馬狀
　　葜苾通分領沙陀退渾馬軍狀
　　李思忠畨騎狀
　　河東奏請沙陀馬軍狀
　　請何清朝等分領李思忠下蕃兵狀
　　請賜劉沔詔狀
　　請彂河中馬軍五百騎赴振武狀
　　請彂李思忠進軍於保大栅屯集狀
　　　論回鶻事宜狀
右臣等累自精慮回鶻自到把頭烽北已是數日奏
報寂然更無侵輪察其情狀只與天徳振武界首不
殊前日尚書丞郎鄭肅等皆見臣等懇説且欲曲全
恩信告諭丁寜縱要驅除只可出於邊將常令曲在
於彼未要便與交鋒望更詔劉沔令遣使邀約若事
非獲已驅逐不遲恐劉沔撰書叙朝廷意不盡望付
翰林賜劉沔書白臣等今月一日所商量遣石雄斫
營事今且駐更審候事勢仍望兼賜遂泰詔處(二年/會昌)
(七日/八月十)
　　　請發陳許徐汝襄陽等兵狀
右臣等昨日已於延英靣奏請太原振武天徳各加
兵備向後不更往來救援伏䝉聖恩許臣等以進狀
請更徴發陳許徐汝㐮陽等兵今回鶻雖已抽退康
志亮稱退渾走捉嵐石等州臣等料其必歸靈夏又
河曲党項回與回鶻有讐至河氷合時深慮可汗突
出過河兼與吐蕃連結則為患不細深要防虞其所
徴諸道兵恐不可停須要及氷水合時前各到所在
謹突具聞奏未審(八月十日/㑹昌二年)
　　　論回鶻石誡直狀
右自兩日來臣等竊聞外議云石誠直乆在京城事
無巨細靡不諳悉昨緣收入鴻臚惧朝廷處置内求
奉使意在脱身又云石誡直先有兩男迯走必是已
入回鶻料其此去豈其肯盡心臣等伏以自可汗在
邊已使苖緽王㑹楊觀三度告諭又曾領常照安魯
卿同往逗留塞上終不悛心石誡直是一卑微首領
豈能有所感窹况自今夏已來兩度點檢摩尼回鶻
又寵待嗢没斯至厚恐誡直之徒必懐疑怨此去豈
止於無益實慮生奸伏望速詔劉沔所在勒回實為
允愜仍望兼賜崔巨玄詔(月十八日/㑹昌二年八)
　　　論振武以北事冝狀
右緣回鶻牙帳漸移向東去振武疆界稍近今以草
青馬壯深慮有意窺邊望令劉沔於雲伽關及邊界
要害添兵嚴加警備先令鄭許陳滑兩道兵馬於代
州就糧今緣把頭烽北一川皆是散地若回鶻萬一
馳突更無重兵備禦則退渾部落先被破傷太原北
境不免騷擾望付翰林賜劉沔詔令酌量事機審探
回鶻情偽更於把頭烽北添置令速詳利害聞奏如
䝉允許伏望約此意撰詔處分未審(十月十日/㑹昌二年)
　　　要條䟽邉上事宜狀
　　一回鶻猶在雲州頗擾邊境㨿二州蹤跡必無
　　　深遠之謀所慮邊上奸人走投回鶻為其設
　　　計今在雲朔等州斷天徳振武驛路切須有
　　　備防患未萌望速令度支差使於河西路潜
　　　為准擬
　　一元和八年回鶻回邊磧南支取柳谷路打吐
　　　蕃天徳防禦使周懐義奏到朝廷未測其故
　　　人情無不憂恐陳徳裕先臣奏請自夏州至
　　　天徳復置廢舘十一所以通急驛又請發夏
　　　州兵士五百人於故經略軍應接驛路兼䕶
　　　党項臣等未知此路舊舘今已廢毁為復猶
　　　有存者望使忠順詔於此路量事再修舊舘
　　　以通天徳奏事疾路
　　一訪聞麟勝兩州中間地名冨谷人至殷繁盖
　　　藏甚實望令度支揀幹事有才人充和糴使
　　　及秋收就此和糴於所在貯蓄且以和糴為
　　　名兼令與節度使潜計㑹設備如萬一振武
　　　不通便改充天徳軍運糧使勝州隔河去東
　　　受降城十里自東受降城至振武一百三十
　　　里此路有糧東可以壯振武西可以救天徳
　　　所兾先事布置即免臨時勞擾
　　　驅逐回鶻事冝狀
右臣等累日商量且如八月九日處分太原三道各
嚴兵守備更令劉沔遣使告諭待至來春回鶻人馬
羸困之時計㑹驅逐則漢兵免冒寒苦易為施力臣
等思慮量為得計若如此可行即幽州兵馬望且令
於夲界屯集待候處分入太原界後即須供出界粮
未有用處日費殊廣恐度支物力供饋不辦若慮氷
合後回鶻更有馳突事當及早驅逐即須速為計㑹
至十月已後寒凍轉甚恐施力不得須便三五日内
方及事機又緣太原步兵鈍弱素為河朔所輕兼本
道奏事官孫寮孫儔自稱太原兵敵回鶻不得即須
於河朔側近别徴兵滿取萬人方可濟事須令一兩
月内便見成功如此即免費資財得早安邊境伏以
自兩漢每四夷有事必令公卿集議盖以國之大事
最在戎機元和中征討王承宗李師道長慶中征討
李　並令集議况聞向外議論不一互有異同若不
一度遍詢羣情終為閑詞所撓望令公卿集議兩日
内聞奏所兾博盡羣議猒服衆心未審(八月二十/㑹昌二年)
(日/七)
　　　公卿集議須便施行其中有未盡處須更令
　　　分祈聞奏謹具一一如後
　　一議狀云選將練卒未甚得人今緣邊節鎮將
　　　下羣守誰人最不稱職文武班中誰人堪任
　　　將帥須指陳其事不得泛言
　　一又云守禦要害未甚有備掎角之設不相
　　　輔車之謀不相依今何處置兵即為要害何
　　　處加備即為相應並須指言去處
　　一又云來即驅逐去亦勿追昨所令集議出師
　　　驅逐去亦勿追如此相守何時得了軍糧日
　　　有所費邊境終無安寜此最關取舍大計須
　　　便堪行用
　　一又云部落能自攻討者不須止遏而邊上諸
　　　蕃多者一二千帳少者力又不足各有家口
　　　畜産常自䕶惜昨者回鶻暫到雲州諸蕃奔
　　　逃不暇雜虜既無綂一誰肯盡心今欲將何
　　　部落討逐亦須指言去處
　　一又云各敕邊將遣自招收其逺征戍卒請漸
　　　令抽罷此事朝廷非不素知只緣去年将江
　　　淮六道衣粮召募天徳官健僅經一年更無
　　　一人應募李忠順請自招召經半年只得六
　　　百人塞上守偹處召得一二千人都未濟事
　　　戍卒如何抽罷亦須更别陳方畧
　　　　以前謹具如前昨所降敕㫖云且須切應
　　　　事機不得更為虚論今詳議狀並未切事
　　　　機臣等商量望令牛僧孺與夷行同議仔
　　　　細分析兩日内聞奏未審(九月二十/㑹昌二年)
　　　　牛僧孺等奉敕公卿集議須便施行其中
　　　　有未盡處須更令分析謹連如前
右臣等伏詳公卿所議猶未切要狀云邊將不聞以
攻守之術上聞朝廷則將畧可知也又諸道徴兵其
數不少烏合之衆號令不齊又近者回鶻攻刼雲州
漸入内地節級城守莫能式遏亦未見隣近堡柵首
尾救援者竊詳此意只是見大段形勢實未切事機
朝廷比來待遇回鶻惟推恩信諭其職分使自退歸
所徴戍兵只令守備都未嘗有攻討之意昨來回鶻
廹於飢困至雲州刼奪牛羊已為侵暴事須與城柵
鬪敵兵法所謂疾雷不及掩耳便云莫能式遏亦似
過誣堡柵既無重兵合須自守令其首尾救援亦是
虚談自古所云烏合之衆皆謂臨時召募未經訓習
如韓信驅市人而戰即是烏合陳許淄清等兵並是
節制之師乆經戰伐但令一處指揮自然號令齊一
固不可謂之烏合又云漢兵逺襲恐遺虜擒兵法云
善用兵者致人之師不可自致所謂致人者是令其
自來况虜騎倐忽以來疾如風電固不合將兵遠襲
今可以計者縁其有家口輜重不離漢境二三百里
逺去未得既有定所便可為謀魏武破烏丸李靖擒
頡利皆用此計公卿等都不議及亦似未見叱勢非
令集議只縁問驅逐守備二計何先今既云守備過
冬方圖進敢斯為上䇿便可施行即與昨来加劉沔
招撫使且令告諭理亦相近恐不暇更有訪問未審
(九月七日/㑹昌二年)
　　　請發鎮州馬軍狀
右太原奏事官孫儔適到云回鶻移營近南四十里
劉沔料必是緣契丹不同恐襲其背所以移營又幽
州進奏官孫方造云仲武破回鶻之時收得室韋部
落主妻兒昨室韋部落主欲將羊馬金帛贖妻兒仲
武並不要只令殺回鶻監使即還妻兒室韋使己領
幽州軍將同去殺回鶻監使緣軍將未回仲武未敢
聞奏㨿此事勢正堪驅除臣等問孫儔與幽州合勢
向前移營驅除得否更要添多少兵馬孫儔答云若
係移營亦不要添大段兵馬只緣大同軍兵少得易
定一千人助大同即得其鎮州馬軍臣等商量不用
徴發穩便未審(月十二日/㑹昌二年九)
　　　請市蕃馬狀
右訪聞蕃渾羊馬多在渾河川恐啓戎心更來侵掠
回鶻未退尤須備邊朝廷比來所乏最在戎馬因此
收市深得事機宜收壯馬令入東■保無散失臣等
商量望委劉沔誘論畨人緣回鶻常有意刼奪恐畨
人作主不得應堪服衣甲壯馬並與收市其以太原
見貯户部物充賞價如市收得後旋送樓煩監收管
諸道若有欠闕即量賜與如䝉允許望付翰林賜劉
沔詔處分未審(月十一日/㑹昌二年九)
　　　請葜苾通等分領涉陀退渾馬軍共六千人
　　　狀
右奉宣㫖思忠請前件馬軍合勢令商量奏來者臣
等商量令劉沔與幽州振武天徳合出大軍置營柵
漸移向前逼蹙即令思忠領蕃渾馬軍深入計思忠
兵勢相及可汗牙帳必自有變兼令招其降者即易
成功其蕃兵分為兩廂各令蕃將押領至為穩便何
清朝葜苾通是蕃人各令管一廂所兾諸識虜情易
為指使如䝉允許其何清朝計行李永遠望便以中
書門下帖追未審(月十三日/㑹昌二年九)
　　　李思忠下蕃騎狀
右臣等訪聞退渾與回鶻乆為讐怨恐合勢後不與
思忠叶心或生别事須令遂㤗審與劉沔商量如有
可疑即便假發遣其興唐感義奉臣誠等軍及契苾
退渾等部落先各有本管都使都督須令部領自去
即得兵將各相諳識易於指揮望付翰林賜劉沔忠
順遂泰等詔處分(月二十七日/㑹昌二年九)
　　　河東奉請留沙陀馬軍
右思忠本請蕃騎緣言語相通易於指使若令易定
兵去恐不相當魏楚又稱向北進軍每頭軍事須得
蕃兵一二百騎引行若全令抽却進軍不得臣等商
量沙陀兵望許劉沔量留一半其一半依前令與思
忠合勢如䝉允許望賜劉沔詔處分(十月五日/㑹昌二年)
　　　請何清朝等分領李思忠下蕃兵
右臣等前日商量令契苾通等不受思忠指揮何清
朝分領部落臨事取思忠指揮昨日奉宣恐契苾通
等不受思忠指揮不要分領臣等亦有深慮不敢不
再陳論沙陀部落此在太原衙内性至循良於人情
押熟不令别人管領亦得所虜退渾昨者張獻節纔
欲責罰便凝為惡忽恐思忠制御不得却自因此生
事契苾通本是蕃中王子先在蔚州且遣分領必上
下情通更無所慮又思忠雖志誠効順然使用之初
亦未可獨任漢將分領事亦得冝契苾通等雖是蕃
人任使已熟切更誡勵豈敢不順思忠臣等所見如
此伏望聖朙裁断未審(十月八日/㑹昌二年)
　　　請賜劉沔詔
右訪聞劉沔頗練兵機惟臨機決䇿不免遲疑兵書
云用兵只聞拙速不聞巧遲深恐過為慎重漸失事
機望賜劉沔詔比緣回鶻未為擾侵且務綏懐今既
殺僇邊人驅刼牛馬頻已有詔速令驅除自度便冝
臨機應變不得過懐疑慮皆待指揮朝廷既假以使
名令為諸軍節制邊境之事皆以責成向後或要移
營進軍一切自取機便不必皆候進上未審(年十月/㑹昌二)
(日/十七)
　　　請發河中馬軍五百騎赴振武
右臣徳裕得忠順狀請自至界上親臨賊營專看事
機首為撲滅緣當道軍馬數少請馬軍一二千騎臣
等商量緣可汗移營已近振武忠順勇於戰鬪必可
指蹤河中地閑馬軍有朔方舊法都虞候■川防戎
臣素所諳知望發馬軍五百騎令王縱部赴振武取
忠順指揮今當回鶻衰殘亦要及時驅逐事有應變
不可憚煩仍望賜絹一千八百疋内三百疋充職掌
人優賞以戸部物充度支差綱發遣兼望令中使送
如䝉允許望付翰林賜詔處分兼詔示忠順守志其
賜忠順狀謹連封未審(二月十日/㑹昌二年十)
　　　李思忠請進軍於保大柵屯集狀
右伏以今年八月制置待諸道進軍移營逼可汗衙
帳即李思忠領衍蕃騎深入覆其巢穴續縁劉沔張
仲武確稱冬寒進軍未得請待正初今已及期望詔
劉沔張仲武一時進軍以壯思忠兵馬恐不■令往
中受降城令在保大柵屯集稍焉穩便望付翰林賜
思忠遂泰詔處分其劉沔仲武詔意謹同封進(二年/㑹昌)
(十七日/十二月二)
李文饒文集卷第十四
李文饒文集卷第十五　㑹昌一品制集
　論用兵三
　　譯語人狀
　　請更彂兵山外邀截回鶻狀
　　殄㓕回鶻事宜狀
　　李靖傅事狀
　　討襲回鶻事冝狀
　　昭義三軍請劉􁂴勾當軍務事狀
　　李彦佐翼城駐軍事狀
　　請賜澤潞四靣節度使詔狀
　　幽州鎮魏使狀
　　請賜引敬詔狀
　　請彂陳許軍馬狀
　　論彦佐劉沔下諸道客軍狀
　　論陳許兵馬狀
　　論河陽事冝狀
　　奉宣王宰直　磁州商量奏狀
　　請賜仲武詔
　　請授王宰兼行营諸軍攻討使
　　石雄請添兵狀
　　請問薄重荣賊事宜狀
　　請問生口取賊計策狀
　　請諸道進軍狀
　　論劉稹送誠款與李石狀
　　　論譯語人狀
右緣石佛慶等皆是囘鶻種類必與本國有情紇扢
斯專使到京後恐語有不便於囘鶻者不為飜譯兼
潜將言語輒報在京囘鶻望賜劉沔忠順詔各擇解
譯蕃語人不是與囘鶻親族者令乘遞赴京兾得互
相參騐免有欺蔽未審(正月十日/㑹昌二年)
　　　請更發兵山外邀截囘鶻狀
右緣囘鶻既巳討除湏令殄滅今可汗窮蹙正可梟
擒忽萬一透入黑車子部落必恐延引歲月勞師費
財望速詔忠順令進軍於山外黑車子去路邀截恐
振武軍馬數少其李思忠下沙陀五百騎易定軍馬
一千騎便令何清朝押領同去如至隂山北蕃知囘
鶻猶在舊處便令從北進軍取背則前後受敵必無
所迯未審(月二十五日/㑹昌三年正)
　　　殄滅囘鶻事宜狀
右臣等商量回鶻衰殘取之在速一切須令三月巳
前事了陛下若欲早見功効須激勸人心自古用兵
皆懸賞格以此誓衆人必輕生今因景度等往幽州
太原振武望三道各賜敕書如兵馬使巳下大將取
得可汗便授金吾小將軍及大郡刺史賞錢一萬貫
如取得宰相便授兼御史大夫賞錢五千貫若是小
將軍長行取得白身授兼御史中丞賞並准此今可
汗與宰相只有四人直依此酬賞只用二萬五千貫
文比一月供軍所費五分之一如此即得義知勸黠
虜無逃伏望出自宸衷早賜朙敕處分未審(年正月/㑹昌二)
(日/二十)
　　　李靖傳事狀
貞觀三年突厥諸部離叛朝廷將圖進取以靖為定
州道行軍總管率驍騎三千自馬邑出其不意宜趍
惡陽嶺以逼之頡利可汗不虞於靖見官軍掩至於
是大惧四年靖進擊定襄破之可汗僅以身遁頡利
可汗退保鐵山遣使入朝謝罪請本國内附又以靖
為定襄道行軍總管往迎頡利頡利雖外請朝謁而
潜懷猶豫其年二月太宗遣鴻臚唐儉將軍安修仁
慰之靖揣知其意謂副將公謹曰詔使到彼虜必自
寛遂選精騎一萬齎二十日糧引兵自别道襲之公
謹曰詔許其降行人在彼未宜討擊靖曰此兵機也
時不可失韓信所以破齊也如唐儉軰何足可惜督
軍疾進司師進隂山遇其斥候千餘帳皆俘以随軍
頡利見使者大悅不虞官兵至靖兵將逼牙帳十五
里虞始覺頡利畏威先走部衆因而潰散靖斬萬餘
級頡利乘千里馬將走投吐谷渾西道行軍總管張
寳相擒之以獻
　　　討襲回鶻事宜狀
右臣等伏見李靖再破頡利可汗方始擒得望付翰
林錄李靖傳詔示劉沔曉諭云比者未取却公主與
回鶻接戰朝廷力稍不及舎之即易今既取却公主
又與回鶻接戰即須翦除令盡不得遺生後患兼令
揀退渾沙陀共三千騎摐排比兼曬取三千人十日
乾粮及乾蒸餅聞塞上五百錢買得一頭牛亦令約
人數曬取牛肉乾脯且如此排比待景度幽州使回
令劉沔專差信實軍將至景度數探問事情如仲武
便肯出軍討襲即須且讓仲武不得爭功如仲武不
■詞言悠慢未有去思即須及塞草未青虜馬羸弱
便令蕃軍掩襲必見成功其李靖傳事謹連奏上伏
希聖明採納(五月五日/㑹昌二年)
　　　論昭義三軍請劉稹勾當軍務狀
右伏以元和中李師道自擅一方乆為桀逆及王師
壓境天網四陳劉悟頗識轉禍之機乃有納忠之効
朝廷奬其歸命寵遇渝渥待以信臣委之雄鎮從諫
因父殁自揔兵權屬寶歴中政務因循事歸苟且與
其符節以紊國章然猶恭守詔條咨􁁸善道亦修覲
禮一至闕庭驟陟台階實非公議爰自近歲頗聚甲
兵招致亡命之徒遂成逋逃之藪怵於邪說自謂雄
豪及寢疾弥留罔思臣節又令紀綱舊校誘動軍情
樹置騃童再圖兵柄陛下以澤潞玄宗歴試舊地有
上黨故風俗和平人心忠義艱難以後多用儒臣又
以劉悟功著先朝欲全其宗族特令供奉官薛士幹
宣諭示以聖情而將校繼有表章未從明命臣等伏
思劉悟以師道之逆親自梟夷誠合示一軍大順之
源置子孫於無過之地而乃繼師道覆車之軌襲怙
亂之風此而可容孰不可忍固須廣詢庭議以盡羣
情臣等商量望令兩省御史臺并文官四品以上武
官三品以上於尚書省集議奏未審(五月二日/㑹昌三年)
　　　李彦佐翼城駐軍事宜狀
右彦佐即至翼城計賊中軍人百姓必有歸降來者
彦佐務推恩信必盡綏懷臣等深慮賊中潜奸人許
為降附人數漸廣必有異謀臣等商量望付翰林詔
示彦佐如有百姓歸降量事優䘏各令復業如軍歸
降者亦須各有優賞便令將朝廷意㫖轉相招誘逐
旋踈理處置不得留在翼城如軍人已歸降者不許
却入賊中即望於界上别立一营令屯集委彦佐揀
幹事軍將别將三五百人主領仍不與器械並不得
令在晉絳界内屯集未審(六月五日/㑹昌三年)
　　　請賜澤潞四面節度使
右臣伏見後漢秦豐叛光武令朱祐盡力攻之至窮
困豐乃將其母子九人降祐光武不舎其罪至洛陽
斬之大司馬吳漢劾奏祐違詔受降失將帥之任伏
以兵未交鋒便能歸順湏存大信猶可曲全今劉稹
告論不悛加兵自備逆命之罪天地不容若至窮蹙
歸降並不得受臣等謹録漢朝故事如前望付翰林
録示元逵彦佐劉沔茂元弘敬及義逸行周等詔令
准此處分未審(月十九日/㑹昌三年六)
　　　幽州鎮魏使
右緣秋氣已至將議進兵幽州須早取可汗鎮魏須
速平劉稹各要遣使諭㫖兼濳探三鎮軍情今日延
英面奉聖㫖欲令張賈充使臣等續商量張賈幹濟
有才甚諳軍中事體然性稍負氣不安恬恐不如且
輟李回充使如以綱臺不可暫闕即兵部侍郎鄭涯
久充戎鎮判官性甚精敏雖無詞辨言亦分朙官重
事閑最相宜稱未審(十一日/㑹昌三年七月)
　　　請賜弘敬詔
又緣令王宰自領陳許兵直抵邢州要詔示元逵弘
敬諭以河陽太原皆隔山險進軍未得緣卿等已東
面進軍賊中慴惧近日頻入晉絳焚燒村舎地邇關
輔深要防虞恐昭義知西面進軍稍難偷安旬月今
令王宰自領全師直抵磁州以分賊勢望付翰林約
此意撰詔未審(月十一日/㑹昌三年八)
　　　論彦佐劉沔下諸道客軍狀
右訪聞諸道客軍皆自有都頭常相顧望不肯効命
請依河朔軍法委彦佐劉沔每三二千人分為一團
如有應急使用處便㸃一團令去一切成敗責在都
頭如此則人必齊心將皆惧法臨機赴敵不敢因循
如䝉允許望付翰林各賜詔處分未審(月十五日/㑹昌三年八)
　　　論陳許兵馬狀
右緣魏博討賊遷延頗招物議昨令陳許兵馬直抵
磁州此是制敵深謀攻心上策徐廼文到京之後方
知陳許發兵便云弘敬全軍自取磁州則是畏惧陳
許須待弘敬出軍表到方得委知若便遣王宰罷行
亦是姑息太過只緣河陽山險攻討艱難王宰頓軍
虚費饋運望密詔示王宰但令從容排比未要速便
道途賊中聞此軍聲必合破膽魏博若全師自出續
止陳許不遲如䝉允許望付翰林約此意賜詔處分
未審(月二十日/㑹昌三年八)
　　　論河陽事宜狀
右緣河陽奏事官髙從真到稱十八日陳後遍山遍
谷盡是賊軍茂元兵力寡少頗似危急若賊勢更甚
便要退守懷州非惟損挫威聲必恐驚動東洛皆由
魏博未有陳戰陳彦佐又隔深山所以併力南攻不
得不慮自元和以來賊中用衆皆取軍寡弱處即併
兵用力一處不敵後即移向他處計王宰排比已有
次第倘遣全軍便發救援河陽不止捍蔽洛京足以
臨制魏博如恐全軍費損饋運計王宰必見先鋒望
今日降中使賜詔令宜發先鋒五千人便赴河陽所
兾免落奸計事幾至切不可更遲如䝉允許望賜茂
元王宰行敏詔處分(月二十四日/㑹昌三年八)
　　　第二狀
右訪聞河陽兵力巳竭弓矢皆盡地邇東洛實係安
危向外人情無不憂恐切望詔王宰發先鋒五千人
後須自領全軍繼進仍望今日内發使賜詔處分河
陽所貯諸道進助軍器械並望且搬賜茂元猶恐器
械數少兼望内賜甲一千副弓三千張并弦箭三萬
隻陌刀二千口兼聞河陽軍用罄竭賞給不充自出
軍以來並未有恩賜望賜絹三萬匹且以河隂見在
物委度支差脚速搬送未審(月二十八日/㑹昌三年八)
　　　奉宣王宰欲令直抵磁州得否宜商量奏来
　　　者
右臣等商量昨者緣魏博久未進軍兼渉物議所以
請王宰全軍直扺磁州以分賊勢所兾昭義破膽弘
敬不敢逗留今既收平恩殺傷不少便許弘敬自當
一面必見成功然河朔軍情常須以威臨制弘敬一
心雖至忠順終慮將校異端况中外人心皆憂河陽
寡弱王宰巳排比兵又頒恩賜且令全軍赴河陽兼
得遙制魏博兩面事勢皆得機宜未審(九月一日/㑹昌三年)
　　　請賜仲武詔
右臣等見李回說仲武似疑劉稹未有罪狀及見李
回說從諫積悪僣侈便忠憤感激告若罪狀如此朝
廷固合誅夷臣等商量因處分邉事望賜仲武書諭
以深意要云從諫入覲之初茂元縱得痊復且要留
鎮河陽行營諸軍須便有所委茂元疾雖加重朝廷
亦免它虞前月二十九日延英面奉聖㫖亦以兩道
節度同在一處非便臣等商量望授王宰兼行營諸
軍攻討使如䝉允許望加劉沔張仲武招撫使例降
黄敕處分未審(九月四日/㑹昌三年)
　　　論石雄請添兵狀
右訪聞兾氏去潞州最近纔二百里已下於此進兵
最當要害翼城亦是大路須備賊奔衝石雄雖兵數
已多終是分張處廣■須初允所請方可責其成功
今緣西備蕃戎邉鎮不可抽減向東抽發又不及幾
訪聞奏事軍將張弘慶云陳許徐泗兵初到行營軍
外子弟有一萬人已上緣未有戰陣聞不得已稍却
歸本道今猶有少壯堪充戰卒五六千人皆是父子
兄弟人心齊一臨時使用絶勝諸軍兾氏去賊最近
石雄又至驍勇假其兵力事必速成陛下方集大勲
不可更惜小費臣等商量望賜石雄義逸詔令與陳
許徐泗軍外子弟各召二千人並須揀少壯有武藝
堪入戰陣者充仍望約陳許長行制與鄭注交結因
緣貨賄濫授鈞衡及歸鎮後又與李訓結託所謀狂
險中外具悉自訓注夷滅心不自安頗恃甲兵轉懷
悖慢先朝外雖優寵中實懐疑及從諫疾病之時曾
無誠款昨遣中使臨問兼借名醫矯託異端竟不相
見便樹置劉稹令將校繼獻章表不待朝㫖便令継
襲以澤潞一鎮有啓聖舊宫艱難巳來多用文吏如
抱真首創軍幕於國兼有大功身殁之後其子皆赴
京闕此謂劉稹愚騃廹於軍情望其愛惜家門稍能
悛悔頻敢馳突晉絳侵軼河陽近李丕投降及魏博
收平恩縣得劉稹牓帖並巳進來皆呼官軍為賊逢
着即湏痛殺悖逆如此天地不容想卿逺聞因當奮
激卿宜速諭諸蕃部落同滅可汗卿但北邉立功劉
稹必當自潰䇿勲命賞以卿一道為先卿深軆此懷
兼示將校如䝉允許望付翰林約此意撰詔未審(昌/㑹)
(月二日/三年九)
　　　請授王宰兼行营諸軍攻討使狀
右緣王茂元雖是將家久習吏事深入攻討非其所
長訪聞東畿自聞抂寇侵軼尚未安定茂度支權給
衣粮徐泗緣有醬菜望以兩處兵馬皆在行營事體
須同不可獨給如䝉允許望速賜詔示未審(年九月/㑹昌三)
(四日/二十)
　　　請問薄仲榮賊中事宜狀
右臣等昨於延英奏請降中使問薄仲英生口四十
人内幾人是赤頭郎聖意以元逵之故不欲更問臣
等商量緣薄仲榮是賊之心腹必盡知謀計終要遣
使出城勘問賊中兵馬多少諸界布置防備何處今
欲入兵何處最當要害兼問賊中人情還思歸順否
直對鎮州押衙軍將仔細勘問不要回避必得事情
因此不妨便知生口赤頭郎數元逵知勘赤頭郎賊
　　　請諸道進軍狀
右縁王宰兵巳深入湏取澤州又恐賊於萬善向東
衝突須更尅期齊進正月六日並是良日一日雖是
歲首亦合軍機緣軍在行營歲日與常日無異賊中
有州縣村閭随分必須作歲乘其無備必易成功其
兩日伏在聖朙裁定戎事尚密所降中使望計行程
令取事前兩日到行營即待又恐賊中困蹙即自有
變望密詔王宰石雄義忠等聞彼有變便須星夜進
　兼先差專使與彼大将書具云初經變革須得王
師應接以安人心兵馬並不入潞州只在三數十里
内下营並不驚擾村閭即當秋毫不犯直湏待丘功
軍岀潞州新節度使入後處置大叚公事了方得抽
軍其元逵弘敬縁隔山東又恐漏洩此意並望不賜
詔示如蒙允許望付翰林各賜詔處分(月二十二日/㑹昌三年十二)
　　　論劉稹送款與李石狀
右臣等得李石狀報劉稹潛有款誠伏以王師壓境
巳是六月賊境累經侵軼頗肆猖狂今事勢困窮人
心思變困此請命兾逭靈誅望詔李石且與李恬書
不得云巳與聞奏但遣將兵屬直界首方敢上聞以
此邀之更觀旬月仍望詔元逵弘敬王宰石雄便令
齊入切料旬朔之内必有變生今饋運之費計至春
末並足如二月已來尚未殄滅然議納其代款事亦
不遲如䝉允許望付翰林各賜詔處分
李文饒文集卷第十五
李文饒文集卷第十六　㑹昌一品制集
　論用兵四
　　請遣制使至天井兾氏宣慰狀
　　奏晋州剌史李丕狀
　　李克勤請官軍一千二百人自引路取涉縣斷
　　　　賊三州道路狀
　　魏城入賊路狀
　　天井兾氏行营狀
　　請准兵部式依開元格置跳盪及第一第二功
　　　　狀
　　奉宣石雄所進文書欲勘問宜商量奏来狀
　　論赤頭赤心徤兒狀
　　論堯山縣狀
　　奏磁邢洛三州諸縣鎮兵馬狀
　　潞磁等四州縣令録事參軍狀
　　論邢州狀
　　廵邉使劉𪷟狀
　　昭義軍事宜狀
　　請先降使至党項屯集處狀
　　論塩州屯集党項狀
　　　請遣使至天井兾氏宣慰狀
右臣等近訪聞城中之計只待林木隂合以老王師
如此遷延必恐過夏伏見元和中憲宗緣淮西久未
成功遣尚書右丞許孟容至行营宣慰令面詰責光
顔重胤兼取光顔等及大將巳下狀皆請一箇月内
併賊自後不敢逗留累破大城柵憲宗又令梁守謙
往遂破郾城續令裴度去竟破淮蔡去秋李囘唯至
鎮魏兩道王宰石雄並未有制使宣慰臣等商量望
令李回至天井兾氏宣慰兼取王宰石雄及諸軍都
頭兩道大將等狀令具破賊期限聞奏如䝉允許望
令乘遞早發未審(三月一日/㑹昌四年)
　　　奏晉州刺史李丕狀(丕殺安義節之子/緣楊言作亂而李)
右緣安義節管沙陀兵馬三十餘年蕃人之心最尚
讐怨戰陣之際固難隄防李丕既不主兵無以自衞
且令在州綏緝應接石雄行營每欲進兵與其謀度
不妨理郡兼得坐籌如䝉允許望各賜詔處分未審
(月十四日/㑹昌四年三)
　　　李克勤請官軍一千二百人自引路取渉縣
　　　斷賊山東三州道路狀
右奉宣令臣等商量奏來者臣等喚得王逢細問王
逢云自領行營兵馬便在榆社並不到儀州其渉縣
道路逺近山川險阻先不曾諳委又恐李克勤所通
渉縣多少未得諳實今請於儀州置軍粮迤邐下寨
兼側近捉生勘問委知渉縣無賊大兵鎮守方可進
軍又去榆社河東怯弱終不堪用代山向北軍馬王
逄曾經使用郎校精强今來是防秋時請委節度使
除蔚州飛狐靈丘與幽州接界外代諸州軍量抽二
千人即得此二千人巳敵榆社五千人又向北烽子
約有一千人敵巳來極勁耐辛苦一人敵十人量抽
五百人將赴行營每隊與十人五人令入陰偷城非
常得力又云李克勤所請一千二百人太少軍中難
得一一相似若只與二千二百人無■三百人巳來
堪用臣等商量且差中使押領李克勤赴榆社至晉
州過日先召取李丕與李克勤面議機計審定入兵
處所錄取兩本狀一本封進一本將與義忠其所要
兵馬多少及進軍時日並委義忠與行營大將及克
勤審細商量奏聞如可決行須便應機速去不要更
待進止即事得神速免漏軍機如䝉允許望賜義忠
李丕詔處分未審(四月二日/㑹昌四年)
　　　魏城入賊路狀
右伏以饋運支計本約至五月今若五月未平小寇
即須便過盛暑臣等夙夜思慮切要改張石雄西面
險阻須得王宰忠義深入方可進軍榆社兵由未足
天井固難獨入以此故遂成因循訪聞魏城絶當要
害向南十二里至狗脊嶺雖有小山並無險阻二十
五里便至武鄉縣直抵潞州便是平川臣等訪問王
逢須得一萬精兵方可前進今側近更無徴兵處逺
處又不及事望降中使與石雄商量便將義武歩兵
萬人就義武馬軍兼沙陀馬軍五百就榆社沙陀此
外於中武歩兵及河中衙隊共揀七千人通前似僅
一萬人并榆社宣武兖海義父馬軍都是一萬五千
精兵足得濟事取魏武路直入旬月必見成功兾氏
翼城猶有一萬八千人但令保險又守城寨權差供
奉一人監領待石雄得武鄉後即令兾氏翼城諸寨
兵馬齊進與石雄合軍仍委石雄與李丕同商量如
此穩便即須排比今月中旬末赴魏城事貴神速不
得漏泄(四月五日/㑹昌四年)
　　　天井兾氏行營狀
右昨者初夏頻請進軍所兾未熱之時便見次第今
炎毒巳甚廹促稍難殷宗伐鬼方周公東征皆三年
乃尅淮蔡滄景亦三四年王者之師以全取勝急攻
則狂賊得計稍緩則賊勢日竆况出内庫貨財以資
軍食計量饋運必及冬間緣兩道皆有供奉官非惟
節將心不敢安難於擇使亦恐營柵甚暑不易秖供
望賜詔各令且回兼詔示王宰石雄亦不可稍緩之
意但云時方炎暑恐供奉在彼有妨戎事任卿自擇
便利不得安閑(六月四日/㑹昌四年)
　　　請准兵部依開元二年軍功格置跳盪及第
　　　一第二功狀
　　開元格臨陣對寇矢石未交先鋒挺入陷堅
　　　灾衆賊徒因而破敗者為跳盪
右開元中酬跳盪功止於武官及勲比今日流例即
事校簿其立跳盪功與格文相當者不問軍將官健
白身便望授監察御史者超兩資授憲官巳至常侍
大夫者臨時别望優與處分其先鋒第一功如有官
者便授檢校將軍卿監累官至賔客者即授御史其
第二功無官者授檢校少卿監及中郎將累至賔客
者即與御史
　　　開元格跳盪功破賊陣不滿萬人所叙不得
　　　過十人若萬人以上每一千人聽加一人其
　　　先鋒第一功所叙不得過二十人第二功所
　　　叙不得過四十人
右三等立功人数請依開元格收叙如過此数並望
落下
　　　開元格招得一萬人巳上其頭首一人准跳
　　　盪功例一千人巳上准第一等例賊数不滿
　　　千人量差等處分
右若依舊格雖有此例今望招得一千人便准跳盪
例五百人准第一等例五百人以下節級處分
　　　開元格每獲一生酬獲人絹十疋
右緣並無軍將言健等第稍似不備今請獲賊都頭
賞絹三百疋獲正兵馬使賞絹一百五十疋獲副兵
馬使都虞候賞絹一百疋都虞候巳上仍並别酬官
爵如是官健仍優與軄名獲賊十將賞絹七十疋獲
賊副將賞絹三十疋獲賊赤頭郎及劉稹新召宅内
突將賞絹十疋獲賊長行賞絹三疋如是土團練鄉
夫之類不在此例每獲生口便望令所獲人對中使
㸃勘上暦不得令有虚妄其賞給時亦望令中使自
對面分付
　　　以前件開元格如前臣等商量緣比來大陣
　　　酬賞只是十將巳上得官其副將巳上至長
　　　行並是甄錄今但與格文相當即便酬官所
　　　兾盡霑渥澤又緣每陣獲生並有優賞今㨿
　　　開元舊格等級加恩如此則頒賞有名人心
　　　知勸如䝉允許望各賜詔仍封賞格令牓示
　　　三軍未審
　　　　奉宣石雄所進文書欲勘問宜商量奏來
　　　　狀
右臣等商量賀意比因楊弁作亂之時巳渉賊中言
語究其蹤跡必非循良深知王宰不知爲其詿誤若
不尋問旬月後王宰的自知見朝廷隱忍必懷憂負
又不一度明辦石雄轉有所疑望付封晉絳所進賊
中文書詔示王宰及守度對王宰追賀意勘問如審
有潜報蹤由便就行營按軍令如渉曖昧即令王宰
差使押領送上都其遊弈差替聞奏仍望詔示石雄
未審(七月一日/㑹昌四年閏)
　　　論赤頭赤心健兒等狀
右健兒等敢同元悪乆抗王師比屋皆誅未足塞責
然以此軍忠義未嘗失節艱難巳後頻立戰功赤頭
赤心昔是賊妄立此名以張聲勢未必人皆敢勇生
死一心所慮玉石俱焚善悪同棄詔王宰石雄義逸
國亮許其自相糺出如是鄆州父兄子弟及從諫處
招到兇惡將徤等棄用兵後為劉稹出死力戰闘先
犯官軍毁罵行營節度使者任自推出即免累及平
人伏料如此號令必不敢容蔽兇黨其合誅戮者亦
自甘心昭示四方稱朝廷弔人伐罪之意如䝉允許
望付翰林約此意詔示未審(九月三日/㑹昌四年)
　　　諭堯山縣狀
右臣等見鎮州奏事官梁居簡稱城内並無禮於元
逵兇悪頭首推出二十餘人並梟戮訖其餘皆惧殺
戮却閉城門伏以寇孽既平盡是國家城鎮控制河
朔須存壘垣豈可更令元逵窮兵攻取望中使賜城
内將士勑書招携各令安堵仍賜元逵詔便令抽兵
歸本道并賜盧鈞詔亦令自遣使安存未審(年九月/㑹昌四)
(日/十八)
　　　奏磁邢州諸鎮縣兵馬狀
右件鎮縣兵馬並准江淮諸道例割屬本州收管所
有觧補並委刺史自處置訖　如鎮遏十將巳上
是軍中舊將兼有憲官不願屬刺史者並委盧鈞道
上驅使
　　　潞磁等四州縣令錄事參軍狀
右緣地貧俸薄無人情願多是假攝破害疲甿望委
吏部於今年選人中揀幹濟曾有績効人稍優一兩
任注擬其俸料待勘數到續請商量聞奏
　　以前並是積久之弊且要改張所兾刺史得主
　　兵權免受牽制官人皆由選擇可委緝綏既無
　　軍鎮干侵自然得施教化臣等商量如前未審
(月二十七日/㑹昌四年九)
　　　論邢州狀
右邢州城門盧弘指稱劉從諫安置昭義軍額龍罡
縣安置邢州額刺史李行循見在縣中安置伏以朝
廷制置必在正名劉從諫曾不聞奏擅自移改臣等
商量邢州額望依前於城安置刺史便勤移入州内
如亭臺有僣侈處並勒毁拆訖聞奏龍罡縣依前充
縣令理所(月十七日􁗁/㑹昌四年十)
　　　巡邉使劉濛狀
右緣李回等稱黠戞斯使云今冬必欲就黑車子收
回紇可汗餘燼切望國家兵馬應接黠戞斯使回日
巳賜勅書許令幽州太原天德振武各於路邀截出
兵伏以控馭蕃戎最在誠信既有期約不可參差須
遣使臣早為布置其劉濛便望從靈武至天德振武
取太原路赴京兵力素全畨人至衆只要令先事揀
練兼修整器械緣累年用兵計所聞者最是兵伏早
須為備擬仍令代北諸軍鎮添補逃亡官健及㸃檢
退渾沙陀等部落樅樅排比至防秋時且各令於把
頭烽内要害城鎮屯集待知囘鶻指的消息即於山
外邀截其天德自西受降城至振武穿隂山賊路如
有要路削及添木石填塞處早令下手修繕仍於要
路深掘壕塹多置陷馬坑湏防黠戞斯向北蹙逐回
鶻入塞唐突緣天德振武兩處兵力寡少恐湏臨時
接借望委劉濛與節度防禦使仔細商量㨿下切要
聞不得妄令申請其幽州兵馬至多不得先令排比
待冬至初續降中使賜詔如䝉允許望付翰林約此
意各賜詔處分未審(月二十三日/㑹昌五年二)
　　　昭義軍事宜狀
右今日見石雄報狀盧鈞因出城至斐村送兵馬歩
軍遂囘旗刼掠以此知盧鈞都不曉戎事從前發遣
兵馬節度使不合出子城諸城門亦合先布腹心把
捉聞昭義軍中畏惧石雄稍甚如軍亂未定且要石
雄提挈精卒自至澤州移牒索亂軍頭首如送出首
悪其餘不問計必當無事如指揮未定且要分五百
人兼揀好將鎮守端氏城其端氏城是劉從諫近年
修築非常牢固去年劉稹阻命安全慶軍元在端氏
所以敢擾西界今若分兵鎮守端氏即翼城盡無可
虞又恐亂軍潰㪚於諸處劫殺河隂兵馬切不可抽
亦須稍加警備石雄忠勇思慮恐未周至伏望賜密
詔處分謹錄奏聞(月十一日/㑹昌五年八)
　　　請先降使至党項屯集處狀
右伏以前代伐叛皆須先諭文誥儻未柔服則當臨
以兵威古人云眀其有罪敵乃可服緣党項自麟府
鄜坊至于太原徧居河曲種落實蕃其間皆有善良
豈敢盡為暴害况北有残虜西有犬戎使其貳心終
成邉隙切要存以大信示以優恩撫納不悛然加顯
戮便須擒盡首悪永絶禍根如此則朝廷誅之有名
彼亦無怨臣等商量望差給舎一人令邉鎮出兵䕶
送且至叱利鎮城下密召酋長喻以國恩問其屯兵
事由有何寃屈既命親王為帥又有巡院監察只合
詣闕伸寃豈可便興師旅殘毁城戍焚爇村閭百姓
何辜受此塗炭其首謀皆叛及打破邠寜塩州界城
堡罪人並須分别送出仍須是大族酋長不特是族
内平人善悪既分邉境寧靜即且為容忍待之如初
若不送罪人猶敢嘯聚必當大兵誅討他日不得有
詞如蒙允許臣等續揀擇使臣聞奏仍望付翰林約
此意撰敕書未審(月十一日/㑹昌六年正)
　　　論塩州屯集党項狀
右党項久為劫盜須示嚴刑比者且務含容猶可待
之恩信今者自知悪稔朝廷將欲翦除必恐轉不自
安更懷奸計出師則鳥㪚山谷抽兵則蟻聚塞垣日
往月來漸成邉患望使王釗士幹詔及其屯集未㪚
速令攻討如巳退㪚則須乘此兵力驅出南山其打
破城堡及於叱利鎮屯集者即且驅出令於平夏放
牧不得更固山險切須分别詳審不得枉及無辜務
令邉寨永清商旅無滯兾因此舉盡獲叛徙未審(昌/㑹)
(二十六日/六年正月)
李文饒文集卷第十六
李文饒文集卷第十七　㑹昌一品制集
　密狀
　　論遊幸狀　論討襲囘鶻狀
　　論幽州事宜狀　論田群狀
　　論劉稹狀
　　論鎮州奏事官高廸宻陳意見二狀
　　進任畹李丕狀
　　奏續問得高文端賊中事宜四件狀
　　論天井兾氏事冝狀
　　論沼州事冝狀　論囘鶻事宜狀
　　進振武節度使李忠順狀
　　論潞府事宜狀　論昭義軍事冝狀
　　論遊幸狀
　　　人君動法於日
右臣竊見近日陛下畋遊稍逺還宫近夜伏以人君
動法於日故日出視朝日入宴息古人云將旦清風
發羣隂伏君以臨朝不牽於色日將入　侍君就
房有常節伏望陛下深察古人之言向後遊幸不至
侵夜
　　　人君動敬天道
古以人君天之所予常宜奉順天道亦猶人臣之事
陛下常須戒慎臣雖暗昧不知天道近頻見中朝人
說自秋已來五星所行稍失常度此皆天意慇勤儆
戒陛下毛詩云敬天之渝無敢馳驅又古人云動人
以行不以言應天以實不以文伏惟陛下稍節馳驅
以順天意
　　以前臣伏蒙陛下自逺鎮授之鈞衡若畏避不
　　言實負恩德不敢對諸宰臣論奏謹具密狀以
　　聞不任惶惧廹切之至
　　　討襲囘鶻事宜狀
右臣頻奉聖㫖緣囘鶻漸逼把頭烽早湏討襲兼如
何取得公主者臣乆經思慮非不精詳囘鶻皆騎兵
長於野戰若在磧􁌜難與交鋒雖良將勁卒無以制
勝臣比聞戎虜不解攻城則知除馬上馳突其佗並
不慣習臣料必無遊奕伏道又未會斫營倘令石雄
以義武馬軍一千騎兼揀退■一千騎精選歩卒以
為羽翼衘枚夜襲必易成功臣夙夜籌度無出此計
如以為允伏望各賜宻詔處分臣伏望留中不出
　　　論幽州事宜狀
右臣伏見報状見幽州雄武軍使張仲武已將兵馬
赴幽州雄武軍使今日奏事官吳仲舒到臣宅臣扶
疾與之相見細問雄武只有兵士八百人在此外更
有土團子弟五百人臣問兵馬至少如何去得仲舒
答臣云只繫人心歸向若人心不從三萬人去亦無
益㨿此說即是仲武得幽州人心又云張絳初處置
陳行泰之時巳曾喚仲武欲讓與留務是衙門内一
二百人未肯仲武行至昌平縣去幽州九十里却令
歸鎮臣又問萬一入不得即有何計仲舒云幽州軍
糧並貯在嬀州及向北七鎮若萬一入未得却於居
庸關守險絶其糧道幽州自存立不得伏以陳行泰
張絳皆是邀求符節固不可比仲武先布𣢾誠候朝
廷指揮因此拔用必能盡節加之恩寵亦似有名緣
在假未獲面奏謹先密奏伏望留中不出
　　　論田羣狀
右臣數日來竊聞外議云田肇緣田羣抵法不食而
終義動人倫無不傷歎伏見後漢時河間尹入頴川
人史玉皆坐煞人當死尹次兄初史玉母渾皆詣官
曹來代其命因縊而物故漢帝哀之並赦其死既有
故事敢不密陳臣若於中書公論必外為人傳說臣
對諸宰臣不敢議及此事今手狀陳奏實願發自天
慈必兾中外人心無不感悅臣與田肇兄弟唯識其
面未嘗交言班行具知非敢謬妄况臣年近六十位
忝上公唯願竭肺肝上禆聖德豈敢稍渉情故罔惑
聖聰此伏願留中不出
　　　論劉稹狀(太原狀附)
右臣適見度支報狀王宰巳似納其情欵發使之時
不以先聞便受表章欲自擅招撫之功昔韓信破田
榮李靖擒頡利皆是納降之後潜兵掩襲只可令王
宰失信豈得損朝廷武威建立竒功實在今日必不
可以太原小擾失此事機緣内養尋常充使恐節將
未便承禀伏望降供奉官今日便赴行營自看進軍
掩其無備兼許三軍儻立除勲必比諸軍倍加賞賜
如劉稹巳出潞府須令全家面縳兼郭誼劉公直張
谷陳揚庭李仲京等面縳即受領如劉稹自來却令
送囘輒不得受兼要降供奉官至晉絳行營密諭石
雄若王宰巳納劉稹即石雄無功可紀累經大陣自
當矢石垂成之際須自取竒功便看齊入勿失此便
　　　太原
右太原只是貧虚犒賞不足從前人心忠順况一千
五百人豈足為事必不可姑息寛縱况兵事未罷深
慮所在動心望賜李石詔且令身赴行營於側近徴
兵討亂兼遣義忠却赴太原許罪其首悪其餘一切
不問若兵力可及便須翦戮頃年張延賞在西川因
張朏作亂走至漢州却得入成都今令李石且依有
兵處却入則不損朝廷威命兼不妨榆社有兵望降
使處分
　　以前件臣緣假日兵機切速不暇與李紳等參
　　議謹密狀奏聞如䝉允許便望今日
　　　論鎮州奏事官髙廸陳意見二事狀(回避偷/請官軍)
(不戰/兵處)
右髙廸稱賊中更無他計只是潜抽兵併向一處排
陣引官軍索戰官軍即須探知若攻城寨來即要與
戰如不來並不要將兵逼逐緣偷兵併來停住三日
不得即須却歸本處但三四數度不與戰即賊知官
軍覺其情計自然喪氣如此不得便宜後必軍人别
有變故每度出軍排陣官軍便逼逐與闘皆是落賊
奸計一度小得便宜後知官軍三箇月瘡痍未復即
徹兵又向别處切要王宰石雄義忠常密遣細作探
偵知諸處抽兵來即不要戰知抽兵却兵虚處即入
兵攻討但常如此支敵萬萬不落便宜
　　　請令鎮州魏博深入下營要分賊勢
右髙廸稱鎮州魏博兵馬至多並未分得賊勢緣不
離舊處下營一兩箇月一度將兵深入燒掠村閭驅
討牛馬與乞火相類賊中並固守城邑外有村閭牛
馬賊亦不惜今須令鎮州兵馬移軍下寨扼其要害
每移三二十里即得魏博即須令早過漳河若且如
今日下營處賊中都未忙忽灼然分賊勢未得又云
河北節度使朝廷若會其情甚易驅使每賜詔切要
好言語優奬彼此不要令知與元逵詔即須云一切
委任元逵與弘敬詔即云一切委任弘敬但稍示親
信必自盡心
　　以前謹具如前髙廸雖是河北軍將臣每度與
　　言頗似忠信盡望付翰林約此意賜元逵弘敬
　　王宰石雄義忠詔所兾速平殘寇謹錄奏聞謹
　　處
　　　任畹李丕與臣狀共三道
右臣緣小寇未殄前月未與河中留後任畹委曲令
轉問李丕有何方畧一一條疏報今得任畹書并封
送李丕狀兩道並謹封上進其李丕狀一道論請依
前敢黄澤嶺路断賊要害臣近訪知魏城路又狗脊
嶺東西經五月十四日陣被賊掘坑塹至深必恐進
兵不得古人云戰不勝則易地而處伏望宻詔義忠
朝清潜移兵取黄澤路掩其不備得否令子細籌度
如可去便候進止事貴神速湏務至宻機計儻漏還
備隄防其一狀請令諸軍各齎十日乾糧深入過險
此亦是用竒之計伏望約此意賜石雄王逢詔令如
此排比石雄就河府王逢就絳州各曬乾糧緣日色
猶烈數日可致兼各賜度支側近軍糧米一二千石
尤兾集事臣緣寇孽未剪每得四逺文狀皆願一一
上聞頻凟宸嚴不任惶惕伏望留中不出
　　　續得髙文端賊中事宜四狀
一髙文端稱直下打澤州城恐損官軍兵馬緣賊兵
　　縁有一萬五千人常出一半巳上於四面山谷
　　埋伏待官軍打城困乏即四面齊來救援恐落
　　賊奸計其陳許軍請過乾河北逼澤州更下一
　　寨城■連接便築鹿項夾城但從一面起手圍
　　遶澤州每日常須大兵排陣四面扺敵賊救兵
　　賊心危急恐被圍合必有大戰待賊軍退敗乘
　　勢便收澤州如此則不損官軍免落奸計伏望
　　依此詔示王宰
一請令王逄進軍取賊囘鎮兩寨但兩嶺上排陣直
　　抵賊固鎮寨當川亦須着兵亦抵賊寨緣固鎮
　　兩寨四面懸崖官軍便打必恐損人難收其賊
　　寨更無井水盡喫泉水在寨東南澗内約一里
　　巳來但逼賊寨三兩日絶其取水路賊軍無水
　　可喫即須拔寨退走官軍便可進固鎮東十五
　　里是青龍寨在嶺北側上四面並是懸崖取水
　　亦在寨外還依固鎮寨絶其取水路即得青龍
　　寨東去沁州十五里城寨至牢固賊兵約一千
　　五百人内五百人土軍團練全安慶自領伏望
　　依此詔示王逄
一長橋賊都頭王釗約將一萬兵今在沼州城内緣
　　劉稹處置却失天井關都頭■茂卿一門又處
　　置却邢洺兩州救援兵馬使談朝清兄弟三人
　　王釗自此疑惧劉稹差親器仗官賈少遇追王
　　釗入潞州並不伏追官健一時呌闞王釗巳持
　　兩端必不肯為劉稹用命本是潞州子弟見有
　　兄弟數人在軍材能最出於衆若招降至多必
　　恐願惜家口又官健投降後為諸軍所殺亦恐
　　非願唯密將意與王釗令將一萬人却入潞州
　　處置得劉稹别與一道節度使兼與檢校髙官
　　更别賜錢物髙文端云官健受苦日乆朝夕難
　　過家屬盡在潞州若遣囘軍必皆情願臣恐弘
　　敬不知王釗不伏劉稹追呼伏望專降中使密
　　賜詔示令依此速致意與王釗取其囘意聞奏
　　河朔多異色人若遣傳意計合必逹
一臣問髙文端賊中誰人作急髙文端云潞州城内
　　即有郭誼王協張谷向外即劉公直臣先得元
　　龜狀稱劉公直曾事王晏平常依倚於王宰伏
　　望詔王宰令百方將意與劉公直若肯回戈却
　　取劉稹亦許别與重官酬仍别賜錢物
　　　以前謹具如前昨日髙文端到宅辭臣因子
　　　細問得賊中事宜兼共商量計策皆似可謹
　　　錄奏聞謹奏
　　　天井兾氏事宜狀
右臣昨日晩見鎮州奏事官髙廸云向前巳曾向臣
言軍中密事今更有切事要言於臣請不令王助知
今山東三州歸降巳平了天井兾氏却須令堅守城
寨不得與戰不二十日内必自變生緣賊巳竆蹙不
可更逼著恐其計窮必為濟河焚舟之計一人敵十
人之命官軍與戰必恐不利若萬一小衂却恐延賊
旬月之命緣臨洺巳投魏博當道兵馬過來不得請
召弘敬速撥兵取臨洺路便扼武安潞府知山東兵
來必梟擒劉稹向聞臣伏見髙廸之言至忠至切伏
望速賜弘敬王宰石雄詔處分謹密狀奏聞伏留中
不出
　　　洺州事宜狀
右適徐乃文將弘敬委曲呈臣似憂朝廷處置洺州
亦未得所臣細問其故徐乃文云安王巳送啟狀與
王釗髙元武又歸投王釗即日有二萬六千人甚得
軍心都頭盡皆畏伏取郭誼未得巳前且要令在洺
州勾當緣歸降人皆未甚安忽恐惜留王釗未肯放
出萬一有此終不如無伏望速降使賜弘敬詔看彼
事宜如王釗出彼未得且令勾當待盧鈞到後令赴
聞不遲崔叔途是王釗下都頭甚有膽略昨来首謀
歸國盡是叔途王釗未出巳前弘敬意且欲㽞叔途
今在闕下伏望於安省安置其弘敬委曲謹封進上
委曲中所云中丞是李回謹錄奏聞謹奏
　　　囘鶻事宜狀
右自劉稹平後臣久欲奏聞請降職事情中使宣諭
仲武令早滅却殘虜兼探仲武見劉稹平後有何言
説兩度緣延英論事校多未及陳奏昨日奏事官論
博言到傳仲武語與臣近稍得囘鶻消息人心頗有
離異緣可汗欲得投安西其部落百姓皆云骨肉盡
在向南願投國家又云與室韋巳不得所㨿此時勢
即合歸降不然自相破滅伏望因此機便特降供奉
官有才識者充使兼賜仲武詔諭以劉稹巳平天下
無事唯殘虜未滅常繫聖心仲武猶帶北面招討使
合為國家了却殘虜成此功業令超於鎮魏朝廷酬
報必極優崇料仲武企羨兩道立功皆加寵位又知
朝廷内無寇孽足得捍邉仲武是見機之人必思自
効令取嵗内百計招降兼示以優待可汗必令得所
緣國家與囘鶻久為敵國結怨巳深雖近方戢兵終
湏早有經畧且令招誘最謂得宜臣謹宻狀聞奏此
狀望留中不出
　　　振武節度使李忠順與臣狀一道
右今日振武奏事官間丘弘到云却收到河東没落
官健楊惟清等二人稱回鶻可汗在天德北三百里
巳下臣昨日巳見李思忠下軍將閻顒説思忠意緣
朝廷冊命黠戞斯恐囘鶻可汗必懷疾妬與諸小蕃
合勢遮截漢使請令漢兵且於天德住待計會黠戞
斯兵馬迎接方可進發今忽近天德巳似有驗其邉
界事宜李思順皆自有表進訖李思順别有狀一道
稱回鶻合祿■等一人投降賫得欵云可汗見在兵
只有一千五百人衣甲約六七十領角有三隻鼓有
四面每度與諸蕃打得羊馬數亦至少旋自分却據
此通欵事皆詣實李忠順疑蕃人詐妄未敢奏聞其
别狀謹封進上伏望聖慈早加警備以戒不虞臣此
狀請留中不出
　　　潞府事宜狀
右臣伏見報兵馬不肯發赴振武閉城呌反古人云
敗軍之氣没世不復今潞府乘破敗之後又失天險
只是憚於征役豈敢更為逆命亦恐是盧鈞姑息太
過軍人知其畏懦因此生心然亦須及其事初預為
之備臣比見叛亂之地皆是置制太遅及朝廷徴發
賊巳處處設備兵灋云疾雷不及掩耳又云用兵只
聞拙速不聞巧遲去春楊弁便是速討之力旬日而
平望賜王宰密詔令府城下揀四千人樅樅排比如
巳聞作亂不要更待詔㫖令一千人守石會關令三
千人取儀州路把断武安緣軍糧兵馬多在山東但
遺邢州不通自然駐旬月不得邢洺之心未可保亦
望密詔王縱温士■各令自守不得出兵唯要與武
安路太原兵馬遙為聲援最切在令山東斷絶即立
可知剪縱萬一無事不妨且賜密詔王宰先知石雄
勇於赴敵計亦知警急必便澤州亦要賜澤州詔守
並須用河陽兵馬不得用昭義舊人亦要賜恭甫詔
知有警急發馬歩一千人赴晉州屯集以防越軼臣
累慮所及不敢不便奏聞伏望留中不出
　　　論昭義軍事宜狀
右適魏博奏事徐廼文見臣云昨日聞三道使出城
一道往魏博恐令弘敬出軍却慮三州不安實非穩
便臣當時説向聖意只令石雄至潞州界首搜索悪
人恐三州未諭朝㫖知弘敬忠盡故令中使先往遣
弘敬安存三州並不徴發廼文稱若如此處置至為
切當緣渉縣正當山東系口絶是要地有鎮兵五百
人巳下去潞府一百六十里軍糧至多潞州官健月
糧皆在此請受恐潞府叛兵急則投竄渉縣搖動三
州切要國家先遣兵把捉此鎮有昭義舊都押衙焦
長楚是本軍舊人劉從諫降黜令往山東今在邯鄲
若朝廷特賜一詔令鎮守渉縣兼把捉潞河徽子口
至為穩便如焦長楚不可委信朝廷專揀一武將速
去亦得古人云耕當問奴織當問婢盖以其雖是下
賤能識耕織之故臣不諳澤潞界内山川見廼文所
説稍似有理不敢不便密狀聞奏望賜留中不出
李文饒文集卷第十七
李文饒文集卷第十八　㑹昌一品制集
　進獻
　　進上尊號玉册文狀
　　進上尊號玉册文狀
　　進真容讃狀
　　進幽州紀聖功碑狀
　　進黠戞斯朝貢圖傳狀
　　進侍宴詩一首狀
　　進新舊文十卷狀
　　進瑞橘賦狀
　　進西南備邉狀
　辭讓
　　辭官表
　　讓太尉第二表(連批荅)
　　讓太尉第三表
　　讓官表
　　讓司空後舉王起自代狀
　　加司徒請停册禮狀
　　請改封衛國公狀
　　爲星變陳乞狀
罪成功清和六合雖有鴻筆猶難措辭况臣從吏多
年文業久廢克勵疲病莫副殊知祗荷明恩倍懐兢
惕謹以撰訖謹連進上不任榮抃惶越之至謹録奏
聞伏候■敕旨
　　　進真容讚狀
奉宣令臣撰者臣㓜習儒風莫能勵己長從吏役無
所成名雖嘗忝禁林獲掌綸命學既慙於刻鵠文有
愧於雕蟲陛下假以恩光常加寵飾賜令撰述益荷
殊榮但以談天者豈測其高酌海者莫知㝠廣聖功
神武睿德文思雖欲賛揚實撰不逮今巳撰訖謹連
封上塵黷嚴扆無地自容不任兢惶榮抃之至
　　　進幽州紀聖功碑狀
奉宣令臣撰述者北狄强悍勇於四夷前代聖王莫
能制伏昨者囘鶻雖乗危蹙勢巳内侵豺狼之師尚
餘十萬陛下神武雄㫁智出萬方震天威以霆聲碎
獯戎而瓦解武功盛烈高頴百王豈比周穆犬戎之
征荒服不至漢武馬邑之詐羣帥無功將垂耿光宜
命鴻筆臣學藝荒淺久病殘衰紀軒后之功徒知竭
思叙唐堯之德終愧難名採其功狀稍似摭實今巳
撰訖謹連進上輕黷宸扆不任惶越謹録奏聞
　　　進頡戞斯朝貢傳圖狀
臣二十一日於延英面奏吕述等准敕訪黠戞斯國
邑風俗編為一傳余修撰巳成稍似詳備臣伏見貞
觀初因四夷來朝太宗令閻立本各寫其衣服形貌
為職貢圖臣謹令畫工注寫注吾合素等形狀列於
傳前兼臣不揆淺陋輒撰傳序所兾聖明柔逺之德
高於百王絶域慕義之心傳於千古輕黷宸嚴伏増
兢惧謹封上進
　　　進侍宴詩一首狀
伏以六合清和四夷慕義芳春令節錫宴羣臣見膏
露之晞陽喜薰風之解愠萬心歡樂累日忘疲伏惟
陛下睿德日新文章天縱詞高黄竹思縟白雲含毫
而瑞景揚光摛藻而非烟動色臣早司綸綍嘗忝内
庭雕蟲薄技實感憲宗穆宗文宗知奬不測不揆淺
薄輒進詩一首輕黷宸嚴伏増惶惕謹随狀奉進
　　　進新舊文十巻狀
四月二十三日奉宣令狀臣進來者伏以揚雄云童
子雕蟲篆刻壯夫不為臣往在弱齡即好辭賦性情
所得衰老不忘屬吏職嵗深文業多廢意之所感時
乃成章豈謂擊壤庸音謬入帝堯之聴巴渝末曲猥
蒙漢祖之知跼蹐慙惶神魂飛越謹録新舊文十巻
進上輕黷宸嚴
　　　進瑞橘賦狀
今月十九日聖恩賜臣朱橘三顆者伏以逺自湘山
移根清禦䝉雨露之渥澤比日月之休光始發素荣
俄成丹實誠宜奉金華之宴助玉食之甘豈謂恩及
賤微獲觀嘉瑞臣久參綸命常効雕蟲仰荷皇慈輒
獻小賦輕黷宸扆倍積兢惶臣又伏見玄宗朝種柑
結實宣付史舘祖宗故事敢不奏聞其賦謹随狀上
進臣不任感恩踴躍之至謹奉狀以聞
　　　進西南備邊録狀
伏以犬戎歴代為患國之仇讐南蠻自經負恩常懐
反側西蜀兩路實繫安危臣頃在西川講求利病頗
収要害之地實盡經逺之圖因著西南備邊録十三
巻臣所創立城鎮兼畫小圖米塩器甲無不該備昔
蕭何收睿覽第四巻敘維州本末尤似精詳所兾聖
慈知臣竭力奉公盡心立事所至之地不敢苟安輕
黷宸嚴伏増戰越
　　　讓官表
臣某言伏以臣之事君猶子之事父若情有所隠志
在茍安不自披誠即為冒寵臣某誠皇誠恐頓首頓
首伏惟仁聖文武至神大孝皇帝去邪用相有大舜
之功柔逺固存臻漢宣之理故得王道正直海内邊
朔底寧干戈永戢文朙之化方致雍熙螢爝之光所
宜自息豈敢虛矯上負君親臣始自孩童常多疾病
逮於壯嵗猶甚虛羸屬亷問江南荏苒八嵗移鎮巴
蜀首尾三年暑濕所侵遂成沉痼患風毒脚氣十五
餘年服藥過虛又得渴疾毎日自午巳後暝眩失常
形骸僅存心氣俱竭唯恐晩歸私第　盡道途臣伏
見國史岑文本受委既深形骸頓竭太宗嘗謂左右
知其將盡韋處厚積以虛憊不早退身侍立之時仆
於玉堦之下臣竊以二臣為戒不敢遑安所兾陛下
弘太宗之仁不軫念於無及臣得延處厚之數免自
促於明時伏望陛下察臣懇誠矜臣衰耗得罷繁務
退守州行稍獲安閑漸自頥養一二年後或兾有瘳
臣儻餘齡尚存筋力未朽必當灰身粉骨上報聖慈
不任祈恩之至謹奉表(批答不録)
　　　讓太尉第二表(録同日更進此表/第一表舍人撰不)
臣某言臣今日巳進讓表驚寵之心不遑啓處再陳
恐懇實惧為煩臣某(中謝)伏見國初巳來授此官唯
有匕人尚父子儀猶以懇辭而免近者智興載義皆
超拜太傅太保只縁朝廷重惜此官裴度守司徒十
年竟不遷授以臣僣越必致顛擠况臣既無汗馬之
勞涓塵莫効又有負薪之􁀣曠廢至多唯陛下寵以
羙名榮皆過實而臣靦顔自處竊位偷安非止獲朝
野之譏實恐受神明之譴輒披丹款猶兾聴從伏望
息罷新恩且守舊秩不任祈恩迫切之至謹再奉表
以聞臣某(云云)
　　省表具知我文祖有文貞房社左右前後若日
　　月照臨緝熙帝圖肇顯天禄異代同德建勲垂
　　休克相朕躬光集大命功居第一節貫在三神
　　開智謀識洞蓍蔡用䕫龍之道振堯舜之風懸
　　衡不欺朗鑑能燭乃者葷狁狂蹷參剪伐之權
　　頑童侵虐啓平殄之䇿替我獨㫁挺身羣疑子
　　房潛運於先機張華堅執於必克制變兵事訂
　　謨國經晝則共議公朝夜多不寐私室輝發綸
　　綍揣摩典章弼亮五年風雨一志剛徤不倚謙
　　尊益光見呉芮蕭何之心盡食蘖飲氷之節今
　　邊烽息照兇首巳殱允賴疇咨克平夷夏特寵
　　槐庭之拜俾崇鳯沼之榮巍峩三台耀映千古
　　未為寵答繼有讓章體朕至懐宜㫁來表所謝
　　知
　　　讓太尉第三表
臣某言臣聞廟器不盈周公戒其必覆馬力巳竭顔
氏知其必顛臣竊感之以憂以蹙臣某(中謝)昔子文
避祿竟之逃死冶厪辭卿迫於惧禍伏以上公亢極
本待勛臣其間或授時賢皆是元老臣既非耆艾又
乏戰功奉宸筭而曽靡運籌假英威而未嘗推轂有
何勞効䝉此殊荣夙夜自思至今戰汗伏見廣德二
年九月十七日代宗受尚父汾陽王此官三讓而免
至大歴十四年閏五月三日德宗再申前命重受尚
父不許陳讓三載而終臣竊思尚父十五餘年得延
光寵豈非牢讓而致隲所持昨者恭惟聖奬至深恩
意加等秪受典册未敢固辭臣伏念齒髮雖彫心力
猶扗實願贊陛下升平之運見萬方仁壽之期東封
告成大典咸備然後散金娯老歸守丘園貪全盛時
不忍自促所以再陳懇款上凟皇明竭至敬而不敢
繁文陳至誠而不為飾讓心懇詞直庶獲聴從伏望
特追新恩却守舊秩臣不任懇迫屏營之至
　　省表具之褒德賞功禮經備舉疇庸答効國典
　　攸存昔子儀以外止軍功所宜牢讓今卿以内
　　匡時政非合固辭况道濟公忠才兼文武弼諧
　　五載始終一心頃以虜寇初平纔息戈甲旋又
　　潞童怙亂須議剪除唯卿竭誠與我同志晉武
　　平呉之計全在張華漢髙鎮俗之謀誰先周勃
　　所以舉兹寵秩用答元勛恨更無官以償忠節
　　且三載考績猶進律以甄勞况五兵成功無超
　　位而表異自予遷授非限常程式示恩榮允符
　　公論是宜贊傑用佐經邦王祥之碩德當任楊
　　秉之貞亷稱職未酬萬一無至再三勉服官常
　　宜㫁來表
　　　讓官表(批答不録)
臣某言臣聞道不欲盈玄祖之至誠人惡其上魯史
之明規既以迫於愚衷敢慮動而生悔臣某(中謝)臣
頃居宰弼獲戾於時既望汨以懐沙丼赴湘而溺死
自謂永違白日莫覩青天雖文宗墜履不遺驟分圭
瑞而微臣傷弓是惧常蹈春氷伏值陛下大朙初升
臨照四海知臣常忝禁署逮事穆宗念巳廢之舊物
憫既傷之弱羽召自滄海擢授黄閣明德每覆其瑕
疵至仁常矜其衰疾參贊萬務倐巳六年裘冕禋郊
再覩配天之禮干戈問罪三見拘原之功所謂百生
遭逢千載際㑹徵倚伏之數惟恐罹灾思存亡之幾
所宜知止非慕三公乞骸之請敢希二疏解組之風
忍去盛時自貽深戚實以久嬰沉痼年漸衰遅宗族
孤單兄弟衰落先臣松檟近在東國家屬數人皆居
上國不欲逺離京闕只願歸老田園伏望陛下深鍳
孤忠特遂丹懇察臣上報聖德不必須在鼎司改授
閑官優游暮齒所兾自知稅駕無李斯之歎音便保
懸輿復韋賢之故事進退惶灼伏地涕零不任兢惶
感切之至謹奉表陳乞以聞臣某(云云)
　　　上司空後舉太常卿王起自代狀
伏准建中元年正月五日敕常參官上後三日舉一
人自代者昔東漢以陳蕃為三公其讓表曰不愆不
忘率由舊章臣不如太常胡廣臣伏見前件官五朝
舊老一代名臣孔門四科實居其首臯繇九德無不
備包足以燮和隂陽允叶人望當唐虞讓德之舉副
陛下則哲之知伏望察臣至誠之非飾請所兾虞丘
無蔽賢之咎臧文免竊位之譏謹録奏聞伏候
敕㫖
　　　加司徒請停册禮狀
臣伏見今月二十二日制書制授臣司徒仍令所司
擇日備禮册命者臣竊位妨賢允宜黜免聖慈寛宥
擢授中台跼蹐慙惶若臨泉谷伏以明庭授册上路
乗軒豈可以靦冒之容再塵清廟不稱之服重列天
衢為衆目之所嗤致處士之横議臣且自愧况在周
行人以伐叛之時所宜務簡炎蒸之候不可勞人伏
見大和四年裴度受司徒平章事故辭册禮竟獲允
從既有近例足得循守伏望陛下察臣懇款皆自至
誠册命之禮特賜停罷臣不任
　　　請改封衛國公狀
臣今日䝉恩進封趙國公承命哀惶不任感涕臣亡
父先臣憲宗寵封趙國先臣與嫡孫寛中小名三趙
意在傳嫡嗣不及支庶臣前年恩例進封合是趙郡
臣以寛中之故改就中山亡祖先臣曽居衞州汲縣
解進士及第儻家聖恩改封衞國遂臣私誠庶代受
殊榮免違先志如䝉允許望賜帖麻施行臣不任悲
懇屏營之至謹奉狀奏聞
　　　為星變陳乞狀
臣某言伏以謫見于天以警在位稽於前史皆有朙
徵臣某(中謝)臣才非時須量乖公器因縁門䕃遂沗
華資出入蕃宣巳逾三紀早負素飡之責常愧周行
老無黄髮之謀空竊髙位夙夜思省氷炭在心近伏
見熒惑順行稍逼上相實惧天譴以致身災武德七
年熒惑犯左執法右僕射蕭瑀遜位貞觀十五年熒
惑犯上相左僕射髙士亷遜位國史之内此例至多
臣人微才輕位忝上相倘冒恩寵猶自懐安忽至顛
擠必傷玄化雖竭誠報國必不愧於明神盡禮事君
志實貫於氷雪所慮物忌其滿天與之災跼蹐兢惶
不知所㨿伏望聖慈察臣單緒海内孤根百口童䝉
仰臣覆露一門宗祀須臣　特免上公退歸私第
所兾中衢擊壤復比於堯君舊里懸車不慙於漢相
臣不任祗恩皇迫之至
　　　張仲武與臣書四紙(内一紙信物數)
今古月曰仲武判官華封輿到臣宅送前件書并信
物等巳聞奏訖臣素具懇誠實非飾讓臣登朝序垂
二十年未曽為宰相撰碑所悉盖縁雕䖝薄伎巳忝
榮名不願鬻文更受財貨比見文士或巳居重位或
巳是暮年矻矻為文只望酬報臣心鄙耻所不樂聞
大和中幽州刺史李載又撰碑歛取大過軍亂之際
怨詞頗甚况今陛下聖明御㝢風教鼎新文德邁於
羲軒武功高於周漢河朔節將皆竭忠誠尤宜示以
典章令知法度臣忝居台鉉過受殊恩若不守亷隅
坐厚賂何以仰裨玄化表率庶僚倘以仲武之情不
可全阻許臣量受一千匹巳是乖臣本心伏希聖慈
鑒臣丹懇仲武書謹封進上臣不任(云云)
　　　再讓仲武寄信物狀
右高品孟公度至奉宣聖㫖縁河朔體太令臣即受
者伏以浩蕩之功生靈共載擊壤之内謳歌必歸昨
者藩臣拜章願紀貞石臣謬當臣願獲聖功才力至
㣲神武難備莫能相質空愧雕䖝豈敢廣受縑素増
其蕪鄙虧於事體乖臣本心昨日進狀懇辭誠非飾
讓實以文至淺陋巳慙黄絹之工取又不亷益昧素
系之節愚衷上啓宸鑒未囘特降王人重宣聖㫖捧
戴慙惧進退徬徨臣事君之心實無所隠終希允臣
誠懇獲守典章使亷儉興行皇風遐暢謹再狀以聞
臣不任(云云)
李文饒文集卷第十八
李文饒文集卷第十九　㑹昌一品制集
　謝恩(或以抵莫夜湏自敘意者即軍狀/故事宰相狀並是舍人或敕使節)
　　謝宣示盟沒斯等冠帶訖圖狀
　　謝恩賜王元逵與臣賛皇縣圖及三祖碑狀
　　謝恩令所進異域歸忠傳兩箞序中改元奉敕
　　　　撰狀
　　謝宣示所進黠戞斯朝貢圖深惬于懷狀
　　謝恩贈故蕃維州城副使悉怛謀官狀
　　謝恩所進㙐橘賦宣副使史舘狀
　　謝恩讓官批荅狀
　　謝恩不許讓官狀(二)
　　謝恩改封魏國公狀
　　謝恩加特進階狀
　　謝恩不許讓官狀(連宣)
　　謝賜錦綵銀噐狀(二)
　　謝問疾狀(連宣二狀)
　　　謝宣示盟斯等冠帶訖圖狀
伏以漢宣帝時呼韓單于來朝京邑然待以客禮未
備漢儀至後漢建武二十六年單于慕先人之義歸
心中國光武修祖宗之業柔服北邊因其稱藩始知
冠帶厥後綿歴五代僅及千年惟聞征伐之勤莫覩
來廷之盛伏惟陛下功高漢后威服窮荒不勞七月
之師坐俟七旬之格故得盟没斯誓心向闕稽首歸
忠自獻刑馬之書仍酌留挈之酒永勵臣節以保塞
垣今則榮以彯纓解其衣毳簪笏就列威儀可觀推
勁捍之心豈勞戴鶡服禮義之化寧比冠雞鑒于丹
青益表神化臣等謬參樞近獲覩成功歡抃之心陪
萬常品
　　　謝恩賜王元逵與臣贊皇縣圖及三祖碑文
　　　狀
高品楊文端至奉宣聖㫖賜臣前件圖等伏以桑梓
雖存乆隔兵戈之地松楸浸逺已絶霜露之思運屬
承朙時逢開泰戎臣効順寰海大同故國山河因丹
青而盡見祖宗基搆尋碑坂而可知祗戴天慈載深
感泣不任荷恩榮惕之至
　　　謝恩賜進異域歸忠傳兩巻序中改奉勅撰
奉宣卿所進異域歸忠傳兩巻宜寫賜盟没斯序中
仍云奉勅撰者臣才識淺近學藝空虛輕瀆宸嚴方
懐兢惕豈望聖慈弘貸時假寵光頒賜歸國之臣仍
榮奉勅之字草木乗雨露之澤皆被鮮輝煙霞照日
月之光盡成綵繢顧臣璅陋獲奉殊恩竹帛垂榮傳
于不朽不任荷恩感戴之至今既奉敕撰序與臣自
進不同序中巳改兩處訖謹同封進上如允聖意伏
望宣付中書門下
　　　謝宣示進黠戞斯朝貢圖深愜于懐狀
今日欵義行深至奉宣聖㫖卿所進圖傳深愜于懐
者伏以陛下大化神朙百蠻震疊故逺夷慕義萬里
來朝誠宜圖以丹青録於編簡傳之千古以煇威靈
臣學術空虛文藝淺薄輒為傳序莫究聖功陛下延
納微誠特賜宣示寵渥所及縉紳為榮不任荷恩感
戴之至
　　　謝贈故蕃維州城副使悉怛謀官狀
伏以逺夷率服大國綏懐一失良圖千古不復悉怛
謀仰天歸命空壁求降據其款誠巳絶羗戎之望執
之爲戮實傷義士之心受降之時臣與其盟詛力不
能捄心實懐慙運屬聖明合申幽枉輒敢論奏豈望
聴從陛下用周文之心巳同葬骨念汧城之枉仍賜
䇿書臣忝補鈞衡甞居戎帥仰感玄造陪百羣情臣
不任(云云)
　　　謝恩所進瑞橘賦宣付史舘狀
高品劉傳奉宣聖㫖賜臣批示以臣所請宣示史舘
特賜允從者伏以橘性不遷楚詞所載聖情封植禁
籞結根此六合同風九州共貫之應也玄宗朝種柑
結實亦是乗太平之休氣道德之仁風事協祖宗實
光簡册臣目觀佳瑞慙無潤色之工心感玄猷莫盡
揄揚之美豈謂天慈曲被特允微衷擊壤庸音獲知
於皇鑒雕蟲薄伎謬列於青編千古光榮百生何幸
不任感恩踴躍之至謹奉狀陳謝以聞
　　　謝賜讓官批答狀
高品馮至珣至奉宣聖㫖并賜臣批答以臣昨所陳
請未賜允從者蜉蝣淺命未報君恩犬馬微誠敢忘
臣節迫以服藥瞑眩抱疾沉羸心力衰殘形氣減耗
承訏俞之命或慮闕遺忽奉宻之機實憂不逮輒陳
誠款兾或聴從陛下特降綸言再加褒飾德音撫慰
自合忘生睿奬至深豈敢言病謹當䇿勵疲蹇上副
天慈竭盡肺肝以修官業不任荷恩感戴之至
　　　謝恩不許讓官表狀
今日行深紹宗奉宣聖㫖卿大尉官自朕意與不是
他門僥求而不得要更引故事辭讓者臣跪受聖㫖
惶灼無地臣昨者以位高疾仆器滿忌傾實懐瞰室
之憂敢喜在閭之賀輒陳微懇退積慙惶陛下察臣
孤立事君寵拔皆由於睿監一心守道進取不近於
囘邪勉以至公絶其辭讓臣敢不秪奉明詔克勵貞
䂓慕孔父益恭之誠遵叔敖愈卑之志豈比罪無所
禱孫賈黜於聖人久不自安崔烈詢於厥子仰思睠
宸倍積光榮不任荷恩感激之至謹奉狀陳謝以聞
　　　謝恩不許讓官表狀(兵罷後上表)
行深紹宗奉宣聖㫖豈政理有失風俗有乖何遽退
辭一二年分憂不用進表者伏以自古臣得其君最
為難遇非龍顔英王良平無以効其謀非日角聖姿
冠鄧莫能申其志則知致理不由於臣力成功皆系
於上心伏以陛下明過高光德侔天地常制勝於千
里之外動合機先不取材於三傑之臣皆躋慮表故
能征伐必克擒蹤無遺臣謬忝鈞衡親稟神筭竟微
獲兔之効内展指蹤又無汗馬之勞外施武力每奉
聖詔屢奬丹誠夙夜自思氷炭交集況今四表無事
六氣斯和蕭芍可致於治平文軌盡同於玄化時雨
既降浸灌何施鴻明照臨爝火宜息昨者輒陳誠懇
上黷宸嚴所兾守介石之誠或能囘日寧敢慕揮金
之樂取適當年陛下至德矜愚深慈宥過寛其罪戾
重降恩私唯願盡螻蟻之生勉自陳力豈復顧蜉蝣
之命更徇微衷上戴皇明尤増靦懼臣不任(云云)
　　　謝恩加特進階改封衛國公狀
奉今月二十七日敕臣封衛公者仰戴天慈獲遂私
懇以感以泣榮惕載深伏以支庶嗣候雖存故事玄
成以兄有譴乃紹扶陽之封耿覇以父屬愛遂繼牟
平之爵開元中蘇頲特封許國公亦無襲字然地居
嫡長受則無嫌伏思亡父先臣開國全趙亡兄巳經
繼襲未傳臣每念貽謀豈宜不正若苟安殊寵實存
幽明輒罄愚衷果䝉聴察況衞國之疆畛密邇叢臺
先祖之所成名由兹光大微孫得以啓上實謂至榮
祗奉寵章益慚非㨿臣不任(云云)
　　　謝恩加特進階狀
伏奉今月十二日制書授臣散官特進者伏以漢氏
之制勛望優隆則位加特進服以文冕列侍清祠榮
亞三台品居第二自非學深張禹功重竇融則何以
膺是寵章允兹瞻望臣器本凡薄才在下幸遭逢聖
明謬忝樞務近者展采清廟祗事圓丘獲親日月之
光巳驚殊寵又沐雲霄之澤更荷新恩雖臣殞身豈
能上報惟兾飲氷効節介石存誠居若對於神明動
罔僣於風雨保其一志少答鴻私臣不任荷恩惕懼
之至
　　　㑹昌五年十二月三日宰相對後就宅宣示
　　　謝恩不許讓官表狀(連宣)
　　卿所讓夷等奉欲遂頥養辭位閑休今者社稷
　　安謀系在良平況北虜殘孽未殄西戎國内不
　　安除冦靖邊藉卿調鼎遽兹陳退所不忍聞縱
　　累陳情終不允遂
今日奉宣縱累陳情終不允遂者臣荏苒六年徒竭
丹款竟無一善稍補皇猷􁂦冐難居屢祈退免靣請
則每慮煩瀆口陳則莫盡肺肝頻以懇誠託於同列
因臣不對得爲上聞豈意天慈矜愚聖德念舊尚取
涓塵之効未徵尸素之尤累降近日再宣慈㫖實恐
罄蜉蝣之命無以報天所兾盡犬馬之心唯知戀主
仰戴皇澤倍切微衷臣不任(云云)
　　　謝賜錦綵銀器狀
中使田獻鍔至奉宣聖㫖臣前件錦綵銀器等臣伏
聞虞舜舞干而苗人來革周穆徂征而荒服不至即
知王者之功莫大於耀德戢兵安人柔逺伏以陛下
聖德廣運神武照臨息雷霆之威而蠻夷自服弘天
地之德而邊鄙乂安臣願以鴻猷播於蕃師因綴古
今之事庶堅忠義之心豈意慈容厚加寵錫班行聳
聴里閈生光非止闔門之榮實増後代之價仰慚恩
覆倍積兢惶
　　　謝恩賜錦綵銀器狀
高品劉行宣奉宣聖㫖以臣撰真容贊特賜前件錦
綵銀器等臣學非稽古文不逮人徒以運遇聖明職
叨宰弼宸心向屬榮寵薦加得以淺漏之詞上述鴻
明之德敘帝堯之竒表非可强名讚軒后之英威空
慙竭思豈謂皇慈曲被厚錫俄霑錦綵燿華麗之文
器物呈彫鎪之妙跪受榮感報効無階臣不任
　　　㑹昌二年六月二十九日就宅宣并謝恩問
　　　疾狀
　　卿昨日所上表陳情縁多疾病請退守周行朕
　　巳省覽終不允所奏卿實有疾為復别有故如
　　要■有備陳宜盡肺肝便進狀來況北虜未歸
　　朝廷事切每有料度皆藉規模且三五年間終
　　未令卿離中書忽有奏章實難允遂如實有疾
　　但將息候痊日須强扶持對來仍㫁來章
高品駱遂泰至奉宣聖㫖者臣承命兢皇不知所處
臣縁抱疾嵗乆服藥過多形體虛羸筋力不逮實恐
妨廢機務轉積愆尤所以輒献懇誠願辭繁劇每於
延英奏事陛下常假慈顔心肺肝懐無所不盡更無
他故須有上陳只以衰羸自憂顛仆況臣四海之内
孤獨一身唯將赤誠仰戴明主豈敢輒懐願望上負
天慈伏望更許兩日將息即兾朝謁臣不任(云云)
　　　謝恩問疾狀
高品王克諫至奉宣聖㫖卿小有違𥙿昨日於延英
面奏乞假將息實疚予懐且善頥養當就痊平所要
内庫食物及藥物無致嫌疑但具數奏來即令宣賜
者臣縁常服冷藥十五餘年屬蒲桺年侵衰憊日甚
風毒脚氣往往上衝頃刻之間心腹悶痛飯食至少
筋力漸羸所以冒昩上陳請三數日在家將息陛下
恩深覆育軫父母惟疾之憂德過生成念犬馬至微
之命恤問稠疊沉痼頃痊臣食物未得更無所闕天
慈下降感極涕零臣不任(云云)
李文饒文集卷第十九
李文饒文集卷第二十　㑹昌一品制集
　祈告
　　武宗改名告天地文
　　祈祭西嶽文
　　賀廢毁佛寺徳音表
　　瑞橘賦并序
　　奉和聖制南郊禮畢詩
　　郊壇囘聖慈召至御馬前詩
　　寒食三殿侍宴奉進詩
　　　武宗改名告天地文
臣讃承丕緒勵翼七年不敢怠荒以思無逸北制强
虜東剪叛徒享此鴻名實由玄造常欲述帝堯之典
欽若昊天修周武之法建用王極成于王道以黜異
端釋氏之教興於戎狄悖君臣之禮廢父子之親耗
蠧蒸人殫竭物命宣尼垂訓不語怪神因而漸除咸
一於正襲前聖之業燦而光明臣之本心諒在於此
伏以書載五行當被水上名有五義不以山川之稱
名稍違古典今則循漢宣之故事稟皇祖之詒謀採
用離明以符上德又臣近因微恙巳及二時感此陽
和物皆暢茂未逢勿藥之喜獨有向隅之憂如臣政
教不明宜有隂譴刑罰不中未合天心伏願舍臣咎
愆許臣改悔永保宗廟以安邦家所疾日瘳平復如
舊五星度理百福來臻敢不克己厲精祗事上帝洗
心齋戒嚴奉神祗懇陳至誠仰望照鑒
　　　祈祭西嶽文
惟神作鎮中土據于西陲積高炳靈宅神明之粤少
隂協德成天地之功恭聞烈祖玄宗御暦永年祭必
受福秘䃭昭賽金刻猶存近者隂澤稍愆宿種未茂
精意纔達甘液驟零既紓播種之勤巳獲流根之潤
今因報德再竭至誠某纉奉丕圖勤勞七載恭巳思
道豈敢怠荒屬黠虜南侵震驚朔野兵鋒一舉毳幕
皆焚潞子嬰兒梟首魏闕參墟叛將靣縳壘門成此
武功無非幽贊又以釋氏之教出於西夷棄五常之
典絶三綱之常殫竭財力蠧耗生人黜其異端以正
王度庶可復古諒非近名屬以忽於所慎寒暑成􁀣
曠時且乖於勿藥昧旦徒切於求衣如某政教不朙
宜有隂譴刑罰不中未合大心實希朙神許其改悔
永保宗廟以安邦家所疾日瘳平復如舊昔成湯自
咎者六零雨消災宋景善言者叁法星退舍至誠所
感前史昭然誠信不欺恃神正直敢不誓於丹腑嚴
奉明靈敬陳忠懇伏望臨鑒
　　　賀廢毁諸寺德音表
臣某等伏奉今日制拆寺蘭若共四萬六千六百餘
所還俗僧尼并奴婢為兩稅户共約四十一萬餘人
得良田約數千頃其僧尼令隷主客户大秦穆䕶襖
二十餘人並令還俗者臣聞仲尼祖述堯舜憲章文
武大弘聖道以黜異端末季以來斯道乆廢不遇大
聖孰能極之臣某等(中謝)伏以三王之前皆垂拱而
理不可得而言也厥後周美成康漢稱文景至化深
厚大道和平人自禀於孝慈俗必臻於仁壽豈嘗有
外夷之教㸃中夜之風東漢楚王英始盛桑門之饌
淪於左道桓帝更増犀盖之飾歸於亂政魏之三祖
西晉太康雖君非大聖臣非上折然猶祖尚老莊斯
教未行至東晉因呉人之佻薄襲孫權之弊政始建
塔廟乃譯梵書■齊梁陳其教浸盛好大不經之説
陋乃詩書因報拔濟之談隆於仁孝運祚浮促簒奪
相尋二百年間五變朝市君無殷宗之福臣靡衞武
之年感驗寂寥斯可明矣高宗祖堯皇帝方欲剗除
斯弊掃刷中區時屬宰臣蕭瑀本梁氏之子孫尋覆
車之軌轍廢格明詔以迄于今遂使土木興妖山林
増構一巖之秀必極雕鐫一川之膄已布高刹鬼切
不可人力寧堪耗蠧生靈侵減征稅國家大蠧千有
餘年伏惟仁聖文武章天成功神德明道大孝皇帝
陛下明紹於天粹合於道黜覇圖而功盛入聖域而
德優常欲天下之動咸貞於一以一言之蔽思必無
邪先定宸心獨發英㫁破逃亡之藪皆列齊人收高
壤之田盡歸王稅正羣生之大惑返六合之澆風出
前聖之謨為後王之法巍巍功德煥炳圖書臣竊位
樞衡莫能禆益愧無將明之効徒懐鼓舞之心千古
未逢百生何幸不任抃賀踴躍之至瑞奉表陳賀以
聞
　　　瑞橘賦
清霜始降上命中使賜臣等朱橘各三枚盖靈囿之
所植也臣伏以度淮而枳由地氣而不遷吹谷生黍
信陽和之所感昔漢武致石榴於異國靈根遐布此
西域柔服之應也魏武植朱橘於銅雀華實莫就乃
吳人未格之兆也考於前史昭晰可知豈非天地和
同靈物効祉去蠻夷之陋䕶近太陽感王化之盛更
承膏露草木尚爾況乎人心漢宣帝宫舘山澤意有
所感必詔近臣賦之臣㓜學為文忝列樞近稽首獻
賦曰
美南州之嘉樹受烈氣於炎德固一志於殊方遂不
遷於上國貞葉凝碧謁湘岸之夕隂華實變黄動江
潭之秋色雜丹楓於溪畔映緑篠於巖側翡翠以之
列巢鵷雛於焉棲息雖同霑於雨露竊自得於彫飾
終獲譽於皇明豈因人而羽翼感洪鈞之獨運斡造
化之玄力思六合之同風採孤根而移植播元氣之
茂育諒英靈之不測逮乎霜飛天囿風落秦川金莖
炫耀於朝日玉樹青䓗於霽天峩方壷之翠島列靈
沼之清漣上欝松下秀蓀荃赩朱草與屈軼華靈芝
與賓連靈卉畢植而嘉橘在焉氷心獨潤金衣更鮮
天漢之華星焜燿閬風之珠樹粲然香若團於野露
色疑炫於江煙既而太官獻新奇果列筵飛厥苞之
自逺何菲陋之莫傳樹隠方塘比丹墀之効實盤映
皎日與赤瑛而共研東鄙孤臣謬陳三事既乏和羔
之用猶霑可口之味并食不割竊愧晏嬰之知捧之
以拜重感桓榮之賜庶不改於霜雪永酬恩於天地
　　　奉和聖制南郊禮畢詩
磬筦歌大吕冕裘旅天神燒蕭闢閶闔祈穀為蒸人
羽旗灑輕雪麥壠含陽春昌運嵗今㑹王猷從此新
三臣皆就日萬國望如雲仁壽信非逺羣生方在鈞
　　　郊壇囘輿中書二相公䝉聖慈召至御馬前
　　　仰感恩遇輒書是詩兼呈二相公
七萃和鑾動三條葆吹囘相星環日道蒼馬近龍媒
(歌馬蒼/古詞臣)咫尺天顔接光華喜氣來自慙衰且病無以
效涓埃
　　　寒食日三殿侍宴奉進詩一首
宛轉龍日節參差燕羽高風光搖禁柳霽色暖宫桃
春露明仙掌晨霞照■袍雪凝陳組練林植聳干旄
廣樂初蹌鳯神山欲抃鰲鳴笳朱鷺起疊鼓紫騂豪
象舞嚴金鎧豐歌耀寳刀不勞孫子法自得太公韜
(内樂破陣樂/巳上四句奉述)分席羅玄冕行觴舉縹醪糓中時落
羽橦末乍升揉瑞景開隂翳薰風散欝陶天顔歡益
醉臣節　楉矢方來貢雕弓巳載櫜英威揚絶
漠神算盡臨洮(虜款塞西戎畏威/已上四句奉述北)赤縣陽和布蒼生
雨露膏野平唯有麥田闢又無蒿禄秩榮三事功勲
乏一毫寢謀慙汲黯秉羽貴孫敖　若遊玄圃歡如
享太牢輕生何以報祗自比鴻毛
李文饒文集卷第二十
李文饒别集卷第一
　賦上十三首
　　成都二首
　　　黄冶賦并序
蜀道有青城峨眉山皆隱淪所託辛亥歲有以鑄金
術干余者竊嘆劉向累世懿德爲漢儒宗其所述作
振於聖道猶愛信鴻寳幾嬰時僇况流俗之士能無
感於此乎因作賦以正之
漢武帝遵世承　百蠻以寧自謂德成堯禹功高湯
武聞升龍於鼎湖乃丼心於斯語有方士李少君譎
詐丕誕乗邪進取盛偁化丹砂爲黄金可以登青霄
而輕舉時董大夫侍側帝曰子知其術乎仲舒進曰
臣惟聞天地變化聖人鎔範方士之言臣以爲謟至
如圓方爲爐造化爲冶鼓風爲槖熾陽爲火玄黄之
氣絪緼和粹禀而生者爲仁爲智是以生寳寔繁終
古不匱天地之鎔範鼓鑄也如是及夫堯舜之化大
道爲罏中和爲冶聲教爲槖文朙爲火以法天爲造
以得賢爲寳是以得其鴻名後天難老至於仲尼無
位大莫能致猶鑄顏於與冉底於極智聖人之鎔鑄
也取類(天地字/一本有)若乃不務逺徳营信秘録祈年永久
以極嗜欲斯則不由於正道無益於景福帝曰善乃
罷方士而去之故得漢道隆盛令名不虧
　　　畫桐花鳯扇賦并序
成都夾岷江磯岸多植紫桐每至暮春有靈禽五色
小於玄鳥來集桐花以飲朝露及華落則烟飛雨散
不知其所徃有名工繪於素扇以償稚子余因作小
賦書於扇上
桐始華兮綠江曙粲鮮葩兮泫朝露樹曄曄兮霞舒
鳥爛爛兮星布彼嘉桐兮貞且徛當暮春兮彂英𬎼
豈鵷雛之珍族又棲託乎瓊枝彼零露兮甘且白涵
晚月兮洒鮮澤豈青鳥之靈儔常飲吮乎玉液有嘉
糓而不喙有喬松而不適獨羙露而愛桐非人間之
羽翮逮花落而春歸忽雨散而川寂悵丹穴之何遠
想瑤池而已隔爰有妙工圖其麗容宛宛兮若飱珠
於芳蘂飄飄兮疑振羽於光風感班姬之素扇空皎
㓗兮如霞亦有羙人增華點絢雀伺蟬而輕䳱(畫扇/南朝)
(蟬雀/尤重)女乗鸞而㣲眄未若繪斯禽於珍箑動凉風於
羅薦非欲發長𬒮之清香掩高歌之孤轉庻玉女之
提携列崑墟之瑤宴乃爲歌曰
青春晚兮芳節闌敷紫華兮䕃碧湍羙斯鳥兮類鵷
鸞具體㣲兮容色丹彼飛翔於霄漢此藻繪於氷紈
雖清秋而已至常愛玩而忘飡
　　再至江南四首
　　　通犀帶賦并序
客有以通犀帶示余者嘉其珍物古人未有詞賦因
杼此作盖盡其羙焉
君子以良玉比德豈不以温潤而近人惟駭雞之至
實亦含章而可珍包黄中之粹色彂竒彩之彬彬芝
草繞葩而獵葉烟霞異狀而輪囷雖復孕玄兎於月
魄隱青鵉於鏡塵顧霄漢之悠逺悵工人之弗眞匠
者以其靈可禦邪光能遠燭剪截本末彂揮藻縟砥
若礪金剸如切玉析以爲帶加之盛服御之則祔身
禠之則韞櫝似逹人之巻舒不專玩乎掌握矧乎白
璧雖美尚不掩瑕何兹物之無玷豈待瑩而增華溫
兮如玉氣舒虹粲兮若晨光爍霞彼廓落之繁飾諒
無足以偁嗟若乃名山岑寂珍圖譎詭栁谷則麟馬
粲然扶風則魚龍隱起徒有象而無施故雖奇而莫
擬然則美服珍玩近於禍機虞公㓕而垂棘返莊武
残而龍劍飛先哲所以聞象則服防患則㣲經候委
珮而去宣子辭環以歸
　　　鼓吹賦
鼔吹本軒皇因出師而作前代將相有功目假之今
藩閫皆備此樂余徃歲剖符金陵有童子六七人皆
於此藝特妙每曲宴奏之及再至江南並逾弱冠悲
流年之倐忽憶前歡而悽愴乃爲此賦
追昔吳㑹之年思爲衞霍之將懷瀚海而發憤想狼
居而在望厭桑濮之遺音感簫鼔之悲壯每聞兹樂
心焉猶尚爰有侲童(京賦/岀西)頴秀含聰思慮未敢專和
發中䌓㑹曲折變態不窮交簻爍電揮手成風或累
彂而碎隱或徐弁而從容管孤引以嚖嚖鼔輕投而
逢逢若乃清景妍和嘉客來萃登高䑓而互動對芳
樹而並吹見鵬鶚之爭厲聳壯士之憤氣(士怒皆鼓/鵬鶚争壮)
(名/吹曲)忽疑朔鴈叶於寒煙胡沙蔽於天地其始也若
伐木丁丁響連青冥喧禽萬族聲應崖谷其縱也狼
羊闘角奔兕相觸轉石振於崩溪燎野焚於寒竹其
終也如風飊暫息萬籟皆肅天地霽而雷霆收川波
靜而魚龍伏昔我往矣子衿青青我今來思突而棄
兮諒昔人之多感覩移柳而興悽惜歲年之易往歎
親好之長暌於是勉其成人再命迭作念所思而不
見慨悲翁之蕭索(並曲谷/所思悲翁)音豈殊於今昔情自有
於哀樂乃知孔將比於鳴蛙陸反思於唳鶴彼衰退
於憂傷並荣華之昭灼
　　　白芙蓉賦并序
金陵城西池有白芙蓉素蕚盈尺皎如霜雪江南梅
雨麥秋後風景甚清漾舟綠潭不覺隆暑與嘉客泛
玩終夕忘疲古人惟賦紅蕖未有斯作因以抒思庶
得其髣髴焉
朱朙夕霽佳木凝隂蘭未歇其秀色鳥尚流其好音
泛回塘兮清景暮環修渚兮碧流深誠有感於逝節
更新　於賞心是時黛葉已繁瓊英始彂揺瑞彩於
波上挺纎莖於蘋末忽疑臣蜯濯漪暫覩其朙月復
似處子映松遙覿其氷雪煥列宿於長河耀良　於
方折㸃白露於葭菼散飛鴻於林樾余乃鼔輕枻入
澄瀛(池澤中曰瀛/楚詞曰楚人呼)度柳𣏌越蘭蘅斐回容與放志
遺榮近汀洲而菱宻出蓮徑而潭平飛鸂􁱢起鵁鶄
揮水珠而濺葉􁒬波紋而抗莖傳羽　而適性合金
絲而冩情管度風而音遠歌臨流而轉清既而稍憇
川隂暫遊霄外極望漪瀾靜無夕靄又如游女解珮
於漢曲宓妃採蓮於湍瀬舒蘊藻以爲席倚立荷以
爲盖彂巧笑之芬芳感嘉期之來㑹嗟夫楚澤之中
無蓮不紅惟斯華以素爲絢猶羙人以禮防躬銀輝
光而流燭玉精氣而舒虹雖有貴其符采且未匹其
華容由是南國之姝以爲麗觀延華頸於沼沚曵羅
𥚑於磯岸且謂降玄實於瑶池徙靈根於天漢悵霄
路兮永絶與時芳兮共玩聽高柳之早蟬悲此歲之
過半彼妍姿之昭灼待風雨而消散乃爲歌曰
秋水濶兮秋露濃盛華落兮歎芙蓉菖花紫兮君不
識萍實丹兮君不逢想佳人兮宻靜處顔如玉兮無
冶容
　　　重䑓芙蓉賦并序
吳興郡南白蘋亭有重䑓芙蓉本生於長城章后舊
居之側移植蘋洲至今滋茂余頃歲徙根於金陵桂
亭奇秀芬芳非世間之物因爲此賦以代羙人託意
焉昔柳惲爲吳興太守顧座客而歎曰遊汀洲以採
蘋憶瀟湘之故人悲白日之已晚惜青春之不返且
欲捨瓊蘃於桂山折瑶華於蘭畹客乃偁曰彼有清
川爰生瑞蓮紅葩煒而曄曄翠葉小而田田(於常蓮/此花大)
(於衆荷/而葉小)願得薦佳名於君子恱麗色於當年於是縱
蘭棹泛淪漣吟朱鷺於篴管鳴鵾雞於瑟絃臨漪瀾
以遠望歎華艶之何鮮是日際海澄廓微風不起涵
麗景於碧湍爛朝霞於清沚鮮膚秀頴攅立叢倚疑
西子之顔配自館娃而戻止逺以意之若珠闕玲瓏
疊映崑峯粲玉女之光色抗霓旗以相從迫而察之
若桂裳重復欝撓丹谷思江妃之窈窕發紅羅之紛
郁爾其映蘭芷出蘋萍掩萋萋之衆色挺嫋嫋之修
莖泫清露以濯秀流鮮飈而彂精雖草木之無情亦
獨立而傾城若乃行潦既收秋光始靜見凉野之夕
隂悵回塘之餘景思摘芳以贈逺更臨流而引領翡
翠失其輝觧珠璣奪其光頴惟斯物之特麗宜獨秀
於寥天在靈境而何降居下澤而何偏有繁華而不
實嗟淑類而莫傳念莊姜之無子非巧笑之未妍彼
天意之所屬諒難得而知焉(三数年故人間罕有/此花無實徙根又不)乃
爲歌曰吳山秀兮烟景媚因淑女兮感斯瑞蓮雖多
兮無厥類蘭徒芳兮何足貴人已去兮代不留獨含
情兮託茲地
　　　山鳳凰賦
仰山在群之坤隅高松翳景名翬所集有䴡鳥殊色
(瑞鸚鵡賦/殊色岀應)文如縟綉邑人呼爲山鳳凰　其毛羽重
於身命雖遭繒繳終不奮飛比夫雄鷄断尾則殊知
異心矣余感而賦之以貽親友懿靈山之岑寂寔珍
禽之可依何文章之英麗信羽族之所稀混赤霄而
一色與白日而增輝煥若玉女携宓妃凌丹壑兮遊
翠微振桂裳兮垂組綬騰鏕駕兮曳鸞旗粲若夭桃
彂兮山已春朝霞爛兮露欲晞或飲于澗或集于磯
糅关蕖之絳采掩虹霓之夕霏既而衡網高懸虞人
合圍身桂纎繳足履駭機畏采毛之摧落不凌厲而
奮飛乃知玉之敗也以致其瓊弁翠之焚也猶襲其
寳衣何異夫懷祿躭寵樂而忘歸玩軒冕而不去惜
印綬而無時嗟乎乗君子之噐與茲鳥而同譏
　　　孔雀尾賦并序
故人以孔雀見遺死於中途將命者提挈(作携/一本)空籠
與翠尾皆至余憫而爲賦
感君子之嘉惠意未忘於所知携珍禽以贈余諒有
貴乎羽儀去舊國之岑寂歴三湘之嶮巇念未飛之
衆雛懷獨宿之覉雌忽哀鳴而望絶遂委翼而長辭
異黄鵠之高翔揭空籠而載馳想綷羽而不見覩修
尾而增悲蘭色䒠欝金華陸離垂之兮疑拖綠盭(戾/音)
(名/綬)舉之兮如飛翠緌嗟紱冕之寄身與鎩翮而一槩
雖暫荣而可樂終以飾而賈害况復德輶如毛而鮮
舉福輕乎羽而莫載何必負斯尾之翹翹冐長途而
效愛
　　　智囊賦并序
余嘗感漢晁錯魏桓範皆號爲智囊不能全身竟罹
大患楊子偁或問多以智殺身雄對曰臯陶以其智
爲帝謨箕子以其智爲武王陳洪範殺身者遠矣余
久欲賦之比屬逾紀總戎願言不暇今俟罪江徼徬
徨歲深筐篋之中典籍皆闕聊以所記古今興敗粗
成此賦
夫天之清氣爲人而人之清氣爲智苟虚心而冲用
必存神而索至况悟養以保身豈憂患之能累何興
敗之相詭乃躁靜而殊致或朋遠而無疵或馳䳱而
役思故由於彼而入聖門出於此而爭利噐若乃淡
然玄黙應變無方韜随和而不耀匣于越而寳藏雖
不止如炙輠猶淵然如括囊君子所以有斯號者盖
欲保無咎於末光夫智可以養生乃能周物道無夷
險用有二拙得於身也祭以免而荀以全失於邦也
臧不容而湯不沒彼前軌之昭然曾未戒於危轍嗟
乎水濟舟以致遠亦覆舟於畏途智排患以觧紛亦
有患於不虞將必殆於無涯信莫尚於冥樞或有好
學務敏擇仁乃廬斯先哲之所履亦庶幾於不渝然
則大智閑閑不嬰世故舉始終而後入先奔沉而預
慮或衞足之無術故離形而盡去呂易宗於竒貨疾
知来於武庫雖乗勢與億中非淑人之所務鴟夷子
喟然歎曰昔我經世徒聞智憂索遺珠而不得復朙
燭其焉求與萬物而道夭又何謨於大猷今吾所謂
智者乗五湖之浩蕩未終老於扁舟
　　　積薪賦并序
此郡巖壑重復榛林欝盛樵採之子未嘗輟音往往
㳂流而下詣余求售余因積薪于庭竊有所歎乃爲
積薪賦
邈巖居之幽遠有楚澤之放臣方絶學以自㸑誠未
暇於披榛悲顔子之飯煤感萊蕪之生塵時束藴(本/一)
(字/作緼)以請火訪蓬茨於善鄰乃遇樵客維舟水濵余
(言/卂)之曰樵採賤業常棲隱淪詩既嘉於刈楚傳亦歎
於析薪爾豈延瀨之客不取金而且貧豈叔敖之子
以好㢘而苦辛何乃負擔不已其生實勤客顧余而
歎曰貴則近禍富多不仁寄迹於此以養吾眞善大
雅之知言信蒭蕘之可詢既而交加累積高下齊均
矗若井幹疊似龍麟避汍泉而無浸先曲突以斯陳
苟知防患之術終無焦爛之賔嗟長孺之昧道常喻
此而求伸雖後來而高處亦居上而先焚使薪爲能
言之物豈容入㸑而揚芬未若生幽崖之側紏芳桂
之輪不近野田之燎免罹匠者之斤冐霰雪以終歲
齊天年於大椿
　　　欹噐賦并序
癸丑歲余時在中樞丞相路公見遺欹噐贈以古人
之物永懷君子之心嘗欲報以詞賦屬力小任重朝
夕盡瘁固未暇於體物今者公已歿世余又放逐忽
覩茲噐悽然懷舊因追爲此賦置公靈筵
昔周道砥平既安且寧赫赫公旦配德阿衡謂難守
者成難持者盈始作茲噐告于神朙至仲尼憲文武
之道思周公之德入太廟而觀噐覩遺法而歎息且
曰月滿而虧日中則吳彼天道而常然欲久盛而焉
得乃沃水而噐察微要終挹彼注茲受之若冲虛則
臲卼似君子之困䝉中則端平若君子之中庸既滿
則跌霆流電彂噐如坻隤水若河决非神鼎之自盈
異衢樽之不竭盖欲表人道之隆替朙百事之有節
然茲噐也不以中而自藏不以跌而自傷其過也如
彼薄蝕其更也浸彂輝光得其道者居則念於豊蔀
動乃思於謙受顏既復而不遠惠屢黜而何咎知任
重之必及悟物盈之難久雖神道之無形常參然於
前後昔與君子同秉國鈞公得之爲賢相余失之爲
放臣覩遺物之猶在懷舊好而悲辛欲克己以復禮
永德報於仁人
　　　蚍蜉賦并序
此郡多蚍蜉所居臨流寔繁其類或聚於袵席或入
於盤盂終日厭苦而不知可禦之術因戯爲此賦令
稚子燁和之
惟江潭之下國况幽居於澤畔何蝼蟻之㣲物亦有
徒而凌亂或泮散於經笥或夤緣於食案余乃戯而
問之曰爾能居厚地而漏山阿無乃處吾身而爲大
患蟻不能言辭以意宣其㫖曰我禀形於造化亦一
氣之所甄嘗濟齊師之乏亦聞嬀德之羶覩封穴而
知雨驗寸壤而得泉出以時而不息故學者得而偁
焉戴粒而遊若巨鼇之冠神岳繞磨而行若日月之
麗清天若乃依垤緣壁滛滛弈弈其聚無聲其行無
迹值晏温而出逰當祁寒而入隙迅雷作而不駭微
雨灑而自適生雖瑣細亦有行藏止若群羊之聚進
如旅鴈之翔乗其便也雖鱣鯨而可制無其勢也雖
蛭蟥而不傷今願悔咼戢于垣墻豈同青蠅之㸃白
汙君子之衣裳
　　　振鷺賦并序
此郡帶江緣嶺野竹成林每向夕有白鷺群飛集于
林杪余所居在峯岑之上臨眺一川翫其往來有以
自適因爲此賦
日之夕矣川陸載隂有群飛之振鷺顧儔匹而㺯音
始遵渚以亂下若濤起於清潯俄矯翼以歸來疑霰
集於平林爾其遊止有度不徐不疾散雪彩於江煙
皎霜容於寒日映楓葉而暫見入蘆花而還失歎美
羽之翩翻感余生之憂慄若乃不爲鷁退常與鴻冥
乍回合兮如練忽寥落兮如星陋汀葭之靡靡棲岸
竹之青青又似素旄陳於曠野白筆森於廣庭悲夫
綠篠枝弱巢非所㨿簫瑟而多風亦扶踈而受露豈
不知陂澤可宿荆榛易固惡下流而不居恐搏獸之
當路逮乎天清潦收獨立蓮漪意態閑暇羽毛襂襹
或暫徃而得遊鯈或終夕而守空陂隱青莎以延佇
若田父之輟輜重■曰振鷺于飛于彼滄洲聊自適
於遐曠本無心於去留思有客於微子愧植羽於宛
丘信茲禽之可玩何必從海上之群鷗
李文饒别集巻第一
李文饒别集巻第二
　賦下一十四首
　　袁州八首
　　　問泉途賦并序
問泉途思沈侯也(師也/沈使傳)余與沈侯同侍禁林俱守
藩翰出入光寵垂二十年君性樂山水尤好絲竹良
辰羙景不廢賞心嘗歎人世險艱多言可畏固未得
盡其所懷也昔尚子平偁吾已知富不如貧貴不如
賤未知存亡何如耳陶靖節亦偁人生實難生如之
何今作賦以問之
昔我與子同升玉堂回先帝之英盻被霄漢之輝光
君聳駕於長沙余建斾於朱方且欲極山水之臨泛
盡人生之樂康謝既好於絲竹陶亦間於壺觴雖爵
服之已貴何憂思之未忘寳瑟獨奏於門庭玉顔不
畜於洞房今則逝矣前荣可傷於是託意宵夢久而
乃寐問冥昧於故人求神道之髣髴或曰生特在於
行樂死何用於虛謚或言惟令名之不泯非苦節而
安致彼終古之茫茫竟斯言之誰是又曰君有瑶席
尚可陳兮君有清香尚可焚兮昔之艶姬復得見兮
昔之哀歌復得聞兮誰爲朋友展戯謔兮豈有樽酒
接殷勤兮余聞神之清者上爲列星德之粹者復爲
賢人萬化轉續如在鎔鈞或壽或夭或鄙或仁亦受
氣於蠻貊仍託形於介麟獨讒人沒於泉下不得同
於物化懷君子之素風方俟命於昊穹無乃困武叔
而見弘石迫無極而值克躳有朙龍而害正有儀尚
之蔽忠苟不罹於此患固無傷於道窮
　　　傷年賦并序
余茲年五十久嬰沉痼楚澤卑濕杳無歸期恐田園
將蕪不遂懸車之適乃爲此賦
五十已至生涯可知在樂安而猶歎况形神之支離
傷壽有賈生之痛招魂無宋玉之詞邈故園之寥遠
念歸途之未期顧稚子而悽惻想田廬而涕洟有客
戾止問我何悲仲尼晩而喜易郤糓老而敦詩(公問/國語)
(行年五十矣守斈弥篤/元帥於趙衰對曰郤糓可)苟朝聞於聖道雖年往而
未衰余乃對曰心之憂矣子豈知之嗟世路之險隘
矧駑駘之已疲法先哲以行止經險阻而勿違陽息
駕於折坂思保身於不危文飛轡於崤道若遺風而
載馳幸囘車之未晩與此路而長辭嗟乎亢必有悔
盈難久持李躭寵而忘返豈黄大之可思種嬰患而
且窹眇滄波而莫追雋畏勢而自引非罻䍦之所覉
宜見險而高舉顧軒冕其如遺雖高華之難企在哲
人之所爲何必求季主以盡性訪詹尹而决疑商有
山兮逶迤從園公兮採芝湘有水兮漣漪繼漁父兮
維絲既已覺於今是豈遑遑於路岐
　　　懷鴞賦并序
荆楚多飛鴞余所居在岑壑之中盖茲鳥族類所託
不足歎其蕃也天寳末韋郇公謫守蘄春時李鄴公
亦以處士放逐嘗中夜同宴屢聞鴞音卽公執爵流
涕歎曰長沙下國鄴公曰此鳥之聲人以爲悪以好
音聽之則無足悲矣請飲酒不聞鴞音者浮以大白
坐客皆企其聲終夕不厭余因其夜鳴不已感前賢
亦罹其患乃爲此賦我樂遐深幽居北岑積杉松之
翠靄蔽􁆀簵之清隂夜氣常合頽陽易沉何飛鴞之
茂族盡棲息乎繁林余以脩短委命行藏縱心既無
情於忌鵩非有歎於巢鵀未嘗張羅於叢薄射宿於
川潯誠不忍於思炙惟載懷於革音嗟夫天地之間
禽有萬類彼鵷鳳之靈姿故特禀於間氣標靜素於
鴻鵠賦妍華於孔雀獨茲鳥之可傷無一美而自庇
或曰人之所處不冝来萃故聞其音而悽惨覩其貌
而􁂚眙由是翔集無所摧頺逼威晝戢翼於䝉籠夜
相鳴而悲思余乃歎曰天有定命聖不能知彼冥数
之未兆非畏之而可移梟集牙而戰勝蛇入笥而福
綏造化黙以潜運倚伏難以預期况乎愛子及室恩
斯勤斯齊萬物以遂性豈美悪而異宜至人入鳥而
不亂至治層巢而不窺我若不容於深谷使其伏竄
而何之
　　　觀釣賦并序
余所居止江流之上每值清景必杖䇿獨遊見蘆人
漁子則樂而忘返莊生偁就薮澤樂閑曠釣魚閑處
此江湖之士避世之人也班嗣亦稱魚釣一壑則萬
物不奸其志是知古之賢人皆樂於此彼之垂釣者
未可量焉因爲觀釣賦
臨江臯以四望愛春水以悠悠赴滄海以東㑹引清
湘而北流(北流/此水)想鴟夷而可覿冀漁父之出遊將欲
訪行止於二子永棲遲於一丘徘徊春渚忽値鈞舟
奏小海之悲曲彂阿激之櫂謳觀其垂綸川上或縱
或收悟直鍼之莫致(楚詞/直鍼)察芳餌之自求追感夫子
遑遑歲暮麟鳳不来絃歌誰愬客有皓髪愕而招路
問孔氏之何治獨危眞而未悟悲聞道之已晩乃引
舟而遠去子寂聴其拏音季授綏而不顧逮乎屈平
既放飄爾南征不汎汎以随波或皎皎而揚清漁父
歎其違俗大夫丼其徇名遂鼔枻而孤往猶放歌乎
乎濯纓若乃川霧始收秋光向夕蘭露沍而風清竹
烟散而潭碧映微月於湍瀬響哀猿於岩壁喜良夜
而不歸更鳴桹而逺適或有畧小務大邈乎難量任
公期年而釣鰲吕望何時而得璜且夫一竿之說所
貴不綱九罭未具難希鱒魴顧余情之無欲彼小大
而皆忘雖餌食而不取思寄適於濠梁
　　　斑竹管賦并序
余寓居郊外精舍有湘中守贈以斑竹筆管竒彩爛
然愛玩不足因爲小賦以報之
山合沓兮瀟湘曲水潺湲兮出幽谷緣層嶺兮茂奇
篠夾澄瀾兮聳脩竹鷓鴣起兮鈎輈白猿悲兮斷續
實璀璨兮來鳳根連延兮倚鹿往者二妃不從獨處
茲岑望蒼梧兮日遠撫瑤琴兮怨深洒思淚兮珠已
盡染翠莖兮苔更侵何精誠之感物遂散漫於幽林
爰有良牧採之巖址表貞節於苦寒見虛心於君子
始裁截以成管因天姿而具美疑貝錦之濯波似餘
霞之散綺自我放逐塊然巖中泰初憂而絶筆殷浩
黙而書空忽有客以贈鯉遂起予以雕䖝念楚人之
所賦實周詩之變風昔漢代方侈增其炳煥綴朙璣
以爲押飾文犀以爲玩(黄金節以和璧綴以随珠装/傳子曰漢末一筆之押彫以)
(之植必象牙之管也/以翡翠此筆非文犀)徒有貴於繁華竟何資於藻翰
曾不知擇美於江潭訪奇於湘岸况乃彤管有煒列
於詩人周得之以操牘張得之以書紳惟茲物之日
用與造化之齊均方資此以終老永躬耕於典墳
　　　柳栢賦并序
夫受天地之正者惟松栢而已故聖人偁其有心美
其後彫豈無他木莫可儔匹予嘗歎栢之爲物貞苦
有餘而姿華不足徒植於精舍列於幽庭不得處園
池之中與松栢相映獨此郡有柳栢風姿濯濯宛若
荑楊而冐霜停雪四時不改斯得謂之具美矣惜其
生而遐遠人罕知之偶爲此賦以貽親友
惟天地之生物均覆載而不私雖草木之殊性皆荣
落之有時感松栢兮得眞經隆冬而乃知常集霰於
窮節終秉心而不移觀夫竹嬋娟以挺秀松英茂以
含滋可䕃蔚於䑓榭故封植於園池嗟綠栢之貞若
爰自託於幽崖或森森於寒壠或肅肅於江祠何炎
徼之僻陋或珍木而在茲齊蓊蔚於蘭若儷芬芳於
桂枝遠而象之聳幹參差疑翠旌之陸離迫而玩之
布葉低垂若羽盖之葳𬎼又似翠列巢以群棲鸞奮
翼而來儀含輕烟於夕景泣零露於朝曦待秋實之
繁衍綴青珠之纍纍嗟乎材不可備人亦如斯子張
之容雖盛柳惠之貞則虧有長孺之正色無思曼之
風姿歎此物之具美以幽深而見遺非欲企瓊林於
塵外方玉樹於前墀望舊國兮無際思故人兮未期
曾不得倚樹而泛瑤瑟攀條而献蘭芝慨路遠而莫
致抑毫端而孔悲顧謂稚子燁起爲謠曰楚山側兮
湘水源美斯栢兮託幽根條總翠兮冬轉茂實垂珠
兮秋始繁彼變化兮不測焉知非緩也之精魂
　　　白猿賦并序
此郡多白猿其性馴而仁愛所止榛林不瘁果熟乃
不取與玃相狎猴亦畏而避之昔傅奕(玄/或言)有猿猴
賦但恱其變態似優以爲賦玩且不言二物殊性余
今作賦以辨之爾
昔周穆之南邁將奮旅於湘沅既隻輪而無返化君
子以爲猿嗟物變而何常故族類而始蕃或哀吟於
永夜或清呌於朝暾峯合沓以連響水潺湲而共喧
矧三聲之未絶感行客之銷魂觀其雖爲異物而猶
善處動不爲暴止皆擇所青松欝而不殘楂梨熟而
後取顧狖鼯與猱挺(廷/音)信莫得而儔侣若乃靈通有
知(有神白猿/淮南子偁)女試劍而方接舉修簻而止馳養矯矢
而未彂眄喬柯而已悲凌峻壑而電耀掛長蘿而匏
垂避側足而不履尚有畏於阽危施於射則李控弦
而盈貫用於道則華養形而不衰(中有戯猿也/華佗五禽戯)彼沐
猴之佻巧雖貌同而心異既貪婪而解讓亦躁動而
不忌嗟斯物之既馴有仁愛而可畏故鄧生以違性
興感齊后以望思掩涙嗟乎人之化也實可悲辛或
少貴而老賤或始富而終貧中行之後困於畎畆叔
敖之子疲於負薪何止鮌化熊而爲厲哀成虎而不
仁變欽鴞於瑤席鳴杜鵑於巴岷乃知人世之可厭
不足控搏而自珍
　　　二芳叢賦并序
余所居精舍前有山石榴黃躑躅春晩敷荣相錯如
錦因爲小賦以狀其繁麗焉
鷤鴂鳴矣衆芳已衰美嘉木之並植惜繁荣之後時
觀其擢纎柯以相糺糅鮮葩而如織金散褭蹄之輝
玉耀雞冠之色一則含情脉脉如有思而不得類西
施之容冶服紅羅之盛飾復似朱草彂其英𬎼長離
奮其羽翼一則凝思悵悵若將翺而未翔疑嬴女之
性情媠欝金之薄粧又似黄星爛於霄漢瑞鵠來於
建章彼紅荣之曄曄麗幽叢而有光其舒熖也朝霞
之映白日其含彩也丹砂之生雪床彼緗蘂之粲粲
隱衆葉而閑芳其繁姿也時菊之被秋霜其秀色也
鳴鸝之集荑楊由是楚澤放臣小山遊客厭杜蘅之
靃靡忘桂花之㓗白玩此樹而淹留倚幽岩而將夕
嗟衰老之已遽念流芳之可惜况鱗悲失浪羽畏虛
弹有掦朱之危涕無越石之暫懽豈獨琴感猗蘭之
曉詩嗟蕙草之殘思欲揖金膏而駐魄攀珠樹而輟
飡顧人間之華艶何足幽賞而盤桓
　　北歸六首
　　　畏途賦并序
乙卯歲孟夏余俟罪南服自歴陽登舟五月屇于盠
澤當隆暑赫曦之候渉潯陽不測之川親愛聞之無
不揮淚今朙王祝網幸得生去炎方或有勉余改轅
而陸者因荅此賦
余非軒冕來寄廟堂非㩀賀客旋軫吊賔在户自淮
服而載馳貫岷山而上泝敲氣溢於大浸溫風彂於
中路于時行潦猥至百川皆注望九派而無濟横扁
舟而徑度非知漁父之勇已忘胥靡之惧(陽矦/此爲)神將
駭而還伏蛟欲絶而自去豈有㓜安之感幸杜侯之
慮訪潯陽之故里懷靖節之舊居陳一樽之遙奠悲
三徑之久蕪當其辭簮組返蓬蘆逸妻賔敬稚子歡
娛臨流賦詩卧壑觀書對南山之幽靄䕃嘉木之扶
踈不爲軒冕之累焉得風波之虞何夫子之早窹居
一世之不如然代有覆舟之子皆由任其智力比鷁
舳爲輕禽以席帆爲快翼載已重而皆積途既遠而
未息志擾擾以争先日冥冥而作慝既而戕風鼔怒
氛侵改色深則困於巨浪淺則觸於危石雖有神人
莫能拯溺談者未知患難之所來常以川流爲怵惕
今余所謂畏途蠡澤敬仲以爲富鄉蒙莊以爲袵席
苟能慮於幾微又何畏於行役
　　　知止賦并序
古人稱山林之士徃而不能返朝廷之士入而不能
出先哲所以趍舍異懷隱顯殊迹盖兼之者鮮矣今
余自春秋至西漢取其卿大夫進能知止退不失正
者綴爲此賦
觀陽秋與漢冊求知止之大夫魯莫高於柳惠衞莫
貴於寗俞吳乃得於延州楚乃尚於於莬雖至聖無
軌超然不拘猶歎行藏以與顔偁巻舒而善蘧則由
聖門而進退者豈不勇於知止乎在漢留侯與道爲
徒厭華屋而不處思赤松以遊娛清則兩龔美則二
踈父子欣以相顧衰老至而歸歟祈祈青衿載負經
書靄靄玄冕祖我城隅歎冥鴻之不及皆雪涕以漣
洳嗟余生之疲病念寄世之湏臾曾渉險而知惧痛
摧輪之不虞諒難復於玷缺(復玷缺之艱難/韋玄成作詩自着)且覃
思於玄虛聊揮金於餘日乃回駕於迷途况乎託北
阜以爲宅(此以爲宅因茂林以爲䕃矣/應璩詩南臨洛水北㩀印山託)就東山而
結廬(著經始東山廬詩/左思徙居洛城東)仲既得於清曠(卜居清曠以/仲長論日欲)
(志/樂吾)陶豈歎於將蕪其遠眺也則伊出陸渾北綂皇
居度雙闕之蒼翠若天澤之逶迂少室東映於原隰
鳴臯西對於林閭其近翫也則濫泉流於一壑嘉木
盈於萬株逕被芳蓀沚映芙蕖聽求友之鳴禽見自
樂之儵魚徙奇樹於台嶺隱翠葉而垂珠得怪石於
震澤聳青岑而韜瑜昔有淮矦種瓜陶相灌蔬竊比
君子亦能荷鋤或引蔓於長坂或遵流於清渠傲情
人世之外寄迹羲皇之初望夕景於平林眺寒烟於
故墟麏麚遠而騰倚鳬鴈去而相呼酌盈樽而自慰
頼鳴琴而不孤懷綺皓而披素巻想瀛洲而觀畫圖
何必尚遍遊於名嶽(平/尚子)蠡長往於五湖嗟夫世於
知止之道若存若無李斯忌於稅駕惠子疲於㨿梧
盡生涯以自若何智力之有餘庶耿光之未晚期終
老於桑榆
　　　劍池賦并序
丙辰歲孟夏月余屇途豊城弭檝江渚問埋劍之地
則左池存焉感其至靈之物亦有淪棄非遇識者無
由振彂雖人亡劍去而故事可悲因維舟俄頃以爲
此賦
天地神物龍泉太阿光耀時促沉埋日多徃者紫氣
衝星時人莫識吳已亡而氣存寳乃隆於敵國既精
感而上達當龍變而不息未遭風雨之㑹尚假雷生
之力豈通塞之有時何顕晦之難測我不自振掘之
而得雖潜朽壤之中每受莓苔之蝕誠宜英主用之
提携㫖揮内以清諸矦外以服四夷爲東序之秘寳
備有國之光儀一見留於邑長一獲備於台司始謂
伸於知已終乃屈於不知既而長鳴玉匣躍入漣漪
化鋒鍔兮奮迅煥晶光兮陸離垂尾滄波斷鯨鯢之
族矯首清漢襲江海之祗昔時在獄今成廢池寳嘗
棄於茲地人載懷而孔悲况乎耶溪水涸赤堇山閉
巧冶既歿作者曠世風胡已遠壯武復逝斯物倘有
知之者誰氏惟人代兮去不留嗟雙劍兮焉可求
　　　望匡廬賦并序
滄湖口北望匡廬二山影入澄潭峯連清漢江水無
際烟景相鮮㳂流而東若存世表因懷遠公陸先生
悵然成賦
春水湖平霽天景旭眇赴海之清瀾映于霄之翠嶽
波麟爛而勢微帆鴈引而相續輕烟冐於爐峯若香
散於空谷飛流洒於星灣疑虹飲於曾曲想遠公之
平昔比孟綽之不欲談精義於松間(與殷仲堪說易/東林寺有逺公)
(在/松猶)寄虚懷於巖足喜濯纓而旋返悲負鼎而放逐
耻随屈賈之波不及宗雷之躅整襟帶於瑤席望玄
師於林麓(傳法山之祖師也/余受於芳法玄師則)徒佩紫青之書未脫
朱丹之轂感朙主之嘉惠荷天地之覆育既復扶陽
之爵又剖專城之竹被金組於薄躬昭皇朙於荒服
豹文忽變蔚然以姿蟬緌更新倐然而脫雖澡身於
滄浪終有愧於玷辱念大福兮不再来歸東臯兮供
黍粟
　　　大孤山賦并序
余剖符淮司道出蠡澤屬江天清霽千里無波㸃大
孤於中流昇旭日於匡阜不因左官豈遂斯遊謝康
樂尤好山水嘗居此地竟闕詞賦其故何㢤彼孤嶼
亂流非可儔匹因爲小賦以寄友朋
川瀆巇道人心所惡必有穹石禦其横䳱勢莫壯於
灔澦氣莫雄於砥柱惟大孤之角立掩二山而磔竪
高摽九派之衝以捍百川之注耽若虎視蚴如龍㨿
靡搖巨浪神朙之所扶不倚群山上玄之所固彼迤
邐而何多信嶷然而有數念前世之獨立知君子之
難遇如介石者袁楊制横流者李杜觀其側秀靈草
旁挺奇樹寧憂梓匠之斤豈有樵人之路想江妃之
乍遊疑水仙之或駐嗟瀛洲之方丈盖髣髴如烟霧
㩀神鼇而臲卼逐風濤而㳂泝未若根連坤軸終古
而長存迹寄夜川負之而不去雖愚叟之復生焉能
移其咫歩
　　　項王亭賦并序
丙辰歲孟夏余息駕馬江晨登荒亭曠然遠覧因覩
太尉清河公刻石羙項氏之材歎其屈於天命且曰
困阸之時生計非蕭張所出余以爲不然矣自古聰
朙神武之主未嘗不應天順人以定大業項氏縱火
咸陽失秦中之固遷主炎裔傷義士之心違天違人
覇業墮矣漢皆反是故能成功㩀秦遺業東制區夏
數敗於外常有関中爲舊主縞素以義動天下雖項
氏猶存而王業基矣若乃蠖屈鴻門龍潜天漢始降
志於一人終申威於四海則蕭張之計亦不遠乎余
嘗論之漢祖猶龍項氏如虎龍雖困而能變不測虎
雖雄而其力易摧一神一鷙宜乎夐絶然􁒷舟不渡
留騅報德亦可謂知命矣自湯武以干戈創業後之
英雄莫高項氏感其伏劍此地因作賦以吊之
登彼高原徘徊始曙尚識􁒷舟之岸焉知繫馬之樹
望牛渚以悵然歎烏江而不渡想山川之未改嗟斯
人之何㩀思項氏之入関按秦圖之割㩀恃八千之
剽疾棄百二之險固咸陽不留王業已去將衣錦於
舊國遂揚旌而東顧雖未至於隂陵誰不知其失路
耻沐猴之醜詆乃烹韓而洩怒謂天命之可欺何覇
王之不窹嗟乎楚聲既合漢圍已布歌既闋而甚悲
酒盈樽而不御當其盛也天下侯伯自我而宰制及
其衰也帳中美人寄命而無處季数遁而不亡羽一
敗而終仆豈非獨任於威力不由於智慮追昔四隤
之下風烟將暮大咤雷奮重瞳電注叱漢千騎如獵
狐兎謝亭長而依然愧父兄兮不渡既伏劍而已矣
彼群帥之猶懼雖覇業之無成亦終古而獨歩周視
陳迹緬然如素聽喬木之悲風感高秋之零落因獻
吊於茲亭庶神期之可遇
李文饒别集卷第二
李文饒别集卷第三
　詩上并唱和酬荅三十六首
　　七言九韻雨中自秘書省訪王三侍御知早入
　　朝便入集賢侍御任集賢校書及升栢䑓又與
　　秘閤相對同院張學士亦余特厚故以詩贈之
　　　秘書省校書郎李德裕
共憐獨鶴青霞姿瀛洲故山歸已遲仁者焉能效鷙
鶚飛舞自合追長離梧桐逈齊鳷鵲觀烟雨屡拂蛟
龍旗鴻鴈衝颷去不盡寒聲晩下天泉池顧我蓬萊
靜無事玉版寳書藏衆瑞青編盡以汲冢來科斗皆
從魯室至金門待詔何逍遥名儒早問張子僑王褒
軼材晚始入宫女已能傳洞簫應令栢䑓長對户别
來相望獨寥寥
　　　奉酬李校書雨中自秘書省歸見訪時早入
　　　朝便入集賢不遇頃任集賢校書及升栢䑓
　　　又與秘閣相對今直書張學士賞忝同席而
　　　與校書相遠故瞻望之詞多　王
台庭才子來欵扉典校初從天祿歸已慙陋巷來玉
趾仍聞細雨霑綵衣詰朝始趍鳳闕去此日逐歎雞
黍違憶昨謬官在烏府喜君對門討魚魯直廬相望
夜每闌高閣遙臨月時吐昔聞三入承朙廬今来重
至中秘書校文復忝丞相屬博物更與張侯居新冠
峩峩不變鐵舊泉脉脉猶在渠忽見校書有情人臨
風不羡潘　舒憶見青天霧未巻吟玩瑤草不知晩
自憐豈是風引舟如何漸與蓬山遠
　　　山亭書懷
　　　　太原節度使檢校吏部尚書平章事張弘
　　　　靖
叢石依古城懸泉灑清池高低袤丈內衡霍相蔽虧
歸田竟何因爲郡豈所宜誰能辨人野寄適聊在斯
　　　奉和山亭書懷
　　　　節度掌書記監察御史李德裕
岩石在朱户風泉當翠楼始知峴亭賞難與清暉留
餘景淡將夕凝嵐輕欲收東山有歸志方接赤松遊
　　　　節度副使檢校右散騎侍崔恭
高情樂閑放寄跡山水中朝霞鋪座右虛白貯清風
潜竇激飛泉石路險且崇歩武有勝槩不與俗情同
　　　　節度判官侍御史韓　察
搆石狀崖巘翠含城上楼若移廬霍峰遠帶沅湘流
瀟洒主人靜夤緣芳徑幽清輝在昏旦豈異東川遊
　　　　節度推官監察御史高　銖
闘石類崖巘飛流瀉潺湲遠壑簷宇際孤巒雉堞間
何必到海岳境幽機自閑茲焉得奇趣高歩謝東山
　　　　給事中陸　纒
激水瀉飛瀑寄懷良在茲如何謝安石要結東山期
入座蘭蕙馥當軒松桂滋於焉悟幽道境寂心自怡
　　　　右金吾衞大將軍胡　証
飛泉天台狀峭石蓬萊姿潺湲與青翠咫尺當幽奇
居然盡精到得似書妍詞豈無他山勝懿此清軒墀
　　　　從姪尚書右丞賈
中庭起崖石潄玉下漣漪丹丘誰云遠寓象得心期
豈不貴鍾鼎至懷在希夷唯當蓬萊閣靈鳳復來儀
(月十二日題/元和十三年六)
　　　奉和韋侍御陪相公遊𨳩義五言六韻
　　　　節度掌書記監察御史裏行賜緋魚袋李
　　　　德裕
羊公追勝槩茲地暫逍遥風景同南峴丹青見北朝
石渠清夏氣高樹激鮮颷念法珍禽集聞經醉象調
偶分丼露味偏覺衆香饒(飯故云/便食僧)爲間毗城內餘薰
幾日銷
　　　贈圓朙上人(頂之最/圓公佛)
遠公說易長松下龍樹雙經海藏中今日導師聞佛
慧始知前路化成空
　　　贈奉律上人(維摩終/律公精於)
知君學地厭多聞廣渡群生出世氛飯色不應殊寳
噐樹香皆遣入禪薰
　　　戯贈愼微寺王道安上座三僧正
甘露灑空惟一味㫋檀移植自成薰遙知暢献分南
北應用調柔致六群
　　　元和十三年二月十九日題石寺廢移崇福
　　　寺木塔院䧟石于東壁
　　　長安秋夜
內宫傳詔問戎機載筆金鑾夜始歸萬戸千門皆寂
寂月中清露㸃朝衣
　　　清冷池懷古(序刻石/余别有)
區囿三百里常聞駟馬来旌旗朝角道簫鼔燕平䑓
追昔賦文雅從容遊上才竹園秋水净風苑雪烟開
牛禍釁將彂羊孫謀始囘(孫詭/羊勝公)袁絲徒伏劍長孺
欲成灰(國/韓安)興廢由所感湮淪斯可哀空留故池鴈
刷羽尚徘徊
　　　述夢詩四十韻
去年七月溽暑之後驪降其夕五鼓未盡凉風凄然
始覺枕簟微冷俄而假寐斯熟忽夢賦詩懷禁掖舊
遊凡四十餘韻初覺尚憶其半經時悉以遺忘今屬
歲杪無事覊懷多感因綴其所遺爲述夢詩以寄一
二僚友
賦命誠非薄良時幸已遭君當堯舜日官接鳯凰曹
目睇煙霄濶心驚羽翼高(夢中作/此六句)椅梧連鶴禁壀堄
接龍韜(西接羽林軍/内署北連春宫)我后憐詞客(等是我門客/先朝曽宣諭卿)
吾僚並雋髦著書同陸賈待詔比王褒重價連懸璧
英詞淬寳刀泉流初落澗(流於/齒/文賦稱泉)露滴更濡毫赤
豹欣来献彤弓喜暫櫜(赴闕海內無事累月詩稱赤/時西戎乞盟函鎮二帥束身)
(貊之貢物/豹黃羆盖蛮)非煙含瑞氣馴雉㓗霜毛靜室便幽獨
虛樓散欝陶(有小楼時宴語於此/學士各有一室西垣)花光晨艶艶松韻
晚騷騷畫壁看飛鶴僊圖見巨鼇(鶴先是西壁畫海/内署垣壁比畫松)
(臨幸中使惧而塗焉/中曲龍山憲宗曽欲)倚簷隂藥樹落格蔓蒲桃(句悉/此八)
(逰者依然可想也/是內署中物惟甞)荷靜蓬池鱠氷寒郢水醪(初上賜/每學士)
(以酒味稍濃每和水而飲禁中有郢酒坊也/食皆是蓬萊池魚鱠夏至後賜及頒燒香酒)荔枝來
自遠蘆橘賜仍叨(蒙頒賜自後以道逺罷献也/先朝初臨御南方曾献荔枝亦)麝
氣随蘭澤霜華入杏膏恩光惟覺重携挈未爲勞(入/比)
(興常携挈而歸/句述以恩賜每有賜)夕閱梨園騎宵聞禁仗獒(園擸/每梨)
(門常見歸騎/回或抵暮夜院)扇囘交彩翟鵰起颺銀絛轡待袁絲
攬書期蜀客操盡䂓常謇謇退食尚忉忉(肉庭所覩/此八句述)
龜顧垂金鈿鸞飛曵錦袍(詩人不曵不婁之義也/曽蒙賜錦𫀆曵者盖取)御
溝楊柳弱天厩驌驦豪(借飛龍馬/學士皆蒙)屡換青春直閑随
上苑遨(㳺眺芙蓉亦謂之南苑也/普濟寺與芙蓉苑相連常所)煙低行殿竹風
拆繞牆桃(澣日逰戯/此八句述沭)聚散俄成昔悲愁益自熬每
懷仙駕遠更望茂陵號地接三茅嶺川迎伍子濤(偁/伐)
(嗔氣所作/海濤是伍子)花迷瓜歩暗石固䔉山牢(夢中所作/此両句又是)
蘭野凝香管梅洲動翠篙泉無驚綵妓溪鳥避干旄
感舊心猶絶思歸更首搔無聊燃宻炬誰復勸金舠
(爲觥賔僚顧形迹未曽以此相勸/余自到此絶無夜宴酒噐中大者呼)嵐氣朝生棟城
隂夜入濠望烟歸海嶠送鴈渡江臯宛馬嘶寒櫪吳
鈎在錦弢未能追狡兎空覺長黄蒿水國逾千里風
帆過萬艘閱川終古恨惟見暮滔滔
　　　奉和浙西大夫述夢四十韻(韻/次本)大夫本題
　　　　言贈於夢中賦詩以寄一二僚友故今所
　　　　和者亦止述翰苑舊游而已　元稹
聞有池塘什還因夢寐遭攀禾工類蔡詠豆敏過曹
莊蝶玄言秘羅禽藻思高(三聮亦多徴故事也/本篇稱六句皆夢中作)戈
矛排筆陣貔虎讓文韜綵繢鵉凰鵛權奇驥騄髦神
樞千里應華袞一言褒李廣留飛箭王祥得佩刀傳
乗司隷馬繼染翰林毫辨頴洵超脫詞鋒豈足􁃅金
剛錐透玉賔鐵劍吹毛(盛文藻秀麗翰苑謨猷綸誥褒/自戈矛而下皆述大夫刀筆贍)
(世縱䑓綱充學士等矣/貶功多名將人許三公)顧我曾陪附思君正欝陶近
酬新樂錄仍寄續離騷(酬和才畢此篇續至/近蒙大夫寄􁑬篥欹)阿閣偏
随鳳(偏多同直/大夫與􁂴)方壺共跨鼇借騎銀杏葉(例借飛龍/學士初入)
(馬)横賜錦垂萄(本篇/觧巳具)氷井分珍菓金瓶貯御醪獨
辭珠有戒廉取(玉字/一本有)非叨綾紙侵紅㸃(綾搏𥿄/書詔皆用)
蘭燈㷔碧高(通宵勘冩/麻制例皆)代予言不易承聖㫖偏勞(與/稹)
(翰林承㫖/大夫相代爲)繞月同棲鵲驚風比夜獒吏傳開鎻契
(門使勘契開鎻聲甚煩多/學士院宻通銀䑓每旦常聞)神撼引鈴絛(命即鈴索/院中有急)
(以爲常/自摇習)渥澤深難報危心過自操犯顏誠懇懇騰口
惧忉忉佩寵雖緺綬安貧尚葛袍賔親多謝絶延薦
必英豪(秘與頻繁奉職勤劳畏慎周宻等事也/自阿閣而下皆言稹同在翰林日居處深)分
阻盃盤㑹閑随寺觀遨(與稹時時而字一本作相期/學士無過從聚㑹之例大夫)
(行而已矣/於寺觀閑)祗園一林杏(恩/慈)仙洞萬株桃(都/玄)澥海滄波
减昆朙刼火熬未陪登鶴駕已計堕烏號痛淚過江
渚冤聲出海濤尚㸔恩詔濕已夢壽宫牢(是夢中作故言/本篇言此両句)
(夢字/故言)再造承天寳新持濟巨篙猶憐弊簪屨重委舊
衣褒興彂春塘草魂交益部刀形𨳩猶抱膝燭盡遽
揮毫昔士當初筮逢時詠載􁃅懷鉛辦䖝蠧染素學
鵝毛車騎方休汝歸來欲效陶(從事歸京師/大夫罷太原)南䑓資
謇諤内署選風騷羽化如乘鯉樓居舊冠鼇美香焚
濕麝名菓賜乾萄議敕蠅棲筆邀懽蟻泛醪代言無
所戯謝表自稱叨蘭焰凝芳澤芝泥瑩玉膏對頻聲
價出直久夢魂勞草詔令歸馬批章荅献獒(闕西戎/幽驥歸)
(見前注/乞盟並)銀花懸院牗翠羽映簾絛諷諫欣然納奇觚
率爾操禁中時諤諤天下免忉忉左顧龜成印雙飛
鵠織袍謝賔緣地宻潔已是心豪五日思歸沐三春
　　　夫閣老(予甞玩乃得此名/此樹呉人不識因)
　　　　潤州刺史李　德𥙿
玉蘂天中樹金閨昔共窺落英開舞雪宻葉乍低帷
(旋乆之方集庭際大夫草詔之月皆邀予同玩/内署沈大夫所居門前有此樹每花落空中囘)舊賞
烟霄遠前歡歲月移今来想顔色還似憶瓊枝
　　　奉酬浙西尚書九丈招隱山觀玉蘂樹戯書
　　　見懷之作
　　　　江南西道團練觀察使沈　傅師
曾對金鑾直同依玉樹隂雪英飛舞近煙葉動揺深
素蕚年年宻衰容日日侵劳君想華髪僅欲不勝簪
　　　寄題惠林李侍郎舊舘
棟宇非吾室煙山是我鄰下齡惟待盡一世樂長貧
半壁懸秋日空林滿夕塵秪應雙鶴吊松路更無人
　　　寄茅山孫錬師
何地最翛然華陽第八天松風清有露蘿月淨無烟
乍警瑶壇鶴時嘶玉樹蟬欲馳千里戀惟有鳳門泉
　　　又二絶
石上谿蓀彂紫茸碧山幽藹水溶溶菖花定是無人
見春日惟應羽客逢
獨尋蘭渚翫遲暉閑倚松􁳟望翠微遙想春山朙月
曙玉壇清磬歩虛歸
　　　題奇石(西公署/石在浙)
藴玉抱清輝閑庭日瀟灑塊然天地間自是孤生者
　　　送張中丞入䑓從事
馹騎朝天去江城睠闕深夜珠光去握芳桂乍辭隂
澤國三千里覉孤萬感心自嗟文廢久此曲爲盧諶
　　　懷京國
海上東風犯雪来臈前先折鏡湖梅遥思禁苑青春
夜坐待宮人畫詔廻
　　　追和太師顏公同清遠道士遊虎丘寺
茂苑有靈峰嗟余未遊觀藏山半平陸壞谷焉高岸
岡繞數仞墻巖潜千丈幹乃知造化意回幹資奇玩
鏐騰昔虎踞劒沒嘗龍煥潭黛入海底崟岑聳霄半
層巒未升日哀狖寧知旦綠篠夏凝隂碧林秋不換
冥搜既窈窕囘望何蕭散川晴嵐氣收江春雜英亂
逸人綴青藻前哲留篇翰共扣哀玉音皆舒文綉叚
難追彦囘賞徒起興公歎一夕如再升含毫星斗爛
　　　東郡懷古二首
　　　　王京兆
河水昔將决衝波溢川潯崢嵘金堤下噴薄風雷音
投馬災未弭爲魚歎方深惟公執珪璧誓與身俱沉
誠信不虛彂神朙冝爾臨湍流自此囘咫尺焉能侵
逮我守東郡悽然懷所欽雖非識君靣自謂知君心
意氣苟相合神朙無古今登城見遺廟日夕空悲唫
　　　陽給事
宋氏遠家左豺狼滿中州陽君守滑䑓終古垂英猷
數仞城既毁萬夫心莫留跳身入飛鏃免胄臨霜矛
畢命在旗下僵尸横道周義風激河　壯氣淪山丘
嗟爾抱忠烈古來誰與儔就烹感漢使握節悲陽秋
顏子綴清藻鏗然如素璆徘徊望故壘尚想精魂遊
(月一日題/大和四年六)
　　　秋日登郡樓望賛皇山感而成詠
昔人懷井邑爲有掛冠旗顧我飄蓬者長随泛梗移
越唫因病感潘鬂入秋悲北指邯鄲道應無歸去期
　　　雨後凈望河西連山愴然成詠
宿雨初收晩吹繁秋光極目自錹魂烟山北下歸遼
海鴻鴈南飛出薊門只恨無功書史藉豈悲臨老事
戎軒唯懷藥餌蠲衰病爲惜餘年報主恩
　　　秋日美晴郡樓閑眺寄荆南張書記
高檻凉風起清川旭景開秋聲向野去爽氣自山來
霄外鴻初返簷間燕已歸不因煙雨夕何處夢陽䑓
　　　故人寄茶
劒外九華英緘題下玉京𨳩時㣲月上碾處亂泉聲
半夜邀僧至孤唫對竹烹碧流霞脚碎香泛乳花輕
六腑睡神去数朝詩思清其餘不敢費留伴讀書行
(作肘/讀一本)
李文饒别集卷第三
李文饒别集卷第四
　詩下并唱酬共三十五首
　　　奉送相公十八丈鎭楊州
　　　　西川節度使李　德裕
千騎風生大斾舒春江重到武侯廬共懸龜印銜新
綬同憶鱣庭訪舊居取履橋邊啼鳥換釣璜溪畔落
　初今来却笑臨卭客入蜀空馳使者車
　　　酬西川尚書
　　　　淮南節度使王　播
昔年獻賦去江湄今日行春到始悲三徑尚存新竹
樹四隣惟見舊孫兒壁間潜認偷光處川上寧忘結
網時更見橋邉記名字始知題柱免人嗤
　　　題劒門
奇峯百仞懸清眺出嵐烟逈若戈囘日高疑劒倚天
參差霞壁聳合沓翠屏連想是三刀夢森然在目前
　　　　頃歲入蜀偶題此詩馬上所成數字未穩
　　　　今慿連帥尚書盧公再換舊石㑹昌三年
　　　　四月一日守司空兼門下侍郎平章事李
　　　　德裕
　　　漢州月夕遊房太尉西湖
丞相鳴琴地何年閉玉徽(聞於四海/房公以好琴)偶因朙月夕
重敞故樓扉桃桺豀空在芙蓉客暫依(與王仲寳長/南史安陸侯)
(水依芙蓉何其䴡也/史庾杲之書称泛渌)誰憐濟川楫長與夜舟歸
　　　重題
晩日臨寒渚㣲風彂櫂謳鳳池波自閲魚水運難留
亭古思宏㨂川長憶夜舟想公高世志祗似冶城遊
　　　奉和
　　　　兵部侍郎鄭　澣
太尉留琴地時移重可尋徽絃一掩抑風月助登臨
榮駐清油騎高張白雪音秪言酬唱美良史記王箴
　　　重題
靜對烟波夕猶思棟宇精卧龍空有處馴鳥獨忘情
顧歩襟期遠參差物象横自宜雕樂石爽氣際青城
　　　奉和
　　　　禮部郎中集賢殿學士劉禹錫
木落漢川夜西湖懸玉鈎旌旗還外次舟楫泛中流
目極想前事神交如舊遊瑶琴久已絶松韻自悲秋
　　　重題
林端落照盡湖上遠風清水榭芝蘭室僊舟魚鳥情
人琴久寂寞烟月冀平生一泛釣潢處再唫鏘玉聲
　　　房公舊竹亭聞琴緬慕風流神期如在因重
　　　題此作
流水音長在青霞意不傳獨悲形解後誰聽廣陵絃
　　　奉和　鄭澣
石室寒飈警孫枝雅噐裁坐来山水操絃斷吊餘哀
　　　奉和　劉禹錫
尚有竹間露永無綦下塵一聞流水曲重憶飡霞人
　　　憶金門舊遊奉寄江西沈大夫
東望滄溟路幾重無因白首更相逢已悲泉下雙琪
樹(昌皆已淪没/韋申令武元)又借天邊一卧龍(官南海/杜西川謫)人事升
沉纔十載官遊漂泊過千峯思君逺寄西山藥(嘗鎮/大夫)
(金丹之術/鍾陵兼好)歲暮相期向赤松
　　　錦城春事憶江南五言三首
　　　　桐花鳳　百花潭　憶子夜歌並闕
　　　早入中書行公主冊禮事畢登集賢閣成詠
朙星入東陌燦燦光層宙皎月映高梧輕風彂凉候
金門列葆吹鍾室傳清漏簡冊自中来貂黄添宣授
更登天祿閣極眺終南岫遥羡商山翁閑歌紫芝秀
晨興念始辱夕惕思致冦傾奪非我心悽然感田竇
　　　題羅浮石(刻於石上)
清景持芳菊凉天倚茂松名山何必去此地有群峯
　　　重過列子廟追感頃年自淮服與居守王僕
　　　射同題名于廟壁僕射已爲御史余尚布衣
　　　自後俱列紫垣繼遊內署兩爲夏官之代復
　　　聨左揆之榮荷寵多同感涕何極因書四韻
　　　奉寄
白首過遺廟朱輪入故城已慙聨左揆猶喜抗前旌
曵履忘年舊彈冠久要情重看題壁處豈羡棄繻生
　　　遙傷茅山縣孫尊師三首
蟬蛻遺虛白蜺飛入上清同人悲劒解舊友覺衣輕
黄鵠遥將舉班麟儼未行惟應鮑靚室中夜識琴聲
金格期初至颷輪去不停山摧武擔石天隕少微星
弟子悲徐甲門人泣蔡經空聞留玉舄猶在阜鄉亭
空宇留丹竈層霞被羽衣舊山聞鹿化遺舄尚鳬飛
數日奇香在何年白鶴歸想君旋下泪方欵里閭扉
　　　尊師是桃源黄先生傳法弟子常見尊師偁
　　　先師靈迹今重賦此詩兼寄題黄先生舊舘
後學方成市吾師又上賔(並是先生弟子/今茅山宫觀道士)洞天應
不夜源樹秪如春(桃源事/此並述)棊客留童子(生弟子桃源/瞿山童卽先)
(載在傳記/得仙人棊子)山精避直神(坐有聲先生疑山神所爲/先生初至茅山童子觸法)
(靈異如此矣/書符召至之其)無因握石髓及與養生人
　　　僕射相公偶話於故集賢張學士㕔冩得德
　　　裕與僕射舊唱和詩其時和者五人惟僕射
　　　與德𥙿皆列高位凄然懷舊輒献此詩
賦感隣人篴詩留夫子墻延年如有作應不用山王
(以貴不得列於五君之数/顔延年五君詠山濤王戎)
　　　惠泉
茲泉由太㓗終不畜纎鱗到底清何益含虛勢自貧
朙璣難秘彩美玉詎潜珍未及黄陂量滔滔豈有津
　　　無題
松倚蒼崖老蘭臨碧洞衰不勞鄰舍篴吹起舊時悲
　　　題冠盖里(在㐮州南大山下)
偶来冠盖里媿是舊三公自喜無兵術輕裘上閟宫
　　　離平泉馬上作
十年紫殿掌洪鈞出入三朝一品身文帝寵深陪雉
尾武皇恩厚宴龍津黑山永破和親虜烏嶺全阬跋
扈臣自是功高臨盡處禍來名滅不由人
　　　謫仙領南道中作
嶺水爭分路轉迷桄榔椰葉暗蠻溪愁衝毒霧逢蛇
草畏落沙䖝避燕泥五月畬田收火米三更津吏報
潮雞不堪腸斷思鄉處紅槿花中越鳥啼
　　　到惡溪夜泊蘆島
甘露花香不再持遠公應怪負前期青蠅豈獨悲虞
氏黄犬應聞笑李斯風雨㢓昏蠻日月烟波魂斷悪
溪時嶺頭無限相思泪泣向寒梅近北枝
　　　登崖州城作
獨上高樓望帝京鳥飛猶是半年程青山似欲留人
住百匝千遭遶郡城
　　　歌篇三首
　　　　鴛鴦篇
　　　　霜夜對月聽小童薛陽陶吹笛(二首闕)
　　　　南梁行(和二十二凡)
江城欝欝春草長悠悠漢水浮清光雜英飛盡空和
景綠楊隂重官舍靜此時醉客縱横書公言可薦承
朙廬青天詔下寵光至頒籍金閨徵石渠重歸山路
烟嵐隔巫山未深晚花折澗底紅光奪日燃揺風有
毒愁行客杜鵑啼咽花亦殷聲悲絶艶連空山斜陽
瞥暎浅深樹雲雨飜迷崖谷間山雞錦質矜毛羽透
竹穿蘿命儔侶喬木幽谷上下同雄雌不異飛棲處
望秦峯逈過商顏浪疊雲堆萬簇山行盡杳冥青嶂
外九重鍾漏紫雲間元和列侍朙光殿諫草初焚市
朝變北闕趍臣半隟塵南梁咲客皆飛霰追思感歎
却昏迷霜鬂愁吟到曉雞故園歲深開斷簡秋堂月
曉掩遺袿鳴鳴曉角霞輝粲撫劒當楹一長歎芻狗
無由學聖賢空持感激終昏旦
李文饒别集巻第四
李文饒别集巻第五
　䟽狀
　　諫敬宗搜訪道士䟽
　　駙馬不許至要官私第狀
　　代高平公進書畫二狀
　　奏銀裝具狀
　　奏繚綾狀
　　亳州聖水狀
　　玉智興度僧尼狀
　　　諌敬宗搜訪道士䟽
臣聞道之高者莫若廣成玄元人之聖者莫若軒皇
孔子昔軒皇問廣成子理身之要何以長久廣成子
云無視無聽抱神以靜形將自正神將自清無劳子
形無揺子精乃可長生愼守其一以處其和故我修
身千二百歲矣吾形未嘗衰又云得吾道者上爲皇
而下爲王玄元語孔子云去子之驕氣與多欲態色
與滛志是皆無益於子之身吾所告子者是已故軒
皇發謂天之歎孔子興猶龍之感前聖之道不其至
乎伏惟文武大聖廣孝皇帝陛下稽玄祖之訓修軒
皇之術凝神間舘物色異人將以覿水雪之姿屈順
風之請恭惟聖感必降眞僊若使廣成玄元混迹而
至語陛下之道授陛下之言以臣度思無出於此臣
所慮赴召者必怪迂之士苟舎之徒使物淖氷以爲
小術衒耀邪僻蔽欺聰朙如文武五利無一可騐臣
所以三年之內四奉詔書未嘗以一人塞詔實有所
惧臣又聞前代帝王雖好方士未有服其藥者故漢
書稱黄金成以爲飲食噐則益壽又高宗朝劉道合
玄宗朝孫甑生皆成黄金二祖竟不敢服盖以宗廟
社稷之重不可輕易此事炳然具載國史以臣㣲見
儻陛下睿思精求必致眞隱惟問保和之術不求藥
　　　　　　　　　　　　　　　　　廟靈鍳
　　　　　　　　誰不歡心臣思罄愚衷以禆玄
　　　　　　　　皇
　　　駙馬不許至要官私第狀
伏見國朝故事駙馬緣是親宻不合與朝廷要官徃
来玄宗開元中禁止尤切臣訪聞近日駙馬公至宰
相要官私第此軰無他才技可以延接惟是漏洩禁
宻交通中外群情以爲甚弊其朝官素是雜流則不
妨往來若職在清列豈可知聞伏望宣示宰相其駙
馬諸親今後公事即於中書見宰相不令詣私第
　　　代高平公進書畫二状
　　　　鍾張衞索眞蹟各一卷二王眞蹟各五巻
　　　　晉魏宋齊梁陳隋冥蹟各一巻顧陸張鄭
　　　　田楊董洎國朝名畫各　巻
伏以前代帝王多求遺逸朝觀夕覧取鍳於斯陛下
睿聖欽朙凝情好古聽政之暇將以怡神前件書畫
歴代共寳是偁珍絶其陸探微蕭史圖妙觀一名居
上品所􁍒睿鍳别賜省覧
　　　進玄宗馬射圖狀
伏以玄宗皇帝天縱神武藝冠前王凡所畋遊必存
繪事豈止雲夢殪兕楚人羙旅盖之雄潯陽射蛟漢
史稱舳艫之盛前件圖臣瞻奉光靈素所寳惜陛下
旁求珍迹以備石渠祖宗之羙敢不呈獻
　　　奏銀粧具狀
臣有生多幸獲被昌期受寄名藩每憂曠職孜孜夙
夜上報國恩數年以来災旱相繼罄竭微慮粗免流
亡物力之間尚未完復臣伏凖今年三月初三日赦
文常貢之外不令進物此則陛下至聖至朙細微洞
照一恐聚歛之吏縁以成奸彫瘵之人不勝其弊上
弘儉約之德下敷惻憫之仁萬國群甿皷舞未息昨
奉五月二十三日詔書令訪茅山眞隱將欲師處謙
守約之道敦務實去華之美雖無人上塞丹詔實率
王已偃玄風豈止微臣獨懷忙賀况進獻之事臣子
之常心雖有赦不許亦合竭力上貢惟臣當道素號
富饒近年以来比舊則異貞元中李錡任觀察使日
軄兼塩鐵百姓除實出榷酒錢外更置官酤兩重納
榷獲利至厚又訪聞當時進奉亦兼用塩鐵羡餘貢
献繁多自後莫及至薛苹任觀察使時又奏置榷酒
上供之外頗有餘財軍用之間實爲優足自元和十
四年七月三日敕却停榷酤又准元和十五年五月
七日赦文諸州羡餘不令送使惟有留使錢五十萬
貫支用猶欠十三萬貫不足湏是諸事節用百計補
塡經費之中未免懸闕至於綾紗等物猶是本州所
出易於方圓金銀不出當州皆湏外處回市去年二
月中奉宣令進盝子計用銀九千四百餘兩其時貯
備都無三二百兩乃諸頭收市方獲製造上供昨又
奉宣旨令進粧具二十件計用銀一萬三千兩金一
百三十兩尋令併合聖節進奉金銀造成兩具進納
訖今差人於淮南收買旋到旋造星夜不輟竭力营
求深憂不迨臣若因循不奏則負陛下任使之恩若
分外誅求則又累陛下慈儉之德伏乞陛下覽前件
榷酤及諸州羡餘之目則知臣軍用短闕本末有由
伏料陛下見臣論奏必賜詳悉知臣竭愛君守官之
節盡納忠罄直之心伏乞聖慈宣令宰臣商議何以
遣臣得上不違宣旨下不闕軍儲不困疲人不招物
議前後詔敕並可遵承輒冐宸嚴不任戰汗之至
　　　奏繚綾狀
臣昨緣宣索已具軍資歲計及近年物力聞奏伏料
聖慈必垂省覧又奉詔㫖令織定羅紗袍叚及可輻
盤絛繚綾一千匹伏讀詔書倍增惶灼臣伏見太宗
朝䑓使至凉州見名鷹諷李大亮令献之大亮宻表
陳誠太宗賜詔報云有臣如此朕(復字/一本有)何憂再三
嘉歎事載史書又玄宗令中使於江南採鵁鶄諸鳥
汴州刺史倪若氷(作若水/一本皆)陳論玄宗亦賜詔嘉納其
鳥即時皆放又令皇甫詢於益州織半肩子琵琶銲
撥鏤牙合子等蘇頲不奉詔書輒自停織玄宗皆不
加罪忻納所陳臣竊以鵁鶄鏤牙至爲微細若氷等
尚以勞人損德瀝款效忠當聖祖之朝有臣如此豈
朙王之代獨無其人盖有蔽者弗言(蔽而不聞而已/本傳作盖有位者)
非陛下拒而不納又伏覩四月二十三日德音云侯
伯有位之士無或棄予謂不可者(諫字/一本作)其有違道
傷理徇欲懷安靣刺廷爭無有隱諱則是容納善道
增光祖宗不盡忠規過在臣下况立鵝天馬蹙豹盤
絛文彩珍奇只合聖躬自服今所織千匹費用至多
臣愚亦所未曉昔漢文衣弋綈之衣元帝罷輕纎之
服仁德慈儉至今稱之伏乞陛下近覧太宗玄宗之
容納遠思文帝孝元之恭已以臣前表宣示群臣酌
臣當道物力所宜更賜節减則海隅蒼生無不受賜
臣不勝(繚綾罷進/優詔報之其)
　　　亳州聖水狀
臣訪聞此水本因妖僧誑惑狡計丐錢數月以来江
南之人奔走塞路每三十家都顧一人取水擬取之
時病者斷食葷血既飲之後又二七日蔬飯危疾之
人俟之病愈其水斗價三千(斗三十千/本傳作水)而取者益之
他水(弥字/一本作)路轉以市人老疾飲之多至危篤昨㸃
兩浙福建百姓度江者日三五千人臣於蒜山已加
捉搦若不絶其根本終恐無益黎甿昔吳時有聖水
宋時有聖火並皆妖妄古人所非乞下本道觀察使
令狐楚速令塡塞以絶妖源
　　　王智興度僧尼狀
王智興於新屬泗州置僧尼誡壇自去冬於江淮以
南所在懸牓招置江淮自元和二年後不敢私度聞
泗州有壇户有三丁必令一丁落髮意欲規避王徭
影庇資產自正月以來落髪者無慮數萬臣令於蒜
山度㸃其過者一旦百餘人勘問惟十四人是舊人
沙彌於是蘇常百姓亦無本州文牓尋已勒還本貫
訪聞泗州置壇次凡髠夫到人納二千給牒即囘别
無灋事若不特行禁止比至誕節計江淮以南失却
六十萬丁壯此事非細繫於朝廷灋度(下闕文)

李文饒别集巻第五
李文饒别集卷第六
　書碑
　　與桂州鄭中丞書一首
　　與姚諌議書三首
　　劉公神道碑
　　馬公神道碑
　　　與桂州鄭中丞書
某當先聖御極再參樞務兩度冊文及宣懿太后祔
廟制聖容賛幽州紀聖功碑討囘紇制討劉稹制五
度黠戞斯書兩度用兵詔敕及先聖攺名制吿吴天
上帝文并奏議等勒成十五卷正觀初有顔岑二中
書代宗朝常相元和初某先太師忠公一代盛事皆
所潤色小子詞業淺近獲繼家聲武宗一朝冊命典
誥軍機羽檄皆命受撰述偶副聖情伏恐製序之時
要知此意伏惟詳悉謹狀
　　　與姚諌議邰書三首
閏冬極寒伏惟諌議十五郎尊軆動止萬福即日某
悲緒外䝉差趙押衙至奉示問不任悚荷無由拜伏
陪積瞻戀謹因使囘奉狀不次閏十二月二十八日
從表文崖州司戸叅軍同正李某狀上
天地窮人物精所弃無復音書平生舊知無復吊問
閣老至仁念舊盛德矜孤再降專人逺逾溟漲兼賜
衣服噐物茶藥至多槁木暫榮寒灰稍暖開緘感切
涕咽難勝大海之中無人拯䘏資儲蕩盡家事一空
百口熬然徃往絶食塊獨窮悴終日苦飢惟恨垂殁
之年頓作餒死之鬼自十月末得疾伏枕七旬屬纊
者數四藥物陳裛又無醫人委命信天幸而自活羸
憊至甚生意方㣲自料此生無由再望旌棨臨𥿄涕
戀不勝逺誠病後多書不得伏惟恕察謹狀
伏蒙又賜口箴不任感戴東都日所惠本留洛中無
人檢得兼以道路艱阻二年来不曾有人至洛以此
前狀諮請倍深惶悚小生舌箴更攺三五字不欲兩
本流傳今謹録新本献上舊本伏望封還如不能逺
寄伏惟必賜焚却下情切望趙總管知廣州時多此
吕下旬方此至伏惟照察謹狀
　　　唐故左神䇿軍護軍中尉兼左街功德使知
　　　內侍省事劉公神道碑
宸極正位運四時者璇樞太㣲啓扉分兩垣者上將
其或道兼文武勲著旂常禀嶽立之神姿藴泉渟之
深識存也岀忠入孝爱敬同歸歿也灑澤漏泉始終
一貫求之前古不亦難㢤公諱弘䂓前京兆雲陽人
也派流甚逺珪組相承炳焯周邦光揚史牒曾祖恩
官止同州白水縣令祖信終于漢中郡折衝都尉父
英皇左武衞中卽将歴階勲至游擊将軍上枉國皆
績前緖踐履夷途或朙恕而行俾人歸厚或強毅以
立顧敵必摧不顯當時冝生逹者公十有五乃應選
用冲和之羙暢茂於四肢喜愠之来不塵於絶境亦
由崑岫片玉嶧陽孤桐生禀異姿終成重噐始署雲
騎尉賜緋累遷內侍省內僕寺丞宻侍赤墀飛聲紫
禁值操不逾於䂓矩抗志巳在於丹霄無何丁郎将
憂苴枲服䘮杖而後起不辭王事是謂從權俄授徴
事郎內侍省府局令屬劉闢逆命禁旅徂征護汧隴
梟騎之鋒平井絡鴟張之虜始以義擊俄焉凱歸由
是有輕車都尉之授旋又将命撫循自靈州以屇于
邉搞軍五城勤役萬里𢡟乃休績簡于天心加銀印
赤紱之賜充天威軍使奉詔蠻方再女憬俗俶儻扶
義有叱馭之風感激捐軀忌跕鳶之苦恩禮浹洽要
荒宴如㝷自奚官局丞擢翰林院使僊署重深天顔
咫尺導才臣之啓沃廣睿哲之聰朙公學富丘墳智
參神化叶機賛命彂揮王猷故事藹然內庭繄頼爰
加內侍伯貳副軍中尉副左街功德之任紫艾龜印
之寵以昭其庸武旅鳬藻之師實爲之佐檢校司空
王公諤之授鉞河東也攺内給事爲之護軍以金蘭
之契睦於元帥以泉海之量接于賔僚三軍照愛日
之和列郡靡淸風之悳洎振武失守主將遁逃朝庭
軫憂慮焉邉患因命尚書張煦節制是邦詔公領歩
騎五千爲之聲援公內運秘計外示閑安詭以巡邉
掩其無備長驅猛銳深入壘門乃以宣劳之名俾其
少長皆㑹然後擒執魁首寘之典刑戮三百餘人闔
城股悚昔武安之阬趙卒莫辯幽冤韓信之戰井陘
徒聞疾闘未若公德刑具舉威惠皆宣乗馹上聞班
師舊鎮司徒既歿承乏總戎而高平公弈葉相門一
時盛悳與公虚舟相待朱瑟諧音淡然而成去如始
至㝷又奉詔巡邉以觀軍實北至鉤注東逹飛挀道
里曲折不遺於掌握兵機竒正盡在於襟靈士懐挾
纊之恩人感投醪之醉壷漿塞路㓜艾争先爰寫山
河存於繪事憲宗恱而加歎嘗置座隅得李恂之圖
書乃知聚落觀千秋之畫地盡見山川加朝議大夫
内侍省內常侍復歸舊鎮報忠劳也上以公噐能可
以居重任機權可以參宻勿遂發中詔俾還京師攺
內飛龍使換右神策軍副使飛龍掌天驥之閑古太
僕之職也禁旅總蘭錡之兵古上卿之寄也公或爲
長或爲副盖選衆而舉惟材是擇翌日命知樞宻公
揣摩心術練逹國章謀無不成􁒬有餘𥙿當神武經
緯之際王師戡定之初一日萬機晝嘗三接忠猷隱
於聞聽嘉謀秘於宫闈畧而不書盖温樹不言之義
也真拜内常侍知內侍省事旌其忠力賜名弘規弘
者光大之偁規者規範之謂合此二義表玆一心俄
而淄青干紀兵集淮海以公累護戎事尤䆳武經出
爲淮南監軍委以攻討鳴鐘鼓以問罪運籌䇿以出
竒方厲志於戈矛遽纒哀於風樹抱終身之痛自逹
神朙當赴難之辰敢避金革起復寧逺将軍依前充
監軍使元悪既殱復掌樞宻憲宗慿几大漸召公受
遺穆宗膺圖御民繄公定䇿捧日而昇黃道翼龍而
上赤霄名節功勛光昭圖史遷忠武將軍內侍省少
監賜上柱國進雲麾将軍服闋授銀青光禄大夫監
門衞將軍知內侍省事封彭城縣開國子累封沛國
公食邑三千戸賜以長戟列之朱門守約鳴謙不有
其貴屬幽鎮首禍趙魏挻災公內竭謀猷定指蹤之
計外緝機務當政賦之源慮不及私居嘗慎獨懸水
鏡而情無隱伏持㩲衡而心靡重輕嶷然如山以鎮
群動逮長慶季歲穆皇戾巳彌留公志仗神朙心存
王室請立先后以爲副軍雪涕抗詞首陳大計舉觴
瀝款衆議皆從延年離席而社稷巳安趙喜橫堦而
尊卑乃定惟公方之諒無慙徳公以名遂身退舉能
進善人之高躅也乃推同志固繁機遷左監門衞上
将軍知省事復爲河東監軍使拜泣玉墀寵錫金帶
雖魏后深恩授劉稹之部落吳君宻渥賜陸遜之金
環煥赫煇榮莫逾於此穆宗厭代先后嚮朙公懇請
㑹朝旋奉俞詔拜特進行右武衞上將軍公以子牟
之戀常懐魏闕汲黯之志惟在漢庭懇辭北轅上不
能奪㝷除內宅使鴻臚禮賔等使前代特進位次三
公居驃騎儀同之上非荗勛俊悳曷以處之遷左神
䇿軍中尉兼左街功德使漢氏京師有南北軍之屯
武帝旣平百粤內増七校今之中尉寔司其任公閱
禮敦詩深知将帥之體安人和衆實有經武之材以
清凈禮緇黃以慈惠親戎旅西方之教不肅而成北
落之衞隱然難犯吐論必援於經史耽翫惟志於圖
書遇物而涇渭自分立誠而風雨如晦權雖侔於魏
霍主意益親寵雖盛於金張人心咸恱非全才曠度
豈能臻於此歟公志氣方疆春秋甚富将欲揚威瀚
海耀武龍庭展報國之壮圖恢致君之逺畧劳而生
疾懇請辭榮天子憂吕蒙之未瘳委丹景之卧鎮近
臣挾醫而駢至中使賜藥以交馳心徒傾於太陽命
巳迫於朝露洒血懐感啓手歸全以十一月二十八
日薨於長安来遲里第享年五十二遺表献名馬雕
鞍寳噐犀帶臣子之戀不其至乎敬宗當宁流襟廢
朝三日贈開府儀同三司贈絹一千匹布四百端錢
三千貫上擬三台之耀下管九泉之荣禮命所加冠
於當代朝廷碩臣聞必興歎和壘故校相視澘然昔
李將軍之殂人皆流涕以其信結於士大夫公近之
矣况公瞑目之後曾未經旬變起林光災纒霄極則
知日磾巳歿何羅之舋遂成許褚旣終徐地之媛莫
遏惟公峯巒聳㧞挺秀色於晴霞律吕含和流清音
於大厦志必存於經濟量莫挹其冲深思若涌泉智
如炙輠决勝千里通知四夷察情僞之端逹㡬㣲之
際故天子虚巳以聽詢謀允諧道不取於荀容言必
歸於中正居平而博厚泛愛臨事而感㮣立名體征
虜之奉公得亞夫之守節公之掌樞也屬穆皇寝疾
逾年公之總戎也屬敬宗朝廷多事公恊和将相安
靖邦家勁草不揺喬松自直傳偁公家之利知無不
爲忠也送往事居俱無怍色貞也惟公有之矣惜乎
未及中夀俄歸杳冥景巳戢於虞泉名空留於簡冊
可不悲㢤夫人宻國夫人李氏懿行蘭薰貞風玉瑩
榮封石􁏋寵章全德悳禮茂於宗姻洵羙光於內則
悲深畫哭痛結泉扉有子五人長曰行立朝散大夫
內侍省宫闈局令上柱國彭城郡開國伯賜緋魚袋
次曰行深中散大夫內侍省給事賜紫金魚袋次曰
行元　賜緑次
曰行先朝散大夫內府局丞上柱國
　　　　　　　　次曰行
　　　　　　　　咸以珪璧之姿藻身文囿鴻鵠
之志矯翼禁林朱紫連華閨門雍睦忠岀於孝負五
龍之俊才喪過乎哀有二連之深戚粤以太和元年
十一月十四日即幽窆於川滻之西禮也青烏啓兆
悲壟樹之長隂白鶴臨風嗟吊賓之遽返永圖丕績
乃篆貞珉銘曰
皇王神化仰灋星樞始自絲忽風行八區誰參其任
公實帝俞出吐君命入讃臣謨(一/其)惟后建邦外分蕃
岳粤則淮壤雄惟朔漠誰護其軍公多智畧恒瀚旣
寧王猷允若(二/其)漢家宫室上應太㣲布列環衞恢張
武威誰司其柄公逹戎機英王流眄忠賢是依(三/其)內
外之寄安危所注惟公全德乃暢機務羙璧良珪瑞
質凝素霜㦸寳刀森然輝庫(四/其)天挺竒志貞若渾金
出入三紀賢朙一心寒松在巘霜霰寧侵皇澤之厚
川流比深(五/其)趙孟愒景光音遂逺長卿病痟藥石皆
晩靈芝難駐竒香莫返光碎珠泉芳消蘭畹(六/其)鹵簿
詔葬城闕之東列旌旗於素滻凝簫挽於朔風落槭
槭之霜葉呌離離之晚鴻時一往兮舟壑逝魂歸来
兮松栢中(七/其)
　　　唐故開府儀同三司行右領軍衞上將軍致
　　　仕上柱國扶風馬公神道碑銘(并序)
夫隴坻長松必備朙堂之制荆岑璞玉終爲大國之
寳士或起漁釣而遭時㑹亦有披荆榛而賛王業求
之古何代無賢大和六年開府儀同三司右領軍衞
上將軍致仕上柱國𡵨山公實封三百戸扶風馬公
以侯印罷歸至開成六年九月四日薨於永嘉里第
享年六十三詔贈楊州大都督朙年二月八日以鹵
簿鼓吹葬於京兆㶚陵之原馬公即國之盡忠衞主
之臣也公諱存亮字季朙大父瑾皇銀靑光禄大夫
考操皇朝議郎房州長史公之先族趙奢嘗以百萬
勁兵號爲馬服制秦吞魏因而氏焉厥後文武派分
英華不絶武則伸威百蠻鑄銅而表海文則研道六
經施帳而授業公繼前業蔚爲茂噐終始一貫貞朙
六朝德宗時弱冠筮仕風儀夙成帝欲分綺季之劳
翼皇儲之重於是暫離武帳出侍龍樓賛蘭英結珮
之馨規桐葉剪圭之戯此則史冊之保護也帝欲秩
出納之司紏梯航之貢於是副洪羊而實天庫佐安
國而禆水衡此又孔僅之方畧也帝欲具飾車旂宣
朙衣服公於是典其寮寀重立䂓模疊烟霞以散王
侯卷虹蜺而給妃后卿靄施彰於五輅日華揺裔於
九游此又叔孫通之文物也帝欲順時巡以察風俗
先品實以奉園陵公於是廣靈囿以樹農功来頖宫
以列珍饌灋后稷播殖之道遏嗇夫捷給之詞此又
卜式之理上林也帝欲昆夷即序士馬無譁公於是
視秩視玉鈐榮加金鈕以竒謀而恊上將以忠懇而
暢皇猷尺籍五符之勤訓馬簡士之要雖程功於衞
霍終歸羙於程李此又許歴之副趙奢也元和十三
年公自神䇿軍副使詔受雲麾將軍左監門衞将軍
知內侍省事兼左街功德使公於是金湯天壘雷電
皇威斥㳺堕於五营取材能於七萃備牙瓜則數逾
十萬竭心膂則酬必九遷貔貅虎豹之師鵝鸛魚麗
之訓文茵貝胄之盛羽葆靈旂之飾奉元㑹則雪霜
委積於殿廷侍郊丘則錦綉施張於原野公珪璋挺
噐禮樂資身輦下無睚眦之徒轅門多温㳟之士知
吕蒙於行陣重卻縠於詩書晉代名卿咸授趙襄之
舉漢朝武畧多由去病之門此又方召之佐宣王也
敬宗時宫掖無虞蜂蠆暴起塵驚王座熊突彤闈良
媛以羅𬒮當衝侍臣以藥囊捍患宸慮未經於細柳
天行俄及於穹皇何羅之釁始萌日磾之心已動公
於是覧羲皇之轡駐豊隆之馭関■壁而納■日闢
獸落而留六龍指麾殄㓂之兵調停太官之膳群兇
既成於京觀庻官方及於乘輿公乃率玄甲而清紫
㣲奉翠華而入黃道此文耿弇安君父淸妖孽也於
是真食井賦紀功旂常文錦玉帶綢繆蕃錫公辭榮
畏滿名遂身退坐罇爼而監淮海衞瓘之忠勤也馳
軺車而欵天闕子牟之誠戀也捐寵綏而授松檟揚
王孫之逹命也歸郷里而散金帛蘇季子之行義也
慶忌嫉邪之心萬石周慎之志保貞廉而碎首惡讒
慝而忘身思患覩漏河之初知機見履霜之漸士君
子所以推公之朙識也公始罷淮南監軍使詔除內
飛龍使荏苒一紀劬勞六閑朝習華騮莫巡棧皂無
竊轡詭銜之患遂翹足交頸之安瘁精爽於北辰播
芳烈於来代旋以股肱近地河関要津爰輟信臣再
監戎旅繡衣晝行於阡陌金爼暮奠於松楸爲子爲
臣忠孝備矣旣而以疾告老乞還京師累表抗辭留
中未下天下眷懐耆舊注意貞良乆而乃從不奪其
志此又終始之大節古今之至人長慶𥘉某泰職內
庭獲覩公之儀表玉山峻嶺瓊樹高柯霍子孟資性
端荘進有常處張子孺小心畏忌毎逺權勢御札盈
几天香滿衣驂八駿而幸玄洲捧六釣而殪靑兕勛
名光焯當代莫儔夫人岐國夫人王氏寳劔早沉於
淸渭珠光先閟於黃泉嗣子瓊林使朝議大夫行內
侍省奚官局令上柱國扶風郡開國公食邑二千戸
襲重封一百五十戸賜紫金魚袋元某夙禀英才早
聞詩禮守公灋度以紹家風次子幽州監軍使朝議
大夫行內侍省內僕局令上柱國賜緋魚袋元貫朝
議大夫奚官局令上柱國賜緋魚袋元償儒林卽守
內侍省內府局丞上柱國元眞等金貂相映朱紫交
輝鳯毛歸羙於一門驥足皆期於萬里以某知公故
事見託斯文刻石路隅庶紀佳績俾後代知天子聞
鼔鼙而憶名將鍳丹靑而思老臣乃爲銘
朙堂巍巍天駟前施木帝乗馬是能星馳鳴噣
車馬是司趙秦同出後有　馬服生趙
戰國更覇迭相盛衰趙困長平秦始開基劉累逺孫
剪秦無遺劉即范氏累乃龍師厥派緜緜㝷源乃知
貞元年中公侍丹墀一善及物知無不爲進退諤諤
行無越思朙朙六聖信任不疑赫赫貞臣顛危必持
理身淸靜成國雍熈實本兵柄左右皇威内訓七萃
七萃如貔外遏百蠻百蠻以綏冬有愛日人心所歸
疾風勁草輿論欽之始去禁衞萬夫涕洟逮總天廐
六閑允釐盡瘁事國形神乆疲監視諸矦琴書自怡
金印組綬去之若遺陶徑潘園優㳺在斯長慶云年
詔樹豊碑上將刻字文以好辭後十六年藎臣其萎
原阡松檟兮霜露巳滋苑池䑓榭兮榛蕪可悲覩塵
根兮空嗟蔓草篆貞珉兮攸媿色絲
李文饒别集卷第六
李文饒别集卷第七
　紀六首
　　掌書記􁰽壁記
　　丞相鄒平公新置資福院記
　　三聖記
　　重冩益州五長史真記
　　懐构楼記　玄真子漁歌記
　祭文
　　祭唐叔文　祭韋相文(崖州)
　　　掌書記􁰽壁記
續漢書百官志偁三公及大将軍皆有記室主上表
章報書記雖列於上宰之庭然本爲從軍之軄故楊
雄偁軍旅之際飛書馳檄用枚臯非夫天機殊徤學
源濬彂含思而九流委輸揮毫而萬象駿奔如庖丁
提刄爲之滿志師文鼓瑟效不可窮則不能偁是軄
也昔安豊矦竇融徴還京師光武問曰所上表章誰
與参之融曰皆從事班彪所爲及竇憲貴寵班固傅
毅之徒皆置之戎幕以典文章憲邸文章之盛冠於
當代魏氏以陳琳阮瑀管記室自東漢以後文才高
名之士未有不由於是選其簡才之用亦金馬石渠
之亞况河東精甲十萬提封千里半雜胡騂遥制邉
朔惟師旅之威容爲列藩之儀表典玆羽檄代有英
髦閒者呉少㣲富嘉謨王翰孫逖咸有制作存於是
邦其所不知盖闕如也暨太尉臨淮王總節制之師
德𥙿叔父嘗興斯軄㝷以才識英妙肅宗召拜監察
御史厥後僕射高貞公今河陽節度令挀公以人文
掌宸翰國子司業鄭公給事河南尹杜公以才華豋
貴仕繼斯躅者不亦盛歟丙申歲丞相高平公始自
樞衡以膺謀帥以右拾遺杜君爲主記朙主惜其忠
䂓復拜舊軄㝷參内庭視草之列次用殿中侍御史
崔君德𥙿獲接崔君之後文學空虚才術莫迨繼淸
塵於吾祖挹芬烈於前賢先是廡廊之下有豊碑紀
其名氏而不書職業今再刋斯記于本署西垣以高
平公綂戎爲始元和十四年四月十一日記
　　　丞相鄒平公新置資福院記
夫威鳯之炳然非海晏則不至卿雲之靄然非氣和
則不至故君子藏噐抱璞含忠毓德不遭遇其時則
光名不曄是以干木之退也高於千乗君曼容之仕
也止於六百石先僕射佩虎符而知足視蟬冕而蔑
如由斯志矣先僕射苞文武之道有清直之德良玉
羙潤徒蓄寳於荆岑喬木幽深不呈材於廊廟知者
所以歎息也丞相鄒平公鍾是餘慶爲唐寳臣公天
挺竒表角犀特秀居五嶽也禀太華削成之狀方四
時也得清秋爽朗之氣森矛㦸以耀頴粲珪璋而洞
照盖人之傑歟憲宗皇帝以神武之姿墾除菑害睿
慮澹以泉黙英威赫而電㫁竒權秘計皆中詔决之
參宸筭者惟公與二三麾士揣摩潤色繄公偁首旣
平淮夷盪齊㓂四罪咸服八表晏然雖則武力之拘
原亦由謀臣之决䇿洎今上之宅憂也衮龍未襲嚮
朙未位召公於東宫含春殿歔欷前席付以大柄公
乃請偃武論道與天下休息上若渉水而得舟檝馭
馬而有銜轡始拜言以命咎即其時而相說君臣之
遇古無儔也公之爲政貞以制動平以偁物其志在
於識相體弘簡易而巳嘗以爲用京房之灋則煩碎
而亂理聽嗇夫之辨則捷給而傷化由是遵坦夷之
路窒邪枉之門不勤人以務逺耻竭澤以言利矧夫
洞虚朙之境應必以誠端不言之蹊孰不歸我故奉
聖者偁公爲良相焉公之趍丹啓侍紫垣名冠近臣
寵加贈典先僕射自弭貂而升左揆先夫人由趙郡
而啓大國金印石􁏋當代榮之建中初先僕射以柱
下史叅梓潼軍計典昌榮二部益部之內有林居一
􁈘庾氏誅茅始傷於寄寓仲長樹果終見於繁蔚年
公纔佩觹志拾青紫方覃思於經籍未馳鶩於文章
游焉息焉必在於是及鍾家難乃入爲官暨韋太尉
鎮是邦也公釋褐從事在賔幄之間逮玆抗戎旌佩
相印曾未一紀繼爲三公下車逾月訪于舊舘卲伯
之樹未剪武矦之廬猶在干公邑里遂見高車龍驤
門閎竟容長㦸公瞻搆灑泣循陔永思以爲徴壊壁
者夫子之居尚毁固朽宅者如来之乗斯逺孰若歸
於净土環以香林乃購之於官以爲精舎又以桑門
之上首者七人居之所以證迷途而資夙植也殿堂
層立軒房四柱鎔金作繪髣髴諸天况乎蜀山葱蒨
下臨於雉堞錦江朙㓕近繚於郊垌紅樹倚檻靑蕖
傍砌海雛乍来靈草長秀彼之聽和音者不惟於寂
慮聞異香者自入於禪薰公之孝思永代作則豈止
何充之宅獨入檀那將與文公之堂俱爲不朽某藐
焉孤生流落於代辱公感舊遂不見遺公自內庭升
台司居視草之列二三年間位偕先逹由是議人倫
者歸公之盛德不倍宻坐驟變寒暑迂懸榻之念沗
授簡之思且嘗典綸綍獲備官寮報德不讓惧斯文
之闕焉長慶二年十月二十二日朝議大夫御史中
丞上柱國賛皇縣開國男食邑三百戸賜紫金魚袋
李德𥙿撰
　　三聖記
　　　大聖祖玄元皇帝
有唐寳歴二年歲次丙午八月丙申朔十五日庚戌
玉清玄都大洞三道弟子正議大夫使持節潤州諸
軍事守潤州剌史兼御史大夫克浙西道都團練觀
察處置等使上柱國賛皇縣開國男食邑三百戸賜
紫金魚袋李德𥙿上爲九廟聖主次爲七代先靈下
爲一切含識於茅山崇元觀南敬造老君殿院及造
老君孔子尹真人像三軀皆按史籍遺文庻垂不朽
　　　老君
按史記孔子適周將問禮於老子老子曰子所言者
共人與骨皆巳朽矣擉其言在耳且夫君子得其時
則駕■不得其時則蓬累而行吾聞之良賈深藏若
虚君子盛德容貌若愚去子之驕氣與多慾態色與
淫志是皆無益於子之身吾所告子若是而巳孔子
去謂弟子曰鳥吾知其能飛魚吾知其能游獸吾知
其能走走者可以爲網游者可以爲綸飛者可以爲
矰至於龍吾不知其乗風雨而上天吾今日見老子
其猶龍耶
　　　尹真人
按史記老子居周乆之見周之衰乃遂去至関関令
尹喜曰子將隠矣疆爲我著書於是老子乃著書上
下篇言道德之意五千餘言而去列僊傳曰関令尹
喜者周大夫也喜內學星宿服精華隠德行仁時人
莫知也老子西逰喜先見其氣知真人當過物色而
迎之果得老子老子亦知其竒爲著書與老子俱之
流沙西服巨勝實莫知所終
　　　重冩前益州五長史真記
益州草堂寺(里去浣花亭三里/成都記云在府西七)列畫前長史一十
四人(長史非今賔佐也/節度職不帶尹則帶)代稱絶筆余嘗於數公子
孫之家獲見圖狀乃知草堂績事靡不造真者昔巖
野旁求徒聞審像稽山高遯惟上鎔金孰若記之丹
靑妙盡神照楚國祠廟魯王宫室洎此邦文翁舊舘
皆圖歴仗卿相粲然可觀雖有慕於前良曾莫究於
形似豈與夫年仗巳逺遺像猶存入虚室而烟霞暫
披拂浮埃而瑶林斯覿余以精舎甚古貌像將傾乃
選其功德尤盛者五人模於郡之聽所追維二漢䑓
閣皆有圖冩黃覇于定國雖宰相名臣不得在畫像
之列卓子康德行君子而在功臣之右今之所取意
在斯乎旣新光靈可想儼若神對吾将與歸因叙其
事詔諸来哲大和四年閏十二月十八日西川劍南
節度副太使知節度事銀靑光禄大夫檢校兵部尚
書兼成都尹御史大夫賛皇縣開國伯李德裕記
　　　懷崧樓記
懐崧思觧組也元和庚子歲予獲在內庭同僚九人
丞弼者五數十年間零落將盡今所存者惟三川守
李公而已(海路公吏部沈公左丞廋公舎人李公/已殘者西川杜公武昌元公中書韋公鎮)
洎大和已丑歲復接舊老同升台階或纔歎止輿巳
恊白雞之夢或未聞稅駕遽有黃犬之悲向之榮華
可以悽愴况余憂傷所侵疲薾多病嘗驚北叟之福
豈忘東山之歸此地舊隠曲軒傍施僻塊竹樹隂合
簷檻晝昏喧雀所依凉飈罕至余盡去危堞敞爲虚
樓剪榛木而始見前山除宻篠而近對嘉樹(有大辛/􁰽事前)
(木所蔽/夷樹亦焉草)延清輝於月觀留愛景於寒榮晨憇宵
逰皆有殊致周視原野永懐崧峯肇此佳名且符夙
尚盡庾公不淺之意冩仲宣極望之心貽於後賢斯
乃無愧丙辰歲丙辰月銀青光禄大夫守滁州剌史
李德𥙿記
　　　玄真子漁歌記
德𥙿頃在內庭伏覩憲宗皇帝冩真求訪玄真子漁
歌歎不能致余世與玄真子有舊早聞其名又感朙
主賞異愛才見思如此每夢想遺跡今乃獲之如遇
良寳於戯漁父賢而名隠鴟夷智而功高未若玄真
隠而名彰顕而無事不竆不逹其嚴光之比歟處二
子之間誠有𥙿矣長慶三年甲寅歲夏四月辛未日
潤州剌史兼御史大夫李德𥙿記
　　　漁歌如左
　　　煙波釣徒玄真子張■志和
西塞山邉白鷺飛桃花流水鱖魚肥靑箬笠緑簔衣
斜風細再不湏歸
　　　右一
釣䑓漁父楬爲裘兩兩三三舴艋舟能緃櫂慣乗流
長江白浪不曾憂
　　　右二
霅溪湾裏釣漁翁舴艋爲家西復東江上雪浦邉風
反着荷衣不歎窮
　　　右三
松江蟹合主人歡菰飵蓴羔亦共飡楓葉落荻花乾
醉泊漁舟不覺寒
　　　右四
靑草湖中月正圓巴陵漁父櫂歌連釣車子掘頭船
樂在風波不用僊
　　　右五
　　　祭唐叔文
維元和十二年歲次丁酉六月巳未朔二十一日巳
卯河東節度使檢校吏部尚書平章事張弘靖敢昭
告于晉唐叔之靈惟神娠母彂祥手文爲信殪徒林
之兕以啓夏墟受宻湏之皷以疆戎索豈止削桐無
戯歸禾有典冝在晉蕃育與周盛衰况式瞻西山神
靈是宅毎廷烟夜簇嵐氣朝隮必膚寸而合油然以
遍蓄泄在我神冝主之屬淮雨爲災粢盛将廢是用
率玆祀典以榮閟宫伏碩䧏福蒸人撤玆隂沴俾三
農有望萬庾斯豊永儲犧牲以荅神祝尚饗
　　奈元和中掌記戎幕時因晉祠止雨太保高平
　　公命余爲此文嘗對諸從事偁賞以爲徴唐叔
　　故事迨無遺漏今遇尚書博陵公移鎮北都輒
　　敢寄題廟宇㑹昌四年三月十五日司徒兼門
下侍郎平章事李德𥙿
　　　祭韋相執誼文
維大中四年月日趙郡李德𥙿謹以𬞞禮之奠敬祭
于故相韋公僕射之靈嗚呼皇道咸寧藉于賢相德
邁臯陶功宣吕尚文學世雄智謀神貺一遘讒疾投
身荒瘴地雖厚兮不察天雖高兮難諒野掇澗蘋晨
薦秬鬯信成禍深業崇身䘮某亦竄跡南陬從公舊
丘永泯軒裳之顧長爲㨬鶴之愁嘻吁絶域寤寐而
周儻知公者測公無罪不知我者謂我何求其心若
水其死若休臨風敬吊願與神逰尚饗

李文饒别集卷第七
李文饒别集卷第八
　箴
　　丹扆箴六首(并序)舌箴一首(并序)
　銘
　　聖祖院石磬銘　鹿跡山銘
　　劔門銘
　賛
　　圯上圖賛　大迦葉賛
　　　丹扆箴(并序)
臣聞詩云心乎愛矣遐不謂矣此古之賢人所以篤
於事君者也夫迹踈而言親者危地逺而意忠者忤
然臣竊念㧞自先聖偏倚寵光若不愛君以忠則是
上負靈鍳臣頃事先朝屬多隂診常獻大朙賦以諷
頗蒙先朝嘉納臣今日盡節朙主亦猶是心昔張敞
之守逺郡梅福之在遐徼尚竭誠盡規不避尤悔况
臣嘗學舊史頗知官箴雖在踈逺猶思献替謹稽首
上丹扆六箴具列于後仰塵睿覧伏積兢惶
　　　一宵衣箴
先王聽政昧爽以俟雞鳴旣盈日出而視伯禹大聖
寸隂爲貴光武至仁反友不忌無俾姜后猶去簮珇
彤管記言克念前志
　　　二正服箴
聖人作服灋象可觀雖在宴逰尚不懐安汲黯莊色
能正不冠楊阜毅然亦譏縹紈四時所御各有其官
非此勿服惟辟所難(慨然矣/毅然一作)
　　　三罷獻箴
漢文罷獻詔還騄駬鑾輅徐驅安用千里厥后令王
亦能㳟巳翟裘旣焚筒布則毁道德爲麗慈儉爲羙
不過天道斯爲至理
　　　四納誨箴
惟后納誨以求厥中從善如流乃能成功漢驁沉湎
舉白浮鍾魏叡侈㑀凌霄作宫中雖不忤而善亦從
以視爲瑱是謂塞聰
　　　五辯邪箴
居上處深在察㣲萌雖有讒慝不能蔽朙漢之孝昭
叡過周成上書知詐照姦得情燕盖旣折王猷洽平
百代之後乃流淑聲
　　　六防㣲箴
天子之孝敬遵王度安必思危乃無遺慮亂臣猖獗
非可遽數玄黃莫辨觸瑟始仆栢谷㣲行豺豕塞路
覩貌獻飱斯可誡懼
　　　舌箴(并序)
戊辰歲仲春月戊申夜余宿於洞庭西夢與中書令
姚公偶坐如舊相識問余曰君見僕所作口箴乎余
對曰去歲居守東周於公曾孫諌議某處覩金石之
刻遂莞爾而笑曰孫子猶能記之余以仲夏月逹于
海曲嘗竊思之聖哲之言上可以動天地成典謨次
可以正人倫朙得失黙而不言後代何述焉繫辭云
不善則千里之外違之在植其所言而巳矣豈不緘
其口銘其背以矯當世㢤楊子稱孰有書不由筆言
不由舌張儀以舌存而交亂亦善不善之效也余感
姚公之夢乃爲舌箴云
粵有帝舜洎於殷宗龍命惟允(允以龍岀內朕命故/舜命九官自禹至龍)
(命/曰龍)說言乃雍(代子言故曰說言/殷高宗夢傅說其)周有良弼王之喉
舌鼓舞而生渙汗乃發傳以言旋作義易以講習施
恱天以卷舌屏讒儒以金口駕說伯陽之誡柔存剛
缺言貴無瑕辯貴若訥則知門猶閉嚢不在括是以
楊雄悼讒者之冤梅福痛忠臣之結善乎先聖之言
既朙且清國之以寧人之不朽犯無隱情無恃爾言
駟馬不及嗟爾君子念玆在玆勿以寤一言而取宰
相以舌三寸而爲帝師徒見娄敬掉而獲爵不知魏
其齰以可悲雖言必有中而適其時子房能用其䇿
難以爭立愛奉春善建不㧞無以免係縲衞無警夫
莫椚叔向哀於是出惟敬仲之難朙由匠石之無質
楊子曰重則有灋輕則招憂言能如是可以寡尤
　　　聖祖院石磬銘
有羙浮石凄若銅音笙竽合奏鸞鷟在林淸越盈耳
和愉感心懸之玉宇永託僊岑
　　　鹿跡山銘
不動者山不死者仙山在僊存真訣不傳猗歟先生
耽道體玄騰駕素鹿遨逰紫烟時憇蓬壺下視桑田
一往茲山于今㡬年兹山岑寂先生是宅淸泉緑蘿
獨與世隔我居洞宫人見崖壁空留鹿跡永存幽石
　　　劔門銘
群山西来波積雲屯地險所㑹斯爲蜀門層岑峻壁
森若戈㦸萬壑奔東雙飛高闕翠嶺中橫黵然黛色
樹玆雄屏以衞王國(若列屏此一峯最竒而說者未/劍門當中有一峯峻嶺橫峙望)
(也/嘗及)峯㧞井幹溪囘溝洫嚴守重扄隱如臨敵運有
隆替地無險阨閉于昏頑開于有德馬錯西伐蜀矦
敗績艾出隂平禪亦来格粤在憲祖英威四克始剪
蜀妖遂清卭棘蠻夷軌道諸侯述軄武臣銘之金石
乃刻
　　　圯上圖賛
夫天所以睟淸者其氣理也故能四時變化萬物粲
然倦則隂陽爲灾光景不耀而况於人乎人亦肖圜
方之形禀淸濁之氣存神索至極物竆情則倚伏之
先見其如視矣子房潜心於神而逹之見其圓狀如
得其粤則有女子之粹羙嬰児之專和粹所以含至
精專所以研至賾散萬金之資柔毅也祖萬乗之仇
仁勇也學禮　履方也變名圯上避世也若乃五
日爲期三往增敬則尾生之信違道矣退不離國心不
忘君則鴟夷之遁非忠矣合時變以蟬蛻望僊路以
鴻冥優㳺於綺皓之門髣髴乎赤松之際豈不善始
善終㢤黃石者其天地之藴神朙之璽歟不然則無
以覺悟于房輔翼天漢嗟乎䘮亂既定韜匱而葆祠
之生也奉符歿而同穴有以見子房之神交不渝矣
　　　大迦葉賛(頭陀第一)
惟大迦葉依無上智初分寳坐終授宻記晚遇金粟
乃知平地潜形雞足以待慈氐
李文饒别集卷第八
李文饒别集卷第九
　　　平泉山居戒子孫記
經始平泉追先志也吾隨侍先太師忠公在外十四
年上㑹稽探禹冗歴楚澤豋巫山逰沅湘望衡嶠先
公每維舟淸眺意有所感必凄然遐想屬目伊川嘗
賦詩曰龍門南岳盡伊原草樹人烟目所存正是北
州梨棗熟夢魂秋日到郊園吾心感是詩有退居伊
洛之志前守金陵於龍門之西得喬處士天寳末避
地逺逰爲荒榛首翠㣲山尚有薇蕨山陽舊徑唯餘
竹木吾乃剪荆莾驅狐狸如立班生之宅漸成應叟
之地又得名花珍木竒石列於庭際平生素懐於此
足矣吾嘗以出處者貴得其道進退者貴不失時古
来賢逹多有遺恨至於玄祖潜身於柱史栁惠養德
於士師漢代丙㬅容官不過六百石終無辱殆邈難
及矣越蠡激文牛以肥遁留矦託黃老以辭世亦其
次焉范睢感蔡澤一言超然高謝鄧禹見功臣多敗
委逺名勢又其次也矧吾者於葵無衞足之智處有
不鳴之患雖有泉石杳無歸期留此林居貽厥後代
鬻平泉者非吾子孫也以平泉一樹一石與人者非
佳也吾百年後爲權勢所奪則以先人所命泣而告
之此吾志也詩曰維桑與梓必㳟敬止言其父所植
也昔周人之思召伯愛其所憇之樹近代薛令君於
禁省中見先祖所㨿之石必泫然流涕汝曹可不慕
之唯岸爲谷谷爲陵然巳焉可也
　　　平泉山居草木記
余嘗覧想石泉公家藏藏書日有園庭草木𬞞則知
先哲所尚必有意焉余二十年間三守呉門一蒞淮
服嘉樹芳草性之所耽或致自同人或得於樵客始
則盈尺今已豊㝷因感學詩者多識草木之名爲騷
者必盡蓀荃之羙乃記所出山澤庻資博聞木之竒
者有天台之金松琪樹稽山之海棠榧檜剡溪之紅
桂厚朴海嶠之香檉木蘭天目之靑神鳯集鍾山之
月桂靑颼楊梅曲房之山桂温樹金陵之珠栢欒荆
杜䳌茒山之山桃側栢南燭宜春之柳栢紅豆山櫻
藍田之栗梨龍栢其水物之羙者荷有蘋洲之重䑓
蓮美蓉湖之白蓮茅山東溪之芳蓀復有日觀震澤
巫嶺羅浮桂水嚴湍廬阜漏澤之石在焉其伊洛名
園所有今並不載豈若潘賦間居稱郁棣之藻麗陶
歸衡宇喜松菊之猶存爰列嘉名書之于石巳未歲
又得畨禺之山茶宛陵之紫丁香㑹稽之百葉木美
蓉百葉薔薇永嘉之紫桂蔟蝶天台之海石楠桂林
之俱郍衞台嶺八公之怪石巫峽之嚴湍琅邪䑓之
水石布于清渠之側仙人跡鹿跡之石列於佛榻之
前是歲又得鍾陵之同心木芙蓉剡中之真紅桂稽
山之四時杜䳌相思紫苑貞桐山茗重䑓薔薇黃槿
東陽之牡桂紫石楠九華山藥樹天蓼靑櫪黃心㭠
子朱杉龍骨　庚申歲復得宜春之笔樹楠稚子
金荆紅笔宻蒙勾栗木其草藥又得山薑碧百合
　　　金松賦(并序)
廣陵東南有顔大師猶子舊宅其地即孔北海故䑓
予因晩春夕景命駕逰眺忽覩竒木植於庭際枝似
檉松葉如瞿麥迫而察之翠葉金貫粲然有光訪其
名曰金松訊其所来曰得於台嶺乃就主人求得一
本列於平泉今聞封植得地枝葉茷盛叙其所自作
此賦
靑春已暮白日將夕經顔子之故巷訪孔公之舊宅
羙珍木之在庭得嘉名於樵客曩擢本於台嶺近徙
根於簷隙其柯肅肅可比於真松其葉纎纎寔侔於
瞿麥風入葉而成韻露垂柯而流液不受命於嚴霜
諒同心於寒栢含春靄而葱蒨映夕陽而的皪疑翠
尾之群翔若金潭之旁射襍爽籟於簧竹混晶光於
瑶碧竒樹以垂珠而擅名金松以潜頴而莫覿亦猶
處子在於隱淪竒才遺於草澤我有衡宇依山岑寂
類仲長之淸曠如蕭宰之竆僻託根此地似在崖壁
殊橘柚之不䙴同甘棠之可惜庻封植於園林永愛
玩而無斁
　　　靈泉賦(并序)
予林居西嶺平壤出泉廣不逾尋而深則盈尺自東
鄰故丞相崔公至谷口故丞相司徒李公凡别墅五
六皆謂之平泉寔彂源於此觀其湧不騰沸淡然冽
淸冬温夏寒朙媚可鍳其靈泉之藴也予往歲獲戾
放逐再罹謗傷泉必變色乆而後復昔傅長虞庭有
湧泉以其色在夏則冷渉冬而温乃爲神泉賦况潜
靈藴異羙過神泉因效長虞所作偶成此賦(作擬/效一)
山下出泉厥壤非石随淺深而見底實秋毫之可柝
其瑩若纎埃之映琉璃㣲䖝之潜琥珀玉瑕瑜而不
掩鏡妍媸而盡覿且夫動則廣大止則虚朙如君子
之絶徳乃望表而見情彂源而東百谷皆盈既處高
而就下雖遇坎而亦平曩者方聘康衢俄驚覆輙泉
色暫晦含晶不彂又如塵掩懸黎霧昏秋月累夕而
翳盈旬乃澈爾其脉引淸泚環匝荆扉淪漣冩照物
色殊暉孕蘋藻爲瑶碧涵沙皪爲珠璣歴長坂而麟
爛度小山而雪披若乃砥石於宇析波自沼入虚白
而逶迤浮縹淸而繚繞氣潤蘅蘭色滋松篠含逸響
於桐林動孤光於溪鳥於是列植芳菊華艶芊綿漬
漪瀾而更馥摇霽景而相鮮葉凝夕露叢靄秋烟羙
楚人之飡英慕胡公之飲泉况復自亭徂溪夤縁數
里懸瀑溜於碧潭散浮湍於淸沚乗鷁舳以晨泛聽
菱歌而夜起見蒹葭之始香疑湘沅之在此重曰原
隰既平泉流既清三逕未荒萬水向荣感棣華之零
落愴時鳥之相鳴恐閱水兮日逝且歸来兮養生
　　　秋聲賦(并序)
昔潘岳寓直騎省因感二毛遂作秋興賦况予百齡
過半承朙三入髮巳皓白(午三參掖坦/自中書舎人及)淸秋可悲
尚書十一丈鵷掖上寮人文大匠聊爲此作以俟知
音
露華肅天氣晶碧空無氛霽海清朙當其時也草木
隂蟲皆有秋聲自虚無而響作由寂寞而音生始蕭
瑟於林野終混合於太清出哀壑而憤起臨悲谷而
怨盈朔鴈聽而增逝孤猿聞而自驚此聲也異桐竹
之韻非金石之鳴足以動覊人之魄感君子之情况
乎臨淄藻思薛縣英名遽興華屋之歎預想曲池之
平豈待琴而魂散固聞笛以涕零亦有毁家蔡琰䧏
北李卿聽朔吹之夜動見霜鴻之暁征既慷慨而訴
懐獨汍瀾而流纓雖復蘇門傲世秦靑送行詎能冩
自然之天籟究吹萬之淸泠客有貞詞瀏湸逸氣縱
橫賦掩漏巵之妙文同蟠木之精聊染翰以冩意期
報之以瑶瓊
　　　牡丹賦(并序)
予觀前賢之賦草木者多矣靡不言託植之幽深採
􁧐之莫致風景之妍麗追賞之歡愉至於体物良有
未盡惟牡丹未有賦者聊以狀之僕射十一丈蔚爲
儒宗詞賦之首聲氣所感或能相和又見陳思王賦
序多言命王粲劉稹繼作今亦效之邀侍御裴舎人
同作
青陽既暮鷃鴠巳鳴念蘭若之方歇歎桃李之隂成
惟翠華之艶爚傾百卉之光英抽翠柯以布素粲紅
芳而彂荣其始也碧海霄澄􁐻珠躍出深波暁霽丹
梓吐實煥神龍之銜燭皎若木之並日其盛也若紫
芝連葉鴛雛比翼奪珠樹之鮮輝掩非煙之竒色倐
忽摛錦紛葩似織其落也朙豔未褫紅衣如脫朱草
柯折珊瑚枝碎霞既皪而轉研紅欲消而猶綷爾乃
獨含芳意幽怨殘春將獨立而傾國雖不言兮似人
觀其露彩猶泫日華初照燁其晨葩情若㣲笑色雖
羙而自艶類河汾之窈窕逮乎的皪含景離披向風
鈆華春而思蕩蘭澤晩而光融情放縱以自得凝若
煥之冶容既而華豔恍惚繁華遽畢驚寳雉之乍廻
想江妃而復出望獻璫之玉俄以蔽光感懐珮之川
悵然如失客顧余曰勿謂淑羙難乆徂芳不留彼妍
華之閱世非人夀之可儔君不見龍􁑼閈宏池䑓御
溝堂挹山林峯連萃樓有百歲之芳叢(舎甲第猶/今京師精)
(牡丹在/有天寳中)無昔日之通侠豈暇當飛霍之時始嗟零
落且欲同樹萱之意聊自忘憂􁗁􁗁
　　　近於伊川卜山居将命者畫圖而至欣然感
　　　聊賦此詩兼寄上浙東元相公大夫使求靑
　　　田胎化鶴(歲作/乙巳)
弱歲弄詞翰遂叨朙主恩懐章過越邸建斾守吳門
西圯隂難駐東臯意尚存慙逾六百石愧負五千言
寄世知嬰繳辭荣類觸藩欲追緜上隠况近子平村
邑有桐鄕愛山餘黍谷暄免非迯相地乃是故侯園
野竹多㣲逕岩泉豈一源映池方樹宻傍澗古藤繁
卭杖堪扶老■牛巳服轅只應将唳鶴幽谷共翩翻
　　　憶平泉山居贈沈吏部一首(中書作)
昔聞羊叔子茅屋在東渠豈不念歸路徘徊畏簡書
乃知軒冕客自與田園踈歿世有遺恨精誠有所如
嗟予寡時用風志在林閭雖抱山水癖敢希仁智居
清泉繞舎下脩竹䕃庭除幽徑松盖宻小池蓮葉初
從来有好鳥近復躍鯈魚少室映川陸鳴臯對蓬廬
張何舊寮宷(金門寮故也/予與吏部乃)相勉在懸輿常恐似伯玉
瞻前慙魏舒
　　　夏晩有懐平泉林居(宜春作)
孟夏守畏途捨舟在徂暑愀然何所念念我龍門䲧
宻竹無蹊徑高松有四五飛泉鳴樹間颯颯如度雨
􁒓桂秀層嶺芳蓀媚幽渚稚子候我歸衡門獨延佇
誰言聖與哲曾是不懐土公旦既思周宣尼亦念魯
矧余竄炎裔日夕誰晤語眷闕悲子牟班荆感椒舉
悽悽視環玦惻惻歩庭廡豈待荘舄吟方知倦覉旅
　　　早秋龍興寺江亭閑眺憶龍門山居寄崔張
　　　舊從事(宜春作)
江亭感秋至蘭徑悲露泫秔稻秀晩川杉松欝晴巘
嗟予有林壑茲夕念原衍緑篠連嶺多靑莎近溪淺
淵朙菊猶在仲蔚蒿莫剪喬木粲凌苕隂崖積幽蘚
遥思伊川水北渡龍門峴蒼翠雙闕間逶迤清灘轉
故人在鄕國歲晏路悠𬗟惆悵此生涯無由共豋踐
　　　比聞龍門敬善寺有紅桂樹獨秀伊川嘗於
　　　江南諸山訪之莫致陳侍御知予所好因訪
　　　剡溪樵客偶得數株移植郊園衆芳色沮乃
　　　知敬善所有是蜀道菵草徒得嘉名因賦是
　　　詩兼贈陳侍御(金陵作)
昔聞紅桂枝獨秀龍門側越叟遺數株周人未嘗識
平生愛此樹攀翫無由得君子知我心因之爲羽翼
豈煩嘉客譽且就清隂息来自天姥岑長疑翠嵐色
芬芳世所絶偃蹇枝漸直瓊葉潤不凋珠英粲如織
猶疑翡翠宿想待鵷雛食寧止暫淹留終當更封植
　　　懐山居邀松陽子同作
我有愛山心如飢復如渇出谷一年餘常疑十年别
春思巖花爛夏憶寒泉冽秋憶泛蘭巵冬思翫松雪
晨思小山桂暝憶深潭月醉憶剖紅梨飯思食紫鱖
坐思藤蘿宻歩憶莓苔滑晝夜百刻中愁腸幾囘絶
毎念羊叔子言之豈常輟人生如意事十乃居七八
我未及懸輿今猶佩朝紱焉能逐麋鹿便得遊林樾
范恣滄波舟張惟赤松列惟應詎身恤豈敢忘臣節
噐滿自當欹物盈終有缺從玆返樵逕庻可希前哲
　　　思歸赤松村呈松陽子
昔人思避世惟恐不深幽禽慶潜名岳鴟夷漾釣舟
顧余知止足所樂在歸休不似㝷山者忘家恣逺逰
　　　近臘對雪有懐林居
蓬門常晝掩竹逕寂無人鳥起飄松霰􁊁行動谷榛
應(闕)禽魚侣(闕)與薜蘿親遥憶平臯望溪烟巳彂春

李文饒别集卷第九
李文饒别集卷第十　平泉山居草木記
　　思山居一十首
　　　淸朙後憶山中
遥思寒食後野老林下醉月照一山朙風吹百花氣
飛泉與萬籟髣髴疑簫吹不待曙華分巳應喧鳥至
　　　題寄商山石
綺皓巖中石嘗經(闕)隱淪紫芝歌㡬曲紅蘚閟千春
聊用支琴尾寧惟倚病身自知来處所何暇問嚴遵
　　　憶種苽時
尚平方畢娶踈廣念歸期澗底松成盖簷前桂長枝
逕閑芳草合山靜落花遲雖有苽園在無因及種時
　　　春日獨坐思歸
壮齡心巳盡孤賞意猶存豈望圖麟閣惟思卧鹿門
無謀堪適野何力可拘原只有客身去幽山自灌園
　　　思豋家山林嶺
自知無世用只是愛山逰舊有嵇康嬾今慙趙武偷
豋巒未覺疾汎水便忘憂最惜殘筋力捫蘿遍一丘
　　　思郷園老人
常羡蓽門翁所思惟歲稔遥知松月曙尚在山􁳟寢
蘭氣入幽簾禽言傍孤枕晨興歩巖逕更酌寒泉飮
　　　寄龍門僧
龍門有開士愛我春潭碧淸景出東山閑来翫松石
應憐林壑主逺作滄溟客爲我謝此僧終當理歸䇿
　　　憶藥苖
溪上藥苖齊手茸正堪掇皆能扶我夀豈止堅肌骨
味掩商山芝英逾首陽蕨豈如丼谷士只得香泉啜
(水是湖廣/者/南陽甘谷有菊)
　　　憶村中老人春酒(叟善釀/有劉揚二)
二叟茅茨下清晨飮濁醪雨殘紅芍藥風落紫櫻桃
巢燕㗸泥疾簷䖝掛網高閑思春谷事轉覺䆠途劳
　　　憶葛勝木禪床
憶我齋中榻寒宵㡬獨眠管寧穿亦坐徐孺去常懸
䖝網垂應遍苔痕染更鮮何人及身在歸對老僧禪
　　　初夏有懐山居
山中有所憶夏景始淸幽野竹隂無日巖泉冷似秋
翠岑當累榭皓月入輕舟只有思歸夕空簾且夢游
　　　張公超谷中石
鼓篋依緑槐橫經起秋霧有時連岳客尚辦絃歌處
自予去幽石誰人襲芳杜空留古苔石對我岩中樹
　　　初歸平泉過龍門南嶺遥望山居即事
初歸故鄕陌極望且徐輪近野樵蒸至平泉煙火新
農夫饋雞黍漁子薦霜鱗惆悵懐楊僕慚爲関外人
　　　伊川晩眺
桑葉初黃梨葉紅伊川落日盡無風漢儲何假終南
客角里先生在谷中
　　　潭上喜見新月
簮組十年夢園廬今夕情誰憐故鄊月復映碧潭生
皓彩松上見寒光波際輕還將孤賞意暫寄玉琴聲
　　　郊外即事奉寄侍郎大尹
高秩慙非隱閑林喜退居老農争席坐稚子帶經鋤
竹徑難廻騎僊舟但跂予豈知陶靖節秪自愛吾廬
　　　山居遇雪喜道者相訪
幽居近谷西喬木與山齊野竹連池合巖松映雪低
喜君来白杜值我在靑谿應笑於陵子遺荣自灌畦
　　　雪霽晨起
雪覆寒溪竹風卷野田蓬四望無行跡誰憐孤老翁
　　　洛中士君子多以平泉見呼愧獲方外之名
　　　因以此詩爲報奉寄劉賔客
非高柳下逸自愛竹林閑才異居東里愚因在北山
徑荒寒未掃門設晝長関不及鴟夷子悠悠烟水間
　　　早春至言襌公法堂憶平泉别業(金陵作)
昔我伊原上孤逰竹樹間人依紅桂靜鳥傍碧潭閑
松盖低春雪藤輪倚暮山永懐桑梓邑衰老若爲還
　　　峽山亭月夜獨宿對櫻桃花有懐伊川别墅
(作/金陵)
皎月照芳樹鮮葩含素輝愁人惜春夜逹曙想巖扉
風靜隂滿砌露濃香入衣恨無金谷妓爲我奏思歸
　　春暮思平泉襍詠二十首
(淮南作/自此並)
　　　望伊川
逺村寒食後細雨度川来芳草連谿合梨花映墅開
槿蘺懸落照松逕長新苔向夕亭臯望逰禽幾處囘
　　　潭上紫藤
故鄕春欲盡一歲芳難再巖樹巳靑葱吾廬日堪愛
幽溪人未去芳草行應礙遥憶紫藤垂繁英照潭黛
　　　書樓晴望
幽居人世外乆厭巿朝喧蒼翠連雙闕㣲茫認九原
(山南名臣丘壠/東望盡見萬安)殘紅映鞏樹斜日照轘轅薄暮柴扉
掩誰知仲蔚園
　　　西嶺望鳴臯山
高秋對凉野四望何蕭瑟逺見鳴臯山靑峯原上出
晨興採薇蕨向暮歸蓬蓽詎假数揮金飡和養餘日
　　　瀑泉亭
向老多悲恨悽然念一丘巖泉終古在風月㡬年逰
􁒓閣饒佳樹菱潭有釣舟不如羊叔子名與峴山留
　　　紅桂樹(心因以爲號/此樹白花紅)
欲求塵外物此樹是瑶林後素合餘絢如丹見本心
妍姿無㸃辱芳意託幽深願以鮮葩色凌霜照碧潯
　　　金松(出天台山)
台嶺生竒樹佳名世未知纎纎疑大菊落落是松枝
照日含金晰籠烟漾翠滋勿言人去晩猶有歲寒期
　　　月桂(出蔣山淺黃色)
何年霜夜月桂子落寒山翠幹生巖中金英在人間
幽崖空自老淸漢未知還惟有凉秋夜嫦娥未暫攀
　　　山桂(此花紫色英藻繁)
吾愛山中樹繁英滿目鮮臨風飄碎錦映日亂非烟
影入春潭底香凝月榭前豈知幽獨客頼此當朱絃
　　　栢(枝葉盡舟四/别樹經霜暫)
聞有三株樹惟應秘閬風珊瑚不生葉朱草又無叢
未若凌雲栢常能終歲紅晨霞與落日相照在巖中
　　　蓀(溪蓀花紫色/生茅山東溪)
楚客重蘭蓀遺芳今未歇葉抽淸淺水花照暄妍節
紫艶映渠鮮輕香含露結離君若有贈暫與幽人折
　　　流盃亭
激水自山椒析波分淺瀬囘環疑古篆詰曲如縈帶
雪愬羽觴遲惟觀親友㑹欲知中聖處皓月臨松盖
　　　東谿
近蓄東谿水悠悠起渌波綵鴛留不去芳草日應多
夾岸生竒篠緑巖覆女蘿蘭橈思無限爲感濯纓歌
　　　鸂􁱢
清沚雙鸂􁱢前年海上鶵今来戀洲嶼思若在江湖
欲起揺荷盖閑飛濺水珠不能常泛泛惟作逐波鳬
　　　西園
西園最多趣永日自忘歸石瀬流清淺峯岑澹翠㣲
暁飜紅藥艶晴鳥碧潭輝獨望姢姢月宵分未掩扉
　　　海
昔見歴陽山鷄籠巳孤秀今㸔海嶠樹翠盖何幽茂
霰雪詎能侵(霜雪不侵/此樹枝葉宻)烟嵐自相揉攀條獨臨憇
况值清隂晝
　　　雙碧潭
清剡與嚴湍潺湲皆可憶適来玩山水無此秋潭色
莫辦幽蘭叢難分翠禽翼遲遲洲渚歩臨眺忘飱食
　　　竹逕
野竹自成逕繞溪三里餘檀欒被層阜蕭瑟䕃淸渠
日落見林靜風行知谷虚田家故人少誰肯共焚魚
　　　花藥欄(續常可留翫/花藥四時相)
蕙草春已碧蘭花秋更紅四時彂英豔三逕滿芳叢
秀色濯清露鮮輝揺惠風王孫未知返幽賞竟誰同
　　　自叙(㳺五嶽/非尚子遍)
五嶽逕雖深遍逰心巳蕩苟能知止足所遇皆清曠
七十難可期一丘乃㣲尚遥懐少室山常恐非吾望
　　　首夏淸景想望山居
嘉樹隂初合山中賞更新禽言未知夏蘭逕尚餘春
散滿蘿垂帶扶踈桂長輪丹靑冩不盡宵夢歎非真
累榭空留月虚舟若待人何時倚蘭棹相與掇汀蘋
　　思平泉樹石雜詠一十首
　　　釣䑓
我有嚴湍思懐人訪故䑓客星依釣隱仙石逐槎囘
倒影含淸沚凝隂長碧苔飛泉信可挹幽客未歸来
　　　似鹿石
林中有竒石髣髴獸潜行乍似依巖桂還疑食野苹
葺長緑鮮映班細紫苔生不是見覉者何劳如頓纓
　　　海上石笋
常愛僊都山竒峯千仞懸迢迢一何逈不與衆山連
忽逢海嶠石稍慰平生憶何以佀我心亭亭孤且直
　　　疊
潺湲桂水湍潄石多竒狀鱗次冠煙霞蟬聮疊波浪
今来碧梧下逈出秋潭上歲晩苔蘚滋懐賢益惆悵
　　　重䑓美蓉
美蓉含露時秀色波中溢五女襲朱裳重重映皓質
晨霞耀丹景片片朙秋日蘭澤多衆芳妍姿不相匹
　　　白鷺鶿
余心憐白鷺潭上日相依拂石疑星落凌風似雪飛
碧沙常獨立淸景自忘歸所樂惟烟水徘徊戀釣磯
　　　海魚骨
昔日任公子期年釣此魚無由見成岳聊喜識專車
皎皎連霜月高高映碧渠陶潜雖好事觀海只披圖
　　　泛池舟
桂舟蘭作枻芬芳皆絶世只可弄潺湲焉能濟大川
樹懸凉夜月風散碧潭烟未得同魚子菱歌共扣舷
　　　舴艋舟
無輕舴艋舟始自鴟夷子雙闕挂朝衣五湖極煙水
時逰杏壇下乍入湘川裏永日歌濯纓超然謝滓塵
　　　二猿
釣瀬水連漪富春山合㳫松上夜猿鳴谷中淸響合
衝網忽見覊故山從此辭無由碧潭飲争接緑蘿枝
　　　思在山居日偶成此詠邀松陽子同作
閑思昔歲事忽忽念伊川乗月歩秋坂滿山聞石泉
囘塘碧潭映高樹緑蘿懸露下呌田鶴風来嘶晩蟬
懐玆長住夢歸去且無縁幽谷人未至蘭苕應更鮮
(作乘興/乘月一)
　　重憶山居六首
　　　平泉源
出谷纔浮芥中園巳濫觴逶迤過竹塢浩淼走蘭塘
夜靜聞魚躍風㣲見鴈翔從玆東向海可泛濟川航
　　　泰山石(兖州從事所寄)
鷄鳴日觀望逺與扶桑對滄海似鎔金衆山如㸃黛
遥知碧峯首獨立烟嵐內此石依五松蒼蒼幾千載
　　　巫山石
十二峯前月三聲猿夜愁此中多怪石日夕潄寒流
必是歸星渚先求歴斗牛(斗牛分/楊州是)還疑烟雨霽髣髴
是嵩丘
　　　羅浮山(番禺連帥所遺)
龍伯釣鼇時蓬莱一峯坼(是蓬莱邉山浮来/裴渊廣州記羅浮山)飛来
碧海畔遂與三山隔其下多長溪(有七十二長溪/茅君內傳山下)潺
湲宗亂石知君分如此贈逾荆山壁
　　　漏潭石(魯客見遺)
常疑六合外未信漆園書及此聞溪漏方欣騐尾閭
大㢤天地氣呼吸有盈虚羙石劳相贈瓊瑰自不如
　　　釣石(於谿人處求得)
嚴光隱富春山色谿文碧所釣不在魚揮綸以自適
余懐慕君子且欲坐潭石持此返伊川悠然慰衰夕
　　　懐伊川郊居
衰疾常懐土郊園欲掩扉雖知朙目地不及有身歸
鞏樹秋隂遍伊原霽色㣲此生㸔白首良願已應違
　　　晨起見雪隱山居
忽憶巖中雪誰人拂薜蘿竹梢低未舉松盖偃應多
山溜随冰落林􁊁帶霰過不劳聞鶴語方奏苦寒歌
　　憶平泉雜詠
　　　憶初暖
今日初春暖山中事若何雪開喧鳥至澌散躍魚多
幽翠生松栢輕烟起薜蘿柴扉常晝掩惟有野人過
　　　憶辛夷(辛夷金陵/余赴欲門)
昔年將出谷㡬日對辛夷倚樹憐芳意攀條惜歲滋
淸隂湏暫憇秀色正堪思只待揮金日慇懃泛羽巵
　　　憶寒梅
寒塘数樹梅常近臈前開雪映縁巖竹香侵汎水苔
遥思淸景暮還有野禽来誰是攀枝客玆辰醉始廻
　　　憶藥欄
野人清旦起掃雪見蘭芽始畎春泉入惟愁暮景斜
未抽萱草葉纔彂欵冬花誰念江潭老中宵旅夢賖
　　　憶茗芽
谷中春日暖漸憶掇茶英欲及清朙火能銷醉客酲
松花飄鼎泛蘭氣入甌輕飮罷閑無事捫蘿谿上行
　　　憶野花(余未嘗春到故園)
雖逰洛陽道未識故園花曉憶東谿雪晴思冠嶺霞
谷深蘭色秀村逈桺隂斜悵望龍門晩誰知小隱家
　　　憶春雨
春鳩鳴野樹細雨入池塘潭上花㣲落谿邉草更長
䟽風白鷺起拂水綵鴛翔最羡歸飛燕年年在故鄕
　　　憶晩眺
伊川新雨霽原上見春山緱嶺晴虹㫁龍門宿鳥還
牛羊平野外桑柘夕烟間不及郷園叟悠悠盡日閑
　　　憶新藤
遥聞碧潭上春晩紫藤開水似晨霞照林疑綵鳯来
淸香凝島嶼繁艶映莓苔金谷如相並應将錦帳囘
　　　憶春耕
郊外杏花坼林間布榖鳴原田春雨後谿水夕流平
野老荷蓑至和風吹草輕無因共沮溺相與事巖耕
　　　余所居平泉村舎近蒙韋常侍大尹特攺嘉
　　　名因寄詩以謝
未謝留侯疾常懐仲蔚園閑謡紫芝曲歸夢赤松村
忽攺蓬蒿色俄吹黍谷喧多慙孔北海傳教及衡門
　　　山信至說平泉别墅草木滋長地轉幽深悵
　　　然思歸復此作
忽聞樵客語慙慰野人心幽徑芳蘭宻閑庭秀木深
􁊁䴥来澗底鳬鵠遍川潯誰念滄溟上歸歟起歎音
　　　臨海太守惠予赤城石報以是詩
聞君採竒石剪㫁赤城霞潭上倒虹影波中揺日華
僊巖接絳氣谿路襍桃花若值客星去便應随海槎
　　　前相國賛皇公早葺平泉山居蹔還憇旋起
　　　赴詔命作鎮浙右輒抒懐賦四言詩一十四
　　　首寄
　　　　正議大夫行尚書兵部侍卽集賢殿學士
　　　　賜紫金魚袋裴潾
動復有原進退有期用在得正朙以知㣲夫惟哲人
㑹且有歸靜固勝熱安毎慮危将憇於盤止亦先機
　　　右一
植慶在根鍾福有兆珠潜巨海玉藴崐嶠披室生白
照夜成晝揮翰飛文入侍左右出納帝命弘玆在宥
　　　右二
歴難求試執憲成風四鎮咸人三階以融捧日柱天
造膝納忠建儲固本樹屏息戎彼狐彼䑕窒穴掃蹤
　　　右三
我力或屈我躬莫沔三黜如飴三起惟惧再賓爲龍
一麾爲飫昔在治繁常思歸去今則合契行斯中慮
　　　右四
有鳯自南亦􁦣其羽好姱佳麗于伊之滸五彩含章
九苞合矩佩仁服義鳴中律吕我来思卷薄言遵渚
　　　右五
鑿龍中闢伊原右奔下有秘洞豁起石門竹澗水橫
松架雪屯岫環如壁巖虚若軒朝昏含景夏淸冬温
　　　右六
南溪廻舟西嶺望踈水遠如空山㣲似　二室峯連
四山駢聳玉女乍欹玉華獨踊雲翔日耀如戴如拱
　　　右七
飛泉挂空如决天潯萬仭懸注直貫潭心月正中央
洞見淺深群山無影孤鶴時吟我嘯我歌或眺或臨
　　　右八
鳥之在巢風起林揺退翔城顛翠亂捫天雨止雲旋
亦息于淵人皆知進我獨止焉人皆務朙我獨晦焉
邈矣其山黙矣其泉
　　　右九
寝丘之田土山之上孫既貽謀謝亦遐想儉則爲福
華固難長寜若我心一泉一壤造適爲足超然孤賞
　　　右十
其風自西言彂帝庭飄彼黃素墮於山楹公拜稽首
靡敢受荣宸嚴再臨俾撫百城戀此莫處星言其征
　　　右十一
公昔南邁我不反覩言旋舊觀莫獲安語今則不遑
載騫載舉離憂莫寫歡好曷叙愴矣東望泣涕如雨
　　　右十二
山嵇之舊劉盧之恩舉世莫尚惟公是敦哀我蠢蠢
念我諄諄振此鎩翮扇之騰飜斯德未報抵誓子孫
　　　右十三
迢迢秦塞南望呉門對酒不飮設琴不鼓何以代面
寄之濡翰何以冩懐詩以足言無宻玉音以慰我魂
　　　右十四
　　開成元年九月相公以太子賓客分司東都九
　　月十九日逹洛下安居於平泉別墅潾輒述公
　　素尚賦四言詩兼述山泉之羙未及刻石其年
　　十一月二十一日除浙西觀察使寵兼八座亞
　　相之重十二月四日彂赴任開成二年有潾自
　　兵部侍郎除河南尹乃於河南𪠘中自書于石
　　立於平泉之山居開成二年九月二十五日河
　　南尹裴潾題
　　　諸書載平泉花木
劇談録李德𥙿東都平泉荘去洛城三十里卉木䑓
榭若造仙府有虚檻對引泉水萦囘䟽鑿像巫峽洞
庭十二峯九派迄於海門江山景物之状以間行逕
有平石以手磨之皆隱隱見雲霞龍鳯草樹之形初
德𥙿營平泉逺方之人多以異物奉之有題平泉詩
曰隴右諸侯供語鳥日南太守送名花
賈氏談録賛皇公平泉荘周圍十里構臺榭百餘所
今基址猶存天下竒花異草珍松怪石靡不畢致其
間故德𥙿自製平泉草木記今悉蕪絶唯鴈翅檜珠
子柏蓮房玉藻等盖僅有存焉(鴈之翅珠子栢栢實/鴈翅檜葉㜑娑如鴻)
(蓮蘂跗蕚上花分五朶而實同一房/皆如白珠子藂生葉上香聞数十歩)怪石名品甚衆
多爲洛城有力者取去(女道二字/石上皆刻)唯禮星石及師子
石今爲陶學士徙置棃園别墅(尺餘有文理成斗極/禮星石縱廣一丈厚)
(通貫其状如師子首尾眼鼻皆具足/之象師子石高三四尺孔竅千萬逓相)
河南志河南長殿南有婆娑亭貯竒石處世傳李德
𥙿醒酒石以水沃之有林木自然之秋今謂㜑娑石
盖以樹名
五代史張全義字國維監軍嘗得李德𥙿平泉醒酒
石德𥙿孫延古因託全義復求之監軍忿然曰自黃
巢亂後洛陽園池無復能守豈獨平泉一石㢤全義
嘗在巢賊中以爲譏巳因大怒奏笞殺監軍者
李文饒别集卷第十
李文饒外集卷第一　窮愁志(并序)
予頃歲吏道所拘沉迷簿領今則幽獨不樂誰與晤
言偶思當世之所疑惑前賢之所未及各爲一論庻
乎箴而體要謂之窮愁志凢三卷篇論四十九首銷
此永日聊以觧憂地僻無書心力乆廢每懐多聞之
益頗有闕疑之恨貽於朋友以俟箴䂓
　評史
　　夷齊論　三良論
　　張辟疆論　爰盎以周勃爲功臣論
　　漢昭論　漢元論
　　荀恱論高祖武宣論荀恱哀王商論
　　張禹論　三國論
　　羊祜留賈充論　宋齊論
　　　夷齊論
昔夷齊不食周粟餓于首陽之下仲尼稱其仁孟軻
羙其德(孟子稱伯夷/聖人之清者)盖以取其節而激貪也所謂周
粟者周王所賦之禄是也諌而不從不食其禄可矣
至於聞淑媛之言輟飱薇蕨斯可謂不智矣夫薇蕨
者元氣之所彂生四時之所順成日月之所燭風雨
之所育周焉得而有之㢤若以粟者周人之播殖則
夷齊得非周人乎反覆其道盡未當理然夷齊之行
實誤後人於陵仲子慕夷齊者也乃至不義其兄之
禄㓗則㓗矣仁豈然㢤厥後商洛四友畏秦之酷避
秦之禍豈止㓗其身而巳然飱紫芝以爲糧飮清泉
以爲漿終老南山以養其夀斯可謂仁智兼矣
　　　三良論
秦穆之殺三良詩人刺之矣春秋譏之矣今不復議
唯三良許之以死而前代無譏何也且臣道莫顯於
咎繇孝友莫盛於周公咎繇尚不殉於舜禹二后周
公尚不殉於文武二王三良詎可許之死乎如三良
者所謂殉荣樂也非所謂殉仁義也可與梁丘㨿安
陵君同譏矣焉得謂之百夫特㢤昔荀息許晉献以
言繼之以死君子猶歎斯言之玷不可磨也豈得以
生同荣樂殁共埃塵以爲忠乎晏平仲言君爲社稷
死則死之斯言得之矣自周漢迄於巨唐殺身成仁
代有髦傑莫不顯一身之義烈未有繋一國之存亡
唯紀信乗黃屋以誑楚赴丹熖而存漢数千年間一
人而巳漢祚四百繇此而興余謂漢祖封建紀氏宜
在蕭曹之上報德木稱良可悲也
　　　張辟疆論
楊子羙辟強之覺陳平非也若以童子膚敏善揣吕
氏之情竒之可也若以反道合權以安社稷不其悖
㢤授兵産禄幾危劉氏皆因辟強啓之向使留侯尚
存必執戈逐之将爲戮矣觀高祖遺言吕后制其大
事可謂謀無遺䇿矣以王陵有廷諍之節置以爲相
謂周勃堪寄託之任令本兵柄况外有齊楚淮南磐
石之固內有朱虚東牟肺腑之親是時産禄皆匹夫
耳吕后雖心不在哀将相何至危惧必當憂傷不食
自促其夀豈能爲将相之害㢤高祖曰非劉氏而王
者天下共撃之此慮屬吕宗矣何可背之厥後稱制
八年産禄之封殖固矣若平勃二人溘先朝露則劉
氏之業必歸吕宗及吕后之殁刼􁊓商以紿吕禄計
亦窘矣周勃雖入北軍尚不敢公言誅諸吕豈不艱
㢤頼産禄皆徒隷之人非英傑之士儻才岀於世豈
受其紿說㢤嗟乎與其圖之於難豈若制之於易由
是而言平勃用辟強之計斯爲謬矣留矦破産以報
韓結客以徂秦招四皓以安太子所謂必伏義居正
由此知不尚權譎明矣
　　　爰盎以周勃爲功臣論
爰盎對文帝曰絳侯所謂功臣非社稷臣夫社稷臣
者主在與在主亡與亡盎見勃自德其功有以激之
也非至理篤論此言足以惑文帝聰朙傷仁厚之政
俾其君有薄宗臣之意竟使周勃大功皆棄非罪見
疑可爲長歎息也當吕后之世惠帝巳殂少帝非劉
氏陳平用辟强之計權王産禄絳侯若不與之同心
而制其兵柄必由此而階亂矣劉氏安危未可知也
(盎甘諸吕用事檀相王/大尉本兵柄弗能王也)然磨而不磷涅而不淄未常
不心存社稷志在劉氏外雖順遜內守忠貞得不謂
之社稷臣乎其後絳侯繋請室盎雖朙其無罪所謂
䧟之死地而後生之徒有救焚之力且非曲突之義
楊子偁盎忠不足而談有餘斯言當矣善㢤賈生之
說喻堂陛之峻高者難攀卑者易陵文帝感悟養臣
下有節有以見賢人用心致君精識若袁公者難與
並爲仁矣盎唯有正慎夫人席塞梁王求嗣此二事
守正不撓忠於守奉害錯之罪虐貫神朙安陵之禍
知天道不昧矣
　　　漢昭論
人君之德莫大於至朙朙以照奸則百邪不能蔽矣
漢昭帝是也年十四而知燕王書詐後有譛霍光者
上輒怒者敢有僣毁者坐之周成王有慙德矣高祖
文景俱不如也成王聞管蔡流言覩召公不說遂使
周公狼跋而東鴟鴞之詩作矣漢高聞陳平去魏背
楚欲捨腹心臣漢文惑季布使酒難近罷歸股肱郡
疑賈生擅權紛亂欲踈賢士景帝信讒誅鼂錯兵觧
遂戮三公所謂執狐疑之心来讒賊之口使昭帝得
伊吕之佐則成康不足侔矣惜㢤霍光不學亡術未
稱其德然輕徭薄賦與人休息匈奴和親百姓充實
議塩䥫而罷榷酤任忠臣之效也纔弱冠而殂功德
未盡良可痛矣
　　　漢元論
漢元帝習武帝游宴後庭又隆好音樂與弘㳟石顯
圖議帷幄之中進退天下之士史臣賛曰優游不㫁
漢宣之業衰焉余以班固之言未盡其癖盖懦而不
才權移所嬖非不㫁也夫帝王者天也天以剛徤爲
氣粹精爲體氣剛而徤則三光不昏軆粹而精則四
氣不亂剛也者不息之謂也故權衡獨運四時不忒
粹也者不雜之謂也故乖氣消散隂陽不謬若運動
不在於權軸鎔鑄不由於太冶蕩蕩上帝復何爲㢤
書曰天聰朙自我民聰朙又曰天視自我民視天聽
自我民聽豈尭舜之時上下皆公讒說不行人與其
其聰朙㢤豈幽厲之君上下盡邪讒言相蔽人不與
其聰朙㢤元帝自稱淫亂之君各賢其臣令皆覺悟
天下安得危亡之君元帝盖自以㳟顯爲賢而任之
不疑也
　　　荀恱論高祖武宣論
荀恱論畧曰高帝天下初起庻事草創文帝躬行玄
黙遂至昇平而古典未備制度多闕武帝內修文學
外耀武威而不盡其術不克其終宣帝任灋審刑採
覈名實而不用儒術理化不成歴数三代以及元帝
曰崇尚儒業從諌如流引班固賛賔禮故老優游亮
直又曰貢薛韋匡迭爲宰相其㫖以爲專用儒術莫
盛於此班固荀恱皆文雅之士以元帝好儒徴用儒
生故以玆爲羙而深罪石顯痛心泣血稱詩人投卑
豺虎嫉之甚也異乎余之所聞也任㳟顯始於宣帝
當宣帝之世石顯豈能墮其大業㢤則知悪不在於
顯矣蕭望之周堪皆廊廟之噐有師傳之恩石顯所
忌廢而不用朋龍上書遂致于理其後劉向廢錮張
猛自殺豈得謂之優游亮直乎賈捐之京房雖不終
其身亦皆英特雋才道術竒士於元帝可謂忠矣亦
因諧而死惑於讒邪豈得謂之牽於文義乎於讒邪
則不㫁於髦俊則用灋亦不得謂之優㳺矣貢薛雖
能忠諌止於諷諭㳟儉未嘗禦姦觸邪矣韋匡從容
守位未嘗犯顔干色矣所以得乗時而進乆安其位
昔桀紂殺一龍逢比干而得天下之悪歸焉桀紂以
拒諌而殺之其悖巳甚元帝以信讒而殺抑又甚焉
王業既衰至成哀陵替纔三世而王莽篡奪而宣帝
稱亂吾家者太子也知子莫若父信㢤是言
　　　荀恱哀王商論
荀恱論曰夫獨智不用於世獨行不蓄於時昔人所
以自退猶不得自免是以離世深藏又曰以六合之
大一身之㣲而匹夫無所容焉豈不哀㢤余三復斯
論澘然出涕仲尼聖人也猶羙顔子之行藏與我同
志稱寗武愚不可及歎􁑞瑗卷而懐之則聖人遵養
時晦可謂至矣以仲尼之德足以塞叔孫之毁以仲
尼之仁足以免陳蔡之困以仲尼之智足以避斥人
之辱以仲尼之道足以容魯哀之世而逼迫多惧殆
於危亡由是思之無非命也况王商者㢤世人皆以
貌寝質薄爲数竒敦厚碩大爲多福樂昌威重真漢
相容貌懾單于而遘愍於時遇讒而殞豈命之否也
龍虎不能免於患及命之泰也蛭蟥皆得保其生余
又聞之國之衰也忠賢先去故管仲知隰朋不乆而
齊國亂范爕令祝宗祈死而晉主憂伍胥戮而夫差
亡汲黯出而劉安悖徒歎新都之奪孰救樂昌之禍
昔秦繆以三良爲殉君子曰秦繆之不爲盟主也宜
㢤棄善人之謂也
　　　張禹論
夫社稷之計安危之機人君不能獨㫁者必啓於所
敬之臣然臣有忠邪時有險易交有淺深義有厚薄
范睢山東之匹夫也入虎狼之秦履不測之險可謂
交踈義薄矣而能尊昭王去穰侯開秦覇業之基以
安固後嗣可謂忠於昭王矣夫能獨㫁者英主也古
人言謀之欲多㫁之在獨盖爲此矣天有震雷之怒
龍有逆麟之恨所以人君在於能㫁耳然親戚之際
恩義之重㫁之於已可也張敞所謂朙詔以恩不聽
群臣以義固爭而後許而令朙詔自親其文非䇿之
得也漢文帝誅薄昭㫁則朙矣於義則未安也周宣
餞申伯有孔碩之詩晉康送文公興如存之感况太
后尚存唯一第薄昭㫁之不疑非所以慰母氏之心
也漢成帝車馬至張禹第辟左右親問禹以天變禹
以年老子弱與曲陽有隙乃言新學小生亂道誤人
主宜無信用帝雅信愛禹山此不疑王氏致漢室之
亡成王莾之篡皆因禹而彂可謂漢之賊也國之妖
也雖虵闘於鄭鷁退於宋妖不甚於禹矣朱雲欲以
上方斬馬劒㫁侒臣頭斯言當矣後代有類於此者
其臣可以范睢爲師表張禹爲鍳戒
　　　三國論
魏蜀吳三分天下而亡有先後非形勢有輕重積累
有厚薄察其政柄所歸則亡之先後可知也蜀政在
於黃皓皓隷人也內不能修武侯之舊典外不能制
姜維之黷武紀綱日壊君子不服所以先亡也魏自
朙帝之後政歸仲逹齊王已䧏唯守空宫亡之淹速
繋於師昭之志将移神噐之重湏服天下之心未立
大功亦不敢取所以蜀㓕而魏亡也孫皓雖驕奢極
欲殘虐用刑而自專生殺之柄不牽惟墻之制運盡
天亡而後夷㓕由是而知人君不可一日失其柄也
如神龍之脫深泉震雷之無烟氣威靈既露人得制
之蔣濟覩魏文帝與夏侯尚詔曰作福作威爲亡國
之言所謂柄者威福是也豈可假於臣下㢤後代覩
三國之事可不戒惧㢤
　　　羊祜留賈充論
任愷庾尹(庚爲河南尹名犯廟諱/字又非使所以不書山)以賈充邪僻欲其
踈逺勸晉武令西鎮長安唯羊祜宻表留之祜豈恱
賈充者㢤良以愛君體國彂於至誠耳晉氏傾奪魏
國初有天下其将相大臣非魏之舊臣即其子孫所
寄心腹唯賈充而巳充亦非忠於君者自以成濟之
事與晉室當同休戚此羊祜所以願留也昔漢高不
去吕后亦近於此漢高嬖戚姬愛如意思其乆安之
計至於悲歌不樂豈不知除去吕后必無後禍况吕
后年長有過稀復進見漢高棄之如去塵垢實以惠
帝闇弱必不能自攬權綱其將相皆平生故人俱起
豊沛非吕后剛強不能臨制所以存之爲社稷也後
世翼戴其君者得不念於此㢤
　　　宋齊論
宋齊以䧏繼軆承祧者君德寖㣲王道陵替纉緒之
初如革大運䧏宥觧網以恱衆心仁義之風薄骨肉
之情廢前史評之詳矣然政未得中改之可也如弓
之高下者抑舉琴瑟之不調者更張此亦天之道也
豈獨人事㢤唯用其罪人不可甚矣天下之悪一也
古人言一心可以事百君百心不可事一君豈有不
忠於前朝而能忠於後王者毁泉䑓春秋之所譏先
儒之所惡宋齊之君有一于此必爲羙政泉䑓見妖
尚不可毁况無妖者乎燕人之思召伯甘棠勿翦楚
人之懐叔子望碑堕淚彼人臣也猶見思若此雖時
移政改莫匪舊臣若伯益賛禹稱大舜之德曹參事
惠帝守蕭何之灋魏文帝初受漢禪群臣皆賛魏德
唯衞臻獨稱漢羙文帝曰天下之珍當與山陽共之
爲人臣者罔念於此可謂有百心矣
李文饒外集卷第一
李文饒外集卷第二　窮愁志
　論
　　舊臣論　隂德論
　　臣子論　忠諌論
　　管仲害覇論　慎獨論
　　王言論　退身論
　　豪俠論　英傑論
　　臣友論　天性論
　　　舊臣論
或問先王論道之臣事後王乎曰不改先王之道則
事之改先王之道則去之以事尭之心事舜禹者其
臯陶益稷乎以事武王之心事成王者其周召乎以
事漢高之心事惠帝者其蕭曹乎曹參尚不易蕭何
之規况高祖之道昔區區楚國醴酒不設穆生先去
且穆生豈爲巳也盖傷廢先王之道不忍見後王之
面其不去者焉得免胥靡之恨㢤魏晉以䧏居相位
者皆􁂦面愧心而巳又有攘臂於其間者掎摭先王
之道以諱舊過改張先王之道以媚新君棄先王之
故老以掩其羞用先王之罪人以恊其志若天地間
無神朙則巳儻有神朙鬼得而誅之矣
　　　隂德論
陳平稱吾多隂謀道家之所禁吾世即廢亦巳矣不
能復起以吾多隂禍也至曾孫何國絶班生著陳平
之言以爲世戒理當然矣而丙丞相纔及子顯黜爲
關内侯至孫昌乃絶國絶三十二歲復續而張湯杜
周子孫世有令名皆在顯位其故何㢤丙丞相於漢
宣之德可謂至矣晉荀息以忠貞之故不敢負獻公
程嬰以託孤之義不忍欺趙氏所以繼之以死終不
食言丙丞相於史皇孫敬君臣之分無親戚之情而
保養曾孫仁心惻隱置於間燥給以私財介然拒天
子之使因是全四海之命(漢書稱因赦天下郡邸/獄繋者是恩及四海也)又
奏記霍光决定大䇿旣而顯徴卿之羙削士伍之辭
其深厚不伐古所未有夏侯勝以爲有隂德者必饗
其樂以及子孫是宜篤生賢人世濟其羙古所謂有
後者良謂是矣焉在傳爵邑而巳㢤張杜有後豈用
灋雖深而治者或能去天下之悪除生人之害所以
然也
　　　臣子論
士之有氣志而思富貴者必能建功業有志氣而輕
爵禄者必能立名節二者雖其志不同然時危世亂
皆人君之所急也何者非好功業不能以戡亂非重
名節不能以死難此其梗槩也好功業者當理平之
世或能思亂唯重名節者理亂皆可以大任平澹和
雅世所謂君子者居平必不能急■理煩遭難亦不
能捐軀濟危可以羽儀朝廷潤色名教如宗廟瑚璉
園林鴻鵠雖不常爲人用而自然可貴也(世謂三/劉/之儔)
(也)然世亦有不拘小疵而能全大節者如陳平背楚
歸漢漢王疑其多心令護諸将又疑其受金可謂不
能以名節自固矣及功成封侯辭曰非魏無知臣安
得進漢高曰若子可謂不背本矣其後竟誅諸吕以
安劉氏近日宰相上官儀詩多浮醘時人稱爲上官
體實爲正人所病反高宗之初竟以謀廢武后心存
王室至於宗族受禍郭代公倜儻不覊之士也少不
以名節自檢當蕭岑內難保護睿宗雖履危機竟全
臣節則名節之間不可以一㮣論也陳平能不背魏
無知所以必不負漢王矣今士之背本者人君豈可
保之㢤
　　　忠諌論
人臣拒諌有二一曰生於愛名二曰不能去欲雖桀
紂桓靈之君未能忘名自知爲惡多矣畏天下之人
知之将謂諌則惡不可掩故不欲人之諌已如晉獻
非􁐻姬寝不安齊栢非易牙食不羙必不能去之亦
不欲人諌已人臣忠諌亦有二欲道行於君可使身
安國理者其辭婉欲名高後世不顧身危國傾者其
辭訐若考叔啓大遂以成荘公之孝倉唐献犬鴈以
復文侯之愛留侯封雍齒以安群臣招四皓以定惠
帝此所謂婉也諌大夫言婢不爲主白馬令言帝欲
不諦(劉李二人名各/不便故書/官)激主之怒自有其名望其聽從
固不可得此所謂訐也漢元帝欲御樓舩薛廣德當
乗輿諌曰臣自刎以血汚車輪則陛下不入廟矣張
猛曰乗舩危就橋安聖主不乗危元帝曰暁人不當
如是耶則知諫之道在於婉矣唯英主必能從諌何
者自知功德及生人者大矣雖有小惡不諱人言如
漢高械繋蕭相國及聞王衞尉之言乃曰我不過爲
桀紂主而相國爲賢相此所謂不諱也近日名臣王
石泉居相時子爲眉州司士天后嘗問曰卿在相位
子何逺乎對曰廬陵是陛下愛子今猶在逺臣之子
焉敢相近有以見君子之心亦倉唐之比也
　　　管仲害覇論
昔管仲對栢公曰宫中之樂無所禁禦不害覇也舉
賢而不能任此害覇也余竊窺敬仲此對是欲一齊
國之政滿栢公之志然則非專任亦不能致覇■一
則仲父二則仲父栢公所以能九合諸侯爲五覇之
首中代蜀主之任孔朙符堅之用景畧雖関羽不能
移樊世不能惑蜀與秦皆君安國理非專任之效歟
栢公得敬仲則興隆覇業漢元信石顯而反穢朙德
信任同而理亂異者何也所任用非其人也近世有
以宫中之樂餌其君者而苞苴日行紀綱日壊朋黨
益熾讒言益昌得非竊管仲之術違管仲之也荘周
偁所謂至智也者有不爲大道積者乎又曰跖不得
聖人之道不行豈斯之謂也
　　　慎獨論
士君子愛身防患無踰於慎獨矣能惧顯觀(詩曰無/曰不顯)
(莫予/云觀)不爲暗欺忠信參於外雖有盗賊不能爲患矣
易曰無有師保如臨父母斯之謂也賊入趙孟之門
者覩其盛服将朝不忘㳟敬悔受君命至於觸槐所
以知其不爲患也向使趙孟未闢寝門尚安袵席思
變詐之数無肅敬之容爲盗者必激其怒心增其勇
氣焉得保其首領㢤推是而言人不可以不誠矣若
乃懐詐飾智意忌貌親人巳見其肺肝而自謂無迹
天巳奪其魂魄而不窹將亡此汲黯所以面折孫弘
留言李息荘周偁賊莫大於德爲(一本無/爲字)有心以有
眼爲德者尚不可以有心眼况爲惡者乎
　　　王言論
夫帝王與群臣言不在援引古今以飾雄辯唯在簡
而當理雄辯不足以服姦臣之心唯能塞諍臣之口
昔田蚡請考功地益宅武帝曰遂取武庫衞将軍言
郭觧家貧又曰布衣權至使將軍知此其家不貧殷
仲文言音樂好之自觧宋祖曰吾秪恐觧此謂簡而
當理足使姦臣奪心邪人破膽矣余歴事六朝弼諧
二主文宗辭皆文雅而未嘗騁辯武宗言必簡要而
不爲文飾皆得君人之量能盡臣下之詞豈唯王言
如是人臣亦當然也其有辯若波瀾辭多枝葉文經
意而飾詐矯聖言以蔽聰此乃姦人之雄游說之士
焉得謂之獻替㢤爲臣者當戒於斯慎於斯必不獲
罪於天矣
　　　退身論
老子曰功成名遂身退天之道也昔余常感焉自前
朝李右相元中書皆宴安厚味終嬰大戮所以文種
有藏弓之恨李斯有稅駕之歎張華顧優游而不獲
(裴顔勸廢賈后華荅/以庻可優㳺卒歲)傳亮賛識㣲而不免北四子者
皆神敏知幾聰朙志古圖國致覇動必成功而自謀
其身猶有所恨况常人㢤其難於退者以余忖度頗
得古人㣲㫖天下善人少惡人多一旦去權機不測
操政柄以禦怨誹者如荷㦸以當狡獸閉関以待暴
客若捨㦸開関則冦難立至遲遲不去者以延一日
之命庻免終身之禍亦猶奔馬者不可以委轡乗流
者不可以去檝是以惧禍而不㫁未必皆躭禄而患
失矣何以知之余之前在鼎司謝病辭免尋即遠就
澤國自謂在外而安豈知以天高不聞身遠受害近
者自三公鎮于舊楚懇辭將相歸守丘園而行險之
人乗隙構患竟以失巨漢而懸肆去灌木而嬰羅余
豈不知身退罹殃盖耻同種斯之不去也則知勇退
者豈容易㢤如陸士衡稱不知去勢以求安辭寵以
招福斯言過矣唯有遭逢善人則庻可無患故范睢
得蔡澤退而不辱虞丘得叔孫去而不困其次剛毅
者有心者亦可矣子文舉子玉以靖國随會避郄子
以紓亂皆保其後矣若小人則禍必及之無所迯也
終不及扁舟變姓名浩然五湖之外不在人間之世
斯可以免矣
　　　豪俠論
爰盎汲黯皆豪俠者也若非氣盖當世義動朙主豈
有是名㢤爰盎曰緩急人所有故善劇孟匿季心汲
黯好逰俠任氣節善灌夫所以知其然也余斯言豈
徒望彂楊子所謂孟軻之勇類於是夫俠者盖非常
之人也雖以然諾許人必以節義爲本義非俠不立
俠非義不成難兼之矣所謂不知義者感匹夫之交
校君父之命爲貫高危漢祖者是也所利者邪所害
者正爲梁王殺爰盎者是也此乃盗賊耳焉得謂之
俠㢤唯鋤麑不賊趙孟承基不忍志寜(紇于承基爲/承乾賊于志)
(寜見其執䘮盡/哀不忍害之也)斯爲真俠矣淮南王憚汲黯以其守
節死義所以易公孫弘如彂蒙耳黯實氣義之兼者
士之任氣而不知義皆可謂之盗矣然士無氣義者
爲臣必不能死難求道必不能出世近代房儒復問
徑山大師欲習道可得至乎徑山對曰學道者唯猛
將可也身首分裂無所顧惜由是而知士之無氣義
者雖爲桑門亦不足觀矣
　　　英傑論
帝王之於英傑當湏御之以氣結之以恩然後可使
也若不以英氣折之而寵以姑息則驕不可任若不
以恩愛結之而肅以體貌則怨不爲周駕馭之術唯
漢高祖盡之黥布歸漢高祖方踞床洗(音/跣)而召布入
見布大怒悔来欲自殺出就舎帳(音/張)服御飮食從官
如漢王居布又大喜過望武帝踞厠見衞靑靑以大
將軍之貴而隷人蓄之此不得不絶大漠而盪葷粥
撿狁也蜀先主與関羽張飛同卧起而稠人廣坐侍
立終日皆用此道故能成功夫御英傑使猛将與見
道德之人接方正之士不同也不可以繁禮飾貌以
浮辭足(予句/反)言宜洞開胷懐令見肝肺氣懾其勇恩
結其心雖踞洗召之不爲薄矣禄山夷狄之譎詐者
也非將門英豪草莱竒傑其戰闘之氣撃刺之才去
關張逺矣天寳末受專征之任託不御之權入朝賜
宴坐內殿西序雞障之下非其所㨿果蓄異圖幽陵
厲階至今爲梗蓋恩甚驕盈以至於此儻以徒隷蓄
之豈有斯恨
　　　臣友論
君之擇臣士之求友當以志氣爲先患難爲急漢高
以周勃可屬大事又曰安劉氏者必勃也文帝戒太
子曰即有緩急亞夫真可任將兵此皆得於氣志之
間而後知可以託孤寄命矣何者人君不能無緩急
士君子未嘗免憂患故漢高知周勃可託文帝識亞
夫可任信陵䧏志於朱亥爰盎不距於劇孟且夫周
文有閎夭而禦侮孟宣以彌朙而免難孔聖得仲由
而不聞惡言宋祖失穆之而謂人輕我則擇臣求友
得不先於此乎太倉令淳于公歎生女不生男緩急
非有益也緹縈自傷乃上書贖父罪詩曰鶺鴒在原
兄弟急難父子兄弟未嘗不以赴急爲仁孝况朋友
之際本以義合貴盛則相望以力憂患而不拯其危
自保荣華坐觀顛覆可不痛㢤昔衞靑之衰也故人
多事冠軍而任安不去吳章之敗也門人更名他師
而㓜孺自效(㓜孺名敞姓/非便故不書)此所以可貴也善人良士
秪可以淡水相成虚舟相值聞其患也則䇿足先去
曰見幾而作不俟終日知其危也則奉身而退曰既
朙且哲以保其身良士之於人如是曷若識劇孟朱
亥㢤
　　　天性論
余開成中作鎮淮服聞東宫爲人所搆天子赫然大
怒召宰臣及公卿大僚議於内殿其時諌者僉曰太
子㓜年思慮未至亦曰太子之年足以改過往復移
時大畧不出於此夫朙主可以理奪其要在於聞所
未聞昔千秋上書言子弄父兵罪當笞耳武帝一言
而寤盖以簡而當理魏太祖嘗謂諸子曰吾必不用
左右之言以理汝曹何者使左右君子也必不離人
父子之間使左右小人也小人之言必不可用其時
無人以此言寤主因問主上太子之過得於何人言
之者與太子恩愛厚薄何如㢤文宗聰朙睿智聞之
必寤寤之後太子必安以余揣之不三數月則父子
如初矣盖以父子之愛彂於天性言之者必當易寤
况一子乎是以漢高覩四皓上夀悲歌鴻鵠宣帝以
玄成退譲令傳淮陽元帝聞史丹稱噐人於絲竹黙
然而笑皆外感中悟屈巳捨愛可不謂之天性㢤文
宗竟不得一聞是言豈太子之命也歟
李文饒外集卷第二
李文饒外集卷第三　窮愁志
　論
　　賔客論　謀議論
　　　代國論　文章論
　　　任臣論　人物志論
　　　朋黨論　虚名論
　　　食貨論　近倖論
　　　竒才論　方士論
　　　小人論
　　　　賓客論
古人偁周公吐握下士而天下歸心唯周公則可何
也文王之子武王之叔父於天下無嫌矣故唯周公
則可(深知他人言/不可故再之)禀上聖之姿邪不得入是以好士
不爲累也漢武爲■太子立博望苑使通賔客多以
異端進者始皆欲招賢人而天下賢人少小人多賢
人難進小人易合難進者鴻冥易合者膠固矣何以
知之劉濞有枚乗鄒陽不周其言而應高田禄伯爲
其羽翼劉武有鄒陽韓安國不用其謀而羊勝公孫
詭爲其腹心劉安行隂德好文辭雖愛神僊黃白未
害爲善終以左呉𬒳敗以是而知雖骨肉之親非周
公聖德皆不可也班固偁四豪者六國之罪人也今
不復論矣吕不韋習戰國之餘風陳狶值漢網之踈
闊逮乎魏其武安終以權勢相傾自武安之後天子
切齒衞霍改節則賓客之爲害固可知矣公孫弘起
客舘開東閣以延賔客賢人與叅謀議非也然謂之
賢人必非黨附朝宰交亂將相者矣其時武帝躬親
萬機嚴朙御下人自中灋不敢爲非宰相唯有平津
政出一空(音孔出/㠯覧)自然無傾奪之勢其賔客故人不
居顯位未足爲朝廷患也然主父偃言朔方地肥饒
阻河蒙恬城以逐匈奴㓕胡之本公孫弘以爲不可
朱買臣彂十難弘不能得其一又奏人不得挾弓弩
吾丘夀王以爲不便上以難丞相丞相詘服則知平
津之賔客不及天子之近臣朙矣雖有賔客何益於
謀議㢤况世秉大政者常不下三四人而輕薄逰相
門與栁槐齊列所謀以傾奪爲首所議以勢利爲先
是以魏其武安之徒共成禍敗劉班殷鐡之客不相
往来又役姦智献竒計者導其邪徑苟合匪人世道
險巇無不由此昔漢武謂田蚡曰君除吏盡未吾亦
欲除吏哀帝責鄭崇曰君門如市人何以欲禁切主
上皆賔客之害也余謂丞相閉関謝絶賔客則朝廷
靜矣
　　　謀議論
欲知謀議之用捨身名之荣辱觀其立論可知也切
於時機朙於利害人主易暁當世可行其謀必用而
終有後咎鼂錯主父偃是也何者切時機朙利害皆
怨誹所由生享其利而自罹其害謀闊意中言高㫖
逺其道可灋其術則踈必有高名而不用於世賈山
王陽是也謀議不行故能無患智足應變道可與權
言雖切於人情意常䔍於禮義謀不盡用而身無近
憂賈誼是也故當漢文之世亦無高位余門客崔世
叔即宋廣平之維私也(崔世叔名/犯廟諱)又常預燕公代公
之戎幕故知三丞相才業其備曰廣平好言政事燕
公好言文學至於經國逺慮意鮮及之與代公言初
若渉川未知其止寥郭廣大莫見津涯味之既深思
意逾宻代公常爲西北邉將帥論四夷事慮必精逺
則崔之言信有徴矣凡侍坐於君子聞其言可以知
其才術逺近用此道也
　　　代國論
自古得代國之女以爲妃未嘗不致危亡之患者何
也亡國之餘焉能無怨氣其立基創業之祖宗必皆
一時之英傑其社稷山川之鬼神嘗爲一國之所奉
受其血食忿其㓕亡故能爲厲矣必生妖羙之色蠱
惑當世之君使其骨肉相殘以壊於內君臣相疑以
敗於外危亡之兆鮮不由此史蘇所謂必有女戎姝
喜妲巳褒姒是也史蘇言之詳矣今不復論是以晉
獻得􁐻戎佚女太子有雉經之酷禍及三世符堅納
慕容娣弟秦宫有鳯兮之謡敗於五將(符堅於五/将山破㓕)梁
武取東昏所幸幾至危國随文嬖陳主之姝終以殞
身此皆禍敗之著朙者也又夏姬入荆子反疲於奔
命吳人始叛楚矣吳嬪至晉世祖怠於爲政戎狄乃
亂華矣所以王珪者可謂識㣲之士朙於禍福矣
　　　文章論
魏文典論偁文以氣爲主氣之淸濁有體斯言盡之
矣然氣不可以不貫不貫則雖有英辭麗藻如編珠
綴玉不得爲全璞之寳矣鼓氣以勢壮爲羙勢不可
以不息不息則流宕而忘返亦猶絲竹繁奏必有希
聲窈眇聽之者恱聞如川流迅激必有洄洑逶迤觀
之者不厭從兄翰常言文章如千兵萬馬風恬雨霽
寂無人聲盖謂是矣近世誥命唯蘇庭碩叙事之外
自爲文章才實有餘用之不竭沈休文獨以音韻爲
切重輕爲難語雖甚工㫖則未逺夫荆璧不能無瑕
隋珠不能無纇文㫖旣妙豈以音韻爲病㢤此可以
言䂓矩之內不可以言文章外意也較其師友則魏
文與王陳應劉討論之矣江南唯於五言爲妙故休
文長於音韻而謂靈均以来此秘未覩不亦誣人甚
矣古人辭高者盖以言妙而適情不取於音韻(曹植/七言)
(話有囘泥諧旅四韻三粲詩有攀原安三覩班固漢/書賛及當時辭賦多用協韻掎於元勛包田舉信是)
(也)意盡而止或篇不拘於隻耦(文選詩有五韻七韻/十一韻十二韻二十)
(一韻者今之文字四韻/六韻以至百韻無有隻)故篇無定曲辭寡累句譬諸
音樂古詞如金石琴瑟尚於至音今文如絲竹鞞鼓
迫於促節則知聲律之爲弊也甚矣世有非文章者
曰辭不出於風雅思不越於離騷摸冩古人何足貴
也余曰譬諸日月雖終古常見而光景常新此所以
爲靈物也余嘗爲文箴今載於此曰文之爲物自然
靈氣惚恍而来不思而至杼軸得之淡而無味琢刻
藻繪珍不足貴如彼璞玉磨礱成噐奢者爲之錯以
金翠羙質旣雕良寳所棄此爲文之大㫖也
　　　任臣論
欲知國之隆替時之盛衰察其任臣而巳非常之才
固不常有齪齪廉謹足以從政矣其次愚魯樸鄙之
人亦不害國唯異於人者可以懼矣(世所謂/差人也)何者陳
侯愛郭紹以興侮楚之怒伯陽任公孫以成謀社之
夢屠黍偁國之興也天遺之以賢人國之衰也天與
之以亂人是也然此人將至必有異物爲此先兆故
知逺君子近小人汙澤所以興利也鶢鶋止於魯郊
下展禽之故也鵜鶘集于魏沼不用管寜之應也是
以鸜鵒来而師乙歎鵬鳥至而賈生懼戴鷦(一本/作)巢
張臻(一本/作)悲㣲禽尚能爲害况異於此者昔殷宗惧
而修德以消雉雊之變魏朙樂以酣身不免鷹揚之
恨可以儆戒㢤
　　　人物志論
余嘗覧人物志觀其索隱精㣲研幾玄妙實天下竒
才然品其人物往往不倫以管仲商鞅俱爲灋家是
不䆒其成敗之術也(僧一行偁調盈虚御輕重唯太/公管仲雖覇者之佐不及太公)
(亦不宜比商鞅鞅可/與呉起同頗耳)以子産西門豹俱爲噐能是不
辯其精麄之迹也子産多識博聞叔向且猶不及故
仲尼敬事之西門豹非其匹也其甚者曰辨不入道
而應對資給是謂口辯樂毅曹丘生是也樂毅中代
之賢人㓗去就之分朙君臣之義自得卷舒之道深
識存亡之機曹丘生招權傾金毁譽在口季布以爲
非長者焉可以比君子㢤又曰一人之身兼有英雄
高祖項羽是也其下雖曰項羽英分少有范增不能
用陳平去之然偁朙能合變斯言謬矣項羽坑秦卒
以結怨関中棄咸陽而眷懐舊土所謂倒持太阿授
人以柄豈得謂之合變乎又願與漢王挑戰漢王笑
曰吾寜闘智不能闘力及將敗也自爲歌曰力㧞山
兮氣盖世其所恃者氣力而已矣可爲雄於韓信氣
又過之所以能爲漢王敵聰朙睿智不足偁也
　　　朋黨論
治平之世教化興行群臣和於朝百姓和於野人自
砥礪無所是非天下焉有朋黨㢤仲長統所謂同異
生是非愛憎生朋黨朋黨致怨讐是也東漢栢靈之
朝政在閽寺綱紀以亂風教寝衰黨錮之士始以議
論疵物於是危言危行刺譏當世其志在於維持名
教斥逺佞邪雖乖大道猶不失正今之朋黨者皆依
倚倖臣誣䧟君子鼓天下之動以養交㳺竊儒家之
術以資大盗(大盗謂/倖臣也)所謂教揉升木嗾犬害人穴居
城社不可薫鑿漢之黨錮爲理世之罪人矣今之朋
邪又黨錮之罪人矣仲長統曰才智者亦姦兇之羽
翼勇氣者亦盗賊之瓜牙誠如是言然辨之未盡如
是者皆小才小勇秪能用詭道入邪徑䑕牙穿屋虺
毒螫人如巨海隂夜百色妖露焉能白百爲恠㢤大
道之行當韲粉矣
　　　虚名論
夫與膏盲同病者不可治也與衰亂同風者不可理
也劉向上書曰幽厲之際朝廷不和轉相非怨君子
獨處守正不撓衆枉勉強以從王事則反見憎毒讒
愬故其詩曰宻勿從事不敢告劳無罪無辜讒口嗸
嗸又曰分曹爲黨往往群朋将同心以䧟忠臣正臣
進者治之表也正臣䧟者亂之機也漢與幽厲之世
同風矣于寳晉總論曰朝寡全德之士鄕乏不貳之
老進仕者以苟得爲貴而鄙居正當官者以望空爲
高而笑勤恪其倚杖虚曠依阿無心者皆名重海内
晉文與元成之際同風矣所謂虚曠名重者盖譏山
濤魏野之儔耳後之竊虚名者曾不得與山魏徒隷
齒而􁂦貌於世未嘗自愧趨之者如飛蛾赴火唯耻
不及豈蛩蛩負蟨之謂㢤虚名者以衆多爲其羽翼
時不敢害後来者以聲價出其口吻人不敢議以此
相死自謂保太山之安可以痛心矣
　　　食貨論
人君不以聚貨制用之臣處將相弼諧之任則奸邪
無所容矣左右貴倖知所愛之人非宰相之噐以此
職爲彂身之捷徑取位之要津皆由此汲引以塞訕
論領此職者竊天子之財以爲之賂聚貨者所以得
升矣貴操其竒嬴乗上之急售於有司以取倍利制
用者所以得進矣三司皆有官屬分部以主郡國貴
倖得其寳賂多託賈人汚吏處之頗類牧羊而蓄豺
養無而縱獺欲其不侵不暴焉可得也故盗用貨泉
多張空簿國用日蹙生人日困楊雄上書言漢武運
帑藏之財填廬山之壑今貨入權門甚於是矣孟獻
子有言與其有聚歛之臣寜有盗臣子輿以利國爲
非楊雄以榷酤興歎稱其職者必皆挾工商之術有
良賈之才夀昌習分誅之事弘元致理之要雖有倖
臣亦何害於理㢤
　　　竒才論
開成初余作鎮淮甸會有朝之英彦廉問剖符于東
南者相繼而至余與之讌言皆曰聖上謂丞相鄭公
覃李公固言李公石曰李訓禀五常之性服人倫之
教則不及卿等然天下之才卿等皆不如也三丞相
黙然而退余曰李訓甚狂而愚曾不及於徒隷焉得
謂之竒才也自古天不有常勢不可變也昔陳平之
患吕宗而計無所出嘗間居深念陸賈由戸而進不
之覺也賈揣知其情言曰將相和則社稷安矣因爲
畫䇿陳平乃寤由是以黃金爲絳侯夀將相交歡以
敗産禄近世五王之誅二張也漢陽王召大將軍李
多祚謂曰將軍爵服隆貴誰人與之曰太(一本皆/作大字)帝
與之將軍貲産富侈誰人與之曰太帝與之將軍子
弟荣禄誰人與之曰太帝與之因謂曰感太帝恩乎
多祚漼然泣下又謂曰今太帝之子深居鶴禁危若
綴旒將軍豈有意乎多祚遂感慨受命與之定䇿元
載之圖魚朝恩也以崔昭尹神州禆昭日請苑中牢
醴以爲朝恩羊析秋毫之數小人以爲能君子所以
不忍爲也卜式言天乆不雨獨烹弘羊天乃雨焉有
仲尼之鳴鼓將攻卜式之欲烹致位而反居相位可
爲之甚痛㢤
　　　近倖論
自古中主以䧏皆安於近習踈逺忠良其主非不知
君子可親小人可去而不改者其蔽有二一曰性相
近二曰嗜慾深栢靈之主與小人氣合如水之走下
火之就燥皆自然而親結不可觧也侯覧張讓所以
得蔽君矣元成二后皆有所嗜吹簫撾鼓之娯㣲行
沉湎之樂非倖臣無以承意非近習無以近歡弘㳟
石顯所以得蠧政矣唯人君少欲英朙者則能反是
如文帝雖有鄧通趙談所信者賈誼張釋之爰盎此
所謂少欲也武帝雖有韓嫣李延年而所貴者公孫
弘倪寛卜式此所謂英朙也故君聽不惑政無頗纇
近則開元初內有姜皎崔滌以極宫中之樂外有姚
廬蘇宋以修天下之政得元成之欲享舜禹之名六
合晏然千古莫及其故何也倖臣不得干政事也後
代能知漢之文武及開饌因與北門大將軍王駕鶴
等結歡共籌隂計而朝恩竟敗大舉大事非北門無
以成功此所謂天下之常勢也李訓因守澄得幸雖
職在近宻而日夕逰於禁中出入無礙此時挾守澄
之勢與天子契若魚水北軍諸將望其顧眄與目覩
天顔無異若以中㫖諭之購以爵賞即諸將從之勢
如風靡矣訓捨此不用而欲以神州靈䑓㳺徼搏撃
之吏抱関擁篲之徒以當精甲利兵亦猶霜蓬之禦
烈火矣頼中人覺其變未及其亂向使訓計盡行所
誅者不過侍從數百人而已其徒尚數千人與北門
恊力報怨則天下橫流矣何以知之昔竇武之舉事
也以五校士數千人屯都亭下中官矯詔令張奐率
营士與陣對陣乃大呼武軍曰竇武反汝皆禁兵當
宿衞宫省何故随反者乎自旦至食時兵䧏畧盡由
是知自前代以来禁軍唯畏伏中官宰臣焉能使其
效死嗟乎焚林而畋朙年無獸竭澤而漁朙年無魚
既經李訓猖撅則天下大勢亦不可用也
　　　方士論
秦皇漢武非好道者也始皇擒㓕六國兼羲唐之帝
號漢武剪伐匈奴恢殷周之疆宇皆開闢所未有也
雖不能尊周孔之道以爲教化用湯武之師以行吊
伐而英才逺畧自湯武以䧏鮮能及矣豈不悟方士
之詐㢤盖以享國既乆歡樂巳極馳騁弋獵之力疲
矣天馬碧雞之求息矣魚龍角觝之戯倦矣絲竹鞞
鼓之音厭矣以神仙爲竒以方七爲玩亦庻幾黃金
可成靑霄可上固不在於嗇神錬形矣何以知之苟
卿稱千萬人之情一人之情是也百王之道後王是
也余聞武宗之言是以知耳嘗於便殿言及方士皆
譎詐多■不可信也上曰吾知之矣宫中無事以此
遣悶耳余嘗覧曹植論言左慈封君逹之類家王及
植兄弟以優笑蓄之耳斯言信矣大抵方士皆習靜
者爲之隱身巖穴不求聞逹如山鹿野麋是其志也
豈樂翹車之召㢤敢自衒其術面欺朙主者亦鮮矣
時旣不用逐之可也殺之非也若以共詐而可知則
公孫卿欒大無非行詐殺其干勢利以自衒者足以
大戒蘭艾同焚斯爲甚矣貞觀末高宗不誅天笁方
士那羅邇(婆/娑)寐逐之歸國斯可爲後王灋矣
　　　小人論
世所謂小人者便僻巧佞飜覆難信此小人常態不
足懼也以怨報德此其甚者也背本忘義抑又次之
便僻者踈逺之則無患矣飜覆者不信之則無尤矣
唯以怨報德者不可預防此所謂小人之甚者背本
者雖不害人亦不知感昔傷蛇傳藥而能報飛鴞食
椹而懐恩以怨報德者不及傷蛇逺矣背本忘義者
不及飛鴞逺矣至於白公負夘翼之德宰噽遺翟漑
之恩陳餘弃父子之交田蚡忘跪起之禮此可與叛
臣賊子同誅豈止於知巳之義也世以小人比穿窬
之盗殊不然矣夫穿窬之盗迫於飢寒莫保性命於
高貲者有何恩義於多藏者有何仁愛旣無恩義仁
愛則是取資於道拾金於野若能識㢘耻而不爲是
有償金者之行矣若能忍飢饉而不食是有蒙𬒮者
之操矣所以陳仲弓覩梁上之盗察非惡人以是而
言盗賊未爲害矣然操戈鋋挾弓失以衆暴寡殺人
取財者則謂之盗比於以怨報德者亦未甚焉何者
人之父子兄弟有不相知者有德於人者是巳知之
矣焉得負之㢤
李文饒外集卷第三
李文饒外集卷第四　窮愁志
　論
　　貨殖論　近世良相論
　　近世節士論　折群疑相論
　　禱祀論　黃冶論
　　祥瑞論　冥數有報論
　　周秦行紀論(牛僧孺周/秦行紀附)梁武論
　　喜徴論
　　　貨殖論
欲知將相之賢不肖視其貨殖之厚薄彼貨殖厚者
可以曰天機斡河嶽使左右貴倖役當世奸人若孝
子之養父母矣隂陽不能爲其冦寒暑不能成其疾
鬼神不能促其數雷霆不能震其邪是以危而不困
老而不死縱人生之大欲處將相之極休兄弟光華
子孫安樂昔公孫朝穆好酒及色而不慕荣禄鄧析
猶謂之真人况兼有荣樂乎後世雖有貶之者如用
斧鉞於糞上施桎梏於朽株無害於身矣則大易之
害盈福謙老氏之多藏厚亡不足信矣昔秦時金䇿
謂之夭醉豈夭之常醉㢤故晉世唯貴於錢神漢台
不慙於銅臭謂子文無兼曰之積顔氏樂一瓢之飮
晏平仲祀不掩豆儀休相以㧞葵皆爲薄命之人矣
如嚮者四賢天與之生則生天與之夀則夀窮逹夭
夀皆在彼蒼而望貴倖之知奸人之譽終身不可得
矣余有力命賦以致其意庻後之知我者興歎而巳
　　　近世良相論
客謂余曰楊子灋言有重黎顔騫二篇(顔子名犯/廟諱不書)
品藻漢之將相敢問近代良相可得聞乎余曰唯唯
夫股肱與若同體四海之所瞻也恩義至重實先於
愛敬非社稷大計不可以強諌亦猶父有諍子不獲
已而諍豈可以爲常也唯宜將朙獻替致其主於三
代之隆孝經曰天子有諍臣七人非宰相之職也必
求端士正人以當言責導其謇諤救其患難而已唯
聖人言危而不持顛而不扶則焉用彼相此亦將朙
獻替之謂也使其君昭朙令德不至於顛危也漢之
良相十數人矣公孫弘開陳其端而不肯廷辯固未
可也蕭望之剛不護闕王嘉訐而犯上致元哀二后
有信讒邪之惡戮忠直之名此其失者也魏相薛廣
德持重守正弼諧盡忠可謂得宰相體矣近世貞以
制動思在無邪松栢所以後凋藜藿由是不採貴不
患失言必匪躬似薛廣德者鄭丞相陳丞相有之矣
(此謂故右僕射鄭司/徒故左僕射陳司徒)麟之爲瑞也仁而不觸玉之爲
寳也廉而不劌恕以及物善不近名高朗令終天下
無怨似丙博陽者王丞相鄭丞相有之矣(此謂故中/書王丞相)
(故鄭/丞相)好古洽聞應變膚敏幾可以成務智足以取捨
仁愛樂善勤瘁奉公逄時得君不失其正似倪寛者
韋丞相李丞相有之矣(此謂故中書韋司/空故侍中李司空)困於臲卼
以盡天涯雖劒光不沉而鸞翮長鎩靈均之九死無
悔栁惠之三黜非辜既没不瞑號于上帝似蕭望之
者所謂李丞相矣(此謂故淮/李司空也)余亦同病莫保其主知
我者以爲忠亦巳鮮矣庻乎數世之後朋黨稍息以
俟知音耳
　　　近世節士論
客又謂余曰近世將相既巳聞之矣敢問士君子身
在下位而義激衰世者有其人乎余曰焉得無之丁
生魏生是也昔盖寛饒多仇少與在位及貴戚人與
爲怨唯諌議大夫鄭昌愍傷寛饒忠直憂國爲文吏
所詆挫上書曰山有猛獸藜藿爲之不採國有忠臣
姦邪爲之不起寛饒上無許史之屬下無金張之託
職在司察直道而行鄭昌可謂好是正直矣梅福南
昌一尉耳與王章無薦寵之私無逰宴之好當王鳯
之世權歸外戚上書曰䳒鵲遭害則仁鳥增逝愚者
蒙戮則智士深退折直士之節結諌臣之舌群臣皆
知其非然不敢爭天下以言爲戒最國家之大患也
梅福可謂不畏強禦矣余頃歲待罪廟堂六年竊位
而言責之官執憲之臣屬薦丁生稱其有清直之操
亦有毁之者曰體羸多病必不能舉職余惑是說未
及升之於朝而一旦觸群邪犯衆怒爲一孤臣獨夫
正言無避亦鄭昌梅福之比也昔貫高竟能以不生
白王而高祖賢其然諾戴就不忍以臣謗其君而薛
安感其壮節周燕寜恨於不食陸績豈辭於禁錮世
歴千祀有此㡬人魏生爲酷吏所逼終不詘服詞義
雅正有古人之風亦貫高戴就之儔也鳴呼田叔孟
舒皆位顯於朝而魏生亦輿疾逺竄溘盡道途疑其
幽魂必上訴於天矣或曰自古名節之士鮮受厚福
豈天意於善人薄耶余曰非也夫名節者非危亂不
顯非險難不彰免鈇鑕全性命者尚十無二三况福
禄乎若使不受困辱不嬰楚毒父母妻子恬然安樂
則天下之人盡爲之矣又何貴於名節者㦲
　　　折群疑相論
夫相之相在乎淸朙将之相在乎雄傑清朙者珠玉
是也爲天下所寳雄傑者虎兕是也爲百獸所伏然
淸者必得大權不能享豊富雄者必當昌侈不能爲
大柄兼而有之者在乎粹羙而巳余頃歲蒞淮海屬
縣有旴眙而山多珉玉剖而爲噐淸朙洞澈雖水精
朙氷不如也而價不及凡玉終不得爲至寳以其不
粹也清而粹者天也故高不可測清而澈者泉也故
深亦可察此其大畧也余嘗精而求之多士以才爲
命婦人以色爲命天賦是羙者必將有以貴之才高
者雖孟嘗眇小蔡澤折額亦居萬人之上色羙者雖
鉤弋之拳李夫人之賤亦爲萬乗之偶然不如而粹
者必身名俱荣福禄終泰張良是也擇士能用此術
可以㧞十得九無所疑也
　　　禱祝論
語曰丘之禱乆矣又曰祭則受福豈非聖人與天地
合德與日月合朙與鬼神合契無所請禱而禱必感
通唯牧伯之任不可廢也失時不雨稼穡將枯閉閣
責躬百姓不見若非避群望則皆謂太守無憂人之
意雖在畎畞不絶歎音余前在江南毁滛祠一千一
十五所可謂不謟神黷祭矣然歲或大旱必先令掾
屬祈禱積旬無效乃自躬行未嘗不零雨随車或當
霄而應其術無他唯至誠而巳将與祭必閒居三日
清心齋戒雖禮未中於洞酌而意巳接於神朙所以
治郡八年歲皆大稔江左黎庻謳歌至今古人乃有
剪瓜致詞積薪自誓精意上逹雨必滂沲此亦至誠
也苟誠能逹天性能及物焉用以肌膚自苦燋爛爲
期動天地感鬼神莫尚於至誠故備物不足報功禴
祭所以受福余以爲人患不誠天之去人不相逺矣
　　　黃冶論
或問黃冶變化余曰未之學也焉却無有然天地萬
物皆可以至理索之夫光朙砂者天地自然之寳在
石室之間生雪床之上如初生芙蓉紅苞未拆細者
環拱大者處中有辰居之象有君臣之位光朙外澈
採之者尋石脉而求此造化之所鑄也倘至人道奥
者用天地之精合隂陽之粹濟以神術或能成之若
以藥石鎔鑄術則踈矣昔人問楊子鑄金而得鑄人
以孔聖鎔冶顔子至於殆庻幾亦恭造化之鑄丹砂
矣方士固不足恃劉向葛洪皆下學上逹極天地之
際謂之可就必有精理劉向鑄作不成得非天意宻
此神機不欲世人皆知之矣
　　　祥瑞論
夫天地萬物異於常者雖至羙至麗無不爲妖覩之
宜先戒懼不可以爲禎祥何以言之栢靈之世多鸞
鳯丘墳之上生芝草神僊之物食之上可以凌倒景
次可以保永年生於丘墳豈得爲瑞若以孝思所致
則瞽瞍之墓曾晢之墳宜生萬株矣何者爲仁孝之
瑞唯甘露䧏於松栢縞鹿素烏馴優不去皆有縞素
之色足表幽朙之感貞元中余在甌越有隱者王遇
好黃冶之術暮年有芝草數十莖産於丹竈之前遇
自以爲名在金格暢然滿志逾月而遇病卒齊中書
抗有别業在若耶溪忽生芝草百餘莖數月而中書
去世文餘姚守盧君在郡時(盧君/名從)有芝草生於督郵
屋梁上五綵相鮮若樓䑓之狀其歲盧君爲叛將栗
鍠所害置遺骸於屋梁之下並耳自所驗非自傳聞
由是而言則褒姒􁐻姬皆爲國妖以禍周晋緑珠窈
娘皆爲家妖以災喬石不可不察也又黃河凊而聖
人生徴應不在於當世朙矣栁谷玄石爲魏室之妖
啓将来之端亦不可不察也是以宜先戒懼以消桑
榖雉雊之變耳
　　　冥數有報論
宣尼罕言性命不語怪神非謂無也欲人嚴三綱之
道奉五常之教修天爵以致人爵不欲言冨貴出於
天命福禄由於冥數昔衞卜恊於沙丘爲謚巳乆秦
塞屬於臨洮名子不窹朝歌未㓕而周流丹烏矣白
帝尚在而漢㫁素蛇矣皆兆彂於先而符應於後不
可以智測也周孔與天地合德與鬼神合契將来之
數無所遁情而狼䟦於周鳯衰於楚豈親戚之義不
可去也人倫之教不可廢也條侯之貴鄧通之富死
於兵革可也死於女室可也唯不宜以綏終此又不
可以理得也而命偶時来盗有名噐者謂禍福出於
􁗀懐荣枯生於口吻沛然而安溘然而笑曾不知黃
雀逰於茂林而挾彈者在其後也余乙丑歲自荆楚
保釐東周路岀方城聞有隱者困於泥塗不知其所
如也(姓姜不/知其名)往謂方城長曰居守後二年南行萬里
則知憾余者必因天譴譛余者必自鬼謀雖抱至冤
不以爲恨也余嘗三遇異人非卜祝之流皆遁世者
也初掌記北門有管涔山隱者詣余曰君朙年當在
人君左右爲文翰之職然湏值少主余聞之愕𣅿酒
然變色隱者亦悔失言避席求去余徐問曰何爲而
事少主對曰君與少主巳有累世縁業是以言之余
其年秋登朝至朙年正月穆宗纉緒召入禁苑及右
丞御史有閩中隱者叩門請見余因下榻與語曰時
事非人公不早去冬必作相禍将至矣若亟請居外
代公者受患後十年終當作相自西南而入是秋出
鎮呉門歲經八稔尋又杖鉞南燕秋暮有邑子王生
引鄴郡道士至纔升賔階未及命席謂余曰公當爲
西南節制孟冬望舒前節符至矣三者皆與言恊不
差歲月自憲闈竟十年居相由西蜀而入代余執憲
俄亦竄逐唯再謫南服未嘗有前知者爲余言之豈
禍患不可移者神道所秘莫得預聞自古衘冤殁世
者多矣冥報之事或有或無遂使好亂樂禍者以神
道爲茫昧余嘗論之仁人上哲必逹生知命如顔氏
之子犯而不校釋門逹磨了空喻幻必不思報矣其
下柔弱無心者力不能報所能報者乃中人耳悍強
任氣如伯有灌夫之流亦其在臨殁之際方寸不撓
魂魄不散唯結念於此是以能報夫人之捨生也如
薪盡火㓕溘然則無能爲矣逹於理者使心不亂則
精爽常存不生不㓕自可以超然出世升躋神朙其
次精多魄強則能爲厲冥報之事或有或無理在此
也
　　　周秦行紀論(牛僧孺周/秦行紀附)
言發于中情見乎辭則言辭者志氣之来也故察其
言而知其內翫其辭而見其意矣余嘗聞太牢氏(凉/國)
(李公嘗呼牛僧孺曰太/牢梁公名不便故不書)好竒怪其身險易共行以其
姓應國家受命之䜟曰首尾三麟六十年兩角犢子
恣狂顛龍蛇相闘血成川及見著玄怪録多造隱語
人不可觧其或能暁一二者必附會焉縱司馬取魏
之漸用田常有齊之由故自卑秩至于宰相而朋黨
若山不可動揺欲有意擺憾者皆遭誣坐莫不測目
結舌事具史官劉軻日暦余得太牢周秦行紀(周秦/行紀)
(附於/下)反覆覩其太牢以身與帝王后妃冥遇欲證其
身非人臣相也将有意於狂顛及至戯德宗爲沈㜑
兒以代宗皇后爲沈㜑令人骨戰可謂無禮於其君
甚矣懐異志於圖䜟朙矣余少服臧文仲之言曰見
無禮於其君者如鷹鸇之逐鳥雀也故貯(一作/貶)太牢
巳乆前知政事欲正刑書力未勝而罷余讀國史見
開元中御史汝南(一作/周)子諒彈奏牛僊客以其姓符
圖䜟雖似是而未合三麟六十之數自裴晉國與余
凉國(名不/便)彭原(程)趙郡(紳)諸從兄嫉太牢如讎頗類
余志非懐私忿盖悪其應䜟也太牢作鎮襄州日判
復州刺史樂坤賀武宗監國狀曰閑事不足爲賀則
恃姓敢如此耶㑹余復知政事将欲彂覺未有由值
平昭義得與劉從諌交結書因竄逐之嗟乎爲人臣
隂懐逆節不獨人得誅之鬼得誅矣凡與太牢膠固
未嘗不是薄流無頼輩以相表裏意太牢有非望而
就佐命焉斯亦信符命之致或以中外罪余於太牢
愛憎故朙此論庻乎知余志所恨未暇族之而余又
罷豈非王者不死乎遺禍胎於國亦余大罪也倘同
余志繼而爲政宜爲君除患暦既有數意非偶然若
不在當代其必在於子孫湏以太牢少長咸寘於灋
則刑罰中而社稷安無患於二百四十年後嘻余致
君之道分隔於朙時嫉悪之心敢辜於早歲因援毫
而攄宿僨亦書行紀之跡于後
　　　周秦行紀　牛僧孺撰
　余真元中舉進士落第歸(宛葉間至伊闕南道/鳴臯山下将宿大安)
(民舎㑹暮不/至更十餘里)一道甚易夜月始出忽聞有異香
　　氣因趍進行不知狀逺見火朙意謂荘家更前
　　驅至一大宅門庭若富豪家黃衣閽人曰郎君
　　何至余荅曰僧孺姓牛應進士落第往家本往
　大安民舎誤道来此直乞宿無他中有小䯻靑
　　衣出責黃衣曰門外誰何(一作門/外爲誰)黃衣曰有客
　　黃衣入告少時出曰請郎尹入余問誰氏宅黃
　　衣曰第進無湏問入十餘門至大殿殿蔽以珠
　　簾有朱衣紫衣人百數立階下間左右曰拜(一/有)
(遂拜/于字)殿下簾中語曰妾漢文帝母薄太后此是
　　廟郎不當来何辱至余曰巨葉苑下将歸失道
　　恐死豺虎敢託命乞宿太后幸聽受太后遣軸
　　簾起席曰妾故漢文君母君子唐朝名士不相
　　君臣幸無簡敬便(一作/便)上殿来見太后着練衣
　　狀貌瑰偉不甚粧飾慰余曰行役無苦乎召坐
　　食頃聞殿内庖厨聲太后曰今夜風月甚善(一/作)
(佳)偶有二女侍(一作/伴)相尋况又遇佳賔不可不
　　成一會呼左右屈兩箇娘子出見牛秀才良乆
　　有二女子從中至從者数百前立者一人挾腰
　　長面多髮不粧衣青衣僅可二十餘太后顧指
　　曰此高祖戚夫人余下拜夫人亦拜更有一人
　　圓題柔臉穩身貌舒光彩射逺近時時好矉多
　　服花繡年低薄后后指顧曰此元帝王嬙余拜
　　如戚夫人王嬙復拜各就坐坐定太后使紫衣
　　中貴人曰迎楊家潘家来乆之空中有五色雲
　　下聞笑語聲䆮近(一有/太字)后曰楊潘至矣忽車音
　　馬跡相雜羅錦綺繡列旁視不給有二女子從
　　雲中下余超侍前立者一人纎腰身修睟容甚
　　閒暇衣黃衣戴黃冠年二十以来太后顧指曰
　　此是唐朝太真妃余即伏謁肅拜如臣禮太真
　　曰妾得罪先帝皇朝不然妾在后妃數中此禮
　　豈不虚乎不敢受却答拜更一人厚肌敏視身
　　小材質㓗白齒極卑被寛博衣太后顧而指曰
　　此齊帝潘淑妃余拜如王昭君妃復拜
　　太后命進饌少焉食至芳㓗萬品皆不得名字
　　粗欲之腹不能足食巳更置酒其噐盡寳玉語
　　太真曰何乆不相㸔太真謹容對曰三郎数幸
　　華清扈從不暇至太后又謂潘妃曰子亦不来
　　何也潘妃匿笑不禁不成對太真視潘妃(一有/而)
　　對曰潘妃向玉奴說懊惱東昏侯(二有踈/字)狂終
　　日出獵故不得時謁太后問余曰今天子(一有/爲)
　　誰余對曰今皇帝名适代宗皇帝長子太真笑
　　曰沈㜑児作天子也太竒太后曰何如主余對
　　曰小臣不足以知君德太后曰然無謙第言之
　　余曰民間傳英朙聖武太后首肯三四太后命
　　進酒加樂樂皆少年女子酒環行数周樂亦随
　　輟太后請戚夫人鼓琴夫人約指以玉環光照
　　手(西京雜記云高祖與夫/人石錬金環照見指骨)引琴而(一有/鼓字)聲甚怨
　　太后曰牛秀才邂逅逆旅到此又諸娘子偶相
　　訪今無以盡平生歡牛秀才盍各賦詩言志不
　　亦善乎遂各授以牋筆逡廵詩成薄后詩曰月
　　寢花宫得奉君至今猶愧管夫人漢家舊日笙
　　歌地煙草幾經秋又春王嬙詩曰雪裏穹廬不
　　見春漢衣雖舊淚長新如今猶恨毛延夀愛把
　　丹靑錯畫人戚夫人詩曰自别漢宫休楚舞不
　　能粧粉恨君王無金豈得迎啇叟吕氏何曽畏
　　木強太真詩曰金釵墮地别君王紅淚流珠滿
　　御床雲雨馬嵬分散後􁐻宫無復聽霓裳潘妃
　　詩曰秋月春風幾度歸江山猶是鄴宫非東昏
　　舊作蓮花地空想曾拖金縷衣再三趣余作詩
　　余不得辭遂應教作詩曰香風引到大羅天月
　　地雲階拜洞仙共道人間惆悵事不知今夕是
　　何年别有善笛女子短鬟衫呉帶貌甚羙多媚
　　與潘氏偕来太后以接坐居之時令吹笛往往
　　亦及酒太后顧而謂曰識此否石家緑珠也潘
　　妃養作妹故潘妃與俱来太后因曰緑珠豈能
　　無詩乎緑珠拜謝作詩曰此地元非昔日人笛
　　聲空起(一作/怨)趙王倫紅牋鈿碎(一作紅/殘緑碎)花枝下
　　金谷千年更不春太后曰牛秀才逺来今夕誰
　　人與伴戚夫人先起辭曰如意成長固不可且
　　不宜如此况實爲非乎潘妃辭曰東昏侯以玉
　　児(妃/名)身死國除不擬負他緑珠辭曰石衞尉性
　　嚴忌今有死不可及亂太后曰太真今朝先帝
　　貴妃固勿言他乃謂王嬙曰昭君始嫁呼韓單
　　于(一冇/後字)復爲姝叅效追(一本作爲株/絫若䪘)單于婦固
　　自用宜苦寒地胡鬼何能爲昭君幸無辭昭君
　　不對低眉羞恨俄各歸休余爲左右送入昭君
　　院會将旦侍人告起得也昭君泣以持别忽聞
　　外有太后命余遂見太后太后曰此非郎乆留
　　地宜亟還便别矣幸無忘何采歡更索酒酒再
　　行戚夫人潘妃緑珠皆泣下竟辭去太后使朱
　　衣人送往大安邸西道旋失使人行往(一本作/所在字)
　　時始朙余就大安里問其人人曰去此十數里
　　有薄后廟余却望廟荒毁不可入非何見者余
　　衣上香經年不歇竟不知其(一作/如)何
　　　梁武論(所論出於釋氏故全以釋典明之)
世人疑梁武建佛刹三百餘所而國破家亡其禍甚
酷以爲釋氏之力不能拯其顛危余以爲不然也釋
氏有六波羅宻檀波羅宻是其一也又曰難捨能捨
大者頭目支體其次國城妻子此所謂難捨也余嘗
深求此理本不戒其不貪能自㣲不有其寳必不懆
人所寳與老氏之無欲知足司城之不貪爲寳其義
一也庸夫謂之作福斯爲妄矣而梁武所建佛刹未
嘗自損一毫或岀自有司或厚歛垊俗竭經國之費
破生人之産劳後不止杼柚其空閏位偏方不堪其
弊以徼身福不其悖㢤此梁武所以不免也
　　　喜徴論
陸賈偁蟢子垂而百事禁不徴其故何也凡人将有
喜兆必垂於冠冕余常思之盖以人肖圓方之形禀
五行之氣有生之最靈者也如景如火忽有歊然感
氣彂於圓首之上其荣盛也如陽氣彂生烟涵煴煦
其變衰也如秋氣索然寂寞沉悴雖不能自覩其鍳
朙者必可察之唐舉許負疑用此術所以望表而知
竆逹何以朙之淑春愛景必有蟢子垂於簷楹之間
室有朙燭膏爐必垂於屏幃之際喜氣将盛故集於
冠冕之上以此推之無所逃也　卷終
後序
唐有天下幾三百年賢相名儒接武而出固未易歴
數也然考其功烈文章光朙偉大卓然足以垂不腐
者盖亦無幾自房杜姚宋之後相之有聲者衞公李
文饒而王楊燕許之後儒之可宗者文公韓退之而
巳故世之論衞公者必以功烈言而鮮及於文章論
文公者必以文章稱而或畧於功烈殊不知衞公之
文章常出乎功烈之外而文公之功烈不在乎文章
之下借令衞公當文公時則必以文章顯矣文公得
衞公位則必以功烈著矣觀幽州紀聖功碑異域歸
忠傳序㑹昌功烈非衞公孰能形容之文公論淮蔡
之敗可立而待折王庭湊之兇熖而奪之氣胸中所
藴固不止於文章也夫道之在天下操之則爲心盡
之則爲性持之則爲志養之則爲氣存之則爲神是
道也見之設施則爲功烈寓之言語則爲文章易地
皆然豈有彼此之異㢤元和十五年文公嘗爲袁州
刺史大和八年衞公亦嘗爲袁之長史文公之去袁
也崇廟貌以祀之列豊碑以記之其文集之行於世
者又鋟木於郡庠至於衞公則不然祠堂數椽地石
刻数尺許蕭然岑壑之上佛屋之側文之流傳者僅
有十五賦其全集則未之見豈世之知衞公者一於
功烈鮮及於文章歟紹興巳卯冬建安
邵公来守是邦下車之初首訪韓李遺集而衞公文
集獨未有表而出之
李衞公集訂正(明本錯簡六首据全唐文訂正)
文集卷十五
請賜仲武詔第十葉前三行入覲之初下應接第十一葉前一行與鄭注交
結至末
論石雄請添兵狀第十一葉前一行仍望約陳許長行制下應接第十一
葉後九行度支權給衣粮至末
請授王宰兼行營諸軍攻討使狀第十一葉後九行尙未安定茂下應
接第十葉前三行茂元縱得痊復至末(案明本衍/一茂字)
外集卷三
食貨論第九葉後三行壽昌習分誅之事弘下應接第十葉後二行羊析秋
毫之數至末
奇才論第十葉後二行以爲朝恩下應接第十一葉前十行饌因與北門大
將軍王駕鶴等結歡至末
近倖論第十一葉前十行及開下應接第九葉後三行元致理之要至末
李衞公集補
　文
　　　賜新授太子太師杜衍制(以下九首明本原缺据全唐文錄補)
卿道崇德茂體方行正業成廊廟心存邱壑往以時事來還宰
旅秉此難進確然莫奪雖違乂辟之望實有鎭浮之益深惟元
老想見高風師範之尊東宮莫二舉茲崇秩明昭有德公器斯
在雅道有光宜略常謙卽膺成制
　　　與黠戞王書
皇帝敬問黠戞王時及陽和想比佳適注吾合素等至省表并
進馬事具悉國王陰山雄勁朔野英雄包智略以周身推誠明
而有衆聲高夷落威重藩疆專遣使臣遠獻名馬嚮化之誠旣
展輸忠之効頗明臨軒省章輟食嘉歎眷言忠藎寧忘寢興頃
於貞觀中彼國常奉朝貢亦授官爵寵賜而還爾後但訝音耗
久乖不知中爲回鶻所隔及覽來表方嘉壯圖蓄銳多年乘機
大舉快雪冤憤豁開心懷回鶻之營壘旣平國家之山河不間
旣爲鄰境遂閱貢章又知破回鶻之時取得太和公主特遣專
使送歸闕庭雖聞行至中途却爲回鶻所奪在國王遵以禮義
推之和寧遠同族之譏嫌厚親鄰之恩信賢明如此愧慰難名
回鶻頃以失國爲詞款塞相託朕以勳親是念拯卹屢加曾不
知恩漸開稔惡賤棄公主侵㬥平人日尋干戈時竊牛馬朕爲
全舊好不下明誅歲月滋深邊防將倦各用長策繼彰殊勳焚
帳幕而公主歸還透網羅而元惡逃遁顧其餘類何所寄生國
王遠聞想同深慰然猶恐奔竄尙有凶姦又慮侵彼封疆將復
讐怨國王亦須嚴爲備擬善設機謀同務討除盡其根本無貽
後患勉繼前修親仁善鄰惟彼與此勿謂遐遠常存寤思因注
吾合素回且先詔示其他禮命續專遣使宣慰想宜知悉
　　　薦處士李源表
臣伏見賈誼云守圉捍敵之臣誠死城郭封疆故曰聖人有金
城者此物此志也自天寶之後俗尙浮華士罕仗義人懷苟免
至有棄城郭委符節者其身不以爲恥當代不以爲非臣恐風
俗旣成紀綱皆廢此當今之急務教化所宜先也臣訪聞處士
李源卽故禮部尙書東都留守贈司徒忠烈公憕之少子天與
貞孝嗣茲忠烈以父死國難哀纒終身自司農寺主簿絕心祿
仕垂五十年放懷山澤罕至人落曁於衰暮多依慧林佛寺以
其本憕別業就寓殘生從僧住持不舉烟爨隨僧一食以至五
十餘年嗜欲靡窺精麤同衆寺之舊殿則憕之寢堂源過必敬
趨未嘗登踐其端心執孝無有不至忘形患苦絕意貪緣迎斥
浮虚就專志節則孰能挺操不易沈身無聲處薄自頤終老彌
篤且憕之忠烈實冠古今當逆羯屠陷飈驅響從而憕抗節誓
心約義同列居朝守位抵刃就終臣節之光繇憕益勸而源名
銷迹滅徵訪不加實主於居方之臣歷政之闕也况源嘗守沈
默不語是非或心交靜求理契深要一言開析百慮洗然致君
阜時指象如見抱此貞用棄於清朝臣竊爲陛下深惜伏乞就
授一官召赴京闕仍以事迹宣付史館則聖代有求賢之盛朝
廷美得材之難憕之貞烈如存源之承荷不墜忠孝之美并集
憕門光嗣德於一時激爲臣於千古
　　　請宣賜鶴林寺僧諡號奏
潤州鶴林寺故禪師元素傳牛頭山第五祖智威心法是徑山
大覺之師伏請依釋門例賜諡號大額
　　　請罷呈榜奏
舊例進士未放榜前禮部侍郎遍到宰相私第先呈及第人名
謂之呈榜比聞多有改換頗致流言宰相稍有寄情有司固無
畏忌取士之濫莫不繇斯將務責成在於不撓旣無取舍豈必
預知臣等商量今年便任有司放榜更不得先呈臣等仍向後
便爲定例如有固違御史糾舉
　　　停進士宴會題名疏
奉宣旨不欲令及第進士呼有司爲座主趨附其門兼題名局
席等條疏進來者伏以國家設文學之科求貞正之士所宜行
敦風俗義本君親然後升於朝廷必爲國器豈可懷賞拔之私
惠忘教化之根源自謂門生遂成膠固所以時風寖薄臣節何
施樹黨背公靡不由此臣等商量今日已後進士及第任一度
參見有司向後不得聚集參謁及於有司宅置宴其曲江大會
朝官及題名局席並望勒停緣初獲美名實皆少雋旣遇春節
難阻良遊三五人自爲宴樂並無所禁惟不得聚集同年進士
廣爲宴會仍委御史臺察訪聞奏謹具如前
　　　論喪葬踰制疏
應百姓厚葬及於道途盛陳祭奠兼設音樂等閭里編甿罕知
教義生無孝養可紀没以厚葬相矜器仗僭差祭奠奢靡仍以
音樂榮其送終或結社相資或息利自辦生產儲蓄爲之皆空
習以爲常不敢自廢人戶貧破抑此之由今百姓等喪葬祭奠
並請不許以金銀錦繡爲飾其陳設樂音者及葬物稍涉僭越
者並勒毀除結社之類任充死亡喪服糧食等用使如有人犯
者並準法律科罪其官吏已上不能糾察請加懲責仍請委出
使郎官御史察訪臺司伏請令文及故實不載者令更條檢校
官令文不載令請檢校官一品二品請同五品五品已下並請
同九品如有曾任正官依本官品第儀則其准敕試官亦仝九
品儀如升朝官者請據本官品第升降(闕)例凡喪皆有品第恐
或無知之人妄稱官秩自今以後除升朝官見任官亡殁外餘
官去事前五日須除將告語或敕牒於本巡使呈過判押文狀
行人方可供應佐命殊功當朝立功名傳遐邇特敕優旨准會
典例本品數十分加三分不得別爲華飾右具本朝舊本例如
前今後令兩巡使祗據官秩品級與判狀其餘一物已上不得
增加兼勒驅使官與金吾司并門司同力轄鈐如有大段踰越
卽請據罪科斷行人兼不得追領喪葬之家別有勘責奉敕如
過制度不許尺寸事數其假賃行人徒二年喪葬之家卽不問
罪仍付所司
　　　次柳氏舊聞序
太和八年秋八月乙酉上於紫宸殿聽政宰臣涯以下奉職事
上顧謂宰臣曰故內臣高力士終始事迹試爲言之臣涯謹奏
云上元中使臣柳芳得罪竄黔中時力士亦從事巫州因與周
旋力士以舊嘗司史爲芳言先時禁中事皆芳所不能知而芳
亦有質疑者芳默識之及還編次其口語號曰問高力士說上
曰令訪史氏取其事書之臣涯等旣奉詔乃詣芳孫度支員外
璟詢事璟曰某祖芳前從力士問覼縷未竟復著唐歷採摭義
數尤相近者以傳之其錄或秘不敢宣或怪奇非編錄所宜及
者不以傳今按求其書甚實臣德裕亡父先臣與芳子吏部郎
冕開元初俱爲尙書郎後官亦俱東出道相與語遂及高力士
說且曰彼皆目覩非出傳聞信而有徵可爲實錄先臣每爲臣
言之臣伏念所臆授凡有十七事歲祀久更遺稿不傳臣德裕
非黃瓊之練習愧史遷之該博唯次舊聞懼失其傳不足以備
大君之問謹錄如左以補史官之缺云
　　　太和新修辨謗略序
臣聞行險而言(闕)上者非謂謗也是實之所招也蹈仁而被誣
者非己所召是盜之所憎也夫理身絕嫌人臣止謗之術膚受
不納人君辨謗之明然則正者邪之所仇直者曲之所矯有能
爲不才所忌有功爲無庸所嫉四者苟立四謗必隨况僞必亂
眞佞實似智鑠金之口不謀而同唱成雷之蚊未響而先合以
羣陰而蔽孤陽以衆比而排獨立結其禍患咸本謗言莫不巧
中於隱伏之微善成於疑似之際忠賢被之無以自辨亦良可
哀哉伏維皇帝陛下體乾坤簡易之德合日月無私之照視聽
自天神明其化惡淫哇之亂聽疾紫色之眩目堲其讒說常詠
格言臣等將順天聰綴緝舊典發東觀藏書之室得元和辨謗
之文辭過萬言書成十卷以其廣而寡要繁則易蕪方鏡情僞
之源尤資詳略之當遂再加研考所以理昔賢被誣之狀表前
王善鑒之明實願視則倚衡居則宥坐絕其根枿永杜其來必
也視之於未形鑒之於無象方夏后盤盂之誡比周王玉几之
銘測深慮遠取爲殷鑒使播揚有所消其象萋菲無以成其文
忠臣得納其誠武臣得盡其力矣於是徵之周秦覃及聖代必
極精簡有合箴規特立新編裁成三卷謹繕寫封進臣等上奉
宸謀竭其鑽仰敢不虔序聖旨冠于篇首云
　　　奏回鶻事宜狀(以下二首明本有目無文据陸心源唐文拾遺錄補)
右臣等見楊觀說緣回鶻赤心下兵馬多散在山北恐與奚契
丹室韋同邀截可汗所以未敢遠去今因華封迴輿望賜仲武
詔令差明辨識事宜軍將至奚契丹等部落諭以朝旨緣回鶻
曾忠效又因殘破歸附國家朝廷事體須有存恤令奚契丹等
與其同力討除赤心下散卒遣可汗漸出漢界免有滯留如蒙
允許望付翰林約此意撰詔兼詔克恭未審(影宋本會/昌一品集)
　　　請發陳許軍馬狀
右臣等商量賊中人心久合自變猶恐顧望河朔旬月偷安陳
許累有戰功軍聲甚振王宰年力方壯才略可稱委之征行必
有殊效非惟破賊稹之膽足以堅鎭魏之心倘有先聲必當自
潰望詔王宰自揀當軍馬步精兵除合留在鎭外並取河陽相
衞路直抵磁州其在鎭兵馬委行敏權知仍差幹事判官一人
留務未審會昌三年八月十一日(同/上)
　　　賜王宰詔意(明本原缺据陸心源唐文拾遺錄補)
用兵之難在於過險旣收要害便合成功故出井陘而趙師虜
過成臯而吳寇殄得略陽而隴坻服入大峴而廣固平近則破
鹿頭而翦蜀克郾城而定蔡卿初取天井大振威聲皆謂計日
而取澤州指期而擒劉稹頓兵危坂已涉二時日費殆過於千
金途隘有逾於九折士不宿飽人已吿勞在朝公卿繼陳讜論
皆云卿之血屬質在賊中此一人之常情固當無隱昔樂羊食
子文侯見疑愛旣及於懿親義豈後於君上若慮危害晏實未
忍急攻但卿披誠朕必深恕卽當與卿移鎭必使兩全如能大
　義滅親至誠體國捨爾所愛建茲殊勳繼先王鐘鼎之榮傳子
　孫帶礪之慶卽須厭塞公議早覆妖巢朕之報卿必異羣帥暑
　潦將至農事已興偃武息人固難淹久深思朕意勿更食言又
　知卿比留支兵守備萬善旣分武力尤費機謀今授劉沔河陽
　日臨寇境俾爲聲援常據要衝卿旣進攻必無後慮勉當協力
　副朕至懷(同/上)
　詩
　　　　鴛鴦篇(明本有目無詩据全唐詩錄補)
　君不見昔時同心人化作鴦鴦鳥和鳴一夕不暫離交頸千年
　尙爲少二月草菲菲山櫻花未稀金塘風日好何處不相依旣
　逢解佩游女更値凌波宓妃精光搖翠蓋麗色映珠璣雙影相
　伴雙心莫違淹留碧沙上蕩漾洗紅衣春光兮宛轉嬉遊兮未
　反宿莫近天泉池飛莫近長洲苑爾願歡愛不相忘須去人間
羅網遠南有瀟湘洲且爲千里遊洞庭無苦寒沅江多碧流昔
爲薄命妾無日不含愁今爲水中鳥頡頏自相求洛陽女兒在
靑閣二月羅衣輕更薄金泥文彩未足珍畫作鴛鴦始堪著亦
有少婦破瓜年春閨無伴獨嬋娟夜夜學織連枝錦織作鴛鴦
人共憐悠悠湘水濱淸淺漾初蘋菖花發艶無人識江柳逶迤
空自春唯憐獨鶴依琴曲更念孤鸞隱鏡塵願作鴛鴦被長覆
有情人
　　　上巳憶江南禊事(以下七首明本原缺据全唐詩錄補)
黃河西繞郡城流上巳應無祓禊遊爲憶淥江春水色更無宵
夢向吳州
　　　北固懷古
自有此山川於今幾太守近世二千石畢公宣化厚丞相量納
川平陽氣衝斗三賢若時雨所至躋仁壽(畢構政事爲開元第一陸/丞相象先平陽齊幹三賢)
(皆爲/此郡)
　　　汨羅
遠謫南荒一病身停舟暫弔汨羅人都緣靳尙圖專國豈是懷
王厭直臣萬里碧潭秋景靜四時愁色野花新不勞漁父重相
問自有招魂拭淚巾
　　　嶺外守歲(一作李/福業詩)
冬逐更籌盡春隨斗柄回寒暄一夜隔客鬢兩年催
　　　訪韋楚老不遇
昔日徵黃綺余慚在鳳池今來招隱士恨不見瓊枝
　　　題柳郎中故居
下馬荒堦日欲曛潺潺石溜靜中聞鳥啼花發人聲絕寂寞山
窗掩白雲
　　　盤陀嶺驛樓
嵩少心期杳莫攀好山聊復一開顔明朝便是南荒路更上層
樓望故關
　　　失題(明本原缺据席刻唐詩百家全集錄補)
肉視具寮忘七箸氣吞同列削寒溫當時誰是承恩者肯有餘
波達鬼村
畫閣不開梁燕去朱門罷掃乳烏歸千巖萬壑應惆悵流水斜
傾出武威
　　　句(明本原缺据全唐詩錄補)
檢經求綠字憑酒借紅顔　君不見秋山寂歷風飈歇半夜靑
崖吐明月寒光乍出松篠間萬籟蕭蕭從此發忽聞歌管吟朔
風精魂想在幽巖中(霜夜聽小童/薛陽陶吹笛)銀花懸院榜神撼引鈴縧(題學/士院)
　葳蕤輕風裏若銜若垂何可擬(以上並事/文類聚)自從一夢高唐後
可是無人勝楚王(賦巫山神女/見雲溪友議)牛羊具特俎(武昌詩見/東觀餘論)心悟覺
身勞雲中棄寶刀久閑生䏶肉多壽長眉毫(有懷甘露寺自/省上人京口志)書空
蹺足睡路險側身行(徳裕嘗吟此句云是先/達詩附記見桂苑叢談)誰家幼女敲筯歌何處
丁妻點燈織　魚蝦集橘市(以下並海/錄碎事)休咎占人甲挨持見天
丁　洛下推年少山東許地高　世上文章士誰爲第一人老
生誇隱拙時輩毀尖新　濴寒泉深百尺　奇觚率爾操諷
諫欣然納
