#+TITLE: 鮑溶詩集-唐-鮑溶
#+DATE: 2016-06-11 12:24:30
#+SOURCE: github.com/kanripo/KR4c0071 master 44a4fbb3                
欽定四庫全書　　　　　集部二
　鮑溶詩集　　　　　　　别集類一(唐/)
　　提要
　　　　(臣/)等謹案鮑溶詩集六巻集外詩一巻唐鮑
　　　　溶撰溶字徳源唐元和四年進士唐書無傳
　　　　其事蹟已不可考溶詩在後世不甚著然張
　　　　為作主客圖以溶為博解宏拔主以李羣玉
　　　　為上入室而為與司馬退之二人同居入室
　　　　之列則當時固絶重之也其集宋史館舊本
　　　　五巻訛題鮑防曽鞏始據唐文粹唐詩類選
　　　　考正之又以歐陽修本㕘校増多三十三篇
　　　　合舊本共二百三十三篇釐為六巻晁公武
　　　　讀書志仍作五巻稱惟存一百九十二篇餘
　　　　皆佚此本為江南葉裕家所鈔首有曽鞏校
　　　　上序今核所録惟集外詩一巻與曽鞏序新
　　　　増三十三首之説合其正集比鞏序多一巻
　　　　而詩止一百四十五首盖舊本殘缺傳寫者
　　　　離析其巻帙以足鞏序之數而忘外集一巻
　　　　本在六巻中也全唐詩所録較此本多十六
　　　　首較晁本多二首而較曽本尚少三十九首
　　　　則其集之佚者多矣乾隆四十六年四月恭
　　　　校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
鮑溶詩集原序
鮑溶詩集六巻史館書舊題云鮑防集五巻崇文總目
叙别集亦然知制誥宋敏求為臣言此集詩見文粹唐
詩類選者亦稱鮑溶作又防之雜感詩最顯而此集無
之知此詩非防作也臣以文粹類選及防雜感詩攷之
敏求言是又得㕘知政事歐陽修所藏鮑溶集與此集
同然後知為溶集決也史館書五巻總二百篇歐陽氏
書無巻第纔百餘篇然其三十三篇史館書所無今别
為一巻附於後而總題曰鮑溶詩集六巻蓋自先王之
澤熄而詩亡晚唐以來作者嗜文辭抒情思而已然亦
徃徃有可采者溶詩尤清約嚴謹而違理者少近世之
能焉者也故旣正其謬誤又著其大者以傳焉臣鞏謹
序
欽定四庫全書
　鮑溶詩集巻一
　　古意
女蘿寄青松綠蔓花綿綿三五定君婚結髮早移天肅
肅羔鴈禮泠泠琴瑟篇恭承采蘩祀敢效同車賢皎日
不留景良辰如逝川愁心忽移愛花貌無歸妍翠袖皓
珠粉碧階封緑錢新人易如玉廢瑟難為絃寄謝蕣華
木榮君香閣前豈無揺落苦貴與根蒂連希君舊光景
照妾薄暮年
　　蕭史圖歌
霜綃數幅八月天綵龍引鳳堂堂然小戴蕭仙穆公女
隨仙大歸玉京去仙路迢遥煙㡬重女衣清淨雲三素
胡髯毿珊雲髻光翠蕤皎潔瓊華涼露痕煙跡漬紅貌
疑别秦宫初斷腸此天每在西北上紫霄洞客曉煙望
　　㑹仙歌
輕輕濛濛龍言鳯語何從容耳有響兮目無踪杳杳黙黙
花張錦織王母初自崑崙來茅盈王方平在側青毛仙
鳥銜錦符謹上阿母環起居王母書始知仙事亦多故
一隔絳河千嵗餘詳玉字多喜氣瑶臺明月來墮地冠
劍低昻舞蹈頻禮容盡若君臣事願言小仙藝名姓許
飛瓊洞陰玉磬敲天聲樂王母一送玉杯長命酒碧花
醉靈揚揚笑賜二子長生方二子未及伸拜謝蒼蒼上
兮皇皇下
　　李夫人歌
璿閨羽帳華燭陳方士夜降夫人神葳㽔半露芙蓉色
窈窕將期環珮身麗如三五月可望難親近嚬黛含犀
竟不言春思秋怨誰能問欲求巧笑如生時歌塵在空
瑟銜絲神來未及夢相見帝比初亡心更悲愛之欲其
生又死東流萬代無迴水宫漏丁丁夜向晨煙消露散
愁方士
　　水殿采菱歌
宫鴉呌赤光潮聲入宫宫影涼火華啼露巻横塘金堤
四合宛柔揚美人荷裠芙蓉裝柔荑縈霧棹龍航采蓮
一聲吳態長青絲結眼捕鴛鴦
　　周先生畫洞庭歌
江南客水為鄉舟為宅能以筆鋒知地脉閒分楚水入
丹青不下北堂臨洞庭水文不浪煙不動木末稜稜山
碧重帝子應哀窈窕雲客人似得嬋娟夢六月火光衣
上生齋心寂聽潺湲聲林氷揺鏡水拂簟盡日獨臥秋風
清因逰洞庭不出户疑君如有長生路玉壺先生在何處
　　霓裳羽衣歌
玉煙生窗午輕凝晨華左耀鮮相凌人言天孫機上親
手迹有時怨别無所惜遂令武帝厭雲韶金針天絲綴
飄飄五聲冩出心中見拊石喧金栢梁殿此衣春日賜
何人秦女腰肢輕若燕香風閒旋衆彩隨聨聨珍珠貫
長絲眼前意是三清客星宿離離遶身白鸞鳳有聲不
見身出宫入徵隨伶人神仙如月只可望瑶華池頭幾
惆悵喬山一閉曲未終鼎湖秋驚白頭浪
　　寓興
念來若望神追往如話夢夢神不無跡誰使煩心用魯
聖虚泣麟楚狂浪歌鳳那言阮家子更作窮途慟
　　逰山
白道行深雲雲髙路彌細時時天上客遺路人間世煙
花最深處井臼得空刺天寒鶴巢林石長泉脉閉神化
萬靈集心期一朝契不見金板書誰知阮家裔終期太
古人問取松栢嵗
　　隋宫
御街多行客行客悲春風楚老㡬代人種田煬帝宫零
落池臺勢髙低禾黍中
　　懐仙二首
崑崙九層臺臺上宫城峻西母持地圖東來獻虞舜虞
宫禮成後迴駕仙風順十二樓上人笙歌沸天引徘徊
扶桑路白日生離恨青鳥更不來麻姑斷書信乃知東
海水清淺誰能問
閬峯綺閣㡬千丈(一作崑崙九/層㡬千丈)瑶水西流十二城曾見周
靈王太子碧桃花下自吹笙
　　懐逺人
逺道在天際行客如浮雲浮雲不知歸似我長望君秋
至漢水髙南音何時聞瑶草難逺寄西風氣氤氲常恐
山岳逰不反鸞鳳羣無厭坐遲人風雨驚斯文
　　懐尹真人
萬里叠嶂翠一心浮雲閒羽人杏花發倚樹紅瓊顔流
水杳冥外女蘿陰蔭間却思人間世多恐不可還青鳥
飛難逺春雲晴不閒但恐五雲車山上復有山
　　秋晚銅山道中宿隱者
我鄉山川遥秋晩空景促天明共霞散日落依鳥宿主
人逃名子鶴髮卧空谷野言得真風山貌宜古服喜于
無聲地暫傲羲皇俗秋窗照疎螢寒犬吠落木朝隱畱
此處一㸃天邊宿今憶見此時添悲覽止足遲遲清夜
晝幽路出深竹笑謝萬户侯余將耻干禄
　　感懷
宿心不覺逺事去勞追憶曠古川上懐東流㡬時息門
前青山路眼見歸不得曉夢雲月光過秋蘭蕙色
　　經秦皇墓
左崗青虬盤右坂白虎踞誰識此中陵祖龍藏身處别
為一天地下入三泉路珠華翔青鳥玉影耀白兔山河
一易姓萬事隨人去白晝盜開陵𤣥冬火焚樹哀哉送
死厚乃是棄身具死者不復知回首漢文墓
　　將歸舊山畱别孟郊
擇木無利刃羡魚無巧綸如何不量力自取中路貧前
者不厭耕一日不離親今來千里外我心不在身悠悠
慈母心惟願才如人蠶桑能㡬許衣服常著新一飯吐
尺絲誰見此殷勤别君歸耕去持火燒車輪
　　畱辭杜貟外式方
東風吹旅懐鄉夢無夜無慚見君子堂貧思上歸途海
岳泛念深㳙塵復何須婆娑不材木屈曲無弦弧惻惻
奉離尊承懽獨向隅時當鳳來日孰用雞鳴夫迴首九
僊門皇家在玉壺慙非海人别淚下不成珠
　　長城
䝉公虜生人北築秦民寃禍興蕭墻内萬里防禍源城
成六國亡宫闕㡬千門生人半為土何用空中原奈何
家天下骨肉尚無恩投沙擁海水安得久不飜乘髙慘
人神寒日易黄昏朽木貫折鐵沙中自有言萬嵗驪山
下徒悲野火燔
　　蔡平喜遇河陽馮判官寛話别
一事東軍正四年相逢且喜偃兵前看尋狡兔翻三窟
見射妖星落九天江上栁營迴鼓角河陽花府望神仙
秋風蕭瑟醉中别白馬嘶霜雁呌煙
　　寄福州從事殷堯藩
越嶺寒輕物象殊海城臺閣似蓬壺㡬囬入市鮫綃女
終嵗啼花山鷓鴣雷令劍龍知去未虎夷雲鶴亦來無
就中靜事㝠宵話何惜雙輪訪病夫
　
　
　
　
　
　
　
　
　
　
　
　
　
　
　
　鮑溶詩集巻一
欽定四庫全書
　鮑溶詩集巻二
　　壯士行
西方太白髙壯士羞病死心知報恩處對酒歌易水沙
鴻嘷天末横劍别妻子蘇君執節歸班超束書起山河
不足重重在遇知已
　　章華宫行
煙渚南鴻呼曉羣章華宫娥怨行雲十二巫峯仰天緑
金車何處邀雲宿小腰婑墮三千人宫衣水碧顔青春
豈無一人似神女忍使黛蛾常不伸黛蛾不伸猶自可
春朝諸處門常鎻
　　倚瑟行
金輿傳驚㶚滻水龍旗參天行殿巍左文皇帝右慎姬
北面侍臣張釋之因知髙處邯鄲道壽陵已見生秋草
萬世何人不此歸一言出口堪生老髙歌倚瑟流清悲
徐樂哀生知為誰臣驚歡歎不可放願賜一言釋名妄
明珠為日紅亭亭水銀為河玉為星泉宫一閉秦國䘮
牧童弄火驪山上與世無情在速貧棄尸於野由斯𦵏
生死茫茫不可知視不一姓君莫悲始皇有訓二世哲
君獨何人至於斯灞陵一代無發毁儉風本自張廷尉
　　辭輦行
漢家代久淳風薄帝重㣲行極荒樂青娥三千奉一人
班女不以色事君朝停玉輦詔同載三十六宫皆盼睞
不驚六馬緩天儀從容鳴環前致辭君恩如海深難竭
妾命如花輕易絶願陪阿母同小星敢使太陽齊萬物
周末幽王不可宗妾聞上聖遺休風五更三老侍白日
八十一女居深宫願將輦内有餘席迴賜忠臣妾恩澤
一時節義動賢君千年名姓香氛氲漸臺水死何傷聞
　　巢烏行
烏生㡬子林蕭條雄烏求食雌守巢夜愁風雨巢傾覆
常見一烏巢下宿日長雛飢雄未逥雌烏下巢去哀哀
野田春盡少遺穀尋食不得飢飛來黄雀亦引數青雀
雀飛未逺烏驚落既分青雀噉爾雛爾雛雖長心何如
將飛不飛猶未忍古瑟冩哀哀不盡殺生養生復養生
嗚嗚嘖嘖何時平
　　姑蘇宫行
姑蘇宫九層金臺半虚空雕楹璇題鬭皎潔中有妖姬
似明月西見洞庭秋鏡開水華百里盤宫來越王采女
能水戱仙舟如龍旌曵翠羽葢晴翻橘柚香玉笙夜送
芙蓉醉歸帆平靜君無勞還從下下上髙髙
　　悲哉行
促促晨復昏生死同一源貴年不懼老賤者傷乆存朗
朗哭前歌絳旌引幽魂來為千金子去卧百草根黄土
塞生路悲風送回轅金鞍舊良馬四頋不入門生結千
嵗念榮華及百孫黃金買性命白刃酬一言寧知北山
下松栢侵田園
　　元日早朝行
乾元發生春為宗盛徳在天斗建東東方嵗星大明宫
南山喜氣揺晴空望雲五等舞萬玉獻夀一聲出千峯
文昌垂彩禮樂正太白下直旌旗紅旌旗不斷春風前
直如朱繩非爾妍
　　秋懐五首
促促生有涯營營意無限無限意未伸有涯生已晩恩
榮不可恃天道歸寸管老如影隨人時若車下坂行者
歸期盡居人心更逺凉風日蕭條親戚長在眼多憂知
無奈聖賢莫能免客鳥投本枝生生復深淺
　　其二
秋曉客迢迢月清風楚楚草蟲夜侵我唧唧牀下語流
年白日馳㣲願不我與心如繅絲綸展轉多頭緒憑觴
散煩襟援瑟清夜拊迴感帝子心空堂有煙雨絲減悲
不減器新聲更古一絃有餘哀何况二十五
　　其三
九月夜如年幽房勞别夢不知别日逺夜夜猶相送玉
牀暗蟲響錦席寒淚凍明鏡失舊人空林誤歸鳳新年
堪愛惜錦字亦珍重一念皎皎時幽襟非所用
　　其四
金氣白日來疎黃滿河闗平居乏愉恱況復身險艱一
意思鄉苦一望客人還兩心四海中誰不傷朱顏雙燕
不巢樹浮萍不在山性命君由天安得易其間休悲砌
蟲苦此日無人閒
　　其五
龍荒變露色燕雁南為客遊子聲影中涕零念離析四
時如車馬轉此今與昔往歎在空中存事委幽迹翩翩
日歛照朗朗月繫夕物生春不畱年壯老還迫天機杳
何為長夀與松栢
　　秋夜對月懷李正封
援琴悵獨立髙月對秋堂美人逺於月徒望空景光坐
憶執手時七絃起凄涼平生知音少君子安可忘客意
如夢寐路岐遍四方日逺迷所之滿天心暗傷主奉二
鯉魚中含五文章惜無千金答愁思盈中腸此夕臨風
歎零露沾衣裳
　　廬山石鏡
東巖採薇人巖際朝見月怪墮幽蘿間非時更澄徹緑
蘿就玉兔再與髙鳥歇清光照掌中始悟石上發誰傳
陰陽火鑄此天地物深影藏半山虛輪帶凝雪早迴謝
公賞今遇樵夫說白日乘綵霞翩翩對容髪我圖辨鬼
魅信美畱煙闕形神乍相逢竟夕難取别如其終年照
可化黃金骨
　　與峨眉山道士期盡日不至
傾景安再中人生有何常胡為少君别風馭峩眉陽結
我千日期青山故人堂期盡師不至望雲空燒香顧慙
有限身易老白日光懷君屢驚歎支體安能彊往聞清
修籙未䆒服食方瑶田有靈芝眼見不得嘗玉壺貯天
地嵗月亦已長昔用壺中景東溟又堪傷寄言赤玉簫
夜夜吹清商
　　述徳上太原嚴尚書綬
帝命河嶽神降靈翼軒轅天王委管籥開閉秦北門頂
戴日月華沾濡雨露恩甲馬不及汗天驕自亡魂青塜
入内地黄河窮本源風雲侵氣象鳥獸翔旗旛軍人歌
凱旋長劒倚崑崙終古鞭血地到今耕稼繁樵客天一
畔何由拜旌軒願請執御臣為公動朱幡豈令羣荒外
尚有辜帝恩願陳田舍歌暫息四座喧條桑去附枝薙
草絶本根可惜漢公主哀哀嫁烏孫
　　山中懐劉修
松老秋意孤夜涼吟風水山人在逺道相憶中夜起春
光如不至幽蘭含香死響象離鶴情念來一相似月斜
掩扉卧又在夢魂裏
　　塞下
北風號薊門殺氣日夜興咸陽三千里驛馬如飢鷹行
子久去鄉逢山不敢登寒日慘大野隂雲若飛鵬西北
防秋輩麾幢宿層層匈奴天未䘮戰皷長登登漢卒馬
上老繁纓空絲繩誠知天所驕欲罷又不能
　　送僧南遊
且攀隋宫栁莫憶江南春師有懐鄉志未為無事人
　
　
　
　
　
　
　
　
　
　
　
　
　
　鮑溶詩集巻二
欽定四庫全書
　鮑溶詩集巻三
　　行路難
玉堂向夕如無人絲竹儼然宫商死細人何言入君耳
塵生金樽酒如水君今不念嵗蹉跎鴈天明明涼露多
華燈青凝久照夜綵僮窈窕虛垂蘿入宫見妬君不察
暮入此地生風波此時不樂早休息女顔易老君如何
　　子規
中林子規啼云是古蜀帝蜀帝胡為鳥驚急如罪戾一
啼艶陽節春色亦可替再啼孟夏林宻葉堪委翳三啼
涼秋曉景物生意細四啼𤣥冥冬雲物慘不霽芸黄壯
士髮沾洒幽姬袂悲深寒鳥雛哀掩病鶴翅胡為託幽
命庇質無定毳戚戚含至寃卑卑忌羣勢吾聞鳳皇長
羽族皆受制盍分翡翠毛使學鸚鵡慧敵怨不在絃一
哀尚能繼那令不知休泣血經世世古風失中和衰代
因鄭衛三歎尚淫哀向渴嘻流涕如因異聲感樂與中
腸契至教一昏蕪生人遂危脆古意歎通近如上青天
際荼蓼久已甘空勞堇葵惠誰聞子規苦思與正聲計
　　秋夜聞鄭山人彈楚妃怨
明月揺落夜深堂清淨絃中間楚妃奏十指哀嬋娟寥
寥夜含風蕩蕩意如泉寂寞物無象依稀語空煙旅人
多西望客雁難南前由來感神事豈為無情傳容華能
㡬時不再來者年此夕河漢上雙星含淒然
　　憶舊逰
憶求無何鄉了在赤谷村仙人居其中將往問所存日
入濛汜宿石煙抱山門明月久不下半峰照啼猿堂上
白鶴翁神清心無煩齋心侍席前跪請長生恩云昔崆
峒老何詞受軒轅從星使變化任日張乾坤若到舊鄉
里宛如曾討論風移嵓花氣珠貫金經言涼夜惜易盡
青煙謝晨喧自唯腥膻體難久畱其藩㡬世身在夢愚
智相憂寃歎息㡬晚寤䝉師招其魂至今瑶華心每想
清水源
　　白露
清蟬暫休響豐露還移色金颷爽晨華玉壺増夜刻已
低疎螢燄稍減哀蟬力迎社促燕心助風勞雁翼一悲
紈綺情再想清淺憶髙髙拜月歸軋軋挑燈織盈盈玉
盤淚何處無消息
　　經隱叟
行踏門外泉坐披牀上雲誰將許由事萬古畱與君虚
洞閉金鎻蠧簡藏鳥文蘿景深的的蕙風閒薰薰余有
世上心此來未及羣殷勤諱名姓莫遣樵客聞
　　秋日山中懐李端公益
舊事與日逺秋花仍舊香前年繡衣客此節過此堂侍
臣不自髙笑脫繡衣裳眠雲有餘意入鳥不亂行我恐
雲嵐色損君鞍馬光君言此何言且共覆前觴古人重
一笑買日輕金裝日盡秉燭遊千年不能忘君言此何
言明日皆異鄉明日非今日山下道路長一從下山來
天地再炎涼此中㑹難得夢君馬𤣥黃
　　擬古苦哉逺征人
征人歌古曲携手上河梁李陵死别處窅杳𤣥冥鄉憶
昔從此路連年征鬼方久行迷漢厯三洗氊衣裳百戰
身且在㣲功信難忘逺承雲臺議非勢孰敢當落日弔
李廣白身過河陽閒弓失月影勞劍無龍光去日始束
髮今來髮成霜虚名乃閒事生見父母鄉掩抑大風歌
徘徊少年塲誠哉古人言鳥盡良弓藏
　　悼豆盧策先輩
䘮車出東門生時馬無力何處入黃泉嵩髙山西北室
人萬里外久望君官職今與牽衣兒飜號死消息平生
江海上我不空相識逺客迷畏途孤鴻傷一翼行將鷄
黍祭巳是烏鳶食勸酒執御郎行人有哀色先悲三尺
土經嵗哭不得眼前雙雙流故袂安可拭一拜隔千里
生人意何極唯有陽春曲永播清玉徳
　　首夏
昨日青春去晚峯尚含妍雖留有餘態脉脉防憂煎幽
人惜時節對此感流年
　　寄天台凖公
赤城橋東見夜月佛壠寺邊行月僧閒踏莓苔繞琪樹
海光清淨對心燈
　　送僧東逰
風流東晉後外學入僧家獨唱郢中雪還逰天際霞雲
村共香飯水國渝秋花景物添新致前程詎可涯
　　送僧之宣城
昔從謝太守賓客宛陵城有日持齋戒髙僧識姓名秋
風送客去安得盡忘情
　　宣州北樓昔從順陽公㑹於此
詩樓郡城北窗牖敬亭山㡬歩塵埃隔終朝世界閒憑
師看粉壁名姓在其間
　　東髙峯
東亭最髙峙春樹繞山腰畫裏青鸞客雲中碧玉簫秋
風若西望為我一長謡
　　禪定寺經院
蓮花不朽寺雕刻滿山根石汗知天雨金泥落聖言思
量施金客千古獨消魂
　　范傳真侍御累有寄因奉酬十首
昨日新花紅滿眼今朝美酒綠畱人更宜明月含芳露
憑仗蕭郎夜賞春
白雪剪花朱蠟蒂折花傳笑惜春人請君向日留明日
一醉春風莫厭頻
雲髻鳳文細對君歌少年萬金酬一願可惜十千錢
玉管傾杯樂春園鬭草情野花無限意處處逐人行
聞道中山酒一杯千日酲黄鶯似傳語勸酒太叮嚀
紅袂歌聲起因君始得聞黃昏小垂手與我駐浮雲
相勸醉年華莫醒春日斜春風宛陵道萬里晉陽花
碧緑草縈堤紅藍花滿溪願君常踐踏莫使暗萋萋
萋萋巫峽雲楚客莫留恩嵗久晉陽道誰能向太原
嵗酒勸屠蘇楚聲山鷓鴣春風入君意千日不湏㬰
　
　
　
　
　
　
　
　
　
　
　
　
　
　
　
　鮑溶詩集巻三
欽定四庫全書
　鮑溶詩集巻四
　　越女詞
越女芙蓉裝浣紗清淺水忽驚春心晩不敢思君子君
子縱我思寧來浣溪裏
　　弄玉詞二首
素女結念飛天行白玉參差鳳凰聲天仙借女雙翅猛
五燈繞身生入煙去無影
三清弄玉秦公女嫁得天上人瓊簫璧月喚朱雀㩦手
上謁玉晨君夫妻同夀萬萬青春
　　山行經樵翁
我心勞我身逺道與誰論心如木中火憂至常自燔披
訪結恩地世人輕報恩女無良媒識知入何人門寒日
行深山路由谷中村田翁採樵熟男女謳吟喧借問身
命謀上言媿乾坤時清公賦薄力勤地利繁下念草木
年坐家見重孫舉案饋賔客糟漿盈陶樽醉閒鹿裘煗
白髪舞軒軒仰羡太古人余將破行轅遑遑問身事師
友難為言離歌又行去落日低寒泉
　　途中旅思二首
喔喔雞鳴曉蕭蕭馬辭櫪草草名利區居人少於客生
期三萬日童髦半虚擲脩短命半中憂歡復相敵朝提
黃金爵暮造青松宅來往日相悲北邙田土窄峩峩西
天岳錦繡明翠壁中有不死鄉千年無人跡心期周太
子下馬拜虚碧鶴駕如可從他年執煙策
星出方問宿睡眼始朦朧天光見地色上路車幢幢時
物既老大衆山何枯空青冥見古栢寥朗聞疎鴻獨步
天地間無因為君忠白毛尋人憂生此頭髪中躍馬非
壯嵗報恩無髙功斯言化為火日夜焚深衷
　　舊鏡
嬋娟本家鏡與妾歸君子每憶並照時相逄明月裏春
風忽分影白日難依倚珠粉不結花玉璫寧輝耳心期
不可見不保長如此華髪一欺人青銅化為鬼良人有
歸日肻學妖桃李瑶匣若浮雲冥冥藏玉水侍兒不遣
照恐學孤鸞死
　　宿悟空寺贈僧
勞者謡燭蛾致身何營營雪山本師在心地如鏡清往
與本師别人間買浮名朝光畏不久内火燒人情迷路
喜未逺宿畱化人城前心宛如此了了隨靜生維持薝
蔔花却與前心行
　　感興
幽人無名迹别易㑹則稀黃鶴亦姓丁寥寥何處飛時
見海上山繞雲心依依諒無馭風術中路愁虛歸童髮
慕道心壯年墮塵機白日不饒我如今事皆非羣羊化
石盡雙鳬與我違(闕/)岳黃金富軒轅曉霞衣誰令日在
眼容色煙雲微
　　秋思
楚客秋更悲皇皇無聲地時無無事人我命與身異良
時如飛鳥回掌成故事蹉跎秋定還凝冽堅冰至人生
不期老華髮誰能避感此惜壯年壯年少為貴我生雖
努力榮途難自致徒為擊角歌且慙雕劍字吾師罕言
命感激潛傷思
　　客舍逢鄉人旋别
驚鴻一斷行天逺㑹無因無因忽相㑹感歎若有神我
鄉路三千百里一主人一宿獨何戀何况舊鄉鄰牢落
嵗華晏相憐客中貧迎霜君衣煖與我同一身誰在天
日下此生能不勤青萍寄流水安得長相親明發更逺
道山河重苦辛
　　郊天迴
日動蕭煙上泰壇帝從黃道整和鑾風前貔虎迴雕仗
雲裏神龍起畫竿金鳥赦書鳴九野玉山夀酒舞千官
始知報本終朝禮舊典時巡只自難
　　溫泉宫
憶昔開元天地平武皇十月幸華清山蒸隂火雲三素
日落溫泉鷄一鳴綵羽鳥仙歌不死翠霓童妾舞長生
仍聞老叟垂黃髮猶說龍髯縹緲情
　　寄歸
塞草黃來見雁稀隴雲白後少人歸新絲強入未衰鬢
别淚應沾獨宿衣㡬夕精誠拜初月每秋河漢對空機
更看出獵相思苦不射秋田朝雉飛
　　贈逺
辛苦闗西車騎官㡬年旌節客河蘭金泥舞虎精神暗
銀縷交龍氣色寒欲和古詩成竇錦倍悲秋扇損齊紈
莫勞鴈足傳書信願向凌煙閣上看
　　隋帝陵下
白露沾衣隋主宫雲亭月館楚淮東盤龍樓艦浮寃水
雕錦帆幢使亂風長夜應憐桀何罪吿成合笑禹無功
傷心近似驪山路陵樹無根秋草中
　　洛陽春望
五鳳樓南望洛陽龍門迴合抱蒼蒼受朝前殿雲霞煗
封岳行宫草木香四海為家知徳盛二京有宅卜年
長東人猶憶時巡禮願覲元和日月光
　　始見二毛
𤣥髪迎憂光色䦨衰華因鏡强相看百川赴海返潮易
一葉報秋歸樹難初弄藕絲牽欲斷又驚機素剪仍殘
顔生豈是光隂晩余亦何人不自寛
　　巫山懷古
十二峯巒鬭翠微石煙花霧犯容輝青春楚女妬雲老
白日神人入夢稀銀箭暗凋歌夜燭珠泉頻㸃舞時衣
誰傷宋玉千年後畱得青山辨是非
　　九日與友人登髙
雲木疎黄秋滿川茱茰風裏一樽前㡬迴為客逢佳節
曽見何人再少年霜報征衣冷針指雁驚幽夢淚嬋娟
古來醉樂皆難得畱取窮通付上天
　　贈揚錬師
紫煙衣上繡春雲清隠山書小篆文明月在天將鳳管
夜涼吹向玉晨君
　　玉清壇
上清宫裏女玉色楚人多西信無因得東逰奈樂何
　　答客
竹間深路馬驚嘶獨入蓬門半似迷勞問圃人終嵗事
桔橰聲裏雨春畦
　　隋宫
桺塘煙起日西斜竹浦風迴雁弄沙煬帝春逰古城在
壞宫芳草滿人家
　　送僧文江
吳王劍池上禪子石房深久慕白雲性忽勞青玉音孤
髙知勝鶴清雅似聞琴此韻書珍重煩師出定吟
　
　
　
　
　鮑溶詩集巻四
欽定四庫全書
　鮑溶詩集巻五
　　古意
重錦化為泥剪刀誤人事夜裁逺道書剪破相思字妾
心不自信逺道終難寄客心固多疑肻信非人意萬里
不言逺歸書長相次可即由此書空房無忌諱
　　山中冬思二首
山深先冬寒敗葉與林齊門巷非世路何人念窮棲哀
風破山起夕雪誤鳴鷄巢鳥侵旦出飢猿無聲啼晨興
動煙火開雲伐氷溪老木寒更痩隂雲晴亦低我貧自
求力顔色常低迷時思靈臺下遊子正悽悽
　　其二
雪壯氷亦堅凍澗如平地幽人毛褐煖笑就糟牀醉喚
人空谷應開火寒猿至拾薪煮秋栗看鼎書古字忽憶
南澗游衣巾多雲氣露脚尋逸僧諮量意中事
　　讀史
鬼書報秦亡天地亦云閉赤龍吟大野老母哭白帝蒼
蒼無白日項氏徒先濟六合已姓劉鴻門事難制坑降
嬴政在衣錦人望替宿昔見漢兵龍蛇滿旌棨始矜山
可拔終歎騅不逝區區亞父心未䆒天人際蕭張馬無
汗盛業垂千世
　　冬夜答客
冬日誠可愛不如夜漏多幸君霜露裏車馬犯寒過學
耕不逢年􁁉莠敗黍禾豈唯親賓散鳥䑕移巢窠獨
見青松心凌霜庇柔蘿壯日賤若此畱恩意如何因憶
古丈夫一言重山河臨風彈楚劍為子奏燕歌
　　宿吳興道中苕村
浮客倦長道秋深夜如年久行惜日月常起鷄鳴前夕
計今日程息車在苕川霜中水南寺金磬泠泠然疇昔
此林下歸心巢頂禪身依寤昏寐智月生虚圎羈旅違
我程去畱難雙全觀身話往事如夢遊青天明發止賓
從寄聲琴上絃聊書越人意此曲名思仙
　　代楚老酬主人
流水為我鄉扁舟為我宅二毛去天逺幾日人間客曈
曈銜山景𣺌𣺌翔雲迹從時無定心病處不暖席煩君
問岐路為我生悽慼百年衣食身未死皆有役曽傷無
遺嗣縱有復何益終古北邙山樵人賣松栢
　　沛中懐古
煙蕪歌風臺此是赤帝鄉赤帝今已矣大風邈凄
凉惟昔仗孤劔十年朝八荒人言生處樂萬乗廵東方
髙臺何巍巍行殿起中央興言萬代事四坐沾衣裳我
為異代臣酌水祀先王撫事復懐昔臨風獨彷徨
　　夏日華山别韓博士愈
别地泰華陰孤亭潼闗口夏日可畏時望山易遲久蹔
因車馬倦一逐雲先後碧崖氣爭寒黄鳥語相誘三峯
多異態逈舉仙人手天晴捧日輪月夕弄星斗幽疑白
帝近明見黄河走逺心不期來真境非我有鳥鳴草木
下日息天地右躑躅因風松青冥謝仙叟不知無聲淚
中感一顔厚青霄上何階别劔空朗扣故鄉此闗外身
與名相守跡比斷根蓬憂如長飲酒生離抱多恨方寸
安可受咫尺岐路分蒼煙蔽回首
　　春日言懐
湛湛琴前酒期自賞青春胡為緘笑語深念不思身寂
寂花舞多嚶嚶鳥言頻心悲兄弟逺願見相似人江界
田土卑競來東作勤嵗寒虚盡力家外無強親杳窅青
雲望無途同苦辛
　　題吳徵君巖居
堯澤潤天下許由心不知真風存綿綿常與逹者期有
道吾不仕有生吾不欺澹然靈府中獨見太古時地脉
發醴泉岩根生靈芝天文若通㑹星影應離離亭亭傅
氏巖何獨萬古思
　　雲溪竹園翁
硠硠雲溪裏翠竹和雲生古泉積澗深竦竦如刻成楚
客卧雲老世間無姓名因兹千畆業以代雙牛耕亂林
不可畱寸莖不可輕風煗鬭出地仰齊故年莖幽室結
白茆宻葉羅衆清照水寒澹蕩對山緑崢嶸蒼松含古
貌秋桂儼白英相看受天風深夜戞擊聲
　　竊覧都官李郎中和李舍人益酬張舍人𢎞靜夏
　　夜寓直思聞雅琴見寄
朝草天子奏夜語思憂琴因聲含香氣其韻流水音仙
樂朱鳳意靈芝紫鸞心翻然逺求友豈獨雙歸林松吹
暑中冷星花池上深倘俾有聲樂請以絲和金
　　長安言懐
殷殷生念厚戚戚勞者多二時晝夜等百嵗詎㡬何日
下文翰苑側身識經過千慮恐一失翔陽已蹉跎臨觴
剪衆憂靜寄絲桐歌思歸繞十指五聲不相和暮天還
巢翼明日隕葉柯髙謝巖谷人鹿衣帶女蘿生不去親
愛浮名若風波誰令不及此親愛隔山河
　　秋思
胡風吹鴈翼逺别無人鄉君近雁來處㡬迴斷君腸昔
奉千日書撫心怨星霜無書又千日世路重茫茫燕國
古佳麗蛾眉富春光自然君歸晩花落君空房君若謂
不死嵗晩雙鴛鴦
　　歸雁
南國春早煖渚蒲正月生東風吹鴈心上下和樂聲繞
水半空去拂雲皆相迎如防失羣怨預有侵夜驚渺邈
天外影支離塞中鸎自顧摧頽羽偏感南北情乍甘煙
霧勞不顧龍沙榮雖樂未歸意終不能自鳴喜去春月
滿歸來秋風清啼餘北窗夢望斷陰山行不及瑶臺燕
寄身金宫楹
　　悲湘靈
山上涼月收日斜川風止娥皇五十絃秋深漢江水初
因無象外牽感百憂裏霜露結瑶華煙波勞玉指將隨
落月去又繞疎蘋起哀響雲合來清餘桐半死女顔萬
嵗後豈復嬋娟子不道神無悲那能久如此魂魄無不
之九山徒相似沒沒竟不從唯傷逺人耳斑斑淚篁下
空有學瑟鬼
　　聞蟬
髙蟬旦夕唳景物浮涼氣木葉漸驚年錦字因絡緯稍
斷當窗夢更悽臨水意清香筍蒂風曉露蓮花淚餘引
未全歇凝悲尋逈至星井欲望河月扇看藏笥誰念因
聲感放歌冩人事
　　懐幽期
清砧擊霜天外發楚僧期到石上月寒峯深虛獨遶盡
夜水淺急不可越窅機冥智難思量無盡性月如空王
眼界行處不著我天花下來唯有香我今胡為寄他鄉
　　思琴髙
琴山人得仙去萬古釣龍空有處我持曲鈎思白魚仙
溪緑浄含秋虚天鈞蹤跡無遺餘燒香寄影在巖樹東
禮海日鷄鳴初
　　得儲道士書
嬋娟春盡暮心秋鄰里同年半白頭為問蓬萊近消息
海波平靜好東遊
　
　
　
　
　
　
　
　
　
　
　
　
　
　
　鮑溶詩集巻五
欽定四庫全書
　鮑溶詩集巻六
　　寒夜吟
九衢金吾夜行行上宫玉漏遥分明霜飈乘陰掃地起
旅鴻迷雪遶枕聲逺人歸夢既不成畱家惜夜歡心發
羅幕畫堂深皎潔蘭煙對酒客㡬人戰火揚光二三月
細腰楚姬絲竹間白苧長袖歌閒閒豈識苦寒損朱顏
　　採蓮曲二首
弄舟朅來南塘水荷葉映身摘蓮子暑衣清淨鴛鴦喜
作浪舞花驚不起殷勤䕶惜纎纎指水菱初熟多新刺
采蓮朅來水無風蓮潭如鑑松如龍夏衫短袖交斜紅
艶歌笑鬭新芙蓉戲魚往聽蓮葉東
　　玉山謡奉送王隠者
鳳皇城南玉山髙石脚聳立争雄豪攢峯胎玉氣色潤
百泉透雲流不盡萬古分明對眼開五煙窈窕呈祥近
有客師事金身仙用金買得山中田門開玉水灌芝草
静醉天酒松間眠心期南溟萬里外出山㡬遇光陰改
水玉丁東不可聞氷華皎潔應如待秋風引我歌去來
玉山綵翠遥相催殷勤千樹玉山頂碧洞寥寥寒錦苔
　　岐路
北風送微寒行李動逺程憂人席不煗殘月馬上明飄
颻岐路間長見日初生重嶂曉色淺疎猿寒啼清人生
能㡬許三十塵中行感此長歎息百年何所營
　唐文粹中疎猿寒啼清下云世間多岐路常怨終身
　行回見四方人車輪無畱聲空谷亦堪隠下田非懶
　耕古人有遺訓飽食非親榮我生禮義鄉少小見太
　平聖賢猶羈旅况復非其名
　　隴頭水
隴頭水千古不堪聞生歸蘇屬國死别李將軍細響風
凋草清哀雁落雲
　　沙上月
黄昏潮落南沙明月光涵沙秋雪清水紋不上煙不蕩
平平玉田冷空曠
　　贈李黯將軍
細栁連營石壍牢平安狼火赤星髙巖雲入角雕龍爽
寒日揺旗畫獸豪捜伏雄兒欺魍魎射聲遊騎怯分毫
聖人唯有河湟恨寰海無虞在一勞
　　人日陪宣州范中丞傳正與范侍御傳質宴
人日春風綻早梅謝家兄弟看花來吳姬對酒歌千曲
秦女畱人酒百杯絲栁向空輕婉轉玉山看日漸徘徊
流光易去歡難得莫厭頻頻上此臺
　　古鑑
古鑑含靈氣象和蛟龍盤鼻護金波隠山道士未曽識
負局先生不敢磨曽向春窗分綽約誤迴秋水照蹉跎
世間縱有應難比十斛明珠酬未多
　　送王煉師
聖母祠中藥樹香邑君承命薦椒漿風雲大感精神地
雷雨頻過父母鄉盡日一川侵草緑迴車二麥遶山黄
野人久㑹神仙事敢奏歌鐘慶萬箱
　　送王損之秀才赴舉
青門佩蘭客淮水誓風流名在鄉書貢心期月桂遊平
沙大河急細雨二陵秋感此添離恨年光不少畱
　　寄張十七校書李仁行秀才
去年八月此佳辰池上閒閒四五人久行月影愁迷夢
誤入花光笑認春一與清風上芸閣再期秋雨過龍津
今年此日何由見蓬户蕭條對病身
　　舊鏡
團團銅鏡似潭水心愛玉顏私自親一經離别少年改
難與清光相見新
　　憶郊天
憶向郊壇望武皇九軍旗帳下南方六龍日馭天行徤
神母呈圖地道光濃煖氣中生厯草是非煙裏愛瓊漿
至今滿耳簫韶曲徒羨瑶池舞鳳皇
　　期盡
魚鏁生衣門不開玉筐金月共塵埃青山石婦千年望
雷雨曽知來不來
　　晩山蟬
山蟬秋晩妨人語雲木寒來媿馬嘶能問㡬時新碧樹
不知何日寂金閨若逢海月明千里莫忘何郎寄一題
　　秋暮送裴垍貟外刺婺州
婺女星邊氣不秋金華山水似瀛洲含香太守心清淨
去與神仙日日遊
　　寄薛膺昆季
楚山清洛兩無期夢裏春風玉樹枝何况芙蓉樓上客
海門江月亦相思
　　楊真人籙中像
畫中畱得清虚質人世難逢白鶴身應見茅盈哀老弟
為持金籙救生人
　　寄盧給事汀吳員外丹
姓丁黄鶴遼東去客倩仙翁海上人聞道姓名多改變
只今偕是聖朝臣
　　懐王直秀才
鄉無竹圃為三徑貧寄隣家已二年惟有素風身未墜
世間開口不言錢
　　贈真公影堂
舊房西壁畫支公昨暮今晨色不同逺客閑心無處所
獨添香火望虚空
　　贈僧戒休
風行露宿不知貧明月為心又是身欲問月中無我法
無人無我問何人
　　秋夜懷紫閣峯僧
滿山雨色應難見隔澗經聲又不聞紫閣夜深多入定
石臺誰為掃秋雲
　　酬江公見寄
曽答鴈門偈為憐同社人多慙惠休見偕得此陽春
　　送羅侍御歸西臺
歸臺新柱史辭府舊英髦勸酒蓮幕貴望塵驄馬髙詩
情分繡叚劍彩拂霜毫此舉闗風化誰云别恨勞
　　宿水亭
雕楹綵檻壓通波魚鱗碧幕銜曲玉夜深星月伴芙蓉
如在廣寒宫裏宿
　　寄峩眉山楊錬師
道士夜誦蘂珠經白鶴下遶香煙聽夜移經盡人上鶴
仙風吹入秋冥冥
　　寄海陵韓長官
吏散重門印不開玉琴招鶴舞徘徊野人為此多東望
雲雨仍從海上來
　　淮南卧病感路羣侍御訪别
西臺御史重難言落木疎籬遶病魂一望青雲感驄馬
欵行黃草出柴門
　　題禪定寺集公竹院
公門得休靜禪寺少逢迎任客看花醉隨僧入竹行歸
時常犯夜雲裏有經聲
　
　
　
　
　
　
　
　
　
　
　
　
　
　
　鮑溶詩集巻六
欽定四庫全書
　鮑溶集外詩
　　經舊遊
遊魚懷故池倦鳥懷故窠故山繫歸念行坐青巍峩
羸馬經舊途此鄉喜重過居人無故老倍感别日多
但見野中墳纍纍如青螺涼風日揺落桑下松婆娑歎
息追古人臨川泣東波古人無不死歎息欲如何朅來
遂逺心黙黙存天和
　　過薛舍人舊隠
寢門來哭夜此月小祥初風意猶憶瑟螢光乍近書墻
花愛露菊池月上鈎魚徒引相思淚㳙㳙東逝餘
　　山居
窈窕垂澗蘿䝉茸黄葛花鴛鴦憐碧水照影舞金沙
　　暮秋與裴居晦宴因見採菊花之作
菊花低色過重陽似憶王孫白玉觴今日王孫好收採
髙天已下兩迴霜
　　望麻姑山
幽人往往懐麻姑浮世悠悠仙景殊自從青鳥不堪使
更得蓬萊消息無
　　湖上望月
湖上清涼月更好天邊旅人猶未歸㡬見金波滿還破
草蟲聲畔露霑衣
　　襄陽懐古
襄陽太守沈碑意身後身前㡬年事湘江千嵗未為陵
水底魚龍應識字
　　秋夜對月寄僧特
憶見特公賞秋處凉溪看月清光寒今夕清溪又相映
特公何處共團圓
　　望江中金山寺
一朶蓬萊在世間梵王宫闕翠雲間近南秋水更清淺
聞道遊人未忍還
　　宿青牛谷梁錬師仙居
隨雲步入青牛谷青牛道士畱我宿可憐夜久月中行
惟有壇邊一枝竹
　　得僧書
身歸紫霄嶺書下白雲來剪笋發寒字燒花芳夜雷
想隨香馭至不假定鐘催
　　見袁徳師侍御說江南有仙檀花因以戲贈
寄說天壇花耐凉笑風含露對春光欲求御史更分别
何似衣花嵗嵗香
　　和王璠侍御酬友人贈白角冠
芙蓉寒艶鏤氷姿天朗燈深拔豸時好見吹笙伊洛上
紫煙丹鳳亦相隨
　　送僧擇栖遊天台二首
身非居士常多病心愛空王稍覺閒師問寄禪何處所
浙東青翠沃州山
金嶺雪晴僧獨歸水紋霞彩衲禪衣可憐石室燒香夜
江月對心無是非
　　上已日寄樊瓘樊宗憲兼呈上浙東孟巾丞簡
世間褉事風流處鏡裏雲山若畫屏今日㑹稽王内史
好將賓客醉蘭亭
　　暮春戲贈樊宗憲
羗笛胡琴春調長美人何處樂年芳野船弄酒鴛鴦醉
官路扳花騕褭狂應和朝雲垂手語肻嫌夜色斷刀光
　　酬王侍御
慙非青玉製故以贈仙郎希冀畱書閤提㩦在筆牀詎
能輝繡服安得似芸香所報何珍重清明勝夜光
　　寄宋申錫評事時從李少師移軍回歸
君逐元侯静虜歸虎旗龍節駐春輝欲求岱岳燔柴禮
巳錫魯人縫掖衣長劔一時天外倚五雲多遶日邊飛
心期共賀太平世去去故鄉親(一作/其)食薇
　　夏日懷杜悰駙馬
五月清涼蕭史家瑶池分水種菱花迴文地簟龍鱗浪
交鏁天窗蟬翼紗閒遣青琴飛小雪自看碧玉破甘瓜
仍聞聖主知書癖鳳閣燒香對五車
　　鸎雛
雙鸎銜野蝶枝上敎雛飛避日花隂語愁風竹裏啼須
防美人賞為爾好毛衣
　　上陽宫月
水北宫城夜柝嚴宫西新月影纎纎受環花幌小開鏡
移燭瑶房皆捲簾學織星邊娥影静拜新衣上露華沾
合裁班扇思行幸願託涼風箧笥嫌
　　淮南卧病聞李相夷簡移軍山陽以靖東冦感激
　　之下因抒長句
太白星前龍虎符元臣出將順天誅敎聞清静蕭丞相
計立安危范大夫玉帳黄昏大刁斗月營寒曉小單于
魯連未必蹈滄海應見麒麟新畫圖
　　讀淮南李相行營至楚州詩
閫外建牙威不賓古來戡難憶忠臣已分舟楫歸元老
更使熊羆屬丈人𤣥象合教滄海晏青龍喜應太山春
來年二月登封禮去合台星扈日輪
　　讀李相心中樂
負海狂鯨縱巨鱗四朝天子阻時巡誰將侯玉乖南面
幾使戎車殷左輪久作妖星虚費日終歸天洞亦何人
果聞丞相心中樂上贊陶唐一萬春
　　聞國家將行封禪聊抒臣情
雲雨由來隨六龍玉泥瑶檢不乾封山知槱柞新煙火
臣望簫韶舊鼓鐘清蹕間過素王廟翠華髙映大夫
松旅中病客諳堯曲身賤何由奏九重
　　和淮南李相公夷簡喜平淄青迴軍之作
横笛臨吹發曉軍元戎幢節拂寒雲捜山羽騎乘風
引下瀨樓船背水分天際獸旗揺火燄目前魚甲動金
文馬毛不汗東方靖行見蕭何第一勲
　　秋暮八月十五夜與王璠侍御賞月因愴逺離聊
　　以奉寄
前月月明夜美人同逺光清塵一以間今夕坐相忘風
落芙蓉露凝餘繡服香
　　送蕭世秀才
心交别我西京去愁滿春魂不易醒從此無人訪窮病
馬蹄車轍草青青
　　懷恵明禪師
秋天欲霜夜無風我意不在天地中雪山世界此涼夜
寶月獨照璢璃宫解空長老蓮花手曽以佛書親指授
雪嶺無人又問來十年夏臘平安否
　　吳中夜别
楚客秋思著黄葉吳姬夜歌停碧雲聲盡燈前各流
淚水天凉冷鴈離羣
　　隋家井
玉鈎欄下寒泉水金轆轤邊照影人此水今為九泉路
數枝花照數堆塵
　　寄王璠侍御求蜀箋
蜀川牋紙綵雲初聞說王家最有餘野客思將池上學
石楠紅葉不堪書
　
　
　
　
　
　
　
　
　
　
　
　
　
　
　鮑溶集外詩
