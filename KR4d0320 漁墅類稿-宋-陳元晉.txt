#+TITLE: 漁墅類稿-宋-陳元晉
#+DATE: 2018-05-12 10:19:38
#+SOURCE: github.com/kanripo/KR4d0320 master d47422ea                
欽定四庫全書　　　　　集部四
　提要
　　漁墅類稿八巻　　　　别集類三(宋/)
　　　　(臣/)等謹案漁墅類稿八巻宋陳元晉撰元晉
　　　　宋史無傳惟江西通志載其字明父崇仁人
　　　　登嘉定四年進士初授雩都尉遷知福州融
　　　　州累官邕管安撫使嘗建漁墅書院因以名
　　　　集然考趙汸東山存稿有虞集行狀稱集之
　　　　祖觧組過臨川寓公陳元晉之夫人為其女
　　　　弟因迎以歸則元晉亦蜀人僑居崇仁通志
　　　　尚考之未詳也焦竑經籍志載有元晉漁墅
　　　　類稿十巻諸家悉不著録今檢永樂大典中
　　　　尚存雜文八十餘首各體詩一百一十餘首
　　　　謹以類編緝釐為八巻江西志稱元晉嗜學
　　　　好義為徳于鄉人者甚多厯官所至俱著政
　　　　績今觀集中如乞差甲首催科劄子則極論當
　　　　時賦役之弊上曽知院書則力陳上流防江
　　　　之策且謂天下非事功難立之為憂而人心
　　　　不睦之可畏又謂邉遽戒嚴則號召郡國不
　　　　教之卒坐糜粟于長江以南謂之防江警報
　　　　逺則㪚遣解弛又復置之度外自開禧以
　　　　來同一痼病其于南宋廢弛聚訟之象指陳
　　　　痛切可謂深中膏肓又上魏了翁啟有云善
　　　　類之勢不振付之乍佞乍賢正論之脉僅存
　　　　聽其自鳴自息以奔趨為㨗徑以軟熟為圓
　　　　機習成脂韋病入骨髓皆憤世嫉俗之言則
　　　　知其生平必以伉直不諧于時者讀其遺文
　　　　猶可以見其人也乾隆四十六年九月恭校
　　　　上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　總　校　官　(臣/)陸　費　墀
欽定四庫全書
　漁墅類稿巻一　　　　　宋　陳元晉　撰
　　劄子
　　　乞差甲首催科劄子
臣竊觀江西差役之弊中産之家以戸長破家者相踵
葢里正號為大役而易戸長號為小役而難名大而實
易則以盜賊煙火之事不常有名小而實難則以催科
督廹之擾頃刻不得免也易者任之大家難者任之中
産甚者狹鄉之中有不贏百錢之稅而應充者有不滿
兩三年而再及者其人丁少則耕殖荒于犇命之勤其
氣勢輕則追呼不能以令豪强之族展限代輸費用亡
藝比較笞箠怨嗟流聞葢執役既畢其資産亦與之俱
罄矣不急捄之更十數年氷消火燎豈復有可全之下
戸哉臣愚嘗思所以捄之之術惟曩者浙東提舉袁說
友已行之策有當推行于江之西者其法攅聚一鄉之稅
數上者二十戸下者三十戸隨輸送之相等居止之附
近以類相從各為一籍分為甲首責以拘催若其本名
合輸之數如限納足則從甲而乙遞相授受至籍尾而
止其承籍之家惟恐舎去之不亟則必以時輸納故期
限易了而胥吏無所誅求賦租易集而官府免于比較
無争役之訟無執役之擾官民兩便未有易此臣愚欲
望睿慈降付都省參詳行下江西提舉司照臣所請施
行若其委蛇曲折窒民姦求民便者俾之從長劑量第
向來浙東不無小弊則以逃亡死絶産去稅存之戸無
所追索官司不為從實銷豁一例籍之人不免代輸胥
吏常以此為邀賂之地合委監司檢察若有此等許令
越訴官吏並以違制論懲一足以戒百矣是法茍行一
道中産之民得以生長如天之仁實非小惠
　　　乞換雩都武尉劄子
縣之有尉與令等故初授而銓量終更而批書視丞簿
為加詳葢一縣獄訟之大者争訟則有定驗盜賊則有
追捕殺傷則有檢證皆倚辨于尉惟是贛之諸邑訟事
尤繁故尉之職尤不容以輕授其間十縣有二員並置
文尉者贛縣瑞金㑹昌是也有一文一武者寧都興國
是也獨員文尉者石城信豐龍南安逺是也雩都號壯
縣民頑地廣争訟盜賊殺傷之事視他邑數倍乃獨置
一尉又以注右選之士近攷數任來尉雩都者多出于
軍班之内與武人之門蔭徃徃于逺方民情利病全不
諳曉一切受成吏手謹書紙尾而已甚者不識姓字託
書判于他人唯知恃麄豪以虐使其下肆掊擾以求厭
其欲邑之滯訟不得而决逋冦不得而獲寃獄不得而
直徃徃繇此欲乞睿慈將雩都縣尉窠缺檢照守臣費
􁀙所請撫州樂安縣體例改作員缺注授選人却于見
任縣尉某人改本等差遣庶幾邑尉得一文臣恊贊邑
事獄訟不至失平實為荒逺之幸
　　　代奏事劄子
臣一違軒陛兩玷麾符積媿素餐蔑聞報効䝉恩奏事
再覲清光日夜以思惟當罄竭千一之愚庶幾補報涓
埃之末敢冒昧以所聞為陛下言之臣聞人心者事功
之地也故天下非事功難立之為憂而人心不睦之為
可畏茍其睦也雖艱難多事之際而無小無大氣勢聨
合自無支吾不及之患否則雖處安平無事之際而或
前或却意向乖張已有齟齬難安之形周盛時有昆夷
玁狁之侵而恃以為攘却之本者今天保以上之詩是
也夷攷其詩乃皆詠寫其君臣和樂之情而曽不及兵
戎守備之事葢情意之浹洽血脈之流通則始之圖揆
終之酬酢内外上下如手足心膂之運不相期而相應
顧何事之不可為哉故晉不失備而加以睦識者知其能
以國霸夫差善用其民子西不以為患而惟患二三子
之不相睦天下猶一家也亦安有一家之内人自為謀
心各有主彼此之不相能而能禦隣里之窺覦杜盜賊
之侵凌者耶夫議論一于上而後下之所視以趨向者
定心力恊于内而後外之所以捍禦者堅竊迹近事任
事論事意見病于背馳謀國憂國言論幾于乖剌主戰
者難合于和而在邊者勿諧于庭是未可以言睦也趨
向何由而定哉制閫與餉司之意異而進退觀望之莫
決列將視中權之令輕而號召調發之不行前邀後擊
之不相援而城自為守大軍民兵之兩相忌而人自為
戰是不可以言睦也捍禦何由而堅哉夫人心不能以
兩用不用之公則用之私始于議論之不一而終于黨
與之角立始于心力之不恊而終于釁隙之横生則如
師曠所謂不心競而力争私欲侈而公議廢矣雖陛下
竭宵衣旰食之勤是自為焦勞而已大臣勵鞠躬盡瘁
之操是自為勉强而已非所以服姦雄之心也非所以
聳遐荒之聴也事功悠悠亦復奚怪急解而更張之猶
有及乎臣愚區區竊謂謀論異同翕受無間而折衷以
是非之公則議論不患其不一託重閫寄情實必孚而
警厲以賞罰之公則心力不患其不協使上下之心一
主于公求以相濟而不求以相勝庶幾可以言睦而應
敵之方可得而議矣家國一體也公私一理也未有國
之不安而能有其家者也亦未有公之不濟而能保其
私者也吕範言于孫䇿曰今日之事譬如涉海一事不
勞俱受其敗此所以為範計非但將軍也今之充滿于
班行奔走于邊圉者誰獨無吕範之心哉亦在陛下與
二三大臣意氣之所感動而已是豈以不睦為患哉惟
陛下畱意
　　　代奏劄
臣聞先朝范鎮之言曰欲備契丹莫若寛河東河北之
民備靈夏莫若寛關陜之民備雲南莫若寛湖嶺川峽
之民備四海莫若寛天下之民鎮之此言葢至和間所
奏請也是時中國之勢全安而無隙西北之國帖息而
聽命而鎮首以寛民力為言葢䕶養元氣于四支强壯
之日是則忠臣醫國之至計也矧夫外之酬應方艱而
内之敗缺不掩使非有以養其氣力之渾厚結其心志
之忠愛其何以杜窺覦而銷間隙支緩急而應事變哉
人之常情逐其利而不暇計其害故貪利于邉陲者多
失備于姦宄葢盧循之事是已有所泄則有所忘故備
重于西北者多兆變于東南葢黄巢之事是已故聖人
當多事之際非能事事而逆為之備也亦恃其有以得
斯民之心而已非能人人而有所予也亦惟有以寛斯
民之力而已其力既紓則其心有所繫矣其心有所繫
則其所以為備者至矣自昔竭民之力失民之心其蠧
有二曰盜臣曰聚斂之臣盜臣志于奉已聚斂之臣志
于奉國奉國者非奉已之比然為根本之害則一仰惟
陛下仁心發于天性仁聞孚于寰海視匹夫之失所如
一已之隠憂戎兵跳梁兵以應動臣知聖心葢有甚不
得已焉者收輯流散撫摩瘡痍恩詔丁寧徳意劬密寛
三邊之民為三邊之備者亦既闗聖慮矣然臣觀内而
郡邑之間嵗事薦豐糓價甚賤而田野焦然愁恨歎息
猶聞于耳大義感動人宜奮發而羽檄一聞駢首聚議
若旦夕蹙之于無聊賴者此其故何耶安平無事取極
錙銖軍興旁縁更求趣辦諸州樁積稍歸于上有所支
遣必以不足病其民和糴頻年民無餘粟一或緩急其
何恃以為之備開姦人告訐之門而科罰錯出幸富家
罣誤之失而佔籍株連弓兵絡繹于郊原計臣恣横于
井邑求為辨事無復惠心甚至取苗斛概量之贏覈田
畆隠占之數常賦足而復輸號曰備助軍須名曰和買
其實科抑或以奉國而取能名或以奉已而厭私欲借
使博施濟衆之心日勤于上而下之奉令承教者不滿
人意如此欲天下之寛難矣夫斯民尊君親上之誠常
生于養生無憾之際使其廹蹙不自安則無聊之心生
矣後繭絲而先保障則沈竈産鼃而民無叛志不然間
架陌錢之除姦人將得以藉口海内乂安固未必遽有
是事識者慮微要不可謂無是理使鎮生此時其不為
之寒心耶臣愚欲望陛下濬發徳音明戒郡縣繼自今
日凡旁縁之苛斂與虐取之巧名一切掊克之說禁勿
復行又申嚴贓吏之法俾無得借公以濟其私庶幾仁
意流行人心固結導迎善氣消遏亂原皆自此始實非
小補惟陛下裁察幸甚
　　表
　　　賀皇帝表
天意右仁克相慈闈之夀聖心廣孝於昭寳冊之徽朝
野歡呼神人闓懌恭惟皇帝陛下家邦勤儉宫廟肅雝
盡人倫之常邁䕫䕫之虞舜全天性之樂配翼翼之周
文欽承長樂之懽祗奉昕庭之冊起敬起愛美欲報以
奚殫得夀得名慶用垂于罔極臣心存戀闕迹阻班庭
揚偉績而鋪閎休擬請封于東岱綏眉夀而介繁祉知
永燕于西崑
　　　賀皇太后表二首
位正中闈誕敷顯冊尊居慈極昭嗣徽音凡囿載持惟
時歡忭恭惟皇太后陛下宅心淵静秉徳齊莊大明行
黄道之天功髙佑辟内治本青蒲之地憂切進賢嘉相
閥之鍾龢儷宸居而作配貽謀有永受福無疆臣欣覩
鴻儀莫陪虎拜介以繁祉但揚夀母之休祝之多男願
衍文孫之慶
六月徂征誕揚我武三城遄復不失故疆喜溢兩宫歡
騰四表恭惟皇太后陛下功齊太極徳並坤元怡怡愉
愉子孝極親歡之盡雝雝肅肅家齊卜天下之平奏此
膚公福于王母某隃驅牡轡阻簉鴛行頌天子之萬年
欣際平淮之運奉太后于億載願賡長樂之詩
　　　賀皇太后加上尊號表
長樂頥神有開燕喜昕庭晉冊増衍鴻名八表均歡六
宫溢喜恭惟皇太后陛下補天功大配地徳深物仰廣
生顯仁心之持載年登希有侈富履之康寧方續迓于
湛祺爰推崇于熈號奉觴稱慶龍章聨䄖翟之輝鏤玉
傳徽虹氣粲盤螭之飾誕揚盛典允屬明時臣逖阻觀
風莫陪展寀既多受祉敢揚文母之休於萬斯年請上
堯封之祝
　　　賀皇帝冊后表
風自火出示端本于家人月並日明表儷尊于宸極宗
祧有慶㝢縣均歡竊稽古之盛時有思齊之具美任氏
姒氏全母慈婦順之規周南召南成家齊國治之效掩
五三而獨出幸千一之親逢恭惟皇帝陛下盛徳巍巍
小心翼翼問安侍膳躬行曽閔之難養志承顔思得塗
莘之助恪遵慈訓式嗣徽音播顯冊于明廷下孚民聴
奉夀巵于長樂上格親歡綿延百世之休根本四方之
化臣服勤馳隰阻迹班庭刑于妻而御家邦願宣美教
釐爾士而從孫子擬頌鴻禧
　　　賀皇后受冊表
位正坤儀有衍長秋之慶庭揚渙號聿新諸夏之瞻朝
野均歡宫闈底豫恭惟皇后殿下祥鍾沙麓徳邁河洲
夙夜相成綽著賢妃之譽寤寐思服允符淑女之求知
家道之攸宜底親心之克順式涓穀旦丕稱椒塗祏室
禕䄖相禮聿嚴于宗祀寢門笄總承顔永燕于慈闈某
䝉被光華遭逢休慶風天下而正夫婦但宣化于關睢
言后妃之多子孫請讀詩于螽羽
　　　賀皇后上尊號表
中闈正位新翟葢之來朝慈極承顔託鴻名之歸美宫
庭闓懌葢壤洽和恭惟皇后殿下並日之明承天以順
相虞克孝上髙媯汭之風嗣任徽音仰率周京之範佐
璪旒而致養鏤寳冊以推尊彤管重光青蒲多喜某屬
將隆指欣覩崇儀請祝多男益介含飴之樂隃呼萬嵗
永承佐餕之歡
　　　賀誕皇孫表
君天下而謂之子仰承眷顧之休受帝祉而施于孫載
啓誕彌之慶事闗宗社喜動宫闈竊以綿三世蕃衍之
期開千齡希闊之㑹命分青葢方兹盡侍膳之歡慶衍
緑車有以助含飴之樂于今親見自昔罕聞恭惟皇帝
陛下受命溥將躋民仁夀泰山勢定鞏鴻祚于無疆豐
水源深詒燕謀于有永對越三五之盛導迎千億之祥
某服在遐陬欣逢勝事本支百世願歌周雅之詩福禄
萬年敢上堯封之祝
　　　賀皇后誕皇孫表
徳懋長秋夙尊母道陽居大夏載毓孫枝宗祏安强宫
闈闓懌恭惟皇后殿下承天厚載嗣古徽音志輔皇圖
有助燕謀之永慶延朱邸式開熊夢之祥無疆惟休有
室大競某逺馳牡轡阻拜鴛行呼嵩嶽者三隃想兩宫
之喜採周南之什請揚多子之詩
　　　明堂慶成表二首
明堂九筵備成熈事皇極五福敷錫庶民天人和同華
夏闓懌恭惟皇帝陛下纂承令緒統輯羣元至治馨香
丕格神明之感太平持守於昭祖考之寧因萬寳之登
秋飭四圭之蕆祀房心光動箕翼慶延某欣際上儀屬
縻逺使駿奔秉徳阻陪執豆之恭虎拜揚休隃想奉巵
之盛
天臨重幄肇舉明禋日次大房迄成熈事穹垠賴慶溥
率均驩恭惟皇帝陛下克秉小心祗承丕緒成順致利
天人允極于和同持盈守成祖考式同於和樂懋積惟
馨之徳庸將我享之誠對越三靈斂時百福某心馳右
个身繫左符在洛駿奔悵莫倍于周豆呼嵩鰲抃想交
奉于漢觴
　　　鈐轄司賀夀表
十月聚東井之星祥開流渚萬年祝南山之夀聲震呼
嵩啓聖休期薄海善頌恭惟皇帝陛下至仁是寳無逸
為箴修徳以來逺人四方其訓建極以成天慶九叙惟
歌裒時甚盛之休介以無疆之算臣逺分郡紱猥總戎
鈐請夀聖人何假玉杯之刻乃心王室切懐金鑑之陳
　　　瑞慶節提刑賀表
誕彌厥月日躔析木之津於萬斯年天啓猗蘭之慶千
秋紀節諸夏均驩恭惟皇帝陛下受命溥將治民祗懼
延洪周歴過成誦之卜年嘉靖殷邦遇髙宗之享國既
多受祉其永無疆臣忻際虹流阻陪虎拜神人致喜隃
隨嵩嶽之呼瑞慶大來擬勒浯溪之頌
　　　贛州賀表
十月建亥稱萬嵗之玉巵衆星拱辰上千秋之金鑑乾
坤錫祉華夏均歡恭惟皇帝陛下嗣服無疆繼明乆照
顯顯令徳勤于邦儉于家翼翼小心雝在宫肅在廟昭
假穹崇之監茂迎平格之祥臣逺想虹流阻陪虎拜海
隅日出忻逢休運之亨嘉夀域天開願紀中興之瑞慶
　　　謝轉官表
明刑將指退省無庸進律示褒驟䝉疏渥既寛謬責又
玷榮光臣惟賞不以勞其名為僣取非其分厥咎傷亷
矧方引疾以祈閑顧使罔功而受爵涉欺要利懼難解
于人言假寵及私恐亦累于國體固嫌方命焉敢匿情
伏地失言囘天無力勿云一秩名器重于丘山乃至三
辭命令堅如金石拜恩難荷顧義終慚伏念臣初乏寸
長偶逃百謫俗安拙政率循朝廷條教之常盗息豐年
仰賴聖明威徳之被如臣何力而賚以官兹葢伏遇皇
帝陛下徧覆不殊容光必照視遐陬如戸庭之近于使
選以惟精借殊恩為原隰之華欲民庸之知厲故兹謭
薄有此超逾臣敢不祗服訓辭勉圗報效有功見知則
說敢憚周咨投閒乃分之宜終期得請
　　　廣東經畧到任謝表
乗軺奏績畢𤓰戍以懐歸分閫疏榮捧芝函而増惕躐
寓圖書之直有華鐃吹之行地重望輕亟騰遜牘天髙
聴邈竟閟俞音隃嶺眡章撫封問俗維今廣鎮宅牧南
郊内柔戎服之小侯外輯卉裳之諸國俗龎以獷吏雜
而饕蕃宣不可以非人選擇常重于他鎮如臣者稟資
拙鈍際世休明受國厚恩每念疲駑之自竭傳家有訓
粗知清白之不移違軒陛者五年玷江南之兩節盡心
折獄可禆欽恤之勤忤俗成仇浸覺愆尤之積踐更近
只幽黜宜然驟䝉帥鉞之除孰誤宸旒之聴念先臣發
軔百年曷愜于去思而伯氏覆車衆目方覘于來効冒
當隆委彌震危衷兹葢伏遇皇帝陛下徧覆不殊容光
必照謂臣馳驅之外固熟知田里愁恨之情察臣簡静
無華或能集嶺海清夷之效俾承人乏用課民庸臣敢
不祗命十行敬威咫尺簡節疎目庶幾氓庶之奠居自
葉流根敢謂京師之䝉潤少酬恩施即丐身閑
　　　廣州謝賜厯日表
太嵗在申定清臺之宻課三日先甲賜方國之細書前
民用以布宣新海隅之視聴恭惟皇帝陛下膺堯歴數
察舜璣衡先天而天不違妙輔相裁成之道底日而日
不失示耕耘收斂之期誕告庶邦共循常憲臣恭承頒
朔奉職宅南雨足一犂當盡心於勸課日運百甓誓自
力於馳驅
　　　南安知軍到任謝表
謭材佐牧媿治狀之無聞逺壘承流拜除書而過望隆
恩弗稱責重難勝伏念臣質窳弗張學卑莫抗少而涉
世妄事驅馳長乃服官負慚玩愒偶無傷于製錦因冒
寵于題輿百謫未盈兩年何補及𤓰受代夢方繞于刀
頭剖竹分符命遄驅于嶺趾之官僅三舎而近需次無
一日之淹使自為謀殆無過此無能為役曷濟登兹財
既竭而源窮民久疲而習玩欲襦袴之自得且桴皷之
不鳴其在撫循若為稱塞兹葢伏遇皇帝陛下明無私
照仁不遐遺謂臣仕在鄰封必熟知其習尚察臣政無
崖異庶相與以便安遂以撫摩責之庸朽臣敢不敬威
咫尺報効毫分輯渤海犢佩之遺尚専静理緩晉陽繭
絲之取願布寛恩
欽定四庫全書
　漁墅類稿巻二　　　　　宋　陳元晉　撰
　　啟
　　　上魏左史了翁啟
長安三月懐漫刺以誰從柱史一星燦寒芒之可敬曳
裾伊始銜袖謂何誠念狂瀾既倒之秋正有小草相依
之志心乎考德辭以見情竊惟人物議論之汚隆寔繫
天下國家之理亂上無禮下無學識者懼賊民之興大
犯義小犯刑終然非有國之福試觀近嵗甚可寒心前
輩浸以彫零後生無所則仰善類之勢不合付之乍佞
以乍賢正論之脈僅存聴其自鳴而自息以奔趨為捷
徑以軟熟為圓機諂笑咿嚘豈勝夏畦之病醉夢顛倒
無復夜氣之存習成脂韋病入骨髓設有變色動容之
警孰為仗節死誼之人憚林甫不一鳴何以責其抗禄
山之暴見董賢輙下拜終乃折而為新室之從長此安
窮誰歟特立少壯東方縉紳之氣方賴西州領袖之儒
恭惟國史左史學邃道充氣閑宇足古今貫穿孰量胷
中九雲夢之藏名德穹崇自是魁下三台星之望然且
晦才華而不有遺科級以若無尚友古人潛心大業㑹
同蜀洛上通洙泗之一源凌厲莊騷下掩淵雲之衆作
厥脩孔碩所立最高平生榮進之何心出處從容之以
道惟是衆人之皆醉㡬于一國之若狂英俊並游或相
漸而改度名義至重不少貶以求榮抗危言于羣情嬉
玩之時効忠益于萬口唯阿之際雖捧土障江河之決
事有至難然髙標凌霜雪之嚴人方共敬能令趙氏九
鼎之重端在魏公一鑑之明髙廟神靈天王明聖是應
任天下之重庶㡬回世道之趨如某者洛誦之孫冰氏
之子雖它材之苦短徒此念之好脩人不堪其憂何敢
改賤貧之素善者彊而附殆不勝饑渇之懐偶縁脫選
調之階乃來作京華之客貴人不喜生語耿懐抱之誰
論先生獨抱古心凜典刑之固在輙修向来一瓣香之
敬或察下有千嵗苓之情不介而前惟公斯可每伏髙
文而晝誦夜夢見之儻令斯道之朝聞夕死可矣
　　　上廣東何憲使啟
受部刺史之容幸及終於齊戍脩鄉先生之敬盍求附
於韓門方輕舟戒吳㑹之趨宜櫑劒肅海瀕之拜以辭
見意因謝有祈竊以漢人尊許劭之評推為清鑒唐士
得蘇公之顧輙號聞人盖公莫公於鄉曲之推揚而重
莫重於監司之題品居下位不獲乎上何以取名有先
達者為之前宜其託重有如不肖獲事大賢哦松竹之
㕔自媿三年之負泛芙蓉之幕每虞百謫之盈不圖英
簜之來便假枌榆之䕃麻原第三谷認汝水之同流南
豐一瓣香許後山之為役帡幪蔚若梯接温如猶記七
年之前曽簉仞牆之下諸從事之斂板獨出賞音一男
子之上書莫欺公聴遂令强弩之末偶及大刀之頭將
渡梅關歸誇梓里小人屬饜而已它復何由大鈞坱圠
無垠尤難自外盖既託萬間之庇乃弗干一字之褒是
甘為匠石之棄材如親到寳山而束手時非不偶人謂
斯何蟠木無先容不自知其冒昧小草有逺志儻或辱
於收憐兹盖伏遇某官筆挾風雷胷分涇渭貪吏解印
綬豐年銷螟蜮之災大刑用甲兵荒嶠静猩鼯之嘯已
課澄清之最益躬吐握之勞誠知勱相於國家要在旁
招於俊乂崇成大厦固非一木之支宏濟巨川端自烝
徒之楫宜令弱植願累明敭鄉人善者好之當不辱西
江之派我客見有此否尚容陪東閣之觀
　　　通交代黄縣丞啟
同寮異事曩均兄弟之情再轉為丞又締子孫之好方
期候問忽辱先施顧小人不敏以胡顔幸賢者鼎來而
欲舞恭惟某官蜚聲月旦濶歩雲梯翔鳯騰蛟吐詞華
而有爛剸犀斷兕奏才刃以無前自題淡墨之名合快
飛黄之步栖遲東野不辭射鴨之寒盤礴南圗方鼓摶
鵬之勇未讀崔藍田㕔壁之記更賦韓昌黎増江之詩
雙陸之勢無休九萬之程斯下某偶揚前粃甚負哦松
不圗交事之榮乃得常寮之舊相視而笑重尋握手之
清談願疾其驅日候浮闗之紫氣
　　　通史尚書啟
試縣令之冠獲㳺珂里望尚書之履行詣滄州以半生
切執御之懐迺一旦有登門之幸天涯作客方繞烏鵲
之枝湖上拜公願借龜魚之䕃三熏起敬尺牘陳情恭
惟某官文章巨公禮樂先進名父子之濟美緑竹猗猗
難兄弟之齊芳棣華韡韡徧儀膴仕綽著英聲奉使典
州半天下經行之跡出藩入從大丈夫得志之為宜踐
樓臺鼎鼐之榮式慰簡冊塤箎之美而乃賓靈圉於閒
館友狂客於四明笞鳳鞭鸞自適散仙之趣踞龜食蛤
方尋若士之期如安石之東山如温公之西洛此其用
意髙甚當於前輩求之煙際鳴榔良似孤舟之横水日
邊有詔是須八柱之承天豈容袖手而旁觀正恐捉鼻
之不免某冰氏之子洛誦之孫虞卿窮而著書自分作
千年之計尹何愿而為邑固知無百里之材矧是奉川
大非曩日賦竭而斂益急焉取其餘籍去而賦亦逃莫
供所出虚額盡通於實數新輸不補於舊逋殆㡬巧婦
之空廚難責癡兒之了事不量可笑汔濟謂何正懐折
腰為米之羞又坐開口言錢之迫冒然當此誰知憐之
有朋來逺方正願備老耼之役大厦庇天下矧近在鄭
公之鄉
　　　見檢正余侍郎啟
海邦試令辱依節使之光京國抗塵願揖侍郎之貴輙
以畸涼之跡冩之耦儷之詞起敬三熏希恩一顧伏念
某身勤事左意廣才疎辱諸老之誤知偶七階之脫選
操刀製錦曽不為擇地之謀㸃鐡成金顧欲易奉川之
俗方追尤於失䇿迺有幸以受容過珂里而登龍門極
蒙與潔持庾節而驅牡轡正倚包荒事有當為請無不
獲惟是姦豪之恣肆加之板籍之散亡官府陵夷田閭
乾涸非力為之整頓將不可以支撑請命郡侯既蠲三
萬緡虚催之賦究心簿正遂革數十年走弄之姦宿蠧
稍清衆狙已怒自覺方心之難鑿不知强項之為非水
清遑卹於無魚市衆俄傳於有虎譽浮謗集罪大罰輕
幸逃不獲乎上之愆亦免得罪於民之咎萋其成錦甘
也如飴奪邑有名已分飯蔬而没齒歸田無䇿未忘斗
米之折腰適䖍南羣盜之嘯呼而江右諸司之舉辟自
詭王尊之勇皆嗤虞詡之衰手闢草萊眼空篁竹甫一
雷之成聚未數月而賦歸知何取嫉於諸公殆欲錮人
於聖世下惠三黜祗為直道之羞禹錫九年敢作大鈞
之問笑功名之昨夢負道徳之初心搔首踟躕分兩髦
其已雪解衣盤礴休百念以俱氷倐逢天日之清明一
洗山林之悽愴有譛人者已為魑魅之投彼君子兮盡
作闕庭之集爭出犯嚴之口望公引類之心揚善推能
棄瑕使過時哉難得其如貧女之無媒仕乎為貧矧是
小人之有母必有能誦子虚之賦庶幾可上光範之書
舊時堂燕之重來正切捲簾之望明月林烏之三匝幸
憐繞樹之情恭惟某官峻稟扶輿清儲沆瀣聰明精鋭
净冰雪而走雷霆翰墨詞章引星辰而決河漢頃當驩
共雜處之日獨堅夷齊不易之心人莫得而磷緇天亦
知其忠赤及更大政遄立要津彌縫造化之工迓續國
家之脈當江濤如此之際為烝徒楫之之思潤物之澤
無聲既優既渥推轂之言有味不進不休凡今傅羽翼
而飛誰不借齒牙之助小草有逺志肯令見棄於榛菅
蟠木無先容儻許兼收於榱桷嘘枯有待忍恥自鳴特
從容過閣之片言即邂逅沖霄之良便惟夫子知我官
豈以洵故冗耶使相國禮之士賢於隗者至矣
　　　見鄭參政啟
肅拜魁躔尚記門牆之舊參陪樞極適逢鼎鼐之新輙
修燕雀賀厦之誠庸寓蟋蟀鳴秋之志三熏染牘一顧
希榮恭惟某官經德不回誠身有道唐虞致主執心期
於臯夔稷契之間孔孟為師尋統緒於周程朱張之後
議論粹乎大正出處烱其無瑕一去觚稜四分牙纛西
風庾公之塵起不受人汚東海蕭傅之名髙屢勤帝問
自簡主知之異少安天定之期偶乾清而坤夷慶泰來
而否徃曽未解絃之幾日已頒召璽於九天盍歸乎來
庸正魁台之望何見之晚式寛霖雨之思暫居陽城諫
議之官畧吐宣公仁義之論政不足適人不足間首務
格非心欲先正身欲先修何難圖治此正古大臣之事
允當明天子之心亟命宗工晉參宥府有常立武方將
取亂以侮亡無競維人尤在折衝而强本若知彼不明
於知己恐所憂反重於所欣寔賴同心同徳之臣亟合
羣䇿羣力之助收草茅之公論而用之邦國推槐棘之
和氣而散諸閭閻邦其永孚于休公有無窮之聞伏念
某才誠無似命寔不猶為斗米以折腰姑逭歸田之計
甘飯蔬而没齒竟罹奪邑之愆回思强項之昨非宜有
吹毛之後禍正琴客負租之罪黠者癡之排大慈伐木
之謀醒而狂矣城狐側目市虎興訛諸公料丞相之嗔
欲錮之於聖世萬事付小兒之戲分安此以終身適當
路之興憐俾出山而效使時方患盜義敢顧私叱馭不
辭王尊乃勇盤根自詭虞詡何衰龍蛇驅而放之菹鴻
鴈飛而集于澤既成新邑莫掩宿愆顧指為病顙之駒
又彈及傷弓之鳥栁惠三黜祗為直道之羞禹錫九年
懶作大鈞之問時哉更化賢者聚朝連茹拔茅未能忘
小草之志析薪匪斧誰能為蟠木之容雅聞嚴徐之奮
飛多出崔李之交説非親非故儻矜强附善之情立已
立人是在一轉鈞之力敢蘄嘘拂俾遂驅馳天下官豈
以洵故冗耶食之升斗海内士賢於隗者至矣侈彼鼎
彛
　　　通知潭州李參政啟
皇咨碩輔宅牧价藩泰階六符下委星沙之照元戎十
乘内通月殿之班樂只受容斐然奏記恭惟某官髙明
而縝栗碩大而裕和望太白横岷峨髙眼一空於四海
暴秋陽濯江漢誠心對越於兩間早以西州領袖之英
立乎東方縉紳之表誕膺宁眷峻陟臺端剛方不懾於
雷霆清切徑躋於台斗殫朝夕論思之益非道不陳運
夙夜宥宻之籌知微之顯出任保釐之寄入陪鬷假之
聫柄本五兵勢隆九鼎文武萬邦之為憲精神千里之
折衝帝念三湘實作十數連城之蔽時方多事暫煩二
三執政之行上流張待哺之頤内地剜醫瘡之肉公窘
私罄表弱中乾城復于隍當植久安之勢戎伏于莽盍
思不見之圖輟帷幄之重臣寛冕旒之逺顧畧沛傅巖
之雨亟開衡嶽之雲何回旋不足之疑見圠坱無垠之
大有安社禝臣者固傳張紫巖開濟之心無以我公歸
兮定繼李忠定登庸之轍某單平末學孤陋餘生坐違
汗漫之期謾逐侏儒之飽自笑豚蹄所持之狹初無驥
足可展之長隨千羣棲柏之烏記曽下南床之拜顧三
匝繞枝之鵲乃今諧東閣之規慚佐岳之非才倚如山
之大庇望幢牙之戾止折屐齒以欣如登元禮之門亦
願備杗桷欂櫨之數題仲子之坐敢徒事山水泉石之
娱
　　　通安樞帥啓
泰階六符正委星沙之照衡山千里將諧巖石之瞻喜
承大府約束之嚴僣布小夫竿牘之敬恭惟某官姿兼
將相名震要荒邦之桀兮邦之特兮聖之和者聖之任
者曩戎馬方虞於南牧嗟杜鵑不見於西川所守匪親
化為豺狼蕩無彛典無禮於君逐如鳥雀孰厲忠誠大
厦幾傾羣情並悚不借蚍蜉蟻子之援爰拯魚鳬蠶叢
之危悖於太陽掃欃槍而盡北沔彼流水回江漢以朝
東胡為考父之循牆猶屑召公之分陜天或者啟中興
之運公惠然帥上流之師失河北踰六十年難茹以漢
和戎之恥領湖南凡二千里當印亡秦必楚之言風景
不殊江濤如此以時言之可矣如公非其人乎然貂蟬
之出兠鍪固當了掛斾天山之事苐蟣虱之生介胄豈
應勞運籌帷幄之臣行端委於廟堂坐指麾於豪傑使
两戒山河之復合將萬年宗社以長延如前輩之接引
後生以大賢而矜嘉不肖言提其耳實獲我心冒然此
來恃此無恐獻梅花之賦何敢干題品之私讀桂林之
書惟欲托涵容之度
　　　通柴大監啟
榮分銅虎作鎮玉虹圖書分東壁之躔榮光下燭旌纛
指南䖍之境仁氣先驅瞻言千騎之來隃贄雙麟之敬
恭惟某官力行正學獨抱古心論不詭於聖人師友孔
孟達可行於天下妾婦儀秦自其嶷然於庠序之時已
知可以為社禝之器曩羣邪之醜正幾一國之皆狂士
操入室之戈公屹中流之柱逮解弦而更化乃束帶而
立朝義不茍同亟乘一障而去効已多試薦煩六轡之
驅再入脩門徧儀要路嘉謀告后無隠情惜已之風正
色在庭有强木折衝之助合晉陪於豹尾顧出守於虎
頭萬牛挽而首不回公固榮於勇退六鰲去而山為動
帝豈吝於留行意謂章貢二水之交令佩兵民二組之
寄風聲險健尚資長德之薫陶山谷翳荒暫借重名之
彈壓徒得居重毋俾民憂即歸排閶闔之雲豈久對崆
峒之日某勾朱冗役副墨謏聞臺府抗塵兩載偶逃於
百謫師儒並世片言勝讀於十年有幸受容滿祈與潔
望幢牙之戾止折屐齒以欣如敬脩向來一瓣香之誠
容致下有千嵗苓之請短簿能令公喜雖無可効之長
才大守不可私干當厲相依之逺志
　　　通慶元齊守啟
油幢簜節夙瞻霄漢之躔墨綬銅章行𨽻塵埃之役束
身受教斂袵陳詞恭惟某官高明有融卓犖為傑操刀
必割四顧而無全牛振鬛長鳴一洗而空凡馬蜚聲雋
軌策足榮塗既疇别駕之庸遄簡凝旒之聴以煩駿望
出剖莬符天台四明繼顓登陸之勝扶風馮翊蔚為輔
郡之優重勞制閫之保釐仍借皇華之咨度戈船不試
環瀚海以無波絲轡載馳布陽春而有脚民功甚偉物
望罙髙自葉流根京師蒙九里之潤匪朝伊夕刺史即
三公之除某鹿鹿一科魚魚百拙乍違選穽冒求試於
邑灘所學農書懵未傳於縣譜自知甚審可笑不量幸
天惠於仁侯將日依於德庇三沐欣投於足下萬間真
見於眼前抑惟保障乎願奉行簡子之政聊欲絃歌耳
敢妄希元亮之髙
　　　通雩都徐宰啟
鳴子賤之琴剽先聲而起敬祭孫寳之竈徼後福以知
歸大夫賢者之鼎來小子斐然而申問恭惟某官世濟
其美父教之忠金莖承露之髙離風塵而獨潔玉斧脩
月之巧肖天秀以成章由拾芥以取青洊泛蓮而依緑
依流平進謂當觀翻藥之階取勢斜飛亦宜校吹藜之
館胡為雞肋又枉牛刀公不鄙夷子男之邦民可屬饜
父母之惠輿人交口以稱慶和氣有脚而先驅若旱望
雲以日為嵗某冒兹供簿昉此綬章低頭枳棘之棲着
儒冠而羞甚側耳松桂之詠傳仙舄之跫然適邂逅於
依歸孰畀矜於幸㑹亟承記室仰候浮關自今短主簿
之不才則從其長寔恃新令尹之易事無斁於人
　　　通崇仁舒宰啟
仰名山柯斧之髙無繇掃舍撫窮巷席門之陋有幸受
㕓將拜下於飛鳬敢恭先於疊璽恭惟某官懐才膚敏
執德靖共廩焉喬木之故家展也盤根之利器為柱下
史遺直尚想於祖風讀舂陵行能仕定遵於父教僉曰
舊氊之當復胡然故笏之未求蠖由屈以求伸鳳升髙
而自下暫紆墨綬來撫黄洲雖子男之職徒勞大為斂
惠然父母之邦何幸得遂依仁歡然小邑之寡民樂只
大夫之賢者所憂斗郡尚費刃游縣罄之室相望數罟
之池已竭好出袖間之手為寛眼下之瘡逆知妙解於
全牛更請疾驅於都騎某甫遲齊戍屢共戎談欲縁孺
子以納交恰際家君之作宰居是邦也適我願兮奚為
於丘之門將有大厦萬間之托未至於偃之室恨無清
水一盂之規
　　　通崇仁舒宰啟
是邦大夫之來不逺千里諸侯寓公之託願受一㕓近
只行旌斐然削牘恭惟某官世濟其美族大而才芝蘭
玉樹之佳梧竹瑤環之秀僉曰公侯之必復胡然州縣
之徒勞萬斛龍驤乃依流而平進九霄鵬翮顧取勢以
斜飛纔畢素冠復紆墨綬家傳清白定知馬骨之髙政
拙催科共徯繭絲之緩毋憚六月之暑來尉一雷之恩
苐恐璽追不俟符合某方遲齊戍屢接戎談已知兒稱
其家莫非父教之仕昔有生子如仲謀之歎今哦有客
依劉表之詩平生所願識魯山獲脩桑敬公事未嘗至
偃室惟假棠隂
　　　通應經畧純之啟
丹詔起家碧幢分閫直河洛圖書之邃天不違顔殿番
禺軍府之雄春來有脚先聲動悟衆望昭蘇自李唐至
於本朝惟廣帥重於它鎮况邊方多事宜却顧於本根
而天下一身本相關於動息茍泄邇而忘逺或重北而
輕南變必伏於所偏慮盍先於未著贛民走利聚則冦
攘徭俗喜争饑而挽裂最是配𨽻兇頑之卒散諸山谷
荒翳之區攫金晝行探丸夜動凜包藏之叵測恬護養
以謂何至於官窳而饕吏强而黠所養非所用兵豢逸
以成驕敢怒不敢言民茹寃而何籲設有風塵之警恐
為豪傑之資青齊出師使不作盧循道覆之慮蕭牆生
敵又何暇季氏顓臾之謀我儀圖之誰與領此恭惟某
官肝膽一劒精神五兵載華嶽繫星辰聖之任者嘘海
岱出雲雨邦之桀兮某無縁讀書不習為吏饑來驅我
謾思嚵嚼於斗升拙亦宜然敢望躋攀於分寸兹投畀
箠楚塵埃之底將疇依帡幪風雨之休栖栖法曹足下
儻容於三沐潭潭公府眼前真見於萬間
　　　通沈提幹啟
對敭新命贊畫崇臺君遣使之皇皇莫重綉衣之寄筵
得賔而秩秩預知丹筆之平行李鼎來遐萌胥賀伏惟
某官才猷孔碩文獻甚都垂玉衡於清秋孤鶱物表挹
金莖之寒露迥絶風塵仕而學以俱優官所居而隨治
芙渠泛幕有裨坐嘯之髙松桂讀書益廣弦歌之愛合
入依於日轂猶出佐於星軺何敬非刑惟明克允吏屈
聴訟之力聞王文公記處學之辭民蒙珥筆之聲見黄
太史賦江西之語汔憲條之清簡徯使介之仁賢拄笏
舂容聊寄風騷於翠玉彯纓凌厲行催步武之丹青某
學不踰人饑來驅我出朱入墨只堪祭竈之卑泛緑依
紅大似代庖之僣行且返屠羊之肆然近依繞鵲之枝
倘疾其驅獲快披雲之覩尚終所誨俾聞捲霧之譚
欽定四庫全書
　漁墅類稿巻三　　　　宋　陳元晉　撰
　　啟
　　　賀節齋除漕啟
恭審申拜宸綸晉持華節含香髙選未盡酧撫字之勞
飛粟都畿復有藉澄清之治昔三輔咸推善政今輿情
可卜歡傳施及肖翹躍然欣抃恭惟某官英資霜潔粹
質春舒明允篤誠備元凱之令聞慈祥豈弟有卓魯之
賢風顧惟大雅之不羣盖自教忠之有本早騰虎牓殆
多韋布之勤修並秀棣華率洗膏粱之娭習卓爾典則
標于本支宜夾輔以居中奚詳試于更任第較扶風之
分守粤由嘉定而逮今求昔循良罕可擬數貪黷深嗟
于漁取變更或甚于絲棼更有摸稜受成刻木未有獨
運于方寸初無借助于毫絲孚人心于不言成雅化于
無跡瘠區衍裕弊端抉疏律已氷清私帑時聞捐㪚接
人春煦公庭不廢將迎至于旌表里社之賢彰施爼豆
之事綺寮絢其水立傑閣甍而雲齊役匪勞民成自不
日過者誇詫頌聲上騰比于考最之登已擬乗軺之寄
人傒峻陟若旱望霓帝渥遞加班恩浹日既倚重以董
瑶籍復示崇而參憲曹簉屬樞庭眷隆宻近寓直邃宇
式表清華允極褒崇乃勞澄察備諳州縣斷無期㑹之
煎熬稔識賔寮自弗賢否之倒置竦欣善類頓讋鄙夫
彈冠喜動于金蘭傷弓驚落其匕筯佇使屬部化為亷
才自然澤被于八州抑見訟消于兩路號福星而救彫
弊蹔活疲民調元化而致雍熙行歸穆縡某獨學友古
分甘背時投誠君子之門似人是喜抗塵流俗之列吠
雪何多然金雖百煉不改其剛而根到九泉豈逾斯直
已安寥寂定不依阿惟竦聞英蕩之除如蟄動泥蟠之
下慨陳嘉語為薦頌言曽受滕㕓又見新榮于際㑹嘗
留烏幕或旌舊筆于評談
　　　賀趙大使尚書啟
命陟文昌班髙武部淮清海晏既寛旰食之憂業廣功
崇獨長夏官之職五兵托重千里折衝恭惟某官才氣
軼羣聲華照世久當方面凜然草木之威名簡在上心
展也棟梁之才具蠢兹羣類忘我厚恩所守匪親化為
豺狼輒興亂略無禮於君逐如鳥雀孰濟時艱惟斷乃
成爽邦由哲甲可乙否獨贊决於九重卯命辰行乃盡
護於諸將屈兹羣武殱厥渠魁烝徒出鬬艦之竒氣吞
魏衆勇士助臨衝之勢力㧞崇墉迄成不世之勳坐弭
積年之患尚書天之喉舌實總事機祈父王之爪牙正
專戎務亟升星履就賁參旗是開大任之權輿未足小
酬於勞効牙幢茸纛耑入覲於嚴宸衮衣繡裳佇均班
於揆路某欣聞除日倍激歡顔功著維城未詫吕温江
夏之贊謀推督戰擬作韓愈淮西之碑
　　　賀髙中書帥湖南啟
一札疏榮十連作牧清都延閣仰文昌八座之尊茸纛
牙幢鎮洞庭九州之大前茅戾只全楚歡然恭惟某官
識貫千秋眼空四海聰明精鋭淨氷雪而走雷霆翰墨
詞章引星辰而决河漢伯仲無慚於伊吕廟堂宜集於
䕫龍顧安十年抱節之貞不羡羣飛刺天之鋭兵交蜀
道公獨効睢陽之守城名列漢庭人莫識平原之何狀
趣登郎省借重使軺遄簉螭坳載筆之班亟展鳳閤演
綸之手丞相之督軍事方思逺撫於中原舍人之贊兵
機欲纘武功於采石籌帷决勝黼扆簡知鼎來暮召之
音復長春卿之位能典朕禮殫日月獻納之忠其代予
言助風雷鼔舞之令復以禮樂詩書之選任兹蕃宣屏
翰之權先聲所臨衆望惟允長沙萬五千户已多襦袴
之謡祝融七十二峯頓増巖石之重著忠甲令作輔辰
堦某鹿鹿儒酸狙狙志苦早參諸老妄有意於驅馳晚
識少公辱過為之題品一寒為累萬巻不神朅來佐牧
之罔功自信投閑之乃分㑹且歸矣尚牽燕語之留止
或尼之偶玷鳥羅之致疇昔切登門之願廼今叨巢幙
之榮然法有隨司之文恐例當解職以去尚欲下望塵
之拜庶幾愜為御之懐冀北之野無留良何幸獲逄乎
清鑒湖南之門不輕接自憐伏處之無竒
　　　賀眞舍人啟(徳秀/)
恭審課最州麾命分帥鉞四郊多壘根本繫大江之西
十國為連蕃屛倚眞儒之重髙牙戾止交口欣然矧平
生翹首于龍門不自意庇身于燕厦其為獨喜尤倍羣
瞻恭惟某官氣塞兩間名髙九牧立朝大節盖已羞英
俊之並遊學道夙心誠以安社稷而為悦曩敵情之叵
測紛肉食之偷安誰念春秋大一統之經獨主漢賊不
兩立之義好辯者豈予得已不知者謂我何求逺猷竟
格于羣言遺患乃至于今日汲黯不去必寢淮南之謀
吐蕃既來始驗栁渾之識薦外庸之揚歴多行事之著
明青社活人愛民即所以體國潢池平盗應變寜減于
守文合入贊于帷籌尚屈臨于閫制十州將吏聽皷角
以趨風千里湖山望旌麾而吐氣然當世之憂未艾而
吾黨之望焉依代不數人是應任天下之重天若祐宋
寜不速我公之歸某副墨寒儒勾朱冗役生無它嗜惟
有强附善類之心事與願違獨抱未見君子之嘆悵一
官之似縛思萬物以皆塵幸元戎十乗之來與屬吏一
人之數顧受容之伊始非修敬之敢稽亦聆大府約束
之新不責小夫竿牘之末急求民隱皆許言陳因欲殫
千慮之愚故少緩尺箋之敬假一事至滕閣安得奮飛
持瓣香為南豐滿蘄與潔
　　　賀董正言居誼啟
錫命龍墀拾遺騎省曉趨丹陛風生對仗之諫書夜想
玉珂露奏禁垣之封事縉紳倚重廟社増榮惟解絃更
化以來已三年矣在當宁求言之切如一日然不勝衆
目之睽睽未見匪躬之蹇蹇誰如朝鳳大似寒蟬國勢
莫尊間者羣妖之舞夜人材寖落蕭然萬卉之經秋由
元氣之未充故沈痾之難起必有正色弼違之士乃揚
犯顔敢諫之聲誰者易堯君其重趙恭惟某官積中德
粹方外義剛學廣聞多漢純儒之素業氣和節勁晉良
吏之髙風久州縣之斜飛合雲霄之直上人方奔速化
之徑作夢清都公獨崇難進之風請行炎嶺無心物競
有欲王留朝廷已知弱翁相國果追韓信皷司左闕簿
主曲臺巻天禄吞石渠讀異書於未見刻玉板藏金匱
成信史於不刋居無何揚歴之新遽如許騫騰之速將
降天之大任豈累日於小官芝檢庭揚蒲規地峻可速
則速當今捨我誰哉當言必言以時考之可矣彼謂聖
朝無闕事匪説攸聞吾知天子有諍臣如尊有勇上有
惟木從繩之美下無以水投石之難慷慨引裾從容補
衮使君子有所恃小人有所畏毋愛乎言將諫官得以
言宰相得以行不負所學某辱知惟舊别徳方新俶聞
除目之頒倍激歡顔之動斐然贊喜持此願忠動風采
於朝端敢効君謨功名之祝伸辭説於闕下佇占陽城
骨鯁之言
　　　謝陳工部特薦啟
太守不可私干偶辱教知之厚短簿能令公喜遽如論
薦之榮輒牽懐惠之情敬布歸恩之悃伏念某性徒是
古學不前人尋墜緒之茫茫耽書成癖踵常途之役役
嗜事尤癡萬間忻庇於歡顔一見遂䝉於俛視俯念互
鄉之潔俾陪丈席之趨坐程子之春風挹濓溪之霽月
幸獲觀道德於前後奚敢計班資之崇卑仁者達人更
欲掖孤寒之進喜而溢美乃驟加題品之言載味衮褒
殆深帛煖然而俗吏簿書之瑣瑣曽無曉暢之能小夫
竿牘之平平何堪撰述之選誰欺鑒裁忽誤吹嘘顧推
薦之甚慇撫疎庸而増惕兹盖伏遇某官天之君子王
之藎臣豪踞上牀意獨行於湖海禮勤下榻士願附於
門牆方為夾袋之儲不鄙縫掖之賤小草素存於逺志
甚愜初心朽株弗奪於先容是繇定力故令弱植亦累
明揚某敢不力尊所聞求識其大其行已若有愧於道
何以文為雖無報而不辱其門請從今始
　　　謝張漕舉文華科啟
績文自樂何能織雲錦之裳飛剡過褒駭忽被春秋之
衮澹無言於桃李歘下采於菲葑所謂異知合申私謝
伏念某耽書成癖嗜古作妍結栁送窮仍覺語言之無
味剖𤓰乞巧不堪豪傑之詭呈空懐韓愈之大慚誰識
孟嘉之小異猥辱誦於百寮之上句豈真佳借賞音于
一顧之餘價俄可倍居然穿縞之末成此合尖之圗既
已使小人之屬饜猶獨出大鈞之坱圠慨然科薦辱以
名聞非筆扛百斛之龍文曷名雄健非學探九淵之驪
頷奚有本原何者妄庸得此褒拂雖云畫餅曽無益於
饑腸如入寶山亦不至於素手方倚品題之重勉留久
逺之名兹盖伏遇某官學問横渠之傳宦游濓溪之舊
言語妙天下合置之白玉之堂財用濟中興姑攬彼青
絲之轡不以已長而絶物每思國計以儲才凡平時夾
袋之藏皆異日翹材之選遂容骫骳亦預吹嘘某敢不
益新未能立乎其大去陳言誇末俗肯自弊於精神有
餘力則學文當反思於忠信
　　　謝留經略辟増城丞啟
妄意南轅竟入需頭之奏委身壯道俛從摘尾之書人
言再轉之無竒自喜一陶之有望恩勤委曲感激輪囷
如僕妄庸荷公知愛雖他材之苦短徒此念之好修義
有當從亦曰放麑之弗忍人誰無怒不知及蟹之何辜
豈今吾非復故吾故知我轉而罪我喧喧多口甚太行
灧澦之可驚耿耿寸心對后土皇天而無愧不疑之金
既出相如之璧偶全翻思與石鬬兮差似得水活爾可
仕可止已無它妄想之心不進不休乃勇出相援之手
羅致河陽之幕吹揚閶闔之牋謂泛水而依芙蓉非汝
所及若循除而哦松竹乃分之宜假此棲遲與之料理
期後五日必授圯下之書獨有二天果𨽻冀州之部念
幸㑹夤縁之巧殆胚胎成就之機載惟蟣虱之㣲官安
得蚍蜉之寸援有巨眼為之鑒裁將終身恃以躋攀儻
令著主之衣裳未免扣人之門户以此謂之知已恐亦
難乎許身重念么㣲既䝉採録若為稱塞惟國士遇之
國士報之迄用生成則執事事也執事責也矧久矣弟
子趨承之日而惕然父母喜懼之年力足為勇足施幸
事機之適至月斯征嵗斯邁恐召璽之鼎來早借齒牙
之言庶全頂踵之賜因輸謝悃併冩願私恭惟某官明
允而篤誠精㣲而廣大納納容人之量靡汚疾之或遺
孶孶貪賢之心猶饑渴之不厭凡今日西賔之列皆他
時東閣之儲親故疇依所期祐甫之相寮屬何待要附
晉公之登是應踸踔之蹤有累坱圠之造嘗見我有此
客否自愧所䝉願從事子他日兮有言斯瀆
　　　囘程虎卿勞還啟
輕違芝宇久作桂炊白雪陽春良渴啟子之論碧雲日
暮能無知我之心惠然華衮之褒厚甚綈袍之戀共惟
程君足下詩書門戸文字生涯騰茂蜚英合是離塵之
鶚隨羣逐隊猶為泛水之鳬第慚倚玉之蒹葭廼獲托
根于桃李春風步屧夜雨對牀相期堅道德之初心不
伹較文章之小技每懲俗薄無復友端於當面對面之
間有飜手覆手之異反眼若不相識爭説耳餘沒齒而
無怨言安得管鮑古人徃矣夫子勉哉偶不同蘭菊之
時正欲耐松栢之節以劉蕡而未第我軰何顔如雍齒
而且侯吾屬奚患公當後發而先至事固小屈而大伸
致身甲乙之科着力丙丁之部某一科不補五技而窮
射䇿無竒尾僅容于附驥讀律有靦足大類于畫蛇何
取拾青乃勤尺素想捧檄為吾親而喜故寄書見故人
之情惟感悚之萬千莫敷宣于四六鬱乎衷曲儲以面
陳
　　　囘張司法啟
鄉社差池悵未識紫芝之宇官曹邂逅幸相逢黄木之
灣欣一面之有期祓雙鱗而起敬恭惟某官琮璜温潤
韶濩深醇才華四十年藉甚諸公之譽扶摇九萬里胡
然一第之遲合儕衮衮臺省之登顧屑栖栖曹掾之役
羊城地大犴獄事叢明啟刑書端欲助畫衣之化不有
君子疇能持丹筆之平斟量𤯝災肆赦之文濶畧柱後
惠文之議以六經而濟三尺吾道非耶總七畧而較羣
書先生升矣某魚魚再轉鹿鹿一寒自知芸人舍已之
非敢冀異事同寮之庇偶然聚首真成虎䑕之同宫幸
甚得朋豈止龜魚之䕃瓦於所厚者能勿誨乎論江西
共派之詩願相從於間暇侈河南同官之記儻有幸以
牽聨
　　　囘鄭司法啟
簿領卑栖暫攝承於臺幙參軍俊逸行望拜於車塵以
平生切景仰之懷而一旦有趨承之㑹或者念草木之
味許其托桃李之根宜亟修辭反先枉教㳟惟某官胸蟠
萬古筆落九天絳帳諸生多雲霄之直上丹墀一第獨
州縣之徒勞豈耻隨衮衮之登故寜作棲棲之掾民曰
太守君之故人川泳雲飛想主賔之胥樂春生秋殺知
田里之無寃騎氣鼎來虎城相慶以六經而濟三尺吾
道非耶輯七畧以總羣書先生升矣某短檠有味矮屋
無營泛緑依紅自覺代庖之僭出朱入墨只堪祭竈之
卑行求反於枳棲幸及瞻於芝宇荀陳聚㑹倘同氣之
相求鄭杜襟期願異書之可見
　　　囘交代楊鹽幹啟
越爼非才懐哉解去盍簪有喜賢者鼎來論材方愧于
盧前執訊更慙于孟後亟裁咫削敬肅先驅恭惟某官
蘭茁其茅槐根之芷詩書澡雪夫襦袴植立自髙文章
繅藉于琮璜藴藏尤粹頃者鳴琴之課最紛其推轂之
味言閑嵗月于素冠既終禮制薾雲霄之華轂乃展英
猷不鄙飛鳶跕跕之州來作振鷺雝雝之客熬波出素
古資邦計之饒泛水依紅今倚賔筵之重暫幙中之羅
致佇海上之扶摇某再轉而南一寒所迫陪油幢之談
笑假鹺幙之攝承既竭吾才此非子坐固久夢陶園之
菊行將及齊戍之人願疾其驅一見乃去偶成聚㑹獲
盡窺兄弟之二難强附交承儻許托子孫之百世
　　　囘范宰午之謝修橋啟(范以酒課之/羡爲橋費)
鄭子産輿梁之成人不病於涉矣蘇司業酒錢之與力
何有於我哉鼎來摛藻之詞益重負芒之愧竊以編竹
活蟻前輩有大隂功架木排龍長者號殊勝事况有學
道愛人之志能推博施濟衆之仁不吝方兄無錙銖之
自利雖非巧婦造䬪飥以奚難公雖不有其功民則知
恩之自令尹清矣輿人誦之恭惟某官雅量鎮浮宏才
利涉相如之家蜀郡莫窺題柱之心期萊公之令巴東
已聳横舟之物望民溺負納溝之恥錢流絶潤屋之私
確然精衛填海之誠倐爾烏鵲成橋之巧使黔首䝉被
無窮之利而題額牽聨不肖之名不傷財不害民汔可
集事若濟川若作醴信是當才某不成報章更幾終惠
剖竹而作修綆庶無風雨之漂摇貫鐵而爲連環亦免
波濤之震撼雖一日之居必葺庶十年之計可成
　　　囘石知縣啟
共飲玻璃江偶同王事贈我錦繡段載篤交情先施仰
佩於謙鳴不敏秪増於震悚恭惟某官糜瓊果腹珮璐
潤身豈無他人誰似韶華之秀所謂故國亶非喬木之
存盍生風臺閣之聨乃讀書山水之縣似聞三異已見
一同百里驥足之淹暫武城之寄徑千仭鳳輝之覽佇
文石之來儀某祭竈甚安代庖何味三年茍勉逝將下
吳㑹之輕舟兩地相望安得共江東之罇酒
　　　囘髙安趙知縣啟
榮分蒲璧出宰花封君子絃歌素篤小人之愛田翁泥
飲知多新尹之誇賀上維殷積中多愧恭惟某官身端
行治實大聲宏讀三萬軸之牙籖本本洽聞之學奏五
十絃之錦瑟洋洋正始之音能大其官所居而治合結
周行之綬猶峩漢令之冠逺想下車歡迎滿轍瞻言百
里乃隆凖之子孫獨有二天慰髙安之父老姑繞蟻封
而試馬豈嫌牛鼎以烹鷄某逐禄枳棲贅員蓮泛近趨
使斧謾供竿牘於小夫誰誤聽衡謂列軺車之上佐告
者過也拜而受之然因貽翰之欝然所願定交於賢者
木李之報瓊玖期以方來金薤之垂琳瑯榮於藏去
　　　囘林縣尉啟
越爼終更已問征夫之前路抗旌未至暫爲君子之同
寮倘一識以爲榮合三熏而起敬恭惟某官乗珠照夜
衡玉懸秋吞天禄巻石渠胸次負涵之至厚謝朝華啟
夕秀筆端舒發之多竒自題千佛之姓名合展三神之
步武暫學南昌之隱且昌東野之詩彩棒此來緑林斯
靖花村之無犬吠是即民庸雲路之觀鵬翔必遄王覲
某及𤓰而代束擔即行不願萬户侯雖恨識風流之晩
　時一樽酒猶能從文字之盟
　　　囘史貢元啟
敲門有客燦然銜袖之文索居無朋幸甚盍簪之喜獲
親三益仍佩一謙恭惟某官古貌古心清門清德濯蜀
江之錦巧肖淵雲繫湘水之舟神交屈賈夷猶絳帳盤
礴鈴齋應無彈鋏之歌漫續登樓之賦白璧胡爲而投
暗黄金顧忍於擲虛朋來不亦樂乎僕未見可師者言
浮物也力濬大川三百之源予何人哉豈墮汚瀆尋常
之趣某本乏擢胃鉥心之作虛得揚箕挹斗之名借聽
於聾此言何爲至我不技而癢所有還以贈君
欽定四庫全書
　漁墅類稿巻四　　　　　宋　陳元晉　撰
　　書
　　　上曾知院書(丙申三月/)
三月吉日具位某齋沐再拜裁書獻於知院大相公先
生比者勁旅窺邊蜀漢孔棘天子命重臣開督府俾得
盡䕶諸將敵愾折衝三軍之氣既張三邊之勢益合而
邊氛歛戍突騎北歸風塵日以漸清蓋視去冬表裏迫
蹙上下皇懼之時人情大不同矣夫敵至而懼敵去而
舞此人情之大患也自古智者之傾敵常出師以撓之
使其疲於奔命復歛師以避之使其怠於得意或既歸
而覆出或一去而未遽來彼將玩之以為常易之以為
不足憂習而安焉安而利焉銷磨日月而無一日之經
理也刓弊財力而無一事之堅牢也而我之運其謀者
日深蓄其力者益壯一旦長驅大舉而彼乃無一可以
支倉卒者則我可以得志矣敵之愚我計必出此而朝
野之間便晏然以為無事軺車遣而元戎歸羽檄稀而
歌頌起勢有必至患有必然此某所以痛心扼腕而不
能自已於言也某伏念前年之夏知院大參相公先生
拜樞庭之命某嘗執䞇旅進於多士之後辱顧問而撫
存之似未忘登門之舊咸知圖報每欲效愛助之私如
周人之於仲山甫者而厥路無繇今者越在千五百里
之外誠有不恤緯之憂以為非知院大參相公之憂深
思逺以天下為已任者將誰與語此輒吐其愚為二說
以獻之材館其一曰嚴上流之備其二曰審防江之勢
夫立國於東南恃長江以為重其來尚矣荆蜀上流茍
有阻絶則江南不能以奠枕浮江萬艘帶甲百萬使魏
人臨江望洋自謂武騎千羣無所用之則孫氏之立國
於吳不可謂非長江之重而曹公一破荆州則亟遣周
瑜逆挫其鋒劉備一牧荆州則令諸葛瑾從備求助而
又躬擐甲胄與魯肅吕䝉陸遜輩數十年間間闗死鬬
卒得荆州而魏不能南蜀不能東者以上流之脉絡實
通也及其衰也羊祜為晉畫䇿謂必藉上流勢若引梁
益之兵水陸俱下荆楚之衆進臨江陵平南豫州直指
夏口徐揚青兖並向秣陵是以一隅之吳當天下之衆
也卒之王濬唐彬胡奮王戎輩長驅席巻順流而下悉
如祜䇿而吳不能國矣曩嵗敵人南侵先犯蜀次犯襄
陽終犯光黄識者固甚慮之幸得棄去茍覆出熟路必
重吾上流之憂昨者蜀道多梗襄漢交急而朝廷特簡
元臣付以重任蓋知上流之勢急矣而敵破闗隘驟入
興沔繼經金洋取疾走襄郢隨復之郊飄忽震蕩雖若
可畏而倐去若非有據要㑹控上流觀變闖機逺撫長
駕之略蓋亦天誘其𠂻幸其出此然幸不可以數得而
敵國不可以形覘天時向熱敵當北去固無他慮然敵
人之多謀也變詐百出去來無常捋取之於疲憊之餘
故暫至而不留薄取而無厚望正所以怠我而使不彼
虞且將翫之以為常而不復為意外之防也今之短識
幸安者必曰敵之破蜀而不留蜀也犯襄陽而無意於
襄漢也其志在剽掠耳夫茍其志止此則取道於淮南
下為㨗顧乃自蜀而入漢也耶由是觀之敵之詭謀姦
計可以見矣彼知夫上流喉衿之地蓋彼之所垂涎而
我之所必争也其意若曰志未可以逞而漏其機則我
之争也必力心欲進而示之退則我之備之者必懈故
前年之入蜀漢也剽掠而止耳今年之入蜀漢也亦剽
掠而止耳使吾翫之為常而不疑其謀而吾所以料之
者果曰敵之志不在大也其由蜀而漢亦不過就熟路
耳是真翫之以為常而不疑其謀矣上下恬嬉而無痛
定懲創之圖邊徼闊踈而不為堅悍不可動之計墮軍
實而長㓂讎其必自此始矣敵之謀日熟吾之隙日露
一旦復由故道取蜀趨漢而吾之謀者必又曰敵所至
不過如前日剽掠耳萬一敵既入蜀略地四出命將以
據要衝分衆東下徑犯襄漢而擁重兵以規久駐憑上
流建瓴之勢以撼吾下合兩淮犄角之兵以闖前其所
為謀皆出吾之所不料則上下俱危表裏交急乃追悔
於墮敵人之計中則亦無及矣然則思天幸之不可常
念敵情之不可測委任沈鷙有謀之將帥分畫險阨當
守之地分葺理藩籬綢繆牖戸鳩亡起懦培薄塞虚使
皆有以支緩急耐鬬逐而又在廷在邊并力一心如救
頭燃如塞舟漏如敵至之無日而月㑹嵗計事事物物
必要其成必惟其實其庸可緩乎夫使上流之勢屹然
長城萬里之固則敵之所以窺伺我者其謀可寢所以
嘗試我者其姦可破夫是之謂嚴上流之備督府之開
實在九江豈非鑒於往事而以防江為急耶夫畫江而
守固若常說而亦非易事亦嘗妄論守江之三策矣精
兵驍將背水迎敵有以挫敵人之銳而張吾軍之膽使
彼不得飲馬江湄而我若可以摧鋒拒敵如苻堅之掃
境入㓂也梁益既非我有襄沔復為所破使堅順流而
下晉將支吾不給而擁衆淝水顧將投馬箠以渡江謝
安固已逆輕之矣從容不迫使劉牢之以北府精兵迎
擊於前而謝𤣥以重兵殿其後一鼔之餘堅以敗走而
江北無戎馬之腥此䇿之上者也不能刼敵於江北而
使之垂涎江滸則當擺布戰艦狎弄波濤以寡為衆以
竒為正旌旗金鼓氣色精明使臨江浩歎有莫敢南視
之意若其冒然一來則設伏出竒乗風縱燎飛礟揚灰
横截中流必不容其跬步進如揚林之戰臨水而陣李
顯忠分布戈船以其一泊於中流而匿其二於蘆洲待
其麾衆渡江則健艣並進勁弩交發而港中所匿戈船
出斷其後奪其二十餘艘焚其巨艦又令戰艦踏車掀
舞於湍流駭浪中舳艫相啣逆折上下北人憑壘觀之
莫不䘮氣勢窮計迫卒不獲逞此䇿之中者也茍恃大
江一水之隔而但於江南宿師列戍以為之防則必不
能於江中沮敵人之進而使之得以及江岸吾恐長江
之險我與敵共敵既得險皆有必死之志而吾江上之
師貪生内顧勢不足以支矣如建炎之禍杜充之兵投
戈委地不戰而潰則是縱敵及岸之失也甚者開禧防
江交植鹿角羅絡江岸㡬同兒戱不知使彼得涉江流
次江岸則此不過一炬頃刻之煙熖耳此䇿之下者也
故江北之河口一當守也江中諸洲二當守也江之南
諸岸口三當守也江北之口不能守則敵船得以出江
矣江中之諸洲不能守則敵船得近岸矣銳兵强弩築
堡立寨使有以拒敵摧鋒所以守江北之河口也密布
戰艦多設伏兵使敵雖出江而不能及岸所以守江中
之洲渚也若江南則不過分列兵屯多備舟檝以俟濟
師得便則進如斯而已矣今上流之勢既紓江靣之警
亦逺政當募江湖之驍捷以補舟師之闕程工閑暇以
修戰艦之備而又措置江北之河口某所可以築城堡
某所可以置水寨以遏其入江之路營度江中之洲渚
某地可以出竒某地可以設伏以沮其絶江之謀大要
使一旦倉卒不徒塊守江靣必於江北之河口江中之
洲渚應酬無乏倘淮襄有警得以盡銳向敵而無復返
顧却慮岌岌於有江面之憂而分其力奪其氣則内外
之畫定表裏之勢堅而後取勝之形具矣不然則邊遽
戒嚴外方應接之不暇内則怵惕而自危事出倉卒則
不過牙璋四出號召郡國不教之卒糾集田野烏合之
衆坐縻粟於長江以南謂之防江警報日逺則散遣解
弛又復置之於度外則是自開禧以來至於今日之痼
病前後同一證候也謀國者烏可不知改圖哉夫是之
謂審防江之勢夫上流之備既嚴則江鄂建潤之間可
以安枕而上下無俱危之憂防江之䇿既密則蘄黄揚
楚之間雖有警報而表裏無交急之勢其利害甚明而
易見也夫兎過發矢固不及事亡羊補牢猶可為後圖
是區區憂國之小忠也不然以書生之迂闊小吏之疎
逺而僭言當世之事是真不自量矣古之謀人固有深
居沉思盤礴鬱積於中撫事㑹之未有處者而邂逅旁
觀一語之近或觸其機中其㑹足以發其紆鬱未及之
思而就其方來之功言固未易以人廢也帷籌之隙惟
知院相公先生一過目焉萬一有可以發執事之思則
某僭言之罪其庶可免乎不備
　　序
　　　送袁明仲入京序
袁明仲擔簦過門若將逺役余揖而問之曰嵗莫寒侵
風饕雪虐子將安之明仲曰亮舊從編修右司謝先生
遊今齒長矣而學不進負先生之教是懼亮將問津乎
先生而上㑹稽探禹穴踰九嶷浮於沅湘盡覽名山大
川之竒一浣心目之陋如司馬子長之所以遊者予曰
學莫便乎近其人而取諸物者為粗子由於山見終南
嵩華之髙於水見黄河之大然猶必見歐陽公必見韓
太尉而後為盡天下之觀天子之都天下人物之所萃
子行矣問之在朝材優康濟中外倚重豈無號江左夷
吾者乎陳義秉禮姦邪知畏豈無能使淮南寢謀者乎
問之在野豈無負王佐才而獨酌新豐者乎豈無志在
王室而卧雪長安者乎茍得其人則介編修而往拜之
觀其道徳之穹窿聽其言論之竒偉髙山仰止景行行
止則雖愚必明雖柔必强其為學之益豈真口耳戔戔
之為得哉余將見子之垂槖而往稇載而歸余不敢以
吳下阿䝉視子矣編修於予言莫逆試舉似焉明仲曰
諾
　　　贈易數胡一鑒序
萬物在天地間往來屈伸消息乗除皆兩也一而不兩
則獨陽不隂天運息矣常夜不晝人事圮矣艮以止為
徳而又曰時行則行不常止也以静為體而又曰動而
不失其光明不專静也胡一鑒為余以數起卦得艮之
四曰時止則止外體也時行則行内體也余曰不然有
止則有行有静則有動二者互為之用而後造化神山
之凝重而雲興焉冬之閉藏而物始焉皆艮之義也顧
行而合時措之宜動而得光明之道則行非妄行動非
妄動矣行而宜動而順惟知止而能静者見之不則憧
憧往來朋從爾思方寸亂矣眸子眊焉行則躓動則閡
又誰咎哉一鑒曰吾乃今知連山首艮而受之震其至
矣乎請書此以為贈
　　狀
　　　申措置南安山前事宜狀
某照得南安林峒自嘉定間羅孟二李元礪等作過以
至年來時作時止狼子野心委是難以保信某被命來
此幸承招撫已定之後即出約束戒飭軍縣隅總安輯
調娛惟欲安静而互相讎殺澒洞未已凡五七次已與
之隨宜解釋然近者傅元一之警驟集三四千人㡬致
驚擾亟責縣官招誘傅元一出官且一面調兵前去南
安縣措置招捕其賊徒以傅元一既出無人為首且見
南安増戍不已方爾釋散此其措置闗防勢不容緩須
至畫一開具項下　一峒民作過非如他賊相擾能四
出為亂近則出至南安南康大庾諸邑逺則出至南雄
韶州管下纔有所得即便歸峒正如鼠狀不敢離穴雖
然不能為亂而常足以致亂如前此百丈平固之賊則
由黄十五之變窺見郡縣奔命之勞因為投隙抵巇之
舉區區謂當置一軍寨且以千人為率屯於諸峒出入
必由要衝之地専一教練防把伺其來則勦之彼必不
敢輕犯彼若從他蹊旁出則我軍入闖其穴亦必不敢
輕出聲勢既張姦謀自息所有置寨去處一面參酌士
民公言踏逐𦂳切去處討置起造供申　一置寨軍兵
不須别有調遣照得本司昨置大傳石龍兩寨正在峒
中平坦之地古城一寨正在南安縣下始基於王金部
涔終成於趙寺丞汝讜初申朝省行下寨官係本司辟
差材武人寨兵不許承受差使不許調遣移戍專一在
寨教習事藝自立寨之後十年之間峒㓂有所憚而不
作只縁中間有失初意調三寨兵出防鹽子為賊所窺
打破三寨而舒慶二黄十五之變相繼而作以此見得
近峒處不可不為彈壓之備利害甚明今來三處舊寨
未能頓復三寨兵額且闕其半見己一面招填取足外
餘就本州禁軍吉州强勇軍瑞金武雄軍㑹昌强勇軍
及諸縣土軍内酌量抽差更畨屯戍　一贛州禁軍額
管若干人廂軍額管若干人今來共闕若干人所有見
在廂軍盡充厮役而壯城禁軍仍為諸㕔占破幹官㕔
有占至百十人者平時不識教閱緩急調遣不行今來
盡占前項廂禁軍缺額填刺雖足壯城廂軍並皆要及
等仗强壯人却發廂軍下諸官㕔照合得人數外所有
禁軍並與押囬各歸營壘免有役使得養息筋力日習
事藝若將來禁軍有缺額仍就壯城廂軍中揀選陞刺
庶㡬更畨山前可以倚仗　一贛州管下如寧都有城
舊為賊人巢穴處及南安峒中多有隨賊出草有過無
歸不齒於鄉里之人與夫單身鹽子被罪逃軍打把弓
手等人身手可用無所顧藉出入林峒伺隙喜亂誘脇
良民唱呼生事皆由此曹今來招填贛州廂監軍本司
三寨兵除刺子弟外仍榜下諸處許前項人並來應募
更不問所從來等第揀刺可以收羅田野拳勇生事之
夫而軍伍獲趫捷有用之卒實為兩便　一昨來陳寺
丞申請令㑹昌縣知縣以軍使禁銜欲招戍兵數百人
彈壓鹽子昨來本縣止招到一百餘人在縣屯戍今契
勘㑹昌雖是鹽子路頭然千百為羣皆從鄉落往來間
有警急此百人者安坐縣中救援無及且彼衆我寡未
見其足為損益除已别商議措置鹽子一項外今欲抽
差上件軍分前來山前更換移不用之兵於有用之地
委合事宜從今任王㮚年滿後所有㑹昌軍使免令知
縣繫銜　一南安峒中前是赤水疋袍之民憑負險阻
怙終喜亂然非六保水路諸峒之人與之附和亦不敢
輕有動作訪聞六保水路峒丁多欲安靖以保家室各
家以栽種薑蕷為生前日傅元一之徒迫脅六保之人拔
其薑蕷强之從亂而不肯從亦見其間非必盡無忌憚
如隅總等人實為官司臂指雖未必盡皆忠實要亦自
有知義自愛家温有顧惜者官司平時以恩意固結有
事以賞罰激勸則峒中動息纎悉可聞或使之彈壓不
肖調娛間隙或使之㩦間賊徒捕斬兇渠恱以使之必
可得力已行禮請有家資識道理者前來本司諭以徳
意及行下根刷諸峒隅總姓名各與換給新帖責令専
一督察姦邪彈壓鄉保凡有峒丁生事萌芽之初便仰
先將姓名具申一靣解散如或不悛即仰便宜結約毘
近隅官都保將生事人捕解或有拒捍許令從長區處
如功狀顯著並當厚加犒賞或申朝廷補授官資元有
官資别與陞轉　一近年峒民習見官司招安之利偶
有争鬬因至讎殺犯罪難逃便欲出闗集衆出草生事
然行闗揭旗或取其鄉有讎之家或捉押愚蠢單獨之
夫出名為首迫脅起事其用心以為官司若欲窮捕則
禍歸主首之人若欲招安則可推出以嘗試官府而其
中實専進止實行闗集之賊遂可免禍得利今來榜下
諸峒茍有仍前生事之風仰鄰近諸隅密切速具首謀
冩闗行闗人姓名飛申官司勦捕須要獲的實首謀等
人方與休息或徒黨鄰近隅總能用計捕解能自斬戮
前來斷與厚賞補官定不容妄攤假名為首人出官指
掩以圖休息庶㡬有以破姦兇之謀絶希覬之念　右
措置闗防固當随時酬應而大槩須從此數者為先除
己一面施行外謹具申尚書省樞密院伏乞指揮劄下
以憑遵守
　　　申省措置峒冦狀
恭凖省劄備奉聖㫖令某將帶提刑司職事時暫前來
吉州任責措置討捕湖南酃縣殘破吉州永新安福兩
縣賊徒務在目下勦蕩净盡除己尊禀回申外照對酃
冦發作只因縣令陳秉義者科歛苛刻致失人心姦民
喜亂遂借斷治划船不平事為名閧集徒黨越境刦掠
亦有無行止士人從而教揉作為詩賦遍貼鼓惑㐫暴
隨之其徒日衆吉州兵少應援不及永新安福被其禍
當來湖南若因其出峒早作措置以殱其後亦不至猖
獗如此本司以吉州一壁係屬帥司調遣深恐相去遼
絶不能及事聞警之初亟調本司所有三寨任田等處
軍兵委將官黄正己趙雄前去䇿應其間事宜亦節次
具申朝省今來張總管之兵既至雖勦逐得捷而其徒
或出或没又有睥睨龍泉太和等處日有急報南安諸
峒自向來招撫後峒丁讎殺時有嘯聚至五七次近者
傳元一一項聚至數千人㡬至出草本司亟行撫定幸
方安静而又許應二彭三五者為見酃㓂猖獗多得財
物婦女回峒乃謀結連通同刼掠公然行閧作㓂許以
虎彭勢彪出名閧集諸峒不逞之人至四五千人分頭
刼掠今月初十日㑹於上猶城下徑取南康入贛縣界
聲言借路下吉州太和欲合酃㓂本司亟牒吉州張總
管照㑹仍取回本司所發黄正巳趙雄兩項軍兵前向
太和扼斷賊人下吉州路以謀伐賊又牒南安縣權發
本司所調池司任將陳仲兩項軍兵急回南康欄截賊
人歸路却就贛州見存禁軍内㨂選壯勇之人重立賞
格調遣衝擊其賊人志不得逞突至西水放火取小路
四散歸峒又復生計分頭從龍泉縣界謀犯吉州十四
日從羅家峒侵大小黄沙陽村等處又一火駐劄南康
管下逼近禾原本司即牒張總管分撥軍馬前去龍泉
防捕外其賊人姦謀叵測須合掃蕩擒戮渠魁俾來者
知所懲戒方保後來無事某雖以痼疾發作力丐祠廪
適有冦警己即具申尚書省樞宻院自詭任責不敢以
賊遺君父今又准省劄行下令某移司任責措置斷凖
省劄行下恐州縣無兵可用無財可支見調淮西招信
軍池司人馬及建寧府泉州左翼軍兵二千人付張總
管總轄且令諸司於見管錢内應副激賞供億之費仰
見廟謀深逺動合事宜某切有區區愚慮條具於後
一伏准聖旨令某移司吉州任責委合便宜區區之見
以為吉州之冦自外而作是皮膚之病也南安之冦自
内而作乃腹心之憂也湖冦巢穴在於酃縣越界刼掠
若令湖南以重兵臨其巢穴賊人回顧惴不自安或既
出而不可歸或已歸而不敢出却從本司調兵為掎角
與之夾擊自可集事今南安之冦相繼而作乃在江西
接連之路萌蘖之初尤當防遏不可使之燎原以賊人
姦謀方窺吉州欲合酃冦萬一遂其姦計則吉州愈難
支吾上流郡邑必將震動以吉贛事勢緩急計之只當
且就贛州調遣措置為便向使無南安峒丁之變在某
當即日就道便為吉州置司之計今南安項洞方殷迫
近贛州在某當量緩急隨宜制變乃無失䇿見今已給
格勵隅總安輯諸峒以孤賊勢宻設方畧必擒賊首庶
㡬峒民安業不至相延而起外牒張總管提兵於永新
龍泉兩路嚴為防把以塞酃冦來路却候朝廷所調諸
處大軍之來别具事宜討捕　一目今吉州兩縣既破
他邑皆為防禦之備財賦所入必虧兼以連年兵盗相
仍餽餉盡仰給於吉州委是事力空匱而贛之創殘未
復賦稅失䧟至仰𣙜酤以供助軍湏某到任痛加撙節
半年所儲數日調發已覺素手兩郡並罹盗賊之禍决
難應辦今准省劄令諸司以見管錢物那兊支遣别與
出豁但彼此司存渙散難一少有扞格便有乏興之患
不若從朝廷劄下本路轉運司専一應副糧餉一事如
激賞等用乞從朝廷科降銀㑹或指定州郡如袁州臨
江軍無為州建昌軍等處截撥綱運錢數發下應副支
遣方免失事　一用兵之道賞行貴速激厲戰士及隅
總等人須得眞命告身有功即與書塡欲望朝廷科降
承信郎三道進武校尉進勇副尉各五道副尉各十道
在某决不敢以名器假人以布私恩候立功書填即行
具申未用者當置籍抄具實數申宻院照㑹　一軍前
使喚非素知其人可以倚仗者實難委用欲望朝廷特
降指揮容某時暫選辟事已不敢援例
欽定四庫全書
　漁墅類稿巻五　　　　　宋　陳元晉　撰
　　記
　　　潭州州學先賢堂記
濂溪先生上承孟氏之傳傳明道伊川二先生而道益
明祠於學舊矣龜山楊先生文定五峯二胡先生晦庵
朱先生南軒張先生見知聞知發明衛翼之功尤大其
附之祠則潭其所㳺居云爾祠寓稽古閣之翼室余來
眡事三日謁先聖已則謁先賢顧瞻位置湫隘面勢䵝
昧大懼不足以竭䖍教敬規易置之多事未皇也越明
年五月上印將行㑹帑有羡相先聖廟門之右得隙地
縱十丈横半之草莽藂翳下為汚池然嚮南明敞平治
而埤益之作祠為宜遂出錢緡三千米石二百委善化
令趙君汝溆文學雷君必奮共圗之且俾以故侯西山
真先生列之祠十月趙君以書來告廼七月朔肇役庀
徒焚薉翦蕪疏洳決汚築贏千夫厥基砥如立堂三楹
延宇垂阿繚以修廡屏以崇閎工堅材良鉅麗宏壯可
百年不壊也余方歸憇武夷山中士友岔集客有詰余
者曰潭非昔康裕比城復扵隍戎復扵莽托裏捍表䕶
有慮無是所急也茍力之紓釋此不虞而頋彼之圖子
非迂乎余曰邇謀若切逺猷若迂其來尚矣雖然艱難
危急之秋衆心成城以理義之強也無競維人以衆善
之助也學術明則人心正師道立則善人多潭之民以
淳古稱士以節義著其質厚其志美牖之以學而表儒
先以風之俾民若士以瞻以儀良心興起而知人之所
以貴於物中國之所以别扵外夷者必尊君必親上可
殺可辱而不可與為亂出而立乎人之本朝有陳義秉
法之風有首公犯難之操誠死社稷誠死封疆使姦邪
閉息而緩急有所怙其闗繫頋不重乎是則師帥之事
區區所為作祠之意客乃謝不及因書以遺趙君俾刻
之石以諗學者焉
　　　廣州州學序賢亭記
淳熈初元詔州縣學立射圃獨嶠南以荒逺無應令越
五十年而南海郡博士許君巨川始克為之相地番山
之趾散蕪輦穢增庳夷髙抗侯於西締亭於東凡費錢
十萬出於君所捐與帥守應純之所佐者各半之亭成
扁曰序賢侯又以弓矢贈君乃率諸生合射非籍於學
非齒於鄉而徒以藝進者不與其寮陳元晉適以校文
聫事觀其成諸生進而以記請辭不獲則為之誦所聞
曰周官六藝射次禮樂澤宫所差諸侯由此其選以射
教士尚矣而羿之善稱於天下卒不為孔孟所予何哉
古之射禮擇耦為先公罔之裘序㸃揚觶而延堵觀之衆不
肖者却而未純扵善者恧不敢進惟執徳信道之篤者
在焉故吾夫子所與揖升下飲者皆賢也而弓矢云乎
哉苟夸藝而不貴徳則號猿貫虱折翼附膚者控弦而
登而洙泗及門或羣形其絀矣而可乎許君飾己以先
物康色以誘善吾黨浩然歸重而臺閫敬信之由是聲
應氣合學政畢舉創小學廣弟子員増嵗廪之租補庋
藏之籍講鄉飲之禮飾丁祭之服矣而又以餘力及此
且表亭示訓為諸生勸其用力勤其存心忠諸生其何
以稱繼自今日脩身為弓矯思為矢立義為的定而後
發春秋㳺藝借之以驗行事曰凡吾平日所為果若賢
歟果足稱先生所序歟若是而面正鵠布武此亭可無
愧色行有不慊於心則望矍相而返者心誠求之益求
所以稱所序雖不中不逺矣諸生曰諾請以是為記嘉
定昭陽協洽嵗除月望日文林郎廣州增城縣丞臨川
陳元晉記
　　　汀州卧龍書院記
紹定二年閩冦自汀之潭禍延邵劔聲震建福漳泉之
間明年四月通判安豐軍事李公華被命䕶淮西軍討
捕首㑹招捕使陳公韡决策所向公謂賊之根源於潭
飛招賢者腹心也流漫於數郡十餘縣者四支也潰其
腹心則四支不能振掉矣時賊方四出公自延平轉戰
而前指賊之巢穴為的賊歸則邀擊來則迎勦將士用
命遇賊則克南𢷬招賢之墟北夷潭飛之窟兇渠失據
次第就擒而閩冦之大勢定矣初冦亂方殷汀卒闖隙
陵守將為暴内外交急人心摇摇公詭辭調温陵戍兵
來汀已宻布靖内之畫至是入攝郡事首亂伏誅一塵
不驚民之惴不自保者乃克復有其家室天子嘉之命
公為真公當師旅飢饉之餘簡節疎目輯散鳩亡威暢
恵孚人和嵗稔退食之暇考圗訪古知郡後山麓故有
卧龍亭者葢因山取名嵗久圮矣獨陳公元輿之詩在
猶膾炙人口觸境興懐庀工肇役相郡西偏為堂三楹
前榮後室翼以兩廡扁仍亭舊曰卧龍書院而刻諸葛
忠武侯遺像於其間圗八陣竒正之勢書王業不偏安
漢賊不兩立語於左右壁而朝夕瞻敬以寓願學思齊
之意葢不徒存故迹侈後觀也則遺書屬元晉記之元
晉惟疇昔畨禺幕府與公為寮相得最深風簷握手月
牖對床劇談世事往往至夜分嘗相與竊嘆今世之士
氣卑論弱不以厚處其身觸事畏縮惴惴若不可為者
顧余無挾妄行擬歩輙躓方自退省而公敏識強力易
人所難功立名顯且以昔賢之逺且大者自期此余所
媿而樂為天下道者焉敢以固陋辭夫靈於物而為人
秀於民而為士凡宇宙内事皆吾分内事也茍一物之
不體則吾身為不仁古之人視民饑溺由己所致弗克
俾后為堯舜則若撻於市葢士之一身其任重固如此
而非曰食君之禄則懼其以不任事為辜耳而况大義
未伸四郊多壘事㑹方來顧沈酣於生死醉夢之境頑
然而弗之思可乎公受任驅馳不肯以賊遺君父謀畫
夙成機警㨗出料事制變卒潰於成固已賢於人逺矣
然猶慨慕忠武侯之風而竊有志焉其知士之所以為
士者歟雖然有閎大廣博之思必有歛退宻察之功有
激昂奮發之志必有沈重静專之守忠武侯之風烈炳
然與日月爭光固其志略所就然友元直拜徳公尚賢
好善休休有容其蓄徳甚裕也集衆思廣忠益惟恐已
有纎芥之闕其處巳甚嚴也躬耕草野無意聞逹身都
將相所欲不存視天下無一足以動其心者其操持甚
固也然則忠武侯之所以抗志明義不撓不折足以質
諸天地而不慙者豈夸詡之為哉要有為之本者矣故
因公之請輙誦所聞而致朋友切磋之義焉公於余言
莫逆儻以為然乎公字實夫建安人為辛未進士以功
擢大理寺簿今以直寳章閣守郡云六年正月既望臨
川陳元晉記
　　　翁源縣令㕔壁記
余與李實夫為辛未同年後十一年㑹於羊城又為同
幕時翁源令闕諸司推實夫能議辟上余愛實夫之才
之竒謂不應深入瘴重處實夫笑曰今仕者每患五削
不易得故抗走塵俗惟視上官色可否脅息不敢喘同
列矛㦸相向見便則奪權要之門茍可梯媒如蟻慕羶
如蚋聚醯不復顧惜名義使其氣餒精摇為身之殃心
之病者甚於瘴也華誠未能忘情斯世使得一山水縣
治之為可扳功令為脫選計其吾心休休焉出則勤於
民入則休於書比及三年神全守固無愧怍於俯仰間
猶將使窮林深谷匹夫匹婦皆無所疾苦瘴焉能病予
哉於是辟上不辭命下即日就道未㡬政聲獵獵日起
􁊘婺得職流徙復業僵植壊修百廢具舉隐然為韶五
邑㝡两臺交薦之且通籍殿中矣葢不惟實夫之才術
足以自著而其識趣夐出流俗之表為難能也又三年
余需次里中實夫遣介走千二百里來告縣治之成且
曰翁源舊無壁記父老黄汝旻多能言舊事暇日帥僚
佐載酒訪之得乾道乙酉以來宰者姓名自張君敖而
下十有五人乃夀諸石以補闕典敢求數語鑱其上噫
實夫之敏於事雖其小者不茍如此故予不復為漫衍
而直書實夫所以來翁源之意以告後之君子毋徒曰
小邑寡民云耳皇上踐阼之初元八月既望宣敎郎新
慶元府奉化縣主管勸農公事兼兵馬監押臨川陳元
晉記
　　　崇安衢川橋記
徽猷建安李公上長沙帥印將行謂某曰距崇安東南
三十里有石巋然㧞起曰劔巖又南行十餘里里號建平
有水合流於巖之兩腋曰衢川余族姓居焉葢三百餘
年里人因名李衢又數里許曰衢峽相距三十丈而贏
兩山唅呀壁立斗絶中通一水湍激如箭故有橋而屋
其上則余叔父南雄使君某所作也嵗久橋朽而屋且
燬霖潦淫溢則行旅重足倚擔嘑渡不得濟余欲更造
久之前年夏出嶺留贛族兄富復以是請余摸索槖中
俸餘可辦此役則諉富歸而相其地地初屬南雄諸孫
至是合辭願以地佐余於是練日得卜肇役庀徒工役
讙趨不勤鄉閭輦石埤址障狂墉如飛梁作宇搴空翼
如繄衢川有橋子其為我書之某曰今人乍見孺子將
入井匍匐往捄非要譽於鄉黨朋友而螻蟻可憐猶編
橋活之心誠厚於仁也公疇昔浚湟川奠閩嶠濡清江
此手所活多矣則視里中之墊溺者能恝乎抑某竊有
感焉有南雄則無橋而能有橋有徽猷則橋廢而復有
橋衢川顧不以李姓重乎鄉里有巨人長徳河潤山暉
漸被實多興利除疚嘉頼實衆獨一橋云乎哉今之士
固有慰題橋之願則襮印綬澤輿馬徒以耀桑枌為榮
茍可梯巳植私為穽為壑以患苦其鄉黨鄰里而不嚬
其顔者視公用心為何如夫薄於所厚何所不薄能援
天下之溺者固利鄉邦一念所推也公曰是我心之所
同然者筆是為記可也橋經始於某年某月越某日而
告成厥費為幣若干緡云
　　　贛州清平堂記(代李實/夫撰)
清平有堂識余喜也喜者何志民不志功也端平三年
三月夏南安峒丁踰嶺掠韶雄屬厭而還余方上廣漕
印奉詔奏事道間被命布憲江右仍領贛事丞相書趣
疾驅余不敢辭詣所部則賊招矣余幸蒙成而亦不能
不過計狼子野心不一大治使得氣去復利導之懼有
後憂居無何挾仇交兵包藏嘯呼圜視欲起者踵告矣
調解開釋倐聚忽散而酃冦作時贛兵出援永新戍上
猶王安民嗾許彭乘虛首禍一日飄忽入贛謀趨吉以
合酃冦余亟趨廬陵兵泝萬安逆塞賊衝伐謀也又黙
計尺藉中無可使者然坐視其恣肆而莫之攖則賊易
我滋甚乃出帳前淮校夜射賊營賊驚且遁量時度力
人人言招之便余不謂然帷幕下士陳元晉曰兵以氣
作少可擊衆着着中機㑹能速集事則財不至甚費能
如此則滅賊不難與余意合遂决征謀首汰鄉人之尸
將官而避事者立幟庭下掲醲賞以募死士余親簡視
而與之約凡十人為隊行則相保任戰則相救護一人
死則九人相連坐先登得雋賞如格且刺填禁卒額衆
聽令已超距截髪誓以死往適㑹昌強勇瑞金雄武雩
都平頭南康蓮塘之軍皆集悉付池司任思定俾跡賊
所在追捕復捐緡錢二千委南康令戴翼犒義丁為掎
角助賊之出也四面鷙匿狙伏之姦方覘我利鈍以决
作息計非萬全不可賊出彌旬矣料其氣竭歸必不整
出其不意擊之必克任思定者從軍久未登勇爵取夙
庋告身馳一介持諭思定能取疾走賊所有功即授之
思定感激亟進王溪與賊遇皷勇直前一勦千餘賊溪
流為斷俘馘狎至盡奪所掠子女輜重賊敗竄匿山谷
王安民竟死於前賊氣大沮猶分其徒復出龍泉掠萬
安侵太和睥睨廬陵乃檄張旺逆之永陽任思定邀之
桃林上下首尾夾擊而戴應奎中捍太和先後俱以捷
報許彭復鳩宿賊健鬬者八千餘人闖廣而南廣郡先
被牒有嚴備賊不能前盤礴躑躅於大庾信豐之間四
出以撼山塞度賊勢蹙矣宻結知義者夷賊窟穴携賊
友黨且邀其歸而圗之分擘一定賊至桐木崗戴應奎
首挫其鋒賊衆若林雖敗方狺狺然迭出鬬我師任思
定麾騎兵繞其後賊不能陳屠殺盈野視王溪之功加
雋焉賊走退無所㨿竟就擒以檻車來正嘉熈初元正
月十一日也距賊入贛两月餘方新山堂落成因念疇
昔臨汀夷荒剔穢之艱甞作新堂取賈琮平賊故事扁
以清平及來領贛威望無以壓難俾民罹冦虐無狀有
靦猶幸撲滅早庶㡬箬鹽荷飯佩犢帶牛復見太平之
舊而消烽灌燧使田里無愁歎之聲是固拙守之所自
喜者則取汀之堂名復掲於贛為宜雖然痛定思痛則
今日之事直幸而集爾余嘗揣三十年來已往之跡自
羅李不靖惟許俊龍泉黄土一捷甚偉中間顧以招安
為第一義使姦邪生心如地塵隨掃隨生迨王金部涔
擒鄧冦留直院元剛擒鍾冦而石龍太傅古城三寨参
錯於冦所出入之衝峒民之不敢動者十數年來者失
創寨本意輕調兵出舒冦無所忌而動黄曾因之效尤
生孽當路者一切以煦濡涵貸為事出爵賞奸捐金買
静後循前謬牢不可破㡬何其不誨盗哉余始至規營
阨塞處屯精銳三千人虎視洞口聫結隅總宻察潜制
使其動則不得出出則不得歸既聞於朝矣未報而許
彭之變起四顧百短呈露寮吏切切耳語謂必敗乃公
事三邉孔棘甲兵錢穀之間廟堂正爾應酬叫呼不能
遽徹臺屬郡佐亦被朝命方雜然出冀成事余孤立一
意憑虛運掉以希一勞永佚之福則其遂濟登滋不謂
之幸而集得乎思舊聞南安退校語謂前此陸梁等耕
夫耳葢䧟於姦人之穽至死不悟而來者積玩無所創
故其從亂也輕姦人造謀必怵愚賤單獨之夫出名首
事而隂顓進止於行間梱載而歸不饜不止卒又推首
事者出要我市招否則詭託於義執戮獻狀官吏甘其
欺幸無事姑縻以爵首者僭盗之賞從者味盗之腴此
盗所由蔓也今兹反招從捕彼亦無得有䘮造謀者死
首禍者誅從亂者勦篁叢蒲澤氣奪膽落有以成官府
尊重之勢矣潢池弄兵飢寒所廹單車撫定用輯民散
昔人非不武也若怙頑喜亂伺隙興戎俾下人有輕上
之萌長此安窮故余因堂成輙書昔所聞今所行之詳
以告後之君子俾知所以靖我民者噫自居於弱不思
所以自強之道而欲媚人以求安皆侮之招亂之階也
豈獨峒冦為然哉余建安李華實夫也嘉熈元年四月
既望記
　　　牧齋程伯強遷墓記
寳慶乙酉十月乙酉程寅仲孟敬遷牧齋先生之柩𦵏
於崇仁鄉鶴鳴山之麓初牧齋無恙時某嘗芒鞋相從
自山莊過公前所塟石井岡公曰是吾容棺之墟也余
夙嗜郭璞書苦於貧不能得佳城姑存是以待來者余
官章貢聞公殁且𦵏則移書以公所為余言者告孟敬
孟敬復余書曰寅仲之貧猶先君卬取頫拾經營朞年
而克襄大事若改為之須少暇始能及是耳越三年余
歸里中每與孟敬談及前事未嘗不流涕嚬蹙以為是
不可安一日過余津津若有喜色扣之則曰得地矣孟
敬之志亦可悲矣夫余與孟敬為丱角交志相得道相
合也而孟敬連枉塲屋竟未能取一第為親榮而親之
亡也力貧攻苦求以承其志者若恐其不得安焉孟敬
之志亦可悲矣夫遷有日廼為識其日月於幽若牧齋
行事則有國録李公之銘在
　　䟦
　　　䟦章少機詩
辱示詩編何其富也東坡先生嘗云眉山道士李伯祥
好為詩如夜過修竹寺醉打老僧門要自可愛然一聫
之外無傳焉少機警句既為李公子經拈掇而又欲盡
出其餘傳於人視李道士褊矣巨編奉歸三劵助刻梓
之費
　　　䟦裘元量竹齋漫存詩
孟子曰誦其書讀其詩不知其人可乎某生晚不及識
竹齋裘公嘗見章泉老先生言公之詩氣和韻逺當入
江西後𣲖比得竹齋漫存一編讀之竊獨愛其與弟元
徳安樂窝詩有莫春浴沂風雩詠歸氣象是可以知其
人矣雖然竹齋所存葢與西山對峙固有不待詩存者
　　　䟦吳士剛詩
詩三百篇雜以小夫賤𨽻之作而夫子蔽以思無邪葢
先王之澤也王澤竭而後之詩駁矣遺物絶俗者其辭
誕憤世嫉邪者其辭激慷慨功名者其辭夸流連光景
者其辭靡是故君子貴養其辭之所自出吳士剛父子
皆嗜詩有樵隠遺藁楚山狂吟氣豪辭壯如出一律亦
甚可喜矣更能於前軰所謂發穠纎於簡古寄至味於
淡泊者涵茹沉浸而放於辭則至矣士剛以為如何
　　　䟦楊伯傅詩後
前軰謂作詩必此詩定知非詩人近世宗晚唐者則以
體物切近為工以寄興髙逺為忌而或者謂後山好處
如參洞山禪不着正位是果何說邪楊兄伯傅留意於
詩亹亹廹人矣試舉似氷翁瑞陽使君若有一轉語幸
以見告當相視一笑
　　　䟦趙寺丞公茂詩
公茂宰衡山時軍府急符下無虛日作邑者酬應不給
而公茂彈琴賦詩公事都了今集中所録多衡山詩也
時余贅倅長沙得公茂所寄吟藁其間佳處竊以為深
厚如懶庵峻潔如紫芝清切如仲白葢兼儒藻宗英之
長乃到此久之為好事者持去廬陵彭叔東忽以所刻
吟藁甲乙帙來不啻魯之得寳玉大弓輙書其後且識
余喜
　　　䟦宋常父詩後
作詩如學道時至自純熟平夷而有逺思淡泊而有餘
味則至矣余聞之東山先生者如此今以告常父
　　　䟦石溪漫志
古人纂言記事或本諸故都遺老之所睹記採諸退卒
老校之所傳誦葢謂文獻之不足徴則得於聞見之可
信者猶當傳也而况親見前軰多識往行㕘㑹稽粹如
黎君是編者其可無傳乎司馬文正公修通鑑實挽劉
道源同事近者陳止齋病史官不宿業而薦王明清軰
可任史職皆以其博物洽聞可與考訂古今事耳石溪
老矣方友梅於嶺趾哦松於藍田學問延迤日大以肆
他時有作宋一藝者將以網羅舊聞其不舍石溪必矣
　　　䟦李梅亭浮香亭說
程虎卿為予言翁吉父居市而不為市之道有宋清之
風葢儒而遁於醫者也因出李公國録浮香亭說示余
余讀之竟曰萬物爭春而梅花盛於風饕雪虐之際衆
芳炫晝而梅香發於参横月落之時葢幽人之貞逸民
之清也吉父能領此則對梅可無媿矣
　　銘
　　　硯屏銘為曽㡬伯作
彼美石兮宛有玉質自然而文是化工筆雪霽月明水
落石出幻成剡溪移來赤壁刼火洞然孰藏於宻曾子
得之寳用無斁仁知所樂動静不失君子比徳温文簡
栗玩而忘義是亦尤物曾子識之中有悟入
　　　安分齋銘
大鈞坱圠品制萬殊鵬背摩雲龜尾曵塗䕫則不足
蚿則有餘窮通豐嗇工拙知愚造物何心分量爾拘宰
相歇後將軍人奴夫子轍環終老匹夫冶銅弄臣飽死
侏儒原憲肘見窮栖繩樞逹人大觀其中石如嗟世之
人役知劬劬效尤畫虎助長續鳬為䑕發機為雀投
珠曽不却顧不資其軀吾儕樂天厚養燕需患不自
信鏤之坐隅
　　　息軒銘
心者善根人以私蔽憧憧往來與物俱靡故心之危當
以静觀大學教人息焉乃安方其息時室虛宇定如彼
而狂如是而聖舜跖善利堯桀是非在吾目前瞭然無
疑擇善必明守善必力憤如悱如斃而後息如從息入
以不息終之徳之純與天同功
欽定四庫全書
　漁墅類藁巻六　　　　　宋　陳元晉　撰
　　祭文
　　　祭雷知院孝友文
嗚呼執政大臣調一四海平則稱衡和則稱宰疾惡已
甚相軋以私恩怨往復不平所基嗜事求快砉然一奏
其傷實多不和之咎能平能和唯公德全參柄鈞樞人
無間言坯冶一陶簫勺羣慝朋亡包荒無反無側化工
宻庸庶物露生顯仁藏用無功無名胡不顓面永綏宗
社言晝其繡言秣其馬舊遊阡陌將假之光後進考德
將熏之香東門祖帳籩斚未洗云何奄忽邦國殄瘁如
某晚出實竊賸殘公辱知教愉愉歡顔飢驅宦拙自拔
無術公辱從臾篤契相恤有來訃聞心折涕零逺縛一
官薄奠莫親公今已矣言猶在耳誓少自見毋負知已
　　　祭孫提刑文
嗚呼君子邦家之光善人天地之紀不必計其或進或
退或仕或已茍其巋然而存則皆有補於世忽山頹而
木萎羗觸目之殄瘁哀哀孫公金堅玉粹瞻前修其已
邈維絶學於將墜厲之躬行博之講肄强為善兮不倦
哀人窮兮由己公爾忘私義不謀利蓋粹然樂克之好
善而挺然曽子之𢎞毅某之衰老公不我鄙湘濱為寮
情好洽比凡言話之相勉曰力行乎好事我隨牒而南
馳不見公者三禩每惠問之渠渠必傾倒於肝肺近走
一介訊公興止疑囬鴈之杳然而公已一疾不起矣彼
蒼者天何遽至是有子垂髫無父誰子有母垂白無子
誰侍愛我公者所以痛哭而流涕我知公心有不謂是
公方貤恩先姪後子豈以子故賫恨于地棠棣之華孝
養不匱公與母訣而尚有弟惟是賢者殞背而彫零則
吾黨為之奪氣小人無所憚君子無所倚公論誰與之
扶持斯文誰為之興起則公云亡蓋重乎他人之死此
某之慟哭固不獨弔公之私與夫識我之義也有酒盈
樽有殽盈簋一奠莫親老淚如洗
　　　祭何尚書異文
堂堂月湖老成典刑德超人羣而德不形知周事變而
知無名載笑匪怒執義若爭難進易退達可則行包荒
納汚中有渭涇察宻精緻行之寛平曰介而通曰和而
清求之當世名公巨卿流或徇俗激或矯情何足以齒
大雅之英摘髭科第自其妙齡策足華要逮于晚成德
業久大聲實蜚騰少留步武可柄樞衡浮雲富貴何視
之輕言晝其繡為桑梓榮繩軌里中非義羞稱如彼在
洛司馬端明梯接後進位貌不矜如彼在潁六一先生
山暉川媚藹然風馨或薰而良或聞而興如何奄忽巷
無歌聲睠懐夀雋心折涕零某當晚出龍門獲登辱知
辱教義篤情親齒牙之論委曲提擎文字之飲從容講
評松髙羅施栁菀蜩鳴凄其一夢俯仰成陳惟公不朽
鄉社簋鉶夫復無憾歸哉佳城哀哀吾黨獨行睘睘誰
歟訂頑誰歟息黥輀車夙駕不殞者靈瓣香束芻尚歆
此誠
　　墓碣
　　　文溪先生致仕大夫陳公夫人黄氏墓碣
先君文溪先生諱凱字仲髙世占籍撫之崇仁曽祖光
道祖耕鄉里稱善人宣政間以財雄號陳樂二家父命
世有隠德甞從龍溪汪公藻陵陽韓公駒尚書孫公覿
得詩文關鍵晚與德閑吳公曽敬齊吳公鎰月湖吳公
異為詩社簡肅林公栗作尉主學登門三請乃出直學
事先君其第三子也生紹興辛未十二月初四日娶同
邑善士黄君寅之女生紹興壬午十月十五日子男二
人長元晉登嘉定四年第朝請郎前差知融州次夢薦
同元晉舉于鄉後更名元白入太學女三人長適林天
休袁䇿文林郎南恩州軍事判官羅夢昱孫男四人少
潛蚤世純中同祖懐祖女孫五人四乙娘許嫁鄉貢進
士羅章未行而卒四二娘適程約四三娘適曽次魯酉
女細娘未笄先君生而端重不妄言笑少長讀書頴悟
能自尋繹師教之外直學深器之鄉校月試先君論在
選中時陳公剛舘敬齋覆校諸巻獨謂先君所論有識
趣且令諸生傳誦為矜式先君於羣獻精微之理世道
興衰之故古今人物議論之本末研究精到講析貫穿
平日不自表暴退然似不能言者為諸生辯説至夜分
則泉涌風生聽者興起無倦容數竒連枉乃不能得一
舉至元晉兄弟涉場屋即日棄去筆研日以奕碁自娱
樂元晉隨牒江浙逺走嶺海皆迎侍就養蓋後元晉塵
忝二十年至紹定辛卯十一月初六日而先君卒享年
八十有一又後七年至嘉熙丁酉正月十八日而先妣
卒享年七十有六先君中該大禮登極慶夀恩封贈至
朝請郎先妣安人先君懇欵誠實表裏洞然不知有世
間所謂機械隠譎事與人交薫然其和使人親之久而
不厭至義有不當然者臨事一語不相徇生平足跡不
一詣富兒門雖鄉貴自慶弔外無往來獨篤於故舊之
誼死不相背負開門受徒咿唔終日不問家有無泊如
也閫内事皆先妣任之米鹽酒醯儲貯細碎箱篋匕筯
次序整比皆有法度嵗時享祀必躬必親姻戚將迎聚
㑹不以約廢禮或急難匄貸時隨力周之先君喜市書
解衣脱簪無吝色居間緝績紉綴至晩年不輟蓋能以
勤儉相先君而先君賴之自適者初先君葬于縣東木
原或謂土薄非便及是得卜於惠安鄉神前渡之東溪
山之原將以十二月朔庚申合窆焉惟不肖孤大懼不
克自拔負考妣教無以塞顯揚之責他日尚當追緝行
實求銘於世之大手筆以表於墓姑識嵗月藏之幽云
嘉熙四年前葬七日孤哀子元晉泣血謹識朝奉大夫
直寶謨閣前知潭州主管湖南安撫司公事項寅孫填
諱
　　墓誌銘
　　　節幹迪功陳公墓誌銘
余頃里居受徒有同姓生恕者來學袖出其叔父圖南
書謂恕少孤叔父育且教之既長矣大懼聞見寡陋俾
從先生游庶幾得竟所學余歎曰富而知以義方淑其
子則益佳余未識君而心義之間嵗一登寶蓋則道出
君之門帥其子若姪盛服遮迎邀致留欵酒間抵掌劇
談道其平生拮据捋荼以有此家室處鄉曲人情良窳
不齊委曲周旋無不得其心米鹽麻菽疆畎細碎區處
皆有方畧不壟斷不圉奪而卬取頫拾以嗇致豐故居
之久且安余又歎君之才周於用而顧狹施之使遇具
眼有勢力如張公定叟辛公幼安者獨不能使之驅馳
自見乎庚寅之冦余避地鍾陵鄰君所寓過從尤宻時
冦所過鄉閭惡子襲其跡而動發人窖藏燬人室廬其
毒烈於冦㓂去株連送官者相望君語余曰此數也彼
何責焉追惟經營締創之艱而所遭若是然似亦無足
芥蔕吾生所涉多逆境中間强弗友者狺狺相向危機
交發旁窺為惴率常屈於下而直於上畸於人而偶於
天蓋不為物先迫而後應故處險亦夷耳世間得喪乘
除禍福倚伏何嘗少假扣吾囊底餘智歸補葺之未遽
不如舊也余味其言又歎君識趣度越流俗蓋有與道
暗合者既而聞君整比舊緒興仆植僵之餘倍他日且
營第宅閎麗壯觀頤指氣使百爾新美付二子以家政
而方羊林壑日飲無何為況甚適也戊戌春家僮至長
沙則聞君病不起矣亟遣書弔之越明年十月其孤專
介踔千里持迪功郎新衡州衡陽縣尉陳成甫之狀來
求銘余不得辭則叙余所以知君者而摘成甫所狀書
之君名鵬飛圖南其字也世居崇仁之魯步曽祖惟覲
祖儷父能百皆鄉里善人君生而偉岸志尚磊落音吐
鴻暢不類常兒長而幹蠱用裕事親無違禮父嘗病革
公誠孝激烈割股以進竟以夀其親十餘年同氣十人
二兄一弟皆早世門户之責叢於君君撫孤䘏嫠使男
有室女有家既又舉貲産平分之無毫髪私族黨戚友
緩急扣門不以在亡為辭尤於儒者傾倒子姓孫枝蘭
玉競秀厚幣隆禮舘髦士以誨之已多嶄然露頭角於
庠序間者仁福皇太后錫類恩拜君初品官配鄧氏封
孺人齊眉偕老人榮之有薦公於京湖制閫之節幕謂
君老猶堪器使公笑不答二男子愈師臯三女子袁申
張穆方應諧其壻也穆兩薦于鄉八孫得一得聲福孫
慧孫引孫三則女也君生於淳熙戊子卒於嘉熙丁酉
十一月之乙亥己亥十一月之某日葬淨居之原距所
居一里而近銘曰
殖家之肥而人莫非爭道於巇而心則夷故能享素封
而夀且耆眼中山兮全而歸保爾後兮慶無期
　　　致政司法樂公墓誌銘
公諱大章字聖錫姓樂氏其先自國初侍郎公史而下
支派四出分合莫得而詳而籍崇仁者皆其裔也曽大
父韶武大父倫父光國皆不仕娶鄧氏封孺人先公一
年卒子男四如珪如愚如玉如川孟仲皆早世孫男四
中周用萬里孫女二吳友龍其壻也幼未行曽孫男女
二以淳祐辛丑六月二十日卒享年八十有二諸孤將
以壬寅八月庚申窆于崇仁鄉根村雷渡而謁銘於余
因念庚子之夏余歸自長沙問里中老成人安否則巋
然獨存如公者纔一二數既見劇譚道舊言語精神不
見有衰憊氣余為之喜中間梅亭侍郎李公招客登樓
公在焉余怪其步履飲啖似不如舊未幾則聞其病且
不起嗚呼鄉里尊行稱善人者彫落殆盡矣余視公隔
三四輩行兒時聞長老言崇觀間陳樂二家以財雄嵗
時冠蓋往來甚昵交契蓋有自來而余弟婦則樂出也
故與公交忘年銘焉得辭公少志進取讀書過眼輒成
誦淳熙丙午待補國學弟子員明年試不偶即日棄筆
硯曰人生貴適意吾豈無以自適耶乃經紀疆畎檢校
囷廩勤入儉出而豪取智籠之事一切寘不用故家肥
而人無斁且能推所餘以濟不足士以貧病告解衣推
食無吝色初寒雨雪起視閭巷有閉門炊烟不起處遺
薪米恐後與人交油油翼翼意篤情親薰然其和也視
其門内則繩度整齊上下肅睦如一淑其子以學尤篤
厚幣聘名士從之游故武博饒公誼其選也諸子亦各
矜奮有聲庠序燕居諸子侍必叩所業進否應對愜意
則津津喜色見顔間曰吾可以老矣晩年増築旁舍甚
廣工堅材良丹粉猶濕而煆于冦公不為戚即湖山别
墅居焉初湖山為榛莽樵牧之區公巧發天藏芟薙營
築遂為負郭名勝處喬松修竹回合蔽虧燠室涼臺幽
麗閒靚客來留欵竟日賦詩飲酒不盡歡不止梅亭嘗
扁其閣曰碧明而賦之詩公至是曳杖屨領孫曽賓送
日月於其間而終焉亦能適其適矣紹定辛夘以東朝
慶夀恩官初品夫婦同日拜命子孫奉觴為夀齊眉愉
愉人艶為善之報旹梅亭將漕成都辟公隆州法曹漢
陽守胡公衍為别駕臨發時聞公賢亦以節幕招公公
方有以自適不屑也嘗戒子若孫我死必蒸嘗我於湖
山之閣銘曰
生稱善人兮宜于鄉錫命斯皇兮夀而康湖山蒸嘗兮
死不亡利爾後人兮妥其藏
　　　廣東主管帳司元公墓誌銘
廣東運司主管帳司元公仁伯長余十五年折輩行與
余交游最欵宻事有不可語他人者必以語余開口見
肺肝無隠情余臨事不敏有疑或質於公公沈思細籌
不易攸言動中機宜余心服之之官問塗一日袖巨編
過余曰君嘗遊嶺其為我疏飲膳藥石䕶養之宜人情
物態應酬之故余纎悉為書且賀之曰畨禺軍府臺閫
鼎峙然仕者舊多逐臭尸素之病如公㢘操幹局當有
知公者公必自此升矣别去兩年聲籍甚無挾白戰得
使長破白之削諸臺方將從臾其後而公壬辰五月二
十八日死矣嗚呼以公之尊生敬事懐竒好修而竟止
此哀哉其孤方越明年十一月二十日奉公柩葬于長
安鄉池頭梅坑之陽且匄余銘余知公深不辭公薦於
鄉名燾以避景憲太子諱改名璹其先自汴來為撫之
崇仁令家焉因占籍茲邑曽祖寄庵先生堯輔學行有
聞祖端父可久皆善人公於書無所不讀過眼終身不
忘屬文深婉有味善論事剖析利害如辨白黒登戊辰
進士第初李公琪得公省闈䇿大喜謂不意草茅有此
議論蓋公素所長者初筮潭州湘鄉主簿遇事直前嶷
然自立有豪民奪其侄之地而誣以他事郡委公定奪
豪民因公客以貨誘公公不動卒直其事公去官其姪
櫝百縑邀謝諸塗公不受而教以應變事長之道樞帥
安公丙聞其賢羅致幕下邑令與尉表裏為姦利安公
命公核狀公知邑民病之發其姦使不得留尉懼以白
金求哀於公公還其書與金而卒不白其罪人謂公處
令與尉兩得其宜至今湘鄉人能誦簿賢也再調澧州
司法參軍攝令澧陽里正有以溺死婦誣旁溪民家為
竒貨者勘騐無實公謂當反坐里正後令至卒如公言
決之里正怙終訴之郡下邑聚檢無異辭訴之憲下郡
聚檢所差鶡弁與公有雅故移書幾導意後令求賂公
不答其人竟誣溺者有傷事上聞後令已死刑寺以罪
公與檢官俱罷公笑曰吾從得罪猶是失出決不能入
人罪以梯榮也既入廣漕幕時循梅南雄患盜最久諸
郡請濟師狎至南荒枯瘁郡縣重足而立懼以積逋違
戾公彌縫其間通融調度下無乏興上無苛責二使者
亟稱其才死之日趙公師楷哭之哀賙䘏其家極至公
處鄉閭接親朋薰然其和使人樂親附之而排難解紛
視人由已有烈士之風至於居官壁立崖絶不可干以
私僚寀非其人不屑與交或至面責其過使得位而行
掉鞅功名之塗必不肯雎睢盱盱同流合汚懐禄全軀
如今之士大夫嗚呼以公而竟止此哀哉公得年六十
有二娶羅氏男一人方女五人長適邵伋次四壻則季
序黄質胡渡吳泰也伋澧州錄事參軍泰鄉貢進士孫
男各一人皆幼銘曰
才之生世其無意耶才不及顯其有命耶是司命者其
無知耶道之好還其將昌其後而大所就耶
　　　黄彦逺墓誌銘
余乙亥丙子間開門受徒黄朝瑞來學與之游居覺其
氣質凝重課試文字亦穏律余心喜之從容叩其疇昔
所從則起而曰家君少篤學胡公元衡為郡文學時以
巨題試諸生家君以詩出竒押窄韻得句為首選經史
子集皆手自㸃勘病時文乏典則取省監程文數十篇
鈆黄批抹皆有闗鍵日夜為朝瑞講說然嘗恨夙無師
承凡所造悟皆心自尋繹得之慊然不自以為足故遣
朝瑞從先生游余乃知南溪為人大槩如此後二十有
七年其孫鱗卿補充太學弟子員又見其鄉人為余言
鱗卿年五六嵗入小學周夫人憐其幼公曰子弟凡事
皆可遲惟讀書一事不厭早扶攜左右觸事輒誨之所
以教鱗卿者猶所以教朝瑞也既入上庠人以為南溪
種學種德之報南溪方進鱗卿而誨之曰太學多士所
聚重厚浮薄色色有之汝往取友必端毋詭隨進學必
力毋自畫余益知南溪有識趣如此壬寅十月六日則
聞公死吳得年七十有二越二年甲辰十二月十六日
壬午朝瑞奉公柩葬于所居南二里大池原先塋之右
鱗卿狀公之行實來曰鱗卿父子事先生有年矣知先
祖莫先生若乞賜之銘余不能辭公諱鍾字彦逺鄉人
稱之為南溪先生曽祖某祖某父某以孝弟力田世其
家公幼頴悟不羣嗜學如飴至天文地理瞿曇老子稗
官小説之書無不通解對客口誦至數百言不休風簷
燈案蠅頭細字雖晩年猶把玩不倦鄉遇飢饉勸施不
倦郡守每委公董視取予多寡一析以理富者樂于糶
貧者安于糴上下晏然如樂嵗庚寅之冦臨川崇仁為
震大家奔遁遷徙鄉甿所在嘯呼公曉以理法聨以保
伍遏亂萌鋤兇孽環公鄉數十里恃以無恐事平有籍
以補授者公不以為功也他如去里胥之蠧興陂池之
利訟平其爭役寛其期凡可以利衆及物者劬勞畢力
不憚也然皆出于中心之誠然非干譽非要利其接姻
戚交鄉鄰中無城府懇懇悃悃人亦樂親之或以非意
相干笑談排遣無藏怒無宿怨人之有善稱之不容口
聞人過失必為掩覆隠匿且曰傳訛未必爾鄉里稱善
人非耶娶周氏子男二人長即朝瑞次朝美先公兩年
卒女一人胡彌大其壻也孫男六人德卿次即鱗卿翼
卿鯉卿新卿翔卿女三人長歸傅夢得餘幼銘曰
教行於家庭行暴於鄉鄰古人之所謂吉士善人不在
其身在其子孫尚遹觀其有成
　　　吳文瑞墓誌銘
公姓吳號其名文瑞其字其先自宣州來占籍撫之崇
仁曽大父遹大父朴父淑皆潛德不仕公娶豐城陳氏
子男一人曰霆發女二人適鄭叔憲袁復孫男一人曰
熾女孫一人未笄以寶慶丁亥二月十七日卒享年七
十有八其孤將以四月之乙酉葬于縣西青雲鄉甘田
之原從治命也余視公為鄰為親為丈人行知公為深
霆發以銘請義不得辭崇仁吳氏族大而文公服襲見
聞加以天資頴異讀書過眼成誦下筆輒數千言少習
詞賦既而曰壯夫不為也改習書學自為尋繹不師故
常處題立説人每異之久乃服其工到蓋幾韓公所謂
大怪大好者試一再不偶則殖田疇新屋廬闢圃而蔬
鑿池而魚不復齒塲屋事即所居之西扁曰桂堂日夷
猶其中凡浮屠老子之説神農華陀孫思邈之術郭璞
吕才之書靡不通究為人講説脉貫縷析纚纚可聽與
族人之言若德相似者五人更為菜羮之集或詩或碁
以自陶冩竟登夀考亦無憾矣公氣剛志鋭少年直謂
功名唾手可拾稠人廣坐論事説理正色雄辯無阿順
回䕶世間有難處事公視之特易易耳使得尺寸柄輔
其志以行紛可使解難可使排也間闗無成自負益耿
耿不妄交不茍恱里之富有力貴有勢人所爭趨者公
弗峻絶亦不狎親也嗚呼狂易大言矯激為異皆士之
病也而近世士習遇事蓄縮隨聲附和氣力稍出已上
則俔俔伈伈俯首帖耳甘心為之下畧無毫髮生意者
聞公之風亦可少愧矣銘曰
事左而志方身蹇而氣剛其坵可夷其人不亡百世而
下視此石章
　　　吳公墓誌銘
吳公次周名墀撫之崇仁人其先自宣州來曽祖某祖
某父某世為士家公娶熊氏則雷州使君某之孫也子
男二人曰應符曰應則應則先公六年卒女六人其壻
曰蔣特立管鎰孫琳鄒某方必中黄京孫男二人宗元
宗範女四人歸郭鈴黄塤餘尚幼曽孫女一人紹定四
年正月十九日卒享年七十有九以其年三月二十八
日葬長安鄉石下之原公宿所營度眼中山也公少而
孤蹜蹜從二兄後不齒家事一意嗜書欲自立累試塲
屋不利則投筆焚研閉門息交尚友方外習内視納息
之術澹然若與世相忘者嵗量先疇所入以為日用之
度僅僅自給不為藴利多藏計獨厲其子以學隆師市
書雖費不憚公既屏居簡出里閈多不識其面余與公
之子節夫游亦未嘗獲接公談嘉定辛未待對集英一
日或邂逅節夫侍行彷徉蘇公堤上余愕然揖謂公胡
為乎來公曰應符之齒壯矣而未有以厭吾望方規試
上庠而病焉墀懼其躓而䕶之偕來余切歎其百念灰
矣足不出閾而蘄其子之有成至輊千里不為難亦可
尚已旅舍往來款語數四公每言生平涉世多艱官府
不能無罣誤以不辯自明鄉鄰不能無欺侮以不較自
正疆畎不能無侵奪以不爭自定清坐靜觀自覺吾味
差永余以是益心敬公蓋有見到處不可及也嗚呼今
之人譎觚以示夸掉磬以求勝鈎距以矜巧圉奪以自
肥者視公所為不詆之愞則譏之拙然宿禍生孽多以
自斃者又安能夀而臧全而歸如公稱鄉里善人耶余
罔罔憂服中亦何能文節夫再三以銘請辭不獲則為
之銘曰
世途爭巇心地夷式安且夀全而歸尚永厥後視此碑
欽定四庫全書
　漁墅類稿巻七　　　　　宋　陳元晉　撰
　　五言古詩
　　　別玉笥何鍊師(東山楊先生/有序贈之)
軒軒黄冠師冑出水曹後流風尚詩癖聖處坐參透褰
裳紅塵外心賞山水秀渾融入芒端字字遺氛垢雲霧
巧裁縫氷雪工刻鏤編成着山巖光怪射牛斗
誠齋已古人文字上無古雲龍𣺌相從傳家有文武異
聞蘄一靣渴予心獨苦龍門快先登羡子賞音遇廖師
抱長材彌明吐竒語牽聯千載名政以韓子序君從蕭
灘來我向贑水去饑驅我漫出可耐塵土汙雲山固招
君底事闖城府秋凄君且歸我行方出户稻梁亦何味
茯苓自堪煮何時扣白雲借我一坐具
　　　梅
吾敬林隱君終老梅花鄉孤山足佳處不願白玉堂古
來貧賤交富貴渠相忘歳寒誰古心摇摇桃李塲
　　　竹
吾敬王子猷傲俗獨愛竹行止必與俱情義均骨肉雲
龍求友心上下亦相逐彼哉絶彛倫乃戒桑下宿
　　　遊羅浮寳積寺
晴峰膏秋容逺騎駐春脚長風載之游清月此旅酌眼
高天圍小語暖雲氣薄神仙邂逅親導客以笙鶴
　　　再用前韻
半生夢羅浮世事縛兩脚仙泉有誰何生客那得酌君
詩挹其腴水味從此薄清遊天所裁望極南飛鶴
　　　有感
寒聲戰梧楸風色歳行暮誰念天涯人貂裘敝塵土一
飽亦易營局促良自苦安得八駿蹄駕言觀𤣥圃
　　　和留粹中將游南華之什
南來佳山水清淑如三吾何必二水間獨有八境圖秀
水饑可餐清淪渇可㪺頡頏飛霞佩簸弄明月珠心閑
鷗許知日逺鴻與徂蓬窻若局促畧取山川娛是間有
意趣逢人輙周諏一舎兩叢林半㸃塵埃無頓漸非二
門凡聖同一區見佛心即了迷者直非夫㝠心休外觀
來此同僧趺
　　　夀嬾庵趙先生十首
更生青藜杖長吉古錦囊豈無芝蘭馨終少蒹葭霜精
深師友漸磨琢金玉相凜此宗姓傑高掩漢與唐
曩時呉畏齋槃槃極宏毅今時葉水心表表負經濟公
㳺二老間聖處心獨契人物方眇然甚矣夫子似
皎皎疇昔心睠焉本根計一鳴驚萬喑獨醒閱衆醉勇
指非種鋤有膽竟成事彼哉稱國師千載有餘媿
醫國藥萬金補衮線五色誰令落江湖刺史六百石衆
萬溝壑瀕援手公一力平生富青州關心豈官職
嘉師固秉彛祥刑盡生德惠文恣彈治此意誰復識雨
露既天覆刀劒亦俗革活人不言功所願長我國
王氣鬱東南兵塵莽關洛事㑹豈有極秪恐元氣弱折
衝樽爼餘欠着一諤諤如公胡不歸儒用魯何削
垂弧正大夏明炳肖火德仙源毓英靈帝賚扶社稷恩
波溢西江釀作壽觴碧一飲千斯年福與宋無極
書生棲大厦燕賀媿無從嵩高乏嘉頌何以祝我公一
節貫歳寒願似南山松下有千歲苓嘗許氣味同
開濟平生學忠精一寸心時危添白髪意逺寄清吟河
洛風埃滿江湖歲月深眼明天柱壯􁥀渌對渠斟
楚望環宗嶽湘源逺派浯山川鍾氣異宇宙要賢扶晚
遍朱軒轍春饒緑野腴遥知初度日歌舞沸重湖
　　七言古詩
　　　朱明洞天
南來大艑凌空浮卸颿試畧羅浮秋胸中無機神仙喜
筆底光怪山靈愁山泉夜作糟床滴風松閃冉青旗色
招我三啜玻璃觥峰頭飛上八千尺星㣲月壯海茫茫
蓬萊仙袂遥相望銅龍夜吼風霧香石橋跨空河漢長
千巖笙籟奏清曲萬樹醴露如天漿金鵶海底初刷翮
雲擁扶桑一枝出羣仙拍手嘆絶竒坐中相顧屬誰筆
阿翁曽是夾日飛公孫請賦五色日
　　　田家謡
長年飯不足背裂赤日中忍饑不肯懶辛苦求年豐今
秋幸一熟天意亦憚窮庶幾債可了或有餘粟舂團欒
共妻子糠粃一笑同焚香答天賜力作人何功君不見
前年三百青銅米一斗又不見去年蕨根掘盡不充口
妻孥長恐不相守敢擬如今蘇息否
　　　和馮眉州九日無酒韻
蜀日曀曀風凄凄有羙人兮愁楚覊白衣不來負佳節
士窮使我増歔欷錦韀屢踏秦關月寳刀尚染健兒血
尋思往事玩浮雲目送孤鴻互明滅醉鄉廣大無何有
無事唯當學犀首不應來弔獨醒魂却嫌閒却持螯手
吾儕臭味草木同但須多植寒花叢遇花開時即重九
天豈教人樽屢空
　　　贈符藥朱道士
君不見許旌陽飛符走劒蛟龍降一朝功行滿僊籍寳
冊金丹來帝旁又不見孫思邈玉圅方出千金藥棲遲
猶作地行僊良以活人恩施博要知天地德好生鬼謀
客邪胡由乘有符有藥解濟世此心即可通神明桃椎
耳孫樂虚靜符水能靈藥能聖呼雷麾電縛魑魅二竪
三彭俱聽命困者以醒病者甦孳孶予豈為利圖梓人
作室槖駞樹治民相國非殊塗降魔要竪大法幢起死
要下黄昏湯更頻物色合誰屬請起江湖登廟堂
　　　胡文昌和東坡子由彭城月詩併録澹菴新州
　　　以所和見示索和
澹菴眼似坡仙高𦕈視軒冕如秋毫忠臣要作社稷計
那知平陸生風濤當時蓋亦輕餘子富貴轉頭真逝水
汗青不朽姓字香百世聞風尚興起函關正要封泥丸
金陵王氣開龍蟠一書乞借尚方劒搢紳環睨心為寒
要扶鑾駕還都汴鼎鑊在前顔不變低頭辦了着南冠
歛手笑還丞相板飛鳶跕跕古錦山氣老益壯窮益堅
銀河流空月照地肺肝洞作冰玉看緬懐坡仙亦大好
詩比離騷興香草持杯滿滿賀素蛾嶺海百年逢二老
聞孫趾美德不貧清文髙節猶前人何當佳話重拈出
只慙授簡梁園客
　　　採蓮
春山懶婦忻晝眠門前女伴邀採蓮含嚬行過寒煙浦
瞥上蘭舟悄無語尋花不見花深深見花不折空愁心
停橈看花紅更膩却自低頭照秋水娟娟沙際月一痕
催歸幾棹菱歌喧葉底忽逢花並帝折歸月下乞郎㸔
　　　楊南仲寓湖
紛紛市道交翻覆雲雨手不如清風與明月情分却於
人耐乆夫君不受塵土汚湖上結茅誰與處坐中只着
風月我有客敲門卿且去凉生几席影沉杯困眠醉舞
相追陪此時一笑真莫逆中邊洞徹無纎埃湏知箇裏
非乆計時來擕手青雲裏蓬萊山頂廣寒宫放出清光
滿天地
　　　上姚贛州鏞壽
　　　　伏審黄鍾唱子嵩嶽生申紛燕賀之偕來祝龜齡
　　　　之難老莫抒善頌隃賦長歌庸以發君侯之雄心
　　　　抑以見吾黨之矚望儻䝉笑鑑榮幸不貲
東南之鎮曰㑹稽扶輿清淑拱帝畿千巖萬壑氣盤礴
更有夀檜天與齊托根后土閱千古黛色蒼皮天一柱
鍾為人傑堪棟國恰似嵩高降申甫君侯胸中百萬兵
年未四十俄專城精神滿腹秋水瑩談笑兩頰春風生
﨑嶇贛右三百里蛟鰐垂涎波浪起遡流張膽作風㠶
信如王尊乃勇耳脫畧邊幅柔凶頑解除苛嬈綏創殘
喚回和氣豁氛祲事有至難談笑間人口如碑沸傳誦
帝曰吾徒得君重天風吹下紫泥封趣入班行作儀鳯
大夫何以假守為真除屬厭民所期虎頭岌嶪要彈壓
凝杳森㦸聊娯嬉璇杓揷子日南至黄鍾飛灰雷出地
崆峒春早梅已香釀入黄堂夀觴裏醉來含笑看呉鈎
龍光夜半干斗牛關河北望令人老忠臣心與天為謀
潢池正爾兵不弄又說邊塵時澒洞籌邊筦鑰寧無人
知待人豪為國用貂蟬冠高劒拄頥丹青正與緑鬢宜
碧油幢下白羽扇貔虎百萬惟指麾雍容傳檄定三輔
頸縛單于歸釁鼓手扶鑾駕還東都宫殿千門總如故
摩挲與問金城柳頗嘗見有此舉否策勲飲至未央宫
腰下懸金印如斗萬年觴捧月氐頭虎拜稽首揚王休
功髙福與宋無極紫樞黄閣三千秋
　　　上劉計使
水心吾師今昌黎如椽巨筆光虹蜺先公潛德粲碑版
却恨不識嵇中散九苞五彩丹穴雛不巢阿閣翔海隅
南來隻影方自笑天假之逢挹光耀一寒頓坐春風温
賤子亦許扳龍門子期九原不可叫箏琶紛紛不同調
明公派自南軒來秪今砥柱狂瀾囬一麾兩節嶺南北
盡是周程舊敭歴書生彊附善類心莫道冶躍非祥金
偶然短簿令公喜上下雲龍固其志山谷昔見蘇長公
自此小草依長松牽聯名字香聞素未必今人不如古
　　　和胡文昌嘉禾篇
鄮山東翼帝王州使君來自白鷺洲下車三月課最優
賦辨不擾訟不留哦詩卧閣政令修和聲上暢天畀休
六丁下執早魃囚蠻琛航逺歸懐柔向來瘡痏稍稍瘳
雨應六月如膏流有禾雙穗來西疇觀者喜氣同春浮
老父再拜千騎頭此帝所賚非人求三邊未靖哀䖍劉
向來根本慮甚周安得賣劒都買牛豐年一飽百不憂
轉頭西風催歛揫䑕雀亦覺歡啾啾更令北望煙燧收
鐵衣更戍休葵丘富民有詔封千秋我生誰嘆命不猶
黄鷄白酒相獻酬老翁市井兒嬉遊擎香仰祝十二旒
垂拱萬年百禄遒偉哉姬旦忠國謀艱難民事陳嘉猷
僊人飛空白玉輈霓旌來下風颼颼手持五穟遺君侯
瑞圖合命椽筆修晉之東序方天球連理木頌那得儔
午窻香篆銷金虬和公詩罷茶七甌
　　五言律詩
　　　代餞轉運判官趙帑轄
今代漢宗英如公不數人清標髙嶽柱和氣藹湘春宣
室思才子甘泉欠侍臣平生劉子政晚節更精神
憔悴湘濱客懐哉有此逢二星欣照映三月愜遊從公
事如羮沸歸心似酒醲從今殊出處别語且從容
　　　和蔡鐵窻韻
鐵牕詩價逺應是到鷄林修月有妙手伴雲無出心調
髙追郢曲意古和虞琴觸境勿多語希聲是大音
　　　峽山
㠶落榕根暮禪扉半尚開逢僧如舊識問我幾時來潭
靜鷗眠穩雲深猿叫哀篝燈㸔碑石今古半蒼苔
　　　嚴陵市
暝色低平野霜風放霽天買杯逢竹所索句立梅前山
曲雲歸寺溪寒水帶烟茅簷聽殘雪愁絶擁衾眠
　　　帥節留先生兩年粤服氓䝤安之一日疏十宜
　　　歸欲袖手板還丞相言者猶不之置上命以釐
　　　廷之禄解印東歸門生臨川陳元晉援後山送
　　　坡仙故事至恵之海豐而别作詩四章云
手䟽宜歸十心知昨夢非鴻冥空費弋鷗舞早知機風
急推潮落雲閑剩雨歸攀轅多少淚海㟁濕斜暉
描畵終無說歸來豈不榮事難工拙較我自去留輕過
眼風波惡懸空日月明人生只恁是孤鶴九臯聲
拙無諧俗韻老眼獨相竒寒谷遲春到東風盡日吹身
將三尺律心不一毫欺公與梅花外南來誰我知
木種十年計苓培千歳根三生疑宿植九殞志酬恩逺
送竟須别百懐難具論任安窮自分義不辱公門
　　　餞余倅鼎叟官滿東歸
丙年同佐牧相與最情親乘月登樓夜隨風歩屧春報
來陞轉速歸去召除新一劒舊肝膽持將問大鈞(時以/平宼)
(轉兩官且有任/滿陞擢之命)
　　　晚歩
鼓鐘燈火後袖手過欄干素月空中寂踈星竹裏㸔溪
毛行歩濕潭影古心寒此意我方適亭亭夜未殘
　　　過桐廬縣
嚴陵耕釣處清淑故依然樓館危臨水人煙近倚天客
行桑下路農墾嶺頭田遲我風㠶便津頭更覔錢
　　　雪作
簾捲虛堂曉兒童笑語譁恍疑開月窟渾是散天花竹
裏聞清響江邊㸔玉槎訪梅乘好興着屐過鄰家
　　　送鄧帥參文舉得南雄守歸(庚子/元日)
風流耆舊傳悃愊靜無華來重青油幙歸乘皂蓋車離
筵傾柏葉客路㸔梅花聞有南來信門前迓騎譁
　　　雨後
忽雨乾坤變將秋氣候寛林亭欣濯濯桞岸𣺌漫漫一
飯飽無那連村枕可安舉觴屬明月急雨放雲端
一雨郊原足神功不作難向知天道邇今幸物情安童
稚沾衣走人家傍戸㸔翻令五六月春意轉江干
　　　喜雨
六月乃有此豐年定可書真成天雨粟到處水成渠䆉
稏香連畆汙邪載滿車所忻同一飽未用嘆無魚
　　　輓饒武博二首
方客戎幢右俄旌墓道傍堂虚空老桂星冷落魁芒留
世程文様傳家奏藁香鄉評偕李謝雖死有幽光
内集儕甥舅同登齒弟兄忘年情好宻開口肺肝傾恍
爾同醒醉傷哉隔死生朔風吹老淚哀些不成聲
　　　代挽寺丞呉公
國事須才急如公亦古人江淮老麾節俎豆哭軍民圖
憶籌邊舊官傳結綬新朔風吹老淚泉路濕寒燐
　　　贈歐陽承務
談天多巧中名在士夫間行遍西江路來遊南嶽山病
侵心緒懶窮慣面皮頑莫說功名事禄書從捲還
　　　挽徳慶凃守二首
九京嗟已矣今吏孰如君律已嚴三尺活人寛一分清
名寒蜀雪嘉誦藹南雲杉柏風凄切黄陂原上墳
鄉枌生也晩嶺外偶同寅齒我子姪行情如兄弟親不
嫌同幕辯要作一州春滿澗多題字回頭更愴神
欽定四庫全書
　漁墅類稿巻八　　　　　宋　陳元晉　撰
　　七言律詩
　　　題羅浮山中閣
大海漫天駕葉舟來登中閣問仙游泉聲急瀉三更雨
雲氣深藏六月秋霧濕中天龍出洞日騰滄海蜃收樓
禪床靜數愔愔息身在清都最上頭
　　　七月初十夜對月呈留粹中
人間寒信到堦蛩天外清商入井桐孤館無人同夜月
長年作客又秋風想君局促重簾底似我棲遲逆旅中
何事人生苦拘束得閑來此一樽同
　　　越王臺
南州勝觀越王臺天與詩人醉眼開雲漠漠邊蕃路逺
水茫茫處海潮回人家一半藏烟樹往事千重問石苔
料得清秋尤好在一樽重約月明來
　　　慶涂權尉三首
袖中光熖吐青虵獻䇿軍門鬢未華豈是輕身探虎穴
要將赤手拔鯨牙向來筆研渾無力此去功名正未涯
小試柳營新號令六花排陣寂無譁
歲月遒於赴壑虵功名政要及年華平淮猶自須裴度
釣渭那能老子牙舞袖巧懸嫌地褊酒杯相屬記天涯
期君酣戰秋風裏鼓率衘枚陣不譁
朝憂猛虎夕長虵弔戰場文憶李華自笑病來寛帶眼
那能老去植幢牙如君政合登東閣顧我惟堪老北涯
賔主秋風南浦路旗鈴好聽㨗音譁
　　　王推官載酒來㑹於逍遥堂
路入煙蘿杳靄中良宵一笑美人同壺觴盡攬平湖月
絃管時飄别岸風三宿未忘縁境勝一燈相對坐詩窮
姓名要共青山乆㸔取當年玉局翁
　　　喜雨上項帥
精祈三日竟成霖一瓣心香格帝歆苖若遂枯無此水
粟將暴貴湧於金時方多壘農為急公在三湘澤已深
自媿侏儒叨一飽願推德意荅天心
　　　李徽猷病後許賞蓮而未酬小詩發一笑
僧夏分來一榻凉愛蓮更擅水雲鄉露融初日敷朝采
雨捲凉飈送晩香天女羣參青葉髻水仙爭䕶紫荷嚢
一絲不掛根塵淨莫恠先生乆覆觴
　　　和留少微豐湖懷坡僊韻
弔古誰翻楚些歌百年陳跡愴懷多春風草緑松根寺
夜雨燈寒窣堵波(松根朝雲所藏面峙浮屠坡詩/所謂夜燈勤禮塔中仙者是也)老鶴
舊曽陪杖履閑鷗今尚䕶煙莎憑君莫憶當時事惆悵
人間春夢婆
　　　倉檄出恵陽督諸邑捕蝗
古來傳説驅蝗法近歲驚聞田有蝗無耐吏饕甘地惡
何辜民病重天殃秋風要滿扶犁望夏日寧辭走檄忙
髙廩更令無雀䑕使星尸祝幾爐香
　　　題新昌蔡尉比春園四時載酒亭
蔡家亭子錦江涯長約春風作歲華拚却百年渾是醉
莫教一日不開花稱觴隨獲慈顔悦問字時容客語譁
我若有園如箇様肯將雙鬢抗風沙
　　　紀遊再用前韻
松篁一徑夾長虵雲錦重重肅九華長夏飛泉傾石眼
半空懸磴啄簷牙要知酒興并詩料不在山巔即水涯
記取松間休喝道山靈應怕俗聲譁
　　　過南安道中
暑塗明發正愁予佇立風簷氣不蘇擬戴星行方叱馭
誰驅雨至忽隨車豈憐行道暍欲死直恐良苖涸且枯
早覺南來鹽米賤趂墟歸去總歡呼
火乗金伏勢方驕天地圍爐萬物焦那信炎蒸天六月
却聞優渥雨三朝頓添秋思生庭樹頗覺春痕漲市橋
分我清風陪獨夜又愁明月𣺌難招
　　　得主管仙都之命
頭銜清甚管仙都吏責全無出有車老去心情酬應懶
閑來親友往還踈每嗤人作囚山賦莫勸儂通光範書
只把窮愁博强健世間得失本乗除
　　　擊毬口號戱陳統制
築塲千步柳營東樽爼精神坐折衝星彈流空驚過鳥
霜蹄追電㨗游龍身輕鞍馬人如畫膽落猩鼯穴已空
歸去翠眉環玉帳釵兒多乞錦纒紅
　　　題顔秀才䕫詩編
延年一印付聞孫文采風流今尚存生長見聞誠叟里
交游唱和澹菴門苦思那有酸寒氣妙斲渾無斧鑿痕
問子何為暗投璧令吾端欲竪降旛
　　　和項帥交帥印招十二邑令韻(時七令/皆宗姓)
同時製錦七宗英更有珠聯五舜臣矚望諸賢皆邑最
和衷一語見情真方時艱棘難為政隨事斟量可及民
緩急之中權闔闢政須不失本心仁
　　　信國魯夫人挽詩二首
詎有陳平解乆貧共㸔眉案乆如賔從夫榮荷西清橐
承祖恪共南澗蘋玉樹庭前雙使節金花天上九恩綸
繡衣綵服今非昔忍見堂萱雪後春
曽是王珪坐上人孰知孟母德無鄰長懷就養板輿日
一笑能回花縣春詩感棘風知痛苦歌翻薤露亦酸辛
送車千兩瑶塘路奔走無從愧負薪
　　　判府大帥督參寳謨户部先生持漕節來長沙
　　　繼陞帥守追惟平菴先生分教是邦越四十有
　　　九年而多士尊仰說服如一日廼市地立祠以
　　　慰士心祠成門下士陳某拜手稽首而詩之曰
佩璐騎麟返帝旁屐痕所在尚芬芳泉行地脉家家井
月到天心處處光模範百年垂藻泮蒸嘗千古奉桐鄉
教忠况有無窮澤衮衮湘流一𣲖長
　　　羅浮山多有道人倚嶔巖為室僅可容膝引泉
　　　貫其間以供烹濯鑿山種豆人不滿二畆可了
　　　歲計油然自得也為予言夜深月明時有虎觸
　　　户山前後多黄鸝終日睍睆可愛與留粹中各
　　　賦詩
山家境界無畦畛住處隨人意所便澗汲巖棲忘世累
石耕畬種盡天年時驚虎觸柴扉月長聽鶯啼緑樹烟
不信却無人種杏知從何處覔神仙
　　　甲申乙酉丙戌四過釣臺有感
三年四過子陵臺老我風霜兩鬢催望見雲山心已愧
夢登釣石眼為開乾坤清氣長如許鐘鼎元勲安在哉
近百年來幾帆過登臨多是覔官來
　　　上留提刑夀
　　　　恭惟某官八葉傳芳六蓬紀旦先中秋之一
　　　　日有來箕昴之躔占南極之二星俶照斗牛
　　　　之分永錫難老不謀同辭某夙荷優容尤深
　　　　賛慶祝萬有千歳之眉夀託百十二字之詩
　　　　歌掣電過之下風幸甚
中秋清絶冠秋天間氣生賢得月先一念來從金粟洞
三生曽伴赤松仙繡衣踏遍江湖上線履催歸雨露邊
且别崆峒朝帝去它年來拍廣成肩
展開南極老人圖是處青煙鵲尾爐秋露九原淪厚澤
春風一道泳康衢萬金藥散疲羸活三尺刑清怨嘆蘓
只此隂功誰比大中書有考可酬無
　　　和鄧帥參追和東坡雪韻
學舞腰支束素纎回旋似怯曉風嚴飄忩淅瀝暗投璧
洒研紛披凍着鹽應有飲羔圍暖帳誰憐饑雀啅寒簷
凭欄獨聳詩肩瘦對立西山玉幾尖
破寒有喜報晨鴉忽送詩筒雪賦車占歲便同天雨粟
寛憂解遣筆生花瓊枝夸麗羞陳苑玉樹爭妍比謝家
臘白纔呈春已動扶桑霽影曉相叉(柳子厚解祟賦扶/桑轇轕而相叉)
　　　和陳守喜雨詩
垤鸛無聲口舌乾誰驅雷雨遍千山頓蘇赤地千里旱
特出黄堂一念間澤物功深無德色豐年願遂有歡顔
為霖秪恐思賢佐千騎東隨鳯詔還
誰念東南膏血乾文移督迫積如山平時素號鑊湯底
不雨豈逃溝壑間民病向來猶在耳天威此去不違顔
從容宣室如前席乞與枯荄生意還
　　　再和涂宣義喜雨
郡邑同寅禱旱乾風霆來㑹雨千山真成雨粟從天下
只在為雲翻手間神不素餐無愧色農期一飽足歡顔
豐年酒熟雞豚社二老從今請徃還
　　　挽劉金部
忠清家法見聞中蜀産凋零又到公抗偽一門誠節誼
明倫數語㝡精忠郎潜勇退聲名重使傳賢勞恵利豐
時事方艱人物眇可堪收淚灑悲風
　　　贈劉賢良
十二書言天下事氣如蕡直語加遒誰當心耻四郊壘
子獨眉攅萬國愁刺手拔鯨何倜儻劇談捫虱自風流
悠然且作新豐醉定有人能説馬周
　　　安撫徽猷郎中被召欲東賦詩見志乃以得歸
　　　閑退為喜門人小子知先生之心也輙和嚴韻
　　　用暢髙風
莫管聲名草木知人生待足是何時興纔盡處須回棹
塗到迷時漫泣岐老我昨非今似是笑渠小黠大還癡
山林晩覺中多味不恠啇顔只茹芝
聱叟揮車倦且歸釣遊舊處足娯嬉客懷自分三宜去
世事那無一可為晝日髙眠甘茗乳秋風清飲飽蓴絲
何當為背奚奴錦收拾潭州歸後詩
　　　和柴大監留郎中遊欝孤及喜雨之什
冰壺清對玉衡秋臺府同時盡勝流南國恩波如海闊
西江和氣接天浮山川真借兩賢重翰墨仍為八境留
見説九重思魏笏書帷更欲學君疇
農畆皇皇望有秋肩赬背裂汗衣流疲甿不得一飯飽
我輩應慚多食浮烏尾督逋無迫遽䑕牙有訟怕淹留
兩君一念回天速天雨㸔㸔粟滿疇
　　　韶石使君年丈扁舟過我於松桂林敬哦小詩
　　　留為一日欵就寄石洲主人以發千里外一笑
　　　也
十五年前㑹五羊都門再别九年强君榮韶石州麾出
我窘文江縣債償人世能消幾離别征塗何用許奔忙
梅前菊後風光好且為儂留共一觴
黄雀長行萬里餘煩渠就寄數行書常懷李白詩無敵
莫怪韋郎跡也踈玉節榮光何恨速石洲風物正闗渠
同年相逐雲龍處應念吾儂乃一豬
　　七言絶句
　　　春日
金旛勝裏喚春歸却後新正八日期紅紫莫嫌春較晩
開遲應是落還遲
　　　題曽審言所寓僧舍梅屋
作屋延梅更鑿池是花最與水相宜横斜清淺黄昏月
畫出孤山兩句詩
傾蓋知心兩玉人竹君邂逅更情親能同此味花君子
來共團欒一笑春
　　　獨夜
月轉庭除夜未央坐㸔梧影上東墻金風玉露方清絶
只欠探枝桂子香
雨作寒聲落枕邊攪人愁緒不成眠非闗獨夜難排遣
為怕秋風在眼前
　　　題西齋
唔咿一室特蘧廬要讀人間未見書快著先鞭問前路
西崑玉府富珍儲
　　　梅仙峰
文陛無階寄履聲驂鸞有路學仙靈長安宫殿今何處
祗有梅峯萬古青
　　　謝童帥幹送滴酥
滴成詩句巧相粘料得堂深凍未忺剪水染雲天上手
何因得見玉纎纎
　　　入庾嶺
梅花迎路客平安此是江南盡處山霜月正髙花下飲
酒闌長嘯過梅闗
　　　寧都上元有作
一覺翛然已五更忩横梅影月偏明年時記得嬉遊罷
猶為梅花夢不成
賣薪買酒舊家時人樂昇平豈自知節物如今不堪説
丘墟滿眼更啼饑
刃劍尤為花木災園林不貸一株梅呼童徧縣無尋處
安得成叢挿燭來
　　　即事
庭草茸茸書帶碧檻榴粲粲舞裙紅靜觀物化機無息
又轉薰琴一信風
　　　田間
髙田拍拍水連塍早稻將齊晚稻深閉糶人家爭發貸
豐年也有債相尋
　　　鴈字
超然聖處過張顛整整斜斜落照邊好冩人間不平事
呌開閶闔為箋天
　　　題陳氏鏡湖
賀監歸歟百不求問天只覔鑑湖秋夫君賸有閑田地
鑿破天慳得自由
水上觀心即是禪此心如鏡察天淵一塵不著風波靜
俯水何慚鏡裏天
　　　過南雄調木倅(抱經居士/之子也)
句法清嚴舊有聲親傳詩學自趨庭添丁只解供耘耔
不似盧仝獨抱經
道逺胡為至此哉班行見說正須才多應詩興清無奈
特為觀梅故一來
　　　别留少微兼呈玉堂先生
天涯萬里同為客先自悲秋更送君歸路明朝好蕭索
一聲鴈㫁幾重雲
客中未醉難為别别後無書但寄詩俗物眼前誰可意
思君無奈鬢成絲
四海弟兄能有幾平生臭味許誰同遥知夜雨連床際
應說南中有客窮
雲麓先生坐山癖脚頭尚欠到羅浮藏山欲作千載計
試問書成可寄不
君家伯仲盡英妙筆勢夭矯人中龍池中我亦自雲雨
四方上下長相從
