#+TITLE: 澗泉集-宋-韓淲
#+DATE: 2016-06-11 12:25:03
#+SOURCE: github.com/kanripo/KR4d0342 master c4a5d437                
欽定四庫全書　　　　　集部四
　澗泉集二十巻　　　　　别集𩔖三(宋/)
　　提要
　　　　(臣/)等謹案澗泉集二十巻宋韓淲撰淲有澗
　　　　泉日記已著録此其詩集也淲詩稍不逮其
　　　　父而淵源家學故非徒作同時趙蕃號章泉
　　　　有詩名與淲並稱曰二泉李龏端平詩雋序
　　　　所謂章澗二泉先生方回詩所謂上饒有二泉
　　　　者即指蕃與淲也然其集世罕傳本文獻通
　　　　考宋史藝文志皆不著録方回瀛奎律髓絶
　　　　推重之有世言韓澗泉名下固無虛士之語
　　　　尤稱其人家寒食常晴日野老春游近午天
　　　　諸句而所録淲作亦屬寥寥又戴復古輓淲
　　　　詩有三篇遺稿在當並史書傳句復古自注
　　　　稱淲臨終作三詩近厲鶚輯宋詩紀事采摭
　　　　極博乃僅載所以商山人所以桃源人二首
　　　　而所以鹿門人一首佚焉則淲之詩文湮没
　　　　已久今從永樂大典所載凡得詩二千四百
　　　　餘首詞七十九首編為二十巻又得制詞一
　　　　首銘二首亦併附焉而所以鹿門人一篇終
　　　　不可見知所軼者尚多然較諸書所載僅得
　　　　殘章斷句者已可謂富有矣觀淲所撰澗泉
　　　　日記于文章頗深又制行清髙恬于榮利一
　　　　意以吟咏為事平生精力具在于斯故雖殘
　　　　缺之餘所存仍如是之夥也乾隆四十六年
　　　　九月恭校上
　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總校官(臣/)陸　費　墀
欽定四庫全書
　澗泉集巻一　　　　　　　宋　韓淲　撰
　　五言古詩
　　　春晝
青春白晝永一日如兩日平心得淑景佳思入詩律湖
山氣姿媚海汐聲蕩潏迴旋且迴旋楊花滿書室
　　　春隂
春雨𤼵山溜花事回綠隂東家舉杯酒為我成芳斟蝶
遶鶯流音輕雲晩沉沉揮手惜素心入林驚未深
　　　苦隂
梅熟麥秀時濃隂多轉晴礎潤雷掣電溝壑須臾平清
風四起處鬱蒸或不輕今茲冷氣深經旬壓簷聲
　　　正月二十七日
晨興啟蓬門緑樹有啼鶯山風逺逺來墟煙低低横水
冩蔽芾影岸束湍瀨聲春事曽幾何孤花尚含情
　　　春晚
餘靄浄麥岐流暉轉蘭臯燕壘落梁塵漁舠激碕濤芳
斟競飛斚綺思歸搖毫良燕氣清和物色如春韶
　　　春分前一日
沉沉聴雨坐瓶花養香梅鼻觀得此供息定本氣回春
陽已大壯隂雲尚難開小忩千葉黄眼塵一清哉
青青葉中蘭庭幽有餘芳新葩明輕莖知我春晝長安
得滋九畹命騷與争光風泛不須紉深林宜永藏
細雨桃樹枝依流欲舒紅水深相𤼵揮倍覺多春工從
渠武陵源不與人跡通馮生天地間我汝俱樊籠
柳已綠可愛溪風更搖之人居春氣中安知物熈熈常
年二三月醉眼不自持摩挲此瞢騰老去今其時
草色老春薺氣數戚已分流光生鬢絲日暮江東雲故
交本不多零落那忍聞墻隂雨凄凄夕陽何時熏
　　　避暑
亭午暑未凉竹隂訪泉石泉源徹底清石色半痕碧幽
處鳥聲流閑中人意適風微一幅巾林深轉虛寂
　　　秋意
秋意不堪老宦情惟自悲蕭蕭風雨中吟哦漫尋詩古
來騷雅士常恐歸計遲此事不難辦無語王謝兒
　　　二十九日寒食(按詩四首其一首見/七律二首見七絶)
花間雨未亁强飲食猶寒山澗得名流豈曰俗相看晉
文綿上田徃事今鼻酸江南好風景且取文酒懽
　　　清明
既喜寒食晴復值清明雨山空洗雨花零落蔽泥土脩
林𤼵新葉青綠粲莫數雖云風日異景物俱可覩犂鉏
動逺村愈覺愛農圃形跡欣得閑持醪醉為主
　　　上饒禊飲
流芳報花信暢叙記東晉何知胸崔嵬未覺景急峻泛
觴河陽春庻且雅俗鎮
　　　九日錢塘江
九日風凄𦂳扁舟𤼵龕山龕山正自佳況復江水間吳
歌動兩漿泝洄過滄灣雖無菊可把矯首雲斑斑
　　　九日次前韻答賦徳乆
客裏素秋節誰復同襟期黄花雖滿眼何意采摘之古
今曠達人把此顔為怡謂可制頽齡屬興深于茲淵明
南山下放浪東籬枝白衣縱莫至自惜草木姿斯辰天
隂隂雲深翳晴曦更想杜陵老抱病登䑓時我欲事嘯
歌舒憂以娛悲悠悠時序心搖毫漫致詞
　　　九日次陶韻
草木易黄落倐然時序交豈無素心人松栢不改凋今
日我重九惘然風度髙起尋得良覿南鴈將横霄誇毗
信誰子短世亦已勞旱暵乃天運惔焚禾榖焦一歌百
世蘇重歌千載陶唱予而和汝其雨復崇朝
　　　九日
悠悠兩髙峯眇眇見落木病餘老身倦登樓謾伸蹜茲
晨有何味酒面欲汎菊常年得重九髙興必徴逐誰知
嬾出門搔髮鬢已秃子雲雖識字君平唯賣卜坐久風
頗怒新霜夜來肅
野色荒荒白嵐光𨼆𨼆青家鄉未千里客路復長亭絶
景詩難狀多愁酒易醒西風攪黄葉興寄託鴻㝠
　　　除夕前兩日示秉
雪風吹溪雲晝刻催嵗律歡傳頌椒花餞嵗欲何出舉
頭荒山廬氷澗溜凄瑟兩鬢已顛童種種不滿櫛題輿
得斯文愛士欲黼黻團呼一樽酒清言了人物四座各
盡情燭䟦屢剪拂如愚於席間踸踔倍勃窣授簡而供
令古興亦豈不
　　　二十五日
焚香得深居清風養幽抱杜鵑來何遲鴻鴈去常早微
瀾響溝流積潤滑磴道綿綿百草長春風雨中老
　　　三月八日
晝閑春婉婉草樹轉花事人誰用吾情我自順吾意江
山不徒吟城郭亦可醉隂隂起晴風相賞豈云易方齋
既虛清山堂亦深翠來燕翩翩歸啼鵑𦕈𦕈至時物付
芳華所惜者風誼
春濃自徘徊我歌亦其事峥嶸眼中人磊磈言外意何
哉非達也拂石醒小醉棋枰隨圎方目擊勝敗易冷齋
芹泮地坐久濕空翠了無官曹塵所以野老至汎乎不
繫舟未數長沙誼
所貴知者希初不與人事飄風擊墜瓦彼豈有本意百
爾我所思豈必待熟醉烈士徒殉名歸潔似圗易鱣鯨
困螻螘蘭苕巢翡翠廣心之昭融巽語之極至何若於
燕閒相與談仁誼
　　　初九日
山空草木長明日欲立夏俄頃一蟬鳴節物便相亞平
心閱四時益覺運而化殘杯了清晝新香度深夜風雨
隂陽間悠悠嬾悲咤
　　　十月初十日
南忩午逾暖日氣烘人衣徒有蒼蠅聲甚無鴻雁飛老
身漫自伸老眼其疇依摩挲根塵間瓦溝霜已晞
　　　晦日即事示同逰
閒居誰與娛寂歴滿黄葉冬晴日氣午乗暖得歩屧兒
僕為鉏園俛仰纔自愜親朋忽過我少坐情意浹烹茶
味既爽穿林景逾接縱逰星居寺僧房頗稠疊隨流覺
路熟更見沙觜渉道院出香鼎春山弄書篋留連一兩
杯設飯羮用筴亭虛列峯巒溪浄映城堞躋攀重閣晚
覽句費目睫歸歟語河梁分手興未帖吾衰子俱壯嵗
莫何術業從來評道徳亦必在耕獵好惡空紛拏利害
漫懾怯郡國有惠養朝家有調燮孫臏為斷足范睢至
折脅尚能變軒昻未信秪萎苶莊知冥靈春佛説惡濁
刼無視霧氣蒸飛鳶墮跕跕
　　　十二月二十八日
寂寂園中林脉脉林下泉蕭閑嵗云暮老身欲何言不
畏日月駛但笑霜雪繁人生本非惡往往迷宿愆昏明
夜復旦寒雲滿空山瓶儲粟粒罄交舊無徃還塵埃豈
不知冠緌易牽纒五鼎食與烹寸景能幾年心境互生
滅雅俗相移遷危坐明檠燈爐香更清然
　　　日長
日長林影聚早暮氣彌清既自罕人跡而猶聞市聲物
生各有態境異俱忘情門前酒誰來吾其撞餘醒
　　　落日
落日青松間疎明山翠寒誰於元氣中弄此赤玉丸我
心本清陽隂濁不可干虞淵下可取快飲盃勿乾
　　　喜晴
積日困秋雨曉起天開明披軒納晴光樹影當堦横遙
聞𤣥蟬急忽見翠羽輕整衣聚足坐似覺天籟清身形
百年爾衣食苦强營運化有理道超然得此生
　　　晚晴
兩年元日隂今年元日晴㣲霜起清寒人物多歡聲行
都占江海魚鹽易經營何時復三京萬世開太平
　　　掩闗月色滿牕宴坐乆之
雲牕月當午小醉人未眠兒童鼻鼾雷聴息方綿綿萬
籟一以虛性地開其天入林山自深金澗通瑤泉
　　　對月
璇霄蕩凉颸静夜却團扇幽人醉未醒月色牕户轉起
舞歩髙寒借我蟾宫便
　　　十六夜看月
夜乆羣動息廵簷尚何觀庭空葉忽墜琤若摧琅玕芒
寒星彩動霜氣尤瀰漫誰知太虛中運此寳月團須臾
一雁叫飛下溪流灘
　　　月過林端清甚
月出雙樹間營魄何流光初弦還當午净極涵莽蒼溪
虛響城角露重天欲霜送客出籬門共立古道長
　　　玉溪樓看月
山晴夜自明草樹遙可矚樓頭春已非尚有月如玉胡
為乎來哉可謂萬事足溝流雜蛙黽信閱人代速
　　　夏夜翫月
夜氣生微凉山空歩明月飛光入人家流影到林樾零
零白露滴冉冉清思𤼵乘雲度罡風天上有宫闕
　　　方齋啓牕見月
我豈不解飲風軒乘月開細細春酌動徐徐秋興來俄
而弄清影自爾却氛埃誰信城市居野老為裴回
　　　中夜危坐雨聲清甚
倦卧一塌上展轉不能寐更聴蟋蟀吟時時風雨至披
衣起趺坐數息存妙寄其生何用觀夜氣吾已志
　　　八月初七日終夜大雷震雨如傾注風敗吾藩
　　　籬㧞吾庭樹
晴明天氣佳草木浮光煇珎禽各翔語羣花競芳菲人
情春和時怡逰𩔖忘歸常陽一以亢旱甚翻歔欷赤地
至千里焉有不年饑家家望雲霓想像隂雨霏狂飈震
雷吼連夕恐非機溪漲橋已解拍岸欲平磯所幸蛙黽
爾跳噪皆輕肥居民其奈何泥淖生理㣲意欲問彼蒼
何日生清暉由來此隂陽嵗事中和希今年積秋熱焦
熬在郊圻既雨復苦風㧞樹敗墻圍后土無乾處眇予
將疇依
　　　雨後驟冷凄然
天髙氣蕭瑟薄薄寒中人登山兮臨水貧士志不平惆
悵徒自憐覉旅誰友生申旦耿不寐淹留可無成
　　　梅雨
山溪遶寒城林園眇荒隅南枝小春梅意似醉眼舒
雲隂冒霏霏欲歩雨如塗人閒壓芳槽洗酌留我娛
易齋誦銘語耆英幾年無吾儕老孫子交契嵗月徂
速飲付丘壑微吟對江湖何當暗香底花影相持
扶
　　　微雨
雲間度微雨霑灑草木浄披衣未盥櫛失却體中病屋
角鳩鳴隂是亦彼情性今我睡既醒豈不有孤詠
　　　夜雨
卧聴空山雨愁人春夜長田蛙與水鳴聒聒來耳旁緬
懐千載遙賢達多遯藏豈無命世才所抱或沮傷離家
脱塵役且憇雲水鄉時運不我留老去空彷徨但恐壯
志銷放浪宜自彊
　　　午牕驟雨
日暖石礎潤雷雨響空山草木盡披霏雲氣滿牕間我
方岸幘坐與客談笑間㑹當乗少霽午隂聴潺湲
　　　急雨
滛滛夏暑雨小民惟曰怨連朝浸田塍一夜倒河堰尋
常已食麥積乆況少飯錢幣易低昻亦合利商販
　　　阻雨
獨坐空堂上憂來與誰語出門欲逺逰泥雨復艱阻不
見一人來那逢㑹心侣前除一幽禽四壁響飢䑕無以
滌睡昏春茶尚可煮
　　　自清明後十日雨
得雨宜秧田乆雨損麥隴日暖可成實天寒妨出種米
麫世所資敢為一身奉望眼冀晴色深為農夫恐長林
風颼颼狹港水洶洶閑謠不能歡名與食孰重
　　　雨中作
閔雨澗將涸為霖流復湍聲來白浩浩氣起清漫漫隨
山問本源踏地觀狂瀾隔水城市塵了然不相干
　　　初三日雨
一林梅花雨香濕煙冥濛水流澗底清聲落前溪中鳥
飛既整暇人意亦冲融今嵗春來早新萱已滿叢
　　　雨中
山林得凉雨倍覺十分秋衡門籬落間木槿上牽牛霏
微弄空明炊煙澹飛浮有酒不肯飲南冠真楚囚
　　　夏雨
已忻五月凉連得六月雨泉石養芝术甽澮長禾黍病
雖未能飲起亦尚可句凌晨百鳥啼静夜百蟲語寺外
鐘磬音樵歌自來去
　　　隂雨
變風忽交作雨脚牕紙鳴隘巷掩闗坐爐深沸瓶笙豈
不念故山斗升聊自營米貴薪炭少天亦放我晴
　　　夜霜牕户肅然嚴冷
行都鎮東南衣冠萃軒盖文書漫穰穰人物當藹藹癡
或不知止隘即莫可奈江山何清空天地本正大四更
霜氣重肅若起深籟乃信埃壒中此景終不害
　　　雨後
夜煖雨驟至溝流起微湍一秋多苦晴魚鰕生意艱朝
來清蛙鳴便覺斗水寛豈不念其涸跳梁聊自歡
　　　凉雨
凉雨濯袢暑中林動清觴一日亦易與千古不可忘人
物信消長治運空微昌我有挿架書醉甚無慨慷
　　　社雨
空山水流澗社雨掩籬門雲隂起㣲寒藥爐自常温老
懶一欠伸開巻牕明昏屋邉桃李蹊飛飛亦無言
開簾巻書坐燕聲煙雨中時物依辰至春社古所同豈
不知其然嵗月何匆匆擁襟一閑謠林花落簷風
　　　梅雪
殘冬且論詩豈待梅與雪雪固以水清梅自惟花潔𤣥
機未易窺聖解不難説棄置便掃除俗者慮上拙
　　　松雪
松雪照殘臘溝流起輕氷倦身固蹣跚睡眼猶瞢騰塵
埃與野馬何急來相仍東隣可以飲一舉宜數升
　　　雪
我枕麴藉糟女為彼玉雪驚心京索舊流徙此越絶霏
霏醉飛花堂上燭勿滅
　　　積雪
積雪有何好照我牕牖明牕明不能寐披衣數寒更帶
雨豈滅蹤無風如有聲荒荒山野人𣺌𣺌江海情
　　　坐想孤山雪竹壓籬礙過之勝
詩亦常語爾細思有何情瞀瞀青眼収種種白髪生不
如緘口住時復信脚行折竹松邉路孤山籬雪清
　　　回路雪作野酤
適俗心不夷索𨼆山不深駕言出春浦回車已留隂雪
飛催我句村酤且重斟此致天所資優哉有遺音
　　　雪中
雪映山牕白竹爐殘葉灰寒垂紙帳低起坐百念催推
枕理吾夢栩栩鼻如雷覺來神氣中平旦陽明開
浄業與穢業交戰則我微未能滌𤣥覽前識相依違𤣥
冬霜後雪磵谷慵啓扉天耶其人耶咸言上上機
今年已有雪今年亦有梅梅花與雪片日夕相徘徊失
喜固莫爾亡憂尚何哉不與萬法侣孔跖俱塵埃
涇渭本一水濁清我何尤白雪固為潔老興開兩眸須
臾㝠心坐薪火時添抽咄哉皆前塵秃髪不滿頭
鳥聲已鳴春磵廬雪色深紛綸五經笥古人云鉥心心
本理和順萬緣常逼侵莫作斷滅相明明去來今
　　　趙十有詩及髙泉之行因思往年同逰青巖
秋花滿青巖禪榻如昨日舉眼曽幾何嵗月流電疾君
其壯藻思我已老蓬蓽誰云彼髙泉春晩又能出寺底
讀葉碑祠前看周筆夷猶慨以慷緬邈咤而叱思君弟
行役應惜良㑹失朋從滛液之於我豈固必旁觀徴逐
間往往誚逰逸相望一樽酒朱絃理青瑟墜緒或可尋
陳迹安可詰澒洞塵眯人榮名真蟣蝨
　　　八月二十五日過南豅
凉雨忽不止秋隂無奈何山根㵼新漲小立玩流波㑹
逢其適爾紫芝有竒歌惜此未深宻時見人跡過
巖桂苦未花尋香上扁舟溯洄得蹊間微歩理舊逰鮮
鮮見新枝幽芳浩難収回首城市塵所憇因少留
撫枕知夜永淅淅過山雨浄聴秋氣還清吟可無侣年
來幽興熟心口自相語我其内熱歟何其未能處
　　　題南豅
南豅山下路一眼煙雨昏松篁葉滿地楊柳條映門此
興非所難吾道何由尊鏗爾舍瑟希帶濕藏春痕
　　　遊南髙峯下
濛鴻山氣潤噴薄澗水急殘花䕶新枝春晩綠隂集杖
䇿一俛仰挈榼共行立路轉南髙峯窣堵正嶪岌勝跡
古今同軒裳孰覉縶
　　　譚守約陳漕林宰同遊南巖得問字
髙情動巖壑幽討忘逺近追隨得秋日挈榼多美醖悠
悠逺朝市寂寂委時運雨集星散間他年或相問
　　　霞山
避喧甘猛虎杜語誠有味況此古城遊儘逈儘無畏捫
蘿魚貫登􁀙确入荒蔚俄而得峻極天闕逼象緯春風
猶未旬芳事已髣髴慿虛了不寒清淑滿腸胃眼髙物
破碎意廣身良貴隘彼㣲塵歊邑郭亦何謂同來三二
友斯道乆涇渭偶然一尊携物笑我頻喟焉知酒行多
但覺飲之既煙巒屏障環秀潤仍蔽芾更對西日紅輪
囷纒海氣
　　　中平峯下巖可坐百客絶頂尤竒
臨水既凝竚望崖試徘徊榜舟一以渡露晞嵐影開矯
首與人居直上無飛埃峭壁過鳥道老樹相縈迴下訪
𨼆者廬敗堵留巖隈亂草蔽嵌空停泉照崔嵬因知勝
絶地使我心悠哉誓當如龎老舉家為此來
　　　齋居湖寺晚對南屏疎鐘茂林霧氣蓊然
南山起寒霧雨氣蓊林木但覺白漫漫不見山下屋須
臾逼昏黒疎鐘度幽谷寺冷西湖秋齋房媚幽獨
　　　歩澗壑上山𨼆
秋山響松竹漠漠起雲隂褰裳過石瀬望崖荒草深誰
家牕户開少寄閒澹心茗醑無不可所畏塵霧侵
　　　道場山山上有伏虎師宴坐嵓寺中方池清深
　　　可愛
翠麓轉危徑清漣媚方池鐘魚鳴寳坊窣堵髙不危慿
軒眼力盡晴色烟凄迷秋原禾黍登佳處端在兹齋餘
作茗事晝寂香篆遲當年伏虎師此地嘗嵓棲髙風動
寥邈勝跡窮險巇回橈日已暮悵望空自知
　　　茶山
人日逰茶山㸃檢山下泉載惟兩賢祠緬邈桑苧仙豈
無髙潔懐何有香火緣雨晴動春事草樹含芳妍獨來
宴坐乆湛然還惘然扶輿度歸路尋友了閒篇
　　　又
南風滿脩竹兩賢凜如生殘僧具湯餅茗椀寒泉清歸
來渉城市貨殖何縱横溪明漾長橋履此復暢情喧寂
等一境人世不足驚北牕卧微凉神思纔清平
　　　同尹一逰茶山齊賢繼來
蒸雨隘閭巷茶山午風清同吟方齋人禪老相送迎隔
城帶湖光更約暢叙情輕雲轉雷晚静定天宇明
　　　東南一峯松雪明朗舍前甚可眺
夜嚴風色冽開門恍竒絶誰將連日雨幻此瓊玉屑林
深竹初折澗淺氷復結望乆忽烟銷山明見松雪(弋陽/縣山)
(色竒秀有一峯屹立于衆峯之間意頗異之邑人云山/有三十六峯此一峯石間有如龜山明之陳丞相家祖)
(塋在/焉)
　　　四月十一日靈巖
陟逕得遐矚濯泉愜幽尋禪牕坐來乆聊以娛客心平
田綠未整湖色収晚隂回橈繾綣餘翔禽亦遺音
　　　午日趙鈐轄同坐溪旁望靈山雲氣次韻
塵俗自塵俗幽竒自幽竒競渡殊汚人正爾無所之城
隅白雲堆涌出靈山詩不可磨滅者天欲鑄偉辭是大
有佳趣豈問庾元規舉扇勿障風吾與子同歸
　　　雪觀
絶壑過蘭若炷熏擁寒爐稍収神觀明時翻經與書忘
言忽自笑得興將誰拘雪雲起氷霜是事俱澹如
　　　雪觀
暮鼓朝鐘外鼻端消息真靈山髙溪南而有彼上人祝
髮豈滅性趺坐宜忘身咄哉露地牛染浄俱一塵當年
少林立話頭猶許新北風吹雨花繽紛皓如銀我來試
標榜此境何了因無相亦無證顰伸氣方勻
　　　秋日郊行題崇福寺大井
秋暑未退舍獨遊亭午時籃輿汗翻漿陟覺回凉颸青
春十載前此地嘗娛嬉只今髪種種蹉跎尚何之懸崖
多紫花遶夜垂青枝殘蟬猶爾噪新鴈乃許遲允矣原
憲貧異哉宋玉悲酌泉揖老僧清坐生佳思
　　　靈井(九峯庵前渉澗入崦間泉𤼵嵌空日夜流/不竭鄉老傳嘗有龍見光怪吾翁名之靈)
　　　　　(井/)
靈井復何許薰風度前林一卭為蕭散渉流殊匪深山
空人跡少無言見鳴禽嵌嵓適所㑹潺然送清音宜我
濯塵土陶冩此胸襟冨貴本天命得閑且幽尋
　　　天竺靈𨼆觀鴻漸寺記白香山泉碑
靈𨼆天竺山清流潄竒石草木鬱青葱巖洞耀丹碧有
時閑聨騎盡日為散䇿蕭條懐古心髣髴問遺跡勝士
多去來流年幾今昔寺記喜逢陸泉碑尚餘白因知幽
絶處得之乃無斁所以千載後山名轉輝赫二子有逸
韻煙霞本其癖想當落筆時無地著清適嗟我復何人
長歌想英魄
　　　參寥泉
湖光佛寺古山色泉水清蘇仙則已逺名字空含情西
風動林松琴瑟有餘聲我來揖而酌一飲百慮輕朗吟
兩石碣脊記眼為明當年彼比邱亦足得此生
　　　六一泉
不見六一翁但見六一泉得泉以思翁昔僧何其賢旨
哉山中樂合與蒼崖鐫後來坡仙銘空以文字傳山林
已禁苑復與道院連蘭若縱莫存此水尤泠然嵗月誠
易與陵谷終變遷薫風拂湖水晚日明湖煙回頭呌林
逋醉倒孤山前
欽定四庫全書
　澗泉集巻二　　　　　　　宋　韓淲　撰
　　五言古詩
　　　松竹堂次蕭宰相韻
鳴琴意自永小築松竹林公餘一委蛇廵簷見遥岑氷
雪凛節操晝寂緑隂隂何事智與名蕭散徴在今當
年山水間讀書情致深儀鳯覽徳輝終古存知音
　　　棲閑堂
能棲不能閑其心未可知能閑不能棲其迹無已時棲
閑一以名二者兼得之昔春升其堂尊酒飲于斯昆山
日夕佳陂池清渺瀰手植花柳間田園粗充饑潔哉兩
龔家異代猶許竒夫豈忘治功而故與世違漢朝有蒲
輪用舍端不欺三江五湖口君子謹其儀何以寫我歌
遥遥記所思
　　　寄題壽樂亭
蘭江生縠波金華欝嵯峨是中鶴髪親贏得歳月多
時時着萊衣兒嬉為婆娑撫掌問妻子我意今如何祥
風動簷花美日行庭柯更覺山水外一曲欵乃歌
　　　過新安月夜歩浮丘亭分韻賦詩得弄字
平生風月懐醉語或驚衆休傾袁紹杯且卧畢卓甕使
君良不凢客子恍如夢對影將奈何暁角梅花㺯
　　　同譚守登跨鶴䑓
昔守王道甫作此跨鶴䑓金行露氣髙嘗同斸蒿萊九
日長沙歸晦翁命予杯至今清夢長寂寂令心哀君侯
我輩人能賦有餘才復兹菊花秋登臨為徘徊子美髙
李句萬里風雲來世道古猶今興也何悠哉
　　　浙江亭
海風吹潮聲過我欄檻外不知地𫝑險但覺天宇大何
時一壺酒挂席上嚴瀬班班雲壽隂越山逺如帶
　　　訪南岩一滴泉
僧逃寺已摧唯餘舊堂殿顛倒但土木彷彿昔所見山
寒少陽燄崖冷盡氷線曽無五六年驟覺荒凉變遺基
尚可登一滴泉自濺憶昨淳熙秋諸老所閑燕晦庵持
節歸行李自畿甸來訪吾翁廬翁出成飲餞因約徐衡
仲西風過遊衍辛師倐然至載酒具殽饍四人語笑處
識者知歎羡摩挲題字在苔蘚忽侵徧壬寅到庚申風
景過如箭驚心半存没歴覽歩徐轉回思勸耕地嘗着
郡侯宴今亦不能來草木漫葱蒨人間之廢壊物力費
營繕不如姑付之猿鳥自啼囀
　　　尋梅至梅嶺因遊紅羊石青楓峽
衝寒歩晴光霜重積如雪尋梅渡長溪犖确路曲折回
風送灘聲靜聽鳴復咽當知我輩遊名與山不滅
　　　題姜堯章白石洞
詩眼玩塵世漫作威鳯鳴經行苕溪水乃見白石清拂衣
鑑須眉喚起仙骨驚胡為隨人間歎息百慮縈洞中應
笑我何不髙舉輕明時樂未正尚欲追英莖它年淳氣
合肯有爵服情癡人莫説夢烈士徒殉名轉庵偶饒舌
已足壓旦評古來曠逹者談笑得此生臨流賦招隱一
奏朱絃聲
　　　寄雪觀
秋暑睡不美但想雪觀居焚香貝葉動洗鉢伊蒲餘應
身了諸幻起性包太虛蓬蒿一水隔吾豈愛吾廬
　　　寄題熊氏得要亭
未踏得要亭先寫得要詩識賞無逺近渺然西江涯薰
風入山水佳趣罔不冝想見昏且候雲鳥日参差主人
應飄灑何時同酒巵三歎玉局仙為我先及兹
　　　夜過潘樓
雨多晴氣新星彩動凉夜因人閑出門尋詩稅吾駕一
杯小樓風圖畫寄清暇
　　　聚逺臺
遥遥聚逺臺是豈俗所要只冝我行適信得山水妙地
髙出林表眇邈有殊調主人運心匠擇勝出素料陂陁
闡㣲逕俯視溪可照匪云賦新詩聊爾索言笑三月青
春深風林杜鵑呌
　　　亭臯
亭臯新雨沐物物秋氣深着蕋木芙蓉桂樹尤蕭森豈
伊酒可嘗而我詩未吟朅來六七輩領㑹冝素衿塵眯
共一掃風乎出雲岑
　　　㑹心堂
胷中有天遊寓外皆所嬉勝士固可逢俗物亦可偕杯
酒得流行放意而伸眉兹辰我陽春溪水多清姿岸桞
已青青山花更暉暉當筵主與賓談妙尤克諧雷聲忽
送雨雲風動情思由來理性真肯計志願違松柏獨也
正造物付之誰歡笑酬座人長言其勿噫
　　　題三茅堂讀放翁碑易道士設茗
寳山最佳處突兀三茅堂幽襟翫岩穴散脚登崇岡
梅亭雖未花自覺草樹香午陰布修幹禽鳥時來翔
下視江海波風煙渺茫茫貞石披妙詞摩挲有餘光
吾身已塵土乃得閒相羊羽人復能吟煎茗邀山房
意勝神頓適俗逺慮兼忘乃知軒裳縶自苦升㪷藏
飢餓非難忍歳月空帝鄉揮手下山去餘情滿秋
陽
　　　溪山堂曽宏甫作徐師川吕居仁曽吉甫王元
　　　渤鄭顧道晁恭道王起巖吳傳朋徐明叔逰
　　　咏之地
當年二三老曽醉溪山堂至今月露底草木有餘香興
言我良友六月此追凉還同章泉叟訪之以相羊夜久
清輝寒水際如雪光誰知幽絶處懐賢正難忘
　　　拂松閣
太白孰可作五松自青山闗關鳥飛集冉冉雲徃還時
世有今古客意徒悲歡我來見令君絃歌逰其間醉䄂
舞回時俗眼應不㸔人韻乃如許結閣横朱欄
　　　伯輝竹林書院
竹林彼一時仲容乃此遊寥寥千載後忍曰為良謀古
人心匪遐用舍多風流身容縱未老歳月去不留結茅
我山椒詩書尚何求固將淑諸人猶能誦軻邱朅來南
風薫見子忘百憂阮盖青雲器濤戎信其儔取酒且勿
飲聽作商聲謳
　　　逍遥閣
翁家爛柯橋遊戱錢塘歟昔賢有樂地天與此屋廬依
依巷陌間將鶴倒騎驢流傳得佳聲是時當國初四方
次第平降王亦誅鉏朝野多豪英仲先頗知渠相邀一
夜話華山圖匪虛此州真可人林逋復來居一湖浸孤
山相望誠有餘人生百年爾貴賤空乘除尚友千載上
是心良晏如有手可持酒有眼可誦書結閣老樹髙扁
榜聊自舒方今開禧年吳越都乘輿我遯楚溪口因名
倍躊躇既同逍遥吟又且思莊樗
　　　王右司家池閣
寒日照竹色老槐摇池光凭欄俯虛簷忽此陶一觴主
人與客笑萬事俱茫茫回首十年夢吹霜晩雲黃
　　　守軒
孟以身為大曽惟貴夫約况欲行之家盖亦念前作誠
齋彼何人老筆乃揮霍勿忘勿助長世世可如昨
　　　寄軒(按詩意用陶潛歸去來辭倚/南忩以寄傲句疑作寄傲軒)
陶潛彭澤歸豈敢傲一世聊從户牖間作計等蟬蛻君
乎得此心名字置所憇俛仰旦復昏淺揭深則厲
　　　恕齋
公心不兩照私意必四出涖官行法間要以身為律物
物或藩籬事事祇刀筆由來貴仁賢存之在勿失美哉
一言富乃榜此書室因利得行義徇名豈忘實君兮詩
中仙我語非秘宻三歎蓮幕地退食有學術
　　　昌甫竹𨼆
竹𨼆髙深處江南懐玉村此老已華顛清門非市閽緩
歩泉周遭放眼雲吐吞野馬閲衆甫㝠鴻本孤鶱經年
未能往夢思疲我魂是中夫如何不以俗諦論時來五
七字慘慘感慨存想其樹扶踈遶屋夏籜翻
　　　田間
烏麥相㸔種黄秈已皆熟坳塘無賸水古徑墮枯木貧
多收刈遲勤有翻耕速整履步大田扶藜問幽谷
　　　餘干黄師求北窻詩
陶令一北窗今古自無對折腰豈為米歸來本非退平
生羲皇心肯與時嚮背當年五桞傳誰云閉關輩子能
知其然此意要常在淵明不吾欺是中誠可愛
　　　李禮侍石林
磊磈著胷次婆娑寄嶙峋客來亦置酒相與悦老身晴
風吹岷峨浩蕩無邉春巴江下吳波軟紅生㡌塵回頭
山房染石也誠可人不知㡬千人造化此一真只恐斷
取去補天費精神
　　　官閑
官閑讀書餘倚杖看緑隂黄鳥時飛來臨風流好音我
亦為之喜夷猶情味深世間事乃爾回首生夕曛
　　　休日靜居
寒餓迫我出忽忽兒女大原思樂商頌宋玉悲楚些吹
面薫風來刮眼春風過飛鳴鵲遶樹徴逐蟻旋磨瀹茗
銷夢事凝香理經課休澣得暫閑棲深淨趺座
　　　叢薄
叢薄欲㣲雨絶壑留餘寒隴麥已黄熟園梅尚青攅宛
宛路轉坡激激流起湍卧瓶擲酒椀開奩理香槃
　　　十月旦日過雲林
雲林起清霜山寒紅日吹城郭催租日田家穫稻時仲
尼雖少賤李廣漫多竒好事能相覔茅簷曝晴曦
　　　雲庵
雲兮所怡恱遂以庵我名時時簷下來日日山畔生和
煙不知處致雨非有情龍鶴亦物耳依乘定飛鳴
　　　次韻伯臯真𨼆道院
幽討過真𨼆同抱白雲眠夜呼醉道士取琴咏琅然松
鳴簷外山水落橋下淵推窗挂星斗清神浩無邉是中
冝共如此外慿誰傳孫登蘓門嘯子猷剡溪船古來賢
逹士徃徃如春煙浮名竟何益畢世空林泉蹤觀彼斗
筲畏塗競爭先輿馬能㡬時鼎鑊已在前
　　　楚黄相廟
開禧二年春寂寂楚相廟上書能說秦將兵亦救趙太
子質不歸變衣何其妙因城吳故墟宫室本照耀寵辱
一以驚失計易貽笑帳座神所嚴香火忍興弔但想荀
蘭陵朱英或同調
　　　夏日集報恩僧寺同莊賢良諸公分韻得餅字
尋僧坐清晝㑹友踐佳境興寄徒自深逰觀轉便靜荷
翻一水香桞散滿堦影相從觧巾屦愛此夏日永熏罏
鼻觀通汲井齒頰冷勞公具酒炙餉我作湯餅同時得
二士俊發錐露頴髙歩不可攀竒語尚堪省徐郎招不
來悵望終耿耿生平厭塵煩老去合幽屏豈無親朋樂
所慮乏規警長歌及黄農妙處亦深領
　　　寂照寺
江西得名士與我同山行老釋能追隨醉眼増雙明經
時客吳㑹雜遝塵務嬰偶然汎孤舟故人百里情既已
酒屢飲亦復詩自成盡日空翠間㝠鴻杳飛鳴
　　　祖印寺俗云嚴光寺攷治平堂牒乃光嚴也又
　　　言有子陵墓因往弔之
長溝流水急荒塗少人跡扶輿問遺蹤晶晶度秋日子
陵誰復知墓古莾榛棘傳聞雖未真此意自無極
　　　月林
秋池浸秋月梅影摇清流數枝雖未花横斜已幽幽白
酒孰飲我同來亦良謀盃行景自佳風葉何颼飀
　　　林徳九國録作氷玉寮來索賦因寄五字
仇池蘓僊語發揮我孤山孤山有何佳林逋廬其間風
髙氣化逺庸販亦班班是榮人爵歟百世不可攀沉冥
愜幽性道勝無戚顔至今西湖西眇彌尚滄灣誰夫仕
吳京斂焉心肯閒吟諷彼一詩靜視觸與蠻齋房如僧
寮熱客自塵寰出處貴君子安時諒非艱
　　　周質夫山楹
山楹非市㕓懸解於其表灌木固蔽虧閑雲定旋繞廣
厦千萬間一架亦已了坐起共炎冷眠食易昏暁偶然
屋打頭所處實在小鷄鳴近相聞鷗下復逺矯尤當沃
巵酒忘却吟思悄
　　　補籬
補籬去惡竹修逕䕶幽草㣲風入庭榭秋雨汎池沼荷
香浸狂瀾林影動深窈寛平日月閑湫隘天地小
　　　過永豐題
落日洲渚明水石鳴灘聲臨眺一何樂共此人境清游
子未忘情亦復小詩成東風波𥻘𥻘為我吹酒醒
　　　夜過博山
山行迫昏黒乞火野人家隂風振林壑水激溝港斜扶
輿聽鳴鐘尚覺塗路賖叩門得蘭若僮僕欣不差老僧
為作茗趺坐談無涯子夜各休去幻境良可嗟
　　　衝雨小舟上南港
拖舟上寒瀬冥冥吹雨來連綿岸草合斷落山林開鴈
鶩杳滅沒鳬鷗正㳂洄􁑾舟見修竹題句復尋盃
　　　過吳淞(案此詩二首/其一見五律)
家住楚溪口㡬年卧雲峯春風此行邁煙樹五湖東無
因見范蠡危亭只垂虹逃名匪難事浪曰陶朱公倉皇
誠自汚商賈聊長雄庶㡬收伯圖不見前日功欲富果
本心是豈計未終我疑滑稽甚視彼如兒童西子有底
好尚有歡笑同扁舟汎長波自足成老翁
　　　山口
山口復谿口飛花閑度桞不喜梅雨晴清和猶在候一
日是一日青鬢對皓首朋來方齋家杯行莫停手
　　　德源道中
數鴨汎寒塘前後相参差不知已嚴冬但謂水自如貪
生處塵世大抵多𩔖斯木葉風下來紅緑雜萍蕪
　　　靈鷲道中(案此詩二首其/一見五言律)
霜林落衰草遊子歎道途豈不念急景冉冉塵務俱閑
寫僧寺幽髣髴摩詰圖風前鴻鴈來日下鶬鴰呼
　　　樓窗靜對頗快
奔忙九衢裏無處着兩眼樓髙試推窗可以得笑莞東
方接瀰茫西地列􁡤嵼心中與之然不記倒手板
　　　晩訪斯逺村塢
㳂流出山來度橋向城去晃朗雨復晴崢嶸歳云暮閑
常稱心言孰是得力句塢静見髙明林深認幽趣
　　　地偏
地偏塵自銷風扉亦常關不知芳草多但與落花閑紅
日到碧澗白雲在青山懐人長言之老子何癡頑
　　　大滌翠蛟寺
山以水而勝水以人而清人水亦何事乾坤無限情酒
好滿杯飲詩到一篇成杜鵑風外啼青林開晩晴
　　　對雪思山居之時
煙迷南屏山凍壓竹落磵幽人紙被軟卧起日已晏藩
籬鳥雀噪亦復斷藜莧慘淡詩未成詩成復何患
　　　散歩
世道日狹隘無地可自容豈不有崖壑樂此林下風乗
晴氣清和試聽飛流淙憑軒得名酒老我時一中
　　　秋興家山之咏
塵埃困小官忍窮未為長勿苦問窮逹當與貧相忘幽
棲吳山底偶占大隠坊晨興到藥局夜坐唯書房俯仰
亦已安怳然如山莊巷僻逺市語窗明摇燈光不覺西
風起鴈飛草木黄澗下有敝廬懐哉付飢腸
　　　招隠
浩歌以求志徜徉山水幽松栢蒼蒼山水石泠泠流山
深集飛鳥水淺下輕鷗好花不多聞長煙渾未收往來
有樵釣俛仰徂春秋我輩滿宇宙其能知此不
　　　閑泊東窗為靜寄
吾愛陶詩中靜寄東軒語試取作佳名朝夕相與處薫
風一榻閑轉覺逺煩暑試問軒外人紛華今㡬許
　　　雨乍霽散步村野山谷間
幽居喜乍晴閑歩轉山麓塘坳過兩家山觜見一屋坡
陀上平崗窈窕入深谷時時㸔採桑往往值播穀鷄飛
田婦呼牛走牧兒逐路平豁呈露地僻杳藏伏風物晩
春時但見青草木無為扣角歌但賦采薇曲
　　　水村
露荷煙栁外月上山翠寒水際一斷橋籬落小欄干剥
啄喚我友共此懐抱寛興盡出城去兩耳清流灘
　　　十五日齋素
清晨却葷茹茗事煎胡麻豈無素心人潔齋避風沙月
已秋氣中能來我山家涼襟何待吹宴坐且勿譁
　　　午步
氣晴天惟澄春物自朝暮㳂流陟危磴絶壑理幽步雲
根見泉脉僧房杳回互豈無我同心杯來飲為度
　　　雪觀晩步
山梅占殘雪晩色轉幽徑塵銷水石潤所至集虛聽僧
窗話未圓茗椀味初定澹泊歳寒心浮空殷鐘磬
　　　晚步
萬木山彩翠一水澗淪漪放步且曵杖有懐還賦詩我
之所安適人以為娛嬉南風送晚雨何處不相冝
　　　放步
家家芙蓉開步步木犀香流黄朝絳節空碧按霓裳急
景奚足競良辰不可㤀玉階明露盤珠宫結雲房
　　　晩興(案詩二首其一/見七言絶句)
林蟬動㣲暑風影摇東軒山近欝巃嵸澗長㵼潺湲閉
關誦古書時時一逢原撫巻得閑樂老境俱忘言
　　　夜坐
經年仕吳㑹風埃滿書劍迢迢秋夜長靜坐生百念浮
榮本何益微禄已屬饜露氣入窗寒青燈散餘㷔
　　　又
吳山歳夜雨巷深雜泥土白髪倚髙樓長吟自懐古人
人尋酒杯處處亦歌舞萬事付燈檠寒爐聽更鼓
　　　又
夜時對青燈朝晨向紅日渴飲一杯湯飢餐兩器食榮
衰受榮衰得失順得失一事到眼前一事與擘畫不到
眼前者空思亂胷臆非惟昏人神且是長戚戚吾今知
此愆念之戒勿失
　　　題錢塘三賢堂
暑雨過林壑青青發幽香徘徊湖水邉路轉山横崗朱
門嚴古寺中有水仙王配食者誰子三賢坐髙堂當年
處士廬鬰然眇相望故侯白與蘇龍章照錢塘人生死
即已姓字何芬芳修名貴自立𨼆徳千古光文章發政
事百世胡能忘因㸔游魚潛更想冥鴻翔㣲官得休沐
况復五月凉兹遊獲勝踐不覺歌聲長
　　　清桐
清桐發初葉朝景散輝䕃幽人獨步久興寄頗自任薫
兮一以風山鳥孰知禁平流走亂石可潄尤可枕
　　　田里間見荷花
避暑暑復至乘凉凉未來平生欲快意命也何疑哉駕
言田里間薰風動蒿萊小池其誰家亦有荷花開
　　　芍藥
庭中鮮香起猶覺春有餘豈謂衆芳歇而乃自發舒温
風拂波軟朗日明林虛盤盂作態度翡翠為襟裾一枝
已惱我滿欄無奈渠偶爾着醉目何礙幽人居
　　　露菊
英英輝叢菊重露滋其花移來秋已深不飲亦已嘉小
檻憑虛􁐺山逈無風沙霽色寒未生此地玉溪家
　　　塹花香盛
不奈蒸溽氣試度清㣲風浮梁水南北天以語句同塹
花吹郁郁岸桞垂濛濛扺手今何夕酒過面亦紅
　　　瓶中花
枝持三數花已著風露香而復滿把來汲瓶置書房身
心我身心染淨皆秋光今夜月圎明更妙非紅黄
　　　周景瑜置酒東園㸔海棠分韻得上字
春光作花事領略過溪上寒凄風雨餘草樹亦舒放紅
深海棠徑蜀錦開步障得酒一以醉幽情為之暢主人
良好事舉白欣相向坐間多豪英笑倒語彌壯歸塗踏
㣲潦滿目列青嶂顧予何為者追隨生悵望
　　　蘓堤芙蓉(案詩二首其/一見五言律)
西湖八九月蘓堤賞芙蓉艷艷風日美鮮鮮霜露濃今
年開最繁映水自為容十里爛成錦紅緑花重重錢塘
盛吳㑹昭代多鼎鍾遊人醉不歸車馬如游龍里巷逹
廊廟歌酒日相從千鍾不憚費一笑無留蹤勝踐窮耳
目樂事開心胷東逰將百年兵農晏提封四境復豐穰
物色近初冬作詩代華黍皇風正時雍
　　　墻外芙蓉初過其一尚可玩
日晩山氣寒芙蓉表孤花亭亭萬緑中紅鮮照萎葩不
與時物遷肯以顔色誇立而望之偏落葉徒泥沙
　　　池上菊爛然
彼美黄金花為我遶池游十月無清霜尚作重陽秋胡
廣潭何為陶潛籬何求人物偶相值終古評不休興愜
景勿違語到氣自遒小摘問頽齡記取南山幽
　　　九日無菊月半後始有市者
前年重陽時黄華正紛披去年近九日已有菊盈枝誰
知今年晩節後纔見之髙低燦羣葩可受霜風吹淵明
心事老借此吟吾詩彭澤賦歸來草木應差差人苦不
解事謂渠愛東籬芳草喜尚濃色澤愁漸萎欲醉可不
飲泛酒因兒嬉
　　　對菊讀韋蘓州詩
結綬二十載屢為塵事攖蹉跎入兩鬢霜雪亦漸盈曠
然仕京國頗以歳序驚寂寞起凉颸時菊忽已榮依叢
思濁醪餘馥襟神清樂幽愜理性貧蹇安物情休沐得
殊賞感兹寵辱輕
　　　十二月旦禪月臺問梅
山臺見踈梅野氣挾寒力春從花際來晃漾水南北吟
邉人已深妙處我已得鴈裂一聲中蒼然起暮色
　　　東山㸔梅
臘近山放梅霜餘竹支逕坡陀斜日晩葱蒨孤煙暝人
行興將闌鳥語棲未定更踏野橋歸風回滿清聽
　　　梅花一一可愛
㸃㸃草際梅横斜風弄影秋老揫斂時而復有此景天
地欲回春不礙霜露冷林逋亦癡人有句不堪省
　　　蠟梅
家山蠟梅開歴歴水邉樹故園不可見胡能寫吟句隨
風惜其姿破霧得其趣淋漓衘一杯錯莫展數步不道
緇塵中惱我尚沉痼瓶簮良自佳但恐失平素香傳疑
麝煤體弱豈金鑄我居小牕横幽懐眇回互
　　　買梅花木犀海棠橘栽置庫中
䕶此數寸根待彼數枝花何時春風來老眼易横斜桃
紅與李白長安事芳華買栽恐無地識者能㡬家家山
對石澗冬日百樹梅梅花已一開無時不持盃客至雖
留連客去轉徘徊今棲省戸間一株手親培
　　　同鄭子華棊局作梔子詩
郊居多幽香衣被風雨之樵青採掇歸清氣尤華滋枰
棊了勝敗蠻觸彼一時鮮鮮何滿叢瑶葩賦山梔
　　　梔子戎葵
芬香得薝蔔色澤有蜀葵雨露既濡矣風日還過之紙
窗無畏景石檻發凉思艷艷紅花蘂幽幽青碧枝
　　　初七夜半月色皎然忽聞吳山上鶴鳴
雨止結霜華片月載寒魄光芒星自稀氣宇天更碧何
處孤鶴鳴聲落吳山側坐久神觀清樓髙夜方閴
　　　鷹盤風
寂寂鷹盤風擾擾燕衝雨空梁如有言廣野亦疑舞豈
不營窠巢何嘗畏羅罟仰視復行㸔衡門室環堵
　　　聞啼鳥
禽啼聲嚶嚶泉流音琤琤㣲風摇青林何其煙輕明尋
芳渾無花春深尚含情浮生無浪悲誰知山中清
　　　午坐聞鵝鳴
深居耳識逈斂此神氣精窗簷隔林塘杳杳鵝鸛鳴數
聲徹我聽益養閑適情更覺瓶中梅於人有餘馨
　　　飬魚莊呈余馮二友
湖山晴已佳交遊老逾永以兹登臨心相彼昏旦景風
前午方睡雪後晩猶冷徘徊既良久放浪亦俄頃花林
想鶯聲水葉亂魚影酒到俱勿辭詩成獨重省
　　　南屏山㸔金鯽魚思東坡
南屏金鯽魚蘓仙昔嘗觀後來臨池人誰能散餘餐西
湖多勝處見此心獨寛乃知賢逹遊百世留清歡我來
秋初晴凉風動澄瀾洋洋復潑潑兩兩時單單相彼纎
介爾賞音猶獨難士生天地間寂寞何足嘆
欽定四庫全書
　澗泉集巻三　　　　　　宋　韓淲　撰
　　五言古詩
　　　送潭帥朱晦翁先生赴經筵
度江今㡬時恐同元祐初中間一報復河洛已丘墟先
生講金華此意将何如君子與小人似難動誅鋤要使
各當位正論常有餘幸哉邊陲靜羣蠻亦安居大是民
力窮郡邑困軍儲又且士氣弱虛言多濶疎先生其扶
持行顧平日書西風動召節帥閫來徐徐經行得古臺
逸攬志愈攄孺子守窮巷敢負師訓歟殷勤拜席間别
語不暇舒斐然忽成章先生其念諸
　　　送周次公入浙
衝風霜雪繁澗路少行迹相望一山爾那知有行役人
常畏違離我懐復難釋嵗晚欲晤言門前尚誰客臨安
至山隂玉室多仙宅酒船尋賀老才大今詩伯(陸放/翁)東
方諸侯上千騎森華㦸(錢越/州)村館足竒士龍門可奪席
(李参/預)優逰何當還梅花正云白無令詩囊空但恐酒杯
窄斯時定何時臘月哉生魄
　　　送錢清逺
出宰清逺縣且燒清逺香斂収平生心豈謂蠻瘴妨拖
舟過髙溪話舊持酒觴雁翔白雲飛秋思不可忘
　　　送仲至長樂帥幕
文筆擅名第當置臺館中不合大雅尚天怒令詩窮昔
年弄水亭一見知不同繼而靈山陽示我所作工豈期
江海上浩然復相從小篇清且麗大篇疏而通尚友梅
都官不但揚陸翁和平事淡泊志意驚盲聾時時寫㡬
句豈只凡馬空又喜富収拾錦繡紛青紅决定得名世挽
囬正始風岑岑閩嶺山連帥鼓角雄幕府少為貧因與
了事功地煖罕霜雪榕隂荔枝叢不妨資食啖閒逰佛
老宫萬一遇真隠識賞無匆匆
　　　送余子夀暫囬上饒
尋常五六月弄泉南澗幽㣲歩匝山影餘凉撫茶甌低
囬金輦塵固為升斗謀雖無啼饑阻捫腹已白頭汗漿
走弊輿漫刺何所求看君已通籍合上東觀㳺弦歌指
秣陵䄂手逺急流又乗舶䑲風嚴灘理還舟寄謝我猿
鶴行藏儘悠悠
　　　送趙推官衡州
著眼塵網外納身詩社中樂哉萬好庵劉驥尊酒同此
事非外假千載揚清風氷溪瑞峯髙更是章泉翁永貞
志獨礪探賾雅用充不知羣兒愚一洗凡馬空祝融石
鼓江舊觀多巨公興懐南渡初此地驚盲聾只今兩英
蕩逰宦未易逄所惜一未面舊好本家通盡其我職學
公車自旌弓煌煌太宗業樹立甚宏雄更願常用賢更
願常和戎官閒莫興寄因來莫匆匆
　　　送四叔辰州推官
離别不作惡豈是人真情作惡既已久此情何由平昔
我少年時與居多戱爭雖曰諸父行同隊猶弟兄先公
最憐君訓告尤丁寜豈知十載後星散各經營徃年招
真嵓君嘗送我行夜飲不計酒曉騎馳霜明今我髪漸
白煢然對空觥君乃辰州去迢迢湘水清一官㑹自奮
唾手収功名如何還送君溪頭舟已横
　　　成季小泊南池将徃建昌
相望南池上悠悠我所思凌晨理短髪青鏡滿鬢絲間
濶将一年欣喜纔見之春風旬日爾又去不在兹人生
易為别心事多参差有才豈能閒君逹信無疑為我謝
知舊所困非衰遲尚于吟諷間暢叙一伸眉若懐平昔
交同里今是誰立丘眇何地章泉逺莫追山風吹雪雲
嵗月宻推移
　　　送呉推官
執友曹噐逺髙才歩瑶京許予非詞伯隻字罔敢輕因
君官玉溪乃曰能詩聲夢寐於蘇黄處家義利明尺書既
宛轉滿紙仍丁寜自是得徃還吟邊亦飛觥苦值公事
勞無暇詳考評但知醉言舞談諧到忘形忽焉秩滿歸
嵗月流電經懐抱信舒巻物態何枯榮新凉起風檣石
淺灘瀬清推蓬試躊躇正爾候蟲鳴行行錢塘湖悠哉
故人情噐逺如相忘為説華髪生君之趙子野惜未同
鷗盟所賦定益竒南北兩山横
　　　送王景育弋陽尉官滿入呉
天下之好事不我則彼為何必獨我出然後為得時但
恐才學短講論日以卑豈止身非賢君民何所宜我雖
無用處連蹇於茅茨所幸眼未昏英妙見于斯君學既
不噐君才復不覉一尉已三年東上不可遲國家仁德
深丕冐及四夷中間臺閣尊政事多臯䕫㧞茅果彚征
四夷易鞭笞薫兮方南風聼我歌此詩
　　　送子夀入呉改秩
昔也夀皇時蓋以戦而守強敵難得志和書驛使走持
循四十年罔敢為戎首世道倐升降甲兵忽在手輕舉
将畧疎彼彊反歸咎遂令北伐篇小大皆滅口不惮累
金繒祗願和好久廟算屬仁賢尊事貴黄耇祖宗締創
深施澤等髙厚朝班上青𤨏憂國合細剖行行逺家林
寒露濕蕪栁無惡夸毗兒無哂拓落叟何須莫吟詩何
須力飲酒
　　　送舒同安監暫囬上饒
秋入玉山靜羡君乗歸軒曉凉紅蓼渡晚晴黄葉村兒
女羅酒漿歡呼爭候門家人有真情巷黨無雜言豈不
念别久三年在真源幸從帝里囬有命須騰騫嬉逰且
卒嵗餘事不足論予方仰寸禄日日思故園西湖雖云
樂而多車馬喧
　　　送昭武蔡倅
春隂生曉寒澗空雨𡨕𡨕草迷側徑滑車馬誰肯經敲
門有嘉客故家駕屏星道舊相(原/缺)百年之典刑昔我伯
祖翁忠惠與齊齡契不減歐陽驟語人觧聼昭武六百
石便當歸明廷至今弦歌地玉水流餘馨君侯真不凡
山峙而淵渟盤盤龜曵尾昻昻鶴梳翎東風吹眼明倐
然如酒醒
　　　送八哥歸寓里
我覺日已老夢寐思故山故山修竹多春流正潺湲喜
汝調官歸尚得年嵗閒為我守墳墓經理田舍間四時
温飽外尋幽可怡顔出入更擇友𫝑利常懐姦因風頻
寄書慰此雙鬢斑潮横漁浦渡水滿龍山灣離眼望征
棹形滯心已還誰憐輦轂吏青衫褁癡頑
　　　送黄監税之官沙縣
國家右文時子可謂不遇相從今㡬年猶記弄章句神
州久陸沉赤子欲誰訴隆興淳熈初㡬載駕戎輅主聖
難其臣後來忽多故方今恢天運子復䇿仕路惜乎視
征𣙜韜畧未濶歩男子志四方周王亦一怒惨别無它
言閩山眇囬互
　　　送致道
君家兄弟賢四海得師友卜居赤城霞山水照户牖宗
盟懶致身時務能䄂手紛綸五經笥聖處端不朽毎切
鄉徃之喜從仲氏後青春錢塘湖僅爾一杯酒微吟已
相和要論合深扣調官復東還知我離索否
　　　送行甫
師門講絶學淡泊易荆榛錙銖利害牽不暇能親仁君
侯志意髙面無三斗塵越從武夷來邂逅京華春抵掌
顧我談文彩天麒麟歸㦲呉閶門太湖漾無垠修名恐
不立何必問屈伸
　　　送曾甥八三哥
文家𣺌江海事物隘天地不患寡所識要在索其至聖
賢力已到螟蜾世名利堂堂一唯翁守約妙洙泗眷言
汝少年趣向己知意相從匝寒暑愧我有事累歸舟江
風急惜别重增喟約已能自修它年幸相記
　　　送敬之
一笑招真嵓屈指如昨日梅雨打溪船囬路頓蕭瑟豈
知數載後相逄仕塗出復是暮春時薰風轉吕律武夷
山甚髙千丈聳􁫺嵂昧者信誰知見者多自失名父難
為子世論莫深詰要使學力徤用則定爵秩我亦理征
帆相将坐林宻先乃送君歸斑衣入堂室從容奉親歡
豈但文度膝
　　　送子應丈兼懐元黙兄
去年風雪夜髙樓醉題詩今年風露秋把酒看木犀懐
人在何許分教大江西掩闗正愁予公來殊好竒故交
非不多那有此襟期徘徊僅三日歸舟又前溪凄凄木
葉飛荒山夜猿啼公住無庸歸人生休别離
　　　送周叔謹
學行世所稀到眼𤼵孤咏聞君欲髙卧當不與物競師
從既名德朋友且多令堂堂麗澤公沉潜率理性武夷
老仙伯辯析至於命願言融液之此意千載盛相逄復
相别一進當一慶波流易蕩委山立要持正剡中山水
窟眼界可便靜因風時寄音各各藥其病
　　　送王安行
西湖非不佳草木已變衰芙蓉花雖紅奈逼清霜時昔
見决科日春酣桃杏枝今從秣陵來我乃官于兹紛紛
許史家悠悠王謝兒吾儕撫書劔百事胡能知蕪湖連
大江風煙蕩灣碕子歸但飲酒可逭寒與饑
　　　送魏兄
霜空愛日起林葉翻堦鳴藹藹故人意依依逰子情臨
離一杯酒逺作數宿程聞詩佚老堂寄言寸心傾
　　　重送仲至聞得祠
殘春呌鶗鴂百草為不芳錢塘江漲沙徃徃變田桑一
風或十雨冷煖殊未嘗起視天宇髙俛知人世長俄而
登大樓老面各已蒼慨予復何言忘却離思傷振衣問
荒野税駕辭康荘細収篋裏詩盡秘囊中方山堂有故
園絶出名利塲頥神以養夀更炷琳宫香
　　　王教授将考試它州偶得五字送之
常年寡㳺從所值必名勝歴談或忘言分袂毎敗興旁
觀固多賢此唱彼不應十手競譏笑薰蕕亦其稱豈謂
落市朝失馬同墮甑棲遲理舊廬竹几得深凭君侯意
有餘能來歩幽磴譬如須陀洹果位當自證可無一言
要開我所愚懜相看檄司文何由駐征鐙無酒信云乏
有酒又若剰積雨凉氣新老病眼空瞪
　　　載酒送昌甫至十許里分韻得送字
翁歸章泉山我以一尊送荒流忽逄梅孤峭費嘲弄情
親濶别去旋即墮幽夢風生千樹春寒入萬木凍杯行
二三子醉語或驚衆嵗晩夫如何塵外無倥偬
　　　送彭世昌囬自武夷
愚聞象山翁雄辯欲明道君嘗升其堂叩撃務深造晚
開山水窟謂此可忘老從容能㡬何翁已終夀考遺文
力披尋古制資探討想君念師門沒世耿懐抱近從武
夷伯舊話益可考豈惟翁所親蓋自世之寳歸來過玉
溪惜别為傾倒樂地無古今春風動花草
　　　送十哥歸宣城
送子歸何許家在宛水邊相看敬亭在鳯凰應相連松
楸鬱已拱我老心凄然乃祖儒業盛爾父還能賢汝復
舉進士筆𫝑方翩翩六年北闕場一笑兩周旋道舊感
存沒離懐偶成篇功名有康荘少壮宜加鞭
　　　送胡教授秩滿東歸
煙塵暗江淮風雪到溪澗交逰人復去荏苒嵗云晏山
空歸飛鴉洲靜起宿鴈浮生貴壮圖流俗厭末宦相期
豈輕肥自笑秪藜莧三年疏數中一旦逺近間老身要
長健他事誠易辦升沉由遇合出處付譏訕
　　　送鄭元老教授衡州
三代之學廢専門競成家經隔千百年孔廟徒奢誇我
朝跨兩漢斯文惟有涯天下書院中賜書㡬五車石鼓
亦佳處湘流帶長沙衡山為其衝南國無以加猗與慶
歴盛風化浹邇遐州縣俱養士開設始足嘉或困舉子
習沉思實堪嗟公卿比塗出歆艷孰敢譁淳熈二三賢
使節連帥牙葺彼舊遺事丘記鎮滛哇青春復來守講
道方萌芽古意忽不嗣政治由隆汙只今數間屋定知
未傾斜如君肯交我分教且及瓜杳𣺌上重湖霜風動
梅花它鄉莫廽首空使望眼賖嵗月信逾速人事紛攫
拏勉勉儷前修無繆毫釐差
　　　送臨江時教授秩滿還婺兼寄鞏戴
豈無戴在伯亦有鞏仲至兩賢夙所尚離懐想憔悴吁
嗟同窻録英彦非一二或富於詞章或窮於道義因君
肯相過重之寫吾記浮楊清江柁乃泊髙溪地停橈倚
薰風班荆坐蕭寺匆匆復何言但念宿昔事金華紫崔
嵬少小得嬉戱星囬三十載前哲日凋墜傳聞築新祠
翻覆堪涕泗只今臺閣尊源流庶可嗣君之内婣親伯長
最風誼還鄉一杯酒多謝熟致意朝廷已更化賢者必
征彚速下七里灘得時須得位
　　　送余制幹赴四明
鯨波環甬東生犀駕鰍船戈旗耀𤣥甲聲震登萊邊運
柁指河洛連檣擣幽燕中堅有宗臣重望推世賢神機
賛廟謀天授黄石編青春䇿名勲幕府當慨然英英臺
閣姿秉羽寜拘攣賈勇出緒餘一舉四海全雲帆萬里
風枤杜歌勞還
　　　初八日送章丘赴省
國家翰墨場用是得多士公卿才大夫大抵毎藉此其
如老伏波非但一第爾衆俊路方闢天地亦清美洋洋
乃大對聞者為興起冠冕鳴佩玉鋒鏑櫜弓矢成康庶
㡬及武宣不必擬目今有輿言萬古有載史我來見君
行榮名可以喜濶歩隨春風東華軟紅裏
　　　送徐斯逺從施樞帥隆興
暮春雨乍歇新晴緑隂生啼鳥集幽聼殘花愜閒情惻
愴百慮感良友倐告行牽衣坐己久欲語聲不鳴東湖
波浩蕩孺子名與清今古信同調下榻人自驚公貧良
可療我志還當平臨觴母重辭公亦為我傾
　　　趙履常入建陽
文行士所貴世或鮮知道道通天地人斯足為我寳文
髙多外馳行實徒自保意誠而動化豈不在深造其間
有徑庭一一宜探討探討自得之樂㢤可忘老
俗眼無特見多以形似非波流一蕩靡莽然渾無依豈
不有天才又思衆所譏蹉跎度嵗月竟作淺陋歸隨世
得富貴事業徒纎微偉哉六經書聖賢所𤼵揮
　　　留永豐數日告歸偶成五字别文叔
金飈肅商聲皓魄麗清景思子淚成河觸目意莫騁故
人有嘉招庸敢惮造請行行渉大川徃徃度崇嶺一登
君子堂彌旬獲䂓儆小飲興頗濃共學議尤炳章泉來
詩翁此話亦雋永人生長暌疎聚集毎俄頃興言故山
歸旱暵憂復耿此處雖未同可昧寸心冏世塗紛愛憎
吾儒挈裘領
　　　别斯逺
卜居得幽曠崇山倚長松夜窻風雨來嵗事忽已冬人
或知子歟我身為從容此閒豈有待彼忙竟何逄徒以
蝸角㣲展轉纒心胷栽田藝禾黍伏臘可粗供功名不
難辦肉食皆鼎鍾
　　　别元黙
初不畏離别亦不愛過從周逰老江浙風雪還窮冬君
侯故家秀雅歩非凡蹤鳴絃寄真尚萬古開心胷胡為
憐我懶縱論容愚憃留連一再旬欲去寒意濃當知思
齊賢出處誠難逄草木凍欲折冬嶺惟孤松
　　　行甫載酒為别
霜天出晴日山外看煙霏長松覆蘭若酌我何當歸人
情令飄灑世路徒依違景曠詩自成一觴還屢揮
　　　余子任訪章泉
章泉天下翁之子能幽尋謀道不謀利耿耿秉此心薰
風四月凉苔竹芾而森恨我不嗣徃空多華髪侵年來
翁示疾豈在藥石針衆生煩惱盡病苦當不深慨焉紹
興初上饒聚纓簮東莱曾空青至今朱絃琴零落一丘
壠佳話轉平沉翁實獨逺紹文獻所酌斟詩乃其緒餘
歛収日行吟子歸趣益勝復逼我家林清隂佇延賞抵
掌横素襟𣺌𣺌兮予懐慎旃宜重欽
　　　送僧上懐玉
渺渺楓樹秋送僧上懐玉白雲度絶巘清寒滿深谷杖
頭掛蘿薜笠外見鴻鵠却笑懶殘隘隨縁受榮辱
　　　文叔為糧料不月日求去作真州守
杜老有新語人生五馬貴儀真亦不惡温飽可自慰名
宦百年爾漸覺誠鮮味才歸鵷鷺行勇去復何謂豈念
師旅餘淮民短生氣瘡痍嘗撫摩坐視或嘘欷挺身収
左符於此見洪毅我為一長吟雅志其髣髴
　　　宋倅告老得請而歸
挂冠歸海嶠樟坡可髙亭無愧邴曼容如疏傳漢廷廣
平心鐵石大雅非蠅營靈山玉溪波二年驚屏星澹然
毎無競舉足皆典刑宦情隨牒移蜀荘以沉𡨕從他俗
態度衆醉惟獨醒黄鍾鳴瓦釡螭龍為蝘蜓衰容固兒
戱白眼孰肯青吾儕安處順抵掌即忘形幽絶有烟霞
荒野多林坰春澤可巾車秋水可揚舲耳畔震風雨澒
洞飛雷霆黜陟既不聞奚暇分渭涇咄哉市朝子車馬
弗肯停翻覆五鼎亨葅醢而膻腥斂収四方志保息存
黄庭鷦鷯棲枝足鵬運空南溟我家澗谷底公常念伶
俜祖帳為長歌乾坤本清寜
　　　贈劉叔驥縣尉苕溪家也
西風苕水清春日卞山横莫問桃花紅但説蓴菜生騷
人居是間俛仰得其情公家文章家三世蜚英聲為予
父子交豈特青眼明凄凉四十年道舊誰復聼只今氷
溪水流波照空城公來坐澗谷忍聞千載名世道日澆
偽出語皆可驚東望章泉山尚足堅此盟
　　　趙十讀通鑑有詩和韻贈之
胷蟠萬巻富莫受半㸃塵治道雜朱紫聖塗纒荆榛誰
将十七史一筆能具陳論説兼軻雄紀載由周秦首明
禮與分世變損益因裕陵錫序尊惟恐書易淪後學今
如何識治宜蔚彬區區李唐臣魏陸猶言仁南北固分
合夷夏寜屈伸徃哉涑水翁元祐第一人帝謂勝荀悦
我生豈不辰
　　　呈周南仲推官併呈滕計度賢良
老身泛呉淞但覺靈岩髙東風吹桃花水流亦滔滔豈
不可揚舲豈不可受篙閒情未舒適世慮非煎熬竒㢤
又虎丘眄焉首重掻所愧塵埃人周逰鮮此遭景勝當
領㑹識淺泛鬱陶只有歌永言聊以相作勞
　　　贈潘德久舍人
閒常喜哦詩逄君了無句豈不有所思蓋噤莫敢吐朅
來呉山頭汩沒時日度悠悠衆交情徃徃半親故積隂
盛暑寒棲遲一筦庫君侯謫僊人邂逅辱雅顧杯行閲
新編指㸃盡韶濩不謂正始餘得此諸老趣慇懃復招
喚傾倒所藏聚法書多海岳掛壁徧毫素中間出娉婷
清聲彩雲駐倒指不數人百年㡬相遇昨朝髙軒過隘
巷亦驚謼甆甌茗葉煎石鼎栢子炷幽窻坐談久不覺
晩横霧感君厚意長因之寫欣慕工夫未平夷漫以懐
抱賦轉庵法眼正逄場到朝路終當入林宻共結茅屋
住安心参活法一滌塵土汚
　　　贈孫尉
人生貴相親風味入杯酒不在識面早嘯歌而握手樂
㦲唱酬富且復知取友茫茫江湖道屈指誰耐久吾行
古贊州溪山照窻牖是中得雅士意氣何深厚便合置
青𤨏誰云尚墨綬隠吏有子真相望千載後凍雨古道
長㣲茫濕枯柳
　　　贈趙景伯
蜀道一琴鶴髙齋二百年中原之文物諌疏慶歴傳政
塗竟以歸虛白更安禅嗚呼清風長不與時俗遷毎行
大夫墟躊躇倍依然或逄其耳孫此意庶可宣敢論家
世舊豈但婣戚聨只今我衰㣲青衫空裹纒憂家復憂
國和戦何其偏世臣匪喬木休戚實共焉君從鄭荘來
邂逅驚四筵到我南溪上訪我南澗邊飲我一兩杯和
我三四篇扶摇手中筆湛如朱絲絃公侯必復始愛直
爾青氊要知先賢後瓜瓞自緜緜子産晉叔向信矣仇
池僊
　　　贈斯逺
一自離城府經年欲從逰豈日秋氣髙粲然在林丘酒
熟未易飲詩好未易酬幽牕展席地宛轉十日留才如
不覊馬胷次貫九流籋雲有霄漢跼蹐不足憂駕言驪
駒歌散處非阻修鴻鴈天南飛時當寄綢繆
　　　贈李孟逹審計
敬亭不可見得見敬亭人寂寂紅塵裏長安風日春人
生易為感華髪倐已新從容一撫几圖書正横陳臭味
有美惡風俗多澆淳飄然湖海身欲去還逡廵
　　　贈孔唐叟
雲璈飲霞醖時乗震初爻潜天與孔聖靜俟乾坤交誰
云星壇虛可以共黙朝我爾一片合雅俗非淳澆御氣
凌㓻風月暈意已消
　　　柬仲至帑轄蹈中理丞
三呉一都㑹駕言舒我憂洞門儼彫㦸通術交華輈清
晨皇居開五雲更飛浮陽光從東升星月爛欲収垂紳
奉明主靡爵班徹侯上擬成康隆下則臯䕫儔弓矢既
載櫜禮樂次第修子惠四海民庶㡬瘡痍瘳眇歟蟣虱
臣守藏獨夷猶交舊未忍遺乗軒為綢繆適歌慨以慷
魯酒獻且酬徂年倐己冬秃髪不滿頭如知山澤臞昧
昧徒好修
　　　施教授到官兩載
雖為三年淹已有兩載速良晤不易逄幽魂恐難續青
山照孤城流水在空谷忘機在白鷗勿笑牽黄犢
青青水中芹泮渙而樂羣亦豈無他人亦豈不在君海
嶠富術業江湖稀見聞其間名世者餘子信紛紛
　　　贈趙十有懐其兄
伯氏心軒渠其跡則隠耀仲氏跡廽翔其心則顯道心
跡亘乾坤學力貴閫奥吾非六十化事物豈至到宿簡
流緒長家國治誰告
　　　呈昌甫斯逺
二力扶輿去荒尋何所之章丘菊已花章泉梅欲枝孰
不有先友我乃得舊知塵鞅懶復整且分魚計詩
　　　寄胡桐廬
西望子陵瀬東下是漁浦明明弦歌人儒心正勞撫豈
無讀書林松竹䕶庭宇蓬萊歸路近此去天尺五不妨
興寄深霞佩整紳組雪滿桐君山桐仙照千古
　　　寄斯逺
春風滿村塢想見髙人廬示疾喜復愈燕處當晏如曉
窻咏羲皇午枕夢華胥神彩一返元意氣還凌虛吾方
入深山囂塵厭城居飛鳴侣禽鳥上下看猿狙澗飲無
不足木食還有餘未得相勞苦題詩寄勸渠
　　　傚王靈溪詩寄文叔(聞入上饒境訪王十二/文過玉山境見趙四兄)
春風入湖團暑雨來章泉如何越境出俗吏定不然見
賢思樂地談道明性天遺民忽聞之喜極為詩傳
　　　斯逺云閒睡醉天下之至樂也約各賦一首寄
　　　昌甫
卧聼青松吟起看白雲生身心兩無累所至輙暢情豈
特夸毗子徃徃皆強營淄澠雖異塗匪利即徇名誰云
衡茅下可以知枯榮縱復逼饑寒兒僕自春耕
神既不外騖氣亦當自和松牀薦石枕偃仰得已多鼻
息出入通呼吸相蕩摩陽光塞天宇一定消百魔是事
非所難彼愚分奔波曉夕無停晷耗散歸蹉跎
陶陶兀兀裏渾涵忘所知恍如天地初清濁未剖時人
苦前識爾觸物勞心思棄置便棄置况此有酒巵一酌
入醺酣重觴到淋漓勿苦事邊幅醒将何所為
　　　寄秋塘
寄語秋塘翁謝借淵明詩俄而兩三年未嘗不誦之翁
昔逰錢湖日日載酒嬉我方坐筦庫逐𫝑利奔馳惟恐
塵埃多忘却山水竒所以從翁借欲公知我為秋塘夫
如何蒲荷淨漣漪塘上客誰來寜作宋玉悲胷蟠夜光
寒徤筆愈陸離西風一吟諷萬事都若遺應笑我投閒
猶能詠於斯淵明閉闗軰翁亦老苦錐悵然復歸翁起
我百世思
　　　孟守寄詩巻於斯逺
人言詔節忙我覺詩巻暇寄之章丘深何其相慰藉使
君真不凡徃徃凌鮑謝傳觀俗眼驚幽懐語寒夜
　　　舟至南豅且寄玉山聘君寺丞二徐文
宿雨起微潦輕風生早凉葉葉一飄蓬溯浪開晴光㳂
洄㡬年汎眼熟雲水鄉常苦乏佳伴無人與成章望望
指栢閣遥遥近溪堂南豅在中沚停篙且翺翔進棹君
未已為我逹𠂻膓萬事本如昨此適不可忘
　　　寄宋君輔
仕則有用舍學則有舒巻但願培之深名宦恐不免范
歐久逾新黄俞近莫辨後先行與靜信各萬人選自是
有犂鉏自是有軒冕如聞復授徒鄉里足稱善青青謹
對矣話柄由我轉杳邈天外心其奈知德鮮興言相逄
時一再僅㳺衍夜來定何盃午後亦何臠逹生恨弗果
情深話猶淺東家山水窟氣岸必洪展緑草三逕春幽
光徧苔蘚
　　　寄林教授
題詩寄春風問訊雲間翁一月不相見飄忽花事中棲
棲我山林望望君頖宫斆學㳺息外還許知近功
　　　聞仲至雪峯有行記有詩擬歐陽體寄之
百粤多名山磅礴甚雄偉城邑所聚落人物反無㡬吾
嘗思其然未嘗不憤悱秀氣鍾洩處名德當燁煒乃為
仙佛廬土木儼神鬼其教又皆幻其徒且不韙無非索
民財聚食𩔖螻螘蓋本僣竊者盗名恣蛇虺徒欲覬𡨕
福締建罄箱篚柰何習俗慣後世尤亹亹君登雪峯寺
逸覧應一唏水石固清激草木必芳菲豈不念古道胷
次增礧磈聞有記與詩寄與定瑰瑋
　　　四月八日病中寄昌甫
我毒𤼵於腰君瘡作於背君痛那可忍我痛或可退清
和清潤時晴雨在户外安得如前年名勝一談㑹
　　　寄文叔合肥令
桓伊三弄笛猶足戰肥水談笑麾秦兵所向皆披靡追
擊至青岡堅亦中流矢不經事少年其壮乃如是宜乎
謝東山喜甚折屐齒只今所城邑歴代㡬遷徙君懐覇
王畧宰邑當念此南北雖堅明風塵未遽起士豈無竒
氣叱咤有摩壘一從辛已年海陵擾北鄙因循再結好
寜不有所俟又三十八載恐漸忘昔耻吁嗟靖康變北
客思故里君今臨淮垣訪古欲何似長嘯朔風寒晉人
亦人耳
　　　寄趙十履道
養疴倦還徃南山卧荒廬風簷洒雲雨急景嵗序徂曠
焉親知樂睇望東城隅即事聊自吟爰寂守𤣥虛
　　　寄王成叟
復從章貢囬滿謂可邂逅偶從青嵓逰失此一知舊摩
挲所留字和韻若金奏至今殷遺音寤寐錯昏晝人生
竟何為妙處匪聲臭空餘丘壑心流枕而石潄經年強
飯否安得日相就市㕓多犬雞墟落易豺獸源深則溪
清林逈山必秀緘辭寄春風思君令人瘦
　　　寄朴翁
柳下葛徴君受用得自在宴坐孤山南湖山自澎湃不
受爵服吞蒙荘大塊噫三年遥相望妙寄入天籟塵塵
與刹刹超出淨名外
　　　寄和卿丈
去年中秋時同上東大樓長風吹緑尊溪光與雲浮已
而適異縣弔古尋隠幽豈伊邂逅懽亦足寫我憂嚴霜
沍冬日再㑹尤綢繆平生無是夢一旦眼底収祗今孤
山下交逰如故不蕭蕭丹葉飛慿髙眇離愁諸老日凋
謝疇知敬前修夫君從李吕此意千載休(巽巖/麗澤)
　　　寄潘文叔
楊子江心水可以共煑茶鶴林招隠詩不必問僧家治
中今如何紬被聼報衙去年崑山陽春岸醉桃花今年
玉溪上蚤忙看繅車相思無賸語作字只欹斜暑雨障
炎日薰風散餘霞君顔想渥丹我髪亦巳華因詩一嘯
吟塵間事如麻
　　　慶元已未二月戊子寄皖山隠翁史虎囊
塵世離濶苦一别易寒暑弹指十五年翁今定何許聞
在潜山頭僧寺有誰語方瞳狎鷗鳥秃髪照獐䑕蹣跚
狹虎囊借醉忘爾汝平生心所尊安得伴逰舉我友余
伯臯逺逰復羇旅當為翁慨然斗酒氣相與旦夕廣文
來雅趣非凡侣豈不能趨風擊鮮宰肥羜獨恨海潮邊
戀禄贍兒女悵望春色深風花暗呉楚
　　　懐斯逺
晴光雜空雲青春轉寒谷𦕈𦕈兮章丘所見惟我獨灑
然天地間豈為萬事足曉風吹詩來梅枝粲羣玉
　　　與春伯雩仲道舊
八年閒放身猶許時到門潺然一梅陂湛寂非獨渾坐
客與我言月色雲吐吞是中只可醉五經無紛綸
　　　簡趙十諸友
摇摇山上風落落谷中雨廽谿少鷗鷺曠野分豺虎荒
寒不可聞惨淡不可睹偪塞案上書饑來尚堪撫
門外長安道轂撃人肩摩今時不云少舊年不云多市
朝愚智爾家國隆替何組綬固若若冠弁亦峩峩
臭味薰與蕕意氣金與石惟可以忘年庶可以忘夕投
非膠漆堅抱有氷炭厄深憐眼終青未厭髪已白
　　　乙翁來其父兄家行一年矣甚念之二首(案今止/一首)
環中人所隘方外我所敬世道無它塗禅林有幽徑煙
崖寒自髙霜港晚逾靜投我可忘言乗閒了深定
　　　喜成季登科
一門三昆季六載兩科名士無速化塗唱第聊代耕或
里選舉首或賢闗馳聲落筆便離倫鼓篋皆中程煌煌
藝祖業中興費經營東南将百年雜遝㡬公卿事業固
輝赫議論時縱横如君英妙姿文采玉溪生膴仕既得
路壺酒為我傾春晴飛殘花緑葉隨樹成豈無好風景
黄鳥枝上鳴唫亦不必和醉亦不必醒宿雨喜新漲浮
雲巻虛明
　　　有懐昌甫
三家我故舊一士我久要新冬過溪澗山寒風葉飄老
眼為之開聊以永今朝浮華眩鐘鼎灑落忘簞瓢古誼
不勝俗嵗寒松後凋共話詩翁歸章泉如雲霄
　　　喜趙昌甫姪三哥登科
我祖紹聖初蓋亦登名第君家龍圖公實托同年契豈
知渡江久逰宦各零替低頭藉世禄悵望月中桂宜為
俗軰嗤敢作臺閣計子方英妙時文已合斯世煌煌慶
元春南省果髙綴相看慈恩塔益振子苖裔如鳯千仭
翔如鶴九臯唳從兹恢逺業其肯負六藝志尚昔之賢
仕明古之制清明到華要慶㑹屏氛翳歎我正浮沉期
子轉磨礪載詠章泉詩詞林信根柢
　　　徃年就禄南局謂違考亭得兩語感懐愴恨
依世則廢道違俗則多忤先賢有遺訓服之美無度當
年官藥曹急景誠可怖明明百世師僊山武夷路
欽定四庫全書
　澗泉集巻四　　　　　　　宋　韓淲　撰
　　五言古詩
　　　夜過斯逺聼琴
琴聲類筝笛俗手多一律伊嚘悅兒女焦急涴桐漆予
嘗為作評當是養心術大絃寛而和小絃精且宻製作
務髙雅資材在清實既鼓復以歌其氣可平壹昨從東
海君置酒風月室歡然十指間揮弄俄頃畢灑落氷雪
容輝潤金玉質人品既如許古樂復在膝顧予面生塵
見之頗自失急歸卧南山十日不敢出
　　　過履道
麥天氣清潤磵道開午晴箯輿度浮梁我興隨所吟書
軒簷葡風笑語亦揮觥主人謂客何歸路付醉醒
　　　過履道山堂及子潜家方齋
盡日苦久旱凌朝得㣲凉悠悠我所思𦕈𦕈天一方掻
首亟盥沐籃轝上河梁城闍士如林進取自行藏孰甘
尺蠖屈孰羡鳴鳳翔分寸絲忽間膠擾互奔忙唶嗟尚
何詣交誼或難忘山堂兮方齋城樹欝葱蒼豈無塵搨
地茗瀹容細嘗放身易云晩屋角下殘陽虗明見雲風
從君以徜徉須㬰夜色起片月翻流光影静理無違語
惬情不傷相將得嵗寒留目禾黍塲可以飽喫飯餘事
掃粃糠
　　　喜趙十訪昌甫
君再到章泉我愧未能徃玉田金仙路薫風滿林蕩殷
勤好寄聲不必論識賞藥餌何關心茶瓜姑抵掌村虛
曉霧昏山危夜泉響翁弟亦皤然梅天苖更長
　　　夜訪王丞
吳㑹浩繁地霜夜欲何之白髪湖海氣良朋試尋詩爾
可收拾取我亦爛漫題只今嵗䦨時孤山有梅枝
　　　文叔見過山居斯逺亦來有懐昌甫
薫風拂眼過不知夏將深起視樹扶踈聊以舒嘯吟故
人忽相過我取酒同斟凉夜月未落相與試論心溪淵
有潛魚山谷多翔禽升沉本何意能言不如瘖斯逺居
近市昌甫棲逺岑文叔宰百里一一皆可欽二子則良
晤一子當荒尋詩罷予忽醉掩關眠楮衾
　　　管解元欲見巽伯
春秋經世志問取大愚家盤折入舉文唾手為國華從
容試講評三傳寧浮誇南渡今百年中外義非賖
　　　吳推官十五見過
君來已三年凡幾過澗上杯酒逭我饑言笑亦舒暢同
逰多時髦意岸雜謔浪倡優𤼵俚曲皃態或動盪君今
欲行矣家山信無恙人情久則疏是乃流俗狀吾儕逺
逾宻此當足嘉尚蕭條麥秋寒烟雨寫青嶂江空一水
橋城郭兩相望他時延陵西彼此記閒放夜來夫如何
不和可無唱
　　　文叔入城夜半同斯逺見過蚤作聞而賦之
西風勝士集敲我月下門醉語驚童稚今晨能具言未
知何許人歩武皆騰軒顧非有逸韻疇肯臨丘園時予
亦被酒正爾飛夢魂栩栩妙理熟布衾清而温了不聞
其然醒來復何論竒事既已失躊躇黄葉村
　　　三十日邂逅柯録同集希之月臺
夜凉河漢逈髙風散梧桐危臺出塵埃相與天壤中把
酒自蕭散有句同從容記取長安城人海如魚龍
　　　同醉僧夜坐鄭一書房
空山帶荒溪小牎語寒燈寂歴歲云徂醒眼猶拊膺訪
友得幽伴無人醉閒僧地爐火深紅瓶梅影鬅鬙
　　　過成季
嵗寒日之夕踈籬梅放花池塘霜氣浄栁帶吐芳芽山
根擁殘雪亂石逕横斜片帆下晴吹行吟過君家
　　　薄暮一二隣友見過
燃燭熾爐炭小雪冬巳深朋從把薄醪不受寒暑侵山
空風夜號落葉鵂鶹音揮手語坐人盡醉惜此心
　　　雪後過雨巖訪履道
讀書了科詔公子顯揚謀嵗寒松栢堅髙冢蔚而幽書櫺
耿氷硯日屋嵐未收上焉國脉夀下焉民瘼瘳父母凛
遺體操持夢前修四載得重来長言非燕逰樵蘓行跡
稀雨巖丁嶺頭共飯少徘徊我志君勿求
　　　二十八日過器逺是日生朝且有淮縂之辟
驅車吳山道西指咸陽橋南風吹酒醒何以永今朝主
人千歲期䨇鬂緑不凋良集紀初度鵬翼當扶摇京城
峙三都欝乎何岧嶤勉賦從軍詩鐡馬鳴蕭蕭
　　　約元立致道逰龍井各以事辭
平生荒野處謂可開笑口笻杖蘭槳外忍復歎藜糗春
深西湖山已落衆人後尋幽欲吟捜載酒拚醉嘔今晨
思一行約友意復否融融月穿樓澹澹風動牖放浪嵇
阮流不應獨古有
　　　二十五日文蔚携酒餌夜同訪鄭教授
携酒問吾黨有詩當歲窮城頭數疎更窓外飛過鴻悠
悠澹澹裏忽忽茫茫空我爾且一杯古今多三公
　　　訪履常於斯逺所館書樓
樓居兩仙人氷雪玉鍊顔整整羽袂飄意象髙且閑塵
眼一見之竟日幾忘還歸来山空寒明月流松關
　　　過釣瀨望方干故居
今年第一詩白雲詠𤣥英應知避人爾老去何心情烝
哉文皇家身世徒自驚結廬釣臺下偶然留姓名蒼蒼
雲山髙雪後江水清崇朝起春寒遥林舞風聲扁舟轉
晴午餘思柔櫓輕閒僧奉香火客来亦逢迎笑指嚴與
方可以觀我生彼此各有時三吳是神明
　　　二十七日同鄭一尹一上髙泉夜醉而作
生死本一致賢愚同一科髙泉寺前水春風静流波曳
杖揖殘僧奈此世諦何棲賢堂外祠莫待叩角歌
　　　醉書
槌碎黄鶴樓吸盡西江水索酒可以起吹燈照無睡夾
城溪湯湯負郭山靡靡逄花其命乞蓬心我蓬累
　　　次韻斯逺同僧尋泉眼二首
幽尋誰與娛巃嵸而􁡤嵼斸泉蒼蘚石亦足理心眼荒
鋤本何好所適謂可欵林叟忽相值言笑不知返
上人何方来解包與深逰翩然松下吟意行崖壑幽淵
淵水色古疑卧蛟龍虬雷雨當滿盈奮動無此留
　　　餘杭拉趙履常昆弟同曽甥守約逰巽亭
平湖溜清漲亂石夾逺流洗盞與客言展席惬我逰人
生貴自適世道將焉求晚峯忽前列鳥鳴来白鷗
　　　初九日上南豅二十日同成季訪俞伯輝
二士我所尚得閒遂幽尋盤桓南豅中迤邐梅嵓深長
日藴輕暑宿雨收積隂飄飄吹薄衣遥遥豁煩襟綢􁁴
敦宿好留連匪他心泉石縱惟宜爵服豈不任天運每
如此歡言理清斟
　　　次公留飲
清霜水南夜海運一杯酒不知千古人而得二三友君
未可青眼我只是白首吟哦醉夢間共賦無何有
　　　鄰並閒飲
春泉滿山澗春風到山家蘭英已披逕芹枝亦浮沙我
乗晴影步所至憐物華幽處有真意避塵塵轉賖
　　　孫行之國録相過同飲傳庵水閣因與王校棋
春餘却掃坐衡門車馬音青雲有達士意行来澗隂言
詩取酒飲命友以棋吟老懐為相羊無悶良在今
　　　尹一家同孔道士飲鄭一繼至
嵗暮出門去玉溪城郭深故家誠可數髙士亦過臨坐
久狂客来身老皤鬂侵咄咄酒未醉諧笑方侵尋
　　　同趙判院桂秀才過太霞廣信㸔雪因飲澗梅
山色富昏曉澗痕餘濁清惟詩是我興不飲非人情思
仙窮有頂入寺說無生冷蘂疏枝底夜歸虗籟聲
　　　教授同太守過横碧因留教授一飲
班坐横碧軒便足了吾事水南凍雨中歲晚欲何為人
生衰榮爾翻覆當有自使君真不凡賔從隨聽視偶然
理牕楹豈曰登臨地吕曽骨已朽方来重増喟蕭閑著
我老婆娑恐容易惜乎一盃酒未敢駐千騎梅花山翠
寒孤香𤼵清吹
　　　昌甫再集横碧
幽幽溪南山古寺占巖曲昔人不可見佳處欲何屬素
秋集今雨清晝話前躅因君重徘徊煮餅飲醽醁
青山如佳人不暇相應接風軒一開明烟巒幾重叠云
乎具尊酒乃爾隨歩屧寺古天薄寒牕前墮紅葉
士悲此凛秋而且復季月撫世徒紛華徂年信飄忽經
行見登臨道舊嘆存沒不知其何心予懐到明𤼵
　　　方齋子潜留瀹茗(案詩四首其二首見/七律其一見七絶)
地瘴山氣昏中夜雨忽作霏霏曉猶濃午后漸收脚雲
光散㣲日風動葉初落老身閒牕坐觸事何厚薄㫖蓄
思禦冬爰寂復爰寞鳥噪雞亂啼爐湯茗徐瀹
　　　六月周次公俞伯輝余子夀共飲
煮餅了長夏飽外非所憂既和以滑甘亦用冷煖投芼
之蔬茹嘉一筯真良謀風軒置盆水簾虗漾林幽更催
石鼎煎瀹此茗雪甌且足為口腹庶得少遲留山房無
六月㣲凉已颼颼庚伏始云中不日天下秋善來二三
友閒身宜自由歩可著兩履汎可掉扁舟破壁委窮巷
孤城帶芳洲初傳多黍稌忽詔捕螟蟊但畏妨我詩恒
饑思難抽
　　　謝章令率同官載酒
宿麥雨可種野梅凍欲坼令君領賔從假日訪幽僻陽
升正初辰道泰知有日觴行既頻屢談至或憤激眷言
數君才何乃辱此邑大夫如豫章建厦固所急簿公名
家駒薦士宜首及尉曹學省彦求盗豈其職征官偉丈
夫名宦終見廹顧我獨亡賴甘作山林役定遷且半載
未有如(原缺/二字)溪山為欣豫閭里争誦說意同邀陶潜事異
過執㦸人事果好乖推遷已疇昔
　　　邂逅一施二徐留飯
深山固凉冷荒塗秋尚炎誰歟約僧牕里彦長少兼夜
飯頻忘疲片月忽滿簷友賢吾敢棄他事皆毫纎
　　　對酒
馬周新豐酌誰能復悠然孟公投轄飲有客亦可憐君當
恕醉人淵明真欲眠速相就一斗杜老青銅錢何如山
牖秋指㸃鄰甕邊
　　　趙將招飲南池
暮春南池上遊朋一追隨豈不能把酒亦復多成詩主
人歌聲長塵務誰思惟握手到爾汝却恨杯行遲是身
既長閒便覺處處宜秉燭夜向深明月忽如斯勿使兒
軰覺甚矣吾獨衰
　　　宿九峯次早黄八哥載酒来
鷓鴣鳴山翠松日行曉光一庵逺市㕓自惜宜自藏瑟
瑟聞人迹熈熈見壺觴老境為獻酬筆到詩成章
　　　九峯晨興
方池貯新泉髙松𤼵清吹晨光散朝雲日影倐然至翔
禽去復集春聲競姿媚宴坐香燧飄是身吾所寄
　　　小酌山囿
朔風起山霧四望多浮隂人情逼嵗除梅花照髙林興
言一樽酒豈顧杯淺深可醉便須醉丘中有鳴琴
　　　徐斯逺山囿
誰歟歩髙丘雲山以為囿荒寒繞蒼碧蓊宻得深秀清
猿嘯後嶺白鳥度前岫是中可忘言煎茶了閒晝
　　　吳推官同昌甫諸人飲澗上
世味嚼蠟爾臨風强吟哦故人今誰來門前車馬多招邀忽
聚集欵曲成婆娑齒髪我已老嵗月如擲梭有酒不為飲奈
此好事何分題詠清趣但恐俗所呵吳侯金閨彦公餘乃相
過歡笑酬座人時春復清和濯我澗上泉因之而嘯歌
　　　同景瑜諸人飲于横碧
老我强言笑因人閒徃還凄風落寒雨野寺藏空山寄
懐文字中放手盃酒間衰草翳石梯長杉映柴闗
夜色起佛屋遥遥一鐘鳴年運今何時共此觴咏情竹
爐熅深煖紙窻留微明舉手揖坐客為善無近名
殘僧項黄稿兀兀度朝昏摩指因睡眼苦寒常閉門爐
熏柏子香客來忘所言試與之飲酒亦盡一瓦盆
嵗月不待人初寒迫深冬慨予歌聲長天地亦改容歌
罷擲酒盞忽然動昏鐘風餘雪霏霏鴉棲鴈雝雝
　　　次公書室小飲
南屏有幽牕焚香讀道書林聲起肅霜寒事亦淡如安
時可娛老静契心地初誰歟主與賔酒酌方舒徐
　　　月夜散歩浮橋因取酒與諸友小飲
出谷秋水上夜橋風月凉斗柄挿斜河露氣垂雲光取
酒為更酌四顧一笑長歸徑黄葉乾雁鴻正髙翔
　　　午窓羽客相訪
客從赤城來氣貌霜髪古破裘傲寒色忍與世仰俯時
能茹芝术謂可生毛羽物外有髙風相期到瑶圃
　　　舟中道士鄭谷耕摘阮咸清甚而雅放
天台坐忘真為我洗俚耳浮舟作阮咸坐客亦興起此
聲從何來湖隂正清泚孟公苦好客下榻更竒士盧遨
踞龜殻萬事俱不理夏衣始輕體蓮錢復靡靡重酌黄冠
師依風且流徴
　　　二十七日同伯臯宿真隐二十八日寒食觀昌
　　　甫詩恭叔所題字觀中兩樹辛夷花甚大道士
　　　撫琴試新茗
風日明寒食古觀辛夷花冉冉山勢轉寂寂溪流斜摩
挲舊題字故人天之涯尚餘子臯子與我同咨嗟素抱
安用攄清彈啜新茶
　　　中秋羽客相遇坐浮梁四鼔
千古中秋月夜深橋上㸔玉溪湛無波山静天宇寛同
來得羽人趺坐白雲寒自謂脫塵鞅誰知尚㣲官𨼆𨼆
見孤城潺潺聞逺灘是身吾所寄僊去亦不難光芒星
斗稀雲氣時瀰漫歸來卧柴扄形神轉清安
　　　酒熟
意緒忽不整甕頭新酒香雨細起瞑色天低漏寒光殘
花菊枝短老葉楓樹長取醉乃吾事山空欲清霜
　　　庵鄰王家兩送酒來
渴飲對空觴俛仰自長喟賴有田中鄰時時遣酒至歡
言斟酌之感彼勤重意漂母哀王孫從古多此類澤畔
且行吟春風尚堪醉
　　　謝友人惠筍
知我出山久忘却山中味持贈忽滿奩不憚少破費抽
萌有生意抱節無嫩氣祗恐人已俗食之又何謂
　　　鄰僧晚磬
回風薄棲鴉寒色倐巳瞑禾收正行田木落應掩徑市
聲頻年稀人迹中夜定心嬾隣更閑僧窓有幽磬
　　　趙主簿以許旌陽李八百像刻來因得二首
眇眇西山路誰知許旌陽餘事斷蛟爾劔氣聊自藏羣
隂養魑魅徃徃常披猖安得從其游像刻不可忘君能
一弔古摹遺勞持將定非凢子須相與彌慨慷
蕭蕭八百洞高安尚流傳謂李脱亦可貌出真神僊洗
我短世悲遐哉謂之𤣥安得從其逰棄置塵垢羶君能
一弔古摹歸遺何偏澗頭霜葉寒相與知其賢
　　　海運
春山非隐淪乃作養生計豈無軒裳心盖欲了千歳當
其禀賦初冲氣甚㣲細誰知憂患多坐使百脉滯海仙
用竒語安眠可元契因之地爐煖綿綿見根蒂乾坤一
交泰日月去昏翳萬事俱若遺一身且康濟
　　　祝融吟
紹熙三年冬二十有五日良月信城西一火近千室其
間邸店多吾亦僅六七暮收五百錢旦為十口實兹乃
例遭焚𨼆忍不敢詰閒常巷黨人意謂頗豐逸髙者即
見鄙下者但相疾終歲縱栖栖疇肯顧蓬蓽生産今泯
焉諸賢必能悉祝融疑相吾參元可同律(栁河東與/王參元書)
　　　溪汛浮橋屢解
潢潦漲梅潤五月三觧橋浸滛人尚可恐汎新挿苖傳
聞錢塘湖閔雨宸慮焦玉帛走羣望虎頭潭蕩摇如何
千里間隂陽猶未調干戈或底定豐穰蘇瘵凋郊居茅
茨濕不過日寂寥饑寒自常事鷄鳴復蕭蕭
　　　示兒
士固貴誦說人亦要力行氣質到深厚心術尤分明貴
賤易遷變是非多戰争直宜剛且正無復弱而平
　　　示子文
悌弟其誰家懽然友于兄飲我一盃酒北客交舊情凉
雨清晚雲庭柯澹隂隂席間長少集文獻各凖䋲是豈
小故哉宜醉亦宜醒
　　　叔逢尊兄同二猶子季夏奉先翁南山先生初
　　　忌祠事宿安固山房長姪賦詩和章盈握余時
　　　客峩下莫與省掃東望悲哽入秋廼能賡載隨
　　　韻寫情不敢自以為詩也
詩筒南山来緘題手親掲三年蓼莪廢楚愴不堪說向
來志顯揚豈不願華燁自量分予薄斂退畏官熱所冀
短日延得奉蘭羞潔物聚斯有散中豈長盍盍(以合為/義與噬)
(嗑之/嗑同)吾翁燭此理至言不苟𤼵謂宜𤼵老更前後祝哽
噎洞天俄趣還玉鎻一笑掣百年㑹歸盡九原疑可作
傷心北岡松長掛東嶺月遥聞朱煒末省掃爼豆列我
獨滯三峩轉燭半年别一生未禪悅静慮已朝徹眷此
顧復恩追逺倍悽切阿兄抱淵静諸阮更姱節無忘溪
翁銘念念攸好徳靈源濬演迆可使中遏絶我雖懦不
武憤世能激烈庶無忝所生願賦濓溪拙
　　　晴忩
晴窓巳晨炊趺坐焚清香泥爐擁瓦缶熟此蟹眼湯茶
甘泛松實舌本味亦長温乎氣忽平兀然夢相忘
　　　壯志
壯志老不巳撫劍斥宇宙日月倐過眼孰得百歲夀只
今忍困苦不必羡貴富盖代事業在唾手可以就
　　　二十六夜坐
初霜滌餘暖山氣何其明水痕亦漸收澗淺流不聲翔
空有鳴鴈肅肅已南征人閒易為老物引誠可驚憑牕
既危坐出門復安行夜晚村㣲火得酒承滿觥且了讀
殘書理惬意逾平
　　　身老
酬應扵外乆身老氣亦餒混淪一區宇涵澄即淵海雅
俗詩書遷炎冷歲節改運轉大化間夀者亦何待
　　　老面
老面見達官强附終不近人之所以然盖我無令聞安
富是其時尊榮本其分只合坐茅廬灰堆埋牛糞
　　　袖手
袖手坐春晝淵淵古井水倦漉淵明巾姑隠子綦几沉
𡨕極顛末昭徹貴表裏裕矣得失心隘哉洗其耳
　　　枕上
收息卧曉枕鴉聲報天明一簷隔市塵便有嘈雜聲今
晨雪如何云何蝗不生且願蝗不生明年榖價平
　　　清坐四鼓
僧窓耿清燈秋蟲入虗聽風收松聲廽夜息人籟定清
明養我神湛寂見我性萬有雖自然唯樂獨也正
　　　危坐
寒燈夢初覺危坐收此心心亦合自收無念即清深舉
足塵埃起盈顛霜雪侵枯禪縳意馬練養無胎禽
　　　偶興(案此詩四首其一/見五律一見七律)
少小住京邑不識世寒煖歡來上髙樓但愛湖水滿所
歴輙忘歸其交亦常欵豈伊嵗齒深遂與境事斷蕭蕭
宋(原/缺)宅赫赫金張館(原/缺)堅多侠逰隠約出幽伴胡為乎
山中長歌至於懶
輕風度林杪亂山啼子規流水去無迹茅簷雨霏㣲乍
暖復薄寒時時整巾衣炊烟晚色起呼童掩柴扉
　　　十四日推枕引酒信筆書此
空云春晝長明晦苦叅錯連朝服衾枕疲苶不可作豈
唯慮歸舟去沒逢蛟鰐卧聞耕桑家種敗蠶栖箔憂來
故耿耿政爾湏杯勺酸甜無正味聊以慰寂寞譬如無
絃琴亦寓山水樂
　　　偶成
南風吹時雨襟抱忽然開憑軒一長謡清句亦滿懐當
年沮溺心自覺未為乖桑麻澗上泉何不返故棲帝城
塵埃中隘巷多塗泥擺落更奚道强顔終莫諧規規二
十載今日始知迷仰視天宇髙歸雲去難回
　　　又
滛滛梅子雨靡靡上郭山山既遶籬外雨復濕窻間林
深葉葱蒨地偏水潺湲鵲噪雞鳴午風定白雲還
逸此一寸心養此七尺軀寒徃則暑來日居而月諸萬
古固寥逺百年乃湏㬰儀秦徒縱横唐虞秪都俞
重午是一節芒種又一氣何因至怡悅底事苦􁓭欷園
林無俗情琴書有真味貧者自為貧貴者自為貴
　　　偶感
用物多則强境熟氣易定壯膽騁寡見迷情忽羣聴茫
茫可與否沓沓賢且佞名利纒古今孰不堕此徑驅馳
每衝曉展轉直至瞑固肥爾室家端繫我朝廷身無百
嵗長事有一日罄留侯李鄴侯大似醉者醒歴久只兩
人吾常喜深訂
　　　夏日思家林
籬門緑隂合澗水通流泉日影過屋外風聲落山前好
客時時來琴尊詠殘編餘凉醒午醉鳥語更清圓
　　　林下
林下寂無事坐對春風晚杜鵑啼一聲花落水流逺琴
書送日月胡能計行遯自是得棲遲奚敢事偃蹇
　　　雜興
清風穆然至林影何其明不知春巳夏池荷亦敷榮展
簟理竹榻幽夢時自醒起行散腰脚氣適無留情
翾翾蝶粉白氣化隨所之人生事物間自役應自知賞
心有餘樂即目無足悲天運非偶然神釋形已疲
雲雷布凉雨早稻葉翻翻携鋤走畦町惜水不厭渾吾
方卧澗壑人奚識丘園望歲可以飽髙歌誦虞軒
長溝護流沫沙石擁聲處溯洄一鏡净更覺雲影住不
辭數魚蝦甚欲下鷗鷺夏氣忻已深今古本如故
獨立㸔流水草樹相因依清囬灘聲長碧下波影遲人
生老當斂心口常自違啼禽忽飛来夏氣今如兹
　　　春日雜興
人多愁不逹達則定無愁不知所愁何大半為身謀爵
服縱可貴事業終悠悠以兹旦暮心且從山水逰
以我視彼心當思我如彼未必有所益徒更紛紜爾世
道升降間古今只一理昩不知其然如是而巳矣
當其未生時孰知我能老既老復須死何其置懐抱談
空與說妙終古吻不燥此身無厭生得酒醉亦好
儒者求專門是豈為我儒郷原復不佳必竟將何如未
有孔孟前堯舜非著書觀書亦不惡塗轍亦差殊
四時景自足何必寫以詩詩成句讀間不過我自知但
恐兩眼昏心識如亂絲血氣一耗散逐物之所之
種田圖得米終嵗亦勤勞當春把鉏犁和風滿東臯豈
忘水旱憂流離至逋逃未必可就食徃來徒嗷嗷
士以科舉計本避農與商謀利則皆然役役真可傷周
之士也貴里選而論郷上人能用之身尊道彌昌
戎馬紛羣冦殘害吾赤子被之以禮樂庻使保生齒如
火熱水深亦運之而已治少亂則多堯舜惟孝悌
幽草清更佳被花多白紅烏啼蝴蝶亂村村是春風人
無杯酒飲不得此意融春過夏將至迤邐成秋冬
佛老多惰民其書不如此儒者讀儒書飲酒食肉耳古
人之糟粕不過一片紙不讀亦自佳徒以資口耳
古人善為治焉得常繼之施為須㬰間亂之以參差請
觀一歲年隂晴每如兹大抵正自難君子易憂思
茫茫天地寛山水多囬礴一山復一水又爾為聚落聚
落成城郭貴賤分憂樂豈不知其然何苦生厭薄
　　　秋日雜興
園荒無與鉏草樹暗如織披榛理幽歩野氣頗有力坐
令世網心不動自然息更見吾潩泉無波瑩巖色
木槿亞紅淡牽牛蔓青滋露晞凉風入陡覺居處宜巖
桂中秋蘂籬菊重陽枝何必春始榮物物有其時
開軒散幽帙今昔隨所詣何如徹名色庶不涴聲𫝑撫
几聊自怡髪牙易凋弊安得同心人相忘可忘世
亭亭雞冠花散出非所蒔色與秋日明葉與秋庭媚山
閒人自稀鴻鴈幾時至境象吾素知茅茨下清吹
　　　雨中雜興
獨吟不知秋獨坐不知晩坐久頗撘陁吟深或偃蹇棲
棲與世踈黙黙去道逺澄淵無起波長谷有絶巘
凉風固不惡凉雨誠可佳庭空鳥雀至籬破藤蔓斜倦
體得支吾睡眼失昏花門前客能來我亦留茶𤓰
蛩吟四壁立月過一窓閒光明動音聞此是我家山才
短仕固艱氣餒髪亦斑人物與天運初不苦相關
客來難共語客去寧自孤未能髙逺引非斯其誰徒寥
寥同心人一逝不可呼淵明醉即眠所以愛吾廬
枯禪未離喧隨俗或安雅翻覆大化中誰是長年者同
光須臾期塵埃野馬也風亭木葉下村村又秋社
　　　春懐
蝴蝶為莊周黄梁熟邯鄲蘧然一夢覺茫茫天壤間相
推明日月來徃成暑寒山林與鐘鼎胷中了不干
東風已飛花緑葉生晝隂呼童整春服清溪一嘯吟時
序遽如許不知情淺深夕陽忽在山輕烟起沉沉
單舸下長川相與兩文士歡然叩舷歌激激響風水山
頭秀松杉城隂富桃李周流至橋邉興極笑而起
澆淳固一致大抵務歸厚百年草棲塵孔孟已無有書
不求甚觧又不喜飲酒宦情隨牒移庸能累身口
潺潺澗聲清杳杳一徑静晴鳩喚雨鳩屋角自相應佳
處無時無領略在吾興萬理鍾自然名物可争競
萬言一杯水馳辯漫摛藻飾智以驚愚去盗亦有道吾
衰夢周公青春鏡中老富貴親戚畏位髙金多好
　　　秋懐
人生一世間百年幾晴隂貴賤無定在嵗月徒自深世
路有夷險宦業多升沉未能率此性于何不動心在彼
猶在己視古猶視今不須問行藏且圖豁胷襟鄰翁有
酒不對我成清斟
小雨不肯晴烟中猶霡霂出門泥未乾枯栁弄㣲緑皇
皇欲何之君子貴謹獨屋上幸有山屋邊亦種木西風
遶東籬秋來更多菊采擷升中堂悠然興自足斷絃尚
何問鸞膠有誰續居今實思古孜孜慕前躅
虗堂倚修竹冷冷自蒼翠東軒亦不惡小山𤼵叢桂殘
蟬猶啾啁新鴈已嘹唳撫几憐歲華何用苦文字顔子
曲肱眠陶令日日醉鄙哉乗時者急急死名利百年歸
山丘等無身口累
我愛淵明詩超出俗調度執巻良自羞在手不忍去有
時成誦之行歌倚松樹好風從西來瀟然尚何慮三歎
或已暮不知衣上露俗物忽敗人蒼茫認歸路
秋月從天来照人光清寒起舞或四顧夜色明飛欄舉
杯與之笑不知頽玉山醉倒復自起揮手捫天關衡門
終局促空戴頭上冠焉得萬里沙校獵馳雕鞍
讀書求甚解汲汲何時已紛然四海間臭味少相似人
誰識致知人誰務窮理不專尚空言但秪事苛禮曽莫
如老莊猶解䆒生死斯文今淪亡吁嗟乎餘子
壯士不逢時失身雜蓬蒿出門仰天笑入門復悲號驥
騄無時無誰為九方臯兩鬢空未白脫落巳蕭騷博文
事華藻馳辨如波濤持此可求進義命畏所操雖於交
逰間好客時一遭握手或對榻氣岸兩相髙奈此窮困
何耕鑿敢辭勞從渠肉食者厭薄一世豪富哉漢公郷
朝夕醉醇醪
天命有生死人事有盛衰亘古每如此一致該百為墨
翟非逹道徒爾悲練絲寥寥千載間聖賢眼中稀悠悠
水東逝忽忽日西馳為學茍未至扵人猶可思𤼵言一
不善雖馬亦難追修身撰良辰浩然排憂悲
出門溪上行山蒼波渺渺漁子隠岸隈樵者來木杪時
當宿雨霽露滴秋風曉晨光明朝暾佳處殊不少逹觀
宇宙間城邑何褊小
憶昔武夷君邀我相翺翔舟逰九曲溪授以却老方豈
知一别後蹉跎客他鄉空餘清夜夢幔亭𤼵林芳㑹須
尋舊逰仙家日月長棄置烟火食岩前有囷倉
秋來事幽討𤼵興不能休此身幸未老焉能營菟裘西
山𤼵秀色南澗渟清流山水無盡藏似足供我謀天然
有竒妙不待人力修光景逐昏旦節物因春秋吏事非
吾樂世態非吾憂耕鑿圖飲食蠶繰作衾裯更願長豐
登庶幾足所求
　　　妾薄命
朝隨䨇鴛鴦暮為孤鳳凰春風顧盻間羅帳生輝光金
盤薦玉食王母持雕觴能得幾時好頃刻成參商夜月
滿空階餘香在衣裳人生喜懽樂失計易沮傷本謂榮
九族旦夕如金張一身乃命薄粉泪空徬徨應羨里閭
間百歲同糟糠悔不秪從媒隨分作妻房
　　　東山吟
謝安久不作東山尚誰論當年擁鼻吟幾為妻子昏撫
筝挽其鬚慷慨徒爾言諸兒淝水功折屐心巳煩後來
名字傳江左猶知尊李白王介甫二詩至今存吾行樟
丘野迤邐懐徳村有客理花草開徑於樊園云是愛閒
者衣冠安石孫一見邀我留取酒置盤飱世有斯人歟
豈受車馬喧悠哉扁榜佳碑板見淵源因之重歎息老
語不敢吞相與保初志春秋燕鷄豚
　　　效齊梁體
徘徊碧山崦想像碧山人落日寒未昏飛鴻過之頻自
視悖俗姿忍與衆小鄰一朝入聖門畢世遺清塵只今
崖邊松可以經千春
　　　讀鮑謝詩
山水能娛人清氣溢方州曵杖僧坊側積潦看横流風
光草際變雲物天中浮士豈悉慕藺吾其不夢周緬邈
五栁陶歸來事西疇
晝日夏方永逝波川上驚摇毫抒情思莫知蛙黽鳴老
身偃仰間遐心尚何征顧歩得所逢揮手疑過清黄流
潏斷港青栁散前榮夫我自蓽門伊人滿蕪城景急語
勿緩混茫風雅生
　　　讀淵明飲酒詩
山水幽絶處吾亦難為情此道世莫講肯計身後名徇
名與逃名俱若可憐生百年能幾何大半寵辱驚醒醉
一昭徹本來孰虧成
　　　次韻斯逺和答昌甫讀謫仙詩
琴樽𤼵清謡老眼度閒日君侯句愈竒天然去雕織得
詩喜欲舞此意越今昔一從陶謝逺誰復見真跡直疑
天地來不在口耳覔扶摇九萬鵬天池可同息章泉泉
水清為我洗胷臆緑葉青春深夜月夢遥夕
酴醿落香雪楊栁生野煙東風過寒食物色誰能憐清
晨沐蘭芳夷心玉景篇萬象春和中霞珮璆鏘然
矯首靈山南逺目水溪東溪山春正濃勝事還當窮佳
人天一方欲見無由逢倚樓與下榻二士騰髙風安得
兩鳬舄或杖一枝笻逰戲相徴逐老我百歲中
　　　讀韋蘇州詩呈申之兼示八姪直之
結髪逰上國煌煌開吳京州檄易湖海所至塵慮嬰焉
知二十載潦倒還重經親黨勞行役朋來展交情登臨
共翔集離闊獨怔營暑氣曉猶斂堤水散新萍得理景
無違安時事逾輕
　　　五思
我思列岫亭秋光滿靈山地髙出林蕩下視城邑間有
時坐終日鄰僧亦徃還屋頭木蓊蓊砌下菊斑斑放此
麋鹿心錬彼氷雪顔今日復何日驅馳未能閑
我思南澗水秋雨漲白蘋但見禽鳥啼少值城市人倚
杖獨照影幽懐寄閑身潺潺㵼塵舊汩汩來清新濯纓
江濵漁洗耳頴陽真長安多飛埃乃復在兹辰
我思靈井幽山圍路髙逺青山四面合風聲自廽返時
携一尊酒坐石至昏晚嵐光𤼵深竇翠色明絶巘荒寒
集鷴鷓淵澄見鱨鰋年來事寸禄捫心愧嵇阮
我思玉溪流松山日涵碧舟人相上下檣竿倚沙石出
門無百歩飯飽時散䇿波寒逼衣屨空翠潤巾幗道上
逢漁樵庵前唯道釋此趣久己成何因甘役役
我思鶴山路田間望青蒼忽到絶壁下春風散林芳氣
煖石色潤崖穴如蜂房想像仙人来宜有隐者藏泉鳴
萬丈淵雲遶千仭崗老矣當結茅無為戀周行
　　　滕黄梅遺鮑叅軍集
商秋散驚飈嘉客木蘭舟停橈以遵渚意邈語綢繆遺
我鮑照詩遐歎睇前修徂年易為急憫黙涇渭流
　　　閑借雲笈七籖
一從冦謙之祖尚張道陵湮蕪五千言莊列亦不明荒
哉神仙家方伎劉向評存想與爐竈後世徒營營吾從
雲笈書七籖豈其情山閒焚妙香君房天禧經叩齒理
玉池天風韻流鈴玉厯眇延康塵刼無足驚
　　　自庫中歸翻書有感
身形厭老大急以書自娛經史隨手翻於我皆不虛彼
人骨巳朽今人復何如百年皆强營聖賢豈非疎
　　　章撫幹詩編
詩道古所重詩篇今不難寂寥建安来尚有李杜壇齊
梁小兒體徃徃不足觀君侯賢關秀磊落夜光寒簸弄
豪俠窟洗滌儒腐酸連編忽墮前惘然失悲歡金華三
洞高東流五百灘乃能收拾之盡歸一毫端惜我保
社人未同把檀欒揮絃送飛鴻悠悠𤼵清弹
　　　書林
盧仝五千巻鄴侯三萬軸二人書雖多顛倒俱在腹吾
當思其然豈肯汎然讀李侯真名家玉川惟破屋至今
數唐賢未易可追逐誰謂柯山西魏氏追望族衣冠照
樓觀再世新卜築中有簡編地仍復種修竹斯逺吾所
敬作記不碌碌𤼵揮書林趣足以濯心目偉哉父子間
抱負如韞櫝要當大所施致主錫民福想見翻經時一
下十行速先得我心同聞韶心忘肉
　　　黄子功云入吳曬書因以詒之
吾人聚集地常刺俗子眼過豈彼之是亦乃此之簡君
行徃西湖曬書理碑版必入鵷鷺羣百事當一莞所抱
才志髙天衢復何赧勿謂舍瑟希異乎三子撰清風炫
崇桃遽爾踈酒盞其與物為春至道嫌擇揀
　　　夜過霞山看趙百醉詩刻及諸名勝䟦語
撫我百醉詩把此一盃酒水南撼霜飈山月復在牖禪
家話三三伯主約九九得友良獨難呻吟倍掻首
鐘聲殷空山燈影照隻字區中無妙心天外有能事消
長以隆替昏旦而寤寐白夫阮籍眼擁矣謝安鼻
　　　題趙四行巻
淡泊梅都官苦硬孟東野韓歐舒而明徐吕平而雅健
濶到應劉髙深望屈賈章泉有斯人身寄玉山下
　　　近從校書得太𤣥今又得蜀本歐陽文
本朝二百年古文盛歐陽平生幾討論皓首誦山房誰
知落宦網不暇相携將旦旦藥市逰夜夜隘巷藏黄沙
撲几席細塵汚衣裳欲從人乞之囁嚅但徬徨珍重李
校書愛我窮詞章假借復取贈轉覺厚意長聊窮述作
心軻愈參翺翔向來太𤣥經遺我喜若狂晝夜測中養
至今迷三方二書或有盡盛徳胡能忘
　　　僧窻觀斯逺諸公詩
春風起春雪山路寒隂隂梅花豈不開立行尋我吟同
來者誰歟林泉潔煩襟摩挲僧窻題悠悠故人心
　　　題梅溪橘閣詞
霜葉栁塘風烟蘂梅溪渡茅店問村醪未許空歸去倚
杖小裴囬寫我吟邉句醉眼復何之落日孤鴻處
　　　晁十哥出舊藏書畫
因過竹院酒共看竹院書坐中半北客南渡百年餘葉
大梔子肥橘樹正扶踈雲雷送風雨㣲凉入衣裾談諧
各鋒起才氣色敷腴道古不如今抱徳或若愚洗琖勿
促廹開襟且須㬰達人要領㑹興逸奚可辜
　　　題趙希逺小景
春風吹緑樹占斷江頭路水煖浴鴛鴦汀沙澹吞吐斷
取置轉庵又作筆下句長安紅塵中相對得幽趣
　　　紀夢
秋深夜自清揚揚夢初成短衣山麓間羽客争将迎同
行得佳伴意氣還相傾或有設食者窻几皆虗明恍然
忽已覺此身㣲官縈只今閒且散心胡為未平尚復帶
孥累徒羡髙舉輕方外多髙人簞瓢思逺征
　　　懐古
近城人語雜深山人語少重露滴烟嵐野水見魚鳥稻
粱豐稔外耕鑿願温飽所以桃源人不與外人道
少壯既奚為老矣復難强紫芝未必仙采之亦可餉耆
耄八九十道可無俯仰所以商山人辭漢寧獨徃(案戴/復古)
(哭澗泉詩云雅志不同俗休官二十年隠居溪上宅清/酌濶中泉慷慨商時事凄涼絶筆篇三篇遺藁在當並)
(史書傳自注□時事驚心得疾而死作所以桃源人所/以商山人所以鹿門人三詩盖絶筆也今所存止二首)
(其所以鹿門/人一首已佚)
欽定四庫全書
　澗泉集巻五　　　　　　　宋　韓淲　撰
　　五言古詩
　　　玉山村民斵石為硯仲至以詩來索次韻
誰歟賦竒詩索我玉山研産石斵未乆所落荒野縣如
公筆陣髙豈足供法戰聊堪用鷄毛滴水共貧賤市價
亦不争百錢可營繕包提偶到呉取誚畏俗諺胡為而
好此感歎殊戀戀徒咏絶妙詞舊事記黄絹
　　　次韻喻學士
世味日以陋莫能商古今伐異或黨同嘈襍非正音我
生逄百罹倍覺空苦心堂堂玉泉家源委非蹄涔君尤
挺特操氣宇清且深相逄清河橋萬感成清斟𤼵揮所
興寄傾倒所譯尋誰謂南渡久而聞正始吟黄華明露
髙風迴雨垂隂白髪生巳多只合同投簪
　　　次韻斯逺雨中
尋幽我良乆歩歩生白雲㳂潭轉長畆剥啄楓下門人
勝地逾佳語到聲成文紛乎彼城市有耳胡用聞夜雨
𤼵竒觀簷溜迷幽芬我爾本何事今昔奚所分擁爐挹
名酒撫几矚偉文耿耿嵗欲晩姑從野梅論
　　　次韻鄭御帶苦熱
家山玉谿頭薫風水流烟小亭午夢餘清耳晩樹蟬本
擬老林下蕭散無窮年豈知一左計薄宦能幾錢塵埃
京載底僦舍萬井連值此長夏熱愈覺歸為賢故人忽
念我樂共湖山緣昨夜復大雨乗凉吟欲顛
　　　次韻昌甫
人物本如雲八俊更三君山風吹夏籜蒼雪落紛紛専
壑紫苔古掩闗青竹深據髙梧而瞑新蟬助長吟斸土
燒萌茁懲羮且一餐竹新明眼句持荅愧琅玕千嵗支
牀龜團蒲紙帳為髪梳晨粥後梅有隔窻枝未臘靈山
白溪南只獨看章泉兩峰雪應更地爐寒
　　　次韻昌甫
澗冷浮氷澌深居坐堆灰紛然自積雪懐哉復懐哉(澌/音)
斯兒女强觧事走蹈風雪裏那知病骨酸常日懶起止
幽憂底窮盡抖擻時一撥鴻飛聲㝠㝠本是淡生活山
深已辟塵雪中清人心飛鳥絶尚可空花翳隂隂寒更
數歴然其如雪夜何長言與短調瑞峰清氣多
　　　十日上饒次韻
菊開即重陽蝶愁何必論今朝縣齋冷松竹照清樽雅
致信無極世俗慚不根為醻夜來吟請從陶令言
　　　次韻斯逺見懐
一樹梅花𤼵窻前耿寒宵我舞影零亂哦詩江動摇田
收粗可飯嵗暮豈無謡山中烟霧合水濶雪霜消
　　　次韻施仲益
飯了尋茗事一啜興未䦨更作建焙春湯熟沉燎間僧
窻對詩人與我溪澗閒要是有餘味雲輕鳥飛還
　　　次韻
交道棄如土利害俱成風士夫無宿業反不𩔖賤工平
陸𣺌成江千載生傑雄阮籍未云逹黔婁安知窮
　　　十五日將入章泉上饒有句次韻
上郭綿綿山夾路悠悠水尋春問詩翁興寄豈有已持
觴得茂宰抵掌笑行止坐中呼烏烏酒酣徒熱耳
　　　次韻景瑜
巳是山中人只問山中友水仙官梅花霜濃盛開否靈
山閣之前溪山堂之後竹裏春山亭冬深幾詩酒
從昔秋風起騷人感興同霞收滕閣外雲落楚臺中寂
寂無言説紛紛有事功漂流水南住相望屋西東
　　　十三日次韻春伯
忍浣城郭塵來訪南豅友留連既聴雨放浪亦市酒誰
知桂滿門自覺香在手秋思今如何閑吟為之乆
　　　施教授以詩送藥餌次韻謝之
窮居寡所諧懶顧形與影誰歟藥石我冉冉驚老景開
奩𤼵珎劑更以珠玉並三歎得効方因之倍脩省
　　　次韻昌甫所寄因荅施仲益且寄斯逺
平生所交友豈曰不數人但恐莫我知可踈不可親人
如李仲元人如鄭子真相望無百里猶得奉清塵
三子者之撰孰辯主與賔富貴非所惡古道多賤貧要
是一世士必有千載人淵乎章泉水髙㑹聚荀陳
嘗㸔晉宋語無忌酷似舅焉如施與徐共學乃師友固
應在同聲亦何苦遺臭我獨乏雅正蓬心亂苖莠
　　　次韻
人梅兩相得雪雲隂復開此時對自足朝夕為誰催逄
花既攀折尋香試徘徊山意動詩興優哉而悠哉
　　　次韻
㽞詩鍊字穏讀者無此識共㸔庭前桂不改舊時碧洗
盞取酒來飲盡莫留滴醉後氣易平長哦對泉石
　　　次韻成季道中
蒼然山抱溪遊子意何主雪殘崖下日風落泉上雨嚴
陵固莫及𤣥英亦堪數嵐静白雲深扁舟過汀渚
乘流下東呉耳目眩灘水篷欹舟蕩兀柁正䌫迤邐曉
離林薄傍晚着沙石裏縮頭鵝鴈眠時時忽驚起
　　　二十七日置酒餞昌甫雪作次張上饒韻
朅來固意愜倐去誠願違敢云一語是未省百事非春
雪遽落落春花亦菲菲舉手酬座人酒美翁不歸
　　　次韻呉推官獨逰南巖寺
獨遊有妙理拓落空自知丘壑始晴日澗溪輕暑時胡
牀㸔題字佛屋思詠詩宜非車馬喧得以同襟期
叢深集幽鳥荒翳無來人崖上滴乳泉崖外棲緇塵在
此本如舊相彼徒争新應當學金僊永斷貪癡嗔
　　　辛卿有言雨則清潤晴則清和昌甫因為五字
　　　次韻呈之
雅俗豈殊調今古信一時晴雨草木長摸索皆我詩善
來子趙子身世忽若遺顧瞻絶代人乘閑有幽期和潤
見名理處處清氣随坐卧泉亂鳴孟夏凉侵肌睡餘供
茗事禪榻鬢成絲進退出處間何心玩易羲
　　　再賦呈斯逺
鵬鷃各相命誰非逍遥逰何足控摶處馮生一虛舟老
身縛微官是氣空横秋嵗月如斯夫對君那得愁嘯歌
遡流光更上大堤頭好風從東來孤懐𦕈難收
　　　伯臯自永豐見過次韻
薫風入家林共坐滿窻緑交逰情致深景物嵗月速傷
哉利名者冰炭恣寒燠既已随頹波一失不可復較其
心迹微能異幾禽犢吾儕事幽討得興萬慮足相羊山
水間處處堪恱目君來叩蓬户離羣乆居獨道故驚變
遷憂時見翻覆且聴歌聲長前村正樵牧
　　　次韻斯逺夜歸
㸔梅集池舘風雨中夜歸當君扶輿際是我尋夢時山
氣既巃嵸晨光且熹微倐來五字工亟讀起披衣
　　　劉簿之壻游以詩來見且持昌甫書和韻荅之
空山落黄葉天寒鴻雁鳴敲門袖詩來一見喜且驚清
揚固不凡雅意方流行如天兩曜奔如水百瀆傾是中
有妙寄氷翁必能名
　　　次昌甫韻
人物曽幾何嵗月良不待秋深動金石夜乆生竽籟凉
知神觀回静勝語嘿對悠悠苔竹軒語短莫能載
　　　次韻林教授見別(二月二十一/日𤼵家山)
老我成漫仕世事馬牛風投身逐毫末益愧多田翁乗
春欲東遊肯問行李窮溪干富桃李花光眩晴空停橈
一舉首壮氣猶如虹靈山正崔嵬半在返照中行藏豈
人定忠誠本天通但顧行未實奚論報必豐君詩多雋
永三年幾相從山亭酌别酒舟車復西東餘情尚酬句
嵗月雙鬢蓬黄髪愛玉體書來置郵筒
　　　次韻林教授
終朝雨清潤坐嘯青林中戍樓千鼓傳殷殷聞鼕鼕敢
為城市逺猶喜聲迹通詩成賦幽憤志豈終困窮興言
古逹者鹿門有龎翁此話世莫知因公恱心胸
　　　次韻昌甫仲春讀謫仙詩
年年最佳處韶豔三春光顧我憔悴人豈不能自强拂
拭整春服行歌𤼵清商山頭山花開花底還舉觴歡來
為之醉身世忽若忘笑指深林中崇蘭有國香
花嫩得雨開花老得雨落開落須臾期人生任相謔紅
花春融融白花春漠漠春色正可娯逄花快盃酌
苔竹雨浪浪章泉水涓涓是中春晴時瑞峰生紫烟幽
人更真率語客醉欲眠既已外此身庸知有愚賢
　　　正月五日讀東坡和斜川詩於霞山
有酒勿憚飲觸事醉則休風物既閑美何為不來遊斜
川𦕈千載淵明豈常流疏年記時日依湍對魴鷗偶然
值隣曲﨑嶇想經丘吾生亦老矣懐古誰與儔但笑勿
悲鳴百句無一酬兹辰過霞山又可絶口不却恠和陶
者儋崖聖同憂遥遥二子心妙處未易求
　　　邵司法索詩
榜巷曰陋巷作齋為茅齋何愧安樂窩其志安在哉有
子醉六經有眼照九垓應羡常山水長從城下來
　　　偶成
閑多乏交逰生晚欠知友棲遲强逄迎汩沒憚趍走幾
年荒野外已覺安井臼一旦朝市間時亦泥盃酒紛紛
夸毗兒落落窮獨叟由來事簞瓢豈是厭升斗湖波風
泛蓮野岸日移栁為問呉山頭何如楚溪口
　　　昌甫寄苦錐次韻
回味有苦益充腸宜苦錐其實雖地出其雅則天資因
思夏畦𤼵又見霜林吹頼彼庶可食此外何所為羶薌
易爽口鼎豆徒觧頥朝市安能羡山林端足師悠然自
公詠殷勤還我貽咀嚼豈不樂吟哦信非癡
　　　次韻趙監倉
是中能娯人豈為杯酒留不知我何求當復醉扶頭翩
翩佳公子臨風仲宣樓月滿乃如此對君可言愁
　　　鄒道郷送糿安赴澶倉
人生本逆旅行止良悠悠試㸔康荘上轍跡多成溝公
子分閉戸時來亦何由載書曉遄邁春令方如秋河濵
古城府税鞅聊優游青雲㨗徑在坻庾非君優臧孫故
有後嶄嶄承風流胡為重作惡日暮猶登樓
　　　次韻王教授
悠悠城下水又與日平西漫移脚步髙忘却所歴低奔
忙小聚邑乃有一大溪欄干莫浪拍事物乆難齊望舒
生絶巘我醉馬未嘶停驂且莫上狹路多塗泥
　　　月夜小集次韻鄭教授
溪山有佳月可以永今夕驚心總悠悠過眼紛籍籍何
為秋向深甚是老已逼長謡陶一觴懐抱所共席披衣
步良夜奈此佳月何太虛澹以濶青景轉覺多風微泛
家山露湛明庭樹烏鵲無停棲稀星片雲度光冷秋氣
肅感時唯自驚徘徊亦已乆不知更漏深嫦娥在髙髙
傳聞殊恍惚雙鶴快飛來駕我探月窟
　　　有懐斯逺及施仲益次章丘韻
後湖有徐舅永豐有施甥英英懐玉山方來孰争衡世
豈無甥舅人豈無友生二士真可人得之於我榮跖夀
回也短司命如不平已乎係時數感焉涕泗并
　　　次韻載叔
南風吹歸船便欲老林下塵埃坐呉㑹衮衮失晝夜因
行山寺髙忽見此粲者長夏得襟期樓居静如畵他年
共回首一叚好佳話誰知予懐深萬事口不掛
　　　次韻成季
凉天有佳月何須問盈虧彼美黄金花亦自滿東籬我
歸南山秋從此當樂之開園整舊蹊世事真若遺迤邐
得閑趣欵曲知情怡鷗鷺或時下可使機心疑向來宦
江海自縳曽誰鞿客來相勞苦一觴聊共持休去便當
已宜佩淵明詩
挈枤過前麓凉風動吾巾指㸃昔所翫示我同心人徘
徊路將夕猶能望城闉平沙映廻岸黄葉迷青蘋石逕
亦可上老眼俱為新危亭望更逺左右還多筠不覺夜
氣合沾灑雨脚勻興盡篝火歸𨼆約溪𥻘𥻘是中着佳
士與俗隔幾塵
　　　次韻嚴丈併呈孟使君
山城芳樹深明月啼杜宇客懐為摇蕩詩語亦覼縷朅
來新安江頗覺民物古故人作太守善政尤可數塵榻
為我下更復多軟語飄零曽幾何乃此一杯醑坐中嚴
夫子意氣欲掀舞晤對心事閒信矣良工苦
　　　次韻抱朴君同紫芝見過
春來得新語勝食齋房芝舌本乆已强便覺此意随三
嚥元和津髣髴疑管窺是事夫如何今古誠一時起掻
種種髪抖擻酬酢之樓西萬山横其中真吾詩試斷取
一二慘慘天四垂誰云泌之水而可以樂饑但願且喫
飯底用談所知彼哉長物爾徒敗人佳思
　　　嚴丈泰伯見貽古句次韻為荅
意行無東西偶成一段竒尋山得幽伴遂爾相娯嬉水
渉漁梁窄山循鳥道危毎慙衣上塵素染巳如淄新安
山水邦寺屋多斷碑摩挲青莓苔往往識嵗時所貴眼
界濶豈畏足力疲榜舟或扶輿上下適其宜弔古踐陳迹
懐賢理前規吕侯讀書堂(水西寺乃化光/之父侍郎所居)遺祀留丰姿
恨生異代深遐躅無由随寂寥付短篇酩酊持屈巵是
日頗欵曲有時還切偲雖云各笑語卒復度禮儀英英
釣瀬仙其學夙素知譬彼巨淵藪蟠伏豹與螭一旦奮
迅去誰復維縶之觀乎律調雅益悼餘子卑示我千百
年匪特用自怡傳玩入鈴齋使君亦伸眉由來絶俗士
定有驚人詩激烈薄層穹豁逹開晴曦况同陟山顛又
已還水涯物色既甚富身世真若遺昨非興寄清曷浣
窮陋悲白雪本寡和載𢋫思尤遲(渭為中書舍人禮部/侍郎生四子温恭儉)
(譲/)
　　　次韻趙十
風誼益零落烏能論前修百年之江南聲利日夜流履
道兄弟賢幾時已交逰東里大父行宿昔契分投偉乎
竹𨼆髙俗但言句求可不拜其廬何以記綢繆我衰尚
三歎微吟如殷憂傳聞擔簦趨梅黄雨初收一襟清微
風歩歩紫翠浮輿籃試息肩茅店板橋頭村酒勿浪醉
回驂當熟籌所觀書研真所奉窻几幽豈比城府間語
嘿勞應酬肥遯理事長故家文獻優林宻山更深尋壑
好經丘履道果再來胥㑹誠良謀
　　　俞伯輝主簿同徐必大判院見過澗上納涼約
　　　鮑南仲教授小酌次韻南仲所賦兼懐林徳乆
　　　國録陳敬甫學士
嘉禾古名郡機雲信竒士流風千載下誰復數餘子近
年西疇仙(徳/乆)游戱在朝市文章陳仲弓合著蓬萊裏俱
嘗白鷗盟恨别隔秋水君侯乃其朋訪我靈山底一見
欲傾盖青眼照牕几大抵交情深不待早知己學殖豈
枝葉詞林務根柢堂堂郡賔客千里為之喜顧言老塲
屋眄焉毎甚愧衡門度長夏風日忽清羙懐賢思晤言
泉石滿幽耳固多長者轍愛閑諒無幾傳豅金閨路(伯/輝)
剥啄快人意雙谿南宫秀(必/大)留連今何似要是同襟期
此道亦難爾歡然君肯來棋酒不能已詰朝得新篇誦
歎有真味載念平生親髣髴夢中記
　　　次韻昌甫同酌宋知軍家釀
雅俗豈殊調城郭山林分知君心事寛一笑鷄鶴羣邂
逅多(原本/缺)客酒亦為之醺庾信哀江南李白日暮雲白
頭幾青眼吾人尚可云夜闌擁鼻吟天香桂紛紛
　　　次韻斯逺弄琴
開門有詩來殷若金石聲虛堂坐以咏澹與秋氣清豈
無如此句豈有如此情懐哉我所尚求田乃歸耕時乎
𤼵鳴彈浩浩非營營大音知者希既和應且平楓林月
在户寒影膝上横想當三歎後却手復起行華髪老相
㸔百事皆已經
　　　次韻信卿
伊人學有源疏汝𨗳瀍澗相羊辟雍水他年定名宦談
髙如已仙筆妙疑善幻池龍駕車輦天馬脱鞍襻平生
諸公間抵掌肯譏訕顧我方卑飛藩籬趂尺鷃相逢山
水縣不覺逼嵗晏時評道精麄萬折歸一貫更及羲文
易後世明憂患行藏思鼎鐘舒巻付藜莧飄零朋舊交
俛仰親故昐因知昔能賢此趣亦俱慣茫茫造化廣局
局天壌間溪山偶登臨古寺履危棧老來身本閒懶去
情轉慢詞場足金章决科信須綰霜天忍分手惻愴涕
空澘夜坐把離杯寒聲度鴻鴈
　　　雨中次韻黄守見貽
新語忽堕前曠然銷我憂引紙為荅賦摇毫與㝠捜貧
病雨未止荒凉水常流鼓琴誰裹飯能記子桑不
　　　春伯邸樓次韻十哥所題
樓隂入清湖南風渡歌皷旅夢不自持悠揚定何許醒
來疎雨過兩目隘泥土慮澹地亦偏桐花映窻戸
　　　徳乆寄所與文叔酬唱因次韻
紅雲島上茶一葉開槍旗到今清夢飛正焙水芽時世
無桑苧翁泉井空日滋當年游其間停鞭嘗午炊想像
修貢珍清風可忘饑故人持英蕩豈不一賦之應笑拾
澗薪白石煑作糜臺髙有揖客更和别駕詩
　　　致道注船場闕有詩次韻
思老問形影憂饑累身口人生誠可嗟所食能幾糗不
過一飽爾自苦較先後争馳分寸地旁觀真欲嘔如君
賦觧嘲里耳果聴否吾方卧窮巷静對小窻牖應笑我
所無請視渠所有
　　　次韻斯逺併柬成季
茫茫大塊中返照孰真實閑乗此老身到處輒止息餘
凉披拂間露重葉已赤人其謂我何嗜彼烟火食蓬萊
幾清淺底用弱水力排雲斥剛風塵世便可出
午夜露氣冷明月忽已低推窻此何時蛩螀互悲凄乃
知南豅山更有南豅溪樵歌起老叟牧笛吹童兒百年
漫戚欣千載勞是非口心忽相語不閑尚奚為磊磊千
枝松洋洋萬頃陂偃蹇衡茅下匪懼寒與饑
　　　次韻昌甫
論交與誰語勿厭來者衆山林恨不深萬事祗一閧秋
風吹衣裳憀慄薄寒中幽憂誦離騷此意千載共世豈
無升沉人自有輕重匪惟物所移即以𫝑之動吁嗟奈
若何得句且吟諷吾儕聚集地絶倒頗閑縱雖作三日
留尚覺歸倥偬長歌固云哀慟哭未為痛遷書並屈賈
班史傳王貢甚矣孔仲尼不復周公夢
　　　次韻呉推官
水南見靈山但可著兩眸孰知九州外自有大九州放
浪此身心是事同浮漚樂哉我重九風雨簷溜收
　　　次韻
宴坐寂不動筆硯亦當屏空虛四壁懸况此夏方永世
塗緣業多荆棘萬蓬梗痛掃終未除中抱絶清冏老身
伸縮餘妙處頗能領時舒腰脚頑那復弔形影日長掩
闗卧睡熟呼弗醒客來曽幾何間亦乏酒茗富貴今金
張功名更鄧耿有味是桑麻肥遯義尤逈朋從趙與尹
堂齊偶鄰並歡言修敏家俱可話閑静此趣人勿驚吾
詩聊自省
　　　分韻得晚字
三年西湖邉薄宦良衮衮春風我欲歸龍井不憚逺結
客試幽尋山深恨來晚
　　　初五日孔野雲同酌樓下取琴作白雲曲因和
　　　周倅所贈韻
野雲彈白雲聲寄徽外微胎仙舞三疊生飛上華池徽
弄瞬息間是豈筝阮資孤桐本貞髙緩節調勿催天心
古樂見畫出彌明師志士不可聴俗士不可窺落佩倒
冠者因之得希夷靈仙福地南春風百草齊
　　　荘賢良有園在境上作詩相示因和韻
賀家池上園自足了一世是中風味佳恨我未能至縱
横十畆寛想見去荒穢葯苖與菜本嵗乆必多置人生
閑最樂奚苦事名第軒裳果可得不過多僕婢争如老
山林庶足逺朝市能吟無自悲逄酒便須醉因公𤼵長
謡休去轉覺易
　　　小酌餞耿運幹趙推官分韻復和韻(時坐人以/葉潤林塘)
　　　(宻為韻分賦皆次其韻案/此詩五首其二首見五律)
山林閑放身幽意苦不愜因來我壺觴且送爾官牒池
蓮紅未葩園笋緑已葉去住豈願違人寰付塵刼
痼疾已烟霞藥石從美疢誰憐名宦遲我覺幻化迅興
與山孤髙語帶澗深潤去去上下塘應勞青眼瞬
勿云杯酒䦨且認語笑宻婆娑真一老跌宕忻六逸交
逰貴忘年志意當惜日舒而有鼎彛巻而有篇帙
　　　半塘寺法華童子塔和石刻韻
生公曽坐講童子本來明寂寂春光晚半塘流水清身
心為浄土千古話風鈴禮塔四方静巡簷一片聲
　　　太守茶山周治中作大字分韻
漫興詩酒裏茶山復何為使君領客來逹尊亦嘻嘻别
駕真不凡咳唾墨淋漓中間章泉叟勝事徒自知寄語
桑苧茶今是春早時
　　　九日周國正席間分韻
我家南山陲九日空自知抱病起登䑓茱菊随所宜主
稱時序嘉領客相娯嬉烟雲開逺村城郭横近溪當年
漉巾陶何事獨遶籬醒醉一笑爾千古無庸悲秋風緩
摇落揮杯且題詩
　　　夜醉處晦山臺明日和韻
髙䑓梅先開老意為興起何知寒事營櫪驥志不已下
視城郭居萊蕪欠耘鋤嘈雜復嘈雜百年狐兎墟惄焉
如調飢山阿休采薇怨耶其非邪且問竹外枝仲尼杖
何感能叩原壌脛今我其息黥舉身都是病方來二三
友少敢話肝腸縱云千日花難著一夜霜南渡誠草草
流落那忍道吾人能幾家向來有諸老
　　　和韻趙十
能為博山逰想度丁公嶺風乎兩嵓幽泉石景逾静人
誰無雅識毎毎痼俗境書傳所興起更復史集訂於其
逰息間趣味必雋永如君英妙年宦逹在俄頃因問知
好修何事不加省里居得往還時亦具菓茗詩來予和
女老意轉甦醒
　　　和韻
一笑過浮梁留連度隙光君當思大耐我已老蒼筤只
恐心情短須教興寄長酒從詩自好分韻記禪房
酒亦闗何事片片流仙霞用之滌肺肝相與成詩家一
酌且濡唇再酌深到花持杯兩相笑吟哦入幽遐筆落
豈知醉何者是生涯
人生本無情掩苒受風竹徒親筆硯勞造作漫盈軸賔
親偶成集禪榻不待速清歡雖與同極則豈見獨坐中
憎㸃頭任彼屐滿屋
　　　和净字
悠悠俱幻境起滅要人認相從一轉語老嬾且求静禽
鳥亦何情草木有本性底用詩自鳴幽禪了真净
　　　和宇字
人家翠微深林空響機杼烟收片月出霜氣襲衡宇追
随頼陶寫領畧道情素尋我澗谷中更入春山去
　　　和天字
嵗晩營寒事峥嶸窮臘前雲山一敗裘百種不敢先逰
於物之初更尚我所賢彼哉野馬塵從渠舞甕天
　　　和清字
心親相往來豈計酒濁清水南有茅屋橋北是山城煙
霜忽雨晴雲風催雪明撫觥既已醉回薄萬古情
　　　和仲至贈蹈中韻
人非不知我知之欲何求錢塘一都㑹江湖水悠悠豈
無美少年亦有杖白頭吾儕出入地汎乎不繫舟急謀
斗升爾顔靣那用羞憶昔南渡來衣冠幾春秋世道逓
升降人物稀復稠紆朱懐金者信足樂輩儔細思黏魚
竿家山本田疇朔風吹眼眵觸事風馬牛且如詩中仙
可以追逐不
　　　和昌甫
相望隔異縣但願加餐飯悠悠雞唱晨寂寂鐘鳴晚是
中或欣佳聊以寄頹嬾有時得片言經旬荅寸簡㑹當
固窮齋汲井為洗琖
　　　和校官
識賞調固佳詠嘆心愈轉載吟復載嘯我亦為之衍至
味寄和平浮辭謝雕篆因思交斷金是必徳勝璉方來
二三友往往錢萬選主人好事者託興毎不淺坐令浣
花翁索酒望雲巘淋漓顛倒間感舊或未免薫風吹壺
觴落日照盤饌溝流水聲逺慮淡物自遣
　　　和伯輝去嵗所寄兼懐曽君錫左司
山扄竹林居神情為之凝泉仙墨妙揮特令人眼明是
豈有心哉亦匪不平鳴其仙今如何帝所振金聲枕麯
劉伯倫潄石孫子荆既言委陸沉頗謂乃峥嶸放身嘗
一逰靣𫝑既經營極知天下士不但同年生襟期兩嘉
尚嵗月有餘情我亦老賔客祗欲身中清槁項秃髪矣
空吟澤畔行
　　　和元立使君起字
敢為蚍蜉憾謾作蒹葭倚荒唐北溟魚怪誕南柯蟻朗
吟韻已分更酌盞可洗揮手問黄山夜半笙鶴起
　　　和尹一韻
何處尋吾詩梅横修竹色掻頭入混茫揮手謝偪側陶
然漫飲趣卓矣要筆力氷溪最髙地不可不造極
　　　古鬲次韻成季
俗物敗人意淺陋欲曷澣吾行半天下綿邈嵗月嬾空
空持一身貿貿着兩眼心知瑚璉珍黄流在中瓚良玉
豈易逄金鑄得亦罕孰謂山之幽因仍對茶盌彼鬲乃
爾竒奚待識者斷蕩掃盆盎空儼雅古風滿文篆異代
逺姑以耳目限天大寰海波窺測笑蠡管傳觀用燎沉
留連為之欵
　　　子任處晦子潜各分韻於杰上人房
雲房見山僧心中與之然朋來二三子亦與同醉眠是
事夫如何未許醒者傳
　　　休上人寄鮑侍郎誦之因借其韻
傳芭兮擷英隕葉兮槁莖美人天一方失𫝑名不榮暑
風自南至凉月向西生良圖彌用勵意氣人命傾
　　　為寺僧分韻得禪字
車馬何方來花溪響林泉晏叟送遺民自然吟其天顧
我粥飯僧豈了文字禪且為作餅供晴軒少回旋
　　　正月廿七日和林祕書賀雪日所賦
麤官居隘巷聴雪補蒲團坐乆吻悲鳴俄而想天闗其
誰劍佩履正爾於清班飄飄蓬萊仙地位尤髙寒表瑞
祈豐登盖為稼穡艱歩趋䕫龍後心寄陶栁間塵凡如
我儂尚許窺一斑人和則氣和穹昊初匪慳
　　　分韻得屏字
雨聲心自醒山色眼中青雌霓殷殘照雄風寫疎星捉
筆賦磊磈行盃笑零丁坐乆屢更僕一任僵觸屏
　　　同昌甫坐雪觀㸔權巽中詩因和其雪句
雪中來雪觀談妙非波旬山僧亦攝衣兩手揖座人似
以眼諭心謂言在兹辰况復章泉翁蒼華岸烏巾知我
所居近喜我與寺隣共翻瘦權詩一條綺麗塵是事夫
如何嵗寒梅自春
　　　趙倅古匀見寄和荅
出門非有礙何地着老身幸哉倚樓仙乃不嫌我真時
時寫興來憂道不憂貧較彼肉食鄙未知隔幾塵浩蕩
如白鷗信矣誰能馴餘干相國家世代常有人上饒監
郡尊尚許閒者親更語春山君扶藜整紗巾詩情復如
何柰此寂寞濵
　　　微禄弟有微禄養閒静之嘲因足成篇
微禄養閒静冉冉驚老境誰知嵗月速復此霜露冷齒
髪堕江湖家世本箕頴無効彭澤翁茫然弔形影
　　　和江文通擬休上人詩韻
日夕北風起叩角何悲哉所思不可見只有飛雪來林
聲方凄冽溪光正徘徊短衣挽莫前匣鏡那忍開空對
翠屏晩寒雲遶南䑓茶竈煴宿火禪龕拂新埃江東憶
李白今古同此懐
　　　乙上人郡請住鵝湖不往
為人不為人衆聖已推出稻麻竹葦蔗處處祗教律偉
哉棒喝邊宻中之秘宻拈花既成菓如雲而見日鵝湖
大義禪法身尚嵓室喚回鐘鼓醒都在一楖栗我今非
勸請亦豈弄吟筆稽首大徳尊身口意無逸
　　　净慈西堂簡敬叟
西菩無道潜西林無義銛兩山錢塘湖魚鳥空毫纎咄
哉簡敬叟老醜復何有火燄裏翻身冷地裏合口誰謂
天地大而今嵗月淹冬寒倍冽冽夏暑常炎炎衆生難
化度少病少魔否引領而望汝平荷䕃堤栁
　　　諸葛解元家分韻
溪横葛陂水上有稚川宅歡言一壺酒未覺千嵗隔詩
經茱菊節人語風雨夕雅俗調本殊奚止相什百
　　　有懐連長老和韻劉推官
周賔既已往舊話三十年清哉卓庵地龕燈照雲泉故
友獨此翁老大窮當堅一身鹿覆蕉百計蟻磨旋詩來
起我思山澤龎眉僊
欽定四庫全書
　澗泉集巻六　　　　　　　宋　韓淲　撰
　　七言古詩
　　　元黙書來作溪翁亭成且索詩因寄四章
潛山之水兮流幽幽溪翁何在兮流不休昔之隱於此
地兮將何求後世之人兮因築亭以遨遊
潛山之水兮聲潺潺溪翁何在兮聲可觀昔之隱於此
地兮應甚安後世之人兮因名亭以考槃
潛山之水兮波渙渙溪翁何在兮波可玩昔之隱於此
地兮信無患後世之人兮因登亭以蕭散
潛山之水兮源逺逺溪翁何在兮源不見昔之隱於此
地兮自無怨後世之人兮因兹亭以繾綣
　　　春風歌
歌春風柳條㣲緑杏花紅小園曲逕草茸茸蝴蝶髙下
飛遊蜂澗邊流水鳴琤琮斜日正在林影中遊人醉倒
歡意融夢魂飛入東華宫
　　　太白襄陽歌圖
謫仙非詩畫非畫山簡襄陽别有話空令江左作圖看
竹院留藏我悲咤傳聞邊頭腥甲兵峴首依前漢水清
隻輪不返邊塵掃莫負當年力士鐺
　　　詠陶宏景詩
山中宰相陶隱居所注本草將何如更題真誥作神遇
佳夢是實寧非虛人生形神為幹軀心欲造設氣乗除
瞬息變幻爭奪途入山何難可躊躇玉波流煙照林廬
嵐影爽氣歸衣袪晏起早卧食息餘三景九道囘八區
一再傳其坐忘歟俛仰今昔多憂虞榮名中人天機淺
言與不言養恬愉
　　　昌甫題西洛遺民詩巻并所書杜句
東里感興西洛詩其年憂國初南來後人玩之可忘疲
甚矣世變非吾衰長言短句筆墨古顛倒妙處誰能窺
雨涼梅熟樽酒地舊人家藏欣見之其間亦錄杜陵老
牋闊軸大何爾為要知真識未易見我乃徴逐於兹時
瀟湘莫結遺民悲信誠空歎晏叟癡
　　　書姜白石昔遊詩後
平生未踏洞庭野亦不曽登南嶽峯因君談舊遊恍如
常相從江淮厯㦄轉湘浦裘馬意氣傳邊烽吾嘗汎大
江秖見匡廬松乘風醉卧帆影底高浪直濺嵐光濃日
暮泊船時是時方嚴冬雪花壓船船背重纜摇舵鼓聲
如鐘當年意淺語不到無句可寫波濤舂君詩乃如許
景物不易供盡歸一毫端狀出三飛龍(其詩言山陽/人見三龍)人
間勝處貴着眼雖有此興無由逢錢唐山水亦自好奈
何薄宦難從容南高北高一千丈潮頭日夜鳴靈蹤應
有隱者為識賞青鞵布韈扶杖笻君無詫彼我愧此急
還詩巻心徒忪
　　　陸丈劍南詩斯逺約各賦一首
鏡湖湖上涼風起楓葉蘆花照牕几筆牀茶竈連酒壺
烱然目光動秋水平生北固與西江贏得蚍蜉事訾毁
青城山觜散闗頭豈是甘心放豪侈歸來玉階僅方寸
兩路又出將使指幾囘詔節去徘徊愠色何曾為三已
桐廬瀟灑非小壘更向南宫擅詞羙軒渠肯受塵鞅羈
漢庭公卿未知已我閒訪友於溪居三嘆共讀公之書
清詩句句律有餘愛而不見今何如
　　　趙將示及吳推官詩
玉溪蓮幕哦詩聲聲和水南松竹清眼中孰不有言句
句到極則何能聽衡茅吹寒日惆悵倚樓公子猶相訪
袖裏新篇乃若人春風翡翠蘭苕上
　　　元夕夜坐觀黃庭經
虛簷湧月垂小窻屋外有山流澗江夜氣少定百念降
膝席引手挑油缸静取黃庭誦琅琅爐煙噴結栢子香
上元仙官朝紫皇九闗洞開鳯鸞翔清輝影導胎禽雙
前昻後低幡節幢塵間如帑正紛厖𦕈然駢羅萬家邦
形軀已經幾星霜囘思淡薄天人糧卻滅百邪致欣昌
收聲蔵神味差長
　　　上饒出示仲至遺畫
我識睡翁尤更早翁今死矣我已老寥寥故家鄆東平
麗澤淵源有深抱睡翁又號曰粟齋餘事書帖亦可懐
摩挲展轉心眼開此道於人何有哉
　　　張果老小刻
張果老驢兒開元天寳時三郎非仙才此老戲之如小
兒異代想像空好竒莫解莫説且莫知
　　　寫捕魚雪圖軸
前村後村雪糢糊漁家敗屋臨江湖綸收網結閉門坐
樹籬草岸炊煙孤波停水凍魚不食平者為沙高者石
可惜都無一句吟筆幻生綃定誰識
　　　馬圖云韓幹筆
韓幹畫肉不畫骨騣尾蕭騷倐超忽世間凡馬徒區區
筆底丹青色尤勃風塵澒洞心力短世代推遷辭氣訥
鷹鶩相呼可奈何金粟堆前龍蕩窟
　　　成趣園
徐子筆端竗天下成趣園成記如畫丹青冩就未必工
裝㸃鋪模誠可詫試問園中今幾春主人種花花正新
高帝子孫氣象偉等閒卜築氷溪濵道南推託借誰住
只為記中多好句幾囘相與酒盃空梅月栁風吹杏雨
淵明此趣非偶然請君醉中知其天我閑杖屨猶翩翩
莫教俗事來眼前
　　　二日陳主簿山園
芳尋梅山上春浦夾道繁花何用許晴風暮日藹㣲宇
佳處留連因語語夫君易學誠可數盤折崛峍非媚嫵
呌閽歸來心獨苦酒飲我時無道古
　　　松棚
去年一旱暍欲死猶幸春來能忍飢長夏因仍作涼計
中庭始架青松枝門前催租急非緩國中遺誥安若危
貧無輸官尚自可忠欲輸君今已遲風來蕭蕭悲益甚
日逺茫茫愁不知誰謂身閒得放逸家國一體人弗思
雲開空山久闕雨蟬噪古木還迎㬢松枝松枝緑差差
吾忍坐卧來樂斯
　　　登曬簔臺
半村臺上看曬簔風日清美奈翁何山空無雲江不波
老來漁釣閒婆娑門前車馬誰經過取濁酒飲健句哦
我雖不言興已多卻因此翁思老坡
　　　題潘舍人小月巖
山石漠漠明寒煙望中一見心凄然平生玉斧修未圓
幾年只在靈溪邊長安人家雜塵土驚怪轉庵能斷取
知君詩眼留萬古不待四更看月吐
　　　寒緑張堯臣以道之居
雪窗有第名寒緑墜緒旁搜善能續人間此味甘如飴
采擷行吟應自足肯羡西湖多厦屋只為南湖生把菊
春風閒煑折脚鐺不信從前秪蘇陸
　　　伯皋索題真益齋語葢以後山詩為名
彭城居士意甚逺彼自丹青金石苑平生心力漫收斂
眼所到處聊排遣伯臯伯皋真有益此語令我長太息
南渡草草今百年笑倒米家書畫船
　　　銅官富覽亭
暮天不盡山明滅文物從容兩竒絶射江返照魚舸輕
隔岸人家炊煙𤼵依依栁色草青青一曲風前韻清越
醉歸飛夢遶庭臯樂處十年待君說
　　　山翁亭
東山高處山翁亭羣峰巉絶環障屏逺者紫翠近者青
天淡淡兮風泠泠人間紛如凡骨腥我欲飛仙跨雲軿
問翁何在遊帝庭寒氣倐然驚酒醒
　　　走筆戲詠散庵
結庵名散將何為心散意散空自知等閒收拾到窗户
草木亦覺風披披浮世徒爾相拘束達人大觀嵗月速
有時散蕩吟一詩詩與此庵無盡期
　　　題野翁亭
岝㠋峰前野翁亭溪聲常在山常清我來尚想坡仙靈
刁令遺事猶芳馨寒煙濃淡晩雨零主人醉客客未醒
他時此地誰重經俛仰今昔俱忘形
　　　招真嵓
蒼崖松聲風泠泠心高太虛望青冥幽尋王君集山靈
古井方池誰招真金沙嶺頭淨無塵呼吸風光聚精神
開合隂陽三尸驚逍遥吟哦黄庭經青蕊琳琅潛𤣥英
扶摇三光駕雲駢羽衣翩蹮上圓清我輩豈是區中人
　　　草堂
杜陵柟樹草堂前至今物色歸吟邊玉溪清泚太霞仙
我亦見之誰謂然書窗明明有公子坐對新詩𤼵瓊蘂
春雲靄空風過耳為作匾名識其羙
　　　赭亭山白雲寺(案詩二首其一/見七言絶句)
風霜高潔天意寒捫蘿石壁不作難躋攀古寺地陡寛
中有定僧𤨏𤣥闗静聽鳥聲人意閑六塵掃除法觀還
驀地整履還下山世縁禪機無兩般
　　　海南思南豅正花欲過趙閣亦倦
春遊花時海棠醉夾道排空轉佳麗燕支豐頰嬌未醒
翡翠輕鬟愁欲墜牡丹風裏晩煙明薔薇露邊初日媚
山豅深靜自成家池閣幽閑誰近市是中人物多情致
賸擬芳尋為出計路塵獨怯過城闍逺水孤舟那得至
芳菲易歇興終䦨識賞難同吟且寄蹊間桃李豈無言
草木何知吾亦戲
　　　魚莊午睡
魚莊借榻眠春風湖吹晩煙波拍空是中祗可飲醇酎
摩挲醉眼花能紅兩峯高高浴鳬亂杜若汀前楊柳岸
相逢君嬾我更閑不用長歌白石爛
　　　歸舟過東流丘簿清足軒
倚船江頭看修竹誰家有軒號清足敲門應喜故人來
一飯從容可無肉春風桃李徒紛紛獨抱勁節惟此君
自公退食且嘯咏他日得時能拂雲
　　　曉步
家在溪南山下住清曉西風生杖屨鄰翁相見笑相呼
春雪滿甌香似霧屋頭種竹池養蓮林深古井多寒泉
坐談不覺天已暮秋入斷霞孤鶩邊
　　　曉起
煙雲未收天未明眼頭依依帶疎星行人道路貪起程
戍樓􁨊􁨊殺五更青山漸出一溪綠溪面横舟山有屋
紅光扶日升暘谷且聽吾歌紫芝曲
　　　北窗夜卧納涼
暮煙和角帶疎鐘修竹軒窗一枕風月淡天高雲弄影
紗㡡如水半曛中夜深便覺涼無暑庭户惟聞草蟲語
參横斗轉已三更露氣襲人欲輕舉
　　　同周兄南仲遊滄浪
滄浪之居蘇子美滄浪之水僅清泚闔廬城中今何年
宛轉依稀無乃是石鑿鑿兮岸靡靡紫荇浮煙復雲委林
空鳴禽時感耳我亦為渠聊歩屣千古萬古一長史非
網打盡那得爾清風明月誰匪閑同遊之者子周子青
春已深炫桃李寒食清明數日裏滄浪之水不可比滄
浪之歌不可擬(滄浪後為章子厚家又為韓世忠靳王/家水皆填而為園亭矣十餘三四耳)
　　　文叔折柬誇其夜宿湖心午登南屏石洞納涼
落殘明月照湖心小艇揚波荷氣深誰能一枕華胥夢
占得其清無暑侵長飈撼石應真洞淨慈高絶南山隂
齋盂茗椀復宴坐了義不必開禪林老身執熱困塵屋
偪塞嘈雜蹏足音櫟庵受用乃如此斫額望之聊自吟
　　　趙十同飲
君家兄弟非他人與爾同寓氷溪濵醉吟浪宕只這是
天地混沌疑非真琢得一句兩句出未必魂魄無精神
知我罪我春秋經王覇隆替俱埃塵
　　　昨日過沈兄無隱(鑑/)邂逅楊溥子(孟/博)亦來溥子
　　　攜酒就無隱飲余酒行頗虐病不勝焉席間先
　　　逸作詩道謝意
落葉紛委山路榛飯餘試作捫腹行人家有竹不可欵
負郭乃得席作門座中邂逅執㦸孫攜尊更約重論文
青橙紫蠏亦俱設愧謝子意因余勤諸公飲量江海吞
我病忽苦頭岑岑不如淵明醉遣客乃效灌夫觴貴人
懸知事急起排闥君更追路仍挽襟吾曹相從貴真率
如此可畏還可欽扶牀走筆道不敏祗恐匹馬來三軍
　　　入城晁尹二家少留
我扶敗輿過溪北城郭雖喧有書屋霜雲忽暗疑雪天
坐穩瓶梅蠟香撲何許心情説餞嵗漫冩詩吟驚易俗
百年王謝幾人家目斷蒼茫聽爆竹
　　　春浦門外㸔梅因飲宋氏小軒
春晴晩步春浦門小飲醉入梅花村繁香吹雪數十樹
青山逺近疎籬園誰家水竹明窗軒老我清坐俱忘言
須㬰煙月光吐吞歸哉樓角横黃昏
　　　山間南圃海棠花開
舍前舍後海棠紅碧軒宛宛連霞宫浮光弄景雖帶雨
睡思醉貌空臨風雷輕霧暗時過前無處告訴杜老顛
溪山深宻春晝寂花撲一澗飛來泉
　　　梅枝
今年未見梅花好竹外溪頭春自早滿瓶夭嬌送香來
照坐淋漓拚醉倒瓊林飛出蒼精龍朔雪未下風滿空
笑指蓬萊清淺水連雲𤨏斷最高峯
　　　謝昌甫茶且囑同徃來諸友飲之
山翁包題抵書信盥掌剥封乃茶茗更㸔健句團筆陣
得之足以忘食寢清風兩腋何敢辜常日諸人當聚飲
陸子泉頭活火煎一啜湏令各蘇醒
　　　昌甫寄酒蛤辣螺新蠏皆山味所久無
蛤蜊因酒得天全踞無龜殻吾非仙六跪二螯猶囬旋
左手急持思拍船螺之辣者真海鮮每或酌侑能醒然
竹隱君其詩中權知我托落醉欲眠走送三物寸簡傳
青燈山牖瓶梅邊食之既矣吟一篇比耶興耶今何年
　　　昌甫寄栗
整整斜斜一書尺磊磊落落滿包栗霜風朝來吹我急
且向葉爐煨煑喫高人知我老無力跧伏寒溪少出入
慇勤題裹墨猶濕兩峯高哉翠雲滴
　　　謝黄子耕惠紙被時在錢塘乍冷無衾窘甚
西江寒籐濯清氷擣成楮衾起霜稜朱門鼎食笑弗顧
只有蕙帳眠山僧精緻不數氊毯厚潔淨未必綾錦能
禦冬氣清神煜煜煖老體輕夢騰騰幽人玩之喜欲舞
可與飲水同曲肱江夏無雙知此意又見寒來祇布被
吳山客舍久窮愁帝城貴家誰顧視急呼大兒開篋箱
取以贈吾真雅遺拂拭牀間時自思展轉枕邊誠有愧
當如此衾堅且白身外輕肥皆棄置
　　　尹子潛送蕨
老來為腹不為目薄飯盤蔬亦云足成年凖擬薇蕨甜
那計人間有粱肉二月三月春已深靈山土肥皆去尋
長莖短束挂蘿檐出市不直三數金随流揚波淨挼洗
芼以薑鹽付鐺耳生柴帶葉旋抽添糟莩曠沈時染指
晨光破甑炊浮浮稻香菜軟吾何憂人可以食鮮知味
請聽以氣專致柔
　　　送十瓜十梅易十竹於鄭一
十𤓰十梅得十竹君應笑我喜可掬芳華春育豈凡同
苦節冬藏惟勁獨取才要記自高臺著實能忘本深谷
寄謝悠悠莫驚嗤草木無情山澗綠
　　　昌甫送松溪茶葢云得之晁丈
章泉寄我松溪茶北苑雙井未足誇葢以人勝茶亦勝
况復二老文章家松溪主人未識面每鄉徃之而咨嗟
想見讀書坐清晝薫風兩鬢生霜華趙晁婣睦久同志
近知往詣情愈嘉慇懃包褁得此茗歸來奚忍自啜耶
憐我於晁頗臭味一旦拜此忻無涯亟呼童奴取活水
烹煎試起瓊玉花不但愛此瓊玉花茶因人勝無以加
　　　人身
人身一飽百不憂行住坐卧本何求冷煖大冬與大夏
盛衰三春及三秋蒼蒼雲山緩曵杖茫茫煙水輕拏舟
喜怒哀樂在中節生兮若浮死若休
　　　初九日夜坐
去冬十月已飛雪於潛滿縣層氷結空齋老樹號朔風
客枕欲僵衾楮裂主人猶有酒澆愁旦起相呼相煖熱
坐中劉郎氣最高抵掌歌詩雜言説流光不覺小至近
澗路摧頽門半閉兩年心事夜如何牕撼山林聲又别
牀頭兒啼衣尚單竈下婢苦柴未爇麤官寸禄闕既逺
故舊尺書音更絶薄田舂米雨不來欲釀一杯無麯糵
蕭然黙數長短更惟恐寒氣吹燈滅明當一水㵼清泠
㑹見四山高嵽嵲重隂定自六出花悵望同雲記捫舌
　　　重午
鬢花臂絲盤艾虎佳人競云作重午菖蒲細縷來泛巵
快意酒行何用數忽憶當年楚三閭他愁我樂意何如
不識好惡類如此世間俗物爭奈渠
　　　五日
去年沙坑作重午城下今年着船鼓過溪㳂澗逢交遊
挈榼留杯失賔主宣和曾帶御書符荆楚誰言長命縷
老因唐律為沉吟山隱輕雷催晩雨
　　　十二月十二日雪
欲雪既雪復未雪短衣數挽從百結横溪過澗起輕氷
舉首長歌時呌絶莽莽嵗寒殘臘月梅花前村後村𤼵
橋頭獨釣任漁翁千山萬徑不可滅
　　　二十九日大雨
錢塘禱雨上天竺大士往來燒寳香支郡神祠亦照答
自鳴山出氣蒼茫風投襟袖帶衣寛短髪重掻為整冠
待得成霖三日後出門㳂澗㸔清湍
　　　風雨
風雨如晦雞既鳴茅茨疎濕迷山楹披衣不知所如往
爐存宿煴猶熒熒水流花謝青春深前村解橋隔孤城
庾郎鮭菜當用情瓶粟更付折脚鐺
　　　十九日
吹鼓打笛農禱雨都道小禾遲者乾高邙之田已如此
低窪晩稻難更看官司只怕放苖頭田里豈但餬口憂
政在飬民舜之政損下益上非所求
　　　霜寒
沍寒日日霜如雪地土縮高磚石裂板橋積厚滑難乾
林葉有同裝玉屑朝來負暄殊不暖過午欲晡氷更結
無風亦覺氣酸然只是水邊梅影别一冬既雷仍既雨
僅可得晴霜未絶家貧無人去拾柴白屋何由生煖熱
且擁敗絮莫出門欲賦江梅詩轉拙細思雨霜豈常霜
湏見陽和變時節待他春色到人間定自忘之都弗説
　　　七日大雪浙江亭訪希之
江波沄沄山雪盛寒霧不收潮風勁詩人與我把一杯
信道東南此為勝隔望遥知是剡中坐㸔飄洒歸空濛
囘首紛華車馬外西湖雖好此無雄
　　　十五日夜月蝕聞差中舍正言監測清臺
慶元三年中元日是夜更餘驚月蝕須知穢巷亦喧呼
見説清臺正推測昏昏已作赤朱紅閃閃猶成墨漆黒
磨刀急斬蝦蟇精天眼光明無變色
　　　月溪清汎
不奈江渾復林熱長夏逃虛徒散髪扁舟何許可追涼
安得佳人弄明月尋常浪飲苦匆匆邂逅一遊多汩汩
日復日矣心轉癡牽强而來終勃窣琴堂有仙真好竒
簿書堆裏清興發我雖老倦亦軒然相與聽歌忘病暍
中流滉瀁已蒼茫下瀨囘㳂應蕩淈山高影翻棲鶻巢
潭澄光射鳴鼉窟須㬰斗柄挿銀潢常娥俯濯淩波襪
快呼天風駕雲濤弱水三萬倐超忽
　　　和壁間林文節公韻
浴溪橋上山岝㠋直下流波寒未涸只宜墨客寄幽閒
不許行人動離索草木黃落已變衰晩風吹霜白雲歸
清暉如斯耿獨立何處翩翩鷗鷺飛
　　　和周次公
坐卧一榻殊執熱到手清言解煩結是誰所作疑彈丸
定自不凡如玉潔昨夕之夕飲固多今日之日調則别
山園空𤨏楚臺風水路猶思剡溪雪須知野老本憂深
何事騷人更愁絶題輿倒載真世賢伯仁可與智者説
　　　二十一日同昌甫鎮頭和森桂時齋之句
齋樓之名㪚菴立時哉時哉貴翔集訓行處仁要領㑹
徳成勝非由所習眼高四海逺者逺知效一官急者急
工夫當思寸隂競淵源不可短綆汲
　　　昌甫以詩謝履常見過因和韻
萬事新傳燈落燼底許深長并淺近山空嵗暮風雪振
縱得過從渾莫省符銅節蕩元整整東上西來晨復暝
章泉之居儘虛静世既相忘心孰競失喜故人來問訊
且擁寒爐話吾勝留連雞黍夜初定清旦重言意無盡
意無盡矣我何知歎者歎而哂者哂
　　　王幹以詩寄和答
福唐荔子冬生花青榕深深多釋家海山㑹府亦繁富
官自貨鹽常造茶民以不冤刑獄折無嵗無人無一節
同僚鬬牛應暖熱中酒過㕔不可説
　　　次韻徐斯逺曉梁㸔日出
曉山亂眼青如濕夜氣猶存煙四羃不知炎熱着何許
但起隂風催日出含暉倒影殊蒼涼翻手塵埃復俱失
高丘望女歌正長展轉歌之肯倉卒
　　　次韻昌甫仲春讀謫仙詩
淵明太事多汲汲泥詩酒子雲良自苦載醪竟何有芭
尊太𤣥八十一統集飲酒二十首我貴知我希卻掃且
緘口
　　　次韻
不須酒畔狂吟裏夢破寒亭自驚起一梢孤月帶霜華
靈山漫澈氷溪水塵勞空度幾星霜畫手猶能眼界香
午夜城頭吹畫角綠毛么鳳墮其旁不怕花前不我知
只愁花後少人思如今紙上閒言語未抵依稀落墨時
　　　趙履道同宿南豅梅大放次其韻
老身居山復入山随山夾路溪彌漫南豅深處作幽夢
我輩白鷗盟勿寒梅花乘春既宜飲緑毛么鳳非人寰
坐中長少偶然集白雲清氣生簷間醉酣低摘仍高攀
興來物㑹殊未䦨悠悠不但惜此爾要留佳話他年看
　　　次韻希之
滄溟吐吞江水地風塵萬里一危亭自憐雪裏心眼在
憑軒盡日空詩成波流不鳴雲不斷冷氣暗逼黃熒熒
銷凝還如未開鑿渾沌無際天難名相從共飲豈易適
太息嵗晩初何營尺梭已覺魚尾健數字更喜鴻翼輕
吾儕天窮且天放酒肆人間誰長卿
　　　次韻建倅徳久林秘書寄貢餘
鐵獅峰前鳳山陽泉甘土肥靈草香丁蔡好事作土貢
到今題褁歸朝綱宻雲夀圭脫寳胯鎻鑰銀白羅帕黃
春風玉食睿思殿嵗嵗屬望天一方恩沾臣鄰講讀處
賜啜更覺昭囘光龍鳯大團小團耳且如頭茶安得甞
餘珍踵例及守漕屬幙亦得酬官忙平分風月石渠老
分餉乃欲顛倒捜我腸
　　　㳂檄澗上將囘呈元立
一夜西風入南澗便作秋聲無畔岸蕭蕭涼氣夢初囘
不奈離愁送遊宦人生義命當樂天倒睨鍾鼎初悠然
明𤼵分手莫惆悵他年㸔我棲林泉
　　　次韻昌甫斯逺落花行
風力作狂無所止花片摇空當未已諦視深尋孰與比
梅葉梨梢孕青子春紅正復可憐爾三分前塵一分水
相將柔桑著筐篚寒食北邙泣新鬼繁隂匝地人醉起
哀江南兮臨結綺底用留情來賦此夏衣飄飄欲輕體
　　　斯逺作冷語甚佳以其富貴神仙中致非畸人
　　　山澤所宜戲次韻柬之
飛流作枕山作屏采薇散髪神氣寧巖扉無人晝長扄
幾囘午夢驚獨醒水邊石上草自馨嵐光近散逺以凝
長颷撼樹時靜聽灑然塵銷天籟清幽禽刷羽飛來輕
泉源舞荇聲泠泠殷雷收暑甘雨零碧落乍空鸛且鳴
閑身無用心太平試琢新語朱絃聲世俗所為吾不應
因君詩來如飲氷
　　　次韻斯逺月夜
懐哉望望山囿中月來老樹高玲瓏起行久之坐嘆息
祗合輕舉隨飛龍露華滴葉相下上河影摇空更清亮
長庚如晝夜何其寒氣襲人不可向
　　　寄葉解元
醉中曽冩雪色壁非此主人無此客夜寒煙雨池閣深
秉燭㸔梅忘墮幘春來相望鵝湖邊桃花滿地松拂天
抱琴挾書過飄泉想君風度尤翩翩
　　　贈劉解元
潮落潮生一水通崑山縣前桃花紅劉改之者忽相逢
桃花正在煙雨中面須如㦸頭已童君雖不言我亦窮
一杯竟醉立下風江西人物舊所宗
　　　溪路邂逅傅騏驥之在所沽酒話别(案詩四首其/三首見七絶)
涼風吹溪雨吹蓬故人意氣俄相逢停驂為我一小飲
西湖東望兩高峯人間萬事俱華髪雨歇風清有佳月
不須千里苦相思得酒陶然已兀兀
　　　送吳判官
儒家辰告當訏謨紛紛莫厭形勢塗甲兵調度應敵爾
君行鄱水聊載驅有文與詩錦機織夾道雲山正堆積
癡兒固有了官事歸日奚嚢觀筆力别酒無用鯨吸川
芝山杖藜湖接天使君自是江海客有來矍鑠當歡然
如今百事皆撑柱寛得一分猶復古蕭條野老為賡吟
此話不同知底數
　　　二十六日贈鄭一有懐趙十閩嶠之役
遊者未囘居者藏老我去各天一方目前聚集自落拓
背後往還誰論量連連氷雪葉已脱皎皎風霜梅更芳
燭明照坐更漏長高溪里社靈山陽
　　　戯柬胡教授
去冬曽與十客遊今夏還約幾人至橋南花處數枝梅
青子林園尚堪醉行者居者復不來相賞相違何有哉
古栝蒼山照流水我亦僅能知此爾
　　　寄昌甫
深林蟬聲咽殘雨又爾㣲炎起亭午章泉幽流雨風寒
安得從之臂不羽江南田薄多旱苦㝠鴻孤髙畏羅罟
洪河東傾一砥柱雲霏霏兮澹承宇
　　　懷昌甫
君頭短髪種種長營營寒事驚流光手翻手覆謂可常
幽意祇覺來無方今冬風雪多氷霜靜夜不寐猶吟螿
竹隱我獨矯首望詩寄尚喜筆健彊
　　　趙十生日作醮事
清颷吹塵玉溪煙龍舟未收菖蒲天城東寳香祈永年
振振公子陳醮筵雨零霞外來羣仙徳我夀我明自然
宣簡流芳正綿延華裾織翠金丹圓
　　　次韻耿運幹
青鞵黄㡌非左計消得水涯與山顛吟邊憂世聽者哂
只宜尋醉陶陶然貴人責重閒人輕春風日高放脚眠
帶湖拂波綠楊柳吾儕靜勝可忘年
　　　聞民瞻久歸一詩寄之
我居溪南望城北最高園臺竹樹碧眼前帶湖歌舞空
耳畔茶山陸子宅知君纔自天竺歸那得緇塵染客衣
日攜研席過阿連怡神散髪思采薇
　　　聞趙十有詩上饒生朝後兩日次韻寄之
文章精金真美玉交往徒勞分雅俗偶然邂逅一言詩
清秋付與陶潛菊弦歌之聲譽甚休田里民其無歎愁
誰將茗酒夀弧矢長篇短句相唱酬是中佳處有深趣
如龍翔雲豹起霧力探樂取到古人天地江山供指顧
從他駒隙嵗月馳我自舒徐蕭散之罏香莫着鼻觀淨
喚醒伯牙鍾子期
　　　昌甫有詩學長句次韻以柬處晦且當應舉
章泉老子之詩學筆自崢嶸心自泊暮春靜把一杯㸔
縱有世情無處著三傳且莫束高閣待子龍津名一躍
收囘舊話再商量沈謝應劉都掃卻蠶葉人家採摘忙
麥將秋矣水浮秧平田冷漠吹朝雨側徑深㣲過夕陽
殘酒餘香愁夢枕斷篇遺簡苦吟嚢鶯啼燕語春歸也
不道高齋口自芳
　　　斯逺訪昌甫同作音字詩因又一首
故人湖海誰知音章泉病翁卧山林我思不見夜長寂
君往與同秋正隂修筠亂石一徑靜風雨滿窗清且深
安得相從日上下騷雅共傾陶冩心
　　　次韻吳推官二首
紫菊紅萸仍酒美萬里秋雲接天水登髙能賦我何堪
㑹逢其適聊爾耳蒼山小亭㸔奕碁不有此客無此詩
古往今來吹破㡌河梁歸路月明知
坡云今日我重九自古騷人無此手一從陶令歸去來
誰有閒中能漉酒籬邊采采黄花歌不盈襟袖還幾多
滿城風雨固應爾欲制頽齡如老何怪來清氣侵毛髪
忽得新篇有風骨溪亭應記見南山玉水波寒步㣲月
　　　讀東溪可正平詩
氷霜落澗嵗云暮寂寂逺岫松風囘村深古寺作鐘磬
車馬路斷樵者來叅差一抹起宿雁清淺數枝横小梅
日昃翠寒雲屋逈竹爐煨火盡餘杯
　　　陳君舉舍人集新刋三山因讀其詩有感
陳止齋詩不草草約貌前頭諸舊老大章短句可思議
妙意餘情愁絶倒生薑門有水心道赤水亭占龍窟好
伯牙無絃驥伏皁摹搨賸殘人或葆
　　　吳判官野閣詩述先公甚勤次韻謝之
我登野閣思過庭吻角欲語徒悲鳴麗譙西池水木秀
當年手種年年生五六十春幾交印幕畫英遊應接軔
由來感舊誰𤼵揮龍光斗牛知令問詩來喚醒醉夢中
一日好事傳江東吳公治行天下美隱然葢本西漢風
大抵軒窗數間屋雅俗升沈堪躑躅光前絶後得名章
便覺流芳爭誦讀夕陽淡月色朦朧想公退食書自工
黃巻之間欠伸處催煎茶椀呼家童妙聲直啟重𤣥鑰
惠徼先君寧茍作其孤衰㣲但下拜猶向霜天辱杯酌
　　　錄王昌齡詩
千古萬古琉璃堂中有一人萬丈光長篇短篇任摸索
小句大句宜忖量風花雪月初非逺城郭山林各是忙
惆悵無因見范蠡空留佳話説南唐
　　　題紫溪春晚圖畫
東風滿地吹瑶草水煖雙流山四抱叅差樓觀倚晴空
林靄乍收初日杲杏桃婀娜開花早蝶遶鶯遷魚在藻
人家籬落動耕桑溪女往來翁喚媪務頭臘酒賤仍好
麥熟官清農晏保岝㠋峰高多醉遊天目潭深無旱禱
誰把丹青能一掃㸃綴毫芒殊可攷分明融蕩紫溪春
路入煙霞是仙島
　　　偶成
蠻歌俚耳吾不愁江南五月疑涼秋漸離荆卿易水流
圖窮匕首非覇謀吳頭楚尾龍虎幽擊筑乃爾聽市謳
調苦節促如逺遊安得酒船同拍浮衮衮切切終悠悠
　　　雜賦二首
今年臘盡春風起凌曉撑船度溪水去年九日菊花開
相與周遊二三子山深泉井一鄉村地僻章丘數家市
酒飲詩成可奈何坐想斯人消吝鄙
　　　贈天台鄭道士
霞杯為奏阮咸曲悵望十年湖水煙聞過東嘉㸔雁蕩
野雲留宿話翛然譚詩忽見蔣雲出今去洞庭衡岳前
能説鍊師神不老識全元是赤城仙
欽定四庫全書
　澗泉集巻七　　　　　　　宋　韓淲　撰
　　五言律詩
　　　慈福太后生辰聖駕同中宫過北内上夀至暁
　　　鑾仗方囬觀者無不仰賛慶禮四朝之尊也(案/此)
　　　(詩二首其/一見七絶)
盛典行長樂秋光溢夀樽后儀崇太姒帝服見曽孫遥
想重闈集咸推六殿恩歡聲開九秩誕節照乾坤
　　　春日
院落無人到遊絲自短長細風添霽色斜日轉流光栁
入鶯邊嫩花飛燕外香一杯春晝永試與問年芳
　　　次韻元夕
煙月收㣲靄春歸栁色深落梅還滿眼啼鳥獨驚心醉
熟醒何益愁多夢亦侵銀花元夜句猶記昔人吟
輦路元宵盛樓臺煙火深異鄊今日意樂事去年心溪
濶斜陽下林空細雨侵扶輿且蕭散尋勝一閒吟
　　　人日
去年苦無雪今雨又多風人日平頭過元宵轉眼中野
梅香更白文杏色㣲紅籬落春隂外樓臺暁霧空
　　　正月十一日
春前三日雪今則倐霜晴澗谷氷凘滿溪山風物清梅
梢已飄灑蘭穗始敷榮宿約多神賽君來酒重傾
　　　三月一日
海棠花上雪憔悴却如人曉覺春光淡時占天氣新燕
脂纔糁糁翡翠正勻勻睡足寒猶力宜多酒入唇
　　　雨中上已
風作連宵雨山寒復晝冥酴醿花白白楊栁葉青青令
節空輕過芳時惜易經清真王逸少修禊冩蘭亭
　　　次韻昌甫寒食
南北已分壠後來那得知侵尋空嵗月流落漫歌詩宿
草露殊濕白楊風更悲江村暗寒食老大故園思
　　　十四日
淡淡春晴晚忩前燕子飛酒盃誰共飲詩茟自孤揮上
冢家山逺下湖仙苑稀空多冶遊者扶醉趕門歸
風花郭店路靈井隔雲溪渡水魚争出隨山鶯亂啼只
疑身未老不信夢還迷今日逢寒食西湖春草萋
　　　二十五日
山徑瀕溪轉林亭亞谷斜老詩無住著徤酒有湏賖急
雨催楊栁㣲隂養杏花重簾新燕子隨處覔生涯
　　　晚春
細雨收㣲暖輕雲起薄隂舟横蓮葉淺人度栁花深佛
屋多支徑旂亭亦逺林一春思放浪盡日喜登臨
　　　初七日
晚來臺上坐猶自説春歸可惜園林裏都無花片飛榜
人勞載酒鷗鳥定忘機笑摘青梅子停杯㸔雨肥
　　　七月
水石雲山裏歸來已九秋隔城如淺近鄰寺始深幽慧
逺逢修静文淵説少游徑荒殊不掃風葉上牽牛
　　　九日
客裏逢重九路經鵝嶺頭物華元自好意緒不禁愁霜
重曉猶積烟低寒不收營營本何事吹笛下滄洲
　　　趙運幹秩滿經由寄懐任舍人直院九日
季月黄花酒今還過玉溪野僧談衆妙林叟祗孤暌滕
閣有前境胥山無别蹊㑹湏直學士霄漢記閒栖
　　　十一月晦
沙鴈徒髙下荒雞任喔咿連山雲日過夾澗雪霜吹葉
逕濕仍滑柴扉久易欹不知詩在否詩亦費心思
　　　十二月旦
雪後寒簷滴青燈夜㸔詩人情雖已甚物色又何其永
永孤城漏垂垂老境時瑠璃剪木葉今嵗是氷枝
　　　嵗晚
嵗晩家何在氷溪懐玉山雪梅香汎汎霜樹色斑斑村
酒相招喚田歌自往還白頭掻更懶今識市朝間
　　　十六日
不恨常踈隔何疑欠討論同心惟設飰盡興亦空罇日
與樵争席時㸔子候門山場風莽廣溪港雨沉昏
寒水浮沙急昏煙擁樹深茅茨得幽隱藜杖失荒尋地
暖疎梅𤼵籬虛敗葉侵終風驚達夜未雪苦多隂
　　　忩日
飯已南牕暖依違睡思生息虛神即固氣定體殊輕霜
熟日初上簷疎紙透明欠伸詢早暮一唱午雞聲
　　　乍暖
乍暖人多困晝長春已深殘花紅糝糝新葉綠隂隂山
寺依巖曲湖船過水心鈎簾醒午睡閒覺去來吟
　　　晚晴
雨闊雲難斂髙樓忽晚晴地卑雖帶潤天近自増明蚊
動初成勢鴉翻過宿聲牆根有孤樹清坐見凉生
　　　乍冷洒然
不可更禁當伏隂多夏凉體中時作惡鼻觀日焚香照
眼驚雙鬢支頥待一觴詩來相勞苦邊事敢籌量
　　　初十日
沉沉三日雨衮衮四山風潢潦從浮汎羣隂漫長雄深
居何藉屐矮屋且遮篷急歛身心住徐㸔鼻息通
　　　二十一日
向來愁見客今去莫吟詩自是才情減何勞朋舊為一
身元屬我百事縂因誰溪路多鰕菜呼童問早炊
　　　曉冷
暁霧知猶冷初陽覺更和午風吹不㫁夜氣暑還多簾
檻翻黄蝶燈牕撲白蛾晚春初夏際蠶麥復如何
　　　風落
風落摇牕牖煙垂暗屋簷漫空時衮衮灑逈復纎纎着
栁真堪折迷花自可粘春前一尺雪農事不須占
　　　明月
明月度牕櫺荷香逼酒醒水聲鳴澗壑風影散林坰暑
雨收㣲眇晴雲動杳㝠小軒清坐久髙下數飛螢
　　　夜月
月近中秋好人寕不用情那知雲欲暮遽作雨連明圓
缺閒皆見隂晴老自驚夜凉山葉響燈火短長檠
　　　聞雨凉意可掬
秋聲連夜起雨過雨來時睡覺風生屋凉知水到池交
游稀自好出入嬾方宜只被章泉誤書題又寄詩
　　　雨多極凉冷
焉知三伏雨已作九秋風木葉凉應脱禾苖潤必豐地
偏山吐月橋斷水浮空雞犬鄰家外魚蝦小市中
　　　晚雨可愛
燈火凉秋夜空山雨到簷吹聲初甚少落勢近頻添籬
菊叢叢潤畦蔬種種霑沈思仍静聴香鼎伴書籖
　　　初三日急雨湖山雲氣初霽樓居佳甚
雨後見雲山家林恨未還人生何自苦身老定誰閒溶
洩平輸處縱横羅列間幽幽清潤氣樓逈自怡顔
　　　夜坐聞雨
夜静時聞雨山深逺聴更疎林聲轉永孤戍景何清方
册舒還巻殘紅暗復明脱巾掻首坐曵履欠身行
　　　又
寒夜空山雨聲從逺樹來老懐渾木塞癡坐只灰堆抖
擻閒題句團欒試把杯崢嶸嵗云暮春在臘前梅
　　　雨處
雨處茫茫白晴邊隱隱青林間田舍屋水際酒家亭野
逈驚初見村深惜未經隂沉思得月歴落喜瞻星
　　　煙雨
汀洲生玉水煙雨對靈山翠碧迷千嶂清泠㵼一灣尋
春因共載落日不知還便是名人畵無能冩此閒
　　　煖雨
土煖鳴嘘蚓山昏聚宿鴉㳂流多佛屋隔縣少詩家怕
醉休温酒狂吟待飲茶花天晴自喜麥地雨誰家
　　　雨中
幽林逺朝市太息古來今四月麥秋後江南梅雨臨庭
前三徑在路口一溪深車馬有時到定多閒淡心
花浥垂垂細林摇㸃㸃稀緑繁枝困裊紅淡蘂鮮肥髙
下海棠起淺深山栁圍雲梳煙未止風急雨争飛
雨葉凄凄晚風花肅肅春乍㸔渾入意久坐恐傷神城
郭三家市山林一病身幽偏無客到疎嬾寄吾真
　　　雨後
魚沼成吹沫蛛簷落斷絲盆花半開合堦草盡離披風
靜凉猶在雲低暁更遲懶能尋枕簟好去把鉏犂
　　　二十二日雨
整衾和枕簟振席見燈檠欲讀書休讀難成夢也成四
山連屋靜一葉隔牕鳴總不闗吾事無非是物情
澗水應添潤山雲定不虛夜光離復合朝氣慘而舒履
𤱔禾須穫窺園菜可鉏稀疎遍籬落㣲宻上堦除
　　　四月二十三日渴雨
霧下疑成雨簷低暗復明田家思一稔王國慮多晴天
豈預人事世應容我耕憑軒歸計定只得待雷聲
　　　丁寺丞靈山閣同國正小集是日得雨次韻仁
　　　甫五字
野寺乗凉雨宜從志喜論橋分一水隔城列萬家屯樂
寓東山妓賢歸北海樽年登農滿望客醉我忘言
　　　五六日大雨
海角地蒸雨江南天要梅晚春知望久中夏得愁開鬱
鬱隂隂過綿綿浩浩來已傳増米價只道損苗栽
　　　夏雨
轉輸三伏雨探借九秋風沾灑蓮猶碧飄摇葉未紅荒
凉甘退縮清潤擬從容在野農人喜仍年禾黍豐
　　　東流值雨
客恨何時了蕭蕭雨未晴異鄉無伴處荒縣少人行樹
色巡簷碧江聲遶枕清且憑閒景物陶冩小詩成
　　　雪後㣲雨
烟重雨尤寒風銷日未乾江湖浮緑淨巖岫列青攅嬾
出空穿履宜歸且釣竿凄凉兩都舊洛下卧袁安
　　　苦雨
開嵗晴非少經旬雨是多澗寒人跡斷山暖鳥聲和試
手應如畵囬身易擲梭無聊宜已矣有興竟云何
　　　五月八日喜雨
洒洒如人意明明助嵗功夜䦨愁有月暁起喜無風坡
老記為美宣王詩最工朝家一祈禱田里得和豐
　　　十一日同處晦蒼筤喜雨
清坐㸔凉雨山林静有聲交遊因共話衰老欲何營風
急初疑斂雲低又苦傾爽然神觀定籬逕不知塵
　　　凉雨
黙坐㸔凉雨山林有正聲冥濛元廣大㸃滴半虛明雲
葉才羣起風枝又一傾信知塵易遣徒亂雅難平
陂池浮月影橋閘㵼風聲逺雨收還施行雲翳忽明襟
期㸔我醉譚笑待君傾凉夜玉溪曲行歌詠太平
　　　雨凉
暑雨常憂缺秋霖莫厭多夜雷聲復厲朝霧氣方和積
潤花嵓桂横流穗畆禾酒閒吟解穢茶熟困驅魔
　　　雪
山外黄雲晚溪頭白雪深不知嵐氣重但覺水痕侵老
眼轉愁坐孤懐聊醉吟樵聲隨逺近釣影任浮沉
　　　雪後霜結未釋
苦雨翻明雪酸風結暗霜晚煙留積冷暁日度㣲陽茶
竈薪難拾詩箋筆易僵麄官對窮臘何事不謀長
　　　春雪再作凍甚
春雪不可賞草樹方萌芽從渠滅萬徑徒自負千花兀
坐地爐側困眠山枕斜渾忘瓶粟盡吟復厭浮誇
　　　雪後如春
雪消春意動樓外已東風蘭珮新輸緑梅瓶久薦紅人
生雖向老嵗事豈終窮青瑣黄扉地西湖一望中
　　　對雪
有霧光殊慘無風勢轉豪形欹天已近氣積地還髙上
下何其别周迴任所遭虛縁詩悄悄幻滅酒陶陶
　　　雪望
山黯荒荒霧溪凝惻惻風乍明收髣髴欲暮起曚曨岸
窄叢梅發樓髙老樹空歸來煖杯酒爐火夜深紅
　　　風雪見山林佳絶
煙濃山漸白風急樹還青鶻落飛鳶逕鷗浮宿鴈汀周
遮迷疊嶂疾㵼快中泠敝褐輿籃兀村醪飲易醒
　　　雨雪
雨雪春將半山寒澗溢時誰題五字句我得一篇詩淡
泊情何逺綢繆味愈遲閒中且陶冩治國有安危
　　　雪天
寒色摇牕紙瓶梅靜吐香小樓深坐穩矮屋欠伸長雪
意垂垂白雲容淡淡黄西湖林處士侑食水仙王
　　　春分後一日雪
尚覺梅花發元知栁絮飛舞迴風蕩激灑急雨霏㣲解
凍羣芳盛餘寒百卉稀小牕還附火買酒典春衣
　　　初八日雪
江國春來淺新年雪未䦨雨霏初急急霰集復漫漫固
喜成三白寧憂已十寒㣲吟牕色晚清聴落聲乾
　　　連日大雪
年後猶仍臘時閒即便春飛花殊惱我惹絮却隨人天
地多竒觀江湖獨老身瓦溝填已遍彈壓萬紅塵
　　　雪作
臘裏春前雪江南瘴癘清隔林應得趣一壑豈忘情已
喜疎梅發遥知細麥生易疎何易宻積厚轉無聲
開明三景凈幻化十方清此日扁舟景古人髙卧情不
知朝氣重但覺夜寒生漫漫疑無色綿綿如有聲
　　　東山
指㸃東山路松林一望中芙蓉争弄日楊栁半凋風我
到吟何比人閒興偶同只宜携妓飲名宦付諸公
　　　黄巡檢攝官八房埸聞西巖有龍湫光怪
秋好西巖勝閒身惜未遊桂花香亂石楓葉暗長流蠟
屐輸君適錦囊牽我愁定知風雨夕龍電震深湫
　　　鷺鷥林
一叚寒煙上雲行斷復低明中山映樹暗處水平溪村
落籬門短人家草屋齊風囬聴幽絶鳴午有荒鷄
　　　坎石渡
春風送春雨細細濕輿籃過水航寒渌横山觸暁嵐草
芽時簇簇梅片未毿毿問友於何處田礲坎石南
　　　灘頭
溪頭灘背狹髙下兩三家風葉山䘖日煙莎路濕沙傍
船初落鴈隔屋已棲鴉何處吹崖蜜滿園蕎麥花
　　　月巖
本意遊雲洞因行過月巖西風低細竹初日上長杉塵
外多僊隱人間易謗䜛逍遥且黄㡌憔悴付青衫
　　　桐影澗流
籬落梧桐月情人語夜深露華垂近葉煙翳失前林茶
果隨冝設琴尊不用尋山虛鳴絡緯幽澗亦流音
　　　禪月臺
𣺌𣺌凉風起木犀相次開舉家空自住過客有誰來已
是氷溪棹更尋禪月臺欝乎湖海氣鷗鳥莫驚猜
　　　又
僧清知野逸禪月有髙臺自是登山去誰非入寺來孤
花明宻葉落絮起荒苔香篆茶甌久昏鐘我未囬
　　　桃花䑓(案詩二首其/一見七言律)
聳壑連天碧危臺照水紅何年仙子宅今日梵王宫勾
漏人雖逺凌雲話亦空徘徊羡真隱吟冩分詩窮
　　　趙排官求久齋詩項平甫有句
萬好庵中主今誰記此人久齋詩固在晏叟意尤新已
逸决科步要持為學身尚賢而尚徳餘事了通津
　　　次韻斯逺過風月齋
老去親朋少相過夜達晨百年俱逆旅千載欠閒人經
隔情雖舊綢繆意轉新板橋籬竹凈不着世紅塵
地偏心愈逺彼自物争妍屋宇山圍匝池塘水接連持
醪留野飯推食有溪鮮風月齋曽宿施村阿那邊
　　　趙主簿闢書室因喜三世兩中科舉
喜闢書忩好髙垂鴈塔名孫謀端有自祖業信能宏山
木鬱争秀簷花香最清太霞仙袂逺老眼為雙明
　　　山林堂
山林堂揔好六十有餘年轉變人常爾興亡事亦然僧
廬雖一坐道院尚相連彈指三家住蒼茫起白煙
山林君已得邱壑我猶居地在名徒換年深景自如舍
人詩可玩丞相事堪書領畧無輕負交遊本未疎
　　　芙蓉堂和嚴丈韻
緑遍小池頭胡牀一日幽乍晴人意愜欲暮鳥聲流只
道躭閒趣那知接勝游紅塵飛不到城府亦山丘
　　　西山嶽祠
西山橋外路傍水去穿林石柱岧嶤起溪流宛轉深清
音成小立爽氣入孤斟晻靄叢祠處歸塗月已侵
　　　凈居院
薄晚經禪悅深更宿淨居急灘鳴斷岸絶磴下荒墟茗
椀僧同把詩篇我謾書快歟聞梵唄解榻見鐘魚
　　　花庵次君實韻
居山仍在澗生事本無多老圃初收芋窮檐待補蘿逃
虛惟獨往入俗也相過語黙行藏外衰榮奈汝何
　　　崇福庵
蓊鬱千山曲周遊一徑斜老身多嵗月閑地少風沙度
宻來尤逈憑髙望更賖小庵含法界不待野僧茶
　　　白蓮庵分韻
好客不常遭登臨眼自髙湖山起煙霧江海暗風濤酒
美情尤暢詩清氣本豪相從真可樂左手記持螯
　　　大明寺
小泊大明寺傷懐復歎誰黄花風未折赤葉露空垂已
往更何説相望只有詩城南人亦客數日夢行期
　　　尹山寺
風淨緑隂合山明清晝長鉢單浮野潤龕座閟幽香鳥
哢集初夏鶴飛迎夕陽離人何用飲有客又成章
　　　朱卿約余倅澗上招昌甫次䪨昌甫
春雨得晴明山扉澗道清朋來何以報雅集偶然成栁
暗枝枝重花疎片片輕經年不相見好事滿壺傾
　　　市逺
市逺塵埃少村虛煙雨多極知九日近無奈一秋何掃
徑尋僧話闗門待友過巖香送籬艷儘可伴婆娑
　　　稻田
秋深耕稼熟緑浪起黄雲縱却牛羊踐難驅鵝鴨羣斷
乾根易撥催壓穟頻分烟露未全冷村村晴氣曛
　　　颺糠
颺糠新出米打榖旋推禾健婦行茶椀癡兒守飯籮一
秋能飽未終嵗得閒麽農事無終極人生可奈何
　　　種樹
種樹擁牆隙伐茅開地偏老衰常問禄貧窘失求田晴
熱山前日隂凉澗底泉賢哉陶五栁只愛北牕眠
　　　和韻紫芝留句寄之
一柱觀能好臞仙須討尋從渠有丘壑何處没山林乍
惜靈舒試或矜莊可吟颯然秋氣冷清夢水之心
　　　蘇堤芙蓉(案此詩二首/其一見五古)
爛漫芙蓉𤼵霜前城北花因君話書室使我出山家風
雨三杯後烟雲一望賒石丁餘興在相與醉生涯
　　　觀栁見桃
栁已㸔看暖桃仍恰恰開葉間驚甚雨花外合輕雷不
分青春半其如素髪催官閒惟可句心醉也尋杯
　　　竹外荷花
雨竹翻山翠風荷漾水香我行三步逺人飲一杯長不
以扶頭去其如掃迹蔵栁花纔露白梅子又傳黄
　　　次韻昌父梅花
山水孤根畔行吟不盡情花為天下白人比聖之清冬
日真無對春風合主盟可憐香浩蕩嵗嵗落還生
　　　梅
霜風小摇落梅已到南枝要識人間事須從物理推虛
縁看影動昭徹待香吹此後唯愁酒從來未欠詩
　　　野趣軒見梅花
相逢暗香底又見一年梅枝既爾許瘦花猶如此開橋
横紅葉逕山晚白雲堆凍雨時吹灑人閒寒事催
　　　梅逕
掃葉去宿草園空起碧苔晚烟收未了初日又還來老
樹幸無恙新花應有開年年到寒月全望數枝梅
　　　西軒
聞道西軒整登臨識自今溪山雖郭外樓殿接池隂舊
觀趙岐發新詩尹喜深水南如此勝吾老復闗心
　　　題水鵲
水鵲衝衝過山鴉撲撲飛澗深應得趣樹宻自能歸古
路人行少家寒客到稀世途多轗軻隣里且相依
　　　山鳥
春晚雨時晴隔簷山鳥鳴留連因共話拓落又閒行不
選呢喃語從教格磔聲酒來誰可飲吾亦小詩成
　　　鴈度
鴈度南樓雪寒聲裂紙牕身雖囬五嶺影亦落千江抱
膝吟諸葛全家隱老龎冥冥避矰繳一往信難雙
　　　髙鴈
髙鴈承雲薄參差去復齊水村連落岸山寺迫浮溪風
定轉宜逺日斜元未棲一聲歸兩眼不負拄枯藜
欽定四庫全書
　澗泉集巻八　　　　　　　宋　韓㴲　撰
　　五言律詩
　　　仲至看杜詩分古語妙語老語甚精微
刺骨分三語刳心就一編古來雖簡短妙處實綿延飛
動徐陳外淋漓劉栁邊泉溪有底急老乃更精研
　　　和張祐孤山寺詩
嵐光湧翠岑寺影照波心風月明春曉雲霞起夕隂兩
山幽草合中道緑楊深誰與尋詩句空懐處士林
　　　緑筠軒觀坡翁詩刻
野寺餘詩石誰移榜縣齋閒來得尋句小立為興懐人
俗真難療言髙不可埋忩前有踈竹大嚼對吾儕
　　　讀魏仲先處士詩有感偶成二首
顧影自婆娑食貧如我何不嫌知已少常畏識人多過
澗耿獨立看山行自歌衡茅濕餘雪風葉亂煙波
澗泉韓仲止生計聊復爾無錢向誰嗟有酒徒自喜盡
日覽形容流年驚髮齒夜夜猶早眠寒來更慵起
　　　晁家觀葉少蘊朱希真詩帖尹家諸賢書尺
摩挱石林帖太息巖壑詩竹院茶話久方齋酒行遲南
遊耆舊盡北客子孫知聚集麥秋日飄流槐夏時
　　　昌甫以平生詩藁俾趙家浄錄因見題後
藁不隨時廢詩須以藁傳老身猶在澗舊話只章泉籜
笋看成竹藕荷將出蓮居然閒摸索久矣奉周旋
　　　閒居圖
閒居本在我山林皆畫圖百世有新舊一朝非巻舒薰
風入窻牖晚雨過庭除小醉同杯者幽偏得自如
　　　䕫一翁靈溪古松
邂逅靈溪水東風二月辰其誰留象駕為我出龍鱗等
是人間幻聊分物外真知心莫彈指笑殺箇中人
　　　金焦二山雪望圖
京口酒可飲江山開畫圖幻成清落索要識雪糢糊不
用袁安臥只消漁父居幾囘煙浪逺落木墮寒蘆
　　　題江南
邂逅江南景蕭蕭小桂叢不知春已過常得晚能同冉
冉塵寰偪勞勞色界空飛潛與幽顯同是一樊籠
　　　次韻胡教授送行詩
小作髙溪泛灘光又滿眸新春纔兩日殘嵗忽扁舟契
濶思良覿吟哦合共遊掀蓬聞送句一片雨初收
　　　上饒送畨江酒次韻謝之
薦福湖邊酒能來為一中傃庵知祖道鄱郡見家風治
縣聊綏撫詩壇更長雄名章敢醻唱雨後夕陽紅
　　　送黄寺丞商伯浙倉罷歸南康
邂逅登臨勝從容杯酒閒脱身方甫里滿眼已廬山此
道天能㑹端人世所慳丹心空磊磊緑鬢只斑斑
問學無窮事功名有定期古今誠可見治否老尤知袖
手尋幽𨼆存心付嶮巇一時還别去何日更追隨
　　　八月四日仁甫行
投老不堪别莫云師友情當時建陽聚何日上饒行舊
事消除盡新愁積漸生酒杯無浪與醉醒是秋聲
　　　施教授考校他州
陶冶于文舉才賢定靡遺三年欽掌教一旦慶衡持過
慮同官雜焉知監試誰無為我先達不念士人時
　　　鄭一浙運使
好在春秋學宜乗筆力初邦畿緣伯討王道付儒書超
乗亦人爾焚舟其我歟兩年嘉尚意東上赴傳臚
　　　黄靖州子孫江西漕試
淬礪酬先志家傳合奏功子孫當決勝詞賦况同風南
浦聫名處西江一戰中郷閭飛榜到丹桂滿芳叢
　　　送趙五哥秋試
才俊毋輕敵精神急護持寓郷能取友官路必修為胄
監秋髙日禮闈春盛時龍蛇飛健步好好對丹墀
　　　送葉卿湖南轉運判官
野路荷花發薰風使者車老懐諳萬事雅俗問三閭嶽
麓只如此湘江應可居時平閒護漕厯覽且舒徐
自恨登門久飄零嵗月深近知無復舊後定不如今聲
迹嗟貧病形容入醉吟經行纔頃刻何日奉書琴
　　　送顧丞㳂檄徽饒
栁暗煙霏緑花殘雨潤紅夢思今夜逺别恨一枝同杖
舄經行處江山興寄中紛紛鶯蝶閙得意正東風
　　　送顧丞赴張軍師辟書
細雨春帆外江波漫漫流人情雖忍别風景可言愁時
命豈大繆功名寧罷休倚天長劍在談笑即公侯
　　　送俞司户
喜見魁郷士薰風唱第歸豈惟榮里社亦足慶庭闈仕
路當亨奮儒家要發揮一杯餞行色靈鷲想煙霏
　　　送施仲益何文蔚余子任及蔣吳二友赴省
㑹適章丘役寒梅滿路生逢花百餘韻顧我不勝情相
送尋言句相期豈利營南宮三數子能賦復經明
　　　送履常中州買漁艇歸半溪二三友放溜來迎
送客中州外乗流只自看日斜孤棹晚月上一溪寒離
合原非易行蔵似不難歸來理幽伴莫負酒盃寛
　　　送榘恭囘貴池
乃祖朱轓地銅章又若翁江山應似舊郡邑本來同浙
右還圍棘湖邊又艤篷思常游宦處為子送秋風
　　　十五日玉山道中見文蔚買酒送之
雪嶺吹寒霧行田過逺村班荆得佳士促席置清尊官
業從兹始離懐不用論洋洋晁董對指日上金門
　　　錢塘送元立
鳳闕追隨外龍山判别中怒濤翻夕照逺樹起秋風我
亦情何限君應興與同舉杯淩浩渺挂席看空濛
　　　别徳久丈
四海轉庵老清詩晚更傳幾囘看㸃筆頃刻誦成篇顧
我直瞠若别公還惘然放懐琴酒地不覺已三年
　　　别陳平甫
清暑蓮堂上何心詠别詩敢云歸計早常恨結交遲林
舘主人勝江山客子宜相看在霄漢折取桂髙枝
　　　别鄭盱眙
谷口從遊久流光恰六年湖山常盡日樽酒或談天世
豈無他士公應自昔賢有閒應念我歸去白雲邊
　　　别希之
雪裏江亭醉何時復賦詩豈無閒地飲那有主人竒忍
别君言論徒勞我夢思尺書頻寄取莫負此襟期
　　　子功過别
細酌林亭久風煙起近鐘蒼蒼雖暮色淅淅是秋容老
眼渾相對幽懐不易逢人生幾兩屐小榼尚能供
　　　客樓南牕晴日中與坐客論别
樓舘南牕暖追隨欲别時青衫空自老白髪未相知研
墨因成事爐煙静入詩家山有泉澗休問我歸遲
　　　寄章泉
苔竹軒前笋薫風已布隂清詩誰可和白酒自成斟顧
我塵埃迹思君泉石心一貧驅就禄不覺二毛侵
　　　寄斯逺
不識後田路林廬近石阿卜居誰晤語屏跡自婆娑木
落靈山出風凉玉水波明年當共醉盡日為長哦
　　　寄周景瑜
春山風物美秋半復如何巖桂香仍發芙蓉花更多績
文應委曲獵徳且婆娑間僻離羣久新凉入短歌
　　　寄章丘
揚雄一區宅今乃在章丘老樹葉叢茂小溪灘亂流雞
豚為嵗計穀米望秋收曉暮襟懐裏攜琴得句不
　　　寄楊伯升
趂虛雞犬雜清有草𤣥家支逕開山觜長橋過水涯嵗
寒梅弄蘂春到栁舒芽城裏歸時晚年華與物華
　　　寄亨中
冬至後踰月風霜欠雪霏團源新市井髙𨼆舊書幃薪
水誰為給山園自不歸嵗前春事動佚老是忘機
　　　鞏仲至和張少卿韻約同寄一首
歎息南湖老詩禪只自深雨花歸宴坐風葉對孤斟城
郭舟車㑹齋房翰墨林遥知定中起吟嘯也如瘖
　　　次韻王教授同寄昌甫器逺無為臨漳
長哦招𨼆句待月坐黄曛望望前村雨行行别渚雲敢
期千里共常恨一橋分鬢影吹凉處樓髙孰與論
月到章泉白㝠濛入杳茫四邊山影亂一路水聲長促
織吟方動流螢起復蔵夢思飛羽翼已墮晏齋傍
清時朝蹟後休道不知津城市誰多客山林自少人儘
常開老眼應甚惜閒身愛月聞吳詠無嫌更薦紳
濡須誰築塢玉兔正迷離兩嵗能為守五言應報詩息
峯延月夜稔稻得秋時湖海驚零落無癡了事兒
甌閩何處是絶嶺更危谿乗障消蠻虺望洋蒐水犀庾
公情不淺朱老世思齊乗月胡牀坐角巾隨意低
　　　昌甫囘自大明見過别後二詩寄之
褏遺大明菓編因徐照題騷吟歸是正香味得非迷鄰
邑十方轉到城還重攜新霜林路滑山逺羡髙棲
早鬻翁歸去牕寒自撥灰算程明日到失記去年來雨
葉頻仍墮雪梅相次開吾生亦華髮易怕惹塵埃
　　　寄鄭一
禪月臺髙冷溪虛城背山人烟知井絡鳥雀見灣澴竹
裏繁霜後梅邊欲雪間讀書有幽子嵗晚更怡顔
　　　寄履道
宰上廬深逈將書定苦心夜聲寒栢慘晴色古苔侵徑
側牛羊履山空鴈鶩臨明燈撥殘火幽夢理寒衾
　　　寄尹一
尋丈方齋地移居城市東燈牕唯刻苦編集入磨礲北
客家能爾南遊事不同常思文獻大祖道古人風
　　　寄王二萬頃
一曲清江上君能静結廬年豐時釀黍身老更收書家
世遺風在閭閻是事踈只宜沮溺地著我伴耕鋤
　　　二十九日歸寄鄭一
野外青嵓寺城邊禪月臺收功行藥後排悶坐輿來宿
雨苖當熟新凉桂已開誰知老丘壑自不奈塵埃
　　　浙運寄聲子任子恕
淛水文塲好成才屬少年龍遊看過鎖漁浦發潮船才
地當强仕朝廷正選賢㑹逢余與趙為報各揚鞭
　　　寄敖器之
絶代敖夫子春來定若何新豐逆旅市叩角飯牛歌漢
相延東閣成周在泰和彚征調玉燭小用亦金坡
　　　寄仁(原本/缺)
分外僧家好如今更住山都無城市閙只有水雲閒打
供隨緣後罷㕘開浄間紛紛底榮宦何事復相關
　　　趙寺丞之子來代書寄
只有心情在都無言語吟子官忻見面翁節苦為心霜
雪嵗云暮風雷冬已深老身相望處徒益鬢華侵
　　　柬周五哥
我欲春山去呼兒取杖藜弄晴方見日吹雨又生泥悵
望還歸舍懐思未隔溪㑹當舒此興花草步芳蹊
　　　寄趙十監試(案此詩二首/其一見七律)
先朝重詞賦人道小賢良善記推才博雕章騐識長宗
英龍首盛名字鴈行香王舍城中試月華仙桂芳
　　　贈趙十
泉石何關爾多應潔我塵試揩雙泪眼徒惜一吟身選
甚年年别須當物物親相遭雖澹泊秋得雨方新
薄夢驚秋曉窮原喜夕隂只知閒迤邐不覺老侵尋鳥
翼應知倦蟬聲亦和吟酒闌詩更逸巖寺記同臨
　　　贈成季子任
心跡能閒淡何勞數面親沙坑元似故坎石更常新陶
寫非流俗尋思隔幾塵清溪舟楫句乃復在兹辰
　　　贈懃老
客路何曾好禪林一味清鐘聲囘短夢梵唄入幽情綺
語多生債塵勞宿念輕詩邊懐抱嬾聊復為君傾
　　　贈趙成父
教得兒登第儒科一素風故家欣未艾吾黨不應窮拭
目行都裏興懐寓里中如君老兄弟好去一尊同
　　　贈子任
每恨沙坑逺十年纔兩過閒人身則爾君子意如何古
井無驚浪喬林不改柯留連因繾綣躑躅為婆娑
　　　贈曾承務
紹興人物志贑上盛諸曾積厚培應固流長續更興四
明愁獨㪚二浙喜相承再緝文盟日吾儕豈面朋
　　　初六日呈仲至兄聞告假欲還婺
已是多疎隔更言當暫歸嵗新雲未觧風轉雪還飛曉
岸蒼山古春江白浪肥過家無宿留急此醉芳菲
　　　呈坐客
酒在詩情外詩成酒量中氣清吟奥妙神受醉朦朧到
手千鍾在囘身一笑空故家人有幾我輩興無窮
　　　愛客
婆餅焦何急飛鳴小竹間雨多溪漲水雲厚日蔵山景
物固無恙人情終等閒老來惟愛客茶果或相關(山中/九年)
(矣見於詩者如此欣戚亦人/之常也集而錄之可警可省)
　　　王有道詩刋成謝林教授
七巻靈溪集有誰能為傳既勞親校勘便得與雕鐫從
昔詩雖在因兹名可全摩挲新叙引羡爾廣文賢
　　　十月十九日頭昏痛忽教授過别
臥病空山裏公來忽語離風行殘葉日霜浄早梅時湖
上探龍井天邊入鳳池西疇富魚蟹能復寄清詩
　　　次韻胡教授
猶記到階除虛懐不自居從容姑借酒厭飫愜於書物
物徒娛客人人足勝予年來數相過此道定誰如
　　　用處晦韻送蘄州趙教授有懐寺簿王聖
　　　俞丈
得官居上第掌教喜青春斆學須相長仁賢必可親舉
文元不易斯道本常親若理中州話應逢舊徳人
　　　和孟五十六韻
沙浄水争流輿籃呼渡幽酒行因繾綣詩到得夷猶盛
日騰髙步飛雲裂醉眸江山無盡蔵楚尾又吳頭
　　　和昌甫夢中見寄
髙人山枕曉何必問鈞天自覺無他夢誰言有此篇交
遊疑是熟時序亦非便寒食蘧蘧裏清江憶釣鯿
　　　昌甫題徐仙民詩集因和韻兩篇
斷自晚唐後人人盡做詩生前由我集名後得誰碑眇
眇三靈見蕭蕭一葉知(三靈靈芝靈淵靈/舒一葉水心也)塔山林覆土
若奠替芳巵
東南蟠海嶠天也斵閒民嵗月髙儕侶江湖競比倫楊
劉萬代手溫李再生身雪跨水懸處遊魂不見人
　　　和子仁
古達多從𨼆巢由復卞隨既拚身似葉何藉命如絲世
道無庸憾人生有不為深山窮谷裏莫負酒盈巵
　　　周七有詩續至和韻
浄坊成野約樂地可清論士以世何貴佛於人轉尊茫
茫空逺志厯厯任驚魂連日巖花發佳哉月下門
　　　和履道出㑹宗伯囘訪趙晏叟
山行仍野次零落數家村積雨浮秧把隨風護笋根去
來應自喜將送與誰論寢飯朝昏處翛然付五言
江山迎世父芒種夏將深家道修遺事人生懷好音衰
榮元自古雅俗况居今歸興尋幽隱柴門月色侵
　　　昌甫有詩和韻
寒食家家酒誰人不賦詩久隂忻霽日餘潤入花時此
老非三畧今朝欲四維落紅供醉臥松底著殘棋
　　　昌甫入城席上和韻
因人雖暫賞分韻偶然成不道觥慵舉那知僕屢更老
成關世道交舊豈時情簷雨林逾静橋風境過清
　　　二十四日囘泊東阜和舊題醻唱十九年矣
海棠枝上日依舊照窻明文㑹驚猶在重來詠轉清林
廬記經始花逕已栽成良友仙山去空留百世名
　　　初六日過尹家再和西軒韻贈子文
制宅思前緒軒名到處幽不須論夢蝶只是合盟鷗北
望劉琨嘯南遊庾信愁百年五字在吾豈為詩謀
家學流風懿成才世自豪出羣能秀發何獨𩔖賢髦紬
繹遺編富規模古訓髙青青秋桂子餘事等毫毛
　　　鄭一病中見寄和韻答之
愛酒阮宣杖倦行陶令輿閒投本無意垂老亦何居萬
事付杯水一貧唯飯蔬秋懐苦相望幽寺挾殘書
　　　元立復和伯臯送行詩次韻併答之
倒載臨離日搜吟出餞時老身猶藉酒親意不徒詩山
水東西去園池上下隨凝香兵衛㦸應復野人思
半隠平生句年來果謂何軻雄墻已及李杜壘終摩籍
籍須傳逺紛紛何足多斯文千古事自笑得如麽
　　　次韻所東因有感答之
籌邉須善策是古肯非今名士自江左丈人誰漢隂敝
廬清晝永幽磴白雲深可在唱酬句豈多陶寫心
　　　和卿贈别次韻答之
兩岸春風暖山花水噴泉歸期雖較晚行樂肯輸先來
燕知猶未賔鴻信欲遄故人詩送我吟思滿江天
　　　次韻趙理丞
相去如霄壤寒吟只短歌春前知嵗早臘裏見時和待
把閒情賦空將老眼摩年年願强健江海有披蓑
　　　次韻昌甫九峯留詩
逺峙山常峻幽泉水自泠幾囘靈井曲如入九峯屏雅
以平生舊空懐萬古靈詩成霜露濕原上草青青
每恨居山淺扶輿過九峯幾年無恃怙常此痛音容風
雨寒垂㸃雲煙晚復重市㕓多汩沒忽爾脱塵蹤
每恨居山淺扶輿過九峯溪清通亂石路暗失長松鬚
鬢時時換身心事事慵雨寒樵牧斷朝暮聴鳴鐘
每恨居山淺扶輿過九峯塵銷草色淡嵐染木隂濃瓢
飲真堪羡盤飱粗得供一庵飢渴外何事入心胷
　　　次韻吳推官
楚雨黄梅熟卑枝易積隂山園三逕少澗水一溝深蕭
颯寒猶起低囘老亦侵尋詩為君和絶唱有遺音
　　　次韻趙景伯南巖
披藿南巖寺無僧林蕩虛崖懸徒可望泉滴又何居時
世悠悠轉心情落落疎山行有吟嘯佳處莫躊躇
　　　昌甫自衢送客入城得其詩次韻呈之
霜風㪚焦暵霧日照寒凉影迹連山白聲華落木黄俗
情難以澹幽事不關忙我覺年逾邁君吟詩益昌
三見木樨開香傳好客來龎公𨼆能出杜老句欣陪市
近心終逺交親語易諧柯山玉溪水人道謂何哉
蓬户為君開荒園少舊栽猶存小籬落不比一軒苔前
月訪彼矣今朝同此哉人間花草地終古嵗寒梅
　　　次韻昌甫見寄
相逢雖數數共話祇匆匆不覺中秋過還當九日中登
臺嗟往事覔句憶髙風人物方彫謝吾儕孰與同
　　　次韻昌甫見詒
屏跡丘園矣秋來事亦忙開林朝斧鈍鑽紙夜燈煌一
潦屋殊損屢空饑易忘俄而對時菊種種髮能長
　　　次韻昌甫歸後所寄
祇怪深居簡徒希逸駕攀風清玉田路雲白瑞峯山心
事吟章外情文作帖間相望初若逺一出本非艱
　　　二十日入章泉次韻昌甫所贈
老夢困其獨微吟愜所同閒中徒著句髙處盡歸翁一
代文章志諸方風俗通息交惟士賤尚友則師隆
　　　次韻昌甫别後所寄
居山更入山百事不相關只有猿狙外更無鷄犬間淵
泉得㳂濯巖岫要躋攀最是髙人語時容見一斑
　　　徐仁甫建陽一别忽已二十五六年見過惘然
　　　次韻道院池上所作
逃暑身何寄池荷竹院間交朋如玉潔名字飲冰閒吹
雨餘毫髮鳴泉落珮環長年葑村路往日考亭山
　　　次韻成季病中見寄
閒意忽不愜秋聲隔市門千林空白晝一葉下黄昏歸
馬正修睦捕蝗俄討論願豐穰慮歉相望數家村
　　　次韻仲至
能道意中事詩來看復嗟春風殊作惡春雪固能佳引
玉下梅蕚輸金上柳芽睡翁山水縣隔竹定敲茶
　　　次韻黄崇道
長夏得閒趣無過里社中往來三逕日舒寫一襟風幸
與陶潛醉從渠阮籍窮人家鶯燕裏猶記淡烟籠
　　　馬莊甫經過畱五字次韻
老却溪山眼荒寒不見人草深多爛舊梅淺易尖新嵗
事誰嗟晚年齡自惜春相逢既相識聊借酒精神
　　　盧教授約周縣丞來訪次周丞韻
今古山隂道誰吟雪下船久將隨俗好便擬作春妍朝
市無閒日山林有瀑泉薰風吹兩鬢蠶事欲三眠
　　　次韻仲至
臘向殘年去春從元日迴急搔雙鬢髮渾染幾塵埃詩
話驚頻改杯停喜更催椒盤隨綵勝金栁帶瓊梅
　　　次韻趙將
箯輿來澗谷話久不知還自是無人到誰能有我閒緑
隂晴樹外清馥野花間客去鷄鳴午呼兒又掩闗
　　　次韻徳久
澄浄清秋夜詩成兩眼明佳人千古意濁酒一杯情湖
水魚龍舞天風鴻鴈鳴菊花九日近便合上峥嶸
　　　次韻劉召虎
論交貴知已相與可忘年久旱為霖日餘凉畏暑天浮
沉非識治用舍不因賢只有青山好分明阿那邊
　　　昌甫念某生朝寄詩來次韻謝之
俾壽情何重醻吟報恐遲拜嘉誠自喜友誼尚誰為醑
我遥相命思翁不獨詩晚生頭已秃敬長眼空窺
　　　次韻昌甫
相知新固樂人物易如林遊愛郭同許衰思范與吟放
歌能共和㑹約待重斟還我晏齋隠何嘗枉尺尋
相送思前日同吟憶此時情親五字句意妙一篇詩長
夏看榴火薰風入鬢絲西湖渺何許終愧北山移
古道定誰成莊周與浄名勞哉秦外趣甚矣潁陽清並
舍披衣去行橋拄杖聲遥知園列樹新好看初榮
别後忽逢雪嵗寒殊惘然自憐疎酒盞誰識寄詩編老
矣思離闊遐哉漫屬聯金仙玉田路來往記今年
章泉泉上屋茅補定牽蘿意象時間少心思古處多暑
風今夏矣凉雨奈秋何顧我顛毛白門閒亦養疴
老嘆交情少閒知友道難何堪武夷曲更近子陵灘絶
口談龍肉從渠食馬肝敢云棲擇木隨世一枝安
秋風過秋雨眇眇正愁予望斷嗟何寄吟成懶自書齒
摇誠有數鬢秃恐無餘幾載章泉水山深只晏如
　　　次韻景瑜
盡道今年煖冬來十月中更無霜共雪時有雨隨風薄
宦其如拙浮生乃奈窮衰顔負清鏡猶借酒能紅
　　　同周次公步尋起雲舊基次韻
起雲亭不見立盡水邊人滿眼髙情少驚心得句頻龜
毛真兔角鳳翼漫龍鱗山澤行吟久淵明漉酒巾
　　　次韻見詒
倦作京華夢秋霖失旱乾故人相見後不覺話悲酸酒
琖還更酌詩盟復肇端如翁真老大莫數鄭都官
　　　次韻蓋友
林外山平逺衰顔落筆難風聲催日晚雲物轉霜寒京
邑九衢盛江湖千里寛交遊盡詩社名譽得蘇端
　　　次韻潘文
小試登山屐因閒見野僧談禪還静憩望逺得虛憑分
韻吟心適歸來醉夢騰酒醒深夜起推枕只寒燈
　　　次韻伯臯
易别難相聚傾懐語未終敝廬纔郭外髙隠逺郷中天
地常年在溪山觸處同營營非我事有句欲乗風
　　　次韻斯逺見贈
剥啄君家去同為兩縣來趙施元保社徐鄭亦尊罍便
做壯心已須饒老眼開交遊容易别十日重徘徊
　　　次韻希之
山逺飛晴靄春江景有餘推窻風浩蕩憑几日徐舒何
計用休沐忘懐得燕居從容話千載隨飯只盤蔬
　　　次韻石魯瞻
髣髴徂徠老因詩只遡風胡為猶爾健應恠懶能工此
道今皆棄髙情自不同和成千里夢題寄欲歸鴻
　　　次韻昌甫鐫歙硯
圓澤三生石陳登百尺樓硯因銘共永詩與字俱鎪此
老非徒耳閒人更㸃頭魏銅那敢擬朱錫盍為侔
　　　次韻叔向
君在南湖住我同東郭遊陳蕃無下榻王粲有登樓吟
苦詩陶寫酣沉酒拍浮徳輝天外鳳機静水邊鷗
　　　次韻趙清江
煙禁憑誰㑹杯寒只自斟幾多原上恨猶記少年心領
畧因初見經行或重臨攀花問楊柳絲竹也清音
　　　次韻上饒
有句閒中得應知百慮休麥天連澗冷梅月夾山稠喚
起陶潛醉能消庾信秋朝端富鵷鷺邊瑣少貔貅
官事人人衮誰憐寂寞鄉卑髙多貴賤寒暑易炎凉歎
息絃歌美殷勤篇翰長閒民為興起交道得其詳
　　　次韻成季
短短長長栁紅紅白白梅溪浮何處棹山對别時盃春
事還應爾人情有是哉却因嘉樹底渾見好花開
畎畝秋來雨村村不厭多暑應無熱惱凉可起沉疴花
動門中桂葉浮池上荷南豅詩到手想像與同哦
　　　次韻周五哥
莫道春猶逺連隂初未曦振衣行復阻岸幘坐成癡芳
事誠須酒交情豈為詩清明翻手是常記舊相隨
　　　次韻子任
城郭秋風晚人來自逺山荒荒行硌确淺淺渡潺湲虎
尾休論履龍鱗且願攀過從因煑餅惜取片時閒
　　　小酌餘耿幹運趙推官分韻復和韻(時坐人以/葉潤林塘)
　　　(宻為韻分賦皆次其韻案此/詩五首其三首見五言古)
潛魚空浪藻倦翼漫風林邂逅留連飲從容取次吟名
言驚思苦離話惜情深昔爾那知此他還未必今
雨歇收朝潤風迴起夕凉君今過澧浦客有到錢塘落
澗髙槐影浮簷細竹光尋思須浪賦雜伯更談王
　　　二十四日昌甫斯逺子功集雪觀次韻斯逺
閒將詩句和凉自雨中來可是不相聚那能得此囘香
爐連筆格茶椀更山罍一架蒲隂緑殘陽晚又開
　　　示棐榘茶
乃祖文名在羣兒好讀書愁深我將去恨不汝同居風
俗隨時薄人情莫自疎傳家詩禮學勤若要三餘
　　　亨中之孫求詩
團源古君子老去孰追隨𨼆約孫能奉髙深我却知家
傳無自畫郷薦有誰為成立須勤苦清哉是祖師
　　　柬乙翁上人
草樹隨時長城春雨易蒸閒人來入市官舍却逢僧覿
面非竿木何心是葛藤喫茶看洗鉢忘却老昏瞢
山玉冰溪地常年衲子過杖挑明月重笠戴白雲多洞
逺今無鷲湖髙舊見鵞與君三歎息佛法付天魔
　　　九月四日黄子功林徳久自栁州共汎訪銛師
閒得琴尊勝尋詩約俊遊欲窮山下寺旋買水邊舟誰
悟牽黄犬自應盟白鷗野晴秋意思渾付碧雲休
　　　寄乙上人
盂蘭盆㑹日元自目犍連攝化應無量追修亦有縁荒
荒誰正令的的漫單傳業報衆生苦三塗對四禪
欽定四庫全書
　澗泉集巻九　　　　　　宋　韓淲　撰
　　五言律詩
　　　過沙坑留遺余子任
約我沙坑外南豅共説詩山林已黄葉籬菊尚青枝良
晤真難事相期若舊知翩翩乗果下想像入城時
　　　次韻斯逺喜予見過
無地尋明月因人且出遊猖狂疑有謂拓落信何求山
水知囘薄杯觴得獻酬秋情吾卜夜垂老未為羞
望望公超市烟雲滿眼過經時不相見此地復如何物
色真難識情懐敢自多喜君詩在手吟諷亦婆娑
　　　同鄭處晦尹子潛過趙十
老去吟何味分明水一杯目前輕過節身外待尋梅尚
以同盟至寜云不速來此時心寸折猶幸小徘徊
　　　十一日過景瑜
下郭山盤屋軒亭景晏如淺斟留把酒細字見抄書河
洛無由返江湖已定居子孫皆土着魚米我還疎
　　　子似見過
門外梅枝曉人來乃是君衝風迎臘日欲雪動寒雲禹
穴山隂道西湖處士墳我懐何用寄搔鬢白紛紛
　　　邢大聲廣聲于去非携酒約解元衡畢叔文及
　　　蕃過陳叔尹值叔尹之出成四十字
松竹連花樹田園帶隱廬青衫寜累我黄巻不孤渠載
酒期問字經邱逄命車龎公雖浪出且慰故人疎(蕃留/此兩)
(月矣才與去/非把酒于此)
　　　添倅至因謁之來訪乃故相郡侯之子也
相國推前輩通家復勝游人知新别駕我嘆舊州侯世
數推遷逺時情展轉休衡山雲冉冉玉水日悠悠
　　　過王仲如林隱
莫把閑情醉空留野老詩雷聲梅雨過日影竹風吹林
隱訪前話華陽非近知相過二三友比客更邀誰
　　　昌甫携兒姪載酒來送分韻得房字
春寺不尋芳詩翁作醉鄉花香空夾徑草細恰通房僧
固枯禪寂人非好句忙出城惟怕晚冉冉趂斜陽
　　　二十七日周七載酒且懷春伯
十載梅陂酒青巖始共游香傳髙樹晚涼映小塘秋飲
亦何勞醉吟成苦未休補陀山下客能為此回頭
　　　黄仁卿見過留之而無酒因要宋衡携酒以至
　　　得以欵語已又酌仁卿携行之茶成四十字
雨重烏臼樹風微萱草花重携萬安酒再瀹建州茶邂
逅年何晚情親日自加兩君真玉立而我愧無瑕
　　　施重益留夜飲
秋閒得幽討竹澗欵門時絶壑通流水横橋壅斷陂嵓
花已芬郁山木未凋披靜夜持杯酒人清更説詩
　　　蹈中見過山間
貴賤曾何在悲歡孰使然如君真絶足奈我已華顛勲
業誰彞鼎文章自簡編中原有前輩吾憶范忠宣
三月多風雨門前澗水侵岸花無一片園栁忽成隂有
客因留飲呼兒取次斟橋南春郭外珍重肯幽尋
　　　小飲春山
細雨初冬夜溪山書院燈閑來四五輩留飲雨三升久
坐形神定髙談意氣増我歸眠蕙帳誰信在家僧
　　　初十日黄仲明見過留飯却同至野趣飲茶
風力催雲雪比鄰徃復還穿林踏黄葉沿澗看青山共
飯因而欵煎茶益以閒嵗寒如此過他事肯相關
山空吹雪意草樹晚天寒烟抹忽收起風行時坐看鷄
聲村店逺雁落市橋寛儘道閑多病老身還自安
　　　同昌甫陪朱虞卿約尹鄭二士飲食艮堂
到處逄春酌閑吟過此生落花亭上飲芳草岸邊行我
亦非無興人應不負情風光共流轉樓外逺山明
　　　朱虞卿以詩送家釀和韻
絶嘆交遊落何論比與周座開今日酒門欵昔年秋濯
錦江頭杜元都觀裏劉相望風雅在天地一虛舟
　　　王校以詩送筍及一壺
磵道迷蓬藿山空且熟眠雨多從蔽日風横任吹烟歡
喜收牋翰提携到酒泉更逢初斸筍急急和新篇
　　　坐客競置殽核因賦示尹子潛
魚蟹人人饌柑橙盞盞詩醪芳隣所借情分客能知城
外溪山在門前巷陌卑寒雖欺木葉春已報梅枝
　　　雪寒錢
加賜雪寒錢歡聲禁旅傳妻孥應盻盻兒女定躚躚醉
熟千家酒炊香萬竈烟何須談挾纊王道本通天
　　　次韻昌甫分遺烏石茶
茶經空爛讀讀罷出溪頭竹杖雖流憇藜牀復倦投尋
思煎以喫展轉卧而遊烏石瓶能好甌犧底用憂
　　　昌甫送艾葉餅
我愛郊居者春芽艾葉長雲舂和豆實霧摘帶麻香杞
菊天隨舊蓬蒿仲蔚常近來關膈病且得煖枯腸
　　　十三日至草衣院因上靈山閣
塔院横塘草階梯大谷林風聲迷近渚兩氣暗遥岑索
麵僧回鉢持醪客屢斟依歸從早出靜寄得幽尋
　　　謝乙翁上人
雨後晚窻日方盃燎竹爐二茶勞見餉一記又能摹看
了信何有啜來昏更無阿師莫作劇我悔不逃儒
　　　訪杰上人
澗道濕凍雨林扉藏斷雲寒聲肅肅起暝色杳杳分齋
餘隨動息禪外失知聞坐久催煎茗爐深亦炷熏
　　　初二日大雪訪杰上人
山中知我老雪裏見僧清物色添幽意年華近俗情樹
遥風共晚岸窄水初生一榻茶烟熟更聞寒雀聲
　　　王通叟自温之贛過門因得五字
菴髙一宿覺不是二乗禪露柱燈籠裡貍奴白牯邊前
資欽戒臘參學待機縁吸盡西江水從將此話傳
　　　建陽連周賔幼入佛學近祝髪江東真運副請
　　　住信鵝湖不出
不住鵝湖寺惟甘小隱堂老來纔祝髪靜處久燒香妙
喜機縁峻竹源滋味長建陽橋下水夢見亦清涼
　　　寄天目僧文禮滅翁
生怕人饒舌詩吟不着題飄零驚已晚依約夢還迷但
願乗風去何言立雪齊萬縁誰百計谷隱自巖棲
　　　柬宿之藏主
雪觀碧雲合簷花帶女蘿磬清收梵唄香淨入禪那粥
飯門房少經齋城市多幽人隣近住取次一相過
　　　乙上人來過
恰自山嵓轉又逢瓶錫過風軒灑飛雨雲壑漾迴波且
喫廬山飯休論擊壤歌塵勞空恁麽禪悦竟如何
　　　雨中過春山
溪南上下郭得得過春山自嘆欲何徃相從非等閑波
深魚潑潑竹靜鳥關關若箇漁舟晩延縁見葦間
　　　十六日過萬頃新田
别墅能懐謝開軒既有雲大田還築室小醉話知聞葉
縣仙非俗蘭亭字不羣吾儕今老矣隨意度朝曛
　　　山崦
山崦昬濛雨溪流冷落風隔城須㑹友閉户獨衰翁交
氣遊譚外存神燕息中可容諸念起應與此心同
　　　晩步東庵
薄晩登山屐霜林脫葉飛中間看月上低處覺姻霏鷄
犬近相接人家逺獨稀故園應好在凝望客思歸
　　　二十一日晴過山園
飯了小園間乗晴享此閑因行掃黄葉隨意看青山取
逕嫌林宻為基惜地慳繩牀坐來久一飲又徐還
飲亦㣲㣲醉歸來睡思濃身形方放脚鼻息自填胸熟
美可嫌老輕安只益慵分明醒復寢不覺到昏鐘
　　　幽豔
幽豔人誰識孤標我豈堪水烟春淡淡山日晩酣酣縱
以詩隨看其如把酒參子游清興𤼵半道記輿籃
　　　十二月入城因步城東
霧暖南溪路日斜東郭門老身愁近俗閑步喜前村訪
舊尋詩話同來取酒尊幾多山樹外梅動影黄昏
　　　二十日雪中入城
不須深巷卧懶學剡溪回破轎身閑出衡門手亟開山
林遽如許人物豈他哉橋過城東宅朋從三兩來
　　　一曲
一曲寒城外青山四五家庭空鳴敗葉樓逈起清笳市
逺興逾逸人來話亦佳夜深殘月澹還有未棲鴉
　　　靈溪道中
但覺村深好青山分外多連延俄聳拔回復又坡陁風
冷平沙鴈天空上水鵝晩時見魚艇吾欲借其簔
　　　靈鷲道中(案詩二首其/一見五言古)
歴歴山川舊輿籃我為遲偶同三友去又作一篇詩懷
德樟丘逺閶門玉片思僧窻欹夢枕休問夜何其
　　　過吴淞(按此詩二首/其一見五古)
敢有懐君意人生任所從千山纔越楚一水又吳淞白
髮居頭亂青春入眼濃乾坤隨處好詩酒自能供
　　　震澤
春風吹震澤欲雪未多晴轉柁何忙去停篙且緩行柳
摇田漠漠草軟岸平平四十年前夢心驚熱眼生
　　　秋閑因小舟上南豅
老自轉便靜閑誰不奈貧山林無長物天地有忙人玉
水時時急靈山日日新涼風吹四壁吾憶坐忘真
野意不堪老秋懐無用悲更容書作祟猶藉酒能醫去
去孤雲片垂垂小雨絲人生偶然爾天地也如斯
暑退涼生處新秋月滿軒僧坊從解夏符籙競中元桂
菊花將動禾苖穟正繁世間多俗節投老且清言
澗谷慙真隱溪山欲浪遊流長宜逸槳灘淺可移舟秋
淨雲初薄時豐雨未休短篷吾自喜知識有浮鷗
　　　除夕前一日溪岸晩步
春動髙溪水交遊獨有君人情雖澹澹物色已欣欣香
轉梅梢日光分嶺外雲林亭同眺久竟把一杯醺
午步溪邊路誰家小築幽敲門問亭榭迎我具觥籌意
適春光動晴曛野色浮一株梅更好香艷𤼵梢頭
小醉歸來處陶然度夕陽一溪波汎汎半嶺樹蒼蒼嵗
晩身何用春新意欲狂只宜同判斷柳外百花光
　　　雪晴南圃放步
臘閏春為早梅花處處多不知千樹暗無奈一枝何雪
後風初峭霜前日已和老人山澗曲不飲亦婆娑
　　　過野趣
春澗涓涓水山雲放晚晴捧身推戸出夷步過橋行細
草梅英嫩崇桃柳線輕人忻得芳事禽鳥亦飛鳴
　　　晚步溪山堂下
曉園經雨潤飲罷過溪邊燈火三家市檣竿獨客船傍
崖支徑去設席得茶煎寄語同來者兹游亦自便
　　　香積寺閑步
瀹茗幽窻下圍棋小檻旁同來一尋勝散坐共追涼水
竹元深茂巖花已再香長安塵土裏城外喜行藏
　　　十三日自趙十家同諸友步至浮梁
渌淨偏浮月清虛正得秋半酣元有興投老却無愁露
氣逺猶見煙光泠不收孤城對蕭寺新鴈便滄洲
　　　同黄靖州閑步
秋淨晴原日因行過屋東歸來三載後猶得五人同問
訊荒園外周遊並舍中留連一盃酒還我舊家風
　　　夜同處晦霞山(案詩三首一見七/律一見七言絶句)
燈影山窻淡盃寒道院深世塵心力弱時俗鬢毛侵煙
莽開幽逕霜枝墮逺林地偏愁獨徃鄰近喜相尋
　　　晚過靈室
溪淺寒光合山横夜氣深擁爐詩觸撥舉白醉侵尋話
久銷塵慮情忘見道心斷霞明别渚霏霧鎖遥岑
　　　報昌甫青嵒之遊
秋到青嵒寺山深眼為新尋思曽宿客笑我再來人欲
住苦違俗便歸愁染塵爭如兩峯底苔竹養吾真
　　　黄仲明同看池上菊一酌因出溪橋久之
飲菊明山日行林挟岸風近霜雖落木得雨自成叢小
醉情懐外㣲吟步武中幽閑有如我邂逅復心同
　　　雨倅約過南臺
别乗偷閒裏南臺避暑初招邀到班邴宦達付嚴徐賢
相規尤逺靈山畫不如荆淮多戰鼓煑餅少躊躇
　　　聞昌甫斯逺成季下瓦窯灘又與伯臯囘塗小
　　　集成季書院
八月南豅夜遥知聚德星航溪不用楫解榻卧長瓶上
下知何徃違離憶屢經前簷撲山翠梅葉映窻櫺
　　　六月二日晨起
雨足風尤潤嵐深日未開一山涼有樹四壁淨無埃雞
唱逺仍宻鳥飛低復回寜憂身已老尚喜客能來
　　　曉起
曉起百無營山空一澗清林霜知爽甚簷日覺寒輕靜
整遺編讀閑循古道行囂塵不到眼禽鳥亦忘情
　　　聽琴
以彼𤼵此意因此知彼聲山川既閑逺天地亦清寜獨
撫曲空奏相宣調易成何由俗子愛宜是老夫驚
　　　靈芝寺清坐聽潘德久弄琴久之小酌而散
秋晩靈芝寺隂雲闔復開荷枯半倚草栢老徧生苔興
到容吾賦閑知與客來琴邊更三叠莫放酒船囘
　　　晝困
困來四壁雨睡覺一窻晴頃刻寒猶煖移時暗復明揚
揚柳絮起矗矗竹萌生芳檻鳥啼濕小池魚隊平
　　　南窻日午困坐
困頓南窻日衰頽畏隙風酒因寒得䇿茶與睡書功不
比馮唐老渾如阮籍窮驚心還嗣嵗隨意過殘冬
　　　雪中圍棊
樓外千山雪年年只欠詩盃停常欲速棊負不容遲玉
振光回合氷清氣𦕈彌咸言聊自惜世路易磷淄
　　　夜坐
冷夜灰堆坐尋詩細撥燈心懐為宛轉語句得慿凌嵗
晩愁多飲冬來煖未氷俄聽荒犬吠村靜逺相仍
　　　鄰家夜坐
燈影摇初夜寒聲落近山酒隨人意淺詩寫我身閒莫
忿流年速空搔短髪斑然而醒復醉盖謂往仍還
　　　好仁齋夜雨與子似對牀
湖上歸來晚空齋夜雨聲對牀驚昨夢隱几話平生燈
淨書還讀香銷句忽成他年相望處吾亦用吾情
　　　杰上人房午睡
喧卑無睡處猶得到僧牀凉潤新蒲雨清熏老栢香不
嫌茶作祟何待醉為鄉事事俱離眼其功接混茫
　　　次公招飲余子壽同坐
老覺過從少斯文恐不然參天兩玉樹忽墮一杯前意
象心非石談鋒思湧泉氷霜凍梅蘂滿眼是新年
　　　縱酒
縱酒非能飲長言未是詩年華除夜逼心事故人為君
欲醉須醉我還歸便歸南豅到南澗官栁野梅知
　　　示病
示病原非病愛閑方始閑水邊寜欠水山外更多山我
豈要人拙人應嫌我頑臘窮春又立梅雪共斑斑
　　　感風𤼵汗卧病數日推枕翛然叙事為十詩
病起窻前坐哦詩一解顔人生祗恁麽世事未如閑朝
路誰知舊田廬自徃還從今無别計風月老溪山
病起香初炷蓬蓬噴玉煙絲頭方過眼穗脚忽成拳垢
盡心無染塵銷意欲僊吾生太癡絶臭味乃如然
病起思新茗催煎蠏眼湯分來香細膩啜處味偏長日
永門庭靜風輕院宇涼更尋雙井試甌面乳如霜
病起支頤久形神稍稍安豈堪誇壯健只怕已衰殘希
聖心無倦求官意漸闌不為君子棄何恨對瓢簞
病起水邊行風回柳弄晴岸虛㣲坼土澗淺細無聲寂
寂心逾靜飄飄神轉清衣襟帶波影掻首又詩成
病起呼童語門前客不來無人理花草為我掃莓苔只
欲尋書帙何心泥酒杯樹隂横澗水鷗下莫相猜
病起尋藜杖閑情孰可論騰身上危徑着眼已髙軒城
堞看州宅沙汀識逺村幸無衰老相逸興且丘園
病起加餐飯隨宜且菜蔬何須尊有酒豈歎食無魚絶
不關人事多慙得自如從他志温飽我愧腹空虛
病起看兒戲階庭閙不休覔錢何所用得果更無求轉
覺童心好翻令老態羞年光正如電愁入鬢邊秋
病起何思慮空齋讀易時沉潛三畫象研究六爻詞孔
繫誠難識揚𤣥恐易知乾乾且修業學處在觀頤
　　　中嵗
中嵗百事懶頗覺山林深體適解巾屨情安弄書琴流
年度寒暑盡日看晴隂窮達茍不委何以全素襟
　　　白髭一莖欣然為賦
髮已經年白今朝又到鬚形容真易改心事合全無曉
室開青鏡晴窻據槁梧門前誰送酒不恨老東吳
　　　燈火
燈火水邊城閭閻月始明舊年行樂事新嵗合歡聲雪
後猶含凍風前未喜晴崇朝雨如㵼溝澮又皆盈
　　　寒燈
撥剔寒燈燄消停煖酒杯醉從愁畔過夢自覺中迴幽
興故為熟衰顔底用催小園荒草外山意數枝梅
　　　短吟
髙看復下看長吟時短吟人寜常適意世或盡知音靈
運穿髙屐淵明理素琴海隅風𣺌𣺌山窟雪森森
　　　即事
蒲葉亂隂雨藤花開煖風澗流欹岸逺山逼小亭空躍
黽疎叢外啼鶯宻樹中望隨橋上下行過屋西東
　　　春情
結綺尋芳去春光處處多鶯花遲日麗燕麥惠風和翠
滴烟林石紅摇晴浪波餘情約重醉歸路聽行歌
　　　偶懐
已過中秋月木犀猶少開固嘗同客飲終是欠朋來烈
士志何在幽人喚不回淒風亂紅葉零雨濕荒苔
　　　偶成
酒亦逢人飲詩須任我吟短長徒有興醒醉蓋無心爛
漫歡中趣幽㣲得處尋佳時思共賞良夜忍孤斟
惜氣思仙伎因心理佛書心安何所覺氣積本乗虛造
化融成後神明主宰初縱疑摩詰贅未信洞賔疎
出處升沉地中年付短歌世情時轉變人事日銷磨盪
冦聲雖在平戎意尚多山空流水急啼鳥下烟蘿
　　　偶興(按此詩四首其一見/七律其二見五言古)
老喜交親熟貧嫌故舊真山林無長物天地有垂綸胡
蝶身中葉銅駞世上塵江南要梅雨耕稼一畨新
　　　轉覺
轉覺親知少旁觀事緒多百年從汩没一句待吟哦小
雨催新桂連隂養晚禾山深秋澗水清溜亦盤渦
　　　隱遯禪參
索隱安肥遯安禪豈飽參有縁皆可到無悶悉能甘野
飯耕而美村酤醉以酣因思前後際不與話三三
　　　三月下旬藥局書滿
賣藥居吳市人猶識姓名自驚無遯志誰信有浮榮野
逈林須宻泉深水更清春帆送歸棹天地一身輕
　　　初五日聞遣戍
摇落秋風急蕭條易水寒悲歌誰激烈宵雅自平寛本
道尊中國何庸伐可汗山居聞備塞莫厭腐儒餐
　　　游宦
遊宦家何似兒啼婢僕寒敝衣無服飾薄飯少杯盤原
憲貧非病龐公遺以安江山冬自好梅已𤼵林端
　　　歛膝
歛膝貪窻日抽身避隙風深藏破屋底困處小樓中舊
雪積猶在新霜凍未空壺漿無剰緑爐炭尚㣲紅
　　　書懐
古來憎命達今亦歎才難我自厭時暑人誰耐嵗寒升
沉空早計中外試徐看莫為多窮困而懐常晏安
　　　有懐
晏齋風雨夜門掩是深山絶俗詩編淨懐人書尺閑兒
孫今滿眼鷄犬久怡顔萬籟定俱寂髙標不可攀
獨行風雨夜家事復身謀推枕茅簷起停驂麥隴收親
情離聚矣故舊徃還不撫著時文笑榮塗遍九州
山臺風雨夜一㸃是青燈獨把麟經究誰知驥志慿隔
溪常過客近寺不聞僧梅夏清清裏翻愁易鬱蒸
山庵風雨夜莫惜細論文友直惟家學僧清豈世氛隨
宜粥飯好奚止搢紳云磬歇香燈上詞場自䇿勳
山居風雨夜吾亦老侵尋掻屑蕭蕭髮收平耿耿心更
初殊不寐人靜尚孤斟盡屏閑書帙猶餘一破琴
泠齋風雨夜兄弟笑言温燈火萊衣戲文書馬帳尊更
聲傳杳杳簷溜落紛紛茶果團欒坐都無官舍喧
　　　宋監倉挽詞(吕居仁作其祖志先人作其/父志有三子兩人通詩春秋)
祖禰碑銘在階庭經術長宦塗欽撫字祠館歎行藏北
客多先契中原隔故鄉交遊真破夢哀挽不成章
　　　太尉武泰節度夀昌侯挽詞
漢數當時盛唐知餘慶家至今猶相衮從昔建髙牙隂
鄧何勞擬崔盧亦漫誇南來方再世閥閲本京華
乾道風雲際公持繡斧初既為澄獄户常憶使穹廬主
聖元無隱官邪可痛鋤閩山江浙水屈指事堪書
晩節齋壇拜勳名已四朝開邊屢銅虎告弟僅金貂壯
志自難已英魂孰得招中原諸老盡江海聽吹簫
　　　江西趙漕送丞相行狀索挽詩
歎息經邦志恢洪發大魁兩宫傳眷賞諸老競招徠雨
露銓衡際風雲史館開宗英圖一相盛事却生哀
全蜀欽隆委閩山兩帥華中權收節制入告罄忠嘉宣
輦猶持柄垂簾竟報麻奮身扶日手國爾信忘家
任道崇儒素虛謙不近名門庭規以睦塗路畏夫清世
固推源委人今孰統盟皇明酬䘏典四表亦歡聲
　　　李信州挽詩
一自南臺酒公今成古人方期千載事豈料百年身從
俗心良苦安時志欲伸稽山歸旐颭我淚亦沾巾
家世既如此為邦可謂賢亷名前後少儉德始終全時
喜政平矣吏嫌民晏然下車雖未久遺愛玉溪邊
　　　吳雷州挽詩
睦信推潛德饒封代有成海康開郡紱淮甸入廷評進
劄誠良遇蠲輸惜重征誠齋廉茂薦尤足動簪纓
氷壺時泛玉水宿更雲莊捐館嗟何憾移庵得所藏開
田期族衆濬港見流長普濟名陂意南中保衛方
　　　耿和州挽詩
歎息餘光舊吾翁識此公後來持帥閫勇退有髙風示
疾帶湖上真祠崇道中傷心華山路松栢窆幽宫
右學騰髙第掄才閤䇿尊一心依日月無力正乾坤挿
帶環宫陛蕃宣復塞垣遺芳餘慶在猶記笑言温
　　　何信州挽詩
憶昔絃歌盛臨歸送以詩恰如前日事又作百年悲蒼
嶺新阡逺靈溪舊治思悼亡猶未殯丹旐忍參差(内子/猶未)
(卒/哭)
家族開王社婣親滿帝京紫樞推玉友青瑣本氷清勳
業持荷近才名折桂榮從兹纔得路胡獨止專城
　　　趙吏部挽詩(餘干丞相子李/敬子作行狀)
克保家聲大脩明國論難退閑聊激懦辭召豈圖安入
館纔郎省髙科合世官同門名士筆留狀後人看
　　　潘太博端叔挽詩
歎息詞場舊凄其三十年訓言猶在耳輩行敢隨肩師
友真凋落交親僅接聨何因置芻束東望只澘然
　　　竹院晁學士挽詩
主客文風在家仍竹院名有孫宜世禄廼父今公卿事
至不如意人應為失聲傷哉蒿里去書劔竟何成
歎息通家舊姻連豈異鄉江南流寓久濟北老成亡健
筆餘牋翰髙歌付酒觴鵝湖玉溪路無復見徜徉
　　　挽呉九伯豐縣丞詩
徃者靈溪路君嘗過我廬相期千載事竟欠一行書論
定終何有生平合自如九原不可作宰木夜臺虛
養志年方盛持身德已明一官雖未達百嵗豈銷聲師
友嗟零落賔親自送迎翩翩丹旐逺老泪亦須傾
　　　挽江浦縣丞鄭公詩
寂寞同州守衣冠葬玉山國家遭禍變臣子不生還異
域城應在中原路尚艱有孫纔九品本擬上朝班
䘏典勸天下諸公譽更多傷心立門戸遺恨滿山阿猶
記交情舊時將詩句哦浮生如意少薤露忍成歌
　　　魏知府挽詩(邦建侍/郎之子)
先正聲猷在諸賢競挽推蚤年知振厲中道惜裴回論
建何老識文詞豈小才近來耆舊盡徒與士生哀
歴歴親言話長懐逸老堂典刑杯酒外氣象簡編旁有
子真源委何人更𤼵揚宣風覺庵地霜露鬱乎蒼
　　　都漕陳侍郎挽詩(思/誠)
赫赫相門舊龜峯照玉溪豈云名宦達殆欲古人齊文
物禁林上光華使節西黄金横帶處新築乃幽棲
尊酒游行地凄凉僅隔年傳聞當勿藥却報卜新阡哀
挽嗟無及忠言孰為宣彼何兵弗戢去國記翻然
　　　吳德夫侍郎挽詩
葵軒鑪韛大成鑄幾英才絶歎長沙久常欽蜀道回豸
冠千仗聳鳬舄九關開持漕西江日深慙過我來
不為盆盎淺直欲挽狂瀾下士謙何假崇師歉未安只
今那復有從昔信為難見説清閑甚無錢可蓋棺
　　　徐文子侍郎挽詩
分教隨為大公能過我廬縉雲嘗和句湓浦近收書天
府人間仰甘泉帝所除無髙情復見官路竟何如
承華推舊學鴻翼本髙飛次對恩空在還官事已違雙
元今孰並髙士古猶稀應有交朋老泉溪泪濕衣
　　　挽胡團王先生詩
在昔從諸老于今失此翁貌莊知德性身退仰髙風制
宅規何逺藏書意轉隆雖非官可貴自與道無窮
著述欽成説叮嚀憶緒言不期捐几杖無復賁邱園行
旐村前路豐碑屋外原形容慙識淺相挽只聲吞
　　　舒彦升監簿挽詩
不作驕浮態還同謹厚為决科將顯大脱選復逶遲漕
幕雖論薦朝班僅取知相看豸冠聳忽聽薤歌悲
起家榮宦路紀墓重鄉閭忍見交親語應求耆彦書成
名常自美遺範久何如東阜田園在西山縣郭虛
　　　陳宣撫待制挽詩
百尺樓髙卧宜乎造物遊衞青開幕府李廣不封侯世
界乾坤在邦家嵗月流遥知水心老歴歴志諸幽
到眼交朋少前頭師友多膠庠一騰達臺閣合婆娑混
迹談諧爾成名字畫何隆興乾道舊零落幾山阿
　　　李正之丈提刑挽詞
猶記登龍日分明捉月仙精神超物表才術本天然符
節多遺愛璽書行九遷豈期歸蜀道乃爾閟重泉
耆舊今零落風流近所無歌詩到元白字畫逼歐虞為
約言猶在收書德不孤階庭知有子慶澤自相符(公作/墳約)
(先公跋之公在蜀/收書將為義學)
　　　余寺丞挽詩
仁宅居郊秀儒科載世清致君纔列寺教子亦專城寵
數垂車佚恩封進秩榮逢辰俱動色厚夜失吞聲
恪素安時論謙洪陟宦塗飛鳬應縹緲峩豸乃踟蹰玉
水流深𣲖靈山擁壯圖豐碑看隴首大隧錫龜趺
　　　俞麻溪挽詩
哀挽麻溪上人皆説此翁平生多義事終古盛儒風湍
石推名族清湖想舊功瑞雲松桂滿寒露濕碑豐
　　　黄都幹挽詩
歎息凋零舊江城北客稀宦塗誰衮衮里社獨依依曽
決文闈勝纔從將幕歸清霜吹夾路老涕亦須揮
　　　東陽郭德誼挽詞(吕祖儉志朱熹/銘徐元德述狀)
赫奕汾陽後才華冠里中一官難未偶五福合無窮賔
接師儒意興揚禮義風不亡知有子嘉譽發諸公
閭里應哀挽佳城閟九泉素車行靡靡丹旐去翩翩腸
斷西沉日淚流東逝川空餘書劔在石洞貯風煙
　　　哭趙子夷縣丞二首
海内宗盟盛振振乃好修傷心終契濶回首近從遊才
學年方壯聲猷志未休人琴遽如許歌罷玉溪流
病阻躬臨穴慇懃寄此哀嚴霜著松栢寒日轉蒿萊千
雨應俱集一詩慙匪才致芻徐趙在(彦章/昌甫)亦足慰泉臺
　　　宋和仲挽詩
舊話無人説南遊事益暌田園落吳楚鄉社失青齊道
院松風在佳城薤露悽衣冠典刑地遺恨滿霅溪
　　　宋柳州挽詩
清德鄉閭冠嘗思宋柳州故家猶有後季子更無求世
業終能守生涯僅足收傷心徃來地翩旐土岡頭
　　　余四一隱君挽詩(伯□之父伯臯云已求/文叙於葉正則侍郎)
委蜕竟觀化忘機豈馮生閑亭非故步佳叙是修名有
子庶緜逺無官底重輕遥憐小水寺松路鬱深清
　　　哭方伯謨(士/繇)
平昔意翛然閑吟肯自賢貧應聞苦節學亦得心傳路
滑籍溪上草深雲谷前何時奠鷄酒為滴到重泉
　　　哭潘恭叔宣幹
憐我山之澗髙軒昔再過人生倐長徃天意竟如何德
學知能紹儒言信不磨春風青宿草宰上想坡陀
　　　哭吕三
東南駐驆地近嵗少狂言誰謂長江上又招遷客魂歸
由徐穉舍葬附阮孚墦寒日松風起妻兒獨泪㾗(喪從/洪井)
(歸墳在明招/山阮孚墓側)
　　　哭斯逺
彤庭將賜第疾病已纒之藥裹自無及朝衣誰為披識
髙空宛轉意廣竟參差只有章泉叟與渠收舊詩
　　　南豐宋郎中夫人曽氏挽詩
奕奕南豐氏新碑見母儀相夫郎省日從子法曹時懿
美人皆仰隆恩世所推流芳當益大雙鳳印纍纍
　　　俞夫人楊氏挽詩
徃嵗登門日庭闈見淑稱從夫期鼎貴有子定登瀛鸞
誥恩榮在魚軒夢幻驚誰歌蒿里挽寒雨和松聲
　　　江尉挽詩
有子承家美能書已薦賢葛塘成别墅嚴瀨亦同川意
本功名逺身猶爵命遷臨終言不亂雲繞寳華天
　　　陳太平挽詩
相業冰溪望明公實妙年方看回舊觀乃復閟新阡才
學時爭美聲華士更傳發揚文正諡尤動九重天
歌酒追隨地名園記昔游升沉嗟潦倒哀挽為悲愁自
出推王社友于纔郡侯聨翩期禁近何意遽浮休
　　　徳源訪乳泉問吕紫薇墓
我記乳泉路古橋歸徳源寺何知雅俗僧僅可寒溫砌
斷蘚痕澁崖枯塵迹昬紫薇青嶂合秋樹葉初翻
　　　監倉趙十忠訓挽詩
先契俄三世新交僅七年於中雖斷落方始要周旋志
勇科名換身勞疾病纏壽藏留石窆耆彦定銘鐫
經史閒常説詩文喜或編見賢知尚友憂國問籌邊宗
室多名世莊家喜有年崇公元盛大郡從已騰騫
　　五言長律
　　　尋詩按酒
抜卒尋詩將同朋按酒兵巢由空自洗沮溺向誰耕城
市時來往鄉村日送迎任之多論秀分矣只編甿上郭
如拳大南溪指掌平醉隨吟力去歸𨼆紫雲生
　　　贈趙倅
老去懐𤣥英冠塵已滿纓宦遊雖降志棲遯實留情幸
以此身在何由得眼明相家逢别駕仕路合專城敢謂
融尊滿而同孔蓋傾不嫌林竹逈却愛石泉清舉扇風
襟豁停杯月面輕銀潢㵼天𣲖詩就玉繩横
　　　送鄭盱眙
羊陸規模逺龔黄政事多剖符欣委寄視篆欲如何秋
入江湖道寒生淮泗波提封新保障對境舊山河吏蠧
應銓擇民窮藉撫摩蕃宣歸爼豆盟好戢干戈才大知
誰識詩成想自哦風雲嘗負劒雨露憶鳴珂緩帶從簪
履凝香接綺羅雅懷今鄭谷壯畧古亷頗(按此下疑/有闕文)
　　　張禮書帥隆興
國是古難定公胡亦帥藩勞懷雖禁路雅志已邱園在
昔從諸老于今盛一門便藩方異渥勇退復明恩家學
資經緯儒科得本原等閒為出處何必較騰騫致主丹
心在憂時素髪繁紛紜誠蟣虱變化任鵬鵾華閣猶前
席洪都漫左轓建牙儀甚偉分屏望還尊持槖嘉謀略
横經妙討論皂嚢懐直節青瑣務忠言紬史知無隱明
刑信不寃治纔和上下力可正乾坤收斂當侯閫迢遥
逺帝閽九遷由簡抜三入匪趨奔落落終難合悠悠實
易昏歸應思賀監到日記陳蕃自歎驅馳困誰能顧盻
溫春風動行李只有夢隨軒
欽定四庫全書
　澗泉集卷十　　　　　　　宋　韓淲　撰
　　七言律詩
　　　西山道院立春日
春風吹我上箯輿山路梅花已雪如道院閑尋舊題句
故人不寄一行書物華滿眼知春至世事裝懐逼嵗除
猶喜重来有佳伴何妨相送入樵漁
　　　晩春
幽砌疎畦送晩春水流山静見閑身行吟散去風光好
熟睡醒来雨氣新木筆豈非濃意態石楠終是淡精神
鶯聲圓處鵑聲急景物要之不負人
　　　春日
紛如殘雪墮梅梢門外春光入栁條嵗事肯隨人意改
時情空使客魂銷山圍古屋地還僻水拍孤城灘復髙
鷗汎鳥鳴聲自好一巾華髪任蕭蕭
　　　惜春
惜春惟付酒杯深不特年齡老鬢侵花柳共隨人酩酊
軒裳秪覺我崎嶔數家突兀迷深谷一澗連横出茂林
行遍東鄰與西舍弄雲初日見啼禽
　　　八月
山林風雨便清涼待把鄰家社甕嘗到手自應無美惡
囘頭誰解别斟量深居但覺秋聲起􁆐睡焉知夜漏長
未老得閑今又老牀頭書册漸相忘
　　　人日
人日春来又兩宵梅花開盡已飄搖愛閑多病有誰問
偶景獨逰無自焦門外溪山猶淺淺床頭書册謾昭昭
細看榮辱雲翻雨未抵幽棲水一瓢
　　　熟食日
清明寒食牡丹紅江右無人記洛中隨分曲欄皆一種
任他荒徑亦成叢百年流落推遷景一代興隆造化功
誰識名花有姚魏數枝單葉倚晴風
　　　二十九日寒食(案詩四首□一首見/五古二首見七絶)
曉色濛濛淡淡烟花間行過小溪邊人家寒食當晴日
野老春逰近午天吹盡海棠無步障開来山柳有堆綿
呼兒覔友尋鄰伴即看村農又下田
　　　清明
欲賦春華狀不成微風微雨又清明殘花滿地偏饒笑
髙柳插天如有情百嵗光隂誠鼎鼎一生懐抱强營營
相思真隠山前路寒食酒杯終日晴
小院春隂滿檻花淡紅微緑自芳華簷前落日蜂兒聚
簾外東風燕子斜修褉人尋詩事業清明天與醉生涯
一樽莫負流觴意夢到蘭亭興亦嘉
　　　重午乏酒戲成
小樓清坐意何如休沐雖閑歎索居解粽未忘良夜飲
研朱猶作午時書風生暝色天横幕雲捲晴光月吐梳
朗誦離騷撫空案獨醒笑殺楚三閭
　　　重午
年年重午泛菖蒲兒女搔頭亦篆符忍復研朱如羽客
懶能切玉醉狂夫長歌楚些寃何有却憶山人諷已無
田里蕭蕭方渴雨小軒清望老懐孤
　　　七夕次韻仲至
鈎月迷雲殢栁梢雷聲收雨轉晴宵從教冠盖填京國
得似兒童遶市橋玉漏沈沈傳底恨銀河耿耿瀉無聊
政須百巧從天乞嬾和閑吟聴夜潮
　　　七夕
今年七夕最淒涼謾埽天階試炷香猶使兒童覔𤓰果
懶隨風俗曬衣裳緱山何在歸寥廓河鼔傳聞墮𣺌茫
百拙已成那得巧年豐只欲更時康
　　　九日
老眼當今萬景隨登臺殢酒不闗詩從教四野風烟合
未必荒園草木知玉岫插天開岳頂水波流月照江湄
一巾華髪吾何醉故舊攜壺汎菊時
　　　又
酒不沾唇菊又華荒苔何處落烏紗微官汩沒其誰問
多病尫羸只自嗟山遶層城明落木江連孤嶼漲平沙
空餘能賦登髙意一笑西窻日未斜
　　　九日列岫
試傾濁酒汎黄華節物於人自可嘉一上荒臺供逺目
更邀閑客墮烏紗蕭蕭霜樹明晴晝𨼆𨼆烟汀入暮霞
醉裏只多今古意要知秋色在山家
　　　九日不飲
風光流轉又重陽午夢初囘意愈傷時序肯隨人境異
江山空對晩天長年華冉冉秋將老物色班班菊自香
雖少一觴還一咏恍然身世立蒼茫
　　　日破曉攜兒姪上前山佇立佳甚
懐玉鏡臺開逺晴靈溪葛水去無聲園荒不礙慿髙立
徑側何須委曲行露氣已濃清可掬日華初上畫難成
閑居九日依辰至舉俗胡為亦愛名
　　　㳄韻昌甫九日
薄寒中人秋氣清山能髙絶水能平獨憐佳節迫吹㡌
誰可東籬嗅落英盡道詩家有昌甫每逢勝處説淵明
鬢毛垂領蕭蕭白應任雨風隂復晴
　　　除夕呈仲至
小至才看語夜深嵗除寒雪復闗心交逰每歎難同話
親舊相逢且自尋爆竹儘教鄰巷響屠酥先付小兒斟
崇朝又是春風起急景何由不緩吟
　　　正月初六日
開年逐夜聞山雨陣陣聲催一様春孤枕自聴元不惡
虛簷誰謂便能新門前有客尤全美園裏無梅益固珍
水活正添幽澗渌草生纎嫩亦初勻
　　　正月十三日
南山春雪未全消路並浮梁步石橋深緑漸歸髙柳葉
淺紅初上小梅梢峭寒寺院鐘聲起昏暮人家燭影搖
一夜東風吹酒醒夢囘花月是元宵
　　　十五日晴窻
絳霄誰復記宣和燈市錢塘未覺多香動軟紅迷錦繡
醉扶嬌翠入笙歌南來漸向百年久北望其如前日何
門外兒童正呼笑小窻晴色且吟哦
　　　二月一日
一山春雪見梅花渌漲溝流浸草芽縱著峭寒雖較冷
不禁暄日便争華逰蜂未放迷深樹囘雁初歸泊淺沙
步轉横橋已孤絶奈吹香處隔鄰家
　　　二十二日
年過半百身何用猶有春來不世情夾岸桃紅仍柳緑
漫山月白與風清狂朋怪侣難收拾騃女癡兒易長成
老把一杯生日酒待呼沮溺耦而耕
　　　二十六日
雨雪綿綿春欲深鵞湖石井舊登臨經行為我躊躇立
俛仰知誰放曠吟髙爽山川無起滅卑喧人物有升沈
青鞵布襪茅柴酒花栁中邊惜此心
　　　三月初二日
楊栁隂隂上小樓牕中逺岫夕陽浮棋聲競處偏饒笑
酒味醺時未肯休多病故應驚獨老一閒消得許多愁
清和莫放春歸去好事人須惜此逰
　　　三月四日
三年寒食在山中栁自青青花自紅寓意本期詩得䇿
推愁殊覺酒無功消磨故態全然别冷落新交轉不同
原上子推將隠矣且呼餳粥對春風
　　　初八日
轉覺春風滿鬢華冷烟寒食動梨花年年縱有心情在
處處寧無語笑譁澗水細翻晴浪急園林微轉午隂斜
數聲紫燕芹泥濕又入前村八九家
　　　十八日
一年難得是芳時花栁暄明易滿枝人處其間無不有
事思以徃摠何宜清和天氣雨頻斂冷澹風光日緩移
交道從前要申固惜春固可共尋詩
　　　十一日
八年山澗送春歸流轉風光欲告誰草野其間無别種
芳華之外有殘枝燕鶯蜂蝶偏他好雞犬牛羊不自持
溪北溪南交舊在輕雷吹動雨成絲
　　　七月旦
才鼔南薫又得秋中林清雨洗還幽舊交到了終餘味
新話從來不奈愁末利潔香花未減芙蕖酣豔葉方浮
棋盤酒斚從容地風物滿軒能㑹不
　　　晚來
晩來無處不西風散入千巖萬壑中叢桂香邉烟羃□
疎桐影裏月朦朣等閒散歩情何限隨分微吟苦未工
秋色秋聲已如許更慿髙處目飛鴻
天乃揫歛作深秋斷港囘溪水亦収明月已圓雲淡薄
西風初老雨霏浮青鞵布襪隨宜過白酒黄雞有底愁
北客登臨多話舊只今楚尾是吳頭
　　　二十九日
中秋過了重陽近不是騷人愛楚詞鐘鼎山林元自若
精神心術復誰知長江湛湛吹楓葉三徑皇皇把菊枝
宋玉謾悲陶令醉我何杯酒嘯歌時
　　　閏九月旦(按題云九月詩曰春/山疑九字有訛誤)
春山無伴怨傷神故作幽期一兩人花外水田看白鷺
松根髙冢問麒麟初非此叟其逰淡終是諸賢所趣真
雨氣忽生歸去晚新詩改罷滿壺春
　　　十二月六日
小園梅樹已吹花山映疎林水映沙風信不禁時動蕩
雨絲維見日交加雖無清影為吟筆猶有繁香在物華
我老一杯隨意飲數聲歸雁落天涯
　　　十六日
雪飛三日暗烟霧雪住三日埋氷霜盡道春來湏觧凍
不疑臘盡未囘陽樓䑓矚望猶如積城市驅馳殆欲僵
辛苦農家應擊壌遺蝗入地麥青長
　　　連日暖甚(按此詩五首其/四首見六言)
日暖既愁添疾病霜寒將恐壞収成石田未必倉箱足
人境還湏氣體平薄晚閉牕危膝坐崇朝開户放身行
一冬飢飽渾閒事安得淮南草木生
　　　晴景
曉烟初净雨晴時膩日偎風不自持温厚便饒多著蘂
輕肥全藉畧開枝其間小院桃遮户此外孤村栁隔籬
香撲酒旗吟莫盡艷明歌管醉方知
　　　十四日竹居翫月
栁垂田水浸籬橋月上蒼茫影動摇秋不為他人事改
時間徒自客魂銷歌聲感耳如何夕酒力熏心匪一朝
推枕覺來風四起凉侵雙鬢髪蕭蕭
　　　同鄭一過方齊又往山堂初夜微風雨作歩至城外
得雨逢秋一醉同老身隨處為從容笑花齋外言談久
桂樹門邉歩武通漫挾兩兒常兀兀既來三友莫怱怱
夜凉共踏朦朧月贏取歸橋滿袖風
　　　經月少雨無雷連日方聞之
雨隂經月未聞雷風駕濃雲電倐開天盡熒熒横屋去
地髙殷殷下簷來浪明潮海瓊瑶碎聲撼山林翠碧堆
暑氣便囘梅氣潤老農無復慮田萊
　　　喜雨呈三衢蘇大使君
震雷飛電起雲霓想見鈴齋閔雨時十里頌聲傳道路
萬家和氣舞童兒眷隆芝檢聞歸詔恩浹棠隂有去思
行客為公停桂棹坐看豐稔喜成詩
黄門事業到公傳待月軒中世有賢剖竹少勞麾㦸外
持荷今在冕旒前文華自足窮三古政力誰知即九遷
潁上通家今㡬許喚囘舊觀属蘇僊
　　　苦雨
隂隂天氣恰如秋雨密還稀不斷頭積土縱横聚蚯蚓
敗牆零落上蝸牛支頤習静猶成趣搔首尋思只伴愁
安得雄風埽雌霓滿湖晴日弄扁舟
　　　留連三宿將出山社雨甚至二十一日
社甕同傾酒易深留連風雨為沈吟興言大扺多懐舊
何事如斯直至今下榻新窻還扺掌扶輿舊𨼆只闗心
歸尋來路村村栁餘靄春空日半隂
　　　十六日終夜雨
雨簷經月不通流一夜垂垂得滿溝塵斂小園應菜甲
地甦長畝見禾頭暑消未足添吾詠嵗熟當能解國憂
少待甘霖遍江海老夫亦欲具扁舟
　　　初十夜雨十一日大雨呈趙守
醮事初嚴雨已傾神車西上百川盈坐令田里三農喜
身見邦侯一念誠歡動追鋒歸禁近福迴眉夀奉親榮
鬱攸洗浄餘氛後開士畫傳禪月清(聞摹禪月/所作應真)
　　　夜坐雨聲
山静蕭蕭吹雨聲葉爐無火有燈檠潛神試數出入息
專氣不聞長短更坐定布衾疑地煖起遲紙帳失天明
年來白髪身為老齊物篇成亦强名
　　　夜半聞雨聲清甚
雨聲催我夢華胥清氣於人便有餘惟適之安非素隠
不容何病是閒居茶烟未了歸真覺香霧初横切太虛
却憶華山陳處士惘然推枕聴階除
　　　雨思
寂寂無人倍覺秋雨聲風色驟還収髙林背日孤城脚
細草堆烟古渡頭中夜荒雞劉石舞上林飛雁子卿愁
相看籬菊嵓花後華髪清尊可罷休
　　　閏月八日雨
一雨山林方始秋世間休待我囘頭心雖未老何須壯
身自長貧不用愁滿地烟雲終淡淡數家雞犬也悠悠
木犀開後菊花𤼵隨分杖藜尋酒篘
　　　二十七日雨意如秋
一雨山林又近秋亂鵶鳴處已飂飂聲連簷溜更初滴
氣撲庭隂曉未収爍石炎威真可畏著人涼意却生愁
西疇想見芃芃矣且問今年早熟不
　　　立秋後一日聞雨
秋來便覺雨蕭蕭涼入西風百慮銷夜静竹窻聲自起
晝閒松院影長搖苦無車馬能來徃却有樵漁破寂寥
澗水已添流漸逺市塵渾不過浮橋
　　　連日大雨秋已如許
連朝秋雨起秋風夢覺吳山第一峯離合亂雲思過雁
去來斜月聴吟蛩寂寥髣髴天容澹搖落相看野色濃
寄語騷人模寫取登臨佳處更從容
　　　二十六夜大雨達旦
熟睡俄驚簟未収披衣側坐且搔頭颼飂隔屋聴吹瓦
滂沛連牀定滿溝曉起見山全帶霧午晴㳂澗尚周流
新涼秔稻農歌處共喜開禧第一秋
　　　十八日小暑大雨
申禱山川便作霖耘苗時候想田深且欣小暑能如此
更願新秋得似今早稻欲花將就實晩禾成葉未抽心
天應不忍焦勞意直自初栽已望隂
　　　苦旱
望雲渴雨驗朝霞不但田家更國家兵食固難資寳貨
民飢豈為用泥沙一邱一壑自棲遯百巧百窮誰富奢
水旱是天祈是我山川靈響本無差
林熱江渾其奈何冷菰寒玉漫詩歌南逰禹穴古能㡬
北望神州兵又多畎畝乏財愁折帛倉場儲粟仰秋禾
幽泉坎井徒争汲盡日驕陽過碧蘿
孤坐焦心氣不甦炎風畏景逼頭顱澗流已斷無萍實
園圃俱荒失芋區絺綌縱施衣復汗簡編雖近墨難濡
人嘲褦襶交逰絶頭白昏昏髪懶梳
嵗晩霜天雪夜時地爐無火亦頻吹如今旱殺熱難過
以昔窮忙寒不知嵗月只隨時變換乾坤徒使氣推移
馮生衆庶真何謂翻手為雲雨亦竒
去年水溢愁無地今嵗旱乾唯吿天潤澤且為南畝計
清涼終作北窻眠師興而雨春秋傳星有好風洪範篇
上郭橋頭看競禱大霞宫頂記曽遷
　　　正月十日雪
雪花飛我讀書林松葉梅梢自賞音莫問侵尋春事近
肯教容易嵗寒駸擁裘鶴帳眠方熟抱膝雞窻興愈深
更唘柴門喚鄰曲伴題冰柱共清斟
　　　雪氣
連山烟霧起層隂混混沄沄雪氣深直面樓臺開逺寺
驚心人物話平林花街車馬何曽少茅屋塵埃轉不侵
吠怪從渠走羣犬鴻冥初不礙遺音
　　　探雪
芟削蒿萊見緑苔扶疎竹影待梅開風生野色蒼蒼合
日轉寒光冉冉來髙步芒鞵時躑躅横拖藜杖且徘徊
斷鴻飛過霜禽下清絶山根與澗隈
　　　和仲達雪詩
屋上未融寒尚力山頭微積凍難開照窻渾似月侵夜
落酒只疑酥滿杯蓛蓛剡溪粘短棹重重庾嶺壓疎梅
新詩韻度慰岑寂仰歎吾人殊有才
　　　下簾兀坐詠雪
紙簾垂下竹爐深火白燈青窻氣侵但可吟哦經我手
不須斟酌問它心天寒頻嵗無飛雪地煖連朝有積隂
萬逕千山蹤跡外躊躇足力詠投簪
　　　雪
常時小至多無雪今嵗纔先七日飛不待禱祠知帝力
要為豐稔𤼵天機包羅草樹孤城近彈壓谿山小市稀
本自倦吟仍止酒漁樵何事破寒歸
　　　雪作㳄邱簿韻
萬里江天雪意濃艤篷覔句愧諸公相逢不數山隂夜
酬唱難追正始風一飯已形雲子白舉杯更瀉真珠紅
片帆西上君須記興在逺村丹樹楓
　　　㳄韻仲至雪
寒力嘘雲積漸生倚梅偎柳大多情望迷鳷鵲光先起
戲就狻猊勢亦獰字字添酥驚怕晩絲絲弄粉惡羞明
謫仙簷下人誰畫更著飛花舞落英
　　　雪天
雲意昏明欲雪天冷風吹葉滿流泉短簷半影荒荒日
曲逕微籠冉冉烟山色不嫌靈運屐溪光先上子猷船
林邊喜有春消息梅㸃長梢已粲然
　　　喜雪上丁使君
臘前三白數年無田里歡呼聴我徒顧歎閒身何用矣
瞻言老手盍知乎茅柴縱熱慵杯煖鉛槧雖荒忍硯枯
袁巷㶚橋空廣譬只宜煎水對茶爐
　　　㳄韻教授喜雪
臘前郊後豐年瑞和氣祥風帝所祈吹作六花殊未已
釀成三白更何思列城黎庶窮無告幽谷畸人飽可期
眼底玉谿真樂土坐銷愁歎合吟詩
在昔君家信不癡剡中髙興尚何之一時雪月寧須我
萬古溪山更屬誰歡動梁園雖共樂困安袁巷本相宜
衝寒應見前村笑冷蘂疎梅又㡬枝
　　　雪消
雪晴如雨滴茅簷近濺横飛逺復霑風定漸和歸几研
日斜微透入書籖也知坐久須還起便覺爐深不用添
麥隴髙低應更潤青青整整動纎纎
　　　日雪
閉門忍作袁安卧一笑山隂訪戴行溪汎小舟吾亦懶
履穿東郭孰忘情飯炊因酒矒騰去睡覺思詩宛轉成
莫道農田喜三白皚皚何地不争明
　　　雪晴可喜
雪後春生日氣晴梅根蘭葉喜駸駸亟圖賸賞那無興
轉覺倦逰非有心髙卧袁安嗟徃事生擒元濟報佳音
明年脱綬乗潮去舟過釣臺尤要吟
欽定四庫全書
　澗泉集巻十一　　　　　　宋　韓淲　撰
　　七言律詩
　　　徑山(二十一日比年寺火獨遺國一和/尚塔院及明月池耳他皆再建者)
明月池頭國一禪殘僧依舊占三椽薰風正緑門前樹
積水都清澗下川坐斷千峯因底事身輕百刼本何縁箯
輿有客登臨久齋罷茗盂香散烟
　　　平山
章泉粥罷上松關野逕田塍直復彎迫晩詩翁來欵曲
同時坐客亦躋攀誰云身外無窮事自是人間有許閑
夢兀箯輿忘逺近午風晴日已平山
　　　山静
山靜不嫌雞犬聲閒身隨意了隂晴柴扉終日其誰問
梅逕有時還自行一曲澗流雖淺澹數株花蘂甚分明
牀頭周易初無恙酒困茶醒底用情
　　　山林
山林終日掩柴門近聼風聲逺對雲粗有稻粱供伏臘
尚憑雞犬報朝曛氣非身外無存想書在眼前多見聞
客至不勞閑酒食一甌茶炷一爐熏
　　　葛洪川
葛洪川畔試尋詩圓澤精魂世孰知但見野僧相指㸃
獨憐游子轉傷悲湍流澗水侵苔蘚磊落山嵓拂樹枝
我亦賞吟風月爾人間今古信如斯
　　　二十八日宋家泉頭
每逢泉石必從容閒過吾廬絶澗東簸弄泓澄看硌确
盤旋窈窕喜䝉籠近村欲雨無斜日逺岫歸雲有陣風
白酒釀成誰酌我濯纓洗耳不湏同
　　　春泉
幽伴無人話采樵老身何處可逍遥閒當曉徑誰争席
間或春泉自一瓢煖靄欲銷遲日在輕風徐起亂雲飃
才情今古能多少未必巢由不見堯
　　　山行
家住踈踈短短籬並山支徑自登躋寒雲四垂天慘慘
老木環鎻風凄凄身從荒園叩古寺眼暗孤城帶清溪
尋僧與客少談勝興罷歸來烏夜啼
　　　初八日登前山獨坐乆之
隂隂秋與白雲浮山近林深上上頭千里纔成萬家邑
百川分繞一方州其間雞犬㣲茫處此外鵾鵬莽曠遊
明日黄花是重九更尋橋月看溪流
　　　夜同處晦霞山(案詩三首一見五/律一見七言絶句)
春來不道梅花好古觀荒林並晩晴一一枝間見生意
重重影外落寒聲酒因人勝舒徐飲詩待客吟蕭散成
扶盡墟煙横野水暗涵深緑起踈明
　　　次韻晁仲二同倉使遊靈巖
使華春入梵王宫仿彿工顰在眼中邂逅五湖應自適
縱横七國漫爭雄一時賔從歡無極千古興亡恨莫窮
空鎖靈巖舊蹤跡畫船贏得滿篙風
　　　同昌甫遊瑞應峯一宿次韻
十載嘗同望此山雅懐幽意頗相關豈期苔竹隨公去
應笑錢塘見我還洗夢唐人詩句裏驚霄前哲石碑間
秋風古寺一盃酒老覺心情只欲閒
　　　過南豅
艤舟溪岸入山居步穏秋原木影踈盡日極知無市井
此身終是樂樵漁鳥聲自占庭前樹嵐氣時侵案上書
尊酒故人情味别留連應喜到門初
　　　自永豐玉山囘宿南豅
章泉風日來時路烟雨南豅歸去時已過重陽猶菊蘂
又將十月忽梅枝周遊放浪家家酒展轉流連處處詩
信道山間深更好儘閒尤與老相宜
　　　初六日歸汎南豅已三皷矣
乍凉天氣翠煙霏多少林花露未晞十里幽香秋醉去
一溪新月夜吟歸豈無僧舍居髙逺定有人家在𨼆㣲
夜半鶴鳴猿嘯冷灘聲嗚遶釣魚磯
　　　二十六日送曾守遇伯輝於南豅
周瑜𨼆地春曾住秋以為期玉斗遊只道參差無此適
要知拓落有何謀經行二姓忽相聚輾轉一身終自由
四樹木樨花正𤼵幽香隨䖏且忘憂
　　　晦日衝雨過同官趙大小樓眺望江山
一樓煙雨更横江吳越蒼山入混茫霽色未分無逺樹
潮聲初過有歸艎檐楹髙處閒登眺市井中間任廹忙
日日癡兒了官事暫時相賞試持觴
　　　登一杯亭
當年丞相一登臨酒畔峥嶸萬古心重整乾坤歸廟社
却留嵗月在山林荒尋野閣甘棠蔽名占高臺峴首深
見説治中新築就肯堂三歎有遺音
旄麾誰不典方州何事邦人記昔遊時令縱非名轉盛
靈山如畫水西流吾儕只得詩模倣爾輩焉知酒拍浮
却憶環滁最佳處醉翁亭子至今留
　　　飯後乗日過東家
霜晴已是探梅時野趣軒茶更合詩才出門來唯獨往
不看山去亦何知試聽石瀬無塵滓如覺林梢有好枝
心與眼明知興熟朗吟惟老轉相宜
　　　十三夜擕杯浮橋㸔月
一輪秋月到天心此夜全無雲片侵雅静每於閒後見
孤高難向閙中尋漸圓漸好形神正愈大愈明精氣深
最是溪間波影裡金光摇動玉沉沉
　　　十一日郡守飯靈山閣夜坐新浮橋月中
使君襟抱中秋月閒飲賓僚醉野人倒載去尋高閣古
落成未試一橋新山城明嵗當回首雲路兹時好𤼵身
喚起嫦娥駕輪玉不知何處著纎塵
　　　十三日方齋
麥秋蠶月雨收晴城郭山林到處行不是惜春尋小醉
忍教投老轉多情啼鵑𣺌𣺌翻梁燕夢蝶蘧蘧出谷鶯
記取招邀一杯酒與君宜戲也宜驚
捉得春風住三日明年依舊百花香酒盃滿後同誰飲
詩句成時只自狂金縷聲銷非幻景玉華煙散任仙鄉
靈山翠滳氷溪水只這閒情話更長
　　　上乘寺
禾黍登場秋已深暮天寒日起層隂不論世路有夷險
但覺此心無古今黄帽青鞵聊自適髙山流水付知音
解鞍野寺黄昏後犬吠踈籬鴉滿林
　　　上富春灘
喚得扁舟一葉輕釣臺波上夕陽明固宜煙鳥知人意
只為雲山識我情篷日午前雖較熱帆風晩後却尤清
吾廬更在楚溪口歸卧北窻聼竹聲
　　　十六日至章泉水
山愈深時地愈髙春尋積李散崇桃林廬但覺無塵話
田里那知有載醪華髪蒼顔俱老大清泉白石更周遭
常年每厭居城郭時復從翁敢憚勞
　　　溪行
突兀荒荒漫挈瓶泓澄窈窈且揚舲隔山鷄犬三家聚
近水魚蝦一岸腥説夢休誇巫峽賦移文何愧草堂靈
交遊少得親相識臨眺多為舊所經
　　　擕秉垓千散歩
濕雲收動碧山空松葉桐花日影中開盡一軒無曲折
掃除三徑有幽通耘耔不厭農田雨流憇居多野水風
解斷浮航塵跡少葦間何地覔漁翁
　　　月夜間自東樓溪遊甚適寄吳推趙將
滿船載得髙溪月吹落東樓萬里風岸上未收燈火處
城頭初動角聲中撫懐定自閒相覔抵掌還知醉亦同
三百年來無此作謫仙飛過水晶宫
　　　過冠秋
來年要作冠秋詩今日花時合自知我覺為吟真老醜
人疑取酒若兒嬉收香宿雨初浮蘂弄色晴風定滿枝
莫道空山漫遺句傳家垂後有深規
　　　同世昌尋春
春風清曉尚㣲霜近午寒收日漸長步穏路平山滌靄
眼明溪淨水生光珍禽啼鳥猶能樂野草閑花亦自香
囘首紅塵是城市林間詩酒試平章
　　　晩寒散步澗上
支吾老態懶成言勃窣蹣跚試出門脚底路回籬外屋
眼前梅𤼵澗邊村雪霜欲下天回互煙霧不收山吐吞
歸到寒窻巻書坐地爐深火過黄昏
　　　晩立澗旁
水邊獨立㸔黄昏梅蘂能銷客子魂淡靄清鐘知隔寺
㣲風幽笛是前村牛羊徑路生寒色鵝鴨陂池裂凍痕
一種清懐幾多景鴉棲宻木更翩翻
　　　溪上行至傳庵蹊間崩石險澁幾踣
無酒無詩只意行水邊林下偶然晴緩移野歩㣲欹側
細比凡心儘曠平白髪去來同遯跡青春交往定蜚英
小庵供佛安禪地只合僧家一味清
　　　納凉濠上
夕陽偏占緑荷風夏氣浮凉酒滿鍾人勝不譏吾拓落
身閒何恨爾從容喚回今古風騷體消得乾坤運化功
只是靈山照氷水莫教憂樂係窮通
　　　同吳永伯行田宿小寺
冉冉春煙山半昏逺林荒草際斜曛人家幾㸃望中見
雞犬數聲何處聞不奈客愁驚晩嵗空餘詩思入行雲
青松影下歸來路野寺對牀還醉醺
　　　昌甫同汎舟歸宿澗房
山隂溪曲古何年今日南豅棹復旋夾岸暖風吹麥秀
釣竿清浪出魚鮮諸兒挈飲能迎勞耆舊談圍信解懸
放溜歸來月初夜林間應獨與翁便
　　　九日登跨鶴臺有懐
山頭跨鶴舊登臺今日那知我獨來憶昨儒先追杖屨
因嘗鄉老共尊罍呼兒且伴閑身徤好客何由笑口開
落魄使君王道甫幾回和月醉崔嵬
西風吹我上危臺鶴駕仙人跨海來雖少菊花猶破㡌
既多楓落合傾罍玉溪争瀉秋容淡靈岫森羅夕照開
老去悲傷易如許人心何若自崔嵬
　　　倚樓
湖山咫尺懶追遊獨倚危樓已白頭初夏風光還荏苒
乍晴雲物正飛浮長吟自可千篇在小醉誰能萬事休
轂擊肩摩争輦路不知虛度幾春秋
　　　鋤治山椒可置胡牀逺覧
荒穢誅鋤山徑開更於髙爽敞平臺眼明庶以閑登眺
步穏因之數往來載斸坡陁曽樹蕙縁通茂密待移梅
城南自是多幽處一曲今藏古澗隈
　　　小泊橋南書院(時入吳就/試注官)
欲浮一舸過東吳小泊橋南興有餘盡道乆懸髙士榻
豈知重見故人車詩家情味從來别書院言談分外舒
蓮實藕花秋露滴坐多題句轉清虛
　　　新闢小室自適
掃除閑室置書琴偃仰之間萬古心飯了欠伸因小憇
睡餘消散得孤斟輝輝白日回初暑拂拂清風動晩隂
門巷喜無車馬至傍簷時自聼鳴禽
　　　暑中思澗上之適
野趣池頭蓮正香潩泉亭上水生凉有時並舍閑題句
盡日荒園浪舉觴隘巷泥塗誰下榻一樓風雨自移牀
青衫白髪今何事苦戀明時在帝鄉(張乖崖與傅逸人/詩當年失脚下漁)
(磯苦戀明/時未得歸)
　　　玉田道中得詩二句因足之
秋晩晴原上玉田水邊林下過金仙寺鐘欲動黄昏月
野鳥時横碧落天萸糝人家皆取醉菊花籬檻亦争妍
三义路入孤村去九日閒投物外縁
　　　何山有蘇滄浪蘇玉局詩乃唐何楷書堂也
亭上清詩得兩蘇空留精舍作僧廬地因人勝合題句
山以姓知縁讀書一徑虛明連别嶼小溪清淺過平湖
笋輿少憇烹茶去轉覺秋來興有餘
　　　龜峯
繫船散策到龜峯人意從容景不窮㸃檢形容多變態
縱觀面勢更穹崇並邊幽草叢叢碧絶頂殘楓樹樹紅
山翠着人寒更早嵐光明滅鳥聲中
　　　悠然堂
公堂柱笏文書省日月青山在眼前吟到有詩端自肯
醉中因酒亦天全霜髙逺樹參差外風落孤鴻滅沒邊
却笑柴桑窮處士籬根把菊始知然
　　　趙十重整山堂南北蒼翠在望
水南常只見靈山城市誰曾顧此間空占巃嵸成晻靄
安能嵽嵲盡廻環髙堂知整軒牕静曲徑應多草木閒
眼界一親心更逺屬聨佳句不當慳
　　　同孟守出溪亭視漲和嚴觧元韻
滚滚溪亭雨未休偶陪小隊得來遊蠶桑時候將何望
燕麥風前信隠憂民力已殫誠易與天心非逺不難籌
果然香火開晴色從此年登定有秋
　　　周倅以詩來索翠㣲堂題因周韻為末後句
翠㣲分得閒風月再葺斯堂若畫圖舊觀豈專希白有
新題還擬汗青無隔林聞杼情何寄與客携壺景不殊
山上羣仙司下土蓬萊歸路莫踟蹰
　　　草堂為柴丈參議題
衝風衝雨傍孤城旋借籃輿上岸行零落交遊難屈指
崢嶸耆舊可尋盟共披莊列心何妙更話曹劉眼倍明
但願先生博長徤笑看犬吠與鷄鳴
　　　桃花臺(案此詩二首/其一見五律)
倚棹捫蘿歩古堤井邊池上訪招提荒荒草滿平原外
寂寂洲横流水西一葉小舟漁自樂數行髙樹鳥頻啼
人間俯仰仙凡隔丹竈空留占葛溪
　　　禪月臺
山路難嫌脚力登儘髙髙處又憑陵豈無道院燒仙藥
定有僧龕供佛燈一任薦紳多習熟都縁書册易因仍
屋頭巷尾誰連壁涼冷秋來老莫勝
　　　跨鶴臺(按詩二首其一/見五言絶句)
臺占溪南最上峯政成民樂得從容彼時髙李情如許
此地蘇丁事偶逢可是吾身羨輕舉肯令人眼溷塵蹤
昂昂紫府飛來處一片笙簫酒滿鍾
　　　次韻邱簿對碧軒
淡烟晴景鳥關關香淨茶甘宴坐間竹碧便冝終日對
僧清輸與一生閑此時薄宦經行地萬里思鄉夢處山
心寄飛鴻在雲𦕈數聲零落下滄灣
　　　題笑軒
伸眉為作笑軒詩胡廣中庸天下知展轉此身俱老矣
紛拏何事不兒嬉從教流俗千般巧莫受榮華一㸃欺
幾度歸來撫空案清風明月緫相宜
　　　貧樂軒
林深自愛玉溪濵肯問嚢空甑有塵但掃軒窻置書册
時將樽爼醉詩人幽尋靈運登山屐靜寄淵明漉酒巾
南渡百年青社逺如君終不負閒身
　　　題司馬寺丞約汪倅趙倅携酒相過澗亭
溪山前後簇雙旌暇日城南取次行因到小園尋勝事
更於野寺暢幽情聨翩别乘同歌吹落拓閒民亦兕觥
元祐相家文物在喚回洛社舊昇平
　　　茅齋
鷺鷥林下得周旋回首凄凉十五年豈謂交遊尋舊約
不堪朋友話新編翠連山色髙還聳緑滿湖波散復圓
小酌更多今古意薰風吹樹聼鳴蟬
　　　題山光亭
晩春天氣緑園林小上危亭酒未深紫燕歸來知倦翼
黄鸝飛去有清音水煙望望山明滅風雨時時景晦隂
莫問癡兒了官事尊前容我短長吟
　　　抗雲亭
淡煙晴日近重陽整屐荒山野路長世事是非同膠擾
人生今古一悲凉望窮千里乾坤外清絶小園松菊香
此日此時真可惜西風催釀滿林霜
　　　成趣小𨼆
今年春色在山家到處尋梅㸔落花成趣園中乘日往
最髙臺上受風斜棋聲與我詩無盡酒力因君興未涯
拓落不知天蚤暮更呼急管度芳華
　　　成趣
春到名園花下門畫梁迎燕落泥芹海棠徑暖紅爭艷
魚藻波肥緑颭文興逸自憐真野老醉歸誰問故將軍
一時觴咏留連處更得清酬信不羣
　　　寄題鄧噐先北窻
古寺虛廊石壁隂幽人髙卧一窻深絶勝移病聽朝鼓
大似歸田理素琴棋酒定知交有味軒裳得路可無心
何時下榻容吾語共挹清風抵萬金
　　　題溪堂栢閣
循除㶁㶁水長鳴栢閣溪堂静處深出處清朝為得路
巻舒黄巻足知音雞豚里社髙人酒風月山林野客吟
好在秋殘一樽後直湏懐玉伴幽尋
　　　徐和卿所居潘閬巷
知道逍遥巷裏居彼時此地復何如豈無草木稀人跡
那有塵埃汚我書將鶴清狂應望海騎驢顛倒想臨湖
他年好事流傳去又說徐公舊隠廬(王元之贈潘詩將/鶴賣藥嘗將鶴倒)
(騎驢舊有華/山圖借湖字)
　　　池上
池上松龍長子孫池東佳氣抱天逥争髙蟻垤峻不已
强聒蚊雷去復來白笈囊空嫌薏苡碧雲舊路足蒼苔
清溪無限春桃種豈是劉即一手栽
　　　題新居
泉石堂前四十秋青山横北水西流蕭蕭木葉下髙樹
寂寂河梁浮小舟喜有詩人尋勝跡可無閒客共清遊
翛然更占南屏曲應待我來盟白鷗
　　　寄題廬陵曽氏新居
孝哉有子作斯堂孺慕終身信不忘橘熟可能懐陸績
枕凉無復扇黄香庭闈深處空萱盛門户髙時合桂芳
退傳之詩人所敬從今名字表江鄉
　　　次韻鄭盱眙郊居
年来有味是琴書喜見新園更結廬萬事從教無造物
一身終是在寰區賢愚衮衮多前古富貴紛紛滿後車
倒着接䍦扶杖去從公秋水看清渠
一邱一壑本同然老去心情嬾問禪野外江山天轉大
秋深風露月還圓栽花種栁無餘日問舍求田有盡年
只恐功名相逼逐未容着意到閒邊
　　　晁十□舊居新闢種竹
舊家庭院新栽竹却憶本閑南渡初生聚百年推甲族
流傳四世尚同居清風不負堂前燕長日猶堆案上書
根本既深枝葉在時時培土莫輕鋤
　　　寄題玉真髙隠
楚山突兀起危亭消得登臨醉復醒雲錦地連無俗客
玉真天與集仙靈煙霞明滅心逾逺松竹回環眼自青
何日主人同勝賞小舟波上待重經
　　　瑞竹寺
白雲夜伴巖扉宿虛籟幽幽意自春回首驅馳因薄宦
平生蕭散本閒人風摧老木嵐光静霜逼早梅天氣新
眼底明朝更清絶便成西去也逡巡
　　　秋晚同徳乆湖寺晩望
雲薄湖山入暮天近㸔容淡逺蒼然秋生曠暮時藏日
野外荒寒更起烟栁下不知多少屋葦間惟聼往來船
今年情味詩全减只合靈虛唤水仙
　　　宿廣教寺
平生蕭散喜登臨秋入溪山處處清訪古人傳裴相國
尋詩我憶謝宣城風回萬木新霜净雲薄長空夕照明
更向僧窻閒徙倚一樽談笑為君傾
　　　廣修寺
石磴隂隂長薜蘿斷崖飛練瀉鳴波雨收林麓翠光合
雲净峰巒爽氣多萬事身心毋固必此時詩句欲如何
蕭然便合歸林去已辨犁鉏著釣簔
　　　舜山寺
風沙䟦馬度平原眼底光隂幾换年霜氣挾寒涵落日
雲容薄暮帶孤烟經行野寺尋詩和邂逅殘僧把茗煎
束縛一官真自笑可無清興解鞍眠
　　　水西寺
水西佳處為停車不待丹青冩作圖髙下是山非甚逺
回還隨路未嫌迂留連把盞歡纔洽迤邐支卭句不無
天地之間是閒客也湏容我醉歌呼
　　　訪古寺
一代文鳴能幾人要湏終古景長新我來磐礴古洲晚
君亦為開三徑春山逺地平知得句林踈花近有閒身
兹遊頗快生雙眼相賞暫時情轉親
　　　四月旦小池新荷
輕圓初泛水池荷承露翻風不厭多平旦氣清舞蝶葉
午天人静戱魚波采蓮他日當尋曲夢草前時亦可歌
安得鏡湖三百里酒船回棹謫仙過
　　　鄭一長塘摘蓮
驅驢拽馬趂初凉棹了南齊上近莊稚子偶携寧有謂
經生相謔最難量酒因蓮藕醉言㵼鷄配黄秈饁彼忙
多少壯心收不起又撑小艇入長塘
　　　巖桂盛開因游歩乆之
行到東家巖桂鄉花房濃宻樹身長風行黄落留雲影
雨出青空漏日光已分角巾欹處折未饒藜杖靜中忙
山林寂寂歸髙隠水石迢迢出逺荒
　　　咏海棠
撩亂䝉籠黯淡中海棠收葉尚藏紅燕支肯負勻粧淺
翡翠何貪剪刻工酒病未甦還懊惱春愁纔解易怔仲
流芳催得年華老又見啼鶯轉小叢
　　　春山㸔紅梅
年年常得醉君家今日紅梅正㸔花㸃注初非桃有艷
横斜寧與李争華依然竹外居林下况復山顛與水涯
歩遶孤根香更在髙懐無惜共流霞
　　　次韻紅梅
暗香踈影入深杯人怪新粧不是梅祇恐氷清驚俗眼
故移酒暈入花腮蘭生林處元同臭杏滿園時肯亂陪
遲日艷陽天氣裏有歡贏得倒金罍
　　　澗東臨水飲梅花尚未全放一樹獨佳
殘雪餘寒二月來澗東猶是欲開梅夕陽影澹初尋句
流水聲清更把杯取友喚鄰相領略破荒擇勝獨徘徊
誰能折向南枝醉一陣繁香撲麝煤
　　　梅下
雖只霜濃春自濃野梅無處不為容半依古渡迷芳草
獨與荒山對老松綽約花房宜戲蝶崔嵬枝幹若游龍
角巾一幅支笻乆不覺烟中有寺鐘
　　　梅
雨邊烟際縂凄凄已對靈山更玉溪盡日凝情臨野渡
幾回乘興步荒蹊㸃紅嫩蘂休攀折帶白新花費品題
多少嵗寒孤絶處空齋終夜聽猿啼
今年全未作梅詩與向花邊浪品題不分雪霜摧剥盡
尚湏天日照臨之静看冷蘂無人㑹閒遶孤根只自知
猶有幽禽解鳴舞為予酬酢殆移時
肯同桃李强攙春自占空山野水濵老氣却因髙樹得
清姿不待數花新本來澹泊難從俗縱入紛華亦絶塵
最愛夜深霜重處冷風吹起月精神
山間梅已十分開只欠襟懐與酒杯細玩芳條珠錯落
逺迷髙樹雪培堆喧迎曉日艷争發寒度晩風香自來
安得幽人同一醉長吟花底重徘徊
繁花髙樹最宜晴細雨横枝亦奈隂色薄半開都有態
香濃初謝轉傷情水邊却恨無多子山觜尤憐太瘦生
驛使折來春信早單于吹罷角聲清
臘後春歸草木初誰知芳樹遶吾廬風前有恨香仍逺
月下無人影自虛可是酒杯能慰藉尚湏詩句與消除
西湖東閣今何似愁絶飛花過眼踈
　　　有懐山中梅花
踏雪尋梅淺淺山酒醺詩惱肯從還推敲忽在人煙外
酬酢更逢籬落間廹晩昬寒乘野逸愛香凌亂任寛閒
素衣塵土今如許花底空窺豹一斑
　　　㸔梅
小園春早喜梅開煙斂風回月色來香細静知宜竹樹
影孤清與散莓苔幽幽山觜踈鐘韻耿耿樓頭畫角哀
自笑年年被花惱十分情味為䘖盃
　　　雨中看梅一二家小酌
春雨梅花濕小園斷橋流影動黄昏人家節近多留話
故舊閒中或置樽落落鴈飛知隔浦荒荒犬吠是前村
市㕓只在煙林外但恐溪添野水渾
　　　二十七日朱上饒招看梅王幹吳推不至
澗谷閒人與探梅小樓紅蘂萬枝開臨風便合尋吟筆
盡夜翻勞置酒杯郡將倅車將欲至治臺蓮幕不能來
官忙自是無窮事且對弦歌言偃哉
　　　禪月臺看梅
晴日禪臺一樹梅似愁非怨向人開地銷臘雪扶踈起
天近春雲婀娜來立盡竹根空浩蕩坐移山頂更徘徊
凌風却月詩何在全藉清香發酒盃
　　　探梅
探梅山路一盃亭日澹風㣲逺靄生莫問古來尋古話
只知春近賞春情幾枝冷蘃吟方見一㸃踈花畵不成
我挾兩兒同二友老年酒外更何營
㸃檢山前梅蘃痕花雖未放已銷魂縱饒老幹摧幽谷
也勝繁華倚市門冷落不成欺嵗晩陽和且可待春温
清香一噴紅梢滿却月凌風未易論
　　　探梅天氣極思山中之時也
霜餘晴後探梅天村岸山蹊接野田時見樵夫能指㸃
旋尋僧子或留連所携酒榼無多爾其就詩篇亦偶然
一兩枝横三四蘃最風情處帶輕煙
　　　澗上蠟梅香甚
照眼花枝是蠟梅香傳小樹為誰開弄隂欲雪山長暝
破曉終風水漫洄鳥語春聲喧復静鴻飛寒影去還來
數間敗屋浮橋外何故無吟不舉杯
　　　木樨有懐趙十
桂樹叢生花𤼵時雨垂風約更相宜休將睡眼尋常看
漫説吟情未易知我豈東西思領㑹君應彼此較襟期
冠秋軒與山堂近紅玉香消翡翠巵
　　　野趣軒夜坐煑茶栗瓶中木樨香甚
窻靜明燈㸔木樨秋聲吹雨欲凄凄餘凉倍覺花撩亂
盡夜尤宜葉整齊瓶浸冷香書案小座圍幽艷屋山低
從容茶果歸來處橋踏澗雲迷斷蹊
　　　二十八日野趣軒
雨濕芙蓉緑映紅池塘秋净晩濛濛水痕已下歸蘋淺
嵐氣初寒入樹空僧寺半依山路外人家多在郡城中
一橋隔斷溪南景天以閑窻付秃翁
　　　瑞香
花如素馨㣲較密葉似楊梅團且長石竹染成魚尾色
辛夷吹得麝臍香移根雅入芝蘭室得種逈非桃李塲
小檻平林暗芳草一軒輕露濕朝陽
　　　冬日玉色木芍藥
便覺風和滿縣新一枝欺雪長精神東皇不肯羣芳謝
南國先囬百里春簷外早梅猶隠約籬邊殘菊已紛綸
河陽善政催花𤼵如見霓裳舞太真
　　　舒彦升運管以詩送來禽次韻
老眼相望肯作踈来禽仍與好詩俱清新更覺珠璣滿
甘脆還知草木區此道在公誰復有一官希世我如無
兩峰趙叟尤堪笑絶曰輕肥只自癯
　　　金來禽(案此詩二首其/一見七言絶句)
手種來禽已可嘉紛然凡木正芳華人間那有黄金蘂
天上生成紅玉花却怪風流迷野路也如富貴在山家
病餘杯酒渾無緒空撚吟髭到日斜
　　　竹院摘橘
郴陽猶記蘓耽井書後空題應物詩屋角數枝垂熟日
人家同飲過來時清霜尤羙還經眼噀霧㣲酸不上眉
竹院未饒仙老勝洞庭何似玉溪湄
　　　笋出可愛
雨收餘潤散晴臯岸曲籬前首重掻不恨孤花春後少
最憐踈筍夜來髙市聲隔水銷塵滓鳥影空山落羽毛
物外幽人元未减自量閒品頗清豪
　　　雪天窻前寒鴉
寒窻曙色聼鳴鴉簷外梅梢苦未花冉冉青山風落木
凄凄碧澗水流沙相逢客子兩三輩指㸃比鄰四五家
自是幽棲有餘味又憑濁酒興無涯
欽定四庫全書
　澗泉集巻十二　　　　　　宋　韓淲　撰
　　七言律詩
　　　寄趙農丞
祝融紫盖瀟湘水已是離騷更著秋仕宦有時還潦倒
人生何地不周游久持庾節身長徤纔乏奚囊意必遒
我老重加交舊少望餘風葉冷啾啾
　　　趙簿留飲望城裏海棠因思履道且寄民瞻
相望海棠思故人最髙䑓是北城闉看來先自花饒笑
興到從他酒入唇語燕既歸驚作社盟鷗何在且行春
妙年秀發如君少桃李紛紛只世塵
　　　再寄吴推官
中秋天氣桂花𤼵正爾商量一首詩忽喜得書開復看
相思如夢見還疑偶然冩句封題去何用成篇和答為
佳處因君又重賦月明葉落滿庭垂
　　　寄彦升九日前一日飲其家
稻田陂水菊花天新築軒窗醉酒邊情味故人如昨日
襟期閒客又今年沉思節序俱同夢賸賞風光甚欲仙
屋上青山展圖畫鴈翻秋影下平川
　　　趙履常湖北倉經過因話昔惘然久之
俛仰之間又一年舊遊新話兩茫然驚心㑹聚初何所
滿意飛騰不在邊眇眇桃宫聊記取峩峩芸閣久迴旋
嵗寒玉雪清氷地纔著纎塵是市㕓
　　　寄周正字
長洲茂苑關門睡忘却蓬山夢裏遊爾雅一生無濁見
離騷千古有清愁澇田檢放難終嵗寒事經營易得秋
欲寄潛鱗尋過翼望窮雲海復悠悠
　　　時子其泊城外姚寺因問訊之
隔河城裏撲京塵占得僧窗景自新酒泛椒花知逼嵗
瓶簪梅蘂欲爭春乾坤可是無閒客湖海元非有旅人
老去壯心空不已雪花垂地雨尤真
　　　寄張饒縣
漣漪清浸碧崔嵬玉水靈山夕照開陶令風流非偶爾
孟嘉嘲笑亦何哉偶因别乗閑吹㡌想復同僚正舉盃
去歲相從最為樂黄花明日又徘徊
　　　二十三日宿舒料院家因以寄料院
書林猿鶴依然好風月飛翔正嘯啼下榻留連又家塾
輿籃來徃幾芳蹊但知舊隠依清樾想見新班照紫泥
小醉㣲吟因一寄斯民夀域待公躋
　　　寄林祕書
甕篘初熟二螯肥空水生寒脫葉稀北闕既嘗縻爵服
西疇但且理牛衣由來意氣多㤀老到底功名却欠歸
氷玉故人真耐久湖山相望翠烟霏
　　　駿仲小三哥調選言還併寄巽伯上舍
麗澤之風又一傳可堪諸老久沉泉逢人盡道能尊事
逐物那知不變遷邦邑祠堂應自若朝家䘏典為誰然
相思相見還相别難弟難兄更着鞭
　　　次韻仲至雪句兼寄樸翁
長安一片雪冬深勝士騷人只苦吟可是頓㤀它日志
也非深惜此時心細看北闕吴山下暗想西湖葛嶺隂
捜到詩家難到處掉頭應不管寒侵
　　　寄趙十監試(案此詩二首/其一見五律)
夜凉月裏話東征傾耳呼猿洞水聲玉室金堂元避世
鱸魚蓴莱豈懲羮舉闈箇箇三年試雲路家家萬里程
在我能為古之制裕陵圖治重宗盟
　　　寄趙成父鄱陽就飬
薦福碑前水滿湖芝山携酒看來無老閒就飬身湏逸
嵗晩逢時興不辜岸幘以來誰在座課經而后自開爐
春稍迤邐梅湏好安得相從一笑呼
　　　寄趙正字秀倅員外置
僅得相從又隔州梅邊花信尚悠悠蒼茫有句雖能寄
黯淡無觴可奈捜湏信山林愁不宻豈云江海要潢流
邴丹仕宦應聊爾嵗月空催人白頭
　　　寄劉小山武子老丈
秦淮東畔得詩人踏盡前朝陌上塵寺外殘陽見光宅
苑迷芳草憶臨春空餘王氣金陵古猶帶歌聲玉樹新
羸馬倦童應獨徃舊時明月恐傷神
翠㣲秋影浪吟時一片才情杜牧之不望上天容此老
只憂無地着群児嵗華荏苒踈音信人事凄凉有别離
日暮江東雲合處小山叢桂是吾師
　　　寄鞏仲至
清言猶可誦君詩落在人間一任之霜後錢塘寒自覺
臘前閩粤煖還宜坐掻秃髮甦殘困俯援長毫冩舊思
二雅以還情義短隴梅欲寄未開枝
　　　寄斯逺
夜深踏月過章邱樹影吹凉滿地流不覺身從城市到
以為人共廣寒逰數家小屋全然静一㸃浮雲也自收
天下中秋誰有比歸來清夢尚悠悠
　　　寄永嘉葉丈以昌甫韻
誰云遣興莫過詩詩到清愁只自知老去山林能㡬許
近來香火復奚為隨身作務何湏較脱手成文不費辭
宿覺庵髙飛夢到一春花桞更無私
　　　次韻趙路分寄昌甫
金仙寺下章泉水幽討荒尋夢亦清半世奉祠非禄隐
窮年稽古只書生深居肯以它人重嬾出應於外物輕
好是二徐來問學更欣同姓得詩聲
　　　寄昌甫斯逺
重陽未見黄花發滿眼青山如故人且把長言索佳句
應掻短髮任閒身籬邊千載陶元亮谷口今時鄭子真
屈指交逰久零落勿云情異與心親
　　　寄李半村商叟老丈
不到前村五六年春帆便合上溪船桃花浪暖魚初出
燕子風輕桞欲眠海内知名今有幾古來是事總如然
茶山衣鉢分明在相望閒吟寄謫仙
　　　寄王幹
閩粤榕青蕉子紅年光當付酒盃中推愁顧此歡無䇿
作興從渠醉有功犴獄賛䑓居上幕藩方連帥近元戎
雨嵓風雪應回首我老窮山更憶公
　　　數年不與李商叟書忽書來一詩寄之
正始之風固寂寥茶山猶有半村髙静觀世變慵招隐
閑賦詩章定廣騷深信老懐能自適遙知好事不常遭
秋來醉擁殘書卧鼻鼾吹紅氣轉豪
　　　寄昌甫
章丘死矣章泉老經月何為不寄詩世事易敎閑裏過
古心難以衆人知莫因開徑思來往只合深居歎别離
矗矗靈山終不變蕪城吹角暮雲垂
　　　寄謝耕道
白蓮庵下犁春屋正是吴山大隐坊一任車塵飛不到
半生詩巻獨難㤀眼明貴近清樽富心折交逰秃鬢凉
十里芰荷湖水外海濤秋浪更茫洋
　　　寄錢丈季卿
儘有溪山儘可閒竹符英節幾年間竟歸問舍應㳺泳
將老擇鄉誰往還獨笑闊踈誠易久皆云髙逺愈難攀
東風又綠天涯草百事何勞一破顔
　　　寄葉正則丈
宿覺庵髙何處山松風江月幾人閒可曾着眼力耕外
也且游心研滴間春冷種花開較少年饑求飽食猶艱
淛東渾是江南爾一崦一重還一灣
　　　寄昌甫
梅花開盡冬亦盡雪後春來猶苦寒年事其誰無老境
時情徒自有儒冠林虗磴道歸深谷塘決溝流起素湍
鷹掠晩風鴉泊霧一軒苔竹且加餐
　　　初二日寄昌甫
病餘無緒可從容健羡人能下上同秋冷芙蓉才㺯日
晴烘嵓桂又吹風枯榮車馬留還去喧寂壺觴散復空
老意苦心徒漫興玉溪雲薄有來鴻
　　　寄趙帳官
滿架葡萄遶屋蓮久齋深静想依然地無鷄犬身逾逸
池有龜魚意自便客不來時風雨過我無營處水浮煙
短籬之外皆城市那許飛塵到簡編
　　　寄廣南敖運管
且把閒詩寄故人嶺梅冬近一枝新望窮海外應身健
心折江東入夢頻我道詞章非醉墨誰思勲業是知津
因風逺訊弦歌客好對孤芳説隐淪
　　　向親回自宣城出示十二姪送行詩次韻寄之
歸來誰作送行詩山疊昭亭水宛溪蠟屐定湏同探賞
錦嚢贏得是提携索居野外薫風起回望天涯落日低
往事舊遊空太息老身今巳分扶犁
　　　寄丁䕫州
䕫子遙遙古信州向來懐玉得賢侯江湖烟樹開方靣
巴峽樓臺占上頭掌握機權因世故心思隐膜為民憂
儒家共仰丁寛易老手官還侍冕旒
　　　寄耕道謝犁春
宦塵偷眼望孤山幾箇吟人得徃還徳乆堯章前次是
晉仙銛樸後來間大都夀夭元無定只這衰榮甚等閒
説與一犁春雨謝離憂江上巳蒼顔
　　　寄徐丈和卿
逍遙閣上老彌明不染京華只自清脚底湖山難間隔
眼前朝市易紛争巽巖耆舊交逰契麗澤淵源正大情
白髪長身無恙不冷泉天竺聼秋聲
　　　贈任行甫
一自春風龍井遊遁庵僧寺最清幽山行步穏同飛盖
水際望窮時渡舟但覺眼前多逸興豈知别後有深愁
霜天邂逅武夷路黄葉滿川空白頭
　　　贈葉監元宻
児時聞説卞山翁宗主文章翰墨功今日園林應自好
當年冠盖定誰同獨驚再世登門舊共喜重孫有祖風
收拾世科歸相業老懐何幸復相從
　　　贈劉信卿
從來人物數江西地占廬陵盛一時細説交游皆我敬
豈期邂逅得君知金堂玉室欣同集鴈塔龍頭合共期
文采珊瑚才器逺老懐風味為哦詩
　　　二月二日贈杜晦之
雨收晴色㺯雲隂昨日鵞湖山下行四世交游嗟舊好
兩人相與締新盟閒身終嵗悠悠過華髮經春種種生
矯首武夷山六曲安仁有酒定同傾
　　　贈鄭處晦
人間臭味易相尋誰復詩騷着意深自古髙吟唯洛下
一時勝事説山隂閒看禪月臺前水笑倚靈山閣外林
安得朱絃與䟽越與君三歎有遺音
　　　贈季倫伯臯叔姪
兩龔二阮古來希古月之家喜得之邂逅數年成契闊
因仍幾日復追隨有詩有酒湏人勝無命無才亦我宜
華髮蒼顔勝强徤霜清山影鴈參差
　　　贈孫叔晦解元澈
春風花下一杯酒瀟灑玉溪溪上頭醉裏只知傾意氣
别來誰識訴憂愁覇王城畔看遺跡歸鴈亭邊憶勝遊
他日相逢更何許夜深燈火記綢繆
　　　贈蔡八
休論南渡恐傷神歲月推遷少此人已觧捐軀言國事
可能㤀命掃邊塵賈生痛哭初何意壯士長歌豈隐淪
我在玉溪徒自老杜門今度幾秋春
　　　十一日再贈器之
浮家泛宅玉溪邊小泊茶樓又過年山郡野花共酒盞
天街官桞望吟篇平吞餘子價何待傾倒諸公譽正延
日復故疆湏老手步歸青鎖伴金蟬
　　　戯贈成季(案此詩二首其/一見六言絶句)
尋常盡月無人問邂逅今朝有客留酒到醉深纔得味
詩因吟好却生愁夕陽倒射亂雲合淺水未乾飄葉浮
揮手薫風只如此角聲孤起在城樓
　　　贈鄭尉
玉溪夜飲十年時月底群山翠作圍盡吸煙霞歸酒盞
但知風露着人衣飄零如我空攀桂邂逅從公合采薇
南北兩峯元自好長安城裏暗塵飛
　　　贈晁大令尹
少回餘刃到琴歌便覺民生政以和撫字自然成訟簡
豐登元不為苖多溪山有暇乗軒出僚友常時載酒過
我亦乆為踈散客與君吟嘯欲如何
　　　贈王理曹
行遍山巔與水涯南遊何地説中華故人又見君三世
薄宦休論我一家邂逅薫香因把酒從容附火試煎茶
典刑文顯誰能信掻首踈梅看雪花
　　　贈俞司户
春風苑路百花枝猶記青袍上第時喜事為君嘗把酒
交情雖我亦哦詩傳礲梅畔看新築鷲嶺松間覔舊題
别後相逢乃如此人生難得是襟期
　　　送孫司戸
再世論交意已親㑹逢還在葛谿濵同流要是涇隨渭
絶俗何殊玉與珉落珮倒冠誰避地垂紳搢笏自知津
下言只有長相憶乳燕鳴鳩又晩春
　　　柬鄭一
夕陽門外是南齋望斷山顛與水涯曉去挾書雖雅放
晏歸不飲也談諧新池喜種蓮當戸舊逕慵鋤草没堦
約綽郊居遂初賦只消黄㡌與青鞵
　　　柬周次公
風花煙草滿春山五載相望各掩關奮迅詞場君未艾
棲遲田里我長閒升沉交舊今多少中外親知昔往還
隨俗何如絶流俗幾回吟醉睡其間
　　　呈李權郡
澗谷春前巳見梅愛閑能有幾人來香收冷蘂依篁竹
影落孤根瑣翠苔吟動敢因呈和句酒䦨猶記得隣杯
謫仙今在黄堂裏還許尋芳使醉陪
　　　薛農寺連月不相見雪中思其所居對湖山之
　　　勝一詩呈之
牕外湘山雪正竒不知曽費幾篇詩我窮正墮京城日
公逹宜居䑓省時春近定湏歸栁葉臘殘應弗問梅枝
他年拂袖岷峨去好話江東有客思
　　　朱卿入雨嵓本約同遊一詩呈之
雨嵓只在博山隈往往能令俗駕回挈杖失從賢者去
住庵應喜謫仙來中林卧壑先藏野盤石鳴泉上有梅
蚤夕金華鹿田寺斯遊重省又遐哉
　　　丁使君和昌父詩朱卿亦有句次韻呈之
節物推遷還獻嵗紛紛如看霧中花春盤又見莱纎手
臘酒巳傾餳膠牙山野寄吟寧漫興禁林有和實驚嗟
韋蘇州集多酬唱亦有州民釣客家
　　　呈趙清江
曾得清詩和吾句江山吴楚每相望垂頭白髮蕭蕭短
到眼青春苒苒長萬里御風游汗漫一歌此日對滄浪
不湏更把論文酒今是前非枉斷腸
　　　呈仲至
雪片纔飛冬巳深詩家何在索沉吟軒裳縱好從他意
筆硯雖荒尚此心細撥爐灰空自處緩㢠溪棹合相尋
臘前年後梅多少愁絶孤山處士林(三年之詩强半山/中之詩也處朝市)
(而作此言謂之不安可乎要是詩非/可以强吟者也老矣尚有擇哉謾記)
　　　呈王十二丈
三畏堂中一老人青編黄巻飬精神孜孜為善學時習
兀兀窮年徳日新常以路遙難請益且於坐下得親仁
淵哉和靖相傳處多少聲名聳搢紳
　　　呈昌甫
白髮垂垂訪故人從渠今昔話頭新留連樽酒空掻首
㸃定書文且放身見説得泉尋窈窕每經來路喜嶙峋
誰知赤葉青林外又見梅花是小春
　　　呈晁元黙
九年不見新詩句聞過名山得勝遊步轉髙寒灊岳聳
眼明横絶大江流留連朔雪僧牕夜邂逅西風客舍秋
當使胷襟更陶冩乗時談笑上瀛洲
　　　呈朱卿
謫仙曾昔冠詞塲一笑巖花滿意芳月裏直攀蟾桂種
風前常惹御爐香從他凢艷傾城色本自髙名觀國光
少為清秋試題品五雲歸路鶴天長
弭節髙溪又一年功名終古畫凌煙經筵星拱雲霄上
言路風行雨露邊早逹未應真勇退晩成當不負臚傳
叢生桂處秋光好磅礴閒心且醉眠
　　　又
乗流遇坎過饒陽不見長安且惜芳酒到此時瓶欲罄
詩來明月韻偏彊無端醉裏乾坤大有底吟邊嵗月忙
一笑漁樵與争席春風何事不彷徉
　　　三衢史敎授留館
一再相逢把酒杯老年懐抱為君開溪山有味還飛雪
草木何心欲放梅共喜醉言方繾綣又愁别後巳徘徊
且論訪戴成竒事莫失扁舟我徃來
　　　簡施敎授
梅花時節大闗情可若山村水舘生取樂未應湏酒飲
㤀言終不欠詩成合汚尺寸多翻覆廢道毫芒即重輕
季攷月書開榜後思君官滿又將行
　　　王禹偁贈吕通祕楚州監倉
聞君公事苦喧卑紅粟堆邊獨斂眉已有朝行翻掌庾
未知畿尉且吟詩(君前仕/畿縣)堰頭笑傲同張祐市裏優游
比路隨唯有才名藏不得山陽留滯肯多時
　　　王敎授
赤城霞抱玉麒麟祖業傳芳信有人占得倫魁到名第
㑹將經濟取通津我歸邂逅情如舊君去相思話更新
燕麥風搖梅熟雨為吟初度紀佳辰
　　　徐倅(稚山侍/郎之子)
二年清節照氷溪一笑屏星興懶題五月誕辰宜熟醉
九闗雲路豈難躋家傳學行元無恙世濟聲華信可稽
邂逅從容何以祝寸田尺宅理刀圭
　　　示大兒峽州簽書判官
看児遙宦離吾身吏在廉平穏問津積世衣冠當報國
隨時祿秩莫憂貧周旋同列防猜忌出入其間節怒嗔
滿眼江湖是三峽堂堂祖業有偏親
　　　贈日者入浙
信城居士揚今古老大馳聲更不群只是隂陽與流轉
便能貴賤合知聞功名要以時難得賢哲惟夫命亦分
好事勞君過山澤因行為我看風雲
　　　贈南屏潜講主
小樓經巻雜琴書落架蒲桃影碧踈施主去來多佛事
堂僧分散各清居戯臨米帖行吟后困理茶鐺出觀初
門外滿堤沽酒市誰看金鯽舊池魚
　　　茶山贈逺老
一榻雲居十七年茶山香火了閑緣隨身竿木初無地
到手鈐槌亦信天唤起兩賢誰種竹來尋北郭我烹泉
塵塵刹刹衆生濁消得禪宗建法筵
　　　寄淮聖僧元肇
風霜江浙又窮冬瓶錫飄然寺寺鐘爵服豈能三事衲
軒車多欠一枝笻君先靈運當成佛我比樊遲願學農
想得禪家人不到山門惟有白雲封
　　　送趙户部迎侍回朝
朝回日日曉鶯邊寳帶春風蹙繡韀過眼任題紅葉句
放懐應㸃白雲篇沉香亭北寧無地群玉山頭别有天
更向紫㣲垣内去衣冠文物是真仙
幾年髙隠占南池得路榮觀此一時持莭把麾今已了
握蘭簮筆未為遲暫來舊里歡迎侍便立新班好論思
莫論山人在空谷為公猿鶴伴參差
　　　送戴少望知軍入朝
二年人説戴江隂五馬常存萬古心肯以清朝為得路
豈開黄巻始知音見聞雜陋由來乆音㫖親承請自今
時世適然多出處逹觀鐘鼎等山林
　　　送許鼓院入朝
九華風物想依然一隔星霜近十年方喜因依二天庇
又看歸覲五雲邊蹌蹌朝士推賢業穆穆虛皇待奏篇
收取功名上䑓閣人間誰不羡登仙
　　　送潘舍人䕶客
往來試與䕶氈裘淮水湯湯江水流霜雪馬頭應北望
風烟舟尾且南逰皇華使節名方起天寵廉車爵更優
翰墨場中真矍鑠壯懐能賦亦封侯
　　　重送潘舍人
雪裏春風使者舟萬釘横帶紫綺裘王人自占諸侯上
漢使何妨絶塞遊鐵甕城頭過京口金山江外是揚州
宫桃御桞開時候黄道歸來拜冕旒
　　　送富陽曽丞
冨春山下好哦詩訪古懐賢亦自竒孫祖墓荒猶巃嵸
嚴陵䑓在更淪漪鯉庭徯次真為樂鳯闕趨朝信有期
一棹潮風觧袢暑石橋秋近足歸思
　　　送施寺丞筠州
江西道院少廻旋蚤晩依然省部遷敎子既同分竹虎
傳家元自冠金蟬向來朝闕看飛珮此去名藩好着鞭
八百洞開應一笑遊閒更與問黄僊(李八百洞黄仙/觀皆在城市)
　　　送何學諭赴江西陳漕之招
籬邊無菊可清尊又見行人别我門隨意一杯非暢飲
徒知九日欲何言寒煙淮塞干戈滿野路江村鳥雀喧
滕閣迥臨雲雨上好依英簜說丘園
　　　子夀從金陵之招
白下長干亦舊逰十年重到喜依劉幕中籌䇿無非事
江左衣冠有勝流滿路梅花春信動一篙波影頌聲浮
從來知巳何難易贏得榮名尚黒頭
　　　送推官攝邑鉛山
凖擬新凉共酒巵溪山到處少清詩何年結社得如此
比日登樓已可知製邑且分蓮幕去鳴琴應負錦囊隨
鵞湖石井青楓峽又近淵明把菊時
　　　吴推官權永豐
乾封搖落西風起忽憶故人何處詩白髮居頭空自笑
青山到眼望都疑尋常蓮幕知難近邂逅絃歌豈易為
若見趙舒煩問訊晩禾方得雨垂垂
　　　徐和卿潘文叔溪樓夜飲因送之永豐
良天佳月共中秋綠水青山一倚樓今古情懐只如此
幾多杯酒可銷愁得隨撰杖平生願又向乾封數日留
湖海交遊難定凖眼明烟鳥下滄州
　　　送八姪赴調借仲和兄所贈詩韻
莫㤀前人食息間好將祿養奉親歡愧予行淺無堪法
幸子時亨能効官經緯家聲元自好棟梁門戸各相看
西風喜送吴中去年少加鞭信不難
　　　送伯輝之官徳興
愛惜吾民為國憂錙銖尺寸本征求勿輕朱墨勾稽日
當重金繒講解秋奮起儒科多意氣飬成人物轉風流
竹林囬首琴書地猿嘯鶴鳴山翠浮
　　　送吴主簿之官
上饒有路逹松陽江淛隣封只異鄉幾載玉峯超霧重
一朝蒼嶺惠雲長决科意氣能相過隨世功名合自彊
髙士不為何太甚且稽絲粟恐民傷
　　　送孟元立之官行都酒所
行色西風入帝城新凉吹稲雨開晴月明茅店五更夢
潮上溪船千里程老覺依依人去住閑思一一我經行
功名意氣雲霄路冠劍鏘然佩玉聲
　　　送成季(案此詩五首其三/首見七言絶句)
經月紅塵共小樓西風吹夣遶湖流文場兩地還趨走
客路他鄉有去留壯日功名看輦路老年心緒喜滄州
北闗門外一杯酒潮水廟山灘上舟
秋日烘林嵓桂花笋輿應過野人家青山路口望烏石
綠水渡頭行白沙里社遊從情最樂弟兄團聚興無涯
重陽天氣君歸去賸醉芳尊詠物華
　　　送莊賢良自鍾山歸鏡山
邂逅薫風醉酒壺秋聲俄巳到菰蒲扁舟西笑遊鍾阜
􁀙載東還入鏡湖尚友更思狂客不愛閑時過放翁無
壯心老矣詩情在滿眼雲山道轉孤
　　　送曽鴻甫著作還朝
進退非闗我重輕鄉來何屢乞青城西風又上蓬山去
指日須為政地行衛霍功名思滅敵成康時世欲持平
西湖之上煙波濶回首能令眼倍明
　　　送耿宰屬浙漕秋試
傾壺玉澗金波委天地中間惜九秋跬步往來空躑躅
何心出處試綢繆柯山風葉無樵斧湍石煙簔有釣舟
鴻鴈初飛吴越冷震風堆雪巻潮頭
　　　送仲至罷歸
纔得公來又見歸淛江瀰眇越山㣲岸花汀草依然是
官桞宫槐頓爾非朝路往還從舊少詩家識賞至今稀
西興渡口斜暉裏儘好風㠶漿棹飛
　　　送温尉赴調
冨春山下賞花時夜半潮生醉不知人事變遷驚易老
嵗華荏苒歎多竒風聲野樹吹殘葉雪意江梅𤼵好枝
且喜彈冠天上去舊登臨處為題詩
　　　送章撫幹兼寄皇甫襄陽
薫風幕府上隆中想見旌旗照日烽絶塞江山元自若
故都京洛豈難通古今只有時艱阻賢否寧無志不同
羊陸規模亦深逺因言為我寄元戎
　　　折南豅早梅送周國正
送客逢花小棹飛折來誰與嵗寒期老身不忍看千樹
明眼湏容薦一枝意象春融知玩索咏歌物妙想舒遲
孤髙比玉人之徳公豈尋香逐色思
　　　送伯臯入書院
江湖契闊四年别澗谷經行五日留撲撲落梅啼鳥換
離離荒草昔人愁餘寒漫自青山老稍霽當同綠水遊
不羡章泉能薦禰却忻半隠得依劉
　　　送施知院洪帥
便好槐庭聼報麻少遲江右建髙牙使華仕路應爭羡
晝繡鄉閭合共誇別院笙歌開祖席滿城桃李正飛花
不知誰下陳蕃榻且看兒童竹馬遮
　　　送辛帥三山
暫着鵷行却建牙此身何地不為家閩山又作年時夢
吴㑹分明眼底花舒巻壯懐公自笑往來行李士爭誇
棠隂應有邦人望笳鼔西風擁帥華
　　　送余解元再往吴中
西湖浙右多佳士為我春風各寄聲睡閣有閒當領略
癯庵因過試經行終年離索非人事它日相思不世情
更是吴王舊池館桃紅李白草初生
　　　送陳同甫丈赴省(癸丑正月/十六日)
平生四海幾過從晩向閩山訪海翁又見稼軒趨召節
却隨舉子赴南宫風雲變態髙情表嵗月侵尋醉眼中
可是龍川便真隐乗時勲業尚須公
　　　送徐仙遊赴省
得雋春風有世科西湖花桞奈君何㑹逢舊治經行乆
相與陳人笑語多快睹揮毫明禮樂不湏製錦更弦歌
開禧正以才經濟䑓閣中間要講磨
　　　送耿師幹得閤門
羽儀上閤拱清班天近紅雲咫尺間禮集㑹朝馳北闕
祥開夀節頌南山龍鸞鞭扇隨分合鵷鷺衣冠得往還
休沐定從湖寺去人生誰不有忙閒
　　　送余運管入浙
日邊䕶漕建䑓深榮路長才入壯心正是規恢要多士
湏知汲引有知音向來除夜嘗同賦此别何時復盍簮
好上鴛行參劍佩為言風雪老山林
　　　送上饒韓宰官滿歸東陽
三年製錦見能賢秩滿歸來寳婺邊族闊是非無不爾
位髙翻覆有如然莫因别派妨隨牒且念前聞稳着鞭
北客相家今幾許堂堂忠獻自凌煙
　　　光庭得節同彦章置酒江亭作别
青山吴越晩潮天領客登臨合醉眠且抱風流尋酒盞
更移襟度入詩編鴈行未許歸舟速鳳闕猶看使節旋
處士一星人物表往來書劍本超然
　　　送沅陵宋令之官
雪殘沙軟草芽肥梅蕚翻簷桞拂堤山色翠連盤瓠石
水聲清接武陵溪要看撫字歸談笑且與經行試品題
我亦錢塘江上去書林猿鶴共凄凄
　　　送䨇井三哥
清暑錢塘舶趠風潮隨帆影度空濛不妨放浪江山外
應笑驅馳朝市中年少綠衣宜飬志時平黄巻合書功
南來桐樹彫零甚喜子清揚趣不同
　　　送趙清江
少勞吟筆賦催科撫字心存政自和莫道折楊無俗韻
要思于蒍有竒歌時秋凉冷遽如許客子宦遊將奈何
看即䨇鳬候飛舄清江江上一婆娑
　　　送孟五六哥
惜别經年事巳非悔於塗炭坐朝衣放身滄海未為失
滿目青山胡不歸零落交遊難聚集凄凉族緒易因依
有來少住為佳爾老我逃虛甘息機
　　　送芮玉山
苕溪秋碧卞峰濃蓴莱鱸魚興味中製錦歸來應自適
角巾行往與誰同才華便合為時用士論湏知得譽隆
留取棠隂在嵓邑為公頻到詠仁風
　　　送王寺簿倅秩滿回蘄
澗頭連雨水還平岸草縱横日日生過眼空林惟鳥影
驚心匝地轉蛙聲病多止酒慵尋句老矣焚香喜誦經
見説玉溪王别駕二年官滿又將行
百年駐蹕在東南薄宦浮生士所諳進退何心空自了
别離滿眼我難堪救時事業終湏做隨世功名亦喜談
命也奈何天咫尺鸞䑓鳯閣本潭潭
淮山何處是蘄春想見家林猿鶴新合上烟霄輸壯志
却分風月又閑身極知歸去無多日細數交游有幾人
江左夷吾誰得似急乘温詔起經綸
　　　盖稀之作烏程縣
十年重入長安市常把西林倒載人少為弦歌看撫字
莫湏盃酒話酸辛三賢乆覺兩無有千首何如一已真
秃髮顧予皆老矣朝家更化孰知津(巳未秋潘徳乆盖/希之姜堯章同往)
(西林看木犀潘姜/巳下世三年矣)
　　　鄭中卿池陽倅貳
九華秀出明秋浦暑雨吹凉樹色新彈壓江山非俗軰
平分風月有詩人經行古寺心情别放步空村語笑親
安得酒邊看近作白頭青眼話鱸蓴
　　　錢宗卿得當塗守
垂上甘泉玉笋班又看均逸賀朱幡當塗自是號名郡
近北還知出異恩西望雪堂應坐嘯東連鍾阜要蕃宣
名卿所至人皆仰青鏡從渠霜鬢繁
　　　朱敬之監簿求泉南添差倅去泊靈芝
經筵雖舊事猶新似續中朝入薦紳便賦泉山六百石
重光唐石八千春從來力量非他意到了工夫只此身
六月靈芝湖上寺風凉相與洗車塵
　　　何學諭隨黄守靖州
雨凉吹動木犀天莫遣清愁棹酒船獨擁琴書去何處
又隨符竹到窮邊區區事業皆身外往往情懐只眼前
指㸃瀟湘在圖畫有詩無負好風煙
　　　成外歸秣陵
看了三山白鷺洲歸來難老更何愁弟兄舊隠家風在
子侄世科官業脩魚計亭深雲塢口青氊堂逈水塘頭
何時容我陪情話華髮清樽事事幽
　　　趙七哥歸併呈乃翁
前時秋熟不能留愧此常生間闊愁見說長翁㳺隔郡
欣從重客到吾州阿咸唁戚因迂步諸友適來如合謀
居士聞斯須大笑閒中離合等浮漚
　　　石尉歸杭
吴越青山日日潮魚龍出没浪花驕乾坤莽蕩盤今古
賢否交馳廹市朝我有詩書心自得人無風月意難消
三年尉滿歸天路桞色争春梅未飄
孤山梅與玉溪梅溪上山根嵗嵗開歸到鄉闗湏領畧
相逢官路且裴□無非共醉窮冬景其奈他吟處士來
籬落園林浮動處定應囬首我塵埃
　　　文叔解官東歸
一帆風雨轉吴頭家在稽山事事幽小試鳴琴還滿去
等閑結綬亦何求政聲贏得多推美學力湏知轉好脩
我與君心似相宻别離無計可消愁
　　　送鍾親昆仲回四明
一棹拖篷過甬東潮平波面夕陽紅極知我軰焚舟舉
更喜君家製錦功楓葉未殘秋淡蕩桂花猶共月朦朧
相逢莫恨相離别連璧應摶九萬風
浮生車馬易西東邂逅相看醉頰紅失喜却愁詩作祟
推愁猶喜酒書功秋老水風吹浩蕩夜深山月照朦朧
年來墨客驚無幾四座當回正始風
　　　文叔赴部班引復回建康
俯循常調到行都薄宦猶煩五薦書乆厯男邦雖不較
更臨郡縣待何如春風吹鬢秦淮老夏日移家越嶺居
且以酒澆君磊塊相逢誰道故人踈
　　　劉簿􁘭自安仁回泊天寧
王石村前捧􁘭來氷溪蘭若小徘徊因僧定可了禪悦
與俗何能辜雅懐秋到山林風未脱凉生絺綌雨湏催
遙知有句曽吟不想象章泉更樂哉
　　　二十六日昌甫歸章泉水
城郭山林每相望獨醒那忍共春酲眼前人事忙如戯
脚底花時過若驚從宦索居良易與新知故態豈難評
朅來數日還歸去隠地應多怨鶴迎
　　　仲至除帑轄後移居
駸駸得路又遷居廣厦夷塗不奈渠賈島并州雖客舍
陶潜栗里祗吾廬推敲終乆誠無恙㨂擇湏臾便有餘
但願朝回飽喫飯時能唐突過黄初
　　　送合州青陽道人
靈元一㸃結胎胞識取隂陽氣象交具體無過乾六畫
施功全自震初爻玉池金室歸真境紫府丹䑓近樂郊
更有些兒𤣥牝物青城山頂約誅茅
　　　同遊山前道院訪晉陵道士
閒思羽客約詩人覔徧幽窻到竹隂天近地嚴扄寳笈
道通僊隐得清琴因成行去凴虛望不見歸來何許尋
珎重同逰先冩句薫風城市有山林
　　　别靈耀寺同舍
分明共學要工夫欲話離情一句無肯把閑愁消日月
從敎身世老江湖晴雲野岫明霜樹寒日平川濕露蕪
去去杜門思益友只今掻首更踟蹰
　　　别子似
眼底年華此一時相逢意氣得追隨清風朗月閒傾酒
流水髙山漫賦詩我巳衰遲君莫問君宜光大我深知
人間萬事邯鄲夢海内交遊不記誰
　　　别許叔開胡彦道併呈曽正中
連天風雪滯行舟更為親朋一日留捜索新詩供大笑
旋沽濁酒洗離愁江横水館漁村靜山鎻僧房茅舍幽
抖擻三年塵土夢片帆西上玉溪頭
　　　伯臯過筠陽甚惜其行
知君又爾去筠陽山路窮冬正雪霜華髪相看俱老大
清言誰復共平章梅花破暖開何處楓葉凋寒落異鄉
雁影翩翩鷗烱烱惜無餘地問行藏
欽定四庫全書
　澗泉集巻十三　　　　　　宋　韓淲　撰
　　七言律詩
　　　趙太社出示夕月齋宫所作次韻報之
年時過我澗之南寂寞寬閒所共堪此道吾儕非自苦
人情物態是誰諳灰心縱惜形容變餬口猶圖齒頰甘
且和湖邊夕月句老生無奈只常談
　　　次韻宋倅
見説空堂舍蓋公秋深得雨慶時豐喚囘舊觀十年外
聚集清流一座中臺映玉峯歸獨鶴城依氷水下孤鴻
只消滿把籬邊菊賔主風流意已通
海内交游不數公又吟名勝句何豐錦囊忽到溪山下
綉段争看澗谷中落拓自驚隨野馬凄涼何止聽賔鴻
高齋容我陪珠履不信窮途有路通
　　　次韻元要陪倉使張園
春閒有客伴遨頭應喜園亭處處幽晴日暖風花影外
清歌妙舞酒船浮牢籠好景開詩膽愛惜流光入醉眸
珎重蘇門兩君子至今人物尚同遊
　　　㳄韻昌甫所寄
别後連綿好句來朗哦深視百千迴窮通身外庸何恨
生死人間信可哀公既愛閒常隠几我方瘡楚未持杯
澗梅㸃㸃從教白春到章泉花自催
飛舞醯鷄只甕天何知老壯與窮堅于今之世宜咸若
從古之賢定復然荷盡菊殘非一日草深地僻幾多年
吟忩明暗霜須雪茍亦無言豈舍旃
催景隂陽長短宵天囘星紀又𤣥枵霜寒草野真無惡
雨濕禾場正不聊薄晚固宜山色逺經冬猶未水痕銷
私家一飽官何恤寂寂閒中嵗月飄
　　　次韻昌甫
香來桂樹叢生處招𨼆其如懐玉東白髪滿頭唯我獨
清詩脱手幾人同影搖明浄雲間月聲滴幽㣲雨後風
秋以此花相勞苦世塗誰拙又誰工
故人北客今多少但願上下常相隨比時一出得聚首
此曰獨居還和詩我家父祖不相見君家兄弟誠所思
玉溪屈指已三世霜風落葉吹疎籬
既貧且病是今年容貌音聲亦變遷縱起步趨終倦矣
訥於言語每頽然秋涼頗似如人意月好翻能攪我眠
試把閑情和佳句瑞峯何處入章泉
秋來風葉巳紛披景到懐人意可知時泰果能同道泰
行危何必更身危獨憐水後渾休説相與山間是寄詩
空眄庭柯又如許彼陶終是得顔怡
我圃雖荒亦有梅云何也㑹待春回尋香逐色從頭數
弄蘂攀條着眼催老境隙光真野馬新年律琯已飛灰
一枝千樹俱能爾莫負尊前得句來
我圃雖荒亦有梅相隨酬唱謂何哉須知流水孤村外
儘有清風明月來幽艷肯因人意𤼵好花元是化工栽
幾畨立盡空行去猶記西湖挈杖囘
交遊零落舊同盟望望章泉共此情病後如斯猶得句
老來應不要知名久於朝市閙中住便合山林静處行
今歳雪多梅更好巡簷宜與細逢迎
看梅動是隔年期僧寺逢花正此時火撥白灰相對榻
酒傾清醥亦盈巵幽幽寒事空如夢歴歴閒情獨寄詩
憐我倦遊還薄宦南枝和雪又紛披
何處逢人可共杯老來空覺歳時催門前塗路無芳草
山裏林園欲放梅殘雪未消經小至繁霜猶凍待春囘
好詩寄自章泉水起我寒心一寸灰
老覺浮生空地隔時來猶幸得書題夢思百里身長遯
語别經年意轉凄槐葉易風驚熱惱蓮根少水厭塗泥
何當整履蒼苔滑嘯竹高涼手重攜
歎息彌襟强拄撑人間閒處且閒行風光漫與酬詩債
歳月何堪説宦情近脱市朝誰信我久居荒野孰如兄
青青又滿新成竹相望章泉夜月明
盡道龎公遺以安笋林上番又成竿幾年手種要誰問
常日身閒只自看墨妙席間殊不惡茶甘林下莫留殘
荒尋幽討真空舉今世孤風世所難
僅得從容亦素期意消心愜恨來遲相將里舍歡言酒
珎重家庭聽説詩落珮倒冠非所籍毁車殺馬尚何思
從來鵬鷃䕫蚿耳不怨人之有佚遺
　　　次韻昌甫見寄
薄宦歸來盍罷休閒心終是愛吾州高名又喜為澄觀
素𨼆何妨得臥遊四海九州彫落盡東鄰西舍往來不
秋風山裏相尋處莫問人間有比周
　　　次韻昌甫聞予過仲益見寄
離羣常恨不能佳桂到秋深處處花幽討既尋泉水矣
傍搜豈忘月軒耶翁留觴酌時煨栗友為爐熏更作茶
不是襟期安得此世間餘事我何加
　　　次韻昌甫别後所寄
多病登臺畏獨醒荒園蘂菊尚青青山中我友還新别
門外巾車亦始停老去年年無以醉詩來字字信斯馨
遙知隠地秋風急坐對松寒數鶴翎
　　　二十五日次韻昌甫別後所寄
九十里山寛兩程白雲隨步不辜行石嵌塘水觀魚躍
土曠田塍放鶴鳴兄弟留連因共集兒孫問勞笑相迎
歸家轉覺深居簡强把柴門更拄撑
山浄泉甘草樹香書楹茶具酒壺觴故家南渡衣冠少
前輩中原文獻長朝野從先終較别衰榮到底未須忙
高風且作閑言㑹時寄連篇復斷章
　　　昌甫寄所和朴翁詩因亦次韻
長日懐賢只坐馳炎凉誰與世推移貧生夢枕槐柯蟻
笑殺仙巢蓮葉龜蕭瑟兩峯吟和處辛勤千里寄來時
風流是我身名事付與劉郎歌竹枝
　　　次韻徐子顔丈
老覺年光秋更好人間從昔易紛紜漫將詩酒供閒客
常喜山林對𨼆君話到忘言清似水思之何事嬾於雲
相逢得醉茱茰盞一段高風信不羣
　　　次韻耿運幹
如君便合上鵷行却愛湖邊梅蘂香盡把珠璣為妙手
誰疑鐵石作剛腸文園病減初何苦金谷春歸有底忙
我亦被花惱不徹又因鼎臠得珎嘗
　　　次韻民瞻
獨酌梅花醉似泥市塵何敢近園扉孤香藉雨知幽眇
冷艷排風與世違燈火麗譙新氣象琴尊高𨼆久光輝
隔江相望空華髪燕子將來鴈欲歸
　　　次韻余季倫
興寄寥寥豈尚同詩歌徃徃嬾求工從他漢魏曹劉上
盡爾齊梁沈謝中百巧百窮無似我一觴一咏有如公
今來古往能言者多少焦琴㸑下桐
　　　次韻鞏仲至
青青客舍付離騷歳月峥嶸又一朝不奈驅馳墮烟海
少遲盤礴對風潮彈冠自笑平生拙落茟誰容萬景驕
秋入壯懐探禹穴吴天囘首越山遙
　　　次韻周景瑜
日日鉏園浄掃門待尋幽草藝芳蓀秋花又滿庭前樹
濁酒閒開座上尊新事任從千百變舊交纔得兩三畨
淒涼北客溪南住有句長吟莫厭繁
　　　二十三日次韻斯逺
閒身襟抱為君開山巳高深水漫洄趂得春時花下飲
猶思秋夜月中來留連自覺太多事潦倒相從更幾囘
詩到唱醻成宛轉悠悠今古復闗懐
　　　吴子似以長句為贈次韻
玉石村船子欲歸相逢只合醉如泥平生學識知何患
隨世功名信不迷浪飲未應愁劑量放言寜復究端倪
象山經得堂之記出處升沈惜此題
　　　次韻王教授
春殘物物尚堪書捉筆尋詩獨遶廬不特唱酬渾老也
未知交往盡歡歟怕將笑口荒忙合欲待愁眉欵曲舒
忽爾流風萍是絮宜乎化氣鼠為鴽
　　　次韻同訪潘丈
風流儒雅古難幷自昔從公意氣傾已覺好詩銷永夜
正宜小閣快新晴推琴置酒情何適取帖披圖論更精
當代如斯真可數一潮烟棹我將行
　　　次韻抱樸君問病求閒(臥病兩月/丐祠未許)
清都誰不願居官且是西湖最好山此地固難常養病
他鄉只可便求閒苦無筋力追王貢那有心機衒孔顔
秋入兩峯明碧落幾多鵷鷺簇天闗
　　　次韻孫叔晦
春隂漠漠晚來寒欲寫相思一字難古錦詩囊無我佩
暗塵絃索尚誰彈閒乗野逸神尤旺静少牢愁夢亦安
好爵浮名能有幾人間翻覆自悲歡
　　　正旦次韻敖器之所寄
笑倒興公賦遂初便尋前話豈無餘春秋列國乗軒鶴
耆舊襄陽縮項魚臘日未除曽舉酒春正還始尚堪書
嶺頭梅蕚歸來晚湖海誰人更得如
　　　次韻
孤山夏木已蒼蒼更著嵐光與水光擇勝軒牕尤有味
懐賢姓字轉生香湖隂漲霧歸雲静海氣吹風巻雨忙
恨不相從飫蔬食細吟醻唱亦清涼
　　　周景瑜同楊伯升見過次景瑜所贈伯升韻
風流二士真連璧乃爾行春到澗濵小坐縱談前後事
推賢因數古今人却思尊酒青燈夕殊覺頭顱白髪新
得醉有閒誠可味此情終不負吾身
　　　世昌攜項平甫所和詩來歎其已逝次韻一首
只宜鄉黨與州閭天下英名不可居奮迅臨邊雖似壯
差池退𨼆實非疎紛紛雖滿庸人見歴歴難逃識者書
晚對匡山應自笑却將心事賦兵車
　　　次韻徳脩
巳接湖頭笑語香雨餘又得句生凉分明天意如人意
占盡山光與水光朝市虛囂還隔逺軒亭閑雅信深長
輸君少袖弦歌手此樂吾儕亦未央
　　　九月二十五日仲至攜酒與客相過因為作生
　　　日次韻春時所贈
名勝相從餐菊英楚騷情味是三生㑹逢其適論竒字
進退之間付濯纓覽徳鳳凰非茍集俟秋蟋蟀也須鳴
誕彌俾爾耆而艾况復村酤煮芋羮
　　　次韻上饒
一抹紅橋卧水雲雨收風葉尚沾巾開門覔句無餘日
曲水流盃又浹旬春事匆匆容易老人情往往總輸真
河陽縣裏花千樹猶記溪南寂寞濵
　　　次韻余伯臯
蕭然一葉下庭空便覺風凉入袖中餬口可能盂飯白
放身那羨帶鞓紅江湖水滿悲遊子城闕秋生醉秃翁
且剥鴻頭對杯酌翻雲覆雨久來同
與君莫放酒杯空是事無過一笑中衮衮細看誰眼白
休休贏得自顔紅世間爵服無歸客天下漁簔有釣翁
飲罷不知今古異酣然而睡且相同
　　　視民如傷書呈上饒因其詩次韻
此話休嘲道學殘憂時當復寸心丹扶溝在昔多遺緒
西伯於前實肇端縣邑豈皆椎剝甚民農惟獨撫摩寛
因公善治重拈起侑坐誰圖作美觀
　　　上饒新刋鞏宋齊六言寄趙晏叟者次韻上饒
凋零我亦鬢星星舊墨新刋百念輕詩案自應留筆硏
書忩誰不對梅瓶趙岐交契身俱老李漢親傳眼獨明
贏得泉溪春草綠離離煙水照墳清
　　　聞張饒縣有詩次韻
絶俗尋幽豈好竒章泉不信更何之仁賢固曰能親炙
交伴要之豈詭隨去泊玉田雖宿雨囘程冷水喜晴颸
那知更著張饒縣風雅還吟五字詩
　　　次韻校官
要底勞生醉即休從他勢利有包羞秋高野外空環堵
月滿城時定倚樓平揖山光明絶巘浄摇谿影轉滄洲
可憐兒輩知陶寫絲竹何如且茗甌
　　　次韻趙路分
落盡籬前一樹梅海棠禁冷未全開待晴自歴郊原去
苦雨誰從澗壑來近喜交遊能好句即須解后與深盃
佳人望斷碧雲合九十日春餘幾哉
　　　次韻次公
漲雲吹雨轉輕雷香草沿堦芍藥開正好青春乃奔走
只宜白日且徘徊離懐未説人千里撫事渾如水一杯
酒到多時詩定少渭城絶唱復誰哉
山人常抱白雲眠夢想雲林竹樹邊恨不一杯同卜夜
情知七字獨吟天由來里社無非舊細數交遊有是賢
茗事肯隨人共煮樵漁真足豁憂煎
　　　次韻
西風吹雨動雲車野水浮花遶屋除得興無過尋舊約
稱心尤覺是閒居市塵不到秋聲早樹色初分夜氣餘
架上古書吾輩事一襟清暑為躊躇
　　　次韻昌甫
竹忩寒夜雪宜聽澗道柴荆曉更扃那得擁爐傾白墮
且為數息問黄寜輿籃興可知人勝落紙詩尤見徳馨
臘日尋常豈能爾梅兄於我眼終青
　　　次仲至
望斷湖山湖水西君來我亦醉如泥只宜吏𨼆歌仍嘯
莫問兒饑號與啼巷仄人家隨地轉庭空花草傍簷齊
樓高又倚秋風老待把君詩處處題
冷烟無計了愁端花滿湖隂百頃寛渺邈家山身獨老
周迴園館眼長寒吹餳近市徒誇賣上冢何人不鮮歡
空對海棠春睡足數枝紅濕露漙漙
　　　仲至舉似項平甫所贈宦漢陽教官時也次韻
文獻相傳有父兄山堂留得是詩情果囘富豔歸清逺
盡掃虛驕入正平保社祗今難可繼贈言如昔信堪驚
漢陽歴歴晴川樹鸚鵡洲前黄鶴鳴
　　　次韻亨中見寄
團源深處有幽期誰見壺林杜徳機曳履信知貧不病
采薇空論怨還非前時解榻臨風處半夜呼杯踏月歸
吟到菊花須再㑹落霞孤鶩巳秋飛
　　　次韻潘徳久見寄
歎息騷人不我違常同醉酒把花枝如今但得流傳賦
已久都無唱和詩甌粤州閭臨去日永嘉鄉井入朝時
相思屈指秋鴻近空使揮絃目送知
　　　次韻陳膚仲又過鉛山見寄兼懐真卿丈
海内師門復幾人書來善誘意循循休論用舍與斯世
試較仙凡隔彼塵是道淵淵書自若相傳本本話常新
三山想像陳黄學五馬歸來各素貧
　　　借章泉翁韻囘齋
狂瀾正倒築新齋囘我家聲屬雅懐想到淵源深徹底
窺從涯涘溜浮堦舜文正道須身見佛老他岐定力排
今古沈浮幾多少滔滔應不與之偕
　　　次韻次公
梅花臘後與春前爆竹聲中更恍然來往南山驚漸老
唱酬東郭信能賢風流往事高情外雅淡新知醉眼邊
盡日論文君慷慨因時寫物我纒緜
　　　趙倅再賦又次韻荅
閒却身心墮一偏從渠佳月更凉天每思君子宜看竹
設道宜男誰戴萱寂寂故鄉通徳里悠悠往行孝㢘船
江南過夏多梅雨賦就郊居空放言
　　　次公和韻再賦答之
雨煙埋却面前山悵望高吟祗自看既以酒壺相煖熱
更因墨帖破荒寒誰家籬落梅千㸃到處園林竹數竿
不是故人心事在也隨塵慮失幽歡
　　　荅行甫
檢㸃歸裝有句無一樓晴日照堦除提瓶洗盞猶堪醉
破硏摇毫亦可書江水東流挾湖海家山西上接匡廬
軒然握手春風裡刎頸從來笑耳餘
　　　次韻蔣縣尉
霜風歳暮正深幽喜見才華譽甚休古者重交多管鮑
今之能賦少應劉枯榮到底俱塵網起滅由來付海漚
撥盡寒爐既相覔恨無肥馬共輕裘
　　　次韻鞏帑轄
省事遙知多杜門擁爐尋睡定温温年來尚喜常同賦
日近還當不復言畧去便囘須管學可行時止是丘園
雪寒江淺潮頭小舟到泉溪春巳暄
　　　次韻伯臯至日
眼中林宻更山深昧昩從前直至今且與兒童誇好節
豈無交友話閒心繁霜似雪空疑畫盡日移時肯廢吟
歡喜有詩余半隠遍遊朝市却山林
　　　昌甫詩叙同僚以皆為南岳監也昌甫秩滿又
　　　重請於廟堂矣次韻少篤仕契
詩寄同僚意有餘清朝猶有此差除悠悠道室仍祠廟
衮衮金坡盡石渠㑹弁假饒方寸地折鐺消得斗升儲
要之因任榮堂帖員外空餐獨愧予
　　　又次趙倅五日即事韻
水斷浮梁地愈偏山人不記艾花天深林礙屋猶多竹
積翠滿庭無復萱蒸溽既難尋筆硯荒凉豈易飲􁧠船
不因别乘離騷句那得斯時有是言
　　　次韻貴池兄見寄
違離伯氏五年矣又得春風一紙書老去光隂非舊比
閒中滋味是真如鳴琴且喜身無恙著句遙知興有餘
夢遶齊山堤上路萬花飛樹綠扶疎
　　　赴貴池臨别呈景清兄
試吏齊山敢作難相看風雪去途殫客情巳覺自無緒
子職不知誰問安親老豈禁成逺别我思只合且團欒
三年願得各强健贏得歸來滿室歡
　　　歳暮和韻甚思昌甫兄
風雨空山可奈何門前寒港水増波君多親戚定歡宴
我乏從游徒浩歌歳晚一身知又老年來三友僅相過
章泉超在百里外應自打乖安樂􁨀
　　　次韻伯臯見别
半世交遊獨有君春風桃李滿溪濆數杯别酒同舟去
一種離情兩路分從昔早衰陶靖節只今多病沈休文
浮名絆此身何用醉眼晴空靄靄雲
　　　次韻晁元黙和李季章㕘政長句因寄呈李㕘
雅懐何地不為春弭節臨川亦載欣萬事悠悠俱昨夢
一身落落掩前聞山焚玉石何難辨水雜淄澠未易分
喜見故家新築就試看靈谷賦煙雲(元黙新築李/㕘過之甚款)
髣髴風流轉小車洛中情味尚誰家江湖水滿無飛鴈
城郭春深有亂鵶且自山間更林下從渠地角是天涯
不因勝事那能此一色紅紅白白花
　　　昌甫有詩琴士云得之黄子厚葢考亭坐中客
　　　也因入章泉同出城解后和韻
青春深處見揮絃吟到情時恨更牽舊話相逢真夢爾
故人獨覺倍依然糓城大雅空三嘆雲谷斯文已百年
珎重㪚庵因一笑鬢絲禪榻羨同眠
　　　昌甫謝徐倅行縣因到山中次韻呈徐
章水泉頭春雨晴尋幽都騎眼須明固知地勝因人重
要是村深少客行飲散軒忩雖寂寞歸餘草樹亦敷榮
清風洗盡塵間俗忻慕誰云只晏嬰
　　　元日次韻紹之
相從湖海逢元日且與清吟作好春病起喜能閒散步
客中翻得静怡神寒侵是處梅枝晚雪洗四邊山色真
信道吾生有餘味一瓢歸去久甘貧
　　　次韻昌甫寒食
歳歳春深上冢時擔頭挑酒紙錢垂橫鋪嫩草松間出
亂㸃繁花水面吹扶幼不知今潦倒悼亡應嘆昔追隨
夕陽雨後歸來路杜宇聲頻落燕泥
三年寒食在天涯老覺心情不為花細雨隨風初語燕
亂雲藏日欲歸鴉無才聖世空狂望有命王城莫苦嗟
南北兩山青草徧故園疑並野人家
寒食同為異鄉客欲尋杯酒話花時豈無它可傾三盞
那有閒能把一枝衮衮市朝徒勢隔荒荒湖海付心知
牡丹天氣金箋在華髪居頭且送詩
　　　次韻上饒見懐蒼筤
風流天上張公子又得清樽聚一堂眇眇高人懐栗里
悠悠佳夢付巫陽休論明月黄花曲共約春時曲水觴
小醉醒來我何有荒亭秋竹漫蒼筤
　　　比年秩滿言歸以四季木犀瑞香二花贈徐和
　　　卿再來調官和卿有作因次韻
年時我亦治行裝曾寄閒葩兩種香一别人猶得相見
再來花更不能忘春風披拂依依紫秋露凄迷冉冉黄
深巷逍遙昔居此騷吟先後味何長
　　　次韻子似同過九峯因遊中團
君遊城市却山林與我秋晴一日行來坐村庵天欲暮
歸從野寺月還明時尋小榼傾殘酒更覔寒花嗅落英
此意相從信無幾絶憐風度各詩成
　　　趙倅同守作太乙醮禱雨次其韻
雲車在望已多隂想見東皇識此心城闕步虛環珮冷
田廬望歳桔橰深天高地下羣龍起雷動風行萬馬駸
午夜寶章昭格處願言三日便為霖
　　　初十日婺源得雨呈鄭宰
蠶麥登時天氣晴農田水利復闗情纔看令尹靈祠禱
喜見閭閻甘雨傾宣境飛蝗猶猛虎淮壖小醜致饑氓
經從治國吾何幸一枕新涼更解酲
　　　次韻犁春
世間何處不埃塵百巧争如付一真固蒂深根元屬我
隨波逐浪也由人狂風驟雨時常有野草閑花日逐新
安得雪堂老居士同歌江上一犁春
　　　舒彦升寄東阜詩次韻
朔風吹起雪成團東阜知誰可歲寒飯了行吟應杖屨
客來因酒置杯盤彈冠結綬人皆易問舍求田我亦難
安得相從話疇昔但尋幽事博輕安
　　　趙履道有詩因和韻
惜此郊原一日春高山山下葛溪濵聲傳逺樹知樵斧
影落橫波識釣輪步稳折花空到眼興䦨啼鳥更藏身
與君扶路乘殘酒清夜醒來夢亦新
　　　和昌甫寄衡州趙推官韻
遙遙石鼓是衡陽想見山長水更長世道只知天廣大
文章徒與日争光飄零交友難重數偪塞閒愁嬾寄將
誰復汎蓮依簜節好扶時運際明昌
　　　和校官韻
登山臨水本何為又近橙黄橘緑時固是秋來多興爾
豈非月上一中之卧碑野處臺前字斷壁山民閣上詩
今古風流要人物可容吟嘯不伸眉
　　　尹諫議秋懐昌甫以其韻賦之因亦和焉
秋風還起白雲吹草木悲哉亦變衰但覺乾坤閒外濶
未應日月閙中遲豐凶處處思逢歳窮達人人欲偶時
何似村居詩遣興柴門野老岸前籬
吾廬秋樹正蕭疎且爾依山帶郭居愁與世違空泥飲
苦無詩和也抄書意行謾曳雙穿履身懶常搖一敗輿
此外並皆閒骨董幾曾妄想待何如
争名争利路應填幽步須容我折旋一種空門心了義
八般竒語坐忘篇秋來野菊開金餅春去閒花落翠鈿
掃盡喧卑稀客到只聞猿鶴地尤偏
往來西舍復東鄰風約㣲嵐雨歛塵盡説世間多顯者
豈知山裏少閒人路逢僧道非無累家近漁樵定可親
貧賤難居貴難守任其商利與言緡
儒人從昔價連城籍籍紛紛可浪評力政既經秦六國
陳言多笑魯諸生怨纒楚些情何極秋絶商歌意未明
村晚忽驚黃葉墜又當尋取白鷗盟
牽牛花壓小垣牆落水澄江更草堂北客任天為世界
南遊何地不家鄉一官漫有蕭朱綬百計渾無陸賈裝
案上堆書真可老細哦清白洗肝腸
壯心空使鬢先華寂寂霜前水見沙功盡醉鄉元命世
名書文府且成家越裳未可輕秦缶羌笛何知咽塞笳
老覺悲秋甚無謂是非愚智不須嗟
冷淡秋光畫不成閑身贏得醉而醒水聲自與月俱白
山勢常知雲更青廣大高明人孰辯艱難險阻世曽經
著書固以窮愁後陶冶多應出性靈
　　　和民瞻所寄
老覺從遊易寂寥夢思江海耿寒宵元來冉冉乾坤裏
大抵悠悠歳月飄南北一峯高可仰東西二館𨼆誰招
園居好在帶湖水氷雪春須積漸消
　　　昌甫同過竹院和其韻
北客相從能幾家故廬誰復話京華君因父母思仍賦
我亦婣㜕悵不譁竹院風煙元有地玉溪人物豈無涯
同來大半多先契凍雨吹寒濕岸沙
　　　和昌甫韻
雲松雪竹野梅南敢謂歳寒之友三難弟難兄更佳句
閒人閒客漫游談朅來城郭如縁㑹依舊山林屬飽㕘
我已行纏打包笠故家文物待重探
　　　和昌甫見寄
嵗晚溪南見舊遊歸輿常恨莫能留不堪别去人還逺
猶幸詩來路匪修野外梅生花氣動門前氷拆水聲流
相思清夢章泉上盡道才名光更優
　　　和周次公韻
籍籍春山徳養尊風行水上自成文飽諳世故時高枕
强對交情日置樽健句如君寜有謂和篇於我愧無聞
敢言暑退秋生後静夜來敲月下門
　　　和韻
老懐相别易依依世變紛然是與非縱得斗升聊復爾
便能尺寸竟何歸澗橫流水桃花過路遶他山柳絮飛
莫嘆征車我奔走京塵應不到幽扉
　　　次韻昌甫送周正子入太學(九月十/一日)
西風邂逅清揚婉三歎章泉滿紙詩取友此時宜自信
决科他日未為遲賢闗禮樂當深考世路風波不用知
我亦飄零玉溪住鄉評相與見於斯
　　　和荅施教授
冷齋著我巽庵主惜取禪心與法身贏得閒官㺯文字
豈容餘事亂吾真永嘉見説多前輩歸去要知必有鄰
野客靈山相邂逅他年拈起話還新
　　　周六春伯教授四明
簿正麻姑已十年四明分教合騰騫如其推轂須㬰爾
便以乗軒豈偶然金馬玉堂非一士蓬萊蔵室盡羣仙
儒人本是經綸學少試羲皇所畫編(周六以/易𤼵科)
　　　廿二日施教授父生朝又有子入佛
賢闗有子上雲梯更著談空説妙兒竇十郎於今可慶
龎居士在古為竒雙全福夀人皆仰三昧薫脩我獨知
春日千花記初度玉溪閒客為聲詩
　　　次韻推官東樓見懐
誰把新詩滿紙來登臨於我謂何哉地偏亦有閒情在
人老寜無笑口開溪山興寄留詩眼賔主風流落酒杯
昨夜秋聲巳搖蕩月明中夜只徘徊
　　　次韻昌甫九峯庵所寄
庵院誰人車馬來草生泥路石生苔塚邊只有千章木
山外寜無一㸃埃先友到時多感慨孤兒知後轉悲摧
讀詩何忍賡酬去夜月吹涼曲岸隈
　　　和黄靖州適軒韻
山中軒檻幾經秋誰得如公肯自由既把旌旄開兩鎮
且因香火奉真遊消磨景色棋成趣排遣功名醉不憂
此話儘教兒輩覺人生凡事豈難求
　　　次韻徳久懐玉山詩友
浙東山水幾多山公在家山定自閑白髪肯抛詩卷外
清愁須著酒杯間豈無興寄窮登覽猶有心情記徃還
此道今人棄如土翻疑逸駕未容扳
　　　和韻沙坑
交遊閒處可忘年寒日江村西稻田城郭喜離墟市外
人家猶在石巖邊詩翁言句非嗟若墨客心情豈舍旃
我亦沙坑舊酬唱掩闗空抱白雲眠
　　　次韻鞏仲至登樓見懐
東望悠悠我所思老當益壯尚知期極知後㑹相思日
應話前因欲别時往事是誰人去住浮榮徒自位高卑
仲宣樓上春風裏只好疎簾看奕棋
欽定四庫全書
　澗泉集巻十四　　　　　　宋　韓淲　撰
　　七言律詩
　　　至日夜坐懐伯臯
故人何在在乾封想見書燈焰吐虹節物正隨雲物轉
君心應與我心同梅花未有水邊蘃楓葉已無山外叢
何日持杯相勞苦夜長霜重聴鳴鴻
　　　有懐尹賢良玉山舊居
方齋元在玉山深六月都無暑氣侵一縣閒人都不見
四方賢者始來尋煙嵐處處多真意鐘磬時時起梵音
既出城南過朝露雲仍留得是書琴
　　　有懐昌甫兄弟
籬雨簷風落井梧山幽時復見樵蘇近秋依約能鳴鴈
長夏無過暫止烏新麪已多猶可餅舊醅將少欲何酤
章泉二老瑞峯逺悵仰空成耳熱呼
　　　因趙十有懐正字兄弟
餘杭嶽麓春還夏只這心情各自知衮衮官居隨俗日
遥遥田里獨醒時州麾事業終何說使節光華任有為
我老玉溪溪上住醉迷風絮一吟之
　　　有懐
相從樵𨼆對秋風雲氣遥連滄海東浮世從前多去馬
空山依舊少來鴻水生處處雨初足稻熟家家飯不窮
我亦醉翁門下士閒中惟覺句難工
　　　感興
天時人事兩相催雨浥薫風上緑槐憂樂易從忙裏過
榮枯空自老邊來尋枝帶葉終無得放浪隨波豈有才
信道吾廬吾亦愛溪山繚繞照崔嵬
　　　秋日感興
江湖吹鴈一聲秋便合如人酒拍浮南渡百年無舊事
中原積代有前修競傳家國恢疆土必定公卿運䇿謀
野處何嘗知理亂談邊遮莫話邊愁
　　　嵗晩感興
歲晩天寒山水鄉團蒲曲几在書房竹爐旋撥松花火
石鼎閒拈栢子香吟就有時聞夜雪睡餘乗早負朝陽
呼兒瓶粟今多少且典青衫沽酒漿
　　　危坐
行藏何事老相侵流水髙山自古今强把詩書連夜讀
喚囘燈火十年心人間富貴非難有聖處工夫索愈深
不覺雨聲吹入耳秋風牕下一沉吟
　　　偶興(案詩四首其二首見/五言古一首見五律)
緑樹啼鶯春已闌杜䳌聲裏最綿蠻繁陰有路歸幽處
長日無人到俗間茶信為僧時過水詩魔因客又登山
薄衣輕體風吹面神觀初明氣自還
　　　述意
不學神仙不問禪此心收處亦安然春風桃李閒行樂
夜月林泉常未眠有客杯盤猶草草無人杖履更翩翩
門前地僻紅塵逺贏得虛閒近簡編
　　　斥歸
一斥歸來上野航老無覊絆試斟量詩囊縱在那能賦
酒盞何嫌且細嘗㸃檢丘園理花草咨詢里社見蠶桑
玉為山底氷溪水魚鳥飛潛意更長
　　　雨中睡起稍晏
睡貪凉雨失窻明坐起蕭然笑我生故舊幾何論歲晩
僮奴只待得秋晴蹊間井臼草多没岸底溝池水易盈
閒不厭多寕厭病卧時誰復更關情
　　　春思(案此詩六首其/五首見七言絶)
春向深時花未多栁濃桃淡欲如何籬根山雪風猶力
屋角林霜日欠和徒有愛閑常自惜豈無好事略相過
得朋便若開心眼芳緑韶紅兩蕩摩
　　　春懐
寂寂春風送落花芉綿芳草徧天涯數聲飛鳥閒亭館
幾箇輕鷗泊浪沙望斷小谿流不盡步尋幽谷路還賖
一巾華髪吾何賦肯與浮榮定等差
　　　秋懐
漠漠輕隂樓上頭老來心緒不關秋相看鴻影簷前過
轉覺蛩吟砌下幽儘以詩囊供冩興少將酒盞與澆愁
急風又墮蕭蕭葉天淡水雲無數浮
　　　偶成
老身何計可飛騰收歛精神過此生耿耿自温誠自遣
栖栖無乃類無成湖山放浪慙真𨼆朝市低回亦强榮
隨分官曹了飢渇小樓聴雨晩風清
　　　勿向
勿向閒中懶却身自家志意要精明書來眼下休麄看
事過手時多錯行血氣易令人喜懼功名徒使我衰榮
青山緑水雖瀟洒莫被清虛誤一生
　　　雜詩
富貴榮華總未經此身雖老意何驚日梳白髪憑軒笑
時照蒼顔傍水行局束一家兒女態凋零四海友朋情
燭搖醉眼梅花白香動夜窻吹雨聲
　　　孫期牧豕
祝雞牧豕其非誤逐鹿屠龍也是閒用破心時無活路
得全身處有名山洪纎髙下皆徼幸終始乗除毎好還
一任鳯歌仍豹隠多應蟻夢與蝸蠻
　　　趙推寄朱氏楚辭
迴鴈峯前寄楚辭古時人語已如斯少翔幕下寕天定
近入臺中信己知連帥朱今當共學故侯劉昔尚誰思
春來草滿南池水何日薫兮又屈巵
　　　坡翁
鷄豚社酒屬東坡秋到黄州奈若何主聖自應無所損
時清到了不能磨後來海上歸猶在今則文忠謚孰過
三嘆志林真不朽兒童楚語任吳歌
　　　讀徐湖雪句
坐看何如更步行草低葉滑小橋平沾泥不作凡心濁
積水渾疑仙骨輕雲逼曉園幾欲雨煙開晩寺却嫌晴
一溪遶我山前去未信溪山有我情
　　　今年數日雪連年所少也
兩年無雪今年雪山積溪浮壠復横消盡塵埃猶畏俗
釀成雅潔僅能清煙綿細麥添生意風颭枯梅更有情
蔌蔌聲中見疏宻近多昏暗逺如明
　　　劉克莊潜夫詩編
等閑温李相游戱有底應劉獨怒嗔雅調縱教勝俗調
古人疑不似今人時閒作吏元非逹官滿歸鄉必是貧
既徃巖居惟野處由来澤畔則江濱
　　　宋提刑少卿詩藁喜自其曾孫傳冩
分明山隠是詩家零落殘編乆易賖忽見子孫能繕錄
敢言人士得誰誇衣冠祖業多流品文雅儒風有等差
細讀一篇尋一句餘芳寜不擅詞華
　　　周子静示詩巻
湖山風雨煙霏處蓮葉翻翻百頃寛我己塵埃無可冩
誰將詩巻對之看蓬萊地近初摶翮閶闔門開更整冠
此段情懐乆寥闊沉吟猶為洗悲酸
陸羽泉頭忻考徳林逋湖面得敦詩交情未覺非前日
雅道那知乂一時逼塞古今空上下凄凉人物易推移
申言保社吾何敢但惜中含屈宋姿
　　　趙推官詩巻昌甫數稱許之
句句芳華字字香章泉巨擘意深長為渠力挽抉雲漢
與衆争光掃粃糠每以成章能膾炙孰於行巻敢權量
南池自是風流地波撼水村荷氣凉
　　　題橋南書院圖巻
幾年來徃柯山下合到橋南書院中邂逅立談知地勝
從容抵掌見詩窮心情信自一㕓足眼力從他萬馬空
煑茗燒香了吾事試聴灘瀨落秋鴻
　　　楊袐監江東集
江東集裏好清詩未看争知看便知句句多般都有格
篇篇出衆不趨時包藏許大氷霜骨撘帶些兒錦繡皮
却被鐡錢趕歸去誠齋老子也便宜
　　　題昌甫所得陸待制手書次韻昌甫之題句
放翁遺墨幾何年雲遶秋山月滿川摸索空驚乆零落
追思猶恨少留連貞元人事誠如夢正始文風信若仙
江海凄凉易陳迹山隂茅宇賀家船
　　　題魚計編後
積水閒題魚計名一亭元自野而清㡬年來徃疑無謂
舉世行蔵定不驚鄭圃賦留南渡乆瓢泉曲到老來平
詩編多少臨淵興徒得旁觀句眼明
　　　昔先公欲刋白蘋集今教授刋之
吳興好在白蘋洲先友云亡不那愁空對遺編想容止
休論徃事記從遊吾翁甚欲流傳逺賤子常疑埋沒休
贏得虛名付殘斷風流終古藉西疇
　　　來子儀監廟見假詩藁
伏波老氣肯消除磊塊撑膓萬巻書憤世疾邪吟諷裏
傷心思古笑談餘一軒漫占琳宫静四壁空懸客舍虛
𨼆𨼆龍光射牛斗東湖煙浪遶吾廬
　　　從王仲可求近詩
推門喜見王摩詰種樹栽花興寄中一旦青衫遽如許
幾年黄巻亦書功人間文物驚無有天與詩名定不同
乞取成編山裏去坐堆殘葉讀清風
　　　永嘉林氏集雲庵索詩
太半交清曾著句獨餘師道更銘碑海山磅礴知何處
人物聨翩信一時以似詩書端可尚允懐今古不堪悲
百年所種皆先徳宰木雲庵過者思
　　　豔歌行
翠幕朱簾蘇小家濃熏蘭麝競奢華繁絃度曲柱爭雁
媚臉持盃眉拂鴉錦帳春餘情未極寳釵分處夢無涯
紅樓何在香塵合恨不都將命乞花
　　　昌甫寄近詩一巻
詩情閒雅筆舒明吟到平時字亦成老不厭山懐玉秀
静宜流水章泉聲殷勤題寄情何過展轉看來眼自驚
一任人間無此作近聞鞏至得同盟
　　　詩逢
詩逢惡境無一字酒為可人須百盃醉眼却愁天地窄
頽齡肯受歲華催秋生逺樹吹紅葉雨過空庭滿緑苔
飲罷從教黄鵠舉吟邊宜看白鷗來
　　　玉成叟書來索詩
贑上書來寄近詩經行已得蔡邕碑老年文力能如此
壯日交遊定可知賈馬以前須有作應劉而下復推誰
氷霜滿眼梅開未想見翛然句益奇
　　　風雨中誦潘邠老詩
滿城風雨近重陽獨上吳山看大江老眼昏花忘逺近
壯心軒豁任行藏從來野色供吟興是處秋光合斷膓
今古騷人乃如許暮潮聲捲入蒼茫
　　　江湖集錢塘刋近人詩
才華未若一杯酒行業尚貪千首詩今貴幾何名得志
古貧最底謂知時雕殘沈謝陶居首披剥韋陳杜不卑
誰把中興後收拾自應江左乆參差
　　　黄子功示近詩一巻因思昔年湖上同林徳乆
　　　訪銛朴翁之適石城明月鴈聲中劉武子詩也
　　　子功詩有和武子句
西湖南畔訪詩僧小艇浮遊酒屢傾猶是三人同眷眷
豈知一别各營營有懐舊約空如夢忽見新編復暢情
依約小山醻唱處石城明月鴈聲清
　　　伯臯丈届七十寄詩慶之
老來誰不惜光隂世態消磨鶴髪深化道喜經蘧瑗嵗
遇文應動太公心極思吟嘯知如舊且願豐登得似今
聞道田園足强徤雲山深處好書琴
　　　上饒登科八人所識者四
鄉邦為作四賢詩所識還知盛一時髙質静専還朴厚
熈心堅正却平夷新尤膽略無回曲适且才華不詭時
他日要當為國器喜看虎榜大名垂
　　　昌甫生日
南枝今己十分開天夀髙人玉雪梅不問氷霜驚嵗晩
要看風月喚春來鎮常兄弟遊山杖間或交親奉酒盃
忽到牕前花更好暗香吹夢竹軒苔
　　　趙十將入山避生日(先約之/煑餅)
己御祥琴又一年忍因初度醉賓筵為君煑餅邀朋舊
容我尋詩話古先信義自應如皎日功名誰不上凌煙
宗盟祖業非他比長夏相期玉水邊
　　　看士人應舉
六年不到秋場屋懶㪚低回强自寛本謂有縁居上第
可令無分作觕官小來勇徃癡心在老去羞將冷眼看
笑殺杜陵紈袴句只知多誤是儒冠
　　　訪耿運幹不值
束結新樓挾帶湖月臺凌厲雪晴初主人不見望猶美
客子空歸興亦舒支徑草黄飛野鳥露洲莎緑下舂鉏
梅梢過臘花争𤼵城裏分明物外居
　　　二十一日治園成季過
滿地霜風吹曉色荒寒猶有菊枝香不知籬外輿籃入
正爾亭前掃葉忙急取繩牀坐夫宻旋尋酒琖引而長
老懐老眼老誰語閒處閒人閒自傷
　　　昌甫約過施仲益
章泉常為誦清詩今日山行又見之新闢軒窻知雅玩
更拈書帖𤼵佳思杯深㫖酒留連夜爐撥寒灰領畧時
信道人間好甥舅不妨酷似有襟期
　　　鞏仲至到浙江急徃見之繼而以詩來乞次韻
相從我自慰無聊物換星囘又斗杓近市少霜梅欲動
長溝無雨水全消幾年冠蓋東南㑹逐日舟㠶上下潮
見説公來便尋覔老懐何更得詩邀
　　　過常山魏寺丞
瀟灑薫風佚老堂溪山圍遶水雲鄉髙懐不與凡情雜
勝槩全無時世忙須信貞元朝士在應憐元祐故家荒
餘生來徃奉談麈商略吟邊飲最長
　　　燈夕頗盛郡中相招不能徃也
滿城歌舞事元宵溪外蒼山雪乍銷紅日漸遲花信動
銀蟾初上燭光搖幽人自笑居空谷遊子從教徃麗譙
一盞青燈對編簡舊歡如夢壯心凋
　　　過傅驥院竹間
竹深留客南山下只許幽閒話晚凉酒盡更須拚酩酊
詩來猶可共徜徉無端薄俗從它轉有㡳浮華不自忙
意氣如君天地在牀頭書大且韜藏
　　　欲過履道庵不果因以詩送餅餌
乗晴欲過雨巖去草木空疎霜後寒老苦瘡瘍行又止
閒將餅餌問平安夜爐挾册應三復曉徑舂禾可一餐
蕙帳藜牀同夢寐試囘頭作去年看
　　　十九日過耿運幹
春風池館水溶溶杏淺梅深栁意濃拄杖横臯穿麥壠
傾壺中沚見雲峰有來好事能同適儘把閒吟不自供
莫道澗湖相去逺要驚心賞毎難逢
　　　寄耿運幹
霍廟湖深淛水邊雪村來徃定翛然薫風六月上塘路
得雨九秋東壩田酒政應縁因禄仕詩家拔俗在吟篇
翩翩銀筆經年别巖壑風流想後先
　　　送耿運幹當湖酒所
一自西風散芰荷殷勤風雪更婆娑經年誰謂酒邊少
此日我云林下多才俊榮親當折桂時清禄仕且嘉禾
論交論契無餘語收入離筵入短歌
　　　聞孟使君到子顔𨼆廬次韻余安叔所賦
祝家山映一荒途霜滿晴空樹色虛太守去尋髙士宅
比隣只道野人居朱輪不礙簷前橘白屋惟堆案上書
想見猿驚鶴飛走袁安卧雪畫堪如
　　　王寺簿過山園
小園纔放一枝梅便有傳呼别駕來領略風光歸草木
經行野路踏莓苔人間襟韻須吟筆花底風流入酒杯
公亦暫時相賞識詔囘天上肯重陪
　　　昌甫約諸人茶山病不能徃次韻其所賦
幽人何許不懐賢忍把清詩與世傳可惜吕曾祠宇地
獨留香火寺僧縁入林去踏山頭月裹茗來烹井㡳泉
病著偶辜城北約尚吟餘意得同焉
　　　山中上巳宋六成甫見過留飲
風光流轉景常新且樂林泉自在身曲水流觴知上已
落花啼鳥近殘春快傾座上一壺酒莫染人間半㸃塵
兀兀籃輿好歸去路平㣲雨草如茵
　　　鉛山徐子融茅齋留飲次其韻
茅山從此占西湖須信髙人徳不孤臨水未能忘汝潁
愛山還肯羡匡廬眼前孤勁竹尊者世上浮名松大夫
浩氣己充真樂地寧論實相與虛無
　　　尹一留飲次其韻
冬來何意酒盃寛舊話新愁轉轉難落葉滿城吹薄暮
浮波夾岸𧺫清寒方齋留客情無己上郭歸人興若䦨
天地之間是襟誼淋浪贏得洗悲酸
　　　曾廣漕見過
舟車亦過水村來猿鳥無驚自不猜化雨江西貴先覺
宣風廣右屬行臺詩書𤼵冢人千里桃李成蹊酒一杯
雪岸艤蓬春動處尋詩野老亦清哉
　　　次韻仲至至日相過
㣲官誰復肯來過名勝凋零己不多忍為故人疎酒盞
漫將佳節付詩歌閑情只道山林好老態其如嵗月何
静夜小樓相對乆盈編新語但摩挲
　　　譚南恩見過
正在山前㸔木犀兒童驚報故人來急扶藜杖過橋去
喜見朱轓作牧回嶺外山川多瘴癘江南朝市有塵埃
經行又泥冰溪水且折清香荐一杯
　　　斯逺入吳就春官試因相過偶成
春風閒日小樓居門外歡迎長者車道舊秪如前日事
别來不覺近年餘烟花帝里冝同酔杖屨湖山可自如
趂取好懐尋好句人生何必愛吾廬
　　　八月六日伯臯見過
華髪秋來忽滿梳故人相見意何如强親杯酒歡無幾
尚覺篇章興有餘世事紛然隨野馬吾生老矣信籧廬
林間己下蕭蕭葉雨過空山木影疎
　　　昌甫攜渭南詩見過
長笛殘星趙倚樓吟邊供斷一生愁渭南作尉誠微宦
江上逢人憶逺遊風景不因今古異琴樽寜與是非休
章泉傳到澗泉上凉意滿天河影秋
　　　張以道見過
霜簷明日曉晴天忽有騷人到眼邊煑餅漫留尋舊話
烹茶還得冩新篇旅懐但且官天地世道全憑酒聖賢
囘首山鳴鐘暮起水浮橋外耿墟烟
　　　十二月初九日雪尹子潜來
九峯庵上雪中眠夜半寒枝落枕前虛曠益知身老大
静深惟覺夢清圓山圍漠漠無通路田缺幽幽有暗泉
雅志能來得同榻雨嵓人必為吟傳
　　　弋陽徐宰見過
幽深終日冷清清誰肯乗春過水行雜踏軒車雖逹宦
從容杯酒信豪英静看聲利身何絆閒惜芳華意轉傾
相對弦歌有餘咏苦遭風雨也冝晴
　　　送趙餘干宰允中
夢寐湖山同雅集溪篷還送宰餘干蒼忙冩句求詩律
邂逅持醪得笑歡花事纎濃春又過麥天清淡雨初乾
琵琶洲畔絃歌地一上乗風眼更寛
　　　潘徳久置酒栁洲小樓
幾年九日西湖酒此際從公把菊花酬唱不知留客舍
登臨無奈得詩家水舟又掠空潭浪山屐經行兩岸沙
白髪清尊乃如許數株楊栁傍樓斜
　　　初六日民瞻古梅下留飲
眼到梅花便有詩園居支逕入踈籬崔嵬自與人髙古
爛漫誰知我笑嬉煙濕逺荒吟不盡雨收幽𨼆醉為冝
新年陡覺新愁少坐對南枝更北枝
　　　過楊解元看古梅
春風晴日草𤣥家城北坡陁一徑斜逺以雲山供境界
静惟書籍是生涯敲門忽有醉吟客隔屋初無桃李花
天矯龍蛇饒古意孤芳真足對年華
　　　亨中送梨棗
年年梨棗寄西風近喜豅嵓一笑同坐石弄笻泉汩沒
望雲搜句月朦朧經時話著猶疑畫盡日來思又若空
珎重交情兩相望鹿門深處見龎公
　　　雪後昌甫將歸章泉斯逺諸兄偕來留飲因詠
　　　林逋詩約同賦
風煙溪觜轉山腰起覺清寒坐擁貂林薄曉光吹蔌蔌
水流暮色下瀟瀟相期勝士來推户更想歸人逺度橋
㑹取試尋詩句寫還鳴髙樹許由瓢
年來閒得傲山林肯怪連天雪作陰蘇武不眠身自健
袁安髙卧興何深嬾穿東郭先生履細和西湖處士吟
無限目前今古意嵗華如許老駸駸
竹邊松外最清新煙斂風迴净辟塵江濶逺分垂釣叟
山空時過採樵人摩挲望眼尋幽徑抖擻閑身訪近隣
三白㑹須能一飽茗盂聊且寄吾真
　　　詩謝文顯兄弟載酒并簡子暢二首
幾椽牢落依僧住二妙慇勤載酒來名節似君真有道
交游著我定憐才譚髙屢激清風起歸近何嫌落日催
苦憶平生溧陽尉驅車政爾犯黄埃(子暢出/迓客)
柱杖敲門借竹看歩隨紓曲轉林端架邊緑蔓陰成幄
橋下清流春有湍君作屋廬嫌近俗我因巖谷遂深盤
儻思出郭少塵事或命巾車初不難(文顯頗樂山/居之勝故云)
　　　余計院父子以我乏酒連以一壺為餉
冷坐樓窻欲雪天空掻華髪泥塵編不嫌酒盡西湖上
安得詩如南澗邊剥啄故人還餉我開甞餘味信能賢
公家父子何多事今日碧香猶卓然
　　　酒盡
連宵風月頗堪看酒盡端憐賞詠難豈但街頭沽苦貴
更縁秫早釀多酸蕭蕭陶徑栁將落𣺌𣺌吳江楓欲丹
安得酒船數百斛拍浮長遣一生歡
　　　訪吳推官津亭因喚船小酌而歸
㳂洄艤泊更躋攀好事來尋小艇閒却憶武昌遊赤壁
可憐姑熟醉青山岸凉崦靄知空谷水逺汀沙見淺灣
惜别且同幽興熟鱣魚潑潑鳥關關
　　　昌甫分寄瓢泉繼而辛卿遺一壺來以詩為謝
章泉分餉瓢泉酒己洗牢愁萬馬空重拜書題如夏日
便開甕盎㵼春風時聞水石雲山主世數文章翰墨功
且道嵗寒梅雪好僧窻閒有幾人同
　　　飲横碧軒
僧舍頺簷屋一間呂曽南渡此看山風光流轉人雖逺
詩句磨鐫景自閒好事肯同携酒至青春又見隔年還
坐中野老醺然醉指㸃梅花亦可攀
　　　謝户曹載酒見訪
閉閤燒香正寂寥忽看結客過衡茅溪山有味真㻣樂
松竹無心肯絶交老樹枕流傾社甕凉風吹月上山殽
浮梁飲散各歸去夜静水明搖栁梢
　　　喻伯經推官約施翔甫父子載酒澗上
麗澤同窻不一人是時文物動簮紳年來此話誰能問
老去知君我獨親天下傳聞難見道世間來徃易知津
持醪野路江梅底後㑹相逢意轉真(贈/喻)
嵗晩尋梅又一年南山巖下澗溪邊雪殘古路初何似
詩到前村更𨼆然邂逅襟期元拔俗從容宦逹自登僊
奉親携㓜人之樂贏得朋來棹酒船(贈/施)
　　　留客煑餅因過山寺煎茶
旋掃荒凉喜客來胡牀隨處坐徘徊野亭湯餅談方透
山寺茶香望轉開風近凜秋多落葉雨收殘照少飛埃
大都識賞非難事莫被旁人富貴催
　　　方齋子潜留瀹茗(案此詩四首其一見五/言古其一見七言絶句)
東吳南楚江湖外城郭方齋尚得朋意象古人無索寞
譚鋒爾汝有憑陵花開簷蔔疑非俗林擁旃檀祗欠僧
梅雨未收吾欲醉山橋歸路髪鬅鬙
蕙畝分青長復低菊梅連緑宻仍稀牆陰未午風聲急
窻外從朝雨力微坐待酒盃來肅肅案翻書册净暉暉
幾年來徃徒多感今是那知較昨非
　　　葉侍郎寄烏石茶昌甫詩謝之次韻同賦
瓶茶逺自水心寄緘詩又謝章泉分揀芽為贈信靈物
囘味有功非世勲降伏睡魔庶永日不居酒聖須乘雲
何時幽討共仰止烏石岡頭煮此云
　　　奕棊
水竹光中戯奕棊棊中妙處有誰知對人不到一盤滿
信手拈來幾著奇活法要須能自悟危機何用苦尋思
此心虛静元無物莫使顛冥勝負時
　　　新火
香浮椽燭散新煙閶闔沉沉輦路邊寳蠟分擎初拜賜
錦衣飛步競傳宣栁陰未曉明粧鏡花氣籠晴趂巻簾
莫怪荒凉問榆火午炊猶待死灰然
　　　蕨菜
春華滿眼倦尋詩蕨菜纔來又賦之雷雨動山應偪塞
風雲垂地正奔馳僧盤何苦分葷素鼎食那能問瘠肥
珍重方齋家送似為加餐飯亦何其
　　　謝人遺藷
風起爐寒鬻未成兒驚門底有人聲乃㩦藷藥來相饋
尚帶泥沙便可烹夷以采薇清易足屈於飱菊恨難平
老身得此渾無事捧腹摩挲且莫鳴
　　　喜見蓴絲
一杯濁酒下蓴絲不負東吳薄宦期安得林逋同𨼆約
尚憑張翰寫心思人間美惡吾能㑹物外清閒世莫知
更待西風小搖落鱸羙鹽豉轉相宜
　　　送爆竹潘舍人
使者歸來守嵗除嘉殽應笑去年無錦嚢自是詩無敵
寳帶還看騎甚都想見頌花方列炬故將爆竹伴屠蘇
祝公茂介春祺去明日朝元拱御爐
　　　潘舍人重打帶
使囘揮槖試從容詩在腰圍瘦减中金重内分知帶赤
花明殿後映鞓紅聞呼巧匠重陶冩好稱朝章荅化工
更待􁀙韀印如斗轉庵元是有家風
　　　吳澧州兵部挽詩
桂籍傳芳兩弟兄才華奕奕盡専城獨躋郎省享髙夀
復處祠庭全令名遺愛梁山初趣召承恩澧浦晩増榮
如今仁義鄉前路忍送靈車薤露聲
　　　黄壺𨼆挽詩
國朝人物盛江西歐晏曽王世所知䞉喜年來說壺隱
還看身後紀豐碑路遥莫致生芻奠心折聊成薤露詞
髙蹈如斯天必假彬彬子舍見孫枝
　　　周南仲正字挽詩
姑蘇臺下同盃酒一旦相從情轉親才屈自應無近用
時升誰不有通津避名苦節乾坤大務道圓機嵗月新
我亦推藏山澗曲細思餘論忍沾巾
　　　葉和劑挽詩
守道安恬譽翕然晩登朝路合騰鶱身勞援溺嘗貽疾
夢兆囹空信不寃傾盖方欣同藥藏挂冠謂可樂丘園
愁聞薤露閩山逺餘慶他年屬後昆
　　　挽余伯玉藥局詩
抵掌從容慨且悲晩年風度喜論詩賢關皷篋文尤擅
徳里垂車志豈違築室髙門如昨日開筵投轄已前時
夀登八秩流芳裔松栢佳城畫翣吹
　　　黄靖州挽詩
兩把州符身已老壯年崛起計偕時藏書漫與詩千首
種秫閒尋酒一巵北客到今真可數南人視彼尚何知
鶴山父子成丘隴泪灑谿風讀壙碑
　　　黄子耕監丞挽詩
籍籍夷陵郭白雲紫陽猶足重斯文當年臭味傳天壤
絶代聲華隔世氛邂逅月邊蘭槳駐從容日下竹符分
傷哉逝矣空遺藁雙井風髙信不羣
　　　哭徐子融
膽氣麤而硬脊梁茅齋寂寞未云荒自知友道無同異
共仰師門有在亡遣世尚能生卜地安時應許老耕桑
一琴一劒山楓外雲影吹空白月光
　　　哭徐大彦章
翻閲前言力著書暮年尤惜日之餘倦從科第於榮宦
靜養聲明只燕居落落谿山空爾許悠悠天地復何如
傷嗟平昔琴尊地常似親承教載初
欽定四庫全書
　澗泉集卷十五　　　　　　宋　韓淲　撰
　　五言絶句
　　　明皇攬鏡而言吾雖瘠天下肥矣
引鏡吾雖瘠韓休諌疏多君心在天下歡樂竟如何
　　　髙祖令李宻迎見秦王李宻不敢仰視
甲馬幽州路英雄不自量凱歌迎勞處方識小秦王
　　　霍光夜召符璽郎
擁昭初輔政漢室大将軍符璽郎能爾丹青見不羣
　　　王景畧對桓温捫蝨而談當世之務
本謂温猶好而能北伐功自從捫蝨後絶意過江東
　　　馮媛當熊
檻外當熊立人情見亦驚翩翩後宫女馮媛獨馳聲
　　　楊妃剪髪
剪髪能留寵君王不自持當年無入奏寧到馬嵬時
　　　南山
霏霏南山來此意足怡悦昏旦氣候間櫺疎互明㓕
　　　思潁堂
鄉廬暗邊塵時移而事變結屋漫逍遥可想不可見
　　　情話堂
趙記發舊觀俞孫新作堂是豈無他人親戚意差長
　　　有竹堂
坡翁一轉語不但為竹設俗子塵汚人夏簟落蒼雪
　　　跨鶴臺(案詩二首其/一見七言律)
道人白鶴庵絶頂似仙家尋幽得臺城杳杳入青霞
　　　南臺(案此詩二首其/一見七言絶句)
木老地平静直北萬家城小立興懐處憑髙眼更明
　　　禪月臺
此臺已蕪没禪月彼一時得句僧忩下空留洗耳思
　　　題朱直學竹軒
裂石作翠竹秋風生晚凉政須人嘯詠應記我行蔵
　　　横碧軒
文清來此地留下横碧軒寂寂今無主空山起夕煙
　　　題貫時軒
柯葉貫四時不為寒暑變理事俱到處因之亦可見
　　　無盡蔵
善繼人之志肯堂思其艱此意自無盡風月敬亭山
　　　小集清暉閣因喚渡把酒昌甫倐至
小醉清暉閣横江更一杯逺山寒日晚詩老忽然來
　　　樗亭
築亭以樗名平生無宦情寥寥千載人感慨聞風聲
　　　如庵
静深堂奥間真如公所庵誰謂平生心可以禪境㕘
　　　山簡習池遊詩
拍手兒童笑山公倒接䍦舉鞭無限意今古少人知
　　　題華嚴境
游目貝葉書究竟華嚴境當年寓名心觀者要深省
　　　桃源山道者小庵(案此詩二首/其一見七絶)
天寒山氣黄日暮竹色碧住庵人勿驚此景有此客
　　　葛溪
流傳葛仙翁此溪嘗化龍抱朴今何在閒來問古蹤
　　　南坡
空青老仙伯有子愛溪山誰信南坡路依依泉石間
　　　䝉泉
一泓泉水古依舊浸巖邉太史晁鷄肋遺吟尚可傳
　　　舟入靈巖山下訪古
燕麥摇晴日青山兩岸横吳其為沼矣傾酒任船行
　　　十七日過潭守聴松(案詩二首其/一見七言絶)
推牕萬松林雜沓且修整何須撫盤桓姑以集幽聴
　　　四月二日
簷淺侵林緑忩虛賸蘂紅試茶催鼎實縱酒失盃空
易覺春風老偏知夏日長四山新笋出一澗野花香
晝永卷書困時閒挈杖清草蟲空躑躅巢燕費經營
間或僧人到閒常羽客過啟𤣥疑恍惚談妙欲云何
樵斧通深宻漁竿接混茫風波非地險荆棘乃天荒
　　　爆竹
爆竹燒殘嵗家家把一盃西湖元自好只是欠徘徊
　　　倚瑟
倚瑟從嬪御人生實少歡南山空斮絮此道是邯鄲
　　　夜坐
連牕風撼山引酒燈照坐逍遥入莊吟憔悴失楚些
　　　王丞留飲
尋梅閑喚酒邀友漫題詩酒美君方醉詩成我未竒
鐘聲來逺寺暝色起前溪霜夜斷鴻急風庭落葉知
　　　訪滕賢良邂逅周察推同飲池上
春風雜花池賔主兩相視落日忽已晴洗盞可無醉
　　　招余子任過成季家
只道沙坑近招之阿那邉不知風雨夕能過小溪船
　　　次韻周倅送郡醖
聞道菖蒲節龍舟一一修雨凉雖少憇郡圃不妨遊
坐有嚴陵守新持使節長真成三學士意象好持觴
　　　題隆中圖
何意求聞逹偶逢劉豫州隆中三顧處抱膝也風流
　　　次韻潘舍人畫軸
風霜歸老榦嵗月長枝柯矗矗荒村外人人占落坡
尋詩小醉時不許老農知葉葉泛輕舠試渡野水陂
突兀是茅屋摇兀是土橋㸔山㸔水去忘饑付木瓢
荒虛成莽蕩幽逺似模糊便做山中客能題一字無
　　　次韻子顔
樂道匪時趨山間得自如老來情味别冬日且閑居
冬日且閑居誰停五馬車從容見真意鉏盡世驕虛
鉏盡世驕虛宜乎愛隠廬髙風照千古此道巻還舒
　　　次韻徳久丈
經旬無客至今日得公來園栁緑巳宻渚蓮紅始開
談諧意方接蕭散詩自生冩成澹泊句洗盡滛哇聲
雲驅風浩浩日永雨垂垂狡兎笑三窟鷦鷯思一枝
　　　白日偶無客青山長對門(案原本無題以/此十字為韻)
雲低樹頭青風急葉背白一塢無來人鳥語鬬格磔
枕流飯脱粟長夏以終日曵屣行歌商風軒時弄筆
身心既巳閑吟風興亦偶山東打茶聲睡思忽抖擻
人生等戯劇衮衮徒區區老身其囬頭今有古非無
朝市無遺音丘園有絶迹蓬茅晏不開才開待迎客
澗淺山四合冷泠浸青青畧彴度前林更有泉上亭
不見屋外溪但見屋上山雲月復風雨展轉朝暮間
崦靄得廣茂虛明失深長一曲冬月暖數家夏日凉
何由芰製衣豈必蘭為佩一笠一簔輕田漁且相對
牽牛槿花底欹拄破籬門旋買深村酒因傾老瓦盆
　　　十三日誦水生桃菜渚煙濕落梅村之句成詩
　　　十首
夜來㣲雨過澗谷生春水土脉肥薺苗煙㾗帶梅蘂
元宵天氣好梅謝薺還生野水浮煙雨孤村帶鳥聲
柱杖牆隂潤閑尋薺菜桃不禁芳草外初日下梅梢
踏青何處去春事歸野菜便覺與時新閒身尤可愛
水國春巳生㣲波漾洲渚時見挑菜人臨風自凝佇
晴村多暖靄花處是輕煙梅片紛紛下迎人到酒邊
婀娜煙中梅花飛有底急蜂觸香車來煙凝為誰濕
雨後乍晴時春意滿村落香處是梅花青煙動林薄
一年春好處都在水邊梅似雪因風起和煙帶月來
潦倒春無藉山深不出門籬根尋野菜花外見煙村
　　　絶句
一年春好處東望是皇州栁色梅花外數聲羗笛浮
　　　送昌甫至十里分韻得四首
霜重花未多風囬香自若荒店野水深枯枝墮寒雀
相送五年前把酒常在兹夾路梅花開嵗晏将何為
老懶問花事尚與梅相㸔蒼然暮色至只恐空吹殘
瑞峯髙入雲又見君歸去坐輿無怱忙逄梅見容與
　　　十一日道林同譚元輔賀州奕棊
山林欣晚對細和一篇詩欲醉那因酒妄言却為棊
　　　題汪玉山送仲上人遊六祖㙮詩次韻
玉山四句偈㸔了百千囬不是為送僧不是為尋梅
　　六言詩
　　　六言
弈棋聊醒午醉煑餅更逭夕餐一任長年三老扁舟載
我江干
　　　寒泉亭午暑喜雨
風箭急吹疎雨雲峰時轉輕雷修竹小亭山下乘凉猶
記初囬
　　　夜凉雷電
明電夜凉催雨不知氷水為秋滌研酒酣尋句賸拚蟻
夣扶頭
　　　雪中見山松曉起澗橋見霜尤竒
梅雪何嫌松雪橋霜未抵林霜睡起樵蘇欲斷竹爐尋
火裝香
　　　次韻昌甫
㶚橋何苦乃爾剡溪似是欺予任彼梁園所賦但此孫
牕之書
梅可空百榼酒雪不待一筆詩天地與人太好山林有
我亦竒
　　　晩步野趣
竹樹西風庭院溪山落日人家掻首從他華髮角巾欹
我烏紗
　　　踏雪登前山
躡屐穿林歸寺持香裹茗尋僧磴道巳三尺雪巖居惟
一枝藤
　　　題扇
山近不嫌暖靄溪囬更帶寒泉水淨沙頭有此嵐縈水
末疑然
　　　二十日趙園(案詩二首其一/首見七言絶句)
緑樹秋千紅索白雲春靜青山人醉忽焉兀兀鳥啼何
以闗闗
　　　横山堂小酌
酒澆磈礧不下詩用陶冩亦難折取荼䕷芍藥醉於緑
水青山
　　　連日暖甚(案此詩五首其/一首見七律)
日暖甚宜蠶月夏寒還是麥秋冷漠蜜蜂蝴蝶喧闐乳
燕鳴鳩
不道夏衣是輕且云春服既成乍雨乍晴時候宜閑宜
睡心情
只覺寒來暑往何知隂長陽消膠膠莊生擾擾申申孔
氏天天
苦苦安心見性勞勞息氣養神向後有些斵䘮依前無
限沉淪
　　　聞喧然縱龍舟
旋自山間殢酒更誰溪外划船過眼殊非偶爾放情均
是陶然
　　　次韻景瑜
梅花既黄而白梅蕚仍緑且紅與其凌霜駕雪争如避
日藏風
兀坐本縁習懶苦吟終是乾忙老去宜抛筆硯興䦨徒
近杯觴
　　　慶元庚申二月藥局書滿七月還澗上嘉泰元
　　　年秋入吳試罷冬暮得闕而歸今五年矣
歸哉忽爾五年江空鷗鷺翩翩有詩多且漫興有酒無
過醉眠
田事旱乾薄飯嵗計不給何求春園葉落窮冬夏畦菜
盡澟秋
翻經諷咏釋種齊物試㸔莊生功名到底餘事儒者説
性説誠
日日公侯衮衮年年人士紛紛伊尹周公孔子殷勤留
得斯文
貪生不憂老至徇名却忘行卑一日又復一日遑遑自
欲何之
兒女長須婚嫁朋友來須應酬應酬重費青眼婚嫁未
了白頭
平心好處平世深居合在深山山林荒園一畝世事敝
廬數間
　　　戯贈成季(案詩二首其/一首見七律)
拂拂溪煙横暮絲絲小雨吹凉酒盡更呼載酒一觴一
咏行藏
　　　與成季奕棊(按此詩二首其/一見七言絶句)
明月水聲湍激涼風山氣髙華棊罷不知時世酒行無
奈詩家
　　　題竹
有酒不妨醉倚有詩不妨自題聲以清風何逺影於殘
月都迷
　　　山水小壁
㸃出雲山千里冩成霜樹半坡眼前非筆墨少興來覺
風景多
　　　書閣
仙人樓居何處青豅黄嵓之間風囬山氣巃嵸月明水
聲潺湲收斂平生出處倚欄贏取清閑
　　　崙溪和昌甫韻
崙溪玉水之上閒身何負一歸眼耳鼻舌無恙鷄豚狗
彘是依得酒飲不必果有吟詩不可譏人事大抵如此
今日是明日非
欽定四庫全書
　澗泉集巻十六　　　　　　宋　韓淲　撰
　　七言絶句
　　　正月初三日
新年喜共閒僧語薄暮明燈下紙簾活火慢煎茶漸熟
呼童時把炭來添
　　　人日
滿地茸茸百草茅青青知巳到山家東風一夜吹窻雨
又得紅梅兩樹花
　　　十四日
梅花如雪滿春山元夕都來一日間天以客尋詩句好
香隨人與酒盃慳
　　　正月十七日
春風吹我到雲林不為梅花著意深歲晩老身無著處
暗香隨日動嵐隂
　　　正月二十七日
去年除夜吹山雨濕盡梅花冷打門朝市如今小樓屋
只揩睡眼望前村
　　　正月二十八日二首
春寒不敢出籬門且撥深爐煖酒樽見説梅花風打盡
冷清清地月黄昏
隨地挑成薺菜羮只和淡水入瓶罌春風不負閑人腹
贏得勾勾飽後行
　　　十七日
猶存人物作中興世道休貪我獨能不覺百年消折盡
嵇康宜早愧孫登
世界無人作不成幾多姦宄暗經營寒來暑徃癡迷過
消長盈虛理亂生
　　　二月晦日
春風猶自雨能寒破褐纔除又覺單眼暗頭昏書懶讀
一庭幽草静相看
晩色吹雲樹外明數枝遥見緑槐生誰人知我山中住
三月春隂澗水横
不恨花隂日影遲只愁風横雨狂時梅梢葉底著青子
却憶繁香如故知
遶屋青青緫是山每吟山色句還慳乗閒著眼烟林外
物色分明見一斑
燕子飛飛山鳥鳴小軒癡坐倦能行推書試數平常事
亦向人間得此生
海棠初葉牡丹花轉覺衰顔一倍加徙倚䦨干問芳信
姚黄魏紫已萌芽
槿籬欹倒費撑支沙岸常為野水欺幽事相闗乃如此
幾回虛過欲吟詩
　　　次韻呉推官寒食
今年風雨暗寒食一夜垂垂直到明原上子推將𨼆矣
從來此路少人行
萬花初過緑園林燕子人家巷陌深餳粥故應隨節序
不甘華髪是春心
人間風物年年在酒後心情事事休珎重清新得吾意
賸拚憔悴為伊愁
　　　二十九日寒食(案此詩四首其一/見五古一見七律)
去年寒食姑蘇館吟到呉歌子夜聲猶記春城芳草渡
一簾花雨畫船行
冷烟漠漠茅簷淺依舊山南澗水流坐穏亦知時物換
燕飛低處鳥鳴幽
　　　清明
楊柳青烟榆火新人家巷陌唱歌聲重簾未捲薄梳洗
簷外微寒纔曉晴
　　　三月初三日
瓶裏桃花㸃㸃紅水南依舊笑春風尋僧共看山中友
識賞何如付苦空
　　　晚春即事
路轉踈籬過小橋隂隂新緑滿林梢人家一雨軒牕淨
時有飛來語燕巢
山氣蒼茫𤨏寂寥弄雲吹雨半瀟瀟澗聲不斷波流急
更聼風前婆餅焦
　　　芒種
田家一雨挿秧時成把擔禾水拍泥分段排行到畦岸
背篷渾不管歸遲
栽勻明日問青黄惜水脩堘意更忙少候根中新葉出
又看晴雨驗朝陽
三年不見種田農驀隴跳溝過屋東齊唱歌聲相勞苦
濛濛烟裏一簔風
愧我麄官耗太倉及瓜而代合耕桑蠶筐閣了修秧馬
老稚時時饁酒漿
　　　三月五日
澗流清轉佛仙家雨歇春風水浪沙得酒有詩人共逸
山腰初見折桐花
　　　十九日
瀰漫隂雲黒且白今日望下還又晴憒憒一霎蒸熱氣
願聽垂霤打簷聲
　　　九月二十日
淵明笑殺惠逺酒已公消得杜老詩詩酒於人亦何事
夜霜吹冷水南枝
　　　十六日
紙上閑看舊談語尊前試舉近歌詞夜冷小窓欣我獨
歲殘深谷待他誰
梅花不怕風霜雪儘逺儘荒山儘寒時有幽人為酬酢
片香吹動忽漫漫
蘂瘦枝氷亦自花出林欹岸轉清華蕭蕭宿草堆黄葉
瀝瀝幽泉洗白沙
近行逺立忽低攀不覺繁香入䄂間既是孤髙還潔雅
凡情於汝信何顔
山愈髙時氣愈深水多流處影多侵翠禽急羽知人意
時啄殘英落粉心
　　　元日寅正二刻太陽交食守局
元正但覺暁光遲風雨霖霖笑語稀見説朝家推日食
百司守局午方歸
終朝寒慘氣昏昏雲翳風霾𨼆若存天運有常交有數
陽光初不礙髙奔(髙奔乃黄庭/經中語也)
　　　十六夜月
去年倦卧闗門睡前歲扁舟爛漫逰莫道迎簷一杯酒
婆娑孤影也扶頭
　　　秋暑過施寺少憇至夜半山月朗然
松梢片月見流行夜半青山白露横不是閒人愛幽處
秋來紛擾飽曽更
　　　喜晴
喜晴方且啟柴門忽有人來倒一樽只道乆閒常蕩蕩
不知小醉已昏昏
　　　二十三日
水遶寒城渚外山淡烟吹暮畵應難漁舟舉網無人㑹
我老吟詩把眼看
　　　喜雨
風伯駕雲滿四野雷公行雨從空下農家起舞田有年
競養雞豚作秋社
　　　雨中
雨收炎暑入山雲滴砌淋簷潤色分更以㣲風吹草樹
鳥飛啼過亦欣欣
　　　又
茫茫野水浸籬根無數青山接逺村三月懶遊花下路
一家深閉雨中門
　　　又
虛簷踈雨夜深深清徹寒窓夣不成却憶擁蓑篷底宿
静聽千㸃落江聲
抵掌揮觥不待詩共看泥土蚓鳴時晚來吹徹垂垂雨
未必騷人緫得知
　　　觀蓮見雨
竹送荷擎雨脚斜凉軒初試一杯茶逄人莫道溪南好
暑月能清只數家
　　　次韻景瑜雨中絶句
人家蠶麥祈晴日城郭山川斷渡時𨼆几正看千佛偈
敲門誰送兩篇詩
門居地僻無來轍新緑新荷新笋時珎重情懐尚能賦
為捜言句和成詩
　　　初三日冬至雨中
今年雲物風吹雨山澗闗門亦可書焼葉爐中煖紅酒
静聽簷溜落堦除
　　　六月二日大雨如注山澗水溢
午夜風生雨㵼簷紗㡡竹簟夣鈞天暁來拍岸波聲急
六月如秋意颯然
草樹離離半拂烟雨滋芳潤轉青妍山人整屐山邉去
黄鵠白鷗時導前
甕頭白酒香初釀慿藉一盃歸太和本自無愁更何喜
暑風池上看圓荷
髙車駟馬斷經過只見春農説早禾得雨又還傷穀賤
不知誰與緩催科
　　　二十九日大雨
簷宇隂隂聽雨眠推窓清潤滿平川舊低竹葉新槐巻
當見横流入稻田
香凝藤枕簟如氷飛掠縱横雨㸃聲雲脚明開時暗合
坐尋餘菌取茶烹
炎蒸經月掩荆扉城市紅塵十丈飛井水欲乾猶可忍
空山不旱已常饑
　　　夜雨
樓髙簷近瓦溝鳴自逺相傳到耳聲客枕未安詩又作
隔河風定又踈更
悠悠秋思不禁詩只有街前過雨知一犬自鳴人静後
與君同邸夕於斯
　　　雨驟聲空谷竒甚
只道天河洗甲兵一軒飛雨走風霆客來睡覺煎茶飲
不特山前草木醒
　　　西疇寄月露
泉香月露墮吾前夣遶西疇覔醉仙凉入荷風吹柳雨
罷琴尋句聽鳴蟬
　　　暑中
山深常抱白雲眠離逺塵囂恰十年投老呉山小樓底
一簪華髪暑風前
晚雲藏日下山腰海氣吹涼片月髙夣覺小樓人不寐
五更風送浙江濤
方池小檻養盆花結子抽枝亦巻牙暮色無塵閑灌沃
童心雖在鬢先華
　　　暄風
暄風移日過庭臯倦撥殘書首重掻門外不知山逺近
短墻横浸緑週遭
　　　赭亭山白雲寺(案此詩二首/其一見七古)
扶輿窈窕入山家一道溪流淺見沙春色不因寒意少
冷烟和雨澹梅花
　　　霜寒
霜風一夜入樓寒擁被微吟亦自寛年事漸多秋又老
誤身初不為儒冠
　　　早霧
霧氣渾渾曉未收不知苑外與山頭瓶花忽見花梢濕
畵出春風一叚愁
　　　松雪
洞霄雙徑傍何村松菊歸來想自存官牒推移應一笑
桃花源上且尋論
窮臘荒荒𣺌林蕩幾回落舊又生新寒催雪與梅爭白
空有故山誰故人
　　　雪晴歸自湖團
雪後溪山分外清東風日麗轉新晴水波𨼆𨼆逰魚影
木葉叢叢啼鳥聲
瓦溝殘雪滴春風賸水殘山淡藹中禽鳥不知人意老
數聲啼落野梅紅
　　　雪後
澗谷氷霜踏雪行不逄荷篠即僧清世間只觧銷金帳
羔酒無疑茗椀亨
髙卧從他有㶚橋荒塗横古樹蕭蕭氷溪一曲靈山底
宻灑之間復亂飄
農卜豐登士苦題無聞近見定還迷子猷一棹歸何處
拍手山公醉似泥
曉看夜聽落寒聲帶雨隨風若霧横平地尺為天下瑞
日光玉潔更多情
片月窺簷水浸氷松梢梅影共崚嶒數聲猿嘯呦呦鹿
撥盡隂河掛壁燈
　　　春思(案此詩六首其/一見七言律)
報答春愁有醉鄉老懐那復得剛腸門前一澗桃爭發
不分天紅膩水光
今年能得幾朝晴風雨消磨一半春野路溪亭却自好
惜芳定可屬詞人
李已青白桃正紅幽人貧病憔悴容曳履過澗試蕭散
不知燕麥摇春風
平湖波暖花宜晴故園夣斷蝴蝶輕小樓行藏一徙倚
詩與此春俱眼明
惱我繁華滿眼時燕子初來雁初歸浮名自絆此身爾
數日晴色花欲飛
　　　惜春
莫把裴􁋴惜春意强尋杯酒度芳時留連鄰曲多交舊
悵望他鄉有所思
躑躅辛夷非有謂薔薇芍藥欲奚為楊花側畔樓䑓少
一水聨橋映短籬
　　　春吟
葉葉枝頭緑未深孤花猶自間園林醺酣要是都非飲
興寄元非不是吟
花影欹燈上小窓夣回香篆有殘缸當年何事成諸葛
萬物無情繚老龐
歳歳逄春不自持詩成酒去必歸遲而今嬾向花邊醉
只拾荆薪撰早炊
野菜誰將滿把歸水蓊鬚長把苖肥任他比竝膏粱味
直底西山怨采薇
菜傳新緑𤼵生時花簇輕黄碎小枝日下時看粉蝴蝶
背人驚鬬忽參差
　　　三月下旬藥局書
一官受代始知閒常恨家林未得還自是懶為温飽計
清時誰不㸃朝班
一官受代始知閑盡日髙眠醉夣間試買扁舟歸便得
湖横呉越有青山
　　　閉門
閉門終日不常開山雪林霜已自來收斂身心過殘歳
紙窓深處坐灰堆
傍簷禽鳥莫驚猜飛去多時忽不來只恐他人相彈射
我無機械合徘徊
鴟張何用嚇鵷雛此態人間未必無綀實梧桐非腐䑕
莊生惠子豈其徒
　　　感興十首
迎時上下本謀身身老難禁物態新到得朱金為我樂
却嫌人笑我知津
其誰不欲上雲霄晚節當(原/缺)事事髙贏得書多垂後學
歸來賫志亦徒勞
我本何為也自休靠他寜不畧廻頭徒誇扇枕黄香好
肯道悲秋宋玉愁
社䑕城狐何代無乗時應也用工夫而今又有依慿者
辛苦從前作世儒
一生精力盡於詩詩到成時不自持脱著衣冠對神武
婆娑空復羡諸兒
肝膽輪囷本致君衡山一片尚愁雲可備卹典埋歸骨
好爵翻令及後昆
百尺竿頭寸歩難從前血指漫旁觀收來放去由誰做
底事隨人百様般
壯志情知已不多便鷹揚去盍如何凄凉兩眼西風裏
猶爾留連作好歌
得寵常疑失寵虧𫝑成難復念前時螳蜋鳴蛭爭先後
何意䝉莊亦論之
赤縣神州乆陸沈宣和遺恨莫追尋饒渠熟客資談柄
須有夫差報越心
　　　雜興
常苦靈山暑氣昏澹雲踈雨洗乾坤溪南只許閑人看
紫障青崖静吐吞
書帙侵窓竹數竿晚留晴影上青攢不禁滴盡瀟瀟葉
時拂踈風雨未乾
潤色初分嵐影飄細看莽莽近迢迢山楹川觀誰能到
禽鳥飛鳴亦自驕
經雨髙林月出雲一天涼淨白紛紛道人打疊身心處
泥飲行吟不亂羣
大笑花開只自藏垂頭葉㡳自芬芳天生楊震今清白
常具人間一種香
簷蔔生成淨潔花愈幽深處愈多葩肯教肉眼凡夫見
寜可移栽釋老家
　　　晚興(案詩二首其/一首見五古)
誰為喧卑莫賦詩幾年山澗乆安之區區守禄才餬口
儘覺肥甘盛一時
　　　偶成
春風時弄閒花草滿面紆餘氣自和行過小亭因坐乆
却驚啼鳥一聲多
連隂却喜社能晴雨淡桃花滿澗生幾樹正依流水上
曉風吹動日華明
山上行還山下行草隨幽逕不知名青春自是多情思
梅葉隂隂已半成
　　　又
世間榮辱最愁人荏苒年光老逼身莫笑區區有仙佛
識心見性養精神
招之不來麾不去不動聲色泰山措拙於用大無所容
枵然魏王五石瓠
梅黄雨細柳花風渾在鶯啼燕語中流水髙山元不惡
短籬破屋為無窮
孤坐幽窓静炷香却疑身與世相忘紅深一樹榴花𤼵
緑嫩數枝支子芳
舒嘯閑平理亂心古來賢逹幾升沉只宜一唱紫芝曲
不用三思梁甫吟
病餘倦甚唯思睡醉裏歡來擬欲顛飲罷空山身老矣
夣囬清暑意翛然
　　　又
非閑静不可作詩非老懶焉能讀書開巻空山照華髪
吟編荒徑入吾廬
　　　明日再題
周㳺於世不闗渠合把塵勞日以疎半夜雨聲驚客枕
一身禪榻夣蘧蘧
　　　戱書
亂拖㳺士伴噇酒硬捉閑僧聽做詩後句不來瓶已罄
月凉山静角巾欹
　　　午坐
晴初小院窓半開堦下草色侵莓苔清風徐徐木隂寂
禽鳥自鳴時自來
家家蠶事採桑歸蠒箔才收又整機辛苦一春成絹後
村農誰是著新衣
　　　偶興
徃來鄰並歲年深老稚空忙慶弔心羙惡衰榮消長事
又須著眼一沉吟
膠膠擾擾復悠悠多少迷情不掉頭利者笑名名笑利
日前身後欲何謀
東南呉蜀大江横西北闗河幾戰爭智者不愚愚者智
到頭分合世難平
深谷荒虛人迹稀無風黄落自横飛敗籬東畔板橋斷
時有鄰家負水歸
　　　雜題
屋前巷北苦稚子木斗煮熟撮數賣腐儒食飽可奈何
寒夜擁爐亦可嘬
黒豆硬炒不貴發敗紙裹之良自多紙窓坐睡時欠伸
冷手觧包慢挼挲
瓶粟欲罄敗絮少三嚥玉池吾養𤣥是中止可浣便腹
世運宻移空推遷
四明所修傳燈録誰以印將塞吾目凌晨萬境不到處
佛見法見空逐逐
人之二帝三王道加之孔孟雜佛老存心養性以事天
五伯秦漢誠草草
著書談𤣥俱一偏柳和伊任孔大全禹稷顔回乃同道
出處得䘮醒醉眠
　　　雪窓兀坐
霜收餘藹瀝簷水雪屋雲窓日氣升旋撥地爐看宿火
軟蒲團坐几深凭
　　　雨中山臺夜坐
桃李春風又一年老來何事不陶然晚簷莫聽垂垂雨
斷送流芳到酒邊
　　　月夜樓居
瀰漫寒氣月㣲明近覺風聲逺市聲不恨浮沉人海底
樓居閒自得心清
　　　二十九日早歩
行行行過水東頭路窄因而緩慢逰草木華滋翻宿雨
山凉尤覺是新秋
　　　午歩
養花天氣半隂晴啼鳥水邊三四聲逰人徃來莫漫賞
多少古今風物情
　　　晚歩
槐葉已飛無夏緑桃花新種待春紅千山僅遶千家聚
一水全依一逕通
　　　舟中曉詠
薫風猶見杜鵑啼淛水東逰復自西澗上有泉泉上竹
玉為山底是氷溪
桂棹蒲㠶日未西鵲聲鶯語鵓鳩啼滿溪緑水岸邊急
一片白雲山半齊
　　　過玉山同昌甫宿歳寒軒感愴不已
鷺鷥林到歲寒軒屈指如今十六年當日玉虹橋未有
山川祗是舊山川
　　　小憇成季書室
已喜青山在眼前午隂佳樹更清圓枕書閒與尋幽夣
洗盡京塵意灑然
　　　徐子融送至石井因宿竹溪
山行明月歩霜華半醉㣲吟意更嘉記取鵝湖山下路
夜深投宿野人家
　　　病
病無情緒惰吟詩筆硯空存興已非滿眼緑隂春樹老
小窓初日動晴暉
　　　僧忩
露寒風歛山餘靄虛凈曲通僧一窓我不占閒誰避俗
菊花時候有楓江
　　　午忩
午窓寒日聽松風散髪梳頭睡眼中情話堂深書帙滿
老身何地不從容
　　　夜長
夜長殘雪小樓中擁被閑思又一冬燈影易昏爐漸冷
只消斜月五更鐘
　　　書燈
書燈霜夜冷清清不信觕官傍帝廷老把身心欲何用
山居此味飽曽經
　　　午睡期思書堂
所謂伊人天一方園枝新好寄東窓八表濛濛忽時雨
不知平陸已成江
　　　讀書
牕明晴日小樓居静坐閒翻案上書理路漸通文向熟
試將回向此心初
　　　冷尋
冷尋盃酒滌書癡半盞㣲醺又到詩門外屢成三尺雪
茫茫眇眇欲何之
　　　晚唐體
一撮新愁懶放眉小庭踈樹晩凉低牽牛織女明河外
縱有詩成無處題
　　　灌園
搰搰誰知舊漢隂桔橰何待此機心溪南上郭邱園地
應笑䝉莊著語深
　　　十二日灌園
桑䕃未移山照晩曲塘横岸小軒窓不知秋思今多少
嵓桂芙蓉開酒缸
秋髙山静一簷月只許清光醉老身蓬藋之間見花竹
灌園休説漢隂人
　　　修園
旋買荆條䕶短籬更般沙土補長堤閒來也有無窮事
且看青山横杖藜
　　　書懐
老身閒淡復何求常喜禪門舉話頭試問紅塵未歸客
渭清涇濁肯同流
　　　閒詠
閒詠遺言理素琴晚風吹樹雨愔愔山空斷岸無來轍
未必沙鷗識此心
　　　影瘦
秋凉於人事何悲可憐宋玉在其時登山臨水西風急
贏得新凉入我詩
　　　懐人
北客如今可奈何更看清奏入雲和東平東里應無恙
吳楚年深白髪多
　　　人難
人難㑹合易暌離更把言談著在詩君去南豐我南澗
其間不待兩相知
　　　五更
五更人物遽喧呼不信清湖逆旅居齒髪如斯吾老矣
一身蝴蝶夢蘧蘧
　　　五更朝謁之聲盈耳
十載山居夜寂寥蓬門雨打雪蕭蕭何曽聽得人􁶊喝
急走齊趨鬬逞僥
欽定四庫全書
　澗泉集巻十七　　　　　　宋　韓淲　撰
　　七言絶句
　　　慈福太后生辰聖駕同中宮過北内上壽至晚
　　　鑾仗方囘觀者無不仰贊慶禮四朝之尊也(按/此)
　　　(詩二首其/一見五律)
南渡衣冠近百年四朝安穩在呉天斯民何幸歸仁壽
咸戴慈儀五福全
　　　次趙將春日韻
立盡花隂把一枝風流元自不如癡錦箋欲寫相思字
誰記傷春病酒時
樓倚斜陽十二欄重重煙水更關山舊家心事渾如夢
千尺遊絲燕外閑
楊栁溪頭綠萬條碧雲相對是衡皐春風但欲隨波面
檜楫松舟不用篙
淺白殷紅發嫩葩一年春事一番花幾囘帶露和煙看
不信詩情未有涯
　　　和周次公韻
老於流俗尚何顔歡喜新凉得此閒政自可人詩更好
毎逢觴酌不知還
武夷仙客話尊前轉覺相忘失醉眠詩眼文心既如許
古今才調豈徒然
　　　和黄子功壁間伯皐次公韻
天地一息大鵬風未信逍遙尺鷃同彼此衰榮無定在
人生元自不匆匆
轉覺心情事事疎題詩常是懶能書相將又見西風起
尚喜攜琴到處居
　　　和趙路分
雪雲寒事正多風詩與山隂興頗同萬境縱陳渾不理
老身只是願時豐
　　　又和趙路分韻
萱芽争出栁眉舒積雪霜凝未盡除一陣暖風殊著莫
傍人啼鳥亦忻如
小橋晴步正徐徐誰把詩箋滿意書且讀且思歸且歎
山林邱壑我隣居
　　　昌甫寄二絶和韻答之
只宜樹蕙與滋蘭二月顚風作社寒岸栁豈無舒葉者
山梅空有落花看
雨絶遙遙何許吟一封得得乃斯尋直教宛轉生新意
徒益凄凉老舊心
　　　和韻
珍重騷人和言句玉缸眞若映瓷甖海棠紅㸃春風裏
更約相從酒數行
春來常苦少晴陽縱有幽花未肯芳不是騷人催喚醒
煖風遲日也無香
　　　和昌甫
水南上郭荒凉甚猶有西軒兩首詩沙草犢鷗眠動處
當時識賞孰能追(草黄眠失犢石白動/知鷗尹大諫西軒詩)
澗曲山隈借竹軒軒雖非舊有前言斷碑零落猶能打
此意微茫僅復存(尹諫議有/借竹軒記)
人言君方君但方呂詩尤足照僧房只今尹記疇能問
我輩懷賢未可忘(呂居仁舍人為尹諫議/作方齋詩尹自為記)
才見雲游人打包何時月下把門敲相思白髪空千丈
坐對煙林滴露梢
行欲方而智欲圓河東車說已居前先方之喻斯為美
只恐圓成又不便(先方之喻尹/記方齋語也)
　　　魯解元以坡語空山無人水流花開為詩和韻
溪山淡淡復溶溶老覺身閒百念空誰把清詩相觸撥
又隨吟嘯醉春風
人之老去須甘老天以閒來莫厭閒滿樹梅開和玉雪
門前流水響空山
横斜清淺暗香動時把心情百様摹忽憶西湖林處士
此風應笑古來無
車塵不到世氛逺野水閒花景最新汎汎空明知我獨
故將流影巧隨人
不須更著前村裏且傍衡門看流水無人塗路横古今
吹盡梅花又梅子
閒収神觀與天游坐斷空山百不留只許梅花恣開落
春歸幽澗水風流
水流活活水橋斜清浸梅梢岸底花自與空門了孤絶
肯隨游冶入芳華
歲寒草木競黄落春到空山梅自開一任門無車馬到
香飛流水澗中來
　　　和昌甫
行盡田家與酒家書窻薝蔔見新花風流一老來何處
不許閒人作話夸
雲遶蹊間水滿豅豅中來徃少能同溪頭繫得扁舟在
更約乗流載短篷
　　　和昌甫竹句
竹隱泠泠屋數椽做成清尚得如然山村底處無叢薄
我獨因人以賦焉
章泉兄弟舊新廬子舍高低不逺歟籬槿池蓮映林竹
欵門猶是可容余
城郭雖多總不如瑞峰山凈竹應舒紛挐肉食紅塵熱
緩步那言可當車
僧寺本來能脫俗水南逼市漫成竿臺喧地汚要除掃
禪月當年眞可安
絶岸㳂流翠碧洲煙枝露葉落還抽輸他荒闊無人管
擬待煩君一筆収
山囿遙遙合世官事嗟成徃尚何觀新知益比故知少
縱有竹林無復歡
蒼筤亭種千竿竹三十年前此地家野水縱横舊時澗
客來猶得共瓜茶
　　　次韻繆教授
山花忍作壽陽粧且著臙脂入艷陽細雨春風誰㑹得
溪橋空自落幽香
若無交友可忘年餽歲何由得酒泉不是騷人太多事
定無家釀與吟篇
　　　和教授詩
邊韶經笥任嘲眠底用囘瀾障百川繫馬堂階官獨冷
秋來應喜雨公田
暑天常欲踏層氷未雨低垂氣不勝田里三農那可旱
閭閻萬竈信如烹
詩筒剝啄入幽扉到手令人喜欲飛多謝清騷滌塵慮
不惟高澤救時饑
三曾三孔乆凄凉百世空聞書傳香人物江西初未逺
定尋墜緒接茫茫
學海波翻筆底寛逢辰當不負巍冠只今得句因時雨
才思何妨若湧湍
　　　示可然叟
水聲流出白雲洞正是楚天秋雨時應過嚴陵灘下去
清風波面一絲知
徃來常愛白龍洞困借僧窻竹榻眠幾許客塵煩惱病
為渠泉石弄風煙
　　　和韻
不是傷春著句遲似醒猶困欲晴時從他野草閒花見
已自雄蜂雌蝶知
酴醿一架煖争開投老看花得幾囘興以芳時尋醉去
詩從永日送香來
　　　昌甫詩以楊朴契𤣥斷送頭皮語說病亦昌甫
　　　鄭州鄉里人也次韻朴自號東里遺民
契𤣥東里一遺民落拓顚狂混俗人自是本朝全盛際
至今拈起話常新
示疾炎凉合問之頭皮老去記誰詩楊妻有句留千古
笑倒黄州舉此時
　　　昌甫以詩送香任尚書任和答且辱見及次韻
　　　昌甫不必寄尚書也
夏衣輕體凉絺綌忘却禦冬尋敝襦且玩章泉香與句
閒來服用更何須
交情到老終難已此味平生畢竟濃逺近行藏兩相望
湖山應自白雲封
　　　次韻潘德久舍人七月廿一夜喜雨五絶
錢湖苦熱人不眠下塘水澁流㳙㳙雲奔雨驟忽到曉
便有小舟來閘邊
雨雲低水夜微明隱隱臨平山上青荷花菱葉不自已
搖動濕風時亂螢
客中倚樓秋思覺人靜石罅促織鳴未知我詩能吟否
三更起坐牀不平
補陁淨聖有許事用作霖雨談笑中天竺山高湖水滿
去來何地不圓通
轉庵老子又多能意氣少年誇五陵自到玉皇香案側
退朝猶不廢吟燈
　　　贈余之任
記得青巖載酒時僧窻吹雨夜簷低如今共踏南豅路
却說青巖看木犀
　　　贈杰宿之
山林春雪未花開生日何情近酒杯似醉似醒方鶻突
上人剝啄帶茶來
　　　贈向親
大耐人家舊相門共嗟北路尚堪論載披留别知已叙
此意寥寥屬耳孫(文簡公有留/别知已叙)
　　　次韻子功贈王玉山
要知爵服人人别不信弦歌箇箇同指㸃苕溪歸棹逺
西風吹夢藕花中
翻雲覆雨功名事到底誰稱一世雄邂逅酒杯還小醉
強酬詩句苦難工
　　　贈呉子似
喜君常誦介庵詩此老流風百世知摸索期思長短句
象山如在更沙隨
漸老方知欠徃還等閒蕭寺得同盤呂曾舊事今如夢
且上南山横碧看
　　　除夕次韻鄭司理
飛騰暮景惜流光至後年前日漸長遶屋雨聲無藉在
海山尤帶北風凉
家林何在夢魂飛閉閣焚香醉似泥火冷燈青推枕坐
幽懷無處覔詩題
年年以酒澆殘臘日日為詩作好春澗水漸生梅正發
鳥啼人語亦清新
里巷歡呼争爆竹田廬圍坐亦然萁寒更不覺雞三唱
可惜心情不賦詩
流傳風俗豈無因栢葉椒花意已馴騃女痴兒何所試
牽衣踏地只争春
夜窻松月舊家風宦海飄流鞅掌中但覺年年添一歲
不知齒豁與頭童
　　　次韻山水便面紹之所作
春風綠徧林間木想見晴嵐撲閒屋山人琴劍未歸來
知誰把我殘書讀
　　　次韻成季道中
逺如無際近紛然一棹呉波入楚天水面如塵開又合
晩來寒日見山煙
　　　九日次韻次公
水南著我登高處風急山籬帶薄雲從昔騷人愛重九
㝠鴻天際有遺音
紛紛下視三家市人物悲歡逐年歲吾儕秃髪帽簷斜
不見黄花也須醉
　　　昌甫詩來言九日是悼亡之日因答和及紫芝
　　　是日過城下
玉山何許兩峰高不特雲藏霧亦韜可惜敝廬城郭淺
心蓬徒使目還蒿
紫芝九日上杭都溪館經從說大蘇摇落風霜為搔首
病餘眞是我非夫
佳辰人物本難俱事事雖非景不殊君既悼亡應感舊
細看那復嗅茱萸
黄落山川亦變衰平生高李吹臺詩秋來季月谿南路
獨徃空歌宋玉悲
　　　九日范伯升惠詩連伯玉丈有和句皆道先公
　　　平昔登高事感而次韻
詩來增我思親念愁對秋山氣象高糝糝黄花驚節物
東籬徒有鬢蕭騷
塵土裝懷不可論傷心夏清與冬溫西風南澗蕭蕭竹
猶有范翁時到門
　　　次韻昌甫所賦癩可瘦權且言去歲到白鹿洞
踏雪尋僧已是詩更將書冊試同披名高直隱江西社
五字非君孰和斯
當年權可氣横秋此日匡山亦雪不莫恨禪牀人寂寂
可論書院鹿呦呦
　　　李季章叅政寄近作絶句次韻答之
誰家綠展窻前葉何物清成池上花嘆息陶斯為模寫
要須隨興寄無涯
華髪差差從滿顚形神纔釋自蹁躚角巾東路渾常事
便駕柴車亦可憐
秋深剰有十分凉好理平生書傳香見說江西多勝士
吟成風雨近重陽
得將膠擾一身藏呉是他鄉蜀故鄉從昔衰榮無定在
山林鐘鼎兩俱長
襌門底用金仙偈道室空多玉笈書知我者希斯我貴
身心如此可踟躇
家食何如祿萬鍾夢囘珂轡響玲瓏書生習氣初無恙
只怕勲名不貸公
　　　次韻張令郊行
連朝晴日破層隂下澤翩翩興愈深水際風翻沽酒斾
靜看飛鳥過平林
不須萬里羨侯封且把千詩一撫松野步何人知此意
仙家寒露濕芙蓉
尋詩得酒坐閒亭秋到騷人獨用情猶有黄花看著眼
悠然風味憶淵明
鬢絲禪榻紙窻西栢子煙中落景遲莫問少年塗抹事
病餘那復解題詩
薄寒侵曉露華明不信人間有許清行遍西郊草堂外
老懷渾不負秋晴
　　　元立留詩二首因次韻
少下歸帆上石梯高風雖在後人迷倦懷冷坐客星閣
煙雨漫山覔舊題
孟郊有句㪚愁端墨妙猶能待我看試問新秋能幾日
欄干一葉已吹寒
　　　文叔樓居次韻戲之
行藏知在倚樓間雨際煙巒接九關著脚既高心自逺
問言何似嶽前山(文叔嘗/隱衡岳)
　　　樓外新綠成隂片月已上
隔簾花過葉初青一段清和倚畫屏已是春風生晝寂
小樓新月更亭亭
　　　次韻郭中
常恐塵埃滿面顔水邊門戸喜常關蒼筤亭上南屏下
天遣幽人入座前
　　　次韻
菊花開處即重陽常憶蘇仙共酒觴霜後擷香尤可玩
喚囘佳致有篇章
　　　次韻
秋到黄花強自寛琴堂猶得徃來閒世情原與詩情背
只許閒人老眼看
道愛堂深風滿林一由華髪半欺簪主人記取從容意
三客無他只苦吟
　　　次韻周次公五日
溪頭拍浪鼓喧天驚動山翁一覺眠且喜和番征戰息
兒郎贏得鬬龍船
　　　次韻周次公
高隱春山意頗濃眼明四海有無中慿誰喚取為時用
横帶東華醉軟紅
自覺頽然已白頭塵塵何地不周流從渠膠擾蝸牛角
連雨清寒正麥秋
　　　次韻
山田喜雨厭晴霞想見汙邪欲滿車客裏從今無貴米
飰餘贏得去煎茶
十日山頭有雨雲小樓凉意滿紗巾清湖一帶水常綠
空映徃來行路人
青山常對我軒窻更有澄江作小堂今日塵埃無自奈
且乗凉雨卧行牀
　　　次韻昌甫
雲白天青懷玉山森如束筍杳難攀章泉章丘不百里
是二士者居其間
雲白天青懷玉山應眞留影與僧閒安得務農息戰鬬
老身長子從鬢斑
　　　二十二日次韻徐子融所寄
近年交友已相安只要山林保歲寒珍重茅齋徐處士
有詩猶許寄來看
　　　次韻劉解元
天寒歲晩山黄落只擬西湖可探梅霜重雪深渾不管
一枝青淺為誰開
　　　和推官
雨餘千里得安眠凉翼條苗綠滿川郡幕有賢時自熟
不勞水利問農田
文字工夫勝鏤氷眼邊猶信耳邊聲暗中摸索曹劉在
嘗鼎酸鹹不待烹
乗凉一雨過城扉促膝應看玉屑飛名下無虛眞雅士
清談可飽弗憂饑
雲連山色晚青蒼雨激平疇土氣香清入斷畦纔汩没
黄流别港又瀰茫
得詩得雨百憂寛散髪林間乆不冠讀盡名章轉搔首
靜看簷溜落驚湍
　　　次韻呉推官
樟下臨岐樹色分風沙吹日暗車塵尋思何地無幽興
不在山林只在人
投老寛閒寂寞濱將身隱兮又何文暫時相商相徴逐
留與江東日暮雲
一片溪流一片山世氛元自不相關松溪直上山頭洞
僧亦何能識我閒
因酒從容意已仙白沙翠竹記同船停杯更在斜陽外
此話他年儘可傳
十日之間我欲囘仍於眞隱一尊開東游西泛多情致
應喜其間得句來
　　　次韻昌甫併帖斯逺五首
一亭寒美老彌明閒裏經春自喜晴拄杖披衣隨處歇
有時應覺意和平
求田問舍可成家擁鼻東山又有涯今古經營幾人物
輞川圖畫玉川茶
經年歸住水南山滿眼高林猿鳥攀盡日無人開竹牗
有時呼僕掃松關
遯於荒野乃閒人膠擾其誰不染塵乗興相過事幽討
從來高㑹祗荀陳
煖翠浮嵐不可摹畫師徒自費區區吟邊若解収拾得
始信丹青一筆無
　　　次韻蹈中見寄
山中石澗正氷冷愁絶江梅滿樹花王節隨晴尚能句
幽懷無復怨年華
　　　次韻施仲益
風月齋前嵓桂開細吹流影兩優哉主人定自相料理
那有工夫問客來
盡以清才一筆収是中宜夏復宜秋章泉水老唱和汝
長望我心生許愁
空齋秋淨尚何須夢草池塘句欲敷風雨對牀元不惡
更看春霽畫江圖
　　　次韻仲至
怕向帝城尋子公官餘且自策閒功若論杜集黄陳事
我愛東平鞏睡翁
　　　仲至早入局有詩次韻因亦自述併謝外日留
　　　酌
馳道人行響動雷五更推枕重徘徊歸家細咏朝陽句
不記曾經省宿來
持蟹重傾酒一杯晩鐘寒色共徘徊近年得此於人少
公不招呼我亦來
　　　次韻管尉見贈
相逢一笑淛江濱朝市誰云喜脫身指㸃鄉關有滋味
詩來尤足洗緇塵
　　　次韻
詩可尋時酒可呼幽閒何事却關渠更煩一枕邯鄲夢
若輩營營未必如
幽討荒尋本不艱強生支節在其間請君認取朋從意
風雨何如做澁慳
　　　次韻斯逺五首
人生煙滅等飛灰滿眼吹香總是梅不道詩來能解此
得徘徊處且徘徊
遥遥山囿井泉傍花氣蜂翻蝶作狂一陣晩風相著莫
剰題幽句未全亡
老梅如對古衣冠一㸃浮華了不干横隔片煙宜畫取
蕭蕭休待雨聲寒
澗邊亦有樹空明盡日吟哦狀不成忽得好詩天外至
扶摇如跨九霄程
開恍如斯落更新尋香逐色轉精神直須一夜風吹盡
到底孤標不負人
　　　十五日將入章泉上饒有句次韻
諸賢送我入章泉問訊泉頭不老仙更把一盃同醉倒
閒忙出處本忻然
　　　次韻昌甫達夫斯逺子功
日月推遷事轉新百年同盡草棲塵紛紛遮莫相欺得
一首閒詩且送春
青山好處杜鵑知芳草離離正綠滋我已顚狂無藉在
又隨名勝學題詩
南池風物儘可翫常記春時踏雨行一自花飛栁葉暗
不知貼貼蓮荷生
　　　次韻
常笑空山草木繁蕭蕭栢偃與松蟠有來領畧東風裏
便覺鷗盟轉不寒
自是伊人得寳書興酣聊顧我閒軀世間臭味初何似
玉雪胸懷咳唾珠
東望水心生海雲誰云孔氏是知津其為名世元多少
到處非干欠士民
小軒何物伴吾幽老眼粗官畏得秋片段白雲吹作雨
又看新葉上牽牛
　　　次韻昌甫所寄
南礲山裏寄梅詩誰信寒花野外遲幽處折來我無愛
春風已是隔年期
經行宛轉動吟腸想見箯輿自擷芳芳亦於斯知句好
人應藉彼發花香
奴人滿把和詩到城市林園未放時分餉治中君得句
載酬泉上我非詩
　　　次韻孫耿詩三絶併寄謝
錢塘都會正明春和氣祥風動八垠當殿牙牌報班到
玉階方寸引賢人
江浙都來得幾程風潮聲裏是樟亭春膏又動一犂雨
華髪相看眼自青
雞籠隱隱富春山猶有孫郎作許閒失喜流傳和三絶
暗中摸索得窺斑
　　　十二日次韻昌甫
苦覺今春雨易晴蠶忙頗早麥垂成周遭兩縣相望地
不但歸田望歲情
紛紛寺觀占溪南不是瞿曇即老𣆀何有閒人更周孔
况兼巷語鬬街談
　　　次韻潘德乆
晩風湖面看漁鈎盡日相歡得勝遊題罷新詩倚蘭棹
一天斜照總宜樓
　　　次韻董景先
氷玉胷懷隔幾塵下帷猶復擅詩聲人間是處堪娯意
南北兩山湖水清
漠漠春從沙際歸野梅官栁杜陵知風和弄影生香處
常記幽閒小醉時
心情雖在語皆非強寫春風不似詩一雨小樓煙淡淡
滿山斜日樹離離
　　　次韻周次公
老懷風雪徃來時山與溪皆合賦詩又是梅花苦無緒
喜聞七字滿篇竒
　　　次韻景瑜
春山歲晚成良集不但盃中酒聖賢一局棋聲轉歌扇
醉和歸夢入梅邊
放身滄海畏人知除却梅花未欠詩醉固渾涵醒更爽
我生何特不兒嬉
幽深挈杖信偏宜更酌新詞翡翠巵帶郭路隨寒水斷
雪松雲竹見藩籬
　　　次韻
風竹雪花建簷瓴只道愁霖耳畔鳴破曉起來林影動
一山禽鳥已春聲
紙窻平旦欲熹微數挽顚之任短衣只恐有詩無落句
雪車氷柱古來稀
北邙新舊只纍纍何惜心懷不醉歸是處人家作寒食
海棠初發杏花飛
破曉鳴鉦催彩舫近昏吹笛認旗亭詩人也作聫翩去
只此遊人眼覺醒
太湖𣺌𣺌浸蘇臺雲白天青萬里開莫道呉中非樂土
南人多是北人來
　　　次韻仲至臘梅水仙
吾家同出鄆州梁冷落江南各一房梅下水仙京洛種
吟成應話故園香(元唱謂水仙種於/梅下乃京洛舊根)
　　　次韻紹之
風送潮囘沙地乾船頭山色自相看鳯城囘首三年夢
一笑新秋轉薄寒
　　　次韻彦章三首
三篇懷友賦新詩渾是經書有德辭須信胷中本涇渭
交遊不為俗推移
展轉尋思讀此詩情文俱盡見於辭為公行坐沈吟乆
不覺牀間日影移
恨無佳句答情詩搔首如何措一辭知道春風動歸思
籃輿山路想頻移
　　　次韻昌父十首
休論玉蘂發唐昌入眼何能易比量曉露未収寒露下
無風亦自有幽香
風前月底儘幽通影落香濡杖履中幾度吟來吟不盡
但知老樹更穹窿
未開宜雨落宜煙只占山巖已自賢白石中間寫泉水
何須物外覔花仙
能與幽芳作主人西風吹凈世間塵接䍦欹倒尋詩處
應在章泉泉水濱
城中有客占林園應據枯桐入夢魂秋日肯忘東里趙
年時曾醉永嘉潘
彫零四海幾人存一一皆為我所尊物色依然賦叢桂
誰知潘鬢老兒孫
山迴溪淨氣尤清落水聲中反獨榮日照月移俱可翫
株株根畔古苔生
去歲西林湖寺中野僧曾與咏晴風一時潘蓋姜同飲
今日相望我秃翁
吟盡清詩花自開中秋宜共月徘徊京塵抖擻嵐生潤
忘却年光過眼催
待以繁英薦夕餐分明書室是芝蘭從來正色黄尤羨
俗眼從他強愛丹
　　　次韻伯皐
流轉風光恨不遲傷風病酒只花知海棠紅外梨稍白
人倚欄干憶舊期
著意酬春得句遲閒愁未必故人知五更滿院吹風雨
急起成章與子期
　　　次韻成季
夜如荒逺吠何頻不覺京華旅食貧試擁殘書對燈火
門前應有徃來人
短橋平水樹清深樹外雲生漠漠隂衣帶冠緌半塵土
少憑書几到詩情
　　　有懷斯逺及施仲益次章丘韻
其後凄然忍寄詩寄之誰復讀於斯章丘木落風月冷
手澤應須留與兒(斯逺號章丘子/仲益有風月軒)
　　　次韻二首
從前常怪復然灰入手清詩且剪裁擬待高樓同問月
一關新禁莫能來
有懷佳伴毎忻然歲晩相看不待言應笑老身山澗曲
年年炙背只晴暄
　　　次韻昌甫
未成雪片漁簔句空對梅花鐵石腸窮巷蕭條人獨卧
暮雲零落鴈分行
　　　二十五日昌甫齋中徐倅送酒因次韻共答
山中正苦風雨夕送酒白衣何處來洗盞開嘗醒復醉
翠微堂上若人哉
東遊西汎秋凉後深宻正尋苔竹家一段風流誰逺餉
詩清應為煮芽茶
　　　次韻
指㸃蒼茫句欲成山中滋味水邊情須臾數㸃黄昏雨
更看弄雲微月生
晴靄分明是畫成淡容輕態最關情鳥聲不盡蟬聲起
花影纔収竹影生
雨熟西疇萬寳成新凉歌吹見人情田家老瓦盆應在
打榖歸來酒興生
青入靈山玉削成羣峰羅列有心情眼明忽巻孤城雨
風定白雲濃淡生
桂樹團團翠簇成凉天佳月九秋情根濡宿雨枝頭潤
細蘂傳芳分外生
　　　正月十八日雲林用舊韻
竹枝梅蘂映松林不是年年著意深君有清尊可無醉
春晴贏得看花隂
　　　次韻醮筵所書
造物於人大有功昭昭在上是𤣥穹洞章定奏長生籙
勿藥誠從一念通
　　　徐和卿小樓
滿窻風葉送新凉人在紅塵巷裏藏午坐岸巾初睡足
更呼茶椀淨燒香
　　　次韻昌甫論菊之結盤者無眞意
叢生閑得把檀欒豈待修治結束看笑倒街頭誇賣者
陶家眞意已摧殘
秋來何物伴吾眞藥菊甘香最可珍見說繚潭人不老
肯隨雜色鬬時新
　　　題丁使君浮香亭嘗招飲繼有三絶次韻謝之
報政氷溪歲晩時清心餘韻忽横枝仙壇觀上陵陽子
化鶴千年華表詞
雪後園林春已來亭前花為醉翁開暗香一陣知多少
徐步凌風索笑盃
名高二相雖陳迹猶是官梅玉雪風吟到金華侍臣語
不妨包括錦囊中
　　　次韻王寺簿所和昌甫句
常恨春濃不賦詩詩成却怪得春遲春風漫躡登山屐
興入青春若素期
君侯錦繡作肝腸句到江梅韻更芳自要逢花試陶寫
從教弄影與吹香
雅志東山事事宜愛閒幽討過橋時世間兒女那能識
一段風流總是詩
　　　次韻宋倅所和
經年來徃誦公詩眼底虛名莫問遲既見梅開且哦句
歲寒風度與心期
清愁花惱苦無觴澗谷空吟野樹芳不分水流煙濕處
臘前年後撲人香
雨収風外起晴絲滿地飄零積雪時知道傳呼有旌斾
行春無處著清詩
　　　蕙斛贈趙倅次韻謝其所賦
層華旖旎正關春正苦無詩與寫眞持送平分風月手
果題香草屬幽人
光風轉處影摇春寂寂茅簷自養眞痛飲讀騷纕且紉
應言憔悴昔何人
　　　趙倅又和一絶許予過當再以前韻呈之
健筆幽葩總是春非公高韻孰全眞要知草野多凡卉
不過桐門無此人
　　　和李倅
菊花雖已過重陽猶有餘英可薦觴黄白淺深知幾種
要聞高論試平章
　　　將到章泉水趙成甫寄三絶來
共宿施村一夜霜曉扶輿去路猶長如今又到章泉水
凖擬詩家舊債償
襄陽耆舊今誰記秖有龎公在鹿門白髪江南兩兄弟
瑞峰山翠鎖深村
新居曾寫碑千字更覺閒情入老嚴珍重主人留食炙
摩挲貞石我何亷
　　　戲柬德乆
天與詩人月一輪樓高偏照鏡中塵夜凉翠袖翩翩處
應問行藏獨倚身
　　　余伯皐過南劍兼寄鄭伯明
南劍溪頭黯淡灘山城五月水聲寒凝香應更解懸榻
席上鄭䖍同此懽
徃來塗路武夷邊無復人尋九曲船我老君囘向何許
故情前夢只依然
　　　器逺寄近詩季章兄弟唱和蟇頥江梅術皆其
　　　所也因題二絶寄答蓋曹李同榜
蟇頥江水小羅浮梅術花時踏雪游五字七吟天一角
東南何處是皇州
三人唱第記曾看徃事流雲話亦難蜀道有詩猶寄我
才情何不溺儒冠
　　　用昌甫寄晁於潛詩韻寄之
相望於潛信宿中為吟趙句憶坡翁如今文物依然在
賸欲褰裳一笑同
麈尾緣塵已一年北關門外夜行船蕭蕭秃髪深秋影
心徃形留只慨然
新凉吹到數行書香入巖花麝不如知我京華老無力
滿壺清酒載勤渠
　　　寄文叔
繁隂清影下黄鸝想見虛堂晝寂時試撥吏文危膝坐
篆香無與細風吹
新闢書幃定自如眼前紛列不關渠陶公楮大從容處
酒薄囊慳還飯蔬
雨㪚風生澗水鳴倦扶藜杖看山行故人正在乾封邑
何日喚之來耦耕
　　　二十二日東阜寄南團聞待兩夕而囘
南團知道過乾封得得村來語笑同急雨顚風慚宿約
能留兩夕見清風
相望春時又兩年深居山舍想幽便故人生死驚零落
排遣尋歌付酒邊(臨歸從邑借/妓一飯而行)
　　　寄呉子似
雲錦溪頭玉石村白蘋風起浪花痕何時載酒尋詩去
醉弄扁舟倚樹根
　　　書寄牛孫
含笑花開寄一枝要來山裏伴清詩兒曹識取香濃處
全似人家酒熟時
　　　寄抱樸君
曾約西林看木犀望窮雲外只空歸十年又見秋風好
未覺幽芳一夢非
姜蓋潘同看木犀故交零落竟何之如今花滿西林樹
猶有無懷可寄詩(堯章希/之德乆)
厯厯西林舊木犀何如萍際素秋時小樓曲角瓶簪處
花惱香魂只自知
　　　珪山主送蘭笋尋十年前舊詩韻用以寄之
幽蘭新笋為誰來想見山居一一栽春日遲遲風淡淡
幾番成竹幾枝開
十年作别信多時失喜尋思得舊詩和韻且尋人寄與
不同香味兩相知
　　　二月十七日寄樸翁
葛嶺人家抱樸翁鶯啼燕語正東風帝城只在湖邊畔
都付傷春病酒中
南屏山下小園東便做遷居也不同昨日晴和今日雨
幽懷何地不春風
　　　走筆答上饒
閒花羞對去年叢君正青春我秃翁夜來一陣催花雨
二十四番花信風
　　　答賦趙路分
麥氣初生露氣清晩風吹得杜䳌聲山深儘自可蕭散
道是無情如有情
　　　昌甫夢中有句和韻答寄
靈府清寒夢境開渾涵萬狀入詩來章泉此老閒拈出
忽到窻前疑是梅
人是梅花梅是人似談如見景常新花香直入人肌骨
寤寐成香孰比倫
　　　次韻留飲翼日詩來因次韻為答
熟醉春山許著身夜何其後轉逡巡縱翻舊話拈新話
未歎今人笑古人
　　　姊丈攜諸甥送至十里寺戲題壁間
薰風小寺駐征鞍不問人間行路難酒力漸添詩力徤
芙蓉空自疊高寒
　　　送客
吟到西湖詩更清路經嚴瀨想舟行春風細雨潮囘處
好泊徐村入帝城
榮宦重來十數年管絃深處百花天雲飛咫尺璇霄去
給札西清聽奏篇
延陵有客正同僚千里相望意已消功業文章付盃酒
孤山東畔問漁樵
　　　送昌甫蓋前晩獨立澗上看桃花初開意思正
　　　適時見昌甫來也
澗頭薄暮看桃花忽見高人來過家一酌扶藜村塢去
夜清燈火思無涯
恨不追隨到玉山笋輿吚軋可怡顔詩情酒興復幾許
春在花光草色間
春來閒談竟誰同啼鳥漫山弄暖風章泉水生野花發
老眼古意唯此翁
　　　送耿宣贊
西湖水月兩峰高呉會東臨日夜潮鳷鵲未央仙仗裏
眼明入閣上雲霄
數年來徃於南鹿酒到詩成情轉親鵬翼喜君才得路
春風更不話離情
　　　停舟步月訪春伯
一溪明月汎清深醉泊灘頭篠徑隂靜夜蛙聲鳴又歇
砌蛩秋近已微吟
　　　二十九日過樸翁
蘇堤東畔南屏北忽有詩人横小樓楊栁已疎蒲稗晚
旋酤尋蟹洗牢愁
　　　過王伯是乃岐公孫也
小窻聽雨看梅花人在江南舊相家不是歲闌情味别
舊囘歸路板橋斜
　　　過鄰家
飯餘來訪水東家竹樹蕭森蓼著花絶口不談閒俗事
只尋棋具看煎茶
　　　過野趣
晚窻持酒對梅花山色吹寒入歲華氷水溪南南澗曲
行吟閒過兩三家
　　　過余學正家
綠葉扶疎雨未花芙蓉窻院晚山斜清秋東郭門前路
可醉可吟能幾家
　　　見成季昆仲
歲前三日到君家溪霧連山雨兩涯香汎茶甘擁爐坐
紙窻瓶水浸梅花
　　　道中訪何貢士
野路尋詩立馬時騷人閑淡少人知霜華滿地吹黄葉
應有早梅開一枝
　　　十九日囘塗與鄭一矯首不能去
叢祠寒靄舞神鵶歸路禾場日未斜囘望幽人在深隱
山明紅葉水明沙
離城過縣訪深幽不許凡人識路頭暫得相看易相逺
煙横雲遶謂何求
行吟應更笑劉伶醉裏雲山傳逸心華髪蕭蕭天廣大
歲寒碧色是松林
　　　鄭一送其母舅就祿臨江因徃長沙
玉笥仙壇葛稚川古人何在豈徒然君行但作遊山想
不就丹砂也自賢
道林四絶初無恙何必騷詞抵死吟我識輶車曾著記
瀟湘流盡碧波心
　　　送成季(案此詩五首其/二見七言律)
纔見西來又見歸子陵臺下水煙霏停橈應為一囘首
笑殺京塵滿客衣
開歲春風我亦歸雪雲猶帶雨霏霏不須别酒添鄉思
待上靈山同振衣
想見庭闈日望歸好催帆影度山霏團欒共頌椒花處
眞樂人間是綵衣
　　　聞少衛有行役
見說扁舟下彭蠡九江日落照廬山弟兄情話對牀夜
應笑氷谿人更閒
官梅何似野梅好一任有詩能細論牧笛樵歌茶竈外
幾多北海只空樽
　　　溪路邂逅傅騏驥之在所沽酒話别(案詩四首其/一見七言古)
濯錦江頭山四圍遊人愛山自忘歸山光不為人轉改
冉冉綠霧黄葉飛
濯錦江頭織錦家幾多花草鬬矜夸無人識得他機杼
佇立視之徒嘆嗟
濯錦江頭冬日晴水光山色傍人清我身偶閒來㪚步
適有溪山能動情
　　　勞去姬
香溫寳鴨枕痕収眉黛空攅一㸃愁春盡絮飛留不住
樂天猶自說風流
　　　送野雲孔鍊師囘永嘉
野雲飛過玉溪雲枉把清氛入世氛五十三參善知識
偉哉猶說象山君
開元觀近水心寺丹嶠濛鴻第幾峰夜半醮壇星月冷
珠藏學海睡驪龍
　　　大滌洞贈朱道士(十八/日)
玉室金堂世有人龍眠龜息鶴精神暑風吹起塵三丈
城市出來閒采眞
　　　贈楊相士
賢愚貴賤不相關風鑒如何著眼看三百年來舊宗社
公卿將相滿朝端
　　　錢相士邂逅靈山閣
玉溪深處靈山閣一片孤雲飛野鶴從人索相問窮通
照破髑髏錯不錯
古來雲海本茫茫見素譚𤣥總自藏揮手出門何處去
華陽且道是仙鄉
　　　訪杰師不値
老于交徃喜尋僧磵道微寒水未氷盡日應身何處供
夜鐘誰上佛前燈
　　　雨晴過杰上人
閑身初不管隂晴雨即關門聽瓦聲今日溪邊山霧捲
僧坊贏得放身行
　　　九日湖上寄銛師
湖上游船撥不開芙蓉十里錦新裁夜深風露非塵世
惆悵無人月下來
　　　寄杰上人
葡萄架葉雨蒼涼經巻禪牀自一窻便做山僧休歇去
也聞簷溜響淙淙
　　　琴僧見過
孤山從昔有琴聰不但尋聲指甲中一似少游聞復語
幾曾著眼送飛鴻
澗上秋深黄葉多素琴終日奏雲和上人過我還休去
一段風光可奈何
　　　五月二十二日尋僧
踏熱歸來睡澗泉更尋雪觀碧雲篇崎嶇小徑通僧路
不管田乾五月天
行徧靈巖與虎丘洞霄雙徑也閑遊錢塘潮送釣臺上
投老心情却自由
旋汲清泠注石盆葡萄隂落砌苔痕道人坐乆茶尤好
香净不繁縈小軒
　　　次韻銛師壁間句四首
老僧有句逼隂何一字流傳興已多秋日湖山載尊酒
試邀我輩與相過
簷外扶疎秋竹竿冷清清地碧團團四人話到離騷地
却怪從前有箇般
繫船湖畔作山行物是人非幾變更川畔何須問圓澤
世間禪指即三生
禪家法眼本高寒不用機緣出世間一首清詩一盂飯
靜看南北兩雲山
欽定四庫全書
　澗泉集卷十八　　　　　　宋　韓淲　撰
　　七言絶句
　　　玩易
剛決柔爻是五陽一年春數此方強希夷只把臨分畫
龍見于田意最長
太𤣥準易裝為旅歴氣推詳陽夏時親寡且從人事說
艮離山火去何之
　　　讀歸去來詞
彭澤非緣懶折腰便如蓮社也蕭條經邱尋壑歸來事
醉眼興亡日月飄
　　　讀唐韓文公和皇甫持正陸渾山火詩
神焦鬼爛陸渾山皇甫與韓吟其間曲突徙薪城市事
可憐焦土是咸關
　　　題武夷所校丹經後
武夷山翁今已僊此書留與學長年丹砂夜就龍虎鼎
後之讀者心應然
　　　題昌甫所錄郭文諸人傳後
獸鹿如斯為慨然使君猶入野人船游山失道今誰問
孤姥翻知長史賢
　　　昌甫示所藏淮海謫處州稅官時詩草
雪雲苔竹寒爐伴細展横看淮海詩靜坐溪庵寫經罷
魚豚收稅更何為(用詩中/語也)
　　　昌甫詩編
昌甫詩編成甫題放翁文物海山知交情生死人誰識
千古絶絃鍾子期
　　　讀成季近詩慨然有懐諸人
近來詩句無人道猶得章泉與栗齋寂寂南豅霜雪裏
一枝梅蕊又能佳
因君却數舊過從南北東西路亦通孟達宣城何澹泊
樟丘斯逺更丰融
梅山已謝小山老律調不同情不殊九日一尊潘德久
相思相與是西湖
　　　讀昌甫詩
玉山高竝兩峰寒向背稀稠畫亦難一味清新無我愛
遥看直北是長安
　　　讀半山詩
鍾山投老漫尋詩幽草閑花水滿陂步轉暖風還盡日
坐因凉雨獨移時
　　　青陽龍池僧索詩
老僧口邊生白醭坐斷諸方占幽獨池中應有龍去來
好為朝昏打齋粥
　　　抄詩
更把詩來子細抄虛空界盡一絲毫楚人已往應劉逺
難倩麻姑癢處􁕒
　　　同昌甫觀趙將所錄龎白蘋與其諸父兄詩
蕭條壯客見王孫誰說中原舊相門今日行間為惆悵
白蘋洲上有吟魂
　　　余伯皐持鞏仲至三山詩巻來因借録之
不見睡翁恰六年郭文山下正鳴弦欲求一句無因耳
且錄舊詩殊恍然
敝衣舊絮依冬日作墨親傳仲至詩我有斯人容老矣
何將鳬舄共參差
雅懐好事伯臯子遊到三山又游江收得鞏郎詩一卷
歸來盃酒話吟窗
　　　趙昌甫寫寄江西道中詩卷
眼底誰無一卷詩詩能如此亦何為縱言光景留連者
春在人間有幾知
　　　仲至近詩戲題卷末
三年不見栗齋翁滿卷新詩是國風野趣軒前梅蕊白
故人應在醉吟中
　　　仲可出劉武子行卷因題
綺窗春思入鍾山日日江雲草樹間不覺東風吹酒醒
寳香猶煖玉笙寒
　　　趙清江几間見劉小山詩卷
錦翻香字彩牋輕折盡青青栁下亭半夜隔江風月冷
碧雲深處是詩星
　　　題劉叔驥詩卷
春風一曲唱離歌樓外玉溪流細波詩酒尚能如此在
豈知白髪我偏多
　　　黄仲明所藏鞏詩小卷次上饒韻
天壤無能着此翁空令千古想其風摩娑詩字尤堪憶
愁切水心名志中
　　　趙主奉得易帥所書敬齋二字
閑身八桂復清湘邂逅猶於敬不忘寫作齋名君記取
他時拈出話尤長
　　　次韻昌甫所題唐宋諸賢畫像石刻
法雲寳月自空山相業都歸雙鬢斑便得人傳圖畫好
百年何有斷碑間(法雲在天寳月便水/陸農師所夢介父語)
誰云詩好不言寒隱隱長身擁鼻端塵世出門眞有閡
強歌聲裏且求安(孟/郊)
不見高人王輞川興來獨往句能傳短衣袖手看雲起
賀監何須水底眠(王/維)
唐人楷法今人少筆數當年虞與歐想見臨池池水黑
恨無身世與同遊(王羲/之)
放翁所刻章泉賦雅道誰能見一斑却怪我來居澗谷
摩挲墨妙得詩閒(陸/游)
　　　喻郎中墨刻寄昌甫
散庵常喜沙隨字更莫說他湍石翁忽得行書難獨享
急將回施散庵中
　　　淨名石刻
淨名居士本天人冷坐毗耶百病身華髪蒼顔只如此
便多言說也全眞
　　　黄帳幹琴一張云澄心堂舊物也因以次韻
江南書院初圖霸乃斵清琴爾許精却憶焦桐裁爨下
要知徽外是眞情
當年五柳先生手白日無絃撫此琴中散飛鴻有天眼
廣陵一曲亦何心
草衣塔院聽鳴絃妙悟分明恰似禪愧我初非子期耳
但知聲和醉吟邊
　　　小衞鉛山結課
鉛湖鵝岫春風煖放步擁書明逺樓彈指兩年同唱第
要知能賦古詩流
　　　新亭圖
新亭地望是神州夷甫諸人話轉愁又見江南描畫出
古今容易得悠悠
　　　張果老小刻
袖手風前散白鬚長安道上且騎驢蒼黄失脚君門裏
贏得他人作畫圖
　　　李白泛舟圖
采石磯頭捉月僊脫靴意氣尚飄然沈香亭北驚塵世
且惜閒身棹酒船
　　　孟襄陽灞橋風雪
玉堂伴直我何如想見歸來不作詩今日秦川灞橋語
蹇驢吹帽也相宜
　　　次韻林徳久所賦東坡海外三適圖
玉堂學士何清眞惠州儋州猶若人豈是故作排遣計
却疑畫師筆有神
胸羅星斗明是非旁人誰知杜徳機濯足理髪兩眼睡
千載寂寥吾與歸
　　　一犁春雨圖次趙正字韻題之
莫問今人與古人漢家紅腐本陳陳年來饑饉因師旅
何計歸田了此身
村舂茅屋動炊煙負郭收他二頃田便做丹青也堪賦
誰云不必萬人傳
　　　題山水曲屏
空山蕙帳眠清熟一箇漁舟墮枕邊却憶年時江上路
丹青濃淡是雲煙
　　　陳紹之作山水於臥屏
一夜雲山落枕邊布衾清煖得安眠五更門外聞朝馬
始覺清風逺澗泉
　　　霜天思田間穫稻之樂書贈犁春圖卷
霜晴稻熟上場時雞黍人間任所之誰念塵埃自纏縛
耳昏眼悖復奚宜
除了催租吏打門洗鉏犁後便醺醺常年春雨多春事
待把心情付與君
　　　題墦間圖孫季仲丈創意為之殊可玩也
妻妾能羞亦可嘉而今那有此人家買臣見棄蘇秦逐
却悔施施尚爾誇
戰國縱横得幾年當時情態已如然滔滔天下平常慣
要底丹青入畫傳
　　　題煙月竹石
和月依風逺弄明細看密密更亭亭文湖州去坡仙已
詩眼逢君亦為青
　　　題水石松梅
絶壑移隂上壁間潺潺猶聽瀉狂瀾亂梅香噴青松起
但覺庵中六月寒
　　　老仙釣臺觀了思所作蘭松梅竹
帶得西湖一樹清却因松竹並蘭生如今收拾歸横卷
冷坐釣臺非有情
　　　南唐畫有宣和題
南唐三主御屏風流轉宣和畫苑中今日江南談舊話
遺黎無泪濕清紅
　　　馬圖
朔風鬃尾自蕭騷却喜丹青眼力高君欲案圖來索駿
人間誰復九方臯
　　　宣和畫猿
宣和殿上退朝時萬歲山中猿挂枝今日江南無塞北
不禁毫素尚淋漓
雪霜繁處是隂山八駿周遊更不還猶有遺黎抱弓劒
猿聲依舊嘯林間
　　　梨花蟻蝶圖昌甫伯臯約同賦
暖煙晴靄月明微一種生香只自知春動飛行有情性
為渠花下立移時
　　　題草蟲扇
粉翼纔成便鬬飛微蟲氣化豈先知草間更看跳梁者
物物春風信有時
雨晴風細兩翩翩一枕莊周莫悵然野落春光驚欲老
深情都付草蟲邊
　　　施倅留飲題進帆(六年正/月二日)
千里雲濤十幅蒲仙家吹夢入方壺嫩香破蕊横枝處
鏤雪敲冰畫得無
　　　題扇
老木埋雲水浸沙常言山盡是天涯誰知却在天涯外
髣髴青山似舊家
　　　又
漁艇悠揚杳渺寛茅茨突兀有無間晴風便面回輕暑
更覺青山似我閒
一山晴日一林風僧舍人家杳靄中行自章泉過懐徳
依稀圖畫略相同
　　　希之小扇
野水寒煙洗岸沙蕭蕭風葦淨霜華無人獨立飛來鷺
冷落心情一倍加
　　　自吳中持陳紹之墨梅歸置屋壁
西湖貌得一枝來長夏風軒盡日開老眼暗中時摸索
便知玉雪不能猜
　　　題墨梅
只在山林不見花誰將水墨試横斜與君一笑風霜裏
從此留詩到酒家
　　　楊補之梅花小軸
臘前到處見梅蕊影落寒窗只自知珍重西江三昧手
玉谿西隱看横披
　　　畫竹
萬葉扶疎落畫簷清風吹影上疎簾人間翰墨閒遊戲
一筆揮成不用添
　　　伯臯所藏名妓墨竹逼令題之可謂戲劇
夜寒牕靜密還開翠袖移將影下來只是風前猶愛惜
更教月底共徘徊
　　　瑩中自餘杭送蘭笋
青璧蘭花帶土來極知禪老為移栽斬新葉底含風露
滿眼塵埃亦暫開
常記林間燒笋時飽餐香飯浪吟詩如今白髪王城裏
甜苦堆盤只自知
　　　何文蔚以瑞蓮新篘見餉因以雙井茶報之
青山碧澗秋前立蓮酒和詩字字香飲盡却愁君共醉
更將雙井洗肝腸
　　　謝昌甫芋藥
山翁不管膏粱味道士常從芝术餐想見散庵高潔地
竹罏深火對瓢簞
八年置散荒墟境數月無祠迫暮冬芋藥五斤誰饋我
甑塵無用歎溪舂
　　　胡教授送一壺
急雨吹風送隱雷瓦溝煙起往還來北窗一枕竹牀夢
便把詩翁酒汎盃
　　　次韻周倅送郡醖且聞郡燕有佳客
誰將雙柱兵廚酒留與閒民尚有餘珍重平分風月手
又將新句擘牋書
　　　送文叔同晦之宿鵝湖午間坐松下塊石煎茶
鵝湖十丈古松下喫得一杯茶味甘却坐僧牕撥寒火
滿編新句又同參
　　　仲至寄蔣阜茶與昌甫且錄大監賦來
鞏為伊人句苦錐宜乎趙有蔣茶詩獻芹微意隨拈出
紫笋石花同譜之
興言此語竹林悲寂寞泉溪近親知猶有晏齋能賞味
一篇温實舊人詞
絶世吟須屬二公休言桑苧玉川翁清流潔士能同嗜
鬱滯昏蒙定耳聾
烹煮清風兩腋生槍旗空復擷其英如今共把春風椀
莫道須端與研泓
　　　方齋子潛留瀹茗(案此詩四首其一見/五古其二見七律)
雨聲滴碎牕前樹不是詩人作許愁夜靜岸花吹浪逺
酒闌山氣與雲浮
　　　施寺山茶
山茶天竺記能紅江浙雖非景則同笑到堂中老禪伯
青春吹得幾般風
　　　社日無酒戲作
世事紛紛不擬知縱聾何必苦醫治旁觀未會醒然意
更道為豬無太癡
　　　從洪子野覔酒
兵廚不作鳴鞭送市酤多懐飲濕憂可念囁嚅空燥吻
要須傾倒付新篘
　　　簡林敏夫覔酒
今日復霜江上寒病軀於此最知難所須杯酒相料理
市酤不堪甜且酸
　　　簡人求酒二首
兒曹昨過故人家歸說渠儂酒味佳聞道得之王錄事
題詩聊代夜能賒
無客猶須酒解憂客來寧免為之謀白衣走送君家事
莫問東籬菊未秋
　　　成父攜酒過余作二絶
今雨能來定可憐一壺仍與遂初泉故人風味成疎闊
且向杯中別聖賢(事見遂/初泉詩)
曉甑無炊從婦嗔也須料理甕頭春殷勤遺我非無意
應笑茅柴但濕唇
　　　酒闌
酒闌天地與同流懊惱吟成不那愁渭北江東春樹逺
古今波蕩白浮鷗
　　　趙清江擕臨安酒來飲
一壺猶帶武林春細拂湖邊陌上塵此去清江八百里
秋深蓬底是行人
　　　上已留晉仙飲
隔江煙霧是山隂一夜風寒忽轉晴我有一杯相就飲
喚回昏夢杜鵑聲
　　　胡教授留飲
出山閒度過橋風留我持觴兩頰紅座對臘梅花著蕊
南牕斜日角聲中
　　　昌甫斯逺步過澗園小坐梅下一盃
落梅春風一盃酒薄晩小園寒色時章泉章丘亦何事
能閒過我容追隨
十詩說得梅能好我欲和之無此情一塢暗香浮澗水
君來猶覺句難成
十日秋風記相別經年常憶樹頭章水南春事一月矣
杖藜猶有落梅香
　　　上南豅春伯家雨後絶溪小酌酒肆
行轉山腰喚小舟更尋荒店酒家遊一溪雨後灘聲急
小醉虛簷翠竹秋
　　　趙簿溪亭張饒縣約共飲有懐睡翁
歲晩相從說睡翁擁爐吹燭酒杯同九原不作泉溪冷
空以殘編著眼中
衝風被褐過橋來水淨孤城沒㸃埃只是老懐猶自可
懐人驚世復何哉
　　　泊舟垂虹亭下沽酒舉杯
晴林眇邈曉波平紅日埋雲只漏明少駐一篙微步去
試沽官酒句須成
　　　秋香欲開小醉而歸
桂樹水南香是花高山還許着詩家旋沽村酒乘秋思
一道冰溪浸兩涯
　　　送趙撫州至坎石共飯勝不如索賦
坎石溪頭同早炊清霜楓樹葉飛飛班荆一笑又何許
珍重雲山布衲衣
　　　小飲
玉梅吹雪亂香雲簫鼔聲中萬室春誰信長安有閒地
嘯吟風物兩三人
春雲梳月照通衢燈火摇紅入醉呼拍手兒童唱楊柳
江頭人道十分無
　　　南庵聽琴
霜晴隨意到南庵近有溪流逺看山小醉情懐聽別鶴
數聲清弄入幽閒
　　　弈棋
綠葉初新暑尚輕林疎明處見流鶯茗盂過手棊聲起
睡眼挼挲句又成
　　　與成季着棊
一樹寒梅秋未花日邊終是影横斜開軒戲把紋楸對
綠葉清聲亦自嘉
　　　野趣軒弈棊
山雨吹涼醉不成棊聲閒與寫吟情老來但覺相羊地
不盡煙雲筆底生
　　　仲明還自杭戲與弈棊
人自西湖南蕩歸定無塵土染征衣山間醉把紋楸戲
還共清暉對落暉
　　　十七日過譚守聽松(案詩二首其一/見五言絶句)
溪堂不到又三日忽有松聲來賦詩誤喜新涼風雨過
懶收牕下着殘棋
　　　謝送石松
大滌洞頭雙逕間望窮天目但槃跚如今覔得雲根樹
景氣祥飇溢翠寒
故人知我老生埃天目春松亦茂哉從此澗清山愈邃
移來不待著詩催
　　　松花
松花千樹發輕黄乍暖風來細細香但是遊蜂喧過午
不知飛鳥下斜陽
　　　春山竹間
薫風常坐竹間亭不為前山滿眼青行遍溪南來下郭
主人休問草堂靈
　　　戲問丞廨荷花
露荷吹滿小池風想見公餘採摘空正是新秋明月夜
隔溪還許野人同
　　　同施教授東濠看荷花和韻二首
行雲吹盡沒纎痕湧月浮空到碧瀾濠上更看荷花發
夜凉無計凭欄干
醉醒絺衣尚酒痕空思清論捲濤瀾一詩又得圓前夢
依約風花十二欄
　　　桃花
秦外市塵吹不到獨看流水種桃花春紅片片飛時候
動影垂光是落霞
　　　桃花飄零滿澗(二十/七日)
細水收晴露淺沙葉新枝上綠交加春風誤得劉郎老
猶有心情數落花
　　　澗上桃花
桃花風裏鬢成絲老眼青山百不宜猶有中原舊家在
相尋呼酒和新詩
　　　飲趙池詠海棠
池閣新晴見海棠試將杯酒問春光主賓可是風流殺
一片紅雲過夕陽
　　　胡教授來因酌海棠下見和前韻復答賦
輕隂催雨濕汀沙山崦寒生一倍加好事肯同杯酒咏
綠嬌紅小是誰花
　　　乘雨尋梅
衝風衝雨看梅花却喜今年得在家拌却一冬常是醉
逺香孤豔正無涯
　　　自章泉泊施寺雨中見梅蓋秋嘗宿此
秋風秋雨又冬霜山路山溪任短長邂逅留連隨地飲
崢嶸竹外見梅芳
　　　澗梅一枝盛開
澗頭一樹小春梅每歲何曾抵死開亂㸃香鬚乃如許
有花無句為徘徊
　　　武林買蠟梅栽在園
移得西湖一種來小園已是十年栽輸香淺色霜風晩
合與幽人子細開
　　　戲問梅花
本是山中向臘開如何亦入帝城來插向甆瓶疑有語
大家都莫管塵埃
　　　放步山根梅梢一花奇甚
老去情懐觸景移意行何地不吾詩小園雨後將飛雪
探得梅花第一枝
　　　次韻五叔梅花
衡門終日掩荒苔歲晚寒梅取次開斜入倒窺霜雪後
嘉平臘近有春來
漠漠繁香為倚風一枝藏白更舒紅稀疎固喜山容淡
零落惟愁澗影通
行歌時與發天和摸寫工夫苦未多忽到酒邊聊賈勇
衰顔如許亦紅酡
不須回夢入池塘對雪逢花且醉香縱御鉛華那可擬
塗黄空說舊家粧
千里民熙歲熟時使君應為把芳巵浮香亭上詩成處
一片官梅意已知
花僊依約豔輕腮幽爽何由染世埃只道雲階連霧牖
豈知月觀與風臺
江頭千樹白茫茫空谷佳人未洗粧一曲霓裳舞初破
夀陽春色到宫嬙
細酌微吟苦未休氣酣名酒思方抽一年心事梅花白
留落江南第幾州
皂蓋難忘近所稀晚香初落少人知訟庭既簡無過酒
官路何嫌不到詩
孤靜清新纔半樹香凝兵衞獨來時十詩說盡花間句
未必黄昏淺月知
　　　次韻子似梅花
梅開詩就適相逢一樣精神別樣容只恐芬芳花易謝
詩人情性却無窮
詩與梅花不易逢慿誰能賦水邊容澗聲清淺流香去
筆力應須子細窮
雪裏何如月下逢一般景色一般容分明天地之尤物
便只枝梢畫莫窮
時時覔句與香逢看見春風上玉容興熟歸來眠紙帳
夢魂何處有詩窮
　　　正月初三日丁使君送三絶句梅詩
浮香亭下幾株梅曾是宗英太守栽賓主兩魁黄閣老
發揮全待後賢來(趙子直丞相送梁叔子丞/相和建寧亭間柱上詞)
敝廬幽澗自横斜千騎行春見此花留與他年作佳話
公應猶記野人家
軒前淡泊總生春絶豔吹香更着人因古諷今宣徳化
要令觀聽俗還新
　　　十九日散步春浦因看山池梅花繽紛而酌
晚香梅落小池春老意閒隨歲事新山靄乍收斜日澹
一軒恰醉兩三人
　　　朱卿有絶句看梅之約次韻謝之
當代儒魁不數人紛紛膠膠孰知春詩來話起梅花約
一段風流意更眞
雨雪連隂惱殺人梅花空度玉溪春何當遲日暄風底
挈榼從遊醉乃眞
　　　約次公看梅
春風春雨春山裏一盞清燈對簡編澗水東邊有梅蕊
且呼杯酒醉新年
　　　雪後看梅
雪殘山潤眩朝晴澗溜融澌漸有聲最是梅花先後發
倚風乘日艷精明
　　　看梅
竹籬圍着一株梅不道青春昨夜回繁蘂嫩條花萼底
也須知我有詩來
　　　次公山中有綠萼梅
問訊春山綠萼梅今年還有幾枝開主人曳履花香底
誰是漁樵可往來
我亦籬前見野梅殊非綠萼未全開稀疎紅顆多纎瘦
啼徹幽禽撲下來
萼綠花仙作爾梅肯隨塵態向人開是中只可添風月
興熟遥知得句來
　　　水仙花
清浸數枝香動人待吟詩句與花新洞庭風度湘靈瑟
月冷波寒誰寫眞
冬深猶有水仙花雪打霜催更好葩歲歲山間連檻種
數枝亦足傲塵沙
　　　山礬映山紅買置窗間甚思上饒閒適
春風亦到我牕軒潔白殷紅日正暄桃李人間已無數
且看躑躅與山礬
月嵓雲洞向春時石上旁開最好枝日落風生啼鳥喚
幾回容我醉行遲
西關東郭轉平岡常是春遊滿路香沿路兒童拾殘蘂
更尋高樹折歸忙
　　　金來禽
紅濕華滋葉䕶花金來禽映海棠斜珊瑚聲裏飛山鷓
雲氣吹晴落紫霞
　　　御仙花
山間亦有御仙花瓶插幽牕意自嘉笑殺黄塵吹鬢客
只圖横帶把金誇
　　　牽牛花
露氣浮風入短籬蔓延高下復參差輕清不作妖紅艷
漠漠秋隂分外宜
　　　大笑花
磊落簷前大笑花肯同凡木強爭華日光玉潔薫風裏
穠郁香傳自一家
　　　瓶間薝蔔
碧葉瑶光發淨香薫風吹我小書房日長飲罷支頥坐
忘却浮生鬢髪蒼
　　　梅天薝蔔花開
梅潤愔愔雨脚斜海天長夜一甌茶巴牋試罷卷書坐
靜看小叢薝蔔花
　　　軒牕薝蔔瓶浸佳甚
瑟瑟風聲去復還薄煙輕日小牕閒銅壺更浸新薝蔔
香撲書簾筆格間
　　　次韻趙永興梅花蠟梅水仙
南枝北枝香最清詩邊酒邊如許情不應領略無妙語
喚取里中諸父兄
絳紗中單發幽芳不肯祗作脂粉粧取蠟為花付禪老
䕶寒却有麝臍香
肯同桃李強爭妍山礬江梅可忘年霜雪時候金玉質
持花合為西湖仙
　　　落花
滿地春風醉不知漢臯金谷任他吹落花回雪眞何有
宛轉如雲㸃綴遲
　　　曉露看花
乘露看花過小園海棠明潤轉芳鮮無人伴我尋詩立
時有雙雙戲蝶翩
　　　苦益菜
宜油宜醬復宜葱熟炒堆盤放筯空應怪辛勤營一飽
幽人元自有家風
南烹蛙黽頗腥臊北食羔豚亦太豪老覺閒身便野蔌
口頭雖苦意殊高
薺甘荼苦本難齊苦盡甘回信不迷日日曉凉和露採
山間尋得便提擕
　　　山空鳥鳴可喜
數疊高山擁畫屏一聲啼鳥喚春心有詩更在斜陽外
歸棹綠波煙浪深
　　　聞鶯
拓落閑身着澗邊地偏猶幸可回旋青桐已長隂敷嫩
黄鳥初飛語轉圓
　　　曉凉聞鶯
茂樹無風曉自凉數聲黄鳥囀圓吭老身曳屣穿林去
一片荷香是小塘
　　　山禽
勢路權門不負人林亭花竹且藏身山禽地瘴嘲啾呌
又使無明動一塵
　　　午睡醒聞鳩
鳴鳩亭午喚春隂不記凉風氣候深殘酒醒來吟筆在
小山叢桂得芳尋
　　　乘曉汲聞蛙鳴
起來片月尚朦朧汲井開門露滴空隱隱霧横山澹薄
蛙聲猶在小池東
　　　桃花魚
小市春晴魚上來桃花休數鱖魚肥江湖不見𤣥眞子
蓑笠風前事事稀
　　　蚊
有時坐起到天明剔盡殘缸數盡更冬煖號寒猶可事
生憎蚊脚鬢邊聲
欽定四庫全書
　澗泉集巻十九　　　　　　宋　韓淲　撰
　　七言絶句
　　　山中
屋前流水水邊山山水中間十載閒一旦塵埃撲雙鬢
薫風吹雨鳥關關
　　　廟山竚舟閒賦
烟雨錢塘江上山客懐舟楫徃來間誰云朝市無清致
除却利名渾可閒
　　　南豅步入北豅
一塘春水野花閒田缺溝流轉草間正是冷煙寒食後
蝶飛飛去鳥關關
　　　春山
春風今已到春山花動春林縹緲間畫出詩篇在其表
惜春心事幾分閒
　　　初二日南豅
八年趂得梅花發忽到窻前把一杯歳晚心情吾醉矣
人應問我數能來
　　　書南豅壁間
晴日顛風落早霜雲隨嵐影暮蒼蒼梅梢吹下滿庭蘂
安得一花横處香
　　　三巖
渡水尋山到碧巖不知身尚在人間霜天晴日青松下
借問誰能伴我閒
　　　青巖
山儘深時氣儘清雨雲收晚做秋晴荒尋有寺通前境
分外身輕放脚行
　　　紫巖
年年醉倒春風前一片花光雜管絃今日經行亂山裏
且尋僧話看茶煙
　　　西巖
石逕却思烏石寺寺巖不數赭亭山一望逺村霜日白
酒隨吟句入髙寒
　　　望廬山
雲谷依然十二峯遯翁曽在此山中滿川風月今誰主
猿鶴哀鳴蕙帳空
一坐廬山近十年經行空對此峯前古書讀罷古心足
想見當年到聖賢
　　　望雲峯
白雲堆裏見靈山秋竹竿頭雨未乾老眼不知閒景色
只疑人把畫圖看
　　　樓西逺山數疊如屏障
寒煙淡木逼晴空山外之山又不窮倚遍髙樓坐而立
心隨眼力付盃中
　　　西牕望北髙峯清甚
破曉輕寒忽滿樓髙峯雲亦未能收蕭蕭便有風前葉
湖海谿山日夜流
　　　去年間在北髙峯下邂逅示我竹枝歌(案此所/云示竹)
　　　(枝者不知為誰題上/當有脱誤今無可考)
方家谷裏劉家寺書記忽云寧少耘呉人莫唱楚人曲
膓斷竹枝誰忍聞
　　　謝昌甫到九峯
二父知翁二十年莫論上世徃來賢寓邦更到村庵逺
不信翁心不黯然
靈井曽煩翁記文至今流水對荒墳孤児自掃松間祭
人隔九泉聞不聞
　　　二十日徃九峯
九峯庵上懶翁泉鑿井已經三十年猶記翁來自扶杖
草根撥剔見涓涓
翁已仙去十七年樹林水鳥鳴風煙此泉以翁得名字
山蒼蒼而翁依然
泉上樹皆翁手種泉下池皆翁所遷遶池倚樹看泉水
泉邊池影樹清圓
　　　雨中過春山
春風春雨滿春山桃李梨花草樹間時有片煙收不起
淡隨飛鳥去而還
　　　教授推官把酒篬筤同登横碧
不待他年說舊遊相逄杯酒懶囘頭夜來脚踏溪橋路
正是山林一片秋
人已知予苦愛閒更邀遺佚對南山尋常城市官忙者
肯有心情到此間
　　　夜同處晦霞山(案此詩三首其一首/見五律一見七律)
道家山頂中秋月照我溪南野外心莫把蕭閒作兒戲
為君清汎酒盃深
　　　囘步五嶺
五嶺經行敢憚勞從前此邑産賢豪幾年始見新香火
占得青天白日髙
　　　過祝老南山
章泉佳處試徘徊日照松根石上苔見說南山有幽隱
詩翁邀我過山來
　　　登税亭賦江天
推窻閒為冩江天水色浮晴澹薄煙嗟我與君皆老矣
櫓聲㠶影眼茫然
　　　春江
半隂天氣近清明柳色花光畫不成行到逺村山盡處
一江春水縠紋平
　　　春浦(正月/二日)
日曛晴色斂霜華路入踈籬北客家一笑春情付杯酒
亂香飄蕩落梅花
緑葉隂隂啼杜䳌人家春浦野泉邊東風不忍羣芳歇
猶有殘紅墮酒船
　　　山頭望江上
山外漲沙江氣黄天低雲日半浮光閒來已是多歸思
更見江蒲過逺檣
　　　潮落
萬疊流波一箭風幾多人在蕩摇中頃刻過來無别水
依前平地閤船蓬
　　　初二日午後乗潮而上
一㠶風已過桐江鷗鷺飛來不作雙囘首長安在何許
亂雲吹雨滿蓬牕
　　　水際
浪連風影浸垂雲冷氣吹林樹色分正是山中春夏接
老身時看白鷗羣
榴葉深青花驟紅踈踈籬上小亭東微蟲忽化飛蝴蝶
時鬬朝陽復趂風
青林收雨乍鳴蟬流水聲隨燕語(原/缺)寂寂浮橋尚堆纜
蕪城横處繫篷船
鷓翼斑紅雜亂飛雲吹雨脚樹枝低開軒未午無風日
淡薄陰中理硯池
收巻殘書拂案塵花瓶初浸玉梔新呼童問我煎茶椀
飯了人來一具陳
　　　雪溪
馮凌泉石負春山更着清灘下一灣喚作雪溪殊不惡
只愁興盡我空還
　　　南泉
白雲洞邊流水聲春風桃李鳥和鳴客來掃塔無餘事
一宿僧房詩思生
　　　瓢泉
鑿石為瓢意若何泉聲流出又風波我來石上弄泉水
祗道希顔情味多
　　　寺中石下泉池可掬
碧嶂清泉占上方小留連乆更相羊市聲只隔門前水
付與烏飛帶夕陽
　　　雨後池上
屋外山圍逼晚蒼步隨閒意老身凉雨收猶自吹殘㸃
濕起池荷一陣香
　　　澗上
乆晴何地不塵沙崦靄清深只數家横著短橋籬落外
一溝秋水浸槐花
新凉吹得鬢斑斑老去身誰似我閒盡日微吟吟忽斷
但隨秋水看秋山
雨後蟬聲占夕陽樹踈林隙見雲光棲遲轉覺秋來好
山裏西風分外凉
　　　晨起歩過澗左
微酲未解凌晨起木影澗流風差差新蟬數聲過短壑
鄰家浄軒坐移時
　　　小立澗上
上郭山前野路長一溝流漾入蒼茫春風細雨踈籬晩
近眼梅花傍水香
　　　望南髙峯竒甚龍井正在其處
雲收寒日兩髙峯窣堵波連翠崦重南北之間有龍井
十年前事一枝笻
　　　龍井
龍井寒深碧水流辯才詩已在山丘蕭蕭石上風篁嶺
曽遇蘇仙秦少游
　　　石井
碧山嵓底水長流要與騷人勝士遊霜氣吹寒浮落葉
為扶藜杖看清幽
　　　白龍洞
西湖浪宕我能知却賦龍巖老古錐便做詩家元不惡
華亭舉棹是因誰
　　　飛泉洞
飛泉洞邊人意閒白雲流影山空寒角巾野服曳笻杖
誰着此身天地間
　　　斷橋
湖山春靜子規啼草滿汀州樹葉低一陣暖風吹絮亂
又扶輿度柳橋西
　　　梅陂
疏剔灘沙水面陂四邊山木雨絲絲既非朝市非城市
更著交朋來和詩
　　　㳂澗觀流
積潦奔湍響澗隂風囘隱隱更沉沉如今又識臨流樂
未信濠梁有是心
　　　扁舟放流而下
小舟囘柁下彎碕煙草雲山風雨時莫夜歸來全似夢
石橋燈火見踈籬
　　　山橋看水
破碧㳂青翻紫苔浪聲風約去還來老身兩耳多塵土
立盡山橋不忍囘
　　　陪昌甫成甫尋泉看鶴而歸
魚計亭前放鶴歸晩風吹葉正飛飛策扶老徤徐行後
傍水穿雲入翠微
　　　曽甥同遊溪園
亂峯髙下抹晴雲眼力都無逺近分緑葉亭臯新竹外
一巾華髪更斜曛
笑花香裏緑荷風暑氣初囬日未中老去酒杯隨處好
戎葵尤占水邊紅
　　　月下泊石湖橋
月明深夜越來溪撑得船囘泊短堤一片柳隂隨水緑
山風吹起杜鵑啼(來音/離)
　　　十月十六日同噐逺晩歩童遊橋
濯錦江頭水自清行人多少望橋行橋中不識橋邊景
橋下莫知橋上情
濯錦江頭小佛廬二三良友亦同居僧敲暮皷朝鐘處
舒卷一編賢聖書
　　　過呉市
一尉西都梅子真歸來豈是總忘身棲棲呉市門前卒
便道神仙乃若人
　　　十一日自湖團歸
冬日雷鳴雨又多田間流水最奔波民無稻食甚閒事
遲納苗時將奈何
　　　二十六日過新田
春風吹我過新田徃者從容已數年歴歴幽花伴芳草
故交情味倍依然
　　　瑞雲堂
堆逕殘花落豔陽通幽何處覔禪房留連盡日南溪上
熱惱都忘眼界凉
昏昏煙暖帶蕪城畫出僧坊一岸清誰過橋來共幽討
碧羅紋裏小溪平
禪月臺邊洗墨池春晴風裏看詩碑同來不是紅塵客
香拂茶煙兩鬢吹
　　　碧梧堂
枝榦亭亭葉葉踈午隂收後晩凉初客懷茗酒從容地
一色侵簷眼更虛
　　　兩峯堂
兩峯堂上兩峯寒不許他人俗眼看我覺秋晴林路穏
歩囬幽處葉聲乾
　　　徳生堂為趙侍郎題
長夏湖邊何處凉相君親冩徳生堂幾多魚鳥升沉去
留得風蓮十里香
　　　泊舟碧瀾堂即白蘋洲也
碧瀾堂下白蘋洲鳥影翩翩魚陣遊想見太湖湖更好
西風吹浪一天秋
　　　題向子山耐軒
相臣名徳聖君稱子子孫孫合敬承百世衣冠如一日
堂堂心事待傳燈
　　　同成季過余應卿竹軒
水源沙地日穿籬破午清風動蕩之不是輕隂過樽酒
故敎行色到吾詩
　　　晚過野趣軒
老來情緒惜春華常在隂隂雨脚斜鶗鴂聲中三月暮
園林何處覔殘花
判斷風光與物華淋漓筆墨字横斜草分支逕通幽沼
竹外人閒度柳花
　　　夜過野趣軒小酌
十年燈火醉秋窻君過閩山我淛江今日持盃聽凉雨
依然簷溜夜淙淙
好山佳月近中秋不信風光在小樓倚盡危欄臨靜夜
一杯消得許多愁
　　　小軒
春正濃時花已開啼禽飛過緑隂來小軒不是多情思
華髪尋芳懶獨囬
　　　題尹諫議西軒
此軒勝事有誰論霜夜相從共一樽歎息摩挲舊詩句
只今猶喜有曽孫
　　　題趙鈐轄水閣
東南都㑹水晶宫髣髴西湖醉眼中楚尾寓㕓同一笑
蒲萄新漲藕花風
　　　濯纓閣
平生詩思弗浪與一旦園池來寄題得名當復主人勝
孺子之歌疇不知
風生微瀾湛蘋芷欲潔吾纓應為此吾纓已潔可奈何
只恐塵埃汚斯水
　　　聞溪上喧然
半隂半雨半晴天老覺身閒盡願眠見説軍民做端午
競沽官酒鬬村船
　　　題有山亭
胷中丘壑本無塵眼底青山意愈真亭占林園最髙許
一杯風味景長新
　　　又題浮丘亭
凌風髙挹浮丘袂城郭山川正晚春不為小亭清坐乆
老來隨處著閒身
　　　文叔移築瑞石山上亭子
海氣漫漫江上風潮聲時度越山中且看移得新亭好
一任知名誰勇功
塵埃無地可乘風更落都城隘屋中天以江山振衣袂
小亭休沐見新功
　　　歸鴈亭觀東坡詩
歸鴈亭前坐乆之晴雲吹散碧參差江湖秋水已如許
慚愧仇池徙倚時
　　　江祖石太白釣臺
平歩飄然上玉堂也來江祖釣滄浪一生不得文章力
猶有虛名萬古光
　　　南臺(案此詩二首其/一見五言絶句)
春登臺處溪山好煖靄時吹淡淡風試以閒身供酒琖
也知人與我能同
　　　九日登南臺
臺髙戱馬風吹㡌笑口開時揷菊歸却憶東山擕妓飲
試呼紅袖著仙衣
殷勤餉酒山中客獨酌遥知懶獨登一片閒雲如可愛
清時誰曰味無能
　　　禪月臺
貫休一去二百載猶得靈山照玉溪不是臺髙可留客
秋來人要覔詩題
尋得殘僧上月臺雨雲清薄未全開茶甌坐乆酒盃舉
桂樹落香黄菊來
凉風吹雨過城頭不近重陽不是秋斷送清樽欺老病
吹臺供得幾多愁
蛩動一臺秋氣深酒浮燈影喚微吟不禁騷雅多悲興
且與枯禪話息心
齋餘洗鉢施生臺此路閒通一線開笑殺淵明沽酒逺
推將誰去挽誰來
　　　致虛齋有葉少藴曽公衮曽吉甫題句
我作髙齋老石林題詩無復舊知音空青何在茶山逺
滿徑秋風生夕隂
　　　重午溪廬
不能角黍泛菖蒲且攝閒心自讀書誰信騷經未終巻
又行山外到溪廬
懷人何處章泉水更復可憐潘永豐仕路屈身還政拙
山林養志得詩窮
　　　臞庵
呉淞煙水是臞庵從昔行人入美談小艇延縁葦間過
市聲依舊隔橋南
　　　珪瑩中借庵
水明山月更閒身筆底風塵事事新賔主歴然應絶倒
鎮常輸與住庵人
　　　山居
絶愛青山恨隔城每登樓處動吟情老身一出京城後
却被山迷句不成
　　　餘杭訪趙蹈中郊居(九月二/十八日)
新霜晴日見郊居草樹如斯亦有餘聞道又從湖外去
峯前囘鴈記傳書
　　　史徳脩所泊湖園正對嘯臺坐乆荷香四起凉
　　　甚
菱葉荷枝貼水香誰知五月此追涼一簾之外孤山寺
身在他鄉若故鄉
　　　武林旅中小樓
西風蕭索雨聲愁長夜漫漫人倚樓莫上竹簾空悵望
緑楊煙暝水中流
　　　二十日趙園(案詩二首/一見六言)
水南下郭是南齋春雨閒情喚客來梅片柳條無藉在
晚香晴色醉深盃
　　　十四日下郭趙園
老圃堂前看晚晴近溪時聴鬬船聲不知逺境干戈意
但覺慿軒筆硯情
　　　永豐燈市
不分春晴雪乍銷等閒騎馬看元宵人言山縣無燈火
試與籠街過市橋
　　　竹林七賢
西普風流付竹林山王嵇阮本何心便饒江左夷吾在
囘首紅塵河洛深
　　　桐君祠用壁間韻
雨洗風梳萬木蒼山容水色灔晴光清明寒食春將晚
為覔桐君竚野航
春隂寂寂萬花中花外聲傳古寺鐘幾度潮生見潮落
尚餘情思在雲峯
　　　臨安縣觀錢氏廟
浙水東西擁數州錦衣玉食是王侯如今石鏡荒荒白
廟屋欹斜草沒頭
衣錦軍前上冢時當年意氣懾呉兒中原休問今何主
隨分笙歌燕樂嬉
五帝三王只為民幾曽欲貴自家身英雄𫝑去死即已
尚肯貪生事别人
王伯規模有事功偏方乘間得爭雄彼時應笑人成敗
覆轍爭知箇箇同
故宫渾不管興亡雜遝青山萬木蒼人逺何從追徃事
呉歌聲斷下牛羊
麒麟石笋尚縱横配食諸臣不得名辛苦覇圖無别䇿
倉皇進奉怕天兵
霜入溪風過大橋寺前來徃逺迢迢幾多二百年前事
只有蕭條樹葉飄
我是承平汝潁家南來呉越在天涯錢王故里驚如此
不忍思鄉老眼華
　　　桃源山道者小庵(案此詩二首/其一見五絶)
空山落葉響流泉窈窕﨑嶇一徑邊借問桃花今在否
秦人元不愛山川
　　　晚過無為寺寺前溪有鵝脾石
幾年欲到無為寺今日春風試一行啼鳥數聲花裏老
鵞脾波上夕陽明
　　　崇福庵
一㑹靈山本宛然因師又見别逢禪吾庵鐘鼓原無恙
共看爐前一炷煙
崇福庵邊安靜泉徃來漸次四十年道人只在山深處
手種青松已拂天
秋晴行到水晶山山近嵐光起滅間應有幽禪在其寺
避人甘占一生閒
翠寒雲鎻雨聲虛眼力無多意有餘忽過淺村横落港
秋來惟恐負樵漁
夜長風雨撼空山老意幽懐儘自閒更是一庵人不到
紙屏藤枕竹爐間
雁聲初掠晚山秋一片煙寒雨未収水落空江楓葉墮
岸明沙磧見虛舟
　　　百法庵次載叔韻
雲落山根蔽逺江漸迷髙樹到幽窻須臾細雨風收處
畫出蒼洲白鳥雙
日遲無處着詩狂寄傲僧窻小小房一陣楊花風澹蕩
試囘清夢到池塘
春晩楊花撩亂開推窻情味興裴裒風生但覺堂堂去
日照還看欵欵來
脚底樓臺盡管絃長安人物信駢闐夜深秖有踈更在
滿地月明光皎然
城都花賣已逢梅不覺光隂日夜來淺白深紅知幾許
薫風又見渚蓮開
從昔韶華不負人軟紅塵裏帝城春平髙一望多楊柳
殢雨霑風處處新
潮上錢塘海舶行片帆欹側度空明顛風駭浪時常事
三老長年未必驚
翠潑春窻山數重囘坡複領更髙叢一聲啼鳥破幽夢
撫檻露華清曉中
地占髙明因指顧萬人如蟻正卑喧江聲忽起晩風急
一片斜陽過眼前
日中為市晝昏昏萬代交馳不但今江浙之南數呉㑹
九天宫殿五雲深
夜凉河漢粲熒熒燈火天街更不停十里珠簾真昨夢
杜郎霜鬢已如星
　　　登虎丘西庵
來訪西庵三畏堂山林草樹只青蒼劔池不洗行人恨
石上春風白日長
　　　遊超果寺
春風山路散晴光柳欲青青梅正香試上籃輿載壺酒
也敎人道去尋芳
　　　岝㠋山寺
振衣岝㠋山頭寺煙抹平林眼欲迷我老不知身到此
依依渾似武陵谿
　　　古城寺
柳隂花氣弄晴絲村北村南總見之人意不驚春動蕩
小來山寺一篇詩
　　　應僊寺
山田渴雨民艱食國重農功遣吏來要使輕徭仍薄斂
坐令寒谷得春囘
　　　覺安寺
寒夜蕭蕭一枕清小窻夢破竹風聲不知身在紅塵裏
何處知今有宦情
　　　過徳清石壁故居二首
經行修竹小牕軒閉户看書記昔年薄宦縈人塵眯目
空餘棲遁此心堅
世事身心水一杯是非膠擾付□雷吾生只合閒蕭散
多少年光節物摧
　　　元要以半屋名來索句
西湖隨寓數椽下又與閒人作小詩便做心情嫌廣厦
我生如此儘相宜
　　　青山寺
擾擾紛紛滿眼塵可憐光景逐時新數聲啼鳥亂雲暮
竹外一枝梅小春
　　　常安寺
乍暖隂隂欲雨天滿陂春水浸山田蛙聲一夜無人管
斷送閒愁到枕邊
　　　廣平寺午炊
嵗熟行田禾稻香斷陂截港轉平崗荒鷄逺近聲鳴午
踈雨微雲山短長
　　　午炊祖敎寺
青田白水挿秧時行盡山坡路轉低初日漏雲時漲潤
踏歌聲裏子規啼
　　　過草衣寺
莫聽秋堦促織兒吟風嘲雨也如嬉尋思老睡何曽熟
祗合凄凉為作詩
覆雨翻雲轉手間隂晴都付與秋山老年心緒偏宜醉
長日工夫只為閒
　　　過金仙寺
陟逕㳂岡上玉田穿墟渉港遇金仙黄雲割盡桑重緑
風撼輿籃但兀然
　　　鵞湖僧房
青筍初成宿雨晴並簷啼鳥兩三聲鵞湖峰下僧牕晩
一枕誰知夢亦清
　　　僧房
炷香小閣聽山雨木葉風摇萬壑聲更與野僧供茗事
是知身外有閒僧
僧牀午睡夢初成展轉輕安分外清掻首起來神觀定
一牕山影正虛明
　　　辯才塔院次致道韻
蘇趙從前説辯才後人塵土不須猜風篁嶺下青春晚
寂寂應知我獨來
　　　子陵墓
閒來信脚到乾封千古清名一夢中却憶桐江客星閣
可憐田壠對秋風
　　　觀李參政墓
石壁雲泉四十秋兒時來徃見風流可堪松栢衣冠地
世事深沉懶轉頭
　　　謁尹諫議墓
髣髴兒時拜徳容中州江左事難同髙泉宰木隂隂緑
白髪人來酹曉風
　　　拜王處士墓
不見先生已六年湖團只是舊山川我擕茗酒奠荒草
寒雨吹風淚濕煙
　　　拜吕舍人墓
生晚常嗟南北分故家文獻少知聞襄陽耆舊無龎老
獨對髙墳看白雲
　　　過南豅有懐成季之亡
西風原上脊令寒零落交遊我獨難不信人間有生死
菊花還作去年看
紛紛人物古猶今夭夀衰榮共此生秋冷南豅半溝水
翛然唯見二難兄
紅葉初翻秋已深暮雲凝亂薄寒侵排空忽斷飛鴻影
誰識江湖萬里心
　　　徐子顔挽章
信城多士固多才鄉老凋零安在哉自哭湖團王處士
每逢人逝有餘哀
被褐紗巾醉後歌尋常還徃記婆娑遯翁九日同登處
殘照吹紅玉水波
堅坐山頭十數年後來卜築轉蕭然古梅風折籬傾倒
朱橘空垂屋角邊
門外曽聽刺史車也令鄉國重貧儒傷心又賵君之葬
此事應須近日無(去冬孟守訪之/今冬賵之甚至)
人營家室因妻子二者何能一一賢到底伶俜反無累
反乎真宅總如然
霜風漠漠葉闌斑積水陂池映淺山氣盡斂形隂野土
一生心事白雲閒
覆雨翻雲以利名漢庭無日不公卿試言行志今誰是
却羡長貧過此生
宗人相送入山阿誰挽誰扶誰作歌既老無家且無子
不知君者謂如何(學録徐大有/送終甚勞)
常與交朋奉杖藜放懐擕手動移時蒼茫溪北溪南路
忍對交朋只自知
談天談佛共談仙靜裏光隂不計年幾度過家扶醉去
豈知今日見沉泉
欽定四庫全書
　澗泉集巻二十　　　　　　宋　韓淲　撰
　　詞
　　　㸃絳唇(尋瑶草/)
山囿春生探梅只道今年早暗香迎曉人與花能好
歳歳持杯天地同難老須吟嘯放開懐抱更約尋瑶草
　　　又(王園/)
南陌柔桑粉牆低見誰家女燕飛鶯語依約提籃去
老覺多情夢也無分付君知否楚襄何處一段陽臺雨
　　　又(五月二日和昌甫所寄併簡叔通/)
竹𨼆髙深夏凉日有清風度苧衣繩屨鶴髮空相顧
翠撲流烟又向溪翁去青山路要當同住長占無塵處
　　　又(席間和昌甫/)
銀筆金花斷腸有句閒揮掃又還各了梅片陽春小
古徃今来風味須才調山林少這些襟袍輸與江東老
　　　浣溪沙
寳鴨香銷酒未醒錦衾春暖夢初驚鬢雲掩亂玉釵横
　半怯夜寒褰綉幌尚餘嬌困剔銀燈粉痕㣲褪臉霞
生
　　　又(十四日/)
百花叢裏試新粧不許巫山枉斷腸牡丹風颺曲聲長
　寒日清明閒節序綺窗朱戸少年場燕泥香潤落空
梁
　　　又(澗上昌甫有詞/)
閒裏相看兩鬢秋酒能沾醉雨能幽吾廬何幸得翁留
　世路儘教終易與山林佳話恐難酬人来人去亦知
不
　　　又(徐倅生朝/)
留得菖蒲酒一盃與公今日夀筵開靈山排闥送青来
　須信南州髙士後持荷持節照蘇臺瑞雲深處是三
台
　　　又(夀晁元黙/)
湖海相逢更日邊槐風蓮雨夀盃前琴書圖畫水沉煙
　共指金鑾當儤直不應彭澤尚回旋今年初度想超
然
　　　又(生朝和昌甫韻/)
老覺空生易得年閒居那復問旌㫋一邱春靜自回旋
　翁善於人真美矣我行於世轉乖然清詞俾夀喜言
傳
　　　又(寄文叔生朝/)
江上新凉入酒盃瑞芝堂祝夀筵開五樓百雉更崔嵬
　勞来流離施菽麥作成豐稔到田萊便朝天去也裴
􁋴
　　　又(至日帶湖/)
愛日回春一線長氛氲誰憶御爐香孤城歳晚卧滄江
　花底千官迎淑氣湖隂十里寫晴光賸拚華髮醉為
鄉
　　　又(野色軒看玉色木犀/)
月角珠庭映伏犀扶摇當上鳯凰池廣寒曾折最髙枝
　壯志還同諸葛膝清名還似紫芝眉梅花春夀酒行
遲
　　　又(醉木犀/)
一曲西風醉木犀天香吹夢入瑶池釵横猶記未開枝
　花重嫩舒紅笑臉葉稀輕拂翠顰眉酒醒殘月雁聲
遲
　　　又(試香羅/)
風軟湖光逺蕩磨春衫初試薄香羅踏青無計奈君何
　莫笑老来多歳月肯教閒去少詩歌長安陌上有銅
駞
　　　又(同昌甫飲南池詞/)
屋上青山列晚雲水邊紅袂映斜曛柳隂荷氣簟湘紋
　酒以歌長誰樂事詩成杯艷我離羣香銷凉意有南
薰
　　　又(元夕/)
分付心情作上元不知投老在林泉誰將村酒勸觥船
　月影靜摇風柳外霜華寒浸雪梅邊醉歌烏㡌忽醒
然
　　　又(清和風/)
買得船兒去下湖這些天氣近来無清和風裏緑楊初
　酒不為渠閒放蕩詩應嫌我太麄疎酒徒詩社復何
如
　　　又(霜菊黄/)
霜後黄花向日開老年情緒為何哉株株渾是手親栽
　秋際有言揮玉麈冬来無夢遶金釵相思一夜𤼵窗
梅
　　　又(題美人畫巻/)
一曲霓裳舞未終玉釵垂頷髻雲濃夢回金殿月華東
　燕子鶯兒情脉脉栁枝桃葉恨匆匆羅襟空惹御香
風
　　　又(夜飲中明小軒/)
一曲青山映小池林疎人靜月明時相逢盃酒也相宜
　醉眼不知春事少歡情猶得漏聲遅神仙何處夢魂
飛
　　　又(小飲/)
一抹青山拍岸溪麥雲將過笋初齊不知何處水流西
　小閣路頭吾欲醉短篷船尾客同㩦酒邊華髪更題
詩
　　　又(夜飲潘舍人家有客㩦家妓来歌/)
小雨收晴作社寒月橋花院篆香殘杏腮桃臉黛眉彎
　歌拂燕梁牽客恨醉臨鸞鏡怕人看良宵春夢遶屏
山
　　　又(過盧申之/)
梅葉隂隂占晚春博山香盡玉嶙珣茶甌酒椀試濡唇
　閒裏常愁無伴侣老来不是有情人牡丹天氣惜芳
辰
　　　菩薩蠻(和昌甫見招/)
歸来又喜山中約菊枝桂樹真宜酌興盡只觀山秋深
方閉關　會須追雅步策蹇或肩輿少待必能治膏肓
泉石醫
　　　又(酒半戱成/)
秋林只共秋風老秋山却笑秋吟少恰恨有秋香清巖
秋夜凉　清秋須是酒結客秋知否醉筆冩成秋一秋
無復愁
　　　又(同仲明飲/)
雪雲收盡晴風軟小山春浪晴波逺梅片巳飛香海棠
紅試粧　人言詩易與酒琖誰分付不是没心情夕陽
啼鳥聲
　　　又(晚雲烘日/)
晚雲烘日南枝北一杯未盡梅花曲城郭小春回暗香
開未開　留連吾欲醉醉眼紅塵外多少老心情景清
人亦清
　　　又(趙昌甫折黄巖梅来且寄菩薩蠻次韻賦之/)
隴頭無驛奚為朶巖前有折宜來堕風急雪雲溪詩清
滿意㩦　竹爐良夜飲飲竟煎僧茗梅以句深長得花
情未忘
　　　又(十五夜昌甫約賦寄劉簿/)
聚星亭下書堂水冬来欲問梅花使圭撮是祠官人閒
有底難　章泉詞和去交道元如故轉眼歳將窮溪頭
鶴髪翁
　　　又(野趣觀梅/)
平生常為梅花醉數枝滴滴香沾袂雪後月華明膽瓶
無限清　夜深燈影瘦飲盡杯中酒明日景尤新人間
都是春
　　　又(胡教生朝/)
南枝已見春消息今年為夀方知得㑭爾熾而昌流霞
浮暗香　蓬壺清淺水笑指雲堦喜髙論有規模平戎
賦兩都
　　　又(夀昌甫生朝/)
今年是處梅花早分明開到章泉好兄弟夀盃同暗香
明月風　風流文物舊春意枝枝透兒妷定飛軒衣冠
與世傳
　　　又(次韻昌甫見貽生朝/)
春来晴雨常相半水光風力花撩亂山北與山南行歌
或再三　誦君詩過日才大真盤屈夀我敢言酬相望
亦飲不
　　　采桑子(梅詞/)
華林自是年年好月淡煙空依舊東風簫鼓吹香醉臉
融　謝他詩侣還相覔雨雲跡蹤不分情濃柳淺梅深
鬢影鬆
　　　卜筭子(初十日海棠春宋十一□家飲/)
煙雨海棠花春夜沉沉酌寒食清明數日間人也須行
樂　不怕笛聲長只怕兒家惡燭影紅酣寳篆香樓上
黄昏角
　　　又(生朝次坐客韻呈四叔/)
花底醉東風好景宜同夀海角天涯今幾春解后新豐
酒　内集記髙陽南渡閒回首但願長年飽飯休一笑
風塵表
　　　謁金門(和昌甫/)
花肅肅楊柳三眼未足一棹溪山新漲緑舊歡無夢續
　莫問杜鶻啼蜀只有江南水竹北客凄凉無伴獨春
山生草木
　　　又
幽意熟吟盡春風自足麥氣初生晴未燠相逢休問卜
　畵出髙山盤谷岩上飛雲相逐他日江東思渭北斷
絃誰為續
　　　又(湖山春早/)
春尚早春入湖山漸好人去人来雖未老酒徒猶恨少
　梅落桃開煙島日日更吹香草一片芳心空醉倒冷
雲藏落照
　　　清平樂(次韻/)
蕭然在澗景色秋来冠幾縷明霞紅未斷矯首時時遐
觀　回思五馬清遊分明前輩風流留作山間佳話更
誰愁上眉頭
　　　又(夀潘文叔/)
常思髙致又見凉風起歡喜年時為夀意快冩山歌重
寄　願公好徳康寧青雲收取功名莫道而今官小吾
儒正要仁民
　　　醉桃源(和昌甫/)
固窮齋裏話吾生言之必可行扶疎夏木既啼鶯更逢
漁計成　多雅尚少時情滄浪漁父纓髙歌寧與俗爭
鳴朱絃疏越聲
　　　又(昌甫有曲名之濯纓因和/)
殘春風雨遶簷聲山空分外鳴閒来落珮倒冠纓尚餘
親舊情　故人不見句還成又聽求友鶯濯纓一曲可
流行何須觀我生
　　　又(和吳尉/)
柳嬌花妬燕鶯喧斷腸空眼穿一春風雨夜厭厭不聞
鐘鼓傳　香冷曲屏羅帳掩園林誰與上秋千憶得年時
鳯枕日髙猶醉眠
　　　好事近(鄭倅生朝/)
臘雪映江梅冰玉更分風月衮衮紫樞家世慶誕彌時
節　烘堂贏得戱萊衣春酒寳杯凸籍籍鄭莊人物要
漢庭勲業
　　　又(同仲至和探梅/)
湖上有孤山合把探梅詞刻清淺黄昏時候冷疎枝寒
色　窗前忽到又如何一夜是相憶信道收香藏白報
春風消息
　　　醉花春(書屏春/)
人已醉溪北溪南春意擊鼔吹簫花落未杏梅桃共李
　水底魚龍驚起推枕月明千里伊吕衰翁徒爾耳我
懐猶不是
　　　芙蓉曲(述舊/)
霓裳霞佩淡丰容雲冷露華濃喚起石丁歸去㝠㝠仙
仗崆峒　秋老花饒笑清映小簾櫳記取五城深處
鳯簫吹下天風
　　　朝中措(寄元立/)
薰風雨節照稽山三百里湖間鏡上誰為賀老棹船能
伴官閒　今年夀日不妨吟嘯還上清班為寄長生新
曲齊眉想見酡顔
　　　又(和吴子似/)
春濃人靜倦遊嬉烟雨戰棠梨翠徑亂紅無數頻啼枝
上黄鸝　小園流水濺濺處緑遍謝家池怨月恨花滋
味泪痕猶染羅衣
　　　又(梅月圓詞/)
為兹春酒夀詩翁我輩一尊同香動梅梢圓月年年先
得東風　冰溪清淺流懐玉蓮步謾從容但願人生長
久揮絃目送飛鴻
　　　又(約和卿敬持醪為文叔生朝/)
山林鐘鼎似無同舒巻有窮通洗出壺中三峡帝城贏
得從容　黄流亂注狂瀾既倒砥柱能東此際誕彌杯
酒宜歌風虎雲龍
　　　眼兒媚(風寒/)
東風拂檻露猶寒花重濕䦨干淡雲殢日晨光微透簾
幕香殘　隂晴不定瑶階潤新恨覺心闌憑高望斷緑
楊南陌無限關山
　　　又(下郭趙園詞/)
西溪迴合小青蒼梅雨弄殘陽意行隴畝景分亭院乳
燕春長　酒深不用人歌嘯鉏圃試商量細稀菜甲旋
尋蔬笋一夢黄粱
　　　攤破浣溪沙(楊梅/)
生與真妃姓字同家隨西子苧蘿東誰道玉肌寒起粟
酒能紅　火齊燒空来上苑冰漿凝露在西宫不似荔
枝生處逺恨薰風
　　　太常引第二體(臘前梅/)
小春時候臘前梅還知道為誰開應繞百千回夜色轉
參横斗魁　十分孤靜替伊愁絶片月共徘徊一陣暗
香来便覺得詩情有涯
　　　西江月(晚春/)
聞道晚春時候暖風是處花飄遊人爭渡水南橋多少
池塘春草　約馬誰聫玉勒釣魚應泛蘭􁊁韶光何限
不逍遥輸與溪鷗野鳥
　　　又(四叔生朝/)
梅蘂小春天氣橘林良月風光五雲邊近九霞觴美景
初無盡藏　老矣相逢湖海年来遊遍瀟湘詩情滿眼
興何長贏得煙霄直上
　　　少年遊第四體(玉蠟梅枝/)
閒尋杯酒清翻曲語相與送殘冬天地推移古今興替
斯道豈雷同　明窗玉蠟梅枝好映情淡物華濃箇樣
風光别般滋味無夢聽飛鴻
　　　探春令第二體(景龍燈/)
暗塵明月小桃枝舊家時情味問而今風轉蛾兒底有
誰把春衫試　景龍燈火昇平世動長安歌吹這山城
不道人能記甚村酒偏教醉
　　　鷓鴣天(離歌一疊/)
只唱離歌一疊休玉溪浮動木蘭舟如何又對雲煙晚
不道難禁草樹秋　空脉脉忍悠悠綢繆終是轉綢繆
相思相見知何處記取新歡説舊遊
　　　又(次韻趙路分生朝所賦/)
便把山林寄此身也須詩酒屬吾人仙家舊是金堂士
吏𨼆新收玉局名　惟自樂不憂貧淵明談笑更清真
年年眉夀登髙後醉㡌常留菊滿簪
　　　又(昌甫同明叔飲趙崇公家/)
莫道龎公不入州為誰歌酒也遲留襟期别乘真難事
領畧同遊豈易謀　他擾擾自悠悠香浮茉莉笑花頭
一簾雲影催詩雨喚起佳人無限愁
　　　又(看瑞香/)
看了香梅看瑞香月橋風檻更雲窗不知是有春多少
玉水靈山醉幾場　閒蝶夢褪蜂黄儘温柔處儘端相
珠簾十里揚州路贏得潘郎兩鬢霜
　　　又(十二月二十二日/)
雪到飛春若素期柳條吹送落梅枝冰壺表裏誰能賦
玉鑑圓明且屈巵　村舍北郡樓西治中風調只心知
不堪野老關門醉想見山公倒載時
　　　小重山
雲影收晴雨外明碧溪春灔灔落花平鶯聲催我過橋
行人何在詩酒淡心情　閒裏興還生錦鱗題尺素有
誰能草邊芳柳邊城歸来也清夢遶山屏
　　　虞美人(代兒夀黄靖州/)
曉来一陣催花雨正桃李横塘處笙歌簾幕燕鶯喧春
在人間不老穀城僊　瀟湘圖畫迎千騎襦袴歡聲起
功名風虎慶雲龍更看萬釘横帶繫金狨
　　　又(趙倅酌别靈山閣/)
送君報最登朝路初整曹裝處又因杯酒見餘情凉雨
靈山閣上月初晴　醺然領客襟懐底消得闌干倚風
流别乘我依歸清譽冰溪棠䕃緑漪漪
　　　鵲橋仙(七夕詞/)
雨意生凉雲容催暮畫樓人倚䦨干處柳邊新月已微
明銀潢𨼆𨼆疎星渡　今古佳期漫傳牛女一杯試與
尋新句幽懐冷眼是青山舊懽徃恨渾無據
　　　又(閒舉金風玉露相逢之曲因賦/)
詩非漫與酒非無筭都是悲秋興在與君觴詠欲如何
畫不就新凉境界　微雲抹月斜河迴斗隠隠竒竒恠
恠剛風九萬舞瑶林甚些少人間利害
　　　又(紅梅已謝/)
紅梅已謝杏花開也一片海棠猶未春風吹我帶湖煙
甚恰限新晴天氣　黄昏樓上燭花影裏拚得那回滋
味暗塵絃索拂纎纎夢留取巫山十二
　　　一剪梅(蠟梅/)
一朶梅花百和香淺色春風别樣官粧西湖衣鉢更難
忘雪意江天渾斷人腸　清夜横斜燭影窗贏得相思
魂夢悠揚玉溪山外水雲鄉茅舍疎籬不換金章
　　　又(送馮徳英/)
説著相思夢亦愁芳草斜陽春滿秦樓樓前新緑水西
流一曲陽關分付眉頭　多少風流事已休粉薄香濃
怕見綢繆淡雲籠月小庭幽明日山長清恨悠悠
　　　又(醉中/)
醉倒城中不過谿谿外無塵惟掩柴扉水浮橋漾翠煙
霏一片閒情能幾人知　留飲君家絮㡌欹爆竹聲中
萬事如斯梅催春動已熹㣲爾既能来我亦何疑
　　　蝶戀花(次尹一韻/)
未就丹砂須九轉誰把新詞歌遶梁塵遍拍拍韶華春
意滿揆予初度文何健　恰是山花汀草逺獨樂園林
不夢笙簫殿靈氣仙才非小見霞杯謾道蟠桃獻
　　　又
千葉香梅春在手日薄簾櫳花影遮前後小立徐行還
易久㣲吟莫厭傷多酒　拾翠流紅絃管透望斷青青
休問行人柳徃事如雲如夢否連天芳草驚依舊
　　　又(野趣軒看玉色木犀/)
斜日清霜山薄暮行到橋東林竹疑無路小院横􁦷香
噀霧膽瓶曲几花如雨　細酌心情因少駐九萬剛風
寒影吹瓊素不是月宫那有許霓裳舞徹凌波步
　　　又(細雨吹池沼/)
盡道今年春較早梅與人情覺得梅偏好一樹南豅香
未老春風已自生芳草　来自城中猶帶曉行到君家
細雨吹池沼悵望沙坑須會到玉溪此意年時少
　　　海月謡(送趙永興宰/)
晚秋煙渚更舟倚蕭蕭雨水痕清汜迤邐漸整雲㠶西
去三疊陽關留下别離緒　溪南一塢風月誰為主酒
徒詩社自此冷落胷懐塵土目送鴻飛莫聽數聲柔櫓
　　　臨江仙(閨怨/)
脆管繁絃無覔處小樓空掩遥山柳絲直下曲欄干海
棠紅欲褪玉釧怯春衫　殢酒不成芳信斷社寒新燕
呢喃雕盤慵整寳香殘綺疏明薄暮簾外雨潺潺
　　　又(書屏春/)
羅帳畫屏新夢悄緑窗慵起香殘重簾生怕倚欄干春
風吹玉水春雪滿靈山　梁燕未来歸鴈動海棠纔帶
紅酣酒愁花恨霎時間煙雲催薄暮煙雨濕輕寒
　　　又(和荅昌甫見寄生朝/)
滿眼春生梅柳意山居清聽風泉又因初度説今年華
顛相望處新曲忽来前　自笑一周閒甲子何為佞佛
貪仙如翁輩行敢隨肩徒知言語妙懽喜向誰傳
　　　又(為顧致堯生日/)
難老一盃春酒美主人玉鑑清秋九華山下共追遊朝
来多爽氣都向筆端收　臺閣功名歸去好便應衮衮
公侯未妨含笑看吳鈎當年佳夢日和氣瑞光浮
　　　又(周國正生朝/)
寒食清明春事好公家霽月光風年時猶記雨聲中州
侯陳樂舞法從酒盃同　坐上王楊雖自散􁣆醿依舊
香濃待將詩易夀無窮鳶飛魚躍矣風虎更雲龍
　　　江城子(徳久同醉子似出新置佐酒和徳久詞/)
天孫應為織雲裳試宫粧問劉郎湖上波寒依舊逺山
蒼自是老来心事嬾空落拓少年場　揮毫閒與細端
相記嚴揚陋蘓張興到一杯㣲醉亦成章回首片㠶西
去也何日更共清狂
　　　又(村意逺/)
雪銷霜入小溪舟試浮游上山頭薄薄寒烟依舊未全
收問道梅花開也未吟不盡一生愁　襟懐如此老還
休懶凝眸轉深幽詩罷一眉新月又如鈎臘後春前村
意逺回棹穏水西流
　　　洞仙歌第二體(次韻斯逺所賦清溪一曲/)
溪山好處贏得題新曲待足人生甚時足問臨流清味
倚遍斜暉應似畫小景生綃一幅　漁舟聲欸乃巖上
雲飛杳杳歸鴉去鴻逐任當年伊吕談笑興王爭敢恁
閒眠野宿待雪天月夜我還来醉瀟洒清幽那些兒屋
　　　滿江紅(和趙公明/)
五老峯前九江上曽生仙客相邂逅貴池亭上定交金
石我輩風流宜嘯咏官曹塵冗從煎逼且簿書叢裏舉
清觴偷閒日　同一笑當今夕梅正好香浮白相忘爾
汝醉巾沾濕已向瓊樓誇意態似聞金殿傳消息想君
今歸去際風雲應相憶
　　　又(陳玉局生朝/)
歸錦堂成雲漢上天垂新畫有朱顔緑鬢禁林仙客玉
局暫從香火社金龜未報文章力看彤庭賜第别承恩
居君側　斑衣戱蟠桃摘翠袖倚歌檀拍正祥開初度
頌聲千百又是臘前梅態度幾多春近花消息想明年
今日醉西湖尤輝赫
　　　滿庭芳(王寺簿生朝/)
㸃㸃淮山迢迢江水分明别是風光地靈人傑星斗爛
文章初度充閭佳氣當年瑞應弄珪璋薰絃奏凉宵寳
月玉井藕花香　清真如逸少蘭亭修竹曲水流觴想
醉鄉日永地久天長小駐屏星懐玉飛鳬舄元在鴛行
功名事雲龍風虎行矣佩金章
　　　水調歌頭(坐間有傷仲至且懐昌甫因呈張宰/)
新月巳如許我問帶湖梅人間題句贏得浮㶑酒盈杯
拓落豪英滿坐爛漫風騷連紙天外鳯凰来只怕輕辜
負莫待巧安排　空翠滴寒爽矣晚佳哉為君絶倒折
盡千樹玉蓓堆眇眇章泉好在寂寂盧泉仙去今古付
樽罍拍手見花木放眼記莓苔
　　　又(和石倅夀湯守/)
玉水靈山地燕寢亦書功邦人耆老誕彌佳節以詞通
爾豈知吾豈弟我乃因君譚笑祝夀酒盃同簫鼓少人
會歌舞為誰容　觀坐客驚野老筆如風箇般醻唱詔
回應上玉華東多少家傳經濟留與孫謀持守出處信
何窮喚起千年調分付一車公
　　　又(清明嚴瀨/)
今古釣臺下行客繫扁舟何似雲山千疊亦東遊我欲
停橈一醉與冩平生幽憤横管更清謳小上客星閣短
鬢獨搔頭　風乍起煙未斂雨初收一年花事數聲鶗
鴂欲春休弔古懐賢情味只有浮名如故誰復識羊裘
賴得𤣥英隠相望此溪流
　　　又(晁子應三十八丈見過因張徳廣對木犀小/飲次徳廣韻)
明月到花影把酒對香紅此情飄灑但覺清景滿簾櫳
人被好花相惱花亦知人韻勝佳處本同風揮手謝塵
網舉袂步蟾宫　秋已半幽澗側亂山中故人過我終
夕乘興可千鍾賴有曲江才子坐上平章花月不管老
英雄心事將何事醉語又匆匆
　　　水龍吟(七月二十六日信守生朝/)
從来江左夷吾大名逈出諸公右金堂玉室瑶林瓊樹
龍麟蟠走志在神臯氣雄雲夢十吞八九問三槐盛事
當年初度人應羡青氊舊　説與文章太守慶千秋好
為親夀冰桃碧藕霞裾月珮鶯鸞歌奏雨熟西疇星躔
南極寳香凝晝趂新凉便約乗雲繞日飲天漿酒
　　　冰玉風月(上太守/)
慶文章太守燕寢凝香誕彌佳節庾嶺歸来又經年梅
𤼵棋酒心情笙歌滋味便合朝天闕玉作山前冰為水
際幾多風月　緑鬢朱顔浩然相對自是中原舊家人
物鵷鷺班回尚記陪清切好把胷蟠萬巻談笑了濟時
勲業錦幄初温寳杯深勸舞迴香雪
　　　賀新郎(十三日小園梅枝㣲紅㸃綴便覺可句/)
梅蘂依稀矣嵗華深翛然但把杖藜閒倚山遶荒林紅
葉下落日孤城煙水意興寄云何則是底事疎枝横絶
峭未吹香便與花相似不忍折為之喜　寒鴉萬㸃霜
風起正人家園收芋栗小槽初美欲醉可誰因一飲擬
賦纔成又止老態度渾侵髮齒摸索孤根春在否任紅
紅白白皆桃李空爛漫豈能爾
　　雜文
　　　故右武衛大將軍代州刺史世肱可贈安州觀
　　　察使追封陸安侯制
勅朕承祖宗之訓序骨肉之親生以官列于朝所以綴恩
也沒以爵告于第所以申哀也具官某被服忠厚造次儒
雅在幼而有立志居佚而無流心禀生不融聞訃増悼兹予
贈爾以亷車之職侯印之重尚冀褒渥足慰塋魂可
　　　昌甫銅雀塼研銘之七言
鄴臺奏妓曹劉迹猶把殘塼裁研式匪金斯金𨼆乎星
匪陶斯陶潤於石一泓一置漳泉深月明烏飛恍如昔
　　　求志齋銘
予友王徳修築室于其鄉前臨清溪背背長林羣峯駢
羅風氣佳甚又為一齋以待賓朋之晤語予過而愛之
曰是齋得無名乎徳修曰吾老矣惟是頃遊和靖先生
之門見其以三畏名其堂者嘗欲榜於吾之舍以無忘
先生之訓是齋尚何名子盍為我言之予曰我之不才
盖亦蚤聞先生之緒餘也吾子實從之稽山之下且送
其終焉聞益廣矣歸𨼆于田間獨善其身以自誨于子
弟而予濫官于朝尚竊閒散之禄視子為甚愧其又奚
言雖然昔吾夫子有云𨼆居以求其志者吾子殆庶幾
乎請以求志名則何如徳修曰古之為友者伯牙能琴
子期善聽也故知其志在髙山與流水子知吾之志安
在今將何求予曰然非此之謂也吾夫子固嘗俾弟子
各言其志而子路亦聞夫子之志矣皆道其所欲為也
惟𨼆居而求志夫子乃謂未見其人意盖有所深歎繼
言行義以達其道則志之所求者非道也歟夫道者果
何事也夫子嘗言曰士志于道而耻惡衣惡食者未足
與議也又曰志于道據于徳依于仁游于藝逮其自謂
則曰我非生而知之好古敏以求之者而孟子亦謂求
則得之抑在兹乎自道之失其傳也聖人正其心至于
平天下者岐以為二死生動靜莫識其源天地萬物莫
明其理舉天下溺于虛無莽沆以為道况于富貴貧賤
之間喜怒哀樂之際孰知所謂不可須臾離者千歳而
下思夫子未見之人道其有在吾徒其可忘之後學之
士期以語之則吾先生之教也(案此文是銘之序據題/目當别有銘今闕)
