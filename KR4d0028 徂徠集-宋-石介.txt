#+TITLE: 徂徠集-宋-石介
#+DATE: 2018-05-12 10:19:09
#+SOURCE: github.com/kanripo/KR4d0028 master 6e9245ab                
欽定四庫全書　　　　　集部三
　徂徠集　　　　　　　　别集類二(宋/)
　　提要
　　　　臣等謹案徂徠集二十巻宋石介撰介字守
　　　　道兖州奉符人天聖八年進士及第初授嘉
　　　　州判官後以直集賢院出通判濮州事迹具
　　　　宋史本傳初介嘗躬耕徂徠山下人以徂徠
　　　　先生稱之因以名集介深惡五季以後文格
　　　　卑靡故集中亟推桞開之功而復作怪說以
　　　　排楊億其文章宗㫖可以想見雖主持太過
　　　　抑揚皆不得其平要亦戛然自異者王士禎
　　　　池北偶談稱其倔强勁質有唐人風較勝栁
　　　　穆二家而終未脫草昧之氣亦篤論也歐陽
　　　　修作介墓誌稱所為文章曰某集者若干巻
　　　　又曰某集者若干巻凡重言之似原集當分
　　　　為二部此本統名徂徠集殆後人所合編歟
　　　　第四巻内寄元均叔仁讀易堂永軒暫憩四
　　　　詩有錄無書則傳冩脱佚亦非盡其舊矣介
　　　　傳孫復之學毅然以天下是非為已任然客
　　　　氣太深名心太重不免流於詭激王偁東都
　　　　事畧記仁宗時罷呂夷簡夏竦而進章得象
　　　　晏殊賈昌朝杜衍范仲淹韓琦富弼王素歐
　　　　陽修余靖諸人介時為國子直講因作慶厯
　　　　聖徳詩以褒貶忠佞其詩今載集中盖仿韓
　　　　愈元和聖徳詩體然唐憲宗削平淮蔡功在
　　　　社稷愈仿雅頌以紀功是其職也至於賢姦
　　　　黜陟權在朝廷非儒官所應議且其人見在
　　　　非蓋棺論定之時迹涉嫌疑尤不當播諸簡
　　　　牘以招恩怨厥後歐陽修司馬光朋黨之禍
　　　　屢興蘇軾黄庭堅文字之獄迭起實介有以
　　　　先導其波又若太學諸生挾持朝局北宋之
　　　　末或至於臠割中使南宋之末或至於驅逐
　　　　宰執由來者漸亦介有以倡之史稱孫復見
　　　　詩有子禍始此之語是猶為一人言之未及
　　　　慮其大且逺者也雖當時以此詩得名而其
　　　　事實不可以訓故仍舊本存之而附論其失
　　　　如右乾隆四十五年五月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　總　校　官　(臣/)　陸　費　墀
欽定四庫全書
　徂徠集巻一　　　　　　　宋　石介　撰
　　頌
　　　宋頌九首(并序/)
　　詩序曰頌者美盛德之形容以其成功告於神明
　　者也夫有盛德大業然後著之於文辭有粹文俊
　　辭然後見之乎功業德與辭表裏功與文相等然
　　後奮為文藻摛為英聲昭為烈光暐暐煜煜如日
　　之華鏗鏗訇訇如雷之行暢於無前揚於無上江
　　浸海流天髙地厚靡有窮盡若周之文武興起王
　　業公旦制作禮樂成康積隆太平宣王繼起中興
　　其功偉歟漢之髙祖定禍亂文景尚恭儉孝武却
　　攘戎狄光武恢復先業其功偉歟唐之太宗誅李
　　宻王世充竇建德薛舉輔公祏明皇除太平公主
　　相姚宋開元三十年昇平憲宗斬楊惠琳劉闢吳
　　元濟復諸侯地數千里其功偉歟我國家太祖武
　　皇帝一駕而下澤潞再矢而定維揚三揖而納荆
　　潭四指而収蜀廣五征而平江南太宗文皇帝克紹
　　前烈亦既郊祈南致淮海數十州之地纔謀順動
　　北縛并元四十五年之寇真宗章皇帝暫臨澶淵
　　匈奴喪威墮膽迨今四十年樂我盟好不敢箠馬
　　而南今皇帝在明道之初獨臨軒墀躬厥庶政神
　　謀睿斷如雷之動六合莫不震焉發號施令如
　　風之行萬民莫不仰焉登任哲俊剪鉏姦惡天清
　　地明日燭月霽其功也如此鴻烈景鑠乃可作為
　　歌詩雅頌流於金石被於管絃報天地而奏宗廟
　　感昆蟲而和夷貊矣故周有清廟生民臣工天作
　　雝潛勺武漢有中和樂職聖主得賢臣唐有晉陽
　　武獸之窮涇水黄奔鯨沛淮夷方城元和聖德諸
　　篇臣介竊擬前人輒取太祖太宗真宗陛下功德
　　之尤著見者為宋頌九篇臣雖齒髮堅壯未為衰
　　老自視材智甚短施之於事無毫髪之長虚生盛
　　明之時真以為媿然文采晦昧體格卑脞不足以
　　稱述四聖君之耿光亦庶乎萬一有以開太平之
　　頌聲云
　　　皇祖
　　太祖皇帝初用師澤潞誅李筠伐揚州滅李重進
　　也
皇祖神武疇敢作蠧元年四月筠叛於潞皇祖躍馬至
潞城下筠伏其辜擴清中夏皇祖龍驤疇敢猖狂元年
九月進叛於揚皇祖揮戈至揚城隅進窘金樓并焚其
孥惟我皇祖端拱垂旒應天順人實代有周罔有不
同天時人謀四海陶鈞涵濡養撫罔有失所大徳其
裕筠胡敢違進胡不隨予匪汝誅汝自取之既剪二盗
聖武彌耀荆潭蜀吳如拔腐草
　　　　皇祖六章二章八句一章六句三章四句
　　　聖神
　　太祖皇帝出師援長沙且假道遂取荆潭也
不疾而速不怒而威惟聖惟神其幾其微二國之君各
保爾土虎憑於山莫予敢取蛟憑於淵莫予敢侮萬斯
年兮闗鐍以固聖機神謀天祕地藏風行雷動旦秣我
馬夕取其疆二君不知晏眠于床具篙與舟同朝天子
一發五豝二君皆至皇祖聖神鴻光丕懿
　　　　聖神四章一章四句一章八句一章七句一章
　　　　六句
　　　湯湯
　　太祖皇帝收蜀取孟昶也
湯湯其江區區爾孟一夫當闕不知天命蟻固于穴蛙
負于井咫尺之地為可以騁彼以險守我以德懷王師東
來函谷自開蜀虜授首呼號哀哀蜀人鼔舞與我偕來
首時蜀道絶人來往今蜀既平王道蕩蕩尉候一至朝貢
相望巍巍皇祖德聲逺暢
　　　　湯湯三章章八句
　　　莫醜
　　太祖皇帝用周渭之策命潘美取廣州也
莫醜匪虺莫悍匪兕有鋹在南毒螫不已沸湯熱火暴
我赤子皇祖曰吁天生蒸民搃之君長以養以仁乃予
不恤匪鋹之嚚乃謀于渭乃將于美王師鷹揚涉江萬
里闢其城門鋹號請死皇祖有德乾覆坤容予在弔民
不殺以封皇祖慈仁感於昆蟲
　　　　莫醜四章章六句
　　　金陵
　　太祖皇帝命師取李煜也
金陵峨峨長江萬里誰為巢穴養此蛇豕天豈作限而
險而恃不順不臣敢亢天子帝赫斯怒王師除驅蕞爾
螻蟻豈勝誅鉏哀哀窮俘爰叫以呼歸于京師燀哉聖
謨
　　　　金陵二章章八句
　　　聖文
　　錢俶以吳越歸也
聖文安安聖武桓桓朝貢萬里正朔百蠻無吳之險無
蜀之艱無潭之嚚無荆之頑咸予賓順悦色和顔彼俶
在杭有地千里皮毁毛落孤睽莫恃懾服聲教慕為臣
使携彼人民挈其土地于槖于囊歸于天子天子神聖
㒺不懷柔既懷而封恩涵澤流逆予有刑視彼揚州順
予有封視此錢侯赫赫宋德有何窮休
　　　　聖文三章章十句
　　　六合雷聲
　　太祖皇帝親征太原取劉繼元也
六合雷聲中國有君塗其耳目不使聴聞隔在荒外嗟
爾并人匪民之嚚為賊俘虜往弔其民王澤時雨往伐
其罪王師虎旅昔時錢俶有國於吳今俶歸我為吾前
驅并人望風請為臣奴舊是匈奴為并左臂今附有德
不與賊子并人失恃求就戮死撫我則懷并人肯來降
旗出城并門夜開并土既平吾王休哉往在藝祖未遑
拓㝢遺我聖祖啟此北土取告太廟於皇孝武
　　　　六合雷聲六章章六句
　　　聖武
　　敵犯我疆至於澶淵真宗皇帝親臨六師射殺敵
　　酋軍不得歸乞盟請和也
聖武惟揚鷹師虎旅至于澶淵執彼醜虜醜虜之來蜂
蠆敢怒我師如律不怒以懼既俘其帥請示死所聖仁
如天惡殺好生于以耀德匪來觀兵亟命止戈無兹黷
刑不𠞰其類戴我以兄屈膝請和畏我威靈棄甲以歸
處彼北隩千斯年兮永以為好邊人其安養幼送老民
有肥田馬有茂草威德逺兮思我聖考
　　　　聖武三章章十句
　　　明道
　　莊獻明肅皇太后崩今皇帝陛下獨臨軒墀聴决
　　萬幾睿謀聖政赫然日新也
明肅惟母寔勤養撫有臣有虎有離有附請王禄産請
廟考祖古人有之規吕矩武政在房帷小人乗時十年
于兹惟幾惟微聖仁如天不識不知龍晦其威神藏其
為明道四月睿德明發帝褰簾箔出臨軒榻搃攬萬幾
指揮六合聖人之興雷動乾行進退大臣顔色和平誅
逐羣䜿左右不驚不怒不威不疾而速百蠻偷息百官
整肅土無二主惟辟作福圖任哲乂拔崇賢能旌賁忠
臣死生光榮洗刷敝風宮闕清明惟帝之道與時而黙靜則
坤闔動則乾闢十年深宫不有其權今日南面退姦進賢宋
承大統八十年矣明道之政獨為粹美唐三百年時惟開元
猗歟明道開元同年明道之政可以歌舞小臣作頌實慚吉甫
　　　　明道十一章二章八句四章六句五章四句
　　　慶厯聖德頌(并序/)
　　三月二十一日大昕皇帝御紫宸殿朝百官相得
　　象殊拜竦樞宻使夷簡以司徒歸第二十二日制
　　命昌朝參知政事弼樞宻副使二十六日勅除修
　　靖素並充諫官四月八日皇帝御紫宸殿朝百官
　　拜衍樞宻使仲淹琦樞宻副使乃用御史中丞拱
　　辰御史邈御史平諫官修靖十一疏追竦樞宻使
　　勅十三日勅又除襄為諫官天地人神昆蟲草木
　　無不歡喜皇帝退姦進賢發於至聰動於至誠奮
　　於睿斷見於剛克陟黜之明賞罰之公也上視漢
　　魏隋唐五代凡千五百年其間非無聖神之主盛
　　明之時未有如此選人之精得人之多進人之速
　　用人之盡實為希濶殊尤曠絶盛事在皇帝之德
　　之功為卓犖瑰偉神明魁大古者一雲氣之祥一
　　草木之異一蹄角之怪一羽毛之瑞當時羣臣猶
　　且濃墨大字金頭鈿軸以稱述頌美時君功德以
　　為無前之休丕天之績如仲淹弼寔為不世出之
　　賢求之於古堯則䕫龍舜則稷契周則閎散漢則
　　蕭曹唐則房魏陛下有之諸臣亦幸今天下之人
　　望為宰相諫官者陛下盡用之此比雲氣草木蹄
　　角羽毛之異萬萬不侔豈可翻無歌詩雅頌以播
　　吾君之休聲烈光神功聖德刻於琬琰流於金石
　　告於天地奏於宗廟存於億萬千年而無窮盡哉
　　臣實羞之臣嘗愛慕唐大儒韓愈為博士日作元
　　和聖德頌千二百言使憲宗功德赫奕煒燁昭于
　　千古至今觀之如在當日陛下今日功德無讓憲
　　宗臣文學雖不逮韓愈而亦官於太學領博士職
　　歌詩讃頌乃其職業竊擬於愈輒作慶厯聖德頌
　　一首四言凡九百六十字文辭鄙俚固不足以發
　　揚臣子之心亦欲使陛下功德赫奕煒燁照于千
　　古萬千年後觀之如在今日也臣不勝死罪臣賤
　　無路以進姑藏諸家以待樂府之采焉
於維慶厯三年三月皇帝龍興徐出闈闥晨坐太極晝
開閶闔躬攬賢英手鋤姦枿大聲渢渢震揺六合如乾
之動如雷之發昆蟲􁅡蠋妖怪藏滅同明道初天地嘉
吉初聞皇帝慼然言曰予父予祖付予大業予恐失墜
實賴輔弼汝得象殊重慎徽宻君相予久予喜君伐君
仍相予笙鏞斯協昌朝儒者問學該洽與予論政傳以
經術汝貳二相庶績咸秩惟汝仲淹汝誠予察太后乗
勢湯沸大熱汝時小臣危言嶪嶪為予司諫正予門闑
為予京兆堲予䜛説賊叛于夏往予式遏六月酷日大
冬積雪汝暑汝寒同於士卒予聞心酸汝不告乏予晩
得弼予心弼悦弼每見予無有私謁以道輔予弼言深
切予不堯舜弼自笞罰諫官一年奏疏滿篋侍從周嵗
忠力盡竭契丹亡義檮杌饕餮敢侮大國其辭慢悖弼
將予命不畏不懾卒復舊好民得食褐沙磧萬里死生
一節視弼之膚霜剥風裂觀弼之心鍊金鍛鐵寵名大
官以酧勞渴弼辭不受其志莫奪惟仲淹弼一䕫一契
天實賚予予豈敢忽並來弼予民無瘥札曰衍汝來汝
實黄髪事予二紀毛秃齒豁心如一兮率履弗越遂長
樞府兵政毋蹶予早識琦琦有竒骨其器魁礧豈視扂
楔其人渾樸不施剞劂可屬大事敦厚如勃琦汝副衍
知人予哲惟修惟靖立朝讞讞言論磥砢忠誠特達禄
微身賤其志不怯嘗詆大臣亟遭貶黜萬里歸來剛氣
不折屢進真言以補予闕素相之後含忠履潔昔為御
史幾叩予榻至今諫疏在予箱匣襄雖小臣名聞予徹
亦嘗獻言箴予之失剛守粹慤與修儔匹並為諫官正
色在列予過汝言無鉗汝舌皇帝聖明忠邪辨别舉擢
俊良掃除妖魃衆賢之進如茅斯拔大姦之去如距斯
脱上倚輔弼司予調燮下頼諫諍維予紀法左右正人
無有邪孽予望太平日不逾浹皇帝嗣位二十二年神
武不殺其黙如淵聖人不測其動以天賞罰在予不失
其權恭已南面退姦進賢知賢不易非明不得去邪惟
難惟㫁乃克明則不貳斷則不惑既明且斷惟皇之德
羣下踧踖重足屏息交相告語曰惟正直毋作側僻皇
帝汝殛諸侯危慄堕玉失舄交相告語皇帝神明四時
朝覲謹修臣職四夷走馬墜鐙遺策交相告語皇帝神
武解兵修貢永為屬國皇帝一舉羣臣懾焉諸侯畏焉
四夷服焉臣願陛下壽萬千年
　徂徠集巻一
欽定四庫全書
　徂徠集巻二　　　　　　　宋　石介　撰
　　古詩
　　　汴渠
隋帝荒宴逰厚地刳為溝萬舸東南行四海困横流義
旗舉晉陽揚帆入揚州揚州竟不返京邑為墟丘吁哉
汴渠水至今病不瘳世言汴水利我為汴水憂利害吾
豈知吾試言其由汴水濬且長汴流湍且遒千里泄地
氣萬世勞人謀舳艫相属進餽運曾無休一人奉口腹
百姓竭膏油民力輸公家斗粟不敢收州侯共王都户
租不敢留太倉粟峨峨冗兵食無羞上林錢朽貫樂官
求要優吾欲塞汴水吾欲壊官舟請君簡賜予請君節
征求王畿方千里邦國足用周盡省轉運使重奉富民
侯天下無移粟一州食一州
　　　麥熟有感
去年經春頻肆赦拜赦人忙走如馬五月不雨麥苗死
赦頻不能活窮寡今年經春無赦書十日一雨及時下
五月麥熟人民飽一麥勝如四度赦吾願吾君與吾相
調和隂陽活元化隂陽無愆元氣活風雨調順苗多稼
使麥長熟人不飢敢告吾君不須赦
　　　讀詔書(丁亥中作/)
闗中有山生虎狼虎狼性虣不可當去歲食人十有一
無辜被此惡物傷守臣具事奏聖帝聖帝讀之惻上意
乃詔天下捕虎狼意欲斯民無枉死吾君仁覆如天地
只知虎狼有牙齒害人不獨在虎狼臣請勿捕捕貪吏
　　　待士熈道未至
鳯凰饑憶玉山禾鼔翅飛下玉山阿玉山之禾粒未熟
饑不得食心如何麒麟渴憶崑山流軒軒直下崑山幽
崑山之流流未長渴不得飲予心愁
　　　赴任嘉州嘉陵江泛舟
中心横大江兩面疊青嶂江山相夾間何人事吟放半
樽㟁幘坐永日揚舲望孤棹已夷猶數峰更清向危影
倒波流凝光浮水上白鷺答猿啼樵歌應漁唱併生泉
石心堪愧庸俗狀江清照人寒江面平如掌有客去逍
遥扁舟浮蕩漾逺與城市絶深將泉石向水鳥忽東西
溪雲時下上軒冕誰富貴琴樽自閒放酒色照緑波吟
聲入秋浪五湖何范蠡磻溪無吕望吾家徂徠下波水
有清漲常時夜雨急隨雨來枕上魂魄寒無寐山居得
真尚一為塵纓縛不得閒時向兩耳聒欲聾喧囂千萬
狀夜雨自潺湲窮途空悲愴劒南四千里地遐接蠻瘴
乍聽江水聲聊使心夷暢
　　　三豪詩送杜黙師雄(并序/)
　　本朝八十年文人為多若老師宿學不敢論數近
　　世作者石曼卿之詩歐陽永叔之文辭杜師雄之
　　歌篇豪於一代矣師雄學於予辭歸作三豪詩以
　　送之
曼卿豪於詩社壇髙數層永叔豪於辭舉世絶儔朋師
雄歌亦豪三人宜同稱曼卿汩没餘老死殿中丞人雖
埋黄泉詩名長如氷永叔亦連蹇病鸞方鶱騰四海讓
獨歩三館最後登師雄二十二筆距獰如鷹才格自天
來辭華非學能迴顧李賀輩麤俗良可憎玉川月蝕詩
猶欲相慿凌曼卿茍不死其才堪股肱永叔器甚宏用
之王道興師雄子勉旃勿便生驕矜
　　　南山贈胡明復先生
我來南山興感悲萬物紜紜宰者誰衆材叢卑無竒姿
直轅曲輪皆所宜大木磊磊節幹竒撑岩柱谷無處施
我願天子修明堂坐朝諸侯㑹四夷柱要十圍棟百尺
日責匠石捜訪之千人用斧萬人拽大根砍㫁山崩欹
五郡追牛十縣丁載送上都天子怡般輸駭汗工倕走
有目未有曾觀窺黄帝合宫堯衢室周制九筵虞總期
聽政朝夕有攸處閨門左右咸以宜天子拱手四輔立
坐致四海為雍熈不用直棄用即大短轅曲輪爾胡為
　　　河決(乙亥中作/)
崐崘山最大峨峨横絶域黄河地下來洶洶不可測河
伯一發怒擘開崐崘石水出東北陬浩渺無涯極平地
水行疾九州如咫尺湯湯勢滔天黎元多沉溺上貽堯
心憂四岳舉鯀塞鯀用汨彞倫九載無成績堯怒不能
治遂行羽山殛有子其曰禹命使嗣父職洛中得龜書
九疇文甲拆禹乃乗四載周逰視水迹百川各復道九
河皆開闢禹功既已成水患方滋息竊思夫禹意河九
為逺䇿况云殺其溢聞之孔安國三代逾千年所以無
災厄戰國爭土疆諸侯用詐力遷徙無常歲湮淪不可
識隄障遏水勢溝渠絶地脉禹道不復究河流有壅隔
頻為中國患中國不安席從官徒負薪河伯弗受璧欲
盡淇園竹安救瓠子役民力殫將竭國財耗亦劇四方
競上疏羣臣爭籌畫田蚡方為相書來多持扼豈顧天
下利惟以私田惜賈誼不為用延年亦見斥如何聖人
功千載復不得皇宋運熈泰四聖崇道德百蠻皆臣順
萬物遂生殖八十餘年間人不聞金革惟兹澶滑郡河
患亦云亟常記天禧中山東與河北藁秸賦不充遂及
兩京側騷然半海内人心愁慘戚河畔木無㡬隄防有
穴隙流入魏博間髙原為大澤良田百萬頃盡充魚鱉
食救之成勞費不救悲隠惻吾君為深慮不食到日昃
我忝竊寸禄素飱堪自責不負畚一土私輙逃下籍又
無一言長萬分有裨益與世同浮沈随羣甘黙黙亦或
中夜思斯民苦瘦瘠四年困蝗旱五榖餌蟊賊年來風
雨時纔得一秋麥手足猶瘡痍肌膚未豐碩若待四體
肥斯民無愁色不然尋九河故道皆歴歴一勞而永逸
此成功無斁或可勿復治順其性所適使民就寛肥使
水灌鄰敵試聽芻蕘言三者君自擇
　　　寄永叔
九龍行雨歲在子皇天之命實勤止泓湫水煖皆慾飽
七龍嬉戯兩龍睡巻藏宻雲空自膏畜聚甘雨不肯施
旱魃妖狂作民虐風伯暴怒興日熾訴號仰天天不聞
九州之禾皆乾瘁嗟乎龍職職行雨失職不雨民胡恃
騶虞義獸心實仁不忍斯民不食死向龍慢罵數龍罪
龍不能答滿面恥偷向上帝䜛騶虞騶虞得罪龍竊喜
欲知龍與騶虞分仁與不仁而已矣
　　　南霽雲
禄山熾亂火焚崐岡炎炎二京鞠為戰場百官奔走萬
乗愴惶孰城能守孰地不亡藉彼睢水其流湯湯有城
有民在睢之陽逺位廵上廵智我彊以廵守城廵亦克
當賊徒西來殺氣堂堂旌旗如林對城而行廵登城守
辭毅色康城中之人踴躍倍常賊知城堅坐甲裹糧城
中食盡殺愛以嘗士無二志持痛扶瘡寜守城死城不
可降霽雲勇烈跳城軼出走泗投賀求兵救乏賀飲霽
雲牢醴羅列霽雲避席謂衆人曰睢陽之人饑已一月
義不獨飽食不輒咽以刀㫁指左右流血何人妨賢忌
忠嫉節心不敢兮賊功害伐不勞一兵坐觀斧鉞霽雲
心折寸寸如鐡霽雲據鞍怒髪衝冠一矢以志復來不
完路人傍觀涕流如瀾逺近聞者為之辛酸力盡且窮
城孤無援至死不屈萬戈來攅精神内發顔色自安身
輕鴻毛名重泰山吾執唐刑㒺容於姦未誅禄山先誅
賀蘭
　　　贈張績禹功
李唐元和間文人如蠭起李翺與李觀言雄破姦宄孟
郊及張籍詩苦動天地持正不退讓子厚稱絶偉元白
雖小道爭名愈弗已卒能伯斯文昌黎韓夫子吾宋興
國來文人如櫛比黄州才專勝漢公氣全粹晦之號絶
羣平地走虎兕謂之雖駮雜亦文中騏驥白稹洎盧震
江沱自為水朱岩兼孫僅培塿對嶽峙卒能伯斯文河
東栁開氏吁嗟河東沒斯文乃屯否汩汩三十年淫哇
滿人耳粤從景祐後大儒復唱始文人如麻粒樅樅攅
戰騎徂徠山磊砢生民寔頑鄙容貌不動人心膽無有
比不度蹄涔微直欲觸鯨鯉有慕韓愈節有肩栁開志
今讀禹功文矛㦸寒相倚寳光千丈髙飛出破屋裏龍
音萬丈長㧞出重淵底雷霆皆藏聲日星或失次我慙
年老大才力漸衰矣禹功氣奔壯今方二十二前去吾
之年猶有十四歲令讀禹功文魂魄已驚悸更加十數
年世應絶儔類卒能伯斯文吾恐不在已禹功幸勉旃
當仁勿讓爾
　　　西北(乙亥中作/)
吾嘗觀天下西北險固形四夷皆臣順二鄙獨不庭吾
君仁太厚曠歲稽天刑孽芽遂滋大負固判畦町漸聞
頗驕蹇牧馬附郊坰吾恐患巳深為之居靡寜堂上守
章句將軍弄娉婷不知思此否使人堪涕零
　　　贈孫先生
世無伯樂不識馬眼㸔騏驥如駑駘先生今年四十四
才似臯䕫胡為哉泰山山下水照石溪聲濊濊白雲堆
我居其間構茅屋好與先生歸去來
　　　寄李緼仲淵
噫吁嘻屈原放賈誼投晦之流子望囚古人今人皆不
免才能累身才更優吾友仲淵少學古胸中疎落希孔
周㸃毫磨墨作文傳壯哉筆力追羣牛三十青衫得一
尉尺澤寸波蟄長虬清㢘愛民復材武一日得罪流逺
州噫吁嘻屈原忠臣楚之望賈誼少年才無儔晦之子
望具命世麒麟頭角爭崔􁦛時不與兮將奈何吁嗟仲
淵勿涕流
　　　送李先生謁張侯
先生長七尺栖栖長自弔一飲酒一石常恨酒甕小一
食牛一腔平生未嘗飽負劒出門去滿眼荒榛道行行
何所適淚下沾襟抱李生且収涕不足苦悲惱非無咸
池音䕫曠世所少不識伯樂氏飛黄編牛皁我聞張侯
者其人非草草六經探精微九流得指要荀况或言兵
杜牧曾深考縱横文武術難以尋常較磊磊公侯器可
以鎮紛擾子將丈二矛試向伊前掉見子伊心喜扶子
出泥淖王濟牛心炙李生應得咬
　　　乙亥冬富春先生以老儒醇師居我東齋濟北
　　　　張洞明逺楚宫李緼仲淵皆服道就義與介
　　　　同執弟子之禮北面受其業因作百八十二
　　　　言相勉
鳯凰飛來衆鳥随神龍逰處羣魚嬉先生道德如韓孟
四方學者争奔馳濟北張洞壯且勇楚丘李緼少而竒
胸中磊落頗驚俗泰山石介更過之三人堂堂負英傑
胸中拳曲蟠蛟螭道可服兮身可屈北面受業尊為師
先生晨起坐堂上口諷大易春秋辭洪音琅琅響齒牙
鼓簧孔子興伏羲先生居前三子後恂恂如在汾河湄
續作六經豈必譲焉無房杜廊廟資吁嗟斯文敝已久
天生吾輩同扶持二子勉旃吾不肖先生大用終有時
當以斯文施天下豈徒玩書心神疲
　　　送路遵謁孔宣公
薄田五頃餘纔足供王租慈母八十四髮白牙齒
疎服非帛不煖半冬無袴襦食非肉不飽杯案惟
一蔬南陔孝心子若何為安居方冬萬木折風裂人肌
膚凍死不敢言長途走﨑嶇二百里見我寒荄求吹噓
顧我正憔悴念子空勤劬闕里有聖孫佩服詩與書孜
孜行仁義隂德及焦枯三縣十萬人其命絶而蘇豈使
八十老甘㫖不足歟(聞宣公視瑕丘奉符鄒三縣水災/之民令無出今年租饑人得生)
　　　過魏東郊
全魏地千里雄大視區宇黄河為血脉太行為筋膐地
靈育聖賢土厚含英武堂堂栁先生意氣如猛虎十三
㫁賊指聞者皆震怖十七著野史才俊凌遷固三十補
二書辭深續堯禹六經皆自曉不㸔注與䟽述作慕仲
淹文章過韓愈下唐二百年先生固獨歩投篇動范杲
落筆驚王祜四方交豪傑羣公走聲譽一上中髙第數
年編士伍五命為御史連出守方土事業過臯䕫才能
堪相輔鳯凰世不容衆鳥競嘲訴獄中饑不死特地生
爪距貔貅十萬師盟津至北渡塞上諸猛將低頭若首
䑕渴憶海為漿饑思鰲為脯兩手拏人肝大牀横牛肚
一飲酒一石賊來不怕懼帳下立孫吳樽前坐伊吕笑
談韜鈐間出入經綸務匈奴恨未滅獻策言可虜幽州
恨未復上書言可取好文有太宗好武有太祖先生文
武具命兮竟不遇死來三十載荒草盖墳墓四海無英
雄斯文生宗主䜿子敢顛狂黠戎敢慢侮我思栁先生
涕淚落如雨試過魏東郊寒鴉啼老樹丈夫肝膽䘮真
儒魂魄去瓦石固無情為我亦慘沮
　　　蜀道自勉
潮陽瘴烟黑去京路八千吏部有大功得罪斥守藩朝
衝江霧行夜枕江濤眠蛟蜃作恠變時時攀船舷魚龍
吐火焰往往出波間故為相恐怖倐忽千萬端道在安
可刼處之自晏然我乏尺寸效月食二萬錢自請西南
來此行非竄遷蜀山險可升蜀道髙可縁上無嵐氣熏
下無沙濤翻歩覺閣道穏身履劒門安惟懐吏部節不
知蜀道難
　　　聞子規
月上半峰峰樹碧子規啼苦月無色壯士耳邉都不聞
兒女眼中淚自滴古人出處非關身處兮事親出事君
服勤至死不敢倦避勞擇逸豈所聞我看蜀道誠為難
嗟爾子規何云云王尊九折竟叱馭班超萬里圗立勲
乗危踏險盡臣節二人至今揚清芬我本魯國一男子
少小氣志凌浮雲精神許國貫白日有心致主為華勲
位卑身賤難自達滿腹帝典與皇墳有時憤懣吐一言
小人謗議已紛紛宰相寛容天子慈八年之中三從軍
從軍官清吾何苦嘉州路逺爾勿語地不為我易其險
我豈守道不能固子規子規漫啼絶斷無情淚洒向汝
　　　哀隣家
隣家不選醫醫無救病術朝一醫工入夕一醫工出有
加而無瘳遑遑不安室吁嗟隣翁愚予為病者恤瞽醫
一日更千人盲藥何能療沈疾
　　　送趙澤
子來入吾圃纔食一寸苗未足充子腹饑腸猶枯焦玉
山米粒大如棗食之令人身肥饒留以待鳯凰不將食
鴟梟鳳凰一去何日回遺子一粒換肝膋
　　　觀棋
人皆稱善奕伊我獨不能試坐觀勝敗白黑何分明運
知竒復詐用心險且傾嗟哉一枰上何足勞經營安得
百萬騎鐡甲相磨鳴西取元昊頭獻之天子庭北入匈
奴域縛戎王南行東逾滄海東射破髙麗城南趨交阯
國蠻子輿櫬迎盡使四夷臣歸來告太平誰能慿文楸
兩人終日爭
　　　贈劉中都
吾登泰山上下視何紛紛彼角而走者孰為麟與麏彼
茁而生者孰為蕭與芸伯樂不復出駑驥終同羣卞和
不再生珉玉將誰分吁哉劉中都髙標凌浮雲諸侯不
薦士外府不䇿勲冉冉趨黄綬勤苦徒爾云我愧勢力
小不能叫吾君勿改芳蘭性林深須自薰勿隠冲鶴聲
天髙當自聞
　
　
　徂徠集巻二
欽定四庫全書
　徂徠集巻三　　　　　　　宋　石介　撰
　　古詩
　　　感事
吾嘗觀中夏地平如砥石幅員數萬里車馬通轍跡帝
宅居土中紫垣當辰極長江㫁其南絶塞經其北東海
西流沙天為限夷狄三代千餘年天子雖務德寔以險
為恃四夷皆潛匿漢唐德稍衰地勝豈殊昔暫來還亟
去不敢窺城壁石晉一失謀六州淪異域天地破扃鐍
山川無阻阨貽爾子孫患固知非逺䇿桓桓周世宗三
十纂堯厯一歲破河東劉崇喪精魄再歲復秦鳯不庭
自柔格三歲出南狩王師拯焚溺江北十四州取之如
巻席四歲征關南曽不發一鏑三州相繼降德聲揚蠻
貊李昇請臣妾錢鏐脩貢職帝欲因兵鋒乗勝務深擊
直取幽州城拓土開疆埸重收虎北口復關閉冦賊是
時戰屢克六軍氣呑敵平吳如破竹成功在頃刻惜哉
志不就暴疾生中夕帝宋承大寳聲名發丕赫全蜀獻土
地舉吳上圗籍荆潭與甌閩助祭來匍匐開城納江俘
御樓受晉馘區内一正朔六州獨割剔憤憤栁宗儀才
宏包旦奭生長在河朔耳目熟金革旗鼓朝治兵酒肴
夜結客握臂説心誠倒囊堆金帛客以豪傑士遇侯頗
感激往來達厥誠生死願効力萬徳納我説洞然絶嫌
隙事成已有萌侯去何云亟豪傑夜空囘帳中屡嘆息
我覽此二事天意終難測撫巻一感傷兩眼淚澘滴
　　　送張革從道謁千乗縣田秘丞京
張生何人者琅玕滿懐抱三十命未興家貧親且老出
門無所適獨守西山操饑寒屡侵凌仁義自充飽手裏
璆琳珍不屑徑寸寳足底麒麟文不踏荒榛道十月客
中寒霜風鳴浩浩張生氣愈壯勁髪上衝㡌松筠凍不
折枝葉轉青好雪深徒三尺麒麟不受淖東方有賢者
開廐納騕褭臨風試一鳴應免編牛皂
　　　送范曙赴天雄李太尉辟命
吾家泰山徂徠間濃嵐潑翠粘衣冠君來訪我茅屋下
正值山色含春寒終日把酒對山坐㡬片山色落酒䦨
峰頭雲好望無倦篘裏酒多傾不乾臨行再拜慇勤别
請我一言披心肝吾貧無錢以贈君門前峨峨横兩山
願君節似南山髙眼看富貴如鴻毛伯樂之廏無
駑駘豫章之才多瑰材相君新坐碧油幢之子直
上黄金臺秋風蕭蕭動笳鼔落葉槭槭鳴樽罍將軍手
持十萬騎陣前號令如疾雷從事借籌為决勝運於掌
上何恢恢蠢兹元昊命螻蟻西師堂堂難當哉况我賢
相賢從事北門無憂宜大開
　　　安道登茂材異等科
嘗言春官氏設官何齷齪屑屑取於人辭賦為程約一
字競新竒四聲分清濁矯矯逸雄才動為對偶縛恢恢
晁董䇿亦遭聲病落每嵗棘籬上所得多浮薄嗟哉浮
薄流不知王覇畧六經掛東壁三史束髙閣𤨏𤨏事雕
篆區區衍述作随行登一第謂身翥寥廓趨衆得一官
謂身縻好爵栖栖咫尺地燕雀假安託汲汲五斗米㕍
鶩資飲啄壯哉張安道少懐夫子學三就禮部試不肯
露頭角恥用衆人遇羞將一戰較甘心搨翼歸豫志本
卓犖三賢文章師(大參宋公副樞蔡公/使相范公連章稱薦)儒林推先覺百
鳥聲喈喈獨能辨鸑鷟玉石方混淆獨能識真璞薦之
於天子此材堪輪桷遂得望清光三節近帷幄僚友視
萬乗器宇誠嶽嶽願乞數刻景古今可揚𣙜縱横三千
言得雋如奪矟上下馳皇王周旋騁禮樂逺推災異源
上究星文錯直言補主闕危論針民瘼天子覽其奏嘉
賞為嗟愕既嘆相見晩且言同時樂一命校秘書恩澤
優且渥追惜漢武世仲舒道磽确再念文宗朝劉蕡命
蹇剥有才無其時徒抱此誠慤吾君嗣丕基百王慙景
鑠萬物䝉休嘉四夷奉正朔賢良得其時才命不相虐
子今乃大遇君臣無隔膜我賀吾君明取士得英卓我
賀安道行逢時不踸踔行願入廊廟鈞軸在掌握上使
斯文淳下使斯民樸五帝德可追三王豈為邈
　　　寄復熈道
四五十年來斯文何屯蹇雅正遂凋缺浮薄競相扇在
上無宗主淫哇千萬變後生益纂組少年事雕篆仁義
近消亡聖經亦離散其徒日已多天下過大半路塞不
可闢甚於楊墨患辟之使廓如才比孟子淺患大恐不
救有時淚如霰大賢為時生去聖猶未逺昔日到汶上
熈道始相見知道在熈道一見不敢慢尊之如韓孟與
道作藩翰今春來南都明復去京輦未識心相通所懐
恨未展明復無羈縛我有守官限南走三百里訪我殊
不倦劇談露胸臆胸臆無畔岸髙文見事業事業著編
簡一一皇伯畧縱横小管晏磊磊王佐才上下包周漢
二賢信命世實為有道見天使扶斯文淳風應可變我
綴二賢末材駑愧欵段
　　　詔下勉諸生
禮部文章淵波浪百尺髙進士英俊窟蛟龍千萬條吾
子欲求濟整子棹與篙吾子欲求勝操子戈與矛勿謂
水可狎徒行思逰遨勿謂龍可馴空手揭鬚毛神波忽
洶湧怖死填蟹螯龍角忽張怒走同蝦蟇曹茍利篙楫
往跳海如溝濠茍操戈矛行壯蛟如猿猱吾言有所勉
非徒聲嘈嘈
　　　感興
村居何所適種木種桑梓田園繞家舎逺不踰十里欵
段足乗騎代歩而已矣但識畜駑駘安知有騏驥臘月
北風寒太行山色紫君命急如火城頭見烽燧雪深馬
僵倒十夫扶不起軍法有明訓後期者誅死倚鞍思駿
骨撫轡念緑駬求之不可得觳觫滿眼淚旁聞負薪叟
竊語相譏刺居安常念危在險如處易臨難始求濟狼
狽徒勞爾有備則無患古人垂深㫖平居無事時華廐
深秘䆳嘉穀與豐草秣飼勞廐吏駑駘飽相枕素飱不
知愧伯樂能識馬每來加勸説飛兎與騕褭日牽在都
市為愛千金資貪吝不肯置今日臨艱難努力自勉勵
　　　又送從道
常欲飽煖天下人其道未得一寸施子有二親皆七十
糠覈不充常寒饑昨日訪我破屋下具雞一隻酒一巵
子起却盤筯不舉吾親未省曾食之對我欷噓涕泗下
孝子之心真可悲子固與我同一體相間豈復有毛皮
顧子之親則吾親吾親凍餒無奈何飽煖天下心徒
為送子出門成此詩
　　　宻真杜公作鎮於魏天章李公領使於魏明復
　　　　先生客於魏熈道宰於魏因作詩寄
古魏信名地曹劉遺英躅李唐三百年恨為干戈蹴建
安風不還南皮草空緑寥寥千餘祀風流今始續李杜
二賢公清猷鎮雅俗詩名占唐代二公本名族聖時還
並生聲烈相薰馥朝廷倚金湯天子恃心腹盛德繫物
懐威望憬夷服千里無驚烽三軍安食粟休然徳化厚
蒼生坐䝉福先生服仁義懐道輕爵禄非其義不取一
簞亦自足陳蕃知人明文侯好士篤解榻延徐孺過門
識干木今留三公館德修令問淑熈道富天爵孝弟聞
鄉曲孔孟信可蹈聖賢良自朂漢庭新射策驟升校書
局魏縣方百里君命徃養育三公佐世傑二賢不碌碌
相與施禮讓物歸不待宿相與講道義教化神以速賢
人時遘㑹間不容薄縠五百年一賢今乃同時生千里
猶比肩四賢今連甍相聚誠可樂相得良有情我愧孤
且陋徒抱此寸誠處乾比无首在泰非彚征出門皆同
人坎坎于郊行獨鶴逺無和栖栖在隂鳴安得雙飛翼
一翥鄴都城
　　　偶作
晉公平淮西兵出速如神崇韜伐西川六十日請臣太
祖初受命諸侯未盡賓蜀廣號敵國荆潭為強隣王師
討有罪不聞過十旬元昊誠螻蟻有地長一畛詎足汚
斧鉞尋當投荆榛是何逾歲月務行含貸仁豈兹將帥
間迥無晉公倫張旗發一號豈無李處耘提戈出一戰
豈無王全斌客兹井中蛙蕩漾於流津平生讀詩書胸
中貯經綸薄田四五畞甘心耕耨勤倚鉏西北望涕淚
空沾巾
　　　詔罷縣令舉
一絃獨不調謂琴皆可廢一目獨不張謂網可皆毁易
絃張其目網在琴聲備令舉或非人止當罪舉吏遂令
天下不得舉廢琴毁網復何異
　　　植萱
一人横行武王則羞今西夷之醜抗中國而敝萬乗西
夷之服升黄堂而驕諸侯尊於天子滿於九州王法不
禁四民不收植萱於階兮庶忘吾憂
　　　贈李常李堂(王黄州禹偁張尚書詠/髙夫子李相國皆漢人)
顓頊宅帝丘放勲葬咸陽有虞漁雷澤三帝聲汪洋(帝/丘)
(咸陽雷澤/皆為漢州)聖人遺風烈生民多俊良吾宋八十年賢傑
近相望黄州號辭伯兩朝專文章尚書實大臣朝廷畏
雄剛堂堂髙夫子立言嫓荀揚凜凜李丞相功業齊蕭
張三人名未滅相國方騰驤又生不世才李常與李堂
二子皆絶羣鳯凰摩蒼蒼一舉一萬里志氣不可量斯
文各白首寒金敲琳琅古音抱淳澹雲和與空桑豪氣
邁儔匹騕褭與飛黄千里希一賢四公乃同鄉二子復
穎耀士風實深長遥知漢水上千載留聲光
　　　愛日勉諸生
白日如奔驥少年不足恃汲汲身未立忽焉老將至子
試念及此則晝何暇乎食夜何暇乎寐
　　　閒興
大匠構厦屋取直棄曲木如何官擇人棄直獨取曲養
苗除稂莠養民除貪垢存莠苗不碩去貪民自富
　　　過潼關
昔帝御中原守國用三策上䇿以仁義天下無能敵其
次樹屏翰相維如磐石最下恃險固棄德任智力驅馬
過潼關覽古淚澘滴開元帝道明百蠻奉周厯田野富
農桑邉隅無寇賊紫宸日視朝潼關夜常闢天寳君政
荒宫闈養虺蜴恩愛成怨疾腹心生毒螫朝聞發漁陽
暮已巻河北鳴鼓渡潼關矢及乗輿側重門徒爾設關
吏安所職始知資形勢不如修道德
　　　勉師愚等
不行一千里安得為良馬不連十五城安得稱善價汝
皆有血氣非如木偶者撮髪號男兒肯甘在人下汝不
聞圗王不成猶可霸舜與吾俱人學之則舜也汝等但
勉旃前賢皆可亞
　　　寄弟㑹等
吾門何所喜子衿青青多豹常志古道佩服卿與軻平
淑號能賦其氣典以和樞從吾日久道德能切磋澤也
齒最少已有亭亭柯彰頗通典籍所立不么麽淳乎性
源濁今亦為清波就初學誦詩日記十板過材雖有髙
下異日俱甲科㑹汝少俊異美若玉山禾㸔汝辭林中
枝條漸婆娑合亦稍純茂知不隨身矬其流雖涓涓可
導為江沱視汝器磊磊淳流皆蚌螺我有堇山錫欲鑄
為太阿誠能勉就學穎利如銛磨翹翹數子間可與相
肩摩
　　　五月十日雨(明道/二年)
鞭土不見血頑石雲不蒸鞭龍不至痛六合雷不升吾
君與吾相威德震八紘萬物各修職雨師獨敢寧
　　　送李堂病歸
春風汶水温曉日徂徠寒之子御病歸請予開一言予
知去病術為子陳大端予嘗學聖人試將道比論道病
非一日善醫惟孔韓賞罰絶於周孔筆誅其姦春秋十
二經王道復全完佛老熾於唐韓刀㫁其根原道千餘
言生民復眠飡道病由有弊邪偽容其間身病由有隙
風邪來相干子欲治斯道絶弊道乃存子欲治子身杜
隙身乃安此理近古醫吾言有本原
　　　二子以食貧困於藜藿為詩以勉之
吾世本寒賤吾身守貧約家徒立四壁無田負城郭終
嵗服一衣無裝貯囊槖吾雖得一官官微月俸薄况屬
嵗荒凶饑民填溝壑吾幸有寸禄不至苦殞穫隨分且
飽煖不然亦流落爾等勤初學無恥衣食惡仁義足飽
飫道德堪咀嚼二者肥爾軀不同乳與酪爾勿嫌粗糲
爾勿厭藜藿富貴自努力青雲路非邈
　　　蜀地多山而少平田因有云
五穀無種處蜀地土田窄癡岩頑石長不休詵詵赤子
將何食
　　　彼縣吏
嗟乎嗟乎彼縣吏剥膚椎髓民將死夏取麥兮秋取粟
笞匹紅兮杖匹紫酒臭甕兮肉爛床馬餘粱兮犬餘餼
雀腹䑕腸容㡬何虎噬狼貪何無已
　　　蝦蟇
夏雨下數尺流水滿池泓蝦蟇為得時晝夜鳴不停㡬
日飽欲死腹圎如瓶􁂭巨吻自開闔短項或縮盈時於
土坎間突出兩眼睛是何癡形骸能吐惡音聲嗟哉爾
肉膻不中為犧牲嗟哉爾聲粗不中和人情殊不自量
力更欲睥睨横海之鱣鯨自謂天地間獨馳善鳴名萬
物聒皆聾不知鐘鼓欽欽雷霆閎閎應龍戢腦入海底
鳯凰舉翼摩青㝠此時各黙黙以避蝦蟇鳴何時雨歇
水澤涸青臭泥中露醜形失水無能為兩脚不解行乾
渴以至死盡把枯殻填土坑
　　　劉生病歸
泰山山前有瓊圃其中不樹蕨與薇千頭緑竹瑤實甘
百畝玉芝丹粒肥麒麟彳亍鳯凰飽鼓趐奮翼揚清輝
徂徠山下少耕耡蒿藜滿圃無芳菲騶虞不住鸞鳥去
日暮啁啾燕雀飛嗟哉劉生失所投不住泰山徂徠依
經年採掇不得飽正是新春癭瘠歸(明復先生/居泰山)
　　　久旱
風伯且須戢頭角放出龍喙萬文長喙垂一尺雨一丈
得雨萬丈成豐穰
　　　永伯仲淵在獄作此以傷之
吁嗟惡獸羣蹄踏麒麟如死麏吁嗟惡鳥啅噪鳯凰伏
中林我願爪牙如鋒鍔牙可噬爪可搏直入深山驅虎
狼䕶取麒麟好頭角又願身生兩羽翼一夕長就萬丈
長直入林中䕶鳯凰不使毛羽膚寸傷吾願兩未遂中
夜涕沾裳
　　　送進士髙拱辰
韓門有李漢栁氏得晦之其道卒無患二子為藩籬吾
才誠駑弱十年空孜孜韓閫與栁閾豈敢輙潛窺二氏
方肆行斯文日巳衰手持萬丈斧欲往㫁其枝以次及
根柢使不復蕃滋髙生吾之壻乃肯從吾為示我文一
編言辭不葳蕤趐羽雖尚短已堪摩尾箕氣力雖未全
已能搏蛟螭吾日覺老大韓栁難企斯吾子年始壯勇
若熊與羆李漢不足慕晦之當並馳
　　　讀韓文
渺焉五帝上嘗觀二典辭煥乎三王間嘗觀二雅詩道
德既淳厚聲光何葳蕤烈烈日精散閎閎雷聲施施焉
如飛龍潛焉如蟠螭祖述兼憲章後世惟吾師永言二
帝往羣言或隳離亦既二雅末六義多凌遲寥寥千餘
年顛危誰扶持揭揭韓先生雄雄周孔姿披榛啟其途
與古相追馳沿波窮其源與道相濱涯三墳言其大十
翼暢其微先生書之辭包括無孑遺春秋一王法曲禮
三千儀先生載於筆巨細成羈縻楊墨乃淪胥曠然彰
其媸佛老亦顛躋茫然復於夷婉婉平蔡畫淮西獲以
依凌凌逐鱷文潮民䝉其禧將無造化合功與天地齊
洋洋治世音磊磊王化基悖之則幽厲順之則軒羲
　
　
　
　
　
　
　
　
　
　徂徠集巻三
欽定四庫全書
　徂徠集巻四　　　　　　　宋　石介　撰
　　近體詩
　　　讀安仁學士詩(曼卿舊/字安仁)
齊梁無駿骨李杜得秋毫後世益纂組變風堪鬱陶奔
道少驥逸充棟如牛毛試㸔安仁詠秋風有怒濤
　　　寄雷澤張從道
不知有凍死一室心恬如臘盡妻未褐天寒子讀書澆
風與世薄古道於時踈事事皆同我憶君春草初
　　　竹書筒二首
截竹功何取為筒妙可談長猶不盈尺青若出於藍浮
薄瓤皆去嶔崟節獨堪誰言但空洞自是貴包含虛受
殊招損多藏不類貪巾箱經漫五謗牘篋空三淚有湘
妃洒書疑禹穴探質曾冒霜雪價本擅東南隕籜遺輕
粉移根破凍嵐龍吟終不死鳯實尚餘甘朴陋我為貴
雕鎪彼合慙居常置几案出或係騑驂唱和友朋倦提
攜童僕諳純姿斥丹漆美幹敵楩柟其直如周道虛心
學老耼吾徒正得用詩筆戰方酣
　　　又
達者創竒製雙魚㫁竹尋蒼琅破雲色蕭瑟移風音徑
寸不為短探幽乃覺深中間自空洞枝幹何􁃔崟投恐
成龍去吹還作鳯吟稜稜人有節竅竅物無心儉朴功
難比提攜力易任純姿古皇道虚受聖人經或貯諫官
草多收女史箴筒兮用可貴吾不換南金
　　　訪田公不遇
主人何處去門外草萋萋獨犬睡不吠幽禽閒自啼老
猿偷果實稚子弄鋤犁日暮園林悄春風吹藥畦
　　　蘇唐詢秀才晩學於予告歸以四韻勉之
憐我山中卧半年相伴吟道傳諸子後易得數爻深㸑
或經年絶書猶盡日尋惜哉未終業親老忽沾襟
　　　獵
騎士千人集綏旌四面張凝隂慘羣物殺氣結飛霜雉
守一節死兔縁三穴藏石慙羊質見狐嘆虎威亡獸困
猶思鬭鴻驚不亂行惟當縱猛鷙盡使食貪狼意務除
田害誰言事外荒非熊得吕望祝網遇成湯近念魏知
古深思夏太康吾君戒馳騁凡事合經常
　　　大寒早行
萬動皆休迹五更獨鳴鞭星霜結凄色風霰過長川草
煖犬猶睡河氷馬不前城牆多有穴林屋半無烟餓虎
寒猶吼妖狐怪不眠山空亂猿叫樹折一雞顛㡬處爐
薰炭何人坐有氊﨑嶇轉行路凛冽逼窮年脚指兩箇
落衫裳百孔穿嘘唏鼻纔潤僵直手難拳身固凍不死
老當窮且堅四方丈夫事誰為淚潺湲
　　　逰虚泉山寺
寺逺離朝市同逰並結軨堦根盤石磴殿影落青冥地
勝松筠衆山名草藥靈洞門深數里檜樹夀千齡疑有
神仙聚寜容魑魅停年多養龍虎早已蟄雷霆石上生
苔蘚岩阿長茯苓晴雲出幽竇隂霧滑疎櫺露滴茶芽
潤烟蒸竹汗青飡霞充道味採术騐丹經直擬升髙處
何妨陟絶陘遐觀際寥廓下視何羶腥自被利名染無
因肺腑醒晨興㸔案牘夜坐守牕螢齪齪遵前訓兢兢
視此銘沉冥若籠鳥囚係似拘囹有願棲雲壑相隨歩
翠坰平生山野性暫喜據梧瞑
　　　至日早離張村
北闕千官集南山萬夀長何人踐文石獨客踏寒霜指
凍且憂落馬羸時恐僵豐凶卜來嵗猶喜矞雲黄
　　　嵗晏村居
嵗晏有餘糧杯盤氣味長天寒酒脚落春近臛頭香菜
色青仍短茶芽嫩更黄此中得深趣真不羡膏粱
　　　病起吟殘菊
病起重陽過東籬菊尚黄慇勤擷寒蕋仔細嗅清香老
梗防閒蝶清油䕶暁霜叢邉強一酌聊不負秋光
　　　和馬寺丞秋日寄明復先生
秋隂間秋色何處動悲凉有叟傅岩隠明時皤鬢蒼殘
書㡬篋蠧寒菊半籬荒惟學春秋者時時到草堂
　　　嶽色
春近滿魯甸雨餘堆汶河濃雲映不盡殘照射來多髙
與天垂野閒臨月上波特開西北户愛此鬱嵯峨
　　　宿村舎(明道癸/酉嵗)
去去都城逺蕭蕭村落稠饑鴟啄死鹿鳴犢随孳牛轉
徙多空屋荒榛有亂丘狐狸競恐怖雀鼠仍啁啾鬼火
時明滅旋風乍巻收吾心不吐茹忠信待姦仇
　　　和奉符知縣馬寺丞永伯捕蝗囘有作
天道不可詰吾當責爾螟方今絶䜛慝何故播羶腥野
草離離盡秋禾穗穗零知君恤民意鬂滅數莖青
　　　泰山
七百里魯甸北瞻何巖巖諸山知峻極五嶽獨尊嚴寰
宇登來小龜䝉視覺凡此為羣物祖草木莫鋤芟
　　　留守待制視學
藝祖興王地諸侯布教宫冠纓臨仗集文雅與時隆泮
水差差緑春芹習習風袍輝子衿動旗映講紗紅節鉞
來門外聲容播國中分庭等威殺更僕宴談終亹亹聞
諄誨拳拳激懦衷武昌尊庾亮蜀郡樂文翁王化周南
始儒縫魯俗通四方觀表則後學發童䝉木鐸㽞遺韻
緇衣纉舊功願公持此道黄閣弼清躬
　　　其二
演道開談席觀文降使轓水寒芹葉薄春早杏隂繁喜
動青青佩親聞亹亹言孤生荷樂育終始託丘園
　　　其三
開府雍容甚輕裘博雅存席間閒布帙鈴下晝無喧首
喜隆儒術諸生接討論馬融南郭學齪齪豈堪言
　　　其四
春早沂風煖芹生泮水深前旌拂講樹垂佩耀青衿郁
郁彌文化循循善誘心恭王不壊宅金石有遺音
　　　其五
翼翼取則地菁菁樂育篇使轓臨學舎台席俯談筵韋
相傳經舊文翁倡教先諸生動觀嘆門外卓卿旃
　　　其六
泮水緑猶淺春芹葉始敷旌旗久停駐衿佩儼相趨庾
亮親臨學哀公不詬儒茲為表則地風教自王都
　　　寄趙庶明推官
四十年來賛太平君王耳畔管簫聲定襄地域俄聞震
萊牧男兒忽議兵明日邉烽髙百丈同時御府出三旌
將軍請用多多筭能向當初見未萌
　　　寄沛縣梁子髙
南海怒蛟三尺角埋藏水底嘆吟呻明時直道難干禄
白首躬耕力養親醉讀兵韜鬭龍豹閒抽寳劒舞星辰
官齋東是留侯廟定有英靈還往頻
　　　送殿院還臺
老栢森森節貫冬頭冠獬豸號清雄側堦簪筆書王法
當路埋輪有祖風白簡剛嚴重入府皂封切直舊留中
長安豪貴應相避又識當年御史驄
　　　徂徠山齋熟寢家童報征西府從事田集賢元
　　　　均張著作與文趙推官庶明書至開緘讀之
　　　　因題書後
滿徑蓬蒿懶自鋤何人日午叩茅廬徂徠山下一枕睡
經畧府中三紙書兵謀貴勝縱横出海鳥忘機飲啄餘
惟有華夷雅頌作文章兼不讓當初
　　　元均首登賢良科因寄
宏辭等甲賢良貴二美翩翩落个中(今之御試用三題/即唐宏辭科也)
虎子得來山穴泣驪珠探去海濤空三千字獨陳當宁
十七人甘坐下風(試者十/八人)曾向當年競頭角直從此日
决雌雄(予與元均同年登進士科/禮部御前姓名皆相隣)
　　　安道再登制科
雄辭磅礴壓羣英再戰戈矛鋭更精裴度韜鈐無失律
武侯節制是神兵千人盡服徂共議九合誰干小白盟
帝宋開基八十載連登科目獨為榮
　　　送奉符監酒税孟執中借職(蜀主/之後)
東西兩處各天涯去國還鄉喜又嗟鄒嶧山藏孟子宅
(自言孟/軻後)海棠花落蜀王家深知周道非彛酒可罪唐臣
乞税茶三載此心無一事聞經絳帳日常斜(事退日就/孫明復先)
(生問/道)
　　　嘉州讀邸報見張叔文由御史臺主簿改著作
　　　　佐郎依舊在臺
驚聞除目到遐荒病眼偏明喜倍常古節如爭臺栢直
青衫新惹閣芸香中廬夜宿羣經蠧北户朝趨滿簡霜
主簿雖卑官漸𦂳近來應有諌書嚢
　　　予與元均永叔君謨同年登科永叔尋入館閣
　　　　元均今制䇿髙第君謨後磨勵元均事業獨
　　　　予駑下因寄君謨
網羅當日得英雄文陣三人各立功海裏赤鯨疑有角
雲中騏驥欲追風尋聞館閣英聲出又見賢良大對通
亦説年來畜竒業蟭螟何計逐飛鴻
　　　赴任嘉州初登棧道寄題姜潛至之讀易堂
我不從官君下第其間險易兩何如連雲棧外四千里
讀易堂中一帙書慈母含飴垂禿髮先生懐道接茅廬
莫將清淚頻頻灑蜀道之難欲上初
　　　入蜀至左綿路次水軒暫憩
水軒聊得恣吟哦拂拭衣裳塵土多蜀道三千里巇險
官途五十驛風波暫休又作故山夢閒唱還成勞者歌
㡬斗米牽歸未得空憐滿眼是烟蘿
　　　寄叔文
㡬年持筆事征西未省尊前略展眉草檄朝慵腕勞脫
論兵夜苦舌瘡痍報君自說心如石憂國人言髩欲絲
若紀成功鏤金板能文韓愈自相随
　　　左綿席上呈知郡王虞部(王與介前任/同在睢陽)
何事相逢悲喜并倐然相别二周星主人鬂髪無多白
幕府藍衫依舊青目極同思故山㫁涕洟共在異鄉零
階前絲竹雖嘈雜不似南湖湖上聽(睢陽南湖宴/游之所也)
　　　嘉州寄左綿王虞部
江山如畫望無窮况屬昇平嵗屢豐萬樹芙蓉秋色裏
千家砧杵月明中㫁霞半著燕支木零露偏留筀竹叢
只欠流杯曲水宴風流未與左綿同(左綿新/創流杯)
　　　士廷評相㑹梓州
道視荀揚雖未至分於管鮑已知深一千二百日離别
五十六驛外相尋重欲同君注周易且來共我聽胡琴
月留屋角不下去似與清風憐苦吟
　　　鄭師易秀才詩奔騰遒壯殆有石曼卿學士風
　　　　骨作四韻以勉之
曼卿續得少陵絃絃絶年來又一年驚起聽君諷新句
洒如開集味遺篇一家氣骨疑無偶萬丈光芒欲拂天
好向風騷尤著意他時三箇地詩仙
　　　送李堂伯升病歸
經年𤣥圃採珠璣無限愁腸對落暉緑竹實疎鳯凰瘦
玉芝粒小麒麟饑不因勞草傷春哭正是飄蓬感疾歸
只有文章滿君腹身雖癯瘠道全肥
　　　伯升病歸君逢遵道送歸
朝來何事苦顰眉一客越吟三子歸河渚徘徊感春草
山齋寂寞背斜暉知心古道誰相得洒淚東風自覺非
早到茅廬慰孤淡易爻重待共參微
　　　喜雨
學作昇平喜雨吟東臯微破滿犁深已聞萬乗焦勞慮
應解三公燮理心天捉乖龍鞭見血雷驅和氣泄為霖
農夫隴上閒論價一寸甘膏一寸金
　　　留題敏夫隠居
三廻到此尋逋客杯案蕭疎氣味長午飯半甌橡子熟
春蔬一筯术苗香四時泉石應無夏滿谷雲霞别是鄉
終待共君結隣里竹邉相並兩間房
　　　訪竹溪呈孟節兼有懐熈道
到頭泉石是吾家坐石聽泉日已斜一片青衫非富貴
千竿緑竹好生涯君曾覽照頭皆雪我試㸔書眼亦花
便好結為山伴侣教他䕫益佐勲華
　　　招張洞明道
君言下第我西飛執手都門淚滿衣萬里得歸頭半白
經年相别道應肥火鑚欲遍龜難死竹實猶多鳳不饑
暫到東山慰愁抱春秋之學説深微
　　　攝相
惜無百里地封君攝相區區道屢伸少正將身膏斧刃
侏儒流血汙車輪方令魯國知王法自此齊侯畏聖人
昔放四凶誅二叔舜周功業始同倫
　　　寄孔中丞
諌署崢嶸有舊名侯藩偃息政方成張綱昨日彈梁冀
文帝今朝召賈生古節未慙臺栢直仙風應對簡霜清
人言賤子叨知已試把塵冠一振纓
　　　送弟及之就彭門侍養
城南車騎曉駸駸欲去重留酒屢斟惜爾浪浪辭我淚
感予切切戀親心庭闈最樂無妨學風月餘閒豈廢吟
别後不憂書信少但聞為善是佳音
　　　村居
幽居一卧枕溪稜堦下杉松纒古藤常愛園林深似隠
不嫌門戸冷如僧麥宜過社猶催種山近經秋却懶登
已把壯心閒頓置少年莫要苦相憎
　　　燕支板浣花牋寄合州徐文職方
合州太守鬢將絲聞説歡情尚不衰板與歌娘拍新調
牋供狎客寫芳辭木成文理差差動花映溪光瑟瑟竒
名得只從嘉郡樹(燕支木/嘉州出)様成仍自薛濤時(有薛/濤牋)竒章
磊磊馳聲價江令翩翩落酒巵㡬首詩成巻魚子(有魚/子牋)
誰人唱罷泣燕支紅牙管好同牀置紫竹笙宜一處施
直助風流向樽席杏花况是未離披(司空圖有杏花辭/文頃在睢陽多命)
(唱/之)
　　　御史臺牒督光臺錢牒云以慿石柱鐫名因戱
　　　　書呈通判寺丞景元
幕中久次無他術銜内兼官帶憲司石柱鐫名誠似是
豸冠加首竟何為㡬曾執簡抨彈去空被光臺督責隨
一起鴛鴦戛雲漢應嗤燕雀守藩籬
　　　送馮司理之任彭州
李白詩中蜀道難把詩試讀淚汍瀾江形詰曲千囘折
岑路崚嶒萬屈盤登陟去年腰欲折追思今日鼻猶酸
(予去年罷/嘉州歸)此行君不同屯蹇五馬相知舊長官(彭牧與/君常同)
(官/)
　　　赴任嘉州待闕左綿七十日通判吕國博日相
　　　　從吟酌至嘉陽因成四韻寄之
鼎來豈敢道能詩一見何因便解頥鄉國三千里離别
杯盤七十日相知送人江外馬駝妓垂釣寺中魚竭池
别後中秋又重九與誰賞月詠東籬
　　　顔魯公太師
唐家六世樹威恩外建藩翰禦不賓二十三州同陷賊
平原猶有一忠臣
　　　又
聖賢道在唯顔子忠烈名存獨杲卿甘向賊庭守節死
不羞吾祖與吾兄
　　　禇遂良僕射
先皇執手未多時受託誠深誓不違終向君前還此笏
一身視死喜如歸
　　　陽城諌議
衆口喑喑血噤牙獨將忠謇敵姦邪德宗若用延齡相
敢有陽城壊白麻
　　　袁髙給事
擲毫不肯草絲綸宰相逡廵命别人明日執囘盧杞制
始知唐室有忠臣
　　　温造御史
一言膽落折藩臣倔強何人敢恃勲闕下惟聞温御史
蔡州自是李將軍
　　　劉栖楚拾遺
此節寜甘剛則折平生不肯曲如鈎革嚢裹血將何用
一汙龍墀死即休
　　　讀五王傳
聖賢用策寧相逺千載毫釐竟不差四皓當年安漢嗣
五王今日復唐家
　　　讀晉魯二公傳
節似魯公猶被陷忠如裴度亦遭讒上無明主姦邪勝
我讀遺編淚滿衫
　　　李英公勣
一言容易廢忠謀徇主從昏可自尤今日始知孤負託
當時齧指血空流
　　　漢成帝
鬱鬱朱雲志不伸上方寳劒欲生塵空留折檻旌忠直
左右何甞去佞臣
　　　文中子
龍蟄河汾道不行訏謨經濟授諸生由來房魏皆卿相
共輔文皇致太平
　　　又
獨將禮樂付程仇房杜無才闡大猷可惜唐家三百載
聲明文物愧宗周
　　　初過潼關值雨
二十年來憶華山揚鞭西笑入秦川浮雲何苦深遮閉
豈是三峰不好賢
　　　雨晴賦一絶
過關何事懶搖鞭酷愛三峰落馬前天氣清明新雨後
山光日色滿秦川
　　　過温湯
驪山山下水洋洋一勺之多解破唐敢告後人商鑑近
温湯今日是唐湯
　　　初過大散關馬上作
奈何山色牽吟思旋被江聲破睡魔吟思睡魔兩相戰
誰知馬上有干戈
　　　過飛仙嶺二首
入蜀牽吟景象濃雲山萬疊與千重癡岩頑壑無竒觀
不似飛仙數朶峰
　　　又
御愛數峰非㧞秀當時駐蹕欲忘還飛仙急過無真賞
始信明皇不識山
　　　峽中
路狹纔容飛鳥過山將生合奈山何不知天外山長短
何事窺來一管多
　　　劒門讀賈公疎詩石
劒門駐馬立踟蹰讀盡新篇味有餘關令多情兼好事
詩名留得賈公疎
　　　予自南京留守推官循資為掌書記由將仕郎
　　　　超階至朝奉郎得蜀嘉州友人相賀者因答之
一循資走五千里四遇恩超十六階自顧非才已過分
誰言英俊尚沉埋
　　　蜀道中念親有作
東望庭幃魂欲銷層層雲棧上岧嶤江聲山色情多少
相伴西來慰寂寥
　　　泥溪驛中作(嘉陵江自大散與予相伴二十/餘程至泥溪背予去因有是作)
山驛蕭條酒倦傾嘉陵相背去無情臨流不忍輕相别
吟聽潺湲坐到明
　　　栁池驛中作
二十二餘程鳥道一千一百里江聲聽盡行盡不覺逺
西去出山猶七程(至羅江/出山)
　　　訪栗園有感
逰困歸來訪栗園栗園樹老再生孫莫驚頭上見白髮
拾栗兒童長㡬畨
　　　離鄆州至夀張南邨舍中有老姥八十餘出拜
老姥龍鍾八十三猶能指㸃認青衫自言老婦嘗䝉恵
白首相將出戶參
　
　
　徂徠集巻四
欽定四庫全書
　徂徠集巻五　　　　　　　　宋　石介　撰
　　雜文
　　　怪説上
三才位焉各有常道反厥常道則謂之怪矣夫三光代明
四時代經天之常道也日月為薄蝕五星為彗孛可怪也
夫五嶽安焉四瀆流焉地之常道也山為之崩川為之竭
可怪也夫君南面臣北面君臣之道也父坐子立父子之
道也而臣抗於君子敵於父可怪也夫中國聖人之所常
治也四民之所常居也衣冠之所常聚也而髠髪左袵不
士不農不工不商為夷者半中國可怪也夫中國道德之
所治也禮樂之所施也五常之所被也而汗漫不經之教行
焉妖誕幻惑之説滿焉可怪也夫天子七廟諸侯五廟大夫
三廟庶人祭於寢所以不忘孝也而忘而祖廢而祭去事
逺裔之鬼可怪也夫法施於民則祀之以死勤事則祀之
以勞定國則祀之能禦大菑則祀之能捍大患則祀之棄
殖百穀祀以為稷后土能平九州祀以為社帝嚳堯舜禹湯
文武有功烈於民者及夫日月星辰民所瞻仰也山林川
谷丘陵民所取財也非此族也不在祀典而老觀佛寺徧
滿天下可怪也人君見一日蝕一星縮一風雨不調順一草
木不生殖則能知其為天地之怪也乃避寢減膳徹樂恐
懼責已修德以禳除焉彼其滅君臣之道絶父子之親棄
道德悖禮樂裂五常遷四民之常居毁中國之衣冠去祖
宗而祀逺裔汗漫不經之教行妖誕幻惑之説滿則反不
知其為怪既不能禳除之又崇奉焉時又見一狐媚一鵲
噪一梟鳴一雉入則能知其為人之怪也乃啟咒祈祭以
厭勝焉彼其孫其子其父其母忘而祖宗去而父母離而
常業裂而常服習夷教祀夷鬼則反不知其怪既厭勝之又
尊異焉愈可怪也甚矣中國之多怪也人不為怪者幾少矣噫
一日蝕一星縮則天為之不明一山崩一川竭則地為之不
寧釋老之為怪也千有餘年矣中國蠧壞亦千有餘年矣不
知更千餘年釋老之為怪也如何中國之蠧懷也如何堯舜
禹湯文武周公孔子不生吁
　　　怪説中
或曰天下不謂之怪子謂之怪今有子不謂怪而天下
謂之怪請為子而言之可乎曰奚其為怪也昔楊翰
林欲以文章為宗於天下憂天下未盡信已之道於是
盲天下人目聾天下人耳使天下目盲不見周公孔子
孟軻揚雄文中子吏部之道使天下耳聾不聞有周公
孔子孟軻揚雄文中子吏部之道周公孔子孟軻揚雄
文中子吏部之道堯舜禹湯文武之道也三才九疇五
常之道也反厥常則為怪矣夫書則有堯舜典皋陶益稷
謨禹貢箕子之洪範詩則有大小雅周頌商頌春秋則
有聖人之經易則有文王之繇周公之爻夫子之十翼
今楊憶窮研極態綴風月弄花草淫巧侈麗浮華纂組
刓鎪聖人之經破碎聖人之言離析聖人之意蠧傷聖
人之道使天下不為書之典謨禹貢洪範詩之雅頌春
秋之經易之繇十翼而為楊億之窮研極態綴風月弄
花草淫巧侈麗浮華纂組其為怪大矣是人欲去其怪
而就於無怪今天下反謂之怪而怪之嗚呼
　　　怪説下
吾既作怪説二篇或曰子之怪説上篇言佛老下篇言
楊億佛老楊億信怪矣然今舉中國而從佛老舉天下
而學楊億之徒亦云衆矣雖子之説長又豈能果勝乎
子不唯不能勝萬億千人之衆以萬億千人之衆反攻
子且恐子不得自脱將走於蠻夷險僻深山中而不知
避也子亦誠自取禍矣余聞之輒躍起身數尺瞋目變
色應之曰孔子大聖人也手取唐虞禹湯文王武王周
公之道定以為經垂於萬世矣堯舜禹湯文王武王周
公之道萬世常行不可易之道也佛老以妖妄怪誕之
教壊亂之楊億以淫巧浮偽之言破碎之吾以攻乎壊
亂破碎我聖人之道者吾非攻佛老與楊億也吾學聖
人之道有攻我聖人之道者吾不可不反攻彼也盗入
主人家奴尚為主人挾戈持弓以逐盗反為盗所擊而
至於死且不避其人誠非有利主人也蓋事主人之道
不得不爾也亦云忠於主而已矣不知其他也吾亦有
死而已雖萬億千人之衆又安能懼我也
　　　原亂
周秦而下亂世紛紛何為而然也原其故盖有由矣由
亂古之制也夫天子君也諸侯臣也君南面臣北面上
下之制也故天子負斧扆南嚮而立朝諸侯於明堂明
堂者明諸侯之尊卑也明諸侯之尊卑者明君不可降
於臣臣不可擬於君也周至夷王王室弱矣不敢自尊
於諸侯與諸侯下堂而相見則君臣之禮夷王亂之也
君臣之禮亂則朝覲之禮廢而諸侯不臣矣天下無王
矣吁亂是以作古者什一而税故夏五十而貢商七十
而助周百畆而徹蓋什一者天下之中正也周室寖微
王道絶矣諸侯專征伐擅賦役兵革不息興作無時而
用度窘魯先公於是始税履畆成公於是始作丘甲則
什一之制宣公成公亡之也什一之制亡則聚斂之名
起而國日以削矣民日以貧矣吁亂是以作古者為井
田一夫一婦受田百畆公田二十畆廬舎二畆半凡為
田一頃二畆半八家而九頃共為一井田有定分賦有
常出而民無爭秦孝公專務富國彊兵用商鞅計廢井
田制阡陌任其所耕不限多少則井田之制秦孝公廢
之也井田之制廢而經界不正井地不均穀禄不平矣
吁亂是以作夫男正位乎外女正位乎内天子聽男教
后聽女教天子理陽道后理隂道天子聽外治后聽内
治三代不易之道也秦襄王太后出閨闥而臨軒户以
女子而朝羣臣則隂陽之序男女之職秦太后亂之也
男女之職亂則隂陽之序失隂陽之序尖則日月逆行
而天地反覆矣吁亂是以作古者封建諸侯藩屏王室
天下治與諸侯守之天下亂與諸侯持之三代享國或
八九百年或四五百年由茲道也秦始皇既呑六國并
諸侯思欲獨立天下乃改封建置郡縣則封建之制秦
始皇壊之也封建之制壊而天下微矣王室弱矣天子
孤矣吁亂是以作古者一后三夫人九嬪二十七世婦
八十一御妻后妃之數也秦漢帝母稱皇太后祖母稱
太皇太后適稱皇后妾皆稱夫人外又有美人良人八
子七子長使少使婕妤姬娥容華充衣昭儀之號凡一
十五等則后妃之數秦漢亂之也后妃之數亂則品秩
雜而女色盛品秩雜則上下瀆矣女色盛則邦國殆矣
吁亂是以作周禮閽者掌守王宫中門之禁而已寺人
掌王宫之内人及女宫之戒命而已漢武帝數宴後庭
或潛逰離館奏請機事多以宦官主之宦官始預政焉
則宦官之權武帝啟之也宦官之權啟則巧邪入而佞
倖進巧邪入則正人廢矣佞倖進則君政敗矣吁亂是
以作夫君臣之禮廢則僣奪簒弑作矣什一之制亡則
暴賦重斂行矣井田之制廢則豪强兼并興矣噫甚矣
不封建也陳渉一倡而嬴秦亡亂男女也吕后專制而
炎漢中否暱后妃也戚姬進倖而太子綦危飛燕躭寵
而成帝致夭用宦官也恭顯用事而前朝大損曹張執
政而劉氏終滅嗚呼秦漢而下敗亂繼踵皆由是也夫
古聖人為之制所以治天下垂萬世也而不可易易則
亂矣後世不能由之而又易之以非制有不亂乎夫亂
如是何為則可止也曰不反其始其亂不止
　　　明禁
國家之禁疎宻不得其中矣今山澤江海皆有禁鹽鐡
酒茗皆有禁布綿絲枲皆有禁關市河梁皆有禁民去
其君則不禁男去耒耜則不禁女去織紝則不禁工作
竒巧則不禁商通珠貝則不禁士無仁義則不禁
淫文害正則不禁市有游手則不禁官有游食則
不禁衣服踰制則不禁宫室過度則不禁豪强兼
并則不禁權要横暴則不禁賄行於上則不禁吏
貪於下則不禁夫民去其君則叛也男去耒耜女
去織紝則離其業也工作竒巧商通珠貝士無仁
義則棄其本也淫文害正則經籍息也市有游手
官有游食則公私墮也衣服踰制宫室過度則上
下僣也豪強兼并權要横暴則善人困也賄行於上吏
貪於下則公道缺也如是而不禁彼山澤江海人所取
財也鹽鐡酒茗人所取資也布綿絲枲人所取用也關
市河梁人所取濟也而禁豈先王之法乎三代之制乎
哉或曰如何則先王之法也三代之制也曰禁其不禁
而弛其禁則先王之法也三代之制也
　
　
　
　
　
　
　
　
　
　徂徠集巻五
欽定四庫全書
　徂徠集巻六　　　　　　　　宋　石介　撰
　　雜文
　　　是非辨
天子將舉人而任之問於宰相宰相一人是之一人非之
宰相將推人而舉之問於百官百官一人是之一人非之
則將誰質曰質於其言之賢者賢者是非公也小人不黨
則謗矣曰問於朝廷問於天下朝廷非之天下是之朝廷是
之天下非之則將誰質曰質於天下天下是非公也朝廷不
讐則疾矣去黨與謗棄讐暨疾人皆能是是非非也在黨與
謗懷讐暨疾未可與言是非矣嗚呼余觀能是是非非推於
天下而人不以為私更乎萬世而人不可以易古獨有三人
堯也舜也孔子也堯舜知朱均之不肖而不與其子知舜禹
之賢而以天下讓是非著矣孔子為春秋是非二百四十二
年當時無一人妄受其惡無一人謬享其善是非當矣次則
孟軻韓愈也孟軻是湯武非桀紂韓愈是周孔非佛老是非
判矣自堯舜至於今凡㡬千百年有此五人是非之難
也如此凡人愛憎以情善惡由已千載朽骨九泉腐肉
猶以好惡升黜於秃毫枯竹間况與之比肩而事主接
武而趨朝乎則知人無堯舜孔子孟軻韓愈之心皆不
可與言是非矣吁今亦有以一飯厚薄而為愛且憎者
劉工部在南京有士不自脩劉不禮之退而怨且怒逢
人罵劉語不休孔大諌在兖州有人不得善遇退而怨
且怒到處謗孔辭甚醜然二子者是亦不為榮非亦不
為辱何懼哉余懼冕旒之前軒陛之下有以姦為賢有
以賢為姦有以佞為忠有以忠為佞有以詐為直有以
直為詐有以邪為正有以正為邪亂吾君之聽眩吾君
之目惑吾君之心者以賢為姦則龍逄見誅矣以忠為
佞則比干見殺矣以直為詐則周公見疑矣以正為邪
則屈原見疎矣以姦為賢則飛㢘見進矣以佞為忠則
靳尚見信矣以詐為直則趙髙見任矣以邪為正則王
莽見用矣如是豈不亂天下乎豈不危社稷乎余是以
懼故作是非辨
　　　復古制
厥初生人無君臣無父子無夫婦無男女無衣服無飲
食無田土無宫室無師友無尊卑無冠昏無喪祭同乎
禽獸之道也伏羲氏神農氏黄帝氏陶唐氏有虞氏夏
后氏商人周人作然後有君臣有父子有夫婦有男女
有衣服有飲食有田土有宫室有師友有尊卑有冠昏
有喪祭噫聖人之作皆有制也非特救一時之亂必將
垂萬代之法故君臣之有禮而不可黷也父子之有序
而不可亂也夫婦之有倫而不可廢也男女之有别而
不可離也衣服之有上下而不可僣也飲食之有貴賤
而不可過也田土之有多寡而不可奪也宫室之有髙
卑而不可逾也師友之有位而不可遷也尊卑之有定
而不可改也冠昏之有時而不可失也喪祭之有經而
不可忘也皆為萬世常行不可易之道也易則亂之矣
夫禮樂刑政制度難備也久矣始伏羲氏歴於神農黄
帝堯舜禹湯文武周公孔子十有一聖人然後大備矣
夫十一聖人思之亦已深矣經之亦已逺矣其巧亦已
至矣其智亦已盡矣後人有作乃欲以一時之能逞一
時之欲而廢古人之制故君臣相亂父子相賊夫婦相
殺男女相害衣服相僣飲食相侈田土相奪宫室相誇
師友相叛尊卑相悖冠昏失而喪祭廢於今千有餘年
矣而不能止吁且伏羲神農黄帝堯舜禹湯文武周公
孔子十一聖人為之制信可以萬世常行而不易也後
世有伏羲神農黄帝堯舜禹湯文武周公孔子則請更
作制後世無伏羲神農黄帝堯舜禹湯文武周公孔子
則請起今之亡而復古之制
　　　明四誅
王制曰析言破律亂名改作執左道以亂政殺作淫聲異
服竒技竒器以疑衆殺行偽而堅言偽而辨學非而博
順非而澤以疑衆殺假於鬼神時日卜筮以疑衆殺此
四誅者不以聽大哉四誅誠首王制也明王制以用四
誅用四誅以靖天下者惟舜周公孔子乎舜誅四凶周
公誅管蔡孔子誅少正夘王制明矣吁王制絶已二千
年矣而天下皆干乎四誅無誅之者夫佛老者異端之
人也而佛老以異端之教法亂儒者之教法異端之衣
服亂儒者之衣服異端之言語亂儒者之言語罪莫大
焉而不誅夫不以堯舜禹湯文武周公之道事其君者
皆左道也而有以楊朱墨翟之言進於其君者有以蘇
秦張儀之説進於其君者有以韓非商鞅之術進於其
君者有以聲色狗馬之玩進於其君者罪莫大焉而不
誅夫不道先王之法言而辯詐相勝不服先王之德行
而竒譎相矜不為孔子之經而淫文浮辭聾瞽天下後
生之耳目罪莫大焉而不誅夫不誦詩以諷而倡優鄭
衛之戯以亂君耳不執藝事以諌而雕麗淫巧之器以
蕩君心罪莫大焉而不誅夫不脩大中至正之福而記
隂陽巫鬼卜筮以惑天下之民罪莫大焉而不誅夫天
下皆干乎四誅而不誅吾故明之
　　　擊蛇笏銘(并序/)
天地至大有邪氣干於其間為凶暴為殘賊聽其肆行
如天地卵育之而莫禦也人生最靈或異類出於其表
為妖怪信其異端如人蔽覆之而莫露也祥符年間寜州
天慶觀有蛇妖極怪異郡刺史日兩至於其庭朝焉人
以為龍舉州人内外逺近㒺不駿奔於門以觀恭莊肅
祗無敢怠者令龍圖待制孔公時佐幕在是邦亦隨郡
刺史於其庭公曰明則有禮樂幽則有鬼神是蛇不已
誣乎惑吾民亂吾俗殺無赦以手板擊其首斃於前則
蛇無異焉郡刺史曁州内外逺近庶民昭然若發䝉見
青天覩白日故不能肆其凶殘而成其妖惑易曰是故
知鬼神之情狀公之謂乎夫天地間有純剛至正之氣
或鍾於物或鍾於人人有死物有盡此氣不滅烈烈然
彌亘億萬世而長在在堯時為指佞草在魯為孔子誅
少正卯在晉為董狐良史筆在漢武朝為東方朔㦸
在成帝朝為朱雲劍在東漢為張綱輪在唐為韓愈論
佛骨表逐鱷魚文為段太尉擊朱泚笏今為公擊蛇笏
故佞人去堯徳聰少正卯戮孔法舉罪趙盾晉人懼辟
崔子齊刑明距董偃折張禹劾梁冀漢室乂佛老微聖
徳行鱷魚徙潮患息朱泚傷唐朝振怪蛇死妖氣散噫
天地鍾純剛至正之氣在公之笏豈徒斃一蛇而已軒
陛之下有罔上欺民先意順㫖者公以此笏指之廟堂
之上有蔽賢䝉惡違法亂紀者公以此笏麾之朝廷之
内有諛容佞色附邪背正者公以此笏撃之夫如是則
軒陛之下不仁者去廟堂之上無姦臣朝廷之内無佞
人則笏之功也豈止在一蛇公以笏為任笏得公而用
公方為朝廷正人笏方為公之良器敢稱德於公作笏
銘曰
至正之氣天地則有人惟靈物笏乃能受笏之為物純
剛正直公惟正人公乃能得笏之在公能破淫妖公之
在朝讒人乃消靈氣未竭斯笏不折正道未止斯笏不
藏惟公寳之烈烈其光
　
　
　
　
　
　
　
　
　
　
　
　
　
　
　
　徂徠集巻六
欽定四庫全書
　徂徠集巻七　　　　　　　　　宋　石介　撰
　　　雜文
　　　　可嗟貽趙􁀴
飲食者所以輔性命上古人未飲食故多夭疾殘折而死
伏羲作網罟以畋以漁神農教之種黍稷人始知飲食得
以不夭死今之嗜為佛者日一食為仙者累年不食日一
食者病瘠累年不食者餓死吁可嗟矣自古皆有死而莫不
飲食今不飲食以求長生惑之甚矣且為黄帝乎百五嵗而
死為少昊乎百嵗而死為顓頊乎九十八嵗而死為帝嚳乎
一百五嵗而死為帝堯乎百一十八嵗而死為帝舜乎百有
十嵗而死為禹乎百嵗而死為湯乎亦百嵗而死為文王乎
九十七嵗而死為武王乎九十三嵗而死為孔子乎七十二
嵗而死兹十一聖人者聖人之至也猶皆有死彼匹夫乃欲
求長生夫命於天地之間無不死松栢固也亦死龜鶴靈也亦
死大凡有血氣有性命飛走生植衣服飲食皆死血氣有
多少性命有虧實飛走有倦生植有㧞衣服飲食有窮
何得不死唯元氣不死元氣大為天地小為日星融為
川瀆結為山嶽天猶有時裂地猶有時陷日猶有時虧
星猶有時隕川瀆猶有時涸山嶽猶有時崩人乃獨得
不死斯實誑予此出於方士怪妄之説後生不知聖人
大道愚惑至此趙􁀴者始受業於魯石介鄆士建中又
學於泰山先生三人之道一出於孔氏離孔氏未嘗有
一言及之者不知􁀴得妖誕荒悖之説於誰而亦甘心
樂死求所謂神仙長生之道吾三人嘗力距之距終不
去噫􁀴陷深穽大塹逢吾三人者援之不出􁀴其命矣
乎予故作可嗟以貽之
　　　畫箴貽君豫
吾家君豫才敏而少學為文字辭句健跳學為丹青形
物微妙噫作無益而害有益古人所箴不有博奕言其
飽食而無所用心禹為聖人又承堯舜之緒足以無為
端居猶汲汲惜乎寸隂汝乃佚安嬉戯不務功名之如
前人甘容身於牛蹄之涔吾浪浪而沾襟吁爾有采章與其丹青
草木豈若丹青乃身式昭金玉爾有文藻與其丹青馬牛豈若丹
青爾德勉為騫由聖有周孔次有孟韓孝有曾子忠有
比干清和夷惠德行閔顔周吕伊召其立桓桓蕭張房
杜謇峭直端其人雖死千載如存想其行事英風夏寒
容貎日月德音琅玕爾以筆傳人神徒耳鼻衣冠豈如
心傳聖賢髙蹈逺攀爾以手寫蟲鳥徒口啄羽毛豈如
筆寫六經往行前言傳之於墨墨久則昏傳之於心心
久益丹繪之於帛帛裂則殘繪之於身身死不刋女嗜
於畫其名日刓女嗜於學其徳日完嗟夫易女嗜畫之
心為嗜學之心聖賢何難女聽吾言馨如芝蘭擲膠折
筆無汚輕紈
　　　　二大典
周禮春秋萬世之大典乎周公孔子制作至矣周自夷
王以下寖衰寖㣲京師存乎位號而已然五六百年間
綿綿延延不絶如線而諸侯卒不敢叛者周禮在故也
王室益弱諸侯日彊又二百年亂臣賊子如麻然而畏
未敢發者春秋作故也自堯舜三代唯周得八百有餘
年雖后稷公劉積德自逺實以二大典矣嗚呼周禮明
王制春秋明王道可謂盡矣執二大典以興堯舜三代
之治如運諸掌後人無行之者悲夫董仲舒以春秋對
其知王道之宗矣王仲淹以周禮對其知王制之本矣
惜夫漢武孱弱隋文侮慢二君子卒不用二大典卒無
施吾於此尤傷焉
　　　讀原道
書之洪範周禮之六官春秋之十二經孟子之七篇原
道之千三百八十八言其言王道盡矣箕子周公孔子
之時三代王制尚在孟子去孔子且未逺能言王道也
不為艱矣去孔子後千五百年間歴楊墨韓莊老佛之
患王道絶矣雖曰洪範曰周官曰春秋曰孟子存而千
歧萬徑逐逐競出詭邪淫僻荒唐放誕之説恣行於天
地間無有禦之者大道破散銷亡睢睢然惟楊墨之歸
而佛老之從吏部此時能言之難然推明洪範周禮春秋孟
子之書深惟箕子周公孔子孟軻之功則吏部不為少
矣余不敢厠吏部於二大聖人之間若箕子孟軻則余
不敢後吏部
　　　辨易
王績為負苓者傳載薛收之言曰伏羲畫八卦而文王
繫之不見省文矣以為文王病也負苓曰文王焉病伏
羲氏病甚矣昔者伏羲氏之未畫八卦也三才其不立
乎四序其不行乎百物其不生乎萬象其不森乎以為
伏羲氏泄道之密漏神之機為始兆亂者吁可怪也夫
易之作救亂而作也聖人不得已也亂有深淺故文有
繁省亂萌於伏羲故八卦已矣漸於文王故六十四已
矣極於夫子故極其辭而後能止伏羲後有神農氏黄
帝氏少昊氏顓頊氏髙辛氏唐堯氏虞舜氏禹湯皆聖
人也豈獨不能繫易之一辭無亂以救也文王豈獨能
過九聖人亂不可不救也作易非以為巧救亂也文王
孔子非以僻辭明易也易不作天下至今亂不止文王
孔子無述易至今不明薛收負苓者不達易甚矣
　　　尊韓
道始於伏羲而成終於孔子道已成終矣不生聖人可
也故自孔子來二千餘年矣不生聖人若孟軻氏揚雄
氏王通氏韓愈氏祖述孔子而師尊之其智足以為賢
孔子後道屢塞闢於孟子而大明於吏部道已大明矣
不生賢人可也故自吏部來三百有年矣不生賢人若
栁仲塗孫漢公張晦之賈公疎祖述吏部而歸尊之其
智實降噫伏羲氏神農氏黄帝氏少昊氏顓頊氏髙辛
氏唐堯氏虞舜氏禹湯文武周公孔子者十有四聖人
孔子為聖人之至噫孟軻氏荀况氏揚雄氏王通
氏韓愈氏五賢人吏部為賢人之卓不知更㡬千萬億
年復有孔子不知更㡬千數百年復有吏部孔子之作
春秋自聖人以來未有也吏部原道原仁原毁行難禹
問佛骨表諍臣論自諸子以來未有也嗚呼至矣
　　　釋汝墳卒章
汝墳卒章曰魴魚赬尾王室如燬箋云君子仕於亂世
其顔色瘦病如魚勞則尾赤所以然者畏王室之酷烈
是時紂存且末句云雖則如燬父母孔邇箋云此勤勞
之處或時得罪父母甚近當念之以免於害不能為疏
逺者計也子夏序曰汝墳道化行也文王之化行乎汝
墳之國婦人能閔其君子猶勉之以正也其末句云父
母孔邇康成謂此勤勞之處或時得罪父母甚近當念
之以免於害夫紂之虐政亦甚矣烈如猛火不可嚮邇
雖慈父慈母又豈能恤其子哉以為父母指文王之言
王室雖酷烈民不堪其苦文王之化行乎汝墳之國被
文王之德厚戴之如父母也詩曰愷悌君子民之父母
傳曰春秋愛之如父母此慰勉其君子之辭言雖仕於
亂世若紂之虐政紂之亡日可待也民望文王不逺矣
亦如桀之民望湯曰徯我后后來其蘇康成似未達詩
人之㫖故釋之
　　　録蠧書魚辭
蠧書魚曰吾嘗㳺於文字間文字有所殘缺者人則曰
吾蠧之故目予曰蠧書魚夫書豈吾蠧之耶昔者孔子
修春秋明帝王之道取三代之政述而為經則謂之書
其文要而簡其道正而一所以扶世而祐民亦萬世常
行不易之道也後世人悖之者則其書或息其書息則
聖人之道隳也壊也斯得不謂之蠧乎文中子曰九師
興而易道微三傳作而春秋散齊韓毛鄭詩之末也大
戴小戴禮之棄也又楊墨之言出而孔子之道塞佛老
之教行而堯舜之道潛斯則易其九師為蠧乎春秋其
三傳為蠧乎詩其齊韓毛鄭為蠧乎禮其大戴小戴為
蠧乎孔子道其楊墨為蠧乎堯舜道其佛老為蠧乎魏
百以降迄於今又有聲律對偶之道雕鏤文理刓刻典
經浮華相淫工偽相衒劘削聖人之道離析六經之㫖
道日以刻薄而不修六經之㫖日以解散而不合斯文
其蠧也書之蠧有自來矣而謂予曰蠧書魚予敢辭
　　　歸魯名張生
道士張生擲黄冠頂章甫衣服襜如趨吾階升吾堂請
吾易其名夫求聖人之道者必自魯始魯周公之所封
也孔子之所出也聖人之道盡在魯矣之於魯然後聖
人之道可得而見也今夫人不之於魯而之於秦之於
楚之於吳之於越去聖人之道不亦逺乎嗚呼甚矣亦
有之於夷狄者去魯益為逺夫秦楚吳越將復於魯不
逾月遂可至焉爾如此其易也吾未見其能復者焉夷
與狄將復於魯窮時卒嵗不能至焉爾如此其難也吾
今見其能復者焉春秋之義夷狄則夷狄之進於中國
則中國之况能自至於魯者乎吾請以歸魯名張生歸
魯所以宗聖人之道也生其勉之
　　　宗儒名孟子
予向以春秋授諸生學中孟生衣道士服升吾堂上預
諸生列受吾説焉日薫灼乎聖人之道久之相説以解
於是大寤聖人之道一出於孔子遂棄其師事吾儒師裂
其服被吾儒服斥其禮行吾儒禮擲其書讀吾儒書予
願以宗儒名孟生嗚呼君臣父子皆出於儒也禮樂刑
政皆出於儒也仁義忠信皆出於儒也生誠能宗儒生
為君子矣
　
　
　
　
　
　
　
　
　
　
　
　徂徠集巻七
欽定四庫全書
　徂徠集巻八　　　　　　　　宋　石介　撰
　　雜文
　　　貴謀
天下有大憂危國家有大菑患聖賢發至誠運至智定至
謀以扶安之聖賢之誠誠矣聖賢之智明矣聖賢之謀果
矣如機之發如蓍之占如節之合作於此而應於彼言於近
而騐於逺不差毫釐噫聖賢之謀必行則自古無喪身無
敗家無亡國無傾天下喪身敗家亡國傾天下由聖賢之
謀不用也桀從伊尹之謀安有南巢之放紂從比干箕子
之謀安有太白之誅項從范増之謀安有楚江之亡漢從
劉向之謀安有王氏之簒唐髙祖從遂良之謀安有武氏
之禍明皇從九齡之謀安有禄山之難陳不從洩冶之謀
故亂晉不從宣子之謀故殺虞不從宫之竒之謀故亡秦
不從蹇叔之謀故喪殽函之師趙不從藺相如之謀故失
長平之衆成安君不從廣武之謀故死汦水之上漢髙皇
不從建春之謀故困平城之中堯能用舜禹之謀是以光
宅天下舜能用夔契之謀是以濬哲文明禹能用益稷之
謀是以祇承湯能用伊尹之謀是以克夏文武能用吕望
周召之謀是以革商髙祖能用三傑之謀是以有漢惠帝
能用子房之謀是以定位光武能用耿鄧之謀是以復乃
堂構劉備能用葛亮之謀是以撫有巴蜀文帝能用髙熲
之謀是以創始有隋太宗能用房杜之謀是以光亨於唐梁
公之謀行則李氏再祀姚宋之謀行則開元升平裴度之謀
行則元和靖武大哉聖賢之謀至矣用之則生不用則死用
之則存不用則亡死生存亡大矣彼不能用愚闇甚矣嗟乎
　　　救説
道大壊由一人存之天下國家大亂由一人扶之周室
衰諸侯亂道大壊也孔子存之孔子没楊墨作道大壊
也孟子存之戰國盛儀秦起道大壊也荀况存之漢祚微
王莽簒道大壊也楊雄存之七國弊王綱隳道大壊也文
中子存之齊梁以來佛老熾道大壊也吏部存之管蔡之
亂則周公扶之也諸吕之亂則周勃扶之也江左之亂
則謝安扶之也武氏之亂則梁公扶之也禄山之亂則
汾陽扶之也朱泚之亂則西平扶之也淮西之亂則晉
公扶之也五代之亂則太祖扶之也故道卒不壊天下
國家亂卒止古之人有言曰大厦將顛非一木所支是
棄道而亡天下國家也孔子曰危而不持顛而不扶則
將焉用彼相易大過上六滅頂凶無咎以救衰拯弱也
大厦將顛一木柱之或得不顛顧顛而不支坐而俟其
顛斯亦為不智者矣道將大壊天下國家將大亂而不
救坐視其壊亂斯亦不仁者矣大凡聖人之道有菑害
以身當之賢人之分也天下國家有患難以死殉之忠
臣之節也而曰見可而進量力而動其全身茍生者歟
　　　責臣
大過上六君子矣心在救時至於滅頂凶而无悔且當
棟撓之世居無位之地而過渉以扶衰拯弱可謂君子
矣今國家有西北邉之憂聖君夙夜勤勞日旰不食重
擇大臣付以專征大官以寵之富禄以厚之節旄以崇
之宜竭智力以幹乃任盡謀策以濟厥事智力竭矣謀
䇿盡矣然後以死繼之可也乃偃蹇君命優㳺私家謂
聞金皷之震天下不若聞絲竹之淫耳謂見羽旄之翳
目不若見趙魏之侍前謂若被甲胄不若服輕紈謂若
冐矢石不若御重裘不竭智力不盡謀䇿乃稱才不稱
任飲食加多筋力完壯乃謂病不任事上以㒺於君下
以欺於人以圗其身之安噫國家宴安無事爾相爾公
爾侯貪榮取寵不知休止聚財積貨不知紀極飽而嬉
醉而眠間則陳功勞叙閥閲矜材能薦智畧恨爵位之
不髙任使之不先曾不曰才不稱任病不任事國家一
日有邉鄙之憂聖君倚之以安而曰臣病臣不才至於
兩銓三班院除人往西北邉云多不肯行嗚呼食人之
禄死人之事况聖君英威睿武仁行如春義行如秋敢
茲不肅是臣得以慢君君不能以使臣也天子之命豈
可行乎傳曰四郊多壘卿大夫之辱也又曰主憂臣辱
大官以被其身富禄以厚其家四郊多壘則曰非我之
辱也主憂則曰非我之事也有官責而不勤其官矧在
於無位之地乎吾是以責斯人而賢上六也嗚呼頼聖
君洪覆如天不以置諸法若有如孔子者出則當以春
秋亂臣同誅矣
　　　録微者言
曉皷後諸曹既抱書退公舎岑寂如私庭焉日將曛予
中榻坐軒窓下有府吏職執法丁其姓簡其名者袖短
幅急馳而來授於予且曰天子念東南之民薦罹饉饑
渙然散汗漫之澤除其田租以緩民命順氣和聲油然
向令然鄉墅有不占田之民借人之牛受人之土傭而
耕者謂之客戸人嵗輸其緡錢數百於有司以其不地
而征無名而取謂之乾食鹽錢比民年豐尚不逃饑與
寒嵗凶穀價髙朝夕且恐死乃不得與占田之民同除
其賦官人幸有位亦嘗聞孳孳有濟蒼生之心豈能書
其事馳聞於天子之庭乎介矍然而駭悚然而恭抗聲
大叫語其人曰此衣食天子者之所宜思也牧養天子
之民者之所宜憂也刺史巖巖坐於堂縣令申申處其
家庶臣晏然髙枕而卧使臣諠譁攬轡而馳曾不及是
思曾不及是憂爾何人思及是吾徒食而魚出而車朝
服逶迤處爾之上亦何施其面目哉予將傳爾言達於
上傳曰詢于芻蕘又曰狂夫之言聖人擇焉嘉其人有
所興起座有筆硯因書之牘背云
　　　辨私
儒者好稱説孔子之道非大言也非私於其師之道也
孔子之道治人之道也一日無之天下必亂如粟米不
可一日少少則人饑如布帛不可一日乏乏則人凍死
孔子之道君臣也父子也夫婦也朋友也長幼也天下
不可一日無君臣不可一日無父子不可一日無夫婦
不可一日無朋友不可一日無長幼萬世可以常行一
日不可廢者孔子之道也離孔子之道而言之其道雖
美不致於逺其言雖切無補於用猶錦繡不可以待寒
珠玉不可以療饑故儒者稱説不及焉非遺之也
　　　書淮西碑文後
淮西之賊五十年王師屢戰無功天下之兵百十萬之
将過時不下天啟神算以授裴度度克恭行天罰以夷
不靖度建大謀以任李愬愬克先登賊城以殱元兇淮
西以平蔡人以生天人相與乎君臣協心乎上下同力
乎推其用則度得天也愬得人也計其功則度任智也
愬任力也曰燥者曰潤者人止知其風雨也曰生者曰
成者人止知其春秋也然不動而運其用者天也曰戰
者曰勝者人止知其愬也光顔也重裔也然無為而任
其謀者度也漢髙帝取天下蕭何無汗馬之勞韓信攻
必取戰必勝曹參身被七十創而功居何次豈不曰發蹤
指示者人也追殺獸者狗也度與愬之功亦猶是乎文
公豈昧此者辭於碑優度功誰曰不實也初度輔政以
郡賊未除亦延接竒士共為籌畫乃請於私第接延賓
客自是天下賢俊得以効計議於丞相則取蔡之謀已
落於彀中矣諸將連年出兵玩冦相視持以嵗月未有
成功而羣臣皆欲罷兵度獨倡堅議與上協心計定意
㫁衆不能破請身自督戰且曰誓不與此賊偕全則得
勝之算已運於掌上矣及至郾城巡撫諸軍宣達上㫖
士皆賈勇時諸道兵皆有中使監之軍陣進退不由主
帥勝則先使獻捷偶衂則凌挫百端度至行營並奏去
其柄專制之於主將衆皆喜悦軍法嚴肅號令畫一則
將軍之令專行於閫外矣以天下取蔡之謀掌上得勝
之算閫外將軍之令合而用之一而行之易曰師貞丈
人吉有不利乎七月度出十月賊平成天下之務通天
下之志不疾而速不怒而威非惟㡬惟深惟神其孰能
與於此乎故曰度得天也其功無敵於天下矣
　　　責素餐
狗當吾戸猫捕吾鼠雞知天時有功於人食人之食可
矣犀象麋鹿鸚鵡鷹鶩無功於人而食人之食孟子所
謂率獸而食人也噫無功而食禽獸猶不可彼素餐尸
位將狗猫雞之不若乎
　　　辨謗
介讀青州劉槩韓吏部傳論曰憲宗迎佛骨羣臣無敢
言者獨吏部論之走南荒八千里此豈利於身利於道
也介於此知吏部之功也潮陽之湫鱷魚為害潮人患
之吏部至投文以逐之一夕盡去鱷魚厥性暴戾無識
猶感其化而去焉使吏部立巖廊輔元首施其道而化
天下之暴戾無識復有如鱷魚者乎必無者也鱷魚可
化况於人乎介於此知吏部之道也曰史臣謂公排釋
老於道未大不知大其道者復何也介於此知吏部之
尊也曰諱辨其㫖不獨為賀也有激於時爾凡人怠於
敦孝而亟於避諱甚無取也介於此知吏部之孝也曰
鯀無德於民猶有靈於晉國宗元有德於民豈無靈於
羅池者乎吏部碑之何所不可介於此知吏部之是也
曰平蔡碑非不善也信一婦人而磨之焉知實録不類
碑介於此知吏部之受誣也則是吏部之誣由槩而釋
吏部之道由槩而明槩亦可稱為端直良士天聖四年
秋詔郡國舉進士時故諫議大夫滕公渉守青州謂槩
能明吏部之道特為首送槩少則為古文專意聖人之
道性僻野以介特自守常居深山中或逾年一下山未
嘗一造權豪門先兩為青州舉送以是名字不得髙至
是首送青人皆大怒滕之所為以滕不知人或謂槩有
化丹砂為黄金術滕意得之特為首送或以為槩得當
塗力故得首送滕於是被此謗已八九年矣介昨日架
上整亂書得槩韓吏部傳論讀之知吏部之大道知槩
之名不虚得知滕之被謗噫吏部之道二三百年得槩
則伸之劉槩之名二三十年得滕公發之滕公之謗八
九年得石介明之故作辨謗云
　　　朋友解
姜潛至之被水害苦甚奉符縣尉李緼仲淵與至之交
且通家義甚厚濟至之之困災為借力營救之或以私
役之人罪之察盗賊捍水火縣尉之職也又朋友之義
也患難相恤緼得其職又得朋友之義反得罪大懼朋
友之道絶因解之夫父子兄弟以親愛君師朋友以義
合也入則事父兄出則事君師朋友君臣之際猶有爵
禄焉師友之分非道義不合夫所謂道者親而不可離
者也夫所謂義者合而不可解者也古之管仲鮑叔王
陽貢禹以義始而以義終者也張儀蘇秦陳餘張耳以
利始而以利終者也義無不克終利無有克終今夫人
之趨權利熱則蜂來寒則鳥去平生握手把酒叙懽忻
肝膽吐在地一旦急難危患則掉臂緩趨而過若越人
視秦人之疾不獨不一顧又從而排陷之朋友之道薄
也如此有人反其薄而就於厚則以為罪今奉符縣尉
李緼與進士姜潛同師受業有升堂拜母之義潛居奉
符之太平鎮今嵗夏六月七日乙夜水大至太平之人
死者五人其一則𣙜酒使臣張借職也在太平三四百
家濳被水尤苦夜風雨震電天大黒水且暴來濳左手
扶老母右手扶嬰兒妻子弟妹纍纍随其後出沒於水
中僅得脱死走太平四里餘就髙阜以避濳之居廬邸
店并其所以待嵗時佐伏臘之用㡬百萬與所藏書數
千巻盡為水害緼於濳交義甚厚濳之患難不細緼不
足為有勢力可以庇濳而操本縣尉權略足以施於濳
倘更退顧其身愛惜礙國家禁茍逃錙銖罪不為濳致
毫髮力思晏安坐視此誠無知禽獸之不為也東家火
西家焦髮爛額為撲滅赤子入井路人不弛負擔匍匐
走救之濳之水甚於東家火也濳之將至於死猶赤子
之入井也緼少被仲兄故龍圖之教長師泰山孫明復
先生及親慕士建中而交石介識周公孔子之道知仁
義忠信且與潛交厚反顧身愛惜乃不如無知禽獸乎
不如西家路人乎以古朋友之道責之緼猶負大罪潛
之窮且困如此纔能借九日力遺一囊麵未足以解潛
昏墊之災然以今人推之緼能不退顧其身愛惜其官
抵冐刑禁以濟夫朋友危患是能以義始終者也故舊
不遺者也患難相恤者也法網凝密乃籠緼而繩之以
微文寘之於深典此不惟傷朋友之道亦以害國家教
化之本國家設禁所以禁小人非施之於君子也小人
大為之禁亦或喻之君子則有禮樂而已矣使緼狥國
家之常禁則廢朋友之大義禁者權也權者有時而用
制小人不以權則壊法亂民為害必滋義者常也常者
道之中也中常用待君子不以中是示天下無君子矣
緼為君子而以小人制之豈其宜也緼亦不足深惜惜夫
朋友之道遂絶矣天下風俗更薄矣噫州縣吏貪墨殘
毒者滿目曾不聞罪一人緼奉公守法緼特愛民緼有
文行緼有節義緼孝以事親緼忠於事上緼信於朋友
反得罪悲夫
　　　辨惑
吾謂天地間必然無者有三無神仙無黄金術無佛然
此三者舉世人皆惑之以為必有故甘心樂死而求之
然吾以為必無者吾有以知之大凡窮天下而奉之者
一人也莫崇於一人莫貴於一人無求不得其欲無取
不得其志天地間茍所有者惟不索焉索之莫不獲也
秦始皇之求為仙漢武帝之求為黄金蕭武帝之求為
佛勤已至矣而秦始皇帝逺逰死蕭武帝餓死漢武帝
鑄黄金不成推是而言吾知必無神仙也必無佛也必
無黄金術也
　
　
　
　
　
　
　
　
　
　
　徂徠集巻八
欽定四庫全書
　徂徠集巻九　　　　　　　　　宋　石介　撰
　　　雜文
　　　　明隠
孫明復先生學周公孔子之道而明之者也周孔之道非
獨一身而兼利天下者也先生畜周孔之道於其身茍畜
而不施徒自膏潤肥碩而已萬物則悴枯瘠病而自膏潤
肥碩豈周公孔子之道也歟是以先生凡四舉進士則是先
生非茍畜其道以膏潤肥碩於其身將以利天下也潤萬物
也四舉而不得一官鬢髪皆皓白乃退而築居於泰山之陽
聚徒著書種竹樹果盖有所待也且以為堯舜在上必不使
賢人而至糟糠饑餓以死兹先生有所待之意也禮曰君子
居易以俟命斯之謂歟世之浮近輩不達先生之心謂先生隠
爾又不達隠之義隠者當毁面汙身杜門絶跡與鳥獸麋鹿
為羣裂衣冠屏飲食棄人事去妻子寒則衣葛饑則茹草先
生不如是則相與謗誹喧喧謂先生不得隠之道且人之
大道莫大於繼嗣故聖人重之子以繼父孫以繼子相
繼而萬世不絶故宗廟常血食而四時無廢饗古之聖
人莫如伏羲莫如神農莫如黄帝莫如堯舜莫如禹湯
文武周公孔子茲十一聖人要皆所以重繼嗣且聖人
之道非他人道也人道非他君臣也父子也夫婦也不
娶則是滅父子也滅父子則是滅君臣也夫婦父子君
臣滅則人道滅矣先生娶所謂世之浮近者喧喧誹謗
曰既隠矣隠則不得有妻子乃娶先生於是戾道矣吁
先生學周公孔子之道者也茍周公孔子之不娶先生
不娶可矣而周公孔子娶先生何得而不娶先生不娶
則是滅人道也舜為大孝告父則不得娶不告父而娶
孟子是之大舜聖人也孟子大賢人也舜娶孟子言是
一聖一賢必非有差謬矣彼浮近者豈可與之言哉古
之賢人有隠者皆避亂世而隠者也若箕子隠於奴吕
望隠於釣四皓先生隠於山蕭何隠於吏韓信樊噲隠
於屠市嚴君平隠於卜隠以逺害也亦非如彼所謂隠
者也彼所謂隠者有匹夫之志守硜硜之節者之所為
也聖人之所不與也孔子謂長沮桀溺則曰吾非斯人
之徒與而誰與謂伯夷叔齊虞仲夷逸朱張栁下惠少
連則曰我則異於是無可無不可若賢人如先生者遭
堯舜之盛未得進用姑盤桓山谷以待時也非隠者也
如説之築於傅巖公孫之牧於海上陽城之居於中條
説終相髙宗中興於商公孫終相武帝丕光於漢城終
起於唐以諫諍顯先生之道無少於説而過於公孫城
他日聖君聘而用之吾君軼髙宗而登堯舜矣先生舟
楫於巨川而霖雨於旱嵗矣噫先生豈真隠者哉
　　　賢李
予嘗謂相國李公賢於孟嘗平津孟嘗養客三千人平
津開東閣自食脱粟飯推以養士然皆不聞有賢者相
國養士固不若孟嘗之多平津之厚然其表山東文
人之傑則有賈公疎髙公儀劉子望孫明復在公疎則
相國師友之公儀則相國姻睦之子望則相國賓客之
明復則相國以其弟之子妻之公疎著書本孟子有山
東野録數萬言公儀子望明復皆宗周公孔子公儀有
常刑三篇子望有輔弼明對四十巻明復有春秋尊王
發微十七卷皆荀卿之述作也四人可謂魁賢大儒相
國俱收之則相國之賢視孟嘗平津逺矣曰相國固為
賢矣而明復寒餓山谷相國推衣食以養之可也屈致
門下待以賓師之禮可也薦諸朝廷尊之公相之位可
也以山谷寒餓之士不辭相國之婚則不可介曰明復
非榮相國之姻成相國之賢也明復窮居泰山之陽乾
枯憔悴鬢髮盡白相國來泰山見明復曰五十始衰又
五十異粻明其衰則養要厚也先生五十矣一室獨居
不幸風寒食飲誰事左右吾觀吾女可以奉先生箕箒
主先生醫藥先生起固辭相國曰吾女捨先生不過為
一官人妻先生盛徳為李氏榮矣先生固辭是先生以
德自貴陋吾族也吾不以兩為宰相髙先生吾雖德劣
而能知先生亦庶㡬矣先生母固辭先生退而自解曰
宰相之女不以妻王家戚里貴卿少侯予寒餓山谷鬢
髮皆白乾枯憔悴藜藿不充相國於予何取而固婿予
况予道未至於古人即如予之道過於古人他人誰予
顧相國不愛一女以妻予古之賢者無有也予不可不
成相國之賢遂不敢辭先生非榮相國之姻成相國之
賢也噫相國賢也受一愛女豈為泰相國不賢也一簞
食一豆羮先生不受矣
　　　明孔
一飯三吐哺一沐三握髮起以待士予聞之周公而不
見其人故御史中丞孔明之待明復先生至矣以諌議
大夫龍圗閣學士知兖州髙先生道徳每見先生䕫䕫
以謹恂恂以懌如執弟子禮然終日談惟堯舜周孔之
道不敢及他先生居泰山公兩就見於山作詩親書刻
石畱於屋壁嵗時送衣服肴醴薪芻麥稻不闕人言公
事君事父盡禮其以師尊先生孚在三之義惟公備焉
世之論公以聖師之公孫履蹈仁義能讜言極諌有王
臣謇謇之風由正言至大夫歴三諫官又待制龍圗閣
及為直學士再為御史中丞其操守甚堅始終不渝天
下之論無缺惟以公剛嚴髙亢簡於待士為少此為不
知公者故明
　　　題鄆州學壁
沂公之賢人不可及初罷相知青州為青立學移魏為
魏立學再罷相知鄆州為鄆立學兩罷相為三郡建三
學沂公之賢人不可及夫水之不涸以其有源也木之
不㧞以其有本也學為教化之源仁義之本歟為國家
濬源而殖本公之心原也
　　　釋疑
故僕射孫公致政歸月再期以病終於家初公在兖州
旣得請起西鄉謝因泣下數行人或謂公之請老蓋逼
乎禮耳非誠然也公之泣有所恨矣及公病終於家郡
士大夫藉藉稱公飲恨而死吁公逮事三朝侍講二后
至禮部尚書君臣之分可謂深矣一旦辭去豈能忘情
耶公泣可謂有禮矣彼小人者孰知也乎且夫凡人一
日相聚一飯相樂將去猶踟蹰不忍别或摻裾執袪流
涕咨嗟公豈不動心耶而謂公云云何厚誣也公家世
為農發憤力學起徒歩至顯位實有知足之心居常語
人曰吾仕已逾望禮經犬夫七十而致仕吾年及是則
請老矣年且六十有九其年果命門人郭稹草疏三通
引年告歸其辭激切明年春以三疏連上天子不許去
詔㫁來章公既不得謝亦不欲留又上兩封求守故郡
遂遷工部尚書知兖州雖得偃息外藩公終以違其志
不樂至魯之明年夏復命郡人石介作奏兩本公實康
寧無疾病期於必得請託以老且病其辭激切過於前
疏秋將奏上㑹國有大災不果上明年春遂請奏入天
子察公之誠度不可奪乃以太子少傅致仕奏初上東
平相國訪於郭稹曰孫公累章告老果由衷乎稹對以
平生無妄語此之所陳可謂誠慤東平曰若然願與孫
公成此美事天子以下不能奪東平又賛之公故得謝
公初歸鄆州也里中諸老縱觀公馬上自得喜動顔色
及三日宴於故宅顧謂賓友曰白傅有言多少朱門鎻
空宅主人到老不曾歸老夫今日幸得歸矣本末如此
明著固可以取信於人矣而云云謂公不足而死何厚
誣也公通明經術服行道義為世醇儒為國碩輔當祥
符間上書十不可請停西祀在河陽飛疏乞斬朱能焚
天書真宗方崇大老教迎禮方士公屡言神仙非實請
以秦始皇漢武帝為戒對今上説論語至天何言哉直
引光朝佞臣輩作妖言造竒字謂之天書云天不能言
豈有書哉公之道如是彼淺近者不知君子仕以行道
非以利禄小人貪寵榮溺富貴皆常情也乃以已度人
紛紛然謗公予懼謗者日勝而天下或疑為公作釋疑
　　　孫少傅致政小録
太子少傅樂安孫公致政歸鄆州鄉老故人從觀於路
公馬上色自得甚三日宴郡寮於私第樂中闋起飲茶
於致政堂出真宗御製詩上飛白書客觀拜舞復坐公
顧客曰白公有言多少朱門鎻空宅主人到老不曾歸
老夫今日歸矣喜動於外終食客退留通判張駕部舜
元觀察推官石介復於向所謂致政堂中潔罍滌斚别
陳酒張與公鄉里道舊欵曲仍顧介諷易離卦九三爻
辭且曰樂以忘憂自得小人之志歌而鼓缶不興大耋
之嗟酒數行公親舉雅令張和諸孫皆立後亦令繼之
曛夕罷明日乗小駟從諸孫逰觀北園笑語衎衎復終
日即徧召故人鄰里散金帛皆厭其意有宿負不還悉
復其劵月餘公感疾篤公謂子瑜曰吾無身後憂諸經
傳中吾有未了者此遺恨爾初公疾避暑居西㕔一日
晨起忽索就正寢明日呼瑜及家人總至公曰今五月
二十日也辰在已明日當是時吾終因口占曰致政得
請歸(上五字公/之辭也)明道二年五月二十五日啟手足於正
寢禮也是故君子謂之知命也復命瑜曰明日吾易簀
之際勿令婦人至吾所惟爾與諸孫侍因復慨然曰所
貴不死於婦人之手(上九字公/之辭也)又呼其壻范曙謂曰不
意便至於此然死生有命富貴在天大數不足以介意
(上二十二字/公之辭也)又命瑜曰請石介草遺表俱叙平生感遇
勿復陳乞恩澤瑜能行其治命故瑜遷殿丞制云覧遺
奏之盡忠故推恩而及嗣此梗槩也餘在國史
　　　兵制
夫萬物皆有制不得其制則反為害也周之制失在諸
侯大漢之制失在諸侯彊唐之制失在將怙國家之制
失在兵驕何以言之三代以前爵有五等天子之田方
千里公侯百里伯七十里子男五十里地小易制也力
弱易使也周公始大其域廣其封公侯五百里伯三百
里子男百里周之諸侯矜大臣而不服非諸侯之罪也
失在周公也漢封功臣王子弟猶以周制輕而地薄又
增益之大者乃數千里少者亦三四十縣漢之諸將恃
彊而多反亦非諸侯之罪也失在髙祖也開元無事日
久明皇好拓疆㝢寵倖邉臣寵髙而心汰故禄山叛自
禄山叛天下兵革連年不戢肅宗代宗無長䇿逺馭不
能以法律繩之反用姑息寛貸藩臣唐之將怙而好亂
非將之罪也失在明皇肅宗代宗德宗也國家自太祖
太宗亟用兵故賞賚厚焉天下既平兵革不用或老卧
京師或飽食塞下或逸處郡邑或散居亭郵未嘗荷一
戈也而賞賚不削於太祖太宗亟用兵時復且有加焉
謂國家無事而益貴我無功多賞我豈非懼我乎於是
日益驕而不可少下茲非兵之罪也失在謀國家者也
周漢諸侯之彊且大唐之將怙吾不復言之也國家之
兵驕不為用如何使之不驕而且為用使之不驕而且為
用急治之恐背我矣持日以久使之不知也持日以久使
之驕少殺可矣驕少殺也持日又久使之不驕可矣不驕
則可為用也然則如何為之而可也無他道也慎擇主
帥不時無功勿賚焉茍有猖獗叫呼搖動朝廷者盡孥
戮之倖望之心息而覬覦之路絶有驕者則鋤之自不
敢驕矣無如明道半年四肆赦而寛縱之務商姑息而
愈驕前年聞府州相賊殺去年聞魏害官吏今聞單父
火輒奪兵甲故作兵制云
　　　養説
古之養士也薄今之養士也厚噫養薄所以清其原養
厚所以責其薄君子之於教也有心哉夫德厚而養從
之則養居後焉養厚而德從之則養在先焉養之後與
先皆要足於德而已矣易之頤曰貞吉觀頤自求口實
彖曰貞吉養正則吉也觀頤觀其所養也自求口實觀
其自養也夫養以要夫德所養正也德厚而養從自養
吉也古之人厚不以薄而居其厚故養薄焉今之人薄
不以厚則不能敦其薄故養厚焉而養之意深矣
　　　記永康軍老人説
永康老人為予説今三司副使工部郎中劉公隨祥符
中為永康判官受職之三日當躬謁諸祠輒遺去吾先
聖且言先聖不在永康祀典從來舊矣公則首詣之至
其廟庭誠湫隘蕪穢復為邑人任惟翰從王中康請取
其祠内地將作居舎公親移文責其有司其移文曰國
家覃敷文治欽奉聖師故曲阜舊堂近嵗親臨於詔蹕
成均行禮每年咸命於上公昨奉睿謨别加徽號是以
申明列郡祗肅嚴祠潔牲牢玉帛之羞制籩豆簠簋之
器當今廟貌雖設堂廡猶卑顧茲庭檐亦甚湫隘將欲
增修廊廡敞闢閈閎必使人序有倫繪素無闕俾㳺夏
之外攝齊盡列於師門服鄭之徒配享咸遵於祀典則
有内通函丈之地外連數仞之墻當仲由鼓瑟之門為
封人請見之所儻容占侵俾出租課有傷善教之宏不
便上下之體遂復度其地廣其廟髙明顯敞使蜀人知
有聖人蜀人生西偏不得天地中正之氣多信鬼巫妖
誕之説有灌口祠其俗事之甚謹春秋常祀供設之盛
所用萬計則皆取編户人也然官為之聚斂蓋公私受
其利焉民苦是役過於急征暴斂公曰聰明正直之謂
神彼果能神則是既聰明且正直也豈有聰明正直之
神推剥萬靈之膚血以為已奉哉果不能神又何祀焉
遂止之永康舊無井頼而食之者遵江而已冬則江水
凍涸人去永康城二十里就有水而取資焉其難也如
此人以是飲食不時或生疾多死亦無以肥馬牛畜雞
犬城中茍火發焚公帑害儲粟如焦丘滅都何方得一
勺水灑之永康尤以此為患公亦患之黙思所以𨗳水
利有魚龜山俯永康城山下出泉進則困險退則閡山
未知所適公徒歩登山親視之周覽經時潛得其術引
入永康城水於是足用民於是不乏愈汲愈生取之無
竭當魚龜山朽泉絶源水之利常歇不意至於千萬世
而無窮休也岷沱與馬綺江合則成都與蜀江郡十三
縣皆被害時未相合者尋丈之地爾公獨危之於是謀
防之功未就公遭逐去公雖非罪逐去曾不自理猶以
為成都與蜀郡十三縣於公家之事為不了後倅成都
卒就其功成都與蜀郡十三縣遂無虞矣永康西與蕃
夷接四海一統夷夏相通蕃人之趨永康市門日千數
又道出西山鬱盤峻極上見青天下臨深淵夷夏同苦
之則為開西山之路一旦巉巖險絶削為砥路往來行
李安如坦途夷夏同受其福永康在國之西陲既僻且
陋去聲教甚逺其民不知有法度禁令之設大姦酋猾
及豪强兼并之家任其制服奴使奪其土疆暴其妻妾
莫敢與争亦不知有理所公治數月威德大布彊宗不
復凌弱暴怯民或有跳出山谷中敢直入衙門趨㕔前
號寃哭枉者自是豪人斂跡民得所養導江令出一人死
罪入一人死罪公收入獄劾得其情本路轉運使李士
衡庇導江令為極力救之公不許卒正其罪國家嘗大
酺而永康屠羊豢豕之家尤苦其役蓋官以峻刑急責
而强取其利頃嘗有輸家既匱無以供上苛吏逼之至
鬻愛女以償者及是復酺公先言屠人出公帑錢平易
之是年屠人樂輸公初出帑中錢也有司執之以為不
可公斥去獨行後朝廷亦不問公來成都吏請於公願
聞其説公曰國家大酺布德澤流愷樂於萬民反苦民
以取充非聖君之意也拜服而去(永康肉五十斤向時/官給二十五公給五)
(十故人/樂輸)永康舊無城壘嵗修鹿角寨吏縁為姦民如被
盗且多火災公到自署訪問民間利弊一切倉廩營舎
悉使樹楊如櫛比焉樹長枝葉相蔽一以禦火一以為
塞故永康至今賴之寒食所司科民具秋千公科民砍
官山木為之一日公出城見雙樹俱髙五六十尺其枝
幹修直甚可愛公賞之移時徐有叟拜於樹下且曰此
樹年年為人擇為秋千木老夫則以數十緡錢贖之計
已輸錢百餘緡矣獨今年獲免公忤李士衡㫖誣以不
練事邉人不安逐去公既去本路轉運使與提㸃刑獄
相次按俗至永康有蕃人數千跳出市中持馬轡不得
行且大呼曰我劉父何處去也還我劉父則已勉慰之
方肯去本路具以聞公事得洗舊是蕃人嵗來永康市
馬永康人輒欺之公到待之以信復為開西山路故蕃
人懐之云老人語未既淚垂垂下魯國石介聞是説起而
舞曰夫嚴先配廟尊聖人也斥灌口祠禁淫祀也鑿山
通井設防欄江利萬世也去猾姦勇也綏鰥獨義也辨
枉獄明也拒豪勢强也安屠人息秋千樹楊開路可謂
公家之利知無不為噫蕃人性獷猂難服頑梗不化公
能懐之公之道用於天下宜更何如也永康之政老人
之説不敢墜他日送於史官是説請書循吏傳首
　　　趙延嗣傳
今三司副使工部郎中劉公隨常稱趙鄰㡬舎人死遺
三孤女一老乳母而已内無兄弟以禦其侮外無期功
之親女稚弱衣服飲食須人何怙何恃不以凍餒死則
為強梁暴之矣有趙延嗣者僕於舎人顧是諸孤義不
可去竭力庇養之舎人死無一區宅一㕓田延嗣為營
衣食之資身為負擔霑體塗足不避寒暑如是凡數十
年如一日未嘗少有懈倦之色事三孤女如舎人生時
孤女自幼至長使其女與同處女之院延嗣未嘗至其
門女皆適人延嗣終不識其面初寓於宋三女俱長延
嗣晨起白堂前將西走京師趙氏始不知謂舎去皆哭
延嗣以女長未婚將訪舎人之舊求所以嫁至京師見
朱翰林白楊侍郎徽之因發聲哭哭止具道趙氏之孤
且言長將嫁二公驚媿謝曰吾不及汝吾被儒衣冠讀
誦六經學慕古人况與舎人交舎人之孤吾等不能恤
汝能養之吾不及汝不及汝逺矣二公因為迎入京師
與宅居之徐相與求良士為壻長配樞宻直學士戚公
綸猶子職方郎中維之子太廟齋郎舜卿次並適屯田
貟外郎張君文鼎之子鄉貢進士季倫三女皆于歸延
嗣始去趙氏門延嗣可以謂之賢僕夫矣石介曰若然
則延嗣有古君子之行古烈士之操古仁人之心豈
特僕夫之賢天下之賢也昔在漢有為翟公之客者翟
公免客皆去延嗣獨不去復為養其孤雖去千載客視
延嗣亦當羞於地下矣魯有顔叔子者嘗獨居一室中
夜暴風雨鄰家女投叔子使執燭達曉以免其嫌後人
稱其賢延嗣親養三孤女長且適人終不識其面其節
豈下叔子哉唐韓吏部凡嫁内外及朋友孤子若而人
天下服其義延嗣嫁趙氏三女無少吏部者意翟公之
客皆當時士大夫視延嗣逺不及也叔子魯賢者吏部
唐大儒延嗣為賤僕夫其風操凛焉其行義卓焉與顔
侔韓並延嗣可謂僕名而儒行者矣吁僕名儒行見之
延嗣夫儒名而僕行者或有其人焉得毋愧於延嗣哉
延嗣所為如此有可以勵天下因傳之云延嗣以令終
　
　
　
　
　
　
　
　
　
　
　
　徂徠集巻九
欽定四庫全書
　徂徠集巻十　　　　　　　宋　石介　撰
　　論
　　　漢論上
噫嘻王道其駮於漢乎湯革夏改正朔易服色以順天
命而已其餘盡循禹之道周革商改正朔易服色以順
天命而已其餘盡循湯之道漢革秦不能盡循周之道
王道於斯駮焉夫井田三王之法也什一三王之制也
封建三王之治也鄉射三王之禮也學校三王之教也
度量以齊衣服以章宫室以等三王之訓也三王市㕓
而不税關譏而不征林麓川澤以時入而不禁用民之
力歲不過三日五十者養於鄉六十者養於國七十者
養於學孤寡鰥獨皆有常餼周衰王道息秦并天下遂
盡滅三王之道漢革秦之祚已矣不能革秦之弊猶襲
秦之政而井田卒不用也什一卒不行也鄉射卒不舉
也學校卒不興也度量卒不齊也衣服卒不章也宫室
卒不等也市㕓而税關譏而征林麓川澤不以時而入
用民之力無日五十六十七十者不養孤寡鰥獨無常
餼三王之道不復非秦之罪也漢之罪也桀滅夏道湯
亦受命克承禹烈故夏之民歸於湯不見桀之政而見
湯之政秦滅周道漢亦受命不襲周之政而沿秦之弊
立漢之政故秦之民歸於漢見漢之政而不見周之政
蓋以漢之禮樂易三王之禮樂也以漢之制度易三王
之制度也以漢之爵賞易三王之爵賞也以漢之法律
易三王之法律也以漢之政令易三王之政令也噫順
天應人以仁易暴以治易亂三王之舉也其始何如此
其盛哉其終何如此其卑哉三王大中之道置而不行
區區襲秦之餘立漢之法可惜矣
　　　漢論中
或曰漢改三王之道作之者其誰歟曰曹參陸賈叔孫
通之罪也漢髙祖以干戈而定天下陸賈曰陛下馬上
得之不可馬上治之於是賈著秦所以失天下及古今
成敗之故名新語十二篇每奏一篇帝輒稱善髙祖已
平天下羣臣飲爭功或妄呼㧞劍擊柱上患之叔孫通
乃與弟子百餘人雜採古禮與秦儀以為漢儀帝用之
曰今日知為皇帝之貴也漢髙祖豁達大度聰明聖神
温恭濬哲英威睿武其資材固不下禹湯與文武道之
使為帝則帝矣使為王則王矣方平定禍亂思為漢家
改正朔定禮樂立制度明文章施道德張教化一風俗
興太平以垂於萬世賈若能逺舉皇帝之道致於人君
施於國家布於天下通若能純用三王之禮施於朝廷
通於政教傳於後世以髙皇帝之材而不能行之乎齪
齪進夫當時之近務王霸之猥略貴乎易行孜孜舉夫
近世之野禮亡秦之雜儀求夫疾效使髙祖上視湯武
有慙德漢家比蹤三王為不侔可惜也哉初蕭何為相
天下未甚乂而死曹參代之參以為蕭何之規當守之
勿失日飲醇酒寛縱不治事雖復惠帝求治參不能竭
才輔之直以髙祖之初定禍亂蕭何之草創律令民僅
出塗炭為已太平國僅成法式為已大備當髙祖之既
平禍亂蕭何之既定律令惠帝之方求治參能竭伊尹
致君如堯舜之心周公輔成王致太平之道以事惠帝
制度之未修者修之教化之未格者格之文章之未備
者備之禮律之未明者明之刑政之未和者和之盡循
三王之道而行之賈與通既施之於前參復行之於後
漢豈有不及三王之治乎故曰陸賈叔孫通曹參之罪
也
　　　漢論下
或曰時有澆淳道有升降當漢之時固不同三代之時
也盡行三王之道可乎曰時有澆淳非謂後之時不淳
於昔之時也道有升降非謂今之道皆降於古之道也
夫時有治亂道在聖人非有先後耳桀紂興則民性暴
湯武興則民性善湯之時固在桀之後武之時固紂之
後也而湯武之時豈有不淳於桀紂之時其道亦已降
其民亦已難教乎時治則淳時亂則澆非時有澆淳也
聖人存則道從而隆聖人亡則道從而降非道有升降
也民厭周久矣苦秦甚矣秦之政檻穽也民得出檻穽
也雖使之從三王之政非如檻穽之深閉可畏也既得
出檻穽而得適非檻穽人皆樂焉從之也况使從三王
大中之道躋於泰然安樂乎當髙祖提秦之民於千萬
丈不測深淵中置之於平地若示之以三王之政革之
以三王之化鼓之以三王之號令明之以三王之律度
民有不肯從之乃曰不如在千萬文不測深淵中之樂
耶吾未之信也當乎天下初定也民未有富兼地民未
有強凌弱民未有衆吞寡民未有大并小因定之經界
因為之井田民有爭乎國未有巡行之費國未有兵衆
之動國未有土木之耗因為之什一之法因立之中正
之道國闕用乎封建以域之鄉射以仁之庠序以教之
養老以厚之秦之民不為漢之民為三王之民也民不
見漢之政見三王之政也伊尹俾其君不及堯舜其心
媿恥若撻於市湯去堯舜數百年矣而又承桀之大亂
其時固亦澆漓矣且能以堯舜之道事其君使其君如
堯舜曹參陸賈叔孫通乃獨不能以三王之道事於漢
使漢不及三王誠可罪也或曰漢之輔政者前有蕭張
中有平勃後有霍光魏相公孫博陽侯韋賢父子而
獨責於賈與通暨曹相國不亦偏乎曰易之革曰天地
革而四時成湯武革命順乎天而應乎人君子以治厯
明時鼎曰君子以正位凝命當髙祖定天下乃革故鼎
新之日也曹參陸賈叔孫通正當君子以治厯明時正
位凝命之際也㑹其時乘其際不能創制度明律令以
垂萬世法適當其罪也至於後世法令已定矣條章已
著矣制度已行矣朝廷循之已成熟矣百姓信之已慣
習矣而遽更之得無亂乎富者已連田兼地矣強已凌
弱矣衆已吞寡矣大已并小矣而遽正之以經界居之
以井田民肯從乎後嗣奢縱日作土木不息内畜嬪侍
外躭畋逰殫天下之財疲天下之力猶供億不足而遽
行中正之道取什一之賦罷關市開山澤國其不乏乎
故晁錯請削國地而被誅仲舒請限民田而不用霍光
魏相公孫韋賢愽陽侯雖有其才豈復能為漢家革制
度乎適不當其時也故吾罪曹參陸賈叔孫通也
　　　中國論
夫天處乎上地處乎下居天地之中者曰中國居天地
之偏者曰四夷四夷外也中國内也天地為之平内外
所以限也夫中國者君臣所自立也禮樂所自作也衣
冠所自出也冠昏祭祀所自用也縗麻喪泣所自制也
果蓏菜茹所自殖也稻麻黍稷所自有也東方曰夷被
髮文身有不火食者矣南方曰蠻雕題交趾有不火食
者西方曰戎被髮衣皮有不粒食者北方曰狄毛衣穴
居有不粒食者其俗皆自安也相易則亂仰觀於天則
二十八舎在焉俯察於地則九州分野在焉中觀於人
則君臣父子夫婦兄弟賔客朋友之位在焉非二十八
舎九州分野之内非君臣父子夫婦兄弟賓客朋友之
位皆外裔也二十八舎之外干乎二十八舎之内是亂
天常也九州分野之外入乎九州分野之内是易地理
也非君臣父子夫婦兄弟賓客朋友之位是悖人道也
茍天常亂於上地理易於下人道悖於中國不為中國
矣聞乃有巨人名曰佛自西來入我中國有龎眉曰耼
自胡來入我中國各以其人易中國之人以其道易中
國之道以其俗易中國之俗以其書易中國之書以其
教易中國之教以其居廬易中國之居廬以其禮樂易
中國之禮樂以其文章易中國之文章以其衣服易中
國之衣服以其飲食易中國之飲食以其祭祀易中國
之祭祀雖然中國人猶未肯樂焉而從之也其佛者乃
説曰天有堂地有獄從我㳺則升天堂矣否則擠地獄
其老亦説曰我長生之道不死之樂從我㳺則長生矣
否則夭死且又有為耒耜以使人農也為詩書以使人
士也為器材以使人工也為貨幣以使人商也臣拜乎
君弟事乎兄幼順乎長冠以束乎髮帶以繩乎腰履以
覊乎足妻子以待養賓師以須乎奉縗麻喪泣之制使
人為哀禋祀祭享之位使人為孝爾之勞也如是我皆
無是之苦於是人或懼之或悦之始有從之者既從之
也人則曰莫尊乎君與之抗禮無兄以事也無長以從
也無妻子以養也無賓師以奉也無髮以束也無帶以
繩也無縗麻喪泣以為哀也無禋祀祭享以為孝也中
國所為士與農工與商者我皆坐而衣食之我貴也如
此故其人歡然而去之也靡然而趨之也噫今不離此
而去彼背中國而趨佛老者㡬人或曰如此將為之奈
何曰各人其人各俗其俗各教其教各禮其禮各衣服
其衣服各居廬其居廬四夷處四夷中國處中國各不
相亂如斯而已矣則中國中國也四夷四夷也
　
　
　
　
　徂徠集巻十
欽定四庫全書
　徂徠集巻十一　　　　　　宋　石介　撰
　　論
　　　季札論
夫殣一身以存萬代君臣上下之分者夷齊也墟一國
以存萬代父子兄弟之親者季札也噫夷齊非茍義也
札非茍讓也以夷齊之明且智豈不知紂之不仁塗炭
天下武王順乎天而應乎人以至仁而伐至不仁提民
塗炭中至於安樂泰然也蓋以謂堯禪舜舜禪禹禹傳
子天下之大公也而舜賢也禹賢也啓賢也堯舜之禪
讓禹之傳嗣皆與賢也可以法湯伐桀武伐紂雖天下
之大義而桀紂君也湯武臣也以臣伐其君不可以訓
頃堯舜禹皆傳乎賢而湯始以兵伐桀湯既以臣伐桀
而自為君武王又以臣伐紂而自為君且大懼後世不
知有堯舜禹之以大公之命而傳乎賢但知湯武之以
大義伐桀紂而將有假大義之名戕賊簒弑其君者故
諫於馬前死於首陽噫夷齊非茍義也存萬代君臣上
下之分也以季札之明且智豈不知吳國以季子則存
以諸樊則亡豈不以能保其先人之國則為孝覆絶其
先人之祀則為不孝蓋以謂父與子天下之大親也兄
與弟天下之大倫也周室既衰王政絶矣天子爭立諸
侯簒奪弟殺其兄子殺其父無國無之且大懼後世不
知有父子之親兄弟之愛皆以為子得以簒其父弟得
以奪其兄則親愛滅矣故託以子臧讓於諸樊噫季札
非茍讓也存萬代父子兄弟之親也且非夷齊則後世
弑君接踵矣非季札則後世殺父繼踵矣獨孤及作季
札論云云者豈知季札之所存也吁及徒知廢先君之
命非孝滅其國不仁獨不知奉先君以為孝孝之末也
全一國以為仁仁之小矣與其奉先君已没之命孰若
存先王大中之教與其全一國將墜之緒孰若救萬世
簒弑之禍嗚呼季札之意逺哉及豈知之也故孔子稱
伯夷叔齊曰古之賢人也謂季札曰吳之習禮者也
　　　伊吕論
人稱之曰伊吕以其道相近心相合功相同也余以為
伊吕之功則同其道與心則有異者其君無道其國將
必亡於畎畝之中不以其君無道而遂忘其君不以其
國將必亡而遂棄其國五往就之見其君進其説欲其
君之克念兾其國之不亡使禹不泯祀者伊尹之心也其君無
道其國將必亡遂棄其國不往就之見其君進其説晏
安坐於磻溪之中忍其君不道俟其國將亡者吕望之
心也然伊尹卒不得見聽桀卒不能知善夏卒不能復
存終歸於湯而放桀滅夏先就其君而君不從不忍其
民之塗炭然後歸湯得君子去就之道矣向若桀能納
伊尹之謀克念作聖夏之祀未殄矣望之心曷嘗及於
此乎君暴虐於上民塗炭於下國之祀日且墜矣不一
起往説其君救其民存其國祀直以歸於文王佐武伐
紂滅商不一就見其君進其説安知其君之不受其説
之不行直棄絶之望之心不如伊尹之心望之道不若
伊尹之道萬分之一紂有悔亂改過之心以望為太公
黜其惡政而從於善湯之社未遷矣惜乎望之不一往
也
　　　憂勤非損壽論
文王世子鄭康成注曰文王以憂勤損壽武王以安樂
延年余謂憂勤所以延年非損壽也安樂所以損壽非
延年也若曰憂勤損壽則自堯舜禹湯皆憂且勤四凶
在朝丹朱不肖堯不憂乎親睦九族平章百姓欽若昊
天歴象日月星辰分命羲和平秩四時堯不勤乎堯壽
一百二十嵗矣父頑母嚚象傲舜不憂乎耕於歴山陶
於河濱漁於雷澤慎徽五典時叙百揆考七政類上帝
禋六宗廵四嶽舜不勤乎舜壽一百有一十嵗矣洪水
九年父鯀殛死禹不憂乎乗四載隨山刋木櫛風沐雨
勞身焦思啟呱呱而泣過門不入禹不勤乎禹壽百嵗
夏桀敷虐萬方罹其荼毒湯不憂乎東征西夷怨南征
北狄怨自葛凡十一征而天下服既即位旱七年則剪
爪以為犧牲湯不勤乎湯壽百嵗周公作無逸亦曰中
宗髙宗祖甲不敢荒寧中宗享國七十有五年髙宗享
國五十有九年祖甲享國三十有三年自時厥後立王
生則逸不知稼穡之艱難不聞小人之勞惟耽樂之從
亦㒺或克壽或十年或七八年或五六年或四三年是
知憂勤延年安樂損壽明矣康成以為文王以憂勤損
夀且文王享年九十有七所不至禹湯者三嵗豈為損
夀乎又謂武王以安樂延年且武王繼父之事受天之
命順人之心與八百諸侯同伐紂以生萬民以啟天下
天下有一夫横行武王則羞為安樂乎康成之妄也如
此夫憂勤天下者聖人之心安樂一身者匹夫之情也
心憂乎天下則驕奢淫佚邪亂非僻之志無自入也驕
奢淫佚邪亂非僻之志無自入則性情安而血氣盈性
情安血氣盈則夀命固矣樂在乎一身則驕奢淫佚邪
亂非僻之志有自入矣驕奢淫佚邪亂非僻之志入則
性情亂而血氣耗性情亂血氣耗則夀命夭矣嗚呼如
康成之言其害深矣後世人君以為安樂延年也則盤於
逰畋躭於逸樂湎於酒淫於色連宵奏鐘鼓日宴不視
朝曰安樂可以延年以為憂勤損夀也則怠於庶政弛
於萬幾天下將亂而不之憂生民甚苦而不之顧朝廷
隳壊而不之省宗社覆亡而不之慮曰憂勤懼其損夀
東漢而下至於魏晉梁隋唐五代其人君皆躭於逸樂
荒於酒色敗德失度傾國喪家夀命不長享國不永者
康成之罪也康成之言其害深矣
　　　牛僧孺論
唐文宗皇帝既承父兄奢弊之餘而踐阼孜孜政道有
意貞觀開元之治一日延英對宰相曰天下何由太平
卿等有意如此乎宰相僧孺對曰臣等待罪輔弼無能
康濟然臣思太平亦無象今四夷不至交侵百姓不至
流散上無淫虐下無怨讟私室無强家公議無壅滯雖
未及至理亦謂小康陛下若别求太平非臣等所及退
至中書謂同列曰吾輩為宰相天子責成如是安可久
處茲地乎旬日間三上章請退悖哉僧孺之不忠也伊
尹恥致其君不及堯舜魏文公願為臯䕫夫湯與太宗
又豈本有堯舜之資伊尹魏文公致之遂如堯舜焉吾
觀文宗夙夜勤治身履恭儉英智聰睿有聖人之資僧
孺若以堯舜之道輔之必為堯舜矣若以帝王之道語
之必能行帝王之道矣凡人臣以道事君竭已之才以
致於君惟恐君不能行盡已之道竭已之才以致於君
君不能行猶晝夜孜孜夙夜勉勉左輔右弼庶㡬行之
僧孺何嘗以堯舜之道語其君文宗何嘗有聞道而不
能行者而僧孺遽止僧孺不忠也且君可以為開元之
君也則以開元之政啟之君既能為開元之政也則以
貞觀之政啓之君既能為貞觀之政也則以三王之政
啓之君既能為三王之政也則以五帝之道啓之君既
能行五帝之道也則以三皇之道啓之然後致其君卓
然在於羲軒之上躋其民沛然納乎仁夀之域此不為
盛乎直指大和之間謂之太平可嗟矣夫唐自天寳以
後藩臣倔强不順中官驕悖撓權至文宗承穆宗敬宗
之後履長慶寳厯之亂四海奢弊彛倫攸斁萬㡬隳曠
庶政不緝當是時中官王守澄用事僉人得進幽州軍
亂方逐其帥成都失守復陷於蠻而又姦黨横行申錫
遭構興元兵亂李濟被害疾疫相仍民罹夭殤水旱仍
臻年嵗凶歉而僧孺謂四夷不至交侵百姓不至流散
上無淫虐下無怨讟私室無強家公議無壅滯不亦面
欺其君乎復且怨君責成於已輒旬日三上章求退其
悖亦甚矣大臣之禮固如是乎噫其後鄭注干政李訓
亂國邪謀得行狂狡並進大和之治不及貞觀開元之
太平過在僧孺也惜乎文宗有君而無臣矣悲夫
　　　周公論
或問曰周公相成王制禮作樂一飯三吐哺一沐三握
髪起以待士何汲汲也如此沐與飯且不暇舜相堯禹
相舜益相禹伊尹相湯傅説相髙宗皆不如周公之勤
且勞也豈周公之德不及舜禹益伊尹傅説乎曰周公
不得不然也堯聖人也舜聖人也髙宗聖人也舜禹伊
尹傅説勤且勞復何為哉周公則不得不然也成王孺
子也方在襁褓之中知成王果聖人耶且后稷公劉古
公王季文王武王積千餘年以得天下武王死成王幼
弱武王以后稷公劉古公王季文王之天下及成王以
託周公周公受武王之託負天下之重茍成王不似墜
覆其業則是后稷公劉古公王季文王武王之天下周
公失之也周公豈得不勤且勞乎又何暇乎沐且飯也
周公之不如舜禹益與伊尹傅説所相君所逢時異也
孰謂周公之德不及耶噫予觀周公相成王之心至矣
成王嘗刻桐葉以為珪戱言遂以國封唐叔周公相成
王之心也至矣成王為戱言以國封人成王復敢戯乎
戯且不敢敢荒寧乎敢逸豫乎敢侮敖乎敢惑亂不道
乎敢驕淫無禮乎周公相成王之心也至矣唐栁宗元
以為唐叔小弱弟不當封周公成其不中之戯以地與
人以小弱弟為之主其得為聖乎不達周公之心也已
　　　王爵論
古者聖人之立制也爵禄有差衣服有章車旗有數宫
室有度上不可以偪下下不可以擬上所以防夫僣奪
而塞貪亂也三代天子稱王已夏曰禹王商曰湯王周
曰武王成王康王西伯猶追諡為文王三代諸侯無稱
王者崇親勲强根本莫大於周公也太公也皆不封王
晉鄭曹衛陳蔡七十餘國其爵公侯伯子男而已亦無
稱王者周衰諸侯驕侈吳與楚始僣而稱王然為聖人
夷之稱曰人稱曰子亦不稱為王周益下削諸侯皆自
稱為王斯蓋衰微之世臣强君弱竊號為王也漢興襲
亡秦之弊喪三代之制髙祖初王而自稱曰皇帝功臣
子弟或封為王故有齊王有吳王有楚王有韓王有梁
王有荆王有代王有燕王有淮南王有膠東王有膠西
王有濟南王有菑川王有衡山王皆稱王者之號行王
者之禮衣服制度非典宫室竊擬於王於是僣奪之心
生而貪亂之志萌故吳楚七國連兵稱反韓彭盧相繼
叛亂大者族小者誅功臣子弟罕有全者由亡古之制
也由上誘之為亂也孔子曰必也正名乎名者爵也器
者車服也惟名與器不可假人小人乗王者之號易曰
負且乘致冦至後世宗室相殺伐諸侯爭亂不能勝止
可哀也
　　　隂德論
夫天辟乎上地辟乎下君辟乎中天地人異位而同治
也天地之治曰禍福君之治曰刑賞其出一也皆隨其
善惡而散布之善斯賞惡斯刑是謂順天地天地順而
風雨和百榖嘉惡斯賞善斯刑是謂逆天地天地逆而
隂陽乖四時悖三才之道不相離其應如影響禍福刑
賞豈異出乎夫人不達天地君之治昧禍福刑賞之所
出行君威命執君刑柄發號布令代君誅賞而硜硜焉
守小慈蹈小仁不肯去一姦人刑一有罪皆曰存隂德
其大㫖謂不殺一人不傷一物則天地神明之所福也
茍不以已之喜怒殺傷雖多天地神明福之矣茍不以
天下之喜怒而害一人損一物天地神明固禍之矣且
天地能覆載而不能明示禍福於人樹之以君假其刑
賞以明善惡人君能刑賞而不能親行黜陟於下任之
以臣假其威權以進退貪良良者進之君賞之也天福
之也奚其德哉貪者退之君刑之也天禍之也奚其仇
哉以進退於人謂德仇在已乎欺天而無君也州方千
里牧非其人千里受弊邑方百里宰非其人百里受弊
使一牧一宰有罪而罹其誅孰多千里百里無其辜而
受其弊是仁一牧宰而不仁於千里百里也暴我鰥寡虐我
惸獨天地君所欲除而存之違天地君也違天地君而
曰存隂德禍斯及矣白額虎暴而害物周處殺之而獲
福兩頭蛇見而人死叔敖斬之而得報尸而官塗而民
其害豈特白額虎兩頭蛇之比也而能除之隂德隆隆
而無窮矣
　　　水旱責三公論
漢以水旱責三公後世論者兩出一以為三公燮理隂
陽之官也責是一以為水旱繫乎君不當責三公予謂
二者皆有偏也責三公則君怠責君則相怠夫君者天
下之治無不統主其大者天地隂陽也在堯則曰欽若
昊天厯象日月星辰在舜則曰璇璣玉衡以齊七政人
君統治天地隂陽者也三公佐人君以燮理天地隂陽
之道與政通政道序則隂陽之道序政道忒則隂陽之
道忒天地隂陽序而風雨時天地隂陽忒而風雨不時
若然三公與君同體也政道得風雨時君三公同享其
利政道失風雨差君三公同當其責以水旱責三公不
專於三公也天譴於君君惟當惕懼脩德改行厲善以
答天譴君責三公則有罷免者若水旱君則罪已三公
則免官不能逃其責也彼責專三公三公佐君以燮理
天地隂陽者也佐者且得罪君可坐視灾譴晏然安樂
曰彼三公之責也吾何與焉是引君於荒且怠矣彼責
專於君三公佐君燮理天地隂陽者也君則惕懼不敢
安寧三公乃申申廟堂飽食宴坐曰彼君之責也我何
與焉是接臣於驕且慢矣荒與怠政疵癘也驕與慢國
殃灾也若是水旱君則罪已三公則免予之説長
　
　
　
　
　
　
　
　
　
　
　
　
　
　徂徠集巻十一
欽定四庫全書
　徂徠集巻十二　　　　　　宋　石介　撰
　　書
　　　上范中丞書
五月九日鄆州觀察推官將仕郎試秘書省校書郎石
介聞新除中執法乗疾置趣歸闕且過於鄆走遣僕夫
持書數幅見長旄大斾至則以書跪於馬前而宣其書
中言曰今天子命河陽舊相李公入平章中書事命青
州牧天章閣待制范公為御史中丞四海之望洽矣三
靈之心協矣人主聰明一朝獨運於萬幾之上沖然發
乎宸慮既已於四月十七日天子憲法行革近朝敝政
七條事又於二十一日罷八御藥官思掃除頽風一新
庶政乾坤上下日月寰海莫不清潤乃躬引忠鯁亮直
恢閎博達之士一立於巖廊以和天下之政令一領於
中司以持天下之紀綱夫巖廊之上政令所出政令一
不善則天下無政令矣中司之任紀綱所在紀綱一不
正則天下無紀綱矣内外官府百餘局惟中書憲臺為
天子腹心耳目為朝廷總領為天下都㑹國家官人千
數貟宰相中丞執天子憲法行天子誥命布天子教化
故天子特重其任周禮有太宰小宰太宰則今之宰相
也小宰則今之中丞也居黄扉青𤨏坐而論道絳服白
簡㑹常專席蓋以嚴其地也尊其人也示臣寮不得而
並也衆人不得而為也惟主上英智神武睿略雄㫁能
内修其徳外取賢傑以自輔相惟相國耆德宿望忠誠
正氣能耐久不變終升大輔惟中丞大節直道危言敢
諫能守正不撓自結明主簡在帝心符於物望人神上
下胥相協慶窮天之垠合億萬口并億萬心如一心如
一口無一人異辭者初成命出士走諸朝吏走諸府商
走諸市農夫走諸野皓白之老三尺之童鼓舞歡欣騰
躍道路曰天地久不序隂陽久不和風雨久不時寒暑
久不節其待吾天子吾相國吾中丞而調乎淫靡蠧人
文佛老害正教興作奪農時土木耗民財其待吾天子
吾相國吾中丞而救乎刺史多輕授縣令多非人良直
多泥埋奸贓多旌擢其待吾天子吾相國吾中丞而闢
乎中貴人黨盛千餘年口含天憲手握王爵出入内外
權傾四海天子之命不出於軒墀之上而出於房闥天
下之政不出於廊廟之間而在於閹寺其待吾天子吾
相國吾中丞而禁乎嵗旱久不雨螟蟲久為災天下民
阻饑而且將死其待吾天子吾相國吾中丞而食乎鰥
寡惸獨不能自養者怯懦困窮不能自存者聞之曰我
其為吾天子吾相國吾中丞所生乎窮海之隅荒山之
徼覆盆之下日月有不照臨者聞之曰我其為吾天子
吾相國吾中丞所提乎天子之明之聖擬於堯舜侔於
禹湯過於文武相國中丞之功之德格於皇天被於四
海暨於草木蟲魚故能感於人心懐於民情壯偉哉以
相國中丞同德協心左右成聖天子天下太平可延頸
翹首而待也唐太宗得房魏明皇得姚宋故李唐十八
世三百年獨貞觀開元為太平以我聖天子亦唐太宗
明皇也以相國中丞亦太宗之房魏明皇之姚宋也豈
知明道不為貞觀開元乎閣下無曰吾位為中丞致太
平宰相之事閣下雖則中丞天子之任閣下也以宰相
天下之待閣下也其以中丞行宰相之事乎况天子注意
天下屬心踐登公槐正位巖廟在旦暮矣惟相國中丞
為天子為天下致太平焉且夫聖人乗運運乗氣天地
間有正氣有邪氣聖人生乗天地正氣則為真運氣正
天地萬物無不正者矣故其君為明君臣為賢臣民為良
民百物無札瘥夭殤隂陽順序風雨時降昆蟲草木各
遂其生植不有變怪蓋至正之氣行於天地間東西南
北中央上下無容髮隙妖孽惑邪之氣無自入矣自毛
髮之隙容邪氣干之正不純一矣故運氣正必有聖人
乗之而王聖人必有賢人起焉而輔黄帝之六相唐堯
之舜禹有虞之十六相湯之伊尹仲虺髙宗之傅説文
王之太公閎夭成王之周公召公漢祖之蕭曹光武之
耿鄧唐太宗之房魏明皇之姚宋憲宗之裴度皆應期
運而生也易曰同聲相應同氣相求水流濕火就燥雲
從龍風從虎聖人作而萬物覩言各從其類今天子乗
正氣而王今相國今中丞逢真運而生聖賢符合千載
旦暮在此時也惟相國不以十三四年間取華塗顯仕
充其素量直以得真主逢真運如舜禹十六相佐唐虞
伊尹傅説之佐湯髙宗太公閎夭周公召公之佐文武
成王房魏姚宋裴度之佐太宗明皇憲宗俾我聖天子
六五帝而四三王太平之基丕丕與髙天厚地而比崇永
三靈之心四海之望也文中子曰君子之於帝制并心
一氣而得也傾耳而聽拭目而視太康之始書同文車
同軌君子曰帝制可作矣而不克振太熈之後而君子
息心焉今區域混一文軫遐暨聖天子春秋鼎盛盛德
日新天下傾耳拭目日以待堯舜之治斯亦帝制可作
之時也相國中丞當竭王佐之才罄忠臣之節以副人
主急太平之意符天下傾耳拭目之望無如太康之際
帝制遂不克振使天下君子息心耳介生二十九年在
貧賤寒餒中胸臆鬱不得舒散一旦見聖人龍行雷動
於六合之上賢臣躍起雲㑹耳目如豁聾瞽心意如祛積
滯踴躍奮悚不能制其喜以筆墨寫胸中事布之於旌
麾下擯焉納焉惟命不宣介頓首
　　　上郭殿院書
百拜獻書於殿院執事天聖末太后出閨闥坐軒墀上
手握天下柄恩威刑賞自已出宰相百官重足屏息不
敢動充貟備位而已恩厚宗屬禄賞過差惟器與名假
於厮役非勲非德濁亂品流宰相不能復持其綱紀輒
以太祖太宗真宗三世之成憲弛之憲臺四御史舉其
職曰天下綱紀既不在宰相堂則當在吾府宰相既弛
之吾屬又不能持之賞罰其誰明名器其誰正天下其
誰屬朝廷其誰倚我太祖太宗真宗之垂法遂隳矣乃
削牘公車請於上前言直意切觸龍逆鱗宫中赫然震
怒廹責逐出以暴露其過天下想望四御史風采頌歎
四御史聲烈而歌舞之曰以直道進復以直道退得所
退矣今年四月一日皇帝始親决萬機革故鼎新萬物
皆覩乾行雷動六合聲聞既已革近朝弊政七條事又
罷八御藥官思與天下潔濯洗然清明端正治本建隆
皇極以河陽舊相李公先朝元老四海具瞻乃召歸中
書執政事又以青州牧天章閣范公忠亮骨鯁本朝名
臣乃引入御史府為中丞以河北轉運使李公剛簡直
烈周行正人乃延登御史府知雜以陳州同判范仲淹
敢言極諌縉紳端士乃擢在諌署為諍臣又還四御史
以起廢滯以旌良直太平之政赫然以新三王之風延
頸可待天下復想望四御史風采歎頌四御史聲烈而
歌舞之曰以直道退復以直道進得所進矣惟四御史
天資忠直魁閎偉傑之氣應時運而生當太后朝能烈
烈持綱紀為國家盡死節擯斥千里外頓挫摧辱㡬至
死而曾不避信忠誠亮節貫白日矣今人主聰明神聖
英威睿武增諌貟廣言路黜僉人用壯士任人不疑聽
納如流諫者不懼言者無罪傳曰邦有道則危言危行
御史今得其時也朝廷復有遺有闕待他人補之乎待
他人拾之乎補之不盡其責他人乎盡在於御史矣夫
百錬不耗良金也千里不跌良驥也夷險不改其操窮
達不易其行真賢人也詩曰靡不有初鮮克有終唐相
元微之初拜左拾遺即日獻教本書數月間上封事六
七授監察御史劾奏東帥違詔過賦數百萬又奏塗山
甫等八十餘家寃事東諸侯不奉法東御史府不治事
命分臺董之時有河南尹房式坐罪稙舉劾之監軍使
死其柩乗傳入郵郵吏不敢詰内園擅械繫人踰年臺
府不得知飛龍使匿趙氏亡命奴為養子主不敢言浙
右帥封杖杖安吉令至死子不敢訴稹或奏或劾或移
皆舉正之聲名揭然聳動内外風望凛凜天下延想既
為權臣所擠黜江陵徙通判移越州凡八九年復歸朝
忠骨轥為佞氣正色揉為䛕容乃變節從權附勢以媒
身事雖得進用始齷齪自保卒不能復見嘉謨立竒節
以禆國家君子鄙之史臣譏之萬世之下為後人賤其
得㡬何其失㡬何御史其初既蹈元之躅其終無躡元
之迹君子曰不欺闇室又曰十目所視十手所指今天
下傾耳拭目以觀御史之舉朝廷之上一言出一善布
天下聞之天下見之一言失一善廢天下伺之天下窺
之其欺豈特闇室也其視其指豈特十目十手也惟御
史能有其初能有其終社稷幸甚四海幸甚不宣介頓
首
　　　上趙先生書
謹上書先生足下介間居嘗讀唐文粹及昌黎集觀其
述作炳然有三代兩漢遺風殊不類今之文曰詩賦者
曰碑頌者曰銘賛者或序記或書箴必本於教化仁義
根於禮樂刑政而後為之辭大者驅引帝王之道施於
國家及於人民以佐神靈以浸蟲魚次者正百度叙百
官和隂陽平四時以舒暢元化緝安四方今之為文其
主者不過句讀妍巧對偶的當而已極美者不過事實
繁多聲律調諧而已彫鎪篆刻傷其本浮華縁飾喪其
真於教化仁義禮樂刑政則缺然無髣髴者易曰文明
以正觀乎人文化成天下春秋傳曰經緯天地曰文堯
則曰欽明文思禹則曰文命敷於四海周則曰郁郁乎
文哉漢則曰文章爾雅訓辭深厚今之文何其衰乎去
唐百餘年其間文人計以千數而斯文寂寥缺壊久而
不振者非今之人盡不賢於唐之人盡不能為唐之文
也蓋其弊由於朝廷敦好時俗習尚漬染積漸非一朝
一夕也不有大賢奮袂於其間崛然而起將無革者乎
唐之初承陳隋剥亂之後餘人薄俗尚染齊梁流風文
體卑弱氣質叢脞猶未足以鼓舞萬物聲明六合逮章
武皇帝負羲軒之姿懐唐虞之材卓然起立於軒墀之
上武功戰定四海内政刮疵剔瑕乾清坤寧以文德化
成天下驚潛燭幽雷動日烜韓吏部愈應期㑹而生學
獨去常俗直以古道在已乃以空桑雲和數百年希濶
冺滅已亡之曲獨唱於萬千人間衆人耳慣所聽唯鄭
衛惉懘之聲忽然聞其太古之上無為之世雅頌正始
之音恍惚茫昧如喪聰如失明有駭而亟走者有陋而
竊笑者有怒而大罵者叢聚嘲噪萬口應答聲無窮休
愛而喜前而聽隨而和者唯栁宗元皇甫湜李翺李觀
李漢孟郊張籍元稹白樂天輩數十子而已吏部志復
古道奮不顧死雖擯斥摧毁日百千端曾不少改所守
數十子亦皆協賛附㑹能窮精畢力効吏部之所為故
以一吏部數十子力能勝萬百千人之衆能起三數百
年之弊唐之文章所以坦然明白揭如日月渾渾灝灝
浸如江海同於三代駕於兩漢者吏部與數十子之力
也今天子繼明守成道德髙厚功業巍然直與唐並今
卿士大夫垂紳曵組森森布列行義超然直與唐比獨
斯文邈乎不可視於唐居上者㸃畫語言組織章句如
彼畫工不知繪事後素以為質但誇其藻火之明丹漆
之多如彼追師不知良玉不琢以為美但誇其雕刻之
工文理之縟載毫囊筆窮山刋木模刻其文字布於天
下以為後進式後進耳所習聞聲名赫奕位望顯盛
者惟是不知前人有孟軻揚雄董仲舒司馬相如賈誼
韓吏部栁宗元之才之雄也目所常見制作淫麗文辭
侈靡者唯是不知前世有三代兩漢鉅唐之文之懿也
父訓其子兄教其弟童而朱研其口長而組繡於手天
下靡然向風寖以成俗吁無變之者有以待先生也如
唐之弊變之待吏部也繼唐之文章紹吏部之至雄先
生無與讓先生識與天地相際接學臻古今藴奥名節
德範人倫師表所謂有臯䕫之才伊吕之志周公之道
軻雄之文施之於一國之間和風仁聲油然其洽矣施
之於廊廟之上皇猷帝功卓然其成矣而命與才戾四
十始登一第仕纔得上農夫之祿料不能得居廟堂之
上調燮元化訏謨百度堯舜其君仁夀其民也天豈虛
生先生於世哉傳曰五百年一賢人生孔子至孟子孟
子至揚子揚子至文中子文中子至吏部吏部至先生
其騐與孔子孟子揚子文中子吏部皆不虛生也有厥
德於億萬世迄於今而道益明也名不朽也今淫文害
雅世教隳壊扶傾持危當在有道先生豈得不危乎仲
尼冇云吾欲託之空言不如見之行事深切著明也先
生如果欲有為則請先生為吏部介願率士建中之徒
為李翺李觀先生唱於前介等和於後先生擊其左介
等攻其右先生掎之介等角之又豈知不能勝茲萬百
千人之衆革茲百數十年之弊使有宋之文赫然為盛
與大漢相視鉅唐同風哉語曰當仁不讓於師孔子不
曰天之未喪斯文也孟子不曰我欲正人心息邪説距
詖行放淫辭以承三聖揚子不曰後之塞路者有矣竊
自比於孟子文中子不曰千載之下有紹宣尼之業者
吾不得而讓也吏部不曰釋老之害過於楊墨吾欲全
之於已壊之後使其道由愈而粗傳蓋知其道在已不
得而讓也今也道實在於先生先生豈得讓乎介竊痛
斯文衰道不充力不足不能救世有賢儒君子天下所
屬意豈特區區小子竊有望乎左右先生留意焉
　　　上杜副樞書
九月十二日奉髙大夫遣人叩山扉疾叫稱賀曰京兆
尹杜公拜樞宻副使凡在海㝢之内魚蝦之細草木之
微猶且慰喜吾曹衣冠之流視魚蝦草木為靈號有知
識宜知杜公之賢能才美天子聰明神聖知人不疑擢
在樞輔將以富夀生人萬世鴻業敢不賀介既聞驚起
盥潄具冠帶頓首西望拜曰吾聖天子睿武濬哲在黄
帝堯舜禹湯之上能自得賢人而任之宜祿宜夀宜有
天下萬千年我公魁礧骨鯁純忠大節有䕫龍周召之
姿能自得明主而佐之宜康寧宜福祉宜翊輔聖天子
萬千年君堯臣䕫千載同時既西鄉又再拜賀曰公昔
為御史中丞以去咎應不在已悵然有恨色公今職筦
樞機位亞台宰可以舉賢矣可以去不肖矣天下之賢
者進矣不肖者退矣又公與曹諫議(脩古/)鞠天章(詠/)劉
待制(隨/)李龍閣(絃/)孔給事(道輔/)為友且同道自曹而下
五人皆足不得踏兩府門下而死雖履歴清塗踐更劇
任嘉謨嘉猷匪躬之節稱於君子書於國史尚未得罄
輸其忠而大行其道齎志以沒地銜恨於九原不獨五
人者以為恨朝廷天下亦為五人痛之痛五人者道不
大行也痛天下之人被福澤之淺也惟公康寧福夀優
游大僚得志於兩府是五人之道盡行於公矣伸五人
之志釋五人之恨矣不獨朝廷天下受公福澤五人實
歡舒快喜於泉下矣二者又重為公之賀也雖然難逢
者時難得者位道至難也可以學之而至時與位非力
能至也古聖賢急行道逢其時得其位不待終日而誅者
懼時之亟去而位之亟失也故孔子為魯司冦七日而
誅少正夘其不待八日九日而誅者安知八日不遭逐
而九日不失位也此聖人行道之心至矣得一司寇區
區諸侯之國且舉大惡而誅之噫司寇小官也諸侯列
國也位輕國小不足以行道道行不出千里今公為天
子柄輔親在宥宻位足以行道道行及於天下被於萬
物非小也公於此時宜副天子注任之意酬昔日中丞
之心舒曹孔五人之恨舉孔子七日誅少正夘之事則
外不尸君寵内不孤已志近無憾亡友逺不負孔子介
不任拳拳之心介再拜
　　　上張兵部書
介嘗讀易至序卦曰剥者剥也物不可以終盡故受之
以復今斯文也剥且三百年矣剥之將盡其終必有復何
者堯舜禹之道剥於癸天授之湯堯舜禹之道復湯之
道剥於辛天授之文武周公湯之道復文武周公之
道剥於幽厲天授之孔子文武周公之道復孔子之道
始剥於楊墨中剥於莊韓又剥於秦莽又剥於晉宗隋
梁陳五代終剥於佛老天授之孟軻荀卿揚雄王通韓
愈孔子之道復今斯文也剥已極矣而不復天豈遂喪
斯文哉斯文喪則堯舜禹湯周公孔子之道不可見矣
嗟夫小子不肖然每至於斯未嘗不流涕横席終夜不
寢也顧已無孟軻荀卿揚雄文中子吏部之力不能亟
復斯文其心亦不敢須㬰忘此惟執事憐之不宣介頓
首
　
　
　
　
　
　
　
　
　
　
　
　
　
　
　
　徂徠集巻十二
欽定四庫全書
　徂徠集巻十三　　　　　　　宋　石介　撰
　　書
　　　上蔡副樞書
夫聖賢不徒生也四凶在朝堯德不明舜起佐堯流共
工於幽州竄三苗於三危放驩兠於崇山殛鯀於羽山
洪水方割下民其咨禹乗四載隨山刋木决九川距四
海成王幼周公踐阼制禮作樂世衰道微邪説暴行有
作王道失叙禮壊樂崩三綱將絶彛倫攸斁夫子作春
秋明易象刪詩書定禮樂祖述堯舜憲章文武楊墨塞
路儒㡬病矣孟子作十四篇而闢之新莽簒漢道斯潛
矣揚雄作凖易五萬言法言十三章而彰之晉宋齊梁
陳並時而亡王綱毁矣人倫棄矣文中子續經以存之
釋老之害甚於楊墨悖亂聖教蠧損中國吏部獨力以
排之故四凶去堯德明洪水息蒸民粒禮樂作周太平
六經就堯舜禹湯文武周公之道存楊墨闢孔教行法
言脩莽惡顯續經成王綱舉釋老微中國乂是知時有
弊則聖賢生聖賢生皆救時之弊也唐季之荒頓五代
之欃槍太祖一戎而夷之錢塘之不朝并州之未貢太
宗傳檄而賓之真宗脩其制度明其法律章其物采和
其政令正其禮樂通其教化陛下嗣興制度既修矣法
律既明矣物采既章矣政令既和矣禮樂既正矣教化
既通矣然則時無弊乎曰何得而無之今之時弊在文
矣夫有天地故有文天尊地卑乾坤定矣卑髙以陳貴
賤位矣動靜有常剛柔㫁矣方以類聚物以羣分吉㐫
生矣在天成象在地成形變化見矣文之所由生也天
垂象見吉㐫聖人象之河出圗洛出書聖人則之文之
所由見也觀乎天文以察時變觀乎人文以化成天下
文之所由成也三皇之書言大道也謂之三墳五帝之
書言常道也謂之五典文之所由迹也四始六義存乎
詩典謨誥誓存乎書安上治民存乎禮移風易俗存乎
樂窮理盡性存乎易懲惡勸善存乎春秋文之所由著
也文之時義大矣哉故春秋傳曰經緯天地曰文易曰
文明剛健語曰逺人不服則脩文德以來之三王之政
曰救質莫若文堯之德曰煥乎其有文章舜則曰濬哲
文明禹則曰文命敷於四海周則曰郁郁乎文哉漢則
曰與三代同風故兩儀文之體也三綱文之象也五常
文之質也九疇文之數也道德文之本也禮樂文之飾
也孝悌文之美也功業文之容也教化文之明也刑政
文之綱也號令文之聲也聖人職文者也君子章之庶
人由之具兩儀之體布三綱之象全五常之質叙九疇
之數道德以本之禮樂以飾之孝悌以美之功業以容
之教化以明之刑政以綱之號令以聲之燦然其君臣
之道也昭然其父子之義也和然其夫婦之順也尊卑
有法上下有紀貴賤不亂内外不瀆風俗歸厚人倫既
正而王道成矣今夫文者以風雷為之體花木為之象
也辭華為之質韻句為之數聲律為之本雕鎪為之飾
組繡為之美浮淺為之容華丹為之明對偶為之綱鄭
衛為之聲浮薄相扇風流忘返遺兩儀三綱五常九疇
而為之文也棄禮樂孝悌功業教化刑政號令而為之
文也聖人職之君子章之庶人由之君臣何由明父子
何由親夫婦何由順尊卑何由紀貴賤何由叙内外何
由别而化日以薄風日以淫俗日以僻此其為今之時
弊也時有弊必有聖賢生而救之者豈非吾明君與吾
賢弼哉主上天資英威乃神乃聖剛健中正有乾之元
德聰明睿智有古之神武恭居淵黙則人不見其機龍
興神悚則天下知其變如藝祖之武如神宗之英如真
宗之仁信乎明君也閣下射䇿冠天下士斯文未喪蔚
為宗工人其代之承帝理物夙夜宥宻彌綸天地之化
惟時惟㡬則成天地之道如䕫益如稷契信乎賢弼也
以明君賢弼相與救乎斯文之弊易如反掌矣然而斯
文重器也舉之者在乎衆力斯文大弊也革之者必爭
逾時也天下有志憤斯文之弊力求斯文之本其身履
道心守正閣下豈不欲引之使施力焉竊見鄆州鄉貢
進士士建中其人孜孜於此者二十年矣其道則周公
孔子之道也其文則栁仲塗張晦之之文其行則古君
子之行也仲塗沒晦之死加之公踈繼往子望亦逝斯
文其無歸矣建中獨能得之建中一布衣耳貧且賤栖
栖鄉閭間父母㫖甘不繼豈能振起哉上有明君倡之
賢弼和之使建中承㫖接響得施之天下匪朝伊夕聲
光盈於宇宙矣文不正弊不革未之有也斯百數十年
之弊彫刓元化之文物傷亂風教莫斯之甚閣下一日
能救之則閣下之功與舜禹周公孔孟揚雄文中子吏
部並美閣下幸留意焉噫建中其天下賢乎豈止於文
而已其器識備而材用定智謀周而宇範逺施之於事
王佐材也識時運知進退審出處明顯晦言必信行必
果喜過服義閑邪存誠其近古之中庸者乎安貧守節
非其義一介不取於人非其人未嘗與之往還㢘介清
慎不屈權貴不畏强禦今如舉孝㢘建中其首當之介
嘗與之逰入齋中竊得其文十篇皆化成之文也若夫
言帝王之道則有道論明性命之理稱仁德之貞則有
夀顔論根善惡之本窮慶殃之自則有善惡必有餘論大
聖人之言辨法者之誤則有畏聖人言論舉五常之本
究禍福之謂則有原福上下篇明鬼神之理存教化之
大則有原鬼篇守正背邪遺近趨逺則有随時解達聖
人之時廣夫子之道則有夫子得時辨擇賢養善察姦
除惡則有莠辨今皆獻之此其小者也未得其一二建
中在京師可令盡寫㸔則見其人矣亦知介不妄也昨
本州李屯田若䝉曾狀其實聞上乞特召試策今聞依
例禮部就試萬一失其人是失天下之賢也亦可為國
家惜之伏惟閣下時畱意焉介官州縣也身卑賤也名
微且昧也建中至單薄也至渺小也閣下至貴重也至
顯崇也以州縣卑且賤微且昧之人薦至單薄至渺小
於至貴重至顯崇不亦僣乎蓋知建中之深今走天下
求知建中者惟閣下矣捨閣下則建中無歸矣故不敢
逃僣越之罪直冐大賢以聞干瀆鈞嚴(云云/)不宣介再
拜
　　　上孔中丞書
夫子之道不行於當年傳於其家直四十餘世以俟子
孫如此其逺也夫子沒後世有子思焉安國焉穎達焉
止於發揚其言而已有漢相光唐相緯雖得位亦不能
盡行其道夫子之道其肯鬱然蟠伏於其家乃躍起奮
出散漫於天下天下人皆可以得之漢髙祖唐太宗能
得之於上以之有天下三百年孟軻揚雄文中子韓愈
能得之於下以之有其名於億萬世惟孔氏子孫無有
得之者俟四十餘世近二千年閣下乃得之今夫子之
道不專在於天下在於閣下也閣下又且赫然有聲烈
於天下復得位於朝見用於天子閣下既能得夫子之
道其將以夫子之道事於聖君施於天下俾國家為二
帝為三王為兩漢為鉅唐矣夫子之志曰吾志在春秋
天子之事也世衰道微邪説暴行有作臣弑其君者有
之子弑其父者有之夫子懼之而又時無君已無位不
能誅不能正乃作春秋焉所以正王綱舉王法故春秋
成亂臣賊子懼為司冦則七日而誅少正夘於兩觀之
下攝相事則齊終不敢窺兵於魯當時之君則昏也當
時之位則攝也尚不及閣下得明君有大位爲中丞踰
月而未聞有舉焉閣下在朝廷尚有姦臣敢在位天下
蠧賊未悉除是夫子道猶未克盡舉夫夫子傳四十餘
世近二千年以俟閣下宜念之且天子之設御史府尊
其位崇其任不與他府並舊有大夫則中丞亞大夫而
領其屬今大夫闕則中丞其長也故中丞之任特重焉
中丞之責尤重焉君有佚豫失德悖亂亡道荒政咈諌
廢忠慢賢御史府得以諌責之相有依違順㫖蔽上㒺
下貪寵忘諫專威作福御史府得以糾繩之將有驕悍
不順恃武肆害玩兵棄戰暴刑毒民御史府得以舉劾
之君至尊也相與將至貴也且得諫責糾劾之餘可知
也御史府之尊嚴也如軒堦之下廟堂之上進退百官
行政教出號令明制度紀賞罰有不如法者御史得言
之御史府視中書樞密雖若卑中書樞密亦不敢與御
史府抗威爭禮而反畏悚而尊事之御史府之重其無
與比然須得如閣下者居之始貴矣易曰茍非其人道
不虛行禮曰人存則政舉閣下聖人之後又能得聖人
之道以方重剛正公忠清直烈烈在於朝為天子獻可
替否賛謀猷持綱紀天下想望其風采者十五年間簡
於清衷期將大用且歴試於外更觀其能連更三大藩
皆卓然有治聲聞於天宇浹於日下御史府中丞虛位
日班於紫宸殿下佩金煌煌行聲鏘鏘且有百數天子
弗録之乃南走三百里以驛召閣下直入其府登其位
來自階下獨决萬幾登崇俊良黜逐纎人革故鼎新百
度脩舉太平之望日月以隆然而天人之心猶欝然不
大舒釋者以閣下尚稽大任也至是天人之心始大舒
釋矣閣下自初及終皆以直道進詩曰靡不有初鮮克
有終介嘗聞朝大夫語曰有某官為某官時忠鯁直讜
謇謇敢言觸龍逆鱗不避誅死由是人主知之聲名藹
然聳動朝野不四五年取顯仕今為某官位彌髙身彌
貴祿厚惠渥私庭曳青綬者五六人門前炎炎可炙手
顧此勢力榮寵有所惜也如用物塞其耳如有葉蔽其
目如有鉗緘其口朝廷有闕政國家有遺事若不聞若
無覩而不復言則向之忠鯁讜直謇謇敢言乃沽名耳
其以為速進之媒乎噫士之積道德富仁義於厥身蓋
假於權位以布諸行事利於天下也豈有屑屑然謀夫
衣食者歟正色直已立於朝以行其道乃使天下有此
論庸無傷乎古今君子少小人多君子常不勝小人小
人不惟常勝君子而又不能容之惡直醜正嚚嚚實繁
幸而有一君子在於朝則百小人排之非鐡心石腸剛
正不折未有不從而靡者小人不容君子也如是而不
能死節以永終譽中途晩節稍有渝變宜其為小人之
所排也今有人位未顯身在下能堅正不顧其身敢直
言極諌犯天子顔色封章抗疏論天下利害羣小人必
叢立指㸃曰此人速進也沽虚名也非以行道也吁吾
徒不見容於小人也不取信於天下也固若是乎學周
公孔子之道不用則巻而懐之用之則肯已乎寔將施
及國家布於天下以左右吾君綏吾民矣羣小人排毁
不已無足怪也閣下亦當大警戒之勿使天下有所論
則君子幸甚天下幸甚不宣介再拜
　　　上范思逺書
介再拜以為古者天子能赫然建功烈垂基統揭於億
萬世下稱為聖明者未有不得賢傑以為相者也黄帝
之六相堯舜之八元八凱湯之伊尹髙宗之傅説周之
十亂漢之三傑唐太宗之房魏杜如晦明皇之姚宋憲
宗之裴度是也恭惟陛下神聖聰明天資英武深謀睿
㫁進退大臣挺然不疑雄才大畧裁决庶務皆自意出
資材豈下於前代數君哉自獨臨軒墀親總萬務圖任
元老詳定正人或在於朝或在於野有魁閎博達卓犖
英偉之士登崇其人㧞置左右以光輔萬世丕丕之業
故今相庭洎樞府數公與中丞皆不次進任居在宻近
又自河北召李為知雜自陳州取范為諫官復三命御
史位中外胥忭人神相歡皆以為得人海内耳目清明
復見堯舜之治實陛下能自得古天子取賢傑以為輔
相之道也天下欲不嘉享太平基緒欲不洪永不可得
也天子既能自得賢傑輔相則賢傑亦各宜援引天下
英俊咸臻於朝同德協力弼翼天子萬幾之務昌明國
家萬世之業中丞公能為之求之於朝不足乃復求於
野南京張方平閎俊竒穎有逸羣之材青州田直諒智
辯通敏有適時之用則俱薦之於帝顯用其人國家方
革故鼎新更脩百度宵衣旰食以急太平而能薦擢天
下英雄國家輔治宣化其道最大其功最盛中丞於是
有大勲於國家矣然而於京師南三百里㧞一竒又於
東二千二百里取一賢則為天下之賢無遺矣今於青
州之東六百里宋都之東五百里有一士建中其人能
通明經術不由注疏之説其心與聖人之心自㑹能自
誠而明不由鑚研而至其性與聖人之道自合故能言
天人之際性命之理隂陽之説鬼神之情其器識具而
才用足學術通而智畧明故能言帝皇王霸之道今古
治亂之由生而志道束髮嗜古學為文必本仁義凡浮
碎章句淫巧文字利誘勢逐寜就於死曾不肯為故能
存周公孔子孟軻揚雄文中子吏部之道信義忠孝乃
其天性中庸正直厥從氣稟精誠特達操履堅純不以
利動心不以窮失節若蒞大事凜然不可犯若操大義
毅然不可奪若得其人用於朝廷其道施於天下不能
及三王猶可兩漢此建中之長此建中之實介固敢謂天
下之賢也鄆州道倅屯田李貟外一見稱服謂之絶倫
李亦有引㧞天下英賢之心輔翼國家太平之道已於
今月一十九日狀其實奏上得特召試今聞乞令試䇿
慮朝廷不悉知願得中丞一言聞於相府俾遂其事建
中得用於朝得行其道國家幸甚天下幸甚建中昨晩
偕計西去得見足下觀其人始知介不妄也建中有秋
賦所投文十篇論一首上李屯田書一首九十二篇僅
數萬言今封去惟熟讀之從可知矣近復有新文三十
篇寫未竟西去必攜獻左右介酷愛建中文謂其與道
合以為自吏部崇儀來一人而已思逺以為如何古聖人
之道榛荆已久其不墜於地也所去㡬何建中能持之
思逺方大起之建中以此道訪人則恐天下無顧者思
逺獨宜留意焉天下淫文輩盛於時視吾徒嫉之如仇
幸與二三同志極力排斥之不使害於道建中若不勝
則吾徒果衰弱不振矣聖人之道其將如何思逺豈不
念之其奏草一通亦封去介賢思逺常以道千思逺知
之罪之在思逺
　　　上劉工部書
留守工部閣下介前日從公入學中公索觀佛氏畫像
以為佛與老氏與吾聖人為三教三教皆可尊也明日
從公政事㕔同公觀伏羲神農黄帝堯舜像公讚三皇二
帝之盛稱所謂佛者則伏羲也神農也黄帝也堯也舜
也介殊不曉公之㫖何為而為是言也當日不敢面責
公夫道之盛莫盛乎皇黄帝而上㡬千百君獨伏羲神農
黄帝為稱首德之崇莫崇乎帝少昊而下萬有餘祀獨
堯舜為聖人禹湯文武周公猶不及其號而為王後世
能躋二帝三皇之懿者真吾師乎夫禹湯文武周公猶
不能及而佛夷狄之人乃過禹湯文武周公與伏羲神
農黄帝堯舜等則是公欲引夷狄之人加於二帝三王
之上也欲引夷狄之道行於中國之内也夫自伏羲神
農黄帝堯舜禹湯文武周公孔子至於今天下一君也
中國一教也無他道也今謂吾聖人與佛為三教謂佛
與老伏羲神農黄帝堯舜俱為聖人斯不亦駭矣乎介
不曉公之㫖何為而為是言也前日公在學觀書於東序
謂非聖人之書不可留懼後生讀之惑且亂也公之心
可謂正矣噫非聖人書猶不可觀老與佛反可尊乎夫
佛之為患佛之悖道佛之壊亂佛之逆人理佛之亂中
國唐則有姚崇言之於前韓吏部言之於後本朝如
王黄州輩亦嘗極言之數賢言之人皆知數賢之言是
也茍數賢之言是則佛果不足尚公之知識固不下於
前數賢誠不識公何為而為是言也朝廷天下名公為正
人出一言作一事朝廷天下皆以為法言其何容易哉
伏惟重之不宣介頓首
　　　與楊侍講書
萬象森然紛錯觀諸天則見其序焉羣子之言蔓引淆
亂觀諸聖則見其宗焉夫書之典謨訓誥誓命詩之風
雅頌春秋之經易之卦爻彖象周公之典禮皆聖人之
書也聖人沒七十子散微言絶異端出羣子紛紛然以
白黒相諭是非相正學者不知所趨僕射孫公雖去聖
人千有餘年其人㳺聖人之途能得聖人之道如親授
之為聖朝儒宗文師承事三帝授經兩朝哲乂耆明冠
於百辟國朝聲明禮樂並於三代觀乎人文化成天下
公有助焉公沒天下士皇皇失其宗師六經之道羣子
之言無所取衷矣天不使斯文之不傳也故執事嘗親
炙於公且能傳公之道今執事日侍講崇政殿是又踐
公之職能傳公之道復公之職亦能紹公之休望聲烈
天下幸甚矣陳言以諷傳經以對開發聖德增光文猷
天下有望於侍講介材質不肖拘攣於外竊聞新命嘆
嗟欣蹈之不足繼之百千言豈能盡一二聊布意爾不
宣介再拜
　　　上轉運明刑部書
轉運刑部執事天聖編敕今皇帝取太祖太宗真宗三
聖之垂憲成法立為大中之典俾萬世常行而不敢易
其當世之要凡二十有六若夫寛賦役遏貪暴止妖俗
禁浮民去淫祠息幻法皆三王之教也賦役寛則民樂
貪暴遏則下安妖俗止則風淳浮民禁則本正淫祠去
則教厚幻法息則道明矣夫樂民安下淳風正本厚教
明道誠聖王當留意賢人宜用心者也國家所在方册
坦然明白守失其守弛而不行非書所謂王言惟作命
臣下㒺攸禀令易所謂后以施命誥四方者也執事往為
貟外郎顧天下之冗有六猶嘗憤然扼腕欝欝不平足
踏天扉手攀帝階仰首引臆叫吾君而言之是時能用
執事之䇿則天下不終日而太平矣今執事為京東十
八州轉運使十八州其地非不廣也其民非不多也治
務去十八州之冗以富其地肥其民則十八州富且肥
矣執事之帥十八州而十八州富且肥異日執事陶宰
天下天下皆富且肥矣前陳二十六條蓋修舊舉廢而
已其亦輔治之功萬一惟執事施之若其大者又未可
一日而談也不宣介頓首再拜
　
　
　
　
　
　
　
　徂徠集巻十三
欽定四庫全書
　徂徠集巻十四　　　　　　宋　石介　撰
　　書
　　　上杜副樞書
樞宻侍郎閣下一夫不獲若已内於溝中伊尹相湯之
志也夫父不得暖其子不獲也兄不得飽其弟不獲也
夫不得養其婦不獲也然此為不獲特匹夫爾若夫學
堯舜孔孟之道懐伊尹周召之志文足以綏武足以來
仁足以恩義足以教用其術國可以反覆手霸霸可以
反覆手王被其風薄夫皆可以敦貪夫皆可以㢘懦夫
皆可以立行其教風俗可以反古天下皆可以如嬰兒
而乃窮餓布衣蟠卧巖石上不得施一毫一髮以致於
其君下不得施一毫一髮以及於其民貧賤厄縛氣不
得須㬰舒心不得一日樂抱堯舜孔孟之道伊尹周召
之志老於蓬蒿此為不獲甚矣噫難其人哉泰山孫明
復先生其人矣先生道至大嘗随舉子於科名希朝廷
進用以行其志三退於禮部一黜於崇政殿知其道不
與時合不敢復進乃築室泰山之陽聚徒著書閒以取
適易曰樂天知命故不憂先生是也夫萬物不得其宜
皆為不獲責工以商之事強農於士之業負隂者使之
在陽就濕者使之仰髙山者使之居澤翼者使之反角
此不得其宜也如先生宜左右天子發舒其事業流福
澤於四海樹功名於無窮年四十七而髮盡白棲遲於
山阿豈其宜也故曰此為不獲也伏惟閣下之心伊尹
之心也有伊尹之心得伊尹之位豈容海内有不獲者
乎一夫不獲伊尹如已内於溝中如先生大賢而憔悴
巖野閣下宜當如何种放隠終南當時公卿間若故相
張公齊賢翰林王公禹偁集賢錢公若水皆極力援薦
故太宗一降鶴板之命真宗三詔遂起至今以為國家
希曠之事先生之道無謝明逸閣下之心豈讓於數公
哉惟閣下留意先生山中所與往來游好者故王沂公
蔡二卿李秦州孔給事今李丞相范經畧張雜端明子
京富彦國士建中張方平祖無擇執弟子禮而事者石
介劉牧張洞姜潜李緼明子京頃年罷京東轉運使入
朝在殿上舉先生經術道德乞賜召用沂公蔡孔意尤
厚未及言而沒雜端安撫廻嘗許論奏閣下今能薦之
於上數公之美收於閣下矣州縣吏麄俗可憎鄙不知
經不渉道但能任巧智辨一獄用材力幹一務如介等
輩者閣下所舉㡬百人矣舉一有道上有以佐君父裨
政教下可以厚天下風俗勸有德而懲貪薄為利不細
閣下無忽狂言不次介頓首
　　　上李雜端書
雜端執事魏文公曰願為良臣不為忠臣良臣身獲美
名君受顯號子孫傳福世世無疆忠臣身受誅夷君陷
大惡家國並䘮空有其名蓋樂得堯舜而事之也夫稷
契皋陶能得其時其道易行也龍逄比干不得其時其
道難行也以堯舜為之君稷契咎陶為之臣朝立敢諌
鼓進善旌誹謗木闢四門達四聰明四目言有不從之
乎諫有愎乎故身獲美名君受顯號桀紂為之君雖龍
逄比干為之臣滅德作威敷虐萬方焚炙忠良刳剔孕
婦言有從之乎諌有納之乎故身受誅夷君陷大惡然
堯舜為之君其道易行也必有稷契咎陶而為之臣其
道乃行故身受美名而不讓桀紂為之君其忠難行也
必有龍逄比干而為之臣其忠乃立故身受誅夷而不
避稷契咎陶非擇其美名也龍逄比干非欲其誅夷也
盡為臣之定分惟忠是求守事君之大義惟禮是蹈雖世
有治亂君有昏明為臣之分事君之義有去就乎忠可
廢乎故龍逄比干效死而不廢忠書曰為君難為臣不
易文公於此所以惕懼而極言也今天子神明睿武負
羲軒之姿道德過堯舜雄毅似禹湯静專而動闢淵黙
而雷聲一朝崛然立起於軒墀之上獨任萬幾視前日
政有紊綱紀者一發號令正七條事越五日又罷八御
藥官頽風掃焉權臣屏焉教化政令自天子出焉又三
日引河陽舊相公居廊廟以總大政任元老也取青州
牧天章閣范公領中司以執憲法用正人也召閣下自
河北轉運使入霜臺以知雜事求直臣也留太常博士
范仲淹為諌官以司獻替開言路也倬哉雄㫁睿畧深
謀大智其三王之舉也執事懐王佐材畧魁閎亮直揭
於朝右得堯舜之主而事之其道固易行也使身獲美
名君受顯號獨讓稷契咎陶乎願為良臣獨無魏文公
之盛心乎舜舉皋陶不仁者逺執事冠獬豸簮白筆執
天子法繩内外九品官無使不仁在君側春秋傳曰見
無禮於其君者如鷹鸇之逐鳥雀焉夫日月天之目也
日月沒氛祲掩六合天為之昏日月升烟霧卷四遐天
為之明御史君之日也御史曠厥職佞邪蔽九重君為
之昏御史舉厥職姦宄竄四夷君為之明執事職彈舉
日正色立於朝持天下綱紀肅正朝序無使佞邪蔽君
之明天下綱紀在一臺之正臺綱正則朝廷正朝廷正
則天下四海無不正者矣惟執事思厥職知所任既克
思既克知又克行其事易曰鼎折足覆公餗其形渥凶
言不勝其任也孔子曰惟名與器不可以假人執事始
以直道進亦以直道終善之善者也無干大易折足覆
餗之罪使天下有名器假人之議所望於執事也介嘗
聞於稠人廣衆中舉天下忠謇骨鯁之士則以執事為
首天子聰明睿智察搢紳中能直言敢諌剛正不撓亦
謂無過執事故天子發於精誠外取執事處於憲臺以
持天子綱紀天下聞之皆曰天子能得人亦曰執事能
稱職介忝嘗被大賢半顧之遇懼萬一有所不副天子
意失天下名俾天子暨天下皆失知人則哲之明敢告之
於初惟執事聽納焉
　　　與士建中秀才書
四月四日徂徠石介謹致書士君茂才足下洪水方割
下民其咨禹乗四載随山刋木櫛風沐雨以安横流以
平九州武王既定禍亂紂之餘民瘡痍未合周公踐阼
攝政方一飯三吐哺一沐三握髮下白屋之士制禮作
樂以成太平幽厲失道天下凌遲孔子絶糧於陳削迹
於衛伐樹於宋歴聘七十國而不得用删詩書定禮樂
賛易象修春秋以祖述堯舜憲章文武斯三聖人固巳
勤矣固已勞矣然而卒不憚者息民患也行聖道也孔
子既沒微言遂絶楊墨之徒充塞正路孟子正人心息
邪説距詖行放淫辭以闢楊墨説齊宣梁惠王七國之
君以行仁義炎靈中歇賊莽盗國衣冠墜地王道盡矣
揚雄以一木支扶之著太𤣥五萬言以明天地人之道
作法言十三篇以闡揚正教魏晉迄陳隋帝王之道掃
地而無遺矣生人之命遂絶而不救矣文中子以太平
之䇿十有三篇干隋文帝不遇退居河汾之間續詩書
正禮樂修元經讃易道九年而六經大就佛老之教蠧
於中國千百年矣韓愈憤然於千百年下孤力排毁不
避其死論佛骨貶潮州八千里而志彌慤守益堅斯四
賢者亦以勤矣亦以勞矣然而卒不憚者亦以息民患
也行聖道也蓋古聖賢方其天下未寧生人未安聖道
未明以為職在於巳不敢安其居也方今正道缺壊聖
經隳離淫文繁聲放於天下佛老妖怪誕妄之教楊墨
汗漫不經之言肆行於天地間天子不禁周公孔子之
道孟軻揚雄之文危若綴旒之㡬絶先生不救吾徒豈
得而安居乎雖不逮古聖賢逺矣亦當窮精畢力而後
已庶㡬其道由吾徒而粗存猶愈於不為也足下生民
之先覺者也適水者天下之人西而足下獨東矣蓋滄
海之所在也適山者天下之人之秦之越而足下獨之
魯矣蓋泰山之所處也適於東須至於海至於海必渉
其深然後知水矣之於魯須登泰山登泰山必窮其髙
然後知山矣適於東不至於海如不東矣至於海不渉
其深如不渉矣之於魯不登泰山如不之魯矣登泰山
不窮其髙如不登矣况其有中道而將止者乎介幸而
不從天下之人之秦之越而獨随足下其援我乎我其
躡足下履牽連挽引庶能至焉慎無為半塗而廢者不
宣介再拜
　　　與張洞進士書
六經皆出孔子之筆然詩書止於刪禮樂止於定易止
於述春秋特見聖人之作褒貶當時國君世臣無位而
行誅賞不得如黄帝伐蚩尤舜流四㐫禹戮防風周公
殺管蔡明示天子之法於天下也故其辭危其㫖逺其
義微雖七十子莫能知也左氏公羊氏榖梁氏或親孔
子或去孔子未逺亦不能盡得聖人之意至漢大儒董
仲舒劉向晉杜預唐孔頴達雖探討甚勤終亦不能至
春秋之藴六經詩易春秋為深詩有文武之政周召之
迹列國之風卜商之説易有伏羲文王之叙推之差易
見獨春秋專出孔子之筆故曰君子之於春秋終身而
已矣明逺始受業於子望又傳道於泰山孫先生得春
秋最精近見所為論十數篇甚善黜三家之異同而獨
㑹於經予固已拳拳服膺矣明逺纔三十二嵗已能斬
稂莠而搴菁英出紅塵而磨蒼蒼討尋不倦智識日通
異日於春秋其將為諸子師明逺勉之不宣介再拜
　　　上王沂公書
九月一日南京留守推官將仕郎試秘書省校書郎石
介謹頓首百拜獻書於資政僕射沂國公閣下頃年相
公鎮守青土介嘗一拜麾下後一年相公移城大魏道
出於鄆介時為鄆吏復一謁路左相公自洛還京首拜
樞府介時在睢陽實曾妄納芻蕘相公再歸政府介復
冒陳狂簡在青與鄆相公俱賜燕坐教以仕宦為政之
大方及後兩肆瞽言進愚説相公亦廓然見容不賜罪
戮介又嘗上疏天子妄議赦書帝赫斯怒禍在不測相
公從容救解不置於法斯介受相公陶鈞長養實為厚
矣犬馬猶知有報恩况頂天履地手執巻口誦書被仁
義忠信之名知堯舜周孔之道反不能竭區區之心効
鄙夫之知答其一二又念相公初事先朝皆以直道爰
相今主罄於忠心一登鴻樞再居冢宰兩罷政事佩侯
印終始一節貫於金石君臣同德人無間言史官禿毫
刓硯書功不足儒生磨石灑墨紀德非暇豈復容不肖
之介有所進説於前也雖相公運大鈞執大柄通二十
年賢者獲進不肖者退鄉里獨有一趙師民相公待之
素厚知之素深竟不得進一階天下之士竊有怪之者
或曰相公陶養萬物平均四時顧天下有一夫不獲一
物失所若已内於隍中豈獨遺於師民也蓋嘗聞於相
公以與師民同鄉里逺嫌避謗故不敢薦非相公遺之
也介聞之甚疑决知非相公之語夫廟堂之上舉制度
出教化施誥命行賞罰進百官退百官宰相之任也一
言得失繫四海之安危一令臧否繫社稷之休戚舉一
制度不合天下之大公不敢舉出一教化不合天下之
大公不敢出施一誥命不合天下之大公不敢施行一
賞罰不合天下之大公不敢行况進百官退百官耶合
天下之大公也雖其親昵人不謂之私用一人之私也
雖曰疏逺人不謂之公令其子弟苟有如稷契皋陶曰
吾避嫌不敢舉豈公天下之心乎是私已而㤀國家顧
一身而遺四海也今但蠻夷僻陋取一人舉之其人不
賢曰吾不私親豈公天下之心乎是私已而忘國家顧
一身而遺四海也夫天子端居深宫不能盡知天下之
賢不肖乃與宰相進退之進賢退不肖皆歸諸天子而
今相公乃謂恩與怨皆在於已其私甚矣相公服膺古
人之道豈不知進賢退不肖歸諸天子而謂舉一師民
以同鄉里為嫌介故曰决知非相公之語也且師民天
下知其有學問有實行師民昔未仕居臨淄故曹大尉
瑋滕給事陟今彭門相國與今大參韓侍郎相次領青
州皆謁見其人遣客敦勉願一致門下識其面目及召
試禮部時故翰林劉承㫖馮侍講及今叅政公韓石二
禮部同司衡四公久籍師民聲譽特署師民坐席俯都
堂下來一見其標采師民每行通衢間四方之士環繞
觀之入試貢闈則諸生皆閣筆從其後求釋其題義李
冠廣塲中傑傑然露角頭者也就師民質疑焉冠剛褊
自伐未嘗許可人毎談師民不容口故僕射孫公號為
鴻儒碩老服師民學問博以為已所不及今南京夏尚
書自謂當世人傑尤少所許與每稱師民以為盛德君
子孫則嘗辟師民在魯學中夏在青州以兩子受經師
民在南都又奏入幕府南都之奏有曰文學德行罕有
倫比當改安撫之任時又以京東士吏之賢者徧稱之
於上獨師民得文學之目張諌議傳恭謹畏慎亦嘗薦
師民之長至若明刑部鎬張工部錫程職方賁宋按察
夏實有風采並舉師民之學請備天子顧問然則上至
公卿大臣下及逺方士人莫不知師民之有學問有行
實也相公當天子前昌言其人之能請天子置在文林
書殿中師民之博學多識廣聞强記其不負相公之舉
明矣公卿大臣亦必皆曰相公舉賢也非私鄉里也相
公宜舉而不舉竊有惑焉介狂狷好妄言而有位不見
聽納但得沽激好名躁進之論父兄教戒親友勉諭以
為未得其政不若畜之於身待其當位然後施之於事
介省思之亦深以為是今復不能黙者竊念師民五十
嵗矣有書萬巻腐於腹中凡百工至賤學得一技人未
知之猶鬱鬱抱歎伸吟屋下思呈露於天子前以不負
其夙昔之心况師民腹周公孔子孟軻之書懐堯舜禹湯
文武之道三四十年拳攣蟠蟄於東海濱未得對天子
一啟齒其人之心何如也介深痛師民已老東州文人
如田詔君諒賈殿丞司髙端公弁劉節推顔皆連蹇當
時至老不達後生有師民其蹤迹復如此縱天不祐斯
文相公其忍棄之竊謂師民孤薄前六七人極力援引
竟不得進若非相公洪鑪鉅鎚莫能成就介故復冐前
所言沽激好名躁進言於相公前干凟台嚴恭俟誅戮
不宣介惶恐戰汗頓首百拜
　　　上王狀元書
狀元舎人君貺執事人在憂患則哭號叫訴以求恤於
人然憂患有緩急若夫墜而入井非憂患也走而蹈於
火非憂患也陷於鋒刃值於寇亂非憂患也罹於凍饑
竄於蠻荒非憂患也沒於河溺於海非憂患也覆於巖
石投於湯鑊非憂患也何者夫入井蹈火鋒刃冦亂凍
饑蠻荒投河溺海巖石湯鑊不過暴一身於死爾自古
皆有死胡憂患之云哉而乃哭號叫訴以求恤於人是
苟避死耳丈夫羞為嗚呼石氏自周漢以來至於吾宋
之八十一年百餘祀自髙祖以降至於六世孫七十喪
咸未改𦵏此真可以謂之憂患矣不哭號叫訴以求恤
於人則無以能濟茲介所以數百千里之外聲盡氣絶
而繼之以泣以告於執事也嗚呼諸侯五月大夫三月
士逾月而𦵏謂之禮經是故春秋譏緩𦵏石氏之𦵏可
謂緩矣先人三十年營之至於今年之八月志未就而
先人沒當將終之時制淚忍死執介手以命於介且曰
汝不能成若翁之志吾不瞑矣故介自受命以來十有
七月矣未嘗敢一飯甘一寢安一衣暖一飲樂坐不敢
正席行不敢正履終日戰戰慄慄若懐氷炭若負芒刺
大懼墜先人之命移天下不孝之罪集於厥躬小子受
譴於明先人抱恨於幽七十喪之魂無所依歸是用今
年八月先人之吉嵗嘉月也以圗襄事嗚呼石氏自髙
曾以來以農民家居東附徂徠西倚汶有故田三百畝
附徂徠者磽确種不入倚汶者雖肥墳閲嵗汶溢為害
逢嵗大有囷不滿三百石食常不足賴先人祿賜介又
幸有秩始逃於凍餒之患先人沒祿賜絶介服喪秩亦
闕專以田三百畝衣食夫五十之口去年平原出水蝗
為灾三百畝之田不饜水則飫蝗死者固不可㤀生者
又不可不養先人三十年營所𦵏之資已為五十口衣
食之用今茲大事當五十萬不干於有道終不克𦵏嘗
聞昔郭代公為太學生家信至寄錢四十萬為學糧有
縗服叫門云五代未𦵏代公即命以車一時載去畧無
留者亦不問姓氏代公其年絶糧不能成名栁河東布
衣時坐酒肆中有書生在其側言貧無以𦵏栁即搜於
其家得白金百餘兩錢數萬遺之夫人皆有施也施之
宜謂之義夫人皆有恤也恤之逺謂之仁二公之施至
於漏泉可謂義矣二公之恤及於枯骨可謂仁矣夫德
莫大於仁義德厚者流必逺故代公富貴功業光隆於
唐河東文章聲名照映本朝今介之窮過於彼縗服與
書生者執事能以代公河東仁義㧞介之窮而成介之
𦵏執事之施固不求報而介德執事也當如何焉惟執
事念之不次介叩頭泣血再拜
　　　上孔徐州書
徐州諌議閣下聖人之道不行久矣魯周公之國也閣
下聖師之後也道將興必自魯始魯將復聖人之教必
自閣下先故天下常引領望於魯常一心屬於閣下今
觀閣下於聖人之道可謂能篤勤服行而不倦者也魯
之人則猶有儒言而墨行未盡入聖人之道者魯且如
是遽然望天下之一師於道豈可得也嗚呼周公死數
千年矣聖師沒亦數千年矣經於秦歴於晉宋梁隋至
於五代魯㡬何不被髮而左袵矣遭乎老汩於莊韓亂
於楊墨逼於佛道㡬何不絶紐而墜地也今魯國儒衣
冠口誦聖人書者不絶周公孔子之道未盡泯滅閣下
復能力行之則前謂道將興必自魯始魯將復聖人之
教必自閣下先其不然乎介亦魯人也有志於道亦常
凜然思有以佐閣下患乎其未能也顔太初魯人也實
能焉則閣下已得之矣有姜潛故史館與之姪也介素
所畏服其人存心篤道好學服善樂死忠義能守志節
亦能佐閣下行道者也閣下俱收之使介三人佐閣下
道其不行乎然則道之興果自魯始魯能復聖人之道
果自閣下先惟大賢少留意焉近所著文字數萬言實
無可觀亦以見其用心也編寫成輒敢寄去輕冐台嚴
不任戰悚之至不宣介頓首
　
　
　
　
　
　
　
　徂徠集巻十四
欽定四庫全書
　徂徠集巻十五　　　　　　　宋　石介　撰
　　書
　　　上孫少傅書
百拜獻書於少傅閣下古之人有不幸而生孔子既沒
之後孟軻尚未生之前前不得師孔子後不得師孟軻
不歸楊則歸墨矣雖有生當孔子孟軻之時不幸而居
戎狄之外夷蠻之間去中國逺不得就聖賢而學之服
終左袵而言終侏離矣今有人生幸而值如孔子孟軻
者同其時居幸而遭如孔子與孟軻者同其里則是生遇
孔孟親見聖賢不隔數千年得其人而師之不走數萬
里獲其師而學之也噫孔子沒七十之徒隨喪聖人之
道無鍵鑰扃鐍以固也半有人壊墉撤扉挈之而去則人
人各由其門戶自出處焉不幸又有穿窬之盗盗之而
出於中國之内放諸四夷之外故有楊墨佛老氏之教
作焉楊墨佛老之下諸子且數百家乖而離之合諸妖
妄邪誕之説復有縱横家者雜家者刑名家者小說家者
儀秦商鞅韓非莊周之徒蠭起而莫之禦也譬諸水出
瀆溢於防浩然汗漫或入於沱或淪於漢無所屬焉譬
諸塗背諸夏由諸徑紛然支離或之於夷或之於貊無
所㑹焉雖孟軻揚雄文中子韓吏部相與止其横流頽
波㑹於宗源夷其荒棘蕪梗由諸大路一人防之萬民
失之奔溢流散常不勝防矣一人闢之萬人塞之蕪沒
榛莽常不勝闢矣故聖人之途多梗韓愈死又且數百年
大道之荒蕪甚矣六經之缺廢久矣異端乖離放誕肆
行而無所畏邪說枝葉蔓引寖長而無所收挈正經之
㫖崩析而百分支離先儒之言叛散而各守之春秋者
孔氏經而已今則有左氏公羊榖梁氏三家之傳焉周
易者伏羲文王周公孔子而已今則說者有二十餘家
焉詩者仲尼删之而已今則有齊韓毛鄭之雜焉書者
出於孔壁而已今則有古今之異焉禮則周公制之孔
子定之而巳今則有大戴小戴之記焉是非相擾黒白
相渝學者茫然恍惚如盲者求諸幽室之中惡覩夫道
之所適從也孔子曰就有道而正焉揚子曰萬物紛錯
則諸經衆言淆亂則諸聖伏惟閣下濳心於仲尼適於
堯舜文王明於天地人之際濳心於仲尼適於堯舜文
王則為正道明於天地人則為真儒然則聖人之道果
不在他人在於閣下也昔孔子居於洙泗之間七十子
與三千之徒就之而不肯去也孟軻則有公孫丑萬章
之徒揚雄則有侯芭之徒文中子則有程元薛收房魏
之徒韓吏部則有皇甫湜孟郊張籍李翺之徒随之而
師皆能受其師之道傳無窮已顧介何人獨不能從閣
下而學乎顧閣下獨不欲傳授於其徒乎洪範曰凡厥
庶民有猷有為有守汝則念之弗協墮極弗罹于咎皇
則受之而康而色余攸好德汝則錫之福又孟子曰以
先知覺後知以先覺覺後覺互鄉難與言童子見曰與
其進也不與其退也與其潔也不保其往也茅容耕於
野等輩夷踞相對容獨危坐愈恭孟敏荷甑墮地不顧
而去郭林宗異之因勸令學皆成德明知介至愚且甚
不肖比之互鄉童子危坐愈恭墮地不顧者庶㡬其可
勉而至於道也惟閣下進退之小子狂狷愚闇懵所知
肆其說於大賢人君子其罪不容誅固甘心受戮而無
悔焉朝聞道夕死可矣豈復逃其誅殛云不宣介皇悚
戰汗頓首再拜
　　　答歐陽永叔書
同年永叔學士足下獻臣過駐舟上岸見訪以永叔書
為貺且驚且愉介嘗自以駑下不敢輒託賢俊之㳺絶
望光輝久矣豈意永叔猶殷殷勤勤數幅逺致以相遺
有以見同年之義彌久而益篤也珍荷珍荷書中且曰
頻見僕所為文僕文字實不足動人然僕之心能專正
道不敢跬歩叛去聖人其文則無悖理害教者斯亦鄙
夫硜硜然有一節之長也若曰文則未能至作者之髣
髴豈足當君子之談哉媿畏媿畏書中言自許太髙詆
時太過其論若未深究其源此則自蔽塞目有所未見
也永叔論得僕當朝聞而不俟終日去也有須辨論亦
當復之書中又言僕書自怪且異古亦無今亦無為天
下非之此誠僕之病也自幼學迨於弱冠至於壯積三
十年矣嵗月非不久也功非不專也心非不勤且至也
獨於書訖無所成此亦不能强其能也豈非身有所不
具乎僕常深病之實無可奈何少時鄉里應舉禮須見
在仕者未嘗能自寫一刺必倩能者及為吏嵗時當以
書記通問大官亦皆倩於人有無人可倩時則廢其禮
或時急要文字必奔走鄰里祈請於人此為之不能也
今永叔責我誠是然永叔謂我特異於人爾取髙爾似
不知我也夫好為詭異竒怪以驚世人者誠亦有之皆
輕浮者所為也則非行道正人篤行君子之所為也介
深病世俗之務為浮薄不敦本實以喪名節以亂風俗
思有請於吾聖天子吾賢宰相願取天下輕浮險怪放逸
竒民投諸四夷絶其本源以長君子名教以厚天下風
俗今反肯自為之乎僕誠亦有自異於衆者則非永叔
之所謂也今天下為佛老其徒嚚嚚乎聲附合應僕獨
挺然自持吾聖人之道今天下為楊億其衆嘵嘵乎一
倡百和僕獨確然自守聖人之經凡世之佛老楊億云
者僕不惟不為且常力擯斥之天下為而獨不為天下
不為而獨為茲是僕有異乎衆者然亦非特為取髙於
人道適當然也苟必欲取髙於人古之聖人莫如周公
孔子古之大儒莫如孟軻揚雄古之賢聖莫如皋陶伊
尹天下之所尊莫如德天下之所貴莫如行今不學乎
周公孔子孟軻揚雄皋陶伊尹不脩乎德與行特屑屑
致意於數寸枯竹半握秃毫間將以取髙乎又何其淺
也且夫書乃六藝之一耳善如鍾王妙如虞栁在人君
左右供奉圗寫而已近乎執枝以事上者與夫皋陶前
而伯禹後周公左而召公右謨明弼諧坐而論道者不
亦逺哉古之聖人大儒有周公有孔子有孟軻有荀卿
有揚雄有文中子有韓吏部古之忠弼良臣有皋陶有
伊尹有蕭張有房魏皆不聞善於書數千百年間獨鍾
王虞栁輩以書垂名今視鍾王虞栁其道其德孰與荀
孟諸儒皋䕫衆臣勝哉夫治世者道書以傳聖人之道
者也能傳聖人之道足矣奚必古有法乎今有師乎永
叔何孜孜此乎又謂介端然於學舎以教人為師有率
然筆札自為學者所法噫國家興學校置學官止以教
人字乎將不以聖人之道教人乎將不以忠孝之道教
人乎將不以仁義禮智信教人乎永叔但責不能書我
敢辭乎責我以此恐非我所急急然者介日坐堂上則
以二帝三王之書周公之禮周時之詩伏羲文王孔子
之易及孔子之春秋與諸生相講論堯舜禹湯文王周
公孔子之道不嘗離於口也三才九疇五常之教不嘗
違諸身也教諸生為人臣則以忠教諸生為人子則以
孝教諸生為人弟則以恭教諸生為人兄則以友教諸
生與人交則以信勉焉率諸生以道納諸生以善敺諸
生以成人諸生不學乎堯舜禹湯文武周公孔子之道
不服乎三才九疇五常之教不思乎忠於君孝於親恭
於其兄友於其弟信於朋友而拳拳然但吾之書法是
習豈有是哉僕之書實不能也因永叔言僕更學之永
叔待我淺不知我深故畧辨之云餘俟君子之教不宣
介白
　　　上范青州書
三月十五日鄆州觀察推官將仕郎試秘書省校書郎
石介謹直書悃愊於青州知府待制閣下新臨朐縣令
將行其子介竊躍而喜曰大人所治臨朐所屬青州青
州之牧是天章閣范公公朝之正人雅儒名臣冕旒之
前廟廊之上議論軒墀肆直而敢言者有公殿閣之間
朝野之内風采巖巖凝峻而可瞻者有公公牧青州法
令簡而一條教寛而宻禁網踈而不漏刑賞清而民服
體大而易守制嚴而易行濶達不苛細公日晨坐㕔上
據几横膝與諸寮讌語襟度夷雅神情閒曠若無事視
凡在庭下立而聽趨而走以百數公臆决頤指在俄頃
間各各辦其理而去諸曹戢以翕巻舌趨走承命而巳
屬縣束手無事供諭應教而已臨朐僻在州南四十里
荆榛荒磧之中邑小易治民少易養上承指顧奉行條
令其無不逮乎大人可安矣曰吾雖守吾㢘躬吾勤夙
夜匪懈其庶㡬不廢職然而吾老矣精力衰耗减於前
日思慮昏憒不及當年家貧累重猶未能棄官歸田里
靦然面目尸其事竊其祿以飽而宗族其罪大矣苟太
守不責吾不能掩匿保全不失其位則太守之仁於吾
也實厚矣介不佞嘗以庸鄙一被大君子之顔色天性
之間悃愊逼切雖冗賤踈逺不佞尚敢鋪之於左右閣
下將罪之乎雖罪之亦不敢辭不勝人子之職誠干冐
威嚴惶悚不宣介頓首再拜
　　　與祖擇之書
濟南通理廷尉評事足下自周以上觀之聖人之窮者
唯孔子自周以下觀之賢人之窮者唯泰山明復先生
自周以上聖人若伏羲黄帝堯舜禹湯文王武王皆有
天下獨孔子無位身為旅人聘七十國卒不遇乃遭厄
陳畏匡削迹伐樹之困自周以下賢人若孟軻後車數
十乘從者數百人以傳食於諸侯荀况三為祭酒再為
蘭陵令揚雄仕至執㦸仲淹河汾之間有田有廬吏部官
登侍郎立淮西功甚矣獨先生四十九嵗病卧山阿衣
弗充食弗給日抱春秋周易讀誦探伏羲文王周公孔
子之心上無升斗祿以養妻子中無諸侯名卿賢相以
相慰薦下無一夫之田五畝之桑以供伏臘可謂窮矣
然孔子之窮窮於無祿不窮於所以為孔子者先生之
窮窮於身而不窮於道烏得謂之窮乎今夫衣弗充食
弗給不足以逃饑寒之憂而且再世未𦵏亟謀襄事彼
衣衾棺槨不具日夜涕泣仰天悲嗟此所謂先生之窮
也先生窮於身而吾曹窮於勢力不能致先生於泰擇
之以文章命世登甲科通理列郡有富貴之基公相之
望在吾曹間擇之若有勢力者故敢以先生之窮告於
擇之惟擇之窮勢力而後已無使先生終否不宣介再
拜
　　　與君貺學士書
狀元監丞閣下介守官在鄆及來南都客車粼粼從京
師來說皇帝親臨軒第一牓狀元君馳文章聲軒軒壓
南制宗老儒師明道二年皇帝舉數十年已墜之典紹
神宗丕赫之盛禮躬行東郊耕籍田典籍之臣翰墨之
士逮天下濡毫奮英稱文人者属属接踵趨丹鳯門上
長幅鉅軸㳺揚歌頌今上之休烈偉蹟者十有餘篇殿
中第其次狀元君在第一昨日潘公佐見過又袖閣下
與嚴上人臺集序相示淵深純粹雄壯髙㧞格如唐栁
宗元劉禹錫意若到韓退之吏部栁仲塗崇儀唐去今
百餘年獨崇儀克嗣吏部聲烈張景僅傳崇儀模象王
黄州孫公亦未能全至崇儀賈公踈劉子望又零丁羇
孤不克振故本朝文章視於唐差别復自翰林楊公倡
淫辭哇聲變天下正聲四十年眩迷盲惑天下瞶瞶晦
晦不聞有雅聲嘗謂流俗益弊斯文遂喪恐恐焉大
懼聖人之道絶於地欲以一毫髮一縷絲維持之誰其
能施一毫髮一縷絲力且道之重也不以非常力莫能
舉之孔子下千有餘年能舉之者孟軻氏荀卿氏揚雄
氏文中子吏部崇儀而已豈一毫髮一縷絲力所能維
持之哉故常思得如孟軻荀揚文中子吏部崇儀者推
為宗主使主盟於上以恢張斯文而不知有盟主在目
前乃汲汲焉狂奔浪走數千里外而訪以尋之未得且
臨飡忘食中夜泣下謂斯文必墜下能使聖人之道大
開通而無榛塞也狀元力排貶斥淫辭哇聲獨以正音
鼓唱乎羣盲衆迷將廓然開明乎天下耳目而早以文
章得狀元於天子今文章聲琅琅落天下不三四年翺
翔入西掖代天子作訓辭制命號令乎天下鼓動乎萬
物年不過三十當論道巖廊凝猷鼎席熈帝謨代天工
躋海内太平主盟斯文非狀元而誰噫孟軻荀卿揚雄
文中子吏部能得聖人之道止能維持之而不絶乎地
時無君已無位何嘗施其道一二於斯民哉豈若狀元
親得赫赫聖天子復旦暮當宰理天下則又能施其道
於吾君致吾君卓然在乎三五之上施其道於斯民薰
然游乎至和之中嗚呼物極則反斯文之弊極矣非陛
下聰明神聖如堯舜如禹湯非狀元恢閎偉傑如荀孟
如韓栁斯文不復矣吾知夫三代兩漢之風追還在於
朝夕矣區區李唐豈足稱舉哉介不佞學斯文好斯道
有年矣幸綴狀元之末聞之喜不勝急寫數百言致於
閽寺以賀斯文不墜於地矣且賀聖天子親臨軒第一
牓之得人矣不宣介再拜
　　　上孫先生書
先生座前王十二來辱恵長歌褒借過實豈所克當讀
之赧然汗下且曰攘臂欲操刀仗戈力與熈道攻浮偽
此得介之心誠不敢讓然熙道淳深介實淺近若筆力
雄壯俊偉坐周公之堂奥鼓軻雄之文辭則俱不敢望
先生斯道使先生與熙道為元帥介與至之明逺被甲
執銳摧堅陣破强敵佐元戎周旋焉雖三戰三挫於罇
爼之間介知必克㨗矣然後梟豎子輩首至於麾下使
斯文也真如三代兩漢過於李唐萬萬使斯道也廓然
直趨於堯舜禹湯文武周公孔子介嘗自視身不滿七
尺見人語呐呐不出諸口被服儒衣冠舉歩趨蹌為書
生於斯也身自視若八九尺長方目廣額體被犀甲頭
戴鐡鍪前後馳十萬騎膽氣雄烈無所畏恐故嘗自道
吾年纔三十吾心已不動誰謂石介剛勇過於孟軻此
誠敢自許也然主斯文明斯道宗師固在先生與熈道
前書見戒又見先生之存心深且逺矣昔熈道常見誨
去其不得於中而就於中去者常五六而合者僅一二
有知之甚熟不能即去之也近又得劉公公之道與公
之心如熈道公亦常以此相教去者八九而合者或六
七先生直斥其不合使去之求合於中其言深切著明
又過於劉公與熈道也今自視可盡去而合者㡬八九
介所謂擇乎中庸得善拳拳服膺者也顔子㡬自誠而
明也能拳拳服膺乃亞於聖人介豈敢視前人拳拳服
膺庶㡬異不能期月守無忌憚者矣顧賢人未得進生
民未得泰道未得行如坐塗炭之上不得須臾安火將
及皮膚不覺時疾叫大號叫與號無他將以救天下之
皮膚也彼不仁者已旣不能救之復怒其叫且號先生
何如介後始知其叫且號之無益也黙焉而巳嘗與熈
道說先生逾四十未有室嗣先大夫之遺體可不念也
近又得曹二書復言及斯事逺來論之相對泣下非先
生之事也朋友門人之罪也因思得與數君子同力成
先生一日事矣今當且與先生足奉祀祭養妻子之具
亦且為先生擇善良以侍巾櫛然後為先生築室於泰
山徂徠問周公孔子之道輔聖君先生如終不起泰山
徂徠泉石松竹可吟可賞以周公孔子之道而自樂焉
先生亦何少春夏交許見臨不勝忭喜之至介頓首
　　　與范十三奉禮書
思逺足下辱書謂熈道言天感應為失天至髙也在蒼
蒼而可仰者知其天也而不可就而測之也天感應不
感應不可得而知若取子厚天説為説曰天地大果蓏
也元氣大癰痔也隂陽大草木也其烏能賞功而罰禍
乎功者自功禍者自禍則似不合聖人六經中㫖書曰
天福善禍淫皇天無親惟德是輔非天私我有商惟天
祐于一德天作孽猶可違自作孽不可逭作善降之百
祥作不善降之百殃易曰自天祐之吉無不利樂天知
命故不憂語曰君子畏天命果不能賞功而罰禍乎天
説曰致雨返風蝗不為災虎負子而趨所謂偶然者則
書曰肅時雨若乂時暘若哲時燠若謀時寒若聖時風
若狂僣豫急䝉則反是桑榖共生於朝雉雊于鼎禾異
畝同穎天大雷電以風大木斯㧞王出郊天乃雨反風
禾則盡起詩曰貽我來麰火流于屋春秋時周室弱王
道壊五行相沴彛倫攸斁經書星隕日蝕水災螟傷稼
皆偶然也子厚直取堯水湯旱而為之説後世昏主暴
君虐民賊物肆情恣惑天為譴告以示警懼曰堯與湯
大聖人也猶且見九潦七旱天豈警戒我乎不惕厲不
修德窮所欲益耗荒天豈不亡之乎見災而懼髙宗所
以中興不畏天命桀紂所以覆滅如子厚之説汩彛倫
矣天感應不感應吾則不知六經夫子所親經手吾取
聖人之言而言之子厚之説是耶聖人之言是耶下至
乃謂人自人天自天天人不相與㫁然以行乎大中之
道行之則有福異之則有禍非由感應也夫能行大中
之道則是為善善降之福是人以善感天天以福應善也
不能行大中之道則是為惡惡則降之禍是人以惡感
天天以禍應惡也此所謂感應者也而曰非感應吾所
未達也人亦天天亦人天人相去其間不容髮但天隂
隲下民不如國家昭昭然設爵賞刑罰以示人善惡書
曰天工人其代之易曰兼三才而兩之文中子曰三才
之道不相離又乾卦曰先天而天弗違後天而奉天時
揚雄曰天辟乎上地辟乎下君辟乎中天人果不相與
乎熈道通天地人者故言人必言天言天必言人文中
子曰春秋其以天道終乎元經其以人事終乎天人相
與之際甚可畏也故君子備之言人而遺乎天言天而
遺乎人未盡天人之道也足下思之不宣介頓首
　
　
　
　
　
　
　
　
　
　
　
　
　
　
　徂徠集巻十五
欽定四庫全書
　徂徠集巻十六　　　　　　宋　石介　撰
　　書
　　　上韓宻學經畧使書
經畧宻學閣下有非常之事然後有非常之人有非常
之人然後有非常之功近自唐觀之武氏變唐為周非
常也梁公立非常之功禄山竊據兩京非常也汾陽立
非常之功朱泚之亂非常也西平立非常之功淮西之
賊非常也晉公立非常之功今元昊猖狂敢侮天子以
夷狄而慢中國以螻蟻而亢至尊亦非常也求非常之
人立非常之功莫若閣下聖君聰明能知人故自興師
以來閣下獨當上注意曾未期嵗由中諫升為樞宻直
學士是急非常之功於閣下也得不留意焉今用兵之
處誠已得人然建大厦者非一材維泰山者非一繩為
梁公猶取張柬之桓彦範五人為之助為晉公亦以韓
吏部馬揔栁公綽諸君子為之佐然後功立成也前竊
見閣下言貝州人(闕/)三郎者深州人李七郎者彼徒以武
力可伍閣下尚且不遺之况於天下之士哉泰山布衣
孫明復沛縣布衣梁某天平布衣姜潛任城布衣張洞
皆有文武資才仁義忠勇計䇿謀畧可膺大任國家無
事時足容偃蹇山林嘯傲雲霞今邉宼内侮牽朝廷露
師轉粟之勞煩吾君宵衣旰食之慮復等豈得申申燕
居飽食髙枕也閣下經畧陜西苟得四人實可助成閣
下非常之功不次介再拜
　　　與董秀才書
董君足下四月中辱書其辭何髙而其禮何降也介今
之不肖人也足下待之且如此有張晦之者足下以為
如何人也介視晦之數百里有孫漢公者足下以為如
何人也介視漢公數千里有栁河東者足下以為如何
人也介視河東數萬里有韓吏部者足下以為如何人
也介視吏部又數萬里介如此其不肖足下拳拳焉勤
勤焉猶將以為不可得而見者設若晦之漢公在足下
當如何待之也晦之漢公猶足得設若河東吏部在足
下當如何待之也足下好賢服道之心誠篤世有如介
者且為拳拳焉勤勤焉慕之如不及今有如河東者如
吏部者未信足下果能待之如河東吏部乎富春明復
先生潛心堯舜禹湯文武周公孔子三十年矣其心盡
究堯舜禹湯文武周公孔子之用而毫髮無有遺憾其
道髙於天下而窮於身其文出於千古而否於當時其
行齊乎古人而輕於衆俗年四十有四而兩髪盡白今
既走泗上又走京師窮負其王母暨先君先夫人之
骨將藏於泰山徂徠之間而貧無以具棺槨先生朝夕
仰天而哭先生則河東吏部也足下果能以河東吏部
待先生而足下豐於財又富於義宜卒成先生之葬然
知足下好賢服道心實篤足下願交於介而思聞於道
以是觀足下矣不宣介再拜
　　　與張秀才書
魯人石介十月二十六日復書張君秀才足下始遺舊
文兩編中遺長書千餘言今復示新文二十篇足下之
待吾不亦勤且至乎中心非石能不感激然觀足下待
吾之勤且至始終遺吾文凡五六萬言必非與吾求勝
也亦將以吾能有益於足下者為之揚㩁也吾豈敢黙
焉無發吾觀足下之文五六萬言如觀於天吾見萬象
森布羅列於上吾不見日行之有道焉月行之有次焉
星行之有躔焉其水汗漫中夏其泛也其廣也其出必
有源焉其歸必有海焉出不於其源歸不於其海則為中
國之患焉豈得所以為水之道哉伏羲神農黄帝堯舜禹
湯文武周公孔子之道也由是道則為中國之正人矣
離是道不夷則狄矣不佛則老矣不莊則韓矣足下為
文始宗於聖人終要於聖人如日行有道月行有次星
行有躔水出有源亦歸於海盡為文之道矣不宣介白
　　　與士熈道書
介頓首熈道仁兄祕校四月十二日明復至十八日石
曼卿學士來始得兄書發讀之凡數復熈道之心知我
厚愛我至聞我有疾施其針與灸而攻醫之饋其藥而
救利之不苦口不瞑眩疾不愈兄之言深切而直中吾
病病雖膏肓亦可及焉况吾病未至膏肓兄之藥苦吾
心腹瞑眩吾疾有不瘳乎吾病今愈矣熈道寛焉吁天
以剛正直烈授於我而不納吾於中蓋所得偏爾夫剛
正直烈之氣偏而不中其弊如何吁天不能全與我使
我罹不協於中之咎於今之世矣㡬禍我哉天不能全
與我熈道以中範我剛正直烈之氣得中道衛之我其
全乎天不能全我也而熈道全我吾受剛正直烈於天
受中於熈道剛正直烈得中然後謂之道不得中無所
成人我今而後知自㡬於道近於成人矣熈道於我不
啻於天也我德熈道其如何也劉公亦嘗教我明復又
激切戒我我非石之無心土之無情能不為感發而少
寤焉吾今非特少寤也蓋知前日所為之非巳刮去無
纎髮存者也嗚呼吾道之難行也如此將為奈何嘗以
為位者行道之器也得其非能行道之位不行矣如何
之位可能行乎道介自顧形質短陋恐終不得所以行
道之位不得其位肯將已乎不得行之於上當存之於
下不得施之於天下當畜之於一身不得利於當世當
垂之後人則當退去泰山矣泰山吾居也且周公孔子
之道雖大壞魯周公孔子之道常不絶况今天下大治
聖人之道大行魯大為可居矣吾且審度之終不得進
則與明復偕往矣區區之心盡此而已京東河朔異屬
我守官東南即在此或有幸㑹恐二年間未得相見也
盛暑為道自重不宣介再拜
　　　與裴貟外書
裴君貟外足下前日專使至厚貺長書目駭心悚流汗
竟趾非所當非所當夫大章韶夏至樂也不奏於䕫牙
之府而奏於鄙俚惡能審其聲而知其音也飛兎騕䮍
逸馭也不騁於王樂之前而鬻於市人惡能審其駿而
知其良也然而餒甚者人饋之以太牢雖食之不知其
㫖而知貪乎味也如渴甚者人飲之以㫖酒雖啜之不
知其醇而知嗜其㫖也固亦心腹飽飫而靈府浹洽也
噫文之弊巳久自栁河東王黄州孫漢公輩相随而亡
世無文公儒師天下不知所凖的猶學夫樂者不知六
律之有統五音之有㑹而淫哇之聲百萬變徒嚵嚵陷
人心噪噪聒人耳終莫能適夫節奏而和於人神文之
本日壊枝葉競出道源益分波汎彌多天下紛紛其誰
與歸輕薄之流得以自騁故雕巧纂組之辭徧滿九州
而世不禁也妖怪詭誕之説肆行天地間而人不禦也
今天下大道榛塞人無所由趨而之於堯舜周孔之聖
人唯詰屈一徑而已吾常思得韓孟大賢人出為芟去
其荆棘逐去其孤徑道大闢而無荒磧人由之直之於
聖不有徑曲小道如依大塗而行憧憧往來舟車通焉
適中夏之四海東西南北坦然廓如動無有阻礙往年
官在汶上時始得士熈道今春來南郡又逢孫明復韓
孟茲遂生矣斯文之弊吾不復為憂斯道之塞吾不復
以為懼也然則吾願與足下協施其力而助二人焉來
書過稱將走六服之外至於百萬里而避之也豈敢當
惟足下無中道叛去幸甚不宣介再拜
　　　與范思逺書
思逺足下大江可渉也有黿鼉蛟螭横焉泰山可登也
有虎豹豺狼當焉不斬其黿鼉戮其蛟螭江中不可渉
也已不殛其虎豹殄其豺狼山中不可登也已聖人之
道猶大江也猶泰山也今之為榛塞者其害何啻黿鼉
蛟螭虎豹豺狼夫欲聖人之道大通四海上下流行而
無阻礙必也先闢去其榛塞者距退楊墨然後孟子之
功勝也排去佛老然後吏部之道行也思逺亦嘗思之
乎介嘗謂他日有功如此者必在思逺與士建中熈道
耳故去年冬曾以書暨熈道文字十二篇附致思逺書
中言熈道非有過實者但思逺未嘗深與之語自是迄
於今凡六七月不聞命疑思逺不深以介為然介雖甚
無識嘗與家人童孺言亦未嘗妄毁譽人敢誣於大君
子乎思逺今欲追復古聖之道非熈道恐無可與同闢
去榛塞者未知終以為如何
　　　與漢州王都官魚屯田書
鮮于同年來出書兩函詩二首且具道盛意介不肖人
也何以當二賢公之竒遇哉嘗念今之州郡聖於古人
列國逺矣孔子聖人也以聖人而歴聘於七十國之君
與其大夫無一人能知孔子之聖者孟軻荀卿聖人之
徒也以聖人之徒游説於當時卒亦不遇而况當孔孟
荀卿之時列國各自為政能用一賢人則彊於鄰國伯
於諸侯如孔子用則又豈至是而已哉用聖人之徒利
於其國若是而皆忽焉不用今夫政一出於朝廷州郡
守天子土地養天子民人執天子教條畏天子法令功
賞刑罰大小歸諸天子毫髪不敢有諸已雖其國有如
孟子孔子之徒於我何利焉况孔子孟子荀卿之徒曠
㡬千百年而後有一人生而今之州郡禮布衣下白屋虚
懐勞已吐哺握髪孜孜不怠晝夜且古之用一賢人則
彊國伯諸侯今得一賢士無分寸利於其國又况萬無
孔子孟荀之徒接引如是之勞禮貌如是之隆推是而
言賢於古人列國逺矣如明公者則賢於今之州郡所
禮士亦必以其人有可取然後以禮接之雖其人有可
取亦必以其人朝趨其門暮候其館念其勞且恭矣然
後待之若介者旣無可取又未嘗一叩門下而明公走
書見招飾館相待汲汲援致若不及者斯知又賢於今
之州郡矣一國之君一國大夫以禮遇之者庸陋之介
輒當一賢公遇以國士之重以是又知生亂世為聖人
不若為庸人之生治世也不宣介再拜
　　　徐州張刑部書
四月二十七日哀子石介以在喪戚中言不能文謹直
書情懇頓首拜於知府刑部閣下介生十年失母氏之
愛繼以兩母今皆何恃而所恃者獨父嘗自痛不能報
三母劬勞鞠育之恩今父實老而家貧族累重頼禄廩
為養生之資未得還所掌於君退休於家猶煩勞於官
職之事有子壯且仕於州縣進無才能取大官美禄以
為尊親顯榮退無智力謀豐貲餘粟以供朝夕甘㫖使
其親老而不得佚旣不才也又不孝也今復有重於此
者大人景祐三年九月用京東提㸃刑獄耿承制從政
審刑詳議劉殿丞京知齊州李職方遜通判齊州王虞
部隲通判明州吕虞部日新舉狀改大理寺丞知單州
碭山縣事審官循國朝之制就徙於蜀道之難從來舊
矣少年輕健者猶且瘦乏弗克勝豈老君所堪任也為
人子旣不才又不孝使父老不得休佚復將如是而苦
之若然生子安用乎是畜犬馬之不若也犬馬猶能吠
乘為其子反無所能豈若犬馬哉介讀六經知尊君事
父臣子忠孝之大節不能逺希古人竊自比於犬馬故
去年請於吏部得蜀嘉州一官以免大人之行抵嘉州
僅月母氏訃至本免大人之行者以介故也今介解來
大人故不得免其行矣重介不才不孝之罪矣然犬馬
之心終不已也遂請於上願俟終制復行以免大人之
行狀上而旣不得報且大人年齒衰而蜀道逺又不可
卒行乃别擇佚泰之地而求安樂之徐在東夏為近輔
處列藩為天府通江淮之運來吳楚之貨义為㑹津而
况土膏地潤足蒲魚宜稻菱實為樂土介聞閣下以王
府之邇臣臺閣之宿望鎮撫綏飬為土守長尚清浄躬
儉約事不撓民不煩吏得守其司官安其職斯可謂佚
泰之地也為人之子得置其親於佚泰之地寢處安矣
食味嘉矣嗚呼木依於山魚依於淵山有巖壑之深雲
霧之潤木誠得其養矣淵有澤府之奥蒲藻之美魚得
其所矣苟斧斤不以時入山林網罟不以時而入澤木
得生乎魚得安乎豈不繫於仁政乎今徐雖為近輔天
府㑹津樂土夫欲求佚泰其親安樂其親豈不繫於閣
下乎仁政之廣及於草木魚焉况人之親乎介知寢處
安矣食味嘉矣不勝人子慺慺之誠伏惟閣下哀憐之
不次介百拜
　
　徂徠集巻十六
欽定四庫全書
　徂徠集巻十七　　　　　　宋　石介　撰
　　書
　　　上范經畧書
夫天生時聖人乘時君子治時易之家人後有睽睽後
有蹇蹇後有解人之家窮必乖故暌睽故難生不可以
終難故受之以解解以解其難也然則天下無事國家
無不有難在治之矣黄帝之蚩尤舜之苗民禹之防風
周之管蔡漢之諸吕七國唐之安史諸侯不能累黄帝
疵舜禹痼周瘡漢病唐能治之也聖朝八十年始有賊
昊之患國家無賊為家人今與我始乖故樹孽境上則
正合大易之時也治此時也實屬於閣下蹇之繇曰利
見大人貞吉彖曰蹇難也險在前也見險而能止知矣
哉利見大人往有功也當位貞吉以正邦也其説謂非
大人不能濟蹇非知者不能止險不當位與當位失貞
無以正邦故六二王臣蹇蹇匪躬之故議與五應二居
臣位五居君位不以五在難中私身逺害而蹇蹇以進
志扶王室故九五大蹇朋來解之繇亦曰有攸往夙吉
言有難而往以速為吉也賊昊犯順之明年天子則用
閣下經畧矣殆一年未見成功讒害日進乃罷閣下而
專任夏曁陳二公又半年賊昊轉暴熾宗廟社稷之靈
寤於上遂罷二公而復閣下經畧初賊昊猖獗閣下常
請守於吳人皆曰不用閣下賊不可破及劉石敗此論
益喧然滿都下矣天子乃釋閣下罪益官進職與夏韓
同節制陜西路閣下之謀未盡見用故成功緩且有間
遂罷閣下今復起閣下專一面雖未足以極閣下之才
亦聊足以施閣下之智矣噫閣下智施之四海有餘况
一隅哉人將見賊昊之首置汴門矣生是時也必生是
人也人與時相遇故曰有非常之時然後有非常之事
有非常之事然後有非常之功用兵四年卒無尺寸功
此功歸於閣下矣淮西之賊五十年功卒歸裴度當時
賊揣唐之公卿可任者晉公矣遂隂使賊害之天地神
祇扶持守䕶刀斫不死卒收蔡功賊昊揣境上諸將可
任者閣下矣遂以書間在朝公卿果有請誅閣下者頼
天子聰明聖神英武閣下獲全晉公刀斫不死乃相憲
宗平元濟閣下書間不入乃復大任其亦卒破元昊乎
介又觀兵興以來人多辭勞就逸憚險苟安獨閣下不
愛其身不顧其家不惜其祿位極誠盡節以必得賊昊
後歸為心此得王臣蹇蹇之節有攸往夙吉之善天以
征西之任歸於閣下知閣下實有取元昊之才而復能
盡忠臣之節區區元昊有不平乎介不才國家無事也
不能有一言以助衣裳之治國家有事也不能率一旅
以効干戈之用如閣下諸公皆暴露霜雪衣不敢煖食
不敢飽士卒皆被甲胄冒鋒鏑入萬死出一生民家皆
輪流轉粟饑渴道路介獨夕而臥宴而起恬愉休逸
飽水肥草自比於山鹿野麋豈心所安乎然自視不肖
無毫毛可施用竊為閣下得山東豪傑三人負罪而有
才者二人沛縣梁某兖州姜潜任城張洞皆負文武之
才有英雄之氣習於兵勇於用智識通敏精力堅悍若
使各當一隊必能得士卒心先諸將立大功若使守一
城捍一路必能策敵制勝夫人知其無以進於時而信
於人終將廢矣則思効用以自補立功以自贖故兵書曰
王臣失位思其功者聚為一隊言必能决死以戰是以
漢武帝賢良之詔求跅弛之士奔踶之馬取是道也緼
與起宜先收而不宜見棄閣下幸當留意晉公平淮西
吏部馬揔栁公綽諸人實助其功今閣下幕中固不乏
人矣介以為明堂所賴者惟一木然衆材附之乃立大
勲所任者惟一人然羣謀濟之乃成閣下幕中雖不乏
人如(闕/)潛洞三人亦不可不取緼等二人實宜備驅䇿
介自視無毫毛可施用苟得五人者與朝廷立尺寸功
足以贖介不肖之罪是敢冒將軍鈇鉞之威言茲五人
取舎惟閣下命介不任拳拳之誠不次介頓首再拜
　　　代張顧推官上銓主書
夫銓衡大柄任也其造物大化權也其出禄也大司命
也其萃材也大林藪也其任器也大匠石也夫朝持貨
而出者曰金銀曰珠玉曰犀象曰綺縠曰絲枲曰布幣
犀象馬牛羊豕犬雉魚鼈之屬蝦蠏之細米鹽之品葅
醢之多東曁日際西曁月竁南極丹崕北極朔陲相㑹
而湊於五都之市朝而聚夕而虚大小無不用也鉅細
無不取也貴賤無不納也長短無不收也今夫銓管收
天下之才也亦猶市焉顧今飾固陋之姿操尋常之具
往立於銓管之下猶鹽絺絲枲游於都市矣豈以其細
而遺之乎亦從其貴賤而取之乎都市待百貨而後盈
廣夏待羣材而後成朝廷待衆人而後治必金銀珠玉
然後受市常虚矣必杞梓楩柟然後取大厦不立矣必
傑士賢俊然後用官常曠矣顧頑材凡質以片文隻
字随羣隊而取一第亦且三十五而無聞焉亦近乎夫
子所謂不足畏者策名乃七八年纔成三考無一絲之
勞半銖之績施於國及於民夫復何為者固當碌碌随
衆人出處甘退守乎無用之軀猶離所分與衆人争頭
露腦進説於執政者前計不得已也願借容足地乞半
刻景使畢其辭而後就誅戮竊念顧天聖五年登第初
命通判軍事推官未行有先兄之憂未滿秩逢先君之
喪自江左扶䕶靈櫬挈提藐諸孤來鄉里渉履艱苦備
極㐫屯喪制未闋又失母氏天窮如此生意若何而况
先人遺其清白家世傳於儒素無洛陽二頃田可耕而
取利又屬頻歳荒歉百物翔貴行服通四五年聚族㡬
五十口騃稚圍繞衣食煎熬心如石焉積溜亦穿腸如
鐡焉百鍊亦耗局局焉若置身檻穽焉能不動也噫人
有血氣以動乎内智勇以守乎外有其時得乎用誰不
能立功名也若虎兕豈服於檻穽也得出焉萬里敢前也
顧胸臆盤折久雖未脱夫窮塞湮厄其不甘聖時明世
晦晦瞶瞶埋棄草萊不能與夫耀耀者争光明矣故有
是説進於銓管之下將雪夫屯邅而求通亨惟閣下念
之再拜
　　　代髙長官上轉運書
運使郎中執事天久不雨則暴尫者曰尫者面鄉天覬
天哀而雨之天至髙明也至嚴畏也作其旱以咎殃於
物百物草木皆焦枯五榖瘁欲死民無以為食尫者至
愚而疾不成人者也面鄉天天猶哀之而雨天之於人
物其至矣今有腐糧脱粟不能充朝夕日暴其愛子稚
女十餘口於窮餒間則為一發聲大叫於當塗者雖其
人至賤且甚懦弱不肖人也其窮若是當塗者獨不哀
之乎某世農家曾髙以降力田為生遭時右文輒去從
學因以明經中御前第釋褐服職﨑嶇州縣将三十年
矣知不適用僅効一官孤拙自持粗懐㢘節故亦無大
過前年罷徐州錄事參軍上課赴調待補銓衡端居食
貧凡一周嵗去年九月到雷澤席未煖當徙今徙之邑
俟八月始許往鄉里在趙州方屬㐫饑歸無所依寓於
雷澤旅貧何託稚騃十數口朝夕嗷嗷相對以泣與夫
窮而無告者類也執事方操大柄任處大權職京東十
九州之内可死生之可休戚之莊子曰涸轍之魚斗升
之水可活某雖老朽無所用至於專一局分一職亦庶
㡬可無敗廢矣唯執事使之得上農夫之祿活此十數
口如已墜千萬文不測之深淵執事與之千萬丈縻綆
便得縁而出也何以報德
　　　上徐州扈諫議
知府諫議閣下夫父道也者君道也者乾道也首萬物
者乾則以君况焉尊萬邦者君則以父擬焉蓋君也者
天下之達貴也父也者天下之達親也貴故天下慕之
親故天下愛之一國之内足慕者君也一家之内足愛
者親也是以人臣以近君為榮人子以事親為樂夫一
日三接便蕃寵錫孰榮如之朝夕左右承順顔色孰樂
如之然内外之事不可一也出入之任不可擇也入以
奉謀猷出以守疆埸臣之義也内以調甘㫖外以服勤
勞子之道也内者蓋不以守疆埸為憚而忠臣憂君之
志以為苦也外者蓋不以服勤勞為辭而孝子念親之
心以為傷也大人七十有一嵗矣而以五代未葬卜後
年辛已吉凡衣衾棺槨之具待祿而後辦未能遂歸林
泉以取休佚猶獨僶俛於官職之事且大人旣老矣介
則當晨昏定省日親上食謹視寒煖之節而乃逺違几
杖虧一日三至寢門之禮人子之義得無虧乎誠罪人
矣誠罪人矣然前所謂内以調甘㫖外以服勤勞蓋亦
不得而憚也介家四十口曾髙以來耕田為業田薄牛
弱常居貧寠嵗盡天之時窮地之利竭人之力賴大人
與介兩人祿四十口僅得飽食今介祿缺大人獨食不
足乃泣别庭闈老來四逺學老圃老農之事勤稼樹桑
庶㡬四十口衣夫帛食夫粟而免寒餒之憂矣事不兩
遂不得朝夕左右承順顔色噫前年去蜀五千里今又
在此其孝子念親之心亦可憫矣恭惟閣下輟七人之
近列開千里之大邦惟此徐方蒙受其福語曰老者安
之少者懐之閣下之福施之必有先後之次以大人所
稱為老者矣則受閣下之福宜在先矣用是將有以釋
孝子念親之心一二瞻望門㦸不勝歡抃欣躍之至介
頓首再拜
　　　與奉符知縣書
子游為武城宰孔子曰女得人焉爾乎曰有澹臺滅明
者行不由徑非公事未嘗至於偃之室至哉子羽之慎
賢哉子游之容由今言之為慎易為容難慎以逺嫌容
以避謗嫌逺謗不至安身之道也是為易夫犁是國之
田食是國之穀為是國之民征發教命皆出是國是國
之君則不覲不謁在禮近於傲與慢容之為難介為奉
符民前奉符大夫馬君永伯下車逾月先就見介於徂
徠草廬中介懼得傲與慢之罪不敢蹈子羽之節因一
謝馬大夫於縣焉曰吾治君邑吾聞君賢且與君為天
聖八年同門生民之病政之疵君以告予病予疵君勿諱是
君若以病與疵遺我也自兹屢招介過縣介遂不能守
子羽之節豈不知足及公門而嫌與忌輒随之凡四五
招勉强一往焉且以謂政雖出大夫而及於吾民病雖
在於民苟有養民之心者皆病政之疵民之病不敢不
告雖然未及於私焉有山陽道德之老孫明復先生世
不我用退居蓽茅闔扉著書不接人事馬大夫事之尊
之以執弟子禮求得其道焉天平鎮進士姜潛倜儻有竒
節馬大夫重之時引在坐講論古今治亂得失及馬大
夫陷於籠網苛致其罪怒馬者以為介三人嘗與馬公
事具以惡名加焉噫不能行子羽之節時以足踐公門
宜乎以為嫌也宜乎被惡名也詩曰心苟無瑕胡恤乎
人言雖然不可不慎也執事臨縣介因欲遂蹈子羽之
節不為懼得傲與慢之罪且詩人桑梓之敬不可忘也
一拜執事於縣之庭得禮而退然後願守子羽之節終
焉惟執事容之
　　　上潁州蔡侍郎書
侍郎閣下夫物生而性不齊裁正物性者天吏也人生
而材不備長育人才者君宰也裁正而後物性遂故曲
者直者酸者辛者仆者立者皆得其和易曰乾道變化
各正性命是也長育而後人材美故剛者柔者恭者舒
者急者各得其中洪範曰㑹其有極歸其有極是也和
謂之至道中謂之大德中和而天下之理得矣介者正
所謂不合其中而不得其和者也喜怒哀樂未發謂之
中喜怒哀樂之将生必先㡬動焉㡬者動之㣲也事之
未兆也當其㡬動之時喜也怒也哀也樂也皆可觀焉
是喜怒哀樂合於中也則就之如喜怒哀樂不合於中
也則去之有不善知之於未兆之前而絶之故發而皆
中節也易吉之先見者也易不言㐫而言吉者其能知善不
善於㡬微之時善則行之不善則改之㐫何由而至也
介見天下之人有未得其治則憤悶發於内而言語形於
外已暴著於外猶不知協於中邪咈於事邪欲其吉之
先見發而皆中節其得能乎故㐫悔吝常随之冬至集
闕下有人宻道閣下之語於介者箴規訓誡丁寜切至
如聽箕子皇極之義若聞孔思中庸之篇釋然大覺前
日之非噫天以剛方直烈之性授於介不納介於中夫
剛方直烈不以中輔之暴殘戕折日可待矣今閣下敺
介歸之於中是天以剛方直烈付於介閣下納之令德
也天欲暴殘戕折於介而閣下賜之更生也介荷閣下
仁育陶鈞為至厚矣今西走蜀四千里不敢以䟦渉為
勞以平生未得一登閣下之門為恨引首南望不勝拳
拳之心不宣介再拜
　　　與張安石書
嵗庚辰十一月五日奉符大夫馬君永伯下吏奉符民
如赤子之失慈父母自十一月五日至二月十九日凡
百有六日延頸引首南望大夫之來若在大暑思滌清
風若坐赤炭思濯寒波二十一日大夫被免民以千數
環立大哭若以久餒方食而奪其餔大寒始衣而刼其
纊哭已感曰吾大夫奉身儉行已㢘守法平操心公養
民舒閒約吏急速自大夫來吾曹安於閭里晏眠飽食
老息壯作不奪吾種殖之時不害吾生養之道經嵗
行巷雞不驚犬不吠盗賊不入吏胥不至州縣之政賦
税為患鄰縣督責煩數敲扑之聲相聞里胥纍纍道路
流血滿令㕔階猶剋期不已吾大夫但斂手坐席上
時召老叟至其前與之相約所謂里胥者皆放於田畝
嚴禁戒不得與民相見不遣一吏走不施一杖笞常先
期賦登數治吾邑者育吾曹可謂勤且至矣可謂義且
惠矣吾曹在下觀吾大夫無絲髪辜天子治民無分寸
過失枉道欺心而無罪免去兹非吾大夫之不幸也吾曹
之不幸也於是相與環立又哭且慟旣而又聞大夫無
資不能行盡貨易其帷襜之屬乃能行雖能行聞其寓
魯之西任城無環堵之室無一畝之田生計空空也夫
人若女若兒若姨監皂𨽻十數口衣不續而炊不繼朝
訴饑而暮啼寒吾大夫至此吾曹德大夫甚深忍坐視
之乃羣走隊趨就徂徠下繞石介泣告之曰吾嘗聞昔
田横能養士當横之難五百人死之今大夫之憂幸未
至横吾曹亦未當從五百人者以死然吾大夫朝夕有
饑寒之慮吾曹編民無智力為營其衣食君在吾鄉號
為有智力者君宜念吾曹區區之心圗救吾大夫之窮
介聞之大羞媿且惻然悼之悼者悼馬大夫之窘媿者
媿此民之義雖悼且媿而方連遭大憂在困躓憔悴中
旦暮自虞就死何得錙銖勢力解馬大夫憂慰此民之
勤勤然大夫之憂深矣此民之勤勤至矣皆義不可已
安石讀周孔之書知周孔之道富仁義之文有仁義之
心豈不有意乎介白
　
　
　
　
　
　
　
　
　
　徂徠集巻十七
欽定四庫全書
　徂徠集巻十八　　　　　　宋　石介　撰
　　序
　　　三朝聖政錄序
今天下太平八十年物遂其生人樂其業我太祖太宗
真宗憂勤養理之功歟唐自天寳迄於天祐百五十年
間祿山朱泚黄巢秦宗權相接為寇中原擾亂生民荼
苦簒唐者非有拯溺撥亂之心殘暴愈甚連綿五代干
戈日尋戎馬生郊戰血流野繼唐訖周天下塗炭實二
百年我太祖武皇帝受禪之五月誅李筠於潞州十一
月殺李重進於揚州四年取荆渚下湖南六年平蜀又
六年收廣州又四年定江南太宗文皇帝承天位紹先
烈南致淮海北降并汾蠻夷戎狄震懾請貢海内自此
始一矣則太平之業二祖基之真宗章聖皇帝於是承
二祖之基以格於久大隆二祖之業以臻乎富有禮樂
文物煥然而章明教化刑政淳然而太和太祖作之太
宗述之真宗繼之太平之業就矣若太祖之英武太宗
之神聖真宗之文明授受承承以興太平可謂跨唐而逾
漢駕商周而登虞夏者也臣生三十四年目不識干戈
之事耳不聞金革之聲唯是草茅之下閭里之中聽田
父農叟歌詠三聖之德盈溢乎耳及登仕路以來時接
搢紳大夫語其説三聖之政益詳然三聖之德三朝之
政國史載之備矣但臣以為三聖致太平之要道或慮
國史紀之至繁書之不精聖人一日萬㡬不能徧覧唐
史臣吳兢嘗為貞觀政要臣竊效之作三朝聖政錄且
人之言聖人者必曰堯舜人之稱治世者必曰夏商周
臣觀太祖武皇帝之神武太宗文皇帝之睿聖真宗章
聖皇帝之仁孝豈復讓於堯舜乎觀建隆開寳之平定
興國雍熈之樂康至道咸平之醇醲豈復羡於夏商周
乎恭惟景懿欽文聰武聖神仁明孝德皇帝陛下有太
祖太宗真宗之資則當法建隆開寳興國雍熈之道咸
平之政以阜萬民以繼太平以丕於三聖之光以樹乎
萬民之基伏惟陛下聰明聖神皆自天縱言語動作暗
與理合雖不師於古不法於今固已髙視軒農逺超羲
昊苟更斟酌祖宗垂憲効而行之可謂韶盡美矣又盡
善也伏惟聖主留意
　　　唐鑑序
夫前車覆後車戒前事之失後事之鑑湯以桀為鑑故
不敢為桀之行而湯德克明隆祀六百周以紂為鑑故
不敢為紂之惡而周道至盛傳世三十漢以秦為鑑故
不敢為秦之無道而漢業盛茂延洪四百年唐以隋為
鑑故不敢為隋之暴亂而唐室攸乂永光十八葉國家
雖承五代之後實接唐之緒則國家亦當以唐為鑑臣
逖覧往古靡不以女后預事而喪國家者臣觀唐甚矣
武氏變唐為周韋庶人安樂公主酖殺中宗太平公主
潛謀逆亂楊貴妃召天寳之禍臣歴觀前世鮮不閹官
用權而傾社稷者臣視唐尤傷矣代宗遭輔國之侮蔑
憲宗被陳慶之弑逆昭宗為季述之囚辱臣𣺌尋歴代
無不以姦臣專政而亂天下者臣視唐至極矣祿山之
禍則林甫國忠為之也朱泚之亂則盧杞為之也陳慶
之弑則皇甫鎛為之也嗚呼姦臣不可使專政女后不
可使預事宦官不可使任權明皇始用姚崇宋璟則治
終用林甫國忠則亂德宗始用崔祐甫陸贄則治終用
皇甫鎛則亂自武后奪國迄於中睿暨天寳末年政由
女后而李氏㡬喪自肅宗踐位歴於代宗德宗順宗憲
穆文武宣懿僖昭權在中官而唐祚終去詩曰赫赫宗
周褒姒烕之然則巍巍鉅唐女后亂之姦臣壊之宦官
覆之臣故採摭唐史中女后宦官姦臣事迹各類集作
三巻謂之唐鑑噫唐十八帝惟武德貞觀開元元和百
數十年禮樂征伐自天子出女后亂之於前姦臣壊之
於中宦官覆之於後顛倒﨑危綿綿延延乍傾乍安若
續若絶僅能至於三百年何足言之後之為國者鑑李
氏之覆車勿專政於女后勿假權於中官勿任委於姦
臣則國祚延洪歴世長逺當傳於子傳於孫可至千萬
世豈一齷齪十八帝局促三百年者哉伏惟明主戒之
　　　石曼卿詩集序
詩之作與人生偕者也函愉樂悲鬰之氣必舒於言能
者述之傳於律故其流行無窮可以播而交鬼神也古
之有天下者欲知風教之感氣俗之變必立官司採掇
而監聽之由是張弛其務以足其所思乃能享世長久
弊亂無由而生厥後廢官詩不傳在上者不復知民之
所嚮故政化顛悖治道亡矣詩之於時亦可見大道於
文字習為故常但作者才致鄙迫不能深入其域耳國
朝祥符中民風豫而泰操筆之士率以藻麗為勝惟曼
卿與穆参軍伯長自任以古道作為文必經實不放於
世而曼卿之詩又特震竒秀發蓋能取古之所未至託
諷物象之表警時動衆未嘗徒設雖能文者累數千百
言不能卒其義獨以勁語蟠泊㑹而終於篇而復氣横
意舉飄出章句之外學者不可尋其屏閾而依倚之其
詩之豪者與曼卿資宇軒豁遇事輒詠前後所為不可
計其遺亡而存者纔三百餘篇古律不異分為二册一
日觴予酒作而謂予曰子賢於文而又知詩能為我序
詩乎予應曰諾遂有作欲使觀者知詩之原施之於用
而巳矣
　　　送龔鼎臣序
山陽龔輔之學為古文問文之㫖於魯人石介對曰夫與
天地生者性也與性生者誠也與誠生者識也性厚則
誠明矣誠明則識粹矣識粹則其文典以正矣然則文
本諸識矣聖人不思而得識之至也賢人思之而至識
之機也詩易書禮春秋言而為中動而為法不思而得
也孟荀揚文中子吏部勉而為中制而為法思之而至
也至者至於中也至於法也至於中至於法則至於孔
子也至於孔子而為極矣其不至焉者識雜之也甚者
為楊墨為老莊為申韓為鬼佛識雜之為害也如此輔
之為學為文厚乃性明乃誠粹乃識確乎不可移嚴乎
不可譁也直乎不可屈也一志於聖人則妖惑邪亂之
氣無隙而入焉於斯文也其庶㡬矣然道知之不為難
守之為難守之不為難行之為難行之不為難久之為
難夫知之守之行之久之不為難篤之為難知之不篤
不能守也守之不篤不能行也行之不篤不能久也久
之不篤不能終也守之以誠而持之以篤惟輔之勉矣
輔之且往仕於孟州因以為離别之贈云
　　　送祖擇之序
擇之罷濟南將歸聞自歴山東走三百里别明復先生
暨於㤗山徂徠相與講道德究經術躭雲霞玩水石舉
觴賦詩五日而後去以所坐乗馬為明復之贈為予書
先君之銘於石以為别擇之以文章登科甲天下之望
甚盛不十年當輔相天子為宋大臣為人資材已髙又
自能知堯舜周公孔子之道顧明復與予饑寒山谷中
何有毫髪利於擇之而甘苦辛傾肝膽予二人豈有求
邪明復謂無以謝擇之發聖人之藴明王道之極擇之
拜而受之嗚呼春秋賞罰二百四十二年至矣仲尼之
心獨撥衰周一世之亂反之於正十二經揭如日月照
明於天後之聖賢得之多者帝得之少者王不得者覇
明復之報為不輕矣予經學淺不能希明復然義不可
嘿夫趨時物之情也徇道人之難也噫諸侯郊迎傾國
封之枉尺直尋吾死不為見之孟軻尋邑三公舜歆髙
爵不作符命甘投於閣見之子雲潮州八千㡬死瘴烟
歸來京兆不肯嬋姢見之吏部嗟嗟李勣徇主從昏咄
咄宗元附權邀官觀而始節豈為不完弗能有終至今
痕瘢擇之與予相知深矣此去近天子得與我相磨切
天下是非亦得時見上講道君政得失天子宰相曰是
擇之曰是天子宰相曰非擇之曰非擇之官日進而寵
日深矣天子宰相曰是擇之曰非天子宰相曰非擇之
曰是擇之前有鼎鑊而後有鈇鉞矣古之君子辭官職
而遺寵祿趨鼎鑊而就鈇鉞非以官職寵祿為憂而以
鼎鑊鈇鉞為樂也道適當然也擇之於道安之者非利
而行之者也非畏罪而強之者也予所以云姑為報之
資爾康定二年七月十五日序
　　　送張勣李常序
孔子之大道為異端侵害不容於世實三千年諸公能
維而持之不能排而去之維之持之道不絶矣不去其
害道終病矣韓文公所謂不塞不流不止不行是也予
不自揣度乃奮獨力宣斥其人而攻之我寡彼衆反攻
予者日以千數一日之内虎動吻而狼磨牙賴聖君天覆
地容得免於禍濮人張禹功李遵道者其居與予不相
逺耳目接於予固熟則其宜知予之所為如是得禍如
是輙不憚直以身冒予之禍來山中而助予揚子雲稱
軻之勇若禹功遵道者其勇者與太史正崔杼之罪殺
之其弟又書杼又殺之南史聞之執簡以往太史初正
杼之罪知為史當然猶未知必得誅於杼若南史聞巳
殺二人矣又執簡以往是真不畏死者矣予攻害孔子
者予知為孔子當然亦未知必得罪於害孔子之徒若
禹功遵道已見予之所得禍如是又來助予是真勇者
矣予今年三十七而髪白半然心益壯而氣不衰禹功
少予十四嵗遵道少十五嵗其文如進六軍而作鼓者
嚴猛齊厲張皇奮施可式可畏當與予周旋焉逹也以
孔氏之道窮也以孔氏之道達而萬物不通乎窮而垂
之於後世不明乎窮達之間綽然有餘裕其有能動心
乎禹功藏用於神其得天下之㡬與遵道直道而行其
明天下之治與㡬近易治近春秋二子之道皆道也與
世不甚迂其必達矣去舉進士予醉之以酒復贈之以
言以釋相離之懐辛巳夏五月二日石介序
　　　送劉先之序
予友先之將適魏之館陶請於予曰館陶之政孰為大
曰館陶魏邑也聖朝大儒栁仲塗實魏人自唐吏部下
三百年得孔子之道而粹者惟仲塗居魏東郊著數萬
言皆堯舜三王治人之道未大用而死其道纔施其一
二介聞栁氏之子孫尚有賢且肖者魏之人猶能記
識仲塗之居亦或有能讀其書者仲塗之道則未聞有
人知之先之至館陶取仲塗書為栁氏子孫及魏之人
講釋指明其義使知仲塗之道仲塗之道孔子之道也
夫人能知孔子之道施於天地間無有不宜以之治民
以之事君以之化天下皆得其序先之能使栁氏子孫
及魏之人知仲塗之道栁氏子孫既能知之而肯緘藏
於其家乎必能傳之人魏之人亦必能傳之鎮冀邢趙
自鎮冀邢趙而傳之將河之北皆知仲塗之道矣由河
之北而傳之仲塗之道將盈於天地之間矣館陶之政
此為大若夫行乎仁義使百里之内咨而嬉癯而肥瘡
而良匱而昌兹縣令之事也先之固能行之矣豈待予
告
　　　吕虞部士龍字序
虞部貟外郎東平吕君嘗訪字於介因名士龍易曰雲
從龍言龍吟則雲出龍乃乗之游於六合作為膏澤潤
液萬彚濟物之德也大矣請字曰兼濟兼濟之義又不
徒然也巻收其雲畜宻不雨不得兼矣大旱而為霖雨
不崇朝而徧天下兼濟之義於是乎在先朝為侍讀學
士烈烈有名稱者君之先君也君不忝爾祖能濟其美
今年四十三作虞部貟外郎賜緋魚袋借三品服知邛
州邛州要藩矣襟帶巴蜀作固王家有社有民地方千
里君能簡削苛政懐以仁惠舒我王澤浸其幽遐是亦
兼濟於一方也異日得大位行其志兼濟天下可矣字
曰兼濟豈無意哉名以定體字以表德苟不克稱則貽
名之羞公其戒之苟保祿位以利其妻子苟殖貨財以
肥而家厚而身不思忠吾君利吾民則獨善之行也雖
在千萬里外必走就君操吾矛持吾戈以擊君奪此字
矣月日序
　
　
　
　
　徂徠集巻十八
欽定四庫全書
　徂徠集巻十九　　　　　　宋　石介　撰
　　記
　　　祥符詔書記
祥符二年翰林學士楊億知制誥錢惟演秘閣校理劉
筠唱和宣曲詩述前代掖庭事辭多浮艷真宗訓之曰
辭臣學者宗師也安可不戒於流宕乃下詔曰國家道
涖天下化成域中敦百行於人倫闡六經於教本冀斯
文之復古期末俗之還淳而近代以來屬辭多弊侈靡
滋甚浮艷相髙忘祖述之大猷競雕刻之小巧爰從物
議俾正源流咨爾服儒之人示乃為學之道夫博聞強
識豈可讀非聖之書修辭立誠安可乖作者之制必思
教化為主典訓是師無尚空言當遵體要仍聞别集衆
製刻鏤已多倘許攻乎異端則是誤於後學式資誨誘
宜有甄明今後屬文之士有辭渉浮華玷於名教者必
加朝典庶復古風其古今文集可少垂範欲雕印者委
本路轉運使選部内文士詳其可否即具本以聞又天
章閣待制劉公随常言故楊翰林少知古道故孫漢公
集中有送楊序説其言十一月自建州召試授秘書省
正字詔褒之有精彩神助文字生知之語是時名聞天
下道路拭目或勸以歌功上美更祈清貫者則掉臂不
顧或以其早成夙悟比前代王勃輩者則愀然曰吾將
勉力庶㡬子雲退之長驅古今豈止於詞人才子乎又
崖掾初覧其㫁文數十篇大竒之持以示漢公曰皇甫
持正栁州少年時正當如是本朝文人稱孫丁而皆推
尊之則楊為少知古道明矣然以性諳浮近不能古道
自立好名事勝獨驅海内謂古文之雄有仲塗黄州漢
公謂之輩度巳終莫能出其右乃斥古文而不為逺襲
唐李義山之體作為新制楊亦學問通博筆力宏壯文
字所出後生莫不愛之然破碎大道雕刻元質非化成
之文而古風遂變時執政馮文懿與二三朝士竊病之
又黄州漢公皆巳死他人柔弱無以摧楊雄鋩惟胡大
監繼周在且以罪廢屏居廬江乃相與延譽徐言於上
乞召知制誥以拉楊之虎牙繼周旣至真宗命上殿賜
坐從容延問曰知卿雖謫官猶不廢學今復用卿知制
誥繼周以久去班行朝禮多廢即拜謝於殿上真宗亦
不之罪繼周旣退直趨舍人院箕倨坐㕔上睥睨言曰
適來見上上金口命胡旦復知制誥胡旦老矣豈能重
入此小兒隊裏知得它制誥矜傲輕忽旁如無人真宗
以繼周素無行尚疑之潛令小黄門一人随其後觀之
黄門盡以告明旦真宗見文懿具道其事乃曰胡旦終
未可用觀其言語亦似詖傾文懿以繼周自為之亦無
如之何繼周但得通判襄州去楊遂肆然無復回避矣
介讀祥符二年詔書知真宗皇帝真英主矣聞劉待制
之説知文懿真賢相矣易曰觀乎人文化成天下為天
子能知乎文之本而思復於古非英主與為宰相能悼
乎風之變而思救其弊非賢相與介竊懼聖君賢相之
事異日冺落因私記之
　　　宋城縣夫子廟記
天地吾知其易毁也一德不修則裂日月吾知其易喪
也一政不行則缺山嶽吾知其易壊也一化不明則崩
河洛吾知其易涸也一令不善則竭大哉吾聖人之道
彌亘億千萬世而不傾横維四方上下而不絶莫亂於
戰國莫妖於楊墨莫毒於秦嬴莫逆於莽賊司馬譎詐
宋齊㐫慝虐神猾夏曰聰曰勒倡誕邪教曰耼曰釋
于唐接踵五季昏君暴徳莫不滅裂衣冠隳棄法則焚
燒詩書芟刈禮易吁吾聖人之道受戕害被攻擊斯亦
多矣而巍然中居竟不可毁良由根柢堅而枝榦茂也
淵源濬而流𣲖逺也三才五常為根柢不亦堅乎堯舜
禹湯為枝榦不亦茂乎六籍九疇為淵源不亦濬乎孟
荀揚韓為流𣲖不亦逺乎故天地有裂焉日月有缺焉
山嶽有崩焉河洛有竭焉吾聖人之道無有窮也夫天
地日月山嶽河洛皆氣也氣浮且動所以有裂有缺有
崩有竭吾聖人之道大中至正萬世常不可易之道也
故無有虧焉宋有天下純用文治制度禮樂一出儒術
吾聖人之道大行君君而臣臣父父而子子京師達於
郡縣皆崇嚴廟貌而尊祀之宋城在南京為赤縣夫子
祠宇尚闕春秋則釋奠於令之㕔事噫其為䙝亦甚矣
李大夫堯俞以儒學仕能知聖人為尊不敢黷慢於是
拆佛宇淫祠十數區取其材作廟於縣署之右棟宇壯
焉丹雘麗焉穹穹闢陽耽耽闔隂夫子被王衮冕執珪
尺有二寸負斧依當宁而坐顔淵閔子騫十一人列侍
翼如有嚴有威廟成俾予記之嗚呼異哉李大夫作是
廟有三善焉撤佛宇弱夷法也毁淫祠革邪俗也尊聖
師明大道也有是三善不可不記故敢承命而不敢讓
景祐四年五月一日
　　　泰山書院記
自周以上觀之賢人之達者皋陶傅説伊尹吕望召公
畢公是也自周以下觀之賢人之窮者孟子揚子文中
子吏部是也然較其功業德行窮不必易達吏部後三
百年賢人之窮者又有泰山先生孟子揚子文中子吏
部皆以其道授弟子旣授弟子復傳之於書其書大行
其道大耀先生亦以其道授弟子既授之弟子亦將傳
之於書將使其書大行其道大耀乃於泰山之陽起學
舍齋堂聚先聖之書滿屋與羣弟子而居之當時游從
之貴者孟子則有梁惠王齊宣王滕文公之屬揚子則有
劉歆桓譚之屬文中子則有越公之屬吏部則有裴晉
公鄭相國張僕射之屬門人之髙弟者孟則有萬章公
孫丑樂克之徒揚則有侯芭劉棻之徒文中子則有董
常程元薛收李靖杜如晦房魏之徒吏部則有李觀李
翺李漢張籍皇甫湜之徒今先生游從之貴者故王沂
公蔡二卿李泰州孔中丞今李丞相范經畧明子京張
安道士熈道祖擇之門人之髙弟者石介劉牧姜潛張
洞李緼足以相繼於千百年之間矣孰謂先生窮乎大
哉聖賢之道無屯泰孟子揚子文中子吏部皆屯於無
位與小官而孟子􁂸於七篇揚子泰於法言太𤣥文中
子泰於續經中説吏部泰於原道論佛骨表十餘萬言
先生嘗以為盡孔子之心者大易盡孔子之用者春秋
是二大經聖人之極筆也治世之大法也故作易説六
十四篇春秋尊王發微十七巻疑四凶之不去十六相
之不舉故作堯權防後世之簒奪諸侯之僣偪故作舜
制辨註家之誤正世子之名故作正名解美出處之得
宜辨傳嗣之有嫡故作四皓論先生述作上宗周孔下擬
韓孟是亦為㤗先生孰少之哉介樂先生之道大先生
之為請以此説刋之石立於講堂之西壁康定元年七
月十八日記
　　　青州州學公田記
故僕射相國沂公初作青州學成奏天子天子賜學名
且頒公田三十頃以入於學公患田少不足又旁學作
屋百二十間嵗入於學錢三十一萬逮今十稔學益興
而士倍多太守趙集賢廣公之意取南城隙地又作屋
凡八十三間别為旁舍六十二間嵗入於學通六十七
萬學之公用於是大充而養士之道稱矣學官與諸弟
子侈之請記於壁曰立其法萬物不改者道之本也通
其變使民不倦者道之中也本故萬世不改也中故萬
世可行也若伏羲神農黄帝堯舜氏樹君臣父子上下
之制立其法萬世不改者也是之謂本為服牛乗馬上
棟下宇弧矢網罟之宜舟楫耒耜之利棺槨之便臼杵
之用通其變使民不倦者也是之謂中焉相國法三代
明王之制取古者家有塾黨有庠術有序國有學之制建
學於青立本也集賢申易大畜養賢頤養正需飲食宴
樂兊朋友講習之義推廣於學制其中也大凡舒則人
暇局則人困故善教者優游而至道不善教者急速而
强人其要在酌夫勞逸之節焉禮曰張而不弛文武不為
也一弛一張文武之道也今夫學者六藝經傳千萬言
以時而諷之其為功博矣仁義禮智忠信孝弟之道天
地隂陽星辰災變之動以時而求之其為業廣矣廣博
而難卒勤苦而後能成蚤起夜誦寒暑不廢衣冠不(角/)
則是常張之矣嵗有田日有餼勞有休怠有養所以息
焉游焉是一張一弛之道也君子謂相國集賢善教矣
張而不急弛而不廢初集賢樂學之成經始甚亟乃擇才
吏得節度推官蔡君亶用董其役作屋舍凡一百四十
五間而但取材於縣官之餘借力於公家之隙不煩於
府不擾於民和説而以成予謂相國善作也集賢善述
也蔡君善卒相國集賢之志也見託斯文既不得讓因
記其嵗月云
　　　新濟記
天聖十年春知兖州工部尚書翰林侍講學士孫公開
新濟成夏汶水暴漲盡壊其坊豬於西澤滿弗受腹背
溢出横流湯湯為江為淮轉如天回突如山來勢若吞鄆
及夀張東阿人不溺於水如一縷絲一毫髪相維之矣
東北注入新濟汶水勢削遂不克患明年京東蝗虫大
旱五榖皆不熟自潘水東至於海尤甚州養兵十數萬
倉庫空虚公儲不逮百日或出秕稗糞腐為天子養兵
食嬴卒餓軍旦夕洶洶發怒色流怨言郡刺史以下焦
然疚於懐不知其所為徒拱手俟罪而巳兩轉運使以
是失職罷去天子使轉運淮南倉轉輸於南方凡數千
艘由淮達於鄆鄆入於新濟新濟而東東方遂濟噫春
新濟成夏汶水漲新濟是頼汶水無害鄆人適安今年
新濟成明年東方饑新濟是憑兵不匱食國不乏用民
不饑死新濟之為功也如此則速成疾效章章著見於人
者故畧舉之矣若夫北暨鄆之張澤南暨濟陽郡之鉅
野民良田百萬頃水宅焉三十年民不得一壠耕一穗
收新濟成疏其水入新濟民得是良田播殖五榖以衣
食之新濟之功此益為大中國之有四瀆猶人之有四
支四瀆濟其一也濟水壅廢地一支矣今濟水復流地
之一支復生也地有血脉也有膋胃也濟不壅絶為地
道計也且濟水棄滯塞廢三十年三十年不為濟矣今
濟水復為濟矣海不受濟之朝三十年海亡一濟三十
年矣今濟水復朝於海海復得一濟矣地生一支濟復
為濟海復朝濟其功格於地矣及於濟矣及於海矣功
又益為大也當濟源涸此功落成祭法曰能禦大菑則
祀之能捍大患則祀之此可謂禦大菑矣捍大患矣則
公宜受天百祿世世祀之傳子傳孫寖隆寖昌公盡忠
三朝白首彌固勲望風迹終焉允臧在太宗朝講經璧
水敷助文治觀學王宫啟發孝德在真宗朝堂上疏陳
十不可請停西祀又抗言乞焚天書斬朱能以道事君
有犯無隠陛下續服日以孔子之六經堯舜禹湯文武
周公之道説於上前以輔聖德歴事三世將逾四統年
甫及致政三上章乞骸骨歸葬鄉里不得請又四上章
乞解近侍守鄉郡天子重勞以官職之事許之旣告老
去猶以鄆人被水患三十年濟不為濟濟不朝海地廢
一支在公家之利為不了卒能成功澤生民利萬世及
國家被來世春秋傳曰太上有立德其次有立功謂之
不朽若公之立德立功可稱於不朽矣宜刻諸石垂之
無窮按濟水出於河南府王屋縣溢於東出於陶丘東
北㑹於汶入於海當黄河溢并濟為一河水一石其泥
六斗泥淤為岸數百尺河水復濟遂失故道不復能流
入於海乃停於鄆之西南為大澤作民患垂三十年公
久思之又數議外廷衆口嘵嘵為不可至是復白於上
請身自行安肅軍觀察留後陳公堯咨時治於鄆受成
於公不敢異公議克同於公天聖十年正月以鄆州之
須城中都平隂夀張陽榖東阿齊州之歴城長清合三
萬人起鄆魚山盡下把四十里齊州接下把而下又五
十里疏濟故道通濟入海一月克成厥功督役則有鄆
州通判比部貟外郎張舜元齊州通判國子博士(闕/)隲平
隂知縣國子博士李錫歴城知縣太常丞董儲夀張知
縣右侍禁王師顔鄆州駐治右班殿直張政中(闕/)縣主
簿劉允介自謀始及成功皆預焉故能備述其事景祐
元年月日記
　　　去二畫本記
留守工部彭城劉公随常親來視學於東庫謂非聖人
書宜悉去之不可使學者讀之惑亂其心也公之心可
謂正矣噫非聖人書猶不可觀之况非聖人畫乎且自
伏羲至於神農神農至於黄帝黄帝至於堯舜堯舜至
於禹湯禹湯至於文武文武至於周公周公至於孔子
中國猶一人治也由一塗出也有老子生然後仁義廢
而禮樂壊有佛氏出然後三綱棄而五常亂嗚呼老與
佛賊聖人之道者也悖中國之治者也公所謂非聖人
之書者也老與佛之書也老與佛之書猶不可使學者
見况使學者見老與佛之像乎書庫有舊存三教畫本
索觀之則吾聖人與老氏釋氏等使學者趨老與佛亦
將同吾聖人也讀其書猶懼惑亂其心使趨老與佛同
於吾聖人豈知不易吾衣冠棄吾父子捨吾君親廢吾
祭祀相與同歸於夷也三教畫本獨存吾聖人朝夕令學
者拜事庶㡬知吾師之尊吾教之一吾道之正所謂老
與佛二者吾令悉去之後來者有謂吾不恭職失二畫
本吾故書失以告
　　　宣化軍新橋記
康定二年冬十月戊午宣化軍使虞部貟外郎張景雲
作清河橋成河初不通故為之舟則人利舟也及其弊
也舟反害人河不復通故為之橋救舟弊也善哉其達
變也與聖人之於天下之道有作焉有因焉有變焉未
有初也故作未有制也故因制失故變變者救其失也
漢董仲舒曰道者萬世無弊非無弊也得捄之之道也
毁舟為橋善變者乎易曰通其變使民不倦其是之謂
矣河去軍北門數歩其流不絶如縷深不濡軌廣不逾
丈非如彭蠡洞庭之險而人病渉則甚於彭蠡洞庭實
舟之為也舟有十五人十五人為十五家家率七口為
百五口百五口之衣與食皆取於舟晨起十五家磨牙
動吻伸頭奮距以搏以噬憧憧往來人罕完膚吁上下
相容州縣無政孽苗遂盛姦府遂成凡此橋歴二年更
六人成輙壊者三卒成於君如此其艱孽苗大而難㧞
也姦府固而難破也非君之誠與㫁孰克哉初天章閣
待制知淄州軍州事郭公勸侍御史京東轉運使張公
奎始謀毁舟建橋授謀於縣而郭以憂去張徙河東其
後虞部郎中胥君榖繼來為州國子博士霍君某通判
州事虞部貟外郎韓君榖為縣雖述二公之志而橋再
壊逮吾橋卒成當二公之志橋壊也人咸曰橋不可作
也物有數事有廢興廢興存諸時成敗繫於天皆不在
人君來代韓聞其説獨以為不然苟興廢成敗皆不在
人則救懐襄之患者非禹也與定管蔡之亂者非周公
也與平諸吕之難者非勃也與去鱷魚之暴者非吏部
也與作一橋不能圗久人無誠也乃推諸天患誠不至
而不患功難就視事之日亟至河上且嘆曰州縣之政
莫大於是者州之大者方千里縣之大者方百里政之
善惡不出千里之内自東自西自南自北孰不由此塗
出也苟有利焉天下享之苟有害焉天下被之在周官
則曰司險周知其山林川澤之阻而達其道路在孟子
則曰十一月徒杠成十二月輿梁成在春秋傳則曰啟
塞從時况二公謀於初三君作於後願竭才卒成此橋
且舟之為害也逺矣吾為利也豈謀近哉百世後従已不可
苟作為百世計也其作之也梓材以新制度以侈夏六月已
酉明日落成其夕橋又壊君曰天固助予非有姦橋何壊韓
君再為橋橋再壊壊有故也吾一為橋橋一壊壊於姦也吾来
討姦者終成吾橋然後信吾之志而奪姦人之心暴姦
人之罪益勤不懈日出臨河上工之拙巧材之良惡斧
斤之髙下繩墨之曲直必親焉毋不良日入歸如此九
十有七日橋乃成凡五虹三十七柱七十八梁皆大木
也所以取大壯而圗不朽噫衣乎舟食乎舟者百餘人爪
距森森牙齒齗齗相與横跂盤錯於其間崇姦深樹孽
大非君智果姦府不破非君特達孽苗不㧞始壊再壊
三壊也衆口囂囂咸請罷由於克㫁君聴不亂由於克
誠此橋卒成嗚呼君之功茂焉十月初九日記
　　　柘城縣廵檢廨署記
天下有事也天子日旰而食公卿側坐而謀大夫露宿
而行命士晝夜走以赴命况庶人乎天下無事也農閒
於野工遊於府商嬉於市士大夫不醇駟不駕不兼味
不食髙冠寛衣恬愉舒緩為事况天子公卿乎帝宋有
天下八十年矣艱難於太祖勤勞於太宗汲汲於真宗
逸於陛下始於胼胝中於癯瘠今至於安樂泰舒内外
官萬餘貟無所事事食天子廩祿而巳不矜車輿不飾
第宅安為哉右侍禁韋君濤朝廷命擒察南京之宋城
楚丘下邑寧陵柘城榖熟虞城盗賊治所在柘城舊是
廨宇卑圯風雨弗蔽韋君至則曰天子賜廩祿非獨奉
臣身亦將以仰事父母俯庇妻子今居無厚墻完廬日
暴濕其身體豈聖君推孝治待臣下之意邪况海㝢富
康洊嵗豐稔家給人足盗賊不作幸外無職事内置吾
親於康寧不亦可乎舊署之囂塵湫隘者悉更之髙明
爽塏於是燕寢有堂飲食有位廐庫井竈㒺不有秩上
以荷大君養育内以逸樂其親及於其妻兒韋君中無
歉然不足者非我列聖相勤養理宇内無事韋君當如前
所述晝夜走赴職弗暇豈及於此乎予吏睢陽韋君以
新署成乞文為記因感天下之人各得其所且嘉韋君
之能厚於其親遂命筆直書之無罪略焉云爾時景祐
四年六月二日記
　　　鄆城縣新堤記
太祖太宗用武當是時武夫帶一刀負一矢取功名如
山嶽書生吐一竒運一䇿闢土地數千里聖勲臣勞告
天地宗廟外内文士得取為歌詩頌贊刻於金石播諸
筦絃荆潭臣僕甌閩内屬蜀師來降李煜渡江吳人慕
化并汾納社天覆地載之内一用宋正朔㒺敢貳志真
宗以文守陛下以孝治通五十六年生物鬯遂積榖豐
實海内恬嬉閒暇習於爼豆文儒藴藉尚以章句武夫
書生莫得如向之取功名闢土地者學史者磨墨濡
毫俟以嵗月竟無有卓卓勲烈可稱紀載夏四月予臥
睢陽公舍鄆城縣令劉君準遣使致書於予曰故鄆
城為水濕敗予作新城於故城西南十五里遷其民而
居之兩逾月不止水如故城謀再遷之則重勞吾民且
鉅野在天下為大澤之一周視邑内無髙燥旁可居萬
家之處雖再遷之水亦随去與其勞民而再遷遷不逺
水不若惜是民力擇久安之計民無頻遷水不為患斯
亦可也於是環城築長堤千九百歩髙二十丈厚九尺
足以捍城矣足以禦水矣堤成予復念曰今雖作堤堤
久必壊嵗須補之乃無壊若一嵗一補堤薪芻取於民
令苟不恤民吏因縁為姦蠧傷吾民是吾作堤非以為
利也反以為害也因即堤上下城裏外楊樹萬有三百
栽曰他日堤之薪芻是供可以緩民之憂矣今堤既成
且固栁皆青青榮活葉可蔽日太平為吏不從軍邉塞
効萬死一生尺寸功求榮名書國史此為績雖細猶愈
夫坐而視民溺死不救者焉已從梁山上轉圎石至縣
門用匠磨琢成就光滑可書堅厚可存願得君文以記
嵗月噫予從事斯文久矣常如向所述不得卓卓勲烈
可紀載劉君之功雖非卓卓者刋之於石亦無媿焉遂
記之景祐四年六月一日
　　　祭堂記
周制天子七廟諸侯五廟大夫三廟適士二廟庶人祭
於寢唐制三品已上乃許立廟天寳十四年四品清官
亦許立廟介今官為節度掌書記在國家官器今從七
品説者謂適士上士也官師中下士也庶人則府史之
屬也介為庶人則嘗命於天子又未至於適士其官師
乎在周制得立廟一唐制則未得立廟今祭於寢則介
之烈考嘗為東宫五官且鬼神之道尚嚴於寢實為黷
神將立廟則介品賤未應於式貴賤之位不可犯求其
中而自為之制乃於宅東北隅作堂三楹以烈考及馬
夫人劉夫人楊夫人後劉夫人居焉薦新及於烈考四
夫人而已時祭則請皇考皇考妣王考妣咸坐縁古禮
而出新意也推神而本人情也慶厯元年辛已十一月
十七日建
　　　拜掃堂記
石氏旣用康定二年辛巳八月八日舉夫王父下為三
十三墳𦵏於祖墳塋復立祭堂於宅東北位𦵏之以禮
祭之以禮也石氏從周得姓逮於今二千餘年自滄徙
居至於今百五十餘年矣祀逺惟介之烈考能談其譜
討源及流實為祥盡小子識之烈考終不有識大懼墜
落又為石髙五尺廣二尺三寸厚一尺列辭二千三百
六十八字表於墓前又思夫千萬世風雨燥濕石久必
泐字久必缺不可無蔽覆且嵗時必上冢出必告於墓
及拜於墓則皆有祭不可以無次設乃直塋前十四歩
為堂三楹一以覆石一以陳祭因謂之拜掃堂云慶厯
二年壬午三月五日記
　
　
　
　
　徂徠集巻十九
欽定四庫全書
　徂徠集巻二十　　　　　　　宋　石介　撰
　　　啟　表　移　祝文
　　　　謝益州張宻學啟
右介啟介自八月十日至二十三日兩到府城共住九日
五次伏謁旌下一賜食華亭寺每請見皆特優禮待九日
費公膳十一及來赴官守而復逺借舟楫盛送饔餼精米
喜麵醇酒肥肉率皆豐餘盡室九口在舟四夕日以饜飽猶
不盡三之一噫食雖禮之末禮非飲食不將記曰禮始諸飲
食易曰物不可不養故受之以需需者飲食之道也又曰頥
養正則吉天地養萬物聖人養賢以及萬民然則飲食豈其
細與故膰肉不至而孔子行醴酒不置而申公去古人豈專
於飲食哉所以為禮也恭惟知府宻學望髙中外德服西南
出以奠定四方入將陶宰萬物上養君后必以道道者何忠
信之謂也不以道則徒資口腹之欲與飼衆人何異哉下養
士類必以禮禮者何仁義之謂也不以禮則徒取豢肥之意
與畜犬豕何異哉介所以拜賜以來為榮且喜非榮一
巵酒之賜非喜一桉肉之味盖知府宻學養不肖以禮
也又府從事嘗以介小詩塵於几閣宻學俯為屬和介
雖不獲賜本而親奉玉音是何蕢桴土鼓之疎輒邀咸
池大章之作此又介希遇之幸而非常之榮也以州縣
賤小吏見國大臣以屬郡下執事見大尹自當畏汗恐
懼趨走階下望塵而來拜塵而去何得襜如矩歩以賓
客禮進退從容賜坐欵宻奉對聲什唱和飲食衎衎來
有勞去有送處具室廬行具舟楫若僚友者焉迥出素
望皆逾常夷為榮且喜不亦宜哉宻學旣以禮養士願
服勞厥官夙夜勉勉使卒無曠敗以報萬一此則小人
以力報上之效也其安敢以怠近瞻府城遥阻旌㦸愚
情無任戀恩荷德激切依歸之至
　　　謝益州轉運明學士啟
介去年赴任嘉州未期月母氏訃至入蜀之計已匱任
蜀之計未就而出蜀之計又廹凶喪之家稚騃十餘口
寄於五千里外其未墜於淵谷者如以一寸髪維之矣
學士賜之大德不惟振其將死之命又從而衣食之使
有餘溫餘飽焉當日之凍者今燠而壯當日之匍匐而
行者今躍而走當日之孩乳而生者今坐而食堂有親
且康寧以逸以樂庭有子孫懽然熈熈石氏閨門之内
晏晏如也學士之德也嗚呼夫施之為也有憫其人餓
窮而為之者有取其人道德而為之者憫其人猶人見
魚鱉卵胎犬彘鳥鼠不忍其無罪而就死地惻焉而憫之
為之也施之細也取其人道德而為之者非不忍其無故
就死地惻焉而憫之為之也蓋以其人之有智勇焉生
之也可使之立功庸以其人之有學術焉生之也可使
之輔君子以其人之有仁義焉生之也可使之養蒸民
以其人之有忠信焉生之也可使之施教化斯以為施
也施之大也施之細也君子不求其報施之大也君子
將求其報不求其報者君子之私也將求其報者君子
之公也私者私於一物也公者公於天下也魚鱉卵胎
犬彘鳥鼠之得生焉不過魚鱉卵胎犬彘鳥鼠之報
故君子不求焉智勇學術忠信仁義之得生焉必有智
勇學術忠信仁義之報故君子求焉不求焉所以私於
物也求焉所以公於天下也立功庸施教化輔君子養
蒸民斯非天下之公與學士之施於介非憫其餓窮而
慈之也取其道德而為之也學士不求其報於介也是
以魚鱉卵胎犬彘鳥鼠待介也求報於介也介則將以
智勇學術忠信仁義以報於學士也區區之心盡在此
矣蜀雖國家之疆土其風氣不得中國之正伏惟學士
履此嚴凝順頥養以持固大中之福不任瞻戀拳拳之
心
　　　謝兖州李相公啟
介頓首百拜資政相公閣下孟冬漸寒伏惟台候萬福
介五月中過府中得獲恭覲伏蒙相公恩義如常介不
勝感銘之至恭以相公之德兖州之人衣食之矣衣食
之厚且足無如介者生景德之乙巳嵗介生之年相公
為狀元由大臣丞通判於兖逮今三十五年相公凡四
來兖其殖衣食於兖也富且饒矣自相公初殖之介則
衣食之介今生三十五年衣食相公三十五年矣先介
一年生者衣食多於介一年後介一年生者衣食少於
介一年何况有先四十年五十年生者後三十年四十年
生者是兖州之人衣食相公最厚兖州與天下衣食相
公又厚蓋相公來兖州四矣陶宰天下再矣故衣食之
有厚薄焉旦暮相公正三台席推兖州衣食以及天下
天下衣食相公其亦如兖州之人矣夫衣食乎天下福
德爵祿寧有窮時伏惟相公倍加慎重
　　　謁兖州通判孟虞部啟
孟子曰天下有達尊三爵一齒一德一朝廷莫如爵鄉
黨莫如齒輔世長民莫如德執事於介言乎爵則貴言
乎齒則長言乎德則優斯三者皆宜拜也詩曰維桑與
梓必恭敬止執事所治郡則介父母之邦此又一宜拜
也禮曰見父之執不謂之進不敢進不謂之退不敢退
不問不敢對言敬父同執志如事父執事與介先君同
年登科又一宜拜也介於執事宜拜之禮有五而執事
聽政逾一時矣介收五代以禮改葬自經始至卒事二
百一十日不敢一日怠忽故未及一候門墻今幸㑹車
騎過於里中敢俯伏馬前叙孟子詩人禮家之説以修
勤拜
　　　代鄆州通判李屯田薦士建中表
右臣嘗讀漢書毎遇災異則詔三公郡國各舉賢良方
正能直言極諌之士上親䇿問之故賈誼晁錯公孫𢎞
董仲舒得以極其言所以漢書昌言垂四百年今國家
方維新庶政更脩百度日昃不食急於太平而蝗旱相
乗仍嵗饑饉朝廷憂勞哀痛若内諸隍聖德日新天災
未消躬求讜言庶聞其道臣竊見本州今秋得解進士
建中能言天道人事之應能叙三才九疇之義能知太
平之道能息災異之術臣且見其實輙敢薦明惟朝廷
策焉伏以建中三十六嵗專精畢力勞心苦學積二十
餘年性識通敏經術深明讀書不取其語辭直以根本
乎聖人之道為文不尚其浮華直以宗樹乎聖人之教
故能言天地人之際聖帝明王之道通古今之術識治
亂之迹懐經綸之畧有超異之才其家至貧養父母以
孝聞躬營甘㫖不避寒暑安貧守節窮能益固未嘗以
一介妄干於人持身㢘操心平睦鄉里以仁交朋友以
忠内守信義外脩操履不以利動不以妄進古之所謂
經明行脩文學孝㢘建中實有之昨秋賦時本州考試
得合格已解發姓名入禮部貢院去訖竊以禮部毎春
就試進士動有三二千人程式繁宻條制謹嚴言苟小
有所誤便當遺落又與衆人浪試復且糊名竊恐偶有
所遺則建中不得以名聞天子其人遂不見用於聖朝
其道遂不得施於天下文明之代使賢者有不遇之歎
千載之下朝廷有失賢之名伏乞聖慈更不送禮部試
特詔令試䇿訪以王道之要次以當世之務容其直言
毋諱有司必有以禆益國家者如其言可采伏望聖慈
特與收擢稍不如舉狀臣甘俟聖典干冒旒扆臣無任
激切屏營之至
　　　鄆州知州祈雨文
黄石之靈夫萬民恃五榖而生也百榖仰膏雨而長也
故一日無榖則民困且饑逾月不雨則榖焦且死自去
年正月風雨不順序天變乎上嵗凶乎下黎民阻飢皇
皇焉日望其新麥曰庶㡬不死矣三月且不雨麥不出
壠榖不出土日凄風亢陽旱既太甚其政不修邪其化
不流邪刺史不德而民無告邪隂陽逆而不順和氣塞
而不來苟以政不脩化不流守吏不德而民無告天示
譴則罪在守吏凡有禍有罰宜加守吏守吏且不敢怨
不敢辭民何辜而天不雨以絶民之食神聽不明罰不
當罪民不肯受而敢咨敢嗟神儼然南面有此土宇厥
民嵗供飲食祇事扵神有辠當神罰民其奚辭乎無罪
而罹禍民其肯受乎惟神其移於某身而使斯民活且
神昔在炎漢曽以三略授子房建萬世基矣人民亟受其
福其功略大矣其德略逺矣而有土方千里之内並在
神之左右豈不能為作福休以庇覆膏沐之守吏旣不
德不明不能養斯民神又其棄諸惟神仁於斯民
　　　上南京夏尚書啟
惟留守尚書光奉制書來尹畿近伏惟慶慰伏以天子
之居則謂之京而汴為東京洛為西京宋為南京其名
尊矣王者之興必有其地而堯自唐虞舜自媯汭禹自有
夏湯自景亳周自岐山劉自漢中李自晉原國家自歸徳
其世長矣洪惟太祖開國授於太宗太宗靈承傳之先
廟先廟克光付與皇帝相繼四聖垂乎百年德厚流長
本固葉茂重熈累盛以至於億萬世而寖隆寝昌莫不
由乎肇迹之有先始封之彌大壯是王氣建為大都保
釐東郊居守留鑰常命懿德國老邇臣若今丞相僕射
王公等數人迴翔畿甸莫不自此遷入為柄輔中書堂
執政者五而三出為南京尹伏惟留守尚書始以賢良
方正能直言極諌舉次以大禹益稷皋陶之謨出納誥
命次以伊尹伊陟甘盤巫咸之義弼諧機衡名書太常
勲在王府今旣承三公而來亦當躡三公而去自兹京
邑地望益髙不獨為宋之榮觀可以使天下之聳動也
介頃由學官登於幕府天與其幸㑹公之來喜忭交并
精爽飛越官守有限不能奔走麾下與公推挽轡轂一
日而至慰邦人徯望之心瞻望旌旄不勝踴躍之至
　　　移府學諸生
賢重也食輕也君子推乎輕以篤乎重故賢隆焉學本
也養末也君子厚於本而薄於末故學至焉易曰大畜
養賢也又曰頥貞吉則推乎輕以篤乎重之謂也孔子
曰君子謀道不謀食又曰食無求飽則厚於本而薄於
末之謂也聖人置祿以待百官祿充而後責之以事故
事修而國家立矣然則養豈素出也君子養賢以居衆
材養優而後責之以道故道至而教化行矣然則養豈
空具也講習在堂朋友在序圗籍在府器服在㕔嵗有
公田日有常秩内足以樂乎志而外足以進乎道夫志
者何謂也志乎所志也道者何謂也道乎所道也志於
忠信而忠信立志於孝悌而孝悌成志之謂也道於
仁義而仁義隆道於禮樂而禮樂備道之謂也夫如是
養果不空具也南京學立於故大諫戚公成於今留守
夏公大諫為建學官學之有取無不給惟養士之具未
稱留守從天子請田千畝以食於學養士之具又稱則
諸生不可以負二公矣噫大諌至留守三十年矣而學
乃成豈不以學大本也殖之不深不可以維萬世道重
器也舉之不以難不可以格後人殖之深舉之難諸生
議之
　　　南京夫子廟上梁文
日月不盛大星辰不衆多無以昭天之明山嶽不磅礴
江海不横瀉無以彰地之載制度不恢廓宫室不壯麗
無以示聖人之尊天明不昭衆庶何所仰也地載不厚
萬物何所附也聖人不尊羣儒何所法也况藝祖始興
之地先皇親狩之都鼎峙為京自四畿相附而先聖廟
齷齪僻陋不堪其憂何以壯逺人之望示四方之則哉
留守尚書公下車日餘政未及施首嚴聖祠豪人承風
偃化相率出錢二百萬取材於河陽咸得大木以新厥
居輪焉奐焉京邑翼翼宋人開聾發瞽共知聖師之尊
且大廟作凡三月而厥功有成以十二月二日吉請上
梁焉公命酒食盛以落之兒郎偉抛梁東夫子之道岱
嶽並崇抛梁西夫子之道大華與齊抛梁南夫子之道
衡嶽相參抛梁北夫子之道常山比極抛梁上夫子之
道如天可仰抛梁下夫子之道如地不瀉伏願抛梁之
後留守尚書公即入持國鈞正位台席行聖師之道以
致君於堯舜之上下以躋民於仁夀之域萬斯年兮主
聖臣直
　　　南京知府祈晴文
夫天地明則有長牧以治之幽則有神明以官之惟牧
也當大克惠養於斯民以流德澤惟神也當大克庇於
斯民以作福貺惟牧與神共理者也隂陽以和百榖嘉
登皆牧與神之功風雨不時庶物疵癘皆牧與神之羞
今天地失度隂極則流作此淫雨害於粢盛牧治明也
惟是夙夜祗栗改行修政庶㡬災禍自兹少弭神治幽
也亦豈得安平者哉今民咨嗟咸歸咎於守吏固不敢
怠惟神念之抑隂扶陽雨不作大沴弗賊天之時弗匱
地之利弗絶民之食皆神之福守吏不能邀其功惟神
念之
　
　
　
　
　
　
　
　
　徂徠集巻二十
欽定四庫全書
　徂徠集附錄
　　　徂徠石先生墓誌銘(并序/)　歐陽文忠公
徂徠先生姓石氏名介字守道兖州奉符人也徂徠魯
東山而先生非隠者也其仕嘗位於朝矣魯之人不稱
其官而稱其德以為徂徠魯之望先生魯人之所尊故
因其所居山以配其有德之稱曰徂徠先生者魯人之
志也先生貌厚而氣完學篤而志大雖在畎畝不忘天
下之憂以為時無不可為為之無不至不在其位則行其
言吾言用功利施於天下不必出乎已吾言不用雖獲
禍咎至死而不悔其遇事發憤作為文章極陳古今治
亂成敗以指切當世賢愚善惡是是非非無所諱忌(一/作)
(忌/諱)世俗頗駭其言由是謗議喧然而小人尤嫉惡之相
與出力必欲擠之死先生安然不惑不變曰吾道固
如是吾勇過孟軻矣不幸遇疾以卒既卒而姦人有欲
以竒禍中傷大臣者猶指先生以起事謂其詐死而北
走契丹矣請發棺以騐頼天子仁聖察其誣得不發棺
而保全其妻子先生世為農家父諱丙始以仕進官至
太常博士先生年二十六舉進士甲科為鄆州觀察推
官南京留守推官御史臺辟主簿未至以上書論赦罷
不召秩滿遷某軍節度掌書記代其父官於蜀為嘉州
軍事判官丁内外艱去官垢面跣足躬耕徂徠之下葬
其五世未葬者七十喪服除召入國子監直講是時兵
討元昊久無功海内重困天子奮然思欲振起威德而
進退二三大臣增置諫官御史所以求治之意甚鋭先
生躍然喜曰此盛事也雅頌吾職其可已乎乃作慶厯
聖德詩以褒貶大臣分别邪正累數百言詩出泰山孫
明復曰子禍始於此矣明復先生之師友也其後所謂
奸人作竒禍者乃詩之所斥也先生自閒居徂徠後官
於南京常以經術教授及在太學益以師道自居門人
弟子從之者甚衆太學之興自先生始其所為文章曰
某集者若干巻曰某集者若干巻其斥佛老時文則有
性説中國論曰去此二者然後可以有為其戒姦臣宦
女則有唐鑑曰吾非為一世鑑也其餘喜怒哀樂必見
於文其辭博辯雄偉而憂思深逺其為言曰學者學為
仁義(一有仁急於利物/義果於有為十字)惟忠能忘其身惟篤於自信者
乃可以力行也以是行於已亦以是教於人所謂堯舜
禹湯文武周公孔子孟軻揚雄韓愈氏者未嘗一日不
誦於口思與天下之士皆為周孔之徒以致其君為堯
舜之君民為堯舜之民亦未嘗一日少忘於心至其違
世驚衆人或笑之則曰吾非狂癡者也是以君子察其
行而信其言推其用心而哀其志先生直講嵗餘杜祁
公薦之天子拜太子中允今丞相韓公又薦之乃直集
賢院又嵗餘始去太學通判濮州方待次於徂徠以慶
厯五年七月某日卒於家享年四十有一友人廬陵歐
陽脩哭之以詩以為待彼謗焰熄然後先生之道明矣
先生既歿妻子凍(一作/寒)餒不自勝今丞相韓公與河陽
富公分俸買田以活之後二十一(一無/此字)年其家始克葬
先生於其所將葬其子師訥與其門人姜潛杜黙徐遁
等來告曰謗焰熄矣可以發先生之光矣敢請銘某曰
吾詩不云乎子道自能久也何必吾銘遁等曰雖然魯
人之欲也乃為之銘曰徂徠之巖巖與子之德兮魯人
之所瞻汶水湯湯與子之道兮逾(一作/愈)逺而彌長道之
難行兮孔孟(一有亦/云二字)遑遑一世之屯兮萬世之光曰吾
不有命兮安在夫桓魋與臧倉自古聖賢皆然兮噫子
雖毁其何傷
　　　讀徂徠集
徂徠魯東山石子居山阿魯人之所瞻子與山嵯峨今
子其死矣東山復誰過精魄已埋沒文章豈能磨夀命
雖不長所得固已多舊藁偶自錄滄溟之一蠡其餘誰
付與散失存㡬何存之驚後世古鑑照妖魔子生誠多
難憂患靡不罹(音/羅)宦學三十年六經老研摩問胡所專
心仁義丘與軻揚雄韓愈氏此外豈知他尤勇攻佛老
奮筆如揮戈不量敵衆寡膽大身么麽往年遭母喪泣
血走岷峨垢面跣雙足鋤犁事田坡至今郷里化孝悌
勤蠶禾昨者來太學青衫踏朝靴陳詩頌聖德厥聲續
猗那羔雁聘黄晞晞驚走鄰家施為可怪駭世俗安委
蛇謗口由此起中之若飛梭上頼天子聖不挂網者羅
憶在太學年大雪如翻波生徒日盈門饑坐列雁鵝絃
誦聒鄰里唐虞賡詠歌常續最髙第蹇游各名科豈止
學者師謂宜國之皤夭夀反仁鄙誰尸此偏頗不知詉
詉者又忍加詆訶聖賢要久逺毁譽暫諠譁生為舉世
疾死也(一作/者)魯人嗟作詩道曾在祠子以為歌
　　　重讀徂徠集
我欲哭石子夜開徂徠編開編未及讀涕泗已漣漣勉
盡三四章收淚輙忻懽切切(一作昭昭/一作昭晰)善惡戒丁寧仁
義言如聞子談論疑子立我前乃知長在世誰謂已(一/作)
(子/)沉泉昔也人事乖相從常苦艱今而毎思子開巻子
在顔我欲貴子文刻以金石聨金可爍而銷石可碎非
堅不若書(一作/筆)以紙六經皆紙傳但當書百本(一作傳/十以為)
(百/)傳百以為千或落於四夷或藏在(一作/於)深山待彼謗
焰熄放此光芒懸人生一世中長短無百年無窮在其
後萬世在其先得長多㡬何得短未足憐惟彼不可朽
名聲文行然䜛誣不須辨亦止百年間百年後來者憎
愛不相縁公議然後出自然見媸妍孔孟困一時毁逐
遭百端後世苟不公至今無聖賢所以忠義士恃此死
(一作輕/死此)不難當子病方革謗辭正騰喧衆人皆欲殺聖
主獨保全已埋猶不信僅免斵其棺此事古未有毎思
輙長嘆我欲犯衆怒為子記此寃下紓冥冥忿仰叫昭
昭天書於蒼翠石立彼崔嵬巔詢求子世家恨子兒女
頑經嵗不見報有辭未能銓忽開子遺文使我心已寛
子道自能久吾言豈須鐫
　
　
　
　徂徠集附錄
