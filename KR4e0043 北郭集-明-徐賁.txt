#+TITLE: 北郭集-明-徐賁
#+DATE: 2016-06-11 12:25:21
#+SOURCE: github.com/kanripo/KR4e0043 master ff80b1f2                
　北郭集序
　天之生寸也不易人之自用其寸也亦
　不易盖天生烝民而人得其淸明純粹
　者固不偶幸而得之必翼翼焉保而者
　之不達乎天可也苟昧於去就岀非其
　時用非其志卒致汙衊其身無可為之
　地烏在其為賢乎嗚呼此明哲之士所
　以為難也歟當
聖祖髙皇帝開基啓運賢才軰岀若徐先
　生㓜文其一也先生名賁家吴城望齊
　門外蚤頴悟有才行尤工於詩與同郡
　髙季迪楊孟載潯陽張來儀時相倡和
　大著詩名故吴中以髙楊張徐比唐之
　四傑焉于時偽吴張士誠開閫招賢强
　起之先生知其終不可與有為也遂與
　來儀避地吴興來儀居菁山先生居蜀
　山皆幽勝之地也至洪武九年始用薦
　入朝
欽授給事中尋改監察御史岀按山西陛
　廣西參政厯河南左布政使所至皆有
　惠政俊卒於官先生之詩名北郭集有
　樂府五七言古禮近禮排律五言六七
　言絶句五言聯句共十卷先生去今百
　餘年之久集未有傳廣東僉憲張君企
　翺始壽諸摔以予呉興人知先生有素
　書來請序于篇予家晟溪違蜀山半舍
　許每經先生之故墟雲林烟樹風景猶
　昔曷勝企仰今得以文字掛名其集中
　以自附於鄉生晩進之列豈非至願乎
　盖先生時當草昧則全身而遠害此即
　鹿無虞君子幾不如舍屯六三之象也
　繼入
熙朝踐敡中外得以行其道昌其詩名世
　而傳後此漸之上九鴻漸于陸之時乎
　先生之才晦必顯詘必信與時而偕行
　信不違乎天者矣况其詩之淸也秋空
　皓月丹桂分香其古也商鼎周敦宛存
　法象頗類晉唐諸公然予非知詩者此
　得之李職方貞伯貞伯企翺皆先生里
　人故其知之深愛之篤如此敢併序之
　成化丙午秋仲初吉
賜進士都察院右僉都䘖史呉興閔珪序
　北郭集後錄
　北郭集者吾蘇徐㓜文先生所作詩也謂之北
　郭者由祖自毘陵来居呉城北望齊門外故以
　名集後雖屢遷仍繫舊名乃首丘意也先生生
　元乙亥世操竒嬴而靡庸之惟事經書為文章
　扵詩尤致意焉遭世叔季割據三呉者禮下賢
　士先生知其終不可與有為遂避地徙呉興之
　蜀山蜀山云者繇宋蘇長公倅湖嘗登之愛其
　幽勝類其蜀之諸山而名之也先生上代亦蜀
　之郯人寓之有以㦲至
　大明洪武丙辰始用薦者出　廷遣之詢俗晉冀
　　歸檢其槖惟紀行詩數首餘一無有所得下情
　　以逹稱　旨特授給事中後因廣東闕廵按改
　監察御史往嶺南二年㢘覈䟽雪克振憲體又
　改刑部主事權部事平反允當有無冤之譽陞
　廣西叅政轉河南厯左布政使在任頗乆持已
　清慎䖏事剛方行諸民者簡易不煩一時稱便
　時戈鋋既息民痍末療先生篤加保愛當大将
　提六軍靖洮岷往返中原以所司歉其犒勞衘
　　而誣訴之
上以賁迂踈儒者其扵軍士之恤固未諳也下囹
圄幸全要領而殁寔癸酉七月也先生之詩清
淳䆳古弗溷塵俗五言古律似陶韋七言在髙
岑間樂府則上可泝漢魏囘視張籍王建其儗
倫㢤譬之盤𬞞盂飯日用所需老圃黃花幽韻
　自足評者當為何如字體楷健俊逸類晉王侍
　中廙常用水墨寫圖踈宕不拘多詩其上然巨
　幅罕見與髙楊軰㳺相唱和故得齊名比唐之
　四傑或云張徐稍不逮故老云静居甞題宣和
　畫瓶中折枝桂云玉色宫瓶出内家天香濃浸
　月中葩六宫緫愛新涼好不道金風捲翠華洎
　先生詠紫菊之作諸公咸為之閣筆如此而謂
　之並駕詎有先後耶先生平昔所作甚冨巳成
　大家所存殆不止此此其散亡之餘習自㓜借
　錄以觀得之私㳤者夥矣兹已老更加編校圖
　梓以傳併述諸故老談先生所學所履之㮣如
　右尚俟博識君子卑詳正云
　成化丁未秋八月望同郡後學張習識
北郭集目録
　卷之一　樂府
　　古别離　上留田　五襍組
　　行路難　巫山髙　才人嫁為厮飬婦
　　車遥遥　折楊柳　名都一何綺
　　神絃曲　神絃别曲　從軍行
　　别離曲　新嫁娘　五索
　　新曲　切切重切切　塞上曲
　　新絃曲　釆蓮曲　蠶婦詞
　　三婦詞　幽蘭曲　湘妃曲
　　青樓曲　洛陽陌　青青水中蒲
　　道逢鎦武威　􁐂門有孤桐　将軍行
　　猛虎行　撃筑行　短歌行
　　逰仙詞　賈客行　青絲白馬歌
　　對鏡詞　宫中夏夜詞　扶南曲辭
　　長歌復短歌　田家行　農父謡
　　漁父篇　柳短短　白蘋花詞
　　明月篇　聴烏吟　愛日吟
　　望雲詞　􁑯莪吟　歳晩行
　　梅花清夢詞　海雪詞　雷雨護嬰詞
　卷之二　五言古禮
　　雜詩(六首)讀史(三首)芟草
　　次韻髙士敏　与王守敬燕　題兩伍張氏墓表
　　懷陳惟寅　贈李道人　虞勝伯南軒
　　陪潘右丞宴　飲王生别業　喜方張二公見過
　　懷徐行正　哀邁樞密　潘牧胡布見訪
　　過荷葉浦　銅塢後山石　宴余左司宅
　　山居啚　池上　衍上人蕭然齋
　　七夕有雨　松路山岩啚　師林竹下詠
　　巨峰林館　齋前蕉石　惜嬰圖
　　觀梅　梧竹　悼胡氏妹
　　竹亭　魝池　箭涇
　　南窓　中秋對月　月潭泉上偶詠
　　借道書　沈宅燕集　燈鏡麈尾三詠
　　詠屏　古香䑓　帥林池上觀魚
　　松江道中　慰杜二寅　眠雲軒
　　晚歩　寧真舘　窓前梅
　　吴越兩山亭　寄高士敏　曉過震澤
　　環隐　西圜看花　篬筤軒
　　懷李荘　風　悼亡
　　菜薖為余唐郷賦
　巻之三　五言古體
　　蜀山　歩至西余山　張静居淸晏堂
　　荅北郭諸友　挽危明府　荅吴宗禹
　　還山有懷　苦寒　游西余山寺
　　逰净慈　逰南山　和懁吳興舊逰
　　蜀山舘中　入谷不聞鶯　夏至北澗懷知已
　　懷張山人　登戴山　崔生南軒
　　石帆山圖　種菊　采蘭
　　答張来儀　復寓蜀山　閒居
　　病中示㳺生　贈陸䖏士　望雲
　　傷徃　殘燈　賦雪山送陳庭學
　　賦獅山送友　桃葉渡送友　王彦舉聴雨軒
　　贈朱默齋　宿濟瀆山房　夜聴份僧誦經
　　劉伶䑓　送程昱　賦釋迦鉢贈僧
　　賦露草送友　晉冀紀行(十四首)
　卷之四　七言古體
　　与諸友賞月　次髙季迪韻　連理木
　　鎦生柳荘　贈巾生　葛仙翁移家圖
　　贈崔孝子　晚歸　瑤芳樓
　　次王止仲韻　觀芍藥次韻　題明皇夜逰圖
　　月軒　西山爽氣樓　翠竹黄花二女啚
　　尋梅題山家　要吕山人　鵲軒
　　送王儀中　送許監事　淮河看月懷張羽
　　皆山楼　春隂應　令　楊孟載畫竹
　　秋江送别　二喬觀書圖
　卷之五　五言律
　　田家　送徐孟岳　寄金子肅
　　杏林圖　東城道中　訪蟾苞二上人
　　送唐處敬　池閣晚坐　荅宋仲温
　　游雲岩雨阻　秀野軒　和髙二啓聞琵琶
　　高記室見過　送易架閣　送王團練
　　丁未人日　飲花下　收糓虎為毉賦
　　季迪病日　贈古心　待杜二寅不至
　　送李山人　寄吕志學　荅余左司
　　綠水園燕集　宿真慶精舎　雨後過桃花塢
　　隣家桃花　謔栁　經廢永定寺
　　宿丁志剛宅　夜投白蓮寺　次韻荅陳季才
　　張来儀画　月夜泛湖　宋天章南康􁩦親
　　題李氏墓銘　過東園　宿鶴瓢山房
　　寄衍書記　對鏡　雨中過陳則
　　過睪亭山　関氏　圃　晏起
　　中秋　訪席有道　妙智院望虞山
　　喜王介休過　宿宝師房　題全山幽居
　　虞文學村居　藥圃　蝶
　　洗藥　遊靈鷲寺　約李伯章不赴
　　菊窓　許孝廉見過　次韻如律
　　次頥浩師韻　寄李道士　藥隱
　　宴雅㑹堂　春江雲舍　陋居
　　池上夜坐　問謀佺二上人病
　卷之六　五言律
　　泛碧浪湖　逰浮玉山　晩過費氏贈天目
　　一身　宿彭閣　南垞懷陳文度
　　夜行東湖　黄莫翁見過　蜀山書舍圖
　　對月呈諸友　期友逰張林　寄道塲渭長老
　　贈隱者　蓮涇荘　閑居
　　周老别業　趙道士山㞐　山中琴興
　　黄山人摔里　登東林塔　馮山人湖上别業
　　荅胡勉　思親亭　送湯伯貞之京
　　送思上人　鷗　送張文學
　　詠妓　贈虗中　送江教諭
　　送馮明府　濯淸軒　霅上逢董荘
　　賦廣文舍　悼陸廷臣　楊進士載酒亭
　　秋晚　送客　立秋夜寓宿
　　秦淮除夕　戊申試筆　次韻感故園池閣
　　茅堂　獨坐懷郷友　挽郭都事
　　三助教留宿　别方員外　送潘士謙歸省
　　賊荷送陳啓士賦陌上車　送王員外省墓
　　送曽伯滋　送澄僧　送朱知事
　　送王越　别楊三兄弟　荅故人楊憲副
　　歲晚　詠飛雲送友　逢俠客
　　　　　五言排律
　　東里草堂　送人之吴江　送趙克常歸楚
　　賦石井　賦鉢送道衍　訪衍上人不值
　　送張明府　送王主簿　賦橡林送朱别駕
　　陪宿遂初庵
　卷之七　匙言律
　　寄周履道　次髙二㽞别　送張山人還天平
　　訪傅上人　贈毉士　贈隱者
　　贈趙安道　春官詞　題胡玄素山居圖
　　藏春軒　陳逸人過訪　寄王校書止仲
　　園隐圖　宋㕘政事狀　送王架閣南歸
　　白㙮懷古　途中寄友　彭江
　　登廣州城樓　送日本僧　荅故人楊孟載
　卷之八　五言絶句
　　坦率子畫　送吕庸南　萱草
　　次衍師韻　送王隅人郭　懷王介休
　　别董仲惪　元日立春　元宵遇雨
　　題畫
　　　　　六言絶句
　　畊漁軒　画　送松江王令尹
　　寫意　咏情　記夢
　　送别沈徳虔　墨梅
　卷之九　七言絶句
　　江邊秋柳　陸雲　婕妤怨
　　春懷　約看杏花　九月八日菊
　　瓶中菊　芙蓉　荅王七隅
　　舟中聞歌　閑行　夜坐
　　詠三䖝　野亭讀書啚　水仙梅花
　　菊竹梅竹　画馬　雨後慰池上芙蓉
　　雨舘有述　贈陳相士　送客至東遷次韻
　　葉梓素山水　石屏　烟柳
　　壷中桃梨　晚㝷王隅　雨中
　　雨中對榴花　二羙人啚　和楊署令襍詩
　　荅楊令送菜　回文　題来儀懷友詩後
　　兵婦死烈　酒醒聞雨　荅来儀慰予䘮子
　　訪柱上人　次韻感偶　六月見榴花
　　折蓮呈孟載　棄瓢卧雪啚　慰吴允堅䘮妾
　　登東臯亭　東丘枇杷　登白蓮閣和見懷
　　贈杜兒端端　見端端有感　江上偶見
　　贈髙㓜女　夜聞洒聲　同季廸宿至剛宅
　　釋徳讓苦吟　過寜真道院　聴歌
　　西岩漁啚　見梨花　聞鳩
　　惜芍藥　春暮見山茶　次韻看花
　　口號　圓明寺會宿　寄方山人彛
　　謫仙像　採藥　題荊南唱和集
　　送王守敬　月明聴胡琴　中秋夜對月
　　過王伯時宅　寄高隅仲　九日過寕真道院
　　倪雲林畫　十一月始見菊　題楊補之十梅
　卷之十　七言絶句
　　荅徐行正　謝友送别　次韻别王止仲
　　次蜀山别友　張文學見招　送吕山人
　　張甘白還吴　送吕管勾　山齋啚
　　西爽樓啚　僧舍聞鶯　紫菊
　　過南垞　春日報諸友　始聞新蝉
　　夢楊孟載　折花與鵉鵉　病後行樂至池上
　　過南山　嘲陳允升　題會仙圖
　　泛南湖有咏　空木　遝蜀山途中作
　　過吴宅觀梅　贈惠上人　題山果幽禽圖
　　暮春　林下燒笋　雨中聞黄鸝
　　呈二陳助教　贈明月　尋王張山人不值
　　寄佺師　允中不赴約　山中㽞别張静居
　　山行　過山中廢寺　送趙卿之杭州
　　送張景則　聞鴈寄友　重到蜀山
　　舟中聞笛　曉發秀州　無錫道中
　　望京口諸山　七月望夜作　堤邊柳
　　泊楊子橋　楊州　楊州僧舍見花
　　送宣别駕　懷高季迪　聞鴈寄董荘
　　冬至　除夜　次韻楊孟載夢歸
　　聴笛　送頋謹中　送陳知縣
　　送方给事中　送謝貟外　送葉令尹
　　春歸啚　贈客　題盡有感
　　滁州西澗　羊士觀山水　題冬青十二紅
　　廣州雜咏　沅湘道中　宿五溪聞舟人歌
　　寄陳叔謙
　　　　　聮句
　　恠石聮句
北郭集目錄終
　　附錄
　　　高季迪
　　　　讀徐七記室北郭詩集有感
　一卷忻看故友詩詩㽞人去喜還悲西窓夜雨燈前
　讀不似連床對咏時
　　　周履道
　　　　讀故友徐㓜文詩集有懷
　欲與評詩恨乆違楚雲吴樹兩依微讀䦨北郭平生
　稿秋晩空齋掩落暉
北郭集附錄終
北郭集巻之一
　樂府(詞吟)吴　郡　徐　賁　㓜　文　著
　　　古别離
淸晨戒嚴裝送别河之干北風塞上起黄沙浩漫漫氷
雪日以繁徒旅日以寒不悲道路遠所愁衣裳單徒行
義不可徒使摧心肝流光信奔馳君歸有時待但惜少
年去坐令顔色改
　　　上留田
羽翼偏不能飛上留田車輪單安可馳上留田有弟有
弟寒且飢上留田為其兄者知不知上留田父母既沒
鞠者為誰上留田
　　　五襍組
五襍組機上絲徃復還盤中棊不獲已人别離
五襍組園中花徃復還陌上車不獲已人無家
　　　行路難
桃李不冬發寧識霜雪威丈夫不出門安知道路危渡
河恐傾覆登山苦嶮巘假問何乃爾言有名利覊名利
孰不志命繫造化為請君勿躁進藏器且待時
　　　巫山高
巫山峯十二一一向陽䑓聞説君王夢曾逢神女來樹
色悽離恨猿響抱餘哀至今雲雨裏徒使後人猜
　　　邯鄲才人嫁為厮養卒婦
妾夲邯鄲富家女學得詩書絶歌舞小時恩例選入宫
天顔一顧生春風崇䑓徃來十五載玉容無復桃花紅
君王寵新盛開宴還同賤妾初時見君邊銀燭照華筵
妾䖏秋螢閉深院當時自喜才名人如今始信詩書貧
辭君去嫁厮養卒不怨君王怨妾身
　　　車遥遥送張都事
車遥遥馬騤騤車馬聮翩來君行獨驅馳北風吹城暗
摧土黄榆霜多寒入皷車徒過關鷄未啼木葉千山夜
如雨丈夫立志期有成何辭辛苦闗山行
　　　折楊栁
人言折栁愁我言折栁好倘向栁邊行識君去時道
　　　名都一何綺
名都誇綺麗千門爭向開射熊舊闢舘迎鳯新築䑓畵
轂金吾過駿馬玉璫來縱横九衢裏日日逐塵埃
　　　神絃曲
靈風颭旗日光黑燈影半明斜照壁湘筠颯颯泣慘悽
翠裙香帶蘭葉齊跳梁綘鼠舞碧鷄神鴉飛出寒烟啼
紙錢嘯火高懸樹千輪萬騎登天去
　　　神絃别曲
桂葉吹香楚花雨十二離鵉夢中語緑蛾紺髮團作雲
高軿夜降巫山女金爐蕙氣烈火濃畵簾羅幙春重重
翠樽進酒樂未終衆巫笑起鼓鼕鼕燭光倒射椒花紅
　　　從軍行
裝刀不用金立身不在文昨日破邯鄲歸來論功勲君
王更部位官属馮將軍
　　　别離曲
山風吹霜榆葉老城鴉傳聲天欲曉征徒出門駕行裝
斗杓倒懸月無光我停露車客停馬荒烟蕭蕭暗平野
一盃濁酒且湏傾九月埀楊不堪把歌聲感激絃聲繁
坐上醉人争咲喧相逢相别皆草草心事如絲向誰道
　　　新嫁娘效王建
隣里争來賀三朝禮數頻只是羞擡眼識郎猶未真
　　　五索效韓偓
爲性好梳褁料鬂更均腮手把百神鏡千回自照來可
憐手無力從郎索鏡䑓
昨日下河橋多被行人見花稀無䖏藏見我新粧面一
向不禁羞從郎索羅扇
幾囬畏春寒不向庭中走杏花都落盡雨長春苔厚我
欲掃落花從郎索鸞帚
琵琶性裏好曲調手中便一朝絃断盡欲接却無縁待
彈不可得從郎索新絃
閑將紅色絲結取承露囊一面芙蓉花一面雙鴛鴦不
藏鍼與線從郎索麝香
　　　新曲效温庭筠
深宫漏永閉靑春象床玉枕綉爲䄄虹梁日出照明錦
流蘇風動墮香塵鴛鴦帳裏承恩重睡起鬟斜緑雲擁
艷舞濃歌女伴誇芳容嬌態君王寵好風美景綺窓前
佳節良辰信可憐㸃腮試拭花梢粉畵眉還用麝臍烟
寳釵壓髩犀梳映幾度調粧看不定雙鳯雕成白玉䑓
四龍蟠作黄金鏡粧成只是自焚香絳唇紅靨間明璫
歛笑藏羞向窓坐時理銀箏更炙簧内家花栁春風早
桃園杏圃聞黄鳥花鳥撩人可觧禁多歡多樂年年好
一從少小擅風流日來歡御鳯凰樓侍奉君王無所願
上祝萬嵗又千秋
　　　切切重切切贈普仲淵
切切重切切相逢復相别君行車有輪我車去無因千
里更萬里宛轉車輪裏闗山路嶮巇行速寕行遲
　　　塞上曲
十五見天子十八領邊兵曾將一羽箭嬴得射鵰名
　　　新絃曲
絃頭響淸人愛憐曲多彈雜難爲絃一寛一緊調復亂
卻把新絃一齊换新絃換上等要聴舊絃換下誰來看
舊絃舊絃莫謾悲新絃還當有舊時
　　　采蓮曲
采蓮莫采多采多莖傷手手傷有時好傷我池中藕
　　　蠶婦詞
采桑復采桑采桑未盈筐今年小姑嫁蠶多獨自忙
　　　三婦詞
大婦能刺綉中婦觧藏鈎小婦知音樂纎手彈箜篌上
客且安坐風光無日休
　　　幽蘭曲
幽蘭不是尋常草長葉叢叢紫花小幾見東風夢裏來
緑豔烟濃紅日曉瑣窓護春春意暖宛轉淸香吹不断
美人昨夜度瑶琴白雪新消楚江滿
　　　湘妃曲
蠻娘唱怨鮫房黒氷瑟嘈嘈機罷織寒濃翠薄妬蟬衫
烟梧風竹斕斒色鳯聲天逺有誰聞雙蛾黛影愁不分
楚山九㸃秋未老淚花染盡瀟湘雲
　　　靑樓曲
綺綉列中堂羅扇映穠粧鈿花新様製釵梁出意長藏
香詒荀令笑指調周郎不應妙歌舞舊得事平陽
　　　洛陽陌
君家天津南我家孟津北都因看花來相逢不相識
　　　靑靑水中蒲
靑靑水中蒲織作團團扇不肯贈傍人自掩春風面
　　　道逢鎦武威
昨夜看燈歸道逢鎦武威將燈調人咲連手挽羅衣引
上東城路邀我他家去都無女伴隨嬌羞不成怒郎心
莫亂想想著直湏媒蘭衾胡敢御一夜坐堆堆
　　　龍門有孤桐
龍門有孤桐斵爲三尺琴良材不易得軫玉而徽金冷
冷七絃間一彈淸我心要知在自適奚必求知音
　　　將軍行
朝出飛狐塞暮返雲中營提擕燕代卒意氣恣縱横屢
奉天子詔萬里得專征霜風寳刀利曉日炫朱明弯弧
白象斵重鎧文犀成虜騎不敢向三邊盡知名裨校擁
纛前都護随鑣行首功不足計當為誇擒生
　　　猛虎行
爾虎從何來㨿住三义口昨日啖東家猪今日噬西家
狗山中百獸不敢鳴白楊黄竹隂風生隣家少年憑意
氣彎弓掛箭廵山行夜深月黑候虎出明朝荒草餘白
骨
　　　擊筑行和髙季廸韻同張記室憲賦
和君擊筑吟請君側耳聴不是更容貎誰能知姓名主
人莫稱善坐客何須驚酒酣欲罷奏壯心難自平
　　　短歌行贈杜君寅
白日雖苦短萬里落復生人生自有限難極歡愛情愚
者謀在食知者志在名愚智各有求誰能免經營秋花
容易老秋葉難再榮對酒心已醉酌酒淚先傾我非不
能遣柰此愁相縈君亦失意人請吟短歌行短短意自
長展轉歌不停
　　　遊仙詞
浮遊虛空界蕭洒飛雲䑓靈光照八景真氣凌三台日
出東皇降月生西母來絳玉裝書笈文螺製酒盃長歌
忽俛首溟渤揚黄埃
　　　賈客行
賈客船中貨如積朝在江南暮江北平生産業寄風波
姓名不入州司籍船頭賽神巫唱歌舉酒再拜酹江波
紙錢百垜不知數黄金但願如其多須臾神去風亦息
全家散福歡無極相期盡説莫種田種田歳歳多徭役
　　　靑絲白馬歌
銀鞍白馬靑絲韁容顔花艷少年郎有時繫馬垂楊樹
逐翠尋香入花去
　　　對鏡詞
蓮壺漏轉銅龍泣露壓香塵玉堦濕欲理殘粧喚鏡來
恰在石榴花下立犀梳未整寳釵偏緑鬟嬌􁶽芙蓉烟
孤鸞飛入月中去離愁脉脉空嬋娟
　　　宫中夏夜詞
􁧈露下蓮池雲廊夜歩時小鬟痴欲睡頻説斗杓移
　　　扶南曲辭歌
紅日映髙樹晴光入綺䟽鈿屏開八字銀鑰啓雙魚羙
人曉粧罷流鶯春語初中使簾前立直待上金輿
　　　長歌復短歌四章
長歌長短歌短百歳人生那得滿昔不樂今何如少年
焉用多讀書枽樞甕牖為窮儒
短歌短長歌長男兒有足行四方鞍在馬輪在車請君
莫言道路賖安能局束長在家
長歌停短歌起春風吹入行人耳壯年少老日多人生
有志莫蹉跎致君堯舜當如何
短歌歇長歌續百年碌碌復碌碌交者多知者少取次
論心皆草草志士棲遲眼中老
　　　田家行
谿南種田溪北住屋東栽枽屋西樹阿翁八十不出户
長男踏車婦織布大女送飯小絡紗㓜男放牛未還家
年年納得官家足篋有餘布甑有粟田家古來多苦辛
飽暖各自全一身我願子孫親畎畝終身不識離鄉苦
　　　農父謡送顧明府由呉邑陞常熟
我家茆屋臨官道前種桑麻後梨棗年年力作不違時
人有餘粮牛有草官長下車今五年老身不到州縣前
鄉無吏胥門户靜家家盡稱官長賢大男入郭買田具
始知官長移官去來時憶向官道迎今日去時須送行
攀轅欲留留不止我民愴惶彼民喜殷勤再拜官道傍
願飲三江一杯水
　　　漁父篇贈瞿敬夫
君夲烟波一釣徒載得全家入五湖耽詩每笑唐髙士
致産能輕越大夫徃來不向州城住朝泊西岩夜東渚
筆床茶竈何用將篷底惟留釣魚具第四橋頭春水多
朝朝暮暮自經過緑蓑常帶桃花雨白槳頻翻荇葉波
春風秋月年年好銅斗歌中鬂華老閑愁捴在醉中消
樂事從教行處少但取魚來不論遲黄梁緑竹手親炊
飽時把釣醒時唱世事於君定不知
　　　栁短短送陳舜道
栁短短春江滿蘭渚雪融香東風釀春暖山長水更遥
浩蕩木蘭橈蘭橈向何䖏送君行南昌去離愁落日烟
中樹
　　　白蘋花送王汝器
白蘋花緑蘼草南風吹碧波五月湘江道行人勸酒離
緒多棹女棹郎歌棹歌黄鸝啼時風景好大堤日落柰
君何君今去不可留山疊疊水悠悠
　　　明月篇贈章子向
商飈拂絳河圓月溢金波澄隂斜映桐池近爽氣遥連
桂渚多穿櫳窺帳虚塵淨鍳帷照牅芳香冷翫賞何人
倚畵欄瑶華翠羽流空影含情抱琴為調絃絃中新曲
重堪憐不見嫦娥空歳歳漫思湘女自年年天上人間
秋浩浩此時此景誰家好陳王園内咏初成庾令樓中
醉欲倒松醪椒醑滿金杯嘉客良朋逐夜來當筵光彩
聊供覽不須催駕上瑶䑓
　　　聽烏詞為陳惟允賦
烏烏烏鳴相呼朝飼雛晚飼雛昨日飼雛雛尚小今日
雛飛烏已老老烏長日不出飛衆雛反飼啣食歸飛飛
不離君家屋夜後還來屋頭宿屋中主人千萬情見烏
得飼不敢驚願歸見親學烏飼軒不名烏人不媿
　　　愛日吟為孫希範賦
讀書從教寸晷移照鏡不怕朱顏衰阿翁埀白年有限
只恐烏飛去難返人生在世誰無親亂來各自迯一身
十家父子九離散似君團圞能幾人白日可買金可得
使翁壽長應不惜
　　　望雲詞為貝公逺賦
朝望雲悠悠暮望雲漠漠望雲雲不盡思親雙淚落迢
迢親舍東海濵但見白雲不見親得親身安年不老還
家雖遲心亦好
　　　蓼莪吟為朱公路作
昨日春雨好莪葉青青小今日秋霜飛靑青盡枯槁秋
霜春雨各有時兩丸東西寧少遲兒今得官親不在滿
地寒蒿不堪採
　　　歳晚行贈習尚鏞駕部
苦哉歳晚西風悲美人不來寒鴈啼十年裘馬走南北
秃髮已白歸無期悠悠世事春前草淺碧嬌濃豈終好
長路崢嶸駑馬勞坐覺今晨色枯槁海内英雄今幾人
逢時吐氣干青雲當前勸酒君莫逆但願四海生陽春
君不見昨夜天邊孤鳯鳴老夫伏枕雙涕泠
　　　梅花清夢辭與貝廷琚博士同賦
愁雲淡淡揺碧空瑣窓虚掩閑㣲風芳魂欲迷踈影亂
滿庭細月香溟濛夜景沉沉春漠漠翠禽啼春春不覺
水澁銅龍漏轉遲霜華暗妬青綾薄惱情横玉泣小鸞
畫屏殘燭圍素寒起来重覓舊遊處曉烟十二空闌干
　　　海雪詞與唐處敬題
搏桒亭亭塵帖帖三山曲連屏様疊馮夷竊得鮫人綃
巧裁六花不用刀瓊芳攪空夜迷影神挾剛風去俄頃
馬䘖骨戰泣貝宫咸池凍合烏愁冷回首烟生九㸃青
氷車飛輪天上行下看荒月斜照城鼓角未醒鷄無聲
　　　雷雨護嬰詞
少婦抱兒行且遲雷雨路中忽遇之兒驚欲啼手護兒
道傍逆旅固可依君不見王凝妻
北郭集卷之一
翠削芙蓉倚碧霄􁅦空霞磴度飛軺絶壁金銀雙闕迥
澄空鐘磬萬山岧天門過雨嵐光合日觀標霞海色遥
穹碑讀罷占遺跡欲共元暉問泬㵳
北郭集卷之二
　五言古體　吳　郡　徐　賁　㓜文　著
　　　雜詩六首
雄京據咸陽百二連山河丹樓與翠舘宫闕高峩峩天
中王氣集物象正熈和淸晨㑹軒盖劍佩鳴相磨侍中
複道上相國九逵過侯王各建邸甍棟如星羅千金交
趙客雙璧聘秦娥榮貴倫許史功業崇叅何勉彼蓬蓽
士壯志無蹉跎
崔嵬南國山上有百尺松挺然為良材枝葉欎蘢葱附
根一何髙雨露濯以蒙岩巒互叅錯危石當其衝匠者
徒覬覦欲取無繇從所以千載間得免斧鑿攻孰云樗
散木天年獨能終
吉士篤古道狡人飾虛情撝謙信寡過當任戒持盈叔
世俗多變結交諒匪輕聖主建廣業尚須多士成矧兹
下愚質安可捐交盟竒計固云昧前籌愧無能立身三
十年豈不志功名屢聞走韓魏亦欲接群英反側吾所
慮守已嘆孤惸誰能斷金義相與濟危傾
木橘何纍纍列生湘水湄年多逾茂盛土地之所宜美
人渡江去分種淮山陲一旦變為枳遂令木性移勉旃
君子操無為他人隳
飛鴻度衡湘遊戲寒江潯携群復挈侣浩蕩同浮沉一
鴻忽失意矰繳乃見侵衆鴻不忍去徘徊發哀音悲風
何所惡積水而又深欲渡那不得徒存恤鴻心
扶桑靡由登六龍信難挽我何不量力欲使白日返短
景苦相廹歳節忽成晚䖝蟄念在春木落命歸本循環
理固然天道豈云遠
　　　讀史(三首)
周衰麒麟出漢末黄河淸見之非其時徒有嘉瑞名古
道既緬邈企慕惟空情茫茫千祀上此義聖所明
堂坳不容杯渤澥納百川大小何乃殊其量使之然鄙
人噐易盈徳士心廣淵美哉黄叔度千古稱其賢
魯連天下士氣凌七國雄能令一箭書坐収遼城功秦
軍茍不卻高名亦成空當時受黄金遂與常人同所以
有志士千古欽遺風
　　　芟草
草生何離離没我園中路每行又復止念我荷鋤去對
此空嘆息無由展幽歩芟夷匪力殫沾裳畏晨露沾裳
既不可此意向誰語棄置獨歸來且當息吾慮
　　　次韻高士敏
魯連天下士倜儻好壯遊價直千里駒自非駑駘儔豫
讓稱國士殺身本無求人生豈不惜義在恩與讐吾也
慕前賢所愧失進脩黄金散還至白日去莫留持心諒
難許知已不易投詎無三寸舌空有一弊裘耻隨鄉里
兒紛紛兢伊優去從李輕車托身欲終謀高名動群雄
壯氣横九秋寳刀晝夜鳴逢人敢輕抽日高出蒲壘日
入還莎丘邊風萬里來霜寒草颼颼歸懸白鵲旗斬得
名王頭洗兵崤關雪飲馬黄河流天子不得見蹉跎反
成憂日同愽徒醉聊觧平生愁一擲百萬錢一飲連千
籌丈夫志不遂有若疾未瘳時徃如覆水在地誰能収
何當謝塵鞅終焉事巢由
　　　妙蓮禪院與王守敬燕
適從郡齋暇遂就中林約閑房夏景淸冲懷付琴酌衆
樹緑已稠時見餘花落池容泛斜影禽響喧幽薄佳朋
自難并况值良辰樂
　　　題兩伍張氏墓表後
古道逺難復澆風俗易便庸人但碌碌志士獨不然荆
楚尚事武寧論儒為妍企彼良伯仲委心惟簡編行義
弗少虧塤箎日相宣仕途並榮踐藝圃從周旋光華灼
邦懋裔嗣承家賢斯人竟𬗟邈儀容隔重泉芳蘭閟永
夜宰木俱遺阡孰云天無知福善兹可鐫
　　　舟行崑山懷陳惟寅山人
𥻘𥻘渡斜渚宛宛漾晴川日入風逾駚舉棹屢洄㳂荇
花拆還歛漪文斷更聨畔人歸負耒漁郎行扣舷煙巒
各閟態霞嶂獨逞妍睇近固流迅瞩逺乃遲延覊懷欣
暫息離思愴仍縁安得偕吟侶覩爾瑶華篇
　　　卧佛宣講師經院贈李道人得䖏字
來尋講院僧遂到看經䖏踈雲翳凉霄竹色映逾暮入
深鳥驚喧廽飈落高樹喜逢方外友遂適林中趣瞻詠
更徘徊偶然忘去住
　　　題虞山人家南軒(勝伯)
榮名衆所慕隱趣良寡知君子茍明此意羙神自怡伊
人習嘉遯遠與塵世離崇軒結新搆深静抱林池高荷
既豐溽密竹更逶迤靈禽夕下渚凉飈晨汎漪肴觴置
前席談燕無休時祛喧信成羙為樂詎非宜來惟動情
欵寄爽恒在斯
　　　陪潘右丞燕集
輕颸變新燠踈雲釀㣲晴幸接芳時燕歡承嘉㑹情筵
花始開杏谷鳥未聞鶯不盡杯中意更復駐前楹
　　　八月十五夜飲王擴相川别業得動字
風高海雲収月出天字空今夕寒暑均適與諸君共懽
深坐忘永契合飲易痛露螢寒不飛水鳥夜停哢山精
各濳匿銀蟾忽飛動亭亭廣寒桂不知何年種我欲問
姮娥素鵉無由控佳節屢變更壯心久悾恫人生非仙
骨有樂當自縱惜無桓伊笛為爾作三弄
　　　喜方張二山人見過
伊余積淵抱鬰鬰寡歡心披巻即追故撫景又悲今頼
兹二三友携挈遥相尋閲畊渉南畝属望踰前林草木
發佳色禽鳥相和音雖乏珎肴具淸酤聊可斟豈惟事
言咲亦得弄書琴泠然郢中曲婉乎洛下吟㣲此良宴
㑹離索信難任
　　　懷陽山射瀆徐隱君行正
繁星麗遥漢薄露下秋旻仰瞻南飛鳥局束嘆此身鬰
鬰耿中悄惻惻抱長貧流念故舊間矧是同宗親理歡
竟無繇恨離還有因托棲北山表絶跡東江津靑琴徒
屢奏白雪亦寡聞空持蘭與貝誰為致殷勤
　　　哀故樞宻西夏邁公
邁公西夏英價重雙白珙早年氣骨爽已覩毛髪聳讀
書敏前哲下筆脫荒茸鰲頭報奇㨗書上天賜寵初為
録事長政治不憚冗德孚島民服勢屈苖獠恐奸邪循
軌轍肯使駕馬覂粤洞蠻失調盜起蝟毛氄時公守團
練士來若泉湧儲材無大小寜論梁與栱餽餉藉民給
車輛再三軵非關威力加雅望素承奉大旗建高義所
指無不竦行安牧溪變坐息暨陽詾餘民地旋復降虜
道爭擁東州冠百越倚公丘山重世乏大將才今見儒
者勇兩府鶚交飛陞轉檄屢捧孰知孽臣謀隂黨互從
㬰倉皇朱亥椎禍及不旋踵天將昌群醜壞此長城鞏
一軍失光彩衆庶盡擗踊獨幸子獲存拭目茂先種姓
名空竹帛勲業付丘隴嵳峩㑹稽山碑石立孤塜英風
朝夕興落落松栢拱我來弔遺烈涙下不可壅
　　　喜潘牧胡布見過
麥候野氣和鶯時緑隂靜餘紅墜仍罥飛翠鳴還並歡
承竹林賢情暢蘭亭詠湘雲簾上看郢雪琴中聽逺地
偶來居塵事因兹屏
　　　過荷葉浦
𥻘𥻘水溶春淡淡煙銷午不見唱歌人空來荷葉浦無
䖏寄相思停舟采芳杜
　　　題銅塢後山石
山行興未窮復登白雲嶠石上識曾遊墨花破孤峭隣
僧尚未見知有幽人到
　　　燕余左司宅
初晴麗前楹輕寒沍幽院酒氣菊邊聞鑪霏竹間見禮
秩俱澹忘情交自深眷嘉㑹在永期閑歡足淸宴
　　　題陳允中山居圖
昔年為客䖏看圖懷故山今日還山住儼然圖畵間泉
來繞蘭逕月出對花關應知農事畢高坐有餘閑
　　　池上晚立
芳草湛㣲漣髙栁駐餘景喧喧林鳥繁藹藹墟煙逈幽
情卒難惬因兹立俄頃
　　　衍上人蕭然齋
髙林洒繁露閑齋自翛然俄聞一葉墜應我琴中絃野
水寒欲淺遥岑秋更妍淸晨理㭝罷窓扉靄餘烟
　　　七夕有雨
錦機織初罷鵲橋駕始成每是經年别寜辭冐雨行雲
帔從教濕月殿不須明但盡相逢意無語别來情
　　　松路山岩圖
青溪入花源流水春溶溶趣深屢廻轉溪上森群峯參
差樓觀間縹緲神仙蹤閑陪羽客行時與樵人逢踈蘿
映崖瀑薄雲䕃岩松孤鶴偶徘徊衆樹恒芳濃踐茲非
徒遊要當盡從容固乏丹泉術終期此相從
　　　獅子林竹下偶詠
客來竹林下時聞澗中琴經房在幽竹庭户皆春隂孤
吟遂忘返烟景生逾深
　　　巨峯林舘圖
林峯散芳氣泉木揺空濛雲房三十六窈渺烟霞中羽
人晞髪罷日出千花紅長吟招碧鳯小舞令靑童融心
醉玄液逍遥凌八風
　　　題齋前蕉石呂志學嘗題此故落句及之
芭蕉倚孤石粲然共幽姿南風一披拂緑葉相叅差新
苞曉初觧凉隂午正宜無由冩閑思對此詠君詩
　　　惜嬰圖
佳兒逢吉日内人開慶筵蘭獻庭前瑞桂降月中仙長
眉春與秀重瞳秋向妍客聞啼亦喜母看浴更憐擲玉
礲為果貽金鑄作錢武攬華弓小文持湘管圓舊知熊
入夢還徵鳯集肩積世寧無德傳家今有賢
　　　何較理閣上觀梅
新搆奐崇閣宿植發高梅的的循闌起矯矯逐簷來孤
枝偶斜轉繁花俄驟開向日光浮袂凌風香繞杯平看
信璚圃俯玩訝瑶臺法曺自能詠留題愧菲才
　　　錢彦周軒前梧竹
種分嶧山表本移沅水隂風枝和奏籥霜葉應鳴琴池
承色逾净窓當䕃更深緗花委夏井文實助春林何曾
務直幹秪欲抱虚心君念記清隱余將期逺尋
　　　悼胡氏妹
絲蘿既難附蕙蘭寧易親每稽通淑問那忘結素姻淚
餘巾上粉䰟棲帳底塵窓花始愁旦墓鳥亦悲春欲邀
千古月照此九原人
　　　題竹亭
斬伐來渭水結搆比黄岡雨氣森遥席蘚色翳空梁焚
香碧雲合掃塵蒼雪香虛心絶外有抱節此中蔵
　　　劍池(在􁈇丘)
闔閭試劍䖏靈泉湛澄靜苔花漬餘血石色帶古礦空
山秋氣寒幽林夜光冷月明樹交壁人靜霜折綆古懷
且當置淸景庶足領
　　　箭涇(靈岩山前)
清谿無縈廻西望渺何極岸直形如剡波迅勢如射飛
鷗訝流羽亂雨疑鳴鏑天狼不敢渡澤兕應當匿我志
弧矢間一覽如中的
　　　題南窓
南窓對高樹中夏緑以枝偶然倚窓坐值此涼風時我
非傲世者寄身聊在兹有酒但盡醉餘事非所知
　　　中秋廣福院對月貽戴尚文主簿
秋色靜香䑓氷輪雲漢開粲粲瑶華堕皎皎夜光來桂
露穠棲席蓮香滿灔盃自欣陪咲咏更與駐徘徊
　　　月潭泉上偶詠
長林行未竟群峯俄聳靑高石棲霞氣圓影抱月形鸎
聲當聴轉蘿花逐援零更欲採靈藴終將測窈㝠
　　　寄方山人借道書
神文越幽爽夙心允見傳未沐啟玄秘至使昧瑶編㣲
痾固期愈頽齡或可延妙理脫深悟靈淵曵五烟
　　　沈校書宅燕集
初夏未知暑凉風覺㣲淸殞池俄駭籜囀枝屢聞鶯新
蒲緑漸匝餘花韻猶呈有此玉尊酒可使景傷情
　　　張文學席上詠燈鏡麈尾(各一首)
曲屏啓雲母華燈繪洛神帶新看剪綺花明識鏤銀光
淡楹間月烟融閣裏春紅熒照多䖏憐有按歌人
質鎔藉金冶托影待珠鉛蔵將綉囊護臨向玉䑓懸全
明物自照半掩體仍圓應當頻摩拂誰得避媸妍
山䴥誰􁅴尾繽紛縵長纓㣲拂塵應卻頻揮風屢生野
性知慕潔素手喜便輕相將恒在握逢人幸資評
　　　詠屏送周伯陽
巧餙辭雲母啚畵比晴天宻防宜便坐連張須廣筵月
臨皎乃隱風當駛亦旋望䖏憑移障只恐見離船
　　　題桂燭芳上人古香䑓
花擅秋時盛根自月中分浥露何須折因風不待聞茗
瀹承芳氣蘭爇讓幽芬心淸歸妙悟今古奚足云
　　　獅子林池上觀魚
㣲微林景凉悄悄池魚出欲去戲仍戀乍深驚遂逸行
循曲島幽聚傍新荷密不有濠梁興誰能坐終日
　　　松江道中
計程行苦遲望堠到知漸桃寒紅待折䕷暖緑成染潮
中蟹柵鳴烟際漁扉掩在路即多愁毋勞問夷險
　　　慰杜二寅
天地一大環日月行其間人生禀造化在世間得閑走
者無鰭鬛泳者無羽翰萬物各任性運動合自然君子
貴聞道何必多苦顔蜀道雖崢嶸不度何險艱世事雖
欹傾䖏順何憂患請君聴我言君且収潺湲
　　　眠雲軒
飄飄度丹檻冉冉棲瑶席拂衣疊輕素映帷變㣲碧氤
氲晝多隂浩蕩春無跡偃體恒自便寓情諒還適
　　　晚歩
雨餘夏氣淸烟聚園齋暮紅萱宿困蝶緑橘埀新螙艷
情杯裏融幽意琴中度蕭散且未寢遂適前度趣
　　　寧真道舘
林舘極髙爽㣲風生夏凉長席敷花艶空壇飄蕙香簷
蛛忽墜網園蜂尚棲房臨尊復延咏因茲消日長
　　　窓前梅
名園無襍卉幽窓對高梅晴豔㣲流席寒香暗繞盃的
皪花間雪參差枝上苔歳歳春風首瞻咏此徘徊
　　　尹明府呉越兩山亭
長江接海門一水限呉越兩山鬰相對峯巒各羅列勁
勢爭吐吞蒸嵐互出没尹君好遊觀結亭山水窟闌干
出層巓細路縈百折崩石絡埀蘿老樹着棲鶻平生登
臨興盡為山水發不知嘗膽人此地幾征伐至今兩山
雲來徃似奔突嗟予客江海所歴多奇絶何當上斯亭
長歌吊遺烈
　　　寄高士敏
霜楊漸摧緑汀霞猶駐紅寒節鬰易感惆悵此時中團
沙止棲鵠驚飈迅㝠鴻啓扉見殞葉循澗惜幽叢懷人
積瞻思咫尺何由同寧知登覧䖏結盟愈無窮
　　　曉過震澤
遥天散晨華踈星歛㣲采鳥聲出林繁木葉過霜改荒
村幾家存平湖衆流匯鴟夷邈無踪空煩艤舟待
　　　贈毛鍊師環隠
造化固無盡周流行不息無端亦無倪萬古一太極道
在隱見間動靜各有適人心秉至靈神用妙莫測不知
毛有道環中竟何得
　　　西園看花燕集
暫輟南齋卷因就西園酌日臨花氣暄桞絆晴絲弱芳
樽浥桂芬華筵藹蘭焯煩襟鬰易舒秩禮歡仍畧以兹
恊素懷庶可踐嘉約
　　　篬筤軒
小軒閟幽寂廻䦨碧筠護寒色晴裊池埀梢曉縈露隂
凝訝烟積籟起知飈度瑟瑟含夕清蕭蕭淡秋素不有
虚心人何由同歳暮
　　　懷李三莊
籬寒菊未拆墻隂草易衰棲禽深避雨逰魚暗分漪幽
居自多感况此阻良期雖非間川岳芳晨悵離思
　　　詠風
㣲㣲來綺陌悄悄通青瑣汎池蹴鱗文翻露隕珠顆逰
絲飄宛轉舞䄂吹婀娜拂絃淸響流度林殘蕚堕聞鈴
屢不眠候旌因久坐
　　　悼亡
月虧還再盈花殘有時芳之人逝不返胡寕不悲傷音
容去未逺恍愡如在傍居外意在室還家始驚亡兒生
纔及月撫字憑誰將夜寒飢欲啼起坐但徬徨服御存
舊製箧笥棲餘香欲覽復棄置涕下沾衣裳
　　　菜薖爲永嘉余唐卿右司賦
逺辭華盖居來卜山隂宅乍到俗未諳久住地旋闢屋
廬尚朴純楹桷謝雕飾高營踞山跗深甃逗泉脉簷將
狼尾苫門用鼠筦織缺垣唯補蘿圮砌緫蒙虉編籬限
邇隣樹枿表殊埸本來是野性豈是耽地僻學圃欲擬
樊爲功敢侔稷寧惜勞外形自甘食餘力耕鋤限兒課
灌漑當僕役破塊何畇畇陳噐亦畟畟駕許俗士回屐
向隣翁借筐筥織湘材鍬鍤鑄棠液卓钁鷹觜利負簔
蝟毛磔俯仰疲桔橰沾洒漬襏襫循畦行䇿鑱偃林卧
欹石䥥披欲芟丘刈削竟驅礫值阜即為坡遇凹就成
洫堤崩防密葭竇隙拒亂棘地同農畒計區學井田畫
長畛縱復横曲渠廣還窄接流引餘淸踈沼匯深碧架
桁秋實埀籬落夏蔓羃雨露加膏腴糞土發磽瘠識種
題褁蔵辨類分行植蒔法常按譜候時即看暦蕨芽拳
握紫薑　拇駢赤兩合憐蘮蒘叢生愛銚芅初　迸蟄
雷新薹長春　雀弁萒葉峩馬帚茾莖直蔩繁㣲瓞綿
瓠老枯瓣拆芍苖巻龍鬚藥幹擁牛膝黄獨雪晴収紫
藄露晞摘隂堦茂菧苨下田豐菲蒠捲輪木耳埀攅刺
菱角射秋茄采更稀夜韭剪仍殖芝芳凝海瓊茭鬰㸃
池墨枸杞香可醪竹　熟堪腊石皮被柔藫土酥膾肥
菂細蓴入饌鱸鮮蒌襍羔鯽荼苦蘗與儔菘脆氷為敵
菌櫨西蜀致苜蓿大宛得長縈荇帶流亂簇蔯絲繹芹
效野人獻瓜為天子副(判也<折 t="33"/>音愊)决明纔一方萵苣連数席
璚縻慰渇心玉延起羸疾蕈毒咲非喜芥辛泣詎戚盤
根芋埋壤脱穎筍穿壁擷香憐雞蘇折甘嗜燕麥粟腐
切方圭乳餅斵圓璧孕子㯶受刳贅聃石被馘兎目淘
夏槐鹿角芼臘炙菁托諸葛呼巢以元修斥(二菜名<折 t="33"/>諸葛元脩)
莧褒蔡守淸薇怨周節逆邪蒿義所攘穢荽理堪啞薄
利嘉㧞葵省謗惡遺薏窮餐虀酸黄儉啖薤留白閑情
付田園生意仰膏澤莢齊翠疑剪甲拆緑訝擘掩冉烟
際姿䓗蒨雨餘色始掇惜滓染載滌畏䖝螫新薦或在
籩薄湘亦須鬲求久漸投醝致爽遽沃醷不須僚友送
敬向先聖釋對屠誇大嚼燕客忻小摘柈羞不過三甕
菹當飫百未能著蔬經安敢踰食籍㫖蓄足山厨素供
過香積用兹卒歳年庶得勤朝夕賔魏徐見厭厄陳顔
自懌㓗畚士恥汚造橋盗懷恤抱甕忿設機授書誚求
益(徵嚴光事<折 t="33"/>用侯君房)縱馬因致憂吞蛭遂亡謫萬錢柳復乞片
金華還擲仕知呂姪妄居味鄭人識枕肱仲尼樂傷指
范宣阨鼎臑固云嘉食簞亦足適敷淡分所安堪味欲
易極毋因口體累遂使愆民德
北郭集卷之二
跋
徐布政幼文其先亦蜀人由毘陵徙吳門以卜居城北望齊門
外故集以北郭爲名此集爲企翺所編刻於成化二十三年丁
未蓋在刻眉菴集之後靜居集之前行格同式所鈐印記亦正
相同分卷爲十前有成化丙午吳興閔珪序末有張習自跋按
文淵閣著錄本爲六卷所據乃陳邦瞻重刊本提要謂其前後
無序跋非習所編之舊式知企翶原本二百年前已爲罕覯矣
考呂敏跋幼文惠山圖云幼文所製樂府詩文若干卷籤題悟
澈集今已不可得未審企翺編集時曾見及否耶又李日華六
硯齋三筆錄幼文泰山紀游三詩雄奇高渾雅近唐音今檢集
中乃無此詩然則幼文所作散佚不存者正多矣昔人評明初
四家詩言幼文詞彩遒麗風神淒朗才不及高楊張而蹈規中
矩亦自善用其短然余觀其晉冀紀行詩十四章筆力堅勁法
度謹嚴力矯元季綺靡之習竹垞謂其詩法砉然森有紀律長
篇險韻極其慰怗頗有類皮陸者余深以爲知言竊謂幼文所
作上宜與季迪雁行下視楊張或猶勝之世之論者得毋以余
爲鄕人左袒耶丙子閏月蜀南傅增湘識
北郭集卷之三
　五言古體　吳　郡　徐　賁　㓜文　著
　　　蜀山(南十里<折 t="33"/>在呉興弁山)
喧囂厭已久閑居喜兹遂茆茨起高明澗道入深邃鑿
牖通震方開扉靣離位藩編槿雜篁壁補蘿牽荔井櫚
旋觧苞田稙齊吐穂溪山固可娯風雨亦足庇到日始
八九良友得三二客情卒難惬人性頗煩記時具茶果
招或携酒肴餽感激壯歳心慰藉平生意茲欲尋幽期
弗暇理塵事諸方未遍遊近䖏聊一至指引頼苾芻隨
行有童稚陟怯危磴欹瞰訝頺岡陂褰蔓悟險途披叢
見傾隧緩流似矝清舊藏欲呈瑞變緑亂蓛蔫發頳老
葉醉深村羈旅絶荒山古祠閟厓攅紫閣隂松映綺䟽
緻聖像委䝉塵靈幡颯驚吹靑史失記名朱榜但題謚
庭空衆草羅地僻百蟲蚑鳴禽語供弦飄雲影翻幟螢
停暗帷燈蝸篆仆碑字栢廮蟠輪囷瓠子懸重膇喬林
神鴉號卑薄鬼蝶戲甃虚泉脉通級夷石髮被怒蛙恒
瞋睛痴螳忽掉臂鼠行黠無聲螘旋馴有次壞柱腐耳
埀敗几蒸眼漬絲颺罥蠨蛸燐飛見魑魅螟蝕供後花
猨窺祭餘噐浮烟不熏爐溜雨常停觶崩垣竄驚麕崇
簷巢悪鵋野蒿食復生園棗啄將墜牧笛秋霜淸樵歌晚
風遲嵐光疑積愁谷氣如發喟對景獨感懷覽物各求
類癯祝勞逺陪慵僕倦久侍歸時群動息日脚在平地
　　　歩至西余山有詠
翫遊寡閑侣獨歩思彌淸迤邐適兹山于時莅新晴雲
容啟朝麗林采煥春榮煖崖芳卉集陽坂纎芽萌鳥逝
何杳眇泉注每縱横意㑹乃成坐興盡還復行此身在
貧賤庶少俗務縈緬懷嬴䑓子仰羡安期生非徒遯猥
跡永締烟霞盟
　　　張靜居寓菁山以淸晏名堂要余題先以詩見
　　　美因賦此酬之并似周伯陽
山阿久寂寞堂虚歳亦陳自君此安䖏煥焉復崇新令
德賁泉石流風播松筠列岩易常態諸澗澣來塵猿鳥
若釋愧雲霞如返淳乃知景與物所據實在人棲隱雅
足稱况彼有良隣念余本同趣琴酌恒許親盻兹信淸
晏題名諒為眞謬書忽見取來章誠可珍何以報淑貺
篤好行載申
　　　山居荅北郭諸公見寄
葺茅古林隩闢蹊崇石根篠間伏驚犬桂裏過鳴猿穠
春花䕃席凉秋月灔尊多君同逺好華扎枉丘園
　　　烏程危明府挽詞
製錦才堪仰埋玉恨難任銀章存寵澤朱琴失惠音賢
知交士重愛説治民深未申為子飬終辜迎母心
　　　次韻荅呉宗禹
佳景属朱明凉隂被池園坐看寸晷側歸禽清響繁飲
兹樽中酒無煩問柈飡辱君枉華翰展覿散紆煩所欣
洽朋舊徜徉自晨昏形閒久息役心澄始寧魂微飈軒
中來悠然對琴言
　　　别吕山人獨還山中有懷
晨艫既同載夕舘今獨歸林飈敞蘿幔池月净苔衣幽
痾傷久抱良娱悵重違欲弭兹宵恨惟頼此音徽
　　　己酉歳冬苦寒
仲冬朔吹嚴雪零應寒候枯條兢鳴宵頑隂互昏晝淤
深途絶車氷閉城失漏窮谷噤孤猿叢澤匿群獸梁園
秪自誇袁門有誰扣寧忘嚙氊塞每思射鴻囿鶴語固
可徵鷗盟豈冝復更須挾重裘且當飲温酎
　　　遊西余山寺分韻得緑字
寳林被溪隂眞境開山曲僧居慧日深佛䖏慈雲馥座
蓮呈古靑䦨桂敷新緑水定育靈魚花奇致馴鹿勝因
托同遊淸景行相續一從離喧囂終懷老岩谷
　　　春日遊凈慈寺
看山候初晴連騎西湖道遥遥烟際墟苒苒風中篠谷
寒聴鶯遲路逺逢花少林蹊幾登頓僧房更窅窈重來
感昔時翻令失幽抱
　　　遊南山燕集(俱在西湖)
居隘局遐心騁望得崇險岩巒麗參差烟雲紛掩冉薫
林識蘭氣縟岸炫桃燄鳥歌欲求和春波不加染延賞
合良儔摛辭愧余忝
　　　和張文學懷呉興舊遊
雙溪滙中郭群山帯高闉洲芳白蘋曉堂净碧瀾春王
孫各建第貴族自為憐醉邀射鴨尉閑訪換鵝人回頭
眷遊女連手狎嘉賔畵舫埀楊雨組騎落花塵樂境倐
以變賞事竟難循君懷兹念昔予愁方感新
　　　蜀山舘中
秋風吹練衣獨驚遊子心空山應金氣十日五日隂始
欣草木蕃復見霜露侵客舘固蕭條豈無酒可斟臨觴
反不樂所感親故深飛雲引長望鳴螿續孤吟家鄉遠
莫見斜陽罷登臨
　　　入谷不聞鶯
幽谷物候遲黄鳥未弄音坐久聽逾寂衆木澄淸隂辜
此芳菲日何能慰吾心
　　　夏至日北澗自留坐懷一二知已
日午歩屧去行循北澗潯觧衣因坐久對此嘉樹林雖
無薰風至㣲凉滿芳隂况兹澗中水汪然澄我心白鷗
自蕩漾黄鳥有好音我有一樽酒欲酌還停斟安得携
朋儔於焉共清吟
　　　與張山人别後懷
碧山既偕賞靑谿倐傷别遊絲行䖏墜雲光望中滅流
思記幽蹤軫情眷芳節無由展良覿從兹委娯恱
　　　登戴山(外二十里<折 t="33"/>在湖州臨湖門)
平田渺空曠孤崗忽高峙新松䕃其巓白石繚其趾初
登若嶄絶稍上乃如砥嚴風蕩高寒㣲月中霄起亭亭
日晷側肅肅征鴻駛南招天目雲北覽具區水比來局
覊絆遊遨喜兹始同心良可重懽言得佳士非惟外累
遺沉憂亦成委薄暮聊旋歸餘興㑹留此
　　　題崔生南軒
軒居曠宜夏嘉樹覆前榮南風藹繁緑幽禽時一鳴理
櫛陽光啟奏琴凉月生逍遥自旦暮于以暢閑情
　　　石㠶山圖
石壁如飛㠶天風吹不去千古障層空隱隱拂天柱遠
映江上舟高出林中樹相望値春暮懷歸謾延佇
　　　種菊
蕭條齋舍前隙地頗高爽兹焉倦耘鋤而乃成廢壤邇
來學種菊始為驅草莽掩苒籬落間枝葉紛以長雖煩
灌漑勤亦藉雨露飬秋香固所説晚節益可仰匪曰表
隱名聊以俻幽賞
　　　采蘭
采蘭江之濆蘭葉何縻縻采之欲遺誰將以贈君子幽
蘭氣惟馨君子德惟美願言結同心終古詠無已
　　　荅張來儀嘉予見過之作
㑹合自昔有兹遇諒非常孰知謫餘者而復登君堂承
顔惬素仰聆論慰離傷矧乃二月中物景届春陽歴歴
嘉禽哢靡靡衆樹芳淸芬已云好重有酒盈觴詢俟舉
舊札攄情藉新章榮貴豈衷慕所蘄樂時康
　　　復寓蜀山
肅舲自東來兹復寓衡宇雖非吾所居暫寓亦云主豐
麰覆前田嘉蔬盈後圃力勤不自出食焉愧無補幸免
異患干詎敢謝貧窶俛仰穹壤間㣲躬獲多祜
　　　閑居
謝事返丘壑退畊理田園兹心獲遂初稍得洒中悁振
策升崇巘揚􁖁遡長川驚湍信汨汨淸溜自涓涓新蘭
艶遲日宻竹曵叢烟東舘朝燕坐西林暮獨還朋舊固
云曠山水聊夤縁居諠暫云遣習靜久乃便已幸駐靈
藥復能諷瑶編旣無羡魚志外物非所遷
　　　病中示游生兄弟
炎暑負微恙開軒來遠風空山何所有草木菀以豐終
朝起復卧俯仰將焉從固乏賔友集諸生賴相同時令
誦古詩聽之意無窮縱無飯𬞞食樂亦在其中
　　　贈陸七䖏士
花源入逶迤蘿房隱蒙羃鳴禽䕶藥䦨流雲拂琴席扣
門僧共訪賭墅客同奕欲作山中期從君借遊屐
　　　望雲
浮雲無定蹤游子有所思所思在何方迢迢東海涯雲
來倐浩渺雲去還逶迤道路固無阻可望不可之托雲
以思親朝夕如有依安得附冥鴻東歸奉庭闈孝感終
當至彼蒼諒無違
　　　傷徃
憶昔始結髮相期終暮年寜知當壯時中路忽棄捐春
芳每増恨秋月復姢姢嗟我客異鄉爾魂落夜泉兒生
缺撫育頼有兄嫂憐今夕已及期一念一涕漣展轉不
能寐起坐餘燈前
　　　殘燈
閑房澹餘秋低燈耿寒夕孤明慘漸㣲斜照愁愈寂誰
念殘光裏相看有覊客
　　　賦得雪山送陳庭學
蜀嶺鎮金位岩壑皆古雪春風吹不消積厚凍愈結寒
色照錦城皎若冰壺徹勢與太白抗崇險自天設君今
此宦遊一覽盡奇絶人繫山重輕相望並高潔
　　　賦得獅子山送何本道(在南京)
衆山何蔚盤到海勢逾壯一峯獨昻然踞若狻猊狀亷
石駭鑿齒參差列其上乃知天設險氣欲壓群嶂百獸
遁隣藪畏懾不敢向我皇發奇觀層樓此將剏淮海逈
相属覽盡心目曠子今告我還於馬騁長望别離固足
惜藉兹釋惆悵
　　　賦得桃葉渡送宋仲珩
單艫餞行客曉濟桃葉渡𥻘𥻘起横波苒苒明芳樹汀
霞待日散風鴛向沙聚艶質悲已往穠景空延佇昔人
既愴情兹離愈傷緒蘭觴飲為停桂檝理還住臨流悵
莫追清歌眇何䖏
　　　題王彥舉聼雨軒
高竹覆南榮寒蕉滿前渚蕭閒此中意適對清秋雨踈
當簾外飄密向忩前聚聲聞俱兩忘悠然坐無語
　　　贈朱道士黙齋
遥遥紫霞境皓皓白玉京仰瞻上帝居飛觀森太清鳯
采煥丹扆豹尾羅霓旌琅璫風中璈要眇雲間笙繽紛
寳花墮窈窕仙姝迎璚凾降金籙宿契符端誠眞人跽
已受一悟超長生黙然守玄靜貞如保黄寧元氣融太
和神光藹陽精九靈體至妙八景澄虚明以兹性命理
遂藉丹臺名回念属下土埀憫諸苦情能以刀圭藥濟
度埃下氓稽首大道尊永踐崑崙庭
　　　宿濟瀆齋房
暫息郡中事因就齋房宿靈風池上來花露洒餘馥遥
峯對閑坐㣲凉愜新沭隣有道言人往來踐幽躅
　　　龍河寺夜聴份上人誦經
禪帷偶暫輟經筵時復登香風韻幽磬寳幢絢華燈音
宣心所契聞洽慮俱澄愧余淪中品知師超上乘
　　　賦得劉伶䑓送丁掾之淮安
劉伶沛國人獨以好飲名每乘蒼鹿車出入携瓶罌結
交嵇阮徒陶然過平生妻言不足聴自謂能忘情常使
荷鍤隨已覺累爾形如何飲酒䑓却在淮隂城千年土
花白尚疑壘麴成至今䑓下草春風吹不醒君行戒晨
裝淮泗千里程登䑓勿酹酒當誦周觴銘
　　　送程校書昱分得栁字
離愁亂春鴻客心醉江桞送君官亭路忍把官亭酒逺
别自足悲況是平生友行期似可緩何即遽分手鷗鷺
鳴上下雲㠶逓先後望望不盡頭落日三江口
　　　賦得釋迦鉢贈慧古明上人
聖凢同有身飲食必藉噐如來制石鉢匪特傳法嗣偶
因受餘光相承成舊事遂令後代爭紛紛起嗔戾我願
過量人要識拈花意
　　　賦得露濕寒塘草送張來儀文學
寒䕷泫幽露清漪湛虛塘月時潤芳氣風䖏偃㣲光初
溥叢綴白將晞葉翻黄欲采贈逺别沾衣徒感傷
　　　晉冀紀行(十四首)
荆山掲高厓塗山聳横堮長淮出兩間中斷見斧鑿洪
流受束縳浪起石闘角誰能為此功在昔大禹作至今
遺廟存香火乃寂寞我來問邑人往事竟緬邈于時春
正深草木尚荒落登臨欲開豁覩茲反不樂更傷卞和
泣三獻空抱璞　右荆山
舟行夜達曙路入硤石口平山帶孤城一塔起高阜問
知古壽春地經百戰後群孽當倡亂受禍此為首彼時
土産民十無一二有田野滿蒿萊無復識畎畆去程不
可稽欲望敢遲久　右壽州
秋日何淒其嚴風變陽卉嘉節叶重乾時菊芬且蘼臨
高一眺望俯見城郭裏三關為襟帶雙溪流瀰瀰浮雲
起天末鳴鴻在中沚雖非吾故土但悦山川美獨逰意
尚適况兹値多士珎肴出豐厨呉茰泛芳醴人生雖長
壽良時亦有幾對此不為歡憂思何由弭鑒此登山悲
飄颻然已矣　右河口山登高
昔聞陽䑓名今上陽䑓路我因興古懷驅車暫停駐餘
基尚突兀雲雨自朝暮哀猿失故聲野色賸孤樹當時
襄王夢曾與神女遇幽㝠事莫測萬載誰能悟平原亘
千里巫山渺何䖏淒凉宋公子深情見遺賦　右陽䑓
客程不論逺所愁在隂晦惡風滿川來雨勢晚逾倍船
爭急流上寸進還尺退枯葭夾崩沙路轉百數匯颯颯
孤篷外琅琅萬珠碎篙師左右呼坐客黙與對去心雖
云廹前途苦茫昧德星無復覩洗耳亦何在有懷仰高
風令人發深慨　右頴川
前登􁅦子城山隘勢欲逼路廻土峭絶傍夾千仭壁石
狀如矩斵巨細總方直無泉土脉死草木盡改色高巓
有堡障重門閉重棘隂慘行人險惡意叵易測信知狐
鼠輩得在此中匿我生好壯觀努力更攀陟立久日將
晡浮雲渺鄉國　右盌子城
峯廻抱深壑下視天鑿井昔人建重闗扼險俻邊警鍵
鑰久已絶垣石尚森整峩峩尼父祠門掩衆山靜曾聞
此回轍無復過斯境詢知鄉老言此事古未省餘氓數
家在破屋暮烟冷我行力稍疲景物不暇領且為投宿
來驚風夜愁永　右天井闗
盤盤羊腸坂路如羊腸曲盤曲不足論峻陡苦躑躅上
無樹可援下有石亂蹙一歩一嗟吁何以措手足途人
互相頋屢見車折軸少時徒耳聞今日親在目不經大
行險那識安居福　右羊腸坂
陸行渇懷抱今渡沁河水奔騰走百灘聲逺聞数里我
來坐其涯肩擔欣蹔弛不意山塢間偶得見清泚連朝
塵沙目豁爾净如洗雖云倦行力對此亦足喜南風吹
青蒲白鷗忽飛起　右沁度
一水随山根宛轉流出逈灘聲繞縣門孤城数家静風
土殊可恠十人五生癭土屋響牛鐸壁滿殘日影行遲
欲問宿連户皆莫肯亭長獨見留半榻亦多幸呼童此
晚炊糲飯糓帶穎野蓛不可得敢望肉與餅途行乃至
此儉素當自省　右沁水縣
巍巍太隂山厓壁㧞嶄峭積水嵌層墟凛若太古造凍
深草木堅僵立勢難撓髙寒横障空陽景未嘗到隣有
羲和墓欲問莫可吊如何於此地獨不被臨照至今山
中烏無性識晴昊聊為志其事因之發長嘯　太隂山
土谷既深入髙山復㠝岏㣲逕纔百尺下轉十八盤俯
臨澗壑險勢陡不可看亂石閗磊砢置足恐不安長鑱
那可托藤蔓無由攀寸歩每千慮舉動如蹣跚心膽掉
欲碎毛髮亦為寒戰兢尚未足何暇發慨歎平生行路
心此日方知難　右十八盤
空山兩髙冢媧皇此中葬焦土積層巘勢助殿閣壯大
哉補天手功出千古上至今煉餘石火氣夜猶放轟雷
常祓護烈風日掀蕩隂林慘可畏恠木髙數丈百鳥飛
繞枝欲止不敢向地靈氣所鍾祭禱土人仰經過謁祠
下幸獲拜神像　右女媧墓
霍山古北鎮勢尊出群麓山深異風景春盡樹未緑居
人苦多寒鑿土為住屋屋頂土元厚亦種麻與菽乃知
此方民猶有上古俗我欲拜其廟日斜去程促窑烟斂
暝色牛羊半歸牧征徒多嶮巇村舘早尋宿　右霍山
　右紀行十四首賁於洪武九年徃山西與顧厪同受
上命問俗于晉民自京師下長江歴淮蔡入大梁渡黄
　河登大行覽唐虞故都周旋於吉絳汾沁間過鴈門
　代郡回觀上黨長平之舊跡䟦陟五千餘里其間山
　河形勢佳景殊俗未暇盡述姑賦其萬一聊以擴吾
　之見聞云爾二月廿三日識　卷三終
北郭集卷之四
　七言古體　吳　郡　徐　賁　㓜文　著
　　　丙午中秋與余左司王山人髙記室同過張文
　　　學宅看月
商飈吹秋天如藍出戸圓月生東南衆星次第歛芒角
獨有桂影埀毿毿澄光無私照應徧不間汚澤兼清潭
冰輪軋軋上銀漢玉龍左右駕兩驂須臾當天蟾魄正
八表洞視明相涵自憐下界苦廹塞未得變化同書蟫
遥思海上看更好水氣顥顥雲無曇鮫人機室仰虚炤
綃絲薄袖抽冰蚕孕珠老蚌躍波出吸納華采爭呀􁭲
山河大地影倒入嗟此尺璧何由含曾聞月乃七寳合
坳䖏修補須斤鏨又聞姮娥竊靈藥直欲不死眞貪婪
如此恠事各有説理或有之幽莫探化橋擲杖夲幻戲
兹事何故推難諳分明以術誑人主不即加罪誠痴憨
今宵貴家盛開宴奔走席上羅女男清弦脆筦樂正作
金尊玉斚情方酣羈愁誰念獨㞐者家無隙地惟書龕
南隣庭院未為廣較之我䖏殊差堪便携濁酒扣門去
肴核瑣細毋煩擔移床露坐共邀月更呼故友來清談
諸君豪邁總名士長材落落皆楩柟詞鋒出硎賭快利
鈍斧寜敢膺長鐔胸奇每能斡造化語峭似可欺岩嵌
我今結托豈偶爾内切自喜忘其慙當歌且用脱邊幅
買酒奚問墮珥簮為君起舞明月下兩䄂拂鬂風䰐鬖
佳節於人旣不惡暢懷痛飲心所甘縁知樂景不易遇
匪曰嗜好成滛耽此月一去又一載坐看直待鷄號三
　　　夜坐次髙季廸
夜燈耿耿風帷低雨葉似秋寒更凄城逺擊柝慘難齊
抱中㓜子悄悲啼不知情思向誰是獨坐閑房憶故妻
　　　連理木為何坰賦
松陽之山如游龍粤羅浮原獨巃嵸有墳峩峩樹且封
誰其塟者楚國公楚公系同正獻宗煌煌炎宋祠業鴻
若子洎孫俱登庸德澤綿衍何其隆至垌七世慶未窮
坰也孝義被厥躬秪率黨序相睦雍上以承祀弗墜躬
下以奉親能婉容昊天不愸降鞠訩羣醜戲兵儕螘蜂
民居悉毁郊甸空毋也奄忽時適逢葬地㒺差吉與凶
倉皇原傍鑿幽宫禮弗克俻誠怱怱明年又復殂乃翁
五内摧裂號彼穹相原石塘氣鬰葱僉曰合選母也從
坰以體魄安其中而更發露寔所恫歲丙午春時雨豐
連理木生元氣鍾巨幹開合敷枝葼廿又四尺為其崇
望如車蓋儼童童山靈撝訶護芳穠禎竒孰云非化工
於戲孝感天地通暴祥表瑞無以充乃於兹木昭孝衷
眉山記語具始終鄉人頌美萬口同我聞其事愧愚䝉
作詩聊以俻采風
　　　題鎦生柳荘
碧山緑水轉逶迤君家住䖏宛相宜春風繞屋楊栁樹
為君爭發艶陽時艶陽時節風光早萬葉千絲向人好
何如遺恨武昌門難同送别長安道拂烟照水更多情
枝間百轉有啼鶯嬌傾趙女筵前舞思入燕姬笛裏聲
白花撩亂波揺蕩密影芳隂自來往坐邀釣侣把長竿
行倩菱童棹孤榜記取前時親手栽絲絲葉葉費春裁
願得傍人莫輕折嵗嵗年年春自來
　　　贈巾工李澹齋
十年奔走風塵裏短髮翛翛被雙耳百回櫛沐向朝陽
千度爬搔照秋水嵗華冉冉逼我來相對雖悲亦還喜
翻思離亂眼中人如此頭顱能有幾乃知髩絲増老醜
逢人自覺吾形滓吾聞李翁觧作巾百錢買褁聊復爾
舊藏白􁭕不易得古製平頭差可擬臨風見影頗自整
只有覊人脱蓬累李翁李翁遺世者蕭然一屋呉興市
全家但食賣巾錢能以此技代耘耔我因作詩貽李翁
願翁子孫守翁技我今亦是織屨人同與徜徉沒餘齒
　　　題葛仙翁移家圖
典午中衰亂人紀諸藩構隙兵戈裏江左名賢各有圖
先生抱朴徵不起先生好學得異書九丹妙得玄中理
紫髯緑髮丰姿秀蕭然自是烟霞士當時入洛不論功
榮利棄之如弊屣求丹願作勾漏令便挈全家度交趾
南行適逢鄧廣州一留羅浮遂終此壇上時看藥竈光
井中猶是丹砂水暫將勁翮戢鷦鷃躡景追風豈能已
先生丹成骨已仙獨見文章在青史龍眠居士真好奇
貌作新啚宛相似先生自騎黄鹿行僮僕提携子姪侍
藥瓢茶磨家具足前驅牛騾後厖豕乃知粉墨幻人化
斡淡㸃綴無不羙今日玉堂雪初霽展巻令我心神喜
特為題詩繼後塵再拜高風仰千祀
　　　贈崔孝子
洪洞山前震鼙皷東家被殺西家虜崔郎逃兵山更深
手引諸兒背䭾母須臾兵急行恐遲月昏霜滑山嶮巇
大兒牽衣小兒哭心在護母寧戀兒倉皇棄兒巓岩裏
永割慈情知必死明朝隣里忽抱還全家相看盡驚喜
我知此事由衷情不有神護安能生兒今拜父孫拜母
一家團欒居樂土
　　　晚歸
樵風度溪波蕩影水葉圓圓緑浮荇白沙路逺雲花靜
小艇爭先野鶴歸竹外依㣲衆山暝
　　　瑶芳樓
高楼春多風日妍瑣窓璚䦨縈素烟水晶簾捲香散席
瑶芳吹入琴中絃美人手度陽春曲水意山情斷還續
三山鸞鶴夜飛來佩環揺曵玲瓏玉琴聲宛轉響春空
滿樓白月梨花風
　　　次韻王止仲見寄并東郡諸友
少年不用悲秋蓬致身豈但儒冠中壯心非干要夸世
平生直欲圖成功枉將空言恣幽討徒采衆説相芟礱
全功獨取遼城箭大言誰信扶桒弓亦當殺虜白登道
寧復献賦甘泉宫英雄不作等閑事神仙自托浮逰踪
求名未解吐辨舌養壽莫必生方瞳㣲生自有造化繫
皇輿已喜車書通按圖孰能索神駿抱璞未易逢良工
散材遭焚固無用蟠根為噐須先容以兹嘆息委鈍質
匪云隱逸矜髙風安時從此甘蕷藿傲世詎敢厭韭䓗
衰榮來徃培草木得失互有憐鷄䖝龎公到老終食力
欒布賤時曾賣傭狂歌每増慷慨意濁酒一洗芥蔕胸
學書未必醉乃聖賦詩何待工為窮屢當求益懷故友
獨恨作客來新豐明珠羞與魚目混美玉亦藉山石攻
仁山道學麗白日少陵文采明秋虹又知席師學淸淨
可貴衍衲脩真空藥師老成飽兵學安石俊徤夸文雄
王家筆法到㓜子高君奇句欺三紅相思寧問異逺近
結交尚頼全始終將來大噐君軰是嗟此亂世吾難逢
明朝束書過湖去放船鼓舵松陵東
　　　次韻楊孟載觀芍藥作
輕隂釀緑寒猶薄龜甲䟽簾映朱閣美人偏有惜花心
新水銀瓶送紅藥當堦惟恐流塵汚纎手籠春為花䕶
一捻芳容飽弄嬌胭脂細結玲瓏露綵貼單屏襯碧綃
㣲風纔動見花揺香凝膩粉肌全濕影艶方諸臉半潮
高枝開滿低枝捲翠檻移來隨步輦濃染如分織女機
巧裁佀出宫娥剪花情最重是何人應有鴛鴦帳裏身
不用傳心題綺字踏歌當為喚真真
　　　題明皇夜遊圖
花蕚樓前烟漠漠君王睡重無人覺别宫漏㸃戀寒宵
閑卻梨園太平樂雲龍十二秋扶揺靑藜化作黄金橋
翡翠門屏桂枝影素娥羽帶香風飄優黄共記霓裳舞
歸來換盡人間譜梧桐擊碎教妖環蜀山夢戰漁陽鼓
　　　月軒
蟾蜍飛去老不死淸光夜湧滄波起桂花露濕泣古香
廣寒一色鋪秋水洞房深開雲母屏夢騎白鳯遊靑㝠
冰輪碾碎山河影姮娥含羞舞不整竊得靈丹玉兎愁
歸卧芙蓉碧烟冷
　　　翠竹黄花二仕女圖
蘿屋綿烟歛㣲夕錦瑟罷彈機罷織寒濃翠薄妬蟬衫
竹色揺風競疎碧鳯聲天逺誰能聞緑蛾黛影愁不分
楚山九㸃昨宵夢淚花染盡瀟湘雲
翠衫輕薄裁新蟬琅玕獻碧爭秋妍愁縈翠黛向誰是
望中九㸃芙蓉烟泪簇霜㾗紫雲淺曉色初凝寒意軟
賣珠小婢未還家倚風獨看黄菊花
　　　西山爽氣樓
錢塘西湖吾舊遊每遊只爲湖山留欲將勝槩入登覽
泉石瑣瑣何煩求古來英雄逺莫見徃事寂寞誰復收
知君平生好奇觀結樓却在西湖頭山南山北競蕭爽
四時佳氣常如秋平波直與天上下衆峰不共雲沉浮
此邦富庻甲西浙湖山宴賞無時休紛紛盡日逐歌舞
安知中有萬古愁丈夫不作少年事與君買醉登兹樓
　　　十二月廿一日尋梅到西塢留題山家
昨日看泉到山北石路巉岩苦攀陟尋源未窮力已疲
百歩無多幾停息今朝尋梅到西塢野曠霜晴好風日
兩株却傍山家開柴門蓊菀連叢棘老樵出迎頗觧事
掃石坐我吟其側踈花冷蕋自逞妍不放寒香洗胸臆
何郎久没杜陵老好句獨有林逋得花雖無情弗與較
嗟我懷抱花寜識明當携酒此問春東風應念重來客
　　　吕山人將來遊蜀山因賦詩以要之
草堂窈窕亂山空流雲啼鳥路西東薜蘿烟杳靑林入
芰荷雨滿碧谿通穠花芳月時時有花月金樽長汎酒
蜀山苕水近相連南風蕩漾木蘭船閑陪釣侣蘆洲外
屢覔樵童松障前樵童釣侣行相識呉語蠻歌自朝夕
夢魂不觧齊門竿懷抱都隨謝家屐山中風景獨君知
結隣誰肯作幽期淮南桂樹秋揺落更為重吟招隱詩
　　　鵲軒為王孝子作
金華山人王孝子自來生長金華里阿母初生孝子時
鳴鵲飛來樹頭止子生日長母日徤每聼鵲聲心輒喜
鵲聲在樹母在堂孝子晨昏具甘㫖願言阿母享遐齡
鵲聲喳喳長在耳阿母生子願子賢子今作官東海涘
一朝母逝鵲不來回首家鄉隔山水鵲不來兮其柰何
母子恩情那得已天高地深恨無託作軒名鵲良有以
我亦飄零未歸客父母早殁失怙恃十年空守骨肉凾
有淚不入黄泉底故山非無一抔土長路風塵阻戎壘
聞君孝行未識君為記詩章持送似
　　　送主簿王儀中之華亭
山風吹霜溪葉老鼓笳欲斷天未曉行人出門鷄亂啼
北斗倒懸月在西我停露車客駐馬荒烟瀟瀟暗平野
一杯濁酒且須傾九月埀楊不堪把歌聲感激絃聲繁
座上醉人爭笑喧相逢相别皆草草心事紛紜向誰道
　　　送許監事北遊
楊葉差差花簇簇離筵小宴春江曲金壺酒氣暖融香
鶯簧初起鵾絃續絃聲未停君欲行晴烟濛羃揺雙旌
平原細草塵不動馬蹄聲軟朱輪輕回飈吹斷東西陌
蝶駭蜂愁日含夕歸來醉卧玉堂春夢裏雲飛苧山碧
　　　中秋夜淮河舟中看月懷張羽
長淮浪平風暫息萬里雲消楚天碧東方月出海門寛
浩浩淸河黯無色楼船伐鼓順下流今夕何夕當中秋
金䋲轉影素華滿卸㠶且作須臾留夜深人家市聲定
我獨髙吟衆船聴思奪梁園席上才氣壓南樓座中興
百年此夜不多好人世浮雲何足道雖有鄉心自感傷
能無樽酒相傾倒人間淸景不可并杯當暫輟歌亦停
翻思年年看月伴如今落落如晨星此懷此念誰能識
苕水東頭靜居客為渠寫作看月詩西方擬附南飛翼
　　　皆山樓
昔聞仙人好樓居君來偶作樓居主軒窓虛明不受塵
獨有靑山作環堵五湖風景供朝夕萬壑烟雲自晴雨
殘岡斷隴走百折凭高一望無遺覩嗟余零落當壯年
每到登臨即懷土眼中何䖏是神州落日秋風暗榛莽
　　　春隂應　秦王令(時在山西)
雲花鱗鱗山漠漠重城平障芳隂薄膩雨輕吹飛復停
勾引東風到簾幙草滋㣲濕沾芳塵隴頭不見尋花人
桃英梅蕚同懊惱水紋滿漲金河春桞絲暝濛烟不醒
轆轤暫輟銀瓶綆新鶯未換谷中聲遊蜂竟失䦨前影
丁香百結蕉有心綃屏六曲春沉沉香抽翠縷火長續
餘寒撲錦籠朱琴江南春好多芳樹林園半是看花䖏
明朝重整小紅車風光滿路行春去
　　　楊孟載畵竹
江南看竹不為罕水郭山村常種滿東里千竿繞佛亭
西隣萬本連書館宻葉分隂小閣深斜枝度影虛簾短
蕭踈夜月翠羽凉揺曵南風鳥聲暖嗟余好竹䖏䖏遊
徑造豈减王猷誕湘江淇水無不到嶰谷柯亭亦嘗欵
人間音律性所好収作鸞笙與鳯管或裁文籜製小冠
時尋新笋供淸饌朝行竹下暮仍徃自謂竹緣終不斷
朅來并州苦寒地沙土撲靣心煩懣寜無塞草共山花
惟覺麄踈俗吾眼胸中塵氣久已積對此汾河詎能澣
君心飽有渭川思揮洒風烟意閑散封圖遠送邀我題
措語苦澁顔何赧
　　　秋江送别圖為顧員外賦
大江落日秋浩浩沙桞全消荇花老鴈聲先送客情飛
酒力仍將别愁掃一程一水一烟波前程方長後程杳
　　　二喬觀書圖
孫郎武略周郎智相逢便結君臣義丰姿聫璧照江東
都與喬公作佳壻喬公雖在流離中門䦨喜色雙乗龍
大喬娉婷小喬媚秋波並蔕開芙蓉身嫁英雄知大節
日把詩書自怡悦不學分香歌舞兒銅䑓夜泣西陵月
　　　逰雲巖歸次韻荅余唐卿左司見寄(此當在前因後得故附此)
我生何異車無軸誰云載得連城玉樗散元知非世材甘與途
人同碌欲歸林壑無隐貲漫　風塵有邪幅高閑亦在人自致
貧賤徔教天不録　晨偶作　阜行憑仗登臨釋煩促晴光忽
動噪群鳥暑氣微銷芘繁木一泉一石恐後賞㝷徧西岡與東
麓縁迥更上峯頂塔物像厯厯供吾目陂田平望千頃雲城郭
回看萬家屋山僧㽞我駐歸駕斜景欲斷烟霞績自憐興盡終
當返身世非関有覊束君詩俄爾到茅齋滿把驪珠慰幽獨人
生樂境本無定古来萬事誰能足待君公暇再一逰重為題名
勒巗谷　北郭集卷之四
北郭集卷之五
　五言律　吴　郡　徐　賁　㓜文　著
　　　題田家
田家無別業朝夕理東菑敢說農功苦惟憂稼事遲牧
歸牛飽後祭散犬迎時更得輕徭役豐年樂有期
　　　宿王判簿宅送徐孟岳
来徃頻吳越扁舟只載書言從交後浹情恐別時踈凉
意蓮塘静宵光竹牗虚懸知待明發柝盡是愁初
　　　寄金子肅
春色邉城暮君如客况何傷心離母乆失意傍人多慰
乏花時酒悲因月夜歌有家歸未得非是隔関河
　　　題杏林圖贈陳子京
茅山無四隣紅杏萬株春收榖還憑虎㘽花賸有人學
仙離世乆訪病出山頻我獨懐芳躅君能繼後塵
　　　東城道中與王守敬張思㢘同賦
水郭秋風後尋詩客共過晚鴻将集渚風葉盡随波野
客便詩思潭魚識棹歌前山青数㸃不似亂雲多
　　　同髙記室訪虎丘蟾苞二上人
林下曾相見重来記徃年咲談俱是法去住本無緣山
溜泉通脉簾隂竹護烟暫忘人世事得此共棲禪
　　　送唐處敬赴嘉興
莫謾唱陽関愁多湖上山春風催去艇酒色觧離顔路
出三江外程淹一日間官亭車馬散俱是送君還
　　　次韻荅楊孟載池閣晚坐(四首)
獨坐面萍池微凉汎碧漪意縁多病懶詩是苦吟遲孤
桞風難定叢篁雨不欹蕭閑此中趣未信鬂如絲
晚凉池閣静藹藹緑隂交野燕将新子墻桑發舊苞藥
房因雨閉茶臼待晴𫾣誰念孤吟客繩床坐岸㘭
閣晚飈初歇池萍水不漪衆禽鳴未定獨鶴宿常遲無
悶杯仍酌多眠枕屡欹黄梅時節裏常是雨絲絲
習静消㣲恙驚時念故交花殘紅剰蕚蕉長緑成苞茶
噐晚猶設歌壷醒不𫾣遥知凉思足行樂到林㘭
　　　荅宋仲温見過不遇之作
樵蹤空枉問值此掩重扉餘雪寒猶在𥘉陽暁尚㣲鄰
遥雞獨唱厨静雀群飛愧乏應門者留君待我歸
　　　次韻髙季迪期逰雲岩雨阻之作
身勢兩無妨閑情獨未忘相期移酒艇同宿過僧房節
物寜長好園花巳罷芳亂山烟雨外欲望失蒼蒼
　　　秀野軒
何處問幽尋軒居湖上林竹隂㸔坐釣苔迹想行吟嶂
日斜明牗渚風凉到琴相過有隣叟應只話閑心
　　　和髙二啓聞隣家琵琶之作
花暗短垣春琵琶度隔隣促絃知改調停撥佀要人得
見情應眷遥聴思已親摧藏曲中怨何事話能真
　　　喜髙記室了上人見過
晨起掃閑齋凉風葉滿堦吟邀隣友和坐喜野僧偕雨
意冝深竹庭隂得古槐淸樽常自滿能不冩幽懐
　　　送易架閣
何處唱離歌前湖一棹過日斜山似近水落渚偏多寒
意歸沙柳秋風到浦荷不知今夜夣還隔㡬烟波
　　　送王團練赴邊
逺塞頻經擾重煩團練行堠兵傳虜信関吏說邉情月
黒深防檄風髙屡按營羽書聞近息喜復見秋成
　　　丁未年人日
人日轉寒深春城澹澹隂殘梅仍故色啼鳥换新音暦
喜逄時㸔詩多感物吟愁来渾是醉誰道酒能禁
　　　飲櫻桃花下次韻饒叅政
西園風雨過今日始知春對酒皆閑客逄花即故人悲
歡情各異醒醉量難均忽洒樽前泪愁多易滿巾
　　　賦得收榖虎贈葛太醫
紅杏子𥘉􁊌黄斑性乆馴卧㸔收榖器行識間醫人逐
少非營利藏多得贍貧近聞勾漏縣花似董林春
　　　聞髙季迪病眼因寄
芳時聞病目㡬日卧齋房有女能修藥多人為送方晝
吟還不廢夜誦定相妨毎到㸔花處思君詎可忘
　　　贈古心上人
已㫁郷山念聊随雲水縁時時惟禮佛處處即安禪半
偈心曽契三衣体自便遥知明月夜趺坐降諸天
　　　待杜二寅不至
春水路西東思君悵望中落花湖上雨歸鳥柳間風雲
影疑飛盖歌聲認短蓬蕭條一杯酒此夕向誰同
　　　送李山人還越
舊宅鑑湖隂東歸慰逺心風㠶沙樹杳驛路水雲深䄂
有題詩卷囊多賣卜金翩然自来徃應不負山林
　　　吕山人客圎明精舎有贈
逺與山家别来依佛殿居寄齋頻施米作供賸藏𬞞禪
處容分榻經餘許㸔書暫随僧結夏出市也應踈
　　　荅余左司
南城悵違别北里念周旋賭墅春同奕聴江雨對眠詩
情空日日花事自年年何處思君切牙營鼓角邉
　　　緑水園燕集
客集金閨彦筵張緑水園池隂夏荷滿日正午葵繁和
曲均歡意摛詞渉道言欲還惜餘興更為坐前軒
　　　同唐文學肅王校書行訪衍畧二上人留宿真
　　　慶精舎得聞字
僧院城南僻禪林夜見分觀心方有悟演法佀無聞燈
影欺㣲月簾隂護宿雲偶因来問竹况得此逢君
　　　雨後過桃花塢
林晚帯城隂斜光里巷深過時思燕賞感物廢行吟暫
出畦間蝶将棲栁外禽亂離雖有恨能到亦娱心
　　　詠隣家桃花
綺樹隔園隣墻隂得見春艶香還可挹芳質未容親頼
有情勾蝶羞無語向人靈源纔咫尺不用覔通津
　　　謔栁
裊裊復垂垂千絲更萬絲枝殘離別處花落艶陽時泣
雨愁多眼縈烟誤學眉龍池㸔更好洛水種偏宜
　　　經廢永定寺寄謝元功
路轉廢垣邉依依市井連院荒晴見蝶僧出午無烟古
佛存唐像殘碑記宋年自悲人境異此地更蕭然
　　　與髙季迪宿丁志剛宅次韻
貶逺歸方喜交深見愈親戀詩留兩日醉酒記三人竹
宻梢禁雨梅髙蕊應春論心元有素不用再相陳
　　　夜投白蓮寺(在甫里)
飲別東家叟行投西寺僧無風收閣幔有月罷廊燈竹
夜聲偏集池寒色似凝無端值詩景淸興覺逾增
　　　黄山人家次韻荅陳秀才
相逢坐上客俱是此郷人重見兵前面能全竄後身月
遲疑夜短風乍覺寒新為訴窮途事都忘語意頻
　　　題張来儀畫次韻髙季迪
萬水更千岑朝晴又暮隂猨聲風出樹虎跡雪團林酒
具逰曽遍詩材思更深相㸔畫中客不異共行吟
　　　和陶文學月夜泛湖之作
水色浩無涯乗舟學泛槎澄河天合影逺浪月浮花夜
暗丹楓浦秋明白鷺沙歡情尤未巳還復過隣家
　　　送宋天章歸南康塟親
道路經千里風塵過十年遺阡寒草外故墅夕陽邉去
買臨江艇歸求負郭田遥知塟親處双鶴吊秋烟
　　　題王嘉主簿毋夫人李氏墓銘後
早歲傳貞節名家出令儀萱堂冝享夀蒿里怱成悲子
哭雷鳴夜人㸔露降時西亭墓前樹争為䕶新枝
　　　過東園有感
閑歩林中屧来𫾣竹下門雲隂平亂堞烟景聚荒園近
晚䖝逾切當秋菊自繁誰能忘感慨到此不銷魂
　　　與金文中朱仲義宋仲温過李士明鍊師雨阻
　　　留宿探韻得孤字師有酒瓢如鶴形因扁居曰
　　　鶴瓢山房
齋房留坐乆寒雨灑庭隅筵促蘭香近池空桂影孤酒
瓢憐似鶴蠟屐恨非鳬雖阻還家興清言亦可娯
　　　寄衍書記
聞道歸来日空山獨寄禅施經村口市澣衲石根泉竹
色林扉掩雲深草閣連秋風苦相憶空托下方縁
　　　對鏡
把鏡怱成悲衰顔獨對時風塵空老我勲業竟煩誰乍
見如曾識頻㸔却又疑黄冠初欲試短髮可相宜
　　　雨中過陳秀才宅
一逕来東崦茅堂竹映扉鶯聲寒尙少樵響午猶稀苔
雨漫棋局蘿風入桁衣愛君能賞静纔到便忘歸
　　　兵後過睪亭山
睪亭西去遠一過一凄然鴈宿蘆中月人歸草際烟漁
家多近水戎壘半侵田尚喜餘民在停舟問昔年
　　　題関氏廢園
園景正蕭然那當雨後天花䑓曽置酒蓮港却通船水
涸橋仍搆畦荒路漸連如何逰賞日不在未兵年
　　　晏起
髙卧齋房静悠悠鷄唱殘空明窓易曉日出帳仍寒謝
事容身懶甘貧任路難不妨教晏起幸得此時安
　　　中秋
圎月秋方皎凉天夜愈澄杯憐娼女勸楼㸔羙人登皓
氣浮金界遥光轉玉繩綵鸞招不下簫管竟無憑
　　　同衍師訪席有道分韻得尋字又得無字(二首)
邂逅空門友仙家得共尋石苔經屐破氷溜落溪深雲
過松分影林寒鶴避隂何煩謝人世心静只山林
村深一逕逺幽鳥喜相呼心與天光浄身兼鶴影孤雨
苔随地有木葉過霜無為問蓬壷客何年種白榆
　　　過妙智院臨西澗望海虞諸山得塵字
来問東林社行吟西澗濱水痕秋更淺山色雨如新落
木無棲鳥扁舟有去人欲因尋石室深愧客衣塵
　　　喜王介休過次韻
喜尔頻来徃𫾣門每夕曛逥風偏入幙髙樹徧留雲激
石灘聲轉投沙鴈字分自慚踈懶性不是厭塵氛
　　　同黄本中山人衍畧二釋子會宿桐里寳師房
小艇泊江潯同来宿𣑽林雨香茶榻近烟影竹垣深幸
得芳時見寜辭醉後吟歡娱當此夕亦足慰離心
　　　題全山幽居
君家住横塘繞屋盡垂楊遥山多雨意平野足風光蟄
後童尋笋蚕時婦採桑閑中無别事應只類醫方
　　　虞文學村居
行盡沙村路林塘得隱居竹光琴席上蓮氣酒杯餘露
重時聞鸐風平或見魚會當明月夜相與歩前除
　　　藥圃
髙樹草堂隂林蹊繞澗潯三稜收夏草五葉認春參畦
上風香襍泉頭土脉深應知扣門者多是病家尋
　　　蝶
化從㣲蠹出生與衆蜂忙冐雨仍調舞因風得恣狂獨
憐花下影避識酒邉香失意驚羅扇含情戀繡床
　　　賦得洗藥贈張性之提舉
携将一藥筐浣濯向廽塘根澁泥難浄苗新爪易傷曝
時猶帯濕浸處尚流香聞尔勤脩製多應按古方
　　　逰靈鷲寺(在呉城)
香林竹樹踈靈鷲古僧居浄几陳齋器名凾貯𣑽書􁂧
觀諸相外幽詠六時餘毎到成清坐塵根亦自除
　　　約李伯章宿浩師房不赴明日因寄
舊有通家好都来老大時喜當蕭寺見恨阻夜窓期城
陡星河逼陂乾草樹衰無因慰懐抱聊尔為題詩
　　　姚生家菊窓
黄花近間白疊疊獻秋妍佳色虚櫺映寒香小牗傳交
芳同結綺並巧闘連錢来徃母煩問相㸔自可憐
　　　喜許孝㢘見過賦此以謝
每負尋君約翻令載酒過青山閑對客白髪醉宜歌棹
響蘆間亂禽聲桂裏多無端趣歸去今暝柰愁何
　　　次韻如律侍者
蚤悟空門學迷津得濟涯逄人談浄業邀伴結長齋瓶
古泉滋瑩杯香茗味佳定知趺坐外别自有吟懐
　　　次韻頥浩知客
禅関臨九市喧寂此中分寳石棲嵐影珠林帯夕曛花
間時禮塔鶴上每招雲空界多詩景幽吟盡属君
　　　寄贈李道士
學仙不離世逺地搆齋房簷蔓為衣桁山瓢當酒觴飯
甘麻有味漿􁊌桂多香一自相違後雲墟望更長
　　　李逸人同川藥隱
小墅離村逺門當水竹𨳩芷蒲皆藥草雲鳥盡詩材春
雨躬耕去斜陽訪病囬花藏溪上路只許酒船来
　　　宴王允同雅會堂用外舅韻
東風奏絃筦𨳩宴錦堂深酒氣酣春色桐香落午隂花
殘惟駐蕚鶯老尚調音感此頻懐舊因傷乆别心
　　　題春江雲舍
舍逺深藏樹沙虚暗宿雲春江孤艇度村逕㡬家分出
澗泉皆雨當門草是芸花時重作約載酒此逄君
　　　題逸人陋居
小逕入幽林齋房住更深廢垣花蔓葛荒圃草迷參藏
帖存家業修方寓道心㡬囬舟過處桞下記相尋
　　　夜坐池上有詠
新凉滿緑波窓户雨纔過岸響聞蒲葦池香識芰荷隔
雲星現少承月露凝多夜静誰能到詩成只自哦
　　　問謀佺二上人病
出世歸来早蕭然一古僧色身因病惱道念與年増花
塔留孤錫松房置七燈遥知幽詠處野色望中凝
巳断逰方念天寒獨閉房禅期多疾廢經誦老年忘几
上惟香貝龕前有藥嚢郷人皆敬愛無不餽新方
北郭集卷之五
北郭集卷之六
　五言律　呉　郡　徐　賁　㓜文　著
　　　泛碧浪湖(在湖州南門外)
邀客泛流槎開樽對渚沙苧袍沾杏雨蘭棹撥蘋花積
水添湖滿遥山抱郭斜閑情遂幽賞聊用荅年華
　　　逰浮玉山(在碧浪湖中次韻)
浮玉山前路樓船泊渚沙蘋香風際草杏色雨前花閑
鳥兼湖净逰絲趂岸斜不因来此䖏那得賞春華
　　　晚過西崦費氏別業贈明天目長老
烟光暗墟落澗道入層層不訪中林士那逢西崦僧山
厨将具黍隣屋為分燈自覺行来倦清談遽弗勝
　　　一身
一身經䘮亂此地獲偷安羽檄今朝急征鼙㡬夜寒逺
峯明或近新月淡如殘雖有樽中酒離懐不自寛
　　　宿彭閣
溪流處處通舟出野橋東小閣雲停雨閒門竹掩風僧
迎先問候客至只談空不道經離亂淸溪得此同
　　　晚行南　懐陳文度
離思滿荒烟行行只自憐吟成流水次望㫁逺鷗邉葉
戀經寒樹星催欲夜天懐君無数里渾似隔山川
　　　夜行東湖
葭菼連湖道新寒夜更清波摇星失影風過鴈流聲估
舶依村宿畸人傍水行棹歌何處起杳渺不勝情
　　　山舘喜黄校理莫先軰見過
為客荒齋夜相過喜見君酒盃令僕進厨火向隣分歸
計貧難定愁言醉可聞無由免流落歸卧故山雲
　　　蜀山書舎圗
山水幽深處閑居此地曽傍花春宴客㸔竹午逢僧雲
樹㝷新咏岩巒憶舊登兵塵今間阻對畫思難勝
　　　己酉八月十七日夜泛碧浪湖泊浮玉山對月
　　　呈席上諸公
水月共秋妍山椒夜泊船人来黄葉浦漁宿白鷗天聞
唱風瀾外持杯露影前自從經䘮亂誰得此留連
　　　期萬僉憲杜進士徐校理逰張林山
東風半寥落逰賞已蹉跎春色邀人醉歡情待妓歌花
愁經雨少鶯語在山多預作明朝約寜辭載酒過
　　　贈山中隱者
居乆辭簮紱蕭然世外心壷盛師授藥囊積自燒金長
嘯千峯表閑行百澗潯猶嫌樵牧到更欲住雲深
　　　寄道塲長老渭清逺
逍遥佛境居性相自如如說法神龍衞傳經寳象輿乳
花香積供貝葉𣑽天書一自逰方後春来出寺踈
　　　蓮花涇荘
洲渚緑縈逥菱荷面面𨳩路從花外過山向柳間来鳴
鷺驚廻舫逰魚仰酧杯同為城郭裏此地絶塵埃
　　　閑居
逺徑兼山水閑居得野情踰垣驚竄鹿出樹見啼鶯藥
圃泉邉闢瓜田雨裏耕喜無冠冕志因得少逢迎
　　　題周伯陽所居
山深獨置家地帯竹林斜花盡纔收蜜烟生正焙茶客
来門放屦樵出路鳴車不但成髙隱營生亦有涯
　　　題趙道士山居
閑心與世忘逺住白雲郷種玉旋𨳩地藏丹别置房禽
魚各有樂椒桂本同芳已謝来轅乆從教徑路荒
　　　山中琴興
岩上露𥘉霽旭日照髙林古澗雲蘿窈孤亭松桂深鳴
琴始成調流水復同音為問山中客誰知静者心
　　　黄山人梓里
山中多豫章門巷緑成行晴日花明夏南風葉汎凉宻
隂同岸祀逺色並畦桒望望林泉處居家有草堂
　　　登東林塔
孤峯元絶漢層塔更凌空輪相超三界鈴音韻八風烟
蘿登巳盡雲水望何窮自喜身強健来居杳靄中
　　　馮山人湖上別業
宅近南湖口青山盡在門田卑嘗冐水鄰少不成村住
乆諳農事躭閑悟道言如君避地者今有㡬家存
　　　荅胡勉秀才
採蘭不可度悵望莫江皐湖勢歸還疾鳶聲飛尚髙曲
憐琴上怨人憶酒中豪莫謂天涯逺題詩豈惮勞
　　　思親亭
孤亭碧澗潯長日此登臨每到㸔雲處都成憶母心壽
萱春自緑慈竹夏多隂不為閑瞻咏惟歌逰子吟
　　　送湯伯貞之京
暁日轉城鴉驅馳陌上車身雖居道路心已戀京華隴
樹蕭蕭葉河流混混沙到時春爛熳開遍上林花
　　　送思上人
一瓶與一錫逰越復逰吳到寺長逢舊㸔山每過湖飯
縁随處有法意本来無南地多猿鳥還驚𣑽語殊
　　　詠鷗得苗字
下上及流潮尋盟不待招群飛分嶼色獨宿隱蒲苗晴
影沉江小春聲泛渚遥自嗟江海客短髮共蕭蕭
　　　送張文學
芳筵趣新餞啇琯黙秋聲淡淡川星沒遥遥海鴈征維
舟延客景㸔路計歸程以此遲㽞意聊将暢別情
　　　詠妓
出閣𥘉含笑臨筵復理粧蘭膏分鬂緑蕋粉間眉黄掩
扇羞嗔小褰衣舞恨長不知坐中客若箇是盧郎
　　　贈虚中上人
歸去東林寺行循曲澗流餘燈因佛在宿飯為猿㽞竹
屋烟迎夕菱池雨送秋還叅衆師舊一一話曽逰
　　　送江教諭
湖海相知少風塵送客𥘉歸愁江雨積別意柳條踈楓
落迎船葉鱸香出水魚吳興尚文物吾道近何如
　　　送烏程馮明府
夙負親人術𥘉當出宰年青山依縣郭春雨傍湖田鳥
下鳴琴後花飛判筆前民風非復古重作諭蒙篇
　　　濯清軒
春草緑芳洲清江遶舎流芹香低渚燕波影媚沙鷗風
帯𥘉聞笛花藏罷釣舟滄浪千古意何處問巢由
　　　霅上逄董荘(董呉城北郭故鄰)
五月苕溪道南風暑氣新偶當為客日翻比在郷親醉
酒橋邉市驅車陌上塵行藏不湏問同是布衣人
　　　賦得廣文舍贈李文學
地與齋宫接門臨泮水𨳩廣文騎馬到司業送錢来芹
向春時采槐多亂後栽無氊不湏嘆相遇且􁊕盃
　　　悼陸廷臣
溪舘相逢日荒山獨吊時文章傳舊業泉石負幽期反
隕慈親淚空遺㓜女悲交㳺今滿眼題墓欲煩誰
　　　楊進士載酒亭卷
亭基乆蕪沒湖上㡬斜曛舊夢通魚鳥餘情付水雲客
過曽問字詩罷憶書裙待得重歸隱春風此訪君
　　　秋晚次髙推官韻
溪楼成晚眺沙浦粲孤霞值節長為客逢人即話家荒
山惟去鳥落木見棲鴉莫謾嗟零落吾生豈繫瓜
　　　送客
津亭鳴鼓罷行色柳先知酒到聽歌歇詩因戀別遲亂
山投驛晚疋馬扣門時草檄軍中事多因載筆随
　　　立秋夜同社書記李逸人寓宿分韻得霜字
今夕秋風至相逢酒一觴身雖俱在客情得是同郷宻
竹先驚雨䡖梧不待霜那知千里外復此話連床
　　　秦淮客舎除夕呈大兄
兄弟喜連床燈前話故郷年随窓雪盡夜入酒盃長暫
得歡情合都将客况忘何如共歸去爛醉北城傍
　　　戊申正月試筆
佳氣麗層城龍河溢暁清市橋緹騎集巷陌寳車行柳
上春多思蘭心雪有情風光㸔更好底事客愁生
　　　次韻楊孟載感故園池閣(四首)
草閣𨳩清暁鈎簾爽氣通緑蒲藏藥褁文荇縛詩筒盥
手纔臨澗梳頭得面風此時應待暇行繞碧梧桐
草閣𨳩清晝官閑過客多枕材便磵石酒具給池荷蕉
長冝聽雨萍交不見波此時情爛熳歌詠復如何
草閣開清晚凉生自有期菊因風始護竹待雨方移妓
進調成瑟童收奕罷棋此時盃酒裏明月是相知
草閣𨳩清夜垂垂星斗零水蒲藏白小露草宿蜻蜓文
梓裁慿几生綃畫卧屏此時凉似水㸔子拾流螢
　　　茅堂
茅堂近曲岡門巷草莱長病刀晨㫪怯詩情午睡妨相
過皆故友忘却在他郷炎夏愁卑濕時時理藥囊
　　　獨坐懐郷中友人
獨坐荒山暮相親是酒盃人從郷裏别秋在客中来倦
鳥湏臾去幽花次第開離心自多感不為歲時催
　　　挽郭秉心都事
謫居欣與識死別忽成悲客舘存虗位行􁂫只舊詩郷
人收骨塟舘僕報家知惆悵平生淚因君更復垂
　　　趙曹莫三助教留宿南齋
南齋凉意足夜景滿柴關隣友将茶送山人酌酒還星
垂雲影外螢出桂隂間相值艱難日諸君豈易閑
　　　次韻别方貟外
暫来因復去不得乆相同身在匆匆裏年過衮衮中吟
斜寒寺日望㫁暮天鴻料我還山後相思只向東
　　　送潘士謙歸廬州省親
微名雖不偶且得奉慈親為客逢多難還郷有幾人鳬
鷖江郭雨桑棗楚郊春此去尋閭里俱非舊識隣
　　　賦荷送陳進士啓
團團𥘉貼水苒苒漸盈塘㣲動知魚戯斜披見鷺藏幅
裁巾學製筩泛酒移香折得同青盖貽君障夕陽
　　　賦陌上車送穆徳敬
徒旅候鷄鳴驅車陌上行盖當寒樹隱鐸應曉風清軋
軋趍前坂遥遥計後程双輪日千轉未足比離情
　　　送王貟外歸太原省墓
聖主頒恩寵郎官賜誥還人瞻新騎從馬識舊家山古
墓原花裏髙墳隴樹間遥知心戀闕夜夜夢朝班
　　　送曽伯滋赴西河将幕
上将𥘉分閫儒官觧習兵風旗春獵野雪帳夜歸營洮
水從岷下祁山入壠平知公能載筆草檄報邉聲
　　　送澄上人南逰
雲水三千里江湖二十年春風投海國落日上呉船木
鉢家家飯蒲團處處禪石橋元有路只在暮鐘邉
　　　送朱知事
惆悵官亭酒如何送客頻水烟漁市晚花氣野橋春小
騎行沙健䡖衫映柳新尊前莫催别明日異郷人
　　　送王越
客郷還送客况是暮春時雨濕花飛重川長鳥度遲酒
尊歌後歇帆影望中移惆悵東風絮飄零不受吹
　　　别楊三兄弟
憐君好兄弟留宿喜相親鄰寺鐘聞早風窓燭剪頻共
傾今夜酒同是異郷人莫謂相知少交情乆見真
　　　荅山西楊孟載憲副
小雨晩晴天新凉𣣔早眠縁慳盃酒裏愁入鬂絲邉北
地先聞鴈西林巳罷蟬懸知相憶處千里共婵姢
　　　歲晚
客途逢歲晚落日倦登臨阻絶山川恨艱難父子心江
吞呉地盡天入楚雲深近報王師捷悲懽不自禁
　　　題得飛雲送劉提司勝
天濶浮雲逺因風捲白衣流隂兼水浄寒影度江㣲不
受歌聲遏先将别思飛飄揚随去馬今夕定何依
　　　逢俠客
由来燕趙士意氣負平生買妓千金醉平戎一劒行君
王曽錫寵賓客盡知名今日㣣邪道相逢重結盟
　五言排律
　　　題王材東里草堂
移家遂成隱結屋澗東隈野客分茶送隣舟載鶴来雲
埋琴薦冷風捲壁衣𨳩晚餉磯頭飯秋吟竹下杯余生
慕幽賞到此毎遲囬
　　　送人之呉江
垂虹橋下路此地隔江湖沙樹應多橘寒魚半是鱸風
将菱唱逺舟帯夕陽孤離別琴三疊悲歡酒一壷不堪
憶君處烟雨滿秋蕪
　　　送趙克常歸楚
避地呉門乆還郷楚郡遥𨳩田仍負耒賣藥毎携瓢夢
逐歸雲度心同去斾迢到依魚市住飮赴里人招海色
霞生島江聲雨送潮不堪先隴上松栢半蕭條
　　　賦得石井贈虎丘蟾書記
来欵生公室因尋陸羽泉虚泓雲液浄隂甃土花圎竹
引歸香積瓶分供法筵虎跑晴見跡龍伏暖浮涎錫影
孤亭日茶香小竈烟師心如定水應悟趙州禪
　　　賦鉢送僧道衍
舊日天王獻𥘉因佛祖傳藏龍元有法乞米但随縁不
受蕭郎擊寜求魏后憐托歸村口寺洗傍石根泉此去
留香積當叅飽飯禅
　　　訪衍上人不值次壁間韻
僧院深無地清幽慰客心衆山同晚色孤墅肅秋隂托
興詩頻賦論情酒罷斟開簾知樹杪過竹是溪潯雲静
明遥望猿哀續短吟秋風空返棹偶此記登臨
　　　送張明府
毎喜論文乆那堪又送行壷深淹别酒歌短促離程水
驛孤臨渡寒山半隱城潮生知海近木落見秋淸明旦
車塵下應㸔父老迎
　　　送王主簿
路從苕水去萬壑更千岩孤驛愁将別離杯惜重􁊕鶯
聲賡妓曲柳色學朝衫烟淡縁汀草風将向浦帆明朝
憶君處江上雨
　　　賦橡斗林韻得車字送朱別駕
栩林前代植苐宅昔人居髙䕃猶臨野幽叢獨芘墟花
開當夏宻子􁊌過林踈探處惟来鳥收時得賦狙雲霄
千尺近雨露百年餘偶為登臨到因懐别駕車
　　　陪牛進士馮明府宿遂初庵得心字
山中因訪古方外遂幽尋曲逕縁逥澗髙標出亂岑舍
舟留北渚借屐過東林野色兼寒色雲隂助夕隂烟波
皆客意猿鳥共閑心風引虚林磬泉流别院琴褰帷蘿
蔓入掃壁土苔侵花韻空禪性松聲學梵音翻經仍用
貝布地不須金小舞堦前鶴㣲鳴柳外禽鴉昏争亂集
蛩冷罷孤吟樹影分僯屋秋聲急暮砧平蕪供眺望宻
雨值登臨景勝驅塵想形忘浃素襟几筵寒閣静燈燭
夜窓深㫖蓄僧𨳩供芳醪客自斟黄柑来野市紫蠏出
溪潯契合元非舊情親已獨欽知師甘寂静愧我嘆浮
沉明日天涯去何時重盍簮
北郭集卷之六
北郭集卷之七
　七言律　呉　郡　徐　賁　㓜文　著
　　　寄周記室履道
湖波遥帯夕陽低想得君家住更西隔岸衆山晴稍出
當門幽鳥晚猶啼酒縁客裏偏䏻飲詩到愁邊只謾題
欲倩歸雲寄離思如何却向望中迷
　　　次髙二季迪㽞別韻(婁江東舘)
柴門村徑帯溪橋来徃因君豈惮遥淺水不波仍漾漾
踈林無雨自蕭蕭檣㽞夕照人将別江作新寒酒易消
明日秋風重悵望還将離思託歸潮
　　　送張山人還天平
㡬欲求田負舊盟羡君西崦草堂成毎縁種橘多𨳩地
獨為修琴始到城黄葉巳先霜降落白雲長在雨餘生
龍門林屋無多逺此去尋幽莫計程
　　　晚過廣福精舍訪傳上人
水隂山色晚依㣲松映襌房竹映扉幽鳥不縁留客語
閑僧方自施經歸移来片石安茶器兮得孤雲𥙷衲衣
杖屦不嫌頻過共道心乆與世相違
　　　贈醫士吕彦倫和王原吉韻
橘花開處杏隂青百草吹香覺地靈貧士願㽞賖藥劵
故人思讀衞生經玄霜玉臼晴猶􁉡華月丹房夜不扄
張緒苦吟仍病肺乞和熊膽護脩齡
　　　送馬敬常縣丞(得南字)
樓倚層城擁翠嵐登髙送別思那堪䨇溪到郡同流北
千嶂連關盡向南澹澹水隂雲度渚䔥蕭荷響雨鳴潭
㝷常不醉臨岐酒今日因君飲易酣
　　　待董彦正文學次王守敬主簿韻
旅舘江湖苦徃來那堪時節併相催雪當臘盡寒纔見
梅在春前凍未開野客過期空具黍山童不語訝停盃
相思獨坐寒齋晩禁得邉城鼓角哀
　　　許將軍墓
鄉人傳有漢將軍南郭橋邉是故墳印出土中存舊字
碑殘火後失全文旗􁂼虎牙空落木劔埋龍氣只寒雲
當時祕器多榮賜功業于今恨不聞
　　　病中寄北郭諸友
病中長日唯思睡家僻因憐寢舎幽山暗園林多夏蝶
樹荒城郭少晴鳩藥囊臥具聊重整酒債詩縁得暫休
却憶故人居咫尺可能相過慰㴱愁
　　　送金子肅
客中相見客中憐江海知名記十年歸路正當歸鴈後
送君却在送春前迢迢烟水分行棹浩浩鶯花共别筵
自信􁀊生足逰賞看山重約豈無縁
　　　夜坐次張士行太常韻
練衣入夜更蕭騷草暗閑堦露漸凋青鳥音書雲外至
素娥環珮月中揺醉来猶記題羅扇夢去曾教听玉簫
獨坐無端思徃事秋風客舘正寥寥
　　　荅髙季廸期逰雲岩
山中風景綠隂時但淂閑行莫恨遲啼鳥猶能知勸酒
餘花應是待題詩且将盡日酬登覧况值頻年在亂離
晴雨明朝那可定故人何用預相期
　　　丁未六月廿八夜作
西風作雨又仍休臥起園齋夜更幽天黒露華凉不下
雲踈河影淡還流隂蟲齊響渾忘夏落葉頻飄預報秋
亂後俄驚時莭異却将何計為消憂
　　　瓊姬墓
舘娃官裡已堪愁况是泉䑓閟小丘月冷寳奩無復曉
地室玉鴈不知秋蘿間舊屋僧来住竹下新亭客過逰
不有佳名㽞郡志誰能識此為停舟
　　　同高季廸過東丘蘭若訪吕志學
路入斜塘始泊舟喜同故友訪東丘知君暫寓當幽寺
念我纔㱕自遠州水外髙㠶沙浦月烟中餘稻墓田秋
臨尊何用多悲感今日相看尚黒頭
　　　送袁伯貞之湖廣
尋常送別自堪憐君去那能不悵然客路有蘭知楚地
驛亭多雨憶吴天離鴻一一風檣外寒水程程雪嶂前
後夜相思千里隔江鄉梅桞是新年
　　　過俞幻闇故㞐
水南別業逺無隣我獨重来是故人經榻香燈非舊火
禅房花木自新春傳心曽嗣髙僧法画影空㽞居士身
􁒛㓕不知何可樂凡情未免為沾巾
　　　過姚大臨寓所
客居龍井古庄前兵後人家㡬變迁亂丗昔来求避地
故郷今想賦歸田曽邀霽月看花夜憶別春風禁酒年
此日重過誰候我寒烟衰草却㽞連
　　　南園廢宅
桂堂傾圯藕池枯舊􁟶新移路轉迂射圃春風誰走馬
歌䑓夜月自啼烏看花尚有閑人到索酒今無醉客呼
多少侯家盡消廢如何来此獨踟蹰
　　　張叔芳南澗草堂
浴鵠灣頭舊隱居五峰秀色在庭除山田曾種仙家玉
石室猶蔵外史書雨足澗聲春瀝􁏏風平柳影月踈踈
百年文物惟君在結搆重来是亂餘
　　　鄭靜思少監山荘
祕書觧綬還山日移得全家住白雲閑裡樵漁教子習
老耒藥茗頼僧分双巖樹合千層緑百嶂霞明五色文
此去石橋原不逺鐘聲只在座中聞
　　　寄衍斯道上人
已知出丗萬縁空誰謂詩窮道亦窮双履徧行黄葉雨
三衣獨坐碧蘿風荒山泉石皆兵後古室香煙自定中
愧我逺歸千里客投閒未得與師同
　　　次韻荅陳文度
亂餘得返故郷居正謂光生腐草餘閔已欲憑誰作賦
絶交寕許我為書行看殘菊知身老坐對寒鴉愧鬂踈
准擬求田成隱計天於此意可教如
　　　病中寄髙季迪
一榻髙眠薜荔間閉門瘦减鏡中顔亂来難免心多慮
病乆番令萝淂閑踈雨林花春落競斜風巢燕晚飛還
藥爐應候呼児煮此外升沉緫不關
　　　錢氏池園燕集得春字
　幸存萬死一吟身燕賞良時豈厭頻開到㨂花風乍暖
　啼殘桒扈雨辤春清樽偏觧欹愁客短髮空慙對故人
　經此亂離今得見論情便覺轉相親
　　　　陳允中亂後㱕故隴管居見寄奉荅
　萬事由来信有天癯儒只合住林泉蔵書自搆山中屋
　束帶仍耕墓下田但對老農談亦好何湏漂母識為賢
　壮年未㫁人間丗且盡平生嫁娶縁
　　　　訪馮信卿縣令
　来覓幽蹤野水邊荒村樹裡起新烟梨花蕭寺哦詩處
　春水平湖把酒前念我身經遷逐在喜君家值亂離全
　當時悵望天涯外今日翻思始惘然
　　　次韻金子粛卜居
君家茅屋去村西地接湖渠水上畦黄菊遍生風掩戸
綠萱新長雪消泥酒香門客船中送詩好隣僧院裏題
誰道亂離無樂土此鄊還自有安棲
　　　次韻荅馮信卿見寄
自愧才踈老澗濵此身非是避風塵長貧為讀𬞞經熟
多病應同藥褁親僧惠竹枝䡖作杖客分荷葉小裁巾
故人眼底惟君在深喜書耒問我頻
　　　寄酈尚徳王汝器
塵丗閑身遂兩違扁舟應是入城稀看花雨裏宜髙屐
穫稻霜餘或短衣玄鳥年年依屋住白鷗日日遶門飛
尋君不用重相問梅子林西竹下扉
　　　哭韓景華教諭
命終萬事亦徒然辛苦㣲名五十年頭白尚嗟弹有鋏
家貧信是坐無氊梨花寒食新墳上楊葉秋風舊宅前
兩䖏經過皆草草一杯未得酹重泉
　　　送王守敬歸淮南
大江北望渺煙波君及歸時柰別何詩卷自添新賦咏
客程還厯舊經過芰荷浦裏人家少魚米鄉中估舶多
謾有一尊相對飲秋風又起棹郎歌
　　　㳄韻髙季迪喜予北㱕相訪江渚之作
客裏頻思大樹村歸来還喜舊情存十年夢寐憑詩寄
千里風霜藉酒論江上衣裳冬倍冷竹間窓户晝猶昏
従今會別非遐逺不學梅花易㫁魂
　　　逰張林山在甫里
偶為尋花到竹西兩山雲氣接髙低午煙僧舍林塘窗
春野人家草樹齊水鶴晴時行麥壠園蜂暖䖏識蘭畦
自憐遠地歸来後纔是登臨便感悽
　　　双頭菊為周孟瞻昆仲賦
籬落花開並蒂黄相依不是競秋光情親共冐重陽雨
志傲同凌十月霜莫道寒英為獨秀湏知晚莭有聨芳
譜中異品誰能及只合題名作棣棠
　　　寄渭僧清遠
自喜幽㞐接上方風煙野墅共相望禅邉梅老知僧臘
經裏蓮芳悟性香石為弹琴曾作薦屋縁蔵茗別開房
日長何䖏堪消暑欲借山中竹下凉
　　　山閣夜坐
山閣巖巖俯下方望来暝色向蒼茫岡巒暗失髙低勢
星斗平垂逺近光棲鳥鳴雞絰火亂踈松修竹引流長
相期白日重登此要及春時覧衆芳
　　　樂善庵訪張山人不遇
欲使餘生得遂閒重来林下扣禅関惟聞澗鳥時鳴澗
却訝山人復出山雨草漸荒幽徑裏風泉仍響古松間
自将吟咏酬終日拚取扁舟載月還
　　　浩師房別李伯章
君今初到我将還離合都従一夕間草草歡情燈下酒
悠悠去夢月中山秋堂鐘静催禅定寒榻香来伴客閑
莫恠相逢論行樂壮年無㡬鬂成斑
　　　送珣楚山還廣濟
一来說法衆皈依雲水無心又復歸處處逢僧㽞半偈
時時禮佛備三衣齋筵赴徧人縁喜净業修多丗熊違
雞罩山前明月夜家徒相候啓禅扉
　　　寄蔣道士
雲鶴飄然去莫親還家猶似異鄉貧巳知靜樂軒中夢
無復玄都觀裡春綠簡盡編吟後稿朱符長佩病餘身
近聞劍跡投岩壑終作人間避丗人
　　　送重衲住武康楊庵
和王功業太常書額賜禅宮表墓墟香炷四時同佛供
松風百嶂有僧居鼔鐘聲隱髙秋外樓閣名存刼火餘
此去封禺山色逺佇看一錫度空虗
　　　崑山道中
鴻鴈天寒儔侣稀秋風遠客獨思歸碧山盡䖏雲相續
白水明邊鷺自飛漠漠蘆花迷望眼䔥蕭荷葉慘征衣
此行頼共知心語一棹夷猶竟落暉
　　　登崑山次易九成諸友韻
故舊相違西復東登臨偶得此時同鐘聲響落松隂外
帆影来從海氣中山鬼洞寒銷刼火石僧龕古閉香風
可憐莭届重陽近斜日秒明萬葉紅
　　　次韻髙翰林啓喜予見過之作
相逢巳似恨来遲况是秋風欲盡時念我身便林下服
喜君家冨篋中詩清江杳杳曽行路黄柳䔥蕭舊折枝
無限尊前雲共鳥應知此䖏感離思
　　　和楊儀曹基舟次邵白懷寄
了無得失歎雞蟲南北驅馳數載中奉使子諳天逺近
居閑我識瀤西東畫船湖渚髙郵驛茅屋江郷短褐風
何日歸来譲王里雲山談咲一尊同
　　　道塲山寺
景物凄凉異昔年佛宫草樹暗荒烟千盤日色峰頭轉
百道泉聲石上懸覺鳥有時酬客語慈雲何䖏伴僧禅
莫言樓閣成空想地勝山靈亦變遷
　　　重逰道塲
路入千峰石磴危經䑓香閣但餘基僧從離亂居山少
客為登臨出寺遲伏乕已無岩下錫放魚空有竹邉池
曾聞至治承平日簫鼓春風過六時
　　　送彭伯忻僉憲赴河南題画
載筆同趨侍從班曽將翰墨動龍顔綉衣又向河南
去玉莭新從海上還千里舟航通洛水中原文物上夷
山當時不得相追餞謾寄離情畫軸間
　　　贈隱者次毛伯譲韻
歸隱柴桑計已成行歌曵履作啇聲朝廷有詔徴遺逸
刺史無人識姓名山鳥下堦窺飲器野猿移石寘棋枰
西風茅屋年年捲惟有黄花不世情
　　　贈趙安道
偶爲行春此訪君山圍野墅宿晴雲藥田鶴守畊相候
隣屋茶香飲見分林下㸔花多是杏溪潯拾草始知芸
每聞拚醉消長日誰復来題白練裙
　　　春宫詞
沉沉別院語流鶯驚㫁春風夢裏情坐試舞衣因力倦
起臨粧鏡覺愁生餘香細拂芙蓉帳小燕頻窺翡翠旌
不意中官傳喚急待朝得與殿頭行
　　　藏春軒
溪上幽居小逕斜柳垣長日護春華時時清燕無非酒
處處閑行總是花自有軒窓留景物肯教蜂蝶過隣家
桃情杏思渾忘却囬首東風不用嗟
　　　題胡玄素畫山居圖
㡬度尋幽到澗阿荒谿峻嶺入烟蘿白雲九曲人家少
黄葉千林虎跡多試茗就當泉上飲㸔花湏向酒邉歌
相逄重憶山中客獨對新圗奈別何
　　　九月十六日陳逸人旭訪余蜀山中明日将還
　　　武唐因賦此送别(仲昇)
門掩荒山萬木空獨憐逺客此相同黄花興减重陽後
白髮愁多暮雨中雙劍不縁悲異國一杯未易醉西風
明朝離思知何處秋水遥天有去鴻
　　　寄王校書止仲
他鄊毎憶故郷雲此日還山又憶君菊老豈堪秋後采
猿啼猶佀客中聞風帆漁艇行無次野水寒烟去莫分
不是題詩不相寄孤鴻也自念離群
　　　園隱圖送方以常
曽聞學圃成髙隱今日携書是宦逰隔屋尚通分溜筧
傍溪空覔㸔花舟菘葵盡作隣僧供芋栗還憑野老收
後夜月明江上夢應随歸鶴到林丘
　　　題宋叅政記事狀後
江湖𨳩老七朝臣　聖主臨軒属問頻殿陛屡曽聴曵
履都門誰復継埋輪拜官南省推功舊𬒳寵東宫賜翰
新豈料賢郞歸第日上尊空酹九原塵
　　　送王架閣南歸(惟賢)
蘭橈暫駐酒停斟隔浦誰歌送別吟歸鴈不随南去客
飛雲猶載北来心野梅官柳愁相映暮雨春江思共深
想得慈親倚門乆逄山逄水莫登臨
　　　白塔懐古
荒山欲逐鳯飛騫誰構浮屠壓寢園土厚尚封南渡骨
月明不照北歸魂海門有路双龍去沙磧無潮萬馬屯
莫向秋風重悵望𣑽王宫殿易黄昏
　　　江西途中寄吴城北郭王李諸友
雨晴沙渚片帆𨳩葭菼飛花鴈呌哀千里有情思北郭
半年無夢落南䑓山遮故國層層出雲押長江片片来
可是宦途吟思惡強憑尺牘凂清才
　　　題彭江
逺水殘陽落釣舟逺村漸見野烟收菱歌歸浦家家夕
楊葉驚風樹樹秋昨日夢非今日夢他郷愁是故郷愁
自憐乆負山中桂毎向江湖憶舊丘
　　　登廣州城樓
五嶺南来瘴海深秋風榕葉尚隂隂安期一去家遺舄
陸賈重来槖有金門限虎頭潮上下城𨳩鴈翅客登臨
清時不用頻興感萬里惟存向闕心
　　　送日本僧
萬里扶桑曉色㣲海天空濶去人稀木杯不用随潮度
金策惟應向日飛去路猶飡中土飯到家重着故郷衣
國人應問如来法帯取西天貝葉歸
　　　荅故人楊憲副孟載
憶在并州喜合并别来兩見歲華更自知詩裏閑情少
頓覺樽前老態生桒棗誰家非樂土雲沙何處是邉城
懐君㡬度頻登覧寒日千山雪正晴
北郭集卷之七
北郭集卷之八
　五言絶句　呉　郡　徐　賁　㓜文　著
　　　題坦率子畫
林屋閟烟蘿歸樵已罷歌獨吟斜日裏誰復此相過
　　　送吕庸南
雪色上征衣雲沙鴈自飛去家千萬里只觧送人歸
　　　萱草
翠葉春𥘉觧香苞暁尚含東風生百草何尔獨冝男
　　　次衍師韻
偶因故人㽞不遂林下期遥知㸔月處為我立多時
　　　送王七隅入郭
江雲載客愁江色未分曙君若囬首時莫忘別離處
　　　懐王介休
花落又花𨳩思君酒一杯故山千萬點長向夕陽来
　　　題畫别董仲惪
鳥啼溪上雨風碎竹間雲明日東湖上㸔山又憶君
　　　客夜
客舍卧常早茶餘人各歸獨有榻前燭猶能照觧衣
新月出易沒殘葉墜還鳴客中自無寐元不為秋聲
　　　庚戌歲元日立春
首祚欣茲踐新年喜併囬簇絲分細菜剪勝學蟠梅
宜春新燕帖正旦頌椒花樂遇重熈日東風改歲華
　　　元宵遇雨
萬燈明不夜鼓吹匝鰲山一雨妬城郭人囬盡赧顔
　　　題畫
嶼鳥鳴孤影汀蘋淡素香暁来江上樹葉葉是新霜
隔浦秋鴻小當江夕照空扁舟不覺重却載荻花風
路入桃源近門藏竹戸深孤雲同隱迹老鶴識閑心
　六言絶句
　　　徐山人畊漁軒
荷鍤隴頭春雨鳴榔浦口黄昏誰道南陽渭水不佀桐
江鹿門
　　　題畫
樵林夜鳴楓葉僧扉寒掩烟蘿夢裏秋山十二不知何
處雲多
竹外閑扉半掩沙邉小逕斜通流水連朝春雨飛花昨
夜東風
偶過隣家看竹因来僧寺弹琴寒日山川易晚歸時門
掩松隂
雨後山青雲白林深路轉溪逥野客艤舟相待家僮沽
酒方来
　　　春江送别圗送松江王尹
行李一琴一鶴扁舟千水千山空醉驛亭官酒春風不
觧離顔
草色東西客路江聲早晚春潮别後思君何處鳴禽踈
雨蘭苕
　　　寫意
㸔山㸔水獨坐聽風聽雨髙眠客去客来日日花𨳩花
落年年
　　　咏情
燕子樓頭𥘉月桃花門外春風腸㫁琵琶絃裏愁多懊
惱歌中
　　　記夢
夢裏緑隂幽草畫中春水人家昨夜紗窓細雨銀燈獨
照梨花
　　　送别沈徳䖍
江聲千里萬里客路長亭短亭後夜相思何處盧花明
月沙汀
　　　墨梅
月落山空人静夢㫁碧窓烟冷暗香何處銷沉留得一
梢寒影
素質却嫌脂粉蛾眉淡掃玄霜翰墨玉堂曾侍硯池猶
染餘香
北郭集卷之八
北郭集卷之九
　七言絶句　呉　郡　徐　賁　㓜文　著
　　　江邊秋柳
畫船憶得渡江濱柳色風光爛熳春今日霜條㸔漸短
也知不是爲行人
　　　陸雲
入洛徒聞擅羙談諸王正尔恨相􁊕獨憐蔡克頻垂淚
難洗當時孟玖䜛
　　　婕妤怨
釋罪猶能得賜金弃捐誠不是君心重来莫負秋風扇
若在昭陽怨更深
　　　春懐次韻楊署令
長把新詩花下吟㸔花誰念少年心今朝獨到西園裏
杏色桃花懊惱深
柳條處處緑毿毿只在離亭便不堪㡬度㸔花并送客
暖風晴雨到江南
　　　有約㸔杏花荅髙季迪
雨阻花期可便休明朝也合爲春逰閑行若待天晴去
只恐花飛人又愁
　　　九月八日菊同髙季迪賦
黄菊移来雨後新含香歛色待芳晨今朝相對誰憐我
明日来㸔賸有人
　　　瓶中挿黄白紅菊花
淺白深紅間淡黄重陽巳過尚聮芳莫因顔色分花品
同是秋風一様香
　　　咏芙蓉送朱仲垣歸越
雨晴送客柳塘西野水芙蓉滿大堤一路㸔花何處好
楼船直到若耶溪
　　　次韻荅王七隅
處處斜陽木葉飛秋風偏在路人衣相逄莫問離家日
燕子𥘉来今又歸
　　　舟中聞歌呈張文學
水郭春寒雨渺茫歌聲何短意何長隣舟多少南行客
若个聴来不㫁腸
　　　閑行(一作題張静居畫)
草香樵侄多晴蝶桑老人家有夏蚕信道緑隂時節好
閑從山北過山南
緑樹黄鸝處處山偶從溪上㸔雲還人生未許全無事
纔得登臨便是閑
　　　夜坐
夜静謳聲隔浦聴西岩孤絶障秋冥扁舟獨坐湖天闊
疊疊風漪淡淡星
　　　詠三蟲
龍舟一去汴河東空吐餘光表寸衷此夜不堪秋寂寞
景陽宫闕又西風　右螢
花𨳩心事已蹉跎毎怨春多恨轉多頼布黄花相慰藉
不知風雨又如何　右蝶
愁㫁齊奴一寸心誰知青女怨猶深長吟莫戀宫前柳
黄葉秋風自不禁　右蝉
　　　野亭讀書圖
書聲流水共冷冷落木寒山路隔汀不是秋来易傷感
夕陽風景似新亭
　　　水仙梅花
毎憶松林月下人却随逰女漢江濱陳王若作羅浮夣
不獨當時賦洛神
　　　菊竹梅竹
緑竹黄花共一叢楚江日照自秋風屈原放逐娥皇杳
千古離愁此日同
梅花澹澹自𨳩殘水國春遲雪未乾不有竹枝相倚並
如何禁得許多寒
　　　畫馬
拳毛零落暗塵埃何似春風立仗囬當日外畨𥘉進奉
不知傳敕賜誰来
親曾調馬動天顔㸔遍東風十二閑今日冩真圗畫裏
一双龍駿在人間
立仗歸来出御堤圉官為觧錦障泥春流芳草無人渡
得向東風自在嘶
　　　雨後慰池上芙蓉
池上新晴偶獨過芙蓉寂寞照寒波相㸔莫厭秋情薄
若在春風怨更多
　　　雨舘有述
滿磯秋葉草堂閑窅窅飛鴻淡淡山風雨不堪空對酒
家童偏喜得魚還
　　　贈陳相士電岩
驢背西風兩鬂寒老懐頻藉酒盃寛道傍亦有新豊客
醉裏逄人莫易㸔
　　　送客至東遷精舎次董著作韻
竹邉僧舍柳邉池誰道秋風此別離今夕扁舟聞鴈處
一燈應讀卷中詩
　　　題亡友葉梓素所作山水(椘材)
任昉臺前記別離闔閭城外哭君時今朝孤舘㸔圗畫
萬水千山不盡思
　　　石屏
白鶴山中采石歸綺雲翠雨滿春衣補天千古無遺法
我𣣔因君問女希
　　　烟柳
烟中柳色重還䡖髣髴時聞百囀鶯㸔處不湏重悵恨
若教含雨更傷情
　　壷中緋碧桃花碧謝以梨花𥙷之賦以慰緋桃
准擬春深相並開如何先自委蒼苔憑君不用多愁怨
又有梨花作伴来
　　　晚㝷王隅隱居
君住湖南水竹深夕陽孤棹此相尋子規啼散門前柳
漠漠春光淡淡隂
　　　雨中
㸔花長是惱離心欲㸔無花思更深惆悵西園桃杏樹
花開多半在春隂
　　　午日西菴雨中對榴花
麥寒已過又梅寒此日端陽獨倚欄誰道榴花䏻照眼
斜風小雨不禁㸔
　　　折花背立二羙人圖
女伴今朝出較遲獨来園裏候多時對花可是無言說
懊恨春風許自知
綉罷春衫出閣遲辛夷花下立多時内園且是無人到
不省含羞怕見誰
　　　和楊署令襍詩
㣲𦦨還憑腐草生拂幃透隙似含情竹風池上雖多見
不及房中照獨明　右寢齋螢火
圎網纔虧𥙷又完㡬迴費力繞簷端只愁明日風和雨
未信當空住得安　右蜘蛛𥙷網
　　　荅楊署令送菜
隙地知君手自栽紺芽紅甲雨中𨳩閑居我亦淸齋乆
肯折新葵為送来
　　　囬文次孟載韻
秋風晚静水花紅葉落閑堦滿院空楼映月低人寂寂
愁多怕見獨飛鴻
　　　兵婦歸七日夫卒乃抱骨赴水逸其姓名因為
　　　之賦
托身未穏忽成空恩愛都来七日中不遣此身随骨去
人間水底更誰同
　　　題張来儀懐友詩後
亂前草草别相知亂後風光不盡思惟我與君今日見
不堪来讀卷中詩
重讀潯陽懐友詩衆中多是我相知秋風落木郷園外
可有人能爲我思
　　　荅髙季迪酒醒聞雨
髙城月黑罷鳴笳寢舎風多燭易斜醉裏歸来忘夜半
雨中驚不似山家
江郭多隂暑到遲夜涼孤枕怯踈帷聽風聴雨㝷常慣
不佀今朝醉醒時
　　　荅張来儀見慰䘮子順哥(至正丁未八月廿二)
毎憶當年夢臼炊如今又賦杏傷詩衆中獨有君相念
知得君曾有此悲
　　　訪柱上人
經院深深乆護烟雨中藥草午凉天古香室裏人重到
恰似秋風五日前
　　　次韻感偶(三首)
新浴蘭湯重理粧珮聲隱約碧羅裳尋常不為春風妬
誰信相逄也㫁腸
意中已觧眼中憐誰道從前不有縁可惜花時正風雨
相逄只為在楼前
翠䄂寒禁夢裏秋玉容不觧舊風流誰知獨客深無意
珍重蕭娘莫浪愁
　　　六月見榴花
絳英緑葉閗炎光艶色無多出女墻欲借一枝来照眼
㸔時恨不在端陽
　　　折蓮子呈孟載
落盡紅衣見緑房折来猶帯水雲香柔絲零落芳心苦
未及秋風已㫁腸
　　　棄瓢卧雪(二圖)
曾謝人間軒冕榮一瓢何足累髙情已知喧寂相忘乆
棄擲元非為有聲
空林有雪人猶卧破屋無烟門未開多少洛陽城裏客
如何縣令獨能来
　　　慰吴允堅䘮妾
腸㫁琵琶曲裏聲緑雲天逺不勝情歸家玉板休輕觸
鸚鵡能呼舊日名
　　　登東臯亭荅季迪
夕陽亭上共題詩却憶西行獨咏時不但寒雲與寒水
楚天無物不成思
　　　東丘蘭若枇杷花
梅未含英菊罷花眼中無物属詩家忽来僧舎聞香住
却見花𨳩是枇杷
　　　登白蓮寺閣和彦正季迪見懐
逺煩二子念離深江閣斜陽每對吟豈料詩中千里客
也能来此共登臨
　　　贈杜彦正児端端
新詩誦得客聽歡躰弱尊前學拜難眉目清妍宛如畫
佳名只合呌端端
　　　見端端有感因呈彦正
貧賤憐君總不知膝前且得弄佳兒我来一見偏傷感
千里還官㸔有誰
　　　江上偶見
潮滿江沙起鷺鷥雪花淡淡乍寒時紅衣女子摇船去
唱得新聲似竹枝
　　　贈髙季迪㓜女定兒
紅衣穿小與身冝對鏡嬌痴學畫眉憐愛莫教㸔作女
慰人猶勝似無児
　　　夜卧聞隣家酒聲呈季迪
雨響槽床滴夜長重門雖閉四隣香近来不是忘醒酒
也學東家吏部郎
　　　同季迪宿丁至剛南軒
踈樹寒蕉緑繞池夜凉雨到便先知我家路逺君家近
能不開懐在此時
　　　黄徳讓病後苦吟因賦詩以釋之
不廢詩篇病後身思花懐月亦勞神憑君暫歇行吟興
藥具方書正可親
　　　過寧真道觀
處處園亭閉不開殘筠荒樹總堪哀閑時好在誰家坐
只向寜真觀裏来
　　　聴歌
纔得聽歌便淚垂眼前不似舊聽時青春多半遭離亂
白髪能消㡬度悲
　　　西岩漁翁圖
雲水平生一釣綸扁舟来徃楚江濱自燒緑竹炊新飯
誰道烟消不見人
　　　寒食前三日適桐里見梨花
清江行盡有人家汩汩春流漲煖沙已自深忘寒食節
無因此地見梨花
　　　聞鳩
㸔花㡬日喜春晴布谷無端喚雨鳴何處聽来最傷感
荒村樹裏兩三聲
　　　東軒芍藥盛𨳩兩日雨阻未得觀及徃零落因
　　　惋惜賦之
㸔栽紅藥向東闌及到𨳩時未暇觀今日雨晴重過此
淺紅深紫巳凋殘
　　　春暮見山茶有感
宫粉凝脂竹外栽繁華曽見雪中𨳩一枝自有相憐意
㽞向春深待我来
　　　次韻㸔花(四首)
数點飛花覆短莎風光𥘉暖巳勝羅連朝不向東園去
紅漸稀踈緑漸多
一枝香雪倚東䦨𨳩過清明半巳殘若到東風無㡬日
凋零也作盛時㸔
柳葉齊舒荻笋長陌頭無復踏春陽強将花瓣都收拾
嬴得羅衣㡬日香
花随風信應時𨳩珎重東君巧剪裁今日㸔花人賸有
緑隂惟我獨能来
　　　口號
年豐今巳見秋成到處時聞打稲聲恠底田家秋社裏
賽神猶自卜昇平
　　　圎明寺會宿次韻別呉校書
經榻多餘為我分閑身且得伴孤雲此来巳覺心無事
淸夜論詩况有君
　　　寄方山人彛
南圃灌園看暁汲東湖𨳩地課春耕一從投刺歸来後
嬴得身閑處處行
　　　題謫仙像
鼙鼓聲来巳亂離錦袍脫却恨歸遲秋風江上長吟裏
不唱清平古調詞
　　　採藥
香术新參葉長齊雨時来斸破春畦歸来閑向泉頭坐
洗浄山中兩足泥
　　　題吕山人所藏馬孝常周履道荆南唱和集後
故友空悲生死異名州曾托亂離頻因君重讀荊南集
已憶溪山又憶人(時履道没于兵)
　　　送王守敬還淮南
長淮路逺思君乆得見還歸更不堪未盡平生山水興
到家應是憶江南
　　　月明聴胡琴
檀板朱絃出砑聲停盃齊聴月當楹分明自是凉州曲
不觧何人最有情
　　　中秋夜對月有詠(四首)
擬将詩酒賞良時乆不吟詩思若遲無酒已辜今夜月
如何容得更無詩
吟詩無伴自無情滿院凉風月正明畢竟無詩空懊惱
只将身繞桂花行
㡬欲髙眠畏夜寒又思月色起来㸔及来㸔月翻多感
不佀眠時意少安
雲漢㣲明夕雨餘行吟獨自遶階除今宵若與常年比
月色人心緫不如
　　　過王伯時宅
里巷新翻亂後移喜君住處有軒池重来已是三年後
竹樹依然似舊時
　　　寄髙偶仲
見說海虞峯畔住禅房鐘磬隔林聞遥知潭影山光裏
能觧題詩獨有君
　　　九日過寜真道觀
数叢黄菊遍庭皐不見南山首重搔日暮忽来真觀坐
却從畫裏寄登髙
　　　為閧元道士題倪雲林畫
聞說山翁去採真山中草木㡬囬春𨳩元堂上重来客
猶是當年問道人
　　　十一月一日始見菊花
草草重陽去不知今朝始見菊花枝莫言籬落秋風老
但得来㸔未是遲
　　　題楊𥙷之十梅
萼緑仙姝粉黛妍静臨寒碧照婵姢氷肌亦是鮫房種
不獨凌波有洛仙　右水
瘦木成隂顫晚風㡬随寒月上簾櫳横斜何䖏㸔偏好
只在清溪淺水中　右影
新花的皪更玲瓏學弄芳妍小磵中凍蝶寒蜂謾相妬
今年纔得試春風　右嫰
六出争如五出嘉天孫姑射閗矝夸總然玉質都相似
若論生香合讓花　右雪
酒􁊌山家夢裏逄羙人别去月明中醉遺緑帯無人拾
吹上花稍颺暁風　右煙
小店荒籬任意𨳩亂依叢棘半蒼苔春時料有何人折
多是匆匆驛使来　右野
分得湘江数葉秋偶因翠羽寄羅浮相㸔莫說當年夢
二女多情自觧愁　右竹
或随流水或随風一片西飛一片東何似得沾香額上
艶粧猶說夀陽宫　右落
青丸顆顆葉間藏雨綻㣲酸刺齒香愛䕶莫敎風擺落
墻頭留取擲裴郎　右實
滿樹肥来綻雨紅齒牙偏賤囁嚅翁詎惟堪止軍前渴
金鼎調元大有功　右酸
　　　題倪雲林竹(六首)
憶君我有淚淋漓正似湘江雨後枝記得秋聲夜同聴
消閒舘裡對床時
江鄉䖏䖏憶陪逰見寫湘雲數葉秋今日仙魂乘鶴去
猶存遺墨動人愁
春江誰唱竹枝歌春雨䔥蕭傍竹多欲借琪園一竿玉
桃花磯下釣寒波
出海琅玕翠色新娟娟春雨洗芳塵夢廻影落虗窓月
却恠毫端寫未真
綺窓晝寂自焚香十日春隂不下堂㡬度吟成㣲醉後
興来拈茟冩修篁
不見髙人倪㓜霞流傳遺墨尚清華鳯毛零落湘江水
春雨新梢整復斜
　　　雲林画
乆納樵翁共結隣青山如待早㱕人屋西有箇苑亭子
飽听松風起澗濵
　　　霅翁海棠
一枝寫出玉容嬌桃李漫山恨未消惆悵東闌明月夜
半酣西子貌難描
北郭集卷之九
北郭集卷之十
　七言絶句　呉　郡　徐　賁　㓜文　著
　　　将徃吳興徐行正以詩見送奉荅(二首)
自喜吟身得自由長尋酒伴與詩儔閑雲流水平生意
何處山中不可㽞
春前便作訪君期春後纔来信是遲又復别君湖上去
重来應是緑隂時
　　　謝吕山人殊長老送別江南
我自東行君自囬清江小艇逐風開今宵雪屋懸燈坐
還復臨樽待我来
　　　次韻别王止仲(二首)
一度㸔花一度春東風又過楚江津如何緑水橋頭酒
不醉陽關曲裏人
風風雨雨暗消春楊柳官橋夜掩津不是子規啼欲倦
扁舟知有未歸人
　　　次蜀山別韓文學同杜校書記李逸人莊
夕陽野渡人歸後山舘南風客到𥘉可恨同来不同去
煩君為寄故郷書
　　　次韻張文學見招
落葉柴扉晝不開小牋相寄手親裁遥知着屐空山裏
蘿逕孤琴候我来
　　　送吕山人
湖天浩浩白雲秋鷗鷺飛邉有去舟行到湖東囬首䖏
春山記取是同逰
　　　送張甘白還呉北郭
桃花飛盡柳花飛三月江南尚臘衣為問東湖雲共鳥
春風此度送人歸
　　　送吕管勾
客情沙柳共依依隔浦遥山向夕㣲送别偶當花落後
傷心元不為春歸
　　　山齋圖
秋水柴門竹外𨳩堦前片石是琴䑓山中㡬夜風連雨
明日還應借屐来
　　　西爽樓圖贈王主簿
㡬度登臨托遠思楼中山色意中詩西風又復来㸔畫
却憶扁舟送別時
　　　雙溪僧舎聞鶯
緑隂到處有黄鸝僧院山深客聴遲獨恨春風容易老
聴時不及在花時
　　　紫菊
東籬嬌艶奪朱濃淺白深黄盡斂容只有魏家顔色似
春風秋露不相從
　　　過南垞赴黄德讓招
風暗沙村晚漸平相邀應得遂閑情南塘水滿人来少
踈雨寒波一舸行
　　　春日報吴城諸友
小屋林深曲磵幽鳥情花思兩悠悠風光滿眼春如許
那得君来此地逰
　　　始聞新蝉
芳草斜陽歩遶池孤蝉忽呌發髙枝去年憶在南山驛
千樹南風亂噪時
　　　四月一日夢孟載自榮陽歸覺後因寄
昨宵兩度夢君歸相見匆匆語亦稀聞說歸来秣陵住
未知此信是還非
　　　端午日折榴花與允升㓜女鸞鸞
猩血叢叢簇絳裙一枝雨裏手親分自知老眼無煩照
乞與鸞鸞挿鬂雲
　　　病後行樂至池上
連朝卧病少閑情乍到池邊任意行未信空山人寂寞
緑隂何處不聞鶯
　　　過南山
亂峯幽石遶周逥竹閣蕭然對澗開不與青山有縁者
誰能着屐此中来
　　　允中㽞宿山齋已而復徃令弟允升宅明日賦
　　　詩謝之
別来懐抱事多因草草尊前未易陳既擬相㽞又還去
也終不佀弟兄親
　　　題㑹仙圖
春風十二燕瑶䑓曽與群仙一見来別後空山流水裏
不知㡬度碧桃𨳩
　　　泛南湖有咏
沙樹汀蒲緑雨新湖波摇蕩白鷗春不湏更覔桃源去
已是人間避世人
　　　自南塢還蜀山途中有作
行盡千山更有山此身㡬日在山間桃花野水溶溶去
鷗鳥汀雲冉冉還
　　　空木
老樹依依澗水隈荒岩春少只蒼苔不知過徃山中客
誰為傷心吊賦来
　　　過吴氏宅觀梅
荒園火後遍蒿莱頼有梅花一樹開秪恐明朝零落盡
春風無復此中来
　　　贈恵上人
髙樹空林日下遲歸雲冉冉鳥差差知師㸔盡閑風景
瑶席山中獨坐時
　　　題山果幽禽
秋果垂垂壓樹低一枝斜出覆荒溪幸無童竪来樵摘
容得山中野鳥棲
　　　暮春
楝花零落暁溪津節物無情不戀人二十四風㸔巳盡
等閑傷酒過青春
　　　題林下焼笋
石火初𫾣竹下来長鑱手自斵荒苔為收殘籜焼新笋
更薦春泉茗一杯
　　　雨中聞黄鸝
髙樹重重覆酒䑓黄鸝飛遶不驚猜暖風晴日尋常到
誰為多情雨亦来
　　　宿水西客舘呈二陳助教
野性從前與世違那堪習懶又多時忽来郭裏聞鍾皷
始信山中卧起遲
　　　贈明月因長老
少㽞髭髮伴蒼顔爛熳髙情詩酒問自是諸天􁁅喜象
世縁不盡未還山
　　　上菁山尋王張二山人不值
此日尋君竟不逄閑行直到最髙峯歸時已是斜陽後
惆悵荒山寺裏鐘
　　　寄佺講師
荒村古寺無人到獨愛軒窓水次𨳩池上風光㸔不盡
蓮香纔過桂香来
　　　陳允中以病不赴約獨還因贈
逺路知君抱病還髙才雖屈喜身閑相尋正值重陽日
爛醉秋風九里山
　　　山中㽞別張静居
訪水尋雲㡬日閑君仍㽞此我先還到家巳是斜陽後
身在東湖却望山
　　　山行
千嶂松風百嶂雲春山行遍此尋君林園花盡逄人少
頼有鶯聲到處聞
　　　過山中廢寺
一榻髙懸緑嶂前窓扉掩映碧蘿烟登臨未免傷懐抱
閑與山僧說世縁
　　　送趙卿之杭州
何處歌聲怨別離夕陽亭上送君時南風似為行人惜
欲使扁舟逆上遲
　　　送張景則歸天台
淛江東去有名山路遶天台雁宕間我未得逰空悵望
是君郷里喜君還
　　　聞鴈寄郡城諸公
風餘殘燭伴離思㡬度懐歸謾作期寂寞鴈聲山舘夜
故人誰念獨聽時
　　　三月廿三日重到蜀山
　已荒蕪花自妍重㝷隣舊説兵前此山多少人曽住
泉石應同我有縁
　　　舟中聞笛與張文學同賦
何處漁汀晚棹囬笛聲似爲水雲哀相逢莫恠頻垂淚
曾向梁園聽曲来
　　　暁發秀州
路出雙湖烟樹東舟行長是雨兼風夢囬重有離家恨
惆悵春寒此夜中
　　　無錫道中
溪林晴葉下風遲山色迎人佀有期十四年前曽住此
湛公宅裏釣泉時
　　　與丘克荘晚立瓜洲望京口諸山
津頭船發暮潮酣楚水吴山思不堪厯問青山是何處
却從江北望江南
　　　閠七月十五日夜作
河帯踈星淡不流露華蛩響逼新秋柝聲纔罷砧聲起
總是居人也自愁
　　　堤邉柳
天寒憶得度江瀕此日重来客意新惆悵霜餘一株柳
蕭踈元不為行人
　　　泊楊子橋
秋風楊子橋頭路秋水官船泊未𨳩此處定知郷里近
江南山色望中来
　　　揚州
竹西亭下路迢迢騎鶴仙人不可招秋草秋烟滿城郭
月明何處夢吹簫
　　　揚州僧舎見花有感
風逓穠香到水涯㡬株桃李映門斜侯家園圃多荒廢
不是僧房不見花
　　　新亭送宣别駕
清尊別酒此相同歌㫁新亭柳下風惆悵歸愁與離思
因君併得過江東
　　　居龍河寺懐髙季迪(二首)
與君長辦酒家錢共結山盟與水縁今夜重思舊逰處
一龕閑坐佛燈前
竹下幽泉細細流寺間人去暮烟愁獨憐千里来京客
膓断龍河寺裏秋
　　　九月十七日聞鴈寄董荘
晚意秋隂兩不分渚蘆沙竹護寒雲鴈聲客裏誰先聽
愁絶惟應我共君
　　　冬至
盡知陽復閗迎新我獨無家嘆此身児女一從埋沒後
眼中骨肉是何人
　　　除夜
客舍無人更寂寥聲傳爆竹隔林遥㡬多時莭何堪恨
送却流年是此宵
　　　次韻楊孟載夢歸
夢歸纔喜覺還悲長說歸期未有期莫恠燈前重垂淚
一千里外對眠時
　　　聽笛
雨映涼天晚更新笛聲隱約在東隣眼中多少飄零者
誰是梁園曲裏人
笛裏新翻曲譜新餘聲掩抑散遥隣聴来我最思郷切
不獨山陽作賦人
　　　送頋謹中還吴
埜店風花傍客飛尊前長是涙沾衣相逢相别俱零落
君向江南我未歸
　　　送陳知縣赴寜遠
七十人中曽擢桂四千里外獨之官已知逰宦非常別
不用匆匆惜去難
　　　送方給事中
南風花滿荔枝林路出湖山百嶂深惟有白雲長在眼
三千里逺寄歸心
　　　送山西謝貟外題楊憲副詩後
故人来誦故人詩千里秋風致逺思囬首太行何處是
亂山紅葉鴈来時
　　　送葉知縣
黄葦丹楓葉落時水雲漠漠鴈来遲秋風長是身為客
已自傷心况別離
　　　題蔣習之春歸得意圖
簮笔親當白玉墀天顏有喜獨能知歸来疋馬花盈路
正是春風得意時
　　　贈客
君歌掩抑有餘情我欲酬君唱未成不向江湖諳寂寞
如何知有㫁腸聲
　　　題畫有感(上有髙楊張王諸友詩)
幽禽相對弄芳春嫩竹分稍露葉新偶㸔畫圗懐故舊
眼前無㡬白頭人
㯽榔蔞葉當呼茶(一云非本詩)
遶門龍眼樹森然香蠟時来海外舡木􁣎蒲葵已成俗
紅蕉丹荔不論錢
　　　過庾嶺
盤盤危磴費攀躋烟瘴連雲去漸迷可是行人行不得
青山到䖏鷓鴣啼
　　　寓舎燕
燕子飛来日㡬遭又從窓外立花梢分明探得人心意
方敢㗸泥𥙷舊巢
　　　渡彭蠡至星子灣
水天空濶片㠶征風穏波平也自驚鎮日取程纔近岸
廬山五老又来迎
　　　沅湘道中
落日荒烟野水濵鷓鴣啼處有行人東風記取沅湘道
蘭葉蘭花一路春
　　　宿五溪聞舟中客歌
楓葉林邉有泊舟夜深風雨總成秋年来自是頻為客
一度聽歌一度愁
　　　徐溝道中与陳叔謙相失明日因寄
齊得庭中假寐時馬蹄南北遂叅差信知會合縁非偶
有意相㝷竟失期
　聮句
　　　怪石
　　　　同杜二進士寅至正戊戌過琴川福山曹太
　　　　雲宅見庭下所壘而作
隂陽始分判凝結為山骨(杜)本為后土精自是元氣核
(徐)拔地生嶄岩凌空起峍屼(杜)罅深耻蟻封洞窈致龍
窟(徐)蘿懸身𬒳衣苔生頂垂髪(杜)孤標􁃽立人㢘鋒駭
奔卒(徐)瘦質秋愈清秀姿春更發(杜)秦王鞭不行熊渠
射寜沒(徐)醉倚覺神爽戯登恐足蹶(杜)䟽紋粲餘霞圎
竇隱寒月(徐)𥘉移嵐尚凝乆置泉巳竭(杜)子孫保欎林
翁仲非魏闕(徐)磨礱去磁礪斵削辭剞劂(杜)渦存宿雨
妍勢奪夏雲突(徐)透使流螢穿聳待飛鳥歇(杜)礦性禀
堅貞峭形謝肥腯(徐)膚縐若含皴足㫁如受刖(杜)藏匱
識者嗤韞玉凡士佚(徐)求哀托吴夢下拜誚米謁(杜)不
動應有神無言詎云訥(徐)竒巧宛成峯玲瓏難作碣(杜)
敲擊喜鏗鍧持撑懼臲卼(徐)髙冝掛吟猿危可着棲鶻
(杜)謾疑夜星隕復訝晴烟㶿(徐)山靈悄憑依木怪匿恍
愡(杜)倚松枕荒堦映竹倒幽樾(徐)矯尔狀欲伸呀然氣
若􁊆(社)授書何荒唐支機亦芒芴(徐)寧許埃壒汚肯作
泥塗汨(杜)汝其愛護之戒言慎母忽(徐)
北郭集卷之十
