#+TITLE: 元音-明-孫原理
#+DATE: 2018-05-12 10:20:52
#+SOURCE: github.com/kanripo/KR4h0093 master 0dd0e177                
欽定四庫全書　　　　　集部八
　元音　　　　　　　　　總集類
　　提要
　　　　(臣/)等謹案元音十二巻不著編輯者名氏前
　　　　有洪武甲子烏斯道序稱寧波孫原理彚輯
　　　　又有曽用臧序稱為定海丞張中達所刻末
　　　　題辛已九月下澣而空其年號兩字考辛已
　　　　為建文三年殆以靖難革除剷削其板盖猶
　　　　明初本也所錄自劉因至龍雲從凡一百七
　　　　十六人每人之下畧注字號爵里大抵詳於
　　　　元末而畧於元初末附無名氏詩十一首又
　　　　陳益稷詩一首程文海詩四首滕賓詩一首
　　　　虞集詩五首别為一巻而題曰補遺均為原
　　　　目所不載其中無名氏諸篇尤為淺俗與全
　　　　書體例稍異或中達刻板之時以意増入歟
　　　　顧嗣立元百家詩選凡例嘗議宋公傳元詩
　　　　體要蔣易元風雅及原理是書所收均為不
　　　　廣然是書於去取之間頗具持擇雖未能盡
　　　　汰當時穠縟之習而大致崇尚風格已有除
　　　　煩滌濫之功矣乾隆四十六年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
元音序
元詩若干巻合古詩歌行律詩若干首寧波孫原理采
輯陳孟誠編選定海邑丞張侯中達校正其子再昌再
隆請鋟梓侯俾予敘諸篇端予謂侯之詩已板行於時
膾炙人口孟誠以科第進宰古田而歸尤精於詩原理
亦精於詩者也用心若是予可已於言哉昔吴之季子
聘於魯請觀周樂魯命工歌二南雅頌列國之詩未嘗
篇舉而什陳也而季子能審其音而知國家之盛衰後
之君子雖不能審樂之音如吴之季子茍觀詩之辭而
國家之盛衰亦庶㡬可得而知歟厥後詩自漢魏至於
趙宋國家之盛衰可知矣至若元之盛衰觀其詩又不
可知歟夫士之生也雖各以已之所遭發之於歡欣閒
冶悲懐感慨之辭萬有不同然其音節調度則未始有
不同焉者其可不類而輯之以備乎一代之典也哉予
嘗見古今選詩者衆矣而必以已之好尚者為善未免
倚於一偏為識者之所陋也譬之衣服飲食人各有所
好尚未若布帛菽粟芻豢衆人之所同也衆人之所同
者則善矣今夫元詩選其尤者合於三君子之手或臧
或否或去或取論歸於一而定焉固非倚於一偏者也
猶好尚布帛菽粟芻豢衆人之所同也以是而鏤板傳
之天下後世使觀詩者知元之世運何若又以取而法
焉豈不可哉洪武十七年嵗在甲子冬十月既望四明
山人烏斯道序
元音序
作詩為難校正尤難作而不知蹊徑刻鵠猶可冀其類
於騖校而不知詩之髙下清濁鄙雅精粗何足為校正
哉校而不能探作者之指意而妄去取之焉何益故曰
校正尤難邑人張君中達學愽見髙凡有前輩述作一
經於目若賈者之市物自能識其貴賤而價苐之故丞
于淛之定海也得以閒日校正元朝百餘年間諸公詩歌
而板行之其淑人也逺矣哉近年此板幾於遍傳而君
之美意竟泯予懼夫後有怠於類編選采校理之心則
板行亦幾乎鮮矣君有子曰再隆今充邑庠生惓惓以
其尊甫校正元音而不得表白其姓名為恨故徵予言
以弁其端俾觀者開巻即可以見公之用心是亦再隆
繼志能孝之一端也(闕/)　辛巳九月下澣同里曽用臧
追書
欽定四庫全書
　元音巻一
　　劉因(字夢吉號静修容/城人太子賛善)
　　　黄金臺
燕山不改色易水無新聲誰知數尺臺中有萬古情區
區後世人猶愛黄金名黄金亦何物能為賢重輕徳輝
照九仭鳳鳥才一鳴伊誰腐䑕棄坐見饑鳶爭周道日
東漸二老皆西行養民以致賢王業自此成黄金與山
平不救兵縱横落日下荒臺山水有餘清
　　　翟節婦詩
　昔金源氏之南遷也河朔土崩天理蕩然人紀為之
　大擾誰復維持之者而易之西山乃有婦人曰翟氏
　年二十餘其夫從軍死於王事出入兵刃徃復數百
　里晝伏夜行以其屍歸負土而葬之既葬自以早寡
　無子遭時如此思以義自完乃自决於墓側隣里救
　而復蘇終始一節今八十餘年矣夫人心之極有世
　變之所不可奪者於此亦可以見之余聞之於是作
　詩俾其外孫田磐刻之石使翟氏風節如在亦庶幾
　乎吳人河女之章焉
兵塵浩無際烈士難自全婦人無九首志欲不二天燕
山翟氏女既嫁夫防邊一朝聞死事健婦増慨然生有
如此夫早寡非所憐求屍白刃中負土家山前事去哀
亦深義盡身可捐無兒亦何為所依惟黄泉鄉隣救引
訣烈日丹𠂻懸誰辨節孝翁重賦睢陽賢我昨過其鄉
山水猶清妍聞風髮如竹飄飄動踈煙千年吟詩臺峨
峨大寜顛為招馮太師和我節婦篇(大寜山有馮道吟/詩臺距翟居甫數)
(十/里)
　　　燕平學僊臺
碣石來海際西南奄全燕中有學仙臺燕平欲昇天燕
平骨已朽遺䑓猶相傳雖復生青松嵗乆摧為煙極(目/)
望海波不見三山巔三山巨鰲簮山人蟣蝨然使無不
足論信有亦可憐大塊與洪鑪金石難乆堅天地㑹有
盡何物為神仙空山無笙鶴落日下饑鳶今古非一臺
浩歎秋風前
　　　宋理宗書宫扇
　杭州宫扇二好事者得之燕市一畫雪夜泛舟一畫
　二色菊理宗題其首有興盡為期及晚節寒香之句
　諸公賦詩余亦同作
天津月明啼杜鵑梁園春色凝寒煙傷心莫説靖康前
吳山又到繁華年繁華幾時春已換千古萬古合歡扇
銅雀香銷見墨痕秋去秋來幾㤙怨一聲白鴈落西風
冠蓋散為煙霧空百錢襪錦天留在禍胎要鍳驪山宫
當時夢裏金銀闕百子樓頭無六月瓊枝秀發後庭春
珠簾晴捲天門雪棹歌一曲白雲秋不覺金人淚暗流
乾坤幾度青城月扇影無情也觧愁五雲回首燕山北
燕山雪花大如席雪花漫漫氷峨峨大風起兮奈爾何
　　　歸去來圗
淵明豪氣昔未除翺翔八表凌天衢歸來荒徑手自鋤
草中恐生鎦寄奴中年欲與夷皓俱晚節樂地歸唐虞
平生磊磊一物無停雲懷人早所圗有酒今與龎通沽
眼中之人不可呼哀歌撫巻聲嗚嗚
　　　㓜安濯足圗
漢家無復雲臺功生平不識大耳公眼中天意鏡中語
此身只有扁舟東關東諸公亦英雄百年能辦山陽封
歸來老栢號秋風世事悠悠七十翁乾坤故物兩足在
霜海浮雲空復空無刀可斷華太尉有死不為丕太中
丹青皁㡌凛氷雪髙山目送㝠飛鴻為問蘇家好兄弟
萬古北海誰真龍(長公愛文舉次公愛㓜/安蓋氣質各以類云)
　　　采菊圗
天門折翼不冄舉袖手四海横流前長星飲汝一杯酒
留我萬古羲皇天廟堂衮衮宋元勲誰信東籬有晋臣
南山果識悠然處不惜寒香持贈君
　　　易臺
望中孤鳥入消沉雲帶離愁結暮陰萬國河山有燕趙
百年風氣自遼金物華暗與秋容老杯酒不隨人意深
無限霜松動巖壑天教揺落助清吟
　　　海南鳥
越鳥羣飛朔漠濵氣機千古見真純紇干風景今如此
女國園林亦暮春精衛有情銜太華杜鵑無血到天津
聲聲觧墮金銅淚未信吳兒是木人
　　　過方古故居
　古金大定間人常舉進士不第遂歸獨居一室置琴
　書其側不妄與人交縣令佐公服候門亦以遜詞謝
　遣之有田數十畆食其獲如菽熟惟食菽鄉人好事
　者欲以米易之不聴曰是天所食者不可易也監察
　御史接行郡邑聞其行上之不報其為人蓋亦近於
　聖學之所謂狷史學之所謂獨行者歟先父每舉以
　律鄉人之貪鄙者故鄉人至今能道之古殁無後其
　丘隴已為樵牧區今過其居亦莽為荆棘矣不覺感
　歎夫發潜徳而紀先賢實後生之責也顧力未能焉
　姑題詩以紀先父之訓
名姓初聞自過庭山田食力老窮經鄉閭月旦歸公論
耆宿風流尚典刑盛事重吟鳬繹集懷賢誰築聘君亭
還家遊子悲千種念舊思親淚最青
　　　銅雀瓦
諸侯負漢已堪憐直筆何為亦魏編却愛曹瞞臺上瓦
至今猶屬建安年
　　　題理宗煙波横披圗
自古興衰不可常每從運氣見文章誰知萬古中天月
只辦南樓一夜凉(太祖常詠月云才到中天萬國明理/宗和云併在南樓一夜凉故以寓其)
(意云/云)
　　許衡(字仲平號魯齋河内人/中書左丞儒教大宗師)
　　　趙氏南莊
曉起北窻涼清談戢羽觴入簾花氣重落紙燕泥香夢
裏青山好吟邉白髪長秋風載書籍相對築茅堂
　　　憶賈君玉
賈君清介士吾輩鮮能群守志王元伯甘貧范史雲銅
臺書廢讀東郡酒方醺何日尋先約青燈共夜分
　　元好問(字裕之/號遺山)
　　　箕山
幽林轉陰厓鳥道人跡絶許君棲隠地唯有太古雪人
間黄金貴物外秪自潔尚厭一瓢喧重負寜所屑降𠂻
均義禀汩利妄智决得隴又望蜀有齊安用薛干戈幾
蠻觸宇宙日流血魯連蹈東海夷叔采薇蕨至今陽城
山衡華兩丘垤古人不可作百念肝肺熱浩歌北風前
悠悠送孤月
　　　西樓曲
游絲落絮春漫漫西樓晚晴花作團樓中少婦弄瑶瑟
一曲未終坐長嘆去年與君西入闗春風浩蕩隨金鞍
今年匹馬妾東還零落芙蓉秋水寒并刀不剪東流水
湘竹年年泪痕紫海枯石爛兩鴛鴦只合雙飛便雙死
重城車馬紅塵起乾鵲無端為誰喜鏡中獨語人不知
欲挿花枝泪如洗
　　　結楊桞怨
長樂坡前一杯酒鄭重行人結楊桞可憐楊桞千萬條
㸔㸔盡入行人手輕煙細雨緑相和惱亂春風態度多
路人愛此風流樹無奈朝攀暮折何朝攀暮折何時了
不道行人暗中老素衣今日洛陽塵白髪明朝塞城草
桞色年年嵗嵗青闗情何事管離情春風誰向丁寜道
折盡柔條莫再生
　　　杏花落後分得歸字韻
獺髓能醫病頰肥鸞膠無那片紅飛殘陽淡淡不肯下
流水溶溶何處歸煑酒青林寒食過明粧髙燭賞心違
寫生正有徐熈在漢苑招魂果是非
　　閻復(字子静/東平人)
　　　遺山先生挽詩
蕭寺秋風捲玉荷月明人影共娑娑誰知别後驪駒曲
便是先生薤露歌野史夜寒蟲蠧簡錦機春暖鳳停梭
祇應前日西州路常使羊曇忍淚過
　　　亷平章挽詩
海岳儲精五十秋早聞仙馭躡金虬梁公獨擅斗南譽
老范長懷天下憂東閣閑闗蒼蘚合西山埋玉白雲稠
鳳池人物誰優劣合在元龍百尺樓
　　姚樞(字公嚴號靈春栁/城人學士承㫖)
　　　被顧問題張萱畫明皇擊梧按樂圗
阿萱五季名畫師尤工粉墨含春姿君王遊蕩墮聲色
不知聲色傾人國開元無逸致太平天寳奢風生五兵
偃月堂近幽薊逺潜謀不入芙蓉苑咸陽行色馬嵬塵
萱筆雖工恐未真四海蒼生半魚肉歸來豈為香囊哭
一日重開日月光黄金却鑄郭汾陽
　　徐世隆(字威卿陳/州西華人)
　　　挽文丞相
大元不殺文丞相君義臣忠兩得之義似漢王封齒日
忠於蜀將斫顔時乾坤日月華夷見海嶺風霜草木知
只恐史官編不盡老夫和淚寫新詩
　　郝經(字伯常陵川人侍/讀學士充國信使)
　　　巴陵女子行
　已未秋九月王師度江大帥巴圖自鄂渚以一軍覘
　上流遂圍岳岳潰入於洞庭俘其遺民以歸節婦巴
　陵女子誓不辱于兵書詩衣帛見意赴江而死其自
　叙曰巴陵女子韓希孟魏公五世孫歸於尚書賈公
　之男璚岳州破被俘之明日以衣帛書詩願好事君
　子知吾宋家有節婦者其詩悲婉激切有漢魏歌謡
　風氣如天果喪宋氏出門淚如􁀙我本瑚璉器安肯
　作溺皿借此清江水葬我全首領皇天如有知定作
　血靣請願魂化精衛填海使成嶺殆數百言辭意壯
　烈有古義士未到者余既髙希孟之節且悲其志作
　巴陵女子行
北來諸軍飛渡江突騎一夜滿岳陽樓頭火起入閭巷
曹伍偶走如牛羊巴陵女子尚書婦生平不識門前路
亂兵駈出勢倉皇夫婿翁姑在何處吞聲掩淚行且啼
啼痕沾濕越羅衣此身忍使人再辱裂帛暗寫臨終詩
上言社稷安危事下説投江誓天志一回宛轉一悲辛
心折魂飛不成字詩成淚盡赴江流蛾眉蕭颯天為愁
芙蓉零落入秋水玉骨直葬青海頭古來烈婦才一二
誰似巴陵更文理名與長江萬古流丞相魏公還不死
　　　太平頂讀秦碑
岱宗太平頂磨崖皆天齊左列則天頌右刻張説辭文
采與書法不離近代規漢封宛在周觀東秦壇夐出絶
頂西壇前圎平值中峰突兀上有始皇碑年深雨漬百
裂餘折作兩峰蹲半規靣陽數字仍可辨隙縫重銜苔
蘚皮中間隠約見制可完好可辨唯臣斯拳如釵股直
如筯屈鐵碾玉秀且竒千年瘦勁益飛動廻視滿山肥
更癡當時風雨有餘怒豈容夸石獨在兹祗應神明愛
尤物不肯轟擊常䕶持昔年韓文公曾賦􁇷嶁詩字青
石赤皆傳聞漫為咨嗟涕漣洏何如親登㤗山日觀峯
光恠特見絳氣纒金虹摩挲細讀秦相碑天門髙咏來
清風乃知山靈不相負夜宿天邉不忍去醉依雲牕重
回顧
　　姚燧(字端甫號牧菴洛/陽人學士承㫖)
　　　别王良輔
只聞官罷尚荆州不謂相逄郢水秋如我避賢三退舍
與君為客一登樓人才妄自金鳴冶世事從渠劒刻舟
明日分携武昌去應煩南夢到滄洲
　　楊果(字正卿/蒲陰人)
　　　羽林行
銀鞍白馬鳴玉珂風花三月燕支坡侍中女夫領軍事
黄金買斷青樓歌少年羽林出名字隨從武皇偏得意
當時事少游幸多御馬御衣嘗得賜年年春水復秋山
風毛雨血金蓮川歸來宴賀滿宫醉山呼揺動東南天
明昌太和承平乆北人嵗獻葡蔔酒一聲長嘯四海空
繁華事徃空迴首懸瓠月落城上牆天子死不為降王
羽林零落只君在白頭辛苦趨路傍腰無長劒手無鎗
欲語前事涕滿裳洛陽城下嵗華暮秋風秋氣傷金瘡
龍門流出伊河水北望臨潢八千里蔡州新起髑髏臺
只合當年抱君死君家父兄健如虎一旦倉皇變為䑕
錦衣新貴見莫嗤得時失時令人悲
　　　洛陽懷古
洛陽雲樹欝崔嵬落日行人首重回山勢忽從平野斷
河聲偏傍故宫哀五噫擬逐梁鴻去六印休驚季子來
惆悵青槐舊時路年年無數野棠開
　　　過狄仁傑墓
牝雞聲裏紫宸寒神器都歸竊弄間一語喚回鸚鵡夢
九霄奪得鳳雛還荒墳寂寞臨官道清節孤髙重㤗山
為問模棱蘇相國當時相見果何顔
　　梁棟
　　　四禽言
不如歸去錦官宫殿迷煙樹天津橋上一兩聲呌破汴
京無住處不如歸去
行不得也哥哥湖南湖北春水多九疑山前呌虞舜奈
此乾坤無路何行不得也哥哥
脱却布袴貧家能有幾尺布閒機織盡無得裁可人不
來亷叔度脱却布袴
提壺蘆提壺蘆今年酒賤頻頻沽衆人皆醉我亦醉哀
哉誰問醒三閭提壺蘆提壺蘆
　　楊奐(字煥然號紫/陽奉天人)
　　　金谷行
洛陽園池天下無金谷近在西城隅晉時花草不復見
野人猶觧談齊奴齊奴豪奢誰比數酒酣愛擊珊瑚株
後堂春風滿桃李中有一枝名緑珠千金買步障百金
買氍毹時時吹笛替郎語雲牕露戸長歡娛層階欲下
湏人扶豈料一日能捐軀紅飛玉碎頃刻裏空使行客
悲躊躇樓頭小婦感恩死君臣大義當何如
　　　長安感懷
此心直欲作東周再到長安已白頭徃事無慿空擊楫
故人何處獨登樓月揺銀海秦陵夜露滴金莖漢殿秋
落日酒醒雙眼淚幾時清渭向西流
　　　讀汝南遺事二首
軹道牽羊事已非更堪行酒著青衣裹頭婢子那知此
爭逐君王烈熖歸
六朝江水故依然隔斷中原又百年長笑桓溫無逺略
竟留王猛佐苻堅
　　李冶(字仁卿/欒城人)
　　　楊白花
帝家迷樓春晝長紫笙吹破百花香蒲萄凝碧琥珀光
燕語鶯啼空斷腸枕帷紅淚洒瀟湘玉鏡臺前添午粧
茜裙緩帯雙鴛鴦胡蝶趂雪上釵梁千里萬里雲茫茫
　　張易(字仲/疇)
　　　送魯齋先生歸山
衮衮諸公入省闈先生承詔獨南歸道逢時否貧何病
老得身閑古亦稀行色一杯燕市酒春風二月故山薇
到家已及蠺生日布榖催畊隴麥肥
　　林景熈
　　　聞家大參南歸
濵死孤臣雪滿顛氷氊齧盡偶生全衣冠萬里風塵老
名節千年日月懸清淚秋荒遼海鶴古魂春冷蜀山鵑
歸來親舊驚相問禾黍離離夕照邉
　　梁曽(字貢/父)
　　　岳陽樓
樓前秋水健㠶開樓上凉風舞袖廻萬里舟航通鳥道
四時雲雨䕶龍堆江山如此不一醉嵗月幾何能再來
欲問老髯求鐡笛月中吹上紫荆臺
　　宋衜
　　　次范葯莊韻
家近西湖六月凉蘭舟桂醑芰荷裳海門潮上波濤壯
天竺風來草木香今日悲秋哦椘些他年著論辨吳亡
君才位置聞人説宜侍詩仙七寶牀
　　李鳳
　　　睢陽懷古
睢陽城郭刼灰餘風景蕭條市井踈堤接汴梁分驛路
地連齊魯幾兵車張廵戰壘沙沉㦸閼伯提封草滿墟
珍重開元遺寺在石幢猶刻魯公書
　　盧摯(字處道號踈齋涿/郡人學士承㫖)
　　　題釣䑓
雲山蒼蒼兮煙木稠石瀬潺潺兮江水流故人兮冕旒
先生兮羊裘使人皆先生兮誰其伊周使人不先生兮
誰其巢由仕止乆速兮舍聖人將安求清風一絲兮豈
為名鉤蕉黄荔丹兮香火千秋山下幾篙兮榮辱之舟
先生一笑兮白雲收
　　　題淵明歸去圗
留侯晚節從赤松武侯早嵗稱卧龍仇秦復漢身始終
淵明初非避俗翁兩侯大節將無同陽秋甲子法王正
特筆宛有長沙雄易地㶚上祁山功王宏何恨奉吾足
督郵能芥平生胸歸來種豆南山中斜川只許桃源通
門前五桞春濛濛落絮不與江波東環堵蕭然吾未窮
北牕儘有羲皇風畫圗不盡千古意詩成一笑浮雲空
　　　采薇圗
服藥求長年孰與孤竹子一食西山薇萬古猶不死
　　周馳(字景逺聊城/人監察御史)
　　　題五王醉歸圗
晉陽首事成功烈卒入宫門流戰血至親骨肉忍相殘
禍至黄䑓那可説讓帝知幾辭寳位履霜知是堅氷至
華萼相輝勢使然遂許明皇敦友弟當時行樂殊未央
賜予無節恩非常出則同遊入同宴五龍躞蹀騰康莊
時光鼎鼎如流電虚偽既消誠實見三子無辜死渭橋
太真有寵來金殿欲心一縱禍滔天社稷生靈不暇憐
從此陵夷於五代干戈喪亂過年年
　　李孟(字道/復)
　　　初科知貢舉
百年場屋事初行一夕文章聚帝京豹管敢窺天下士
龍頭誰占日邊名寛容極口論時事衣被終身荷聖情
願得真儒佐明主白頭應不負平生
　　貫雲石(號酸/齋)
　　　桃花巖
　白兆山桃花巖太白有詩近人建長庚書院來京師
　時中書平章白雲相其成求詩於詞林臣李秋谷程
　雪樓陳北山元復初趙子昻張希孟與僕同賦
美人一别三千年思美人兮在我前桃花染雨入白兆
信知塵世逃神仙空山亭亭伴朝暮老樹悲啼發紅霧
為誰化作神仙區十丈風煙挂淮浦暖翠流香春自活
手撚殘霞背天末幾回雲外落清嘯美人天上騎丹鶴
神遊八極栖此山流水杳然心自閒觧劒狂歌一壺外
知有洞府無人間酒酣仰天呼太白眼空四海無纎物
明月滿山招斷魂春風何處求顔色
　　　美人篇
仙風雕雪玲瓏温吳姫剪雪纎纎昏行雲補髻翠光滑
鳳凰呌落空山月手摘閒愁八字分春山恨重畫不伸
肌濃汗膩朱粉勻背人揮淚粧無痕霜刀自裂石榴裙
閉門不識諸王孫緑煙熏透藍田玉羅帯隨風換粧束
飛鳥銜怨過長門芳菲不忍韶華屋連環步窄玉佩響
霓裳袖闊春風長釧鬆腕瘦覺多情舉手搔天天亦痒
錦香帳冷蘭燈沉落花不入芙蓉衾三山路杳銀河深
彩鸞髙訴愁人心天與美人傾國色不如更與美人節
夢裏梅花夢外身萬古千年對明月
　　　君山行
北溟魚皆幾千里負我大夢遊弱水蓬萊隔眼不盈拳
碧落香銷吹不起茜裙女兒懷逺遊逺人不歸明月羞
寳釵綰髻翠欲流風鬟十二照暮秋女媧煉石補天手
手拙石開露天醜瓊樓玉宇亦人間直指示君君見不
斯須魚去夢亦還白雲與我遊君山
　　　别離情
吁别離之苦兮蒼梧之野春草青黄陵廟前春水生日
暮湘裙動輕翠玉樹亭亭染紅泪又聞垓下虞姫泣斗
帳初驚椘歌畢佳人閣淚棄英雄劒血不銷原草碧何
物謂之别離情肝腸剥剥如銅聲不如斫其竹剪其草
免使人生為情老
　　　蘆花被
　僕過梁山泊有漁翁織蘆花為被僕尚其清欲易之
　以紬者翁曰君尚吾清願以詩輸之遂賦果却綢
採得蘆花不涴塵翠蓑聊復藉為䄄西風刮夢秋無際
夜月生香雪滿身毛骨巳隨天地老聲名不讓古今貧
青綾莫為鴛鴦妬欵乃聲中别有春
　　陳孚(字剛中號勿齋天/台人衢州治中)
　　　出門别親友
停君漢水浮鴨之翠杓聴我嶧山栖鸞之緑桐男兒拂
衣出門去龍泉三尺光如虹君不見磻溪鶴髪釣魚者
偶擲漁竿來牧野白旄麾開炮烙煙桓圭朱芾侯青社
又不見南陽卧龍人不識一朝佐漢坐狠石羽扇輕揺
蛇鳥驚火精焰焰天西極旗亭四月桞如藍紫騮嘶風
黄金驂豈無叩牛歌亦有捫蝨談天生巉嵓崪嵂骨蒿
萊槁死誰能甘我欲登㤗山扶笻欵天闗東溟若木如
可攀手弄日月青雲間我欲渡黄河赤脚淩秋波水仙
樓閣髙嵯峨徑叱海若笞蛟鼉停君翠杓聴我緑桐真
人開天六合同風騶虞鳳凰飛舞鎬宫有線五色獻於
重瞳補舜衣裳山龍華蟲虎豹九闗兮不可以達吾則
脱冠歸來兮丹丘之青峰長揖二三子目送西征鴻
　　　别離曲
杏花紅壓紗牕雨畫欄孤禽弄嬌語翠綃曉帳雙蛾愁
涙濕菱花怨歌舞龍香記昔調哀弦一絲指撥春風前
羅衾未煖驪駒發栁條折盡長亭寒燕釵分恨藏塵玉
夢斷雲深椘江緑舞鸞折翅錦字空魚目晴波接紅燭
江南賈客千黄金停鞭欲換天涯心從教門外苔痕老
繡鞋不過屛山陰
　　　居庸闗
車稜稜石确确車聲彭彭鬪石角馬啼蹴石石欲落不
知何年鬼斧鑿僅與青天通一握上有藤束萬仭之崕
下有泉噴千丈之壑太行羊腸蜀劍閣身熱頭痛懸度
索一夫當闗萬夫却未必有此竒巘崿吾皇神聖混地
絡烽火不紅停夜柝但有地險今猶昨我扶瘦笻息倦
脚欲扣徃事雲漠漠平沙風起鳴凍雀
　　　葛嶺行
葛嶺相君之故居昔年甲第臨通衢錢横花間甃作逕
錦鋪泉底䟽為渠後庭三千傾城姝歌舞絶世氷肌膚
麒麟銀裳龍銷裾佩以文羅木難珠相君出擁萬虎士
各操闒㦸左右趍劒履上殿帝賜坐駞蹄七寳分御厨
望塵拜者頌元老伊尹周公所不如豈知一旦事瓦裂
銀鐺鐡鎻載以驢我偶過此訪廢址狐兎縱横草焦枯
琨䑓瓊砌不復見已有野人來種蔬却怪當時鑿隧道
挾詐出入潜如狙大臣一身佩天下版廧複壁何謬歟
山童從我一壺酒迴首落日悲欷歔摩挲仆碑共踞坐
尚是御賜淩煙圗
　　　銅雀䑓
古䑓百尺生野蒿昔誰築此當塗髙上有三千金步揺
滿陵松栢圍鳳綃西飛燕子東伯勞塵間泉下路迢迢
龍帳銀筝紫檀槽怨入漳河翻夜濤人生過眼草上露
白骨何由見歌舞獨不念漢家長陵一抔土玉匣珠𥜗
鎻秋雨
　　　金陵
六代帝王州寒煙滿石頭星河天北轉江漢水東流步
絶金蓮雨歌殘玉樹秋白頭有漁者猶説景陽樓
　　　樓桑廟
古廟千年後桑陰滿涿州亂山空北向大火已西流遺
恨三分國英風百尺樓里人牲酒奠想像衮龍浮
　　　開平即事
天開地闢帝王州河朔風雲拱上游鵰影逺盤青海月
鴈聲斜度黑山秋龍岡上繞三千陌月殿香飄十二樓
莫笑青衫窮太史御煙曽見衮龍浮
　　　邯鄲懷古
數㸃寒峰擁翠嵐叢䑓日落見漳南火枯㐮子殘銅斗
土蝕平原舊玉簮宫閉沙丘空有雀兵呑函谷已如蠺
回仙逆旅今存否世上黄粱夢正酣
　　　鄂渚晚眺
黄鶴樓前木葉黄白雲飛盡㟁茫茫櫓聲揺月歸巫峽
燈影隨潮過漢陽庾令有塵汙簡册襧生無土蓋文章
䦨干只有當年桞留與行人記武昌
　　　鳳凰山
浮屠百尺聳亭亭落日鴉啼野蔓青故國盡銷龍虎氣
空山猶帶鳳凰形金根輦路迎神駕玉樹歌䑓語梵鈴
惟有錢塘江上月年年隨鴈過寒汀
　　　鳳凰䑓
鳳凰䑓上野烏啼笳鼓連雲日又西天地無情潮寂寞
英雄有恨黍髙低殘桁夜雨迷朱雀荒塚秋風怨白雞
空有斷碑蒼蘚裏千年留得謫仙題
　　　交址使還
少年偶此請長纓命落南州一羽輕萬里上林無鴈到
三更函谷有雞鳴金戈影裏丹心苦銅鼓聲中白髪生
已喜歸來身健在夢回猶覺瘴魂驚
　　　平江
滄浪亭下望姑蘇千尺飛橋接太湖故里空傳吳稻蟹
寒祠猶記晉蓴鱸芙蓉夜月開天鏡楊桞春風擁畫圗
為問館娃歌舞處鶯花還似昔年無
　　　送羅子有奉亦愚右丞之喪歸杭
風沙萬里一征鞍短㡌朱髯淚未乾廣武山川空阮籍
長平賔客只任安故園有夢鵑聲急大厦無依燕翅寒
江左故人如見問為言燈火客金鑾
　　　丞相安(闕/)延説四書因以詩呈
帶礪家聲耀八寰中書獨壓紫薇班捧持日月祥雲上
洗滌山河湛露間緑竹正歌淇澳美赤松聊伴榖城間
聖門别有經綸事更對青燈話孔顔
　　　泊安慶府呈貢父
共擁旌􁋌度百蠻今朝忽過皖公山幸承乙夜君王問
更喜丁年奉使還舊夢未迷天禄閣新愁猶憶鬼門闗
塵纓笑濯滄浪水少伴沙鷗半日閒
　　　與李子構讀天寳遺事
四十乾坤拱紫宸東風只屬倚䦨人玉鳬波暖驪山曉
金犢煙横綉嶺春七夕有釵留羽客千秋無鏡泣孤臣
紅塵一騎君休笑中有漁陽萬騎塵
　　　汴陽龍徳故宫
書來海上勸休兵已見金輪逐火精醮絶絳樓無鶴唳
朝空丹扆有狐鳴羽袍士尚傳三洞介幘人誰報六更
一代興亡真大夢陳橋驛畔見青城
　　　淮陰侯廟
漢家羅網正髙張誰有勲名記太常戯爾登壇呼大將
危乎操印立真王煙中草木疑殘幟沙上風濤憶故囊
鐘室千年君莫怨未央宫殿已斜陽
　　　日南感懷
老母粤南垂白髪病妻燕北待黄昏蠻煙瘴雨交州客
三處相思一夢魂
　　　博浪沙
一擊車中膽氣髙祖龍社稷已驚揺如何十二金人外
唯有民間鐵未銷
　　祝蕃(字蕃逺上饒/人饒州教授)
　　　即席和貫學士月氐王頭飲器歌
單于寳刀寒映雪月氐髑髏飲寃血泥丸真人辭綘宫
麯生時能醉其骨閼氏夜張蒲萄香拍拍春霞灔秋月
賢王起舞谷蠡歌傳飲歡呼兩耳熱燈前人影半䦨殘
燈後青燐已明滅持杯為爾澆嶙峋胡為對此傷精魂
弓蛇猶能致惑疾智瑶豈是無心人頭顱如此當速朽
生擒誤入仇家手忍將鳴鏑射頭曼吁嗟降王爾何有
後來漢使渃水東猶待留犁撓盟酒
　　揭祐民(字希韋/盱江人)
　　　瘠馬圗
念汝出塞下四蹄疾如飛半夜馳臨闗氣奪戎王圍被
鐵踏河氷幾度向武威將軍事百戰騰力不湏肥祗令
飲源流齒老不任機坡寒莫風酸沙瘠春草㣲百感畫
者意要見駿骨稀但㸔古英賢一世常寒饑
　　何失(字得之/昌平人)
　　　感興四詩
大寳隠於石哲匠莫辨真猛虎走四野尺草豈蔽身來
者虎不見投石安足珍所以卞和泣千載共沾巾
飲酒莫啜漓結交當求知論人先論行相馬不相皮一
謟予何敢三讒親亦疑投身入屠釣猶勝坐書癡
人皆欲富貴我豈願貧賤貴賤一差池如藥勿瞑眩㓜
學苦不多夜思曽得半今也髪盡白梳頭雪滿面長恐
愧鄉閭一朝死愚懦
渥洼騏驥兒自有絶塵足錦障過都門飛來射衆目歎
彼轅下姿亦非駑駘物世乏伯樂儔誰識千金骨所以
荷蓑士煙水日淪没
　　　招賈元播馬徳昌飲
積雨釋炎熱凉颷變清商薄帷納朝景倐爾頽西廂念
我二三子不來復一觴言笑吐蘭菊芬芳粲中堂仰慕
不昨日忽别若殊方况各廹桑榆何以永夕光
　　　方鏡
十八事舅姑機杼任蓬首照面不照心照心妾不醜
　　何中(字太虚/臨江人)
　　　贈元復初
暖雲流青堤光風轉芳甸逺在天一涯幽沉限聞見㸃
㸃秋歸鴻翩翩春來燕天路萬里通胡為絶遐睠竒姿
奪南國悵望愧踈賤良㑹慰宿心願君畢歡宴
　　　知非堂夜坐
前池荷葉深㣲涼坐前爽人歸一犬吠月上百蟲響余
非洽隠淪隙地成偃仰林端斗柄斜撫心獨悽愴
　　　風雨
池上風雨來柴扉人跡絶隔水煙氣生林峯半明滅蛤
吠秋草深魚驚晚荷折孤坐倚匡牀㣲紅隠天末
　
　
　
　
　
　
　
　
　
　
　元音巻一
欽定四庫全書
　元音巻二
　　陳益稷(交趾/王)
　　　大明殿侍宴
班陪玉笋侍紅雲日表熈熈瑞氣温萬泒朝宗滄海闊
衆星環拱紫宸尊雍容湛露歌詩什彷彿鈞天入夢魂
孤孽秋毫皆帝力願殫忠赤報深恩
　　　挽河南王
哲人萎矣棟梁傾回首西風涕暗零三世功名今古史
百年過客短長亭手扶紅日名猶在身就黄粱夢不醒
記取汾陽舊勲業紫薇留種繼芳馨
　　　駕畋栁林隨侍
仙仗平明擁翠華景陽鐘發海東霞千官捧日臨春殿
萬騎屯雲動曉沙白鷂韝翻山露薄黄龍旗拂栁風斜
太平氣象同民樂南北梯航共一家
　　　送元復初
江流脉脉草離離黄鶴磯頭酒一巵報國寸心憐我老
論交半靣識君遲正當重鼎調梅日又是長亭折栁時
滿載詩書歸路穏鳳城依約更相期
　　趙世延
　　　代祀南岳登祝融峯
天風吹我躡雲根一覧羣山蟻垤紛瀛海波翻初日上
石壇人語半空聞炎荒作鎮荆吳逺元氣浮形天地分
何日束書煨芋室孤峯絶頂㸔浮雲
　　趙半閒
　　　去婦詞
　里有孀婦子不檢而無室既疾病乃亟為娶且命之
　曰為汝娶為宗祀計也未幾死而子竟違母言尋出
　其婦婦以衰麻在身義不得去被廹逐不可留因為
　詩以寫懷云
落葉不返柯去婦無歸年歛袂出故幃獨影心悽然君
心紙鳶飛萬里難拘牽妾如鬢邉花未衰先棄捐憶昔
初嫁君姑病在牀前嵗月能幾何衰麻奉姑筵妾今辭
門去撫棺淚如泉九原㑹有知當為去婦憐
　　鮮于樞(字伯/機)
　　　過桐廬漏港灘示同舟人
驚流激長灘百折怒未巳篙師與水争退尺進纔咫技
窮觧衣下力排過乃止維時春冬交氷雪寒墮指我時
卧舟中起視顙有泚迂踈一何補辛苦愧舟子
　　　華鯨引
石上桐孫美如玉化作長鯨喚僧粥香嚴一擊六根開
剥落皮毛換凡骨中郎却顧中散驚初非㸑下鳴不平
批鱗㧞角就繩墨龍門緑綺瘖無聲昔聞北溟魚化作
天池鵬今見横海姿觧作威鳳鳴薾然敗棺材蠢爾牛
䦨撑龍騰虎變固有待不遇賞音徒爾靈君不見飯牛
自賣亦何者逢時自致千秋名
　　　望嶧山
東方巨鎮宗岱宗羣山列侍臣妾同西南崛起一萬仭
却立不屈如爭雄何年天星下天宫墜地化作青芙蓉
外如刻削中空同閬風𤣥圃遥相通我昔東遊訪青童
群仙招我遊中峰悔不絶粒巢雲松失身誤落塵網中
如今可望不可到艤舟空羨㝠飛鴻神仙可學事亦晚
安用屑屑悲秋蓬吾聞嶧陽有孤桐鳳凰鳴處朝陽紅
安得斵為寳琴獻天子為民解愠歌南風
　　　建徳溪行
山截溪將斷川迴路忽通鳥飛青嶂裏人語翠㣲中𤣥
圃參差是桃源想像同平生苦行役翻愛打頭風
　　　石橋山留題
旁通日月上星辰有路遥應接玉京仙奕未終人物換
秦鞭不到海波平當時混沌知誰鑿他日崆峒强自名
枯樹重榮事尤異欲從樵者問長生
　　程文海(字鉅夫號雪/樓廣平人)
　　　題許仁仲詩巻
殘雪詞林退食時小牕開巻鬢如絲音傳正始誰同調
氣逼元和稍自持文字不隨前輩盡風流只許後人知
霜清月冷梅花瘦獨對熏爐看欲疑
　　趙孟頫(字子昻號松雪吳/興人學士承㫖)
　　　古風十首
詩亡春秋作仲尼益苦心空言恐難託指事著以深大
義炳如日萬古仰照臨鳳鳥乆不至楚狂乃知音愁來
不得語起坐彈吾琴
周衰有戰國紛紛極荆榛黄金聘辯士駟馬迎從人朝
為刻骨讎暮作㰱血親終然志力屈奉身俱入秦
相如賦大人出語頗竒怪飄然凌雲意過耳誠一快誇
言入無際自覺塵俗隘安知翻成勸何用名為戒
自有天地來蓬萊幾清淺人生空皓首舉世誰得見瑶
臺在何許𣺌𣺌煙波逺方舟不可渡使我空輾轉
絶代有佳人被服綺與紈蛾眉秀聨娟吐詞馥若蘭清
歌啓皓齒瑶琴發哀彈一彈再三歎聴者涕汍瀾借問
誰家子為言本邯鄲
秋風吹亭樹故葉紛以墜明月耿夜長草蟲促經緯四
序苦不淹少壯何足貴輾轉復輾轉寤擗不能寐昔為
閨中秀今作市門鄙豈無膏與沐甘心得憔悴
山深多悲風日暮愁我心𤣥雲降寒雨松栢自哀吟人
生百年後奄然閟重陰念此每不樂天路何由尋仙人
偓佺輩消揺在青岑奈何不爾思委命重黄金
海中有竒樹粲粲珊瑚枝由來植物性無脛可推移如
何石氏子樹之白玉墀洛陽經幾戰金谷乆荒夷徒令
千載下聞者為傷悲
烈風號枯條落葉滿周道原野何蕭索川流亦浩浩離
居日以逺懷思令人老功名㑹有時生平苦不早顧瞻
靡所騁憂心惄如擣
浮雲何方來不知竟安之飄颻隨風去汗漫以為期自
昔功名士徃徃事驅馳白駒空谷中誰能加縶維皎皎
難見容翻受世妍媸虛名誠無益不見斗與箕
　　　逸民詩
驅車秣駑馬吾將適齊國聞有魯連子倜儻好竒畫一
談秦師走再説聊城㧞功成不受賞髙舉振六翮布衣
終其身豈復為世役茫茫千載逺安徃訪遺跡躊躇東
海上向風長太息
四時相代謝榮耀安足恃瓜田引新蔓不見桃與李知
士解其㑹遇坎當復止邵生故秦吏乃亦睹兹理賢哉
感我懷三歎不能已
子真初亦仕嵗晚乃逃之區區南昌尉上䟽忘其卑忠
言不見用耿耿當告誰飄然棄妻子終身與世辭抱闗
甘貧賤所貴莫我知至今九江濆清風激群黎神仙信
茫昧此士獨不疑孤雲無定在逝水何時歸遐思一矯
首悵望何由期
悠悠空山雲泱泱長江流廊廟意不屑山澤聊淹留故
人在天位髙步追巢由豈曰子無衣辛苦被羊裘東京
多節義之子乃其尤窮居雖獨善輔世豈不優
汪汪千頃陂不為人濁清道周言行表蕩然無得名誰
言牛醫兒乃是人中英當時無間言後世流徳聲思之
不可見使我鄙吝萌淳風乆已漓此意豈復明時無君
子者雖賢寜見稱
南州有髙士食力事畊稼優游聊卒嵗不矯亦不隘大
木行欲顛紼纚豈足頼何為諸老翁栖栖不遑舎斯言
非無見明哲自髙邁誰能懸一榻待子來税駕
鹿門何亭亭下有避世賢鳳雛隠中林卧龍蟠其囦一
朝起髙翔斯人獨深潜功名不可為我志乆已安一聞
耆舊傳使我心悠然
黄鵠羽翼長一舉思千里㓜安本中原乘槎走東海舉
世方尚同逺引存吾志流風漸異俗敦禮化鄰鄙子魚
平生友胡乃不相委
塵事非所便田園乆見招歸來三徑中蔚蔚長蓬蒿雖
有荷鋤倦濁酒且自陶茫茫大化中委運將焉逃唐虞
去已逺由來非一朝粲粲霜中菊采采忘其勞
　　　烈婦行
　至元七年濵州軍士劉平之戍棗陽與其妻胡俱道
　宿車下平為虎所得起追及之殺虎脱其夫吾聞之
　中原賢士大夫如此乃為感激慷慨作烈婦行以謌
　之
客車何焞焞夫挽婦為推問君將安去言徃棗陽戍官
事有程㝛車下夜半可憐逢猛虎夫命懸虎口婦怒髪
指天十步之内血相濺夫難再得虎可前寜與夫死母
與虎生呼兒取刃力與爭虎死夫活心始平男兒節義
有如此萬嵗千秋可以奉明主馮婦卞莊安足數
　　　題商徳符學士桃源春曉圗
㝛雲初散青山濕落紅繽紛溪水急桃花源裏得春多
洞口輕煙揺緑蘿緑蘿揺煙挂絶壁飛流直下三千尺
瑶草離離滿澗阿長松落落淩空碧雞鳴犬吠自成村
居人至老不相識瀛洲仙客知仙路㸃染丹青寄輕素
何處有山如此圗移家欲向山中住
　　　送朱仲陽太平教授
列仙之儒山澤臞手中黄紙新除書敎官雖冷實清選
當塗山川如畫圗我生無能百不如盍不從君賦歸歟
請君為我酹太白矯首南望心煩紆
　　　謝鮮于伯機惠琴(云是許旌陽手植桐作/)
仙人已歸白雲中空餘手植青枝桐根柯盤欝如蛟龍
一朝霹靂驅雷公烈火半爇隨狂風箕子之裔多髯翁
才氣邁俗驚愚䝉抱持來歸尋國工斵為二琴合商宫
我來自北欣相逢持一贈我為我容自吾得此不敢寐
中夜起坐彈秋鴻下絃清泠上黄鐘轉絃更張涕滿胸
黄虞已逺將無同恨君不識牙與鍾恨我不識瞽與矇
周南大雅當誰從
　　　題黄素黄庭後
　此書飄飄有仙氣意其為楊許舊跡蓋人間至寳伯
　機所藏也
琴心玉文洞𤣥𤣥金紐朱錦乃汝傳子孫得之可長年
黄素縝栗完且堅横理如髪約兩邉縱有赤道如朱絃
文居其間走𤣥螘飛雲巻舒相終始大道甚夷非力使
無為自然有至理誰能精專換骨髓掃除俗塵不瑕穢
目中有神乃識真白玉為軹環車輪裹以天上翠織成
仙人樓居儼長生鸞鶴翔舞猿猱輕子能保之慎勿驚
宫室之中夜自明上清真人楊與許焚香清齋接神語
手作此書留下土千年流傳子為主東方青龍西白虎
亷不索兮貪勿與
　　　題二喬圖
長江東去水滔滔誰謂河廣不容舠中有喬家女兒淚
何意師昏隨二豪龍虎相爭欲相啖鸞鳳鎩羽將安逃
不見當時老諸葛獨聘醜婦何其髙
　　　贈永清曹縣尹
赤縣郎官宰清朝學士班雲端雙履冷花裏一琴閒鴻
鵠宜天路麒麟近帝闗無當從此召豈待及𤓰還
　　　送吳禮部奉㫖詣彭湖
為國建長䇿此行非偶然止戈方見武入海不求仙朱
紱為郎日金符出使年早歸承聖渥圗像上凌烟
　　　送翟伯玉雲南省都事
萬里雲南路青山落照邊省郎新紫綬幕府舊紅蓮見
靣嗟吾晚觀文覺子賢秪應清淑氣不受瘴溪烟
　　　題孫安之松楸圗
墳墓在萬里宦遊今五年誰人無父母掩巻一澘然
　　　過牧廢苑
一片中原地紛紛幾戰爭至今將不去留與後人耕
　　　萬嵗山
萬嵗仙山聳碧空廣寒宫殿最當中雲移錦石通三島
路遶銀河接兩宫孔雀花濃深駐日鳳凰枝老細含風
年年嵗嵗經遊輦自是昇平樂未終
　　　壽布呼相公
新築沙堤凍未晞雪餘愛日轉春暉黄鍾律應迎中氣
執法星明拱太㣲儀鳳自因䕫樂至祥麟寜假豸冠威
明堂政爾須梁棟赤日行看副衮衣
　　　溪上
溪上春風吹柳花溪頭春水淨無沙白鷗自信忘機事
𤣥鳥猶知有嵗華錦纜牙檣非昨夢鳳笙龍管是誰家
令人苦憶東陵子擬向田園學種𤓰
　　　題岳武穆王墓
岳王墳上草離離秋日荒凉石獸危南渡君臣輕社稷
中原父老望旌旗英雄一死嗟何及天下中分遂不支
莫向西湖歌此曲水光山色不勝悲
　　　聞擣衣
露下碧梧秋滿天砧聲不斷思綿綿北來風俗猶存古
南渡衣冠不復前苜蓿總肥宛騕䮍琵琶曾泣漢婵娟
人間俯仰成今古何待他年始惘然
　　　和姚子敬秋懷五首
落日孤城動鼓鼙樓中畫角不勝吹山川蕭瑟秋雲淨
草木凋傷暮雨悲多病馬卿聊假日數竒李廣不逢時
巻簾白水青山外隠几無言有所思
吳宫烟冷水空流慘淡風雲黯九秋禾黍故基曾駐輦
芙蓉髙閣逈添愁綉楹錦柱蛟龍泣金沓瑶階鹿豕遊
宋玉平生最蕭瑟欲將九辯賦離憂
銅雀春深漢苑空邯鄲月冷照秦宫烟花樓閣西風裏
錦繡湖山落照中河水南來非禹迹冀方北去有唐風
溪城秋色催遲莫愁對黄雲没斷鴻
搔首風塵雙短鬢側身天地一儒冠中原人物思王猛
江左功名愧謝安苜蓿秋髙戎馬健江湖日短白鷗寒
金尊緑酒無錢共安得愁中却暫歡
野曠天低木葉踈水清沙白鳥相呼胡笳處處軍麾滿
鬼哭村村漢月孤新亭舉目山河異故國傷神夢寐俱
黄菊欲開人卧病可憐三徑已荒蕪
　　　送陳都事雲南銓選兼問李廉訪
送君銓選使滇池部落諸夷自品題明月夢囬䕫子北
長風吹度夜郎西山連塞雨驊騮滑花落蠻雲杜宇啼
為問霜䑓李學士白頭官滿尚覊栖
　　　壽王趙公八十
儒仙弭節下蓬瀛燕處超然鶴骨清周室龍韜師尚父
漢廷鳩杖賜桓榮中州大國封全趙東閣賢良位列卿
白髪同僚欣盛事年年來此慶長生
　　　杭州拱北樓
城上髙樓接暮霞令嚴鐘鼓靜無譁提封内向三千里
比屋同封百萬家心在江湖存魏闕身隨牛斗泛仙槎
舉頭便覺長安近時倚闌干望日華
　　　東陽八詠樓
山城秋色静朝暉極目登臨未儗歸羽士曾聞遼鶴語
征人又見塞鴻飛西流二水玻瓈合南去千峰紫翠圍
如此山川良不惡休文何事不勝衣
　　　送吳思可總管汀州
七閩南去路﨑嶇五馬承恩出帝都地氣喜聞今有雪
民生寜似昔無𥜗山城酒美傾鸚鵡旅館春深聴鷓鴣
它日相思應悵恨離筵不忍賦驪駒
　　　送閻子静亷訪浙西
翰林華葢逼青冥憲節乘驄出帝城海内文章歸渾厚
淛西民物望澄清姑蘇落日荷花净震澤秋風橘柚明
憶向玉階承草詔早開黄閣慰蒼生
　　　送戴真人歸越
躍馬年年塞北遊春風此日送歸舟山中樹老飛𤣥鶴
江上莎長卧白鷗未許謝公同隠逸肯容賀老獨風流
山陰道士如相㑹沽取松醪醉未休
　　　饑董尊師還山
太極山人壽且康法宫髙砌佩琳琅山中學道降龍虎
天上觀光翳鳳凰玉璽曽䝉五色詔金尊還賜九霞觴
于今更許歸山去萬里雲林江水長
　　　送張秋泉還山
上界仙人不可招九重丹詔許逍遥已從萬里開真舘
又入天台訪石橋紅日玉堂香冉冉碧雲金水路迢迢
何年再覔神州觀芝草琅玕雨露饒
　　　送吳真人謁告歸為二親八十之壽兼降香名
　　　山
許邁楊羲奕世仙木公金母共長年斑衣歸戱鄱君側
絳節朝辭玉帝前去去青牛隨紫氣飛飛白鶴繞香烟
大椿自得人間壽八十從今數八千
　　　送蕭萬户鎮閬州
錦屏山下蜀江清閬州城南春意生投壺今見詩書帥
樹羽遥連鼓角營逺戍固須煩將畧雜畊因足見民情
梅花到日應如雪折取繁枝一寄聲
　　　贈特穆爾總管
將軍鐡馬擁琱弓壯嵗分符鎮越中山水多情留賀監
兒童拍手愛山公紫髯似㦸君猶壯白髪如絲我已翁
悦禮敦詩殊不忝看君真有古人風
　　　海子上即事
小姬勸客倒金壺家近荷花似鑑湖游騎等閒來洗馬
舞靴輕妙迅飛鳬油雲判汙纒頭錦粉汗生憐絡臂珠
只有道人塵境静一襟凉思詠風雩
　　　錢塘懷古
東南都㑹帝王州三月鶯花非舊遊故國金人泣辭漢
當年玉馬去朝周湖山靡靡今猶在江水悠悠只自流
千古興亡盡如此春風麥秀使人愁
　　　登金陵雨花䑓遂至故人劉叔亮墓
雨花䑓上看晴空萬里風烟入望中人物車書南北混
江山襟帶古今同魚龍未蟄霜先隕鳳鳥不鳴江自東
緑髪劉伶縁醉死徃尋荒塚酹西風
　　　趵突泉
濼水發源天下無平地擁出白玉壺谷虛只恐元氣泄
嵗旱不愁東海枯雲霧潤蒸華不注波濤聲震大明湖
時來泉上濯塵土氷雪滿懷清興孤
　　　次韻左轄相公
昔年閭里自浮沉郎省那知遂有今老去馮唐堪底用
愁來莊舄向誰吟上林柳葉春猶淺西塞桃花水正深
知已如公居鼎鼐不應長此泣南音
　　　題趙子敬御史志飬堂
志飬堂前驄馬蹄融融喜氣動庭闈能令將種為書種
可是斑衣勝繡衣手樹叢萱侵雪色心同寸草報春暉
不須更上陳情表親壽康强世所稀
　　　絶句三首
春寒惻惻掩重門金鴨香殘火尚温燕子不來花又落
一庭風雨自黄昏
午枕花前簟欲流日催紅影上簾鈎窺人鳥喚悠揚夢
隔水山供宛轉愁
庭槐風静緑陰多睡起西牕日影過自笑老來無復夢
閒看行蟻上南柯
　　　杭州雨中
江南十日九風雨花柳欲開無好春却憶京城二三月
秋千風暖漲香塵
　　　部中莫歸寄周公謹
日莫空堦生白烟歸來羸馬不勝鞭明朝又逐雞聲起
辜負日髙花影眠
　　　和黄景慶雪中即事
公事幽閒子不知㣲官束縛我堪嗤年來筆硯荒蕪甚
旋理耰鋤墾惡詩
　　　梅花
瀟洒江梅似玉人倚風無語澹生春曲中桃葉元非似
夢裏梨花恐未真
　　　湖上莫歸
春陰栁絮不能飛雨足蒲芽緑更肥祗恐前訶驚白鷺
獨騎欵段繞湖歸
　　　題水仙
翠䄂盈盈不受扶天風縹緲降麻姑便應從此東吳去
幾見蓬萊弱水枯
　　　題杜陵浣花
春色醺人苦不禁蹇驢䭾醉晚駸駸江花江草詩千首
老盡平生用世心
　　　采桑曲
野雉朝雊雊且飛誰家女兒采桑歸欲折花枝挿丫髻
還愁草露濕裳衣
　　元明善(字復初清河/人湖廣參政)
　　　䟦南嶽壽寜觀碑後
朱陵靈䑓天柱巍太虛寳洞緑烟扉上館赤帝朱鳥飛
祝融宅内參為旗羲娥兩曜愁蔽虧象緯冷逼嗟位迷
四觀燕吳與秦齊恒嵩泰華孰崇卑五氣順布百志熈
流祥萬物宣后祇雨風露雷豈其私惠爾下土尸者誰
中有異人餐赤芝夜眠秋霞晝天倪衣以青雲裳白霓
風車八極驂兩螭七十二峰足幽棲琳宫貝闕輝陸離
潜光煉魄如嬰兒大丹入咽無渇饑誰其思之吳宗師
神變倐忽方張施泠然御風渺何之太君嵗晏嘉子期
千秋萬嵗受鴻釐皇圗景運永以丕手持芙蓉朝紫㣲
旋飈天闔此來歸彰靈答貺逹爾垂磨崖鐫我瑶華辭
　　吳湛(字㓜青號草廬臨/川人翰林承㫖)
　　　徐州懷古二首
籍也楚世將江東八千兵傖儂脆肌骨上國足横行乘
憤西入秦晝錦歸彭城喑嗚千人廢諸侯莫敢争竟坐
勇力亡漢以寛仁興
斯文六經後百世一昌黎饑寒三十年一朝從隴西生
死終不召感恩報已知徐牧亦何人燕樓貯歌姫翩翩
傷弓鳥誰暇擇木栖丈夫出處難淚洒符離雎
　　　别趙子昻
畸人坐書僻殊嗜流俗笑觧絃三十秋已矣鍾期少近
賦逺遊篇上下四方小識君維揚驛玉色天人表伏梅
千載事疑讞一夕了詩究正始上白晝雲龍矯樂經乆
淪亡黍管分毫杪瑟笙十二譜苦志諧古調科斗史籀
來篆𨽻楷行草字體成十家落筆一如掃草木蟲魚影
自植自飛跳曲藝天與巧誰實窺奥窔肉食肉眼多按
劍横道寳鶴書徴為郎瑚璉惬清廟班資何足計萬世
日杲杲蹇駑勵十駕天下與君操
　　　題閤皂山
漢吳仙跡兩峰齊欲拾瑶華路恐迷寳殿青紅疑地湧
林巒蒼翠接天低九重香案分雲篆八景琅函記玉題
仙鶴翔空清似水步虚聲在朶雲西
　　張養浩(字希孟號雲莊/老人濟南人)
　　　王内翰哀輓
束髪躭經晚益勤平生精力盡斯文前朝十老今餘幾
當代三王獨數君李賀屢煩韓愈駕羊曇空阻謝安墳
玉堂寥索人何在落日溪牕滿白雲
　　　贈李祕監(至治間曽/畫御容)
封章曾拜殿庭間凛凛丰儀肅九闗迴首橋山淚成血
逢君不忍問龍顔
　　文子方
　　　次元復初韻送虞伯生代祀江瀆
成均十載攷遺經未識沙墩長短亭旌斾曉霞穿化日
文章秋月暎華星鳥鳴春盡岷江白鶻沒天低隴樹青
四海車書今混一摩挲劒閣重䥴銘
　　滕賔(號玉霄雎陽人/江西儒學提舉)
　　　感寓六首
宇宙忽空闊飲馬萬里流平生負兩眼及此行寓州天
清健鶻運木脱飢鷹投長風吹海雨濯我紫綺裘相逢
半遊俠把酒髯如虬慷慨説史記歴歴山川秋向來衣
帶水目短何無舟
吾愛東方朔髙揖金馬門向非玩六合安肯來崑崙昻
昻九尺身談辨黄河翻誰知上書意蛾眉非自婚不見
馬相如俯首狗監恩人生非桃李何故不自言
吾愛李太白玩世如游龍自知天上謫何必人間容海
風吹緑髪蕭蕭卧雲松我昔夢見之遺以金芙蓉清輝
恍在眼月落峩眉峰
西風桂花落我上天台山仙子扶我手泠然蒼水環乘
鸞者誰子飛烟渺難攀三生此遊戱弄影銀河灣空山
忽風瀑四顧鳴潺湲長揖馬子㣲此豈非人間
春風如緑波淡蕩洛陽栁髙樓語錦瑟落花泛緑酒何
人白鼻騧䝉茸紫貂袖一字或未識銀菟懸兩肘煌煌
貝宫珠迺落緯蕭手爰居偶鐘鼓犧牛竟文繡終然同
一盡豈復論好醜誰知草𤣥者窮巷閉白首
船頭書十乘船尾酒百壺酒盡書在眼落月如明珠忽
悟八陣法縱横如河圗惜哉經世士未有窺唐虞季子
相六國所見惟陰符
　　　吟人
吟人瘦倚曲闌千酒醒香銷午夢殘燕子不來春社去
一簾踈雨杏花寒
　　劉祈(渾源/人)
　　　古意
秋江有芙蓉顔色好鮮潔蹇裳欲采折水深不可涉嚴
風下飛霜芳艶空凋歇悵望一長歎臨川無桂楫
　　　送雷伯威
朔風起天末落木鳴空山氷霜正凝沍遊子百里還出
郭送將别徘徊上髙原如何暌離情對此芳嵗闌壯士
志四方不湏涕汍瀾人生非山海㑹靣亦不難願子崇
明徳餘功振文翰長因東南鴻惠我金玉言
　　葉李(字太白諡文簡富/春人中書右丞)
　　　壽馮大使
帝遣皇華逺有光可能白首老中郎雲臺偉蹟推馮異
天榜魁名説馬凉花桞無私春鼎鼎松椿不老嵗蒼蒼
傳聞又攬澄清轡一道平反福更長
　　郝天挺(號新齋/官左丞)
　　　麻姑山
路入尋幽景便嘉石田瑶草帶烟霞注經洞古亡遺檢
養藥爐存失舊砂青鳥空傳王母信綵鸞應到玉皇家
巖扉不掩春長在老却碧桃無數花
　　李京(字景中/真定人)
　　　留别都城諸公
蒼龍雙闕鬱岧嶤曽侍鵷鸞趂早朝徃事已隨塵衮衮
虛名贏得鬢蕭蕭長林豐草空相憶瘴雨蠻烟苦見招
借問都門門外栁為誰留著最長條
　　杜瑛(字文玉/號緱山)
　　　弔故宫
月上觚棱椒壁濕飢烏啄碎琅玕石刼灰飛盡海揚塵
廢殿荒䑓土花碧洛陽書生汴梁客一夜秋風頭欲白
尊中頼有酒如泉醉倚寒牕破愁寂
　　　秋思
壯心忽忽劇懸旌秋氣偏令客子驚白鴈不聞雲外過
清霜先向鬢邉生銅駝巷陌周東土金鳳樓䑓鄴北城
千古繁華俱一夢空餘草木戰風聲
　　　征南口號
春早雲南麥已黄瀘江蒸霧水如湯馬蹄半帶陰山雪
變作人間六月凉
　元音巻二
欽定四庫全書
　元音巻三
　　袁桷(字伯長號清容四/明人參知政事)
　　　次韻元復初春思三首
凍樹回青陽覊禽競新哢喧喧人語浮稍稍春事動澄
心絶芳華小睡足幽夢夢覺天宇新朝光集飛棟
游塵逐平皋秀色翳榛莽油雲互東西欝抑不能雨昭
蘓在𤣥功竟夕復延佇何當抉其顛振翮窮委羽
逺客芳草思湛湛天外舟坐令親知䟽低徊此淹留古
樹擢竒石清流滙芳洲素心諒有在胡不為兹游
　　　送邵元道四首
仲連匡世姿揮手却秦軍掩袂停白日登車抗浮雲射
書誠草草孤城死生分辭榮敦厚俗矯抗離其羣
虞卿舌轉丸揣事精㣲芒事危見交態窮愁名益光黄
金散逝水白璧凝飛霜丈夫有定志得失非豫防
梅生一尉㣲喋喋正天紀洗心洞𤣥化削跡無妻子龍
變孰為馴蟬蛻乃真止松廽風泠泠水落石齒齒
襄陽孟浩然拂衣歸故山放懐巖壑深流泳遺人間舉
袖林花落擊楫江鷗還羊公碑堕淚水聲日潺潺
　　　送王繼學馬伯庸分院上都二首
玉京髙處雪流脂連挿鷄翹緑鬢垂蹀躞有泥歌獨漉
琵琶無夢説相思黒河舊樂催填譜白海名花擬進詞
羽獵上林俱罷賦卿雲何以報明時
淺坡平疊磧漫漫拂嶺青帘罨畵看氊屋起營羊胛熟
土房催頓馬通乾挏官走驛傳金椀氷正分奩貯玉盤
莫上鄉臺望南北白雲㣲處是槍竿
　　　觀物
黄河不信從天下濟水那知有伏流自古乾坤合神化
空將簡牘費㝠搜張華博物身終死鄒衍談天舌竟休
我亦從今銷綺語春風碧眼玩沙鷗
　　　寄開元奎律師
雙塔亭亭透夕陽芭蕉深處碧忩凉江神夜聽光明偈
天女朝分解脱香齋鉢午空烏守樹經堂雲冷鶴歸房
平生欲結西方社似怪淵明作吏忙
　　　無題次馬伯庸韻四首
金縷歌殘月滿江玉顔曽憶侍油幢象床雲重㤙専一
鯨錦波翻賜疊雙春淺正宜氊作幕夜凉深恨魫為忩
浣紗可是無虛匹側足寒溪濺石淙
翠簾匝匝䕶朱光千葉宫桃滿院香閬苑有鸞通尺素
虛橋無鵲寄流黄上林賦罷歸巴蜀興慶詞工謫夜郎
不是月中親度曲世人那解聽霓裳
相期來似石城潮日望晴虹結綵橋却月眉愁歌漸逺
凌波歩近意非遥抽琴有恨廽清角疊袖無塵轉緑腰
㺯玉最憐隨鳳去秋來誰與伴吹簫
白髮詞臣兩耳垂華腴堆笏陋牛醫宫娥引燭催麻日
院吏傳更寫制時蠟撚化生秋夕賜翠標疊勝嵗華移
低頭欲説唐朝舊願侍虛皇進玉巵
　　　海狗巢石圖
複壁層峰負六鰲藥欄花檻翠周遭如何畫史同羣吠
不與君王繪旅獒
　　　葛仙翁移居圖
翁媪相携入翠㣲轉頭猶有可憐兒丹砂不是神仙藥
勾漏歸來鬢已絲
　　　宫女度曲圖
望瀛法曲紫霞觴更按伊州奉玉皇翠竹凉深宫院宻
新聲那得過宫墻
　　　次韻王繼學竹枝宛轉詞
聞郎腰瘦寄當歸望盡天邉破鏡飛昨夜燈花圓似粟
倚門不肯送郎衣
　　盧亘(字彦威汲郡/人翰林待制)
　　　送鄧善之提舉江淛十首
北門古深嚴論思寄籌度自非鴻才士訓誥何猶作夫
君出巴蜀文采動京洛十年掌絲綸摛藻揚景鑠荆璞
抱瑾瑜龍淵淬鋒鍔肯獻上林賦寜居天禄閣即今觀
浙江眷戀晞金雀黄圖欝紫氛絳節生碧落依然難為
情清霜養飛藿
春秋嚴筆削凛若執𤣥鉞君獨抱遺經結髪飽剞劂眀
剖是非心㣲探義理窟下視羣兒愚争端王正月朅來
奮直筆浩然心思竭王功與帝徳昭昭日月掲胡為厭
詞林擬欲觀溟渤榮華若浮烟汗簡青不滅
詞林富聲華幾人得精悍悠悠三百年篇翰孰承纉夫
君清廟器祼薦盛圭瓉五就惜繁纓九游載雲罕依依
風向翔忽忽月新滿冷然時雨情短章不可斷
風雨妬芳華稂莠深嘉谷天地豈不仁盛徳禀命獨明
廷萃羣英四門延穆穆既卜渭水釣又起傅巖築聲華
何岌嶪衆輻輳一轂鑾坡儼清韻碩人歌在軸願言徃
從之星駕命宜夙豈知彼𤣥鳥戢翼辭雲屋幸無素絲
悲庶免窮途哭
離離天星髙皓皓雲月光候鴈過楚澤蟠蟀鳴中堂天
時諒難測徒然多感傷念子去意逺沉憂結𠂻腸憶昔
初奉歡露白春蘭芳清尊罷新製妙趣深濠梁飛景急
西匿川流浩湯湯𤣥髮凄嵗晚木脱天雨霜蔓草豈容
惜松栢在髙岡
翰林子元子武庫森戈矛英聲邁千古逸韻横九州與
君契金蘭投分何綢繆清和謝夷恵典刑追韓歐坐令
人文煥允塞昭王猷念君獨逺邁寥落行人愁木瘦楚
山曉風净寒江流何當駕飛車却宴崑崙丘塵埃滿腥
腐朝莫同蜉蝣
暘谷上寒日影射扶桑枝瞬息及中天流光迅難持人
生百年内昻昻何所施孤鴻東南征浮雲西北馳可憐
萬感身㑹合須臾期安得弄明月皎皎逺憂疑折花芙
蓉浦蕩槳江潢涯優游以卒嵗身名良不隳
游雲蒼鱗穹閶闔不可呌徒令虎豹闗日月近輝耀濛
濛八表塵隐隐萬彚竅泯然一歸途伊誰執其要栖栖
聖者徒禮樂懐窈眇閉門忍朝飢風雨深蓬蓼今年江
海去光景短螢爝禾黍滿故墟閭巷餘返照揮絃送飛
鴻今古入長嘯
昔我適呉㑹日夕承歡顔髙堂樂起舞綵服何斒斕東
潮洶波濤西湖翠烟鬟北歸餘十年謬跡通朝班家禍
一朝集音容何可攀悲號蒼穹逈徃事思日艱命窮時
亦迫志弱體自孱安得騰化術從君超人寰執手不忍
訣臨風涕空潜
我留君勿思君歸我當憶十年膠在漆一旦各異域吳
江激㣲波震澤起暝色鵾鵬隔天地鴈鶩雜南北念我
平生友愴恨摧胸臆獨看燕山雲嵗暮日初昃永言長
風翔情寄南飛翼
　　　題金顯宗墨竹
天人賦物如天工墨光洒竹回天容千年勁玉寒不死
清波照響悲吟龍烟凝草緑承華殿鬼冷秋霜月如練
長毫冩影竹不知子夜歌殘空記面春雲一㪚風吹塵
茫茫海色翻青鱗金仙淚痕愁漢月尚憐玉軸隨時新
夢跨茅龍上天去女媧補天天不語海綃畫鸞生翠羽
踏破銀灣濕河鼔射龍江深春不度風色蕭蕭怨千古
　　　題張國綱理問塞河詩巻
導河積石堯解憂滔天之水成安流何年决齧半南土
清淮怒巻黄雲愁宣房既築漢歌喜越巫抱璧神光起
害除梁楚二渠成海溢西南九河死後來羣策知誰賢
何人捧土能防川彭城樓堞照黄土河平堰石愁金天
吾皇放勲超萬古澤世餘功平水土睢陽塞决付賢侯
解變狂瀾作安堵于今此功寜復有從容小試經綸手
千年遺愛在邦民春風吹水濃如酒
　　馮海粟(字子/正)
　　　塔燈
擎天一柱礙雲低破暗功同日月齊半夜火龍蟠地軸
八方星象下天梯光揺灔澦沿珠蚌影落滄溟照水犀
文㷔逼人髙萬丈倒提鐡筆向空題
　　胡寛
　　　大眀宫早朝
蓬萊拂曙色煜煜舒祥光九儀肅清蹕日月開旂常聖
人握金鏡繡衮臨玉堂咸英備雅奏圭璧輯羣方歡燕
洽湛露敷恩煥龍章謳歌罄率土豈樂逢時康典文極
藻繢聲烈照前王巍巍纉鴻緒萬年斯無疆
　　劉致(字時中河東/人翰林待制)
　　　青樓曲
峭寒暗襲雲藍綺鮫帳愔愔夜如水美人骨醉紅玉軟
滿眼春酣不忺起幽禽闗闗喚霜曙金壁屠蘓溢香霧
有生只合老温柔璧月長教掛璚樹鴛鴦同心暗中結
滿意芳蘭煖紅雪癡雲騃雨自年年不管人間有離别
　　　秋雨吟
溼螢閃光飛不起八尺風漪夜如水仙姝不眠肌骨清
起馭夜凉吹玉笙曲中忽作孤鳳鳴天帝感泣秋雨零
旱龍暍死嗟莫及坐見扶桑落葉濕前溪水髙龍夜吟
不管西郊老農泣
　　　淮南歌
甓社湖中出明月斯湏千山萬山白燭龍馳影不敢眠
淮土風煙黯無色鼪鼯起啼鰍鱔舞荷風驚濤戰南浦
湖天無光湖水立夜半行空洒飛雨東方揺揺天欲曙
畢逋啼老扶桑樹淮天幽幽澹空素老蚌潜輝寂無處
　　　姑蘇臺
麋鹿應知易代頻吳趨誰唱不堪聞捧心臺暗棃花月
抉目門深薜荔雲江閲水犀歐冶劍氣騰金虎闔廬墳
計然已死鴟夷逝寂寞五湖西日曛
　　　燕中懐古
荆卿墳上草離離郭隗臺前對落暉戰國山河秋氣肅
中原豪傑曉星稀乾坤納納無人識南北年年有鴈飛
誰似盧溝橋畔栁安排青眼送將歸
　　富珠哩翀(字子翬色目/人翰林學士)
　　　范墳詩
　宋蜀郡開國公范鎮景仁謚忠文其一世盛徳偉烈
　光著史籍人固知之其𦵏在襄城汝安鄉推賢里載
　東坡集中甚詳襄城故𨽻汝州翀來訪問故老其墳
　儼然尚左已為野夫豪農耕為禾黍之區矣范氏當
　金季猶有居墳左者自經兵燼不知所存拊事嘆閔
　故為作詩以紀其概幸在官君子知其為先賢遺壠
　庶有以處之
忠文峩眉英始也跡甚㣲堂堂薛簡肅旟隼西南飛其
人古廉守肯持蒟醬歸所得一偉人天下大布衣引以
賔王家光映春官闈昭陵宋仁主前星久無輝犯諱言
所難雷電每霽威雄哉煉石手妙補天巍巍丞相江南
來雲掩扶桑暉舊得陳苦辭徃徃阨謗譏諸賢抗章䟽
弱卒攻堅圍公力斡禹鼎正氣􁀙黄扉荆舒憤至骨斥
語筆自揮贈之以蕙蘭何徃無芳菲時公與司馬聲諧
玉琴徽解冠掛神武甘老西山薇九㝢日瞀瞀赤子將
疇依兩公幸無恙起拯或庶幾嗣君元祐初痛洗前人
非民望屬司馬欲遯天為鞿帝命起公卧門乆車馬騑
君實了吾事此外何所希清風溢寰海不啻嚴陵磯公
既晚家許道徳人所腓襄城卜封竁汝潁皆京圻我來
訪遺壠名姓存依稀來仍散兵燼雨雪無留霏公名在
天下豈逐薤露晞誰能禁耕牧盛事乗新機吾力不足
振感嘆徒歔欷
　　　閲故唐宫
錦帆走滅淮海波虬髯起操湯武戈盪民瘡痏六朝下
天開百二秦山河我來徬徨舊宫土細麥繁花忽誰主
終南王氣三百年仙李春風已千古春風吹夢天茫茫
玉樓金殿春雲香開元舞馬散㝠寞紇干凍雀含悲凉
世態倉皇幾煙霧秦漢英靈不知處崑崙河脉自西來
湘浦鴈行今北去
　劉伯顔(字明/叟)
　　　大駕還宫
宫闕歡迎大駕還九衢香霧拜天顔龍旗影裏明鈇鉞
鼉鼔聲中襍佩環肅肅錦衣人似海亭亭黄屋象如山
封囊乆欲排閶闔願溥斯仁澤世間
　　曹元用(字子貞汶上/人禮部尚書)
　　　次馬伯庸尚書韻
栁簇金溝蘸碧波雲深玉闕瞰重坡鳳凰曲奏鈞天樂
烏鵲橋通織女河萬井閭閻春浩蕩六街車馬曉坡陀
山人素有林泉興奈此承明夜直何
　　張伯逺
　　　餞祝直清
朝餐狙林橡夕飲虎窟泉幽棲豈不逸於道為未全是
以少㣲星含輝麗中天雲蘿謝招隐冠帯趨興賢魯生
賛制作商老安疑然董子述徵驗賈誼明經權盛徳有
遭逢志士無棄捐長貧若忘世一出垂千年折梅楚山
阿賦詩江水邉寂寞思古人中懐為君宣
　　李材(字子/搆)
　　　過黄陵廟
黄陵廟前湘水緑天寒漁郎唱巴曲沙棠舟上月蒼蒼
翠蛟白蜃江茫茫似聞清愁五十柱萬里鴻飛楓葉暮
神鴉翻舞祠門開珠裳玉袖霑莓苔𤣥猿晝啼薜蘿影
赤鱗夜去芙蓉冷北渚淚痕斑竹紋南風哀思蒼梧雲
山頭古桂秋露碧山下江流豈終極荒凉掲車雜杜蘅
靈風自吹烟霧旌輕帆晚向芳洲泊聊薦蘋羞奠蘭酌
沅有汜兮湘有沱洞庭水落生層波裴回獨詠騷人歌
　　　夀杜侍郎
黄閣老臣踵䕫皋法冠蒼佩陪霓旄八龍委蛇巻春水
一鶚搏控明秋毫華勛玉䇿耀天府雄章銀筆翻雲濤
舉觴獻夀碧桃晚南極正與文星髙
　　　老松怪栢圖
仙人解衣盤薄羸造化慘淡秋毫端枝柯千尺入層漢
笙籟萬壑鳴驚湍堂中日月不可老壁上雷雨何當乾
我來醉卧北忩下夢跨黄鵠天風寒
　　　和春詩
鶯啼燕語花漸稀天明海碧涵晴暉洛陽臺榭春色在
山隂衣冠昔人非夢雲何處燕瑶席舞雪誰家裁苧衣
獨有倚樓無限意年年烟草暮鴻飛
　　　次韻裴都事朝回
海上瓊樓接五城人間歌吹近蓬瀛雲移豹尾旌旗暖
日射螭頭劔㦸明拜舞盡隨仙仗入退歸遥聽玉珂鳴
欣欣百草含春意得傍東君暖處生
　　　海子上即事
馳道塵香逐玉珂彤樓花暗弄雲和光風已轉瀛洲草
細雨㣲添太液波月榭管絃鳴曙早水亭簾幙受寒多
少年易動傷春感喚取青娥對酒歌
　　　送省郎楊耀卿使雲南
飄颻使節出金閨郭隗臺前暫解携天入五溪無鴈到
地經三峡有猿啼子雲舊里風烟在太尉家聲日月齊
後夜客槎何處望秋河迢逓碧雲低
　　　禁城秋夕
絳宫星淡海無波九陌猶聞動玉珂閶闔㣲雲藏夕漏
建章明月掛秋河此身天地流萍逺故國闗山落木多
欲聼鈞天塵夢隔紫簫吹盡桂婆娑
　　鄧文原(字善之巴西/人國子祭酒)
　　　雨中次范徳機見寄雜興韻
窮巷積隂雨離居寡悰情安得壒埃風逍遥余上征長
日有逝川春花無晚榮永懐山澤居好遯潜英聲於陵
方灌園龎公不入城此意豈忘世詠歌以濯清今我夢
江國噭噭鵜鴂鳴不憂芳草歇但恐白髪生歸休企前
哲矢言著貞誠悠悠莫識察思子携手行
　　　都中送元傑道士南歸
授節仙山得過家都門津栁動春華還鄉近佀千年鶴
奉使榮扵八月槎古井雲封丹竈藥舊松風掃石壇花
道人冠劍鳴瑶珮豈必髙車晝錦誇
　　　奉題延祐宸翰
　欽惟仁宗上承祖武蒐羅俊彦求治靡寜尤尊禮儒
　臣務敦風化由是治書侍御史臣郭貫擢禮部尚書
　凡在選者六人惟貫進秩有加親洒宸翰昭示龍光
　忝備臣僚咸増鼔舞集賢直學士臣鄧文原謹拜手
　稽首而作詩曰
宵旰需賢表薦紳秩宗首選賛華勛官聨天府璇璣象
帝闡河圖琬琰文曽聽簫韶曕曉日仰攀弓劍泣秋雲
小臣作頌稱仁聖湛露承恩未足云
　　　題小薛王畫鹿
禮樂河間雅好儒曽陪校獵奉鑾輿晝長靈囿觀游後
政暇嘉賔燕集餘蛱蝶圖工人去乆騶虞詩好化行初
宗藩翰墨留珍賞憑仗相如賦子虛
　　　題謝氏通濟橋
涔陽川上壓雲濤逈若仙山駕巨鼇甃石不愁僧路滑
傾金寜計鬼工勞泛槎客去銀河近題柱人歸玉壘髙
此地通津足佳興楚歌明月放輕舠
　　　郎中蘇公哀挽(志道/)
塞垣重鎮雪雲堆畫諾人稱幕府材流馬道艱逢嵗儉
涸魚民病得春回陽闗猶記歌三疊杜老俄成賦八哀
夜静燕臺山月冷秪疑化鶴一歸來
　　　送李彦謙御史之西臺
霜風十月長安道健鶻凌空浄羽毛地控函關西極重
星聨執法太㣲髙鑄金古鼎奸先伏發刄新硎用欲韜
雅志澄清付公等我懐江海放漁舠
　　　送鮮于伯機之官浙東
衣冠文獻叅諸老臺閣功名負此公十載黄塵看去馬
萬山青眼送飛鴻揮毫對客風生座載酒論詩月滿篷
昭世需材公論定起分春雨淛江東
　　　送張綱父教官
我友白蘋洲畔客忽凌風雪問征途南州嵗晚尋髙士
西塞烟深憶釣徒呼酒江船春水動讀書山舘雨燈孤
無錢自媿蘇司業聊賦驪駒為子娱
　　　贈趙錬師奉祠南海㑹稽
函香南國羽衣師東曉稽山謁禹祠使馭穏如乗白鶴
仙都歸及采𤣥芝文園進藁無封禪宣室求言有受釐
書軌㑹同靈貺闊詞人休譔九歌辭
　　　題陶淵眀像
詩中甲子春秋筆籬下黄花雨露枝便向斜川頻載酒
風光不似義熈時
　　馬祖常(字伯庸浚儀/人御史中丞)
　　　書上都學官齋壁
齋居芹宫旁永日少人跡清心慕古躅簡編頗紬繹徒
自傷迷民位卑方莫及茍禄亦可羞吾將返蓬蓽
　　　至治癸亥八月望日同袁伯長虞伯生過槍竿
　　　　嶺馬上聨句
有嶺名槍竿其上若棧閣白雲亂石齒青峰轉䆘脚積
氷太古隂出礦無底壑馬飲沆瀣泉鷹盪扶揺幕轍跡
委垂神人聲發虛槖舄飛接鳥背羽沒疑虎膊霧松秋
髪長霜果紅脂薄斤樵不知疲獨徃端有愕兢兢矛頭
淅杌杌井上索凝睇見日觀引手操月廓南下渺沆海
北廣終沙漠金橋迎仙游寶塔百神鑿禽鳴蜀帝魂鐡
鑄石郎錯䦨干掛鈎衝欃槍歛鋒鍔属車建前茅馳道
徇嚴柝載筆三人行弭節半途却
　　　贈陳衆仲秀才纈雲辭
纈雲織波射金水郎君水西著皮履南陌紫塵十丈髙
捋鬚買酒意氣豪萬里將書憑好鳥荔枝千顆團團小
天津不隔少㣲星閶闔門開夜光曉
　　　寄家書
春雲閣雨花泥少池上波平飛白鳥薊中河外盡天涯
蓮葉圓時身到家
　　　挽何得之先生
手織烏紗日賣錢全家移住五雲邉伏生有女書空在
伯道無兒世共憐北市行歌花爛漫西亭坐嘯月婵娟
少㣲光氣今年暗知是詩隨過海船
　　　送王叅政上京奏選二首
滇池細馬踏龍沙宰相朝天路不賒峡裏琴泉春作乳
月中珠樹夜生花三千禮樂尊儒術百二山河壯帝家
魚上禹門無㸃額直郎宣奏日當衙
千官吉日聽宣麻白髪詞臣帝汝嘉池鳳有毛皆五色
蕋珠無樹不三花緑綈詔底書分雨紅錦囊中字剪霞
天路北盤三十六歸時秋月滿京華
　　　開平事
金馬門東畫省西千官花覆曙光低九莖芝葢雲衣合
百石銅盤露顆齊鹿柵已營脩竹隖燕巢還補落花泥
上林伏日金桃熟鸚鵡來時不敢棲
　　　還過龍門
紫塞秋髙鳳輦回龍門有客去還來蕩摩日月崑崙坼
吐納風雲混沌開天帝有神司主宰地靈無力載崔嵬
誰吹石瀬成飛雨不使時人汙酒盃
　　　駕發
紫繡鸞旗不受風北都駕發日曈曨九秋宫殿明天外
十部簫韶起仗中白海水波浮曉緑赤城花蕋帶春紅
神皋不用清塵雨輦路龍沙草藉重
　　　龍虎臺應制
龍虎臺髙秋意多翠華來日似鑾坡天將山海為城塹
人傍雲霞作綺羅周穆故慙黄竹賦漢髙空奏大風歌
兩京廵狩非行幸要使蒼生樂至和
　　　正月十一日大眀殿後寢殿進講畢賜侍宴
勸講經帷只尺天聖恩留侍大眀筵東風律應軒轅樂
左个陽開月令篇春動仗旗回彩暈日浮牕𤨏炫華鮮
百珍水陸難名品因笑傳柑詫昔年
　　　宣徳府九十三嵗老人
我無麯蘖為春酒翁得期頥作夀朋鳩杖賜來堪佚老
鵜梁辭去不同升五原白草春迷樹一曲黄河夜合氷
古有乞言今可待逍遥全福見𤣥曽
　　　光山縣孔宰幽風亭
光山近在故山西樹滿岡頭稲滿畦隣屋讀書相教授
社祠醉酒共提携水牛礪角嫌耕淺野繭抽絲喜價低
春雨行田無從吏獨騎齋馬畏青泥
　　　次韻進士宋顯夫海岸春行
靈沼春波殿影髙行人苑外望蟠桃街塵曙雨沉紅霧
宫瓦晴霏動翠濤鳥度鏡中還避弹魚跳船尾不因篙
曲江别有新承宴笑我官曹似馬曹
　　　次韻送上官伯圭
閶闔風吹禹别州才華生世重前旒終軍闗右須乘傳
王粲荆南不上樓黄鶴白雲鸚鵡夢金陵江水鳳凰游
東船載雨瀟湘上柿葉題詩寄十洲
　　　送宋顯夫南歸
琵琶溝北識君初藉甚朱華二十餘欲賦兎園干孝邸
不同狗監薦相如瀟湘路熟逢知已韋杜天低望故居
携㓜歸來拜丘隴南遊莫戀武昌魚
　　　菊枕
東籬采采數枝霜包褁西風入夢凉半夜歸心三徑逺
一囊秋色四屏香床頭未覺黄金盡鏡底難教白髪長
幾度醉來消不得卧收清氣入詩腸
　　　寄淡淵提㸃
仙客吹簫踏月輪因游淮海誤尋真松花搗藥分貧士
柿葉題詩寄逺人秋浦有潮留載酒春雲不雨取裁巾
江都千樹隋宫栁曽見先生緑髪新
　　　御溝春日偶成
御溝流水曉潺潺直似長虹曲似環流入宫墻才一尺
便分天上與人間
　　劉濩(字聲七/三山人)
　　　贈臧魯山廉訪
肅政光華逺清臺啟授公節移梅嶺北軺發桂江東楮
帳篩寒月椰杯鼓朔風瘦童空挾杖貧病不装狨徼俗
三年問威名百郡雄星芒垂許洛雪色照賔融敷教有
虞廟講經夫子宫端嚴銀鑛戾易直牖倥侗吏猾加笞
竹官貪解印銅寃銷千褐父恩浹萬黄童花縵戯冬暖
瓠笙吹嵗豐仁頻苞嫩緑古辣醸輕紅象跡烟中堞鯨
波雨外篷夷珠人有斛粤布我無筒剖决心如水驅馳
髩已蓬六條方奏最四牡欲歌功為有澄清志遲輸獻
納忠織雲添衣繡鞭霆亦乘騘楚尾吳頭㑹三湘七澤
通天文恢翼軫地葢接潭洪牙纛聨分政旌旗列揔戎
鶩爭肥似鴈羆搏猛扵熊懐璧枉無罪見金忘有躬化
源安溷溷獄市積怱怱大器能繩物先聲已擊䝉道傍
豺果避窟底兎幾空勿珥終凶筆毋闗報怨弓左饘并
右粥後稑更先穜采菊賦歸老愛蓮無極翁理明輕勢
利語妙入盲聾文祖歐陽古詩宗魯直工挽回鉛槧習
超出簿書叢顧盼山須動揄揚石可礱羽儀傾振鷺啄
菢徧哀鴻念昔初騰踏時方息戰攻考工崖黯黯試壘
海曨曨赤芾彼三百素絲兹五總穏行卑劍閣善納小
雲夢甲子從頭數冠紳進秩穹階蘭香浣露田玉氣噓
虹世或探斯􁊻吾寜牿爾犝察魚應小慧聽蟻豈真聰
静躁聆徽外剛柔省彀中江湖歸獨歩宇宙渉丹𠂻徳
驥曽思附仙舟偶未同耐寒衣故白好古佩仍葱夢枕
頻鮮荔覉帆幾落楓泥塗龜各曵霄漢鳳稀冲厲操期
霜栢吞聲等㸑桐漸忘身顯晦得䆒學初終韓子哦雙
鳥莊生感二蟲樂莘晞衎衎憂杞笑忡忡選舉繄唐盛
方聞及漢崇貢琛凌渤澥懐組際穹窿穀欠防飢歛鹽
因析利籠駭民牛觳􁁥虛士鶴􁁜􁁜黼黻需耆俊饔飱
給老癃㑹看楊綰貴不許孟郊窮温井覘陽長明奎卜
道隆斵辭規愛助華髪尚狂侗
　　　春日郊行書與鄧善之别五首
在山水非清出山水非濁泉源但無壅滄海端可學
風急低巻帆潮來直扶柁我舟如我心鷗鳥亦忘我
動心趨蹶間治氣憐不早緩歩勿貪髙登山良有道
東風吹紙鳶衆目看不眩出處亦兒嬉善收存一線
文鷄照水影五彩何繽紛鳳凰靈且瑞在徳不在文
　　戴表元(字帥初/剡溪人)
　　　題范文正公書伯夷頌後
有耳不聽下俚巴人有手不冩劇秦美新天生靈物寄
我體可惜穢棄同埃塵清風百世希文老一字流傳今
是寶誰知堂堂伯夷頌曽借春暉發枯槁韓子也復英
雄姿氷寒斗峻餘文辭吹噓自起北海隠膾炙聊慰西
山飢天荒地老精靈在處處江湖虹散彩書離孔氏忽
自歸金遇龔侯如有待世情愛古兼愛竒書奴滿眼非
吾師請君焚香盥手拜此帖歸洗人間兒女癡
　　胡長孺(字汲仲號石塘永/康人寜海主薄)
　　　題段郁文雪石
白雲飛來著春空翕霍變化生竒峰朝曦照耀舒復巻
碧華忽擁玻瓈宫秋潮初壮眀扵雪千雷動地吳山裂
濤頭出海夕陽㣲百鍊青銅浮玉玦雲容濤勢偉且竒
乍出乍没須臾時乾竺雪山白盈尺晴天萬里窺蛾眉
似識詩翁作詩苦獨擁清妍照環堵河翻月落夜未央
如虹光氣飛屋梁
　　　題醉王母圖
宴罷瑶池醉不任仙人那有世人心良工欲冩無言意
自托丹青作酒箴
　
　
　
　
　
　
　
　
　
　
　
　
　
　
　
　元音巻三
欽定四庫全書
　元音巻四
　　范梈(字徳機臨江/人憲司知事)
　　　贈方永叔往教重慶路
汲水得明月倒影上青天客行三十年未識蜀月圓中
宵夢巴蜀秣馬辭燕服成都雖云逺未到意已足逺意
不可期宿夕宛見之雲迷飛鳥道雨急卧龍祠干戈何
草草秖說渝州好但得渝州官甘就渝州老渝州古雄
城彭君舊建旌至今江石上猶有古時名豪傑世已矣
空城俯流水復有江東人来教渝州士方侯天機深大
雅託遺音沉濳萬夫敵脱畧五湖心翩然别我往長揖
仙人掌疾風吹大旗落日明斜舫即此少相知相知長
恨思巫山桂樹發折寄定何時
　　　節婦王氏
妾年四二三始識月團圓十二學女工刺綉如鴛鸞十
九嫁夫家事姑施衿鞶夫婿良家兒世籍為王官雖聨
朱紫貴不習綺與紈過庭執詩禮開口若驚湍風儀在
一時争作玉人看天地忽降毒摧折青琅玕囬首四十
春景光若流丸貞心守松栢芳性軼芝蘭落月簾帷曙
西風機杼寒沉思往昔事涙下紅䦨干豪客至茅屋舉
家竄林巒入房衛病姑身死白刃攅相向義憐釋視死
色無難親知為歎息保社為辛酸欲與上州府為妾旌
門闌妾實無所願所願在所安婦人往從人阿毋涕汍
瀾送行遺之語敬順無違歡匹偶固有時寜知憂患端
辛苦蹈物變豈羡身獨完殷勤謝舊故聞者摧肺肝
　　　濡露亭
初秋白露降爽氣逼虚幃薄林方泥泥洒漢復霏霏暗
襲玉堂悄斜飄金掌微鶴眠寒屢警螢火濕猶飛葉垂
知月朗花艶怯陽晞蘭飲畏朝墜草沾傷夕歸為霜當
宿戒去日寖增欷娉婷吴宫女三月采薔薇挹彼枝上
香𣪚入舞裳衣千嵗亦不減但恐願初違君子保世澤
在久愈光輝
　　　贈别張清夫還吳
新雨不作泥鈎輈樹上啼征夫懐逺路家在太湖西别
家今幾度楊栁江邉樹念卿車輪下漸是中年路萬事
中年尚可期人生旦暮長别離長别離向何方九河落
花清浦香王睢斑斑鳬乳黄南望不見三髙堂奈此㳺
子思故鄉我家朱公濟時早功成身退合天道當時未
必知者賢挽不囬之卧烟島後来閱盡虧成事始識從
初去時好我不能赤手縛虹蜺又豈委身同草木生逢
堯舜世肯受泥塗辱昨者誤奮龍門雷蝘蜓嘲之自云
足憂来舉觴酹白日唯有皇天照空谷張公子吳江生
我有千載意不羡身後名為君冩作送行曲曲中鏗戛
難為情君行不聽我意不平明日買船棹秋聲亦欲東
下窺滄瀛飄然始去白玉京湏君禹穴相逢迎相迎不
見湏相待客行雖遲心不改
　　　題先天觀山水圖
學仙之人與山為徒住在匡廬之奥湖江之區張公錬
丹作龍虎丹成御氣逰六虚後来作者絶代無復有逸
人住𤣥都𤣥都之壇井角孤上摩萬里之黄鵠下伏千
尺之飢鼯隂森檜筠自太古斬種力與開闢俱榑桑朝
日挂絶壁照見樓觀青糢糊擘厓控絃冩哀壑秋雲春
露芝田腴我亦人間山澤臞偶隨䕫龍賔唐虞興来醉
倒黄公壚震風三日撼不蘇折花不得度弱水揮手始
識仙凡殊玉堂仙人危與吳遺我茲山之畫圖尋牕數
户久歎息無縁置我雙摴蒱獨行幽人不受呼掃葉青
澗聽啼烏日暮蘿逕相縈紆相縈紆向何處明朝為借
麻姑鵬我亦騎之上天去
　　　贈海康舉進士者
聖主徴儒用文學翩翩五士起海角元戎虎帳飛薦鶚
泮水成材玉新琢吉日舉餞鐘鼓作皇華大夫繡朱襮
快馬鑿蹄輪脱斵相送西風出郊郭問君此行事何若
於莵要是赤手縛候鴈南飛不踰岳洞庭山秋木葉落
詞塲先鋒奪霜鍔萬里青山上黄鶴明光宫中問禮樂
董生策有經濟畧一朝聲名動河朔往取青紫如六博
前年禮闈開峻擢明當接武丝綸閣歸來錦衣照丘壑
人生無如進士樂嗚呼人生無如進士樂朂爾髙歩翔
寥廓
　　　王氏能逺樓
逰莫羡天池鵬歸莫問遼東鶴人生萬事湏自為跬歩
江山即寥廓請君得酒勿少留為我痛酌能逺之髙樓
醉捧勾吴匣中劍斫㫁千秋萬古愁滄溟朝旭射燕甸
桑枝正搭虚忩面昆侖池上碧桃花舞盡東風千萬片
千萬片落誰家願傾海水溢流霞寄謝尊前望鄉客底
湏惆悵惜天涯
　　　杏葉黄
杏葉黄天雨霜穹窿攜日照八荒迴光照見白玉堂堂
中美人雙佩璫中宵抱被直西廂忠君愛親兩不㤀奈何
零露沾衣裳清曉樓頭見征鴈不如謝官歸故鄉
　　　轆轤怨
門前水揚聲似雨幽人當忩碧絃語東里征夫去不歸
一雙蛾眉鏡中舞年年井上攀轆轤勞心只恐秋葵枯
他年種得長生草梅花落盡青青好
　　　雲林歌為貢供奉作
朝望宣城夕企雲林掃花釣月清我閒心城東之山倚
天碧手捫南斗近咫尺幽人築堂面山坐絶似謝公故
時宅謝公今何在蒼苔翦行跡調笙誦新詩流水照白
石看水作明鏡年光静来往夜深敬亭雨坐見南湖長
清風被長阪鳥度菱葭響雲之林兮不可攀中有青狷
白鶴相盤桓林之雲兮不可縛時来宿我青簷端昻藏
老仙人抱琴卧山側憶在中華時相逢鬢未白問之不
笑亦不言阿家中子瀛州客却起遺我寳字書依稀攝
精練魂魄相期後天無極年共爾守之合自然御氣還
得同飛仙未登雲林堂試作雲林歌嗟我久客意衰邁
雲林雲林奈爾何
　　　釣䑓歌
吾慕嚴子陵隠居富春山故人乗六龍身隨魚鳥閒羊
裘大澤雪在須忽来導從入皇都掉頭不受諌大夫髙
風逸節何代無慎勿滄浪輕釣徒
　　　首陽山圖
山漠漠兮谷逶迤中有二士形容饑問之不答告者誰
在昔父死人致國弟讓兄辭俱去之一朝隠居北海北
去亂就治歸人師遇世偶有戰伐事叩馬垂血陳忱辭
君王知名臣義直直不退聽将疑為見兵不果事乃定
耻食其粟隠於斯終然飢死茲山下到今稱誦猶當時
白旄黄鉞不可追功業甚盛徳甚衰救民水火事誠危
三綱一失誰扶持是以聖人表其怨謂彼仁者良由茲
首陽之墳髙㡬尺自古富貴埋沒野草空纍纍我欲酹
北斗薦以黄金巵展圖涕漣洏此意畫者宜不知
　　　贈李右丞
恂恂李右轄行義古人期緩急倉公傳勤勞衛母詩滄
波大地轉白首老天知莫冩青田鶴鳴臯重我思
　　　贈别徐教授之欽州
冉冉嵗月暮悠悠闗塞長歌鐘凝旅宴舞袖拂征艎到
日梅花亂来春蕙草芳南金自昔重寄贈可能忘
　　　王繼學晚過舎下翌日恵詩一章用韻答貺
平生病太史淺陋愧曹邦自足封函谷聊湏壘受降黄
鐘知和寡白璧動成雙天外誰招得清風滿八忩
　　　和李溉之園居襍詠四首
書劍上青霄鄉闗雨雪遥年華侵水竹客思堕山苗㑹
想商巖綺捋從鄭里僑文辭誠小伎秖比俗情饒
豈是幽棲地飛騰亦未量城根分鼠壤池面合魚梁名
久喧郎署歌時感女桑畏卿音調苦疇復貴相忘
圃色依簾障天光切戸庭草生連夜雨花落遍池星未
遂翔寥廓真堪託晦暝逢時湏紫燕得意拂青萍
亦欲依家耳衡門斗極邉鄉心徴化鶴宦逕跕飛鳶白
日抛書送青山拂檻延風流自無已憶上五湖船
　　　絶句二首
江上打魚船有頭那無尾與卿相見時不望如魚水
鄉路西州是延平那向東片帆儂㑹使秖是怕随風
　　　十月九日詣天光門上進三朝實録
儀鸞簇仗滿雲端玉鑰初聞衆樂攅三后龍光周典册
羣臣鵠立漢衣冠爐烟著日浮晴靄宫樹班香試曉寒
千騎前頭都不避秖傳學士拜金鑾
　　　辛酉嵗元日
西山千仭鬱崔嵬山下樓臺紫翠開玉帛㑹同来萬國
璣衡縣運屬三台嘗聞海客談金鼎更見詞官進玉杯
慚愧辭臣今白首久無賦頌獻蓬莱
　　　四月十六日詣東華門奉迎香輿
天香曉報出宫城已辨隅頭合樂迎黄鳥低斜衝隊過
紫騮踈蕩著班行百王盛祀無遺典萬乗深居有至情
失喜快傳湯沐賜禮官識姓未知名
　　　送白無咎太守之郡
瀟洒中書舊省郎排雲曾攬舜衣裳一麾况復守名郡
萬事不如歸故鄉馬首漸違燕闕雨鴈聲欲度晋城霜
漢廷擇相皆良吏蚤奉潘輿謁建章
　　　寄上甘肅吳右丞二首
要使唐虞化逺覃玉門闗下屈征驂多憂總為民心苦
有喜唯聞郡姓甘日晚邉沙黄浼浼天晴隴樹碧毶毶
國風不繫秦州外自此西人識召南
塞上孤鷹白雪毛塞門風物静蕭騷黄河西去從天下
泰華東来㧞地髙枸杞莫捋如薏苡醍醐足飲勝蒲萄
遥瞻圭衮還舟日正屬江湖心緒勞
　　　寄題集賢周司直悠然閣
番陽東下萬山圍魁閣崢嶸面翠微雲接大荒迴古色
波涵落木動晴暉宦情静與㳺魚逝詩思長隨夕鳥飛
久待倚闌成獨酌癡兒了事各湏宜
　　　張留公母
山風遥引紫雲車樓閣崢嶸阿母家更五十周重甲子
後三千嵗一桃花綵衣故綰封留印白璧新隨蜀使查
見說麻姑舊行䖏至今源上有丹砂
　　　奉和王繼學懐濟南舊遊
前輩風流逐斷澌濟南舊録故人詩遥知靈運初㳺日
正是元方後載時青社寥寥成異物丹丘皛皛屬遐思
壮年易動離居感繾綣花前金屈巵
　　　開嵗
自違北極向南辰重見東皇似故人合席管絃方殿嵗
殊鄉花栁覺先春水歸楚澤魚俱化土覆周郊獸亦仁
薄宦於時無補報且湏康濟百年身
　　　草堂
草堂不在萬山峯時有幽人歩往蹤雨壓牆煙籠薜荔
石行渠水鑑芙蓉清名豈讓陶貞白共住猶湏陸士龍
忽憶鴈行天外去歸来期在粤城中
　　　送毛錬師奉祠禮成還京
仙官持節下青㝠海瀆嚴祠衛百靈行為治平循禹服
禮從禋祀想虞廷東風到䖏随神雨南極歸来奏夀星
致福要當宣室問鶴書先報白雲扃
　　　奉和吳宗師退朝
栁外朝冠古進賢雲開觀户舊通仙蓬莱豈隔三千里
華頌宜過一萬年香並衮龍浮瑞日聲随簫鳳下晴天
丈臣不願金莖賜但想黄封到竹邊
　　　弔張錬師
名家接武依丹陛壯嵗招魂入翠微遂使老聃成自弔
不知丁令竟何歸蛇蟬豈戀尋山蜕雞犬曽聞挾日飛
獨有皇恩無以報昨傳天語慰松扉
　　　平臺晚懐
落日微風生晚凉平臺西上萬山蒼佳人獨不生同世
樂土那知是異鄉海岳雲霞千古意鄉闗道路九迴腸
丹青不冩歸田賦徒以虚名累霍光
　　　送别周儀之官錢唐并柬李四秘書
武帝龍飛第一春京華相送各沾巾詎知邂逅文身地
同是栖遲皓首人山驛蛟眠星滿洞水鄉鴈起月迷津
若逢李泂南天竺為說前書感謝頻
　　　将赴雷陽送羅提舉之任廣東
松滋蹔泊薊門船復指番禺路幾千茉莉香深和酒露
桄榔葉暗煮鹽煙齊人舊筭無遺策漢史新藏有剰錢
莫為遐荒心力怠朱崖更在海南邊
　　　送人之五羊
豫章逺接五羊城白鳥飛邊道路明昔我乗槎游汗漫
今君攬轡度崢嶸湖堧夕下潮聲轉斗角寒深寳氣横
總為觀風揚職業有詩才不負茲行
　　　以瓊扇一握奉致黄明府
拾得炎州月一團殷勤持贈比琅玕情知已是秋風後
留作明年九夏寒
　　　鍾陵夜宿聞鐘
中年江海夢靈皇夜半聞鐘似上陽一百八聲猶未已
更兼雲外鴈啼霜
　　　錢生幽禽圖
誰人剪下碧梧枝誤落西風粉墨池立斷小禽飛不去
朝陽何事鳯鳴遲
　　　渡端州峡
櫂郎得便泝清流忽報舟前曉霧收蠻語酬人翻自苦
好山不敢問何州
　　　挽西蜀(闕/)先生
八十猶傳隠者名乾坤未是負先生無端白帝城邊水
欲載哀歌上玉京
　　　憶得
憶得佳人白苧詞幾捋天外數歸期自從落盡庭前樹
夜夜秋聲總不知
　　　聞東郊夜歌
促拍繁歌沸不停月髙絃語轉明星莫令知有西隣客
獨坐挑燈看六經
　　楊載(字仲宏建之浦城/人官翰林編修)
　　　雪軒
北風海上来大雪何壯哉上下九萬里洗浄無纎埃君
家十二樓軒牕洞然開吹笙撃鳴鼓呼賔與銜杯名言
落四座大笑聲如雷舉頭望長空髙興驚㝠鴻仙人五
六輩飛下白雲中粲粲眀珠袍相從萬玉童問君何所
事未就丹鼎功翩然如攜手共入蓬莱宫
　　　題文丞相書梅堂
大厦就傾覆難以一木支惟公抱忠義挺然出天姿死
既得所處自頋乃不疑惻愴大江南名與日月垂我行
見遺墨再拜堕涕洟名堂有深意亦惟嵗寒枝可知平
昔心慷慨非一時峨峨著棟宇昭昭示民彛勿使風雨
敗永慰千古思
　　　次方韶父逰九鎖山韻
平生一枝笻畏踏市朝路出門見青山如鶻追狡兎茲
辰正炎暑赤日那肯暮振衣得冷風超若㤀世故㝠㝠
九鎖雲未覩心已慕想當挾良朋盡取竒絶處曠哉天
壤間寓物豈為痼歸来思舊丘我服寧改素無官正爾
佳有子亦堪據誰歟事虚名白首不知誤
　　　太古雪為楊友直賦
往時天大風能吹華山裂墜此一拳石或云太古雪粤
自開闢初雲氣所凝結已經六萬嵗變化同􁋥嶫望之
色正白表裏共澄澈塵土不能涴光彩燿日月願君勿
愛此持以獻金闕回中避暑時持用消毒熱
　　　東山詩為葉子實賦
東山髙幾許上有浮空雲葉君居其間好道夙所聞窮
年絶人事矻坐攷遺文松闗晝常掩石田朝自耘葆真
去汨昏養息襲氤氲軒冕有遺榮髙舉謝世紛悠悠阻
林莽長與麋鹿羣由来巢許臣不事堯舜君
　　　次韻袁伯長
盤盤海底石並樹青琅玕至陽生至隂龍宫常苦寒揚
光炫朝彩吐氣蒸微瀾根株厯千載莫測榮悴端端如
巢居子草木皮衣冠超然去人羣取友蹄與翰日誦黄
帝言浩歌涙闌干奈何天下治必以雲為官佩紉黄金
環咀丹白玉盤自聞至人徳積熱生肺肝黄塵日暮起
對面不相看三山在何處使我師王韓聊歌紫芝曲倚
君清夜彈
　　　次韻虞彦髙㳺陽明洞
憶昔神禹奠九州茲山㑹計功始休諸侯玉帛𣺌何許
但見萬水從東流衣冠永閉陽明洞夜聞鬼哭巖之幽
珠宫貝闕號龍瑞天造地設非人謀槎牙怪樹凍不死
化作千丈蒼玉虬丹洞呀然仙掌裂翠峰巧矣蛾眉脩
梅梁飛去鐡鎖斷往往雷雨生靈湫軒轅緱神極秘怪
海上笙鶴時相投平生閉門讀史記子乃探穴先吾㳺
明當挟子騎汗漫題詩更在最上頭不妨山水樂吾樂
豈有飢溺憂民憂故家喬木尚可求有子有孫百世留
卧横玉簫汎歸舟吹散萬斛江南愁
　　　古墻行
建炎白馬南渡時循王以身佩安危疏㤙治第壮輿衛
縮板載幹由偏禆下鍤江城但沙鹵往夷赤山取焦土
帳前親兵力如虎一日連雲興百堵引錐試之鐵石堅
長城在此勢屹然上功幕府分金錢讙聲如雷動地傳
爾來瞬息踰百年髙崖為谷驚推遷華堂寂寞散文礎
喬木惨淡栖寒烟我入荒園訪遺古所見唯存丈尋許
廢壊終嗟麋鹿逰飄零不記商羊舞王孫欲言涙如雨
為言王孫毋自苦子孫再世隳門戸英公尚及觀房杜
如君百不一二數人生富貴當自取況有長才文共武
公侯之後必復初好把家聲繼其祖
　　　時中兄示余畫一軸畫一老翁推獨輪小車上
　　　　載兩巨甕意其為警世之為因為賦詩
小人無他獨嗜利兩甕載車捋逺致肩赬足趼汗澘然
冉冉脩程胡不畏世人但笑愚翁愚甕破即與瓦礫俱
不知人有千金軀前行險道方乗車
　　　夀姚承㫖
上帝黄金闕仙人白玉堂皇猷資黼黻大筆主文章間
氣生竒偉休期際吉康四朝承寵渥多士仰輝光盡發
琅函祕重繙石室藏成書侔二典有道述三皇碩望髙
天下榮光近日旁謀謨湏稷契羽翼藉園黄上殿扶鳩
杖開筵接蟻觴九重師道徳千載合明良共說綸如綍
能推繡作裳人思興禮樂國待理隂陽舊族名先著髙
門慶甚長賜書餘萬巻納笏過三床轉覺勛庸盛還欣
體力强朱顔朝映日素髪曉欺霜已注長生籙曾傳却
老方宜齊周李耳逺邁漢張蒼松柏深逾秀芝蘭久益
芳願公多夀祉仍見子孫昌
　　　題信州先天觀圖
髙林褰翠氣虚谷散虹光道士多騎虎仙人自牧羊澗
泉通地逺山嶺際天長戴子文為記流傳示不㤀
　　　寄劉師魯
想君㳺宦處正值洞庭湖落日波濤壯晴天島嶼孤舟
航通漢沔風物覽衡巫天下文章敝非君孰起予
　　　蠧簡
徃古韋編在何年始汗青蠧蟲深卜宅科斗少成形泯
滅阽秦火捜羅出漢廷斯文天未䘮不敢望全經
　　　斷碑
摩挲不成讀上有蘚斑斑字畫鍾王輩文章漢魏間龜
趺凋贔屓螭首落孱顔渤海神明逺今同磑石頑
　　　送孫大方歸朝元宫
髙卧林泉表超然謝世紛空山鳴白雨古石繫蒼雲不
作䕫龍伍甘從鹿豕羣都門㳺宦客囬首總慙君
　　　饒國吳文康公挽詩二首
厚徳修天爵崇資拜地官粲然周典禮偉甚漢衣冠共
喜懸金印俄聞盖玉棺史臣書寵數光照碧㠝岏
道學由賢子推㤙自聖皇白茅分壤土華衮賜衣裳漫
注長生籙虚傳却老方神㳺終不返瀛海路茫茫
　　　送胡汲古之吳中
有客佩蒼精居然得此生山開棲越跡水泝入吳程佚
老悠悠計傷離戀戀情食蓴方未已應不為魚羮
　　　贈方韶父處士
蜀郡蘇明乆襄陽孟浩然成名兼二子得句詫羣賢口
絶人間事身如物外仙卓然能有此未信獨無傳
　　　宗陽宫望月
老君臺上凉如水坐看冰輪轉二更大地山河微有影
九天風露寂無聲蛟龍並起扶金榜鸞鳯雙飛載玉笙
不信弱流三萬里此身今夕到蓬瀛
　　　大明殿早朝
玉氣浮空御殿開金衣照日近臣来絲囊已進千秋録
黼座還稱萬夀杯王子吹簫雙鳯下羲和攬轡六龍迴
衢尊此日沾㤙澤散作祥風遍九垓
　　　次韻陳子仁黄河
禹功疏鑿過憂勤海内山川自此分元氣渾淪通地脉
孤光迢遞貫天文毋金伏礫秋逾盛隂火藏淵夜不焚
多少魚龍爭變化總歸西北㑹風雲
　　　送户部康里尚書
經濟才髙負重名早趍蘭省執權衡唐除宰相同三品
漢拜司農列九卿禮樂正圗興美化錐刀先務已苛征
公家事業齊周召重使斯民望太平
　　　紀夢
海上垂綸已有年平居無事夢朝天蒼龍觀闕東風裏
黄道星辰北極邊治世只今逢五百前程如此隔三千
揚雄曾奏甘泉賦應有聲名達帝前
　　　題拱北樓
殷地鼓鞞迎日出倚天梁棟與雲浮北瞻帝闕三千里
南控臣藩二百州江海無波沉罔象旌旗垂野駐貔貅
鸞囬麗榜多深意綉衮于今有魏牟
　　　題本齋王公畫像
詩禮傳家徳望隆一門三世拜三公五營帶甲軍容盛
九府流泉國賦充房魏素懐尊主術龔黄先奏養民功
欲将恵澤量深淺楚浸洋洋與海通
　　　錢唐懐古四首
山囬禁籞入雲長無復陳兵衛兩廂千石金鍾埋野草
萬年珠樹落秋霜龍文不徙陽人聚鳥篆終降軹道旁
九市塵埃來衮衮一江波浪正茫茫
西湖清濁自天開鴻雁鳬鷖日往來黄道星辰環太乙
紫雲宫殿擁蓬萊論文競奏王褒頌獻夀深傾阿母盃
九域輿圖今混一百年耆舊獨興哀
斜界鉤陳通大道中分魏闕對層巒雲生殿上金爐暗
露下庭前玉井寒江漢飛龍俄杳杳滄溟泛鷁竟漫漫
中天㑹合寜非數坐見蒼生奠枕安
化人宫闕被層阿棟宇髙低若湧波翠石文章書日月
寳珠光燄燭山河空桑說法黄龍聽貝葉翻經白馬䭾
誰謂一無超衆有只今塵土重来過
　　　送袁伯長扈駕
(闕/)　前驅盛國容黄麾仙仗衛重重星流曠野飛蒼鶻
日(闕/)　　馭赤龍耀武邊陲湏北狩合祛天地待東封
論才孰可銘休烈扈聖還宜祀岱宗
　　　懐錢唐故人柬應中父
㡬年流滯客京師每憶江邊話别離落魄已甘心似鐵
蹉蛇無奈鬢成絲草𤣥思苦無人問彈鋏長歌只自悲
滿目塞雲飛去盡倚笻獨立更多時
　　　留别京師
嚢衣橐載道傍車人事匆匆嵗欲徂風雨四更鷄亂呌
闗河千里雁相呼蕪菁散澷根猶美桑柘蕭條葉盡枯
却上髙丘重逥首五雲飛繞帝王都
　　　送薛𤣥卿歸龍虎山
金門詔下羽人歸欲向山中採蕨薇琥珀懸崖松樹老
琅玕倚澗竹根稀髙巖蓄雨星辰濕古石縁雲逕路㣲
養性可無軒冕累㳺塵元不涴仙衣
　　　送羅雲叔歸山
黄石山原風物幽賤子往年曾一逰舊行檿柘已成徑
新藝麻禾應滿疇馮衍能忘白首歎謝安湏為蒼生憂
餘杭溪上明日發愁殺楊花吹客舟
　　　夀饒國公
可樂無如父母全既賢既貴又長年金壺賜出青雲上
玉佩朝辭白日邊楚木論春猶五百蟠桃稱夀必三千
佀聞黄綺歸來後長向山中作隠仙
　　　贈同院諸公
詔編國史有程期正是諸郎儤直時虎士守門宫杳杳
雞人傳箭漏遲遲忩間夜雨銷銀燭城上春雲壓彩旗
才大各稱天下選書成當繼古人為
　　　送吳真人
具嚴威命領祠官歴祀名山不厭難上帝乗龍㳺下土
真人騎鶴上靈壇已刋白玉為封檢更鑄黄金作祭冠
國夀延洪千萬嵗願祈穀熟小民安
　　　寄吏部尚書張公
復喜清朝用大賢玉音俄對廣庭宣姚崇已托君臣契
李泌終持將相權此日經綸湏展布他時簡策要流傳
淵明有待公田米可念江湖久棄捐
　　　次韻辛良史早朝
掖垣迢遞到城回魏闕嵯峨此日開赤芾㑹同宵仗引
朱輪争道曉鐘催三泉忽報藏金甲萬嵗徒聞進玉杯
樂奏象箾從此畢小臣思見鳯凰来
　　　題鍾吕傳道圖
濟世曾聞有大才超然脫屣去塵埃劍光昱昱今何在
上下乗龍戲九垓
　　　題鄭子真畫像
躬耕谷口襍編民寜肯懐金媚賊臣揚子解言如許事
不知執㦸是何人
　
　
　
　
　
　
　元音巻四
欽定四庫全書
　元音巻五
　　虞集(字伯生號邵菴蜀/郡人翰林學士)
　　　題商徳符華山圖
昔祠雲臺館行穿御階栢夕隂嵐氣深重碧照行客獨
訪張超谷漸覺巖險迫冰生玉井頭日射仙掌側豈無
鐵鎖懸翻身若飛鶻恐煩華隂令不奈昌黎伯王事况
有程車馬何忽忽流觀終南山周覽天府國爾来十七
年欲往不再得山河想邈悠傷殘轉蕭索摩挲商老圖
彷彿希夷宅髙哉蓮花峯白雲澹秋色
　　　次韻陳溪山椶履
頗憶蜀井西椶櫚每易討披心割魚子束皮充彗掃淛
工巧紉履文織象花草輕鬆隔沮洳緩歩得堅好長跪
獻圯下㑹期後三早知君貴踐履陟降恒有道憐我渉
世深垂誠不待造兢兢歴淵冰縮縮奉師保時行不違矩
庶慊嵗年老
　　　題薛外史瓊林臺
髙臺積方石瓊林樹交柯晨光眩白雲夕景纒紫蘿每
聞樵子唱恐是仙人過塵世在足下豈能聞笙歌過海
只騎鶴開池還養鵞外史正瀟洒太白焉足多
　　　題許愿夫抗雲樓
城居苦廹隘層䦨上苕嶤措身方丈間千里能自超可
以抗浮雲誰能顧塵囂擬峴有古臺遺碑正蕭條子固
若星斗其魂安可招龎公輟耕際曠懐見凌霄賦詩托
飛鳥長空何寥寥
　　　次韻袁伯長賦陶心
憶昔白雲君髙居保黄寜夕煉黄帝鼎晨註神農經羣
真時滿座逸響每盈庭寸田既無畔幽闗那有扃飛凌
萬物表婆娑垂帶鈴歸来塵世外曽孫宴虚亭所志在
髙逺三峯列青㝠頽然得所止一念三十齡崐崘安明
珠旭日曜帝青槃桓有童子松根求茯苓
　　　趙千里出峽圖
巨舟臨峽口衆工志如一各以所操濟雖危萬無失所
憂在平曠玩肆生縱逸毋俾持釣翁倚岸三太息
　　　哀陳童子
南山有鳯雛飛来上林樹秖承朝陽輝不食秋夕露珠
零海氣盡璧毁月光曙巫陽不能招荔丹滿洲嶼
　　　于仲元舎賦紅梅
白雪不成夜丹霞遂崇朝妙質承日暎飛英向風飄醉
来紅袖近歌罷綵雲消揚州問何遜可似董嬌嬈
　　　題儋耳東坡載酒堂
翳翳儋耳城歴歴桄榔樹百年遺故丘新堂設賔阼清
風海上至朝陽在庭户丹山五色鳯覽徳屢來下
　　　應制題王朏畫吳王納凉圖
雨過太湖上風生響屧廊紅綃拂几席白紵製衣裳朱
光淪厚地明月在髙堂何以保玉體長年樂未央
　　　題水木清華亭
中流汎蘭枻望彼嘉樹林落日蕩野水浮雲生夕隂魚
㳺戀芳藻鳥鳴在幽岑為樂恐易老吾將脫朝簮
　　　出直次韻
月下白玉階露生黄金井疏條栖鵲寒衰蕙流螢冷戀
闕感時康懐歸覺宵永晨鐘禁中来白髪聊自整
　　　酬上清道士鈔隂何詩
殘雪松上落輕冰硯裏生寫詩過夜半欹枕又天明少
陵愛何遜太白似隂鏗不愁勞弱翰亦足助髙情
　　　金人出塞圖
海風吹沙如捲濤髙為陁磧深為壕築壘其上嚴周遭
名王専居氣振豪强弓大馬田為遨八月草白風颼颾
馬食草實輕骨毛加弦試弓復置櫜今日不樂心慅慅
什什伍伍呼其曹銀黄兎鶻明繡袍鷓鴣小管随鳴鞉
背孤向虚出北皋海東之鷙王不驕錦鞲金簇紅絨絛
按習久蓄思一超是時皛清天翳絶駕鵝東来雲帖帖
去地萬仭天一瞥離婁屬望目力竭微如聞音鷙一掣
束身直上不囬折遂使孤飛一片雪頃刻平蕪洒毛血
争誇得雋頓足恱旌旗先歸向城闕落日悲風起蕭屑
烟塵滿城鼓微咽大帥要王具甘歠王亦欣然沃焦熱
閼支出迎騎小驖琵琶兩姬紅顴頰舞歌迭進醉燭滅
穹廬斜轉氍毹月
　　　題柯敬仲畫
　子先世居隆州州治之後山石室翁守郡時隆為陵
　州州事簡時来就吾家拾故紙背作茅蘭竹木之屬
　所得頗多吾㓜時尚收得數紙今亦亡之丹丘生用
　文法作竹木而坡石過之近又以新意作墨花甚妙
　從子恱有眉山學官之行丘為作此予愛而賦之
昔者老可守陵州守居北山吾故丘太守時来看山雨
每畫紙背成滄洲老蒲松煙色過重揮霍隂崖交劔矛
百年離亂亡故物敝箧江南誰復收新圖篔簹枝葉修
使我不樂思昔侯碧雞祠前杜䳌呌玉女井上叢篁幽
棠梨樹髙青子落碧花翠蔓縈牽牛揚雄無家不歸老
蠨蛸蟋蟀寒相求丹丘先生東海客何以見我空山秋
蕭條破墨作清潤殘質刋落精英留陂陀重復分細草
山石縈紆生亂流眉山學官莫厭冷言歸故鄉非逺逰
石田茅屋儻可得萬里欲上東吳舟百花潭深濯新錦
持報以比珊瑚鈎
　　　為達兼善御史題墨竹
蜀道荒凉多古木篔簹千尺相因依少年慣見今白髪
杜宇夜啼愁不歸老可嘗作陵州守古木蛟龍多入手
春雷毎恐破壁去神鼎空令䕫魅走丹丘越人不到蜀
修葉何以能縱横内府人家爛漫寫使可見之心亦驚
江南御史龍頭客蹔别那能不相憶知君深識篆籀文
故作寒泉溜崖石
　　　子昻墨竹
吳興畫竹不欲工腕指所至生秋風古来篆籀法已絶
止有木葉雕蠶蟲黄金錯刀交屈鐵大隂作雨山石裂
蛟龍起陸真宰秘雲暗蒼梧泣湘血吳興之竹乃非竹
吳興昔年面如玉波濤浩蕩江海空落月年年照秋屋
　　　送戴真人歸越
戴先生日飲五斗醉不得再飲一石不肯眠昨從桃源
来兩袖攜風煙長安道上小兒女拍手攔道呼神仙馬
如㳺龍花如雨蹴踏春秋作朝暮東方不作忩間戲上
帝還令海邉去海邉玉虹夜不收貝宫珠闕皆蛟虬芝
田玉樹久相待天上老仙那肯留戴先生鑑湖之水三
千丈不可以鑑可以釀明朝亦脫錦袍去與汝酣歌釣
船上
　　　題柯愽士畫
磯頭風急潮水長蒹葭蒼蒼繫魚榜青山一髪是江南
白頭不歸神獨往幽篁繞屋茅覆簷木葉脫落秋滿簾
買魚沽酒待明月定是黄州蘇子瞻子瞻文章世希有
謫向江波動星斗夜投斷岸發清嘯栖鶻驚飛怒蛟吼
圖中風景偶相似欣然揮灑春雲開子瞻應是念鄉里
還化江東孤鶴来
　　　題金馬圖
賈客自騎千金馬解囊小憩荒城下平原無樹起秋風
夢入隂山雪横野太平疆宇大無外外户連城無閉夜
不然安有獨行人懐寳安眠如畫者
　　　題花鳥圖
吳中女兒顔色好洗面看花花為悄調朱弄粉不自施
寫作忩間雪衣鳥緑牕沉沉春晝遲半生心事花鳥知
花殘鳥去人不歸細雨梅酸愁畫眉
　　　白翎雀歌
烏桓城下白翎雀雌雄相呼以為樂平沙無樹托營巢
八月雪深黄草薄君不見舊時飛燕在昭陽沉沉宫殿
鎖鴛鴦芙蓉露冷秋宵永芍藥風暄春晝長
　　　慶史顯甫治書父八十
治世尊三夀髙年見八朝羽儀參漢皓神觀邁周喬柱
下聲名逺壺中日月饒微酡霞灼灼新沐雪蕭蕭地厚
源初浚天全玉不琱一經傳令子貳憲肅羣僚侃侃稱
時望英英樹國標繡衣兼綵服白日上青霄上夀歸榮
異推㤙錫爵超紫深宗伯槖金重列侯腰珍膳應恒設
安車必見招乞言逾藥石報徳稱瓊瑶千嵗庭来鳯羣
工韻合韶陳詩方懿頌撃壤比康謡
　　　題秋山圖
峰迴留深隠天清襲素袍棲身斷人蹟㳺目送鴻毛樹
挂栖厓鷙藤懸飲子猱龍眠石潤冷虎撼樹根牢木客
吟時共山樵奕處遭浮雲過水盡孤月挾霜髙羽使来
三島胎仙舞九皋左招玉斧飲右攬赤松遨空色收寥
廓虚聲起繹騷彈琴遺古散載酒棹輕舠遂向圖中見
誰能世外逃乗槎㡬日至一泛九秋濤
　　　正月十一日朝回即事
宫樹春隂合霓旌拂曙来天光臨閣道雲氣轉蓬莱晝
漏沉沉鼓晨尊灔灔杯香霏簾底霧樂殷殿前雷祥瑞儀
曹奏珍淳尚食催舞庭分鷺序效獻過龍媒融雪微生
草輕風不動埃老人南極至王母上方回玉色何多喜
金華得重陪裁詩賀新雨西閣待門開
　　　次韻馬伯庸少監四首
仍嵗從巡幸山川識重臨講帷来濟濟馳道止駸駸三
月衣裘薄諸生坐席深歸耕何待老莫問二疏金
移蹕宫城曙烟花繞閣重来王俱屬籍稱使不傳烽賜
席還親問囊書更手封恐煩宣室召眡日轉蒼龍
臣甫多愁思長歌拜杜鵑鑿厓通閣道積水放樓船惆
悵霜横野棲遲雪滿顛經行看宿草碧色自年年
太平知永日漸老惜芳晨論說慚孤學推揚負相臣退
思嘗感慨拜賜每逡巡郊藪多閒地餘生托鳳麟
　　　奉别阿勒呼木東泉學士逰甌越
憶昔同經幄春明下玉除挂冠俄去國連舸總盛書筍
脯嘗紅稻蓴羮斫白魚莫言江海逺咫尺玉堂廬
　　　送長沙守
白髪長沙守循良又好文近辭金馬去逺有玉魚分對
竹聽湘雨開簾看岳雲漢廷思賈誼一飯莫忘君
　　　代衆仲作
昔在泉州住將軍每見招春雲山對屋夜雨水平橋池
鴨穿荷葉溪魚上栁條禁城鐘鼓起車馬晚蕭蕭
　　　送王照磨之官雲南
遺廟珍珠浦歸舟僰道溪飛鳶愁暑雨走馬畏山泥官
署尊丹鷲祠宫勝碧雞題詩逺相送紅日五雲西
　　　八月八日有感題視草堂壁
載筆趨芸閣探囊索緼袍坐銷秋日净心折夜風髙識
字頭先白謀生計轉勞文園多病渴常想賜蒲萄
　　　御溝詩次宋顯夫韻
御溝雪融三月初鳬鷖鴻雁總来居蒲萄水緑可為酒
楊栁條青堪貫魚逶迤天河起箕尾滉漾雲海浮青徐
舟前花落傍飛燕隄上風来濕舞裾翠輦時留金騕褭
錦波不著玉芙蕖臨流宋玉偏能賦莫待東都客問予
　　　題故太子少傅翰林承㫖李野齋幽居圖
車盖歸来托逺林魯山崷崒魯原深漁樵相識頻分席
賔客時過共賜金百嵗儀刑猶近古五朝文物至于今
披圖想見登臨地松滿徂徕起夕隂
　　　賦張志甫八十
身閲昇平近百齡顔如玉雪鬢如星逺移湘竹堪扶老
舊種蒼松已茯苓頓見大官躬致饋早令掌故口傳經
古来名士多肥遯徧與題詩歴下亭
　　　送韓伯髙僉憲淛西
正月樓船過大江海風吹雨洒船忩雲消虹蜺横山閣
潮落黿鼉避石矼闕下諌書誰第一濟南名士舊無雙
湖隂暑退多魚鳥應勝愁吟對怒瀧
　　　王氏孝義詩(奉元人/)
隂隂榆栁䕃韋村中有鳥頭孝義門耕織事均家益贍
緦麻親盡義彌敦蜜蜂日暖開窻户慈竹春深長子孫
先世此邦嘗賜履為歌遺俗却消魂
　　　寄福建僉憲馬叔恵
荔子枝頭火齊紅髙堂紈扇坐薫風湘筠簟冷魚波合
海柏梁深燕語通絡緯豈知秋袂薄扊扅長憶曉餐同
禁城来看花如錦誰道清霜解惱公
　　　次韻道士竇神清賦舜粟
帝徳無為保太和厯山遺種有嘉禾想經稷教躬耕法
正是堯時擊壤歌斾斾九秋新雨露離離千古舊山河
曲肱飲水㡬㤀肉畢竟宣尼感歎多
　　　贈竇神清歸隠茅山
翩翩歸鶴自遼東又向茅山擬住冬啄食定依何處竹
結巢應得古時松雪滿空山騎一虎月明秋水佩雙龍
别来彷彿三千嵗亦欲還栖第一峰
　　　送宋誠甫太監祀天妃
使者受節大明殿候神海上非求仙廟前水生客戾止
帷中靈語風泠然麗牲有石載文字沈璧用繅求淵泉
賈生何可久不見海若率職君子還
　　　贈昇龍觀主
榻前親製先生號賜與江南謝舜咨太華雲開天使下
少微星動史官知龍飛滄海留珠樹虎卧丹房守玉芝
聖主無為千萬夀更應築館候安期
　　　賦壺洲
傳聞海上有𤣥洲曾是安期舊所逰千頃白雲都種玉
一杯弱水不勝舟魚龍夜䕶黄金鼎鸞鵠晨朝紫綺裘
波浪不驚星斗近歩虚聲裏度清秋
　　　寄趙子敬平章
聞道乗閒入翠微猶愁嵐氣濕人衣道傍野樹飛花盡
溪上春雲作雨歸故舊釣絲輕在手仙人棋局静忘機
赤松曾許同千嵗擬向髙秋伴鶴飛
　　　别國史院勅峰石
秋雨莓苔數尺身文章曽見百年人吁嗟一代興王盛
付托諸公製作新坰野有詩皆在魯泰山無刻更先秦
鳯麟一去無消息空使駑駘愧後塵
　　　神鳯琴
鳴鳥人間久不聞遺紋欲托斷琴紋曾看土鼓歌朝日
亦共陶尊醉夜分五色雲中迎太乙九疑山下望湘君
采詩應被唐風譜早晚樓船或祀汾
　　　謝書巢送宣和瀘石硯
巢翁新得瀘州硯拂拭塵埃送老樵毁璧復完知故物
沉沙俄出認前朝毫翻夜雨天垂藻墨泛春冰地應潮
恐召相如令草檄為懐諸葛渡軍遥
　　　題東平王與盛熈明手巻
　宋宣和手勅一通巻首題識四字我朝英宗皇帝御
　書也帝嘗以至治三年正月十五日幸五華山臣有
　以此書獻者丞相拜珠侍側就題以賜之既歸第曲
　先盛熈明寫金字佛書一帙贄丞相丞相因以此巻
　贈之且語以其故至順三年三月八日熈明屬歐陽
　𤣥記其事于左方
聖代御題前代勅小臣叨備史臣書事業久為人土苴
丈章猶作世璠璵海淪碣石圖空在墓築祁連計已疎
誰識全燕天所靳萬年形勝帝王居
　　　題暖翠亭
老去唯思卧白雲一亭萬竹喜初聞波迴曉日鴛鴦並
沙散晴烟翡翠分把釣左泉歸衛女乗舟北渚望湘君
誰能獨采薇盈袖却道髙寒思不羣
　　　觀著色山圖
江樹重重江水深楚王宫殿在山隂白雲窈窕生春浦
翠黛嬋娟對晚岑宋玉少時多諷詠江淹老去倦登臨
扁舟却上巴陵去閒聽孤猿月下吟
　　　題畫
緝熈殿裏御屏風零落誰收百嵗中錦樹總含春雨露
畫橋猶是舊青紅花開陌上懐歸燕潮落江頭送去鴻
何佀緑波生太液絳桃風急綵船東
　　　題張希孟中丞送畢中達提㸃巻後
十年七聘不還朝起為飢(闕/)　　軺嘉樹百年誰忍伐
生芻一束不能招西州華屋交逰少北海清尊意氣消
欲寫濟南名士傳泉聲山影晚蕭蕭
　　　寄泉南三老人
春城連海樹扶疎中有幽人八十餘庾信流傳江左賦
伏生零落濟南書鄰翁社舞尊多酒弟子晨炊饌有魚
前代衣冠今絶少故懐三老載安車
　　　白雲閒上人度夏
白雲長傍太湖飛忽向西山度釣磯彭蠡小龍邀共飯
潮陽遷客憶留衣筍因春雨朝朝喫橘待秋霜顆顆肥
我自本名無所住經函松下共柴扉
　　　寄魯學士
往嵗樓船過太湖珠簾翠幙䕶圖書泉南五馬傳燈後
天上羣龍進講餘滿座賔朋尊有酒盈疇稷稻食多魚
趨裝未覺曹參晚應有賢人載後車
　　　甲戌四月十七日至臨川冲雲寺祝聖齋罷賦
　　　　此
郭西寺門雙石頭水鑑相對林塘幽白花過雨落松瞑
黄鳥隔溪鳴麥秋衰朽虗䝉宣室問淹遲實愛小山留
為貪佛日同僧話滿袖香烟念舊逰
　　　次韻聶空山送杏
看徧生紅雨滿林筠籠逺致百丸金遥知過熟心先喜
猶恐微酸齒不禁淺琖便應催泛蟻封囊何必共來禽
唯當種核成佳樹花繞春壇坐鼔琴
　　　即事(四月十六日/)
卧病丘園忽五年千官此日正朝天縣公稱夀邀相共
野老扶藜拜不前帶拭文犀看舊賜髪垂明鶴愧初筵
莫愁小邑天光逺朝盖靈芝五色鮮
　　　予少年過薊門酒樓賦此題曰連十八書郡人
　　　　疑其為吕洞賔詩謾記于此
耳目聰明一丈夫飛行八極隘寰區劍吹白雪妖邪滅
袖拂春風槁朽蘇氣佀酒酣雙國士情如花擁萬天姝
如今一去無消息祇有中天月影孤
　　　李伯宗録詩
老去逢春祇謾吟敢煩彩筆為追尋玉堂天上成塵夢
茅舎山中稱野心萬里雲霄歸鳥盡孤村風雨落花深
文章傳世知何用空使髙情慨古今
　　　端午節飲客與趙伯髙
龍沙冰井夏初融簪筆長隨避暑宫蠟燭烟輕留賈誼
銅盤露冷賜揚雄南村乆病思求艾北客多情問轉蓬
忽聽滿船歌白苧翻疑昔夢倚春鴻
　　　鶴
　予家有薛少保鶴圖一大軸先尚書自蜀攜至此邑
　以為珍玩先參政晚嵗失之不知所在當時極惋歎
　今二十餘年集妻姪浚儀趙徳莊從好事家重購得
　之欲集識其故而蔵諸篋笥為賦此
吾家舊物薛公鶴老氣崢嶸壓九皋鐵石閣身脩足脛
雪霜依骨淺翎毛通泉久失千年璧杜甫空吟一世豪
老去思鄉歸未得時時借看倚秋髙
　　　周昉畫美人圖
鳥上雲生日轉櫩海風吹面暮寒尖春明玉色遺香澤
夜定珠光入鏡奩織得鴛鴦成緑皺教成鸚鵡啄紅甜
試令鼓瑟應無語目斷歸帆思未忺
　　　費無隠丹室
碧雲雙引樹重重除却丹經户牖空一徑緑隂三月雨
數聲啼鳥百花風年深不記栽桃客靜夜長留賣葯翁
幾度到來渾不語獨依秋色數歸鴻
　　　寄澄湛堂
月中桂子落巗阿想有林間閱貝多持足地神衣拂石
獻珠天女韈凌波香因結願留龍受水為烹茶喚虎䭾
寄到竹西無孔笛吹成動地太平歌
　　　賦雪洲
江上經年憶雪多長洲化作玉陂陀舊時射虎迷蹲石
薄暮歸漁認擁蓑河伯作宫龍獻璧湘靈遺珮鳯停梭
鳬翳客與江花發更待春來生水波
　　　送胡古愚
仙館醉餘千石酒上林吟遍百花風拾遺徒歩頭雖白
供奉歸來錦更紅晚下紫微憐病鶴春生緑水送冥鴻
故人江上如相見為借扁舟候秃翁
　　　羅若川畫松
暮春多雨晝㝠㝠羅生畫松當翠屏老蛟化作劍氣黒
白鶴下啄苔痕青傳來日暮自篝火夢入幽巖尋茯苓
不遇胡僧露雙脚石圅自了讀殘經
　　　挽文山丞相
徒把金戈挽落暉南冠無奈北風吹子房本為韓仇出
諸葛寜知漢祚移雲暗鼎湖龍去逺月明華表鶴歸遲
不須更上新臺望大不如前洒涙時
　　　朝回和周待制韻
三十六竽吹鳯皇九重春色絢天光卿雲微動旌旗暖
湛露初晞草木香貝葉神師東度嶺金輿馴象北浮洋
小臣職在謌功徳拜手陳詩對日長
　　　贈道士
神室誰開自洞微紫烟為户玉為扉春容淡薄胎仙舞
夜景虚明脉望飛繞指風雷龍睡醒滿囊雲錦虎䭾歸
猶嫌長物煩聞見更上髙樓一振衣
　　　贈道士鄒雲山
一片春雲萬仭山六鼇戴向海波間金銀樓觀蒼龍戲
日月旌旗白虎閒換骨有丹宜早服虚心如水及秋還
九重元與蓬萊接看爾仙衣簉玉班
　　　贈無塵道人
雲霧為衣月作裳天壇獨自禮虚皇龍收古劍沉秋水
鶴識神丹起夜光金井有聲惟墜露玉堦無色乍凝霜
無端下界松風動又欲飄然上鳯凰
　　　送朱仁卿
羡子南歸盱水上經過為我問臨川㡬家橘柚霜垂屋
何䖏蒹葭月滿船應有交逰憐逺道好從父老說豐年
寒機早晚成春服一一平安報日邊
　　　玉華山
何處清江擁玉華手題名榜寄仙家光凝石殿千年雪
影動銀河八月槎藏葯寳圅騰玉氣說詩瑶席散天葩
奎章閣吏無能賦得似新宫蔡少霞
　　　雙檜軒
素王舊植魯宫墻雙樹隂隂接太行冰雪髙寒今節操
雲雷參錯古文章河津此日營舟楫廊廟他年待棟梁
㑹與羣龍近華盖九天朝日正蒼凉
　　　王庶山水
蜀人偏愛蜀江山圖畫蒼茫咫尺間駟馬橋邊車葢合
百花潭上釣舟閒亦知杜甫貧能賦應歎揚雄老不還
花重錦官難得見杜鵑啼處雨斑斑
　　　張道士蜀山圖
碧玉參天是蜀山舊曽飛歩厯孱顔松風上接空歌外
蘿月空懸合景間試劍丹崖秋隼疾濯纓清澗夜龍閒
君家虗靜歸來日冉冉蓬壺為憶還
　　　畫虎圖贈貞一先生
獵獵霜風木葉乾月明曽過越王山青龍乆待蟠仙鼎
赤豹相呼守帝闗終嵗采芝茅阜曲豐年收榖杏林間
誰家稚子能為御長與桃椎共往還
　　　玉堂讀巻
玉堂策士詔儒臣御筆親題墨色新省樹坐移簾底日
宫壺馳賜殿頭春虞廷製作䕫龍盛漢代文章董賈醇
書閣莫年偏感遇但歌天保播皇仁
　　　謝盧陵両劉君
扁舟已作度江雲囬首髙年憶兩君座客頗知韋刺史
詩人猶拜杜參軍總看玉樹當春晝長對青藜過夜分
他日聚星如可畫殷勤垂白更論文
　　　宣和墨竹寒雀
洒墨冩琅玕深宫春晝閒蕭條數枝雪不似紇千山
　　　雙鴛圖
戢翼石梁隂秋風日夜深使君莫行野江水蕩人心
　　畫扇雀竹
啄粟野田暮飛鳴亦求雌誰家江上雨發船歌竹枝
　　　畫雙蝶
舞罷庭花落池邊看睡鳬無端雙蛺蝶飛上繡羅襦
　　　題柯敬仲雜畫十二首
北苑今仍在南宫奈老何青山解浮動端為白雲多
雨過蒼苔石雲生野㟁泉幽懐春冉冉稚子秀娟娟
鐵石餘生色冰霜作曉妍春雷明日起何䖏尚龍眠
雨過黄陵廟蒼梧雲正愁何時倚虚幌對此滿林秋
江山秋漠漠風雨晚蕭蕭千載誰相識唯應待老樵
昔過篔簹谷鉤衣石角斜擬尋龍作杖拾得上天槎
黄金千鎖甲琱玉六簾鈎雨送鴛鴦夢煙籠翡翠愁
娟娟生玉潤楚楚作金聲羽扇迎風定羊車過月明
峽口春雲重江南夜雨多水深桃葉渡風急竹枝歌
蒼凉初出日黄落早知秋不遇采芝客寜知叢桂幽
明堂要梁棟大匠取修直鬱屈崕石間秋風動蕭瑟
平陸蒼龍起近山生逺烟前村三萬頃明日水平田
　　　青山白雲圖
獨向山中訪隠君行窮千澗水沄沄仙家更在空青外
祇許人間禮白雲
　　　竹杏沙頭鸂鶒
胡蝶飛來石竹叢羅襦曽試繡文重荷花啼鳥銀屏煖
卧看忩間唾碧茸
　　　錢舜舉折枝芙蓉
白髪多情憶劍南秋風溪上看春酣剪來一尺吳江水
擬比千花濯錦潭
　　　商徳符小景
五老峰前數往來紫雲如盖䕃崔嵬十年京國頻看畫
最愛髙僧坐石苔
　　　題古木畫
髙秋木落洞庭空岳陽城南多晚風蛟龍夜䕶玉壇古
劍影長留明月中
　　　子昻幽蘭修竹
舊時長見揮毫處修竹幽蘭取次成欲把一竿苕水上
鷗波千頃看雲生
　　　送上黨長
春雨人參長紫苗縣庭無事坐終朝俯看雲氣千山表
野有新田市有謡
　　　題柯敬仲雜畫
夢裏江南憶舊逰明璫翠佩不勝愁一鈎纎月清如水
吹笛何人共綵舟
　　　題著色山圖
巫山空翠濕人衣玉笛凌虚韻轉微宋玉多情今已老
閒雲閒雨是耶非
　　　子昻蘭石
汀草離離石老蒼行吟何䖏樂清狂江中遺佩相思久
莫待明年春蕨長
　　　題黄敬申虎圖
當時玉帳蜀雲西坐嘯風生草木低傳冩餘威千載外
空山藜藿尚萋萋
　元音巻五
欽定四庫全書
　元音巻六
　　揭傒斯(字㬅碩豫章/人集賢學士)
　　　去婦詞
　江東有一士子留都下三年適要一貴人女為妻久
　乃知其已有妻子矣一夕逃去因託去婦為之詩非
　徒欲傳其事抑以示風戒云爾
輕合鮮義終茍容希禮遇逺結萬里婚多為才名悞始
與君結好不知君有婦有女嫁他人俱懐託遲暮青青
墻下草生死墻下路娟娟道傍花零落無處所女子失
其身何以保貞素既乖百年意百年誰能度對鏡空悲
唶中心良難訴浮萍難為託一木無兩附棄舊屬新歡
新歡漸成故寜當中路折莫被他人去寜老阿母傍不
受他人妬騰身出房闥兩絶無復頋豈願嫁他人甘心
西山樹
　　　贈王郎
王郎楚狂士意氣飛秋霜讀書一萬巻下筆數千行富
貴視浮雲况肯矜文章十五恥閭里掉臂辭故鄉夜宿
東海月朝買西州航瞋目王公前結客少年塲一飲或一
石一醉或一觴寜揖屠狗人不與俗士當千金不易笑
嵗暮單衣裳阮籍在窮途英聲連四方鸞鵠有時鎩反
愧燕雀翔世無劇孟交不及青樓倡燕趙如花人翠袂
黄金璫不識豪俊士空媚癡與狂王郎逺過我坐我枯
藜床終夕無酒飲撫髀歌慨慷平眀别我去極目空茫
茫
　　　賦得吳歌送人歸吳中
三月酒如澠髙堂丝竹停繡筵雙鳯影珠箔亂鶯聲疊
應紅牙拍辭傳金縷名綵雲低不度芳塵暗自驚花發
長洲苑日照闔閭城且奉千金夀寜㤀萬里情
　　　題王山仲所藏瀟湘八景圖巻走筆作
　　　　瀟湘夜雨
涔涔暗江樹荒荒楚天路稳繫渡頭船莫放流下去
　　　　逺浦㠶歸
㝠㝠何處来小樓江上開長恨風㠶色日日誤郎囬
　　　　煙寺晚鐘
朝送山僧去莫喚山僧歸相喚復相送山露濕人衣
　　　　洞庭秋月
顥氣自澄穆碧波還蕩漾應有凌風人吹笛君山上
　　　　平沙落雁
天寒闗塞逺水落洲渚濶已逐夕陽低還向黄蘆沒
　　　　漁村晚照
定從海底出且向平沙照漁網未全收漁舟還下釣
　　　　山市晴嵐
近樹叅差出行人取次多板橋雙路口此世㡬廽過
　　　　江天暮雪
孤舟三日住不見有人家昏昏竹籬處郤恐是梅花
　　　李宫人琵琶引
　鄠縣亢主簿言有李宫人者善琵琶至元十九年以
　良家子入宫得幸上比之昭君至大中入事興聖宫
　比以足疾乃得賜歸侍母給内俸如故因亢且乞詩于
　予遂作李宫人琵琶引其辭曰
茫茫青塚春風裏嵗嵗春風吹不起傳得琵琶馬上聲
古今祇有王與李李氏昔在至元中少小辭家来入宫
一見世皇稱藝絶珠歌翠舞忽如空君王豈為紅顔惜
自是衆人彈不得玉觴未舉樂未停一曲便覺千金直
廣寒殿裏月流暉太液池頭花發時舊曲未終新觧譜
新聲萬變總相宜三十六年如一日長得君王賜顔色
形容漸改病相尋獨抱琵琶空歎息興聖宫中愛更深
承恩始得遂歸心時時尚被宫中召强理琵琶絃上音
琵琶調轉聲轉澁堂上慈親還佇立囬㸔舊賜滿床頭
落花飛絮春風急
　　　祖生詩
浦城孝子身姓祖自憐性命如糞土生才五嵗遭亂離
有母更被官軍虜零丁二十八春秋母縱得生何處求
天地茫茫眀月恨江山漠漠白雲愁忽得母書驚母在
㸔書未盡涙先流書云流落河南縣河南蹋徧無由見
唐州境上忽相逢白髪蕭蕭霜滿面誰知喜極情轉悲
旁人更問初别時千生萬死到今日始為母子東南歸
東南迢逓關山路入門猶記階前樹居人傳說盡相㸔
雞黍提携竟朝暮祖生母子真可憐少壯離别老大還
同時鄉井被兵者㡬人骨月能生全願生母子長夀考
四海昇平永相保
　　　居庸行
昔我望居庸南今日出居庸北嵓巒爭吞吐風水清且激
逶迤數千里曲折殊未息闗門兩向當天開馬如流水車
如雷荒雞一鳴闗吏起列宿慘淡雲徘徊山盤盤石圉圉
山如龍石如虎龍怒欲騰虎欲舞太行餘勢猶如許昔不
容單車今馬列什伍聖人有道闗門開闗門開千萬古
　　　長風沙夜泊
長風沙風沙不斷行人嗟行人嗟奈君何南風正髙北風起大
船初灣小船喜移船更近大船頭不獨風沙夜可憂但
祝行人好心事長江何䖏是安流茅舎叅差數株栁時
平尚置官軍守青裙老嫗詫鮮魚白髪殘兵賣私酒魚
賤可買酒可沽他人心事知何如
　　　夏五月武昌舟中觸目
兩髯背立鳴雙櫓短蓑開合滄江雨青山如龍入雲去
白髪何人並沙語船頭放歌船尾和篷上雨鳴篷下坐
推篷不省是何鄉但見雙雙白鷗過
　　　題眀皇出遊圖應制
眀皇八駿争馳道還是開元是天寳長安花發萬年枝
不識年華醉中老奎章閣下文書静衮衣髙拱唐虞聖
莫言此畫徒爾為千載君王作金鏡
　　　髙郵城
髙郵城城何長城上種麥城下種桑昔日鐵不如今為
耕種塲但願千萬年盡四海外為封疆桑隂隂麥茫茫
終古不用城與隍
　　　如武昌發臨川作
江轉欲無路山回忽似圍客程秋共逺物色晚多疑稍
稍沙鷗集忩忩野樹稀武昌今夜夢定有故人知
　　　送鄉人祐上人從師歸當陽
學道玉泉寺從師天子都流年春事半歸路客帆孤山
勢遥連蜀江聲不入吳故園如可到種芋有遺區
　　　南康夜泊聞盧阜鐘聲
盧山三百寺何處叩層雲宿鳥月中去歸人湖上聞入
空應更逈近瀑正難分遥想諸僧定香爐上夕熏
　　　史館獨坐
地夐天逾近風髙午尚寒虚庭松子落欹檻菊花乾撫
巻俱千古憂時有萬端寂寥麟父筆才薄欲辭官
　　　夢武昌
黄鶴樓前鸚鵡洲夢中渾似昔時逰蒼山斜入三湘路
落日平鋪七澤流鼓角沉雄遥動地㠶檣髙下亂維舟
故人雖在多分散獨向南池㸔白鷗
　　　送道士薛𤣥卿歸江東
知君此去漸難招只在人間已廓寥市上有時逢賣藥
山頭何䖏覔吹簫仙巖花落溪流滿鬼谷雲閒樹影遥
未必故山安隐逸海天涼月夜蕭蕭
　　　小孤山曉發和蔡思敬韻
日落霞眀錦浪翻崖傾石削白雲間乾坤上下雄孤柱
吳蜀東南壯此闗神物夜移風動地仙舟曉渡月漫山
回瞻絶頂登臨䖏空翠㝠濛杳靄間
　　　歌風臺和李提舉韻
萬乗東歸火徳開漢皇曽此宴髙臺沛中父老謳歌入
海内英雄倒載回湯沐空餘清泗在風雲猶似翠華來
穹碑立斷蒼烟上静閱人間幾刧灰
　　　送播州楊宣慰歸藩
雙旌遥指洞庭西十乗連翩度五溪龍虎親軍兼使節
犬狼諸獠入封提光昭廟祏㤙波逺風動藩維禮秩躋
北望五雲髙魏闕亦知憂顧在黔黎
　　　送唐尊師祠武昌
龍衮分香下絳霄羽衣承詔出清朝星臨翼軫南垂濶
神降虚危北極遥金殿壓雲開紫氣玉臺和月合瓊簫
蕃釐更為吾皇祝下國時豐雨露饒
　　　送詹尊師歸廬山
香爐峰色紫生烟一入京華路杳然雲碓秋閒春藥水
雨犁春卧種芝田書憑海鶴來時寄劍自潭蛟去後懸
忽報歸期驚倦客獨憐微禄負中年
　　　送趙尊師分祀海嶽
僊都道士神眀後㡬度圅香去祝釐西厯蠶叢瞻雪嶺
南隨鵬翼到天池昔聞奉詔分祠日正是觀風問俗時
宣室豈無前席夜諮諏應不負驅馳
　　　送大名安治中守沔陽
展驥猶穿魏郡花分符忽指竟陵𤓰行瞻禹跡過三峽
帶擁羲文望五華春雨蠶桑無曠土秋風魚稲滿貧家
亦知王政仁為本莫厭公田飯有沙
　　　送林彦廣南行香
昔年同事文皇帝出入千門萬户中漢閣圖書觀每遍
周家典祀學皆通鼎湖忽送飛龍去石鼓空歌我馬同
今日圅香南鎮去還尋禹穴酹西風
　　　宋徽宗成平殿曲宴蔡京圖御畫御記
東京諸蔡滿周行延福成平樂未央千畝松篁籠玉殿
九霄風露濕霓裳君臣契合同堯舜禮樂光華邁漢唐
眀日圖成仍作記千秋留與監興亡
　　　御書雪林二字賜趙中丞應制
聖主揮毫臨秘閣親臣執法坐崇臺祥雲五色從天下
彩鳯雙飛映日來政欲清如林上雪已聞聲奮地中雷
君臣千載眀良㑹咫尺薇垣接上台
　　　憶昨四首
天厯中年祕閣開授經新拜育羣材宫門待漏常先到
講席收書每後回召試時䝉天語勞分題不待侍臣催
滿頭白髪丹心在太液池邊祇獨來
宫草葱茸禁樹齊日趨延顥對凝輝朝迎歩輦花間出
暮送回鑾栁下歸碧殿東浮蒼巘合金河北引玉泉肥
㡬回𢎞慶門前路春氣濛濛欲染衣
己巳羣儒映璧奎端陽侍燕寳慈西線分學士親臣送
詩賜黄姑御手題注酒含春瑶露重承塵轉午錦雲低
日斜共出西門道既醉猶能散馬蹄
奎章分署隔忩紗不斷香風别殿花留守日頒中賜果
宣徽月送上供茶諸生講罷仍畨直學士吟成每自誇
五載光隂如過客九疑無處望重華
　　　和張太一秋興四首
翩翩公子五雲中風骨雖殊意氣同道徳淵源行地逺
神眀臺觀與天通欲隨穆滿賔王母更擬軒轅相大鴻
南國正秋憂旱暵誰驅列缺起豐隆
蓬萊宫闕赤回闌龍虎神君禹歩寛朝嚥日華當食糓
夜迎天仗識鳴鑾露飛仙掌金莖凍月滿𤣥都玉佩寒
遥想西齋清似水吟詩聽到漏聲殘
太行遥接帝王州西北連山際海稠鶴下靜依山舘夕
雁啼髙挾塞垣秋側身天地渾如寄偷㸔風雲縂是浮
應笑白頭京國裏長年百慮更千憂
霜落燕山歛翠蛾風翻禁樹夕陽多遥聞扈從勞行役
轉恐飢寒損泰和朔月先還沾舊制終宵不寐想鳴珂
深恩未有涓埃補白髪蕭蕭可奈何
　　李泂(字溉之奎/章閣學士)
　　　題漢陽郎官湖
山翁薄莫醉酒歸杖藜迷却髙陽池清風吹花緑隂倒
我笑謂是秋雲移還乗貫月槎夜過郎官湖崢嶸星斗
入江漢蕩漾槎影如鯨魚九華之真人邀我倒玉壺麒
麟擘脯供行厨依稀仙樂在空際碧山四映寒蟾孤舉
酒酌寒蟾眀月下飲姮娥俱霓裳拂雲錦萬荷露㵼璚
瑶枝麾幢晻靄羅烟空乃有玉皇所授之玉童風前飄
飄曵廣帶對立十二秋芙蓉清香九曲銀河通真人緑
髪披春風錦袍玉雪照天地口說姓字安南公是公多
逸氣略與古昔賢豪同時能掃月色延我石室烟蘿中
又言昔同張謂所逰地長笑一覆丹霞鐘風吹仙樂度
溪去我已醉卧香爐峰
　　　我本山人素志丘壑獲歸名山為願畢矣爰以
　　　　四月十一日離京師是夜抵潞陽慨然賦詩
　　　　遥慰匡廬隠者并似金門諸公為一噱云
野馬脫覊鞅倐疑天地寛臨風一長鳴風吹散入青㝠
間頗如魯仲連蹈海不復還又如安期生長留一舄令
人㸔江南浩蕩忽如海落日照耀浮雲闗既不能低眉
伏氣摧心顔詭遇特達驚㝠頑又不能抱書挾策千萬
乗調笑日月相廻盤匡廬迢迢接仙山仙翁泛若秋雲
閒長松之隂引孤鶴望我不見空長歎采鉛天池津飲
渌桃花灣蒼梧倒影三湘寒赤城霞氣生微瀾鯨鯢翻
空海波赤曉色欲上扶桑難人間之樂兮誠不足恃何
如歸卧棲巖巒棲巖巒卧巖穴夜半天風吹酒醒猶有
西溪萬年月
　　　寄吳原可
不謂相踈亦自猜空山舊雨入莓苔江湖機熟鷗忘去
吳楚年荒雁不来豪傑何心猶用世乾坤自古少憐才
向来共醉梅花下昨夜一枝寒自開
　　劉汶(字師魯鄜/州人尚書)
　　　贈劉禹玉
劉郎方朔徒㳺戯紫泥海千年華表非唯有寸心在向
來淛河西雄辨吞虹蜺手擕九節杖東入蓬萊栖我時
探禹穴同㸔山隂雪千人萬人中怪子獨超越朝騎白
鼻騧莫逐油璧車得錢即付酒携妓顔如花踏翻豪俠
窟醉狎山人家或嘲狂楚士或誚報恩子從渠立名多
詎識子竒偉一朝去鄉國北上爭吹嘘家無十金産袖
有萬言書所陳果何事為國非自計寜遭丞相嗔肯負
丈夫志蹉跎十數秋甘與黄冠儔善蔵倚天劍未暇磨
斗牛幡然走山東隐跡隨壺公還尋岱宗去絶壑凌天
風鷄鳴上日觀眼亂扶桑紅窺臨事未已逸氣横萬里
行歌齊魯間興為廬山起廬山秀可飡怡此冰雪顔揮
毫洒瀑布五老開雲闗逺公拍手笑喜見遺民還乃知
士不偶正可㳺名山去年卧衡岳聊憩四海脚厭垂君
平簾懶賣伯休藥却呼魏夫人共把流霞酌今年與山
辭下筆湘水湄臨風弔賈傅酹月招湘纍文章本踈蕩
强忍終技癢光怪不可收倐忽又千丈有時遇知音朗
咏山中吟復恐兒軰覺不得容山林兹晨忽聚首慰我
别來久辛勤四十霜所獲竟何有却懐居東時勇以功
名期焉知尚漂泊筋力供路岐攀杯置佳念此去安所
之南窺古雲陽更了山川竒山川固娱目慎勿過幽獨
奈何白雲歌再送劉十六乾坤𣺌蒼茫廻首眷空谷我
将秣其駒乃不受覊束願子無遐心歸哉返初服
　　郭昻(字彦髙號野/齋大名人)
　　　客燕
昨夜鄉闗入夢遥月眀魂斷更難招鬢邉白髪秋能種
囊裏黄金日易消尺璧自慙投暗室前途何處是青霄
龍沙見說難為客八月尖風徹敝貂
　　林鎮
　　　江南曲
髙髙碧雲樓粲粲珊瑚鉤娟娟一美人烱烱眀雙眸妾
居湘江尾君居湘江頭好風吹桃花同向湘江流
　　黄伯暘
　　　香奩體
與君生别離朱簾長不開春風故相撩燕子雙歸來
雙雙相思鳥飛上相思樹相思雖不同同是相思苦
昨夜海棠花睡足西忩雨春夢苦無憑知在阿誰䖏
下堦拜新月空庭夜如水相思隔千里未有團圓意
　　商挺
　　　水仙花二首
海上三山璧月眀人間誰識許飛瓊秋風吹上青鸞背
來散天香與素英
眀月珠衣翡翠裳冰肌玉骨自清凉不隨王母瑶池去
來侍維摩病几傍
　　貢奎(字仲章宣城/人江西提學)
　　　讀馬伯庸學士止酒詩
今晨不可出大風吹我帷陋巷泥沮洳空牆雨淋漓研
朱課兒書㝠思解羣疑敲門童子來袖有止酒詩讀之
至再三擊節且喜悲若飲以𤣥酒揖讓陶唐時峩峩古
冠裳執彼璋與圭短褐纔掩脛藜藿空㤀飢風雅乆已
衰作者微君誰嗟我重景仰老大將何為
　　　司業李公哀挽(元禮/)
山立庭紳聳衆觀名髙真不愧儒冠文章清廟蔵琛玉
勛業烏臺振羽翰譽重朝端知有子貧憐身後似無官
百年耆舊凋零盡展巻哀辭忍淚㸔
　　謝端
　　　滋溪書堂
趙之川滹浸淶易恒􁆞汦洨各異出惟滋有溪亦足疋
或伏或見舠不容不能百里滹是從混混千里俱朝宗
予曩渉河觀湖江踔雲蕩日怒擊撞歸視子滋嶺之瀧
是滋名揚子所始有田有廬水之涘有堂三楹庳非侈
中經子史堂右左髙曽遺予以自課予乃善繼志不惰
蒐今摭古抉怪竒泓涵演迤吐為辭副墨往往傳京師
嬴金青紫世所取滋溪有源予有後斯堂斯書可世守
　　陳應麟(字信/仲)
　　　送薩經厯監舶泉南回京
玉立朝班侍紫宸桐邊一見許清真九霄星鳳人間瑞
萬斛珠犀扇外塵行色急催閩海曙吟情逺逐帝城春
相思一夜江花老夢裏猶疑見可人
　　宋本(字誠夫大興/人禮部尚書)
　　　大都雜詩四首
抛却漁竿滄海邊拂衣來㸔九重天畫欄九陌橋如月
緑影千門樹似烟南國佳人王幼玉朝中才子杜樊川
紫雲樓上如澠酒孤負東風二十年
綉錯繁華徧九衢上林辭賦漢西都朱門細婢金條脱
紫禁材官玉鹿盧萬里星辰闗上界四朝冠盖翊皇圖
東隣白面生紈綺笑殺揚雄卧一區
蘆溝曉月堕蒼烟十二門開日色鮮海上神仙非弱水
人間平地有鈞天寳幢珠珞瞿曇寺豪竹哀絲玳瑁筵
春雨如膏三萬里盡將嵩呼祝堯年
形勢全燕擁地靈梯航萬國走王城狗屠已仕眀天子
牛相寜知别太平𤣥武鉤陳騰王氣白麟赤鴈入新聲
近來朝報多如雨不見河南召賈生
　　　殿試罷賦
玉堂松檜帶晨霞遥望宸嚴共拜嘉逢掖諸生袍立鵠
未央清問墨翻鴉扶揺九萬風斯下禮樂三千日未斜
從此君王識名姓煙波慚愧舊漁家
　　　奉㫖降香天妃謝翰林諸公贈詩
皇帝甘泉受計時寳奩親授走冰夷今朝朝著張騫出
後夜天文李郃知雲繞勾吳分貝闕春生䇦蕩下龍墀
深慚禮樂光華外賸得曹劉祖道詩
　　段惟徳(河東人/叅政)
　　　登岳陽樓
羣江西來與天平天壤巨浸開洞庭雄吞三湘隘七澤
中蟠萬古君山青我行持節按廣海驛騎蹔駐巴陵城
巴陵城樓冠天下風軒月户雲霧屏平生夢想今始到
危欄乍倚心䰟驚初疑太極渾未判日月往復凌空眀
又疑此世墜物外弱水萬里環蓬瀛湖山得意有如此
况乃佳客聨簪纓金杯浮動玉色酒滿懐清思春雲生
魚龍掀舞怒濤起眼花落日揺青㝠軒皇廣樂𣺌遺響
芳洲寳瑟愁湘靈丹丘謫仙竟何許㡬欲八表追遐齡
孤心未了忠孝願敢念緑髪潛凋零聖神一視無逺近
恩風化雨浹四溟尋常嘯聚犬豕爾陣烟一洗霏天清
歸鞭咫尺覲慈母細語八千山水程孰能閉置若新婦
正要磊落肝膽横飲酣拂袖下樓去忽隨過鴈雲邊聲
　　李仲淵(號衝齋四/川叅政)
　　　送鎦宗道奉使日南
一介强扵十萬兵秋風持節使麊泠可容賛普窺唐壤
要遣莎車拜漢廷蜃吐瘴烟黎月暗鯨掀巨浪海雲腥
元戎已辦安邊筞萬古千秋汗簡青
　　　送捧詔使
霜落澄江水似藍江亭折栁送髯叅五條温詔頒天北
一棹清風下斗南父老疲癃沾利澤山川勝概入豪談
渝城好過黄花節金碧臺髙酒半酣
　　　送馮叅政致仕
天眷雖隆志叵渝拂衣歸去不躊躇百年喬木推耆舊
九老香山入畫圖力疾不辭春命駕感恩直欲夜含珠
聖王已有黄金像一舸秋風下五湖
　　黄靖老(字子肅昭武/人翰林應奉)
　　　燕中懐古章貢侍御
娉婷二八女絶色妙難畫新妝薄鉛華照影修竹下盛
年事夫婿錦玉耀精舎雖非伯鸞妻惓然惜春夜琴餘
月當軒黙默倚風榭寄語東家兒紅顔莫輕嫁
　　　送李子威代祀嵩衡淮海二首
羣生望甘澤五岳雲氣通天香落岩谷瑞靄春冥濛海
潮天際來金碧森萬峰劃落紫翠堆亭亭玉芙蓉古廟
絲竹存迎神奏黄鐘空山逓餘響落花舞青童
南海祝融宅汪洋載神州巨浸涵萬有元氣何空浮蒼
蒼島嶼間彷彿通十洲神魚在深淵甘霖何以求朝折
若木枝夕飲桐柏流萬里一瓣香豈徒司馬逰
　　　古詩四首送王君冕歸陜西
麥熟天乍熱開軒理瑶琴兹晨有客至一徑蒼苔深日
出樹影倒曠坐分緑隂清談落餘花松風雜幽禽君子
希道徳永言結同心
狂風捲茅屋遥見溪上山人生有遇合離别何足歎黄
鵠將西歸臨水振羽翰我有雙眀珠置之青雲端朝朝
復暮暮照君千里還
少年處山谷壯嵗逰京師性本猿鶴羣焉能牛馬馳曩
有採薪憂挂冠願為醫近得聖賢心讀書甘如飴習貫
已成癖豈無君子知
十載宦京輦田園就荒蕪兹焉擬歸耕休馬南山隅
酒樹色動鶯燕鳴相呼流水既送君白雲亦邀予錦囊
可贈逺愧非眀月珠
　　　古樂府二首
君好錦繡段妾好眀月珠錦繡可為服服美令人愚不
如珠夜光可以照讀書
君好春芍藥妾好夏池蓮芍藥多艷色春風迷少年不
如蓮有實可以夀君筵
　　　夜宴友人席上有懐志能照磨暮春㑹同年所
　　　　作因寄
青山林下啼斑鳩緑楊門前嘶紫騮落花成陣作春雨
東風淡淡雲悠悠美人捲簾日在手蝴蝶飛上珊瑚鉤
南溪不見笋成竹擬約滄波同倚樓
　　　貢闈偶成呈同院諸公
射宫圍棘斷經過閒却秋聲太液波風定碧簾聞禁漏
夜殘銀燭見星河仙人共對青藜杖詞客孤眠白玉坡
弱水蓬萊三萬里不知何處月眀多
　　　雪夜直宿玉堂
琪樹花生禁漏遲金莖月色近書闈白雲入水春無跡
銀漢横空夜有輝竹靜似聞蒼玉珮松寒欲傍緑荷衣
乾坤清氣蓬萊表獨對天風拂翠微
　　　張志道别都
竹寺西軒共聽琴杏花猶記紫囊吟溪山老我扁舟興
風雨知君萬里心滄海夜潮雲漢濕蓬萊春樹碧雲深
三年離别尊前話傾倒何時更似今
　　　庚午興聖殿進史
瑶編初進侍眀光日麗龍池晝刻長堤栁染成春水色
宫花併入御爐香金壺洒露層堦滑玉椀分冰廣殿凉
矇瞍似知天意喜鳳笙新奏五雲章
　　　友人擬古樂府因題十絶句
早晚臨粧鏡秋容怯玉鈿君心如日月照妾似初年
采荇歸來午花梢日轉廊緑隂凉似水不見洗紅妝
生愛東隣女蛾眉畫不如近來機杼廢臨得右軍書
漫道從軍樂風霜祇獨居三年遼水上不得一行書
海上扶桑景清光日見君祇愁風雨夜西北有浮雲
今夜中秋月含情獨上樓辰星三两㸃偏照玉簾鈎
自見南樓月頻頻夢楚州無端今夜雨秖作小山秋
露井踈桐晚風亭碧藕秋捲簾山月上水宿見雙鷗
堂上春花老流泉日繞山願為雙白鶴雲路載君還
天子西廵狩彤弓錫虎臣樓蘭何日斬㸔汝畫麒麟
　　王沂(字師魯襄/隂人博士)
　　　廣陵岳宫登瀛橋為王髙士賦
登瀛橋上登瀛客曽向瀛洲採玉芝鸞鶴雲閒朝斗夜
魚龍波靜歩虚時杯浮翡翠蘭苕影袖拂珊瑚鐵網枝
安得琴髙騎赤鯉傳書海上問安期
　　　次韻宋誠夫上都書事
日邊音問及滄浪知有飛鴻拂建章黄帽折腰慚鄭老
青雲回首憶韋郎持竿寜解遮西日賜履還㸔出上方
惆悵平生一杯酒鬢毛林葉两蒼蒼
　　　寄曹子貞
黄金臺下舊騎驢曽記含香侍玉除禹穴有人尋李白
甘泉無賦似相如潛鱗解舞湘靈瑟病鶴難傳閬苑書
遥想論思翔集地紫薇花㸃緑苔踈
　　　送馬伯庸
社燕秋鴻十二春相逢疑是爛柯人公車未索長安米
野服曽沾輦路塵日麗天門嚴虎柝波揺宫瓦動龍鱗
懸知進講金華殿五色雲中拱北宸
　　周權(字衡之號此/山括蒼人)
　　　紀信嘆
沛中龍奮硭碭雲咸陽楚炬三月焚两雄角起鹿在野
三户有楚無强秦貔貅百萬紛如雪戈矛盡染英雄血
旌旗曉蔽天河雲兵塵夜暗中原月滎陽數載戰不休
重圍食盡漢亦憂將軍詐帝出降楚脱帝虎口真良籌
無何諸將已平楚事定論功裂茅土獨無旌美到將軍
不得褒名紀盟府男兒死節志已酬瞑目地下夫何求
吁嗟功怨俱悠悠漢廷雍齒還封侯
　　　子陵釣圖
東都熱官手可炙吳儂面似秋江色平生落拓一羊裘
七葉貂蟬不堪易功臣盡在雲臺中丹青化作灰塵空
先生遺像乃在此釣竿尚裊桐江風悠悠世事江雲白
過眼輕帆自朝夕人間萬古仰孤風天上有星猶是客
　　　九日
座上風流憶孟嘉登髙目㫁楚天涯百年嵗月催蓬鬢
半世江湖負菊花小雨釀寒侵白苧西風憐醉避烏紗
閒擕櫛栗吟歸路流水殘雲帶晚鴉
　　　次韻友人
司馬山川憶壮逰袖中劍氣尚横秋懐人空有春天樹
乗興都無雪夜舟年少文章慕西漢風流人物擅南州
縛麟老手今無㡬不數當年趙倚樓
　　　多景樓
北固峰髙翠色浮斷崖千尺障東流誰言宇宙無多景
今見江山第一樓雲氣曉含簾箔雨濤聲夜落海門秋
客來莫問孫劉事狠石苔深萬古愁
　　　闕下遥瞻
乾坤瑞氣靄燕山天仗初開虎豹闗金爵觚稜銀漢上
玉堦平墄緑雲間紫泥香暖春宣詔清蹕聲嚴曉趣班
千載眀良今慶㑹喜㸔新雨滌塵寰
　　羅磵谷
　　　幼輿折齒歌
秋衫未成錦機語棠梨半花鳳一羽象牀雪綜小龍梭
細穴銀光吐冰縷西隣即君東海歸芙蓉半白杏雨肥
十二欄邊說幽怨勸織南浦鴛鴦飛含蘭匿蕙無消息
春酲彤霞漾玉色小龍呵出風雨聲奔騰觸裂雙白石
白石國城三十六女子軍來两城覆鸞歌猿嘯强激昻
百戸風來如箭簇章臺公子真豪縱復以微言相感動
郎君切莫更癡心忍作甘心可人痛
　　胡尊生
　　　送君進周公
憶君初來湖水滿金鱗潑刺春波煖江南早晚雪花飛
蒲㠶下水送君歸霜風淅瀝湖光晚白魚粳米中流飯
囬頭咫尺廬山雲一寸心長㠶力短臨分乍覺過重闈
金螺移在雙翠眉啞啞靈鳥啼樹枝家人夜夜卜蛛絲
雪醅新醸都昌酒欲來不來待君久人言逺歸勝新婚
稚子牽衣婦擕手牕前紅燭宵彈棊新歡滿眼寜相思
江南今嵗梅開遲贈君無花折空枝眀年花開來不來
　　　瓊花上天
無雙亭前浮冷月蕪城暗鎖腥煙黒仙魂夜吟天欲泣
巫陽下招飛玉勅神風鬼雨鞭車急一株玉雪雪中立
金車嵗嵗朝衮龍異香蕩漾天水濃蓬萊峩峩髙北斗
玉佩沉沉舞衰栁瑶京三月銀雪飛瓊仙瓊仙招不歸
鈞天夜奏紫皇醉二十四樓寒浸水
　　　金莖承露
蓬萊仙人騎黄鶴來遺劉郎不死藥銀漏無聲秋夜深
時見星河頭上落精金糾錯蛟龍蟠未央闕角觚稜寒
莫教仰見杯中物直是他年雙淚痕桂房椒壁蕙蘭老
留得新愁向雲表猶逐官車出漢闗茂陵蕭蕭濕青草
　　陸文圭
　　　燒筍賦
先生朝盤厭苜蓿笋味得全差勝肉蒼頭掃地犀角出
赤燄燒空龍尾秃土膏漸渴外欲枯火灰微濕中已熟
撥灰可惜衣殘錦解籜猶憐膚濯玉青青無分長兒孫
草草為人供口腹李家丞相蒸葫蘆石家美人煮豆粥
去毛留項有何好𢷬韭作虀空自速不如野人工食淡
自辦行厨入修竹句裏曽参玉版師胸中㑹着篔簹谷
主人不問不須嗔昨夜西風響林屋
　　胡東
　　　贈别二首
杜鵑啼血正傷神又向尊前送逺人君到瀘溝㸔流水
落花猶是禁城春
一絲春動栁枝柔塵壓征鞍駐紫騮莫惜尊前更斟酒
醉中别去不知愁
　
　
　
　
　
　
　
　
　
　
　
　元音巻六
欽定四庫全書
　元音卷七
　　王士熙(字繼學東平/人淛東亷使)
　　　送蘇公赴嶺北行省郎中
居庸關頭亂山積李陵臺西白沙磧畫省郎官貂㡌側
飛雪皚皚馬韀濕馬蹄雪深遲遲行冷月棲雲塞垣明
鐵甲無光烽不驚萬營角聲如水清明年四月新草生
征人賣劒隴頭耕思君遙遙隔高城南風城樓來雁鳴
　　　和馬伯庸寄袁學士
白雪賡歌少朱弦詠歎長天池鵾獨運霧谷豹深藏舊
地収華㦸新田買石房閒情齊綺皓時論佇班揚瑚璉
登周廟宗彞畫舜裳西昆分顥氣南斗避寒芒六月灤
陽扇三秋鏡水航彈琴無俗曲辟榖有仙方玉海羞麟
脯金莖饋露漿書空忘咄咄文障拂堂堂翰府聨芳逺
樞庭奕葉光名山畱史策鳥國售詩章節擬芝田鶴音
諧律管凰寫經酬道士立塔禮空王藉草連裾碧分觵
注酒黃竹牀吟几小紗幘鬢絲凉離别三生夢歸依一
瓣香升堂乖笑語在野愧才良雲擁鄞山雨潮生定海
洋何時宣室召四馬驟康莊
　　　題玩芳亭二首
何處春來好城南尺五天地幽迷曉樹花重壓春煙上
客抛羅袂佳人舞畫筵晚來清興熟移坐曲池邊
畱客青春過題詩碧霧寒亂鶯穿舞幛輕蝶立回闌白
日閒斟酒清時早挂冠主人多雅興不覺玉巵乾
　　　題鮮于伯機與仇廉訪帖
三生文采趙公子四海聲名仇使君彈琴不作廣陵㪚
焚香遙駐博山雲玉署春來鶯漫語繡衣人去雁空聞
龍蛇兩紙光如玉即是安西與右軍(其帖曰趙公子明/日欲過寒舍亷訪)
　(相公能一來焚香彈琴/亦佳趙公子子昻也)
　　　送袁德平歸越
平湖如鏡靜秋波禹宂西風捲碧蘿狂客有船都載酒
道人無字不籠鵝牀頭舊笏青雲近窗下殘編白雪多
燕市塵深拂衣去海門何處問漁蓑
　　　送虞伯生代祀還蜀用袁伯長韻
蜀道揚鞭舊險摧家山遥認石崔嵬奉香暫别金鑾去
題柱真乘駟馬來祠罷汾隂迎漢鼎路經驪谷弔秦灰
歸釐宣室虛前席不似長沙逺召囘
　　　送巨徳新
渭城秋水泛紅蓮白雪梁園作賦年金馬朝回門似水
碧雞人去路如天揚雄宅古平蕪雨諸葛祠空老樹煙
小隊出游春色裏滿蹊花朶正娟娟
　　　夀劉邢公
詔下金鑾第一㕔春風湛露讌趨庭嘉辰又紱蒼麟角
仙侣同驂白鶴翎衛武髙年猶入相韋賢老日只傳經
崆峒别有長生訣杖几凝香酒半醒
　　　送袁道士
五公舊譜漢庭傳之子飄飄去學仙山裏牧羊成白石
雲間騎鶴上青天黄庭夜月吟三疊緑綺春風度七絃
拂袖京塵留不住别離可柰落花前
軒轅雲裔越公家學道青山㡬嵗華仙覔安期曽授棗
詩成湘子解開花金砂擬煉長生藥銀海初囘逺使槎
二十四巖明月夜簫聲何處落煙霞
　　　題節婦
寒窗機杼泣秋風鏡影鉛雲不汝同明月有光生夜白
貞松無夢妬春紅羅襦舊繡天吳拆緑綺離弦海鶴空
陌上行人指華表閉門疎雨落梧桐
　　　驪山宫圖
翠嶺含煙曉仗催五家車騎入朝來千峰雲散歌樓合
十月霜晴浴殿開烽火髙臺畱草樹荔支長路認塵埃
月中人去青山在始信昆明有劫灰
　　　寄上都分省僚友
天上風清暑盡消尚方仙隊按雲韶白鵝海上生鷹獵
紅藥山岡詐馬朝凉入賜衣飄細葛醉題歌扇濕輕綃
河堤楊栁休傷别八月星槎到鵲橋
　　　上京次伯庸學士韻
侍臣催講御堦西雲靜觚稜曉色低天闢神州卑兩漢
地連碣石轉三齊含香晝永閒青𤨏視草堂幽濕紫泥
最憶東山老松樹秋風應有鶴來栖
　　　送王在中代祀秦蜀山川
太華雲連蜀棧低栁花三月紫騮嘶香浮曉露金奩濕
旛拂春煙絳節齊策牘當年吟桂苑詞林後夜趣芝泥
長安遊客應無數誰共王襃頌碧雞
　　　李宫人琵琶引五絶
瓊華春島百花香太液池邊夜色凉一曲六么天上譜
君王曽進紫霞觴
鸞輿三月幸龍岡宣喚新聲促曉妝撥斷冰弦秋滿眼
塞天雲碧草茫茫
紫檀别殿鎻春光鈴索聲聞白日長不似開元教坊曲
太真微醉撥龍香
一入深宫嵗月長承恩曽得侍昭陽檀槽按出新翻曲
五色雲中落鳯凰
劔舞當年識大娘花奴羯鼓漫悲傷貞元朝士仍多在
應笑青衫泣白郎
　　薛漢(字宗海永嘉/人國子助教)
　　　送馬少卿南祀
總章盛金徳齋明赫當宁皇皇遣天使肅肅承聖語三
熏禮岳瀆萬里涉梁楚祝釐歸堯舜降神出申甫南斗
迎文星西風起儀羽樂張洞庭月斾濕湘岸雨壯吟鄙
騷怨髙談洗儒腐過家猿鶴喜攬轡鴻雁聚青闈閔賢
勞黄屋深記注歸騎慎勿徐席虚玉堂署
　　　送牟伯厚還霅
西風起雙鴻𣺌𣺌度萬山空林霜霰落各念飲啄難中
途忽相失獨畱諒無歡極目送㝠飛風雲逸脩翰低回
守矰網自顧形影單奮翅念逺舉天路浩漫漫空想五
湖水東風漲波瀾
　　　和虞先生筯香
竒芬𢷬精微纎莖挺脩直灺輕雪消睆火細螢耀夕素
煙裊雙縷暗馥生半室鼻觀靜裏叅心原坐來息有客
臭味同相㸔終永日
　　　雪山盤車圖
車焞焞石徑犖确輪欲摧疲牛分寸挽莫前前車後車
相逐來大府城門倚天開羣山雪深白皚皚卒夫鞭牛
凍墮指轉輸號令如風雷官中委積等塵土黔黎膏血
無復回君不見明時屢散粟與帛桃林之牛亦悠哉不
知何代畫此景我自一見令心哀
　　　送栁湯佐
太行盤踞勢嚴嚴五馬初行衆具瞻他日去思應借㓂
此時來暮正歌廉七賢舊竹風流在萬善新茶嵗貢兼
莫謂名邦天稍逺飛龍曽向此中潛
　　　送趙虛一降香至南海廬山㑹稽
天香分下殿西頭處士今乘使者騶曽是騎麟參北斗
真成跨鶴過揚州山中五老應相識海上三神亦易求
勾越東南仙柱觀神光依舊貫林丘
　　　題趙顯卿友義巻後
古稱燕趙多豪俊今向燕山得趙君中嵗挂冠心似水
閒時説劒氣如雲壎箎每為山聲合囊槖曽因友誼分
七十長年天所相名駒汗血更超羣
　　　和太子贊善馬祖常無題韻四首
羽林垂彩動天江幕府光懸白玉幢吏法有章皆畫一
將壇得士故無雙臺中長夏霜凝簡掖内通宵霧斂窗
若使九門容徑入肯思巖隠抱流淙
良人執㦸侍明光誰與金鑪共夕香妝鏡曉寒凝蝶粉
舞衣春暖卸鶯黄渡江桃葉應憐我照水荷花似見郎
歎息蹇脩無復理愁思摻手為縫裳
乘槎準擬逐秋潮卻訪成都萬里橋滄海有山皆縹緲
青雲無路不迢遥閒居潘岳驚斑鬢歸去陶潛懶折腰
後夜相期明月上露臺髙處弄笙簫
驥服鹽車兩耳垂臂無九折未成醫欲㝷箕潁終逃世
苦恨章縫不入時金井蛩鳴知露冷銀橋鵲度見星移
長貧久客應無補擬挽滄浪塞漏巵
　　　壽承㫖張疇齋
鍾王書法得精微每日霜毫不厭揮相業曲江金鑑錄
幽懐西塞緑蓑衣蟠桃開日三千嵗古栢叅天四十圍
應與赤松相伴約他年名遂早知㡬
　　　夜歸
有客有客胡不歸長安三見秋葉飛警霜老鶴夜不寐
弔月孤雁寒無依紛紛北里厭粱肉落落西山甘蕨薇
人生窮達各有命何須終夜泣牛衣
　　　閑閑宗師生朝
天正子月一陽回春入環樞巳放梅夀酒淋漓傾九醖
仙階縹緲接三台函關昔日青牛度華表他年白鶴來
更向何方覔鼇島帝垣東畔是蓬萊
　　員怡然
　　　月中桂
靈風吹老樹婆娑輪滿旁枝長漸多萬古秋香懸宇宙
一株晴影照山河雲間銜子無黄鵠天上㸔花有素娥
折向人間應不識九重清露濕鳴珂
　　王子東
　　　採桑歌
翻雲烏鴉影鬖髿颭風白燕雙傞傞横波凝流斂秦娥
吳蠶飼餧飢則那十纖挽柔剪綠柯六幅暗露侵襦䋪
饔飱驀誤晷隙過蠶飢葉稀寧不瘥千頭萬緒豈敢吪
終以暖事期絲紽錦帷繡幌相婆娑人情好新不厭多
倚門刺紋來聽歌載青載黄胡側(闕/)樹間耳語慎勿哦
萬一出口他人訶纂纂桑葚如鳩何
　　歐陽𤣥(字原功號圭齋廬/陵人翰林承㫖)
　　　癸酉八月廿一日上賜經筵官酒饌許泛舟太
　　　　液池趣西苑伯脩蘇君有詩遂次其韻
鼇極天初補娥池月巳修鮮飈生廣厦清旭映垂旒玉
漏聰無壅重瞳視不流凝神思燕翼虛己納鴻猷章撤
金爐灺筵收玉斝浮甘泉歸步逺太液便程優鸚鵡棲
宫樹鵁鶄避客舟商耆戔漢幣瀛儁膳唐羞名輩應相
語明時豈易醻徘徊西掖晚鴈影度延秋
　　　從祀郊天禮成應制
紫壇黄幄夜無風牲璧初陳月正中瑞靄霏微成五色
神光烜赫映重曈千官屛息瞻天表萬國關心在聖躬
清曉慶雲髙捧日簫韶前導駕還宫
　　　題壺清
朝飲層冰瀹性靈夕飱秋露引脩齡江湖大瓠中無物
海嶠方壺外有情貌似神巫機闔闢醉邀市掾酒芳馨
何人欲作先生傳長憶寒葅月滿庭
　　　過洞庭二首
白沙隠隠見金鼇殿閣憑虛結搆牢天水渾融浮太極
神人幽顯隔秋毫龍堂深閟靈棲冷象緯低垂客枕髙
欲作廟堂迎送曲杜紅蘅碧盡離騷
媧皇搏土擲虛空屹立君山面勢雄一畫犧圖天地骨
九江鯨觀鬼神功裾飄帝子蒼茫外樂奏鈞天澒洞中
頗恨當年鄒魯客觀瀾未到楚諸熊
　　聶古柏
　　　番禺道中
玉斧飛霜大庾南萬松蒼翠洗煙嵐雲開梧野山羅㦸
月滿韶江水潑藍椰子漿寒殊似蜜荔支香煖絶勝柑
中朝耆舊如相問鳥語啾啁正未堪
　　　番昜和程世良巡警官
年少將軍意氣雄迺翁憲府舊乘驄魯中詩禮有庭訓
江左衣冠多士風玉樹青蔥秋色裏明珠炫爛月華中
滕王閣上重回首後夜相思寄别鴻
　　張起巖
　　　題楊宣慰雲南頌後
揮戈如筆筆如刀帥閫文場有此豪絶域建功追定逺
明時獻頌效王褒風雲際㑹扳鱗貴竹帛光榮汗馬勞
吏草新銘刻銅柱不須辛苦學離騷
　　龍仁夫(字觀復號麟閣江西/永新人丼肅提舉)
　　　陳平章席上題琵琶亭
老大蛾眉負所天卻將遺恨寄哀絃夜深正好㸔明月
却抱琵琶過别船
　　　赤壁
踣吕摧袁虎視耽阿瞞氣勢捲江南磯頭一霎東風轉
天下江山自此三
　　柯九思(字敬仲丹丘/人祕書博士)
　　　賦花上月送沃洲良上人
林園念良㑹花月含清輝娟娟媚繁蕚皎皎澄芳姿臨
池春弄景轉樹夕藏霏凝香翡翠葢散影沾羅衣飛觴
昔忘曙秉燭貴及時欲隨夫遁廢行樂願無違
　　　送陳玉林
鳯去臺空思惘然道人和淚話當年珠宫錫號開三島
金榜承恩自九天花落御牀霑宿霧苔生輦路濕蒼煙
春來怕渡秦淮水處處青林啼杜鵑
　　　元日朝㑹大明宫
軒冕朝元湧翠埃中天鷄唱内門開雲飄五鳯層樓矗
日繞羣龍法駕來謁者引班聯寳帶上公稱夀進金杯
撞鐘告罷宫花側人指儒冠錫宴回
　　　送王誠夫無錫知州
黄金横帶爛輝光出守寧辭道路長鵷序久陪蒼水使
鳯池曾赴紫微郎雙旌坐鎮清溪月列㦸㸔凝宴寢香
肯汲恵山泉見寄青春煮茗當還鄉
　　杜本(字伯原號清/碧京兆人)
　　　寄楊仲宏
老來自愛黄叔度少日空期魯仲連髙卧獨無田二項
曵裾誰有客三千滄波𣺌𣺌浮鷗鷺白日翩翩換嵗年
郤憶江東楊少尹劇談終夜不成眠
　　　寄酬虞伯生學士
滿窗風雨夜沉沉獨對清燈萬古心徒有故人憐白髮
自無竒骨換黄金茅檐暖日雖堪獻竹簡遺經政用㝷
豈愧執鞭非所好甘隨麋鹿放山林
　　　元日縱筆
天厯三年王正月乾坤闔闢再清夷仁明天子龍鳯表
義勇將軍虎豹姿且願農家收小麥莫教蠶婦賣新絲
萬方寧謐綱常正始是君臣際㑹時
　　韓性(字明善/㑹稽人)
　　　題水仙圖
洛下風流人人言影亦好况乃蛟宫仙迴立清溪表翠
裙濕凉蟾晴光白如掃坐對冰雪容不受東風老澄江
𣺌予懐相期拾瑶草
　　黄溍(字晉卿金華/人國子博士)
　　　效古五首
上山見明月下山月相隨月豈知愛我我行自見之故
山日以逺故人不可思殷勤謝明月願爾無時虧
女美衆所悦士窮世所輕輕重安足言泥盡水自清淮
隂初寄食曲膝胯下行季子黄金多妻嫂來相迎自古
巳復然歎息空呑聲
擊石乃有火石火光不揚攀天亦有路天髙路何長嵯
峨萬里雲下覆歌哭場富貴誠足多貧賤不可忘
落花隨風吹各自東西飛花飛既不息水流復無極同
生不同歸能勿異顔色木生則有枝豹死則有皮悠悠
岐路閒多言亦奚為
飲酒莫盡醉盡醉無餘歡讀書莫弔古弔古多悲酸蕭
艾蔽中野白露摧芳蘭鳯凰不得食鴟梟食琅玕去去
復去去採芝青雲端
　　　宣城客中
眼㸔雲霄擁勝流漂零囘首渺沙鷗黄塵烏㡌空奔逐
白飯青芻復此畱未必嵇康能作吏何妨李廣不封侯
敬亭雲鳥知無恙款段惟須逐俊遊
　　　金陵懐古
五雲零落𣺌天涯陳迹蒼茫日自斜畫角巳吹邊塞曲
紅藍新長内園花可憐遺老埋黄壤曾倚春風望翠華
好在北山猿與鶴依然同住舊煙霞
　　　夏日即事
枕上初殘栢子香鳥聲簾外巳斜陽碧山過雨晴逾好
綠樹無風晚自凉芳嵗背人成荏苒好詩和夢落蒼茫
求羊何不來三徑門掩殘書滿石牀
　　　題青山白雲圖
十年失脚走京塵忘却青山與白雲忽見畫圖疑是夢
冷花凉葉思紛紛
　　　金陵送友
青楊河畔杜鵑啼歸路如弦定不迷應到故山叢桂裏
笑人騎馬聽朝鷄
　　　獨坐漫書
漢室需材訪隠淪販繒屠狗各求伸可憐風雪南山下
别有當年射虎人
　　李坦之
　　　姑蘇臺
吳王宴罷歌臺晚斜日清江映䦨轉臺上西施醉捧心
江邊東越愁嘗膽鴟夷裹尸去不還麋鹿散迹遊其間
秋深明月照髙樹驚烏啼落丹楓寒功名獨羡陶朱子
一葉扁舟弄雲水
　　　弔古行
蒼梧之南湘水頭煙波逐客增離憂重瞳孤墳閟白日
雙娥貞珮揺清秋江空夜聞鬼對泣泣罷仍為鼓瑶瑟
瑟聲漸杳江聲長丹楓墮影天霜白臨江被髮招帝魂
㧞劒欲斷東流奔東流無窮弔不返嗚呼薄俗無由淳
　　薩都拉(字天錫雁門/人閩憲知事)
　　　題壽監司所藏美人織錦圖
巻中織錦秦川女大姬啞啞㺯機杼小姬織倦何所思
簾幕無人燕雙語成都花發江水春門前馬嘶車轔轔
髻雲兩耳㸔欲墮蛾眉八字畫不伸行人一去無消息
冰蠶吐絲成五色柔腸九曲細如絲萬縷春愁正如織
綺窗睡起聞早鶯西樓月落金盆傾暖霞拂地海棠曉
香雪潑户棃花晴日長深院機聲動梭影穿花飛小鳯
水心驚起雙鴛鴦花底不成蝴蝶夢纎纎玉手柔且和
香鉤小韈裁春羅滿懐心事付流水盪目雲錦迴晴波
佳人自古多命薄風裏栁花隨處落豈如醜婦嫁田家
生則同衾死同椁君不聞長安城中花滿枝東家蝴蝶
西家飛籠中鸚鵡喚新主門裏侍兒更舊衣又不聞田
家婦日掃春蠶宵織布催租縣吏夜打門荆釵布襪夾
短袴我題此畫三歎吁百年醜好俱虚無排雲便欲呌
閶闔為上獻上豳風圖
　　　鸚鵡曲
　有以繡枕見恵枕上繡貴妃㸔鸚鵡髙力士侍側善
　其補製得體為鸚鵡曲以答之
水晶簾垂宫漏長猩色屛風圍繡牀美人春睡苦不足
夢隨飛燕遊昭陽覺來粉汗濕香臉一線深紅枕猶淺
三十六宫在眼前五色輕雲隨目轉牙牀端坐楊太真
雲冠霞珮絳色裙雙成小玉各宫様繡衣烏㡌髙將軍
雕籠七寳挂髙樹玉案金盤㸔鸚鵡可憐鸚鵡解人言
不説漁陽動鼙鼓乃知禽語能戲人不知人語能殺人
亡家敗國汚天地天生尤物天亦嗔一朝豔質化塵土
可恨可憐千萬古香魂不逐馬塵飛猶託深閨繡房女
想當袢袱欲繡時停針想像心如絲繡成時自比容貌
伏枕自喜還自悲郎官有此從何得見慣梅花心似鐵
偶然持贈百拙人眉毛眼睛生百色少年得此惱斷腸
錦屛繡褥蘭麝香夜深酒醒換銀燭時見楊妃在耳傍
張麗華陳宫井銅雀章臺煙燼冷繁華一夢人不知萬
事邯鄲吕公枕
　　　華清曲題楊妃病齒圖
沈香亭北春晝長海棠睡起扶殘妝清歌妙舞一時靜
燕舞鶯吟空斷腸朱唇半啓榴房破臙脂紅注真珠顆
一㸃春酸入瓠犀雪色鮫綃濕香唾九華帳裏薫蘭煙
玉肱曲枕珊瑚偏金釵半脫翠蛾歛龍髯天子空垂涎
妾身日侍君王側别有閒情向誰説斷腸塞上錦䙀兒
萬恨千愁言不得成都遥進新荔支金盤紫露甘如飴
紅塵一騎不成笑病中風味心自知君不見華清宫一
齒作楚籠禍㓙又不見馬嵬坡一身濺血未是多漁陽
一日鼙鼓動始覺開元天下痛雲臺不見漢功臣三十
六牙何足用明眸皓齒今巳矣風流何處三郎李
　　　燕姬曲
燕京女兒十六七顔如紅花眼如漆蘭香滿路馬如飛
翠袖籠鞭嬌欲滴春風淡蕩揺春心錦箏銀燭髙堂深
繡衾不暖錦鴛夢紫簾紅霧天沉沉芳年誰惜去如水
春困着人倦梳洗夜來小雨潤天街滿院楊花飛不起
　　　過嘉興
三山雲海㡬千里十幅蒲帆挂秋水吳中過客莫思家
江南畫船如屋裏蘆芽短短穿碧沙船頭鯉魚吹浪花
吳姬盪槳入湖去細雨小寒生綠紗我歌水調無人續
江上月凉吹紫竹春風一曲鷓鴣辭花落鶯啼滿城緑
　　　病中
病形如痩鶴照影向清池自有冲霄志游魚莫見疑
　　　送宣古泉
鐵靣小將軍旌旗照海門兵機出孫武膽氣走桓温社
稷劒三尺乾坤酒一尊茫茫天壤内此意共誰論
　　　次王御史韻
江城連日雪騎馬欲何之老樹昏鴉集寒塘落鴈遲松
窗燈下酒竹屋夜深棋寄語王公子幽棲或可期
　　　丁夘嵗及第謝恩
禁栁青青白玉橋無端春色上宫袍卿雲五彩中天見
聖澤千年此日遭虎榜姓名書勅紙羽林冠葢豎旌旄
朝回龍尾頻回首午漏花深紫殿髙
　　　登石頭城
登臨未惜馬蹄遥古木秋髙萬葉彫廢館尚傳陳後主
新碑猶載晉南朝年深輦路埋花徑雨壞山牆出翠翹
六代興亡在何處石頭依舊打寒潮
　　　贈女道士
不見遼東丁令威舊遊城郭昔人非鏡中春老青鸞去
華表山空白鶴歸石竹淚乾斑雨在玉簫聲斷彩雲飛
洞門花落無人掃獨坐蒼苔補道衣
　　　訪掲曼碩
城中車馬多如雲載酒問字無一人碧桃花開光豔豔
硯池水暖波粼粼先生楷書白晝静家童畫紙烏絲勻
落紅滿地送客去十年不見江南春
　　　題舒真人仙山樓觀圖
瑶花琪樹間霓旌十二朱樓接五城臺上吹簫秦弄玉
雲邊度曲許飛瓊光流漢殿青鸞舞霞擁函闗紫氣明
方丈蓬萊俱咫尺不須東望問長生
　　　次韻送虞先生入蜀代祀
芙蓉仙掌座中低后土宵光手可齊閣道蹴雲衣有潤
蜀天漏雨石無泥岐山過馬應聞鳯陳寳停舟莫信鷄
揚馬大邦文物盛題詩須近草堂西
　　　寄額森布哈仲實除侍儀通事舍人
舍人楚楚好容儀立在清朝白玉墀紫袖窄衫花蕚遶
黄金小帶荔支垂綵旗拂栁春班巻宫漏穿花午仗移
朝罷太平無事日芙蓉葉上好題詩
　　　寄勾曲外史
霞佩翩翩出洞天當時彷彿見臞仙㡬年海上張公子今
日山中葛稚川滄海塵飛丹巳熟玉堂人去榻空懸林
間載酒來相覔乞寫丹經與世傳
　　　芙蓉
斑簾十二捲輕碧秋水芙蓉隔畫䦨繡扇迎風霞透影
錦袍弄月酒生寒湘魂翠袖留江浦仙掌紅雲濕露盤
只恐淮南霜信早絳紗籠燭夜深㸔
　　　登鳯凰臺御史大夫易釋董阿公索詩援筆應
　　　命
六朝歌舞豪華畢商女猶能唱後庭千古江山圍故國
㡬番風雨入空城鳯凰飛去梧桐老燕子歸來楊栁青
白面書生空弔古日陪驄馬繡衣行
　　　奎章閣觀進皇朝經世大典
文章天子大一統館閣詞臣日纂修萬丈奎光懸鳯闕
九重春色滿龍樓門開金鑰芸香動簾捲銀鈎硯影浮
聖德日長萬㡬暇墨花流出鳯池頭
　　　送馬伯庸除南臺中丞(僕馳驛逺迓至上京復/改徽政以詩贈别伯庸)
　　　　(有煙雨/萬竿圖)
江南驛使路遥遥却赴龍門望海潮桂殿且留修月斧
銀河未許度星軺隔花立馬聽更漏帶月鳴珂趁早朝
秪恐淮南春水滿萬竿煙雨綠相招
　　　送管監司之廣東元帥
持節曾臨江漢上分符又入瘴雲間花驄一日行千里
金虎三珠照百蠻夜帳旌旗天接水秋營鼓角月連山
九重應有平猺詔日聽將軍奏凱還
　　　贈劉雲江宗師
道人推轉阿香車童子穿雲拾翠華天上賜衣霑雨露
山中詩錦織雲霞瑶壇紫氣秋横劒石室丹光夜走砂
擬借茅君三白鶴乘風騎到玉皇家
　　　寄王本中
王郎楚楚金閨彦五鳯樓前㸔鬭雞花外漏傳銀箭午
日邊班退紫宫西吟詩月白傾盤露歸馬春紅踏錦泥
應念棲遲江左客破窗燈火雨凄凄
　　　宫詞二首
清夜宫車出建章紫衣小隊兩三行曲䦨干外銀燈過
照見芙蓉葉上霜
楊栁樓心月滿牀錦屛繡褥夜生香不知門外春多少
半醉移燈㸔海棠
　　申屠駉(字伯/騏)
　　　金山寺
層層紺宇裹崔嵬脚底江濤殷怒雷塔影暗揺坤軸動
鐘聲晴擊海門開僧臨水府洞中出人泛仙槎海上來
六鑿塵埃俱洗盡不知身在妙髙臺
　　歐陽伯恭
　　　題蘇武李陵泣别圖
祈連山前箭如雨渤海海邊羝不乳同是肝腸十九年
白髮君歸朝故主臣心有血一斗許亦欲隨君歸釁鼔
五千健兒五千母臣若獨歸魂魄苦空將老淚寄君歸
歸拜茂陵墳上土
　　于介翁
　　　感古引
　孔明梁父吟深不滿於齊相烏乎天若祚漢孔明不
　死天下事未可知吾於此重不滿焉
建安天下如潰𤓰一榻之外非吾家黄屋飄颻定何許
龍為魚兮鼠為虎老瞞詐力敢欺天朶頤漢鼎方垂涎
紫髯將軍一攘臂控荆引越三千里慷慨山東大耳兒
南飛烏鵲棲無枝草廬一語君臣契目中久矣無吳魏
堂堂大義凛不磨靈闗劔閣爭嵯峨昨晚西南一星落
六尺之孤竟誰託渭水旌旗歸故都江上空存八陣圖
抱膝長歌出師表古栢蒼蒼為誰老
　　達徳越士(字仲/達)
　　　雨華臺
漠漠平蕪碧蕭蕭亂葉紅褰衣上危石欹㡌立西風日
月奔馳外江山感慨中他鄉對零落那放酒杯空
　　　送欽上人遊錢塘
淮南來往熟惟我最相知年少堅持律心空不廢詩春
泉閒聽處野寺獨歸時遥想猿啼夜懸燈話所思
　　吳全節(字成季號閑/閑宗師特進)
　　　六月六日早朝寄山中諸友
五年四覩六龍飛又領羣仙覲紫微金殿煙霞浮黼扆
玉階日月麗旌旗羣臣奉璽勤三讓國母臨朝重萬㡬
遥食蟠桃知㡬次客星還照釣魚磯
　　　送原功大監南歸
漸覺文星闕下稀奎章兩見送行詩渭城朝雨歌三疊
湘水秋風賦九疑國典紬金藏鳯闕詞臣步玉即龍墀
席前時有蒼生問可向江南久别離
　　　送虞伯生使蜀
送别應思舊所經秦川花栁短長亭三峯髙拊仙人掌
萬里先占使者星錦水東流江月白潼闗西去蜀山青
當年不盡登臨意待爾重鐫劔閣銘
　　　獲玉印
　三茅山道童遇白兎入穴掘之得一玉印乃九老仙
　都君印宋宣和時物也
瑶瑛篆刻鎮華陽猶帶宣和雨露香玉兔有靈開地藏
金童無意得天章九重臺上増春色萬里書中耿夜光
喜遇明時薦神瑞三君珍重䕶宏綱
　　薛元羲(字元/卿)
　　　送文郎中使交趾
天子龍飛統萬邦玉符封檢下殊方逺人盡是雕題獠
奉使惟應粉署郎翡翠飛時銅柱濕鷓鴣啼處石門荒
炎風苦雨煩珍重蔞葉檳榔取次嘗
　　　題劉京叔歸潛堂
獨搆茅堂養道真滿前俗事罷紛紜磻溪夜釣波心月
汾曲春耕隴上雲長笑熊羆勞應夢肯教猿鶴怨移文
近來傳得安心法萬壑松風枕上聞
　　張雨(字伯雨/號貞居)
　　　碧筒飲
採緑誰持作羽觴使君亭上晚尊凉玉莖沁露心微苦
翠葢擎雲手亦香飲水龜藏蓮葉小吸川鯨恨藕絲長
傾壺悞展琳瑯袖笑絶耶溪窈窕娘
　　　上京賜宴王眉叟有詩次韻
從事何縁過草堂行都遣使玉壺方逺勞使者紅塵騎
爛煮仙家白石羊中聖敢辭千日醉承恩獨許四明狂
金莖賸有三清露潤及葵心向太陽
　　　天師素華閣
仙家樓觀風塵表更築凌空月榭髙虚白豈知存夜氣
太清還許隔秋毫溪光澹澹冰填壑松響離離雪舞濤
此去銀橋通咫尺神山直下有靈鼇
　
　
　
　
　
　
　
　
　
　
　
　
　
　
　
　元音巻七
欽定四庫全書
　元音巻八
　　陳旅(字衆仲/莆田人)
　　　述懷三首
雨過中夜涼殘月在林麓有懷不能寐起歩松徑曲百
川日東注何以洗流俗長河在天上手短不可掬
君子貴聞道道在天地中天道不能言聖言宣帝衷六
經本易簡小智紛研窮我愛陶元亮有如諸葛公讀書
不甚觧乃欲大義通世儒不知此白首箋魚蟲一旦臨
大事倉皇竟無功
漢法賈人賤衣服禁繡綺當時販繒輩赤韍亦纍纍項
羽圍滎陽漢帝脱九死云何户牖公持此以為市平世
多人才倉卒誰可倚我思魯仲連仲連天下士
　　　郭孝子詩
金臺有孝子郭氏名壽瑛壽瑛執親喪晝夜聞哭聲負
土起崇塜栽松翳𤣥扃瘦骨寒岳立苦淚春河傾視容
日梅梅一朝廢雙睛復扶大母柩𡨕行出蕪城願言畢
序葬身瘵心則寕里人問孝子過毁聖所懲孝子哭且
答我非敢傷生有淚不哭親惡乎用吾情親死我目在
徒能視無形黄泉相見日無用此目明吾聞壽瑛語悲
愴不自勝昔人曽有言五色令目盲長年悦芬華眉斧
戕心精視此郭孝子媿色能無頳而我嗜讀書昏花散
秋燈思親不能哭涕泗空填膺
　　　為趙敬叔賦漢海獸蒲桃鏡葢鄭夾漈家故物
　　　　也
尚方老冶收精銅金膏玉髄開朣朧未央曉月低青桐
六宫秋井生芙蓉當塗妖鬼負神器銅人登車數行淚
空奩偶落長安市來與人間照珠翠凝陰空祭江心龍
海雨夜入閩王宫一朝愁殺漈上翁破屋日夜穿晴虹
西苑野露堪作酒中有騊駼活欲走趙侯得之莫失手
龍女蛟童俟之乆(此鏡得於夾漈/之孫鄭子經)
　　　題白玉蟾贈劉丹晨暑月詩後
玉蟾先生列仙儒夙昔夢見氷雪如丹晨不比劉師復
彌明本觧人間書紫清午榻松陰冷俯視塵寰真火井
銀河夜靜淡明月水風吹落𤣥雲影𤣥雲盤屈龍虎章
百神守之不敢將
　　　南山
江左羣山囿仙丘倚太霞上清分亢爽南國抱谽谺臺
觀黄瓊宅林巒赤斧家天池開寶鑑日井射金沙桂霣
秋巖粟桃烘曉岸葩泉香通羙竹雲液潄靈芽俯澗松
偏潤縁崖逕自斜幽亭宜水遶晴閣受嵐遮神舄丹扃
祕𤣥關紫氣賒石橋畱月色銀浦渺星華願觧延陵劍
終乗博望槎臨風一邂逅食我棗如𤓰
　　　袁克中求母得之泉州
母子忽相見暌離已廿年此時歌大隧昔日賦寒泉嵗
晚安仁養平生絡秀賢清朝崇孝治得就使車還
　　　艾氏心逺樓
聞子臨川上髙樓萬里并興來時獨立心與日俱行野
夕歸鴻小溪晴落水明登臨何日共作賦寫平生
　　　題羅稚川畫巻
雨氣通林壑江光動野航道人巖下去草屋樹邊凉斷
岸入秋水逺山畱夕陽登臨莫作賦㳺子未還鄉
　　　送張真人代祀武當龍虎兩山
桂館祠官持羽節名山兩地躡丹梯共誇曼倩來金馬
大勝王褒祀碧鷄杵磵暝痕消雨石杼巖秋影動星溪
蕙肴椒醑登瑶席定有神光起畤畦
　　　遊福州冲虛觀用壁間韻
力士持兵守絳宫吹笙人去斗壇空白榆城闕秋雲上
紅樹樓臺夕照中鴻寶昔疑丹穴謬龜泉今悟玉池通
他年不跨芝田鶴曾向冲虚學馭風
　　　送張御史之南臺
關中鳴道張夫子今見聞孫玉雪標白簡秋霜清瘴海
繡衣春日拂雲霄何人江浦歌桃葉有客都門折栁條
我欲買舟尋太白鳯臺涼吹晚蕭蕭
　　　林外詩爲夏生作
幽人遯世入林間林外髙風況可攀仲御偶然遊洛水
黄公豈必在商山春深溪雨流花出日暮松雲載鶴還
落拓塵中嗟我老歸歟無地可投閒
　　　懷慶王節婦
良人飄泊渺煙鴻忩竹寒沾雨淚紅檜楫不遊淇水上
栢舟仍見衛風中龜文屈曲秋機斷鸞影低囬曉鏡空
贏得名公冩桓表千年光燄吐晴虹
　　　壽虞先生(先生生時其外/祖夢衡山道士)
衡山道士駐飛車千載儒宗出相家月下華星垂五色
人間珠樹吐三花芝田養鶴春凝乳茝石聽鶯曉賜霞
朝退日長賔客醉翠房文火伏丹砂
　　　送聶韞夫同知平江州
玉堂親見擢髙科翦翦宫花染賜羅驄馬總穿燕市柳
髙帆仍對洞庭波董生學問傳三䇿屈子文章擅九歌
澤國政成應趣召殺青未覺得人多
　　　爲張壺洲賦壺洲
握日臺髙雨氣收扶桑凉影動瀛洲珠林錯落三華露
寶稼離羅五色秋鄰曲夜機鮫有室空中煙市蜃爲樓
頗聞雲錦張髙士曾與壺公汗漫游
　　　院中聞大駕先還再和伯脩韻
甘泉宴罷鴈聲寒桂樹吹香出寶闌翠輦遙臨秋海闊
霓旌髙拂曙星殘氊城家拜銀麕賜棘院人爭繡虎看
堪笑子雲能作賦獨騎羸馬後奚官
　　　送毛真人南還
真人不似壺丘子老去都忘杜徳機左乙象文令虎守
上方鳧舄背人飛巖扉暖翠侵緗帙江渚晴霞上羽衣
遊子故園春似海客窗長日聽催歸
　　　送王致道代祀北岳北海濟瀆南鎮
皇帝齋明守鎮圭祠官奉節出金閨北尋海瀆瞻恒岳
南渉江淮上㑹稽山下靈風吹桂櫂雲邊仙樹拂丹梯
王褒空有甘泉頌投老還鄉祀碧鷄
　　　壽吳宗師(晚號看/雲道人)
九朝冠珮泰階平國有儒仙作上卿碧海宵晴迎日出
黄庭春暖看雲生竹間自洗金鵝蕊花外長畱翠鳯旌
莫學華陽貞白老乞身神武聽吹笙
　　　與陳敬初同舟北游題餞行巻後
我愛天台陳敬初少日辭家即逺圖上書可儗賈生策
入關便棄終軍繻八月官河秋水大三江親舍暮雲孤
名成歸去歲未晚卜隣有約依東吳
　　　題木齋巻
昔年種樹不勝巢老幹今如屋脊髙屢許狙公分橡栗
時呼木客醉松醪衣巾白日沾蒼雪枕簟西風夢海濤
歲晚淹畱吾倦矣借君叢桂續離騒
　　　元宵懷錢唐
武帝親祠太乙神流光洶旭動星辰竹宫典禮猶存漢
軹道山河已易秦香徑至今啼木客露盤無復泣金人
紅燈㡬㸃東風裏猶是元宵一度春
　　　和康庸田魯瞻公言懷韻
震澤三江入堰瀦今年春雨又生魚漢廷數有寛租詔
魯史元無告糴書溝洫已非神禹跡東南空引白公渠
袖中夙有匡衡䟽也儗金門候屬車
　　　江城即事
江城十日九風雨騎馬出門行紫苔春草綠時猶作客
雲山多處忽登臺青青野竹題詩去小小吳姬喚酒來
漠漠候車乗早發城東昨夜杏花開
　　　送董尊師
羽衣使者青旄節玉案函封紫水泥朝佩定從花外散
天香只向袖中攜暫憐方朔辭金馬終勝王褒祀碧鷄
龍虎壇邊銀渚近歸槎還傍露盤低
　　　送宜黃劉縣尹
寶劒妝成即逺遊郎心何似妾心憂茜裙香濕芙蓉雨
翠袖凉生薜荔秋江北長愁寧殢酒周南多病莫登樓
海門潮落江瑤美能把千金買越舟
　　　送李彦方閩憲副使
海邦赤子窮無告詔遣儒臣著繡衣天祿閣中書灝灝
越王山下馬騑騑魚風滿港榕陰合燕雨侵簾荔子肥
一道澄清俄頃事使星還向紫垣飛
　　　送李盤中真人代祀江南三名山
弱水囘風不受帆三山只在大江南使槎真帶秋星濕
仙掌遙分夕露甘瑄玉禮神通景氣寶香隨地結晴嵐
泰壇建論昭靈貺老我猶能效史談
　　　送趙子期使交趾
曉日承恩紫殿深都門祖道馬駸駸上書不奏唐蒙策
歸槖寧將陸賈金露入珠盤鮫室白苔生銅柱象崖陰
爲君臨水歌黃鵠天北天南萬里心
　　　題班婕妤題扇圖
層城柘館重徘徊坐見瑤階長綠苔紈扇秋來定無用
君王方築避風臺
　　　題羅節婦傳後(羅氏夫貶海上有强/之爲妻者遂自經)
歲晚良人去未歸堂前有客著新衣此身只爲韓憑死
化作鴛鴦海上飛
　　　趙吳興墨蘭
江南三月多芳草綠葉連娟暎紫莖憶昔艤舟苕霅上
一汀香雨入琴清
　　　趙氏人馬圖
蒲桃宫前白面馬春日賜與近臣歸主人愛馬不換妾
更與小奴裁綠衣
　　　白畫眉圖
隋家宫妓掃長蛾消盡波斯百斛螺化作雪禽春樹頂
逺山無數奈愁何
　　　風竹圖
湘江風捲白頭波北渚雲深帝子過欲采瓊芳渡江去
翠衫輕薄曉寒多
　　　題水仙花
莫信陳王賦洛神凌波那得更生塵水香月影空清處
畱得當年觧珮人
　　　賦凝春小隱
一窗花氣襲人衣窗底芳塵煖不飛坐久硯池生石雨
海棠枝上雪都稀
　　　題虞先生詞後
憶昔奎章學士家夜吹瓊琯泛春霞先生歸卧江南雨
誰爲掀簾看杏花
　　傳若金(字與礪/新喻人)
　　　經采石
未明發蕪湖終飯次采石大江天同瀉巨浪山與敵松
寒蒼虬姿崖古老鐵色其傍有仙塚云是李太白生爲
長庚精沒爲大塊跡因思開元中出入䝉帝澤御羮白
瑤杯宫研青玉滴恩榮日深重意氣何赫奕酣歌太華
小豪飲渤澥窄頗聞宫中怒遂有天上謫殷亂微子行
楚昏屈原斥嗟哉唐家帝同姓逝安適何年爲兹遊千
載但故跡騎鯨信縹緲捉月詎昏惑得非厭塵羇無乃
達寄客翻然委之去富貴何足惜杜陵平生友夢寐頻
見憶白骨焉所求青山亦岑寂相去嗟已逺令人心悲
塞舉杯欲酹之帆去招不得
　　　清露軒
秋氣集太虛夕光漙髙樹時聞陰液墜暗識商飈度旎
旎星動林英英月霏霧凉扃息塵想幽琴寄𤣥晤寂歴
松上聲逍遙丘中趣鈞天澹斜景銀河曖㣲素古調今
所希大音誰能喻仙人飲沆瀣壽僉金石固千嵗不可
期空歌徒延慕
　　　雜詩二首
植蘭彌九畹種菊被三徑幽芳固殊姿馨香良可並褰
蘭以爲美飡菊以資命睠言理蕪穢恒使枝葉凈蕪穢
苦易侵枝葉苦不盛豈無桃與李貴此諧野性
窮巷有畸人夙夜勤古道弊衣適至骭疏食恒不飽歌
聲若金石顔色終歲好豈無當世念所趨惡佻巧美玉
不足珍懷義以爲寶
　　　仇工部古松歌
蒼松在山自竒古灌木翳之人不驚忽然圖向堂上壁
滿座歎息長風生交柯崛走森晝晦其下將疑鬼神㑹
霧雨寒霏虎豹毛雷霆怒拆蛟龍背乃知巨筆老且神
力斡造化雄千鈞皇天不天棟梁具后土潛回霜雪春
爾松已爲人愛惜見爾爲爾生顏色山中豈無材木倚
絶壁未逢匠石嗟何益
　　　方積混沌石行
混沌以來不可數萬八千歲生盤古氤氲乃在卷石間
光怪潛通落星渚來從魚復人盡訝坐念武侯心獨苦
八陣圖成泣鬼神三江石轉凋寒暑蒼波噴浸圓且堅
鷄子結形生理全久當化鳥非爲怪大未成羊亦欲仙
玉精隱月相照射金液流霞紛繞纒輕清已判中黄外
元氣猶含太素前英雄事徃唯存石天衡地軸今徒識
江上常疑霧雨寒座中歘近風雷擊摩挲真如見溟涬
位置豈肯同沙礫長路相將拂劒隨天陰勿使精靈得
　　　四月十八日壽陳都事四十韻
種徳由來逺流芳信有苗名門多令器夫子最髙標地
迥瞻嵩岳天清見斗杓聲名從結髮問學自垂髫江漢
栖遲久林亭興致饒紫蘭依月露蒼竹倚風飈畫艇移
書放秋燈把劒挑微名寧屑屑髙志獨囂囂五氣乘昌
運羣英集聖朝武功收赫怒文治付宣昭厯數初過禹
聰明已贊堯求賢當晏食夢帝起中宵石室仍髙隱金
臺歘見招賜書懸日月乘傳出雲霄議論紆三顧榮名
動百僚入宫催䕶璽趨府聽鳴鑣郊杜陳周禮神人恊
舜韶出關春衣繡分陜夜乘軺獬觸心彌壯豺呑膽共
銷封章猶懇切歸思遽飄颻衮職江湖隔鋒車道路遥
凝旒思穆穆行李發蕭蕭典祀尊原廟承釐洽大寥歩
依文石進香近黼裳飄白日明驄馬清霜急皂鵰帝裾
遮道引諫草避人燒佐省持三尺繩民究八條兵曺豐
暇豫郎位益崇超所向才華冠何曾意氣驕臺評推妙
畫士望慰深翹引㧞連茅茹芬芳雜桂椒銀章看且佩
金鼎竟須調小草方慚出浮萍久恨漂文章殊豹隱篆
刻近蟲雕徐穉矜懸榻蘇秦惜弊貂敢期充砥礪猶幸
致芻蕘黄鵠追髙舉青松托後凋火行占孟月星聚識
生朝壽酒開雲液仙音出鳯簫祗應成逺業未可慕松
喬
　　　蘇授經進講明仁殿賜宴有作次韻
聖明思善述耆舊倚交修虎豹開閶闔山龍照冕旒日
臨丹扆動雲拂翠華流獻納稽前古都俞協大猷几筵
花氣合圖史竹光浮當宁經綸逺尊賢禮數優内厨深
出饌西苑近回舟禁臠由來貴溪毛庶可羞遙勤三顧
問各奉萬年酬牢落南州客相望奈九秋
　　　七夕
耿耿玉京夜迢迢銀漢流影斜烏鵲樹光隱鳯凰樓雲
錦虛張月星房冷閉秋遙憐天帝子辛苦㑹牽牛
　　　中秋有感二首
日夜瞻鑾駕生靈係聖躬都門一騎至血淚萬行紅桂
月虛秋殿梧雲冷暮宫孤臣重北望掩袖立西風
翠華游幸地悵望感清塵洒竹啼宫女持弓泣野臣金
盤殘月露玉座倚星辰獨有龍鸞氣長令草木春
　　　桃源圖
聞説避秦地花開忘歲年偶逢漁父問長使世人傳丘
壑渾疑幻林廬或近仙至今圖畫裏惆悵武陵船
　　　憑髙
世祖初開業安南早貢琛國蟠蝸角小地接犬牙深使
節猶頻入蠻兵莫見侵數州須拯恤萬感寄登臨
　　　韓淮陰廟
淮陰千古英雄恨楚樹荒荒夕照殘水夾廢城春草合
雲昏遺廟野花寒封齊安用真王印興漢空遺大將壇
髙帝旌旗俱寂寞斷碑零落後人看
　　　秋興五首
天上旌旗捲暮寒人間鼔角送悲酸瑤池落日迴青鳥
月殿浮雲掩素鸞楊柳漸稀風瑟瑟芙蓉已老露漙漙
砧聲苦近南隣客寥落羇懷強自寛
落木蕭蕭滿帝畿候蟲處處趣寒機客星入斗秋深見
神女行雲日晏歸復喜諸公扶社稷只憐弱弟奉庭闈
短章諷罷頻回首目送江南鴻鴈飛
梧桐樹晚細含煙閶闔門深搃映天龍去鼎湖雲漠漠
鶴鳴華表月娟娟東都日望金輿發南徼猶驚羽檄傳
只在忠良勤夙夜五陵佳氣故依然
白日遙看錦繡懸重重樓閣隱青煙化城或在諸天外
方丈長疑積水邊每説神僧飛杖錫更聞童女上樓船
西風日暮何蕭瑟一度登髙一惘然
弊裘已畏早寒侵歲月秪驚久客心莫倚長卿能作賦
始知季子故多金天門守虎星辰冷雲氣從龍霧雨深
直北關山時極目背人聊復短長吟
　　　崇天門朝賀
輦路塵清列羽林侍臣星嚮肅森森風含鳯吹青𡨕闊
日射龍旗紫極深兩廡佩趨臨水玉九門詔出映泥金
從來湯武須傳業更在伊周老盡心
　　　送唐子華赴嘉興
聞君秋思滿南湖行李今晨發帝都幙府初乘從事馬
江城還憶步兵鱸樹浮白日山侵越潮蹴青天海入吳
閒暇憑髙動詩興須成一醉掃新圖
　　　和危山臞寄弟二首
畫㦸連雲甲第髙内官如雨送春醪貢金半鑄分封印
賜錦多裁侍宴袍自古聖明非獨治只今才武係相遭
文章且共安微命廊廟由來錄舊勞
故園兄弟搃相思久客懷歸屢失期司馬却慙題柱早
東方翻恨上書遲都門栁暗愁中見鄉國花繁别後知
昨日南橋放春水望雲回首獨多時
　　　題書船入蜀圖送䕫州教黄尚質
楚客之官泛蜀船畫圖盈尺見山川九江樹色瀟湘外
三峽猿聲灔澦前方譯漸通巴俗語國書新絶漢人傳
豈無好事能攜酒問字時時集講筵
　　　歸舟阻風
洞庭十日風勢虓沙頭客舟如繫匏沅湘九道白波立
衡霍千峯雲霧交神蛟欲蟄無定窟黄鵠將歸愁故巢
咫尺城樓不得上何由一望楚江郊
　　　王氏相師山庄
相師之山雲杳㝠千崖萬壑倚空青上方雷雨藏天井
南極風煙落洞庭溪客去迷花藹藹野人居愛竹泠泠
何時遂買登山屐乘興還來扣石扃
　　　書南寧驛
歲晚驅馳憶帝京北風回首重關情中天日月迴金闕
南極星辰繞玉衡父老尚煩司馬檄蠻夷須用伏波兵
也知文德能柔逺傳道新恩欲罷征
　　　高明樓
江上孤城暎水迴市中曾搆出塵開衡廬樹入青天盡
章貢波翻白日來每愛陳登門有客最傳王粲賦多才
闌干百尺應能借乘興誰同月下杯
　　　題天使館
元統三年頒正朔詔書還到極南開使旌入館青雲動
仙葢臨江白日迴諭蜀豈勞司馬檄朝周終見越裳來
還家耆舊應相問文化如今遍九垓
　　　却侍姬
夜宿安南天使館主人供帳爛相輝寶香燼起風過席
銀燭花偏月照幃王母謾勞青鳥至文簫先放綵鸞歸
書生自是心如鐵莫遣行雲亂濕衣
　　　登樓
樓上秋風吹畫屏樓前秋思滿都亭金河水去涓涓碧
瓊島雲來冉冉青近見蕭何成第宅舊聞汲黯在朝廷
明時進用多英傑迂腐深慙守一經
　　　題張齊公祠
將軍結髪事先朝百戰山河血未銷總説霽雲多慷慨
兼聞去病最嫖姚煙塵劍㦸迷秋峒風雨旌旗落暮潮
自古英雄須廟食精靈何待楚詞招
　　　過故妻墓
湘皋煙草綠紛紛洒淚東風憶細君每恨姮娥工入月
虛疑神女觧爲雲花陰午坐閒金剪竹裏春愁泠翠裙
畱得舊時殘錦在傷心不忍讀回文
　　　汴梁
汴上荒城繞故宫山頭危石墮秋風夷門市起聞嘶馬
梁苑樵歸見斷鴻鬬草尚餘殘後碧進花無復盛時紅
欲登高處腸先斷滿目閒愁賦未工
　　　洞庭連天樓
崔嵬古廟壓危沙縹緲飛樓入斷霞南極千峯迷楚越
西江衆水混渝巴鮫人夜出風低草龍女春還雨濕花
北倚闌干望京國故人何處認星槎
　　　鳯凰臺
太白題詩鳯游處古臺蕭索換流年風流偶出齊梁後
文藻猶含晉宋前淮水夜明滄海月石城春暗秣陵煙
古來宫殿俱無跡風雨憑闌思黯然
　　　寄鄂季弟㓜霖并寄仲弟次舟
吾親霜鬢日紛紛爲客艱難不使聞養老只須常善飯
生兒何必總能文書同洛下思黄耳心似河陽見白雲
季弟還家報兄好歸期猶恐過春分
　　　送姚子微
雙闕除書上玉階三湘回櫂拂氷崖天垂銅柱南低海
地入金陵北近淮江國鴈來秋肅肅驛樓雞動曉喈喈
大家定有東征賦鮭菜隨船慰老懷
　　　送杜德常西臺御史
御史才華舊省郎翩翩雲路起鵷行天迴紫閣明奎壁
地切烏臺動雪霜分陜定存周禮樂過秦猶有漢文章
欲因巡郡還搜訪别酒臨風意獨長
　　　登岳
萬壑千峯次第開祝融最上氣崔嵬九江水盡荆揚去
百粤山連翼軫來入樹恐侵𤣥帝宅牽蘿思上赤靈臺
明年更擬尋春興應及瀟湘鴈北回
　　　送趙仲禮御史
文章御史久爲郎南赴金陵道路長百粤雲山連楚大
六朝煙樹入隋荒清秋按部行驄馬落日登臺詠鳯皇
新喜諸公振風采早聞當道去豺狼
　　　送盧茂實之廣東憲幙
仙城近接衆山迴憲府遙臨百粤開海上喜通持節使
幙中兼得濟時材鮫宫織罷魚龍出蜑户珠還蚌蛤來
預想到官多暇日清詩題遍嶺頭梅
　　　和余太守對雪見懷
江雪寒連驛樹遥鶴裘清坐聽蕭蕭中天月避光芒合
南國雲含瘴癘消因憶石田春種玉乍疑銀漢夕通橋
使君辛苦迎驄馬也念幽居寄闃寥
　　　岳陽中秋値安南貢使因懷舊遊
洞庭秋氣滿龍堆爲客偏驚節敘催鐵笛乍聞雲外響
瓊樓應傍月中開越裳重譯三年至溟海浮槎八月來
忽憶舊遊今萬里天涯長見鴈飛回
　　　壽王左丞
南極諸星暎赤霄東風二月滿青條焚香鳯閣春開宴
鳴玉龍墀午散朝但使經綸齊稷契不勞服食慕松喬
日長自度昇平曲閒聽雲間合九韶
　　栁貫(字道傳東陽/人江西提學)
　　　度居庸關
居庸朔方塞始入兩崖張行行轉石角細路縈澗岡層
壑倒天影半林漏晨光﨑嶔里四十所厯萬羊腸千轅
絡前後兩軌通中央谷開稍夷曠在險獲康莊豈惟遂
生聚列㕓參雁行激流或機磑架广亦僧坊我生山水
窟愛此不能忘是日新雨已浮嵐亂沾裳水聲與石鬭
風飄韻清商跼轡不知髙浮雲翼超驤考牒曩有聞經
途今始詳緬維古塞北入州猶漢疆控扼識形勢㑹同
知樂康屬兹景運開六服連綏荒兩京備巡幸離宫岌
相望守岳將考制如祠匪求祥式瞻龍德中足徵王業
昌請繼王㑹圖勿賡祈招章
　　　李老谷聞子規
老杜聞子規近在東西川猶云感時物收淚寫幽悁今
我行塞徼子規相後先時夏雲景晦鳥呼搖空煙響入
樹窅窅啼垂血濺濺想知歧路難不恤軀命全千聲復
萬聲喚我歸言遄茍非木石心豈免腸内煎江南叢薄
間有花名杜鵑開時是鳥至相戒治春田不歸如江水
負此今五年風土孰云異物情要有遷寄巢勿浪出祝
爾還自憐嚴程趣行邁且復揮吾鞭
　　　和袁集賢上都雜詩十首
出塞行瞻日趨朝喜近天離宫開苑囿馳道絶風煙瑤
水巡非逺峒山厯更綿甘泉多法從獻賦憶當年
雨水漸衣黒雲沙際目黃煙開才黯慘日出巳蒼涼徇
俗高檐帽清心小篆香端居萬里念蕙草惜微芳
昔建寰中業初開徼外山雉城平兀兀沙水净灣灣朱
夏宸游正清秋武衛閒叨陪文學乘空愧髩毛斑
謠俗隨方異溝途隔舍迷醺人惟馬湩勸客有駞蹄殿
角孤花靚城隅雜樹低天涯中夜舞如意昔曽攜
天潢猶白白雲幙故青青積潦摧車軸高風墮箭翎宫
塗丹赭堊殿户紫金釘女樂蓬萊祕哀簫動杳㝠
幄殿層雲障轅門積雪峰竒鷹皆戴角御馬盡飛龍瀚
海將臨幸云亭望陟封青丘大羽獵有事待𤣥冬
曹務唯章句官規自法程齋扉侵雨潤宴几得風清厯
厯三刀夢行行萬里城明年遂耕隱深仗酒爲名
經遊還絶塞際遇復清朝大暑無䝉綌輕寒已御貂盤
空齏屢薦觴至酒頻澆貧病諳爲客何慚帶減腰
公子青絲轡王孫綠幰車宴酣風小定舞破日西斜手
擲宫中果神行海上查築郿無自厚儉德不期奢
水草方方善弓弧户户便合圍連婦女從戍到曾𤣥雪
毳千家帳冰瓢百眼泉浚稽山更北長望斗光懸
　　　觀錫喇鄂爾多御宴回
毳幙承空柱繡楣綵繩亘地掣文霓辰旗忽動祠光下
甲帳徐開殿影齊芍藥名花圍簇坐蒲萄法酒拆封泥
御前賜酺千官醉忽覺中天雨露低
　　　八月二日大駕北巡将校獵於賽音布拉克詔
　　　　免漢官扈從南旋有期喜而成詠
天子龍飛啓聖時乾坤開闢再清夷幸從在鎬承周宴
重喜臨邊舉漢儀御宿常時嚴虎衛吉行惟日望鸞旗
詔恩許免陪驂乘却愧長楊賦未竒
　　　次韻元日預宴大安閣下
金殿開扉日映樞翠帷香霧動流蘇玉壺脩幹雙龍捧
寶座重裀瑞鵲敷春色入杯初㶑灧雪光浮棟尚糢糊
天元啓運三陽正需宴欣承湛露濡
　　　過長城
道德藩墉億萬年長城謾與朔雲連秦人骨肉皆爲土
漢地封疆已罷邊飲馬窟深泉動脉牧羝沙暖草生煙
神京近在𤣥溟北九域開荒際幅員
　　　還次桓州
塞雨初乾草未霜穹廬秋色滿沙場割鮮爼上薦黄鼠
獻獲腰間懸白狼别部烏桓知㡬族他山稽落是何方
長雲西北天如水想見旌旗瀚海光
　　　題齋壁
牧馬新來秣地椒街頭挏酒玉傾瓢羲和白日經天近
敕勒陰山度幙遙雨過忽然思御裌風清聊復快凌歊
他年續作灤陽夢萬里排雲遡泬寥
　　　送臨川謝有源赴閩醫提領
一路青山茘子叢華山西望粤臺東家風蘭玉庭階上
官事參苓藥籠中鷁首去乘潮浪白蠣房催薦酒醅紅
福州自是炎蒸少臘雪飛花落半空
　　鄂掄圖(字克莊淮/西僉憲)
　　　題西湖亭子寄徐復初檢校
芙蓉花開一萬頃錢唐最好是湖邊曉風得酒更畱月
春水到門還放船笙引鳯凰天上曲賦裁鸚鵡座中賢
令人却憶徐公子深閣焚香日晏眠
　　劉聞(字文廷安成/人國子助教)
　　　賦得石鐘二首送宋顯夫僉事之山南
雲垂蒼崕深月出湖水動旅思方𣺌然噌吰發空洞悠
悠湘靈感殷殷鈞天夢人在九江船餘音逺相送
蒼茫楚澤秋巖谷隱宫徴魚龍守軒轅猿鳥識追蠡酒
醒江南客月在船窗裏佳期不可尋相思滿湖水
　
　
　
　
　
　
　
　
　
　
　元音巻八
欽定四庫全書
　元音巻九
　　張翥(字仲舉號蛻菴晉/寧人翰林承㫖)
　　　送黄中玉之慶元市舶
昔我遊四明壯觀溟海波褰裳寶山頂曙色寒嵯峨日
輪鎔生金涌岀萬丈渦雲氣忽破碎朱光相盪摩决眥
蓬萊宫攜手扶桑柯羣仙迎我笑佩羽紛傞傞颶風歘
驚潮騰擲鱷與鼉浮查徑可擥從此超天河精神洞百
靈上下煩撝訶歸來已十載遠夢時一過君家賢父兄
儒術傳世科薄言捧省檄舶署聊婆娑是邦控島夷走
集聚商舸珠香雜犀象税入何其多權衡較低昻心計
寧有訛資閱須厯試壯圖詎蹉跎維君官事隙爲訪巖
之阿懸應仙者徒徃徃嘯且歌遐征渺不見空響遙相
和因聲兩黃鵠持我紫玉珂豈無滄洲興奈此塵刼何
　　　題陳孝子傳後
　昌化陳南仲㓜失其生母王氏尋之六年後得之永
　豐縣禮賢鎭之施氏永康胡石塘先生作傳
百丈山前妾辭主禮賢鎮中子逄母三十年餘一日同
白髮相看淚如雨阿㜷去時未斷乳兒壯得知心獨若
清湖老嫗天所畱逆旅主人神使語歸來桑竹溪之滸
婦前持觴孫起舞雙𤓰生祥表秋圃豈待旌書動官府
吳人買妾紛莫數歲滿母歸遺子女巷南巷北不相覔
况復山川兩脩阻嗚呼千秋復萬古孝子之名昭寰宇
世上滔滔忘母人不愧唐昌一杯土
　　　螢苑曲
楊花吹春一千里獸艦如雲錦帆起咸洛山河真帝都
君王自愛揚州死軍裝小隊皆羙人畫龍韀汗金麒麟
香風搖蕩夜遊處二十四橋珠翠塵騎行不用燒紅燭
萬㸃飛螢炫川谷金釵歌度苑中來寶帳香迷樓上宿
醉魂貪作花月荒肯信劒㦸生宫牆斕斑交合洗秋露
尚疑怨血凝晶光至今落日行人路鬼火狐鳴隔煙樹
腐草無情亦有情年年爲照雷塘墓
　　　王貞婦
青楓嶺頭石色赤嶺下􁴊江千丈黑數行血字尚斕斑
雨蕩霜磨消不得當時一死眞勇烈身入波濤魂入石
至今苔蘚不敢生上與日月爭光晶千秋萬古化爲碧
海風吹斷山雲腥可憐薄命良家女千金之軀棄如土
姦臣誤國合萬死天獨胡爲妾遭虜古來喪亂何代無
誰肯將身事他主兵塵澒洞迷天台骨肉散盡隨飛埃
楓林景黒寒燐墮精靈日暮空歸來堂堂大節有如此
正當廟食依崔嵬君看􁴊江之畔石上血當與湘江之
竹淚痕俱不㓕
　　　重賦明山歌送胥式有儀還武昌(山式從其師/曾堅子白讀)
　　　　(書/處)
盱母城南隱居者一生耕鑿盱南野何年移入明山來
築樓山顛雲在下環山小塢三十六中有清池䕃桑竹
日高塢口煙霧消稍見行人出深谷池頭古井穿石空
絶底暗與江流通井中鯉魚長尺半人不敢取疑蛟龍
隱居何人曾子白誰其從者胥生式先生喜與山爲徒
意不在仙在樓居胥也來讀山中書溪翁野老時時一
相過有筐盛蕨兮有酒盛壺興酣題詩滿青壁墨痕入
石青糢糊華蓋浮丘石門麻姑鄰峰近壑可遊衍中山
之樂足以遄吾軀生今掉頭不肯住京塵茫茫歲云莫
豈知卬亦愛山人未辦山貲得歸去曾先生㡬時把袂
明山行洒掃樓上聽松聲黄精飽啖一千日飛上丹梯
朝玉京
　　　息齋竹石古木爲㑹稽韓季博士題(上有歐陽題/原功承㫖)
老竹葉稀多秃枝新竹碧潤含幽姿籜中龍子振春蟄
突出雷雨頭参差傍蹲怪石石罅裂裂處恍惚疑龍穴
山中有樹皆十圍活榦撑青死槎折霜皮食盡乾蘚文
半頂斬立雙椏分最後一株身出羣垂枝倒走陰崖雲
李侯標致不可得小字親題别塗黑縱横不在摩詰下
蕭爽直與洋州敵玉堂學士欣見之濃墨大書真崛竒
森然一片鐵石筆妙甚七字瓊瑰詞此詩此畫今兩絶
把玩微風動毛髪只應真宰泣琱鎪一夜山窗冷秋月
　　　伍牧(宋將尹玉援常/州戰死於此)
苦戰勤王事精魂泣鬼雄壞城兵氣黑遺鏃血花紅故
老談亡國明時錄死忠長吟一搔首落日鳥呼風
　　　題汪會語村隱居
聞道荆村僻幽居趣自成桑中豚穽晚芹外燕泥晴苔
石畱僧坐山尊遲客傾憑軒久不到望得白雲生
　　　題楊太史山居圖
湖上山居好奎題壓翠微煙霞改舊色林壑發清暉松
晚看書罷荷凉坐釣歸圖中有真趣須此桂朝衣
　　　陪東泉學士汎湖
山靄忽空無春暉正滿湖船頭載家樂花裏駐行廚樂
任喧呼動歸從酩酊扶使君畱客意更爲倒金壺
　　　送成禮部誼叔察訪守令河南山東
厯數開千載明良㑹一時朝廷嚴守令宵旰爲黔黎南
服方多故東州復阻饑郎官應簡拔使者出詢諮此命
於今重如君衆論推直承亷察往肯作畏難辭靈雨隨
華轂流風度綵旗草兼驄一色栁與轡同絲梁宋分淮
甸青齊並海涯政苛嗟虎猛民散念鴻離罷耎寧勝任
姦貪只自私中牟因雉見單父得魚知或有隳其職誰
能愼所司張弦從急緩朗鑒各妍媸治道誠先務皇心
實在兹俱爲良吏選足慰遠人思空闊青雲歩孤高玉
樹姿暫傾冠蓋餞行赴簡書期事業懸鐘鼎光華映羽
儀歸來前席問請入史臣詞
　　　送彭大年眞人祀東海東嶽東鎮
國典崇常杞名山仰岱宗聖皇欽所遣使者肅惟恭禮
自唐虞秩神知造化鍾天門開􁋥嶫日觀上巃嵸零雨
行清道浮雲起盪胸宿齋分鶴帳朝享發鯨鐘吹溢安
歌進靈來衛仗從御香分晻靄佩玉響瑽瑢美薦懷椒
糈精誠奠璧琮東流瞻鉅海列鎮到諸峰瀛島遙相望
仙人或此逢岳祗調虎豹水怪帖魚龍星墜祠光白煙
涵瑞氣濃振衣臨濬壑飛蓋拂長松庶物消餘沴洪河
復故蹤年祥報齊魯地寶出雷澭嘉澤羣方洽明時百
職供回車宜訪問弭節可從容世祚祈千億𤣥功贊九
重禁庭歸福處有待頌東封
　　　上清薛茂宏虞内翰以鶴齋號之爲賦
羽人新得虞翁號歸築衡茅並翠微丹室有風鳴夜帳
斗壇多露濕秋衣畫中昨者薛少保華表他年丁令威
直儗身形煉相似玉笙吹上白雲飛
　　　𤓰州與成居竹王克純登江風山月亭
風起西津斷客艘熊家亭上得憑高雲移鳥影沉江樹
雨帶龍腥出海濤開闢自天畱壯觀登臨如我老英豪
放舟擬就金山宿一夜清寒襲錦袍
　　　登金山呑海亭了公請賦
危亭突兀戴鼇頭俯視滄溟一勺浮龍伯衣冠藏下府
梵王臺殿起中流扶桑夜色三山日灔澦江聲萬里秋
老我惜無呑海句但磨崕石記曾逰
　　　寄成居竹隱君
青袍朝士困京華此老蕭閒竹滿家山壓窮愁詩强項
海枯渴肺酒槎牙商巖未採芝如草彭澤將歸菊有花
孤負江頭理漁事短篷春雨夢漚沙
　　　題唐子華畫王師魯尚書石田山房
秋水橋邊紅葉林數家茅屋傍青岑岡頭種玉朝煙暖
壠上鋤雲宿雨深摩詰輞川宜入畫少陵韋曲自成吟
束薪歲晚來同煮應許山中道士尋
　　　賦中書左曹小瀛洲
東曹地迥集名郎宛是仙家紫翠房閶闔上通天咫尺
蓬萊移出海中央金波日暖浮鳷鵲玉樹春濃下鳯凰
㡬度夢回清夜直此身如在五雲鄉
　　　登六和塔
江上浮圖快一登望中煙岸是西興日生滄海横流外
人立青㝠最上層潮落遠沙羣下雁樹欹髙壁獨巢鷹
百年等是豪華盡怕聽興亡懶問僧
　　　三月望日遊虎丘寺題小吳軒
海涌峯前雲樹盤佛宫飛閣出巑岏虎來古塚金精白
龍卧秋池劒影寒禪老説空畱壞石鬼仙題雨下虛壇
憑高不盡登臨興更借西山晚翠看
　　　題黄州管氏懷坡堂
玉局仙人雲錦裳騎龍一夕下黄岡峩峩冠蓋生陳迹
落落江山有耿光謫宦六年名益重懷賢千古意何長
君侯此舉誠佳事未數儋州載酒堂
　　　題舒嚕存道元帥平師宗三州卷後
不用牙璋遠出師將軍馮軾定邊陲僰酋爭㰱金盤血
漢使高懸玉帳旗司馬文章傳太史武侯威略震南夷
只今父老蘭滄上擬刻寧蠻第一碑
　　　次韻存道元帥師宗感時及陡遡山竢刀寨入
　　　　貢詩因送歸關成
徼外頻驚羽檄飛將軍三起著戎衣空山狐兔無藏穴
平陸龍蛇有殺機巳見趙佗知漢徳更令孟獲識天威
此行整頓蠻荒了箐雨瀘煙好賦歸
　　　二月朔日登憫忠寺閣
百級危梯遡碧空憑闌浩浩納長風金銀宫闕諸天上
錦繡山川一氣中事往前朝僧自老魂來滄海鬼猶雄
只憐春色城南苑寂寞餘花發舊紅
　　　奉答新仲銘禪師
吳楓初冷鴈連天夢在江南野水邊詞客欲歸嗟老大
美人不嫁惜嬋娟豺狼正爾當官道龍象於今䕶法筵
我識新公老禪枘一鐙蒲室是眞傳
　　　題金陵
運盡黄旗晉祚開天星俄復坼三台方驚掘地雙鵝起
卽見浮江五馬來草暗離宫碑卧土雨殘戰地骨生苔
當時一掬新亭淚誰信清談自有才
　　　送李孟端奉祀天妃祠北歸
萬里函香出漢廷楚江南下越山青祠光夜現天妃火
騎氣秋瞻使者星三島鳯麟環碧海九關虎豹隔青㝠
君才宜掌絲綸美爲述文章襲六經
　　　王繼學自海南召還翰林再除南臺侍御
天上歸來錦作袍㡬陪春色醉宫桃銀河有路惟飛鵲
碧海無山不戴鼇卿月又臨仙掌動客星偏傍釣臺高
廣陵路接金陵近擬拂塵衣望節旄
　　　寄别陳渭叟
空山花發春事幽道人結屋居上頭胡麻隨水有時得
杏子成林誰敢偷金銀氣雜丹光現磵壑響帶松聲流
寄詩黄鵠一相别獨立蒼茫歌遠遊
　　　虛齋贈四明王道士
高齋聞在茘枝林曲几方牀宴坐深大道無形元寓器
至人於物不容心三山雲氣通寥泬一室天光入照臨
我欲壺中收藥去石田瑤草共相尋
　　　吳江
坐倚風檣看太湖波濤澒洞半三吳寒通上界咸池氣
黑入中流水伯都雲暗蛟龍應起立雪深鴻鴈自驚呼
望亭有酒宵堪醉買得漁家一尺鱸
　　　寄題杜原父懷友軒
尺五城南近世紛移家來並武夷君他年功業誰青史
此客山林自白雲石氣曉侵書幌濕溪聲時雜棹歌聞
故人巳有同棲約杖䇿行穿虎豹羣
　　　贈馬易之
萬里征帆度越江兹遊竒觀世無雙海中蓬島金銀闕
天上玉堂雲霧窗吾道政須求柱石詩壇從此避旌幢
青林白谷歸休地懷抱因君得暫降
　　　中秋對月時張外史有約以醉不赴
明月中天雲霧消酒醒涼思正飄飄星河不動秋空闊
鐘鼓無聲夜寂寥露下遠山皆落木風來滄海欲生潮
仙家玩事無緣到虛負璚樓聽玉簫
　　　梅雪齋爲茅山楊道士賦
雪樹生香滿佩巾紫霄最上集仙眞苔荒鶴跡渾無路
花暗笙聲不見人瑤圃月寒通白曉丹臺雲暖駐長春
莫教流水山前去恐似桃花客問津
　　　鳯山
衰草寒煙老木風南朝佳氣落秋空璧來山鬼遮秦使
盤泣銅仙别漢宫壞埓尚傳祠乙鳥荒池曽見射飛鴻
騷人自古多羇思長在登臨感慨中
　　　冰蟾爲金齊賢賦
老蟾素魄禀金精千歲玻瓈幻結成明水夜零陰燧凍
丹書秋滿肉芝生腹凝寒露藏虛白影入銀河浴太清
擬向姮娥乞靈藥與君騎向廣廷行
　　　吳江王氏水雲深處
湖平天闊開詩境宜著幽亭俯碧潯閒許釣徒分半席
靜饒沙鳥占全林青連河漢秋無極黒入菰蒲晚易陰
更好扁舟明月夜醉攜長笛寫龍吟
　　　題上清張道士壺洲
錦水東頭觀闕青仙家元不隔滄溟鳯麟洲渚寒凝碧
雲霧衣冠夜降靈金醴浸花畱客醉玉簫吹月使龍聽
看君福地容蕭爽長與曽孫宴幔亭
　　　石頭城次薩天錫韻
陂陀石路帶城遙古寺殘碑蘚半凋一自降王歸上國
空餘故老説前朝壞陵鬼剽傳金盌畫壁仙妝剝鳯翹
更欲畱連盡竒觀夕陽江上又生潮
　　　見鴈
鴈行新自鴈門來遠度平沙陣勢開光祿塞空霜氣冽
受降城廢水聲哀烏孫公主歌誰和猿臂將軍射未回
今日客中腸易斷不須更上最高臺
　　　送式無外歸高麗
三韓山水有靈暉秀出斯人了佛機嶽寺禪餘畱偈别
王城齋罷戴經歸瓶收滄海降龍入錫度秋空近鶴飛
只恐故林雲卧後一鐙秋老木棉衣
　　　送俞伯疇還淛東
四明遊客往京都旅舍青燈照影孤家信㡬年黄耳犬
鄉心一夜白頭烏却攜長鉞辭金水直桂輕帆過鑑湖
爲問蠡吾王太守别來安穩有書無
　　　散木軒爲陳則虛高士賦
散木軒中一散仙形雖如槁氣蒼然路松政自爲名誤
社櫟還因不用全梁棟無心聊閲世山林有地可長年
碧窗日靜忘機處悟得南華第四篇
　　　鐵笛爲孟天暐作
愛此輕圓鐵鑄成何須楚竹選孤生年多化作青蛇色
夜靜吹如彩鳯聲繡出碧花凝錯落冷涵金氣發鏗清
最宜攜向君山去一聽仙翁奏月明
　　　壽缶齋傳左丞
六朝名德仰巍巍未許家園久息機霖雨帝方思汝作
衮衣人更望公歸南山一柱標中土左轄三星拱太微
欲向賔筵頌眉壽寸心遙與白雲飛
　　　夏孝子(名永慶/定海人)
翁已全生兒殞軀投文我欲詰天吳一時肝膽寧知死
萬頃波濤視若無骨塟夜泉鯨穴冷魂歸故國蜃雲孤
自今孝子流風在直與扶桑水到枯
　　台哈布哈(字兼善䝉古/人南臺御史)
　　　賦得上林鶯送張兵曹
春日陽關道鶯聲滿上林來從金谷曉飛度玉樓陰栁
嫩難分色歌停稍辨音明朝空解語人去落花深
　　　寄姚子中
懶趨青瑣備朝班焚卻銀魚挂鐵冠琪樹有枝空集燕
竹花無實謾栖鸞漢庭將相思王允晉代衣冠托謝安
聖世只今多雨露上林芳草似琅玕
　　　春日宣則門書事簡虞邵菴
三月龍池栁色深碧梧煙暖日愔愔蜂粘落絮縈青瑣
燕逐飛花避綠沉仙仗曉開班玉笋雲韶春奏錫瓊林
從臣盡獻河東賦獨有相如得賜金
　　　春日次宋顯夫韻
帝城三月多春色南陌風光畫不如躑躅花深啼杜宇
鸕鷀灘暖聚王餘五樓似是秦宫宅金水元非鄭國渠
處處笙歌移白日揚雄空讀五車書
　　　送趙常伯淮西憲副
東華晨霧正霏霏使者分符向合肥封事尚畱青瑣闥
䝉恩近出紫宸闈江涵曉日明樓堞風引春雲上繡衣
珍重故人千里别綠尊須盡莫相違
　　　寄同年宋吏部
金鏡承恩對紫微錦韉白馬耀春暉謾隨仙仗朝天去
不記宫花壓帽歸海國風高秋氣早關河雲冷鴈聲稀
嗟余已屬明時棄自整絲綸覔釣磯
　　　上尊號聽詔李供奉以病不出奉寄
丹鳯銜書出内庭羽林環衛擁霓旌千官拜舞開仙仗
四海謳歌荷聖情香霧細添宫栁碧日華遙射錦袍明
侍臣亦有文園病臥聽龍墀鼓吹聲
　　　與蕭存道元帥作秋千詞分韻得香字
芙蓉宫額半塗黄雙送秋千出畫墻簾底燕驚花雨亂
樹頭蜂繞襪塵香巧將新月添眉黛閒倩東風響佩璫
歸去綠窗和困睡暫憑春夢到遼陽
　　　絶句二首
繡簾鈎月夜生凉花霧陰陰入畫堂吹徹玉簫人未寝
更添新火試沉香
金吾列侍擁旌旄五色雲深雉尾高視草詞臣方退食
内官傳勅賜蒲萄
　　　送王奏差調福州
春水溶溶滿鑑湖蘭舟長護錦屠蘇可憐走馬閩山道
榕葉陰中聽鷓鴣
　　雅勒呼(字正卿/扣琨人)
　　　和韻王繼學題冰壺四美人圖
彩毫將恨付霜紅恨自綿綿水自東金屋有關嚴虎豹
玉書無路托鱗鴻秋期暗度驚催織春信潛通誤守宫
莫道銀河消息杳明年錦樹又西風(唐宫/題葉)
舞鸞妝鏡拭鉛華毫素無聲散彩霞夜月影寒分桂魄
春冰暈薄映桃花夢隨圖去憑青鳥愁逐書來㸃墨鴉
未得離魂如倩女衰容先我到君家(崔徽/冩真)
鄴宫簷瓦似鴛飄蘭渚鳴鸞去國遙謾説君王畱寶枕
不聞仙子和瓊簫驚鴻易沒青天月沉鯉難憑碧海潮
腸斷洛川東去水野煙汀草共蕭蕭(洛/神)
珊樹交加玉樹重鴛鴦難偶雪難容共思漢事隨流水
各對吳儂蹙遠峰洛賦未成梁月墮秋笳已斷塞雲濃
人間流落渾相似猶勝凄凉泣暮蛩(二/喬)
　　　寄南臺御史達兼善二首
昔年奎壁聚星圖文彩虛稱二妙俱祇有蒹葭依玉樹
初無薏苡似明珠鳯凰臺上天光近烏鵲枝邊月影孤
壯志未消知己在敢煩音問慰窮途
白溝秋水帝城邊曉發河南使者船契闊山川將萬里
飄零歲月又三年雲間快覩㝠㝠鳯海上愁看跕跕鳶
經術匡君須我輩莫將離恨染華顚
　　　送蘇伯脩御史之南臺
天上詞臣夐莫雙乘驄此日莅南邦梅花路近宜逢雪
桃葉波平好渡江千里蒼生瞻繡斧十州使者避旌幢
同袍知己如相問已許閒身老北窗
　　　汴梁懷古
花石岡前麋鹿過中原秋色動關河欲詢故國傷心事
忍聽前朝皓齒歌蔓草有風嘶石馬荆榛無月泣銅駝
人間富貴皆如夢不獨興亡感慨多
　　　酬江夏友人見寄
四海元龍眼界空平生豪習竟誰雄早知黔首成秦贅
悔學蛾眉入漢宫曲水踈篁秋色裏小山叢桂月明中
故人歲晚能招隱便買扁舟向漢東
　　　送趙秉彞親迎江夏之官臨川
婀娜新衣錦繡重美人今夕過湖東一聲鐵笛千家月
十幅蒲帆萬里風孔雀畫屛占貴客甘棠嘉樹詠先公
墨池光動凌雲筆春滿花封賦更雄
　　　送䝉古學教授之卭州
玉貫珠聯我國音亂山深處變巴吟蒼虬挂屋寒笻瘦
白鶴懸巢古棧深座冷一氊知宦况書來萬里見鄉心
文翁課最同文盛應譯嘉謨寄上林
　　　二月梅
去年呵筆賦寒梅又見仙家二月開不是東君畱客醉
肯教神女逐春回梨花院落爲雲妬栁絮池塘作雪猜
東閣如今清興减羅浮誰與寄香來
　　　京師上元夜
華月澄澄宿霧收萬家燈火見皇州天閽虎豹依霄漢
人海魚龍混斗牛公子錦韉鳴玉勒内家珠箔控銀鈎
道傍亦有揚雄宅寂寞芸窗冷似秋
　　　送袁果山經厯之潮陽
潮陽贊府之官去猶是薇垣白髪郎天上故人懸夜榻
海邊候吏促春装翠綃巻雨蕉花老火齊然雲茘子香
終日韓山對簾幙只愁簡牘破詩忙
　　　畱别克呼彥卿學士
十年帝里共鳴珂别後悲歡事㡬多汗竹有編歸太史
雨花無迹染維摩湘江夜雨生青草淮海秋風起白波
明日扁舟又南去天涯相望意如何
　　李孝光(字季和號五/峯永嘉人)
　　　題畫史朱好古巻(篇中叶/韻四字)
眞宰簸橐籥笑睨造化鑪鼔金鑄賢智摶土作下愚畫
史天機精竊見造化樞盤礴解衣後當軒吮鉛朱沾塗
狡兔翰神氣如走珠手掣巨鼇簮㾕□生肌膚六丁拔
山來下無根與株海風吹之凝累累挿江湖其中有幽
人傲兀不可呼已知畫手好令我心踟躇五湖風雨夕
逕去理釣舟子技亦精絶白玉無疵瑕誰能薦天子遣
之畫雲臺一朝被賞識富貴真萌芽但訪青牛君乞受
黄金壺
　　　大星
大星在天小星落城頭嗚嗚吹畫角津吏擊鼔河上船
行人草草居人憐男兒墮地弧矢願南北東西君莫怨
　　　北風
蕭蕭北風吹客船月未出海天蒼然客子放歌脚叩舷
蕭臺東頭天裹海蕭臺西頭山刺天君行西過釣臺口
寄謝江邊老病叟坐看雲臺落人手丈夫豈敢愛微軀
奈此黄花一尊酒
　　　茅山謠
道人兩鬢青如蓮大醉上山捫青天青天蕩蕩玉盤出
引手舉盤天上懸銀河傾倒桂樹影長風吹香落丹井
地上小兒沾玉馥白兔急搗𤣥霜熟愔愔仙家十二樓
夜半起拂踆烏浴手招茅君呌列仙帶劒上立紅雲前
茅君騎虎上天去道人乞我明霞篇
　　　江山圖
元氣菌蠢生蛟龍銀河倒挿金芙蓉九疑正在九州外
碧樹峭峭連丹楓上有萬古不死之明月下有掀天巨
浪之長江有客有客陸龜䝉往來江南成老翁天地無
家屢回首放船去踏江上之青峰船頭十日懸青雨風
拔銀山映東户山隨沒鶻落中原水作巴蛇走全楚向
來英雄定黄土空遺絹素流今古天地一合如金甌萬
歲千秋奉明主
　　　越上
賀家湖上又秋風放翁宅前東復東兩行雲樹忽遠近
十里荷花能白紅遊人濯足銀潢上越女梳頭青鏡中
我欲張帆上南斗扶桑碧海與天通
　　　宿巢縣
旅食荆吳改歲年春風行路思綿綿青山故繞周瑜墓
明月猶窺亞父泉楚縣城荒餘畫角巢湖日落有歸船
天涯芳草萋萋緑想見登樓憶仲宣
　　　送王伯循
使者樓船鼔三疊猶見車前白鷺翿莫嗔惜别把衣袖
他日爲誰拈酒醪龍蛇未蟄江水壯鴻鴈欲動秋風高
槐樹東頭讀書處更憶君家雙鳯毛
　　　寄達兼善
城上鳥啼欲閉門瀟瀟風雨近黄昏無端畫角連雲起
鐵鑄梅花亦斷魂
　　甘立(字允從/陳畱人)
　　　璚林臺爲薛𤣥卿賦
西山有崇臺上與雲氣通仙人紫霞佩導以雙青童逍
遙琪樹林盤薄璚華宫積石象𤣥圃連岑搆空同纚纚
駐朝景泠泠度天風丹鳯刷儀羽絳節飄曈曨矯首不
可及滅沒凌飛鴻願言授靈藥與世無終窮
　　　送客賦得城上烏
月落城上樓烏啼樓上頭一啼海色動再啼朝景浮馬
鳴黄金勒霜滿翠羽裘烏啼在故處人生多去畱
　　　晚出西掖同柯博士賦
薄暮出重闈逶遲望雙闕輦路猶輕塵上林已初月悠
悠文書靜去去車馬絕小草慙長松承恩總無别
　　　送方叔高賦得長安道
灞陵橋上秋風早行人曉出長安道長安城頭烏正啼
長安陌上聞朝鷄征車遙遙行復止征馬蕭蕭鳴不已
將軍年少美且都黄金箭鏃雕玉弧未央前殿進書罷
諸生拜官辭石渠將軍歸去亦草草長安道邊人羡好
莫憐賈誼謫長沙不見馮唐禁中老
　　　送多爾濟國王之遼東
奕世名王䇿駿功遠分茅土鎮遼東玉符金印傳孫子
鐵券丹書誓始終滄海斷霞連虎帳黒河飛雪暗琱弓
莫忘聖武艱難日四傑從容陟降同
　　　郊祀慶成
圜丘親祀自吾皇夙駕鸞輿建太常冕服並行周典禮
樂歌不數漢文章清臺夜奏靈光紫温室朝迎瑞日黄
今代侍臣多馬鄭明時應許議明堂
　　　和宋學士晚出麗正門
暮光霞彩炫金題絳闕高居雉堞低上相樓臺連御苑
中郎車騎過沙堤皂雕孤捩凌雲翮紫燕雙翻踣雪蹄
回首上林涼月夜蕊珠多是鳯鸞栖
　　　送閣學士赴上都
從官萬騎擁鑾輿東閣詞臣載寶書雨過草肥金絡馬
月明山轉紫駞車龍庭日近瀛洲路灤水天高玉帝居
明日仙凡便相隔少年僚吏謾踟躇
　　　古長信秋詞二首
缺月流光入綺疏金壺傳箭夢回初秦臺彩鳯無消息
桂影空閒十二除
輦路青苔雨後深銅魚雙鑰晝沉沉詞臣還有相如在
不得當時買賦金
　　　吳王納凉圖
六月長洲水殿凉酒酣揮袖倚新妝芙蕖露冷秋雲薄
廻首西風響屧廊
　　　題柯博士墨竹
嶰谷春回落粉香拂雲和露倚蒼蒼月明後夜吹簫過
應是伶倫學鳯凰
　　鄧德良
　　　送陳杏林赴潮州醫學教授
三千驛路上灘船九品醫官半百年藥市得錢添月俸
杏林收穀當公田北書漸覺江鴻遠南食初嘗海鱷鮮
不用越巫驅瘴癘家家傳取衛生篇
　
　
　
　
　
　
　
　
　
　
　
　
　元音巻九
欽定四庫全書
　元音巻十
　　余闕(字廷心/武威人)
　　　大口迎駕和觀應奉韻二首
晨光開翠㟧廣路净炎氛玉􁊯度流水華葢爛垂雲既
御大宛馬還朝鯷海君都人望旌纛樂哉歌采芹
仗出弹筝峡川原彀騎分天行肅大化時邁耀前聞整
蹕傳清道激吹入行雲日暮望雙闕草木亦欣欣
　　　送王闗赴泗州打捕提舉
蒼茫吳楚㑹縱横淮汳流春氷未泮渚芳杜已生洲揚
旌朱樓前張獵青山幽獻功效大兕亦致公子裘逍遙
足為樂何嗟晚不侯
　　　待制張廷美姑阿慶詩
葭茨啓望國灼灼詠桃天操觚染芳藻短髮未勝翹始
聆白雪句兼傳黄竹謠蘭萌初映砌春霜已降霄秋榛
覆故隴驚蓬颯迴飈金尊與瑤席庶足奉仁嬌
　　　楊平章崇徳樓詩
重城控秋塞丹樓耀芳甸赬霞上氛氲蒼林下葱蒨長
河城邊急積岨窗中見逺雁滅居延行雲歸鄯善大賢
謝卿伯垂幃化鄉縣春蟲觸寳瑟餘花飄玉研方從董
園樂陋彼歌梁轉伊予去山澤寒齋秋草徧載覽登樓
篇益重臨淵羨
　　　雲松樓
初日髙樓上巻幔對黄山黄山出霄漢爛漫發青蓮參
差非一狀朝夕看屢妍九華承雙舄敬亭附駢筵漫漫
雲羃嶺沈沈松覆泉清飇坐中起如聞帝女絃静有幽
事樂動無塵慮牽逍遙悅心目兹道可長年
　　　送劉伯温之江西㢘使得雲字
祖帳依仙館車葢何繽紛使君驅駟馬衣上繡成文中
筵陳綺坐羽觴含郁薰情多酒行速意促歌吹殷况我
同鄉友同館復離羣朝陽麗神皋遙天澄逺氛回鑣望
雙闕五色若慶雲蒼茫嵗年徂東西岐路分道長㑹日
遠何以奉殷勤惟有淩霜柏天寒可贈君
　　　八月十五日處州分司對月
𤣥武夕始正華月升秋旻金波何穆穆緑桂滿中輪徘
徊出西陸照耀此甌閩光流河宿隠氣隨商律振餘輝
洞軒房紫蘭含微津皇天降嘉嵗五政亦已陳樂哉一
巵酒允矣同庶人
　　　三月十九日郡學後亭燕盧起先使君
晨集欵江渚列席當蕙櫋斯亭信顯敞翠嶺帶澄川潮
駕宜城步山積司空原青松紛被徑紅桃競發園衆賔
起為夀緐囀出嬌絃中觴念逺離嵗行已再遷漂萍有
時合行雲未見旋今朝不為樂來㑹知何年
　　　賦得蛾眉亭送王徳常御史赴南臺
江亭望華崿望望似脩眉掃黛偏能巧含顰知為誰姢
姢微雨裏脈脈夕陽時千里乗驄去因之傷别離
　　　有所思
春風起寒色春衣方重熏新裝捲羅幔清唱入行雲豔
色若流月芳澤謝蘭芬嬋姢信無度我思何在君
　　　長安陌
浩浩長安陌璚樓夾廣㕓鴛鴦御溝上芍藥吹樓前駿
馬追韓嫣金尊約鄭䖍功名有時有且得樂當年
　　　伯九徳興學詩
上徳撫元運籲俊尹神京三雍烝髦士五學訓齊氓登
歌陳羽縣鸞刀奉麗牲優游樂清化大道嘉方行
　　　送孫教授
皇情重聲教宵裝爾載馳邊城南徼外禮殿左江陲揖
讓陳椰器弦歌蔭薜帷全勝宜春郭花落閉門時
　　　賦得君子泉送彭公權為黄州教
君子沒已久遺井郡齋中本寓思人意兼全澤物功銀
牀駁故蘚玉甃落寒桐㡬日趨官舍横經誦養䝉
　　　賦得春雁送司執中之江西憲幙
春風起蘋末旅雁尚回翔乳鴨嬌同啑新蒲短可藏應
懐洞庭水非避塞垣霜客路煩懐舊題書寄帝鄉
　　　南歸偶書二首
帝城南下望江城此去鄉闗半月程同向春風折楊栁
一般離别兩般情
二月不歸三月歸已將行箧捲征衣殷勤為報家園樹
緩緩開花緩緩飛
　　　别樊時中㢘使
光禄橋西惜解㩦春星欲傍露盤低自來宫栁多離思
更著城烏在上啼
　　丁復(字仲容/天台人)
　　　與杜清碧先生四首
武夷山水先生宅山上松聲落醉眠不廢乾坤有清氣
至今岩壑出神仙南陽諸葛吟梁父西蜀揚雄草太𤣥
聖主如天明日月九重虚席正求賢
先生九曲溪邊住錦里風光太逼眞當代如求董狐筆
名家政要杜陵人玉堂金馬頻催詔朱紱銀魚懶挂身
聞道少微星不夜已知江上有垂綸
五雲綘節下林丘萬里銀槎上斗牛聖代已興周禮樂
大儒宜法魯春秋上林花霧冥冥濕太液恩波浩浩流
清夜夢回髙閣逺一蓑烟雨泛漁舟
聖君虚席禮賢初太史濡毫應詔餘沙草縱肥金騕褭
宫花時落玉蟾蜍晉朝人物推安石漢代文章識仲舒
成業經綸有如此人生須讀五車書
　　　新寺和張仲舉韻
天宫兠率下崔嵬結綺交疏面面開地勢周圍龍虎國
鍾聲疎應鳯凰臺鼎湖仙去秋遺劍笠澤僧歸夜渡盃
千騎廵遊羣樂動五雲深處御香來
　　　題方壺子天台圖送曺士安省親還上清
仙人飇車竟獨往我家天台不得還雲飛舍下兩白髮
桃熟溪頭雙緑鬟七十江上老為客夜半夢中無數山
更煩爾祖方壺子冩我與君劉阮間
　　　與李五峯先生
雁蕩山前結屋牢先生欹枕聽松濤麒麟一出空祥瑞
鳯鳥孤飛惜羽毛漢代文章遷史盛晉時人物謝安髙
懶將白髮供朝紱縱有金魚換酒醪
　　　九月一日遊昭亭
山色江光帶近郊道旁楊栁舞寒條半生九日黄花酒
多在西風白下橋千里客游仍暮景異鄉人事又今朝
老來未遣登臨懶盡醉東家緑玉瓢
　　　送僧歸廬山
廬山東南山木多石梁顚倒挂銀河仙燈夜半天紳落
佛屋春深海客過五老芙蓉還好在陶公楊栁定如何
布㠶又起江湖興應道西風動薜蘿
　　吳師道
　　　十臺懐古
　　　　姑蘇
百花洲上姑蘇臺吳王宴時花正開半空畫燭西子醉
三更鐵甲東門來吳波𣺌𣺌吳山簇不見嬌嚬倚闌曲
丹楓落月怨啼烏碧草東風走驚鹿闔閭丘墓相連處
應恨夫差迷不悟㫁指千年血未乾遊魂夜哭臺前路
　　　　章華
靈王傾國崇臺宇按劍章華睨中土弁裳㐲地走諸侯
鐘鼓淩空震三楚騁驕不畏伍子謀落成乞與吳兵遊
孤舟竟走江上路塊土獨占山中愁十年霸氣終蕭索
回首華容歸不得饑魂漂泊啼秋烟細腰却舞新王前
　　　　朝陽
神娥縹緲髙唐上楚宫樓閣森相向丹楓蒼桂擁孤闕
白石清江簇連嶂行雲㝠㝠飛雨寒孤猿咽咽秋花間
翠鈿龍駕杳何處㫁魂殘夢愁空山微臣宋玉誇能賦
當日襄王豈真遇千古秋風恨未平髙泉飛落三巴怒
　　　　黄金
昭王銳志移青社築土懸金奉賢者四方劍佩集強燕
千里風塵馳駿馬郭君自舉先羣豪樂生獨步超凡曹
酧恩一雪霸國恥建功獨倚雲天髙君臣意氣千年少
落日荒涼没秋草黄金買貴滿長安惆悵英雄布衣老
　　　　戲馬
項王數馬從東來意氣蹴跼全秦摧入闗不並沛公轡
還鄉却上彭城臺重瞳按劍風雲靡萬疋騰空烟霧起
凄涼垓下泣名騅零落江邊餘數騎寄奴千載心争雄
登髙把酒臨秋風詐移晉鼎非男子君看百戰東城死
　　　　歌風
沛宫置酒君王歸酒酣思深風雲飛兒童環臺和擊筑
父老滿座同沾衣一歌豐沛白日動再歌淮楚長波涌
龍髯氣拂半空寒虎士心馳四方勇河山蕭瑟長陵荒
野中怒響猶飛揚髙臺未傾風未息故鄉之情那有極
　　　　望思
桐人氣迫前星黯思子宫成翠華晚髙臺有恨碧草新
大野無蹤金犢逺一朝㺯兵兒罪輕百金鍾愛天倫深
戾園魂魄夜寂寂湖城風雨秋陰陰漢宫樓觀連天起
方士秉香召仙鬼望思望思終不歸茂陵老淚如傾水
　　　　銅雀
半空髙棟翔金雀玉扆繐帷塵漠漠西陵老樹暝色寒
長安殘枝春情薄曲終紅袖辭尊前簷傾㫁甓飛人間
分香老淚恨不滅秋風吹入苔花斑漢家一片當時土
肯為奸雄載歌舞銷盡曹瞞萬古魂落日潼河咽寒雨
　　　　鳯凰
金陵王氣飛祥雲鳯凰臺上聲和鳴鳯來春日花𡨕㝠
鳯去秋風荒草生嬌娥舞散髙臺暮青山逈隔丹丘路
斜陽門巷語烏衣細雨汀洲飛白鷺江空天濶鳯影遥
謫仙吟㫁誰能招六朝宫闕烟蕭蕭月明夜半人吹簫
　　　　凌歊
宋家天子遊南國紅粉三千臺百尺歌鐘激浪楚日白
簾櫳凝樹湘雲碧凌歊髙宴金輿來侍臣狎笑朱顔開
臺城宫扉鎖花栁寄奴玉障生塵埃昏昏醉夢春風㡬
不顧江東數千里酒罷歌䦨帝業銷青山空映當塗水
　　韓中材
　　　岳王墓
妖星墮地芒角赤龍劍悲吼風蕭瑟中原王氣挽不回
將軍一死鴻毛擲秦家小兒真戲劇播㺯造化搖樞極
指讎為親忠為逆隻手上遮天眼力九闗茫茫隔天日
無由下燭臣愚直臣愚萬死不足惜國恥未湔猶憤激
古墳埋寃血空碧風雨年年土花蝕我恐精忠埋不得
白日英魂土中泣請將衰骨斵出荒苔痕獻作吾皇補
天石
　　　鴻門宴
花膺繡膊帕抹額勇士如雲森劍㦸沛公對酒顔如灰
主人重瞳光照席重瞳座上身如寄巵酒未呑心已醉
醉酣不辨真天人百萬貔貅眼中睡春融玉帳香風開
嗚嗚帳下筝琶哀目前等作萬口計軍聲四面歡如雷
沛公唯若非無意就中暗挈秦天地此時可想聼得異
四面軍聲皆漢騎
　　　征婦歎
虎頭將軍眼如電領兵夜渡黄河面良人腰懸大羽箭
遼東掠地遼西戰一紙紅牋寄春怨十年消息無歸便
日長花栁暗庭院斜倚粧樓倦針線心憶良人嗔不見
手擲金彈打雙燕無術平戎報明主恨身不是竒男子
儻妾當年未嫁夫請學明妃獻西虜
　　黄誠性
　　　讀文山集
三百餘年樂育恩晚從科目得斯人﨑嶇嶺海期年國
零落氊毛萬死身諸葛未亡猶有漢包胥欲泣更無秦
挑燈慷慨歌梁甫鬢髮蕭森惙鬼神
　　王思誠(字致道/兖州人)
　　　賦得雲夢澤送宋顯夫僉事之山南
兩儀開混沌二澤積泓渟匯溢巴丘腹陂㳂楚地形龍
蛇蟠窟宅鮫蜃駕空㝠餘潤蒸巫峽層波接洞庭汀花
迎日白岸草際天青使節光卿月仙槎泛客星扣舷歌
楚些鼓瑟舞湘靈憂世嬰多病傷懐憶獨醒清風吹碧
渚明月漾滄溟迢遞山南道乗驄舊所經
　　程益(字光道/濟南人)
　　　賦得金盤露酒送宋顯夫僉事之山南
鳯城仙客來揚州便當解此千金裘丹丘夜出瑪瑙瓮
洞庭春泛瑤華舟看花路入竹西寺吹簫人倚橋邊樓
船頭對月且獨飲錦袍明日金陵游
　　王廓(字元舉彭城/人湖州經歴)
　　　小狐山
江上青山一劍孤氣虹夜貫斗牛墟寒藤古祠神所居
謾說彭郎迎小姑俚言不經聽者愚舉世孰與明其誣
山下長江通蜀吳飛亷怒鎖千舳艫乾坤變色慘不舒
竿摧纜絶愁萬夫初疑破虜遇老狐又訝伏波留賈胡
陽侯負弩雄前驅馮夷擊鼓嚴後車六鼇掣釣軒蓬壺
八駿按轡鞭龍魚神靈怪駭千萬殊總有健筆難窮書
一官長沙賦歸與三年卧病南陽廬故交新貴一字無
扁舟夢鱠松江鱸行或止之不可虞呼童取酒聊自娛
短歌激烈驚樵漁掀髯一笑誰和予鄰商去住依祝巫
盤餐拜祠檣上烏百錢之利衆所趨浪走不待晨雞呼
進銳退速中乗除未要冒險争前途江上正自不我疎
我亦樂與江山俱安得匹素百尺餘他年冩我東遊圖
　　張九思(字思/敬)
　　　公莫舞
鴻門壯士髮植蒲玉帳酒熱聲喑嗚六合殺氣鬱結甚
長鎗大幟懸於菟張筵賔戲稱大夫泗上亭長不敢醉
黄金鑠鑠劍交飛裂眥填人齒生彘公莫舞收莫邪不
聞夜澤死長蛇神龍變化不可豢徒勞殺戮人如麻起
來三吁碎玉斗一軍西望長咨嗟
　　吳浩(字養浩龍泉/人丁夘進士)
　　　二月八日駕幸栁林
早步廊街曙色紅聖時蒐乗理車攻髙駝載寶氍毹麗
馴象騰車翡翠重夾道香烟春郁郁接天御氣曉溶溶
亦知奏賦長楊近五彩光華起六龍
　　李澗(字國用瑞陽/人入貢魁)
　　　過廬山
斜陽淡淡栁依依立馬橋邊客去遲晝錦已成螻蟻夢
夜臺應媿鶺鴒詩萍虀豆粥無傳法蒲扇桃笙有賤時
千載孝標裙帔恨憑誰箋寄故人知
　　臧夢解
　　　送則平使安南
玉節金函志氣雄紫泥猶帶朶雲紅中郎笑攬皇華轡
南越懽迎御史驄為說葵傾知向日誰云草偃不從風
折衝尊俎吾儒事佇看梯航萬國同
　　譚復(字見心/闕州人)
　　　寄玉笥劉師服道士
玉笥峯頭玉作人梅花壇下讀丹經曉分露水洗明月
夜掃雲洲拾落星海舄近傳鳬徑度泉琴誤許鶴同聽
何當謝却塵中鞅共倚松根斸茯苓
　　俞鎮
　　　送錢伯全上春官
雲間薦鶚起翩翩瑞世文章得共傳白璧一雙全肉好
青錢萬選中方圓九天宫闕龍飛日率土衣冠虎拜年
擢第大廷歸館閣細圖王㑹續新篇
　　　奉贈紹興總管王叔能
蓬萊髙壓水精宫牧守清明似范公緑野犁鋤春雨外
畫船簫鼓夕陽中隄防地設三江險樓閣天開七郡雄
珍重能文王博士為磨貞石紀豐功
　　王瓚(字在中奉元/人河東僉憲)
　　　題赤壁圖
我昔南游過赤壁曽上磯頭訪遺跡吳魏勝負了無聞
一曲漁歌楚天碧黄岡遷客蛾眉翁道同北海人中龍
覊懐得酒逸興發扁舟夜泛空明中江山如許誰賔主
醉挾飛仙夢中語直將天地等浮漚三國周郎曽比數
神游八極空畫圖開巻彷彿瞻眉鬚清風千古凜如在
悠悠目㫁江雲孤
　　林徳陽
　　　讀文山集
黒風夜撼天柱折萬里飛塵九溟竭誰欲扶之兩腕絶
英淚浪浪滿襟血龍旄戈鋋爛如雪孤臣生死早已决
綱常萬古懸日月百年身世輕一髮苦寒尚握蘇武節
垂盡猶存杲卿舌膝不可下頭可截白日不照吾忠切
哀鴻上訴天欲裂一編千載虹光發書生倚劍歌激烈
萬壑松聲助幽咽世間淚灑兒女别大丈夫心一寸鐡
　　楊鵬翼
　　　鞦韆
日轉華簷樹影偏謝家庭院簇神仙綵繩斜擘纎纎玉
畫板輕承步步蓮㺯玉未升雲漢上緑珠先墮綵樓前
不知小徑殘紅裏明日何人拾翠鈿
　　周伯琦(字伯温號雪坡番/陽人江浙左丞)
　　　入居庸闗
出闗復入闗五見月上弦草木雖未霜寒風已凄然崕
路何紆縈疊嶂横中天上有太古石下有無底泉幽致
良足嘉萬雷柰喧闐馴象寶轡鳴紫駝錦幪鮮鐵騎簇
雲隊黄屋循星躔時廵謐風俗執法恭後先達官國同
休㧞宅如登仙細民終嵗勞輸轉百苦煎苦樂殊雲泥
使我中心悁偶經岩谷勝復憶江湖壖升髙望白雲楚
天浩無邊吾師未休息敢賦歸來篇
　　　龍虎臺(在昌平縣境北距/居庸闗二十五里)
巍巍百尺臺蕩蕩昌平原隆隆鎮天府奕奕環星垣居
庸亘北紀隩區斂全燕蒼龍左蟠拏白虎右踞蹲斯名
豈易得天以遺吾元明明傳正統聖子及神孫廵歸遂
駐蹕衣冠照乾坤山川皆改容草木亦被恩章華民力
竭柏梁侈心存豈若因自然張設一旦昏雄偉國勢重
簡儉邦本敦年年舉盛典宫中奏雲門
　　貢師泰(字泰甫號玩齋宣/城人江浙參政)
　　　雜詩四首
看月當看缺月缺終須圓賞花莫待開花開落還先静
觀萬物理可以全吾天東鄰侈曼舞西鄰沸緐絃歡燕
猶未終飄忽如浮烟宣尼陳蔡間伯夷首陽巔斯人雖
已矣清風萬古傳
千金不為恩一語終感徳所以古來士慷慨重相得睠
兹義利間誰能有真識張儀復連衡酈生空伏軾魯連
不帝秦髙論抗六國遂令千載下撫巻長歎息
疏林收霽靄方池含宻陰坐深清晝冷餘花散鳴禽緘
情何所寄撫我緑綺琴世無鍾子期誰能復知音曲終
一長歎悠悠千載心
偃息北窗下好風從南來開窗延好風懐抱忽為開人
生如逆旅造化同嬰孩小知鬭蝸角營營真可哀是非
何足論客至且銜杯
　　　題顔輝山水
蒼龍渡海成疊嶂屴崱西來勢何壯盪摩日月嘘雲烟
回薄風霆起波浪懸流晝夜相舂摐恍惚銀河落天上
橋横霞嶺類天台谷隠龍湫疑雁蕩若非華葢及武夷
無乃仙都與秦望參差飛觀倚半空錯落長松髙百丈
烟懸絶磴畏﨑嶇路出平川喜夷曠野老朝耕屋角雲
漁翁晚釣籬根漲偶隨鶴舞抱瑤琴猶恐猿啼驚蕙帳
畫師盤薄精天機元氣淋漓歸意匠毫芒㸃染逺近間
咫尺巻舒千萬狀三年老我東海隅立馬看山每惆悵
麻姑敬亭曽見招何日相從脫塵鞅
　　　題二馬圖
鐡喙騧連錢驄何年墜影江水中蒲梢西來八尺龍天
閑十二為爾空五花雲錦吹東風
　　　送江西傅與礪赴廣州教授
買得吳船便欲東更騎羸馬别諸公文聲久許江西盛
詩律因歸海外工人羨義陽封介子客從泰畤薦揚雄
五羊城下南風起茉莉花香荔子紅
　　　送顧仲莊之海北
釣龍臺下與君别萬里東南何日還星斗動搖天在水
海門空濶浪如山珊瑚寳樹來三島鸚鵡金籠出八蠻
簫鼔船回應北上鳯池春早佩珊珊
　　　送篤御史
萬斛龍驤海上回除書忽降自天來紅蓮日轉神仙幕
翠柏霜飛御史臺已喜文章收美譽還因綱紀得長材
風塵滿目難為别且盡江頭酒一杯
　　　送劉彦明從經略使還
經略江南開幕府曽因三語辟劉郎千金海上求騏驥
五色雲間識鳯凰思入金莖秋滴露行隨玉節晝飛霜
還朝定上平南䇿應從䕫龍到建章
　　　送洪元成赴静江治中
海上東風吹鬢毛杏花開處雨蕭騷薦書舊最司征考
宫錦新裁别駕袍落日山城旌斾逺拍天春水柁樓髙
莫憐投老多辛苦萬里行囊有豹韜
　　　次韻李景儀治書
楊僕船歸百越平捷書今喜出甌寕秋髙劍氣衝南斗
天近綸音動北溟萬里聲名雙鬢白百年文物一氊青
珠璣忽向三山落誰復歌詩繼魯坰
　　　題張子固所藏鮮于墨蹟
一自昭陵藏墨本書名誰復更超羣忽傳河朔專行草
不讓吳興變𨽻分黄鵠夜深隨落月白鵝秋冷化孤雲
風流賴有張公子雪繭封題比右軍
　　　題李則平憲副所藏息齋竹
滿川風雨長篔簹吹作參差三鳯凰籜粉已翻鱗甲紫
墨花還染羽毛蒼春寒弱榦當軒潤日暮清陰入酒凉
便欲截筒鳴嶰谷却愁彈瑟望瀟湘
　　　巴陵女子韓希孟貞節
尚書子婦魏王孫清白傳家節更文諸將已捐南渡主
孤身猶抗北來軍血書夜灑巴陵月壯氣秋横鄂渚雲
欲弔忠魂無覔處惟應瑤席從湘君
　　　題淵明小像
竹杖芒鞋白鹿裘山中甲子幾春秋呼童㸃檢門前栁
莫放飛花過石頭
　　徐天逸
　　　擬古三首
皎皎機上絲織為游子衣逰子蕩風塵素衣化成緇風
塵不可避四顧將何之豈不念潔白徒重墨子悲勗哉
加澣濯河水清且漪
娉婷閨中女天質知自愛空懐蘋藻心日月苦行邁蹇
修意良勤遲遲如有待未嫁庸何傷失身將重悔
婉娩自結髮伉儷情義深夫征日易久魚雁成銷沈自
憐鏡中貌衰白將駸駸有衣誰為熏有花誰為簪顧影
雖無儔秉心猶㫁金青天懸明月照影不照心
　　段天佑(字吉甫河南/人江浙提學)
　　　送妓入道
歌舞當年第一流洗粧今日别青樓便從南嶽夫人去
肯為蘇州刺史留琳館月明簫鳯下瑣窗花老鏡鸞收
却憐愁絶潯陽婦嫁得商人已白頭
　　吳漳(字楚/望)
　　　題南陽諸葛廟
劍江流水緑沄沄五丈原頭日又曛舊業未能歸後主
大星先已落前軍南陽祠廟荒秋草西蜀闗山隔暮雲
正統不慚傳萬古莫將成敗論三分
　　桂元(字師善/慈溪人)
　　　和王守之㫁腸曲二首
翩翩白馬垂楊陌千金結交五陵客白苧細褶玉繫腰
迎風葉葉衣袖飄青樓夜夜偎香玉錦帳殷紅射銀燭
蘭房寂寞瑣窗春一月不動羅幃塵昨宵醉歸扶不起
天明又入長安市(右蕩/子)
桃花夾隄春水滑棹歌三疊行舟發行舟去去東復西
幾度桃花二三月花前一别一回老相思日多歡樂少
君重黄金輕别離黄金買得少年時(右商/人婦)
　　宋无(字子虚/吳門人)
　　　公莫舞
公莫舞公莫舞鴻門王氣歸真主何人睚眦赤龍子手
循玉玦目相語令公莫舞公楚舞劍光射日白虹吐人
發殺機天不與撞斗帳中唉亞父霸業明朝棄如土
　　　妾薄命
雲母屏琢春氷鮫女織綃蟬翼輕比妾妾薄命比君君
薄情紅綿拭鏡照膽明還疑妾貌非傾城傾城從來有
人妬况復君心不如故故人心尚峰九疑新妾那能無
故時補天天不髙填海海不深不食蓮菂不知妾心
　　　烏夜啼
露華洗天天墮水燭光燒雲半空紫西施夜醉芙蓉洲
金絲玉簧咽清秋鼙鼓鞭月行春雷洞房花霧酣不回
宫中夜夜啼栖烏美人日日歌吳歈吳王國破歌聲絶
鬼火青熒生碧血千年壞塚穴狐兔烏銜紙錢挂枯樹
髑髏無語滿眼泥曽見吳王歌舞時烏夜啼啼為誰身
前歡樂身後悲空留琴怨傳相思烏夜啼啼别離
　　彭炳(字元亮/武夷人)
　　　湘中曲
龍挾天河墮江渚天子騎龍上天去轟轟藏劍鑿黄雲
日落蒼梧一抔土兩鳯追天住湘浦紅淚湘筠滿秋雨
青山九㸃又春歸花落無人見韶舞
　　　淵明辭
醉倚蒼江看落花阿舒扶上短轅車河山萬里皆劉裕
五栁春風自一家
　
　
　
　
　
　
　
　
　
　
　元音巻十
欽定四庫全書
　元音巻十一
　　成廷珪(蕪城/人)
　　　春夜曲
芙蓉樓前拜新月寶鴨微熏透銀葉吳山楚水送逺遊
不管閨中照離别誰家玉鈎飛上天一似連環舊時缺
缺多圓少將奈何一寸愁腸百重結為郎白苧裁春衣
又恐月圓郎未歸
　　　射鴨謠
阿儂手挽竹枝弓射鴨緑楊湖水東三三五五似學武
一箭悞中雙飛鴻前船唱歌後船哭月黒湖中夜濳伏
東海健兒不敢過人命幾如几上肉老翁入縣前致辭
夜夜全家猶野宿丁寜門户且勿開明朝又怕官軍來
　　　送周草窗尊師歸廬山太平宫
匡廬之山仙所居銀河倒蘸青芙蕖三千里路昔一往
十八社友今何如向來匡君結廬處至今海月懸髙樹
水流花落春復春洞府蒼茫隔烟霧西風蕭蕭吹短衣
賣藥修琴不歸去潯陽潮落海欲枯㡬時再得麻姑書
桂風不跨林下虎回仙肯顧盤中魚幸留神物守丹鼎
喜近弟子迎飇車世間信有揚州鶴㸔汝乗之上寥廓
晴窗須理白雪絃爽氣仍開紫霞閣袖中寶劍且藏鋒
彭蠡小龍方睡着
　　　江南曲
吳姬當壚春酒香翠綃短袂紅羅裳上盆十千買一斗
三杯五杯來勸郎落花不解留春住似欲隨郎度江去
酒醒一夜怨啼䳌明日蘭舟泊何處
　　　和張孟載春愁詩韻録寄楊鉄厓
小窗病酒厭厭卧春色三分二分過仙人漫織藕絲長
金銅難補菱花破花間黄蝶也雙飛葉底青梅纔一箇
綵筆題詩人未歸愁腸一似車輪大
　　　湘江秋逺圖
蒼梧愁雲拂烟水日暮無風波自起何人吹簫作鳯凰
被髮臨江迎帝子黄陵女兒情更多却掩冰絲淚如洗
千年遺恨人不知坐對空山疑夢裏
　　　上江淛丞相多爾濟國王
世祖開中國元臣起朔方八荒歸版籍千載際明良奕
世兼茅土聞孫列廟堂白麻新命相紫誥舊封王鏤玉
為符契鎔金作印章既徴扶社稷仍賚理陰陽淮海風
塵静長安草木芳精忠存北闕化澤被南荒翠織龍衣
宻黄封御酒香三吳歌盛徳百辟仰輝光士競歌麟趾
人争覩鳯凰小儒狂斐在有頌繼甘棠
　　　送郭仲安貢察院
捧檄上京華清才世共誇封章不起草健筆自生花燕
市千金馬天河八月槎看君冠獬豸好為觸奸邪
　　　曉出錢塘門
出城聊適意草樹碧紛紛一雨破清曉四山生白雲僧
樓緣嶺出樵逕過橋分明日重攜酒來澆和靖墳
　　　送張可道赴嘉定府太守
秦中百二漢闗河曽記乗驄舊所過棧道地形天下險
嘉州風物古來多分符又協三刀夢入境先聞五袴歌
父老扶笻親引道將軍負弩疾撝呵錦袍錯落金為帶
白馬聫翩玉作珂興學固當崇俎豆防邊還為戢干戈
四川畫省勞詢問一郡蒼生望撫摩樓倚青㝠來萬境
山横紫翠接三峨題書别館魚堪寄退食公堂雀可羅
西蜀考功當第一他山有石為君磨
　　　寄菴為余氏賦
此身江海即蜉蝣小住菴中五百秋萬刼有窮惟道在
八方無碍與天游虎龍夜合黄金鼎鸞鶴朝飛白玉樓
暫向人間忘爾汝一瓢春酒肯相留
　　　上清盧道士所藏雙龍圖
仙潭烟霧曉㝠㝠彷彿飛空劍氣腥岩穴㡬年當蛻骨
畫圖今日露真形天瓢水淺陰猶伏寶藏雲深夜不扃
好就盧敖聽驅使八方行雨鼔風霆
　　　韓致用夢鶴
疇昔相過赤壁磯神交遺思尚依依應從五色雲中過
還繞三珠樹上飛月色滿庭空夜帳露華如雨濕秋衣
蓬萊山下花無數稚子吹簫作伴歸
　　　柬句曲外史張伯雨
霞佩翩翩出洞天當時彷彿見臞仙㡬年東海張公子
今日西湖葛稚川滄海塵飛丹已熟玉堂人去榻空懸
林間載酒來相覔乞冩山靈與世傳
　　　送人歸桐江
讀書不謁萬乗君挾䇿肯傍諸侯門嘯歌蘇臺晚山碧
濯足洞庭秋水渾千金未易買駿骨一飯豈足哀王孫
風塵拂衣且歸去髙卧桐江烟水村
　　　送陳子山狀元赴太廟署令
天上詞臣錦作裳喜趨清廟奉烝甞寶刀刻頌登彛鼎
金硯揮毫選樂章太液秋風黄鵠下齋房明月紫芝香
禮成月薦應分胙綵服承恩到北堂
　　　送楊士安歸長安
落魄麻衣不受塵黄金揮盡只清貧新豐市上酒濯足
韋曲城南花惱人豪傑漫嗤秦逐客漁樵能話漢功臣
清時老去丹心在且把長竿釣渭濵
　　　九月十日自夀
余生堪嘆復堪憐喜際明時老市㕓把菊巳從前一日
種桃猶待後千年但令有子親書帙莫怪無人送酒錢
寡欲清心今得矣煉丹何用學神仙
　　　徐㓂未平感時傷事寄張仲舉
邊報紛紛日轉頻彭城猶未息風塵中原白骨多新鬼
浮世黄金少故人阮籍一生唯縱酒季鷹今日定思蓴
河東鶴叟應相憶落日悲笳淚滿巾
　　　送余廷心翰林應奉
楓葉蕭蕭江已秋吳船三日住揚州靛花深染青綾被
雲葉新裁紫綺裘征驛馬嘶風滿樹别筵人散月當樓
明年春雁持書去人在蓬瀛第㡬洲
　　　哭江州太守李子成
將帥倉皇忽棄城孤忠何以獨支撑尚聞傳檄誅狂冦
猶喜開倉舉義兵千古報君心不死九江圖像面如生
只今月黒匡廬下彷彿悲風有戰聲
　　　題李氏藏拙齋
李君抱朴深居處曲几匡床事事幽三穴有謀憐狡兔
一巢無計笑癡鳩白雲生滿溪前面黄葉飛來屋上頭
應是此中藏大巧鳯樓十二要重修
　　　懐方壺髙士
塵湖山下足烟霞羡爾方壺道士家雨後放龍畊緑野
日中呼犬試丹砂璚林一路芝如草碧澗千年竹有花
正欲相陪此深隠半盂分我飯胡麻
　　　送王止善歸茅山
勾曲仙人止善君亂離何處避塵氛獨乗一葦凌滄海
誰共三茅管白雲丹井澆瓢分石髓寶函封檢秘天文
他年定有方壺約㡬夜蘇臺候鶴羣
　　　楊仲徳照磨自汴梁歸話中原荆棘蔽野人烟
　　　　㫁絶聞復山東感而賦此
故人歸話朔方兵已下山東七十城日月未教烏兔死
乾坤方使虎龍争入闗謾爾窺周鼎背水今誰立漢旌
北望中原五千里黄河之水㡬時清
　　　送李唐臣調山南憲幙
潮落寒汀水欲冰酌君何惜酒如澠人憐狗監知司馬
我喜龍門識李膺爽氣九秋横楚澤先聲一日到江陵
君行自厲青雲志斥鷃終慚九萬鵬
　　　吳中五日追念故友李時中李欽嗣有感而作
　　　　為時中生忌
夢繞南岡北嶺雲一杯無計洒松筠世間我豈長貧者
地下君為不死人夜雨自荒張祐宅秋風誰障庾公塵
於今有道俱凋喪落日江湖淚滿巾
　　　又正月廿日聞泗州盱眙同日失守
野寨蒼茫落照中東征三載未成功黄金似土供兒戲
白骨如山泣鬼雄天狗星沈軍府動水犀兵散弩臺空
於今人力消磨盡誰念東南府庫窮
　　　金溪葛氏二孝烈女祠
葛女祠前薦荔蕉藤花風雨急飄蕭翠軿五夜靈氛下
銀穴三年寶氣銷太史已聞書孝烈遺民無復困征徭
絳唇朱袖歸黄土惆悵何人說二喬
　　　八月十六日送張仲舉至秦郵是夕邵文卿置
　　　　酒雲峰臺望月二首
水驛官船晚未開月明乗興且登臺揚州鶴怨山人去
甓社珠迎國士來千里何時重命駕百年今夕此銜杯
同君盡醉交游地為問秦郎安在哉
雲峰臺上今宵月竒絶平生在此行天水光搖秋萬頃
星河凉轉夜三更謫仙被酒騎鯨去游女吹簫學鳯鳴
明發星槎上河漢定傳詩話到蓬瀛
　　　道士胡道𤣥嘗以一舟往來洪之東湖扁曰活
　　　　死人窩為賦此
一住行窩㡬百年蓬頭長日走如顛海棠亭下重陽子
蓮葉舟中太乙仙無物可離虚殻外有人能悟未生前
出門一笑無拘碍雲在東湖月在天
　　　宿鶴沙張氏草堂
草堂借我作行窩杖履頻煩太史過滿地白雲清晝永
隔溪黄鳥緑陰多銀瓶自㵼中山酒鐡笛誰翻小海歌
今日逢君須盡醉西家亭館奈愁何
　　　寄周平叔先生就求蒼耳子
周侯久不通書問夜夜滄江入夢頻五月採來蒼耳子
㡬時分送白頭人沙頭酒熟田毛足港口船來海錯新
南北相望千百里老來幽獨倍傷神
　　　赤壁圖
赤壁礇頭秃鬂翁興來携酒汎秋風偶論水月盈虚際
併入江山感慨中華髪多情傷老大皇天無地着英雄
神游八極知何許良夜應騎一鶴東
　　　奉寄李子潔憲副時湖北殘破却遷太平開司
武昌遺老望旌旗正是諸君報國時令弟九江全死節
明公南海有生祠臺中妙選丘山重湖北先聲草木知
一道憲綱還舊覩真儒端可共安危
　　　次李希顔述懐韻
八月邊聲草木寒愁來短髮不勝冠諸公莫誚王夷甫
我輩終慚管㓜安酒券如山空好客田毛何日再輸官
蘭陵溝上松無恙還有孤猿夜夜㸔
　　　遊平江瑞光寺
水殿雲廊取次開不論廬阜與天台窗間燕雀馴相近
池上龜魚喚亦來春雨久荒紅藥圃香烟遍繞碧蓮臺
上方似可容吾隠也伴髙僧坐石苔
　　　寄題上海積善菴水竹軒
水閣雲廊深復深開軒緑霧常陰陰涼宵濯足月在港
清晝讀書風滿林食笋也勝魚肉味截筒誰作鳯凰吟
清涼更在聲塵外夜夜海潮生妙音
　　　送學無遇長老歸江南
新賜袈裟染茜紅拈花消息悟靈峰大開海㑹容三教
逺致嵩呼祝九重貝葉有書䭾白馬葛藤無語問黄龍
湖船滿載燕山月歸照招提萬樹松
　　　送智隠住水月禪寺
放船直到栖禪處萬頃湖心一鏡開緑樹鳥驚風落果
碧潭龍去水生苔西岩尊宿傳燈在東海髙僧杖錫來
今夜月明清似水大空無地着纎埃
　　　題徽宗畫梔子白頭翁
梔子紅時人正愁故宫衰草不勝秋西風吹落青城月
啼得山禽也白頭
　　　春夜
酒兵無力破愁城春盡空山杜宇聲敲缺唾壺眠不得
半簾花影月三更
　　　題明皇吹簫圖
華萼樓前栁色新東風吹散馬嵬塵錦囊玉管俱零落
誰是終南夢裏人
　　徐秋雲
　　　觀國詩
金溝晴色照燕然紫殿紅樓玉樹烟萬雉入雲環五衞
六龍扶日擁羣仙教坊月夜歌如水繡局春風錦作天
挾䇿逺臣身萬里只將金鏡獻君前
　　　登桐柏宫
十八回亭雲氣濃雲邊清磬落寒松山巔忽涌地百頃
世上已登天一重丹井龍蟠金薜荔簫臺人化玉芙蓉
沈沈雙闕神仙府應隔寥陽第㡬峰
　　　武帝
萬户千門禁漏遲建章花發錦成幃瑤池有信青鸞至
金屋無人白燕飛風起輪臺春寂寂露零仙掌月輝輝
樓船簫鼓緐華夢汾上年年只雁歸
　　　明皇
太平風月屬三郎羯鼓聲髙思轉長天子錦纒娛虢國
貴妃音律教寜王人歸巫峽山空在花落温泉水更香
誰信蓬萊青鳥使回來無語怨漁陽
　　　閨怨
一自鎦郎出剡溪簫聲長伴乳鴉啼魂銷秋水玉蟬翼
淚鑄春風金褭蹄别恨不禁楊栁外相思只在杏花西
珠簾夜夜空明月愁殺落紅香滿泥
　　　武林
芙蓉城闕夕陽紅歌舞三千上碧空繡嶺看花蝴蝶夢
錦江吹酒鯉魚風當年紫籞開仙仗今日青山是梵宫
曽向黄金臺上望九天閶闔五雲中
　　　美人圖
玉佩鳴璫照素秋緑雲扶夢下璚樓瀟湘一片芙蓉雨
珠箔沈沈不上鈎
　　　寄友
憶别錢塘第㡬春舜江春水緑如雲小樓吟倚孤山月
只有梅花可寄君
　　張憲(字思㢘/㑹稽人)
　　　縛虎行
白門樓下兵合圍白門樓上虎伏威㦸尖不掉丈二尾
袍花已脫斑斕衣捽虎腦截虎爪眼中看虎如猫小猛
跳不越當塗髙血吻空腥千里草養虎肉不飽虎飢能
噬人縛虎繩不急繩寛苦無親座中叵信劉將軍不縱
猛虎食漢賊反殺猛虎生賦臣食原(丁/)食卓(董/)何足瞋
　　　梁甫吟
伏龍隠南陽髙卧久不起不隨老虎渡長江肯逐凡狵
過漳水炎炎火絶夘金刀巍巍土旺當塗髙種𤓰兒子
不力戰織屨郎君無地逃伏龍一起撼坤軸雄據西南
成鼎足十年汗血戰𤣥黄五度王師争九六美髯熊環
眼如虎大刃長矛佐行伍河南河北謾稱雄不得袁曹
一塊土伏龍後出帝業新千古君臣魚水親遂使真龍
全羽翼風雲成就二將軍
　　　南飛烏
南飛烏尾畢逋白頭啞啞將四雛渭河西㟁逐野馬白
門東樓追赤菟冀豚荆犬肉不飽展翼南飛又江表江
東林木多俊禽不許南枝三匝繞老烏莫侮髯郎小髯郎
詎讓老烏老東風一炬烏尾焦不使老烏矜觜爪老烏
自謂足奸狡豈信江湖多鷙鳥能捽老烏頭能啄老烏
腦不許老烏争樹枝肯使蛟龍競池沼釋老烏烏未搏
紫髯大耳空相攫河東老羽雲外落老烏巢成哺銅雀
　　　大腹兒
麀巫夜禱軋犖山揺光下爥穹廬寒栁城男兒不敢睡
四野惡聲啼狗犴猪龍怒磔老梟腹鱗甲麤疎頭角秃
婪酣犬肚三百斤偷得真龍㡬分福范陽氊帳妖濳形
平盧寶刀遲發硎金雞口吐東北赦青螺啼作西南聲
鳯凰春池金鏡破獬豸霜臺胡眼大東風野鹿嚼楊花
白日妖狐登御座華清玉甃湯作泉洗兒果撒黄金錢
并刀剪綵十大幅錦綳壓碎宫娥肩象牀夜冷嬰兒哭
猪龍爪破金訶玉香齦不痛荔支漿雄心已飽雞頭肉
長安天奪蜜口臣銅頭鬼鼔漁陽塵赤心一夜變胡腹
二十四郡俱無人潼闗夜漏雞聲早馬嵬坡下氷山倒
劍門西寄杜鵑巢練帶玉環埋翠草嘉山玉門勤戰功
猪兒帳下屠猪龍旄頭星落大腹破机上鸞刀一尺紅
　　鎦鶴心
　　　獺皮褥
湖陰阿頼藕絲裙川后封作魚梁君紫蘭碧露飽膏沐
瑤毳光映玻璃雲氷肌夜怯凌波冷蛻骨來依合歡枕
裁花剪霧八尺强龍罽塵消圖春錦皮毛剥盡貴心知
張膽猶能分酒巵香魂悞落金鏃血恨殺東平輕薄兒
玉溪詩勝無病腦十二葉肝任渠好衣襟不住夢中花
鼇背香烟濕瑶草
　　陳古春
　　　獺皮褥
賴侯失國毛嬙老蓮葉裳衣為誰好曲阿湖上采菱舟
濺血淪精哭秋媪祭魚永謝菰蒲春去作香魂薦寢裀
緑雲四面裁如意毳影當中吹暖塵玉指象林聊嵗晚
絶勝㑹死龜兹板聞道驚鱗膽尚寒莫教展放芙蓉館
流酥帳裏佳人語巻却龍鬚偏愛汝夢中若更說離騷
膓㫁靡蕪楚天雨
　　謝宗可
　　　睡燕
補巢銜得落花泥困倚東風倦翅低金屋晝閑隨蝶化
玉堂春静怕鶯啼魂飛漢殿人應逺夢入烏衣路欲迷
却被巻簾人喚醒小橋流水夕陽西
　　　同根竹
競秀氷霜一種竒駢頭曾脫錦䙀兒西山二子情依舊
湘浦雙娥影鎮隨髙節元非連理樹虚心共是傲霜枝
莫教移作仙人杖恐化雌雄下葛陂
　　趙君謨
　　　碧筒飲
擎波老榦折蒼璚酣飲何如吸海鯨象鼻捲氷收玉醴
翠盤承露落金莖幾絲香溜葡萄滑九竅春濃琥珀傾
莫戀醉鄉心更苦獨醒衣上為誰清
　　吳炳(字彦/輝)
　　　詠塵
氛氲隨騎集散漫依風度似霧暗津樓連雲隠郊樹漸
迷烏几色已失京衣素嗟予南北人長年事行路
　　　古鏡
雁去悲銀海螭蟠泣鬼工黄腸迷漢柏野火上秦蓬濃
翠凝螺黛鮮朱漬守宫漆添燈暈黒文滅繡奩紅一旦
珠還浦千年劍出酆霧餘空黯淡雲在月朦朧伏獸銜
絲結䝉絺畫羽蟲粉綿施婉轉臺玉剥玲瓏匪茹曾申
誡惟明可保躬他時賜盤鑑來照夢中熊
　　吳嵩(字維申廬/陵人)
　　　古釵歎
何年美人寶釵失深井沈泥汚玓瓅一朝拾得再揩磨
三回五回看歎息雙鸞匹鳯兩股勻終然汚色難為新
當時光瑩照頭上有似桃李搖青春今人不識古儀狀
寶釵雖好非時樣為君插罷擁髻悲物無貴賤皆隨時
　　張崇(字彦髙/東平人)
　　　古行路難
君不見古來行路難只有荆卿報燕丹感君恩厚為君
死自知故國一去無生還秋風易水無今古中有恩情
别時語武陽飲酒荆卿歌壯士相看面如土秦山嵽嵲
秦闗髙奮身西上騰驚猱盡傾肝膽許知巳性命不啻
輕鴻毛奉圖再拜王心喜圖窮匕首明秋水刼王復地
計全非何處秦雲哭燕鬼當時一語思匡國精神動天
虹貫日狂謀肇禍鬼不祀大業帝嬴天與力虎鬚堪編
尾堪履倒捲天河恨難洗臣身塗炭君莫論萬死報君
期世世行路難君當聞丈夫莫忘沾人恩殺身徇名信
絶倫可憐孤負樊將軍
　　錢惟善
　　　送賈元英之照潭
照潭遥望九華山弓馬蕭蕭日暮還夢裏無題惟寄内
胸中有䇿欲平蠻落花閉户眠黄犬明月開籠放白鷴
綘灌何曾輕賈誼早隨鵷鷺入朝班
　　　清逸齋
神仙官府曽為吏一日乗風即掉頭太白豈惟凌鮑謝
元卿只合友羊裘門前種樹雲連屋湖上聽潮月滿樓
遙憶五經名隠地峩眉髙聳蜀天秋
　　　送達兼善之京
龍飛天子中興年使者弓旌集俊賢閶闔早朝班玉筍
瀛洲夜直賜金蓮五經同異須劉向三絶才名數鄭䖍
黼黻當年遺老在長歌黄鵠送樓船
　　卞宜之
　　　鐡笛詩寄楊㢘夫
一段清氷百鍊鋼曽翻宫徴侍虚皇裂開黄鶴磯頭石
驚落青鸞鏡裏霜仙子佩環新樂府翰林風月舊文章
道人清節磨礱乆却笑桓伊獨據床
　　潘純(字子/素)
　　　錢塘懐古
海門寒日澹無暉偃月堂深書漏稀萬竈貔貅江上老
兩宫環佩夢中歸内園羯鼓催花發小殿珠簾看雪飛
不道帳前胡旋舞有人行酒着青衣
　　　題鄂王墓
湖水年年自緑波空林人跡少經過夜寒石馬嘶風雨
日落山精泣薜蘿江左長城真自壞鄴中明月為誰歌
空餘滿地萇𢎞血芳草年深碧更多
　　　題宋髙宗劉妃圖
秋風落盡故宫槐江上芙蓉並蒂開留得君王不歸去
鳯凰山下起樓臺
　　　題趙子固畫蘭
江上青山日欲晡幽花小紙墨糢糊華清宫殿生秋草
零落滕王蛺蝶圖
　　程文(字以/文)
　　　送文仲徳之臨洮帥府經歴
吾聞洮州緑石堪為硯能淬筆鋒如淬劍地靈天寶愁
鬼工埋没塵沙羞自獻羌童目悍手足鮮掛弓走馬唯
臨邊雄藩令嚴烽燧息鼓角晝静旌旗懸幕官姓文不
好武要使西羌化東魯詩書埋按夜生輝親冩封章上
天府豪猪之靴青兕裘時平不願萬户侯但得洮州緑
石硯歸來泚筆立螭頭
　　倪瓚(字元鎮/毗陵人)
　　　春日雲林齋居
臨池春流駛掃地夕陰滿正襟味道言迢遙出溪館嵐
領當書榻煩襟一舒散靡靡松花黄逐逐雲氣暖石梁
青苔合於焉人跡㫁故非與世違㝠棲遂㤀返
　　　聽袁子方彈琴
蕙帳凝夕清髙堂流月明芳琴發綺席列坐散煩纓迴
翔别鶴意縹緲孤鸞鳴一寫氷霜操掩抑寄餘情
　　王冕(㑹稽/人)
　　　書懐
世情多曲折客况自堪憐聽雨愁如海懐人夜似年草
肥燕地馬花老蜀山䳌冷淡無歸計蒼苔滿石田
　　　梅
我家洗硯池頭樹箇箇花開淡墨痕不要人誇好顔色
只留清氣滿乾坤
　　李鵬(字萬里/江西人)
　　　三尺水劍歌
龍侯手提三尺水清晨訪我古獄裏直愁雲氣感星辰
滿目寒光素濤起𤣥氷凝結搖空青芙蓉白日生精熒
為君拂拭開寶匣炯若積雪涵疎星起看天地雲㝠㝠
誰其麾叱走六丁為擊風雨驅雷霆蕩滌氛祲萬國寜
上頭銘字侯所作辭嚴義正發炳靈憐君少年負才氣
毎能仗義討不庭側身北望空馳情君不見燕丹夙昔
得荆軻尊前擊筑揚悲歌咸陽西入萬狼虎白虹貫日
横秋河英雄事去一朝異奈此古來憂憤多憂憤多向
誰語我有髙懐亘千古黄金不用買功名失勢因之虎
為鼠嗚呼腰間寶玦棄如土為爾更歌公莫舞
　　　鬼首法刀歌
犴狴雲黒風怒號古柏下蔭青天髙白頭獄卒氣如虎
示我鬼首之法刀刀光閃閃展秋練朱髮蒼髯颯青面
𤣥㝠使者為䕶持一夕蟠空起雷電雷公霹靂電火微
恨血漠漠青燐飛妖狐跳梁天狗吠北斗白日無晶輝
君不見東南羣盗方馳突黄牛峽西更倉卒酒酣激烈
風火生我欲持刀待明發青燈熒熒古獄中起來搔首
亂飛蓬還君此刀淚沾臆嗚呼壯士今沈鬱
　　萬徳躬
　　　退宫人引
駝絨繡帽紅顴頰素髮微連細紗結出宫嫁作海商妻
裙腰尚帶河西褶少年十五二十時中宫教得行歩齊
春羅夜剪繡花帖階前夜舞髙䕫麗寵姬當前翠衿小
便覺中原美人少金蓮斜抱捧珠龍玉籠倒掛收香鳥
年年宫中春日長小車銀甕蒲萄香香殿吹簫鳯凰語
一日再宴諸侯王舞困樓蘭過三十内家别選娥眉入
雖名遣送半無家旋賣珠環問親戚一為商婦始自憐
十年不見回畨船年多不記教坊曲時時尋撥相思絃
　　　題陳希夷像
花項君王瓦棺冷柴家陵上西風緊殿前㸃檢不知名
醉眼摩挲睨周鼎白晝龍虎行天階紫微小星何僭哉
先生大笑出門去明日華山歸去來山色還如舊時好
流水小橋散芳草千載誰知驢背心芒碭雲深入孤鳥
汴城峨峨汴水流江南江北數百州秦王未已晉王起
人間萬歲更千秋
　　　棄婦吟
上堂拜姑姑不語門外上車别鄰里命輕不敢怨他人
回頭却顧房中女女子勿啼汝父賢必不嫁汝狂少邊
丈夫有心只如一蕩子情多無十年風吹栁花春日暮
鄰姬送上來時路父母俱亡門户衰未到先愁兄嫂怒
歸家明鏡半無光繡帶雙紅空斷腸今夜無人看夫婿
雨打棃花孤夢長
　　陳濟淵
　　　海東青
怒挾孤風海外來脩翎如劍斫雲開潛身陡縮千尋起
得意雄攀一㸃回萬里老拳無脫腦滿鞴英氣不凡材
山㕙野雉休回首神物無心到草萊
　　楊西亭(江浙/貢士)
　　　題馬元徳知州華山春曉圖
三峯列金精層崕麗璇霄地髙萬靈㑹日出諸山朝松
陰停鶴馭花間聞鳯簫獨尋希夷叟相與談逍遙
　　陳髙(字子上永嘉人/進士秘書監丞)
　　　商婦怨
嫁夫嫁商賈重利不重恩三年南海去寄信無回言妾
身為婦人不敢出閨門縫衣待君返請君看淚痕
　　鎦敬(字伯旉/清江人)
　　　賦得瀟湘曲送復上人之湖南
瀟湘露白西風起江竹斑斑澧蘭紫神僧八月遡星河
一杯飛渡瀟湘水瀟湘兩岸遙相望仙人霞裾白霓裳
炯炯吳絲照清浦鳯梭製錦迴龍章翠筦銀牋為誰寫
璚佩蠙珠爛盈把蘭橈歸來江渚空五兩懸風疾於馬
鷓鴣啼雨蒼梧秋渺𣺌吳雲天盡頭翠珉剥得蛟龍字
寄逐南鴻湘水流
　　楊祖恕(字仲如號/近齋鄞人)
　　　歌風臺
怒濤突千騎上有峥嶸臺六合一望間萬里天風來疇
昔龍虎氣芒碭深雲堆煌煌赤幟立赫赫炎運開皇靈
固有屬亞父徒驚唉得志家海内故鄉重徘徊寤寐猛
士守宿將胡嫌猜矧兹霸心存咄被後乗駘朗咏三侯
章擊節嗟雄哉
　　周永言(字懐孝/冨州人)
　　　春日感興
春風庭院栁吹花暗度流年感物華石斛水香魚有子
畫梁灰冷燕無家春愁爛漫來難遣午夢飄蕭去莫遮
欲泛曲江陪舊宴浪船搖曳晚川斜
　　　次毛楚實韻
聲譽無聞五十前一身為客動經年紗帷授業花生眩
銀燭抄書雪滿顛晴樹畫圖開曉日暮林樓閣倚春天
畏人風雨時時有神劍那應久蟄淵
　
　
　
　
　
　
　
　
　
　
　元音巻十一
欽定四庫全書
　元音巻十二
　　楊維楨(字㢘夫/號鐡崖)
　　　鴻門宴
天迷闗地迷户東龍白日西龍雨撞鐘飲酒愁海飜碧
火吹巢雙猰㺄照天萬古無一烏長庚破月來天隅坐
中有客天子氣左股七十二子聫明珠軍中十萬震屋
瓦㧞劍當人面如赭將軍下馬力㧞山氣捲黄河酒如
瀉劍光上天寒彗殘明朝畫地分河山將軍呼龍客將
走石破青天撞玉斗
　　　虞美人歌
㧞山將軍氣如虎神騅如龍踏天下將軍戰敗歌楚歌
美人一死能自許愴惶伏劍答危主不同野雉隨仇虜
江邊碧血吹青雨化作春芳悲瀵土
　　　題青蓮居士像
天人騎龍飛上天一念下謫三千年長庚文章光照地
在古無上今無前天台道人一傾倒有如大鵬遇希有
烏紗白苧登闕庭天子見之如綺皓萬言倚馬真天材
酒酣誤觸玻璃杯忠誠白日不照鑑洗天風雨何時來
七寶宫床不為泰夜郎之天豈為隘八極揮斥列缺鞭
泰山培塿風雷噫人言捉月采石江豈知騎兔長庚傍
自非廣寒玉虚貯神彩桂殿何處人間涼周郎尺素間
清揚皦如白月射屋梁千金好事摹七字安得筆光千
丈强
　　　題楊妃春睡圖
沈香亭前燕來後三郎鼔中放花栁西宫困人春最先
華清溶溶煖如酒雪肢欲透紅薔薇錦襠卸盡流蘇幃
小蓮侍擁扶不起翠被巻作梨雲飛蟠龍髻重未勝綰
燕釵半落犀梳偃晚漏壺中水聲逺簾外日斜花影轉
琵琶未受宣喚促睡重黎腰春正熟不知小䙀思塞酥
夢中化作銜花鹿
　　　賦海渉
海風吹沙潮欲來青蝦亂跳凝紫苔初疑長劍斫出老
鮫血又疑霹靂擊破妖龍胎蟹湯微泣瑪瑙髓蜀錦亂
把并刀裁紅氷嚼碎齒不冷丹霞入腹鳴飢雷坐令海
水化作蒲萄醅我當大嚼一飲三百杯
　　　送日本僧
山為城海為池龍伯有國東海陲我皇仁風被八極其
王錫貢多珍竒樗社子雪獅獼跨海來拜天人師神鼇
鼓濤雪山白浪花作雨青天低龍驤何啻萬斛重大風
開㠶秋葉飛手提隻履葱嶺西七條挂在扶桑枝城頭
鼓響城下馬嘶人從大唐國裏歸
　　　海隄歌為餘姚州判官葉敬常賦
天吳蜚精衛啼娥江之北蛟門之西大禹東來朝㑹稽
九河一疏錫𤣥圭寥寥三千載桑田變滄海洚水日横
流我思訴真宰相門子葉大夫蒞政三月初海如瓠子
决􁚣澦趨紅濤黒浪争吞屠元光白馬有祭璧羽山黄
熊無玉書蛟眼赤射日蜑民不寜居葉大夫海砥柱驅
鬼鞭運神斧五丁一力萬夫一語新甫取柏崑山取石
金錐築土首鎖陽侯之咽脚踏支祈之股玉繩永奠三
萬六千尺陳公隄白公渠無足數君不見石人夜語魯
已仙河伯血面上訴天葉大夫回狂瀾障百川海不波
石不穿河清海晏三千年
　　　寄韓李二御史同年
揚子十年官不調豈無詞賦列時髦青㝠逺隔新持斧
雨露猶同舊賜袍共喜諸公當北道可容獨客卧東臯
斗牛清夜能回首一道豐城劍氣髙
　　　送卨舜臣㑹試
公子才名玉牒賢鄉書屢薦許誰先可無大對三千字
獨抱遺經二十年曉日天門金字榜春風官馬錦花韀
鳯凰臺上泥金帖早報璚林第一仙
　　　寄丁仲容
帝王州裏丁令子一時才氣絶無前空勞太史觀星象
未向金陵捉酒仙獨唱斗南詩似錦醉歸月下馬如船
封書已寄茅山鶴共上揚州十萬纒
　　　送僧歸日本
東風昨夜來鄉國又見階前吳草青金錫躅空靈鳥逝
寶珠嗅海毒龍腥車輪日出扶桑樹笠蓋天傾北極星
我欲東夷訪文獻歸來中土校全經
　　　贈瓊花珠月
新年春色在鄰家隊子三三聚館娃月滿十分珠有價
花開第一玉無瑕葡萄酒􁚣沉櫻果翡翠裙翻踏月牙
老子圍紅先㸃筆詩成免飲白蓮花
　　　翡翠巢
羅浮花使先春到來傍玉樓深處巢舞雪豓翻楊栁絮
歌雲輕壓海棠梢屏開時露鴉頭襪絃斷應銜鳯觜膠
却笑雪衣娘太劣雕籠深鎖未全教
　　　醉和篇字韻
夜來病酒朝來眠樂府新聲已浪傳燕語鶯啼春箇箇
花枝草蔓錦篇篇虎頭品藻成三絶老監風流擅八仙
莫唱回風到秋葉瓊花舞袖正嬋娟
　　　嬉春體五首(錢塘湖/上作)
今朝立春好天氣况是太平朝野時走向南鄰覔酒伴
還從西墅買花枝陶令久辭彭澤縣山公只愛習家池
宜春帖子題贈爾日日春遊日日宜
西子湖頭春色濃望湖樓下水連空栁條千樹僧眼碧
桃花一枝人面紅天氣渾如曲江節野客恰似杜陵翁
得錢沽酒勿復較如此好懐誰與同
何處被春惱不徹好春最好是湖邊不須東家借騎馬
自可西津買蹋船燕子繞林紅雨亂鳬雛衝岸浪花圓
段家橋頭猩色酒重典春衣沽十千
入山十里清凉國三百樓臺迤邐開岳王墳前弔東度
隠君寺裏話西來接果黄猿呼一箇探花白鹿走千回
風流文采湖山主髮白應須屬有才
長城小姬如可憐紅絲新上琵琶絃可人座上三珠樹
美酒沙頭雙玉船小洞桃花落香雪大堤楊栁掃晴烟
明朝紗帽青藜杖更訪東林十八仙
　　　溪舫齋
道人自愛溪屋好溪屋小如書畫船錦袍每愛月下坐
醉眼忽疑篷底眠蘆葉秋風一雁過桃花春水雙鷗前
何時挈家海上去拾得驪珠如月圎
　　　送秦刺史赴召史館
㑹稽太守文章伯玉牒仙人第一籌柱下去為周太史
枋頭今見晉春秋衰朝閏厄三分國治鑑明開十二旒
柱筆須裁五色詔香烟長傍衮龍浮
　　　寄康趙二同年
榜中龍虎稱康趙毎見除書作要官一代文章驚海内
百寮風采聳朝端課章長聽尚書履柱史方加侍御冠
揚子十年名不調看花猶似夢長安
　　　過沙湖寄玉山伯仲
五月落殘梅子雨沙湖水髙三尺强大風開㠶作弓滿
白浪觸船如馬狂唱歌賣魚赤髯老打鼓踏車青苧娘
故人相見在樓下坐對玉山懐草堂
　　　無題四首
當軒隊子立紅靴龜甲屏風擁絳紗公子銀屏分汗酒
佳人金勝剪春花曲調青鳯歌聲轉觥進黄鵝舞勢斜
五十男兒頭未白臨流洗馬走江沙
主家院落近連昌燕子歸來舊杏梁金埒近收青海駿
錦籠初放雪衣娘巻衣甲帳春容早吹笛西樓月色凉
今夜阿鴻新進劇黄金小帶荔支裝
二月皇都花滿城美人多病苦多情一雙孔雀銜青觜
十二飛鴻上錦筝酒掬真珠傳玉掌羮分甘露倒銀罌
不堪容易少年老争遣狂夫作後生
天街如水夜初凉照室銅盤璧月光别院三千紅芍藥
洞房七十紫鴛鴦繡靴蹋踘句驪様羅帕垂彎女直妝
願爾康强好眠食百年歡樂未渠央
　　掲汯(字伯防豫章/人秘書監丞)
　　　汪大雅善𨽻書詩以贈之
漢𨽻變秦石中郎實云祖渾渾元氣運生意蓄未吐鍾
梁己小變唐遂失其武迨元數公起精妙可追古鳯翥
與鸞翔爛然照中土老成既凋謝來者或未覩紛紛欲
争髙往往背前矩峭刻少渾成癡肥乏筋膂收斂類畏
縮軒張或傷怒規規事模放又若優孟舞汪君忽傑立
落筆蔡為主見此神骨全真若古鍾吕美玉出荆璞明
珠還合浦况當文物新制作方並舉紀常勒鐘鼎封岱
禪梁甫大書與特書執筆當俟子具兹華國文名已登
天府
　　　秋夜懐芑禪師
商飇起西郊槭槭振林木𤣥鳥辭故壘蟋蟀入牆屋雲
間出華月照我尊中緑引觴不能盡彈琴不成曲敢恨
時物遷只歎流景速獨羨清泉師悠然在空谷雞鳴天
未曙披衣候清旭
　　陳廷言(字君從天台/人江浙貢士)
　　　錢塘懐古
越水吳山共寂寥己無遺老話前朝海門三日潮聲歇
天目千年王氣消夜月烏啼龍井樹春風花落海鮮橋
威儀文物今何在回首浮屠倚碧霄
　　桂􁳅(字懐英號古香/老樵慈溪人)
　　　長江萬里圖
萬里澄江一葉舟披圖忽憶少年遊落霞孤鶩洪都晚
明月清風赤壁秋有客吹簫尋故壘何人擊楫誓中流
浪淘不盡英雄恨都把興亡付白鷗
　　孫庚(字居仁號雪/磯慈溪人)
　　　題荷花巻送季山甫
渉江采芙蓉江長浩烟霧搖蕩木蘭舟依稀認前路粉
花委秋風翠實待寒露徘徊水中坻佳期未云暮歸來
明月多櫂歌起鴛鷺
　　　題定海七墖寺
墖影參差倚殿庭好山晴湧屋頭青土龍刳目潭波息
藥草成金藏佛靈白鳥破烟江樹曉黒鼉吹雨海雲腥
禪房似隔人間世一榻松風晝掩扃
　　陸景龍(字徳陽檇李/人江浙貢士)
　　　送吏部焦郎中
黄道天開紫極髙爐烟繚繞拂宫袍漢家人物追三代
周典天官冠六曹翠幙晝閑吟芍藥玉壺春煖醉蒲萄
袖中應有山公啟月旦無辭獻納勞
　　　榾柮窩
安樂窩中興澹然靈根斫得自樵仙地爐伏火春如海
雪屋圍風夜似年香透玉酥和芋撥脂流琥珀帶松燃
絶勝沉水燒金鴨吹徹參差惱醉眠
　　　蠒窩
斗室團團素箔圍梅花夢裏似還非一規明月抱銀甕
無數晴雲為白衣壺隠仙翁形若蛻巢居羽客步如飛
孰知志在經綸内五色文章出錦機
　　　梅影
一自逋詩為冩神横斜意態宛如真夀陽鏡裏春風面
仙子江邊水月身晴雪隔窓花似霧凍雲印地玉無塵
夜深低轉雕闌去空憶羅浮夢裏人
　　　題趙松雪人馬圖
閣老風流世絶誇揮毫寫此兩名騧玉闗秋逺風生樹
銀海春明浪蹴花一代衣冠淪草莽百年縞素颯風沙
蕭蕭白髮鄞江上見畫令人重歎嗟
　　　題慈溪孫氏瑞萱堂
慈溪之滸孫郎家弟兄孝感良可誇𤣥冬正當建子月
北堂忽放宜男花煢然孤嫠撫二豎宛如一榦含雙葩
信知嘉祥天所錫我歌此詩賡白華
　　　杜甫遊春
杜陵野客興蕭騷䇿蹇行春樂更饒楊栁煖風欹醉帽
杏花微雨濕吟袍推敲謾說衝京兆清絶徒憐過㶚橋
直許文章光萬丈謫仙聲價兩相高
　　　濂溪愛蓮
窓前旣云不除草溪上胡爲獨愛蓮君子風高還宛似
先生雅趣自悠然神交浄色逺香外秋在光風霽月邊
萬物生生皆太極始知一畫自先天
　　　淵明對菊
彭澤歸來秋巳老黄花無數繞東籬采芳謾爾不盈把
感物悠然有所思五斗折腰慚可去一尊遣興醉何辭
衣冠不改仍如晉搖落風霜在義熙
　　　和靖觀梅
銀嶼蜿蜒一徑斜先生卜築隠烟霞高風自是天下士
雅好何如雪裏花水影月香傳妙句山童野鶴伴生涯
茂陵封禪無遺稿贏得清名百世誇
　　　紙帳
溪藤搗雪净無瑕素箔圍風絶可夸夢入清虚明月偃
神遊廣漠白雲遮繭窩春煖浮銀色鮫室宵分散玉華
野鶴一聲天巳曙老夫詩思繞梅花
　　　挽普大夫
英英正氣鍾河嶽赫赫高名照古今七道提綱徒赤手
九泉飲恨只丹心臺空鳯去秋雲慘屋冷烏啼夜月沈
珍重遺章猶絶筆令人一讀淚沾襟
　　　題鎮南王納凉圖
憶昔揚州全盛日内家輪奐見翬飛芙蓉仙館紅香凝
楊栁歌臺紫翠圍雲母屏開秋澹澹水晶簾捲月暉暉
十年一覺䋣華夢春草王孫怨不歸
　　　春日遣懷和呉主韻二首
閑愁日日不能禁謾賦停雲感寸心老去一貧何至此
春來多病到如今門前花飛萬㸃急湖上水添三尺深
却喜小樓當綠樹可人時復聽鶯音
近聞海内戰塵消臯契羣賢巳事堯萬里江山隨地闊
四郊花木放春饒求賢漢使頒明詔興學文翁有教條
衰老自慚無寸用願歌擊壤答清朝
　　　送趙士元兄弟還永嘉省親
汝伯大參天下士而翁太守斗南人二難表表聯金玉
三俊英英總鳯麟滄海月明懸珮潔赤城霞彩絢衣新
時人應比河東薛早立勲名據要津
　　　題墨菊
東籬正色本來真子墨何如强寫神滿靣緇塵非舊日
西風羞見白衣人
　　　題紅梅
昔醉西湖處士家酒痕吹上水邊花東風蛺蝶迷香夢
一樹珊瑚月影斜
　　　題定川陳仲章梅坡稿
陳君梅屋近蛟門鮫客綃成毎見分從此胸中有機軸
解將五色織春雲
　　納新(字易之/南陽人)
　　　賣鹽婦
賣鹽婦百結青裙走風雨雨花灑鹽鹽作鹵背負空筐
淚如縷三日破鐺無粟煑老姑饑寒更愁苦道傍行人
因問之拭淚吞聲爲君語妾身家本住山東夫家名在
兵籍中荷戈﨑嶇戍明越妾亦萬里來相從年來海上
風塵起樓船百戰秋濤裏良人賈勇身先死白骨誰知
沈海水前年大兒征饒州饒州未復軍尚留去年小兒
攻髙郵可憐血作淮河流中原封裝音信絶官倉不開
口粮缺空營木落烟火稀夜雨殘燈泣嗚咽東鄰西舍
夫不歸今年嫁作商人妻繡羅裁衣春日低落花飛絮
愁深閨妾心如水甘貧賤辛苦賣鹽終不怨得錢糴米
供老姑泉下無慚見夫面君不見繡衣使者淛河東采
詩正欲觀民風莫棄吾儂賣鹽婦歸朝先奏明光宫
　　　仙居縣杜氏二真仙廟詩
　東陽杜氏二女子早喪父母鬻餅市中厨人挑之二
　子憤殺厨人走匿仙居之孟溪夜雨水漲皆溺死其
　屍閣鉅木上蒼藤纒束儼若棺椁時隋大業間也唐
　令令狐某取其遺骨塑像建廟溪上宋時古靈陳襄
　禱雨屢應刻石祠下國朝至正壬寅東陽陳君元祥
　以漸省員外督制兹邑水旱之禱顯有竒應明年君
　督漕入京請諸中書令太常議封貞恵貞淑二真仙
　元祥因徴賦詩廟壁云
君不見潚湘江上斑斑竹雨灑踈林淚痕緑又不見金
谿縣裏兩嬋姢身化白金金賤復至今九疑山下大江
西窅窕祠堂依古木仙居更有杜貞娥千古清風凛相
續貞娥鬻餅東陽市厨人相挑憤切齒提刀夜斷賊奴
頭勇烈真同丈夫子脫身竄匿來孟溪木食澗飲幽岩
棲煢煢娣妹自相保天寒愁聽哀猿啼夜雨奔流溢山
趾月黑溪深黯無底嗚呼雙娥同溺死玉骨藤纒髙樹
裏開元賢令銜餘哀築祠却傍蒼崕開悲風瀟瀟落山
葉精靈日暮猶歸來陳侯自是古靈後來作仙居民父
母銜香赤脚禱龍湫秋日甘霖起枯朽去年飛章徹九
門紫綾裁詔褒貞魂鸞車孔蓋蔽白日髣髴來謝朝家
恩男兒堂堂軀七尺忍詬含羞汙簡册何如貞惠貞淑
兩真仙萬古千秋長廟食
　　　錢塘留别喀爾丞相之㑹稽代祀
聖主臨軒授寳匳詞臣將命祀東南胥江潮上迎官舫
禹穴雲開擁使驂萬里兼程安敢後四方專對每多慚
千官法仗遙相送始覺皇恩似海涵
　　　使歸
白頭萬里喜來歸小院深深過客稀睡起無題閒錦槖
春來多病怯羅衣流鶯亂蹴殘紅溜乳燕争銜落絮飛
莫道山房渾寂寞卧聽小女學鳴機
　　陳植(字中吉吉州永豐/人江西進士魁)
　　　題禰氏杏林卷後
禰子洲前萬杏花一壺仙隠自成家抄書簷下分清露
洗藥溪邉踏錦沙布素屢煩卿相揖劍芒猶拂斗牛斜
曲江又廢明年㑹栽樹何由見倚霞
　　劉玉汝(字成玉廬陵/人江西進士)
　　　次友人感興
常期冠冕治朝臣豈意天戈老此身耿耿泉阿埋地底
盈盈牛女隔天津誰憐潦倒長爲客自惜娉婷不嫁人
寓跡城闉聊自適琴床書几浄無塵
　　　九江逢故人
九江江水抱城廻洶湧波濤亦壯哉雨散淮濆隨地足
雲移廬阜向天開曳裾鄒子長為客待詔公孫巳擢魁
邂逅他鄉急呼酒樓頭今日早秋來
　　劉倩玉(字伯琛歐鄉/人江西進士)
　　　中秋對月
十年對月干戈裏忍向尊前更浩歌光滿又逢新節序
影微難驗舊山河霓裳猶記開元曲桂籍空懐進士科
矯首廣寒宫闕近欲將消息問姮娥
　　施子愽
　　　咸陽懐古
咸陽秋色草離離千古愁雲鎖翠㣲黄犬巳亡秦鹿失
白蛇初斷漢龍飛烟消故國空流水樹老荒城自落暉
應是驪山九泉下死魂猶望采芝歸
　　濟雅穆爾坦(字元徳回囘人/浙東僉都元帥)
　　　寄穆爾古蘇院判
將軍辛苦事戎行麾下論兵總俊良沙漠蘇卿多感慨
鑑湖賀老自清狂風塵滿眼青山舊天地無私白髪長
萬里君親俱在念扁舟何日賦滄浪
　　　遊定水寺寄杜堯臣
水紋藤簟竹方床山閣重隂雨後涼新月梧桐秋未老
孤燈機杼夜初長白魚入饌松醪熟紅稻供炊笋脯香
雲樹芝泉隨處好一時清賞肯相忘
　　阿爾沙(字允中囘囘/人翰林應奉)
　　　題九靈山房圖
夢裏鄉山十載違丹青咫尺是耶非墨池新水春還滿
書閣晴雲晚更飛張翰見機先引去管寧避亂久無歸
人生若解幽棲意處處丘園有蕨薇
　　　題前餘姚州判官葉敬常海堤遺巻
潮汐東來勢蹵天一堤横捍萬家全陵遷谷變人誰在
海晏河清事獨賢曉日山川神禹跡秋風禾黍有虞田
河渠他日書成績應並宣房與代傳
　　鶴年(西域/人)
　　　送定海許縣丞
蛟門佐邑滿南去候庭闈雨露隨花綬雲霞避綵衣賢
聲今巳著色養舊無違萬里滄溟月清秋作伴歸
　　　贈李仙姑
何年萼緑華來降地仙家花擁青鸞節香隨白鹿車清
輝廻雪月𤣥想結雲霞不赴瑤池宴桃開幾度花
　　　托太師
淮海重聞斧鉞臨一時黎庻盡傾心雷霆聲播天威逺
霖雨恩添帝澤深暗室有蠅汚白璧明廷無象鑄黄金
風塵未息英雄死坐對江山慨古今
　　　靳公子
中朝公子多才俊瀟洒風塵獨靳侯白鴈久無天上信
黑貂漸弊雪中裘虚堂簾影遲遲晝别館燈光淡淡秋
到手深杯須劇飲醉鄉消得古今愁
　　　寄胡敬文縣尹胡遂初真人(時二公皆/在京師)
全楚英材集士林十年兵革盡消沉崑岡火後餘雙璧
錦里書囘抵萬金鳬舄趍朝天闕近霓裳展曲月宫深
誰知海上垂綸者去國長懸萬里心
　　　寄昌國濟汝舟長老(先兄太守嘗/題詩方丈)
西江禪伯住東溟境接蓬萊地有靈析木秋濤浮座白
扶桑朝影拂簷青巳無鶴近雲間錫秖有龍聽月下經
李白騎鯨天上去題詩誰復扣岩扃
　　　逃禪室與蘇伊舉話舊有感
不學揚雄事草𤣥且隨蘇晉暫逃禪無錐可卓香嚴地
有柱難擎杞國天謾詫丹霞燒木佛誰憐清露泣銅仙
茫茫東海皆魚鱉何處堪容魯仲連
　　　贈李上水道士(上水湖廣威/順王門人)
𤣥元孫子𤣥都客嘯傲三湘七澤間黄鶴白雲迷鄂渚
青牛紫氣滿函關袖中寶劍雌雄合鼎内金丹大小還
不見吹笙王子晉秋來㡬度候緱山
　　　贈九靈先生
挾海懐山謁紫宸擬將忠孝報君親忽從華表聞遼鶴
却抱遺經泣魯麟䘮亂行藏心似鐵蹉跎勲業髩如銀
萬言椽筆今無用閑向林泉紀逸民
　　　瑞萱堂為孫原道兄弟賦
手種叢萱孝感深陽和隨見破窮隂侵凌雪色雙花蕚
報答春暉寸草心踈翠近分書帶碧嫩黄遥映夀觴金
忘憂坐對髙堂晚更聽壎箎奏好音
　　　夢得先妣墓
　兵後還武昌陵谷變遷先妣封樹竟迷所在久尋不
　見露禱大雪中忽感異夢翌日遂得其處賦詩以記
　云
窮冬風雪正交馳獨扣泉扃訪母慈極浦空江泥滑滑
荒岡舊隴塚纍纍那知恍惚魂歸夜正是呼號淚盡時
孝格皇天吾豈敢聊同烏鳥報恩私
　　龍從雲(字子髙號釣/魚軒廬陵人)
　　　明皇春宫按樂圖
華清宫殿春沉沈宫門楊栁垂黄金玉環新度霓裳曲
曲聲酣動君王心融融汗體生春困芙蓉露白桃花嫩
可憐飛燕在昭陽李白文章有遺恨樹頭花煖鶯啼早
滿院嬪妃總含笑門外千官進午朝三郎沈醉不知曉
漁陽囘首飄胡塵花鈿委地徒霑巾嗚呼我今展圖似
閱史有國有家當監此
　　　明皇秋宫夜宴圖
金莖滴露秋滿衣玉樓商葉吟參差六宫沉沈度清樂
月在華清池上芙蓉枝虹橋錦步上龍尾十八宫娥舞
相對玉環吹笛背銀燈百歡媚得君王醉君王醉卧倚
龍屏羯鼓嗷嘈尚未停禄山含笑林甫喜但願君王醉
不醒
　　失名氏
　　　凌波曲
吳蠶八繭雙鴛綺繡縷團花金鳳尾昔時啼豔曉粧慵
滿眼春嬌扶不起昔時解帶羅韈鬆玉尖㣲露生春紅
翩翩白練輕舒巻笋籜初翻宫様軟三尺春雲入手輕
一鈎新月凌波淺象床舞罷嬌無力鴈沙踏破㕘差跡
金蓮窄小不堪行獨倚東風玉堦立
　　　雪花曲
苦篁獵獵吹北風黄河水流凝不通天孫手持白鸞尾
笑埽琪花飛碧空崑山玉碎瓊樓裂老龍起舞驚明月
夢覺遊魂不覺寒醉吟紙帳春雲熱東家嬌娘厭桃李
學繡宫花瑣窓裏冷袖擎來欲細觀隔簾火氣催成水
　　　鶴骨笛
九臯聲斷楚天秋玉頂丹砂一夕休枯朽挽囘生死調
凄清吹盡古今愁魂歸遼海身如寄曲破江城月滿樓
惆悵主人三弄罷杳無消息到揚州
　　　天燈
髙掛長繩百尺餘直撐紅燄上天衢一包春髓蒸元氣
九轉靈丹煉太虚綵鳳抱成吞日卵赤龍銜出照天珠
髙髙不受飛蛾撲長使凡人仰面吁
　　　車中女
青青帷幄映彤車淺露新粧不自遮繡帶垂膺明綵鳯
茜羅帕首䕶雲鴉青夷關外東風栁丞相園中上日花
亦有㩦鞭年少者雕鞍並坐是誰家
　　　美人紗帶
滿眼春嬌倚綉床玉鈎新綰藕絲長鴛鴦機上舒晴雪
翡翠簾前蹴曉霜拾翠不知羅韈潤踏花猶隔綉鞋香
㡬囘暗憶吹簫侶背立東風詠鳯凰
　　　仙壇
碧壇纛影䕃龍蛇騎鶴歸來棗似𤓰仙語風前飄玉屑
道衣天上剪雲霞寒潭六月猶無暑老木千年尚有花
采藥青童來借問蒼烟起處是誰家
　補遺
　　陳益稷
　　　萬嵗山侍宴
碧漢鳴鸞隔世塵玉京開宴㑹星辰舞廻鰲背千山雪
酒上龍顔萬國春物被仁風榮御苑水流聖澤溢天津
越南羈旅陪賔列咫尺光瞻日月新
　　程文海
　　　葛推官平反
大梁秋官仁且明刑者復續死者生昔無一兒慰目前
璚枝玉樹今森然力田種苗苖或荒君家種徳子滿堂
子孫(闕/)　不可忘
　　　劉單州棄官赴兄台州之䘮
一手有急一手赴左不良行右須駐人心取舍有重輕
所以劉侯如脫兎好官尚有兄則無死今不死孤不孤
允思故人今始見我欲書之寄董狐
　　　緝熙殿御題紫薇花扇面夀卿中丞十一月二
　　　　十五日
江南十里花茫茫紫薇盡對中書堂天工㑹得無窮意
一枝宛轉留芬芳緝熙殿裏日月長對畵落筆蛟龍翔
花前未覺風流逺扇底猶含雨露香烏府先生黄閣老
髙敞新齋坐霜昊聊題此畵托千年從今永伴中書考
　　　阿房宫
智力有窮天不老泰帝山河迹如掃㕘差忽落畫圖間
白髪朝臣驚欲倒咸陽初起阿房宫六籍巳焚兵已鎔
渭水函關萬年固終南泰華五雲中複閣重樓欝相望
翠户金鋪九天上上容萬人常有餘下建大旗知㡬丈
霞騫霧翼天日迷山童野赭民睽睽窮奢極麗猶未愜
謂海可梁天可梯蓬萊何處樓船逺上蔡東門歎黄犬
六國樓臺春草長千門歌舞斜陽轉游觀未畢化埃塵
宫樹凄涼野鹿馴至今世上丹青手留與千年作諫臣
　　滕賔
　　　贈弓秋蟾
瓊花十里小樓紅醉吞牛斗眠長虹十年四海分萍蓬
一笑邂逅滕王洪床頭囘首黄金空但覺耿耿盤心胸
問蟾何不歸蟾宫自有老月留身中誰受一粒金丹紅
學得紙上畫墨龍白晝呼吸風雲從頃刻霧暗天濛濛
妙處巧奪造化工不復知有陳所翁君不見金陵壁上
不㸃瞳㸃瞳霹靂驚江東我欲煩君具毫楮畫一小龍
囘顧母普令天下生孝心不向江湖常驗雨
　　虞集
　　　三鳳行贈海東之下第南歸
海東之兄弟三人如鳳凰胸臆羽翮皆文章九年三入
天門翔伯冲天季驚人一日四海皆知名東之之文五
色雲見者眩晃生眵昬三進三巳之子若耳不聞二人
得之喜未足云東之不慍乃可尊束書江上歸見親君
子之樂樂最真君不見匡廬之山崷崪而嵯峨左界乎
豫章諸川㑹為蠡鄱其隂千源洗河導岷經潜沱山氣
束欝不得去上衝為紫葢直與天相摩為雲覆八極為
雨漲九河海東之子能觀山以成徳其進葢未易量也
偶爾小詘奈爾何
　　　龍卵
入眼圎如頷下珠也知靈物化生殊淋漓猶帶元氣濕
混沌終含太極初雨施雲行待時至海涵春育有神扶
明當一躍天池去滂沛恩波及涸魚
　　　琉璃觀音
化身千百億無窮却入琉璃世界中金色光中觀自在
玉毫影裏現圎通一塵不染慈悲像萬刼難逃幻化工
要識本來真面目除非打破大虚空
　　　滕王閣二首
城頭髙閣挿蒼茫百尺闌干背夕陽秋雨魚龍非故物
春風蛺蝶是何王帆檣隠隠來彭蠡車葢童童擁豫章
燈火夜歸湖上路隔籬呼酒說干將
髙閣城頭户牖開江間照見碧崔嵬文章誰繼三王後
雲氣常隨五老來畫角數聲南斗落白鹽萬斛北風廻
潭心應有蛟龍窟怪得詩成急雨催
　
　
　元音巻十二
