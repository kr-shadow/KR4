#+TITLE: 唐英歌詩-唐-吳融
#+DATE: 2016-06-11 12:24:31
#+SOURCE: github.com/kanripo/KR4c0102 master 5707da9d                
欽定四庫全書　　　　　集部二
　唐英歌詩　　　　　　别集類一(唐/)
　　提要
　　　　(臣/)等謹案唐英歌詩三巻唐吳融撰融字子
　　　　華越州山隂人龍紀元年登進士第昭宗時
　　　　官至翰林學士承旨户部侍郎知制誥事迹
　　　　具唐書本傳融與韓偓同第進士又同為翰
　　　　林學士故偓有與融玉堂同直詩然二人唱
　　　　酬僅一兩篇未詳其故以立身本末論之偓
　　　　心在朝廷力圖匡輔以孱弱之文士毅然折
　　　　逆黨之凶鋒其詩所謂報國危曾捋虎鬚者
　　　　實非虛語純忠亮節萬萬非融所能及以文
　　　　章工拙論則融詩音節諧雅猶時有中唐之
　　　　遺風較偓所作有過之無不及焉在天祐諸
　　　　詩人中雖閒逺不及司空圖沉摯不及羅隱
　　　　繁富不及皮日休奇闢不如周朴然其餘作
　　　　者實罕與雁行唐書本傳稱昭宗反正融於
　　　　御前跪作十餘詔少選即成意詳語當唐詩
　　　　紀事又稱李巨川為韓建草謝表以示融融
　　　　吟罷立成一篇巨川賞歎不已盖在當時亦
　　　　鐡中錚錚者矣乾隆四十六年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　唐英歌詩巻上
　　　　　　　　　　　　唐　吳融　撰
　　奉和御製
嶽寺清秋霽宸遊永日閒霓旌森物外鳳吹落人間玉
潄穿城水屏開對闕山皆知聖情悦麗藻灑芳蘭
　　和集賢相公西溪侍宴觀競渡
片水聳層橋祥煙靄慶霄畫花鋪廣宴晴電閃飛橈浪
叠揺仙仗風㣲定彩標都人同盛觀不覺在行朝
　　山居即事(四首/)
桂樹秋來風滿枝碧巖歸日免乖期故人盡向蟾宫折
獨我攀條欲寄誰
不傲南牕且採樵乾松每帶濕雲燒庖厨却得長兼味
三秀芝根五术苖
萬事翛然只有棋小軒髙靜簟凉時闌珊半局和㣲醉
花落中庭樹影移
無鄰無里不成村水曲雲重掩石門何用深求避秦客
吾家便是武陵源
　　紅白牡丹
不必繁絃不必歌靜中相對更情多殷鮮一半霞分綺
潔澈旁邉月颭波看久願成莊叟夢惜畱湏倩魯陽戈
重來應共今來别風墮殘香襯緑莎
　　中秋十五夜陪熈用學士侍郎禁中翫月因書五
　　　言六韻
月圓年十二秋半每多陰此夕無纎靄同君宿禁林未
髙知海濶當午見宫深衣似繁霜透身疑積水沉遭逄
陪侍輦歸去憶抽簮太液池南岸相期到暁吟
　　題豪家故池
歳久無泉引春來仰雨流萍乾粘巧檻沙淺露沉舟照
影人何在持竿客寄遊翛然興廢外廻首謝眠鷗
　　偶題
賤子曽塵國士知登門倒屣憶當時西川酌盡看花酒
東閣編成詠雪詩莫道精靈無伯有尋聞任俠報爰絲
烏衣舊宅猶能認粉竹金松一兩枝
　　渚宫立春書懐
春候侵殘臘江蕪緑巳齊風髙鶯囀澁雨宻雁飛低向
日心須在歸朝路欲迷近聞驚御火猶及灞陵西
　　聞李翰林遊池上有寄
花飛絮落水和流玉署詞臣奉詔遊四面看人隨畫鷁
中流合樂起眠鷗皇恩自抱丹心報清頌誰将白雪酬
不為禁鐘催入宿前峰月上未迴舟
　　谷口寓居偶題
涔涔病體怯朝天谷口歸來取性眠峭壁削成開畫障
清溪飛下咽繁絃不能塵土爭閒事且放神形學散仙
巳熟前峰採芝逕更於何處養殘年
　　無題
萬態千端一瞬中沁園蕪沒佇秋風鵁鶄夜警池塘冷
蝙蝠晝飛樓閣空粉貎早聞殘洛市簫聲猶自傍秦宫
今朝陌上相非者曽此歌鐘幾醉同
　　賦雪
一夜陰風度平明顥氣交未知融結判唯見混茫包路
莫藏行跡林難出樹梢氣應封獸穴險必墮禽巢影宻
燈迴照聲繁竹送敲翫宜酥讓㸃食稱蜜同抄凍結防
魚轉粘沙費馬跑爐寒資爇荻屋暖賴編茅逺不分山
疊低宜失地坳闌干髙百尺新霽若為抛
　　寄僧
桞拂池光一樣清紫方袍帶杖藜行偶傳新句來中禁
誰把閒書寄上卿門倚山根重蘚破碁敲石面碎雲生
應憐正視淮王詔不識東林物外情
　　酬僧
吾師既續恵休才况値髙秋萬象開吟處逺峰横落照
定中黄葉下青苔雙林不見金蘭久丹楚空翻組繡來
聞説近郊寒尚緑登臨應待一叨陪
　　題延夀坊東南角古池
蔓草蕭森曲岸摧水籠沙淺露莓苔更無簇簇紅粧㸃
猶有雙雙翠羽來雨細幾逄耕犢去日斜時見釣人回
繁華自古皆相似金谷荒園土一堆
　　登鸛雀樓
鳥在林梢脚底看夕陽無際戍烟殘凍開河水奔渾急
雪洗條山錯落寒始為一名抛故國近因多難怕長安
祖鞭掉折徒為爾贏得雲溪負釣竿
　　和峽州馮使君題所居
三年拔薤成仁政一日誅茅葺所居暁岫近排吟閣冷
夜江遥響寢堂虚唯懐避地逃多難不羡朝天卧直廬
記得街西隣舎否投荒南去五千餘
　　秋日感懐
一葉飄然夕照沉世間何事不經心幾人欲話雲臺峻
獨我方探禹穴深雞檄固應無下䇿鶴書還要問中林
自憐情為多憂動不為西風白露吟
　　鶯
月落林西鳥未知自先飛上最髙枝千啼萬語不離恨
已去又來如有期慣識江南春草處常驚薊北夢回時
謝家園裏成吟久只欠池塘一句詩
　　次韻和王員外雜遊
一分難减亦難加得似溪頭浣越紗兩槳慣邀催去艇
七香曾占取來車黄昏忽墮當樓月清暁休開滿鏡花
誰見玉郎腸斷處露牀風簟半欹斜
　　秋事
江天暑氣自凉清應候須因一雨成松竹健來惟欠語
蕙蘭衰去始多情他年擬獻書空在此日知機意盡平
更欲輕橈放烟水葦花深處睡秋聲
　　和陸拾遺題諫院松
落落孤松何處尋月華西畔結根深暁含仙掌三清露
晚上宫牆百雉陰野鶴不歸應有怨白雲髙去太無心
碧巖秋澗休相望捧日元須在禁林
　　題揚子津亭
揚子江津十四經幾行文字遍長亭驚人旅髩斬新白
無事海門依舊青前路莫知霜凛凛故鄉何處鴈㝠㝠
可憐不識生離者數㸃漁舟落暮汀
　　閒望
三㸃五㸃映山雨一枝兩枝臨水花蛺蝶狂飛掠芳草
鴛鴦熟睡翹暖沙闕下新居非故業江南舊隱是誰家
東還西去俱無計却羡暝歸林上鴉
　　雪後過昭應
路過章臺氣象寛九重城闕在雲端烟含上苑沉沉紫
雪露南山𢥠𢥠寒綺陌巳堪馳寳馬緑蕪行即墮金丸
灞川南北真圖畫更待殘陽一望看
　　商人
百尺竿頭五兩斜此生何處不為家北抛衡岳南過鴈
朝發襄陽暮看花蹭蹬也應無陸地團圓那覺有天涯
隨風逐浪年年别却笑如期八月槎
　　岐下聞杜鵑
化去蠻鄉北飛來渭水西為多亡國恨不忍故山啼怨
已驚秦鳳靈應識漢雞數聲烟漠漠餘思草萋萋樓逈
波無際林昏日又低如何不腸斷家近五雲溪
　　雨夜聞思歸樂(二首/)
山禽連夜呌兼雨未嘗休解道思歸樂應多離别愁我
家方旅食故國在滄洲聞此不能寐青燈茅舍幽
一夜鎮飛鳴間闗徹五更似因歸路隔長使别魂驚未
省愁雨暗就中傷月明須知越吟客欹枕不勝情
　　中夜聞啼禽
漠漠蒼蒼未五更宿禽何處兩三聲若非西澗迴波觸
即是南塘急雨驚金屋獨眠堪寄恨商陵永訣更牽情
此時歸夢隨腸斷半壁殘缸閃閃明
　　靈池縣見早梅(時太尉中書令京兆公/奉詔討蜀余在幕中)
小園晴日見寒梅一寸鄉心萬里迴春日遲時抛笠澤
戰塵飛處上琴臺棲身未識登龍地落筆元非倚馬才
待勒燕然歸未得雪枝南畔少徘徊
　　野廟
古原荒廟掩莓苔何處喧喧鼓笛來日暮鳥歸人散盡
野風吹起紙錢灰
　　閒書
接鷺陪鸞漫得羣未如髙卧紫溪雲晉陽起跡尋常説
湖口屯營取次聞大抵鷦鵬須自適何嘗玉石不同焚
迴看帶礪山河者到得危時沒舊勲
　　寄貫休上人
别來如夢亦如雲八字㣲言不復聞世上浮沉應念我
筆端飛動只降君幾同江歩吟秋霽更憶山房語夜分
見擬沃州尋舊約且教丹頂許為隣
　　書懐
傍巖依樹結簷楹夏物蕭疎景更清灘響忽髙何處雨
松隂自轉此山晴見多隣犬遥相認來慣幽禽近不驚
爭敢便誇饒勝事九衢塵裡免勞生
　　重陽日荆州作
萬里投荒巳自哀髙秋寓目更徘徊濁醪任冷難辭醉
黄菊因喧却未開南國莫歸戎馬亂故人何在塞鴻來
驚時感事俱無奈不待殘陽下楚臺
　　松江晚泊
樹逺天宜盡江奔地欲隨孤㠶落何處殘日更新離客
是凄凉本情為繫滯枝寸腸無計免應只楚猿知
　　湖州溪樓書獻鄭員外
危檻等飛牆閒追晚際凉青林上雨色白鳥破溪光目
以髙須極心因靜更傷唯公舊相許早晚侍長楊
　　秋興
㣲雨過菰葦野居生早凉襟期漸蕭灑精爽欲飛揚魚
買罾頭活酒沽船上香不縁人不用始道静勝忙
　　端居
片雨度前汀端居枕簟清病根隨暑退詩思傍涼生别
燕殷勤語殘蟬髣髴鳴古來悲不盡况我本多情
　　途中
一棹歸何處蒼茫落照昏無人應失路有樹始知村湖
岸春耕廢江城戰鼓喧儒冠久相悞學劒盡乘軒
　　寄貫休
休公何處在知我宦情無巳似馮唐老方知武子愚一
身仍更病雙闕又須趨若得重相見㝠心學半銖
　　秋日渚宫即事
漠漠澹雲煙秋歸澤國天風髙還促燕雨細未妨蟬静
引荒城望凉驚旅枕眠更堪憔悴裡欲泛洞庭船
　　荆州偶居書懐
一室四無隣荒郊接古津幽閒消俗態揺落露家貧絶
跡思浮海修書嬾寄秦東西不復問翻笑泣岐人
　　和嚴諫議題簫山廟十韻(舊説常聞簫管聲/因而得名次韻)
澤國瞻遺廟雲韶仰舊名一隅連嶂影千仞落泉聲老
狖尋危棟秋蛇束畫楹路長資税駕歲儉絶豐盛黙黙
雖難測昭昭本至平豈知遷去客自有復來兵美舜歌
徒作欺堯犬正獰近兼聞順動敢復怨徂征日出天須
霽風休海自清肺腸無處說一為啟聰明
　　西陵(一本多夜/居二字)
寒潮落逺汀暝色入柴扄漏永沉沉静燈明的的青林
風移宿鳥池雨定流螢盡夕成愁絶啼螀莫近庭
　　鷰雛
掠水身猶重隈風夕尚㣲瓦苔難定立簷雨忽喧歸未
識重溟逺先愁一葉飛銜泥在他日兩兩占春暉
　　新秋
白髮又經秋端居海上洲無機因事發有涕為時流新
酒乘凉壓殘棋隔夜收公車無路入同拜老閒侯
　　題越州法華寺
寺映(一作/在)五峰隂穿縁一逕尋雲藏古殿暗石䕶小房
深宿鳥連僧定寒猿應客吟上方應見海月出試登臨
　　寒食洛陽道
路岐無樂處時節倍思家綵索颺輕吹黄鸝啼落花連
乾馳寳馬歴禄鬪香車行客勝回首看看春日斜
　　憶事
去年花下把金巵曾賦楊花數句詩囘首朱門閉荒草
如今愁到牡丹時
　　金陵遇悟空上人(上人與故相/國楊公有舊)
東閣無人事渺茫老僧持鉢過丹陽十年棲止如何報
好為南譙剰炷香
　　途中
桞弱風長在雲輕雨易休不勞芳草色更惹夕陽愁萬
里獨歸去五陵無與遊春心漸傷盡何處有髙樓
　　秋園
始憐春草細霏霏不覺秋來緑漸稀惆悵擷芳人散盡
滿園烟露蝶髙飛
　　富春
天下有水亦有山富春山水非人寰長川不是春來緑
千峰倒影落其間
　　山居即事
小亭前面接清崖白石交加襯緑苔日暮松花滿階砌
不闗風雨鶴歸來
　　寓言
非明非暗朧朧月不暖不寒縵縵風獨卧空牀好天氣
平生閒事到心中
　　華清宫(二首/)
四郊飛雪暗雲端唯此宫中落旋乾緑樹碧簷相掩映
無人知道外邉寒
長生秘殿倚青蒼擬敵金庭不死鄉無奈逝川東去急
秦陵松柏滿殘陽
　　過九成宫
鳳輦東歸二百年九成宫殿半荒阡魏公碑字封蒼蘚
(魏文貞/徵有碑)文帝泉聲落野田(太宗行幸有/靈泉自湧)碧草斷霑仙掌
露緑楊猶憶御爐烟昇平舊事無人説萬疊青山但一
川
　　出潼闗
重門隨地險一徑入天開華岳眼前盡黄河脚底來飛
軒何滿路丹陛正求才獨我無稽客飄然又此回
　　過丹陽
雲陽縣郭半郊坰風物蕭條萬古情山帶梁朝陵路斷
水連劉尹宅基平桂枝自折思前代(李考功於/此知貢舉)藻鑑難
逄恥後生(殷文學於/此集英靈)遺事滿懐兼滿目不堪孤棹倚荒
城
　　和人題武城寺
神驚已覺三清近目斷仍勞萬象牽渭水逺含秋草渡
漢陵髙枕夕陽天半巖雲粉千竿竹滿寺風雷百尺泉
别有闌干壓行路看人塵土竟流年
　　長安里中聞猿
夾巷重門似海深楚猿争得此中吟一聲紫陌纔囘首
萬里青山已到心慣倚客船和雨聼可堪侯第見塵侵
無因永夜聞清嘯禁路人歸月自沉
　　岐下聞子規
劒閣西南逺鳳臺蜀魂何事此飛來偶因隴樹相迷至
唯恐邉風却送囘自有花知啼血處更無猿替斷腸哀
誰憐越客曾聞處月落江平暁霧開
　　敷水有丐者云是馬侍中諸孫憫而有贈
天地塵昏九鼎危大貂曾出武侯師一心忠赤山河見
百戰功名日月知舊宅已聞栽禁樹(即今奉/誠園)諸孫仍見
丐征岐而今不要教人識正藉將軍死鬪時
　　還俗尼(本是/歌妓)
桞睂梅額倩粧新笑脱袈裟得舊身三峽却為行雨客
九天曾是散花人空門付與悠悠夢寳帳迎囘暗暗春
寄語江南徐孝克一生長短託清塵
　　彭門用兵後經汴路(三首/)
長亭一望一徘徊千里闗河百戰來細桞舊營猶鏁月
祈連新塚巳封苔霜凋緑野愁無際燒接黄雲慘不開
若比江南更牢落子山詞賦莫興哀
隋隄風物已凄凉堤下仍多舊戰塲金鏃有苔人拾得
蘆花無主鳥銜将秋聲暗促河聲急野色遥連日色黄
獨上寒城正愁絶戍鼙驚起鴈行行
鐡馬雲旗夢𣺌茫冬來無處不堪傷風吹白草人行少
月落空城鬼嘯長尚有(一作/一自)紛爭驚宇宙可憐蕭索絕
煙光曾為塞北閒遊客遼水天山未斷腸
　　寄殿院髙侍御
黄梅雨細羃長洲桞宻花稀水慢流釣艇正尋逋客去
繡衣方結少年遊風前不肯看垂手燈下還應悞㸃頭
一夜自憐無羽翼獨當何遜滴堦愁
　　新安道中翫流水
一渠春碧弄潺潺宻竹繁花掩映間看處便須終日住
算來爭得此身閒縈紆似接迷春洞清冷應憐有雪山
上却征車更囘首了然塵土不相闗
　　憶釣舟
青山卜(一作/小)隱枕潺湲一葉垂綸幾泝沿後浦春風隨
興去南塘秋雨有時眠慣衝暁霧驚羣雁愛颭殘陽入
亂煙囘首無人寄惆悵九衢塵土困揚鞭
　　靈寳縣西(側律縣一本題作/靈寳  西側津)
碧溪㶑㶑流殘陽晴沙兩兩眠鴛鴦桞花無賴苦多暇
蛺蝶有情長自忙千里宦遊成底事每年風景是他鄉
髙歌一曲垂鞭去盡日無人識楚狂
　　即席
家住叢臺舊名參絳圃新醉波疑奪燭嬌態欲沉春伴
雨聊過楚歸雲定占秦桃花正濃暖爭不浪迷人
　　出遲
園宻花藏易樓深月到難酒虚留客盡燈暗速更殘麝
想眉間印鴉知頂上盤文王之囿小莫惜借人看
　　送僧歸日本國
滄溟分故國𣺌𣺌泛杯歸天盡終期到人生此别稀無
風亦駭浪未午巳斜暉繫帛何須鴈金烏日日飛
　　夏夜有寄
月上簟如水軒髙簾在鈎竹聲寒不夏蛩思靜先秋偶
得青霄興方知白日愁所思何處遠斜漢欲低流
　　春詞
鸞鏡長侵夜鴛衾不識寒羞多轉面語妬極定睛看金
市舊居近鈿車新造寛春期莫相誤一日百花殘
　　送僧歸破山寺
萬里指吳山髙秋杖錫還别來雙闕老歸去片雲閒師
在有無外我嬰塵土間居然本相别不要慘離顔
　　汴上晩泊
亭上風猶急橋邉月巳斜桞寒難吐絮浪濁不成花岐
路春三月園林海一涯蕭然正無寐夜櫓莫咿啞
　　送僧南遊
戰鞞鳴未已瓶屨抵何鄉偶别塵中易貪歸物外忙後
蟬抛鄠杜先鴈下瀟湘不得從師去殷勤謝草堂
　　戲
恨極同塡海情長抵導江丁香從小結蓮子徹枝雙整
髻花迎(一作/當)檻吹燈月在窗秦臺非久計早晚降霓幢
　　雪中寄盧延讓秀才
苦貧皆共雪吾子豈同悲(一作/兹)永日應無食經宵必有
詩渚宫寒過節華省試臨期努力圖西去休将凍餒辭
　　花村(六韻/)
地勝非離郭花深故號村巳憐梁雪重仍媿楚雲繁山
近當吟冷泉髙入夢喧依稀小有洞邂逅武陵源月好
頻移座風輕莫閉門流鶯更多思百囀待黄昏
　　賦雪(十韻/)
雨凍輕輕下風乾淅淅吹喜勝花發處驚似客來時河
靜膠行棹嵓空響折枝終無鷓鴣識先有鶺鴒知馬勢
晨爭急雕聲晩更飢替霜嚴柏署藏月上龍墀百尺樓
堪倚千錢酒要追朝歸紫閣早漏出建章遲臘候(一作/後)
何曾爽春工是所資遥知故溪桞排比萬條絲
　　溪邉
溪邉花滿枝百鳥帶香飛下有一白鷺日斜翹石磯
　　長安逄故人
歲暮長安客相逄酒一盃眼前閒事盡(一作/靜)心裏故山
來池影含新草林芳動早梅如何不歸去霜鬂共風埃
　　雨夜
旅夕那禁雨梅天巳思秋未明孤枕倦相弔一燈愁有
戀慙滄海無機奈白頭何人得濃睡溪上釣漁舟
　　旅中送遷客
天南不可去君去弔靈均落日青山路秋風白髮人言
危無繼者道在有明神滿目盡秦越平生何處陳
　　寄尚顔師
僧中難得靜靜得是吾師到闕不求紫歸山祗愛詩臨
風翹雪足向日剃霜髭自歎眠漳水雙林動所思
　　㣲雨
天青濕(一作/織)未遍風急舞難成粉重低飛蝶黄沉不語
鶯自隨春靄亂還放夕陽明惆悵池塘上荷珠㸃㸃傾
　　送廣利大師東歸
紫殿久霑恩東歸過海門浮榮知是夢輕别肯銷魂明
發先晨鳥寒棲入暝猿蕺山如重到應老舊雲根(大師/善於)
(草聖/故云)
　　闗東獻兵部劉員外
昨夜星辰動仙郎近漢闗玳筵吟雪罷錦帳押春還巳
到青雲上應棲絳圃間臨卭有辭賦一為奏天顔
　　塗次淮口
寒流萬𣲖碧南渡見煙光人向隋宫近山盤楚塞長有
村皆緑暗無徑不紅芳已帶傷春病如何更異鄉
　　詠桞
自與鶯為地不教花作媒細應和雨斷輕祗愛風裁好
拂錦歩障莫遮銅雀臺灞陵千萬樹日暮别離迴
　　武牢闗遇雨
深(一作/澤)春闗路逈暮雨細霏霏帶霧昏河浪和塵重客
衣望中迷去騎愁裏亂斜暉惆悵家山逺溟濛濕翠㣲
　　春寒
固教梅忍落休與杏藏嬌巳過冬疑剰将來暖未饒玉
階殘雪在羅薦暗魂銷莫問王孫事煙蕪正寂寥
　　早發潼闗
天邉月初落馬上夢猶殘闗樹蒼蒼暁天堦澹澹寒宦
遊終自苦身世静堪觀争似山中隱和雲枕碧湍
　　送䇿上人
昨來非有意今去亦無心闕下抛新院江南指舊林瓶
添新澗緑笠卸晩峰隂八字如相許終辭尺組尋
　　和諸學士秋夕禁直偶雪
太華積秋雪禁闈生夜寒硯氷憂詔急燈燼惜更殘正
遂攀嵇願翻追訪戴歡更為三日約髙興未将䦨
　　御溝(十六韻/)
一水終南下何年𣲖作溝穿城初北注過苑却東流遶
岸清波溢連宫瑞氣浮去應涵鳳沼來必滲龍湫激石
珠争碎縈堤練不收照花長樂曙泛葉建章秋影炫金
莖表光揺綺陌頭旁沾畫睂府斜入教簫樓有雨難澄
鏡無萍易擲鈎鼓宜堯女瑟盪必蔡姬舟臯的(一作/着)通
鳴鶴津應接斗牛逗風還㶑㶑和月更悠悠淺憶觴堪
泛深思杖可投祗懐涇合慮不帶隴分愁自有朝宗樂
曾無潰穴憂不勞誇大漢清渭貫神州
　　赴闕次畱獻荆南成相公(三十韻/)
分閫兼文徳持衡有武功荆南知獨去海内更誰同拔
地孤峰秀當天一鶚雄雲生五色筆月吐六鈞弓骨格
凌秋聳心源見底空神清飡瀣沆氣逸飲洪濛臨事成
奇䇿全身仗至忠解鞍欺李廣煮弩笑臧洪往昔逄多
難來茲故統戎卓旗雲夢澤撲火細腰宫鏟土樓臺搆
連江雉堞籠似平鋪掌上疑湧出壺中豈是勞人力寜
因役鬼工本遺三户在今匝萬家通畫舸横青雀危檣
列綵虹席飛巫峽雨袖拂宋亭風塲廣盤毬子池開引
釣筒禮賢金璧賤煦物雪霜融酒滿梁塵動棊殘漏滴
終儉常資澹靜貴絶恃穹崇唯要臣誠顯那求帝渥隆
甘棠名異奭大樹姓非馮自念為遷客方諧謁上公痛
知遭止棘頻嘆委飄蓬借宅誅茅緑分囷指粟紅只慙
燕館盛寧覺阮途竆渙汗沾明主滄浪别釣翁去曾憂
塞馬歸欲逐邉鴻積感深於海銜恩重極嵩行行桞門
路囘首下離東
　　三峰府内矮檜(十韻/)
擢秀依黄閣移根自碧岑周圍雖合抱直上豈盈尋逺
砌行窺頂當庭坐芘隂短堪驚衆目髙已讓他林日轉
無長影風迴有細音不容蘿蔦附只耐雪霜侵玉帳籠
應匝牙旗倚更禁葉低宜拂席枝褭易抽簮緑澗支離
久朱門掩映深何須一千丈方有歲寒心
　　雪(十韻/)
灑宻蔽璇穹霏霏杳莫竆遲於雨到地疾甚絮隨風四
野蒼茫際千家晃朗中夜迷三繞鵲晝斷一行鴻結片
飛瓊樹裁花照蕋宫壅應邉盡北填合海無東髙愛危
峰積低愁暖氣融月交都浩𣺌日射更玲瓏送臘辭寒
律迎春入舊叢自憐曾未至聊復賦𤣥功
　　和睦州盧中丞題茅堂(十韻/)
有士當今重忘情自古稀獨開青嶂路閒掩白雲飛石
累千層險泉分一帶㣲棟危猿競下簷逈鳥爭歸煙冷
茶鐺静波香蘭舸飛好移鐘阜蓼莫種首陽薇樹宻含
輕霧川空漾薄暉芝泥看即捧蕙帶且休圍東郭鄰穿
履西林近衲衣瓊瑶一百字千古見清機
　　奉和御製(六韻/)
天曉宻雲開亭亭翠葆來芰荷籠水殿楊桞蔽風臺恩
洽三時雨歡騰萬嵗雷日華偏照御星彩逈分台葦岸
縈仙棹蓮峰倒玉盃獨慙歌聖徳不是侍臣才
　　敗簾(六韻/)
有客編來久彌年斷莫收不堪風作候豈復燕為讎盡
見三重閣難迷百尺樓伴燈㣲揜夢兼扇劣遮羞零落
亡珠綴殷勤謝玉鈎凉宵何必捲月自入軒流
　　玉堂種竹(六韻/)
當砌植檀欒濃隂五月寒引風穿玉牖揺露滴金盤有
韻和宫漏無香雜畹蘭地嚴雲鏁易日近雪封難靜稱
圍棊㑹閒宜閣筆看他年終結實不羡樹棲鸞
　　和韓致光侍郎無題三首(十四韻/)
珠珮元消暑犀簮自辟塵掩燈容燕宿開鏡待雞晨去
嬾都忘舊來多未厭新每逄憂是夢長憶故延真杏小
雙圓靨山濃兩㸃顰瘦難勝寳帶輕欲馭飇輪箆鳳金
雕翼釵魚玉鏤鱗月明無睡夜花落斷腸春觧舞何須
楚能筝可在秦怯探同海底稀遇極天津緑捺攀宫艶
青梅弄嶺珍管纎銀字咽梭宻錦書勻厭勝還隨俗無
疑不避人可憐三五夕娬媚善為隣
舞轉輕輕雪歌霏漠漠塵漫遊多入(一作/卜)夜慵起不知
晨玉筯和粧裛金蓮逐歩新鳳笙追北里鶴馭訪南真
有恨都無語非愁亦有顰戲應過蚌浦飛合入蟾輪杯
樣成言鳥梳文解卧鱗逄迎大隄晩離别洞庭春似玉
曾誇趙如雲不讓秦錦收花上露珠引月中津木為連
枝貴禽因比翼珍萬峰蘇㸃薄五色繡粧勻獺髓求魚
客鮫綃託海人寸腸誰與達洞府四無隣
綺閣臨初日銅臺拂暗塵鷾鴯偏報曉烏鶂慣驚晨魚
網裁書數鵾弦上曲新病多疑厄重語切見心真子母
錢徵笑西南月借顰𢷬衣嫌獨杵分袂怨雙輪貝葉教
丹嘴金刀寄赤鱗捲簾吟塞雪飛楫渡江春解織宜名
蕙能歌合姓秦眼穿囘鴈嶺魂斷飲牛津藥自偷來絕
香從竊去珍茗煎雲沫聚藥種玉苖勻草宻應迷客花
繁好避人長干足風雨遥夜與誰隣
　
　
　
　
　
　
　
　
　唐英歌詩巻上
欽定四庫全書
　唐英歌詩巻中
　　　　　　　　　　　　唐　吳融　撰
　　倒次元韻
南陌來尋伴東城去卜鄰生憎無賴客死憶有情人似
束腰支細如描髮彩勻黄鸝裁帽貴紫燕刻釵珍身近
從淄右家元接觀津雨臺誰屬楚花洞不知秦淚滴空
牀冷粧濃滿鏡春枕凉欹琥珀簟潔展麒麟茂苑廊千
歩昭陽扇九輪陽城迷處笑京兆畫時顰魚子封箋短
蠅頭學字真易判期已逺難諱事還新艇子愁衝夜驪
駒怕拂晨如何斷岐路免得見行塵
　　美人(三十韻人/一作箇)
嫋嫋復盈盈何年墜玉京見人還道姓羞客不稱名故
事諳金谷新居近石城臉横秋水溢睂拂逺山晴粉薄
塗雲母簮寒篸水晶催來兩槳送怕起五絲縈髻學盤
桓綰牀依宛轉成博山凝霧重油壁隱車輕額㸃梅花
樣心通棘刺情搔頭邀顧遇指約到平生魚網徐徐襞
螺巵淺淺傾芙蓉褥已展荳蔻水休更趙女憐膠膩丁
娘愛燭明炷香龍薦腦辟魘虎輸精管咽参差韻絃嘈
倰僜聲花殘春寂寂月落漏丁丁桞絮聫章敏椒花屬
思清剪羅成綵字銷蠟脱朱櫻邂逅當投珮艱難莫拊
楹熨來身熱定䑛得面痕平匣鏡金螭怒簾旌繡獸獰
頸長堪鶴並腰細任蜂爭滴淚泉饒竭論心石未貞必
雙成鳳去豈獨化蟬鳴書逺腸空斷樓髙膽易驚數錢
紅帶結鬭草舊裙盛映桞闌干小侵波略彴横夜愁遥
寄雁曉夢半和鶯翼祗思鶼比根長羡藕并可憐衣帶
緩休賦重行行
　　即席(十韻/)
住處方窺宋平生未嫁盧暖金輕鑄骨寒玉細凝膚妬
蝶長成伴傷鸞耐得孤城堪迷下蔡臺合上姑蘇弄眼
難降桞含茸欲門蒲生凉雲母扇直夜博山鑪翡翠交
粧鏡鴛鴦入畫圖無心同石轉有淚約泉枯猿渇應須
見鷹飢祗待呼銀河正清淺霓節過來無
　　追詠棠梨花(十韻/)
蜀地從來勝棠梨第一花更應無軟弱别自有妍華不
貴綃為霧難降綺作霞移須歸紫府駐合餌丹砂宻映
彈琴宅深藏賣酒家夜宜紅䗶照春稱錦筵遮連廟魂
棲望飄江字遶巴未饒酥㸃薄兼妬雪飛斜舊賞三年
斷新期萬里賒長安如種得誰定牡丹誇
　　緜竹山(四十韻/)
緜竹東西隅千峰勢相屬崚嶒壓東巴連延羅古蜀方
者露圭角尖者鑚箭鏃引者蛾睂彎歛者鳶肩縮尾蟉
青蛇盤頸低𤣥兔伏横來突若奔直上森如束歳在作
噩年銅梁揺蠆毒相國京兆公九命來作牧戎提虎僕
毛專奉狼頭纛行府寄精廬開窓對林麓是時重陽後
天氣曠清肅茲山昏曉開一一在人目霜空正泬寥濃
翠飛撲撲披海出珊瑚貼天堆碧玉俄然陰霾作城郭
纔霡霂絕頂已凝雪晃朗開紅旭初疑崑崙下夭矯龍
銜燭亦似蓬萊巔金銀臺叠蹙紫霞或旁映綺段鋪繁
縟晚照忽斜籠赤城差斷續又如煮吳鹽萬萬盆初熟
又如濯楚練千千匹未軸又如水晶宫蛟螭結川瀆又
如鍾乳洞電灼開巖谷丹青畫不成造化供難足合有
羽衣人飄颻曳煙躅合有五色禽呌嘯含仙曲根雖限
劒門穴必通林屋方諸滄海隔欲去憂淪覆羣玉縹緲
間未可量往復何如當此境終朝曠遐瞩往往草檄餘
吟哦思幽獨早晚掃攙搶笳鼓迎暢轂休飛霹靂車罷
繫蝦蟇木勒銘燕然山萬代垂芬郁然後恣逍遥獨往
羣麋鹿不管安與危不問榮與辱但樂濠梁魚豈怨鍾
山鵠紉蕙以圍腰採芝将實腹石牀須卧平一任閒雲
觸
　　祝風(三十二韻吾有田在吳将/十祀耕以為業終老計)
我有二頃田長洲東百里環塗為之區積葑相連纚松
江流其傍春夏多苦水隄防苟不時汎濫即無已粤余
病眠久而復家無峙田畯不勝荒農功皆廢弛他稼巳
如雲我田方欲蒔四際上通波兼之葭與葦是時立秋
後烟露浩凄矣雖然遣畢功萎約都無幾如何海上風
連日從空起似欲驅滄溟來沃具區裏噫嘻爾風師吳
中多豪士囷倉過九年一粒惜如死糴賤兼糶貴凶年
翻大喜只是疲羸苦纔饑須易子余仍轗軻者進趨年
二紀秋不安一食春不閒一晷腸迴為多别骨瘦因積
毁咳唾莫逄人揶揄空覩鬼中又値干戈皇皇常轉徙
故隱茅山西今來笠澤涘荒者不復尋茸者還有㠯将
巾陶令車又葢姜肱被不敢務有餘有餘必驕鄙所期
免假匄假匄多慙恥驕鄙既不生慙恥更能弭自可致
逍遥無妨閲經史嗟予将四十滿望祗如此干澤尚多
難學稼茲復爾竆達雖繫命祻福生所履天不飢死余
飄風當自止
　　金陵懐古
玉樹聲沉戰艦收萬家冠盖入中州祗應江令偏惆悵
頭白歸來是客遊
　　凉思
松間小檻接波平月澹煙沉暑氣清半夜水禽栖不定
緑荷風動露珠傾
　　鮫綃
雲供片段月供光貧女寒機枉自忙莫道不蠶能致此
海邉何事有扶桑
　　潮
暮去朝來無定期桑田長被此聲移蓬萊若探人間事
一日還應兩度知
　　忘憂花
繁紅落盡始凄凉直道忘憂也未忘數朶殷勤似春在
春愁特此繫人腸
　　憶街西所居
衡門一别夢難稀人欲歸時不得歸長憶去年寒食夜
杏花零落雨霏霏
　　雲
南北東西似客身逺峰髙鳥自為隣清歌一曲猶能住
莫道無心勝得人
　　華清宫(四首/)
中原無鹿海無波鳳輦鸞旗出幸多今日故宫歸寂寞
太平功業在山河
漁陽烽火照函闗玉輦怱怱下此山一曲羽衣聽不盡
至今遺恨水潺潺
上皇鑾輅重巡遊雨淚無言獨倚樓惆悵眼前多少事
落花明月滿宫秋
别殿和雲鏁翠㣲太眞遺像夢依依玉皇掩淚頻惆悵
應嘆僧繇白鶴(一作/彩筆)飛
　　陳琳墓
冀州飛檄傲英雄却把文辭事鄴宫從道筆端由我得
九泉何面見袁公
　　湖州朝陽樓
十二亭亭占曉光隋家浪説有迷藏仲宣題盡平生恨
别處應難看屋梁
　　賣花肩
和煙和露一叢花擔入宫城許史家惆悵街頭(一作/東風)無
處説不教閒地著看(一作/春)花
　　自諷
世路昇沉合自安故人何必苦相干塗窮始解東歸去
莫過嚴光七里灘
　　送杜鵑花
春紅始盡(一作/謝)又秋紅故(一作/息)國亡來入楚宫應是蜀
寃啼不盡更憑顔色訴西風
　　西京道中聞蛙
雨餘林外夕烟沉忽有蛙聲伴客吟莫道聞時倍惆悵
稚圭蓬蓽在山隂
　　情
依依脉脉兩如何細似輕絲𣺌似波月不長圓花易落
一生惆悵為伊多
　　送荆南從事之岳州
秋拂湖光一鏡開庾郎蘭棹好徘徊遥知月落酒醒處
五十絃從波(一作/枝)上來
　　渡淮作
紅杏花時辭漢苑黄梅雨裏上淮船雨迎花送長如此
辜負東風十四年
　　薛舎人見徵恩賜香并二十八字同寄
往嵗知君侍武皇今來何用紫羅囊都縁有意重熏裛
更灑江毫上玉堂(一作/皇)
　　王母廟
鸞龍一夜降崑丘遺廟千年枕碧流賺得武皇心力盡
忍看烟草茂陵秋
　　塗中阻風
洛陽寒食苦多風掃蕩春華一半空莫道芳蹊盡成實
野花猶有未開叢
　　楚事(屈原云目極千里傷春心/宋玉云悲哉秋之為氣)
悲秋應亦抵傷春屈宋當年並楚臣何事從來好時節
只將惆悵付詞人
　　和僧詠牡丹
萬縁銷盡本無心何事看花恨却深都是支郎足情調
墜香殘蘂亦成吟
　　豫讓
韓魏同謀反覆深晋陽三板免成沉趙衰當面何須恨
不把干将訪負心
　　和寄座主尚書
偶逄戎旅戰争日豈是明時放逐人(一作/臣)不用裁詩苦
惆悵風雷看起卧龍身
　　江行
霞低水逺碧翻紅一棹無邉落照中説示北人應不愛
錦遮泥健馬追風
　　旅館梅花
清香無㠯敵寒梅可愛他鄉獨看來為憶故溪千萬樹
幾年辜負雪中開
　　水鳥
烟為行止水為家兩兩三三睡暖沙為謝離鸞兼别鵠
如何禁得向天涯
　　楊花
不鬭穠華不占紅自飛晴野雪濛濛百花長恨風吹落
唯有楊花獨愛風
　　水調
鑿河千里走黄沙浮殿西來動日華可道新聲是亡國
且貪惆悵後庭花
　　秋夕樓居
月裏青山淡如畫露中黄葉䬃然秋危欄倚遍都無寐
祗恐星河墜入樓
　　經苻堅墓
百里烟塵散杳㝠新平一隰草青青八公山木(一作/石)君
知否休更中原作彗星
　　松江晚泊
吳臺越嶠兩分津萬萬檣烏簇夜雲吟盡長江一江月
更無人似謝将軍
　　送薛學士赴任峽州(二首/)
負譴雖安不敢安叠猿聲裏獨之官莫将彩筆閒抛擲
更待淮王詔草看
片㠶飛入峽雲深帶雨兼風動楚吟何似玉堂裁詔罷
月斜鳷鵲漏沉沉
　　送許校書
故人言别倍依依病裏斑荆尚(一作/苦)憶違明日桞亭門
外路不知誰賦送将歸
　　蛺蝶
兩兩自依依南園烟露㣲住時須並住飛處要交飛草
淺憂驚吹花殘惜晩暉長教擷芳女夜夢逺人歸
　　閿鄉寓居(十首/)
　　　阿對泉
六載抽毫侍禁闈可堪多病决然歸五陵年少如相問
阿對泉頭一布衣(阿對泉是楊伯起家僮嘗/引泉灌蔬其泉至今尚在)
　　　蛙聲
稚圭倫鑒未精通只把蛙聲鼔吹同君聴月明人静夜
肻饒天籟與松風
　　　茆堂
結得茆檐瞰碧溪閒雲之外不同棲猶嫌未逺函關道
正睡剛聞報曉雞
　　　清谿
清谿見底露蒼苔宻竹垂藤鏁不開應是仙家在深處
愛流花片引人來
　　　釣竿
曾抛釣渚入秦關今却持竿傍碧灘認得舊人(一作/溪)兼
舊意恰如羊祜識金環
　　　山僧
石臼山頭有一僧朝無香積夜無燈近嫌俗客知踪跡
擬向中方斷石層
　　　小徑
礙竹妨花一徑幽攀援可到玉峰頭若教須作康莊好
更有髙車駟馬憂
　　　聞提壺鳥
早於批鵊巧於鶯故國春林足此聲今在天涯别秋(一/作)
(館/)裏為君沽酒復何情
　　　木塔偶題
西南古刹近芳林偶得髙秋試一吟無限黄花襯黄葉
何須春月始傷心
　　　山禽
碧嶂為家烟外棲銜紅啄翠入芳蹊可能知我心無定
頻褭花枝拂面啼
　　聞歌
貫珠一夜奏纍纍盡是荀家舊教詞落盡梁塵腸不斷
九原誰報小憐知(一作一聲嬌/柳小寒枝)
　　即席
竹引絲隨褭翠樓滿筵驚動玉關秋何人借與丹青筆
畫取當時八字愁
　　便殿候對
宣呼晝入蘂珠宫玉女牕扉薄霧籠得得(一作/待得)華胥春
夢覺半竿斜日下廂風
　　南遷途中(七首/)
　　　登七盤嶺(二首/)
才非賈傅亦遷官五月驅羸上七盤從此自知身計定
不能回首望長安
七盤嶺上一長號將謂青天鑒鬱陶近日青天都不鑒
七盤應是未髙髙
　　　渡漢江初嘗鯿魚有作
嘯父知幾先憶魚季鷹無事巳思鱸自慙初識查頭味
正是棲棲哭阮途
　　　溪魚(一作/溪翁)
飯稻羮菰曉復昏碧灘聲裏長諸孫應嗟獨上涔陽客
排比椒漿奠楚魂
　　　寄友人
驚魂往往坐疑飄便好為文慰寂寥若待清湘葬魚了
總然招得不堪招
　　　途中偶懷
無路能酬國士恩短亭寂寂到黄昏迴腸一寸危如綫
賴得商山未有猿
　　　訪貫休上人
休公為我設蘭湯方便教人學洗腸自覺塵纓頓瀟洒
南行不復問滄浪
　　鴛鴦
野翹紅頸覆金衣灘上雙雙去又歸長短死生無兩處
可憐黄鵠愛分飛
　　野歩
一曲兩曲澗邊草千枝萬枝村落花携笻深去不知處
幾嘆山阿隔酒家
　　酬僧
玉堂全不恨常朝卧待重城宿霧消翻憶故山深雪裏
滿爐枯柏帶烟燒
　　買帶花櫻桃
粉紅輕淺靚粧新和露和烟别近隣萬一有情應有恨
一年榮落兩家春
　　海棠(二首/)
太尉園林兩樹春(今畨禺太尉徐公興/化亭子有海棠二林)年年奔走探花
人今來獨倚荆山看回首長安落戰塵
雪綻霞鋪錦水頭占春顔色最風流若教更近天街種
馬上多逢醉五侯
　　送僧上峽歸東蜀
巴字江流一棹回紫袈裟是禁中裁如從十二峰前過
莫賦佳人殊未來
　　杏花(五言/三韻)
春物競相妬杏花應最嬌紅輕欲愁殺粉薄似啼銷願
作南華蝶翩翩遶此條
　　草
染亦不可成畫亦不可得萇𢎞未死時應無此顔色
　　和楊侍郎
目極家山逺身拘禁苑深煙霄慚暮齒麋鹿媿初心
　　山居喜友人相訪
秋雨空山夜非君不此來髙于剡溪雪一棹到門迴
　　逺山
隠隠隔千里巍巍知幾重平時未能去夢斷一聲鐘
　　江樹
終日衝奔浪何年墜亂風謝公堪入詠目極在雲中
　　薔薇
萬卉春風度繁花夏景長館娃人盡醉西子始新粧
　　梅雨
渾開又宻望中迷乳燕歸遲粉竹低撲地暗來飛野馬
舞風斜去散醯雞初從滴瀝妨琴榭漸到潺湲遶藥畦
少傍海邊飄泊處中庭自有兩犂泥
　　登途懷友人
日落野原秀雨餘雲物閒清旹正愁絶髙處更登(一作/躋)
攀京洛遥天外江河戰鼔間孤懷欲誰寄應向(一作/付)塞
鴻還
　　聞蟬
夏在先催過秋賖已被迎自應人不㑹莫道物無情木
葉總未落髩絲還易生西風正相亂休上夕陽城
　　秋色
染不成乾書未銷霏霏拂拂又迢迢曽從建業城邊路
蔓草寒烟鎻六朝
　　自諷
本自滄洲把釣人無端三署接清塵從來奔走徒流涕
也渡湘灕作逐臣
　　宿青雲驛
蒼黄負讉走商顔保得㣲躬出武關今夜青雲驛前月
伴吟應到落西山
　　秋聞子規
年年春恨化寃魂血染枝紅壓疊繁正是西風花落盡
不知何處認啼痕
　　荆南席上聞歌
迎愁歛黛一聲分弔屈江邊日暮聞何事遏雲翻不定
自縁踪跡愛行雲
　
　
　
　
　
　
　
　唐英歌詩巻中
欽定四庫全書
　唐英歌詩卷下
　　　　　　　　　　　　唐　吳融　撰
　　武闗
時來時去若循環雙闔平雲澷鏁山祗道地教秦設險
不知天與漢為闗貪生莫作千年計到了都成一夢閒
爭得便如巖下水從他興廢自潺潺
　　月夕追事
曽聼豪家碧玉歌雲牀氷簟落秋河月臨高閣簾無影
風過迴廊幕有波屈指盡隨雲雨散滿頭贏得雪霜多
此時空見清凉影來伴蛩聲咽砌莎
　　送于員外歸隱藍田
曽吟工部兩峰寒今日星郎得挂冠吾道不行歸始是
世情如此住應難圍棊已訪生雲石把釣先尋急浪(一/作)
(雨/)湍若遇秦時雪髯客紫芝兼可備朝餐
　　廢宅
風飄碧瓦雨摧垣却有鄰人為鏁門幾樹好花閒白晝
滿庭荒草易黄昏放魚池涸蛙爭聚栖燕梁空雀自喧
不獨凄凉眼前事咸陽一火便成原
　　湖州晚望
鼓角迎秋晚韻長斷虹疎雨間微陽兩條溪水分頭碧
四面人家入骨凉獨鳥歸時雲鬭迥殘蟬急處日爭忙
他年若得壺中術一簇汀洲盡貯将
　　上陽宫辭
苑路青青半是苔翠華西去未知迴景陽春漏無人報
太液秋波有鴈來單影可堪明月照紅顔無奈落花催
誰能賦得長門事不惜千金奉酒杯
　　宋玉宅
草白煙寒半野陂臨江舊宅指遺基已懐湘浦招魂事
更憶髙唐説夢時穿徑早曽聞客住登牆豈復見人窺
今朝送别還經此吟斷當年雲夢悲
　　春晚書懐
落盡紅芳春意闌緑蕪空鏁辟疆園嫦娥斷影霜輪冷
帝子無踪淚竹繁未逹東林還絶想不勞南浦更銷魂
晚來雖共殘鶯約爭奈風凄雨又昏
　　寄楊侍郎
雲情鶴態莫誇慵正上仙樓十二重吟逸易沉(一作/成)鳷
鵲月夢長先斷景陽鐘奇文已刻金書劵秘語看䥴玉
檢封何事春來待歸隱探知溪畔有風松
　　杏花
粉薄紅輕掩歛羞花中占斷得風流軟非因醉都無力
凝不成歌亦自愁獨照影時臨水畔最含情處出牆頭
徘徊盡日難成别更待黄昏對酒甌
　　憲丞裴公上洛退居有寄(二首/)
鴻在㝠㝠已自由紫芝峰下更髙秋抛來簮紱都如夢
泥著杯觴不為愁晚樹拂簷風脱翠夜灘當户月和流
自嗟不得從公去共上仙家十二樓
瘦如仙鶴爽風篁外却塵囂興緒長偶坐幾囘沉皓月
閒吟是處到殘陽門前立使修書嬾花下留賔壓酒忙
目斷瓊林攀不得一重丹水抵三湘
　　叢祠
叢祠一炬照秦川雨散雲飛二十年長路未歸萍逐水
舊居難問草平烟金鞍正伴桐鄉客粉壁猶懐桂苑仙
何必向來曽識面拂塵看字也凄然
　　分水嶺
兩派潺湲不暫停嶺頭長㵼别離情南隨去馬通巴棧
北逐歸人逹渭城澄處好窺雙黛影咽時堪寄斷腸聲
紫溪舊隱還如此清夜梁山月更明
　　赴職西川過便橋書懐寄同年
平門橋下水東馳萬里從軍一望時鄉思旋生芳草見
客愁何限夕陽知秦陵無樹烟猶鏁漢苑空牆浪欲吹
不見(一作/是)傷春愛囘首杏壇恩重馬遲遲
　　太保中書令軍前新樓
十二欄杆壓錦城半空人語落灘聲風流近接平津閣
氣色髙含細栁營盡日捲簾江草緑有時欹枕雪峰晴
不知捧詔朝天後誰此登臨看月明
　　玉女廟
九清何日降仙霓掩映荒祠路欲迷愁黛不開山淺淺
離心長在草萋萋簷横緑𣲖王餘擲牕裊紅枝杜宇啼
若得洗頭盆置此靚粧無復碧蓮西
　　坤維軍前寄江南弟兄
二年征戰劍山秋家在松江白浪頭闗月幾時乾客淚
戍烟終日起鄉愁未知遼堞何當下轉覺燕䑓不易酬
獨羡一聲南去鴈滿天風雨到汀洲
　　滻水席上獻座主侍郎
暖泉宫裏告䖍回畧避紅塵小宴開落絮已隨流水去
啼鶯逺傍夕陽來草能縁岸侵羅薦花不容枝蘸玉盃
莫訝諸生中獨醉感恩傷别正難裁
　　送知古上人
昔年離别浙河東多難相逢舊楚宫振錫纔尋三徑草
登船忽挂一㠶風幾程村飯添盂白何處山花照衲紅
不似投荒憔悴客滄浪無際問漁翁
　　和座主尚書登布善寺樓
往事何時不繫腸更堪凝睇白雲鄉楚王城壘空秋色
羊祜江山秖瞑光林下逺分南去馬渡頭偏認北歸航
誰知此日憑軒處一筆工夫勝十(一作/七)襄
　　金橋感事
太行和雪疊晴空二月春郊尚朔風飲馬早聞臨渭北
射鵰今欲過山東百年徒有伊川嘆五利寧無魏綘功
日暮長亭正愁絶哀笳一曲戍烟中
　　蕭縣道中
戌火三籠滯晚程枯桑繫馬上寒城滿川落照無人過
卷地飛蓬有燒明楚客早聞歌鳳徳劉琨休更舞雞聲
草堂舊隱終歸去寄語巖猿莫暁驚
　　兖州泗河中石牀(李白杜甫/皆此飲詠)
一片苔牀水潄痕何人清賞動乾坤謫仙醉後雲為態
野客吟時月作魂光景不迴波自逺風流莫(一作/難)問石
無言邇來多少登臨客千載誰將勝事論
　　禁直偶書
玉皇新復五城居仙館詞臣在碧虚釦(一作/錦)砌漸看翻
芍藥鏁牕還詠隔(一作/碧)蟾蜍敢期林上靈烏語貪草雲
間彩鳳書爭奈滄洲頻入夢白波無際落紅蕖
　　送弟東歸
偶持麟筆侍金閨夢想三年在故溪祖竹定欺簷雪折
稚杉應拂棟雲齊謾勞筋骨趨丹鳳可有文詞詠碧雞
此别更無閒事囑北山髙處謝猿啼
　　和座主尚書春日郊居
海燕初歸朔雁回靜眠深掩百花臺春蔬已為髙僧掇
臘醖還因熟客開簷外暖絲兼絮墮檻前輕浪帶鷗來
謝公難避蒼生意自古風流必上台
　　僧舍白牡丹(二首/)
膩若裁雲薄綴霜春殘獨自殿羣芳梅粧向日霏霏暖
紈扇揺風閃閃光月魄照來空見影露華凝後更多香
天生潔白宜清凈何必殷紅映洞房
侯家萬朶簇霞丹若並雙林素艷難合影只應天際月
分香多是畹中蘭雖饒百卉爭先發還在三春向後殘
想得惠林憑此檻肯将榮落意來看
　　八月十五夜禁直寄同僚
中秋月滿盡相尋獨入非烟宿禁林曽恨人間千里隔
更堪天上九門深明涵太液魚龍定靜鏁圎靈象緯沉
目斷枚臯何處在欄干十二憶登臨
　　上已日花下閒看
十里香塵撲馬飛碧蓮峰下踏青時雲環照水和花重
羅袖擡風惹絮遅可便無心邀窈(一作/娬)媚還應有淚憶
袁熈如烟如夢爭尋得溪桞回頭萬萬絲
　　禪院奕棊偶題
裛塵絲雨送㣲凉偶出樊籠入道塲半偈已能消萬事
一枰兼得了殘陽尋知世界都如夢自喜身心甚不忙
更約西風揺落後醉來終日卧禪房
　　和張舍人
玉女盆邉雪未銷正多春事莫無憀杏花向日紅勻臉
雲帶環山白繫腰鶯囀樹頭欹枕聽凍開泉眼杖藜挑
陵遷谷變如須問控鶴山人字子喬
　　送友赴闕
故人歸去指翔鸞樂帶離聲可有歡驛路兩行秋吹急
渭波千疊夕陽寒空郊已嘆周禾熟舊苑應尋漢火殘
遥羡從公無一事探花先醉曲江干
　　文德初聞車駕東遊
龍斾叢叢下劍門還将瑞氣入中原鼇頭一蕩山雖沒
烏足重安日不昏晉客已知周禮在秦人仍喜漢官存
自憐閒坐漁磯石萬級雲臺落夢魂
　　子規
舉國繁華委逝川羽毛飄蕩一年年他山呌處花成血
舊苑春來草似烟雨暗不離濃綠樹月斜長弔欲明天
湘江日暮聲凄切愁殺行人歸去船
　　簡州歸降賀京兆公
分棟山前曙色開三千鐡騎簡州回雲間墮箭飛書去
風裏擎竿露布來古謂伐謀為上策今朝静勝自中台
功名一似淮西事只是元臣不姓裴
　　登漢州城樓
雨餘秋色拂孤城遠日凝時萬象新疊翠北來千嶂盡
漫流東去一江平從軍固有荆州樂懐古能無峴首情
欲下闌干一回首鳥歸帆沒戍煙生(一作/明)
　　過鄧城縣作
不用登臨足感傷古來今往盡茫茫未知堯桀誰臧否
可便彭殤有短長楚壘萬重多故事漢波千疉更殘陽
到頭一切皆身外只覺閒(一作/闗)身是醉鄉
　　岐下寓居見槐花落因寄從事
纔開便落不勝黄覆著庭莎襯夕陽只共蟬催雙髩老
可知人已十年忙暁牕須為吟秋興夜枕應敎夢帝鄉
蜀國馬卿看從獵肯将閒事入凄凉
　　和人有感
莫愁家住石城西月墜星沉客到迷一院無人春寂寂
九原何處草萋萋香魂不散烟籠水舞袖休翻桞拂堤
蘭棹一移風雨急流鶯千萬莫長啼
　　春歸次金陵
春隂漠漠覆江城南國歸橈趂晩程水上驛流初過雨
樹籠堤去(一作/處)不離鶯跡踈冠蓋兼無夢地近郷園自
有情更被東風動離思楊花千里雪中行(一作更被東/風致愁絶)
　　途中見杏花
一枝紅杏出牆頭牆外人行正獨愁長得看来猶有恨
可堪逄處更難畱林空色曙鶯先到春淺香寒蝶未遊
更憶帝鄉千萬樹澹烟籠日暗皇(一作/神)州
　　秋日經别墅
别墅蕭條海上村偶期蘭菊與琴樽簷横碧嶂秋光近
樹帶閒潮晩色昏幸有白雲眠楚客不勞芳草思王孫
北山移去前文在無復教人嘆暁猿
　　紅葉
露染霜乾片片輕斜陽照處轉烘明和烟飄落九秋色
隨浪汎将千里情幾夜月中藏鳥影誰家庭際伴蛩聲
一時衰颯無多恨看着清風綵翦成
　　離霅溪感事獻鄭員外
足恨饒悲不自由萍無根蒂水長流庾公明月吟連曙
謝守青山看入秋一飯意專堪便死千金諾在轉難酬
雲沉鳥去回頭否平子才多好賦愁
　　岐州安西門
安西門外徹安西一百年前斷鼓鼙犬解人歌曽入唱
馬稱龍子幾來嘶自從遼水煙塵起更到塗山道路迷
今日登臨須下淚行人無箇草萋萋
　　偶書
青牛闗畔寄孤村山當屏風石當門芳樹緑隂連蔽芾
長河飛浪接崑崙苔田緑後蛙爭聚麥隴黄時雀更喧
只此無心便無事避人何必武陵源
　　得京中親友書訝久無音耗以詩代謝
退閒何事不忘機况限溪雲靜掩扉馬頰浪髙魚去少
鷄鳴闗險雁來稀無才敢更期連茹有意兼思學採薇
珍重故人知我者九霄休復寄音徽
　　即事
抵鵲山前雲掩扉便甘終老脫朝衣暁窺清鏡千峰入
暮倚長松獨鶴歸雲裏引來泉脉細雨中移得藥苗肥
何須一筯鱸魚膾始挂孤㠶問釣磯
　　病中宜茯苓寄李諫議
千年伏莬帶龍鱗太華峰頭得最珍金鼎暁煎雲漾粉
玉甌寒貯露含津南宫已借徵詩客(杜工部有寄楊/員外茯苓之什)内
署今還託諫臣飛檄愈風知妙手也須分藥救漳濱
　　闗西驛亭即事
晚霞零落雨初收闗上危欄悵獨畱千里好春聊極目
五陵無事莫回頭山猶帶雪霏霏恨桞未禁寒冉冉愁
直是無情也腸斷鳥歸帆沒水空流
　　望嵩山
三十六峰危似冠晴樓百尺獨登看髙凌鳥外青冥窄
翠落人間白晝寒不覺衡陽遮雁過如何鍾阜對龍盤
始知萬嵗聲長在只待東巡動玉鸞
　　題湖城縣西道中槐樹
零落欹斜此路中盛時曽識太平風暁迷天仗歸春苑
暮送鸞旗指洛宫一自煙塵生薊北更無消息幸闗東
而今只有孤根在鳥啄蟲穿沒亂蓬
　　東歸次瀛上
暖烟輕淡草霏霏一片晴山襯夕暉水露淺沙無客泛
樹連疎苑有鶯飛自從身與滄浪别却被春敎寂寞歸
回首青門不知處向人楊桞自(一作/莫)依依
　　槎
浪㾗龍跡老欹危流落何時别故枝嵗月空教苔蘚積
芳菲長倩薜蘿知有文在朽人難識無蠧藏心鳥莫窺
家近滄浪從汎去碧天消息不參差
　　汴上觀
九曲河氷半叚來嚴霜結出勁風裁非時已認蟬飄翼
到海須憂蚌失胎千里夜清聞戛玉幾人東下憶奔雷
殷勤莫礙星槎路從看天津弄杼回
　　閒居有作
依依芳樹(一作/草)拂簷平繞竹清流侵骨清愛弄緑苔魚
自躍慣偷紅果鳥無聲踏青堤上烟多緑拾翠江邉月
更明只此超然長往是幾人能遂鑄金成(一作/城)
　　離岐下題西湖
送夏迎秋幾醉來不堪行色被蟬催身隨渭水看歸逺
夢挂秦雲約自回雨細若為抛釣艇月明誰復上歌臺
千波萬浪西風急更為紅蕖把一杯
　　岐陽䝉相國借宅因抒懐投獻
風有危亭月有臺平津閣畔好徘徊雖非宋玉誅茅至
且學王家種竹來已得静居從馬歇不堪行色被蟬催
故園蘭菊三千里旅夢方應校懶回
　　晚泊松江
落日停橈古渡邉古今踪跡一蒼然平沙盡處雲藏樹
逺吹收來水定天正困東西千里路可憐瀟洒五湖船
如何不及前賢事却謝鱸魚在洛川
　　過澠池書事
澠池城郭半遺基無限春愁挂落暉桞渡風輕花浪緑
麥田烟暖錦雞飛相如忠烈千秋斷二主英雄一夢歸
莫道新亭人對泣異鄉殊代也霑衣
　　富春
水送山迎入富春一川如畫晩晴新雲低逺渡帆來重
潮落寒沙鳥下頻未必桞間無謝客也應花裏有秦人
嚴光萬古清風在不敢停橈更問津
　　髙侍御話及皮博士池中白蓮因成一章寄博士
　　　兼呈侍御
白玉花開緑錦池風流御史報人知看來應是雲中墮
偷去須從月下移已被亂蟬催婉娩更禁凉雨動䙰褷
習家秋色堪圖畫只欠山公倒接䍦
　　憶猿
翠㣲雲歛日沉空呌徹青㝠怨不竆連臂影垂溪色裏
斷腸聲盡月明中靜舎烟峽凄凄雨髙弄霜天嫋嫋風
猶有北山歸意在少驚佳樹近房櫳
　　紅樹
一聲南雁已先紅神女霜飛葉葉同自是孤根非暖地
莫驚他木耐秋風暖烟散去隂全薄明月臨來影半空
長憶洞庭千萬樹照山横浦夕陽中
　　新鴈
湘浦深春始北歸玉闗揺落又南飛數聲飄去和秋色
一字横來背晚暉紫閣髙鳴雲羃羃灞陵晚渡雨㣲㣲
莫從思婦臺邉過未得征人塞外書(一作萬/里衣)
　　海上秋懐
辭無珪組隱無才門向潮頭過處開幾度黄昏逢罔象
有時紅旭見蓬萊磧連荒戌頻頻火天絶纎雲徃徃雷
昨夜西風已揺落那堪更上望鄉臺
　　憶山泉
穿雲落日細湔湔盡日疑聞弄管絃千仞灑来寒碎玉
一泓深去碧涵天烟迷葉亂尋難見月好風清聽不眠
春雨正多歸未得只應流恨更潺湲
　　東歸望華山
碧蓮重疉在青㝠落日垂鞭緩客程不奈春煙籠暗澹
可堪秋雨洗分明南邉已放三千馬北面猶標百二城
只怕仙人撫髙掌年年相見是空行
　　遊華州飛泉亭
走馬街南百畆池碧蓮花影倒參差偶同人去紅塵外
正值僧歸落照時萬事已為春棄置百憂須賴酒醫治
殷勤待取前峰月更倚欄干弄釣絲
　　葉落
紅影飄來翠影㣲一辭林表不知歸伴愁無色煙猶在
替恨成啼露未稀若逐水流應萬里莫因風起便孤飛
楚郊千樹秋聲急日暮紛紛惹客衣
　　池上雙鳬(二首/)
碧池悠漾小鳬雛兩兩依依祗自娯釣艇忍移人散去
寒鴟有意即相呼可憐翡翠歸雲髻莫羡鴛鴦入畫圖
幸是羽毛無取處一生安穏老菰蒲
雙鳬狎得傍池臺戲藻銜蒲逺又回敢為稻粱凌險去
幸無鷹隼觸波來萬絲春雨眠時亂一片濃萍浴處開
不在籠欄夜仍好月汀星沼剰徘徊
　　和皮博士赴上京觀中修靈齋贈威儀尊師兼見
　　　寄
霓結雙旌羽綴裙七星壇上拜元君精誠有為天應感
章奏無私鬼怕聞鶴馭已隨烟際下鳳膏還向月中焚
(漢武燒鳳膏為/燭以祀神壇)白雲鄉路看看到好駐流年翊聖文
　　春雨
霏霏漠漠暗和春羃翠凝紅色更新寒入膩裘濃暁睡
細隨油壁靜香塵連雲似織休迷雁帶桞如啼好贈人
别有空階寂寥事緑苔狼籍落花頻
　　秋池
冷涵秋影碧溶溶一片澄明見底空有日晴來雲襯白
幾時吹落葉浮紅香啼蓼穂娟娟露乾動蓮莖淅淅風
凌暁無端照衰髮便悲霜雪鏡光中
　　太湖石歌
洞庭山下湖波碧波中萬古生幽石鐡索千尋取得來
竒形怪状誰能識初疑朝家正人立又如戰士方狙擊
又如防風死後骨又如於菟活時額又如成人楓又如
害癭柏雨過上停泓風來中有隙想得沉潛水府時興
雲出雨蟠蛟螭今來硉矹林庭上長恐忽然生白浪用
時應不稱媧皇将去也堪隨博望噫嘻爾石好憑依幸
有方池并釣磯小山叢桂且為伴鍾阜白雲長自歸何
必豪家甲第裏玉闌干畔争光輝一朝荆棘忽流落何
異綺羅雲雨飛
　　贈方干處士歌
把筆盡為詩何人敵夫子句滿天下口名聒天下耳不
識朝不識市曠逍遥閒徙倚一杯酒無萬事一葉舟無
千里衣裳白雲坐卧流水霜落風髙忽相憶惠然見過
留一夕一夕聽吟十數篇水榭林蘿為岑寂拂旦舍我
亦不辭攜笻徑去隨所適隨所適無處覔雲半片鶴一
隻
　　李周彈筝歌(淮南韋太/尉席上贈)
古人云絲不如竹竹不如肉乃知此語未必然李周彈
筝聼不足聞君七嵗八嵗時五音六律皆生知就中十
三絃最妙應宫出入年方少青驄慣走長楸日幾度承
恩䝉急召一字鴈行斜御筵鏘金戛羽凌非烟始似五
更初殘月裏凄凄切切清露蟬又如盤石罅堆葉下泠
泠瀝瀝蒼崖泉鴻門玉斗初向地織女金梭飛上天有
時上苑䌓花發有時太液秋波濶當頭獨坐縱一聲滿
坐好風生拂拂天顔開聖心悦紫金白珠霑賜物出來
無暇更還家且上青樓醉明月年將六十藝轉精自寫
梨園新曲聲近來一事還惆悵故里春荒烟草平供奉
且聴語自昔興衰看樂府祗如伊州與梁州盡是太平
時歌舞旦夕君王繼此聲不要停絃淚如雨
　　贈𧦬光上人草書歌
篆書朴𨽻書俗草聖貴在無覊束江南有僧名𧦬光紫
毫一管能顛狂人家好壁試揮拂瞬目已留三五行摘
如鈎挑如撥斜如掌迴如斡又如夏禹鎖淮神波底出
來手正拔又如朱亥鎚晉鄙袖中擡起腕欲脱有時軟
縈盈一穗秋雲曳空濶有時瘦巉巗百尺枯松露槎枿
忽然飛動更驚人一聲霹靂龍蛇活稽山賀老昔所傳
又聞能者唯張顛上人致功應不可(一作/下)其奈飄飄滄
海邊可中一人天子國絡素裁縑毫洒墨不繫知之與
不知須言一字千金直
　　贈李長史歌(并序/)
余客武康縣既旬日將去邑長相餞於溪亭座中有李
長史袖出蘆管自請聲以送客且言我業此二十年年
少時五陵豪俠無不與之遊梨園新聲一聞之明日皆
出我下洎巢賊腥穢宫闕逃難於東江淮間非吾土又
無知音弊衣旅食雙髩雪然然風月好時或亭皋送别
必引滿自勸不能忘情一曲未終泫然承睫越鳥朔馬
之慼感動傍人羅進士隠初遇金陵有贈詩尚能成誦
在口余憫李之流落仰羅之所感故贈之時光啟戊申
嵗清明月之八日
危欄壓溪溪澹碧翠褭紅飄鶯寂寂此日長亭愴别離
座中忽遇吹蘆客雙攘輕袖當髙軒含商吐羽凌非烟
初疑一百尺瀑布八九月落香爐巔又似鮫人為客罷
迸涙如珠玉盤瀉碧珊瑚碎梓澤中金銀鐺撼龜山下
鏗鍧揭調初驚人幽咽細聲還感神紫鳳將雛呌山月
𤣥猿喪子啼江春咨嗟長史出人藝如何值此艱難際
可中長似承平基肯將此為閒人吹不是東城射雉處
即應南苑鬭雞時白櫻桃熟每先賞紅芍藥開長有詩
賣珠曽被武皇問薰香不怕賈公知今來流落一何苦
江南江北九寒暑翠華猶在橐泉中一曲梁州淚如雨
長史長史聽我語從來藝絶多失所羅君贈君兩首詩
半是悲君半自悲
　　贈廣利大師歌
化人之心固甚難自化其心更不易化人可以程限之
自化元須有其志在心為志者何人今日得之於廣利
三十年前識師初正見把筆學草書崩雲落日千萬状
隨手變化生空虚海北天南幾迴别毎見書踪轉竒絶
近來兼解作歌詩言語明快有氣骨堅如百鍊鋼挺特
不可屈又如千里馬脱韁飛滅沒好是不雕刻縦横衝
口發昨來示我十餘篇詠殺江南風與月乃知性是天
習是人莫輕河邉羖䍽飛作天上麒麟但日新又日新
李太白非通神
　　古别離(雜言/)
紫鸞黄鵠雖别離一舉千里何難追猶聞啼風與呌月
流連斷續令人悲賦情更有深繾綣碧甃千尋尚為淺
蟾蜍正向清夜流蛺蝶須教墮絲罥莫道斷絲不可續
丹穴鳯凰膠不逺莫道流水不迴波海上兩潮長日返
　　風雨吟
風騷騷雨涔涔長洲苑外荒居深門外流水流澶澷河
邉古木鳴蕭森夐無禽影寂無人音端然拖愁坐萬感
叢於心姑蘇碧瓦十萬户中有樓臺與歌舞尋常倚月
復眠花莫説斜風兼細雨應不知天地造化是何物亦
不知榮辱是何主吾囷長滿是太平吾樂不極是天生
豈憂天下有大憝四郊刁斗長錚錚官軍擾人甚於賊
将臣怕死唯守城又豈復憂朝廷苦弛慢中官轉縱横李
膺勾黨即羅患竇武忠謀又未行又豈憂文臣盡遭束
髙閣文教從今日蕭索若更無人稍近前把筆到頭同
一惡可歎吳城城中人無人與我交一言蓬蒿滿徑塵
一榻獨此閔閔何其煩雖然小或可謀大婺婦之憂史
尚存况我長懐丈夫志今來流落滄溟涘有時驚事再
咨嗟因風因雨更憔悴只有閒横膝上琴怨傷怨恨聊
相寄伯牙海上感滄溟何似今朝風雨思
　　首陽山
首陽山枕黄河水上有兩人曽餓死不同天下人為非
兄弟相看自為是遂令萬古識君心為臣貴義不貴身
精靈長在白雲裏應笑隨時飽死人
　　江行
來時風去時雨蕭蕭颯颯春江浦欹欹側側海門㠶軋
軋啞啞洞庭櫓
　　壁畫折竹雜言
枯纒藤重欹雪渭曲逢湘江别不是從來無本根畫工
取勢教摧折
　　古錦裾六韻(錦上有鸚鵡鶴/陸處士有序)
濯水經何日隨風故有人緑衣猶偪畫丹頂尚迷真暗
澹雲沉古青蒼蘚剥新映襟如惹淚侵韉想縈塵掣曳
無由覩流傳久自珍武威應認得牽挽幾當春
　　賦得欲暁看粧面
朧朧欲曙色隱隱辨殘粧日始雲中出花猶霧裏藏睂
邊全失翠額畔半畱黄轉入金屏影隈侵角枕光有蟬
隳髩樣無燕着釵行十二峰前夢如何不斷腸
　　府試賦得雨夜帝里聞猿聲
雨滴秦中夜猿聞峽外聲已吟何遜恨還賦屈平情暗
逐哀聲(一作/鴻)切遥含禁漏清直疑逰萬里不覺在重城
霎霎侵燈亂啾啾入夢驚明朝臨曉鏡别有鬢絲生
　　題畫柏
不得月中桂轉思陵上柏閒取畫圖看煩紆未(一作/果)氷
釋桂生在青冥萬古煙霧隔下䕃元兔窟上映嫦娥魄
圓缺且不當髙低圖難測若非假羽翰折攀何由得天
逺眼虚穿夜闌頭自白未如陵上柏一定不移易有意
兼松茂無情從麝食不在是非間與人為憤激他年上
縑素今日懸屋壁靈怪不可知風雨疑來逼明朝歸故
園唯此固所適回首見團枝無勞恵消息
　　平望蚊子二十六韻
天下有蚊子候夜噆人膚平望有蚊子白晝來相屠不
避風與雨羣飛出菰蒲擾擾蔽天黒雷然隨舳艫利嘴
入人肉㣲形紅且濡振蓬亦不懼至死貪膏腴舟人敢
停棹陸者亦疾趨南北百餘里畏之如虎驅噫嘻天地
間萬物各有殊陽者陽為伍隂者隂為徒蚊蚋是尤(一/作)
(隂/)物夜從喧牆隅如何正曦赫吞噬當通衢人筋為爾
斷人力為爾枯衣巾穢且甚盤饌腥有餘豈是陽德衰
不能使消除豈是有主者此鄉宜毒荼吾聞蛇能螫避
之則無虞吾聞蠆有毒見之可疾趨唯是此蚊子逢人
皆病諸江南夏景好水木多蕭疎此中震澤路風月彌
清虚前後幾來徃襟懐曾未舒朝既䝉襞積夜仍跧蘧
除雖然好吟嘯其奈難踟蹰人生有不便天意當何如
誰能假羽翼直上言紅鑪
　　桃花
滿樹如嬌爛漫紅萬枝丹彩灼春融何當結作千年實
将示人間造化工
　　木筆花
嫩如新竹管初齊粉膩紅輕樣可携誰與詩人偎檻看
好於牋墨併分題
　
　
　
　
　
　
　
　
　
　
　
　唐英歌詩巻下
唐英歌詩跋
吳子華越州人與韓偓同學久困名塲龍紀元年同舉
進士又同直玉堂故韓詩云二紀計偕勞筆研一朝宣
入掌絲綸落句云語餘相聚却酸辛懐昔叙懇感慨
係之矣歴官始末詳見本傳隴右李巨川才甚敏儕輩
惟子華對壘一日昭宗至華清宫賜華帥韓建御容一
軸時巨川為建掌書記草謝表示子華中有彤雲似葢
以長隨紫氣臨關而不度之句子華讀罷立成一篇其
畧曰霧開五里容諧披睹之心掌拔一峯兼助捧持之
力巨川賞歎不巳壬戌卜居閿鄉與貫休上人結方外
交互多酬寄琴川毛晉識
集中有送僧歸破山寺云萬里指吳山高秋杖錫還别
來雙闕老歸去片雲閒師在有無外我嬰塵土間居然
本相别不要慘離顔此詩邑乘失載余渭陽豈庵先生
嘗拈山居第四絶云無隣無里不成村水曲雲重掩石
門何用深求避秦客吾家便是五陵源懸之座右日夕
歌之且笑南陽劉子驥多事可稱詩林嘉話晉又識
唐書本傳
吳融字子華越州山隂人祖翥有名大中時觀察使召
以署吏不應帥高其槩言諸朝賜號文簡先生融學自
力富辭調龍紀初及進士第韋昭度討蜀表掌書記遷
累侍御史坐累去官流浪荆南依成汭久之召為左補
闕以禮部郎中為翰林學士拜中書舍人昭宗反正御
南闕羣臣稱賀融最先至于時左右歡駭帝有指授疊
十許稾融跪作詔少選成語當意詳帝咨賞良厚進户
部侍郎鳳翔刼遷不克從去客閿鄉俄召還翰林遷承
㫖卒官
