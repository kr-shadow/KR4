#+TITLE: 龜谿集-宋-沈與求
#+DATE: 2018-05-12 10:19:23
#+SOURCE: github.com/kanripo/KR4d0167 master 5e4ef1f1                
忠敏公龜谿集敘
忠敏公者呉興武源之龜溪里人也舊有
龜谿集鐫行觀文殿李公诠次顛末详㢤
其言之矣頋時代逓遷簡帙淪失幾不萩
覩偶淂善夲披玩再三因之動繹思焉士
君子渉世泯泯沁沁毫無建竪如飛烟冷
風者何可指数惟貞介瓌偉之士稱焉按
家乗公夙披英异酉蔵汲瘞靡不寓目抒
為翰藻遒勁㛠雅􁂰􁂰豔人唇吻性鯁特
無脂韋態歴三院御史中執法鋤撃佞衺
風裁凛凛方鑾輿南狩夷氛滿眼舉朝鍶
鰓下穹虐之拜矣公力排和議勸駕督征
事維中格而一腔忠赤皭然与日月争光
谓為中興人物冠冕谅㢤迄今五伯　年
而诵其遗文想見其人亭亭直上之氣時
露扵楮穎間惜也龍劒躍扵延津玄珠
扵赤水幸存殘稿不絶如帶夫英雄弔古
片言契合几席千秋雖其人與骨俱朽而
瑶業琬琰争耀词壇即曺笔可㷊而中郎
之帳可秘矧扵丗系相承肸蠁相通如不
佞木者䏻無尸祝羹墻之意乎縁受之梓
而為摭攟一言要之公自足不朽云
萬曆庚子歲秋八月之吉十六代裔孫子
木汝南父書于金陵奉　之觀省堂
沈忠敏公龜谿集序
元樞忠敏沈公當建炎紹興間被遇
思陵爲耳目股肱其勳業在朝廷其聲名在天下其
風節挺挺特立號稱名臣蓋中興人物之冠冕吾鄕
閭之光寵也紹興三年由吏部尚書奉祠歸里門伯
氏桐廬丞彥衡字元䂓自公在憲府實客館下與其
諸子游雅相好也時彥頴年十有五學於伯氏早暮
見公來館舎相對無雜語論文說詩亹亹不倦尤喜
論體製格律源流所自不務茍作每從㫄竊聞之則
知所忻慕焉時方亂定才大夫士游居郡邑者以十
數相與賡唱爲娛樂篇章流傳得輒誦記若其它文
藁伯氏又能收拾藏于家得以時時覽觀顧方爲童
子雕篆之習它未暇以學莫獲拜下風而請焉而公
蓋甞辱撫憐之曰是子可教也未幾詔起公鎭京口
召還仍爲天官掌內制遂持鈞樞位貌殊絕無所窺
尋其聲光巳　聞君薨于位矣年甫五十二家在故
里旁無壯子弟平生著述文字故多散落或爲親黨
取去此得於所聞者如此而吾伯氏亦且下世諸子
都未省事凡得公手筆起艸與所抄録在紙者皆亡
之雖徃還尺牘無留者惜哉後六十年當紹熈辛亥
公之孫詵爲浙漕始能衰輯類次爲十二卷將以板
行於世蓋其家所存止是矣以序見屬念自少小知
敬重公今甲子一終旣篤老矣撫徃念舊安能無槩
然也公英邁絕人早以翰墨知名歷三院御史中執
法排姦擊邪風采峻厲觀所作中丞謝表有曰本之
以忠厚愛物之誠加之以正直事君之道故甞爲之
言曰此御史箴也或謂公在臺中論議少恕是何足
以識公之用心視草禁林得代言體親征詔書凡四
方聽聞之者莫不感動流涕庻幾乎奉天之作此特
私愛味之故云爾初衣冠南渡一時能言之士衆矣
當其時儕流之所推稱學者之所宗仰如公者屈指
幾人而後來或未之詳也傳世行遠其始自今公爲
不亡矣公諱與求字必先其立朝出處之大節固載
之史官獨始𥘉親見之幸夙昔願學之私因得自見
於此十一月旣望觀文殿學士宣奉大夫致仕吳興
李彥頴序
叔椿少時聞
龜谿先生以文鳴當世及長從搢紳賢士遊又聞以
直道結
主知以盛名諧人望由是歷霜臺冠常伯兼翰苑兩
總天官進叅機務再秉事樞崇論谹議鴻文大册天
下傳而誦之謂常楊燕許復出矣叔椿每得一篇笥
而藏之如　至寶每以不及全見斯文爲恨淳熈紀
號之三禩
叅政姚公以
天子大臣來守泉越數月政清訟簡出
龜谿所爲文十二卷命叔椿爲之讎正玩味不能釋
手留月餘始克歸其書又俾爲之叙竊喜附名不朽
有榮耀焉乃不辭而承
公命甞觀
皇朝晏元獻公被遇
仁宗而富文忠公繼登揆路冰清玉潤勳業宏茂載
在史册後世歆豔
龜谿
公丈人行也其名德相望前後輝映又能集其文而
流布之益昭述作之懿顧不韙歟
先生諱與求字必先仕至知樞宻院事紹興七年六
月薨于位若平生出處之大方則有給事劉公一止
狀其行事爲詳茲不復列四年三月一日從事郞充
州學教授永嘉張叔椿叙
沈忠敏公龜谿集目錄
　第一卷
　　古詩
　　　山西行
　　　次韻劉殿院贈錢圃翁
　　　遊玲瓏山因訪朱氏草堂
　　　奉陪安守登膴原觀
　　　觀網魚
　　　子修歩屧相過屬疾不能倒屣戯贈
　　　寄題淄川王景發肯(御名/光堯)堂
　　　何子楚爲范明倫賦九疑石石吾不及見也
　　　讀詩可以知其巑岏秀峙之狀吾累十峰石
　　　爲小寒林興寄不淺用其韻并及之
　　　次韻題沈傳曜瘦節堂
　　　劉行簡見借詩槀以長句歸之
　　　送章文虎秀才歸荆南
　　　次韻曾守懐玲瓏山
　　　何亨老築堂里第榜曰安虛蓋取司馬子微
　　　不受外不逐外之說屬某賦詩以見意云
　　　次韻何子楚食櫻桃
　　　擬古
　　　次韻黃子虛同飲葛次顏家釀玉友
　　　次韻李元叔田邦鎭唱酬之什
　　　讀成士瑴詩卷和其書事一章
　　　錢塘賦水母
　　　泛舟村落阻風不能少進而菱梢芡觜繚舷
　　　上下篙人病之
　　　夜坐感事
　　　戊申初寒偶作
　　　十里巖石壁
　　　夜書山驛
　　　績溪寨口
　　　聞招㓂
　　　寧國道中
　　　夜宿千秋嶺下田家
　　　溪上見梅
　　　次韻張仲宗感事
　　　次韻允廸祕監同年所寄會稽唱酬之什
　　　鄭維心約趙安道中大家凡次律學士及僕
　　　探梅城山乘月泛舟而歸
　　　臘月二十六夜大雪投曉霽色恍然鳥語啁
　　　啾便有春意感而賦之
　　　次韻葛魯卿送示近作一通二首
　　　葛魯卿再和復用前韻奉酬
　　　葛魯卿再和復用前韻奉酬
　　　奉題思上人妙峰堂
　　　維心方刋正三國史某以精筆遺之蒙餉大
　　　篇爲謝氣格渾然三復感歎謾依元韻奉和
　　　蕪陋增愧
　　　長樂梁世則爲余言林氏達觀樓横海嶠天
　　　下奇景也索詩爲賦一章
　　　和張仲宗送柯田山人歸隱
　　　鄭維心用張仲宗韻見贈復次其韻奉酬
　　　次韻葉左丞見寄
　　　希顏提舉愽士謁葉公左丞於石林公遺之
　　　詩屬余次韻
　　　夾竹桃花
　　　𧖟
　　　松下追凉
　第二卷
　　律詩
　　　呈唐子明同年
　　　攝尉歸安呈江嘉
　　　小雨
　　　清明日曉晴
　　　舟過荻塘
　　　夏日書事
　　　秋日戯呈蔣達可檢討
　　　同官用僕秋日詩韻述懐因復和之
　　　從劉殿院借書
　　　過徐氏莊居
　　　與道按田至湖山有詩凡九章次其韻
　　　㳺天平山
　　　白雲泉
　　　題靈源寺
　　　雲隱軒
　　　題林屋洞口
　　　題靈祐觀
　　　毛公壇觀
　　　題上眞宫
　　　題華山寺
　　　過徐氏郊居
　　　到吳
　　　感事
　　　旦日趨府
　　　次韻秀守苗郞中喜雨
　　　次韻盧憲小雨
　　　雨不止
　　　新春書事
　　　次韻盧憲春思
　　　清明
　　　報中有盛年休官者感而賦詩
　　　有懐山中
　　　次韻宏父喜雨
　　　行簡以曽守韻見貽復和一篇
　　　申應時以圖尋山圖所載湖之西溪也爲作
　　　二絕句
　　　客至具餉庖中止有豚肝客不食
　　　次律兄持節燕山且調兩河兵賦喜而作詩
　　　喜次律兄見過
　　　倦夜
　　　單顏徒以盗失邑𬒳譴　赦令復官喜而有
　　　詩次其韻
　　　土人腊蛙見餉爲作此詩
　　　送别
　　　莊子經解官作二詩道别有江湖蓑笠之句
　　　次其韻兼叙離索
　　　秉元以按田至村落有詩次其韻
　　　巖桂
　　　次韻行簡北城登眺述懐
　　　行簡釋奠學宫登北城眺覽有詩嘗次其韻
　　　再和二章
　　　曾守置酒月波樓以張倅至有詩命坐客同
　　　賦
　　　夜坐
　　　曾守病目以治法與之有詩見貽次其韻
　　　次韻曾守立春席上七絕句
　　　月波樓
　　　會景亭
　　　次韻楊縣丞見寄
　　　次曾宏父韻
　　　曾宏父作詩别行簡索僕同賦
　　　曾宏父將徃霅川見內相葉公以詩爲别次
　　　其韻以自見
　　　舟行卽事
　　　舟過北塘
　　　羞墓(在嘉禾北塘/朱買臣妻墓)
　　　舟次吳松江
　　　吳江阻雨過豁然閣次周廉彥韻
　　　燈上人頥齋
　　　次韻江元壽題寧境寺湖光亭
　　　舟中聞元用遂魁天下士論歸之輒成五十
　　　六字呈宏父車馬至中都當舉似也
　　　吳門别曾宏父
　　　還憇湖光亭復次江元壽韻
　　　次韻錢德𥘉九日旅懐三絕
　　　過嘉禾野塘
　　　僕夫自燕山來云有次律兄書𬒳盗失去
　　　杜季習遊恒山謁府帥劉公輒次劉彥常韻
　　　作二詩送之
　　　董罙大有詩紀吳江豁然閣舊遊索僕繼和
　　　次韻河陽張先父秀才
　　　託長興吳宰僦居
　　　寄次律兄學土柯田山新居
　　　沈景修宗博示試院書事二章次其韻
　　　次韻院中四絕句
　　　石壁寺山房卽事
　　　石壁寺
　　　無言頒政以詩寄行簡輒次韻
　　　行簡用前韻見貽復和酬之
　　　過十山次韻朱仰止澗亭絕句
　　　昔年
　　　秋懐二首
　　　卽事
　　　秋日閑居
　　　送盧左司赴闕舟中口占
　　　野外罕人事
　　　過竹西
　　　贈老禪
　　　成士瑴校登眞訣埀就爲此詩問訊(居三茅/成欲卜)
　　　謝葛魯卿雪中遣介送酒
　第三卷
　　律詩(長短句附)
　　　正月十四夜觀燈南寺子虛有詩次其韻兼
　　　呈駿發次顏
　　　再用子虚韻和呈駿發次顏
　　　子虚復有詩再次其韻
　　　次夕雨作用子虛韻奉懐次顏知魚軒小集
　　　别群從
　　　瓜歩
　　　將達行在所
　　　陳子尚博士休官還京口作此詩餞之
　　　得家書
　　　觀瓊花
　　　卽事和卓彥翼
　　　卽事
　　　次桐廬
　　　於濳道中
　　　新城道中
　　　宿葉璋橋庵舎
　　　水閣小憇
　　　祈門道中遇雨
　　　東西二林寺
　　　千秋嶺(者盗發旁近復於此守禦/錢氏嘗築四壘以限江南北)
　　　次韻鄭維心臘月十六日有作
　　　次韻避㓂二首
　　　游城山夜歸泛舟南溪
　　　次韻李通直題慈相寺雪月亭
　　　扈　御舟泊錢清江口值雨
　　　過平望
　　　次吳江
　　　冬至遇雪題明因寺僧房
　　　方允廸隱鸕鶿谷江子我子之劉希顏行簡
　　　皆徃依焉爲此詩寄贈
　　　八月十七日扁舟渡錢塘江
　　　允廸招行簡卜居鸕鶿谷僕意羡之作詩送
　　　行兼以自見
　　　維心過邵子非溪亭夜話有傷時感舊之作
　　　索余次韻
　　　劉希顏持節按縣招維心舟中小酌次維心
　　　韻
　　　子虛航重湖之險遠過山中輒次維心韻以
　　　謝
　　　次韻學士兄見一亭
　　　次韻學士兄述懐
　　　次韻黃子虛所居隨綠堂
　　　次律兄餉魚魚不至而詩至頗類南海使君
　　　送酒輒成二絕一笑而巳賜茗少分以報厚
　　　意
　　　曉過鄰村
　　　卽事
　　　過梅知宫東軒
　　　允廸遣書問訊并寄示與子我唱酬佳句猥
　　　及微蹤輒用廬字韻爲二詩以報嘉惠
　　　書懐三首
　　　劉希顏提舉見過出示卞山居二詩次其韻
　　　張仲宗有詩懐歸因次其韻勉之
　　　南北山探梅俱未花維心從家圃折數枝以
　　　餉坐客蓋半開矣㑹次律兄有詩輒次韻
　　　次韻鄭維心探梅未花
　　　復次韻呈維心拙澀不工當爲抵掌
　　　次韻維心憶梅
　　　次韻行簡懐次律兄
　　　邵子非謂予有天台之行見貺以詩次其韻
　　　次韻劉希顏蠟梅二絕
　　　次韻雪
　　　月下獨歩
　　　次韻次律兄除夜述懐
　　　次律兄以蘆菔見餉并有詩次其韻
　　　次律兄以鼠盗防風感而作詩命某同賦
　　　戯酬甞草茶
　　　某蒙學士兄相要陪賞芍藥花多白者月色
　　　相射光彩映發殆玉盤盂之苖裔耶維心有
　　　詩輒次其韻
　　　溪亭夜坐
　　　松架
　　　代人作壽詩
　　　張倅生日以詩爲壽
　　　詩悼鄒仲容教授
　　　徐縣丞挽章
　　　蔣司成挽詞
　　　曾逢原挽詞(代劉侍郎)
　　　安次山挽詞(代劉侍郎)
　　　劉資政(韐)挽詞
　　　挽詞二首
　　　吳冝人挽詞
　　長短句
　　　浣溪沙和鄭慶襲雪中作
　　　葛使君示書有元夕寒㕔孤坐之歎昨日石
　　　林寄示所和長短句輒亦次韻和呈因以自
　　　見窮寂之態
　　　又和葉左丞石林
　第四卷
　　內制
　　　除郭仲荀武㤗軍節度使依前侍䘙親軍歩
　　　軍都指揮使權主管殿前司公事制
　　　賜朱勝非辭􁄄新除右僕射不允批荅
　　　賜席益辭􁄄侍講不允批荅
　　　賜叅知政事孟庾辭􁄄通議大夫恩命不允
　　　詔
　　　再賜孟庾辭􁄄不允詔
　　　賜新除翰林學士知制誥綦崈禮辭􁄄恩命
　　　不允詔
　　　賜新除禮部尚書洪擬赴闕詔
　　　賜新知平江府趙鼎辭􁄄不允詔
　　　賜尚書左僕射領江淮荆浙都督諸軍吕頤
　　　浩生日詔
　　　賜叙復平海軍承宣使蘭整辭免恩命不允
　　　詔
　　　賜張深程唐劉子羽奬諭詔
　　　賜新除慶遠軍節度使充醴泉觀使特封德
　　　清縣開國子食邑五百户食實封二百户邢
　　　煥辭􁄄恩命不允詔
　　　再賜邢煥辭􁄄不允斷來章詔
　　　親征詔
　　　賜川陜宣撫處置使司詔
　　　親征戒諭州縣詔
　　　招從僞士大夫詔
　　　賜吳玠詔
　　　賜韓世忠詔
　　　賜張浚詔
　　　賜三省銓擇監司郡守詔
　　　賜張浚詔
　　　賜劉光世韓世忠張俊詔
　　　賜李綱詔
　第五卷
　　內制(表附)
　　　賜岳飛詔
　　　車駕進發賜臨安府詔諭
　　　賜劉光世張俊詔
　　　賜李綱詔
　　　賜吕頥浩詔
　　　賜劉光世詔
　　　賜交趾郡王李陽煥曆日勑書
　　　賜武㤗軍官吏僧道耆壽等示諭勑書
　　　賜吳玠王彥關師古奬諭勑書
　　　賜朱勝非辭􁄄右僕射恩命不允口宣
　　　賜郭仲荀辭􁄄特授武㤗軍節度使恩命不
　　　允口宣
　　　賜孟庾辭􁄄進通議大夫不允口宣
　　　賜邢煥除慶遠軍節度使充醴泉觀使辭􁄄
　　　恩命不允口宣
　　　上　太上皇帝表
　　　上　太上皇后表
　　　代高麗國王王楷表二首
　　　內中祈禱感應攺謝道場開啓詞文
　　　内中祈禱感應青詞
　　　冬至御侍巳下賀　皇帝詞語
　　　代賀元㑹表二首
　　　代賀收復杭州表
　　　代提舉常平謝到任表
　　　代謝賜出身表
　　　代謝轉官表一首
　　　代賀南郊禮成表三首
　　　代賀明堂宗祀禮成表
　　　代賀天寧節表
　　　代謝侍講表
　　　爲吏部魏侍郞謝表
　　　爲魏侍郎謝得請宫觀表
　　　爲顏左丞謝賜生日生餼表
　　　爲顏左丞謝賜生日生餼笏記
　第六卷(表)
　　　謝除御史中丞表
　　　謝賜對衣金帶鞍轡表
　　　謝除吏部尚書兼權翰林學士表
　　　謝兼侍讀表
　　　謝除職名宫觀表
　　　賀冬至節表
　　　謝知鎭江府到任表
　　　謝除吏部尚書表
　　　謝除兼侍讀表
　　　辭􁄄除叅知政事表
　　　謝除叅知政事表
　　　謝賜牙簡金帶表
　　　謝賜生日羊酒等表
　　　辭􁄄扈從轉官表
　　　謝扈從轉官表
　　　謝賜　御書車攻詩表
　　　謝賜生日禮物表
　　　謝除職名宫觀表
　　　車駕廵幸平江府起居表
　　　轉官許回授與兄謝表
　　　辭􁄄除同知樞宻院事表
　　　謝賜生日禮物表
　　　謝除同知樞宻院事表
　　　辭􁄄除知樞宻院事表
　　　謝知樞宻院事表
　第七卷
　　奏狀劄子
　　　殿中侍御史乞宫觀劄子
　　　辭􁄄除侍御史劄子
　　　辭􁄄除侍御史奏狀
　　　侍御史乞宫觀劄子
　　　辭􁄄除御史中丞奏狀
　　　除御史中丞舉左司員外郞潘良貴自代狀
　　　辭􁄄除吏部尚書奏狀
　　　辭􁄄兼權翰林學士奏狀
　　　除吏部尚書舉左朝奉大夫直龍圖閣辛炳
　　　自代狀
　　　辭􁄄侍讀奏狀
　　　乞罷除龍圖閣學士荆湖南路安撫使兼知
　　　潭州奏狀
　　　除龍圖閣學士舉左奉議郞莫仲珪
　　　辭􁄄吏部尚書奏狀(知鎭江後除尚書辭􁄄)
　　　辭􁄄吏部尚書第二狀
　　　除尚書赴闕奏知狀
　　　辭􁄄侍讀奏狀
　　　除吏部尚書舉度支郎中李元瀹自代狀
　　　辭􁄄除兼翰林學士劄子
　　　辭􁄄除叅知政事劄子
　　　辭􁄄賜金帶劄子
　　　辭􁄄轉官劄子
　　　辭􁄄支賜劄子
　　　與左相等爲亢旱乞罷政箚子
　　　再與左相等乞罷政劄子
　　　乞外任官觀劄子
　　　謝賜鍍金銀鞍轡奏知劄子
　　　謝賜　御書車攻詩劄子
　　　乞岀劄子
　　　乞岀第二劄子
　　　乞岀第三劄子
　　　辭􁄄賜生日禮物劄子
　　　乞岀第四劄子
　　　乞岀第五劄子
　　　乞岀第六劄子
　　　乞岀第七劄子
　　　乞岀第八劄子
　第八卷
　　劄子
　　　辭􁄄除資政殿學士知明州劄子
　　　辭􁄄除資政殿學士知明州第二劄子
　　　辭􁄄除資政殿學士知明州第三劄子
　　　辭􁄄轉官上宰相劄子
　　　辭􁄄　勑令所修書成轉官劄子
　　　辭􁄄　勑令所修書成轉官第二劄子
　　　辭􁄄　勑令所修書成轉官第三劄子
　　　乞囘授　勑令所修書成轉官與兄監嶽劄
　　　子
　　　辭􁄄除在京宫觀侍讀第一劄子
　　　辭􁄄除在京宫觀侍讀第二劄子
　　　爲病未及朝見奏知劄子
　　　辭􁄄除同知樞宻院事劄子
　　　辭􁄄除知樞宻院事劄子
　　啓
　　　代賀帥臣平㓂啓二首
　　　代漕臣謝㓂平除職啓
　　　代賀人得郡啓
　　　代賀兵部尚書啓
　　　代賀中丞啓
　　　代賀林中書知楊州啓
　　　代人與尚提學啓
　　　代人轉官賜第謝宰執啓
　　　代謝除發運啓
　　　代謝轉官啓
　　　代賀翁中丞攺知杭州啓
　　　代賀胡提刑啓
　　　代賀張舎人啓
　　　代賀韓舎人啓
　　　代賀宣撫啓
　　　代賀太宰啓
　　　代賀少宰啓
　　　代潁州王待制謝執政啓
　　　代賀右丞啓
　　　爲户部葉尚書囘諸路使者啓
　　　代謝還任啓
　第九卷
　　啓
　　　賀除留守啓
　　　問候中書啓
　　　賀漕使加職啓
　　　謝薦舉啓
　　　謝運使差權知縣事啓
　　　問候運使啓
　　　新令遠迎啓
　　　賀毛給事啓
　　　賀賈舎人啓
　　　謝攺差常州學官啓
　　　賀馮承㫖啓
　　　賀新守盛學士啓
　　　賀盧左司啓
　　　賀毛顯謨知鎭江府啓
　　　賀正啓
　　　同前
　　　謝祭酒舉攺官啓
　　　謝蔣廸功啓
　　　賀盧舎人啓
　　　賀周司業啓
　　　賀林資政除南京啓
　　　謝薦舉啓
　　　賀毛顯謨除眞定帥啓
　　　賀盧給事啓
　　　賀黃司成啓
　　　賀湖守葛待制啓
　　　賀盛守再任啓
　第十卷
　　啓(狀附)
　　　謝運使胡修撰舉攺官啓
　　　賀年啓
　　　謝秀守苗郎中舉攺官啓
　　　謝運使王待制舉攺官啓
　　　賀提刑啓
　　　賀沈狀元啓
　　　賀左丞啓
　　　賀張狀元啓
　　　賀凌先輩啓
　　　謝黃子虛學士啓
　　　謝曾顯謨啓
　　　賀趙叅政啓
　　　知鎭江與户部姚侍郎先狀
　　　知鎭江通用謝狀
　　　知鎭江與韓帥先狀
　　　知鎭江囘人賀啓
　　　知鎭江府到任謝宰執啓
　　　問侯劉帥啓
　　　除尚書囘人賀啓
　　　囘孟叅政啓
　　　謝席叅政啓
　　　謝前宰執啓
　　　謝劉宣撫啓
　　　囘汪相公啓
　　　囘知福州張叅政啓
　　　囘李觀文啓
　　　賀孟觀文啓
　　　謝送生日詩狀
　　　囘路樞宻謝復職啓
　　　囘折樞宻啓
　　　轉官許囘授與兄謝宰執啓
　　　賀張叅政啓
　　　囘賀正狀
　　　囘趙相公啓
　　　與浙東安撫趙相公啓
　　　知樞宻院囘前執政啓
　　　趙相公
　　　韓宣撫劉宣撫
　　　李相公席叅政
　　　孟留守
　　　李尚書
　第十一卷
　　雜文
　　　湖州德清縣重修孔子廟碑
　　　披雲樓記
　　　水陸報應記
　　　劉希顏眞贊
　　　葛魯卿研銘
　　　客游玄者賦
　　　燈華賦
　　　天寧節致語
　　　館待接伴少卿樂語
　　　館待高麗進奉使樂語
　　　薛林二太尉特排樂語
　　　館待杭帥樂語
　　　秀守館待交代樂語
　　　代天寧節功德䟽
　　　乾龍節開啓䟽
　　　乾龍節滿散䟽
　　　天申節開啓䟽
　　　進天申節功德䟽
　　　泗州傳衣塔祈雨䟽
　　　昊天殿祈雨䟽二首
　　　三清殿神霄殿祈雨䟽
　　　佛寺祈雨䟽
　　　代修武烈帝廟䟽
　　　奉迎嘉山龍井水祝文
　　　金山廟祈雨祝文
　　　太學秋試䇿題
　　　召試館職䇿題二首
　　　擬　御試䇿題
　第十二卷
　　　朝請大夫盛公行狀
　　　朱夫人墓誌銘
　　　黃直閣墓誌銘
　　　祭張提舉太碩人文
　　　祭陳述古墓文
　　　祭馮中書文
　　　爲侍從官祭中書張侍郎文
　　　爲侍從官祭郭樞宻文
　　　祭劉資政文
　　　焚黃祭文二首
　　　權殯告淑人范氏文
　　　安葬亡妻范氏祭文
　　　焚黃祭文
　　　　曾祖太子太師　曾祖母同安郡夫人方氏
　　　　祖太師　祖母魏國夫人孫氏
　　　　先考太子太師　先妣濟陽郡夫人丁氏
　　　　通議郡夫人
　　　追薦亡妻淑人范氏設醮青詞
　　　生日設醮祈福青詞
　　　定親書二首
　　　囘定書二首
沈忠敏公龜谿集目錄
沈忠敏公龜谿集卷第一
　古詩
　　山西行
山西徤兒好身手氣如車輪膽如斗十五射獵少年
塲戯格黃羆同拉朽二十竄名尺籍中鐵馬追風快
馳走臂弓腰箭了一生只喜論攻不論守兵符夜半
出轅門將軍令肅誰敢後自誇豪徤天下無誓為官
家掃群醜蠻夷共事古來危監軍巧落胡人機黑山
未靖黃河沸胡塵倐忽連紫微長驅中州斥候絶巳
聞飲馬金朙池种家猛將忠貫日髮上衝冠頥指揮
主辱偷生事不武壯士裂眦爭相隨東跨潼關逹上
國城頭夜挿將軍旗諸胡下馬拜吾父請成退舎纔
有期肉食謀國帝子質勒兵不動䕶送之壯士束手
猛將死胡來侮人猶小兒朙朙　二聖堯舜主天翻
地坼徒爾為天翻地坼徒爾為北望血淚滂兩頥
眞人中興似光武赤睂靑犢折箠笞一呼奮擊肯效
死風鶴尚信驚王師嗚呼何爲背征討紅帕(切/莫轄)兠鍪
半爲盗東家昨夜虜小姑西婦朝逢握刀笑錦衣玉
食事奢侈翠睂紅頰資彊暴黃屋今懷旰食憂忍與
豺狼活蓬藋時危冝爾悍且驕側耳試聽哀痛詔五
陵佳氣自葱葱爲雪大讎安九廟
　　次韻劉殿院贈錢圃翁
少日從畦丁頗悟園官理菘韭記春秋蔬食聊爾耳
十年困塵埃幽事同脫屣一飽不可謀淸痩只如此
仰止長城翁趣尚兩奇偉弱冠事筆耕俛仰行六紀
晩以圃自娯扶鋤寄深喜柔風蔬甲怒細雨蘭芽美
小摘定可供餘事不掛齒那復肯着屐而一到城市
爲計一何疎行須傳高士木茹忌太潔肉食忌太鄙
安得從公游遠傲於陵子
　　遊玲瓏山因訪朱氏草堂
平生丘壑心餘事不掛目蔾杖南山來要使富幽矚
異哉小玲瓏蟠峙蒼弁腹修藤結懸崖飛溜響空曲
伏石臥虎狀騰拏雜奔鹿砑然㸦吞吐側路劣容足
拂拭古蘚紋字刻翳新綠標㮄玲瓏名竒怪殆天屬
捫蘿上絶頂坦坦類平陸俯首瞰來蹤穹然在幽谷
傳聞昔逋客誅茅此營屋淸魂不可招千載想遺躅
我思造物巧妙供幽人祿揮斤役山祗斵此一拳玉
雲牕與霧閣一一相亘屬豈無部曲衆猿鶴卽更僕
豈無節旄貴松檜自張纛此事久棄置蛛絲網巖麓
翩翩佳公子心古韻不俗駕言脫華簪茲焉卜幽築
終日靣巑岏世故豈容觸指㸃空洞姿喜氣政堪掬
挾䇿校昔游徤步念須續亦有招隱詩薄暮不可讀
　　奉陪安守登膴原觀
江南多佳山駢首闖城郭𬗟懐在坦夷要使一見廓
邦侯王事餘幽致到丘壑散䇿占城隂含睇及民瘼
愛此郊原平膴膴冨耕穫飛觀儵下臨丹碧盪霄堮
野色四座浮胷次濳領略千畦雲弄黃歲事初不惡
斗酒行勞農歡謠入酺醵勝地惡發揮波神覆爲虐
蕭辰誰與娯一笑寄華酌落日耀旍旗輕飆漾簾幕
卷白起夀公歌聲渺林薄老農止勿狂嗣歲有眞約
　　觀網魚
暗雨埀埀梅欲黃春山吐源春漲狂雪鱗頳尾泝流
上吹濤噴浪能奔忙魚師布網名白大萬目井井連
重綱聯艘絕流勢甚武遮羅初若無留藏大魚巳得
小魚棄要使遺育充陂塘鰥鮞安用誤囘避鰕蟹亦
復虛跳梁寧知不比綸索手欲以巧餌空滄浪
　　子修步屧相過屬疾不能倒屣戯贈
簿書日在手佳思挽不留而能痛撥置時來訪淸幽
古木占城隂一曲縈寒流落影插淸泚綠䕃亦巳稠
結亭坐蟠石傲兀忘拘囚雄談功名外俊氣橫九州
事故未應爾長恐坐阻修造物小兒相妬我得暫休
河魚竟中潰午枕猶扶頭䨇鳬飛舄聲歷歷過牆陬
此興豈復淺何當起從游試令開丈室子能問疾不
　　寄題淄川王景發肯(御名/光堯)堂
深林蓺松栢不數櫟與樗坐待十畞隂等爲匠氏儲
寧復知種德責報不厭徐名令後必大善積慶有餘
於焉望豐屋政可增修閭王孫世東州奕奕盈簪裾
金埒通里巷珠樹連堦除賢哉景發甫爽爽衆莫如
直氣薄霄漢妙語鏘瓊琚定知磊落人一見懷抱攄
謂我架華堂映發先人廬揭名取肯(御名/光堯)葢念經營初
堂前植桃李堂上羅詩書桃李意取適詩書計非踈
諸郎自蘭玉舌耕起菑畬吾詩以爲箴㑹見聯高車
　　何子楚爲范明倫賦九疑石石吾不及見也讀
　　詩可以知其巑岏秀峙之狀吾累卞峯石爲小
　　寒林興寄不淺用其韻幷及之
峩弁千峰倚天碧上有修筠材可􁌹月明三弄靣巉
巖驚起哀猿啼峭壁兒童斵石攢靑瑤寒林蕭蕭吹
墮樵坐令結習落幽夢芒鞋竹杖歸路遙覺來隻影
徒相守哦子淸詩筆如口眼中何必小玲瓏仿像九
疑當户牖神丹已失大江漘誰與安期追後塵分天
隔日不可到使我目斷蒼梧雲
　　次韻題沈傅曜痩節堂
平生一字不療饑誰云穅覈能瓠肥牙籤玉筯五鼎
食是中有趣非錢癡萬事顚倒絕可嗤此腹却受將
軍譏吾宗酷似騎曹掾俗物紛紜那復看眼中但有
瀟洒侯高節亭亭眞老伴山澤形容坐一癯相要檢
校還丹書食薇飲水笑多事知君此計誠非踈
　　劉行簡見借詩槀以長句歸之
文章偏忌聲名早冨貴政須門第好了知二物不相
關風月膏梁兼者少劉郎天韻眞不凡飛騰冝在蓬
萊島年來窮愁已到骨只有珠璣落殘槀紛紛餘子
何能追定向詩壇分六纛造物小兒亦薄相浪付繁
華給揮掃却令徑坐詩人窮只與淸泠消熱惱向來
狗監非同邑渴盡文園尚傭保九原千古忽可作如
君自是不枯槁茅齋夜誦誰得聞咄咄空能訴穹昊
請君更作昇天行勿使貧胡彊知寶
　　送章文虎秀才歸荆南
我生本呉儂搦筆追楚些佳人脱塵屣幽韻耻獨和
君家楚江湄詞語亦頓挫學海冨探討渠數百紙過
春風歸鳳城櫑具恰解䭾此地初識君細語輒三賀
冉冉歲巳遒雲山憶高臥翩然理歸裝餘事等棄唾
文圍久堅壁定恐一戰破行矣儻復來慿將楚詞課
　　次韻曾守懷玲瓏山
泉石有膏肓料理費和緩風埃客子游夢想畧相半
端如饜羊酪投匕念鄕饌懐哉小玲瓏舊賞記酣宴
玉女下雲牕輕我年未冠誅茅老三間此意已懸斷
少須草堂資兩足那可絆謝公愛東山自結尋幽伴
詩筒忽相先紙價豈容賤流傳從使君感此歸思亂
擷蘭躡危根潄石俯長磵野性等麋鹿百嗜寧食薦
攬衣中夜興測漏疾流眄扃步愧駑筋卑飛傷短翰
正使屐齒折未救斧柯爛時節脫復徂遲莫空浩歎
何當脂下澤去路鬱交貫
　　何亨老築堂里第榜曰安虛蓋取司馬子微不
　　受外不逐外之說屬某賦詩以見意云
幻境如群狙喜怒眩名實憐渠千刼迷墮此一念失
世路波濤飜時事風雨疾胡爲隨物遷坐此方寸窒
使君超世姿軒裳起儒術神交赤城仙妙解窮隱密
向來心㤗然初不計升黜危堂榜新顏要以名自律
牕扉敞深明空華亂初日變滅驚須㬰蔽虧隔纎悉
了知內觀融天光發虛室山林猿鶴儔廊廟鵷鸞匹
靜躁塗或殊出處心本一淸都五城開眞仙羅輔弼
行矣朝紫皇啓沃造前膝功名戯劇成志願談笑畢
它年容買鄰儻不傲蓬蓽
　　次韻何子楚食櫻桃
輕衫駿馬飛彈丸上林花開紛繡團御厨賜筍未解
籜山櫻亦復登金盤(秦中嵗時記/櫻筍㕑事見)宗廟薦新勤玉路
凡果紛紛不論數風淸日美雨絲收朱實烘春燃綠
樹筠籠採擷價萬錢北人羊酪雅所便自從燕罷曲
江曲(賜櫻桃燕/故事進士)五湖十載身囘旋已作孤蓬任流轉
萬顆徒勞野人獻故無淸夢大明宫醉倚酡顏浮玉
盌
　　擬古
日月雙高懸朝昬自升沉有如轉轆轤引絙環相尋
而我生其間所閲幾古今爾來三十年又作裘氏吟
眠飯寄編簡此身疑白蟫皇皇走四方誰是眞知音
語欲離舌本退縮飜如瘖涉世聊爾耳依阿亦何心
託質旣巳迂自謂百鍊金耻作渭水鈎寧爲太阿鐔
用捨安所之齒髮忽已侵日月不我留澘然涕盈襟
　　次韻黃子虛同飲葛次顏家釀玉友
先生早年忘掃白嬾飯青菁借顏色獨餘驩伯爲友
朋熟不暇篘巾自瀝何須引泉連百井飲若長虹太
豪猛細斟玉筯滑無聲酌我應憐官獨冷奇篇更寫
陟釐黃逼人心地生淸凉了知二事盡家法眼饞徑
索銀瓶嘗我老華池少滋液年來愛酒如偷蜜陶然
一醉樂未央此外要知俱長物相期徑造君勿違坐
得名勝從忘歸公侯似聞勌設醴穆生正恐同分攜
　　次韻李元叔田邦鎭唱酬之什
李侯少年眞自喜收名擬擅東南美大科異等不作
難堂堂奏賦明光裏眼看斗粟飽侏儒空腸殷雷歸
著書胷中未減食牛氣出手一擲當成盧只今聊問
復何如(入館/李比)要辨蟫蠧資軒渠剌頭文字亦瑣碎澤
吻快意囘焦枯
大雅寂寥誰發喜逆折波瀾須子美晩分一派大江
西約束曹劉歸句裏武安耳孫有臞儒載行無多一
束書蹇驢破帽踏城市腰間蒯緱鳴湛盧呌閽自薦
久未偶淮南叢桂猶關渠雕鑴戯出鄕學餘掩靣笑
余詩井枯
　　讀成士瑴詩卷和其書事一章
長年賦子虛狗監絕同里桮水聊自酬博此一笑喜
副墨粲我前頓使百廢起朱絃渺遺音(名/御)勿娛俗耳
論交儻自今相從期暮齒
　　錢塘賦水母
疾風吹雨囘江城艣牙嘔啞潮欲平客居喜無人事
攖相與環坐臨前楹眼中水怪狀莫名出没沙觜如
浮􁂭復如緇笠絕兩纓渾沌七竅俱未形塊然背負
群鰕行嗟其巧以怪自呈凝目𢥠視相將迎老漁旁
睨笑發聲曰此水母官何驚江流如奔絕滄瀛潮汐
徃來月爲程藏納衆汚無滿盈浮埃沉滓溷九清結
成此物冝昏盲使鰕導迷作雙睛乃能接迹蚌與蟶
亦猶巨蛩二體并離則無目爲光精江天八月霜葉
鳴罟師得鰕供水征水母弃擲羅縱橫試令收拾輸
庖丁絳礬收涎體紆縈飛刀鏤切武火烹花甆飣餖
粲白英不殊冰盤堆水晶稻醯韲寒芼香橙入齒巳
復能解酲遣漁止矣勿復評嗟哉此性愚不更定矜
故態招三彭且摩枵腹甘藜羮
　　泛舟村落阻風不能少進而菱梢芡觜繚舷上
　　下篙人病之
艇子掠岸行水痩不濡尾狂飆振踈篷獵獵鳴兩耳
十篙八九褪逆勢何乃爾野芡伺吾間囘梢哆利觜
亦有芰浮角一一肆輕鄙初欲事幽尋解䌫出踈葦
乗流覔清淺濯纓助深喜事有大不然移頃未離咫
安得望蓬萊巨艦破潮起征帆駕長風一日三萬里
　　夜坐感事
沉沉夜氣歸虚堂閉深寂孤燈灺餘花寒霤韻殘滳
醞釀萬斛愁感槩一人敵何當棄短檠隂山叱鳴鏑
　　戊申初寒偶作
去年十月冬猶溫單衣曉出錢塘門攜孥僅脫餓虎
口更吟楚些招驚魂兒女爭從亂離苦咿啞遶膝多
語言舟行畏塗侵夜泊孤燈明滅何處村蕭蕭細雨
踈葦響風力漸搖枯桺根失聲號寒泣龍具促櫂傍
險爭前奔還家依然四壁立故衾敗絮那忍論無衣
豈暇具裘褐海國坼裂波濤飜天公戯人亦太虐雪
花徑尺連上元今年十月事羈官兩脚如舊身大存
紙牕寂歷風竹嘯古木中夜號空園旅人不眠毛骨
冷撫事念徃多煩冤吾儕小人不論數豺狼滿目哀
王孫似聞易水寒墮指北望大漠煙雲昏安得壯士
馭八駿沙蟲猿鶴俱騰騫歸歟莫如中土樂天子孝
友朝廷尊坐令鐵衣掃蟣蝨四海挾纊懷君恩
　　十里巖石壁
巨靈手擘青瑤璞平削無痕看斧鑿六丁取將天路
遙雷電收威半空落至今崒嵂橫道旁絕壁萬仞青
茫茫倚天屹立不可近下視培塿如群羊蘚花斕斑
風雨漬藤梢夭矯蛟龍戯中開微竇走鳴泉白虹吞
吐　氣泉流萬古潭水深山寒無風鬱沈沈下田
納納禾稼茂發源漑　初何心峭直誰令據當路松
柏蕭森半煙霧猶恐夜深魑魅驚更遣山靈謹呵護
　　夜書山驛
天寒夜向闌月出山更靜風露搖青空萬象光耿耿
啼螿泣幽草賔鴻度前嶺歸來坐孤牕松竹舞清影
　　績溪寨口
青嶂挿天塹白水翻地軸囘環壯哉縣不許飛鳥觸
徃年羽書馳盗發清溪曲先聲雜妖幻餘黨萃符祝
控攘最旁近被害良慘毒聚落燼煙空生齒塗炭酷
豈無山川險㑹有法令束百年不用武駢領甘此辱
至今風雨夜猶聞鬼群哭遺俗感舊憤禦盗勇氣足
大兒佩刀劍小兒利鋒鏃老翁筋力衰奮梃怒張目
營寨人自戍不待官期促矧今天驕橫洒涕國步蹙
豺狼據道路虎兕出林谷儻持復讎心公戰圖報國
　　聞招冦
緑林煽餘習無乃國計左誨盜爵秩崇納叛金繒夥
戢姦在斧鉞賞誘詎云可萌芽緩誅鋤猖披費結裹
戰多數招安奚用腰箭笴悍兵昔巳然黠將近亦頗
昌言假報國湼靣剌投火豺狼奮哮噬蠭蠆利掀簸
橫行入通邑焚掠窮委瑣况聞南陵冦執事初意惰
出没勢巳張翦滅計未果宣城俯百里千室盡奔嚲
王事吾有程馬頭戴印顆叱馭疾其驅語言紛炙輠
何當說羆貅一洗根本禍
　　寧國道中
山石犖确行路難山風蕭蕭吹早寒十步九歇僕馬
瘁兎蹊鳥道窮躋攀崖谷空籠瀑泉走碎玉零亂飛
前灘石堤捍水幾百級落處疑有蛟龍盤兩山之間
開畎畞石罅著鋤那得寛前村後村煙火冷土牆茅
蓋常掩關我行不知記近遠官游歲晩良自歎豈如
家家一飽外鷄豚社酒相追歡那知亦有簡書畏里
胥剥啄驚　顏
　　夜宿千秋嶺下田家
隂壑來悲風薄莫吹急雨冥冥攬寒色咫尺暗山路
茅􁑴兩三家曲澗縈竹塢停車遣問訊欲止此何許
老翁行步弱扶杖倚門户問我官何忙野宿今無所
向夜號狐貍深林嘯豺虎甘心在擇肉闖首輒慿怒
駕言徃何之一榻翁敢拒延我傍中堂慇懃慰良苦
解衣土銼旁支枕憇行旅昏然飽安眼境寂絕猜怖
雞聲報明發征車犯寒去呼燈別老翁鼻息方栩栩
　　溪上見梅
睛溪漲淥如隂苔晴山挿影相低囘畫船疊皷順流
下波光浩蕩征帆開灘縈岸繚柂牙轉水石相激如
奔雷須㬰已復過絕壁歸路漸近嚴陵臺山重溪複
境彌逈暗香忽自空中來日斜正見叢棘外炯炯疎
片飄寒梅槎牙一種獨愁絕含情不語明巖隈凌波
疑是水仙出縞衣素質行徘徊下窺清淺一笑粲坐
使凡卉俱塵埃山谷之儒已臞甚龜腸鶴骨世所咍
相逢頓覺百憂釋不嫁春風誰與媒舟行易遠空囘
首角聲吹夢心悠哉
　　次韻張仲宗感事
諸侯救周衰能事存筆削後學競專門膚引迷注脚
寧知懼賊亂誅意未爲虐　上皇志包荒大度示恢
廓誤墮虜計中九廟施箭鑿將臣擁彊兵首䑕事前
郤專雄懐顧望散黨失歸着坐令兩宮車北轅狩沙
漠天王紹絕統憤此國勢弱嘗膽復大讎此意良不
薄向來督眞姦國典猶闊略群公爭䕶前循習久彌
確黃屋泛滄溟黔首寄矰繳世無管夷吾老眼雙淚
閣何當誅賞行浩歎成嗢噱大明還中天冰雪自銷
鑠
　　次韻允迪祕監同年所寄㑹稽唱酬之什
秋鴻度寥廓天遠勞目送燕雀各有謀墮此朝餔供
平生江海游徃事恍如夢簪裳彊結裹翰墨困嘲弄
一官冗不治匹馬旁無從迷行落小刧直意識大洞
似聞脯麒麟頗欲翳鸞鳳眼無行祕書此語誰與共
貧知世路艱老覺交情重功名等戯劇射覆偶微中
龍媒駕皷車款叚朱絲鞚南游探禹穴聊得登覧縱
時危要奇䇿塗窮勿長慟相期論少卑材大古難用
　　鄭維心約趙安道中大家兄次律學士及僕探
　　梅城山乗月泛舟而歸
窮居不厭車馬絕委巷衡門常晝閉朝來剥啄誰過
予倒屣逢迎走驚蹶里中勝士眞可人爲憶寒梅耿
殘雪招呼聞早探幽芳平溪徑遣扁舟截西山佳處
雲塢深松竹蕭森迷洞穴上方小閣鏁空明開牕下
見千山列畫手無人皃平遠野闊天多供一瞥冰花
只作小寒枝拄杖不辭穿巀嶭野僧省事畏客狂攀
援自向南枝折踈香低入坐中來骨冷肌清伴高潔
襟期况有公子賢伯也雄豪負奇節手拈凍蘂薦深
桮妙語琅琅契禪悅人間此㑹不多有忍放杯空成
小别歸來懷抱與誰論一櫂飜然載明月
　　臘月二十六夜大雪投曉霽色恍然鳥語啁啾
　　便有春意感而賦之
黃昏雪打牕夜雨破幽夢晨光逗􁑴花霽色恍池凍
老木驚向榮好鳥發微哢草根露纎芒蟲聲試群哄
空畦土匀酥側澗泉流湩臘盡殺氣衰春歸生理共
人情自多端天意皆曲中懸知造物公未厭萌區衆
艱難重時節俯仰疲迎送心閑數造化骨寒遭鬼弄
那驚梅桺新但飽藜藿供行須過田家泥飲空社甕
　　次韻葛魯卿送示近作一通二首
八騶盡屏如縈䇿微步招尋老賔客離離草色亂溝
塍脚底春風隨蠟屐蟄龍昨夜起洄潭忽雷閃電飛
千巖朝來遺珠落懷袖復見國風歌二南公洗膏肓
砭傳癖詞伯儒宗蚤揚歷詩成聊復貯錦囊副在久
應藏石室只今漂泊客煙村高哦七字哀王孫有如
此言公不食東山那得畱安石(濟時之志/公詩慨然有)
君侯胷次多籌䇿歲晩飜爲江海客小隱方營一把
茅(景山而作/公詩爲結屋)幽尋定費幾兩屐公心落月印寒潭
出濟巨川歸築巖追還正始遊戯事聊爲風騷作指
南我有幽憂如酒癖起誦君詩春寂歷天公下取氣
凌雲神物䕶持光滿室老矣懷歸葑上村倚公佳句
譜桐孫須公拯危紓旰食快冩車攻刋藥石
　　葛魯卿再和復用前韻奉酬
上謁軍門冝杖䇿誰爲兵家分主客黠虜翻乘下瀨
船幽人退整登山屐山泉聞似百花潭山曲盤囘十
里巖丘壑䕫龍人太息那將捷徑比終南吾邦舊事
論三癖(州崔員外詩/見劉夢得與湖)佳處還堪記遊歷深譏表餌
誤朝廷急贊烝嘗安廟室避地來居水遶村鳬鷖哺
子竹生孫苜蓿堆盤從野食人愛當年二千石
平生自媿無竒䇿魔去徑須呼逐客兀身聊欲避風
塵作意何能分履屐驚魚畏網伏深潭窮猿失木號
重巖殺氣漲天消息斷但想滄海浮東南囊無一錢
誚錢癖鮭菜腥人今齒歷忍言走馬過章臺空駭祝
鷄餘土室傖父嗔儂語帶村錦心繡口拜天孫端爲
遠謀箴肉食誰能饒舌攻牢石
　　葛魯卿再和復用前韻奉酬
聞公卜居問龜䇿隱屏畏人呼重客閑招溪友鐵頭
航戯躡隣娃金齒屐舎旁修木䕃風潭坐有郎君掣
電巖巳將此叚慰偪仄更爲岑參來巷南細說當年
陳類癖(釋爲癖/類辟顔)伏閤忿爭書日歷國醫袖手藥籠
空掛壁猶餘弓矢室吾州萬落與千村以葛名兒浸
及孫刲羊擊豕作寒食定恐酌公忘斗石
小檻觀魚呼䇿䇿來伴漁蠻作逋客風囘别浦有飛
帆雨濕斷堤無響屐夢囘春到放龜潭潭上雜花開
石巖十椽老屋煙燼滅越鳥無日忘巢南空說花驄
酬馬癖豈有過都如塊歷出門咫尺行路難只辦蒼
黃問家室皷􁃜聲動何處村爭挽神器歸王孫今者
不樂憤忘食奮臂擬關弓五石
　　奉題思上人妙峰堂
上人游四方雲水渺長道一言契深心百法從此了
十年歸故山不踏山前草經營妙峰堂想像德雲老
閉關習跏趺宴坐兀枯槁混迹雖寰中寄意巳塵表
深枝姹巖花雅音喧谷鳥翠竹伴幽禪白蓮敷衆好
山空有雲歸地淨無塵掃囘觀第一義湛湛孤月皎
法門有等差問訊今誰曉躍身寶樓閣此堂終𥚹小
　　維心方刋正三國史某以精筆遺之䝉餉大篇
　　爲謝氣格渾然三復感歎漫依元韻奉和蕪陋
　　增愧
諸豪雄誇劍芒銛毛錐歛避收餘尖櫝間黯黮渇銅
雀案上爬沙枯玉蟾學堂山人有遺裔筆力大可千
人兼掉頭不肯書柿葉酒酣起舞怒奮髯十年歸坐
溪口屋傲視冠冕猶髠箝草玄草聖聊戯耳如醫識
藥信手拈邇來直筆到三國去取法度何森嚴眼中
青白世矜異皮裏陽秋誰顧瞻更憐中書今且老鷄
毛葦管爭出奩懸知入手便獰劣那復助子窮幽濳
我持妙頴急送似標題珍重存華籤勢如執法貴心
正俗病要以此語砭揮掃定見龍蛇走紬繹何憚歲
月淹須知筆意似人意柔順未必非㐫憸
　　長樂梁世則爲余言林氏達觀樓橫海嶠天下
　　奇景也索詩爲賦一章
老眼紛世故百嗜了若遺忽聞佳山水未到神巳馳
迢迢古長樂山水天下奇中有隱君于少讀昇天詞
茲遊不可遂樓居在厜㕒要欲盡一覽吞滅海嶠姿
想當宴坐久遠意渺莫追定見月嶺墮洪瀾浴朝曦
蓬萊蔚相向拍手招安期秀色故可餐却粒到玉芝
何當徃從游下視培塿卑
　　和張仲宗送柯田山人歸隱
我家洄潭上卜鄰左顧龜中有隱君子孤風邈難追
玩世逐虎鬼祈年訊蛇醫籬根縣瓠壺蔓野紛翠帷
客至勿遽迎借問來者誰
窮巷車馬絶杖屨得徃來老儂起招呼情話眞樂哉
意行忘早晏佳處首重囘月出一犬吠柴門風爲開
收還四方事老子良足哀
誰爲雙眼青自失兩鬢黑溪山招客子占勝淸凉國
古人如可作晚歲意　及是中但可飲(名/御)勿亡酒德
酒酣忿天驕驚問兵誰勒
徃年城下盟殺氣橫九有脫身賊中來親戚驚老醜
抗言半渡擊失計推禍首誰能返秦璧爭欲仇魯酒
着鞭空浪忙好語得鷄口
有弟在一方丹臆危涕橫念言還鄕夢遙夜懷紫荆
忽興攬衣坐孤燈耿靑熒雁奴信何功捫心愧鴻冥
棄置復棄置終尋白鷗盟
　　鄭維心用張仲宗韻見贈復次其韻奉酬
幽人臥南牕支床伏穹龜白墮意冥契黃庭心暗追
身閑有餘適國病何當毉此事姑棄置溪光掛屏帷
顧影或自笑問言子從誰
少日功名心偃蹇挽不來雄豪本戯耳靜樂眞賢哉
畏事口三緘憂時腸九囘無客榻長掛有懷尊自開
酒酣氣如雲高哦追八哀
胷中飽世故了了分白黑十年客異縣中夜夢鄕國
買鄰枕寒溪此計吾猶及大恐歲星惡翻令銷福德
不如早移文徑效山庭勒
浮名等浮雲過眼亦何有誰能學東鄰深顰不知醜
朔風吹飛霜素色侵皓首幽憂無與娛萬事付杯酒
客來勿多談要使耳如口
江濤故洶湧胡馬猶縱橫徤兒委戍甲老農持棘荆
去年拒胡地白骨埋晶熒機權失猶豫理數歸杳冥
誰如管夷吾九合先同盟
　　次韻葉左丞見寄
先生少英發身爲國元龜玉堂動敏翰諸老難莫追
向來三折肱舉世推良醫小試經綸才艱難佐籌帷
憂時儻失聲捨我今其誰
巖棲分麾去鼎食羞嗟來憂樂有大者得䘮良小哉
霣心驚地坼攬涕祈天囘願言國步肅追理邊隙開
絜身未足道王孫眞可哀
幻緣東卽西妄境白成黒那於土偶間平地見佛國
雲山樂未央歲月嗟何及恩讎一快意聲利多慙德
名成復逃名飜恐鍾鼎勒
胷中浩無垠冨貴公自有厭居廊廟榮戯習村野醜
荒山披石林它年齊峴首殺雞侑晨炊炰羔行社酒
此樂應獨知世味難可口
仗馬失芻豆那顧一榻橫小兒衣挾褚老妻釵墮荆
心事獨炯炯眼力雙熒熒君恩未報償浩歌託沈冥
上天不難知誰能訊青盟
　　希顏提舉愽士謁葉公左丞於石林公遺之詩
　　屬余次韻
劉侯磊落人中豪半生塵土略如我酒酣氣與天低
昻長笑拘儒費膏火虺隤一馬上高崗怪來喜色猶
揚揚探得驪珠携滿䄂明月掛空無價償
　　夾竹桃花
搖搖兒女花挺挺君子操一見適相逢綢繆結深好
妾容似桃蕚郎心如竹枝桃花有時謝竹枝無時衰
春園灼灼自顏色願言歲晚長相隨
　　𧖟
吳桑成綠隂吳𧖟盈翠箔闔門障風雨荒祠動村落
千絲爲衣被一繭自纒縛殺身以成仁此計殊不惡
　　松下追凉
佳哉十八公凜凛廊廟具大匠偶未收蒼髯鬱如許
根盤曲磵幽勢宅層崖阻清風自掃門當伏不受暑
顧我蕭散姿本是山中侣出逢畏日長隻影無地去
偷閑蕭寺游淸隂直修廡人交先浩茫徑造不我拒
斗酒起自行開懷爲延佇寒綠浸杯盤勁氣逼牙輔
語巳心地凉外熱寧足禦公家綠骨蛇千歲穴深土
何當供晨餐散我腰脚僂它年聽颼飀危冠掛神虎
此意亦大奇勿與夏蟲語
沈忠敏公龜谿集卷第一終
沈忠敏公龜谿集巻第二
　律詩
　　呈唐子朙同年
饑來驅我出蓬蒿鬢影鬖鬖舞二毛黄甲浮名誇俗
子白丁結習數吾曹老盆貯酒心猶徤嬾架抛書趣
亦高萬事含糊自堪樂不須持板念徒勞
　　攝尉歸安呈江嘉
無地誅鋤一束茅清吟端作反離騷奔波且復同香
尉蕭散還須似馬曹名下迹公初定價暗中索我便
矜豪文章論世寧論晚肯慕群飛輒仰高
　　小雨
小雨簾纎未肯晴勒囘花信待清朙冷官何預芳菲
事空聽春禽作意鳴
　　清朙日晚晴
正好園林藉落英細風吹雨濕清朙牆隂旱渴休無
賴自有鳴鳩解喚晴
　　舟過荻塘
野航春入荻芽塘遠意相傳接渺茫落日一篙桃葉
浪薫風十里藕花香河囘遽失青山曲菱老難容碧
草芳村北村南歌自荅懸知歲事到金穰
　　夏日書事
洗竹明新牖䟽泉理廢池破礱炊玉粒釣影鱠銀絲
假寐抛書帙蠲煩泥酒巵空餘八角扇嬾惰不能持
　　秋日戯呈蔣達可檢討
西風摵摵舞庭櫰沈李浮瓜事益乖不飲竟逃官長
罵長年唯厭太常齋已看簾幕辭歸鷰猶訝池塘沸
亂蛙坐想臞仙遙集處應頽醉玉泥金釵
　　同官用僕秋日詩韻述懷因復和之
荷鍤相隨死便埋達人於世豈長乖囊錢擬定文章
價瓢飲聊甘祭祀齋兒輩那知群野鶴我曹寧復問
官蛙何如細瀹烹茶鼎日向松隂爇亂釵
　　從劉殿院借書
骨寒冝伴列仙臞欲喜依劉計未踈自昔暗中人易
記到今名下士非虚欲從給事論竒字擬向中郎得
異書願借牙籖三萬軸為公一一辨蟫魚
　　過徐氏莊居
只着南冠不着纓掉頭防我問功名數椽茅屋有時
漏一墢野田無具耕酒地定能容勝踐墨畦終擬過
平生扣舷歸去蒹葭閙後夜相思看月明
　　與道按田至湖山有詩凡九章次其韻
行盡郊原指掌平亂峰争聳髻鬟青山家不識高軒
過驚走兒童戸半扃
　　右游天平山
瓦皷喧喧殢土龍紙錢零亂野祠中誰能向此分餘
瀝潤澤焦枯不計功
　　右白雲泉
出郭有餘適到山無限清野泉依井落古刹並湖成
水鳥閑中趣風松意外聲問僧知此觀身世若為輕
　　右題靈源寺
風埃滿眼作凄涼招隠空山此計長祇恐誤隨雲出
岫不如專以醉為鄉
　　右雲隱軒
仙去遺蹤亦漫留羽旗那復肯來遊欲知洞府煙霞
邃漠漠蒼崖面橘洲
　　右題林屋洞口
聞道藤蘿一一攀要窮佳處識湖山青琳宫闕當西
崦應費巾車數徃還
　　右題靈祐觀
山脊層壇古松根曲徑微衣冠久已化殿閣自相輝
喬木交加合閑雲自在飛無端雪髯老猶效鶴重歸
(俗號毛公/山有一老人)
　　右毛公壇觀
我欲􁐠玄關誰能供逋客相將持綵囊珠露滿蒼柏
　　右題上真宫
湖光奕奕洗浮埃古寺重門相對開獻供秪慿山鬼
去問禪時有野僧來老農借釡争炊荇痩鶴飜堦自
啄苔令尹定能占歲事為捐逋賦小徘徊
　　右題華山寺
　　過徐氏郊居
林梢眇眇墮斜暉剝啄還來扣隠扉門巷劣容居士
屩塵埃不到野人衣恰當夜甑黄梁熟盛供春山紫
蕨肥侍坐無人只山月兩翁相對自忘機
　　到呉
三載故鄉別歸帆恰到呉食寒新火換天闊斷雲孤
酒市仍依岸漁村遠帶湖碧山千萬疊翻憶夢﨑嶇
　　感事
鬢毛端欲改歲月竟相侵薄宦顔難彊窮塗感易深
舊交多得路古道罕知音吾事政如此飄零違寸心
　　旦日趨府
紫簫吹夢斷起視斗闌干痩馬踏殘月單衣中薄寒
錦囊那復佩革帶頓成寛浪逐官曹底更題敢自安
　　次韻秀守苖郎中喜雨
旍斾傳呼起伏龍雨翻枯澤已全通招呼急吹添秋
思袪逐驕陽助歲功蝝子有知先避境(旱蝗/鄰境多)葑根
無着盡浮空老農自笑豚蹄祝恵政流行盍婁豐
　　次韻盧憲小雨
狂風初作惡小雨似知時破睡心長折呼愁眼易饑
勃姑穿渡急鴉舅出林遲(雨鴉舅候晴/土人以勃姑候)春事今如
此幽尋有底期
　　雨不止
已看城郭半浮楂水戽聨翩接渚涯天意若知民意
切停鞭且知阿香車
　　新春書事
早歲驚逢上苑春蹇驢朝踏落花塵只今嬾問芳菲
事桺眼相看也笑人
　　次韻盧憲春意
少陵花惱便顛狂天與多情付此郎宿露園林鶯舌
亂暖風庭院蜜脾香閑愁幾欲縈春事幽怨還能入
醉鄉應斷玉樓雙望眼便須催促理歸檣
　　清明
杏火燒空潑眼明游人蕩槳淥蕪城山歌慣習呉歈
調水戯終含楚些聲草滿池塘春漲淺鷰歸簾幕午
風輕踏青舊約誰能問已喜年來粥有餳
　　報中有盛年休官者感而賦詩
中都如海士如鱗乘鴈雙鳬亦見馴林下已無長徃
客江頭誰伴獨醒人因循儻使能成事彊徤何須便
乞身但喜高風激頽俗要令鍾漏一畨新
　　有懷山中
可奈風埃老客游故山歸思日悠悠軒裳結褁非吾
事野性從來在一丘
冠巻塵埃亦謾彈勒移終復愧家山它年猿鶴應相
笑勌羽卑飛久未還
　　次韻宏父喜雨
黄壟初看巻麥禾老農還復厭晴多四郊戽尾開新
瀆一雨苗根長舊科已發政聲歸召杜更驚詩律鬬
隂何王孫欲識田家樂水亂溝塍涉可過
　　行簡以曽守韻見貽復和一篇
續經無復補嘉禾老去忘懷及見多摘尾簿書寧問
署㸃頭章句僅成科求田下澤吾行且招隠空山子
謂何(山歸種秫之句/行簡有早晩故)千萬買鄰真左計一丘端約老
相過
　　申應時以圖尋山圖所載湖之西溪也為作二
　　絶句
王維買宅先成畫申子尋山亦載圖它日真能營小
築此山佳處着儂無
故國山川真可老十年塵土負歸期而今更笑申夫
子似我平生費夢思
　　客至具餉庖中止有豚肝客不食
三九家風故自寒朝來饌客到豚肝不須凖擬供塗
竈口腹那能累長官
　　次律兄持節燕山且調兩河兵賦喜而作詩
伯也吾宗秀心期萬里侯燕民方築郡漢使果鳴騶
更借牙籌計聊寛玉座憂平生揮翰手此意莫淹留
中年情緒惡逺別信音疎聞道隂山路貪迎使者車
騎羊厭鳴鏑佩犢欲扶鋤願上需頭奏煩苛一切除
　　喜次律兄見過
大艑軻轎許暫畱一樽相屬話牢愁封胡羯末名終
在許史金張迹浪投遵陸漸看鴻鴈集在原當記􁊊
鴒求它年㑹有相從樂泛宅浮家萬事休
　　倦夜
獨坐苦無賴開軒懷抱空徘佪簾上月淅瀝竹間風
清影迷篝火哀音咽砌蟲怪來寒次骨霜氣已冥濛
　　單顔徒以盜失邑被譴　赦令復官喜而有詩
　　次其韻
千里風雷起放臣反騷端欲陋靈均宦情遽逐鵬程
遠喜氣猶驚鵲語新它日鍾魚應落夢(僧舍/顔徒寓)半生
塵土未酬身㑹須更整青雲步徃事當令問水濱
　　土人腊蛙見餉為作此詩
此族知何族生涯一廢池似能矜喜怒那復辨官私
暑雨浮萍閙秋風牡菊遲肯嫌同腊䑕小嚼為紛披
　　送別
老覺交情重貧知世路高相看心已折此別夢應勞
未用脂長轂須聽詠大刀平生故人意能費幾綈袍
　　莊子經解官作二詩道別有江湖蓑笠之句次
　　其韻兼叙離索
雨餘千里見秋毫綠漲西陂湧浪濤桂楫蘭舟驚送
別箟􁙤象齒記分曹官游莫謾嗟流落人事方將困
驛騷亦欲江湖理煙艇不知何處可容篙
自許論交絶比周向來傾蓋喜同流俗間久矣無青
白客裏終然有去留能事要須槃礴臝􁨳詞何必畔
牢愁看君躍馬章臺道肯為滄波夢棹謳
　　秉元以按田至村落有詩次其韻
竹戸連村閉官何此榜舟蒿萊半殘壟風露溢清愁
試為歌田畯那知餞蓐收老盆如見領應作小遲留
　　巖桂
小軒巖桂露香乾秋蘂扶踈碧玉寒章句那能如許
様夜深渾作月中看
　　次韻行簡北城登眺述懷
東觀無人數伏虔一臞塵土獨凄然高情自欲侵天
半清夢何由到日邊顧我書空嗟咄咄知君捫腹笑
便便登高懷遠無窮意故合舂容賦大篇
　　行簡釋奠學官登北城眺覽有詩嘗次其韻再
　　和二章
奠幣儒宫已告虔城樓遠想獨悠然隂隂古木囘潭
外渺渺平蕪落照邊野色向人聊嫵媚笻枝入手自
輕便興來不暇尋思嬾酒後狂歌定幾篇
當年蠟鳳識僧虔晩歲相從意惘然更笑𥪡儒多敗
事稍聞上郡已開邊酒醪窮巷誰能載簡牘平生自
不便風月兩溪真可老待收功業付詩篇
　　曾守置酒月波樓以張倅至有詩命坐客同賦
詞語平生故自蕪登高重愧賦成初諸君此處識老
子右衞向來煩長輿波上旌旗飛退鷁樓前歌管出
金魚囘欄後夜同延月直下方池可更䟽(洳久矣/金魚池沮)
　　夜坐
娟娟微月小牕東竹裏寒聲嘯夕風孤客坐來驚歲
晚推愁不去酒杯空
虚堂夜寂自神清更僕無端倦觸屏多謝短檠隨我
老更温檀火校黄庭
　　曽守病目以治法與之有詩見貽次其韻
聞道牙籖檢校頻昏花錯莫亂驚塵未須止酒妨投
轄便可捐書當徙薪肘後有方餘幾所眼中無障更
何人須公舊觀神明復凖擬花前一笑春
　　次韻曾守立春席上七絶句
澤國春歸早連門競築臺夜來風力峭踈片半飄梅
曉凍穿流急晨光照火新四郊和氣合歌吹待班春
花光浮翦勝酒色動彫觴欲識邦侯喜眉間照席黄
跨臘纔更歲經宵併是春黄堂清訟缿欲助發生仁
日應東風轉春隨北斗囘不須鄒子律餘暖到寒荄
曉卜農祥正遙知歲事豐小桃如有意欲吐故時紅
曲席紛羅綺中腔度管絲歡聲連萬井一一擁春旗
　　月波樓
突兀晴樓壓郡城樓前波面縠紋生何人合作佳從
事來伴胡床看月明
　　㑹景亭
桺株高下隔桃蹊萬頃煙波似渼陂畫手無人皃平
遠小亭風冷立移時
　　次韻楊縣丞見寄
雙瞳炯炯四筵傾少日才堪賦兩京花縣署曹聊試
可鱣堂傳徳尚流清横琴勿冩峩峩志引水當令㶁
㶁鳴後夜扁舟同泛月野田端見綠蕪平(余歸/楊問)
　　次曾宏父韻
小雨經旬户不開隔牆青子滿江梅幽禽葉底如相
識睥睨空庭欲下來
三楚浮魂不可招夢游赤壁夜停橈朝來快讀黄州
賦猶喜周郎得小喬
微官似有不如無老去因循負壯圖但得誅茅三畞
宅世緣端欲付軒渠
未用欣然念可人世間那有白頭新出門更復推葱
麥笑殺扶風井大春
　　曾宏父作詩別行簡索僕同賦
俗間忘勝踐客裏度春愁拄頰真狂計焦頭乏遠謀
剛踈徒自許徳怨浪相求奏乏三千牘詩慙一百籌
豈能資宦達端合辦歸休遣興鵝兒酒銷魂燕子樓
枯笻青草渡老屋白蘋洲此意無窮樂今懷未滿憂
轉喉寧問諱繞指叵思柔二妙看騰踏頻年歎滯留
花時閉深院(病經旬/行簡移)雲際渺輕舟(使事至湖/宏父將以)應念騎
曹掾平生信謬悠
　　曾宏父將徃霅川見内相葉公以詩為別次其
　　韻以自見
客裏思家且罷休無聊懷抱不禁愁時魚苦筍過百
六又到一年春盡頭
腸斷故園春到時澆花日日遶芳蹊而今夢逐東風
去小榼深杯手自攜
兩溪以南無數山興來徑造無時闌空餘日蠟幾兩
屐日暮雲深天小寒
隔溪花桺自無賴煙淡風微惱殺人走向西家覔酒
伴芒鞋竹杖去尋春
牆根啁啾百鳥閙最愛乳鳩來喚晴日永春閑深院
落渠能便當管絃聲
揚舲送子下苕霅繫纜沙頭多桺株十載風埃老行
客不知鷗鳥記人無
前溪溪頭玉色魚羊酪豈可比鮮腴江黄㑹中有勝
處徤步走置煩長鬚
野店山茶亦可口試歊松火煮石泉相逢故人如問
訊但道老去多煩煎
翰林胷中浩千古筆頭戯作江海潮子行造膝可問
法門前煙浪拍溪橋
邦侯言語妙天下學海故自吞百川傳杯擊鉢盡具
眼醉中莫謾思逃禪
　　舟中即事
逗帆風借力入坐水浮光村落知多少郵亭自短長
跳魚吹暗浪浴鷺耿殘陽又是吾廬遠相看思渺茫
　　舟過北塘
嫋嫋輕颸動娟娟佳月升岸回雙樹暗村遠一燈明
過鴈參差影跳魚撥刺聲停橈且勿去吾意不勝清
　　羞墓(在嘉禾北塘/朱買臣妻墓)
富貴因人徳未酬繡衣歸去竟何求荒墳三尺斜陽
裏千古徒增女子羞
　　舟次呉松江
棹發鱸鄉晩頻經桂子秋嬾投青玉案政弊黑貂裘
水落喧漁市雲微辦橘洲五湖煙浪静誰復泛扁舟
　　呉江阻雨過豁然閣次周廉彦韻
花鴨呼群自拍浮何人簑笠在孤舟半生已負江湖
約不為經行肯蹔留
濛濛小雨麥秋天江上人家欲暮煙行客未能忘勝
處繫舡來伴白鷗眠
我本三生一散人翩然小棹五湖春何從便結滄浪
伴纓上而今有宿塵
　　燈上人頥齋
道人小室要觀身兀坐蒲團莫欠伸縱有諸天來應
供靈龜納息自為真
　　次韻江元夀題寧境寺湖光亭
客行終日厭區區蹔借晴光照坐隅水漾龍鱗浮窣
堵蓴開雉尾供伊蒲欲隨漁子飛雙槳似與仙翁在
一壺目亂風埃知有幾肯來幽處濯纓無
　　舟中聞元用遂魁天下士論歸之輙成五十六
　　字呈宏父車馬至中都當舉似也
翰林發策冠諸儒(以嘗受任子恩降為第二/先内相考中廷試第一人)再世重
歸汗血駒醉後揮毫凌月窟夢中插翼上天衢(嘗夢/元用)
(一飛沖天/翅生兩腋)半生懷抱吞餘子一日聲名振八區歸去
玉堂清夜直也應憐我老江湖
　　呉門別曾宏父
招手湖山初識君(始得相從/昨歲西湖)眼中已復見輪囷清言
自是一時傑豪氣欲無千載人客路臨分隨夢逺老
懷論舊覺情親心期不免功名逼儻記江南草樹春
　　還憇湖光亭復次江元夀韻
羊酪蓴羔本異區江湖隨俗語娵隅紫鱗撥刺衝文
荇翠羽翩翾過緑蒲舴艋興饒青絡馬笭箵自當紫
微壺叢書校罷頻搔首天末孤帆去欲無
　　次韻錢徳初九日旅懷三絶
西風江面荻花秋鱠玉頻年念昔游客帽只今無地
落黄花滿眼謾供愁
登高虚欲夸能賦樂事何曾副賞心斜日孤雲兩愁
絶一觴聊為盍朋簮
濁醪自稱和山藥(酒和山藥/張籍詩作)小令新能坼水花况有
阿戎供細雨豈知秋思滿天涯
　　過嘉禾野塘
木末孤煙起夕炊茅簷直下釣漁磯蒼茫遠水連天
碧一葉短篷何處歸
　　僕夫自燕山來云有次律兄書被盜失去
投曉平安使倉皇扣倚廬修塗幸及此細語問何如
云自三關道曽持一紙書﨑嶇經冦難隻影到鄉閭
　　杜季習遊恒山謁府帥劉公輒次劉彦常韻作
　　二詩送之
勇徃都忘去路難胷吞螭虎氣桓桓呉頭楚尾三年
夢塞北江南五月寒痩馬繫門留我別明珠攜袖許
誰看書生自有西江量何止能濡舌本乾
上相平胡不作難已開亭障徹烏桓公朝問罪知誰
敵窮虜要盟故自寒熢燧報安千檄肅羽書飛捷萬
人看書生夢想從軍樂雋語銘功墨未乾(銘投府帥/季習欲以)
　　董罙大有詩紀呉江豁然閣舊遊索僕繼和
湖隂舊雨記重來小閣深明傍水開螮蝀横空橋倒
影琉璃拍岸浪成堆勝遊君復羮魚婢幽屏予方飯
芋魁遙想經行斷堤曲野花漂盡雪玫瑰
　　次韻河陽張先父秀才
雲踈日薄九秋深故國懸知詠稾砧試拂青萍憐氣
在更攜綠綺覺塵侵浮家泛宅三年夢臨水登山萬
里心小騎羨君盤谷去肯如思越費清吟
　　託長興呉宰僦居
一區無地可經營宦牒東西寄此行問舍它時聊爾
耳浮家今日太勞生肯將口腹累安邑正欲絃歌聞
武城為我三間卜茅屋夜深來聽讀書聲
　　寄次律兄學士柯田山新居
柯田一曲抱清灣兩角孤雲擁髻鬟猿鶴驚心招舊
隠桑麻掠眼接通闤似聞小築終年就應是幽扉盡
日關為報添丁護鵶觜夜寒歸夢遶家山
　　沈景修宗博示試院書事二章次其韻
巖谷何人歎久幽紛袍一一赴兼收㘅枚盡欲成堅
敵懷璧渾疑忌暗投獨訝終篇惜鷄肋更須添燭校
蠅頭文章到此無殊律共賦菁莪汎汎舟
探簾山鳥一聲幽斗覺晴光爛不收好夢已尋江上
去清篇更許坐中投欣逢阮籍開青眼肯學虞卿賦
白頭聞道月波春色滿好攜行客住行舟(月波蓋其/景修秀倅)
(樓/郡)
　　次韻院中四絶句
行盡江山不記村卻隨花信到重門也知春色嬌無
賴取次先來綠草根
一尊相屬語黄昏密雪飄零正滿門記得江橋囘馬
處冷香應斷玉梅魂
要知春色到池塘深院無人午夢長已覺此身便静
樂自温檀火炷爐香
荳蔻梢頭春意濃輕狂無奈賺花風今年拚郤尋芳
晩凖擬殘枝占晩紅
　　石壁寺山房即事
雲根斸翠接山椒小築初營一束茅未放野泉縈曲
磵旋移寒綠引春梢
望斷南崗遠水通客檣來徃酒旗風畫橋依約垂楊
外映帶殘霞一抹紅
　　石壁寺
山縈細路走修蛇峭壁連雲只蘚花木末忽看幡影
亂馬頭初見殿隂斜迴廊迤迤穿危嶠側澗娟娟露
淺沙秀色可餐吾事辦粥魚茶板莫相夸
　　無言頒政以詩寄行簡輙次韻
鑴磨文律似攻駒十載相從亦數予巻白欲傾東海
酒閉門貪鈔北堂書風煙入眼山圍座鷗鷺驚心水
滿渠(得谿山之勝/公頗樂新居)此樂定非公所有為聞鼇禁席頻
虚(右謂無言)
平生狗曲視驪駒妙語琅琅獨起予酒面那能伴從
事(為五斗屈也/行簡為酒官)筆頭飜欲戯中書官曹似是驚蓮幕
問訊何如念石渠只恐浮名不論數要須人識士非
虚(右謂行簡)
　　行簡用前韻見貽復和酬之
歲月如馳鬬隙駒星星著鬢故欺予身冝丘壑長經
夢語到軒裳輙廢書局步共嗟妨遠趾清溝自覺映
汙渠黄麻白簡公心事此去聲名定不虚
　　過卞山次韻朱仰止澗亭絶句
曲澗潺潺隱石堤玉蚪雙引戯晴漪相思後夜添清
絶木落山空月半規
環珮琮琤落斷崖水清石痩没平沙幽人散䇿經過
地草閣柴扉趂水斜
　　昔年
昔年尋賀老同泛越溪航雨發千巖秀風供五月凉
目因秦望斷心為禹祠傷聞道東湖地新來足稻梁
　　秋懷二首
庭柯脱翳葉歸翼斷經過水檻清漁罟風櫺響藥羅
傲霜荷柄少團露橘叢多秋色遂如此愁成今幾何
林梢吐寒月清絶不勝任蠻榼慿誰共胡笳秪自吟
探簾風似翦切户斗如斟何處行舟動澄波自委金
　　即事
卯酒賸澆胷礧磈晨梳聊理髪鬅鬙方床自岸烏巾
坐欲校黄庭嬾未能
　　秋日閑居
茅屋秋風斗破除蕭騷渾似浣溪居青山侍坐從吾
好黄帽籠頭與俗踈賴有園官能送菜可無溪友解
留魚從今輙莫慚枵腹一飽須煩插架書
　　送盧左司赴闕舟中口占
胷中渺渺九夢澤筆底滔滔三峽流自合勲盟真易
與謾囘詩律付冥捜平生所慕李君御今日聊登郭
泰舟去矣相望重搔首百年心事小遲留
　　野外罕人事
野外罕人事雖貧心自寛霜𬞞供綠節社酒泛黄團
日落歸牛近風微宿鳥安展書遮老眼燈火砌儒酸
　　過竹西
百折清灣抱野田竹西風物故依然歸牛更背斜陽
去牧笛一聲吹暮天
　　贈老禪
霜根刺刺蝟圓顱猶倚禪床聽木魚底事世緣能老
我到頭塵事不關渠磨甎幾日能成鑒閉户何人欲
造車若有小叅重問訊試尋消息向真如
　　成士瑴校登真訣垂就為作此詩問訊(居三茅/成欲卜)
硬黄親校大還書巖石相看已甚臞㑹遣五丁供給
使聊煩六甲奉庖厨仙風自昔人何有靈氣於今子
豈無知得茅卿近消息應驂白鵠到清都
　　謝葛魯卿雪中遣介送酒
雪舞白衣朝扣門一車送酒借春温寒威任减東陽
帶和氣全歸北海尊應為半生憐麴蘖更留它日燕
鷄豚是中可飲公須記報字如鴉醉眼昏
沈忠敏公龜谿集巻第三
　律詩(長短句附)
　　正月十四夜觀燈南寺子虚有詩次其韻兼呈
　　駿發次顔
娟娟佳月掛南樓蕭寺真成秉燭遊火樹忽驚新節
物春衫不趂舊風流公方高臥追三巳我亦狂歌發
四愁為報襟期得名勝何妨着處一開眸(不出以次/初約子虚)
(而徃/顔見招)
　　再用子虚韻和呈駿發次顔
燈市燒春接郡樓歲豐人樂事遨遊繁絃急管方連
夕痛飲高談自一流短帽縱堪陪勝賞長檠那解照
牢愁歸來臥對西牕月獨想清光燭電眸
十里笙簫沸市樓已占風物兩優游人從月窟開青
嶂燈挾星河映碧流曲席深杯成徑醉長廊古寺溢
清愁暗中我亦知公在彊對蘭膏為舉眸
　　子虚復有詩再次其韻
誰能延月倚危樓細履相將偶當游倦聽山歌懷舊
俗閑看水戯濺寒流(戯然燈/土人以水)燈光競作千門曉酒
力微寛一掬愁明日八分疲阿買詩饞元只在清眸
　　次夕雨作用子虚韻奉懷次顔知魚軒小集
夾道繒山聳蜃樓小軒終憶數條游月將人意十分
滿雨入溪光一派流静聽屐聲喧夜市旋挑燈灺醖
春愁閉關不問隂晴事時怪玄花掠病眸
　　別群從
十年勞遠夢今日又征鞍雨入花梢困風生麥浪寒
飄零逢酒怯老大別家難去矣功名事終須把鏡看
　　瓜步
呼(去)聲漸逐潮頭遠帆影低隨日脚斜已喜扁舟近
瓜步江鷗無數立寒沙
　　將達行在所
潮落江城暮帆開一葦輕雲屯六龍駐天近五星明
率土朝方岳何年洗甲兵　君王似光武折箠看昇
平
　　陳子尚博士休官還京口作此詩餞之
勇退曾無屋數椽掛冠神武便飄然陶潛去家一百
里張翰收名四十年平世深知還有幾少時徤決已
無前(使者論不合徑去官/子尚昨主臨淄簿與部)侏儒飽食堪羞死莫浪
狂言為着鞭
西風江上荻花秋鱠玉頻年念昔遊世事真成一可
慟身名那問二冝休公卿禮餞何為者僮僕歡迎有
此不鬢影毿毿紛翠葆曉來鍾漏亦懷羞
　　得家書
國步猶艱棘不堪頻問家霜毛失翠葆蒿目亂玄花
孤客知時節殊方度歲華干戈就休息歸理邵平瓜
　　觀瓊花
千里隨河走濁流檣烏東下指迷樓春風簾幕今何
在只有瓊花伴客愁
　　即事和卓彦翼
曈曨曉日上簾旌簾外幽禽作意鳴呼斷故鄕千里
夢起來搔首問歸程
　　即事
造物勞人亦懵哉又驅疲馬上崔嵬經從野店初嘗
筍行盡江村始見梅千里短書先夢寐半生多難足
風埃桔橰俯仰成何事已念漁蓑歸去來
　　次桐廬
決決溪流不滿灘獨憐舟子上風灣日斜指㸃西村
渡竹户茅牆趂碧山
吏鞅縈人未許閑當游聊復到春山倡條冶葉無風
味頼有寒梅醒病顔
　　於潛道中
首路潛溪驛鷄聲欲曙天藍輿衝宿霧棧閣寄層巔
高下林端屋横斜石罅田野泉隨處有草木盡蒼然
　　新城道中
馬蹄隨意到囘首隔南岡日落鳥猶語春歸花自香
長紅媚幽谷新緑漲囘塘假榻知何地昏鍾出上方
　　宿葉璋橋庵舍
渡澗穿林夕未休野人篝火引前騶驚從略彴灘聲
急喜見屠㢝草蓋修雲臥自驚魂夢冷星馳先惱肺
肝愁乞身老我雙溪上記取端能賦遠遊
　　水閣小憇
雲氣昏昏雨脚垂客行終日勌犇馳竹間小閣臨清
瀨俯檻觀魚立許時
　　祈門道中遇雨
了事癡人有底忙箯輿勃窣到南岡樵風槭槭群狙
喜山雨蕭蕭萬木僵谷底暗分冰澗落舍旁時度野
梅香殊方歲晩多悲感歸老丘園此計長
　　東西二林寺
湓浦維舟訪梵宫香爐峰下暫從容重來不為二林
景永遠禪師有舊蹤
在昔得名齊連牆亦共蹊修篁同碧嶂寒溜合清溪
閣影高低並鐘聲左右迷遊人俄省悟東即是林西
遊人多入東林寺將謂西林景不如我䇿短笻行半
日水聲松韻更清虚
　　千秋嶺(者盜發旁近復於此守禦/錢氏嘗築四壘以限江南比)
山河四塞限中原籬落而今不復存豺虎晝行何日
息但餘征戍滿荒村
吳越江南絶壁間可憐争國似蝸蠻百年父老陶王
化尚記流傳一醉顔
　　次韻鄭維心臘月十六日有作
國難更頻歲胡塵動四溟豺狼飽吞噬溪壑變羶腥
黄屋無安所清笳不忍聽使臣歸路阻慟絶鬢星星
朝廷歸叛將關塞失簽軍銅馬猶逋命沙蟲亦占群
上心存廟略兵氣亂天文誰挽斜河水通宵洗赤氛
血戰遮東道今誰廟食雙無人扞彊虜縱馬飲長江
冦掠元干紀兵臨反誘降將軍自不武慚色上旌􁋌
　　次韻避冦二首
窮途厭遷次歲晩惜分攜茅舍荒村北柴門曲港西
鷄豚蹔同社桃李舊成蹊那得干戈定浮家著兩溪
宦游成屢卻戎壘悵頻遭聞詔趨吳㑹經途事董逃
心期紓國難力欲挽人豪漂泊多危涕真成失木猱
　　游城山夜歸泛舟南溪
杖藜尋勝款禪扄歸去扁舟伴月明臥樹低摧山脚
轉跳魚撥刺艣牙驚煙埋橋影雙霓斷風熨溪光一
鏡平聚落半空無市井在亡燈火短長更
　　次韻李通直題慈相寺雪月亭
曲檻飛甍介碧空盡供勝覽屬禪翁蒼藤翠木四圍
外遠水平蕪一望中幽鳥林梢鳴不斷亂雲天末去
無窮素娥青女今何在(女主霜雪/淮南子青)歸步聊乘兩腋風
　　扈　御舟泊錢清江口值雨
打窻悉窣連江雨吹柁嘔啞拍岸風篷底醉眼那得
穏時聞鷄唱夢魂中
法駕親巡海上還鈎陳萬騎列江干潮生風熟樓舡
過雨助洪濤失故灘
　　過平望
未辦扁舟掛綠蓑人間何處不風波終須徑為鱸魚
去笠釣歸尋張志和(和得道之地/平望乃張志)
　　次吳江
水闊風豪浪拍天魚龍戯舞墮饞涎尋常行處多飜
覆看我孤舟得穏眠
小邑蕭條兵火餘狐狸入市自相呼茅牆竹户斜陽
裏十室生涯久已無
　　冬至遇雪題明因寺僧房
宦學差池已倦游一犂真欲老西疇天公為作豐年
信更喜將軍入蔡州(師入杭/是日聞王)
遙想燕山落大花更堪直北渡龍沙六師挾纊懷輕
煖取日誰能反翠華
　　方允迪隠鸕鶿谷江子我子之劉希顔行簡皆
　　徃依焉爲此詩寄贈
脱葉驚飛海角秋君王虚佇急良籌列仙山澤底無
用孺子滄浪渠不憂百鷙可能如一鶚二江知復帶
雙流渺然相望暮雲碧兀坐蒲團搔白頭
　　八月十七日扁舟渡錢塘江
一言初欲寤　明君去矣終縁丞相嗔鳬鴈江湖真
我輩龍蛇山澤定何人市中未識馮延夀門外已呼
祁孔賔尚有憂時心未歇西風吹淚濕綸巾
沙觜波生柁脚開扁舟老去許歸來風帆一㸃日邊
下雪浪千堆天際迴城郭荒蕪迷舊隠江山寂寞冩
餘哀此心元自無機事寄語輕鷗莫見猜
　　允迪招行簡卜居鸕鶿谷僕意羨之作詩送行
　　兼以自見
嚴陵灘下鸕鶿谷聞道元英舊隠廬鼻祖名高詩格
在耳孫才傑宦情踈漫山松桂鴈行立入鄔茅茨星
散居知為劉郎賦招隠莫教花落到通渠
少日長懷社稷憂怪來饒舌謾多仇風塵冉冉百年
老霜雪蕭蕭兩鬢秋不辦癡床供一笑方營隱谷賦
三休添丁䕶得金鴉觜佳處端能着我不
　　維心過邵子非溪亭夜話有傷時感舊之作索
　　余次韻
官儀全復漢盟㑹競尊周郊野多戎壘衣冠半客游
地偏朋舊鮮人老歲時遒莫厭經過數相看又麥秋
朝廷䇿數馬冦盜谷量牛世亂思竒畫身閑喜勝流
鵷鸞霄漢侶鳬鴈稻梁謀得趣皆為達那能陸盪舟
聞道津亭集青燈夜色浮鸛鳴驚獨鶴魚伏避群鶖
月澹帆歸浦風腥網挂洲語深投匕立此意得無憂
虜悵師頻衂民窮粟屢捜㑹須夷䘮亂寧敢厭征求
黄屋中天立彤弓幾日酬寸心終耿耿不獨為春愁
心事空牢落身名盍罷休得閑羞彊聒避謗巧淹留
老矣嗟如此誰歟問以不儻容親杖履不擬向丹丘
(欲上投閑之請/余得守丹丘方)
　　劉希顔持節按縣招維心舟中小酌次維心韻
大艑浮溪曲華旌暎道周勞農纔徹警問俗偶成游
王事今云棘官稱古號遒正須哀疾苦輙莫詫防秋
(防托事/希顔按)
隨處喧銅馬何人炫木牛輕捐小山句急捍大江流
行邁心疑醉周爰事喜謀招呼隱君子高浪兀虚舟
故國真如寄餘生宛若浮巢鳩不䕶鵲池鳳肯容鶖
老木低春水孤花帶晩洲杯行應酹我知復念幽憂
山林懷獨徃圖史縱旁捜此士俗間忌吾儕句裏求
大篇終寡和小酌漫相酬脚踏溪流亂端能醒客愁
大邦通間道小縣得中休交分傷離合王程惜去留
索居埀老矣劇飲尚能不倦夜評今古誰憐貉一丘
　　子虚航重湖之險遠過山中輙次維心韻以謝
客裏傷為別相望歲一周冕旒存異顧(賜對天語稱/去歲子虚䝉)
(奬)丘壑老英游憂國心長折驚人語太遒年來有公
事合眼注春秋
小牕眼蠍虎敗壁上蝸牛老樹隂埀合前山翠欲流
狂言違世用彊飯了身謀不謂輕千里能迂訪戴舟
此客今那有迎門喜氣浮心閑清似鵠眼浄凛如鶖
塵榻開蓬室風帆巻橘洲襟期適相契一笑發群憂
寳曆方重啓英才必盡捜題輿偶淹泊牓道㑹營求
浪漫貧逾適經綸老未酬雲林得攜手切勿志窮愁
暮雲凝遠碧覔句擬湯休不分千山隔才為十日留
高風誰繼者清夢自驚不聞説星躔動何人識太丘
　　次韻學士兄見一亭
自稱居士擬香山隻影江湖得暫閑大隱可能追褦
襶小亭聊欲對孱顔持盃有月同歌舞䇿杖無人共
徃還聞道修篁解新籜宻遮門逕不須刪
塵土敗名如敗敵雲山招隱似招降謾傾魯酒醒猶
獨聊發吳謳調本雙誰念佳人在空谷自同漁父老
清江它年對榻分餘地風雨蕭蕭夜打窻
　　次韻學士兄述懷
故國風煙素已諳結茅端欲占重嵐聚蚊那肯追金
谷號虎真成賦石龕阨運經過度陽九幻生顛倒識
朝三它年自有鷄豚約小阮新居卜道南
葱麥推還井大春拂衣歸伴臥雲人胷中歴歴蟠三
略肘後時時校六淳已作移文排俗士更將要術混
齊民知閑聊復求閑地歲晚功名恐逼身(六淳之葉/風實雲子)
(漢武内傳/仙藥也見)
　　次韻黄子虚所居隨緣堂
應羡扁舟泛五湖隨緣卜築伴樵蘇青山衮衮成嘉
遯華髪蕭蕭負壯圖松檜鶱騰元自植魚龍吟嘯巧
相娱清宵背立巖前月大呌三高更疾呼
　　次律兄餉魚魚不至而詩至頗類南海使君送
　　酒輙成二絶一笑而已賜茗少分以報厚意
慿虚公子騎鯨後烏有先生控鯉初可是凡魚亦仙
去空餘一紙腹中書
先生遠餉錦鱗鮮剥啄扣門驚阿連只有珠璣落牕
几空教口角墮饞涎
尚方小鳳睗精芽戯比瓊瑤報木瓜夢境紛紛非實
相徃煩鈎起睡中蛇
　　曉過鄰村
推枕夢初斷籃輿踏露行歲登人意樂風急鴈行驚
曲澗哀湍㵼危橋獨木横清霜莫欺客雲日自晶明
　　即事
鵲噪空庭曉霜明百尺樓連枷響晴日遺穗落平疇
黄菊踈籬晚丹楓別岸秋怡情有底計開甕玉蛆浮
竹樹參差合溪流半隱扉雨昏鳩婦閙風急鴈奴歸
䇿杖循沙步褰裳到石磯游魚吾共樂身世自依違
　　過梅知宫東軒
舍南舍北花無數眼看游蜂上下狂風信晩來簾額
動黄庭相對一爐香
　　允迪遣書問訊并寄示與子我唱酬佳句猥及
　　微蹤輒用廬字韻為二詩以報嘉恵
泛愛何人枉素書銀鈎奕奕到田廬朋游久許貧方
耐宦學空憐老更踈囘鴈峰前應夢到放龜池上也
齋居(龜溪方事投閑之請㑹允迪書到亦云/允迪得郡衡陽僕丹丘皆待遠次僕居)相期保
社同香火口禱功名乞與渠
不從吏議汙丹書恩許懷章返故廬投老有緣知分
溢排姦無術愧才踈勝流踴躍聞歸櫂妙語吹嘘慰
索居懷望北轅心已折忍將時事付軒渠
　　書懷二首
應俗由來嬾謀身尚敢先栖栖從見嫉僕僕豈能賢
駿馬常追日方舟可濟川人生各有趣心目(名/御)相怜
暗中人易記名下士非虚此道慿誰辦它時或自如
真能食萬户定復愧三閭富貴雖吾有當令功可書
事業貴不苟聲名難預期功非冝食肉道豈忘羮藜
政恐儀無舌那論緯有髭漢庭今用少覽鏡獨何爲
　　劉希顔提舉見過出示卞山居二詩次其韻
偪仄風塵際分攜歲月賒向來聞避地勝處偶爲家
對客談鋒鋭憂時酒量加中觴莫辭醉囘首又天涯
小別千山隔相看一笑温丹心獵風斾華髪粲霜根
鴨鴨争呼伴鵶鵶自識村更須判劇飲落月倒窪尊
　　張仲宗有詩懷歸因次其韻勉之
相逢無日不懷歸又是春山聽子䂓休歎豺狼迷道
路似聞貔虎仆旍旗那從薄俗求青眼還向高堂念
白眉南望孤雲應目斷殊方歲月易推移
　　南北山探梅俱未花維心從家圃折數枝以餉
　　坐客蓋半開矣㑹次律兄有詩輒次韻
山北山南雪意忙梅花未肯闘寒芳懸知小圃争前
發為折踈枝分外香故國年華驚晼晩老人心事伴
摧藏更看末上傳春信倚杖空懷遲暮傷
　　次韻鄭維心探梅未花
木落山空不着行寒梅長是占年芳未容霜女窺孤
豔定恐花神嗇舊香竹杖穿林聊問訊槿籬縈路巧
遮藏誰能折寄江南恨北客相看摠可傷
聞道年時醉一觴野梅飄几薦餘芳兵塵不礙含生
意花骨猶存底死香入夜從教月浮動争春空被雪
埋藏慿君妙句先催發調䕶髙枝莫中傷
　　復次韻呈維心拙澀不工當為抵掌
岐亭幽夢墮微茫百草先春自不芳山雨壓低臨澗
影天風吹下滿林香梨花少韻非儔匹竹葉多情故
歛藏長記江橋閑立馬落英誰掃重情傷
粲粲踈梅短短牆騷人長恨失遺芳低徊草棘精神
透彷彿關山魂夢香月淡乍看清影亂春深終恐緑
隂藏歲寒為爾添愁絶倚樹微吟亦自傷
　　次韻維心憶梅
野花飄盡江梅發為報先春一信芳近水踈林風格
老故山歸路夢魂香雪霜貿貿添愁絶蜂蝶紛紛預
屏藏折寄慿君呼徤歩生枝莫放手痕傷
　　次韻行簡懷次律兄
門對青山水繚牆隔畦花卉盡流芳澆胷快㵼鵞兒
酒襲鼻長聞柏子香夜雨對床成契闊晩雲歸岫識
行藏抽身未試平戎略空為憂時倍感傷
　　邵子非謂予有天台之行見貽以詩次其韻
巉巉老氣鬱青霞過我依然醉帽斜為説驚魂招楚
些忍聞悲曲動胡笳扁舟犯雪來何許徤筆凌雲語
益嘉莫笑海山風引去要尋源上問桃花
　　次韻劉希顔蠟梅二絶
仙衣曵紫練裙黄天遣清臞勝國香月上小牕寒影
動不禁風味惱剛腸
翦成香蜜綴踈枝度臘争春已恨遲清夜無人花睡
去小園風露更相宜
　　次韻雪
紫簫吹斷玉梅魂夢入江南幾處村半夜落英飛不
定旋添清絶到柴門
　　月下獨歩
娟娟微月小庭西月下幽人影自隨賴有寒梅伴愁
絶一枝清豔耿踈籬
　　次韻次律兄除夜述懷
此身傳馬與時移過盡三餘又一歸野炬占風迷夜
色(候風色占歲事/農家除夜以火炬)村肴宿歲待晨晞鬢華老去能
餘幾心賞春來轉覺非慚愧君恩許閑佚食蔬那比
首陽薇
餞歲鄰翁席屢移拍歌猶聽夜深歸尊浮凍螘霜逾
重林噪寒鴉日未晞剰歎飛騰憐杜老(歲詩/見守)過為孤
憤陋韓非干戈滿眼傷時節遣戍長聞賦采薇
　　次律兄以蘆菔見餉并有詩次其韻
歲晩嘉𬞞已向萎獨餘蘆菔老霜畦收隨芧栗供山
谷贈比蘋蘩擷澗溪葅亂金釵入珍饌羮融玉糝脱
汙泥程舂定覺人彊飯功校蹲鴟自不齊(荆楚歲時/金釵事見)
(記)
　　次律兄以䑕盜防風感而作詩命某同賦
嘉𬞞靈卉兩紛紛小摘山花自出群芽茁短根紅玉
巻葉敷踈節翠旟分細看藥譜䥴遺録終擬騷經補
缺文堪笑饑鼯穿敗篋寧知野彘力跑雲(名山花野/防風苗亦)
(食之/彘喜)
　　戯酬嘗草茶
慣看留客費瓜茶政羨多藏不示夸要使睡魔能偃
草肯慚懽伯解迷花一旗但覺烹殊品雙鳳何須覔
瑞芽待摘家山供茗飲與君盟約去驕奢
　　某䝉學士兄相要陪賞芍藥花多白者月色相
　　射光彩映發殆玉盤盂之苗裔耶維心有詩輒
　　次其韻
悵望揚州千朶盛數枝聊足慰淹留相逢月下陪真
賞一醉花前得勝遊鑿落細斟金暈側盤盂斜颭玉
光浮春衫並色渾無賴映帶霜毛笑隱侯
　　溪亭夜坐
波面揺風暑氣微秃巾來坐釣魚磯相看月墮行人
盡只有流螢上下飛
　　松架
聨絡樛枝架短簷蒼髯緑骨尚依然袪除畏日心三
伏領略清風直四筵好在老龍蟠夭矯悞來孤鶴舞
蹁躚那堪側雨敲牕夜貪聽颼颼自不眠
　　代人作夀詩
老人明處識斜河曾占充閭爽氣多蚤以才名凌屈
宋戯將詩律鬬隂何丹臺舊綴神仙籍黄屋仍埀將
相科禮絶座間公未晩且提鴻筆上鑾坡
英氣超超不可親温然笑語便生春絳帷久屬宗師
任紫橐方㕘侍從臣八面文章寧有敵一門忠孝信
無倫山東出相公家事只擬尊前詠大椿
　　張倅生日以詩為夀
宿歲雕盤供五辛充閭佳氣已生春俊游自合陪金
馬英骨人猶記石麟別乗重分千里政五湖追數十
年身知公隱徳冝難老鳩杖看扶法從臣
　　詩悼鄒仲容教授
骨相自清臞居然澹滿軀高文凌鮑謝勝略本孫呉
鸑鷟期千仞驊騮殞半途傷心九泉恨那忍奠生芻
　　徐縣丞挽章
插架遺編滿依然手自臨瓌辭寧世用高調罕知音
白髪浮湘意青衫忌鵩吟些招空徃事魂斷舊家林
　　蔣司成挽詞
法駕天臨五學初曾聞重席絶諸儒雍容久載從臣
槖晼晚猶分刺史符不使高材陪鼎鼐卻收清節傲
江湖賤生無地從巾屨獨對遺篇想步趨
召節西來屬老成乞身終欲返巖扄新書未奏三千
牘舊説曾繙十二經漢室首推施氏易衞人端識孔
悝銘儒宗學府今誰輩空使諸生記典刑
　　曾逢原挽詞(代劉侍郎)
落落江湖一偉人當年玉立映簪紳四朝耆舊推先
達三國英雄出後塵金板袐謀空淟汨土門竒􁪽足
悲辛懸知精爽猶堪畏嚼齒傳聞不滿齦
驚聞義骨殞狐狸悵失中朝一吏師廣漢威名由擿
伏寛饒直氣不容欺丹心共憤時多難白首相期論
少卑滿眼西風空濺淚何心忍讀蔡邕碑
　　安次山挽詞(代劉侍郎)
都門惜別淚沾巾囘首孤城草木春封豕遙聞食上
國疾風懸料識忠臣程嬰已死終存趙楊子雖生輒
美新青史高名知不朽遺榮猶賁土中身
曉殿傳催玉筍班東風小立照衰顔臨分愧我江湖
上伏節悲君矢石間徃事凄凉千古恨舊交零落幾
人還殊方更致生芻奠目斷高丘涕淚潸
　　劉資政(韐)挽詞
國耻忍言城下盟忽驚河洛變羶腥心摧寳仗離宸
極血濺轅門落將星請死自緣鳴越甲乞師誰為哭
秦庭高名㑹與丘山重一誦遺箴一涕零
志士長悲處死難唯公勇决一言間結纓季路空遺
跡投閣揚雄亦厚顔義烈峥嶸昭國史忠魂寂寞閟
家山隻鷄已負它年約下客傷心兩鬢班
　　挽詞二首
職為蘋蘩謹門推黻冕華㷀嫠初鞠㓜夀考竟肥家
玉暗傳經簡金餘賜誥花班衣無復戯遺恨徹天涯
耄期何所樂有子使三呉方享千鍾洎俄成五鼎踰
(御名/光堯)堂遺素幔祔域閟黄壚欲拜臨終像它年記結
趺
　　吳冝人挽詞
夀富居然五福先簪纓况復世蟬聨斷機忐節酬平
日舉案風流記昔年上郡方䝉湯沐地諸郎應廢蓼
莪篇送車千乘松門道㑹有雙飛鶴戾天
　長短句
　　浣溪沙和鄭慶襲雪中作
雲幕埀埀不掩關落鴻孤没有無間雪花欺鬢一年
殘　欲把小梅還鬭雪冷香嫌怕亂沈檀惱人歸夢
繞江干
花信催春入帝關玉霙爭臘去留間不禁風力又吹
殘　客舍不眠清夜冷縈愁一縷褭旃檀空庭月落
斗闌干
　　葛使君示書有元夕寒廳孤坐之歎昨日石林
　　寄示所和長短句輒亦次韻和呈因以自見窮
　　寂之態
華燈高宴水精宮浪花中意無窮十載江湖重綰漢
符銅應有青藜存徃事人縹緲佩丁東
臥聽蕭寺響踈鍾渡谿風轉空濛月上孤牕鄰唱有
漁翁追念使君清坐久歌一發恨千重
　　又和葉左丞石林
魚龍戯舞近幽宫亂山中似途窮緑野堂深門敞獸
鋪銅無限青瑶攅峭壁花木老映西東
沈忠敏公龜谿集巻第四
　内制
　　　麻制　批荅　詔
　　除郭仲荀武泰軍節度使依前侍衞親軍步軍
　　都指揮使權主管殿前司公事制
門下勝負者兵家之常將帥莫先於賈勇予奪者國
柄之大帝王尤厚於植恩眷我閫臣麗于邦典解齋
旄而茲久扈巖陛以彌勤爰因霈音式朌渙號具官
郭仲荀資稟沉毅節槩軒昻風流紹於故家氣略聞
於殊域訓齊士卒適程李寛猛之冝保障疆陲合孫
呉擒縱之要戰閥屢上勲盟孔昭自從朕於艱虞更
飭身於忠謹屬虜騎飲江而南下慮敵人並海而東
侵授以偏師扼其要路兵勢弗競避地踰一舍之遙
物論既騰啓途收六纛之峻頃召還於裔土旋典司
於禁兵謀謨慨然儀觀偉甚念世類之祥未艾知功
名之志不衰將勵山西之勁臣遂付黔南之巨鎮周
廬徼道摠中慰之八屯錫盾彫戈復元戎之十乘兹
為寵渥庸示眷私於乎伏波遲留克成銅柱之略營
平(名/御)重願上金城之圖儻無愧於古人盍有為於當
世徃復休命益勵壯猶可
　　賜朱勝非辭免新除右僕射不允批荅
朕纘奕世之丕基屬四郊之多壘眷求輔佐期共濟
於艱虞渉歴歲時久未聞於績效既虚厥位益難其
人允惟舊徳之良冝膺大政之托授之國柄蔽自予
衷再從廊廟之遊大慰寰區之望而乃露章荐至避
寵牢辭彌狥謙撝殊咈延佇矧卿元功在國隱徳及
民雅量足以凝遠圖沈機足以斷大事萬方引領冀
臻休息之期二相同心克副焦勞之志毋留邦渙用
穆師瞻
　　賜席益辭免侍講不允批荅
朕惟商之高宗師古建事克致中興逮及光武干戈
鞍馬之間亦惟道藝不廢講論復漢中天之綂朕心
慕焉肆於萬幾之暇他好弗親惟學是嚮躬御經幄
延訪儒臣庻求多聞宏益治道以卿學問之富師友
淵源擢居勸講之聨俾卒金華之業稽于僉論孰不
謂宜奚事謙撝過形控避徃推所學紬繹而茂明之
副朕虚佇卿亦與有榮焉
　　賜叅知政事孟庾辭免通議大夫恩命不允詔
朕以閩越湖湘之間大憝逋誅根連蔓結脇我赤子
盜弄庫兵宿師連年未克平殄眷然南顧實疚于懷
乃輟帷幄之臣而摠干戈之事卿義形于色慷慨請
行揆䇿投機指授諸將群兇隨以蕩滅數路為之肅
清坐使黎元復見休息論功甚茂朌賞猶輕時惟股
肱必識朕意抗章避寵豈所望焉夫謙冲之節雖云
可尚令出而寢卿豈不為朝廷惜乎
　　再賜孟庾辭免不允詔
朕比遣師徒徃平寇盜想山川之悠逺爰念懷歸憫
臣下之勤勞豈忘勸賞矧我哲輔夙有壯圖入則㕘
與政機謀謨足以决大議出則摠提師律精神足以
折遐衝蠢茲嘯聚之群詎費坐籌之畫指顧而定逋
逃一空歌枤杜之詩士方休舍變潢池之習民乃奠
居褒律肆行需章薦至載惟謙抑殊咈眷懷夫位髙
而志卑固云美矣功多者賞厚猶用歉然徃其欽承
勿復固請
　　賜新除翰林學士知制誥綦崈禮辭免恩命不
　　允詔
朕纂承丕圖戡定多難將欲徳意志慮鬯達乎斯民
蓋在號令文章鼓動乎當世翰墨之選茲維艱哉卿
學窮本原文備體要代予述作亦既有年再隷職於
卿曹復兼官於辭禁演綸滋久摛藻益工報淮南之
書卿其視草而遣矣下山東之詔民將扶杖而聽之
肆加即拜之恩示予親擢之意奚為遜避猶狥故常
冝副僉諧之言徃就久虚之次
　　賜新除禮部尚書洪擬赴闕詔
卿居列英髦望隆耆艾中臺曵履嘗冠從班外屏分
符久寛憂顧迺念踐揚之舊豈忘簡記之勤爰錫贊
書聿頒召節虚常伯之席式佇遄歸促舍人之裝應
冝夙駕
　　賜新知平江府趙鼎辭免不允詔
朕親撫六師肆覲群后乃眷三呉之都㑹實為二浙
之喉襟控扼要衝兹號股肱之郡慰存凋瘵冝得腹
心之臣卿節㮣剛方器量閎達臨事絶囘邪之見為
政多豈弟之稱自初進爲皆朕識擢寘之言路論尤
切於愛民付以事樞志每先於許國退即祠宫之逸
荐更歲籥之賒執徳不囘宅心無競是用起從閑適
紓朕顧憂念孔戣立朝見謂公卿之皆憚知寛饒治
郡必使吏民之不欺奚為抗章尚稽就道勿循謙撝
之節其承屬任之恩
　　賜尚書左僕射領江淮荆浙都督諸軍吕頥浩
　　生日詔
風威翔於北陸方迎朔律之嚴台象耀於中階爰啓
高門之慶是生賢佐來相朕躬位崇補衮之華日應
埀弧之吉式朌珍賜徃介蕃祺倚毗廊廟之謀孰踰
元老戡定邦家之難必享長年
　　賜叙復平海軍承宣使蘭整辭免恩命不允詔
朕比以乾象示變震惕于懷乃駿發於霈音用導迎
於善氣肆加群辟一洗庻辜卿飭身忠勤致位休顯
頃從覊旅之役還典禁屯之兵宿衞惟恭訓齊甚力
偶挂吏議頗鑴使名屬號令之布新冝班聨之復舊
奚為謙挹猶事遜辭徃膺湔拭之恩勿忘奮勵之勇
　　賜張深程唐劉子羽奬諭詔
朕治兵南服屬意西陲眷秦雍之疆歲被胡塵之擾
連巴蜀之阻日聞邊遽之驚念此傷夷痛如焚灼倚
注樞臣之重摠提師律之嚴雖云堂上之竒兵自能
制勝允藉幕中之婉畫相與圖全卿起自儒家明於
將略閥閲通於禁筦未减頗牧之賢韜鈐贊於廟謨
必合孫吳之法山川跋渉歲月淹留挫彊敵於方驕
賈餘勇而再振執訊獲醜斬將搴旗成兹克捷之功
繄乃㕘佐之力算計見效嘉歎不忘然念虎狼哮噬
之無厭豈勝其忿熊羆奮勵而有獲所戒者輕更懷
持重之思助成戡難之烈嗣朌異賞寧限彝章
　　賜新除慶逺軍節度使克醴泉觀使特封徳清
　　縣開國子食邑五百户食實封二百户邢煥辭
　　免恩命不允詔
朕㑹朝方岳竣事合宫告宗祀之備成徧敷惠澤念
后家之流落未啓戚藩頗采彝章誠為闕典自椒塗
正長秋之位屬翟馭從朔方之行感此傷心居焉累
歲推朕懷兩宫之意彼豈忘親廣朕加四海之恩茲
為篤近爰設將旄之重肆開帥閫之雄匪朕所私繄
國之舊曷形遜牘猶避寵名况卿謙厚律身忠謹事
上萬里歸于逆旅諒險阻之備更五載服于故官亦
靖共之足尚孚號既發僉言允諧勿復狥於勞謙其
徃承於茂渥
　　再賜邢煥辭免不允斷來章詔
朕追考　祖宗之舊凡建節旄之雄自非勲徳之優
用為報稱必以宗婣之懿昭其寵榮卿世為徳門居
有賢譽以儒臣之英而識通機秘以后父之貴而志
絶豪華熈事備成惠術徧舉聨長安之戚里所存幾
人開慶遠之帥藩姑循彝制其徃承於異渥毋曲狥
於牢辭
　　親征詔
朕猥以寡昧屬茲艱虞迫臣民愛戴之誠續正綂於
將墜痛父兄播遷之難履尊位以何安夙夜以圖䇿
慮並用豈不能躬擐甲胄親冒烟塵乘將士欲戰之
心慰黎元厭亂之意然以兩宫萬里一別九年覬迎
鑾輅之還期遂庭闈之奉故暴虎慿河之怒敵雖逞
於兇殘而投䑕忌器之嫌朕寧甘於屈辱是以卑辭
厚幣遣使通和庻殫孝悌之思必狥哀恫之請至于
土地梗絶生齒流離師徒懷暴露之憂閭里起繹騷
之歎繇朕不徳嗟彼何辜仰懷故國之廟祧至于霣
涕俯見中原之父老寧不汗顔比得敵疆之情稍有
休兵之議而叛臣劉豫懼禍及身造為事端間諜和
好信逆雛之狂誖率群偷而陸梁借彼援師倚為威
勢簽我赤子脇使征行涉地稱兵操戈犯順大逆不
道一至於斯警奏既聞神人共憤猛士在列怒髪上
衝以謂逆順之理既分勝負之形可見皆願挺身而
效死不忍與賊而俱生朕乃下詔摠師卜日引道前
驅方戒積隂頓開天地鬼神罔不助順將帥輔弼罔
不恊心今朕此行士氣百倍雖自纂承之後每乖舉
措之方尚念　祖宗在天之靈共刷國家累歲之耻
殪彼逆黨成此雋功載惟風霜跋履之勤仍蹈鋒鏑
戰争之苦興言及此無所措躬然而能建非常之功
必有不次之賞初詔具在朕不食言
　　賜川陜宣撫處置使司詔
朕紹國丕基遭時多難飭戎車于江左為懷經略之
圖列將鉞於關中欲存根本之勢豈虞彊國專逞淫
威敵勁弗支兵拏未解嗟蒼天之不弔冝悔禍于我
家憫赤子之無辜重流毒于茲土寡徳所致悼心何
言賴我股肱之臣摠䕶瓜牙之任一戰克捷群醜殱
夷王靈由是復加士氣於焉再振然念興師累歲轉
鬬一方被夷狄之係纍寧無淪陷之黨思　祖宗之
涵養豈有背叛之心慿陵使然蹭蹬至此儻存疑阻
殊咈招徠將束身而欲歸或懼刑誅之慘比復業而
奠處或憂賦役之煩或立效而襃賞未加或負才而
禄秩未稱疾苦無告愁恨何聊仄席以思當饋而歎
於是下哀痛之詔布至意以宣昭施曠蕩之恩洗庻
辜而抆拭㳂邊將士應陷蕃之人非抗王師及侵掠
入冦者並不得誅殺虜騎馮陵之際陷没州縣官吏
將士軍民皆縁事力不能捍禦致有脇從或遭驅虜
至今困居本土或旅寓逺邊實為殘破無曰背叛陷
蕃之人能立功來歸者仰㳂邊帥守保舉申宣撫司
一面旌擢優賞其次雖未能立功而心在本朝有意
懷來者各以元舊官職任使兵級弓箭手依舊職名
收管民兵願歸業者聽其間才力可用特與拔擢或
有以前罪犯懷疑自危一切原貸或先曾立功未曾
推賞即特與推賞因陷蕃廢業失所者寛其租賦免
其征役昨緣道路不通號令壅隔致遠方之民疾苦
無所赴訴專委宣撫司講究措置並從寛恤遍下諸
處官司施行咨爾有衆咸識朕心各堅奮勵之誠亟
臻休息之效故兹詔示想冝知悉
　　親征戒諭州縣詔
朕以逆臣劉豫稱兵南向警奏既聞神人共憤朕不
敢復蹈徃轍為退避自安之計而重貽江浙赤子流
離屠戮之禍乃下罪已詔親摠六師臨幸江濵督勵
將士然興師十萬日費千金動衆勞人懼所不免每
一念此惻然疚懷尚覬監司帥守與夫郡邑小大之
臣夙夜究心體朕此意凡借貸催科有須於衆者母
或縱吏並緣為姦凡盜賊奸宄輙生窺伺者務絶其
萌母令竊發其或乘時搶攘恣無名之歛容奸玩冦
失幾察之方至使吾民横罹困苦有一于此必罰無
赦候軍事稍平當遣廷臣循行郡國
　　招從偽士大夫詔
朕惟靖康兵革之難神器幾墜天命有在屬于眇躬
夙夜兢兢罔敢自逸期與爾士大夫共雪大耻還我
兩宫保有黎元永庇中土而疆敵侵軼迫朕一隅叛
臣乘時盜據京邑使我搢紳淪陷塗炭繇朕不徳以
至於斯北望傷心收涕無所亦惟爾士大夫䝉　祖
宗休澤服在周行其有失身偽廷事非其主顧驅脇
使然有不得已者朕甚痛之故若張孝純李鄴李儔
等内外親族不廢禄仕每飭有司常加存恤朕之於
爾厚矣爾尚忍忘之耶其能洗心易慮束身以歸當
復其爵秩待遇如初或為竒謀祕畫立功自效迺朌
異賞不限彝章嗚呼逆順之理禍福之機昭然甚明
要知所擇朕方布大信以示天下言不爾欺有如皦
日咸務自省體朕至懷
　　賜吳玠詔
覽所奏盧法原以疾不起良用䀌然巳降㫖揮邵溥
權管宣撫司常行細務至於軍旅調發之事疆陲控
制之方此乃國家大計朕既委卿獨當一靣卿其以
身任之惟卿忠存廟社威震羗胡勤勞累年勲伐甚
茂使隴蜀之境恃卿以安則朕有長城之託益所倚
重卿必深諒此意自信不疑近報遣兵分道四出秦
雍一帶次第來歸備見䂓橅嘉歎不已夫關河天下
之根本朕未嘗一日忘也收還故土撫寧遺黎此所
望於卿者顧朕亦安能鬱鬱久居此乎相時觀釁卿
冝勉􁈎比已遣張浚措置荆襄恐有事冝就令報應
卿可知之
　　賜韓世忠詔
覽奏欲依舊畱屯淮甸誓與敵人决於一戰已悉朕
迫於疆敵越在海隅每慨然有恢復中原之志顧以
頻年事力未振姑鬱鬱於此自去冬敵人深入卿首
挫其鋒鼓我六師人百其勇既至潛師引遁而卿復
率先移屯淮甸進取之計恃此為基朕甚嘉之前日
恐老小或有未便委卿相度今得所奏益見忠誠雖
古名將殆無以過使朕竦然興歎以謂有臣如此禍
難不足平也古人有言閫外之事將軍制之今既營
屯安便控制得冝卿可施置自便勿復拘執至於軍
餉等事已令三省施行方此酷暑將士良勞行飭使
人齎賜夏藥撫問卿並冝知之
　　賜張浚詔
覽奏為韓世忠移屯事遽有外祠之請良用憮然卿
謀慮精審冝無遺䇿而世忠遣濟等來固自有意繼
遣敀至陳義激昻其所設施略如初議至其曲折方
適厥中卿復何疑而有斯請比以亢旱鼎等方求罷
政使朕茫然莫知所措已降詔趣卿還朝當體朕懷
即日引道勿憚徒御之勞也
　　賜三省銓擇監司郡守詔
朕惟監司外臺耳目之寄郡守承流宣化惠養吾民
其委任重矣間者朝廷輒輕以假人將何以使民聳
然聽服朕甚恧焉繼自今其御名選擇勿狃于故常
勿牽于私意以累國其已除授人亦銓量而去留之
或資序已深屢更此選雖無顯過而才非所冝當處
之外祠稍優其禄庻幾稱朕求治責成之意而士無
失職之歎仰三省常切遵守
　　賜張浚詔
比得胡世將奏知卿已過長沙觸熱引途其勤至矣
雖卿以身任天下之重而自忘其勞然大臣暑行朕
心則有愧焉湖湘之冦卿到彼指授諸將必能克日
蕩平顧朕所慮者前此王􁨑輕入失利賊勢益張今
漲潦瀰漫之際彼方阻固恐有狡謀遣發師徒更冝
審細且招且捕一舉成功紓此南顧之憂專意北事
乃朕指也已令趙鼎諭卿卿冝悉之
　　賜劉光世韓世忠張俊詔
朕自渡江以來志在恢復深惟足食足兵之計夙夜
疚懷凡財賦所入未嘗一毫妄費悉用以養兵而已
故比年訓練士卒精彊而器械亦皆犀利比之曩昔
實不相侔是以去冬敵人之來卒賴卿等極力捍禦
致彼遁歸蓋前此所未有也朕甚嘉之然中原之未
復二聖未還而僭偽之徒方挾彊國之援狡謀日急
顧我所以勝之者惟是上下内外合為一家如報私
仇乃克有濟儻或各以其職自分彼此日復一日成
功實難卿為國重臣安危所繫諒必察此不待朕言
今國用空殫民力耗竭雖有司錙銖積累而費出之
數日以寖廣茍無以繼何以聚人每一念之心常怵
惕想卿亦為朕慮及於此也至於差辟官屬保明功
賞軍須用度之類更在精覈勿至泛濫使賞當而爵
禄不私用足而資給不匱則存養事力漸圖進取朕
與卿等同享無窮之利顧不美哉布朕此意卿宜悉
之
　　賜李綱詔
朕昨摠戎車前臨敵壘洎潛師之引遁勞戍役以言
還惕若眇躬懼兹多難幸求善後之計敢蹈䕶前之
非博訪舊臣屢形深詔卿首陳三䇿適投却敵之機
繼上六條大闡興邦之略意拳拳而曲折言懍懍而
髙明有發予衷如對卿語此乃卿精忠許國誠節表
時雖在燕閒之中不忘開濟之事肆披夙藴因致良
䂓省閲再三嘉歎不已至若議和避地之失練兵積
粟之方將議改圖共期底績臨朝願治顧䇿慮之是
資當饋思賢念話言之可想宜從疾置時告嘉猷終
藉經綸之才助成戡定之烈故茲親筆以示至懷

沈忠敏公龜谿集巻第四終
沈忠敏公龜谿集巻第五
　内制(表附)
　　詔　勑書　口宣　表(内制)詞文　表
　　賜岳飛詔
比得張浚奏知湖湘之冦悉已肅清紓朕顧憂良用
欣愜非卿威名冠世忠略濟時先聲所臨人自信服
則何以平積年嘯聚之黨於旬朝指顧之間不煩誅
夷坐獲嘉靖使朕恩威兼暢厥功茂焉腹心之患既
除進取之圖可議緬思䂓畫嘉歎不忘然恐招撫之
初人懷反側更冝綏輯以安衆情措置得冝彼自馴
擾必與卿計之熟矣或有陳請可具奏來
　　車駕進發賜臨安府詔諭
朕以諸將之兵分屯江上捍禦敵人暴露勞苦今將
幸其營壘親撫勞之庻幾戮力一心以安宗社疆事
稍定即議囘鑾咨爾此邦之人當體朕意
　　賜劉光世張俊詔
得張浚奏比至太平建康閲眎卿所部軍馬武藝精
彊士氣振發他時卻敵決取成功至於紀律嚴明秋
毫無擾民旅和㑹上下安定繇卿訓督所致良用歎
嘉故茲親筆奬諭想冝知悉
　　賜李綱詔
朕以大江之西俗輕而悍兵之㓂無歲無之師旅荐
興民益凋瘵肆圖舊弼徃塡臨之卿威名徳望聳動
一時風采想聞人自慴服起于閒館作我价藩匪惟
指顧之間一變潢池之習先聲所暨諒折遐衝朕之
用卿審矣卿冝以安社稷為已任勿間中外勉為朕
行不必數有請也故兹親筆詔諭卿其悉之
　　賜吕頥浩詔
朕以湖湘八州之地西通巴蜀為國上㳺徃連盜區
一方騷動比者招輯雖巳略平而民俗剽輕或易生
變允藉耆徳徃塡撫之乃起卿燕閒之中而屬以方
面之事庻期談笑坐以銷萌慰彼黎元增重形勢而
抗章固避殊咈于懷惟卿社稷元老身任安危必不
以内外為間諒應聞命慨然引途故兹親筆詔諭卿
冝悉之
　　賜劉光世詔
覧奏欲赴行在奏事必有為國經理之謀歸以告朕
良用歎嘉朕意亦欲卿一來縁遣相臣浚徃江上眎
師行日甚近又恐縁此滯留俟浚至彼卿可一面商
量或更有所見具奏以聞固所望也卿冝悉之
　　賜交趾郡王李陽煥曆日勑書
朕正位凝命纂聖緒於累朝治曆明時加王正於率
土眷爾藩服為予世臣適臨改歲之端冝膺頒朔之
慶占耕期於農扈克謹民功奉貢職於象胥必遵侯
度今賜卿紹興三年日曆一卷至可領也故茲示諭
想冝知悉秋冷卿比好否遣書指不多及
　　賜武泰軍官吏僧道耆夀等示諭勑書
朕以郭仲荀將門華胄帥閫勁臣出則摠䕶於戎行
屢任瓜牙之重入則典司於禁衞見謂腹心之良再
扈巖廊之居彌肅綴衣之列嘉乃忠節推其勇功肆
開屏翰之雄盡復節旄之舊逖惟雅俗素服能名及
聞廷號之朌必盡輿情之望今特授郭仲荀武泰軍
節度使依前(云云)
　　賜吳玠王彦關師古奬諭勑書
朕乘歷運之中微屬方隅之多故兵塵數起邊候屢
驚永懷秦雍之區久罹夷狄之禍暴骨滿野連城為
墟興言霣心引望流涕式資驍鋭之將屏此腥羶庻
使創殘之民脱於塗炭卿世家隴右氣稟山西攄忠
憤於胷中燀威稜於塞外運竒合變並施九拒之謀
鼔勇爭先悉用萬全之略潜軍一舉迸騎四馳折虜
勢於方驕激士心而復振茲為社稷之衛良慰鼓鼙
之思然念歲月倭遲風霜偃薄勤勩雖由於爾力咎
責實歸於朕躬更奮鷹揚之師益殱蟻附之衆剋復
疆土撫定黎甿赤囊之捷系傳功既存於廟祏丹書
之誓永固福自及於子孫各堅乃誠勿忘朕訓
　　賜朱勝非辭免右僕射恩命不允口宣
卿功存應變徳恊鎮浮廷號肆朌朝僉允穆冝膺睠
意徃柄宰司
　　賜郭仲荀辭免特授武泰軍節度使恩命不允
　　口宣
卿家傳韜略世載勲庸忠謹自將簡注惟舊復朌節
鉞仍侍殿巖徃服異恩益圖休烈今賜卿告想宜知
悉
　　賜孟庾辭免進通議大夫不允口宣
卿摠䕶戎行掃平冦虐襃功未稱避寵奚為其服恩
章勿形遜牘
　　賜邢煥除慶逺軍節度使充醴泉觀使辭免恩
　　命不允口宣
卿系出儒家恩聨戚里謙恭有守静(名/御)無譁齋鉞既
朌廷紳允穆徃承茂渥勿復牢辭
　　上　太上皇帝表
臣(御諱/太上)言籲天迫切久期鑾輅之還閲歲推遷猶闕
寢門之問想百靈之犇衛致萬福之來宜(中謝)恭惟
太上道君皇帝陛下道格神明仁霑動植釋位退託
雖殊南内之居履時艱危未返北征之馭(臣)尚遲虞
侍每積憂思民心徯於歸君彌極天旋之望帝命從
於與子必諧晨省之祈臣無任
　　上　太上皇后表
臣(御諱/太上)言慈闈猶阻屢驚歲月之移夀斚莫陳每積
晨昏之戀隂知天意密䕶聖躬(中謝)恭惟
太上皇后殿下徳庇六宫恩涵萬宇練衣出笥素存
椒掖之䂓翟馭旋途應罷瑤池之集臣思深語咽望
極涕零冨貴不足解憂致孝當嚴於大養疾痛則必
反本祈恩式佇於遄歸臣無任
　　代高麗國王王楷表二首
臣某言仲秋漸凉恭惟
皇帝陛下聖躬萬福臣某誠瞻誠祝頓首頓首竊念
臣叨司蕃寄襲箕子之餘風瞻望宸居效封人之善
祝臣無任
臣某言今年六月十七日迪功郎吳敦禮至奉詔書
一道者使指遄臻訓詞俯逮豈圖踈逖敢冒寵靈(中)
(謝)恭惟
皇帝陛下出震以應期乘乾而御變非后何戴民咸
懷于有仁其命維新天亦佑于一徳時雖屬于多故
日可期於太平言念下蕃素陶聖化之屏之翰曾莫
效於微勞爲龍爲光乃屢叨於異數頃馳賤介祗述
貢儀可嗟一葦之航未能汔濟致使小邦之信不獲
升聞深自凌兢莫遑啓處適以遭家之多難又稽繼
歲以入朝敢期睿明灼見誠悃特講省存之典俾知
眷遇之豐恩實非常報將安所復禹之績願克紹於
先王曰商是常期不隳於舊職臣無任
　　内中祈禱感應改謝道場開啓祝文
伏以官占告異乾象示威妖實自於人興孽匪從於
天作惕惟眇徳肅事冲和荷眷顧於靈虚匿光芒於
杳靄况撫艱難之運尚懷惴懼之誠庻保祥圖悉回
咎證
　　内中祈禱感應青詞
伏以菲徳賜圖期副天心之眷妖芒動色致干星象
之臨深惟謫見之端聿懷銷復之慮忱誠宻扣威命
潜回發精祲於至和還次舍於常度更祈貺施益勵
寅恭
　　冬至御侍已下賀　皇帝詞語
伏以一氣潜萌驗群隂之退聽七日來復推五福之
類升恭惟
皇帝陛下躬履勤勞志成戡定緝熈庻政深得損益
之宜陟降百工大明消長之分茂對舒長之旦式膺
蕃衍之祥三靈顧歆萬宇寧謐妾叨塵禁侍獲奉宸
慈測繡縷之初遲騰夀觴而胥抃
　表
　　代賀元㑹表二首
清臺紀候載臨七始之期路寢頒常丕講三朝之㑹
惠均黎獻喜浹寰區(中賀)竊以輯五瑞於虞庭止稱
群后辨九儀於周室爰及諸臣蓋將受萬國之朝因
以上四方之計欲稽本始冝在端元恭惟
皇帝陛下凝命紫清匹休黄序愛育萬物則仁行如
春照臨百官則徳進乎日故極舟車之所至皆奉琛
賮以攸歸乃究皇儀聿宣帝澤庭實千品肅正守之
臚傳陛㦸百重壯周廬之羽衛威容備舉物采彰明
遂修曠古之闕文以續累朝之盛典臣繆當支郡方
遠周行目想雲霄猶記鈞天之九奏身居湖海阻陪
嵩嶽之三呼
法座端臨懋講初元之㑹禁庭肅設並造大昕之朝
折爼均慈康衢溢喜(中賀)竊以六年考五服之制度
雖本周官三朝受萬國之貢珍實存漢法蓋體一元
綂始之義以識庻邦享上之誠冝在昌期克修令典
恭惟
皇帝陛下紹休􁗁累聖席慶叢霄道樞得乎環中徳
澤施乎方外盛禮興樂與三代以同風執䞇奉琛致
九州之共貫因歸事於宰旅遂辨等於司儀時乘嗣
歲之興詔即當陽之御陳百寮而贊群后臚句交傳
尊中國而服四夷威容兼備臣濫馳使驛久去帝閽
稱夀觴之九行想聞鼇抃閲庭實之千品阻綴鳬趨
　　代賀收復杭州表
狂冦逋誅馴致入郛之警偏師薄伐亟還按堵之居
種類既殲流離悉復(中賀)竊以東南巨屏吳越舊封
在昔割據之初未嘗用武維今休息之久豈復知兵
故輕狡之連謀乘安平之弛備稍稽捕逐寖肆跳梁
負匱擔囊始依慿於山谷揭竿斬木卒驚犯於潢池
比及上聞聿頒中詔憫愚民之冒昧因重使以招徠
猶冀竄藏方圖剪滅蟣蝨之痒脱或俟於爬搔雷霆
之威顧豈勞於摧折縱於九拒舉以萬全適陳將鉞
之嚴已復侯藩之舊恭惟
皇帝陛下弛張文武出入聖神法日月之照臨體春
秋之生殺蠢茲姦宄殘我善良欲空烏合之群肆遣
鷹揚之旅果慿勝筭克濟成功示恩信於一方燀威
靈於四裔臣繆當支郡實控要塗首興備禦之謀嘗
集散亡之旅迨承嚴召猶敢留行簞食壺漿樂致王
師之饋鼎臑爼胾願𢋫皇武之歌雖阻預於稱觴亦
庻同於擊壤
　　代提舉常平謝到任表
乘使傳之光華曾微報稱奉帝綸之温厚更辱超踰
寵至若驚感深以涕(中謝)伏念臣受材緜薄植性滯
頑結髮讀書粗知於爲已彈冠從仕常切於慕君乃
忘習俗之是非但守家傳之清白激昂志操黽勉事
爲斷斷它技之猗無終慚意廣録録竒節之未有愈
覺心勞頃被誤知驟叨煩使摘山煑海適當寳藏之
興足國裕民已見宿儲之備陶冶悉歸於帝力斡旋
何數於臣功敢謂矜憐曲加奬㧞就躐將明之寄俾
專朌歛之權原隰所經弗改馳驅之舊倉箱既溢第
令取予之均退省何人輒汚此選茲蓋伏遇
皇帝陛下堯仁天大周道砥平恤隱逮鰥罔俾一夫
之失所裒多益寡遂令萬物之得冝欲實徳之周施
睠微勞而畢録特捐異寵因勸庻工臣敢不肩此一
心展其四體鍳覆車之前戒廣䕃樾之深恩雖曰涓
塵庻可增於高厚譬如草木豈能謝於生成
　　代謝賜出身表
綴甘泉之班已塵法從賜奉常之第更擬賢科捧温
綍之粲然撫微軀而愧甚(中謝)伏念草茅末族韋布
陳人蚤歴詞場曾無足用之學繼從官牒遽有多取
之名恐淟涊於俗吏之為故激昻於儒者之事身迷
簿領幾負平生耳熟絃歌猶驚昨夢忽被龍庭之異
睠亟追鴈塔之英游禮異詳延恩踰特起服章雖麗
恍如脱於白丁詔墨未乾喜若登於黄甲何期暮齒
乃遂初心此蓋伏遇
皇帝陛下駕馭英豪撫綏黎庻下訪山林之隱逸旁
咨軒冕之棄遺數路俱收寸長畢録察臣粗諳事任
故加以次對之名憐臣稍涉藝文故清其出仕之目
臣敢不深體至意益恢逺圖考究古人之書講明當
世之務庻(諱/欽廟)臣節以報主知
　　代謝轉官表一首
轉粟千艘曾微異績就官一列忽玷明綸恭承睠奬
之私罙積超踰之愧(中謝)伏念臣受生艱拙奮跡羈
孤讀書徒守於陳言初非利巳任職僅逃於常憲何
以瘉人頃䝉推擇之優薦領輸將之重㑹當師役方
翦冦攘率饋餉以周行越江山之囘阻服勤庀事蓋
分守之當為奏凱第功豈寵光之敢覬例加殊賞誤
及微勞此蓋伏遇
皇帝陛下道妙曲成智深旁燭威稜遐暢既空蠅蚋
之群襃典嗣頒已徧貔貅之旅乃眷飛芻之力亦䟽
增秩之榮臣敢不益侈帝恩具宣使指循名考實雖
未知足國之謀宿道嚮方或庻幾報上之節
　　代賀南郊禮成表三首
泰疇奉祠昭事上帝端門肆赦敷錫庻民恩浹幽明
驩均溥率(中賀)竊以天人相與莫尚於郊丘　祖宗
以來尤嚴於禋祀導迎至景謁款大神蓋將荅四海
之驩心豈特循三歲之故事恭惟
皇帝陛下紹休　累聖席慶叢霄盛徳升聞已極和
同之妙彌文備舉故忘登降之勞禮既洽於精純澤
遂䟽於優渥臣屢膺煩使阻逺周行肹蠁潜通想巳
瞻於鄉坐福釐旁暨愧莫預於駿奔
泰壇竣事修三歲之親祠解澤流恩宥萬方之多罪
凡居覆幬同極驩呼(中賀)竊以申陟配之嚴雖云舊
典正合祀之失蓋自新儀彌文具而孝隆精意昭而
福備乃施恵術爰及眚災伏惟
皇帝陛下徳合乾行功循祖武丕釐上帝之命志在
寅恭承底蒸民之生務存寛大既定郊丘之卜肆均
海宇之休臣猥以微軀繆當支郡駿奔於列阻依天
日之光誕告所臨俾霑雲雨之潤
緹室飛灰甫定一陽之卜紫壇升燎載嚴三歲之祠
恩浹華夷慶均朝野(中賀)伏以宗祈推本陟配奉先
千品具而禮乃行百神享而福所降歛時貺施茂對
一人之休念此眚災誕敷四海之澤豈惟故事實乃
殊休恭惟
皇帝陛下凝命昊天同功　烈祖既保定爾逺追歸
美之言故安樂之克篤守成之志肆及婁豐之候聿
修大報之儀惠術俯加和聲迭應臣濫塵扈從叨領
輸將迹寄江湖結望雲之遐想分隨草木霑䝉露之
餘滋
　　代賀明堂宗祀禮成表
寳(御名/光堯)宏開肇正合宮之位齋輿夙駕聿修宗祀之
儀慶浹人神驩均華夏(中賀)竊以頒朝布政於是有
王者之堂嚴父配天所以教諸侯之孝剏自黄帝逮
及成周監二代而伻圖順四時而作則考冬官之記
炳然制作之工歌我將之詩允矣威容之盛旋起三
雍之議猶存五府之祠於皇　祖宗首啓鴻博叅稽
六籍將革權時之冝追考九筵實待重熈之日恭惟
皇帝陛下道隆稽古徳懋奉先兼三王損益之文黜
諸儒同異之論全謨駿發鉅典勃興陽曜隂藏拓豐
基於廣内天造地設占王氣於中都茲大饗于先王
薦九州之美味肅雝顯相均釐已徧於臣鄰涓選休
成霈澤遂周於寰宇臣叨從末宦逖聽鴻猷搢笏埀
紳莫預駿奔之列扣瓴擊缶但𢋫歸美之音
　　代賀天寧節表
瑤光呈象錫一人有慶之符火徳繼明開萬世無疆
之福驩聲亘地和氣浹天(中賀)恭惟
皇帝陛下徳契分人道極妙物用端命于上帝能保
恵于庻民雷厲風飛極號令之鼓舞金聲玉振備條
理之始終丕承九廟之休茂對三靈之佑㑹逢良月
允(嫌名/光堯)誕辰四海梯航永奉人正之綂千官劒佩交
騰天保之歌臣屏跡江湖馳心軒陛望堯雲之紛郁
莫預稱觴祝舜日之舒長唯知擊壤
　　代謝侍講表
趨詔江湖還寘論思之列執經帷幄進陪勸講之聨
叨恩每念於超踰瀝懇靡容於控避威顔宻邇感涕
縱横(中謝)臣聞聖主輯稽古之勤實關政理儒臣共
守成之樂專在藝文故立誦説之官時賜清閒之燕
終始典于學庸備多聞之求左右惟其人庻資一徳
之協况萬世親逢於大聖而群臣莫望於清光必有
異能庻存故事臣學殖浮淺文思淹遲多病早衰久
矣寖忘於舊業少徒寡耦介然唯恃於孤忠頃扈屬
車之後塵嘗預外廷之末議空糜歲月無補絲毫拜
州雖切於　去國蓋深於眷戀遽膺召節重歴禁
扃翺翔玉筍之班紬繹金華之業食殊庭之祠廪併
冒新除對延閣之直廬猶驚昨夢顧寵光之若此嗟
報稱之謂何此蓋伏遇
皇帝陛下躬攬萬幾心游衆妙文謨武烈治登三代
之隆周誥商盤言合六經之懿然猶親御便坐延見
邇臣深研上古之書愽詢當世之務軫懷遺履輒命
賜環臣敢不益戒庸行少酬睿睠盡精極慮顧何以
增日月之光擿句分章恐於此窮溝澮之涸
　　為吏部魏侍郎謝表
奔命造朝㑹萬乘親巡之所叨恩拜職就七年舊立
之班嘗試可而無功輒辭難而有請俞音終閟感涕
空流(中謝)伏念臣章句之學而昧於適方田野之姿
而拙於任劇昨荷朝廷之過用猥縁場屋之虚名齒
髮已凋事功奚取念胡塵之俶擾傷國步之艱難方
八駿啓塗既不獲執干戈而效臣節暨六龍御極又
未能扈警蹕而贊帝謨愧耻塗顔憂憤切骨比膺迅
召即戒疾驅冀殫毣毣之思少效拳拳之義雖枕戈
待旦每誦斯言然坐井觀天了知何補敢謂奬憐之
渥亟收流落之餘旋拜訓詞再貳銓部屬師旅興行
之際正人材淹滯之初名曰故官事非前日矧茲衰
病豈克堪任茲蓋伏遇
皇帝陛下神聖先知英武大度負扆而朝萬宇更延
奕世之休折箠以笞四夷將靖中原之亂疇咨衆俊
宏濟多艱凡䝉惟舊之求莫奪已成之命有如臣軰
亦玷此恩臣敢不黽勉夙宵依附日月著鞭雖晚尚
肩勵職之心借箸可前期盡報君之䇿
　　為魏侍郎謝得宫觀表
嬰疾告休自驚累月祈哀引退尚憫餘生再仍延閣
之班更食珍祠之廪銜恩僥倖撫事徊徨(中謝)伏念
臣頃迫衰遲久投閑散辦嚴上道起從一節之趨扶
憊造朝願殫千慮之得而臣孤蹤晩達薄命終窮未
施横草之勞已抱負薪之歎庻期少間或能殉國而
捐軀况值多虞豈忍臥家而避事悼初心而莫遂荷
成命之已行滿盈招蹠盭之災天其或者冒昧拜支
離之賜臣猶知之此蓋伏遇
皇帝陛下燀揚天威恢廓皇度憂勤政事講明興廢
之端愛惜人材保全進退之節姑從所欲用恤其私
臣敢不休養朞年䂓圖後日畎畞不忘之意終戀蓋
帷溝壑未填之身尚期鞭䇿
　　為顔左丞謝賜生日生餼表
綸言温厚曲記始生品物便蕃特存故事荷雲天之
施渥知螻蟻之命輕(中謝)伏念臣奮身衰遲遭世艱
棘抵龜而决偶階扳附之榮驂乗而行蔑聞陪輔之
效適届劬勞之日更叨錫予之私慶溢庭闈驚傳里
巷此蓋伏遇
皇帝陛下英威馭世雄武興邦恢張遠圖首啓腹心
之宻昭示至意獨全體貌之隆故捐此恩以華其老
囘念終身之慕豈廢麋捐興言末路之艱唯知感勵
　　為顔左丞謝賜生日生餼笏記
御府分珍加賁劬勞之日親庭拜貺益光衰朽之年
此蓋伏遇
皇帝陛下獨智沈幾深仁徧愛特朌寵數以勵臣鄰
沈忠敏公龜谿集巻第六
　表
　　謝除御史中丞表
一節造朝已玷持書之舊十行錫命遽叨執法之榮
危悃上陳溫言狎至靦顔就列攬涕知慙(中謝臣)竊
以風憲之司政事所繫臺綱正則百度舉國論定故
羣慝消專務抨彈寧容畏忌必也深達治體更練事
情本之以仁厚愛物之誠加之以正直事君之道身
任衆怨屹如柱砥之鎭頽波言切上心沛若巨魚之
縱大壑俾率其屬克大厥官伏念臣多病早衰少徒
寡與叨䝉異睠祗罄孤忠危哉樓子之言將共扶於
公道甚矣汲黯之戇嘗自觸於駭機一去天墀甫更
歳籥召從下澤歸覲清光心驚仗馬之鳴初疑昨夢
目駭臺烏之集復守故棲空貽尸素之譏敢有超遷
之望忽傳明命驟躐峻班寵過食浮莫遂循牆之避
位髙責重更深臨谷之憂此蓋伏遇
皇帝陛下自誠而明能哲而惠羣䇿屈羣力並輯謀
猷之良公事當公言兼收聽納之美察臣論每專於
國計憫臣志獨緩於身謀出自親除就加器使臣敢
不益堅素守仰稱殊私明目達聰方廣求言之路摩頂
放踵盡是報恩之身
　　謝賜對衣金帶鞍轡表
衣裳出笥加寶帶之爛然觼軜在庭傳華韉之沃若
叨光焜燿顧影徘徊(中謝)伏念臣才不逮中識非致
逺念起家之寒甚驚卷髪之班如早對妻孥嘗動王
章之泣晚懐鄉里寧忘馬援之言頃荷宸慈再紆召
節故里靡容於懐紱舊班俄俾於乘驄寖冐寵私每
踰分願此蓋伏遇
皇帝陛下仁深約已禮厚好賢蕃飾庶邦不待無衣
之請命駕馭多士使知有駜之在公特示匪頒以昭
睠遇臣謹當依附日月黽勉夙宵負赤芾三百之譏
偶先結綬竭駑馬十駕之力敢後著鞭
　　謝除吏部尚書兼權翰林學士表
柏臺五院之游屢經冐進蘭省六卿之列首玷超除
更被詔函兼陪辭禁寵榮併集愧懼交深(中謝)伏念
臣涉學迂踈起家寒瑣寸心許國但知直道而行片
言得君肯借游談之助悼竒節之未有慚它技之猗
無祗以孤忠數叨異數擇笏而賜李絳獨䝉曲誤之
知前席而見賈生每奉清閑之燕念殊恩之難報冝
嚴譴之必加豈謂忽拜明緡驟躋華序從事銓衡之
地力已弗勝寓直翰墨之林才將焉彊靡容俯僂罙
積戰兢此蓋伏遇
皇帝陛下叡智先知英武大度勤於接下圖宣王復
古之功寛以用中得成湯立賢之道矜憐狂直之末
躐寘畯髦之先臣敢不外竭罷駑中存丹赤上山濤
之啓事何敢不公草陸贄之詔書終憂靡稱
　　謝兼侍讀表
軒墀載槖備甘泉之近班帷幄執經紹金華之絶業
皆極儒臣之選悉繇睿主之知銜恩有加收涕無所
(中謝)伏念臣資材戇甚誦數缺然學者以聖王為師
歎清光之難望春秋乃天子之事懼微言之罕通豈
圖申錫贊書更侍便坐討論三傳之㫖叅陪五學之
㳺莫遂循牆終冝避席此蓋伏遇
皇帝陛下道侔天運德懋日躋左右惟其人輯搢紳
於燕閒之際終始典於學脫筆削於廢錮之餘致誤
簡知與叨紬繹而臣丹心獨在華髪半空因事獻言
雖欲殫千慮之得斷章取義豈能副多聞之求傴僂
以還跼蹐而已
　　謝除職名宫觀表
叨榮帥閫甫囘南紀之行養疾祠宫復忝西清之直
荷大恩之委曲撫孤跡之凌兢形影自隨涕洟交溢
(中謝)伏念臣家世寒甚質狀眇然不虞朴拙之易危
殆至迂踈而難合祗慿直道屢發狂言每期特立而
獨行是致多仇而少予向紓三組本繇上聖特達之
知寖閱九遷彌處衆人必爭之地了無裨補積有罪
愆間䝉賜對於燕朝數丏投閑於散地迨膺重寄自
列初心何敢狥於身謀誠恐乖於國事既寛威命亟
下俞音望蓬萊之昔游雖云引去指柴桑之舊隱儻
遂來歸禄賜尚豐寵名益侈此蓋伏遇
皇帝陛下皇明並照聖度兼容馭衆得官施之冝圖
功乘事幾之㑹憐臣憃愚有守蓋嘗備腹心之臣察
臣緜弱無堪不復責爪牙之事故捐異渥以佚殘骸
臣敢不追悟昨非退安素分魂㷀㷀而去國莫效餘
忠思毣毣而慕君庶存晚節
　　賀冬至節表
律隨候應驗一氣之濳萌卦以類通知七日之來復
(中賀)恭惟
皇帝陛下龎恩浹物剛徳御時圖囘每惜於分隂恢
復靡忘於尺地法宫展寀將陳亞歳之儀神筴延年
必享後天之福臣屏居故里阻預周行測舜日之長
徒傾葵藿望堯雲之近分隔泥塗
　　謝知鎭江府到任表
奉祠眞館本避寵而投閑試守名邦忽叨恩而任劇
已布哀矜之詔庶銷愁恨之聲下聽民言皆知上徳
(中謝)伏念臣衰羸多病朴拙少文奮身無半面之交
最為孤立遇主有一言之合亟被深知向塵耳目之
司即受腹心之託雖觸犯忌諱每恃包容然排擊姦
邪多招仇怨而臣忠在許國義難狥人迨陞銓總之
曹罙積顚隮之懼稍求散地俄奉俞音一自去於朝
班已再更於年所形潛窮谷方追麋鹿之游夢入修
門空想鵷鸞之侣敢圖簡記復玷使令矧此凋殘之
餘居然控扼之要江山猶昔雖云襟帶之存城郭已
非但見丘墟之積志徒䇿勵才豈堪任此蓋伏遇
皇帝陛下器使羣才陶成庶類念臣進繇親擢姑務
保全於始終察臣退在自安更令揚歷於中外肉骨
之恩逾厚糜軀之報益堅誠恐技窮敢辭責重謹當
奉承徳意勞還縁畮之民慿藉威靈和輯扞邊之士
粗能辦職猶覬乞身
　　謝除吏部尚書表
擁麾臨郡靡聞治狀之優曳履還朝忽拜召音之迅
班聯雖舊眷渥彌新(中謝)伏念臣奮跡孤生受知明
主越從覊旅之次寘在英游之間六年于茲一節以
守犯顔狂論仰翳全度之容率意妄行頻觸駭機之
發頃違表著退卽丘樊庻少避於滿盈亦茍逃於罪
戾恩縁謀帥詔使牧民雖公家之利無不為粗識所
嚮然軍旅之事未之學終媿斯言曾坐席之未溫已
賜環之亟下自驚衰朽重歴禁嚴此蓋伏遇
皇帝陛下信順尚賢聰明稽古多士雜遝皆洞照其
肺肝羣胡跳梁已隂得其要領將開興運並用舊人
如臣等夷亦在比數臣敢不激昻於事洗滌其衷涉
世蹈憂患之途其身已老報君持忠義之節此志不
移
　　謝除兼侍讀表
召節始頒已冠六卿之列除書繼下亟從五學之游
拜命便蕃撫躬跼蹐(中謝)竊以顧問之職講讀為榮
在漢襃絶業之功第叅陪於貴戚至唐修更侍之令
遂專用於耆儒洪惟　本朝遠鑒前代御邇英之便
坐延勸學之近臣貴徳上賢本以示四方之好惡分
章擿句又將質千載之是非必惟其人庻益於國伏
念臣聞道最晚涉世甚迃頃䝉特達之知頻侍清閑
之燕考　祖考已行之事每獲口陳誦春秋不刋之
書終慚膚引矧茲蹇訥之素加以衰羸之餘復玷充
員益難塞責此蓋伏遇
皇帝陛下道惟天合德與日新能自得師者王豈清
光之可望智而好問曰聖猶多聞之是求乃縁舊恩
而及凡品臣敢不勉羞薄技務竭精思收之桑榆心
歉東隅之失出於涯涘魂驚北海之觀
　　辭免除叅知政事表
任重人微敢殫危悃恩隆命確未錫俞音更陳迫切
之辭仰瀆蓋髙之聽(中謝)伏念臣章句之學拙於濟
時田野之資昧於謀國徒以四海至孤之跡曲荷九
重特達之知徧歷高華曽微補發比膺召命復長銓
曹方日俟於譴何遽叅陪於機政况風塵之警未息
郊壘滋多而宵旰之慮益深朝綱猶紊柬求誤及稱
塞愈難伏望
皇帝陛下徧察猷為先求望實公囘宸渥別授時英
雖獨智之有臨宅心奚隱茍衆聽之無咈反汗何嫌
　　謝除叅知政事表
召還朝著久懷未報之恩擢與政塗忽拜已成之命
顧丹悰之屢控念淵聽之莫囘寵極而憂感深以懼
(中謝)伏念臣起家農圃託業詩書寖驚麋鹿之姿進
躐鵷鸞之序落落難合恃直道而靡它皓皓易汚撫
危蹤而甚慄每聞九重嘗膽之誓妄發一介嬰鱗之
言見謂小忠曲䝉殊奬雖中外之使令莫效而初終
之眷遇不衰欲竭微勞敢遺餘力詎意聖神之求舊
遽先豪􁽺而用臣驟寘廟堂叅陪帷幄况四郊多壘
之際贊一日萬機之繁蒐粟練兵適欲靖方隅之亂
圖事揆䇿又將振朝廷之威孰謂薄才能勝重任莫
遂循牆之請更深據蒺之思勉奉溫言實形慙汗此
蓋伏遇
皇帝陛下恢張庻政延攬羣才憐臣孤立於時素受
腹心之託察臣多閱於事庸備股肱之求亟下異除
悉從英斷臣敢不依附日月警戒夙宵同寅協恭深
懲比徳之害砥名礪節上副康功之圖
　　謝賜牙簡金帶表
使騎星馳懽傳里巷賜奩天降光動搢紳(中謝)伏念
臣巻曲散材拘攣末學少希柱頰迎爽氣於朝來晩
厭折腰揖清風於颯至豈謂奇孤之跡每䝉曲誤之
知束帶以朝久汙近列擇笏而賜嘗拜異恩更縁不
次之除復冒非常之寵便蕃所寄俯傴奚勝此蓋㐲
遇
皇帝陛下徳洽九圍文飾萬象輯康功以綏區夏粲
徽數以厚臣鄰遂致孱庸亦叨華煥臣敢不退循紐
約深戒倒持服映輕裘自足託臨戎之狀制踰文竹
固冝堅擊賊之心
　　謝賜生日羊酒等表
使馭星馳詔凾天降寵將飫賜榮賁私庭伏念臣系
緒寒微技能淺薄親䝉殊奬叨與繁機一節不渝雖
每虞於顚沛千鍾弗洎終永念於劬勞適紀左門之
弧更拜上臺之餽藐無足稱悸不自任茲蓋伏遇
皇帝陛下隆禮養賢至誠接下睠言體貎用為邇列
之光式是匪頒不廢彞章之渥臣敢不益推朴學深
戒素餐責食功於後圖酬恩何有佩移忠之先訓畢
命以之
　　辭免扈從轉官表
襃典超踰敢傾危悃寵辭敦勉尚嗇俞音(中謝)伏念
臣猥以薄材誤䝉殊用屬羽書之紛奏扈革輅以親
征恊贊宸謀既乏徙薪之䇿肅清邊警又無横草之
功躐進崇階坐饕異賞雖聖恩之過厚在愚分以難
安忝冒何名人言必至控陳未力天聽莫囘再犯雷
霆之威更殫螻蟻之懇伏望
皇帝陛下推仁從欲體道觀能念帷幄之近聯已為
榮耀收絲綸之成命庶免顚隮儻私願之獲伸亦公
器之増重
　　謝扈從轉官表
靈旗電掃克成卻敵之功清蹕天旋爰舉醻勞之典
固辭弗獲冒受奚堪(中謝)竊以逆臣逋誅久寛鈇鉞
黠虜借助復動干戈邊遽初聞宸謨已决乘六師之
共憤屈萬乘以親征貔貅鼓行蛇豕奔北既獻俘而
奏凱冝告廟而䇿勲臣於其間一無所補猥縁近列
濫進崇階此蓋伏遇
皇帝陛下比迹堯仁同符湯勇威加敵國更收不殺
之恩禮厚臣隣寧畀無名之賞儻因徽數用勸羣工
而臣巽懦弗彊迂踈何取修車攻復古之政雖許與
聞從奉天定難之臣則為忝竊尚圖微效庶荅鴻私
　　謝賜　御書車攻詩表
使鑣馳騖俯傳天語之溫宸翰鶱騰上應奎文之爛
光生篋笥榮動搢紳(中謝)伏念臣猥以凡才叨䝉異
奬每奉萬幾之暇數窺一札之工至若採石皷之遺
篇灑銀鉤之妙蹟因辭見意更踰宵雅之肄三與世
作程彌識帝書之第一敢圖珍賜遽及孤生此蓋伏
遇
皇帝陛下盛德日新多能天縱將芟夷於大難以紹
開於中興憫周室之詩亡四夷未靖笑宋武之字大
八法不傳故於游戱筆墨之間不忘恢復境土之事
憐臣衰鈍賁此寵休臣謹當襲藏私門傳寳來裔泛
洪源而俟舟楫逺符遇主之榮因田獵而選車徒庶
禆復古之政
　　謝賜生日禮物表
臺饋俯朌特示朝彞之渥詔凾荐至誕昭帝眷之優
恩重命輕感深涕溢(中謝)伏念臣家世寒甚資材蔑
然叨被誤知濫塵近列雖有憂時之志欲罄愚衷曽
無經國之謀可禆聖略居慚尸素已匈退閑適及劬
勞之辰敢拜便蕃之賜載陳懇款上凟睿明更紆雲
漢之章終施雨露之澤餘生何幸首路為榮此蓋伏
遇
皇帝陛下禮厚養賢仁深及物憐臣乆陪帷幄嘗叅
預於股肱念臣將遠軒墀遂曲全於體貎肆於是日
因寵其私臣敢不仰認至懷堅持素守大恩難報固
已媿於初心微軀可捐更當期於晚節
　　謝除職名宫觀表
引分投閑肺肝屢罄蒙恩賜可體貎益加厚餼廩於
珍祠峻班聯於秘殿拊躬僥倖去國徊徨(中謝)伏念
臣受生么微振迹踈外親逢堯舜之明主願為稷卨
之良臣寖被異知遽聞大政任遇極矣報效蔑然懷
方隅多故之憂未能狥國起丘園獨徃之願何忍潔
身而臣性本憃愚論多迂濶不足陪廟堂之末議何
以綴帷幄之近聯俯仰而思進退以懼恭惟　仁聖
保全之賜每在孤危顚沛之時用恃殊私冒陳誠懇
顧豢安之何敢寧螫毒之是虞祗荷天慈曲從人欲
雖到家百里實異柴桑之折腰然受粟三鍾殆似支
離之攘臂感淪骨髓愧溢靣顔此蓋伏遇
皇帝陛下禮厚使臣仁深恕物察臣愚衷斷斷第盡
事君之小心憐臣過計拳拳詎咈濟時之大畧故全
終始之眷以為出處之榮臣敢不追數昨非堅持晚
節鳬鴈來去甫遂江湖之游狗馬死生曷舍蓋帷之
戀
　　車駕巡幸平江府起居表
靈旗討罪前薄淮濆清蹕撫師進臨吳㑹天聲震疊
士氣奮張(中謝)竊以彊狄怙衆而慿陵叛臣乘時而
僭竊禍亂之酷星籥殆踰於十周戡定之難宸筭靡
忘於一日蓄威以俟慮勝而行枕戈而復晉讎人懷
此志折箠而興漢祚天與其時乃卜盛秋之期大恢
前歳之舉師出以律后來其蘇恭惟
皇帝陛下勇智正於萬邦孝悌光于四海痛兩宫之
未返戀極晨昏憫百姓之無辜憂深宵旰茲慰雲霓
之望不憚霜露之勞將致中興亟修大養邦圖再造
克臻九廟之安國步一清自格三靈之祐臣頃以弱
質叨備近聯輒自去秋屢陳大計謂用兵當四靣而
出恐審敵在一年之間䟽牘具存冕旒開納雖眷遇
之私備至而尸素之媿彌深引分乞身銜恩去國訪
散人之遺迹已甘終老於丘樊望屬車之後塵猶記
首陪於覊靮第存丹赤早見升平
　　轉官許回授與兄謝表
陟岡之念仰徹於聰明出綍之言俯加於眷奬乃回
公渥以遂私情(中謝)伏念臣一遠天墀十移月籥齒
衰攖疾分冝屏於丘園器溢挻灾誠恐塡於溝壑空
守不移之志長懷未報之恩曽謂微勞遽叨殊寵顧
事為之彌稱控避懇而莫諧爰念急難冒陳迫切雨
露之澤既霑被於同根雲漢之章復表揚於異數兄
弟感泣父老歎咨夫何差池有此儌倖茲蓋伏遇
皇帝陛下堯舜孝悌文武憂勤賞以懋功圖日新於
庶治化惟美俗用風勸於多方是致願私果䝉襃允
臣敢不體認徳意佩服訓詞白首相依喜益敦手足
之愛丹心猶在誓將期頂踵之捐
　　辭免除同知樞宻院事表
寵命驟加方懷震惕愚誠冒貢未賜矜從敢忘犯上
之誅更罄由衷之懇(中謝)伏念臣頃以弱質叨汚近
聮驚歳序之荐更寖妨賢路悼事功之蔑著上負聖
知所冝養疾於丘園遂請辭榮於廊廟仰繄全度俯
佚殘骸豈圖仄席之求未忍遺簪之棄召趨宣室之
對擢奉露門之游一望清光再蒙殊用念進讀清閑
之職猶懼濫居顧本兵樞要之司詎容虚受上既關
於國體下必致於人言伏望
皇帝陛下曲軫天慈特回淵聽察臣空踈已試之技
固自無庸憐臣尫殘既老之身豈能有補追還成命
別選異才儻忘反汗之嫌必免曠官之悔
　　謝賜生日禮物表
衰遲無補復玷於近司眷渥有加更叨於蕃錫適丁
變故尚軫慈憐(中謝)伏念臣初乏事功久尸榮禄孝
養弗洎劬勞之感何窮恩紀未酬疲曳之軀已老甫
及門弧之旦重慙臺餉之儀兩居其官三拜此賜茲
蓋伏遇
皇帝陛下推誠接下隆禮使臣圖任而責成功寵賚
以將厚意致身如此報國云何佩先訓之義方罔敢
失墜慕前修之忠節盍至糜捐
　　謝除同知樞密院事表
進陪帝學方趨召節之嚴叅秉國樞俄被制綸之渥
牢辭弗獲冒處徒慙(中謝)伏念臣頃以譾能誤膺殊
睠擢寘群賢之右與聞庻政之幾過計拳拳每欲謹
後車之戒空言落落豈能濟前箸之籌更拘俎豆之
聞終昧甲兵之間技乃止此才則使然恐孤負於明
時思退休於晚歳敢意寵私之未憖亟從閑外而見
收遽傳趣行便朝賜對授以本兵之任贊夫經武之
圖然臣已試何功既老焉用血誠甚瀆汗號莫回雖
駑馬十駕之勤非敢後也而鈆刀一割之利其可再
乎傴僂拜恩趑趄就列此蓋伏遇
皇帝陛下堯仁天大湯徳日新延攬英雄務兼收於
羣䇿恢復境土期盡雪於大讎遂致衰遲亦叨圖任
臣敢不益勵誠節旁咨智謀依日月之光固難施於
爝火感風雲之會將少效於秋毫
　　辭免除知樞密院事表
寵命頻仍已駭聞於朝著愚衷激切遂冒瀆於宸聰
載錫温言尚稽俞㫖(中謝)伏念臣寅縁拙直被遇聖
神識本昧於經綸言多涉於迂濶比自召歸帷幄擢
贊樞機執覊靮以從雖與近臣而在列習金革之事
則非平日之所長深懼充員馴致曠職敢謂眷私之
渥驟陞等級之崇併閱三遷甫更兩月蓋大恩稠疊
矜遺簪之復收而小器滿盈思覆餗之當戒縱欲勵
捐軀之節詎能忘誤國之憂承命驚惶撫心戰掉是
敢控陳草芥之賤懇干犯斧鉞之嚴誅伏望
皇帝陛下聖度曲全皇明下燭察臣愚陋之質未有
報償憐臣衰病之身弗克負荷亟收誤奬愽選眞賢
儻獲就於舊班庶免貽於大戾
　　謝知樞密院事表
庀官右府靡容坐席之温出綍中宸遽躐朝班之峻
寵光沓至感涕交流(中謝)伏念臣性質滯頑器能淺
薄徒縁異奬更踐要塗直道難行閱風波之屢變大
恩未報悼蒲栁之先衰顧忝冒之非冝獲屏藏之為
幸比膺召節復贊事樞病骨支離愈不勝於䇿勵聖
謀宏逺將焉副於詢求蚤夜以思進退惟谷豈謂歷
時未幾身命已加初無尺寸可紀之勞越在二三同
列之右聞者甚愕心其獨憂既控避之弗諧祗驚慙
而罔措此蓋伏遇
皇帝陛下堯舜孝弟禹湯憂勤至性過人方盡宅憂
之制沈幾先物不忘復古之圖如臣孱愚亦在推擇
臣敢不恪思其職勉稱所䝉事君盡忠之心造次於
是為國復讎之計死生以之庶效涓塵少酬天地
沈忠敏公龜谿集巻第六終
沈忠敏公龜谿集卷第七
　奏狀劄子
　　殿中侍御史乞宫觀劄子
臣輒瀝血誠仰干　天聽伏念臣素苦心悸之疾每
一發動顚仆移時昨任臺察累具奏陳乞以宫祠自
便俞音未賜即有省曹之除拳拳愚衷無路自達繼
䝉　聖恩擢寘言職亟將使指出按獄成涉歷冬春
方達行在竊自惟念孤危小臣初無左右游談之助
荐叨奬拔盡出睠知欲慕古人知無不言之義明目
張膽圖報毫分而臣命薄數竒心悸復作感冒風濕
脚氣乘之步履既艱志意隨落徒以虜在近境日懷
憂責未敢引疾自陳今者殘虜渡江理無嫌避乃更
冒居彈糾之地貪禄養痾上負恩私臣實有愧伏望
陛下廓日月之照察臣悃誠特加憫憐除臣一宫觀
差遣以休養殘骸不勝大願臣無任懇祈迫切之至
取　進止
　　辭免除侍御史劄子
臣今月十七日准尚書省劄子奉　聖㫖除臣侍御
史日下供職者臣竊惟　國朝故事御史府不置大
夫則雜端實貳丞事日綴朝列例比從臣恩禮既優
選任必遴寅縁序進則為非冝伏念臣技能素薄齒
髪早衰昨䝉奬知擢寘臺屬據可言之地當不諱之
朝空糜歳時無補毫髪明神降罰疾病交攻比方謁
急臥家力祈閑散遽叨除命出處背馳不唯行已之
方有所未盡矧復要君之謗無以自明俾正官邪恐
傷國體伏望
皇帝陛下特回淵慮俯照危衷收還誤恩改授贒哲
察臣累牘假以眞祠上以示朝廷因任之冝下以全
臣子去就之節臣無任懇祈迫切之至取　進止
　　辭免除侍御史奏狀
右臣今月初六日准尚書省劄子三省同奉　聖㫖
除臣侍御史者聞命震驚罔知所措伏念臣天資戇
愚與世多忤昨䝉　陛下驟加奬遇擢寘風憲之
司曽無幾時徧塵三院每念大恩難報隨事輒言不
敢自為身計終縁狂妄自速罪辜　陛下委曲保
全不忍遐棄美職善郡併冒寵除待次一年又䝉紀
録召使入覲甫及行朝亟還舊物雖天地父母生成
之徳周旋覆䕶豈復及此感涕流落不知所從然臣
已試無狀方務省循若更冒居何以厭服公議伏望
聖慈追寖成命庶於愚分少以自安臣下情無任祈
天懇禱之至謹録奏聞伏候　勑㫖
　　侍御史乞宫觀劄子
臣近䝉誤恩收召於罪戾之中再加抆拭復寘舊班
仰惟天地父母之恩至大至深豈臣糜捐所能報稱
重念臣孤忠拳拳雖欲自竭而材識駑暗嘗負失職
之憂故於見聞之事晝度夜思精神憒耗舊有心氣
之疾近又發作不免披瀝血誠控告　君父欲望
聖慈哀憐除臣一在外宫觀差遣以養衰疾近來傳
報賊馬別無動息臣之請去可以無嫌况　陛下
招徠四方搢紳之士布在朝列多有賢哲可備耳目
之官如臣戇愚曽何足數伏乞　陛下至仁從欲
特賜　俞音寛假歳時少休閭里儻或他日　聖恩
未棄則臣殫竭犬馬之力尚未為晚臣無任懇禱激
切惶懼之至取　進止
　　辭免除御史中丞奏狀
右臣伏䝉　聖恩除臣御史中丞日下供職者聞命
震驚罔知所措竊以中執法之任是為三獨坐之聯
所以鎭肅百僚綱紀萬事侍赤墀而簪筆叅陪顧問
之榮剡白簡而飛章摠領彈訶之重不有宿望曷副
超除伏念臣門族寒微性資昏懵徒以頃從末路驟
對清光一言偶合於聖聰三院徧叨於親擢天地之
恩至大不敢謀身螻蟻之生甚微唯知許國中縁狂
妄自速罪辜方懷紱而返故鄉俄賜環而歸舊列既
踰累月奚補萬分仰負睿知理冝投劾嘗陳危悃意
欲祈閑敢圖宸睠之益加亟自臺端而躐進臣之自
揣實不能勝儻或貪冒寵私俯僂拜命則必重増尤
累滿溢興災豈唯咈於師言誠恐墮於國體伏望
陛下特回淵聽追寢誤恩改授眞賢以安素分臣下
情無任懇祈迫切之至謹録奏　聞㐲候　勑㫖
　　除御史中丞舉左司員外郎潘良貴自代狀
伏覩某官才周學冨行峻識明考治亂之端智略通
於國體辯邪正之分忠言切於人情出入十年始終
一節聲稱望實臣所不如舉以代臣實允公議謹録
奏　聞伏候　勑㫖
　　辭免除吏部尚書奏狀
右臣伏准尚書省劄子奉　聖㫖除臣吏部尚書兼
權翰林學士日下供職者聞命震驚罔知所措竊以
天官六卿之長銓綜人物地極髙華　祖宗以來惟
是詢求一時碩德宿望之士命使居之故夷夏知名
搢紳動色朝廷之上自然尊榮就非其才寧若虚次
儻縁恩睠輕以假人公言沸騰必至累國况復兼官
翰墨備極政事文章之選尤不可不(名/御)也伏念臣迃
愚朴拙一無寸長遭遇　聖明誤叨器使待罪言路
首尾四年雖有拳拳愛君之心祗罄孤忠不為身計
然智識凡下昧於幾微何補事功徒積仇怨仰恃日
月之照幽隱必臨直道徑行不避䜛謗終縁思慮過
當氣血衰殘涉秋以來十日九病適以迫近防虞之
際未敢祈閑遽䝉聖恩横加庸品超躐衆俊併冒寵
除在臣之愚豈遑安處况臣少時學為場屋之文隨
衆覔舉既忝禄仕舊學已忘白簡之詞不拘音節尚
猶牽彊累日僅乃成章退省荒踈常懷跼蹐今復假
之禁林之直尤非所堪閣筆含毫何以塞責不免披
瀝血誠仰干　君父伏望　陛下特軫天慈追還
成命除臣一在外宫觀差遣俾遂小休以安素分不
勝幸甚臣卑情無任祈天望聖激切屏營之至謹録
奏　聞伏候　勑㫖
　　辭免兼權翰林學士奏狀
右臣近䝉恩除前件差遣尋具辭免仍乞改除一在
外宫觀伏奉　詔書不允所乞恭讀　聖訓感涕交
流竊念臣舊繇寒素初無寸長曲被神聖之知叨塵
耳目之寄雖盡言不識忌諱每荷包容然孤立不為
比周終虞顚覆今者誤恩遽及二組兼紆在臣之愚
豈克勝任而况搢紳留滯之久文籍散亡之餘銓總
失冝上下交病使臣夙夜殫竭駑蹇猶恐不足以辦
此一職至於禁林之選翰墨是司當此多故之時凡
下詔令必欲鬯達聖意感動人心自非老於文學之
人孰冝居此而臣術業空踈語言拙澀文章體製既
非素習加以憂深感疾福過挻災志氣凋零舊學都
廢驅之就職必誤使令不免再瀝血誠仰干　宸造
所有銓總之職臣懼再三之瀆不敢更具懇辭惟是
兼權翰林學士實非微臣所當冒處伏望　天慈特
回淵聽追寢施行不唯於臣愚分得以自安在朝廷
因任之際捨短用長責其實效不勝幸甚臣無任祈
天望聖激切屏營之至謹録奏　聞伏候　勑㫖
　　除吏部尚書舉左朝奉大夫直龍圖閣辛炳自
　　代狀
伏覩某官學有淵源行無瑕玷恢閎之畧足以濟時
贍蔚之文足以華國恬靜介潔名重東南舉以代臣
實允公議謹録奏　聞伏候　勑㫖
　　辭免侍讀奏狀
右臣准尚書省劄子奉　聖㫖除臣兼侍讀者聞命
震驚罔知所措臣聞傅說告髙宗之言曰王人求多
聞時惟建事學于古訓乃有獲然則帝王之學不在
分章摘句而已蓋將務廣見聞施之天下之事業仰
惟　陛下聖學髙妙超邁前王殆非群臣所能跂
及然猶追用金華之故事肆開經幄延訪儒臣冝得
愽通經術深知治體之人命之勸讀或能發其所學
裨益聖聰以助成中興之治伏念臣不學無術自知
甚明加又病骨支離憂心憒亂昔所僅有廢忘一空
中臺峻劇之曹北門親近之職叨榮過當慚懼已深
今若更冒寵私不自上列紬繹之際必玷誤知伏望
陛下聖度曲全覆䕶其短追還成命別選英才上以
廣　陛下愛惜羣下之恩下以盡微臣揣量私分
之義豈勝幸甚臣無任祈天望聖懇到激切之至謹
録奏　聞伏候　勑㫖
　　乞罷除龍圖閣學士荆湖南路安撫使兼知潭
　　州奏狀
右臣今月八日准尚書省劄子奉　聖㫖除臣龍圖
閣學士充荆湖南路安撫使兼知潭州聞命震驚罔
知所措臣竊謂國家多事之際固非臣子惜身之時
而况河圖峻職湘潭㑹府寵命併至於臣甚榮義當
馳驅即日引道豈冝自列復有所言然臣有一介拳
拳孤危之慮不敢不控告於　君父之前者臣頃自
踈逺誤被睠憐亟從小官徧歴言路初無左右先容
之助盡出聖神特達之知故於軍旅之事素非思慮
所及比來或聞湖南殘冦尚復嘯聚而臣猥以弱材
驟當重寄必致敗事萬無可疑兼臣自荷擢用以言
為職於今累年而臣天資戇愚志在展盡每荷天語
慰勉許賜保全不避怨仇實恃　陛下臣猶過慮
數匈退閑未㬱大恩尚嗇其去臣亦累嘗奏稟止縁
秋冬防虞之日未敢力為妨賢之請而又私門禍患
病骨零丁皆俟初春盡當控訴非臣今日剏為此言
若冒選除不自量力雖殺臣身何補國事伏望　聖
慈終始哀憐罷臣今來所除職名與一在外宫觀使
得休養疾病儻臣未塡溝壑猶冀他日萬一勉彊以
報殊私冒瀆　天聽臣無任祈哀請命激切屏營之
至謹録奏　聞伏候　勑㫖
　　除龍圖閣學士舉　自代狀
伏覩某官學問淹該操行純潔望實之美見推士林
舉以代臣實允公議謹録奏　聞伏候　勑㫖
　　辭免再除吏部尚書奏狀
右臣今月初六日准尚書省劄子奉　聖㫖除臣吏
部尚書者聞命震驚罔知所措伏念臣資材極陋家
世至寒親逢　聖明躐寘通顯試之中外顧五技之
已窮考其初終念一毫之何補省循涯分孤負恩私
理宜投劾以知非否則匈閑而免咎縁臣到郡方此
閱時恐涉避事之嫌未敢抗章而請敢意冕旒之眷
尚矜簪履之遺亟下詔除俾司銓總非臣糜殞所克
報償便合引途豈宜俟駕而臣頃叨已試自揣不能
雖尋繹弊端稍加懲艾然抵觸仇偶幾致顚隮今復
冒居重乖清議况臣血氣素弱疾疢交攻儻更貪於
寵榮將益挻於災釁不免俯披愚悃仰徹　聰聞冀
軫　天慈收還恩命除臣一在外宫觀差遣庶公朝
當授受之際既曰得冝而微臣處進退之間亦為有
據干冒　天威臣無任戰灼屏營之至謹録奏　聞
伏候　勑㫖
　　辭免吏部第二狀
右臣今月十五日准進奉院遞到　詔書一道已除
臣吏部尚書乘遞馬發來赴　行在供職者恭讀訓
詞感涕交溢伏念臣草芥微賤無他技能仰䝉
陛下憐臣孤直拔於稠人之中徧塵華要併冒寵榮
臣徒有拳拳欲報之心而才分所局雖勤何補今者
治郡絫月未有善狀孤負使令愈懷震惕豈謂　天
慈曲加記録召以一節俾歸舊班洪惟生死肉骨之
恩雖殞百身曷能稱塞而臣已試無功加之疾疢嘗
具奏陳乞追寢成命改授臣一在外宫觀差遣伏望
陛下廓天地之量囘日月之明特降　睿㫖檢㑹臣
前奏施行庶安愚分臣只候向宗厚到本州交割職
事迤邐前路聽候指揮瀆犯　天威臣無任惶懼戰
灼之至謹録奏　聞伏候　勑㫖
　　除尚書赴闕奏知狀
右臣䝉恩除吏部尚書仰荷　聖慈紀録感涕横流
縁臣自揣無堪尋具辭免於七月二十四日至平江
府界准進奏院遞到　詔書一道不允所乞臣已即
時望　闕謝恩祗受仍迤邐起發前赴　行在臣無
任感懼激切之至謹録奏　聞謹奏
　　辭免侍讀奏狀
右臣今月初五日承吏部牒已降恩命除臣兼侍讀
者聞命震驚罔知所措臣竊以　祖宗以來開設邇
英延見儒臣命之講讀豈特取其章分句析考正所
疑而已蓋將愽求多聞宏益治道故凡咨訪之際或
及國論之餘恭惟　陛下聖學日躋而有欽明抑
畏之盛徳清光下臨羣臣莫望然猶不廢邇英故事
親御便坐下詢承學之臣當此艱難其選益重伏念
臣少而荒踈老復昏忘退自尋索一無寸長頃被簡
知侍經幃幄雖荷　聖度包䝉䕶其所短而忝冒非
據臣猶知之况今衰病日侵舊學都廢乃欲追誦所
聞以卒金華之業縱不自量必負選任伏望　聖慈
察臣悃愊實非飾詞特賜追還誤恩改授英傑庶幾
足以仰副　陛下緝熈之學而臣之私分亦遂少
安冒犯　天威臣無任戰灼之至謹録奏　聞伏候
勑㫖
　　除吏部尚書舉度支郎中李元瀹自代狀
伏覩某官器質渾厚識慮精深學問有餘而敏於從
政操履無玷而嚴於律身舉以代臣實允公議謹録
奏　聞伏候　勑㫖
　　辭免除兼翰林學士劄子
右臣今月二十二日准尚書省劄子奉　聖㫖除臣
兼翰林學士者聞命震驚罔知所措臣伏見侍從之
列被㫖兼權他職多矣例不敢輒有辭免者恐涉避
事之嫌也惟是翰墨之林儒臣髙選供奉述作既專
代於王言燕見咨詢實與聞於國論兼官寓直尤當
擇才而臣已試無狀不敢再冒恩除輒忘此嫌引義
自列重念臣本以田野之質學為場屋之文音節疾
徐初非素習體製髙下焉能彊知昨者迫於威命之
嚴黽勉兼攝辭氣卑弱無以鬯達德意之精微傳播
四方誠恐累國矧以連年憂患心志凋零口耳所傳
盡皆廢忘加又銓衡劇曹案牘塡委稍稽撥遣動致
煩言夙夜䆒心猶懼不逮儻或冒寵貪榮復兼兩職
才力不副曠敗無疑縱䝉　陛下保全未加誅斥
而臣之私分何以自安伏望　聖慈察臣所瀝悃誠
出於迫切特賜追還成命改授能臣庶幾臣之短拙
獲免自暴實爲幸甚干冒　天威臣無任戰灼之至
取　進止
　　辭免除叅知政事劄子
臣今月二十八日准尚書省劄子奉　聖㫖除臣叅
知政事日下供職者臣聞天下多事則聖哲馳騖而
不足天下無事則庸夫髙枕而有餘比自中原震蕩
以來天下可謂多事矣　陛下焦勞求濟八年于
茲更用大臣無論數十終未能仰副　聖心迄至于
今國勢未振　陛下當宁慨然念治愈切宜於是
時得瓌(諱/御舊)卓絶之才以陪輔帷幄則戡定􁪽亂容
或有期如臣庸愚一無可紀躐寘華近日負尸素之
慙今日忽䝉恩除擢叅大政驚懼隕越不知所為儻
或冒寵貪榮不自上列顚隮累國所繫非輕伏望
聖慈特囘淵慮博求人望改以命之庶幾䇿慮設施
必能宏濟艱難以克稱　陛下知人之明非獨臣
之幸實天下幸甚臣冒瀆宸嚴無任惶懼戰灼之至
取　進止
　　辭免賜金帶劄子
臣今月初七日正謝伏䝉　聖恩例賜臣對衣金帶
魚袋鞍馬緣臣於初六日已䝉　聖恩特降中使賜
臣毬紋笏頭帶魚袋今來儻或更拜匪頒之式則是
疊冒寵私在臣愚分不遑安處伏望　睿慈將例賜
金帶魚袋特行寢罷庶遵彞典免致煩言取　進止
　　辭免轉官劄子
臣今月二十三日准尚書省劄子奉　聖㫖為昨措
置防秋中外協濟轉一官者聞命隕越若無所容臣
竊惟賞罰者帝王之至權辭受者臣子之大分賞不
以功則何以礪世受不以義則何以飭身伏念臣猥
以謭能驟膺殊睠越先羣俊擢與繁機方成命之始
行屬遽音之已至亟聞聖畫决意親征扈警䟆之嚴
雖叨奉引叅帷幄之祕曽乏贊襄賴　皇威之奮張
致敵師之犇潰凱歌初奏襃律肆朌逮及邇聯例䝉
曲澤退量儌倖益負兢皇况　陛下既收不戰之
功務存謙抑而微臣乃受無功之賞竊冒寵榮顧愚
分之難安知煩言之必起伏望
皇帝陛下深仁恤隱獨智察微特寢誤恩俯從私欲
豈惟(名/御)惜名器以勸羣工庶幾敦尚廉隅以風四海
取　進止
　　辭免支賜劄子
臣等叨備政府方　陛下親摠六師攘却大敵曽
無策畫仰贊　宸謀迺者䝉恩冒進崇階實深慙懼
所有依格合得减半支賜正當財用匱乏之際義難
祇受欲望　聖慈特賜寢罷庶於愚分有以自安取
進止
　　與左相等為亢旱乞罷政劄子
臣等伏見天示變異亢陽為災迺五月丙子不雨迄
至於今越四旬矣在田之稼將欲就槁中心惴慄恐
害有秋伏惟　陛下畏天之威責躬引咎精意禱
祈無所不至而星象昭回甘澤未應良由臣等叨冒
近司輔政無狀致斯譴告仰貽􁗁聖憂㐲望􁗁􁗁陛
下特降　威命正臣等之罪早賜黜責庶幾上答天
心召來和氣以副雲霓之望臣等無任激切之至取
進止
　　再與左相等乞罷政劄子
臣等比以旱暵之災乞解機政以答天戒伏䝉　聖
恩特頒宸翰開諭至意及降中使宣押臣等各赴都
堂治事伏荷　慈怜伏増感涕臣等竊以爕理隂陽
寅亮天地在古屬公孤之官於今為宰輔之職茍或
政理之間不傷和氣則雨暘時若自格豐登迺中夏
以來亢陽如此水泉將涸禾稼向枯　陛下畏天
恤民憂形玉色禱祈備至嘉澤尚愆此實臣等才識
暗劣孤負委任所為繆盭致傷天地隂陽之和厥罰
常暘咎證可考儻不明正臣等之罪亟加罷黜則何
以上弭天變下塞人言伏望　聖慈早降　威命施
行臣無任跼蹐屏營之至取　進止
　　乞外任宫觀劄子
臣比以叨冒近司衰病無補嘗瀝懇誠仰干　天聽
乞除臣一在外宫觀伏䝉　聖慈特降中使宣押臣
赴都堂治事仰荷　恩憐不勝感涕伏念臣才質駑
下本無他長誤䝉　聖知寘之帷幄每懼無以報稱
夙夜兢慚豈敢懷安妄為去就誠見　陛下英武
大度慨然有興衰撥亂之志冝得當世豪傑預聞國
論相與恊贊以圖事功如臣之愚乆試無狀尚復頑
然坐尸榮禄素餐之罪其何可逃加以心氣發動智
識昏逾儻不自量顚隮必矣伏望　聖慈察臣悃愊
特賜矜從除臣一在外宫觀俾遂休養他日疾病少
間則捐軀之期似亦未晚臣無任懇到迫切之至取
進止
　　謝賜鍍金銀鞍轡奏知劄子
臣前日伏䝉　聖恩特降中使賜臣繡韉鍍金銀鞍
轡一副異數光華度越近比豈臣碌碌無補之人所
能稱塞仰惟天地父母之恩愈知難報感涕縱横臣
近爲背上忽生一癤跨涉旬餘腫痛不止因服疎利
之藥臟腑不安見請朝假一兩日將理縁此尚稽入
謝臣無任惶懼之至謹具奏知
　　謝賜　御書車攻詩劄子
臣近䝉　聖恩賜臣　御書車攻詩今又䝉　陛
下以臣草芥賤名特紆宸翰俾獲刻于車攻篇末託
於不朽奎鈎爛然光動心目臣之榮幸殆絶一時自
顧么微豈能稱塞拜賜之際感涕交頥仰惟　陛
下方修復古之政以圖攘狄之功而臣猥以空疎待
罪近列䇿慮無取冝在譴何拜此殊私以慙以懼惟
是畢命夙宵以贊中興之業則臣之志也何敢言報
臣無任感天荷聖激切屏營之至謹具劄子奉謝以
聞謹奏
　　乞出劄子
臣累日見都督府關取空名告勑宣劄等以萬數計
臣固疑其有所為以問趙鼎張浚而鼎等不以告也
臣亦曽兩次留身奏稟恢復之事不可一日忘第須
審度形勢措置得冝一舉成功乃無後悔今日忽見
張浚傳奉　聖㫖浚有川陜荆襄之行此用兵之謀
固已素定臣初不以進取為非而區區過計謂冝審
而後行今遣宰臣之出此大議論也臣叨備帷幄乃
不預聞蓋臣智識昏逾不足謀國坐尸榮禄實不自
安伏望　聖慈除臣一在外宫觀差遣以安愚分他
日未塡溝壑尚能糜殞以報　聖恩臣無任瀝懇祈
哀之至取　進止
　　乞出第二劄子
臣今早曽具劄子以臣智識昏逾不足謀國遂瀝懇
誠仰干　天聽乞一在外宫觀差遣伏䝉　聖慈特
頒宸翰批降處分丁寧委曲仰惟天地父母之恩至
深至厚非臣糜殞所能稱塞重念臣猥以一介庸陋
之資遭遇　聖明越先羣俊拔擢至此曾未有絲髪
之功以報　陛下何敢數為去就自干犯上之誅
顧於朝廷大議多不預聞此必有以疑臣者而臣雖
有憂國之心動成嫌間尸位素餐每深慚負彊顔就
列實不遑安臣見家居待命未敢隨班奏事伏望
聖慈曲垂矜憫俾臣退就外祠少養疾病他日
陛下儻賜記憐則捐軀之期似或未晚臣無任瀝懇
祈哀之至取　進止
　　乞出第三劄子
臣比嘗兩具奏劄乞一在外宫觀差遣伏䝉　聖慈
宣諭丁寧仰荷恩私不勝感涕然臣有區區之愚不
免干犯斧鉞再控危誠重念臣智術空踈材力緜弱
叨侍帷幄無所裨補夙夜震懼不遑安息豈不知同
力一心共贊恢復必不以進取為非第欲審而後動
耳而臣前日初不聞其曲折遂有奏陳若誠即有所
為則是臣暗於事機謀議牴牾若猶未也則是臣實
失於輕信致有憂疑况二相之外惟臣叅預機務有
大舉措每以不知其詳而優疑牴牾豈可復陪國論
伏望　天慈特加矜憫俾臣解罷機務退就外祠少
養疾病尚圖他日必有捐軀之所臣無任懇祈迫切
之至取　進止
　　辭免賜生日禮物劄子
臣伏䝉　聖慈以臣生日特降中使賜臣　詔書一
道并羊酒米麫者使華脫鞅君使塞塗恩紀便蕃感
涕流落伏念臣起家寒苦遭世艱危微軀未捐已愧
移忠之訓寵賚所及更叨將意之儀豈伊犬馬之生
能報雲天之施而臣濫陪帷幄蔑著事功既瀝懇於
軒墀行投閑於里巷跼蹐俟命當解繁機周旋拜恩
殆非故事仰祈　睿照特軫慈憐覆䕶孤蹤追寢異
數庶全授受之分用為去就之冝所有生日禮物臣
不敢祗受臣無任祈天荷聖激切屏營之至謹具劄
子奏聞伏取　進止
　　乞出第四劄子
臣昨以庸陋誤被　聖知越先英豪擢寘近列適當
前歳虜犯淮壖扈蹕總師前臨大敵荷　陛下眷
遇之深凡帷幄密議皆獲纎悉與聞臣亦思所奮勵
圖報萬一而愚慮無補夙夜不敢自安及虜騎遁逃
之後事歸督府凡有謀議雖胥吏輩徃徃皆知而臣
職在叅陪國論每獨不知臣以此益自愧懼累嘗瀝
懇匃閑　陛下眷留未容臣去輒復奏陳恢復大
略區區愚忠本圖協濟不謂張浚過有嫌疑動輒相
外前日浚倉遽而來人情驚詾以謂相臣動靜必不
茍然犇赴　闕庭當有大議臣既未以罪去理合商
量委曲詢之藐不告語及臣留身具奏曲折方聞
玉音宣諭今日措置略如卿初言臣仰䝉　陛下
待以腹心終始如一　聖恩深厚感極涕零豈不懷
戀軒墀誓殫犬馬之力然今事之舉動繫國安危而
臣乃不得與聞自古未有此比豈敢含糊在列欲望
聖慈特賜矜憫除臣一在外宫觀差遣以安愚分臣
無任瀝懇祈哀之至取　進止
　　乞出第五劄子
臣以前日相臣倉遽而來中外驚詾以謂犇詣　闕
庭必有非常之議而臣叨侍帷幄又復不獲與聞夙
夜懷慚俯仰跼蹐遂披誠悃上瀆　宸聰乞解繁機
退安散地伏䝉　聖慈特降中使宣押隨班奏事及
赴都堂治事仰荷　聖恩曲全體貎雖臣糜殞豈足
報償再念臣自被親除至叅大政數陳恢復之略本
有協濟之心而臣才力弗彊智數無取惟主知之獨
厚顧宰論之莫聞服在股肱愧形靣目雖艱難之際
敢懷靜退以安身然幾微之間恐以猜嫌而累國不
免再殫危懇冒犯　天威欲望特賜矜憐檢會臣前
奏除一在外宫觀差遣庶全孤節尚勵後圖臣無任
祈天望聖激切屏營之至取　進止
　　乞出第六劄子
臣比者荐輸危悃冒犯　宸嚴乞解政機除一在外
宫觀差遣伏䝉　聖慈再降中使宣押赴都堂治事
恩眷優渥不替初終報効莫從唯知隕涕伏念臣頃
繇孤逺遭遇　聖明感於知憐思所奮勵常謂議和
避地恐成微弱之形積粟練兵審圖恢拓之計念芻
言之曲折荷　天語之襃嘉志在必成期于協濟而
臣終縁拙直動致忌嫌適偶相臣犇赴　行闕惟是
人情詾懼之際莫聞國論安危之幾名曰叅陪實均
責任踈外若此尸素何安惟恃保全之恩未至顚隮
之地俯仰循省夙夜驚慙是以不避瀆煩備陳覼縷
仰祈　睿聽曲賜矜憐授以宫祠投之散地庻欲全
於國體豈敢恤於身謀拳拳愚忠莫盡於此臣無任
祈天望聖激切屏營之至取　進止
　　乞出第七劄子
臣比瀝血誠冒塵　天聽乞解機務退就祠宫伏䝉
聖恩曲全體貎使華宣押于再于三待遇優隆始終
如一感深淪骨涕淚交流伏念臣立身奇孤賦性憃
直仰恃主眷自信不疑而臣識慮不足以察人情之
微謀謨不足以陪國論之末數陳恢復之略本有協
濟之心嫌間既萌齟齬難合惟是乞身而去茲乃昔
賢之䂓伏望　睿慈特賜矜憫亟從私欲免累誤知
則臣未死之年皆是捐軀之日臣無任祈天望聖激
切屏營之至取　進止
　　乞出第八劄子
臣伏䝉　聖恩以臣乞解機務退就祠宫賜臣　詔
書不允者需奏瀆煩累陳危悃璽書慰勉尚嗇俞音
伏讀訓詞惟知感涕竊念臣以一介無庸之質荷萬
乘非常之知孤立於朝自信所學每欲同寅而許國
第知直道以事君顧愚忠之不移冝此身之必去盍
歸畎畝難戀軒墀彌切拳拳之心匪萌倖倖之意仰
祈　睿鑒曲軫慈憐終賜保全亟降處分庶存去就
不負生成臣無任祈天望聖激切屛營之至取　進
止
沈忠敏公龜谿集巻第七終
沈忠敏公龜谿集巻第八
　劄子
　　辭免除資政殿學士知明州劄子
臣今月二十六日准尚書省劄子奉　聖㫖以臣累
上章乞解機政退就祠宫除資政殿學士知明州者
聞命感激涕淚交流伏念臣猥從踈逖誤被簡知寖
閱九遷叨塵二府念大恩之難報顧薄效之靡聞食
息省循夙夜震惕至於審圖恢復之計思濟艱難之
期同寅協恭既初心之莫展投閑置散乃素分之是
冝比貢囊封數干　黈聽竭愚誠之迫切荷　聖意
之周旋付以名城寵之峻職曲全終始之眷以為去
就之光豈臣糜捐所能稱塞而臣深虞朴拙必致顚
隮是以不避瀆煩仰祈矜憫覬追還於異渥俾退就
於眞祠庻保孤蹤尚堅晚節臣無任祈天望聖激切
屏營之至取　進止
　　辭免除資政殿學士知明州第二劄子
臣猥以一介無能之質誤被　聖知擢陪政路叨冒
無補夙夜懷慙遂瀝血誠仰干　天聽乞解機務退
就祠宫伏䝉矜憐曲全體貎名城峻職併冒恩榮豈
臣糜捐所能稱塞感涕横溢九殞難酬臣雖已具懇
辭未奉處分重念臣朴拙之性第盡愚忠孤危之蹤
實恃異睠儻忘素分定致煩言欲望　天慈終垂憫
察檢會臣累奏除一在外宫觀差遣庻存晚節期報
大恩臣無任祈天望聖激切屏營之至取　進止
　　貼黄臣於今月二十一日留身奏事歷陳危悃
　　既䝉恩許其去拜辭天陛之際　玉音宣諭當
　　全體貎盡禮而行仰荷睠遇始終感深淪骨所
　　以跼蹐待命遂至浹旬竊恐中外不知招致物
　　論重費　陛下保全之賜伏望　天慈早降
　　處分亟遂宫祠之請庻免顚隮
　　辭免除資政殿學士知明州第三劄子
臣伏䝉　聖慈以臣辭免資政殿學士知明州恩命
特降　詔書不允者危悃瀆煩粗殫萬一恩言慰諭
殆至再三荷　聖意之周旋撫危蹤而怵惕伏念臣
奮繇寒士本乏異能曲被冕旒之知叅陪廊廟之列
一毫何補百謫是冝然考平日敷奏之言曷嘗不在
於恢復推老生朴野之學亦欲共濟於艱難而孤根
易揺薄命難偶每於曲折之際倍費保全之恩傾輸
肺肝控告　君父忠雖許國義盍引身仰䝉日月之
明俯察螻蟻之志詔函使騎眷禮有加峻職名城寵
榮併至既逾私分荐具懇辭　天聽未回欲全終始
之遇人言可畏恐乖去就之方伏望　聖慈特賜矜
憫悉收還於成命亟畀付於眞祠庶幾餘生免累洪
造臣無任祈天望聖激切屏營之至取　進止
　　辭免轉官上宰相劄子
伏念某頃者待罪政途之日適㑹朝廷重修禄令恭
被　聖㫖叅預典司及今書成奏御而某去國已歷
三時矣則是某首尾初無一毫之功乃䝉疏恩例叨
増秩聞命失次措躬靡安仰惟朝廷不忘舊臣借此
寵私以光衰朽然某居閑養疾而受無功之賞私情
公義皆所不安伏望鈞慈特賜敷奏追寢成命施行
庶安愚分除已別具奏聞外某無任懇到之至
　　辭免　勑令所修書成轉官劄子
臣九月二十九日准進奏院遞到尚書省劄子為勑
令所修禄秩新書成奉　聖㫖轉臣一官者聞命感
懼措躬靡安竊以賦禄之等所以馭羣臣成憲之頒
所以詔萬世而臣頃以愚陋濫預典司方庀徒屬稾
之初雖粗窺於凡目逮成書奏御之日已阻望於威
顔敢謂第名例叨増秩曲荷乾坤之施不忘簮履之
遺伏念臣孤負大恩退安眞館居閑有禄每懼挻災
受賞無功豈忘畏義輒陳愚悃上瀆　聖聰伏望特
軫慈憐收還寵命非止獲安於私分亦欲免累於公
朝臣仰望行闕無任懇到迫切之至謹具劄子陳免
以聞伏取　進止
　　辭免　勑令所修書成轉官第二劄子
臣十月十三日准　行在都進奏院遞到告一道以
禄秩新書成轉臣一官及奉　詔書以臣辭免上件
恩命未䝉矜允者天地之恩固欲從厚螻蟻之志終
冀獲申罔避黷煩薦形敷叙竊以上之行賞無濫則
人勸下之被賞無愧則身榮授受之間得失所繫儻
事功之未稱顧分義之何安貪得不言冒榮孰甚惟
新書定禄秩之等命近臣兼提督之官雖用故常曾
䝉委使而討論㳂革裒輯散亡則有司存在臣何力
矧復屬稾之始臣已去朝歷時之多書方奏御而臣
論功無有受賞何名襃典横加驚惶失措是以輒陳
奏牘力具懇辭俞音未頒危衷益懼此雖　陛下
親乘戎輅赫然有為之時而臣退安祠宫冒此無功
之賞人誅鬼責將不赦臣公議私情皆恐累國思念
朝夕怵惕冰淵伏望　宸慈特回　天聽察臣愚悃
實非飾辭矜從既竭之誠追寢已成之命庶於素分
行以少安仰望　行闕臣無任懇到迫切之至所有
告命臣見寄納湖州軍資庫不敢祗受謹再具劄子
陳免以聞伏取　進止
　　辭免　勑令所修書成轉官第三劄子
臣近䝉恩以禄秩新書成轉臣一官臣自揣無功輒
嘗再具陳免今月二十四日准尚書省劄子奉　聖
㫖依巳降詔㫖不允恭惟　聖恩至渥承命感激涕
泗交流然臣於義終有未安須至備瀝血誠復凂
天聽伏念臣衰病無庸之身投閑田野仰䝉　陛
下記憐假此光寵在臣私分豈不知榮臣儻有一毫
之功可以稱塞及於近例可以扳援臣亦何敢於此
軍旅事繁之際喋喋控叙至于再三上凟　威尊自
干斧鉞誠以此書之作臣實略無勞效固已於前兩
次奉劄具述本末兼臣竊見紹興新書之成自詳定
官而下第增爵秩提舉官則不與也今臣身既去位
乃獨䝉此襃遷反覆思之無一而可　陛下遇臣
之恩則過於厚矣而臣辭受之義所當盡者敢不披
露於　君父之前伏望　陛下囘日月之照察螻
蟻之誠曲軫　宸慈收還成命豈惟免微臣冒寵之
懼庶不累　朝廷勸賞之公所有告命見寄納湖州
軍資庫不敢祗受仰望　行闕臣無任懇到迫切之
至謹再具奏劄陳免以聞伏取　進止
　　乞回受　勑令所修書成轉官與兄監嶽劄子
臣今月初二日准尚書省劄子以臣辭免轉官恩命
奉　聖㫖依累降詔㫖不允者庀官無尺寸之功難
勝誤賞瀝懇有再三之瀆冝就嚴誅過䝉寛宥之恩
終閟矜從之㫖愧益深而汗溢感彌極而涕流伏念
臣家世至寒資材甚下被服父兄之訓偶玷儒科遭
遇聖神之知寖汚政路比投閑散猶荷記憐稱效云
何儌倖如此粉身碎首曷足報償履薄臨深每知恐
懼輒恃天地包容之量復陳犬馬冒昧之誠重念臣
兄右廸功郎監潭州南嶽廟某少習藝文久困埸屋
晚霑恩命甫列選階念暮年手足之情豈忘牽愛顧
平日肺肝之懇不敢及私茲縁異恩庶均同氣仰祈
聖造曲軫　天慈特許以臣今來所轉一官囘授與
臣兄某循轉施行將侈朝廷之寵光用増門户之榮
耀屢瀆　宸聽萬死奚逃臣無任瞻天望聖祈恩俟
罪跼蹐屛營之至謹具劄子奏請以聞伏取　進止
　　辭免除在京宫觀侍讀第一劄子
臣今月　日准　行在入内内侍省金字牌遞到
尚書省劄子奉　聖㫖除臣提舉萬壽觀兼侍讀日
下起發赴　行在所供職者聞命跼蹐感涕交流伏
念臣頃以耡耰固陋之質誤被眷知擢自小官至陪
大政一毫無補百謫有餘仰䝉從欲之仁俯狥投閑
之請思愆里舍僅閱歳時雖存闕之心不忘造次而
歸田之幸甫迫衰殘敢圖　聖恩驟加收召露門勸
讀殊庭奉祠此在累朝實為貴老優賢之地如臣碌
碌併冒寵除分非所安兢　惶失措然方　陛下
親乘戎輅力圖恢復之日在臣子之義豈不欲一望
清光少伸志願而叨塵非據定致煩言深自省循進
退惟谷伏望　陛下特軫　天慈追寢成命俾臣
仍舊外祠休養疾病他日儻或未塡溝壑誓期糜殞
少荅鴻私臣近為感冒風濕左足筋攣日下起發未
得見服藥調治稍可支梧卽迤邐前路聽候指揮謹
具劄子陳免以聞伏取　進止
　　辭免除在京宫觀侍讀第二劄子
臣今月十二日辰時連准　行在入内内侍省金字
牌遞到尚書省劄子以臣近具辭免新除恩命正月
十一日三省同奉　聖㫖不允令學士院降詔依已
降指揮疾速赴　行在所者仰感　聖恩涕泗横臆
臣聞君命召不俟駕而行考於禮經固有明訓而臣
戇愚朴陋一無寸長伏䝉　陛下曲軫　宸慈不
忘舊物召以一節之峻俾近天日之光生死肉骨之
恩至深至厚非臣糜殞所能稱塞義當奔命引途豈
應少緩而臣衰病日迫志意瞀昏誠恐無以上副眷
知遂瀝懇私乞賜追寢成命今來疊於疾置被奉
聖㫖趣行而臣稽違詔令罪將無赦夙夜震懼若無
所容臣已於今月十四日力疾上道迤邐前路聽候
指揮臣無任戰灼之至謹具奏　聞謹奏
　　為病未及朝見奏知劄子
臣近䝉　聖恩除臣提舉萬壽觀兼侍讀臣以疾病
餘生愚陋朴拙自度無以稱塞睠知夙夜惶懼嘗瀝
懇誠乞寢成命而九日之間兩奉　詔書四次被受
御前金字牌降到　聖㫖指揮催促起發念方
陛下戎輅親廵之際在臣子之義迫於嚴命不遑安
處遂力疾迤邐前來已次　行闕然臣所患左足筋
攣之疾痛楚呻吟至不可忍㳂路服藥調理尚未全
安有妨久立欲於門外將息一兩日趁赴朝見臣無
任戰灼之至謹具劄子奏聞伏取　進止
　　辭免除同知樞密院事劄子
臣准尚書省劄子正月二十一日三省同奉　聖㫖
除臣同知樞密院事仍降中使宣押赴院供職者聞
命震驚罔知所措竊以輔臣之任國論所資况當用
武之時尤重本兵之寄欲贊能事冝得偉人庶協成
謀用戡多難如臣資材凡瑣性識瞀昏智慮不足以
度萬事之冝權略不足以應一時之變頃䝉　聖奬
擢與政途昧於謀國已試無能久冒殊榮曽微薄效
陛下略其碌碌尸位之罪察其拳拳憂國之誠得請
外祠甫踰旬月遽頒召節趣侍經帷既獲望於威顔
即再申於愚悃覬收蹤跡復返丘園豈圖異除薦及
庸品承命之次顫汗憂惶臣疾病交攻衰殘日迫儻
或更叨委任必誤睠知伏望　陛下特軫深慈追
還成命疇咨人望用厭輿情庶資經濟之謀以成恢
復之業臣無任懇到廹切之至謹具劄子陳免以聞
伏取　進止
　　辭免除知樞密院事劄子
臣伏䝉　聖恩除臣知樞密院事聞命之次跼蹐靡
安伏念臣頃以至愚極陋之質久汚近聯績效無聞
退安散地　聖恩記録遽有經筵之召扶持疾病甫
及造朝亟被詔除進陪右府而臣已試無狀瀝懇再
三　天聽莫回俯僂就職方欲勉竭駑鈍少報萬分
而才分所拘未有尺寸之效內懷慙懼背若負芒忽
䝉超遷莫測所以驚惶顫汗無地自容　陛下之
恩遇臣過厚而臣所自揣素不知兵既無䇿畫仰贊
廟謨又無事功下厭人望冒處機衡之地已為非分
而居位未幾復此叨逾歷尋前修未有其比天下公
議其將謂何必至顚隮重累國體伏望　陛下廓
天地之照察螻蟻之誠特軫深慈追還成命俾臣仍
舊職任夙夜黽勉庶幾萬一或能少副　陛下責
任之意而臣之罪戾亦恐得以少寛不勝幸甚謹具
劄子陳免以聞臣無任祈哀俟命迫切屏營之至取
進止
　啓
　　代賀帥臣平冦啓二首
帥旗爰舉計出萬全賊壘既平功成一戰吏復專城
之治民還按堵之居和氣遂充驩聲頓溢伏惟某官
胷吞萬象心貫兩儀誠節著乎朝端威名行乎海表
龍韜决䇿廟堂推必勝之謀虎帳運籌彛鼎載已成
之績憤無知之狂冦干有赫之明威慨然請行期以
奮殛具嚴師律靡須遺鏃之勞克定侯藩俄靖入郛
之警屈此羣醜釋其下人使恩信之兼施知勲庸之
益大顧惟弱植獲佐偏州覩捷奏之交馳激懦衷而
竊抃
陳師鞠旅既燀威靈折馘執俘遂平冦虐悉復藩垣
之治用昭帷幄之謀慶溢人神驩均遐邇恭惟某官
忠存衛社業茂安邦威加草木之微信及蠻夷之逺
辟國百里嘗叅總於戎昭教民七年因繕修於武備
舉無遺䇿動有成功屬鼠竊之貪饕命鷹揚而翦滅
果慿勝筭亟正嚴誅一空逋藪之羣永息潢池之盜
事皆按堵民乃奠居建大將之旗徃既侔於伐蔡仗
元戎之節今復類於平吳允集茂勲冝膺殊奬佇觀
英衮之就拜庶慰高牙之請行乃眷偏州實臨孔道
欣覩奏功之日幸臻徹警之期抃躍之私倍萬常品
　　代漕臣謝冦平除職啓
轉餉千艘初無異績賜書一札遽有横恩籍通内閣
之嚴名竊外臺之重是為踰分祗以起羞竊念某遭
世聖明奮身踈逖洊被乘軺之選悉縁推轂之私自
去東州朅來南土適冦攘之竊發㑹師旅之並興已
責薄征詔必深於恤隱蒐兵筭食法又戒於愆期懼
心計之弗充念力行而勿憚迨聞捷奏仰寛顧憂底
藩維之告寧皆帷幄之制勝罪逃逋慢災已免於求
魚命出超踰夢輒因而分鹿靜言忝冐備見矜憐此
蓋伏遇某官亮節立朝深誠許國有容徳乃大包賢
否於(嫌名/光堯)中不私物亦公置是非於度外顧未遺於
下體茲不壅於上聞致使孱微亦叨甄録某敢不誓
修乃職圖報此恩食蘗飲冰將益堅於操履飛芻輓
粟何敢誤於使令
　　代賀人得郡啓
伏審就被帝綸改臨侯服先聲所暨衆志已孚共以
某官行配古人名滿當世汪洋徳量韜玉海之千尋
卓犖詞源㵼銀河之萬丈蚤由簡注寖歷清華薦乘
使者之軺爰正儒宗之席斯文所託吾道既行載在
典刑尤以老成為重溢為吏事皆其縁飾之餘是膺
師帥之除用壯藩垣之勢顧惟弱植久仰崇規兹獲
佐於下風實使償其素志依歸抃躍倍萬等倫
　　代賀兵部尚書啓
伏審䟽恩內朝正位右省推政本於天下綂兵權於
禁中國勢増崇輿情恊慶恭以某官配古遺直為時
老成清忠格於天淵沈謀驗於蓍蔡器優大受文武
唯所用之德合中行左右無不冝者逢辰熈洽歷位
髙華欲加澤於斯民力告猷於乃后霜臺峻峙歎松
栢之後凋天路廓清見藜藿之不採俾周旋於從槖
示登進於公槐爰陟夏官進司武部上意所注正想
聞於履聲僉論攸歸茲願嘗於鼎實某早登驥坂久
去龍門莫遂趨風長恨一涯之隔迨茲承命第勤三
賀之私
　　代賀中丞啓
伏審茂膺宸綍榮總臺綱除音下傳士論胥慶恭以
某官爽邦巨哲名世碩儒道積於躬固絶磷緇之變
義陳於色曽無吐茹之嫌志欲有補於時言皆不詭
於聖自結上心之眷倬觀吾道之行慷慨百為夷險
一意迨被賜環之召益敦前席之知更直掖垣共推
敏翰冠登學省獨號純師屬中司之久虛委專席而
顯拜絳騶分路已崇堂陛之威白簡飛章必識朝廷
之體即期柄用彌峻巖瞻某逺跡崇閎庇身支郡莫
預拜塵之列但馳賀厦之誠
　　代賀林中書知揚州啓
伏審誕揚休命就起宗工總秘殿之崇資控中都之
巨屏巖瞻所逮輿頌惟欣恭以某官道濟寰區忠存
社稷殊勲光於盟府舊徳冠於公朝凜凛格言常破
萬人之浮議堂堂壯節自讋四夷之野心名家獨冨
於文章餘事兼資於翰墨周旋滋久左右具冝遂符
夢卜之求早預機衡之任一心一徳聳表儀於百工
嘉謀嘉猷大䂓摹於四海方需正席孔樂均休復辭
管籥之嚴歸踐林園之勝上心彌簡民望益孚大纛
髙牙復壯藩維之勢命圭相印即還輔弼之聨斯言
有期指日以俟某猥繇使事阻望台光聞天上之除
音唯知舞蹈望日邊之歸路預切瞻依
　　代人與尚提學啓
絳帷䆳宻横經嘗列於下陳金節光華歛板復叅於
前導何幸師資之舊輒居部屬之餘喜溢心顔榮生
步武竊念某天資至昧人品甚微拙如吐墨之魚勤
類蝕書之蠧十年太學功屢失於幾成五郡泮林身
更同於歷聘昨假鄒君之館適留吳㑹之區(嫌名/光堯)中
之地許游繆因志鵠户外之屨常滿特俾升堂侵尋
歲月之賖蹭蹬功名之會猥從世禄羞負已知鼓餘
勇以當方銳之師出遺筭以雪累戰之耻技已殫矣
幸而得之從新進之衣冠號貴游之子弟嘶風志在
雖知塞馬之還望月心驚殆有吳牛之喘徒以為貧
而仕豈能擇地而安來掌市租實司津鑰坐念塵容
之抗益負初心聿瞻星使之飛庶償大願伏惟某官
心源卓犖才刃縱横聳野鶴之竒姿肖石麟之異稟
胷吞萬巻居有儁聲氣壓千人徃無堅對未陟禁塗
之要聊從使傳之榮會殿最於列城職髙論秀分涇
渭於羣吏任劇廉能顧惟虚薄之資夙荷作成之賜
矧於此地辱在所臨雖不能戴劍分庭干部使者之
譽或庶幾摳衣造席執門弟子之容
　　代人轉官賜第謝宰執啓
比膺帝睠亟進官聨仍拜賜於芝函遂登名於桂籍
寵光横及感涕交流伏念某性昧知方才踈適變少
而遊學不能收埸屋之功晚乃遭時已叨塵侍從之
列荷大鈞之曲造懼小器之疾顚每究勤劬勉圖稱
塞技已窮而難彊力弗給而易疲至如餉饋之薄勞
乃是轉輸之常職俾之增秩固慚恩數之優假以决
科更使品流之異自惟何者獨得兼之此蓋伏遇某
官道濟寰區功存廟社削除醜類既恢經武之圖旌
別群材更助右文之化故捐殊賞以賁微軀某敢不
竭節奉公推誠享上謹邦國貢輸之備識朝廷法令
之冝庶幾此心何敢云報
　　代謝除發運啓
誤膺詔㫖陞總計權顧名謂之加隆揣事功之靡稱
寵榮所逮慚懼惟并伏念某井谷地寒蜩鳩才小出
遇明良之㑹擢從冗散之聯寖被躐除濫當將漕雖
百骸盡瘁訖無足國之深謀而一意首公徒有愛君
之大節比更再歳遽閱三遷心已愧於超踰力方圖
於稱塞更叨異數就進崇資狎承旒扆之恩黙識陶
鎔之自此蓋伏遇某官精忠冠古端行表時言為社
稷之逺圖動合國家之大體高文碩學雅推多士之
宗明德茂勲益著百僚之望遂於踈逖亦不棄遺謂
其既塵清切之班使之増重光華之任敢不恪遵乃
職期副所䝉誓畢餘生已作報恩之計庶幾薄效不
辜責實之朝
　　代謝轉官啓
入告元勲已誕揚於顯冊徧行殊賞乃横及於微軀
亟被恩言徒懷感臆伏念某起從踈逖誤玷選除寖
膺寵數之過優每愧器能之弗稱頃縁移使方屬整
兵峙乃糗糧偶無餉饋之乏于彼原隰與有馳驅之
勞蓋職分之當然顧事為之安在驟叨増秩罙懼罔
功此蓋伏遇某官威格華夷志存廟社憤兇徒之竊
發出妙略以請行運籌帷幄之中旣空蟻聚還師袵
席之上爰振虎臣遂軫念輸將之勤亦聨名慶賜之
列某敢不恪遵乃職圖稱所知庻以奉法循理之心
可為推賢與能之報
　　代賀翁中丞改知杭州啓
伏審拜恩中道更鎭近藩凡屬綂臨交深欣畏恭以
某官才推英傑德懋中和親逢聖主之知自致風雲
之會紫荷持槖久叅帷幄之謀白簡飛章悉正朝廷
之體頃被天綸之渥暫分晝錦之榮克殄㓂攘用蘇
疲瘵作軍謀帥方加賁於殊功視邦選侯遂改臨於
大屏定見賜環之亟靡容開府之淹歸踐廟堂下澤
寰海某繆當支郡行託餘庥顧惟慰幸之多豈在等
倫之後
　　代賀胡提刑啓
伏審光被帝綸寵更使節威聲所底樂誦惟均恭以
某官雅望鎭浮周才應變所至可紀有前古吏師之
風無施不冝皆一時國論所倚比奉凝旒之對式符
側席之求嘉謀適陳明命已出軺車一乘蓋欲重持
斧之權細札十行恐遂趣賜環之召顧惟晼晚辱在
庇庥行拜旌旗之光敢修竿牘之禮欣幸之劇倍萬
常情
　　代賀張舍人啓
伏審拜恩宸陛進直掖垣休命播騰輿情欣屬伏惟
某官氣蓋一世心雄萬夫煥星斗之文追配作者起
雷霆之譽蔚為聞人有連中八科之名無紛亂諸事
之誚蚤從麟閣盡讀未見之書旋列螭坳更著不刋
之典蓋善為訓誥誓命之煩悉必能道徳意志慮之
精微果被顯除遂居華選靖共一節共識傳昭之古
風通達百為當問崔琳之今事嗣觀綸綍之出趣預
廟堂之游某蚤辱論交茲聞得位上以贊朝廷之喜
下預有鄉閭之榮
　　代賀韓舍人啓
伏審近奉制函遂登辭掖人望所屬士論為榮伏惟
某官諸儒楷模三代豪傑揚雄於蜀本著書成後世
之名馬周入關因抗章言天下之事襃語一下英聲
四馳蓋不為世俗無用之文則已識公輔有為之器
其間流落公言謂何及此選除上意决矣然以辭令
贊書之任而付討論潤色之才此優為之何足道者
一時製作孰能居蘇賈之先他日設施自當在常楊
之上某預㳺滋久聞命甚休睠江湖之一麾阻門䦨
之三賀忻懽素志倍蓰常情
　　代賀宣撫啓
伏審告廷明命復位元樞嗣開莫府之嚴遽捨安車
之佚事關國體喜動民情竊以塡撫四夷爲上公之
任典䕶諸將乃元帥之權去就之間重輕所繫故師
連西海彊衛公之一行而冦警朔方頼長平之復出
勲盟既固史牒用光恭惟某官位冠宗工望隆元老
攄尊主庇民之志成開疆辟土之功鷹揚四方鶚立
一世威稜遠憺顧草木之皆知忠列具存冝藜藿之
不採頃縁振旅因欲奉身上心雖憫於獨賢輿論已
知其復用果承溫詔再撫全師蓋邊陲無折箠之勞
則宗社有覆盂之勢虜謂吾父當厭難於階楹人歌
我公即還師於袵席斯言可必萬口所同某辱在播
鈞喜聞推轂徒以一麾而出守莫陪十乘之啓行抃
躍私情倍百常品
　　代賀太宰啓
伏審告廷坦制正位冢司百辟具瞻萬邦胥慶竊以
歷觀論相之重深識守文之難終寧考之圖功時方
紹復條先帝之故事自足施行乃登用於舊人以付
畀於大政務飭治體不求智名恭惟某官盛德庇民
殊勲冠世蚤收四海之問望更練三朝之典章上所
注懷從甘盤之舊學國有决議咨方叔之壯猶直道
事君正色率下備受大臣之體貎綽有故舊之風流
衮職既虚巖瞻彌峻遂定金甌之卜首居玉鉉之聨
華夏系心方資霖雨之澤搢紳屬目共仰中台之明
某托命洪鈞庇身支郡逖想雲龍之㑹阻陪鳬藻之
歡抃躍之私名言莫既
　　代賀少宰啓
伏審讀命路朝正儀揆席眞儒登用庻類昭蘇天下
幸甚竊以聖賢之相逢本由天地之交泰爲時而降
非人所能選於衆而舉臯陶雖曰疇咨之命審厥象
而得傅說是爲帝賚之祥自昔傳聞於身親見恭惟
某官柱石王室股肱帝躬身繫朝廷之重輕心關宗
社之休戚開拓萬里成超今冠古之功敉寧四方致
尊主庇民之業道洽政治謨明弼諧使邦朋之寖消
識國是之素定遂符夢卜進摠機衡必將盡行平日
之言然後散爲天下之福轉洪鈞之一氣時適純熈
安泰山而四維邦其永固某叨分郡寄逖聽除音外
與驩謡慶雲龍之㑹中懷美䕃賀燕雀之私抃蹈既
深輸冩奚既
　　代潁州王待制謝執政啓
馳驛再朞偶逃吏議分符千里又玷國恩控畿甸之
上游卽溪湖之勝踐過客稀少絶厨傳將迎之勞居
民雅馴無訟牒剸裁之冗筋骸就佚顔靣興慚伏念
某奮身孤平逢世熈洽偶縁奔走之薄效遂偕侍從
之榮班然最下之考累書當有餘責而至愚之慮已
試實無他腸仰荷廟堂之知俾叅禁密之籍未收績
用更以名聞付之牧養之權遂此便安之願此蓋伏
遇某官佐佑眞主師保羣黎明德茂勲已濟登三王
之治深謀至計更成一六合之風旁求心膂之臣出
守股肱之郡有如庸懦亦冒選除某敢不勉勵夙宵
恪修職業期稱責成之政庶遵畫諾之䂓
　　代賀右丞啓
伏審寵拜制函進登政席四方引領百辟傾心伏惟
慶慰恭以某官學贍儒宗才髙王佐昔在隱約公輔
之望已隆乆於禁嚴神聖之知益簡豈惟擅燕許之
大筆居常罄稷契之忠言天日下臨風雲交㑹議已
馳於域外禮遂絶於坐間立太平之基方播鈞以成
萬物開衆正之路將築館以待群材自省微生竊叨
大化懷守臣之紱坐閱歳時掃相國之門動形夢寐
依歸抃躍倍百等夷
　　為户部葉尚書回諸路使者啓
比者誤膺詔綍叨摠計庭蓄藏刓弊之餘九征多闕
調度經常之外百費交興揣緜薄以奚堪冒寵榮而
更懼豈謂某官過持謙柄逺賁慶函敦意愛之周旋
粲文辭之曲折光華所照衰朽爲慚念王室之孔艱
倚使臺而甚重舟車並凑方資指畫之勞門宇相望
猶阻瞻承之便感銘徒切敷叙曷殫
　　代謝還任啓
罪當遐棄方解組以去官恩許終更復旋艫而就事
召驚魂於一夕九升之際收渙汗於終朝三禠之餘
喜動親顔寵孚民聽荷旒扆廓乾坤之施不求其初
念門牆矜簪履之遺乃至於此捫心惕若攬涕潸然
伏念某弱植易摇駑筋難彊頃從使傳誤被詔除延
閣通班假一麾於南國故鄉在望足三釜於北堂徒
黽勉於夙宵但糜捐於歳月蓋投閑置散者分所當
得而撥煩剸劇者才豈能堪積此叨踰至於汰罷上
累藏疾納汙之徳中懷省愆念咎之疑或謂他腸此
所告者過也自憐孤迹誰與改而正諸詎意台光下
臨蔀屋皆照致膺申命獲返故棲此蓋伏遇某官莊
重鎭時髙明拔俗英文敏識本三代儒學之宗忠言
嘉謀亦一時國論所倚居然眞輔相之器綽有賢父
兄之風民皆系心上已注意殊庭澹漠叅九華妙㑹
之先清禁凝嚴列五閣英游之冠然猶吐握下士寤
寐招賢愽收豪傑之才共佐光華之旦就如艱拙亦
在記憐務盡掩於過差使曲全於終始某敢不堅持
一節力報萬分無它技能愧承乏江海之上不相背
負誓託命鑪錘之間感激罙深喻言曷既
沈忠敏公龜谿集巻第八終
沈忠敏公龜谿集卷第九
　啓
　　賀除畱守啓
伏審賜環亟下信節遄歸飭燕館以留居御朝端而
趣對身關國體想忘跋履之勞徳享天心宜擁福釐
之集恭惟某官朝廷碩輔社稷宗臣以臯䕫之才逢
堯舜之主引君當道蚤輸密勿之忠措世太平已底
經綸之績勲銘具在紀律畢張聿從眞館之游乃託
介藩之任申伯之居南國雖賴蕃宣周公之詠東山
終還左右及此介圭之覲實符仄席之求諒展辰猶
數膺晝接然以素望之所屬必惟舊人之是圖竚秉
國均轉洪鈞之一氣益熈帝載平泰階之六符載念
微生嘗叨異顧與燕雀而同賀庶桃李之埀隂
　　問候中書啓
伏念某猥以微生叨從末宦效九九之技夐若江湖
之濵瞻兩兩之符恍然雲漢之表顧門牆之彌峻致
竿牘之罕通引領云勞傾心則壹恭惟謀謨帝所勱
相王家順迎六氣之和茂擁三靈之祐伏以某官夙
鍾間氣親際昌辰遂以非常之才助成無競之烈發
揮一徳使邦朋之寖消感槩百為由國是之先定及
此精神之㑹應於寤寐之求天睠孔昭民瞻允屬據
百寮之上已知體貎之崇居三事之先即俟儀形之
正上以副一人之意下以慰四海之心更乞深念宗
祊加䕶寝餗某卑情無任祝頌䖍切之至
　　賀漕使加職啓
伏審顯膺徽數寵進崇資凡託庇庥舉深欣屬恭以
某官存心甚逺養氣至剛亮節端誠實表儀於當世
危言鯁論皆根本於生民不圖近功可贊大事憤愚
民之冒昧連狡冦之猖狂爰飭使軺式嚴師律九攻
九拒多自於指蹤萬舉萬全豈容其假息至於轉餉
曽不乏供果消南顧之憂遂躐西清之秩䇿勲方茂
第賞惟新觀賜札之系傳知召環之狎至退惟陋質
叨沐餘光承命之初為喜益倍
　　謝薦舉啓
課功無狀偶逃大吏之譴何進秩有階忽冒上臣之
薦籍過形襃字加賁沈蹤顧塞責之靡遑睢銜恩而
獨至竊以聖人以學而成俗是為教化之原儒者以
道而得民非若簿書之比故於州縣之職莫先庠序
之聯雖列處侯邦第使視曹於幕府而選從帝學更
令通籍於橋門至煩一代之宗師並舉四方之寒畯
號曰吾屬牧為巳知然而泮水泛居或類河中之木
需章典奏必蒐席上之珍宜得魁壘軒昻之才加以
疏通該洽之識名實四達言行兩純使之無遺庶云
有補如某者天資昏懵人品覊單少也讀書徒粗知
於為已長而干禄蓋茍求於及親以應俗多老生之
常談而經世乏古人之大節長恐没齒分為散材乃
霑黄甲之恩漸免白丁之役及補郡吏復居校官設
施皆熟於平時游處既多於暇日稍尋黄巷轉授青
衿必有我師雖欲從其善者此非子座豈待請而避
之跡未至於顚隮心已慚於忝冒方期斥去遽辱名
聞此蓋伏遇某官提衡九流推轂多士小德役大徳
每蹈孟軻之言先知覺後知將成伊尹之志遂以丹
霄之定價勉兹白社之寒生不間庸愚亦加采録顧
矜憐之若此嘆報效之云何某敢不増所未長鞭其
不及駑馬十駕庶申伏櫪之悲敝帚千金終發掃門
之喜
　　謝運使差權知縣事啓
恭承郵報俾攝縣章調宓令之琴焉知政理擁毛生
之檄聊遂親謀䝉幸有餘包羞無所伏念某嶔崎可
笑約結亡竒懵學難成顧短檠而自媿薄游寡偶撫
長鋏以誰憐栖遲太學之十年竊取奉常之一第尚
須官次伏處鄉邦誰是餽漿之人空餘乞米之帖兹
因弭節方獲曳裾擢於田里之中寘在門墻之末公
移逺逮就假一雷之封疾置驚傳親著五雲之字顧
惟凡瑣乃爾遭逢此蓋某官逺業濟時髙風勵俗裕
民足國已操邦計之贏謪德量能更欲人材之當故
令散吏輒補曠官某敢不勉盡所長以待乃事體一
日葺居之戒寧憚小勞臻五月報政之期庶收微效
　　問候運使啓
嚮自揚舲督府引襋行臺濫從俎豆之間數奉珪璋
之表朅來敝邑阻拜前塵緬惟䂓略之餘休有神明
之相恭以某官望隆當世行配古人才地有餘雖多
多而倚辦辭源無極猶戞戞以知難言皆合於上心
動必關於國體暫屈經綸之手遂恢富足之原言聽
計行實逢千載之㑹家給人足更邁九年之儲柄用
可期師瞻已峻更乞上為宗祐加䕶寢興某下情無
任祈嚮依歸之至
　　新令逺迎狀
伏審某官比膺芝綍屈領銅章調宓令之琴行觀美
政整王喬之舄共仰仙風退念飄蓬之餘空懷揚粃
之懼承顔之幸翹足以須
　　賀毛給事啓
伏審温綸亟下大斾遄歸騰聞四方聳動羣聽竊以
殿中獻納之地是為門下論駮之司非風節梗槩則
不足以典樞機非論議該通則不足以承顧問故楊
雄於漢擢先待詔之聯而李藩在唐望隆批勑之手
得人如此視古庶幾恭惟某官學為儒宗才配人傑
持心耿介壓嵩岱而不移藴量恢閎包滄溟而無際
炳文章之光焰極師友之淵源名蓋一時用先諸老
徐堅眞舍人様蚤擅中朝望之實宰相才聊從外補
席方及煖政已報成紫泥俄見於賜環青瑣復叅於
持槖想金甌之久覆指玉鉉以旋登公論所期斯言
可必某繆從末路景仰英風兹聞明命之頒彌激懦
衷之喜榆枋斥鷃敢知鵬運之高庭户飛蠅但欲驥
程之逺依歸抃躍倍百等倫
　　賀賈舍人啓
伏審茂膺詔檢寵進詞垣聨侍從之榮班極文章之
盛選音騰疾置光動故鄉恭以某官學配古人才高
當世早馳妙譽擅滄海之遺珠獨冠賢科應崑山之
片玉用先諸老擢自一人校讎兼六籍之微刋正盡
羣言之失踐揚滋久問望益隆進直螭坳記載之功
唯允首陪鷄㦸調䕶之徳攸全爰從禮樂之司入掌
絲綸之地舍人様有如此大手筆無甚難紅藥裁詩
暢中和之逺韻紫微草詔追顥噩之醇風紹蘇賈之
才名超伊管之相業乃符輿論亦出家聲某蹤跡陸
沉音塵斗曠側聞成命之出彌増末契之榮目想俊
游輒起彈冠之興心懷美廕尤傾賀厦之誠
　　謝改差常州學官啓
問塗湘水方懷陟屺之思易地蘭陵復預采芹之樂
幸既安於子職喜遂發於親顔揣分云優循涯以愧
伏念某天資檮昧人品覊單妄刻意於詩書旋躡蹤
於衿佩一隨計牒九換年華菘韭春秋屢動故園之
興齏鹽朝暮貪觀上國之光偶脫白丁遽聨黄甲洎
親榮三釜之禄飾身叨五兩之綸謂寸進之可期宜
分隂之亦競而乃赴銓十月補吏一涯取道重江念
毛生之檄徒捧待期荐歳顧墨子之突未黔敢圖小
物之私曲綴大賢之念達籲天之危悃遂擇地之初
心訖使便安盡從願欲兹蓋某官恩深教載徳懋爕
調推大鈞之無垠衆由平進謂小人之有母獨軫深
慈便菽水之奉於近鄉脫風波之危於逺役矜憐若
此報稱云何某敢不激昻其衷砥礪所學庭闈愛日
已寛　暮之懷庠序承風益廣朋游之樂
　　賀馮承㫖啓
伏審鋒車入覲斧扆對揚超玉筍之新班冠金鑾之
舊直除音四出歡頌一詞竊以舉三代之遺英而當
號令文章之事取四海之雋望而摠言語侍從之官
此上所以篤於近臣而世亦將期以大用况夫親承
密㫖獨望清光地接六符之中階秩高兩禁之上列
帝選于衆公惟其人恭惟某官炳嶽瀆之靈盡東南
之美德量蓋存夫逺大道術已造於純全氣讋九州
繇直養而無害才周萬事殆曲成而不遺忠既格於
天淵信亦行於蠻貊晝膺三接歳閱九遷詞掖代言
思若湧泉之決儒宫正席化如時雨之施騰聞東序
之絃歌歸聽北扉之鈴索方將攄尊主庇民之術豈
特煥經天緯地之文遽銜恤於倚廬致興思於仄席
聿頒召節仍趣賜環天子虚懷安問鬼神之所以都
人拭目復觀風采之凛然迨出親除式昭異數定見
金甌之覆即期玉鉉之登徳裕之文用雖長於大手
吉甫既相禮自絶於同僚斯言不誣惟日以俟某離
竒弱質么麽微生頃䝉特達之知曽乏先容之助側
聞顯渥倍激驩悰久託範模行費大鈞之坱圠僅同
燕雀更欣夏屋之帡幪
　　賀新守盛學士啓
伏審細札疏恩左符分命起自列僊之館來臨多士
之鄉芹藻生輝布韋増氣恭以某官剛明蓄徳端厚
凝姿粲然星斗之文粹矣珪璋之表賢關闊步早收
俊造之科仕路横翔遂入英雄之(嫌名/光堯)乘軺擅膚使
之譽列棘聳名卿之稱醖藉有餘於風流縁飾無先
於儒雅一昨辭榮北闕均逸南州田里絶歎息之聲
治功藹著庠序脩孝弟之義名教勃興集此美談發
於遺愛况蘭陵之孔道接苕水之上游喬木相望稔
服善鄰之教令甘棠具在飫聞雅俗之歌謡用是此
邦絃誦之徒思見我公色笑之樂兹聞除目實激懽
悰顧惟齏鹽之冷官曽是門闌之下客燕雀相賀同
看大厦之䕃成桃李方華獨認舊蹊之路穏依歸抃
躍倍萬等倫
　　賀盧左司啓
伏審祗承嚴召亟被峻除顯陟中臺之端榮居上宰
之屬音騰郵置驩動搢紳竊以尚書㑹萬事之本元
左司貳六曹之綱轄所以抗議軒陛叅謀廟堂因唐
建官始重都公之號迨宋稽古實為法從之儲惟(名/御)
東求豈輕除授恭以某官氣壓萬象心潛九流本師
友之淵源發文章之光熖出符國瑞同威鳳之九苞
居恊地靈配元龜之五摠爰自早歳朅來上都勃焉
起三俊之名凛然歸四海之望既横翔於雄(御名/光堯)遂
獨步於英躔絳帳談經咸忘鼎來之學赤裳賦命遽
詠遄歸之詩方追臺妙之游復領使華之寄雖登車
之志逺念側席之恩深是宜趣還庸副虚佇欲知相
業試觀省闥之彌綸行慶帝俞即步禁塗之清切自
顧門䦨之下客曽塵衡石之上游寅縁蕪辭竊取英
眄喜樂正之好善亦既有爲謂公叔之為文豈能無
望
　　賀毛顯謨知鎭江府啓
伏審某官懇辭清禁榮綂要藩嚴助懷歸本厭承明
之直蕭傅復出蓋觀宰相之材唯其被寵光而益新
所以全譽處而彌固有識相慶不謀同詞恭以某官
望重吏師學深王佐秋陽江漢㑹道術於環中景星
鳳凰聳徳名於天下勁氣發後凋之操沈謀迎先見
之幾忠無他腸才有餘地視文章之小技素所優為
舉節義之大閑方將獨立笑曲士之未徧為賢者之
不能故於用舍重輕之間以見進退難易之際抗章
避寵奏屢卻而復前襃詔賜俞意重違而愈厚訖從
荷槖爰假竹符峻秘職於西清委良翰於南國明哲
具美既歌山甫之遄歸治行騰聞即慶弱翁之大用
某承顔雖晚受顧則深初聆謦欬之音已荷齒牙之
論竊冒叢雲之䕃更許包䝉黙希霖雨之恩終期振
槁
　　賀正啓
月窮于紀方占嗣歳之祥星囘于天遂履初元之吉
維世巨哲實享純釐恭惟某官正色立朝虚已游世
功名自致早親日月之光節義獨高更勵冰霜之操
對越三陽之序導迎六氣之和即擁春祺入熈帝載
某逖違恩閥阻奉壽觴瞻頌惟勤名言曷喻
　　同前
(上同)維時舊弼實享繁釐恭惟某官道濟寰區功存
廟社陶鈞獨運早陪黄閣之游鼎鼐再調終慰蒼生
之望對越三陽之序導迎六氣之和即擁春祺入扶
帝祚某跧囘末路坐逺崇閎阻稱椒柏之觴遥薦松
椿之壽瞻祈是切敷敘曷周
　　謝祭酒舉改官啓
飛章帝所推華衮一字之襃傳檄儒宫増弊帚千金
之享載惟忝冒罙積驚慚竊以知人之道固難而儒
術非他技之比入仕之流寖廣而學校乃公議所歸
至於宗師之薦論必繫朝廷之簡拔秩六百石徑脫
州縣之冗曹歳四十員盡收雍泮之清選專以蒐羅
一時寒畯之士因以激昻三代豪傑之風凡舉所知
必從其類故竿牘小夫之智至無所容簿書俗吏之
為略而弗取自非文章炳蔚問學淹通望實有加於
人行能無媿於古則何以酬丹霄之定價附青雲以
垂名如某者藝畹寒荄辭源淺派所學眞土梗耳弗
造本根於道猶醯鷄歟未離幽蔀頃聨黄甲偶代白
丁既預搢紳之游即分庠序之教歎齏鹽於朝暮寧
逃獨冷之譏閲絃誦於春秋粗知三樂之趣技殫鼯
䑕化止奔蜂方幽黜之是虞曷明揚之遽及平生慕
願此日遭逢兹蓋某官推輓九流括囊六藝自任斯
文之興廢獨為吾道之重輕先知覺後知於身親見
小德役大德與時偕行乃睠微蹤嘗叨異眄終未忘
於下體遂不壅於上聞芹藻預榮蓬蓽増氣某敢不
恪遵師法(名/御)守官箴節勵冰霜必欲免夏畦之病光
分螢爝或能助秋陽之明
　　謝蔣迪功啓
伏審首被貢書遂偕計牒膠庠倚重黨友増華貢元
某官杞梓竒材芝蘭秀質藉甚家聲之振藹然世德
之昌黄巻一經得賢父兄之樂青衫九品從貴子弟
之游初接迹於群居已程能於異等迨膺妙選實愜
衆情縱步武於夷塗可立待也收功名於絶㑹是以
似之方深贊喜之誠繆辱飛文之貺銘藏惟切敷述
奚殫
　　賀盧舍人啓
伏審近膺制檢遂陟詞垣入陪清禁之塗允屬鴻儒
之任權輿廊廟鼓舞搢紳共以某官如唐一䕫為宋
三儁講奪重席蓋國中之真儒談傾四筵亦天下之
辯士文章有古之風烈徳行為時之表儀素望藹然
英聲藉甚上所屬意見謂有宰相才民亦系心何止
為舍人様兹假判花之重㠯叅視草之榮政事預聞
允資國體之通達訓詞具在共期帝制之坦明洪惟
二者之長信謂一時之美方將日膺三接歳閱九遷
亟躋玉筍之班即進金鑾之直斯言可必指日以期
某受恩特深為喜益倍燕雀相賀初瞻大厦之䕃成
桃李不言自識舊蹊之路穩
　　賀周司業啓
伏審被恩宸扆正位學宫凡在下風孰不同慶恭以
某官自天仙伯為世儒宗學貫九流獨脫拘攣之見
文備衆體雅好深湛之思論不詭於聖人達可行之
天下確乎不拔暗然而章鐵心石腸素蘊功名之志
金口木舌豈唯誦説之才選自郎闈登此師帳誠恐
明綸之出不煩重席之温趣據要津庸副清議某伏
自早歳即聞大名因縁爨下之棄材出入(嫌名/光堯)中之
餘地蹉跎一命契濶七年身繫寒鄉徒有修門之夢
心懷美䕃莫陪廣厦之游
　　賀林資政除南京啓
側聞休命就起宗工還祕殿之崇資委陪京之重寄
恩言誕布僉論交孚恭以某官受天全材為帝良弼
韜文武之兩器秉忠孝之一心氣貫堪輿繇直養而
無害智窮眇忽皆曲成而不遺勲名具存風采可想
雖讒波之横起而天鑒之孔昭曽無淹時遽有徽數
欲付倚平之任姑煩釐尹之行坱圠大鈞行歸浴鳳
之治鬱葱佳氣况隣飛鷁之都定觀麻檢之頒即對
衮衣之寵多士之願斯民所同某受知特深為喜益
倍屬吏曹之有守趨賔列以無階
　　謝薦舉啓
黌舍空餐乆竊養賢之鼎輶軒過聽誤登薦士之書
自顧何堪人以為幸竊以汲引之重今古所同取夫
拔茅宜在泰通之世譬之推轂當遵平陸之塗豈唯
卿士之舉能抑亦王公之借譽不在此族則為匪人
而况摠一道之詢謀㑹列城之殿最按亷既廣簡核
惟精必得異才乃副公舉如某者江湖漫仕蓬蓽寒
生斷斷他技之猗無録録竒節之未有短檠徒對口
耳之學易窮長鋏空彈齒牙之論安在詎意車中之
半面尚矜堂下之一言略其迂愚賜之翦拂此蓋某
官識先致逺量極包䝉事君以人自得上臣之體與
人為善獨髙君子之風兼收尺寸之長靡有錙銖之
失推其餘地庇此微蹤某敢不力跂前修誓圖後效
俯稱鄉人之好仰酬國士之知
　　賀毛顯謨除眞定帥啓
伏審近奉帝綸就更戎幄輟西清之密侍紓北顧之
深憂先聲所馳羣醜攸讋恭以某官公輔之望蓋自
少時將帥之才乃其餘事徒以詩書之府形為文武
之韜凛然堂上之竒兵威加草木䆳矣幕中之婉畫
名動蠻夷暫分清禁之光以壯朔方之勢然而痱為
一面之病骨乃四支之彊賢人入朝黠虜何算果吾
父也尊俎可以銷萌以我公兮鼎鉉待而増重行因
入覲遂即登庸某早伏下風近叨殊眄許其氣類之
比借以品題之私望元戎之啓行心隨目斷嗟太史
之留滯力與命違
　　賀盧給事啓
伏審比繇西省進直東臺帝恩所加士論増重竊以
凡號法從均游禁塗獨於青瑣之崇資叅用黄門之
故事辯駮邪正彈訶同烏府之嚴論議古今顧問亞
貂冠之峻欲稱是職必惟其人恭以某官如古天民
為時人傑學洞九流之䆳文追六籍之醇宇韻獨髙
忠忱素著如璞玉渾金而莫能名其器於盤根錯節
而有以見其才神具聽其靖共世固知其久大果膺
殊睠遂陟近班職在掌綸已擅舍人之様任當批勑
更繼夕郎之風固非一日而得君是宜旬月而取相
行聞大用實副僉言某繆荷深知本縁末技側聽鵬
摶之迅彌増蠅附之榮抃躍依歸倍萬倫等
　　賀黄司成啓
伏審近膺帝制遂正儒宗多士聳觀豈特膠庠之矜
式四方同慶兹爲廊廟之權輿凡託恩庥共深欣屬
恭惟某官望隆王佐名重世師德行配先民之純文
章祛後學之弊取武城二三䇿雅謂知言得商頌十
二篇蚤推能賦恢然凝逺之度䆳矣深湛之思有徃
皆成無施不可上所注意尤知山甫之小心民皆具
瞻已必弱翁之大用果叅法從進直掖垣亟由鳳閣
之近班來處鱣堂之故地囘瞻僚吏盡四海之淵源
追數遊從信一時之豪傑斯文有託吾道益尊木鐸
之任既優金鉉之除伊邇進北扉而承密㫖綽有前
規開東閣而館翹材佇觀殊渥某寅縁姻婭出入門
䦨自跧迹於末塗阻承顔於隅坐側聆休命倍激懽
悰
　　賀湖守葛待制啓
比審高牙已臨大府寛條一出驩頌四馳恭以某官
心存古人氣蓋當世名號一時之豪傑學為四海之
宗師兩禁同游最先徳舉八科並中豈止文鳴上心
雅欲其居中時論久嗟於補外然公卿皆憚徒以君
嚴之立朝而吏民不欺亦賴長公之治郡遂請便安
之地用蘇疲瘵之氓正恐賜環不容煗席某頃由絃
誦獲進門牆服在下陳方執簿書之役瞻言故國莫
修桑梓之恭依嚮之誠倍萬常品
　　賀盛守再任啓
伏審祗奉新恩荐臨舊治提封所暨驩頌如初恭以
某官卓犖受才洪深迪德道義滿於天下英雄游於
(嫌名/光堯)中煥星斗之文追古作者起雷霆之譽為時聞
人功有為以皆成治無施而不可輟從棘寺出領竹
符千里興謡坐見流亡之復朞年報政騰聞課最之
優妙達睿聰併崇徽數稍緩韓侯之入覲姑狥冦恂
之借留善政流風民自安於教令深謀至計帝亦俟
于咨詢㑹有追鋒不容暖席顧惟疎賤叨辱知憐方
懷勿翦之思更勵必恭之戒依歸下悃倍百常情
沈忠敏公龜谿集卷第九終
沈忠敏公龜谿集卷第十
　啓(狀附)
　　謝運使胡修撰舉改官啓
浮沈州縣甘老簿書出入門墻誤縁翰墨更借扳援
之勢遂成汲引之恩投足知歸撫心懷感伏念某江
湖一介塵土半生叔夜粗疎顧豈堪於作吏次山浪
漫蓋已嬾於為官未能成洗耳之圖不免效折腰之
態庸庸備位職號馬曹累累隨行事同牛走念是非
之相亂致力命之兩疑借曰自媒正使誰譽比因修
小記室之問乃得望大君子之光盼睞所加過為衆
中之異聽聞或誤遽忘名下之虚公賜品題曲為道
地意極丘山之重言逾布帛之温退省空疎豈能稱
塞兹蓋伏遇某官權衡一世水鏡九流發為月旦之
評動合春秋之法弊帚無用提携遂享於千金駑馬
有知鞭䇿更勤於十駕不忘委瑣亦玷揄揚某敢不
欽誦格言勉圖薄效許以操修加(名/御)當遵節義之大
閑謂其學問過優敢衒文章之小技庶幾激勵毋辱
知憐
　　賀年啓
星回嗣歳月旅上春適三陽之類升宜五福之交㑹
恭惟某官政先平易徳懋中和徧歴劇煩煥若凝冰
之釋一蘇疲瘵煖然挾纊之温對越令辰受時純嘏
遂被疇咨之命式登光輔之聯某心系門牆身迷州
縣舉賀觴而莫及削慶牘以徒勤
　　謝秀守苖郎中舉改官啓
二紀服儒猶念呻吟之舊一官書獄豈堪流落之餘
遽辱提撕重為榮耀伏念某受生多難涉世少徒偶
從鍾鬴之謀輒汚軒裳之列衒玉賈石夫豈本心乞
酒得漿亦其定分亟捨絃歌之樂驟親敲扑之煩羣
言譊譊争沮幕中之辯獨行踽踽敢矜席上之珍乃
使挂需頭之章終免為揺尾之態靜言特達重愧空
疎此蓋伏遇某官隱徳在時深忠許國牧人馭衆共
師循吏之風流推賢與能自得上臣之識度優容寒
素曲賜奬成某敢不銘肌感恩刻意為善庸庸末學
儻有見於施為斷斷餘生庶無忘於報稱
　　謝運使王待制舉改官啓
三語就掾亟從莫府之趨一字興襃輒累公車之薦
荷恩已過揣分奚勝伏念某濩落散材媻跚蹇足貧
交易厭揖窮鬼而告行拙迹難安拜天孫而請禱念
兩求之皆失歎百慮之相攻髪已星星心徒烱烱一
昨汰從黌舍還綴銓曹路隔九霄豈有修門之夢家
存四壁未成下澤之游挫針資餬口之謀束帶效折
腰之役當塗知已或似寒蟬末路依人空慚社燕幸
(嫌名/光堯)褰帷之始喜形傾蓋之餘召置門墻使操翰墨
然員多闕少時方㑹於省官而親老家貧勢固難於
擇禄朅來書獄聊以代耕蓋由剡列之私既適便安
之願更煩汲引彌見矜憐此蓋伏遇某官盛徳容愚
通才應變以成室屋兼收椳闑扂楔之微可羞王公
近采蘋蘩蕰藻之賤故雖沈於下列亦不壅於上聞
加惠寒生増榮孤宦某敢不希蹤先列抗志後陳抱
槧磨鈆期不易儒者之事飲冰食蘗庶無負門下之
知
　　賀提刑啓
伏審奉承温詔臨按祥刑瞻擁傳之星馳知屬城之
風靡餘光所屬驩意已孚恭惟某官藴識疏明懷才
敏達溢為政事曽不愧於古人著在謀謨皆可行之
天下及被承顔之寵遂紓造膝之私親被上恩就更
使命威聲所徹但聞草木之知氛祲一消無復狐狸
之問恐未遑於煗席遂已趣於賜環退省孤蹤獲歸
餘芘萬事不理行賴於多聞六轡既均庶陪於後列
欣榮之至敷敘曷周
　　賀沈狀元啓
伏審奉大庭之對擢居多士之先讎秘府之書進列
羣仙之右寵踰疇昔聲振緜區恭惟驩慶竊以國家
數路設科三歳下詔豈特循祖宗之法蓋將收豪傑
之才紛然朋來至以萬計蔚為首選固多異人曾未
有夢兆一飛恩加再見家聲踵復襲兩世之青氊宸
藻親襃煥九天之丹檢付以圖書之職示為翰墨之
儲名雖先登事豈前比伏惟某官文備衆體學總百
家節槩軒昻鬱鬱棟梁之氣見聞淹洽滔滔江漢之
流蚤也從四方之游固已擅一時之譽朅來文陛獨
冠英躔上興見晚之嗟士有先覩之快蓬山芸閣之
直何足道哉金鑾玉堂之除可立待也某沉迷簿領
荏苒歳時未敢幐書輕為贊喜之禮乃䝉削牘曲致
撝謙之詞媿感既深名言罔既
　　賀左丞啓
伏審天綍疏恩台躔進次正泰階六符之象冠文昌
八座之聨成命下傳善類相慶恭惟某官三代豪傑
一時宗師夙懷經濟之圖深達彌綸之體晉公徳望
孰不問年齡之幾何賈傅才名豈止對鬼神之所以
智略輻凑風采想聞自登政席之崇彌見勲盟之著
九夷通道綽有成功三后恊心舉無異議乃就升於
左轄以増重於中臺帝眷既隆臣隣益峻某登門最
舊受顧已深聞天上之除音殆將起舞記日邊之歸
路正復坐馳抃躍之私輸寫難盡
　　賀張狀元啓
伏以法駕親巡不廢詳延之問紛袍族議巳推絶類
之才乃下臚傳果先科列伏惟慶慰恭以某官躬行
篤實資稟魁閎久於湮淪獨高鄉曲之譽素所蓄積
綽有廊廟之謀一朝遂冠於英豪諸老盡驚其剴切
莫可尚已夫豈偶然　主上痛悼往圖渇聞至論
以為飲食嘗膽之日必有慟哭流涕之言特下詔音
專求讜直禦戎三䇿殆興見晚之嗟寤主一言孰先
(名/御)獨之戒方將攄發舊學踐履亨塗庶幾寫平生憂
國之心何止為今日決科之具屬兹晚歳竊伏下風
未遑柔翰之修先辱珍函之貺感銘丹臆倍蓰常情
　　賀凌先輩啓
伏審奉承大對擢置上科拜命赤墀猶亞一龍之首
題名翠琰遂居千佛之先用吉士乃邦家之光納讜
言眞社稷之福未遑馳問遽辱飛牋感愧之深敷宣
罔既
　　謝黄子虚學士啓
伏審比膺詔㫖追寵諌章黨石刋名忠節凛於當代
書林進秩恩光溢於暮年幽憤既申勝流相慶伏惟
某官仁言利溥義勇氣充蓋萬折而必東雖三已而
無愠白日一照伯魚何辯於前誣高風四馳叔向自
全於遺直時方㧖於變亂上益思於典刑佇聞追鋒
來副仄席眷言宦學乆預交游邂逅公朝舉揚正論
喜極阻修於柔翰謙撝亟貺於珍函感愧之深名言
罔既
　　謝曾顯謨啓
比者徧塵三院乆汚紀綱之思進總一臺忽玷絲綸
之命莫遂循牆之避更増據蒺之憂冒寵益深負慝
彌重上意開納知犯顔逆指之非難國步阽危念疾
首痛心而何補敢謂隆謙之眷過形襃大之詞披繹
再三驚慚倍百此蓋某官多聞守約汎愛親仁緇衣
好賢之誠徳配先正青箱傳世之學名滿諸儒特煩
揮翰之懃加賁登門之舊規存麗藻感發懦衷銘鏤
之私敷陳曷既
　　賀趙叅政啓
伏審進登舊弼叅總繁機命下九天驩騰萬宇竊惟
自古祻亂之國必生希世豪傑之才因時作興與民
休息臨巨川而未濟方俟舟航扶大厦之將傾必資
柱石副上此意非公而誰伏惟某官誠格天淵忠存
廟社方嚴足以斷大事靜重足以經逺猷直道而行
獨立不懼蹇蹇王臣之節更變故而彌堅赫赫師尹
之瞻遭讒邪而益著擠之劇地凛然威名是致未央
興夜半之思長安指日邊之路迨膺出綍不俟解鞍
見管夷吾誰復效楚囚之泣用范武子自然知晉盜
之奔爭覩設施預期戡定豈特疲氓之引領是為善
類之傾心矧此孤蹤嘗叨異盼方念一麾而去國未
能三賀以登門抃躍私誠倍萬常品
　　知鎭江與户部姚侍郎先狀
比者誤膺明命寵付便藩顧衰病之無庸豈堪煩劇
賴知憐之有素遂託庇存即獲叅承倍増欣抃
　　知鎭江通用謝狀
比者忽膺明命寵付便藩收跡山林之間方圖屛伏
從事干戈之際豈克堪任揣分知難冒榮為懼此蓋
某官推心忠厚迪行端良借餘論以嘘枯致誤恩之
起廢更䝉珍翰用賁孤蹤感媿之私敷陳罔既
　　知鎭江與韓帥先狀
比者誤膺明命寵付便藩乆伏山林之間豈堪煩劇
仰託節旄之下庶獲庇存屬鞬將謁於轅門削牘敢
塵於記室依歸之素敷敘曷殫
　　知鎭江回人賀啓
比者忽膺明命寵付便藩收跡林泉之間方圖屏伏
從事干戈之際豈克堪任揣分知難冒榮為懼此蓋
某官壯猷排難雅量包荒借餘論以嘘枯致誤恩之
起廢江山如故方從仁里之游雉堞相望更託善鄰
之庇特貽珍翰益賁孤蹤
　　知鎭江府到任謝宰執啓
起之閒館付以名城井邑丘墟未變創殘之俗江山
襟帶猶為形勝之區宿師方折於遐衝謀帥乃推於
庸品才雖靡稱恩則有歸此蓋伏遇某官柱石邦圖
蓍龜國論以一夫不獲為重任以四方未靖為深憂
雅量鎭浮屹立中朝之望元功定難力摧外敵之鋒
蓋將扶大厦之顚故盡掩羣材之短遂令駑鈍亦累
埏鎔既奔命以之官庶收功而塞責然某衰羸多病
褊急少思方當調發之煩未免催科之拙願寛銜勒
覬脫簡書不失朝廷勞來之方是為門闌收録之報
　　問候劉帥啓
印紱相承猶接典刑之舊旌旗旁列遂依節制之雄
嚮風每跂於前塵䝉霧自霑於餘潤願修竿牘少罄
情悰伏惟某官韜略承家勲庸許國威望聳傳於四
裔忠誠簡在於九重行總全師往清方夏平時外敵
素知李廣之無雙即日中興必倚汾陽為第一是為
社稷之衛宜擁神靈之休更冀妙嗇天和允答人望
遡詠之切敷敘曷殫
　　除尚書囘人賀啓
起領州麾未聞治狀趣還朝著忽拜召音仰䝉簡記
之恩俯念衰羸之質輒嘗引疾庶欲投閒成命莫回
預積曠瘝之懼移書遽及過形襃借之私感愧之深
敷宣罔既
　　回孟叅政啓
羽檄上聞驚犬羊之入冦鑾輿順動總貔虎以親征
宸謨悉出於萬全士氣殆逾於百倍苻堅之扣淝水
聊與周旋佛貍之死夘年必期犇潰迨其卻走舉恊
初謀此蓋某官識際天人心存社稷叅籌帷之秘資
經逺之壯圖總留鑰之嚴倚居中之夙望致敵鋒之
屢挫知國步之永安某猥以微才濫叨近列負櫜鞬
而扈䟆奉引何功擁祓篲以造門趨承甚邇餘寒在
候珍嗇是祈
　　謝席叅政啓
比者叨奉制綸擢陪政路屬四郊多壘之際贊一日
萬幾之煩薄技奚施嘗循牆而避命俞音既嗇終據
蒺以拜恩緜力弗勝靦顔安寄此蓋某官宅心忠恕
迪徳謙虚延譽當朝每託吹嘘之末論交晚歳更親
矩矱之餘遂致微蹤遽膺重任辱賀緘之彌渥攄感
臆以徒深銘鏤之私敷陳曷既
　　謝前宰執啓
比者叨奉制綸擢陪政路屬四郊多壘之際贊一日
萬幾之繁薄技奚施嘗循牆而瀝懇俞音既嗇終據
蒺以拜恩伏念某學昧通方才疎適變偶以片言之
合驟䝉上聖之知念人物之眇然誰不如已處廊廟
則駭矣人其謂何汗號莫回靦顔安寄兹蓋伏遇某
官柱石王室股肱帝躬宏濟艱難務兼收於羣䇿旁
招俊乂圖並輯於庶功藐是孤蹤越從下列即託埏
鎔之末親聞矩矱之餘訖致妄庸誤膺光寵中存丹
赤徒知當勉於夙宵外竭罷駑誠恐莫禆於塵露感
銘之切敷敘曷周
　　謝劉宣撫啓
竊以羽檄四馳遽音日至天戈一指醜類宵奔成宗
社莫大之勲振朝廷乆衰之氣威行塞外驩動區中
伏惟某官躬受傑才世資雄略吳漢若一敵國屢挫
犬羊之鋒嫖姚比再冠軍益整貔貅之旅屬兹逆冦
挾彼援師深入兩淮之間相持三月之乆仰繄勝筭
盡伐狡謀曽無亡矢遺鏃之虞每有折馘執俘之捷
符堅之扣淝水聊與周旋佛貍之死夘年果聞濳遁
顧外敵之已卻諒中興之所基草木類人旌旗動色
功存萬世方將固山河之盟位列上孤豈特聳干戈
之衛自惟晚歳獲與殊休喜抃之私敷陳罔既
　　回汪相公啓
竊以門牆夐阻莫瞻華衮之尊使介俯臨荐辱珍函
之寵退惟固陋渠敢奉承伏惟某官社稷元勲朝廷
舊徳屬上聖龍飛之日㑹中原雲擾之辰首定大横
之占克扶漢祚將啓中興之運復振周宗既攄經濟
之謀聊遂燕間之樂收四方之能事每欲從赤松之
㳺明一士之宿寃獨追恨伯仁之死雖春秋責備於
賢者然禮義何恤於人言過形引咎之詞彌見執謙
之意載深紬繹倍切感銘春律寖暄琳宫多暇願精
調於鼎食益加衛於生經
　　回知福州張叅政啓
伏審祗膺休命顯答茂功陞秘殿之隆名増介藩之
勝勢伏惟慶慰恭以某官鉅才周變厚徳鎭浮入與
政塗活國之謀具在出分戎閫干城之略益昭蓋身
自任於安危故心每關於休戚屬時逆黨挾彼彊隣
遽涉地以深侵擬投鞭而徑渡天臨萬騎至煩鑾輅
之親征雲集千艘卒賴樓船之為助况委輸之狎至
加籌䇿之上陳迨此班師宜先懋賞韓滉濟陜郊之
餉絶驩動六軍常衮報閩嶠之政成寵歸三事顧嚮
風之逾切辱流問之過勤感篆滋深名言曷既
　　回李觀文啓
伏審誕膺明命茂對閎休冠書殿之班聨正台司之
體貎丕昭異數允恊具瞻伏惟驩慰恭以某官盛徳
格天傑才經世凜凜公輔之望身退而道愈尊堂堂
社稷之勲時危而節益著雖緑野遂晉公之樂而蒼
生思謝傅之歸曾謂衆非尚謄多口日月在上風雨
不渝塞翁之馬自還田者之牛安在坐復青氊之舊
於我何加行歸黄閤之崇斯言可必某猥叅近列逺
映餘輝阻修賀燕之儀驟獲烹魚之素仰慚謙眷俯
劇悸悰感佩之私敷宣罔既
　　賀孟觀文啓
伏審抗章宸極得請輔藩伏惟驩慰恭以某官亮節
端朝純誠翊世有開濟之才以戡多難有深厚之徳
以鎭羣浮叅斡萬幾備更六載顧勲勞之克著宜風
采之聳聞楚粤塵清雖已掃潢池之習關河霧塞猶
未奠神州之居方倚老成庶圖恢復遽辭榮於右府
暫分命於左符書殿絶班邈連霄漢蓬山傑觀近隔
濤江想偃斾之未遑恐賜環之已下退惟孤拙夙荷
庇庥悵㑹合之多乖欽出處之全美依歸徒切敷敘
曷周
　　謝送生日詩狀
伏䝉都騎見存大篇為貺曲記劬勞之日過形襃頌
之詞伏讀嘉言敢忘重拜占斯干之吉夢愧此餘生
誦汝墳之卒章居然永歎感銘之至敷敘曷周
　　回路樞密謝復職啓
伏審祗拜渥恩寵還峻職搢紳胥穆表著用光恭惟
某官徳懋儀形志先康濟歴艱難之多變恃直亮之
一心越秉鴻樞居存勝算辰猶克壯將枕戈以立功
名晝接方隆忽解組而辭富貴雖緑野之居甚樂然
蒼生之望彌深比下明綸進聨秘殿蓋謂孔戣之去
理或未宜必知季子之歸時乎有待尚阻瞻承之幸
過䝉問勞之勤感佩滋多名言曷既
　　回折樞密啓
伏審進儀帷幄叅斡樞機圖國步之敉寧孰堪大任
契上心之簡在自屬眞賢郵音播傳輿論欣穆恭惟
某官才兼文武學際天人亮節孤風名素高于當世
深謀至計志每切於生民自頃來歸即期登用數奉
凝旒之對果膺虚席之求孔明之卧隆中身嘗不屈
夷吾之在江左人以無憂必將發揮平日欲行之言
用能經營方今未畢之事衆口所必斯言不誣退省
衰蹤久叨末契甫投閑於鄉社實託庇於門䦨依鄉
罙勤輸冩難既
　　轉官許回授與兄謝宰執啓
庀職無功叨被公朝之寵抗章有請願為私室之營
仰承出綍之恩俯慰陟岡之念兄弟感泣父老歎咨
伏念某起家寒微涉世迂濶進踰涯分自貽滿溢之
虞退省愆違猶負顛隮之懼至若成書之奏御固已
乞身而去朝敢謂第名例䝉朌賞念事為之靡稱控
懇避而莫諧爰念急難冐陳迫切雨露之澤既霑被
於同根雲漢之章復表揚於異數夫何僥倖有此遭
逢兹蓋伏遇某官直道事君誠心好善性惇孝友用
風勸於多方身任安危將日新於庶治過䝉矜惻迺
獲襃俞方收跡於山樊第歸恩於陶冶銘鏤之至敷
叙曷周
　　賀張叅政啓
伏審進膺詔綍叅斡事樞恢張逺圖將肅清於國步
登用舊德首厭服於人心郵音播傳輿論欣穆伏惟
某官才本人傑學為世師問望冠於三朝風采傾於
四海論關休戚炳若蓍龜之明行蹈險夷挺然金石
之操雖緑野之居甚樂而蒼生之望益深果下賜環
趣覲行殿亟踐廟堂之舊倚平疆埸之虞江左之見
夷吾已期剋復魯人之思季子皆喜來歸諒少展於
謀猷即盡戡於禍亂書功不朽指日以須顧惟衰遲
夙叨知睠念收跡江湖之上獲庇身陶冶之中抃躍
私誠倍萬常品
　　回賀正狀
王正謹始人綂開端惟時耆英宜享壽祉伏惟某官
才周庶事學富多文方茂對於春祺諒亟還於天闕
過䝉慶問第切感銘
　　回趙相公啓
比者濫膺詔綍叅執政樞未遑坐席之安更躐朝班
之峻寵私沓至控微懇而弗俞憂責併加撫衰蹤而
靡稱懼形心骨愧溢面顔伏念某出自寒家本非逺
器干禄之學曽不足以禔身負薪之言夫豈堪於謀
國頃縁虚奬馴致徹官乆貽尸素之譏甫遂歸田之
幸聖恩未既遽因簪履以見收愚慮已殫無復絲毫
之云補不圖兩月而閱三遷屬當郊壘之多曷贊帷
籌之祕深知忝冒積負兢慙此蓋伏遇某官道合天
民才優人傑功高社稷乆登翊於睿謨望重搢紳專
綂盟於善類夙借吹嘘之力曲爲根柢之容遂使衰
年復叨殊用崇墉在望尚稽感臆之陳寳翰流音亟
辱慶緘之貺銘藏之至敷敘莫周
　　與浙東安撫趙相公啓
伏審某官上丞相之印辭榮廟堂分刺史之符作鎭
藩服俶開盛府誕布寛條想風采之一新知歌謡之
四出伏惟某官忠存社稷徳冠天淵出扶邦運之危
上簡帝心之眷沛然膏澤既得百姓之心赫爾威名
方制四夷之命決䇿已定脫屣如遺之高謝於成功
以大振於頽俗平津之開東閣翹材盡萃於一時裴
度之守北門殊禮佇觀於它日公歸未晚人望如斯
退省衰蹤乆叨末契欽勇退之節雖逖想於高牙賦
遄歸之詩即首迎於華衮依鄉之切敷敘曷殫
　　知樞密院回前執政啓
里巷投閒方少休於疲曳巖廊圖舊俄復玷於寵休
顧陳力之不能當試可而乃巳靡容控避祗負兢慙
某􁐘啓寡聞尫羸多病昨以耝耰之質進與廟堂之
游過計拳拳雖有徙薪之慮空言落落卒無横草之
功恐孤奉於明恩期退藏於晚歳不圖逺外猶累簡
求惟樞機之臣職在甲兵之問未之學也豈能忘尸
素之憂方且圖之何以濟艱危之㑹拊心惕若承命
𧹞然伏惟某官(云/云)致是迂愚復兹忝冒時哉不可
失固欲勉於著鞭老矣無能為誠恐貽於覆餗尚祈
告教少逭譴何猶稽柔牘之修遽辱珍函之貺謙光
所逮朽質為榮愧感交深控陳難盡
　　趙相公
盛徳冠時殊勲蓋世身雖勇退委萬鍾如脫屣之輕
計或決行措四海若覆杅之固素縁知睠嘗贊設施
　　韓宣撫劉宣撫
忠貫神明功存社稷將制四夷之命共圖九廟之安
　　李相公席叅政
盛徳冠時傑才經世心存王室每敷納於嘉猷力挽
人材專統盟於善類曲敦交際公賜揄揚
　　孟留守
厚徳鎭浮殊勲翊世典刑所屬暫司留鑰之嚴體貎
方隆將拜制麻之寵曲敦交際公賜揄揚
　　李尚書
直道立朝精忠許國曲敦交際之舊每借揄揚之私
沈忠敏公龜谿集卷第十終
沈忠敏公龜谿集卷第十一
　雜文
　　　碑　記　贊　銘　賦　樂語　疏祝文　䇿題
　　湖州德清縣重修孔子廟碑
予少時嘗聞諸長老言吾邑初脫五季之亂人樂更
生敦朴力穡未知學也大中祥符間予從祖書記始
以儒學中進士甲科名稱籍甚鄉黨榮之邑之子弟
遂風勸於學其後正議大夫盧公父子踵取名第翺
翔要途而學者日寖以盛故有孔子廟基下制狹既
不足以掲䖍妥靈而衿佩野逸弗克羣處迨明道壬
申之歳河南竇充來是邑訊之卜人以為餘不溪來
自天目之山注于邑之東南兩山挾之秀氣横出宜
益有搢紳之祥乃作今廟直巽之隅高明亢爽非復
舊比而文雅之士班班出焉閥閱相望若應厥卜予
結髪亦肄業其中絃誦之聲猶可想也中間朝廷興
學而有司便事僅於舊宇丹堊而已矣然自初考卜
迄今百有三年而墻屋頽圯草茀于唐廟貎雖存丹
青缺落使人喟然有寧不嗣音之歎春秋祀事著于
令甲而器幣牲牢之薦弗備弗蠲神用不享太末鄭
如幾隱居溪隂一日過予曰吾儕儒服顧不若佛老
之徒嚴奉其祠以侈大其師之說耻也已而率邑子
沈良能相與告於邑令楊錟及凡境内之士大夫士
大夫悉勸趨之爭出緡錢以佐其費乃盡徹去門廡
更立而一新之面勢隅落雖因其故而棟楹顯敞視
昔則又加焉爰即兩廡析為齋廬以待學者中嚴廣
殿像設巍然翼翼羣公繪事惟序觀者為之屏息嗚
呼休哉實經始於紹興癸丑之仲冬越明年春上丁
行釋奠之禮落成焉是日也予兄次律攝衣升堂談
春秋大㫖凡邑之士大夫濟濟在列咸有肅容邑令
跽而請予文以記予謂國家遭强胡之難義士枕戈
武略是急然未嘗斯須忘右文之事誠謂捨是則無
以為天下也吾邑令乃能間搶攘之餘導人所欲立
學崇祀以夸四方是可嘉已乃為書其本末而系之
以詩曰
　　餘不之源來自天目注之兩崖其勢若束惟邑
　　東南山縈水洑始建廟宫兹焉考卜士也來游
　　文風載郁更時搶攘園蔬是鞠豈其山川秀氣
　　回復厥有吾徒輸金委粟載新棟楹工靡程督
　　有神司之不疾而速掲掲元聖端冕衮服羣公
　　從之祀事孔肅嗟我令尹崇化表俗曰興自躬
　　往繼前躅勉我士子荒迨則辱惟以嗣音豈惟
　　干禄祥源泱泱庶來其續
　　披雲樓記
宣和四年春祕閣曽侯自山陽移守嘉禾嘉禾在三
吳為支郡封域儉狹而物産饒衍居民敦本好約雅
稱易治侯之至因其俗施教條數十示所禁勸民畏
慕之相戒毋犯侯令越數月政成從容語僚吏曰郡
雖小然介江湖之間水舟陸車孔道四出賔客之至
無虚日顧其地洿下無高明之居以稱燕游不足以
壯千里觀望盍圖之先是内相葉公道卿於子城西
北築亭榜曰披雲後人更名樓其實亭也庳屋三楹
歳乆且圯又西北其户下瞰通闤煙塵宛轉於几席
間非登臨之美侯乃以完堞餘工悉徹去故屋其基
増高倍薄取它名材無用者更南鄉為亭外施重檐
而中敞之深明洞達丹碧粲然亭西挾以水閣曲欄
横檻映帶左右它日與客登焉送天末之孤帆迎海
上之遥岑目力所窮與空為際更唱遞嘯􁐧酌流行
神意徜徉如在塵垢外信哉披雲霧覩青天僅足以
方其快且適也侯舉觴屬某曰兹游樂乎子為我記
之某以謂成壞哀樂奄忽之變在物也物不可以為
常顧吾所建立有不可磨滅者物則託焉以垂不朽
此羊公所以興峴首之歎而湛輩反自哀已不暇也
登斯亭也徘徊四顧蓋吳越交兵百戰之塲而勾踐
夫差之争雄也高城深溝有荒田野草之悲穴狐狸
而伏鰌鱓也其人骨巳朽而其事為可哀也前年盜
㺯潢池兵傅吾城連三日夜民大震擾天子至出禁
旅討平之盜去而城完因得剏亭其上一觴相屬是
可樂也侯生于相家文章事業稱天下設施當有大
於今日者則名之傳山川猶將託之不朽况斯亭乎
故亭之成壞情之哀樂有不足言而侯之功名為可
勉也於是乎書
　　水陸報應記
趙丞相云頃年關中聞有一士人被酒夜卧於道傍
堆阜之上夢有人呼曰城南某人家設水陸我輩當
乘此託生可同徃堆阜之下有人歎曰一醉人卧於
吾上出不得奈何未幾前所呼者復至曰水陸甚盛
但不甚精潔聖賢不降不為利益若有嘘嗟之聲已
而曰久饑粗得一飽其人復應曰饑甚雖一飽亦不
可得是無福也旦而視之堆阜乃一古冢也鬼神之
事茫昧難知然水陸報應甚多大抵不可不精潔今
因兒子往妙香營設此供故録示長老佛智大師紹
興五年七月丁酉必先書
　　劉希顔眞贊
目送孤鴻心徹寒泉風神散朗儀狀毅然掀髯一笑
呼吸雲煙是為宗廟之貴器自號山澤之臞仙
　　葛魯卿研銘
野人闕古溝獲黟石研而異之以歸於丹陽葛公公
屬其客吳興沈某為之銘曰緻而澤靈液之藏橢而
而豐瑞璞之章先生婆娑翰墨之埸天授兹器殆文
字之祥也邪
　　客游玄都賦
南陽公數徴不腆之文然街談巷語陶冩性情已即
擲去如棄唾漫不復顧省寧暇著稾刺人目耶既數
月公更書下餞客在門恐遂泯黙則為他日恨輒賦
客游玄都因公懸弧之旦用以為壽其詞曰
客有夢游玄都之宫覩一公子緇衣繡裳下觀蠻觸
之閧儼衷甲乎戰埸俄而免胄四顧周章少焉休矣
息閉影藏粤有一老長身臞然深衣而黒縁緩歌擊
節起舞偏􁦚揖公子於下坐曰予方外之毳客不知
人間禮法之嚴公子之貴也抑嘗觀蜡齒於列座訪
宴毛於廣筵莫如予年長矣公子其自言之公子曰
嘻先生其眇予也耶予生於三江長於五湖跨瑤光
之象負温洛之書蓮房晨嬉蓍室夜娛嗟日月之幾
何戴神屋其如初此猶未足以語壽也蓬萊岱輿員
嶠方壺以與夫瀛洲五山之根出没乎歸墟彼舉首
以戴之從禹疆而遞命者實予之徒也先生以爲何
如先生爵里奚居譜諜奚自豈周穆王之遺民抑丁
令威之嫡嗣也不然何得渠略視予而以大老自恃
耶先生曰有是哉子壽可期可以䇿計若予壽者蓋
不知其紀也一瞬目而千歳一舉足而千里錬金氣
於丹臺之爐導玉腴於華池之水引脰長嘯聲聞帝
庭子夜沉沉天門未扃刷騏驥之捷步輦鸞鳳之翽
翎縹緲碧落徘徊紫清羣仙命予以九還之使持絳
節而擁霓旌公子曽未免夫泥塗之累網罟之患豈
足以族十五鼇而友四靈者哉公子曰然則奈何先
生曰公子中温文而外徤武能納新而吐故其亦壽
之類也曷不捨奥渫趨爽塏以為生之衛也予聞南
陽之墟下有菊潭公子其往游焉朝緩步而夕至也
酌餘波之清泠擷遺芳之靃靡屬霞觴而自侑渺天
香之泛齒插子翼乎崑丘庶幾閱少廣之終始公子
曰唯唯覺而賦之以薦乎南陽公之壽几
　　燈華賦
耿宵寒之不寐兮起攬衣而踟蹰無以散余之幽憂
兮憑插架之叢書引短檠使置前兮聊縱觀以嬉娛
注膏油續餘燼兮發雙照之清矑曷孤光之炯炯兮
舍生意其斯須曾不根而自華兮騁便娟與扶疎初
蓓藟之星懸兮葩萼爛其紛敷中鬱勃而旁分兮熒
明滅而欲無乍晻曀而蔽虧兮卒勤余之翦除悼飛
蛾之撲縁兮猶若擷芳而採腴童子旁睨而竊笑兮
曰此吉占奚忽諸茍禦福其不祥兮余豈廢書而改
圖憂喜聚門唯所召兮獨何為此華之覬覦彼九華
之威𬎼兮灼百和之淳蘇散春風之列炬兮導珠翠
與笙竽挾光景以舒秀兮紛榮落之自如豈其規福
而樂黮闇兮蓋以衆而函胡相風釭之一枝兮屬山
澤之臞儒辨牛毛之瑣細兮忌鶴彩之縈紆縁桐君
之藥灺兮詫微光於鄰壁之餘童子曰噫嘻吁呼已
見背於羣趨兮悲夫主人之愚余掩巻而三歎兮悼
此言之甚迂物不可必兮神不可誣忽若太乙之下
臨兮醮青藜以燭余余何為感此嘉貺兮豈以夫余
所讀者道載而與之俱儻此花之可授兮眇傳燈之
老瞿
　　天寧節致語
一氣周天水行恊而景風至千齡接旦火徳盛而榮
河清是開震夙之祥實顯神靈之異無疆受命有截
傾心恭惟
皇帝陛下秉籙頒常握圖建極席慶紫霄之上匹休
黄序之前經緯萬方如家至而日見出入六合本神
動而天隨妙用中藏全謨外發振張祖考之丕績興
起帝王之極功故得九廟延禧二儀薦祉壬辰紀運
已驗寳符之文甲子復元遂増神筴之算爰屬誕彌
之節共霑燕衎之恩喜浹衢尊誠均封祝衍皇基於
億載發民謳於四夷臣猥以微生逢兹昌祚莫奏充
庭之技徒賡擊壤之音遙望天墀上陳口號
欲識樞星紀誕彌天人端命撫昌期聲函萬歳騰驩
頌節應千秋舉慶儀金篋賜齡輝碧簡珠囊薦壽肅
丹墀何須更效南山祝艮嶽連雲自不移
　　館待接伴少卿樂語
屬國勤王來效貢輸之職端朝命使往宣逆勞之恩
方仗節之逺臨宜征塗之少憩恭惟接伴某官望隆
朝右名滿人間以師友之淵源為文章之光熖襟懷
磊落森森若千丈松宇韻風流濯濯如三月栁蚤動
冕旒之䆳徧躋臺閣之華公言所歸睿意彌注輟自
月卿之列授兹星使之權正行人之官雖云將幣過
諸侯之國固許致饔知府某官喜覿儀形願聞規畫
肆筵設席考禮度於故常鼓瑟吹笙按樂音之純繹
儻劇厭厭之飲庶觀秩秩之容但某等猥以賤工叨
居樂部宜有口號上瀆台顔
九重簡注輟名卿仗節東來為逺人貢篚百年旌屬
國使軺千里導陪臣遵塗行對三山曉開燕爭看一
笑春無疾其驅今有詔趣歸掃槖侍嚴宸
　　館待高麗進奉使樂詔
八月浮槎舊識遼東之使節九天出綍新叅漠北之
賔儀方朝廷旌守圉之勤宜邦國謹充庭之實聿遵
彛制共樂昌期恭以進奉某官將命嚮風馳誠就日
跨萬里鯨波之險趨九重鳳闕之深爰屬經塗適當
授館知府某官甘棠訟息茂草囹虚喜逢嘉客之臨
特展芳筵之好調絲擪竹騰聞皦繹之音舉白飛觴
備講獻酬之禮願盡此時之樂事留為後日之美談
某等猥以賤工叨陳末技幸閱從容之集宜修蕪累
之詞仰瀆台顔敢陳口號
仙槎渺渺出鷄林路指神京歳奉琛四海已同朝禹
志萬年宜罄祝堯心儀叅大客恩方茂位亞羣公澤
更深况有王人宣徳義經塗莫惜費登臨
　　薛林二太尉特排樂語
旌旗炫日屬元老之相逢樽俎浮春念故鄉之孔樂
一時榮觀千里驚傳恭惟特進太尉中書太尉道合
眞儒功存舊弼四海仰廟堂之同徳九重知帷幄之
恊心鳳閣鸞臺曾記並游之盛龍韜虎帳更瞻分鎭
之雄離合萬端猷為一揆甫申之輔周室豈止藩宣
姚宋之相唐朝行資謀斷㑹有過家之便宜從授館
之勤知府某官喜覿儀形欲親談笑兹奉千鍾之壽
以交四座之歡樂備歈趨窮里社謳謌之勝禮行酬
酢忘朝廷體貎之尊將紀英游永為嘉話但某等叨
居伶籍獲侍鈞顔不揆荒蕪敢呈口號
三吳分野直中台一日驚傳二相來桃李蹊間紛組
綬湖山影裏炫尊罍清談道舊真難繼淺笑追歡許
易陪須為故人成徑醉巳聞雙詔下銀臺
　　館待杭帥樂語
大艑凌波方重西州之別髙牙照路遽分南顧之憂
共瞻元帥之啓行式壯列城之勝勢恭惟安撫某官
宏材驚世偉望映時氣貎沖和濯濯如三月栁操修
挺特森森若千丈松蚤繇天府之華遂陟霜臺之峻
九重簡在四海想聞為鈞為衡將圖一命之衮之屏
之翰暫臨十國之連褰帷甫屬於按行弭節益敦於
交際知府某官方歸總制荐奉儀形况當卜夜之期
適値班春之候金絲間作庶欲佐於清歡醆斚交飛
亦何辭於徑醉示一時之榮觀為百年之美談某等
猥以賤工獲陳薄技敢呈口號上瀆台顔
熊羆千騎駐南州謀帥來寛旰食憂草木也應思潤
澤湖山正恐費遨遊旌旗眩日催前導樽爼浮春許
蹔畱劇飲不須辭徑醉詔環聞已戒鳴騶
　　秀守館待交代樂語
旌斾留春千里聽告新之政尊罍競日四筵陪道舊
之歡蓋雅躅之相承　之所重式敦交好以鎭
群情恭惟知府某官一時吏師三代人傑學擅南豐
之舊氣陵北固之高　見襟懷之磊落撥煩
剸劇出談笑之從容政成朞月之間名在重霄之上
解組去郡行艫造朝寄傲風流徒發南樓之興論思
密勿將陪西掖之遊知府某官契重金蘭情均膠漆
不改袁公之約束欲追召父之歌謡樂備歈趨願奉
千鍾之壽禮行酬酢期存百世之盟儻投轄以忘歸
庶盍簪而徑醉但某等叨居伶籍獲侍台堦不揆荒
蕪敢呈口號
一麾相望繼芳塵召杜風流主與賔芸閣去方思就
日竹符來及趂班春清談款密看論舊善政從容許
告新早晚銀臺雙詔下共期持槖侍嚴宸
　　代天寧功徳疏
有王者興既恊生商之命使聖人壽咸罄祝堯之心
惟是假於靈文兹用申於善頌
皇帝陛下伏願永膺帝祚誕保皇圖衍周詩多子之
祥享箕疇五福之證歸謳歌於四裔率土底寧卜歷
數於萬年後天難老
　　乾龍節開啓疏
十四月紀帝堯之生慶鍾是日三萬歳頌遂人之壽
喜浹斯民仰扣覺雄式祈睿筭
淵聖皇帝伏念降年有永受福無疆孔子之居九夷
適丁厄運穆王之馭八駿亟返畏途載臨誕聖之辰
彌罄歸君之祝
　　乾龍節滿散疏
舜風解愠適四月維夏之期商鳦發祥契千齡復旦
之運式祈睿筭宜藉勝縁
淵聖皇帝陛下伏願多難而興大德以壽天旋寳仗
百六之㑹亟平嵗奉琱觴億萬之年永固
　　天申節開啓疏
帝眷命而生商允符長發之慶民謳吟而思漢光啓
中興之圖敢仗眞乘仰祈睿算
皇帝陛下伏願降年有永受福無疆亟還天邑之居
端享法官之御神民萬物同臻開泰之期壽富多男
並恊延鴻之祝
　　進天申節功徳疏
多難啓聖共占震夙之祥一徳格天自獲龎鴻之祉
表微臣之善祝集浄侣於嘉辰庶藉眞乘式増睿算
皇帝陛下配天覆幬象日照臨一清戎輅之行盡平
僭亂大正法宫之御永享壽康
　　泗州傳衣塔祈雨疏
比歳告饑民方罹於艱食常暘為沴天復降於疾威念
吏道之興妖致農工之失職祓躬省咎雪涕祈哀仗
大士之悲憐憫羣生之危阽慈雲廣布法雨周施霈
然嘉澤之流戢此驕陽之熾庶令老弱旋見豐登
　　昊天殿祈雨疏二首
瞻彼甫田蔚然多稼行遂九秋之望尚愆一雨之期
惟是高原亦既亢旱冀昊穹之昭格俾時澤之周流
降此康年恃之卒歳
荐饑之後艱食是憂望嗣歳之豐登脫斯民之流殍
而常暘為沴時雨久愆麥齊壟而復萎禾入土而隨
槁三農危懼百吏倉皇唯仗籲辜之誠可瀆蓋高之
聽伏望垂慈下土徧敕羣神令出風雷大霈雨師之
澤候分雲漢亟收旱魃之威尚幸時之小康用拯民
之大命
　　三清殿神霄殿祈雨疏
運在金穰已屬豐年之望時方火老爰申亢旱之憂
乃聞髙原既泣枯穗仗霄晨之丕佑斡隂陽之至權
雲上於天用敷剛徤之徳月離于畢終至滂沱之祥
　　佛寺祈雨疏
豐年巳兆嘉澤尚愆雖䝉一雨之濡未厭三農之望
敢憑精意叅扣覺慈冀法㴻之周施抑驕陽於已熾
滋我多稼溢于大田
　　代修武烈帝廟疏
遺像森嚴示無忘於馨烈叢祠圮陋懼弗稱於明威
比祈保障之恩嘗致繕完之懇昭兹肸蠁曉以禨祥
初既恊於象占已乃形於夢告終䝉靈貺遂成屏盜
之功載省初誠敢費鳩工之事眷惟此郡實其故鄉
嘉與永懐之流樂輸崇飾之費
　　奉迎嘉山龍井水祝文
矯矯神龍惟水為所吹嘘成雲噴薄成雨惟兹井泉
為龍所主一勺之多澤徧九土挈此瓶罌置我庭宇
燁燁電壺坎坎雷皷發揚英靈浹洽周溥溉我田疇
滋我稷黍毋使我民仍歳饑阻則惟報之如御田祖
　　金山廟祈雨祝文
秀居湖海原隰之間厥壤斥鹵三農於水無所蓄藏
故雨渉旬則病水不雨渉月則病旱水旱之禱不容
不凟春夏之交千里龜坼嘗瀝懇於爾神神實憫之
賜以甘霔守無以荅揚神之休德既上其事請加封
崇今者不雨亦既兼旬多稼向萎通渠就涸居民行
商皆以病告守不忍避凟神其嘯召風雲雨我邦域
揉此沴氣卒爲豐年守亦俾民承事益謹謹告
　　太學秋試䇿題
古之所貴於骨骾之臣何也人臣剛正有守尚氣節
敢諌諍國勢恃之以強猶骨強四支也宫之竒懦而
不能強諫鄰國知其必可假道汲黯戇而好諫叛國
畏之至於寢謀國勢强弱從可知矣然而君子處心
積慮欲人之無過而已指人之過而正救之自敵以
下有不能堪不幸人主有過舉犯顔色觸忌諱干不
測之誅以數批逆鱗豈得已哉古之君子願為良臣
不願為忠臣抑有以也不得巳而有言言行善歸吾
君福在天下可也其言不行去其位可也去其位亦
非君子之本心猶日望之庶幾其改也事不求可功
不求成悻悻然訐而賣直徒使人君有拒諫之名而
無補於國宜君子之所不取古之人善納諫者莫如
唐太宗善進諫者莫如魏鄭公史稱太宗見為嫵媚
則鄭公豈好訐哉是以諌行言聽君臣俱榮衆君子
學史舊矣求古諌諍之臣拳拳愛君直而不訐可以
為後世法者試件其人以告若夫充位不言曰吾惡
為訐如陽城等輩又非君子之所欲聞也
　　召試館職䇿題二首
東南實古吳越百粤之地號為富强自春秋以來略
可考也隋唐都於陜洛歳資邦國之用多在東南委
輸常過天下之半　主上遭時多故治兵東南恭
勤節儉出於聖性之自然故凡冗費悉從蠲罷唯以
養兵為急然而公私力屈日以更甚其故何哉異時
財賦粟帛之出於東南者猶可件數也今有司坐失
經常之入每以乏告顧獨取之民民愁無聊得為便
乎豈理財者無其術耶抑取之㳙㳙洩之浩浩有不
勝理者歟理財曰義孔子之言也雖然理財亦多術
矣商鞅力本務農之説與管仲等也劉晏抑商賈而
籠天下之貨與桑洪羊等也李巽之徒其術又下於
晏而後世論者予管仲而黜商鞅予劉晏李巽而黜
桑洪羊豈用之或異耶今議者欲舉理財之政以革
東南一切之弊鮮不流為數子之刻心計之失必以
病民姑舍是而求合先王理財之義以捄今日軍興
之急宜必有說焉願條其要以備上之採擇
自古撥亂之主未有如周宣王者而詩之所稱在車
攻則曰内修政事外攘夷狄在烝民則曰任賢使能
周室中興夫唯政事既修矣而又分別賢能而任使
之故能攘夷狄復境土紹文武之絶業而致中興也
國家遭中微之運夷狄内侵蓋八年于兹矣　主
上聖神英武自足以運動六合儻因天意人心之歸
恢復中原不為難事然猶勵精圖治虚已用人兢兢
焉日不遑暇仰惟聖慮必以上䇿自治莫先於政事
人才之間故耶夫政事之在天下可則因否則革不
可膠也揆之於時措之宜尚有可施行者歟叅之於
救弊扶偏之說尚有可更張者歟賢能並用濟濟在
列然臨事有乏才之歎其或濟時之才隱而未用尚
有可以博蒐訪而廣儲養者歟凡此皆當今之切務
而中興之功恃以成者今發䇿以試三館之士將為
時用非直取其空言而已願條其利害之實悉著于
篇以觀所藴
　　擬　御試䇿題
朕徳菲陋紹承大統遭家多難求濟未獲是以博延
豪俊咸造在庭覬聞治道之要子大夫其必盡精極
慮樂為朕言之蓋聞在昔聖王之治天下正心誠意
躬行乎上者固自有道而措諸事業之間則或寛或
猛或質或文變通隨時不膠於迹故其成效布在方
冊昭昭乎其可觀也朕甚慕之越自即位九年于此
矣愚欲雪父兄之耻而復　祖宗之烈夙夜祗懼罔
敢荒寧而施為繆盭治效缺然深惟其故不憚改作
間者乃下銓量之令以擇吏而眞才猶未顯也嚴科
歛之禁以恤民而實惠猶未孚也謹簡練之法以治
兵而冗食猶未革也夫吏道未肅民力未蘇兵勢未
强朕之治所以未效也顧何以輯事功弭禍亂哉而
建議之臣并欲考課以核殿最省官以抑奉稍力役
不足以供餉饋也為之屯戍營田以寛之賦入不足
以給調度也為之平準均輸以佐之爵賞未艾也為
之定武功之等紀律未明也為之叅府衛之制凡若
此者其合於古便於今乎其或有不然者耶雖然此
治之迹也上之欲三辰明四時序災沴不生而動植
遂性下之欲風化行習俗厚姦宄不作而中外恊心
兹可以占天人之助矣夫何敵不克何難不濟興復
大業其庶幾乎子大夫以為何修何營而可以臻此
其條列而茂明之務適於用朕將有稽焉
沈忠敏公龜谿集卷第十二
　　　行狀　墓誌銘　祭文　青詞
　　　定書
　　朝請大夫盛公行狀
曾祖得中故不仕祖卞故任漳州兵馬監押累贈右
千牛衛大將軍父僑故任左朝奉大夫直集賢院知
越州累贈朝議大夫公諱允升字徳常其先餘杭人
公之四世祖蟠仕錢氏爵位通顯錢氏舉國内附遂
徙建徳至集賢公宦游吳興樂其山水因家焉公資
禀端亮自少小屏絶嬉㺯力學問道古今屹然如成
人稍長喜為文辭采贍蔚一時賢士大夫咸稱其能
元豐間
神宗皇帝闢上庠以經術造天下士公挾其藝往試
率占上游流輩多所降屈已而更元祐尚聲律公自
度雕瑑之學雅非所好去之不復問三年
哲宗皇帝親郊詔五品皆得官其子遂以集賢公䕃
補太廟齋郎調開封府酸棗縣主簿未赴㑹集賢公
捐舍館䕶喪歸葬潤州即廬次哀毁癯然杖乃能起
卒喪尉潤之金壇哀弗忘也秩滿奉太夫人還居吳
興屬歳饑盜斥境内州將病之先是烏程尉闕正員
檄公攝領且語之盜公分曹督捕擇所脅從縱使縁
畞而執其渠首械送州一境帖然州上其事司勲以
格進官一等丞蘇之崑山縣崇寧元年官制行授登
仕郎公之丞於崑山也事有便於民無巨細輒舉之
其非所便不問久近必去乃已代有期傾邑詣州泣
留公再任州不能奪請于朝時　上方建鄉校復里
選欲得能臣倚以辦事有㫖從之邑舊有先聖廟庳
屋纔數楹公承詔一切更徹根椽寸甓不歛於民而
落成先於諸郡部使者才之聨牘言上三年召至闕
改宣徳郎簽判杭州未幾代回攝開封府司刑曹事
尹辟公眞命且下公獨念太夫人春秋高不樂北宦
匈還舊職是時東平吕公惠卿帥杭被㫖釋才吏訪
境内逸跡備修九域圖志杭於東南為大詮次居多
帥難其人比公至喜曰吾事辦矣即一以屬公公搜
抉無遺事數月書成奏　御遷通直郎通判揚州大
觀二年　上躬受八寳恩遷奉議郎往歳淮甸小歉
春秋二租及官所貸緡錢在民者詔悉閣之而强家
大姓寅縁為姦其非所應閣者詭免甚衆歳且豐猶
抵之不以給上事公具簿最勾稽得實諭使償凡為
錢數十萬以佐外計遷朝奉郎太夫人壽且九十矣
念歳時姻族燕游之適在官下心未嘗一日忘吳興
公惕然曰吾始以親故仕今所居非親所好惟食萬
錢誼不忍即解印韍致其事以歸左右就養惟謹居
無何太夫人以壽終公執喪如集賢公時益不懈政
和二年當路以公年未艾才不宜遂休表復用訓詞
襃許即以舊領階官司開封府户曹事方朝廷攷正
徴角二聲庻燕樂以釐革鄭衛淫哇之習公上所著
樂書數萬言論辨古樂所以析用中正之法甚悉
上嘉用之改儀曹兼大成府製造官三年司勲奏公
曩攝邑蘇之常熟捕獲盜鑄金錢法應賞由是累遷
朝請郎九月燕樂成　上命輔臣覆視唯公所製精
妙一時特恩遷朝奉大夫踰月賜服三品皆異數也
四年營奉　明達皇后寢園與有勞遷朝散大夫
俄得請知秀州五年公猶待次鄉郡以大晟奏功還
朝請大夫一日忽語所親曰始吾乞身强徤自謂終
老里門渠意及此今而歸罙足以侈上恩可但巳耶
因復請休於家理別圃苕霅之上幅巾藜杖徃來其
間澹乎若與世無營者閲秘典日數百紙要以了達
死生人亦初未之知也居數月感疾命諸子具祕器
卜壽藏既乃曰後事豫矣瞑目何憾即折簡素所從
游告以逝日至日終于正寢治命不亂其悟解乃如
此實政和六年閏正月十八日也公雅有䇿畫臨事
不為茍且之計所至績效藹然有聞於時故所遷官
率繇懋賞獨於榮利恬靜比再挂冠年猶未衰南州
士大夫高其行愛慕在色使公彷徉以進則其所施
設何如哉享年五十有八娶孫氏封宜人子男六人
曰康迪功郎婺州兵曹掾曰庋迪功郎坊州司刑曹
事曰庚庠庶序皆游鄉校為儒生女七人長適登仕
郎朱徳延次適迪功郎錢均次適貢士陳琦次適貢
士吳景信次適太學博士錢圻餘尚幼孫男一人女
二人明年三月十四日諸孤奉公之柩葬于烏程縣
九元鄉金蓋山之原先所卜也某與公實同里而公
之子庋疏其治行屬於不腆之文且曰將求名世道
徳君子銘焉以圖不朽謹叙次于右端謹狀
　　朱夫人墓誌銘
夫人朱氏世爲湖州安吉人父繹太廟齋郎自其曽
髙以來號以貲雄於鄉然儒服蟬聯素風甚飭夫人
㓜而莊靜整整有家法父母愛之爲擇良配得同里
潘侯師仲歸焉夫人之歸逮事其姑能先意順適卒
以孝婦稱於族黨之間事其夫恭謹如待遇嚴賔客
娣姒雍穆怡怡如也潘侯少小喜自振拔其交游多
四方才士大夫館榖如歸至傾家不問絲竹之娛帷
帳豆觴之具必極情腆夫人職之也歸十年生三男
子曰芑曰莘曰蕡潘侯卒時夫人盛年既終喪宜改
適夫人聞之慟絶自誓弗許然二子甫勝衣其季在
襁褓未能誰何也夫人克奉潘氏祀字其孤有幽閒
淑(名/御)之操三子既稍長知事夫人一日斥匳中物幾
所於庭悲泣不自勝呼三子侍旁且誨之曰汝父平
生時鍥意欲立門户非茍然者不幸棄諸孤蚤世吾
哀亡撫存雖鞠窮不悔吾心固有處也今汝曹齒宜
學其以詩書起家成汝父志顧何以籯金為其為汝
資勉之哉三子相持泣謹諾即招聘四方知名士館
之門下授以儒術如誓云三子資秀發嶷然可喜也
為學務自刻苦在儕類中嶄嶄見頭角蕡遂一舉中
乙科授迪功郎調髙郵軍司兵曹事迎夫人之官下
㑹芑及莘由鄉薦肄太學夫人旦暮念之不衰蕡乃
奉安輿西游上都以娛其意既至而蕡小疾不起夫
人以客柩歸卜居郡之西闉曰吾不忘故里顧吾廬
蕡兒時戲劇及其起居寢飯處歴歴在眼中吾不忍
眎也汝曹脫有立庶幾釋吾此哀不然無以吾歸二
子奉夫人訓相戒語激昻益不懈客有相過夫人從
屏間闚之其人賢且色喜語諜而意嫚輒禁切不相
還往故所與游多益者亡幾何莘亦相次中第授迪
功郎調衢州西安縣尉歸拜夫人於堂下夫人疾已
侵攝衣强起一眎之歎曰吾嫠居三十年天卒相吾
二子俱成名芑故未偶度其趣操宜不墜厥家吾死
何憾夫人疇昔嗜内典因索其書日誦之彌月忽若
有得黙然宴坐瞑目而逝其了達死生雖學佛之徒
自以弗逮實建炎戊申十二月十九日也享年五十
有三有孫男七人曰梅曰楫曰楹曰格曰權曰相孫
女三人皆㓜越明年九月某日諸孤奉夫人之喪歸
葬於邑之東山鳳亭之岡將葬諸孤載夫人語泣請
銘於予予謂人為善患不力誠力未有無其報者夫
人志節終始凛凛乎不可奪烈丈夫有媿焉身見二
子躐取名第起為搢紳家天之相其為善獲報豐矣
鍾鬴之禄顧不能一朝享之殆其賦予然耶兹亦可
悲也已三子少從予游且夫人行應銘義不得辭乃
為之銘曰
　　其殖也豐而用之冲不贏其躬其節也正而持
　　之定不隕其姓此古烈婦之所難而夫人能然
　　得不謂賢也耶是宜神者報之用錫爾祉迄成
　　厥家克昌厥嗣鳴鳳之岡喬木蒼蒼銘詩孔昭
　　百世之藏
　　黄直閣墓誌銘
祕閣黄君子虚殁既葬諸孤喪服更造予跣以泣曰
先君子葬未克銘治命以屬公不肖孤其忍廢先君
子之命敢碣墓以請予與君雅故且諸孤請益急則
諾而銘之君諱策子虚其字也其先居建之浦城為
望族世有徹官自大父游姑蘇樂其土俗因家焉今
為姑蘇人曽大父浹累贈奉議郎大父挺仕承議郎
累贈金紫光禄大夫父彦仕朝奉大夫君性豪邁風
神峻拔方童丱時出語巳驚人弱冠一舉進士中乙
科追和梁昭明所選詩持見眉山蘇公公期之曰異
時必以文顯初選授杭州司理叅軍折獄精明吏屏
息不敢㺯以事秩滿授開封府雍丘縣主簿元符末
詔許中外言事是時　昭慈聖獻皇后既復位號而
典冊有未盡正者君上書引古義爭之言劇剴切藉
藉聞搢紳薦者以君才磊落不宜浮沉簿領改授齊
州州學教諭㑹崇寧黨錮之論起故老名臣鮮克免
者君亦坐前所上書刻名黨石覊置登州二年徙海
州既而　上皇感寤斥用事大臣破黨論仆其石立
碎之君例還姑蘇休官自號隨縁居士閉户讀書益
自刻苦爲文章瓌詞老氣絡繹間起至其甚得意視
古作者無媿也佳時勝日相羊山水間賦詩自娛澹
乎若與世無營如是二十年故禮部侍郎鄒公浩諌
議大夫劉公安世右司員外郎陳公瓘皆以敢諌爭
名重當世君從之游上下其議論相厚善宣和中姑
蘇守賈諲知君名强欲吏之辟致莫下諸君勢人意
君可撼以禄爭為出力推輓齟齬不合去為浙西提
舉司幹辦公事移京東改發運司主管文字君亦未
嘗薄其官所居稱治　上即位之二年改宣教郎通
判嚴州明年召對　行在所又明年　上追録黨人
除直祕閣其在嚴州數以爭可否忤部使者意使者
嫉之誣劾君縱獄事按驗無所得卒奪一官左受宣
義郎罷去退而築室五湖之旁日閱浮屠氏書要以
刮去世故捐愛憎然其了達乃於死生之際脫然如
去來忽一旦起盥櫛呼諸子侍前曰吾其脫於斯乎
而輩行自力毋墜吾訓語訖危坐而逝實紹興二年
八月十有二日也享年六十有三娶程氏生三男曰
維曰纓曰縱皆以儒業世其家一女適從事郎胡總
君作壽冢於靈巖之麓手植之木拱矣諸孤即以其
年十月十日舉君之柩葬焉從其卜也先是君得元
符詞臣手疏載　上皇聖訓備言　昭慈之復位號
乃　欽聖追用　泰陵悔意驚且喜曰天也使　泰
陵之意白於天下死不恨亟上之君既殁始用昭慈
戚屬信安郡王忠厚奏請詔以其疏付史官示萬世
嗚呼君才百於人而不一試偲偲然為國納忠雖擯
斥流落以終其身不少悔其亦可哀也已有文集百
二十巻藏于家銘曰
　　山盤盤兮松桂蕭森川渺渺兮魚龍嘯吟顧瞻
　　中丘兮宛其幽深曰惟哲人之藏兮抱器陸沉
　　訊來世兮誰其賞音
　　祭張提舉太碩人文
毓質名家作配令族脫畧華腴蘋藻惟肅洎喪所天
守義彌篤有子九齡出入顧復訖為純臣慈訓所屬
天實報之終享遐福累命重封金葩鈿軸壽介期頥
隆養畢足詔起使華于此苫服敦匠事嚴不逺鄉曲
歸祔佳城森然拱木吉路啓行哀榮其族躬致奠觴
寓兹一哭
　　祭陳述古墓文
孔子之生也嘗所休止猶惡其木隂迨其殁也戒毋
翦伐乃愛及乎孔林陳蔡之郊一飽莫續而塊然堆
阜奉祀百世以迄乎今公於孔子之道聞而習之於
數千載之後曷其能固結於人心生有顯位足以行
其道術殁有遺愛足以流其徳音公之殁久矣而此
邦之人所不能忘者顧典刑之具在想精爽之如臨
像公儀形既修祠事而歳祭墓下猶庶幾其來歆俯
視宿草仰瞻拱木蓊然而深茂者蓋樵牧知戒而無
斤斧之侵况若某等推公餘澤以溉學者則永懷之
極宜不能自禁一酹而招此故事也九原可作尚鑒
時忱
　　祭馮中書文
嗚呼公乎才蓋一世高文大册爛乎星斗之陳崇論
閎議沛乎江河之逝朝廷倚之屹然如山有不可奪
之節搢紳望之凜乎如霜有不可犯之氣是故奮臂
布衣曽不一紀而徑趨直步已正乎廟堂之位常人
視之亦既達矣公所自視猶病乎未試方將跨喬松
之年埓伊周之美胡不憖遺為國龜筮乃厭人間脫
然而蛻嗚呼天故生公宜必有意其奪之遽亦復何
謂蓋上比乎列星増光芒於舍次公之儀形無復望
見而其竹帛之勲河山之誓則昭乎數十百世引此
一觴文以侑哀公乎不來何以止此盈襟之老淚
　　爲侍從官祭中書張侍郎文
天生異材其必有意待時而爲騐若符契公起布衣
以文自藝逮事　上皇更踐中外治賦北垂錢流於
地頻歳宿師民罔告匱靖康之初盗用出疆堂堂魏
都謀帥不良城保弗竭襲盗以狂公頥指揮萬旅在
旁羅拜叩頭戒無披猖謂公活我卒制一方眞人龍
翔神器有歸公來自北謀疾扺龜賜履省户正冠殿
帷直聲流聞上嚴憚之三接不又集于鳳池孰能恤
國如恤其私意誠則固言直則危匪言之難無難不
爲口如其心無有隱欺庶幾百年宏濟無疑梁木其
壞天不憗遺訃音告外道路垂洟矧我在列心言是
依同舟濟川公其楫維今也云亡胡寧不悲公騎星
辰欃槍掩輝一觴以訣尚其昭兹
　　爲侍從官祭郭樞密文
嗚呼豪傑之士終克有為而其所施則有疾遲有端
有緒與時為宜年不待期天或嗇之如大山川龍蛇
所戲利澤發見物無不滋功用不究則誰測知公之
所有閎汗瑰竒目無全牛矧曰割鷄奏刀發硎蘭陵
是基動無留行名聲日馳惟時　上皇用公於微
延見燕間左右論思宵人好欺公見其幾一麾而去
無有磷淄明明天子躬履艱危思見異人甚於渇饑
返公于南付之樞機公曰天子雄武英威如漢高帝
光武之資民散未收兵驕未治曷寧中區曷靖外夷
我惟大臣寤興在斯惟既厥心恊謀同辭輔成上志
無俾闕遺乃詢仇方尺箠以笞譬彼壞屋隨顛而支
三年有成必濟登兹天胡不仁而遽奪之上為䀌傷
股肱其虧嗚呼我官于朝日瞻羽儀曽未浹旬死生
乖睽撫念疇昔失聲歔欷江風蕭蕭丹旐飛飛引觴
告訣聊寫我悲
　　祭劉資政文
嗚呼古風弗還士有異轍氣吞九州或略於細行心
畏四鄰或虧於大節公所自期則無玷缺太山喬松
礧磈嶻嶭萬木歳寒獨傲霜雪公在布衣聲滿橋門
諍臣之篇蔚有名言仕而克踐惟恐有聞人所甚難
公處不煩絳帳幨帷出入師儒豸冠峩峩屹立天衢
曰婉孌者匪予之徒迄自奉常遂躋禁途惟是靖康
國勢岌岌邊遽日奔胡來益急肉食者鄙私忿角立
公抗論之去位而泣　眞人御極還公於朝貳卿常
伯恩榮孔昭公發忠言不替夙宵南昌之禍匪公之
招天子有命一洗公寃意將復公以掖至尊炎方瘴
毒死生乖分喪來自南莫返忠魂嗚呼哀哉惟昔文
正搢紳之師公實希之極力以追立朝之節此心庶
幾强恕求仁化及惸嫠我從公游垂二十年公一見
我推挽後先我豈忘公平生之言百年莫贖尚可忍
論何以奠之生芻一束侑以斯文失聲慟哭嗚呼哀
哉尚饗
　　焚黄祭文二首
維年月日嗣子沈某謹以清酌庶羞之奠敢昭告于
先考承事之靈某不孝䝉先人遺訓得官于朝弗
洎之悲號天罔極　今天子有事於明堂霈澤四
海厥有贈典追賁埏塗恭致時羞以燔綸告惟先人
其克享此休寵用庇子孫瞻望松楸不勝永慕嗚呼
哀哉尚饗
嗚呼哀哉昊天不仁早奪吾母蓼莪之感曽莫報於
劬勞濡露之悲空永懐於怵惕　今天子禮成宗
祀澤霈九泉錫號疏榮載于綸告庶幾可慰罔極之
思慈顔如臨其克享此休寵用庇子孫
　　權殯告淑人范氏文
嗚呼哀哉君歸我家十有九年我仕不偶半世迍邅
鞠窮閔凶奉我周旋克相内事見謂爲賢比我叨榮
遭時多艱心期安平白首相歡別我經旬歸歛君魂
空閨無人誰與話言嗚呼哀哉弱子稚女號呼徹天
失此慈母誰拊誰憐顧瞻山林卜云未安今舉君棺
槀葬祇園牛衣之泣尚何可論長號永訣失聲煩寃
嗚呼哀哉尚饗
　　安葬亡妻范氏祭文
嗚呼自君之逝既閱初祥窀穸未安夙夕靡忘爰得
吉卜大壯之陽與我先壟喬木相望將舉君柩兹焉
永藏引觴告訣言出涕滂嗚呼哀哉尚饗
　　焚黄祭文
　　　曽祖太子太保　曽祖母同安郡夫人方氏
　　　祖太師　祖母魏國夫人孫氏
某䝉祖宗遺徳獲以儒學致身于朝與聞政事厥有
襃典及我曽祖一再錫命而至宫保(曽祖妣一再錫/曽祖妣云及我)
(師祖母云及我祖妣申錫寵命遂開全魏之封/命䟽封大邦祖云及我先祖申錫寵命位極公)贊書
具存謹燔以告伏惟英靈昭兹垂福于後尚饗
　　　先考太子太師　先妣濟陽郡夫人丁氏
某不孝被服慈訓夙夜兢兢罔敢墜失獲以儒學致
身于朝與聞政事厥有襃典及我先人申錫寵命至
于宫師(錫寵命疏封大邦/先妣云及我先妣申)贊書具存敢燔以告嗚
呼弗洎之悲昊天罔極尚其昭鑒垂福後人尚饗
　　　通義郡夫人
某䝉天子恩睠致位于朝與聞政事厥有襃典錫君
大郡之封兹亦榮矣贊書具存謹燔以告嗚呼糲食
布衣同我艱苦榮不逮生胡寧不悲尚其鑒之服此
休寵尚饗
　　追薦亡妻淑人范氏設醮青詞
魂氣無不之用返歸於眞宅道術無不在示濟拔於
埏塗輒罄哀誠仰干洪造伏念臣亡妻淑人范氏比
嬰微疢忽隕盛年日御遄移霞衣永閟一生艱苦之
狀何忍回思　罪垢之因須慿追悼是用祇延羽
服光啓蘭埸演三洞之道言營九壇之法事裒集勝
利洗滌宿愆長夜㝠㝠冀脫幽關之趣圓虚渺渺願
陪仙路之遊更錫羨於私門普承休於妙䕃
　　生日設醮祈福青祠
列宿昭回分直受生之次層霄縹渺密持司命之權
敢露危衷仰干洪造伏念臣性資䝉昧家世伶俜偶
奮跡於寒鄉驟登名於膴仕雖福輕乎羽全繄覆䕶
之恩然徳輶如毛每懷顛覆之慮頃悼亡於私室俄
去位於公朝終戒滿盈遂投閑散尚懼身既湛於世
俗行或負於神明動積愆尤居亡解謝適㑹劬勞之
日肅事禬禳之科恭款琳宫具宣蘂笈薦蘋蘩之品
庶存貴質之儀陳螻蟻之誠必達蓋高之聽精純感
格肸蠁顧臨整雲斾之逶迤開天門之昳蕩正直是
與願盡滌於百非壽考且寧期永綏於五福
　　定親書二首
藉甚名門託高明之可援蔑然賤息懷伉儷之是求
諒事契之相重許姻聨之復締某第二子青衿業墮
道學未優伏承賢女小娘子彤管訓嚴徳音甚美恭
馳五兩之幣願結二姓之歡鳴鳯鏘鏘想發占於永
世夭桃灼灼期見詠於宜家(為葉內翰撰)
烏衣羣從嘗陪再世之游丹桂諸郎雅重同年之好
儻縁夙契復締華姻伏承令孫女柔惠慈祥徳音甚
茂而某姪孫某稚騃朴鄙道學未優屬當伉儷之求
宜託高明之援恭馳信幣願結歡盟(為長男)
　　回定書二首
宦學從游雅有潘揚之睦昏姻合好願交秦晉之歡
伏承令郎某官名第相先人門俱勝而某第幾女笄
儀甫就壼則未閑豈圖葑菲之求適遂松蘿之託相
攸甚樂敢無告於良媒卜世其昌將有依於令族
奉承祧之祀宜得名家稽合姓之文猥從衰裔豈攀
援之敢爾亦氣類之適然伏承令弟先輩種學已優
秀發桂林之上而某姪孫女肄儀猶簡迨及桃華之
初既諧卜世之昌克遂相攸之樂將歸令族敢告良
媒
沈忠敏公龜谿集卷第十二終
