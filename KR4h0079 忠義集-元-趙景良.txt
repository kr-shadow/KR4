#+TITLE: 忠義集-元-趙景良
#+DATE: 2016-06-11 12:26:06
#+SOURCE: github.com/kanripo/KR4h0079 master ee09366a                
欽定四庫全書　　　　　集部八
　忠義集　　　　　　　　總集類
　　提要
　　　　(臣/)等謹案忠義集七巻元趙景良編初劉壎
　　　　作補史十忠詩一巻述宋末李芾趙卯發文
　　　　天祥陸秀夫江萬里宻祐李庭芝陳文龍張
　　　　世傑張珏之事壎自為序其子麟瑞復取宋
　　　　末節義之士撰述遺事賦五十律題曰昭忠
　　　　逸詠凡四巻亦自為前後序又有岳天祐者
　　　　序之景良合二集為一編又采宋末遺老諸
　　　　作續為二巻而併麟瑞詩四巻為三總名之
　　　　曰忠義集於時宋史未修葢藉詩以存史也
　　　　其書在元不甚著明𢎞治中江右何喬新始
　　　　序而梓之序言附録中有汪元量詩然實無
　　　　之未詳其故又方回背宋降元為世僇笑其
　　　　人最不足道而景良列之忠義中亦所未詳
　　　　也壎字起潛南豐人生宋淳祐間入元為延
　　　　平敎授所撰有水雲村稿隠居通議巳別著
　　　　録麟瑞號如村至治中人景良字秉善為二
　　　　劉之鄉人云乾隆四十六年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
忠義集序
宋有天下三百餘年以仁厚立國以詩書造士以節義
勵士大夫故其士民觀感興起皆知殺身成仁之為美
及其遭罹變故而且亡也死宗廟者有之死社稷者有
之死君上者有之死城郭封疆者又有之下至山谷之
儒里巷之婦亦皆秉義抱節矢死不辱嗚呼漢唐之末
曷嘗有是哉南豐水村劉先生壎如村劉先生麟瑞生
當宋元之際懼忠臣烈士貞婦湮沒而無傳也水村作
十忠補史詩如村作昭忠逸詠皆據其所見聞而錄之
蓋野史之流也其邑人趙秉善合二先生所作為一編
附以汪水雲方虚谷諸君子傷時悼事之什若千首總
謂之忠義集當是時元有天下諱言宋事諸儒於是集
私相傳錄而已歴世既久遺老凋謝殆盡後生不知前
輩麥秀黍離之悲而是集㡬與塵埃蟲鼠共弊於敗篋
之間上舍生趙君璽二先生之鄉人也得是集於老農
之家讀而悲之迺校補其訛缺持以示予予受而閲之
觀文履善對博囉之語謝君直復留夢炎之書為之慨
然觀吳楚材答錄事之詰朱浚語兵士之詞毛髮洒然
恨不生同其時助其怒罵也觀劉鋭幼兒下拜受藥與
王士敏詩書于裾以死自誓又泫然淚落而不能自已
也嗚呼三百餘年樂育之效可見於此矣因釐為七巻
錄而藏之浙江僉憲王君廷光見之歎曰此集所紀多
宋史所遺者是不可使其無傳將刻諸梓屬予序之嗟
夫忠義人之大節也根於天性具於人心凡立于天地
之間而名為人者孰無是性孰無是心哉惟存養不失
則其氣浩然一旦遭事之變觸白刃蹈鼎鑊而不懾若
此集所載諸君子是也先正有言讀出師表而不流淚
者其人必不忠讀陳情表而不流淚者其人必不孝予
謂讀是集而不洛嗟涕洟者尚可謂之人哉廷光佐外
臺風力澟然惓惓欲刻是集而傳之其所契者深矣
欽定四庫全書
　忠義集巻一
　　　　　　　　　　　　元　趙景良　編
補史十忠詩序
詩以厚倫美化為本如曰諧俗寄情而已即千篇奚益
每思張許二顔同時死國名芳唐史與天長存近代死
節數公何愧徃昔顧麥秀黍離無繇倣栁州狀逸事上
太史庶㡬不朽竊以慨念更後㡬年遺老漸盡舊聞銷
歇將無復知有斯人者悲夫哀哉死臣子職分古人常
事爾死矣寜顧其傳不傳乃亦不可無傳者為其係彛
倫關風敎厲後代之臣子媿前日之不如數公者也採
清議得忠義臣十人史不書各賦十韻纂其實曰補史詩
　　補史十忠詩
　　　知潭州湖南安撫使李公(芾/)
三已甘退休十連起遲暮伊誰急求子流落乃不怒黒
雲来如山殺氣震平楚恭惟君父命封疆以身䕶闔門
義不辱呼卒汝善處飛魂隨劍光自已投火去天泣鬼
神愁地搖山嶽仆吾非莒柱厲敢以死醜主正自常事
耳命義逃安所冲逺誰與儔睢陽有張許(吉悒字祖冲/丁穆字彦逺)
(皆晉/忠臣)
　　　池州通判權州事趙公(卯發昌州人/○妻雍氏)
若人作何狀立節乃殊偉人言此蜀珍位卑名未起坐
分秋浦月攝此千里寄沙頭風色惡寒城凛𢎞峙吾聞
開關迎棄遁亦復恥兹惟城郭臣大義吾知已間道走
帛書灑血别玉季細君絶可人雙飛同一死南八彼男
兒此婦乃如此骨朽香不廢吾詩當青史
　　　丞相都督信國公文公(天祥○丙/辰狀元)
時平輒棄置事迫甘前驅嗚呼忠義臣匪直科目儒江
寒朔吹急列城同一趨豈不寄便安綱常乃當扶移檄
　倡諸鎮奮袂躬援枹川决莫我回萬險棲海隅天乎復
　不濟道窮竟成俘一死事乃了吾頭任糢糊悠悠譏好
　名責人無已夫三衢有魁相投老作尚書(三衢魁相/謂留夢炎)
　　　參政行丞相事陸公(秀夫/)
天地無託足海天同隰光明知復何為不忍隳三綱祼
薦覬少延謳歌寜逺忘或者莒在齊聊且帝一方竭蹷
竟委頓臣謀非不臧運去天莫留力盡心彌强終不負
吾主名義天地長懷璽隨龍游舉室水中央斯人文華
士乃爾百鍊鋼機雲儻通譜應羞朝洛陽
　　　前左丞相江文忠公萬里弟(萬頃/)
匡廬雲錦屏鴻儒産其下風神儼如龍夭矯莫可駕卷
懷經濟具婆娑洛中社怪事玉牀搖清晝天忽夜突騎
從何来隂風飄屋瓦大臣義有死欲避吾不暇庭前環
止水萬事付一捨從容友靈均朝野動悲吒愍章極哀
　榮汗簡誰記者倘有南熏書季方足堪亞
　　　江西制置司都統密公(佑/)
　臣有置身義豈計官崇卑偏將知死忠不曰天下竒漢
節既披靡失位趨江西閫帳駐臨汝招徠樂其歸雪寒
　南浦愁羽檄蘄濟師一將奮風虎鼓行亟颷馳踰嶺疾
戰苦褁瘡呼健兒坐縛膝不屈伏鑕甘如飴小臣裨校
耳職也宜死綏廬州大將在白首竪降旗
　　　淮東制置使知揚州李公(庭芝/)
淮海接風塵胡乃似鐵壁卧䕶有天人十載藉福力重
來人未老愁絶事如昔苦戰孤城危痛哭天柱折夢遊
三山上人倫浮海出突圍志南征吾欲重建極天弗鑒
臣忠㝠㝠墮􁅼棘先軫面如生萇𢎞血化碧臣死誰復
知臣忠終不易一將更大事嚼舌死罵敵
　　　樞密閩廣宣撫使陳公(文龍○戊/辰狀元)
淳熙名宰孫比徳粹如玉決科魁偉英駸駸廌冠肅類
田煩諫疏相嗔俄嗾逐補郡仍免歸黄流已漫陸天族
日光薄力疾支顛覆蹉跎南冠縶道病死不辱徃昔五
峰堂傾葢語䟦燭斯人真妙人哀哉慳厚禄長揖丙辰
魁各天並黄鵠不有二忠存千古笑科目
　　　少傅樞密使張公世傑
士有守節死豈以責武夫武夫尚能竒消得銀管書何
許熊虎英鐵面美髯鬚䕶寒久枕戈赴難甘捐軀金山
定活着志願嗟違初江心集羣策炎精囘一噓間關障
海嶺萬死存趙孤時也可奈何北風散檣烏漂漂竟何
之無乃膏鯨魚渭濵多貴將反笑斯人迂
　　　四川制置使知重慶府張公(珏/)
坤維拓提封形勝古天府血戰五十秋零落餘八柱江
南傳箭急誰暇此囘顧落日古渝城杖鉞乃甚武天東
甑雖墮吾自强支拄渡瀘躬討逆歸来戰彌苦蕭條下
夔門機穽伏中路咄咄快敵仇誰歟掩坏土哀哉關西
雄國亡猶不負同時督軍將腰金挿雙虎
　(右襄圍以来死忠者不止此然多所不知知其詳且/顯者莫如此十公故先賦此十詩尚俟續書以著大)
　(節噫十詩存即十忠不亡十忠不亡吾十詩亦永存/矣是未易與俗子言之兒軰深蔵之非深於詩精於)
　(理者勿輕/示之云)
　
　
　忠義集巻一
欽定四庫全書
　忠義集巻二
　　　　　　　　　　　　元　趙景良　編
昭忠逸詠序
士見危致命此立身之大節君子道窮之時但當委致
其命以遂吾之志而已功業係乎時忠義存於我於漢
唐得諸葛公狄梁公郭令公天下服之社稷生民賴之
可為委質事君之法若時與道違當效杲卿真卿張巡
許逺輩庶幾君臣之義盡矣宋史未脩其季世仗節死
義之臣將遂湮没而勵賢善俗士君子之所當為也南
豐逸士劉如村作昭忠逸詠茲以見示觀其事蹟具備
賛詠警策誠有益於風敎者焉嘗聞劉後村有詠史三
百首游清獻公愛之㩦入都堂今如村之逸詠實可備
太史氏之採擇非特游公之賞識而已噫五倫之道五
常之教周浹維持於上下數千載之間者如一日非人
力之為皆天理之同然也覽是篇者亦克用勸文學掾
相臺岳天祐書此以識所曾觀至順壬申中元
如村自序
禮曰謀人之軍師敗則死之謀人之邦邑危則亡之其
有偷生徇利者豈禮也哉子曰志士仁人無求生以害
仁有殺身以成仁其是之謂乎嘗讀卞侍中顔平原暨
張許二公死節事未嘗不潜心繙閱若身處其間雖歴
千載猶使人興起也非志士仁人乎宋末革命豈無繼
踵者顧湮鬱弗彰殊可歎也欽惟太祖皇帝啓運朔方
肇興大業世祖皇帝神聖英武受天明命混一區夏兵
威所鄉㒺不解甲投戈以近王師亦復有不忍遽忘君
父背城借一戰者豈違乎天命哉為臣死忠古有明訓
則亦惟曰臣子職分爾茍食禄避難含恥易節朝為仇
敵暮為君臣於義何在春秋衮斧何所逃乎善乎翰林
侍講學士元公(明善/)志集賢直學士文公(陞/)之墓曰宋
死節臣少保右丞相兼樞密使信國公姓文氏嗣子某
官(某/)書法昭昭則世之公論韙矣追維仗節死義之士
事日益逺嵗日益深遺老日益凋謝舊聞日益銷泯其
不與草木同腐者㡬希暇日搜討遺事賦五十律題曰
昭忠逸詠惜乎材踈筆弱無能發揚姑志其槩以彰節
義俾死封疆死社稷者含笑九地曰吾名不泯矣寜不
少慰忠魂於千載乎寜不為明時風化之一助乎於是
乎書至治元年辛酉日南至豐民劉麟瑞稽首再拜謹述
　　昭忠逸詠
　　　忠義總管田公(燧/)鳯守李公(寔/)
　　　　(鳯州在利州西路漢為武都郡固道河池縣/地南齊政州西魏鳯州隋立河池郡唐鳯州)
　　　　(又改河池郡/復為鳯州)
天西戰士競㗸枚乗㑹關夷路始開兩蜀金湯隨水逝
三秦烽火照天来鳯州文武渾無愧馬嶺英靈只自哀
後夜魂歸何處寓隴頭瀟洒一枝梅
　(辛卯三月十三日大兵自興元府邊面乘㑹關入宋/界十八日闖鳯州至馬嶺堡忠義總管田燧以兵三)
　(千駐堡鏖戰數日援絶死之四月二十七日陷/鳯州知州李寔通判張度敎授張叔寅死之)
　　　西和知州陳公(寅/)守將楊公(銳/)
　　　　(西和州在利州西路秦隴西郡臨洮縣西魏/岷州隋唐改臨洮郡政和郡復岷州宋以金)
　　　　(人請和改/西和州)
隂風蕭颯起黄埃鐵騎追奔動地来石堡梯空天險壮
水門釁隙殺機開不期溟海鵬千里自守封疆鴆一杯
四十萬民登鬼録伊誰為使哭聲哀
　(辛卯秋八月十四日大兵陷西和州初楊銳為摧鋒/統制領千兵戍守與陳寅率兵民慿城死戰俘殺甚)
　(多西和削山為基四面陡絶獨水門一路有釁将官/劉卓挾小忿踰城以水門降大兵乃併力攻陷寅與)
　(其家四十口自鴆死銳率諸将力戰死寅先籍城中/三十七萬九千單八口告急制司求援至是盡殱焉)
　　　沔州知州楊公(起/)通判王公(友仲/)
　　　　(沔州在利州西路漢沮縣地蜀立梁州梁立/武興國魏立興州唐興州宋因吳曦之變改)
　　　　(沔/州)
談笑誰將敵將殘沔陽屯戍怯孤單兵威到處降非易
地利乗機守亦難五馬交綏凝血碧貳車含憤剖心丹
文臣武将均無忝不負吾君不素餐
　(辛卯冬十月十七日大兵至青野原都統張宣以兵/二千守之部将馮澤偽降誘殺大将蘇布赫遂㧞營)
　(去廿日攻沔州都統知州楊起/戰死通判王友仲死之沔陷)
　　　階州守臣董公(鵬飛/)
　　　　(階州在利州西路漢武都郡西魏/立武階郡改武州唐武州改階州)
相傳報怨撼階州虎旅飛来睨敵樓楛矢蔽空天入暝
鵝車衝壘地成愁金城魚肉千年恨闔境衣冠六日休
莫怪傳家猶强項雲孫忠節更風流
　(十一月廿七日大兵逼文州聲言報花石峽之役都/統曹友聞遣歩將全貴徃援戰殁詰朝自文合兵攻)
　(階被圍援絶知州董鵬飛拒戰十二月/三日城破鵬飛全家死之大兵屠其城)
　　　天水知軍時公(當可/)西和總管陳公(瑀/)
　　　　(天水軍在利州西路秦天水隴西縣漢立天/水郡魏改秦州宋秦州為金所陷惟天水縣)
　　　　(獨存乃立/天水軍)
天水西和兩將强七書貯腹負剛腸魚麗陣布刀如雪
馬革屍空骨似霜亷藺昔存秦莫敵關張今敗蜀終亡
輕財得士人猶惜長想英風慨智囊
　(丙申端平制司檄時當可知天水軍自大安提兵度/闗之官三月十九日趨麥山積山擣北塞斬首數千)
　(級翌日大兵乗其䟦涉初至擁衆追躡當可力戰死/兵盡殁夏四月大兵至同慶西和州總管陳瑀提兵)
　(巡屯遇大兵於赤菜谷力戰不敵亦死當可字文舉/天水士人也與曹友聞相得從友聞軍屢立功智數)
　(膽畧友聞自謂不如尤輕財得賞賜均與戰士死之/日妻子赤立瑀字伯玉西和貢士也累戰有功軍民)
　(惜/之)
　　　都統曹公(友/聞)及大安夜戰死節諸將
鴈塔名香本一儒執殳幾度為前驅元戎却敵世間有
敎授提兵天下無花石峽鏖忠勇奮水牛嶺度死生殊
英風壮節誰能匹千載人稱大丈夫
勇戴兠鍪學六韜赤心報國是英豪遍身膽在存全蜀
葢世名高慴短曹雞堡出竒師旅没龍門盡銳弟兄勞
當時制帥猶多計獨向深山逺遁逃
　(友聞同慶栗亭人也擢丙戌第為天水軍敎授以功/名自任制司命招忠義就以為總管所部皆兩界亡)
　(命及武仙汪世顯麾下囘囘西夏十八族之不歸附/者敵甚畏之目為短曹遍身膽友聞遂以遍身膽為)
　(旗號毎戰勝即分其家貲以賞丙申秋八月二太子/及塔海元帥以精兵五十萬於初三日入大散闗友)
　(聞議堅守沔州㑹合四川忠義赴沔制司連檄友聞/屯大安友聞不可督以軍令友聞歎曰武休出竒前)
　(旣失機沔陽堅守今又掣肘以此誤蜀蜀必亡吾與/俱亡矣九月九日不得已離沔赴大安十六日至謀)
　(於諸將曰前日沔州主客勢殊故北兵月餘不敢動/其奸謀欲誘我也制司已堕其術沔州既不守敵已)
　(得志大安平坦旦夕必併兵至若與之戰衆寡不敵/止有雞冠山一堡可守然無粮無水諸君能堅守五)
　(日乎諸將曰若堅壁不戰何止五日但恐粮盡友聞/曰今見兵二萬以一萬付汝等守此山而自帶一萬)
　(出竒彼止謂我在堡上必来攻汝等逆折其鋒佯敗/入堡我決乘夜擣其背以兩聲鼓為號聞聲則出内)
　(外夾擊又令大聞陽平關以誘敵營内不立旗幟炊/烟不出突雞犬不聲二十日大兵至十八里二十一)
　(日友聞入敎場選精兵健將皆二十以上四十以下/忠義七千人兩戍司兵七百人夜一鼔後由大安渡)
　(江直經七篙堤逆上三百餘里復渡江面幹来劉溪/黑水一帶谷道出敵背退伏二十二日大兵節次至)
　(先有哨馬至見關門開無人徑入伏兵斬之大隊繼/至曹萬劉孝全麾兵戰關外自辰至未大兵敗績日)
　(暮萬等歛兵駐雞冠隘大兵環堡擣塹排木數層圍/之二十七日友聞探知大兵已掠大安令諸軍束装)
　(戒諸將曰我曺家一軍累年忠赤報國聲撼秦隴今/與汝等在敵之背正欲出敵不意用竒制勝且北兵)
　(今號百萬為必取蜀計諸君食君之禄用民之財正/宜奮發忠勇立功上報國家下報蜀民大丈夫當於)
　(死中求富貴先鋒夏用可提兵奮入陽平關直趨北/營王漢臣吕嗣宗可提兵分頭入左右隘奪隘口入)
　(關統制王畏可専駐陽平關外捉敗馬居常夜刼寨/止二三百人今提萬人謂之夜戰各帶白搭膊以全)
　(勝二字為號再三告戒訖遂進行二十里少憇值暴/雨如注索途冥行嗣宗謂友聞曰今大風雨不息人)
　(馬疲乏不若在此待明朝友聞曰雞冠隘無粮無水/無城初約五日今已十八日此山一破技無所施雖)
　(大風雨機㑹豈可失也至水牛嶺分三道入北營轉/戰至曉破數十營直入陽平關北兵備内不備外又)
　(以雨作盡歸氊帳殺死十數萬雞冠山之兵聞鼔聲/出堡夾擊轉戰至囘囘寨二太子欲取韓溪路走㑹)
　(天大明分騎為百十隊更迭馳突鏖戰二十八日午/未間友聞馬中數箭步騎五六百人諸将曰軍雖戰)
　(没然殺敵亦過半將軍曷若突圍而出以圗後舉將/軍身在敵決不敢入蜀友聞乃率餘騎突陣而出敵)
　(俱披靡至酉戌時友聞中流矢下馬步闘死之夏用/等諸將皆戰死曹萬僅存五百餘人入堡謂劉孝全)
　(曰兄旣亡兵亦盡堅守此堡猶可制敵然即目無粮/與其坐待以亡孰若突陣而出可則可不然與敵俱)
　(死二十九日黎明率諸將轉戰至龍門萬孝全俱死/之王宣守七里堡面中兩矢亦死曹兵苦戰制司各)
　(逺遁不遣一兵為援三泉之下白骨山積大兵不意/友聞盤旋大安搜戰地三尺得遍身膽旗及其屍然)
　(後舉手加額平步入蜀矣制司嘗旌以旗曰元戎却/敵世間有敎授提兵天下無毎戰掲之前驅友聞昔)
　(年與大兵戰於/花石峽獲捷)
　　　制參王公(翊/)
十萬天兵壓錦城繁華一瞬鎻連營小臣獨守紅蓮幕
大義難忘白玉京虎倒龍顛塵瀁漭天隂雨濕燐縱横
皠皠白骨成京觀愁絶靈龜召禍萌
　(大兵既滅曹軍遂破閬州取潼川路直入成都十月/十七日至懷安軍金堂縣策馬渡江成都太平日久)
　(不識兵革制使丁黼昬庸無謀哨馬至閬猶晏然十/八日已時哨至漢州牟池鎮鐡騎三百申時至成都)
　(城北駟馬橋城中忽聞有軍至疑是潰兵大兵沿城/至大東門徑登城十九日大兵徃來城中居民皆縱)
　(觀向晚五巷内南商數人擒殺一騎民間始知是大/兵市人或執挺與馳或以几卓攔截街巷大兵復出)
　(屯城外二十日已午時再入城居民皆閉門有舉家/縊死者有舉家自焚者制帥丁黼與甥王茶幹徐監)
　(倉遁微服至南門假道石笋觀音院哨及六人俱死/二十一日官屬俱遁惟制司參議官王翊及僚屬二)
　(人召軍民立賞格與共擊北兵二十四日大兵步騎/十萬至成都入自東門二太子坐府衙文明㕔令卜)
　(者占其法用五龜寘五盤中按五方五龜動不止卜/者曰民心不歸成都是四絶死地若住不過二世不)
　(若血洗而去二太子大書火殺二字城中百姓無得/免者火光照百里火逼制參王翊公裳秉笏堅坐兵)
　(士何龍扶至府衙東所避火大兵問是何人翊曰小/官食君之禄臨難不能救死有餘責可急殺我又問)
　(何以不去曰願與此城同死大兵相語曰忠臣也令/人守之戒勿逼二十六日府治火龍又扶翊至栁隄)
　(赴井/死)
　　　權知文州劉公(銳/)通判趙公(汝曏/)
　　　　(文州在利州西路漢廣漢郡晉隂平郡後周/立文州唐文州改隂平郡復文州移治於故)
　　　　(城高/原上)
江流移浚向南山渇死全城膽亦寒叛將踰城機盡泄
嬌兒飲藥淚空澘封疆事去君臣在忠孝名存父子難
五萬軍民同日盡可憐巷戰尚間關(出入/韻)
　(大兵攻文州權州劉鋭通判趙汝曏激勵軍民八千/堅守自九月十九日晝夜接戰五十餘城無水仰給)
　(江流大兵别浚江道移向南山城中水絶人馬渴死/過半有興元都統陳昱以遇拘文城夜踰城出降告)
　(以虚實攻益急鋭自度不免夜集家人盡飲以藥聚/屍及金帛誥命焚之鋭家素有禮少子同哥鋭所鍾)
　(愛飲藥時同哥猶在抱下拜而受之左右大慟鋭與/長子及餘兵皆渇悶僵立不能行鋭自殺汝曏突圍)
　(被執臠殺之城破餘兵皆奮空拳巷戰/死被圍七十五日軍民死者五萬餘)
　　　綿漢簡州諸公　(綿漢簡並屬成都府路梓綿/州廣漢涪縣先主分立  潼)
　　　　(郡西魏置潼州隋改綿州唐改金山郡巴西/郡復綿州宋朝因之  漢州漢蜀郡分為廣)
　　　　(漢西漢新都國宋齊廣漢郡後周廢之唐立/漢州又漢陽軍復漢州宋因之  簡州漢武)
　　　　(分蜀郡置犍為郡魏置資州隋置簡州唐置/簡州又改陽安郡復為簡州宋因之)
綿漢風酸動殺機北来鐵騎遍驅馳幾千里地弓刀運
百萬人家骨肉糜鬼哭神號無限恨蠅姑蚋嘬有餘悲
平生食禄何從避留取香名百世垂
　(大兵分哨入簡州知州李大全死知懷安軍史顯孫/避于簡亦死  大兵至漢州通判權州劉當可與一)
　(宗室太保率民兵城守太保出城徃羅山謁賀靖借/兵歸遇大兵見殺遂破城忿而血洗焚蕩死者十萬)
　(餘家當可與節制邵復知縣羅由敎授袁死/拱辰知縣羅父子皆遇害知綿州范辰孫)
　　　金州守臣和公(彦威/)統制楊公(福興/)
　　　　(金州在利州東路秦漢中西城縣東漢西城/郡西魏改金州立金城郡隋為西城郡唐復)
　　　　(金州宋平蜀/改昭化軍)
貔貅曾是守饒風扞拓金房未易攻十八谷開通徼外
五千兵勁入關中賀蘭不救睢陽敗諸葛猶存越巂功
當日更推楊統制馬傷軍没箭飛紅
　(彦威守金丙申八月大兵入蜀時遣兵守饒風關不/攻而過彦威與忠順軍統制張珎謀𢷬其虚十一月)
　(提兵五千從金州箐口十八谷徑詣長安襲其家計/寨是年北兵至成都不久駐者以彦威牽制也及大)
　(兵自鳯州出彦威始由上路歸其後諸州殘破彦威/提孤軍守孤城外絶救援而堅壁屹立大軍數攻饒)
　(風不下乃自箐口斡腹明年六月大隊從谷中奄至/百道攻城彦威死之金州陷謀窺開達下瞿塘夔州)
　(路安撫盧普集兵命李安國節制諸軍分守雲安白/帝等關十一月二十七日大兵忽自州後卧龍山突)
　(至白厓統制楊福興戰不利普及安國遁福興再戰/八磧所部止三千殺傷相當收兵入關大兵四面蹙)
　(之前軍汪統制戰没西門餘兵止三百/人福興猶戰不已援不至死之兵皆没)
　
　
　
　
　
　
　忠義集巻二
欽定四庫全書
　忠義集卷三
　　　　　　　　　　　　元　趙景良　編
　　昭忠逸詠
　　　都統何公(進/)張公(珎/)
老將由来進退宜㡬囘料敵計何竒地分南北興亡兆
天限關山戰伐疲兵已不支猶奮臂將仍盡銳慨輿屍
坤維烽燧休頻舉猶恐英魂待出師
　(辛卯冬十月二十四日大兵攻大安都統何進開關/以戰殺北兵七百餘厲兵再戰忽望山後狼煙數通)
　(大兵自龍門由馬家陵斡腹已越大安四十餘里進/急分兵防遏至新灘兵寡不敵進及統制王浩王侃)
　(呼延棫皆死戊戌冬都統張珎隨制置使王履正行/邊入綿州十月十七日走彭州之竹溪大兵進襲逼)
　(甚珎以二千人伏山谷中自將五百人陣於谷隂北/騎五百衝其陣珎弓矢齊發騎引趨谷隂伏發錯愕)
　(珎呼曰我是張憨子可急投降不降更何處走麾兵/薄之大兵遂衂珎雖捷而大兵追襲不已再戰于導)
　(江履正已度珎為後拒三日糧絶力倦急引兵趨橋/橋已㫁乃入茂州界險隘失援軍不成列又戰於牛)
　(溪威戎關珎死之部將孫棟/收散卒屯汶川什存二三)
　　　同慶知府李公(冲/)偕死節諸公
　　　　(同慶府在利州西路秦為隴西郡漢立武都/郡晉仇池郡西魏成州隋漢陽郡唐復成州)
　　　　(宋中興升/為同慶府)
諸公耿耿抱精忠炎運将灰日不東北戍躐陵羣盜衂
西陲震蕩列城空香凝燕寢榮何在鼎沸魚遊計已竆
玉石俱焚天亦泣千年誰為憶高風
　(辛卯十一月二十三日陷同慶府知府李冲敎授伊/震死之二十五日攻殺金坪統制趙章戰死端平乙)
　(未八月十五日統制張慶戰死于河池嘉熈丁酉十/月二十四日大兵至嘉定知府張謙牧全家死大兵)
　(至遂寜府轉司主管文字趙拱寅死四川總領財賦/王翊被執死戊中冬十月十八日大兵至黎州通判)
　(何充不屈死卭徠部渠帥石戴以千兵與大兵戰没/己亥正月十五日哨馬至成都城外都統秦忠孝由)
　(廣安引所部至遂前鏖戰軍士死者萬人忠孝父子/皆死之十一月二十二日大兵至施州知州鮮于渭)
　(被執/死)
　　　　四川制帥陳公(隆之/)　(成都十六州六十一縣/  成都府梁州域古蜀)
　　　　(國秦置蜀郡漢曰益州晉改成都國/宋齊並益州唐改成都府趙宋因之)
狼煙又起錦城邊帥閫謀踈亦可憐先軫元歸應有恨
萇𢎞血化豈無寃百身莫贖誰三酹一死真成葢萬愆
遺事如今人不記綱常猶幸立西川
　(辛丑冬元帥圖薩以兵攻成都制使陳隆之嬰城固/守大兵苦攻不克欲退而都統田世顯開大安門大)
　(兵遂入執隆之先殺其家制司參議蒲東夘而下死/者十數人執隆之至漢川俾招都統王䕫而隆之止)
　(書城破被執四字示之且呼䕫勉力堅守圖薩大怒/手刺殺之事聞贈待制立廟推恩族屬以為嗣知隆)
　(州蒲東寅被/執不屈死)
　　　臨江軍守臣陳公(元桂/)　(臨江軍在江西路􁉥/揚域吳地漢豫章郡)
　　　　(領新淦吳安成郡領新喻南唐筠州領清江/縣宋以清江為臨江軍𨽻以吉之新淦袁之)
　　　　(新喻/二縣)
衡湘斡腹扺清江太守乗城誓不降哨馬逺嘶驚墜鏑
雄兵遥吒殞飛鏦玉麟符已還宸陛金鳯洲堪隠帥幢
寄語豫章徐孺子聞孫勲業歎無雙
　(己未大兵至臨江軍制置使徐敏子寓閫金鳯洲擁/妓王妙日酣飲以兵少辭不迎遏哨漸近士民恃敏)
　(子不遷避郡無城列木為柵哨騎将至知軍陳元桂/坐城門飛矢墜前衆勸其少避不從俄而大兵至不)
　(屈死之事聞特轉五官贈寳章閣待制立廟賜諡正節/賜錢十萬助葬官其二子制司近隔一水終不調兵)
　(士民趨浮橋將依金鳯洲敏子已斷橋自保迸擁入/水死者十數萬人厥後敏子貶死封州  按封州在)
　(廣東路古/南越地)
　　　總統黄公(仲文/)保義亷公(節/)
誰刑白馬誓西園背却宸旒棄塞垣存孝得名嗟虎噬
酈瓊失節效麕奔父天母地君知否婢膝奴顔子勿言
罵不絶聲軍又散更無人肯為招魂
　(辛酉六月都統知瀘州劉整以瀘降北人稱整曰賽/存孝武翼郎荆湖北副總管總統援蜀諸軍黄仲文)
　(有衆三千戍瀘衆欲乗未定奪舟東走整訹之曰以/俞興兵故投拜與公無傷也事定當厚禮遣公翌日)
　(整乃分散其兵誘使降仲文大罵不屈整殺之保義/郎㢘節奉制檄糴麥于瀘不降遇害事聞仲文贈武)
　(顯郎除致仕恩澤外更與一子恩/澤節贈忠訓郎與一子進武校尉)
　　　觀使許公(彪祖/)
元戎忽已化鯢鯨少長呼來就此烹科第昔曽誇冠世
衣冠今忍負平生休敎秉筆修降表乍可捐驅肯獻城
壹恵已彰幽壤慰巍巍廟貌煥髙甍
　(彪祖簡州人狀元奕子也罷郡奉祠禄寓居瀘城人/稱許觀使劉整使修降表誘之降彪祖朝服以拜天)
　(地祖先率一家由少而長自絞死贈中奉大夫直/秘閣除致仕恩澤外再與一子恩澤諡介節立廟)
　　　都統張公(桂/)金公(文徳/)
已獻金湯又返鋒師奔山市甲猶𠂻鼠曽守隘機潜伏
猿欲投林計已窮祭纛有靈嗟二將死綏無愧慨孤忠
度瀘露布誰人筆謾詫當時制帥功
　(制置俞興都統張桂金文徳等收復兵逼城整出兵/江上大戰敗走逐北至城門僅得入氣息垂絶興弗)
　(知不能乗勝奪門乃以日暮收兵明日整乗城拒守/乞紐憐濟師興復圍城城中勢甚竆促而大兵来援)
　(八月摘圍城兵命都統王達晨往迎敵逮午復摘東門/外圍城卒徃助易他卒補缺更替未定間整登城見)
　(而悟亟命勇士從暗門突東圍始惟百十卒繼乃大/至衝興師大潰興得小舟奔南岸黄市還重慶達聞)
　(敗亦遁附馬尾渡江士卒擁溺者十八九流屍蔽江/而下惟桂文徳力戰不敵死之桂嘗守老鼠隘軍中)
　(號曰老鼠張桂誓取整一日整令呼曰吾今日放猫/捕矣桂以氣吞整不戒果遇害事聞贈桂容州觀察)
　(使文徳復/州團練使)
　　　援襄都統制張公(順/)　(襄陽府在京西路天荆/豫之域楚地秦兼  下)
　　　　(自漢以北為南陽自漢以南為南郡□魏分/南郡置襄陽郡魏失守江陵南守襄陽晉為)
　　　　(荆州治所東晉於襄陽置雍州西魏及隋唐/皆為襄州唐陞為山南東道節度以襄州為)
　　　　(襄陽府宋朝因之真宗潜藩陞襄陽府寶慶/間以京湖制置安撫兼領今統郡七領縣四)
　　　　(治襄/陽)
滔滔一水㑹襄流派接均房密運籌虚舫設機要吊屈
危檣抵壁暫安劉千兵效死旌麾合一將捐生介胄浮
獨遡長橋猶不瞑為持忠節報凝旒
　(大兵圍襄陽五年宋闖知其西北一水曰清泥河原/於均房於彼造輕舟百艘以三舟聫為一舫中一舟)
　(装載左右舟則虚其底而掩覆之出重賞募死士得/三千求将得民兵部将官張順張貴智勇素為諸將)
　(所服俾為都統出令曰此行有死而已汝輩或非本/心宜亟去毋敗吾事人人感奮壬申夏五月漢水方)
　(生發舟百艘毎艘載卒三十塩一袋布二百匹及他/物以二十二日稍進團山下越二日又進高頭港口)
　(結方陣各船置火鎗火砲熾炭巨斧勁弩夜漏下三/刻起矴以紅燈籠為號貴先登順殿之乗風破浪徑)
　(犯重圍至磨洪灘以上北舟布滿江面無罅可入衆/乗鋭凢斷鐵絙櫕杙數百大兵迎敵近南船躍入竟)
　(墮水中溺死萬計轉戰百里二十五日黎明抵襄城/下城中久絶援聞救至踴躍增氣及收軍獨失主將)
　(張順越數日有浮屍泝流而上被介胄執弓矢直抵/浮梁視之順也身中四鎗六箭怒氣勃勃如生諸軍)
　(大驚以為神結塚/歛塟立廟祀之)
　　　援襄都統制張公(貴/)
忠勇堂堂貫斗牛英雄端不愧兠鍪鹿門雲合張羅網
龍尾波翻化髑髏雙廟有靈開正祀孤城無援屹中流
由来死節男兒事却笑明年有客羞
　(貴既入襄襄帥吕文煥力留共守貴恃其驍勇欲還/郢乃募二士能伏水中數日不食使持蠟書赴郢求)
　(援大兵圍守益密鹿門山水路連鎖數十里列撤星/椿雖魚蝦不得度二士遇樁及柵即鋸斷之竟達郢)
　(還執許發兵五千駐龍尾洲以助夾擊刻日既定以/七月七日别文煥東下登舟㸃視所部軍失去帳前)
　(親隨一人乃宿有過被撻者貴驚曰吾事泄矣亟行/彼或未及知復不能衘枚隠跡乃舉砲皷噪發舟乗)
　(夜順流斷絙破圍冒進衆皆辟易既度險地夜半天/黑至小新城大兵數萬邀擊以死拒戰沿岸束荻列)
　(炬火光燭天如白晝至勾林灘漸近龍尾洲遙望軍/船旗幟紛披貴軍喜躍舉流星火示之軍船見火即)
　(前迎及勢近欲合則来舟皆北師也葢郢兵前二日/以風水驚疑退屯三十里而大兵得逃卒之報遂據)
　(龍尾洲以逸待勞貴既不為備戰已困出於不意殺/傷殆盡身被數十鎗力不支為大兵所執不屈死之)
　(乃命所降卒四人舁屍至襄令於城下曰識矮張乎/此是也守陴者皆哭城中喪氣文煥盡斬四卒以貴)
　(附𦵏順處立雙廟祀/之以比於張巡許逺)
　　　守襄都統制牛公(富/)范公(天順/)
將軍志喜竪降幡偏将能知大義存頭觸危樓輕烈熖
脰經孤館凛忠魂聲沈刁斗摧城影塵掩干將滲血㾗
世逺事殊遺老盡更無人解說襄樊
　(至元十年癸酉三月十八日宋襄陽帥臣吕文煥以/城降右武功大夫馬軍統制牛富守樊有功樊破守)
　(襄城降之際傷重不能步乃就戰樓以首觸柱數四/投身火中死後贈靜江承宣使賜諡忠烈妻胡氏封)
　(郡夫人三子各子恩澤居鄂武功大夫都統制范天/順與張貴同入襄及城降仰天大呼曰好漢肯降便)
　(死也做箇忠義鬼乃就所守地分自縊死從贈定江/軍承宣使賜諡忠愍妻徐氏封宜春郡夫人二子各)
　(予恩澤仍賜白金五百/兩官田五百畝居黄)
　　　沙洋堡裨將邊公(居誼/)等
兵威破竹列城驚誰信偏裨不肯迎兩箭離弦聲霹靂
二雄交斃氣峥嶸可憐侯服微臣在忍見人間大厦傾
萬木凋零風雪裏尚餘鐵樹一花明
　(甲戌十一月二十二日沙洋新城守将黄順踰城出/降二十七日屠其城提舉官邊居誼死之時居誼呼)
　(其儔張弓箭同發應/弦而斃後傳為神)
　　　池州通判趙公(夘發/)　(昌州人/)
　　　　(昌州在潼川府路池州在江東路揚域古鄣/郡梁屬南陵郡隋置秋浦縣唐池州宋因之)
分守池陽歴幾時坐輪戰馬四郊馳半空矢石應難禦
一矗樓臺未易支血染帛書身永訣壁題詩句世長辭
細君含笑從君後忠節雙雙今古竒
　(至元十二年乙亥春二月大兵至池州通判權州趙/夘發嬰城守禦度不能支有弟在他州夘發裂衣書)
　(一詩寄之曰城池不高深無財又無兵惟有死執國/來生作弟兄又題於壁曰國不可負城難以降夫婦)
　(俱死節義成雙遂與其妻雍氏俱縊初六日武將張/琳以城降丞相伯顔命琳於公帑支錢買棺歛𦵏作)
　(佛事以表之/琳尋見殺)
　　　饒州守臣唐公(震/)　(饒州在江東路屬揚域楚/地秦為鄱陽縣  九江漢)
　　　　(置鄱陽屬廬陵隋改饒州/南唐永平軍宋復饒州)
遊騎如飛漸列營誰呼妓女出郊迎奔踰後圃逃生拙
執辱中庭就死明瓦甕掩形慵屈膝金章繫肘吝輸城
太常定諡應無忝贏得中流砥柱名
　(大兵至饒州通判縱妓女迎焉将佐聚飲野寺止妓/宿詰旦妓歸言曰昨所迎非真韃靼其言語舉止皆)
　(南人也豈奸黠詐飾為盜邪郡守唐震謀𠞰之兵遂/出大兵亦衝入城城内亂震避于州治之後圃為大)
　(兵所執命之降不屈遇害有以醤缻覆其屍於州治/之廡下者大兵據城後戒毋擄掠唯敷派撤花銀輸)
　(官江東提刑黄大任言敵勢䲭張如鄂如江如南康/則賣降如寜國府守臣趙與則棄城逺遁獨饒州守)
　(臣唐震誓死不去昨得判官鄔崇節報知為北兵所/害已下本州如法棺歛安𦵏乞行褒贈通判萬道同)
　(輕徇迎降乞行追勒於是贈震華文閣待制賜諡立/廟二子與京官恩澤道同追三官勒停有司具衣冠)
　(歛震於其肘/得州印云)
　
　
　
　
　忠義集巻三
欽定四庫全書
　忠義集巻四
　　　　　　　　　　　　元　趙景良　編
　　昭忠逸詠
　　　丞相江公(萬里/)知府江公(萬頃/)
名重天閽侍太微昔年南國秉樞機人歸綠野身猶健
兵滿紅塵世已非止水亭前風淅淅鄱陽城外草依依
棣華相映人間瑞節惠隆名世所稀
　(大兵之下饒城也前丞相江萬里家城内聞變於其/家止水亭前池内赴水死之闔門悉受屠戮弟萬頃)
　(前知南劒州亦遇害後贈萬里太/傅與致仕遺表恩澤賜諡文忠)
　　　宗室趙公(崇源/)
南風不競慘悲聲幙燕泥牛總是驚玉牒名香時已逝
金枝花悴本難榮身明六籍忠仍孝軍滿孤城死亦生
後度推敲明月夜江村村外寄幽情
　(崇源號江村寄居信州有詩名兵至郡/自縊而死一本但言自死無縊死二字)
　　　端明招討使汪公(立信/)
如此竒才正可憐曾陳大計為安邊天存廟社施籌策
地限藩籬老嵗年獨眼明明尋趙地丹心耿耿向淮堧
江南寸土聨區脫慟哭髙沙赴九泉
　(襄陽之受圍也立信帥湖南貽書賈平章陳三策一/謂内地兵多無所用宜盡抽摘可五六十萬起赴江)
　(北或百里或二百里分置一屯各設都統江面七千/里諸屯相望設大藩府二以督之急則上下流互相)
　(應援必無能破吾聮絡之勢者久而勢成雖進亦可/二謂久縶北使郝經何益不如遣使送之北歸㗖以)
　(厚利緩其師期年嵗間我江外之藩垣成氣勢亦固/江南之生兵日益禍少紓矣三謂若此二説不可行)
　(惟有准備投拜正欲激賈似道行前二䇿也似道見/書怒罵曰瞎賊敢小妄語葢立信目𤯝故云襄失以)
　(立信鎮江陵未幾召為刑部尚書不拜大兵渡江起/為端明殿學士沿江招討使立信知國事已去以其)
　(家囑愛將金明時兩淮猶為宋守立信渡江趍淮㑹/似道出督師相遇江上撫立信之背泣曰端明端明)
　(不用公言以至於此立信曰平章平章瞎賊今日更/道一語不得矣似道問何徃立信曰今江南無一寸)
　(乾淨地欲去尋一片趙家地上死要死得分明爾遂/抵高郵寓高沙亭丞相伯顔入建康駐立信宅有告)
　(立信嘗獻三䇿者伯顔驚歎謂江南有人若用其言/吾安得至此因厚待其家議遣使迎立信歸金明不)
　(敢泄所寓密价至髙郵以報立信拊掌哭曰吾猶幸/得在趙家地上死也大慟而卒葢乙亥二月之廿有)
　(一日/云)
　　　丞相信國公文公(天祥/)
金字牌飛出建章鬱孤萬壘為勤王驅馳嶺海君臣寓
囚繫燕雲道路長六籍一時光日月孤忠萬里立綱常
元歸凛凛渾生氣南北人誇姓字香
　(天祥字履善一字宋瑞吉州人寶祐丙辰進士第一/時年二十一累仕至湖南提刑遷知贑州大兵渡江)
　(天祥首張榜檄暴揚諸吕罪狀糾合義勇期入衛君/父卓為四方勤王之倡除江西安撫兼提刑乙亥春)
　(也天祥召募應者雲合夏四月有祖母喪解官治塟/起復趍入衛提其兵以行戈甲精明號令嚴肅未出)
　(境遽留屯隆興天祥抗章言軍士踴躍願赴國難為/勤王也奉詔留屯大沮士氣乞如前詔赴闕久乃許)
　(之八月至行在所駐兵西湖九月除浙西江東制置/使兼江西安撫使知平江府陛辭乞斬賈似道釁鼔)
　(冬十月九日領兵赴鎮大兵已圍劉師勇於常州亟/遣兵五千救之二十七日戰於五木敗績贑將尹玉)
　(死之師勇单騎突圍走常州下廣徳軍繼下安吉危/獨松千秋二關俱震京畿危急趍天祥入衛十一月)
　(二十二日發平江既至拜疏自劾以所部州降陷也/請誅斥詔不允令疾速赴督府議軍事進資政殿學)
　(士陞制置安撫大使令置司餘杭守獨松關明年丙/子正月二日兼知臨安府辭不拜詣闕陳大計不得)
　(見所部聚富陽以俟十八日丞相巴延營于臯亭山/十九日早以天祥為樞密使都督諸路軍馬㑹使轍)
　(交馳北師約當國大臣相見執政侍從聚左相吳堅/府交賛天祥一行天祥見奉使無留者欲徃覘虚實)
　(歸而謀焉乃辭相不拜二十日以資政殿學士出使/見丞相巴延元帥索多天祥曰講解一事前宰相首)
　(尾非予所知今太皇太后以予為相予不敢拜故來/軍前商量巴延曰丞相来勾當大事言甚善天祥曰)
　(本朝承帝王正綂衣冠禮樂所在北朝欲以為與國/乎抑欲毁其宗廟社稷乎二帥以詔㫖為解謂社稷)
　(必不動百姓必不殺天祥曰爾前後約吾使多失信/今兩國丞相親定盟好宜退兵平江嘉興俟講解之)
　(説聞奏北兵待區處何如辯難甚至天祥曰能如予/説兩國成好幸甚不然南北兵禍未已也巴延憤語)
　(侵天祥天祥曰吾為南朝状元宰相止欠一死報國/刀鋸鼎鑊非所懼也乃覊縻天祥不使復還明日宰)
　(執吳堅賈餘慶謝堂家鉉翁劉岊等以國降天祥遂/前責巴延失信留使又詬斥呂文煥引敵陷國并斥)
　(其侄師孟負國所募兵在富陽者潰而西歸二月八/日堅等以祈請使赴北併驅天祥登舟二十日至鎮)
　(江用其客杜滸計得逸與從者十人以晦日登舟夜/走淮東三月朔入眞州與守將苖再成恊謀興復天)
　(祥喜甚為移書兩淮帥将等初三日李庭芝遣使至/出文書述脱囘人李七二供有丞相徃真州賺城謂)
　(天祥為北用使諭再成決無宰相得脱理縱脱亦無/十二人得同来之理何不以矢石攻之乃開門放入)
　(邪意使再成殺天祥也再成憐之不忍害然亦不敢/留出之西城門外天祥與滸徬徨無所歸從者皆無)
　(人色再成俄遣二校將數十卒㩦行李還天祥衛送/出境且覘其去就決處置行野中露刅甚恟固叩其)
　(所向天祥曰揚州二校勸令徃淮西天祥曰淮西與/建康太平池州江州對境北兵布滿無路可歸正欲)
　(見李制使或能信我尚欲連兵以圖興復二校曰揚/州殺丞相奈何天祥曰信命二校知無他志乃辭天)
　(祥贈以金而别夜徑北戍衘校疾行三更抵揚州城/下門守森嚴既前復却風露凄清鼓角悲惨四更滸)
　(曰李公必不見信徒為矢石所陷不如趍高郵從通/州渡海歸江南或遇二王仲報國志徒死此無益也)
　(將曉聞北哨至乃變姓名易服詭行間關險阻閏三/月至通州航海至浙東至台州夏四月至瑞安五月)
　(益王登極於福州召天祥二月六日至授通議大夫/右丞相兼樞密使都督諸路軍馬與陳宜中並相首)
　(責宜中當奉三宫與二王同奔奈何弃其所重宜中/慚嘿又數誚其怯懦紀綱不立權戚用事且曰檀公)
　(上策不意公能得之宜中不樂見大将張世傑問兵/數多少世傑以所部對天祥嘆曰公軍在此矣朝廷)
　(大軍何在世傑亦不樂天祥乃議府規恢江西七月/四日發行在所十三日至南劍募兵冬十一月入汀)
　(瞰贑十二月初命招討趙時賞以兵三千復贑之寜/都縣千户趙溍以兵自建昌至時賞走寜都復陷千)
　(户關某鎮撫孔遵以二十九日率師至明年丁丑春/正月大兵向汀天祥命江西提刑趙孟濚領兵收復)
　(屯寜都城外不戰而退天祥退屯漳州龍岩縣三月/屯梅州夏五月復贑之雩都縣六月進據興國縣遣)
　(兵攻贑不利七月江西宣尉李恒統師至吉分将援/贑走孟濚于贑城下恒以兵擣興國襲天祥窮追四)
　(百餘里八月十七日至空坑天祥敗執其夫人歐陽/氏及一子二女及趙時賞孫㮚等天祥竄榛莽中追)
　(将囊嘉岱貪收金帛因得逸復收散卒冬十月入汀/復出㑹昌入安逺趍循戊寅春二月屯恵州海豐縣)
　(三月屯麗江浦遣使訪問宋主夏六月宋主泊厓山/天祥移軍船澳八月至加少保進爵信國公冬十月)
　(屯潮州潮陽十二月東省元帥張𢎞範舟師至移屯/海豐是時止備水道不虞陸路也趙孟濚為前鋒鄒)
　(鳯殿北騎二百兼程追襲二十日午至五坡嶺望見/山上步卒四集叩之左右咸謂鄉人捕鹿也奄至中)
　(軍天祥被擒官屬士卒昔得脱於空坑者至是俱遭/執僇唯孟濚以先行十里得遁明年二月六日厓山)
　(師潰國亡送天祥如燕十月朔至燕械繫千户所十/一月二日以疾脫械初九日召詣樞密院長揖不跪)
　(丞相慱囉命譯者問有何言天祥曰我為宋宰相國/亡職當死今日被擒法當死復何言慱羅曰有人臣)
　(将宗廟社稷城郭土地付與别國後又逃者否天祥/曰謂我曾為宰相奉國與人而復去之邪我前除宰)
　(相不拜奉使巴延軍前即被拘執别有賊臣獻國國/亡我本當死所以不死者以度宗皇帝二子在浙東)
　(老母在廣故圖去耳慱囉曰徳祐幼主非爾君邪棄/嗣君别立二王豈是忠臣天祥曰徳祐不幸失國當)
　(此時社稷為重君為輕吾别立君為宗社計何謂不/忠從懷愍而北者非忠從元帝者為忠從徽欽而北)
　(者非忠從髙宗者為忠博囉曰晉元帝宋髙宗俱有/來歴二王從何受命張平章曰二王逃走其立不止)
　(是簒也天祥曰景炎皇帝是度宗皇帝之長子徳祐/皇帝之親兄何謂不正登位於徳祐已去何謂簒陳)
　(丞相奉二王出宫時具有太皇太后分付言語何謂/無所受命博囉曰汝為丞相若将三王同走方是忠)
　(臣天祥曰此説可以責陳丞相不可責我我不曽當/國也博囉曰汝立二王有何功勞天祥曰國家不幸)
　(喪亡立君以存宗廟宗廟存一日則臣子盡一日之/責何功勞之有曰既知不可為何必為天祥曰人臣)
　(事君如子事父父不幸有疾雖明知不可為豈有不/用藥之理盡吾心焉不可救則天命爾今日天祥至)
　(此有死而已何必多言堂上怒令吏引去復入獄獄/中集杜句為詩備載所歴皆忠憤凄激意壬午春自)
　(獄中寓書所親曰吾終之時惟書一賛於衣帯間云/吾位居将相不能救社稷正天下軍敗國亡至為囚)
　(虜其當死久矣頃被執以來欲引決而無間今天與/之機謹南向再拜其賛曰孔曰成仁孟云取義惟其)
　(義盡所以仁至讀聖賢書所學何事而今而後庶㡬/無愧宋丞相文天祥絶筆冬因狂人薛寶持妄書告)
　(變指天祥為内應十二月初八日世祖皇帝召天祥/于殿中天祥長揖不拜左右强之拜跪不可或以金)
　(撾搥其膝膝傷天祥堅立不動主上降㫖曰汝在此/久如能改心易慮以事亡宋者事我我當令汝中書)
　(省一任坐者對曰天祥受宋朝三帝厚恩號稱狀元/宰相今事二姓實負此心非所願也主上云然則汝)
　(何所願對曰願與之死足矣主上猶不忍遽麾之退/初九日宰相奏曰天祥既不歸附不若如其請賜之)
　(死可其奏是日宣使以金皷迎之詣市天祥聞之欣/然曰吾事了矣左右去其中戴黄冠荷械出顔色揚)
　(揚不少變時燕市觀者如堵宣使遍諭曰文丞相南/朝忠臣皇帝使為宰相不可故隨其願賜之一死非)
　(他人比也宣使謂天祥曰丞相今有甚言語囘奏尚/可免死天祥曰死則死耳尚何言天祥問市人孰為)
　(南東西北趍而南向再拜就死燕人凢有聞者莫不/嘆息流涕天祥死後大風忽起揚沙石晝晦咫尺不)
　(見人守衛者皆驚吉州士人張𢎞道字毅夫號千載/心與天祥善隨至燕負其顱骨歸葬廬陵天祥少有)
　(大志明鋭忠壮當世鮮儷其自贑勤王也綉其戰袍/曰拚命文天祥﨑嶇萬里歸翊行朝赤心益堅卒死)
　(臣節芳名壮㮣與/宇宙同不朽云)
　　　從文丞相諸公
奉檄勤王出贑城願從魁相立勲名吹嘘炎運延千載
莫笑寒儒(缺/)五兵常郡戰餘森廟祀空坑敗後麗官刑
英才僂指那能盡凛凛英魂死亦生
　　　　(杜滸/張汴)　　(鞏信/劉洙)　　(尹玉宗/繆朝)　(趙時賞/孫桌)
　　　　(陳龍復/彭震龍)　(蕭燾夫/蕭明哲)
　　　常州守将王公(安節/)知府姚公(訔/)
　　　　(常州在浙西路改揚域吳延陵季子之邑秦/置延陵等縣漢  毗陵縣晉為郡又改晉陵)
　　　　(隋置常州秦以子楚改陽羨圖經議無/錫寜天下平有錫兵天下争故名錫山)
守合名垂二十秋将軍今度更風流人誇同谷英風壮
天使毗陵殺氣浮守義只知伸我膝成仁那肯䕶吾頭
將門出將真男子一任糢糊血髑髏
閉門髙卧本無悰起守鄉城更總戎名姓已符前代史
邦家能衛古人風金山不長僧成䜟銕壁雖堅卒易攻
城守兩囘希世事橘香不泯氣如虹
　(乙亥春三月大兵攻破常州将軍王安節被擒不屈/死之安節前守合州節使堅之子也夏四月督府總)
　(統軍馬張世傑復常州留劉師勇守之即家起姚訔/知府事公橘州第三子也常自十月八日被圍至十)
　(一月十八日城破師勇遁大兵憤其堅守屠之初大/兵苦攻常不下城上語之曰若要得常州除是金山)
　(長歇後語也遂挾金山長老至長老􁋬死妄言此城/乃龜形擊其首破矣至是併兵攻南門遂克之訔死)
　(之諡忠毅唐朝睢陽亦有姚誾死節訔/古誾字也故詩云名姓己符前代史)
　　　湖南安撫知潭州李公(芾/)
　　　　(潭州在荆湖南路芮荆域屬楚黔中地秦置/長沙郡漢髙封吳  長沙王都臨湘晉置襄)
　　　　(州隋改潭州又改長沙郡唐/改潭州宋復武安軍節度)
平楚樓頭矢石驚焚香稽首别宸京盡殱妻子期全節
寜死封疆不忍生煙燄張空隳趙璧旌旗倒影下湘城
善刀人在同觀化名與澄江一様清
　(至元十三年丙子春正月三日潭州下宋湖南安撫/知潭州李芾死之潭為荆湖重鎮殷實繁麗開慶兵)
　(難帥臣向士壁力戰堅守城迄全咸淳中襄圍急汪/立信為帥預憂之為浚築排柵計湘人憚勞議其迂)
　(甲戊留夢炎以觀文殿學士来鎮大兵渡江明年乙/亥春宋徴諸道兵入衛夏五月夢炎盡提戍兵且席)
　(卷府庫以行乃以芾知潭州主管湖南安撫司公事/芾蜀人僑寓衡州嘗尹臨安有能名一日因置水桶)
　(防虞以油飾其外有請併油其内者芾笑曰今日如/何由得内賈似道方顓制弄權事多不從中復聞芾)
　(譏已大怒嗾言者論擊遂被重劾列之贓籍坐廢十/年其門生曾淵子登朝祈似道得洗叙長江失守乃)
　(起芾為湖南提刑是年正月拜命即家建臺閲數月/陞帥将赴鎮遣其長子避地南中以奉祭祀芾乃與)
　(親友别曰州無兵財誠知難守然君命無避是行必/不免惟一死與城俱亡耳衆疑芾久廢觖望謾為是)
　(言十月三日右丞阿爾哈雅領重兵圍城連營環鎖/城内僅存州兵守禦芾慷慨自厲軍兵咸願死守大)
　(兵攻擊無虚日明年丙子春正月攻益急破其西北/城芾嘗厚一劊級沈安一日呼使前曰吾力盡不能)
　(守矣将就死勿使吾身為敵得其為我掩瘞馬汝宜/先殺吾家眷而後殺我安惶􁋬不敢當芾怒曰吾平)
　(日厚汝者何事直為今日耳安悟挾刀入一家俱死/芾就死縱火府治焚其屍安亦自殺湖南轉運判官)
　(鍾蜚英收文簿封府庫與都統制劉孝忠及帯御械/吳思聰以城降州民或自屠其家或自縱火城内烟)
　(燄四起大兵且入死者數萬人爭門出走死於城外/者又不勝計外十縣則先被屠掠枕骸蔽野千里無)
　(煙廣西經畧安撫使李與調兵来救憚不敢進僅駐/衡永間為靜江捍蔽湖南提刑提舉司亦就衡州置)
　(援潭局募兵又招茶陵桂陽劇盜萬數以救潭亦不/敢進潭既下羣盜潰散反大畧而歸是夏有自潭來)
　(者言城内蕩為瓦礫惟運司及皮參政龍榮故宅僅/存戍兵結茅以居其一隅則敗屋數區而已潭受圍)
　(至䧟凡/三閲月)
　　　知衡州尹公(穀/)　(衡州在荆湖南路桂荆域楚/地秦屬長沙漢屬  陽郡吳)
　　　　(置湘東郡晉立湘州宋為國齊為郡梁置衡/州陳置東衡州以本州為西衡州隋置衡州)
　　　　(煬帝改衡山郡唐/復衡州宋朝因之)
燕寢凝香未赴衡却從湘帥走湘城衣冠望闕臣辭主
詔誥陳庭弟徇兄刼火煉成忠孝種英風鼓動懦頑名
滿城盡節榮今古三百年餘徳澤情
　(尹穀字耕叟潭州人登科入仕乙亥嵗差知衡州迓/吏及門潭已受兵帥守李芾屈賛兵明年正月芾死)
　(城破穀取平生所受誥敕置庭中具衣冠望闕再拜/謂其弟岳秀曰弟宜急走不可使尹氏無後吾受國)
　(恩義當死岳秀曰兄死弟安往願得俱死於是全家/四十餘口老幼環坐婢僕席地鎖其門縱火自焚死)
　　　江東運判趙公(淮/)妾(某氏/)　(按江東路有九州/四十三縣  建康)
　　　　(府在江東路宋揚域吳越地楚置金陵邑其/後吳及西晉  齊梁陳並都焉云云宋仁宗)
　　　　(陞建康軍節度/中興改建康府)
石頭城昔號金湯岌岌孤墉戰馬場西日突圍迯溧水
南冠荷校說維揚血凝漢節誇男子身寄秦淮藉女郎
千載妾身貞更潔仰天哭向水雲鄉
　(淮潭州人席門䕃仕至江東轉運副使置司建康大/兵臨城突圍趍溧水民寨寨破被執不屈械擊詣揚)
　(州城下令淮呼城中官吏出降淮反其詞北兵怒復/執歸建康殺之淮之出奔也一妾與俱既及難為某)
　(萬户所得語萬户曰妾願事相公終身然趙運使既/死無人埋骨願輿妾往殯殯畢即歸萬户惻然如其)
　(言迨至死所屍弃江濱妾命輿夫椎屍入水水猶淺/不流妾乃取篙自推之入深水中即仰天大哭躍入)
　(水中/而死)
　　　都統制密公(佑/)
漢鄂塵飛路已迷殘兵早發向江西豈知主帥輸城邑
謾使偏裨效鼓鼙就縛呼天懷象魏臨刑吐氣幻虹霓
酸風慘淡精魂逺龍馬坪頭戰鬼啼
　(佑淮人起行伍為将嘗戍荆岳㑹湖南北䧟諸州戍/兵俱潰散佑與劉俊奔江西過撫州制帥黄萬石招)
　(𨽻帳下不知萬石久已為遁降計矣乙亥十一月隆/興受兵守臣劉槃屢請援萬石遣佑将兵三千以往)
　(戒勿戰二十五日至進賢縣之壁畬猝遇大兵佑忠/憤即戰戰正酣矢貫其腦猶自㧞矢以指按瘡呼軍)
　(士曰孩兒毎止好用力殺俄而昏憊被擒軍皆没元千/帥宋都木違嘉其勇以良藥付瘡强之降不肯命以)
　(户金牌叱不受曰請死遂囚于隆興久之察其終無/降意遂斬於西華門外臨刑其子市北飯以進佑叱)
　(曰此是狗喫底東西亟將去復市南飯以進飯訖臨/刑嗟乎後之人能如密公之忠勇者鮮矣然亦大文)
　(夫當為/之事耳)
　　　沙市監鎮司馬公(夢求/)
荆水滔滔百尺渾邇來淺縮漫潺湲木城聫岸風輪吼
沙磧屯雲火炬燔效死小臣懷緑綬偷生大閫愧朱轓
下官名姓君知否涑水先生七世孫
　(至元十一年乙亥夏四月五日大兵至沙市距江陵/止十五里兩城相望中隔一水築堤通行市南阻川)
　(江北倚江陵地勢險固為舟車商旅之㑹恃水為防/是年湖水忽涸市南沙磧皆露大兵陳磧上乗南風)
　(縱火肉薄登城遂下守将程又亮降監鎮司馬夢求/戰死温國文正公七世孫也後五日川江大漲沙市)
　(城脚皆没/己無及矣)
　
　
　
　忠義集巻四
欽定四庫全書
　忠義集巻五
　　　　　　　　　　　　元　趙景良　編
　　昭忠逸詠
　　　淮東制置使李公(庭芝/)
　　　　(按淮東路有九州二十縣王揚州禹貢淮海/惟揚州春秋屬吳越漢吳  國景帝更江東)
　　　　(武帝更廣陵隋唐為/揚州宋朝陛節度)
淮海曾聞一偉人十年卧䕶息邊塵重來鐵騎攻城急
旋執金戈赴陣頻夢入甌閩期立極路遵通泰倐捐身
平山堂下悲風起魂繞瓊花萬樹春
　　　都統制姜公(才/)
君是磻溪幾葉孫六韜貯腹䕶邊屯三軍鏖戰嗟無地
孤壘環攻恨出門嚼舌血飛怜勇士衝冠氣憤憶忠魂
男兒南八今重見同翫睢陽月一㾗
　(襄師吕文煥降時庭芝罷居鎮江宋朝俾再鎮揚州/庭芝馳入戎馬滿郊幾為所薄至元十二年丞相巴)
　(延既下沿江諸郡乃留平章阿珠鎮𤓰州自以四月/十三日入燕奏事張世傑復常州命劉師勇守之自)
　(帥舟師由海道向金山約庭芝自揚州出兵向𤓰洲/殿帥張彦自常州向鎮江期以五月一日三路並進)
　(與北師決死戰奪江面以通淮浙之脉議已定㑹連/日西北風大作庭芝疑海舟必乗風已至金山乃不)
　(俟元約即以四月廿八日命都統姜才率步騎侵晨/掩擊時北兵輕視揚州謂不能出軍雖城揚子橋而)
　(守備終踈才破其城殺獲甚衆部下勸才保勝歸才/曰吾受命取𤓰洲何敢以小誤大事遂趍𤓰洲則世)
　(傑海舟未至也才失勢大兵方圍真州皆移營救𤓰/洲阿珠先登搏戰才力戰至晡不能勝才率騎退走)
　(而所部步兵遮其歸路才自殺步兵取道還揚州城/大兵追至城下騎兵死者十八九五月一日世傑舟)
　(師如期至金山則才兵已敗矣世傑乃結陣焦山值/風弱海舟不能動㕘政董文炳以快船進攻徃米如)
　(飛世傑竟敗獨彦爽約自保兵不出淮事遂去揚恃/通泰為援大兵又築灣頭城斷通泰往来之路秋七)
　(月才再出兵攻其城不克而走步兵懲前敗乃自殺/騎兵之退走者於是騎兵死者十八九步兵死者十)
　(五六而揚之精甲皆盡閉關不復出㑹益王稱帝於/福州間道召庭芝為右相兼樞密使庭芝拜命乃命)
　(淮東朱煥代帥自與才将輕騎趍通泰謀泛海歸福/州庭芝甫出城煥即以揚州降大兵亟追庭芝僅得)
　(入泰州重兵圍城知州孫泰臣開門降庭芝及才被/執俱不屈械至揚州斬庭芝而㘘才才臨刑含血噴)
　(罵不絶口淮/東諸郡皆降)
　　　浙西提刑徐公(道隆/)湖守趙公(良淳/)
　　　　(按浙西路有八州三十九縣吳湖州揚域秦/置烏程縣東漢立安吉吳置  興郡隋置湖)
　　　　(州宋陞昭慶軍/寳慶改安吉州)
太湖殺氣貫天章貔虎如雲壓古杭羽檄星馳徵魏闕
牙檣風逆急勤王軍摧鋒鏑鬼猶厲將躍波濤骨亦香
更有湖州賢太守細君同壽碧蘭堂
　(道隆字伯謙婺之武義人以父任入仕汪立信制置/京湖奏請道隆為㕘議官甲戌立信除刑部尚書道)
　(隆偕賔客十人去江陵明年趙孟傳制置淮西以道/隆參其軍事後除浙西提刑大兵寖迫文天祥弃平)
　(江潰卒四出為浙西患苦安吉尤甚知州趙良淳莫/知所為有㫖令道隆措置既至取潰卒肆掠者竿其)
　(首于市牛監軍遁去時范文虎程鵬飛管景模俱遺/書誘降道隆焚書斬使丞相巴延軍臨平臯亭山令)
　(道隆間道入援不敢輒留時水陸皆有北兵道絶不/通議由太湖經武康臨安縣境勤王即日乗舟出臨)
　(湖門泊宋村良淳唯倚道隆道隆既去或告趙緫領/與可欲挾知州以降良淳聞之與婦同縊於州治之)
　(碧蘭堂乙亥除夕也正旦黎明追兵及道隆於江陵/親從軍三百人與殊死戰於船上食時矢竭槍槊折)
　(一軍盡没長子載孫由舩後􁀙蹈水死道隆知不能/脱還入船中端坐繩床大兵去道隆衣掖至北舟有)
　(間一卒以道隆衣冠置所乗舩中曰吾總管説降與/乗舩還城不降且贏而俘之令我置衣此船須其降)
　(而後與禁人母得輒登舩有頃兩兵掖道隆旋因得/出船馬門持道隆者稍怠道隆亟躍水中死北将猶)
　(令左右挽弓射水餘兵有脫入臨安者事聞十六日/宋朝令贈官賜諡厚䘏其家立廟安吉官其子孫越)
　(三日宋亡/不及矣)
　　　參政髙公(應松/)
腸斷呉山錦綉叢六更聲絶海潮空千門鎖月移行在
八駿乗風憇㑹同扈蹕孤臣慙主辱征鞍萬里哭途窮
兩宫緩緩趍朝陛囘首天南獨死忠
　(應松福州長樂人也登開慶己未進士第由衡州教時/授通判廣徳軍召為國子監丞乙亥十一月入國門)
　(獨松闗已破十二月兼權禮部員外郎翰林權直至/明年丙子止月文天祥張世傑入衛時京城義兵踰)
　(十八萬欲巷戰死國丞相陳宜中守和議收在城兵/人心皇皇宜中懼夜遁先是賈似過潰師魯港退駐)
　(揚州圖再舉殿帥韓震欲䕶駕遷幸然後議和宜中/一反似道所為斬震貶似道後大兵至城下倉卒請)
　(和丞相伯顔首問輯震頭何在天祥賛宜中復議幸/閩廣太皇不許故弃三宫而遁范文虎引大兵自湧)
　(金門入舉朝奔竄留者九人如應松及正言陳春伯/侍郎翁仲得大理卿郭珙皆三山人也二十日除應)
　(松中書舍人直學士院二月初二日賜在城文武官/各二階旌其不遁也初六日除權工部侍郎九日除)
　(端明殿學士簽書樞密院事㕘知政事未㡬宰執吳/堅賈餘慶家鉉翁等俱赴北太皇命應松與劉叔子)
　(赴都堂視事時國事己去擁虚器耳三月十二日兩/宫赴北應松扈從至燕四月二十七日也明日即絶)
　(粒不語越/七日卒)
　　　蜀帥張公(珏/)　(按蜀夔州路有十五州三十九/縣  重慶府在夔州路古巴國)
　　　　(秦置巴郡劉璋為永寜郡先主為巴東郡唐/渝州又南平郡宋朝先宗潜邸陞州為府)
玉壘雲浮五十秋關西虓将勇無儔三吳甑墮猶堅守
八柱唇亡不耐愁瀘水捷收勞騕褭䕫門機伏失兠鍪
吾君不負吾寜死遺恨誰怜快敵讐
　(至元十二年乙亥夏荆湖諸郡俱歸附蜀之音問不/復與西南通制置使知重慶府張珏猶振厲自立招)
　(討梅應春以江安歸附珏遣兵收復擒應春至重慶/府臠之大兵收取江安所部州郡俱降惟張起岩帥)
　(夔與珏共為宋守屹然雙城勢窮援絶屢以虎符招/珏珏不從帳下将有勸其降者珏未果将遂畔夜開)
　(關納大兵珏率親兵巷戰不勝登舟欲下䕫就起岩/至中途隨行将士利重賞且念妻子俱已陷重慶遂)
　(執珏歸附終不肯降㑹應春之子/朝燕訴前事復父仇珏遂遇害)
　　　大社吳公(楚才/)　(建昌軍在江西路南建昌揚/域吳境漢南城縣  唐陞為)
　　　　(建武軍宋朝改建昌軍紹興八年析南城縣/上五鄉置新城縣於黎灘鎮又析南豐縣之)
　　　　(半置廣昌縣於掲/坊耆今領縣四)
誰道旴江一布衣龍韜虎畧豈知蹊鉏耰列陣螳初奮
鼙皷臨風馬已嘶漢将追奔飛白刅楚囚覊縶化紅泥
寵襃已矣忠難泯不向泉關嘆噬臍
　(吳楚才建昌南城人名炎以字行世業儒乙亥冬十/二月建昌歸附明年春正月楚才於其鄉嶺村紏聚)
　(丁壯稱義兵張榜聲罪是時黄萬石猶以江西制置/使走邵武楚才遂繇邵武太守黎靖徳請於萬石乞)
　(濟師萬石不許而授楚才迪功郎權制置司計議官/以安之且戒勿興兵楚才不聼二月三日自嶺村率)
　(衆晨炊蓐食将攻城鉦鼓震動甫至近郊之龜湖城/中出步騎三道蹴之楚才所部俱鄉農鎧仗不備又)
　(倉卒起義未經練習一見大兵輒噪罵北騎左右馳/突其衆大奔尾襲殺百十人奪其長梯鉄鈎等因進)
　(攻嶺村拒以木柵不得入事聞益王元帥府承制遷/楚才宣議郎帯行大社令知建昌軍俾聚兵圖再舉)
　(萬石匿其命楚才既失利且乏援大兵誘降其衆衆/多解去楚才走光澤縣為人所擒及其子應登以獻)
　(於建昌坐獄上司遣録事婁南良訊之南良詰之曰/汝何為錯作此事楚才抗聲曰不錯如府録所為乃)
　(大錯爾府録受宋朝官爵今乃為敵用還思身上緑/衫於何處得來我不過鄉村一秀才特為忠義所激)
　(欲為國出力事雖不成正不錯也南良愧而語塞至/六月末楚才宗人吳浚奉密㫖為江西制置招討使)
　(起兵廣昌縣建昌遂斬楚才父子傳首諸邑時益王/登極於福州聞而哀之特贈五官為朝奉郎即邵武)
　(建昌境上立/廟贈額忠勇)
　　　儒士王公(士敏/)　(吉州在江西路陵荆揚之域/吳地東漢置廬  郡吳孫皓)
　　　　(置安成郡隋改安福縣又改廬/陵郡領縣八太和是其一縣也)
此行無復望生還留取哀吟宇宙間報國豈能恢漢土
遺民空自戀吳山清風勁節英靈在斜日沉輝歴數慳
寂寂圜扉終不悔忠魂莫恨左輪殷
　(士敏吉州太和人也至元十二年江西諸郡既歸附/明年士敏與針匠劉世超聚兵興復兵敗世超縊死)
　(嚼血書石云生為趙民死為趙鬼赤心報國一死足/矣士敏入獄書詩於裾云此行無復望生還一死都)
　(歸談笑間大地皆為腥血染好/收吾骨首陽山竟死於獄中)
　　　樞密丞相陳公(文龍/)
　　　　(按福建路有八州四十九縣始興化軍在福/建路揚域陳文帝朝莆田地  見載籍唐析)
　　　　(泉州置豐州領莆田縣又置武榮州莆田𨽻/焉宋置太平軍改興化軍割莆田縣屬馬今)
　　　　(領縣/三)
曾聴臚傳冠集英當時御筆為更名淳熙相譜家氊復
徳祐樞臣國脉傾鄉部孤臣迷殺氣囊山一皷張軍聲
首丘只戀行都土愁絶萱闈訴不平
　(文龍字徳剛興化軍人祖俊卿事孝宗為名宰相開/國於魏諡正獻文龍有文學負氣節理宗朝為太學)
　(生名子龍咸淳戊辰度宗初試進士對䇿稱㫖擢第/一御筆改今名授宣議郎簽書鎮東軍節度判官㕔)
　(公事踐歴舘閣為監察御史兼崇政殿説書似道行/公田浙西苦之文龍在臺抗疏力爭辭㫖剴切似道)
　(不得已為罷浙西判官洪起畏以自解而左遷文龍/大理少卿出知撫州似道怒未釋風言者劾之罷歸)
　(里似道敗召文龍為左史以至執政甫五月丐歸丙/子五月行朝召拜樞密使秋九月拜閩廣宣撫使鎮)
　(興化軍平石手之亂冬十一月降将王世強引大兵/攻閩宋主航海福州守臣王剛中降遣使徇興化文)
　(龍斬之縱其副以還復書世強剛中責以負國且自/署曰理宗學生度宗狀元徳祐樞密景炎宰相大兵)
　(進攻文龍遣其将設伏捷于囊山寺前帥大怒大合/水陸並進先執其姻家許自使致書誘降文龍復楚)
　(書斬使鉄騎四合圍城文龍拒之戰不克城陷被執/逼其降不屈咸凌挫之文龍自指曰滿腹子節義文)
　(章汝曹還忍相逼耶衆皆義之乃執以如燕在道數/罵辱送騎行至臨安而卒文龍既死義繫其母於福)
　(州之尼寺卧病無醫藥左右或感泣母曰吾今死無/憾矣但恨不一見吾兒當與之共訴於地下耳及卒)
　(皆曰此母能産佳/兒為之歛𦵏焉)
　　　嗣秀王(與檡/)瑞安守臣(方洪/)
派接天潢本近親更生忠節古無倫千軍守禦来閩路
半嵗勤王䕶宋民巷戰血流生不辱劍飛魂逝死能神
風流喜遇莆城友㩦手泉扄萬古春
　(丙子春秀王為兩浙閩廣察訪使二月至福州五月/益王登極而帝舅楊亮節居中秉權與檡自以國家)
　(親賢多所諌止遂犯忌嫉諸将憚之未幾大兵逼浙/東乃命與檡出瑞安與守臣方洪共任備禦朝紳言)
　(與檡有更生之忠曹王臯之才宜留輔以隆國本譛/者益急卒遣之冬十月瑞安守圍城中危急與檡洪)
　(誓以死守小校李雄夜開門納大兵與檡洪率衆巷/戰兵敗被執㕘政董文炳㐲而問之曰汝為秀王邪)
　(今能降乎與檡叱之曰我國近親恨不殺汝以報陛/下今力屈而死分也尚何問馬遂殺之洪亦伏節而)
　(死洪莆/田人也)
　　　建寜儒士朱公(浚/)　(建寜府在福建路分建寜/揚域漢置冶縣後  冶地)
　　　　(南部曰建安唐改建安郡又改建州/宋陞建寜軍孝宗潜邸陞建寜府)
身披薜荔去瓊琚遞遞南來八使車人隠考亭春自逺
馬嘶分水難誰紓好扶名義垂千載不把衣冠辱四書
為守彜倫先訓在潔身珎重返吾初
　(浚字深原建寜府人酷嗜墨刻人號之曰朱古碑大/兵至其家浚曰豈有朱晦翁孫而失節者哉遂自死)
　(時江西帥府遣/入使入閩説降)
　　　處士林公(同/)　(福州在福建路七揚州域周七/閩地閩子孫分  種楚秦為閩)
　　　　(中郡閩君搖為越王都冶漢分冶地為㑹稽/東南二郡故曰東冶陳置閩州隋改泉州唐)
　　　　(更福州閩王王審知升武威軍宋朝/陞福安府領縣十福清是其一縣也)
九廟三宫已盡傾尚從海島寄神京血書矮壁存吾節
氣貫長虹任汝烹身殞九京忠義著名香七聚鬼神驚
海風蕭颯含悲憤疑是當年肆罵聲
　(至元十二年泉福既歸附明年春宋主在海上命將/收復圍泉州未下福州興化劍邵復歸宋前監丞劉)
　(仝子家福清糾合義兵即故直寳幸閣林瑑舊宅置/局曰忠義招募卒伍以仝子為福建招撫使冬大兵)
　(至諸郡復失兵向福清仝子遣兵拒之大敗有林同/者字子真瑑之孫寒齋髙士公遇之嗣也號空亝處)
　(士孝謹亷謙而深於詩以世澤受官棄不仕有父風/馬仝子既建局於其家敵至衆勸其避不從乃盛服)
　(坐堂上題其壁曰生為忠義臣死作忠義鬼草間足/可活吾不忍為爾諸君何為者自古皆有死俄而大)
　(兵至執而詰之/同大罵竟遇害)
　　　丞相陸公(秀夫/)
八面兵威八面攻馮夷飛血洗千篷波翻水寨乾坤震
風仆穡旗社稷空百辟散班奔鷁首孤臣扈蹕憇龍宫
茫茫南國重囘首一片丹心照海紅
　　　樞密張公(世傑/)
　　　　(按廣東路有十州四十縣趙廣州在廣東路/揚域百粤地秦置南海郡  佗自立為南海)
　　　　(王漢因封之武帝始定為南海等郡孫權遷/州于畨禺孫休分交州置廣州理畨禺晉因)
　　　　(之宋齊皆為廣州隋改廣州為畨州煬帝改/為南海郡唐置廣州總管府以廣桂容邕安)
　　　　(南五府𨽻之唐末分為東西道改嶺南節度/陞為東道節度使黄巢攻破廣州以士卒疾)
　　　　(疫乃去掠湖湘賜東道為清海軍節度宋朝/平嶺南地歸版圖仍舊為清海軍節度陞為)
　　　　(帥府統郡十四領縣八治南海/畨禺二縣新㑹是其一縣也)
曾擁貔貅奏凱歌厓山雲暝竟蹉跎地空九有棲荒服
寨列千艘保海阿龍躍璽況天若此烏鳴矴絶事如何
鯨波沃日炎光熄凛凛英魂尚枕戈
　(厓山在廣州新㑹縣葢廣之海門也東通廣州僅容/輕舠南入于海猶二百里水勢如牛角然殊非地利)
　(而張世傑乃奉祥興主自碙州駐此識者惑之至元/十五年戊寅冬十二月制置凌震小捷於廣州城下)
　(世傑喜曰北無能為入夏且復走矣乃不嚴備而於/厓山東岸立草屋曰行宫月朔則行朝㑹之禮從官)
　(亦各結草屋以便起居及周文英自漳州来乃知别/有北舟水陸並進世傑驚議守禦有告者曰北舟旦)
　(夕至若塞海口我不能進退矣請乗其未至移我舟/以塞之戰而勝固幸不勝猶可西走也世傑以士卒)
　(航海乆多有離心恐一動則星散乃曰頻年航海何/時足了今須與一决勝負爾乃悉焚草市以巨艦千)
　(艘結為水寨船尾皆外向上設戰栩為死守計衆皆/危之無敢諌者明年己夘止月二日浙東帥張𢎞範)
　(舟師發潮陽直趍崖山二十日江西帥李恒發廣州/率哨船㑹師世傑不寨山門䕶水寨乃縱北舟入逼)
　(寨十六日北舟大集蔽塞江面世傑方調輕舟出戰/猶能牽取數舟𢎞範所部俱海艘無哨船可以趨利)
　(故世傑以輕舟徃來樵汲自如衆議恐恒以廣州舟/至則樵汲絶矣世傑乃遣文英将步兵王道夫将蜑)
　(船迎擊又促凌震入衛已而文英遁入新州道夫與/恒遇不戰而遁震亦不至二十三日恒至厓山以哨)
　(船阻輕舟樵汲路絶毎日止候潮平唯有淡水至汲/以供日用舟中糧猶可支半年二帥屢遣使諭降世)
　(傑輒厚禮其使唯請退屯乞廣東一道以奉趙氏宗/廟軍中聞者歔欷二帥令盡取舳艫與南船對壘即)
　(北岸立砲且縛船載火南舟張布幙以當砲石縛長/竿於船尾以當火船二月初二日夜都統張達領快)
　(船出攻北之哨船敗亡失甚衆初四日定議進攻初/五日三面進逼水寨初六日晨炊蓐食恒乗早潮退)
　(帥北面海船進攻酣戰至午殺傷相當恒以船深入/千户林茂躍登南船千户曽勝百户解清繼之攻西)
　(北角士衆潰俄而晚潮至恒舟不能駐僅奪數舟而/還𢎞範乗潮生帥南面海船進攻世傑摘北面守兵)
　(䇿應士衆傷殘俱無鬪志恒復麾北面海船夾攻呼/聲動天地水寨表裡受敵㑹有仆其檣竿之旗者諸)
　(船風靡穡旗俱仆世傑知事去即抽精鋭入中軍自/衛諸船奔潰招摭翟國秀團練使劉浚解甲降貴官)
　(士女多腰金赴水自況死者數萬人北舟進擊中軍/戰至晡海霧四昏咫尺不辨風雨大作潮勢退世傑)
　(與少保蘇劉義都統張達尚書蘇景瞻等十九舟斫/斷矴石乗風水之勢決團南走宋主舟重大駐内水)
　(為外舟壅隔不得動丞相陸秀夫先沉妻子于水乃/奏請宋主死社稷以金璽繫主腰秀夫抱赴水死之)
　(宫人牽衣胥溺者十數輩二帥止謂世傑必奉宋主/南奔恒率海舟追逐𢎞範留部分降附訊降人始知)
　(祥興君相俱赴水遂大搜金帛拘括将士所掠皆歸/𢎞範尋於軍中得金璽訊之卒云於小兒浮屍上得)
　(之不識為璽也懼為人所知棄其屍矣與降人言合/恒迢世傑至髙州界不及世傑後二舟來降恒班師)
　(於厓山刻石紀功而還世傑等南奔不能達占城于/是囘船沿海收散卒承宣使周文英等皆㑹四月八)
　(日至海陵港遇颶風船破溺死明日文英收其屍/火於海濱文英以世傑樞密印及餘兵赴廣州降)
　　　江東制置使謝公(枋得/)
　　　　(按江東路有九州四十三縣郡信州在江東/路揚域吳楚地三國屬鄱陽  葛陽縣地陳)
　　　　(葛陽改為弋陽唐置信州領縣六江饒州在/江東路揚域楚地秦鄱陽縣屬九  漢置鄱)
　　　　(陽屬廬陵隋改饒州南唐永平軍宋復饒州/領縣六  安仁是饒之一縣  弋陽是信之)
　　　　(一/縣)
草履麻衣謾蔽形十年賣卜慣零丁願從楚地師龔勝
欲向遼城友管寜采石吟成期絶粒娥碑讀罷棄餘齡
一門盡節均無愧千載西山叠叠青
　(枋得字君直信州弋陽人左目重瞳腦若伏犀口可/容拳髯踈而長身不滿五尺幼覽羣書五行俱下終)
　(身記憶及長俊偉有大志好直言以名節自任洞究/治體為文章有竒氣单詞片語識者傳誦嘉熙戊午)
　(年十三領郷薦寳祐乙夘再薦丙辰廷對以治道策/士枋得直以丞相丁大全為答考官佳之欲俾魁天)
　(下頗忤上意臚傳出文天祥榜下第二甲第二人以/言不用遂掛冠賦詩曰玉皇殿下卸恩袍羞見㝠鴻)
　(惜羽毛天地有心扶社稷朝廷無意得英豪早知骨/鯁嬰時忌何似山林遁跡髙次第秋風到蘭菊歸家)
　(痛飲讀離騷扁讀書堂曰疊山取重艮止止之義學/者尊稱曰疊山先生明年丁已試中敎官科除建寜)
　(府學敎授以大全柄國不赴開慶己未除禮兵部架/閣文字又不赴景定辛酉以選為寜國府考試官發)
　(䇿尤精愜有江東十問行於世似道怒嗾言者劾之/貶興國軍咸淳丁夘放還除史舘不赴大兵渡江似)
　(道敗改合入官差主管官誥院不拜江州降枋得與/吕師夔有舊乃上封事大畧謂文煥守襄六年古無)
　(有也勢窮援絶遂失臣節議者遽加以畔逆之名今/沿江諸郡有能守六日者乎設遇文煥以前語責之)
　(不知其何辭以對師夔非有異志似道以為刑部尚/書叅賛軍事欲召赴軍前殺之不得己為偷生保家)
　(計爾師夔心欲歸朝不能而以告之謝章章不敢言/而以告臣臣請下詔赦師夔之罪分沿邊諸路之屯)
　(命之為鎮撫使而遣使赴北通和庶可紓難乎言者/劾其狂妄罷其官未幾除江東提刑捍禦饒信即安)
　(仁縣置司招集漬軍張忠孝𨽻麾下俄兼江西招諭/使是年冬十二月也師夔橔信州取衣粮枋得榜云)
　(信州米留供太皇太后皇帝御膳信州絹留供太皇/太后皇帝御衣平生朋友遂爾睽離一旦相逢惟有)
　(厮殺師䕫怒明年京浙下枋得寓弋陽北使王世英/蕭郁誘降信州知州鄭疇降遣人為枋得索提刑司)
　(印枋得避於信之雲磜嶺景炎帝立以枋得為江東/制置使即弋陽起義兵七月二十二日攻鋁山縣破)
　(其隘俄而前軍潰枋得以兵付江東招諭使傅卓隠/于江閩之境王世英蕭郁以枋得不降遣兵襲之執)
　(其妻李氏子熙之定之二弟三姪及一女二婢枋得/竄入閩隠建陽自以國亡痛誓麻衣草履終身弟姪)
　(械至州二使庭辱之不屈詰兄所在不答唯請死殺/之囚其妻子至建康繫宣慰司獄李氏丰姿冲麗以)
　(善詞翰聞宣慰使亷博囉黙色哈雅欲昏之李氏佯許/諾始緩其獄将昏之前夕獄吏不戒李氏同女洎二)
　(婢俱縊主者懼上其二子於行省猶文以不降将盡/殺之適左丞崔缺  自北還嶽具崔見二子皆童㓜)
　(何校曰若非謝提刑子耶命賦詩立就崔曰其父以/忠遯孺子何罪釋授省都鎮撫陳  陳命諸子從熙)
　(之學凡六年資其歸遂偕弟往閩省父枋得命熙之/歸飬祖母定之留侍日以賣卜為生久之碩人訃至)
　(夜問道歸治喪𦵏畢復隠閩至元十三年行臺侍御/史程文海薦江南賢才三十二人以枋得為首特㫖)
　(喚至誠無偽以公滅私明達治體可勝大任謝枋得/故相留夢炎為吏部尚書貽書促行枋得復書云吾)
　(母年九十五死殯淺土妻女㸑婢以僕連累死囹圄/者四人弟姪死國者五人遊魂難招往痛莫贖伏聞)
　(太母在北上仙久矣惟北郷長號不能寄一帛書如/任元受故事又不能匍匐一洒麥飯孤臣何面目應)
　(聘耶且亡國之大夫不可以圖存忠臣不事二君烈/女不更二夫南八男兒死即死耳不可為不義屈豈)
　(敢曰将以有為也辭嚴氣直累千百言夢炎讀之汗/下復以書辭程曰大元制世民物一新宋室孤臣止)
　(欠一死先妣以今年二月考終自今無意人間世矣/三十而入仕五十而休官平生實歴不滿八月俸禄)
　(無一毫歸家養親已不可言孝唯黽勉送死或可以/贖遇執事将隆㫖以禮聘召孰不興起稽古之禮子)
　(有父母之喪君命三年不至其門所以教天下以孝/也未有胃喪匿服而可以應聘召者遂不赴明年近)
　(臣同法師林樵谷奉㫖江淮搜賢仍以枋得稱首枋/得抗顔謝之又明年行省丞相䝉古岱奉㫖驛召親)
　(臨訪問執手相勉枋得曰上有堯舜下有巢由上有/成湯下有隨光上有周武下有夷齊今存一謝枋得)
　(聴其食西山之薇又何損於國家枋得母喪未𦵏姓/名不祥不敢赴召丞相義之未幾江西省管左丞奉)
　(㫖宣召復謝之迺深隠於建陽之后山堂至元二十/五年九月福建省叅政魏天佑賫特㫖宣喚不覷面)
　(皮正當底人謝枋得就交魏天佑上大都來的時分/就省裏索氣力一同将帶來者行省委官泊建寜路)
　(官建陽縣官至馬鋪遣縣尉張某馳至后山堂物色/枋得告以故復以母喪辭弗獲翌日強登舟至路寓)
　(崇真道院賦詩别友云雪中松栢愈青青扶植綱常/在此行天下久無龔勝潔人間豈獨伯夷清義髙便)
　(覺生堪舍禮重方知死甚輕南八男兒終不屈皇天/上帝眼分明遂卻粒不食七日館伴者强進膳九月)
　(二十日又不食而神氣清爽時絶粒九日矣十月十/二口賦詩云西漢有臣龔勝卒閉口不食十四日我)
　(今半月忍飢渴求死不死更無術精神時與天徃來/不知飲食為何物若非功行積未成便是業債償未)
　(畢太清羣仙宴㑹多鳯簫龍笛鳴瑤席安得神靈羽/翼生騎雲直上寥天一長子熙之自信來省枋得曰)
　(大丈夫無兒女情拒弗見門人惠寒衣弗受十八日/起行十二月十日抵龍興左丞吕師夔輿相厚遺寒)
　(衣一襲力卻之有身不絲綿二十年后山凍殺分宜/然之句二十四日至采石賦詩絶粒日啖五棗至元)
　(二十六年己丑四月五日至京問太后􁧼所洎徳祐/主所在各嚮其方慟哭載拜館伴者曰此是文丞相)
　(斫頭處以脅之枋得曰當年集英殿下賜進士第幸/同榜今復得從吾同年遊地下豈非幸即越四日遷)
　(憫忠寺壁間見曹娥碑洒淚讀之曰汝小女子且能/死吾豈不汝若哉是夕卒吕師夔適在京為具衣衾)
　(棺槨殯之文明門外九月門人李思衍使交趾/囘與尚書謝昌元捐助俾定之負其骨歸𦵏)
　　　廣西經畧馬公(塈/)
　　　　(按廣西路二十一州六十二縣海外四州四/州十一縣通二十五州七十三縣靜江府在)
　　　　(廣西路荆域百粤地秦置桂林郡漢零陵郡/之始興縣東漢為始安國梁立桂州隋始安)
　　　　(郡唐置桂州總管府又陞桂管為靜/江軍節度宋高宗潜藩升靜江府)
赤白囊飛廣海濵關西勁勇是竒人暫提節印期全璧
倐報烽煙又震隣械坐已空身不化龍韜未展氣如神
鑑湖亦有雲礽在千載流風豈隠淪
　(馬塈關西宕昌人權廣西經畧使守静江府不降城/己破被執斬之既死身不仆者經時裨将賀文振亦)
　(與之/同死)
　　　美人朱氏
給事中宫已歴年蒙恩扈從赴幽燕名王索好緣難合
烈婦捐生節已全日宴寢門疑鎖鑰夜長驛館泣嬋娟
同來小妮猶堪詫一様清風兩地傳
　(美人從全太后赴燕有名王恱其色欲娶之使人喻/㫖明旦寢門不啓發視之美人已自殺有幅紙書口)
　(向之未死者以太后猶在今事至此豈復自辱欲全/節以見度宗於地下美人有一侍婢亦自縊於其側)
　　　孺人林氏
兩家累世結婚姻閥閱崇崇作宋臣忠貫鴒原期報國
刑驅鴛侣誓全身名傳閩嶠花如玉血染吳鈎草作茵
魂隠暗香千樹裏傾城傾國愧斯人
　(孺人公遇之女也適劉仝子仝子起義既敗轉匿親/故家至元十四年捕之急株連被禍者甚衆仝子知)
　(不免自經死有司執孺人詰仝子反狀孺人叱曰我/林家與劉氏世為宋臣欲以忠義報國事之不成天)
　(也何謂反乎汝知去嵗有以血書壁而死者乎我與/我兄一忠義心也死且求治汝於地下可生與汝等)
　(凌辱耶/遂遇害)
　　　死節諸公
　　　　(臨江軍在江西路揚域漢豫章郡領新淦吳/安城郡領新喻南唐筠州領清江縣宋以清)
　　　　(江為臨江軍𨽻以吉之新凎袁之新喻二縣/潮州在廣東路揚域古閩越地漢南海郡之)
　　　　(掲陽縣地隋置潮州唐改潮陽郡復為潮州/宋朝因之  惠州在廣東路揚域古百粤地)
　　　　(漢之慱羅縣隋唐置循州偽漢劉鋹移舊循/州立禎州宋避仁宗廟諱改恵州  靜江府)
　　　　(見廣西經畧馬塈下註三池州在江東路古/按江東路有九州四十  縣  池州揚域)
　　　　(鄣郡梁屬南陵郡隋/置秋浦縣唐置池州)
徃事猶疑曉夢圓當年扶義付飛煙姓存名没時難問
國破家亡事不傳青史寂寥忠義傳赤心勃鬰死生年
文謨武畧渾無展猿鶴沙䖝亦可憐
三百年餘雨露深杭雲汴雨兩銷沈堪憐許逺張巡節
誰識程嬰杵臼心萬里關河空感慨兩京歌舞莫追尋
遺民已盡遺風逺遺事何人共細吟
　(臨江軍清江知縣趙某馮木城拒戰城陷死之惠潮/州破守臣馬發死之  前監丞劉仝子自殺    州)
　(通判藍某不降戰死廣大學士徐應鑣赴井死死鄧/得遇蜀人號肯堂任  西提刑知靜江府城陷  之)
　(之蘇劉義池州人為殿帥出吕氏/  門諸吕降後招之不從死于海)
　　　少主納欵
天目山摧運數終降旛颭颭出孤墉六龍捲霧歸三島
八座近風啟獨松塵掩玉階消王氣潮移雪屋示軍容
由來興廢天難問斷礎頽垣泣曉蛬
　(丙子二月初六日上表納璽巴延丞/相至杭州大兵營洲渚海潮不至)
　
　
　
　
　
　
　
　
　
　
　
　
　
　
　
　忠義集巻五
欽定四庫全書
　忠義集巻六
　　　　　　　　　　　　元　趙景良　編
　　附録諸公詩一
　　清父唐先生(涇/)　(道州龍山人/)
　　　甲戌客臨安(時賈似道當國/)
金谷煙花醉未醒鼾邊無夢到功名十郎腹裏長函劍
六丈胸中舊貯兵天豕星沈狼有影海鰌風𦂳鶴無聲
如聞浩浩愁相訊何日衣冠樂太平
　　　和朱以性
擬駕竒肱閱四方轉頭又是海生桑鴈雖有帛難尋漢
猴縱無緋肯拜梁泱漭黄流翻地軸屈盤紫氣貫天章
箧中留取秋蘭佩不識人間有水蒼
　　　江南西遷國之亡天也歌以紀之(杭亡/)
吳峯一髪暮雲孤愁向湘纍訊故都鳯去只餘韶樂在
鴈來還有帛書無杏壇有客陳孤注平隴何人復五銖
歌徹􁐄離風雨惡南山深處呌烏烏
　　　閩亡徙東廣
逖泉已矣又菇蕕半壁乾坤只恁休頻嵗建杓移北斗
何人持節救東甌烟蜚檣艫風濤怒雲鏁樓臺日月愁
南望羊城天欲暮可堪囘首問神州
　　　廣亡徙海
箕冠如櫛擁茅旌誰執騂旄㰱晉盟遵海而南關氣數
渡江以北少功名火旗晻靄雲藏闕水陣周遭雪壓城
一榻不容人鼾睡那知霧島是神京
　　　厓山亡
萬里輿圖入朔方搖搖孤注海之陽石尤風惡雲蔵軫
天駟星沈月掩房島上有人悲義士水濵無處問君王
羲和指着烏飛路去去虞淵暮色蒼
　　　江南四忠節國之紀也歌以哀之
咄咄薫風夢已靈手提孤注竞逃盟南冠入海五百客
北斾歸燕七十城自信丹心終徇國只慙白面不知兵
二爻無遯公知否底事吳門變姓名
同時人物今猶昨只有先生死朔方殿下青衣晉天子
窖間白髪漢中郎平生東海心猶壯千古西山骨亦香
三復纍臣吟嘯集天荒地老氣蒼蒼
誰把南牙壓武夫到頭還似二公無矢心海上逃秦爵
努力山中匿趙孤赤羽星沈迷輦鳯紅旗風勁逐檣烏
三神杳眇人何在留取丹心付董狐
　　　丙子紀事
才結嵗寒盟歸來詫太平閣中呼尚父殿下狎門生着
手營三窟囘頭失兩京聞今不聞古咄咄詭知兵
　　　懷黄小牧
瓠俎桑弧莅舊盟天将吾道寄山林梧桐卧雨魚生釡
梅塢吟雲鶴伴琴海上蘇卿今白髪山中杜甫老丹心
擬呼尊酒論今古黄葉蕭蕭楚水深
　　　讀史懷友
羞登廣武議英雄匣却吳鈎弢却弓幕下清談王太尉
門前白馬褚司空一編衮斧風塵表千古綱常天壤中
說與華隂捫虱老何曾正朔在江東
　　虚谷方先生囘
　　　挽吕襄陽　(詞婉意切葢譏/之非美之也)
將軍報國寸心丹滿眼兒孫盡好官一品已頒新印綬
九重猶許舊衣冠碑存峴首懷羊祜箭着浮圖恨賀蘭
公論百年應自定且留忠節後人看
　　復見丁先生(開/)　(湖南長沙人負氣敢言安撫向/士壁被羅織開詣闕陳士壁功)
　　　(大軍府小費不宜推究似/道怒覊管揚州嵗餘卒)
　　　可惜(此為向/公也)
日者天何及天乎有不平功髙人共嫉事定我當烹父
老俱嗚咽天王本聖明不愁罹黨禍揮淚向孤城
　　秋宇彭先生
　　　襄樊失守
六年援絶困重圍到此無謀更出竒慷慨如張雖有愧
孤窮似李亦堪悲列城寒月驚鴻散夷路西風哨馬馳
機速房深謀畫處豈無髙着活危棋
　　　江上師潰
江上西風督戍秋國人延頸捷隨收中宵棄甲三軍潰
徃嵗藏弓百戰休甚羨虞公前采石可憐丁謂後雷州
諸賢着意籌新局嫠婦如今正有憂
　　　南征
聖皇神武志䂓恢南國胡為貢未來銅柱地荒雲隔斷
珠崖天盡鴈飛囘秋風曾見秦師出曉日今聞漢詔哀
中國有人終慕化且看萬象樂春臺
　　　再平南擾
乾坤重闢八荒春何事中間有末臣南粤一隅先漢地
陽樊數世有周民山川慣識旌旗影道路長愁士馬塵
聞説討平歸奏凱剰俘女子載珠珎
　　　西風
邊笳悽惨動江城朔鴈南飛幾陣横雲氣昏昏秋萬里
旄頭烱烱夜三更向來海上鳬毛出何日關中馬角生
天地無情豪傑盡西風顛倒若為情
　　　庚申喜聞
萬方歡喜醉春風數路飛書奏凱同天擬諸公扶社稷
人言多難識英雄周邦雖小名猶正楚國方强力易窮
從此東南基岱岳好磨崖石頌成功
　　　邊事
邊頭無日不秋風荐食無厭更啓戎誰擁貔貅專玉帳
不收鸚鵡着金籠江曾飛度量絲熟襄已重圍墮甑同
安得扶持今社稷重來韓岳數英雄
　　　乙亥紀聞
羽書朝暮漲氛埃天詔勤王起草萊塞上風髙鷹颺去
江頭霧暗馬飛來諸賢忠愛謀安出四將英靈喚不囘
漠漠雪天秋萬里飛鳴無數鴈鴻哀
　　　乙亥冬
禍亂方來苦不禁此生誰料有如今四郊雲擾旌旗影
諸閫風寒社稷心杞國有人憂凛凛桃源無路入深深
少陵野老懷忠憤醉裏攅眉强自吟
　　　讀吟嘯集
興廢明知數有天臣心感激義當然孔明尚欲西都蜀
王蠋寜甘北面燕鳯鶴不靈凄落日蛟龍已逝冷長川
丈夫一為綱常死表表人間萬古傳
力支大厦烱孤忠太息黄旗運不東天若有情虹貫日
人誰不死氣凌空倍增晁董儒科重可與夷齊史傳同
地位九分人物好更於何處覔英雄
　　　秋興
沙塵破褐客秋風落落親朋半老翁野曠有時聞嘯虎
天寛無處寄征鴻四方玉帛燕山北萬里㠶檣海水東
囘首可憐歌舞地芳花石礎樹隂中
西風捲地送凄凉目斷歸㠶落日黄鴈過江天雲漠漠
龍遊滄海水茫茫故人入夢三更月近事驚心兩鬂霜
試把濁醪澆磊磈樽中猶帶芷蘭香
　　　世事
茫茫世事等浮萍愁緒方濃醉又醒日月雙飛天不老
干戈百戰地常腥此時弓馬多秦戍何日衣冠見漢庭
宇宙西風愁不盡誰家門巷草青青
　　　聞鬼
荒郊白骨卧枯莎有鬼銜寃苦奈何半夜數聲凄枕席
十年幾度惨干戈英魂無託子孫絶史筆不知忠義多
欲反髑髏生世樂近來富貴亦消磨
　　　感舊
五更漏盡醉魂醒誰富胸中十萬兵如昔襄陽堅砥柱
至今江左屹金城南來鐡馬吹唇沸北去銅人淚眼盈
聞説錢塘風景異胥濤猶有不平鳴
　　　罪言
四境風寒滿目秋區區嫠婦隠深憂豈無豪傑二三䇿
亦有東南百十州斫案肯迎新造魏揮戈曾復舊宗周
倉公一望休驚走好把囊中瞑眩投
　　　閑愁
江横天塹湧鯨波信是閑愁兩鬂皤上界有春娛日月
中原無夢冷山河扶持宇宙人非少經濟風濤論儘多
昨夜甘泉烽火急禁中拊髀憶㢘頗
　　　感舊
督府由來十六秋幾囘祈去幾囘留人稱姬旦三朝輔
誰羨鴟夷一舸遊葛嶺春風天地醉蕪湖夜月古今愁
平生心事青編在身與皇家共戚休
　　以行鮑先生(輗/)　(括蒼人性嗜酒授簡萬言晚益/傲誕衲衣壁髻遊青城不返)
　　　重到錢塘(五詩興味悠/長允為絶唱)
生死雙飛正可憐若為白髪上征船未應分手江南去
更有春光七十年(詩意疑/慈元)
無賴山光疊疊青玉魚金椀早飃零冷思禹穴真竒事
千古衣冠託杳㝠(􁧼宫被/發也)
萬家歌舞送浮生豈有涓埃畣太平猿鶴虫沙天始定
不須辛苦怨南征(疑為/景炎)
聞道深春雪打圍誰憐身上藕絲衣莫憂白璧成塵土
解逐南風萬里歸(疑為/徳祐)
惟有寒潮不世情朝朝暮暮過空城百年車馬閶門外
獨獨春風草又生
　　茂謙柯先生(退子/)　(瑞陽人父名/芝字士先)
　　　魯港
十年囘首付沾襟斷甲沈沙齒齒深可惜使船如使馬
不聞聲皷但聲金人歌鬼哭那堪死木落江空正可吟
遺老蕭蕭漸無語酒旗颭颭出蘆林
　　自修程先生(忘吾/)　(洛陽人孝友好讀書翰林元/裕之上其言行除禮部郎中)
　　　(自修聞/而遁)
　　　痛哭(此詠洛陵也公洛人必嘗親履陵闕故感/傷如此宋以腐儒誤國猶西晉以清談誤)
　　　　(國偉㢤雄論/可為宋戒)
日射石虬鱗甲開草色又換青春囘精靈聚散豈拘束
山鬼呌呼松栢哀當時沸天簫皷動今日悲風陵上來
忽忽古今成傳舎人生有情淚盈把乾坤誤落腐儒手
只遣空言當汗馬西晉風流絶可人悵望千秋共瀟洒
　　如山安先生(汝止/)　(成都廣漢人善擊劍左右射/讀經史百氏之書端平甲午)
　　　(安撫曹友聞辟掌書記不起及友聞戰死三泉/獨往收其骨蔵於其先□之側乃東下老於㑹)
　　　(稽/)
　　　曹將軍(友聞/)
將軍精悍姿齒齒碎鐡石在昔童稚問但聞飽經術縱
横騁柔翰丹護間金碧有司塞明詔弊邑屈詞伯芹香
春水生冠玉侍重席脫落章句陋搜抉窮理窟未及文
化成其如王土窄丈夫報主願豈必蒙清秩蒼然請去
位滿面秋栗冽糾合熊虎羣旌斾揚廣陌正當磨礪間
一皷㧞勍敵屯兵沔水源千載斧截截浩蕩排烟旻西
極安嵲屼奈何國無人腐儒秉旄鉞賞予入私門金湯
授盗賊公時奮臂爭返遭獻玉刖三軍視馬首痛哭天
下璧功成坐齟齬憤怒須挿㦸中宵按劍起肅肅整羽
翮吐氣風雲生搴旗陷堅列貫穿生死地喋血天地黒
勢雖衆寡懸形未雌雄決路窮斷首尾衆盡仍手格豈
知龍虎逝黯淡山川色百萬尚震驚嗚呼死諸葛長城
但自壊千古痛稠結肉食無逺謀野史有直筆酒酣歌
節士皛皛霜日白
　　道立師先生(嚴/)　(京西襄陽人讀書善槊射陷圍/中拔身走行在所上書論事賈)
　　　(似道當國不執拂衣/而去客死於武陵)
　　　出襄陽渡江
鹿門山人滄海客洒淚已枯眼見骨風塵崢嶸千里空
不知何處營三窟城中性命湯火近路窮援斷無消息
䑕竊狗偷何足憂都將十指漫天日大言濶步好公卿
三百年餘涵養成己聞鄭五但搔首復道龎涓豎子名
平時食肉誇果決誰知臨危跋㚄行白頭面皺牙齒落
萬事已矣秋風生(襄圍之愁苦似道之/奸欺此詩盡之矣)
　　　咸淳庚午朱尚書席上醉歌(三月/五日)
天風浩蕩何處來荆南府中好春酒我公此日盛賔佐
但飲無勞問升斗座中十萬無下筯烏㡌朱衣牛馬走
妙舞清歌如有神翠爛金明各囘首人生行樂須壯年
小人再拜為主壽滿堂淚落起挽鬚臨饋三歎成鬰紆
干戈未定邦國破亂臣賊子何代無主憂臣辱坐感激
忍對花鳥調歡娛近聞士卒願一戰猛氣正倚風塵粗
丈夫行事動千古快意一飽非雄圖
　　仲材曾先生(子良/)　(故家南豐徙居撫之金谿咸/淳進士仕至淳安令國事變)
　　　(隠居陶塘/號平山)
　　　輓知臨安府兼浙西制置使曾公(淵子/)
徳祐思良弼江西出大臣報忠昭漢議靖獻有殷仁皦
日五朝老清風百世人幾時歸衮綉秋草卧麒麟
永紹傳賢啓慈元拱女堯鰲山猶贔屭鵬海極扶搖宫
殿春旗曉簾帷社飯朝龍髯攀不及鸞馭去何遙
立海終風黒洗光雙日紅餘波濺渤澥仙丈岌崆峒宗
廟神靈在公師禮數崇平生精履屐尚覺小臣忠
返輤榮歸寢帷堂哭設衣神情如夢叶滄海悵心違百
世功言立千年城郭非任安猶未死哀淚不堪揮
　(公字廣微自號留逺亦南豐派也析居金谿淳祐庚/戌黄甲及第徳祐乙亥同知樞宻院事知臨安府兼)
　(浙西制置使國事急賈似道得罪陳丞相宜中當國/公遁歸里被劾竄雷州臨安失守景炎祥興建朝于)
　(南中起公叅知政事已而北兵逼行朝公走安南而/卒族姪平山公作詩四章遙輓之嵗久始有負其遺)
　(骸歸者/哀哉)
　　無名氏
　　　賈秋壑故第
樓臺突兀起城圍正是襄陽失援時王氣已隨檀板歇
仁風空逐玉簫悲姓名不上忠臣傳家廟空遺御賜碑
萬死莫酬亡國恨故園荒草正離離
當年誰敢此經過相國門前衛士多諸葛功名今已矣
周公事業竟如何雕梁畫棟蔵鼷䑕花礎芸堦長薜蘿
誤國誤人還自誤空留遺跡在山阿
　　介夫王先生
　　　題劉如村昭忠逸詠
炎祚當年去不還欲成良史恨無官一朝人物歸吟興
千古綱常紀筆端林下董狐堅直節山中杜甫老忠肝
後來多少偷生者掩面西風不敢看
　忠義集卷六
欽定四庫全書
　忠義集卷七
　　　　　　　　　　　　元　趙景良　編
　　附錄諸公詩二
　　文天祥詩
　　　越王臺
登臨我向亂離來落落千年一越臺春事暗隨流水去
潮聲空逐暮天囘烟横古道人行少月墮荒村鬼哭哀
莫作楚囚愁絶看舊家歌舞此銜盃
　　　黄金市
閉蓬絶粒始南州我過青山故首丘巡逺應無兒女熊
夷齊肯作稻梁謀人間早見黄金市天上猶遲白玉樓
先子神遊今二紀夢中揮淚濺松楸
　　　太和
書生曾擁碧油幢恥與羣兒共竪降漢節幾囘登快閣
楚囚今度過澄江丹心不變君臣義清涕難忘父母邦
惟恐鄉人知我瘦下帷絶粒坐蓬忩
　　　金陵驛
草舎離宫轉夕暉孤雲飄泊復何依山河風景原無異
城郭人民半已非滿地蘆花和我老舊家燕子傍誰飛
從今别却江南路化作啼鵑帶血歸
　　　又
萬里金甌失壮圖衮衣顛倒落泥塗空流杜宇聲中血
半脫驪龍頷下鬚老去秋風吹我惡夢囘寒月照人孤
千年成敗俱塵土消得人間說丈夫
　　楚狂汪先生
　　　感慈元殿
翠華扶輦出龍庭密炬星繁天未明鵷鷺分行江上别
貔貅從駕雨中行綠波淼淼浮三殿紫禁沈沈斷六更
惟有周遭山似洛不堪囘首淚縱横
　　水村劉先生(壎/)
　　　西捷
神器寜容小智窺黄河河上集王師六龍南面皇威壯
萬里西征凱奏馳穹壤有靈扶寶祚風霜無地着金枝
太平有象天顔喜大霈看看下玉墀
附錢塘懷古題仙源雲仍家譜
　我宋南渡駐蹕臨安主闇臣奸偷安姑息始則檜賊
　陷忠良之將而讐恥莫伸失機恢復終則賈賊絶樊
　襄之援而藩屏既撤遂至危亡雖運祚之在天亦奸
　邪之誤國千載之後有遺恨焉此麥秀黍離之所以
　作也予雖不敏而傷感之情其理一也因編家譜遂成
　錢塘懷古律詩三章以寄興耳
　　　仙源嗣孫宜誠頓首
重過西湖訪故宫還思往事恨無窮長城自壊封疆蹙
重鎮輕捐堡障空目斷寒潮孤落日愁看秀麥幾生風
時危英傑猶難濟況任奸囘托㓜冲
　(似道専權擅國貶逐忠良信使覊留而不遣襄樊孤/危而不援使之猶在神器必移況托以遺孤其能久)
　(乎此不明/之過也)
皇元兵勢克樊襄南下臨安事可傷玉牒無光隨建業
金閨遺址屬僧房年深堤栁還春色嵗晚宫梅尚暗香
景物不殊人事改六橋風月幾炎凉
繁華勝景悞前朝留戀湖山鋭氣銷七世衣冠還寂寞
百年宫苑總荒寥屯營将士符天命故國君臣恨海潮
天塹風濤猶莫恃寒更夢覺雨瀟瀟
　　子長劉先生(深/)
前朝遺老盡銷磨感慨臨風發浩歌地闢天開新日月
龍飛鳯舞舊山河西湖夜雨紅蓮少南苑秋風碧草多
惟有浙江潮水好年年此日漲鯨波
　　宜城羅先生
南渡戎衣寄海壖中原王氣集幽燕寒潮落日三千里
秀麥東風六十年夢裏玉魚無𦵏地刼餘金像出中天
誰知客子登臨處已後當時尚惘然
　　則榮趙先生(由仁號/虚白)
自是東遷染路塵魯論誰識舊君臣龍飛鳯舞山如舊
國破家亡恨莫伸潮水不來風正冷梅花吹落韻偏新
巍巍白塔胡僧醉一巻金經奉紫宸
　　思敬聶先生(琚/)
　　　(北兵發㑹稽七陵取其寳/貢上以遺骸建塔于陵側)
晝守東南鼎祚過翠華冉冉渡黄河宫基雨過饒蒼蘚
御苑春囘長碧莎閭井至今崇綺麗湖山依舊事謳歌
玉魚金椀無從問塔影山隂夕照多
天目峰摧王氣終長江戰艦順流東翠華搖落三宫逺
紫禁荒凉六皷空和靖湖邊虚夜月岳王墳上老秋風
興亡自昔關天運莫遣哀吟兩鬂蓬
　　　讀趙君家譜感十六朝衣冠文物之盛為賦
乾坤畢竟屬昌陵夾馬先驚紫氣騰汴水九龍臨大統
吳山七葉紹中興慶雲瑞日君臣際甘露祥風海岱清
三百年餘深徳澤生靈草木盡光榮
　　雲龍黄先生(鯉/)
仙源家譜見雲孫盡把錢塘往事論宫殿故基今佛屋
山河遺恨有寃魂春風畫舸閑湖曲落日寒潮怒海門
不改孤山只梅樹年年踈影月黄昏
　　中行王先生(復/)　(廬陵人/)
圅封仙譜慨前朝派接天潢世胄遥九廟已迷梁苑雪
諸陵空倚浙江潮山中父老今何在海上王孫不可招
掩巻共君悲喪亂天涯風雨客魂銷
　　道光胡先生(東臯/)
舊家流派出天潢徃事秋來可斷腸宫樹春深迷汴水
海潮風起暗錢塘星垂五彩天文煥道啟諸賢國運康
猶有雲仍已為庶細書家譜淚浪浪
　　伯清甘先生(淵/)
炎祚當年徳業隆細編家譜見遺風忠良籌畧隳奸佞
顛蹶皇圖愍㓜冲梁苑緑莎深夜雨吳宫白塔倚晴空
岳王墳畔西湖路千載登臨恨莫窮
　　叔鈞李先生
錢塘潮水急於雷千載興亡亦可哀神器固知關氣運
朝廷何以任奸囘諸陵秋草空遺恨南海風㠶更不來
宇宙茫茫今古意江山囘首又塵埃
　　文博彭先生(卓/)
玉輦南遷駐海頭朔塵如雨暗神州孤臣絶援樊襄失
四將空存社稷憂紅樹號蟬荒苑暮白茅没馬故宫秋
行人欲寄英雄淚還有寒潮向北流
　　桃川周先生(友徳/)
錢塘曾屬宋山河王氣衰來奈若何人死海洋沉玉璽
棘生宫苑没銅駝諸賢不及文風少六皷無聞寂寞多
惟有西湖只如舊畫船來往逐清波
　
　
　
　
　
　忠義集卷七
