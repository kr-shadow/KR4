#+TITLE: 稼軒詞-宋-辛棄疾
#+DATE: 2018-05-12 10:21:29
#+SOURCE: github.com/kanripo/KR4j0040 master 0acd2865                
欽定四庫全書　　　　　集部十
　稼軒詞　　　　　　　　詞曲類一(詞集之屬/)
　　提要
　　　　(臣/)等謹案稼軒詞四巻宋辛棄疾撰棄疾有
　　　　南燼紀聞已著錄其詞慷慨縱横有不可一
　　　　世之概于倚聲家為變調而異軍特起能於
　　　　翦紅刻翠之外屹然別立一宗迄今不廢觀
　　　　其才氣俊邁雖似乎奮筆而成然岳珂桯史
　　　　記棄疾自誦賀新涼永遇樂二詞使座客指
　　　　摘其失珂謂賀新涼詞首尾二腔語句相似
　　　　永遇樂詞用事太多棄疾乃自改其語日數
　　　　十易累月猶未竟其刻意如此云云則未始
　　　　不由苦思得矣書錄解題載稼軒詞四巻又
　　　　云信州本十二巻視長沙本為多此本為毛
　　　　晉所刻亦為四巻而其總目又注原本十二
　　　　巻殆即就信州本而合併之歟其集舊多訛
　　　　異如二巻内醜奴兒近一闋前半是本調殘
　　　　闕不全自飛流萬壑以下則全首係洞仙歌
　　　　葢因洞仙歌五闋即在此調之後舊本遂誤
　　　　割第一首以補前詞之闕而五闋之洞仙歌
　　　　遂止存其四近萬樹詞律中辨之甚明此本
　　　　尚未及訂正其中歎輕衫帽㡬許紅塵句据
　　　　其文義帽字上尚有一脱字樹亦未經勘及
　　　　斯足證掃葉之喻矣今並詳為勘定其必不
　　　　可通而無別本可證者則姑從闕疑之義焉
　　　　乾隆四十四年二月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　稼軒詞卷一
　　　　　　　　　　　　宋　辛棄疾　撰
　　哨遍(秋水/觀)
蝸角鬬爭左觸右蠻一戰連千里君試思方寸此心微
總虚空并包無際喻此理何言泰山毫末從來天地一
稊米嗟小大相形鳩鵬自樂之二蟲又何知記跖行仁
義孔丘非更殤樂長年老彭悲火鼠論寒氷蠶語熱定
誰同異　噫貴賤隨時連城纔換一羊皮誰與齊萬物
莊周吾夢見之正商略遺篇翩然顧笑空堂夢覺題秋
水有客問洪河百川灌雨涇流不辨涯涘於是焉河伯
欣然喜以天下之美盡在已𣺌滄溟望洋東視逡巡向
若驚歎謂我非逢子大方達觀之家未免長見悠然笑
耳此堂之水幾何其但清溪一曲而已
　　又(用前/韻)
一壑自專五柳笑人晩乃歸田里問誰知幾者動之微
望飛鴻㝠㝠天際論妙理濁醪正堪長醉從今自釀躬
耕米嗟美惡難齊盈虛如代天耶何必人知試回頭五
十九年非似夢裏歡娯覺來悲䕫乃憐蚿穀亦亡羊算
來何異　嘻物諱窮時豐狐文豹罪因皮富貴非吾願
遑遑乎欲何之正萬籟都沉月明中夜心彌萬里清如
水却自覺神遊歸來坐對依稀淮岸江涘看一時魚鳥
忘情喜㑹我已忘機更忘已又何曾物我相視非魚濠
上遺意要是吾非子但教河伯休慚海若大小均為水
耳世間喜愠更何其笑先生三仕三巳
　　又(趙昌父之祖季思學士退居鄭圃有亭名魚計/宇文叔通為作古賦今昌父之弟成父於所居)
　　　(鑿池築亭榜以舊名為成父作詩屬余賦哨遍/莊周論於蟻棄知於魚得計於羊棄意其義美)
　　　(矣然上文論蝨託於豕而得焚羊肉為蟻所慕/而致殘下文將併結二義乃獨置豕蝨不言而)
　　　(遽論魚其義無所從起又間於羊蟻兩句之間/使羊蟻之義離不相屬何耶其必有深意存焉)
　　　(顧後人未之曉耳或言蟻得水而死羊得水而/病魚得水而活此最穿鑿不成意趣余甞反復)
　　　(尋繹終未能得意世必有能讀此書而了其義/者他日倘見之而問焉姑先識余疑於此詞云)
　　　(爾/)
池上主人人適忘魚魚適還忘水洋洋乎翠藻青萍裏
相魚兮無便於此甞試思莊周曾談兩事一明豕蝨一
羊蟻說蟻慕於羶於蟻弃知又說於羊棄意甚蝨焚於
豕獨忘之却驟說於魚為得計千古遺文我不知言以
我非子　噫子固非魚魚之為計子焉知河水深且廣
風濤萬頃堪依有網罟如雲鵜鶘成陣過而留泣計應
非其外海茫茫下有龍伯飢時一啖千里更任公五十
犗為餌使海上人人厭腥味似鯤鵬變化(闕/)㡬東遊入海
非計直以命為戯古來謬算狂圖五鼎烹死栢為平地
嗟魚欲事逺遊時請三思而行可矣
　　六州歌頭(屬得疾暴甚醫者莫曉其狀/小愈困臥無聊戯作以自釋)
晨來問疾有鶴止庭隅吾語汝只三事太愁余病難扶
手種青松樹碍梅塢妨花逕纔數尺如人立却須鋤
秋水堂前曲沼明於鏡可燭眉鬚被山頭急雨耕壟灌
泥塗誰使吾廬映汚渠歎青山好簷外竹遮欲盡有還
無刪竹去吾乍可食無魚愛扶疎又欲為山計千百慮
累吾軀　凡病此吾過矣子奚知口不能言臆對雖盧
扁藥石難除有要言妙道往問北山愚庻有瘳乎
　　蘭陵王(賦一丘/一壑)
一丘壑老子風流占却茅簷上松月桂雲脉脉石泉逗
山腳尋思前事錯惱殺晨猿夜鶴終須是鄧禹輩人錦
繡麻霞坐黄閣　長歌自深酌看天闊鳶飛淵靜魚躍
西風黄菊香噴薄悵日暮雲合佳人何處納蘭結佩帶
杜若入江海㑹約　遇合事難托莫擊磬門前荷蕢人
過仰天大笑冠簪落待說與窮達不須疑著古來賢者
進亦樂退亦樂
　　又(巳未八月二十日夜夢有人以石研屏見饟者/其色如玉光潤可愛中有一牛磨角作鬬狀云)
　　　(湘潭里中有張其姓者多力善鬬號張難敵一/日與人搏偶敗忿赴河而死居三日其家人來)
　　　(視之浮水上則牛耳自後並水之山往往有此/石或得之里中輒不利夢中異之為作詩數百)
　　　(言大抵皆取古之怨憤變化異物等事/覺而忘其言後三日賦詞以識其異)
恨之極恨極銷磨不得萇𢎞事人道後來其血三年化
為碧鄭人緩也泣吾父攻儒助墨十年夢沈痛化余秋
柏之間既為實　相思重相憶被怨結中腸潛動精魄
望夫江上巖巖立嗟一念中變後期長絶君看啓母憤
所激又俄頃為石　難敵最多力甚一忿沉淵精氣為
物依然困鬬牛磨角便影入山骨至今雕琢尋思人
世只合化夢中蝶
　　賀新郎(賦水/仙)
雲臥衣裳冷看蕭然風前月下水邊幽影羅襪生塵凌
波去湯沐煙波萬頃愛一㸃嬌黄成暈不記相逢曾解
佩甚多情為我香成陣待和淚收殘粉　靈均千古懐
沙恨記當時悤悤忘把此仙題品煙雨凄迷僝僽損翠
袂揺揺誰整謾寫入瑶琴幽憤絃斷招魂無人賦但金
杯的皪銀臺潤愁殢酒又獨醒
　　又(賦海/棠)
莫厭霓裳素染臙脂苧羅山下浣沙溪渡誰與流霞千
古醖引得東風相誤從臾入吳宫深處鬢亂釵横渾不
醒轉越江剗地迷歸路煙艇小五湖去　當時倩得春
留住就錦屏一曲種種斷腸風度纔是清明三月近須
要詩人妙句笑援筆慇懃為賦十様蠻牋紋錯綺粲珠
璣淵擲驚風雨重喚酒共花語
　　又(賦滕/王閣)
髙閣臨江渚訪層城空餘舊迹黯然懐古畫棟朱簾當
日事不見朝雲暮雨但遺下西山南浦天宇修眉浮新
綠映悠悠潭影恨如故空有恨奈何許　王郎健筆誇
翹楚到如今落霞孤鶩競傳佳句物換星移知幾度夢
想珠歌翠舞為徙倚䦨干凝佇目斷平蕪蒼波晩快江
風一瞬澄襟暑誰共飲有詩侣
　　又(賦琵/琶)
鳳尾龍香撥自開元霓裳曲罷幾畨風月最苦潯陽江
頭客畫舸亭亭待發記出塞黄雲堆雪馬上離愁三萬
里望昭陽宫殿孤鴻没絃解語恨難說　遼陽驛使音
塵絶𤨏窗寒輕攏慢撚淚珠盈睫推手含情還却手一
抹梁州哀徹千古事雲飛烟滅賀老定塲無消息想沉
香亭北繁華歇彈到此為嗚咽
　　又
柳暗凌波路送春歸猛風暴雨一畨新綠千里瀟湘葡
萄漲人解扁舟欲去又檣燕留人相語艇子飛來生塵
步唾花寒唱我新畨句波似箭催鳴櫓　黄陵祠下山
無數聽湘娥泠泠曲罷為誰情苦行到東吳春已暮正
江濶潮平穩渡望金雀觚稜翔舞前度劉郎今重到問
𤣥都千樹花存否愁為倩么絃訴
　　又(陳同父自東陽來過余留十日與之同游鵝湖/且㑹朱晦菴於紫溪不至飄然東歸既别之明)
　　　(日余意中殊戀戀復欲追路至鷺鷥林則雪深/泥滑不得前矣獨飲方村悵然久之頗恨挽留)
　　　(之不遂也夜半投宿吳氏泉湖四望樓聞隣笛/悲甚為賦乳燕飛以見意又五日同父書來索)
　　　(詞心所同然者如/此可發千里一笑)
把酒長亭說看淵明風流酷似臥龍諸葛何處飛來林
間鵲蹙踏松梢殘雪要破帽多添華髮剰水殘山無態
度被疎梅料理成風月兩三鴈也瀟瑟　佳人重約還
輕别悵清江天寒不渡水深氷合路斷車輪生四角此
地行人銷骨問誰使君來愁絶鑄就而今相思錯料當
初費盡人間鐵長夜笛莫吹裂
　　又(同父見和再/用韻答之)
老大那堪說似而今元龍臭味孟公𤓰葛我病君來高
歌飲驚散樓頭飛雪笑富貴千鈞如髪硬語盤空誰來
聽記當時只有西窗月重進酒換嗚瑟　事無兩様人
心别問渠儂神州畢竟幾畨離合汗血鹽車無人顧千
里空收駿骨正目斷關河路絶我最憐君中宵舞道男
兒到此心如鐵看試手補天裂
　　又(用前韻贈金/華杜仲髙)
細把君詩說恍餘音鈞天浩蕩洞庭膠葛千丈陰崖塵
不到惟有層氷積雪乍一見寒生毛髪自昔佳人多薄
命對古來一片傷心月金屋冷夜調瑟　去天尺五君
家别看乗空魚龍慘淡風雲開合起望衣冠神州路白
日銷殘戰骨歎夷甫諸人清絶夜半狂歌悲風起聽錚
錚陣馬簷間鐵南共北正分裂
　　又(三山雨中游西/湖有懐趙丞相)
翠浪吞平野挽天河誰來照影臥龍山下煙雨偏宜晴
更好約略西施未嫁待細把江山圖畫千頃光中堆灧
澦似扁舟欲下瞿塘馬中有句浩難寫　詩人例入西
湖社記風流重來手種緑成隂也陌上游人誇故國十里
水晶臺榭更複道横空清夜粉黛中洲歌妙曲問當年
魚鳥無存者堂上燕又長夏
　　又(和前/韻)
覔句如東野想錢塘風流處士水仙祠下更憶小孤煙
浪裏望斷彭郎欲嫁是一色空濛難畫誰解胸中吞雲
夢試呼來草賦看司馬須更把上林寫　雞豚舊日漁
樵社問先生帶湖春漲幾時歸也為愛瑠璃三萬頃正
臥水亭煙榭對玉墖澂瀾深夜鴈鶩如雲休報事被詩
逢敵手皆勍者春草夢也宜夏
　　又(又和/前韻)
碧海成桑野笑人間江翻平陸水雲髙下自是三山顔
色好更看雨婚煙嫁料未必龍眠能畫擬向詩人求幼
婦倩諸君妙手皆談馬須進酒為陶寫　回頭鷗鷺瓢
泉社莫吟詩莫抛酒尊是吾盟也千騎而今遮白髮忘
却滄浪亭榭但記得灞陵呵夜我輩從來文字飲怕壯
懐激烈須歌者蟬噪也綠陰夏
　　又(别茂嘉十二弟鵜鴂杜/鵑實兩種見離騷補註)
綠樹聽鵜鴂更那堪鷓鴣聲住杜鵑聲切啼到春歸無
尋處苦恨芳菲都歇算未抵人間離别馬上琵琶關塞
黑更長門翠輦辭金闕看燕燕送歸妾　將軍百戰身
名烈向河梁回頭萬里故人長絶易水蕭蕭西風冷滿
座衣冠似雪正壯士悲歌未徹啼鳥還知如許恨料不
啼清淚長啼血誰共我醉明月
　　又(題趙兼善龍閣/東山小魯亭)
下馬東山路恍臨風周情孔思悠然千古寂寞東家丘
何在縹緲危亭小魯試重上巖巖髙處更憶公歸西悲
日正濛濛陌上多零雨嗟費却幾章句　謝公雅志還
成趣記風流中年懐抱長携歌舞政爾良難君臣事晩
聽秦箏聲苦快滿眼松篁千畝把似未垂功名淚算何
如且作溪山主䨇白鳥又飛去
　　又(題傅君/用山園)
曾與東山約為鯈魚從容分得清泉一勺堪笑髙人讀
書處多少松窗竹閣甚長被遊人占却萬巻何言達時
用士方窮早與人同樂新種得幾花藥　山頭怪石蹲
秋鶚俯人間塵埃野馬孤撑髙攫拄杖危亭扶未到已
覺雲生兩腳更換却朝來毛髮此地千年曾物化莫呼
猿且自多招鶴吾亦有一丘壑
　　又(用前韻題趙晉臣敷文積/翠巖余謂當築陂於其前)
拄杖重來約到東風洞庭張樂滿空簫勺巨海拔犀頭
角出束向北山髙閣尚依舊爭前又却老我傷懐登臨
際問何方可以平哀樂唯是酒萬金藥　勸君且作横
空鶚更休論人間腥腐紛紛烏攫九萬里風斯在下翻
覆雲頭雨腳快直上崑崙濯髮好臥長虹陂千里是誰
言聽取䨇黄鶴携翠影浸雲壑
　　又(韓仲止判院山中/見訪席上用前韻)
聽我三章約有談功談名者舞談經深酌作賦相如親
滌器識字子雲投閣算枉把精神費却此㑹不如公榮
者莫呼來政爾妨人樂醫俗士苦無藥　當年衆鳥看
孤鶚意飄然横空直把曹吞劉攫老我山中誰是伴須
信窮愁有腳似剪盡還生僧髮自斷此生天休問倩何
人說與乗軒鶴吾有志在丘壑
　　又(邑中園亭僕皆為賦此詞一日獨坐停雲水聲/山色競來相娛意溪山欲援例者遂作數語庻)
　　　(幾彷彿淵明思/親友之意云)
甚矣吾衰矣悵平生交游零落只今餘幾白髮空垂三
千丈一笑人間萬事問何物能令公喜我見青山多嫵
媚料青山見我應如是情與貌略相似　一樽搔首東
窗裏想淵明停雲詩就此時風味江左沉酣求明者豈
識濁醪妙理回首叫雲飛風起不恨古人吾不見恨古
人不見吾狂耳知我者二三子
　　又(再用/前韻)
鳥倦飛還矣笑淵明缾中儲粟有無能幾蓮社髙人留
翁語我醉寧論許事試沽酒重酙翁喜一見蕭然音韻
古想東籬醉臥參差是千載下竟誰似　元龍百尺髙
樓裏把新詩慇懃問我停雲情味北夏門髙從拉擁何
事須人料理翁㑹道繁華朝起塵土人言寧可用顧青
山與我何如耳歌且和楚狂子
　　又(題傅巖叟/悠然閣)
路入門前柳到君家悠然細說淵明重九晚歲凄其無
諸葛惟有黄花入手更風雨東籬依舊頻顧南山髙如
許是先生拄杖歸來後山不記何年有　是中不減匡
廬秀倩西風為吾喚起翁能來否鳥倦飛還平林去雲
自無心出岫賸準備新詩幾首欲辨忘言當年意慨遥
遥我去羲農久天下事可無酒
　　又(用前韻/再賦)
肘後俄生柳歎人生不如意事十常八九右手淋浪才
有用閒却持螯左手謾贏得傷今感舊投閣先生惟寂
寞笑是非不了身前後持此語問烏有　青山幸自重
重秀問新來蕭蕭木落頗堪秋否總被西風都瘦損依
舊千嵓萬岫把萬事無言搔首翁比渠儂人誰好是我
常與我周旋久寧作我一盃酒
　　又(嚴和之好古博雅以嚴本莊姓取蒙莊子陵四/事曰濮上曰濮梁曰齊澤曰嚴瀬為四圖屬余)
　　　(賦詞余為蜀君平之髙揚子雲所謂雖隋和何/以加諸者班孟堅獨取子雲所稱述為王貢諸)
　　　(傳序引不敢以其姓名列諸傳尊之也故余謂/和之當併圖君平像置之四圖之間庻幾嚴氏)
　　　(之髙節備焉作乳/燕飛詞使歌之)
濮上看垂釣更風流羊裘澤畔精神孤矯楚漢黄金公
卿印比看漁竿誰小但過眼纔堪一笑惠子焉知濠梁
樂望桐江千丈髙臺好煙雨外幾魚鳥　古來如許髙
人少細平章兩翁似與巢由同調已被堯知方洗耳畢
竟塵汚人了要名字人間如掃我愛蜀莊沉㝠者解門
前不使徵車到君為我盡三老
　　又(和徐斯逺下第/謝諸公載酒韻)
逸氣軒眉宇似王良輕車熟路驊騮欲舞我覺君非池
中物咫尺蛟龍雲雨時與命猶須天付蘭佩芳菲無人
問歎靈均欲向重華訴空鬱鬱共誰語　兒曹不料揚
雄賦怪當年甘泉誤說青蔥王樹風引船回滄溟闊目
斷三山伊阻但笑指吾廬何許門外蒼官三百輩盡堂
堂八尺鬚髯古誰載我帶湖去
　　念奴嬌(書東流/村壁)
野塘花落又匆匆過了清明時節剗地東風欺客夢一
枕雲屏寒怯曲岸持觴垂楊繫馬此地曾輕别樓空人
去舊遊飛燕能說　聞道綺陌東頭行人曾見簾底纖
纖月舊恨春江流不斷新恨雲山千疊料得明朝樽前
重見鏡裏花難折也應驚問近來多少華髮
　　又(登建康賞心亭/呈史留守致道)
我來弔古上危樓贏得閒愁千斛虎踞龍盤何處是只
有興亡滿目柳外斜陽水邊歸鳥隴上吹喬木片帆西
去一聲誰噴霜竹　却憶安石風流東山歲晩淚落哀
箏曲兒輩功名都付與長日惟消碁局寳鏡難尋碧雲
將暮誰勸盃中綠江頭風怒朝來波浪翻屋
　　又(西湖和/人韻)
晩風吹雨戰新荷聲亂明珠蒼璧誰把香奩收寳鏡雲
錦周遭紅碧飛鳥翻空遊魚吹浪慣趂笙歌席坐中豪
氣看君一飲千石　遥想處士風流鶴隨人去已作飛
僊客茆舍疎籬今在否松竹已非疇昔欲說當年望湖
樓下水與雲寛窄醉中休問斷腸桃葉消息
　　又(和韓南澗載酒/見過雲樓觀雪)
兔園舊賞悵遺踪飛鳥千山都絶縞帶銀盃江上路惟
有南枝香别萬事新竒青山一夜對我頭先白倚巖千
樹玉龍飛上瓊闕　莫惜霧鬢雲鬟試教騎鶴去約尊
前月自與詩翁磨凍硯看掃幽蘭新闋便擬明年人間
揮汗留斫層氷潔此君何事晩來曾為腰折
　　又(賦雨巖傚/朱希真體)
近來何處有吾愁何處還知吾樂一㸃凄涼千古意獨
倚西風寥濶剪竹尋泉和雲種樹喚做真閒著此心閒
處未應長藉丘壑　休說往事皆非而今覺是且把酒
尊酌醉裏不知誰是我非月非雲非鶴露冷松梢風髙
桂子醉了還醒却北窗髙臥莫教啼鳥驚覺
　　又(䨇陸和陳/仁和韻)
少年横槊氣憑陵酒聖詩豪餘事袖手傍觀初未識兩
兩三三而已變化須臾鷗翻石鏡鵲抵星橋外搗殘秋
練玉砧猶想纖指　堪笑千古爭心等閒一勝拚了光
陰費老子忘機渾謾與鴻鵠飛來天際武媚宫中韋娘
局上休把興亡記布衣百萬看君一笑沉醉
　　又(賦白牡丹和/范先之韻)
對花何似似吳宫初教翠圍紅陣欲笑還愁羞不語惟
有傾城嬌韻翠葢風流牙籤名字舊賞那堪省天香染
露曉來衣潤誰整　最愛弄玉團酥就中一朶曾入揚
州詠華屋金盤人未醒燕子飛來春盡最憶當年沉香
亭北無限春風恨醉中休問夜深花睡香冷
　　又(和信守王道/夫席上韻)
風狂雨横是邀勒園林幾多桃李待上層樓無氣力塵
滿欄干誰倚傍火添衣移香就枕莫捲朱簾起元宵過
也春寒猶自如此　為問幾日新晴鳩鳴屋上鵲報簷
前喜揩拭老來詩句眼要看拍堤春水月下憑肩花邊
繋馬此興今休矣溪南酒賤光陰只在彈指
　　又(戲贈善作/墨梅者)
江南盡處墮玉京僊子絶塵英秀彩筆風流偏解寫姑
射氷姿清瘦笑殺春工細窺天巧妙絶應難有丹青圖
畫一時都愧凡陋　還似籬落孤山嫰寒清曉祇欠香
沾袖淡竚輕盈誰付與弄粉調朱纖手疑是花神朅來
人世占得佳名久松篁佳韻倩君添做三友
　　又(題/梅)
疎疎淡淡問阿誰堪比太真顔色笑殺東君虚占斷多
少朱朱白白雪裏温柔水邊明秀不借春工力骨清香
嫰逈然天與竒絶　甞記寶籞寒輕𤨏窗睡起玉纖纖輕
摘漂泊天涯空瘦損猶有當年標格萬里風煙一溪霜
月未怕欺他得不如歸去閬風有箇人惜
　　又(瓢泉酒酣/和東坡韻)
倘來軒冕問還是今古人間何物舊日重城愁萬里風
月而今堅壁藥籠功名酒壚身世可惜蒙頭雪浩歌一
曲坐中人物三傑　休歎黄菊凋零孤標應也有梅花
爭發醉裏重揩西望眼惟有孤鴻明滅萬事從教浮雲
來去枉了衝冠髪故人何在長庚應伴殘月
　　又(再用韻和洪莘/之通判丹桂詞)
道人元是道家風來作煙霞中物翠幰裁犀遮不定紅透
玲瓏油壁借得春工惹將秋露薰做江梅雪我評花譜
便應推此為傑　憔悴何處芳枝十郎手種看明年花
發生斷虚空香色界不怕西風起滅别駕風流多情更
要簪滿嫦娥髮等閒折盡玉斧重倩修月
　　又
洞庭春晩舊相傳恐是人間尤物收拾瑶池傾國艷來向
朱欄一壁透户龍香隔簾鶯語料得肌如雪月妖真態
是誰教避人傑　酒罷歸對寒窗相留昨夜應是梅花
發賦了髙唐猶想像不管孤燈明滅半面難期多情易
感㡬㸃星星髪繞梁聲在為伊忘味三月
　　又(趙晉臣敷文十月望生/日自賦詞屬余和韻)
看公風骨似長松磊落多生竒節世上兒曹都蓄縮凍
芋旁堆秋瓞結屋溪頭境隨人勝不是江山别紫雲如
陣妙歌爭唱新闋　尊酒一笑相逢與公臭味菊花蘭
須悅天上四時調玉燭萬事宜詢黄髮看取東歸周家
叔父手把元龜說祝公長似十分今夜明月
　　又(和趙國興/知錄韻)
為沽美酒過溪來誰道幽人難致更覺元龍樓百尺湖
海平生豪氣自歎年來看花索句老不如人意東風歸
路一川松竹如醉　怎得身似莊周夢中蝴蝶花底人
間世記取江頭三月暮風雨不為春計萬斛愁來金貂
頭上不抵銀瓶貴無多笑我此篇聊當賔戲
　　又(重九/席上)
龍山何處記當年髙㑹重陽佳節誰與老兵共一笑落
帽參軍華髮莫倚忘懐西風也解㸃檢尊前客凄涼今
古眼中三兩飛蝶　須信采菊東籬千載之上只有陶
彭澤愛説琴中如得趣絃上何勞聲切試把空林翁還肯道
何必盃中物臨風一笑請翁同醉今夕
　　又(用韻答傅/先之提舉)
君詩好處似鄒魯儒家還有竒節下筆如神彊押韻遺
恨都無毫髮炙手炎來掉頭冷去無限長安客丁寧黄
菊未消勾引蜂蝶　天上絳闕清都聽君歸去我自癯
山澤人道君才剛百錬美玉都成泥切我愛風流醉中
傾倒丘壑胸中物一盃相屬莫孤風月今夕
　　又(賦傅巖叟香/月堂兩梅)
未須草草賦梅花多少騷人詞客總被西湖林處士不
肯分留風月疎影横斜暗香浮動把斷春消息試將花
品細參今古人物　看取香月堂前歲寒相對楚龔之
潔自與詩家成一種不係南昌仙籍怕是當年香山老
子姓白名來江國謫人仙字太白還又名白
　　又(余既為傅巖叟兩梅賦詞傅君用席上有請云/家有四古梅今百年矣未有一品題乞援香月)
　　　(堂例欣然許之且/用前篇體製戲賦)
是誰調䕶歲寒枝都把蒼苔封了茆舍疎籬江上路清
夜月髙山小摸索應知曹劉沈謝何况霜天曉芬芳一
世料君長被花惱　惆悵立馬行人一枝最愛竹外横
斜好我向東鄰曾醉裏喚起詩家二老拄杖而今婆娑
雪裏又識商山皓請君置酒看渠與我傾倒
　　沁園春(帶湖新/居將成)
三徑初成鶴怨猿驚稼軒未來甚雲山自許平生意氣
衣冠人笑抵死塵埃意倦須還身閒貴早豈為蓴羮鱸
鱠哉秋江上看驚絃鴈避駭浪船回　東岡更葺茅齋
好都把軒窗臨水開要小舟行釣先應種柳疎籬䕶竹
莫礙觀梅秋菊堪餐春蘭可佩留待先生手自栽沉吟
久怕君恩未許此意徘徊
　　又(送趙景明知縣/東歸再用前韻)
佇立瀟湘黄鵠髙飛望君未來快東風吹斷西江對語
急呼斗酒旋拂塵埃却怪英姿有如君者猶欠封侯萬
里哉空贏得道江南佳句只有方回　錦帆畫舫行齋
悵雪浪粘天江景開記我行南浦送君折柳君逢驛使
為我攀梅落帽山前呼鷹臺下人道花須滿縣栽都休
問看雲霄髙處鵬翼徘徊
　　又(戊申歲奏邸忽騰報謂/余以病挂冠因賦此)
老子平生笑盡人間兒女怨根况白頭能幾定應獨往
青雲得意見說長存抖擻衣冠憐渠無恙合挂當年神
武門都如夢算能爭幾許雞曉鐘昏　此心無有新寃
況抱甕年來自灌園但凄涼顧影頻悲往事慇勤對佛
欲問前因却怕青山也妨賢路休鬬樽前見在身山中
友試髙吟楚些重與招魂
　　又(期思舊呼竒獅或云碁獅皆非也余考之荀卿/書云孫叔敖期思之鄙人也期思屬弋陽郡此)
　　　(地舊屬弋陽縣雖古之弋陽期思見之圖記者/不同然有弋陽則有期思也橋壊復成父老請)
　　　(余賦作沁園/春以證之)
有美人兮玉佩瓊琚吾夢見之問斜陽猶照漁樵故里
長橋誰記今古期思物化蒼茫神遊彷彿春與猿吟秋
鶴飛還驚嘯向晴波忽見千丈虹霓　覺來西望崔嵬
更上有青楓下有溪待空山自薦寒氷秋菊中流却送
桂棹蘭旗萬事長嗟百年䨇鬢吾非斯人誰與歸憑䦨
久正清愁未了醉墨休題
　　又(答余/叔良)
我試評君君定何如玉川似之記李花初發乗雲共語
梅花開後對月相思白髮重來畫橋一望秋水長天孤
鶩飛同吟處看珮揺明月衣捲青霓　相君髙節崔嵬
是此處耕巖與釣溪被西風吹盡村簫社鼓青山留得
松葢雲旗弔古愁濃懐人日暮一片心從天外歸新詞
好似凄涼楚些字字堪題
　　又(答楊/世長)
我醉狂吟君作新聲倚歌和之算芬芳定向梅間得意
輕清多是雪裏尋思朱雀橋邊何人㑹道野草斜陽春
燕飛都休問甚元無霽雨却有晴霓　詩壇千丈崔嵬
更有筆如山雲作溪著君才未數曹劉敵手風騷合受
屈宋降旗誰識相如平生自許慷慨須乗駟馬歸長安
路問垂虹千柱何處曾題
　　又(靈山齊菴賦時/築偃湖未成)
疊嶂西馳萬馬回旋衆山欲東正驚湍直下跳珠倒濺
小橋横截缺月初弓老合投閒天教多事檢校長生十
萬松吾廬小在龍蛇影外風雨聲中　爭先見面重重
看爽氣朝來三四峰似謝家子弟衣冠磊落相如庭户車騎
雍容我覺其間雄深雅健如對文章太史公新堤路問
偃湖何日煙水濛濛
　　又(弄溪/賦)
有酒忘盃有筆忘詩弄溪奈何看從横斗轉龍蛇起陸
崩騰决去雪練傾河嫋嫋東風悠悠倒影揺動雲山水
又波還知否欠菖蒲攅港綠竹緣坡　長松誰剪嵳峩
笑野老來耘山上禾算只因魚鳥天然自樂非關風月
閒處偏多芳草春深佳人日暮濯髮滄浪獨浩歌裴回
久人間有誰似老子婆娑
　　又(期思/卜築)
一水西來千丈晴虹十里翠屏喜草堂經歲重來杜老
斜川好景不負淵明老鶴髙飛一枝移宿長笑蝸牛戴
屋行平章了待十分佳處著箇茅亭　青山意氣崢嶸
似為我歸來嫌媚生解頻教花鳥前歌後舞更催雲水
暮送朝迎酒聖詩豪可能無勢我乃而今駕馭卿清溪
上被山靈却笑白髮歸耕
　　又(將止酒戒酒/杯使勿近)
盃汝前來老子今朝㸃檢形骸甚長年抱渇咽如焦釡
于今喜溢氣似犇雷漫說劉伶古今達者醉後何妨死
便埋渾如許歎汝於知已真少恩哉　更憑歌舞為媒
算合作人間鴆毒猜况疾無小大生於所愛物無美惡
過則為災與汝成言勿留亟退吾力猶能肆汝盃盃再
拜道麾之即去有召須來
　　又(城中諸公載酒入山余不得以/止酒為解遂破戒一醉再用韻)
盃汝知乎酒泉罷侯鴟夷乞骸更髙陽入謁都稱虀臼
杜康初筮正得雲雷細數從前不堪餘恨歲月都將麯
蘖埋君詩好似提壺却勸沽酒何哉　君言病豈無媒
似壁上雕弓蛇暗猜記醉眠陶令終全至樂獨醒屈子
未免沈菑欲聽公言慙非勇者司馬家兒解覆盃還堪
笑借今宵一醉為故人來
　　又(用邴原事壽趙茂嘉郎中時以/置兼濟倉賑濟里中除直秘閣)
甲子相髙亥首曾疑絳縣老人看長身玉立鶴般風度
方頤(原闕/)虎様精神文爛卿雲詩凌鮑謝筆勢駸駸更
右軍渾餘事羨僊都夢覺金闕名存　門前父老忻忻
煥奎閣新襃詔語温記他年帷幄須依日月只今劍履
快上星辰人道陰功天教多壽看到貂蟬七葉孫君家
裏是幾枝丹桂幾樹靈椿
　　又(和呉子/似縣尉)
我見君來頓覺吾廬溪山美哉悵平生肝膽都成楚越
只今膠漆誰是陳雷搔首踟蹰愛而不見要得詩來渇
望梅還知否怯清風入手日看千回　直須抖擻塵埃
人怪我柴門今始開向松間乍可從他喝道庭中切莫
踏破蒼苔豈有文章謾勞車馬待喚青芻白飯來君非
我任功名意氣莫恁徘徊
　　水調歌頭(舟次揚州和楊/濟翁周顯先韻)
落日塞塵起邊馬獵清秋漢家組練十萬列艦聳層樓
誰道投鞭飛渡憶昔鳴鏑血汚風雨佛貍愁季子正年
少匹馬黑貂裘　今老矣搔白首過揚州倦游欲去江
上手種橘千頭二客東南名勝萬巻詩書事業甞試與
君謀莫射南山虎直覔富平侯
　　又
落日古城角把酒勸君留長安路逺何事風雪弊貂裘
散盡黄金身世不管秦樓人怨歸計狎沙鷗明夜扁舟
去和月載離愁　功名事身未老幾時休詩書萬巻致
身須到古伊周莫學班超投筆縱得封侯萬里憔悴老
邊州何處依劉客寂寞賦登樓
　　又(淳熙丁酉自江陵移帥隆興到官之二月被召/司馬監趙卿王漕餞别司馬賦水調歌頭席間)
　　　(次韻時王公明樞密薨坐客終/夕為興門戸之歎故前章及之)
我飲不須勸正怕酒尊空别離亦復何恨此别恨匆匆
頭上貂蟬貴客花外麒麟髙塚人世竟誰雄出門一笑
去千里落花風　孫劉輩能使我不為公余髮種種如
是此事付渠儂但得平生湖海除了醉吟風月此外百
無功毫髪皆帝力更乞鑑湖東
　　又(淳熙已亥自湖北漕移湖南周總/領王漕趙守置酒南樓席上留别)
折盡武昌柳挂席上瀟湘二年魚鳥江上笑我往來忙
富貴何時休問離别中年堪恨憔悴鬢成霜絲竹陶寫
耳急羽且飛觴　序蘭亭歌赤壁繡衣香使君千騎鼓
吹風采漢侯王莫把離歌頻唱可惜南樓佳處風月已
凄涼在家貧亦好此語試平章
　　又(盟/鷗)
帶湖吾甚愛千丈翠奩開先生杖屨無事一日走千回
凡我同盟鷗鷺今日既盟之後來往莫相猜白鶴在何
處甞試與偕來　破青萍排翠藻立蒼苔窺魚笑汝癡
計不解舉吾盃廢沼荒丘疇昔明月清風此夜人世幾
歡哀東岸綠陰少楊柳更須栽
　　又(湯朝美司諌見/和用韻為謝)
白日射金闕虎豹九關開見君諌疏頻上談笑挽天回
千古忠肝義膽萬里蠻煙瘴雨往事莫驚猜政恐不免
耳消息日邊來　笑吾廬門掩草徑封苔未應兩手無
用要把蟹螯盃說劍論詩余事醉舞狂歌欲倒老子頗
堪哀白髮寧有種一一醒時栽
　　又(嚴子文同傅安道和/前韻因再和謝之)
寄我五雲字恰向酒邊開東風過盡歸鴈不見客星回
均道𤨏窗風月更著詩翁杖屨合作雪堂猜(子文作雪/齋寄書云)
(近以旱無/以延客)歲旱莫留客霖雨要渠來　短燈檠長劍鋏
欲生苔雕弓挂壁無用照影落清盃多病關心藥餌小
摘親鉏菜甲老子政須哀夜雨北窗竹更倩野人栽
　　又(和趙景明/知縣韻)
官事未易了且向酒邊來君如無我問君懐抱向誰開
但放平生丘壑莫管傍人嘲罵深蟄要驚雷白髮還自
嘯何地置衰頹　五車書千石飲百篇才新詞未到瓊
瑰先夢滿吾懐已過西風重九且要黄花入手詩興未
關梅君要花滿縣桃李趂時栽
　　又(壽趙漕/介菴)
千里渥洼種名動帝王家金鑾當日奏草落筆萬龍蛇
帶得無邊春下等待江山都老教看鬢方鴉莫管錢流
地且擬醉黄花　喚䨇成歌弄玉舞麗華一觴為飲千
歲江海吸流霞聞道清都帝所要挽銀河仙浪西北洗
胡沙回首日邊去雲裏認飛車
　　又(和王政之右司/呉江觀雪見寄)
造化故豪縱千里玉鸞飛等閒更把萬斛瓊粉葢玻瓈
好巻垂虹千丈只放氷壺一色雲海路應迷老子舊游
處回首夢耶非　謫仙人鷗鳥伴兩忘機掀髯把酒一
笑詩在片帆西寄語煙波舊侣聞道蓴鱸正美休裂芰
荷衣上界足官府汗漫與君期
　　又(九日遊雲洞和/韓南澗尚書韻)
今日復何日黄菊為誰開淵明謾愛重九胷次正崔嵬
酒亦關人何事政自不能不爾誰遣白衣來醉把西風
扇隨處障塵埃　為公飲須一日三百盃此心髙處東
望雲氣見蓬萊翳鳳驂鸞公去落佩倒冠吾事抱病且
登臺歸路踏明月人影共徘徊
　　又(再用韻/呈南澗)
千古老蟾口雲洞揷天開漲痕當日何事洶湧到崔嵬
攫土摶沙兒戲翠谷蒼崖幾變風雨化人來萬里須臾
耳野馬驟空埃　笑年來蕉鹿夢畫蛇盃黄花憔悴風
露野碧漲荒萊此㑹明年誰健後日猶今視昔歌舞只
空臺愛酒陶元亮無酒正徘徊
　　又(再用韻答李/子永提幹)
君莫賦幽憤一語試相開長安車馬道上平地起崔嵬
我愧淵明久矣猶借此翁湔洗素壁寫歸來斜日透虚
隙一線萬飛埃　斷吾生左持蟹右持盃買山自種雲
樹山下斸煙萊百錬都成繞指萬事直須稱好人世幾
輿臺劉郎更堪笑剛賦看花回
　　又(慶韓南澗/尚書七十)
上古八千歲纔是一春秋不應此日剛把七十壽君侯
看取垂天雲翼九萬里風在下與造物同游君欲計歲
月甞試問莊周　醉淋浪歌窈窕舞温柔從今杖屨南
澗白日為君留聞道鈞天帝所頻上玉巵春酒冠葢擁
龍樓快上星辰去名姓動金甌
　　又(席上用黄徳和/推官韻壽南澗)
上界足官府公是地行僊青氊劍履舊物玉立近天顔
莫怪新來白髮恐是當年柱下道徳五千言南澗舊活
計猿鶴且相安　歌秦缶寳康瓠世皆然不知清廟鐘
磬零落有誰編莫問行藏用舍畢竟山林鐘鼎底事有
虧全再拜荷公賜䨇鶴一千年(公以䨇/鶴見壽)
　　又(和信守鄭舜/舉蔗菴韻)
萬事到白髮日月幾西東羊腸九折岐路我老慣經從
竹樹前溪風月雞酒東家父老一笑偶相逢此樂竟誰
覺天外有㝠鴻　味平生公與我定無同玉堂金馬自
有佳處著詩翁好鎻雲烟窗戸怕入丹青圖畫飛去了
無蹤此語更癡絶真有虎頭風
　　又(送守信/王桂發)
酒罷且勿起重挽使君鬚一身都是和氣别去意何如
我輩情鍾休問父老田頭說尹淚落獨憐渠秋水見毛
髮千尺定無魚　望青闕左黄閣右紫樞東風桃李陌
上下馬拜除書屈指吾生餘幾多病妨人痛飲此事正
愁余江湖有歸鴈能寄草堂無
　　又(送鄭厚卿/赴衡州)
寒食不少住千騎擁春衫衡陽石鼓城下記我舊停驂
襟以瀟湘桂嶺帶以洞庭青草紫葢屹西南文字起騷
雅刀劍化新蠶　看使君於此事定不凡奮髯抵几堂
上樽爼自髙談莫信君門萬里但使民歌五袴歸詔鳳
凰啣君去我誰飲明月影成三
　　又(提朝李君索余賦野秀綠遶二詩余詩尋醫久/矣姑合二榜之意賦水調歌頭以遺之然君才)
　　　(氣不減流輩豈求田/問舍而獨樂身耶)
文字覷天巧亭榭定風流平生丘壑歲晩也作稻粱謀
五畝園中秀野一水田將綠遶䆉稏不勝秋飽飯對花
竹可是便忘憂　吾老矣探禹穴欠東遊君家風月幾
許白馬去悠悠揷架牙籤萬軸射虎南山一騎容我攬
鬚不更欲勸君酒百尺臥髙樓
　　又(元日投宿博山寺/見者驚歎其老)
頭白牙齒缺君勿笑衰翁無窮天地今古人在四之中
臭腐神竒俱盡貴賤賢愚等耳造物也兒童老佛更堪
笑談妙說虛空　坐堆豗行答颯立龍鍾有時三盞兩
盞淡酒醉濛鴻四十九年前事一百八盤狹路拄杖倚
牆東老景竟何似只與少年同
　　又(送楊/民瞻)
日月如磨蟻萬事且浮休君看簷外江水滚滚自東流
風雨瓢泉夜半花草雪樓春到老子己菟裘歲晩問無
恙歸計橘千頭　夢連環歌彈鋏賦登樓黄鶴白酒君
去村社一畨秋長劍倚天誰問夷甫諸人堪笑西北有
神州此事君自了千古一扁舟
　　又(送施樞密聖與帥/江西信之讖云)
相公倦台鼎要伴赤松遊髙牙千里東夏笳鼓萬貔貅
試問東山風月更著中郎絲竹留得謝公不孺子宅邊
水雲影自悠悠　占古語方人也正黑頭穹龜突兀千
丈石打玉溪流金印沙堤時節畫棟珠簾雲雨一醉早
歸休賤子祝再拜西北有神州
　　又(壬子三山被召陳端/仁給事飲餞席上作)
長恨復長恨裁作短歌行何人為我楚舞聽我楚狂聲
余既滋蘭九畹又樹蕙之百畮秋菊更餐英門外滄浪
水可以濯吾纓　一盃酒問何似身後名人間萬事毫
髮常重泰山輕悲莫悲生離别樂莫樂新相識兒女古
今情富貴非吾事歸與白鷗盟
　　又(題張晉英提/舉玉峰樓)
木末翠樓出詩眼巧安排天公一夜削出四面玉崔嵬
疇昔此山安在應為先生見晩萬馬一時來白鳥飛不
盡却帶夕陽回　勸君飲左手蟹右手盃人間萬事變
滅今古幾池臺君看莊生達者猶對山林臯壤哀樂未
忘懐我老尚能賦風月試追陪
　　又(三山用趙丞相韻畣帥幕王君且/有感於中秋近事併見之末章)
說與西湖客觀水更觀山淡粧濃抹西子喚起一時觀
種柳人今天上對酒歌翻水調醉墨捲秋瀾老子興不
淺歌舞莫教闌　看尊前輕聚散少悲歡城頭無限今
古落日曉霜寒誰唱黄雞白酒猶記紅旗清夜千騎月
臨關莫說西州路且盡一盃看
　　又(即席和金華杜仲髙韻/併壽諸友惟釂乃佳耳)
萬事一盃酒長歎復長歌杜陵有客剛賦雲外築婆娑
須信功名兒輩誰識年來心事古井不生波種種看余
髮積雪就中多　二三子問丹桂倩素娥平生螢雪男
兒無奈五車何看取長安得意莫恨春風看盡花柳自
蹉跎今夕且歡笑明月鏡新磨
　　又(醉/吟)
四坐且勿語聽我醉中吟池塘春草未歇髙樹變鳴禽
鴻鴈初飛江上蟋蟀還來牀下時序百年心誰要卿料
理山水有清音　歡多少歌長短酒淺深而今已不如
昔後定不如今閒處直須行樂良夜更教秉燭髙㑹惜
分陰白髮短如許黄菊倩誰簪
　　又(題趙晉臣敷文/真得歸方是閒)
十里深窈窕萬瓦碧參差青山屋上流水屋下綠横溪
真得歸來嘯語方是閒中風月剰費酒邊詩檢㸃笙歌
了琴罷更圍碁　王家竹陶家柳謝家池知君勲業未
了不是枕流時莫向癡兒說夢且作山人索價頗怪鶴
書遲一事定嗔我已辦北山移
　　又(賦傅巖叟/悠然閣)
歲歲有黄菊千載一東籬悠然政須兩字長笑退之詩
自古此山元有何事當時纔見此意有誰知君起更斟
酒我醉不須辭　回首處雲正出鳥倦飛重來樓上一
句端的與君期都把軒窗寫遍更使兒童誦得歸去來
兮辭萬巻有時用植杖且耘耔
　　又(題呉子似瑱山堂經/徳堂陸象山取名也)
喚起子陸子經徳問何如萬鍾於我何有不負古人書
聞道千章松桂剰有四時柯葉霜雪歲寒餘此是瑱山
境還似象山無　耕也餒學也祿孔之徒青山畢竟升
斗此意頗關渠天地清寧髙下日月東西寒暑何用著
工夫兩字君勿惜借我榜吾廬
　　又(賦松/菊堂)
淵明最愛菊三徑也栽松何人收拾千載風味此山中
手把離騷讀遍自掃落英餐罷杖屨曉霜濃皎皎大獨
立更揷萬芙蓉　水潺湲雲澒洞石巃嵸素琴濁酒喚
客端有古人風却怪青山能巧政爾横看成嶺轉面已
成峰詩句得活法日月有新工
　　又(將遷新居不成戲作時以病/止酒且遣去歌者末章及之)
我亦卜居者歲晩望三閭昂昂千里泛泛不作水中鳬
好在書携一束莫問家徒四壁(原闕/)
　　　　　　　舞烏有歌亡是飲子虚二三子者愛
我此外故人疎幽事欲論誰共白鶴飛來似可忽去復
何如衆鳥欣有托吾亦愛吾廬
　　又(趙昌父用東坡韻敘太白東坡事見寄/過相襃借因用韻為謝兼寄呉子似)
我志在寥濶疇昔夢登天摩娑素用人世俛仰已千年
有客驂鸞翳鳳雲遇青山赤壁相約上髙寒酌酒援北
斗我亦蝨其間　少歌曰神甚放形則眠鴻鵠一再髙
舉天地睹方圓欲重歌兮夢覺推枕惆然獨念人事底
虧全有美人可語秋水隔嬋娟
　　又(題永豐楊少游/提㸃一枝堂)
萬事幾時足日月自西東無窮宇宙人是一粟太倉中
一葛一裘經歲一鉢一瓶終日老子舊家風更著一盃
酒夢覺大槐宫　記當年嚇腐鼠歎㝠鴻衣冠神武門
外驚倒幾兒童休說須彌芥子看取鯤鵬斥鷃小大若
為同君欲論齊物須訪一枝翁
　　又(席上為葉/仲洽賦)
髙馬勿捶面千里事難量長魚變化雲雨無使寸鱗傷
一壑一丘吾事一斗一石皆醉風月幾千場鬚作蝟毛
磔筆作劍鋒長我憐君癡絶似顧長康綸巾羽扇顛
倒又似竹林狂解道長江如練准備停雲堂上千首買
秋光怨調為誰賦一斛貯檳榔
　　玉蝴蝶(追别杜/仲髙)
古道行人來去香滿紅樹風雨殘花望斷青山髙處都
被雲遮客重來風流觴詠春巳去光景桑麻苦無多一
條垂柳兩箇啼鴉　人家疎疎翠竹陰陰綠樹淺淺寒
沙醉兀藍輿夜來豪飲太狂些到如今都齊醒却只依
舊無奈愁何試聽呵寒食近也且住為佳
　　又(杜仲髙書來/戒酒用韻)
貴賤偶然渾似隨風簾幙籬落飛花空使兒曹馬上羞
面頻遮向空江誰捐玉珮寄離恨應折疏麻暮雲多佳
人何處數盡歸鴉　儂家生涯蠟屐功名破甑交友摶
沙往日曾論淵明似勝臥龍些算來從人生行樂休便
說日飲亡何快斟呵裁詩未稳得酒良佳
　
　
　
　
　
　
　
　
　
　稼軒詞巻一
欽定四庫全書
　稼軒詞巻二
　　　　　　　　　　　　宋　辛棄疾　撰
　　滿江紅(建康史帥致/道席上賦)
鵬翼垂空笑人世蒼然無物又還去九重㴱處玉階山
立袖裏珍竒光五色他年要補天西北且歸來談笑護
長江波澄碧　佳麗地文章伯金縷唱紅牙拍看樽前
飛下日邊消息料想寶香熏閣夢依然畫舫清溪笛待
如今端的約鍾山長相識
　　又(中秋/寄逺)
快上西樓怕天教浮雲遮月但喚取玉纖横管一聲吹
裂誰做冰壺涼世界最憐玉斧修時節問嫦娥孤處有
愁無應華髮　雲液滿瓊杯滑長袖舞清歌咽歎十常
八九欲磨還缺但願長圓如此夜人情未必看承別把
從前離恨總包藏歸時說
　　又(中/秋)
美景良辰算只是可人風月况素節揚輝長是十分清
徹著意登樓瞻玉兔何人張幙遮銀闕倩飛㢘特得為
吹開憑誰說　弦與朢從圓缺今與昨何區別羡夜來
把手桂花堪折安得便登天柱上從容陪伴酬佳節更
如今不聽麈談清愁如髮
　　又(暮/春)
㸃火櫻桃照一架荼䕷如雪春正好見龍孫穿破紫苔
蒼壁乳燕引雛飛力弱流鸎喚友嬌聲怯問春歸不肻帯
愁歸腸千結　層樓望春山疊家何在煙波隔把古今
遺恨向他誰說蝴蝶不傳千里夢子規呌斷三更月聽
聲聲枕上勸人歸歸難得
　　又
家住江南又過了清明寒食花徑裏一番風雨一番狼
藉紅粉暗隨流水去園林漸覺清陰密算年年落盡刺
桐花寒無力　庭院靜空相憶無說處閒愁極怕流鶯
乳燕得知消息尺素如今何處也綠雲依舊無踪跡謾
教人羞去上層樓平蕪碧
　　又(贑州席上呈太/守陳李陵侍郎)
落日蒼茫風纔定片帆無力還記得睂來眼去水光山
色倦客不知身逺近佳人已卜歸消息便歸來只是賦
行雲襄王客　些箇事如何得知有恨休重憶但楚天
特地暮雲凝碧過眼不如人意事十常八九今頭白笑
江州司馬太多情青衫溼
　　又(賀王帥宣/平湖南寇)
笳鼓歸來舉鞭問何如諸葛人道是悤悤五月渡瀘㴱
入白羽生風貔虎譟青溪路斷鼪鼯泣早紅塵一騎落
平岡捷書急　三萬巻龍頭客渾未得文章力把詩書
馬上笑驅鋒鏑金印明年如斗大貂蟬却自兜鍪出待
刻公勲業到雲霄浯溪石
　　又
漢水東流都洗盡蠻兒膏血人盡說君家飛將舊時英
烈破敵金城雷過耳談兵玉帳冰生頰想王郎結髮賦
從戎傳遺業　腰間劒聊彈鋏尊中酒堪為別況故人
新擁漢壇旌節馬革裹屍當自誓蛾眉伐性休重說但
從今記取楚臺風庾樓月
　　又(江行簡楊濟/翁周顯先)
過眼溪山怪都是舊時曾識還記得夢中行遍江南江
北佳處徑須擕杖去能消幾兩平生屐笑塵勞三十九
年非長為客　吳楚地東南坼英雄事曹劉敵被西風
吹盡了無塵跡樓觀甫成人已去旌旗未巻頭先白歎
人生哀樂轉相尋今猶昔
　　又
敲碎離愁紗窗外風揺翠竹人去後吹簫聲斷倚樓人
獨滿眼不堪三月暮舉頭已覺千山綠但試把一紙寄
來書從頭讀　相思字空盈幅相思意何時足滴羅襟
㸃㸃淚珠盈掬芳草不迷行路客垂楊只碍離人目最
苦是立盡月黄昏欄干曲
　　又
倦客新豐貂裘敝征塵滿目彈短鋏青蛇三尺浩歌誰
續不念英雄江左老用之可以尊中國歎詩書萬巻致
君人翻沉陸　休感慨澆醽醁人易老歡難足有玉人
憐我為簪黄菊且置請纓封萬戸竟須賣劒酧黄犢甚
當年寂寞賈長沙傷時哭
　　又
風捲庭梧黄葉墜新涼如洗一笑折秋英同賞弄香挼
蘂天逺難竆休乆望樓高欲下還重倚拚一襟寂寞淚
彈秋無人會　今古恨沉荒壘悲歡事隨流水想登樓
青鬢未堪憔悴極目煙横山數㸃孤舟月淡人千里對
嬋姢從此話離愁金樽裏
　　又(冷泉/亭)
直節堂堂看夾道冠纓拱立漸翠谷羣仙來下珮環聲
急誰信天鋒飛墮地傍湖千丈開青壁是當年玉斧削
方壺無人識　山水潤琅玕溼秋露下瓊珠滴向危亭
横跨玉淵澄碧醉舞且揺鸞鳳影浩歌莫遣魚龍泣恨
此中風物本吾家今為客
　　又(再用/前韻)
照影溪梅悵絶代佳人獨立便小駐雍容千騎羽觴飛
急琴裏新聲風響珮筆端醉墨雅棲壁是使君文雅舊
知名今方識　高欲卧雲還溼清可漱泉長滴快晚風
吹帽滿懐空碧寶馬嘶歸紅斾動龍團試水銅瓶泣怕
他年重到路應迷桃源客
　　又(席間和洪景盧舍人/兼司馬漢章大監)
天與文章看萬斛龍文筆力聞道是一詩曾換千金顔
色欲說又休新意思彊啼偷笑真消息算人人合與共
乗鸞鑾坡客　傾國豔難再得還可恨還堪憶看書尋
舊錦衫裁新碧鶯蝶一春花裏活可堪風雨飄紅白問誰
家却有燕歸梁香泥溼
　　又(送湯朝美司諫/自汴歸金壇)
瘴雨蠻煙十年夢樽前休說春正好故園桃李待君花
發兒女燈前和淚拜雞豚社裏歸時節看依然舌在齒
牙牢心如鐵　活國手封侯骨騰汗漫排閶闔待十分
做了詩書勲業當日念君歸去好而今却恨中年別笑
江頭明月更多情今宵缺
　　又(送李正之/提刑入蜀)
蜀道登天一盃送繡衣行客還自歎中年多病不堪離
別東北看謄諸葛表西南更草相如檄把功名收拾付
君侯如椽筆　兒女淚君休滴荆楚路吾能識要新詩
凖備廬山山色赤壁磯頭千古浪銅鞮陌上三更月正
梅花萬里雪㴱時須相憶
　　又(送信守鄭/舜舉被召)
湖海平生算不負蒼髯如㦸聞道是使君著意太平長
策此老自當兵十萬長安正在天西北便鳳凰飛詔下
天來催歸急車　馬路兒童泣風雨暗旌旗溼看野梅
官柳東風消息莫向蔗菴追笑語只今松竹無顔色問
人間誰管別離愁杯中物
　　又(和楊民瞻送佑/之弟還侍浮梁)
塵土西風便無限凄涼行色還記取明朝應恨今宵輕
別珠淚爭垂華燭暗雁行欲斷哀箏切看扁舟幸自澀
清溪休催發　白石路長亭側千樹柳千絲結怕行人
西去棹歌聲闋黄巻莫教詩酒汚玉階不信仙凡隔但
從今伴我又隨君佳哉月
　　又(遊南巖和/范先之韻)
笑拍洪崖問千丈翠巖誰削依舊是西風白鳥北村南
郭似整復斜僧屋亂欲吞還吐林煙薄覺人間萬事到
秋來都揺落　呼斗酒同君酌更小隱尋幽約且丁寧
休負北山猿鶴有鹿從渠求鹿夢非魚定未知魚樂正
仰看飛鳥却應人囘頭錯
　　又(和范先/之咏雪)
天上飛瓊畢竟向人間情薄還又跨玉龍歸去萬花揺
落雲破林梢添逺岫月明屋角分層閣記少年駿馬走
韓盧掀東郭　吟凍雁嘲飢鵲人已老歡猶昨對瑶華
滿地與君酬酢最愛霏霏迷逺近都收擾擾還空闊待
羔兒飲罷又烹茶揚州鶴
　　又(病中兪山甫敎授/訪別病起寄之)
曲几團蒲記方丈君來問疾更夜雨匆匆別去一杯南
北萬事莫侵閒鬢髮百年正要佳眠食最難忘此語重
殷勤千金値　西崦路東巖石擕手處今塵迹望東來
猶有舊盟如日莫信蓬萊風浪隔垂天自有扶揺力對
梅花一夜苦相思無消息
　　又(餞鄭衡州厚/卿席上再賦)
莫折荼䕷且留取一分春色還待得青梅如豆共伊同
摘少日對花渾醉夢而今醒眼看風月恨牡丹笑我倚
東風頭如雪　榆莢錢菖蒲葉時節換繁華歇算怎禁
風雨怎禁鵜鴂老冉冉兮花共柳是栖栖者蜂和蝶也
不因春去有閒愁因離別
　　又(送徐行/仲撫幹)
絶代佳人曾一笑傾城傾國休更歎舊時青鏡而今華
髮明日伏波堂上客老當益壯翁應說恨苦遭鄧禹笑
人來長寂寂　詩酒社江山筆松菊徑雲煙屐怕一觴
一詠風流絃絶我夢横山孤鶴去覺來却與君相別記
功名萬里要吾身佳眠食
　　又
紫陌飛塵望十里雕鞍繡轂春未老已驚臺榭瘦紅肥
綠睡雨海棠猶倚醉舞風楊柳難成曲問流鶯能說故
園無曾相熟　巖泉上飛鳬浴巢林下棲禽宿恨荼䕷
開晚謾翻紅玉蓮社豈堪談昨夢蘭亭何處尋遺墨但
羈懷空自倚鞦韆無心蹴
　　又(盧國華由閩憲移漕建安陳端仁給事同諸公/餞別余為酒困卧清涂堂上三鼔方醒國華賦)
　　　(詞留別席/上和韻)
宿酒醒時算只有清愁而已人正在清涂堂上月華如
洗紙帳梅花歸夢覺蓴羮鱸鱠秋風起問人生得意幾
何時吾歸矣　君若問相思事料長在歌聲裏這情懷
只是中年如此明月何妨千里隔顧君與我如此耳向
樽前重約幾時來江山美
　　又(和盧/國華)
漢節東南看駟馬光華周道須信是七閩還有福星來
到庭草自生心意足榕陰不動秋光好問不知何處著
君侯蓬萊島　還自笑人今老空有恨縈懷抱記江湖
十載厭持旌纛濩落我材無所用易除殆類無根潦但
欲搜好語謝新詞羞瓊報
　　又(山居/即事)
幾箇輕鷗來㸃破一泓澄綠更何處一雙鸂鶒故來爭
浴細讀離騷還痛飲飽看脩竹何妨肉有飛泉日日供
明珠五千斛　春雨滿秧新穀閒日永眠黄犢看雲連
麥隴雪堆蠶簇若要足時今足矣以為未足何時足被
野老相扶入東園枇杷熟
　　又(和傅巖叟/香月韻)
半山佳句最好是吹香隔屋又還怪冰霜側畔蜂兒成
簇更把香來薰了月却教影去斜侵竹似神清骨冷住
西湖何由俗　根老大穿坤軸枝夭嫋蟠龍斛快酒兵
長俊詩壇高築一再人來風味惡兩三杯後花緣熟記
五更聨句失彌明龍銜燭
　　又(壽趙茂嘉郎中前/章記兼濟倉事)
我對君侯怪長見兩眉陰德還夢見玉堂金闕姓名仙
籍舊歲炊煙渾欲斷被公扶起千人活算胸中除却五
車書都無物　山左右溪南北花逺近雲朝夕看風流
杖屨蒼髯如㦸種柳已成陶令宅散花更滿維摩室勸
人間且住五千年如金石
　　又(呈趙晉/臣敷文)
老子平生原自有金盤華屋還又要萬間寒士眼前突
兀一舸歸來輕似葉兩翁相對清如鵠到如今吾亦愛
吾廬多松菊　人道是荒年穀還又似豐年玉甚等閒
却為鱸魚歸速野鶴溪邊留杖屨行人牆外聽絲竹問
近來風月幾篇詩三千軸
　　又(游清風峽和趙/晉臣敷文韻)
兩峽嶄巖問誰占清風舊築滿眼裏雲來鳥去澗紅山綠
世上無人供笑傲門前有客休迎肅怕凄涼無物伴君
時多栽竹　風采妙凝冰玉詩句好餘膏馥嘆只今人
物一䕫應足人似秋鴻無定住事如飛彈須圓熟笑君
侯陪酒又陪歌陽春曲
　　木蘭花慢(席上送張仲/固帥興元)
漢中開漢業問此地是耶非握劒指三秦君王得意一
戰東歸興亡事今不見但山川滿目涙沾衣落日邊塵
未斷西風塞馬空肥　一篇書是帝王師小試去征西
更草草離筵匆匆去路愁滿旌旗君思我囘首處正江
涵秋影雁初飛安得車輪四角不堪帶減腰圍
　　又(滁州送/范倅)
老來情味減對別酒怯流年況屈指中秋十分好月不
照人圓無情水都不管共西風只管送歸船秋晚蓴鱸
江上夜㴱兒女燈前　征衫便好去朝天玉殿正思賢
想夜半承明留教視草却遣籌邊長安故人問我道愁
腸殢酒只依然目斷秋霄落雁醉來時響空絃
　　又(題上饒州/圃翠微樓)
舊時樓上客愛把酒對南山笑白髮如今天教放浪來
往其間登樓更誰念我却囘頭西北望層欄雲雨珠簾
畫棟笙歌霧鬢風鬟　近來堪入畫圖看父老願公歡
甚拄笏悠然朝來爽氣正爾相關難忘使君後日便一
花一草報平安與客擕壺且醉雁飛秋影江寒
　　又(寄題吳克明/廣文菊隱)
路傍人怪問此隱者姓陶不甚黄菊如雲朝吟暮醉喚
不囘頭縱無酒成悵望只東籬搔首亦風流與客朝飡
一笑落英飽便歸休　古來堯舜有巢由江海去悠悠
待說與佳人種成香草莫怨靈脩我無可無不可意先
生出處有如丘聞道問津人過殺雞為黍相留
　　水龍吟(旅次登/樓作)
楚天千里清秋水隨天去秋無際遥岑逺目獻愁供恨
玉簪螺髻落日樓頭斷鴻聲裏江南游子把吳鈎看了
欄干拍徧無人會登臨意　休說鱸魚堪膾儘西風季
鷹歸未求田問舎怕應羞見劉郎才氣可惜流年憂愁
風雨樹猶如此倩何人喚取紅巾翠袖搵英雄淚
　　又(甲辰歲壽韓/南澗尚書)
渡江天馬南來幾人真是經綸手長安父老新亭風景
可憐依舊夷甫諸人神州沈陸幾曾囘首算平戎萬里
功名本是真儒事公知否　況有文章山斗對桐陰滿
庭清晝當年墮地而今試看風雲犇走綠野風煙平泉
草木東山歌酒待他年整頓乾坤事了為先生壽
　　又(次年南澗用韻為僕與公生/日相去一日再和以夀南澗)
玉皇殿閣微涼看公重試薰風手高門畫㦸桐陰聞道
青青如舊蘭佩空芳蛾眉誰妒無言搔首甚年年却有
呼韓塞上人爭問公安否　金印明年如斗向中州錦
衣行晝依然盛事貂蟬前後鳳麟飛走富貴浮雲我評
軒冕不如杯酒待從公痛飲八千餘歲伴莊椿壽
　　又(盤園任子嚴安撫挂冠得請客/以高風名其堂書來索詞為賦)
斷崖千丈孤松挂冠更在松高處平生袖手故應休矣
功名良苦笑指兒曹人間醉夢莫嗔驚汝問黄金餘幾
旁人欲說田園記君推去　嘆息鄉舊隱對先生竹窗
松戸一花一草一觴一詠風流杖屨野馬塵埃扶揺下
視蒼然如許恨當年九老圖中忘却花盤園林路
　　又(寄題京口范南伯知縣家文官花花/白次緋次紫唐會要載學士院有之)
倚欄看碧成朱等閒褪了香苞粉上林高選匆匆又換
紫雲衣潤幾許春風朝薰暮染為花忙損笑舊家桃李
東塗西抺有多少凄涼恨　擬倩流鸎說與記榮華易
消難整人間得意千紅萬紫轉頭春盡白髮憐君儒冠
曾悞平生官冷算風流未減年年醉裏把花枝問
　　又(題雨巖巖類今所畫觀音普/陁巖中有泉飛出如風雨聲)
普陀大士虚空翠巖記取飛來處蜂房萬㸃似穿如碍
玲瓏窗戸石髓千年已垂未落嶙峋冰柱有怒濤聲逺
落花香在人疑是桃源路　又說春雷鼻息是卧龍彎
環如許不然應是洞庭張樂湘靈來去我意長松倒生
陰壑細吟風雨竟茫茫未曉只應白髮是開山祖
　　又(瓢/泉)
稼軒何必長貧放泉簷外瓊珠瀉樂天知命古來誰會
行藏用舍人不堪憂一瓢自樂賢哉囘也料當年嘗問
飯疏飲水何為是栖栖者　且對浮雲山上莫匆匆
去流山下蒼顔照影故應零落輕裘肥馬遶齒冰霜滿
懷芳乳先生飲罷笑挂瓢風樹一鳴渠碎問何如啞
　　又(用瓢泉韻戯仁和兼/諸葛元亮且督和詞)
被公驚倒瓢泉倒流三峽詞源瀉長安紙貴流傳一字
千金爭舍割肉懷歸先生自笑又何㢘也但銜杯莫問
人間豈有如孺子長貧者　誰識稼軒心事似風乎舞
雩之下囘頭落日蒼茫萬里塵埃野馬更想隆中卧龍
千尺髙吟纔罷倩何人與間雷鳴瓦釡甚黄鍾啞
　　又(用些語再韻瓢泉歌以飲/客聲語甚諧客皆為之釂)
聽兮清珮瓊瑶些明兮鏡秋毫些君無去此流昏漲膩
生蓬蒿些虎豹甘人渴而汝寧猿猱些大而流江海覆
舟如芥君無助狂濤些　路險兮山高些愧余獨處無
聊些冬槽春盎歸來為我製松醪些其外芬芳團龍片
鳳煮雲膏些古人兮既往嗟余之樂樂簞瓢些
　　又(過南澗/雙溪樓)
舉頭西北浮雲倚天萬里須長劒人言此地夜㴱長見
斗牛光焰我覺山高潭空水冷月明星淡待燃犀下看
凭欄却怕風雷怒魚龍慘　峽束蒼江對起過危樓欲
飛還歛元龍老矣不妨高卧冰壺涼簟千古興亡百年
悲笑一時登覽問何人又缷片帆沙岸繫斜陽纜
　　又(愛李延年歌淳于髠語今為詞/庶幾高唐神女洛神賦之意云)
昔時曾有佳人翩然絶世而獨立未論一顧傾城再顧
又傾人國寧不知傾城傾國佳人難再得看行雲行
雨朝朝暮暮陽臺下襄王側　堂上更闌燭滅記主人
留髠送客合樽促坐羅襦襟解微聞薌澤當此之時止
乎禮義不淫其色但啜其泣矣啜其泣矣又何嗟及
　　又(別傅先之提舉/時先之有召命)
只愁風雨重陽思君不見令人老行期定否征車幾輛
去程多少有客書來長安却早傳聞追詔問歸來何日
君家舊事直須待為霖了　從此蘭生蕙長吾誰與玩
兹芳草自憐拙者功名相避去如飛鳥只有良朋東阡
西陌安排似巧到如今巧處依然又拙把平生笑
　　又
老來曾識淵明夢中一見參差是覺來幽恨停觴不御
欲歌還止白髮西風折腰五斗不應堪此問北窗高卧
東籬自醉應別有歸來意須　信此翁未死到如今凜
然生氣吾儕心事古今長在高山流水富貴他年直饒
來晚也應無味甚東山何事當時也道為蒼生起
　　摸魚兒(淳熙己亥自湖北漕移湖南/同官王正之置酒小山亭賦)
更能消幾番風雨匆匆春又歸去惜春長怕花開早何
況落紅無數春且住見說道天涯芳草無歸路怨春不
語算只有殷勤畫簷蛛網盡日惹飛絮　長門事凖擬
佳期又誤蛾眉曾有人妒千金曾買相如賦脈脈此情
誰訢君莫舞君不見玉環飛燕皆塵土閒愁最苦休去
倚危欄斜陽正在煙柳斷腸處
　　又(觀潮上/葉丞相)
望飛來半空鷗鷺須臾動地鼙鼓截江組練驅山去鏖
戰未收貔虎朝又暮悄慣得吳兒不怕蛟龍怒風波平
步看紅斾驚飛跳魚直上蹙踏浪花舞　憑誰問萬里
長鯨吞吐人間兒戱千弩滔天力倦知何事白馬素車
東去堪恨處人道是屬鏤怨憤足千古功名自誤謾教
得陶朱五湖西子一舸弄煙雨
　　又(雨巖有石狀甚怪取離騷九歌名/曰山鬼因賦摸魚兒改名山鬼謡)
問何年此山來此西風落日無語看君似是羲皇上直
作太虛名汝溪上住算只有紅塵不到今猶古一杯誰舉
笑我醉呼君崔嵬未起山鳥覆杯去　須記取昨夜龍
湫風雨門前石浪掀舞四更山鬼吹燈嘯驚倒世間兒
女依然處還問我清遊杖屨公良苦神交心許待萬里擕
君鞭笞鸞鳳送我逺遊賦(石浪菴外巨石/也長三十餘丈)
　　西河(送錢仲畊自江/西漕移守婺州)
西江水道是江西人淚無情却解送行人月明千里從
今日日倚高樓傷心煙樹如薺會君難別君易草草不
如人意十年著破繡衣茸種成桃李問君可是厭承明
東方鼔吹千騎　對梅花更消一醉看明年調鼎風味
老病自憐憔悴過吾廬定有幽人相問歲晚淵明歸來
未
　　永遇樂(送陳仁和自汴東歸陳至/上饒之一年得子甚喜)
紫陌長安看花年少無限歌舞白髮憐君尋芳較晚捲
地驚風雨問君知否鴟夷載酒不似并瓶身誤細思量
悲歡夢裏覺來總無尋處　芒鞋竹杖天教還了千古
玉樓佳句落魄東歸風流贏得掌上明珠去起看青鏡
南冠好在拂了舊時塵土向君道雲霄萬里這囘穩步
　　又(梅/雪)
怪底寒梅一枝雪裏只恁愁絶問訊無言依稀似妒天
上飛英白江上一夜瓊瑶萬頃此段如何妒得細看來
風流添得自家越樣標格　晚來樓上對花臨鏡學作
半㸃粧額著意爭妍那知却有人妒花顔色無情休問許
多般事且自訪梅踏雪待行過溪橋夜半更邀素月
　　又(戯賦辛字送茂/嘉十二弟赴調)
烈日秋霜忠肝義膽千載家譜得姓何年細參辛字一
笑君聽取艱辛做就悲辛滋味總是辛酸辛苦更十分
向人辛辣椒桂搗殘堪吐　世間應有芳甘濃美不到
吾家門戸比著兒曹纍纍却有金印光垂組付君此事
從今直上休憶對牀風雨但贏得鞾絞縐面記余戯語
　　又(檢校停雲新種杉松戯作時欲作親舊/報書紙筆偶為大風吹去未章因及之)
投老空山萬松手種政爾堪嘆何日成陰吾年有幾似
見兒孫晚古來池舘雲煙艸棘長使後人凄斷想當年
良辰已恨夜闌酒空人散　停雲高處誰知者予萬事
不關心眼夢覺東窗聊復爾爾起欲題書簡霎時風怒
倒翻筆硯天也只教吾懶又何事催詩雨急片雲斗暗
　　又(京口北固/亭懷古)
千古江山英雄無覔孫仲謀處舞榭歌臺風流總被雨
打風吹去斜陽草樹尋常巷陌人道宋公曽住想當年
金戈鐵馬氣吞萬里如虎　元嘉草草封狼居胥贏得
倉皇北顧四十三年望中猶記燈火揚州路可堪囘首
佛狸祠下一片神鴉社鼓憑誰問廉頗老矣尚能飯否
　　歸朝歡(靈山齊菴菖蒲港皆長松茂林獨野櫻花/一株山上盛開照映可愛不數日風雨催)
　　　(敗殆盡意有感因效介菴體為賦且/以菖蒲綠名之丙辰歲三月三日也)
山下千林花太俗山上一枝看不足春風正在此花邊
菖蒲自蘸清溪綠與花同草木問誰風雨飄零速莫悲
歌夜㴱巖下驚動白雲宿　病怯殘年頻自卜老愛遺
篇難細讀苦無妙手畫於菟人間雕刻真成鵠夢中人
似玉覺來更憶腰如束許多愁問君有酒何不曰絲竹
　　又(寄題三山鄭元英巢經樓樓之側有尚/友齋欲借書者就齋中取讀書不借出)
萬里康成西走蜀藥市船歸書滿屋有時光彩射星躔
何人汗簡讎天祿好之寧有足請看良賈藏金玉記斯
文千年未喪四壁聞絲竹　試問辛勤擕一束何以牙
籤三萬軸古來不作借人癡有朋只就芸窗讀憶君清
夢熟覺來笑我便便腹倚危樓人間誰舞掃地八風曲
　　又(題趙晉臣敷/文積翠巖)
我笑共工緣底怒觸斷峩峩天一柱補天又笑女媧忙
却將此石投閒處野煙荒草路先生拄杖來看汝倚蒼
苔摩挲試問千古幾風雨　長被兒童敲火苦時有牛
羊磨角去霍然千丈翠巖屏鏘然一滴甘泉乳結亭三
四五會相暖熱擕歌舞細思量古來寒士不遇有時遇
　　又(丁卯歲寄題眉/山李參政石林)
見說岷峨千古雪都作岷峨山上石君家右史老泉公
千金未盡勤收拾一堂真古石間庭更與天突兀記當
時長編筆硯日日雲煙溼　野老時逢山鬼泣誰夜持
山去難覔有人依樣入明光玉堦之下巖巖立琅玕無
數碧風流不數平泉物欲重吟青葱玉樹須倩子雲筆
　　一枝花(醉中/戯作)
千丈擎天手萬卷懸河口黄金腰下印大如斗更千騎
弓刀揮霍遮前後百計千方乆似鬬草兒童贏箇他家
偏有　算枉了雙眉長皺白髪空囘首那時間說向山中
友看丘隴牛羊更辨賢愚否且自栽花柳怕有人來但
只道今朝中酒
　　喜遷鸎(謝趙晉臣敷文賦芙/蓉詞見壽用韻為謝)
暑風涼月愛亭亭無數綠衣持節掩冉如羞參差似妒
擁出芙渠花發步襯潘娘堪恨貌比六郎誰潔添白鷺
晚晴時公子佳人並列　休說搴木末當日靈均恨與
君王別心阻媒勞交疎怨極恩不甚兮輕絶千古離騷
文字至今猶未歇都休問但千杯快飲露荷翻葉
　　瑞鶴仙(壽上饒倅洪萃之時/攝郡事且將赴漕舉)
黄金堆到斗怎得似長年畫堂勸酒蛾眉最明秀向水
沈煙裏兩行紅袖笙歌擁就爭說道明年時候被姮娥
做了慇懃仙桂一枝入手　知否風流別駕近日人呼
文章太守天長地乆歲上迺翁壽記從來人道相門出
相金印纍纍儘有但直須周公拜前魯公拜後
　　又(賦/梅)
雁霜寒透幙正䕶月雲輕嫩冰猶薄溪奩照梳掠想含
香弄粉豔粧難學玉肌瘦弱更重重龍銷襯著倚東風
一笑嫣然轉盼萬花羞落　寂寞家山何在雪後園林
水邊樓閣瑶池舊約鄰翁更仗誰托粉蝶兒只是尋桃
覔柳開遍南枝未覺但傷心冷落黄昏數聲畫角
　　又(南澗雙/溪樓)
片帆何太急望一㸃須臾去天咫尺舟人好看客似三
峽風濤嵯峨劒㦸溪南溪北正遐想幽人泉石看漁樵
指㸃危樓却羡舞筵歌席　歎息山林鐘鼎意倦情遷
本無欣戚轉頭陳迹飛鳥外晚煙碧問誰憐舊日南樓
老子最愛月明吹笛到而今撲面黄塵欲歸未得
　　聲聲慢(旅次登/樓作)
征埃成陣行客相逢都道幻出層樓指㸃簷牙高處浪
湧雲浮今年太平萬里罷長淮千騎臨秋凭欄望有東
南佳氣西北神州　千古懷嵩人去還笑我身在楚尾
吳頭看取弓刀陌上車馬如流從今賞心樂事剩安排
酒令詩籌華胥夢願年年人似舊游
　　又(嘲紅木犀余兒時嘗入京師/禁中凝碧池因書當時所見)
開元盛日天上栽花月殿桂影重重十里芬芳一枝金
粟玲瓏管絃凝碧池上記當時風月愁儂翠華逺但江
南草木煙鎖㴱宮　只為天姿冷澹被西風醖釀徹骨
香濃枉學丹蕉葉底偷染妖紅道人取次裝束是自家
香底家風又怕是為凄涼長在醉中
　　又(送上饒黄倅/職滿赴調)
東南形勝人物風流白頭見君恨晚便覺君家叔度去
人未逺長憐士元驥足道直須別駕方展問箇裏待怎
生銷殺胸中萬巻　況有星辰劒履是傳家合在玉皇
香案零落新詩我欠可人消遣留君再三不住便直饒
萬家涙眼怎抵得這睂間黄色一㸃
　　又(櫽括淵明/停雲詩)
停雲靄靄八表同昏盡日時雨濛濛搔首良朋門前平
陸成江春醪湛湛獨撫恨彌襟閒飲東窗空延佇恨舟
車南北欲往何從　嘆息東園佳樹列初榮枝葉再競
春風日月于征安得促席從容翩翩何處飛鳥息庭柯
好語和同當年事問幾人親友似翁
　　八聲甘州(壽建康帥胡長文給事時方閲/拆紅梅之舞且有錫帶之寵)
把江山好處付公來金陵帝王州想今年燕子依然認
得王謝風流只用平時樽爼彈壓萬貔貅依舊鈞天夢
玉殿東頭　看取黄金横帶是明年凖擬丞相封侯有
紅梅新唱香陣巻温柔且畫堂通宵一醉待從今更數
八千秋公知否邦人香火夜半纔收
　　又(夜讀李廣傳不能寐因念晁楚老楊民/瞻約同居山間戯用李廣事賦以寄之)
故將軍飲罷夜歸來長亭解雕鞍恨灞陵醉尉匆匆未
識桃李無言射虎山横一騎裂石響驚弦落魄封侯事
歲晚田園　誰向桑麻杜曲要短衣匹馬移住南山看
風流慷慨談笑過殘年漢開邊功名萬里甚當時健者
也曾閒紗窗外斜風細雨一陣輕寒
　　雨中花慢(登新樓有懷趙昌甫徐斯/逺韓仲正吳子似楊民瞻)
舊雨常來今雨不來佳人偃蹇誰留幸山中芋栗今歲
全收貧賤交情落落古今吾道悠悠怪新來却見文友
離騷詩發秦州　功名只道無之不樂那知有更堪憂
怎奈向兒曹抵死喚不囘頭石卧山前認虎蟻喧牀下
聞牛為誰西望憑欄一餉却下層樓
　　又(呉子似見和/再用韻為別)
馬上三年醉帽吟鞍錦囊詩巻長留悵溪山舊管風月
新收明便關河杳杳去應日月悠悠笑千篇索價未抵
蒲桃五斗涼州　停雲老子有酒盈樽琴書端可消憂
渾未解傾身一飽淅米矛頭心似傷弓塞雁身如喘月
吳牛曉天涼夜月明誰伴吹笛南樓
　　漢宮春(立/春)
春已歸來看美人頭上裊裊春幡無端風雨未肻收盡
餘寒年時燕子料今宵夢到西園渾未辨黄柑薦酒更
傳青韮堆盤　却笑東風從此便薰梅染檟更沒些閒
閒時又來鏡裏轉變朱顔清愁不斷問何人會解連環
生怕見花開花落朝來塞雁先還
　　又(即/事)
行李溪頭有釣車茶具曲几團蒲兒童認得前度過者
籃輿時時照影甚此身徧滿江湖悵野老行歌不住定
堪與語難呼　一自東籬揺落問淵明歲晚心賞何如
梅花政自不惡曾有詩無知翁止酒待重教蓮社人沽
空悵望風流已矣江山特地愁余
　　又(會稽蓬萊/閣懷古)
秦望山頭看亂雲急雨倒立江湖不知雲者為雨雨者
雲乎長空萬里被西風變滅須臾囘首聽月明天籟人
間萬竅號呼　誰向若耶溪上倩美人西去麋鹿姑蘇
至今故國人望一舸歸歟嵗云暮矣問何不鼓瑟吹竽
君不見王亭謝館冷煙寒樹啼烏
　　又(會稽秋風/亭觀雨)
亭上秋風記去年嫋嫋曾到吾廬山河舉目雖異風景
非殊功成者去覺團扇便與人疎吹不斷斜陽依舊茫
茫禹跡都無　千古茂林猶在甚風流章句解擬相如
只今木落江冷𦕈𦕈愁余故人書報莫因循忘却蓴鱸
誰念我新涼燈火一編太史公書
　　又(答李兼善/提舉和章)
心似孤僧更茂林脩竹山上精廬維摩定自非病誰遣
文殊白頭自惜歎相逢語密情疎傾葢處論心一語只
今還有公無　最喜陽春妙句被西風吹墮金玉鏗如
夜來歸夢江上父老歡余荻花㴱處喚兒童炊火烹鱸
歸去也絶交何必更修山巨源書
　　又(答吳子似/總幹和章)
達則青雲便玉堂金馬窮則芧廬逍遥小大自適鵬鷃
何殊君如星斗燦中天密密疎疎荒艸外自憐螢火清
光暫有還無　千古季鷹猶在向松江道我問訊何如白
頭愛山下去翁定嗔余人生謾爾豈食魚必膾之鱸還
自笑君詩頻覺胷中萬巻藏書
　　滿庭芳(和丞相/景伯韻)
傾國無媒入宮見妒古來顰損蛾眉看公如月光彩衆
星稀袖手高山流水聽羣蛙鼔吹荒池文章手直須補
衮藻火燦宗彛　癡兒公事了吳蠶纏繞自吐餘絲幸
一枝麤穩三徑新治且約湖邊風月功名事欲使誰知
都休問英雄千古荒草沒殘碑
　　又(和洪丞相景伯/韻呈景盧内翰)
急管哀絃長歌慢舞連娟十樣宮睂不堪紅紫風雨曉
稀稀惟有楊花飛絮依舊是萍滿芳池酴醿在青虬快
剪插遍古銅彛　誰將春色去鸞膠難覔絃斷蛛絲恨
牡丹多病也費醫治夢裏尋春不見空腸斷怎得春知
休惆悵一觴一詠須刻右軍碑
　　又(游豫章東/湖再用韻)
柳外尋春花邊得句怪公喜氣軒睂陽春白雪清唱古
今稀曾是金鑾舊客記鳳凰獨遶天池揮毫罷天顔有
喜催賜尚方彛(公在詞掖嘗拜/尚方寶彛之賜)只今江山逺鈞天夢覺
清涙如絲算除非痛把酒療花治明日五湖佳興扁舟
去一笑誰知溪堂好且拚一醉倚杖讀韓碑
　　又(和章泉/趙昌父)
西崦斜陽東江流水物華不為人流琤然一葉天下已
知秋屈指人間得意問誰是騎鶴揚州君知我從來雅
興未老已滄洲　無竆身外事百年能幾一醉都休恨
兒曹抵死謂我心憂況有溪山杖屨阮籍輩須我來游
還堪笑機心早覺海上有驚鷗
　　六么令(用陸氏事送玉山令陸/德隆侍親東歸呉中)
酒羣花隊攀得短轅折誰憐故山歸夢千里蓴羮滑便
整松江一棹檢㸃能言鴨故人欲接醉懷霜橘墮地金
圓醒時覺　長喜劉郎馬上肻聽詩書說誰對叔子風
流直把曹劉壓更看君侯事業不負平生學離腸愁怯
送君歸後細寫茶經煮香雪
　　又(再用/前韻)
倒冠一笑華髮玉簪折陽關自來凄斷却怪歌聲滑放
浪兒童歸舍莫惱比鄰鴨水連山接看君歸興如醉中
醒夢中覺　江上吳儂問我一一煩君說忍使樽酒頻
空賸欠珍珠壓手把漁竿未穩長向滄浪學問愁誰怯可
堪楊柳先作東風滿城雪
　　醉翁操(頃余從范先之求觀家譜見其冠冕蟬聨/世載勲德先之甚文而好修意其昌未艾)
　　　(也時覃慶勲臣子孫無見任者命官之先是屢/試甄錄元祐黨籍家合是二者先之應仕矣將)
　　　(告諸朝行有日請余作詩以贈屬余避謗持此/戒甚力不得如先之之請又念先之與余遊八)
　　　(年日從事詩酒間意相得歡甚於其別也何獨/能恝然顧先之長於楚詞而妙於琴輒擬醉翁)
　　　(操為之詞以敘別異時先之綰組東歸僕當為/買羊沽酒先之為鼔一再行以為山中盛事云)
長松之風如公肻余從山中人心與吾兮誰同湛湛千
里之江上有楓噫送子東(按東字上/脫于字)望君之門兮九重
女無悦已誰適為容　不龜手藥或一朝(按朝字下/脱兮字)取
封昔與遊兮皆童我獨窮兮今翁一魚兮一龍勞心兮
忡忡噫命與時逢子之所食兮萬鍾
　　醜奴兒近(博山道中效/李易安體)
千峰雲起驟雨一霎兒價更逺樹斜陽風景怎生圖畫
青旗賣酒山那畔別有人家只消山水光中無事過者
一霎　午睡醒時松窗竹戸萬千瀟灑野鳥飛來又是
一(闕/)
　　洞仙歌
飛流萬壑共千巖爭秀孤負平生弄泉手歎輕衫帽(按/帽)
(字上當/脫一字)幾許紅塵還自喜濯髮滄浪依舊　人生行樂
耳身後虚名何似生前一杯酒便此地結吾廬待學淵
明更手種門前五柳且歸去父老約重來問如此青山
定重來否(按又是一以上係不全之醜奴兒近飛流萬/壑以下乃全首洞仙歌毛氏誤合為一今改)
(正/)
　　又(浮石山莊余友月湖道人何同叔之別墅也山/類羅浮故以名同叔嘗作遊山次序榜示余且)
　　　(索詞為賦洞仙歌以遺之同叔頃遊羅浮遇一/老人龎眉幅巾語同叔云當有晚年之契葢仙)
　　　(云/)
松關桂嶺望菁葱無路費盡銀鉤㮄佳處悵空山歲晚
窈窕誰來須著我醉卧石樓風雨　仙人瓊海上握手
當年笑許君擕半山去劖疉嶂巻飛泉洞府凄涼又却
怕先生多取怕夜半羅浮有時還好長把雲煙再三遮住
　　又(開南樓/初成賦)
婆娑欲舞怪青山歡喜分得清溪半篙水記平沙鷗鷺
落日漁樵湘江上風景依然如此　東籬多種菊待學
淵明飲酒詩情不相似十里漲春波一棹歸來只做箇五湖
范蠡是則是一般弄扁舟爭知道他家有箇西子
　　又(趙晉臣和李能伯韻屬余同和趙以兄弟有職/名為寵詞中頗敘其盛故末章有裂土分茅之)
　　　(句/)
舊交貧賤大半成新貴冠葢門前幾行李看匆匆哂笑
爭出山來憑誰問小草何如逺志　悠悠今古事得喪
乘除暮四朝三又何異任掀天事業冠古文章有幾箇
笙歌晚歲況滿屋貂蟬未為榮記裂土分茅是公家世
　　又(丁卯八月/病中作)
賢愚相去算其間能幾差以毫釐繆千里細思量義利舜
跖之分孳孳者等是鷄鳴而起　味甘終易壞歲晚還
知君子之交淡如水一餉聚飛蚊其響如雷㴱自覺昨
非今是羡安樂窩中泰和湯更劇飲無過半醺而已
　　驀山溪(停雲竹/逕初成)
小橋流水欲下前溪去喚起故人來伴先生風煙杖屨
行穿窈窕時厯小﨑嶇斜帶水半遮山翠竹栽成路
一尊遐想剩有淵明趣山上有停雲看山下濛濛細雨
野花啼鳥不肻入詩來還一似笑翁詩自沒安排處
　　又(趙昌父賦一丘一壑/格律高古因效其體)
飯疏飲水客莫嘲吾拙高處看浮雲一丘壑中間甚樂
功名妙手壯也不如人今老矣尚何堪堪釣前溪月
病來止酒辜負鸕鷀杓歲晚念平生待都與鄰翁細說
人間萬事先覺者賢乎㴱雪裏一枝開春事梅先覺
　　最高樓(醉中有索四/時歌為賦)
長安道投老倦遊歸七十古來稀藕花雨溼前湖夜桂
枝風澹小山時怎消除須殢酒更吟詩　也莫向竹邊
辜負雪也莫向栁邊辜負月閒過了總成癡種花事業
無人問惜花情緒只天知笑山中雲出早鳥歸遲
　　又(和楊民瞻席上/用韻賦牡丹)
西園買誰載萬金歸多病勝遊稀風斜畫燭天香夜涼
生翠葢酒酣時待重尋居士譜謫仙詩　看黄底御袍
元自貴看紅底狀元新得意如斗大笑花癡漢妃翠被
嬌無奈吳姬粉陣恨誰知但紛紛蜂蝶亂笑春遲
　　又(送丁懷忠教授入廣渠赴調都下乆不/得書或謂從人辟置或謂復歸閩中矣)
相思苦君與我同心魚沒雁沈沉是夢松後追軒冕是
化鶴後去山林對西風且悵望到如今　待不飲奈何
君有恨待痛飲奈何吾又病君起舞試重斟蒼梧雲外
湘妃淚鼻亭山下鷓鴣吟早歸來流水外有知音
　　又(慶洪景盧/内翰七十)
金閨彦睂壽正如川七十具華筵樂天詩句香山裏杜
陵酒債曲江邊問何如歌窈窕舞嬋姢　更十歲太公
方出將又十歲武公方入相留盛事看明年直須腰下
添金印莫教頭上欠貂蟬向人間長富貴地行仙
　　又(聞前岡周氏/旌表有期)
君聽取尺布尚堪縫斗粟也堪舂人間朋友猶能合古
來兄弟不相容棣華詩悲二叔吊周公　長歎息脊令
原上急重歎息豆其煎正泣形則異氣應同周家五世
將軍後前岡千載義居風看明朝丹鳳詔紫泥封
　　又(客有敗碁/者代賦梅)
花知否花一似何郎又似沈東陽瘦稜稜地天然白冷
清清地許多香笑東君還又向北枝忙　著一陣霎時
間底雪更一箇缺些兒底月山下路水邊牆風流怕有
人知處影兒守定竹旁廂且饒他桃李趂少年場
　　又(用韻畣趙/晉臣敷文)
花好處不趂綠衣郎縞袂立斜陽面皮兒上因誰白骨
頭兒裏幾多香儘饒他心似鐵也須忙　甚喚得雪來
白倒雪便喚得月來香殺月誰立馬更窺牆將軍止渴
山南畔相公調鼎殿東廂忒高才經濟地戰爭場
　　又(吾擬乞歸犬子以田産/未置止我賦此罵之)
吾衰矣須富貴何時富貴是危機暫忘設醴抽身去未
曾得米棄官歸穆先生陶縣令是吾師　待葺箇園兒
名佚老更作箇亭兒名亦好閒飲酒醉吟詩千年田換
八百主一人口插幾張匙咄豚奴愁産業豈佳兒
　　上西平(會稽秋風/亭觀雪)
九衢中杯逐馬帶隨車問誰解愛惜瓊華何如竹外靜
聴窣窣蠏行沙自憐是海上山頭種玉人家　紛如鬬嬌
如舞纔整整又斜斜要圖畫還我漁蓑凍吟應笑羔兒
無分謾煎茶起來極目向彌茫數盡歸鴉
　　又(送杜/叔高)
恨如新新恨了又重新看天上多少浮雲江南好景落
花時節又逢君夜來風雨春未歸似欲留人　樽如海人
如玉詩如錦筆如神更能幾字盡殷勤江天日暮何時
重與細論文綠楊陰裏聽陽關門掩黄昏
　
　
　
　稼軒詞巻二
欽定四庫全書
　稼軒詞巻三
　　　　　　　　　　　　宋　辛棄疾　撰
　　新荷葉(和趙徳/莊韻)
人已歸来杜鵑欲勸誰歸緑樹如雲等閒付與鸎飛兔
葵燕麥問劉郎㡬度沾衣翠屏幽夢覺来水繞山圍
有酒重攜小園隨意芳菲往日繁華而今物是人非春
風半面記當年初識崔徽南雲雁少錦書無箇因依
　　又(再和/前韻)
春色如愁行雲帶雨纔歸春意長閒游絲盡日低飛閒
愁幾許更晩風特地吹衣小窓人靜棊聲似解重圍
光景難攜任他鶗鴂芳菲細數前愆不應詩酒皆非知
音絃㫁笑淵明空撫餘徽停盃對影待邀明月相依
　　又(再題傅巖/叟悠然閣)
種豆南山零落一頃為萁嵗晩淵明也吟草盛苖稀風
流剗地向樽前采菊題詩悠然忽見此山正繞東籬
千載襟期髙情想像當時小閣横空朝来翠撲人衣是
中真趣問騁懐遊目誰知無心出岫白雲一片孤飛
　　又(趙茂嘉趙晉臣和韻見/約初秋訪悠然再用韻)
物盛還衰眼看春葉秋萁貴賤交情翟公門外人稀酒
酣耳熱又何須幽憤裁詩茂林脩竹小園曲逕疎籬
秋以為期西風黄菊開時拄杖敲門任他顛倒裳衣去
年堪笑醉題詩醒後方知而今東望心隨去鳥先飛
　　又(上巳日呉子似謂/古今無此詞索賦)
曲水流觴賞心樂事良辰蘭蕙光風轉頭天氣還新明
眸皓齒看江頭有女如雲折花歸去綺羅陌上芳塵
能㡬多春試聴啼鳥殷勤對景興懐向來愛樂紛紛且
題醉墨似蘭亭别敘時人後之覽者亦將有感斯文
　　御街行(無/題)
闌干四面山無數供望眼朝與暮好風吹雨過山来吹
盡一簾煩暑紗厨如霧簟紋如水别有生凉處　氷肌
不受鉛華汚更旎旎真香聚臨風一曲最妖嬈唱得行
雲且住藕花都放木犀開後待與乘鸞去
　　又(山中問盛復/之提幹行期)
山城甲子㝠㝠雨門外青泥路杜䳌只是等閒啼莫被
他催歸去垂楊不語行人去後也會風前絮　情知夢
裏尋鵷鷺玉殿追班處怕君不飲太愁生不是苦留君
住白頭笑我年年送客自歎春江渡
　　祝英臺近(晩/春)
寳釵分桃葉渡煙栁暗南浦怕上層樓十日九風雨㫁
腸㸃㸃飛紅都無人管更誰勸流鸎聲住　鬢邊覷試
把花卜歸期才簮又重數羅帳燈昏哽咽夢中語是他
春帶愁来春歸何處却不解帶將愁去
　　又(與客飲瓢泉客以泉聲喧靜為問余醉未及畣/或者以蟬噪林逾靜代對意甚美矣翌日為此)
　　　(賦詞以/褒之)
水縱横山逺近拄杖占千頃老眼羞明水底看山影試
教水動山揺吾生堪笑似此箇青山無定　一瓢飲人
間翁愛飛泉來尋箇中靜遶屋聲喧怎做靜中鏡我
眠君且歸休維摩方丈待天女散花時問
　　婆羅門引(别杜叔髙叔/髙長於楚詞)
落花時節杜䳌聲裏送君歸未消文字湘纍只怕蛟龍
雲雨後會𣺌難期更何人念我老大傷悲　已而已而
算此意只君知記取岐亭買酒雲洞題詩爭如不見纔
相見便有别離時千里月兩地相思
　　又(用韻别/郭逢道)
緑隂啼鳥陽闗未徹早催歸歌珠悽㫁纍纍囘首海山
何處千里共襟期歎髙山流水絃㫁堪悲　中心悵而
似風雨落花知更擬停雲君去細和陶詩見君何日待
瓊林宴罷醉歸時人爭看寳馬來思
　　又(用韻畣傅先之時/傅先之宰龍泉歸)
龍泉佳處種花滿縣却東歸腰間玉若金纍須信功名
富貴長與少年期恨髙山流水古調今悲　卧龍暫而
算天上有人知最好五十學易三百篇詩男兒事業看
一日須有致君時端的了休便尋思
　　又(用韻畣趙/晉臣敷文)
不堪鶗鴂早教百草放春歸江頭愁殺塵纍却覺君侯
雅句千載共心期便留春甚樂樂了須悲　瓊而素而
被花惱只鸎知正要千鍾角酒五字裁詩江東日暮道
繡斧人去未多時還又要玉殿論思
　　又(趙晉臣敷文張燈甚盛索/賦偶憶舊游末章因及之)
落星萬㸃一天寳焰下層霄人間疊作仙鼇冣愛金蓮
側畔紅粉裊花梢更鳴鼉擊鼓噴玉吹簫　曲江畫橋
記花月可憐宵想見閒愁未了宿酒纔消東風揺蕩似
楊栁十五女兒腰人共栁那箇無聊
　　千年調(開山徑得石壁因名曰蒼壁事/出望外意天之所賜邪喜而賦)
左手把青霓右手挾明月吾使豐隆前導呌開閶闔周
遊上下徑入寥天一覽𤣥圃萬斛泉千丈石　鈞天廣
樂燕我瑶之席帝飲予觴甚樂賜汝蒼壁璘珣突兀正
在一丘壑余馬懐㒒夫悲下恍惚
　　又(蔗菴小閣名曰巵/言作此詞以嘲之)
巵酒向人時和氣先傾倒最要然然可可萬事稱好滑
稽坐上更對䲭夷笑寒與熱總隨人甘國老　少年使
酒出口人嫌抝此箇和合道理近日方曉學人言語未
會十分巧看他們得人憐秦吉了
　　粉蝶兒(和趙晉臣敷/文賦落梅)
昨日春如十三女兒學繡一枝枝不教花瘦甚無情便
下得雨僝風僽向園林鋪作地衣紅縐　而今春似輕
薄蕩子難久記前時送春歸後把春波都釀作一江醇
酎約清愁楊栁岸邊相候
　　千秋嵗(金陵夀史帥致/道時有版築役)
塞垣秋草又報平安好樽爼上英雄表金湯生氣象珠
玉霏譚笑春近也春花得似人難老　莫惜金樽倒鳯
詔看看到留不住江東小從容帷幄裏整頓乾坤了千
百嵗從今盡是中書考
　　江神子(和人/韻)
賸雲殘日弄隂晴晚山明小溪横枝上綿蠻休作㫁腸
聲但是青山山下路青到處總堪行　當年綵筆賦蕪
城憶平生若為情試把靈槎歸路問君平花底夜深寒
較甚須拚却玉山傾
　　又
梨花著雨晚来晴月朧明淚縱横繡閣香濃深鎖鳯簫
聲未必人知春意思還獨自遶花行　酒兵昨夜壓愁
城太狂生轉闗情寫盡胸中磈磊未全平却與平章珠
玉價看醉裏錦囊傾
　　又(和陳仁/和韻)
玉簫聲逺憶驂鸞㡬悲歡帶羅寛且對花前痛飲莫留
殘歸去小窓明月在雲一縷玉千竿　呉霜應㸃鬢雲
斑綺窓閒夢連環說與東風歸興有無間芳草姑蘇臺
下路和淚看小屏山
　　又
寳釵飛鳯鬢驚鸞望重歡水雲寛腸㫁新来翠被粉香
殘待得来時春盡也梅結子笋成竿　湘筠簾捲淚痕
斑珮聲閒玉垂環箇裏溫柔容我老其間却笑平生三
羽箭何日去定天山
　　又(和人/韻)
梅梅栁栁鬬纖穠亂山中為誰容試著春衫依舊怯東
風何處踏青人未去呼女伴認驕驄　兒家門戸㡬重
重記相逢畫樓東眀日重来風雨暗殘紅可惜行雲春
不管裙帶褪鬢雲鬆
　　又(博山道中/書王氏璧)
一川松竹任横斜有人家被雲遮雪後疎梅時見兩三
花比著桃源溪上路風景好不爭些　旗亭有酒徑須
賖晩寒咱怎禁他醉裏匆匆歸騎自隨車白髮蒼顏吾
老矣只此地是生涯
　　又(聞蟬蛙/戯作)
簟鋪湘竹帳籠紗醉眠些夢天涯一枕驚囘水底沸鳴
蛙借問喧天成鼓吹良自苦為官耶　心空喧靜不爭
多病維摩意云何掃地燒香且看散天花斜日緑隂枝
上噪還又問是蟬麽
　　又(送元濟之/歸豫章)
亂雲擾擾水潺潺笑溪山㡬時閒更覺桃源人去隔僊
凡(桃源乃王氏酒壚/與濟之送别處)萬壑千巖樓外雪瓊作樹玉為欄
　倦遊囘首且加餐短篷寒畫圖間見說嬌顰擁髻待
君看二月東湖湖上路官栁嫩野梅殘
　　又(賦梅寄/余叔良)
暗香横路雪垂垂晚風吹曉風吹花意爭春先出嵗寒
枝畢竟一年春事了縁太早却成遲　未應全是雪霜
姿欲開時未開時粉面朱唇一半㸃胭脂醉裏謗花花
莫恨渾冷澹有誰知
　　又(别呉子似末/寄潘徳久)
看君人物漢西都過吾廬笑談初便說公卿元自要通
儒一自梅花開了後長怕說賦歸歟　而今别恨滿江
湖怎消除算何如杖屨當時聞早放教疎今代故交新
貴後渾不寄數行書
　　又(侍者請先生/賦詞自夀)
兩輪屋角走如梭大忙些怎禁他擬倩何人天上勸羲
娥宛似從容来左右傾美酒聴髙歌　人生今古不消
磨積教多似塵沙未必堅牢剗地實堪嗟莫道長生學
不得學得後待如何
　　又(和李能伯韻/呈趙晉臣)
五雲髙處望西清玉階升棣華榮築屋溪頭樓觀畫難
成長夜笙歌還起問誰放月又西沉　家傳鴻寳舊知
名看長生奉嚴宸且把風流水北畫耆芙咫尺西風詩
酒社石鼎句要彌明
　　青玉案(元/夕)
東風夜放花千樹更吹落星如雨寳馬雕車香滿路鳯
簫聲動玉壺光轉一夜魚龍舞　蛾兒雪栁黄金縷笑
語盈盈暗香去衆裏尋它千百度驀然迴首那人却在
燈火闌珊處
　　感皇恩(滁州壽/范倅)
春事到清明十分花栁喚得笙歌勸君酒酒如春好春
色年年依舊青春元不老君知否　席上看君竹清松
瘦待與青春鬬長久三山歸路明日天香襟袖更持金
盞起為君夀
　　又
七十古来稀人人都道不是隂功怎生到松姿雖瘦偏
耐雪寒霜曉看君雙鬢底青青好　樓雪初晴庭闈嬉
笑一醉何妨玉壺倒從今康健不用靈丹仙草更看一
百嵗人難老
　　又(慶嬸母王/恭人七十)
七十古來稀未為希有須是榮華更長久滿牀靴笏羅
列兒孫新婦精神渾似箇西王母　遥想畫堂兩行紅
袖妙舞清歌擁前後大男小女逐箇出来為夀一箇一
百嵗一盃酒
　　又(讀莊子聞朱/晦菴即世)
案上數編書非莊即老會說忘言始知道萬言千句不
自能忘堪笑今朝梅雨霽青天好　一壑一丘輕衫短
㡌白髮多時故人少子雲何在應有𤣥經遺草江河流
日夜何時了
　　又(夀鉛山陳/丞及之)
富貴不須論公應自有且把新詞祝公夀當年僊桂父
子同攀希有人言金殿上他年久　冠冕在前周公拜
手同日催班魯公後此時人羨緑鬢朱顔依舊親朋來
賀喜休辭酒
　　行香子(三山/作)
好雨當春要趂歸耕況而今已是清明小窓坐地側聴
簷聲恨夜来風夜来月夜来雲　花絮飄零鸎燕丁寧
怕妨儂湖上閒行天心肯後費甚心情放霎時隂霎時
雨霎時晴
　　又(山居/客至)
白露園蔬碧水溪魚笑先生釣罷還鋤小窓髙卧風展
殘書看北山移盤谷序輞川圖　白飯青芻赤脚長鬚
客来時酒盡重沽聴風聴雨吾愛吾廬歎苦無心剛自
瘦此君疎
　　又(博山戲呈趙/昌甫韓仲止)
少日甞聞富不如貧貴不如賤者長存由来至樂総屬
閒人且飲瓢泉弄秋水看停雲　嵗晚情親老語彌真
記前時觀我慇懃都休殢酒也莫論文把相牛經種魚
法教兒孫
　　又(雲嚴/道中)
雲岫如簮野漲挼藍向春闌緑醒紅酣青裙縞袂兩兩
三三把麯生禪玉版局一時叅　拄杖彎環過眼嵌巖
岸輕烏白髮鬖鬖他年來種萬桂千杉聴小綿蠻新格
磔舊呢喃
　　一剪梅(游蔣山呈/葉丞相)
獨立蒼茫醉不歸日暮天寒歸去來兮探梅踏雪㡬何
時今我來思楊楊依依　白石崗頭曲岸西一片閒愁
芳草萋萋多情山鳥不須啼桃李無言下自成蹊
　　又(中秋/無月)
憶對中秋月桂叢花在盃中月在盃中今宵樓上一尊
同雲溼紗窓雨濕紗窓　渾欲乘風問化工路也難通
信也難通滿堂惟有燭花紅盃且從容歌且從容
　　踏莎行(庚戍中秋後二夕/帶湖篆岡小酌)
夜月樓臺秋香院宇笑吟吟地人来去是誰秋到便凄
凉當年宋玉悲如許　隨分盃盤等閒歌舞問他有甚
堪悲處思量却也有悲時重陽節近多風雨
　　又(賦木/犀)
弄影闌干吹香巖谷枝枝㸃㸃黄金粟未堪收拾付薰
爐窓前且把離騷讀　奴僕葵花兒曹金菊一枝風露
清涼足傍邊只欠箇姮娥分明身在蟾宫宿
　　又(賦稼軒/集經句)
進退存亡行藏用舍小人請學樊須稼衡門之下可棲
遲日之夕矣牛羊下　去衛靈公遭桓司馬東西南北
之人也長沮桀溺耦而耕丘何為是栖栖者
　　又(和趙國興/知録韻)
吾道悠悠憂心悄悄最無聊處秋光到西風林外有啼
鴉斜陽山下多衰草　長憶南山當年四老塵埃也走
咸陽道為誰書到便幡然至今此意無人曉
　　定風波(暮春/漫興)
少日春懐似酒濃挿花走馬醉千鍾老去逢春如病酒
唯有茶甌香篆小簾櫳　巻盡殘花風未定休恨花開
元自要春風試問春歸誰得見飛燕来時相遇夕陽中
　　又(大醉歸自葛園家人有/痛飲之戒故書于壁)
昨夜山翁倒載歸兒童應笑醉如泥試與扶頭渾未醒
休問夢魂猶在葛家溪　欲覔醉鄉今古路知處溫柔
東畔白雲西起向綠窓髙處看題徧劉伶元自有賢妻
　　又(用藥名招婺源馬荀/仲游雨巖馬善醫)
山路風來草木香雨餘涼意到胡牀泉石膏肓吾已甚
多病隄防風月費篇章　孤負尋常山間醉獨自應知
揚子草𤣥忙湖海早知身汗漫誰伴只甘松竹共凄凉
　　又(藥/名)
仄月髙寒水石鄉倚空青碧對禪房白髮自憐心似鐵
風月史君仔細與平章　平昔生涯笻竹杖來往却慚
沙鳥笑人忙便好賸留黄巻句誰賦銀鈎小草晚天涼
　　又(施樞密聖/與席上賦)
春到蓬壺特地晴神仙隊裏相公行翠玉相挨呼小字
須記笑簮花底是飛瓊　總是傾城来一處誰妒惟攜
歌舞到園亭栁妒腰肢花妒艷聴著流鸎直是妒歌聲
　　又(席上送范先/之游建業)
聴我樽前醉後歌人生無奈别離何但使情親千里近
須信無情對面是山河　寄語石頭城下水居士而今
渾不怕風波借使未成鷗鷺伴經慣也應學得老漁蓑
　　又(三山送盧國華提/刑約上元重來)
少日猶堪話别離老來怕作送行詩極目南雲無雁過
君看梅花也解寄相思　無限江山行未了父母不須
和淚看旌旗後會丁寧何日是須記春風十里放燈時
　　又(用韻時國華置/酒歌舞甚盛)
莫望中州歎黍離元和盛徳要君詩老去不堪誰似我
歸卧青山活計費尋思　誰築詩壇髙十丈直上看君
斬將㪅搴旗歌舞正濃還有語記取鬚髯不似少年時
　　又(自/和)
金印纍纍佩陸離河梁更賦㫁腸詩莫擁旌旗真箇去
何處玉堂元自要論思　且約風流三學士同醉春風
看試㡬槍旗從此酒酣明月夜耳熱那邊應是說儂時
　　又(賦杜/鵑花)
百紫千紅過了春杜鵑聲苦不堪聞却解啼教春小住
風雨空山招得海棠魂　恰似蜀宫當日女無數猩猩
血染赭羅巾畢竟花開誰作主記取大都花屬惜花人
　　又(再用韻和趙/晉臣敷文)
野草閒花不當春杜鵑却是舊知聞謾道不如歸去住
梅雨石榴花又是離魂　前殿羣臣深殿女異數赭袍
一㸃萬紅巾莫問興亡今㡬許聴取花前毛羽已羞人
　　破陣子(為范南伯夀時南伯為張南軒拜宰/盧溪南伯遲遲未行因作此以勉之)
擲地劉郎玉斗挂帆西子扁舟千古風流今在此萬里
功名莫放休君王三百州　燕雀豈知鴻鵠貂蟬元出
兜鍪却笑盧溪如斗大肯把牛刀試手不夀君雙玉甌
　　又(為陳同甫賦/壯詩以寄之)
醉裏挑燈看劔夢回吹角連營八百里分麾下䏑五十
絃翻塞外聲沙場秋㸃兵　馬作的盧飛快弓如霹靂
弦驚了却君王天下事贏得生前身後名可憐白髮生
　　又(贈/行)
少日春風滿眼而今秋葉辭柯便好消磨心下事也憶
尋常醉後歌新来白髮多　明日扶頭顛倒倩誰伴舞
婆娑我定思君拚瘦損君不思兮可奈何天寒將息呵
　　又(趙晉臣敷文幼/女縣主覔詞)
菩薩藂中恵眼碩人詩裏娥眉天上人間真福相畫就
描成好靨兒行時嬌更遲　勸酒偏多最劣笑時猶有
些痴更著十年君看取兩國夫人更是誰殷勤秋水詞
　　又(峽石道中有懷/呉子似縣尉)
宿麥畦中雉雊桑葉陌上蠶生騎火須防花月暗玉唾
長攜綵筆行隔牆人笑聲　莫說弓刀事業依然詩酒
功名千載途中今古事萬石溪頭長短亭小塘風浪平
(時修圖經集亭堠/途中之途當作圖)
　　臨江仙(探/梅)
老去惜花心已嬾愛梅猶遶江村一枝先破玉溪春更
無花態度全是雪精神　賸向青山餐秀色為渠著句
清新竹根流水帶溪雲醉中渾不記歸路月黄昏
　　又(醉宿崇福寺寄祐之/弟祐之以僕先歸)
莫向空山吹玉笛壯懐酒醒心驚四更霜月曉寒生被
翻紅錦浪酒滿玉壺氷　小陸未須臨水笑山林我軰
鍾情今宵依舊醉中行試尋殘菊處中路候淵明
　　又(再用韻送祐/之弟歸浮梁)
鍾鼎山林都是夢人間寵辱休驚只消閒處過平生酒
盃秋吸露詩句夜裁氷　記取小窓風雨夜對牀燈火
多情問誰千里伴君行曉山眉様翠秋水鏡般明
　　又
小靨人憐都惡瘦曲眉天與長顰沉思歡事惜腰身枕
添離别淚粉落却深旬　翠袖盈盈渾力薄玉笙嫋嫋
愁新夕陽依舊倚窓塵葉紅苔鬱碧深院㫁無人
　　又
逗曉鸎啼聲昵昵掩闗髙樹㝠㝠小渠春浪細無聲井
窓聴夜雨出蘚轆轤青　碧草旋荒金谷路烏絲重記
蘭亭彊扶殘醉遶雲屏一枝風露濕花重入疎櫺
　　又(即席和韓/南澗韻)
風雨催春寒食近平原一片丹青溪頭喚渡栁邊行花
飛蝴蝶亂桑嫩野蠶生　綠野先生閒袖手却尋詩酒
功名未知明日定隂晴今宵成獨醉却笑衆人醒
　　又(為岳/母夀)
住世都知菩薩行仙家風骨精神夀如山岳福如雲金
花湯沐誥竹馬綺羅裙　更願昇平添喜事大家禱祝
殷勤眀年此地慶佳辰一盃千嵗酒重拜太夫人
　　又(和信守王道夫韻謝/以為夀時僕作閩憲)
記取年年為客夜只今明月相隨莫教絃管便生衣引
壺觴自酌須富貴何時　入手清風詞更好細書白蠒
烏絲海山問我㡬時歸棗瓜如可啖直欲覔安期
　　又
春色饒君白髮了不妨倚緑偎紅翠鬟催喚出房櫳垂
肩金縷窄醮甲寳杯濃　睡起鴛鴦飛燕子門前沙㬉
泥融畫樓人把玉西東舞低花外月唱徹柳邊風
　　又
金谷無煙宫樹緑嫩寒生怕春風博山微透㬉薰櫳小
樓春色裏幽夢雨聲中　别浦鯉魚何日到錦書封恨
重重海棠花下去年逢也應隨分瘦忍淚覔殘紅
　　又(戲為期思/詹老夀)
手種門前烏桕樹而今千尺蒼蒼田園只是舊耕桑盃
盤風月夜簫鼓子孫忙　七十五年無事客不妨兩鬢
如霜緑窓剗地調紅粧更從今日醉三萬六千場
　　又
手撚黄花無意緒等閒行盡囘廊捲簾芳桂散餘香枯
荷難睡鴨疎雨暗添塘　憶得舊時攜手處如今水逺
天長羅巾浥淚别殘粧舊歡新夢裏閒處却思量
　　又(和葉仲洽/賦羊桃)
憶醉三山芳樹下㡬曾風韻忘懐黄金顔色五花開味
如盧橘熟貴似荔枝來　聞道商山餘四老橘中自釀
秋醅試呼名品細推排重重香肺腑偏殢聖賢盃
　　又
冷雁寒雲渠有恨春風自滿余懐更教無日不花開未
須愁菊盡相次有梅來(闕/)
　醅(闕/)　　多要安排不須連日醉且進兩三盃
　　又(侍者阿錢將行/賦錢字以贈之)
一自酒情詩興嬾舞裙歌扇闌珊好天良夜月團團杜
陵真好事留得一錢看　嵗晩人欺程不識怎教阿堵
留連楊花榆莢雪漫天從今花影下只看緑苔圓
　　又(諸葛元亮席上/見和再用韻)
夜雨南堂新瓦響三更急漏珊珊交情莫作碎沙團死
生貧富際試向此中看　記取他年耆舊傳與君名字
牽連清風一枕晚涼天覺來還自笑此夢倩誰圓
　　又(壬戌嵗生/日書懐)
六十三年無限事從頭悔恨難追巳知六十二年非只
應今日是後日又尋思　少是多非惟有酒何須過後
方知從今休似去年時病中留客飲醉裏和人詩
　　又(再用圓/字韻)
窄様金盃休教了房櫳試聴珊珊莫教秋扇雪團團古
今悲笑事長付後人看　記取桔橰春雨後短畦菊艾
相連拙於人處巧於天君看流水地難得正方圓
　　又(戲為山園/蒼壁解嘲)
莫笑吾家蒼壁小稜層勢欲摩空相知惟有主人翁有
心雄泰華無意巧玲瓏　天作髙山難得料解嘲試倩
揚雄君看當日仲尼窮從人賢子貢自欲學周公
　　又(簮花屢/墮戲作)
鼓子花開春爛熳荒園無限思量今朝拄杖過西鄉急
呼桃葉渡為看牡丹忙　不管昨宵風雨横依然紅紫
成行白頭陪奉少年場一枝簮不住推道帽簷長
　　又
醉帽吟鞭花不住却招花共商量人生何必醉為鄉從
教斟酒淺休更和詩忙　一斗百篇風月地饒他老子
當行從今三萬六千場青青頭上髮還作柳絲長
　　又(昨日得家報牡丹漸開連日少雨多晴當年末/有僕留龍安蕭寺諸君亦不果來豈牡丹留不)
　　　(住為恨耶因取来/韻為牡丹一語)
秪恐牡丹留不住與君約束分眀未開微雨半開晴要
花開定凖又更與花盟　魏紫朝来將進酒玉盤盂様
先呈鞓紅似向舞腰横風流人不見錦繡夜間行
　　又
老去渾身無著處天教只住山林百年光景百年心更
歡須歎息無病也呻吟　試向浮𤓰沉李處清風散髪
披襟莫嫌淺後更頻斟要他詩句好須是酒盃深
　　又(停雲/偶作)
偶向停雲堂上坐曉猿夜鶴驚猜主人何事太塵埃低
頭還說向被召又重来　多謝北山山下老殷勤一語
佳哉借君竹杖與芒鞋徑須從此去深入白雲堆
　　蝶戀花(和趙景明/知縣韻)
老去怕尋年少伴畫棟朱簾風月無人管公子看花朱
碧亂新詞攪斷相思怨　涼夜愁腸千百轉一雁西風
錦字何時遣畢竟啼烏才思短喚回曉夢天涯逺
　　又(和楊濟翁韻首句/用丘宗卿書中語)
檢㸃笙歌多釀酒蝴蝶西園暖日明花栁醉倒東風眠
晝錦覺來小院重攜手　可惜春殘風又雨收拾情懐
閒把詩僝僽楊柳人兒離别後腰肢近日和他瘦
　　又(和楊濟翁韻餞范/南伯知縣歸京口)
淚眼送君傾似雨不折垂楊只倩愁隨去有底風光留
不住煙波萬頃春江艣　老馬臨流癡不渡應惜障泥
忘了尋春路身在稼軒安穏處書來不用多行數
　　又(席上贈楊/濟翁侍兒)
小小年華才月半羅幕春風幸自無人見剛道羞郎低
粉面傍人瞥見回嬌盼　昨夜西池陪女伴柳困花慵
見說歸來晚勸客持觴渾未慣未歌先覺花頭顫
　　又(用趙文鼎提學送李正/之提刑韻送鄭元英)
莫向樓頭聴漏㸃說與行人黙黙情千萬総是離愁無
近逺人間兒女空悲怨　錦繡心胸氷雪面舊日詩名
曾道空梁燕傾蓋未償平日願一盃早唱陽闗勸
　　又(客有燕語鸎啼人乍/逺之句用為首句)
燕語鸎啼人乍逺却恨西園依舊鸎和燕笑語十分愁
一半翠圍特地春光暖　只道書來無過雁不道柔腸
近日無腸斷柄玉莫揺湘淚點怕君喚作秋風扇
　　又(送祐/之弟)
衰草斜陽三萬頃不算飄零天外孤鴻影㡬許凄凉須
痛飲行人自向江頭醒　會少離多看兩鬢萬縷千絲
何況新來病不是離愁難整頓被他引惹其他恨
　　又(元日/立春)
誰向椒盤簮綵勝整整韶華爭上春風鬢往日不堪重
記省為花常把新春恨　春未來時先借問晩恨開遲
早又飄零近今嵗花期消息定只愁風雨無憑凖
　　又(月下醉書/雨巖石浪)
九畹芳菲蘭佩好空谷無人自怨蛾眉巧寳瑟泠泠千
古調朱絲絃㫁知音少　冉冉年華吾自老水滿汀洲
何處尋芳草喚起湘纍歌未了石龍舞罷松風曉
　　又(用前韻/送人行)
意態憨生元自好學畫鴉兒舊日偏他巧蜂蝶不禁花
引調西園人去春風少　春色無情秋又老誰管閒愁
千里青青草今夜情簮黄菊了斷腸眀日霜天曉
　　又
洗盡機心隨法喜看取樽前秋思如春意誰與先生寛
髪齒醉時惟有歌而已　嵗月何須溪上記千古黄花
自有淵明比髙卧石龍呼不起微風不動天如醉
　　又
何物能令公怒喜山要人来人要山無意恰似哀箏絃
下齒千情萬意無時已　自要溪堂韓作記今代雲梯
好語花難比老眼狂花空亂處銀鈎未見心先醉
　　小重山(席上和人韻送/李子永提幹)
旋製離歌唱未成陽闗先畫出柳邊亭中年懐抱管絃
聲難忘處風月此時情　夜雨共誰聴儘教清夢去兩
三程商量詩價重連城相如老漢殿舊知名
　　又(三山與客/泛西湖)
緑漲連雲翠拂空千分風月處著衰翁垂楊影㫁岸西
東君恩重教且種芙蓉　十里水晶宫有時騎馬去笑
兒童殷勤却謝打頭風船兒住且醉浪花中
　　又(茉/莉)
倩得薰風染緑衣國香收不起透氷肌畧開些箇未多
時窓兒外却早被人知　越惜越嬌癡一枝雲鬢上那
人宜莫將他去比荼䕷分明是他更韻些兒
　　南鄉子
隔戸語春鸎纔掛簾兒歛袂行漸見凌波羅韈步盈盈
隨笑隨顰百媚生　著意聴新聲盡是司空自教成今
夜酒腸難道窄多情莫放紗籠蠟炬明
　　又(舟中/記夢)
欹枕艫聲邊貪聴咿啞聒醉眠夢裏笙歌花底去依然
翠袖盈盈在眼前　别後兩眉尖欲說還休夢已䦨只
記埋寃前夜月相看不管人愁獨自圓
　　又(慶前岡周/氏旌表)
無處著風光天上飛来詔十行父老歡呼童穉舞前岡
千載周家孝義鄉　草木盡芬芳更覺溪頭水也香我
道烏頭門側畔諸郎凖備他年晝錦堂
　　又(送趙國宜赴/髙安戸曹)
日日老莱衣更解風流蠟鳯嬉膝上放教文度去須知
要使人看玉樹枝　剩記乃翁詩綠水紅蓮覔舊題歸
騎春衫花滿路相期来嵗流觴曲水時
　　又(登京口北/固亭有懐)
何處望神州滿眼風光北固樓千古興亡多少事悠悠
不盡長江滚滚流　年少萬兜鍪坐斷東南戰未休天
下英雄誰敵手曹劉生子當如孫仲謀
　　鷓鴣天(離豫章别司/馬漢章大監)
聚散匆匆不偶然三年厯遍楚山川但將痛飲酬風月
莫放離歌入管絃　縈緑帶㸃青錢東湖春水碧連天
明朝放我東歸去後夜相思月滿船
　　又(和張子/志提舉)
别後粧成白髮新空教兒女笑陳人醉尋夜雨旗亭酒
夢㫁東風輦路塵　騎騄駬荷青雲看公冠佩玉階春
忠言句句唐虞際便是人間要路津
　　又
樽爼風流有㡬人當年未遇巳心親金陵種柳歡娱地
庾嶺逢梅寂寞濵　樽似海筆如神故人南北一般春
玉人好把新粧様淡畫眉兒淺注唇
　　又(代人/賦)
晩日寒鴉一片愁柳塘新緑却溫柔若教眼底無離恨
不信人間有白頭　腸已斷淚難收相思重上小紅樓
情知已被雲遮斷頻倚闌干不自由
　　又
陌上柔桑破嫰芽東隣蠶種已生些平岡細草鳴黄犢
斜日寒林㸃暮鴉　山逺近路横斜青旗沽酒有人家
城中桃李愁風雨春在溪頭薺菜花
　　又
撲面征塵去路遥香篝漸覺水沉銷山無重數週遭碧
花不知名分外嬌　人厯厯馬蕭蕭旌旗又過小紅橋
愁邊剩有相思句揺㫁吟鞭碧玉梢
　　又
唱徹陽闗淚未乾功名餘事且加餐浮天水送無窮樹
帶雨雲埋一半山　今古恨㡬千般只今離合是悲歡
江頭未是風波惡别有人間行路難
　　又(鵝湖/道中)
一榻清風殿影涼㳙㳙流水響回廊千章雲木鈎輈呌
十里溪風䆉稏香　衝急雨趂斜陽山園細路轉微茫
倦途却被行人笑只為林泉有底忙
　　又(鵝湖歸/病起作)
枕簟溪堂冷欲秋㫁雲依水晚來收紅蓮相倚渾如醉
白鳥無言定自愁　書咄咄且休休一丘一壑也風流
不知筋力衰多少但覺新來嬾上樓
　　又
指點芳樽特地開風帆莫引酒船回方驚共折津頭栁
却喜重尋嶺上梅　催月上喚風來莫愁瓶罄恥金罍
只愁畫角樓頭起急管哀絃次第催
　　又
著意尋梅嬾便囘何如信步兩三盃山纔好處行還倦
詩未成時雨早催　攜竹杖更芒鞋朱朱粉粉野蒿開
誰家寒食歸寧女笑語柔桑陌上來
　　又
翠木千尋上薜蘿東湖經雨又増波只因買得青山好
却恨歸來白髪多　明畫燭洗金荷主人起舞客髙歌
醉中只恨歡娯少無奈明朝酒醒何
　　又
困不成眠奈夜何情知歸未轉愁多暗將往事思量遍
誰把多情惱亂他　些底事誤人多不成真箇不思家
嬌癡却妒香魂睡喚起醒鬆說夢些
　　又(鄭守厚卿席上謝/余伯山用其韻)
夢斷京華故倦游只今芳草替人愁陽關莫作三疉唱
越女應須為我留　看逸韻自名流青衫司馬且江州
君家兄弟真堪笑箇箇能修五鳯樓
　　又(和人龍/有所贈)
趂得西風汗漫游見他歌後怎生愁事如芳草春長在
人似浮雲影不留　眉黛歛眼波流十年薄倖說揚州
明朝短棹輕衫夢只在溪南罨畫樓
　　又(徐衡仲撫幹/惠琴不受)
千丈隂崖百丈溪孤桐枝上鳯偏宜玉香落落雖難合
横理庚庚定自竒(山谷聴摘阮歌云/立壁庚庚有横理)人散後月明時試
彈幽憤淚空垂不如却付騷人手留和南風解愠詩
　　又(用前韻和趙文/鼎提舉賦雪)
莫上扁舟訪剡溪淺斟低唱正相宜從教犬吠千家白
且與梅成一段竒　香暖處酒醒時畫簷玉筯已偷垂
笑君解釋春風恨倩拂蠻牋只費詩
　　又(重九/席上)
戲馬臺前秋雁飛管絃歌舞更旌旗要知黄菊清髙處
不入當年二謝詩　傾白酒遶東籬只於陶令有心期
明朝九日渾瀟灑莫使樽前欠一枝
　　又
有甚閒愁可皺眉老懐無緒自傷悲百年旋逐花隂轉
萬事長看鬢髮知　溪上枕竹間棋怕尋酒伴嬾吟詩
十分筋力誇彊健只比年來病起時
　　又(送范先/之秋試)
白苧新袍入院涼春蠶食葉響迴廊禹門巳凖桃花浪
月殿先收桂子香　鵬北海鳯朝陽又攜書劎路茫茫
明年此日青雲上却笑人間舉子忙
　　又
一夜清霜變鬢絲怕愁剛把酒禁持玉人今夜相思不
想見頻將翠枕移　真箇恨未多時也應香雪減些兒
菱花照面須頻記曾道偏宜淺畫眉
　　又(送歐陽國/瑞入呉中)
莫避春隂上馬遲春来未有不隂時人情輾轉閒中看
客路﨑嶇倦後知　梅似雪栁如絲試聴别語慰相思
短蓬炊飯鱸魚熟除却松江枉費詩
　　又
水落山髙一夜霜北風驅雁又離行無言毎覺情懐好
不飲能令興味長　頻聚散試思量為誰春草夢池塘
中年長作東山恨莫遣離歌苦㫁腸
　　又(席上再/用韻)
水㡳明霞十頃光天教鋪錦襯鴛鴦最憐楊栁如張緒
却笑蓮花似六郎　方竹簟小胡牀晚来消得許多涼
背人白鳥都飛去落日殘鴉更㫁腸
　　又(石門/道中)
山上飛泉萬斛珠懸崖千丈落鼪鼯已通樵逕行還碍
似有人聲聴却無　閒畧彴逺浮屠溪南脩竹有茅廬
莫嫌杖屨頻來往此地徧宜著老夫
　　又(敗棋罰/賦梅雨)
漠漠輕隂撥不開江南細雨熟黄梅有情無道東邊日
已怒重驚忽地雷　雲拄礎水侵臺羅衣費盡博山灰
當時一識和羮味便道為霖消息來
　　又(黄沙道/中即事)
句裏春風正剪裁溪山一片畫圖開輕鷗自趂虛船去
荒犬還迎野婦囘　松共竹翠成堆要擎殘雪鬬疎梅
亂鴉畢竟無才思時把瓊瑶蹴下來
　　又(元溪不/見梅)
千丈氷溪百步雷柴門都向水邊開亂雲賸帶炊煙去
野水閒將日影來　穿窈窕過崔嵬東林試問㡬時栽
動搖意態雖多竹㸃綴風流却欠梅
　　又(戲題/村舍)
鷄鴨成羣晚未收桑麻長過屋山頭有何不可吾方羡
要底都無飽便休　新柳樹舊沙洲去年溪打却邊流
自言此地生兒女不嫁余家即聘周
　　又(春日即事題/毛村酒壚)
春日平原蒿菜花新耕雨後落羣鴉多情白髮春無奈
晚日青帘酒易賖　閒意態細生涯牛欄西畔有桑麻
青裙縞袂誰家女去趂蠶生看外家
　　又(睡起/即事)
水荇參差動緑波一池虵影噤羣蛙因風野鶴飢猶舞
積雨山梔病不花　名利處戰爭多門前蠻觸日干戈
不知更有槐安國夢覺南柯日未斜
　　又
石壁虗雲積漸髙溪聲遶屋㡬週遭自從一雨花零落
却愛微風草動揺　呼玉友薦溪毛殷勤野老著相邀
杖藜忽避行人去認是翁来却過橋
　　又(送元濟之/歸豫章)
欹枕婆娑兩鬢霜起聴簷溜碎喧江那邊玉筯銷啼粉
這裏車輪轉别腸　詩酒社水雲鄉可看醉墨㡬淋浪
畫圖却似歸家夢千里河山寸許長
　　又(尋菊花無/有戲作)
掩鼻人間臭腐塲古今惟有酒偏香自從来住雲煙畔
直到而今歌舞忙　呼老伴共秋光黄花何處避重陽
要知爛漫開時節直待西風一夜霜
　　又(席上呉子似諸友/見和再用韻答之)
翰墨諸公久擅塲胸中書傳許多香都無絲竹銜盃樂
却有龍蛇落筆忙　閒意思老風光酒徒今有㡬髙陽
黄花不怯西風冷只怕詩人兩鬢霜
　　又
自古髙人最可嗟只因疎嬾取名多居山一似庚桑楚
種樹真成郭槖駞　雲母飯水晶𤓰林間攜客更烹茶
君歸休矣吾忙甚要看蜂兒晩趂衙
　　又(三山/道中)
抛却山中詩酒窠却来官府聴笙歌閒愁做弄天来大
白髪栽培日許多　新劎㦸舊風波天生予嬾奈予何
此身巳覺渾無事却教兒童莫恁麽
　　又
㸃盡蒼苔色欲空竹籬茅舍要詩翁花餘歌舞歡娯外
詩在經營慘澹中　聴軟語笑衰容一枝斜墜翠鬟鬆
淺顰深笑誰看醉看取蕭然林下風
　　又(用前韻賦梅三山梅開/時猶有青葉予時病齒)
病繞梅花酒不空齒牙牢在莫欺翁恨無飛雪青松畔
却放疎花翠葉中　氷作骨玉為容當年宫額鬢雲鬆
直須爛漫燒銀燭横笛難看一夜風
　　又
桃李漫山過眼空也宜惱損杜陵翁若將玉骨氷姿比
李蔡為人在下中　尋驛使寄芳容隴頭休放馬蹄鬆
吾家籬落黄昏後剩有西湖處士風
　　又(有/感)
出處從來自不齊後車方載太公歸誰知寂寞空山裏
却有髙人賦采薇　黄菊嫩晚香枝一般同是采花時
蜂兒辛苦多官府蝴蝶花間自在飛
　　又(讀淵明詩不能去手/戲作小詞以送之)
晩歲躬耕不怨貧隻雞斗酒聚比隣都無晉宋之間事
自是羲皇以上人　千載後百篇存更無一字不清真
若教王謝諸郎在未抵柴桑陌上塵
　　又
髮底青青無限春殘紅飛雪謾紛紛黄花也伴秋光老
何似樽前見在身　書萬巻筆如神眼看同輩上青雲
箇中不許兒童會只恐功名更過人
　　又(戊午拜復職/奉祠之命)
老退何曾說著官今朝放罪上恩寛便支香火真祠奉
更綴文書舊殿班　扶病脚洗衰顏快從老病借衣冠
此身忘世渾容易使世相忘却自難
　　又(和趙晉臣/敷文韻)
緑鬢都無白髮侵醉時拈筆越精神愛將蕪語追前事
更把梅花比那人　囘急雪遏行雲近時歌舞舊時情
君侯要識誰輕重看取金盃㡬許深
　　又(和傅先之/提舉賦)
泉上長吟我獨清喜君未共雪爭明巳驚竝水鷗無色
更怪行沙蟹有聲　添爽氣動雄城竒因六出憶陳平
却嫌鳥雀投林去觸破當樓雲母屏
　　又(博山/寺作)
不向長安路上行却教山寺厭逢迎味無味處求吾樂
材不材間過此生　寧作我豈其卿人間走遍却歸耕
一松一竹真朋友山鳥山花好弟兄
　　又(不/寐)
老病那堪歳月侵霎時光景值千金一生不負溪山債
百藥難醫書史淫　隨巧拙任浮沉人無同處面如心
不妨舊事從頭記要寫行藏入笑林
　　又(有客慨然談功名因/追念少年時事戲作)
壯嵗旌旗擁萬夫錦襜突騎渡江初燕兵夜娖(側角/切)銀
胡䩮漢箭朝飛金僕姑　追往事歎今吾春風不染白
髭鬚却將萬字平戎䇿換得東家種樹書
　　又(祝良顯家/牡丹一本)
占㫁雕欄只一株春風費盡㡬工夫天香夜染衣猶濕
國色朝酣醉未蘇　嬌欲語巧相扶不妨老幹自扶疎
恰如翠幙髙堂上來看紅衫百子圖
　　又(賦牡丹主人以/謗花索賦解嘲)
翠蓋牙籤數百株楊家姊妹夜游初五花結隊香如霧
一朶傾城醉未蘇　閒小立困相扶夜来風雨有情無
愁紅慘緑今宵看恰似呉宫教陣圖
　　又(再/賦)
濃紫深黄一畫圖中間更有玉盤盂先裁翡翠裝成蓋
更㸃胭脂染透酥　香㶑灔錦糢糊主人長得醉工夫
莫攜弄玉欄邊去羞得花枝一朶無
　　又
去嵗花枝把酒盃雪中曽見牡丹開而今紈扇薰風裏
又見疎枝月下梅　歡㡬許醉方回明朝歸路有誰催
低聲待向他家道帶得歌聲滿耳來
　　又(夀呉子似縣尉/時攝事城中)
上已風光好放懐故人猶未看花回茂林映帶誰家竹
曲水流傳第㡬盃　摛錦繡寫瓊瑰長年富貴屬多才
要知此日生男好曽有周公袚褉來
　　又(寄葉/仲洽)
是處移花是處開古今興廢㡬池臺背人翠羽偷魚去
抱蘂黄鬚趂蝶來　掀老甕撥新醅客來且盡兩三盃
日髙盤饌供何晚市逺魚鮭買未回
　　又(登一丘一/壑偶成)
莫殢春光花下遊便須凖備落花愁百年雨打風吹却
萬事三平二滿休　將擾擾付悠悠此生於世百無憂
新愁次第相抛舍要伴春歸天盡頭
　　又(和呉子似/山行韻)
誰共春光管日華朱朱粉粉野蒿花閒愁投老無多子
酒病而今較減些　山逺近路横斜正無聊處管絃譁
去年醉後猶能記細數溪邊第㡬家
　　又(過峽石用韻/答呉子似)
歎息頻年廩未髙新詞空賀此丘遭遥知醉帽時時落
見說吟鞭步步揺　乾玉唾秃錐毛只今明月費招邀
最憐烏鵲南飛句不解風流見二喬
　　又(呉子似/過秋水)
秋水長廊水石間有誰來共聴潺潺羨君人物東西晉
分我詩名大小山　窮自樂晚方閒人間路窄酒盃寛
看君不了癡兒事又似風流靖長官
　　又(和章泉/趙昌父)
萬事紛紛一笑中淵明把菊對秋風細看爽氣今猶在
惟有南山一似翁　情味好語言工三賢髙致古来同
誰知止酒停雲老獨立斜陽數過鴻
　　瑞鷓鴣(京口有懐/山中故人)
暮年不賦短長詞和得淵明數首詩君自不歸歸甚易
今猶未足足何時　偷閒定向山中老此意須教鶴輩
知聞道只今秋水上故人曾榜北山移
　　又(京口病中起登/連滄觀偶成)
聲名少日畏人知老去行藏與願違山草舊曾呼逺志
故人今有寄當歸　何人可覔安心法有客來觀杜徳
機却笑使君那得似清江萬頃白鷗飛
　　又
膠膠擾擾㡬時休一出山來不自由秋水觀中秋月夜
停雲堂下菊花秋　隨縁道理應須會過分功名莫彊
求先自一身愁不了那堪愁上更添愁
　　又(乙丑奉祠歸/舟次餘干賦)
江頭日日打頭風憔悴歸来邴曼容鄭賈正應求死䑕
葉公豈是好真龍　孰居無事陪犀首未辨求封遇萬
松却笑千年曹孟徳夢中相對也龍鍾
　　又
期思溪上日千囘樟木橋邊酒數盃人影不隨流水去
醉顏重帶少年來　疎蟬響澀林逾靜冷蝶飛輕菊半
開不是長卿終慢世只縁多病又非才
　
　
　
　
　
　稼軒詞巻三
欽定四庫全書
　稼軒詞巻四
　　　　　　　　　　　　宋　辛棄疾　撰
　　玉樓春(席上贈别/上饒黄倅)
往年巃嵸堂前路路上人誇通判雨去年拄杖過瓢泉
縣吏垂頭民歎語　學窺聖處文章古清到窮時風味
苦樽前老淚不成行明日送君天上去
　　又(效白樂/天體)
少年才把笙歌醆夏日非長愁夜短因他老病不相饒
把好心情都做嬾　故人别後書來勸乍可停盃彊喫
飯云何相見酒邊時却道達人須引滿
　　又(用韻畣/葉仲洽)
狂歌擊碎村醪醆欲舞還憐衫袖短心如溪上釣磯閒
身似道旁官堠嬾　山中有酒提壺勸好語憐君堪鮓
飯至今有句落人間渭水秋風黄葉滿
　　又(用韻畣呉/子似縣尉)
君如九醞臺粘醆我似茅柴風味短㡬時秋水美人來
長恐扁舟乘興嬾　髙懐自飲無人勸馬有青芻奴白
飯向来珠履玉簮人頗覺斗量車載滿
　　又(客有遊山者忘㩦具而以詞來/索酒用韻以畣余時以病不往)
山行日日妨風雨風雨晴時君不去牆頭塵滿短轅車
門外人行芳草路　城南東野應聫句好記琅玕題字
處也應竹裏著行厨巳向甕邊防吏部
　　又(再/和)
人間反覆成雲雨鳬雁江湖來又去十千一斗飲中仙
一百八盤天上路　舊時楓落呉江句今日錦囊無著
處看封闗外水雲侯剩按山中詩酒部
　　又(戲賦/雲山)
何人半夜推山去四面浮雲猜是汝當時相對兩三峰
走遍溪頭無覔處　西風瞥起雲横度忽見東南天一
柱老僧拍手笑相誇且喜青山依舊住
　　又(用韻畣傅巖叟/葉仲洽趙國興)
青山不解乘雲去怕有愚公驚著汝人間踏地出租錢
借使移將無著處　三星昨夜光移度妙語來題橋上
柱黄花不挿滿頭歸定向白雲遮且住
　　又
無心雲自来還去元共青山相爾汝霎時迎雨障崔嵬
雨過却尋歸路處　侵天翠竹何曽度遙見屹然星砥
柱今朝不管亂雲深來伴仙翁山下住
　　又
痩笻倦作登髙去却把黄花相爾汝嶺頭拭目望龍山
更在雲煙遮㫁處　思量落㡌人風度休說當年功紀
柱謝公直是愛東山畢竟東山留不住
　　又
風前欲勸春光住春在城南芳草路未隨流落水邊花
且作飄零泥上絮　鏡中已有星星誤人不負春春自
負夢囘人逺許多愁只在梨花風雨處
　　又
三三兩兩誰家婦聴取鳴禽枝上語提壺沽酒已多時
婆餅焦時須早去　醉中忘却来時路借問行人家住
處只尋古廟那邊行更過溪南烏桕樹
　　又(寄題文山鄭/元英巢□樓)
悠悠莫向文山去要把襟裾牛馬汝遥知書帶草邊行
正在雀羅門裏住　平生挿架昌黎句不似拾柴東野
苦侵天且擬鳯凰巢掃地從他鸜鵒舞
　　又(樂令謂衛玠人未甞夢搗虀餐鐵杵乘車入䑕/穴以謂世無是事而有是理樂所謂無猶云有)
　　　(也戲作數/語以明之)
有無一理誰差别樂令區區猶未達事言無處未甞無
試把所無憑理說　伯夷飢采西山蕨何異搗虀餐杵
鐵仲尼去衛又之陳此是乗車穿䑕宂
　　又(隠湖/戲作)
客來底事逢迎晩竹裏鳴禽尋未見日髙猶苦聖賢心
門外誰酣蠻觸戰　多方為渇泉尋徧何日成隂松種
滿不辭長向水雲來只怕頻頻魚鳥倦
　　又(有自九江以石作觀音/像持送者因以詞賦之)
琵琶亭畔多芳草時對香爐峰一笑偶然重傍玉溪行
不是白頭誰覺老　普陀大士神通妙影入石頭光了
了看來將獻可無言長似慈悲顏色好
　　又(乙丑京口奉祠西/歸將至仙人磯)
江頭一帶斜陽樹總是六朝人住處悠悠興廢不闗心
惟有沙洲雙白鷺　仙人磯下多風雨好卸征帆留不
住直須抖擻盡塵埃却趂新涼秋水去
　　鵲橋仙(為人慶八十/席上戲作)
朱顏暈酒方瞳㸃漆閒傍松邊倚杖不須更展畫圖看
是箇夀星的模様　今朝盛事一盃深勸更把新詞齊
唱人間八十最風流長貼在兒孫額上
　　又(和范先之送祐/之弟歸浮梁)
小窓風雨從今便憶中夜笑談清軟啼鴉衰柳自無聊
更管得離人腸㫁　詩書事業青氊猶在頭上貂蟬會
見莫貪風月臥江湖道日近長安路逺
　　又(壽徐伯/熙察院)
豸冠風采繡衣聲價曾把經綸少試看看有詔日邊来
便入侍明光殿裏　東君未老花明柳媚且引玉觥沉
醉好將三萬六千場自今日從頭數起
　　又(巳酉山行/書所見)
松岡避暑茆簷避雨閒去閒來㡬度醉扶怪石看飛泉
又却是前囘醒處　東家娶婦西家歸女燈火門前笑
語釀成千頃稻花香夜夜費一天風露
　　又(慶岳母/八十)
八旬慶會人間盛事齊勸一盃春釀臙脂小字㸃眉間
猶記得舊時宫様　綵衣更著功名富貴直過太公以
上大家著意記新詞遇著箇十年便唱
　　又(贈鷺/鷥)
溪邊白鷺來吾告汝溪裏魚兒堪數主憐汝汝又憐魚
要物我欣然一處　白沙逺浦青泥别渚剰有鰕跳鰍舞
聴君飛去飽時來看頭上風吹一縷
　　又(席上和趙/晉臣敷文)
少年風月少年歌舞老去方知堪羡歎折腰五斗賦歸
來問走了羊腸㡬遍　髙車駟馬金章紫綬傳語渠儂
穏便問東湖帶得㡬多春且看凌雲筆健
　　西江月(采石岸戲/作漁父詞)
千丈懸崖削翠一川落日鎔金白鷗來往本無心選甚
風波一任　别浦魚肥堪膾前村酒美重斟千年往事
已沉沉閒管興亡則甚
　　又(夀范南/伯知縣)
秀骨青松不老新詞玉佩相磨靈槎凖擬泛銀河剩摘
天星㡬箇(南伯去歲/七月生子)　奠枕樓頭風月駐春亭上笙歌留
君一醉意如何金印明年斗大
　　又(和楊民瞻/賦丹桂韻)
宫粉厭塗嬌額濃粧再壓秋花西真人醉憶仙家飛珮
丹霞羽化　十里芬芳未足一亭風露先加杏腮桃臉
費鉛華終慣秋蟾影下
　　又(癸丑正月四日三山被召經從/建安席上和陳安行舍人韻)
風月亭危致爽管絃聲脆休催主人只是舊情懐錦瑟
傍邊須醉　玉殿何曾儂去沙堤正要公来看看紅藥
又翻階趂取西湖春會
　　又(用韻和李/兼濟提舉)
且對東君痛飲莫教華髮空催瓊瑰千字已盈懐消得
津頭一醉　休唱陽闗别去只今鳯詔歸来五雲兩兩
望三台巳覺精神聚會
　　又(三山/作)
貪數明朝重九不知過了中秋人生有得許多愁只有
黄花如舊　萬象亭中殢酒九仙閣上扶頭城鴉喚我
醉歸休細雨斜風時候
　　又(夜行黄/沙道中)
明月别枝驚鵲清風半夜鳴蟬稻花香裏說豐年聴取
蛙聲一片　七八箇星天外兩三㸃雨山前舊時茆店
社林邊路轉溪橋忽見
　　又(春/晚)
賸欲讀書已嬾只今多病長閒聴風聴雨小窓眠過了
春光大半　往事數尋去鳥消愁難解連環流鸎不肯
入西園喚起畫梁飛燕
　　又(木/犀)
金粟如來出世蘂宫仙子乘風清香一袖意無窮洗盡
塵緣千種　長為西風作主更居明月光中十分秋意
與玲瓏拚却今宵無夢
　　又(壽祐之弟時/新居落成)
畫棟新垂簾幙華燈未放笙歌一盃㶑灔泛金波先向
大夫稱賀　富貴無應自有功名不用渠多只將緑鬢
抵羲娥金印須教斗大
　　又(遣/興)
醉裏且貪歡笑要愁那得工夫近来始覺古人書信著
全無是處　昨夜松邊醉倒問松我醉何如只疑松動
要来扶以手推松曰去
　　又(和趙晉臣敷文/賦秋水瀑泉)
八萬四千偈後更誰妙語披襟紉蘭結佩有同心喚取
詩翁來飲　鏤玉裁氷著句髙山流水知音胸中不受
一塵侵却怕靈均獨醒
　　又(悠然/閣)
一柱中擎逺碧兩峰旁聳髙寒横陳削盡短長山莫把
一分增減　我望雲煙目㫁人言風景天慳被公詩筆
盡追還重上層梯一覽
　　又(示兒曹以/家事付之)
萬事雲煙忽過百年蒲柳先衰而今何事最相宜宜醉
宜遊宜睡　早趂催科了納更量出入收支迺翁依舊
管些兒管竹管山管水
　　又
粉面都成醉夢霜髯能㡬春秋来時送我伴牢愁一見
樽前似舊　詩在隂何側畔字居羅趙前頭錦囊來往
㡬時休巳遣蛾眉等候
　　朝中措(醉歸祐/之弟)
籃輿嫋嫋破重岡玉笛兩紅粧這裏都愁酒盡那邊正
和詩忙　為誰醉倒為誰歸去都莫思量白水東邊籬
落斜陽欲下牛羊
　　又
夜深殘月過山房睡覺北窓涼起遶中庭獨步一天星
斗文章　朝來客話山林鍾鼎那處難忘君向沙頭細
問白鷗知我行藏
　　又(為人/夀)
年年黄菊艷秋風更有拒霜紅黄似舊時宫額紅如此
日芳容　青青未老樽前要看兒輩平戎試釀西江為
夀西江緑水無窮
　　又
年年金蘂艷西風人與菊花同霜鬢經春重緑仙姿不
飲長紅　焚香度日從容笑語儘調兒童一嵗一盃為
夀從今更數千鍾
　　又(九日小集時楊/世長將赴南宫)
年年團扇怨秋風愁絶玉盃空山下卧龍丰度臺前戲
馬英雄　而今休也花殘一似人老花同莫怪東籬韻
減只今丹桂香濃
　　清平樂(博山道/中即事)
柳邊飛鞚霧濕征衣重宿鷺窺沙孤影動應有魚鰕入
夢　一川明月疎星浣沙人影娉婷笑背行人歸去門
前稚子啼聲
　　又
茅簷低小溪上青青草醉裏呉音相媚好白髮誰家翁
媪　大兒鋤豆溪東中兒正織雞籠最喜小兒亡賴溪
頭看剝蓮蓬
　　又(獨宿博山/王氏菴)
遶牀飢䑕蝙蝠翻燈舞屋上松風吹急雨破紙窓間自
語　平生塞北江南歸来華髮蒼顏布被秋宵夢覺眼
前萬里江山
　　又(檢校山園/書所見)
連雲松竹萬事從今足拄杖東家分社肉白酒牀頭初
熟　西風梨棗山園兒童偷把長竿莫遣旁人驚去老
夫靜處閒看
　　又
斷崖松竹竹裏藏氷玉路轉清溪三百曲香滿黄昏雪
屋　行人繫馬疎籬折殘猶有髙枝留得東風數㸃只
縁嬌嫩春遲
　　又(為兒鐵/柱作)
靈皇醮罷福禄都來也試引鵷鶵花樹下斷了驚驚怕
怕　從今日日聰明更有潭妹嵩兄看取辛家鐵柱無
災無難公卿
　　又(木/犀)
月明秋曉翠蓋團團好碎剪黄金敷恁小都著葉兒遮
了　打來休似年時小窓能有髙低無頓許多香處只
消三兩枝兒
　　又(再/賦)
東園向曉陣陣西風好喚起仙人金小小翠羽玲瓏裝
了　一枝枕畔開時羅幃翠幙垂低恁地十分遮䕶打
窓早有蜂兒
　　又(憶呉江/賞木犀)
少年痛飲憶向呉江醒明月團團髙樹影十里水沉煙
冷　大都一㸃宫黄人間直恁芬芳怕是秋天風露染
教世界都香
　　又(夀信守/王道夫)
此身長健還却功名願枉讀平生三萬巻滿酌金盃聴
勸　男兒玉帶金魚能消㡬許詩書料得今宵醉也兩
行紅袖爭扶
　　又(壽趙民則提刑時/新除且素不喜飲)
詩書萬巻合上明光殿案上文書看未遍眉裏隂功早
見　十分竹瘦松堅看君自是長年若解樽前痛飲精
神便是神仙
　　又(題上/盧橋)
清泉犇快不管青山礙十里盤盤平世界更著溪山襟
帶　古今陵谷茫茫市朝往往耕桑此地居然形勝似
曾小小興亡
　　又
清詞索笑莫厭銀盃小應是天孫新與巧剪恨裁愁句
好　有人夢㫁闗河小窓日飲亡何想見重簾不捲淚
痕滴盡湘娥
　　又(呈趙昌甫時僕以病止酒/昌甫作詩數篇末及之)
雲煙草樹山北山南雨溪上行人相背去惟有啼鴉一
處　門前萬斛春寒梅花可煞摧殘使我長忘酒易要
君不作詩難
　　又(書王徳由/主簿扇)
溪囘沙淺紅杏都開遍鸂鶒不知春水煖猶傍垂楊春
岸　片帆千里輕船行人想見欹眠誰似先生髙舉一
行白鷺青天
　　好事近(中秋席上/和王路鈴)
明月到今宵長是不如人約想見廣寒宫殿正雲梳風
掠　夜深休更喚笙歌簷頭雨聲惡不是小山詞就這
一場寥索
　　又(送李後州致/一席上和韻)
和淚唱陽闗依舊字嬌聲穏囘首長安何處怕行人歸
晩　垂楊折盡只啼鴉把離愁勾引却笑逺山無數被
行雲低損
　　又(席上和王道夫/賦元夕立春)
綵勝鬬華燈平把東風吹却喚取雪中明月伴使君行
樂　紅旗鐡馬響春氷老去此情薄惟有前村梅在倩
一枝隨著
　　又(和城中/諸友韻)
雲氣上林梢畢竟非空非色風景不隨人去到而今留
得　老無情味到篇章詩債怕人索却喜近来林下有
許多詞客
　　菩薩蠻(金陵賞心亭/為葉丞相賦)
青山欲共髙人語聮翩萬馬来無數煙雨却低囘望来
終不来　人言頭上髮總向愁中白拍手笑沙鷗一身
都是愁
　　又(用前/韻)
錦書誰寄相思語天邊數徧飛鴻數一夜夢千囘梅花
入夢来　漲痕紛樹髮霜落瀟湘白心事莫驚鷗人間
千萬愁
　　又
江山病眼昏如霧送愁直到津頭路歸念樂天詩人生
足别離　雲屏深夜語夢到君知否玉筯莫偷垂㫁腸
天不知
　　又(書江西/造口壁)
鬱孤臺下清江水中間多少行人淚西北是長安可憐
無數山　青山遮不住畢竟東流去江晚正愁余山深
聞鷓鴣
　　又
西風都是行人恨馬頭漸喜歸期近試上小紅樓飛鴻
字字愁　闌干閒倚處一帶山無數不似逺山横秋波
相共明
　　又
功名飽聴兒童說看公兩眼明如月萬里勒燕然老人
書一編　玉階方寸地好趂風雲會他日赤松游依然
萬戸侯
　　又(送祐之弟/歸浮梁)
無情最是江頭柳長條折盡還依舊木葉下平湖雁来
書有無　雁無書尙可好語憑誰和風雨斷腸時小山
生桂枝
　　又(送鄭守厚/卿赴闕)
送君直上金鑾殿情知不久須相見一日甚三秋愁来
不自由　九重天一笑定是留中了白髮少經過此時
愁奈何
　　又(送曹君/之莊所)
人間嵗月堂堂去勸君快上青雲路堅處一燈傳工夫
螢雪邊　麯生風味惡辜負西窓約沙岸片帆開寄書
無雁来
　　又(席上分賦/得櫻桃)
香浮乳酩玻璃盌年年醉裏甞新慣何物比春風歌唇
一㸃紅　江湖清夢㫁翠籠明光殿萬顆瀉輕勻低頭
愧野人
　　又(賦摘/阮)
阮琴斜挂香羅綬玉纖初試琵琶手桐葉雨聲乾珍珠
落玉盤　朱絃調未慣笑倩東風伴莫作别離聲且聴
雙鳯鳴
　　又(雪樓賞牡丹席/上用楊民瞻韻)
紅芽籖上羣仙客翠羅蓋底傾城色和雨淚闌干沉香
亭北看　東風休放去怕有流鸎訴試問賞花人曉粧
勻未勻
　　又(和盧國/華提刑)
旌旗依舊長亭路樽前試㸃鸎花數何處捧心顰人間
别様春　功名君自許少日聞鷄舞詩句到梅花春風
十萬家
　　卜算子(尋春/作)
脩竹翠蘿寒遲日江山暮幽逕無人獨自芳此恨知無
數　只共梅花語嬾逐遊絲去著意尋春不肯香香在
無尋處
　　又(為人賦/荷花)
紅粉靚梳粧翠蓋低風雨占斷人間六月涼明月鴛鴦
浦　根底藕絲長花裏蓮心苦只為風流有許愁更襯
佳人步
　　又(聞李正之/茶馬訃音)
欲行且起行欲坐重来坐坐坐行行有倦時更枕閒書
卧　病是近来身嬾是從前我淨掃瓢泉竹樹隂且恁
隨縁過
　　又(飲/酒)
盜跖儻名丘孔子如名跖跖聖丘愚直到今美惡元無
别　簡䇿寫虛名螻蟻侵枯骨千古光隂一霎時且進
盃中物
　　又(用莊/語)
一以我為牛一以我為馬人與之名受不辭善學莊周
者　江海任虛舟風雨從飄瓦醉者乘車墜不傷全得
於天也
　　又(漫/興)
夜雨醉𤓰廬春水行秧馬㸃檢田間快活人未有如翁
者　掃秃兔毫錐磨透銅臺瓦誰伴揚雄作解嘲烏有
先生也
　　又
珠玉作泥沙山谷量牛馬試上纍纍丘隴看誰是彊梁
者　水浸淺深簷山壓髙低瓦山水朝来笑問人翁早
歸来也
　　又
漢代李將軍奪得匈奴馬李蔡為人在下中却是封侯
者　芸草去陳根筧竹添新瓦萬一朝廷舉力田舎我
其誰也
　　又(用韻畣趙晉臣敷文趙/有真得歸方是閒堂句)
百郡怯登車千里輸流馬乞得膠膠擾擾身却笑區區
者　野水玉鳴渠急雨珠跳瓦一榻清風方是閒真是
歸来也
　　又
萬里只浮雲一噴空凡馬歎息曹瞞老驥詩伏櫪如公
者　山鳥哢窺簷野䑕飢翻瓦我老癡頑合住山此地
菟裘也
　　又(齒/落)
剛者不堅牢乗的難摧挫不信張開口角看舌在牙先
墮　已闕兩邊廂又豁中間箇說與兒曹莫笑翁狗竇
從君過
　　又(飲酒/成病)
一箇去學仙一箇去學佛仙飲千盃醉似泥皮骨如金
石　不飲便康彊佛夀須千百八十餘年入涅盤且進
盃中物
　　又(飲酒不/寫書)
一飲動連宵一醉長三日廢盡寒温不寫書富貴何由
得　請看冢中人冢似當時筆萬札千言只恁休且進
盃中物
　　醜奴兒(醉中有歌此詩以/勸酒者聊櫽括之)
晚來雲淡秋光薄落日晴天落日晴天堂上風斜畫燭
煙　從渠去買人間恨字字都圓字字都圓腸斷西風
十四絃
　　又
尋常中酒扶頭後歌舞支持歌舞支持誰把新詞喚住
伊　臨岐也有傍人笑笑已爭知笑已爭知明月樓空
燕子飛
　　又(書博山/道中壁)
煙蕪露芰荒池柳洗雨烘晴洗雨烘晴一様春風㡬様
青　提壺脫袴催歸去萬恨千情萬恨千情各自無聊
各自鳴
　　又
此生自斷天休問獨倚危樓獨倚危樓不信人間别有
愁　君來正是眠時節君且歸休君且歸休說與西風
一任秋
　　又
少年不識愁滋味愛上層樓愛上層樓為賦新詞彊說
愁　而今識盡愁滋味欲說還休欲說還休却道天涼
好箇秋
　　又
近来愁似天来大誰解相憐誰解相憐又把愁来做箇
天　都將今古無窮事放在愁邊放在愁邊却自移家
向酒泉
　　又(和鉛山陳/簿韻二首)
鵝湖山下長亭路明月臨闗明月臨闗㡬陣西風落葉
乾　新詞誰解裁氷雪筆墨生寒筆墨生寒會說離愁
千萬般
　　又
年年索盡梅花笑疎影黄昏疎影黄昏香滿東風月一
痕　清詩冷落無人寄雪豔氷魂雪豔氷魂浮玉溪頭
煙樹村
　　浣溪沙(漫興/作)
未到山前騎馬囘風吹雨打已無梅共誰消遣兩三盃
　一似舊時春意思百無事處老形骸也曾頭上戴花
來
　　又(黄沙/嶺)
寸歩人間百尺樓孤城春水一沙鷗天風吹樹㡬時休
　突兀趂人山石狠䑃朧避路野花羞人家平水廟東
頭
　　又(壽内/子)
夀酒同斟喜有餘朱顔却對白髭鬚兩人百嵗恰乘除
　婚嫁剩添兒女拜平安頻拆外家書年年堂上夀星
圖
　　又(瓢泉/偶作)
新葺茒簷次第成青山恰對小窓橫去年曾共燕經營
　病却盃盤甘止酒老依香火苦翻經夜來依舊管絃
聲
　　又(壬子春赴/閩别瓢泉)
細聴春山杜宇啼一聲聲是送行詩朝来白鳥背人飛
　對鄭子真嵓石臥赴陶元亮菊花期而今堪誦北山
移
　　又(常山道/中即事)
北隴田髙踏水頻西溪禾早巳甞新隔牆沽酒煑纖鱗
　忽有微涼何處雨更無留影霎時雲賣𤓰人過竹邊
村
　　又(偕杜叔髙呉子/似宿山寺戲作)
花向今朝粉面勻柳因何事翠眉顰東風吹雨細於塵
　自笑好山如好色只今懐樹更懐人閒愁閒恨一翻
新
　　又
歌串如珠箇箇勻被花勾引笑和顰向来驚動畫梁塵
　莫倚笙歌多樂事相看紅紫又抛人舊巢還有燕泥
新
　　又
父老爭言雨水勻眉頭不似去年顰殷勤謝却甑中塵
　啼鳥有時能勸客小桃無賴已撩人梨花也作白頭
新
　　又(别杜/叔髙)
這裏裁詩話别離那邊應是望歸期人言心急馬行遲
　去雁無憑傳錦字春泥抵死汚人衣海棠過了有荼
䕷
　　又(席上趙景山提/幹賦溪臺和韻)
臺倚崩崖玉滅痕青山却作捧心顰逺林煙火㡬家村
　引入滄浪魚得計展成寥闊鶴能言㡬時髙處見層
軒
　　又
妙手都無斧鑿痕飽叅佳處却成顰恰如春入浣花村
　筆墨今宵光有艷管絃從此悄無言主人席次兩眉
軒
　　又(種松/未成)
草木於人也作疎秋来咫尺異榮枯空山嵗晩孰華余
　孤竹君窮猶抱節赤松子嬾巳生鬚主人相愛肯留
無
　　又(種梅/菊)
百世孤芳肯自媒直須詩句與推排不然喚起酒邊來
　自有陶濳方有菊若無和靖即無梅秖今何處向人
開
　　又(别澄上人併/送性禪師)
梅子生時到㡬囘桃花開後不須猜重来松竹意徘徊
　慣聴禽聲應可譜飽觀魚陣已能排晩風挾雨喚歸
來
　　山花子(答傅巖叟/酬春之約)
艶杏夭桃兩行排莫攜歌舞去相催次第未堪供醉眼
去年裁　春意纔從梅裏過人情都向柳邊來咫尺東
家還又有海棠開
　　又(用韻謝傅巖/叟瑞香之恵)
句裏明珠字字排多情應也被春催怪得名花和淚送
雨中栽　赤脚未安芳斛穏娥眉早把橘枝來報道錦
薫籠底下麝臍開
　　又(三山/戲作)
記得瓢泉快活時長年耽酒更吟詩驀地捉將來斷送
老頭皮　遶屋人扶行不得閒窓學得鷓鴣啼却有杜
䳌能勸道不如歸
　　又
日日閒看燕子飛舊巢新壘畫簾低玉厯今朝推戊已
却啣泥　先自春光留不住那看更著子䂓啼一陣晚
香吹不㫁落花溪
　　又(與客賞山茶一/朶忽墮地戲作)
酒面低迷翠被重黄昏院落月朦朧墮髻啼粧孫夀醉
泥秦宫　試問花留春㡬日畧無人管雨和風瞥向緑
珠樓下見墜殘紅
　　又(簡傅/嵓叟)
總把平生入醉鄉大都三萬六千塲今古悠悠多少事
莫思量　微有些寒春雨好更無尋處野花香年去年
來還又笑燕飛忙
　　又(用前韻謝傅巖/叟餽名花鮮蕈)
楊柳溫柔是故鄉紛紛蜂蝶去年塲大率一春風雨事
最難量　滿把攜來紅粉面堆盤更覺紫芝香幸自麯
生閒去了又教忙(纔止/酒)
　　又(病起獨/坐停雲)
彊欲加餐竟未佳只宜長伴病僧齋心似風吹香篆過
也無灰　山下朝来雲出岫隨風一去未曾囘次第前
村行雨了合歸來
　　虞美人(賦荼/䕷)
羣花泣盡朝來露爭奈春歸去不知庭下有荼䕷偷得
十分春色怕春知　淡中有味清中貴飛絮殘紅避露
華微浸玉肌香恰似楊妃初試出蘭湯
　　又(夀趙文/鼎提舉)
翠屏羅幙遮前後舞袖翻長夀紫髯冠佩御爐香看取
明年歸奉萬年觴　今宵池上蟠桃席咫尺長安日寳
煙飛焰萬花濃試看中間白鶴駕仙風
　　又(用前/韻)
一盃莫落他人後富貴功名夀胸中書傳有餘香寫得
蘭亭小字記流觴　問誰分我漁樵席江海消閒日看
看天上拜恩濃却怕畫樓無處著春風
　　又(賦虞美/人草)
當年得意如芳草日日春風好㧞山力盡忽悲歌飲罷
虞兮從此奈君何　人間不識精誠苦貪看青青舞驀
然歛袂却亭亭怕是曲中猶帶楚歌聲
　　浪淘沙(山寺夜/半聞鐘)
身世酒盃中萬事皆空古来三五箇英雄雨打風吹何
處是漢殿秦宫　夢入少年叢歌舞匆匆老僧夜半誤
鳴鐘驚起西窓眠不得捲地西風
　　又(賦虞美/人草)
不肯過江東玉帳匆匆只今草木憶英雄唱著虞兮當
日曲便舞春風　兒女此情同往事朦朧湘娥竹上淚
痕濃舜目重瞳堪痛恨羽又重瞳
　　又(送呉子/似縣尉)
金玉舊情懐風月追陪扁舟千里興佳哉不似子猷行
半路却棹船回　来嵗菊花開記我清盃西風雁過鎖
山臺把似倩他書不到好與同来
　　减字木蘭花(宿僧房/有作)
僧窓夜雨茶鼎薰爐宜小住却恨春風勾引詩来惱殺
翁　狂歌未可且把一樽料理我我到亡何却聴農家
陌上歌
　　又
昨朝官告一百五年村父老更莫驚疑剛道人生七十
稀　使君喜見恰遇華堂開夀宴問夀如何百代兒孫
擁太婆
　　又(長沙道中壁上有婦人題/字若有恨者用其意為賦)
盈盈淚眼往日青樓天様逺秋月春花輸與尋常姊妹
家　水村山驛日暮行雲無氣力錦字偷裁立盡西風
雁不來
　　南歌子(山中/夜坐)
世事從頭減秋懐徹底清夜深猶送枕邊聲試問清溪
底事未能平　月到愁邊白雞先逺處鳴是中無有利
和名因甚山前未曉有人行
　　又(獨坐/蔗菴)
𤣥入參同契禪依不二門細看斜日隙中塵始覺人間
何處不紛紛　病笑春先到閒知嬾是真百般啼鳥苦
撩人除却提壺此外不堪聞
　　又(新開池/戲作)
散髪披襟處浮𤓰沉李時涓涓流水細侵階鑿箇池兒
喚箇月兒來　画棟頻揺動紅蕖盡倒開鬭勻紅粉照
香腮有箇人兒把箇鏡兒猜
　　醉太平(春/景)
態濃意逺眉顰笑淺薄羅衣窄絮風軟鬢雲欺翠捲
南園花樹春光暖香徑裏榆錢滿欲上鞦韆又驚嬾且
歸休怕晚
　　漁家傲(為余伯熙察院壽信之讖云水打烏龜石/三台出此時伯熙舊居城西直龜山之北)
　　　(溪水齧山足矣意伯熙當之耶伯熙學道有新/功一日語余云溪上甞得異石有文隠然如記)
　　　(姓名且有長生等字余未之見也/因其生朝姑摭二事為詞以壽之)
道徳文章傳㡬世到君合上三台位自是君家門戸事
當此際龜山正抱西江水　三萬六千排日醉鬢毛只
恁青青地江裏石頭爭獻瑞分明是中間有箇長生字
　　錦帳春(杜叔髙/席上)
春色難留酒盃常淺更舊恨新愁相間五更風千里夢
看飛紅㡬片這般庭院　㡬許風流㡬般嬌嬾問相見
何如不見燕飛忙鸎語亂恨重簾不捲翠屏平逺
　　太常引(建康中秋夜/為吕潜叔賦)
一輪秋影轉金波飛鏡又重磨把酒問姮娥被白髪欺
人奈何　乘風好去長空萬里直下看山河斫去桂婆
娑人道是清光更多
　　又(壽韓南/澗尚書)
君王著意履聲間便合押紫宸班今代又尊韓道吏部
文章泰山　一盃千嵗問公何事早伴赤松閒功業後
来看似江左風流謝安
　　又(賦十/四絃)
仙機似欲織纖羅髣髴度金梭無奈玉纖何却彈作清
商恨多　朱簾影裏如花半面絶勝隔簾歌世路苦風
波且痛飲公無渡河
　　又(壽趙晉/臣敷文)
論公耆徳舊宗英呉季子百餘齡奉使老於行更看舞
聴歌最精　須同衛武九十入相菉竹自青青富貴出
長生記門外清溪姓彭(彭溪晉/臣居也)
　　東坡引(閨/怨)
玉纖彈舊怨還敲繡屏面清歌自送西風雁雁行吹字
㫁雁行吹字㫁　夜深拜半月鎖窓西畔但桂影空階
滿翠帷自掩無人見羅衣寛一半羅衣寛一半
　　又
君如梁上燕妾如手中扇團團青影雙雙伴秋来腸欲
㫁秋来腸欲㫁　黄昏淚眼青山隔岸但咫尺如天逺
病来只謝傍人勸龍華三會願龍華三會願
　　又
花梢紅未足條破驚新緑重簾下徧闌千曲有人春睡
熟有人春睡熟　鳴禽破夢雲偏目蹙起来香腮褪紅
玉花時愛與愁相續羅裙過半幅羅裙過半幅
　　夜遊宫(苦俗/客)
㡬箇相知可喜才厮見說山說水顛倒爛熟只這是怎
奈何一回說一回美　有箇尖新底說底話非名非利
說的口乾罪過你且不罪掩畧起去洗耳
　　戀繡衾(無/題)
長夜偏冷添被兒枕頭兒移了又移我自是笑别人底
却元来當局者迷　如今只恨因縁淺也不曾抵死恨
伊合手下安排了那筵席須有散時
　　杏花天(無/題)
病来自是於春嬾但别院笙歌一片蛛絲網遍玻瓈盞
更問舞裙歌扇　有多少鸎愁蝶怨甚夢裏春歸不管
楊花也笑人情淺故故沾衣撲面
　　又
牡丹昨夜方開徧畢竟是今年春晩荼䕷付與薰風管
燕子忙時鸎嬾　多病起日長人倦不待得酒闌歌散
甫能得見茶甌面却早安排腸㫁
　　又(嘲牡/丹)
牡丹比得誰顏色似宫中太真第一漁陽鼙鼓邊風急
人在沉香亭北　買栽池館多何益莫虚把千金抛擲
若教解語應傾國一箇西施也得
　　唐河傳(倣花/間體)
春水千里孤舟浪起夢攜西子覺来村巷夕陽斜㡬家
短牆紅杏花　晚雲做造些兒雨折花去岸上誰家女
太狂顛那邊柳線被風吹上天
　　醉花隂(為人/壽)
黄花謾說年年好也趂秋光老綠鬢不驚秋若鬬樽前
人好花堪笑　蟠桃結子知多少家住三山島何日跨
飛鸞滄海飛塵人世因緣了
　　品令(族姑慶八十/来索俳語)
更休說便是箇住世觀音菩薩甚今年容貌八十嵗見
底道纔十八　莫獻夀星香燭莫祝靈椿龜鶴只消得
把筆輕輕去十字上添一撇
　　惜分飛(春/思)
翡翠樓前芳草路寳馬墜鞭暫駐最是周郎顧㡬度歌
聲誤　望㫁碧雲空日暮流水桃源何處聞道春歸去
更無人管飄紅雨
　　柳梢青(和范先之席/上賦牡丹)
姚魏名流年年攪㫁雨恨風愁解釋春光剩須破費酒
令詩籌　玉肌紅粉温柔更染盡天香未休今夜簮花
他年第一玉殿東頭
　　又(三山歸途代/白鷗見嘲)
白鳥無猜相憐相笑滿面塵埃華髮蒼顏去時曽勸聞
早歸来　而今豈是髙懐為千里蓴羮計哉好把移文
從今日日讀取千回
　　又(辛酉生日前兩日夢一道士話長年之/術夢中痛以理折之覺而賦八難之辭)
莫鍊丹難黄河可塞金可成難休辟榖難吸風飲露長
忍飢難　勸君莫逺遊難何處有西王母難休采藥難
人沉下土我上天難
　　河瀆神(女城祠效/花間體)
芳草緑萋萋㫁腸絕浦相思山頭人望翠雲旗蕙肴桂
酒君歸　惆悵畫簷雙燕舞東風吹散靈雨香火冷殘
簫鼓斜陽門外今古
　　武陵春(春/興)
桃李風前多嫵媚楊柳更温柔喚取笙歌爛漫遊且莫
管閒愁　好趂晴時連夜賞雨便一春休草草盃盤不
要收纔晚又扶頭
　　又
走去走來三百里五日以為期六日歸時已是疑應是
望多時　鞭箇馬兒歸去也心急馬行遲不免相煩喜
鵲兒先報那人知
　　謁金門(無/題)
遮索月雲外金蛇明滅翻樹啼鴉聲未徹雨聲驚落葉
　寳炬成行嫌熱玉腕藕絲誰雪流水髙山絃㫁絕怒
蛙聲自咽
　　又
山吐月畫燭從教風滅一曲瑤琴纔聴徹金蕉三兩葉
　驟雨微涼還熱似欠舞瓊歌雪近日醉鄉音問絶有
時清淚咽
　　又
歸去未風雨送春行李一枕離愁頭徹尾如何消遣是
　遥想歸舟天際緑鬢瓏璁慵理好夢未成鸎喚起粉
香猶有殢
　　酒泉子(無/題)
流水無情潮到空城頭盡白離歌一曲怨殘陽㫁人腸
　東風官柳舞雕牆三十六宫花濺淚春聲何處說興
亡燕雙雙
　　霜天曉角(旅/興)
呉頭楚尾一棹人千里休說舊愁新恨長亭樹今如此
宦游吾倦矣玉人留我醉明日落花寒食得且住為佳
耳
　　又
暮山層碧掠岸西風急一葉軟紅深處莫不是利名客
玉人還佇立綠窓生怨泣萬里衡陽歸恨先倩雁寄消
息
　　㸃絳唇(留博山寺聞光風主人/微恙而歸時春漲斷橋)
隠隠輕雷雨聲不受春囘護落梅如許吹盡牆邊去
春水無情礙㫁溪南路憑誰訴寄聲傳語没箇人知處
　　又
身後虚名古来不換生前醉青鞋自喜不踏長安市
竹外僧歸路指霜鐘寺孤鴻起丹青手裏剪破松江水
　　生查子(山行寄/楊民瞻)
昨宵醉裏行山吐三更月不見可憐人一夜頭如雪
今宵醉裏歸明月闗山笛收拾錦囊詩要寄揚雄宅
　　又(民瞻見和/再用韻)
誰傾滄海珠簸弄千明月喚取酒邊來軟語裁春雪
人間無鳯凰空費穿雲笛醉裏却歸來松菊陶潜宅
　　又(有覔祠/者為賦)
去年燕子來繡戸深深處花徑得泥歸都把琴書汚
今年燕子來誰聴呢喃語不見捲簾人一陣黄昏雨
　　又(獨逰/西巖)
溪邊照影行天在清溪底天上有行雲人在行雲裏
髙歌誰和余空谷清音起非鬼亦非仙一曲桃花水
　　又
青山招不來偃蹇誰憐汝嵗晚太寒生喚我溪邊住
山頭明月來本在天髙處夜夜入清溪聴讀離騷去
　　又
青山非不佳未解留儂住赤脚踏層氷為愛青溪故
朝来山鳥啼勸上山髙處裁意不闗渠自在尋詩去
　　又(簡呉子/似縣尉)
髙人千丈崖太古儲氷雪六月火雲時一見森毛髮
俗人如盜泉照影成昏濁髙處掛吾瓢不飲吾寧渇
　　又(和趙晉臣/敷文春雪)
浸天春雪來纔抵梅花半最愛雪邊人些些裁成亂
雪兒偏解歌只要金盃滿誰道雪天寒翠袖闌干暖
　　又
梅子褪花時直與黄梅接煙雨㡬曽開一春江裏活
富貴使人忙也有閒時節莫作路旁花長教人看殺
　　又(題京口郡/治塵表亭)
悠悠萬世功矻矻當年苦魚自入深淵人自居平土
紅日又西沉白浪長東去不是望金山我自思量禹
　　㝷芳草(嘲陳莘/叟憶内)
有得許多淚更閒却許多鴛被枕頭兒放處都不是舊
家時怎生睡　更也没書来那堪被雁兒調戲道無書
却有書中意排㡬箇人人字
　　阮郎歸(来陽道中為張/處父推官賦)
山前燈火欲黄昏山頭来去雲鷓鴣聲裏數家村瀟湘
逢故人　揮羽扇整綸巾少年鞍馬塵如今憔悴賦招
魂儒冠多誤身
　　昭君怨(豫章寄張/守定叟)
長記瀟湘秋晩歌舞橘洲人散走馬月明中折芙蓉
今日西山南浦畫棟朱簾雲雨風景不爭多奈愁何
　　又(送晁楚老/逰荆門)
夜雨剪殘春韭明日重斟别酒君去問曹瞞好公安
試看如今白髮却為中年離别風雨正崔嵬早歸來
　　又
人面不如花面花到開時重見獨倚小闌干許多山
落葉西風時候人共青山都瘦說到夢陽臺㡬曾來
　　烏夜啼(山行約范/先之不至)
江頭醉倒山公月明中記得昨宵歸路笑兒童　溪欲
轉山已㫁兩三松一段可憐風月欠詩翁
　　又(先之見和/復用韻)
人言我不如公酒盃中更把平生湖海問兒童　千尺
蔓雲葉亂繫長松却笑一身纒繞似衰翁
　　又
晩花露葉風條燕燕髙行過長廊西畔小紅橋　歌再
唱人再舞酒纔消更把一盃重勸摘櫻桃
　　一絡索(閨/思)
羞見鑑鸞孤却倩人梳掠一春長是為花愁甚夜夜東
風惡　行遶翠簾珠箔錦牋誰托玉觴淚滿却停觴怕
酒似郎情薄
　　又(信守王道夫席上用/達夫賦金林擒韻)
錦帳如雲高處不知重數夜深銀燭淚成行算都把心
期付　莫待燕飛泥汚問花花訴不知花定有情無似
却怕新詞妒
　　如夢令(賦梁/燕)
燕子㡬曾歸去只在翠巖深處重到畫梁間誰與舊巢
為主深許深許聞道鳯凰來住
　　憶王孫(秋江送别/集古句)
登山流水送將歸悲莫悲兮生别離不用登臨怨落暉
昔人非帷有年年秋雁飛
　
　
　
　
　
　
　
　
　
　
　
　
　
　稼軒詞巻四
