#+TITLE: 文章精義-宋-李耆卿
#+DATE: 2018-05-12 10:21:27
#+SOURCE: github.com/kanripo/KR4i0042 master 4dee79e2                
欽定四庫全書　　　　　集部九
　提要
　　文章精義一巻　　　　詩文評類
　　　　(臣/)等謹案文章精義世無傳本諸家書目亦皆
　　　　不載惟永樂大典有之但題曰李耆卿撰而
　　　　不著時代亦不知耆卿為何許人考焦竑經
　　　　籍志有李塗文章精義二巻書名及李姓皆
　　　　與此本相合則耆卿或塗之字歟載籍無徵
　　　　其為一為二盖莫之詳矣其論文多原本六
　　　　經不屑屑于聲律章句而于工拙繁簡之間
　　　　源流得失之辨皆一一如别白黒具有鑒裁
　　　　其言蘇氏之文不離乎縱横程氏之文不離
　　　　乎訓詁持平之論破除洛蜀之門户尤南宋
　　　　人所不肯言又世傳韓文如潮蘇文如海及
　　　　春蠶作繭之説皆習用而昧其出處今檢核
　　　　斯語亦具見于是書盖其初本為世所傳誦
　　　　故遺文剰語口授至今嗣以巻帙寥寥易于
　　　　散佚沉晦者遂數百年今逢
聖代右文得以復見于世亦其名言至理有不可磨滅
　　　　者歟乾隆四十六年九月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　　文章精義　　　　　　宋　李耆卿　撰
易詩書儀禮春秋論語大學中庸孟子皆聖賢眀道經
世之書雖非為作文設而千萬世文章従是出焉國語
不如左傳左傳不如檀弓叙晉獻公驪姫申生一事繁
簡可見
孟子之辯計是非不計利害而利害未嘗不眀戰國策
之辯計利害不計是非而二者胥失之
荘子文字善用虚以其虚而虚天下之實太史公文字
善用實以其實而實天下之虛
荘子者易之變離騷者詩之變史記者春秋之變
史記帝紀世家従二雅十五國風来八書従禹貢周官
来
李斯上秦始皇書論逐客起句即見事實㝡妙中間論
物不出扵秦而秦用之獨人才不出扵秦而秦不用反
覆議論痛快深得作文之法未易以人廢言也
老子孫武子一句一語如串八寳珍瑰間錯而不斷文
字極難學惟蘓老泉數篇近之(心術春秋論/之類是也)韓非子文
字絶妙
賈誼政事書是論天下事有間架的賈讓治河䇿是論
一事有間架的
孟子就三綱五常内立議論其與人辯是不得巳荘子
就三綱五常外立議論其與人辯是得已而不已義理
有間矣然文字皆不可及(二人同處齊梁不知如何不/相見若相見其辨必然有可)
(觀/)韓退之文學孟子不及左傳(有逼真處如董晋行/状中兩叚辭命是也)栁
子厚文學國語(國語叚全栁叚/碎句法却相似)西漢(諸傳髣/髴似之)歐陽永叔
學韓退之(諸篇皆以退之為祖加以姿態惟五代史/過順宗實録逺甚青出扵藍而青扵藍也)子
瞻文學荘子(入虚處似凌虛臺記/清風閣記之類是也)戰國䇿(論利害處似/䇿畧䇿别䇿)
(斷之類/是也)史記(終篇惟作他人說末後自已只/說一句表忠觀碑之類是也)楞嚴經(魚/枕)
(冠頌之類是也子瞻文字到窮處便濟/之以此一着所以千萬人過他闗不得)曽子固文學劉
向(平平說去亹亹不斷最淡而古但劉向老子/固嫩劉向簡子固煩劉向枯槁子固光潤耳)
韓如海栁如泉歐如瀾蘇如潮
司馬子長文字一二百句做一句下韓退之三五十句
做一句下蘇子瞻亦然初不難學但長句中轉得意去
便是好文字若一二百句三五十句只說得一句則冗
矣
孟子譏蚳鼃不諫卒以諫顯退之譏陽城不諫陽城卒
以諫顯歐陽永叔譏范仲淹不諫范仲淹卒以諫顯三
事相類然孟子數語而已退之費多少糾說永叔歩驟
退之而㣲不及古今文字優劣扵此可見
退之雖時有譏諷然大體正子厚發之以憤激永叔發
之以感慨子瞻兼憤激感慨發之以諧謔讀栁蘓文方
知韓文不可及
文章不難扵巧而難扵拙不難扵曲而難扵直不難於
細而難扵麄不難扵華而難扵質可為智者道難與俗
人言也
司馬子長文拙於春秋内外傳而力量過之葉正則之
文巧扵韓栁歐蘇而力量不及
文字請客對主極難獨子瞻放鶴亭記以酒對鶴大意
謂清閒者莫如鶴然衛懿公好鶴則亡其國亂徳者莫
如酒然劉伶阮籍之徒反以酒全其真而名後世南面
之樂豈足以易隠居之樂哉鶴是主酒是客請客對主
分外精神又歸得放鶴亭隠居之意然湏是前面嵌飲
酒二字方入得来亦是一格
退之平淮西碑是學舜典畫記是學顧命
退之諸文多有功扵吾道有補於世教獨衢州徐偃王
碑一篇害義盖穆天子在上偃王敢受諸侯朝是賊也
退之乃許之以仁豈不謬哉
永叔醉翁亭記結云太守謂誰廬陵歐陽修也是學詩
采蘋篇誰其尸之有齊季女二句
傳體前叙事後議論獨圬者王承福傳叙事論議相間
頗有太史公伯夷傳之風
孟子公孫丑下首章起句謂天時不如地利地利不如
人和下面分三叚第一叚說天時不如地利第二叚說
地利不如人和第三叚却専說人和而歸之得道者多
助一節髙似一節此是作文中大法度也
子瞻喜雨亭記結云太空㝠㝠不可得而名吾以名吾
亭是化無為有凌虚臺記結云盖世有足恃者而不在
乎臺之存亡也是化有為無
文字有反類尊題者子瞻秋陽賦先說夏潦之可憂却
說秋陽之可喜絶妙若出文選諸人手則通篇說秋陽
漸無餘味矣
班孟堅叙霍光廢昌邑王讀至一半太后曰止為人臣子
當悖亂如是耶再讀畢奏此叚最妙載一時君臣堪畫
盧仝月蝕詩膾炙人口其實大東後二章耳
詩雲漢有耗斁下土寧丁我躬之句退之永叔禱雨文
遂各演作一篇其實皆自雲漢来然不逮遠矣
孟子辨百里奚一叚辭理俱到健讀數遍使人神爽飛
越
子瞻萬言書是歩驟賈誼治安䇿然虚文有餘實事不
足去誼逺矣
陸宣公文字不用事而句語鏗鏘法度嚴整議論切當
事情眀白得臣告君之體
作世外文字湏換過境界荘子寓言是空境界文字靈
均九歌之類是鬼境界文字(宋玉招/魂亦然)子瞻大悲閣記之
類是佛境界文字(魚枕冠頌亦自楞嚴經来芙蓉城/黄鶴樓詩之類是鬼仙境界文字)上
清宫辭之類是仙境界文字惟退之不然一切以正大
行之未嘗造妖揑怪此其所以不可及
六經是治世之文左傳國語是衰世之文(書平王之命/一篇巳見衰)
(世氣/象)戰國䇿是亂世之文
唐人文字多是界定叚落做所以死惟退之一片做所
以活(栁子厚文字便/有界畫得斷者)
退之張中丞傳後叙云翰以文學自名為此傳頗詳宻
然尚恨有闕者不為許逺立傳又不載雷萬春事俗本
誤耳前半篇是說廵逺後半篇是南霽雲即不及雷萬
春事三字誤無疑
堯典命羲和纔數句耳七月便詳似堯典月令又詳似
七月而病處極多然堯典分時月令分月其為文也易
七月顛倒月分而以衣食為脉絡其為文也難(此詩與/周人之)
(文不/類)
原道送文暢師序等作闢佛老尊孔孟正是韓文與六
經相表裏處非止學其聲響而已
送文暢師序退之闢浮屠子厚佞浮屠子厚不及退之
論史書子厚不恤天刑人禍退之深畏天刑人禍退之
不及子厚
退之諸墓誌一人一様絶妙
退之誌樊宗師墓其不蹈襲前人一言一句盖與鑿鑿
乎陳言之務去戞戞乎其難哉意適相似所以深喜之
然銘謂文従字順各識職則宗師之文文不従字不順
者多矣亦㣲有不滿意
退之誌樊紹述其文似紹述誌栁子厚其文似子厚春
蠶作繭見物即成性極巧
子瞻作醉白堂記一叚是說魏公之所有樂天之所無
一叚是樂天之所有又魏公之所無一叚是樂天魏公
之所同方纔說是為韓魏公作醉白堂記王介甫乃謂
韓白優劣論不亦謬乎
永叔晝錦堂記全用韓稚圭晝錦堂詩意
子瞻灔澦堆賦辭到天慶觀乳泉賦理到
西漢制度散見諸傳中此是孟堅筆力
歐陽永叔五代史賛首必有嗚呼二字固是世變可歎
亦是此老文字遇感慨處便精神
禹貢簡而盡(山水田土貢賦草朩金革物産叙得皆盡/後叙山脉一叚水脉一叚五服一叚更有)
(條而/不紊)周禮職方氏冗而踈
左傳史記西漢叙戰陳堪畫
文字湏有數行不整齊處湏有數行整齊處
意對處文却不必對文對處意却著對
文有圓有方韓文多圓栁文多方蘓文方者亦少(唯上/神宗)
(萬言書代張方平/諫用兵書數篇方)圓者多
退之琴操平淡而味長子厚鐃歌鼓吹曲險怪而意到
退之墓誌篇篇不同盖相題而施設也子厚墓誌千篇
一律
資治通鑑是續左傳綱目是續春秋
真希元集文章正宗分作四體辭命一也議論一也叙
事一也詩賦一也井然有條
史遷項籍傳最好立義帝以後一日氣魄一日殺義帝
以後一日衰颯一日是一篇大綱領至其筆力馳驟處
有喑嗚叱咤之風
班固設問答最弱(如西都責/東都之類)至子瞻後杞菊賦起句云
吁嗟先生誰使坐堂上稱太守便是風采百倍
子瞻表忠觀碑終篇述趙清獻公奏不増損一字是學
漢書但王介甫以為諸侯王年表則非也
吕相絶秦書雖誣秦然文字自佳
荘子胠箧篇辭理俱到
不讀荘子秋水見識終不宏濶
佛是掃除事障禪是掃除理障(熟讀楞嚴/經自見)
維摩詰經亦有作文法三十二菩薩各說不二法門此
未得不二法門者也維摩黙然不說不二法門者乃真
得不二法門者也子厚晉問㣲用此體
歐陽永叔豐樂亭記之類能畫出太平氣象
禇少孫(史記稱禇先/生者是也)學太史公句句相似只是成叚不
相似子厚學國語叚叚都似只是成篇不似
學文切不可學人言語文中子所以不及諸子為要學
夫子言語故也
論語氣平孟子氣激荘子氣樂楚辭氣悲史記氣勇漢
書氣怯文字順易而逆難六經都順惟荘子戰國䇿逆
韓栁歐蘓順(封建論/一篇逆)惟蘇眀允逆子瞻或順或逆然不
及眀允處極多
文字有終篇不見主意結句見主意者賈誼過秦論仁
義不施而攻守之勢異也韓退之守戒在得人之類是
也
韓退之闢佛是說吾道有来歴浮屠無来歴不過辨邪
正而已歐陽永叔闢佛乃謂修其本以勝之吾道既勝
浮屠自息此意髙扵退之百倍
文字起句發意最好李斯上秦始皇逐客書起句至矣
盡矣不可以加矣張伯玉作六經閣記謂六經閣者諸
子百家皆在焉不書尊經也亦是起句發意但以下筆
力差乏
唐子西文極荘重縝宻雖幅尺稍狭無長江大河一㵼
千尺之勢然最利初學
李邦直勢原只一勢字法原只一法字演出數千言所
謂一莖草化為丈六金身者惜文字斷續然亦是一法
唐代宗時有晉州男子郇謨者上三十字條陳利害一
字是一件事如團字是說團練使之類謨自知之他人
不喻也吾謂世之作文務要﨑嶇隠奥辭不足以達意
者皆郇謨之徒也
胡致堂文字就事論理理盡而辭止而氣極不衰雖不
必調弄文法自然見有不可及處
子厚文不如退之退之詩不如子厚
學楚辭者多未若黄魯直最得其妙魯直諸賦及他文
愈小愈工但作長篇苦扵氣短又且句句要用事此其
所以不能如長江大河也
樂毅答燕王書孔眀出師表不必言忠而讀之可想見
其忠李令伯陳情表不必言孝而讀之可想見其孝杜
甫詩之忠山谷詩之孝亦然
杜子羙哀江頭妙在渭水東流劔閣深去住彼此無消
息二句眀皇在蜀肅宗在秦一去一住兩無消息有天
下而不得養其父此情何如耶父子之際人所難言子
羙獨能言之此其所以不可及非但細栁新蒲之感而
已
詩生民篇如廬山瀑布泉一氣輸冩直下畧無回顧自
厥初生民至以迄扵今只是一意
盧仝月蝕詩韓退之刪改耳謂之效玉川子作何耶
文章有短而轉折多氣長者韓退之送董邵南序王介
甫讀孟嘗君傳是也有長而轉折少且氣短者盧裒西
征記是也
退之送孟東野序一鳴字發出許多議論自周禮梓人
為筍簴来
永叔山中樂三章贈恵勤望其出佛而歸儒持論甚正
從退之送文暢序来
石駘仲卒無適子有庶子六人卜所以為後者曰沐浴
佩玉則兆五人者皆沐浴佩玉石祁子曰孰有執親之
䘮而沐浴佩玉者乎不沐浴佩玉石祁子兆衛人以龜
為有知也此叚言沐浴佩玉者四而不覺其重複
文字貴相題廣狭晦庵先生諸文字如長江大河滔滔
汩汩動數千萬言而不足及作六君子賛人各三十二
字盡得描畫其生平無欠無餘所謂相題者也
做大文字湏放胷襟如太虚始得大虚何心哉輕清之
氣旋轉乎外而山川之流峙草朩之榮華禽獸昆蟲之
飛躍游乎重濁渣滓之中而莫覺其所以然之故人放
得此心廓然與太虚相似則一旦把筆為文凡世之治
亂人之善惡事之是非某字合當如何書某句如何下
某叚當先某叚當後殆如妍醜之在鑑如低昻之在衡
决不至顛倒錯亂雖進而至扵聖經之文可也今人時
文動輙先立主意如詩賦論策不知私意偏見不足以
包盡天下之道以及主意有所不通則又勉强遷就求
以自伸其說若是者時文之陋態也可不戒哉
選詩惟陶淵眀唐文惟韓退之自理趣中流出故渾然
天成無斧鑿痕餘子止煉句煆字鏤刻工巧而已今人
言詩動輙曰選言文動輙曰唐何泛然無别之甚
西漢文字尚質司馬子長變得如此文終不失其為質
唐文尚文韓退之變得如此質終不失其為文
晦庵先生治經眀理宗二程而宻於二程如易本義詩
集傳小學書通鑑綱目之類皆青扵藍而寒扵水也但
尋常文字多不及二程二程一句撒開做得晦庵千句
萬句晦庵千句萬句揫斂来只作得二程一句雖世變
愈降亦闗天分不同然晦庵先生三百篇之後一人而
已
濓溪先生太極圖說通書眀道先生定性書伊川先生
易傳序春秋傳序横渠先生西銘是聖賢之文與四書
諸經相表裏司馬子長是史官之文間有紕繆處退之
是文人之文間有弱處然亦宇宙所不可無之文也
晦庵詩音節従陶韋栁中来而理趣過之所以不可及
蘇門文字到底脱不得縦横氣習程門文字到底脱不
得訓詁家風
學文切不可學怪句先眀白正大務要十句百句只如
一句貫串意脉說得通處儘管說去說得反覆竭處自
然佳所謂行乎其所當行止乎其所不可不止真作文
之大法也
古人文字規模間架聲音節奏皆可學惟妙處不可學
譬如幻師塑土朩偶耳目口鼻儼然似人而其中無精
神魂魄不能活潑潑地豈人也哉此湏是讀書時一心
兩目痛下工夫務要得他好處則一旦臨文惟我操縦
惟我捭闔此謂一莖草化丈六金身此自得之學難以
筆舌傳也
　
　
　
　
　
　
　
　
　
　
　
　文章精義
