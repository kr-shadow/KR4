#+TITLE: 易齋集-明-劉璟
#+DATE: 2016-06-11 12:25:23
#+SOURCE: github.com/kanripo/KR4e0079 master 47a90ad0                
欽定四庫全書　　　　集部六
　易齋集　　　　　　　　别集類五(明/)
　　提要
　　　　(臣/)等謹案易齋集二巻明劉璟撰璟字仲璟
　　　　青田人誠意伯基之次子洪武二十三年太
　　　　祖命襲父爵以讓其兄子廌乃特設閤門使
　　　　授之尋為谷王府左長史燕王稱兵隨谷王
　　　　歸京師令㕘李景隆軍事兵敗上書不見省
　　　　遂歸里成祖即位召之稱疾不至逮入京下
　　　　獄自經死乾隆四十一年
　　賜諡忠節事蹟具明史劉基傳中其遺文久佚不
　　　　傳明末楊文驄令青田從諸生蒋芳華兄弟
　　　　得抄本始以授梓考黄虞稷千頃堂書目載
　　　　璟集十巻疑此尚非完帙又别有無隠稿一
　　　　巻今佚不見其與此本同異亦莫可考也璟
　　　　少通諸經慷慨喜談兵明祖嘗以為真伯温
　　　　之子而詩文傷于觕率頗遜其父天台盧廷
　　　　綱稱其詩云酒酣落筆詞愈工命意不與常
　　　　人同清如氷甌玉盌貯繁露和如大廷清廟
　　　　鳴絲桐疾如黄河怒風捲濤浪麗如錦江秋
　　　　水涵芙蓉朱彞尊謂譽之未免過實誠為定
　　　　論然其氣勢蒼勁兀傲不羣猶有犂眉公集
　　　　之一體且其值革除之際終守臣節蹈義捐
　　　　軀未嘗少屈其志洵能不墜家聲尤宜以其
　　　　人而重之矣乾隆四十六年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
誠意伯次子閤門使劉仲璟長史傳
誠意伯仲子曰璟字孟光生時月蝕復光誠意伯嘆曰
夫墜廼緒而卒能幹之者也㓜沉朴峻厲羣於兒恒坐
視弗逐弄弱冠咀嚅經傳喜談兵究極韜略握竒諸説
旁及釋老年二十八師事石樓子明志式慮鋒稜古人
嘗及兄璉侍父入朝髙皇帝稱之曰阿璉明秀阿璟凝
重伯温有子矣洪武乙夘誠意伯卒兄璉繼亡廷賻日
數至公引納如制適甌冦葉丁香叛朝廷勅延安侯唐
宗提兵討之决䇿於公破之復命白公才畧髙皇帝喜
曰璟真伯温子也朕將大授顧年少姑緩之不虞速樹
如是㑹叅軍胡琛子伯璣來白事髙皇帝遣還囑之曰
爾歸致命劉璟來見公馳上見帝帝曰爾家與國同休
用汝顧汝年少維拓勵膺重托耳日者誅葉丁香可嘉
可嘉顧謂侍臣曰璟絶有父風賜楮幣勅歸時父兄新
䘮門第草草鄉富人蔣邦臻素不齒於公計中之適都
督府移文勾取逃軍劉二貫公㓜名二官蔣執官貫同
聲署公應解羈公崇道觀觀道人王松澗曰朝廷與君
通家君盍直走上愬縱公抵京見上於左暖房上曰爾
何來朝公白其事上愀然曰國家曠爾爵土故讎誣乗
間詔公襲爵公辭以世嫡姪廌與臣俱來上喜曰如此
功爵輙譲人有所不為其介可知即日封廌誠意伯公
偉貌豐髯論説英侃帝愛之次日召公謂曰朕欲卿日
夕左右夜考宋紀惟閤門使如儀禮司立百官之上為
朕宣喚傳逓處爾無踰此官遂拜職賜第馬衣帶金書
除奸摘佞四字於鐵簡賜之且命曰百官敢有不法卿
持此簡紏正之時袁都御史奏車牛事忤㫖公當殿以
簡擊其項上曰正當如此自是舉朝畏公時谷王年十
三將封宣府上素愛王每朝謂侍臣曰谷王年少羽翼
無人奈何諸大臣畏公風力樂公外補奏曰輔㓜藩非
忠勇敢直者不能閤門使劉璟其人也上頷之即日授
谷王府長史并勅提調肅遼慶寧燕趙六王府事宣府
為古烏桓郡東距大寧南抵居庸西連雲中北接古砂
王就邸出入蓁莽烽火四警公脩城池繕甲兵謹斥堠
式士馬礪金鼓諸邊屛息癸酉還塞六府羊馬數缺上
怒諸府官屬連坐谷府以公故置勿問丁丑晉燕奉制
為宣府築城二王搆隙公曰臣聞兄弟鬩于牆外禦其
侮友愛相虧臣恐不能禦侮王悟而解先是閤門使時
朝廷行十王冠禮上問王爵何爵公對曰帝子為王此
人爵之至貴弗為之所如劉安燕旦禍且滋蔓矣上然
之命公主冠禮事公歳巡行六王府一旦至燕文皇帝
與公奕公勝帝曰先生獨不少譲耶公正色曰臣可譲
處則譲不可譲處不敢譲帝黙然戊寅夏六月髙皇帝
晏駕皇太孫嗣位公歸省丘隴己夘改元建文秋八月
公復國聞太宗南渡遂馳闕獻十六䇿嗣帝不用命公
赴大將李景隆軍聽征景隆不用公計喪師㑹天大雪
公夜半渡盧溝河氷陷馬斃公䟾氷躋㟁捦雪走良鄉
裂趾次日跛行三十里時公之子貊自大同來赴難越
良鄉至遂州失公所在道遇素所善指揮使陳玉指公
行次貊䇿駛騎反逐數十里遇公翼公上馬遯去二年
春二月公病甚谷王遣使詣軍門召公公復國上䟽王
慰納之遣舍人送公還家養疾辛巳公輿疾赴闕進聞
見錄千萬言嗣帝不用命公歸燮待用道遇宋景濓孫
翼自戎伍來窘甚公解衣衣之至家杜門讀書黙覩天
下動静壬午六月太宗入承大統公辭疾不起上欲用
公罪公逃叛親王繫公至京强以官公辭對上語猶稱
殿下遂大忤㫖下公獄一日辮髪自經時鄭朱子罪没
其家權宧希㫖緣例帝曰璟家難例鄭朱子置之詔其
家歸葬之初公被繫夫人徐氏别曰今皇帝聖神嗣統
先生勲舊殘孽宜弗底刑剭唯順承天心可以永譽願
終圖之公瞪目視曰毋長辭吾生死之分已决今幸近
太廟耳拂衣而去道經白巖姻人吳彪餞公戒曰皇上
神武何止唐文皇先生忠良允為魏徴可也公曰爾謂
我學魏徴耶捆席而出座客震栗不敢挽嘉靖乙酉江
右萬公按浙東視學究輿議始立像配享誠意之廟公
生平慷慨多大節不事產業稍盈裕輙以周賑好書史
山居聚門生故友奮議攩蹠古今成案善書法古碑籀
篆剥落辨誦多金購之為玩居南田勢重元勲角巾布
服與鄉里老稚聚笑沖然相忘御壬夫小子稜幅益厲
事有可為悉心力為之其弗我必者恒曰有命焉别號
易齋所著越吟稿無隠集易齋稿若干巻藏於家又曰
先生取義於永樂壬午至嘉靖乙酉萬公按浙東視學
究輿議立像配享文成之廟其忠聲義聞泯没沉晦者
百六十年鬼神固之祕而竒之發也
欽定四庫全書
　易齋集巻上　　　　　　　明　劉璟　撰
　　詩
　　五言古體
　　　張宜仲宅即席
張公勸我酒坐待更鼓鳴談笑席方促僕夫催我行豈
惟戀杯酌自是懐友生相逢不放意歳月空自驚况此
苦寒地疇昔胡馬營吾儕夙多幸生世遭盛明秉筆事
戎幕絃誦歌昇平長踞佐竒畫亦足雄邊城聽斷實王
畧獻納非吾能晝驅校獵塲夕講古壁經暇日或相過
詩酒攄中情可為知已道難與俗子評顧此宜秉燭但
恐河漢傾抗手暫相謝明當盍簮纓
　　　㑹稽姚節婦俞氏
整我綠綺琴彈作孤鳯凰浮雲為我結白日為我黄姚
氏有令婦義烈明秋霜盛年失所天感傷獨徬徨遺兒
甫盈尺姑嫜老髙堂殺身赴黄泉置此誰扶將古人貴
全孤念念焉能忘鞠養力既殫勞勞情靡極貧病煎我
懐荼毒安可食重念貞節婦秉心金石堅金石有銷毁
婦心無變遷奉姑盡孝養教子窮青編子兮善承志力
行邁儒先業勤道自修應詔班朝賢榮身顯二母旌節
其來宣矢詩示將來餘慶長綿綿
　　　葵陽軒(為張紀善作/)
紫鳯翔九霄衆鳥從之飛白日麗中天萬彚仰光輝傾
心附陽德有美園中葵竒花發五色緑葉何萋萋君子
秉至德尚友安可遺張公江海士道義腴而肥訓戎塞
北地疋馬從驅馳寸心慕葵陽大椽懸軒楣所以頃刻
次儼如對彤墀忠信有如此鐘鼎誠相宜願子厚自朂
慰我清風詩推誠輔仁主千秋以為期
　　　雜興
白日皎中庭風聲振簷鐸英英階下華繽紛隨風落弱
質同荏苒風勢何飄薄南山有松栢一年長一尺十年
枝幹成霰雪不能迫乆要見人心貞脆在所擇
　　　垂綸軒
白髪釣清渭有志期經綸羊裘坐苔石未足辭故人豈
如衡茅下投竿餌修鱗名實兩不入足以全吾真漁歌
竹枝晚水色桃花春白鷗亦解事蕩漾來相親
　　　雙燕
雙燕並秋風雛成巢已空徘徊不忍去主人恩愛隆秋
風一何急燕飛安所集奮趐起髙翔南山且棲蟄明年
春風和還向雕梁立顧此興我懐浮生徒汲汲
　　　劉審理宅即事
今宵去人哭明日居人歌行止有分定人生知㡬何悠
揚轉蓬根浩蕩西北風弱質任飄翻棲息何時終顧此
増永嘆永嘆情靡極舉酒欲飲之持杯三太息有生同
此懐幸㑹期無乖張燈厲絲竹我意君當諧譬彼天上
月暫盈仍就缺念之動遐思憂心不遑掇憂心曷能已
川流逝無止大觀亦齊物詎謂私一已
　　　題李蘓泣别圖
丈夫秉壯志報國當及時父兄並顯列遊冶非吾為奮
身匈奴庭仗節伸漢威羝羊豈能乳壯心終不移自分
餧豺虎何意還京畿降王昔吾友話别増傷悲白日自
西匿流波亦東馳人心豈能一街陌多交岐蕭蕭茂陵
樹種種衝冠絲死生不相愧忠貞有前期念之感中懐
朗詠飛龍詩
　　　張宜中小像
琅玕出海底瀟洒脱塵俗若人貞特姿秀氣清可掬白
鶴如小童遺經僅盈軸澹乎太古風可使薄夫肅
　　　月夜醉歌
夜坐初未䦨㣲醺為誰醒月華滿院落長空蕩秋影我
歌懐古詩妙契心獨領冬裘復夏葛自樂無妄逞
　　　盤谷八詠
　　　　鷄山曉色
何年天星下化此金鷄峯峩冠聳危石翠羽森長松旋
如展翎翅峙如决雌雄初瞰接曙色姿味多竒蹤雖無
司晨唱晦明若先容誰將翬飛搆來此披䝉茸臨窓契
𤣥理晤言懐宋宗
　　　　龜峯春意
振䇿陟龜峯極目散煩襟扳蘿越巘崿觀奇擁嶔岑氣
和濯柔荑景淑悦鳴禽淡薄白日輝游漾輕雲隂予情
亦何欲物理諒可尋芳菲三春意贔屭千年心持此較
貞脆因之寄知音
　　　　北塢松濤
北塢邃且深山峻路迤邐松林積空翠靈(闕/)　盈耳忽
疑風雨交溟渤驚濤起初喧或乍息翕繹互宫徴咸池
激清波牙期聆流水鏗浤信竒音浩蕩絶塵涘長嘯列
禦冦雲車奮髙軌
　　　　西岡稼浪
開軒臨西野禾稼盈我眸西岡度㣲風髙浪湧崇丘揚
揚翠雲起滚滚清瀾浮雖無乗槎事恍若覩瀛洲大哉
化育功沛然和澤周黍稌兩穫宜歳工期有秋含哺頌
帝德長年樂無憂
　　　　雙澗秋潭
源深澗縈紆合流滙澄碧參差藻荇敷蕭散蒹葭闢雁
來天宇清龍蟄暄氣寂濯纓枕長流刺齒潄幽石髙蹤
躡前修邁志追疇昔心虛寵辱忘性達驕吝什浩歌樂
餘閒邈焉塵外迹
　　　　三巒夜月
太虗蕩無形夜静境愈現開窓對三巒明月皎如練露
華光灼爍衆綠鬱葱蒨憩心暫徘徊飛光疾流箭悠悠
大瀛海寂寂廣寒殿神仙邈已逺靈藥不可見桂樹秋
風多使我心眷眷
　　　　松磯釣石
長松冠幽石坡陀成釣磯境閒衆妙集地勝紅塵稀攜
壺時一徃埀綸泛漣漪得魚已忘釣對客應無機澄波
碧天影緑隂西日暉一身澹無營萬鍾亦何為醉餘步
山月明晨渡來嬉
　　　　竹逕書齋
良田遺子孫勤儉躬耒耜牙籖積髙架進修飾行止書
窓竹逕中髙舉逺朝市皋比坐明師几席羅弟子清虛
見真心静黙臻妙理濟濟青衿翔振振忠賢起竹花綴
嘉實雛鳯徴斯美
　　　古意寄盧省菴吳廷珪
昨夜起觀星北斗懸中天牛女隔河漢跬步不得前東
方有一士披褐露兩肩積雪寒蓬廬中心常㤗然髙歌
商頌篇激烈浮雲旋士心亦何求長為知者憐
妖蟇蝕明月玉川欲刳之惜無登天梯涕泗空漣洏哀
哀卞和玉惻惻魯女葵桓侯諱其疾扁鵲乃見疑長嘯
郭林宗髙風邈難追
　　　題髙先生畫竹
憶昔江南時追涼隠篁竹静觀生意妙息我塵外躅修
幹質尚柔新葉隂始菉披衣撫寒玉逍遙散煩溽十年
塞北遊夢想結心曲披圖忽見之瀟洒暢心目題詩謝
客去言盡意未足
髙公妙筆墨獨得造化先閒將北窓意冩入雲華牋中
庭白日静重隂亦蹁躚赤霄舞孔翠閶闔來飛仙飄飄
出塵態豈為凡累牽斯人隔山岳企望心茫然
　　　陳太初畫竹(為叔端姪作/)
危石湧坡陀菉竹秀其顛貞堅太古心蒼翠宜長年古
人重依附今人自纒牽陳公古君子得意造化先揮洒
有神助至今光彩鮮我來偶披閲却憶遊淇園武公不
可作妙際無遺筌豈天不佑善地氣乃變遷感之再三
嘆賴有斯圖傳願持寶愛之使比恂慄篇精心勵清操
孫子其相延
　　　雲山圖(為陳彦思主簿作/)
我昔遊龍沙極目但荒磧回首青田山縹緲片雲隔承
恩偶歸來真趣契疇昔故人有陳子吏隠曠塵跡示我
雲山圖一洗煩慮滌雨餘新嵐生山濕翠欲滴茅茨無
俗駕猿鶴驚朝夕扁舟何處來得非武陵客先生髙世
心詎可凡態測長嘯滄浪心浩蕩情靡極
　　　寓軒
浮雲處空山飄搖無定時人生如轉蓬聚散何能期凉
風起天末光景東南馳誰知故鄉客良㑹江之湄軒窗
一何净髙栁青依依新醪散煩襟蟹螯亦復持醉臥光
月白天宇浮漣漪鷄鳴上馬去回首成凄其寓形復戀
(闕/)所愧達士知卓哉南華子千載真吾師
　　　謾興
乾鵲堂前鳴西風過籬落粲粲黄金華含香為誰托白
日光皎潔載籍滿髙閣顧此亦奚為長歌入寥廓
偶來苕溪遊便作苕溪客尋得菊花栽開我窓前色我
身亦何營景㑹心自適百年諒如此樂矣何所迫
蕩蕩白日光照我窓前竹竹枝自瀟洒竹葉自鮮緑霜
濃色不悴生意如可掬植物有若斯况乃崐山玉人生
天地間諒非形所局茍能遂直道至樂恒自足
　　　贈松陽陳希曽先生
接輿嘆鳯德宣尼感祥麟狂聖雖不同明哲俱全身達
生貴無我和光混埃塵斯文茍不喪美璞終見珍泰運
屬明聖彤庭布純仁髙岡賡鳴和深淵躍潜鱗子何固
山澤不念蒼生屯願施素所蘊騎箕補星辰不然當大
飲莫負頭上巾不作仙與佛不譽墓中人坦蕩宇宙間
長與元氣親
　　　揮絃送鴻圖(為族兄作/)
中散不偶世養生以飡霞立言傲湯武有志追勛華龍
性不茍狎鳳儀繇德姱揮絃送飛鴻游意天之涯下視
凡俗子曷啻􁀙與猳山陽一聲雷千載興我嗟故人抱
貞操遺世如塵瑕披圖見真境言盡意逾賖
　　　小景
千巖聳空翠萬壑争飛流達人逺塵俗於焉搆危樓仗
筞有髙士同志寧相求拂桐操孤鸞知者竟千秋
　　　梅花屏詩贈均輔王頥齋
江梅吐竒芬貞清歳寒色畵師為冩真識此心相得鳯
尾拂寒玉龍鱗綻仙葩不有處士節詎入山人家江水
不改色梅花發隆冬若識畵師意見此長年容知心不
在色覽德豈在香持之贈故人故心如許長
　　　龍江送别圖為何彦博賦
送客千里行酌以一杯水水清見真心長江浩無涘行
子無定端飄泊詎能止昔時狼山道今來白鷺洲戎馬
厭驅馳大舸良悠悠雲㠶駕長風遡浪如安流安流發
髙興洞視寰宇間中原莽榛棘天地何漫漫誰令封狼
恣强弧弛其彎彎弧定有日勸子毋燕昵孝以報慈親
忠當奉王室浩浩以醫國調理能事畢子今歸故鄉為
我謁上清我願仙道盛不願鬼道興朂哉老祖烈毋使
魔縱横吾聞得仙士恬淡以延年早服重積德浩刼虛
皇前子心已瀟洒應遇真師傳真詮貴冥搜洞悟絶塵
跡火記一萬周白鶴載雙舄子其慎精鍊行綴瑶池籍
　　七言古體
　　　天山行
天山雪花大如席散灑穹廬作氷瓦白日照不破北風
吹復垜行邊使者文皮裘馬足凌兢氷上游僕夫苦寒
步不進王程未敢為稽留天山戍士可奈何斧氷作糜
行負戈雖無重裘禦寒凍此地幸喜豐嘉禾但願盛時
烽火息將見年來足衣食咨詢民瘼使者事當得邊人
時種植
　　　鷄鳴山
鷄鳴山嶟峰峭壁何孱顔北風吹雪積不住猿狖罔敢
來躋攀浮屠古刹踞其頂乃是人巧偷天慳洋河急流
走其下石洞千佛藏其間我來正值嚴冬月祈寒作氷
厚地裂却疑南國青蓮花漏趂回陽逞竒絶兹山壯麗
雄邊州應有神靈䕶明㓕憶昔唐宗曽駐蹕忽聽金鷄
催曉日邇來陡過七百年古往今來事非一事非一可
奈何惟有名山長不磨登髙得句聊自慰葡萄滿注金
叵羅
　　　送張紀善還越省親分題得居庸闗
居庸闗南楊栁青居庸闗北嚴霜零惟天設險限南北
寒暄異候差難評長風揚沙聲震地行人駐馬傷心情
我來守邉乆寒暑風沙習慣無嫌憎聖神御宇時昇平
燕然不見烽火驚曵裾王門稱老生抒詞吐論芝蘭馨
期與鄒馬争先鳴張公清如玉壺氷春花秋實二美并
殷彛周鼎置宗廟天球河圖羅大廷至寶得所乃為貴
公今地位宜成名與公同看天宫榜於今六載趨承明
乆要愈見心似鐵不為夷險逾堅貞男兒忠孝若輗軏
失一不可馳周行近來謁許省(闕/)　　西行李催歸程
故鄉晝錦人所榮髙堂壽母猶康寧宦游如此誠稱意
君恩較重丘山輕送公居庸闗下路賦詩愧我叅羣英
行當及早趨幕府謀謨庶務期經營
　　　送盧省菴還天台省親分題得黄金臺
黄金臺何峥嶸一時事業千秋名燕昭發憤雪讎恥築
臺堆金致賢士當年豪傑非一人樂生獨步凌青雲廟
謨已定義師出電掃齊城不終日恥已雪功埀成君王
忽逐神仙行後王信間輕易置樂君納履全髙義三軍
解體從此始荒臺寂寞秋風起我今送行人過此金臺
下懐古復長思持杯仍駐馬駐馬送君歌我詩羡君才
學尤清竒推誠輔主當及時銘功鐘鼎誠所宜如何遽
作晝錦歸髙堂有母白髪埀主恩賜告得時省絶勝望
雲増懐悲送君去期君來籠中藥物不可缺北轅早趂
賔鴻回黄金臺亘長空君臣契合今古同經綸濟世須
實學丈夫當慕真英雄
　　　訪皇甫廷玉不遇
相遇仍論不相識知心只在心相得白鷗浩蕩誰能馴
達生不羈忘要津應龍天飛威鳯霄翔犗餌不能致罻
羅詎能張拂我梧桐調我氷絲與君歌作陽春曲孤雲
為我徘徊飛湖波不驚澹寒日時聞妙香滿虛室喬松
積翠老貞姿芳蘭含情媚幽質心懐君兮君不歸君出
門理棹揺斜暉明朝倘遂相思意遲君只在華溪湄
　　　錢王箭頭
鴟夷作忠心不遂噓氣聲濤震天地蛟龍逞欲乗其時
鼓濤奮浪隨風飛蒼生為魚都不顧莫去朝來恣狂怒
後來壯士心不平擴弩括機神鬼驚飛矢一落江海寜
乾坤闔闢四百年靈物不朽長貞堅古稱精誠貫金石
捍患庇民真偉績丈夫作事不虛擲
　　　結襪子
貧賤可肆志富貴難驕人君不見昔周文武稱明君俯
身釋旄今古聞貔貅同心勇如雲戎衣耆定天命新又
不見釋之長跪奉王生子房圯橋功業成聖賢豪傑事
如此禮義結人同一軌
　　　長平戈頭
君不見馬服君一朝東向朝三軍黄金市買好田地心
豪氣溢雄如神四十萬人竟葅醢殘坑今有戈頭在龍
鱗蛇文土花剥鋒利猶堪解盤錯想當前輩争北山爾
戈曽得揮其間解圍却敵如等閒功成為龍事僨為魚
只在將軍心巻舒一人自智萬人箝口羣䇿驅馳竟何
有智謀完士牛隨後嗚呼爾戈更入何人手
　　　贈張才仲
君不見江東王謝家子弟骨格風流皆濟濟流風遺俗
傳至今故家文物衆所欽㑹稽名山神禹跡東山蘭亭
聲藉藉英芝家世襲忠貞兒孫文雅長相承葵陽病翁
稱老拙才仲猶孫更清徹氷壺玉露殊森爽清廟朱絃
應疎越我一見之心則悦酌以清酒誨以説亹亹聽我
謙罄折知其中平無妄蹶他時叔長必登(闕/)願無自滿更
磋切著鞭奮迅追前轍贈言有盡意未輟
　　　送戎醫玉液子徐文顯還㰎李
平生報恩劍三尺㫁骨絶咽難更索要覓仙人不死方
滌腸浣胃續筋脉求之不得中心焦遍訪蓬萊海波隔
徐生家世習軒岐方術流傳著今昔能將折肱作完臂
更使殘支成好骼操持運用還本初榮衞流通肌肉懌
仁王鎮邊經百戰置之幕下防肘腋軍中累見收竒功
刀瘢箭痕隨手白有卒修城頺石格股骨如糜肉如磔
仁王命生返其魂如牆觀者皆辟易生舒其筋按其折
付以良藥束以帛夾以薄板如簡册飲以神劑瓊玉液
三日精魂乃安宅將軍墜馬臂如擘役夫當車(闕/)　迹
但逢徐生皆脱厄徃徃効騐難具述曩時大將平姑蘓
已聞妙手聲烜赫壯士冒力衝强敵斫脛傷喉䧟胸臆
長創洞中連弩射銃筒噴彈飛砲石碎首流腸鏖擊㓨
氣息略續皆可繹不使英雄命虛擲瀝血毁膚或青赤
立使平復無咄唶范増怒發疽背迫荀偃中軍頭若瘍
仲由結纓能正色倘若遇生可無踣或云方技難逺績
小道恐泥誠下䇿吾聞聖人至仁澤昆蟲草木猶愛惜
癰疽瘠環行或逆宣尼於藝諒靡責不然牛毉之兒與
劍客安得升堂衣逢掖徐生髙藝真竒特安常守分心
自適僻居逺人人不識立身端謹衆所擇仁王至恩深
且奭俾歸故鄉悦親戚濟人為心可醫國重之不異連
城璧
　　　梅花
羅浮山人絶塵俗晴曦映戸香寒玉澄江淺浸珊瑚柯
翠禽啼處陽和多長空無雲露天骨滿眼紅光消積雪
錦嚢索句招香魂暗逐神飈度明滅縞衣素袂乗𤣥氷
人間何處來飛瓊紅粧偶被壽陽汚白質獨契逋仙情
廣平貞操天下重蜂蝶無縁得矜寵孤髙丰度非凡種
對君清思如泉湧
　　　栁隂祖帳
都門楊栁埀青隂祖帳送行傷客心黄鸝愁醉别情苦
白鳥鳴嘶離思深欲把長條繫春色飛光如梭真可惜
臨岐莫折楊栁枝留取待君君早歸
　　　花底雜歌
江城雨後花蒙茸離筵一曲情正濃氷絲戞桐泣孤鳯
流徴激楚隨飛龍悠悠車馬秦淮道多少殘紅委芳草
行人覲省須早歸君親恩義難兩違
　　　風亭别袂
春風送客皋亭下話别殷勤袂寧把别情苦多前路長
東西抗手髙翺翔何以贈子金玉章惓惓思心實難忘
勉旃令望遵周行舌柔齒脆慎行藏
　　　闗山春色
闗山春色濃於酒逺客思家日應久那堪此際送歸人
腸㫁河陽折楊栁送君歸君今早去叅庭闈生前一日
直千日無使日後徒沾衣
　　　畫梅華
幻住髙僧在天目賦得梅花鬼神服至今詩句流人間
探幽討賾無時閒能畫才人湯叔雅又把花神重摹冩
梅花本是無心物剛被渠儂衒真假畫中之花無四時
壁間一見尤清竒忽驚一月隂山雪莫與西湖處士知
羅浮山中雪三尺梅花倒埀龍尾枝髙人一見動清興
精神入筆珠陸離明窓展玩當晴曦宛疑四壁生涼颸
羡君博雅好古談能使朽腐為神奇
　　　神馬圖
矯矯神駿天下稀丰格拔萃尤充肥奚官牧放順天性
騰躍不受靮與羈一朝良造思控馭命駕千里雷霆飛
何年深宫萬幾暇尺素模冩侔天機何不冩岐陽比物
齊四驪憲章文武張綱維又不冩臨淮破賊中潬下呵
叱鐡騎摧長圍帝王所尚在逺略屑屑形似將奚為吾
皇聖神馭寰宇討論治道無娛嬉梯航萬國盡臣服獨
放梟騎隂山陲謀臣猛將欲奮擊皇仁未忍蒼生疲天
閑龍種㡬千萬蕃息郡縣連郊畿願選此類數萬疋掃
取遺裔成功歸漠北無復烟塵飛一勞永逸蘓瘡痍
　　　種竹齋
琅玕出海底枝葉何扶疎勁節貫氷雪秀色凌雲衢美
人愛之不能捨劚根封植當庭隅嘉實須期待鸞鳯長
竿直欲釣鯨魚門無俗客書几閒清風環珮聲珊珊令
人脱凡骨神㳺入𤣥闗蓬萊只咫尺誰謂難躋攀虗心
可以通妙道正氣自足超塵寰葛陂變化良非難
　　　畫竹(為禮部陳景祺作/)
君不見文湖州長梢萬尺寒颼颼龍蛇入筆走風雨墨
𣲖從此開源流髙公近學丹丘老㡬根拂雲清更好珊
瑚扶踈石上生琅玕戞風硜有聲靈物特達不阿附肯
與百草同衰榮陳郎取尚良有徴秉節不移誠可矜嵗
寒永結貞忠盟
　　　題雲山圖
君不見米南宫天下名父子貌得瀟湘晴雲暗雨千態
萬狀清絶竒當時尤物重連璧髙人名士徃徃争致之
或將模冩廣清玩繇此真贗來羣疑此圖何人所臨搨
筆意精研若神合山巃從兮雲溶溶其下若有藏蛟龍
深林雜樹蔽虧隠茅屋得非避世之士於此潜其蹤扁
舟逺在横橋東沙頭艤棹空秋風飛雲凛凛凋青楓皋
蘭歇芳兮桂離其叢王孫不歸兮感予衷滔滔逝者無
終窮雲陽九疑何濛濛攄中情兮附飛鴻思王孫兮我
心沖沖
　　　贈駱指揮畵馬
駱將軍貌得天馬無比倫雙瞳熖爍四蹄疾踏破沙漠
千重雲只今暫向江南去飛控天衢躡香霧囬頭北掃
邊塵空䇿勛獨對明光宫
　　　抱琴待渡歌
莫唱斑竹枝莫歌武溪深欲渡未渡停我琴縱情對語
兮相知心泛安流兮輕舟春山積翠兮連樛留同氣兮
相求吾與君兮優游
　　　門有車馬客行(送董都事起復/)
門有車馬客言自雲中來朔風吹雪送秋雁白楊東下
單于臺雁門之闗何壯哉樓煩石嶺髙崔巍董君文武
之長才雄藩書諾稱竒材偶丁内艱歸故里終制三年
猶撚指風雲又作從龍起騏驥終當致千里男兒有䇿
須濟時定應前席陳謀為奮身立功報明主廟堂制勝
須投機好懸金印大如斗分茅仍望家山歸臨河送别
金屈巵南風錦㠶去如飛
　　　月浦歸㠶
水宿週迴厭辛苦五兩而今到南浦平波映月攤玻瓈
家山只在山之湄早知可望不可即如何膝下無相離
今宵望月情正悲明宵月炤髙堂幃
　　　江市朝沽
舟人理䌫朝欲開入市旋買鵞黄醅思君無奈愁千結
放懐須共傾金罍酒薄愁多可奈何船頭紅日浸江波
願得風塵不驚怪莫辭苦梗頻經過
　　　舵樓晚飯
大艑乗流駛若輕秦淮浩蕩夕陽明行人晚飯舵樓底
月中喜見黄河清甆碗乗來香玉粒瑩圓疑是鮫人泣
思欲報恩撫長鋏水底魚龍作人立
　　　金山泊棹
金山屹立江中央氣通月窟連扶桑艤舟一酌中􁫕水
凡骨頓與飛仙翔何年天宫堕天骨峥嶸屹立黿鼉窟
蓬萊距海三萬里想應亦在波濤裏
　　　多景凭闌
江山如畵江南好行子承恩到家蚤從來京口盛䌓華
登樓置酒看新花滄波昨夜蛟龍雨紅日朝來照芳樹
凭闌游目景無限佳氣蘢葱時未晚
　　　題梅
西湖處士骨已槁髙節至今長不老鐵樹開花今㡬年
海水桑田幾騰倒鐵樹花何清知心更有宋廣平我今
為爾聫芳名
　　　題洪鈞朋山水巻
澄波不驚老蛟蟄露白江空雁飛急逺山鬱鬱堆翠螺
林間蔀屋幽情多扁舟一葉來漁簔王孫不歸奈爾何
晴窓披圖意無限揮毫重賦滄浪歌
　　五言律體
　　　贈繆仲安之江西都司省親
之子遊南服莎堤正莫春驊騮馳逺道彩鷁泛通津大
閫嚴君重髙堂白髪新行當崇令望孝子即忠臣
　　　和王一柱韻(二首/)
狩獵從恒衞朋僚乆别離相思梁月夢得意華堂詩制
作王劉俊交情管鮑知南山松與栢貞操歳寒期
壯士懷忠烈何曽惜别離甘心蘇武節酷意李陵詩白
刄摧强敵黄金贈故知一成還報主鐘鼎永相期
　　　端午宣城有感
屈子思存楚何心事佞臣九歌長慷慨千載愈悲辛抱
石知無益攄辭願有陳其人雖已矣氣與太初隣
　　　烏桓對酒
對酒烏桓國多愁白髮翁家鄉六千里生計一絲風净
几閒清簡空嚢老漆弓幸逢烽火息何必事竒功
　　　環清軒
繞屋流清水非沽洗耳名琴書怡雅志風月足閒情澄
碧魚堪數繁隂鳥自鳴餘生欣有托寵辱莫相驚
　　七言律體
　　　應詔謹賡御製賜晉齊諸將宴鶴鳴樓
扈從歸來宴玉樓九天雨露沛髙秋勛藏盟府蒙新寵
酒入忠肝洗舊愁沙漠已平神略偉乾坤再造聖功優
一時際㑹攀鱗翼豈意微勞幸見收
　　　詠鸚鵡和張紀善韻
西域珍禽解語聲髙飛時展拂雲翎孝慈為禀淳和性
辯惠非求世俗聽舞罷毳衣棲𤨏殿啄餘香稻立雕衡
上林鷹犬多如簇獨得君王御眼青
　　　山行同張紀善
度谷穿崕億萬重龍門東下一川通路逢驛使無梅信
地走山翁有雪蹤李老祠荒蒿沒像單于臺古草連空
行人日暮向何處戎馬蕭蕭鳴北風
　　　鵰窩山
萬叠蒼山朔氣濃雪花開遍玉芙蓉皂雕飛處青雲近
驄馬行時紫塞重家在江南書萬里身居冀北禄千鍾
生來自愧承恩厚華髮蕭蕭未䇿功
　　　隆慶州北平山神㑹寺廢趾
昔年寶刹倚雲根半壁孤髙露粉痕叠巘挿天蒼隼立
羣峰拔地白狼蹲苔碑有字湮名姓鐘梵無聲報曉昏
山下屯軍新聚落依稀烟火舊時村
　　　鷄鳴山用前韻
鷄鳴古寺立巖嶅敗壁頹垣没野蒿二水交流氷鏡合
一峰獨立石屏髙常疑塵霧如飛雪又怪山風似怒濤
舊日但聞沙塞地誰知身向此中遨
　　　婁氏蘿石軒
搆得軒居一徑幽青蘿白石倚髙秋松牀月轉琴聲逺
絲蔓風迴樹影稠屈子有時紉佩帶孫郎曽此潄琳球
時清不獻和親計詩酒從容興最優
　　　蕭太后紅城(元行宫中有戲水龍浴池在榆巷/)
榆林塞下舊紅城四面寒泉徹底清行殿昔留耶律駕
斷橋曾駐乞顔旌蛟龍戲水當年事贔屭埋蒿此日情
立馬林皋一回首羣鴉飛處夕陽明
　　　野齋
幽居蕭散絶喧譁恰似柴桑處士家門逕莓苔無俗客
池塘鼓吹有鳴蛙冬青萬樹凝新蠟春菜㡬畦開雜花
但得眼前風物好儘將詩酒作生涯
　　　清溪觀寄王嵩澗道士
齋居每憶清溪觀亂石巉巖潄碧流雙井泉通三島脉
萬松聲度九天秋㸃易道人驂白鶴吹簫仙子駕青虬
披雲我欲尋真訣願借當年蓮葉舟
　　　遊趙川清安寺
當年龍戰混𤣥黄多少亭臺變鹿塲蔓草翳堦空古跡
松肪落地老寒香百年事業成凋換千古神靈竟𣺌茫
此日登臨重感慨又逢葭琯復初陽
　　　礬山道中過桑園渡
礬山東下桑園渡春水初生日正融雁影飛穿楊栁外
馬聲嘶過杏花中誰云塞北風沙異却與江南景物同
最喜皇恩加四逺且將耕牧訓邊農
　　　龍虎臺
龍虎臺前朔鳥飛沙塲倦客正南馳閒雲縹緲暮天逺
落日蒼茫叠嶂迷草木盡沾新雨露人民復覩漢官儀
廟堂已得安邊䇿老我登臨好詠詩
　　　暮宿德州壯屯
斜暉驅馬憩孤亭釃酒呼童慰客情黄葉委堤秋水落
白蒿連野暮雲平頽垣破瓦前人宅吠犬鳴鷄戍卒營
五十年來蕭索盡如今正好望時清
　　　贈沈思善
沈生壯遊今㡬年復回故山看畵船西湖新水碧於酒
岳墳古樹青含烟陶情經史三千巻得意詩詞數百篇
眼底風光真可樂儘將窮逹付蒼天
　　　十五里蕩
一葉輕舟落照中開篷縱目竟長空連塍禾黍横雲緑
夾㟁荷花照水紅新雁帶秋來逺浦老龍拖雨過前峰
當時真意知心寡長笛一聲生晚風
　　　曉發鄭梁河閘出江得順風紀行
西山掛月潮水生風順扁舟遡浪輕黄家洋上過天闕
焦山口北望中􁫕地湧巖㟼鎮溟渤天生形勢壯神京
晚涼泊掉龍潭渚更喜滄江似掌平
　　　東山草堂
草堂不與浣花同移上東山出魯峰招隠短章吟白雪
讀書長日對青松莫言世上無鳴鳯却憶隆中有臥龍
可是蒼生望安石未應丘壑獨從容
　　　子陵臺
不有飛龍白水鄉先生何處得徜徉當時政事歸臺閣
千古絲綸占富陽士節不隨今世屈客星聊為故人忙
扁舟弔古荒臺下流水閒雲正𣺌茫
　　　次桂先生韻且酬之
承恩重喜到京華無復邊城滿㡌沙鳯闕退朝懐舊友
麟經開巻想名家屋梁午夜看明月秋水長天賦落霞
白雁衘來新製作光輝璀璨上林花
　　　孤鶴
一聲清唳九天聞羽族叢中少似君赤壁夜來驚醉客
緱山朝下伴閒雲髙飛懶逐乗軒侣遐引慵隨啄腐羣
隻影蹁躚天宇濶俯觀人世正紛紛
卓犖髙情世共聞還丹獨就有仙君歸來遼海棲華表
飛過簫臺拂綵雲逺俗只宜尋鳯友可人應自出鷄羣
有時刷羽髙松頂不把空拳解世紛
　　　甘露寺多景樓
南連吳㑹北維揚俯瞰江流萬里長甘露舊從天上落
慶雲時傍日邊翔鶯啼淑景園花媚龍蟄清秋海氣凉
前代英雄籌䇿處至今人事㡬興亡
　　　焦山寺
焦公煉丹丹已成飛劍直斬石公精名山便作佛世界
廟食猶顯神英靈浮玉峰前蒼隼集吸江亭下碧濤平
花開花謝誰為主潮去潮來似有情
　　　石門洞
洞天山水最清竒架壑連巖結構危石徑雲深荒蔓草
野林霜䁱熟棠梨入山却下聽猿淚看瀑長吟謝客詩
夜宿羣峰最髙處俯看星宿列珠璣
　　　梅花
不隨桃李弄精神獨抱孤髙意更真玉骨氷肌姑射子
錦心繡口謫仙人平安歳月宜交友恬澹風光度刧塵
昨夜南枝初爆蕋雪中争道見陽春
子建當年賦洛神一時邂逅未為真若知江上芳心客
豈慕巖阿豔質人月冷香魂常入幕天寒羅襪不生塵
建安風骨多豪俊可惜無詩咏此春
試問江干老樹神寒花何事獨純真詩仙去後無賔侣
禪友歸來有主人道向雪霜修白業曽於刧火脫紅塵
月中世界如銀色誰解清香帶得春
夜泊長洲見水神不修嬌媚任天真香飄老樹風驚鶴
影入清江月近人詩思若泉無雜慮虗明如練絶纎塵
羅浮可到滄溟濶料想應同此地春
玉蕋含章妙入神雪中誰得似渠真擔頭歸計功成將
牆角生涯遁世人青子作酸調鼎實素娥凝笑却粧塵
羅浮風景都休話最愛三冬一味春
瀟湘江上雪中神勁節寒花趣最真守志漢宫辭輦客
報恩湘水泣珠人瑶琴調轉闗山月羌笛聲催車馬塵
清境皎然無滓翳誰能識破此時春
江上梅花玉雪神移栽山舍伴清真不惟勁節陪殘歳
更有新香送故人玉堂學士才如海天目髙僧妙脱塵
試折一枝相問訊百篇髙興不勝春
一聲玉笛暗傷神忽憶家山思倍真塞北絶無同調客
江南多有賞音人碧牕含影來寒月繡閣浮香和暖塵
今日重遊歌舞地剩簮芳蕋為迎春
榦如精鐵老猶神獨秀江干勝玉真香綻寒枝驚木客
珠生枯枿駭鮫人霜威未遂金笳調陽氣初吹玉管塵
殘臘尚留芳意在剩簮銀燭照和春
靚粧髙髻不為神綽約仙姿自在真歳晚長江無鳯侣
天寒空谷有佳人清香度水月籠影(闕/)蕚委堤風送塵
新葉漸抽青實小人間正是艶陽春
　　　鷄鳴山用前韻
鷄鳴山勢壯邊州鐘梵荒臺在上頭獨石下藏千佛洞
羣峰中見兩河流路有碑隂題漢字橋無閣道度梁輈
登臨不用増惆悵古徃今來總一漚
　　　三歸臺
一自西郊嘆黍離下堂交質事尤非射鈎既釋當時忿
定霸應為萬世師海宇未馴周典則江黄又見楚旌旗
可憐匡世經綸手寧是偷安脉禍機
　　　水仙花
婀娜仙姿江漢阿宛疑月殿下嫦娥翠翹弄影天風細
玉質浮香雨露多交甫褰裳承委佩思王按轡賦凌波
歳寒無愧盟三友擊節抒情為爾歌
　　五七言絶句
　　　蘆雁
鴻雁飛時塞草秋風沙颯颯使人愁因君為報江南信
蘇武天山雪滿頭
天目山前秔稻秋西風歸雁影悠悠月明何處雲羅逺
浩蕩湖波水滿洲
　　　小景扇面
翠老雙松楓葉紅釣絲搖曵半江風雲山萬叠歸程穏
莫使羊裘入畫中
　　　畫葡萄
忽疑前夜風雨急蒼蒼亂木蟠虬龍枯藤老骨化不去
絡索倒埀烟露空
葡萄子熟邊草秋葡萄酒熟雪成毬將軍爛醉氍毺月
士卒驚寒入敝裘
　　　題竹
誰將天上琅玕樹栽向連灣緑水湄歳晚江空鸞鳯逺
白雲幽石自相宜
瀟洒含風玉數莖若何偏向石間生貞心諒有夷齊識
耐慣氷霜老更青
　　　幽石
桃花間竹栁埀隂獨坐茅亭嘯玉琴紫鳯翺翔碧霄外
人間何必有知音
冉冉征途自不閒雲飛鳥倦亦知還何如蓬蓽韜光者
放浪形骸宇宙間
　　　寄題西湖
西湖物色四時春羅綺香風伴醉人莫向登臨重回首
六橋西畔更傷神
　　　荔枝圖
海青使臣馳驛傳晝夜能行一千里誰想驪妃歡笑中
黍離悲歌已盈耳
　　　墨菊
柴桑處士多佳致種得幽花滿石壇月轉南山秋夜寂
蹁躚𤣥鶴舞􁀙岏
石邉老樹帶霜枝黄菊䙰褷竹葉稀看盡却思彭澤令
清髙不為歳寒移
　　　夢校獵
生平常慕肉飛仙馬上論文佩兩鞬昨夜夢成孤枕上
滿忩明月思蘧然
　　　臨清軒
漁翁結屋此江干綠樹隂濃白晝寒滿目雲山詩思濶
入鈎魚鯉酒懐寛
　　　東阡
西風歸雁兩悠悠雲白江空萬里秋天目山前秔稻熟
柴桑籬下菊花稠
　　　偶成
先生未遂剡溪遊長想鵝湖泛小舟此日秋風歸興發
濯纓埀釣思悠悠
　　　題畫山水
樓閣連甍鎻翠微白雲容與翳忩扉懸崖瀑水自今古
笑問何人解息機
　　　山水扇面(為道㑹劉志澄題/)
清溪道士神仙侣獨究羲文先後天𤣥鶴一聲雲縹緲
滿林松影落堦前
　　　松鶴圖
神仙騏驥解飛鳴獨立松巔刷羽翎愧我承恩老山野
九皋清唳月中聽
　　　小翎毛
長夏沉沉綠樹隂偶來棲息一珍禽氷絃冩得忘機操
應是髙人識此心
　　　淇園春霽
駐馬淇園春正濃三山雲外聳芙蓉武公去後琅玕少
霽色漪漪入畫中
　　　送張南賓還㑹稽
越吟羇客久思家鞍馬西風别路賖歸到故園行樂處
逢人應自説龍沙
河梁分手客還家秋水淊淊去泛槎萬里闗山鴻雁影
三呉雲水白蘋花
　　　半崕秋水圖
巻石巉巖蘸綠波結盤古樹掛藤蘿披圖起我還鄉興
更欲乗風發棹歌
　　　雪山小景
㡬架茅茨蔽風雨萬重巖壑老雲烟開門長日無閒事
未必招提却是禪
　　　狂夫雜興
夜雨垂簷共燭光十年湖海思茫茫誰知一醉忘形外
究竟狂夫到底狂
不著虛空不染塵無能無事養閒身開牕坐對門前樹
一雨經時緑意新
　　　題蘭
佳人愛冩湘妃佩千載猶凝翰墨香昨夜春風透幽谷
懸崖髙處意偏長
　　　倒垂梅
姑射仙人玉雪裳騎龍飛下白雲鄉逋翁老去孤山冷
千載西湖水色香
　　　紅梅
羅浮仙子住江皋醉把胭脂染素袍昨夜雲旂降王母
錯疑千樹熟蟠桃
　　　碧虛清趣
白澗含清光宴坐夜方寂起視天宇寛月明露花滴
長明宇宙間萬慮我何有充饑首陽薇適興柴桑酒
　　　題蘭
我行采幽蘭棘鍼掛我衣呼童剪繁穢兩袖懐芳菲
巻石何崔嵬幽蘭自有芳因兹筆端好重上君子堂
　　　膝王閣
帝子去已久樓閣何峥嶸只見丹青景不聞歌吹聲
　　　題蘭
幽蘭蘊竒芬緑竹秀空碧歳晏將如何君子介如石
幽谷長芳蕙山林棲道心獨有髙世士可以為知音
　　　暮雲春樹
雲林積空翠茅屋興悠然不來車馬塵獨聽飛崕泉
　　　小米小景
踈峰矗蒼笋宻林成翠幄髙人在深處何以尋芳躅
採芝青溪濵釣魚青溪水不慕磻溪名莫洗潁川耳
　　賦
　　　千秋辭應教賦
甘雨兮清塵南風兮斯薫瞻鳯闕兮祥雲帝子降兮兹
辰拜趨䖍恭兮地逺情親膝下承歡兮喜慶同臻蹈舞
兮羣臣秉心兮貞純翔有鳯兮遊有麟普天均覆兮皇
之仁維藩維屏兮其始自君盛德兮振振子孫䋲䋲兮
千秋萬春
　　　自莎堤送張宜中盧省菴至栁巷復賦以贈
翩翩兮飛鳶洋洋兮潜魚諒人生兮有情能不懐乎故
居噫若人兮美且都被青霞兮佩瓊華長鋏兮無家故
鄉𣺌𣺌兮越與吳感返哺兮慈烏北堂有萱兮菽水靡
俱駸駸兮青驪謁告兮歸期祖帳兮都門我心兮愁思
河水兮淪漪浮雲兮孤飛與子别兮吾能不悲緑綺兮
孤桐彈雅音兮歌南風山川迢迢兮思難窮望旋斾兮
歸鴻骨肉斯文兮惟余汝同夙言還兮毋使我心忡忡
　　　述懐賦
大道夷其如砥兮民狙詐而多端鄙騶虞之囓枯兮慕
鷹隼之貪殘迂夷齊之節義兮尚羿莽之權奸雲靉靉
其蔽日兮水泛泛其滔天民濈濈而為魚兮孰能極其
憂患嗟禹功其誰繼兮豈不在乎聖神令宇宙之重開
兮使斯民之咸仁馳騏驥而抗䇿兮顧及君之後塵時
循環其踰邁兮吾獨惜夫陽春憩予駕兮平皋濯予足
兮河津顧狹邪之不可陟兮將俟君之睿聞進何敢以
貪榮兮冀方寸之有濟退不求夫偷安兮抱仁義之昭
晰諒天道之有常兮窮逹繇其所形歴坎困而心亨兮
處隨豫而能貞修(闕/)一以寡過兮羌居易而俟命無驕
吝其何憂兮聊從容以養生
　　　雲深書屋(為劉翼南作/)
山盤桓兮入杳冥雲濛宻兮仰不見日與星猿狖攀林
以呌嘯兮虎豹踞谷而紛争若人胡為兮處此意氣閑
逸神如氷書挿架兮萬軸屋架巖兮數楹採隂陽之秘
賾兮掇䆳古之羣英躋層巔以暇日兮聊嘯歌而抒情
歌曰鬱彼平林兮百卉生之柔柔有鳥懐春兮遷喬出
幽白日出之悠悠焱西馳兮羌不我留適宇宙之開泰
兮拔茅茹以髙舉考制度於春官兮遵伯夷之餘矩命
或乖於所逢兮施或待於有時諒蘩藻之鮮潔兮豈清
廟之可遺庸玉汝以増益兮將好修而置之行藏安夫
天命兮信中正之可期
　　　望雲亭(為黄别駕賦/)
士生兮懸弧誰復懐乎故都少學壯仕兮顯親揚名仕
不遂兮親何以榮曰既仕兮慕君居官有程兮遺我親
竭心奉公兮甘㫖靡遑朝思暮懐兮曷云能忘岵屺可
陟兮白雲可望安得致我兮親之傍白雲兮依依倐而
東兮忽而西嗟我兮人噫獨不得與雲兮俱飛朝隮公
堂兮暮趨庭幃有願不遂兮望白雲而孤飛
　　　畵水仙花
若有人兮在沅湘金英玉質含清香翠雲衣兮佩琳琅
我欲致之道路長江波滔滔兮葦不可航斷縑冩之懸
髙堂天機奥妙歸毫茫凌波㣲步來銀潢洛神陽臺誠
𣺌茫
　　　風木軒(為吳典儀作/)
山有木兮茂以青風以撓兮不安其生繄孝子之欲養
其親兮時冉冉不待其榮山有木兮茂以豐孝子之心
兮焉窮歳月駛而親不可待兮譬彼木之遭乎烈風宇
宙兮悠悠人生兮好修我有父母兮不我乆留萬鍾千
駟兮適増我尤欲竭忠兮有君欲致孝兮何以求吾親
必不得已兮惟修吾身維忠維信兮致孝道於我君思
貽親兮令聞
　　　題三香圖
山礬花兮幽蘭菲菲水僊冬榮兮瓊珮葳蕤異根同氣
兮何必一時諒千古之契心翳或似之王孫去兮孰已
知歳聿暮兮芳馨自持三者一心兮聊樂我私白日出
之遲遲瀟湘水兮漣漪豈不鬱陶而遐思路﨑嶇兮難
徑馳信君子之操兮金玉其儀審厥象兮玩以怡固明
哲之所為
　　　賦雲山圖
白雲悠悠兮羣山㠝岏長江浩蕩流其間何人獨坐茅
亭下却與真境相盤桓畵師偏能識天巧貌入氷紈極
幽𣺌鴻濛太古長不老誰云女媧鍊石解補天使一見
之驚絶倒山深深兮雲茫茫美人何為在他方金華仙
都只咫尺拂衣便可髙翺翔呌初平兮起石羊尋赤松
兮覲軒皇躋鼎湖兮挾飛龍翊元氣兮撫星芒過河鼓
兮昭七襄謁紫㣲兮正天罡驂麒麟兮翳鳯凰歆羡攝
伏兮神明孔彰順思慮兮保厥臧披圖一曲歌慨慷書
以識之俾勿忘
　　琴操
　　　閲耕操
雞鳴孶孶將善是為而奚可以為本之不圖孰為我資
整我鉏犁率彼東菑翳我人斯毋從危機我黍與與我
稷彧彧置之不顧曷其有熟相彼壟畝稂莠實多我薅
我耘勞如之何稂莠薅止黍稷茂止翳我人斯厥惟好
止相我黍稷其實蓁蓁厥惟好之育我斯人視我衣冠
率彼王制禮義在心惟我斯繫凡民有生食以為天禮
義勿繇曷惟永年天降斯典以序我人翳食是活如何
弗勤彼火斯燎手可以撲原隰既炎江海弗沃凢我人
斯擇術惟㣲始焉弗慎噬臍何其駟馬輕裘匪道弗繇
勤我稼穡人誰我尤山有髙岡水有滄浪翳我人斯我
循我常
　　　冩情操
日月逾邁悠悠我思心之憂矣曷云能來陽鳥于飛肅
肅其行終鮮兄弟能不慨傷陽鳥于飛集彼南陲我無
羽翰力不能追蠶月條桑候雁北歸悵焉懐斯曷云其
羈斾旌悠悠我心幽憂逝彼江波孰回其流滔滔江漢
朝宗于海曄曄園葵旭日斯待葵生萋萋企彼太陽孰
不令德而有耿光相彼嵩髙有博其址君子於學曷云
其已駑馬千駕齊彼驊騮自愧蹇劣勉矣進修
　　　畫龍
九五正中翺翔在天厥施斯溥復歸于淵
　　　畫菜
肉食者鄙焉能逺猷灌畦有智其斯之儔
　　　畫瓜
綿綿其瓞煜煜其實東隣布衣可與入室
　
　
　
　
　
　
　
　易齋集巻上
欽定四庫全書
　易齋集巻下　　　　　　　明　劉璟　撰
　　序
　　　紫芝山房詩序(詩附/)
可以仕可以隠聖人之事君子之當務也君子之心豈
不欲揚於王庭使仁義孚乎上膏澤被於下哉隠者盖
不得已也或其時之未至則韜光育德以俟善價所以
從容仁義必有其道似不汲汲以求售也今工部尚書
鄭公未遇之時居閩之建寧築室於芝山之下因名曰
紫芝山房若終身焉他日以選舉繇泮庠登進士第授
監察御史以清慎見稱出佐藩閫劇務理而民賴以安
繇是知其藴積之厚見於行事不露聲色而各得其要
也曩者見公於館囑余為詩嘗為之而不工未敢以獻
也後數見公於京而匆匆不及言余將以為任大責重
縈掛思慮有不屑於此也近公以事來中都予以臥疾
弗克迎謁僚佐盧廷綱來道公意仍以索詩為言又知
公之未嘗一日忘其所謂紫芝山房者豈非以其舊日
道義之積源委於是見於今者乃其用也芝太平之祥
也王者德及昆蟲草木則芝草生故四皓茹芝於商山
今聖天子在上公之遭遇豈四皓可與同日語哉既序
其略復系之以詩曰
閩中盛陽和隆冬若初春所以紫芝山秀氣常氤氲禎
祥有餘滋生賢如甫申築室山之中芝生鬱輪囷讀書
慕古道入仕非為身要將聖賢意淑此當世人一麾守
雄藩已見康斯民於今贊帝工任重事愈殷况當旰食
秋忠心益勞勤藝事陳逺猷黼黻昭三辰濟濟進殳斨
弼哉善人隣於焉歸舊居猿鶴迎鑣輪洋洋紫芝歌永
乆鐫蒼珉
　　　送盧奉祠還天台省母序
詩不云乎有馮有翼有孝有德盖王者擇臣必求孝而
有德之人置諸左右養其仁厚之心消其邪僻之志於
以感格神祗臨長衆庶承天休而儀表於四方也府屬
盧公廷綱天台人初以茂材達於天官授府奉祠蒞官
供職澹於勢利樂詩書而好文學頃刻不自暇故詞翰
尤精粹有母居故鄉年且邁欲與致就養其伯氏以道
逺弗忍捨故不克遂其志每念之未嘗不嗚咽流涕心
神飛馳也乆之王知其為人乃試以事觀其設施每出
人意表内外皆賢之旦夕侍講幃幄出入惟謹暇日與
余語恐其親一旦有不可諱則抱終身之戚雖欲竭力
所事其如方寸亂何或不幸而涉於此雖人不我棄我
則棄於人矣其若之何乃以情告於王王憐而許之使
歸省其親而復來戒車馬有日矣僚友榮而祖之為歌
詩請余為序余惟人之患在於無德無德莫大於不孝
孝德備而才器稱之君子哉然後逹于王庭取其有
諸已者施於事則義禮具而時務諧矣夫人之於孝猶
水木之本源也豐其本則枝榮淵其源則流滋人篤於
孝則立身修交友信居家理為邦治上而君王下而百
執事暨於民庶舍是則無以為人故聖明之主雖内行
無歉乃不自滿假必求孝德之人以為輔翼交修不怠
治於已者愈嚴則化於人者愈廣孝道孚而天下平矣
若廷綱之才美篤志孝慈於此行見之今以榮歸故鄉
登堂拜母親友畢集錦衣晝里為人子若此又何拘拘
膝下而為孝耶廷綱勉之事親如曽子作人如周公古
人以為可耳不其難乎願無足其所已能致力於内而
不務於外猶長日加益而人不覺其所以然者異日馮
翼之功著於邦家孝德之歌被於絃誦則吾不觖所望
而為知言矣
　　　送鄭子英知龍泉縣考滿復任序
漢民之歌曰載其清静民以寧一予嘗欲於時輩中求
識此議者與講明之未得其人也吾栝有屬邑曰龍泉
世傳以為歐冶鑄劍之所因以得名其山川秀麗人多
智能治得其道則易不得其道則難雖然豈其一邑獨
然哉為其邑以最全者雖不乏人以殿黜者亦夥常詢
其故而方之猶登太行駛巫峽車堅馬强舟檝完固者
則若履康莊泛安流也利劍之遇盤錯人才之理難事
亦繇是也曩余因告歸展省其邑人有過我者曰吾邑
之尹曰鄭子英甫河南鄢陵人也蒞政已二載許常以
亷静奉身以簡當馭事期㑹集而公務理吏不能有所
擾他無所作為而民得息肩訟庭省譁聒如牛馬走輩
皆沛然遂其樂生之心其聖天子之德與抑亦尹之能
與應之曰天子之德實然尹盖深知聖意能奉宣而得
其道之要者也客去吾固願見尹而不可得今至京師
尹上計考於天官稱職復任謁告歸故里省二親與㑹
於葉廷鎮之寓軒觀其儀止敦厚因問之曰尹以何事
治民而得譽若是乃遜詞無所答固問之對曰民本無
事僕安得有事焉余益有感於衷乃作而言曰善夫無
事之能安民也是知理者必以無事為主則欲不見而
心不妄動簡以馭繁誠以服人斯其物也使有民社者
皆如是民其有不安者乎漢民之歌信不誣矣夫興禮
樂致雍熙亦必自清静無事始惜乎漢之不能𢎞闡之
於前也尹尚加懋之哉使一邑為衆邑式以副聖天子
視民如傷之盛心願莫大焉坐皆稱善廷鎮暨某等遂
請次其言以為尹贈且為他日考績崇秩之張本也
　　　送羅公任歸省序
丈夫處世不仕無義仕而豈能人人遭際竒遇如虞卿
范雎之於秦趙公孫𢎞朱買臣馬周輩之於漢唐者哉
故必積功累年勤勞乆逺以漸而升者乃常事也或時
之未至則屈於抱闗委吏者徃徃有之然有志之士恒
修其在我不以崇卑貧富易吾操也羅公任氏世為江
西南昌人力家事餘暇讀聖賢書事父母盡愛敬因其
家有園池之樂凡故人親友必極力招致以娛悦之使
父母不覺其勞如古人所云者與其兄居友于尤篤家
道睦於内誠信著於外其州里朋友者無異辭繇生員
赴京師以其聰明見知天官留試簿書於是修已愈益
慎奉公愈益勤歴三年無滯事考功以最稱視其才固
綽然有餘也行將超擢矣乃葸然念其親之在故鄉定
省踈曠泣而請於所司意以為奉親之日有限報國之
心無窮也得告以歸戒舟楫有期矣僚友諸彦咸惜其
别為詠歌篇章道情思進箴益以壯其行余同邑葉廷
鎮氏以相從之乆為禮義交尤稔來請余序其端余惟
仕則慕君既仕矣而能慕父母者古人所難况當進超
名利之際乎惟其中有所守故不以造次變遷必盡夫
天理人情之至者而不茍焉耳公任年方將學日廣意
其他日所成就不止於此盖求忠臣於孝子之門者古
今之通誼也尚其朂哉
　　　竹隠集序
隠以竹名取其節也虛中修榦柔枝翠葉歴霜雪而不
悴竟歳寒而晚凋與松栢同其操非有節能如是乎炎
蒸鬱隆温風如烘入竹而清且凉如善之化不善忘其
初之謂狂節之時用大矣哉士有饑不得而食寒不得
而衣蒲輪束帛輿馬隘閭巷節使趨門庭衒之以千金
之賜懐之以通侯之印寧死而不為屈壯哉節乎隠者
慕之推而達之見用於朝廷安人濟衆托孤寄逺臨危
制變惟義所通而不可奪出處雖殊其為節一也士君
子立身行道不見知於人而不求人之知閒居獨善乃
取則於物之無情可以寓吾理者而不於人乎取之抑
為輕世歟非歟抑有得於心之適歟抑可比德而尚友
之歟徐生仲成結屋於鶴山之巔樹竹環四圍誦詩讀
書於其中以淑其身而不求人之知盖尚友於節也又
以平日所得於心之適者形諸咏歌名曰竹隠集故為
之序以朂其志生其勉之
　　　延慶堂後序
君子之長國家者必周於天人之理積善埀訓致其福
於後昆也人之智愚不同而欲其子孫福胙祭祀不輟
則同也君子知其然故立身也正事君也忠養民也惠
使民也義不為衒耀表暴致飾於外必恭謹省察積集
於内不獨善其身必著其嘉言善行以為後進法善裕
而福延於子孫則謂之餘慶慶者賀也故君子積善而
受福人心悦之而以為賀知人心之同於善也君子必
因心之善以合乎天之理故天錫之福而人悦之所謂
同於天人者也君子長國家者務此道也小人反是故
君子積善埀訓可繼者巳也後人能嗣守不輟者天也
君子之子孫象賢而受福者慶也人之心以為善也喜
其善之及人可以為賀也小人或得福幸也幸難繼也
人之心不以為善也莫可為法以及人奚可賀也君子
必積善而受之以正合乎天理人心之所同是以澤流
子孫可以為法可繼而乆也豈不可賀也耶予讀前春
坊汪先生延慶堂記及其命名之意知積善餘慶之騐
也徽之績溪汪氏自唐越國公諱華者始盛至宋諱某
者仕為御史大夫累代文物相承積善力行本支甚繁
衍也今㡬世孫彦忠又孜孜於善求言講學慎擇之不
怠富而好德居鄉里處宗族以善自安必將永於後也
春坊之名其堂也實稱其文意敦雅惓惓於善而歸於
誠服其言盖所以延慶之物也遼府殿下賜詩以美之
趣尚深逺期以永乆未易以片言幅紙頌而盡也若夫
汪氏自越國而下為世凡㡬十為年凡㡬百累世為善
出處之跡必有版載惜乎余不得而詳覩也紀善程某
過余求言以廣其意譲不克乃為序於後而系之以詩
曰
積善成名其慶䋲䋲君子之孫厥德有馨富而能謙惟
善是承古訓是稱格言是徴允矣春坊博哉其言事物
之理孰為善先洵美仁王樂善推善與人為善己實有
焉汪氏之孫越國之裔學問進修用永厥世擇善思誠
春坊之訓受而實之天人斯順仁王之詩詩禮昭昭拜
嘉服膺延慶遙遙奕奕龍山迢迢黟溪君子之孫忠孝
是躋仁以為家義以為蹊積止不息仰止以齊肅肅君
子邦家之幹秩秩大猷斯屏斯翰朂是後昆善以為冠
善以為慶於赫有燦
　　傳
　　　狂夫傳
狂夫者不知何許人也性不羈好讀書放浪山水與好
事者縱飲忘形大言造𤣥奥雖有識之士亦不能窺其
淺深常時與人交則諄諄見誠實言行相顧能隂陽地
理之術其取用與時輩不同騐於休咎昭昭在人耳目
間豈所謂狂者與他日從予游有執易以問者曰先生
善易者也因發巻得艮卦曰艮其背不獲其身行其庭
不見其人先生以為何如乃率為之言皆不蹈常襲故
而洞契不言之妙或以為神授先生遂直以此自任人
皆謂之狂夫乃怡然受之曰此固善名我者也乃益肆
其狂常坦腹跳呌曰古之狂也直吾豈媿於古人耶兊
合不以談希言順鴻濛耳目口三寶固塞勿發通是豈
知道者哉吾固發之夫天地鬼神之祕不可得而言亦
不可不言也使皆不言則小子何述焉人有就之者輙
避去不交語或不意扣之則又極言無隠雖皆知其為
有道之士然卒莫能得其要領因以狂夫著其名或言
狂夫天台人姓王氏浪跡甌栝間狂夫不為人言竟不
知其果然否也
贊曰楚接輿之流尚矣如狂夫者其遺世絶俗而為之
者與
　　　樂緩齋記
世之緩者非一途人皆目之以迂衆人非之而不易其
所操者其自得者與其見利不惑者與客有好古博雅
褒衣峩冠趨中律吕言法典謨非樂不作非禮不居射
利後時屢空晏如人皆以為不足而巳獨謂之有餘常
據緩而自樂掲齋顔而特書誠不能疾行而争先甘後
塵以徐徐以安處而忘勢以緩步而當車他日豢龍先
生連軒結駟騶從䌓夥過其門而式焉客方晝寢聞先
生至起而求衣乃韈乃屨乃紳乃冠舒舒出而見焉豢
龍氏之從者愠而言曰夫子遊海内歴國都上者君王
次卿大夫未嘗不折節擁書執羈先驅誠尊夫子之德
義甘至道之雋腴今彼何人獨處窮廬謀不足以經國
智不足以耀軀而夫子乃徘徊按節若有求於彼者何
歟䝉竊惑焉豢龍先生拂䄂而笑曰若所謂寶珠玉之
潤澤而不知菽粟之可以充饑而引齡也若徒見吾之
榮榮曄曄豈能絜其百得而不足以償一失哉若客之
道所謂日月計之不足歳月延之有餘豈若之所及也
耶客姓錢氏字尹仁以樂緩名者其齋居也為之記者
谷府長史劉仲璟也
　　　䝉泉生記
山下出泉静而清人性之理其猶是乎錢生貴善自名
曰䝉泉生予訊之曰䝉以養正聖功也今子名是其亦
有志於聖學乎生曰走也有志先生悉之乎否也予曰
子既名其名而不悉其義徒為園之檀乎其將以觀美
而炫外乎生曰走侍公非一日非信宿矣竊慕髙誼故
惓惓以請益也走䝉也䝉蔽昧不通之象也夫易之䝉
山下出泉泉為山所䝉而不能自達猶人為欲所蔽而
不能自克聖人導之以道用刑人脱桎梏而底諸道焉
功用大矣哉予聞生之言知其有所發也危坐不應生
亦頴悟遂拱手再拜徐趨而出過石頭城下登江東之
橋縱目極覽觀波濤浩瀚之勢恍然而返曰泉之所出
豈山能䝉之哉僕受教多矣予嘉其志遂為書之
　　　玩雪軒記
人以血氣食色之軀不能無情繇是而玩好嗜欲不能
絶亦其宜也昧者縱慾貪飫侈靡放逸惟情之殉而不
知止乃有以其所欲喪其所以欲者不思甚也惟君子
為能約之故取寄於清淡無情之物以為玩好乆則情
與習一私欲消而天理純矣孔子曰仁者樂山智者樂
水後之君子有以愛蓮愛菊愛梅或取夫山川草木日
月風雲之所感遇得其蕭散髙致忘寵辱去係吝者於
以寓言玩好亦將冀其與居之乆而吾之情與彼同也
夫㑹稽張生康名其居之軒曰玩雪求予記之余聞物
之清爽潔白者莫如雪温氣迫於寒而不能散為寒所
凝而為雪故雪之時初温而後極寒人之玩之未嘗不
毛髮森竦肅然無䙝狎意其似乎君子之亷介儼恪可
交而不凟者與宜生之深玩而得其意也或曰雪之物
嚴沍栗烈當隆冬之時隘川塞途使人不得和顔色而
居處昔人氷山之諭以為知言豈君子之類也夫予應
之曰天地順運四時行焉寒暑節至故和氣應而品物
成寒雪之不可無於冬猶暑雨之不可無於夏也且賦
詩斷章采葑菲者不遺下體吾取其清潔肅爽而己又
嘗觀夫至日閉闗商旅不行朔風起寒彤雲蔽空於是
乎霰雪交零不終朝而宇宙一色光耀瑩潔王公大人
與士君子之處温室廣厦者重裘毳幙爇椒熾獸薦肥
酌美烹茶賦詩豈不麗且清哉其亦有念於蓬廬鶉褐
之士與征戍轉輸之人乎張氏父子皆樂善博愛吾恐
其於玩雪之際此念一驚於心耳得不撓其興耶姑又
附於孟氏雪宫之末論云張氏以忠貞文學為越世家
先輩及今名達士譜載甚詳悉兹不述特記玩雪之一
事耳生善畫梅華深得飯牛翁家法梅之花與雪同一
時其取類皆清潔者也
　　　願學齋記
傳曰不學將落言人學當及時不可游衍同其遲暮而
落也願學乃公西赤對夫子之語盖謙退不敢遽為己
任者夫子之誨人曰敏而好學學所以求仁也又曰當
仁不譲於師嘗以冉求退又勵之曰今汝畫皆盡言學
之不可後於人也若是本府紀善㑹稽張宜中名其從
孫錬讀書之齋曰願學或曰將勉之為學乃先為謙退
以抑其心無乃怠乎宜中喟然歎曰行或同轍而異途
言或同文而異義吾豈不見夫所謂學士大夫之徒者
與大言廣論則曰舜何人也予何人也髙尚其志固將
驅駕前哲而凌躐當時者矣然考其踐履真實成就果
何如哉吾姑遜其志使就於學非使固執謙退以怠也
語曰學如不及猶恐失之使夫志願於是豈不可哉余
善其言益嘉其能訓子弟之得其宜也嘗讀周書至於
世禄之家鮮克由禮以蕩凌德實悖天道盖撫巻而三
嘆傷教道不幸也世禄王者眷念前人忠勛恤其後嗣
資之以稽古崇德而象賢者也至於愚騃不肖之續將
以丹書鉄劵閥閲門第如天置地設之不可移者㓜則
驕惰長則放肆傷敗禮法以至悖於天道而不可救豈
其生之不幸歟其法家拂士父兄之非其人歟抑其居
之使然狃於富貴驕淫之習而教不能入歟三者一居
於此則淪胥亡矣是以喬木少而故家者難得也今觀
張氏以守臣死事之家世禄前代居於越者僅八百年
本支繁衍文行名達之士不乏於時吾今所與遊者宜
中與其二子及從孫為世者三輩皆儒雅周慎跡其徃
之膴仕可推而知後之來者固可踵而繼也其故何哉
良由長者能教㓜者服膺以聽相延為習者也嗟夫世
道靡弊子弟之不聽於父兄也乆矣若宜中之能以遜
譲之訓挫夫少年英鋭躐進之氣為子弟若鍊者拳拳
於長者之教必克繇禮而不至於蕩也所願學者莫切
於是詩曰此令兄弟綽綽有裕家道之綿長也宜哉又
將可為後進法
　　　頤齋記
頤之象曰天地養萬物聖人養賢以及萬民知天地生
物必有所養也而天地為大聖人之理萬民亦必有所
養也而養賢為大養之得賢則心腹耳目股肱皆良於
以建皇極立綱常明禮教仁義行而恩澤洽使民得其
養而安且乆也大哉養乎天地之設施聖賢之教育民
物之豐植無非雨露之所滋益而庶彚賴以成者也然
則聖賢之所自養以其大者亦必以其道乎曰誠其心
一其志寢興無怠食息必謹敬義立而神明存焉善惡
辨而職事理焉孟子曰養其大者為大人傳曰能者養
之以福此之謂也王均輔氏築室鶴溪之北環以羣山
帶以流水繚以週牆䕃以松竹讀書樂道於其中夫所
謂與物無恙與人無争而卒以全身逺害者必養之得
其正守之得其道行之得其宜也均輔之伯父名謙字
益友從永嘉鄭如心先生學軒岐書得承制配合之術
尤精徹或羣其藥物或集其温良以平時氣以扶天和
為人愈疾患與平居所以致無疾者節宣適中疾徐合
宜雖以數月獲安為功亦不踰時濡滯以混厥標本也
與人交游無少長貴賤皆接之以誠實臨利害處危難
未嘗便已以陷人人以是益親之享年九十有一常康
徤若少壯者比終惺惺然不改常度交遊隣里之人皆
若喪其親愛又以知其平日養己養人各得其道也均
輔能世其業尤為鄉里所推擇與其子侄若孫同居以
手指計者凡二百許雍穆如一日里之居百餘家父子
相繼自本朝以來四十餘年未嘗有間言其所與游者
又皆以禮義相敬愛不以炎凉氣燄為踈數也先君誠
意伯常善益友先生之醫而嘉其有守有禮貌焉嘗謂
之曰處心平善以居鄉里宜其康寧而壽也先兄叅政
府君暨余與均輔交游甚善嘗過其居覽山水之秀笑
談徜徉於其間察其人敦厚周慎安於義命又深得夫
養生之道與所以推巳及人者因名之曰頤齋石樓黄
先生已為之記矣今予以疾䝉恩歸於故園均輔復請
余誌之因述其詳且欲請其養之之道以起予之沉疴
也
　　　雙溪漁者記
客有居於栝之雲陽東阜以雙溪漁者自名暇日則持
竿揭絲釣於澗阿歌曰溪之水兮悠悠黿鼉不驚兮蛟
龍不游逝者如斯夫孰為汝留聊舒情兮優游芳餌兮
埀鈎魚不食兮非吾求與其負重任而顛沛兮寧踽踽
凉凉而無憂或問之曰子居非雙溪而以其名得非慕
沈僕射為人乎客曰吾不忘吾宗耳又曰子非以漁為
利者而以漁名得非時之不足子所乎客遂掩耳而走
他日有以其事語余者余甚異之訪而得其人焉沈其
姓㻑其名廷藴其字也善一行禪師琴堂星命之術為
人䆒災福所以趨吉避凶者言率多騐其跡雖脱略而
行止尤謹厚其所藴藉固未止於此因記所聞見如是
者并誌歳月云
　　　全生堂記
今年秋余臥疾中都醫士郭原奉王命來視服其藥旬
日而愈醫能順時氣為理亦善矣暇日以其家乘及行
狀示余盖上世仕宋居官蒞政皆有功於時掛簪組者
凡三人始居天台後遷於杭原居杭又五世以仕門子
孫業醫名其堂曰全生趙公仲穆為之書扁其名通於
士大夫間德可知矣醫以全人之生為心其仁者之徒
與或曰有生必有死醫焉能全之其誑也耶應之曰生
之盡其壽而死是謂天理之常雖天莫能全之况於人
乎其札瘥暴横藥之則生不藥則死以其藥之而生名
曰全生亦不謬也風寒暑濕之中於人或客忤昏眩顛
仆暴絶應與劑而起者有矣尸厥亡陽施砭熨而復者
有矣出入起居時氣克害羸形伐性虛損勞弊藥石可
以理之婦人血氣孩嬰疳疹或失其經或瘡或積藥石
可以痊之凡病之危篤而天期未盡者皆可以藥石延
之使逮當盡之期是全之以致於此時也夫自其期之
盡者觀之以為不全雖天地非全物也自其未盡之中
或能引而延其歳月姑謂之全亦可也功業成器者莫
不如是非知道者孰能識之原之為人安詳淑愿今以
醫道叅侍王門衆稱勤謹暇日發其所學以全人之生
而札瘥暴横賴不僵殞者亦多矣會稽張宜中氏復以
籕古全仁二字貽之與人為善之心也吾聞仁者好生
而原能全之固有先得其心與同然者也吾王甚好仁
又喜原之得所依歸將見其所全之生日廣而仁不可
勝用也其名聲又昭著於永乆也是為記
　　　榕湖軒記
榕樹生閩廣間葉隂濃而來髙風南方之宜木也其近
水者尤茂張彦通氏名其讀書之室曰榕湖軒求記於
余按湖在閩之三山郡侯官縣三沙鄉西南連大江通
潮汐泛舟江之滸則有白沙驛玉溪亭在焉鷄輿五峙
雙桂三峰峙其東北居是軒者攬山水之佳致蒐經籍
之芻豢存心養性將以探造化之秘賾躡聖賢之髙蹤
又豈直輕富貴忘利達而已哉彦通之言曰吾之居是
軒也安吾身儼如也存吾心一如也讀吾書以求綱常
之實行不務誇靡以矯揉也游目於山川平旦之氣得
其助者為多而榕之䕃吾軒冬無嚴風夏無歊鬱湖之
波光蕩漾涵映日月有自然之趣難以名狀因名曰榕
湖軒予謝之曰子之言善矣無以加矣抑頌子而勉焉
可乎人之為軒館者以翫賞而讀書者以文詞子之軒
乃知安心而存心讀書而務實覽山川之秀而挹其平
旦之清所以拔於流俗者亦多矣然而詩曰靡不有初
鮮克有終尚期終之無怠敬之無失使榕湖之佳致與
吾心同為融化不其美乎因不辭而書之
　　　恒睦堂記
栝有世家曰項氏居龍泉縣之安仁鄉自唐以來奕世
相繼若千年矣至諱(闕/)字子永號恕翁者又以讀書德
行為族白眉常名其堂曰恒睦所以崇友于厚骨肉示
悠乆而不廢者也因廣其義以伏臘之餘貯穀若干石
以周隣里之急歳歛其出之數而不取其息負不償者
因以俾之來歳不復貸如此者數十年里人皆便之恕
翁之孫佐介余同邑葉廷鎮來求記其事予時適讀竇
禹鈞傳乃慨然嘆曰姬周以降民失井田能自振無缺
者㡬何况能推其羨以恤人之不足者乎其輕財任俠
為豪舉者又非君子之道也若項氏以儒起家而躋膴
仕或以儒而醫能存心於愛物觀其宗族譜系可見及
其名堂之意將俾子孫肅雍永睦悠乆不怠可謂有物
有則者矣佐字祐民為人警敏而能譲又能闡承祖志
知必能大其後也詩曰子子孫孫勿替引之其必繇禮
義之途而加懋也
　　　恬澹軒記
距栝城東南十五里所倚好溪之南有勝地曰少㣲真
境有宫殿樓閣以祠禮元始祖炁昊天上帝神仙百神
有軒館室廬以居黄冠之士顔曰紫虛觀因山水秀潔
飾以金碧形勢壯麗光耀交輝造其境者莫不翩然有
憑虛御風之想也前人盖多記之昔章思亷徐泰定為
道士時能致鍾呂與之同游竟以僊去其地之靈勝而
人得以為助者從可知焉予少侍先君子遊其所交當時
羽士之衆殆百許人少長秩秩皆瀟洒絶塵理初陳君
年二十餘善小楷書習道業甚勤不接世俗事尤為先
君所稱賞曰此子世味淡薄其從吾與赤松子遊者也
遂與俱入山徜徉林壑者乆之理初為人和易莊重淵
嘿平居淡然踐履真實而不泥於物即其所居在金闕
寥陽寶殿之東南隅名曰恬淡軒盖深得老氏沖漠恬
淡之㫖故行之専而守之一也火候之暇則鼓琴浩歌
太虛曠朗之中觀造化之運與日月之行若野馬經目
况於髙軒廣厦珍羞美服與夫世人之所趨慕而以為
得志者之為哉昔人所謂以道事天地天地猶一物也
他可樂見非道在我者安能得其審耶余聞河上公善
老氏學其徒盖公以清净之道淑諸蕭曹漢文帝恬淡
寡欲㡬致刑措民受其賜凡數百年猶水火饑渴之得
飲食而濟之以温凉不其大哉商周以後治道之所推
譲者也他日以語理初曰子今逍遥物外真忘世者或
可以其恬淡之要指歸當路使為斯民息肩何長徃而
不顧也耶理初乃拂桐整絲鼓梅花之操而繼之以離
騷適㣲風度於竹之虛隠隠然若有和之遂相視忘言
而出余後馳驅沙漠今以疾告歸理初乃泛槎携琴以
過余之易齋其神彩清偉踰於少壯而曠世之度若鴻
軒鳯翥於烟霞之表嗟夫俯仰疇昔三十餘年人事變
遷不可勝歎而有道之士乃若是神仙果可學耶吾將
從理初與太初而為隣乎
　　書
　　　擬代蘇子卿答李少卿書
少卿足下無恙幸甚相去萬里逺寄音聲辭㫖繾綣意
氣哀切何者所出同而所處異也辱書以逺托異國悲
心無聊夫風沙朔漠之塲秋草蚤衰寒氷慘烈居人猶
或厭苦况以國士慷慨羈客遐方屈身穹廬雜處異類
又安得不戚戚傷心也哉武初見執時分以肉餧虎狼
膏染草野以報漢恩盖夷齊抱義豫譲報仇茍盡我心
豈圖後錄不意單于懐漢威靈卒得脱艱難復故國獨
拜茂陵於武初計誠已萬幸誰復望爵賞哉少卿提雄
師震威武以寡擊衆摧挫强虜其欲報恩於漢心豈殊
途然而功烈奮揚武誠不足希其萬一何乃臨變差跌
卒實吏議上累老母下及妻子使明主為少卿含憤交
游為少卿失足武誠懸懸觖望也武聞事君如天恩不
敢忘怨不敢報故崇伯被殛神禹嗣興冀芮受誅成子
安晉聖人不以為非春秋著之通義所以伍胥未免君
子之譏而鬭辛顯賞於楚也先將軍事先帝意少卿承
恩陛對時詎嘗念此今日曽可追怨耶蕭樊周魏邂逅
一時萬世之後是非自定耳昔荆卿沉七族以謝燕丹
之義要離焚妻子而復吳王之仇是以義昭於國士而
名著於竹帛人誰不死死且不朽少卿初心有意曹沬
之事矣豈不殉要離之義哉夫以少卿才武慷慨當今
之時翻然改圖則古人復見於斯先將軍墳墓光輝増
耀老母被戮之日猶生之年妻子之恥雪交游之言信
漢朝之君臣顧反躬自慚少卿之義伸矣萬世以下無
復遺論况一時刀筆吏哉若長徃不返鬼於異域使先
人墳墓為叛逆之土隴西桑梓為降人之里漢方有辭
少卿永愧矣惓惓逺懐不憚徃復惟少卿念之大將軍
諸故人意與此同永訣未期佇伺髙誼
　　　示姪仕祈書
汝今學道此心甚良然以未得要領先除好髙好勝心
次屛息諸縁母泛譚强辨請略陳愚陋以為何如大概
善不繇外來窮理盡性與釋老家言心言性皆繇人性
本源虛靈清净故皆可學而至所謂求則得之舍則失
之若使本無從何求之釋老空無之㫖謂無形迹言外
之意不言之妙非實洞徹安可妄施初入門也須見如
何為空如何為無執之泥之都不是有情下種因地果
生豈無來厯大忌念頭錯則殊途殊歸自生支節融㑹
不過誤甚矣怕落空怕著相識者詳之若儒者之學則
自人倫日用中踏實地行將去須先明諸心知所徃虛
靈不昧能格物致知物理既明故好惡是非虛實誠偽
莫逃其前能盡三綱五常之道子思稱知仁勇知則能
辯是非識事理格致之謂也仁則推已及物無所偏倚
誠正修必仁能守之推而齊治平不外乎此必勇足以
行則知不徒知仁不徒守至誠無息止於至善妙用之
至於無聲無臭不能贊一詞矣至易而行難無難在果
確勇之謂也古人謂三教將無同名言也以吾觀之子
思稱喜怒哀樂未發謂之中老子言清静虛六祖言菩
提自性本自清静又安可謂不同也若於作用施為處
混而觀之只頭面巳不同了何况人倫日用之迹也耶
盖三教並立者繇其知性之本源皆導人為善若諸子
百家多有不識性者故難與議道參也竟以魯得之在
汝而巳吾故懸懸且中之境畍極難識光風霽月尚猶
髣髴故知不在言不知復何言哉到此處所謂本清净
者果何物耶此行俱安好適春光浩蕩風日清麗足使
塵慮釋然但一游一咏皆皇上仁育之至恩也日月如
馳報効無績又増慚愧耳汝等在鄉里自宜謹慎避凶
趨吉之道固宜盡心也屈子言無滑而魂兮彼將自然
一氣孔神兮於中夜存晦翁乃謂雖廣成長生要訣不
能外是盖與夜氣之意合伊川又言常惺惺釋氏言定
慧又言不被十二時使却使得十二時動如何是使得
十二時請問善知識三月廿七日書
　　　又示仕祈姪
人來得書知汝作畫且通禪甚慰逺望禪者蟬也如蟲
脱汚濁之中自致於千章之未呼吸風露世人跡其髙
逺可望而不可及也若乃厭清淡而不居則將貽笑於
螻蟻矣吾亦觀自古得道之士於君臣父子大倫大節
未嘗有欠其明心見性定覺工夫皆是打透死闗亦非
徒嘐嘐然曰古人而行不掩焉者大抵三教雖不同儒
曰窮理盡性以至於命釋曰戒定慧道曰清净皆是著
實工夫方可深造豈泛泛習於陳言乃曰我能此我已
覺悟此到臨些子利害便至母取箕箒即生誶語何况
生死岸頭灼然劄定眼光無迷無悟使六情不作哉若
欲攻儒先盡人事便可達天理達天理則性命道德吾
分内也若欲攻釋先去貪嗔則入地光明自然路頭不
錯若欲攻道則去執著聲色有無不能沉迷漸入真道
若以人生於天地間有三綱五常自然之道莫切近於
儒辭章不與焉釋老之道泛然髙逺踈於人事所謂宋
徴於人薛徴於鬼是也若明識之士必能洞然要之三
教非卓然不屈於物欲難以語道相去逺故叨怛葛藤
必為具眼者所嗤笑若見均彰葉先生嘗論之必能發
我不及便風更伺報不贅
　　銘箴
　　　直内齋銘(為盧奉祠作/)
内以直外以方齊肅端莊夙夜乎周防敬勝日昌如時
雨之􁋏玉珮瓊琚明德孔光君子作箴用昭弗忘
　　　集義堂銘(有記/)
　此銘二十年前所作因為記以表之昔蘧伯玉行年
　六十而六十化吾比於昔僅多文辭耳勉至於化將
　何時乎姑識歳月云時建文庚辰孟秋之十日書於
　吳江舟中
義欲集集則氣充而神明存焉不欲襲襲則餒而昏矣
君子主善以為學而弗怠也善積於躬而弗離也勿以
私欲間也禮以節之樂以和之詩書以廣之君子之謂
義也無徃而弗集也饑食渴飲適吾養也夏葛冬裘順
時氣也君君臣臣父父子子兄兄弟弟夫夫婦婦法天
常也萬事萬變非義弗為也非義弗繇也非義弗安也
萬鍾千駟不驕也簞瓢陋巷不憂也白刄不撓也死生
不亂也湛然而中也應於物而用也皆義也道心明而
天理全必集之正而存之一也吾以銘吾堂所以勵吾
行期無忝於先人也在後之人温恭朝夕維善之積式
昭古昔以引以繹以無餒夫義以裕斯道於無極也耶
尚慰吾先人也耶因舊銘而記之銘曰
有其名而無其實惟予之䘏知言養氣義以為質集義
伊何篤恭孝弟克勤弗墮聖賢是至戒之慎之以永無
悔
　　　敬齋箴(為李至剛賦/)
莊其容一其心儼乎其有臨勿顯之欽而昧以淫維予
之箴勉焉無息確乎物之莫侵祈祈愔愔如玉如金肅
恭神人式昭德音允矣君子福禄攸任
　　頌贊
　　　智者寺白描羅漢頌
釋典大阿羅漢十六尊者受記佛祖以了末世衆生之
所未了故常住不壞其示現神通乃驚俗餘事未可深
議也因為頌云大教從來不具文刹那萬刼等浮塵靈
光一㸃無瑕滓静寂神通總是真
　　　徐伯祥像贊
體之充氣之雄確乎其有容將以公為遇於時也則未
嘗掛簪組乗髙駕駟以展其才器以為不遇也則放浪
山水徜徉詩酒不茍售以希合有髙士之風豈非不諧
於人而諧於天者耶
　　　王伯永先生像贊(伯永號懶雲/)
不營時俗之利故名之曰懶有瀟洒絶塵之趨故名之
曰雲紹見山之易學實洞貫乎天人載瞻遺像山岳嶙
峋仁者之徒肅諸縉紳
　　　敬贊先考誠意伯像
虬髯電目探天根兮斡地軸扶龍興雲四方已肅以生
民休戚為憂喜以天地晦明為榮辱武功既成而文治
未盡其用者盖天也耶抑人也耶
　　續搜雜著
　　　䟦富氏族譜
余嘗讀宋元老大人事跡見蘓文忠公所製韓國富公
碑銘乃古所謂以道事君者歟韓公之言行勛業昭昭
然顯於朝廷著於敵國當時蒙其澤矣其嗣續得不昌
盛耶南田富氏皆韓分自出譜系至今為昭灼其先有
為工部郎中某州刺史諱韜者唐季隠居南田卒葬南
華山今無為觀之東峙因名其山曰刺史山此韓公之
髙大父也其子諱處謙為内黄令後贈太師封鄧國公
居河南遂為河南人逮韓公之孫承務郎僉樞宻院事
諱直亮宣德郎直清者愛南田山水之佳復歸泉谷其
子姓蕃衍因徧擇幽勝之地為别墅今居泉谷語溪之
胄皆是也人見其敦尚儒雅守法度有禮譲之士知其
必韓之後也有諱㶌字澄川者尤斤斤質厚才德兼稱
為鄉邑所推而仲璟富氏之甥也閲富氏之譜諜觀富
氏之子孫益知韓公之澤之深且逺也遂書以識其始
末云
　　　題趙南隠巻
鍊師趙南隠氏養真於混元峰下客有好事者為混元
真境圖以貽之求予誌其實按師青田人世為仕族好
清虛藐富貴學馭風雷役鬼神之術又善卜筭徃徃有
驗猶不以為自足復從事卦氣爐鼎鼎奥觀其志直欲
洞視萬古與太初為鄰也少嘗遊四方歴覽名勝無能
惬其意者惟樂斯地之髙爽又得清溪主者王松澗氏
為之依歸使無身外慮得以歳月澄其心神全夫元始
正和虛白朗耀者他日道成白日髙舉雖其功行道縁
之至抑亦山川清淑之助與松澗成就之力者歟吾嘗
讀屈原離騷其逺遊髙舉驂鸞翳鳯逍遥八表下視四
極崇髙富貴皆不足以縈其心獨過故鄉必屯車齊駟
徘徊興感或至埀涕忍而不能捨也今師逺慕老莊近
式鍾吕室廬宇宙輪轅隂陽無官守言責之事與屈子
不同何獨惓惓於故鄉之山水耶師好讀書垂老不釋
巻其心必有所得難以語俗子者姑書於巻暇日以叅
同訊之
　　　贈塑工
夫大慈直指人心見性成佛像教故末法也世人不見
不信不形不識舍像何徴焉不為法人無以明證不為
像人無以仰瞻法焉像焉兩全無礙以致諸法並行悉
無罣礙可也固知如來能離人我衆生壽者一切相也
今妙嚴禪寺因兵燹以來蕪廢非一有沙門某者捐捨
應身餘資鼎新創造三門大殿及諸廊房既成已後其
中空空然無足以聳動人之耳目者乃命善塑者某餙
如來佛諸天像莫不儼然如真佛見性鐘鼔梵潮香花
旛盖莊嚴威儀莫不備具令人履其地如遇彌陀佛㑹
遊極樂國此像之不可廢者也傳曰葉公好龍真龍游
庭豈非因形感氣得其應之速耶今浮屠氏以像感靈
使人皈仰生敬信心是亦教門之一助也若夫由相以
知真因真而離相又非常言常辭所能畢也某今行告
歸寺僧咸請余序以送之因書其所繇云
　　　書圓覺經後
省菴盧居士為道人謝慧定冩圓覺經及其子珏書足
成上下巻皆筆法秀潔可愛後䟦語云願教法流通尤
見深信吾聞盧氏譜出范陽應六祖之族其佛眷屬者
耶不然何其儒與釋之道貫也珍重珍重日慧定以經
來求語心甚誠切余喜其求未嘗希福德為實有相亦
不與時故老輩搏量佛法若慧定者慕達官長者之名
而求乎因其専致遂勘慧定本將門子以絶欲不娶勵
心精進期證圓覺止所謂廣額屠兒放下屠刀立地成
佛不待言語悟也姑示數句倘遇具眼將撫掌大笑曰
露出尾巴子也偈曰
清净圓明正修正覺諸多菩薩如来一佛随方解縛氷
化水清本来昭灼復轉一偈曰
鐵牛度窓櫺頭尾一齊過浪蕩大虛空免著拖犁擺
　　　觀音贊
純一無偽千變萬化提籃販魚不𬋩唾罵掗賣不要如
何待價老婆心切有甚閒話無人售頭空來空罷
　　　慈航本無航
慈航本無航法眼度衆生云何度衆生援彼離欲海云
何為得度能離如是海云何名為欲愚癡及貪愛云何
名為海譬喻深如是迷人陷溺之沉滯不能起佛以慈
愍故説此無生法㫁除諸迷障令彼悉超豁除迷見真
性如航度波浪雖不施喣嫗大慈莫過是是名為慈航
莫作舟楫想
　　　又詩二首
迷時只欲尋師度悟了原來自放船十里芰荷風景好
一天星月水光鮮乗流搖曳無拘礙順勢開㠶絶妄牽
大衆此時齊到岸儂家把舵莫遷延
底事推牛集萬人慈航一葉可通津秋空月皎江聲寂
春雨潮平水色新作浪蛟龍休戀怪忘機鷗鳥自相親
此心浩蕩無羈絆不記蘆花淺水濵
　　　狂夫解嘲
狂夫學草聖奈爾心不定定不定圓中正咦看他凳脚
入泥畢竟如此畢竟
　　　狂夫雜興
平生適興多閒話付與時人作浪猜一酌曹溪知水味
白雲無意若為來
梅雨翛翛潤氣蒸滿山新緑白雲凝小窓對客看書罷
意外榴花照眼明
　　　示李得陽
贈汝并州百鍊刀一刀削净雜勞嘈内心無喘諸縁息
贏得清閒趣最髙
　　　示王居士
凡修行人先要空諸業識業識既空即是菩提如何是
菩提咄一刀兩段
　　　答沈原昭先生
伻來重承厚意祗感之甚日前侍誨獲聆惟念阿彌陀
佛求净土之語卑末甚喜老翁晩年知歸結也但願舊
日享富貴今日愛清淡與平生慈愛眷戀諸縁正念雜
念一齊勘破不問九十年前九十年後并諸過去現在
未來乾乾净净一個沈原昭不費阿彌陀佛半㸃氣力
豈不快哉如以為未然更請於大慧書問内一鑚必得
㘞地一聲此老昭然不昧又强如龜靈騐也又知阿彌
陀佛同來一家者也豈特阿彌陀佛而已一切皆然卑
未恃愛饒舌乞亮真情為幸
　　　書劉明善巻
如是修學之人空諸業識内外如一邪正俱冺踐履境
界得無上菩提實無所得如是如是文華藻思美則美
矣謂之入佛堦梯非吾所聞明善懇求直措如語之曰
空諸業識來向上一步則在汝邊也
　　　贈惟修無作
惟進修莫做作妙用工夫無絡索泥牛入水身不濕鐵
蛇過海却褪殻生龜脱筒刹那間屠兒放刀成正覺好
將無作本來心真實著脚無推托莫把上乗譲别人莫
道魯鈍不肯學後輩狀元前輩稱向無撈摸處撈摸一
拳打透水牛皮好箇龍興修無作
　　　贊仁静堂像
洒落情懷吟風詠月閙中得静有何兠搭握手溪橋孰
云遽别載瞻遺像惘然長憶静堂安在空空寂寂
　　　贊復可宗長老
可宗問我求法語石崇問匄子糴米吳儂結舌有何言
昨朝新雨連天洗
　　　贈訇維那
西霞寺維那已訇號震霆二十歳能黙誦法華經一部
於今四年矣衆皆異之以為宿縁所致我聞大雄世尊
在靈山㑹上演説妙法當時大衆聞其一句一義信心
解悟者悉證無上菩提况能備記一大㑹中真詮宻義
洞了洞徹者耶訇師便當於此法華經中念念相續如
川流海注如日運月行不退不轉不遷不變戒定慧三
法門一齊精進則衣帶寶珠不待求而自得普門妙觀
無假借而大明故足甘露味者必無饑渴悟法雷音者
何有驚疑畧説如是尚勉進修偈曰
鐵墻無縫須鑚透推到靈山不見蹤門外石人齊唱喏
人間驀地出真龍
　　　金字金剛經巻後
大雄世尊說三乗法開度羣迷一大藏教百千萬言敷
演妙義接引諸根可謂至矣獨以金剛般若波羅蜜經
接引上乗其故何也夫上乗之人自見自性無悟無迷
又何待言語接之哉嘗聞蓮出汚泥故無俟於雨露而
後清潔雨露之潤實有滋於蓮之光華烏號之弓能徹
札矣必排擊以端之棠溪之金無礦滓矣必冶鍊以堅
之故上乗之初拭也必假明師印正鈍根之漸熟也亦
可説法以度生譬猶良驥之善走也欲適秦必西轅黄
龍之善泛也欲度遼必東指繇是知世尊大慈必以金
剛般若波羅蜜經接引上乗荷擔如來阿耨多羅三藐
三菩提真實妙義以續慧命開導末世衆生源源不絶
濟拔迷塗故以能為人演説金剛般若波羅蜜經則福
德勝於㠯如須彌山七寶布施其故何也夫寶者不過
莊嚴色相之具耳一旦四大幻空則其所寶盡入他人
之室其又何所寶也其實不如能於四句偈中净信悟
明得吾本來面目去來無礙得大自在所謂如須彌山
七寶於我何加焉信知如來不妄語也後人設金冩經
者盖以明經為重金為輕也如來又以法尚應捨何况
非法又知身尚應捨何况於金如是經者説萬法空如
是捨者證萬法空如空如捨即我性空性無相故性性
不空故知金字經者莊嚴相也一念生净信者實相無
相也因莊嚴相生净信心證明實相是故聞經悟道亦
多人矣則經義廣博福德𢎞闡無量無邊非妄談也錢
孔昭以金字般若波羅蜜經求予轉語示此畧議孔昭
孔昭既能捨財續經必能一念㠯生净信能求莊嚴以
證實相又知聰明伶俐漢能以智慧篲净掃脚根跳過
金剛圈直造波若岸非虛語也尚勉之哉
　
　
　
　
　易齋集巻下
