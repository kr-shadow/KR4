#+TITLE: 讀書齋偶存稿-清-葉方藹
#+DATE: 2016-06-11 12:25:48
#+SOURCE: github.com/kanripo/KR4f0023 master aa12e2ad                
欽定四庫全書　　　　　集部七
　讀書齋偶存稿　　　　　别集類六　(國朝/)
　　提要
　　　　(臣/)等謹案讀書齋偶存稿四巻
　　　國朝葉方藹撰方藹字子吉號訒菴崑山人順
　　　　治己亥進士第三人及第官至翰林院學士
　　　　兼禮部侍郎加本部尚書衘卒諡文敏方藹
　　　　釋褐後即以文章受知
　世祖章皇帝數稱道其學問方藹授學士述懷詩所
　　　　云敢道齊賢留異日屢稱蘇軾是奇才者是
　　　　也後復䝉
　聖祖仁皇帝召入南書房與張英等同預
　　　内直矢音賡唱拜手颺言歌咏昇平遭逢盛際
　　　　其詩亦進而益上未遇時嘗著有􁈉齋集得
　　　　第後遂置不復存此本皆在朝及告歸時所
　　　　作不分體不編年疑方藹所自選輯故篇什
　　　　雖少而已足盡其佳勝矣王原稱方藹以詩
　　　　文為已任詩宗蘇陸文宗眉山生平服膺王
　　　　士禎之詩汪琬之文實兼有二家之長云云
　　　　今是稿不及雜文而詩則諸體具備核其格
　　　　律大都風神俊逸清麗芊綿雖未及士禎之
　　　　秀骨天成而和雅舂容其清才正未可及在
　　　國初諸名家中實可參置一席焉乾隆四十六
　　　　年七月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　總　校　官　(臣/)陸　費　墀
欽定四庫全書
　讀書齋偶存稿巻一
　　　　　　　　　　禮部尚書銜葉方藹撰
　　西域貢師子行
皇帝御寓十七載化東漸海西流沙欵關重譯走萬里
梯高航險輕舟車都人讙謼貢獸至隘道轂擊肩爭摩
臣時槖筆侍丹禁但聽傳説相咨嗟喙多音雜語非一
盡驚異物聲呀呀雄筋附骨太碨礧拳毛垂體何鬖髿
爪利千鈎積沉鐵眥翻百炬凌頳霞哮呼恍疑撼山岳
蹴踏直恐堙江河譎怪不數夏鼎勒瓌詭足使山經誇
小臣聞此内思省吾
君聲教誠無涯
聖朝詎貴難得物逺人輸藎良可嘉西旅之獒越裳雉
盛世豈必遮荒遐
皇心毋乃欲柔逺區區一獸寧足多
勅付虞官掌芻秣隸之熊館與虎衙臣退又伏考圖記
此物實禀金行奢在上星精應太白譬諸於器為莫邪
山林所至百獸伏亦如王國有爪牙剛勁端可作士氣
古人所以軾怒蛙况乃
聖主正垂拱能變獷戾皆中和大開明堂輯羣瑞侯尉
何异共一家雕題鑿齒盡來㑹進琛貢賮紛如麻此物
亦同百獸舞騶虞麟趾奚爭差小臣再拜復獻賦敢笑
虞監無才華
　　康熈十七年閏三月二十八日
皇上親灑宸翰頒賜從臣各兩幅臣方藹獲與焉
主恩臣遇千載一時恭賦七言二章以紀遭逢之盛
龍牋兩幅日星凝
帝語傳頒肅拜興直向倉軒披奥窔俯看羲獻總雲仍
一波欲挽千鈞弩三折真垂萬嵗藤知是化工名莫得
掞天測海媿無能
墨池春暖漲恩波曉日光先上馺娑自幸身頻沾雨露
忽驚影欲傍星河寵同題署知還倍(宋太宗皇帝為翰/林承旨蘇易簡題)
(玉堂之署四字/以臣方之所叨)
(聖賜/為多)榮比登牀較更多(唐臣劉洎登太宗皇帝御牀/求賜書法以臣方之所沭)
(聖恩/尤厚)永與儒臣增盛事千秋青簡待編摩
　　八月六日於神武門
睗觀西洋進貢師子
神物何時降海涯逺隨貢使出流沙思瞻化日依靈囿
欲薾浮雲駕鼓車百獸舞中看獨異萬年圖上見曽賖
(宋人萬年瑞應圖後世多橅之所畫/异獸形極多未若今所見之威神也)承
恩竊紀來庭盛樂府慚無好句誇
　　八月十八日䝉
恩賜觀
御製詩集恭紀十六韻
唐德文思首虞徽濬哲名負圖龍出字吹律鳳諧聲吾
后尤天縱皇王總莫京禮園時嘯咏書圃復崢嶸散藻
星雲竝鏤章綺繡成六經同黼黻五典比篪笙民物紆
宸慮山川入
睿情片言蘓萬象一氣宥羣生
特勅教披覽
溫綸更叠并捧來霞的爍拜起日光明彩識金符絢音
聆玉琯清愚瞢颯開爽躁競忽和平戴斗神常竦瞻霄
體欲輕幾人沾异數畢世沐殊榮管益知穹大蠡惟見
海盈端如聞廣樂七日寤還驚
　　五月三十日進講畢
皇上天語慰勉賜講臣
御筆各二幅元臣趙孟頫書不自棄文石刻一册方藹
　　侍講未久叨預兹賜感恩慙報悚仄難名恭賦誌
　　盛兼呈説巖夢敦澹人諸公
禁苑追陪二十春向來名迹最情親承恩屢許同前席
拜賜猶能接後塵玉陛從容魚貫入文茵分列鴈行陳
常思鄭重
君王意共誓丹誠拱北辰
　　恭和
聖製題御廏絶句
十二閑開御道旁龍鬐鳳臆宛交翔一從
天語親題後世上方知有驌驦
　　恭和
聖製賜内大臣輔國將軍俄啟絶句
雙飛一箭墮秋風繁弱猶彎舊賜弓
天子正歌貍首待將軍不數虎頭雄
　　恭和
聖製大將軍奏至元兇隕斃賊黨潰散
勅諭諸將帥分道進勦以安集斯民毋為賊衆所侵其
　　有歸命者用心撫輯毋負朝廷至意
已正天誅待
后來
皇恩一面網還開即看洱海垂櫜入直向瀾江洗甲廻
　　八月二十日
召見懋勤殿奉
命賦經筵詩
延英别殿集簪裾
聖主親臨問道初稽古思陳金鏡錄𢎞文時展石渠書
一元苞衍應無外半部經綸自有餘(是日講臣進講/周易論語二書)多
愧小儒逢
盛典欲賡訪落恨才疎
　　䝉拜翰林學士之
命感
恩述懐四首
袐殿朝趨候曉鐘七年
經幄許從容晝三接處
恩偏厚官九遷時愧更重(康熙十二年五月以翰林院/編修充講官十四年三月升)
(國子監司業五月升翰林院侍講仍充講官十五年正/月升左春坊左庶子兼侍讀五年升翰林院侍講學士)
(十六年四月轉侍讀學士十七年七月/充  經筵講官十二月遂有此    命)
御筆屢教瞻翥鳳
衮衣頻得傍升龍平生稽古思堯舜何幸
彤墀咫尺逢
顓愚詎敢忘抒忠捧土何能益岱嵩
聖徳已周三極溥
王言長並六經崇宵看奎聚占乾象晨檢書籖識帝鴻
縻禄祗羞無寸補空餘履跡玷
璇穹
麻衣席帽滿塵埃親荷
先皇釁沐來敢道齊賢留異日屢稱蘇軾是竒才(戊戌/春充)
(貢士入都一八月先皇帝召見親試列名第八已亥春/再試列第      舉南宫九月傳臚日      親諭朕)
(知汝久特拔汝為一甲進士/又數對臣下稱道其文章)身離牛口驚還在夢挽
龍髯恨不迴今遇我
君重拂拭孤桐果否爨餘材
柯亭劉井昔賢情(明代學士柯潜於院中搆一亭學士/劉定之於亭傍浚一井二人皆有賢)
(名其遺跡/至今仰之)異代風流憶老成齪齪可能追徃彦悠悠多
恐負浮名質文尚欲陳三代禮樂終應俟兩生聞道濟
川才不乏髙岡翽羽聴長鳴(時方奉士雲㫖徵聘海内/博聞之    集  闕下故)
(云/)
賜魚恭紀
太液波涵曉日明錦鱗出水浪紋輕曽經在沼娱
宸覽忽許充庖荷
聖情斫處銀刀光錯落盛來玉盌雪縱横頻捫饞腹沾
恩重却愧非賢負鼎烹
賜文雉恭紀
雲䍐髙張
帝道隆頒禽義取羽毛豐昔年陳寳徒虚語今日
君王自獲雄
五色離披墜馬前俄欣登爼味芳鮮分甘共賀文明瑞
不數安仁射雉篇
越裳𣺌𣺌縱堪馴不畜珍禽自
聖神要使在廷思耿介特傳
天語賜詞臣
驚看翬彩出
仙庖為摻鹽梅濟泰交七筯幸沾真雨露何須還筮鼎
三爻
　　温泉恭紀
何來瑶竇濺珠新皎潔琉璃瑩絶塵靈液滙成千頃碧
天波散作萬家春
千里渾河水欲冰寒流此日更清澄應縁地脈偏深厚
王氣如龍拱
孝陵
融融湑湑是瓊漿
聖母同稱萬夀觴解道
天心多福應須知水徳本靈長
𣺌𣺌神泉脈脈流仙都直欲置身遊此中
聖澤深無際汪濊端能潤九州
凝成甘露拂薫風噴薄還應萬古同縹緲源通霄漢上
絪緼人在太和中
陽春早已遍郊坰温潤還堪騐水經
聖主不須黄竹詠微臣殊愧醴泉銘
　　癸丑侍宴瀛臺泛舟賞荷應
制
鳳輦凌晨出龍旂夾道陳雨師纔灑路風伯更清塵九
陌
恩光遍千門淑氣新萬人扶杖看
天子肅嘉賔
夏后璿臺上周王瑤水前何如逢
聖主開宴集羣賢雲壑冥丹地冠簮儼列仙千秋傳盛
事光耀史臣編
御座霞為幄花林玉作臺更無凡迹到只許近臣來晬
穆依
天表恩榮浹上台太平欣正永長日得追陪
詔許僊舟泛人行一鏡中象將河漢接氣與斗牛通荇
藻翻輕影鳬鷖接逺空朝宗皆到海心共百川同
光風動水際异采發華滋翠盖亭亭立紅衣冉冉時卑
枝低駭鬛宻葉暗巢龜微物生多幸終年荷
聖私
泰始駢花見元嘉合幹生昔人聞艷羨此日睹芬榮美
景紆
皇覽佳辰鬯
睿情迎颷前復却應是戀霓旌
臺鼎羅庖膳中人獻酒漿兼珍
宸澤沛温語
帝情長北斗臨堯陛南薰拂舜裳還應歌既醉一為答
君王
飲出仙盤露餐分
内殿冰清謳聴緑水美䕃就蒼藤坐許移前席車容託
後乘熊彲今不少誰與夢相應
皥皥人歸化欣欣物遂初
瑤堦争拾菓玉洞競探書馴狎岡鳴鹿紛披藻躍魚願
將式食意普被萬方餘
先帝昔召見微臣拜
冕旒(臣昔丁酉嵗充江南貢士至京師䝉置第一世/祖皇帝召見試瀛臺賦於稠人中拔)今
來還槖筆復得奉
宸遊術淺慙無補
恩深憾莫酬此心同沼卉嵗嵗遶瀛洲
　　擬應制
堯日昭千古虞風洽九州山川爭獻瑞河洛共陳疇絶
域妖氛洗邉庭獵火收七旬宣至徳六月壯𢎞猷玉弩
乾靈震璇樞廟筭周受降先築塹定逺不須侯大度惟
容衆神功定遏劉自能馴虎豹多事奮貔貅苜蓿將花
獻珊瑚作樹投歸心隨馬首拜手列螭頭曙曉開閶闔
天髙識冕旒朱鳬窮异域白道達遐陬榆塞看飛鴈桃
林好放牛羽書沙海絶烽戍玉闗休共仰車書逺還看
禮樂修九功歌鳳管七徳舞龍斿星届軒臺外風隨禹
甸流百年銷反側萬國效共球士享承平樂人從大化
遊鵷班垂縉笏虎旅脫呉鈎極拱辰偏煥雲開氣欲浮
昇文綿寳厯戢武固金甌遥識千山淨應知百禄遒丈
章思報國弭筆上歌謳
　　咏史二首
王陽忼慨士談經瑯邪東一朝徴赴闕被服何雍容上
書陳至治責難首君躬意欲興禮樂再還三代風天子
覽書笑迂闊哉是翁道高不偶俗醜正衆所同公卿莫
推輓淹卧伏丘中惟有弹冠者千秋憶貢公
吾思作僕射不如飲酒樂渠豈不愛官難免中心怍世
固哂吾愚吾亦苦世窄便令希韋脂終然成枘鑿常恐
十州鐵不能鑄一錯以茲凛失蹈若履春冰薄望古邈
興嗟素懐庶可託
　　宿通州水月庵故人朱錫鬯客龔使君所悵不得
　　見寄以是詩
明月如積雪招提悄無人朗然入懐抱鑒吾鬚眉真徘
徊簷宇下脉脉誰相親故人朱夫子聞居此城闉入幕
稱上客不數郗嘉賓吾恨别來濶鬱結苦未申徑欲披
其帷又畏桓公嗔相思但搔首一夕素髪新題詩倘君
見知吾欵欵因皇都淑氣早風光漾新春吾廬雖百無
榻尚懸梁塵况復酒家姥近移住西鄰珍珠滴槽紅入
口味尤醇君車無四角疾來莫逡巡解榻賖鄰酒疑義
共評論
　　送宋員外之贑州
急霰中宵零征客侵晨發如何行役期恰値苦寒月王
事有嚴程詎敢惜離别馬毛縮短蝟去踏堅冰裂稍喜
前路穩從容理舟楫鼔柁乘江流春潮正層叠䖍州古名
郡維南控百越章貢二水匯環抱形如玦商旅喜君至
懽譟迎使節此方我夙歴風土足怡悦近聞兵火靖三
户頗寧帖鬱孤有高臺披襟甚軒豁灌侯舊築城遺趾
亦突兀直北眺中原青天露一髪却愁軫故交逺思難
抑遏手折庾嶺花目斷燕山雪
　　上馮相國二十四韻
列郡青齊大東連萬里津地鍾星斗異帝賚股肱新儀
鳳鳴岐嶺非熊獵渭濱乘時逢
聖代翊運賴斯人早應金甌卜旋聞玉鉉陳紫宸扶日
月黄閣掌絲綸變理三公貴都俞一德親恩波天浩蕩
風采嶽嶙峋袖拂祥烟細箋題
御墨頻小心常翼翼大議必諄諄鞏固思磐石綢繆在
徙薪長庚光獨旦霖雨澤皆春吐握招多士休容識个
臣宅師襄
黼扆賛化補鴻鈞行使横戈偃將令比屋淳清名傳飲
蘖正色厲垂紳燕許文章並䕫龍事業均志長縁報
國髪短為憂民聽律知佳節懸弧及令辰尚方頒翠釡
别墅㑹朱輪偃盖松逾茂修翎鶴更馴吹嘘慙寸卉游
泳托纎鱗靡禄曾無補摳衣幸有因惟應頌平格翹首仰
高旻
　　蒼水移寓戲訊三首
人生非蝸牛安能行戴屋看君席未暖旅舍已屢卜六
月黄塵飛炎天正三伏一馬逐二童情思何毣毣先生本
勝流行李亦不俗摒當舊琴絃提攜破衣簏瓶虀與甕
醬飢時佐充腹䲭夷盛餘瀝尚可葛巾漉此外無長物
擔荷一夫足只愁吟巻富盈箱復累軸凢牛壓弗勝須
覔千斤犢
新舍何所有君言有驢鳴晝愁聒耳聾夜苦侵夢驚有
如衆楚咻鴂舌無時停如何王武子愛之比琴笙子荆
亦佳士作意肖其聲乃知世所尚美醜詎敢爭千秋韓陵
石礪角今已平
便便十圍腹昻昻七尺軀先生偉衣冠胡為來此居欠
伸欲打頭容膝略無餘來往路旁子駐馬皆踟蹰朝多
賢公卿風雷化呵嘘曷不早薦士孰若先生如立之在
閶闔高咏陳黄虞渠渠夏屋内豈不承權輿惟吾為君
謀嗤彼非良圖世路苦偪側公門詎坦途先生有心胸
先生有眉鬚奚舍吾嚬笑强隨衆步趨此室誠已卑俯
仰任巻舒入無妻子謫出無長官拘糟糠茍不憂曲肱
夢蘧蘧君王雖有問莫奏東封書
　　蒼水過寓招阮亭駿孫同飲前一日得細林山人
　　書(限箇/字)
侵晨乾雀聲喧呼兒言今日高軒過吾居此廬近兩載
門前客來有㡬箇董侯落拓偏好吾屐齒剛衝苔靣破
空梁一榻懸已久為君拂拭留君坐急呼東隣彭與王
共斟濁醪慰轗軻自從都城十日霖車輪摧折馬蹄涴
眼看滄海便横流誰能手障狂瀾那書生未暇憂人國
關情桂玉愁寒餓今夕何夕把盞望屋角斜挂明星大
爾曹雄辯復衮衮頓令驚聽失慵惰昨朝接得細林書
怪吾虚名被網羅譬如北斗不可挹譬如南箕不可簸
廿年游宦百無成團團空似驢逐磨田園蕪盡只不歸
山靈有知寧免唾以兹孤懐忽觸撥鄉心半夜難抑挫
天明朝簮真可脱那惜衝泥整鞍䭾勸君對酒且為歡
此廬豈我能長卧卻愁公等再來時高歌擊筑何人和
　　附錄董俞作
　玉堂故人折簡招彭王二妙聨轡過冰甌冷侵𤓰果
　鮮蘭醖香透黄封破何來青衫一腐儒脱帽啣杯據
　上坐自憐潦倒走風塵偶憩燕市解鞍䭾荆高死後
　劍客稀誰能擊筑雜哀些相逢舊好三太息生也形
　神頓摧挫丁年意氣盛莫當昔何其强今何愞自從
　舉世憎文筆哦吚輒遭貴游唾逢掖固知非俊物屠
　販居然號竒貨奚為白首不追悔詩人例應獲窮餓
　眼前勸爾盡一尊仰視簷角星斗大王子郎署宦不
　逹彭郎禄位亦轗軻學士蕭散江湖情清吟抱膝愁
　無那小臣忝備頋問列大事諸公克負荷生平痼疾
　煙霞深南望雲山隔紫邏因茲閒話九峯遊九峯主
　人同唱和此子落拓謝浮名廿年高擁白雲卧遥思
　幽築青山巔梅花千樹竹萬箇篛笠荷衣世外裝飼
　魚調鶴閒居課言罷知君少宦情仙骨肯教繁華涴
　賤子無端京洛游自笑筋力干謁惰明日拂衣歸去
　來一犂春雨耕黄稬
　　附録王士禎作
　長安風塵日堀堁扇障不能衣苦涴天官昨占月離
　畢十日愁霖足高卧高車大馬諸貴人今雨蕭條誰
　肯過玉峯學士數相見打門不辭泥沒髁今朝置酒
　招吾飲黄雀披綿蜻鮓剉百杯以後呼酪奴白絹斜
　封朱印破天下健者今董公富貴浮雲輕涕唾彭郎
　未奉一囊粟路鬼揶揄甘凍餓抱膝誰信比管樂高
　論依然溯卿軻世情莫問牢石邪女子猶知伯休那
　酒酣岸幘忽大笑吾曹蠶絲自纒裹青山一髪江南
　路雨笠烟蓑有幾箇細林主人老躭隱枕上九峯青
　錯磨漁樵近局不爭席復有名僧伴高座空山水流
　花更開不識都門送臨賀吾生未睹細林面聞君快
　語殊已瘅(已瘅見/山海經)當年吾作萬里遊劍閣西風聽鈴
　䭾凌霄九峯悔輕别筋駑肉緩四體惰他年但乞五
　湖長纔話蓴鱸口先哆未須木石笑呉兒小海歌時吾
　當和
　　附録彭孫遹作
　經年未乞一囊粟侏儒飽死東方餓朝來庭葉忽坐
　飛感此茫茫意摧挫出門四頋安所之短驢躑躅蟻
　行磨東呉故人數見招容我高齋時一過蝉聨清話
　每向夕羇思消除旅顔破長安麯米擅高價斗酒青
　錢三百箇西隣貰得命杯鎗軒膾堆盤細劖剉高歌
　不嘆食無魚邾莒餐如齊魯大王郎最有箕潁情珠
　玉繽紛生咳唾董生本是疎狂人白社相尋能唱和
　吟懐俊快鷹得霜飲態清妍梨飣坐停杯更話細林
　遊逃名有客耽高卧葛帔綃巾尠俗縁横琴散帙留
　清課翠微長任白雲封青山肯受黄塵涴只今天地
　未休兵湖海風波日掀簸衮衮京華多貴游出入承
　明奉朝賀掃除禍亂還太平勉在羣公相擔荷吾今
　瓠落無所容萬事生平盡慵惰一官刺促復何有駑
　馬猶然戀豆莝聞君此語發狂喜頓令身世忘坎坷
　逝當長往老此中秋風羇宦誰能那
　　蒼水以答阮亭四詩見示意似誇其捷者戲柬二
　　首
董生瀟洒似青蓮斗酒揮毫滿百篇舉世盡驚又手捷
何人能學捧心妍不愁吟苦鬚防秃實恐書多腕怕穿
便欲把君詩過日閒來搔首問高天
王郎狎主齊盟久常笑南風不競無海内敦盤皆下拜
惟公鞭弭欲爭驅雞鳴親秉鐘錞鐸馬首羣驚墨火荼
漫謂諸侯已服晉黄池今日歃先吳
　　清明最後一日同人集東山書屋分體賦詩弔宋
　　劉龍洲先生遺墓拈得七言古席上漫成
龍洲先生布衣耳憂時痛哭陳天闕志圖匡復計不就
登樓感賦悲心骨偶依故人駐此土一時酬唱稱竒絶
老死不歸留藳葬詩魂長卧東山窟昔吾高曾慕遺躅
一抔重為新碑碣(碑文係先/宗伯所撰)弔古非徒事勝遊(吾邑舊/有弔古)
(會/)風流不使輕湮沒年來往事痛銷沉碑埋蔓草多殘
缺羊豕誰禁白晝遊鵂鶹呌落三更月血食何曽廢夏
畦先生墓下偏蕭瑟詩巻長留敗簏中姓名枉被途人
説今日羣將雞酒陳九原定不嫌唐突俯仰興衰意惘
然遥遥暮靄連天末
　　題故人畫鶴
鶴兮鶴兮女不如鵠之蒼烏之黒日溷塵埃人不識又
不能鶩同食雞同棲昂藏特立安所依是中風景何其
殊别老松百圍峭壁千折羨女獨來還獨往惟見煙明
與水濶朝隨羽客去依約到十洲暮逐孤雲還相伴宿
丹丘衛國之軒女不慕呉王之市女不游山人昔年住
山中一飲一啄與鶴同山人出山今幾載夢裏時時鶴
唳在見君畫還沉吟蕙帳空兮怨復怨蘿壑閲兮深復
深長鳴欲吸三危露側望真含萬里心此身已苦羈網
久明日拂衣亦何有君應騎鶴三山頭待吾東歸一攜
手摩挲銅狄兩咨嗟城郭人民如昨否
　　讀阮亭蜀道集作
巴蜀地形天下無西控關隴東荆巫自從秦人始開鑿
疆與上國通舟車古來姦雄盜名字其間窟穴逋天誅
行子估客試一過往往霜雪生頭顱王郎學王尊不肯
為王陽一朝叱馭去萬里单車長兩川人士舒頸立麻
衣夾道如堵墻王郎奮髯吟一聲上掩奎壁無光芒下
視鄉人淵雲輩汗流疾走走且僵江山物産百難狀一
一攬取歸奚囊王郎去後人事改戰鼔南來動滇海逆
臣片紙持入蜀百城望風先瓦解居民大半化狐豺井
邑俄然成廢壘譙周子弟作俘囚諸葛祠塋供樵採前
年官軍收廣元螘賊釜底同游魂何人逗遛師不進時
乎一失難再論坐令兇豎復堅壁士無宿飽艱留屯軍
旋草草復不戒犀兕之棄同垝垣病中聞此搥胸臆
國家豈遂忘三尺
朝廷寛大固有體姑息或恐非長策井絡天彭蔓草深
㡬時再睹使星臨可憐蜀道真天上空向王郎句重尋
　　九日直
南書房同説􁏾夢敦澹人諸公限韻二首
禁裏秋光似水澄校書終日對良朋
恩深共擁三重席(戴憑與諸儒論經奪席數十/重帝厚遇憑坐為設三重席)寒近先思
半臂綾(宋子景修史天/寒著紫綾半臂)暮齒自羞識路馬(予齒最衰而/無知故以自)
(况/)俊才真羨得霜鷹(蘓味道與王無競同直蘓才俊/目為九月得霜鷹舉以况諸公)相
看詩興誰偏健儘讓蝥弧及早登(諸公詩皆就/予獨未成)
大官法饌笑時叨(唐宋九日賜侍臣法酒綉糕/予輩則日叨大官之饌矣)獨向佳
辰感二毛幸免風前欺落帽秪愁筵上怯題糕(用劉夢/得事)
心驚白雁秋空迥人比黄花晩節高下直渾疑身尺五
中宵鈴索夢還勞
　　南書房梅花盛開呈夢敦學士澹人舍人
姑射仙人玉作肌自矜曾笑百花遲豈知託質非凢境
更喜當暄最勝時戴向瑶釵偏覺好棲來翠羽恰相宜
誰憐籬下寒香在也望春風到北枝
　　正月盡牡丹開已爛漫戲示夢敦
傾城一笑奈君何總有鉛華合避他色艶祇縁承日近
開先原為得春多初醒乍濕陽臺雨微歩如凌洛水波
若使旁教揎翠袖定應添却玉顔酡(花皆因火催出/苐無緑葉耳)
　　宮聲以咏寓中葵花詩見示讀之深有感焉賦此
　　以廣其意
秋清孤館對蕭辰堦下殘葵吐艷新縱有妍姿誰肯問
祇縁幽意倍相親叢疎尚耐風霜在根淺還思雨露頻
君若傾心能向日移栽上苑豈無因
　　附錄錢中諧作
　一㸃葵心竟未枯蕭辰還見漾紅柎雅知杞菊芳非
　晩轉覺松篁韻不孤弱植那堪凌勁草衰叢偏得媚
　寒蕪朱門詎少移根地可似荒庭衛足無
　　金文學榖似用蘓黄徃來韻作二詩見寄賦此答
　　之
吳綾半幅剪秋水中有奕奕銀鈎書顚倒細數百十二
顆顆俱是驪頷珠君才雄妙曠世無譬諸萬斛龍驤如
動天之風古來有蹄涔媿吾非江湖
鴻都門下盛竒字三體尚有中郎書滿堂諸生競鵞鴈
薏苡豈能謗明珠曲學阿世昔所嘆孫𢎞側目固自如
人生窮逹由命耳肯為三公輕五湖
　　附錄金居敬作
　碧山學士愛閒居下直閉關多著書靈臺清明書巻
　氣絶勝五色牟尼珠長安索米窘臣朔公即屢空常
　晏如人間風塵不到處玉堂清坐如江湖
　草𤣥學易十年餘今來重校孔壁書百家傳注都貫
　穿何用燕公記事珠承天將雛何善謔一官不調公
　泊如待要舉而措之耳勿為蓴鱸思五湖
　　榖似復叠前韻見示適江南信至秋秫粗熟釀酒
　　可望喜賦奉答次章兼柬元少侍講
寂寂莫搥王融車咄咄莫作殷浩書江南近報釀新熟
小槽殷紅滴真珠君方弹冠去未可吾將拂衣行得如
醉拍銅斗歌烏烏竹弓射鴨巴城湖(巴城崑/邑河名)
吾友韓侯性耽古縹筆手續素王書愛士不啻如賈胡
直欲剖腹藏其珠(穀似寓元少第昨往奉訪/門禁甚嚴竟不得見故云)
詔書昨者延名儒為子踴躍端何如願子早陳六符事
憂君今日惟江湖
　　附録金居敬作
　短章久矣捐篋笥長歌率爾詩代書枉沐長者論投
　報咳唾隨風天雨珠廢事愛閒日益愚子雲君卿逺
　弗如岑牟单絞未俊物白鷗浩蕩沒春湖
　神仙字豈飽蠧魚徒向人間鑚故書昬昬俗心阮校
　尉睫淚不化鮫人珠待公致君堯舜上端憶曠如與
　奥如徹侯相印直敝屣為佐刺船浮五湖
　　穀似再叠前韻見示又次二首
毛生年來老而秃中書君今不中書世人未知失上意
猶將魚目呼為珠四時之運成功退應侯蔡澤何紛如
豈待賀監七十餘始向君王乞鑑湖
君豈南山縛虎師何妨暫學人間書暗投往往遭按劍
夜光之璧明月珠卑之無甚高論耳折楊皇荂里耳如
昂昂勿作駒馳坂泛泛且為鳬浮湖(來詩有讀之未/喻其妙者故云)
　　附録金居敬作
　漫云奏牘上公車曾無兩令僅勝書何當自賛祇自
　責川媚不掩水懐珠公家種秫釀桑落自可封致胡
　醒如巴城會待
宸翰賜比似鶴山與石湖
　軒轅彌明滑稽耳詩聲媿非侯校書(元老亦有和詩以嗜酒相/謔故引石鼎聨句謂其)
　(滑/稽)石鼎彭亨荷斟酌逃禪纍纍百八珠幻住風埃五葭琯
　炊黍功名帶礪如吾家甫里有敝廬散人無號易江湖
　　贈嘉定陸稼書
華韉繡轂九衢間入世清風獨徃還舉世誰思千古在
惟君不放六經閒鳶魚偶覿堪乘興塵土難逢不上顔
聞道近來多一事出城只為看西山
　　王先生寓予邸苦無酒飲
荆高市上化為塵誰與先生作主賔但有三升堪壯膽
(管輅/事)若無一斗肯呈身(王績/事)襟懐寧著纍纍綬意氣平
摧嶽嶽人挂壁鴟夷空在眼因君轉恨我長貧
　　三十
三十能文到帝州繡鞍閒跨紫驊騮枝從玉兔輪邊折
峰向金鼇頂上遊月裏姊親投彩珮雲中君與捧瓊輈
那堪隔别音書斷碧海塵生夜夜愁
　　嚴朱二徐四檢討夜集
黄葉門前徑秋深斷客踪却憐今夕會共聽
帝城鐘未穏棲枝鵲難平咽砌蛩論心諸妙在寜惜嵗寒逢
　　立春日口號三長句
十日閉關如蝟縮今朝啟户正逢春且從閶闔瞻新象
也把衣冠振舊塵竊禄自知慙報補歸耕祗合恨逡巡
鱸魚蓴菜方纔過江柳山梅又逼人
四十四年成底事兒時嬉戲憶還賖堆盤賸有青絲菜
簮髻稀逢綵勝花已信形容安老醜并無魂夢到繁華
開箱試撿春衣换半在西鄰酒姥家
今是何曾減昨非行藏計拙轉相違潜魚凍久應忘躍
倦鳥驚多更怯飛破榻空懸留客少羸驂長卧出門疎
軟紅塵土東華路猶喜無能上素衣
　　同人集光孝寺
古寺帶殘汀同人此過停共期窮勝日不憚逐流萍臺
樹名仍舊風幡事已冥法因如可悟寧直片時醒
　　送僧(僧係同鄉人時同寓/粤僧先北歸而送之)
偶來炎瘴地得與我師逢舊好鄉情切新知道氣濃聚
談仍是寄别思豈留踪此意原無解晨雞共暮鐘
　　送沈子相令新寧
聞説新寧地千山復萬山看君雙舄去獨伴一琴閒花
落空城裏鶯啼廢壘間須傳
明主意為念逺人艱
　　江上朱玉如孝亷貽詩深相推許答贈三首
斯道久生棘清吟那得聞捧心真媿我乂手却憐君逸
調寧諧俗竒懐自㧞羣好將冰玉句吟諷到微曛
徃往巡檐笑時時倚柱哦祇憑消日月遑敢問江河病
覺貧來甚狂憐醒後多感君思老馬識路意如何
昔日詞壇老推君盖代才前賢深寄托後進孰追陪白
雪篇中奏朱霞筆底開時流莫輕議曾破鐵闗來
　　和企山陳年伯見贈一律
世事茫茫無足觀羣鴉爭舞㑹欺鸞陶公罷後門垂柳
阮子窮來犢繋竿浪厠炎方喜共晤每逢高誼欲扶摶
枉䝉珍重金閶約佇看秋風振羽翰
　　擬古
人生百嵗風中燭焉用役役被塵縳我今至壯猶無成
有似轅下駒侷促憶昔𢎞景年四十一朝掛冠神武門
此事於今誠所罕令人對之難為言
　　過大紅門
武帝昇天去不迴萬方弓劍集靈臺金輿寂寞荒烟合
玉殿參差返照來鳥哢乍疑仙樂動花殷猶望
御筵開白頭消渴餘生在羞説當時獻賦才
　　上高陽公
紫霄煙靄晝沉沉獨掌鴻鈞副
帝心萬卉齊搖松自勁衆流皆涸海長深豈貪黄閣形
須畫要與蒼生旱作霖一物祇今無失所肯教㸑下有遺音
　　上曲沃公
兩朝出入秉絲綸共識
先皇社稷臣肝膽傾來縁薦士頭鬚枯盡為憂民敢同
門下三千衆耻作堦前十九人何事感恩心獨切一年
兩度沐陶鈞(予己亥/三月)
(御試八月舉南/宫皆出公薦拔)
　　寄同年生
去年闕下逐行塵記得登科第七人天濶好容龍偃蹇
露高偏助鶴精神裁紅暈碧花前句蹴踘弹棊醉裏身
吾有醁􁘜三百斛佇君踏盡
帝城春
　　送酒與東癡
東臯未三里潢水凢㡬曲風雪被荒蹊徃來斷樵牧先
生高卧處柴門翳苦竹雪深門未開村雞鳴喬木日午
炊烟絶吟聲出茒屋欲寄一瓢酒聊以慰幽獨天暗倘
來過就成西齋宿
　　題上林署壁四首
守拙真忘拙求閒果得閒濯纓貪照水拄笏飽看山何
術堪逢世無能合抱關此身吾自料材與不材間
不敢稱高卧還應勝折腰吏人閒採牧官舍長蔬苗烏
鵲尋枝倦牛羊上坂驕南山田㡬日蕪穢到今朝
三月已過半郊原尚朔風未抽庭草緑難覔野棠紅笑
逐祝雞叟閒隨失馬翁春光正浩蕩願與萬方同
遥遥宮闕聳天半望觚稜不見塵中客時逢林下僧挈
瓶常夜起抱甕􁐴晨興早晩相期處還思不負丞
　　上林署中紫薇一株花開特茂
念爾非凢種縁誰謫墮來亦知顔色好却背艶陽開影
弱依書幌枝低亞酒杯託根同失地欲去更徘徊
　　偶成
漫説花顔好花鮮得㡬晨君看花落去重有掃花人
　　柬徐生二絶
昨來霜信熟黄柑小閣離離夕照酣為報故人須過飲
掛㠶何必洞庭南
楚頌吟來憶左徒酒牀新漉待招呼田園别後春蕪長
欲買青山種木奴
　　東方朔故里(同王阮/亭作)
據地曽聞隱漢庭殘碑斜日樹㝠㝠禪衣絲幘俱承寵
誰向金門問嵗星
　　喜張君素存家弟丙霞並登第選館
暖日花開照曲江青春走馬過紅牕行人嘖嘖誇風貌
何偃王成是一雙
　　偶成十絶
葵園(呼高/士谷)冥蹈是吾師標致天然冠一時更愛城南歸
處士(歸莊/元恭)風流㡬首落花詩
機雲昔日皆工賦軾轍當年並擅文今見二王詩律峻
始知鼎足是三分(新城王司勛士祿儀曹士/正兄弟工詩時稱二王)
王家小美擅詞塲五字堅城勢莫當吟到池荷暗香句
教人不憶孟襄陽(予最愛儀曹螢火出/深碧池荷聞暗香句)
海虞馮叟(馬班/定逺)筆通神比興詩篇字字新若較呉均(吳/殳)
(修/齡)真敵手邢夫人見尹夫人
長沙舊著弔屈賦南海(程舍人/可則)今為哭賈詞魚腹消沉
千古怨蛾眉謡諑萬人悲
菊秀蘭芳並一時玉遮(汪農部琬號/玉遮山人)風調略堪思省曹
誰是知名士便欲煩君替左司
木客山顚嘯華月水仙泉底弄朱霞夜深自寫鍾生句
寸寸枯毫戰鬼花(里人鍾生/詩多杰句)
破扉煙斷出孤吟廡下高風尚可尋萬手雷同誰敢儗
懸軒簫鼔一聲琴(梁逸能為/五言古詩)
鴛水騷人彭駿孫(彭進士/孫遹)兩年詩格未評論鄒陽出獄
猶流落何日含毫奉兔園
同是
先皇紫禁臣君開鈴閣我垂綸翩翩小隊花間駐海晏
河清報
聖人
　　南海子
御柳千條拂面絲風吹依舊緑離離何當小住三千嵗
再見桑田變海時
　　張編修素存新昬戲贈三絶句
穠李夭桃各自栽天公移向一春開若非詞客生花夢
那敵閨人詠絮才
一曲瑶琴兩意和文園幽興近如何可知夜語脂香處
比似金莖解渴多
繡閣纔離又玉墀宮衣日日印臙脂袖中好帶朝天筆
畫日歸時便畫眉
　　書愚山少參送黄君詩後二絶句
牽衣泣别最堪悲不信真成永訣期歸望國門那便哭
猶疑白髪倚閭時
故國三千驛路塵哀猿落日呌還頻不知流血能多少
腸斷東西南北人
　　題盆梅
瓊姿常似帶微酡天上春光占獨多紅杏碧桃誇異種
和羮爭許得如佗
　　書所見
真有高名動
至尊臨軒色笑借春溫反風渡虎偶然爾今日親聞長
者言
　　送友人
廿年遊宦滯天涯自笑龍鍾玷
聖時一領青衫渾似舊爭教君鬢不成絲
鉅鹿春光草色新馬蹄猶帶
帝京塵莫愁此去無知己前路應逢解榻人
　　送杜侍讀三絶句
數載承明厭直廬一朝解組意何如五經同異姑抛却
且檢山中種樹書
長安拜免㡬公卿過眼浮雲不係情忽見巾車出都去
登仙今日羨君行
日望東吳萬里船趂風飽飰舵樓眠自憐微禄猶縻卻
輸與先生早著鞭
　　口占
天畔秋雲日日孤休將腐鼠嚇鵷雛不知酒醒燈殘候
一㸃心還畧動無
長安自古奕棋同袖手何妨讓國工堪笑孫劉成底事
無過使我不三公
　　寓舍花
傅粉施朱恰正匀天然幽意自宜人風風雨雨休欺壓
讓與嬌鶯坐一春
　　席上放歌呈王使君阮亭十一兄
我昔排閶闔獻賦紫皇宫筆翻翠虹蜺手捉生蛟龍黒
風吹天天忽裂泰山東崩海西竭羲和鞭輪輪不起雲
旌雷車失行列我時失足墮澒洞弱水萬里沉一葉岐
路楊朱漫發悲窮途阮籍空流血廣陵十月潮如山片
颿直下背長安道途使君停皂葢綈袍戀戀范叔寒感
此纒綿意一洗風塵顔酌君白玉巵擲我珊瑚鞭佳人
能為鸜鵒舞上客自吟鸚鵡篇酒酣仰天淚雙落㧞劍
斫地心茫然王夫子汝是中原第一流余亦江東有心
客即今文章政事誰敢出公右三年手板淹澤國公卿
雖厭裦衣人如爾寧徒長(上/)文墨我歸故里樂漁樵釣
竿學掣海上鼇買酒自澆要離塜移家欲住伯通橋人
生難遇是儔匹何論煙霞與簮笏我身願充五湖長君
才合入三公席淮海豈能留旌斾廊廟終看曳履舄他
時仗鉞過江來莫忘呉市變名卒
　　登金山四首
萬里無空闊孤峯聳泬寥閣收三楚雨門接九江潮鸛
鶴青天勁魚龍白日驕乘桴吾豈敢行止任蓬飄
疊翠天開畫森竒鬼獻工驚濤飛破壁怪石走當空梵
唄層層寺㠶檣面面風遊魚與過鳥歴歴鏡中同
海嶽樓頭月江天閣外雲連年暗熢火幾日靖妖氛壁
壘南徐鎮旌旗北府軍書生還自笑磨石待銘勲
吾友王明府題詩最上頭(寺有阮亭/使君詩)俊人淹海角翰墨
想風流月黒精靈泣天高列缺愁千秋留帶客與爾或
堪儔
　　丹徒鎮題同年蔣解元壁
曽題名姓壓羣英獻賦歸來晝揜衡北闕已無求駿意
南山空有飯牛情馬卿豈合稱才子阮籍終應喚老兵
醉後掀髯重看劍與君悔作兩儒生
　　舟抵滸關立春後一日
今夕是何夕暄風暖客顔春光不肯待先我到呉關滅
燭延新月推篷認舊山連牀中夜夢安穩亂流間
　　咄咄行
咄咄復咄咄空城白晝生荆棘前有猛虎後有長蛇磨
牙鼔吻爭人食我欲射虎還斷蛇手無利器空顔澁歸
來故里不見春但聞天隂鬼哭聲啾唧吁嗟乎三吳百
萬户東南自古稱雄國縱横白骨高於山民命本輕奚
足恤只愁公家重財賦縣官租税那取給君不見大星
芒鬛光盈尺海底九烏朝並出魚鼈曝死蛟龍泣天門
日夜飛霹靂俯瞰下土血殷赤真宰之怒猶不息
　　蔣辰生吉士舊第
冷巷蕭條不見春雀羅蛛網盡傷神空留少婦持門户
怕對衰親作主賓案上螢來棲敗幌堂前鵩去墮承塵
酸辛並馬金臺路生死交情幾箇真
　　醉歌别友人
去年送君燕臺側君方塌翅無顔色今年遇君闔閭城
我已抽却頭上簮人生相知不相見何似賓鴻與社燕
多君惠我好句新錯落珠璣盈便靣春風駘宕百花天
壚頭日日酒家眠紅粧小婦歌金縷白馬少年拂玉鞭
與君對花酒如海人事滄桑朝暮改桂舘蘭宫久不開
西園東壁知何在今日相逢且盡歡明朝别去路漫漫
屋梁落月如相憶時展懐中尺素看
　　四月大雨余時坐卧小樓旦夕不能移步
驟雨行無節寒雲凍不飛晝長凭竹几客去鏁柴扉梅
藉水功熟榴傳火德微未應占夏令重理木綿衣
池漲疑無岸樓居恰似船一枝吾自適百尺客誰賢盈
涸隨溝澮行藏信簡編豈真邊腹滿贏得枕書眠
　　寄彭十駿孫
幽谷芳蘭尚畏鋤况教當户更何如空吟王粲登樓賦
誰獻鄒陽入獄書林際周周憐倦羽河邊蹙蹙數勞魚
天涯失足應無限休怨清時獨掩廬
　　吳門贈别三首
春風江上獨鳴橈愴别殘魂黯欲消鳥去鳥來人窅窅
花開花謝雨蕭蕭遊燕未聽荆卿筑背楚先愁伍相簫
自笑行藏兩無計羞將心事託漁樵
南北相望路幾千鄉關回首更凄然便教歡笑無多刻
縱得音書定半年去客偏憐沽市酒家人錯怪過江船
梅花到處開如雪珍重他時逺使傳
羸馬重驅入紫宸敝裘三月走風塵休嫌弱水飄舟客
曽作蓬山罵坐人草暗關河遮舊路鶯啼驛樹怨新春
烟波不少容身處爭敢清時乞釣緡
　　渡江
三年兩渡此客計竟如何市酒消愁少江花恨别多自
憐輕道路不敢怨風波羞見垂綸叟滄浪正放歌
　　淮城詠古四絶句
垓下隂風巻日昬楚歌未了盡聲吞八千子弟如烟散
只有佳人不負恩(虞/姬)
橋邊納履話從容千古英雄是此翁枉把詩書盡燒却
隂符一巻出懐中(圯上/老人)
鳥盡弓藏自古嗟真王遺恨日西斜一身未省歸何處
枉卻墳旁置萬家(淮隂/侯)
荷鍤隨身好掩形酒徒醉倒夕陽亭銅駝指日生荆棘
此世知君不願醒(劉伯/倫)
　
　讀書齋偶存稿巻一
欽定四庫全書
　讀書齋偶存稿巻二
　　　　　　　　　　禮部尚書銜葉方藹撰
　　途中詠物詩
　　　雲
巫峽高高湘水深來從何處去難尋逺隨孤鶴一片影
輕結平田十里隂未信為霖終有日應知出岫本無心
自憐漂泊常相似目斷氤氲滿禁林
　　　新月
娟娟細魄吐逡巡隱漢藏雲逈莫親巻幔乍疑鈎墮影
開奩直認鏡生塵預愁仄正安難定漫訝寒纎照未勻
寄語嫦娥勞自愛夜來斫樹是何人
　　　細雨
飄如輕霰散如絲灑幕侵燈獨夜時幽伴苦吟聽更逺
恨和殘泪滴俱遲寒門白日消都盡京國浮雲望愈疑
曉起前林倍惆悵百花狼藉草華滋
　　　梅花
亭亭玉立正消魂照眼寒英處處繁爭忍負他春白晝
最難忘是月黄昬折殘野岸俱無主開遍村家盡掩門
料得有誰憐寂寞秪應啅雀自爭喧
　　　松
百尺森踈倚梵宫雪欺霜壓更蔥蘢晴搖翠粒娟娟露
雨裛蒼鱗冉冉風漢畤荒來龍馭斷葛仙去後鶴巢空
西園桃李時相笑占盡韶華住綺櫳
　　　杏花
曽託孤根上苑栽數株飄拂野塘隈艶隨流水溶溶去
香逐輕風欵欵來猶媿生成勞雨露敢期移植近樓臺
可憐攀折供人便辜負東皇着意開
　　　柳
漢宫三百六妝樓處處垂陰滿御溝天子折來親賜佩
内人挿遍待招遊思攀纎手絲千縷欲鬬脩眉黛一鈎
今日相逢江岸上藏鴉繋馬不勝愁
　　　枯樹
無復凌霄聳壑心千尋落落卧幽岑敢將榮悴爭時代
獨與􁏾流共古今縱使汎來難近漢便教斵就不堪琴
南朝名士雖工賦未解莊休意更深
　　　青草
春風吹遍郤還生一片青青染不成南浦别來猶髣髴
西堂夢去最分明待施舞席層層滿忍碾香車處處平
露壓烟迷多少恨㡬人為爾倍傷情
　　　燕
飄零此去欲何依滿目東風計縂非翠幙香消春窅窅
畫梁月斷影微微釵頭曽憶雙棲穩掌上誰憐獨舞稀
知有舊巢無路入馬前惆悵亂紅飛
　　　鶯
何年却下建章枝駐馬斜陽獨聽時漫有竒姿臨野水
空傳巧語出村籬五更百舌休相妒一樹繁花秪自悲
好謝嚶鳴舊時伴春風那憶有佳期
　　　鷺
曽隨春水汎輕潮浴罷横塘苐㡬橋汀草汀烟愁漠漠
江南江北恨迢迢青天飛處雲離岫碧樹棲來雪綴條
京雒風塵今正滿可能不上素衣飄
　　　烏
羣飛羣趂夕陽西啞啞天邊接翅齊秦女機頭愁未歇
蜀姫絃裏怨初低風號黒夜憑巫語月冷黄沙雜鬼啼
莫笑紛紛惡毛羽鳳城多半是君栖
　　　蜂
小苑華池路未遙衆香深處坐朝朝六宫美女爭塗額
一國佳人盡細腰晴逐柳花飛掩冉暖隨蜨翅去飄颻
卻驚樹底紛紛散憶得當時早晩朝
　　　廢宅
墮碧頺朱委道邊獸鐶魚鑰倍凄然更無上客迴珠履
時有行人拾翠鈿風蕩帷空螢自入雨淋檐斷燕還遷
阿誰計得當年事可許輕臨畫閣前
　　　叢祠
冕服巍峩列像崇也應一國有三公那知此日生民病
慣竊從來造化功篝火妖狐鳴半夜啄腥怪鳥噪西風
堪憐野老紛陳乞猶自殷勤望嵗豐
　　　琴
鍾期已逝蔡邕亡太息朱絃尚在房玉軫金徽誰愛惜
高山流水自凄凉蛛絲斷處星爭露㸑斧停時語忽長
伐盡梧桐千萬樹不教重種嶧陽旁
　　　殘燄
殘燄微微背壁幽銅壺滴盡轉添愁可堪夜雨黄茆驛
最憶春風紫桂樓顧我已甘灰並冷問君何恨淚長流
多情此夕分明處不照華筵照白頭
　　清明日河閒道上
客裏對春春可憐况逢佳節更澘然一枝兩枝還垂柳
十家五家常禁烟夢草不青惟北地望雲多白是南天
依稀憶似故鄉處水鳥雙飛緑滿川
　　偶成
厮飬誰家婦徒行陌上塵都言趙宫裏原是舊才人
　　入都門
三條九陌望中清又睹青雲接鳳城身逐梗萍和浪轉
心同葵藿向陽傾從教隱士嘲西笑漫託騷人賦北征
便隔風波千萬里人間何路覔蓬瀛
　　上王子雍先生
三年函丈沐清光玉筍叨陪最末行自笑門生新印綬
却慙夫子舊宫牆鶯啼渾欲迷芳樹燕語猶能記畫梁
惟有啣恩知不忘寸心應共海波長
　　題畫戲示同舘友人
舞風歌月舊時嬌寂寞胭脂半欲消好語楚王宫裏伴
披圖莫更妬纎腰
　　簾
畫樓西畔曲堂東銀蒜低垂靣靣同影疊千層花掩冉
光摇一片霧朦朧沉沉伴夢宵難醒漠漠遮春路不通
愁煞緑窗鸞髪女幾時容易出房櫳
　　七月一日大雨書署壁
七月一日南風急倒巻海水水飛立天呉紛趨海若走
怒濤惡浪訇相射野夫夢裏枕席驚忽疑萬馬中原奔
又似刀摩與劒突鎗鎗銅鐵烟塵昬披衣眎天天容墨
扶桑金鷄呌不得但見玉女投壺失笑屡開眼東方阿
香掉車扇霹靂須臾牀榻成深淵龍宫鬼國在眼前㧞
劍裂眥忽大呌失勢恐落饞蛟涎誰為縱此雨工惡我
欲乘雲訴寥廓虎豹森森爭攫人九關不肯輕開鑰上
帝尊嚴絳闕㞐白玉為閣黄金除瑶池傳觴百靈醉那
知下土民為魚罡風吹我堕塵陌猶聞哀聲滿藪澤裂
裳擁被塞耳卧凍蠶縮繭鳥塌翼君不見長安衮衮多
公卿衝泥躍馬氣横參朝來泚筆緣何事惟頌商家傅
説霖
　　中秋對月有感
不遣㣲雲滓依然此太清無私應解照有象盡能呈影
浴金河淨光含玉露盈流螢何意緒猶向隙忩明
　　冢宰貞菴公相見次諄諄以進退人才為言兼念
　　及家兄情意眞摯小詩二首奉獻情見乎詞
廿年清望冠諸公新領銓衡職更崇玉尺自量羣品上
氷壺獨湛萬人中披開雲霧青天皎搜盡珠璣碧海空
知道報
君惟薦士只今吐握有誰同
早同獻賦識相如晩向高門濫曵裾(家兄與公同領壬/午鄉薦戊戌殿對)
(出公/門下)北望可憐迷雁翼東歸寕為憶鱸魚已欽季布千
金諾肯惜劉𢎞一紙書願借春風速調律有人寒谷待
吹嘘
　　忽忽
忽忽秋都盡蕭蕭晝屡隂交因貧易淡門為閉長深新
雪催雙鬂寒灰証此心南飛何處雁愁絶故鄉音
　　都門春望
東風吹雨復吹烟悵望新年憶舊年拂面遊絲爭匝地
遮人芳草更粘天情多肻學捎花蜨愁極難聽呌樹鵑
七尺緑波三尺艇與誰相約碧雲邉
　　題二畫扇呈知己
灼灼朱霞射曉空花開花落片時中爭知海上蟠桃樹
直到千年一度紅(朱槿/花)
珍果曽登寢廟來孤芳今見伴蒿萊無人攀折無人賞
贏得春風自在開(櫻桃/花)
　　送左䖍孫學士歸里
公竟拂衣去翩然辭帝關須令千載下猶見一人還鴻
鵠清霄遠龍蛇大澤閒翻嫌謝安石捉鼻向東山
　　庭鶴
池畔摧頺花下鳴雪衣丹頂不勝情思鄉遠隔華亭水
憶别長牽緱嶺笙雲路斷寕生悵望鷄羣立最憎分明
終年一飽知難得敢想乘軒道上行
　　董侍御教伎人花下度曲自與諸賔飲酒别院即
　　席戲贈三首
紅墻隠隠接天河皓齒花前自按歌最喜春風關不住
梁塵偏落座中多
嬌喉宛似擊珊瑚一曲新聲一串珠縱有周郎猜誤處
横波頻送得知無
千巵引滿不成歡祗為名花一見難我有狂言驚四座
與君單借紫雲看
　　書董侍御齋壁
長安惟此徑日日緑苔生地僻塵難到窗幽夢易成汲
泉防竹洗分食待禽鳴笑對花開落知君不繫情
　　擁鼻
擁鼻褰裳上馬時此身何處許相宜百千隊裏懐常怯
十二衢中歩獨遲未免形容溪鳥笑可憐心事落花知
鱸魚正羙蓴絲脆莫到秋風更後期
　　歳暮作四首
卧聼鐘動杵撞胸噩夢驚廻欹枕中可有車堪投鼠穴
忽疑身暫寄鵝籠縱横窮鬼凴文送層叠愁城仗酒攻
笑指黄粱炊熟未榮枯歴盡本來同
飢鷹脱臂向風呼廿載消磨舊壯圖入夜星昬恒拭劒
臨秋月滿數彎弧狂思海上醫龍病危欲山頭捋虎鬚
準擬雄飛九萬里可憐原只在槍榆
滑滑泥聲塞路岐深居端莫歎凄其觀河皺面寕如我
窺井懸腰更譲誰便聽鈞天惟解睡縱遊蓬島亦嫌罷
簟瓢門巷無多地果否前賢樂在斯
欲憑簡册且婆娑祗覺開編恨轉多但説艱虞三太息
偶逄得意一高歌椒花栢葉羞陳頌土梗桃符任刺訶
蓑笠江湖無恙在期君不至奈君何
　　連日不見健菴編修今晨苦熱特甚走筆奉訊
吾居帝城南君居帝城北閉戸十日散髪卧瘦馬不識
東西陌美人娟娟隔清漢孤身欲傍無羽翼思君作官
未三載歘忽聲華滿京國上殿
至尊屡含笑入坐公卿皆動色嗟予潦倒恒愁飢伏處
眞如禈中蝨牀頭老甕傾漸乾月俸不充沽酒直丈夫
但免巾幗誚此生敢辭藜莧食朝來束帶出門望火雲
升似峰崪峍羲和揮鞭更翕霍夸父暍死鄧林側發狂
大呌苦不止咫尺一見何由得那憑爾輩為霖手盡挽
天河洗結轖坐看雷雨濯亨塗道上清風生兩腋野夫
翛然巻懐退鼓腹康衢歌帝力
　　戯題西樵考功長齋繡佛圖三首
如水臣門日下簾知君心性爱幽探退朝啓事方才了
便與彌陀共一龕
妓房匣鏡終嫌癖酒庫封瓶亦太迷寄語街南王吏部
不妨何肉更周妻
趺居可便了塵牽長日清齋結淨緣爭免謝家靈運笑
他時端只好生天
　　史館馬君麟徴故秦督子偶過其居感而有作
宣武門東半畆宫居人猶説舊從龍金貂拜命啣恩數
玉帳開牙出鎭重去病未為居第計叔敖應待寢丘封
傳家清白看君在勛業相期繼昔蹤
　　簡熊學士
百丈狂瀾手障餘一人嶽嶽衆誰如趨朝旒冕同嚴友
下直門庭似隠居憂國終朝時減食致君半部只探書
太平啓沃須相待肯使閒人属望虚
　　阮亭以抱琴洗桐小像索題乆未及報於其奉
命試蜀口占二絶調之
王郎日抱文章坐底有閒情似此時早向虞廷傳一曲
薫風拂拂五條絲
蜀桐聞道産高岡君去應看百丈長休令兩川人士笑
賞音只説蔡中郎
　　阮亭以駿孫南􁹋集示予因題一絶其上
春風上苑闘名花處處遊人攬物華可惜一枝瓊蕊好
不教移植到天家
　　送歐陽寳坻罷官還江右
故人别來十年乆乞得一城大如斗姓字不博公卿憐
惠愛長在蒼赤口一朝忤時不得意解組復向風塵走
笑指廬舍長江西卜鄰幸有柴桑叟拂衣行歌歸去來
但問松菊猶存不予亦江湖潦倒人強襲冠裳羞老醜
便儗相從汗漫游高挂雲颿上廬阜他時杖䇿一訪君
先數門前五株柳
　　送李編修晉卿歸閩
風雨聽雞鳴離愁黯忽生還持古人意今日送君行綵
服高堂志孤装薄宦情歸山如有信好報著書成
　　里人蔡翁年七十矣除黔中一幕職止其行不可
　　詩以送之
手撚霜髭萬里行宦情濃似酒初酲知君過嶺遥回望
忽見台星笑口生
　　歳暮病中效元白放言五首
急景奔騰去似梭鏡中華髪奈他何西尋弱水無舟楫
東望龜山乏斧柯銜食鳥應悲力少號寒蟲自覺聲多
幾時借得騶生管窮谷吹來遍太和
九陌千輪闘萬鞍誰人不願老長安生貪周顗黄金印
死盼王喬白玉棺舉扇遮塵寕得了抱薪止火果然難
㴞㴞東下元無底幾見天潢倒卻乾
病非魘魅復非狂筮得爻詞勿藥良未遣三尸行出戸
難驅二𥪡已離肓夢中帝所聞天樂海上仙人乞異方
説與時流渾不信靈臺贏得自清涼
魚遊荇藻戀沙汀鶴破樊籠入窅㝠各有升沉依本性
苦將桎梏䘮眞形魯邦展季甘三黜楚國靈均愛獨醒
蕙死蘭枯元不惜只教留得是芳馨
早知天地是蘧廬去住奚分乆暫殊有肘儘堪生柳樹
此身行便作桃符刼殘尚問灰存否柯爛休驚局換無
一擲得梟君莫笑爭禁明日不成盧
　　濟寕太白樓
一醉偶然事茲樓萬古傳吾來弔遺跡雲木正參天攬
鳯下千仞騎鯨吸百川㴞㴞檻外水猶比濁醪賢
　　杏花
脉脉豈無怨亭亭如有言開時猶恨少落處不為繁山
鳥曉還閙鄰蜂晩更喧未甘顦顇意恐負艶陽㤙
　　題角湾僧院
但有雲來去􁏾扉晝不關鳥啼林屋樹人數浙江山颿
影交諸浦鐘聲靜一灣誰能便捐累蹔遣片時閒
　　秋夜
一夜秋風徧草堂空堦凉月逈如霜水禽噪客喧蘭渚
山鬼窺人傍荔墻漫興詩成閒處詠絶交書在篋中藏
禰衡夭折嵇康死始信時危不易狂
　　南池
東屯西瀼跡全荒何處先生舊草堂賸有南池風景在
殘蝉依舊噪斜陽
　　龍梭
龍梭夜靜緑忩中十載行雲夣未通秦女有情終化日
楚臣無淚不成楓三春病怯亷􁅰雨一夜魂移蕩漾風
無限寂寥収拾盡斜陽深樹是江東
　　上高陽公
紫霄烟靄晝沉沉獨掌鴻釣副
帝心萬卉齊摇松自勁衆流皆涸海常深豈貪黄閣形
須畫要與蒼生旱作霖一物祇今無失所肯教爨下有
遺音
　　旅歩見馬上新薦諸君
連錢驕馬蹴芳埃槐影紛紛動地廻記得阿婆年少日
也曽塗抺向人來
　　辰山謫仙樓戯示主人
謫仙人死一千年魚去何勞更問筌今日相逄君不識
祗應未覩錦袍鮮
　　東山一草亭
東山一草亭雨屐偶來經烟逕封猶濕苔痕洗更青欲
窺泉的的羞照鬢星星捉鼻何人事蒼生夢已醒
　　題小鏡湖呈勿菴
季眞七十玷朝班始乞君王水一灣何似先生方緑鬂
比他早占廿年閒
　　飲勿菴二十四峯閣
二十四峯新與君充下陳開牕雲入座巻幔月窺人小
駐尋花屐頻擕漉酒巾醉醒俱不忌始見兩情眞
　　辰山下贈陸蘭陔少叅陸嘗備兵兩粤
解組還家鬢未絲遂初早見賦新辭試看翠竹碧梧下
何似紅蕉丹荔時亷石載歸猶壓砌名花携種已交枝
君家二陸長遺恨今日文孫更是誰
　　飲蘭陔水閣
愛君水閣好不異在濠梁禽噪知林濶魚潛喜沼長榜
人歌欵乃孺子濯滄浪滿酌無勞勸誰憐醒更狂
　　横山訪一公云化去數月矣
端如一彈指俄成來去今影堂遺挂在竹几暗塵侵一
榻維摩病三生圓澤吟重來忽揮涕轉媿世緣深
　　九日三高士墓下作(天馬/山麓)
欲登最高處應知不在山來尋逸士冢恍覩昔人顔俯
仰世俱遠徘徊心自閒郤憐辨亡客入雒幾時還(山下/即平)
(原村二/陸所居)
　　弔鐡崕先生墓
先生不可見遺冢自斜暉無復擕紅䄂還聞𦵏白衣才
消明主忌老幸故人依鐡篴穿雲起猶疑踏月歸
　　勿菴贈方竹杖為别
素質琅琅玉比堅幽人持贈更堪憐他年倘與君重見
不敢隨時妄削員
　　寄勿菴子
昨夕何夕一尊共對楓林月今夕何夕孤舟獨宿蘆花
雪半夜相思不相見搔首踟蹰㫁腸絶人道君家氣太
豪灌夫醉罵四坐逃我道君家無俗態魏公娬媚眞可
愛丈夫重結契託附同金蘭憐君一片心盡君十日歡
西風吹何急送我出雲端抗手便辭故人去珊瑚幾時
拂釣竿簁簁雙鯉魚凌晨撇波至烹魚得素書訊我遊
蹤向何處南北東西路不平莫教哭殺阮歩兵但令厨
中多美酒休論世上有浮名嗟予比君狂自許吞八九
君才尚不容矧我老且醜李白當年皆欲殺相憐只有
賀家叟終當拂衣從爾峰之陽采芝食柏同徜徉寕能
低眉折腰學年少更向魑魅爭宵光
　　客有引韋𢎞㣲賦嘲予好奕者戯舉謝安石事荅
　　之
淝水千羣鐡騎塵謝公方罫鎭隨身無因説與韋郎道
三百枯棊敵萬人
　　寄素存編修二首
苦憶張公子年年侍玉墀西清朝上直東觀夜紬書心
豈形骸隔交因老病踈殷勤門外水好為寄雙魚
幾載菰蘆卧身如片羽輕豈眞羞薄禄直恐厭浮名舊
好違京雒餘年仗友生題詩報知己相望迥含情
　　虎丘晩歩
芒鞵獨往與誰期且為秋山憩少時隔浦飛颿偏見疾
出林殘磬更聞遲輕抛狂淚眞嬢墓閒詠幽懐短簿祠
欲訊行藏向何處尋枝倦鳥已先知
　　家兄書來言劉吏部公㦷將入呉聞其在梁溪急
　　具舟訪之已發三日矣詩以寄之
劉侯昨辭金閨籍解鞍偶憩泰山側意氣翻嫌嶽勢低
襟懐直覺河流窄山東小吏迎道邉腰支磬折學周旋
羸驂避路不知處敝裘受風眞可憐劉侯一見稱同調
下馬呼酒共傾倒出手寕辭拯沉溺開言便欲嘘枯槁
蹉跎五十笑無成一官惟愁白髪生尋常慰藉猶足善
矧乃出自名公卿早秋書附南飛雁劉侯挂㠶下呉甸
丁寕弱弟掃蓬門八月九月應相見梁溪蒼蒼烟水寒
美人踪跡隔雲端我來侯去若巧避人生良㑹嗟何難
大兒北海人中杰小児四世三公烈聞侯屈指天下士
不才名姓常勞説澤鹿山麋野姓存慚余乆已謝籠樊
嵇康懶廢殊無狀辜負中朝山巨源
　　送人
嵗暮復為别川涂雨雪繁悠悠驅馬去􁀧􁀧向誰論季
路只一諾侯嬴惟片言知君重風義不肯掃他門
　　呉門過汪大與别八年矣
並馬京華對夕曛退朝猶記共論文同時晼晩應憐我
今日英雄只數君書著名山徒自解琴彈流水定誰聞
門前千尺沄沄緑可許閒鷗占一羣
　　同友人對落花
昨日春風吹花開今日春風吹花落流鶯睍睆燕呢喃
嘲笑春風太輕薄東家美人惜芳菲雙抛紅淚濕羅衣
但願似花開即落猶勝年年怨空幕
　　漢武外紀
通宵甲帳暗香開鸞寉聲聲玉殿來一個歳星猶不識
可憐虚築集仙臺
　　清明曲
細雨斜風作寒食柳條拖地春無力飢鴉來往傍人飛
紙錢銜挂棠梨白香車轔轔殷若雷羅裳一色空中開
哭聲未絶笑聲雜花前不醉寕空回摘蕊攀條情未已
落日遥聽莫鐘起情知花事未䦨珊但望來朝風日美
吾願北邙莫種柏與松只種萬樹爛熳花開紅花紅兒
孫應到此泉下年年鬼不餒
　　伏枕
伏枕三竿日廵檐半畆居愁同塡海鳥恨比過河魚往
事羞重憶浮名忍更除茂陵松柏老誰問病相如
　　題呉氏女子畫扇牡丹
妖紅一抹闘新粧國色依然壓衆芳恨少千重錦歩障
為渠遮斷蜨蜂狂
　　江上酬諸勿菴進士
只此江城裏誰知良覿難何時一尊滿同對九峰寒花
落怨春寂鳥啼驚夢闌把君佳句在珍重比琅玕
　　江上漫興
塵土支離已一翁更披華髪向江東壯心不盡登臨後
倦眼時開醉醒中走馬單身愁暮雨呼鷹雙臂健秋風
終然丘壑還須我何處溪流無釣筒(歐公作醉翁記時/年才四十餘予是)
(年亦四/十矣)
　　雨歇
雨歇新涼滿夕柯小樓五月麥風和乍披幌處三花色
欲上堦來十字波緑綺聽時佳緒少烏絲寫出怨情多
不知何事縈懐抱日日人前喚奈何
　　睡起
樓頭春盡怯朝寒睡起惺忪小帶寛志士淒涼閒處老
名花憔悴雨中看殘書竟日便搘枕短篴誰家正倚闌
収拾吟牋與酒醆此生眞信遣愁難
　　送人渡江
江草江花夾㟁生扁舟三月過蕪城勸君彩筆休輕弄
此賦參軍乆擅名
　　寄鄢陵梁侍御
不見旬時悔吝萌那堪經歳隔良朋毎從呉苑懐梁苑
常恨鄢陵遠秣陵誰道青袍眞御史早疑白足是禪僧
枚生八月濤聲在乘興扁舟待一登
　　侯将軍歌贈京口侯都閫
侯将軍爾何人上馬能擊賊下馬作露布眼中齪齪誰
比數隨陸之文絳灌武昨朝揖客登中堂輕裘緩帶多
輝光擘窠大書三百字字字觸目成琳瑯忽聞江上烽
烟起鯨鯢䟦浪東溟水将軍紫髯蝟毛𥪡出門仰天顔
色喜携歸髑髏血糢糊當筵擲向紅氍毺要博上客一
歡笑區區侯印非所須予乃夷門抱關者感君虚左停
駟馬割鮮酌醴何殷勤説劒論兵更瀟灑酒酣兩眼纈
為我歌北風左手操不律右手鳴雕弓筆奔萬龍蛇箭
洛雙飛鴻書生氣盡顔索莫将軍神志逾豪雄金山峨
峨數千尺江心玉柱排空立請磨懸崖一片石将軍親
自銘功績
　　為人寄荆州守
荆南風物美如何三十專城擁傳過應怪賦如鸚武少
空傳士比鯽魚多呉山東望峨峨影蜀水西來浩浩波
恐有依劉王粲在登樓莫令怨蹉跎
　　月下偶成
雪消雲巻欲深更􁐴傍危䦨萬感生酒力共春隨日减
詩懐和月著人清未妨窺沼潛魚躍更儗攀條宿鳥驚
多媿烟霞競招引有誰肯與野人爭
　　新鶯
簇簇毛衣柘色新穿花度栁見還頻憐君不借春風力
那得嬌音動主人
　　柬友人
窮通分定莫須驚怨曲勞歌澷引聲榻下應憐徐孺子
刺殘誰識禰先生自傾濁酒澆花落􁐴巻疎簾對月明
休怪芳時倚惆悵古來多恨是多情
　　西牕
殘烟漠漠雨絲絲淅瀝西牕夢醒時遮斷碧山横檻牖
催成青蘚上堦墀暫憑縱屐聊舒眼休儗裁詩更皺眉
多少春光到桃李蓬蒿三徑不曾知
　　李氏别業看梅
鏤氷琢玉一叢叢風格天成自不同肯向粧臺迷艶質
好依巗壑伴衰翁寒生冉冉流香外春在亭亭送影中
莫遣高樓便吹笛清宵幽怨恐難窮
　　隠公歸述五臺之勝
臺山真勝蹟路出萬雲層白日常防虎炎天見鑿氷洗
心千澗水扶老一枝藤便合誅茒住愁師亦未能
　　題呉處士莊
二月春泥一尺深杏花門巷費招尋爭傳市上摇頭過
忽見牕間擁鼻吟砌迸筍皆成碧玉囊餘藥盡化黄金
𤣥纁尚儗何時到只著麻衣弄渚禽
　　檐外
檐外隂雲羃遠天花開花謝損芳年春風那似春愁急
曉露長和曉淚懸孔氏罇中空緑酒陶家琴上少朱絃
淒涼四壁真堪笑羞見爭飛下食鳶
　　雒陽花
碎剪明霞作錦堆殷紅如火照堦苔天津橋上啼鵑血
一夜春風染徧開
　　與周生
舶客尋芳渡海遲千重鐡網罥塵絲夜來忽詫前洲火
新見珊瑚長一枝
　　浮雲
浮雲流水總無根魚自深潛鳥自鶱莊叟已忘櫟是社
晉人忽怪石能言蛇逰杯底寕知祟蟻鬬牀頭那覺喧
敢道真心免猜競一生贏得是昬昬
　　瓊樹
瓊樹何曾見一枝紛靡衆草競英蕤儗從騷客求蘭珮
欲向霛妃問桂旗天上只疑星是石人間枉泣墨非絲
偶經抵鵲山前過終古無端替玉悲
　　墐戸
墐戸惟宜睡開尊祗合醺劇秦空有論詛楚豈無文蒼
狗朝朝變青蠅處處聞那能便長往欲與鹿麋羣
　　贈梁大將軍
長城萬里屹呉天威著東南已十年櫪下駒吟鬃八尺
帳前士怒劍三千親裁朱鷺鐃歌細自按黄龍水陣全
日晩㦸門聞更啓時容揖客醉登筵
　　陳徴君墓下作二首
巗棲谷飲一生中瞬息高名付太空今日歳星應尚在
憑誰寄問大王公
堦上苔痕雨更青無人載酒過𤣥亭五株松頂千年鶴
留得先生舊日形
　　横雲山房八絶句
雲木毵毵鎖夕嵐喜來丈室暫停驂從教塵世難容我
尚有彌陀借半龕(方/丈)
蔓草寒烟覆石臺雍門琴罷不須哀逰人未悟興衰理
猶對山僧問刼灰(麗秋堂/舊址)
二客相從歩屧晴雪堂重到古今情分明赤壁孤舟夜
尚少橫江鶴一聲(雪/堂)
㝠坐觀心萬象幽廻看六合盡蜉蝣還憐騶衍談天陋
海外寕惟一九州(高視/亭)
一枕松風夢不凡白雲來往戀巉巗前身便是陶𢎞景
官署蓬萊㝡後銜(只怡/堂)
緑玉森森倚碧雲千竿風裊翠成紋子猷去後知音少
今日誰堪對此君(菉/菴)
古澗無聲波寂寥轆轤千尺影迢迢仙靈那許凢蹤到
一月親來一換橋(石/梁)
携詩搔首問青天太白當年興只顚若遣謝宣城果在
與他吟徧夕陽川(可詩/亭)
　　天馬山歌
君不見天上房星墮地化為石山頭隠露蛟龍脊摇烟
踏霧空中横萬馬驚視俱辟易疑是流沙西來東渡海
千里騰驤暫一息渴不飲天池水饑不仰圉官食年年
僵卧蒼苔滿蝕盡連錢好顔色問汝何為不躍還不鳴
空有神駿人莫識寕甘將身膏原野恥向庸奴受箠䇿
知音欲覔自古少九方已逝難復得吾聞天閑十二䦨
春風苜蓿花開殘侏儒飽死朔飢死淒涼遺恨同悲歎
黄金日日買馬骨吁嗟兹馬無人看
　　京口遇馬章民狀元歸櫬
六年彩筆冠詞林一夜文星地下沉不見相如歸駟馬
徒聞子敬返遺琴素帷寂寞名空在丹旐飄揚恨轉深
從此九苞誰貢瑞竹枯桐死更難尋
　　贈豪客
青驪八尺身過市不驚塵燕尾雕弧勁龍文匕首新纔
辭磨鏡客便揖賣漿人冠盖堦前滿寕知意所親
　　江上兵
羅似繁星布似棊太平閒殺射雕兒栁間挂甲花間卧
錯認征旗作酒旗
　　江邉見白鳥
呉波楚浪兩茫茫獨占荒原立夕陽海鶴肯教成伴侣
野鷗翻自笑行藏誰憐皓白衣如雪秪恨飄蕭頂似霜
難遣江湖幽興在汀蘭岸芷夢魂長
　　石城謡
石頭城下清霜路黄蒿如林漲烟霧此地行人來往稀
寒鴟晝嘯枯桑樹鬼炬千羣大似輪金銀宫闕化為塵
寃魂夜半相逄哭聽得聲聲怨皖人
　　友人命詠團扇值其新下第
月宫素女獨乘鸞抛擲秋風怨歳寒但保今朝顔色在
明年依舊掌中看
　　青溪廟
青溪白石渺相望獨處終年不嫁郎曾笑素娥蟾作窟
更羞織女鵲成梁龍旂影罥蕭蕭月鴛瓦寒消寂寂霜
廿載無媒路旁客還來下馬奠椒漿
　　月
每向愁邉見多於客裏親雲疑淹逸彩露欲洗幽塵一
澹能娯我三更轉近人偶窺㣲缺處清淚忽沾巾
　　周元亮少叅過訪兼示新詩畫巻率爾奉答
經旬淹卧廢逄迎小隊花間鳥雀驚僻徑行遲縁草暗
破扉開澁為苔生句吟金石神尤王巻對雲山眼忽明
敢倚嵇康真病懶不裁書札報公卿
　　將去白下留題寓壁
旅遊日日閉雙扉祗怪浮蹤與世違絶磵斷崕行處路
岑牟單絞著時衣無心偶逐雲同出避色還隨鳥共飛
底事風光留不住江鄉乆誤釣魚磯
　　秋日過鄰院
山雲禪榻静相因偶為孤遊得笑嚬閒對景光真逝水
暗悲身世總流塵頻來檐鳥疑新主别去庭花是故人
一闋漁歌數聲篴溪邉林下轉情親
　　采石對月歌
長江蕩蕩清無烟誰提明月空中懸寒輝流波兩相漾
照見萬里秋無邉頗憶昔時錦袍客仰邀皓魄金尊前
掬水捉月月不得騎鯨奔入千重泉月裏霜娥搴幃笑
狂奴故態猶依然不聞天上蟾兔窟乃落水底蛟龍淵
前人已往後人在依舊江流月不改恨無往日君竒句
能使江月添光彩夜深江清月轉明泠泠環珮天風鳴
彷彿精靈來共語長呼不應還心驚願乞陽侯一掬水
為君結祠幽崕裏歳歳秋光三五前高歌先生問月篇
　　熊青嶽學士建言部議處分奉
㫖特免詩以志喜
上聖能容直孤忠肯惜身盡傳颺鳯彩不信觸龍鱗道
合轉圜美功同補衮新將無
明主意普欲勸廷臣
　　大笑
大笑狂歌剰一身任他滄海自揚塵楊朱哭泣緣悲路
孔聖淒涼為問津篋裏空文秪逐鬼䄂中秃刺不投人
誰知磊落襟還在目送飛鴻萬里親
　　欲决
欲决升沉未有因相逄誰信自由身三更樓上劉琨月
十丈門前庾亮塵偶探藥名知小草忽看車脚悟勞薪
家山如畫難安卧枉自彌年羡隠淪
　　聞雁
知爾何時到哀聲苦動人稲梁應畏少矰繳郤愁頻榆
塞歸期遠湘川去路新可堪羇緒亂日暮更酸辛
　　酬邱生
不見邱遲乆新詩更斐然娥眉誰解妬牛角自相憐吟
苦防鬚秃書多怕腕穿好携謝家句還去問高天
　　邀笛歩
落梅折桺調紛披獨客中宵聽自悲欲向塵中還物色
不知若個是桓伊
　　呉門席罷作
醉聽韓娥一闋歌秋雲不動碧嵯峨蘭橈筵散悲斜日
桂館人歸逐逝波伍相祠前潮響急梁鴻宅畔杵聲多
由來信是傷心地緑鬂從教片刻皤
　　鸚武
聰明何意堕籠樊碧樹丹山寄夢魂莫怪花前渾不語
秪應羞作世人言
　　宿翁氏山樓
澄波萬疊竹千竿延眺層樓景色寛過雨山疑經沐見
穿雲月似隔帷看渚蓮暗墮紅衣冷水鳥驚飜翠影寒
心事欲抛抛未得無言倚遍短長䦨
　　荷花
千二百驚鴻翩然小隊同采珠洛浦上弄珮漢江東顰
處矜眉翠啼時怨臉紅一生心事在辛苦緑房中
　　耦畊堂居人談近事
一枝翠栁碧苔封天遣多情不負儂堦下靡蕪成勁草
庭前桃李傲貞松蜂疑殘黛含愁亂月作羞娥鏁恨重
金谷風光尚如舊墜樓心事更從容
　　夏日憶呉中城西宅二十二韵
憶得幽棲處城西景物增數椽依水石三伏失炎蒸白
板扉雙閉鳥皮几獨凭閒常芟竹徑悶即理魚罾桐露
清晨重荷香静夜凝披襟能洒落散髪任鬅鬙葵扇團
於月桃笙滑似氷厨供拗項瓠溪薦折腰菱自檢書千
巻堪消酒百升紅妝花當妓白拂客多僧覓句行時遍
圍碁喚不譍小兒學跳虎稚女解驅蠅買鶴添新料分
蜂換舊稱松知蹲踞慣雲譲巻舒能何𦙍昆為侣梁鴻
婦是朋可應齊北郭寕復羡東陵倐忽離三載艱難出
百層拊髀羞寂寂抱膝恨騰騰火宅誰能㧞烟霄擬忽
昇行藏溪鳥笑顔貌野漁憎望逺心徒切懷愁病莫勝
今朝談往事惟有泪如澠
　　老將詞送近夫罷省試
漢家飛將老邉州射虎山南恨未休雪鬂霜髭零落盡
卻看奴𨽻取封侯
　　蘓臺新竹枝詞六首
　　　昔老鐡製西河竹枝詞東南士女和者數百人
　　　至今以為美談予屏居多暇感呉中近事作蘓
　　　臺新竹枝詞六首辭雖不工語皆摭實世有君
　　　子屬而和之他日採風者或有取焉
江南燕子日銜泥江北燕子雙雙棲銜泥底用太辛苦
雙棲只恨畫梁低
山塘十里杏花風不見飛沙撲靣紅笑指山邉斜露處
初三月子似彎弓
小小呉娃細馬䭾春衫蔟蔟剪輕羅自從幕府曽教入
不唱江南白苧歌
海門深鎖浪頭廻不放黄魚入市來曉起腥風滿城郭
侯家今日綺筵開
桃花塢裏千章木拙政園中萬朶花紫蜨黄蜂來往慣
肯分春色到鄰家
十丈平湖一尺潮紅䦨亭子緑楊橋儂家自有東青鳥
不許駌鴦近畫橈
　　撰西樵考功誌文畢寄阮亭戸部
恍惚相隨把袂時幽明難間兩心期敢云下筆不加㸃
最喜臨文無媿辭比似束芻應恨薄即同挂劔已嫌遲
(予諾阮亭請/踰歳始報)友生投契猶如此况爾連根荆樹枝
　　徐生入都即去詩以送之
憐君衫袖滿埃塵往日風流剩角巾開口幾曾投俗好
若吟端不救身貧還因郭樂思竒士自失荆高少酒人
匹馬擔簦又南去蕭蕭落木滿關津
　　次韵答山中人
萬巻千竿奉一身雲饒水濶豈為貧無端盃酒尋常醉
有幾籬花次第春魚腹好容獨醒客松毛稳卧不言人
長沮舊宅君今主肯向㴞㴞一問津
　　富川令劉君殉節詩劉名欽隣江南儀真人中順
　　治辛丑科進士
富川碧血射虹明劉令孤忠此著聲敵笑南朝惟若水
帝驚河北有真卿往來食肉心多死忼愾銜鬚氣獨生
兩聖崇儒三十載可無一士重科名
　　附魏象樞作
　千秋完節日星明舌在猶聞罵賊聲漢水秋高勞將
　士富川血碧動公卿魂依北斗升還降廟食南蠻死
　即生
聖主方憐臣義重定教青史大書名
　　附張貞生作
　讀書心事盖棺明可慨風聞只附聲志遂休言歸井
　里節高何必位公卿城池雪憤趨誰死草木啣悲哭
　爾生人豈不知君父義漫云激烈是沽名
　　感秋呈環溪先生
秋風秋雨鎭相牽更被哀蛩喚不眠與世無求寕恝爾
關身何計轉凄然眼悲東海栽桑地心憶南山種豆田
聽説乘桴再三喜取裁應媿昔人賢(與先生言及/去官故云)
　　敬哉先生招飲容園即事
先生幽興寄東山早沐
君恩許賜閒杖履追陪塵壒外壺觴狼藉畫圖間童携
麈尾花邉至客賭棋枰墅畔還底是當歡聞嘆息應知
憂國意相關
　　目暗
眯目由來世所同豈期今日到衰翁濛濛只覺霧長在
爛爛俄驚電忽空敢向人前争黒白不㽜燈下校魚蟲
連朝強起摩挲看為説堯天日再中
　　題水月菴壁時傷蕢山先生之逝
九逵三市暗塵開此地如何絶㸃埃松樹欲枯龍忽蜕
竹花無實鳯空來已知西日頺難駐長恨東流逝不廻
苦憶臨岐珍重語乆要寕肯負泉臺
　　玉如下第見過作
北去南來似踐更看君幾度上書行無波枉擊三千里
不售縁無十五城将母可能忘薄禄榮身未必是浮名
春隂愁思俱難遣濁酒荒齋細細傾
　　淨業寺荷花
玉立亭亭照水孤繁紅縟緑勝渠無清光雅稱閒僧供
静氣如披高士圖楚服裁驚衫製異呉筩飲愛茗香殊
廵池為共纓堪濯不遣飛塵到鬂鬚
　　别敬芝侍御
千秋矢志共觀摩惜别其如遠道何十日留君猶恨少
一人知我亦為多寒灰自分難然火古井懸知不起波
正是朔風凄𦂳節要從霜雪辨喬柯
　　拜少宰孫先生墓
拜公牀下幾何時執手丁寕後死期忽見荒丘今永閉
忍将宿草更重披眼昏難認題碑字腸斷還尋挂劔枝
一代可憐文獻盡傷心不獨感深知
　　郊外偶作
郊外東風颺酒旗北來南去劇如絲百年渾似下坡轂
萬事只同覆局棋漫喜春深催草茁終嫌寒𦂳勒花遲
從來不信楊朱淚那有無窮灑路岐
　　道旁老松
古松不解何時植但怪龍鱗老益多巢頂鶴翎黄似鞠
傅枝螘翼白于珂摩挲忽作三年别翫賞寕辭百遍過
韋偃畢宏今未遇無人貌爾恨如何
　　村舎
板屋春風對一瓢荻簾土銼共蕭蕭無妨世上嫌迂濶
最喜塵中有寂寥鄰寺遠傳茶鼓發隔村㣲見酒旗摇
分明憶似江南景辜負幽人歳歳招
　　寒夜
數巻陳編獨夜燈紙忩撲凍笑癡蠅興衰過眼悲何益
非是關心剖未能仰靣祗愁看屋棟安身無過摸牀稜
強将濁酒攄懐抱芒刺時時著背膺
　　和就斯學士新歳韵
相看又見歳華新五十無聞笑此身冷碧細傾初醸酒
軟紅重試隔年塵扊扅猶喜能供爨虀臼堪悲只爱辛
憶得西溪藪椽在一竿春雨待歸人
　　夢至一高閣下仰眺可數十仞有人凭䦨引手招
　　予旁一人曰此七十二峰閣凭䦨者諸勿菴也覺
　　賦此詩
岐路悠悠誤此生出山泉濁在山清三千餘里客中夢
七十二峰閣上晴長愧當年結綬意敢忘他日耦耕情
憐君扄戸空岩老猶被誰何識姓名
　　吹竽
吹竽鼓瑟兩難工遮莫春光望眼中相對盈盈還脉脉
可堪雨雨復風風間何濶怕逄諸葛得入城羞䝉子公
豈有浮名滯胸底怪君兀坐但書空
　　十四夜
撾鼓燒燈罷此歡繩牀布被夢差安醆中濁酒醉亦足
墻角短檠照自寛少日曾誇人了了老來真負靣團團
相憐尚有今宵月萬里清光属倚䦨
　　阮亭入都即别去用其途中見懐韵送之
相逄真草草相别更匆匆歳月風塵裏行藏涕淚中勿
言一尊滿又待隔年同惟有關門吏憐君西復東
　　附王士禎作
　長安幾度别忽作白頭翁君輩還簪筆吾生自轉蓬
　王師懸楚塞羣盗横關中努力匡時略歸心滄海東
　　酬錫山馬雲翎秀才即文肅公孫也以乃祖集見
　　示故次章及之
年少才無敵詩情句莫酬衆人皆折角吾老亦低頭咄
咄驚難定期期語不休鵾鵬與尺鷃可許暫同逰
太息前賢逝遺言更覺尊家聲留國士
天語表忠門
(世祖嘉文肅殉/節特賜祭諡)桓後推元子袁孤得愍孫他時應珥筆
莫忘
聖朝㤙
　　余與鄢陵梁御史曰緝别八年今春至都謂必相
　　見聞又請告先期行矣悵然有作
傳聞驄馬客復返舊棲山嵩落悠悠外孤雲冉冉閒若
將遊子意遠戀故人顔相顧稀相識長吟自掩關
　　月下
此夕天邉月寒光逼寢幃可憐欲誰照空自賞清輝只
益呉牛喘能驚魏鵲飛故園南望裏老淚強沾衣
　　過阮亭不遇書壁
疲馬無所適出門還過君披帷人不見獨坐又斜曛徑
草澹逾碧林蝉寂更聞清風來入戸宛似未離羣
　　和阮亭秋日過訒菴讀書齋兼懐汪大
苔靣無人破常思雙屐行惟君數來往相對見平生肯
作身名計何多太息情却輸呉苑客叱犢正秋耕
　　附王士禎作
　翰林官自達疲馬獨行吟日午炊烟寂閒門落葉深
　平生有知己高卧洞庭隂莫謂升沉絶千秋共此心
　　彰義門外書所見
此走江南道問君歸幾時山遮将去路栁卧欲攀枝酒
合攅眉得書思挂角宜馬蹄行忽住最恨是臨岐
　　題胡侍御山荘
緑暗過墻樹紅明委地花誰知柱史宅却勝住山家曲
徑淹
天仗居人稔翠華更聞
宸翰在麗藻發雲霞(莊/)　(上嘗親幸其/  賜以御筆)
　　不識
不識平陽宅今看拂面花春風是何物只許在君家
　　送慕廬兄歸楚
呉歈兼楚調離怨雜然陳落日螀鳴急秋風雁影新難
将欲去意更對獨歸人一滴思鄉淚隨君驛路塵
　　二月二十八日題善果寺壁
平生孤往懷未忍薄凉踽爱兹片林幽凡禽足藏羽雜
英競吐蕚枝上輕霞舉濯濯露葉翻猶栖昨宵雨化工
無停機吾心憺容與嗒坐静忘言風鈴自相語
　　喜晤彭十戯贈
東歸吾意逐流波西笑逄君興轉多欲把冠塵暫弹却
滿頭霜雪奈他何
　　阮亭以人所贈山居圖示予有感題三絶句
千樹斒斕一曲渠兩門茒屋半牀書江南何地不如此
只少閒人肯卜居
昨夢經過舊垞東青蓑倒著卧牛宫鄰鷄無賴驚眠起
羸馬依然九陌中
相携拄笏立多時但解朝衣也未遅好似漁洋山下路
使君那忘舊題詩(漁洋太湖諸山之勝阮亭嘗/過其地爱之自稱漁洋山人)
　　寄弟
驚春如駛惜流年赴壑修鱗去不還燕柘纔經一畨緑
呉蚕又見幾廻眠厨空尚有東方米囊澁長無趙壹錢
媿爾加餐勤致語杞人終日只憂天
　　祠旁鴉
散似灰飛聚作團荒祠攫食暮烟寒金丸年少從旁過
盡説神鴉不敢弹
　　水關馬上口占
荷葉如錢緑漸抽鳬翳拍拍散中流可憐騎馬黄塵客
羞向青波照白顔
　　為汪舎人題畫
高樓烟暝欲㣲昏黄葉聲中自掩門疑有幽人據梧坐
嗒然終日竟忘言
　　往年謫官上林今秋又過其地戯題
昔年謫宦此逡廵衢術依稀記尚真父老定然能憶我
來時謝灶請比鄰
陵遷谷變只須臾笑我能成一事無贏得児童齊拍手
使君新換白髭鬚
　　偶成
毎恨前賢不見我却愁開巻媿先増無端檢得熈寕史
似有人曽諫淛燈
　
　
　
　
　
　
　
　
　
　讀書齋偶存稿巻二
欽定四庫全書
　讀書齋偶存稿巻三
　　　　　　　　　　禮部尚書銜葉方藹撰
　　飲亮工侍講庭菊下四首并請蕢山學士同作
嗟君庭前菊才踰二尺彊擢秀無人處不言彌芬芳細
枝青玉潤繁蕋黄金香幾時飽雨露早見吟風霜他家
豈無花華屋髙筵張粲若叠綺繡艶欲奪姬姜我思匪
伊存相遇等道傍胡此獨延佇百廽嗅難忘
草木有臭味托根君子堂有草名維薏厥狀頗類菊青
莖間翠葉經冬鮮如沐菊性甘且龢食之薦嘉福薏苦
如艾蒿中更含辛毒如何逞顔色歘忽奪吾目為辦湏
及早芟除貴神速種菊勿種薏期君共相朂
屈子餐落英至今清沁齒騷客借品評千載稱芳美胡
廣飲菊泉百齡負訊毁惜哉神仙藥遺穢等馬矢彼菊
奚與焉醜好係人耳今日植君廬他年視君履困逐有
靈均榮壽有伯始請君擇於斯勿自貽菊耻
堂下數竿竹堂上千巻書所喜菊有鄰維徳翳不孤况
復三徑開招尋來吾徒無勞白衣送主能貰百壺葛巾
漉花前觴行如轆轤浩歌靈府寛頓覺逼仄除一醉便
欹枕安知非吾廬笑彼芳蘭花日憂當門鋤
　　　附張貞生和作
　病起惋菸䓃衝颷彌矯彊叢桂迸金粟繽紛早减芳
　橘柚圃中叟朔北鮮餘香彼羙庭前菊曷嘗示矜張
　雜色均承露正色更凌霜天然如處子驕寵薄齊姜
　幽人顧比徳移之就坐旁譬吾性情交紉佩矢弗忘
　緬思昨夕㑹須記蘓子堂癖哉晉處士種秫兼種菊
　種秫偹醇醪種菊厭膏沐所托在素心不與爭厚福
　徘徊籬落間吟賞逺螫毒非羡方家言枕之足澤目
　招集冩清風客來喜不速勿愧彼孤芳滿飲交相朂
　蓮以君子埓菊以隠逸齒韓公題晩節鍾子稱五美
　奈何蟲蠧之苖葉遭齧毁剪氏急殱除未嘗費一矢
　聲罪蟲何知物與人同耳虎而翼者紛賢哉謹􁄐履
　蟊賊乘間侵壊心自此始菊死猶可懐心死實可恥
　餐英不能飽剪葉不能書或曰菊性傲霜節介以孤
　惟傲實凶徳狷潔豈其徒睨視諸躭逐髙士許挈壺
　四序元代行循環若轆轤焉得獨寄傲習氣盍蠲除
　陶淑中且和萬物共蘧廬胡用太倔彊為汝帶經鋤
　　成給事貽詩却贈四百字
窮巷不設羅羣雀晝喧闐忽聽剥啄聲從吾兩版傳云
是成黄門遣使貽詩篇展誦未盡紙喟然發長歎長安
仕宦路車馬若雲煙夫子秉亮節趨舍异時賢大冠張
如箕惟君不慕官積金髙至斗惟君不愛錢奚為抱慼
慼音促多煩煎誠知體國意憂憤寄所宣方今寓縣急
不啻身倒懸滇閩首糜爛荆蜀繼劉䖍巨憝愈桀驁羣
寇彌紏纒
王師出經嵗未見奏凱旋軍行頼宿飽士馬始騰騫一
日費萬金何可令久延計臣持籌坐仰屋目徒穿近聞
賊稍逼氛㷔瀰秦川山河百二地烽燧相接連處處繁
螟蟘户户化螘蝝此軰皆赤子
皇恩沐多年如何甘附賊盗弄吾戈鋋中間詎無故所
宜察其端得非長民者撫馭或乖焉朽索絆六馬反更
嚴箠鞭從來制勝策貴在防未然曲突徙其薪功居焦
爛先誰得將此語一奏
重瞳前
朝廷置臺諌耳目責所專庸庸厚福子出口懼尤愆獨
君著讜直受知
聖主偏此誠國大計呼吸安危闗伏蒲早論列片言可
回天何用徒悒鬰枉費餐與眠三代士執雉耿介性不
遷伏節死官下寕計身安全予本竊禄人進退屡迍遭
尚啣孤婺恤未肯軫飢寒君詩觸吾緒一為冩纒綿還
期鍳愚戅庶勿負拳拳
　　阮亭入都久不相見悲喜交集即事四首
與君三載别人事靡不有百憂搗枯腸有似杵舂臼飄
蕭領上髪早衰媿蒲桞君顔方郁然于思只如舊新亭
風景殊舉目淚沾袖神州忽陸沈誰欲任其咎猶聞窟
室中鳴鐘正飲酒軒車争道馳但誇熱炙手焚棟且不
知奚暇慮焚牖稍稍吐憂恤徃徃得訕詬吾願糊其心
不復辨可否共君黯無言相對惟指口
温温考功君粹美瑚璉器對之心自逺淡然釋勢利如
何弗憗遺歘爾便委蛻新城一抔土宿草已如篲斯人
招不起朅來對難弟把酒話疇昔俛仰疑夢寐向我噭
然號眼枯反無淚浮雲惨不行陽精忽淪墜始知匹夫
誠可以動天地彊思慰一辭肝腸亦先碎感此在原情
為君廢棠棣
少小弄弱翰所業在縹緗左畋右復漁什勞鮮一償晩
來始自悔暗室苦倀倀宵夢一鴻生峩冠切雲長衣間
破寳璐隠耀明月光笑吾枉辛勤白首同靣墻敗絮馳
荆棘何時得康莊覺起視庭際星河未渠央恍如飲沆
瀣心腑生清凉誓將畢餘生徃求聖津梁盤旋周孔地
游戲羲文塲安能守雕蟲爼豆班與揚曝温芹味美獻
君幸勿忘
古人重進徳尤貴得師資麗澤繫大易伐木𢋫風詩求
友於今世岌岌其難之宗國無君子子賤焉取斯翼翼
魏先生言行稱人師齊心對屋漏儼與九賔期吾愧私
淑久悔吝猶日滋君為某曹郎昏旦得相隨江漢黄鵠
卵抱之須魯鷄大圭費雕琢良工堪礱治莫前美莫彰
莫後傳莫知兩賢如繼起千載此一時
　　大雨屋壊説巗學士貽詩相慰為賦六章奉答
鵲巢縁風遷蟻穴因雨移智不如二物坐見此屋隳昨
夜棟忽折殷殷南山雷誰為王夷甫而受排墻灾
匡坐三嵗餘容膝良已足雨工何不仁歘忽壊吾屋譬
如新宫灾對之三日哭禍匪降自天握粟思出卜
病卧移旁舍下濕上復穿室中縳葦筏人渡學螘縁饑
烏噪檐際跕跕疑飛鳶何如馬伏波曳脚望青天
雨來風浩浩巻瓦秋蓬根妻孥呌且噪沸羮聲紛紜吾
耳如懸瑱褎然如不聞仰首視屋漏不愧復何云
吾憐鐡衣子六月戍萬里鸛鳴兼婦歎歸室未可儗自
慙縻薄禄端居誦經史琴書無恙在一笑斯可矣
東鄰陳學士大厦今一木貽予破屋篇閔吾情何渥願
言得斯人早秉國之軸寒士生歡顔長庇萬間屋
　　　破屋行陳廷敬原作
　破屋不任葺四壁空嵯峨夜半風雨至屋漏成洪河
　漂搖増繁憂夏秋連滂沱崩騰奪視聽耳目被傾邪
　詎誰錯昏畫實恐隂陽訛重茅巻輕湍餘花委廻波
　空梁燕雀飛蝙蝠伺其窠禽鳥饑為身所見理則那
　黄鵠翅翎濕亦如嬰虞羅悲鳴如有訴翻懼彈射加
　偪側南巷士移居近西家書籍正捆載瓶罍亦紛挐
　君如遷喬鶯吾如盤室蝸破屋雨不止壓覆將如何
　感君有同患寓意於詩歌
　　酬玉汝孝亷
采金鑄范蠡買絲繡趙勝多君欵欵心懐抱靡不罄吾
衰百無能窮老一身併徒持匹夫志謬托逹人命苦節
或難貞長貧諒非病衆棄獨君取情親舍貌敬使吾賈
餘勇年徂氣彌勁時俗妬蛾眉謡諑今方盛婉孌季女
饑獨宿空閨静安能重跕屣再與倚門競
　　送徐生
徐生苕川秀文頴世無匹少年愛竒字頗能讀雌霓往
者官辟雍校士實所職衆中覯徐生奚啻獲尺璧今春
辭親闈跨馬返鄉國吾家太湖西距亦不咫尺甚思樵
釣美亦欲投冠幘他時知過訪良舟得良覿荒齋何
所有草木有蓊勃乞生為十詠聊以書吾壁
　　花下
吾庭不半弓雜植竹木繁娟娟丁香花託吾西南垣陽
春三二月桃李曜朝暾此花如静女婉孌獨不言豈無
心中恨待與何人論兩年吾對汝惻惻暗傷魂黙坐細
推測恍悟倚伏根寂寞少懽愉榮盛非久存天機自啟
閉人理孰畔援呼童即布席花下開清尊
　　與友人飲酒五首
茲酒清且美何如頋建康汪汪照尊卣湛然几席光吾
素不名飲而頗知平章惡酒如暴客踅人勢莫當涓滴
乍沾吻芒角突撑腸甜酒如佞人柔媚非善良多食苦
煩悶闗鬲暗受傷拒之恐不速那敢洗醆嘗頋獨愛茲
酒一舉盡累觴意切比中行豈若狷與狂冲和得至味
令吾形神臧古稱君子交唯淡乃久長
京洛多貴人張筵日兼夕名酒産四方不脛走都邑寧
愁道里逺徃來輙置馹人肩或顛仆馬背時汎溢毎計
一罌到何啻十金直緘題復再拜輦載輸豪室貴人酒
苦多對之宛不識譬若漢廷上用人常薪積棄擲壁落
間累累等塼埴吾如揚子雲一䲭求未得兹酒偶然至
相夸動顔色甕面未及啟酒器已屡拭折簡召吾友引
杯同岸幘清聖濁亦賢從容考其徳物遇良有時奚用
多惻惻笑彼井泉冽終古歎不食
唐堯罄千鍾尼父盡百觚季路苦嗑嗑十榼不能無兩
聖暨一賢相望千載孤看君比長鯨一吸無江湖入室
或未優升堂諒有餘吾飲不五合欹倒須人扶醉中發
髙詠猶自述黄虞鄙哉斗筲器斯豈聖人徒
吾愛劉伯倫飲酒得真味五斗差解酲浩歌過朝市君
看如此人底物視富貴一鍤動隨身即是窀穸具形軀
尚作逹外嗜那足累不見衛與霍戚里薫天勢起家象
祁連今亦成平地欲澆一杯酒枯骨無生氣
昨日公卿側逐隊前上壽低頭不出氣有若三日婦酒
行盡膝席四坐停觴久仰靣吐一言愕眙下堂走今朝
遇故人雨中剪春韭發醅新甕香饞涎免流口促坐共
嗢噱渾似脫械杻不知烏雌雄那問獸牝牡指吾頭上
冠譬彼堦前帚董龍今安在此時何雞狗君毋多酌多
恐吾猶狂否吾狂醒較多醉來復何有
　　予久慕淛東黄太冲先生恨未之見四明董孝亷
　　過訪詢知為太沖門人於其南行作此送之并寄
　　黄先生
㑹稽有大儒世系出忠門黄童名無雙白首晦丘園六
經探奥窔百氏窮淵源躬蹈某與軻不肯託空言青衿
數十徒講誦徹朝昏曽經其指授規榘秩秩存吾聆聲
譽久仰止情彌敦一官苦束縳負笈失討論董生家東
海獻賦來
帝閽視吾頌一篇浩浩三峽奔所言雖甚夥仁義實本
根進止更可觀語笑藹春温都雅周容刀貴重魯璵璠
驚問所師誰答云是黄君聞之増慨慕寸心暗自捫譬
如觀河者溯源必崑崙便欲裁尺書因風附南雲緜邈
泝大始涬溟䆒無垠隂陽所管攝方册所羅陳聖狂何
懸闊王伯何剖分一一質茫昧了了破紏紛書成再三
讀羞澁還手焚寸莛撞黄鐘如何不逡廵徒詢容貎异
那得謦欬真在昔文中子道學偪河汾韜迹隠弗仕著
述儗丘墳髙弟魏房流佐唐為名臣吾學茍措施奚必
在其身先生富門徒半作王國賔斯道已有傳奚用嗟
沉淪
興朝急求賢側席心殷殷安知柴荆外旦夕無𤣥纁北
面修盛典憲乞禮數勤予亦得挾册函丈時相親勿著
羊裘去蒼茫烟水濵
　　　附録黄宗羲作
　三百五十字投來自修門意欲規感興嚴不數文園
　誰開塲屋眼而滌濂洛源讀之再三歎洗濯出佳言
　吾聞玉峰麓莊渠□曉昏此心為主宰屹如砥柱存
　瓣香展餘干千軍歸玉敦干城意自逺碎鉢何足論
　一傳為震川月脇開九閽文章以載道不與江湖奔
　太史金閨秀學不離天根源深流自長仁體春風温
　何意罍洗中有此瑟若璠念予處幽箐何得御李君
　風期托想像求日而燭捫吾徒辱贈言朗月照崑崙
　茫然數難端口吃類子雲隱公已未來治亂留其垠
　何條可說施忼慨未敢陳為學五十載菽粟真不分
　崇王及賤覇衆説徒紛紜當身試證之不能救巢焚
　始信本領濶寰宇方週廵不然朱墨行為儒恐未真
　所以介子推抱桂枯於汾憫予幼失學患難屢破墳
　幽情發思古靣目誠主臣姑置四海大未能康一身
　密爾文自娱無以答戱賔牧豕海上老所嗟非隱淪
　斯民方憔悴何以返夏殷聖學將墜地何以辨朱纁
　其職在公等學優而仕勤危舉天下溺豈徒門人親
　勿令吾鄉校竊議東海濵
　　飲王九青侍講齋次日有詩見示奉答
愛君官閣幽庭下羅蒿蓬宛然仲蔚居開户延清風吾
非二仲侣閒暇相過從君其具壺觴談笑許從容北牖
出西山巖壑窺玲瓏歸雲扶飛鳥恍忽躡竒踪東林復
吐月徘徊入簾櫳流光若積雪蕩吾塵腑空念此良㑹
暫恰與佳景逄已忘今夕軀猶寄九陌中君詩振髙唱
大聲何渢渢予亦發微吟喓喓草根蟲但資風義合寧
計詞格工敢云牛鐸音調共黄鐘同
　　　附録王豫嘉作
　青山雨初歇新凉上庭砌剪蔬羅盤飡禄薄無過費
　况與數君子紉蘭結素契分座列髙䑓颸颸南風至
　久迹城市間草木鮮嘉嵗欣瞻天宇曠逺林吐蒼翠
　胸中有丘壑何處非幽寄落日下平蕪暮鐘起樓際
　槐花堕階黄丹螢流衣袂月明東鄰樹泠泠清露墜
　傾觴聞晩香髙談羲軒世懐彼古昔人終夜難成寐
　　示周生
梡革以為鞠斷木以為棋猶不可無法而况乎學為古
稱在三義所重厥惟師傳道與解惑舍此其焉資分誼
一以定服事終不移如何傾葢間輕以名相施周生賢
喆裔卓犖負竒姿摳衣登吾堂再拜起何遲我驚嘿内
慙欲應拙言詞長安十二門丹轂交加馳豈無吹噓者
寒谷生春熈掉頭逝不返顧此窮且羸得非生所慕其
在於道而吾少不自重干禄思逄時常羞尺寸獲恐致
丘山隳晩節始追悔蹉跎抱深悲彊勉賈餘勇此意未
知裒多生不吾棄感激動心脾為學所大戒在隨俗習
非立志茍卓然奚患建豎卑神聖為奥㝔善信為堂基
切問為津梁勤學為階梯吾聞之前人敬奉等蓍龜今
何以益生請誦此語貽生如汗血駒蹀躞千里蹄歴塊
同一瞬萬古羡權竒吾老困伏櫪兀硉筋骨疲卧聽鼓
鼙鳴昂首還長嘶師友雖已邈風義諒可追斆學恒得
半期生為予規六籍方洋洋庶幾可樂饑
　　梁水部贈洮河石研歌
梁生詒吾古石硯肌理細膩格端正滑於十五好女膚
光如一片青銅鏡問知此硯産洮河摩挲百遍感激多
自從逆臣反秦地闗中處處持干戈洮河逺隔秦西㟁
烽燧連天行旅斷十萬貔貅河上屯只言持重休輕戰
至尊宵旰坐楓宸玉劍時聞及寢門紛紛盡是承恩者
碌碌真羞食肉人白頭老涙迸雙落書生未肯甘髙閣
觸事彌存報主心撫時益切匡君略夢魂昨度洮河隈
挼䋲手縳逆臣廻持君此硯將何用好草三軍露布來
　　同阮亭户部湘北説巖兩學士登慈仁寺佛閣
衰年作客便慵惰長安只如井底坐今朝傑閣相隨登
一笑醯鷄瓮新破仰睇中央閣道遼下窺兩戒山河大
三條九陌平似掌來牛去馬旋若磨憶昔耶律始都此
歴金元明彈指過髙軒大車還在眼折軸脱輻非一箇
如此家居豈不好纎兒撞壊誰能那中原遺事共誰談
凄凉翁仲草間卧吾欲跳身四海遊視棄妻子輕涕唾
大人一釣六鼇翻龍伯之宫愁揚簸廻睹蜣蜋方轉丸
死抱糞壤號竒貨造化未得便休息吾曹那忍辭饑餓
歸來䝉被汗浹背素衣幸免緇塵涴
　　　附録王士禎作
　化人閲世恒河沙老松攫地龍衙衙盤空閣道下無
　地竗香似有陀羅花吾衰作客不稱意每逄望逺疑
　還家三闗寥落數行雁宫闕霏㣲千㸃鴉翰林三君
　負公望髙文大册流滂葩惜我旅病色枯槁頭綱屢
　許分宫茶兵車轔轔指荆楚門外蕭蕭多馬撾從來
　决勝在廊廟豈有羣盗煩梳爬書生手無五尺箠中
　宵倚柱徒咨嗟罪言欲發但指口遥山雨脚低殘霞
　　此日阮亭相見輙誦雲翎詩不置戱作此貽阮亭
　　并示雲翎
先生二十年稱詩齊魯諸儒皆受學邇來聲教益廣被
漸合西東并南朔海内詞人紛牛毛一一低首奉䋲削
朝朱暮墨不停手㸃勘都是時賢作金鐘大鏞音並奏
豫章鄧林枝交錯吾但崛彊未下拜自顧門庭太蕭索
梁谿馬生好年少後來之秀才卓犖與吾談詩頗稱久
風義周旋宛如昨今年上書復報罷可憐有目俱同矐
雖然榜中失此士郤喜吾得私褚槖匹夫被褐非有辠
懐璧未免中心怍常恐大力負而趨果然還被先生攫
區區一士何輕重㸔女絶勝得官樂朅來向客盛夸詡
獨自把巻細咀嚼先生門下富才彦生今一旦折其角
吾詩繭弱意凡近不中英俊作凖格如生瓌瑋誠异寳
大圭合付玉人琢只愁藉生欲待老失去懐抱數日惡
先生詩體世争尚人稱濟南王氏脚生也當仁幸毋讓
他年衣鉢洵可托有所聞時定告吾勿如顔苦孔之卓
　　阮亭遣人告予云考選
命下幼華得給事中敬芝亦授御史喜而賦此并呈阮
　　亭
王生叩門貽片紙使吾入户屐齒折吕侯已戴惠文冠
令弟復入青𤨏闥二子經年卧空丘竈突稀烟車騎絶
公卿何人肯延譽升沉由命非巧拙吾
皇埀拱闢四門八荒之逺庭階列㧞十得五詎足异知
人其難
帝則哲得士端屬
興朝慶豈為朋友私相悦竊聞盛名不易副皦皦者汚
嶢嶢缺只今㝢縣正多事眼中戎馬太騷屑方州民瘼
難細數
廟堂衮職那無闕食粟都是馬立仗藏身卻如蟬翳葉
試思白筆縁何簮毋乃青蒲亦虛設二子奚以答
主知方因直木愁先伐王生頭白老郎署日抱文書袍
袖裂予亦偃蹇承明廬耳聾目眵牙齒豁杞狂憂天計
常過魯女恤緯心還切車輪腹内百千轉欲憑二子吐
鬰結朝拜官歸夕上書想見古人舊風節
　　題翰林院壁用東坡清虛堂韻
翰林門外風吹沙翰林先生早放衙怪君靣目太塵土
經年不識長安花朝咽虀鹽暮唫誦蟲魚𤨏細羅百家
官舍如水何所有髙槐踈桞啼棲鴉猶言讀書洞千古
富貴過眼同春葩孔孟以來路榛塞立志猛欲為梳爬
龍種挾册趋
祕殿頭綱日費
君王茶天街獨歸跨欵段有時馬䇿翻倒撾人見先生
爭匿笑先生對人徒咨嗟晝長捫腹無一事拄笏且㸔
西山霞
　　　附王士禎作
　院門晨開埽積沙秋風獵獵雲衙衙井泉百丈徹骨
　泠干霄老樹青無花男兒讀書慕中秘蓬瀛舊擬神
　仙家何為到此轉愁寂宦况蕭瑟如寒鴉紛華不异
　草頭露薰燄一似霜前葩榮名中人等蟣蝨麻姑鳥
　爪不可爬先生相士先器識品第别若鴻漸茶欲驅
　駑駘步天駟王良挾䇿不忘撾前賢無數此成就小
　儒後來胡歎嗟敝裘羸馬自神王軒軒暗室開朝霞
　　秋夜宿陳吉士頴侯止軒作
老堕世網厭偪側始覺軒冕非真榮觸籓遂退兩失㨿
人生所誤縁浮名紛華道義皆可慕魚與熊掌難合并
二者交戰不自决未便趣駕還柴荆子今乍通金閨籍
一官項領才云成胡然淡漠安此室笑睨外物浮雲輕
忩間布席大似掌屋角仰視明星熒空梁惟聞蝙蝠沸
破灶時睹伊威盈雒誦殷殷出金石轆轤那惜饑膓鳴
上泝羲文下周孔若立参前與倚衡迂濶毋乃真過吾
令人對爾顔發頳牀頭咫尺爭馳道蠅紛螘逐聲薨薨
嚴霜誰不畏凛冽馬蹄東西各有營何如布衾足餘暖
栩栩四體無將迎翔風撼壁轟雷動羡子忘機夢不驚
　　寓舍對花歌
天公於人何厚薄春光亦到蓬户中東風次第巧妝遍
一株髙下酡顔紅桃嬌杏姹奚足比細㸔人靣將無同
若令嫣然更一笑陽城下蔡難為工老夫謾詫心鐡石
對此不覺神怡融長安朱門相接連千金買花置房櫳
愛花還設紫丝帳宴客時出琉璃鍾可憐托根歎非所
年年長伴白頭翁惟愁雨淋與日炙空妬狂蝶兼遊蜂
不辭窈窕守寂寞毋乃真為悦己容人生相知一已足
傾城絶代寧易逄瑤姫神女畫不得豈于長短分纎濃
老大自知才久盡閒情欲賦讓陶公
　　月下同友人作
何處無此月顧少吾兩人空庭藻荇交光景相鮮新微
燄偶然㪚摇動波粼粼愛此久延佇清露泫衣巾談諧
時領要吟咏還入神豈營文史適實資風義親朱丝縆
枯桐三尺懐中珍非君能好古此調為誰陳
　　雨霽
雨霽景物好新禽媚朝旭此時掩巻坐忽憶故山曲池
動波瀰瀰林吹香簌簌王孫自不歸空怨庭草緑
　　送同年某丞
名士不為簿不遭無不可此語聞昔賢未嘗厭卑𤨏子
才匪百里遷官偶然左毋言佐邑小君命豈敢堕民人
與社稷爾實共肩荷但恐吾負丞寧憂丞負吾王程行
有期疾鼔秋風柁慎勿搥破壁車中且安坐
　　金陵道中即事
萬里江平一鏡開中流擊檝蹔徘徊逺天山際浮青出
深樹村家送緑來無復然犀驚堵渚空倚鳴鳥下髙䑓
偶然憶著騰騰坐鬂似霜丝念似灰
　　渡江行
黒雲壓波波如山銀城雪屋翻飛間老魚揚鬐洲前立
倒巻金山同一粒萬斛龍驤秋籜輕長年呼天呌倉卒
雨工驅雷鞭羣羊朱旗白葢蚩尤光眼前彷彿多竒狀
虹霓照耀三重梁井蛙谷鮒俱得意噴濤吹沫争人噬
灌壇老婦忽廻車湖口龍姑亦旋斾還吾萬里之山川
青天不動白日懸狂氛毒燄勢難久片帆破浪無憂煎
伹願世路風波亦如此天道好還理固爾
　　此徑
長安惟此徑日日緑苔生地僻塵難到忩幽夢易成汲
泉防竹洗分食待禽鳴笑對花開落知君不係情
　　歸家
錯憶倚閭待歸程恐較遲忽驚幽顯異方悟死生期有
淚都成血無鬒不變絲寒塘行過處黄草應時衰
　　虎丘晩歩
虎丘山下路獨徃與誰期明月不改色好風無盡時凉
深蟬響寂吟細履行遲一葉林端墜惟應倦客知
　　送雪州還楚
京華同踏十年塵君去扁舟正莫春惜别有情傷晼晩
邀歡無地許逡廵湘江水是愁中淚巫峽雲為夣裏人
明夜開時還北望倚舷定對月相親
　　芙蓉花
雨欺風壓苦禁持墮白飄紅滿曲池敢向人前怨摧折
自憐遲暮失春時
　　口占
秋心切切復凄凄月落空江影忽低自是愁多眠不得
錯教人恨夜烏啼
　　冬夜渡江
擊楫中流萬古情客心牢落暗多驚天隨逝水茫茫去
月共孤峰的的明潮勢欲吞郭璞冡角聲猶遶吕䝉營
舟人指㸃前年事却怪幾成𥪡子名
　　梁將軍戰塲歌
天吴倒蹙東海水毒霧罩空白日死妖蛟百丈腥風黄
鬼馬踏雲平地起龍江渡口天狗落燕子磯頭波聲惡
甕城一片竪降旗健児十萬崩厥角将軍此時吴淞來
提戈一怒燭龍迴指麾五丁發神弩百怪辟易隂霾開
倐如秋鷹縱搏擊雨血風毛灑原隰又如春蠶食葉聲
千筐頃刻無留停昨朝餘皇倚北岸兕甲蠻刀耀飛電
今朝髑髏鍾山平萬㸃哀燐蔽江面㨗書飛入玉河橋
天子開殿册勛勞鴉翎寳鈔麒麟袍勅賜甲第功臣髙
嗚呼将軍真人豪君不見黄鬚鮮卑輕朝士側目獨憚
髙敖曹
　　旅次家弟拏舟相迓喜而有作
執手猶疑入夢無屋梁顔色炤糢糊一官失路饑寒並
萬里新逢涕笑俱梁上尋巢㸔舊燕堂前反哺媿慈烏
從今喜遂連牀約休恨西忩夜雨孤
　　河間旅壁見西樵阮亭前後題詩因憶故園兄弟
　　感而有作
兄弟烏衣擅盛名十年游宦各闗情因君重作江南夢
一夜池塘草盡生
　　又題二王詩後
滿把驪龍頷下珠摘來都與世間殊何縁暗裏輕抛擲
可有旁人按劍無
太白百篇徒浪語陳王八斗亦虚名儘人誇說多才思
爭似王家好弟兄
　　王元之謫居廣陵賦僧舍芍藥有感傷綸閣多情
　　客之語予屏居田里偶過鄰僧院中適見此花感
　　而有作并寄鵞湖立齋岵思
顧影嬋媛不自持芳菲空睹上堦遲凄凉曉日辜新寵
憔悴春風泣舊枝綸閣夣迷起草地錦袍膓㫁賞花時
敢思五味為君和惆悵茅檐泪暗垂
萬年枝上轉春暉憶爾同時下直歸白髮飄零餘我在
青雲儔侣似君稀雕䦨望斷人何處金屋恩深夢已非
怪底天香消不盡可憐還染衲僧衣
　　少年行
翠袖雙彈碧玉筝觥船一吸捲長鯨纔成微笑千金散
買得人間俠少名
　　春晝
濕雲漠漠覆沙汀春雨春風晝窅㝠花似歛愁初欲睡
山如中酒未全醒人間那有屠龍技世上虚傳相鶴經
簾外光隂不相待空教鶯語費丁寧
　　秋夜與駿孫話近事三首
十年回首憶同遊牢落西風卧一丘吾作官人疑劍外
君真廷尉望山頭髮如緑草經秋短身似黄楊遇閏
愁(去歲予與駿孫罷/官俱在閏七月)苦欲乗查問消息夜凉河漢正悠
悠
雲霄數子共騰騫上殿常邀
聖主恩醉酒時汚丞相席揮鞭不踏五侯門風前泪
落山陽笛(時嘉賔新亡兼/傷辰生之逝)月下愁傾北海尊今日昬
昬吾與汝齊名江左媿時論(己亥榜發後賈人以予丈/同駿孫作合刻號江左二)
(名/家)
翟公賔客散如煙絮酒生芻幾個探(少師安/邱公)東閣久應
成馬廐西州空自笑羊曇(鵞湖書來/始知公訃)閤棺終荷
君恩厚正笏誰將國是擔三載扶風門下士猶餘窮泪
灑天南
　　吴門喜遇濟南王龍師年文兼懐令姪阮亭使
　　君
三載京華别相逢但舌存黄塵辭上國白眼看中原俗
薄輕文士時清厭酒尊留君共寂寞新月到柴門
最憐君小阮江國久停麾才大真詩伯風流實吏師瓊
花神女館碧桞隋(叶/)皇陂何日重擕酒論文慰夙期
　　冄同龍師飲山房
勝地堪乗興臨髙數舉觴天清秋在水樹冷月浮霜咄
咄殷生病栖栖魯叟狂此心兩不有何事爾難忘
　　呈呼先生
先生志節古人風五十猶然孺慕同久廢修琴入市少
時來賣藥見壺空思探玉女凌秦嶽欲訪金人到漢宫
(先生将于來歲西㳺/華嶽便道即過京師)策杖擔簦夙願在何時陪侍上崆
峒
　　贈鍊師
笑戴黄冠下玉京飄然塵壒得閒情身從雲外尋丹藥
客向峰頭禮磬聲指屈滄桑真短景功資鷄犬亦長生
何時謝却浮名累與汝同㳺十二城
　　送人
盧郎年少正風流少婦閨中有莫愁不學楊雄陪執㦸
却同范蠡去乗舟吹簫自愛君山曲觧珮真憐漢水頭
行到高唐休作賦恐教神女更添羞
　　野泊
蕭條殘日噪寒鴉野岸維舟静不譁高寺風多聞夜磬
逺村木落見人家犬聲似豹來窮巷螢火如星度淺沙
入望明河應更邇祗憐無計問歸槎
　　扁舟
扁舟趂曉潮獨坐聽鳴橈野鶴渾相識沙鷗時欲招楓
明霞岸岸蘋吐雪朝朝蓑笠真堪老何人愛寂寥
　　懐駿孫雲間
海國風髙雁影踈美人渺渺正愁予空吟王粲登樓賦
誰獻鄒陽入獄書夢去青雲傷舊侣悲來白髪滿新梳
茫茫歧路終難問休怨明時獨掩廬
　　白鷺
吴波越浪兩茫茫却占荒原立夕陽海鶴肯教成伴侣
野鷗應自笑行藏風塵不染衣間素春色難銷頂上霜
剩有江湖餘念否汀花㟁芷夢魂長
　　北發令蓉有詩見贈次韻奉答
終年學泛五湖船吴越相看作水仙自問功名三黜老
休言詞賦萬人傳青雲多媿車中客白首甘師柱下賢
念爾雄文誰薦逹臨歧太息蓼莪篇(令蓉新/遭内艱)
　　北上過揚州寄别阮亭司理
三秋索莫感違羣乍喜相逢便惜分仙吏情深東道主
故人心負北山文馬嘶别恨隨春草雁帶離聲入暮雲
無限䢴溝千萬桞長條折盡為夫君
　　送阮亭省覲東歸
黄葉投空似散絲相留無計轉凄其知君正急庭闈慕
媿我徒深離别悲欲去倍應憐往日未行先已數來期
生憎赤棒諸門卒穩放車輪出路歧
　　　附王士禎作
　憂患餘生見面遲故人驚喜鬂成丝茶杯冷淡香殘
　處麈尾横斜月落時沙磧㫁鴻千㸃沒都亭衰桞
　數行垂沾衿又作消魂别不為中年好酒悲
　　題雲翎詩巻三絶
不分方丈與蓬萊突聳中天萬玉臺怪道九龍同培塿
六鼇新駕一山來
暫駐颷輪玩物華儗斟瓊液灌靈芽千年結子猶嫌少
休愛人間頃刻花
東海悠悠浪拍天丹砂抛盡未成田他時莫被方平笑
狡獪麻姑一少年
　　秋夜不寐三首
孤館夜不寐寒衾轉蕭爽驚颷振庭柯落葉無隠響
離憂静中起羈懐益難廣􁐴起撫朱絃殘燈耿虚幌
應龍果何物飛騰在斯須氣嘘烟霧蒸降雨沛九衢㗋
下差差鱗批之常殺軀那因㣲欲牽豢畜同凡魚
我愛庭前柏經霜常緑林上有千嵗禽唳月揚清音直
節無旁柯顔色忘冬春人云桃李花不言蹊自深青青
嵗寒姿樹此豈無隂
　　見入京郷人
君家西溪上我家東溪頭君家門前水我家門前流憶
得初别君扁舟趂潮發豈無澄清志自擊中流楫朅來
騎瘦馬復踏京華春半年縻薄禄辜負頭上巾怪君亦
奚為䟦渉三千里乍見故郷人還思故郷水水中何所
有蹙蹙多勞魚昔時魚尾赤問訊今何如
　　苔
縈砌復縁㕔凄凉不斷青雖非侵要路亦自占閒庭顔
子操瓢巷揚家載酒亭尚堪留汝在終嵗共沈冥
　　詠漢史三首
猨臂將軍恨未封老居列校衆人中秋來射虎雄心在
自挽藍田十石弓
朝夕常贏粟一囊先生索米底須忙可知殿上容君住
猶勝前人逺弔湘
聖主賢臣久寂寥子淵一頌徹中朝如何麗藻誇難並
只替君王賦洞簫
　　又詠漢史三首
一篇書奏卓然驚漢殿人人説陸生知道多時交絳灌
帝前日日為通名
犬馬餘年戀主私汲公遺語使人悲如何不悟淮陽譴
忘却狂言妄發時
賈樂才華盖帝京鴻都詞賦剏新刑天如留得中郎在
好為君王校五經
　　寄詢健菴編修三首
昔與故人别秋風滿帝京今朝相憶處春草遶堦榮息
影江湖興憂時魏闕情勸君休捉鼻蚤起念蒼生
聞道名園勝新開渌水濵輕軒縁奉母重閣為延賔泉
石推遷數生徒講肄頻閒居亦有政未肯偃經綸
契濶已三載對君仍故吾憂生常鹿鹿感物但烏烏官
拙同門限身卑學戸樞可應車馬地反乆著潜夫
　
　
　
　
　
　
　
　
　
　
　
　
　
　
　
　讀書齋偶存稿巻三
欽定四庫全書
　讀書齋偶存稿巻四
　　　　　　　　　　禮部尚書銜葉方藹撰
　　亮工石公裕菴同坐花下
步屧過從不猒賒暫時忘却在天涯聊擕清聖濁賢酒
共對朝開暮落花最惜娟娟當曉日誰憐衮衮隔風沙
豪門不少新移種庭院深沉錦幕遮
　　送魏中翰蒼石從
王師駐防山東余兄時任兖丞治河傳聞東土大旱末
　　章并託問訊
翩翩東征士萬馬如飛電注矢激流星被甲明秋練清
晨超乘出嘖嘖都人嘆中有一儒生白服揮羽扇隘塗
尤屬目之子允邦彦檄草陳琳羞記奏阮瑀羡詎止佐
一籌實乃握全算長揖玉帳前抗舌不肯巻能令介胄
徒獷悍登時變黔黎樂袵席道路安乘傳始知尊爼功
他人莫能先
戡外良匪昜輯内誠亦難惟民實邦本本固邦乃安山
東股肱郡天府資屏翰其地苟鞏奠三輔斯不單年來
困杼柚男饑女號寒麥苖既罄盡桑棗復摧殘榛菅狐
夜鳴晝探赤白丸中澤聲嗸嗸入耳盈悲酸古云十萬
户今但遺瘡瘢赫斯我禁旅將士何桓桓須先衛良善
豈徒詰暴奸吾
后有至意君其告登壇
萬國為陸海神京乃谿壑轉漕起東南逺輦向幽朔鱗
鱗千萬艘銜尾奉繩約僅資一線流國命此槖鑰頃傳
東土旱山林苦焚灼我圭雖已罄神聽終寂莫諸泉既
云匱尺水行即涸十里方牽輓五里又淹泊軍興百所
須仰頼在升合天庾稍乏空中外將安託仲氏老一丞
白髮歎蕭索官小責反鉅仰屋中心怍知君軒車到負
弩敢前却㣲聞訂交早班荆定如昨叙舊借尊酒開顔
一嗢噱君其念故人前箸指方略上藉培主計下用蘓
民瘼因風報京國免我逺懐惡
　　消息
消息傳難定愁心不自聊飬癰多事日緘口敢言朝天
實滋蝥螣人誰産獍梟茫茫一舒眼氛祲幾時銷
　　喜元著侍御出獄
金雞早下放孤臣頃刻歡呼動縉紳九死何曽忘
聖主重生真喜答衰親偶談冦禍鬚猶磔為痛時艱哭
愈頻好語淮南莫無忌漢庭汲黯尚全身
　　得李信宜書
惠不在天上出門行即到數君赴官日兩年隔窮徼常
恐困遷謫未能悟静躁尺書來何方讀罷喜顛倒既知
眠食安復稔政事妙陶潛工種秫孫寳解祀竈山縣勿
嫌卑前行十夫導課耕度晴岡禱雨臨幽窖(縣龍山上/有風雨二)
(窖嵗旱禱/之輙應)猺謌雜獞舞殊助開顔笑長安車馬路十步
九險峭不見永年生(元著/侍御)鋃鐺向天呌千金書牘背獄
吏尤伉暴芋魁苟充腹無肉安足道
　　詠唐史二首
軋犖山前暗禱神唐家河朔合烽塵上皇蜀道空流涕
今日方思先見人
半夜軍中撼帳竿逆膓流出血澷澷滿朝公相持杯賀
河北都忘史窣干
　　悶極對酒戯成此篇
人生恰似蟻附磨蟻欲右旋磨向左萬事紛紏難預料
百憂鬰結空如鎻丝從染後任白黒粟入臼中随揚簸
我身自媿非至人焉能無可無不可却思此際真難遣
安得濁醪澆磊砢忽聞麯車道上馳兩頰流涎口先哆
呼童急挈鴟夷沽新甆盛來玉光瑳中聖中賢亦偶然
相逢且莫論某軻初傾一醆顔色醺再傾一醆冠幘堕
興到何妨狗竇窺狂來直上木杪坐門外風波百不知
那懼欹㠶與側柁
　　捶鐡
捶鐡作吴鈎空思繞指柔廣塲聊袖手曲徑少低頭澷
羡登牀馬還憐入廟牛人生悟倚伏亦可減餘愁
　　萬桞堂即事
亞夫營畔知多少陶令門前信有無何似平泉今日好
春風舞遍萬千株
欲構凌雲百尺臺須求巗壑不凡材君㸔婀娜千條色
好與行人繋馬來
樹人樹木理相同此世終思軟美工澗底貞松鬰千尺
為經霜雪更菁葱
　　短髮
蕭蕭短髮不盈巾猶逐諸賢馬足塵半世已成荘叟木
一官長作漢家薪思枯筆秃排千管臂弱弓彎罷六鈞
秪有憂天心未泯才教開口又防嗔
　　大雪口號三絶句
官舍蕭寒剥啄無朔風撼户似驚呼日髙厨冷炊煙斷
天為粧成卧雪圖
破絮䝉頭凍不支巾宵憂
國睡來遲比鄰鵝鴨聲喧閙夢裏三更入蔡時
三寸毛錐百戰餘長搶大劍比何如平滇露布新裁就
盾鼻横磨手自書
　　䢴闗旅次酬雪洲
以我悠悠者憐君落落神兹遊欣接袂把巻忽沾巾此
事推袁乆何人説項頻江湖相對意休恨二毛新
　　旅舍對月
皎皎侵忩隟盈盈出水壖慣欺孤客枕偏照别離筵露
濯應增潔烟霏更益妍祗憐謝希逸紆軫向誰宣
　　䢴上同周大西編修王雪洲給諌夜坐時大西雪
　　洲各有所適予亦將還吴門
楚客三年别吴歈一夕同峽雲虚旦暮溝水忽西東杯
度深更雨燈殘静夜風有懐俱不寐非是為飄蓬
齪齪人誰笑營營俗共稱秪應悲晼晩莫更羡飛騰徃
事真騎虎今身得縱鷹賈生兩行泪無路灑橋陵
　　與雪洲飲酒作
王郎手持金叵羅長鯨一吸無洪波葉生攅眉對醽醁
郤㸔巵酒如鴆毒王郎大笑絶冠纓髭髯拂醆俱有聲
舊日交逰乆零落眼中之人惟麯生自古賢聖嗜此物
君今不飲名真缺唐堯千鐘孔百觚淳于一石季十榼
頭上須留陶令巾腰間常荷劉伶鍤撥悶端如雨洗塵
澆愁還似湯驅雪醉鄊何賢愚憧憧來徃無巧拙醉鄊
何昬旦澷澷長夜無日月盗跖何濁伯夷何潔鸞鳥何
祥鴟鴞何孽陶然付混沌萬輪齊一轍葉生掉頭不肯
休誰能解釋心煩憂哺糟啜醨矜逹莭嗟予自媿非其
儔君不見汝鄊屈大夫行吟顦顇湘江頭便令雲夣變
春酒更教大别成糟丘詹尹引觴漁父勸借問此子肯
醉不
　　僧院見壊翅鶴為賦八韵
癯骨相憐乆摧頽此不禁塵泥應有恨霄漢竟無心白
雪翎常短丹砂頂澷深舞餘兩垂手曝障一邊隂衛國
軒何在吴都市莫尋晩棲烏共占曉食鶩先侵猶許依
孤錫㽜教伴破琴寥寥九皋上幾日更聞音
　　過築夫王先生館留飲時傷伯籲之逝
耆英零落似晨星猶喜今朝見典刑老子在周須問禮
伏生歸漢尚傳經可縁愛客親烹雁每為開編自聚螢
天許生人留正始斯文肯便付沉𡨕
　　題錫山秦對巗檢討園亭二首
淮海風流客幽巗此卜居清秋作賦裏白日巻簾餘神
女貽斑管山靈授素書已忘東壁下宛挂一銀魚
曲曲皆依水層層盡作巒風塵徒自窄雲壑喜常寛草
暖蔵麑徑花深鬬鴨闌可容薜衣子暫此聽鳴湍
　　得二兄黔中書二首
千金片紙半年程泪濕緘題字滅明第一書中難忘處
對牀風雨五更聲
苦竹岡頭望故鄊千峯萬嶺路茫茫如何割得愁膓斷
枉説山尖似劍鋩
　　庭桂方開遇雨不止
桂樹幽巗下開時近小樓那堪一夜雨禁斷滿園秋細
蕋和香落繁條帶恨休自憐愁萬種更欲替花愁
　　偶吟
蝉吟木葉亂山隈􁐴對殘陽白髮催著短衣随射虎去
携長竿待釣鼇來倦時捧腹便便笥醉裏張頥滿滿杯
顧影掀髯還自笑祗應我與爾徘徊
　　商君
商君立法古無倫誰道興秦是滅秦㸔到車前分裂日
咸陽市上笑千人
　　秋夜
眼㸔秋盡此江濆客自淒清酒自醺欹枕夢廽鐘窈窈
窺梁影堕月紛紛豹棲巗底終嫌霧鶴宿松顛更礙雲
誰念多生顦顇質年年行跡在人羣
　　吴定逺畵虎歌
吴侯示我猛虎圖邀我為賦猛虎歌市朝陵谷乆遷變
世間恠事何其多昔聞猛虎負嵎惡山中無人採藜藿
今來猛虎悉化人著朱騎馬據要津真虎食人猶可避
人虎食人那敢拒天符赫赫手自將驅使杜公如驅羊
人肝作炙血作酪千夫未充一饌樂太山婦人哭聲悲
朝食其夫暮食児黄公赤刀倀鬼竊可憐失勢翻遭狎
吴侯吴侯請君貌虎毋貌形冠裳之徒比虎還狰獰嗚
呼吾生不辰眼中日對汝名汝為虎虎亦耻
　　贈一公
北忩鎮日坐騰騰自把閒身閲廢興顧我全抛黄綬客
愛君不著紫衣僧秋林汲罷沾雙屐夜雨吟殘静一燈
十載名心刋落盡不須更為説三乗
　　霜葉
亦知春去乆刺眼亂紅迷樹樹開能徧村村列正齊乍
疑金谷路忽訝武陵溪錦暗千重障丹明百丈梯棲偏
憐翡翠舞只許山鷄有恨過桃井無言勝李蹊烘霞長
似醉染露恰成啼用盡妍華力㸔來秪一淒
　　贈侯生大年
氷玉詩篇句絶倫相逄真對上清人風前已捉驅蠅麈
雨後仍誇墊角巾無奈銷魂當白晝誰憐擁鼻過青春
自慙不是山公比欲望嵇生早致身
　　詠西隱寺古松寄陸處士天浥
萬草俱涼露開門揖古松端如君子節不羡大夫封蘿
蔦寕能附烟霄喜見容翩翾疑下鳯拏攫忽成龍白鶴
棲來跡青牛化去蹤晝驚霜颯颯晴恠雨淙淙突兀無
妨傲支離欲任慵葛洪祠畔覩韋偃畵中逄竹老猶輸
勁蘭衰自讓茸惟應遲幽客寒月共聽鐘
　　一夜
一夜秋風徧草堂空堦凉月迥如霜水禽噪客喧蘭渚
山鬼窺人傍茘墻澷興詩成閒處詠絶交書在篋中藏
禰衡短折嵇康死始信時危不昜狂
　　南榮
破絮罷朝眠南榮兀坐偏不知愁有力翻恨酒無權日
愛趙衰暖風憂張旭顛還憐曝背樂難得獻君前
　　有感
始信天難問誰言照便廽单車孤使去一篋謗書來絺
繡真犧累青黄是水災巫咸何處呌還望帝閽開
　　山中招吴明府飲酒
青山如故人别乆情愈好投館未停驂一笑先傾倒故
人狎主此青山年年為政心長閒胷中自具丘壑古衣
上時露烟霞斑憐我愛山癖置驛常近青山側手携陶
令巾腳踏謝公屐巗頭紫翠落紛紛朝來暮去唯行雲
林間獨寉引幽步堦下流泉洗俗聞十千沽得吴市酒
玉壺朱繩繋雙肘折簡殷勤問故人肯來共酌青山不
白衣蒼狗時時新桑田三變底須論相逄不改生平意
只有青山與故人
　　鄒黎眉令子
片玉是肌膚天成骨相殊已能諳調笑詎僅識之無客
喜爭摩頂親憐任挽鬚㸔君時抱出何似鳯將雛
　　託九江守江侯問彭澤令李君消息
寄語潯陽宰風流挹妙才遥知書到日定值鞠花開邑
小稀停牘官貧罷舉杯江州使君在應遣白衣來
　　聞學士張蕢山先生去官二首
北使新傳信西江又上書事危同折檻情急類牽裾葵
藿終須罄雷霆幸尚虛玉堦立仗馬相顧道何如
十載登朝夢扁舟去國程
主恩誠浩蕩臣罪自分明肯負論思職羞髙諌静名知
君戀闕意耿耿寸丹清
　　十月二日作
簇蜨金泥罷舞裙帳中殘夢晝氤氲可知半面剛畱郤
猶勝他時覓少君
　　河上
楚魂湘血兩悠悠離恨從來怕遇秋腸斷今朝河上路
他年忍為再廽眸
　　無題
一寸萬愁侵危膓九曲深銷魂惟有别擁鼻不成吟枕
上明傳恨尊前暗損心何曽通嬿婉只是費思尋苐一
花難種初三月昜沉已知虛却扇猶自惜遺簪嗚咽村
邉篴淒凉屋下砧東厨步兵淚痛灑定誰禁
　　按圗
按圖何處索驊騮惆悵空羣一顧休珍重昭王求駿意
年年馬骨長如丘
　　嵇留山抱犢圖(二美人/侍側)
經年抱犢意如何消得佳人一盼多應笑當時窮寗戚
有誰相和飯牛歌
　　吴使君席上遇宣城沈生長歌
敬亭才子何絶竒長髯飄灑青雲姿開襟恍疑握氷雪
摇筆便欲奔蛟螭延陵使君今大雅傾身接士心彌下
道旁頻見駐旌旄市上時聞停駟馬神物㑹合豈偶然
嘉賔賢主人争傳恰如碧眼兒忽覩珍珠船又如驊騮
騄耳逄伯樂追風逐電相後先三釁復三沐禮數踰常
賢堦下親結王生襪衆中獨贈繞朝鞭賤子迷方適至
此徃徃躡屐叅華筵見之感歎生慕悦令我胸中磈礧
抑塞登時捐天下幾人未聾瞽風塵碌碌徒相苦犧牛
常自被文繡爰居公然饗鐘鼓一人知已死不恨紛紛
輕薄那足數乞米肯向陶胡奴求食須從謝仁祖丈夫
致身㑹有時不用蕭條色如土杜陵廣厦千萬間但願
使君永作寒士主君不見東京甲第髙刺天五侯七貴
門喧闐三千珠履士過眼成荒烟又不見石家金谷夜
宴客車行醴酒馬行炙昔時歌舞地今朝狐兔迹手中
盡我金屈巵令名不朽君須知古來惟有留賔驛人人
只説鄭當時
　　冬夜過汪大閑話時予將入都
荷衣脱郤換朝紳再向東華趂軟塵敢道身真違鹿豕
可緣形要上麒麟鬚眉尚在終嫌我項領無成合讓人
不信孤懐常脈脈相逄未好共君論
江湖廊廟總漫漫出便難時處更難捩手覆羮寕自取
轉喉觸諱太無端未知血向何方灑暫覺心從此際安
猶有無聊堪慰藉期君為我一彈冠
　　題馬相士英畵蘭巻子
蕭蘭同盡復何言巻裏春光似故園想得當年含墨意
如何不怕礙當門
　　寄彭十進士
憶得金昌别蹉跎復幾年懐君長落拓媿我屢迍邅寂
寂供人笑倀倀暗自憐風塵頻撲面霜雪漸侵顛櫪馬
思千里韝鷹盼九天未能忘小草還望涉前川忼愾王
陽綬殷勤祖逖鞭相期終一出休辦買山錢
　　鍚山雪夜飲對巗舍
雪花片片大于席庭下碎瓊踐一尺主人投轄客忘還
明燈促坐重閉闗清酒三升面沃若狐裘雖暖不堪著
北風吹雪入簾來堂中庭下共皚皚對雪還思何處好
門前便是九龍道主人清羸絶世顔四坐朗如行玉山
九龍岞崿攀難及未若主人近可即千巗萬壑胷懐間
随人領取心更閒東方漸髙柝聲急烏頭盡白啼不得
客愛主人進一杯殷勤莫放玉山頽
　　題昭陽李季子詩巻
寒燈照雨夜忩幽横吹纔聽淚已流彷彿餘音詩巻裏
憐君比我更多愁
　　絶句
初見江草緑復驚江花紅自憐惘惘意怎底對春風
　　枕上聞鳥鳴
林鳥才一轉羇懐已萬端不辭言語拙真恨羽毛单出
谷勢方逺遷喬路更難春風來枕上秪是助汍瀾
　　河上
莽莽河聲不斷愁拍天驚浪共雲浮幾時來告兩黄鵠
終日忘機雙白鷗使者徴求徒躍馬靈巫歌舞只沈牛
慿誰為語波臣道宵旰須寛
聖主憂
　　途中晩發
風急雨瀟瀟行人晩渡橋野花濃淡色官桞短長條扳
處方離别開時正閴寥誰教背鄊邑錯恨馬啼遥
　　清明
暖風芳草盡傷情客裏昏昏不記程林外賣餳剛喚過
忽驚今日是清明
　　客中見新月
馬頭新月正纎纎作意随人到短檐長有清光流肺腑
不知霜影入髭髯最憐迢逓頻移席為愛分明數巻簾
靈藥搗成應乞我免教愁病一身兼
　　途次遇房慎菴候考吏部入都
梁公好孫子獻賦舊同逰判袂當京雒班荆喜道周郎
官應星象啟事更風流早待銓人物提衡遍九州
　　偶成
極目驚沙巻斷蓬敝裘羸馬夕陽中劇憐䘮狗形相似
妄儗猶龍氣不同少日幾曽嗤鄧禹晩來祗自笑揚雄
九衢咫尺非容昜䠥􁋧何當見此翁
　　村舍梨花
承露玉盤新生成絶㸃塵真嫌脂粉涴不許蝶蜂親投
宿疑鮫館通名是璧人郤憐荒徑裏占斷十分春
　　晩望
暮雲深樹帯遥津斜日平沙少去人惟有多情河畔草
青青一道䕶雕輪
　　旅舍燈
㣲燄消欲盡餘光寒尚熒不甘為燼滅強欲向人明幽
稱僮酣睡昬驕鼠鬬爭羈愁正無頼黙坐數殘更
　　題沈侍講應制詩
月眉雲髻衆爭誇一縷先封繋臂紗多少秋宵眠不穏
竹枝挿户待羊車
　　予與秦中李大令屺瞻相慕甚久尚未識面旅中
　　忽䝉枉顧值其初罷官感賦此詩
鼓罷焦桐歎絶倫相逄都惜爨餘身多時把巻親佳句
忽地通名似故人萬累未除那免恨一官雖去尚留貧
釣璜夢卜尋常事聞道君家渭水濵
　　屺瞻偶為武人所詈戱柬一絶
㶚陵夜獵罷亭尉醉呵聞幾時北平守重拜李將軍
　　同屺瞻聽琵琶伎三首
共聽旗亭一夕歌闗山迢逓奈愁何可堪處處浮雲在
魯道難於蜀道多
聲聲怨似扣哀玉片片清如擊斷氷座上豈無白司馬
尊前自對鄭中丞
知君世本謫仙家斗酒千篇樂事奢閒煞清平三調手
却來村舍賞凡花
　　歴下贈徳州盧進士(予兄所/取士)
前年獻賦動京華到處人驚手八乂盡道崔盧真舊望
不知孔李是通家新鶯乍囀眀湖桞驕馬曽嘶上苑花
自媿周南留滯客逄君青眼倍咨嗟
　　題齋壁
荒堦十月尚鳴蛩老樹無枝宿鳥空未晤前賢真樂處
簞瓢風味宛然同
　　紫陌詩柬曰緝侍御
紫陌風吹撲面烟朝來昏去只駢闐便教白日有沉處
爭奈紅塵無盡年得路馬皆矜騕褭隔簾花更鬭嬋娟
何如一叩梁居士半夜心清繡佛前
　　瞢騰
醉便瞢騰醒便哀思量無計絶嫌猜千條盡燭難爭月
百樹竒花不當楳倚柱立多頻悵望遶廊吟徧只徘徊
瑶池宴罷須臾事一瞬終㸔八駿廻
　　贈琹客陳生生嘗從張御史渡海使琉球
一曲南風始奏薰碧空飛盡海山雲莫言古調無人賞
猶有魚龍㑹識君
　　寂寂
寂寂空庭淺淺齋愛閒最喜是無才蒼苔舊為尋詩破
素醖新因撥悶開蹀躞馬㸔隔巷去悠揚蜨怕過墻來
羸童擁絮呼慵起不信春光到郤廽
　　吾廬
浩蕩東風寄此身吾廬雖破足相親月如逺客歸常夜
花當離人見隔春誰信東方官是隠應知原憲病縁貧
此生争不甘淪落未解何門去掃塵
　　黯黯
黯黯輕寒減復増半牀眀月一簾燈睡難穩似懐春女
坐易枯如結夏僧雨細尚能淹楚簟風踈渾欲透吴綾
眀朝怕向城西過愁對峨峨數仞氷
　　偶見
公子垂鞭出禁城翩翩珠勒映花眀金丸脱手知無數
莫為烏鴉彈惡聲
　　送薛大武給事罷官歸里
無嗟壯嵗早抽簪去國休為澤畔吟當宁愛才還側席
故交惜别更沾襟堦前白馬行空意臂上青骹竦漢心
隠躍眉端黄色露㸔君那肯老長林
　　咸池
想像咸池出浴遲扶桑隠隠最髙枝無人為喚陽烏睡
萬國中天待照時
　　重到院中作
玉堂鈴索響丁東禁籞深沉有路通春色未須悲晼晩
花光猶自愛蔥蘢坡前視草鸞俱集池上吟詩鳯不空
肯笑一枝棲處少幾多梧竹月眀中
　　舊逰
犀押湘簾拂地長舊曽逰處撲衣霜凄凉漢室黄金屋
惆悵盧家白玉堂蘭為作膏終化燼桂縁經蠧枉留芳
一雙紫燕尋巢入只認當時玳瑁梁
　　院中花
灼灼粉闈曉輝輝青𤨏晨自矜曽笑日不肯更撩人蜨
舞㸔無數鶯啼恨太頻誰知禁苑裏亦有寂寥春
　　出城望西山遇雨却返
萬重雲霧暗嚴闗紫翠蒼茫窅莫攀㑹待長風俱掃盡
家家開户有西山
　　雲梯
鶴困深林玉貯泥强將病眼望雲梯誰能寂寂心無悶
長悵悠悠運不齊魯國豈知容海鳥秦臺枉自駭山鷄
多情紅蠟相憐惜只向春宵淚似啼
　　題苕文紫藤架三首
紅塵日日馬蹄生踏遍天街不記名只有君家容易認
紫藤花底讀書聲
幸與髙賢相近栽芳菲那肯鬭春開除君共我慿闌望
更有何人解㸔來
輕紅澹紫自然粧拂檻拖簷錦幕張却惱楊花太無頼
異香深處獨顛狂
　　過安邱公故第
隂隂古巷晝長幽一度經過滿目愁謝傅圍棊無别墅
庾公明月有髙樓(公在日有言其第宅踰制者/    勅使按驗惟小樓數楹)馬嘶徑
熟行頻駐燕蹴簾空去不留獨抱鮿生兩行淚感恩兼
為感時流
　　胡給事宅邉聞蝉
一樹金風動晩烟苦吟狂噪夕陽前早知徒聒愁人耳
争似寒宵抱葉眠
　　題吴君聞夏詩巻三首
楓落吴江句乍成崔郎五字擅時名㸔君衮衮千篇在
好遣前賢避後生
官舍秋風歎二毛感君詩句慰蕭騷抽毫欲報還搔首
始信陽春調最髙(集中有贈/予二詩)
一卧窮荒嵗月多君家難弟恨如何新詩一變當年體
和盡隂山勅勒歌(君家漢槎予同年生乆謫塞外嘗於/友人處見其所寄詩叙述彼中景狀)
(悲慘動人君集/中亦有寄弟詩)
　　中秋夜對月獨坐三首
乍雨却成别(是早/微雨)忽晴如有期人誇方滿際吾惜漸虧
時消息誰相待升沉自不知此中能㑹得何用問庖犧
逺霧参差巻明河淺淡流清光能皎皎孤客共悠悠敗
砌吟蟲雜卑枝宿鳥幽寂喧随物感吾意總無留
楚蜀方添戍江閩未息兵
國憂今日急民命此時輕短杵傳鄰怨長謡識旅情殷
勤中夜月好炤鐡衣明
　　乙已除夕前一日邀吴處士小飲時予自都下歸
　　抵家六日矣
窗拂蟲絲逕翦萊為君解榻暫徘囬無多景已除將盡
有幾人能暇即來碧裊香抽雙穗出紅催燭報一花開
相逄莫澷嗟窮老差勝天涯濁酒杯(處士向同/客都下)
　　丙午元日和吴處士
身世無勞喚奈何宦情鄉思兩蹉跎酒中千日秪嫌少
鬢上一星猶恠多標格未妨梅冷淡風懐猶怯桞婆娑
何人能解陽春意怪爾輕為白雪歌
　　人日
新年春色暖融融人日晴光更不同水向野塘猶自緑
花非繡幕亦能紅聽鶯樹下霑初雨試馬堤邉畏晩風
若比道衡鄊思苦還家已是二年中
　　得二兄貴陽除目
十年初見一官成誰料翻為萬里行塞馬亦知難預計
原鴒無奈獨關情僰中童叟瞻冠葢黔口山川記姓名
我乍廽車君叱馭相期忠孝是家聲
　　梅花
千林靄靄淡斜暉獨凭闌干露濕衣但愛笛聲清似水
不知片片玉鱗飛
　　偶成
婷婷嬝嬝十三春撩鬢當筵色色新莫為千金輕一笑
枉將下蔡望時人
　　過山莊荅鄰人問
幾年蹤跡厭蹄轅倦翮新思返故園適興已無欵段馬
消愁還有雀羅門忩前鳯餒桐生子堦下龍吟竹長孫
二頃甘禾桑百本與君事業在山村
　　村舍見紅紫葵花開特可愛
挿棘編荆茒舍清此中誰儗見傾城紫丝作障遮空暗
紅錦裁衣曳地明惆悵忽從攀處得淒凉多為别時生
不須更結繁華夢野蜨山蜂自有情
　　得汪大都中書訊予近况賦此代荅末章兼懐王
　　十一兄弟
層疊離懐黯自知劇于茹檗亂于丝夢中屢逐追歡地
醉裏頻吟贈别詩怕按危絃腸易斷懶拈清鏡鬂先悲
黄金若使真堪採不鑄君來更鑄誰
岐路西東舉足生故鄉翻似異鄉行石碑銜口誰能語
棊局中心自不平虛為花殷憐宿雨每因月好厭春晴
淳于善笑唐衢哭未敵長吟半句情
浮雲晻靄日車蔵東望扶桑萬里長蜃自蔽空難作屋
虹雖架逺不成梁移山欲笑愚公拙填海終悲帝女狂
争敢遽誇身事了一竿烟水便相忘
陸家兄弟本竒才入洛聨翩塌翅廽空有心常依禁闥
可憐泣盡化瓊瑰(二王皆/以郎斥)泥埋騏驥終教瘦雪壓芝蘭
不放開曽忝交知稱夙昔暮雲春樹更餘哀
　　讀亡友朱生遺詩
文心雄骨兩成塵黄土生埋玉樹春一代尚無容跡處
九泉那有愛才人珠沉斷浦光終露劍沒深淵氣自新
比似山陽聞篴涙今宵巻裏更沾巾
　　贈張秀才十二韻
楚楚張公子清新千首詩才堪題柱日年正棄繻時盡
愛成風筆争誇倒峽辭連章珠作貫单句玉無緇比射
穿如札為鋒鋭若錐王髯應結舌汪瘦定低眉(予嘗稱/海内詞)
(客二人汪琬苕文/王士禎貽上也)謬許將蠡測多慙類管窺枕中行擅
秘席上屢稱竒欲和還搔首纔吟便解頥時名甘避汝
古調㑹矜誰李泌推仙骨楊修是小見投桃真恨拙報
玖莫教遲
　　方塘
方塘如鏡月如弦綺陌風光只似前草暖庾郎盤馬地
絮飛謝女詠詩天重尋好事疑經夢更盼佳期恍遇仙
待與何人共擕手隔花羞見蜨翩翩
　　一炷
一炷心香半夜鐘落花時莭感相逄未知别後情何限
但覺春來恨便濃官閣鶡曽欺彩鳯洞房犬亦號烏龍
塵間真偽誠難辨弱水仙山隔萬重
　　春日
桞短間莎長春風觸處狂蜨飛遺剰粉鶯過炙新簧銀
榼頻傾酒金罏滿爇香可容窮阮籍一慟綺羅旁
　　二十二夜月
四更三㸃萬方眠起步清光思悄然捉取妖蟇付靈藥
不教破鏡上青天
　　桞
裊雨拖烟萬萬絲秋來顦顇不勝悲何人曾到靈和殿
記得君王手種時
　　雪洲給諫夜過
奎光東壁黯神傷閒夜相携酒數觴鳯脛照殘人寂寂
魚膓㸔罷月蒼蒼羅衫浥醆㾗常溼粉紙沾煤麝更香
共話滄桑十年事一聲觸撥泪千行
　　偶成
不識平陽宅今㸔拂面花春風是何物只許在君家
　　董孝㢘蒼水入都詩以訊之
青衫破帽老騎驢尚有狂吟癖未除入市摇頭誰識汝
逄人擁鼻只愁予囊中留得一錢不篋底贏將萬巻餘
聖主若求詞賦客雄文今日似相如
　　送劉教諭之唐山故相安邱公長子
一經且莫歎磋跎韋相傳家事若何每念恩施同戴嶽
忽驚嵗月似流波自從東閣丘虛後時過西州慟哭多
白首門生憐尚在郎君今日又鳴珂
　　送錢孝㢘南歸謁其座主慕方伯
獻䇿歸辭
帝里㳺送君仍復上扁舟屠龍有術身空賤相馬無經
世自羞踈雨過城槐葉暮夕陽連樹早蟬秋還聞博物
司空在拂拭光芒動斗牛
　　東城行
東城上酒一尊東城下冡三尺分明記得冡中人舊是
東城飲酒客㫺日髙臺貯歌舞今朝廢院牽荆棘繁華
俄逐東逝水歡娱難駐西飛日登丘一長望惟見草間
狐兔縱横迹欲弹雍門琴悲風轉蕭瑟世無孟嘗君誰
能聽之生於邑君不見千人萬人邪許聲東城又報新
第成
　　遊俠篇
君不見道旁遊俠客衣冠結束何濟楚十千㪷酒共歡
樂下馬握手吐肺腑腰間短鈎冷血腥借身報仇不知
數黄金牀頭飛電光滿堂顔色焦如土吁嗟乎夷門軹
里何人斯千載之上亦可疑
　　題錢宫聲畫蘭扇
只此數莖色離離幽意繁宛傳騷客怨疑共美人言未
必求充佩猶應畏礙門羡君懐袖裏吹氣不勝温
　　江上偶成
欵欵風傳澹澹鐘低空暝色暗千重欲將何物銷塵念
每為芳時損病容江外餘霞憐謝眺桞邉新月想王恭
華陽書信今宵到憶得前身住此峰
　　寄二兄萊蕪二首
見面常虛嵗開椷動隔旬誰憐彊項吏猶作折腰人薄
禄仍懐寳清時且積薪朝朝拄手板岱色足相親
弱弟煩且念狂奴態未除祗縁甘失馬詎敢學㷊魚詩
壘頻分閫糟丘屢卜居翻思對牀夜風雨閉空廬
　　贈慕寉鳴方伯慕嘗使海外受島帥降
早聞儒術振闗西閩海還㸔靖鼓鼙島上降王捧馬足
道旁垂白卧車泥共推雅操南金並真仰髙名北斗齊
今日屬公分陜事可教江左慰殘黎
　　燕
翩翩雙燕子相别隔年賖去日秋千里來時春萬家新
泥坊底葉舊壘屋檐花欲問烏衣事前朝日未斜
　　寄阮亭淮上二首
長淮濁浪晝喧豗如水門清日日開獨撫素琴堂吏㪚
自烹新茗埜僧來啣杯便合無公事作賦應驚有異才
待寄相思與明月髙樓頻上影徘徊
短髪蕭騷卧澗阿非才爭敢怨蹉跎蘭生幽谷凄凉慣
木老深山擁腫多澷倩青蝇為設弔空勞閒雀與張羅
渉江祗道風波惡欲采芙蓉奈逺何
　　過呼先生郊居
先生竟白首日日坐空林鉏菜英雄事灌園髙士心魚
跳蓮葉外蟲響荳花隂客㪚將歸去時聞梁甫吟
　　偶見
百尺樓臺上矗天千人畚鍤不論錢勸君棘艾休芟盡
狐兔他時欲穏眠
　　清江旅次
信美猶吾土登樓百感生雕龍還自笑畫虎竟誰成易
下春風涙難平夜雨情故居連上苑喬木正遷鶯
　　將登陸寄書二簏旅館戱題其壁
讀書易為感廢巻復愀然曬腹驕時軰懸頭哂㫺賢縱
横㸃鬼簿雜沓祭魚篇尚可千瓿覆休教便棄捐
　　過阮亭署值其卧疾
小院春風㪚鬰陶簾前草色妬青袍知君正抱安仁恨
三十休教有二毛
　　河上早發
喔喔荒雞旅夢廽驛門纔啓馬啼催道旁曽見裂繻出
候吏還疑投筆來西望長庚光勝月東奔河水疾過雷
青禽一去無消息鴆鳥如何好作媒
　　萊蕪家兄署
青山匝縣城澗水比人清徑僻稀郵跡官貧稱邑名村
童呼犢起瘤女報蠶成塵甑前賢事休令獨擅聲
　　贈静海令同年衛侯衛先為保定推官
故人昔佐郡三輔已馳名疲邑今為宰期年政又成胡
威匹絹美劉寵一錢清試聽輿人頌知君更足榮
　　役乆
役乆已忘瘁登臨忽自傷客情魯酒薄鄉思越吟長望
盡遊元氣愁來塞大荒帝車髙指處應記是中央
　　小遊仙詩十二首
員嶠松仁大若壺携將日觀賭摴蒱偶抛數粒沉峰腳
不道曾封五大夫
滄瀛清淺未揚塵此日麻姑又問津寄語蔡經灑掃待
方平相過欲烹麟
𤣥洲四序只如春王子茅君作比鄰來徃不須争禮數
櫻桃花下著綸巾
傳道西王下碧虛摳衣趨侍五雲車眞言不敢教人捧
肩佩盤囊貯玉書
自信成眞自未憑嘿朝常灼九枝燈乘風使者遥相賀
仙牓題名葉静能
天半剛風特地吹塵軀憑仗得相随青鸞未慣人間事
郤恠兒童不解騎
度索蟠桃得種來玉田金劚手親栽三千年後身猶在
㸔取紅花一樹開
雷府煩勞不昜為清班惟有八霞司頑仙也愛文章事
把巻同吟丈丈詩
上清無事不成忙河伯相邀賭桂漿贏得先生開口笑
人間已是電飛光
紫雲穿處日初斜上士飛軒降碧霞乞與安期一枚棗
㸔來只道玉園瓜
上眞相喚共閒㳺風霧為波偃月舟善現城中才一日
人間千嵗事悠悠
一簇笙歌出海雲夜深同宴小茅君先生醉後揮狂草
墨汙星娥紫電裙
　　吴郎歌贈虞升秀才
吴郎白面紅頰顴風姿奕奕人中仙蕭條僅有馬卿壁
寂莫秪守揚雄𤣥鄉里兒童好項領紛紛得路争先騁
吴郎三十猶麻衣獨抱殘經弔孤影側聞使者選才賢
喧傳吴郎早著鞭乂手萬言應時畢衆目一葉當先穿
男兒有身誰不羡要令千人萬人見槖筆須登白玉堂
振衣應入金華殿上林二月花參差馬蹏蹀躞香風吹
摇鞭躍馬㸔花去始是吴郎得意時
　　山行
春濃如酒水如油乘興東風上釣舟壯志已消還擊檝
孤懐無柰更登樓桞條愛客舒青眼梅蘂禁人弄白頭
早被山靈暗相笑年年心事逺沙鷗
　　題葛處士庭中緑萼梅
短竹踈籬處士家閒門深閉日初斜凢花㸔盡無顏色
應為仙人萼緑華
　　梅花
標格非不好孤髙難共親傷離長在眼贈逺與何人照
水唯憐影含風只弄顰窺墻寕有意宋玉枉傷神
　　舟中雨
倚篷獨對𡨕𡨕雨巻箔時聞翦翦風坐似維摩方丈裏
人如陶峴畵圖中掠波水鳥一雙白照㟁林花無數紅
歌罷滄浪還自哂塵纓欲濯與誰同
　　酬錢叟贈别二首
識君名姓廿年前此日相逄雪滿顛入市吹篪心尚在
當筵撾鼓態依然唯應酒到常開口但合詩成自聳肩
枉説長安半知已幾人為辦買山錢
栖鴉門巷冷如氷剥啄隨人喚不譍賸有數編堪永日
還懸一榻待髙朋違時祗恨鬚眉在憂
國頻教涕泪増更擬期君定何處吴山越水一枝藤
　　同魏侍郎環溪先生寄李學士厚菴二首(李時奉/諱家居)
疾風勁草共稱難真信喬松耐嵗寒此日敢云臣節盡
千秋惟覺已心安人間大有當為事天下從今著眼㸔
自古盛名非易副期君努力答弹冠
屈指征軺盼望頻音書忽到淚㾗新
帝方需爾為良弼天忍教君作鮮民讀罷蓼莪應有恨
聽殘風木轉傷神顯親他日無窮在聊復裁詩慰故人
　　　附録魏象樞作
　閩海由來禮義鄉妖氛忽爾報猖狂奴顔婢膝真無頼
　大節孤忠倍有光間道蠟書臣分在中朝綸綍
聖恩彰平生學道今方用自愧衰庸老侍郎
　心戀
彤廷出户難
至尊久已鍳忠肝綢繆鄉土休遺䇿保䕶家門莫苟安
　忽抱椿庭千古恨可憐苫塊一身單生芻欲寄闗河
　阻靜夜題詩月色寒
　　憶故山柬説巖先生
家傍東吴鱄設諸思歸日夜未曽除夣題笠澤波間寺
心憶靈威洞裏書後樂先憂公正在昨非今是我還知
終期一奏
重瞳聽乞取江湖養拙踈
　　　附録陳廷敬和作
　傳柑時節見桃諸物候鄉思未破除自愛松風𢎞景
　夢已多經笥鄴侯書某丘某水今無恙公望公才世
　得如欲解朝簮先讓我青春雙髩又蕭踈
　　立春日叠前韻柬説巖先生
九十春光信有諸六分取次一分除(唐人云六分春色/向人流今嵗以正)
(月十二日立春則/六分已去一分矣)客來厭聽新生事老去愁逄未讀書
撾鼓燒燈誠欠此焚香掃地亦悠如西園桃李休相笑
松栢青葱那便踈
　　　附陳廷敬作
　莫向東風弔望諸黄金恩重讓新除頻年霄漢依經
　幄數紙龍鸞捧
御書師友平生夫子共文章當代幾人如春來崇政朝
　朝㑹名迹相親應未踈
　　聞李雷州陷賊不屈二首
嶺南斜日戰雲埋盡説雷州太守來幸免鴟夷浮骨去
并無馬革裹屍廻一身取義誠何悔百口同歸實可哀
深憾竟稀血𦙍在不留殘祀慰泉臺
孤城援絶執奚支嚼齒如聞怒罵時人道鍾儀作囚鹵
吾知南八是男兒生羇命已㸔同寄身在心還欲有為
厲鬼從來能殺賊祝君速死不須疑
　
　
　
　
　
　
　
　
　
　
　
　
　
　
　
　讀書齋偶存稿巻四
