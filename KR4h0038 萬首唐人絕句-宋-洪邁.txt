#+TITLE: 萬首唐人絕句-宋-洪邁
#+DATE: 2018-05-12 10:20:45
#+SOURCE: github.com/kanripo/KR4h0038 master d75c1182                
欽定四庫全書　　　　　集部八
　萬首唐人絶句　　　　　總集類
　　提要
　　　　(臣/)等謹案萬首唐人絶句一百巻宋洪邁
　　　　編邁有容齋隨筆已著録邁於淳熙間録
　　　　唐五七言絶句五千四百首進御後復補輯
　　　　得滿萬首為百巻紹熙三年上之是時降勅
　　　　褒嘉有選擇甚精備見博洽之諭陳振孫書
　　　　録解題謂其中多採宋人詩如李九齡郭震
　　　　滕白王嵒王初之屬其尤不深考者為梁何
　　　　遜劉克莊後村詩話亦謂其但取唐人文集
　　　　雜説抄類成書非必有所去取盖當時瑣屑
　　　　摭拾以足萬首之數其不能精審勢所必然
　　　　無怪後人之排詆至程珌洺水集責邁不應
　　　　以此書進御則與張栻詆吕祖謙不應編文
　　　　鑑同一偏見論雖正而實迂矣是書原本一
　　　　百巻每巻以百首為率今考書中有一巻而
　　　　百餘首者有一巻而不及百首者又七言原
　　　　缺第十八十九二十二十一二十二五言原
　　　　缺第十七二十三二十四二十五共九巻無
　　　　可校補今亦仍之焉乾隆四十六年十月恭
　　　　校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　　(臣/)　陸　費　墀
萬首唐人絶句詩序
淳熈庚子秋邁解建安郡印歸時年五十八矣身入老
境眼意倦罷不復觀書惟時時教穉兒誦唐人絶句則
取諸家遺集一切整彚凡五七言五千四百篇手書為
六帙起家守婺齎以自隨踰年再還朝侍壽皇帝清燕
偶及宫中書扇事聖語云比使人集録唐詩得數百首
邁因以昔所編具奏天㫖驚其多且令以元本進入䝉
寘諸復古殿書院又四年來守㑹稽間公事餘分又討
理向所未盡者唐去今四百歲考藝文志所載以集著
録者幾五百家今堇及半而或失真如王涯在翰林同
學士令狐楚張仲素所賦宫詞諸章乃誤入於王維集
金華所刋杜牧之續别集皆許渾詩也李益返照入閭
巷愁來與誰語一篇又以為耿湋崔魯白首成何事無
歡可替愁一篇又以為張蠙以薛能邵平𤓰地入吾廬
一篇為曹鄴以狄歸昌馬嵬坡下栁依依一篇為羅隠
如是者不可勝計今之所編固亦不能自免然不暇正
又取郭茂倩樂府與稗官小說所載仙鬼諸詩撮其可
讀者合為百巻刻板蓬萊閣中而識其本末於首紹熈
元年十一月戊午煥章閣學士宣奉大夫知紹興軍府
事兩浙東路安撫使魏郡公洪邁序
　　越府所刻七言至二十六巻五言至二十巻而奉
　　祠歸鄱陽惟書不可以不成乃雇婺匠續之于容
　　齋旬月而畢二年十一月戊辰邁題
重華宮投進劄子
臣以么麽餘生獲安故里竊恃隆遇冒昧有陳臣頃歲
備數禁廷得侍清閒之燕因及手冩唐人絶句詩即䝉
聖㫖許令進入是時纔有五十四巻去年守越嘗于公
庫鏤板未及了畢奉祠西歸家居無事又復搜討文集
傍及傳記小說遂得滿萬首分為百巻輙以私錢雇工
接續雕刻今已成書謹裝禠一部遣人恭詣通進司伺
候投進凡目録一冊七言十五冊五言五冊共二十一
册用匣盛貯伏望聖慈特賜宣取干犯宸嚴臣無任惶
懼隕越昩死之至取進止(南内於清閒之燕上添/入至尊壽皇聖帝六字)
　　　　　貼黄上件詩集七言二十六巻以前五言
　　　　　二十巻以前係紹興府所刻臣臨行時倉
　　　　　卒印造紙劄多不精續後㸃檢得有錯誤
　　　　　處只用雌黄塗改今來無由别行修換以
　　　　　之進御實為不謹臣不勝戰懼俟罪之至
　　　　　仰乞聖察(紹熈三年三月進䝉壽皇聖/帝支賜下奏人錢三十貫文)
重華宫宣賜白劄子
得壽皇聖帝聖㫖宣諭閣學比觀向所進唐詩絶句選
擇甚精備見博洽今賜茶一百夸清馥香一十貼薰香
二十貼金器一百兩
　二月　日　安仁　禮　回　汝弼恭承
　　左武大夫利州觀察使提舉佑神觀　重華宫同提㸃盧安仁
　　親衛大夫保信軍承宣使　重華宫提㸃關　禮
　　中亮大夫安慶軍承宣使　重華宫提㸃吳　回
　　正侍大夫昭慶軍承宣使　重華宫提㸃霍汝弼
謝表
臣邁言伏䝉聖恩遣秉義郎重華宫祇應耿柟以三月
一日到饒州齎提舉官霍汝弼等白劄子得聖㫖宣諭
臣比觀向所進唐詩絶句選擇甚精備見博洽今賜茶
一百夸清馥香一十貼薫香二十貼金器一百兩臣即
時出城迎拜還家望闕謝恩祇受訖膚使馳軺蕃錫耀
綸章之渥精鏐製器寳薌兼貢茗之珍光塞門闌驩傾
里社臣邁中謝伏念臣愚無所用老自宜休與佛有縁
曾是靈山之下走事君盡禮積承温室之隆知頃因心好
於唐文輙爾手編於詩律嘗䝉宣索每恨疎蕪比歳旁
搜遂及萬篇之富成書上奏幸塵乙夜之觀敢覬華褒
更加異寵得黄金百初微季布之名復白圭三不慮南
容之玷允謂非常之賜真為不朽之榮兹葢恭遇至尊
壽皇聖帝陛下味道希夷儲神昭曠為天子父既超大
有之尊以聖人才尚録小成之技坐令嵬鎖沐此恩輝
臣拜舞以還怔營自失如雲如日應無就望之期若子
若孫唯誓縻捐之報
别奏劄子
臣逖逺威顔忽焉六載念以么麽之質被䝉眷知度越
輩流可為希世之遇鈞天夢斷無復可尋罷越還家杜
門屏迹自去春投進唐詩一伸奏牘之後不敢妄以孤
逺姓名復塵淵几誠不自意恩從天來顓降使車朌之
珍賜玉音褒諭金寳爛然榮光非常道路駭矚葢自鄱
陽有郡以來所未之見陛下脫屣北宫遺物離人而立
於獨予以馭幸寥寥弗聞臣獨何人邈在千里之外乃
拜殊渥焚香望闕盡室歡呼捧玩之餘感極以泣已具
表稱謝外復此手劄少攄螻螘之誠臣竊不自揆再有
昧死之請向者䝉賜野處二大字既已摹勒作碑揭于
小園往來觀瞻無不稽首今祇戴恩華巍巍卓異思欲
有以夸示無極輙摭聖諭中博洽兩字建為一堂妄意
長夏之始殿閣餘涼游戱翰墨之間敢乞憐臣區區之
愚賁以博洽堂三字受言藏之使子子孫孫朝暮瞻仰
臣年過七十無復他榮癡庸有求罪當萬死伏惟聖慈
曲垂寛貸引望黼扆無翼以翔不勝感恩戀徳隕越激
切之至
奏耿柟不受書送劄子
臣兹勤使者逺至榮耀非常在于故事當有薄禮欲以
銀百兩充書送楮幣百千犒從人而耿柟再三退却以
為聖㫖不許収接無以展區區下悃臣不勝惶懼感戴
之極須至奏聞者
謝南内奏狀
右臣伏䝉至尊壽皇聖帝聖恩特降專使秉義郎重華
宫祇應耿柟以三月一日至饒州齎霍汝弼等白劄子
傳聖㫖宣諭以臣向所進唐詩絶句賜臣茶一百夸清
馥香一十貼薫香二十貼金器一百兩臣已即時出州
城迎拜還家望闕祇受訖上件異數出自聖恩臣無任
感天荷聖激切屏營之至謹録奏謝以聞謹奏
紹熈四年三月　日煥章閣學士宣奉大夫提舉隆興
府玉隆萬壽宫魏郡開國公食邑二千五百户食實封二
百户臣洪邁状奏
欽定四庫全書
　萬首唐人絶句巻一
　　　　　　　　　　　　　宋　洪邁　編
　　七言
　　　贈李白　　　　　　　　　　杜甫
秋來相顧尚飄蓬未就丹砂愧葛洪痛飲狂歌空度日
飛揚跋扈為誰雄
　　　三絶句
楸樹馨香倚釣磯斬新花蘂未應飛不如醉裏風吹盡
可忍醒時雨打稀
門外鸕鷀去不來沙頭忽見眼相猜自今已後知人意
一日須來一百回
無數春筍滿林生柴門宻掩斷人行㑹須上畨看成竹
客至從嗔不出迎
　　　漫興九首
眼見客愁愁不醒無賴春色到江亭即遣花開深造次
便覺鶯語太丁寧
手種桃李非無主野老牆低還是家恰似春風相欺得
夜來吹折數枝花
熟知茅齋絶低小江上鷰子故來頻㘅泥㸃汚琴書内
更接飛蟲打著人
二月已破三月來漸老逢春能幾回莫思身外無窮事
且盡生前有限杯
腸斷春江欲盡頭杖藜徐步立芳洲顛狂柳絮隨風去
輕薄桃花逐水流
懶慢無堪不出村呼兒日在掩柴門蒼苔濁酒林中静
碧水春風野外昬
糝徑楊花鋪白氊㸃溪荷葉疊青錢笱根稚子無人見
沙上鳬鶵傍母眠
舎西柔桑葉可拈江畔細麥復纎纎人生幾何春已夏
不放香醪如蜜甜
隔戸楊栁弱嫋嫋恰似十五女兒腰誰謂朝來不作意
狂風挽斷最長條
　　　贈花卿
錦城絲管日紛紛半入江風半入雲此曲秖應天上有
人間能得幾回聞
　　　少年行
馬上誰家白面郎臨堦下馬坐人牀不通姓字麤豪甚
指㸃銀瓶索酒甞
　　　覔挑裁
奉乞桃栽一百根春前為送浣花村河陽縣裏雖無數
濯錦江邊未滿園
　　　覔綿竹
華軒藹藹他年到綿竹亭亭出縣髙江上舎前無此物
幸分蒼翠拂波濤
　　　覔榿木栽
草堂塹西無樹林非子誰復見幽心飽聞榿木三年大
與致溪邊十畆隂
　　　覔松樹子
落落出羣非櫸柳青青不朽豈楊梅欲存老蓋千年意
為覔霜根數寸栽
　　　覔果栽
草堂少花今欲栽不問緑李與黄梅石笋街中却歸去
果園坊裏為求來
　　　贈鄭鍊赴襄陽
鄭子將行罷使臣囊無一物獻尊親江山路逺羇離日
裘馬誰為感激人
　　　江畔獨步尋花七絶句
江上被花惱不徹無處告訴只顛狂走覔南鄰愛酒伴
經旬出飲獨空牀
稠花亂蘂裹江濵行步欹危實怕春詩酒尚堪驅使在
末須料理白頭人
江深竹静两三家多事紅花映白花報荅春光知有處
應須美酒送生涯
東望少城花滿煙百花髙樓更可憐誰能載酒開金盞
喚取佳人舞繡筵
黄師塔前江水東春光懶困倚微風桃花一簇開無主
可愛深紅映淺紅
黄四娘家花滿蹊千朶萬朶壓枝低留連戲蝶時時舞
自在嬌鶯恰恰啼
不是愛花即欲死只恐花盡老相催繁枝容易紛紛落
嫰蘂商量細細開
　　　春水二絶
二月六夜春水生門前小灘渾欲平鸕鷀鸂鶒莫漫喜
吾與汝曹俱眼明
一夜水髙二尺強數日不可更禁當南市津頭有船賣
無錢即買繫籬傍
　　　官池春鴈二首
自古稻粱多不足至今鸂鶒亂為羣且休悵望看春水
更恐歸飛隔暮雲
青春欲盡急還鄉紫塞寧論尚有霜翅在雲天終不逺
力微繒繳絶須防
　　　中丞嚴公雨中垂寄見憶奉荅二絶
雨映行宮辱贈詩元戎肯赴野人期江邊老病雖無力
強擬晴天理釣絲
何日雨晴雲出溪白沙青石洗無泥只須伐竹開荒徑
拄杖穿花聽馬嘶
　　　謝嚴中丞送青城山道士乳酒
山瓶乳酒下青雲氣味濃香幸見分鳴鞭走送憐漁父
洗盞開甞對馬軍
　　　得房公池鵝
房相西亭鵝一羣眠沙泛浦白於雲鳯凰池上應迴首
為報籠隨王右軍
　　　戲作寄上漢中王二首(王新誕/明珠)
雲裏不聞雙鴈過掌中貪見一珠新秋風嫋嫋吹江漢
只在他鄉何處人
謝安舟楫風還起梁苑池臺雪欲飛杳杳東山攜漢妓
泠泠脩竹待王歸
　　　投簡梓州幕府兼簡韋十郎官
幕下郎官安穩無從來不奉一行書固知貧病人須棄
能使韋郎跡也踈
　　　荅楊梓州
悶到房公池水頭坐逢楊子鎮東州却向青溪不相見
回船應載阿戎游
　　　惠義寺園送辛員外
朱櫻此日垂朱實郭外誰家負郭田萬里相逢貪握手
髙才仰望足離筵
　　　乞大邑瓷盌
大邑燒瓷輕且堅扣如哀玉錦城傳君家白盌勝霜雪
急送茅齋也可憐
　　　奉和嚴鄭公軍城早秋
秋風嫋嫋動髙旌玉帳分弓射敵營已収滴博雲間戍
更奪蓬婆雪外城
　　　絶句四首
堂西長笋别開門塹北行椒却背村梅熟許同朱老喫
松髙擬對阮生論
欲作魚梁雲復湍因驚四月雨聲寒青溪先有蛟龍窟
竹石如山不敢安
兩箇黄鸝鳴翠柳一行白鷺上青天窻含西嶺千秋雪
門泊東吳萬里船
藥條藥甲潤青青色過棕亭入草亭苗滿空山慙取譽
根居隙地怯成形
　　　李司馬橋了承髙使君自成都回
向來江上手紛紛三日功成事出羣已傳童子騎青竹
總擬橋東待使君
　　　漫成一絶
江月去人只數尺風燈照夜欲三更沙頭宿鷺聫拳静
船尾跳魚撥剌鳴
　　　承聞河北諸道節度入朝歡喜口號絶句十二
　　　首
禄山作逆降天誅更有思明亦已無洶洶人寰猶不定
時時鬭戰欲何須
社稷蒼生計必安将軍跋扈錯相干周宣漢武今王是
孝子忠臣後代看
喧喧道路多謌謡河北將軍盡入朝始是乾坤王室正
却教江漢客魂銷
不道諸公無表來茫然庶事遣人猜擁兵相學干戈銳
使者徒勞百萬回
鳴玉鏘金盡正臣修文偃武不無人興王㑹静妖氛氣
聖夀冝過一萬春
英雄見事若通神聖哲為心小一身燕趙休矜出佳麗
宫闈不擬選才人
抱病江天白首郎空山樓閣暮春光衣冠是日朝天子
草奏何時入帝鄉
澶漫山東一百州削成如桉抱青丘苞茅重入歸關内
王祭還供盡海頭
東逾遼水北滹沱星象風雲喜共和紫氣關臨天地闊
黄金臺貯俊賢多
漁陽突騎邯鄲兒酒酣並轡金鞭垂意氣即歸雙闕舞
雄豪復遣五陵知
李相將軍擁薊門白頭雖老赤心存竟能盡說諸侯入
知有從來天子尊
十二年來多戰埸天威已息陣堂堂神靈漢代中興主
功業汾陽異姓王
　　　喜聞盜賊蕃寇總退口號五首
蕭關隴水入官軍青海黄河巻塞雲北極轉愁龍虎氣
西戎休縱敵仇羣
賛普多教使入秦數通和好止煙塵朝廷忽用哥舒將
殺伐虛悲公主親
崆峒西極過崑崙駞馬由來擁國門逆氣數年吹路斷
蕃人聞道漸星奔
勃律天西采玉河堅昆碧盌最來多舊隨漢使千堆寳
少荅胡王萬匹羅
今春喜氣滿乾坤南北東西拱至尊大厯三年調玉燭
𤣥元皇帝聖雲孫
　　　存殁口號二首
席謙不見近彈棊畢耀仍傳舊小詩玉局他年無限笑
白楊今日幾人悲(道士席謙善彈/棊故曰玉局)
鄭公粉繪隨長夜曹霸丹青已白頭天下何曾有山水
人間不解重驊騮(髙士滎陽鄭䖍善畫/山水曹善畫馬也)
　　　上卿翁請修武侯廟遺像缺落時崔卿權夔州
大賢為政即多聞刺史真符不必分尚有西郊諸葛廟
臥龍無首對江濆
　　　解悶十二首
草閣柴扉星散居浪翻江黒雨飛初山禽引子哺紅果
溪女得錢留白魚
商胡離别下揚州憶上西陵故驛樓為問淮南米貴賤
老夫乘興欲東流
一辭故國十經秋毎見秋𤓰憶故丘今日南湖采薇蕨
何人為覔鄭𤓰州
沈范早知何水部曹劉不待薛郎中獨當省署開文苑
兼泛滄浪學釣翁
李陵蘇武是吾師孟子論文更不疑一飯未曾留俗客
數篇今見古人詩
復憶襄陽孟浩然清詩句句盡堪傳即今耆舊無新語
漫釣槎頭縮項鯿
陶冶性靈存底物新詩改罷自長吟孰知二謝將能事
頗學隂何苦用心
不見髙人王右丞藍田丘壑漫寒藤最傳秀句寰區滿
未絶風流相國能
先帝貴妃今寂寞荔枝還復入長安炎方每續朱櫻獻
玉座應悲白露團
憶過瀘戎摘荔枝青楓隱映石逶迤京中舊見君顔色
紅顆酸甜只自知
翠𤓰碧李沉玉甃赤梨蒲萄寒露成可憐先不異枝蔓
此物娟娟長遠生
側生野岸及江蒲不熟丹宫滿玉壺雲壑布衣鮐背死
勞生重馬翠眉須
　　　夔州歌十絶句
中巴之東巴東山江水開闢流其間白帝髙為三峽鎮
夔州險過百牢闗
白帝䕫州各異城蜀江楚峽混殊名英雄割據非天意
霸主并吞在物情
羣雄競起問前朝王者無外見今朝比訝漁陽結怨恨
元聽舜日舊蕭韶
赤甲白鹽俱刺天閭閻繚繞接山巔楓林橘樹丹青合
複道重樓錦繡懸
瀼東瀼西一萬家江北江南春冬花背飛鶴子遺瓊蘂
相趂鳬鶵入蔣牙
東屯稻畦一百頃北有澗水通青苖晴浴狎鷗分處處
雨隨神女下朝朝
蜀麻吳鹽自古通萬斛之舟行若風長年三老長謌裏
白晝攤錢髙浪中
憶昔咸陽都市合山水之圖張賣時巫峽曾經寳屏見
楚宫猶對碧峰疑
武侯祠堂不可忘中有松栢叅天長干戈滿地客愁破
雲日如火炎天凉
閬風𤣥圃與蓬壺中有髙堂天下無借問夔州壓何處
峽門江腹擁城隅
　　　書堂飲既夜復邀李尚書下馬月下賦絶句
湖水臨風相與清殘罇下馬復同傾乆拚野鶴如霜鬢
遮莫鄰雞下五更
　　　戲為六絶句
庾信文章老更成凌雲健筆意縱横今人嗤㸃流傳賦
不覺前賢畏後生
王楊盧駱當時體輕薄為文哂未休爾曹身與名俱滅
不廢江河萬古流
縱使盧王操翰墨劣於漢魏近風騷龍文虎脊皆君馭
歴塊過都見爾曹
才力應難跨數公凡今誰是出羣雄或看翡翠蘭苕上
未掣鯨魚碧海中
不薄今人愛古人清詞麗句必為隣竊攀屈宋冝方駕
恐與齊梁作後塵
未及前賢更勿疑遞相祖述復先誰别裁偽體親風雅
轉益多師是汝師
　　　少年行二首
莫笑田家老瓦盆自從盛酒長兒孫傾銀注瓦驚人眼
共醉終同卧竹根
巢燕養雛渾去盡江花結子已無多黄衫年少來冝數
不見堂前東逝波
　
　
　
　
　
　
　
　
　
　
　
　
　
　
　
　萬首唐人絶句巻一
欽定四庫全書
　萬首唐人絶句巻一
　　　　　　　　　　　　　宋　洪邁　編
　　五言
　　　寄髙彭州　　　　　　　　杜　甫
百年已過半秋至轉饑寒為問彭州牧何時救急難
　　　歸雁
東方萬里客亂定幾年歸腸斷江城雁髙髙正北飛
　　　即事
百寳裝腰帶真珠絡臂鞲笑時花近眼舞罷錦纒頭
　　　絶句十二首
江邊踏青罷回首見旌旗風起春城暮髙樓鼔角悲
遲日江山麗春風花草香泥融飛燕子沙暖睡鴛鴦
江碧鳥逾白山青花欲燃今春看又過何日是歸年
藹藹花蘂亂飛飛蜂蝶多幽棲身嬾動客至欲如何
日出籬東水雲生舍北泥竹髙鳴翡翠沙僻舞鵾雞
鑿井交㯶葉開渠斷竹根扁舟輕裊纜小逕曲通村
急雨捎溪足斜暉轉樹腰隔巢黄鳥竝飜藻白魚跳
舍下筍穿壁庭中藤刺簷地晴絲冉冉江白草纎纎
江動月移石溪虛雲傍花鳥棲知故道帆過宿誰家
聞道巴山裏春船正好行都將百年興一望九江城
水檻温江口茅堂石笋西移船先主廟洗藥浣沙溪
漫道春來好狂風大放顛吹花隨水去飜却釣魚船
　　　王録事許修草堂貲不到聊小詰
為嗔王録事不寄草堂貲昨屬愁春雨能忘欲漏時
　　　答鄭十七郎
雨後過畦潤花殘步屐遲把文驚小陸好客見當時
　　　復愁十二首
人煙生處僻虎跡過新蹄野鶻飜窺草村船逆上溪
釣艇収緡盡昬鴉接翅稀月生初學扇雲細不成衣
萬國尚防寇故園今若何昔歸相識少早已戰場多
身覺省郎在家須農事歸年深荒草徑老恐失柴扉
金絲縷箭鏃皂尾製旗竿一自風塵起猶嗟行路難
外寇何曽盛干戈不肯休閭閻聽小子談話覔封侯
貞觀銅牙弩開元錦獸張花門小箭好此物棄沙場
今日翔麟馬先宜駕鼔車無勞問河北諸將覺榮華
任轉江淮粟休添苑圃兵由來貔虎士不滿鳳凰城
江上亦秋色火雲終不移巫山猶錦樹南國且黄鸝
每恨陶彭澤無錢對菊花如今九日至自覺酒須賒
病減詩仍拙吟多意有餘莫看江揔老猶被賞時魚
　　　武侯廟
遺廟丹青落空山草木長猶聞辭後主不復卧南陽
　　　八陣圖
功蓋三分國名成八陣圖江流石不轉遺恨失吞吳
　　　相逢行　　　　　　　　　李　白
相逢紅塵内髙揖黄金鞭萬户垂楊栁君家阿那邊
　　　塞上曲三首
大漢無中策匈奴犯渭橋五原秋草緑胡馬一何驕
命將征西極横行隂山側燕支落漢家婦女無花色
轉戰渡黄河休兵樂事多蕭條清萬里瀚海寂無波
　　　玉階怨
玉階生白露夜久侵羅襪却下水精簾玲瓏望秋月
　　　襄陽曲四首
襄陽行樂處歌舞白銅鞮江城回緑水花月使人迷
山公醉酒時酩酊襄陽下頭上白接䍦倒着還騎馬
峴山臨漢江水緑沙如雪上有墮淚碑青苔久磨滅
且醉習家池莫看墮淚碑山公欲上馬笑殺襄陽兒
　　　洛陽陌
白玉誰家郎回車渡天津看花東陌上驚動洛陽人
　　　静夜思
牀前看月光疑是地上霜舉頭望山月低頭思故鄉
　　　緑水曲
緑水明秋月南湖采白蘋荷花嬌欲語愁殺蕩舟人
　　　重憶賀監
欲向江東去定將誰舉杯稽山無賀老却棹酒船回
　　　題情深樹寄象公
腸斷枝上猨淚添山下樽白雲見我去亦為我飛飜
　　　送姪艮攜二妓赴㑹稽戲有此贈
攜妓東山去春光半道催遙看二桃李䨇入鏡中開
　　　送殷淑
痛飲龍笻下燈青月復寒醉歌驚白鷺半夜起沙灘
　　　送陸判官往琵琶峽
水國秋風夜殊非逺别時長安如夢裏何日是歸期
　　　留别金陵諸公
食出野田美酒臨逺水傾東流若未盡應見别離情
　　　别東林寺僧
東林送客處月出白猨啼笑别廬山逺何煩過虎谿
　　　奔亡道中三首
蘇武天山上田横海島邊萬重關塞斷何日是歸年
亭伯去安在李陵降未歸愁容變海色短服改朝衣
談笑三軍却交遊七貴疎仍留一隻箭未射魯連書
　　　田園言懐
賈誼三年謫班超萬里侯何如牽白犢飲水對清流
　　　紀南陵題五松山四首
聖逹有去就潛光愚其色魚與龍同池龍去魚不測
當時板築輩豈知傅說情一朝和殷人光氣為列星
時命或大謬仲尼將奈何鸞鳯忽覆巢麒麟不來過
龜山蔽魯國有斧且無柯歸來歸去來宵濟越洪波
　　　初出金門尋王侍御不遇詠壁上鸚鵡
落羽辭金闕孤鳴託繡衣能言終見棄還向隴西飛
　　　醉題王漢陽㕔
我似鷓鴣鳥南遷懶北飛時尋漢陽令取醉月中歸
　　　秋浦歌十二首
秋浦錦駞鳥人間天上稀山雞羞渌水不敢照毛衣
秋浦多白猨超騰若飛雪牽引條上兒飲弄水中月
愁作秋浦客强看秋浦花山川如剡縣風日似長沙
醉上山公馬寒歌寗戚牛空吟白石爛淚滿黒貂裘
秋浦千重嶺水車嶺最竒天傾欲墮石水拂寄生枝
江祖一片石青天掃畫屏題詩畱萬古緑字錦苔生
邏人横鳥道江祖出魚梁水急舟行疾山花拂面香
水如一匹練此地即平天耐可乘明月看花上酒船
爐火照天地紅星亂紫煙𧹞郎明月夜歌曲動寒川
白髪三千丈縁愁似箇長不知明鏡裏何處得秋霜
秋浦田舍翁採魚水中宿妻子張白鷳結罝映深竹
桃波一步地了了語聲聞闕與山僧别低頭禮白雲
　　　九日龍山飲
九日龍山飲黄花笑逐臣醉看風落帽舞愛月畱人
　　　銅官山醉後絶句
我愛銅官樂千年未擬還要須回舞袖拂盡五松山
　　　陪侍郎叔遊洞庭醉後三首
今日竹林宴我家賢侍郎三杯容小阮醉後發清狂
船上齊橈樂湖心泛月歸白鷗閒不去争拂酒筵飛
剗却君山好平鋪湘水流巴陵無限酒醉殺洞庭秋
　　　對雪獻從兄虞城宰
昨夜梁園雪弟寒兄不知庭前㸔玉樹腸斷憶連枝
　　　哭宣城善釀紀叟
紀叟黄泉裏還應釀老春夜臺無曉日沽酒與何人
　　　王昭君
昭君拂玉鞍上馬啼紅頰今日漢宫人明朝胡地妾
　　　杜陵
南登杜陵上北望五陵間秋水明落日流光滅逺山
　　　觀放白鷹
八月邊風高胡鷹白錦毛孤飛一片雪百里見秋毫
　　　白鷺鷥
白鷺下秋水孤飛如墜霜心閒且未去獨立沙洲傍
　　　獨坐敬亭山
衆鳥高飛盡孤雲去獨閒相看兩不厭只有敬亭山
　　　陪從祖濟南太守泛鶴山湖三首
初謂鶴山近寧知湖水遥此行殊訪戴自可緩歸橈
湖闊數千里湖光揺碧山湖西正有月獨送李膺還
水入北湖去舟從南浦回遥看鵲山轉却似送人來
　　　青溪半夜聞笛
羌笛梅花引吳溪隴水清寒山秋浦月腸斷玉關情
　　　夏日山中
懶揺白羽扇裸袒青林中脫巾挂石壁露頂灑松風
　　　流夜郎題葵葉
慚君能衛足歎我逺移根白日如分照還歸守故園
　　　巴女詞
巴水急如箭巴船去若飛十月三千里郎行㡬嵗歸
　　　越女詞五首
長干吳兒女眉目艶星月屐上足如霜不著鵶頭襪
吳兒多白晳好為蕩舟劇賣眼擲春心折花調行客
耶溪採蓮女見客棹歌回笑入荷花去佯羞不出來
東陽素足女㑹稽素舸郎相看月未墮白地斷肝腸
鏡湖水如月耶溪女如雪新粧蕩新波光景兩竒絶
　　　怨情
美人巻珠簾深坐嚬蛾眉但見淚痕濕不知心恨誰
　　　浣紗石上女
玉靣耶溪女青蛾紅粉粧一雙金齒屐兩足白如霜
　　　見韋叅軍量移東陽
潮水還歸海流人却到吳相逢問愁苦淚盡日南珠
　
　
　
　
　
　
　
　
　萬首唐人絶句巻一
欽定四庫全書
　萬首唐人絶句巻二
　　　　　　　　　　　　　宋　洪邁　編
　　七言
　　　結襪子　　　　　　　　　　李白
燕南壯士吳門豪筑中置鉛魚隠刀感君恩重許君命
太山一擲輕鴻毛
　　　巴陵贈賈舍人
賈生西望憶京華湘浦南遷莫怨嗟聖主恩深漢文帝
憐君不遣到長沙
　　　送賀賔客歸越
鏡湖流水漾清波狂客歸舟逸興多山隂道士如相見
應冩黄庭換白鵝
　　　送韓侍御之廣徳令
昔日繡衣何足榮今宵貰酒與君傾暫就東山賖月色
酣歌一夜送泉明
　　　送外甥鄭灌從軍三首
六博争雄好彩來金盤一擲萬人開丈夫賭命報天子
當斬仇讎衣錦回
丈八蛇矛出隴西彎弧拂箭白猿啼運籌必用龍韜䇿
積甲應將熊耳齊
月蝕西方破敵時及𤓰歸日未應遲麾旄血變黄河水
梟首當懸白鵲旗
　　　長門怨
桂殿長愁不記春黄金四屋起秋塵夜懸明鏡青天上
獨照長門宫裏人
　　　酬崔侍御
嚴陵不從萬乘遊歸卧空山釣碧流自是客星辭帝坐
元非太白醉揚州(崔詩云天外常求太白/老金陵捉得酒仙人)
　　　送孟君之廣陵
故人西辭黄鶴樓煙花三月下揚州孤帆逺影碧山盡
唯見長江天際流
　　　春夜洛城聞笛
誰家玉笛暗飛聲散入春風滿洛城此夜曲中聞折栁
何人不起故園情
　　　峨眉山月歌
峨眉山月半輪秋影入平羌江水流夜發青溪向三峽
思君不見下渝州
　　　永王東巡歌十一首
永王正月東出師天子遥分龍虎旗樓船一舉風波静
江漢翻為鴈鶩池
三川北寇亂如麻四海南奔似永嘉但用東山謝安石
為君談笑静胡沙
雷鼓嘈嘈喧武昌雲旗獵獵過潯陽秋毫不犯三吳恱
春日遥看五色光
龍盤虎踞帝王州帝子金陵訪古丘春風試暖昭陽殿
明月還過鳷鵲樓
二帝巡遊俱未回五陵松栢使人哀諸侯不救河南地
更喜賢王逺道來
丹陽北固是吳關畫出樓臺雲水間千巖烽火連滄海
南望旌旗繞碧山
王出三江按五湖樓船跨海次揚都戰艦森森羅虎士
征帆一一引龍駒
長風挂席勢難回海動山傾古月摧君看帝子浮江日
何似龍驤出峽來
祖龍浮海不成橋漢武潯陽空射蛟我王樓艦輕秦漢
却似文皇欲渡遼
帝寵賢王入楚關掃清江漢始應還初從雲夢開朱邸
更取金陵作小山
試借君王玉馬鞭指麾戎寇坐瓊筵南風一掃邊塵静
西入長安到日邉
　　　横江詞五首
海潮南去過潯陽牛渚由來險馬當横江欲渡風波惡
一水牽愁萬里長
横江西望阻西秦漢水東連揚子津白浪如山那可渡
狂風愁殺峭帆人
海神東過惡風回浪打天門石壁開浙江八月何如此
濤似連山噴雪來
横江館前津吏迎向余東指海雲生郎今欲渡縁何事
如此風波不可行
月暈天風霧不開海鯨東蹙百川回驚波一起三山動
公無渡河歸去來
　　　上皇西巡南京歌十首
邊塵輕拂建章臺聖主西巡蜀道來劍壁門髙五千尺
石為樓閣九天開
九天開出一成都萬戸千門入畫圖草樹雲山如錦繡
秦川得及此間無
徳陽春樹似新豐行入新都若舊宫栁色未饒秦地緑
花光不減上林紅
誰道君王行路難六龍西幸萬人歡地轉錦江成渭水
天回玉壘作長安
萬國同風共一時錦江何謝曲江池石鏡更明天上月
後宫親得照蛾眉
濯錦清江萬里流雲帆龍舸下揚州北地雖誇上林苑
南京還有散花樓
錦水東流繞錦城星橋北挂象天星四海此中朝聖主
峨眉山上列仙庭
秦開蜀道置金牛漢水元通星漢流天子一行遺聖跡
錦城長作帝王州
水渌天青不起塵風光和暖勝三秦萬國煙花隨玉輦
西來添作錦江春
劍閣重關蜀北門上皇歸馬若雲屯少帝長安開紫極
雙懸日月照乾坤
　　　與史郎中飲聽黄鶴樓上吹笛
一為遷客去長沙西望長安不見家黄鶴樓中吹玉笛
江城五月落梅花
　　　望廬山瀑布水
日照香爐生紫煙遥看瀑布挂長川飛流直下三千尺
疑是銀河落九天
　　　白帝下江陵
朝辭白帝彩雲間千里江陵一日還兩岸猿聲啼不盡
須㬰過却萬重山
　　　巫山枕障
巫山枕障盡髙丘白帝城邊樹色秋朝雲夜入無行處
巴水横天更不流
　　　吳王舞人半醉
風動荷花水殿香姑蘇臺上宴吳王西施醉舞嬌無力
笑倚東窻白玉牀
　　　望廬山五老峰
廬山東南五老峰青天削出金芙蓉九江秀色可攬結
吾將此地巢雲松
　　　宣城見杜鵑花
蜀國曾聞子規鳥宣城還見杜鵑花一叫一回腸一斷
三春三月憶三巴
　　　哭晁卿
日本晁卿辭帝都征帆一片遶蓬壺明月不歸沈碧海
白雲愁色滿蒼梧
　　　秋下荆門
霜落荆門秋樹空布帆無恙挂秋風此行不為鱸魚鱠
自愛名山入剡中
　　　魯東門泛舟二首
日落沙門天倒開波揺石動水縈回輕舟泛月尋溪轉
疑是山隂雪後來
水作青龍盤石堤桃花夾岸魯門西若教月下乗舟去
何啻風流到剡溪
　　　廬江主人婦
孔雀東飛何處栖廬江小吏仲卿妻為客裁縫君自見
城烏獨宿夜空啼
　　　陪族叔刑部侍郎曄及中書賈舍人至遊洞庭五首
洞庭西望楚江分水盡南天不見雲日落長沙秋色逺
不知何處弔湘君
南湖秋水夜無煙耐可乗流直上天且就洞庭賖月色
將船買酒白雲邊
洛陽才子謫湘川元禮同舟月下仙記得長安還欲笑
不知何處是西天
洞庭湖西秋月輝瀟湘江北早鴻飛醉客滿船歌白紵
不知霜露入秋衣
帝子瀟湘去不還空餘秋草洞庭間淡掃明湖開玉鏡
丹青畫出是君山
　　　望天門山
天門中斷楚江開碧水東流直北回兩岸青山相對出
孤帆一片日邉來
　　　與謝良輔遊涇川陵巖寺
乗君素舸泛涇西宛似雲門對若溪且從康樂尋山水
何必東流入㑹稽
　　　山中問荅
問余何意棲碧山笑而不荅心自閒桃花流水窅然去
别有天地非人間
　　　魯國見狄博通
去年别我向何處有人傳道遊江東謂言挂席渡滄海
却來應是無長風
　　　山中與幽人對酌
兩人對酌山花開一盃一盃復一盃我醉欲眠卿且去
明朝有意抱琴來
　　　長門怨
天回北斗挂西樓金屋無人螢火流月光欲到長門殿
别作深宫一段愁
　　　春怨情
白馬金羈遼海東羅帷繡被卧春風落月低軒窺燭盡
飛花入戸笑牀空
　　　南流夜郎寄内
夜郎天外怨離居明月樓中音信踈北鴈春歸看欲盡
南來不得豫章書
　　　陌上贈美人
駿馬驕行踏落花垂鞭直拂五雲車美人一笑褰珠箔
遥指紅樓是妾家
　　　别内三首
王命三徴去未還明朝離别出呉關白玉髙樓看不見
相思須上望夫山
出門妻子强牽衣問我西行幾日歸來時儻佩黄金印
莫見蘇秦不下機
翡翠為樓金作梯誰人獨宿倚門啼夜坐寒燈連曉月
行行淚盡楚關西
　　　雨中贈仙人山賈山人　　　栁宗元
寒江夜雨聲潺潺曉雲遮盡仙人山遥知𤣥豹在深處
下笑羈絆泥塗間
　　　夏晝偶作
南州溽暑醉如酒隱几熟眠開北牖日午獨覺無餘聲
山童隔竹敲茶臼
　　　雨晴後至江渡
江雨初晴思遠步日西獨向愚溪渡渡頭水落村逕成
撩亂浮槎在髙樹
　　　與初上人
海畔尖山似劒鋩秋來處處割愁腸若為化得身千億
散上峰頭望故鄉
　　　詔追赴都
每憶纎鱗遊尺澤翻愁弱羽上丹霄岸旁古堠應無數
次第行看别路遥
　　　過衡山
故國名園乆别離今朝楚樹發南枝晴天歸路好相逐
正是峰前回鴈時
　　　汨羅
南來不作楚臣悲重入修門自有期為報春風汨羅道
莫將波浪枉明時
　　　離觴不醉至驛却寄相送諸公
無限居人送獨醒可憐寂寞到長亭荆州不遇髙陽侣
一夜春寒滿下㕔
　　　清水驛
簷下踈篁十二莖襄陽從事寄幽情秖應更使伶倫見
冩盡雌雄雙鳯鳴
　　　詔追赴都
十一年前南渡客四千里外北歸人詔書許逐陽和至
驛路開花處處新
　　　李西川
逺師騶忌鼓鳴琴去和南風愜舜心從此他山千古重
殷勤曾是奉徽音
　　　奉酬楊侍郎
貞一來時送綵牋一行歸鴈慰驚弦翰林寂寞誰為主
鳴鳯應須早上天
　　　栁州二月
宦情羈思共悽悽春半如秋意轉迷山城過雨百花盡
榕葉滿庭鸎亂啼
　　　初上人
珠樹玲瓏隔翠微病來方外事多違仙山不屬分符客
一任凌空錫杖飛
　　　殷賢戲批書後寄劉連州并示孟崙二童
書成欲寄庾安西紙背應勞手自題聞道近來諸子弟
臨池尋已猒家雞
　　　銅魚使
行盡關山萬里餘到時閭井是荒墟附庸唯有銅魚使
此後無因寄逺書
　　　韓漳州書報徹上人亡二絶
早嵗經華聽越吟聞君江海分逾深他時若冩蘭亭㑹
莫畫髙僧支遁林
頻把瓊書出䄂中獨吟遺句立秋風桂江日夜流千里
揮淚何時到甬東
　　　酬夢得
日日臨池弄小鶵還思冩論付官奴栁家新様元和脚
且盡薑芽歛手徒
　　　重贈二首
聞說將雛向墨池劉家還有異同詞如今試遣隈牆問
已道世人那得知
世上悠悠不識真薑芽盡是捧心人若道栁家無子弟
徃年何事乞西賔
　　　疊前
小學新翻墨沼波羡君瓊樹散枝柯在家弄玉唯嬌女
空覺庭前鳥跡多
　　　疊後
事業無成恥藝成南宫起草舊連名勸君火急添功用
趂取當時二妙聲
　　　聞徹上人亡寄楊侍郎
東越髙僧還姓湯幾時瓊珮觸鳴璫空花一散不知處
誰采金英與侍郎
　　　段九秀才處見吕衡州書迹
交侣平生意最親衡陽往事似分身䄂中忽見三行字
拭淚相看是故人
　　　重别
二十年來萬事同今朝歧路忽西東皇㤙若許歸田去
晚嵗當為鄰舍翁
　　　荅夢得
弱冠同懐長者憂臨歧回想盡悠悠耦耕若便遺身世
黄髪相看萬事休
　　　種木槲花
上苑年年占物華飄零今日在天涯只應長作龍城守
剰種庭前木槲花
　　　摘櫻桃
海上朱櫻贈所思樓居況是望仙時蓬萊羽客如相訪
不是偷桃一小兒
　　　酬曹侍御
破額山前碧玉流騷人遥駐木蘭舟春風無限瀟湘意
欲採蘋花不自由
　　　始見白髪題所種石榴
幾年封植愛芳叢韶艷朱顔競不同從此休論上春事
看成古木對衰翁
　　　聞籍田
天田不日降皇輿留滯長沙嵗又除宣室無由問釐事
周南何處託成書
　　　栁州寄京中親故
林邑山聫瘴海秋䍧牱水向郡前流勞君逺問龍城地
正北三千到錦州
　
　萬首唐人絶句巻二
欽定四庫全書
　萬首唐人絶句巻二
　　　　　　　　　　　　　宋　洪邁　編
　　五言
　　　莎柵聨句　　　　　　　　韓　愈
冰溪時咽絶風櫪方軒舉此處不斷腸定知無斷處
　　　和虢州劉給事使君三堂二十一詠
　　　　新亭
湖上新亭好公來日出初水文浮枕簟瓦影䕃龜魚
　　　　流水
汨汨幾時休從春復到秋秪言池未滿池滿強交流
　　　　竹洞
竹洞何年有公初斫竹開洞門無鎻鑰俗客不曾來
　　　　月臺
南館城隂闊東湖水氣多直須臺上看始奈月明何
　　　　渚亭
自有人知處那無歩往蹤莫教安四壁面面看芙蓉
　　　　竹溪
藹藹溪流漫梢梢岸篠長穿沙碧簳浄落水紫苞香
　　　　北湖
聞說遊湖棹尋常到此回應留醒心處凖擬醉時來
　　　　花島
蜂蝶去紛紛香風隔岸聞欲知花島處水上覔紅雲
　　　　栁溪
桞樹誰人種行行夾岸高莫將條繫䌫著處有蟬號
　　　　西山
新月迎宵掛晴雲到晚留為遮西望眼終是懶迴頭
　　　　竹逕
無塵從不掃有鳥莫令彈若要添風月應除數百竿
　　　　荷池
風雨秋池上高荷葢水繁未諳鳴摵摵那似巻翻翻
　　　　稻畦
卦布畦堪數枝分水莫尋魚肥知己秀鶴沒覺初深
　　　　栁巷
桞巷還飛絮春餘㡬許時吏人休報事公作送春詩
　　　　花源
源上花初發公應日日來丁寧紅與紫切勿一時開
　　　　北樓
郡樓乘曉上盡日不能回晚色將秋至長風送月來
　　　　鏡潭
非鑄復非鎔泓澄忽此逢魚鰕不用避秪是照蛟龍
　　　　孤嶼
朝遊孤嶼南暮戱孤嶼北所以孤嶼鳥與公盡相識
　　　　方橋
非閣復非船可居兼可過君欲問方橋方橋如此作
　　　　梯橋
乍似上青㝠初疑躡菡蓞自無飛仙骨欲度何由敢
　　　　月池
寒池月下明新月池邊曲若不妬清妍却成相映燭
　　　把酒
擾擾馳名者誰能一日閒我來無伴侣把酒對南山
　　　嘲少年
直把春償酒都將命乞花秪知閒信馬不覺誤隨車
　　　酬馬侍郎寄酒
一壺情所寄四句意能多秋到無詩酒其如月色何
　　　次峽石
數日方離雪今朝又出山試慿高處望隐約見潼關
　　　入黄溪聞猿　　　　　　　栁宗元
溪路千里曲哀猿何處鳴孤臣淚已盡虛作斷腸聲
　　　江雪
千山鳥飛絶萬徑人蹤滅孤舟簑笠翁獨釣寒江雪
　　　春懐故園
九鳸鳴已晚楚鄉農事春悠悠故池水空待灌園人
　　　再上湘江
好在湘江水今朝又上來不知從此去更遣幾年回
　　　長沙驛
海鶴一為别存亡三十秋今來數行淚獨上驛南樓
　　　桂州北望
幽徑為誰開羙人城北來王程倘餘暇一上子陵臺
　　　登桞州峨山
荒山秋日午獨上意悠悠如何望鄉處西北是融州
　　　三贈劉員外
信書成自誤經事漸知非今日臨岐别何年待汝歸
　　　荅
年方伯玉早恨比四愁多㑹待休車騎相隨出罻羅
　　　零陵早春
問春從此去幾日到秦原慿寄還鄉夢殷勤入故園
　　　寓興二首　　　　　　　　劉禹錫
常談即至理安事非常情寄語何平叔無為輕老生
世途多禮數鵬鷃各逍遥何事陶彭澤抛官為折腰
　　　古調
軒后初冠冕前旒為蔽明安知從複道然後見人情
　　　經檀道濟故壘
萬里長城壊荒營野草秋秣陵多士女猶唱白符鳩
　　　君山懐古
屬車八十一此地阻長風千載威靈盡赭山寒水中
　　　敬酬㣲公見寄二首
淒涼沃洲僧顦顇柴桑宰别來二十年唯餘兩心在
越江千里鏡越嶺四時雪中有逍遥人夜深觀水月
　　　戲和吕八郡内書懐
文苑振金聲循良冠百城不知今史氏何處列君名
　　　詠史二首
驃騎非無勢少卿終不去世道劇頽波我心如砥柱
賈生明王道衛綰工車戱同遇漢文時何人居貴位
　　　庭竹
露滌鉛粉節風揺青玉枝依依似君子無地不相宜
　　　甘棠館二首
公館似仙家池清竹徑斜山禽忽驚起衝落半嵓花
門前洛陽道門裏桃源路塵土與煙霞其間十餘歩
　　　飲酒看牡丹
今日花前飲甘心醉數杯但愁花有語不為老人開
　　　紀南歌
風煙紀南城塵土荆南路天寒多獵騎走上樊姬墓
　　　荆州歌二首
渚宫楊桞暗麥城朝雉飛可憐踏青伴乘暖著輕衣
今日好南風商旅相催發沙頭檣竿上始見春江闊
　　　視刀環歌
常恨言語淺不如人意深今朝兩相視脉脉萬重心
　　　三閣詞四首
貴人三閣上日晏未梳頭不應有恨事嬌甚却成愁
珠箔曲瓊鉤子細見揚州北兵那得度浪語判悠悠
沉香帖閣柱金縷畫門楣囘首䧏幡下已見黍離離
三人出眢井一身登檻車朱門漫臨水不可見鱸魚
　　　淮隂行五首
簇簇淮隂市竹樓縁岸上好日起檣竿烏飛驚五兩
今日轉舩頭金烏指西北煙波與春草千里同一色
舩頭大銅鐶摩挲光陳陳早早使風來沙頭一眼認
何物令儂羡羡郎船尾燕衘泥趂檣竿宿食長相見
隔浦望行船頭昻尾幰幰無奈晚菜時清淮春浪軟
　　　渾侍中宅牡丹
徑尺千餘朶人間有此花今朝見顔色更不向諸家
　　　秋風引
何處秋風至蕭蕭送鴈羣朝來入庭樹孤客最先聞
　　　桞花詞三首
開從緑條上散逐香風逺故取花落時悠揚占春晚
輕飛不假風輕落不委地撩亂舞晴空發人無限思
晴天黯黯雪來送青春暮無意似多情千家萬家去
　　　路傍曲
南山宿雨晴春入鳯凰城處處聞絃管無非送酒聲
　　　紇那曲詞二首
楊栁欝青青竹枝無限情周即一回顧聽唱紇那聲
踏曲興無窮調同詞不同願郎千萬壽長作主人翁
　　　傷段右丞
江海多豪氣朝廷有直聲何言馬蹄下一旦是佳城
　　　傷獨孤舎人
昔别一年少今悲䘮國華逺來同社燕不見早梅花
　　　傷龎京兆
京兆歸何處章臺空暮塵可憐鸞鏡下哭殺畫眉人
　　　鄂渚留别李表臣
高檣起行色促柱動離聲欲問江深淺應如逺别情
　　　荅表臣贈别二首
昔為瑤池侣飛舞集蓬萊今作江漢别風雪一裵回
嘶馬立未還行舟路將轉江頭暝色深揮袖依稀見
　　　始發鄂渚寄表臣二首
祖帳管絃絶客帆西風生回車已不見猶聽馬嘶聲
曉發栁林戍遥城聞五鼓憶與故人眠此時猶晤語
　　　出鄂州界懐表臣二首
離席一揮桮别愁今尚醉遲遲有情處却恨江帆駛
夢覺疑連榻舟行忽千里不見黄鶴樓寒沙雪相似
　　　和游房公舊竹亭聞琴
尚有竹間路永無綦下塵一聞流水曲重憶餐霞人
　　　和西川李尚書知與元武昌有舊逺示二篇(來/詩)
　　　(云元公令陳從事求蜀琴將/以為寄而訃聞因陳生㑹葬)
如何贈琴日已是絶絃時無復雙金報空餘掛劔悲
寳匣從此閉朱絃誰復調秪應隨玉樹同向土中銷
　　　别蘇州二首
三載為吳郡臨岐祖帳開雖非謝桀黠且為一裵回
流水閶門外秋風吹桞條從來送客去今日自魂銷
　　　罷和州游建康
秋水清無力寒山暮多思官閒不計程徧上南朝寺
　　　九日登高
世路山河險君門煙霧深年年上高處未省不傷心
　　　歸信吟　　　　　　　　　孟　郊
淚墨灑為書將寄萬里親書去魂亦去兀然空一身
　　　古怨
試妾與君淚兩處滴池水看取芙蓉花今年為誰死
　　　閨怨
妾恨比斑竹下盤煩寃根有笋未出土中已含淚痕
　　　古意
河邊織女星河畔牽牛郎未得渡清淺相對遥相望
　　　樂府
蓮子不可得荷花生水中猶勝道傍桞無事蕩春風
　　　再下第
一夕九起嗟夢短不到家兩度長安陌空將淚見花
　　　渭上思歸
獨訪千里信逈臨千里河家在吳楚鄉淚寄東南波
　　　朔方邀花伴
邊地春不足十里見一花及時須遨遊日暮饒風沙
　　　看花
獨遊終難醉挈榼徒經過閒花不觧語勸得酒無多
　　　過彭澤
揚帆過彭澤舟人訝歎息不見種桞人霜風空寂歴
　　　旅行
楚水結冰薄楚雲為雪㣲野梅參差發旅榜逍遥歸
　　　送柳淳
青山臨黄河下有長安道世上名利人相逢不知老
　
　
　
　
　
　萬首唐人絶句巻二
欽定四庫全書
　萬首唐人絶句巻三
　　　　　　　　　　　　　宋　洪邁　編
　　七言
　　　龍移　　　　　　　　　　　韓愈
天昬地黒蛟龍移雷驚電激雌雄隨清泉百丈化為土
魚鼈枯死吁可悲
　　　題楚昭王廟
丘園滿目衣冠盡城闕連雲草樹荒猶有國人懷舊徳
一間茅屋祭昭王
　　　湘中酬張十一功曹
休垂絶徼千行淚共泛清湘一葉舟今日嶺猿兼越鳥
可憐同聽不知愁
　　　郴口又贈二首
山作劍攅江冩鏡扁舟斗轉疾於飛回頭笑向張公子
終日思歸此日歸
雲颭霜翻看不分雷驚電激語難聞沿崖宛轉到深處
何限青天無片雲
　　　題木居士二首
火透波穿不計春根如頭面榦如身偶然題作木居士
便有無窮求福人
為神詎比溝中斷遇賞還同㸑下餘朽蠧不勝刀鋸力
匠人雖巧欲何如
　　　湘中
猿愁魚踊水翻波自古流傳是汨羅蘋藻滿盤無處奠
空聞漁父叩舷歌
　　　别盈上人
山僧愛山出無期俗士牽俗來何時祝融峰下一回首
即是此生長别離
　　　聞梨花發贈劉師命
桃蹊惆悵不能過紅艷紛紛落地多聞道郭西千樹雪
欲將君去醉如何
　　　梨花下贈劉師命
洛陽城外清明節百花寥落梨花發今日相逢瘴海頭
共驚爛漫開正月
　　　和歸工部送僧約
早知皆是自拘囚不學因循到白頭汝既出家還擾擾
何人更得死前休
　　　入闗詠馬
嵗老豈能充上駟力微當自謹前程不知何故翻驤首
牽過關門妄一鳴
　　　榴花
五月榴花照眼明枝間時見子初成可憐此地無車馬
顛倒青苔落絳英
　　　井
賈誼宅中今始見葛洪山下昔曾窺寒泉百尺空看影
正是行人暍死時
　　　蒲萄
新莖未徧半猶枯髙架支離倒復扶若欲滿盤堆馬乳
莫辭添竹引龍鬚
　　　峽石西泉
居然鱗介不能容石眼環環水一鍾聞說旱時求得雨
秖疑科斗是蛟龍
　　　酬王二十舎人雪中見寄
三日柴門擁不開堦庭平滿白皚皚今朝蹋作瓊瑤跡
為有詩仙鳯沼來
　　　送侯喜
已作龍鍾後時者懶於街裏蹋塵埃如今便别長官去
直到新年衙日來
　　　題百葉桃花
百葉雙桃晚更紅臨窻映竹見玲瓏應知侍史歸天上
故伴仙郎宿禁中
　　　春雪
新年都未有芳華二月初驚見草芽白雪却嫌春色晚
故穿庭樹作飛花
　　　盆池五首
老翁真箇似童兒汲井埋盆作小池一夜青蛙鳴到曉
恰如方口釣魚時
莫道盆池作不成藕梢初種已齊生從今有雨君須記
來聽蕭蕭打葉聲
瓦沼晨朝水自清小蟲無數不知名忽然分散無蹤影
唯有魚兒作隊行
泥盆淺小詎成池夜半青蛙聖得知一聽暗來將伴侣
不煩鳴喚鬬雄雌
池光天影共青青拍岸纔添水數缾且待夜深明月去
試看涵泳幾多星
　　　芍藥
浩態狂香昔未逢紅燈爍爍緑盤龍覺來獨對忽驚恐
身在仙宫第幾重
　　　賽神
白布長衫紫領巾差科未動是閒人麥苖含穟桑生葚
共向田頭樂社神
　　　題于賔客莊
榆莢車前葢地皮薔薇蘸水筍穿籬馬蹄無入朱門跡
縱使春歸可得知
　　　晚春
草樹知春不乆歸百般紅紫鬬芳菲楊花榆莢無才思
惟解漫天作雪飛
　　　落花
已分將身著地飛那羞踐蹋損光暉無端又被春風誤
吹落西家不得歸
　　　楸樹三首
幾嵗生成為大樹一朝纒繞困長藤誰人與脱青羅帔
看吐髙花萬萬層
幸自枝條能樹立何煩蘿蔓作交加傍人不解尋根本
却道新花勝舊花
青幢紫葢立童童細雨浮煙作綵籠不得畫師來貌取
定知難見一生中
　　　風折花枝
浮艷侵天難就看清香撲地可遥聞春風也是多情思
故捒繁枝折贈君
　　　贈張十八助教
喜君眸子重清朗攜手城南歴舊遊忽見孟生題竹處
相看淚落不能収
　　　晚雨
廉纎晚雨不能晴池岸草間蚯蚓鳴投竿跨馬蹋歸路
纔到城門打鼓聲
　　　出城
暫出城門蹋青草遠於林下見春山應須韋杜家家到
秖有今朝一日閒
　　　遣興
斷送一生惟有酒尋思百計不如閒莫憂世事兼身事
須著人間比夢間
　　　和武相公早春聞鶯
早晚飛來入錦城誰人教解百般鳴春風紅樹驚眠處
似妬歌童作艷聲
　　　大安池
公主當年欲占春故將臺榭壓城闉欲知前面花多處
直到南山不屬人
　　　晚春
誰収春色歸將去慢緑夭紅半不存榆莢秖能隨柳絮
等閒撩亂走空園
　　　過鴻溝
龍疲虎困割川原億萬蒼生性命存誰勸君王回馬首
真成一擲賭乾坤
　　　送張侍郎
司徒東鎮馳書謁丞相西來走馬迎兩府元臣今轉宻
一方逋冦不難平
　　　贈刑部馬侍郎
紅旗照海壓南荒徴入臺中作侍郎暫從相公平小冦
便歸天闕致時康
　　　和裴相公東征塗經女几山下作
旗穿曉日雲霞雜山倚秋空劍㦸明敢請相公平賊後
暫攜諸吏上峥嶸
　　　郾城晚飲贈副使馬侍郎及馮宿李宗閔二員
　　　外
城上赤雲呈勝氣眉間黄色見歸期幕中無事惟須飲
即是連鑣向闕時
　　　别留後侍郎
為文無出相如右謀帥難居郤縠先歸去雪消溱洧動
西來旌斾拂晴天
　　　同李二十八員外從裴相公野宿西界
四面星辰著地明散燒煙火宿天兵不關破賊須歸奏
自趂新年賀太平
　　　過襄城
郾城辭罷過襄城潁水嵩山刮眼明已去蔡州三百里
家人不用遠來迎
　　　宿神龜招李二十八馮十七
荒山野水照斜暉啄雪寒鵶趂影飛夜宿驛亭愁不睡
幸來相就葢征衣
　　　和李二十八司勲連昌宫
夾道疎槐出老根髙甍巨桷壓山原宫前遺老來相問
今是開元幾葉孫
　　　次潼闗先寄張十二閣老使君
荆山已去華山來日出潼關四扇開刺史莫辭迎候遠
相公親破蔡州回
　　　次潼關上都綂相公
暫辭堂印執兵權盡管諸軍破賊年冠蓋相望催入相
待將功徳格皇天
　　　桃林夜賀晉公
西來騎火照山紅夜宿桃林臘月中手把命珪兼相印
一時重疊賞元功
　　　元日酬蔡州馬十二尚書去年蔡州元日見寄
　　　之什
元日新詩已去年蔡州遥寄荷相憐今朝縱有誰人領
自是三冬不敢眠
　　　荅道士寄樹雞
軟濕青黄狀可猜欲烹還喚木盤回煩君自入華陽洞
直割乖龍左耳來
　　　武關西逢配流吐蕃
嗟爾戎人莫慘然湖南近地保生全我今罪重無歸望
直去長安路八千
　　　題臨瀧寺
不覺離家已五千仍將衰病入瀧船潮陽未到人先説
海氣昬昬水拍天
　　　晚次宣溪韶州張使君惠書叙别酬以二章
韶州南去接宣溪雲水蒼茫日向西客淚數行元自落
鷓鴣休傍耳邊啼
兼金安足比清文白首相隨愧使君俱是嶺南巡管内
莫欺荒僻斷知聞
　　　題秀禪師房
橋夾水松行百步竹牀莞席到僧家暫拳一手支頭卧
還把漁竿下釣沙
　　　將至韶州先寄張使君借圖經
曲江山水聞來乆恐不知名訪倍難願借圖經將入界
毎逢佳處便開看
　　　過始興江口感懷
憶作兒童隨伯氏南來今秖一身存目前百口還相逐
舊事無人可共論
　　　題西林寺故蕭二郎中舊堂公有女為尼在汝
　　　州
中郎有女能傳業伯道無兒可保家偶到廬山曾住處
幾行衰淚落煙霞
　　　題廣昌館
白水龍飛已幾春偶尋遺跡問耕人丘墳發掘當官道
何處南陽有近親
　　　寄周隨州員外
陸孟丘楊乆作塵同時存者更誰人金丹别復知傳得
乞取刀圭救病身
　　　早春與張博士籍遊楊尚書林亭寄第三閣老
　　　兼呈白馮二閣老
牆下春渠入禁溝渠冰初破滿渠浮鳯池近日長先暖
流到池時更不流
　　　夀陽驛
風光欲動别長安春半邊城特地寒不見園花兼巷柳
馬頭惟有月團團
　　　鎮州初歸
别來楊柳街頭樹擺撼春風秖欲飛還有小園桃李在
留花不發待郎歸
　　　同張水部籍遊曲江寄白二十二舎人
漠漠輕隂晚自開青春白日映樓臺曲江水滿花千樹
有底忙時不肯來
　　　早春呈水部張十八員外二首
天街小雨潤如酥草色遥看近却無最是一年春好處
絶勝煙柳滿皇都
莫道官忙身老大即無年少逐春心馮君先到江頭看
柳色如今深未深
　　　奉使鎮州行次承天行營奉酬裴司空相公
竄逐三年海上歸逢公復此著征衣旋吟佳句還鞭馬
恨不身先去鳥飛
　　　鎮州路上謹酬裴司空相公重見寄
銜命山東撫亂師日馳三百自嫌遲風霜滿面無人識
何處如今更有詩
　　　和李相公題蕭家林亭
山公自是林園主歎惜前賢造作時巖洞幽深門盡鎻
不因丞相幾人知
　　　荅嚴大夫　　　　　　　　　賈至
今夕秦天一鴈來梧桐墜葉擣衣催思君獨步華庭月
舊館秋隂生緑苔
　　　贈陜掾梁宏
梁子工文四十年詩顛名過草書顛白頭仍作功曹掾
禄薄誰供沽酒錢
　　　西亭春望
日長風暖柳青青北鴈歸飛入窅㝠岳陽城上聞吹笛
能使春心滿洞庭
　　　送南給事貶崖州
疇昔丹墀與鳯池即今相見兩相悲朱崖雲夢三千里
欲别俱為慟哭時
　　　重别南給事
謫宦三年尚未回故人今日又重來聞道崖州一萬里
今朝須盡數千盃
　　　别裴九弟
西江萬里向東流今夜江邊駐客舟月色更添春色好
蘆風似勝竹風幽
　　　送王道士還京
一片仙雲入帝鄉數聲秋鴈至衡陽借問清都舊花月
豈知遷客泣瀟湘
　　　巴陵夜别王八員外
柳絮飛時别洛陽梅花發後在三湘世情已逐浮雲散
離恨空隨江水長
　　　岳陽樓重宴别王八員外貶長沙
江路東連千里潮青雲北望紫微遥莫道巴陵湖水闊
長沙南畔更蕭條
　　　江南送李卿
雙鶴南飛度楚山楚南相見憶秦關願值回風吹羽翼
早隨陽鴈及春還
　　　洞庭送李十二赴零陵
今日相逢落葉前洞庭秋水遠連天共說京華舊遊處
回看北斗欲潸然
　　　送李侍郎赴常州
雪晴雲散北風寒楚水吳山道路難今日送君須盡醉
明朝相憶路漫漫
　　　出塞曲
萬里平沙一聚塵南飛羽檄北來人傳道五原烽火急
單于昨夜扣新秦
　　　春思二首
草色青青柳色黄桃花歴亂李花香東風不為吹愁去
春日偏能惹恨長
紅粉當壚弱柳垂金花臘酒解酴醿笙歌日莫能留客
醉殺長安輕薄兒
　　　勤政樓觀樂
銀河帝女下三清紫禁笙歌出九城為報延州來聽樂
須知天下欲昇平
　　　初至巴陵與李十二裴九同泛洞庭三首
上江相逢皆舊遊湘山永望不堪愁明月秋風洞庭水
孤鴻落葉一扁舟
江畔楓葉初帶霜渚邊菊花亦已黄輕舟落日興不盡
三湘五湖意何長
楓岸紛紛落葉多洞庭秋水晚來波乘興輕舟無近遠
白雲明月弔湘娥
　　　欵乃曲　　　　　　　　　　元結
獨存名跡在人間順俗與時未安閒來謁大官兼問政
扁舟却入九疑山
湘江二月春水平滿月和風宜夜行唱橈欲過平陽戍
守吏相呼問姓名
千里楓林煙雨深無朝無暮有猿吟停橈静聽曲中意
好是雲山韶濩音
零陵郡北湘水東浯溪形勝滿湘中溪口石顛堪自逸
誰能相伴作漁翁
下瀧船似入深淵上瀧船似欲昇天瀧南始到九疑郡
應絶髙人乘興船
　
　
　
　
　
　
　
　
　
　
　
　
　萬首唐人絶句巻三
欽定四庫全書
　萬首唐人絶句巻三
　　　　　　　　　　　　　宋　洪邁　編
　　五言
　　　禁中　　　　　　　　　　白居易
門嚴九重静忩幽一室閒好是修心處何必在深山
　　　村雪夜坐
南忩背燈坐風霰暗紛紛寂寞深村夜殘鴈雪中聞
　　　友人夜訪
簷間清風簟松下明月杯幽意正如此況乃故人來
　　　北亭獨宿
悄悄壁下牀紗籠耿殘燭夜半獨眠覺疑在僧房宿
　　　晚望
江城寒角動沙洲夕鳥還獨在高亭上西南望逺山
　　　招東鄰
小榼二升酒新簟六尺牀能來夜話否池畔欲秋涼
　　　山下宿
獨到山下宿静向月中行何處水邊碓夜舂雲母聲
　　　池畔二首
結構池西廊䟽理池東樹此意人不知欲為待月處
持刀閒宻竹竹少風來多此意人不㑹欲令池有波
　　　禁中秋宿
風翻來裏幙雨冷通中枕耿耿背斜燈秋牀一人寢
　　　出關路
山川函谷路塵土游子顔蕭條去國意秋風生故關
　　　照鏡
皎皎青銅鏡斑斑白絲鬢豈復更藏年實年君不信
　　　夜雨
早蛩啼復歇殘燈滅又明隔忩知夜雨芭蕉先有聲
　　　秋夕
葉聲落如雨月色白似霜夜深方獨卧誰為拂塵牀
　　　㣲雨夜行
漠漠秋雲起稍稍夜寒生自覺衣裳濕無㸃亦無聲
　　　江樓聞砧
江人授衣晚十月始聞砧一夕髙樓月萬里故園心
　　　宿東林寺
經忩燈熖短僧爐火氣深索落廬山夜風雪宿東林
　　　夜雪
已訝衾枕冷復見忩戸明夜深知雪重時聞折竹聲
　　　忠州郡中
鄉路音信斷山城日月遲欲知州近逺階前摘荔枝
　　　盩厔縣北樓望山
一為趨走吏塵土不開顔辜負平生眼今朝始見山
　　　别韋蘇州
百年愁裏過萬感醉中來惆悵城西别愁眉兩不開
　　　長安送桞大東歸
白社羈遊伴青門逺别離浮名相引住歸路不同歸
　　　除夜宿洺州
家寄關西住身為河北遊蕭條嵗除夜旅泊在洺州
　　　冬至夜懐湘靈
豔質無由見寒衾不可親何堪最長夜俱作獨眠人
　　　涼夜有懐
清風吹枕席白露濕衣裳好是相親夜漏遲天氣涼
　　　病中作
乆為勞生事不學攝生道少年已病多此身豈堪老
　　　問淮水
自嗟名利客擾擾在人間何事長淮水東流亦不閒
　　　宿樟亭驛
夜半樟亭驛愁人起望鄉月明何所見潮水白茫茫
　　　翰林中送獨孤起居出院
碧落留雲住青𡨕放鶴還銀臺向南路從此到人間
　　　感髪落
昔人愁頭白誰知未白衰眼前應落盡無可變成絲
　　　禁中聞蛬
悄悄禁門閉夜深無月明西忩獨闇坐滿耳新蛬聲
　　　秋蟲
切切闇忩下喓喓深草裏秋天思婦心雨夜愁人耳
　　　憶元九
𦕈𦕈江陵道相思逺不知近來文巻裏半是憶君詩
　　　晝卧
抱枕無言語空房獨悄然誰知盡日卧非病亦非眠
　　　有感
絶絃與斷絲猶有却續時唯有衷腸斷無應續得期
　　　荅友問
似玉童顔盡如霜病鬢新莫驚身頓老心更老於身
　　　村居
門閉仍逢雪厨寒未起煙貧家重寥落半為日高眠
　　　早春
雪散因和氣冰開得暖光春銷不得處唯有鬢邊霜
　　　重寄元九
蕭散弓驚鴈分飛劔化龍悠悠天地内不死會相逢
　　　紅藤杖
交親過滻别車馬到江回唯有紅藤杖相隨萬里來
　　　雨中題衰桞
濕屈青條折寒飄黄葉多不知秋雨意更遣欲如何
　　　庾樓新嵗
嵗時銷旅貎風景觸鄉愁牢落江湖意新年上庾樓
　　　遺愛寺
弄石臨溪坐尋花遶寺行時時聞鳥語處處是泉聲
　　　自悲
火宅煎熬地霜松摧折身因知羣動内易死不過人
　　　問劉十九
緑螘新醅酒紅泥小火爐晚來天欲雪能飲一杯無
　　　醉中對紅葉
臨風杪秋樹對酒長年人醉貎如霜葉雖紅不是春
　　　山中戲問韋侍御
我抱棲雲志君懐濟世才常吟反招隠那得入山來
　　　龍昌寺荷池
泠碧新秋水殘紅半破蓮從來寥落意不似此池邊
　　　商山路有感
萬里路長在六年身始歸所經多舊館大半主人非
　　　太平樂詞二首
嵗豐仍節儉時泰更銷兵聖念長如此何憂不太平
湛露浮堯酒薫風起舜歌願同堯舜意所樂在人和
　　　小曲新詞二首
霽色鮮宫殿秋聲脆管絃聖明千載樂嵗嵗似今年
紅裾明月夜碧簟早秋時好向昭陽宿天涼玉漏遲
　　　閨怨詞三首
朝憎鶯百囀夜妬燕雙棲不慣經春别唯知到曉啼
珠箔籠寒月紗忩背曉燈夜來巾上淚一半是春冰
關山征戍逺閨閤别離難苦戰應憔悴寒衣不要寛
　　　南浦别
南浦淒淒别西風嫋嫋秋一看腸一斷好去莫回頭
　　　吟元郎中白鬢詩兼飲雪水茶
冷詠霜毛句閒嘗雪水茶城中展眉處只是有元家
　　　寄王秘書
霜菊花萎日風梧葉碎時怪來秋思苦縁詠秘書詩
　　　勤政樓西老桞
半朽臨風樹多情立馬人開元一株桞長慶二年春
　　　桞條詞送别
南陌傷心别東風滿把春莫欺楊桞弱勸酒勝於人
　　　怨詞
奪寵心那慣尋思倚殿門不知移舊愛何處作新恩
　　　不睡
熖短寒釭盡聲長曉漏遲年衰自不睡不是守三尸
　　　宿陽城驛對月
親故尋回駕妻孥未出關鳯凰池上月送我過商山
　　　山泉煎茶
坐酌泠泠水看煎瑟瑟塵無由持一盌寄與愛茶人
　　　吉祥寺見錢侍郎題名
雲雨三年别風波萬里行秋心正蕭索況見故人名
　　　城上
城上鼕鼕鼓朝衙復晚衙為君慵不出落盡遶城花
　　　湖上夜飲
郭外迎人月湖邊醒酒風誰留使君飲紅燭在舟中
　　　見李蘇州示男阿武詩自感成詠
遥羡青雲裏祥鸞正引雛自憐滄海畔老蚌不生珠
　　　題故元少尹集後
黄壤詎知我白頭徒憶君唯將老年淚一灑故人文
　　　九日代羅樊二妓招舒著作
羅敷歛雙袂樊姬獻一杯不見舒員外秋菊為誰開
　　　逺師
東宫白庻子南寺逺禪師何處遥相見心無一事時
　　　問逺師
葷羶停夜食吟詠散秋懐笑問東林老詩應不破齋
　　　池西亭
朱欄映晚樹金魄落秋池還似錢塘夜西樓月出時
　　　訪皇甫七
上馬行數里逢花傾一杯更無停泊處還是覔君來
　　　塗山寺獨遊
野徑行無伴僧房宿有期塗山來去熟唯是馬蹄知
　　　逢舊
久别偶相逢俱疑是夢中即今歡樂事放盞又成空
　　　恨詞
翠黛眉低歛紅珠淚暗銷從來恨人意不省似今朝
　　　池忩
池晚蓮芳謝忩秋竹意深更無人作伴唯對一張琴
　　　題周家歌者
清𦂳如敲玉深圓似轉簧一聲腸一斷能有幾多腸
　　　蕭庻子相過
半日停車馬何人在白家殷勤蕭庻子愛酒不嫌茶
　　　酬裴相公見寄二絶
習静心方泰勞生事漸希可憐安穏地捨此欲何歸
一雙埀翅鶴數首觧嘲文緫是迂閒物争堪伴相君
　　　恨去年
老去猶耽酒春來不著家去年來校晚不見洛陽花
　　　歎槿花
朝榮殊可惜暮落實堪嗟若向花中比猶應勝眼花
　　　七年元日對酒五首
慶弔經過懶逢迎拜跪遲不因時節日豈覺此身衰
衆老憂添嵗余衰喜入春年開第七秩屈指幾多人
三杯藍尾酒一楪膠牙餳除却崔常侍無人共我争
今朝吳與洛相憶一欣然夢得知君否俱過本命年
同嵗崔何在同年杜又無應無藏避處只有且歡娛
　　　微之敦詩晦叔相次長逝巋然自傷因成二絶
併失鵷鸞侣空留麋鹿身只應嵩洛下長作獨遊人
長夜君先去殘年我幾何秋風滿衫淚泉下故人多
　　　嘗新酒憶晦叔二首
樽裏看無色杯中動有光自君抛我去此物共誰嘗
世上強欺弱人間醉勝醒自君抛我去此語更誰聽
　　　寄李相公
漸老只謀歡雖貧不要官唯求造化力試為駐春看
　　　池上二絶
山僧對棋坐局上竹隂清映竹無人見時聞下子聲
小娃撑小艇偷采白蓮回不觧藏蹤跡浮萍一道開
　　　慿李睦州訪徐凝山人
郡守輕詩客鄉人薄釣翁觧憐徐處士唯有李郎中
　　　贈結之
歡愛今何在悲啼亦是空同為一夜夣共過十年中
　　　琴
置琴曲机上慵坐但含情何煩故揮弄風絃自有聲
　萬首唐人絶句巻三
欽定四庫全書
　萬首唐人絶句巻四
　　　　　　　　　　　　　宋　洪邁　編
　　七言
　　　秋江送别二首　　　　　　　王勃
早是它鄉值早秋江亭明月帶江流已覺逝川傷别念
復看津樹隠離舟
歸舟歸騎儼成行江南江北互相望誰謂波瀾裁一水
已覺山川是兩鄉
　　　寒夜懐友雜體二首
北山烟霧始茫茫南津霜月正蒼蒼秋深客思紛無已
復值征鴻中夜起
複閣重樓向浦開秋風明月度江來故人故情懐故晏
相望相思不相見
　　　登封大酺歌四首　　　　　盧照鄰
明君封禪日重光天子垂衣厯數長九州四海常無事
萬嵗千秋樂未央
日觀仙雲隨鳯輦天門瑞雪照龍衣繁絃綺席方終夜
妙舞清歌歡未歸
翠鳯逶迤登介丘仙鶴徘徊天上遊借問乾封何所樂
人皆夀命得千秋
千年聖主應昌期萬國淳風王化基請比上古無為代
何如今日太平時
　　　九月九日旅眺
九月九日眺山川歸心歸望積風烟他鄉共酌金花酒
萬里同悲鴻雁天
　　　贈蘇管記　　　　　　　　杜審言
知君書寄本翩翩為許從戎赴朔邊紅粉樓中應計日
燕支山下莫經年
　　　發湘江
他日林亭非舊遊今春花鳥作邊愁自憐京國人南竄
不似湘江水北流
　　　緑珠怨三首　　　　　　　喬知之
石家金谷重新聲明珠十斛買娉婷昔日可憐君自許
此時歌舞得人情
君家閨閤不曽難好將歌舞借人看富貴雄豪非分理
驕奢勢力横相干
别君去君終不忍徒勞掩袂傷紅粉百年離别在髙樓
一代紅顏為君盡
　　　苑中逢雪應制　　　　　　宋之問
紫禁仙輿詰旦來青旗遙傍望春臺不知庭雪今朝落
疑是林花昨夜開
　　　下嵩山歌
下嵩丘兮多所思携佳人兮步遲遲松間明月長如此
君再逰時復何時
　　　和宋之問嵩山歌　　　　　王無競
日云暮兮下嵩丘路連綿兮松石間出谷口兮見明月
心徘徊兮不能還
　　　奉和人日翫雪　　　　　　　劉憲
勝日登臨雲葉起芳風搖動雪花飛呈輝幸得承金鏡
颺影還持奉玉衣
　　　夜燕安樂公主新宅
屏軒洞户旦新披度曲飛觴夜不疲綺綴玲瓏河色繞
珠簾隠映月華窺
　　　錢塘永昌
始見郎官拜洛陽旋聞近侍發雕章緒言已朂期年政
綺字先生滿路光
　　　奉和游苑遇雪
龍驂曉入望春宫正逢春雪舞香風花光併洒天文上
寒氣行銷御酒中
　　　少年行四首　　　　　　　　王維
新豐美酒斗十千咸陽遊俠皆少年相逢氣味為君飲
繫馬髙樓垂栁邊
出身仕漢羽林郎初隨票騎戰漁陽熟知不向邊庭苦
縱死猶聞俠骨香
一身能擘兩雕弧敵騎千重只似無偏坐金鞍調白羽
弦弦射殺五單于
漢家君臣歡晏終高議雲臺論戰功天子臨軒賜侯印
將軍佩出明光宫
　　　寄段十六
與君相見即相親聞道君家在孟津為見行舟試借問
客中時有洛陽人
　　　贈裴旻將軍
腰間寳劍七星文臂上琱弓百戰勲見說雲中擒黠寇
始知天上有將軍
　　　九月九日憶山東兄弟
獨在異鄉為異客每逢嘉節倍思親遙知兄弟登髙處
遍挿茱萸少一人
　　　戲題磐石
可憐磐石臨泉水復有垂楊拂酒杯若道春風不解意
何因吹送落花來
　　　戲題輞川別業
栁條拂地不須折松樹披雲從更長藤花欲暗蔵猱子
栢葉初齊養麝香
　　　過崔處士林亭
緑樹重隂葢四鄰青苔日厚自無塵科頭箕踞長松下
白眼看他世上人
　　　送王尊師歸蜀中
大羅天上神仙客濯錦江頭花栁春不為碧雞稱使者
唯令白鶴報鄉人
　　　送元二使安西
渭城朝雨裛輕塵客舍青青栁色春勸君更盡一杯酒
西出陽闗無故人
　　　靈雲池送從弟
金杯緩酌清歌轉畫舸輕移艶舞回自歎鶺鴒臨水别
不同鴻雁向池來
　　　寒食汜上作
廣武城邊逢暮春汶陽歸客淚沾巾落花寂寂啼山鳥
楊栁青青渡水人
　　　嘲史寰
清風細雨濕梅花驟馬先過碧玉家正值楚王宫裏至
門前初下七香車
　　　菩提寺禁聞逆賊凝碧池上作樂
萬户傷心生野烟百官何日更朝天秋槐葉落空宫裏
凝碧池頭奏管絃
　　　齊州送祖三
送君南浦淚如絲君向東州使我悲為報故人憔悴盡
如今不似洛陽時
　　　送韋平事
欲逐將軍取右賢沙場走馬向居延遙知漢使蕭闗外
愁見孤城落日邊
　　　送沈子福
楊栁渡頭行客稀罟師蕩槳向臨沂唯有相思似春色
江南江北送君歸
　　　涼州賽神
涼州城外少行人百尺烽頭望敵塵健兒擊鼔吹羌笛
共賽城東越騎神
　　(别本維又有遊春詞等詩十五篇并五/言十五篇皆王涯所作今以入涯詩中)
　　　明妃詞四首　　　　　　　儲光羲
采騎雙雙引寳車羌笛兩兩奏胡笳苦為别得横橋路
不憶宫中玉樹花
西行隴上泣胡天南向雲中指渭川毳幕夜來時宛轉
何由得似漢王邊
胡王知妾不勝悲樂府皆傳漢國詞朝來馬上箜篌引
稍似宫中閒夜時
日暮驚沙亂雪飛傍人相勸易羅衣强來前帳看歌舞
共待單于夜獵歸
　　　題茅山華陽洞
華陽洞口片雲飛細雨濛濛欲濕衣玉簫遍滿仙壇上
應是茅家兄弟歸
　　　同武平一遊湖五首
朝來仙閣聴絃歌瞑入花亭見綺羅池邊命酒憐風月
浦口回船惜芰荷
朦朧竹影蔽巖扉淡蕩荷風飄舞衣舟尋緑水宵將半
月隠青林人未歸
紅荷碧篠夜相鮮皂葢蘭橈浮翠筵舟中對舞邯鄲曲
月下雙彈盧女絃
青林碧嶼暗相期緩楫揮觥欲賦詩借問嬌歌凡㡬轉
河低月落五更時
花潭竹嶼傍幽溪畫楫浮空入夜溪菱荷覆水船難進
歌舞留人月易低
　　　寄孫山人
新林二月孤舟還水滿清江花滿山借問故園隠君子
時時來去在人間
　　　除夜　　　　　　　　　　　高適
旅館寒燈獨不眠客心何事轉悽然故鄉今夜思千里
秋鬢明朝又一年
　　　塞上聴吹笛
雪淨胡天牧馬還月明羌笛戍樓間借問梅花何處落
風吹一夜滿闗山
　　　别董大二首
六翮飄颻私自憐一離京洛十餘年丈夫貧賤應未是
今日相逢無酒錢
十里黄雲白日曛北風吹雁雪紛紛莫愁前路無知己
天下誰人不識君
　　　初至封丘
可憐薄暮宦遊子獨卧書齋思無已去家百里不得歸
到官數月秋風起
　　　送桂陽孝亷
桂陽年少西入秦數經甲科猶白身即今江海一歸客
他日雲山萬里人
　　　玉真公主歌二首
常言龍徳本天仙誰謂仙人每學仙更道𤣥元指李日
多於王母種桃年
仙宫仙府有真仙天寳天仙秘莫傳為問軒皇三百嵗
何如大道一千年
　　　營州歌
營州少年厭原野皮裘䝉茸獵城下塞酒千杯不醉人
胡兒十嵗能騎馬
　　　九曲詞三首
鐡騎横行鐡嶺頭西看邏逤取封侯青海只今將飲馬
黄河不用更防秋
許國從來徹廟堂連年不為在壇場將軍天上封侯印
御史臺中異姓王
萬騎爭歌楊栁春千場對舞繡麒麟到處盡逢歡洽事
相看總是太平人
　　　送客舍李少府
相逢旅館意多違暮雪初晴復雁飛主人酒盡君未醉
薄暮塗遙歸不歸
　　　與村老對飲　　　　　　　韋應物
鬢眉雪色猶嗜酒言辭淳朴古人風鄉村年少生離亂
見話先朝如夢中
　　　贈令狐曹士(同使藍田先/半日不相待)
秋簷滴滴對床寢山路迢迢聨騎行到家俱及東籬菊
何事先歸半日程
　　　閒居贈僧
滿郭春風嵐已昏雅棲吏散掩重門雖居世網常清浄
夜對髙僧無一言
　　　將徃滁城戀新竹
停車欲去繞叢竹偏愛新筠十數竿莫遣兒童觸瓊粉
留待幽人回日看
　　　雪夜下朝望省中
南望青山滿禁闈曉陪鴛鷺正差池共愛朝來何處雪
蓬萊宫裏拂松枝
　　　閒居寄人
山明野寺曉鍾㣲雪滿幽林人跡希閒居寥落生髙興
無事風塵獨不歸
　　　寄諸弟
秋草生庭白露時故園諸弟益相思盡日髙齋無一事
芭蕉葉上獨題詩
　　　登樓寄王卿
踏閣攀林恨不同楚雲滄海思無窮數家砧杵秋山下
一郡荆榛寒雨中
　　　寄諸弟二首
嵗暮兵戈亂京國帛書間道訪存亡還信忽從天上落
唯知彼此淚千行
雨中禁火空齋冷江上流鶯獨坐聴把酒看花想諸弟
杜陵寒食草青青
　　　簡二甥
忽羡後生連榻話獨依寒燭一齋空時流歡笑事從别
把酒吟詩待爾同
　　　寄黄尊師
結茅種杏在雲端掃雪焚香宿石壇靈祗不許世人到
忽作雷風登嶺難
　　　寄椶衣居士
兀兀山行無處歸山中猛虎識椶衣俗客欲尋應不遇
雲溪道士見猶稀
　　　送從叔
獨樹沙邊人跡稀欲行愁逺暮鍾時野泉㡬處侵應盡
不遇山僧知問誰
　　　送王校書
同坐髙齋換時節共看移石復栽杉送君江浦已惆悵
更上西樓望逺帆
　　　送倉部蕭員外
襆被蹉跎老江國情人邂逅此相逢不隨鴛鷺朝天去
遙想蓬萊臺閣重
　　　送王卿
别酌春林啼鳥稀雙旌背日晚風吹却憶回來花已盡
東郊立馬望城池
　　　送秦系赴潤州
近作新婚鑷白髪長懐舊巻映藍衫更欲携君虎丘寺
不知方伯望征帆
　　　酬栁郎中春日歸揚州
廣陵三月花正開花裏逢君醉一回南北相過殊未逺
暮潮從去早潮來
　　　答東林道士
紫閣西邊第㡬峰茅齋夜雪虎行蹤遙看黛色知何處
欲出山門尋暮鍾
　　　答端弟
坐憶故園人已老寧知逺郡雁還來長瞻西北是歸路
獨上城樓日㡬回
　　　寄劉尊師
世間荏苒縈此身長望碧山到無因白鶴徘徊看不去
遙知下有清都人
　　　答秦十四校書
知掩山扉三十秋魚須翠碧棄牀頭莫道謝公方在郡
五言今日為君休
　　　故人重九日求橘
憐君卧病思新橘試摘猶酸亦未黄書後欲題三百顆
洞庭須待滿林霜
　　　休日訪人不遇
九日驅馳一日閒尋君不遇又空還怪來詩思清人骨
門對寒流雪滿山
　　　因省風俗訪道士姪不見
去年澗水今亦流去年杏花今又拆山人歸來問是誰
還是去年行春客
　　　春思
野花如雪繞江城坐見年芳憶帝京閶闔曉開凝碧樹
曽陪鴛鷺聴流鶯
　　　登寳意上方
翠嶺香臺出半天萬家烟樹滿晴川諸僧近住不相識
坐聴鳴鍾記徃年
　　　琅邪山
石門有雪無行跡松壑凝烟滿衆香餘食施庭寒鳥下
破衣挂樹老僧亡
　　　尋簡寂觀瀑布
躡石欹危過急澗攀崖迢遞弄懸泉猶將虎竹為身累
欲付歸人絶世縁
　　　野次聴横吹
立馬蓮塘吹横笛㣲風動栁生水波北人聴罷淚將落
南朝曲中怨更多
　　　聴琴
竹林髙宇霜露清朱絲玉徽多故情暗識啼鳥與白鶴
秪縁中有㫁腸聲
　　　九日
今朝把酒復惆悵憶在杜陵田舍時明年九日知何處
世難還家未有期
　　　滁州西澗
獨憐幽草澗邊生上有黄鸝深樹鳴春潮帶雨晚來急
野渡無人舟自横
　　　子規啼
髙林滴露夏夜清南山子規啼一聲鄰家孀婦抱兒泣
我獨展轉何為情
　
　
　
　
　萬首唐人絶句巻四
欽定四庫全書
　萬首唐人絶句卷四
　　　　　　　　　　　　　宋　洪邁　編
　　五言
　　　題李道士所居　　　　　　　岑參
五粒松花酒雙溪道士家唯求縮脚地鄉路莫教賒
　　　見渭水思秦川
渭水東流去何時到雍州慿添兩行淚寄向故園流
　　　憶長安曲
東望望長安正值日初出長安不可見喜見長安日
　　　滅敵曲
都䕶新滅敵士馬氣亦麤蕭條邊塞淨突兀天山孤
　　　題汾橋邊柳(曾居此郡/十八年)
此地曾居住今來宛似歸可憐汾上柳相見也依依
　　　題三㑹寺倉頡造字臺
野寺荒臺晚寒天古木悲空階有鳥跡猶似造書時
　　　九日思長安故園
强欲登髙去無人送酒來遙憐故園菊應傍戰場開
　　　歎白髮
白髪生偏速教人不奈何今朝兩鬢上又較數莖多
　　　經隴頭分水
隴水何年有潺潺逼路旁東西流不歇曾斷㡬人腸
　　　醉裏送人赴西鎮
醉後未能別待醉方送君看君走馬去直入火山雲
　　　題城中髙居
居住最髙處千家常眼前題詩飲酒後只對衆峰眠
　　　戲題闗門
來亦一布衣去亦一布衣羞見闗城吏還從舊路歸
　　　答裴迪憶終南山　　　　　　王維
淼淼寒流廣蒼蒼秋雨晦君問終南山心知白雲外
　　　聞裴迪吟詩戲贈
猿吟一何苦愁朝復悲夕莫作巫峽聲腸斷秋江客
　　　贈韋穆
與君青眼客共有白雲心不向東山去自令春草深
　　　雲溪雜題五首　鳥鳴澗
人閒桂花落夜靜春山空月出驚山鳥時鳴春澗中
　　　　蓮花塢
日日采蓮去洲長多暮歸弄篙莫濺水畏溼紅蓮衣
　　　　鸕鷀堰
乍向紅蓮沒復出青蒲颺獨立何䙰䙕銜魚古查上
　　　　上平田
朝耕上平田暮耕上平田借問問津者寧知沮溺賢
　　　　萍池
春池深且廣㑹待輕舟囘靡靡綠萍合垂楊掃復開
　　　輞川二十首　孟城坳
新家孟城口古木餘衰柳來者復為誰空悲昔人有
　　　　華子岡
飛鳥去不窮連山復秋色上下華子岡惆悵情何極
　　　　文杏館
文杏裁為梁香茅結為宇不知棟裏雲去作人間雨
　　　　斤竹嶺
檀樂映空曲青翠漾漣漪暗入商山路樵人不可知
　　　　鹿柴
空山不見人但聞人語響反景入深林復照青苔上
　　　　木蘭柴
秋山斂餘照飛鳥逐前侣彩翠時分明夕嵐無處所
　　　　茱萸沜
結實紅且綠復如花更開山中倘留客置此茱萸杯
　　　　宫槐陌
仄徑蔭宫槐幽陰多綠苔譍門但迎掃畏有山僧來
　　　　臨湖亭
輕舸迎仙客悠悠湖上來當軒對尊酒四面芙蓉開
　　　　南垞
輕舟南垞去北垞淼難即隔浦望人家遙遙不相識
　　　　欹湖
吹簫凌極浦日暮送夫君湖上一囘首青山卷白雲
　　　　柳浪
分行接綺樹倒影入清漪不學御溝上春風傷別離
　　　　欒家瀨
颯颯秋雨中淺淺石溜瀉跳波自相濺白鷺驚復下
　　　　金屑泉
日飲金屑泉少當千餘嵗翠鳳翔文螭羽節朝玉帝
　　　　白石灘
清淺白石灘綠蒲向堪把家住水東西浣沙明月下
　　　　北垞
北垞湖水北雜樹映朱欄逶迤南川水明滅青林端
　　　　竹里舘
獨坐幽篁裏彈琴復長嘯深林人不知明月來相照
　　　　辛夷塢
木末芙蓉花山中發紅蕚澗户寂無人紛紛開且落
　　　　漆園
古人非傲吏自闕經世務偶寄一㣲官婆娑數株樹
　　　　椒園
桂樽迎帝子杜若贈佳人椒漿奠瑤席欲下雲中君
　　　送黎拾遺
相送臨髙臺川原杳何極日暮飛鳥還行人去不息
　　　山中送別
山中相送罷日暮掩柴扉春草明年綠王孫歸不歸
　　　別輞川別業
依遲動車馬惆悵出松蘿忍別青山去其如綠水何
　　　山中寄弟妹
山中多法侣禪誦自為羣城郭遙相望唯應見白雲
　　　別崔九弟
城隅一分手㡬日還相見山中有桂花莫待花如霰
　　　留別崔興宗
駐馬欲分襟清寒御溝上前山景氣佳獨往還惆悵
　　　息夫人
莫以今時寵難忘舊日恩看花滿眼淚不共楚王言
　　　班婕妤三首
玉窗螢影度金殿人聲絶秋夜守羅帷孤燈耿不滅
宫殿生秋草君王恩幸疎那堪聞鳳吹門外度金輿
怪來粧閤閉朝下不相迎總向春園裏花間語笑聲
　　　紅牡丹
綠艷閒且靜紅衣淺復深花心愁欲斷春色豈知心
　　　左掖棃花詠
閒灑階邊草輕隨箔外風黄鶯弄不足銜入未央宫
　　　相思
紅杏生南國秋來發故枝勸君休采擷此物最相思
　　　山茱萸
朱實山下開清香寒更發幸與叢桂花窗前向秋月
　　　菩提寺禁示裴迪
安得捨塵網拂衣辭世喧悠悠策藜杖歸去桃花源
　　　雜咏三首
家住孟津河門對孟津口常有江南船寄書家中否
君自故鄉來應知故鄉事來日綺窗前寒梅著花未
已見寒梅發復聞啼鳥聲愁心視春草畏向玉堦生
　　　崔興宗寫真咏
畫君年少時如今君已老今時新識人知君舊時好
　　　哭孟襄陽
故人不可見漢水日東流借問襄陽老江山空蔡州
　　　輞川遇雨憶終南山　　　　　裴迪
積雨晦空曲平沙滅浮采輞水去悠悠南山復何在
　　　賦輞川孟城坳
結廬古城下時登古城上古城非疇昔今人自來往
　　　華子岡
落日松風起還家草露晞雲光侵履跡山翠拂人衣
　　　文杏館
迢迢文杏館躋攀日已屢南嶺與北湖前看復囘顧
　　　斤竹嶺
明流紆且直綠篠密復深一徑通山路行歌望舊岑
　　　鹿柴
日夕見寒山便為獨往客不知深林事但有麏麚迹
　　　木蘭柴
蒼蒼落日時鳥聲亂溪水縁溪路轉深幽興何時已
　　　茱萸沜
飄香亂椒桂布葉間欒檀雲日雖囘照森沈猶自寒
　　　宫陌亭
門前宫槐陌是向欹湖道秋來山雨多落葉無人掃
　　　臨湖亭
當軒瀰滉漾孤月正徘徊谷口猿聲發風傳入户來
　　　南垞
孤舟信風泊南垞湖水岸落日下崦嵫清波殊淼漫
　　　欹湖
空濶湖水廣青熒天色同􁒷舟一長嘯四面來清風
　　　柳浪
映池同一色逐吹散如絲結陰既得地何謝陶家時
　　　欒家瀨
潄聲喧極浦沿涉向南津汎汎鳬鷗度時時欲近人
　　　金屑泉
縈渟澹不流金碧如可拾迎晨含素華獨往事朝汲
　　　白石灘
跂石復臨水弄波情未極日下川上寒浮雲澹無色
　　　北垞
南山北垞下結宇臨欹湖每欲採樵去扁舟出菰蒲
　　　竹里館
來過竹里館日與道相親出入唯山鳥幽深無世人
　　　辛夷塢
緣堤春草合王孫自留翫况有辛夷花色與芙蓉亂
　　　漆園
好閒早成性果此皆宿諾今日漆園游還同莊叟樂
　　　椒園
丹刺與人衣芳香留過客幸堪調鼎用願君垂採摘
　　　送崔九
歸然深淺去須盡丘壑美莫學武陵人暫游桃源裏
　　　楊子津　　　　　　　　　孟浩然
北固臨京口夷山近海濱江風白浪起愁殺渡頭人
　　　北澗浮舟
北澗流常滿浮舟觸處通沿洄自有趣何必五湖中
　　　春曉
春眠不覺曉處處聞啼鳥夜來風雨聲花落知多少
　　　問舟子
向夕問舟子前程復㡬多灣頭正堪泊淮裏足風波
　　　檀溪尋故人
花半成龍竹池分躍馬溪田園人不見疑向洞中棲
　　　贈王九
日暮田家逺山中勿久淹歸人須早去稚子望陶潛
　　　洛中訪袁拾遺不遇
洛陽訪才子江嶺作流人聞訪梅花早何如北地春
　　　尋菊花潭主人
行至菊花潭村西日已斜主人登髙去雞犬空在家
　　　薊門看燈
異俗非鄉俗新年改故年薊門看火樹疑是燭龍然
　　　宿建徳江
移舟泊烟渚日暮客愁新野曠天低樹江清月近人
　　　戲主人
客醉眠未起主人呼解酲已言雞黍熟復説瓮頭清
　　　洛陽道中
珠彈繁華子金羈游俠人酒酣白日暮走馬入紅塵
　　　送朱大入秦
遊人五陵去寶劍直千金分手脱相贈平生一片心
　　　送友人之京
君登青雲去予望青山歸雲山從此別淚溼薜蘿衣
　　　秋雁　　　　　　　　　　虞世南
日暮霜風急羽翮轉難任為有傳書意聨翩入上林
　　　初晴應教
初日明燕館新溜滿梁池歸雲半入嶺殘滴尚懸枝
　　　春夜
春花月徘徊竹堂侵夜開驚鳥排林度風花入水來
　　　風　　　　　　　　　　　　李嶠
解落三秋葉能開二月花過江千尺浪入竹萬竿斜
　
　
　
　
　
　
　
　萬首唐人絶句巻四
欽定四庫全書
　萬首唐人絶句巻五
　　　　　　　　　　　　　宋　洪邁　編
　　七言
　　　題欹器圖　　　　　　　　劉禹錫
秦國功成思税駕晉臣名遂歎危機無因上蔡牽黄犬
願作丹徒一布衣
　　　揚州春夜同會水館夜艾獨醒
寂寂獨看金燼落紛紛只見玉山頽自羞不是高陽侣
一夜星星騎馬回
　　　王學士入翰林
廐馬翩翩禁外逢星槎上漢杳難從定知欲報淮南詔
促召王褒入九重
　　　闕下口號
綵仗神旗獵曉風雞人一唱鼓蓬蓬銅壺漏水何時歇
如此相催即老翁
　　　戲贈崔千牛
學道深山虚老人留名萬代不闗身勸君多買長安酒
南陌東城占取春
　　　詔追江湘逐客宿都亭有懐
雲雨江湘起卧龍武陵樵客躡仙踪十年楚水楓林下
今夜初聞長樂鍾
　　　詔還京師見舊畨官
前者匆匆襆被行十年憔悴到京城南宫舊吏來相問
何處淹流白髪生
　　　故洛城古牆
粉落椒飛知㡬春風吹雨洒旋成塵莫言一片危基在
猶過無窮來徃人
　　　自朗州至京戲贈看花諸君子
紫陌紅塵拂面來無人不道看花回𤣥都觀裏桃千樹
盡是劉郎去後栽
　　　再遊𤣥都觀
百畒庭中半是苔桃花浄盡菜花開種桃道士歸何處
前度劉郎今又來
　　　望夫石
終日望夫夫不歸化為孤石苦相思望來已是㡬千載
只似當時初望時
　　　金陵五題
　　　　石頭城
山圍故國周遭在潮打空城寂寞回淮水東邊舊時月
夜深還過女牆來
　　　　烏衣巷
朱雀橋邉野草花烏衣巷口夕陽斜舊時王謝堂前燕
飛入尋常百姓家
　　　　臺城
臺城六代競豪華結綺臨春事最奢萬戸千門成野草
只縁一曲後庭花
　　　　生公講堂
生公説法鬼神聴身後空堂夜不扄高坐寂寥塵漠漠
一方明月可中庭
　　　　江令宅
南朝詞臣北朝客歸來唯見秦淮碧池臺竹樹三畒餘
至今人道江家宅
　　　秋夜安國觀聞笙
織女分明銀漢秋桂枝梧葉共颼飀月露滿庭人寂寂
霓裳一曲在高樓
　　　臺城懐古
清江悠悠王氣沉六朝遺事何處尋宫牆隠嶙圍野澤
鸛鶂夜鳴秋色深
　　　謝呉大夫夜泊湘川見寄
夜泊湘川逐客心月明猿苦血沾襟湘妃舊竹痕猶淺
從此因君染更深
　　　與歌者米嘉榮
唱得涼川意外聲舊人唯數米嘉榮近來時世輕先輩
好染髭鬚事後生
　　　聴舊宫人穆氏唱歌
曽隨織女度天河記得雲間第一歌休唱貞元供奉曲
當時朝士已無多
　　　與歌者何戡
二十餘年别帝京重聞天樂不勝情舊人唯有何戡在
更與殷勤唱渭城
　　　與歌童田順郎
天下能歌御史娘花前月底奉君王九重深處無人見
分付新聲與順郎
　　　題燕爾館破屏風
畫時應遇空亡日賣處難逢識别人唯有多情徃來客
强將衫袖拂埃塵
　　　牡丹
庭前芍藥妖無格池上芙蓉浄少情唯有牡丹真國色
花開時節動京城
　　　步虚詞二首
阿母種桃雲海際花落子成二千嵗海風吹拆最繁枝
跪捧瓊槃獻天帝
華表千年一鶴歸凝丹為頂雪為衣星星仙語人聴盡
却向五雲翻翅飛
　　　隄上行三首
酒旗相望大隄頭隄下連檣隄上樓日暮行人争渡急
槳聲幽軋滿中流
江南江北望烟波入夜行人相應歌桃葉傳情竹枝怨
水流無限月明多
長隄繚繞水裵回酒舍旗亭次第開日晚上簾招估客
軻峩大艑落帆來
　　　蹋歌詞四首
春江月出大陽平隄上女郎連袂行唱盡新詞歡不見
紅霞映樹鷓鴣鳴
桃蹊栁陌好經過燈下粧成月下歌為是襄王故宫地
至今猶自細腰多
新詞宛轉遞相傳振袖輕鬟風露前月落烏啼雲雨散
遊童陌上拾花鈿
日暮江頭聞竹枝南人行樂北人悲自從雪裏唱新曲
直到三春花盡時
　　　魏宫詞二首
日晚長秋簾外報望陵歌舞在明朝添爐火欲熏衣麝
憶得分明不忍燒
日映西陵松栢枝下臺相顧一相悲朝來樂府長歌曲
唱著君王自作詞
　　　秋詞二首
自古逢秋悲寂寥我言秋日勝春朝横空一鶴排雲上
便引詩情到碧霄
山明水浄夜來霜數樹深紅出淺黄試上高樓清入骨
豈如春日嗾人狂
　　　阿嬌怨
望見葳蕤舉翠華試開金屋掃庭花須臾宫女傳來信
言幸平陽公主家
　　　竹枝詞十一首
白帝城頭春草生白鹽山下蜀江清南人上來歌一曲
北人莫上動鄉情
山桃紅花滿上頭蜀江春水拍山流紅花易衰似儂意
水流無限似儂愁
江上朱樓新雨晴瀼西春水縠文生橋東橋西好楊栁
人來人去唱歌行
日出三竿春霧消江頭蜀客駐蘭橈慿寄狂夫書一紙
住在成都萬里橋
兩岸山花似雪開家家春酒滿銀杯昭君坊中多女伴
永安宫外踏青來
城西門前灎澦堆年年波浪不能摧懊惱人心不如石
少時東去復西來
瞿唐嘈嘈十二灘此中道路古來難長恨人心不如水
等閒平地起波瀾
巫峽蒼蒼烟雨時清猿啼在最高枝箇裏愁人腸自㫁
由來不是此聲悲
山上層層桃李花雲間烟火是人家銀釧金釵來負水
長刀短笠去燒畬
楊栁青青江水平聞郎江上唱歌聲東邉日出西邉雨
道是無晴還有晴
楚水巴山江雨多巴人能唱本鄉歌今朝北客思歸去
回入紇那披緑羅
　　　秋扇詞
莫道恩情無重來人間榮謝遞相催當時初入君懐袖
豈念寒爐有死灰
　　　楊栁枝詞十一首
塞北梅花羌笛吹淮南桂樹小山詞請君莫奏南朝曲
聴唱新翻楊栁枝
南陌東城春早時相逢何處不依依桃紅李白皆誇好
須得垂楊相發揮
鳯闕輕遮翡翠幃龍墀遙望麴塵絲御溝春水相輝映
狂殺長安年少兒
金谷園中鶯亂飛銅駝陌上好風吹城東桃李須臾盡
争似垂楊無限時
花蕚樓前初種時美人樓上鬬腰支如今抛擲長街裏
露葉如啼欲恨誰
煬帝行宫汴水濱數株殘桞不生春晚來風起花如雪
飛入宫牆不見人
御陌青門拂地垂千條金縷萬條絲如今綰作同心結
將贈行人知不知
城外春風吹酒旗行人揮袂日西時長安陌上無窮樹
唯有垂楊管别離
輕盈嫋娜占年華舞榭粧樓處處遮春盡絮飛留不得
隨風好去落誰家
迎得春光先到來淺黄輕緑映樓臺只縁褭娜多情思
便被春風長挫摧
巫峽巫山楊栁多朝雲暮雨逺相和因想陽臺無限事
為君回唱竹枝歌
　　　浪淘沙詞九首
九曲黄河萬里沙浪淘風簸自天涯如今直上銀河去
同到牽牛織女家
洛水橋邊春日斜碧流輕淺見瓊沙無端陌上狂風急
驚起鴛鴦出浪花
汴水東流虎眼文清淮曉色鴨頭春君看渡口淘沙處
渡却人間多少人
鸚鵡洲頭浪颭沙青樓春望日將斜銜泥燕子争歸舎
獨自狂夫不憶家
濯錦江邊兩岸花春風吹浪正淘沙女郎翦下鴛鴦錦
將向中流定晚霞
日照澄洲江霧開淘金女伴滿江偎美人首飾侯王印
盡是沙中浪底來
八月濤聲吼地來頭高數丈觸山回須臾却入海門去
巻起沙堆似雪堆
莫道讒言如浪深莫言遷客似沙沉千淘萬灑雖辛苦
吹盡狂沙始到金
流水淘沙不暫停前波未滅後波生令人忽憶瀟湘渚
回唱迎神三兩聲
　　　傷愚溪三首
溪水悠悠春自來草堂無主燕飛回隔簾唯見中庭草
一樹山榴依舊開
草聖數行留壊壁木奴千樹属鄰家唯見里門通徳牓
殘陽寂寞出樵車
栁門竹巷依依在野草青苔日日多縱有鄰人解吹笛
山陽舊侣更誰過
　　　洛中逢韓七之呉興五首
昔年意氣結羣英㡬度朝回一字行海北天南零落盡
兩人相見洛陽城
自從雲散各東西每日歡娛却慘悽離别苦多相見少
一生心事在書題
今朝無意訴離杯何况清絃急管催本欲醉中輕逺别
不知翻引酒悲來
駱駝橋上蘋風起鸚鵡杯中箬下春水碧山青知好處
開顔一笑向何人
溪中士女出笆籬溪上鴛鴦避畫旗何處人間似仙境
春山携妓采茶時
　　　夜晏福建盧常侍宅因送之鎮
暫駐旌旗洛水隄綺筵紅燭醉蘭閨美人美酒長相逐
莫怕猿聲發建溪
　　　送廖參謀東遊二首
九陌逢君又别離行雲别鶴本無期望嵩樓下忽相見
看過花開花落時
繁花落盡君辭去緑草垂楊引征路東道諸侯皆故人
留連必是多情處
　　　贈長沙讃頭陀
外道邪山千萬重真言一發盡摧峰有時明月無人夜
獨向昭潭制惡龍
　　　送僧赴江陵謁馬逢侍御
西北秋風彫蕙蘭洞庭波上碧雲寒茂陵才子江陵住
乞取新詩合掌看
　　　送僧遊天台
曲江僧向松江見又道天台看石橋鶴戀故巢雲戀岫
比君猶自不逍遙
　　　傷桃源薛道士
壇邊僧在鶴巢空白鹿閒行舊徑中手植紅桃千樹發
滿山無主任春風
　　　王思道碑堂下作
蒼蒼宰樹起寒烟尚有威名海内傳四府舊聞多故吏
㡬人垂淚拜碑前
　　　代靖安佳人怨二首
寳馬嗚珂蹋曉塵魚文匕首犯車茵適來行哭里門外
昨夜華堂歌舞人
秉燭朝天遂不回路人彈指望髙臺牆東便是傷心地
夜夜秋螢飛去來
　　　碧澗寺見元九和展上人詩
廊下題詩滿壁塵塔前松樹已鱗皴古來唯有王文度
重見平生竺道人
　　　贈元九文石枕
文章似錦氣如虹宜薦華簮緑殿中縱使良飊生旦夕
猶堪拂拭愈頭風
　　　寄唐州楊八
淮西既是平安地鵶路今無羽檄飛聞道唐州最清靜
戰場耕盡野花稀
　　　傷循州渾尚書
貴人淪落路人哀碧海連天丹旐回遙想長安此時節
朱門深巷百花開
　　　同樂天登棲靈寺塔
步步相携不覺難九層雲外倚欄干忽然語笑半天上
無限遊人舉眼看
　　　和裴相公傍水閒行
為愛逍遙第一篇時時閒步賞風烟看花臨水心無事
功業成來二十年
　　　杏園花下
二十餘年作逐臣歸來還見曲江春游人莫笑白頭醉
老醉花間有㡬人
　　　春詞
新粧宜面下朱樓深鎖春光一院愁行到中庭數花朶
蜻蜓飛上玉搔頭
　　　憶樂天
尋常相見意殷勤别後相思夢更頻每遇登臨好風景
羡它天性少情人
　　　醉答樂天
洛城洛城何日歸故人故人今轉稀莫嗟雪裏暫時别
終擬雲間相逐飛
　　　虎丘寺見元相公題名
滻水送君君不還見君題字虎丘山因知早貴兼才子
不得多時在世間
　
　
　
　
　
　
　
　
　
　
　萬首唐人絶句巻五
欽定四庫全書
　萬首唐人絶句卷五
　　　　　　　　　　　　　宋　洪邁　編
　　五言
　　　江行無題一　　　　　　　　錢起
傾酒向漣漪乘流東去時寸心同尺璧投此報馮夷
　　　二
江曲全縈楚雲氛半自秦峴山囘首望如別故闗人
　　　三
浦烟函夜色冷日轉秋旻自有沈碑石清光不照人
　　　四
楚岸雲空合楚城人不來只今誰善舞莫恨發陽臺
　　　五
行背青山郭吟當白露秋風流無屈宋空詠古荆州
　　　六
晚來漁父喜罾重欲収遲恐有長江使金錢願贖龜
　　　七
去指龍沙路徒懸象魏心夜涼無逺夢不為偶聞砧
　　　八
霽雲疎有葉雨浪細無花穏放扁舟去江天自有涯
　　　九
好日當秋半層波動旅腸已行千里外誰與共秋光
　　　十
潤色非東里官曹更建章宦遊難自定來喚櫂船郎
　　　十一
夜江清未曉徒惜月光沈不是因行樂堪傷老大心
　　　十二
翳日多喬木維舟取束薪靜聽江叟語俱是厭兵人
　　　十三
箭漏日初短汀烟草木衰雨餘雖更綠不是采蘋時
　　　十四
山雨夜來漲喜魚跳滿江岸沙平欲盡埀蓼入船窗
　　　十五
渚邊新雁下舟上獨淒涼俱是南來客憐君綴一行
　　　十六
牽路緣江狹沙崩岸不平盡知行處險誰肯載時輕
　　　十七
雲密連江暗風斜著物鳴一杯真戰將笑爾作愁兵
　　　十八
柳拂斜開路籬邊數户村可能還有意不掩向江門
　　　十九
不識桓公渇徒吟子美詩江清唯獨看心外更誰知
　　　二十
憔悴異靈均非讒作逐臣如逢漁父問未是獨醒人
　　　二十一
水涵秋色靜雲帶夕陽髙詩癖非吾病何妨吮短毫
　　　二十二
登舟非古岸還似阻西陵箕伯無多少囘頭詎不能
　　　二十三
帆翅初張處雲鵬怒翼同莫愁千里路自有到來風
　　　二十四
悠雲久無雨江燕社猶飛却笑舟中客今年未得歸
　　　二十五
佳節雖逢菊浮生正是萍故山何處望荒岸小長亭
　　　二十六
行到楚江岸蒼茫人正迷秖如秦塞逺格摘鷓鴣啼
　　　二十七
月下江流靜村荒人語稀鷺鷥雖有伴乃共影雙飛
　　　二十八
斗轉月未落舟行夜已深有村知不逺風便數聲砧
　　　二十九
棹驚沙鳥迅飛濺夕陽波不顧魚多處應防一目羅
　　　三十
漸覺江天逺難逢故國書可能無往事空食鼎中魚
　　　三十一
岸草連荒色村聲樂稔年晚晴初穫稻閒却采蓮船
　　　三十二
灘淺爭游鷺江清易見魚怪來吟未足秋物欠紅渠
　　　三十三
蛩響依莎草螢飛透水烟夜涼誰詠史空泊運租船
　　　三十四
睡穏葉舟輕風㣲浪不驚任君蘆葦岸終夜動秋聲
　　　三十五
自念平生意曾期一郡符豈知因謫宦斑鬢入江湖
　　　三十六
烟渚復烟渚畫屏休畫屏引愁天末去數㸃暮山青
　　　三十七
水天涼夜月不是惜清光好物隨人祕秦淮憶建康
　　　三十八
古來多思客搖落恨江潭今日秋風至蕭疎獨沔南
　　　三十九
映竹疑村好穿蘆覺渚幽漸安無曠土薑芋當農収
　　　四十
秋風動客心寂寂不成吟飛上危檣立啼鶯報好音
　　　四十一
見底髙秋水開懷萬里天旅吟還有伴沙柳數枝蟬
　　　四十二
九日自佳節扁舟無一杯曹園舊尊酒戲馬憶髙臺
　　　四十三
兵火有餘燼貧村纔數家無人爭晚渡殘月下寒沙
　　　四十四
渚禽菱芡足不向稻粱爭靜宿涼灣月應無失侣聲
　　　四十五
輕雲未䕶霜樹杪橘初黄信是知名物㣲風過水香
　　　四十六
渺渺望天涯清漣浸赤霞難逢星漢使烏鵲日乘查
　　　四十七
土曠深耕少江平逺釣多生平皆棄本金革竟如何
　　　四十八
海月非常物等間不可尋披沙應有地淺處定無金
　　　四十九
風晚冷颼颼蘆花已白頭舊來無葉寺堪憶玉京秋
　　　五十
風好來無陣雲閒去有宗釣歌無逺近應喜罷艨艟
　　　五十一
吳疆連楚甸楚俗異吳鄉漫把尊中物無人啄蠏匡
　　　五十二
岸綠野烟逺江紅斜照㣲撑開小漁艇應到月明歸
　　　五十三
雨餘江始漲漾漾見流薪曽歎河中木斯言憶古人
　　　五十四
葉舟維夏口烟野獨行時不見頭陁寺空懷幼婦碑
　　　五十五
晚泊武昌岸津亭疎柳風數株曾手植好事憶陶公
　　　五十六
墜露晚猶濃秋花不易逢涉江雖已晚髙樹搴芙蓉
　　　五十七
舟航依浦定星斗滿江寒若比陰霾日何妨夜未闌
　　　五十八
近戍離金落孤岑望火門唯將知命意瀟灑向乾坤
　　　五十九
叢菊生堤上此花長後時有人還采掇何必在春期
　　　六十
夕景殘霞落秋寒細雨晴短纓何用濯舟在月中行
　　　六十一
垠壞滿江水地坳生野塘晚荷人不折留此作秋香
　　　六十二
左宦終何路攄懷亦自寛襞牋嘲白鷺無意喻梟鸞
　　　六十三
樓空人不歸雲是去時衣黄鶴無心下長應笑令威
　　　六十四
白帝朝驚浪尋陽暮映雲等閒生險易世路祇如君
　　　六十五
櫓慢開輕浪帆虛帶白雲客船雖狹小容得庾將軍
　　　六十六
風雨正甘寢雲霓忽晚晴放歌雖自遣一歲又崢嶸
　　　六十七
靜看秋江水風㣲浪漸平人間馳競處塵土自波成
　　　六十八
風借帆方疾風囘櫂却遲較量人世事不校一毫釐
　　　六十九
咫尺愁風雨匡廬不可登秖疑雲霧窟猶有六朝僧
　　　七十
幽思正遲遲沙邊濯弄時自憐非博物猶未識鳬葵
　　　七十一
曾有烟波客能歌西塞山落花唯待月一釣紫菱灣
　　　七十二
千頃水紋細一拳嵐影孤君山寒樹綠曾過洞庭湖
　　　七十三
光濶重湖水低斜逺雁行未曾無興詠多謝沈東陽
　　　七十四
晚菊繞江壘忽如開古屏莫言時節過白日有餘馨
　　　七十五
秋寒鷹隼健逐雀下雲空知是江湖濶無心擊塞鴻
　　　七十六
日落長亭晚山門步障青可憐無酒分處處有旗亭
　　　七十七
江草何多思冬青尚滿洲誰能驚鵩鳥作賦為沙鷗
　　　七十八
逺岸無行樹經霜有伴紅停船搜好句題葉贈江楓
　　　七十九
身世比行舟無風亦暫休敢言終破浪唯願穏乘流
　　　八十
數畆蒼苔石烟濛鶴卵洲定因詞客遇名字始風流
　　　八十一
興閒停桂楫路好過私門不負佳山水還開酒一樽
　　　八十二
幽懷念烟水長恨隔龍沙今日滕王閣分明見落霞
　　　八十三
短楫休敲桂孤根自駐萍自憐非劍氣空向斗牛星
　　　八十四
江流何渺渺懷古獨依依漁父非賢者蘆中但有機
　　　八十五
髙浪如銀屋江風一發時筆端降太白才大語終竒
　　　八十六
細竹漁家路晴陽看結繒喜來邀客坐分與折腰菱
　　　八十七
幸有烟波興寧辭筆硯勞緣情無怨刺却似反離騷
　　　八十八
平湖五百里江水想通波不奈扁舟去其如決計何
　　　八十九
數逢雲斷處去岸映髙山身到韋江日應猶未得閒
　　　九十
一灣斜照水三板順風船未敢相邀釣勞生只自憐
　　　九十一
江雨正霏㣲江村晚渡稀何曾妨釣艇更待得魚歸
　　　九十二
沙上獨行時吟情到楚詞難將垂岸蓼盈把當江籬
　　　九十三
新野舊樓名尋陽勝賞情照人長一色江月共淒清
　　　九十四
願飲西江水那吟北渚愁莫教留滯跡逺比蔡昭侯
　　　九十五
湖口分江水東流獨有情當時好風物誰伴謝宣城
　　　九十六
尋陽江畔菊應似古來秋為問幽棲客吟時得酒不
　　　九十七
髙峰有佳號千尺倚寒風若使鑪烟在猶應為上公
　　　九十八
萬木已清霜江邊村事忙故溪黄稻熟一夜夢中香
　　　九十九
楚水苦縈囘征帆落又開可緣非直路却有好風來
　　　一百
逺謫嵗時晏暮江風雨寒仍愁繫舟處驚夢近長灘
　
　
　
　萬首唐人絶句卷五
欽定四庫全書
　萬首唐人絶句巻六
　　　　　　　　　　　　　宋　洪邁　編
　　七言
　　　酬海南馬大夫　　　　　　劉禹錫
新辭將印拂朝纓臨水登山四體輕猶念天涯未歸客
瘴雲深處守孤燈
　　　寄贈小樊
花面了頭十三四春來綽約向人時終須買取名春草
處處相將步步隨
　　　酬樂天自問
親友闗心皆不見風光滿眼獨傷神洛陽城裏多池館
處處花開有主人
　　　和令狐相公别牡丹
平章宅裏一闌花臨到開時不在家莫道兩京非逺别
春明門外即天涯
　　　贈劉景擢第
湘中才子是劉郎望在長沙住桂陽昨日鴻都新上第
五陵年少讓清光
　　　和令狐相公聞思帝鄉有感
當初造曲者為誰説得思鄉戀闕時滄海西頭舊丞相
停盃處分不須吹
　　　酬令狐見寄
羣玉山頭住四年每聞笙鶴看諸仙何時得把浮丘袖
白日將升第九天
　　　酬令狐春意
一紙書封四句詩芳辰對酒逺相思長吟盡日西南望
猶及殘春花落時
　　　城内花園值春霜一夕萎謝
樓下芳園最占春年年結伴采花頻繁霜一夜相撩擾
不似佳人似老人
　　　和裴晉公涼風亭睡覺
驪龍睡後珠元在仙鶴行時步又輕方寸瑩然無一事
水聲來侣玉琴聲
　　　答裴公雪夜訝諸公不相訪
玉樹瓊樓滿眼新的知開閣待諸賔遲遲來去非無意
擬作梁園座右人
　　　和人憶江西故吏歌
侯家故吏歌聲發逸處能高怨處低今嵗洛中無雨雪
眼前風景似江西
　　　賞牡丹
偶然相遇人間世合在増城阿姥家有此傾城好顔色
天教晩發賽諸花
　　　有所嗟二首
庾令樓中初見時武昌城外似腰肢相逢相識盡如夢
為雨為雲今不知
鄂渚濛濛烟雨㣲女郎夢逐暮雲歸只應長在漢陽渡
化作鴛鴦一隻飛
　　　和裴令公誚樂天寄奴買馬
常奴安得似方回爭望追風絶足來若把翠娥酬騄駬
始知天下有竒才
　　　酬牛相見寄
官冷如漿滿病身凌寒不易遇天津少年留取多情興
請待花時作主人
　　　答張侍衛
又被時人寫姓名春風引路入京塵知君憶得前身事
分付鶯花與後生
　　　赴連州諸公置酒相送
謫在三湘最逺洲邊鴻不到水南流如今暫寄尊前笑
明日辭君步步愁
　　　梁國辭
梁國三郎威徳尊女巫簫皷走鄉村萬家長見空山上
雨氣蒼茫生廟門
　　　酬元九
無事尋花至仙境等閒栽樹比封君金門通籍真多事
黄紙除書每日聞
　　　酬楊侍郎
翔鸞闕底謝皇恩纓上滄浪舊水痕疎傅揮金忽相憶
逺擎長句與招魂
　　　答楊敬之時亦謫居
飽霜孤竹聲偏切帶火焦桐韵不悲今日知音一留聴
是君心事不同時
　　　和嚴給事聞唐昌觀玉蘂花下有仙遊三首
玉女來看玉蘂花異香先引七香車攀枝弄雪時回顧
驚怪人間日易斜
雪蘂瓊絲滿院春衣輕步步不生塵君平簾下徒相問
長伴吹簫别有人
　　　酬楊八副使將赴湖南見寄
知逐征南冠楚才逺勞書信到陽臺明朝若到君山上
一道巴江自此來
　　　和元相公
玉人紫綬相輝映却要霜鬚一兩莖其奈無成空老去
每臨明鏡若為情
　　　謝惠班竹杖
一莖烱烱琅玕色數節重重玳瑁文拄到高山未登處
青雲路上願逢君
　　　常州楊給事新樓
文昌新像盡東來油幕朱門次第開且上新樓看風月
㑹乘雲雨一時回
　　　和裴令公夜晏
天下蒼生望不休東山雖有但時遊後來海上仙桃樹
肯逐人間風露秋
　　　酬李侍郎惠藥
隠儿支頭對落暉故人書信到柴扉周南留滯商山老
星像如今属少㣲
　　　寄李表臣二首
對酒臨流奈别何君今已貴我蹉跎分明記取星星鬢
他日相逢應更多
世間人事有何窮過後思量盡是空早晩同歸洛陽陌
卜隣須近祝鷄翁
　　　酬牛相公别後夢同遊
已嗟池上别魂驚忽報夢中携手行此夜獨歸還乞夢
老人無睡到天明
　　　酬裴尹携酒兼喜眼疾平
巻盡輕雲月更明金箆不用且閒行若傾家釀招來客
何必池塘春草生
　　　和滑州李尚書上已憶江南褉事
白馬津頭春日遲沙洲歸雁拂旌旗栁營惟有軍中戲
不似江南三月時
　　　和西川李尚書傷孔雀及薛濤
玉倪已逐金鐶塟翠羽先隨秋草萎唯見芙蓉含曉露
數行紅淚滴清池
　　　後梁二帝碑堂下作
玉馬朝周從此辭園陵寂寞對豐碑千行宰樹荆州道
暮雨蕭蕭聞子規
　　　答栁栁州三首
日日臨池弄小鶵還思寫論付宫奴栁家新様元和脚
且盡薑芽歛手徒(栁集亦有是篇/)
小兒弄筆不能嗔涴壁書忩且賞勤聞彼夢熊猶未兆
女中誰是衛夫人
昔日傭工寄姓名逺勞辛苦寫西京近來漸有臨池興
為報元常欲抗衡
　　　重别栁栁州
二十年來萬事同今朝歧路忽西東皇恩若許歸田去
晩嵗當為田舎翁(鄰易田/)
　　　登清輝樓
潯陽江色潮添滿彭蠡秋聲夜送來南望廬山千萬仭
共誇新出棟梁材
　　　遇毛仙翁
武昌山下蜀江東重向仙舟見葛洪又得案前親禮拜
大羅天訣玉函封
　　　寄毗陵楊給事三首
揮毫起制來東省蹛目修名謁外臺好著櫜鞬莫惆悵
出文入武是全才
曽主魚書輕刺史今朝自請左魚來青雲直上無多地
却要斜飛取勢回
東城南陌昔同遊坐上無人第二流屈指如今已零落
且須歡喜作鄰州
　　　陪晏杏園
更將何面上春臺百事無成老又催唯有落花無俗態
不嫌憔悴滿頭來
　　　曹剛
大絃嘈噆小絃清噴雪含風意思生一聴曹剛彈薄媚
人生不合出京城
　　　寄湖州韓中丞
老郎日日憂蒼髩逺守年年厭白蘋終日相思不相見
長頻相見見何人
　　　楊栁枝
楊子江頭烟景迷隋家官樹拂金堤嵯峨猶有當時色
半蘸波中水鳥棲
　　　韓信廟
將畧兵機命世雄蒼黄鍾室嘆良弓遂令後代登壇者
每一尋思怕立功
　　　美温尚書鎮定興元
旌旗入境大無聲戮盡鯨鯢漢水清從此世人開耳目
始知名將出書生
　　　田順郎歌
清歌不是世間音玉殿常開稱主心唯有順郎全學得
一聲飛出九重深
　　　夜聞商人船中筝
大艑髙船一百尺清聲促柱十三弦揚州市裏商人女
來占江西明月天
　　　聞道士彈思歸引
仙翁一奏思歸引逐客初聞自泫然莫怪殷勤悲此曲
越聲長苦已三年
　　　喜康將軍見訪
謫居愁寂似幽棲百草當門茅舍低野獵將軍忽相訪
鷓鴣驚起繞籬啼
　　　嘗茶
生拍芳叢鷹嘴芽老郎封寄謫仙家今宵更有湘江月
照出霏霏滿盌花
　　　月望洞庭
湖光秋月兩相和潭面無風鏡未磨遙望洞庭山水翠
白銀盤裏一青螺
　　　赴連山(徳宗山陵/)
當時並冕奉天顔委珮低簮綵仗間今日獨來張樂地
萬重雲水望橋山
　　　監祠夕月
西皥分司晝夜平羲和停午太隂生鏗鏘揖讓秋光裏
觀者如雲出鳯城
　　　贈李司空妓
髪鬢梳頭宫様籹春風一曲杜韋娘司空見慣渾閒事
㫁盡蘇州刺史腸
　　　家園𤓰熟是故蕭相公所遺𤓰種悽然感舊因
　　　賦此詩　　　　　　　　　劉長卿
事去人亡迹自留黄花緑蔕不勝愁誰能更向青門外
秋草茫茫覔故侯
　　　寄許尊師
獨上雲梯入翠微濛濛烟雨映禪扉世人知在中峰裏
遙禮青山恨不歸
　　　酬李穆見寄
孤舟相訪至天涯萬轉雲山路更賖欲掃柴門迎逺客
青苔黄葉滿貧家
　　　送王司馬秩滿西歸
漢代何人訪逐臣江邊㡬度送歸人同官嵗嵗先辭滿
唯有青山伴老身
　　　寄别朱拾遺
天書逺召滄浪客㡬度臨岐病未能江海茫茫春欲遍
行人一騎發金陵
　　　㑹赦後酬主簿所問
江南江北長相憶淺水深山獨掩扉重見太平人已老
桃源久住不能歸
　　　贈秦系
向風長嘯戴紗巾野鶴由來不可親明日東歸變名姓
五湖烟水覔何人
　　　酬靈澈公相招
石澗泉聲久不聞獨臨長路雪紛紛如今漸欲生黄髪
願脱頭冠與白雲
　　　贈崔九
憐君一見一悲歌嵗嵗無如老去何白屋漸看秋草沒
青雲莫道故人多
　　　送建州陸使君
漢庭初拜建安侯天子臨軒寄所憂從此向南無限路
雙旗已去水悠悠
　　　送秦侍御外甥長篆之福州謁鮑大夫秦侍御
　　　與大夫有舊
萬里閩中去渺然孤舟水上入寒烟轅門拜首孺衣弊
貌似牢之豈不憐
　　　聞奉迎皇太后使沈判官至
長樂宫人掃落花君王正使五雲車萬方臣妾同瞻望
疑在層城阿母家
　　　送劉宣之道州謁崔大夫
沅水悠悠湘水春臨岐一望一沾巾信陵門下三千客
君在長沙見㡬人
　　　過鄭山人所居
寂寂孤鶯啼杏園寥寥一犬吠桃源落花芳草無尋處
萬壑千峰獨閉門
　　　奉送賀若郎中賊退後之杭州
江上初収戰馬塵鶯聲栁色待行春雙旌誰道來何暮
萬井如今有㡬人
　　　𤓰州驛重送梁郎中
渺渺雲山去㡬重依依獨聽廣陵鍾明朝借問南來客
五馬雙旌何處逢
　　　奉使鄂渚
滄洲不復戀漁竿白髪那堪戴鐡冠客路向南何處是
蘆花十里雪漫漫
　　　新息道中
蕭條獨向汝南行客路多逢漢騎營古木蒼蒼離亂後
㡬家同住一孤城
　　　春日晏魏城湘水亭
何年家住此江濱㡬度門前北渚春白髪亂生相顧老
黄鶯自語豈知人
　　　重送道標上人
衡陽千里故人稀遙逐孤雲入翠微春草青青新覆地
深山無路若為歸
　　　送李判官之潤州行營
萬里辭家事皷鼙金陵驛路楚雲西江春不肯留行客
草色青青送馬蹄
　　　將赴南巴至餘干别李十二
江上花催問禮人鄱陽鶯報越鄉春誰憐别此悲歡異
萬里青山送逐臣
　　　時平後春日思歸
一尉何曽及布衣時平却憶卧柴扉故園栁色催南客
春水桃花待北歸
　　　送陶十赴杭州攝掾
莫嘆江城一掾卑滄洲未是阻心期浙中山色千萬狀
門外潮聲朝暮時
　　　使還七里瀬上逢薛承規赴江西貶
遷客歸人醉晩寒孤舟暫泊子陵灘憐君更去三千里
落日青山江上看
　　　使回赴蘇州道中作
春風何是逺相催路盡天涯始却回萬里無人空楚水
孤帆送客到蘇臺
　　　昭陽曲
昨夜承恩宿未央羅衣猶帶御爐香芙蓉帳小雲屏暗
楊栁風多水殿凉
　　　非所留繋聞長州軍笛聲
白日浮雲閉不開黄沙誰問冶長猜只憐横笛闗山月
知處愁人夜夜來
　　　贈微上人
禪門來徃翠微間萬里千峰在剡山何時共到天台裏
身與浮雲處處閒
　　　東湖送朱逸人歸
山色湖光併在東扁舟歸去有樵風莫道野人無外事
開田鑿井白雲中
　　　舟中送李十八
釋子身心無有紛獨將衣鉢去人羣相思晩望西林寺
唯有鐘聲出白雲
　　　送李穆歸淮南
揚州春草新年緑未去先愁去不歸淮水問君來早晚
無人偏畏過芳菲
　　　觀李溱所畫美人障子
華堂翠幕春風來内閣金屏曉色開此中一見亂人眼
只疑行雲到陽臺
　　　明月灣尋賀九不遇
故人川上復何之明月灣南空所思故人不在明月在
誰見孤舟來去時
　　　送友人東歸
闗路迢迢匹馬歸垂楊寂寂數鶯飛憐君獻䇿十餘載
今去猶為一布衣
　　　七里瀬送嚴維
秋江渺渺水空波越客孤舟欲傍歌手折衰楊悲老大
故人零落已無多
　　　重送裴郎中貶吉州(五言中有送裴詩/)
猿啼客散暮江頭人自傷心水自流同作逐臣君更逺
青山萬里一孤舟
　　　尋盛禪師蘭若
秋草黄花覆古阡隔林何處起人烟山僧獨在山中老
唯有寒松見少年
　
　
　
　
　萬首唐人絶句巻六
欽定四庫全書
　萬首唐人絶句卷六
　　　　　　　　　　　　　宋　洪邁　編
　　五言
　　　藍溪雜詠十二首　　　　　　錢起
　　　　望山臺
望山登春臺目盡趣難極晚景下平阡花際霞峰色
　　　　板橋
靜宜樵隠度逺與車馬隔有時行藥來喜遇歸山客
　　　　石井
片霞照仙井泉底桃花紅那知幽石下不與武陵通
　　　　古藤
引蔓出雲樹垂輪覆巢鶴幽人對酒時苔上閒花落
　　　　伺山徑
㡬轉到青山數重度流水秦人入雲去知向桃源裏
　　　　藥圃
春畦生百藥花葉香初霽好日與光風偏來入叢蕙
　　　　石上苔
淨與溪色連幽宜松雨滴誰知古石上不染世人跡
　　　　竹間路
暗歸草堂靜半入花源去有時載酒來不與清風遇
　　　　東坡
永日興難忘掇芳春坡曲新晴花枝下愛此苔水綠
　　　　石蓮花
幽石生芙蓉百花慚美色逺笑越溪女聞芳不可識
　　　　潺湲聲
亂石跳素波寒聲來㡬處颼颼瞑風起散出空林去
　　　　松下雪
雖因朔風至不向瑤臺側唯助苦寒松偏明後凋色
　　　赴章陵酬李卿贈別
一官叨下秩九棘謝知音芳草文園路春愁滿別心
　　　郎員外見尋不遇
軒騎來相訪漁樵悔晚歸更憐誰露跡花裏㸃牆衣
　　　逢俠者
燕趙悲歌士相逢劇孟家寸心言不盡前路日將斜
　　　過故吕侍御宅
不見承明客愁聞長樂鐘馬卿何早世漢主欲登封
　　　送楊著作歸東海
楊柳出闗色東行千里期酒酣暫輕別路逺始相思
　　　九日寄姪
采菊偏相憶傳香寄便風今朝竹林下莫使桂尊空
　　　崔逸人山亭
藥徑深紅蘚山牕滿翠㣲羨君花下醉胡蝶夢中飛
　　　宿洞口館
野竹通溪冷秋泉入户鳴亂來人不到寒草上階生
　　　梨花
艶淨如籠月香寒未逐風桃花徒照地終被笑妖紅
　　　感事三首　　　　　　　　　元稹
為國謀羊舌從來不為身此心長自保終不學張陳
自笑心何劣區區辨所寃伯仁雖到死終不向人言
富貴年皆長風塵舊轉稀白頭方見絶遙為一霑衣
　　　題翰林東閤前小松
簷礙脩鱗亞霜侵簇翠黄唯餘入琴韻終待舜絃張
　　　西還
悠悠洛陽夢鬱鬱灞陵樹落日正西歸逢君又東去
　　　與樂天同葬杓直
元伯來相葬山濤誓撫孤不知他日事兼得似君無
　　　旅眠
内外都無隔帷屏不復張夜眠兼客坐同在火爐牀
　　　合衣寢
良夕背燈坐方成合衣寢酒醉夜未闌㡬囘顛倒枕
　　　竹簟
竹簟襯成茵未忍都令巻憶昨初來日看君自施展
　　　牡丹二首
簇蘂風頻壞裁紅雨更新眼看吹落地便別一年春
繁綠陰全合衰紅展漸難風光一擡舉猶得暫時看
　　　象人
被色空成象觀空色異真自悲人是假那復假為人
　　　嵗日
一日今年始一年前事空淒涼百年事應與一年同
　　　贈熊士登
平生本多思況復老逢春今日梅花下他鄉值故人
　　　夏陽亭臨望
望逺音書絶臨川意緒長殷勤眼前水千里到河陽
　　　日髙睡
隔世身如夢頻來不為名憐君近南住時得到山行
　　　輞川
世累為身累閒忙不自由殷勤輞川水何事出山流
　　　天壇歸
為結區中累因辭洞裏花還來舊城郭烟火萬人家
　　　雨後
倦寢數殘更孤燈暗又明竹梢餘雨重時復拂簾驚
　　　晴日
多病苦虛羸晴明强展睂讀書心緒少閒卧日長時
　　　直臺
糜入神羊隊烏驚海鷺眠仍教百餘日迎送直㕔前
　　　行宫
寥落古行宫宫花寂寞紅白頭宫女在閒坐説𤣥宗
　　　醉行
秋風方索漠霜貌足睽攜今日騎驄馬街中醉踏泥
　　　指巡胡
遣悶多慿酒公心只仰胡挺身唯直指無意獨欺愚
　　　飲新酒
聞君新酒熟況值菊花秋莫怪平生志圖銷盡日愁
　　　香毬
順俗唯團轉居中莫動搖愛君心不測猶訝火長燒
　　　嘉陵水
爾是無心水東流有恨無我心無説處也共爾何殊
　　　漫天嶺贈僧
五上兩漫天因師懴業緣漫天無盡日浮世有窮年
　　　百牢闗
天上無窮路生期七十間那堪九年内五度百牢闗
　　　二月十九日酬王十八全素
君念世上川嗟子老瘴天那堪十日内又長白頭年
　　　古築城曲五解
年年塞下丁長作出塞兵自從冒頓强官築遮敵城
築城須努力城髙遮得賊但恐賊路多有城遮不得
丁口傳父口莫問城堅不平城被敵圍漢劚城墻走
因兹請休和敵騎往來過半疑兼半信築城猶嵳峩
築城安敢煩願聽丁一言請築鴻臚寺兼愁敵出闗
　　　逢雪宿芙蓉山　　　　　　劉長卿
日暮蒼山逺天寒白屋貧柴門聞犬吠風雪夜歸人
　　　送客之閩中
朝無寒士達家在舊山貧相送天涯裏憐君更逺人
　　　贈秦系二首
羣公誰讓位五柳獨知貧惆悵青山路烟霞老此人
初迷武陵路復出孟嘗門囘首江南岸青山與舊恩
　　　夜中對雪贈秦系時秦初與謝氏離婚謝氏在
　　　越
月明花滿地君自憶山陰誰遣因風起紛紛亂此心
　　　湘妃
帝子不可見秋風來暮思嬋娟湘江月千載空蛾眉
　　　斑竹
蒼梧千載後斑竹對湘沅欲識湘妃怨枝枝滿淚痕
　　　春草宫懷古
君王不可見芳草舊宫春猶帶羅裙色青青向楚人
　　　正朝覽鏡
憔悴逢新嵗芳菲見舊春朝來明鏡裏不忍白頭人
　　　𤓰洲送李端公
片帆何處去匹馬獨歸遲惆悵江南北青山欲暮歸
　　　送張十八歸桐廬
歸人乘野艇帶月過江邨正落寒潮水相隨夜到門
　　　過白鶴觀尋岑秀才不遇
不知方外客何事鎻空房應向桃源裏教他喚阮郎
　　　聽彈琴
冷冷七絃上靜聽松風寒古調雖自愛今人多不彈
　　　詠牆陰下葵
此地常無日青青獨在陰太陽偏不及非是未傾心
　　　入百丈澗見桃花晚開
百丈深澗裏過時花欲妍應緣地勢下遂使春風偏
　　　送子婿往揚州四首
渡口發梅花山中動泉脈蕪城春草生君作揚州客
半邏鶯滿樹新年人獨還落花逐流水共到茱萸灣
雁還空渚在人去落潮翻臨水獨揮手殘陽歸掩門
狎鳥攜稚子釣魚終老身殷勤囑歸客莫話桃源人
　　　寄龍山道士
悠悠白雲裏獨住青山客林下□焚香桂花同寂寂
　　　送方外上人
孤雲將野鶴豈向人間住莫買沃洲山時人已知處
　　　送靈澈
蒼蒼竹林寺杳杳鐘聲晚荷笠帶夕陽青山獨歸逺
　　　茱萸灣
荒涼野店絶迢逓人烟逺蒼蒼古木中多是隋家苑
　　　赴楚州阻淺
楚城今近逺積靄寒塘暮水淺舟且遲淮潮至何處
　　　江中對月
空洲夕烟斂望月秋江裏厯厯沙上人月中孤渡水
　　　平蕃曲三首
吹角報蕃營囘軍欲洗兵已教青海外自築漢家城
渺渺戍烟孤茫茫塞草枯隴頭那用閉萬里不防胡
絶漢大軍還平沙獨戍閒空留一片石萬古在燕山
　　　尋賀九不遇
楚水日夜綠傍江春草深青青遙滿目萬里傷歸心
　　　送友人
對酒灞亭暮相看愁自深河邊草已綠此別難為心
　　　送蕭校書　　　　　　　　朱餘慶
馬識青山路人隨白浪船別君猶有淚學道漫經年
　　　宿道士觀
堂閉仙人影空壇月露初閒聽道家子盥潄讀靈書
　　　送陳標
滿酌勸童僕好隨郎馬蹄春風戒行李莫上白銅鞮
　　　重陽宴百花亭
閒攜九日酒共到百花亭醉裏求詩境囘看島嶼青
　　　酬李躔侍郎
此去非闗興君行不當遊無因兩處馬共飲一溪流
　　　別李侍御後却寄
已作亭下別未忘燈下情吟多欲就枕更漏轉分明
　　　天長路別朱大　　　　　　　李躔
驛騎難隨伴尋山半憶君蒼崖殘月路猶數過溪雲
　　　酬朱大
十夜郡城宿苦吟身未閒那堪西郭別雪路問看山
　　　雨後思湖上居　　　　　　　許渾
前山風雨涼歇馬坐埀楊何處芙蓉落南渠秋水香
　　　聞歌
新秋絃管清時轉遏雲聲曲盡不知處月髙風滿城
　　　思天台山
赤城雲雪深山客負歸心昨夜西齋宿月明琪樹陰
　　　長安早春懷江南
雲月有歸處故山清洛南如何一花發春夢徧江潭
　　　塞下
夜戰桑乾北秦兵半不歸朝來有鄉信猶自寄征衣
　　　送客南歸
野寺薜蘿晚官渠楊柳春歸心已無限更送洞庭人
　
　
　
　
　
　
　
　
　
　
　
　
　
　
　萬首唐人絶句卷六
欽定四庫全書
　萬首唐人絶句巻七
　　　　　　　　　　　　　宋　洪邁　編
　　七言
　　　侍宴臨渭亭　　　　　　　　張說
青郊上已艷陽年紫禁皇遊祓渭川幸得歡娛承湛露
心同草樹樂春天
　　　桃花園馬上
林間艷色驕天馬苑裏濃籹伴麗人願逐南風飛帝席
年年含笑舞青春
　　　春和玉眞公主遊大哥山池
池如明鏡月華開山學香爐雲氣來神藻飛為鶺鴒賦
仙聲颺出鳯凰臺
　　　送梁六
巴陵一望洞庭秋日見孤峯水上浮聞道神仙不可接
心隨湖水共悠悠
　　　望歸舟
山高逈逈面長川江樹重重極逺烟形影相隨高翥鳥
心肝併斷北風船
　　　襄陽路逢寒食
去年寒食洞庭波今年寒食襄陽路不辭着處尋山水
秖畏還家落春暮
　　　汎洞庭
平湖一望上連天秋景千尋下洞泉忽驚水上江華滿
疑是乗舟到日邊
　　　十五夜御前踏歌二首
花蕚樓前雨露新長安城裏太平人龍啣火樹千燈熖
鷄上蓮花萬樹春
帝宫三五戯春臺行雨流風莫妬來西域燈輪千影合
東華金闕萬重開
　　　蘇摩遮四首
摩遮本出海西湖琉璃寳眼紫髯鬚聞道皇恩寰宇宙
來將歌舞助歡娛
繡裝帊額寳花冠夷歌妓舞借人看自能激水成隂氣
不慮今年寒不寒
臘月凝隂積帝臺齊歌急皷送寒來油嚢取得天河水
將添上壽萬年杯
寒氣冝人最可憐故將寒水散庭前唯願聖君無限壽
長取新年續舊年
　　　出城寄權璩楊敬之　　　　　李賀
草煖雲昏萬里春宫花拂面送行人自言漢劒當飛去
何事還車載病身
　　　南園一十二首
花枝草蔓眼中開小白長紅越女腮可憐日暮􁀙香落
嫁與春風不用媒
宫北田塍曉氣酣黄桑飲露窣官簾長腰健婦偷攀折
將餧吳王八蠒蠶
竹裏繰絲挑網車青蟬獨噪日光斜桃膠迎夏香琥珀
自課越傭能種𤓰
三十未有二十餘白日長飢小甲蔬橋頭長老相哀念
因遺戎韜一巻書
男兒何不帶吳鈎收取闗山五十州請君暫上凌烟閣
若個書生萬戸侯
尋章摘句老雕蟲曉月當簾掛玉弓不見年年遼海上
文章何處哭秋風
長卿牢落悲空舍曼倩詼諧取自容見買若耶溪水劒
明朝歸去事猿翁
春水初生乳燕飛黄蜂小尾撲花歸窻含逺色通書幌
魚擁香鈎近石磯
泉沙耎臥鴛鴦暖曲岸回篙舴艋遲瀉酒木欄椒葉盖
病容扶起種菱絲
邊壤今朝憶蔡邕無心裁曲度春風舍南有竹堪書字
老去溪頭作釣翁
長巒谷口倚嵇家白晝千峯老翠華自履藤鞋收石宻
手牽苔絮長蒓花
松溪黑水新龍卵桂洞生硝舊馬牙誰為虞卿裁道帔
輕綃一疋染朝霞
　　　昌谷北園新筍三首
籜落長竿削玉開君看母筍是龍材更容一夜抽千尺
别却池園數寸埃
斫取青光寫楚辭膩香春粉墨離離無情有恨何人見
露染烟啼千萬枝
家泉入眼兩三莖曉看隂根紫脉生今年水曲春沙上
笛管新篁㧞玉青
　　　三月過行宫
渠水紅繁擁御墻風嬌小葉學蛾粧垂簾幾度青春老
堪鎻千年白日長
　　　酬荅二首
金魚公子夾衫長宻裝腰鞓割玉方行處春風隨馬尾
柳花偏打内家香
雍州二月海池春御水鵁鶄煖白蘋試問酒旗歌板地
今朝誰是拗花人
　　　蝴蝶飛
楊花撲帳春雲熱龜甲屏風醉眼纈東家蝴蝶西家飛
白騎少年今日歸
　　　臨池曲　　　　　　　　　　孟郊
池中春蒲葉如帶紫菱成角蓮子大羅裙蟬髩倚迎風
雙雙伯勞飛向東
　　　登科後
昔日齷齪不足誇今朝放蕩思無涯春風得意馬蹄疾
一日看遍長安花
　　　濟源寒食五首
風巢嫋嫋春鵶鵶無子老人仰面嗟柳弓葦箭覷不見
高紅逺緑勞相遮
女嬋童子黄短短耳中聞人惜春晩遊蜂匿蝶踏花來
却把黄麋一甕􁁊
一日踏春一百回朝朝没脚走芳埃饑童餓馬掃花餵
向晩飲溪三兩盃
長安落花飛天上南風引至三殿前可憐春物亦朝謁
唯我孤吟濟水邊
枋口花開掣手歸嵩陽與我留紅暉可憐躑跼千萬尺
拄地拄天疑欲飛
　　　洛橋晩望
天津橋下氷初結洛陽陌下行人絶榆柳蕭踈樓閣閒
月明直見嵩山雪
　　　傷舊遊
去春㑹處今春歸花數不減人數稀朝咲片時暮成泣
東風一見還西歸
　　　聞夜啼
寄泣須寄黄河泉此中淚怨流澈天愁人獨有夜燈見
一紙鄉書淚滴穿
　　　過融上人蘭若　　　　　　　孟浩然
山頭禪室挂僧衣窻外無人溪鳥飛黄昏半在下山路
却聽泉聲戀翠㣲
　　　濟江問舟子
潮落江平未有風輕舟共濟與君同時時引領望天末
何處青山是越中
　　　送杜十四之江南
荆吳相接水為鄉君去春江正渺茫日暮征帆泊何處
天涯一望斷人腸
　　　越中送人歸秦中
試登秦望望秦川遥憶青門春可憐仲月送君從此别
他時須及邵平田
　　　荅送别　　　　　　　　　　獨孤及
洞庭正及蘋葉衰豈是秦吳别逺時謝君篋中綺端贈
何以報之長相思
　　　陪王員外北樓待月
勸酒論心夜不疲含情有待問誰思佇看明月澄清景
來照江樓酩酊時
　　　海上懐華中舊遊
凉風臺上三峯月不夜城邊萬里沙離别莫言闗塞逺
夢魂長在子眞家
　　　將還越留别豫章諸公
客鳥倦飛思舊林徘徊猶戀衆花隂他時相憶雙航葦
莫問吳江深不深
　　　送别荆南張判官
輶車駟馬徃從誰夢浦蘭臺日更遲欲識桃花最深處
前程問取武陵兒
　　　和韋郎中尋楊駙馬不遇
金屋瓊臺蕭史家暮春三月渭川花到君仙洞不相見
謂已吹簫乗早霞
　　　垂花塢醉後戱題
紫蔓青條覆酒壺落花時與竹風俱歸時自負花前醉
笑向鯈魚問樂無
　　　自江華之衡陽　　　　　　　吕温
孤舟遲遲悵有違沿湘數日逗清暉人生隨分為憂喜
囘鴈峰南是北歸
　　　看渾中丞山桃花
朝來駐馬香街裏風度遥聞語笑聲無事閉門教日晩
山桃落盡不勝情
　　　酬何處士懐郡樓月
清質悠悠素彩融長天逈陸向為空佳人甚近山城閉
一夜相望水鏡中
　　　别江華毛令
布錦精塵任土冝疲人識信每相期今朝别後無他囑
雖是蒲鞭也莫施
　　　戱贈靈徹上人
僧家亦有芳塵興自是禪心無滯境君看池上湛然時
何時不受花枝影
　　　感貞元舊節寄竇三盧七
同侍先皇立玉墀中和舊節又支離今朝各自看花處
萬里遥知掩淚時
　　　初發道州荅崔連州海陽亭
吏中習隱好登攀不擾疲人便自閒聞説殷勤海陽事
令人轉憶舜祠山
　　　荅段秀才
盡日看花君不來江城半夜為君開樓中共指南園火
紅燼隨花落碧苔
　　　吐蕃别舘臥病寄朝中親故二首
星漢縱横車馬喧風揺玉珮燭花繁豈知羸臥窮荒外
日滿山頭猶閉門
清時令節千官㑹絶域窮荒一病夫遥想滿堂歌笑處
幾人縁我向西隅
　　　宗禮欲往貴州苦雨戯贈
農人辛苦緑苗齊正愛梅天水滿堤知汝使車行意速
但令騘馬着障泥
　　　道州寄襄陽裴相公
悠悠世路自浮沉豈問仁賢待物心最憶過時留宴處
艷歌催酒後亭深
　　　江陵酒中留别坐客
尋常縱恣倚青春不契心期更不親今日烟波九疑去
相逢盡是眼中人
　　　道州送何山人
匣有青萍笥有書何門不可曳長裾應須定取眞知者
遣對明君説子虚
　　　送戴處士謁楊侍郎
羸馬孤童鳥道㣲三千客散獨南歸山公念舊偏知我
今日因君淚滿衣
　　　遊黄溪
偶尋黄溪日欲没早梅未盡山櫻發無事江城閉此身
不能坐待花間月
　　　衡州夜後把火看花留客
紅芳暗落碧池頭把火遥看且少留半夜忽然風更起
明朝不復上南棲
　　　看花招李兵曹不至
夭桃紅燭正相鮮傲吏閒齋困獨眠應是夢中飛作蝶
悠揚秖在此花前
　　　鏡中嘆白髪
年過潘岳纔三歲還見星星兩鬂中縱使他時能早逹
定知不作黑頭公
　　　迴風有懐
銀宫翠島烟霏霏珠樹玲瓏朝日輝神仙望見不知處
却逐迴風何處歸
　　　題河州赤岸村
左南橋上見河州遺老相依赤岸頭匝塞歌中受恩者
誰憐被髪笑東流
　　　題陽人城
忠驅義感即風雷誰道南方乏武才天下起兵誅董卓
長沙弟子最先來
　　　晉王龍驤墓
虎旗龍艦順天風坐引全吳入掌中孫皓小兒何足取
便令千載笑爭功
　　　劉郎浦
吳蜀成婚此水潯明珠步障屋黄金誰將一女輕天下
欲換劉郎鼎峙心
　　　臨洮送袁書記歸朝(時袁作僧蕃/中呼為袁師)
憶年十五在江湄聞説平源且半疑豈料殷勤洮水上
却將歸信寄袁師
　　　題石勒城二首
長驅到處積人頭大斾連營壓上游建業烏棲何足問
慨然歸去王中州
天生傑異固難馴應變摧枯若有神夷甫自能疑倚笑
忍將虛誕誤時人
　　　友人邀聽歌有感
文章抛盡愛功名三十無成白髪生辜負壯心羞欲死
勞君貴買斷腸聲
　　　旱甚見權門移芍藥花
緑原青壠漸成塵汲水開園日日新四月帶花移芍藥
不知憂國是何人
　　　冬夜即事
百憂攅心起復臥夜長耿耿不可過風吹雪片似花落
日照氷紋如鏡破
　　　道州郡齋臥病寄東舘諸賢
東池送客醉年華聞道風流勝習家獨臥郡齋寥落處
隔簾㣲雨濕棃花
　　　送歐陽子還江華郡　　　　　錢起
江華勝事接湘濵千里湖山興入新才子思歸催去棹
江花且為駐殘春
　　　訪李少卿不遇
畫㦸朱樓映晩霞高梧寒柳度飛鴉門前不見歸軒過
城上愁看落日斜
　　　與趙莒茶讌
竹下忘言對紫茶全勝羽客對流霞塵心洗盡興難盡
一樹蟬聲片影斜
　　　長安落第
花繁柳暗九門深對飲悲歌淚滿襟數日鶯花皆落羽
一囘春至一傷心
　　　王右丞堂前芍藥花開悽然感懐
芍藥花開出舊欄春衫掩淚再來看主人不在花長在
更勝青松守歲寒
　　　秋夜送人歸襄陽
斗酒忘言良夜深紅萱滴露鶴驚林欲知别後思今夕
漢水東流是寸心
　　　夜泊鸚鵡洲
月照溪邊一罩蓬夜閒清唱有㣲風小樓深巷敲方響
水國人家在處同
　　　春郊
水透氷渠漸有聲氣融烟塢晩來明東風好作陽和使
逢草逢花報發生
　　　送崔山人歸山
東山殘雨掛斜暉野客巢由指翠㣲别酒稍酣乗興去
知君不羡白雲歸
　　　過故洛城
故城門前春日斜故城門裏無人家市朝欲認不知處
漠漠野田空草花
　　　隴城
三軍版築脱金刀黎庶飜慚將士勞不憶新城連障起
唯驚畫角入雲高
　　　暮春歸故山草堂
谷口春殘黄鳥稀辛夷花盡杏花飛始憐幽竹山窻下
不改清隂待我歸
　　　歸雁
瀟湘何事等閒回水碧沙明兩岸苔二十五絃彈夜月
不勝清怨却飛來
　　　晩過横㶚寄張藍田
亂水東流落照時黄花滿逕客來遲林端忽見南山色
馬上還吟陶令詩
　　　九日田舍
今日吾家野興偏東籬黄菊映秋田浮雲暝鳥飛將盡
始逹青山新月前
　
　
　
　
　
　
　
　萬首唐人絶句巻七
欽定四庫全書
　萬首唐人絶句巻七
　　　　　　　　　　　　　宋　洪邁　編
　　五言
　　　嵩山夜還　　　　　　　　宋之問
家住嵩山下好采舊山薇自省遊泉石何曾不夜歸
　　　湖上别鑒上人
願與道林近在意逍遙篇自有靈佳寺何用沃洲禪
　　　題鑒上人房二首
落花雙樹積芳草一庭春玩之堪興異何必見幽人
晚入應真理經行尚未囘房中無俗物林下有青苔
　　　途中寒食
馬上逢寒食途中屬暮春可憐江浦望不見洛橋人
　　　荅田徴君
出遊杳何處遲囘伊洛間歸寢忽成夢宛在嵩丘山
　　　詠史　　　　　　　　　　　髙適
尚有綈袍贈應憐范叔寒不知天下士猶作布衣看
　　　田家春望
出門何所見春色滿平蕪可歎無知己髙陽一酒徒
　　　閒居
柳色驚心事春風厭索居方知一杯酒猶勝百家書
　　　送兵至薊北
積雪與天迴屯兵連塞愁誰知此行邁不為覓封侯
　　　封丘作
州縣才難適雲山道欲窮揣摩慚黠吏棲隱謝愚公
　　　題張處士菜園
耕地桑柘間地肥菜常熟為問葵藿資何如廟堂肉
　　　石宫四詠　　　　　　　　　元結
石宫春雪白白雪宜蒼苔拂雪踐石徑俗士誰能來
石宫夏水寒寒水宜髙林逺風吹蘿蔓野客熈清陰
石宫秋氣清清氣宜山谷落葉逐霜風幽人愛松竹
石宫冬日暖暖日宜温泉晨光靜水霧逸者猶安眠
　　　將牛何處去二首(叔閒叟甥/直者長子)
將牛何處去耕破故城東相伴有田父相歡惟牧童
將牛何處去耕破西陽城叔閒修農具直者伴我耕
　　　將船何處去二首(叔靜叟甥/正者次子)
將船何處去釣彼大囘中叔靜能鼔橈正者隨弱翁
將船何處去送客小囘南有時逢惡客還家亦少酣
　　　效何水部二首　　　　　　韋應物
玉宇含清露香籠㪚輕烟應當結沈抱難從兹夕眠
夕漏起遙怨蟲響亂秋陰反覆相思字中有故人心
　　　期元侍御不至二首
庭樹忽已暗故人那不來秖應厭煩暑永月坐霜臺
官榮多所繫閒居亦愆期髙閣猶相望青山欲暮時
　　　澧上醉題
芳園知夕燕西郊已獨還誰言不同賞俱是醉花間
　　　西郊
山髙鳴過雨澗樹落殘花非闗春不待當由期自賖
　　　對月寄孔諫議
思懷在雲闕泊素守中林出處雖殊跡明月兩知心
　　　贈李儋
風光山郡少來看廣陵春殘花猶待客莫問意中人
　　　寄釋子良史酒
秋山僧冷病聊寄五三杯應瀉山瓢裏還寄此瓢來
　　　上皇三臺
不寐倦長更披衣出户行月寒秋竹冷風切夜窗聲
　　　襃子卧病
念子抱沉疾霜露變滁城獨此髙牕下自然無世情
　　　寄璨師
林院生夜色西廊上紗燈時憶長松下獨坐一山僧
　　　寄盧陟
柳葉遍寒塘曉霜凝髙閣累日此留連别來成寂寞
　　　宿永陽寄璨師
遙知郡齋夜凍雪封松竹時有山僧來懸燈獨自宿
　　　雪行
浙瀝覆寒騎飄颻暗川容行子郡城曉披雲看杉松
　　　秋夜寄丘員外
懷君屬秋夜散步詠涼天山空松子落幽人應未眠
　　　入西齋示僧
僧齋地雖密忘子跡要賖一來非問訊自是看山花
　　　贈丘員外
跡與孤雲逺心將野鶴俱那同石氏子每到府門趨
　　　贈舊識
少年遊太學負氣蔑諸生蹉跎三十載今日海隅行
　　　寄淮上綦母三(請去聲/作音佐)
滿城憐傲吏終日賦新詩請報淮陰客春帆浪作期
　　　送房杭州
專城未四十暫謫豈蹉跎風雨呉門夜惻愴别情多
　　　聽江笛送陸侍御
逺聼江上笛臨觴一送君還愁獨宿夜更向郡齋聞
　　　答賓
斜月纔鑒帷凝霜偏冷枕持情須耿耿故作單牀寢
　　　送丘員外歸山居
郡閣始嘉宴青山憶舊居為君量革履且願住籃轝
　　　答崔都水
深夜竹庭雪孤燈案上書不遇無為化誰復得閒居
　　　酬令狐司録善福精舍見贈
野寺望山雪空齋對竹林我以養愚地生君道者心
　　　答趙氏生
暫與雲林别忽陪鴛鷺翔看山不得去知爾獨相望
　　　答王卿送别
去馬嘶春草歸人立夕陽元知數日別要使兩情傷
　　　懷琅邪二釋子
白雲埋大壑陰崖滴夜泉應居西石室月照山蒼然
　　　話舊
存亡三十載事過悉成空不惜霑衣淚併話一宵中
　　　閶門懷古
獨鳥下髙樹遙知呉苑園淒涼千古事日暮倚閶門
　　　登樓
兹樓日登眺流嵗暗蹉跎坐厭淮陰守秋山紅樹多
　　　善福寺閣
殘霞照髙閣清山出逺林晴明一登望瀟灑此幽襟
　　　寒食後北樓作
園林過新節風花亂髙閣遙聞擊鼔聲蹴踘軍中樂
　　　西樓
髙閣一長望故園何日歸烟塵擁函谷秋雁過來稀
　　　夜望
南樓夜已寂暗鳥動林間不見城郭事沈沈唯四山
　　　晚登郡閣
悵然髙閣望已掩東城闗春風偏送桞夜景欲沈山
　　　詠玉
乾坤有精物至寶無文章雕琢為世器真性一朝傷
　　　詠露珠
秋行一滴露清夜墜𤣥天將來玉盤上不定始知圓
　　　詠水精
映物隨顔色含情無表裏持來向明月的皪愁成水
　　　詠珊瑚
絳樹無花葉非石亦非瓊世人何處得蓬萊石上生
　　　詠琉璃
有色同寒冰無物隔纎塵象筵看不見堪將對玉人
　　　詠琥珀
曾為老茯神本是寒松液蚊蚋落其中千年猶可覿
　　　詠曉
軍中始吹角城上河初落深沈猶隱帷晃朗先分閣
　　　詠夜
明從何處去暗從何處來但覺年年老半是此中催
　　　詠聲
萬物自生聽大空恒寂寥還從靜中起却向靜中消
　　　野居書情
世事日可見身名良蹉跎尚瞻白雲嶺聊作負薪歌
　　　郡齋卧疾
香爐宿火滅蘭燈宵影㣲秋齋獨卧病誰與覆寒衣
　　　秋齋獨宿
山月皎如燭風霜時動竹夜半鳥驚栖窗閒人獨宿
　　　秋夜
髙閣漸凝露涼葉稍飄闈憶在南宫直夜長鐘漏稀
　　　詠春雪
徘徊輕雪意似惜艷陽時不悟風花冷翻令梅柳遲
　　　對殘燈
獨照碧牕乆欲隨寒燼滅幽人將遽眠解帶翻成結
　　　紫荆花
雜英紛已積含芳獨暮春還如故園樹忽憶故園人
　　　翫螢火
時節變衰草物色近新秋度月影纔斂繞竹光復流
　　　移海榴
葉有苦寒色山中霜霰多雖此蒙陽景移根意若何
　　　題桐葉
參差剪緑綺瀟灑覆瓊柯憶在灃東寺偏書此葉多
　　　池上
郡中卧病久池上一來賖榆柳飄枯葉風雨倒横查
　　　西塞山
勢從千里奔直入江中斷嵐横秋塞雄地束驚流滿
　　　夜聞獨鳥啼
失侣度山覓投林舍北啼今將獨夜意偏知對影栖
　　　聞雁
故園眇何處歸思方悠㦲淮南秋雨夜髙齋聞雁來
　　　竹裏逕　　　　　　　　司空文明
幽逕行跡稀清陰苔色古蕭蕭風欲來乍似蓬山雨
　　　黄子陂
岸芳春色曉水影夕陽㣲寂寂深烟裏漁舟夜不歸
　　　田鶴
散下渚田中隱見菰蒲裏哀鳴自相應欲作凌風起
　　　藥園
春園芳已遍綠蔓雜紅英獨有深山客時來辨藥名
　　　石井
苔色遍春石桐陰入寒井幽人獨汲時先樂殘陽影
　　　板橋
横遮野水石前帶荒村道來往見愁人清風柳陰好
　　　石蓮花
今逢石上生本自波中有紅艷秋風裏誰憐衆芳後
　　　逺寺鐘
杳杳疎鐘發月風清復引中宵獨聽之似與東林近
　　　松下雪
不隨晴野盡獨向深松積落照入寒光偏能伴幽寂
　　　新柳
全欺芳蕙晚似妒寒梅疾撩亂發青條春風來幾日
　　　唐昌公主院㸔花
遺殿空長閉乘鸞自不囘至今荒草上寥落舊花開
　　　别張讚
今日山晴後殘蟬菊發時發樓見秋色何處最相思
　　　晚思
蛩餘窗下月草溼階前露晚景淒我衣秋風入何樹
　　　留盧秦卿
知有前期在難分此夜中無將故人酒不及石尤風
　　　金陵懷古
輦路江楓暗宫朝野草春傷心庾開府老作北朝臣
　　　哭麴山人
憶昔秋風起君曾歎逐臣何言芳草日自作九泉人
　　　下第　　　　　　　　　　　趙嘏
南溪抱瓮客失意自懷羞晚路誰攜手殘春自白頭
　　　到家
童稚苦相問歸來何太遲共誰爭嵗月贏得鬢邊絲
　　　春釀
春釀正風流梨花莫問愁馬卿思一醉不惜鷫鸘裘
　　　寒塘
曉髮梳臨水寒塘坐見秋鄉心正無限一雁度南樓
　
　
　
　
　
　
　
　
　
　
　
　萬首唐人絶句巻七
欽定四庫全書
　萬首唐人絶句巻八
　　　　　　　　　　　　　宋　洪邁　編
　　七言
　　　贈商亮　　　　　　　　　　戴叔倫
日日河邊見水流傷春未已復悲秋山中舊宅無人住
來往風塵共白頭
　　　夜發袁江寄李頴川劉侍御
半夜回舟入楚鄉月明山水共蒼蒼孤猿更呌秋風裏
不是愁人亦斷腸
　　　對酒
三重江水萬重山山裏春風度日閒且向白雲求一醉
莫教愁夢到鄉闗
　　　對月荅袁明府
山下孤城月上遲相留一醉本無期明年此夕遊何處
縱有清光知對誰
　　　送上饒嚴明府攝玉山
家在故林吳楚間氷為溪水玉為山更將舊政化隣邑
遥見逋人相逐還
　　　聽歌回
秋風裏許杏花開杏樹傍邊醉客來共待客深聽一曲
醒人騎馬斷腸回
　　　酬駱侍御荅詩
風傳畫閣空知曉雨濕江城不見春堆案遶牀君莫怪
已經愁思古時人
　　　送孫直遊郴州
孤舟上水過湘沅桂嶺南枝花正繁行客自知心有托
不聞驚浪與啼猿
　　　麓山寺㑹送尹秀才
湖上逢君亦不閒暫將離别到深山飄蓬驚鳥那自定
强欲相留雲樹間
　　　送董頲
霜鴈羣飛下楚田覊人掩涙望秦天君行江海無定所
别後相思何處邊
　　　别張員外
木葉紛紛湘水濵此中何事往頻頻臨風自笑歸時晩
更送浮雲逐故人
　　　送張評事
城郭喧喧爭送逺危梁褭􁑾渡東津楊花展轉引征騎
莫怪山中多看人
　　　送吕少府
共醉流芳獨歸去故園高士日相親深山古路無楊栁
折取桐花寄遠人
　　　送人遊嶺南
少别華陽萬里遊近南風景不曾秋紅芳緑筍是行路
縱有啼猿聽却幽
　　　妻亡後别妻弟
楊栁青青滿路垂贈行惟折古松枝停舟一對湘江哭
哭罷無言君自知
　　　和崔法曹建溪聞猿
曽向巫山峽裏行羈猿一呌一回驚聞道建溪腸欲斷
的知斷着第三聲
　　　湘南即事
盧橘花開楓葉衰出門何處望京師沅湘日夜東流去
不為愁人住少時
　　　代書寄京洛舊遊
今年十月温風起湘水悠悠生白蘋欲寄逺書還不敢
却愁驚動故郷人
　　　蘄州行營作
蘄水城西向北看桃花落盡栁花殘朱旗半捲山川小
白馬連嘶草樹寒
　　　題武當逸禪師蘭若
我身本似逺行客况是亂時多病身經山涉水向何處
羞見竹林禪定人
　　　糓城逢楊評事
逺自五陵獨竄身筑陽山中歸路新横流夜長不得渡
駐馬荒亭逢故人
　　　聽韓使君美人歌
仙人此夜忽凌波更唱瑶臺一遍歌嫁與將軍天上住
人間可得再相過
　　　雪中聽筝　　　　　　　　　楊巨源
玉柱泠泠對寒雪清商怨徴聲何切誰憐楚客向隅時
一片愁心與絃絶
　　　盧龍塞行送韋掌記二首
雨雪紛紛黑水外行人共指盧龍塞萬里飛沙壓皷鼙
三軍殺氣凝旌斾
陳琳書記本翩翩料敵能兵奪酒泉聖主好文兼好武
封矦莫比漢皇年
　　　題五老峯下費君書院
解向花間栽碧松門前不負老人峯已將心事隨身隱
認得溪雲第幾重
　　　僧院聽琴
禪心何妨在玉琴真僧不見聽時心離聲怨調秋堂夕
雲向蒼梧湘水深
　　　和武相公春曉聞鶯
語恨飛遲天欲明殷勤似訴有餘情仁風已及芳菲節
猶向花溪鳴幾聲
　　　唐昌觀玉蘂花
晴空素艷照霞新香灑天風不到塵持贈昔聞將白雪
蘂珠宫上玉花春
　　　山中主人
十里青山有一家翠屏深處更添霞若為説得溪中事
錦石和烟四面花
　　　和練秀才楊柳
水邊楊柳麴煙絲立馬煩君折一枝唯有春風最相惜
殷勤肯向手中吹
　　　太原贈李属侍御
路入桑乾塞鴈飛棗郎年少有光輝春風走馬三千里
不廢看花君繡衣
　　　崔娘詩
清潤潘郎玉不如中庭蕙草雪消初風流才子多春思
腸斷蕭娘一紙書
　　　灞岸柳
楊柳含烟灞岸春年年攀折為行人好風儻借低枝便
莫遣青絲掃路塵
　　　題雲師山房
雲公蘭若深山裏月明松殿㣲風起試問空門清凈心
蓮花不着秋潭水
　　　城東早春
詩家清景在新春緑柳纔黄半未勻若待上林花似錦
出門俱是看花人
　　　秋日登亭贈薛侍御
潦倒從軍何取益東西走馬暫同遊梁王舊客皆能賦
今日因何獨怨秋
　　　石水詞
銀罌深鏁貯清光無限來人不得嘗知共金丹爭氣力
一盃全勝五雲漿
　　　荅振武李逢吉判官
近來時輩都無興把酒皆言肺病同唯有單于李評事
不將華髪負春風
　　　宫燕詞
毛衣佀錦語如絃日煗爭髙綺陌天幾處野花留不得
雙雙飛向御爐前
　　　贈崔駙馬
百尺梧桐畫閣齊簫聲落處翠雲低平陽不惜黄金埒
細雨花騘踏作泥
　　　聽李慿彈箜篌二首
聽奏繁絃玉殿清風傳曲度禁林明君王聽樂梨園煗
翻到雲間第幾聲
花咽嬌鶯玉漱泉名高半在御筵前漢王欲助人間樂
從遣新聲墜九天
　　　臥水看花
一樹紅花暎緑波晴明騎馬好經過今朝幾許風吹落
聞道蕭郎最惜多
　　　觀妓人入道二首
荀令歌鐘北里亭翠娥紅粉敞雲屏舞衣施盡餘香在
今日花前學誦經
碧玉芳年事冠軍清歌空得隔花聞春來削髪芙蓉寺
蟬髩臨風隨緑雲
　　　白纓桃
王母堦前種幾株水晶簾内看如無只應漢武金盤上
冩得珊珊白露珠
　　　白櫻樹
記得花開雪滿枝和風和蝶帶花移只今花落遊蜂去
空作主人惆悵詩
　　　聞友人看花　　　　　　　　朱慶餘
尋花不問春深淺縱是殘紅也入詩每箇樹邊行一匝
誰家園裏最多時
　　　陪韓中丞宴(不飲酒/)
老大無成仍足病縱聽絲竹亦無歡高情太守容閒坐
借與青山盡日看
　　　嶺南路
越嶺向南風景路人人傳説到京城經時來往不踏雪
盡在刺桐花上行
　　　種花
憶昔兩京官道上可憐桃李盡成蹊不知誰作尋花使
空記𤣥宗遣種時
　　　題仙遊寺
石抱龍堂蘚石乾山遮白日寺門寒長松瀑布饒竒狀
曾有仙人駐鶴看
　　　廬江途中遇雪
蘆葦聲多葉滿陂濕雲連野見山稀遥知將吏相逢處
半是春城賀雪歸
　　　公子行
閒蹤結客冶游時忘却江樓薄暮期醉上黄金隄上去
馬鞭捎斷緑楊絲
　　　登望雲亭招友
日日恐無雲可望不辭逐靜望來頻共知亭下眠雲逺
解到上頭能幾人
　　　寄劉少府
唯愛圖書兼古器在官猶似未離貧更聞縣去青山逺
稱與詩人作主人
　　　閨意上張水部
洞房昨夜停紅燭待曉堂前拜舅姑籹罷低聲問夫壻
畫眉深淺入時無
　　　採蓮
隔烟花草逺濛濛恨箇來時路不同正是停橈相遇處
鴛鴦飛出急流中
　　　都門晩望
緑槐花墮御溝邊步出都門雨後天日暮野人耕種罷
烽樓原上一條烟
　　　尋山僧
吟背春城出草遲天晴紫閣赴僧期山邊樹下行人少
一𣲖清泉日午時
　　　西亭晩宴
蟲聲已盡菊花乾五老松隂向晩寒對酒看山俱惜去
不知殘日下闌干
　　　與一二禪師題玢寺主院
杖屨相隨在處便不唯空寄上方眠歸時亦取湖邊去
晩映楓林共上船
　　　舜井
碧甃磷磷不記年青蘿鎻在小山顛向來下視千山水
疑是蒼梧萬里天
　　　宫中詞
寂寂花時閉院門美人相並立瓊軒含情欲説宫中事
鸚鵡前頭不敢言
　　　古觀
古觀曾過知不逺花藏石室杳難尋泉邊白鹿聞人語
看過天壇恨入深
　　　夏口送舍人赴杭州
豈知鸚鵡洲邊路得見鳯凰池上人從此不同諸客禮
故鄉南與郡城鄰
　　　商州王中丞留喫枳殻
方物就中名最逺只應愈疾味偏佳若教盡喫人人與
采盡商山枳殻花
　　　寄招胡明府
語低清貎似休糧稱着朱衣入草堂消暑近來無别物
桂隂當午滿繩牀
　　　登𤣥都閣
野色晴冝上閣看樹隂遥映御溝寒豪家舊宅無人住
空見朱門鎻牡丹
　　　贈鳯翔柳司録
杏園北寺題名日數到如今四十年㸃檢生涯與官職
一莖野竹在身邊
　　　榜曲
荷花明滅水烟空惆悵來時徑不同欲到前州堪入處
鴛鴦飛出碧流中
　　　逢山人
星月相逢現此身自然無跡又無塵秋來若向金天㑹
便是青蓮葉上人
　　　過耶溪
春溪繚繞出無窮兩岸桃花正好風恰是扁舟堪入處
鴛鴦飛起碧流中
　　　九日送别　　　　　　　　　王之渙
薊庭蕭瑟故人稀何處登高且送歸今日暫同芳菊酒
明朝應作㫁蓬飛
　　　涼州詞二首
黄河逺上白雲間一片孤城萬仞山羌笛何須怨楊柳
春光不度玉門闗
單于北望拂雲堆殺馬登壇祭幾回漢家天子今神武
不肯和親歸去來
　　　宴詞
長堤春水緑悠悠畎入漳河一道流莫聽聲聲歸去棹
桃溪殘處不勝舟
　　　惆悵詞十二首
八蠶薄絮鴛衾綺半夜佳期並枕眠鐘動紅娘喚歸去
對人勻淚拾金鈿
李夫人病已經秋漢武看來不舉頭得所穠華消歇盡
楚魂湘血一生休
謝家池舘花籠月蕭寺房廊竹颭風半夜酒醒慿檻立
所思多在别離中
隋師戰艦欲亡陳國破應難保此身訣别徐郎淚如雨
鑑鸞分後屬何人
七夕瓊筵隨事陳兼花連蔕共傷神蜀王殿裏三更月
不見驪山私語人
夜寒春病不勝懐玉瘦花啼萬事乖薄倖檀郎斷芳信
驚嗟猶夢合歡鞋
嗚咽離聲管吹秋妾身今日為君休齊奴不説平生事
忍看花枝謝玉樓
青絲一路墮雲鬟金剪刀鳴不忍看持謝君王寄幽怨
可能從此住人間
陳宫興廢事難期三閣空餘緑草基狎客淪亡麗華死
他年江令獨來時
晨肇重來路已迷碧桃花謝武陵溪仙山目斷無尋處
流水潺湲日漸西
少卿降北子卿還朔野離觴慘别顔却到茂陵惟一慟
節毛零落髩毛斑
夢裡分明入漢宫覺來燈背錦屏空紫臺月落闗山曉
腸斷君恩信畫工
　　　送僧二首　　　　　　　　　馬戴
親在平陽憶久歸洪河雨漲出闗遲獨過舊寺人稀識
一一松杉老别時
龕中古樹自持行樹下禪牀坐一生來往白雲知歲久
滿山猿鳥㑹經聲
　　　贈友人邊遊
有客新從絶塞囘自言曾上李陵臺尊前話盡北風起
秋色蕭條胡鴈來
　　　山中作
屐齒無泥竹䇿輕莓苔梯滑夜難行獨開石室松門裏
月照前山空水聲
　　　出塞詞
金帶連環束戰袍馬頭充雪度臨洮巻旗夜刼單于帳
亂斫胡兒缺寳刀
　　　寄雲臺觀田秀才
雪壓松枝拂石忩幽人獨坐鶴成雙晩來潄齒敲氷渚
閒讀仙書倚翠幢
　　　邊上送侍御鞠獄囘
獄成寃雪晩雲開豸角威清塞鴈囘飛將送迎遥避馬
離亭不敢勸金盃
　　　射鵰騎
蕃靣將軍着䑕裘酣歌衝雪在邊州獵過黒山猶走馬
寒雕射落不囘頭
　　　聞玉蘂院真人䧏二首　　　　嚴休復
終日齋心禱玉宸魂消眼冷未逢真不如滿樹瓊瑶蘂
笑殺藏花洞裏人
羽車潜下玉龜山塵世何由覩蕣顔唯有無情枝上雪
好風吹綴緑雲鬟
　萬首唐人絶句巻八
欽定四庫全書
　萬首唐人絶句巻八
　　　　　　　　　　　　　宋　洪邁　編
　　五言
　　　夜還東溪　　　　　　　　　王績
石苔應可踐叢枝幸易攀青溪歸路直乘月夜歌還
　　　山中別李處士
為向東溪道人來路漸賒山中春酒熟何處得停家
　　　初春
春來日漸長醉客喜年光稍覺池亭好偏聞酒甕香
　　　醉後
阮籍醒時少陶潜醉日多百年何足度乘興且長歌
　　　題酒店壁
昨夜缾始盡今朝甕即開夢中占夢罷還向酒家來
　　　戲題卜舖壁
旦逐劉伶去宵隨畢卓眠不應長賣卜須得杖頭錢
　　　嘗春酒
野觴浮鄭酌山酒漉陶巾但令千日醉何惜兩三春
　　　獨酌
在生知㡬日無狀逐空名不如多釀酒時向竹林傾
　　　秋夜喜遇王處士
北場芸霍罷東臯刈黍歸相逢秋月滿更值夜螢飛
　　　山夜調琴
促軫乘明月抽絃對白雲從來山水韻不使俗人聞
　　　看釀酒
六月調神麴正朝汲美泉從來作春酒未省不經年
　　　入長安詠秋蓬示辛學士
遇坎聊知止逢風或未歸孤根何處斷輕葉强能飛
　　　辛答
託根雖異所飄葉早相依因風若有便更共入雲飛
　　　題酒店壁五首
洛陽無大宅長安乏主人黄金消未盡秖為酒家貧
竹葉連槽翠蒲桃帶麴紅相逢不令盡別後為誰空
對酒但知飲逢人莫强牽倚壚便得睡横甕足堪眠
此日長昏飲非闗養性靈眼看人盡醉何忍獨為醒
有客須交飲無錢可別酤來時長道貰慚愧酒家壺
　　　他鄉敘興　　　　　　　　　王勃
綴葉歸烟晚乘花落照春邊城琴酒處俱是越鄉人
　　　夜興
野烟含夕渚山月照秋林還將中散興來偶步兵琴
　　　臨江二首
汎汎東流水飛飛北上塵歸驂將別棹俱是倦游人
去驂嘶別路歸櫂隠孤舟江臯木葉下應想故城秋
　　　江亭夜月送別二首
江送巴南水山横塞北雲津亭秋月夜誰見泣離羣
亂烟籠碧砌飛月向南端寂寂離亭掩江山此夜寒
　　　別人四首
久客逢餘閏他鄉別故人自然堪下淚誰忍望征塵
江上風烟積山幽雲霧多送君南浦外還望將如何
桂條雖不駐蘭筵幸未開林塘風月賞應待故人來
霜華淨天末霧色籠江際客子常畏人何為久留滯
　　　贈李十四四首
野客思茅宇山人愛竹林琴樽唯待處風月自相尋
小徑偏宜草空庭不厭花平生誰與酒自得㑹仙家
亂竹開三徑飛花滿四鄰從來楊子宅別有尚𤣥人
風筵調桂軫月徑引藤杯直當花院裏書齋望曉開
　　　早春野望
江曠春潮白山長曉岫青他鄉臨睨極花柳映邊亭
　　　山中
長江悲已滯萬里念將歸況復髙風晚山山黄葉飛
　　　冬郊行望
桂密巖花白棃疎林葉紅江臯寒望盡歸念斷征蓬
　　　寒夜思友三首
久別侵懷抱他鄉變容色月夜調鳴琴相思此何極
雲間征思斷月下歸愁切鴻雁西南飛如何故人別
朝朝翠山下夜夜蒼江曲復此遙相思清樽湛芳淥
　　　始平曉息
觀闕長安近江山蜀路賒客行朝復夕無處是鄉家
　　　扶風晝屆離京浸逺
帝里金莖去扶風石柱來山川殊未已行路方悠㦲
　　　普安建陰題壁
江漢深無極梁岷不可攀山川雲霧裏遊子何時還
　　　曲江池　　　　　　　　　盧照鄰
浮香繞曲岸圓影覆華池常恐秋風早飄零君不知
　　　臨階竹
封霜連錦砌防露拂瑤階聊將儀鳳質暫與俗人諧
　　　含風蟬
髙情臨爽月急響送秋風獨有危冠意還將衰鬢同
　　　浴浪鳥
獨舞依磐石羣飛動輕浪奮迅碧沙前長懷白雲上
　　　葭川獨泛
倚櫂春江上横舟石岸前山瞑行人斷迢迢獨泛仙
　　　送元兄入蜀
闗山客子路花柳帝王城此中一分手相顧憐無聲
　　　宿𤣥武
方池開曉色圓月下秋陰已乘千里興還撫一絃琴
　　　二
庭搖北風柳院繞南飛禽累宿恩方重窮秋歎不深
　　　九隴津集
落落樹陰紫澄澄水華碧復有翻飛禽徘徊疑曳舄
　　　登玉清
絶頂横臨日孤峯半倚天徘徊拜真老萬里見風烟
　　　遊昌化山精舍
寶地乘峰出香臺接漢髙稍覺真途近方知人事勞
　　　詠照　　　　　　　　　　駱賓王
寫月無芳桂照月有花菱不持光謝水翻將影學冰
　　　在軍登城樓
城下風威冷江中水氣寒戎衣何日定歌舞入長安
　　　易水送人
此地別燕丹壯士髪衝冠昔時人已沒今日水猶寒
　　　挑燈杖
稟質非貪熱焦心豈憚熬終知不自潤何處用脂膏
　　　詠塵
凌波起羅襪含風染素衣別有知音調聞歌應自飛
　　　翫初月
忌滿光恒缺乘昏影漸流自能明似鏡何用曲如鈎
　　　和聖製函谷闗　　　　　　張九齡
函谷雖云險黄河復已清聖心無所隔空此置闗城
　　　又渡潼闗
隱嶙故城壘荒涼空戍樓在徳不在險方知王道休
　　　荅靳博士
上苑春先入中園花盡開唯餘幽徑草尚待日光催
　　　照鏡見白髮
宿昔青雲志蹉跎白髮年誰知明鏡裏形影自相憐
　　　自君之出矣
自君之出矣不復理殘機思君如滿月夜夜減清輝
　　　貴公子夜闌曲　　　　　　　李賀
褭褭沈水烟烏啼夜闌景曲沼芙蓉波腰圍白玉冷
　　　馬詩十六首
龍脊貼連錢銀蹄白踏烟無人識錦韂誰為鑄金鞭
忽憶周天子驅車上玉山鳴騶辭鳳苑赤驥最承恩
大漠沙如雪燕山月似鈎何當金絡腦惱走踏青秋
西母酒將闌東王飯已乾君王若燕去誰為拽車轅
赤兔無人用當須吕布騎吾聞果下馬羈策任蠻兒
飂叔死怱怱如今不豢龍夜來霜壓棧駿骨析西風
内馬賜宫人銀韀刺騏驎年時鹽坂上蹭蹬溘風塵
批竹初攢耳桃花未上身他時須攪陣牽去借將軍
寶玦誰家子長聞俠骨香堆金買駿骨將送楚襄王
香襆赭羅新盤龍蹙鐙鱗囘看南陌上誰道不逢春
不從桓公獵何能伏虎威一朝溝隴出看取拂雲飛
白鐵剉青禾碪間落細莎世人憐小頸金埒畏長牙
伯樂向前看旋毛生腹間祇今掊白草何日驀青山
蕭寺䭾經馬元從竺國來空知有善相不解走章臺
汗血到王家隨鑾撼玉珂少君騎海上人見是青騾
武帝愛神仙燒金得紫烟廄中皆肉馬不解上青天
　　　昌谷讀書示巴童
蟲響燈光薄宵寒藥氣濃君憐垂翅客辛苦尚相從
　　　巴童答
巨鼻宜山褐龎睂入苦吟非君唱樂府誰識怨秋深
　　　代崔家送客
行葢柳烟下馬蹄白翩翩恐送行處盡何忍重揚鞭
　　　莫種樹
園中莫種樹種樹四時愁獨睡南牀月今秋似去秋
　　　將發
東牀卷席罷濩落將行去秋白遙遙空日滿門前路
　　　塘上行
藕花涼露溼花缺藕根澀飛下雌鴛鴦塘水聲溘溘
　　　京城
驅馬出門意牢落長安心兩事誰向道自作秋風吟
　　　玉真公主山居　　　　　　儲光羲
山北天泉苑山西鳳女家不言沁園好獨隠武陵花
　　　遊湖
竹吹留歌扇蓮香入舞衣前溪多曲溆乘興莫先歸
　　　長安道二首
西行一千里暝色生寒樹暗聞歌吹聲知是長安路
鳴鞭過酒肆袨服遊倡門百萬一時盡含情無片言
　　　洛陽道五首
洛水春冰開洛城春樹綠朝看大道上落花亂馬足
大道直如髪春日佳氣多五陵貴公子雙雙鳴玉珂
春風二月時道旁柳堪把上枝覆宫閣下枝拂車馬
劇孟不知名千金買寶劍出入平津邸自言嬌且艷
洛水照千門千門碧空裏少年不得志走馬遊新市
　　　江南曲四首
綠江深見底髙浪直翻空慣是湖邊住舟輕不畏風
逐流牽荇葉沿岸摘蘆苗為惜鴛鴦鳥輕輕動畫橈
日暮長江裏相邀歸渡頭落花如有意來去逐船流
隔江看樹色沿月聽歌聲不是長干住那從此路行
　
　
　
　
　
　
　
　
　萬首唐人絶句巻八
欽定四庫全書
　萬首唐人絶句巻九
　　　　　　　　　　　　　宋　洪邁　編
　　七言
　　　和裴校書鷺鷥飛　　　　　　元稹
鷺鷥鷺鷥何處飛鵶驚雀噪難久依清江見底草堂在
一㸃白光終不歸
　　　夜池
荷葉團圓莖削削緑萍面上紅衣落滿地月明思啼螿
髙屋無人風張幕
　　　寒食日毛空路示姪
我昔提孩從我兄我今衰白爾初成分明記取原頭路
百世長須此路行
　　　别孫村老人
年年漸看老人稀欲别孫翁淚滿衣未死不知何處去
此身終向此原歸
　　　和樂天劉家花
閒坊静曲同消日淚草傷花不為春遍問舊交零落盡
十人纔有兩三人
　　　褒城驛二首
容州詩句在褒城㡬度經過眼漸明今日重看滿衫淚
可憐名字已前生
憶昔萬株梨映竹遇逢黄令醉殘春梨枯竹盡黄令死
今日載來衰病身
　　　和樂天夢亡友劉太白同遊二首
君詩昨日到通州萬里知君一夢劉閒坐思量小來事
祗應元是夢中遊
老來東郡復西州行處生塵為喪劉縱使劉君魂魄在
也應至死不同遊
　　　醉醒
積善坊中前度飲謝家諸婢笑扶行今宵還似當時醉
半夜覺來聞笑聲
　　　感夢
行吟坐嘆知何極影絶魂消動隔年今夜商山館中夢
分明同在後堂前
　　　六年春遣懐八首
傷禽我是籠中鶴沉劍君來泉下龍重纊猶存孤枕在
春衫無復舊裁縫
檢得舊書三四紙髙低濶狹但成行自言併食尋髙事
唯念山深驛路長
公無渡河音響絶已隔前春復去秋今日閒忩拂塵土
殘絃猶迸鈿箜篌
婢僕曬君餘服用嬌癡稚女遶牀行玉梳鈿朶香醪解
盡日風吹瑇瑁筝
伴客消愁長日飲偶然乘興便醺醺怪來醒後傍人泣
醉裏時時錯問君
我隨楚澤波中梗君作咸陽泉下泥百事無心值寒食
身將稚女帳前啼
童稚癡狂撩亂走綵毬花仗滿堂前病身一到繐帷下
還向臨堦背日眠
小於潘岳頭先白學取莊周淚莫多止竟悲君須自省
川流前後各風波
　　　答友封
荀令香消潘簟空悼亡詩滿舊屏風扶牀小女君先識
應為些些自外翁
　　　夢成之
燭暗船風獨夢驚夢君頻問向南行覺來不語到明坐
一夜洞庭湖水聲
　　　哭小女降真
雨㸃輕漚風復驚偶來何事去何情浮生未到無生地
暫到人間又一生
　　　哭女樊
秋天浄緑月分明何事巴猿不賸鳴應是一聲膓㫁去
不容啼到第三聲
　　　妻滿月日相唁
十月辛勤一月悲今朝相見淚淋漓狂花落盡莫惆悵
猶勝因花壓折枝
　　　杏園
浩浩長安車馬塵狂風吹送每年春門前本是空虚界
何是栽花誤世人
　　　菊花
秋叢遶舍似陶家遍遶籬邉日漸斜不是花中偏愛菊
此花開盡更無花
　　　尋西明寺僧不在
春來日日到西林飛錫經行不可尋蓮池舊是無波水
莫逐狂風起浪心
　　　與呉侍御春遊
蒼龍闕下陪騘馬紫閣峰頭見白雲滿眼流光隨日度
今朝花落更紛紛
　　　晩春
晝静簾疎鷰語頻雙雙鬬雀動堦塵柴扉日暮隨風掩
落盡閒花不見人
　　　先醉
今日尊前敗飲名三杯未盡不能傾怪來花下常先醉
半是春風蕩酒情
　　　獨醉
一樹芳菲也當春慢隨車馬擁行塵桃花解笑鶯能語
自醉自眠那藉人
　　　宿醉
風引春心不自由等閒衝席飲多籌朝來始向花前覺
度却醒時一夜愁
　　　懼醉
聞道秋來却夜寒不辭泥水為盃盤殷勤懼醉有深意
愁到醉時燈火䦨
　　　羡醉
綺陌髙樓競醉眠共期憔悴不相憐也應自有尋春日
虚度而今正少年
　　　憶醉
自嘆旅人行意速每嫌杯酒緩歸期今朝偏遇醒時别
淚落風前憶醉時
　　　病醉
醉伴見儂因病酒道儂無酒不相窺那知下藥還沽底
人去人來剩一巵
　　　擬醉
九月閒宵初向火一罇清酒始行杯憐君城外遙相憶
冐雨衝泥黒地來
　　　勸醉
寳家能釀銷愁酒但是愁人便與銷顧我共君俱寂寞
只應連夜復連朝
　　　任醉
本怕酒醉渾不飲因君相勸覺情來殷勤滿酌從聴醉
乍可欲醒還一杯
　　　同醉
栢樹臺中推事人杏花壇上煉真形心源一種閒如水
同醉櫻桃樹下春
　　　狂醉
一自栢臺為御史二年辜負兩京春峴亭今日顛狂醉
舞引紅娘亂打人
　　　伴僧行
春來求事百無成因向愁中識道情花滿杏園千萬樹
㡬人能伴老僧行
　　　古寺
古寺春餘日半斜竹風蕭爽勝人家花時不到有花院
意在尋僧不在花
　　　定僧
落魄閒行不著家偏尋春寺賞年華禪僧偶向花前定
滿樹狂風滿樹花
　　　觀心處
滿座喧喧笑語頻獨憐方丈了無塵燈前便有觀心處
要似觀心有㡬人
　　　智度師二首
四十年前馬上飛功名蔵盡擁禪衣石榴園下擒生處
獨自閒行獨自歸
三陷思明三突圍鐵衣抛盡納禪衣天津橋上無人識
閒凭欄杆望落輝
　　　西明寺牡丹
花向琉璃池上生光風炫轉紫雲英自從天女盤中見
直至今朝眼更明
　　　憶楊十二
去時芍藥纔開贈看却殘花已度春只為情深花愴别
等閒相見莫相親
　　　送復夢赴韋令幕
世上如今重檢身吾徒躭酒作狂人西曹舊事多持法
切莫吐他丞相茵
　　　送劉太白
洛陽大抵居人少從善坊西最寂寥想到劉君獨騎馬
古堤秋樹隔中橋
　　　奉誠園
蕭相深誠奉至尊舊居求作奉誠園秋來古巷無人掃
樹滿空牆閉㦸門
　　　與太白同之東洛至櫟陽太白染疾駐行予九
　　　月二十五日至華嶽寺雪後望山
共作洛陽千里伴老劉因疾駐行軒今朝獨自山前立
雪滿山峰倚寺門
　　　野狐泉栁林
去日野狐泉上栁紫芽初綻拂眉低秋來寥落驚風雨
葉滿空林踏作泥
　　　酬胡三慿人問牡丹
竊見胡三問牡丹為言依舊滿西欄花時何處偏相憶
寥落衰紅雨後看
　　　酬樂天秋興見贈末句云莫怪獨吟秋興苦比
　　　君校近二毛年
勸君休作悲秋賦白髪如星也任垂畢竟百年同是夢
長年何異少何為
　　　雪後宿同軌店上法䕶寺鐘樓望月
滿山殘雪滿山風野寺無門院院空烟火漸稀孤店静
月明深夜古樓中
　　　陪韋尚書文歸履信宅
紫垣騶騎入華居公子文衣䕶錦輿眠閣書生復何事
也騎羸馬從尚書
　　　永真二年正月二日上御丹鳯樓赦天下予與
　　　李公垂庾順之間行曲江不及盛觀
春來饒夢慵朝起不看千官擁畫樓却著閒行是忙事
數人同傍曲江頭
　　　韋居守晩嵗常言退休之志因署其居曰大隠
　　　洞命予賦詩
謝公潜有東山意已向朱門啟洞門大隠猶疑戀朝市
不如名作罷歸園
　　　贈李十二牡丹花片
鶯澁餘聲絮墮風牡丹花盡葉成叢可憐顔色經年别
収取朱欄一片紅
　　　題李十一修行里居璧
雲闕朝回塵騎合杏花春盡曲江閒憐君雖在城中住
不隔人家便是山
　　　靖安窮居
喧静不由居逺近大都車馬就權門野人住處無名利
草滿空堦樹滿園
　　　贈樂天
等閒相見銷長日也有閒時更學琴不是眼前無外物
不闗心事不經心
　　　駱口驛二首
郵亭壁上數行字崔李題名王白詩盡日無人共言語
不離牆下至行時
二星徼外通蠻服五夜燈前草御文我到東川恰相半
向南看月北看雲
　　　清明日
當年寒食好風輕觸處相隨取次行今日清明漢江上
一身騎馬縣官迎
　　　亞枝紅
平陽池上亞枝紅悵望山郵是事同還向萬竿深竹裏
一枝渾卧碧流中
　　　梁州夢
夢君同遶曲江頭也向慈恩院院遊亭吏呼人排去馬
忽驚身在古梁州
　　　江上行
悶見漢江流不息悠悠漫漫竟何成江流不語意相問
何事逺來江上行
　　　漢江上笛
少年為寫遊梁賦最説漢江聞笛愁今夜聴時在何處
月明西縣驛南樓
　　　郵亭月
君多務實我多情大抵偏嗔歩月明今夜山郵與蠻瘴
君應堅卧我還行
　　　嘉陵驛二首
嘉陵驛上空牀客一夜嘉陵江水聲仍對牆南滿山樹
野花撩亂月朧明
牆外花枝壓短牆月明還照半張牀無人會得此時意
一夜獨眠西畔廊
　　　百牢闗
嘉陵江上萬重山何事臨江一破顔自笑只縁人敬仲
等閒身度百牢闗
　　　江花落
日暮嘉陵江水東梨花萬片逐江風江花何處最腸㫁
半落江流半在空
　　　嘉陵江二首
秦人惟識秦中水長想呉江與蜀江今日嘉川驛樓下
可憐如練遶明忩
千里嘉陵江水聲何年重遶此江行只應添得清宵夢
時見滿江秋月明
　　　西縣驛
去時樓上清明夜月照樓前撩亂花今日成隂復成子
可憐春盡未還家
　　　望喜驛
滿眼文書堆案邊眼昏偷得暫時眠子規驚覺燈又滅
一道月光横枕前
　　　好時節
身騎騘馬峩嵋下面帶霜威卓氏前虚度東川好時節
酒樓元被蜀兒眠
　　　夜深行
夜深猶自遶江行震地江聲似鼓聲漸見戍樓疑近驛
百牢闗吏火前迎
　　　望驛臺
可憐三月三旬足悵望江邊望驛臺料得孟光今日語
不曽春盡不歸來
　　　封書
鶴臺南望白雲闗城市猶存暫一還書出歩虚三百韵
蘂珠文字在人間
　　　仁風李著作園醉後寄李十
朧明春月照花枝花下鶯聲似管兒却笑西京李員外
五更騎馬趂朝時
　　　燈影
洛陽晝夜無車馬漫掛紅紗滿樹頭見説平時燈影裏
𤣥宗潜伴太真遊
　　　書樂天紙
金鑾殿裏書殘紙乞與荆州元判司不忍拈將等閒用
半封京信半題詩
　　　送元頴杜君
江上五年同送客與君常羡北歸人今朝又送君先去
千里洛陽城裏塵
　　　酬李甫見贈十首
宋玉悲秋續楚詞隂鏗官慢足閒詩親情書札相安慰
多道蕭何作判司
杜甫天才頗絶倫每尋詩巻似情親憐渠直道當時語
不著心源傍古人
千嵗荒狂任博徒援莎五木擲梟盧野詩良輔偏伶假
長借金鞍迓酒胡
曽經倬立侍丹墀綻蘂宫花拂面枝雉尾扇開朝日出
柘黄衫對碧霄垂
一自低心翰墨塲箭䪐抛盡負書囊近來兼愛休粮藥
栢葉莎羅雜豆黄
莫笑風塵滿病顔此生元在有無間巻舒蓮葉終難濕
去住雲心一種閒
無事抛棊侵虎口㡬時開眼復聨行終須殺盡縁邊敵
四面通流掩太荒
原憲甘貧每自開子春傷足少人哀巷南唯有陳居士
時學文殊一問來
每識閒人如未識與君相識便相憐經句不解來過宿
忍見空牀夜夜眠
開拆新詩展大璆明珠炫轉玉音浮酬君十首三更坐
減却當時半夜愁
　　　和樂天招錢蔚章看山
碧落招邀閒曠望黄金城外玉方壺人間還有大江海
萬里烟波天上無
　　　折花枝送行
櫻桃花下送君時一寸春心逐折枝别後相思最多處
千株萬片遶林垂
　
　萬首唐人絶句巻九
欽定四庫全書
　萬首唐人絶句巻九
　　　　　　　　　　　　　宋　洪邁　編
　　五言
　　　贈李唐山人　　　　　　　戴叔倫
此意無所欲閉門風景遲柳條將白髮相對共垂絲
　　　題秦隠君麗句亭
北人歸欲盡猶自住蕭山閉户不曾出詩名滿世間
　　　答孫常州見憶
畫鷁春風裏超遙去若飛那能寄相憶不並子猷歸
　　　送裴明州效南朝體
湘水連湘水千波萬浪中知郎未得去慚愧石尤風
　　　戲留顧明府
江明雨初歇山暗雲猶溼未可動歸橈前程風浪急
　　　答崔載華
文案日成堆愁睂拽不開偷歸甕間卧逢箇楚狂來
　　　將赴行營勸客同醉
絲管霜天夜烟塵淮水西明朝上征去相伴醉如泥
　　　夏夜江樓㑹別
不作十日別煩君此相留兩餘江上月好醉竹間樓
　　　嵗除日追赴撫州辨對留別崔法曹
上國杳未到流年忽復新囘車不自識君定送何人
　　　江館㑹別
離亭一㑹宿能有㡬人同莫以囘車泣前途不盡窮
　　　容州囘逢陸三別
西南積水逺老病喜生歸此地故人別空餘淚滿衣
　　　古意寄呈二侍郎
夜光貯懷袖待報一顧恩日向江湖老此心誰為論
　　　送李大夫渡口阻風
浪息定何時龍門到恐遲輕舟不敢渡空立望旌旗
　　　過三閭廟
沅湘流不盡屈宋怨何深日暮秋烟起蕭蕭楓樹林
　　　泊湘口
湘山千嶺樹桂水九秋波露重猿聲絶風清月色多
　　　赴撫州對奉酬崔法曹
謗議不自辨親朋那得知雨中驅馬去非是獨傷離
　　　遊道林寺
佳山路不逺俗侶到常稀及此烟霞暮相看復欲歸
　　　後宫曲
初入長門宫謂言君戲妾寧知秋風至吹盡庭前葉
　　　新別離
手把杏花枝未曾經別離黄昏掩闗後寂寞心自知
　　　昭君詞
漢宫若逺近路在寒沙上到死不得歸何人共南望
　　　勸陸三飲酒
寒郊好天氣勸酒莫辭頻擾擾鍾陵市何窮不醉人
　　　關山月
月出照闗山秋風人未還清光無逺近鄉淚半書間
　　　其二
一雁過連營繁霜覆古城悲笳在何處半夜起邊聲
　　　寄外兄　　　　　　　　　　盧仝
何處堪惆悵情親不得親興寧樓上月辜負酒家春
　　　守嵗
老來經節臘樂事甚悠悠不及兒童日都盧不解愁
　　　新月
仙宫雲箔巻露出玉簾鈎清光無所贈相憶鳳凰樓
　　　解悶
人生都㡬日一半是離憂但有樽中物從他萬事休
　　　憶酒寄劉侍郎
愛酒如偷蜜憎醒似見刀君為麴糵主酒醒莫辭勞
　　　新蟬
泉溜潛幽咽琴鳴乍往還長風剪不斷還在樹枝間
　　　村醉
村醉黄昏歸健倒三四五摩娑莓苔背嗔我驚爾不
　　　石讓竹
自顧掇不轉何敢當主人竹弟有清風可以娛嘉賓
　　　竹答石
竹弟謝石兄清風非所任隨分有蕭瑟實無堅重心
　　　酬徐公以新文見招
昨夜霜明月果有清音生便與走相和愁聞寒玉聲
　　　夜半步次古城　　　　　　　楊衡
茫茫行復坐惟有古時城夜半無鳥雀花枝當月明
　　　邊思
蘇武節旄盡李陵音信稀花當隴上發人向隴頭歸
　　　題花樹
都無看花意偶到樹邊來可憐枝上色一一為愁開
　　　宿吉祥寺寄廬山隱者
鳳鳴雲外鐘鶴宿千年松相思杳不見月出山重重
　　　老恨　　　　　　　　　　　劉乂
風打杉雪殘補書書不完懶學渭上翁辛苦把竹竿
　　　獨飲
盡飲調大羮自古無好手所以山中人兀兀但飲酒
　　　贈姚秀才小劍
一條萬古水向我手心流臨行瀉贈君勿蕩細碎讐
　　　嘲荆卿
白虹千里氣頸血一劍義報恩不到頭徒作輕生事
　　　與孟東野
寒衣草木皮饑食草木根不為孟夫子豈識市井門
　　　愛碣石山
碣石何青青挽我雙眼睛愛爾多古峭不到山間行
　　　代牛言
渇飲潁川水餓喘吳門月黄金如可種我力終不歇
　　　餓詠
文王久不出賢士如土賤妻孥從餓死敢愛黄金篆
　　　和韋開州宿雲寺　　　　　　張籍
清淨當深處虛明向逺開巻簾無俗客應只見雲來
　　　桃塢
春塢桃花發多將野客遊日西殊未厭看望酒缸頭
　　　竹巖
獨入千竿裏緣巖踏石層笋頭齊欲出更不許人登
　　　胡蘆沼
曲沼春流滿新蒲映野鵝閒濟朝飯後拄杖遶行多
　　　隱月岫
月出深峯裏清涼夏亦寒每嫌西落疾不得到明看
　　　琵琶臺
臺上綠蘿春閒登不待人每當休暇日著履戴絃巾
　　　梅溪
自愛新梅好行尋一徑斜不教人掃石恐掃落來花
　　　繡衣石榻
山城無別味藥草兼魚果時到繡衣人同來石上坐
　　　茶嶺
紫芽連白蘂初向嶺頭生自看家人摘尋常觸露行
　　　上士泉缾
階上一眼泉四邊青石甃唯有䕶淨僧添缾將盥漱
　　　流杯渠
淥酒白螺杯隨流去復囘似知人把處各向面前來
　　　盤石磴
壘石盤空逺層層勢不危不知行㡬匝得到上頭時
　　　寄西峯僧
松暗水涓涓夜涼人未眠西峯月猶在遙憶草堂前
　　　禪師
獨在西峯頂年年閉石房家中無子弟人到為焚香
　　　送逺客
憔悴逺歸客殷勤欲別杯九星壇下露㡬日見重來
　　　題暉禪師影堂
早日欲參禪竟無相識緣道場今獨到惆悵影堂前
　　　惜花
山中春已晚處處見花稀明日來無盡林間宿不歸
　　　涇州塞
行到涇州塞唯聞差戍鼙道邊雙古堠猶記向安西
　　　岸花
可憐岸邊樹紅蘂發青條東風吹度水衝著木蘭橈
　　　別子鵠
離燈及晨輝行人起復思出門兩相顧青山路透迤
　　　野中
幕幕野田草草中牛羊道古墓無子孫白楊不得老
　　　和舍弟恭惜花　　　　　　　吕温
去嵗無花看今年未看花更聞飄落盡走馬向誰家
　　　浴後贈主人
新浴振輕衣滿堂寒月色主人有美酒況是曾相識
　　　吐蕃館月夜
三五窮荒月還應照北堂囘身向暗卧不忍見圓光
　　　題梁宣帝陵二首
即讐終自翦覆國豈為雄假號孤城裏何如在甬東
祀夏功何薄尊周義不成淒涼庾信賦千載共傷情
　　　雪中送楊七
愁雲重拂地飛雪亂遙程莫慮前山暗歸人眼自明
　　　衡州早春二首
碧水何逶迤東風吹沙草烟波千萬曲不辨嵩河道
病肺不飲酒傷心不看花唯驚望鄉處猶自隔長沙
　　　書懷寄劉連州
朱邑何為者桐鄉有古祠我心常所慕二郡老人知
　　　偶作二首
栖栖復汲汲忽覺年四十今朝滿衣淚不是傷春泣
中夜兀然坐無言空涕洟丈夫志氣事兒女安得知
　　　聽籠中山鵲
掩抑沖天意悽愴觸籠音驚曉一聞處傷春千里心
　　　秋夜
夜久葉露滴秋蟲入户飛卧多骨髓冷起覆舊綿衣
　　　南澗
野桂香滿溪石沙寒覆水愛此南澗頭一日潺潺裏
　　　題柏巖禪師影堂
山中磚塔閉松下影堂新恨不生前識今朝禮畫身
　　　送人
河亭収酒器語盡各西東囘首不相見行車秋雨中
　　　春意二首
去日丁寧別情知寒食歸緣逢好天氣教熨看花衣
誰是杏園主一枝臨古岐從傷早春意乞取欲開枝
　　　早發汶南
橋上車馬發橋南烟樹開青山斜不斷迢遞故鄉來
　　　夜聞子規
子規啼不歇到曉口應穿況是不眠夜聲聲在耳邊
　　　四望驛松
當初北澗別直至此亭中何意聞鞞耳聽君枝上風
　　　江館
水面細風生菱歌慢慢聲客亭臨小市燈火夜妝明
　　　題江臺驛
水北金臺路年年行客稀近聞天子使多取雁門歸
　　　贈謫者
何罪過長沙年年北望家重封嶺頭信一樹海邊花
　　　酬從姪借詩本
眼暗沒工夫慵來剪客鬚自看花様古稱得少年無
　　　新嫁娘詞三首
鄰家人不識牀上坐堆堆郎來傍門户滿口索錢財
錦帳兩邊横遮掩待娘行遣郎鋪簟席相並拜親情
三日入㕑裏洗手作羮湯未諳姑食性先遣小姑嘗
　　　聞瀑布冰折　　　　　　　　馬戴
萬仞冰梢折寒聲投白雲光搖山月墮我向石牀聞
　　　過亡友墓
憶昨送君塟今看墳樹髙尋思後期者只是益生勞
　　　白鹿原晚望
滻曲雁飛下秦原人葬囘丘墳與城闕草樹共塵埃
　　　秋思二首
萬木秋霖後孤山夕照餘田園無嵗計寒近憶樵漁
亭樹霜霰滿野塘鳬雁多蕙蘭不可折楚老徒悲歌
　　　萬神谷紀事
霹靂振秋岳折松横洞門雲龍忽變化但覺玉潭昏
　
　
　
　
　
　
　
　
　
　
　萬首唐人絶句巻九
欽定四庫全書
　萬首唐人絶句巻十
　　　　　　　　　　　　　宋　洪邁　編
　　七言
　　　寄劉頗二首　　　　　　　　元稹
平生嗜酒顛狂甚不許諸公占丈夫唯愛劉君一片膽
近來還敢似人無
前年碣石烟塵起共看官軍過洛城無限公卿因戰得
與君依舊緑衫行
　　　晨起送使病不能行因過王十一館居二首
自笑今朝誤夙興逢他御史瘧相仍過君未起房門掩
深映寒忩一盞燈
宻宇深房小火爐飯香魚熟近中厨野人愛静仍躭寢
自問黄昏肯去無
　　　送孫勝
桐花暗淡栁惺愡池帶輕波栁帶風今日與君臨水别
可憐春盡宋亭中
　　　逺望
滿眼傷心冬景和一山紅樹寺邊多仲宣無限思鄉淚
漳水東流碧玉波
　　　陪張湖南晏望岳樓(􁂴為監察御史/張中丞知權事)
觀象樓前奉末班絳峰只似殿亭間今日髙樓重陪晏
雨籠衡岳是南山
　　　岳陽樓
岳陽樓上日銜忩影到深潭赤玉幢悵望殘春萬般意
滿櫺湖水入西江
　　　寄庾敬休
小來同在曲江頭不省春時不共遊今日江風好暄暖
可憐春盡古湘州
　　　買花栽二首
買得山花一兩栽離鄉别土易摧隤欲知北客留南意
看取南花北地來
南花北地種應難且向船中盡日看縱使將來眼前死
猶勝抛擲在空欄
　　　宿石機
石磯江水夜潺湲半夜江風引杜鵑燈暗酒醒顛倒枕
五更斜月入空船
　　　桐花
去日桐花半桐葉别來桐樹老桐孫城中過盡無窮事
白髪滿頭歸故園
　　　西歸十二首
雙堠頻頻減去程漸知身得近京城春來愛有歸鄉夢
一半猶疑夢裏行
五年江上損容顔今日春風到武闗兩紙京書臨水讀
小桃花樹滿商山
獨歸諌院韋丞相共貶河南亞大夫今日還鄉獨憔悴
㡬人憐見白髭鬚
只去長安六日期多應及得杏花時春明門外誰相待
不夢閒人夢酒巵
白頭歸舍意如何賀處無窮弔亦多左降去時裴相宅
舊來車馬㡬人過
還鄉何用淚沾襟一半雲霄一半沉世事慚多饒悵望
舊曽行處便傷心
閒遊寺觀從容到遍問親知次第尋腸㫁裴家光徳宅
無人掃地㦸門深
一世營營死是休生前無事定無由不知山下東流水
何事長須日夜流
今朝西渡丹河水心寄丹河無限愁若到庄前竹園下
殷勤為遶故山流
寒忩風雪擁深爐彼此相傷指白鬚一夜思量十年事
㡬人强健㡬人無
雲覆藍橋雪滿溪須臾便與碧峰齊風迴麵市連天合
凍壓花枝著水低
寒花帶雪滿山腰著栁氷珠滿碧條天色漸明回一望
玉塵隨馬渡藍橋
　　　小碎
小碎詩篇取次書等閒題柱意何如諸郎到處相應問
留取三行代鯉魚
　　　和樂天髙相宅
莫愁已去無窮事漫苦如今有恨身二百年來城裏宅
一家知換㡬多人
　　　和樂天仇家酒
病嗟酒户年年減老覺塵機漸漸深飲罷醒餘更惆悵
不如閒事不經心
　　　和樂天贈雲寂僧
欲離煩惱三千界不在禪門八萬條心火自生還自滅
雲師無路與君銷
　　　灃西别(樂天傳載樊宗憲李景信兩秀/才姪谷三月三十日相餞送)
今朝相送自同遊酒語詩情替别愁忽到灃西總回去
一身騎馬向通州
　　　寄曇嵩寂三上人
長學對治思苦處偏將死苦教人間今因為説無生死
無可對治心更閒
　　　題漫天嶺智蔵師蘭若(僧云住此/二十八年)
僧臨大道閲浮生來徃憧憧利與名二十八年何限客
不曽閒見一人行
　　　蒼溪縣寄揚州兄弟
蒼溪縣下嘉陵水入峽穿江到海流慿仗鯉魚將逺信
雁回時節到揚州
　　　長灘夢李紳
孤吟獨寢意千般合眼逢君一夜歡慚愧夢魂無逺近
不辭風雨到長灘
　　　見樂天詩
通州到日日平西江舘無人虎印泥忽向破簷殘漏處
見君詩在柱心題
　　　聞樂天受江州司馬
殘燈無熖影幢幢此夕聞君謫九江垂死病中仍悵望
暗風吹雨入寒忩
　　　歲日贈去非
君思曲水嗟身老我望通州感道窮同入新年兩行淚
白頭翁坐説城中
　　　雨聲
風吹竹葉休還動雨㸃荷心暗復鳴曽向西江船上宿
慣聞寒夜滴蓬聲
　　　奉和滎陽公離筵作
南郡生徒辭絳帳東山妓樂擁紅旌鈞天排比簫韶待
猶顧人間有别情
　　　嘉陵水
古時應是山頭水自古流來江路深若使江流會人意
也應知我逺來心
　　　閬州開元寺壁題樂天詩
憶君無計冩君詩冩盡千行説向誰題在閬州東寺壁
㡬時知是見君時
　　　憑李忠州寄書樂天
萬里寄書將出峽却憑巫峽寄江州傷心最是江頭月
莫把書將上庾樓
　　　得樂天書
逺信入門先有淚妻驚女哭問何如尋常不省曽如此
應是江州司馬書
　　　寄白樂天
無身尚擬魂相就身在那無夢徃還直到他身亦相覔
不能空寄樹中環
　　　酬知退
終須修到無修處聞盡聲聞始不聞莫著妄心銷彼我
我心無我亦無君
　　　通州
平生欲得山中住天與通州遶郡山睡到日西無一事
月儲三萬買教閒
　　　喜李十一景信到
何事相逢翻有淚念君縁我到通州留君剩住君須住
我不自由君自由
　　　與李十一夜飲
寒夜燈前頼酒壺與君相對興猶孤忠州刺史應閒卧
江水猿聲睡得無
　　　贈李十一
淮水連年起戰塵油旌三換一何頻共君前後俱從事
羞見功名與别人
　　　寒食日
今年寒食好風流此日一家同出遊碧水青山無限思
莫將心道是涪州
　　　别李十一五絶
巴南分與親情别不料與君牀並頭為我逺來休悵望
折君災難是通州
京城每與閒人别猶自傷心與白頭今日别君心更苦
别君縁是在通州
萬里尚能來逺道一程那忍便分頭鳥籠猿檻君應會
十步向前非我州
來時見我江南岸今日送君江上頭别後料添新夢寐
虎驚蛇伏是通州
聞君欲去潜銷骨一夜暗添新白頭明朝别後應腸㫁
獨棹破船歸到州
　　　酬樂天醉别
前回一去五年别此别又知何日回好住樂天休悵望
匹如元不到京來
　　　酬樂天雨後見憶
雨滑危梁性命愁差池一步一生休黄泉便是通州郡
漸入深泥漸到州
　　　和樂天題王家亭子
風吹筍籜飄紅砌雨打桐花蓋緑莎都大資人無暇日
泛池全少買池多
　　　酬樂天頻夢微之
山水萬重書㫁絶念君憐我夢相聞我今因病魂顛倒
唯夢閒人不夢君
　　　琵琶
學語胡兒撼玉鈴甘州破裏最星星使君自恨常多事
不得工夫夜夜聴
　　　春詞
山翠湖光似欲流蜂聲鳥思却堪愁西施顔色今何在
但看春風百草頭
　　　酬樂天舟泊夜讀微之詩
知君暗泊西江岸讀我閒詩欲到明今夜通州還不睡
滿山風雨杜鵑聲
　　　酬樂天武闗南見微之題山石榴花詩
比因酬贈為花時不為君行不復知又更㡬年還共到
滿牆塵土兩篇詩
　　　酬樂天寄生衣
秋茅處處流痎瘧夜鳥聲聲哭瘴雲羸骨不勝纎細物
欲將文服却還君
　　　酬樂天三月三日見寄
常年此日花前醉今日花前病裏銷獨倚破簾閒悵望
可憐虚度好春朝
　　　瘴塞
瘴塞巴山哭鳥悲紅粧少婦歛啼眉殷勤奉藥來相勸
云是前年欲病時
　　　紅荆
庭中栽得紅荆樹十月花開不待春直到孩提盡驚怪
一家同是北來人
　　　黄草峽聴柔之琴二首
胡笳夜奏塞聲寒是我鄉音聴漸難料得小來辛苦學
又應知向峽中彈
别鶴凄清覺露寒離聲漸咽命雛難憐君伴我涪州宿
猶有心情徹夜彈
　　　書劒
渝江劒刃皆歐冶巴吏書蹤盡子雲唯我心知有來處
泊船黄草夜思君
　　　别毅郎二首
爾爺只為一盃酒此别那知死與生兒有何辜纔七嵗
亦教兒作瘴江行
愛惜爾爺唯有我我今憔悴望何人傷心自比籠中鶴
剪盡羽翎愁到身
　　　自責
犀帶金魚束紫袍不能將命報分毫他時得見牛常侍
為爾君前捧佩刀
　　　送公度之福建
棠隂猶在建康磯此去那論是與非若見白頭須盡敬
恐曽江岸識胡威
　　　喜五兄自泗州至
眼中三十年來淚一望雲南一度垂慚愧臨淮李常侍
逹教形影暫相隨
　　　杏花
常年出入古銀臺每怪春風例早回慚愧杏園行在景
同州園裏也先開
　　　第三嵗日詠春風憑楊員外寄長安栁
三日春風已有情拂人頭面稍憐輕殷勤為報長安栁
莫惜枝條動軟聲
　　　聴妻彈别鶴操
别鶴聲聲怨夜弦聞君此奏欲潸然商瞿五十知無子
便付琴書與仲宣
　　　贈樂天
莫言隣境易經過彼此分符欲奈何垂老相逢暫離别
白頭期限各無多
　　　重贈
休遣玲瓏唱我詩我詩多是别君詞明朝又向江頭别
月落潮平是去時
　　　别後西陵晩眺
晩日未抛詩筆硯夕陽空望郡樓臺與君後會知何日
不似潮頭暮却回
　　　酬樂天重寄别
却報君侯聴苦詞老頭抛我欲何之武牢闗外雖分手
不似如今衰白時
　　　寄浙西李大夫四首
栁眼梅心漸欲春白頭西望憶何人金陵太守曽相伴
共踏銀臺一路塵
蘂珠深處少人知網索西臨太液池浴殿曉開天語後
歩廊騎馬笑相隨
禁林同直話交情無夜無曽不到明最憶西樓人静後
玉宸鍾磬兩三聲
由來鵬化便圖南浙右誰雄我未甘早渡西江好歸去
莫抛舟檝滯春潭
　　　爲樂天自勘詩集
春野醉吟十里程齋宫潜詠萬人驚今宵不寐到明讀
風雨曉聞開鏁聲
　　　題長慶四年厯日尾
殘厯半張餘十四灰心雪鬢兩凄然定知新嵗御樓後
從此不知長慶年
　　　夜晏南陵留别　　　　　　李嘉祐
雪滿前庭月色閒主人留客未能還預愁明日相思處
匹馬千山與萬山
　　　題前溪館
兩年謫宦在江西舉目雲山要自迷今日始知風土異
潯陽南去鷓鴣啼
　　　過烏江公山寄錢起
雨過青山猿呌時愁人淚㸃石榴枝無端王事還相繋
腸㫁蒹葭君不知
　　　王舎人竹樓
傲吏身閒笑五侯西江取竹起髙樓南風不用蒲葵扇
紗㡌閒眠對水鷗
　　　韋潤州後亭海榴
江上年年小雪遲年光獨報海榴知寂寂山城風日暖
謝公含笑向南枝
　　　送崔十一弟歸北京
潘郎美貌謝公詩銀印花騘年少時楚地江臯一為别
晉山沙水獨相思
　　　訪韓司空不遇
圖畫風流似伯康文詞體格效陳王蓬萊對去歸常晩
叢雀閒飛滿夕陽
　　　䖍上人竹房
詩思禪心共竹閒任他流水向人間手持如意髙忩裏
斜日沿江千萬山
　　　木芙蓉
水面芙蓉秋已衰繁條到是著花時平明露滴垂紅臉
似有朝愁暮落悲
　　　袁江口憶王郎中
京華不啻三千里客淚如今一萬雙若個最為相憶處
青風黄竹入袁江
　　　栁　　　　　　　　　　　　韓琮
折栁歌中得翠條逺移金殿種青霄上陽宫女含聲送
不忍先歸舞細腰
　　　楊栁枝
梁苑隋堤事已空萬條猶帶舊春風那堪更想千年後
誰見楊花入漢宫
　
　
　
　
　
　
　萬首唐人絶句巻十
欽定四庫全書
　萬首唐人絶句卷十
　　　　　　　　　　　　　宋　洪邁　編
　　五言
　　　應制奉和潼闗　　　　　　　張説
天徳平無外闗門東復西不將千里隔何用一丸泥
　　　奉裴中書酒
西掖恩華降南宮命席闌詎知雞樹後更接鳳池歡
　　　被使在蜀
即今三伏盡尚自客臨邛歸途千里外秋月定相逢
　　　正朝摘梅
蜀地寒猶暖正朝發早梅偏驚萬里客已復半年來
　　　蜀道後期
客心爭日月來往預期程秋風不相待先至洛陽城
　　　廣州江中作
去國嵗方晏愁心轉不堪離人與江水終日向西南
　　　江中遇客
危石江中起孤雲嶺上還相逢皆得意何處是鄉闗
　　　守嵗三首
故嵗今宵盡新年明旦來愁心隨斗柄東北望春囘
夜風吹醉舞庭户對酣歌愁逐前年少歡迎今嵗多
桃枝堪辟惡竹爆好驚眠歌舞留今夜猶言惜舊年
　　　岳州看黄葉
白首看黄葉徂顔復㡬何空慚棠樹下未有政成歌
　　　耗磨日飲
上月今朝減流傳耗磨辰還將不事事同醉俗中人
　　　九日遊茱萸山三首
家居洛陽下舉目見嵩山刻作茱萸節情生造化間
菊酒㩦山客萸囊繫牧童路疑隨大塊心似問鴻濛
晚節歡重九髙山上五千醉中知偶聖夢裏見尋仙
　　　傷妓人董氏四首
董氏嬌饒性多為窈窕名人隨秋月落韻入擣衣聲
粉蘂粘妝簏金花喝翠條夜臺無戲伴魂影向誰嬌
舊亭紅粉閣宿處白雲闗春日雙飛去秋風獨不還
舞席沾殘粉歌梁委舊塵獨傷牕裏月不見帳中人
　　　惜花　　　　　　　　　　施肩吾
落盡萬株紅無人解繫風今朝芳徑裏惆悵錦機空
　　　衝夜行
夜行無月時古路多荒榛山鬼遙把火自照不照人
　　　夜愁曲
歌者歌未絶愁人愁轉增空把琅玕枝强挑無心燈
　　　雜古詞五首
可憐江北女慣唱江南曲搖蕩木蘭舟雙鳬不成浴
郎為匕上香妾作籠下灰歸時即暖熱去罷生塵埃
夜裁鴛鴦綺朝織蒲桃綾欲試一寸心待逢三尺冰
憐時魚得水怨罷商與參不如山梔子却能結同心
紅顔感暮花白日同流水思君若孤燈一夜一心死
　　　幼女詞
幼女纔六嵗未知巧與拙向夜在堂前學人拜新月
　　　買地詞
買地不惜錢為多芳桂叢所期在清涼坐起聞香風
　　　弋陽訪古
行逢葛溪水不見葛仙人空抛青竹杖呪作葛陂神
　　　幽居樂
萬籟不在耳寂寥心境清無妨數莖竹時有蕭蕭聲
　　　湘川懷古
湘水終日流湘妃昔時哭美色已成塵淚痕猶在竹
　　　秋山吟
夜吟秋山上嫋嫋秋風歸月色清且冷桂香落人衣
　　　寒衣
三復招隱吟不知寒夜深看看西來月移到青天心
　　　湘竹詞
萬古湘江竹無窮奈怨何年年長春筍只是淚痕多
　　　觀花後遊慈恩寺
世事知難了應須問苦空羞將看花眼來入梵王宫
　　　乞巧詞
乞巧望星河雙雙並綺羅不嫌針眼小只道月明多
　　　不見來詞
烏鵲語千囘黄昏不見來漫教脂粉匣閉了又重開
　　　夜起來
香銷連理帶塵覆合歡杯懶卧相思枕愁吟夜起來
　　　笑卿卿詞
笑向卿卿道躭書夜夜多出來看玉兔又欲過銀河
　　　感遇詞
一種貌如仙人情要自偏羅敷有底好最得使君憐
　　　及第後夜訪月仙子
自喜尋幽夜新當及第年還將天上桂來訪月中仙
　　　定情樂
敢嗟君不憐自是命不諧著破三條裙却還雙股釵
　　　其二
感郎雙條脱新破八幅綃不惜榆莢錢買人金步搖
　　　宿南一上人山房
牕牖月色多坐卧禪心靜青鬼來試人夜深弄燈影
　　　蘭渚泊
家在洞水西身作蘭渚客天晝無纎雲獨坐空江碧
　　　經吳真君舊宅
古仙煉丹處不測何嵗年至今空宅基時有五色烟
　　　古相思
十訪九不見甚於菖蒲花可憐雲中月今夜墮我家
　　　瀑布
豁開青㝠顛寫出萬丈泉如裁一條素白日懸秋天
　　　秋洞宿
夜深秋洞裏風雨報龍歸何事觸人睡不教蝴蝶飛
　　　醉後　　　　　　　　　　權徳輿
美祿與賢人相逢自可親願將花柳月盡賞醉鄉春
　　　和邵端公
莫羨簷前柳春風獨蚤歸陽和次第發桃李更芳菲
　　　李韶州書論釋氏州有能公遺跡詩以問之
常日區中暇時聞象外言曹溪有宗㫖一為勘心源
　　　嶺上逢久別者又別
十年曾一別征路此相逢馬首向何處夕陽千萬峯
　　　敷水驛
空見水名敷秦樓昔事無臨風駐征驛聊復捋髭鬚
　　　次滕老莊
征途無旅館當晝喜逢君羸病仍留客朝朝掃白雲
　　　江行四首　曉
曉風搖五兩殘月映石壁稍稍曙光開片帆在空碧
　　　　晝
孤舟漾曖景獨鶴下秋空安流正日晝淨綠天無風
　　　　晚
古樹夕陽盡空江暮靄秋寂寞扣舷坐獨生千里愁
　　　　夜
猿聲到枕上愁夢紛難理寂寂深夜寒清霜落秋水
　　　感南陽墓
枯荄沒古墓駮蘚蔽豐碑向晚㣲風起如聞坐嘯時
　　　春日雪酬潘侍郎
酒杯春醉好飛雪晚庭閒久憶同前賞中秋對逺山
　　　相思樹
家逺江東道身對江南春空見相思樹不見相思人
　　　九日
重九共歡娛秋光景氣殊他時頭似雪還對插茱萸
　　　中書送敕賜齋饌戲酬
常日毎齊眉今朝共解頤遙知大官膳應與衆雛嬉
　　　敕賜長壽酒
恩霑長夀酒歸遺同心人滿酌共君醉一杯千萬春
　　　玉臺體十首
隠映羅衫薄輕盈玉腕圓相逢不肯語㣲笑畫屏前
知向遼東去由來㡬許愁破顔君莫怪嬌小不禁羞
樓上吹簫罷閨中刺繡闌佳期不可見盡日淚潺潺
晝足珊瑚枕魂消玳瑁牀羅衣不忍著羞見繡鴛鴦
君去期花時花時君不至簷前雙燕飛落妾相思淚
空閨滅燭夜羅幌獨眠時淚盡腸欲斷心知人不知
秋風一夜至吹盡後庭花莫作經時別西鄰是宋家
獨自披衣坐更深月露寒隔簾腸欲斷爭敢下階看
昨夜裙帶解今朝蟢子飛鉛華不可棄莫是槀砧歸
萬里行人至深閨夜未眠雙眉燈下掃不待鏡臺前
　　　江村夜歸　　　　　　　　　項斯
月落江村黑前邨人語稀㡬家深樹裏㸃火夜漁歸
　　　送越僧
靜中無伴住今亦獨隨緣昨夜離空室焚香淨去船
　　　金井怨　　　　　　　　　　曹鄴
西風吹急景美人照金井不見面上花却恨井中影
　　　庭草
庭草根自淺造化無遺功低囘一寸心不敢怨春風
　　　怨詩二首
美人如新花許嫁還獨守豈無青銅鏡終日自疑醜
庭花已結子巖花猶弄色誰令生處逺用盡春風力
　　　自退
寒女面如花空寂常對影況我不嫁容甘為缾墮井
　　　早起
月墮滄浪西門開樹無影此時歸夢闌獨立梧桐井
　　　思不見
但見出門踪不見出門跡却笑山頭女無端化為石
　　　讀李斯傳
欺暗常不然欺明當自戮難將一人手掩得天下目
　　　古莫買妾行
千扇不當路未似開一門若遣綠珠醜石家應尚存
　　　雜誡
帶香入鮑肆香氣同鮑魚未入猶可悟已入當何如
　　　樂府體
蓮子房房嫩菖蒲葉葉齊共結池中根不厭池中泥
　　　愁詩二首
逺夢如水急白髪如草新歸期待春至春至還送人
澗草短短青山月朗朗明此夜目不掩屋頭鳥啼聲
　　　情詩三首
東西是長江南北是官道牛羊不戀山只戀山中草
阿嬌生漢宫西施住南國專房莫相妬各自有顔色
蛺蝶空中飛夭桃庭中春見他夫婦好有女初嫁人
　　　築城三首
郎有蘼蕪心妾有芙蓉質不辭嫁與郎築城無休日
嗚嗚啄人鴉軋軋上城車力盡土不盡得歸亦無家
築人非築城圍泰豈圍我不知城上土化作宫中火
　　　甲第
遊人未入門花影出門前將軍來此住十里無荒田
　　　望不來
見花憶郎面常願花色新為郎容貌好難好相似人
　　　入闗
衡門亦無路何況入西秦灸病不得穴徒為采艾人
　
　
　
　
　
　
　
　
　
　
　
　
　
　萬首唐人絶句巻十
欽定四庫全書
　萬首唐人絶句巻十一
　　　　　　　　　　　　　宋　洪邁　編
　　七言
　　　春題華陽觀　　　　　　　白居易
帝子吹簫逐鳯皇空留仙洞號華陽落花何處堪惆悵
頭白宫人掃影堂
　　　秋雨中贈元九
不堪紅葉青苔地又是涼風暮雨天莫怪獨吟秋思苦
比君較近二毛年
　　　城東閑遊
寵辱憂歡不到情任他朝市自營營獨尋秋景城東去
白鹿原頭信馬行
　　　華陽觀桃花時招李六拾遺飲
華陽觀裏仙桃發把酒看花心自知争忍開時不同醉
明朝後日即空枝
　　　洛中春感
莫悲金谷園中月莫歎天津橋上春若學多情尋往事
人間何處不傷神
　　　寄陸補闕(前年同登科/)
忽憶前年科第後此時雞鶴暫同羣秋風惆悵須吹散
雞在中庭鶴在雲
　　　華陽觀中八月十五日夜招友翫月
人道中秋明月好欲邀同賞意如何華陽洞裏秋壇上
今夜清光此處多
　　　曲江憶元九
春來無伴閒遊少行樂三分減二分何況今朝杏園裏
閒人逢盡不逢君
　　　過劉三十二故宅
不見劉君來近遠門前兩度滿枝花朝來惆悵宣平過
桞巷當頭第一家
　　　下邽莊南桃花
村南無限桃花發唯我多情獨自來日暮風吹紅滿地
無人觧惜為誰開
　　　三月三十日題慈恩寺
慈恩春色今朝盡盡日徘徊倚寺門惆悵春歸留不得
紫藤花下漸黄昏
　　　看渾家牡丹花戱贈李二十
香勝燒蘭紅勝霞城中最數令公家人人散後君須看
歸到江南無此花
　　　戯題新栽薔薇
移根易地莫憔悴野外庭前一種春少府無妻春寂寞
花開將爾當夫人
　　　酬王十八李大見招遊山
自憐幽會心期阻復愧嘉招書信頻王事牽身去不得
滿山松雪屬他人
　　　縣南花下醉中留劉五
百歲幾回同酩酊一年今日最芳菲願將花贈天台女
留取劉郎到夜歸
　　　宿楊家
楊氏弟兄俱醉卧披衣獨起下高齋夜深不語中庭立
月照藤花影上階
　　　醉中留别楊六兄弟
春初攜手春深散無日花間不醉狂别後何人堪共醉
猶殘十日好風光
　　　醉中歸盩厔
金光門外昆明路半醉騰騰信馬回數日非關王事繫
牡丹花盡始歸來
　　　遊雲居寺贈穆三十六地主
亂峯深處雲居路共踏花行獨惜春勝地本來無定主
大都山屬愛山人
　　　和王十八薔薇澗花時有懐蕭侍御兼見贈
霄漢風塵俱是繫薔薇花萎故山深憐君獨向澗中立
一把紅芳三處心
　　　再因公事到駱口驛
今年到時夏雲白去年來時秋樹紅兩度見山心有愧
皆因王事到山中
　　　期李十二文略王十八質夫不至獨宿仙遊寺
文略也從牽吏役質夫何故戀囂塵始知觧愛山中宿
千萬人中無一人
　　　酬趙秀才贈新登科諸先輩
莫羡蓬萊鸞鶴侣道成羽翼自生身看君名在丹臺者
盡是人間修道人
　　　過天門街
雪盡終南又欲春遥憐翠色對紅塵千車萬馬九衢上
回首看山無一人
　　　惜玉蘂花有懐集賢王校書起
芳意將闌風又吹白雲離葉雪辭枝集賢讎校無閒日
落盡瑶花君不知
　　　重到毓材宅有感
欲入中門淚滿巾庭花無主兩回春軒忩簾幕皆依舊
只是堂前欠一人
　　　亂後過流溝寺
九月徐州新戰後急風殺氣滿山河唯有流溝山下寺
門前依舊白雲多
　　　歎髪落
多病多愁心自知行年未老髪先衰隨梳落去何須惜
不落終須變作絲
　　　留别呉七正字
成名共記甲科上署吏同登芸閣間唯是塵心殊道性
秋蓬常轉水長閒
　　　邯鄲至除夜思家
邯鄲驛裏逢冬至抱膝燈前影伴身想得家中夜深坐
還應說著逺行人
　　　感故張僕射諸妓
黄金不惜買蛾眉揀得如花三四枝歌舞教成心力盡
一朝身去不相隨
　　　遊仙遊山
闇將心地出人間五六年來人怪閒自嫌戀著未全盡
猶愛雲泉多在山
　　　見尹公亮新詩
䄂裏新詩十首餘吟看句句是瓊琚如何持此將干謁
不及公卿一字書
　　　長安閒居
風竹松烟晝掩關意中長似在深山無人不怪長安住
何獨朝朝暮暮閒
　　　祕書省中憶舊山
厭從薄宦校青簡悔别故山思白雲猶喜蘭臺非傲吏
歸時應免動移文
　　　江南送北客因憑寄徐州兄弟書
故園望斷欲何如楚水吳山萬里餘今日因君訪兄弟
數行鄉淚一封書
　　　長安正月十五日
喧喧車騎帝王州覊病無心逐勝遊明月春風三五夜
萬人行樂一人愁
　　　宿桐廬舘同崔存度醉後作
江海漂漂共旅遊一樽相勸散窮愁夜深醒後愁還在
雨滴梧桐山舘秋
　　　寒食月夜
風香露重梨花濕草舎無燈愁未入南鄰北里歌吹時
獨倚柴門月中立
　　　晚秋閒居
地僻門深少送迎披衣閒坐飬幽情秋庭不掃攜藤杖
閒踏梧桐黄葉行
　　　為薛台悼亡
半死梧桐老病身重泉一念一傷神手攜稚子夜歸院
月冷房空不見人
　　　途中寒食
路旁寒食行人盡獨占春愁在路旁馬上垂鞭愁不語
風吹百草野田香
　　　題流溝寺古松
烟葉葱蘢蒼麈尾霜皮駮落紫龍鱗欲知松老看塵壁
死却題詩幾許人
　　　代鄰叟言懐
人生何事心無定宿昔如今意不同宿昔愁身不得老
如今恨作白頭翁
　　　寄湘靈
淚眼凌寒凍不流毎經高處即回頭遥知别後西樓上
應凭欄干獨自愁
　　　冬至宿楊梅館
十一月中長至夜三千里外遠行人若為獨宿楊梅館
冷枕單牀一病身
　　　臨江送夏瞻
悲君老别我霑巾七十無家萬里身愁見舟行風又起
白頭浪裏白頭人
　　　冬夜示敏巢
爐火欲消燈欲盡夜長相對百憂生他時諸處重相見
莫忘今宵燈下情
　　　及第後憶舊山
偶獻子虚登上第却吟招隠憶中林春蘿秋桂莫惆悵
縱有浮名不繫心
　　　題忩竹
不用裁為鳴鳯管不須截作釣魚竿千花百草凋零後
留向紛紛雪裏看
　　　花下自勸酒
酒盞酌來須滿滿花枝看即落紛紛莫言三十是年少
百歲三分已一分
　　　題李十一東亭
相思夕上松臺立蛩思蟬聲滿耳秋惆悵東亭風月好
主人今夜在鄜州
　　　重尋杏園
忽憶芳時頻酩酊却尋醉處重徘徊杏花結子春深後
誰觧多情又獨來
　　　曲江獨行
獨來獨去何人識廐馬朝衣野客心閒愛無風水邉坐
楊花不動樹隂隂
　　　同李十一醉憶元九
花時同醉破春愁醉折花枝作酒籌忽憶故人天際去
計程今日到梁州
　　　同錢員外題絶糧僧
三十年來坐對山唯將無事化人間齋時往往聞鐘笑
一食何如不食閒
　　　絶句代書贈錢員外
欲尋秋景閒行去君病多慵我興孤可惜今朝山最好
强能騎馬出來無
　　　禁中九日對菊花酒憶元九
賜酒盈杯誰共持宫花滿把獨相思相思只傍花邉立
盡日吟君詠菊詩
　　　答張籍
憐君馬瘦衣裘薄許到江東訪鄙夫今日正閒天又暖
可能扶病暫來無
　　　曲江早春
曲江桞條漸無力杏園伯勞初有聲可憐春淺遊人少
好傍池邉下馬行
　　　見元九悼亡詩
夜淚闇銷明月幌春膓遥斷牡丹庭人間此病治無藥
唯有楞伽四巻經
　　　寒食夜
無月無燈寒食夜夜深猶立闇花前忽因時節驚年幾
四十如今欠一年
　　　杏園花落時招錢員外同醉
花園欲去去應遲正是風吹狼籍時近西數樹猶堪醉
半落春風半在枝
　　　同錢員外禁中夜直
宫漏三聲知半夜好風涼月滿松筠此時閒坐寂無語
藥樹影中唯兩人
　　　禁中夜作書與元九
心緒萬端書兩紙欲封重讀意遲遲五聲宫漏初明後
一㸃忩燈欲滅時
　　　寄陳式五兄
年來白髪兩三莖憶别君時髭未生惆悵料君應滿鬢
當初是我十年兄
　　　送元八歸鳯翔
莫道岐州三日程其如風雪一身行與君況是經年别
暫到城來又出城
　　　雨雪放朝因懐微之
歸騎紛紛滿九衢放朝三日為泥塗不知雨雪江陵府
今日排衙得免無
　　　詠懐
歲去年來塵土中眼看變作白頭翁如何辦得歸山計
兩頃村田一畆宫
　　　酬錢員外雪中見寄
松雪無塵小院寒閉門不似住長安煩君想我看心坐
報道心空無可看
　　　獨酌憶微之
獨酌花前醉憶君與君春别又逢春惆悵銀杯來處重
不曾盛酒勸閒人
　　　微之宅殘牡丹
殘紅零落無人賞雨打風摧花不全諸處見時猶悵望
況當元九小亭前
　　　酬王十八見寄
秋思太白峯頭雪晴憶仙遊洞口雲未報皇恩歸未得
慙君為寄北山文
　　　和錢員外青龍寺上方望舊山
舊峯松雪舊溪雲悵望今朝遥屬君共道使臣非俗吏
南山莫動北山文
　　　惜牡丹花二首
惆悵堦前紅牡丹晚來唯有兩枝殘明朝風起應吹盡
夜惜衰紅把火看
寂寞萎紅低向雨離披破豔散隨風晴明落地猶惆悵
何況飄零泥土中
　　　答元奉禮同宿見贈
相逢俱歎不閒身直日常多齋日頻曉鼓一聲分散去
明朝風景屬何人
　　　和元九駱口驛舊題詩
拙詩在壁無人愛鳥汚苔侵文字殘唯有多情元侍御
繡衣不惜拂塵看
　　　山枇杷花二首
萬重青嶂蜀門口一樹紅花山頂頭春盡憶家歸未得
低紅如觧替君愁
葉如裙色碧綃淺花似芙蓉紅粉輕若使此花兼觧語
推囚御史定違程
　　　亞枝花
山郵花木似平陽愁殺多情騘馬郎還似昇平池畔坐
低頭向水自看粧
　　　江上笛
江上何人夜吹笛聲聲似憶故園春此時聞者堪頭白
況是多愁少睡人
　　　嘉陵夜有懐二首
露濕牆花春意深西廊月上半牀隂憐君獨卧無言語
惟我知君此夜心
不明不闇朧朧月非暖非寒慢慢風獨卧空牀好天氣
平明閒事到心中
　　　夜深行
百牢關外夜行客三殿角頭宵直人莫道近臣勝遠使
其如同是不閒人
　　　望驛臺
靖安宅裏當忩桞望驛臺前撲地花兩處春光同日盡
居人思客客思家
　　　江岸棃花
棃花有思縁和葉一樹江頭惱殺君最似孀閨年少婦
白粧素袖碧紗裙
　　　寄上大兄
秋鴻過盡無書信病戴紗巾强出門獨上荒臺東北望
日西愁立到黄昏
　　　寄内
桑條初緑即為别柿葉半紅猶未歸不如村婦知時節
觧為田夫秋擣衣
　　　歎元九
不入城門來五載同時班列盡官高何人牢落猶依舊
唯有江陵元士曹
　　　得袁相書
糓苖深處一農夫靣黒頭斑手把鋤何意使人猶識我
就田來送相公書
　　　遊悟真寺山下别張殷衡
世縁未了住不得孤負青山心共知愁君又入都門去
即是紅塵滿眼時
　　　病中得樊大書
荒村破屋經年卧寂絶無人問病身唯有東鄰樊著作
至今書信尚殷勤
　　　開元九詩書巻
紅牋白紙兩三束半是君詩半是書經年不展縁身病
今日開看生蠧魚
　　　夜坐
庭前盡日立到夜燈下有時坐徹明此情不語何人㑹
時復長吁三兩聲
　　　暮立
黄昏獨立佛堂前滿地槐花滿樹蟬大抵四時心總苦
就中膓斷是秋天
　　　村夜
霜草蒼蒼蟲切切村南村北行人絶獨出前門望野田
月明蕎麥花如雪
　　　聞蟲
聞蟲唧唧夜綿綿況是秋隂欲雨天猶恐愁人蹔得睡
聲聲移近卧牀前
　　　寒食夜有懐
寒食非長非短夜春風不熱不寒天可憐時節堪相憶
何況無燈各早眠
　
　
　
　
　
　萬首唐人絶句巻十一
欽定四庫全書
　萬首唐人絶句巻十一
　　　　　　　　　　　　　宋　洪邁　編
　　五言
　　　春首　　　　　　　　　　陳叔達
雪花聨玉樹冰彩散瑤池翔禽遙出沒積翠逺參差
　　　初年
和風起天露嚴氣銷冰井索索枝未柔厭厭漏猶永
　　　南行別弟　　　　　　　　韋承慶
萬里人南去三春雁北飛不知何嵗月得共爾同歸
　　　曉發　　　　　　　　　　賀知章
故鄉杳無際江臯聞曉鐘始見沙上鳥猶埋雲外峯
　　　偶遊主人園
主人不相識偶坐為林泉莫漫愁酤酒囊中自有錢
　　　王昭君三首　　　　　　　東方虬
漢道方全盛朝廷足武臣何須薄命妾辛苦事和親
揜涕辭丹鳳銜悲向白龍單于浪驚喜非復舊時容
邊地無花草春來不自春自然衣帶緩非是為腰身
　　　題灞池　　　　　　　　　王昌齡
腰鐮欲何之東園刈秋韭世事不復論悲歌和樵叟
　　　擊磬老人
雙峯褐衣久一磬白睂長誰識野人意徒看春草芳
　　　題僧房
棕櫚花滿院苔蘚入閒房彼此名言絶空中聞異香
　　　送郭司倉
映門淮水綠留騎主人心明月隨良掾春潮夜夜深
　　　送李十五
怨別秦楚深江中秋雲起天長杳無隔月影在寒水
　　　送胡大
荆門不堪別況乃瀟湘秋何處遙望君江邊明月樓
　　　送張四
楓林已愁暮楚水復堪悲別後冷山月清猿無斷時
　　　留別武陵田太守
按劍行千里㣲軀感一言曾為大梁客不負信陵恩
　　　武陵田太守席送司馬盧溪
諸侯分楚郡飲餞五溪春山水清暉逺俱憐一逐臣
　　　從軍行
大將軍出戰白日暗榆闗三面黄金甲單于破膽還
　　　朝來曲
日昃鳴珂動花連繡户春盤龍玉臺鏡唯待畫睂人
　　　送譚八之桂林
客心仍在楚江館復臨湘別意猨鳥外天寒桂水長
　　　惜春　　　　　　　　　　　李益
畏老身今老逢春解惜春今年看花伴已少去年人
　　　聽歌赤白桃李花
赤白桃李花先皇在時曲欲向西宫唱西宫宫樹綠
　　　江南曲
嫁得瞿塘賈朝朝誤妾期早知潮有信嫁與弄潮兒
　　　贈盧綸
世故中年別餘生此㑹同却將悲與病獨對朗陵翁
　　　贈邢校書
俱從四方事共㑹九秋中斷蓬與落葉相值各因風
　　　照鏡
衰鬢臨照鏡將看却自疑慚君明似月照我白如絲
　　　路傍柳送人赴延州使府
路傍一枝柳此路向延州延州在何處此路起邊愁
　　　書院無厯日問路侍御六月大小
野性迷堯厯松窗有道經故人為柱史為我數階蓂
　　　見亡人題壁
今日憶君處憶君君豈知空餘暗塵字讀罷淚仍垂
　　　軍次陽城烽舍北流泉
何地可澘然陽城烽樹邊今朝望鄉客不飲北流泉
　　　天津橋南山中各題一句
野坐分苔石山行遶菊叢雲衣惹不破秋色望來空
　　　荅竇二曹長留酒還榼
榼小非由榼星郎是酒星解酲元有數不用嚇劉伶
　　　聞雞
膠膠司晨鳴報爾東方旭無事戀君軒今君重鳬鵠
　　　石樓山見月
紫塞連年戍黄沙磧路窮故山今夜宿見月石樓中
　　　荅宣供奉問蘭陵居
居北有朝路居南無住人勞師問家第山色是南鄰
　　　觀射騎
邊頭射雕將走馬出中軍逺見平原上翻身向暮雲
　　　幽州
征戍在桑乾年年薊水寒殷勤驛西路此去向長安
　　　聽箏　　　　　　　　　　　李端
鳴箏金粟柱素手玉房前欲得周郎顧時時誤拂絃
　　　塞上曲
雁塞日初晴胡闗雪復平危竿懸廣漠古竇傍長城
　　　贈何兆
文章似楊馬風骨又清羸江漢君猶在英靈信未衰
　　　送人下第
獻䇿未得意馳車東出秦暮年千里客落日萬家春
　　　妾薄命
自從君棄妾憔悴不羞人唯餘壞粉涙未免映衫勻
　　　送僧遊春
獨將支遁去欲往戴顒家晴野人臨水春山未發花
　　　晦日遊曲江
晦日同攜手臨流一望春可憐楊柳陌愁殺故鄉人
　　　溪行逢雨與柳中庸
日落衆山昏蕭蕭暮雨繁那堪兩處宿共聽一聲猿
　　　和張尹憶東籬菊
傳書報劉尹何事憶陶家若為籬邊菊山中有此花
　　　秋日
反照入閭巷愁來與誰語古道無人行秋風動禾黍
　　　幽居作
山舍千年樹江亭萬里雲囘潮迎伍相驟雨送湘君
　　　題雲際寺故僧院
白髮悤悤色青山草草心逺公仍下世從此別東林
　　　觀鄰老栽松
雖過老人宅不解老人心何事殘陽裏栽松欲待陰
　　　贈胡居士
孔融過五十海内故人稀相府恩猶在知君未拂衣
　　　薦福寺送元偉
送客攀花後尋僧坐竹時明朝莫囘望青草馬行遲
　　　哭苗垂
舊友無由見孤墳草欲長月斜鄰笛盡車馬出山陽
　　　客行贈人
旅行雖別路日暮各思歸欲下今朝淚知君亦溼衣
　　　蕪城
風吹城上樹草沒城邊路城裏月明時精靈自來去
　　　贈山老人
白首獨一身青山為四鄰雖行故鄉陌不見故鄉人
　　　拜新月
開簾見新月便即下階拜細語人不聞北風吹裙帶
　　　劍客　　　　　　　　　　　賈島
十年磨一劍霜刃未嘗試今日把示君誰為不平事
　　　宿懸泉驛
曉行瀝水樓暮到懸泉驛林月值雲遮山燈照愁寂
　　　絶句二首
海底有明月圓於天上輪得之一寸光可買千里春
中夜忽自起汲此百尺泉林木含白露星斗在青天
　　　詠韓氏二子
千巖一尺壑八月十五夕清露墮桂花白鳥舞虛碧
　　　送別
丈夫未得意行行且低睂素琴彈復彈㑹有知音知
　　　送客遊江湖
莫歎迢遞分何如咫尺別江樓到夜登還見南臺月
　　　對月
九日不出門十日見黄菊灼灼尚繁英美人無消息
　　　寄令狐相公
䇿杖馳山驛逢人問梓州長江那可到行客替生愁
　　　投李益
四十歸燕字千年外始吟已將書北岳不用比南金
　　　雨中懷友人
對雨思君子嘗茶近竹幽儒家鄰古寺不到又逢秋
　　　寄逺
家住錦水上身征遼海邊十書九不到一到忽經年
　　　昆明池泛舟
一枝青竹榜泛泛綠萍裏不見釣魚人漸入秋塘水
　　　續古　　　　　　　　　　　陳陶
曾夢諸侯笑康囚議脱枷千根池裏藕一朶火中花
　　　續古二十六首
大堯登寶位麟鳳煥宸居海曲霑恩澤還生比目魚
生值揖遜厯長歌東南春釣鼇年三十未見天子巡
軒轅承化日羣鳳戲池臺大樸衰喪後仲尼生不來
大道歸孟門蕭蘭日爭長想得巢居時碧江應無浪
矻矻蓬舍下慕君麒麟閣笑殺王子喬寥天乘白鶴
杳杳巫峽雲悠悠漢江水愁殺㡬少年春風相憶地
吳洲采芳客桂棹木蘭船日晚欲有寄徘徊春鳳前
仙家風景晏浮世年華速邂逅漢武時蟠桃海東熟
南國珊瑚樹好裁天馬鞭魚龍不解語海曲空嬋娟
周穆恣遊幸横天驅八龍寧知泰山下日日望登封
秦國饒羅網中原絶麟鳳萬乘巡海囘鮑魚空相送
秦家無廟畧備敵續長城萬姓隴頭死中原荆棘生
秦作東海橋中州鬼辛苦縱得跨蓬萊羣仙亦飛去
隋煬棄中國龍舟巡海涯春風廣陵死不見秦宫花
范子相勾踐滅吳成大勲雖然五湖去終媿磻溪雲
麟鳳識翔蟄聖賢明卷舒哀㢤嵇叔夜智不及鶢鶋
戰地三尺骨將軍一身貴自古若弔寃落花少於淚
楚國千里旱土龍日已多九穀竟枯死好雲閒嵯峨
漢家三殿色恩澤若飄風今日黄金屋明朝長信宫
秦王巻衣貴本是倡家子金殿一承恩貂蟬滿鄉里
魏宫薛家女秀色傾三殿武帝鼎湖歸一身似秋扇
嬋娟越機裏織得雙棲鳳慰此殊世花金梭忽停弄
學古三十載猶依白雲居每覽班超傳令人慵讀書
雄劍久濩落夜吟秋風起不是嬾為龍此非延平水
朝為楊柳色暮作芙蓉好春風若有情江山相逐老
景龍臨太極五鳳當庭舞誰信壁間梭升天作雲雨
　　　永嘉贈別
芳草温陽客歸心浙水西臨風清桂檝㡬日白蘋溪
　
　
　
　萬首唐人絶句卷十一
欽定四庫全書
　萬首唐人絶句巻十二
　　　　　　　　　　　　　宋　洪邁　編
　　七言
　　　得錢舎人書問眼疾　　　　白居易
春來眼闇少心情㸃盡黄連尚未平惟得君書勝得藥
開緘未讀眼先明
　　　九日寄行簡
摘得菊花攜得酒遠村騎馬思悠悠下邽田土平如掌
何處登高望梓州
　　　村居
田園蒼莽經春早籬落蕭條盡日風若問經過談笑者
不過田舎白頭翁
　　　王昭君二首
滿靣胡沙滿鬢風眉銷殘黛臉銷紅愁苦辛勤顦顇盡
如今却似畵圖中
漢使却回憑寄語黄金何日贖蛾眉君王若問妾顔色
莫道不如宫裏時
　　　遊城南留元九李二十晚歸
老遊春飲莫相違不獨花稀人亦稀更勸殘杯看日影
猶應趂得鼓聲歸
　　　重見元九
容貎一日減一日心情十分無九分毎逢陌路猶嗟歎
何況今朝是見君
　　　高相宅
青苔故里懐恩地白髪新生抱病身涕泪雖多無哭處
永寧門館屬他人
　　　張十八
諫垣幾見遷遺補憲府頻聞轉殿監獨有詠詩張太祝
十年不改舊官衘
　　　劉家花
劉家墻上花還發李十門前草又春處處傷心心始悟
多情不及少情人
　　　裴五
莫怪相逢無笑語感今思舊㦸門前張家伯仲偏相似
毎見清揚一惘然
　　　仇家酒
年年老去歡情少處處春來感事深時到仇家非愛酒
醉時心勝醒時心
　　　恒寂師
舊遊分散人零落如此傷心事幾條㑹逐禪師坐禪去
一時滅盡定中消
　　　靖安北街贈李二十
榆莢抛錢桞展眉兩人並馬語行遲還似往年安福寺
共君私試却回時
　　　賦得聽邉鴻
驚風吹起塞鴻羣半拂平沙半入雲為問昭君月下聽
何如蘇武雪中聞
　　　和元八侍御升平新居四絶句
　　　看花屋
忽驚映樹新開屋却似當簷故種花可惜年年紅似火
今春始得屬元家
　　　累土山
堆土漸高山意出終南移入户庭間玉峯藍水應惆悵
恐見新山望舊山
　　　高亭
亭脊太高君莫折東家留取當西山好看落日斜㗸處
一片春嵐映半環
　　　松樹
白金換得青松樹君既先栽我不栽幸有西風應憑仗
夜深偷送好春來
　　　醉後却寄元九
蒲池村裏怱怱别灃水橋邉兀兀回行到城門殘酒醒
萬重離恨一時來
　　　重别華陽觀舊居
憶昔初年三十二當時秋思已難堪若為重入華陽院
病鬢愁心四十三
　　　答勸酒
莫怪近來都不飲幾回因醉却沾巾誰料平生狂酒客
如今變作酒悲人
　　　題王侍御池
朱門深鎖春池滿岸落薔薇水浸莎畢竟林塘誰是主
主人來少客來多
　　　聽水部吳員外新詩
朱紱仙郎白雪歌和人雖少愛人多明朝與向詩家道
水部如今不姓何
　　　雨夜憶元九
天隂一日但堪愁何況連宵雨不休一種雨中君最苦
偏梁閣道向通州
　　　雨中攜元九訪元八侍御
微之詩巻憶同開假日多應不入臺好句無人堪共詠
衝泥踏水就君來
　　　寄生衣與微之
淺色縠衫輕似霧紡花紗褲薄於雲莫嫌輕薄但知著
猶恐通州熱殺君
　　　白牡丹
白花冷澹無人愛亦占芳名道牡丹應似東宫白贊善
被人還喚作朝官
　　　夢舊
别來老大苦修道鍊得離心成死灰平生憶念消磨盡
昨夜因何入夢來
　　　戯題盧祕書新移薔薇
風動翠條腰嫋娜露垂紅蕚淚闌干移他到此湏為主
不為花人莫使看
　　　曲江夜歸聞元八見訪
自入臺來見靣稀班中遥得揖容輝早知相憶來相訪
悔待江頭明月歸
　　　苦熱題恒寂師禪室
人人避暑走如狂獨有禪師不出房可是禪房無熱到
但能心静即身涼
　　　病中答招飲者
願我鏡中悲白髪盡君花下醉青春不縁眼痛兼身病
可是尊前第二人
　　　燕子樓三首
滿忩明月滿簾霜被冷燈殘拂卧牀燕子樓中霜月夜
秋來只為一人長
鈿暈羅衫色似烟幾回春暮即􁉓然自從不舞霓裳曲
疊在空箱十一年
今春有客洛陽回曾到尚書墓上來見說白楊堪作柱
爭教紅粉不成灰
　　　初貶官過望秦嶺
草草辭家憂後事遲遲去國問前途望秦嶺上回頭立
無限秋風吹白鬚
　　　藍橋驛見元九詩
藍橋春雪君歸日秦嶺秋風我去時每到驛亭先下馬
循墻遶柱覔君詩
　　　韓公堆寄元九
韓公堆北澗西頭冷雨涼風拂靣秋努力南行少惆悵
江州猶似勝通州
　　　武關南見元九題山石榴花見寄
往來同路不同時前後相思兩不知行過關門三四里
榴花不見見君詩
　　　題商山廟
卧逃秦亂起安劉舒巻如雲得自由若有精靈應笑我
不成一事謫江州
　　　白鷺
人生四十未全衰我為愁多白髪垂何故水邉雙白鷺
無愁頭上亦垂絲
　　　江上唫元八絶句
大江深處月明時一夜唫君小律詩應有水仙濳出聽
翻將唱作歩虚詞
　　　登郢州白雪樓
白雪樓中一望鄉青山簇簇水茫茫朝來渡口逢京使
說道烟塵近洛陽
　　　舟夜贈内
三聲猿後垂鄉淚一葉舟中載病身莫凭水囱南北望
月明月暗向愁人
　　　逢舊
我留白髪添新恨君掃青娥減舊容應被傍人怪惆悵
少年離别老相逢
　　　浦中夜泊
暗上江隄還獨立水風霜氣夜稜稜回看深浦停舟處
蘆荻花中一㸃鐙
　　　舟中讀元九詩
把君詩巻燈前讀詩盡燈殘天未明眼痛滅燈猶暗坐
送風吹浪打船聲
　　　題李山人
厨無烟火室無妻籬落蕭條屋舎低毎日將何療饑渴
井華雲粉一刀圭
　　　歲暮道情二首
壯日苦曾經歳月長年都不惜花隂為學空門平等法
先齊老少死生心
半故青衫半白頭雪風吹靣上江樓禪功自見無人覺
合是愁時亦不愁
　　　强酒
若不坐禪銷妄想即須行醉放狂歌不然秋月春風夜
爭那閒思往事何
　　　聽崔七妓人筝
花臉雲鬟坐玉樓十三絃裏一時愁憑君向道休彈去
白盡江州司馬頭
　　　望江州
江回望見雙華表知是潯陽西郭門猶去孤城三四里
水烟沙雨欲黄昏
　　　宿西林寺
木落天晴山翠開愛山騎馬入山來心知不及柴桑令
一宿西林便却回
　　　代春贈
山吐晴嵐水放光辛夷花白桞梢黄但知莫作江西意
風景何曾異帝鄉
　　　答春
草烟低重水花明從道風光似帝京其奈山猿江上呌
故鄉無此斷膓聲
　　　惜落花贈崔二十四
漠漠紛紛不奈何狂風急雨兩相和晚來悵望君知否
枝上稀疎池上多
　　　移山櫻桃
亦知官舎非吾宅且斸山櫻滿院栽上佐近來多五考
少應四度見花開
　　　見紫薇花憶微之
一叢暗淡將何比淺碧籠裙襯紫巾除却微之見應愛
人間少有惜花人
　　　過鄭處士
聞道移居村塢間竹林多處獨開關故來不是求他事
暫借南亭一望山
　　　題廬山山下湯泉
一眼湯泉流向東浸泥澆草暖無功驪山溫水因何事
流入金鋪玉甃中
　　　秋熱
西江風候接南威暑氣常多秋氣微猶道江州最涼冷
至今九月著生衣
　　　階下蓮
葉展影飜當砌月花開香散入簾風不如種在天池上
猶勝生於野水中
　　　㕔前桂
天台嶺上凌霜樹司馬㕔前委地叢一種不生明月裏
山中猶較勝塵中
　　　聞李十一出牧灃州崔二十二出牧果州因寄
　　　絶句
平生相見即眉開静念無如李與崔各是天涯為刺史
縁何不覔九江來
　　　上香爐峯
倚石攀蘿歇病身青笻竹杖白紗巾他時畵出廬山障
便是香爐峯上人
　　　三月三日登庾樓寄庾三十二
三日歡遊辭曲水三年愁卧在長沙毎登高處長相憶
何況茲樓屬庾家
　　　大林寺桃花
人間四月芳菲盡山寺桃花始盛開長恨春歸無覔處
不知轉入此中來
　　　箬峴東池
箬峴亭東有小池早荷新荇緑叅差中宵把火行人發
驚起䨇棲白鷺鷥
　　　建昌江
建昌江水縣門前立馬教人喚渡船忽憶往年歸蔡渡
草風沙雨渭河邉
　　　哭從弟
傷心一尉便終身叔母年高新婦貧一片緑衫消不得
腰金拖紫是何人
　　　臨水坐
昔為東掖垣中客今作西方社内人手把楊枝臨水坐
閒思往事似前身
　　　讀僧靈徹詩
東林寺裏西廊下石片鐫題四首詩言句怪來還校别
看名知是老湯師
　　　聽琵琶
聲似胡兒彈舌語愁如塞月恨邉雲閒人暫聽猶眉歛
可使和蕃公主聞
　　　閒唫
自從苦學空門法銷盡平生種種心唯有詩魔降未得
毎逢風月一閒唫
　　　戱問山石榴
小樹山榴近砌栽半含紅蕚帯花來爭知司馬夫人妬
移到庭前便不開
　　　湖上閒望
藤花浪沸紫茸條菰葉風翻緑剪刀閒弄水芳生楚思
時時合眼詠離騷
　　　夢微之
辰起臨風一惆悵通川湓水斷相聞不知憶我因何事
昨夜三回夢見君
　　　題韋家泉池
泉落青山出白雲縈村遶郭幾家分自從引作池中水
深淺方圓一任君
　　　㸃額魚
龍門㸃額意何如紅尾青鬐却返初見說在天行雨苦
為龍未必勝為魚
　　　聞龜兒詠詩
憐渠已觧詠詩章揺膝支頥學二郎莫學二郎唫太苦
纔年四十鬢如霜
　　　對酒
未濟卦中休卜命參同契裏莫勞心無如飲此銷愁物
一餉愁銷直萬金
　　　東墻百合樹去秋為風雨所摧今年花時悵然
　　　有感
碧荑紅樓今何在風雨飄將去不回惆悵去年墻下地
今春唯有薺花開
　　　病起
病不出門無限時今朝强出與誰期經年不上江樓醉
勞動春風颺酒旗
　　　夢亡友劉太白同遊彰敬寺
三千里外卧江州十五年前哭老劉昨夜夢中彰敬寺
死生魂魄暫同遊
　　　與果上人殁時題此決别兼簡二林僧社本
願結菩提香火社為嫌煩惱電泡身不湏惆悵從師去
先請西方作主人
　　　劉十九同宿
紅旗破賊非吾事黄紙除書非我名唯共嵩陽劉處士
圍棋賭酒到天明
　　　衰病
老辭遊冶尋花伴病到荒狂舊酒徒更恐五年三歲後
些些談笑亦應無
　　　答微之
君冩我詩盈寺壁我題君句滿屏風與君相遇知何處
兩葉浮萍大海中
　　　戯答諸少
願我長年頭似雪饒君壯歲氣如雲朱顔今日雖欺我
白髪他時不放君
　　　題崔使君新樓
憂人何處可銷憂碧甃紅闌湓水頭從此潯陽風月夜
崔公樓贊庾公樓
　　　醉吟二首
空王百法學未得姹女丹砂燒即飛事事無成身也老
醉鄉不去欲何歸
兩鬢千莖新似雪十分一盞欲如泥酒狂又引詩魔發
日午悲吟到日西
　　　湖亭與行簡宿
潯陽少有風情客招宿湖亭盡却回水檻虚涼風月好
夜深惟共阿憐來
　　　贈江客
江桞影寒新雨地塞鴻聲急欲霜天愁君獨自沙頭宿
岸遶蘆花月滿船
　　　問韋山人
身名身事兩蹉跎試就先生問若何從此神仙學得否
白鬚雖有未為多
　　　送蕭錬師歩虚詩二首
欲上瀛洲臨别時贈君十首歩虚詞天仙若愛應相問
向道江州司馬詩
花紙瑶緘松墨字把將天上共誰開試呈王母如堪唱
發遣雙成更取來
　　　贈李兵馬使
身得貳師餘氣㮣家蔵都尉舊詩章江南别有樓船將
燕頷虬鬚不姓楊
　
　
　萬首唐人絶句巻十二
欽定四庫全書
　萬首唐人絶句巻十二
　　　　　　　　　　　　　宋　洪邁　編
　　五言
　　　太平詞二首　　　　　　　王涯
風俗今和厚君王在穆清行看採花曲盡是太階平
聖徳超千古皇威靜四方蒼生今息戰無事覺時長
　　　遊春曲二首
萬樹江邊杏新開一夜風滿園深淺色照在綠波中
上苑何窮樹花開次第新香車與絲騎風靜亦生塵
　　　送春詞
日日人空老年年春更歸相歡在尊酒不用惜花飛
　　　塞上曲二首
天驕逺塞行出鞘寶刀鳴定是酬恩日今朝覺命輕
塞北常為敵邊風已報秋平生多志氣箭底覓封侯
　　　從軍詞二首
旍甲從軍久風雲識陣難今朝拜韓信計日斬成安
鷰頷多竒相狼頭敢犯邊寄言班定逺正是立功年
　　　隴上行
負劒到邊州鳴笳度隴頭雲黄知塞近草白見邊秋
　　　閨人贈逺五首
花眀綺陌春栁拂御溝新為報遼陽客流芳不待人
逺戍功名薄幽閨年貌傷妝成對春樹不語淚千行
啼鶯綠樹深語燕雕梁晚不省出門行沙塲知近逺
形影一朝别煙波千里分君看望君處祗是起行雲
洞房今夜月如練復如霜為照離人恨亭臺到曉光
　　　宫中樂五首　　　　　　　令狐楚
楚塞金陵靖巴山玉壘空萬方無一事端拱大眀宫
雪霽長楊苑冰開太液池宫中行樂日天下盛眀時
栁色煙相似梨花雪不如春風真有意一一麗皇居
月上宫花靜煙含苑樹深銀臺門已閉仙漏夜沈沈
九重青瑣闥百尺碧雲樓眀月秋風起珠簾上玉鉤
　　　遊春詞三首
曉遊臨碧殿日上望春亭芳樹羅仙仗青山展翠屏
一夜好風吹新花一萬枝風前調玉管花下簇金羈
閶闔春風起蓬萊雪水消相將折楊栁爭取最長條
　　　逺别離二首
楊栁黄金穂梧桐碧玉枝春來消息㫁早晚是歸期
玳織黄金履金裝翡翠篸畏人相借問不擬到城南
　　　長相思二首
君行登隴上妾夢在閨中玉筯千行落銀牀一半空
㡬度春眠覺紗牕曉望迷朦朧殘夢裏獨自在遼西
　　　從軍行五首
荒雞隔水啼汗馬逐風嘶終日隨征斾何時罷鼔鼙
孤心眠夜雪滿眼是秋沙萬里猶防塞三年不見家
卻望冰河闊前登雪嶺髙征人㡬多在又擬戰臨洮
朔風千里驚漢月五更眀縱有還家夢猶聞出塞聲
暮雪連青海隂霞覆白山可憐班定逺生入玉門闗
　　　思君恩三首
小苑鶯歌歇長門蝶舞多眼看春又去翠輦不曾過
雞鳴天漢曉鶯語禁林春誰入巫山夢唯應洛水神
紫禁香如霧青天月似霜雲韶何處奏只是在昭陽
　　　王昭君
錦車天外去毳幕雲中開魏闕蒼龍逺蕭闗赤鴈哀
仙娥今下嫁驕子自同和劒㦸歸田盡牛羊繞塞多
　　　聖眀朝三首　　　　　　　張仲素
玉帛殊方至歌鐘比屋聞華夷今一貫同賀聖朝君
海浪恬丹徼邊塵靜黑山從今萬里外不復鎖蕭闗
九陌祥煙合千春瑞月眀宫花將苑栁先發鳳凰城
　　　宫中樂五首
網戸交如綺紗窗薄似煙樂吹天上曲人是月中仙
翠匣開寒鏡珠釵挂步揺妝成祗畏曉更漏促春宵
紅果瑶池實金盤露井冰甘泉將避暑臺殿曉光凝
月采浮鸞殿砧聲隔鳳樓笙歌臨水檻紅燭乍迎秋
竒樹留寒翠神池結夕波黄山一夜雪渭水瀉聲多
　　　春遊曲三首
煙栁飛輕絮風榆落小錢濛濛百花裏羅綺競鞦韆
騁望登香閣爭髙下砌臺林間踏青去席上寄牋來
行樂三春節林花百和香當年重意氣先占鬭雞場
　　　春閨思三首
雪盡萱抽葉風輕水變苔玉闗書信絶又見發焦梅
裊裊城邊栁青青陌上桑提籠忘采葉昨夜夢漁陽
戴勝飛晴野凌澌下濁河春風樓上望誰見淚㾗多
　　　春江曲三首
揺漾越江春相將采白蘋歸時不覺夜出浦月隨人
家寄征河岸征人幾嵗游不如潮水信每日到沙頭
乗曉南湖去參差疊浪横前洲在何處霜裏鴈嚶嚶
　　　晚日湖上寄所思　　　　　李華
與君為近别不啻逺相思落日平湖上看山對此時
　　　寄從弟
眼病身亦病浮生已半空迢迢千里月應與惠連同
　　　奉寄彭城公
公子三千客人人願報恩應憐抱闗者貧病老夷門
　　　詠項羽　　　　　　　　　于季子
北伐雖全趙東歸不王秦空歌拔山力羞作渡江人
　　　慈恩寺殘春　　　　　　　耿湋
雙林花已盡葉色占殘芳若問同游客高年最㫁腸
　　　秋夜
高秋夜分後逺客鴈來時寂寂重門掩無人問所思
　　　早行
匹馬曉路歸悠悠渭川道晴山向孤城秋日滿白草
　　　左掖梨花　　　　　　　　丘為
冷艷全欺雪餘香乍入衣春風渾不定吹向玉階飛
　　　奉酬韋應物　　　　　　　丘丹
露滴梧葉鳴風秋桂花發中有學仙侣吹簫弄山月
　　　又酬贈
乆作煙霞侣暫將簮組親還同褚伯玉入館忝州人
　　　聴江笛送陸侍御
離樽聞夜笛寥亮入寒城月落車馬徹悽惻主人情
　　　靜夜相思　　　　　　　　李羣玉
山空天籟寂水榭延輕涼浪定一浦月藕花閒自香
　　　桂州經佳人故居
桂水依舊緑佳人本不還秪應隨暮雨飛入九疑山
　　　放魚
早覔為龍去江湖莫漫游須知香餌下觸口是銛鉤
　　　蓮葉
根是泥中玉心承露下珠在君塘下種埋没任春蒲
　　　客愁二首
客愁看栁色日日逐春深蕩漾春風起誰知厯亂心
客愁看栁色日日逐春長憑送湘流水綿綿入帝鄉
　　　洞庭乾二首
借問蓬萊水誰逢清淺年傷心雲夢澤嵗嵗作桑田
朱宫紫具闕一旦作沙洲八月還平在魚蝦不用愁
　　　病起别主人
益愧千金少情將一飯殊恨無泉客淚盡泣感恩珠
　　　火爐前坐
孤燈照不寐風雨滿西林多少闗心事書灰到夜深
　　　古詞
一合相思淚臨江灑素秋碧波如㑹意却與向西流
　　　嘲賣藥翁
斸盡春山土辛勤賣藥翁莫抛破笠子留作敗天公
　　　傷小女
哭爾春日短支頥長歎嗟不如半死樹猶吐一枝花
　　　青鷁
獨立蒹葭雨低飛浦嶼風須知毛色下莫入鷺鷥叢
　　　池塘晚景
風荷珠露傾驚起睡鵁鶄月落池塘靜金刀剪一聲
　　　投從叔
可惜出羣蹄毛焦乆卧泥孫陽如不顧騏驥向誰嘶
　　　惱自澄
常聞天女㑹玉指散天花莫遣春風裏紅芳㸃架裟
　　　讀賈誼傳
卑濕長沙地空抛出世才已齊生死理服鳥莫為災
　　　寄人
寄語雙蓮子須知用意深莫嫌一㸃苦便擬棄蓮心
　　　寄韋秀才
荆臺蘭渚客寥落共含情空館相思夜孤燈照雨聲
　　　春日寄友
晴氣熏櫻蘂丰濛雪滿林請君三斗酒醉卧白羅岑
　　　題竹
一頃含秋綠森風十萬竿氣吹朱夏轉聲掃碧霄寒
　　　懷初公
不見休上人空傷碧雲思何處開寳書秋風海光寺
　　　龍安寺佳人阿最歌八首
團團眀月面冉冉栁枝腰未入鴛鴦被心長似火燒
見面知何益聞名憶轉深拳攣荷葉子未得展蓮心
欲摘不得摘如看波上花若教親玉樹情碩作蒹葭
門路穿茶焙房門映竹煙㑹須隨鹿女乞火到䆫前
不是求心印都縁愛緑珠何須同泰寺然後始為奴
既為金界客任改淨人名願掃琉璃地燒香過一生
素腕撩金索輕紅約翠紗不如欄下水終日見桃花
第一龍宫女相憐是阿誰好魚輸獺盡白鷺鎮長飢
　　　送人入金華　　　　　　嚴維
眀月雙溪水清風八詠樓少年為客處今日送君遊
　　　城隍廟賽雨二首　　　　羊士諤
零雨慰斯人齋心薦緑蘋山風簫鼓響如祭敬亭神
積潤通千里推誠奠一巵回飊經畫壁忽似偃雲旗
　　　初移琪樹
愛此丘中物煙霜盡目看無窮白雲意更助緑牎寒
　萬首唐人絶句卷十二
欽定四庫全書
　萬首唐人絶句巻十三
　　　　　　　　　　　　　宋　洪邁　編
　　七言
　　　洪州逢熊孺登　　　　　　白居昜
靖安院裏辛夷下醉笑狂吟氣㝡麤莫問别來多少苦
低頭看取白髭鬚
　　　初著刺史緋荅賀客
銀章蹔假為專城賀客來時懶起迎似挂緋衫衣架上
朽株枮竹有何榮
　　　别草堂三絶句
正聽山鳥向陽眠黄紙除書落枕前為感君恩須蹔起
鑪峯不擬住多年
久眠褐被為居士忽挂緋袍作使君身出草堂心不出
盧山未要動移文
三間茅舎向山開一帶山泉遶舎回山色泉聲莫惆悵
三年官滿却歸來
　　　鍾陵餞送
翠幕紅筵高在雲歌鐘一曲萬家聞路人指㸃滕王閣
看送忠州白使君
　　　題峽中石上
巫女廟花紅似粉昭君村柳翠於眉誠知老去風情少
見此爭無一句詩
　　　贈康叟
八十秦翁老不歸南賓太守乞寒衣再三憐汝非他意
天寳遺民見漸稀
　　　木蓮樹三首
如折芙蓉投旱地似抛芍藥挂高枝雲埋水隔無人識
唯有南賓太守知
紅似燕支膩如粉傷心好物不須㬰山中風起無時節
明日重來得在無
已愁花落荒巖底復恨根生亂石間幾度欲移移不得
天教抛擲在深山
　　　聽竹枝贈李侍御
巴童巫女竹枝歌懊惱何人怨咽多暫聽遺君猶悵望
長聞教我復如何
　　　畫木蓮花圖寄元郎中
花房膩似紅蓮朶豔色鮮如紫牡丹唯有詩人應觧愛
丹青寫出與君看
　　　九日題塗溪
萫草席鋪楓葉岸竹枝歌送菊花杯明年尚任南賔守
或作重陽更一來
　　　和萬州楊使君四絶句
　　　　競渡
競渡相傳為汨羅不能止遏意無他自經放逐來顦顇
能校靈均死幾多
　　　　江邊草
聞君澤畔傷春草憶在天門街裏時漠漠凄凄秋滿眼
就中惆悵是江蘺
　　　　嘉慶李
東都緑李萬州栽君手分題我手開把得欲嘗先悵望
與渠同别故鄉來
　　　　白槿花
秋蕣晚英無豔色何因栽種在人家使君只别羅敷靣
爭觧回頭愛白花
　　　三月三日懷微之
良時光景長虚擲壯歳風情已闇銷忽憶同為校書日
毎年共醉是今朝
　　　和行簡望郡南山
反照前山雲樹明從君苦道似華清試聽腸斷巴猿呌
早晚驪山有此聲
　　　種荔枝
紅顆真珠誠可愛白鬚太守亦何癡十年結子知誰在
自向庭中種荔枝
　　　東樓醉
天涯深峽無人地歳暮窮隂欲夜天不向東樓時一醉
如何擬過二三年
　　　東樓招客夜飲
莫辭數數醉東樓除醉無因破得愁唯有緑樽紅燭下
暫時不似在忠州
　　　醉後戯題
自知清冷似冬凌每被人呼作律僧今夜酒醺羅綺煖
被君融盡玉壺氷
　　　竹枝詞四首
瞿塘峽口水煙低白帝城頭月向西唱到竹枝聲咽處
寒猿闇鳥一時啼
竹枝苦怨怨何人夜静山空歇又聞蠻兒巴女齊聲唱
愁殺江樓病使君
巴東船舫上巴西波靣風生雨脚齊水蓼冷花紅簇簇
江蘺濕葉碧萋萋
江畔誰人唱竹枝前聲斷咽後聲遲怪來調苦縁詞苦
多是通州司馬詩
　　　寄題楊萬州四望樓
江上新樓名四望東西南北水茫茫無由得與君携手
同凭闌干一望鄉
　　　荅楊使君登樓見憶
中萬樓中憶故人南州煙水北州雲兩州何事偏相憶
各是籠禽作使君
　　　題東樓前李使君所種櫻桃花
身入青雲無見日手栽紅樹又逢春唯留花向樓前看
故故抛愁與後人
　　　奉酬李相公
碧油幢下捧新詩榮賤雖殊共一悲涕淚滿襟君莫怪
甘泉侍從最多時
　　　戯贈蕭處士清禪師
三杯嵬峩忘機客百納頭陀任運僧又有放傭巴郡守
不營一事共騰騰
　　　錢虢州以三堂絶句見寄因以本韻和之
同事空王歳月深相思逺寄定中唫遥知清淨中和化
秪用金剛三昧心
　　　三月三日
暮春風景初三日流世光隂半百年欲作閒遊無好伴
半江惆悵却回船
　　　寒食夜
四十九年身老日一百五夜月明天抱膝思量何事在
癡兒癡女喚鞦韆
　　　代州民問
龍昌寺底開山路巴子臺前種柳林官職家鄉都忘却
誰人㑹得使君心
　　　荅州民
宦情抖擻隨塵去鄉思銷磨逐月無唯擬騰騰作閒事
遮渠不道使君愚
　　　荔枝樓對酒
荔枝新熟雞冠色燒酒初開琥珀香欲􁈋一枝傾一盞
西樓無客共誰嘗
　　　醉後贈人
香毬趂拍回環匼花盞抛廵取次飛自入春來未同醉
那能夜去獨先歸
　　　别種東坡花樹兩絶
二年留滯在江城草樹禽魚盡有情何處殷勤重回首
東坡桃李種新成
花林好住莫顦顇春至但知依舊春樓上明年新太守
不妨還是愛花人
　　　别橋上竹
穿橋迸竹不依行恐礙行人被損傷我去自慙遺愛少
不教君得似甘棠
　　　商山路驛桐樹(昔與微之前/後題名處)
與君前後多遷謪五度經過此路隅笑問中庭老桐樹
這回歸去免來無
　　　殘春曲
禁苑殘鶯三四聲景遲風慢暮春情日西無事墻隂下
閒踏宫花獨自吟
　　　長安春
青門柳枝軟無力東風吹作黄金色街東酒薄醉昜醒
滿眼春愁消不得
　　　長樂坡
行人南北分征路流水東西接御溝終日坡前恨離别
漫名長樂是長愁
　　　獨眠吟
夜長無睡起階前露落星河欲曉天十五年來明月夜
何曾一夜不孤眠
　　　期不至
紅燭清尊延久佇出門入門天欲曙星稀月落竟不來
烟柳朧朧鵲飛去
　　　長洲苑
春入長洲草又生鷓鴣飛起少人行年深不辨娃宫處
夜夜蘓臺空月明
　　　憶江柳
曾栽楊柳江南岸一别江南兩度春遥憶青青江岸上
不知攀折是何人
　　　三年别
悠悠一别已三年相望相思明月天腸斷青山望明月
别來三十六回圓
　　　傷春詞
深淺簷花千萬枝碧紗窻外轉黄鸝殘粧含淚下簾坐
盡日傷春春不知
　　　後宫詞二首
淚盡羅巾夢不成夜深前殿按歌聲紅顔未老恩先斷
斜倚薫籠坐到明
雨露由來一㸃恩爭能遍布及千門三千宫女臙脂靣
幾箇春來無淚痕
　　　呉七郎中山人待制班中偶贈
金馬東門隻日開漢庭待詔重僊才第三松樹非華表
那得遼東鶴下來
　　　寄題忠州小樓桃花
再逰巫峽知何日總是秦人説向誰長憶小樓風月夜
紅闌干上兩三枝
　　　朝回和元少尹二絶
朝客朝回回望好盡紆朱紫佩金銀此時獨與君為伴
馬上青袍惟兩人
鳳閣舍人京亞尹白頭俱未着緋衫南宫起請無消息
朝散何時得入銜
　　　醉後
酒後髙歌且放狂門前閒事莫思量猶嫌小户長先醒
不得多時往醉鄉
　　　紫微花
絲綸閣下文章静鐘鼓樓中刻漏長獨坐黄昏誰是伴
紫微花對紫微郎
　　　馮閣老處見與嚴郎中唱和詩
乍來江上宜清淨不用回頭望故山縱有舊遊君莫憶
塵心起即墮人間
　　　立秋日登樂逰園
獨行獨語曲江頭回馬遲遲上樂逰蕭颯涼風與衰鬢
誰教計㑹一時秋
　　　夜筝
紫袖紅絃明月中自弹自感闇低容絃凝指咽聲停處
别有深情一萬重
　　　舊房
遶壁秋聲蟲絡絲入簷新影月低眉床帷半故簾旌斷
仍是初寒欲夜時
　　　自問
黒花滿眼絲滿頭早衰因病病因愁宦途氣味已諳盡
五十不休何日休
　　　和韓侍郎題楊舍人林池見寄
渠水暗流春凍解風吹日炙不成凝鳳池冷煖君諳否
二月因何更有氷
　　　送馮舍人閣老往襄陽
紫微閣底送君回第一㕔簾下不開莫戀漢南風景好
峴山花盡早歸來
　　　酬韓侍郎張博士雨後逰曲江見寄
小園新種紅櫻樹開遶花行便當逰何必更隨鞍馬隊
衝泥蹋雨曲江頭
　　　曲江憶李十一
李君殁後共誰遊栁岸荷亭兩度秋獨遶曲江行一匝
依前還立水邊愁
　　　青門栁
青青一樹傷心色曾入幾人離恨中為近都門多送别
長條折盡減春風
　　　梨園弟子
白頭垂淚話梨園五十年前雨露恩莫問華清今日事
滿山紅葉鎖宫門
　　　暮江吟
一道殘陽鋪水中半江瑟瑟半江紅誰憐九月初三夜
露似真珠月似弓
　　　思婦眉
東風揺蕩自東來折盡櫻桃綻盡梅唯餘思婦愁眉結
無限春風吹不開
　　　寒閨怨
寒月沈沈洞房靜真珠簾外梧桐影秋霜欲下手先知
燈底裁縫剪刀冷
　　　秋房夜
雲露青天月漏光中庭立久却歸房水窻席冷未能卧
挑盡殘燈秋夜長
　　　採蓮曲
菱葉縈波荷颭水荷花深處小船通逢郎欲語低頭笑
碧玉搔頭落水中
　　　鄰女
娉婷十五勝天仙白日姮娥旱地蓮何處閒教鸚鵡語
碧紗窻下繡牀前
　　　閨婦
斜凭繡牀愁不動紅綃帶緩緑鬟低遼陽春盡無消息
夜合花前日又西
　　　移牡丹栽
金錢買得牡丹栽何處辭叢别主來紅芳堪惜還堪恨
百處移將百處開
　　　聽夜箏有感
江州去日聽箏夜白髮新生不願聞如今各是頭成雪
彈到天明亦任君
　　　琵琶
絃清撥剌語錚錚背却殘燈就月明賴是心無惆悵事
不然争奈子絃聲
　　　和人琴思
秋水蓮冠春草裙依稀風調似文君煩君玉指分明語
知是琴心静不聞
　　　聽彈湘妃怨
玉軫朱絃瑟瑟徽吳娃徵調奏湘妃分明曲裏秋雲雨
似道蕭蕭郎不歸
　　　寓言題僧
刼風火起燒荒宅苦海波生蕩破船力小無因救焚溺
清涼山下且安禪
　　　内鄉村路作
日下風髙野路涼緩驅疲馬闇思鄉渭村秋物應如此
棗赤梨紅稻穂黄
　　　虚白堂
虚白堂前衙退後更無一事到中心移牀就日簷間卧
卧詠閒詩側枕琴
　　　題靈隠寺紅辛夷花戲酬光上人
紫粉筆含尖火燄紅燕脂染小蓮花芳情香思知多少
惱得山僧悔出家
　　　候山亭同諸客醉
謝安山下空携妓栁渾洲邊只賦詩不及湖亭今日醉
嘲花詠水贈蛾眉
　　　送李校書趁寒食歸義興山居
大見騰騰詩酒客不憂生計似君稀到舍將何作寒食
滿船唯載樹隂歸
　　　獨行
暗誦黄庭經在口閑携青竹枝隨身晚花新筍堪為伴
獨入林行不要人
　　　戲題木蘭花
紫房日照燕脂拆素豔風吹膩粉開怪得獨饒脂粉態
木蘭曾作女郎來
　　　湖中自照
重重照影看容鬢不見朱顔見白絲失却少年無覔處
泥池湖水欲何為
　　　木芙蓉花下招客飲
晚凉思飲兩三杯召得江頭酒客來莫怕秋無伴醉物
水蓮花盡木蓮開
　　　重詶周判官
秋愛冷吟春愛醉詩家眷屬酒家仙若教早被浮名繫
可得閒遊三十年
　　　代賣薪女贈諸妓
亂蓬為鬢布為裙曉踏寒山自負薪一種錢塘江畔女
著紅騎馬是何人
　　　遊恩徳寺
雲水埋藏恩徳寺簪裾束縛使君身暫來不宿歸州去
應被山呼作俗人
　　　題清頭陀
頭陀獨宿寺西峰百尺禪菴半夜鐘烟月蒼蒼風瑟瑟
更無雜事對山松
　　　自歎二首
形羸自覺朝飡減睡少偏知夜漏長實事漸消虚事在
銀魚金帶遶腰光
二毛曉落梳頭懶兩眼春昏㸃藥頻唯有閒行猶得在
心情未到不如人
　　　贈内
漠漠闇苔新雨地微微凉露欲秋天莫對月明思往事
損君顔色減君年
　
　
　
　
　
　
　萬首唐人絶句巻十三
欽定四庫全書
　萬首唐人絶句巻十三
　　　　　　　　　　　　　宋　洪邁　編
　　五言
　　　郭隗　　　　　　　　　　陳子昂
逄時獨為貴厯代非無才隗君亦何幸遂起黄金臺
　　　入峽苦風寄親友
故鄉今日友歡㑹坐應同寧知巴峽路辛苦石尤風
　　　題田洗馬桔橰
望花長為客商山遂不歸誰憐北陵客未息漢隂機
　　　古意
白雲蒼梧來氲氲萬里色聞君太平代栖泊靈臺側
　　　子夜四時歌　　　　　　　郭元振
　　　　春歌二首
青樓含日光緑池起風色贈子同心花殷勤此何極
陌頭楊栁枝已被春風吹妾心正㫁絶君懐那得知
　　　　秋歌二首
邀懽空佇立望美頻回顧何時復採菱江中宻相遇
辟惡茱萸囊延年菊花酒與子結綢繆丹心此何有
　　　　冬歌二首
北極嚴氣昇南至温風謝調絲競短歌拂枕憐長夜
帷横雙翡翠被巻雨鴛鴦婉態不自得宛轉君王牀
　　　王昭君
聞有南河信傳言殺畫師始知君念重更肯惜娥眉
　　　春江曲
江水春沈沈上有雙竹林竹葉壊水色郎亦壊人心
　　　堂堂　　　　　　　　　　李義府
懶整鴛鴦被羞褰玳瑁牀春風别有意宻處也尋香
　　　賦美人
鏤月成歌扇裁雲作舞衣自憐回雪影好取洛川歸
　　　詠烏
日裏颺朝彩琴中伴夜啼上林如許樹不借一枝棲
　　　洛隄步月　　　　　　　　上官儀
脉脉廣川流驅馬厯長洲鵲飛山月曉蟬噪野風秋
　　　塞下曲六首　　　　　　　盧　綸
鷲翎金僕姑鷰尾繡蝥弧獨立揚新令千營共一呼
林暗草驚風將軍夜引弓平明尋白羽沒在石稜中
月黒鴈飛高單于夜遁逃欲將輕騎逐大雪滿弓刀
野幕蔽瓊筵羌戎賀勞旋醉和金甲舞雷鼔動山川
調箭又呼鷹俱聞出世能奔狐將迸雉掃盡古丘陵
亭亭七葉貴蕩蕩一隅清他日題麟閣唯應獨不名
　　　天長地久詞三首
玉砌紅花樹香風不敢吹春光解天意偏發殿南枝
虹橋千步廊半在水中央天子方消暑宫人重暮籹
辭輦復當熊傾心奉上宫君王若看鏡甘在衆妃中
　　　妾薄命
妾年初二八兩度嫁狂夫薄命今猶在堅貞掃地無
　　　酬李益
戚戚一西東十年今始同可憐歌酒夜相對兩衰翁
　　　長門怨
空宫古廊殿寒月落斜暉卧聴未央曲滿箱歌舞衣
　　　春詞
北苑羅裙帯塵衢錦繡鞋醉眠芳樹下半被落花埋
　　　山下泉　　　　　　　　　皇甫曽
漾漾帶山光澄澄倒林影那知石上喧却憶山中静
　　　題畫帳二首　　　　　　　皇甫冉
朝見巴山客暮見巴山客雲㠶儻暫駐中路陽臺夕
湘水風日滿楚山朝夕空連峰雖已見猶念長雲中
　　　送王司直
西塞雲山逺東風道路長人心勝潮水相送過尋陽
　　　有懐
舊國迷江樹他鄉近海門移家南渡久童稚解方言
　　　淮口寄趙員外
欲逐淮潮上暫停漁子溝相望知不見終是屢回頭
　　　初出沅江夜入湖
放溜出江口回瞻松栝深不知舟中月那引湖間心
　　　渡汝水向大和山
落日花攀折西南投一峰誠知秋水淺但怯無人蹤
　　　月下作
霜風驚度鴈月露皎疎林處處砧聲發星河秋夜深
　　　逺山
少室盡西峰鳴臯隱南面柴門縱復闗今日忩中見
　　　南澗
上客各乗軒髙朋盡鳴玉寜知飲澗人自愛輕波渌
　　　山館
山館長寂然閑雲朝夕來空庭復何有落日照青苔
　　　倢伃春怨
花枝繞建章鳯管出昭陽借問承恩者雙蛾㡬許長
　　　秋怨
長信多秋氣昭陽借月華那堪閉永巷聞道選良家
　　　贈寄權三客舍
南橋春日暮楊栁帯清渠不得同携手空城意有餘
　　　望南山雪懐山寺普上人
夜夜夢連宫無由見逺公朝來出門望知在雪山中
　　　病中對石竹花
數㸃空階下閒凝細雨中那能久相伴嗟爾滯秋風
　　　送人還剡中舊居
海岸耕殘雪溪沙釣夕陽家中何所有春草漸看長
　　　逺客
行隨新樹深夢隔重山逺迢遞風日間蒼茫洲渚晚
　　　禁省梨花
巧解迎人笑還能亂蝶飛春風時入户㡬片落朝衣
　　　送裴陟歸常州
夜雨頻停棹秋風暗入衣見君常北望何事却南歸
　　　洪澤館壁見故禮部尚書題詩
底事洪澤壁空留黄巻詞年年淮水上行客不勝悲
　　　銅雀妓二首　　　　　　　崔道融
嚴籹垂玉筯妙舞對清風無復君王顧春來起漸慵
歌咽新翻曲香銷舊賜衣陵園風雨暗不見六龍歸
　　　春閨二首
寒食月明雨落花香滿泥佳人持錦字無鴈寄征西
欲剪冝春字春寒入剪刀遼陽在何處莫望寄征袍
　　　訪僧不遇
尋僧已寂寞林下鎻山房松竹雖無語牽衣借晚凉
　　　田上
雨足髙田白披蓑半夜耕人牛力俱盡東方殊未明
　　　月夕
月上隨人意人閑月更清朱樓髙百尺不見到天明
　　　槿花
槿花不見夕一日一回新東風吹桃李須到明年春
　　　西施灘
宰嚭亡呉國西施䧟惡名浣沙春水急似有不平聲
　　　江上逢故人
故里琴樽侣相逢近臘梅江村買一醉破淚却成咍
　　　牧豎
牧豎逢蓑笠逢人氣傲然卧牛吹短笛耕却傍溪田
　　　過農家
欲羡農家子秋新看刈禾蘇秦無負郭六印又如何
　　　江夕
江心秋月白起柁信潮行蛟龍化為人半夜吹笛聲
　　　春墅
蛙聲近過社農事忽已忙鄰婦餉田歸不見白花芳
　　　江村
日暮片㠶落江村如有情獨對沙上月滿船人睡聲
　　　擬樂府子夜四時歌四首
呉子愛桃李月色不到地明朝欲看花六宫人不睡
涼軒待月生暗裏螢飛出低回不稱意蛙鳴亂清瑟
月色明如晝蟲聲入户多狂夫自不歸滿地無天河
銀缸照殘夢零淚霑粉臆洞房猶自寒何况闗山北
　　　寄人二首
花上斷續雨江頭來去風相思春欲盡未遣酒尊空
澹澹長江水悠悠逺客情落花相與恨到地一無聲
　　　江鷗
白鳥波上棲見人懶飛起為有求魚心不是戀江水
　　　春晚
三月寒食時日色濃於酒落盡牆頭花鶯聲隔原栁
　　　漢宫詞
獨詔宫衣出天花落殿堂他人不敢妬垂淚向君王
　　　旅行
少壯經勤苦衰年始浪遊誰憐不龜手他處却封候
　　　班婕妤
寵極辭同輦恩深弃後宫自題秋扇後不敢怨春風
　　　有題
十載元正酒相歡意轉深自量麋鹿分只合在山林
　　　古樹
古樹春風入陽和力太遲莫言生意盡更引萬年枝
　　　春題二首
青春未得意見花却如讎路逄白面郎醉挿花滿頭
滿眼桃李花愁人如不見别有惜花人東風莫吹散
　　　長安春
長安牡丹開繡轂輾晴雷若使花長在人應看不回
　　　病起二首
病起春已晚曵笻傷緑苔强攀庭樹枝喚作花未開
庭起繞庭除春泥粘屐齒如從萬里來骨肉滿面喜
　　　峽路
清猿啼不住白水下來新八月莫為客夜長愁殺人
　　　長門怨
長門春欲盡明月照花枝買得相如賦君恩不可移
　　　月夕有懐
圓光照一海逺客在孤舟相憶無期見中宵獨上樓
　　　夜泊九江
夜泊江門外歡聲月裏樓明朝歸去路猶隔洞庭秋
　　　寒食夜
滿地梨花白風吹碎月明大家寒食夜獨貯望鄉情
　　　歸燕
海燕頻來去西人獨滯留天邊又相送膓㫁故園秋
　　　長安春
珠箔映髙栁美人紅袖埀忽聞半天語不見上樓時
　　　漢宫曲二首　　　　　　　韓翃
駿馬踏障泥紅塵撲四蹄歸時何太晚日照杏花西
繡幙珊瑚鉤香閨翡翠樓深情不肯道驕倚鈿箜篌
　　　别離作　　　　　　　　　戎昱
手把杏花枝未曾輕别離黄昏掩門後寂寞心自知
　　　贈薛瑤英　　　　　　　　賈至
舞怯銖衣重笑疑桃臉開方知漢成帝虚築避風臺
　　　洛中有懐　　　　　　　　于武陵
潺潺伊洛河寂寞隔恩波鑾駕不東幸洛陽春草多
　　　送魏山田處士西遊
隂隂亭際閑相顧慘離顏一片雲飛去嵯峨空魏山
　　　長春宫
莫問古宫名古宫空古城唯應東去水不改舊時聲
　　　高樓
逺天明月出照此誰家樓上有羅衣裳涼風吹不秋
　　　歡酒
勸君金鏤巵滿酌不須辭花發多風雨人生足别離
　
　
　
　
　
　
　萬首唐人絶句巻十三
欽定四庫全書
　萬首唐人絶句巻十四
　　　　　　　　　　　　　宋　洪邁　編
　　七言
　　　竹樓宿　　　　　　　　　白居易
小書樓下千竿竹深火爐前一盞燈此處與誰相伴宿
燒丹道士坐禪僧
　　　戲醉客
莫言魯國書生懦莫把杭州刺史欺醉客請君閒眼望
緑楊風下有紅旗
　　　紫楊花
何年植向仙壇上早晚移栽到梵家雖在人間人不識
與君名作紫楊花
　　　吳宫辭
淡紅花帔淺檀蛾睡臉初開似剪波坐對朱籠閒理曲
琵琶鸚鵡語相和
　　　荅微之上船後留别
燭下尊前一分手舟中岸上兩回頭歸來虚白堂中夢
合眼先應到越州
　　　荅微之泊西陵見寄
烟波盡處一㸃白應是西陵古驛臺知在臺邉望不見
暮潮空送渡船回
　　　自感
宴遊寢食漸無味杯酒管絃徒繞身賔客歡娛童僕飽
始知官職為他人
　　　柳絮
三月盡時頭白日與春老别更依依憑鶯為向楊花道
絆惹春風莫放歸
　　　醉戲諸妓
席上争飛使君酒歌中多唱舍人詩不知明日休官後
逐我東山去是誰
　　　潮
早潮纔落晚潮來一月周流六十回不獨光隂朝復暮
杭州老去被潮催
　　　聞歌妓唱嚴郎中詩
已留舊政布中和又付新詞與豔歌但是人家有遺愛
就中蘇小感恩多
　　　急樂世辭
正抽碧線繡紅羅忽聽黄鶯歛翠娥秋思冬愁春悵望
大都不稱意時多
　　　重寄别微之
憑仗江波寄一辭不湏惆悵報微之猶勝往歲峽中别
灔澦堆邉招手時
　　　别周軍事
主人頭白官仍冷去後憐君是底人試謁㑹稽元相去
不妨相見却殷勤
　　　看常州柘枝贈賈使君
莫惜新衣舞柘枝也從塵汚汗霑垂料君即却歸朝去
不見銀泥衫故時
　　　河隂夜泊憶微之
憶君我正泊行舟望我君應上郡樓萬里月明同此夜
黄河東面海西頭
　　　杭州回舫
自别錢塘山水後不多飲酒懶唫詩欲將此意憑回棹
與報西湖風月知
　　　愛詠詩
辭章諷詠成千首心行歸依向一乗坐倚䋲牀閒自念
前生應是一詩僧
　　　卧疾
閒官卧疾絶經過居處蕭條近洛河水北水南秋月夜
管絃聲少杵聲多
　　　酬楊八
君以曠懐冝静境我因蹇歩稱閒官閉門足病非高士
勞作雲心鶴眼看
　　　夢行簡
天氣妍和水色鮮閒唫獨歩小橋邉池塘草緑無佳句
虚卧春忩夢阿憐
　　　雲和
非琴非瑟亦非筝撥柱推絃調未成欲散白頭千萬恨
只消紅袖兩三聲
　　　春老
欲隨年少雜遊春自覺風光不屬身歌舞屛風花障上
幾時曾畫白頭人
　　　春雪過皇甫家
晚來藍轝雪中回喜遇君家門正開惟要主人青眼待
琴詩談笑自將來
　　　崔侍御以孩子三日示其所生詩見示因以二
　　　絶句和之
洞房門上掛桑弧香火盆中浴鳯雛還似初三生日魄
常娥滿月即成珠
愛惜肯將同寳玉喜歡應勝得公候弄璋詩句多才思
愁殺無兒老鄧攸
　　　晚春寄微之并崔湖州
洛陽陌上少交親履道城邉欲暮春崔在吳興元在越
出門騎馬覔何人
　　　東城桂三首
子墮本從天竺寺根盤今在闔廬城當時應逐南風落
落向人間取次生
雪霰壓多雖不死荆榛長疾欲相埋長憂落在樵人手
賣作蘇州一束柴
遥知天上桂華孤試問常娥更要無月宫幸有閒田地
何不中央種兩株
　　　新栽梅
池邉新種七株梅欲到花時㸃檢來莫怕長洲桃李妬
今年好為使君開
　　　戲和賈常州醉中二絶句
聞道毗陵詩酒興近來積漸學姑蘇罨頭新令從偷去
刮骨清唫得似無
越調管吹留客曲吳唫詩送煖寒盃娃宫無限風流事
好遣孫心暫學來
　　　清明夜
好風朧月清明夜碧砌紅軒刺史家獨遶回廊行復歇
遥聽絃管暗看花
　　　三月二十八日贈周判官
一春惆悵殘三日醉問周郎憶得無柳絮送人鶯勸酒
去年今日到東都
　　　酬别周從事二首
腰痛拜迎人客倦眼昏勾押簿書難辭官歸去縁衰病
莫作陶潜范蠡看
洛下田園乆抛擲吳中歌酒莫留連嵩陽雲樹伊川月
已校歸遲四五年
　　　見小姪龜兒詠燈詩并臘娘製衣因寄行簡
已知臘子能裁服復報龜兒觧詠鐙巧婦才人常薄命
莫教男女苦多能
　　　冩新詩寄微之偶題巻後
冩了唫看滿巻愁淺紅牋紙小銀鈎未容寄與微之去
已被人傳到越州
　　　寳厯二年八月三十日夜夢後作
塵纓忽觧誠堪喜世網重來未可知莫忘全吳館中夢
嶺南泥雨歩行時
　　　與夢得同登棲靈塔
半月悠悠在廣陵何樓何塔不同登共憐筋力猶堪在
上到棲靈第九層
　　　夢蘇州水閣寄馮侍御
揚州驛裏夢蘇州夢到花橋水閣頭覺後不知馮御史
此中昨夜共誰遊
　　　荅次休上人
姓白使君無麗句名休座主有新文禪心不合生分别
莫愛餘霞嫌碧雲
　　　祕省後㕔
槐花雨潤新秋地桐葉風翻欲夜天盡日後㕔無一事
白頭老監枕前眠
　　　登觀音臺賢城
百千冢似圍碁局十二街如種菜畦遥認微微入朝火
一條星宿五門西
　　　登靈應臺北望
臨高始見人寰小對逺方知色界空回首却歸朝市去
一條米落太倉中
　　　閒出
兀兀出門何處去新昌街晚樹隂斜馬蹄知意縁行熟
不向楊家即庾家
　　　奉使途中戲贈張常侍
早風吹土滿長衢驛騎星軺盡疾驅共笑籃轝亦稱使
日馳一驛向東都
　　　種白蓮
吳中白藕洛中栽莫戀江南花懶開萬里携歸爾知否
紅蕉朱槿不將來
　　　和劉郎中傷鄂姬
不獨君嗟我亦嗟西風北雪殺南花不知月夜魂歸處
鸚鵡洲頭第幾家
　　　雪中寄令狐相公兼呈夢得
兎園春雪梁王㑹想對金罍詠玉塵今日相如身在此
不知客右坐何人
　　　和劉郎中鶴歎二首
辭鄉逺隔華亭水逐我來棲緱嶺雲慙愧稻梁長不飽
未曾回眼向鷄羣
荒草院中池水畔衘恩不去又經春見君驚喜雙回顧
應為唫聲佀主人
　　　宿竇使君莊水亭
使君何在在江東池岸初黄杏欲紅有興即來閒便宿
不知誰是主人翁
　　　龍門下作
龍門澗下濯塵纓擬作閒人過此生筋力不將諸處用
登山臨水詠詩行
　　　姚侍御見過戲贈
曉起春寒慵裹頭客來池上偶同遊東臺御史多提舉
莫按金章繫布裘
　　　和錢華州題少華
高情雅韻三峰守主領清光管白雲自笑亦曾為刺史
蘇州肥膩不如君
　　　送陜府王大夫
金馬門前回劍珮鐡牛城下擁旌旗他時萬一為交代
留取甘棠三兩枝
　　　代迎春花招劉郎中
幸與松筠相近栽不隨桃李一時開杏園豈敢妨君去
未有花時且看來
　　　翫迎春花贈楊郎中
金英翠蕚帶春寒黄色花中有幾般憑君與向遊人道
莫作蔓菁花眼看
　　　座上贈盧判官
把酒承花花落頻花香酒味相和春莫言不是江南㑹
虚白亭中舊主人
　　　曲江有感
曲江江岸有春風萬樹花前一老翁遇酒逢花還且醉
莫論惆悵事何窮
　　　杏園花下贈劉郎中
怪君把酒偏惆悵曾是正元花下人自别花來多少事
東風二十四回春
　　　伊州
老去將何散老愁新教小玉唱伊州亦應不得多年聽
未教成時已白頭
　　　酬嚴給事玉蘂花
瀛女偷乗鳯去時洞中潜歇弄瓊枝不縁啼鳥春饒舌
青𤨏仙郎可得無
　　　京路
西來為看秦山雪東去縁尋洛苑春來去騰騰兩京路
閒行除我更無人
　　　華州西
毎逢人静慵多歇不計程行困即眠上得籃轝未能去
春風敷水店門前
　　　送春
銀花鑿落從君勸金屑琵琶為我彈不獨送春兼送老
更嘗一酌更聽君
　　　春詞
低花樹暎小粧樓春入眉心兩㸃愁斜倚闌干臂鸚鵡
思量何事不回頭
　　　花酒
香醅淺酌浮如蟻雲鬢新梳薄佀蟬為報洛城花酒道
莫辭送老二三年
　　　楊家南亭
小亭門外月斜開滿地涼風滿地苔北院好彈秋思處
終須一夜抱琴來
　　　廣府胡尚書頻寄詩因荅
尚書清白臨南海雖飲貪泉心不回唯向詩中得珠玉
時時寄到帝鄉來
　　　讀鄂公傳
高卧深居不見人功名抖􁀙似灰塵唯留一部清商樂
月下風前伴老身
　　　冬夜聞蟲
蟲聲冬思苦於秋不觧愁人聞亦愁我是老翁聽不畏
少年莫聽白君頭
　　　聽田順兒歌
戞玉敲冰聲未停嫌雲不遏入青冥爭得黄金滿衫袖
一時抛與斷年情
　　　聽曹剛琵琶兼示重蓮
撥撥絃絃意不同啼聲畨語兩玲瓏誰能截得曹剛手
挿向重蓮衣袖中
　　　對酒五首
巧拙賢愚相是非何如一醉盡忘機君知天地中寛窄
鵰鶚鸞凰各自飛
蝸牛角上争何事石火光中寄此身隨冨隨貧且歡樂
不開口笑是癡人
丹砂見火去無迹白髪泥人來不休頼有酒仙相煖熱
松喬醉即到前頭
百歲無多時壯徤一春能幾日晴明相逢且莫推辭醉
聽唱陽闗第四聲
昨日低眉問疾來今朝収淚弔人回眼前流例君看取
且遣琵琶送一杯
　　　僧院花
欲悟色空為佛事故栽芳樹在僧家細看便是華嚴偈
方便風開智慧花
　　　不出
簷前新葉覆殘花席上餘盃對早茶好是老身銷日處
誰能騎馬傍人家
　　　老病
晝聽笙歌夜醉眠若非月下即花前如今老病湏知分
不負春來二十年
　　　憶晦叔
遊山弄水携詩巻看月尋花把酒盃六事盡思君作伴
幾時歸到洛陽來
　　　琴酒
耳根得所琴初暢心地忘機酒半酣若使啓期兼觧醉
應言四樂不言三
　　　聽幽蘭
琴中古曲是幽蘭為我殷勤更弄看欲得身心俱静好
自彈不及聽人彈
　　　送客
病上籃輿相送來衰容秋思兩悠哉凉風嫋嫋吹槐子
却請行人勸一盃
　　　戲荅皇甫監
寒宵勸酒君湏飲君是孤眠七十身莫道非人身不煖
十分一盞煖於人
　　　池邉即事
氊帳胡琴出塞曲蘭塘越棹弄潮聲何言此處同風月
薊北江南萬里情
　　　别陜州王司馬
笙歌惆悵欲為别風景䦨珊初過春争得遣君詩不苦
黄河岸上白頭人
　　　荅尉遲少尹問所須
乍到頻勞問所須所須非玉亦非珠愛君水閣冝閒詠
毎有詩成許去無
　　　荅蘇庶子月夜聞家僮奏樂見贈
墻西明月水東亭一曲霓裳按小伶不敢邀君無别境
絃生管澁未堪聽
　　　白蓮池汎舟
白藕新花照水開紅忩小舫信風回誰教一片江南興
逐我殷勤萬里來
　　　荅崔十八
勞將白叟比黄公今古由來事不同我有商山君未見
清泉白石在胸中
　　　荅蘇六
但喜暑隨三伏去不知秋送二毛來更無别計相寛慰
故遣陽闗勸一杯
　　　秋遊
下馬閒行伊水頭凉風清景勝春遊何事古今詩句裏
不多説著洛陽秋
　　　期宿客不至
風飄雨洒簾帷故竹映松遮燈火深宿客不來嫌冷落
一樽酒對一張琴
　　　問移竹
問君移竹意如何切勿排行但間窠多種少栽皆有意
大都少校不如多
　　　重陽席上賦白菊
滿園花菊鬱金黄中有孤叢色似霜還似今朝歌酒席
白頭翁入少年塲
　
　
　
　
　
　
　
　
　萬首唐人絶句巻十四
欽定四庫全書
　萬首唐人絶句卷十四
　　　　　　　　　　　　　宋　洪邁　編
　　五言
　　　寒食下第　　　　　　　　武元衡
桞挂九衢絲花飄萬家雪如何憔悴人對此芳菲節
　　　途中即事
南征復北還擾擾百年間自笑春塵裏生涯不暫閒
　　　春日偶作
縱横桃李枝淡蕩春風吹羙人歌白紵萬恨在蛾眉
　　　夏夜作
夜久喧暫息池臺惟月明無因駐清景日出事還生
　　　寒食日同陳六游山院
年少輕行樂東城南陌頭與君寂寞意共作草堂游
　　　喜遇劉二十八　　　　　　裴　度
病來佳興少老去舊游希笑語縱横作盃觴絡繹飛
　　　送劉
不歸丹掖去銅竹漫云云唯喜因過我須知未賀君
　　　再送
頃來多謔浪此夕任喧紛故態猶應在行期未要聞
　　　房公舊竹亭聞琴　　　　　李徳裕
流水音長在青霞意不傳獨悲形觧後誰聽廣陵絃
　　　題羅浮石
清景持芳菊涼天倚茂松名山何必去此地有羣峯
　　　無題
松倚蒼崖老蘭臨碧澗衰不勞隣舎笛吹起舊時悲
　　　題冠葢里
偶來冠葢里媿是舊三公自喜無兵術輕裘上閟宫
　　　雪霽晨起
雪覆寒溪竹風巻野田蓬四望無行跡誰憐孤老翁
　　　題竒石
藴玉抱清暉閒庭日蕭洒塊然天地間自是孤生者
　　　上張相公寫舊唱和詩
賦感鄰人笛詩留夫子墻延年如有作應不用山王
　　　和晉公三首　　　　　　　李　紳
鳯儀常欲附蚊力自知微願假罇罍末膺門自此依
貂蟬公獨步鴛鷺我同羣挿羽先飛酒交鋒便著文
窮隂初莽蒼離思漸氛氲殘雪午橋岸斜陽伊水濱
　　　古風二首
春種一粒粟秋成萬顆子四海無閒田農夫猶餓死
鋤禾日當午汗滴禾下土誰知盤中飡粒粒皆辛苦
　　　題玉潭　　　　　　　　　獨孤及
碧玉徒強名冰壺難比徳唯當寂照心可並奫淪色
　　　春日歸家　　　　　　　　李嘉祐
自覺勞鄉夢無人見客心空餘庭草色日日伴愁襟
　　　逺寺鐘
踈鐘何處來度竹兼拂水漸逐微風歛依依猶在耳
　　　白鷺
江南渌水多顧影逗輕波終日秦雲裏山高奈若何
　　　樂府　　　　　　　　　　陸長源
芙蓉初出水菡蓞露中花風吹著枯木無奈值空槎
　　　白銅鞮　　　　　　　　　徐　凝
騕褭錦障泥樓頭日又西留歡住不住素齒白銅鞮
　　　陽叛兒
哀怨陽叛兒駘蕩郎知否香死博山爐煙生白門桞
　　　春寒
亂雪從教舞回風任聽吹春寒能作底已被桞條欺
　　　廬山獨夜
寒空五老雪斜月九江雲鐘聲知何處蒼蒼樹裏聞
　　　天台獨夜
銀地秋月色石梁夜溪聲誰知屐齒盡為破烟苔行
　　　送寒巖歸士
不挂絲纊衣歸向寒巖棲寒巖風雪夜又過巖前溪
　　　送陳司馬
家寄茅洞中身游越城下寧知許長史不憶陳司馬
　　　武夷山仙城
武夷無上路毛徑不通風欲共麻姑住仙城半在空
　　　避暑二首
一株金染宻數畆碧鮮疎避暑臨溪坐何妨直釣魚
斑多筒簟泠髪少角冠清避暑長林下寒蟬又有聲
　　　浙西李尚書奏廢滛昏廟
傳聞廢滛祀萬里静山陂欲慰靈均恨先燒靳尚祠
　　　酬相公再遊雲門寺
逺羡五雲路逶迤千騎回遺簮唯一去貴賞不重來
　　　杭州祝濤頭二首
不道沙堤盡猶欺石棧頑寄言飛白雪休去打青山
倒打錢塘郭長驅白浪花吞吳休得也輸却五千家
　　　晚春别　　　　　　　　　韓　琮
晚日低霞綺晴山逺畫眉青青河畔草不是望鄉時
　　　銜魚翠鳥　　　　　　　　楊巨源
有意蓮葉間瞥然下高樹擘破得全魚一㸃翠光去
　　　和鄭相公尋宣上人不遇
方尋蓮境去又值竹房空幾韻飄寒玉餘清不在風
　　　題范陽金臺驛
六國唯求客千金遂築臺若令逢聖代憔悴郭生回
　　　耗磨日飲　　　　　　　　趙冬曦
春來半月度俗忌一朝閒不酌他鄉酒無堪對楚山
　　　長安秋望　　　　　　　　杜　牧
樓倚霜樹外鏡天無一毫南山與秋色氣勢兩相高
　　　獨酌
牎外正風雪擁爐開酒缸何如釣船雨蓬底睡秋江
　　　醉眠
秋醪雨中熟寒齋落葉中幽人本多睡更酌一尊空
　　　不飲贈酒
細筭人生事彭殤共一籌與愁争底事要爾作戈矛
　　　過田家宅
安邑南門外誰家板築高奉誠園裏地墻缺見蓬蒿
　　　獨桞
含煙一株桞拂地揺風乆佳人不忍折悵望回纎手
　　　將赴湖州題亭菊
陶菊手自種楚蘭心有期遥知渡江日正是擷芳時
　　　折菊
籬東菊徑深折得自孤吟雨中衣半濕擁鼻自知心
　　　哭李給事中敏
陽陵郭門外坡陁丈五墳九泉如結友兹地好埋君
　　　黄州竹逕
竹岡蟠小逕屈折鬭虵來三年得歸去知遶幾千回
　　　題寺樓
暮景千山雪春寒百尺樓獨登還獨下誰會我悠悠
　　　入松院小石
雨滴珠璣碎苔生紫翠重故闗何日到且看小三峯
　　　送人遊湖南
賈傅松醪酒秋來美更香憐君片雲思一棹去潚湘
　　　籌筆驛
郵亭寄人世人世寄郵亭何如自籌度鴻路有𠖇𠖇
　　　寄逺
隻影隨驚雁單栖鎻畫籠向春羅袖薄誰念舞臺風
　　　送盧秀才
春瀬與煙逺送君孤棹開潺湲如不改愁更釣魚來
　　　醉題
金鑷洗霜鬢銀觥敵露桃醉頭扶不起三丈日還高
　　　山莊
好鳥疑敲磬風蟬認軋箏脩篁與嘉樹偏倚半巖生
　　　盆池
鑿破蒼苔地偷他一片天白雲生鏡裏明月落階前
　　　有寄
雲濶煙深樹江澄水浴秋羙人何處在明月萬山頭
　　　寄逺人
終日求人卜回回道好音那時離别後入夢到如今
　　　别沈處士
舊事參差夢新程迤邐秋故人如見憶時到寺東樓
　　　歸家
稚子牽衣問歸來何太遲共誰争歲月贏得鬢成絲
　　　遣懐
道㤗身還㤗時來命不來何當離城市高卧博山隈
　　　江樓
獨酌芳春酒登樓已半醺誰驚一行雁衝斷過江雲
　　　驌驦坂二首
瑶池罷游宴良樂委塵沙遭遇不遭遇鹽車與鼓車
荆州一萬里不如蒯易度仰首望飛鳴伊人何異趣
　　　憶鄱陽舊遊　　　　　　　顧　況
悠悠南國思夜向江南泊楚客腸斷時月明楓子落
　　　夢後吟
醉中還有夢身外已無心明鏡唯知老青山何處深
　　　題靈山寺
覺地本隨身靈山重結因如何戰鳥佛不化捕魚人
　　　題元陽觀舊讀書房贈李範
此觀千年游此房千里宿還來舊䆫下更取君書讀
　　　永嘉
東甌傳舊俗風日江邊好何處樂神聲夷歌出烟島
　　　青弋江
淒清回泊夜淪波激石響村邊草市橋月下罟師網
　　　聽山鷓鴣
誰家無春酒何處無春鳥夜宿桃花村踏歌接天曉
　　　臨平塢雜題十三首
　　　　山逕桞
宛轉若游絲淺深栽緑埯年年立春後即被啼鶯占
　　　　石上藤
空山無鳥跡何物如人意委曲結繩文離披草書字
　　　　薜荔菴
薜荔作禪庵重疊庵邊樹空山徑欲絶也有人知處
　　　　芙蓉榭
風擺蓮衣乾月背鳥巢寒文魚翻亂葉翠羽上危欄
　　　　欹松漪
湛湛碧漣漪老松欹側卧悠揚緑蘿影下拂波紋破
　　　　焙茶塢
新茶已上焙舊架憂生醭旋旋續新烟呼兒劈寒木
　　　　彈琴谷
谷中誰彈琴琴響谷𠖇寂因君扣商調草蟲驚暗壁
　　　　白鷺汀
靃靡汀草碧淋森鷺毛白夜起沙月中思量捕魚䇿
　　　　千松嶺
終日吟天風有時天籟止問渠何㫖意恐落凡人耳
　　　　黄菊灣
時菊凝曉露露華滴秋灣仙人釀酒熟醉裏飛空山
　　　　臨平湖
采藕平湖上藕泥封藕節船影入荷香莫衝蓮柄折
　　　　山春洞
引燭踏仙泥時時亂乳燕不知何道士手把靈書巻
　　　　石竇泉
吹沙復噴石曲折仍圓旋野客潄流時杯粘落花片
　　　　古仙壇
逺山誰放燒疑是壇邊醮仙人錯下山拍手壇邊笑
　　　題鄱陽蕭寺
不知何世界有處似南朝石路無人掃松門被火燒
　　　題山頂寺
遥聞林下語知是經行所日暮香風時諸天散花雨
　　　天寳題壁
五十餘年别伶俜道不行却來書處在惆悵似前生
　　　哭李别駕
故人行跡滅秋草向南悲不欲頻回歩孀妻正哭時
　　　春雨不聞百舌
百舌春來啞愁人共待晴不關秋水事飲恨亦無聲
　　　驚雪　　　　　　　　　　陸　暢
怪得北風急前庭如月輝天人寕許巧剪水作花飛
　　　聞早蟬
落日早蟬急客心聞更愁一聲來枕上夢裏故園秋
　　　别劉端公
連騎出都門秋蟬噪高桞落日辭故人自醉不關酒
　　　貞女墓　　　　　　　　　邵　謁
生持節操心死作堅貞鬼至今墳上春草木無花卉
　　　送友人江行
送君若浪水疊疊愁思起夢魂若月明相送秋江裏
　　　瞽者歎
我心豈不平我目自不明徒云備雙足天下何由行
　
　
　萬首唐人絶句巻十四
欽定四庫全書
　萬首唐人絶句巻十五
　　　　　　　　　　　　　宋　洪邁　編
　　七言
　　　寄兩銀榼與裴侍郎兩絶　　白居易
貧無好物堪為信雙榼雖輕意不輕願奉謝公池上酌
丹心緑酒一時傾
慣和麴糵堪盛否重用鹽梅試洗看小器不知容㡬許
襄陽米賤酒升寛
　　　小橋桞
細水涓涓似涙流日西惆悵小橋頭衰楊葉盡空枝在
猶被霜風吹不休
　　　哭㣲之二首
八月涼風吹白幕寢門廊下哭㣲之妻孥朋友來相弔
唯道皇天無所知
文章卓犖生無敵風骨英靈沒有神哭送咸陽北原上
可能隨例作灰塵
　　　任老
不愁陌上春光盡亦任庭前日影斜面黒眼昏頭雪白
老應無可更增加
　　　勸歡
火急歡娛切勿遲眼㸔老病悔難追樽前花下歌筵裏
㑹有求來不得時
　　　晚歸府
晚從履道來歸府街路雖長尹不嫌馬上涼於床上坐
緑槐風透紫蕉衫
　　　宿龍潭寺
夜上九潭誰是伴雲隨飛盖月隨杯明年尚作三川守
此地兼將歌舞來
　　　過温尚書舊莊
白石清泉抛濟口碧幢紅斾照河陽村人都不知時事
猶是呼為處士莊
　　　贈神照上人
心如定水隨形應口似懸河逐病治曾向衆中先禮拜
西方去日莫相遺
　　　自逺禪師
自出家來長自在縁身一衲一繩床令人見即心無事
每一相逢是道場
　　　宗上人
榮華恩愛棄成唾戒定真如和作香今古雖殊同一法
瞿雲抛却轉輪王
　　　清閒上人
梓潼眷屬何年别長夀壇場近日開應是蜀人皆度了
法輪移向洛中來
　　　彈秋思
信意閒彈秋思時調清聲直韻疎遲近來漸喜無人聴
琴格髙低心自知
　　　春風
春風先發苑中梅櫻杏桃梨次第開薺花榆莢深村裏
亦道春風為我來
　　　洛陽春
洛陽陌上春長在昔别今來二十年唯覔少年心不得
其餘萬事盡依然
　　　早出晚歸
早起或因㩦酒出晚歸多是看花回若抛風景長閒坐
自問東京作底來
　　　魏王堤
花寒懶發鳥慵啼信馬閒行到日西何處未春先有思
栁條無力魏王堤
　　　勸行樂
少年信美何曽久春日雖遲不再中歡笑勝愁歌勝哭
請君莫道等頭空
　　　老慵
豈是交親向我疎老慵自愛閉門居近來漸喜知聞斷
免惱嵇康索報書
　　　夜調琴憶崔少卿
今夜調琴忽有情欲彈惆悵憶崔卿何人解愛中徽上
秋思頭邉八九聲
　　　王子晉廟
子晉廟前山月明人聞往往夜吹笙鸞吟鳳唱聴無拍
多似霓裳散序聲
　　　晚出尋人不遇
籃轝不乗乗晚涼相尋不遇亦無妨輕衣穏馬槐隂下
自要閒行一兩坊
　　　舟中夜坐
潭邉霽後多清景橋下涼來足好風秋鶴一雙船一隻
夜深相伴月明中
　　　題西亭
多見朱門富貴人林園未畢即無身我今幸作西亭主
已見池塘五度春
　　　觀游魚
遶池閒步看魚游正值兒童弄釣舟一種愛魚心各異
我來施食爾垂鈎
　　　看採蓮
小桃閒上小蓮船半採紅蓮半白蓮不似江南惡風浪
芙蓉池在卧牀前
　　　看採菱
菱池如鏡淨無波白㸃花稀青角多時唱一聲新水調
謾人道是採菱歌
　　　夭老
早世身如風裏燭暮年髪似鏡中絲誰人斷得人間事
少夭堪傷老又悲
　　　秋池
洗浪清風透水霜水邉閒坐一繩床眼塵心垢見皆盡
不是秋池是道場
　　　新雪二首
不思北省烟霄地不憶南宫風月天唯憶静恭楊閣老
小園新雪煖爐前
不思朱雀街東鼓不憶青龍寺後鐘唯憶夜深新雪後
新昌臺上七株松
　　　和㣲之在校書郎日過三鄉
三鄉過日君年㡬今日君年五十餘不獨年催身亦變
校書郎變作尚書
　　　和㣲之十七與君别及朧月花枝之詠
别時十七今頭白惱亂君心三十年垂老休吟花月句
恐君更結後身縁
　　　疑夢二首
莫驚寵辱虚憂喜莫計恩讐浪苦辛黄帝孔丘無處問
安知不是夢中身
鹿疑鄭相終難辨蝶化莊生詎可知假使如今不是夢
能長於夢㡬多時
　　　除夜
病眼少眠非守嵗老心多感又臨春火銷燈盡天明後
便是平頭六十人
　　　府西池
栁無氣力枝先動池有波文氷盡開今日不知誰計㑹
春風春水一時來
　　　府酒五絶
　　　　變法
自慚到府來周嵗惠愛威稜一事無唯是改張官酒法
漸從濁水作醍醐
　　　　招客
日午㣲風且暮寒春風冷峭雪乾殘碧氊帳下紅爐畔
試為來甞一盞看
　　　　辨味
甘露太甜非正味醴泉雖潔不芳馨杯中此味何人别
柔㫖之中有典刑
　　　　自勸
憶昔羈貧應舉年脱衣典酒出江邉十千一斗猶賖飲
何況官供不著錢
　　　　諭妓
燭淚夜粘桃葉袖酒痕香汚石榴裙莫辭辛苦供歡宴
老後思量悔煞君
　　　履道居三首
莫嫌地窄林亭小莫厭貧家活計㣲大有髙門鎖寛宅
主人到老不曽歸
東里素帷猶未徹南鄰丹旐又新懸衡門蝸舍自慚愧
収得身來已五年
世事平分衆所知何甞苦樂不相隨唯餘躭酒狂歌客
只有樂時無苦時
　　　戲招諸客
黄醅緑醑迎冬熟絳帳紅爐逐夜開誰道洛中多逸客
不將書喚不曾來
　　　將歸
欲去公門返野扉預思泉竹已依依更憐家醖迎春熟
一瓮醍醐待我歸
　　　睡覺
官初罷後歸來夜天欲明前睡覺時起坐思量更無事
身心安樂復誰知
　　　感舊詩巻
夜深吟罷一長吁老淚燈前濕白鬚二十年前舊詩巻
十人酬和九人無
　　　涼風歎
昨夜涼風又䬃然螢飄葉墜卧床前逢秋莫歎須知分
已過潘安三十年
　　　送考功崔郎中赴闕
稱意新官又少年秋涼身健好朝天青雲上了無多路
却要徐驅穏著鞭
　　　聞歌者唱㣲之詩
新詩絶筆聲名歇舊巻生塵篋笥深時向歌中聞一句
未容傾耳已傷心
　　　衰荷
白露凋花花不殘涼風吹葉葉初乾無人解愛蕭條境
更遶衰藂一匝看
　　　池上送考功崔郎中兼别房竇二妓
文昌列宿徴還日洛浦行雲放散時鵷鷺上天花逐水
無由再㑹白家池
　　　自問
依仁臺廢悲風晚履信池荒宿草春自問老身騎馬出
洛陽城裏竟何人
　　　秋夜聴髙調涼州
樓上金風聲漸𦂳月中銀字韻初調促張絃柱吹髙管
一曲涼州入泬寥
　　　香山寺二絶
空門寂静老夫閒伴鳥隨雲往復還家醖滿瓶書滿架
半移生計入香山
愛風巖上攀松盖戀月潭邉住日稜且共雲泉結縁境
他生當作此山僧
　　　負春
病來道士教調氣老去山僧勸坐禪辜負春風楊栁曲
去年斷酒到今年
　　　春池上戲贈李郎中
滿池春水何人愛唯我回看指似君直似挼藍新汁色
與君南宅染羅裙
　　　木蘭花
膩如玉指塗朱粉光似金刀剪紫霞從此時時春夢裏
應添一樹女郎花
　　　楊栁枝詞八首
六么水調家家唱白雪梅花處處吹古歌舊曲君休聴
聴取新翻楊栁枝
陶令門前四五樹亞夫營裏百千條何似東都正二月
黄金枝映洛陽橋
依依嫋嫋復青青勾引清風無限情白雪花繁空撲地
緑絲條弱不勝鸎
紅板江橋青酒旗館娃宫暖日斜時可憐雨歇東風定
萬樹千條各自垂
蘇州楊栁任君誇更有錢塘勝館娃若解多情尋小小
緑楊深處是蘇家
蘇家小女舊知名楊栁風前别有情剥條盤作銀環様
巻葉吹為玉笛聲
葉含濃露如啼眼枝嫋輕風似舞腰小樹不禁攀折苦
乞君留取兩叄條
人言桞葉似愁眉更有愁腸似栁絲柳絲挽斷腸牽斷
彼此應無續得期
　　　浪淘沙詞六首
一泊沙來一泊去一重沙滅一重生相攪相淘無歇日
㑹教山海一時平
白浪茫茫與海連平沙浩浩四無邉暮去朝來淘不住
遂令東海變桑田
青草湖中萬里程黄梅雨裏一人行愁見灘頭夜泊處
風翻暗浪打船聲
借問江潮與海水何似君情與妾心相恨不如潮有信
相思始覺海非深
海底飛塵終有日山頭化石豈無時誰道小郎抛小婦
船頭一去沒回期
隨波逐浪到天涯遷客生還有㡬家却到帝鄉重富貴
請君莫忘浪淘沙
　　　問鶴
烏鳶争食雀争窠獨立池邉風雪多盡日踏氷翹一足
不鳴不動意如何
　　　代鶴答
鷹爪攫雞雞肋折鶻拳蹵鴈鴈頭垂何如歛翅水邉立
飛上雲松棲穏枝
　　　少年問
少年怪我問如何何事朝朝醉復歌號作樂天應不錯
憂愁時少樂時多
　　　問少年
千首詩堆青玉案十分酒㵼白金盂回頭却問諸年少
作箇狂夫得了無
　　　代林園戲贈(裴侍中新修集賢宅成池館/甚盛數往㳺宴醉歸自戲耳)
豈獨西坊來往頻偷閒處處作遊人衡門雖是棲遲地
不可終朝鎖老身
　　　重戲答
小水低亭自可親大池髙館不關身林園莫妬裴家好
憎故憐新豈是人
　　　早秋登天宫寺閣贈諸客
天宫閣上醉蕭辰絲管閒聴酒慢巡為向涼風清景道
今朝屬我兩三人
　　　醉遊平泉
狂歌箕踞酒樽前眼不看人面向天洛客最閒唯有我
一年四度到平泉
　　　集賢池答侍中問
主人晚入皇城宿問客徘徊何所須池月幸閒無用處
今宵能借客遊無
　　　和同州楊侍郎誇柘枝見寄
細吟馮翊使君詩憶作餘杭太守時君有一般輸我事
柘枝堪校十年遲
　　　冬日平泉路晚歸
山路難行日易斜烟村霜樹欲棲鵶夜歸不到應閒事
熱飲三杯即是家
　　　利仁北街作
草色班班春雨晴利仁坊北面西行踟蹰立馬縁何事
認得張家歌吹聲
　　　洛陽堰閒行
洛陽堰上新晴日長夏門前欲暮春遇酒即沽逢樹歇
七年北地作閒人
　　　過永寧
村杏野桃繁似雪行人不醉為誰開賴逢山縣盧明府
引我花前勸一杯
　　　羅敷水
野店東頭花落處一條流水號羅敷芳魂艶骨知何在
春草茫茫墓亦無
　　　龍門送别皇甫澤州赴任韋山人南逰
隼旟歸洛知何日鶴駕還嵩莫過春惆悵香山雲水冷
明朝便是獨逰人
　　　寄楊六侍郎
西户最榮君好去左馮雖穏我慵來秋風一筯鱸魚鱠
張翰揺頭喚不回
　　　即事
重裘煖帽寛氊履小閣低忩深地爐身穏心安眠未起
西京朝士得知無
　　　家園三絶
滄浪峽水子陵灘路逺江深欲去難何似家池通小院
卧房階下插魚竿
籬下先生時得醉甕間吏部暫偷眠何如家醖雙魚榼
雪夜花時長在前
鴛鴦怕捉竟難親鸚鵡雖籠不著人何似家禽雙白鶴
閒行一歩亦隨身
　
　
　
　
　
　
　
　
　
　萬首唐人絶句巻十五
欽定四庫全書
　萬首唐人絶句巻十五
　　　　　　　　　　　　　宋　洪邁　編
　　五言
　　　散關遇雪　　　　　　　　李商隱
劒外從軍逺無家與寄衣散闗三尺雪回夢夢鴛機
　　　樂遊
向晚意不適驅車登古原夕陽無限好只是近黄昏
　　　巴江栁
巴江可惜栁栁色緑侵江好向金鑾殿移隂入綺忩
　　　聴鼓
城頭疊鼓聲城下暮江清欲問漁陽摻時無禰正平
　　　憶梅
定定住天涯依依向物華寒梅最堪恨長作去年花
　　　漫成二首
沈約憐何遜延年毁謝莊清新俱有得名譽底相傷
霧夕詠芙蕖何郎得意初此時誰最賞沈范兩尚書
　　　栁下暗記
無奈巴南栁千條傍吹臺更將黄映白擬作杏花媒
　　　妓席
樂府聞桃葉人前道得無勸君書小字切莫喚官奴
　　　風
撩釵盤孔雀惱帶拂鴛鴦羅薦誰教近齋時鎖洞房
　　　代應
昨夜雙鈎敗今朝百草輸闗西狂小吏唯喝遶牀盧
　　　張亞子廟
下馬捧椒漿迎神白玉堂如何鐡如意獨自與姚萇
　　　百果嘲櫻桃
珠實雖先熟瓊莩縱早開流鸎猶故向爭得諱含來
　　　荅
衆果莫相誚天生名品高何因古樂府唯有鄭櫻桃
　　　襪
嘗聞宓妃襪渡水欲生塵好借常娥著清秋踏月輪
　　　追代盧家人嘲堂内
道却横波字人前莫漫羞只應同楚水長短入淮流
　　　天涯
春日在天涯天涯日又斜鶯啼如有淚為濕最高花
　　　早起
風露澹清晨簾間獨起人鶯花啼又笑畢竟是誰春
　　　細雨
帷飄白玉堂簟卷碧牙牀楚女當時意蕭蕭髪彩涼
　　　歌舞
遏雲歌響清囘雪舞腰輕只要君流盻君傾國自傾
　　　房君珊瑚散
不見姮娥影清秋守月輪月中閒杵臼桂子搗成塵
　　　嘲櫻桃
朱實鳥含盡青樓人未歸南園無限樹獨自葉如幃
　　　自況
陶令棄官後仰眠書屋中誰將五斗米擬換北䆫風
　　　蝶
孤蝶小徘徊翩翾粉翅開併應傷皎㓗頻近雪中來
　　　夜意
簾垂幕半巻枕冷被仍香如何為相憶䰟夢過瀟湘
　　　李夫人二首
一帶不結心兩股方安髻慙愧白茅人月沒教星替
剰結茱萸枝多擘秋蓮的獨自有波光綵囊盛不得
　　　滯雨
滯雨長安夜殘燈獨客愁故鄉雲水地歸夢不宜秋
　　　微雨
初随林靄動稍共夜涼分忩逼侵燈冷庭虚近水聞
　　　高花
花將人共笑籬外露繁枝宋玉臨江宅墻低不擬窺
　　　嘲桃
無賴妖桃面平明露井東春風為開了却擬笑春風
　　　餞席重送從叔之梓州
莫歎萬重山君還我未還武關猶悵望何況百牢關
　　　栁枝五首
花房與蜜脾蜂雄蛺蝶雌同時不同類那復更相思
木是丁香樹春條結始生玉作彈棊局中心亦不平
嘉𤓰引蔓長碧玉冰寒漿東陵雖五色不忍值牙香
栁枝井上蟠蓮葉浦中乾錦鱗與繡羽水陸有傷殘
畵屏繡步障物物自成雙如何湖上望只見是鴛鴦
　　　戲贈張郎　　　　　　　　盧　象
少婦石榴裙新粧白玉面能迷張公子不許時相見
　　　送别　　　　　　　　　　王之渙
楊栁東門樹青青夾御河近來攀折苦應為别離多
　　　登鸛雀樓
白日依山盡黄河徹海流欲窮千里目更上一層樓
　　　長相思　　　　　　　　　張　繼
遼陽望河縣白首無由見海上珊瑚枝年年寄春燕
　　　感懐
調與時人背心將靜者論終年帝城裏不識五侯門
　　　挽歌　　　　　　　　　　于　鵠
陰風吹黄蒿挽歌渡秋水車馬却歸城孤墳月眀裏
　　　青樓曲　　　　　　　　　干　濆
青樓臨大道一上一囘老所思終不來極目傷春草
　　　古歌二首　　　　　　　　薛維翰
美人怨何深含情倚金閣不嚬復不語紅淚雙雙落
美人閉紅燭獨坐裁新錦頻放剪刀聲夜寒知未寢
　　　送從弟赴上都　　　　　　劉　商
車騎秦城逺囊裝楚客貧月眀思逺道詩罷訴何人
　　　登相國寺閣
晴日登臨好春風各望家垂楊夾城路客思逐楊花
　　　酬濬上人采藥見寄
玉英期共采雲嶺獨先過應得靈芝也詩情一倍多
　　　曲水寺枳實
枳實遶僧房攀枝置藥囊洞庭山上橘霜落也應黄
　　　酬問師
虚空無處所髣髴似琉璃詩境何人到禪心又過詩
　　　殷秀才求詩
傾葢見芳􁄜晴天瓊樹枝連城猶隠石唯有卞和知
　　　行營即事
萬姓厭干戈三邊尚未和將軍誇寳劒功在殺人多
　　　緑珠怨
従來上臺榭不敢倚闌干零落知成血高樓直下看
　　　古意
達曉寢衣泠開帷霜露凝風吹昨夜淚一片枕前冰
　　　哭蕭掄
何處哭故人青門水如箭當時水頭别従此不相見
　　　水亭　　　　　　　　　　裴夷直
歲律行將變君恩竟未囘門前即潮水朝去暮常來
　　　揚州寄諸子
千里隔煙波孤舟宿何處遙思耿不眠淮南夜風雨
　　　酬盧郎中游寺見招不遇
偶出送山客不知游梵宫秋光古松下誰伴一仙翁
　　　寓言
秋樹却逢暖未凋能幾時何須尚松桂搖動暫青枝
　　　唁人喪侍兒
夜情何耿耿春恨草綿綿唯有常娥月從今照墓田
　　　席上夜别張主簿
紅燭剪還明緑尊添又滿不愁前路長只畏今宵短
　　　方丈泉
循涯不知淺見底似非深永日無波浪澄澄照我心
　　　晚望
日下夕隂長前山凝積翠白鳥一行飛聯聯粉書字
　　　前山
只謂一蒼翠不知猶數重晚來雲映處更見兩三峯
　　　發交州日留題解錬師房
乆喜房廊接今成道路賖明朝囘首處此地是天涯
　　　令和州買松
好覔凌霜質仍須帶雨栽須知剖竹日便是看松來
　　　題斷金集後
一覽斷金集再悲埋玉人牙絃千古絶珠淚萬行新
　　　長安道　　　　　　　　　鞠信陵
朱門映緑楊雙闕抵通莊玉珮聲逾逺紅塵猶自香
　　　春懐舊遊　　　　　　　　雍　陶
吟想舊經過花時奈逺何别來長自見春夢入闗多
　　　離京城宿商山作
山月吟聲苦春風引思長無由及塵土猶帯杏花香
　　　秋館雨夜
夜雨空館靜幽人起徘徊長安醉眠客豈知新鴈來
　　　聞子規
百鳥有啼時子規聲不歇春寒四鄰靜獨叫三更月
　　　懐無可上人
山寺秋時後僧家夏滿時清涼多古跡幾處有新詩
　　　長安客感
客淚如危葉長懸零落心況是悲愁日臨風制不禁
　　　送客遙望
别逺心更苦遙將目送君光華不可見孤鶴没秋雲
　　　傷靡草
靡草似客心年年亦先死無由伴花落暫得因風起
　　　木槿　　　　　　　　　　劉庭琦
物情良可見人事不勝悲莫恃朝榮好君看暮落時
　　　别輞川　　　　　　　　　王　縉
山月曉仍在林風涼不絶殷勤如有情惆悵令人别
　　　嶺外守歲　　　　　　　　李福業
冬去更籌盡春随斗柄囘寒暄一夜隔客鬢兩年催
　　　碧玉歌　　　　　　　　　李　暇
碧玉上宫妓出入千花林珠被玳瑁牀感郎情意深
　　　怨詩三首
羅敷初總髻蕙芳正嬌小月落始歸船春眠恒著曉
何處期郎遊小苑花臺間相憶不可見且復乘月還
别前花照路别後露垂葉歌舞須及時如何坐悲妾
　　　訪法通師不遇　　　　　　姚　合
訪師師不遇禮佛佛無言依舊將煩惱黄昏入宅門
　　　石碑
荒田一片石文字滿青苔不是逢閒客何人肯讀來
　　　老馬
卧多扶不起唯向主人嘶惆悵東郊道秋來雨不泥
　　　鶴雛
白毛生未足嶛峭醜於雞每夜穿籠出搗衣砧上栖
　　　新菊
黄金色未足摘取且新甞若待重陽日何時異衆香
　　　春日游慈恩寺
年長歸何處青山未有家賞春無酒飲多看寺中花
　　　白鼻騧
為底胡姬酒長來白鼻騧摘蓮抛水上郎意在浮花
　　　送薛郎中往婺州
我住浙江西君去浙江東日日心來往不畏浙江風
　　　和李舍人冬至日
獻夀人皆慶南山復北堂従今千萬日此日又初長
　　　酬張郎中
白髪年來盡滄江歸去遲何當得携手松下靜吟詩
　　　别杭州
醉與江濤别江濤惜我游他年昏嫁了終路此江頭
　　　秋中夜坐
疎散永無事不眠常夜分月中松露滴風引鶴同聞
　　　長干曲四首　　　　　　　崔　顥
君家何處住妾住在横塘停船暫借問或恐是同鄉
家臨九江水來去九江側同是長干人生小不相識
下渚多風浪蓮舟漸覺稀那能不相待獨自逆潮歸
三江潮水急五湖風浪涌由來花性輕莫畏蓮舟重
　
　
　
　
　
　
　
　
　
　
　
　
　
　
　
　萬首唐人絶句巻十五
欽定四庫全書
　萬首唐人絶句巻十六
　　　　　　　　　　　　　宋　洪邁　編
　　七言
　　　裴令公席上贈别夢得　　　白居易
年老官髙多别離轉難相見轉難思雪銷酒盡梁王起
便是鄒枚分散時
　　　尋春題諸家園林
兒隨年老欲何如興遇春牽尚有餘遥見人家花便入
不論貴賤與親疎
　　　笑春風兼贈李二十侍郎二絶
樹根雪盡催花發池岸氷銷放草生唯有髩霜依舊白
春風於我獨無情
道場齋戒今初畢酒伴歡娛久不同不把一盃來勸我
無情亦得似春風
　　　奉和令公緑野堂種花
緑野堂開占物華路人指道令公家令公桃李滿天下
何用堂前更種花
　　　寄明州于駙馬使君三絶句
有花有酒有笙歌其奈難逢親故何近海饒風春雨足
白鬚太守悶時多
平陽音樂隨都尉留滯三年在浙東吳越聲邪無法用
莫教偷入管絃中
何郎小女歌喉好嚴老呼為一串珠海味腥鹹損聲氣
聼看猶得斷腸無
　　　雨中聼琴者彈别鶴操
雙鶴分離一何苦連隂雨夜不堪聞莫教遷客孀妻聼
嗟歎悲啼泥殺君
　　　香山避暑二絶
六月灘聲如猛雨香山樓北暢師房夜深起凭欄干立
滿耳潺湲滿面涼
紗巾草履竹疎衣晚下香山蹋翠薇一路涼風十八里
卧乘籃轝睡中歸
　　　贈談客
上客清談何亹亹幽人閒思自寥寥請君休説長安事
膝上風清琴正調
　　　初入香山院對月
老住香山初到夜秋逢白月正圓時從今便是家山月
試問清光知不知
　　　病中贈南鄰覔酒
頭痛牙疼三日卧妻看煎藥婢來扶今朝似校擡頭語
先問南鄰有酒無
　　　曉眠後寄楊户部
軟綾腰褥薄綿被涼冷秋天穏暖身一覺曉眠殊有味
無因寄與早朝人
　　　酬令公雪中見贈訝不與夢得同相訪
雪似鵝毛飛散亂人披鶴氅立徘徊鄒生枚叟非無興
唯待梁王召即來
　　　楊六尚書新授東川節度代妻戲賀兄嫂二絶
劉綱與婦共升仙㺯玉隨夫亦上天何似沙哥領崔嫂
碧油幢引向東川
金花銀椀饒君用罨畫羅衣盡㛐裁覔得黔婁為妹壻
可能空寄蜀茶來
　　　因夢得題公垂所寄蠟燭因寄公垂
照梁初日光相似出水新蓮艶不如却寄兩條君領取
明年雙引入中書
　　　令公南莊花栁正盛欲偷一賞先寄二篇
最憶樓花千萬朶偏憐堤桞兩三株擬提社酒携村妓
擅入朱門莫怪無
可惜亭臺閒度日欲偷風景暫遊春只愁花裏鷖饒舌
飛入宫城報主人
　　　和裴令公南荘
陶廬僻陋那堪比謝墅幽閒不足攀何似嵩峯三十六
長隨申甫作家山
　　　宅西流水墻下小樓五絶
伊水分來不自由無人觧愛為誰流家家抛向墻根底
唯我栽蓮起小樓
水色波文何所似麴塵羅帯一條斜莫言羅帯春無主
自置樓來屬白家
日灎水光揺素壁風飄樹影拂朱欄皆言此處宜絃管
試奏霓裳一曲看
霓裳奏罷唱梁州紅䄂斜翻翠黛愁應是遥聞勝近聼
行人欲過盡囘頭
獨醉還須得歌舞自娛何必要親賔當時一部清商樂
亦不長將樂外人
　　　送盧郎中赴河東裴令公幕
别時暮雨洛橋岸到日涼風汾水波荀令見君應問我
為言秋草閉門多
　　　戲和夢得答李侍郎詩有文星之句
看題錦繡報瓊瓌俱是天人第一才好遣文星守躔次
亦須防有客星來
何時得見十三絃待取無雲有月天願得金波明似鏡
鏡中照出月中仙
　　　酬裴令公贈馬相戲
安石風流無奈何欲將赤驥换青娥不辭便送東山去
臨老何人與唱歌
　　　早春持齋
正月晴和風景新紛紛已有醉遊人帝城花笑長齋客
二十年來負早春
　　　謝楊東川寄衣服
年年衰老交遊少處處蕭條書信稀唯有巢兄不相忘
春茶未斷寄秋衣
　　　東城晚歸
一條笻杖懸龜榼雙角吳童控馬銜晚入東城誰識我
短靴低㡌白蕉衫
　　　蘇州故吏
江南故吏别多久今日池邉識我無不獨使君頭似雪
華亭鶴死白蓮枯
　　　得楊湖州書
豈獨愛民兼愛客不唯能飲亦能文白蘋洲上春傳語
桞使君輸楊使君
　　　聼歌
管妙絃清歌入雲老人合眼醉醺醺誠知不及當年聼
猶覺聞時勝不聞
　　　西樓獨立
身著白衣頭似雪時時醉立小樓中路人囘頭應相怪
十一年來見此翁
　　　早春獨登天宫闕
天宫日暖閣門開獨上迎春飲一盃無限遊人遥怪我
縁何最老最先來
　　　送蘇州李使君二絶
憶抛印綬辭吳郡衰病當時已有餘今日賀君兼自喜
入囘看换舊銅魚
館娃宫聲春日長烏鵲橋髙秋夜涼風月不知世人變
奉君直似奉吳王
　　　長洲曲新詞
茂苑綺羅佳麗地女湖桃李艶陽時心奴已死胡容老
後軰風流是阿誰
　　　春眠
枕低被暖身安穩日照房中帳未開還有少年春氣味
時時蹔到睡中來
　　　病中五絶
世間生老病相隨此事心中久自知今日行年將七十
猶須慙愧病來遲
方寸成灰髩作絲假如强徤亦何為家無憂累身無事
正是安閒好病時
李君墓上松應拱元相池頭竹盡枯多幸樂天今始病
不知合要苦治無
目昏畏寢即安眠足軟方行便坐禪身作醫王心是藥
不勞和扁到門前
交親不要苦相憂亦擬時時强出遊但有心情何用脚
陸乘肩輿水乘舟
　　　送嵩客
登天臨水分無期泉石烟霞今屬誰君到嵩陽吟此句
與教三十六峰知
　　　賣駱馬
五年花下醉騎行臨賣囘頭嘶一聲項籍顧騅猶觧歎
樂天别駱豈無情
　　　别桞枝
兩枝楊桞小樓中嫋娜多年伴醉翁明白放歸歸去後
世間應不要春風
　　　嵗暮呈思黯
嵗暮皤然一老夫十分流軰九分無莫嫌身病人扶侍
猶勝無身可遣扶
　　　感蘇州舊舫
畫梁朽折紅窻破獨立池邉盡日看守得蘇州船舫爛
此身争合不衰殘
　　　戲禮經老僧
香火一爐燈一盞白頭夜禮佛名經何年飲著聲聞酒
直到如今醉未醒
　　　前有别桞枝絶句夢得繼和云春盡桞絮飛留
　　　不得隨風好去落誰家又復戲答
桞老春深日又斜任他吹香别人家誰能更學孩童戲
尋逐春風捉桞花
　　　五年秋病後獨宿香山寺三絶句
經年不到龍門寺今夜何人知我情還向暢師房裏宿
新秋月色舊灘聲
飲徒歌伴今何在雨散雲飛盡不囘從此香山風月夜
秪應長是一身來
石盆泉畔石樓頭十二年來盡夜遊更過今年年七十
假如無病亦宜休
　　　題香山新經堂招僧
烟滿秋堂月滿庭香花漠漠磬泠泠誰能來此尋真諦
白老新開一藏經
　　　早入皇城贈王留守僕射
津橋殘月曉沉沉風露淒清禁署深城桞宫槐漫揺落
悲愁不到貴人心
　　　山下留别佛光和尚
勞師送我下山行此别何人識此情我已七旬師九十
當知後㑹在他生
　　　山中五絶句
　　　　嶺上雲
嶺上白雲朝未散田中青麥旱將枯自生自滅成何事
能逐東風作雨無
　　　　石上苔
漠漠斑斑石上苔幽芳静緑絶纎埃路傍凡草榮遭遇
曾得七香車輾來
　　　　林下樗
香檀文桂苦雕鐫生理何曾得自全知有無材老樗否
一枝不損盡天年
　　　　澗中魚
海水桑田欲變時風濤翻覆沸天池鯨吞蛟闘波成血
深澗遊魚樂不知
　　　　洞中蝙蝠
千年䑕化白蝙蝠黒洞深藏避網羅逺害全身誠得計
一生幽暗又何如
　　　自戲三絶句
　　　　心問身
心問身云何泰然嚴冬煖被日髙眠放君快活知恩否
不早朝來十一年
　　　　身報心
心是身王身是宫君今居在我宫中是君家舍君須愛
何事論恩自説功
　　　　心重答身
因我踈慵休罷早遺君安樂嵗時多世間老苦人何限
不放君閒奈我何
　　　病後喜過劉家
忽憶前年初病後此生甘分不銜盃誰能料得今春事
又向劉家飲酒來
　　　贈舉之僕射
鷄毬餳粥屢開筵談笑謳吟間管絃一月三囘寒食㑹
春光應不負今年
　　　盧尹賀夢得㑹中作
病聞川守賀筵開起伴尚書飲一杯任意少年長笑我
老人自覔老人来
　　　題朗之槐亭
春風可惜無多日家醖唯殘軟半瓶猶望君歸同一醉
籃舁早晚入槐亭
　　　勸夢得酒
誰人功盡麒麟閣何客新投魑魅鄉兩處榮枯君莫問
殘春更醉兩三場
　　　過裴令公宅二絶句
風吹楊桞出墻枝憶得同歡共醉時毎到集賢坊北過
不曽一度不低眉
梁王舊館雪濛濛愁殺鄒枚二老翁假使明朝深一尺
亦無人到兎園中
　　　新澗亭
烟蘿初合澗新開閑上新亭日㡬囘老病歸山應未得
且移泉石就身來
　　　寄黔州馬常侍
閒看雙節信為貴樂飲一杯誰與同可惜風情與心力
五年抛擲在黔中
　　　雪暮偶與夢得同致仕裴賔客王尚書飲
黄昏慘慘雪霏霏白首相歡醉不歸四箇老人三百嵗
人間此㑹亦應稀
　　　聽歌六絶句
　　　　都子歌
都子新歌有性靈一聲格轉已堪聴更聽唱到嫦娥字
猶有樊家舊典刑
　　　　樂世
管急絃聲拍漸稠緑腰宛轉曲終頭誠知樂世聲聲樂
老病人聽未免愁
　　　　水調
五言一遍最殷勤調少情多似有因不㑹當時翻曲意
此聲腸㫁為何人
　　　　想夫憐
玉管朱絃莫急催容聽歌送十分杯長愛夫憐第二句
請君重唱夕陽開(王石丞詞云泰/川一半夕陽開)
　　　　何滿子
世傳滿子是人名臨就刑時曲始成一曲四詞歌八疊
從頭便是㫁腸聲
　　　閒眠
暖牀斜卧日曛腰一覺閒眠百病銷盡日一餐茶兩椀
更無所要到明朝
　　　南侍御以石相贈助成水聲因以絶句謝之
泉石磷磷聲似琴閒眠静聽洗塵心莫輕兩片青苔石
一夜潺湲直萬金
　　　寒亭留客
今朝閒坐石亭中爐火銷殘樽又空冷落若為留客住
氷池霜竹雪髯翁
　　　新小灘
石淺沙平流水寒水邊斜挿一漁竿江南客見生鄉思
道似嚴陵七里灘
　　　卯飲
短屏風掩卧牀頭烏帽青氊白㲲裘卯飲一盃眠一覺
世間何事不悠悠
　　　借楊六尚書太湖石
借君片石意何如置向庭中慰索居毎就玉山傾一酌
興來如對醉尚書
　　　永豐坊園中垂桞
一樹春風千萬枝嫩如金色軟於絲永豐西角荒園裏
盡日無人屬阿誰
　　　詔取永豐栁植禁苑感賦
一樹衰殘委泥土雙枝榮耀直天庭定知𤣥象今春後
栁宿光中添雨星
　　　出齋日喜皇甫十早訪
三旬齋滿欲銜盃平旦敲門門未開除却朝之携一榼
的應不是别人來
　　　携酒往朗之莊居同飲
慵中又少經過處别後都無勸酒人不挈一壺相就醉
若為將老度殘春
　　　客有説
近有人從海上囘海山深處見樓臺中有仙龕虛一室
多傳此待樂天來
　　　荅客説
吾學空門非學仙恐君此説是虚傳海山不是吾歸處
歸即應歸兠率天
　　　遊趙村杏花
趙村紅杏毎年開十五年來㸔幾囘七十三人難再到
今春來是别花來
　　　戱問牛司徒
抖藪塵纓捋白鬚半酣扶起問司徒不知詔下懸車後
醉舞狂歌有例無
　　　喜裴濤尚書携詩見訪
忽聞扣户醉吟聲不覺停杯倒屣迎共放詩狂同酒癖
與君别是一親情
　　　宿府西亭
池上平橋橋下亭夜深睡覺上橋行白頭老尹重來宿
十五年前舊月明
　
　
　
　
　
　
　
　
　
　
　
　
　
　
萬首唐人絶句巻十六
欽定四庫全書
　萬首唐人絶句巻十六
　　　　　　　　　　　　　宋　洪邁　編
　　五言
　　　游昌化精舎　　　　　　　劉明獻
寳臺侵漢逺金地接霞高何必遊天外忻此契盧敖
　　　宫詞二首　　　　　　　　張　祜
故國三千里深宫二十年一聲河滿子雙淚落君前
自倚能歌日先皇掌上憐新聲何處唱腸斷李延年
　　　昭君怨二首
萬里邊城逺千山行路難舉頭唯見日何處是長安
漢庭無大議戎敵幾先和莫羨傾城色昭君恨最多
　　　夕次竟陵
南風吹五兩日暮竟陵城腸斷巴江月夜蟬何處聲
　　　信州水亭
南簷架短廊沙路白茫茫盡日不歸處一庭梔子香
　　　蘇小歌三首
車輪不可遮馬足不可練長怨十字街使郎心四散
新人千里去故人千里來剪刀横眼底方覺淚難裁
登山不愁峻涉海不愁深中擘庭前棗教郎見赤心
　　　樹中草
青青樹中草託根非不危草生樹却死榮枯君可知
　　　七里瀨漁家
七里垂釣叟還傍釣臺居莫恨無名姓嚴陵不賣魚
　　　讀曲歌五首
䆫中獨自起簾外獨自行愁見蜘蛛織尋思直到眀
碓上米不舂䆫中絲罷絡看渠駕去車定是無四角
不見心相許徒云脚漫勤摘荷空摘葉是底採蓮人
䆫外山魈立知渠脚不多三更機底下摸着是誰梭
郎去摘黄𤓰郎來收赤棗郎耕種麻地今作西舎道
　　　玉樹後庭花
輕車何草草獨唱後庭花玉座誰為主徒悲張麗華
　　　莫愁樂
儂居石城下郎到石城遊自郎石城出長在石城頭
　　　襄陽樂
大堤花月夜長江春水流東風正上信春夜特來遊
　　　自君之出矣
自君之出矣萬物看成古千尋葶藶枝爭奈長長苦
　　　夢江南
行吟洞庭句不見洞庭人盡日碧江夢江南紅樹春
　　　將離岳州留獻徐員外
高齋長對酒下客亦霑魚不為江南去還來郡北居
　　　題彭澤盧明府新樓
碧落新樓逈清池古樹閒先賢盡為宰空看縣南山
　　　贈禪師
坐見三生事宗傳一衲來已知無法說心向定中灰
　　　江南逢故人
河洛多塵事江山半舊游春風故人夜又醉白蘋洲
　　　松江懐古
碧樹呉洲逺青山震澤深無人蹤范蠡煙水暮沉沉
　　　登鸛雀樓　　　　　　　　暢　當
逈臨飛鳥上高出世人間天勢圍平野河流入斷山
　　　雜怨　　　　　　　　　　聶夷中
良人昨日去明月又不圓别時各有淚零落青樓前
　　　烏夜啼
衆鳥各歸枝烏烏爾不棲還應知妾恨故向緑忩啼
　　　起夜來
念逺心如燒不覺中夜起桃花帶露泛立在月眀裏
　　　古别離
欲别牽郎衣問郎遊何處不恨歸日遲莫向臨卬去
　　　長安道
此地無駐馬夜中猶走輪所以路傍草少於衣上塵
　　　銅雀妓　　　　　　　　　朱　放
恨唱歌聲咽愁翻舞袖遲西陵日欲暮是妾斷腸時
　　　自君之出矣　　　　　　　辛洪智
自君之出矣絃吹絶無聲思君如百草撩亂逐春生
　　　中書寓直　　　　　　　　楊師道
雲暗蒼龍闕沉沉殊未開忩臨鳳凰沼颯颯雨聲來
　　　送僧南遊　　　　　　　　鮑　溶
且攀隋宫栁莫惜江南春師有懐鄉志未為無事人
　　　玉清壇
上陽宫裏女玉色楚人多西信無因得東遊奈樂何
　　　酬江公見寄
曾荅鴈門偈為憐同社人多慙惠休日偕得比陽春
　　　酬范侍御六首
雲髻鳳文鈿對君歌少年萬金酬一醉莫惜十千錢
玉管傾杯樂春園鬬草情野花無限意處處逐行人
聞道山中酒一杯千日醒黄鶯似傳語勸酒太丁寜
紅袂歌聲起因君始得聞黄昏小垂手與我駐浮雲
相勸醉年華莫醒春日斜春風宛陵道萬里晉陽花
歲日勸屠蘇楚聲山鷓鴣春風入君意千日不須臾
　　　山居
窈窕垂澗蘿蒙茸采葛花鴛鴦憐碧水照影舞金沙
　　　送靈一上人　　　　　　　陳　羽
十年勞逺别一笑喜相逢又上青山去青山千萬重
　　　樂府　　　　　　　　　　崔國輔
朝日照紅粧擬上銅雀臺畵眉猶未了魏帝使人催
　　　採蓮曲
玉溆花紅發金塘水碧流相逢畏相失並著采蓮舟
　　　王孫遊
自與王孫别頻看黄鳥飛應由春草誤著處不成歸
　　　妾薄命
雖入秦帝宫不上秦帝床夜夜玉忩裏與他巻羅裳
　　　王昭君
漢使南還盡邊庭妾獨存紫臺緜望絶秋草不堪論
　　　子夜冬歌
寂寥抱寒心裁羅衣褧褧夜乆頻挑燈霜寒剪刀冷
　　　襄陽曲二首
蕙草嬌紅蕚時光舞碧鷄城中美年少相見白銅鞮
少年襄陽地來往襄陽城城中輕薄子知妾解秦箏
　　　麗人曲
紅顔稱絶代欲並真無侣獨有鏡中人由來自相許
　　　今别離
送别未能旋相望連水口船行欲映舟幾度急搖手
　　　小長干曲
月暗送潮風相尋路不通菱歌唱不輟知在此塘中
　　　怨詞二首
樓前桃李疎池上芙蓉落織錦猶未成蟲聲入羅幕
妾有羅衣裳秦王在時作為舞春風多秋來不堪著
　　　少年行
遺却珊瑚鞭白馬嬌不行章臺折楊栁春日路傍情
　　　中流曲
歸時日尚早更欲向芳洲渡口水流急回船不自由
　　　送韓十四被魯王推遷往濟南
西候情何極南冠怨有餘梁王雖好事不察獄中書
　　　渭水西别李崙
隴外長亭堠山深古塞秋不知嗚咽水何事向西流
　　　偶題　　　　　　　　　　商堯藩
越女收龍眼蠻兒拾象牙長安千萬里走馬送家家
　　　貧女　　　　　　　　　　張　碧
豈是昧容華豈不知機織自是生寒門良媒不相識
　　　幽思
金爐煙靄微銀缸殘影滅出户獨徘徊落花滿明月
　　　題西施浣紗石　　　　　　胡幽正
一朝入紫宫萬古遺芳塵至今溪邊花不敢嬌青春
　　　歸四明
海色連四明仙舟去容易天籍豈輒問不是卑朝士
　　　李舎人惠家醖　　　　　　竇　牟
禁鎻天漿嫩虞行夜日寒一瓢那可醉應遣試嘗看
　　　草堂夜坐　　　　　　　　竇　羣
匣中三尺劒天上少微星勿謂相去逺壯心曾不停
　　　觀畵鶴
華亭不相識衛國復誰知悵望冲天羽甘心任畵師
　　　遊仙詞　　　　　　　　　竇　鞏
海上神山緑溪邊杏樹紅不知何處去月照玉樓空
　　　過二妃廟　　　　　　　　崔　塗
殘陽楚水畔獨弔舜時人不及廟前草至今江上春
　　　送友人
登高迎送逺春恨併依依不得滄洲信空看白鶴歸
　　　㯭聲
煙外橈聲逺天涯客夢囘爭知江上客不是故鄉來
　　　新成小亭月夜　　　　　　熊孺登
已被月知處斬新風到來無人伴幽境多取木蘭栽
　　　贈空禪師　　　　　　　　喻　鳬
虎見修行乆松知夏臘高寒堂坐風雨暝目尚波濤
　　　西山寒日逢韋侍御
獬廌霜中兒龍鍾病後顔淒傷此身事風雪動江山
　　　偶題禪院
無花地亦香有鶴松多直向北奚必孤山僧盡相識
　　　感寓
江鄉十年别京國累日同在客幾多事俱付酒杯中
　　　晚思
鶴下紫閣雲沉沉翠微雨獨坐正無言孤莊數聲杵
　　　驚秋
鶯囀才間闗蟬鳴旋蕭屑如何兩鬢毛不作千枝雪
　　　贈桂林友人　　　　　　　李　頻
君家桂林下日伐桂林炊何事東堂桂年年待一枝
　　　題長孫桐樹
一去龍門側千年鳳影移空餘剪圭處無復在孫枝
　　　渡漢江
嶺外音書絶經年復歴春近鄉情更怯不敢問來人
　　　嵩山夜還
家住東臯下好采舊山薇自省遊泉石何曾不夜歸
　　　長安感懐
一第知何日全家待此身空將灞陵酒酌送向東人
　　　和友人落第將歸感懐
帝里無春意歸山對物華即應來到日九陌踏槐花
　　　遊蜀日簡友人
别來十二月去到漏天邊不是因逢閏須知已隔年
　　　聞北兵入靈州二首
河冰一夜合敵騎滿靈州歲歲徴兵去徒防塞草秋
見說靈州戰沙中血不乾將身歸告急走馬向長安
　　　終南山望餘雪　　　　　　祖　詠
終南隂嶺秀積雪浮雲端林表明霽色城中增暮寒
　　　㽞别王維　　　　　　　　崔興宗
駐馬欲分襟清寒御溝上前山景氣佳獨往還惆悵
　　　地肺山春日　　　　　　　温庭筠
苒苒花明岸涓涓水遶山幾時抛俗事來共白雲閒
　　　碧澗驛曉思
香燈伴殘夢楚國在天涯月落子規歇滿庭山杏花
　　　敷水小桃
敷水小橋東娟娟照露叢所嗟非勝地堪恨是春風
　　　哭李羣玉　　　　　　　　叚成式
曾話黄陵事今為白日催老無兒女累誰哭到泉臺
　　　金陵懐古　　　　　　　　司空文明
輦路江楓暗宫潮野草春傷心庾開府老作北朝臣
　　　呉聲子夜歌　　　　　　　薛竒重
浄掃黄金階飛霜皎如雪下簾彈箜篌不忍見秋月
　
　
　
　萬首唐人絶句巻十六
欽定四庫全書
　萬首唐人絶句巻十七
　　　　　　　　　　　　　宋　洪邁　編
　七言
　　　怨詩　　　　　　　　　　張　汯
去年離别雁初歸今嵗裁縫螢已飛狂客未來音信斷
不知何處寄寒衣
　　　李倉曹宅夜飲　　　　　　王昌齡
霜天留飲故情歡銀燭金爐夜不寒欲問吳江别來意
青山明月夢中㸔
　　　閨怨
閨中少婦不知愁春日凝粧上翠樓忽見陌頭楊桞色
悔教夫壻覔封侯
　　　浣紗女
錢塘江畔是誰家江上女兒金勝花吳王在時不得出
今日公然來浣紗
　　　題朱錬師山房
叩齒焚香出世塵齋壇鳴磬步虛人百花仙醖能留客
一飯胡麻度㡬春
　　　聴流人水調子
孤舟微月對風林分付鳴筝與客心嶺色千重萬重雨
斷絃収與淚痕深
　　　宴春源
源向春城花幾重江明深翠引諸峯與君醉失松溪路
山館寥寥傳暝鐘
　　　龍標野宴
沅溪夏晚足凉風春酒相携就竹叢莫道絃歌愁逺謫
青山明月不曽空
　　　觀獵
角鷹初下秋草稀鐡騘抛鞚去如飛少年獵得平原兎
馬後横梢意氣歸
　　　梁苑
梁園秋竹古時烟城外風悲欲暮天萬乘旌旗何處在
平臺賔客有誰憐
　　　送薛大赴安陸
津頭雲雨暗湘山遷客離愁楚地顔遥送扁舟安陸郡
天邉何處穆陵關
　　　别李浦之京
故園今在覇陵西江畔逢君醉不迷小弟鄰莊尚漁獵
一封書寄數行啼
　　　蕭駙馬花燭
青鸞飛入合歡宫紫鳯銜花出禁中可憐今夜千門裏
銀漢星囘一道通
　　　甘泉歌
乘輿執玉已登壇細草霑衣春殿寒昨夜雲生拜初月
萬年甘露水晶盤
　　　旅望
白花原頭望京師黄河水流無盡時秋天曠野行人絶
馬首東來知是誰
　　　芙蓉樓送辛漸二首
寒雨連江夜入吳平明送客楚山孤洛陽親友如相問
一片氷心在玉壺
丹陽城南秋海隂丹陽城北楚雲深髙樓送客不能醉
寂寂寒江明月心
　　　重别李評事
莫道秋江離别難舟船明日是長安吳姬緩舞留君醉
隨意青楓白露寒
　　　别陶副使歸南海
南越歸人夢海樓廣陵新月海亭秋寳刀留贈長相憶
當取戈船萬戸侯
　　　送狄宗亨
秋在水清山暮蟬洛陽樹色明臯烟送君歸去愁不盡
又惜空度凉風天
　　　送人歸江夏
寒天緑水楚雲深莫道離憂遷逺心曉夕䨇㠶歸鄂渚
愁將孤月夢中尋
　　　送李五
玉盌金罍傾送君江西日入起黄雲扁舟乘月暫來去
誰道滄浪吳楚分
　　　送十五舅
深林秋水近日空歸棹演漾清隂中夕浦離觴意何已
草根寒露悲鳴蟲
　　　留别郭八
長亭竚馬未能前井邑蒼茫含莫烟醉别何須更惆悵
囘頭不語但垂鞭
　　　送竇七
秋江月色傍林湫波上熒熒望一舟鄂渚輕㠶須早發
江邉明月為君留
　　　巴陵送李十二
揺拽巴陵洲渚分清江傳語便風聞山長不見秋城色
日暮蒹葭空水雲
　　　送别魏二
醉别江樓橘柚香江風引雨入船涼憶君遥在湘山月
愁聽清猿夢裏長
　　　送裴圖南
黄河渡頭歸問津離家幾日茱萸新漫道閨中飛破鏡
猶看陌上别行人
　　　留别司馬太守
辰陽太守念王孫逺謫沅溪何可論黄鶴青雲當一舉
明珠吐著報君恩
　　　盧溪别人
武陵溪口駐扁舟溪水隨君向北流行到荆門上三峽
莫將孤月對猿愁
　　　送程六
冬夜觴離在五溪青雲雪落鱠橙虀武岡前路看斜月
片片舟中雲向西
　　　送朱越
逺别舟中蔣山暮君行舉首燕城路薊門秋月隠黄雲
期向金陵醉江樹
　　　别辛漸
别館蕭條風雨寒扁舟月色渡江看酒酣不識關西道
却望春江雲尚殘
　　　采蓮曲二首
荷葉羅裙一色裁芙蓉向臉兩邉開亂入池中看不見
聞歌始覺有人來
吳姫越艶楚王妃爭㺯蓮花水濕衣來時浦口花迎入
采罷江頭月送歸
　　　送柴侍御
沅水通流接武岡送君不覺有離傷青山一道同雲雨
明月何曽是兩鄉
　　　寄穆侍御出幽州
一從恩譴渡瀟湘塞北江南萬里長莫道薊門書信少
雁飛猶得到衡陽
　　　西江寄越弟
南浦逢君嶺外還沅溪更逺洞庭山堯時恩澤如春雨
夢裏相逢共入關
　　　長信秋詞五首
金井梧桐秋葉黄珠簾不巻夜來霜熏籠玉枕無顔色
卧聼南宫清漏長
髙殿秋砧響夜闌霜深猶憶御衣寒銀燈青𤨏裁縫歇
還向金城明主看
奉箒平明秋殿開且將團扇共徘徊玊顔不及寒鴉色
猶帶昭陽日影來
真成薄命久尋思夢見君王覺後疑火照西宫知夜飲
分明複道奉恩時
長信宫中秋月明昭陽殿下擣衣聲白露堂中細草迹
紅羅帳裏不勝情
　　　西宫春怨
西宫夜静百花香欲巻珠簾春恨長斜抱雲和深見月
朦朧樹色隠昭陽
　　　西宫秋怨
芙蓉不及美人粧水殿風來珠翠香却恨含情掩秋扇
空懸明月待君王
　　　從軍行五首
烽火城西百尺樓黄昏獨坐海風秋更吹𦍑笛關山月
無那金閨萬里愁
琵琶起舞换新聲總是關山離别情撩亂邉愁聼不盡
高髙秋月照長城
青海長雲暗雪山孤城遥望玉門關黄沙百戰穿金甲不
破樓蘭終不還
秦時明月漢時關萬里長征人未還但使龍城飛將在
不教邊馬度隂山
大漠風塵日色昏紅旗半巻出轅門前軍夜戰洮河北
已報生禽吐谷渾
　　　殿前曲三首
昨夜風開露井桃未央前殿月輪高平陽歌舞新承寵
簾外春寒賜錦袍
貴人粧梳殿前催香風吹入殿後來仗引笙歌大宛馬
白蓮花發照池臺
玉殿笙歌西殿頭梨園弟子和凉州新聲一段高樓月
聖主千秋樂未休
　　　青樓怨
香幃風動花入樓髙調鳴筝緩衣愁腸斷關山不解説
依依殘月下簾鈎
　　　青樓曲二首
白馬金鞍從武皇旌旗十萬宿長楊樓頭小婦鳴筝坐
遥見飛塵入建章
馳道楊花滿御溝紅粧謾綰上青樓金章紫綬千餘騎
夫壻朝囘初拜侯
　　　山中　　　　　　　　　　盧　綸
饑拾松花渴飲泉偶從山後到山前陽陂軟草厚如織
因與鹿麛相伴眠
　　　與從弟同下第出關言别三首
同作金門獻賦人二年悲見故園春到闕不沾新雨露
還家空帯舊風塵
雜花飛盡桞隂隂官路逶迤緑草深對酒已成千里客
望山空寄兩鄉心
出關愁暮一沾裳滿野蓬生古戰場孤村樹色昏殘雨
逺寺鐘聲帯夕陽
　　　逢病軍人
行多有病住無糧萬里還鄉未到鄉蓬髩哀吟古城下
不堪秋氣入金瘡
　　　村雨逢病叟
䨇膝過頥項在肩四鄰知姓不知年卧驅鳥雀惜禾黍
猶恐諸孫無社錢
　　　崇福看花
聞道山花如火紅平生登寺已經風老僧無見亦無説
應與看人心不同
　　　渾贊善東齋戲贈陳歸
長裾珠履颯輕塵間以琴書列上賔公子無讎可邀請
侯嬴此坐是何人
　　　春日登樓有懷
花正濃時人正愁逢花却欲替花羞年來笑伴皆歸去
今日晴明獨上樓
　　　題玉真公主影堂
夕照閒窻起暗塵青松鎻殿不知春君看白髪誦經者
盡是宫中歌舞人
　　　西江看花
紅枝欲折紫枝殷隔水連宫不用攀㑹待長風吹落盡
始能開眼向青山
　　　贈别李紛
頭白乗驢縣市囊一囘言别淚千行兒孫滿眼無歸處
唯到尊前是故鄉
　　　古絶詞二首
殘粧色淺髻鬟開笑映珠簾覻客來推醉唯知㺯花鈿
潘郎不敢使人催
自拈裙帯結同心暖處偏知香氣深愛捉狂夫問閒事
不知歌舞用黄金
　　　宫中樂二首
臺殿雲涼秋色㣲君王初賜六宫衣樓船泛罷歸猶早
行遣才人闘射飛
雲日呈祥禮物殊彤庭生獻五單于塞垣萬里無飛鳥
可在邉城用郅都
　　　春日有懷
桃李風多日欲隂伯勞飛處落花深貧居静久難逢信
知隔春山不可尋
　　　駙馬花燭
萬條銀燭引天人十月長安半夜春步障三千無間斷
幾多珠翠落香塵
　　　曲江春望三首
菖蒲翻葉桞交枝暗上蓮舟鳥不知更到無花最深處
玉樓金殿影參差
翠黛紅粧畵鷁中共驚雲色帯微風簫管曲長吹未盡
花南水北雨濛濛
泉聲遍夜入芳洲擁沫吹花上碧流二月行人漸無路
巢蜂乳燕滿髙樓
　　　早梅
一樹寒梅白玉條􁀩臨村路傍溪橋應縁近水花先發
疑是經春雪未消
　　　采蓮曲
涔陽女兒花滿頭毿毿同泛木蘭舟秋風日暮南湖裏
争唱菱歌不肯休
　　　塞上曲
朔風略地燒連山碎葉孤城未下關山頭烽子聲聲呌
知是將軍夜獵還
　　　征人歸鄉
三月江城桞絮飛五年遊客送人歸故將别淚和鄉淚
今日闌干濕汝衣
　　　宿湘江
九月湘江水漫流沙邉惟覽月華秋金風浦上吹黄葉
一夜紛紛滿客舟
　　　戲贈張使君
數載蹉跎罷縉紳五湖乘興轉迷津如今野客無家第
醉處尋常是主人
　　　題宋玉亭
宋玉亭前悲暮秋陽臺路上雨痕収應縁此處人多别
松竹蕭蕭也帯愁
　　　公安賈明府
葉縣門前江水深淺於羈客報恩心把君詩巻西歸去一
度相思一度吟
　　　過商山
雨暗商山過客稀路傍孤店閉柴扉卸鞍良久茒簷下
待得巴人樵采歸
　　　早春雪中
隂雲萬里晝漫漫愁坐關心事幾般為報春風休下雪
桞條初放不禁寒
　　　秋月二首
江干入夜杵聲秋百尺疎桐挂斗牛思苦自縁明月苦
人愁不似月華愁
秋宵月色勝春宵萬里天涯静寂寥近來數夜飛霜重
只畏婆娑樹葉凋
　　　雲安阻雨
日長巴峽雨濛濛又説歸州路未通遊人不及西江水
先得東流到渚宫
　　　霽雪
風巻長空暮雪晴江烟洗盡桞條輕簷前數片無人掃
又得書窻一夜明
　　　槿花
自用金錢買槿栽二年方始得花開鮮紅未許佳人見
蝴蝶争知早到來
　　　湖南春日二首
自憐春日客長沙江上無人轉憶家光景却添鄉思苦
簷前數片落梅花
三湘漂寓若流萍萬里江鄉隔洞庭羇客春來心欲碎
東風莫遣桞條青
　　　移家别湖上亭
好是春風湖上亭桞條籐蔓繫離情黄鶯久住渾相識
欲别頻啼四五聲
　　　送零陵妓
寳鈿香蛾翡翠裙裝成掩泣欲行雲殷勤好取襄王意
莫向陽臺夢使君
　　　過東平軍
畫角初鳴殘照微營營鞍馬往來稀相逢士卒皆垂淚
八座朝天何日歸
　　　塞下曲
漢將歸來邊塞空旌旗初下玉關東高蹄戰馬三千匹
落日平原秋草中
　　　湘南曲
虞帝南遊不復還翠娥幽怨水雲間昨夜月明湘浦宿
閨中珂珮度空山
　　　旅次寄湖南張郎中
寒江近户慢流聲竹影臨窻亂月明歸夢不知湖水濶
夜來還到洛陽城
　
　
　
　
　萬首唐人絶句巻十七
欽定四庫全書
　萬首唐人絶句巻十七
　　　　　　　　　　　　　宋　洪邁　編
　　五言(原缺/)
　
　
　
　
　
　
　
　
　
　
　
　萬首唐人絶句巻十七
欽定四庫全書
　萬首唐人絶句巻十八
　　　　　　　　　　　　　宋　洪邁　編
　　七言(原缺/)
　
　
　
　
　
　
　
　
　
　
　
　
　
　
　
　萬首唐人絶句巻十八
欽定四庫全書
　萬首唐人絶句巻十八
　　　　　　　　　　　　　宋　洪邁　編
　　五言
　　　中秋　　　　　　　　　　司空圖
閒吟秋景外萬事覺悠悠此夜若無月一年虚過秋
　　　偶題
水榭花繁處春情日午前鳥窺臨檻鏡馬過隔墻鞭
　　　閒歩
幾處白煙斷一川紅樹時壞橋侵轍水殘照背村碑
　　　春中
伏溜侵堦潤繁花隔竹香嬌鶯方曉聽無事過南塘
　　　獨望
緑樹連村暗黄花出陌稀逺陂春草緑猶有水禽飛
　　　雜題
孤枕聞鶯起幽懷獨悄然地融春力潤花泛曉光鮮
　　　漫題三首
亂後他鄉節燒殘故國春自憐垂白首猶伴踏青人
齒落傷情乆心驚健忘頻蝸廬經歳客蠶市異鄉人
率怕人書謹閒宜酒韻高山林若無慮名利不難逃
　　　河上二首
慘慘日將暮驅羸獨到莊沙痕傍墟落風色入牛羊
新霽田園處夕陽禾黍明沙村平見水深巷有鷗聲
　　　早朝
白日新年好青春上國多街平雙闕近塵起五雲和
　　　即事二首
茶爽添詩句天清瑩道心只留鶴一隻此外是空林
御禮徵竒䇿人心注盛時從來留振滯只待濟臨危
　　　永夜
永夜疑無日危時只賴山曠懷休戚外孤跡是非間
　　　秦關
形勝今雖在荒涼恨不窮虎狼秦國破狐兎漢陵空
　　　渡江
秋江共僧渡鄉淚滴船回一夜吳船夣家書立馬開
　　　退居漫題七首
花缺傷難綴鶯喧奈細聽惜春春已晚珍重草青青
堤桞自綿綿幽人無恨牽只憂詩病發莫寄校書牋
燕語曾來客花催欲别人莫愁春又過看着又新春
身外都無事山中乆避喧破巢看乳燕留果待啼猿
詩家通籍美工部與司勲高賈雖難敵微官偶勝君
努力省前非人生上壽稀青雲無直道暗室有危機
燕拙營巢苦魚貪觸網驚豈縁身外事亦似我勞形
　　　即事九首
宿雨川原霽憑高景物新陂痕侵牧馬雲影帶耕人
十年深隱地一雨太平心匣澁休看劒窻明復上琴
明時那棄置多病自遲留踈磬和吟斷殘燈照卧幽
衰鬢閒生少丹梯望覺危松須依石長鶴不傍人卑
落葉頻驚鹿連峯欲映鵰此生詩病苦此病更蕭條
旅思又驚夏庭前長小松逺峯生貴氣殘月歛衰容
林鳥頻窺静家人亦笑慵舊居留穩枕歸卧聽秋鐘
華宇知難保燒來又却修只應巢燕惜未必主人留
幽鳥穿籬去隣翁採藥迴雲從潭底出花向佛前開
　　　松滋渡二首
歩上短亭乆看迴官渡船江鄉宜晚霽楚老語豐年
楚岫積鄉思茫茫歸路迷更堪斑竹驛初聽鷓鴣啼
　　　華清宫
帝業山河固離宫宴幸頻豈知驅戰馬只是太平人
　　　牛頭寺
終南最佳處禪誦出青霄羣木澄幽寂疎煙汎寂寥
　　　感時上盧相
兵待皇威振人隨國歩安萬方休望幸封岳始鳴鑾
　　　亂後三首
䘮亂家難保艱虞病懶醫空將憂國淚猶擬洒丹墀
流芳能幾日惆悵又聞蟬行在多新貴幽棲獨長年
世事嘗艱險僧居慣寂寥美香聞夜合清景見寅朝
　　　秋景
景物皆難駐傷春復怨秋旋書紅葉落擬畫碧雲收
　　　避亂
亂離身偶在竄跡任浮沉虎暴荒居逈螢孤黒夜深
　　　長亭
梅雨和鄉淚終年共酒衣殷勤華表鶴羨爾亦曾歸
　　　村西杏花二首
薄膩力偏羸看看愴别時東風狂不惜西子病難醫
肌細分紅脉香濃破紫苞無因留得翫爭忍折來抛
　　　獨坐
幽徑入桑麻塢西逢一家編籬薪帶蠒補屋草和花
　　　借居
借住郊園乆仍逢夏景新緑苔行屐穏黄鳥傍窻頻
　　　重陽
菊開猶阻雨蝶意切於人亦應知暮節不比惜殘春
　　　偶書五首
衰謝當何懴惟應悔壯圖磬聲花外遠人影塔前孤
色變鶯雛長竿齊笋籜垂白頭身偶在清夏景還移
蜀畫輕成妙吳娃狎共纎晚粧留拜月巻上水精簾
獨歩荒郊暮沉思遠墅幽平生多少事彈指一時休
掩謗知迎吠欺心見强顔有名人昜困無契債難還
　　　雜題九首
病來勝未病名縳便忘名今日甘爲客當時注愍征
暑濕深山雨荒居破屋燈此生無懴處此去作高僧
不須頻悵望且喜脫喧囂亦有終焉意陂南看稻苗
樓帶猿吟迥庭容鶴舞寛㬠書因閲畫封藥偶和丹
宴罷論詩乆亭高拜表頻岸香蕃舶月洲色海煙春
驛歩堤縈閣軍城鼓振橋鷗和湖鴈下雪隔嶺梅飄
帶雪南山道和鐘北闕明太平當共賀開化喝來聲
舴艋猿偷上蜻蜓燕競飛樵香燒桂子苔濕挂莎衣
溪漲漁家近煙收鳥道高松花飄可惜睡裏洒離騷
　　　古樂府
一葉隨西風君行亦向東知妾飛書意無勞待早鴻
　　　有感
燈影看鬚黒墻隂惜草青歳䦨悲物我同是冐霜螢
　　　休休亭
且喜安能保那堪病更憂可憐藜杖者眞箇種𤓰侯
　　　漫書二首
剰欲逢花折須判冐雨頻晴明開漸少莫怕濕新巾
小蝶爾何競追飛不憚勞遠教羣雀見寜悟禍梯高
　　　歳盡二首
明日添一歳端憂奈爾何衝寒出洞口猶校夕陽多
莫話傷心事投春滿鬢霜殷勤共尊酒今歳只殘陽
　　　牡丹
得地牡丹盛曉添龍麝香主人猶自惜錦幕䕶春霜
　　　亂後
羽書傳棧道風火隔鄉關病眼那堪泣傷心不到閒
　　　春山
可是武陵溪春芳着處迷花明催曙早雲膩惹空低
　　　樂府
寳馬跋塵光雙馳照路旁喧傳報戚里明日幸長楊
　　　亂前上盧相
寇黠雖多變兵驕即易乗猶須勞斥候勿遣大河冰
　　　金谷園　　　　　　　　　曹　松
當年歌舞時不説草離離今日歌舞盡滿園秋露埀
　　　寒食日題杜䳌花
一朶又一朶併開寒食時誰家不禁火總在此花枝
　　　春草
不獨滿池塘夣中佳句香春風有餘力引上古城墻
　　　春日東齋
三庚到秋伏偶來松檻立熱少清風多開門放山入
　　　南朝
三籬蓋馳道風烈一無取時見牧牛童嗔牛喫禾黍
　　　賀顧非熊及第　　　　　　劉得仁
愚爲童稚時已解念君詩及得高科晚須逢聖主知
　　　述懷　　　　　　　　　　崔　櫓
白首成何事無歡可替悲空餘酒中興猶似少年時
　　　望歸馬　　　　　　　　　劉　駕
東人望歸馬歸馬蓮峯下蓮峯與地平亦不更徴兵
　　　田西邊
刀劒作犂鋤耕田古城下高秋黍稷多無地放羊馬
　　　樂邊人
在鄉身亦勞在邊腹亦飽父兄若一處任向邊頭老
　　　築臺詞
前杵與後杵築城功不住願我築更高得見秦皇墓
　　　秦娥
秦娥十四五面白於指𤓰羞人夜采桑驚起戴勝鳥
　　　牧童
牧童見客拜山果懷中落晝日驅牛歸前溪風雨惡
　　　賞殘花　　　　　　　　　紇于著
零落多依草芳香散着人低簷一枝在猶占滿堂春
　　　遇邊使　　　　　　　　　盧　隱
累年無的信毎夜夣邊城䄂掩千行淚書封一尺情
　　　移住别友
自到西川住唯君别有情常逢對門遠又隔一重城
　　　堋口逢友人
艱難别離乆中外往還深已改當時髪空餘舊日心
　　　採蓮女　　　　　　　　　霍　總
舟中採蓮女兩兩催粧梳聞早渡江去日高來起居
　　　邊城桞　　　　　　　　　劉　皁
一株新桞色十里斷孤城爲近東西路長懸離别情
　　　江濵梅　　　　　　　　　王　適
忽見寒梅樹開花漢水濵不知春色早疑是弄珠人
　　　感事　　　　　　　　　　武　瓘
花開蝶滿枝花謝蝶還希唯有舊巢燕主人貧亦歸
　　　江行　　　　　　　　　　桞中庸
繁隂乍隱洲落葉初飛浦蕭蕭楚客帆暮入寒江雨
　　　别童叟　　　　　　　　　吳　筠
平昔同邑里經年不相思今日成遠别相對心悽其
　　　題縉雲嶺永望舘
人驚此路險我愛山前深猶恐佳趣盡欲行且沉吟
　　　題山人所居
故人住南郭邀我對芳樽歡暢日云暮不知城市喧
　
　
　
　
　
　
　
　萬首唐人絶句巻十八
欽定四庫全書
　萬首唐人絶句巻十九
　　　　　　　　　　　　　宋　洪邁　編
　　七言(原缺/)
　
　
　
　
　
　
　
　
　
　
　
　
　
　
　
　萬首唐人絶句巻十九
欽定四庫全書
　萬首唐人絶句巻十九
　　　　　　　　　　　　　宋　洪邁　編
　　五言
　　　春情　　　　　　　　　　張起
畫閤餘寒在新年舊燕歸梅花猶帶雪未得試春衣
　　　題嘉祥驛　　　　　　　　孟遲
樹頂煙微緑山根菊暗香何人獨鞭馬落日上嘉祥
　　　徐波渡
曉月千重樹春煙十里溪過來還過去此路不堪迷
　　　壯士吟
壯士何曽悲悲即無回期如何易水上未歌淚先垂
　　　懷鄭洎
風蘭舞幽香雨葉墮空滴美人來不來前山看向夕
　　　飲散呈主人
夣覺笙歌散空堂寂寞秋更聞城角弄煙雨不勝愁
　　　即事
亂世時偏促隂天日易昏無言搔白首憔悴倚東門
　　　勉兒子
養爾逢多難常憂學已遲辟疆爲上相何必待從師
　　　春早
聞鶯纔覺曉開户已知晴一帶窻間日斜穿枕上明
　　　贈姫人
莫恨紅裙破休嫌白屋低請看京與洛誰在舊香閨
　　　尋人偶題　　　　　　　　邵眞
日昃不復午落花難歸樹人生能幾何莫猒相逢遇
　　　登嶺望　　　　　　　　　許鼎
淼淼三江水悠悠五嶺間鴈來猶不度人去若爲還
　　　對月　　　　　　　　　　張喬
盈缺青𡨕外東風萬古吹何人種丹桂不長出輪枝
　　　題殿前桂葉　　　　　　　盧僎
桂樹生南海芳香隔逺山今朝天上見疑是月中攀
　　　南樓望
去國三巴逺登樓萬里春傷心江上客不是故鄉人
　　　臨川送别
秋郊日半隱野樹煙初映風水正蕭條那堪動離詠
　　　途中
抱玉三朝楚懷書十上秦年年洛陽陌花鳥弄歸人
　　　小院　　　　　　　　　　唐彦謙
小院無人夜煙斜月轉明清宵易惆悵不必有離情
　　　春雪初霽杏花正芳月夜閒吟
霽景明如練繁英杏正芳姮娥應有語悔共雪爭光
　　　文惠宫人
認得前家令宫人淚滿裾不知梁佐命全是沈尚書
　　　贈竇尊師
我愛竇高士棄官仍在家爲嫌勾漏令兼不要丹砂
　　　南海神詞　　　　　　　　　高駢
滄溟八千里今古畏波濤此日征南將安然渡萬艘
　　　送春
水淺魚爭躍花深鳥競啼春光看欲盡判却醉如泥
　　　海翻
幾經人事變又見海濤翻徒起如山浪何曾洗至寃
　　　笻竹杖寄僧
堅輕笻竹杖一枝有九節寄與沃州人閒歩青山月
　　　遣興
把盞非憐酒持竿不爲魚唯應嵇叔夜似我性慵踈
　　　登蕪城　　　　　　　　　儲嗣宗
昔人登此地丘壠已前悲今日又非昔春風能幾時
　　　滄浪峽
滄浪臨古道道上石成塵自有滄浪峽誰爲無事人
　　　垓城
百戰未言非孤軍驚夜圍山河意氣盡淚濺美人衣
　　　村月
月午離南道前村半隱林田翁獨歸處喬麥露花深
　　　早春
野樹花初發空山獨見時踟蹰歷陽道鄉思滿南枝
　　　送春
無語共春别細腰枝上紅來年又相見還恐是愁中
　　　自君之出矣　　　　　　　雍裕之
自君之出矣寳鏡爲誰明思君如隴水長聞嗚咽聲
　　　錦　　　　　　　　　　　薛瑩
軋軋弄寒機功多力漸微惟憂機上錦不稱舞人衣
　　　羨僧
處世曾無着生前事盡非一缾兼一衲南北去如歸
　　　秋日湖上
落日五湖遊煙波處處愁沉浮千古事誰與問東流
　　　寄舊山隱侣
舊山諸隱淪身在若無身莫鎻白雲路白雲多悮人
　　　訪武陵道者不遇
花發鳥仍啼行行路欲迷二眞無問處虚度武陵溪
　　　江山閒望
渺渺無窮盡風濤幾日平年光與人事東去一聲聲
　　　滿公房　　　　　　　　　綦毋潜
世界蓮華藏行人香火縁燈王照不盡中夜寂相傳
　　　効崔國輔體四首　　　　　韓偓
淡月照中庭海棠花自落獨立俯閒階風動秋千索
酒力惹睡眸鹵莽聞街鼓欲明花更寒東風打窻雨
羅幕生春寒繡窻愁未眠南湖夜半雨應濕采蓮船
雨後碧苔院霜來紅葉樓閒堦上斜日鸚鵡伴人愁
　　　半睡
擡鏡仍嫌重更衣又怕寒宵分未歸帳半睡待郎看
　　　早歸
去是黄昏後歸當朦朧時􁧉衣吟宿醉風露動相思
　　　兩處
樓上淡山横樓前溝水清憐山又憐水兩處總牽情
　　　春閨二首
願結交加夣因傾㶑灧尊醒來情緒惡簾外正黄昏
氲氲帳裏香薄睡睡時䊋長吁解羅帶怯見上空牀
　　　花時與錢尊師同醉(在醴陵/)
橋下淺深水竹間紅白花酒仙同避世何用厭長沙
　　　從獵三首
獵犬諳斜路宫嬪識畫旗馬前雙兎走宣示羽林兒
小鐙狹鞦鞘鞍輕妓細腰有時齊走馬也學唱交交
蹀躞巴驛駿陪鰓碧野雞忽聞仙樂動賜酒玉偏提
　　　與僧
江海扁舟客雲山一食僧相逢兩相語若箇是南能
　　　野釣
細雨桃花水輕漚逆浪飛風頭歸阻棹坐睡倚簑衣
　　　迎内子題庭花
芍藥斬新栽當庭數朶開東風與拘束留待細君來
　　　題奉國寺
新秋夜何爽露下風轉凄一磬竹窻外千燈花塔西
　　　題龍門寺
窻燈林靄裏門磬水聲中更與龍花㑹罏烟滿席風
　　　寄早梅　　　　　　　　　陸　開
折梅逢驛使寄與隴頭人江南無所有聊贈一枝春
　　　子夜冬歌　　　　　　　　薛　耀
朔風扣羣木嚴霜凋百草借問月中人安得長不老
　　　感事　　　　　　　　　　高　蟾
濁河從北下清洛向東流清濁皆如此何人不白頭
　　　楚思
疊浪與雲急翠蘭和意香風流化爲雨日暮下巫陽
　　　雪中
金閣倚雲開朱軒犯雪來三冬辛苦様天意似難裁
　　　道中有感
一醉六十日一裘三十年年華經幾日日日棹征鞭
　　　宋汴道中
平野有千里居人無一家甲兵年正少日久戍天涯
　　　秋思
天地太蕭索山川何渺茫不堪星斗柄猶把歳寒量
　　　即事
三年離水石一旦隠樵漁為問青雲上何人識巻舒
　　　漁家
野水千年在閒花一夕空近來浮世狹何似釣船中
　　　閒中
風雨去愁晚關河歸思涼西遊無直氣一夕九回膓
　　　歸思
紫府歸期斷芳洲别思迢黄金作人世只被歳寒消
　　　送王郎中
惜别逺相送却成惆帳多獨歸回首處爭奈暮山何
　　　感興
禾黍不暘艷競栽桃李春翻令力耕者多作賣花人
　　　望湖亭
湘水似伊水湘人非故人登臨獨無語風桞自搖春
　　　采桑
曉陌携籠去桑林路隔淮何如闘百草賭取鳳凰釵
　　　悶題
落第春相困無心惜落花荆山歸不得歸得亦無家
　　　牡丹
亂前看不足亂後眼偏明却得蓬蒿力遮藏見太平
　　　玉蘃花
唐昌樹已荒天意眷文昌晚入微風起春時雪滿墻
　　　嘉陵
細雨濕淒淒人稀江日西春膓已愁斷不待子規啼
　　　山中即事　　　　　　　　郎士元
入谷多春興乗舟棹碧潯山雲昨夜雨溪水曉來深
　　　正朝上左丞　　　　　　　楊重𤣥
歳去愁終在春還命不來長吁問丞相東閣幾時開
　　　雪　　　　　　　　　　　羅　隱
盡道豐年瑞豐年事若何長安有貧者爲瑞不宜多
　　　寄陸魯望
龍樓李丞相昔歳仰高文黄閣今無主青山竟不焚
　　　登郭隗臺　　　　　　　　皇甫松
燕相謀在兹積金黄巍巍上者欲何顔使我千載悲
　　　塞上　　　　　　　　　　周　朴
受降城必破回落隴頭移蕃道北海北謀生今始知
　　　感寓　　　　　　　　　　杜荀鶴
大海波濤淺小人方寸深海枯終見㡳人心不知心
　　　春閨怨
朝喜花艷春暮悲花委塵不悲花落早悲妾似花身
　　　釣叟
茅屋深灣裏釣船横竹門經營衣食外猶得弄兒孫
　　　馬上作
五里復五里住時無住時日將家漸逺猶恨馬行遲
　　　幽情　　　　　　　　　　李牧
幽人惜春暮潭上折芳草佳期何時還欲寄千里道
　　　感事　　　　　　　　　　王　鐐
擊石易得火扣人難動心今日朱門者曾恨朱門深
　　　羅嗊曲六首　　　　　　　劉采春
不喜秦淮水生憎江上船載兒夫壻去經歳又經年
借問東園桞枯來得幾年自無枝葉分莫怨太陽偏
莫作商人婦金釵當卜錢朝朝江口望錯忍幾人船
郍年離别日只道住桐廬桐廬人不見今得廣州書
昨日勝今日今年老去年黄河清有日白髪黒無縁
昨日北風寒牽船浦裏安潮來打䌫斷揺櫓始知難
　　　南歌子詞三首　　　　　　裵　諴
不知厨中丳爭如炙裏心井邊銀釧落展轉恨還深
不信長相憶擡頭取問天風吹荷葉動無夜不揺蓮
簳蠟爲紅燭知情不自由細絲斜結網爭柰眼相鈎
　
　
　萬首唐人絶句巻十九
欽定四庫全書
　萬首唐人絶句巻二十
　　　　　　　　　　　　　宋　洪邁　編
　　七言(原缺/)
　
　
　
　
　
　
　
　
　
　
　
　
　
　
　
　萬首唐人絶句巻二十
欽定四庫全書
　萬首唐人絶句巻二十
　　　　　　　　　　　　　宋　洪邁　編
　　五言
　　　端午侍宴　　　　　　　　張說
甘露垂天酒芝盤捧御書含丹希蝘蜓灰骨慕蟾蜍
　　　陽春曲
芣苡生前徑含桃落小園春心自揺蕩百舌更多言
　　　估客樂
海客乗天風將船逺行役譬如雲中鳥一去無蹤跡
　　　舍利佛
金繩界寳地珍木䕃瑤池雲間妙音奏天際法蠡吹
　　　摩多樓子
從戎向邊北逺行辭宻親借問隂山候還知塞上人
　　　樂府二首　　　　　　　　孟郊
緑萍與荷葉同此一水中風吹荷葉在緑萍西復東
蓮花未開時苦心終日巻春水徒蕩漾荷花未開展
　　　征婦怨三首
良人昨日去明月又不圓别時各有淚零落青樓前
生在絲蘿下不識漁陽道良人自戍來夜夜夣中到
漁陽千里道近如中門限中門踰有時漁陽長在眼
　　　金吾子　　　　　　　　　李益
繡帳博山鑪銀鞍馮子都黄昏莫攀折驚起欲栖烏
　　　鷓鴣詞
湘江斑竹枝錦翅鷓鴣飛處處湘雲合郎從何處歸
　　　立秋前一日覽鏡
萬事銷身外生涯在鏡中惟將滿鬂雪明月對秋風
　　　代人乞花
繡戸朝眠起開簾滿地花春風解人意吹落妾西家
　　　上洛橋
金谷園中桞春來似舞腰何堪好風景獨上洛陽橋
　　　揚州懷古
故國歌鐘地長橋車馬塵彭城閣邊桞偏似不勝春
　　　水宿聞雁
早雁忽爲雙驚秋風水窻夜長人自起星月滿空江
　　　揚州早雁
江上三千雁年年過故宫可憐江上月偏照斷根蓬
　　　下漏樓
話舊今應逺逄春喜又悲看花行拭淚倍覺下樓遲
　　　過友人莊　　　　　　　　王維
故人具雞黍邀我至田家緑樹村邊合青山郭外斜
　　　過張女郎廟作含嬌曲二首　沈警
命嘯無人嘯含嬌何處嬌徘徊花上月空度可憐宵
靡靡春風至微微春露輕可惜關山月還成無用明
　　　嘲趙郎中　　　　　　　　賀遂渉
員外由來美郎中望不優寧知粉署裏飜作土山頭
　　　荅
錦帳隨情設金鑪任意薫唯愁員外置不應列星文
　　　贈桞先生　　　　　　　　僧皎然
一見嵩山老吾生恨太遲問君年幾許曾見上皇時
　　　酬李紓補闕
不住東山寺雲泉處處行近臣那得識禪客本無名
　　　湖南蘭若
未到無爲岸空憐不繫舟東山白雲意歳晚尚悠悠
　　　荅李蘭
天女來相試將花欲染衣禪心竟不起還捧舊花歸
　　　法華寺望高峰贈如獻上人
峰色秋天見松聲靜夜聞影孤長不在行道入深雲
　　　贈陸羽
只將陶與謝終日可忘情不欲多相識逄人嬾道名
　　　留别閻士和
不慣人間别多應忘别時逄山又逄水只却恐來遲
　　　浣紗女
清淺白沙灘緑蒲尚堪把家住水東西浣紗明月下
　　　界石守風望天竺靈隱
山頂東西寺江中旦暮潮歸心不可到松路在青霄
　　　九日與陸處士飲茶
九日山僧院東籬菊也黄俗人多泛酒誰解助茶香
　　　望逺邨
林杪不可分水歩遙難辯一片山翠邊依稀見邨逺
　　　惜暮景
疎隂花不動片景松梢度夏日舊來長佳遊何易暮
　　　待山月
夜夜憶故人長教山月待今宵故人至山月知何在
　　　雜興二首
人生分已定富貴豈妄來不見海底泥飛上成塵埃
吾道本無我未曾嫌世人如今到城市彌覺此心眞
　　　前溪作
春歌已寂寂古水自涓涓徒誤時人輩傷心作逝川
　　　偶作
樂禪心自蕩吾道不相妨獨晤歌還笑誰言老更狂
　　　春陵登望
西底空流水東垣但聚雲最傷梅嶺望花雪正紛紛
　　　寄朱兵曹
獨自聽寒更寒更發還住一夜千萬聲幾聲到君處
　　　少年行二首　　　　　　　　貫休
自拳五色毬迸入他人宅却捉蒼頭奴玉鞭打一百
靣白如削玉猖狂曲江曲馬上黄金鞍適來新賭得
　　　春野作
大牛若耕田乳犢望似泣萬事皆天意緑草頭􁁊􁁊
　　　寒江上望
荒岸燒未死白雲癡不動極目無人行浪打取魚籠
　　　懷故園　　　　　　　　　脩睦
故園歸未得此日意何傷獨坐水邊草水流春日長
　　　題天姥
天台衆峯外歳晚當寒空有時半不見崔嵬在雲中
　　　逺公墓
古墓石稜稜寒雲晚景凝空悲虎溪月不見雁門僧
　　　城上吟　　　　　　　　　子蘭
古塜宻於草新墳侵古道城外無閒地城中人又老
　　　放鷺鷥　　　　　　　　　齊已
潔白雖堪愛腥膻不奈何到頭從所欲還汝舊滄波
　　　送僧遊香山寺
君到香山寺探幽莫損神且尋風雅主細看樂天眞
　　　撲滿子
秪愛滿我腹爭知滿害身到頭須撲破却散與他人
　　　風　　　　　　　　　　　薛濤
獵蕙微風逺飄絃唳一聲林梢明淅瀝松徑夜淒清
　　　宣上見示與諸公唱和
許厠高齊唱涓泉定不知可憐譙記室流水滿禪居
　　　蟬
露滌音清逺風吹故葉齊聲聲似相接各在一枝棲
　　　月
魄依鈎様小扇逐漢機團細影將圓質人閒幾處看
　　　池上雙鳬
雙棲緑池上朝去暮飛還更憶將雛日同心蓮葉間
　　　春望詞四首
花開不同賞花落不同悲欲問相思處花開花落時
檻草結同心將以遺知音春愁正斷絶春鳥復哀吟
風花日將老佳期猶渺渺不結同心人空結同心草
郍堪花滿枝翻作兩相思玉簮乗朝鏡春風知不知
　　　陳情上韋令公
聞道邊城苦今來到始知羞將門下唱唱與壠頭兒
　　　採桑　　　　　　　　郎大家宋氏
春天南雁歸日去西蠶逺妾思紛何極客遊殊未返
　　　映水曲　　　　　　　范靜妻沈氏
輕鬢學浮雲雙蛾擬初月水澄正落釵萍開理垂髮
　　　昭君歎二首
早信丹青巧重貨洛陽師千金買蟬鬢百萬寫蛾眉
今朝猶漢地明旦入邊關情寄南雲反思逐北風還
　　　登樓曲
慿高川陸近望逺阡陌多相思隔重嶺相憶恨長河
　　　越城曲
别怨悽歌響離啼濕舞衣願假烏棲曲飜從南向飛
　　　當壚曲
逶迤飛塵唱宛轉繞牀聲調絃可以進蛾眉畫未成
　　　題洛苑梧葉上　　　　　明皇宫人
一入深空裏年年不見春聊題一片葉寄與有情人
　　　别本
舊事悲秋扇新恩寄早春聊題一片葉將寄接流人
　　　同前　　　　　　　　　宣宗宫人
流水何太急深宫盡日閒殷勤謝紅葉好去到人間
　　　途中覽鏡　　　　　　　　徐九臯
四海遊長倦百年行半侵賴窺明鏡裏時見丈夫心
　　　湘中怨諷　　　　　　　　鄭僕射
青鷁苦幽獨隔江相對稀夜寒蘆葉雨空作一聲歸
　　　更著宴詞　　　　　　　　沈詢
莫打南來雁從他向北飛打時雙打取莫遣兩分離
　　　芭蕉　　　　　　　　　　路徳延
一種靈苗異天然體性虚葉如斜界紙心似倒抽書
　　　明月三五更　　　　　　崔氏鶯鶯
待月西廂下迎風戸半開拂墻花影動疑是玉人來
　　　絶張生
棄置今何道當時且自親還將舊來意憐取眼前人
　　　伊川歌五首　　　　　　　蓋嘉運
聞道黄花戍頻年不解兵可憐閨裏月偏照漢家營
千里東歸客無心憶舊遊挂帆遊白水高枕到青州
桂殿江烏對雕屏海燕重祗應多釀酒醉把樂高鍾
行樂三陽早芳菲二月春閨中紅粉態陌上看花人
君住孤山下煙深夜徑長轅門度緑水㳺苑遶垂楊
　　　陸州歌七首
分野中峯變隂晴衆壑殊欲投人處宿隔浦問樵夫
共得煙霞逕東歸山水遊蕭蕭望林夜寂寂坐中秋
香氣傳空滿籹花映薄紅歌聲天仗外舞態御樓中
樹發花如錦鶯啼桞若絲更逄歡宴地愁見别離時
明月照秋葉西風響夜砧彊言徒自亂徃事不堪尋
坐對銀缸曉停留玉筯痕君門常不見無處謝前恩
曉月當窻滿征人出塞迢畫樓終日閉清管爲誰調
　　　水調歌二首
雙帶仍分影同心巧結香不應頻換彩意欲媚紅籹
閨燭無人影羅屛有夣魂近來音耗絶終日望君門
　　　凱樂歌三首
　　　　破陣樂
受律辭元首相將討叛臣咸歌破陣樂共賞太平人
　　　　賀聖歡
四海皇風被千年徳水清戎衣更不着今日告功成
　　　　君臣同慶樂
主上開昌厯臣忠奉大猷君看偃革後便是太平秋
　　　題玉泉溪　　　　　　　湘驛女子
紅樹醉秋色碧溪彈夜弦佳期不可冄風雨杳如年
　　　詠兎　　　　　　　　　　蘓頲
兎子死蘭彈持來挂竹竿試將明鏡照何異月中看
　　　西鄙哥舒歌一首
北斗七星高哥舒夜帶刀至今窺牧馬不敢過臨洮
　
　
　
　
　
　
　
　萬首唐人絶句巻二十
欽定四庫全書
　萬首唐人絶句巻二十一
　　　　　　　　　　　　　宋　洪邁　編
　　七言(原缺/)
　
　
　
　
　
　
　
　
　
　
　
　
　
　
　
　萬首唐人絶句巻二十一
欽定四庫全書
　萬首唐人絶句巻二十一
　　　　　　　　　　　　　宋　洪邁　編
　　五言
　　　樂府詞二十二首
　　　　長命女
雲送關西雨風傳渭北秋孤燈然客夣寒杵搗鄉愁
　　　　一片子
桞色青山映梨花雪鳥藏緑窻桃李下閒坐歎春芳
　　　　甘州
欲使傳消息空書意不任寄君明月鏡偏照故人心
　　　　濮陽女
雁來書不至月照獨眠房賤妾多愁思不堪秋夜長
　　　　山鷓鴣二首
玉關征戍乆空閨人獨愁寒露濕青苔别來蓬鬢秋
人坐青樓晚鶯語百花時愁多人自老膓斷君不知
　　　　浣紗女二首
南陌春風早東鄰去日斜千花開瑞錦香撲美人車
長樂青門外宜春小苑東樓開萬户上人向百花中
　　　　戎渾
風勁角弓鳴將軍獵渭城草枯鷹眼疾雪盡馬蹄輕
　　　　墻頭花
蟋蟀鳴洞房梧桐落金井爲君裁舞衣天寒剪刀冷
　　　　楊下采桑
飛絲惹緑塵軟葉對孤輪今朝入園去物色強看人
　　　　胡渭川
楊桞千尋色桃花一苑芳風吹入簾裏唯有惹衣香
　　　　金殿樂
入夜秋砧動千門起四鄰不縁樓上月應爲隴頭人
　　　　思歸樂
晚日催絃管春風入綺羅杏花如有意偏落舞衫多
　　　　穆護砂
玉管朝朝弄清歌日日新折花當驛路寄與隴頭人
　　　　崑崙子
揚子談經去淮王載酒歌醉來啼鳥換坐久落花多
　　　　涼州歌
開篋淚霑襦見君前日書夜臺空寂寞猶是紫雲車
　　　　祓禊曲二首
昨見春條緑那知秋葉黄蟬聲猶未斷寒雁已成行
何處堪愁思花開長樂宫君王不重客泣淚向春風
　　　　大酺樂
淚滴珠難盡容殘玉易銷倘隨明月去莫道夣魂遥
　　　　長干曲
逆浪故相邀菱舟不怕揺妾家楊子住便弄廣陵潮
　　　　于闐采花
山川雖異所草木尚同春亦如溱洧地自有采花人
　　　蜀門與林藴分路　　　　　歐陽詹
村歩如延壽川原似福平無人相共識獨自故鄉情
　　　讀周太公傳
論兵去商虐講徳興周道屠沽未遇時豈異兹川老
　　　秋燈　　　　　　　　　　王建
向壁暖悠悠對幃寒寂寂斜照碧山圓松間一片石
　　　水精
映色水不别向光月還度傾在荷葉中有人看是露
　　　香印
閒坐燒香印滿房松栢氣火盡轉分明青苔碑上字
　　　落葉
陳緑向參差初紅已重疊中庭新掃地繞池三兩葉
　　　園果
雨中梨果病每樹無數箇小兒出入看一半鳥啄破
　　　野菊
晚艷出荒籬冷香著秋水憶向山中見伴蟲石壁裏
　　　荒園
朝日滿園霜牛衝籬落壞掃掠黄葉中時時一窠薤
　　　晚蝶
粉翅嫰如水繞砌乍依風日高霜露解飛入菊花中
　　　小松
小松初數尺未有直生枝閒即傍邊立看多長却遲
　　　戲酬盧袐書
芸香閣裏人採摘御園春取此和仙藥猶治老病身
　　　别自栽小樹
去年今日栽臨去見花開好住守空院夜間人不來
　　　奉和元日賜羣臣栢葉　　　趙彦昭
器乏雕梁器材非造厦材但將千歳葉常奉萬年杯
　　　同前　　　　　　　　　　　李乂
勁節凌霜勁芳心待歳芳能令益人壽非止麝全香
　　　同前　　　　　　　　　　武平一
緑葉迎春緑寒枝歴歳寒願持栢葉壽長奉萬年歡
　　　酬崔法曹遺劒　　　　　　　戴叔倫
臨風脫佩劒相勸靜烟塵自料無䈥力何由荅故人
　　　敬報孫常州二首
衰病苦奔走未嘗追舊遊何言問憔悴此日駐方舟
逺道曵故屐餘春㑹高齋因言别離久得盡平生懷
　　　將赴東陽留上包諫議
敝邑連山逺仙舟數刻同多慚屢回首前路在泥中
　　　荅崔法曹
後會知不逺今歡亦願留江天梅雨散況在月中樓
　　　問嚴居士易
自公來問易不復待加年更有垂簾㑹遥知續草𤣥
　　　新年第二夜荅處上人宿玉芝觀見寄
陽春已三日㑹友聞昨夜可愛剡溪僧獨尋陶景舍
　　　赴撫州對酬崔法曹曉燈離暗室五首
雨落濕孤客心驚比棲鳥空階夜滴繁相亂應到曉
高會棗樹宅清言蓮社僧兩鄉同夜雨旅舘又無燈
離字一首見第九卷
離室雨初晦客程雲斗暗方爲對吏人敢望郵童探
縱酒常擲盞狂歌時入室離羣怨雨聲幽抑方成疾
　　　又酬夜雨滴空堦五首
知疑奸叟謗閒與情人話猶是别時燈不眠同此夜
寒燈揚曉熖重屋驚春雨應想逺行人路逄泥濘阻
燈光照虚屋雨影懸空壁一向簷下聲逺來愁處滴
楚僧話寂滅俗慮比虚空頼有殘燈喻相傳昏暗中
雨聲亂燈影明滅在空堦併枉五言贈知同萬里懷
　　　同賦龍沙墅
回轉沙岸近欹斜林䫈重因君訪遺跡此日見眞龍
　　　九月十日　　　　　　　　李白
昨日登高罷今朝更舉觴菊花何太若遭得兩重陽
　　　夜集聨句　　　　　　　　顔眞卿
寒花護月色墜葉占風音兹夕無塵慮高雲共片心
　　　題慈恩塔　　　　　　　　荆叔
漢國河山在秦陵草樹深暮雲千里色無處不傷心
　　　幽州元日　　　　　　　　張說
今歳元日樂不謝去年春知向來心道誰爲昨夜人
　　　三月閨怨
三月時將盡空房妾獨居蛾眉愁自結鬢髪没情梳
　　　立秋　　　　　　　　　　劉言史
兹晨戒流火商飈早已驚雲天收夏色木葉動秋聲
　　　夏至日作　　　　　　　　權徳輿
璿樞無停運四序相錯行寄言赫曦景今日一隂生
　　　剪綵花　　　　　　　　　雍裕之
敢競桃李色自呈刀尺功蝶猶迷剪翠人豈辯裁紅
　　　三月晦日送客
野酌亂無廵送君兼送春明年春色至莫作未歸人
　　　聽琴　　　　　　　　　　王𤣥
拂塵開按匣何事獨顰眉古調俗不樂正聲君自知
　　　對雨送人　　　　　　　　崔署
别愁復兼雨别淚還如霰寄心海上雲千里長相見
　　　贈李中華　　　　　　　　梁鍠
莫向嵩山去神仙多誤人不如朝魏闕天子重賢臣
　　　晦日送窮三首　　　　　　姚合
年年到此日瀝酒拜街中萬戸千門看無人不送窮
送窮窮不去相泥欲何爲今日官家宅淹留又幾時
古人皆恨别此别恨銷魂只是空相送年年不出門
　　　醉吟三首　　　　洪崖先生張藴
去歳無田種今春乏酒材從他花鳥笑佯醉卧樓臺
下調無人采高心又被瞋不知時俗意教我若爲人
入市非求利過朝不爲名有時隨俗物相伴且營營
　　　閠月七日　　　　　　　　王灣
耿耿曉河微神仙此會稀今年七月閏應得兩回歸
　　　九日　　　　　　　　　　王勃
九日重陽節開門有菊花不知來送酒若箇是陶家
　　　嘲三月十八日雪　　　　　温庭筠
三月雪連夜未應傷物華只縁春欲盡留着伴梨花
　　　寒食日戲贈李侍御　　　　盧延讓
十二街如市紅塵咽不開洒蹄驄馬汗没處看花來
　　　公子家
種花滿西園花發青樓道花下一禾生去之爲惡草
　　　田家二首(後一首李紳亦有/)
父耕原上田子斸山下荒六月禾未秀官家已修倉
鋤田當日午汗滴禾下土誰念盤中餐粒粒皆辛苦
　　　戲題莆田受杖染人壁　　　桞逄
紫緑終朝染因何不識非莆田竹木貴背負十柴歸
　　　重陽日陪元魯山登北城留别　蕭頴士
山縣遶古堞悠悠快登望雨餘秋天高目盡無隱狀
綿連滍川逈杳眇鴉路深彭澤興不淺臨風動歸心
賴兹鳴琴暇傲睨傾菊酒人和歳已登從政復何有
逺山十里竝一道銜長雲青霞半落日混合疑晴曛
漸聞驚栖羽坐歎清夜月中歡愴有違行子念明發
僅能泯寵辱未免傷别離江湖不可忘風雨勞相思
明時當盛才短伎安所設何日謝百里從君漢之澨
　　　九日進茱茰山五首　　　　徐行先
家居洛城下舉目見嵩山刻作茱茰節情生造化間
黄花宜泛酒青岳好登高稽首明庭内心爲天下勞
菊酒携山客茱茰繫牧童路疑尋大塊人似問鴻濛
九日重陽數三秋萬寳成時來謁軒后罷去坐蓬瀛
晚節歡重九高山上五千醉中知偶聖夣裏見尋仙
　　　江令於長安歸揚州九日賦　許敬宗
心逐南雲逝形隨北鴈來故鄉籬下菊今日幾花開
　　　擬江令
本逐征鴻去還隨落葉來菊花應未滿請待詩人開
　　　同前擬
遊人倦蓬轉鄉思逐鴻來偏想臨潭菊芳蘂對誰開
　　　寄融上人　　　　　　　　皎然
常愛西林寺池中月在時芭蕉一片葉書取寄吾師
　　　送靈澈
我欲長生夣無心解傷别千里萬里心只似眼前月
　　　逺意　　　　　　　　　　女郎梁瓊
脉脉長攄氣微微不離心叩頭從此去煩惱阿誰禁
　　　續父井梧吟　　　　　　　薛濤
庭除一古桐聳榦入雲中枝迎南北鳥葉送往來風
　
　
　
　
　
　
　
　
　
　
　
　萬首唐人絶句巻二十一
欽定四庫全書
　萬首唐人絶句巻二十二
　　　　　　　　　　　　　宋　洪邁　編
　　　七言(原缺/)
　
　
　
　
　
　
　
　
　
　
　
　
　
　
　
　萬首唐人絶句巻二十二
欽定四庫全書
　萬首唐人絶句巻二十二
　　　　　　　　　　　　　宋　洪邁　編
　　五言
　　　狀江南十二月景十二首
　　　　　　　　　　　　　　　鮑防
江南孟春天荇葉大如錢白雪裝梅樹青袍似葑田
　　　　　　　　　　　　　　　謝良輔
江南仲春天細雨色如烟疎為武昌柳布作石門泉
　　　　　　　　　　　　　　　嚴維
江南季春天蓴菜細如絃湖邊草作徑湖上葉如船
　　　　　　　　　　　　　　　賈弇
江南孟夏天慈竹笋如編蜃氣為樓閣蛙聲作管絃
　　　　　　　　　　　　　　　樊珣
江南仲夏天時雨下如川盧橘垂金彈甘蕉吐白蓮
　　　　　　　　　　　　　　　范澄
江南季夏天身熱汗如泉蚊蚋成雷澤袈裟作水田
　　　　　　　　　　　　　　　鄭㮣
江南孟秋天稻花白如氊素腕慚新藕殘籹妬晚烟
　　　　　　　　　　　　　　　沈仲昌
江南仲秋天鱏鼻大如船雷是樟亭浪苔為界石錢
　　　　　　　　　　　　　　　劉蕃
江南季秋天栗實大如拳楓葉紅霞舉蘆花白浪穿
　　　　　　　　　　　　　　　謝良輔
江南孟冬天荻穗軟如綿緑絹芭蕉裂黄金橘柚懸
　　　　　　　　　　　　　　　吕渭
江南仲冬天紫蔗節如鞭海將鹽作雪山用火耕田
　　　　　　　　　　　　　　　丘丹
江南季冬天紅蟹大如􁀙湖水龍為鏡鑪峰氣作烟
　　　太原召侍臣守歳　　　　　太宗
四時運灰琯一夕變冬春送寒餘雪盡迎歳早梅新
　　　續薛令之　　　　　　　　明皇
啄木觜距長鳯凰毛羽短若嫌松桂寒任逐桑榆暖
　　　潼闗口號
河曲囘千里闗門限二京所嗟非恃徳設險致天平
　　　宫中題　　　　　　　　　文宗
輦路生春草上林花發時憑髙何限意無復侍臣知
　　　夏日聨句(下句柳/公權)
人皆苦炎熱我愛夏日長薫風自南來殿閣生微涼
　　　贈婦　　　　　　　　　　鄰士
吹火朱脣動添薪玉腕斜遙看烟裏面大似霧中花
　　　戲膳部　　　　　　　　　張敬心
有意嫌兵部專心取考功誰知脚蹭蹬却落省墻東
　　　題僧院二首　　　　　　　吕羣
路行三蜀盡身及一陽生頼有殘燈火相依坐到明
社後辭巢燕霜前别蔕蓬願為蝴蝶夢飛去覔闗中
　　　䜟詩　　　　　　　　　　李遐周
燕市人皆去函闗馬不歸若逢山下鬼環上擊羅衣
　　　題潞州壁　　　　　　　　僧普滿
此水連涇水雙珠血滿川青牛將赤虎還賀太平年
　　　同夫游秦　　　　　　　　元載妻王氏
路掃饑寒跡天哀志氣人休零離别淚携手入西秦
　　　送韋生酒　　　　　　　　鮑生妾
白露濕庭砌素月臨前軒此時去留恨含思獨無言
　　　陳嬌詞　　　　　　　　　鸚鵡阿蘇兒
昔請馬相如為作長門賦縱使費千金君王終不顧
　　　迎月二首　　　　　　　　水府真君
日落烟水黯驪珠色豈昏寒光射萬里霜縞遍千門
玉魄東方開嫦娥逐影來洗心兼滌目光景游春臺
　　　贈劉商　　　　　　　　　廣陵道士
無事到揚州相携上酒樓藥囊為贈别千載更何求
　　　贈郭翰二首　　　　　　　織女
河漢雖云闊三秋尚有期情人終已矣良會更何時
朱閣臨清漢瓊宫結紫房佳期情在此只是㫁人膓
　　　荅二首　　　　　　　　　郭翰
人世將天上由來不可期誰知一囘顧更作兩相思
贈枕猶香澤啼衣尚淚痕玉顔霄漢裏空有往來魂
　　　五真導意五首
　　　　馬信真
㡬劫澄煩思今身僅小成誓將雲外隱不向世間行
　　　　徐湛真
綽約離塵世從容上太清雲衣無綻日鶴駕沒遙程
　　　　郭修真
華岳無三尺東瀛僅一杯入雲騎彩鳯歌舞上蓬萊
　　　　夏守真
共作雲山侣俱辭世界塵静思前日事抛却㡬年身
　　　　楊敬真
人世徒紛擾其生似蕣華誰言今夕裏俛首視雲霞
　　　游兠𤣥國　　　　　　　　張佐
風暖景和異異香馥林塘登髙一長望信美非吾鄉
　　　贈沈警鏡　　　　　　　　張女郎
憶昔窺寳鏡相望看明月彼此俱照人莫令光影滅
　　　贈沈警金縷合歡結歌　　　小女郎
心纒萬結縷結縷㡬千囘結怨無窮極結心終不開
　　　别後篇
飛牋報沈郎尋已到衡陽若存金石契風月兩相望
　　　感懐示許漢陽　　　　　　洞庭龍女
海門連洞庭每去三千里十載一歸來辛苦瀟湘水
　　　贈楊正伯　　　　　　　　女郎
君子竟迷執無由逹情素明月海上山秋風獨歸去
　　　冢上荅唐太宗　　　　　　慕容垂
我昔勝君昔君今勝我今榮華各異代何用苦追尋
　　　夜吟　　　　　　　　　　巴峽人
秋徑填黄葉寒崖露草根猿聲一叫㫁客淚數重痕
　　　謝人致祭　　　　　　　　河湄枯骨
我本邯鄲士祗役死河濵不得家人哭勞君行路悲
　　　感巫州薺菜　　　　　　　髙力士
兩京作斤賣五溪無人採夷夏雖有殊氣味終不改
　　　贈亡妻張氏　　　　　　　唐晅
嶧陽桐半死延津劒一沈如何宿昔内空負百年心
　　　荅二首　　　　　　　　　張氏
不分殊幽顯那堪異古今隂陽途自隔聚散兩難心
蘭堦兎月斜銀燭半含花自憐長夜客泉路以為家
　　　寄夫周混　　　　　　　　韋璜
不得長相守青春夭蕣華舊遊今永已泉路却為家
　　　題虎丘山上　　　　　　　幽獨君
幽明雖異路平昔忝工文欲知濳寐處山北兩孤墳
　　　洋州舘亭吟　　　　　　　竇裕
家依楚水岸身寄洋州舘望月獨相思塵襟淚痕滿
　　　夢贈沈萇浮雲詩　　　　　陸憑
虚虚復空空瞬息天地中假合成此像吾亦非吾躬
　　　悲吟呈李績　　　　　　　韓弇
我有敵國讐無人可為雪每至漳河頭遊魂自鳴咽
　　　贈李章武二首　　　　　　王氏婦
河漢已傾斜神魂欲超越願郎更囘抱終天從此訣
昔辭懐後㑹今别便終天新悲與舊恨千古閉窮泉
　　　答王婦二首　　　　　　　李章武
分從幽顯隔豈謂有佳期寧辭重重别所歎去何之
後期杳無約前恨已相尋别路無行信何因得寄心
　　　贈臨淄縣主　　　　　　　獨孤穆
金閨久無主羅袂坐生塵願作吹簫伴同為騎鳯人
　　　答獨孤穆　　　　　　　　縣主
朱軒下長路青草啟孤墳猶勝陽臺上空看朝暮雲
　　　來家娘子歌一首
平陽縣中樹久作廣陵塵不意何郎至黄泉重見春
　　　述懐示祖價三首　　　　　商山孤舘書生
家住驛北路百里無四鄰往來不相問寂寂山家春
南岡夜蕭蕭青松與白楊家人應有夢逺客已無腸
寒草白露裏亂山明月中是夕苦吟罷寒燭與君同
　　　獨遊家園　　　　　　　　萬商妻孟氏
可惜春時節依前獨自遊無端兩行淚長秪對花流
　　　賦少年
誰家少年兒心中暗自欺不道終不可可即恐郎知
　　　報孟氏　　　　　　　　　少年
神女配張碩文君遇長卿逢時兩相得聊足慰多情
　　　幽恨篇　　　　　　　　　安邑坊女子
卜得上峽日秋天風浪多江陵一夜雨腸㫁木蘭歌
　　　贈沈恭禮　　　　　　　　湖城女密陀僧
黄帝上天時鼎湖元在兹七十二玉女化作黄金芝
　　　商舘聮句二首　　　　　　蕭中郎
秋月圓如鏡秋風利似刀秋雲輕比絮秋草細同毛
山樹髙髙影山花寂寂香山天遙歴歴山水急湯湯
　　　和鄭郊吟　　　　　　　　陳蔡間冢中人
冢上兩竿竹風吹常裊裊下有百年人長眠不知曉
　　　寄兄　　　　　　　　　　李叔霽
急作無期别沈寘恨有餘長安雖不逺無信可傳書
　　　夢中贈主　　　　　　　　崔暇妾
莫以貞留妾從他理管絃容華難乆駐知得㡬多年
　　　夢寄夫　　　　　　　　　蘇檢妻
楚水平如鏡周回白鳥飛金陵㡬多地一去不知歸
　　　題州牧㕔　　　　　　　　昌州鬼
物類易遷變我行人不見珍重任彦思相别日已逺
　　　題户牖　　　　　　　　張不疑青衣金條
幽室鎻妖艶無人蘭蕙芳春風三十載不盡羅衣香
　　　謔隴城杜令二首　　　　　東柯院妖
雖共蒿蘭伴南朝有宗祖莫打緑袍人空中且歌舞
堪憐木邊土非兒不似女瘦馬上髙山登臨何自苦
　　　為楊稹歌　　　　　　　　石瓮寺紅裳
金殿不勝秋月斜石樓冷誰是相顧人褰幃弔孤影
　　　對牛虎吟　　　　　　　　甯茵
曉讀雲水靜夜吟山月髙焉能履虎尾豈用學牛刀
　　　南山將軍班寅一首(虎/)
但得居林嘯焉能當路蹲渡河何所適終是怯劉琨
　　　桃林處士班特一首(牛/)
無非憐寗戚終是怯庖丁若遇龔為守蹄涔向北溟
　　　摘萱草吟　　　　　　　　魏王池畔女子
彼見是亡憂此看同腐草青山與白雲方展我懐抱
　　　贈焦封　　　　　　　　　蜀道夫人
妾失鴛鸞伴君方萍梗遊少年懽酒後必恐苦相留
　　　送焦封
鵲橋織女㑹也是不多時今日送君處羞言連理技
　　　酬夫人　　　　　　　　　焦封
心常名宦外終不恥狂遊悞入桃源裏仙家爭肻留
　　　留别
但保同心結無勞織錦詩蘇秦求富貴自有一囘時
　　　夢中唱送北人酒二首　　　張生妻
切切夕風急露滋庭草濕良人去不囘焉知掩閨泣
螢火穿白楊悲風入荒草疑是夢中遊愁迷故園道
　　　歌送張生妻　　　　　　　長鬚人
花前始相見花下又相送何必言夢中人生盡如夢
　　　贈内　　　　　　　　　　申屠澄
一宦慚梅福三年愧孟光此情何所喻川上有鴛鴦
　　　妻答一首　　　　　　　真符女子
琴瑟情雖重山林志自深常憂時節變辜負百年心
　　　銅駞坊柳二首　　　　　　柳藏經
寒水停圓沼秋池滿敗荷杜門窮典籍所得事全多
誰謂三才貴予觀萬化同心虚嫌􁒡食年老怯狂風
　　　夢人贈詩　　　　　　　　盧獻卿
上築郊原古青山唯四鄰扶䟽繞屋樹寂寞獨歸人
　　　寄非烟　　　　　　　　　趙象
一覩傾城貌塵心只自猜不隨蕭史去擬學阿蘭來
　　　别酒主人　　　　　　　　山中客
酒盡君莫沽壺乾我當發城市多囂塵還山弄明月
　
　
　
　
　
　
　
　
　
　
　
　
　
　
　萬首唐人絶句巻二十二
欽定四庫全書
　萬首唐人絶句巻二十三
　　　　　　　　　　　　　宋　洪邁　編
　　七言
　　　送蜀客　　　　　　　　　　張籍
蜀客南行祭碧雞木綿花發錦江西山橋日晚行人少
時見猩猩樹上啼
　　　蠻中
銅柱南邊毒草春行人㡬日到金麟玉鐶穿耳誰家女
自抱琵琶迎海神
　　　贈道士
茆山近别剡溪逢玉節青毛十二重自説年年上天去
羅浮最近海邊峯
　　　望平驛
茫茫菰草平如地渺渺長堤曲似城日暮未知投宿處
逢人更問向前程
　　　宿天竺寺寄靈隠僧
夜向靈溪息此身風泉竹露浄衣塵月明石上堪同宿
那作山南山北人
　　　送元紹
春日同遊漳水邊如今重説恨綿綿天涯相見還離别
客路秋風又㡬年
　　　美人宫棊
紅燭臺前出翠娥海沙鋪局巧相和趂行移手巡收盡
數數看誰得最多
　　　蠻州
瘴水蠻中入洞流人家多住竹棚頭青山海上無城郭
唯見松牌出象州
　　　送元宗簡
貂帽垂肩窄皂裘雪深騎馬向西州暫時相見還相送
却閉閒門依舊愁
　　　寄徐晦
鄠陂魚美酒偏濃不出琴齋見雪峰應勝昨来趨府日
簿書牀上亂重重
　　　寄白學士
自掌天書見客稀縱因休沐鎖雙扉㡬回扶病欲相訪
知向禁中歸未歸
　　　喜王六同宿
十八年来恨別離唯同一宿詠新詩更相借問詩中語
共説如今勝舊時
　　　題玉像堂
玉毫不著世間塵輝相分明十八身入夜無烟燈更好
堂中唯有轉經人
　　　與賈島閒遊
水北原南草色新雪消風暖不生塵城中車馬應無數
能解閒行有㡬人
　　　哭丘長史
丘公已没故人稀欲過街西更訪誰每到子城東路上
憶君相逐入朝時
　　　哭孟寂
曲江院裏題名處十九人中最少年今日春光君不見
杏花零落寺門前
　　　患眼
三年患眼今年校免與風光便隔生咋日韓家後園裏
看花猶似未分明
　　　荅劉兢
劉君久被時抛擲老向城中作選人昨日街西相近住
每來存問老夫身
　　　贈華嚴寺僧
一身依止荒閒院燭耀窻中有宿煙徧禮華嚴經裏字
不曽行到寺門前
　　　逢故人
山東二十餘年別今日相逢在上都説盡向来無限事
相看摩捋白髭鬚
　　　送蕭逺弟
街裏槐花傍馬垂病身相送出門遲與君别後秋風夜
作得新詩説向誰
　　　送辛少府
才多不肯限容身老大詩章轉更新選得天台山下住
一家全作學仙人
　　　贈任道士
長安多病無生計藥鋪醫人亂索錢欲得定知身上事
憑君為筭小行年
　　　招周居士
閉門秋雨濕牆莎俗客來稀野思多已掃書堂安藥竈
山人作意早經過
　　　送許處士
髙情自與俗人疎獨向藍溪選僻居㑹到白雲長取醉
不能窻下讀閒書
　　　題楊秘書新居
愛閒不向争名地宅在街西最静坊巻裏詩過一千首
白頭新受祕書郎
　　　送晊師
九星壇下煎茶别五老峯頭覓寺居作得新詩旋相寄
人來請莫達空書
　　　送僧往金山
聞道溪隂山水好師行一一徧經過事須覔取堪居處
若箇溪頭藥最多
　　　尋徐道士
尋師逺到暉天觀竹院森森閉藥房聞入静来經七日
仙童簷下獨焚香
　　　荅韋開州寄車前子
開州午日車前子作藥人皆道有神慚愧使君憐病眼
三千餘里寄閒人
　　　憶故州
累石為山作野夫自收雲藥讀仙書如今身是他州客
每見青山憶舊居
　　　送客㳺蜀
行盡青山到益州錦城樓下二江流杜家曽向此中住
為到浣花溪水頭
　　　送陸暢
共踏長安街裏塵吳州獨作未歸身貴門舊宅今誰住
君過西塘與問人
　　　感春
逺客悠悠任病身誰家池上又逢春明年各自東西去
此地看花是別人
　　　贈李司議
漢庭誰問投荒客十嵗天南著白衣秋草茫茫惡溪路
嶺頭遙送北人歸
　　　别客
青山歴歴水悠悠今日相逢明月秋繫馬城邊楊栁樹
為君沽酒暫淹留
　　　登樓寄胡家兄弟
獨上西樓盡日閒林煙演漾鳥蠻蠻謝家兄弟重城裏
不得同看雨後山
　　　荅劉明府
身病多時又客居滿城親舊盡相疎可憐絳縣劉明府
猶解頻頻寄逺書
　　　酬藤杖
病裏出門行步遲喜君相贈古藤枝倚来自覺身生力
每向傍人説得時
　　　法雄寺東樓
汾河舊宅今為寺猶有當時歌舞樓四十年來車馬客
古槐深巷暮蟬愁
　　　寄故人
静曲閒房病客居蟬聲滿樹槿花疎故人祗在藍田縣
强半年来不得書
　　　鄰婦哭征夫
雙鬟初合便分離萬里征夫不得隨今日軍回身獨没
去時鞍馬别人騎
　　　和崔駙馬聞蟬
鳳凰樓下多歡樂不覺秋風暮雨天應為昨来身暫病
蟬聲得到耳傍邊
　　　看櫻桃花
昨日南園新雨後櫻桃花發舊枝柯天明不待人同看
遶樹重重履跡多
　　　和郭明府縣中㑹飲
一樽清酒兩人同好在街西水縣中自恨病身相去逺
此時閒坐對秋風
　　　唐興觀看花
新紅舊紫不相宜看覺從前兩月遲更向同来詩客道
明年到此莫過時
　　　九華觀看花
街西無數閒遊處不似九華仙觀中花裏可憐池上景
㡬回牆壁貯春風
　　　贈姚合
丹鳳門前向曉開千官相次入朝来唯君獨走衝塵土
下馬橋邊報直回
　　　尋時道士
觀裏初晴竹樹涼閒行共到最髙房昨来官罷無生計
欲就師求斷穀方
　　　同韓侍郎南溪夜賞
喜作閒人得出城南溪兩月逐君行忽聞新命須歸去
一夜船中語到明
　　　使行望悟真
採玉峯連佛寺幽髙髙斜對驛門樓無端来去騎官馬
寸步教身不得遊
　　　重陽日至峡道
無限青山行已盡回看忽覺逺離家逢髙欲飲重陽酒
山菊今朝未見花
　　　贈座客劉郎中
憶昔君登南省日老夫猶是褐衣身誰知二十餘年後
来作學曹相替人
　　　唐興觀玉蘂仙二首
千枝花裏玉塵飛阿母宫中見亦稀應共諸仙鬭百草
獨来偷折一枝歸
九色雲中紫鳳車尋仙来到洞仙家飛輪回處無蹤跡
唯有班班滿地花
　　　秋思
洛陽城裏見秋風欲作歸書意萬重復恐怱怱説不盡
行人臨發又開封
　　　憶逺
行人猶未有歸期萬里初程日暮時唯愛門前雙柳樹
枝枝葉葉不相離
　　　玉山館
長溪新雨色如泥野水隂雲盡向西楚客天南行漸逺
山山樹裏鷓鴣啼
　　　寄府吏
野水尋花共作期今朝出郭不相隨待君公事有閒日
此地春風應過時
　　　涼州詞三首
邊城暮雨雁飛低蘆笋初生漸欲齊無數鈴聲遙過磧
應䭾白練到安西
古鎮城門白磧開蕃兵往往傍沙堆巡邊使客行應早
每待平安火到来
鳳林闗裏水東流白草黄榆六十秋邊將皆承主恩澤
無人解道取涼州
　　　宫詞二首
新鷹初放兔猶肥白日君王在内稀薄暮千門臨欲鎖
紅粧飛騎向前歸
黄金捍撥紫檀槽絃索初張調更髙盡理昨来新上曲
内官簾外送櫻桃
　　　華清宫
温泉流入漢離宫宫樹行行浴殿空武帝時人今欲盡
青山空閉御牆中
　　　崔駙馬養鶴
身閒無事稱髙情已有人間章句名求得鶴来教翦翅
望仙臺下亦將行
　　　閒遊二首
老身不計人間事野寺秋晴每獨過病眼校来猶斷酒
却嫌行處菊花多
終日不離塵土間若為能見此身閒今朝暫共遊僧語
更恨趨時别舊山
　　　劉兵曹贈酒
一瓶顔色似甘泉開向新栽小竹前欲罷身中更無事
移床獨就夕陽眠
　　　送王梧州
楚江亭上秋風起看發蒼梧太守船千里同行從此别
相逢又隔㡬多年
　　　春日早朝
曉陌春寒朝騎来瑞雲深處見樓臺夜来新雨沙墀濕
東上閤門應未開
　　　寄二山人
為箇朝章束此身眼看東洛去無因歷陽舊客今應少
轉憶鄰家二老人
　　　寄李渤
五度溪頭躑躅紅嵩陽寺裏講時鐘春山處處行應好
一月看花到㡬峰
　　　尋仙
溪頭一徑入青崖處處仙居隔杏花更見峯西幽客説
雲中猶有兩三家
　　　寄王奉卿
愛君紫閣峯前好新作書堂藥竈成見欲移居相近住
有田多與種黄精
　　　題渭北寺上方
昔祭郊壇今謁陵寺中髙處最來登十餘年後人多别
喜見當時轉讀僧
　　　杏園贈劉郎中
一去瀟湘頭欲白今朝始見杏花春從来遷客應無數
重到花前有㡬人
　　　荅鄱陽客藥名詩
江臯嵗暮相逢地黄葉霜前半夏枝子夜吟詩向松桂
心中萬事喜君知
　　　寄宋景
詔發官兵取亂臣將軍弓箭不離身君今獨在征東府
莫遣功名屬別人
　　　倡女詞
輕鬢叢梳闊掃眉為嫌風日下樓稀畫羅金縷難相稱
故著尋常淡薄衣
　　　荅元八遺紗帽
黒紗方帽君邊得稱到山前坐竹床唯恐被人偷様翦
不曽閒戴出書堂
　　　題僧院
聞師行講青龍疏本寺往来多少年静掃空房唯獨坐
千莖秋竹在簷前
　　　送元八
百神齋祭相隨徧尋竹看山亦共行明日城西送君去
舊遊重到獨題名
　　　吳楚歌詞
庭前春鳥啄林聲紅夾羅襦縫未成今朝社日停針線
起向朱櫻樹下行
　　　月臺觀
一身清浄無童子獨坐空堂得㡬年每夜焚香通月觀
可憐光得最團圓
　　　華山廟
金天廟下西京道巫女紛紛走似煙手把紙錢迎過客
遣求恩福到神前
　　　病中
東風漸暖滿城春獨自幽居養病身莫説櫻桃花已發
今年不作看花人
　　　寺宿齋
晚到今光門外寺寺中新竹隔簾多齊官禁與僧相見
院院開門不得過
　　　贈施肩吾
世間漸覺無多事雖得空名未著身合取藥成相待喫
不須先作上天人
　　　贈王建
于君去後交游少東野無來篋笥貧賴有白頭王建在
眼前猶見詠詩人
　　　逢賈島
僧房逢著欵冬花出寺吟行日已斜十二街中春雪滿
馬蹄今去入誰家
　　　離宫怨
髙堂別館連湘渚長向春江開萬户荆王去去不復来
宫中美人自歌舞
　　　春別曲
長江春水緑堪染蓮葉出水大如錢江頭橘樹君自種
那不長繫木蘭船
　　　成都曲
錦江近西煙水緑新雨山頭茘枝熟萬里橋邊多酒家
遊人愛向誰家宿
　　　烏栖曲
西山作宫潮滿池宫鳥曉鳴茱茰枝吳姬採蓮自唱曲
君王昨夜舟中宿
　　　楚妃怨
梧桐葉下黄金井横架轆轤牽素綆美人初起天未明
手拂銀瓶秋水冷
　　　寒塘曲
寒塘沈沈柳葉疎水暗人語驚栖鳬舟中少年醉不起
持燭照水射游魚
　　　春堤曲
野塘鵁鶄飛樹頭緑蒲紫菱蓋碧流狂客誰家愛雲水
日日獨來城下遊
　　　山禽
山禽毛如白練帶栖我庭前栗樹枝獼猴半夜來取栗
一雙中林向月飛
　　　秋山
秋山無雲復可風溪頭看月出深松草堂不閉石床静
葉間墜露聲重重
　
　
　
　
　萬首唐人絶句巻二十三
欽定四庫全書
　萬首唐人絶句巻二十三
　　　　　　　　　　　　　宋　洪邁　編
　　五言(原缺/)
　
　
　
　
　
　
　
　
　
　
　
　
　
　
　
　萬首唐人絶句巻二十三
欽定四庫全書
　萬首唐人絶句巻二十四
　　　　　　　　　　　　　宋　洪邁　編
　　七言
　　　寄桐江隠者　　　　　　　　許渾
潮去潮来洲渚春山花如繡草如茵嚴陵臺下桐江水
解釣鱸魚有㡬人
　　　送曽主簿歸楚州省覲予亦明日歸姑熟
帆轉清淮極鳥飛落帆應換老萊衣河亭未醉先惆悵
明日還從此路歸
　　　重別
淚沿紅粉濕羅巾重繫蘭舟勸酒頻留却一枝河畔柳
明朝猶有逺行人
　　　湖上
髣髴欲當三五夕萬蟬清雜亂泉紋釣魚船上一樽酒
月出渡頭零落雲
　　　夜泊永樂驛
蓮渚愁紅蕩碧波吳娃齊唱採蓮歌横塘一別已千里
蘆葦蕭蕭風雨多
　　　宿水閣
野客從來不解愁等閒乘月海西頭未知南陌誰家子
夜半吹笙入水樓
　　　謝亭送別
勞歌一曲解行舟紅葉青山水急流日暮酒醒人已逺
滿天風雨下西樓
　　　酬李當
知有瑤華手自開巴人虚唱懶封回山隂一夜滿溪雪
借問扁舟来不來
　　　蟬
噪柳鳴槐晚未休不知何事愛悲秋朱門大有長吟處
剛被愁人又送愁
　　　夜過松江寄友
清露白雲明月天與君齊棹木蘭船南湖風雨一相失
夜泊横塘心渺然
　　　守風淮隂
遙見江隂夜漁客因思京口釣魚時一潭明月萬株柳
自去自来人不知
　　　亡題
商嶺採芝尋四老紫陽收术訪三茅欲求不死長生訣
骨裏無仙不肯教
　　　送楊發東歸
紅花半落燕于飛同客長安今獨歸一紙鄉書報兄弟
還家羞著別時衣
　　　寄宋邧
朱檻煙霜夜坐勞美人南國舊同袍山長水逺無消息
瑤瑟一彈秋月髙
　　　題四老廟二首
峩峩商嶺采芝人雪頂霜髯虎豹茵山酒一巵歌一曲
漢家天子忌功臣
避秦安漢出藍闗松桂花隂滿舊山自是無人有歸意
白雲常在水潺潺
　　　夏日寄江上親友
雨過前山日未斜清蟬嘒嘒落槐花車輪南北已無限
江上故人纔到家
　　　下第懐友人
獨掩衡門花盛時一封書信緩歸期南宗更有瀟湘客
夜夜月明聞竹枝
　　　客有卜居不遂薄遊汧隴者
海燕西飛白日斜天門遙望五侯家樓臺深鎖無人到
落盡春風第一花
　　　陳宫怨二首
風暖江城白日遲昔人遺事後人悲草生宫闕國無主
玉樹後庭花為誰
地雄山險水悠悠不信隋兵到石頭玉樹後庭花一曲
與君同上景陽樓
　　　題段太尉廟
静想追兵緩翠華古碑荒廟閉松花紀生不向榮陽死
争有山河屬漢家
　　　經秦皇墓
龍盤虎踞樹層層勢入浮雲亦是崩一種青山秋草裏
路人唯拜漢文陵
　　　游楞伽寺
碧煙秋寺泛潮来水浸城根古堞摧盡日傷心人不見
石榴花滿舊琴臺
　　　緱山廟
王子求仙月滿臺玉簫清轉鶴徘徊曲終飛去不知處
山下碧桃春自開
　　　送薛先輩入闗
一巵春酒送離歌花落敬亭芳草多欲問歸期已深醉
只應孤夢繞闗河
　　　過鴻溝
相持未定各為君秦政山河此地分力盡烏江千載後
古溝芳草起寒雲
　　　韓信廟
朝言雲夢暮南巡已為功名少退身盡握兵權猶不得
更將心計托何人
　　　過湘妃廟
古木蒼山掩翠娥月明南浦起微波九疑望斷幾千載
斑竹淚痕今更多
　　　寄敬上人
萬山秋雨水縈回紅葉多從紫閣來雲冷竹齋禪衲薄
已應飛錫過天台
　　　秋思
琪樹西風枕簟秋楚雲湘水憶同遊髙歌一曲掩明鏡
昨日少年今白頭
　　　送宋處士歸山
賣藥修琴歸去遲山風吹盡桂花枝世間甲子須㬰事
逢著仙人莫看棋
　　　聴琵琶
欲寫明妃萬里情紫槽紅撥夜丁丁邊沙望盡漢宫逺
月落天山聞一聲
　　　秦樓曲
秦女夢餘仙路遙月窻風簟夜迢迢潘郎翠鳳雙飛去
三十六宫聞玉簫
　　　題旌儒廟
寒栢隂風萬古悲儒冠相枕死秦時廟前亦有商山路
不學老翁歌紫芝
　　　覽故人題僧院詩
髙閣清吟寄逺公四時雲月一篇中今来借問獨何處
日暮槿花零落風
　　　楚宫怨二首
十二山晴花盡開楚宫雙闕對陽臺細腰爭舞君沈醉
白日秦兵天上來
獵騎秋來在内稀渚宫雲雨濕龍衣騰騰戰鼔動城闕
江畔射麋猶未歸
　　　聽唱山鷓鴣
金谷歌傳第一流鷓鴣清怨碧煙愁夜來省得曽聞處
萬里月明湘水秋
　　　晨起西樓
留情深處駐横波歛翠凝紅一曲歌明月下樓人未散
共愁三徑是天河
　　　酬盧端公藍口阻風
又攜刀筆泛膺舟藍口風髙桂檝留還似郢中歌一曲
夜來春雪照西樓
　　　贈何處士
東別茅峰北去秦梅仙書裏説真人白頭主印青山下
雖遇唐生不敢親
　　　鷺鷥
西風澹澹水悠悠雪㸃絲飄帶雨愁何限歸心倚前閣
緑蒲紅蓼練塘秋
　　　學仙二首
漢武迎仙紫禁秋玉笙瑤瑟似崑丘年年望斷無消息
空閉重城十二樓
心期仙訣意無窮采畫雲車起夀宫聞有三山未知處
茂陵松栢滿西風
　　　酬韋侍御
桂楫美人歌木蘭西風嫋嫋露漙漙夜長曲盡意不盡
月在清湘洲渚寒
　　　紫藤
緑蔓穠隂紫袖低客來留坐小堂西醉中掩瑟無人㑹
家近江南罨畫溪
　　　宿咸宜觀
羽袖飄飄香夜風翠幢歸殿玉壇空步虚聲盡天未曉
雲壓桃花月滿空
　　　金谷園
三惑沈身是此園古藤荒草野禽喧二十四友一朝盡
愛妾墜樓何足言
　　　送崔珦入朝
書劒功遲白髮新强登蕭寺送歸秦月斜松桂倚髙閣
明夜江南江北人
　　　遇劉五　　　　　　　　　　李頎
洛陽一別梨花新黄鳥飛飛逢故人攜手當年共為樂
無驚蕙草惜殘春
　　　白花原
白花原頭望京師黄河流水無已時秋天曠野人行絶
馬首西来知是誰
　　　失題
紫極殿前朝伏奏龍花㑹裏日相望别離嵗嵗如流水
誰辨他鄉與故鄉
　　　寄韓鵬
為政心閒物自閒朝看飛鳥暮飛還寄書河上神明宰
羨爾城頭姑射山
　　　送崔嬰赴漢陽
中外相連弟與兄新加小縣子男名年纔三十佩銅印
知爾弦歌漢水清
　　　野老曝背
百嵗老翁不種田惟知曝背樂殘年有時捫虱獨搔首
目送歸鴻籬下眠
　　　上元夜　　　　　　　　　　崔液
玉漏銅壺且莫催鐵闗金鎖徹明開誰家見月能閒坐
何處聞燈不看來
　　　其二
神燈佛火百輪張刻像圖形七寳裝影裏如開金石説
空中似散玉毫光
　　　使院小池　　　　　　　　　賈島
小池誰見鑿時初走水南來十里餘樓上日斜吹暮角
院中人出鎖游魚
　　　夜坐
蟋蟀漸多秋不淺蟾蜍已没夜應深三更兩鬢㡬枝雪
一念雙峰四祖心
　　　送别
門外便伸千里別無車不得到河梁髙樓直上百餘尺
今日為君南望長
　　　聞蟬感懐
新蟬忽發最髙枝不覺立聴無限時正遇友人來告別
一聲分作兩般悲
　　　夏雨宿寺
詩成一夜月中題便卧松風到曉雞帶月時聞山鳥語
郡城知近武陵溪
　　　送于總持歸京
出家初𨽻何方寺上國西明御水東却見舊房階下樹
別來二十一春風
　　　池上鶴
月中時呌葉紛紛不異洞庭霜夜聞翎羽從今如罷翦
猶能飛起向孤雲
　　　友人婚催粧
不知今夕是何夕催促陽臺近鏡臺誰道芙蓉水中種
青銅鏡裏一枝開
　　　和韓吏部泛南溪
溪裏晚從池岸出石泉秋急夜深聞木蘭船共山人上
月映渡頭零落雲
　　　酬姚合
黍穗豆苗侵古道晴原午後早秋時故人相憶僧來説
楊柳無風蟬滿枝
　　　送僧三首
遍參尊宿遊方久名岳奇峰問此公五月半間看瀑布
青城山裏白雲中
池上時時松雪落焚香烟起見孤燈静夜憶誰來對坐
曲江南岸寺中僧
歸蜀擬從巫峡過何時得入舊禪房寺中來後誰身化
起塔栽松向野田
　　　渡桑乾
客舍并州已十霜歸心日夜憶咸陽無端更渡桑乾水
却望并州是故鄉
　　　夜期客不至
逸人期宿石床中遣我開扉對晚空不知何處嘯秋月
閒著松門一夜風
　　　夜集烏行中所居
環爐促席復持杯松院雙扉向月開坐上同聲半先達
名山獨入此心來
　　　贈李文通
營當萬勝岡頭下誓立千年不朽功天子手擎新鉞斧
諫官請贈李文通
　　　三月晦日贈劉評事
三月正當三十日風光別我苦吟身共君今夜不須睡
未到曉鐘猶是春
　　　送道者二首
新嵗抱琴何處去洛陽三十六峯西生來未識山人面
不得一聴烏夜啼
常言喫藥全勝飯華岳松邊采茯神不遣髭鬚一莖白
擬為白日上昇人
　　　宿村家亭子
床頭枕是溪中石井底泉通竹下池宿客未眠過半夜
獨聞山雨到來時
　　　題興化園亭
破却千家作一池不栽桃李種薔薇薔薇花落秋風起
荆棘滿庭君始知
　　　竹
籬外清隂接藥欄曉風交戛碧琅玕子猷没後知音少
粉節霜筠漫嵗寒
　　　田中丞髙亭
髙亭林表逈嵯峨獨坐秋宵不寢多玉兔玉人歌裏出
白雲雖白莫相和
　　　贈人斑竹拄杖
揀得林中最細枝結根石上長身遲莫嫌滴瀝紅斑少
恰是湘妃淚盡時
　　　尋石甕寺上方
野寺入時春雪後崎嶇得到此房前老僧不出迎朝客
已住上方三十年
　　　題青龍寺
碣石山人一軸詩終南山北數人知擬看青龍寺裏月
待無一㸃夜雲時
　　　阮籍嘯臺
如聞長嘯春風裏荆棘叢邊訪舊蹤地接蘇門山近逺
荒臺突兀抵髙峰
　　　楊秘書新居
城角新居隣静寺時從新閣上南樓南山泉入宫中去
先向詩人門外流
　　　哭孟東野
蘭無香氣鶴無聲哭盡秋天月不明自從東野先生死
側近雲山得散行
　　　過京索光生墓
京索先生三尺墳秋風漠漠吐寒雲從來有恨君多哭
今日何人更哭君
　　　客思
促織聲尖尖似針更深刺著旅人心獨言獨語月明裏
驚覺眠童與宿禽
　　　觀鹿
條峯五老勢相連此鹿來從若箇邊别有野麋人不見
一生長飲白雲泉
　　　聴樂山人彈易水
朱絲絃底燕泉急燕將雲孫白日彈嬴氏歸山陵已掘
聲聲猶帶髮衝冠
　　　經蘇秦墓
沙埋古篆折碑文六國興亡事繫君今日凄凉無處説
亂山秋盡有寒雲
　　　題戴勝
星㸃花冠道士衣紫陽宫女化身飛能傳上界春消息
若到蓬山莫放歸
　　　題隠者居二首
雖有柴門長不闗片雲孤木伴身閒猶嫌住久人知處
見擬移家更上山
老子堂前花萬樹先生曽見幾回春夜煎白石平明喫
不擬教人哭此身
　　　春詞　　　　　　　　　　沈亞之
黄鳥啼時春日髙紅芳發盡井邊桃美人手暖裁衣易
片片輕花落剪刀
　　　題候仙亭
新剏山亭覆石壇雕梁峻宇入雲端嶺北嘯猿髙枕聴
湖南山色巻簾看
　　　送龐子肅
三年遊宦也迷津馬困長安九陌塵都作無成不歸去
古來妻嫂笑蘇秦
　　　夢遊秦宫
君王多感放東歸從此秦宫不復期春景似傷秦喪主
落花如雨淚燕脂
　
　
　
　
　
　
　
　萬首唐人絶句卷二十四
欽定四庫全書
　萬首唐人絶句巻二十四
　　　　　　　　　　　　　宋　洪邁　編
　　五言(原缺/)
　
　
　
　
　
　
　
　
　
　
　
　
　
　
　
　萬首唐人絶句巻二十四
欽定四庫全書
　萬首唐人絶句卷二十五
　　　　　　　　　　　　　宋　洪邁　編
　　七言
　　　過勤政樓　　　　　　　　　杜牧
千秋佳節名空在承露絲囊世已無唯有紫苔偏稱意
年年因雨上金鋪
　　　題魏文正
蟪蛄寧與雪霜期賢哲難教俗士知可憐貞觀太平後
天不且留封徳彛
　　　念昔遊三首
十載飄然繩檢外罇前自獻自為酬秋山春雨閒吟處
倚遍江南寺寺樓
雲門寺外逢猛雨林黒山髙雨脚長曽奉郊宫為近侍
分明㩳㩳羽林槍
李白題詩水西寺古木回巖樓閣風半醒半醉遊三日
紅白花開烟雨中
　　　過華清宫三首
長安回望繡成堆山頂千門次第開一騎紅塵妃子笑
無人知是茘枝来
新豐緑樹起黄埃數騎漁陽探使回霓裳一曲千峯上
舞破中原始下来
萬國笙歌醉太平倚天樓殿月分明雲中亂拍禄山舞
風過重巒下笑聲
　　　登樂遊原
長空澹澹孤鳥没萬古銷沉向此中看取漢家何似業
五陵無樹起秋風
　　　春申君
烈士思酬國士恩春申誰與快寃魂三千賓客總珠履
欲使何人殺李園
　　　奉陵宫人
相如死後無詞客延夀亡來絶畫工玉顔不是黄金少
淚滴秋山入夀宫
　　　讀韓杜集
杜詩韓筆愁來讀似倩麻姑癢處抓天外鳳凰誰得髓
無人解合續弦膠
　　　送國棊王逢
絶藝如君天下少閒人似我世間無別後竹窻風雪夜
一燈明暗覆吳圖
　　　少年行
連環羈玉聲光碎緑錦蔽泥虬卷髙春風細雨走馬去
珠落璀璀白罽袍
　　　沈下賢
斯人清唱何人和草逕苔蕪不可尋一夕小敷山下夢
水如環珮月如襟
　　　偶題
甘羅昔作秦丞相子政曽為漢輦郎千載更逢王侍讀
當時還道有文章
　　　朱坡三首
故國池塘倚御渠江城三詔損魚書賈生辭賦恨流落
祇向長沙住嵗餘
煙深苔巷唱樵兒花落寒輕倦客歸藤岸竹洲相掩映
滿池春雨鸊鵜飛
乳肥春洞生鵝管沼避回巖勢犬牙自笑卷懐頭角縮
歸盤煙磴恰如蝸
　　　出宫人二首
閒吹玉殿昭華管醉折梨園縹帶花十年一夢歸人世
絳縷猶封繫臂紗
平陽拊背穿馳道銅雀分香下璧門㡬向綴珠深殿裏
妬抛羞態卧黄昏
　　　杏園
夜來微雨洗芳塵公子驊騮步始勻莫怪杏園顦顇去
滿城多少插花人
　　　春晚題韋家亭子
擁鼻侵襟花草香髙臺春去恨茫茫蔫紅半落平池晚
曲渚飄成錦一張
　　　感宋拾遺題名
竄逐窮荒與死期餓唯蒿藿病無醫憐君更抱重泉恨
不見崇山謫去時
　　　將赴吳興登樂遊原
清時有味是無能閒愛孤雲静愛僧欲把一麾江海去
樂遊原上望昭陵
　　　江南懐古
車書混一業無窮井邑山川今古同戊辰年向金陵過
惆悵閒吟憶庾公
　　　江南春
千里鸎啼緑映紅水村山郭酒旗風南朝四百八十寺
多少樓臺煙雨中
　　　題禪智寺
故里溪頭松栢雙來時盡日倚松窻杜陵隋苑已絶國
秋晚南遊更渡江
　　　齊安郡中偶題二首
兩竿落日溪橋上半縷輕煙柳影中多少緑荷相倚恨
一時回首背西風
秋聲無不攪離心夢澤蒹葭楚雨深自滴堦前大梧葉
于君何事動哀吟
　　　齊安郡後池
菱透浮萍緑錦池夏鶯千囀弄薔薇盡日無人看微雨
鴛鴦相對浴紅衣
　　　題城樓
嗚軋江樓角一聲微陽㶑㶑落寒汀不用憑欄苦回首
故鄉七十五長亭
　　　池州青溪
弄溪終日到黄昏照數秋來白髮根何物賴君千遍洗
筆頭塵土漸無痕
　　　遊金碧洞
初柳霜林下石稜潺湲聲斷滿溪冰攜茶臘月遊金碧
合有文章病茂陵
　　　贈李秀才
骨清年少眼如冰鳳羽參差五色層天上麒麟時一下
人間不獨有徐陵
　　　題貴池亭
勢比凌歊宋武臺分明百里逺帆開蜀江雪浪西江滿
强半春寒去却來
　　　蘄州蘭溪
蘭溪春盡碧泱泱映水蘭花雨發香楚國大夫憔悴日
應尋此路去瀟湘
　　　題水口草市
倚溪侵嶺多髙樹誇酒書旗有小樓驚起鴛鴦豈無恨
一雙飛去却回頭
　　　初冬夜飲
淮陽多病偶求懽客袖侵霜興燭盤砌下梨花一堆雪
明年誰此凭欄干
　　　山石榴
似火山榴映小山繁中能薄艷中閒一朶佳人玉釵上
秪疑燒却翠雲鬟
　　　隋隄柳
夾岸垂楊三百里秖應圖畫最相宜自嫌流落西歸疾
不見東風二月時
　　　柳
數樹新開翠影齊倚風情態被春迷依依故國樊川恨
半掩村橋半拂溪
　　　鷺鷥
雪衣雪髮青玉觜羣捕魚兒溪影中驚飛逺映碧山去
一樹棃花落晚風
　　　村舍燕
漢宫一百四十五多下珠簾閉瑣窻何處營巢夏將半
茅簷煙裏語雙雙
　　　歸燕
畫堂歌舞喧喧地社去社來人不看長是江樓使君伴
黄昏猶待倚欄干
　　　傷猿
獨折南園一朶梅重尋幽坎已生苔無端晚吹驚髙樹
似裊長枝欲下来
　　　雲
盡日看雲首不回無心都大似無才可憐光彩一片玉
萬里晴天何處來
　　　醉後題僧院二首
離心忽忽復悽悽雨晦傾瓶取醉泥可羨髙僧共心語
一如攜穉往東西
􁱗船一棹百分空十嵗青春不負公今日鬢絲禪榻畔
茶煙輕颺落花風
　　　見吳秀才別妓
紅燭短時羌笛怨清歌咽處蜀絃髙萬里分飛兩行淚
滿江寒雨正蕭騷
　　　贈朱道靈
劉根丹篆三千字郭璞青囊兩卷書牛渚磯南謝山北
白雲深處有巖居
　　　屏風
屏風周倣畫纎腰嵗久丹青色半銷斜倚玉窻鸞髮女
拂塵猶自妬嬌饒
　　　哭韓綽
平明送葬上都門紼翣交横逐去魂歸來冷笑悲身事
喚婦呼兒索酒盆
　　　新定途中
無端偶效張文紀下杜鄉園別五秋重過江南更千里
萬山深處一孤舟
　　　商山道中
水疊鳴珂樹如帳長楊春殿九門珂我来惆悵不自決
欲去欲住終如何
　　　漢江
溶溶漾漾白鷗飛渌浄春深好染衣南去北來人自老
夕陽長送釣船歸
　　　哭亡友
故人墳樹五秋風伯道無兒跡更空重到笙歌分散地
隔江吹笛月明中
　　　赤壁
折㦸沈沙鐵未消自將磨洗認前朝東風不與周郎便
銅雀春深鎖二喬
　　　雲夢澤
日旗龍斾想飄揚一索功髙縛楚王真是超然五湖客
未如終始郭汾陽
　　　泊秦淮
煙籠寒水月籠沙夜泊秦淮近酒家商女不知亡國恨
隔江猶唱後庭花
　　　秋浦途中
蕭蕭山路窮秋雨淅淅溪風一岸蒲為問寒沙新到雁
來時還下杜陵無
　　　題桃花夫人廟
細腰宫裏露桃新脈脈無言度幾春至竟息亡縁底事
可憐金谷墮樓人
　　　題烏江亭
勝敗兵家事不期包羞忍恥是男兒江東子弟多才俊
卷土重來未可知
　　　題横江館
孫家兄弟晉龍驤馳騁功名業帝王至竟江山誰是主
苔磯空屬釣魚郎
　　　寄楊州韓綽判官
青山隠隠水遙遙秋盡江南草木凋二十四橋明月夜
玉人何處教吹簫
　　　送李羣玉赴舉
故人別来面如雪一榻拂雲秋影中玉白花紅三百首
五陵誰唱與春風
　　　甘棠館御溝
一渠東注芳華苑苑鎖池塘百嵗空水殿半傾蟾口澁
為誰流下蓼花中
　　　汴河懐古
錦纜龍舟隋煬帝平臺複道漢梁王遊人閒起前朝念
折柳孤吟斷殺腸
　　　汴河阻凍
千里長河初凍時玉珂瑤珮響參差浮生憐似氷底水
日夜東流人不知
　　　題元處士髙亭
水接西江天外聲小齋松影拂雲平何人教我吹長笛
與倚春風弄月明
　　　鄭瓘協律
廣文遺韻留樗散雞犬圖書共一船自説江湖不歸事
阻風中酒過年年
　　　送陸洿郎中棄官歸
少微星動照春雲魏闕衡門路自分倐去忽来應有意
世間塵土漫疑君
　　　寄珉笛與宇文舍人
調髙銀字聲還側物比柯亭韻校奇寄與玉人天上去
桓將軍見不教吹
　　　途中二首
鏡中絲髪悲來慣衣上塵痕拂漸難惆悵江湖釣竿手
却遮西日向長安
田園不事來遊宦故國誰交爾別離獨倚闗亭還把酒
一年春盡送春時
　　　題村舍
三樹稚桑春未㓢扶床乳女午啼飢潜銷暗鑠歸何處
萬指侯家自不知
　　　江
楚鄉寒食橘花時野渡臨風駐綵旗草色連雲人去住
水紋如縠燕差池
　　　題木蘭廟
彎弓征戰作男兒夢裏曽經夢畫眉㡬度思歸還把酒
拂雲堆上祝明妃
　　　入商山
早入商山百里雲藍溪橋下水聲分流水舊聲人舊耳
此回嗚咽不堪聞
　　　題商山廟
吕氏强梁嗣子柔我於天性豈恩讎南軍不袒左邊袖
四老安劉是滅劉
　　　送隠者
無媒逕路草蕭蕭自古雲林逺市朝公道世間唯白髮
貴人頭上不曽饒
　　　送斛斯判官
蒼蒼煙月滿川亭我有勞歌一為聴將取離魂隨白騎
三台星裏拜文星
　　　贈別二首
娉娉褭褭十三餘荳蔲梢頭二月初春風十里揚州過
卷上珠簾總不如
多情却似總無情唯覺罇前笑不成蠟燭有心還惜別
替人垂淚到天明
　　　寄逺
前山極逺碧雲合清夜一聲白雪微欲寄相思千里月
溪邊殘照雨霏霏
　　　九日
金英繁亂拂欄香明府辭官酒滿缸還有玉樓輕薄女
笑他寒燕一雙雙
　　　寄牛相公
漢水横衝蜀浪分危樓㸃的拂孤雲六年仁政謳謌去
柳逺春隄處處聞
　　　斑竹筒簟
血染斑斑成錦紋昔年遺恨至今存分明知是湘妃泣
何忍將身卧淚痕
　　　和嚴惲落花
共惜流年留不得且環流水醉流杯無情紅豔年年盛
不恨凋零却恨開
　　　倡樓戲贈
細柳橋邊深半春纈衣簾裏動香塵無端有寄閒消息
背插金釵笑向人
　　　宣州開元寺
松寺曽同一鶴棲夜深臺殿月髙低何人為倚東樓柱
正是千山雪漲時
　　　寺南樓
小樓纔受一床横終日看山酒滿傾可惜和風夜來雨
醉中虚度打窻聲
　　　留贈
舞鞾應任閒人看笑臉還須待我開不用鏡前空有淚
薔薇花謝即歸来
　　　送薛邽二首
可憐走馬騎驢漢豈有風光肯占伊只有三張最惆悵
下山回馬尚遲遲
小捷風流已俊才便將紅粉作金臺明年未去池陽郡
更乞春時却重來
　　　南陵道中
南陵水面漫悠悠風𦂳雲輕欲變秋正是客心孤逈處
誰家紅袖凭江樓
　　　別家
初嵗嬌兒未識爺別爺不拜手吒义拊頭一别三千里
何日迎門却到家
　　　雨
連雲接塞添迢遞灑幕侵燈送寂寥一夜不眠孤客耳
主人窻外有芭蕉
　　　送人
鴛鴦帳裏暖芙蓉低泣闗山㡬萬重明鑑半邊釵一股
此生何處不相逢
　　　醉贈薛道封
飲酒論文四百刻水分雲隔二三年男兒事業知君有
賣與明君直㡬錢
　
　
　
　
　
　
　
　
　
　
　
　萬首唐人絶句巻二十五
欽定四庫全書
　萬首唐人絶句巻二十五
　　　　　　　　　　　　　宋　洪邁　編
　　五言(原缺/)
　
　
　
　
　
　
　
　
　
　
　
　
　
　
　
　萬首唐人絶句巻二十五
欽定四庫全書
　萬首唐人絶句巻二十六
　　　　　　　　　　　　　宋　洪邁　編
　　七言
　　　詠襪　　　　　　　　　　杜　牧
鈿尺裁量減四分纎纎玉笋裹輕雲五陵年少欺他醉
笑把花前出畫裙
　　　宫詞二首
蟬翼輕綃傅體紅玉膚如醉向春風深宫鎻閉猶疑惑
更取丹沙試辟宫
監宫引出暫開門隨例須朝不是恩銀鑰却收金鎻合
月明花落又黄昏
　　　月
三十六宫秋夜深昭陽歌斷信沉沉唯應獨伴陳皇后
照見長門望幸心
　　　入闗
東西南北數衢通曽取江西徑過東今日更尋南去路
未秋應有北歸鴻
　　　及第後寄長安故人
東都放牓未花開三十三人走馬回秦地少年多辦酒
已將春色入闗來
　　　偶作
才子風流詠曉霞倚樓吟住日初斜驚殺東鄰繡牀女
錯將黄暈壓檀花
　　　贈終南僧
北闕南山是故鄉兩枝仙桂一時芳休公都不知名姓
始覺禪門氣味長
　　　遣懐
落魄江南載酒行楚腰腸㫁掌中輕十年一覺揚州夢
占得青樓薄倖名
　　　春日途中
田園不事來遊宦故國誰教爾别離獨倚闗亭還把酒
一年春盡送春時
　　　秋感
金風萬里思何盡玉樹一䆫秋影寒獨掩此門明月下
淚流香袂倚欄干
　　　贈漁父
蘆花深澤靜垂綸月夕煙朝幾十春自說孤舟寒水畔
不曽逢着獨醒人
　　　歎花
自恨尋芳到已遲徃年曽見未開時如今風擺花狼籍
緑葉成隂子滿枝
　　　山行
逺上寒山石徑斜白雲生處有人家停車坐愛楓林晚
霜月紅於二月花
　　　書懐
滿眼青山未得過鏡中無那鬢絲何秪言旋老轉無事
欲到中年事更多
　　　紫微花
曉迎秋露一枝新不占園中最上春桃李無言又何在
向風偏笑豔陽人
　　　醉後呈崔大夫
謝傅秋涼閱管絃徒教賤子侍華筵溪頭正雨歸不得
辜負南䆫一覺眠
　　　方響
數條秋水挂琅玕玉手丁當怕夜寒曲盡連敲三四下
恐驚珠淚落金盤
　　　題真上人院
清羸已近百年身古寺風煙又一春寰海自成戎馬地
唯師曽是太平人
　　　對花不飲
花前雖病亦提壺數調持觴興有無盡日臨風羡人醉
雪香空伴白髭鬚
　　　桃花園
桃滿西園淑景催幾多紅豔淺深開此花不逐溪流出
晉客無因入洞來
　　　送杜十三
煙鴻上漢聲聲逺逸驥尋雲步步髙應笑内兄年六十
郡城閒坐養霜毛
　　　後池泛舟送王十二首
相送西郊暮景和青蒼竹外遶寒波為君醮甲十分飲
應見離心一倍多
分袂還應立馬看向來離思始知難鴈飛不見行塵滅
景下山遥極目寒
　　　洛陽秋夕
泠泠寒水帶霜風更在天橋夜景中清禁漏閒煙樹寂
月輪移在上陽宫
　　　獵騎
已落雙鵰血尚新鳴鞭走馬又翻身憑君莫射南來雁
恐有家書寄逺人
　　　懐吳中馮秀才
長洲苑外草蕭蕭却筭遊程嵗月遙唯有别時今不忘
暮煙秋雨過楓橋
　　　寄東塔僧
初月微明漏白煙碧松梢外挂青天西風靜起傳深業
應送愁吟入夜蟬
　　　秋夕
紅燭秋光冷畫屏輕羅小扇撲流螢瑤階夜色涼如水
坐看牽牛織女星
　　　瑤瑟
玉仙瑤瑟夜珊珊月過樓西桂燭殘風景人間不如此
動搖湘水徹明寒
　　　送人歸山
三清洞裹無端别又拂塵衣欲臥雲看著挂冠迷處所
北山蘿月在移文
　　　聞角
曉樓煙檻出雲霄景下林塘已寂寥城角為秋悲更逺
護霜雲破海天遙
　　　發谷口
曉澗青青桂色孤楚人隨玉上天衢水辭谷口山寒少
今日風頭校暖無
　　　賞蕙草
尋常詩思巧如春又喜幽亭蕙草新本是馨香比君子
遶欄今更為何人
　　　偶題
道在人間或可傳小還輕變已多年今來海上昇髙望
不到蓬萊不是仙
　　　三川驛覧座主舍人留題
舊跡依然已十秋雪山當面照銀鈎懐恩淚盡霜天曉
一片餘霞映驛樓
　　　醉贈裴四同年
淒風洛下同羈思遲日棠陰得醉歌自笑與君三嵗别
頭銜依舊鬢絲多
　　　破鏡
佳人失手鏡初分何日團圓再㑹君今朝萬里秋風起
山北山南一片雲
　　　長安雪後
秦陵漢苑參差雪北闕南山次第春車馬滿城原上去
豈知惆愴有閒人
　　　華清宫
零葉翻紅萬樹霜玉蓮閒蘂暖泉香行雲不下朝元閣
一曲淋鈴淚數行
　　　冬日題寺北樓
滿懐多少是恩酬未見功名已白頭不為尋山試筋力
豈能寒上背雲樓
　　　别王十後附書
重闗曉度宿雲寒羸馬縁知步步難此信的應中路見
亂山何處拆書看
　　　李蘄州問㫁酒因寄
有客南來話所思故人遙枉醉中詩暫因微疾須防酒
不是歡情減舊時
　　　望少華三首
身隨白日看將老心與青雲自有期今對晴峰無十里
世縁多累暗生悲
文字波中去不還物情初與是非闗時名竟是無端事
羞對靈山道愛山
眼看雲鶴不相隨何況塵中事作為好伴羽人深洞去
月前秋聴玉參差
　　　登澧州驛樓寄韋尹
一話涔陽舊使君郡人回首望青雲政聲長與江聲在
自到津樓日夜聞
　　　長安晴望
翠屏山對鳳城開碧落搖光霽後來回識六龍廵幸處
飛煙閒繞望春臺
　　　嵗旦朝回
星河猶在整朝衣逺望天門再拜歸笑向東風初五十
敢言知命且知非
　　　宫人冢
盡是離宫院中女苑牆城外冢纍纍少年入内教歌舞
不識君王到死時
　　　寄杜子二首
不識長楊事北都且教紅袖醉來扶狂風烈焰雖千尺
豁得平生俊氣無
武牢闗吏應相笑箇厎年年徃復來若問使君何處去
為言相憶首長回
　　　有感
宛溪垂柳最長枝曽被春風盡日吹不堪攀折猶堪看
陌上少年來自遲
　　　江南送左師
江南為客正悲秋更送吾師古渡頭惆悵不同塵土别
水雲蹤跡去悠悠
　　　郡樓有宴病不起
十二層樓敞畫簷連雲歌盡草纎纎空堂病怯階前月
燕子嗔垂一桁簾
　　　隋苑
紅霞一抹廣陵春定子當筵睡臉新却笑丘墟隋煬帝
破家亡國為誰人
　　　汴水舟行荅張祜
千萬長河共使船聴君詩句倍悽然春風野㟁名花發
一道㠶檣畫御煙
　　　寓言
暖風遲日柳初含顧影看身又自慙何事明朝獨惆悵
杏花時節在江南
　　　猿
月白煙青水暗流孤猿銜恨呌中秋三聲欲斷疑腸斷
饒是少年須白頭
　　　懐歸
塵埃終日滿䆫前水態雲容思浩然爭得便歸湘浦去
却持竿上釣魚船
　　　邊上晚秋
黒山南面更無州馬放平沙夜不收風送孤城臨晚角
一聲聲入客心愁
　　　悼吹簫妓
玉簫聲㫁没流年滿目春愁隴樹煙艶質已隨雲雨散
鳳樓空鎻月明天
　　　訪許顔
門近寒溪䆫近山枕山流水日潺潺長嫌世上浮雲客
老向塵中不解顔
　　　春日古道傍作
萬古榮華旦暮齊樓臺春盡草萋萋君看陌上何人墓
旋化紅塵送馬蹄
　　　青冢
青冢前頭隴水流燕支山上墓雲秋蛾眉一墜窮泉路
夜夜孤魂月下愁
　　　大夢上人自廬峰回
行脚尋常到寺稀一枝蔾杖一襌衣開門滿院空秋色
新向廬峰過夏歸
　　　洛中二首
柳動晴風拂路塵年年宫闕鎻濃春一從翠輦無廵幸
老却蛾眉幾許人
風吹柳帶搖晴緑蝶遶花枝戀暖香多把芳菲泛春酒
直教愁色對愁腸
　　　邊上聞鳴笳三首
何處吹笳薄暮天塞垣髙鳥沒狼煙遊人一聴頭堪白
蘇武爭禁十九年
海路無塵邊草新榮枯不見緑楊春白沙日暮愁雲起
獨感離鄉萬里人
羣雛吹笛上髙臺寒鴈驚飛去不回盡日春風吹不散
只應分付客愁來
　　　閒題
男兒所在即為家百鎰黄金一朶花借問春風何處好
緑楊深巷馬頭斜
　　　金谷園
繁華事散逐香塵流水無情草自春日暮東風怨啼鳥
落花猶似墮樓人
　　　重登科
星漢離離月出輪滿街含笑綺羅春花前每被青娥問
何事重來只一人
　　　遊邊
黄沙連海路無塵邊草長枯不見春日暮拂雲堆下過
馬前逢着射鵰人
　　　隋宫春
龍舟東下事成空蔓草萋萋滿故宫亡國亡家為顔色
露桃猶自恨春風
　　　寓題
把酒直須判酩酊逢花莫惜暫淹留假如三萬六千日
半是悲哀半是愁
　　　送趙十二
省事却因多事力無心翻似有心來秋風郡閣殘花在
别後何人更一杯
　　　呈鄭先輩
不語亭亭儼薄粧畫裙雙鳳鬱金香西京才子旁看取
何似喬家那窈娘
　　　偶見
朔風髙緊掠河樓白鼻騧郎白罽裘有箇當壚明似月
馬鞭斜揖笑回頭
　　　醉倒
日晴空樂下仙雲俱在涼亭送使君莫辭一盞即相請
還是三年更不聞
　　　兵部尚書席上作
華堂今日綺筵開誰召分司御史來偶發狂言驚滿坐
三重粉面一時回
　　　和州絶句
江湖醉度十年春牛渚山邊六問津厯陽前事知虚實
髙位紛紛見陷人
　　　仙女詞　　　　　　　　　楊　衡
玉笄初侍紫皇君金縷鴛鴦滿絳裙仙宫一閉無消息
遙結芳心向碧雲
　　　春夢
落庭日照花如錦紅粧美人當晝寝傍人不知夢中事
唯見玉釵時墜枕
　　　宿青牛谷
隨雲步入青牛谷青牛道士留我宿可憐夜乆月明中
唯有壇邊一枝竹
　　　寄徹公
北風吹霜霜月明荷葉枯盡越水清别來幾度龍宫宿
雪山童子應相逐
　　　九日
黄花紫菊傍籬落摘菊泛酒愛芳新不堪今日望鄉意
强挿茱茰隨衆人
　　　春日　　　　　　　　　　宋　邕
輕花細葉滿林端昨夜春風晚色寒黄鳥不堪愁裏聴
緑楊冝向雨中看
　　　社日村居　　　　　　　　張　演
鵝湖山下稻梁肥㹠栅雞棲對掩扉桑柘影斜春社散
家家扶得醉人歸
　　　贈李十二　　　　　　　　崔成甫
我是瀟湘放逐臣君辭明主漢江濵天外常求太白老
金陵捉得酒仙人
　　　過上人蘭若　　　　　　　綦毋潜
山頭襌室挂僧衣窻外無人溪鳥飛黄昏半在山下路
却聽鐘聲連翠微
　　　早發上東門
十五能行西入秦三十無家作路人時命不將明主荅
素衣空染洛陽塵
　　　侍宴桃花園　　　　　　　徐彦伯
源水叢花無數開丹跗紅萼間青梅從今結子三千歳
預喜仙游復摘來
　　　上已祓禊
晴風麗日滿芳洲雲幕春筵祓錦流皆言曲侍璜溪宴
暫似乗槎天漢游
　　　夜燕安樂公主宅
鳳樓開闔引明光花醑連添醉益香欲知帝女熏天貴
金柯玉柱夜成行
　　　小雪日戲題　　　　　　　張　登
甲子徒推小雪天刺桐猶緑槿花然陽和長養無時歇
却是炎洲雨露偏
　　　歸燕下第後獻主司　　　　章孝標
舊累危巢泥已落今年故向社前歸連天大厦無棲處
更傍誰家門户飛
　　　及第後寄淮南李相公
及第全勝十政官金湯渡了出長安馬頭漸入揚州路
為報時人洗眼看
　　　春雪獻李相公
六出飛花處處飄黏窻拂砌上寒條朱門到曉難盈尺
盡是三軍喜氣銷
　
　
　
　
　
　
　
　萬首唐人絶句巻二十六
欽定四庫全書
　萬首唐人絶句巻二十七
　　　　　　　　　　　　　宋　洪邁　編
　　七言
　　　寄友二首　　　　　　　　李羣玉
野水晴山雪後時獨行村路更相思無因一向溪橋醉
處處寒梅映酒旗
花落輕寒酒熟遲醉眠不及落花期愁人想憶春山暮
煙樹蒼蒼撥榖時
　　　澧陵路中
别酒離亭十里强半醒半醉引愁長無人寂寂春山路
雪打溪梅狼籍香
　　　大庾嶺别友人
篔簹無子鵷雛飢毛彩凋摧不得歸誰念火雲千嶂裏
低身猶傍鷓鴣飛
　　　石門戍
到此空思吳隱之潮痕草蔓上幽碑人來皆望珠璣去
誰詠貪泉四句詩
　　　聞湘南從叔朝覲
長沙地窄却回時舟楫駸駸向鳳池為報湘川神女道
莫教雲雨濕旌旗
　　　漢陽太白樓
江上晴樓翠靄間滿簾春水滿窻山青楓緑草將愁去
逺入吳雲暝不還
　　　送客
沅水羅文海燕回柳條牽恨到荆臺定知行路春愁裏
故郢城邊見落梅
　　　南荘春晚二首
連雲草暎一條陂鸂䳵雙雙帶水飛南村小路桃花落
細雨斜風獨自歸
草暖沙長望去舟微茫煙浪向巴丘沅湘寂寂春歸盡
水緑蘋香人自愁
　　　移松竹
龍髯鳳尾亂颼颼帶霧停風一畝秋待取滿庭蒼翠合
酒尊書案閉門休
　　　引水行
一條寒玉走秋泉引出深蘿洞口煙十里暗流聲不斷
行人頭上過潺湲
　　　黄陵廟
黄陵廟前莎草春黄陵女兒茜裙新輕舟小檝唱歌去
水逺山長愁殺人
　　　北亭
斜雨飛絲織晚空疎簾半捲野亭風荷花開盡秋光晚
零落殘紅緑沼中
　　　送客徃涔陽
春與春愁逐日長逺人天畔逺思鄉蘋生水緑不歸去
孤負東溪七里莊
　　　桃源
我到瞿真上昇處山川四望使人愁紫雲白鶴去不返
唯有桃源溪水流
　　　題王侍御宅
門向滄江碧岫開地多鷗鷺少塵埃緑陰十里灘聲裏
閒去王家看竹來
　　　文殊院避暑
赤日黄埃滿世間松聲入耳即心閒願尋五百仙人去
一世清涼住雪山
　　　寄友人鹿胎冠子
散㸃疎星紫錦班仙家新様剪三山冝與謝公松下戴
淨簮雲髪翠微間
　　　江南
鱗鱗别浦起微波泛泛輕舟桃葉歌斜雪北風何處宿
江南一路酒旗多
　　　答友寄新茗
滿火芳香碾􁀙塵吳甌湘水緑花新媿君千里分滋味
寄與春風酒渴人
　　　峽山寺上方
滿院泉聲山殿涼殿簾微雨野松香東峰下視南溟月
笑踏金波看海光
　　　秋登涔陽城二首
萬户砧聲水國秋涼風吹起故鄉愁行人望逺偏傷思
白浪青楓滿北樓
穿針樓上閉秋煙織女佳期又隔年斜漢夜深吹不落
一條銀浪挂秋天
　　　釣魚
七尺青竿一丈絲菰蔣葉裏逐風吹幾回舉手抛芳餌
驚起沙灘水鴨兒
　　　酬魏三十七
靜裛寒香觸思初開緘忽見二瓊琚一吟麗句風流極
沒得洪文李校書
　　　贈琵琶
我見鴛鴦飛水上君還望月苦相思一雙裙帶同心結
早寄黄鸝孤鴈兒
　　　落帆後賦得二絶
平湖茫茫春日落危檣獨映沙洲泊上岸閒尋細草行
古查飛起黄金鶚
水浮秋煙沙曉雪皎㓗無風影澄澈海客雲帆未掛時
相與縁江拾明月
　　　贈妓人
誰家少女字千金省向人間觸處尋今日分明花裏見
一雙紅臉動春心
　　　贈人
曽留宋玉舊衣裳惹得巫山夢裏香雲雨無情難管領
任他别嫁楚襄王
　　　山榴
洞中春氣蒙籠喧尚有紅英千樹繁可憐夾水錦歩障
羞殺石家金谷園
　　　鸂䳵
錦羽相呼慕沙曲波上雙聲戞哀玉霞明川靜極望中
一時飛滅青山緑
　　　沅江漁者
倚棹汀洲沙日晚江鮮野菜桃花飯長歌一曲煙靄深
歸去滄浪緑波逺
　　　題金山寺石堂
白波四面照樓臺日夜潮聲遶寺回千葉紅蓮髙㑹處
幾曽龍女獻珠來
　　　戱贈魏四十
蘭浦秋來煙雨深幾多情思在琴心知君調得東家子
早晚和鳴入錦衾
　　　和人贈别
嚬黛低紅别怨多深停芳恨滿横波聲中唱出纒綿意
淚落燈前一曲歌
　　　宿巫山廟二首
寂寞髙堂别楚君玉人天上逐行雲停舟十二峯巒下
幽佩仙香半夜聞
廟閉春山曉月光波聲回合樹蒼蒼自從一别襄王夢
雲雨空飛巫峽陽
　　　傷柘枝
曽見雙鸞舞鏡中聨飛接影對春風今來獨在花筵上
月滿秋天一半空
　　　題櫻桃
春初携酒此花間幾度臨風倒玉山今日葉深黄滿樹
再來惆悵不能攀
　　　惱從兄
芳草萋萋新燕飛芷河南望鴈書稀武陵洞裏尋春客
已被桃花迷不歸
　　　紫極宫齋後
紫府空歌碧落寒曉星寥亮月光殘一羣白鶴髙飛散
唯有松風吹石壇
　　　春晚
思鄉之客空凝嚬天邊欲盡未盡春獨攀江樹深不語
芳草落花愁殺人
　　　喜渾吉見訪
公子春衫桂水香逺衝霏雪過書堂貧家冷落難消日
唯有松筠滿院涼
　　　索曲送酒
簾外春風正落梅須求狂藥解愁回煩君玉指輕攏撚
慢撥鴛鴦送一杯
　　　山驛梅花
生在幽崖獨無主溪蘿澗鳥為儔侣行人陌上不留情
愁香空謝深山雨
　　　重陽日上渚宫楊尚書
落帽臺邊菊半黄行人惆悵對重陽荆州一見桓宣武
為趂悲秋入帝鄉
　　　校書叔遺暑服
翠芸箱裏疊㥎㥎楚葛湘紗淨似空便着清江明月夜
輕涼與掛一身風
　　　贈魏三十七
名珪字玉淨無瑕美譽芳聲有數車莫放熖光髙二丈
來年燒殺杏園花
　　　酬崔表臣
昨日朱門一見君忽驚野鶴在雞羣不應長啄黄汙水
早晚歸飛碧落雲
　　　歎靈鷲寺山榴
水蝶巖蜂俱不知露紅凝豔數千枝山深春晚無人賞
即是杜鵑催落時
　　　中秋寄南海侍御
海靜天髙景氣殊鯨睛失彩蚌潜珠不知今夜越臺上
望見瀛洲方丈無
　　　戲贈姬人
骰子廵抛裹手拈無因得見玉纎纎但知謔道金釵落
圖向人前露指尖
　　　丹陽送韋叅軍　　　　　　嚴　維
丹陽郭裏送行舟一别心知兩地秋日晚江南望江北
寒鴉飛盡水悠悠
　　　相里使君宅聴惠澄上人吹小管
秦僧吹竹閉秋城早在棃園稱主情今夕襄陽山太守
坐中流涙聴商聲
　　　荅劉長卿
新安非欲枉帆過海内如君有幾何醉裏别時秋水色
老人南望一狂歌
　　　發桐廬寄劉員外
處處雲山無盡時桐廬南望轉參差舟人莫道新安近
欲上潺湲行自遲
　　　嵗初喜皇甫侍御至
湖上新正逢故人情深應不笑家貧明朝别後門還掩
脩竹千竿一老身
　　　舊鏡　　　　　　　　　　鮑　溶
團團銅鏡似潭水心愛玉顔私自親一經離别少年改
難與清光相見頻
　　　期盡
魚鎻生衣門不開玉筐金月共塵埃青山石婦千年望
雷雨曽來知不來
　　　寄天台凖公
赤城橋東見月夜佛壠寺邊行月僧閒踏莓苔繞琪樹
海光清淨對心燈
　　　送蕭秀才
心交别我西京去愁滿春魂不易醒從此無人訪貧病
馬蹤車轍草青青
　　　隋宫二首
柳塘煙起日西斜竹浦風回鴈弄沙煬帝春游古城在
壊宫芳草滿人家
玉鉤闌畔寒泉水金轆轤邊照影人此水今為九泉路
一枝花照數堆塵
　　　塞上行
西風應時筋角堅承露牧馬水草冷可憐黄河九曲盡
氊館牢落樹無影
　　　吳中夜别
楚客秋思着黄葉吳姫夜歌停碧雲聲盡燈前各流淚
水天涼冷鴈離羣
　　　送裴婺州
婺女星邊氣不收金華山水似瀛洲含香太守心清淨
去與神仙日日逰
　　　荅客
竹間深路馬驚嘶獨入蓬門半似迷勞問圃人終嵗事
桔橰聲裏雨春畦
　　　贈楊錬師二首
紫煙衣上繡春雲清隱山書小篆文明月在天將鳳管
夜深吹向玉晨君
道士夜誦蘂珠經白鶴下繞香煙聴夜移經盡人上鶴
仙風吹入秋冥冥
　　　寄薛膺昆季
楚山清路兩無期夢裏春風玉樹枝何況芙蓉樓上客
海門江月亦相思
　　　楊真人籙中像
畫中留得清瓊質世上難逢白鶴身應見茅盈哀老弟
為持金籙救生人
　　　懐王秀才
鄉無竹圃為三徑貧寄鄰家已二年唯有素風身未墜
世間開口不言錢
　　　題真公影堂
舊房西壁畫支公昨暮今辰色不同逺客問心無處取
獨添香火望虚空
　　　秋夜懐紫閣寺僧
滿山雨色應難見隔澗經聲又不聞紫閣夜深多入定
石苔誰為掃秋雲
　　　宿水亭
雕楹采檻壓通陂魚鱗碧幕銜曲玉夜深星月伴芙蓉
如在廣寒宫裏宿
　　　寄海陵韓長宫
吏散重門印不開玉琴招鶴舞徘徊野人為此多東望
雲雨仍從海上來
　　　得儲道士書
嬋娟春盡暮心收鄰里同年半白頭為問蓬萊近消息
海波平静好東遊
　　　感路侍御訪别
西臺御史重難言落木疎籬繞病魂一望青雲感騘馬
欵行黄葉出柴門
　　　上已日上浙東孟中丞
世間禊事風流處鏡裏雲山若畫屏今日會稽王内史
好將賔客醉蘭亭
　　　送僧遊天台二首
身非居士常多病心愛空王稍覺閒師問寄禪何處取
浙南青翠沃洲山
金嶺雪晴僧獨歸水文霞采納禪衣可憐石室燒香夜
江月對心無是非
　　　望金山寺
一朶蓬萊在世間梵宫宫闕翠雲閒近南秋水更清淺
聞道遊人未忍還
　　　奉酬范傳真二首
昨日新花紅滿眼今朝美酒緑留人更冝明月含芳露
憑仗蕭郎夜賞春
白雪翦花朱蠟蔕折花傳笑惜春人請君白日留明月
一醉風光莫厭頻
　　　襄陽懐古
襄陽太守沉碑意身後身前幾年事湘江千嵗未為陵
水底魚龍應識字
　　　湖上望月
湖上清涼月更好天邊旅人猶未歸幾見金波滿還破
草蟲聲畔露霑衣
　　　望姑山
幽人徃徃憶麻姑浮世悠悠仙境殊自從青鳥不堪使
更得蓬萊消息無
　　　暮秋見菊花
菊花低色過重陽似憶王孫白玉觴今日王孫好收采
髙天已下兩回霜
　　　東鄰女
雙飛鷓鴣春影斜美人盤金衣上花身為父母幾時客
一生知向何人家
　　　寄李都護
去年河上送行人萬里弓旗一武臣聞道玉闗烽火死
犬戎知有外家親
　　　長安旅舍懐舊山
昨夜清涼夢本山眠雲喚鶴有慙顔青蓮道士長堪羨
身外無名至老閒
　　　漢宫詞二首
栢梁宸居清窈窕東方先生夜待詔夜乆月當承露盤
内人吹笙舞鳳鸞
月映東牕似玉輪未央前殿絶聲塵宫槐花落西風起
鸚鵡驚寒夜喚人
　　　懐仙
閬峯綺閣幾千丈瑤水西流十二城曽見周靈王太子
碧桃花下自吹笙
　　　九日　　　　　　　　　　崔國輔
江邊楓落菊花黄少長登髙一望鄉九日陶家雖載酒
三年楚客已霑裳
　　　白紵辭二首
洛陽梨花落如霰河陽桃葉生復齊坐恐玉樓春欲盡
紅綿粉絮裛妝啼
董賢女弟在椒風窈窕繁華貴後宫壁帶金缸皆翡翠
一朝零落變成空
　　　王昭君
一回望月一回悲望月月移人不移何時得見漢朝使
為妾傳書斬畫師
　
　
　
　
　
　
　
　
　
　
　萬首唐人絶句巻二十七
欽定四庫全書
　萬首唐人絶句巻二十八
　　　　　　　　　　　　　宋　洪邁　編
　　七言
　　　覽鏡見白鬚　　　　　　　權徳輿
秋來皎絜白鬚光試脱朝簪學舞狂一曲酣歌還自樂
兒孫嬉笑挽衣裳
　　　酬李韶州
詔下忽臨山水郡不妨從事恣攀登莫言向北千行鴈
别有圖南六月鵬
　　　答韋秀才
中峯雲暗雨霏霏水漲花塘未得歸心憶瓊枝望不見
幾回虚濕薜蘿衣
　　　貢院對雪寄崔閣老
寓宿春闈歳欲除嚴風密雪絶雙魚思君獨步西垣裏
日日含香草詔書
　　　寄李衡州
片石叢花畫不如芘身三徑豈吾廬主人十騎東方逺
唯望衡陽鴈足書
　　　戯贈張鍊師
月帔飄颻摘杏花相邀洞口勸流霞半酣乍奏雲和曲
疑是龜山阿母家
　　　贈天竺靈隱二寺主
石路泉流兩寺分尋常鐘磬隔山聞山僧半在中峯住
共占清猿與白雲
　　　贈老將
白草黄雲塞上秋曽隨驃騎出并州鹿盧劔折虬鬚白
轉戰功多獨不侯
　　　酬趙尚書看花見寄二首
春光深處曲江西入坐風流信馬蹄鶴髪杏花相映好
羨君終日醉如泥
杜城韋曲徧尋春處處繁花滿目新日暮歸鞍不相待
與君同是醉鄉人
　　　戲贈表兄崔秀才
何事年年戀隱淪成名須遣及青春明時早獻甘泉去
若待公車却設人
　　　戲贈蘇九(蘇好讀元魯山/文或勸入闗者)
白首書窗成鉅儒不知簪組遍屠沽勸君莫問長安路
且讀魯山于蒍無
　　　人日送房侍御歸越
驛騎歸時騘馬蹄蓮花府映若邪溪帝城人日風光早
不惜離堂醉似泥
　　　送十九兄歸江東
命駕相思不為名春風歸騎出關程離堂莫起臨岐歎
文舉終當薦禰衡
　　　獻歲送李十兄赴黔中
一尊歳酒且留歡三峽黔江去路難志士感恩無逺近
異時應戴惠文冠
　　　送從弟廣
夏雲如火鑠晨輝欵段羸車整素衣知爾業成還出谷
今朝莫愴斷行飛
　　　埇橋夜宴叙别
滿樹鐵冠瓊樹枝尊前燭下心相知明朝又與白雲遠
自古河梁多别離
　　　送袁太祝衢婺巡覆
校緡税畆不妨閒清興自隨魚鳥間知君此去足佳句
路出桐溪千萬山
　　　揚州與丁山人别
將軍易道令威仙華髮清談得此賢惆悵今朝廣陵别
遼東後㑹復何年
　　　得撫州報喜戴員外無事二首
鶴髮州民擁使車人人自説受恩初如今天下無寃氣
乞為邦君雪謗書
衆人餔啜喜君醒渭水由來不雜涇遮莫雪霜撩亂下
松枝竹葉自青青
　　　答張工部
書來逺自薄寒山繚繞洮河出古關今日難裁秣陵報
薤歌寥落栁車還
　　　冬至宿齋時郡君南内朝謁因寄
清齋獨向丘園拜盛服想君興慶朝明日一陽生百福
不辭相望阻寒宵
　　　發硤石路上却寄
莎栅東行五谷深千峯萬壑雨沈沈細君幾日路經此
應見悲翁相望心
　　　餘干别張侍御
蕪城陌上春風别于越亭邊歳暮逢驅車又愴南北路
反照寒江千萬峯
　　　别表兄韋卿
新讀兵書事護羌腰間寶劔映金章少年百戰應輕别
莫笑儒生淚數行
　　　和王祭酒太社宿齋不得赴李尚書宅㑹戲
元禮門前勞引望句龍壇下阻歡娛此時對局空相憶
博進何人更樂輸
　　　八月十五日夜瑶臺寺對月
嬴女乘鸞已上天仁祠空在鼎湖邉凉風遥夜清秋半
一望金波照粉田
　　　臘日龍沙㑹
簾外寒江千里色林中尊酒七人期寕知臘日龍沙㑹
却勝重陽落帽時
　　　月夜過靈澈房
此身㑹逐白雲去未洗塵纓還自傷今夜幸逢清淨境
滿庭秋月對支郎
　　　贈廣通上人
身隨猿鳥在深山早有詩名到世間客至上方留盥潄
龍泓洞水晝潺潺
　　　宫人斜
一路斜分古驛前隂風切切晦秋煙鉛華新舊共冥寞
日暮愁鴟飛野田
　　　朝元閣
繚垣複道上層霄十月離宫萬國朝邊馬忽來清蹕去
空餘臺殿照山椒
　　　石甕寺
石甕寒泉勝寳井汲人囘挂青絲綆厨煙半逐白雲飛
當晝老僧來灌頂
　　　舟行夜泊
蕭蕭落葉送殘秋寂寞寒波急暝流今夜不知何處泊
斷猿晴月引孤舟
　　　宿嚴陵
身羇從事驅征傳江入新安泛暮濤今夜子陵灘下泊
自慙相去九牛毛
　　　和陳閣老當直從東省過史館看花(寒食/假)
晝漏沈沈倦鎖闈西垣東觀閲芳菲繁花滿樹似留客
應為主人休澣歸
　　　棲霞寺雲居室
一徑縈紆至此窮山僧盥潄白雲中閒吟定後更何事
石上松枝常有風
　　　題崔山人草堂
竹徑茅堂接洞天閒持麈尾潄春泉世人車馬不知處
時有歸雲到枕前
　　　題桞郎中故居
下馬荒堦日欲曛潺潺石溜静中聞鳥啼花落人聲絶
寂寞山窗掩白雲
　　　藥名詩
七澤蘭芳千里春瀟瀟花落石磷磷有時浪白㣲風起
坐釣藤隂不見人
　　　春日戲題二首
簷前曉色驚雙燕戸外春風舞百花粉署可憐閒對此
唯令碧玉泛流霞
雨歇風輕一院香紅芳緑翠接東墻春衣試出當軒立
定被鄰家暗斷腸
　　　贈友人
知向巫山逢日暮輕袿玉佩暫淹留曉隨雲雨歸何處
還是襄王夢覺愁
　　　舟行見月
月入孤舟夜半晴寥寥雙鴈兩三聲洞房燭影在何處
欲寄相思夢不成
　　　石楠
石楠紅葉透簾春憶得糚成下錦裀試折一枝含萬恨
分明説向夢中人
　　　斗子灘
斗子灘頭夜已深月華偏向此時心春江風水連天闊
歸夢悠揚何處尋
　　　雜興五首
叢鬢愁眉時勢新初笄絶代北方人一顰一笑千金重
肯似成都夜失身
乍聽絲聲似竹聲又疑丹穴九雛驚金波露洗淨於書
寂寞不堪深夜情
琥珀尊開月映簾調絃理曲指􁅔纎含羞斂態勸君住
更奏新聲刮骨鹽
乳燕雙飛鶯亂啼百花如繡照深閨新糚對景如無比
微笑時時出瓠犀
巫山雲雨洛川神珠襻香腰穩稱身惆悵糚成君不見
含情起立問傍人
　　　黄蘖館
驅車振楫越山川候曉通宵冒煙雨青楓浦上䰟已銷
黄蘖館前心自苦
　　　清明日次弋陽
自歎清明在逺鄉桐花覆水葛溪長家人定是持新火
㸃作孤燈照洞房
　　　七夕
今日雲駢渡鵲橋應非脈脈與迢迢家人競喜開糚鏡
月下穿針拜九霄
　　　太常寺宿齋有寄
轉枕挑燈候曉雞想君應歎太常妻長年多病偏相憶
不遣歸時醉似泥
　　　朝囘閲樂寄絶句
子城風暖百花初樓上龜兹引導車曲罷卿卿理騶馭
細君相望意何如
　　　中書宿齋有寄
銅壺滳漏斗闌干泛灔金波照露盤遥想洞房眠正熟
不堪深夜鳳池寒
　　　玉臺體
嬋娟二八正嬌羞日暮相逢南陌頭試問佳期不肯道
落花深處指青樓
　　　雲　　　　　　　　　　　褚　載
盡日看雲首不囘無心都大似無才可憐光采一片玉
萬里晴天何處來
　　　鶴
欲洗霜翎下澗邊却嫌菱刺汚香泉沙鷗浦鴈應驚訝
一舉扶揺直上天
　　　長城
秦築長城比鐵牢蕃戎不敢過臨洮焉知萬里連雲色
不及堯堦三尺髙
　　　鷺鷥(杜牧/亦有)
霜衣雪髪青玉觜羣捕魚兒溪影中驚飛低映碧山去
一樹梨花落晚風
　　　弔秦叟
市西樓店金千秤渭北田園粟萬鍾兒被殺傷妻被虜
一身隨駕到三峯
　　　定鼎門
郟鄏城髙門倚天九重蹤跡尚依然須知道徳無關鎖
一閉乾坤一萬年
　　　陳倉驛
錦翼花冠安在哉雄飛雌伏盡塵埃一雙童子應惆悵
不見眞人更獵來
　　　宫怨二首　　　　　　　　柯　宗
塵滿金爐不在香黄昏獨自立重廊笙歌何處承恩寵
一一隨風入上陽
長門槐柳半蕭疎玉輦沈思恨有餘紅淚漸消傾國態
黄金誰為達相如
　　　長門怨　　　　　　　　　劉言史
獨坐爐邊結夜愁暫時恩去亦難留手持金筯埀紅淚
亂撥寒灰不舉頭
　　　樂府二首
花頷紅騣一向偏緑槐香陌欲朝天仍嫌衆裏嬌行疾
傍鐙深藏白玉鞭
珠噴團香小桂條玉鞭兼賜霍嫖姚弄影便從天禁出
碧蹄聲碎五門橋
　　　過春秋峽
峭壁蒼蒼苔色新無風晴景自勝春不知何樹幽崖裏
臘月花開似北人
　　　竹裏梅
竹與梅花相並枝梅花正發竹枝垂風吹總向竹枝上
直似王家雪下時
　　　古寺花　　　　　　　　　司空文明
共愛芳菲此樹中千跗萬蘂裛枝紅遲遲欲去猶回望
覆地無人滿寺風
　　　發渝州却寄韋判官
紅燭津亭夜見君繁絃急管兩紛紛平明分手空江轉
唯有猿聲滿水雲
　　　送盧徹之太原
榆落鵰飛關塞秋黄雲畫角見并州翩翩羽騎雙旌後
上客親隨郭細侯
　　　病中嫁女妓
萬事傷心在目前一身垂淚對花筵黄金用盡教歌舞
留與他人樂少年
　　　江村即事
罷釣歸來不繫船江村月落正堪眠縱然一夜風吹去
只在蘆花淺水邊
　　　峽口送友人
峽口花飛欲盡春天涯去住淚沾巾來時萬里同為客
今日飜成送故人
　　　登峴亭
峴山回首望秦關南向荆州幾日還今日登臨唯有淚
不知風景在何山
　　　贈歌人郭婉　　　　　　　商堯藩
石家金谷舊歌人起唱花筵淚滿巾紅粉少年諸弟子
一時怊悵望梁塵
　　　漢宫詞三首
成帝夫人淚滿懷璧宫相趁落空堦可憐玉貌花前死
唯有君恩白燕釵
霍家有女字成君年小教人著繡裙枉殺宫中許皇后
椒房恩澤是浮雲
駿馬金鞍白玉鞭宫中來取李延年承恩直入鴛鴦殿
一曲清歌在九天
　　　吹笙歌
伶兒竹聲愁繞空秦女淚濕燕支紅玉桃花片落不住
三十六簧能喚風
　　　新昌井
轆轤千轉勞筋力待得甘泉渇殺人且共山麋同飲澗
玉沙鋪底淺磷磷
　　　潭州席上贈舞柘枝妓
姑蘇太守青娥女流落長沙舞柘枝滿坐繡衣皆不識
可憐紅臉淚雙垂
　　　田家效陶　　　　　　　　曹　鄴
黒黍春來釀酒飲青禾刈了驅牛載大姑小叔常在眼
却笑長安在天外
　　　徒相逢
江邊野花不須采梁頭野燕不用親西施本是越溪女
承恩不薦越溪人
　　　寄劉駕
一川草色青裊裊遶屋水聲如在家悵望美人不攜手
牆東又發數枝花
　　　題女郎廟
數㸃煙香出廟門女娥飛去影中存年年嶺上春無限
露泣花愁斷客魂
　　　北郭閒思
山前山後是青草盡日出門還掩門每思骨肉在天畔
來看野翁憐子孫
　　　偶題
白玉先生多在市青牛道士不居山但能共得丹田語
正是忙時身亦閒
　　　出關
山上黄犢走避人山下女郎歌滿野我獨南征恨此身
更有無成出關者
　　　官倉䑕
官倉老䑕大如斗見人開倉亦不走健兒無糧百姓饑
誰遣朝朝入君口
　　　聽劉尊師彈琴
曾遊清海獨聞蟬入向空山夜聽泉不似齋堂人靜後
秋聲長在七條絃
　　　題山居
掃葉煎茶摘葉書心閒無夢夜窗虚只應光武恩波晩
豈是嚴君戀釣魚
　　　送人下第
馬嘶殘日没殘霞二月東風便到家莫羨長安占春者
明年始見故園花
　　　早秋宿田舍
澗草踈踈螢火光山月朗朗楓樹長南村犢子夜聲急
應是欄邊新有霜
　　　題舒鄉
功名若及鴟夷子必擬將舟泛洞庭栁色湖光好相待
我心非醉亦非醒
　
　
　
　
　
　
　
　
　
　
　萬首唐人絶句巻二十八
欽定四庫全書
　萬首唐人絶句巻二十九
　　　　　　　　　　　　　宋　洪邁　編
　　七言
　　　同王維過崔處士林亭　　　盧　象
映竹時聞轉轆轤當窗只見網蜘蛛主人非病常高卧
環堵䝉籠一老儒
　　　新晴愛月　　　　　　　　陸　暢
野性平生惟愛月新晴半夜覩嬋娟起來自擘紗窗破
恰漏清光落枕前
　　　雲安公主出降雜詠催糚二首
天上瓊花不避秋今宵織女嫁牽牛萬人惟待乗鸞出
乞巧齊登明月樓
少糚銀粉飾金鈿端正天花貴自然聞道禁中時節異
九秋香滿鏡臺前
　　　坐障
白玉爲竿丁字成黄金繡帶短長輕强遮天上花顔色
不隔雲中語笑聲
　　　簾
眞珠文織挂簷端錦縁羅旌千萬端早把玉鉤和月巻
神仙愁怕水精寒
　　　階
甃玉編金次第平花紋隱起踏無聲幾重便上華堂裏
得見天人吹鳳笙
　　　扇
寶扇持來入禁宫本教花下動香風姮娥須逐彩雲降
不可通宵在月中
　　　成都贈别席夔
不值分流二江水定應猶得且同行三千里外情人别
更被子規啼數聲
　　　游城東王駙馬亭
城外無塵水間松秋天木落見山容共尋蕭史江亭去
一望終南紫閣峯
　　　望毛女峯
我種東峯千葉蓮此峯毛女始求仙今朝暗筭當時事
已是人間七萬年
　　　送李山人歸山
來從千山萬山裏歸向千山萬山去山中白雲千萬重
却望人間不知處
　　　長安新晴
九重深淺人不知金殿玉樓倚朝日一使城中新雨晴
御溝流得宫花出
　　　出藍田關寄董使君
萬里煙蘿錦帳閒雲迎水送度藍關七盤九折難行處
盡是龔黄界外山
　　　題悟公禪堂
臨壇付法十三春家本長城若下人芸閣少年應不識
南山鈔主是前身
　　　宿陜府北樓奉酬崔大夫二首
樓壓黄河山滿坐風清水涼誰忍卧人定軍州禁漏傳
不妨秋月城頭過
一别朱門三四春再來應笑尚風塵昨宵唯有樓前月
識是謝公詩酒人
　　　陜州逢竇鞏同宿寄江陵韋協律
共出丘門歳九霜相逢悽愴對離觴荆南為報韋從事
一宿同眠御史牀
　　　夜到泗州酬崔使君
徐城洪盡到淮頭月裏山河見泗州聞道泗濵清廟磬
雅聲今在謝家樓
　　　送崔員外使回入京
六星宫裏一星歸行到金鉤近紫微侍史别來經嵗月
今宵應夢護香衣
　　　成都送别費冠卿
紅椒花落桂花開萬里同游俱未回莫厭客中頻送客
思鄉獨上望鄉臺
　　　題商山廟
商洛秦時四老翁人傳羽化此山空若無仙眼何由見
總在廟前花洞中
　　　題獨孤少府園林
四面青山是四鄰烟霞成伴草成茵年年洞口桃花發
不記曾經迷幾人
　　　送獨孤秀才下第歸太白山
逸翮暫時成落羽將歸太白賞靈蹤須尋最近碧霄處
擬倩和雲買一峯
　　　下第後病中
獻玉頻年命未通窮秋成病悟眞空笑看朝市趨名者
不病那知在病中
　　　送深上人歸江南
留得蓮花偈付誰獨攜金䇿欲歸時江南無限蕭家寺
曾與白雲何處期
　　　題自然觀
劔閣門西第一峯道陵成道有高蹤行人若上升仙處
須撥白雲三四重
　　　疾愈步庭花
桃紅李白覺春歸强步閒庭力尚微從困不扶靈壽杖
恐驚花裏早鶯飛
　　　籌筆店江亭
九折巖邊下馬行江亭暫歇聽江聲白雲緑樹不關我
枉與樵人樂一生
　　　贈賀若少府
十日廣陵城裏住聽君花下撫金徽新聲指上懷中紙
莫怪潛偷數曲歸
　　　太子劉舎人邀看花
年少風流七品官朱衣白馬冶遊盤負心不報春光主
幾處偷看紅牡丹
　　　薔薇花
錦窠花朶燃叢醉翠葉眉稠裛露垂莫引美人來架下
恐驚紅片落燕支
　　　望簡寂觀　　　　　　　　顧　況
青嶂青溪直復斜白雞白犬到人家仙人住在最高處
向晚春泉流白花
　　　五兩歌送張夏
竿頭五兩風褭褭水上雲帆逐飛鳥送君初出揚州時
靄靄曈曈江溢曉
　　　臨海所居三首
此是昔年征戰處曾經永日絶人行千家寂寂對流水
唯有汀洲春草生
此去臨溪不是遥樓中望見赤城標不知疊嶂重霞裏
更有何人度石橋
家在雙峯蘭若邊一聲秋磬發孤煙山連極浦鳥飛盡
月上青林人未眠
　　　聽角思歸
故園黄葉滿青苔夢後城頭曉角哀此夜斷腸人不見
起行殘月影徘徊
　　　酬柳相公
天下如今已太平相公何事喚狂生箇身恰似籠中鶴
東望滄溟呌數聲
　　　題明霞臺
野人本自不求名欲向山中過一生莫嫌憔悴無知已
别有煙霞似弟兄
　　　哭絢法師
楚客停橈欲問誰白沙江草麴塵絲生公手種殿前樹
唯有花開鶗鴂悲
　　　送柳宜城葬
鳴笳已逐春風咽匹馬猶依舊路嘶遥望柳家門外樹
恐聞黄鳥向人啼
　　　宫詞五首
禁柳煙中聞曉烏風吹玉漏盡銅壺内官先向蓬萊殿
金合開香瀉御鑪
玉樓天半起笙歌風送宫嬪笑語和月殿影開聞夜漏
水精簾巻近銀河
玉階容衛宿千官風獵青旂曉仗寒侍女先來薦瓊蘂
露漿新下九霄盤
九重天樂降神仙步舞分行踏錦筵嘈噆一聲鐘鼓歇
萬人樓下拾金錢
金吾持㦸護新簷天樂聲傳萬姓瞻樓上美人相倚看
紅糚透出水精簾
　　　尋桃花嶺潘三姑臺
桃花嶺上覺天低人上青山馬隔溪行到三姑學仙處
還如劉阮二郎迷
　　　夜中望仙觀
日暮銜花飛鳥還月明溪上見青山遥知玉女窗前樹
不是仙人不得攀
　　　送李侍御往吳興
世間只有情難說今夜應無不醉人若向洞庭山下過
暗知澆瀝聖姑神
　　　送李秀才入京
五湖秋葉滿行船八月靈槎欲上天君入長安予適越
獨登秦望望秦川
　　　越中席上看弄老人
不到山隂二十春鏡中相見白頭新此生不復爲年少
今日從他弄老人
　　　贈朱放
野客歸時無四鄰黔婁别乆桉常貧漁樵舊路不堪入
何處空山猶有人
　　　聽歌
子夜新聲何處傳悲翁更憶太平年只今法曲無人唱
已逐霓裳飛上天
　　　贈韋清將軍
身執金吾主禁兵腰閒寳劒重横行接輿亦是狂歌者
更就將軍乞一聲
　　　贈僧二首
家住義興東舍溪溪邊莎草雨無泥上人一向心入定
春鳥年年空自啼
出頭皆是新年少何處能容老病翁更把浮榮喻生滅
世間無事不虚空
　　　登樓望水
鳥啼花發柳含煙擲却風光憶少年更上高樓望江水
故鄉何處一歸船
　　　湖中
青草湖邉日色低黄茅嶂裏鷓鴣啼丈夫飄蕩今如此
一曲長歌楚水西
　　　歳日作
不覺老將春共至更悲攜手幾人全還丹寂寞羞明鏡
手把屠蘇讓少年
　　　山中贈客
山中好處無人别澗梅偽作山中雪野客相逢夜不眠
山中童子燒松節
　　　王郎中妓席五詠
玉作搔頭金步揺高張苦調響連宵欲知寫盡相思夢
度水尋雲不用橋(箜篌/)
汗浥新裝畫不成絲催急節舞衣輕落花遶樹疑無影
回雪從風暗有情(舞/)
柳拂青樓花滿衣能歌宛轉世應稀空中幾處聞清響
欲遶行雲不遣飛(歌/)
秦聲楚調怨無窮隴水胡笳咽復通莫遣黄鶯花裏囀
參差撩亂妬春風(筝/)
欲寫人間離别心須聽鳴鳳似龍吟江南曲盡歸何處
洞水山雲知淺深(笙/)
　　　送李山人還玉溪
好鳥共鳴臨水樹幽人獨欠買山錢若爲種得千竿竹
引取君家一眼泉
　　　送少微上人還鹿門
少微不向吳中隱爲箇生縁在鹿門行入漢江秋月色
襄陽耆舊幾人存
　　　宿昭應
武帝祈靈太一壇新豐樹色繞千官豈知今夜長生殿
獨閉山門月影寒
　　　題琅邪上方
東晉王家在此溪南朝樹色隔窗低沈碑字滅昔人逺
谷鳥猶向寒花啼
　　　安仁港口望仙人城
樓臺采翠逺分明聞說仙家在此城欲上仙城無路上
水邊花裏有人聲
　　　寄祕書包監
一别長安路幾千遥知舊日主人憐賈生只是三年謫
獨自無才已四年
　　　小孤山
古廟楓林江水邊寒鴉接飯鴈横天大孤山逺小孤出
月照洞庭歸客船
　　　葉道士山房
水邊垂柳赤欄橋洞裏仙人碧玉簫近得麻姑書信否
潯陽向上不通潮
　　　送李秀才游嵩山
嵩山石壁挂飛流無限神仙在上頭采得新詩題石壁
老人惆悵不同遊
　　　從剡溪至赤城
靈溪宿處接靈山窈映高樓向月閒夜半鶴聲殘夢裏
猶疑琴曲洞房間
　　　葉上題詩從苑中流出
花落深宫鶯亦悲上陽宫女斷腸時君恩不閉東流水
葉上題詩寄與誰
　　　崦裏桃花
崦裏桃花逢女冠林間杏葉落仙壇老人方授上清籙
夜聽步虛山月寒
　　　聽子規
西霞山中子規鳥口邊血出啼不了山僧後夜初出定
聞似不聞山月曉
　　　竹枝曲
帝子蒼梧不復歸洞庭葉下荆雲飛巴人夜唱竹枝後
腸斷曉猿聲漸稀
　　　㝷僧二首
方文玲瓏花竹閒已將心印出人間家家門外長安道
何處相逢是寶山
彌天釋子本高情往往山中獨自行莫怪狂人游楚國
蓮花只在淤泥生
　　　桃花曲
魏帝宫人舞鳳樓隋家天子泛龍舟君王夜醉春眠晏
不覺桃花逐水流
　　　贈逺
暫出河邊思逺道却來窗下聽新鶯故人一别幾時見
春草還從舊處生
　　　早春思歸有唱竹枝歌者坐中下淚
𣺌𣺌春生楚水波楚人齊唱竹枝歌與君皆是思歸客
拭淚看花奈老何
　　　送郭秀才
故人曾任丹徒令買得青山擬獨耕不作草堂招逺客
却將埀柳接啼鶯
　　　宫詞
長樂宫連上苑春玉樓金殿豔歌新君門一入無由出
唯有宫鶯得見人
　　　憶故園
惆悵山多人復稀杜鵑啼處淚霑衣故園此去千餘里
春夢猶能夜夜歸
　　　櫻桃曲
百舌猶來上苑花遊人獨自憶京華遥知寢廟甞新後
勑賜櫻桃向幾家
　　　佳人贈别
萬里行人欲渡溪千行珠淚滴爲泥已成殘夢隨君去
猶有驚烏半夜啼
　　　答顧況　　　　　　　　　包幼正
於越城邊楓葉落楚人書裏寄離騷寒江鸂鶒思儔侣
歳歳臨流刷羽毛
　　　歳日作
更勞今日春風至枯樹無枝可寄花覽鏡唯看飄亂髮
臨風誰為駐浮槎
　　　别青州妓段東美　　　　　薛宜僚
阿母桃花方似錦王孫草色正如煙不須更向滄溟望
惆悵歡情恰一年
　　　公子行　　　　　　　　　孟賔于
錦衣紅奪彩霞明侵曉春遊向野庭不識農夫辛苦力
驕騘踏爛麥青青
　　　棲烏曲二首　　　　　　　劉方平
蛾眉曼臉傾城國鳴環動佩新相識銀漢斜臨白玉堂
芙蓉行障揜燈光
畫舸雙艚錦為纜芙蓉花發蓮葉暗門前月色映横塘
感郎中夜波瀟湘
　　　送别
華亭霽色滿今朝雲裏檣竿去轉遥莫怪山前深復淺
清淮一日兩回潮
　　　夜月
更深月色半人家北斗䦨干南斗斜今夜偏知春氣暖
蟲聲新透緑窗紗
　　　春怨二首
紗窗日落漸黄昏金屋無人見淚痕寂寞空庭春欲晩
梨花滿地不開門
朝日殘鸎伴妾啼開簾只見草萋萋庭前時有東風入
楊柳千條盡向西
　
　
　
　
　
　
　
　
　
　
　
　
　
　
　
　萬首唐人絶句巻二十九
欽定四庫全書
　萬首唐人絶句卷三十
　　　　　　　　　　　　　宋　洪邁　編
　　七言
　　　烏棲曲　　　　　　　　　王　建
章華宫人夜上樓君王望月西山頭夜深宫殿門不鎻
白露滿山山葉墮
　　　主人故池
曲池高閣相連起荷葉圑圑蓋秋水主人已逺凉風生
舊客不來芙蓉死
　　　長安别
長安清明好時節只宜相送不宜别惡心牀上銅片明
照見離人白頭髮
　　　宫人斜
未央牆西青草路宫人斜裏紅䊋墓一邊載出一邊來
更衣不減尋常數
　　　春詞
良人朝早半夜起櫻桃如珠露如水下堂把火送郎回
移枕重眠曉牕裏
　　　野池
野池水滿連秋隄菱花結實蒲葉齊川口雨晴風復止
蜻蜓上下魚東西
　　　秋夜曲
秋燈向壁掩洞房良人此夜直明光天河悠悠漏水長
南斗北斗兩相當
　　　别曲
毒蛇在腸瘡滿背去年别家今别弟馬頭對哭各東西
天邉栁絮無根蔕
　　　古謠二首
一東一西隴頭水一聚一散天邉霞一來一去道上客
一顛一倒池中花
宛宛轉轉身上紗紅紅緑緑苑中花紛紛汨汨夜飛鴉
寂寂寞寞離人家
　　　玉蘂花
一樹籠總玉刻成飄廊㸃地色輕輕女冠夜覔香來處
唯見堦前碎月明
　　　歸山莊
長安寄食半年餘重向人邊乞薦書山路獨歸衝夜雪
落斜騎馬避柴車
　　　寒食憶歸
京中曹局無多事寒食貧兒要在家遮莫杏園勝别處
亦須歸看傍村花
　　　題崔秀才里居
自知名出休呈卷愛去人家逺處居時復打門無别事
鋪頭來索買殘書
　　　酬栢侍御答酒
茱茰酒法大家同好是盛來白椀中這度自知顔色重
不消詩裏弄溪翁
　　　别藥欄
芍藥丁香手裏栽臨行一日繞千回外人應怪難辭别
總是山中自取來
　　　長門
長門閉定不求生燒却頭花卸却筝病卧玉牕秋雨下
遙聞别院喚人聲
　　　題渭亭
雲開逺水傍秋天沙岸蒲帆隔野煙一片蔡州青草色
日西鋪在古臺邊
　　　喜祥山館
夜過深山筭驛程三回黒地聽泉聲自離軍馬身輕健
得向溪邊盡足行
　　　上田尚書
去婦何辭見六親手中刀尺不如人可憐池閣秋風夜
愁緑嬌紅一遍新
　　　雨中寄東溪韋處士
雨中溪破無乾地浸著床頭濕著書一箇月來山水隔
不知茅屋若為居
　　　乞竹
乞取池西三兩竿房前栽著病時看亦知自惜難判割
猶勝横根引出欄
　　　人家看花
年少狂疎逐君馬去來憔悴到京華恨無閒地栽仙藥
長傍人家看好花
　　　未央風
五更先起玉階東漸入千門萬户中總向高樓吹舞袖
秋風還不及春風
　　　贈李僕射二首
和雪翻營一夜行神旗凍定馬無聲遙看火號連營赤
知是先鋒上得城
旗旛四面著營稠手詔頻來老將愁每日臨行空挑戰
不知生縛入唐州
　　　送遷客
萬里潮州一逐臣悠悠青草海邊春天涯莫道無回日
上嶺還逢向北人
　　　廢寺
廢寺亂來為縣驛荒松老栢不生煙空廊屋漏畫僧盡
梁上猶書天寳年
　　　題禪師房
浮生不住葉隨風填海移山總是空長向人間愁老病
誰來閒坐此房中
　　　看石楠花
留得行人忘却歸雨中須是石楠枝明朝獨上銅臺路
容見花開少許時
　　　長安縣後亭看畫
水凍横橋雪滿池新排石笋遶巴籬縣門斜掩無人吏
看畫雙飛白鷺鷥
　　　贈工部郎中二首
金爐煙裏要班頭欲得歸山可自由每度報朝愁入閤
在先教示小千牛
多在蓬萊可在家越緋衫上有紅霞朝回不向諸餘處
騎馬城西檢校花
　　　酬趙侍御
年少同為鄴下遊閒尋野寺醉登樓别來衣馬從勝舊
争向邊塵滿白頭
　　　鑷白
總道老來無用處何須白髪在前生如今不用偷年少
拔却三莖又五莖
　　　九日登叢臺
平原池閣在誰家雙塔叢臺野菊花零落故宫無入路
西來澗水繞城斜
　　　題蔡中郎碑
蒼苔滿字土埋龜風雨消磨絶調詞不向圖經中舊見
無人知是蔡邕碑
　　　江館對雨
鳥聲愁雨似秋天病客思家一向眠草館門臨廣州路
夜聞蠻語小江邊
　　　雨過山村
雨裏雞鳴一兩家竹溪村路板橋斜婦姑相喚浴蠶去
閒着中庭梔子花
　　　對雨寄杜書記
竹煙江雨細相和看著閒書睡更多好是主人無事日
應持小拍按新歌
　　　江陵道中
菱葉參差萍葉重新蒲半拆夜來風江村水落平地出
溪畔漁船青草中
　　　江陵使至汝州
回看巴路在雲閒寒食離家麥熟還日暮數峯青似染
商人説是汝州山
　　　送山人二首
嵩山古寺離來乆回見溪橋野葉黄辛苦老師看守處
為懸秋藥閉空房
山客狂來跨白驢袖中遺却潁陽書人閒亦有妻兒在
抛向嵩陽古觀居
　　　揚州尋張籍不見
别後知君在楚城揚州寺裏覔君名西江水濶吳山逺
却打船頭向北行
　　　宿長安縣後齋
新向金階奏罷兵長安縣裏遶池行喜歡得伴山僧宿
看雪吟詩直到明
　　　華清宫二首
曉來樓閣更鮮明日出欄竿見鹿行武帝自知身不死
看修玉殿號長生
酒幔高樓一百家宫前楊栁寺前花内園分得温湯水
三月中間已進𤓰
　　　宫前栁
楊栁宫前忽地春在前驚動探春人曉來唯欠驪山雨
洗却秋條緑上塵
　　　留别張廣文
謝恩新入鳯凰城亂定相逢合眼明千萬求方好將息
杏花寒食的同行
　　　送鄭山人歸山
玉作車轅蒲作輪當初不起潁陽人一家總入嵩山去
天子因何得諫臣
　　　傷墮水鳥
一烏墮水百烏啼相弔相號遶故堤眼見行人車輾過
不妨同伴各東西
　　　十五夜望月(時㑹/琴客)
中庭地白樹栖鴉冷露無聲濕桂花今夜月明人盡望
不知秋思在誰家
　　　眼病寄同官
天寒眼痛少心情隔霧看人夜裏行年少往來常不住
牆西凍地馬蹄聲
　　　寄韋諫議
百年看似暫時間頭白求官亦未閒獨有龍門韋諫議
三徴不起戀青山
　　　尋補闕舊宅
知得清名二十年登山上坂乞新篇除書近拜侍臣去
空院鳥啼風竹前
　　　上魏博田侍中八首
去處長將決勝籌回回身在陣前頭賊城破後先鋒入
看著紅䊋不敢収
熨帖朝衣抛戰袍䕫龍班裏侍中高對時先奏衙門將
次第天恩與節旄
踏著家鄉馬脚輕暮山秋色眼前明老人上酒齊行拜
得侍中來盡再生
功成誰不擁藩方富貴還須是本鄉萬里雙旌汾水上
玉鞭遙指白雲莊
鼔吹旗􁵸道兩邊行男走女喜闐闐舊交省得當時别
指㸃如今却少年
廣場破陣樂初収采纛高于百尺樓老將氣雄争起舞
管絃回作大纒頭
威聲萬里動寒煙草白天清塞馬閒觸處不如生處樂
可憐秋月照江山
將士請衣忘却貧緑牕紅燭酒樓新家家盡踏還鄉曲
明月街中不絶人
　　　御獵
青山直入鳯城頭滻水斜分入御溝新校内人唯射鴨
長隨天子苑東遊
　　　山店
登登石路何時盡決決溪泉到處聞風動葉聲山犬吠
一家松火隔秋雲
　　　過綺岫宫
玉樓傾側粉牆空重疊青山遶故空武帝去來羅袖盡
野花黄蝶領春風
　　　初冬旅遊
逺投人宿趂房遲僮僕傷寒馬亦飢為客悠悠十月盡
莊頭栽竹已過時
　　　寄劉蕡問疾
年少病多應為酒誰家將息過今春賖來半夏重煎盡
投著山中舊主人
　　　夜看揚州市
夜市千燈照碧雲高樓紅袖客紛紛如今不似時平日
猶自笙歌徹曉聞
　　　觀蠻妓
欲說昭君歛翠蛾清聲委曲怨於歌誰家年少春風裏
抛與金錢唱好多
　　　華嶽廟二首
女巫遮客買神盤争取琶琶廟裏彈聞有馬蹄生拍樹
路人來去向南看
自移西嶽門長鎖一箇行人一遍開上廟參天今見在
夜頭風起覺神來
　　　老人歌
白髮歌人垂淚行上皇生日出京城如今供奉多新意
錯唱當時一半聲
　　　對酒
為病比來渾斷酒縁花不免却知聞從來樂事關身少
主領春風只在君
　　　秋夜對雨
夜山秋雨滴空廊燈照房前樹葉光對坐讀書終卷後
自鋪衣被掃僧房
　　　和元郎中八月十一至十五夜五首
半秋初入中旬夜已向階前守月明從未圓時看却好
一分分見傍輪生
亂雲遮却臺東月不許交依次第看莫為詩家先見境
被他龍與作艱難
今夜月明勝昨夜新添桂樹近東枝立多地濕舁床坐
看過牆西寸寸遲
月似圓來漸漸凝玉盤盛水欲侵稜夜深盡放家人睡
直到天明不炷燈
合望月時長望月分明不得似今年仰頭五夜風中立
從未團圓直到圓
　　　新晴後
住處近山常足雨聞晴曬曝舊方茵立秋日後無多熱
漸覺生衣不着身
　　　霓裳詞十首
弟子部中留一色聽風聽水作霓裳散聲未足重來授
直到牀前見上皇
中管五絃初半曲遙教合上隔簾聽一聲聲向天頭落
效得仙人夜唱經
自直梨園得出稀更畨上曲不教歸一時跪拜霓裳徹
立地階前賜紫衣
旋翻曲譜聲初足除在梨園未教人宣與書家分手寫
中官走馬賜功臣
伴教霓裳有貴妃從初直到曲成時日長耳裏聞聲熟
拍數分毫錯總知
絃索摐摐隔采雲五更初發滿宫聞武皇自送西王母
新換霓裳日色裙
勑賜宫人澡浴回遙看美女院門開一山星月霓裳動
好字先從殿裏來
傳呼法部按霓裳新得承恩别作行日晚貴妃樓上看
内人舁下綵羅箱
朝元閣上山風起夜聽霓裳露坐寒宫女月中更替立
黄金梯滑並行難
知在華清年月滿山頭山底種長生去時留下霓裳曲
半是離宫别館聲
　　　朝天詞寄魏博田侍中八首
山川初定國圖寛未識龍顔坐不安風動白髯旌節下
過時天子御樓看
相感君臣總淚流恩深舞蹈不知休初從戰地來無物
唯奏新添十八州
奏催三殿宴沂公别與諸侯總不同隔月太常先習樂
金書牌纛采雲中
無人敢奪在先籌天子門邊送與毬遙索十箱新様錦
内家舁到馬前頭
御馬牽來親自試珠毬到處玉蹄知殿到宣勸連催上
未解紅纓不敢騎
四海無波乞放閒三封手跪獻龍顔他時若有邊城動
不待天書自出山
戎馬悠悠未盡歸玉關猶隔吐蕃旗老臣三表求高卧
邊事從今遣問誰
重賜弓刀内宴回看人城外滿高臺君臣不作其時别
収盡邊旗當日來
　萬首唐人絶句卷三十
欽定四庫全書
　萬首唐人絶句卷三十一
　　　　　　　　　　　　　宋　洪邁　編
　　七言
　　　宫中詞一　　　　　　　　王　建
秋殿清齋刻漏長紫微宫女夜燒香拜陵日到公卿發
鹵簿分頭出太常
　　　二
羅衫葉葉繡重重金鳯銀鵝各一叢每遍舞時分兩向
太平萬嵗字當中
　　　三
魚藻池中鎻翠蛾先皇行處不曾過如今池底休鋪錦
菱角雞頭積漸多
　　　四
殿前明日中和節連夜瓊林散舞衣傳報所司分蠟燭
監開宫鎻放人歸
　　　五
五更三㸃索金車盡放宫人出看花仗下一邊催立馬
殿頭先報内園家
　　　六
小殿初成粉欲乾貴妃姉妹自來看為逢好日先移入
續向街西索牡丹
　　　七
内人相續報花開凖擬君王便看來逢著五絃紅繡袋
宜春院裏按歌回
　　　八
巡吹慢遍不相和暗數看誰曲校多明日梨園花裏設
先須逐得内家歌
　　　九
黄金合裏盛紅雪重結香羅四出花一一傍邊書勑字
中官送與大臣家
　　　十
天明東上閤門開排仗聲從殿裏來阿監兩邊相對立
遙聞索扇一時回
　　　十一
日高殿裏有香煙萬嵗聲長動九天妃子院中新降誕
内家分得洗兒錢
　　　十二
宫花不與外邊同正月長先一半紅供御櫻桃看守别
直無鴉鳥到園中
　　　十三
殿前鋪設兩邊樓寒食宫人步打毬一半走來齊跪拜
上棚先謝得頭籌
　　　十四
太儀前日暖房來囑向昭陽乞藥栽勑賜一窠紅躑躅
謝恩未了奏花開
　　　十五
御前新賜紫羅襦不下金階上軟輿官局總來為喜樂
院中新拜内尚書
　　　十六
鸚鵡誰教轉舌闗内人手裏養來姦語多更覺承恩澤
數對君王憶隴山
　　　十七
分朋閒坐賭櫻桃休却投壺玉腕勞各把沉香雙陸子
局中鬬累阿誰高
　　　十八
春風院院落花堆金鎻生衣掣不開更築歌臺起粧殿
明朝先進畫圖來
　　　十九
行中第一爭先舞博士傍邊亦被欺忽覺管絃先破拍
急翻羅袖不教知
　　　二十
日冷天晴近臘時玉階金瓦雪離離浴堂門外抄名入
公主家人謝面脂
　　　二十一
未承恩澤一家愁乍到宫中憶外頭求守管絃聲欵逐
側商調裏唱伊州
　　　二十二
雨入珠簾滿殿凉避風新出石盆湯内人恐要秋衣著
不住熏籠換好香
　　　二十三
東風潑火雨新収舁盡春泥掃雪溝走馬犢車當御路
漢陽公主進雞毬
　　　二十四
風簾水閣壓芙蓉四面鈎䦨在水中避熱不歸金殿宿
秋河織女夜粧紅
　　　二十五
金吾除夜進儺名畫袴朱衣四隊行院院燒燈如白日
沉香火底坐吹笙
　　　二十六
避暑昭陽不擲盧井邊含水噴鴉雛内中數日無呼喚
搨得滕王蛺蝶圖
　　　二十七
内宴初休入二更殿前燈火一時明宫中傳㫖音聲散
諸院門開觸處行
　　　二十八
忽地金輿向月陂内人接著便相隨却回龍武軍前過
當處教開卧鴨池
　　　二十九
樹葉初成鳥䕶窠石榴花裏笑聲多衆中遺却金釵子
拾得從饒購贖羅
　　　三十
畫得天河刻作牛玉梭金鑷采橋頭每年宫女穿針夜
勑賜諸親乞巧樓
　　　三十一
新秋白兎大如拳紅耳霜毛趂草眠天子不教人射殺
玉鞭遮到馬蹄前
　　　三十二
籠煙紫氣日曈曈宣政門開玉殿風五刻閤前卿相出
下簾聲在半天中
　　　三十三
白玉牕中起草臣櫻桃初出賜嘗新殿頭傳語金階逺
只進詞臣謝聖人
　　　三十四
内人對御疊花牋繡坐移來玉案邊紅蠟燭前呈草本
平明舁出閤門宣
　　　三十五
千牛仗下放朝初玉案傍邊立起居每日請來金鳯紙
殿頭無事不多書
　　　三十六
延英引對碧衣郎江硯宣毫各别牀天子下簾親考試
宫人手裏過茶湯
　　　三十七
少年天子愛邊功親到凌烟畫閣中教覔勲臣寫真様
長生殿裏作屏風
　　　三十八
樓前立仗看宣赦萬嵗聲長拜舞齊日照采盤高百尺
飛仙争上取金雞
　　　三十九
新調白馬怕鞭聲供奉騎來遶殿行先報諸王侵早入
隔門催進打毬名
　　　四十
對御難争第一籌殿前不打背身毬内人唱好龜兹急
天子捎回過玉樓
　　　四十一
新衫一様殿頭黄銀帶排方韃尾長總把玉鞭騎御馬
緑鬃紅額麝香香
　　　四十二
城東北面望雲樓半下珠簾半上鈎騎馬行人長速過
忽防天子在樓頭
　　　四十三
宫人拍手笑相呼不識庭前掃地夫乞與金錢争借問
外頭還似此間無
　　　四十四
小隨阿姊學吹笙見好君王賜與名夜拂玉牀朝把鏡
黄金殿外不教行
　　　四十五
春來睡困不梳頭懶逐君王苑北遊暫向玉花階上坐
簸錢贏得兩三籌
　　　四十六
禁寺紅樓内裏通香山引駕夾城中裹頭蕃女簾前立
手把牙梢竹彈弓
　　　四十七
别敕教歌不出房一聲一遍奏君王再三博士留殘拍
索向宣徽作徹章
　　　四十八
私縫黄帔捨釵梳欲得金仙觀裏居近被君王知識字
収來案上檢文書
　　　四十九
聖人生日明朝是私地教人囑内監自寫金花紅牓子
在前進上鳯凰衫
　　　五十
玉蟬金掌三層挿翠髻高鬃緑鬢虚舞處春風吹落地
當時别賜一頭梳
　　　五十一
射生宫女宿紅粧把得新弓各自張臨上馬時齊賜酒
男兒跪拜謝君王
　　　五十二
十三初學擘箜篌弟子名中被㸃留昨日教坊新進入
並房宫女與梳頭
　　　五十三
紅蠻捍撥帖胷前移坐當頭近御筵用力獨彈金殿響
鳯凰飛出四條絃
　　　五十四
春風吹展曲旗竿得出深宫不怕寒誇道自家能走馬
園中横過覔人看
　　　五十五
粟金犀帶碧牙錐散挿紅翎玉突枝旋獵一邊還引馬
歸來雞兎繞鞍垂
　　　五十六
雲駮花騣各試行一般毛色一般纓殿前來往重騎過
欲得君王别賜名
　　　五十七
往來舊院不中修教近金鑾别起樓聞有美人新入内
宫中未識大家愁
　　　五十八
合暗報來門鎻了夜深應别喚笙歌房房下著珠簾睡
月過金階冷露多
　　　五十九
御池水色春來好處處分流白玉渠密奏君王知入月
喚人相伴洗裙裾
　　　六十
新晴水色暖温暾岸雪初消滻水渾今日踏青歸校晚
傳聲留著望春門
　　　六十一
家常愛著舊衣裳空挿紅梳不作粧忽地下階裙帶解
非時應得見君王
　　　六十二
舞來汗濕羅衣徹樓上人扶下玉梯歸到院中重洗面
金花盆裏潑紅泥
　　　六十三
青樓少婦砑裙長總被抄名入教坊春設殿前為隊舞
朋頭各自請衣裳
　　　六十四
艾心芹葉初生小秖鬬時新不鬬花總待大家般數盡
袖中拈出鬱金芽
　　　六十五
衆中愛得君王喚偷把金箱筆硯開書破紅蠻隔子上
旋推當直内人來
　　　六十六
紅燈睡裏喚春雲雲上三更直宿分金砌雨來行步滑
兩人擡起隠花裙
　　　六十七
内鷹籠脫解紅絛鬬勝争飛出手高直上青雲還却下
一雙金爪掬花毛
　　　六十八
競渡船頭掉采旗兩邊濺水濕羅衣池東争向池西岸
先到先書上字歸
　　　六十九
燈前飛出玉階蟲未卧常聞半夜鐘看著中元齋日到
自盤金線繡真容
　　　七十
步行送入長門裏不許來辭舊院花只恐他時身到此
乞求恩赦放還家
　　　七十一
一時起立吹簫管得寵人來滿殿迎整頓衣裳皆著却
舞頭當拍第三聲
　　　七十二
琵琶先抺緑腰頭小管丁寧側調愁半夜美人雙起唱
一聲聲出鳯凰樓
　　　七十三
春池日煖少風波花裏牽船水上歌遙索劒南新様錦
東宫先釣得魚多
　　　七十四
蜂鬚蟬翅薄鬆鬆浮動搔頭似有風一度出時抛一遍
金條零落滿函中
　　　七十五
教遍宫娥唱盡詞暗中頭白没人知樓中日日歌聲好
不問從初學阿誰
　　　七十六
每夜停燈熨御衣銀熏籠底火微微遙聽帳裏君王覺
上畨聲鐘始得歸
　　　七十七
樹頭樹底覔殘紅一片西飛一片東自是桃花貪結子
錯教人恨五更風
　　　七十八
因喫櫻桃病放歸三年著破舊羅衣内中侍從來還去
結得頭花上貴妃
　　　七十九
欲迎天子看花去下得金階却悔行恐見失恩人舊院
回頭憶著五絃聲
　　　八十
自知歌舞勝諸人邀勒君王出内頻奉勑空中修理院
地衣簾額一時新
　　　八十一
悶來無處可思量旋下金階旋憶牀収得山丹紅蘂粉
鏡前洗却麝香黄
　　　八十二
嫌羅不著索輕􁀙對面教人染退紅衫子成來一遍出
明朝半片在園中
　　　八十三
彈棋玉指兩參差背局臨虚鬬著危先打角頭紅子落
上三金字半邊垂
　　　八十四
御厨不食索時新每見花開即是春白日睡多嬌似病
隔簾教喚女醫人
　　　八十五
叢叢洗手繞金盆旋拭紅巾入殿門衆裏遙抛金橘子
在前収得便承恩
　　　八十六
兩樓新換珠簾額中尉明朝設内家一様金盤五十面
紅酥㸃出牡丹花
　　　八十七
盡送香毬出内家記巡傳把一枝花散時各自燒紅燭
相逐行歸不上車
　　　八十八
宿䊋殘粉未明天總立昭陽花樹邊寒食内人長白打
庫家先散與金錢
　　　八十九
後宫宫女無多少盡向園中笑一團舞蝶落花相覔看
春風共語亦應難
　　　九十
玉蕭改調筝移柱催換紅羅繡舞筵未戴柘枝花帽子
兩行宫監在簾前
　　　九十一
宛轉黄金白柄長青荷葉子畫鴛鴦把來不是呈新様
欲進微風到御牀
　　　九十二
供御香方加減頻水沈山麝每回新内中不許相傳出
已被醫家寫與人
　　　九十三
牕牕户户院相當總有珠簾玳瑁牀雖道君王不來宿
帳中長下著香囊
　　　九十四
蓬萊正殿壓雲鼇紅日初生碧海濤開著五門遙北望
柘黄新􁁊御牀高
　　　九十五
金殿當頭紫閣重仙人掌上玉芙蓉太平天子朝元日
五色雲車駕六龍
　　　九十六
平明開著九重關金畫黄龍五色􁵸宣至銀臺排仗合
聖人三殿册西畨
　　　九十七
丹鳯樓前把火開先排法駕出蓬萊棚前走馬人宣慰
只拜南郊當日回
　　　九十八
集賢殿裏圖書滿校勘頭邊御印同真迹進來知字數
别収鎻在玉函中
　　　九十九
移來女樂部頭邊新賜花檀木五絃緶得紅羅手帕子
當中更畫一雙蟬
　　　一百
藥童食後送雲漿高殿無風扇少涼每到日中重掠鬢
衩衣騎馬遶宫廊
　
　
　
　
　
　
　
　
　
　
　
　
　
　
　
　萬首唐人絶句巻三十一
欽定四庫全書
　萬首唐人絶句巻三十二
　　　　　　　　　　　　　宋　洪邁　編
　　七言
　　　涼風亭睡覺　　　　　　　　裴度
飽食緩行新睡覺一甌新茗侍兒煎脱巾斜倚繩牀坐
風送水聲來耳邊
　　　雪中訝諸公不相訪
憶昨雨多泥又深猶能携妓逺過尋滿空亂雪花相似
何事居然無賞心
　　　春興　　　　　　　　　　武元衡
楊栁陰陰細雨晴殘花落盡見流鶯春風一夜吹鄉夢
夢逐春風到洛城
　　　酬裴起居西亭留贈
艶歌能起闗山恨紅燭偏凝寒塞情況是池塘風雨夜
不堪絲管盡離聲
　　　送張司録赴京
江南煙雨塞鴻飛西府文章謝掾歸相送汀洲蘭杜晚
菱歌一曲淚沾衣
　　　宿青陽驛
空山揺落三秋暮螢過踈簾月露圑寂寞孤燈愁不寐
蕭蕭風竹夜窻寒
　　　送盧起居
相如擁傳有光輝何事闌干淚濕衣舊府東山餘妓在
重將歌舞送君歸
　　　送張諫議
漢庭從事五人來白首疆場獨未囘今日送君䰟斷處
寒江寥落數枝梅
　　　題嘉陵驛
悠悠風斾繞山川山驛空䝉雨似煙路半嘉陵頭已白
蜀門西更上青天
　　　送栁郎中
望鄉臺下秦人去學射山中杜魄哀落日河橋千騎别
春風寂寞斾旌囘
　　　春日偶題
山川百戰古刀州龍節來分聖主憂靜守化條無一事
春風獨上望京樓
　　　聽歌
月上重樓絲管秋佳人夜唱古梁州滿堂誰是知音者
不惜千金與莫愁
　　　唐昌玉蘂花
琪樹年年玉蘂新洞宫長閉綵霞春日暮落英鋪地雪
獻花無復九天人
　　　送李侍御之鳯翔
栁暗花明池上山髙樓歌酒換離顔他時欲寄相思字
何處黄雲是隴闗
　　　贈佳人二首
步揺金翠玉搔頭傾國傾城勝莫愁若逞仙姿游洛浦
定知神女謝風流
林鶯一哢四時春蟬翼羅衣白玉人曾逐使君歌舞地
清聲長咽翠眉顰
　　　送魏正則擢第歸江陵
商山路接玉山深古木蒼然晝合陰㑹府登筵君最少
江城秋至肯驚心
　　　登闔閭古城
登髙逺望自傷情栁發花開映古城全盛已隨流水去
黄鸝空囀舊春聲
　　　山居
身依泉壑將時背路入煙蘿得地深終嵗不知城廓事
手栽松竹盡成陰
　　　夜雨憶郭通微
桃源未去阻風塵世事悠悠又遇春雨滴閒階清夜久
焚香偏憶白雲人
　　　送嚴秀才
灞滻别離腸已斷江山迢遞信仍稀送君偏下臨岐淚
家在南州身未歸
　　　春亭雪夜寄西鄰二舍人
廣庭飛雪對愁人寒谷由來不惜春却笑山陰乗興夜
何如今日戴家鄰
　　　酬韋冑曹
相逢異縣蹉跎意無復少年容易歡桃李美人攀折盡
何如松栢四時寒
　　　同幕府夜宴惜花二首
芳草落花明月榭朝雲暮雨錦城春莫愁紅艶風前散
自有青娥鏡裏人
五侯門館百花繁紅燭揺風白雪翻不似鳯凰池畔見
飄揚今隔上林園
　　　詶韋冑曹登天長寺見寄
青門幾度沾襟淚併在東林雪外峯今日重煩相憶處
春光知遶鳯池濃
　　　陌上暮春
青青南陌栁如絲栁色鶯聲晚日遲何處最傷游客思
春風三月落花時
　　　春日偶作
飛花寂寞燕雙雙南客衡門對楚江惆悵管絃何處發
春風吹到讀書窻
　　　春暮寄杜嘉興兄弟
栁色千家與萬家輕風細雨落殘花數枝瓊玉無由見
空掩柴扉度嵗華
　　　渡淮
暮濤凝雪長淮水細雨飛梅五月天行子不須愁夜泊
緑揚多處有人煙
　　　訪裴校書不遇
梨花落盡栁花時庭樹流鶯日過遲幾度相思不相見
春風何處有佳期
　　　秋原寓目
木落風髙天宇曠秋原一望思悠哉邊城今足射鵰騎
連鴈嗷嗷何處來
　　　立秋華原南館别二客
風入泥陽池館秋片雲孤鶴兩難留明朝獨向青山郭
唯有蟬聲催白頭
　　　代佳人贈張郎中
洛陽佳麗本神仙冰雪顔容桃李年心愛阮郎留不住
獨將珠淚濕紅鈆
　　　送嚴侍御赴黔中
武陵源在朗江東流水飛花仙洞中莫問阮郎千古事
緑楊歸處翠霞空
　　　使次盤豆驛望永樂縣
山川不記何年别城郭應非昔所經欲駐征車終日望
大河雲雨晦冥冥
　　　餞裴行軍赴朝命三首
三年同看錦城花銀燭連宵照綺霞報國從來先意氣
臨岐不用重咨嗟
珠履三千醉不歡玉人猶若飲冰寒送君空有無言淚
足下闗山行路難
來時聖主假光輝心恃朝恩計日歸誰料忽成雲雨别
獨將邊淚灑戎衣
　　　緱山道中
秋山寂寞秋水清寒郊木葉飛無聲王子白雲仙去久
洛濵行客夜吹笙
　　　嵗暮送舍人使京
邊城嵗盡望鄉闗身逐戎旌未得還欲别臨岐無限淚
故園花發寄君攀
　　　寓興
二月楊花飛滿空飄颻十里雪如風不知何處香醪熟
願醉潘園芳樹中
　　　塞上春懐
東風河外五城喧南客征袍滿淚痕愁至獨登髙處望
藹然雲樹重傷䰟
　　　塞外月夜寄荆南熊侍御
南依劉表北劉琨征戰年年簫鼓喧雲雨一乖千萬里
長城秋月洞庭猿
　　　秋日經潼闗感寓
昔年曾逐漢征東三授兵符百戰中力保山河嗟下世
秋風牢落故營空
　　　贈歌人
仙歌靜轉玉簫催疑是流鶯禁苑來它日相思夢巫峽
莫教雲雨晦陽臺
　　　鄂渚送人
雲帆渺渺巴陵渡煙樹蒼蒼故郢城江上梅花無數發
送君南浦不勝情
　　　和韋常侍
孤雲永日自徘徊巖館蒼蒼遍緑苔望苑忽驚新詔下
彩鸞歸處玉籠開
　　　送崔舍人二首
赤墀同拜紫泥封四牡連徴待九重唯有白鬚張司馬
不言名利尚相從
芳郊欲别闌干淚故國難期聚散雲分手更逢江館暮
馬嘶猿呌不堪聞
　　　單于罷戰却歸題善陽館
單于南過善陽闗身逐歸雲到處閒曽是五年蓮府客
每聞戰士哭陰山
　　　學仙難
玉殿笙歌漢帝愁鸞龍儼駕望瀛洲黄金化盡方士死
青天欲上無縁由
　　　春晚聞鶯
寂寂蘭臺曉夢驚緑林殘月思孤鶯猶疑蜀魄千年恨
化作寃禽萬囀聲
　　　聞嚴秘書與諸客夜㑹
衡門寥落嵗陰窮露濕莓苔葉厭風聞道今宵阮家㑹
竹林明月七人同
　　　聞王仲周所居牡丹花發戱贈
聞説亭花秀暮春長安才子看須頻花開花落無人見
借問何人是主人
　　　酬王三八見招
王昌家直在城東落盡林花昨夜風多興不辭千日醉
隨君走馬向新豐
　　　贈送
麻衣如雪一枝梅笑掩微䊋入夢來若到越溪逢越女
紅蓮池裏白蓮開
　　　見郭侍郎題壁
萬里楓江偶問程青苔壁上故人名悠悠身世恨南北
一别十年空復情
　　　郊舍寓目
晨趨禁掖暮郊園九陌蒼蒼煙露繁明月上時羣動息
雪峯髙處正當門
　　　單于曉角
蕃兒吹角漢城頭月皎霜寒大漠秋三奏未終天便曉
何人不起望鄉愁
　　　汴州聞角
何處金笳月裏悲悠悠邊客夢先知單于城上闗山曲
今日中原總解吹
　　　送白將軍
紅燭芳筵惜夜分歌樓管咽思難聞早知怨别人閒在
不下青山老白雲
　　　題李將軍林亭
落英飄蘂雪紛紛啼鳥如悲霍冠軍逝水不囘絃管絶
玉樓迢遞鎻浮雲
　　　送崔總赴池州
春風絲管怨津樓三奏行人醉不留别後相思江一岸
落花飛處杜䳌愁
　　　贈圎明上人　　　　　　　李徳裕
逺公説易長松下龍樹雙經海藏中今日導師聞佛慧
始知前路化成空
　　　贈奉律上人
知君學地厭多聞廣度羣生出世氛飯色不應殊寳器
樹香皆遣入禪薫
　　　長安秋夜
内官傳詔問戎機載筆金鑾夜始歸萬户千門皆寂寂
月中清露㸃朝衣
　　　懐京國
海上東風犯雪來臘前先拆鏡湖梅遥思禁苑青春夜
坐待宫人畫詔囘
　　　登崖州城作
獨上髙樓望帝京鳥飛猶是半年程青山似欲留人住
百匝千遭遶郡城
　　　伊川晚望
桑葉初黄梨葉紅伊川落日盡無風漢儲何假終南客
甪里先生在谷中
　　　寄茅山孫鍊師二首
石上溪蓀發紫茸碧山幽靄水溶溶菖花定是無人見
春日惟應羽客逢
獨尋蘭渚翫遲暉閒倚松窻望翠微遙想春山明月曉
玉壇清磬步虛歸
　　　上巳日憶江南禊事
黄河西繞郡城流上巳應無祓禊遊為憶渌江春水色
更隨宵夢向吳洲
　　　重到惠山二首　　　　　　　李紳
碧峯依舊松筠老重得經過已白頭俱是海天黄葉信
兩逢霜節菊花秋
望中白鶴憐歸翼行處青苔恨昔遊還向竹窻名姓下
數行添記别離愁
　　　答章孝標
假金方用真金鍍若是真金不鍍金十載長安得一第
何須空腹用髙心(來詩有金湯/鍍了之句)
　　　朱槿花
瘴煙長暖無霜雪槿艶繁花滿樹紅每歎芳菲四時厭
不知開落有春風
　　　至潭州聞猿
昔陪天上三清客今作端州萬里人湘浦更聞猿夜嘯
斷腸無淚可沾巾
　　　江亭
瘴江昏霧連天合欲作家書更斷腸今日病身悲狀候
豈能埋骨向炎荒
　　　紅蕉花
紅蕉花様炎方識瘴水溪邊色最深葉滿叢深殷似火
不唯燒眼更燒身
　　　憶漢月
花開花落無時節春去春來有底憑燕子不藏雷不蟄
燭煙昏霧暗騰騰
　　　端州江亭得家書二首
雨中鵲語喧江樹風處蛛絲颺水潯開拆逺書何事喜
數行家信抵千金
長安别日春風早嶺外今來白露秋莫道淮南悲木葉
不聞揺落更堪愁
　　　聞猿
見説三聲巴峽深此時行者盡沾襟端州江口連雲處
始信哀猿傷客心
　　　贈韋金吾
自報金吾主禁兵腰間寳劒重横行接輿也是狂歌客
更就將軍乞一聲
　　　長門怨(劉皁亦有/)
宫殿沉沉曉欲分昭陽更漏不堪聞珊瑚枕上千行淚
不是思君是恨君
　　　宿昭應(此是顧況詩/)
武帝祈靈太一壇新豐樹色繞千官那知今夜長生殿
獨閉空山月影寒
　　　龜山寺魚池
汲水添池活白蓮十年鬐鬣盡生天凡庸不識慈悲意
自葬江魚入九泉
　　　却望無錫芙蓉湖五首
水寛山逺煙嵐迥栁岸縈囘在碧流清晝不風鳬鴈少
却疑初夢鏡湖秋
丹橘村邊燭火微碧波明處鴈初飛蕭條落日埀楊岸
隔水寥寥聞搗衣
逐波雲采參差逺背日嵐光隱見深猶似望中連海樹
月生湖上是山陰
舊山認得煙嵐近湖水平鋪碧岫間喜見雲泉還悵望
自慙山叟不歸山
翠崖幽谷分明處倦鳥歸雲在眼前惆悵白頭為四老
逺隨塵土去伊川
　　　栁
陶令門前罥接籬亞夫營裏拂朱旗人事推移無舊物
年年春至緑埀絲
　　　題惠照寺二首　　　　　　　王播
三十年前此院游木蘭花發院新修如今再到經行處
樹老無花僧白頭
上堂已了各西東慙愧闍梨飯後鐘三十年來塵撲面
如今始得碧紗籠
　　　題李處士山居　　　　　　楊嗣復
卧龍決起為時君寂寞康廬唯白雲今日仲容修故業
草堂焉敢更移文
　　　謝寄新茶
石上生牙二月中䝉山顧渚莫爭雄封題寄與楊司馬
應為前銜是相公
　　　詠架上鷹　　　　　　　　　崔鉉
天邊心膽架頭身欲擬飛騰未有因萬里碧霄終一去
不知誰是解絛人
　　　待漏院吟　　　　　　　　　劉鄴
玉堂簾外獨遲遲明月初沉勘契時閒聼景陽鐘盡後
兩鶯飛上萬年枝
　
　
　
　
　
　
　
　
　
　
　
　
　萬首唐人絶句巻三十二
欽定四庫全書
　萬首唐人絶句巻三十三
　　　　　　　　　　　　　宋　洪邁　編
　　七言
　　　夜巖謡　　　　　　　　　施肩吾
夜上幽巖踏靈草松枝已踈桂枝老新詩幾度惜不吟
此處一聲風月好
　　　島夷行
腥臊海邊多鬼市島夷居處無鄉里黒皮年少學採珠
手把生犀照鹹水
　　　帝宫詞
自得君王寵愛時敢言春色上寒枝十年宫裏無人問
一日承恩天下知
　　　歎花詞
前日滿林紅錦遍今日遶林看不見空餘古岸泥土中
零落燕脂兩三片
　　　杜䳌花詞
杜䳌花時夭艶然所恨帝城人不識丁寧莫遣春風吹
留與佳人比顔色
　　　曉光詞
日輪浮動羲和推東方一軋天門開風神為我掃煙霧
四海蕩蕩無塵埃
　　　望曉詞
攬衣起兮望秋河濛濛逺霧飛輕羅蟠桃樹上日欲出
白榆枝畔星無多
　　　海邊逺望
扶桑枝邊紅皎皎天雞一聲四溟曉偶看仙女上青天
鸞鶴無多采雲少
　　　聽南僧説偈詞
師子坐中香已發西方佛偈南僧説惠風吹盡六條塵
清淨水中初見月
　　　春日美新緑詞
前日萌芽小於粟今朝草樹色已足天公不語能運為
驅遣羲和染新緑
　　　對月憶嵩陽故人
團團月光照西壁嵩陽故人千里隔不知三十六峯前
定為何處峯前客
　　　贈莎地道士
莎地陰森古蓮葉游龜暗老青苔甲池邊道士誇眼明
夜取蟭螟摘蚊睫
　　　效古詞二首
莫愁得新年十六如蛾雙眉長帶緑初學箜篌四五人
莫愁獨自聲前足
姊妹無多兄弟少舉家鍾念年最小有時繞樹山鵲飛
貪看不待畫眉了
　　　冬日觀早朝
紫煙捧日爐香動萬馬千車踏新凍繡衣年少朝欲歸
美人猶在青樓夢
　　　觀吳偃畫松
君有絶藝終身寳方寸巧心通萬造忽然寫出澗底松
筆下看看一枝老
　　　題山僧水閣
山房水閣連空翠沉沉下有蛟龍睡老僧趺坐入定時
不知花落黄金地
　　　登峴亭懐孟生
峴山自髙水自緑後軰詞人心眼俗鹿門才子不再生
怪景幽奇無管屬
　　　吳中代蜀客吟
身狎吳兒家在蜀春深屢唱思鄉曲峨眉風景無主人
錦江悠悠為誰緑
　　　戲詠榆莢
風吹榆錢落如雨繞林繞屋來不住知爾不堪還酒家
漫教夷甫無行處
　　　寄李補闕
蒼生應怪君起遲蒲輪重輾嵩陽道功成名遂來不來
三十六巢仙鶴老
　　　貧客吟
檻毯蔽衣無處結寸心耿耿如刀切今朝欲泣泉客珠
及到盤中却成血
　　　誚山中叟
老人今年八十幾口中零落殘牙齒天陰傴僂帶嗽行
猶向巖前種松子
　　　憶四明山泉
愛彼山中石泉水幽聲夜落虚窻裏至今憶得卧雲時
猶自㳙㳙在人耳
　　　聞山中步虚聲
何人步虚南峯頂鶴唳九天霜月冷仙詞偶逐東風來
誤飄數聲落塵境
　　　題龍池山人
主人家在龍池側水中有魚不敢食終朝采藥供仙厨
却笑桃花少顔色
　　　翫新桃花
幾歎紅桃開未得忽驚造化新裝飾一種同霑榮盛時
偏荷清光借顔色
　　　山石榴花
深色燕脂碎剪紅巧能攅合是天公莫言無物堪相比
妖艶西施春驛中
　　　翫友人庭竹
曾去𤣥洲看種玉那似君家滿庭竹客來不用呼清風
此處挂冠涼自足
　　　秋夜山居二首
幽居正想飡霞客夜久月寒珠露滴千年獨鶴兩三聲
飛下巖前一枝栢
去鴈聲遥人語絶誰家素機織新雪秋山野客醉醒時
百尺老松銜半月
　　　秋夜山中别友人
獨鶴孤雲兩難説明朝又作東西别知君少壯無十年
莫愛閒吟老松月
　　　贈别王鍊師徃羅浮
道俗駢闐留不住羅浮山上有心期却愁仙處人難到
别後音書寄與誰
　　　春日飡霞閣
灑水初晴物候新飡霞閣上最冝春山花四面風吹入
為我鋪牀作錦茵
　　　喜友再相逢
三十年前與君别可憐容色奪花紅誰知日月相催促
此度見君成老翁
　　　候仙詞
西歸公子何時降南岳先生早晚來巡厯世間猶未遍
乞求鸞鶴且裴囘
　　　修仙詞
丹田自種留年藥𤣥谷長生續命芝世上漫忙兼漫走
不知求已更求誰
　　　山中得劉秀才京書
自笑家貧客到踈滿庭煙草不能鋤今朝誰料三千里
忽得劉公一紙書
　　　夏日題方師院
火天無處買清風悶發時來入梵宫只向方師小廊下
囘看門外是樊籠
　　　游春樂
一年三百六十日賞心那似春中物草迷曲渚花滿園
東家年少西家出
　　　仙客歸鄉詞二首
六合八荒游未半子孫零落暫歸來井邊不認捎雲樹
多是門人在後栽
洞中日月洞中仙不筭離家是幾年出郭始知人代變
又須抛却古時錢
　　　雲州飲席
酒腸雖滿少歡情身在雲州望帝城巡次合當誰改令
先須為我打還京
　　　戱贈李主簿
官罷江南客恨遥二年空被酒中消不知暗數春游處
偏憶楊州第幾橋
　　　春詞(沈亞之亦有/)
黄鳥啼多春日髙紅芳開盡井邊桃美人手暖裁衣易
片片輕雲落剪刀
　　　題景上人山門
水有青蓮沙有金老僧於此獨觀心愁人欲寄中峯宿
只恐白猿啼夜深
　　　妓人殘粧詞
雲髻已收金鳯凰巧匀輕黛約殘粧不知昨夜新歌響
猶在誰家繞畫梁
　　　臨水亭
只怪素亭黏黛色溪煙為我染莓苔欲知源上春風起
看取桃花逐水來
　　　聽范𤣥長吟
聲聲扣出碧琅玕能使秋猿欲叫難詩興未窮心更逺
手埀青拂向雲看
　　　觀葉生畫花
心竅玲瓏貌亦奇榮枯只在手中移今朝故向霜天裏
㸃破繁花四五枝
　　　洗丹沙詞
千淘萬洗紫光攅夜火熒熒照玉盤恐是麻姑殘米粒
不曾將與世人看
　　　長安春夜吟
露盤滴時河漢微美人燈下裁春衣蟾蜍東去鵲南飛
芸香省中郎不歸
　　　自述
篋貯靈沙日日看欲成仙法脱身難不知誰向交州去
為謝羅浮葛長官
　　　少年行
醉騎白馬走空衢惡少皆稱電不如五鳯街頭新勒轡
半埀衫袖揖金吾
　　　越中遇寒食
去嵗清明霅溪口今朝寒食鏡湖西信知天地心不易
還有子規依舊啼
　　　贈採藥叟
老去唯將藥裏行無家無累一身輕却教年少取書巻
小字燈前鬬眼明
　　　清夜憶仙宫子
夜靜門深紫洞煙孤行獨坐憶神仙三清宫裏月如晝
十二宫樓何處眠
　　　江南怨
愁見橋邊荇葉新蘭舟枕水楫生塵從來不是無蓮采
十頃蓮塘賣與人
　　　送絶塵子歸舊隱二首
雲水千重繞洞門獨歸何處是桃源仙方不用隨身去
留與人間老子孫
班藤為杖草為衣萬壑千峯獨自歸縱令相憶誰相報
桂樹巖邊人信稀
　　　送裴秀才歸淮南
怪來頻起詠刀頭楓葉枝邊一夕秋又向江南别才子
却將風景過揚州
　　　錢塘渡口
天塹茫茫連沃焦秦皇何事不安橋錢塘渡口無錢納
已失西興兩信潮
　　　春日宴徐君池亭
暫憑春酒換愁顔今日應須醉始還池上有門君莫掩
從教野客見青山
　　　山中送友人
欲折楊枝别恨生一重枝上一啼鶯亂山重疊雲相掩
君向亂山何處行
　　　寄王少府
采松仙子徒銷日喫菜山僧枉過生多謝藍田王少府
人間詩酒最闗情
　　　贈女道士鄭玉華二首
𤣥髪新簪碧藕花欲添肌雪餌紅沙世間風景那堪戀
長笑劉郎漫憶家
明鏡湖中休采蓮却師阿母學神仙朱絲誤落青囊裏
猶是箜篌第幾絃
　　　寄西臺李侍御
二千餘里採瓊瓌到處傷心瓦礫堆唯有繡衣周柱史
獨將珠玉挂西臺
　　　贈凌仙姥
阿母從天䧏幾時前朝唯有漢皇知仙桃不啻三囘熟
飽見東方一小兒
　　　晚春送王秀才游剡川
越山花去剡藤新才子風光不厭春第一莫尋溪上路
可憐仙女愛迷人
　　　馮上人院
擾擾凡情逐水流世間多喜復多憂一囘行到馮公院
便欲令人百事休
　　　金吾詞
行擁朱輪錦幨兒望仙門外叱金羈染鬚偷嫰無人覺
唯有平康小婦知
　　　觀舞女
纒紅結紫畏風吹嫋娜初囘弱栁枝買笑未知誰是主
萬人心逐一人移
　　　鄠縣村居
欲往村西日日慵上山無水引髙蹤誰能求得秦皇術
為我先驅紫閣峯
　　　酬周秀才
三展蜀牋皆郢曲我心珍重甚瓊瑶應縁水府龍神睡
偷得蛟人五色綃
　　　旅次文水縣喜遇李少府
為君三日廢行程一縣官人是酒朋共憶襄陽同醉處
尚書坐上納銀觥
　　　夏雨後題青荷蘭若
僧舍清涼竹樹新初經一雨洗諸塵微風忽起吹蓮葉
青玉盤中㵼水銀
　　　途中逢少女
身倚西門笑向東牡丹初折一枝紅市頭日賣千般鏡
知落誰家新匣中
　　　山中翫白鹿
繞洞尋花日易銷人間無路得相招呦呦白鹿毛如雪
踏我桃花過石橋
　　　山居樂
鸞鶴每於松下見笙歌常向坐中聞手持十節龍頭杖
不指虚空即指雲
　　　襄陽曲
大堤女兒郎莫尋三三五五結同心清晨對鏡理容色
意欲取郎千萬金
　　　望夫詞三首
看看北鴈又南飛薄倖征夫久不歸蟢子到頭無信處
凡經幾度上人衣
手爇寒燈向影頻囘文機上暗生塵自家夫壻無消息
却恨橋頭賣卜人
何事經年斷書信愁聞逺客説風波西家還有望夫伴
一種淚痕兒最多
　　　少婦游春詞
簇錦攅花鬬勝遊萬人行處最風流無端自向春園裏
笑摘青梅叫阿侯
　　　折栁枝
傷見路邊楊栁春一重折盡一重新今年還折去年處
不送去年離别人
　　　歸將吟
百戰放歸成老翁餘生得出死人中今朝授勑三囘舞
兩賜青娥又拜公
　　　惜花詞
千樹繁紅遶碧泉正冝尊酒對芳年明朝欲飲還來此
只怕春風却在前
　　　抛纒頭詞
翠娥初罷繞梁詞又見雙鬟對舞時一抱紅羅分不足
參差裂破鳯凰兒
　　　望騎馬郎
碧蹄新壓步初成玉色郎君弄影行賺殺唱歌樓上女
伊州誤作石州聲
　　　春日錢塘雜興二首
酒姥溪頭桑嫋嫋錢塘郭外栁毶毶路逢鄰婦遥相問
小小如今學養蠶
西鄰年少問東鄰桞岸花隄幾處新昨夜雨多春水闊
隔江桃葉喚何人
　　　翫手植松
却思毫末栽松處青翠纔將衆草分今日散材遮不得
看看氣色欲凌雲
　　　夜笛詞
皎㓗西樓月未斜笛聲寥亮入東家却令燈下裁衣婦
誤剪同心一半花
　　　贈鄭倫吹鳯管
喃喃解語鳯凰兒曾聽棃園竹裏吹誰謂五陵年少子
還將此曲暗相隨
　　　蜀茗詞
越椀初盛蜀茗新薄煙輕處攪來匀山僧問我將何比
欲道瓊漿却畏嗔
　　　春霽
煎茶水裏花千片候客亭中酒一樽獨對春光還寂寞
羅浮道士忽敲門
　　　諷山雲
閒雲生葉不生根常被重重蔽石門賴有風簾能掃蕩
滿山晴日照乾坤
　　　日晚歸山詞
虎跡新逢雨後泥無人家處洞邊溪獨行歸客晚山裏
賴有鷓鴣臨路岐
　　　翫花詞
今朝造化使春風開拆西施面上紅竟日眼前猶不足
數株舁入寸心中
　
　
　
　
　
　
　
　萬首唐人絶句巻三十三
欽定四庫全書
　萬首唐人絶句巻三十四
　　　　　　　　　　　　　宋　洪邁　編
　　七言
　　　長安早春　　　　　　　　施肩吾
報花消息是春風未見先教何處紅想得芳園十餘日
萬家身在畫屏中
　　　再酬李先輩
清辭再發郢人家字字新移錦上花能使龍宫買綃女
低回不敢織輕霞
　　　寄隠者
路絶空林無處問幽竒山水不知名松門拾得一片屐
知是髙人向此行
　　　寄四明山子
髙棲只在千峯裏塵世望君那得知長憶去年風雨夜
向君窻下聴猿時
　　　觀美人
漆㸃雙眸鬢繞蟬長留白雪占胷前愛將紅袖遮嬌笑
徃徃偷開水上蓮
　　　收糚詞
斜月朧朧照半牀焭焭孤妾懶收䊋燈前再覽青銅鏡
枉挿金釵十二行
　　　仙女詞
仙女羣中名最髙曽看王母種仙桃手題金簡非凡筆
道是天邊玉兎毛
　　　仙翁詞
世間無逺可為游六合朝行夕已周壇上夜深風雨静
小仙乘月繫蒼虬
　　　遇李山人
遊山遊水幾千重二十年中一度逢别易㑹難君且住
莫交青竹化為龍
　　　同張鍊師溪行
青溪道士紫霞巾洞裏仙家舊是隣每見桃花逐流水
無回不憶武陵人
　　　桃源詞二首
夭夭花裏千家住總為當時隠暴秦歸去不論無舊識
子孫今亦是他人
秦世老翁歸漢世還同白鶴返遼城縱令記得山川路
莫問當時州縣名
　　　送道友遊山
欲駐如今未老形萬重山上九芝清君今若問採芝路
踏水踏雲攀杳㝠
　　　贈王屋劉道士
小有洞中長住客大羅天上後來仙出門即是尋常處
未可還它跨鶴鞭
　　　謝自然昇仙
分明得道謝自然古來漫説尸解仙如花年少一女子
身騎白鶴遊青天
　　　秋吟獻李舍人
腸結愁根酒不消新驚白髪長愁苖主司儻許題名姓
筆下看成度海橋
　　　山中喜静和子見訪
絶壁深溪無四鄰每逢猿鶴即相親小奴驚出垂藤下
山犬今朝吠一人
　　　春日題羅處士山舎
亂疊千峯掩翠微髙人愛此自忘機春風若掃階前地
便是山花帶錦飛
　　　訪松嶺徐鍊師
千仞峯頭一謫仙何時種玉已成田開經猶在松隂裏
讀到南華第幾篇
　　　江南織綾詞
卿卿買得越人絲貪弄金梭懶畫眉女伴能來看新􁣜
鴛鴦正欲上花枝
　　　宿蘭若
聴鐘投宿入孤煙巖下病僧猶坐禪獨夜客心何處是
秋雲影裏一燈然
　　　題禪僧院
棲禪枝畔數花新飛作瑠璃地上塵谷鳥自啼猿自呌
不能愁得定中人
　　　送絶粒僧
碧洞青蘿不畏深免將飢渴累禪心若期野客來相訪
一室無煙何處尋
　　　早春逰曲江
芳處亦將枯槁同應縁造化未施功羲和若擬動鑪鞴
先鑄曲江千樹紅
　　　佳人覽鏡
每坐臺前見玉容今朝不與昨朝同良人一夜出門宿
校却桃花一半紅
　　　遇王山人
每欲尋君千萬峯豈知人世也相逢一瓢遺却在何處
應挂天台最老松
　　　遇醉道士
霞帔尋常帶酒眠路旁疑是酒中仙醉來不住人家宿
多向逺山松月邊
　　　送人歸台州
莫驅歸騎且徘徊更遣離情四五杯醉後不憂迷客路
遥看瀑布識天台
　　　贈施仙姑
縹緲吾家一女仙冰容雖小不知年有時頻夜看明月
心在常娥几案邊
　　　山院觀花
初來唯見空樹枝今朝滿院花如雪門前為報諸少年
明日來遲不堪折
　　　經桃花夫人廟
誰能枉駕入荒榛隨例形相土木身不及連山種桃樹
花開猶得識夫人
　　　代農叟吟
且將一笑悦豐年漸老那能日日眠引客特來山地上
坐看秋水落紅蓮
　　　下第春逰
羈情含蘖復含辛淚眼看花似隔塵天遣春風領春色
不教分付與愁人
　　　送僧逰越
麻衣年少雪為顔却笑孤雲未是閒此去若逢花栁月
棲禪莫向苧蘿山
　　　遇越州賀仲宣
君在鏡湖西畔住四明山下莫經春門前幾箇采蓮女
欲泊蓮舟無主人
　　　江南積雨歎
人厭為霖水毁溪牀邊生菌路成泥雨師一日三回到
棟裏閒雲豈得棲
　　　雲中道上作
羊馬羣中覔人道雁門關外絶人家昔時聞有雲中郡
今日無雲空見沙
　　　同諸隠者夜登四明山
半夜尋幽上四明手攀松桂觸雲行相呼已到無人境
何處玉簫吹一聲
　　　戲鄭申甫
年少鄭郎那解愁春來閒卧酒家樓胡姬若擬邀他宿
挂却金鞭繫紫騮
　　　宿干越亭
琵琶洲上人行絶干越亭中客思多月滿秋江山冷落
不知誰問夜如何
　　　少女詞二首
嬌羞不肯㸃新黄踏過金鈿出繡牀信物無端寄誰去
等閒裁破錦鴛鴦
同心帶裏脱金錢買取頭花翠羽連手執木蘭猶未慣
今朝初上采菱船
　　　冬詞
錦繡堆中卧初起芙蓉面上粉猶殘臺前也欲梳雲髻
只怕盤龍手捻難
　　　昭君怨
馬上徒勞别恨深總縁如玉不輸金已知賤妾無歸日
空荷君王有悔心
　　　贈仙子
欲令雪貌帶紅芳更取金瓶瀉玉漿鳳管鶴聲來未足
懶眠秋月憶簫郎
　　　越溪懐古
憶昔西施人未求浣紗曽向此溪頭一朝得侍君王側
不見玉顔空水流
　　　秋夜中山贈别友人
何處邀君話别情寒山木落月華清莫愁今夜無詩思
已聴秋猿第一聲
　　　大堤新詠
行路少年知不知襄陽全欠舊來時宜城賈客載錢出
始覺大堤無女兒
　　　宿四明山
黎洲老人命余宿杳然髙頂浮雲平下視不知幾千仞
欲曉不曉天雞聲
　　　禁中新栁
萬條金線帶春煙深染青絲不直錢又免生當離别地
宫鵶啼處禁門前
　　　酬張明府
潘令新詩忽寄來分明繡叚對花開此時欲醉紅樓裏
正被歌人勸一杯
　　　酬施先輩　　　　　　　　孟　簡
襄陽才子得聲多四海皆傳古鏡歌樂府正聲三百首
梨園新入教青娥
　　　商山祠堂即事　　　　　　竇　常
奪嫡心萌事可憂四賢西笑暫安劉後王不敢論珪組
土偶人前枳樹秋
　　　七夕
露盤花水望三星髣髴虚無為降靈斜漢没時人不寐
幾條蛛網下風庭
　　　過宋氏五女舊居
謝廷風韻婕妤才天縱斯文去不回一宅栁花今似雪
鄉人擬築望仙臺
　　　杏山館聴子規
楚塞餘春聴漸稀斷猿今夕讓霑衣雲埋老樹空山裏
髣髴千聲一度飛
　　　奉酬楊侍郎　　　　　　　竇　牟
翠羽雕蟲日日新翰林工部欲何神自悲由瑟無彈處
今作關西門下人
　　　杏園渡
衛郊多壘少人家南渡天寒日又斜君子素風悲已矣
杏園無復一枝花
　　　奉誠園聞笛
曽絶珠纓吐錦茵欲披荒草訪遺塵秋風忽灑西園淚
滿目山陽笛裏人
　　　酬舍弟庠罷舉從辟
之荆且願依劉表折桂終慙見郤詵舎弟未應絲作鬢
園公不用印隨身
　　　初入諌司喜家室至　　　　竇　羣
一旦悲歡見孟光十年辛苦伴滄浪不知筆硯縁封事
猶問傭書日幾行
　　　春雨
昨日偷閒看花了今朝多雨奈人何人閒盡似逢花雨
莫愛芳菲濕綺羅
　　　送内弟袁徳師
南渡登舟即水仙西垣有客思悠然因君相問為官意
不賣毗陵負郭田
　　　贈劉大兄院長
萬年枝下昔同趨三事行中半已無路自長沙急相見
共驚雙鬢别來殊
　　　晚自臺中歸
白髪駸駸生有涯青襟曽愛紫河車自憐悟主難歸去
馬上看山恐到家
　　　假日尋花
武陵縁源不可到河陽帶縣詎堪夸枝枝如雪南關外
一日休閒盡屬花
　　　經中牟魯公廟
青史編名在篋中故林遺廟揖仁風還將文字如顔色
暫下蒲車為魯公
　　　叚都尉别業　　　　　　　竇　庠
曽識將軍叚匹磾幾塲花下醉如泥春來欲問林園主
桃李無言鳥自啼
　　　靈臺鎮
曉日天山雪半晴紅旗遥識漢家營近來敵騎休南牧
羊馬城邊春草生
　　　贈道芬上人(善畫松石/)
雲濕煙村不可闚畫時惟有鬼神知幾回逢着天台客
認得巖西最老枝
　　　金山寺
一㸃青螺碧浪中全依水府與天通晴江萬里雲飛盡
鼇背參差日氣紅
　　　冬夜寓懐寄翰林王補闕
滿地霜蕪葉下枝幾回吟斷四愁詩漢家若欲論封禪
須及相如未病時
　　　贈符載
白社㑹中嘗共醉青雲路上未相逢時人莫小池中水
淺處無妨有卧龍
　　　龍門看花
無葉無枝不見空連天撲地逕纔通山鶯驚起酒醒處
火熖燒人雪噴風
　　　陪留守廵内至上陽宫感興二首
翠輦西歸七十春玉堂珠綴儼埃塵武皇弓劒埋何處
泣問上陽宫裏人
愁雲漠漠草離離太液鉤陳處處疑薄暮毁垣春雨裏
殘花猶發萬年枝
　　　陜府覽房杜二公仁夀中題紀　竇鞏
仁夀元和二百年䝉籠水墨淡如煙當時憔悴題名日
漢祖龍潜未上天
　　　早春送宇文十
春遲不省似今年二月無花雪滿天村店閉門何處宿
夜深遥喚渡江船
　　　經竇車騎故城
荒陂古堞欲千年名振圖書劒在泉今日諸孫拜墳樹
愧無文字續燕然
　　　贈王氏小兒
竹林㑹裏偏憐小淮水清時最覺賢莫倚兒童輕歲月
丈人曽共爾同年
　　　唐州東途作
緑林兵起結愁雲白羽飛書未解紛天子欲開三面網
莫將弓箭射官軍
　　　新羅進白鷹
御馬新騎禁苑秋白鷹來自海東頭漢皇無事須游獵
雪亂爭飛錦臂韝
　　　秋夕
䕶霜雲映月朦朧烏鵲爭飛井上桐夜半酒醒人不覺
滿池荷葉動秋風
　　　襄陽寒食寄宇文籍
煙水初銷見萬家東風吹栁萬條斜大隄欲上誰相伴
馬踏春泥半是花
　　　奉使薊門
自從身屬富人侯蟬噪槐花已四秋今日一莖新白髪
懶騎官馬到幽州
　　　送劉禹錫
十年憔悴武陵溪鶴病深林玉在泥今日太行平似砥
九霄初倚入雲梯
　　　送元稹西歸
南州風土滯龍媒黄紙初飛勑字來二月曲江連舊宅
阿婆情熟牡丹開
　　　過驪山
翠輦紅旌去不回蒼蒼宫樹鎻青苔有人説得當時事
曽見長生玉殿開
　　　洛中即事
髙梧葉盡鳥巢空洛水潺湲夕照中寂寂天橋車馬絶
寒鴉飛入上陽宫
　　　尋道者所隱不遇
籬外涓涓澗水流槿花半㸃夕陽收欲題名字知相訪
又恐芭蕉不奈秋
　　　寄南游兄弟
書來未報幾時還知在三湘五嶺間獨立衡門秋水濶
寒鴉飛去日銜山
　　　宫人斜
離宫路逺北原斜生死深恩不到家雲雨今歸何處去
黄鸝飛上野棠花
　　　代鄰叟
年來七十罷耕桑就暖支羸强下牀滿眼兒孫身外事
閒梳白髪向殘陽
　　　新營别墅寄家兄
懶性如今成野人行藏由興不由身莫驚此度歸來晚
買得西山正值春
　　　自京中將赴黔南
風雨荆州二月天問人初雇峽中船西南一望和雲水
猶道黔南有四千
　　　南遊感興
傷心欲問前朝事惟見江流去不回日暮東風春草緑
鷓鴣飛上越王臺
　　　題劒津
風前推折千年劒巖下澄空萬古潭雙劒變成龍化去
兩溪相並水歸南
　　　放魚
金錢贖得免刀痕聞道禽魚亦感恩好去長江千萬里
不須辛苦上龍門
　　　王仙壇　　　　　　　　　林　傑
羽客已登雲路去丹爐草木盡燒殘不知千載歸何日
空使時人掃舊壇
　　　乞巧
七夕今宵看碧霄牽牛織女渡河橋家家乞巧望秋月
穿盡紅絲幾萬條
　
　
　萬首唐人絶句巻三十四
欽定四庫全書
　萬首唐人絶句巻三十五
　　　　　　　　　　　　　宋　洪邁　編
　　七言
　　　呉苑思　　　　　　　　　陳　陶
今人地藏古人骨古人花為今人發江南何處葬西施
謝豹空聞采香月
　　　古意
麻姑井邉一株杏花開不如古時紅西鄰蔡家十歲女
年年二月真東風
　　　朝元引四首
帝燭熒煌下九天蓬萊宮曉玉爐煙無央鸞鳳隨金母
來賀薫風一萬年
正殿雲開露冕旒下方朱翠壓鼇頭天雞唱罷南山曉
春色先歸十二樓
萬宇靈祥擁帝居東華元老薦屠蘇龍池遥望非煙拜
五色曈曨在玉壺
寶祚河宮一向清龜魚天篆益分明近臣誰獻登封草
五岳齊呼萬歲聲
　　　宿天竺寺
一宵何期此靈境五天山香金地冷西僧示我髙隱心
月在中峯葛洪井
　　　古蓮塘
闔閭宫娃能采蓮明珠作佩龍為船三千巧笑不復見
江頭廢苑花年年
　　　雙桂詠
青冥結根易傾倒沃洲山中雙樹好琉璃宫殿無斧聲
石上蕭蕭伴僧老
　　　夏日懐
竹齋睡餘柘槳清麟鳳誘我勞此生忽憶天台掩書坐
澗雲起盡紅崢嶸
　　　仙人詞二首
小山皆為十洲客莓苔為依雙耳白青編遺我忽隱身
暮雨虹蜺一千尺
赤城門開六丁直曉日已燒東海色朝天半路聞玉雞
星斗離離礙龍翼
　　　臨風歎
芙蓉樓中飲君酒驪駒結言春楊柳豫章花落不見歸
一望東風堪白首
　　　春日行
鶗鴂初鳴洲渚滿龍虵洗鱗春水暖病多欲問山寺僧
湖上人傳石橋斷
　　　春歸去
九十春光在何處古人今人留不住年年白眼向黔婁
唯放蠐螬飛上樹
　　　蜀葵詠
緑衣宛地紅倡倡薫風似舞諸女郎南鄰蕩子婦亡頼
錦機春夜成文章
　　　南昌途中
古道夤縁蔓黄葛桓伊冢西春水濶村翁莫倚横浦罾
一半魚鰕屬鵜獺
　　　子規思
春山杜鵑來幾日夜啼南家復北家野人聽此坐惆悵
恐畏踏落東園花
　　　呉興秋思二首
不是苕溪厭看月天涯有程雲樹凉何意汀洲剰風雨
白蘋今日似瀟湘
日夕鯤魚夢南國苕陽水髙迷渡頭故山秋風憶歸去
白雲又被王孫留
　　　閩川夢歸
千里潺湲建溪路夢魂一夕西歸去龍舼欲上巴獸灘
越王金雞報天曙
　　　竹十首
不厭東溪緑玉君天壇雙鳳有時聞一峰曉似朝仙處
青節森森倚絳雲
萬枝朝露學瀟湘杳靄孤亭白石凉誰道乖龍不得雨
春雷入地馬鞭狂
須題内史琅玕塢幾醉山陽瑟瑟村剰養萬莖將掃俗
莫教凡鳥閙雲門
一溪雲母間靈花似到封侯逸士家誰識雌雄九成律
子喬丹井在深涯
嘯入新篁一里行萬竿如罋鎻龍泓驚巢翡翠無尋處
閒倚雲根刻姓名
燕燕雛時紫米香野溪羞色過東墻諸兒莫拗成蹊筍
從結髙籠養鳳凰
迸玉閑抽上釣磯翠苖畨次脱霞衣山童泥乞青驄馬
騎過春泉掣手飛
一節呼龍萬里秋數莖垂海六鼇愁更須瀑布峯前種
雲裏闌干過子猷
丘壑誰堪話碧鮮静尋春譜認嬋娟㑹當小殺青瑶簡
圖寫龜魚把上天
𤣥圃千春閉玉叢湛陽一祖碧雲空不須騷屑愁江島
今日南枝在國風
　　　鍾陵秋夜
洪崖嶺上秋月明野客枕底章江清蓬壺宫闕不可夢
一一入樓歸鴈聲
　　　江上逢故人
十年蓬轉金陵道長哭青雲身不早故鄉逢盡白頭人
清江顔色何曾老
　　　水調詞十首
塞外迢迢未肯和五陵年少重横戈誰家不結空閨恨
玉筯闌干妾最多
羽管慵調怨别離西園新月伴愁眉容華不分隨君去
獨有粧樓明鏡知
憶餞良人玉塞行棃花三見換啼鶯邉場豈得勝閨閤
莫逞琱弓過一生
惆悵江南早鴈飛年年辛苦寄寒衣征人豈不思鄉國
只是皇恩未放歸
水閣蓮開燕引雛朝朝攀折望金吾聞道磧西春不到
花時還憶故園無
自從清野戍遼東舞袖香銷羅幌空幾度長安發梅柳
節旄零落不成功
長安孤眠倦錦衾秦樓霜月苦邉心征衣一倍裝綿厚
猶慮交河雪凍深
瀚海長征古别離華山歸馬是何時仍聞萬乘尊猶屈
裝束千嬌嫁郅支
沙塞依稀落日邉寒宵魂夢怯山川離居漸覺笙歌懶
君逐票姚已十年
萬里輪臺音信希傳聞移帳䕶金微㑹須麟閣留蹤跡
不斬天驕莫議歸
　　　送謝山人歸江夏
黄鶴春風二千里山人佳期碧江水攜琴一醉楊柳堤
日暮龍沙白雲起
　　　閒居雜興五首
虞韶九奏音猶在只是巴童自棄遺閒卧清秋憶師曠
好風揺動古松枝
一顧成周力有餘白雲閒釣五溪魚中原莫道無麟鳳
自是皇家結網踈
長愛真人王子喬五松山月伴吹簫從他浮世悲生死
獨駕蒼麟入九霄
越里娃童錦作𥜗艷歌聲壓郢中姝無人説向張京兆
一曲江南十斛珠
雲堆西望賊連營分閫何當舉義兵莫道羔裘無壯節
古來成事盡書生
　　　泉州刺桐花兼呈趙使君四首
猗猗小艷夾通衢晴日薫風笑越姝只是紅芳移不得
刺桐屏障滿中都
髣髴三株植世間風光滿地赤城閑無因秉燭看竒樹
長伴劉公醉玉山
赤帝嘗聞海上遊三千幢蓋擁炎洲今來樹似離宫色
紅翠欹斜十二樓
不勝攀折悵年華紅樹南看見海涯故國春風歸去盡
何人堪寄一枝花
　　　投贈福建桂常侍二首
後來台席更何人都䕶朝天拜近臣長笑當時漢卿士
等閒恩澤畫麒麟
匝地歌鐘鎮海隅城池鞅掌舊名都不知珠履三千外
更許侯嬴寄食無
　　　隴西行四首
漢主東風報太平無人金闕議邉兵縱饒奪得邊城塞
磧地桑麻種不生
誓掃匈奴不顧身五千貂錦䘮風塵可憐無定河邉骨
猶是春閨夢裏人
隴戍三看塞草青樓煩新替䕶羌兵同來死者傷離别
一夜孤䰟哭舊營
外寇生擒未有涯黑山營陣識龍蛇自從貴主和親後
一半風流似漢家
　　　荅蓮華妓
近來詩思清於水老去風情薄似雲已向升天得門户
錦衾深愧卓文君
　　　下第寄友　　　　　　　　林　寛
詩人道僻命多竒更值干戈亂起時莫作江陵王少府
一生吟苦竟誰知
　　　華清宮
殿角鐘殘立宿鴉朝元歸駕望無涯香泉空浸宫前草
未到春時爭發花
　　　終南山
標竒聳峻壯長安影入千門萬户寒徒自倚天生氣色
塵中誰為舉頭看
　　　歌風臺
蒿棘空存百尺基酒酣曾唱大風詞莫言馬上得天下
自古英雄盡解詩
　　　長安遣懐
醉上髙樓醒後登任從浮薄笑才能青龍寺裏山門上
立為南山不為僧
　　　聞鴈
接影横空背雪飛聲聲寒出玉關遲上陽宫裏三千夢
月冷風清聞過時
　　　贈竇牟　　　　　　　　　楊　憑
直用天才衆却瞋應欺李杜久為塵南荒不死中華老
别玉翻同西國人
　　　千葉桃花
干葉桃花勝百花孤榮春晚駐年華若教避俗秦人見
知向河源舊侣誇
　　　春中汎舟
仙郎歸奏過湘東正值三湘二月中惆悵滿川桃杏醉
醉看還與曲江同
　　　雨中怨秋
辭家逺客愴秋風千里寒雲與斷蓬日暮隔山投古寺
鐘聲何處雨濛濛
　　　秋日獨遊曲江
信馬閒過憶所親秋山行盡路無塵主人莫惜松隂醉
還有千錢沽酒人
　　　寄别
晚煙洲霧共蒼蒼河鴈驚飛不作行囬斾轉舟行數里
歌聲猶自逐清湘
　　　邉情
新種如今屢請和玉關邉上幸無他欲知北海苦辛處
看取節毛餘幾多
　　　早發湘中
按節鳴笳中貴催紅旌白斾滿船開迎愁湓浦登城望
西見荆門積水來
　　　海榴
海榴殷色透簾籠看盛看衰意欲同若許三英隨五馬
便將濃艷鬭繁紅
　　　春情
暮雨朝雲幾日歸如絲如霧濕人衣三湘二月春光早
莫逐狂風撩亂飛
　　　送客徃荆州
巴丘過日暮登城雲水湘東一色平若愛春秋繁露學
正逢元凱鎮南荆
　　　戲贈馬鍊師
心嫌碧落更何從月破花冠氷雪容行雨若迷歸路處
近前唯見祝融峯
　　　湘江泛舟
湘川洛浦三千里地角天涯南北遥除却同傾百壺外
不愁誰奈兩魂消
　　　送别
江岸梅花雪不如看君驛馭向南都相聞不必因來鴈
雲裏飛難落素書
　　　唐昌觀玉蘂花　　　　　　楊　凝
瑶華瓊蘂種何年蕭史秦嬴向紫煙時控綵鸞過舊邸
摘花持獻玉皇前
　　　别李協
江邉日暮不勝愁送客霑衣江上樓明月峽添明月照
蛾眉峯似兩眉愁
　　　初次巴陵
西江兩接洞庭波積水遥連天上河鄉信為憑誰寄去
汀洲燕鴈漸來多
　　　上已
帝京元已足繁華細管清絃七貴家此日風光誰不共
紛紛皆是掖垣花
　　　春怨
花滿簾櫳欲度春此時夫婿在咸秦緑窻孤寢難成寐
紫燕雙飛似弄人
　　　送客歸常州
行到河邉從此辭寒天日逺暮帆遲可憐芳草成衰草
公子歸時過緑時
　　　送别
春愁不盡别愁來舊淚猶長新淚催相思儻寄相思子
君别揚州揚子回
　　　送客入蜀
劒閣迢迢夢想間行人歸路遶梁山明朝騎馬揺鞭去
秋雨槐花子午閒
　　　送别
仙花笑盡石門中石室重重掩緑空蹔下雲峯能幾日
却回煙駕馭春風
　　　殘花
五馬踟蹰在路岐南來只為看花枝鶯銜蝶弄紅芳盡
此日深閨那得知
　　　戲贈友人
湘隂直與地隂連此日相逢憶醉年美酒非如平樂貴
十升不用一千錢
　　　即事寄人　　　　　　　　楊　凌
中禁鳴鐘日欲髙北窻欹枕望頻搔相思寂寞青苔合
唯有春風啼伯勞
　　　早春雪中
新年雨雪少晴時屢失尋梅看柳期鄉信憶隨回鴈早
江春寒帶故隂遲
　　　北行留别
日日山川烽火頻三河重起舊煙塵一生孤負龍泉劒
羞把詩書問故人
　　　秋原晚望
客鴈秋來次第逢家書頻寄兩三封夕陽天外雲歸盡
亂見青山無數峯
　　　春霽花蕚樓南聞宫鶯
祥煙瑞氣曉來輕柳變花開共作晴黄鳥逺啼鳷鵲觀
春風流出鳳凰城
　　　明妃曲
漢國明妃去不還馬䭾絃管向隂山匣中雖有菱花鏡
羞對單于照舊顔
　　　後魏行　　　　　　　　　王　轂
力微皇帝謗天嗣太武凶殘人所畏一朝􁀶䍽飛上天
子孫盡作河魚餌
　　　東都望幸　　　　　　　　章　碣
懶修珠翠上髙臺眉月連娟恨不開縱使東廵也無益
君王自領美人來
　　　焚書坑
竹帛煙銷帝業虚關河空鎻祖龍居坑灰未冷山東亂
劉項元來不讀書
　
　萬首唐人絶句巻三十五
欽定四庫全書
　萬首唐人絶句巻三十六
　　　　　　　　　　　　　宋　洪邁　編
　　七言
　　　逢鄭三游山　　　　　　　　盧仝
相逢之處花茸茸石壁攅峯千萬重他日期君何處好
寒流石上一株松
　　　楊子津
風巻魚龍暗楚關白波沉却海門山鵬騰鼇倒且快性
地拆天開總是閒
　　　悲新年
新年何事最堪悲病客遙聽百舌兒太歳只遊桃李徑
春風肯管歳寒枝
　　　客淮南病
揚州烝毒似燂湯客病清枯鬢欲霜且喜閉門無俗物
四支安穩一張牀
　　　風中琴
五音六律十三徽龍吟鶴響思庖羲二彈流水一彈月
氷月風生松樹枝
　　　逢病軍人
行多有病住無糧萬里還鄉未到鄉蓬鬢哀吟古城下
不堪秋氣入金瘡
　　　送蕭二十三
淮上客情殊冷落蠻方春早客何如相思莫道無來使
回鴈峯前好寄書
　　　庭竹
負霜停雪舊根枝龍笙鳯管君莫截春風一畨琴上來
瑤碎金樽碧天月
　　　山中
飢拾松花渇飲泉偶從山後到山前陽城軟草厚如織
困與鹿麛相伴眠
　　　别舊山　　　　　　　　　　于鵠
舊伴同游盡却回雲中獨宿守花開自是去人身漸老
暮山流水任東來
　　　寄周惲
家在荒陂長似秋蓼花芹葉水蟲幽去年相伴尋山客
明月今宵何處遊
　　　江南意
悶向江頭採白蘋還隨女伴賽江神衆中羞不分明語
暗擲金錢卜遠人
自小看花情不足江邉尋得一株紅黄昏人散春風起
吹落誰家明月中
　　　夜夜曲
北斗星移銀漢低班姬愁思鳯城西青槐陌上人行絶
明月樓前烏夜啼
　　　塞上曲
一墜風來一墜沙有人行處没人家黄河九曲冰先合
紫塞三春不見花
　　　塞下曲
石國蕃兒向磧東愛吹横笛引秋風夜來雲雨皆飛盡
月照平沙萬里空
　　　鳳歸雲二首　　　　　　　　滕潜
金井欄邉見羽儀梧桐枝上宿寒枝五陵公子憐文綵
畵與佳人刺繡衣
飲啄蓬山最上頭和煙飛下禁城秋曾將弄玉歸雲去
金翿斜開十二樓
　　　忠州郡宅　　　　　　　　白行簡
臨江一嶂白雲間紅緑層層錦繡班不作巴南天外意
何殊昭應望驪山
　　　臺中寓直覽壁畫山水　　　羊士諤
蟲思庭莎白露天微風吹竹曉淒然今來始悟朝回客
暗寫歸心向石泉
　　　望女几山
女几山頭春雪消路傍仙杏發柔條心期欲去知何日
惆悵回車上野橋
　　　宫人斜
翡翠無窮掩夜泉猶疑一半作神仙秋來還照長門月
珠露寒花是野田
　　　王學士獨游青龍寺翫紅葉因贈
十畆蒼苔繞畵廊幾株紅樹過清霜高情還似看花去
閒對南山歩夕陽
　　　登樓
槐桞蕭踈繞郡城夜添山雨作江聲秋風南陌無車馬
獨上高樓故國情
　　　憶江南舊遊二首
山隂道上桂花初王謝風流滿晉書㑹作江南部從事
秋來還復憶鱸魚
曲水三春弄采毫樟亭八月又觀濤金罍幾醉烏程酒
鶴放閒吟把蟹螯
　　　郡中即事二首
紅衣落盡暗香殘葉上秋光白露寒越女含情已無限
莫教長袖倚欄干
登臨何處見瓊枝白露寒花自繞籬唯有樓中好山色
稻畦殘水入秋池
　　　游西山蘭若
路傍垂桞古今情春草春泉咽又生借問山僧好風景
看花擕酒幾人行
　　　寄江陵韓少尹
别來𤣥髪共成霜雲起無心出帝鄉蜀國魚牋數行字
憶君秋夢過南塘
　　　資州宴行營回將
几劒盈庭酒滿巵戍人歸日及瓜時元戎静鎮無邉事
遣向營中偃畵旗
　　　看花
一到花間一忘歸玉杯瑤瑟減光輝歌筵更覆青油幕
忽似朝雲瑞雪飛
　　　詠渠州常諫議使君
才子長沙暫左遷能將意氣慰當年至今猶有東山妓
長史歌詩被管絃
　　　赴資陽經嶓冡山
寧辭舊路駕朱轓重使疲人感漢恩今日鳴騶到嶓峽
還勝博士至河源
　　　野望二首
萋萋麥隴杏花風好是行春野望中日暮不辭停五馬
鴛鴦飛去緑江空
忘懐不使海鷗疑水映桃花酒滿巵亭上一聲歌白紵
野人歸棹亦行遲
　　　蕭彭州出妓夜宴見送
玉顔紅燭忽驚春微歩凌波拂暗塵自是當歌歛眉黛
不應惆悵為行人
　　　題松江館
津桞江風白浪平棹移高館古今情扁舟一去鴟夷子
應笑分符計日程
　　　齋中詠懷
無心唯有白雲知閒卧高齋夢蝶時不覺東風過寒食
雨來萱草出巴籬
　　　永寧里小園寄沈校書
故里心期奈别何手移芳樹憶庭柯東臯黍熟君應醉
犂葉初紅白露多
　　　登郡前山
洛陽歸客滯巴東處處山櫻雪滿叢峴首當時為風景
豈將官舍作池籠
　　　春望
莫問華簮髪已斑歸心滿目是青山獨上層城倚危檻
桞營春盡馬嘶閒
　　　汎舟入後溪二首
東風朝日破輕嵐仙棹初移酒未酣玉笛閒吟折楊桞
春風無事傍魚潭
雨餘芳草浄沙塵水緑灘平一帶春唯有啼䳌似留客
桃花深處更無人
　　　山閣聞笛
臨風玉管吹參差山塢春深日又遲李白桃紅滿城郭
馬融閒卧望京師
　　　夜聽琵琶三首
掩抑危絃咽又通朔雲邉月想䑃朧當時誰佩將軍印
長使蛾眉怨不窮
一曲徘徊星漢稀夜闌幽思重依依忽似摐金來馬上
南枝棲鳥盡驚飛
破撥聲繁恨已長低鬟歛黛更摧藏潺湲隴水聽難盡
併覺風沙繞畵梁
　　　㶚上
鳴鞭晚日禁城東渭水晴煙㶚岸風都傍桞隂回首望
春天樓閣五雲中
　　　古仙詞
珠幡絳節曉霞中漢武清齋待少翁不向人間戀春色
桃花自滿紫陽宫
　　　感春詞
未得鳴珂謁漢宫江頭寂寞向春風悲歌一曲心應醉
萬葉千花淚眼中
　　　雨霽登北原
稻黄撲撲黍油油野樹連山澗北流憶得年時馮翊郡
謝郎相引上樓頭
　　　長安親故
楚蘭不佩佩吳鉤帶酒城頭别舊遊年事已多筋力在
試將弓箭到并州
　　　悲秋
秋空鴈度青天遠踈樹蟬嘶白露寒階下敗蘭猶有氣
手中團扇漸無端
　　　晚蟬
深藏高桞背斜暉能軫孤愁感昔圍猶畏旅人頭不白
再三移樹帶聲飛
　　　惟揚郡西亭贈友人
萍䬃風池香滿船楊花漠漠暮春天玉人此日心中事
何似乗羊入市年
　　　贈强山人　　　　　　　　郎士元
或棹輕舟或杖藜尋常適意釣前溪草堂竹徑在何處
落日孤煙寒渚西
　　　栢林寺南望
谿上遙聞精舍鐘泊舟微徑度深松青山霽後雲猶在
畵出西南四五峯
　　　聽鄰家吹笙
鳯吹聲如隔采霞不知墻外是誰家重門深鎻無尋處
疑有碧桃千樹花
　　　從軍　　　　　　　　　　　馬逢
漢馬千蹄合一羣單于鼓角隔山聞沙塠風起紅樓下
飛上長天作陣雲
　　　宫詞二首
金吾持㦸䕶軒簷天樂傳教萬姓瞻樓上美人相倚看
紅䊋透出水精簾
玉樓天半起笙歌風送宫人笑語和月影殿開聞曉漏
水精簾捲近秋河
　　　寓言　　　　　　　　　　　李洞
三千宫女露蛾眉笑煮黄金日日遲麟鳯隔雲攀不及
空山惆悵夕陽時
　　　客亭對月
游子離魂隴上花風飄浪巻遶天涯一年十二度圓月
十一回圓不在家
　　　宿鄠郊贈羅處士
川静星高栗已枯南山落石水聲麤白雲釣客窻中宿
卧數嵩峯聽五湖
　　　贈功臣
征蠻破虜漢功臣擕劒歸來萬里身閒倚凌煙金柱看
形容消瘦老於真
　　　有贈
愛酒耽棋田處士彈琴詠史賈先生御溝臨岸有雲白
不見鶴來何處行
　　　送三藏歸西天
十萬里程多少難沙中彈舌受降龍五天到日應頭白
月落長安半夜鐘
　　　金陵懷古
古來無此戰爭功日日戈船漾海風一度靈龜開睡眼
六朝灰盡九江空
　　　長安縣㕔
主人寂寞客屯邅愁列終南滿眼前乞取中庭藤五丈
為君高斸望前天
　　　題晣上人賈島詩巻
賈生詩巻惠休裝百葉蓮花萬里香供得半年吟不足
長須字字頂司倉
　　　和茅山高拾遺山泉　　　　儲嗣宗
香味清機仙府回縈紆亂石便流杯春風莫逐桃花去
恐引漁人入洞來
　　　巢鶴
千歳雲間丁令威殷勤仙骨莫仙飛若逢茅氏傳消息
貞白先生不乆歸
　　　胡山
犬入五雲音信絶鳯棲凝碧悄無聲焚香古洞歩虛夜
露濕松花空月明
　　　小樓
松杉風外亂山青曲几焚香對石屏空憶去年春雨後
燕泥時汚太𤣥經
　　　山鄰
石橋春澗已歸遲夢入仙山山不知柱史從來非俗吏
青牛道士莫相疑
　　　隨邉使過五原
偶逐星車犯敵塵故鄉常恐到無因五原西去陽關廢
日没平沙不見人
　　　春懷寄秣陵知友
廬江城外桞堪攀萬里行人尚未還借問景陽臺下客
謝家誰更作東山
　　　月夜
鴈池衰草露沾衣河水東流萬事微寂寞青陵臺上月
秋風滿樹鵲南飛
　　　山行　　　　　　　　　　　李郢
小田微雨稻苖香田畔清溪潏潏凉自憶東吳榜舟日
蓼花溝水半篙强
　　　上元日寄湖杭二從事
戀别山燈憶水燈山光水熖百千層謝公留賞山公喚
知入笙歌阿那朋
　　　寒食夜望
舊墳新隴哭多時流世都堪幾度悲烏鳥亂啼人未遠
野風吹散白棠梨
　　　清明日題一公禪室
山頭蘭若石楠春山下清明煙火新此日何窮禮禪客
歸心誰是戀禪人
　　　七夕寄張氏兄弟
新秋牛女㑹佳期紅粉筵開玉饌時好與檀郎寄花朶
莫教清曉羡蛛絲
　　　春晩與諸同舍出城迎座主侍郎
三十驊騮一閧塵來時不鎻杏園春東風桞絮輕如雪
應有偷游曲水人
　　　張郎中宅戲贈二首
薄雪燕翁紫燕釵釵垂簏簌抱香懷一聲歌罷劉郎醉
脫取明金壓繡鞋
謝家青妓邃重關誰省春風見玉顔聞道綵鸞三十六
一雙雙對碧池蓮
　　　醉送
江梅冷艶酒清光急拍繁絃醉畵堂無限桞條多少雪
一將春恨付劉郎
　　　曉井
桐隂覆井月斜明百尺寒泉古甃清越女擕缾下金索
曉天初放轆轤聲
　　　南池
小男供餌婦搓絲溢榼香醪倒接䍦日出兩竿魚正食
一家歡笑在南池
　　　偶作
一杯正發吟哦興兩盞還生去住愁何以全家上船去
酒旗多處即淹留
　　　畫鼓
常聞畫鼓動歡情及送離人恨鼓聲兩杖一揮行䌫解
暮天空使别䰟驚
　　　燕蓊花
十二街中何限草燕蓊盡欲占殘春黄花撲地無窮極
愁殺江南去住人
　　　邵博士溪亭
野茶無限春風葉溪水千重返照波只去長橋三十里
誰人一解枉帆過
　　　小石上見亡友題處
笋石清琤入紫煙陸雲題處是前年苔侵雨打依稀在
惆悵涼風樹樹蟬
　　　洞靈觀流泉
石上苔蕪水上煙潺湲聲在觀門前千巖萬壑分流去
更引飛花入洞天
　　　送李判官
津市停橈送别難熒熒蠟炬照更闌東風萬疊吹江月
誰伴袁襃宿夜灘
　　　送梁補闕賦得荻花　　　　朱長文
桞家汀洲孟冬月雲寒水清荻花發一枝持贈朝天人
願比蓬萊殿前雪
　　　越溪怨　　　　　　　　　後朝光
越王宫裏如花人越水溪頭采白蘋白蘋未盡人先盡
誰見江南春復春
　　　毁天樞　　　　　　　　　李休烈
天門街上倒天樞火急先須缷火珠計令一條麻線挽
何勞兩縣索人夫
　
　
　
　
　
　
　
　
　
　萬首唐人絶句巻三十六
欽定四庫全書
　萬首唐人絶句巻三十七
　　　　　　　　　　　　　宋　洪邁　編
　　七言
　　　宫烏栖　　　　　　　　　　趙嘏
宫烏栖處玉樓深微月生簷夜夜心香輦不回花自落
春來空佩辟寒金
　　　長信宫
君恩已盡欲何歸猶有殘香在舞衣自恨身輕不如燕
春來長遶御簾飛
　　　廣陵城
紅映髙臺緑繞城城邊春草傍墻生隋家不向此中盡
汴水應無東去聲
　　　冷日過驪山
冷日微煙渭水愁翠華宫樹不勝秋霓裳一曲千門鎻
白盡棃園弟子頭
　　　下第後歸永樂里自題二首
無地無媒只一身歸來空拂滿牀塵尊前盡日誰相對
唯有南山似故人
𤣥髪侵愁忽似翁暖塵寒袖共東風公卿門户不知處
立馬九衢春影中
　　　出試日獨遊曲江
江莎漸映花邊緑樓日自開池上春雙鶴遶空來又去
不知臨水有愁人
　　　題曹娥廟
青娥埋没此江濵江樹颼飀慘暮雲文字在碑碑已墮
波濤辜負色絲文
　　　題段氏中臺
看山臺下水無塵碧篠前頭曲水春獨對一樽風雨夜
不知家有早朝人
　　　華州座中獻盧給事
送迎皆到三峯下滿靣煙霜滿馬塵自是追攀認知己
青雲不假送迎人
　　　商山道中
和如春色淨如秋五月商山是勝遊當晝火雲生不得
一溪縈作萬重愁
　　　贈歙州妓
灔灔横波思有餘庾樓明月墮雲初楊州寒食春風寺
看遍花枝盡不如
　　　贈王明府
五柳逢秋影漸微陶潜戀酒不知歸但存物外醉鄉在
誰向人間問是非
　　　吕校書雨中見訪
竹閣斜溪小檻明惟君來賞見山情馬嘶風雨又歸去
獨聽子規千萬聲
　　　千秋嶺下
知有巖前萬樹桃未逢搖落思空勞年年盛發無人見
三十六溪春水髙
　　　歙州道中僕逃
去跳風雨幾奔波曽共辛勤奈若何莫遣窮歸不知處
秋山重疊戍旗多
　　　重陽日寄韋舍人
節過重陽菊委塵江邊病起杖扶身不知此日龍山㑹
誰是風流落帽人
　　　贈薛勛下第
一擲雖然未得盧驚人不用繞牀呼牢之坐被青雲逼
秖問君能酷似無
　　　宛陵望月寄沈學士
一川如畫敬亭東待詔閒遊處處同天竺山前鏡湖畔
何如今日庾樓中
　　　翡翠巖
芙蓉幕裏千場醉翡翠巖前半日閒惆悵晉朝人不到
謝公抛力上東山
　　　發新安後途中寄盧中丞二首
樓上風流庾使君笙歌曾醉此中聞目前已是陵陽路
回首叢山滿眼雲
晩樹蕭蕭促織愁風簾似水滿牀秋千山不礙笙歌月
誰伴羊公上夜樓
　　　留題興唐寺
滿水樓臺滿寺山七年今日共躋攀月髙對菊問行客
去折芳枝早晩還
　　　廣陵道
鬬雞臺邊花照塵煬帝陵下水含春青雲回翅北歸鴈
白首哭途何處人
　　　茅山道中
溪樹重重水亂流馬嘶殘雨晩程秋門前便是仙山路
目送歸雲不得遊
　　　江上與兄别
楚國湘江兩渺瀰暖川晴鴈背帆飛人閒離别盡堪哭
何況不知何日歸
　　　落第
九陌初晴處處春不能回避看花塵由來得喪非吾事
本是釣魚船上人
　　　宛陵館冬青樹
碧樹如煙覆晩波清秋欲盡客重過故園亦有如煙樹
鴻鴈不來風雨多
　　　贈五老韓尊師
有客齋心事玉晨對山鬚鬢緑無塵住山道士年如鶴
應識當時五老人
　　　經汾陽舊宅
門前不改舊山河破虜曽輕馬伏波今日獨經歌舞地
古槐踈冷夕陽多
　　　寄盧中丞
葉覆清溪灔灔紅路横秋色馬嘶風獨携一榼郡齋酒
吟對青山憶謝公
　　　途中
故園回首鴈初來馬上千愁付一杯惟有新詩似相識
暮山吟處共徘徊
　　　寄裴瀾
綺雲初墮亭亭月錦度惟横灩灎波宋玉逢秋正髙卧
一篇吟盡奈情何
　　　淮南丞相坐贈歌者虞姹
綺筵無處避梁塵虞姹清歌日日新來值渚亭花欲盡
一聲留得滿城春
　　　酬段侍御
蓮花上客思閒閒數首新詩到篳關吟得楚天風雨霽
一條江水兩三山
　　　尋僧二首
臺殿參差日墮塵塢西歸去一庵雲寒泉何處夜深落
聲隔半巖踈葉聞
溪户無人谷鳥飛石橋横木掛禪衣看雲日暮倚松立
野水亂鳴僧未歸
　　　發栢梯寺
一泓秋水千竿竹靜得勞生半日身猶有向西無限地
别僧騎馬入紅塵
　　　西江晩泊
茫茫藹藹失西東柳浦桑村處處同戍鼓一聲帆影盡
水禽飛起夕陽中
　　　南池
照影池邉多少愁徃來重見此塘秋芙蓉苑外新經雨
紅葉相隨何處流
　　　江樓舊感
獨上江樓思渺然月光如水水如天同來望月人何處
風景依稀似去年
　　　南園
雨過郊園緑尚微落花惆悵滿塵衣芳樽有酒無人共
日暮看山還獨歸
　　　南亭
孤亭影在亂花中悵望無人此醉同聽盡暮鐘猶獨坐
水邊襟袖起春風
　　　贈女仙
水思雲情小鳯仙月涵花態語如絃不因金骨三清客
誰識吳州有洞天
　　　宣州送判官
來時健筆佐票姚去折槐花度野橋誰見樽前此惆悵
一聲歌盡路迢迢
　　　宿僧院
月滿長空樹滿霜度雲低拂近簷牀林中夜半一聲磬
卧見髙僧入道場
　　　尋僧
斜日横窗起暗塵水邊門户閉閒春千竿竹裏花枝動
只道無人似有人
　　　經王先生故居
晩波東去海茫茫誰識蓬山不死鄉弄玉已歸蕭史去
碧樓紅樹倚斜陽
　　　送從翁中丞奉使㸃戛斯六首
楊雄詞賦舉天聞萬里油幢照塞雲僕射峯西幾千騎
一時迎著漢將軍
旌旗杳杳鴈蕭蕭春盡窮沙雪未消料得堅昆受宣後
始知公主已歸朝
雖言窮北海雲中屬國當時事不同九姓如今盡臣妾
歸期那肯待秋風
牢山望斷絶塵氛灎灎河西拂地雲誰見魯儒持漢節
玉關降盡可汗軍
山川險易接邊塵秦漢圖來或未真自此盡知邊塞事
河湟更欲託何人
秦皇無䇿建長城劉氏仍窮北路兵若遇單于舊牙帳
却應傷歎漢公卿
　　　東亭柳
拂水斜煙一萬條幾随春色倚河橋不知别後誰攀折
猶自風流勝舞腰
　　　僧舍二首
秖言雙鬢未蹉跎獨奈牛羊送日何禪客不歸車馬去
晩簷山色為誰多
溪上禪關水木間水南山色與僧閒春風盡日無來客
幽磬一聲髙鳥還
　　　新月
玉鉤斜傍畫簷生雲匣初開一寸明何事最能悲少婦
夜來依約落邊城
　　　贈皇甫坦
養由弓箭已無功牢落生涯事事同相勸一杯寒食酒
幾多辛苦到春風
　　　四祖寺
千株松下雙峯寺一盞燈前萬里身自為心猿不調伏
祖師元是世閒人
　　　聽蟬
噪蟬聲亂日初曛絃管樓中永不聞獨奈愁人數莖髪
故園秋隔五湖雲
　　　寄遠
禁鐘聲盡見棲禽關塞迢迢故國心無限春愁莫相問
落花流水洞房深
　　　池上
正憐佳月夜深坐池上暖回燕鴈聲猶有漁舟繫江岸
故人歸盡獨何情
　　　春日書懷
暖鶯春日舌難窮枕上愁生曉聽中應褭緑䆫殘夢斷
杏園零落滿枝風
　　　贈别
水邊秋草暮萋萋欲駐殘陽恨馬蹄曾是管絃同醉伴
一聲歌盡各東西
　　　靈巖寺
館娃宫伴千年寺水闊雲多客到稀聞説春來更惆悵
百花深處一僧歸
　　　代人聽琴二首
抱琴花夜不勝春獨奏相思淚滿巾第五指中心最恨
數聲嗚咽為何人
湘娥不葬九疑雲楚水連天坐憶君惟有啼烏舊名在
忍教嗚咽夜長聞
　　　訪沈舍人不遇
溪翁强訪紫微郎曉鼓聲中滿鬢霜知在禁闈人不見
好風飄下九天香
　　　座上獻元相公
寂寞堂前日又曛陽臺去作不歸雲從來聞説沙吒利
今日青娥屬使君
　　　遣興二首
溪花入夏漸稀踈雨氣如秋麥熟初終日苦吟人不㑹
海邊兄弟久無書
讀徹殘書弄水回暮天何處笛聲哀花前獨立無人㑹
依舊去年雙燕來
　　　送李給事
眼前軒冕是鴻毛天上人間漫自勞脱却朝衣獨歸去
青雲不及白雲髙
　　　宿僧舍
髙僧夜滴芙蓉漏遠客䆫含楊柳風何處相逢話心地
月明身在磬聲中
　　　吳門夢故山
心熟家山夢不迷孤峯寒遶一條溪秋䆫覺後情無限
月墮舘娃宫樹西
　　　别李譜
尊前路映暮塵紅池上琴横醉席風今日别君如别鶴
聲容長在楚絃中
　　　和杜侍郎題禪智寺南樓
樓畔花枝拂檻紅露天香動滿簾風誰知野寺遺鈿處
盡在相如春思中
　　　發青山
鳬鷖聲暖野塘春鞍馬嘶風驛路塵一宿青山又前去
古來難得是閒人
　　　寄道者
洞庭先生歸路長海雲望極春茫茫别來幾度向蓬島
自傍瑤臺折靈草
　　　入藍關
微煙已辨秦中樹遠夢更依江上臺看落晩花還悵望
鯉魚時節入關來
　　　落第寄沈訽
穿楊力盡獨無功華髪相期一夜中别到江頭舊吟處
為將雙淚問春風
　　　送韋中丞
二年恩意是春輝清淨胷襟似者希泣盡楚人多少淚
滿船唯載酒西歸
　　　詠端正春樹
一樹繁隂先著名異花竒葉儼天成馬嵬此去無(多/)地
秖合楊妃墓上生
　　　叙事獻同州侍御三首
青雲席中羅襪塵白首江上吟詩人登龍不及三千士
虚度膺門二十春
平生望斷雲層層紫府杳是他人登却應歸訪溪邊寺
説向當時同社僧
尊前誰伴謝公游蓮岳晴來翠滿樓坐見一方金變化
獨吟紅藥對殘秋
　　　婺州宴上留别
雙溪樓影向雲横歌舞髙臺晩更清獨自下樓騎瘦馬
揺鞭重入亂蟬聲
　　　别牛郎中門館
整襟收淚别朱門自料難酬顧念恩招得片䰟騎匹馬
西風斜上入秋原
　　　山中寄盧簡求
竹西池上有花開日日幽吟看又回心憶郡中蕭記室
何時暫别醉鄉來
　　　寄梁佾兄弟
桃李春多翠影重竹樓當月夜無風荀家兄弟來還去
獨倚欄干花露中
　　　同州南亭陪劉侍郎送劉先軰
處處雲隨晩望開洞庭秋入管絃來謝公待醉消離恨
莫惜臨川酒一杯
　　　贈館驛劉廵官
雲别青山馬踏塵負才難覔作閒人莫言館驛無公事
詩酒能消一半春
　　　贈解頭賈嵩
賈生名跡忽無倫十月長安看盡春顧我先鳴還自笑
空沾一第是何人
　　　題僧壁
曉傍踈林露滿巾碧山秋寺屬閒人溪頭盡日看紅葉
却笑髙僧衣有塵
　　　沙溪館
翠濕衣襟山滿樓竹間溪水遶牀流行人莫羡郵亭吏
生向此中今白頭
　　　李侍御歸炭谷山居同宿華嚴寺
家在青山近玉京白雲紅樹滿歸程相逢一宿最髙寺
半夜翠微泉落聲
　　　過噴玉泉
平生半為山淹留馬上欲去還回頭兩京塵路一雙鬢
不見玉泉千萬秋
　　　漢隂庭樹
掘溝引水澆蔬圃挿竹為籬䕶藥苖楊柳如絲風易亂
梅花似雪日難消
　　　送王拾遺謝官後歸滻水山居
水邊殘雪照亭臺臺上風襟向雪開還似當時姓丁鶴
羽毛成後一歸來
　　　宿長水主人
白雲溪北叢巖東樹石夜與潺湲通行人一宿翠微月
二十五絃聲滿風
　
　
　
　
　
　
　
　
　
　
　
　
　萬首唐人絶句巻三十七
欽定四庫全書
　萬首唐人絶句巻三十八
　　　　　　　　　　　　宋　洪邁　撰
　　七言
　　　重陽二首　　　　　　　　趙　嘏
節逢重九海門外家在五湖煙水東還向秋山覔詩句
伴僧吟對菊花風
病酒堅辭綺席春菊花空伴水邉身由來舉止非閑雅
不是龍山落㡌人
　　　十無詩寄桂府楊中丞
琴酒曽將風月須謝公名跡滿江湖不知貴擁旌旗後
猶暇憐詩愛酒無
東省南宫興不孤幾因詩酒謬招呼一從開署芙蓉幕
曽向風前記得無
遥聞桂水遶城隅城上江山滿畫圖為問訾家洲畔月
清秋擬許醉狂無
日暮江邉一小儒空憐未有白髭鬚馬融已貴諸生老
猶自容窺絳帳無
一種吟詩號孔徒滄江有客獨踈愚初筵盡辟知名士
許到風前月下無
望㫁南雲日已晡便應凴夢過重湖不知自古登龍者
曾有因詩泥得無
早㳺門館一樵夫祗愛吟詩傍藥爐旌斾滿江身不見
思言記得潁川無
孔融襟抱稱名儒愛物憐才與世殊今日賓堦忘姓字
當時省記薦雄無
僻愛江山俯坐隅人閒不是便為圖樽前為問神仙伴
肯向三清慰薦無
膺門不避額逢朱絶境由來巻軸須早忝阿戎詩友契
趨庭曽薦禰生無
　　　寄山僧
雲裏幽僧不置房橡花藤葉蓋禪牀朝來逢著山中伴
聞說新移最上方
　　　喜張濆及第
九轉丹成最上仙青天暖日踏雲軒春風賀喜無言語
排比花枝滿杏園
　　　贈張濆牓頭被駮落
莫向花前泣酒杯謫仙依舊是仙才猶堪與世為祥瑞
曾到蓬山頂上來
　　　悼亡二首
一燭從風到奈何三年衾枕逐流波雖知不得公然淚
時泣闌干恨更多
明月蕭蕭海上風君歸泉路我飄蓬門前雖有如花貌
爭奈如花心不同
　　　送張主薄　　　　　　　　顧非熊
松忩久是飡霞客山縣新為主印官混俗故來分利禄
不教長作異人看
　　　𤓰洲送朱萬言
渡頭風晩葉飛頻君去還呉我入秦雙涙别家猶未㫁
不堪仍送故鄉人
　　　秋夜長安病後作
秋中帝里經旬雨晴後蟬聲更不聞牢落閑庭新病起
故鄉南去鴈成羣
　　　題王使君片玉
勢似孤峯一片成坐來疑有白雲生主人莫怪殷勤看
逺客長懷舊隠情
　　　代宫嬪　　　　　　　　　栁公權
不分前時忤主恩已甘寂寞守長門今朝却得君王顧
重入椒房拭涙痕
　　　楓橋夜泊　　　　　　　　張　繼
月落烏啼霜滿天江楓漁火對愁眠姑蘇城外寒山寺
夜半鐘聲到客船
　　　閶門即事
耕夫占募逐樓船春草青青萬頃田試上呉門看郡郭
清明幾處有新煙
　　　晩涼　　　　　　　　　　裴夷直
簷前蔽日多髙樹竹下添池有小渠山客野僧歸去後
晩涼移案獨臨書
　　　和周侍御洛城雪
天街飛轡踏瓊英四顧全疑在玉京一種相如抽祕思
兎園那比鳯凰城
　　　奉和大梁相公送人二首
謝公日日傷離别又向西堂送阿連想到越中秋已盡
鏡湖應羡月團圓
北津楊栁迎煙緑南岸闌干映水紅君到襄陽渡江處
始應回首憶羊公
　　　酬唐仁烈相别後喜隔風未發見寄
離心一起涙雙流春浪無情也白頭風若有知須放去
莫教重别又重愁
　　　秦中卧病思歸
索索凉風滿樹頭破忩殘月五更秋病身歸處呉江上
一寸心中萬里愁
　　　送王繢
翠羽長将玉樹期偶然飛下肯多時翩翩一路嵐隂晩
却入青葱宿舊枝
　　　贈羙人琴絃
應從玉指到金徽萬態千情料可知今夜燈前湘水怨
殷勤封在七條絲
　　　病中知皇子陂荷花盛發寄王繢
十里蓮塘路不賖病來簾外是天涯煩君四句遥相寄
應得詩中便看花
　　　嵗日先把屠蘇酒
自知年幾偏應少先把屠蘇不讓春儻更數年逢此日
還應惆悵羡他人
　　　上下七盤二首
斗回山路掩皇州二載歡娯一望休從此萬重青嶂合
無因更得重囘頭
商山半月雨漫漫偶值新晴下七盤山似換來天似洗
可憐風日到長安
　　　　八月十五日夜
去年今夜在商州還為清光上驛樓宛是依依舊顔色
自憐人換幾般愁
　　　南詔朱藤杖
六節南藤色似朱拄行階砌勝人扶會須將入深山去
倚看雲泉作老夫
　　　夜意
蕭踈盡地林無影浩蕩連天月有波獨立空亭人睡後
洛橋風便水聲多
　　　漫作
月色莫來孤寢處春風任向别人家梁園桃李雖無數
斷定今年不看花
　　　訪劉君
擾擾馳蹄又走輪五更飛盡九衢塵靈芝破觀深松院
還有齋時未起人
　　　楊栁枝詞
已作緑絲籠曉日又成飛絮撲晴波隋家不合栽楊栁
長遣行人春恨多
　　　寄杭州崔使君
朝下歸來只閉關羡君髙歩出人寰三年不見塵中事
滿眼江濤送雪山
　　　窮冬曲江閑步
雪盡南坡鴈北飛草根春意勝春暉曲江永日無人到
獨遶寒池又獨歸
　　　省中題新植雙松
端坐髙宮起逺心雲髙水濶共幽沉更堂寓直将誰語
自種雙松伴夜吟
　　　崇山郡
地盡炎荒瘴海頭聖朝今又放驩兠交州已在南天外
更過交州四五州
　　　臨水
一見心原㫁百憂益知身世兩悠悠江亭獨倚欄干處
人亦無言水亦流
　　　題江上栁寄李使君
桂江南度無楊栁見此令人眼暫明應學郡中賢太守
依依相向許多情
　　　江上見月懷古
月上江平夜不風伏波遺跡半成空今宵倍欲悲陵谷
銅柱分明在水中
　　　鸚鵡
勸爾莫移禽鳥性翠毛紅觜任天真如今漫學人言巧
解語終須累爾身
　　　寄婺州李給事二首
心盡玉皇恩已逺跡留江郡宦應孤不知壯氣今何似
猶得凌雲貫日無
瘴鬼翻能念直心五年相遇不相侵目前唯有思君病
無底滄溟未是深
　　　秋日
六眸龜北涼應早三足烏南日正長常記京闗怨揺落
如今目斷滿林霜
　　　遣意
梧桐墜露悲先朽松桂凌霜倚後枯不是世間長在物
蹔分貞脆竟何殊
　　　戲酬惟賞上人
師是浮雲無着身我居塵網敢相親應從海上秋風便
偶自飛來不為人
　　　寓言
流水頽陽不暫停東流西落兩無情不是世間人自老
古來華髪此中生
　　　憶家
天海相迎無盡處夢魂來往尚應難誰言南海無霜雪
試向愁人兩鬢看
　　　留客
青梅欲熟笋初長嫰緑新隂遶砌涼湖館翛然無俗客
白衣居士且匡牀
　　　别蘄春王判官
四十年來真久故三千里外暫相逢今日一盃成逺别
煙波眇眇恨重重
　　　將發循州社日於所居館宴送
浪花如雪疊江風社過髙秋萬恨中明日便隨江燕去
依依俱是故巢空
　　　亂後經淮隂岸　　　　　　朱　放
荒村古岸誰家在野水溪雲處處愁唯有河邉衰柳樹
蟬聲相送到楊州
　　　别李季蘭
古岸新花開一枝岸旁花下有分離莫将羅袖拂花落
便是行人腸㫁時
　　　九日期登山不得徃因贈楊凝
欲從携手登髙去一到門前意已無那得更将頭上髪
學他年少挿茱茰
　　　尋山家　　　　　　　　長孫佐輔
獨訪山家歇還渉茅屋斜連隔松葉主人聞語未開門
繞籬野菜飛黄蝶
　　　沼邉枯樹
野火燒枝水洗根數圍枯樹半心存應是無機承雨露
却將春色寄苔痕
　　　别友人
愁多不忍醒時别想極還尋靜處行誰遣同衾又分手
不如行路本無情
　　　祠漁山神女歌二首　　　　王　叡
蓪草頭花椰葉裙蒲葵樹下舞蠻雲引領望江遥滴酒
白蘋風起水生文
棖棖山響荅琵琶酒濕青莎肉飼鴉樹葉無聲神去後
紙錢灰出木綿花
　　　即事奉呈韋使君　　　　　秦　系
久卧雲間已息機青袍忽着狎鷗飛詩興到來無一事
郡中今有謝元暉
　　　宴城東莊　　　　　　　　崔　思
一月生人笑幾回相逢相值且銜杯眼看春色如流水
今日殘花昨日開
　　　同前　　　　　　　　　　崔敏童
一年又過一年春百嵗曾無百嵗人能向花中幾回醉
十千沽酒莫辭頻
　　　長門怨二首　　　　　　　劉　皁
宫殿沉沉月欲分昭陽更漏不堪聞珊瑚枕上千行淚
不是思君是恨君
蟬鬢慵梳倚帳門蛾眉不掃慣承恩傍人未必知心事
一靣殘粧空涙痕
　　　漁陽將軍　　　　　　　　張　為
霜髭擁頷對窮秋着白貂裘獨上樓向北望星提劔立
一生長為國家憂
　　　婕妤怨　　　　　　　　　王　沈
長信梨花暗欲棲應門上鑰草萋萋春風吹花亂撲户
班絶車聲不至啼
　　　湘中謡二首　　　　　　　崔　塗
煙愁雨細雲冥冥杜蘭香老三湘清故山望㫁不知處
􁀙鴂隔花時一聲
蒼山遥遥江潾潾路傍老盡未閒人王孫不見草空緑
惆悵渡頭春復春
　　　泉
逺辭巖竇瀉潺潺靜拂雲根別故山可惜寒聲留不得
旋添波浪向人間
　　　感花
繡軛香韀夜不歸少年爭惜最紅枝東風一陣黄昏雨
又到繁花夢覺時
　　　巫山旅别
五千里外三年客十二峯前一望秋無限别魂招不得
夕陽西下水東流
　　　雲
得路直為霖濟物不然閒共鶴忘機無端是向陽臺畔
長送襄王暮雨歸
　　　澗松
寸寸凌霜長勁條路人猶笑未干宵南園桃李誠堪羡
爭奈春殘又寂寥
　　　讀漢武内傳
分明三鳥下儲胥一覺鈞天夢不如爭那白頭方士到
茂陵紅樹已蕭踈
　　　聲
歡戚猶來恨不平此中髙下本無情韓娥絶唱唐衢哭
盡是人間第一聲
　　　題海棠花圖
海棠花底三年住不覺海棠花盛開却向江南看圖畫
始慙虚到蜀中來
　　　上巳日
未敢分明賞物華十年如見夢中花遊人過盡衡門掩
獨自凭欄到日斜
　　　夷陵夜泊
家依楚塞窮秋别身逐孤舟萬里行一曲巴歌半江月
便應消得二毛生
　　　放鷓鴣
秋入池塘風露微曉開籠檻看初飛滿身金翠畫不得
無限煙波何處歸
　　　江雨望花　　　　　　　　盧　中
細雨滿江春水漲好風留客野梅香避秦不是無歸意
一度􁆩花一斷腸
　　　初識梅花
江北不如南地暖江南好斷北人腸燕脂桃頰棃花粉
共作寒梅一靣粧
　　　折楊桞
朝朝車馬如蓬轉處處江山待客歸若使人閒少離别
楊花應合過春飛
　　　七夕
年年七夕渡瑶軒誰道秋期有淚痕自是人間一周嵗
何妨天上只黄昏
　　　泛楚江
九重城外家書逺百里洲前客棹還金印碧幢見問
一生安穩是長閒
　　　讀庾信集
四朝十帝盡風流建業長安兩醉遊唯有一篇楊柳曲
江南江北為君愁
　　　題授陽鎮路
越鳥巢邉溪路斷秦人耕處洞門開小桃花發春風起
千里江山一夢回
　　　初過漢江
襄陽好向峴亭看人物蕭條值嵗䦨為報習家多置酒
夜來風雪過江寒
　　　經劉校書墓　　　　　　　喻　鳬
逺冡松回曲渚風其官聞是校書終霜情月思今何在
零落人間䇿子中
　　　憶友人
銀地無塵金菊開紫梨紅棗堕莓苔一泓秋水一輪月
今夜故人來不來
　　　蔣處士宅喜閑公至
絶杯夏别螺江渡單鉢春過處士齋嘗茗議空經夜半
照花明月影侵階
　　　邊患　　　　　　　　　　張　陵
今日漢家探使回蟻疊蕃兵來未歇春風渭水不敢流
總作六軍心上血
　萬首唐人絶句巻三十八
欽定四庫全書
　萬首唐人絶句巻三十九
　　　　　　　　　　　　　宋　洪邁　編
　　七言
　　　漢宫曲　　　　　　　　　徐　凝
水色簾前流玉霜趙家飛燕侍昭陽掌中舞罷簫聲絶
三十六宫秋夜長
　　和嵩陽客月夜憶上清人
獨夜嵩陽憶上仙月明三十六峯前瑶池月勝嵩陽月
人在玉清眠不眠
　　　八月望夕雨
今年八月十五夜寒雨蕭蕭不可聞如練如霜在何處
吳山越水萬重雲
　　　觀浙江濤
浙江悠悠海西緑驚濤日夜雨翻覆錢塘郭裏看潮人
直至白頭看不足
　　　廬山瀑布
虚空落泉千仞直雷奔入江不暫息今古長如白練飛
一條解破青山色
　　　嘉興寒食
嘉興郭裏逢寒食落日家家拜掃回唯有縣前蘇小小
無人送與紙錢來
　　　憶揚州
蕭娘臉下難勝淚桃葉眉頭易得愁天下三分明月夜
二分無賴是揚州
　　　八月燈夕寄游越施秀才
四天淨色寒如水八月清輝冷似霜想得越人今夜見
孟家珠在鏡中央
　　　八月十五夜
皎皎秋空八月圓常娥端正桂枝鮮一年無似如今夜
十二峯前看不眠
　　　題伍員廟
千載空祠雲海頭夫差亡國已千秋浙波只有靈濤在
拜奠青山人不休
　　　貟嶠先生
貟嶠先生無白髪海煙深處採青芝逢人借問陶唐主
欲進氷蠶五色絲
　　　莫愁曲
玳瑁牀頭刺戰袍碧紗䆫外葉騷騷若為教作遼西夢
月冷如丁風似刀
　　　寄白司馬
三條九陌花時節萬户千車看牡丹爭遣江州白司馬
五年風景憶長安
　　　相思林
逰客逺逰新過嶺每逢芳樹問芳名長林遍是相思樹
爭遣愁人獨自行
　　　寄海嶠丈人
萬丈只愁滄海淺一身誰測嵗年遥自言來此雲邊住
曽看秦王樹石橋
　　　寄潘先生
至人知姓不知名聞道黄金骨節輕世上仙方無覔處
欲來西岳事先生
　　　宫中曲二首
披香侍宴插山花厭著龍綃著越紗恃賴傾城人不及
檀粧唯約數條霞
身輕入寵盡恩私腰細偏能舞柘枝一日新粧抛舊様
六宫爭畫黒烟眉
　　　七夕
一道鵲橋横渺渺千聲玉佩過玲玲别離還有經年客
悵望不如河鼔星
　　　八月九月望夕雨
八月繁雲連九月兩回三五晦漫漫一年悵望秋將盡
不得常娥正面看
　　　喜雪
長愛謝家能詠雪今朝見雪亦狂歌楊花道即偷人句
不那楊花似雪何
　　　春飲
烏家若下蟻還浮白玉尊前倒即休不是春來偏愛酒
應須得酒遣春愁
　　　二月望日
長短一年相似夜中秋未必勝中春不寒不暖看明月
況是從來少睡人
　　　讀逺書
兩轉三回讀逺書畫簷愁見燕歸初百花時節教人懶
雲髻朝來不欲梳
　　　古樹
古樹欹斜臨古道枝不生花腹生草行人不見樹少時
樹見行人幾畨老
　　　獨住僧
百補袈裟一比丘數莖長睫覆青眸多應獨住山林慣
唯照寒泉自剃頭
　　　傷畫松道芬上人
百法驅馳百年夀五勞消瘦五株松昨來聞道嚴陵死
畫到青山第幾重
　　　觀釣臺畫圖
一水寂寥青靄合兩崖摧崒白雲殘畫人心到啼猿破
欲作三聲出樹難
　　　荆巫夢思
楚水白波風嫋嫋荆門暮色雨蕭蕭相思合眼夢何處
十二峯髙巴字遥
　　　浙東故孟尚書種柳
孟家種柳東城去臨水逶迤思故人不似當時大司馬
重來得見漢南春
　　　長洲覧古
吳王上國長洲奢翠黛寒江一道斜傷見摧殘舊宫樹
美人曽插九枝花
　　　却歸舊山望月有寄
年年明月總相似大抵人情自不同今夜故山依舊見
班家扇様碧峯東
　　　再歸松溪舊居宿西林
五粒松深溪水清衆山揺落月偏明西林靜夜重來宿
暗記人家犬吠聲
　　　翫花五首
一樹梨花春向暮雪枝殘處怨風來明朝漸校無多去
看到黄昏不欲回
麴塵溪上素紅枝影在溪流半落時人自惜花膓欲斷
春風却是等閒吹
朱霞燄燄山枝動緑野聲聲杜宇來誰為蜀王身作鳥
自啼還自有花開
誰家躑躅青林裏半見殷花燄燄枝憶得倡樓人送客
深紅衫子影門時
花到薔薇明艶絶燕支顆破麥風秋一畨弄色一畨退
小婦輕粧大婦愁
　　　長慶春
山頭水色薄籠煙乆客新愁長慶年身上五勞仍病酒
夭桃䆫下背花眠
　　　山鷓鴣詞
南越嶺頭山鷓鴣傳是當時守貞女化為飛鳥怨何人
猶有啼聲帶蠻語
　　　鄭女出參丈人詞
鳯釵翠翹雙宛轉出見丈人梳洗晩掣曵羅綃跪拜時
柳條無力花枝軟
　　　春雨
花時悶見聮綿雨雲入人家水毁堤昨日春風源上路
可憐紅錦枉抛泥
　　　和白使君木蘭花
枝枝轉勢雕弓動片片揺光玉劒斜見說木蘭征戍女
不知那作酒邊花
　　　正月十五夜呈幕中諸公
宵游二萬七千人獨坐重城圏一身步月游山俱不得
可憐辜負白頭春
　　　樂府新詩
一聲盧女十三絃早嫁城西好少年不羨越溪歌者苦
采蓮歸去緑䆫眠
　　　春陪相公看花宴㑹二首
丞相邀歡事事同玉簫金管咽東風百分春酒莫辭醉
明日的無今日紅
木蘭花謝可憐條逺道音書轉寂寥春去一年春又盡
幾回空上望江橋
　　　牡丹
何人不愛牡丹花占㫁城中好物華疑是洛川神女作
千嬌萬態破朝霞
　　　過馬當
風波隱隱石蒼蒼送客靈鴉拂去檣三月盡頭雲葉秀
小姑新着好衣裳
　　　金谷覧古
金谷園中數尺土問人知是緑珠臺緑珠歌舞天下絶
唯與石家生禍胎
　　　上陽紅葉
洛下三分紅葉秋二分翻作上陽愁千聲萬片御溝上
一片出宫何處流
　　　洛城秋砧
三川水上秋砧發五鳳樓前明月新誰為秋砧明月夜
洛陽城裏更愁人
　　　和川守侍郎緱山題仙廟
王子緱山石殿明白家詩句詠吹笙安知散席人間曲
不是寥天鶴上聲
　　　和夜題玉泉寺
嵗嵗雲山玉泉寺年年車馬洛陽塵風清月冷水邊宿
詩好官髙能幾人
　　　和秋遊洛陽
洛陽自古多才子唯愛春風爛漫游今到白家詩句出
無人不詠洛陽秋
　　　和嘲春風
源上拂桃燒水發江邊吹杏暗園開可憐半死龍門樹
懊惱春風作底來
　　　侍郎宅泛池
蓮子花邊回竹岸鷄頭葉上盪蘭舟誰知洛北朱門裏
便到江南緑水遊
　　　和侍郎邀宿不至
蟾蜍有色門應鎻街鼓無聲夜自深料得白家詩思苦
一篇詩了一彈琴
　　　自鄂渚至河南將歸江外留辭侍郎
一生所遇唯元白天下無人重布衣欲别朱門淚先盡
白頭遊子白身歸
　　　蠻入西川後
守隘一夫何處在長橋萬里只堪傷紛紛塞外烏蠻賊
驅盡江頭濯錦娘
　　　憶紫溪
長憶紫溪春欲盡千巖交映水回斜巖空水滿溪自紫
水態更籠南燭花
　　　誇紅槿
誰道槿花生感促可憐相計半年紅何如桃李無多少
併打千枝一夜風
　　　塞下　　　　　　　　　　江　為
萬里黄雲凍不飛磧煙烽火夜深微敵人移帳寒笳絶
雪路時聞探馬歸
　　　悲老宫人　　　　　　　　劉得仁
白髪宫娃不解悲滿頭猶自插花枝曽縁玉貌君王寵
凖擬人看似舊時
　　　題真娘墓　　　　　　　　譚　銖
武丘山下冡纍纍松栢蕭條盡可悲何事世人偏重色
真娘墓上獨題詩
　　　宫怨　　　　　　　　　　司馬札
柳色參差掩畫樓曉鶯啼送滿宫愁年年花落無人見
空逐春泉出御溝
　　　觀郊禮
鐘鼓旌旗引六飛玉皇初著畫龍衣泰壇煙盡星河曉
萬國心隨綵仗歸
　　　秋日懐儲嗣宗
故人北遊久不回霜雁南度聲何哀相思聞雁更惆悵
却向單于臺下來
　　　夜聴李山人彈琴
瑶琴夜乆絃秋清楚客一奏湘煙生曲終聲盡意不盡
月照竹軒紅葉明
　　　客路　　　　　　　　　　吳仁璧
人寰急景如波委客路浮雲似盖輕回首故山天外碧
十年無計却歸耕
　　　錢塘鶴
人閒路靄青天半鼇岫雲生碧海涯雖抱雕籠密扃鑰
可能長在叔倫家
　　　南徐題友人郊居
門前樵徑連江寺岸下漁磯繫海槎待到秋深好時節
與君長醉隱侯家
　　　讀度人經寄鄭仁表
身雖一旦塵中老名擬三清會裏題二午九齋餘日在
請君相伴醉如泥
　　　衰柳
金風漸利露珠團廣陌長堤黛色殘水殿狂遊隋煬帝
一千餘里可堪看
　　　賈誼
扶持一疏滿遺編漢陛前頭正少年誰道恃才輕絳灌
却將惆悵弔湘川
　　　鳳仙花
香紅嫩緑共開時冷蝶饑蜂兩不知此際最冝何處看
朝陽初上碧梧枝
　　　春雪
雪霽凝光入坐寒天明猶自卧袁安貂裘穿後鶴氅弊
自此風流不足看
　　　金錢
淺絳濃香幾朶匀日鎔金鑄萬家新堪疑劉寵遺芳在
不許山隂父老貧
　　　秋日聴僧彈琴
金徽玉軫韻泠然言下浮生指下泉恰稱秋風西北起
一時吹入碧湘煙
　　　題都城南荘　　　　　　　崔　護
去年今日此門中人面桃花相映紅人面不知何處去
桃花依舊笑春風
　　　銅雀妓　　　　　　　　　吳　燭
秋色西陵滿緑蕪繁絃急管强懽娱長舒羅袖不成舞
却向風前承涙珠
　　　長門怨　　　　　　　　　裴交泰
自閉長門經幾秋羅衣濕盡淚還流一種娥眉明月夜
南宫歌管北宫愁
　　　惆悵詩九首　　　　　　　顧甄逺
魂黯黯兮情脈脈簾風清兮䆫月白夢驚枕上爐燼銷
不見蘂珠宫裏客
禁漏聲稀蟾魄冷紗厨筠簟波光靜獨坐愁吟暗㫁
魂滿䆫風動芭蕉影
别恨離腸空惻惻風動虚軒池水白莫言靈圃步難尋
有心終效偷桃客
愁遇人間好風景焦桐韻滿華堂静鑑鸞釵燕恨何窮
忍向銀牀空抱影
緑槐影裏傍青樓陌上行人漫舉頭煙水露花無處問
揺鞭凝睇不勝愁
役盡心神銷盡骨恩情未㫁忽分離平生此恨無言處
只有衣襟淚得知
濃醪艶唱愁難破骨瘦魂消病已成若為多羅年少死
始甘人道有風情
淚滿羅衣酒滿巵一聲歌㫁怨傷離如今兩地心中事
直是瞿曇也不知
横泥杯觴醉復醒愁牽時有小詩成早知惹得千般恨
悔不天生解薄情
　　　楊柳枝五首　　　　　　　孫　魴
靈和風暖太昌春舞線揺絲向昔人何似曉來江雨後
一行如畫隔遥津
彭澤初栽五樹時只應閒看一枝枝不知天意風流處
要與佳人學畫眉
暖傍離亭靜拂橋入流穿檻緑揺揺不知落日誰相送
魂㫁千條與萬條
春來緑樹遍天涯未見垂楊未可誇晴日萬株煙一陣
閒坊兼是莫愁家
十首當年有舊詞唱青歌翠幾無遺未曽得向行人道
不為離情莫折伊
　　　春夜　　　　　　　　　　劉　兼
薄薄春雲籠素月杏花滿地堆香雪醉垂羅袂依朱欄
小數玉仙歌未闋
　　　西齋
西齋新竹兩三莖也有風敲碎玉聲莫恨移來欄檻逺
譬如元本此間生
　　　春遊
柳成金穗草如茵載酒尋花共賞春先入醉鄉君莫問
十年風景在三秦
　　　中夏晝卧
寂寂無聊九夏中倚簷依壁待清風壮圖竒策無人問
不及南陽一卧龍
　
　萬首唐人絶句巻三十九
欽定四庫全書
　萬首唐人絶句巻四十
　　　　　　　　　　　　　宋　洪邁　編
　　七言
　　　霜月　　　　　　　　　　李商隱
初聞征鴈已無蟬百尺樓南水接天青女素娥俱耐冷
月中霜裏鬭嬋娟
　　　人欲
人欲天從竟不疑莫言圓蓋便無私秦中已乆烏頭白
却是君王未備知
　　　華山題王母祠
蓮華峯下鎻彫梁此去瑤池地共長好為麻姑到東海
勸栽黄竹莫栽桑
　　　華清宫二首
華清恩幸古無倫猶恐蛾眉不勝人未免被他襃女笑
只教天子暫䝉塵
朝元閣迥羽衣新首按昭陽第一人當日不求高處舞
可能天下有邊塵
　　　北齊二首
一笑相傾國便亡何勞荆棘始堪傷小憐玉體横陳夜
已報周師入晋陽
巧笑知堪敵萬機傾城最在著戎衣晋陽已䧟休回顧
更請君王獵一圍
　　　復京
敵騎縱横一戰摧萬靈回首賀軒臺天敎李令心如日
可要昭陵石馬來
　　　渾河中
九廟無塵八馬回奉天城壘長春苔咸陽原上英雄骨
半向君家養馬來
　　　咸陽
咸陽宫闕蔚嵯峨六國樓臺艶綺羅自是當時天帝醉
不關秦地有山河
　　　同崔八詣藥山訪融禪師
共受征南不次恩報恩唯是有忘言巖花澗草西林路
未見髙僧且見猿
　　　夜雨寄北
君問歸期未有期巴山夜雨漲秋池何當共翦西忩燭
却話巴山夜雨時
　　　石榴
榴枝婀娜榴實繁榴膜輕明榴子鮮可羡瑤池碧桃樹
碧桃紅頰一千年
　　　初起
想像咸池日欲光五更鐘後更回腸三年苦霧巴江水
不為離人照屋梁
　　　柳
柳映江潭底有情望中頻遣客心驚巴雷隠隠千山外
更作章臺走馬聲
　　　宿駱氏亭寄懷崔雍
竹塢無塵水檻清同心迢遞隔重城秋隂不散霜飛晩
留得枯荷聼雨聲
　　　夢澤
夢澤悲風動白茅楚王葬盡滿城嬌未知歌舞能多少
虛減宫厨為細腰
　　　贈歌妓二首
水精如意玉連環下蔡城危莫破顔紅綻櫻桃含白雪
斷腸聲裏唱陽關
白日相思不奈何嚴城清夜斷經過只知觧道春來痩
不道春來獨自多
　　　寄令狐郎中
嵩雲秦樹乆離居雙鯉迢迢一紙書休問梁園舊賔客
茂陵秋雨病相如
　　　漫成
不妨何范盡詩家未觧當年重物華逺把龍山千里雪
將來擬並洛陽花
　　　無題
百道縈回入暮霞斑騅嘶斷七香車春風自共何人笑
枉破陽城十萬家
　　　杜司勲
髙樓風雨感斯文短翼差池不及羣刻意傷春復傷别
人間惟有杜司勲
　　　岳陽樓二首
欲為平生一散愁洞庭湖上岳陽樓可憐萬里堪乗興
枉是蛟龍解覆舟
漢水方城帶百蠻四隣誰道亂周班如何一夢髙唐雨
自此無心入武關
　　　寄成都二從事
家近紅渠曲水濵全家羅襪起秋塵莫將越客千絲網
網得西施别贈人
　　　屏風
六曲連環接翠帷髙樓半夜酒醒時掩燈遮霧宻如此
雨落月明俱不知
　　　春日
欲入盧家白玉堂新春催破舞衣裳蝶銜花蘂蜂銜粉
共助青樓一日忙
　　　贈白道者
十二樓前再拜辭靈風正滿碧桃枝壺中若是有天地
又向壺中傷别離
　　　無題
聞道閶門蕚緑華昔年相望抵天涯豈知一夜秦樓客
偷㸔吳王苑内花
　　　漢宫詞
青雀西飛竟未回君王長在集靈臺侍臣最有相如渇
不賜金莖露一盃
　　　蝶二首
長眉畵了繡簾開碧玉行収白玉臺為問翠釵釵上鳯
不知香頸為誰回
壽陽公主嫁時籹八字宫眉捧額黄見我佯羞頻照影
不知身屬冶遊郎
　　　隋宫
乘興南遊不戒嚴九重誰省諫書函春風舉國裁宫錦
半作障泥半作帆
　　　代應
溝水分流西復東九秋霜月五更風離鸞别鳯今何在
十二玉樓空復空
　　　席上作
澹雲輕雨拂髙唐玉殿秋來夜正長料得也應憐宋玉
一生唯事楚襄王
　　　訪隠者不遇成二絶
秋水悠悠浸墅扉夢中來數覺來希𤣥蟬聲盡葉黄
落一樹冬青人未歸
城郭休過識者希哀猿啼處有柴扉滄江白日樵漁路
日暮歸來雨滿衣
　　　破鏡
玉匣清光不復持菱花散亂月輪虧秦臺一照山雞後
便是孤鸞罷舞時
　　　無題
紫府仙人號寶燈雲漿未飲結成冰如何雪月交光夜
更在瑶臺十二層
　　　贈庾十二朱版(時庾在翰林/朱書版也)
固漆投膠不可開贈君珍重抵瓊瑰君王曉坐金鑾殿
只待相如草詔來
　　　柳
曾逐東風拂舞筵樂游春苑斷腸天如何肯到清秋日
已帶斜陽又帶蟬
　　　三月十日流盃亭
身屬中軍少得歸木蘭花盡失春期偷隨柳絮到城外
行過水西聞子規
　　　過招國李家南園二首
潘岳無妻客為愁新人來坐舊䊋樓春風猶自疑聨句
雪絮相和飛不休
長亭歲盡雪如波此去秦關路幾多唯有夢中相近分
卧來無睡欲如何
　　　留贈畏之二首
待得郎來月已低寒暄不道醉如泥五更又欲向何處
騎馬出門烏夜啼
户外重隂黯不開含羞迎夜復臨臺瀟湘浪上有煙景
安得好風吹汝來
　　　為有
為有雲屏無限嬌鳯城寒盡怕春宵無端嫁得金龜壻
辜負香衾事早朝
　　　公子
外戚封侯自有恩平明通籍九華門金唐公主年應小
二十君王未許婚
　　　雞
稻粱猶足活諸鶵妬敵專場好自娛可要五更驚穏夢
不辭風雪為陽烏
　　　壬申閏秋題贈烏鵲
繞樹無依月正高鄴城新淚濺雲袍幾年始得逄秋閏
兩度填河莫告勞
　　　端居
逺書歸夢兩悠悠只有空牀敵素秋堦下青苔與紅樹
雨中寥落月中愁
　　　夜半
三更三㸃萬家眠露欲為霜月墮烟鬭䑕上牀蝙蝠出
玉琴時動倚忩絃
　　　飲席代官妓贈兩從事
新人橋上著春衫舊主江邉側㡌簷願得化為紅綬帶
許教雙鳯一時銜
　　　代魏宫私贈
來時西館阻佳期去後漳河隔夢思知有宓妃無限意
春松秋菊可同時
　　　代元城吳令暗為答
背闕歸藩路欲分水邉風日半西曛荆王枕上元無夢
莫枉陽臺一片雲
　　　詠史
北湖南埭水漫漫一片降旗百尺竿三百年間同曉夢
鍾山何處有龍盤
　　　日射
日射紗忩風撼扉香羅掩手春事違回廊四合掩寂寞
碧鸚鵡對紅薔薇
　　　題鵝
眠沙卧水自成羣曲岸殘陽極浦雲那解將心憐孔翠
羇雌長共故雄分
　　　梓潼
梓潼不見馬相如更欲南行問酒壚行到巴西覔譙秀
巴西唯是有寒蕪
　　　青陵臺
青陵臺畔日光斜萬古貞魂倚暮霞莫許韓憑為蛺蝶
等閒飛上别枝花
　　　東還
自有仙才自不知十年長夢采華芝秋風動地黄雲暮
歸去嵩陽尋舊師
　　　漢宫
通靈夜醮達清晨承露盤晞甲帳春王母西歸方朔去
更須重見李夫人
　　　江東
驚魚潑剌燕翩翾獨自江東上釣船今日春光太漂蕩
謝家輕絮沈郎錢
　　　灞岸
山東今嵗㸃行頻幾處寃魂哭塞塵灞水橋邉倚華表
平時二月有東廵
　　　送臻師二首
昔去靈山非拂席今來滄海欲求珠楞伽頂上清涼地
善眼仙人憶我無
苦海迷途去未因東方過此幾微塵何當百億蓮花上
一一蓮花見佛身
　　　七夕
鸞扇斜分鳯幄開星橋横過鵲飛回爭將世上無期别
換得年年一度來
　　　馬嵬
冀馬燕犀動地來自埋紅粉自成灰君王若道能傾國
玉輦何由過馬嵬
　　　望喜驛别嘉陵江水二絶
嘉陵江水此東流望喜樓中憶閬州若到閬州還赴海
閬州應更有髙樓
千里嘉陵江水色含煙帶月碧於藍今朝相送東流後
由此驅車更向南
　　　贈宇文中丞
欲造中天正急材自縁煙水戀平臺人間只有嵇延祖
最望山公啟事來
　　　閨情
紅露花房白蜜脾黄蜂紫蝶兩參差春忩一覺風流夢
却是同袍不得知
　　　月夕
草下隂蟲葉上霜朱闌迢遞壓湖光兎寒蟾冷桂花白
此夜姮娥應斷腸
　　　代應
本來銀漢是紅墻隔得盧家白玉堂誰與王昌報消息
盡知三十六鴛鴦
　　　折楊柳二首
暫憑尊酒送無憀莫損愁眉與細腰人世死前唯有别
春風爭擬惜長條
含煙惹霧悔依依萬緒千條拂落暉為報行人休盡折
半留相送半迎歸
　　　寄道士
共上雲山獨下遲陽臺白道細如絲君今併倚三珠樹
不記人間落葉時
　　　荆山
壓河連華勢孱顔鳥没雲歸一望間楊僕移關三百里
可能全是為荆山
　　　次陜州
離思覉愁日欲晡東周西雍此分塗回鑾佛寺高多少
望盡黄河一曲無
　　　過鄭廣文舊居
宋玉平生恨有餘逺循三楚弔三閭可憐留著臨江宅
異代應教庾信居
　　　東下三旬苦於風土
路遶函關東復東身騎征馬逐驚蓬天池遼闊誰相待
日日虚乘九萬風
　　　莫愁
雪中梅下與誰期梅雪相兼一萬枝若是石城無艇子
莫愁還自有愁時
　　　夢令狐學士
山驛荒涼白竹扉殘燈向曉夢清暉右銀臺路雪三尺
鳯詔裁成當直歸
　　　渉洛川
通谷陽林不見人我來遺恨古時春宓妃漫結無窮恨
不為君王殺灌均
　　　有感
中路因循我所長古來才命兩相妨勸君莫强安蛇足
一盞芳醪不得甞
　　　宫妓
珠箔輕明拂玉墀披香新殿鬭腰支不須㸔盡魚龍戲
終遣君王怒偃師
　　　宫詞
君恩如水向東流得寵憂移失寵愁莫向尊前奏花落
涼風只在殿西頭
　　　代贈二首
樓上黄昏欲望休玉梯横絶月中鉤芭蕉不展丁香結
同向春風各自愁
東南日出照髙樓樓上離人唱石州總把春山掃眉黛
不知供得幾多愁
　　　楚吟
山上離宫宫上樓樓前宫畔暮江流楚天長短黄昏雨
宋玉無愁亦自愁
　　　瑶池
瑶池阿母綺忩開黄竹歌聲動地哀八駿日行三萬里
穆王何事不重來
　　　柳
為有橋邉拂靣香何曾自敢占流光後庭玉樹承恩澤
不信年華有斷腸
　　　寄在朝四同年
昔歲陪遊舊跡多風光今日兩蹉跎不因醉本蘭亭在
兼忘當年舊永和
　　　南朝
地險悠悠天險長金陵王氣應瑶光休誇此地分天下
只得徐妃半靣䊋
　　　題漢祖廟
乘運應須宅八荒男兒安在戀池隍君王自起新豐後
項羽何曾在故鄉
　　　韓冬郎二首
十歲裁詩走馬成冷灰殘燭動離情桐花萬里丹山路
鶵鳯清於老鳯聲
劍棧風檣各苦辛别時冰雪到時春為憑何遜休聨句
痩盡東陽姓沈人
　　　答寄餳粥
粥香餳白杏花天省對流鶯坐綺筵今日寄來春已老
鳯樓迢遞憶秋千
　　　東阿王
國事分明屬灌均西陵魂斷斷來人君王不得為天子
半為當時賦洛神
　
　
　
　
　
　
　
　
　
　
　
　
　萬首唐人絶句巻四十
欽定四庫全書
　萬首唐人絶句巻四十一
　　　　　　　　　　　　　宋　洪邁　編
　　七言
　　　過景陵　　　　　　　　　李商隱
武皇精魄乆仙昇帳殿淒涼煙霧凝俱是蒼生留不得
鼎湖何異魏西陵
　　　板橋曉别
回望髙城落曉河長亭忩户壓微波水仙欲上鯉魚去
一夜芙蓉紅淚多
　　　關門柳
永定河邉一行柳依依長發故年春東來西去人情薄
不為清隂減路塵
　　　楚宫
十二峯前落照微髙唐宫暗坐迷歸朝雲暮雨長相接
猶自君王恨見稀
　　　夕陽樓
花明柳暗繞天愁上盡重城更上樓欲問孤鴻向何處
不知身世自悠悠
　　　鴛鴦
雌去雄飛萬里天雲羅滿眼淚澘然不須長結風波願
鎻向金籠始兩全
　　　妓席送獨孤雲之武昌
疊嶂千重叫恨猿長江萬里洗離魂武昌若有山頭石
為拂蒼苔檢淚痕
　　　武夷山
只得流霞酒一盃空中簫鼓當時回武夷洞裏生毛竹
老盡曾孫更不來
　　　一片
一片瓊英價動天連城十二昔虚傳良工巧費真為累
楮葉成來不直錢
　　　寄成都二從事
紅蓮幕下紫棃新命斷湘南病渇人今日問君能寄否
二江風水接天津
　　　西南行却寄相送者
百里隂雲覆雪泥行人只在雪雲西明朝驚破還鄉夢
定是陳倉碧野雞
　　　四老廟二首
羽翼殊勲棄若遺皇天有運我無時廟前便接山門路
不長青松長紫芝
本為留侯慕赤松漢庭方識紫芝翁蕭何只解追韓信
豈得虚當第一功
　　　平公門下
梁山兖水約從公兩地差池一旦空謝墅庾村相弔後
自今岐路更西東
　　　謝書
微意何曾有一毫空擕筆硯奉龍韜自䝉半夜傳衣後
不羡王祥得佩刀
　　　齊宫詞
永夀兵來夜不扄金蓮無復印中庭梁臺歌管三更罷
猶自風揺九子鈴
　　　夜吟
樹繞池寛月影多村碪島笛隔風蘿西亭翠被餘香薄
一夜將愁向敗荷
　　　讀任彦昇碑
任昉當年有美名可憐才調最縱横梁臺初建應惆悵
不得蕭公作騎兵
　　　江上憶嚴五
征南幕下帶長刀夢筆深藏五色毫逄著滄江不敢詠
鎮西留與謝功曹
　　　華州周大夫宴席
郡齋何用酒如泉飲徳先時已醉眠若共門人推禮分
戴崇爭得及彭宣
　　　相思
相思樹下合歡枝紫鳯青鸞並羽儀腸斷秦臺吹管客
日西春盡到來遲
　　　送鄭大南覲
黎辟灘聲五月寒南風無處附平安君懷一疋胡威絹
爭拭酬恩淚得乾
　　　舊頓
東人望幸乆咨嗟四海于今是一家猶鎻平時舊行殿
盡無宫户有宫鴉
　　　代董秀才却扇
莫將畵扇出帷來遮掩春山滯上才若道團圓是明月
此中須放桂花開
　　　有感
非關宋玉有微辭却是襄王夢覺遲一自高唐賦成後
楚天雲雨盡堪疑
　　　驪山有感
驪岫飛泉泛暖香九龍呵䕶玉蓮房平明每幸長生殿
不從金輿唯壽王
　　　别智𤣥法師
雲鬢無端怨别離十年移易住山期東西南北皆垂淚
却是楊朱真本師
　　　贈孫綺新及第
長樂遥聼上苑鐘綵衣稱慶桂香濃陸機始擬誇文賦
不覺雲間有士龍
　　　憶洪文館諸校書
清切曹司近玉除比來秋興復何如崇文館裏丹霜後
無限紅梨憶校書
　　　亂石
虎踞龍蹲縱復横星光漸減水㾗生不須併礙東西路
笑殺厨頭阮歩兵
　　　春光
日日春光鬬日光山城斜路杏花香幾時心緒渾無事
得及游絲百尺長
　　　過楚宫
巫峽迢迢舊楚宫至今雲雨暗丹楓微生盡戀人間樂
只有襄王憶夢中
　　　龍池
龍池賜酒敞雲屏羯鼓聲高衆樂停夜半宴歸宫漏永
薛王沉醉壽王醒
　　　即日
小鼎煎茶面曲池白鬚道士竹間棋何人書破蒲葵扇
記得南塘移樹時
　　　吳宫
龍檻沉沉水殿清禁門深掩斷人聲吳王宴罷滿宫醉
日暮水漂花出城
　　　嫦娥
雲母屏風燭影深長河漸落曉星沉嫦娥應悔偷靈藥
碧海青天夜夜心
　　　殘花
殘花啼露莫留春尖髻誰非怨别人若但掩關勞獨夢
珤釵何日不生塵
　　　天津西望
戎馬崩騰忽一狂翠華無日到東方天津西望腸真斷
滿眼秋波出苑墻
　　　西亭
此夜西亭月正圓踈簾相伴宿風煙梧桐莫更翻清露
孤鶴從來不得眠
　　　憶住一師
無事經年别逺公帝城鐘曉憶西峯煙爐銷盡寒燈晦
童子開門雪滿松
　　　昨夜
不辭􁀙鴂妬年芳但惜流塵暗燭房昨夜西池涼露滿
桂華吹斷月中香
　　　海客
海客乘槎上紫氛星娥罷織一相聞只應不憚牽牛妬
聊用支磯石贈君
　　　初食笋
嫰籜香笣初出林於陵論價重如金皇都陸海應無數
忍翦凌雲一寸心
　　　寄蜀客
君到臨卭問酒壚近來還有長卿無金徽却是無情物
不許文君憶故夫
　　　海上
石橋東望海蓮天徐福空來不得仙直遣麻姑與搔背
可能留命待桑田
　　　白雲夫舊居
平生誤識白雲夫再到仙簷憶酒壚墻外萬株人迹絶
夕陽唯照欲棲烏
　　　同學彭道士參寥
莫羡仙家有上真仙家暫謫亦千春月中桂樹高多少
試問西河斫樹人
　　　到秋
扇風浙瀝簟流漓萬里南雲滯所思守道清秋還寂寞
葉丹苔碧閉門時
　　　華師
孤鶴不睡雲無心衲衣笻杖來西林院門晝鎻回廊靜
秋日當階柿葉隂
　　　華嶽下題西王母廟
神仙有分豈關情八馬虚追落日行莫恨名姬中夜没
君王猶自不長生
　　　過華清内廐門
華清别舘閉黄昏碧草悠悠内廐門自是明時不廵幸
至今青海有龍孫
　　　樂游原
萬樹鳴蟬隔斷虹樂游原上有西風羲和自趂虞泉宿
不放斜陽更向東
　　　丹丘
青女丁寧結夜霜羲和辛苦送朝陽丹丘萬里無消息
幾對梧桐憶鳯凰
　　　鳯
萬里峯巒歸路迷未判容彩借山雞新春定有將鶵樂
阿閣華池兩處棲
　　　游曲江
十頃平波溢岸清病來唯夢此中行相如未是真消渇
猶放沲江過錦城
　　　櫻桃花下
流鶯舞蝶兩相欺不取花芳正結時他日未開今日謝
嘉辰長短是參差
　　　故驛迎弔故桂府常侍
饑烏翻樹晩雞啼泣過秋原没馬泥二紀征南恩與舊
此時丹旐玉山西
　　　槿花
風露淒涼秋景繁可憐榮落在朝昏未央宫裏三千女
但保紅顔莫保恩
　　　暮秋獨游曲江
荷葉生時春恨生荷葉枯時秋恨成深知身在情長在
悵望江頭江水聲
　　　任洪農尉獻刺史
黄昏封印㸃刑徒愧負荆山入座隅却羡卞和雙刖足
一生無復没階趨
　　　贈勾芒神
佳期不定春期賖春物夭閼興咨嗟願得勾芒索青女
不教容易損年華
　　　月夜重寄宋華陽姊妹
偷桃竊藥事難兼十二城中鎻彩蟾應共三英同夜賞
玉樓仍是水精簾
　　　訪人不遇
卿卿不惜𤨏忩春去作長楸走馬身閒倚繡簾吹柳絮
日髙深院斷無人
　　　雨中送客不及
碧雲東去雨雲西苑路髙髙驛路低秋水緑蕪終盡分
夫君太騁錦障泥
　　　池邉
玉琯葭灰細細吹流鶯上下燕參差日西徧繞池邉樹
憶把枯條撼雪時
　　　賈生
宣室求賢訪逐臣賈生才調更無倫可憐夜半虚前席
不問蒼生問鬼神
　　　送王十三校書分司
多少分曹掌秘文洛陽花雪夢隨君定知何遜縁聨句
每到城東憶范雲
　　　寄惱韓同年二首
簾外辛夷定已開開時莫放艶陽回年華若到經風雨
便是西僧話劫灰
龍山晴雪鳯樓霞洞裏迷人有幾家我為傷春心自醉
不勞君勸石榴花
　　　謁山
從來繫日乏長繩水去雲回恨不勝欲就麻姑買滄海
一杯春露泠如冰
　　　鈞天
上帝鈞天㑹衆靈昔人因夢到青冥伶倫吹裂孤生竹
却為知音不得聼
　　　失猿
祝融南去萬重雲清嘯無因更一聞莫遣碧江通箭道
不教腸斷憶同羣
　　　戲題友人壁
花逕逶迤柳巷深小欄亭午轉春禽相如解作長門賦
却用文君取酒金
　　　寄逺
姮娥搗藥無時已王女投壺未肯休何日桑田俱變了
不教伊水更東流
　　　王昭君
毛延壽畵欲通神忍為黄金不為人馬上琵琶行萬里
漢宫長有隔生春
　　　舊將軍
雲臺高議正紛紛誰定當時蕩㓂勲日暮灞陵原上獵
李將軍是舊將軍
　　　曼倩辭
十八年來墮世間瑶池歸夢碧桃閒如何漢殿穿針夜
又向忩中覷阿環
　　　李衛公
絳紗弟子音塵絶鸞鏡佳人舊㑹稀今日致身歌舞地
木緜花暖鷓鴣飛
　　　韋蟾
謝家離别正淒涼少傅臨岐賭佩囊却憶短亭回首處
夜來煙雨滿池塘
　　　漫成五章
沈宋裁辭矜變律王楊落筆得良朋當時自謂宗師妙
今日唯觀對屬能
李杜操持事畧齊三才萬象共端倪集仙殿與金鑾殿
可是蒼蠅惑曉雞
生兒古有孫征虜嫁女今無王右軍借問琴書終一世
何如旗蓋仰三分
代北偏師銜使節關東禆將建行臺不妨常日饒輕薄
且喜臨戎用草萊
郭令素心非黷武韓公本意在和戎兩都耆舊偏垂淚
臨老中原見朔風
　　　戲題贈驛吏
絳臺驛吏老風塵耽酒成仙幾十春過客不勞詢甲子
唯書亥字與時人
　　　寄池州李使君(七月十/三夜)
桂含爽氣三秋首蓂吐中旬三葉新正是澄江如練處
𤣥暉應喜見詩人
　　　花下醉
尋芳不覺醉流霞倚樹沉眠日已斜客散酒醒深夜後
更持紅燭賞殘花
　　　五月十五日夜聞京有燈
月色燈光滿帝都香車寶輦向通衢身閒不覩中興盛
羞逐鄉人賽紫姑
　　　偶題二首
小亭閒眠微醉消山榴海栢枝相交水紋簟上珊瑚枕
旁有墮釵雙翠翹
清月依微香露輕曲房小院多逄迎春叢定是饒棲夜
飲罷莫持紅燭行
　　　月
過水穿樓觸處明藏人帶樹逺含清初生欲闕虚惆悵
未必圓時即有情
　　　城外
露寒風定不無情臨水當山又隔城未必明時勝蚌蛤
一生長共月虧盈
　　　景陽井
景陽宫井剰堪悲不盡龍鸞誓死期腸斷吳王宫外水
濁泥猶得葬西施
　　　送阿龜歸華陽
草堂歸意背煙霞黄綬垂腰不奈何因汝華陽求藥物
碧松根下茯苓多
　　　席上贈人
淡雲微雨恣髙唐一曲清聲遶畵梁料得也應憐宋玉
只因無奈夢襄王
　　　東南
東南一望日中烏欲逐羲和去得無且向秦樓棠樹下
每朝先覔照羅敷
　　　假日
素琴絃斷酒瓶空倚坐欹眠日已中誰向劉伶天幕雨
更當陶令北忩風
　　　縣中惱飲席
晩醉題詩贈物華罷吟還醉忘歸家若無江氏五色筆
爭奈河陽一縣花
　　　縣宰禱雨
井膏滴滴是精誠晝夜如絲一夕盈秪怪閭閻喧鼓吹
邑人同報束長生
　　　寄趙行軍
蓮幕遥臨黑水津櫜鞬無事但尋春梁王司馬非孫武
且免宫中斬美人
　
　
　
　
　
　
　萬首唐人絶句巻四十一
欽定四庫全書
　萬首唐人絶句巻四十二
　　　　　　　　　　　　　宋　洪邁　編
　　七言
　　　送劉寰北歸　　　　　　　劉　商
南巢登望縣城孤半是青山半是湖知爾素多山水興
此回歸去更來無
　　　送王閈歸蘇州
深山窮谷没人來邂逅相逢眼漸開雲鶴洞宫君未到
夕陽㠶影㡬時回
　　　送人往䖍州
莫歎乗軺道路賖髙樓日日望還家人到南康皆下淚
唯君笑向此中花
　　　送僧往湖南
閒出東林日影斜稻苗深淺映袈裟船到南湖風浪静
可憐秋水照蓮花
　　　送元使君自楚移越
露冕行春向若耶野人懷惠欲移家東風二月淮陰郡
唯見棠梨一樹花
　　　移居深山
不食黄精不采薇葛苗為帶草為衣孤雲更入深山去
人絶音書雁自飛
　　　送王永二首
君去春山誰共游鳥啼花落水空流如今送别臨溪水
他日相思來水頭
棉衣似熱裌衣寒時景雖和春已闌誠知暫别那惆悵
明日藤花獨自㸔
　　　送别
灞岸青門有敝廬昨來聞道半丘墟陌頭空送長安使
舊里無人可寄書
　　　送王貞
清陽玉潤復多才邂逅佳期過早梅槿花亦可浮杯上
莫待東籬黄菊開
　　　送薛六暫游楊州
志在乘軒鳴玉珂心期未快隱青蘿廣陵行路風塵合
城郭新秋砧杵多
　　　送楊行元赴舉
晚渡䢴溝惜别離漸㸔烽火馬行遲千鈞何處穿楊葉
二月長安折桂枝
　　　行營送人
鞞鼓喧喧對古城獨尋歸鳥馬蹄輕回來㸔覔鶯飛處
即是將軍細桞營
　　　滑州送人先歸
河水氷消雁北飛寒衣未足又春衣自憐漂蕩經年客
送别千回獨未歸
　　　送濬上人
木落前山霜路多手持寒錫送頭陀眼㸔庭樹梅花發
不見詩人獨詠歌
　　　髙郵送弟遇北遊
門臨楚國舟船路易見行人易别離今日送君心最恨
孤㠶水下又風吹
　　　送豆盧郎赴海陵
烟波極目已沾襟路出東塘水更深㸔取海頭秋草色
一如江上别離心
　　　送女子
青娥宛宛聚為裳烏鵲橋成别恨長惆悵梧桐非舊影
不悲鴻鴈暫随陽
　　　酬道芬寄畫松
聞道鈆華學沈寜寒枝淅瀝葉青青一株將比嚢中樹
若箇年多有茯苓
　　　山翁持酒相訪以畫松酬之
白社風霜驚暮年銅瓶桑落慰秋天憐君意厚留新畫
不著松枝當酒錢
　　　題潘師房
渡水傍山尋絶壁白雲飛處洞門開仙人來往行無跡
石徑春風長緑苔
　　　謝自然却還舊居
仙侣招邀自有期九天升降五雲随不知辭罷虚皇日
更向人間住㡬時
　　　寄李俌
挂却衣冠披薜荔世人應是笑狂愚年来漸覺髭鬚黒
欲寄松花君用無
　　　贈頭陁師
少壯從戎馬上飛雪山童子未緇衣秋山年長頭陁處
説我軍前射虎歸
　　　贈嚴四草屨
輕微管蒯將何用容足偷安事頗同日入信陵賓舘静
贈君閒歩月明中
　　　題劉偃荘
何事退耕滄海畔閒㸔富貴白雲飛門前種稻三回熱
縣裏官人四考歸
　　　題黄陂夫人祠
蒼山雲雨逐明神唯有香名萬歳春東風三月黄陂水
只見桃花不見人
　　　題道濟上人房
何處營求出世間心中無事即身閒門外水流風葉落
唯將定性對前山
　　　梨樹隂
福庭人静少攀援雨露偏滋影易繁磊落紫香香亞樹
清隂滿地晝當軒
　　　秋蟬聲
蕭條旅舍客心驚斷續僧房静又清借問蟬聲何所為
人家古寺兩般聲
　　　歸山留别子侄二首
車馬驅馳人在世東西南北鶴随雲莫言貧病無留别
百代簪纓將付君
不逐浮雲不羡魚杏花茅屋向陽居鶴鳴華表應傳語
鴈度霜天懶寄書
　　　與湛上人院畫松
水墨乍成巖下樹摧殘半隠洞中雲猷公曾住天台寺
陰雨猿聲何處聞
　　　白沙宿竇常宅觀妓
楊子澄江映晚霞栁條垂岸一千家主人留客江邊宿
十月繁霜見杏花
　　　上已日縣寮㑹集不遂馳赴
踏青㸔竹共佳期春水晴山祓禊詞獨坐郵亭心欲醉
櫻桃落盡暮愁時
　　　懷張璪
苔石蒼蒼臨澗水陰風褭褭動松枝世間唯有張通㑹
流向衡陽那得知
　　　與于中丞
萬頃荒林不敢㸔買山容足擬求安田園失計全蕪没
何處春風種蕙蘭
　　　袁十五逺訪山門
僻居謀道不謀身避病桃源不避秦逺入青山何所見
寒花滿徑白頭人
　　　行營病中
心許征南破敵歸可言羸病卧戎衣遲遲不見憐弓箭
惆悵秋鴻敢近飛
　　　合谿水漲寄敬山人
共愛碧谿臨水住相思來往踐莓苔而今却欲嫌谿水
雨漲春流隔往來
　　　不羨花
惆悵朝陽午又斜剰栽桃李學仙家花開花落人如舊
誰道容顔不及花
　　　醉後
春草秋風老此身一瓢長醉任家貧醒來還愛浮萍草
漂寄官河不屬人
　　　題水洞二首
桃花流出武陵洞夢想仙家雲樹春今㸔水入洞中去
却是桃花源裏人
長㸔巖穴泉流出忽聽懸泉入洞聲莫摘山花抛水上
花浮出洞世人驚
　　　代人村中悼亡二首
花落茅簷轉寂寥魂随暮雨此中銷邇來庭桞無人折
長得垂枝一萬條
虚室無人乳燕飛蒼苔滿地履痕稀庭前唯有薔薇在
花似殘䊋葉似衣
　　　觀獵三首
夢非熊虎數年間驅盡豺狼宇宙閒傳道單于聞校獵
相期不敢過陰山
日隱寒山獵未歸鳴弦落羽雪霏霏梁園射盡南飛鴈
淮楚人驚陽鳥啼
松月東軒許獨遊深恩未報復淹留梁園日暮從公獵
每過青山不舉頭
　　　畫石
蒼蘚千年粉繪傳堅貞一片色猶全那知忽遇非常用
不把分銖補上天
　　　詠雙開蓮花
菡蓞新花曉並開濃䊋美笑面相隈西方采畫嘉陵鳥
早晚雙飛池上來
　　　夜聞鄰管
何事霜天月滿空鸝鶵百囀向春風鄰家思婦更長短
楊桞如絲在管中
　　　山中寄元二侍御二首
心期汗漫卧雲扄家計漂零水上萍桃李向秋彫落盡
一枝松色獨青青
拖紫鏘金濟世才知君倚玉望三台深山窮谷無人到
唯有狂愚獨自來
　　　上崔十五老丈
天漢乘槎可問津寂寥深景到無因㸔花獨往尋詩客
不為經時謁丈人
　　　袁徳師求畫松
柏偃松㩻勢自分森梢古意出浮雲如今眼暗畫不得
舊有三株持贈君
　　　早夏月夜問王開
清風首夏夜猶寒嫩笋侵階竹數竿君向蘇臺長見月
不知何似此中㸔
　　　裴十六㕔即事
主人能政訟庭閒帆影雲峯户牖間每到夕陽嵐翠近
只言籬障倚前山
　　　春日行營即事
風引雙旌馬首齊曹南戰勝日平西為儒不解從戎事
花落春深聞鼓鼙
　　　畫樹後呈濬師
翔鳯邊風十月寒蒼山古木更摧殘為君壁上畫松柏
勁雪嚴霜君試㸔
　　　弔從甥
日晚河邊訪惸獨衰桞寒蕪遶茅屋兒童驚走報人來
孀婦開門一聲哭
　　　商山　　　　　　　　　　曹　松
垂白商於原下住兒孫共死一身忙木弓未得長離手
猶與官家射麝香
　　　題院僧松
空山澗畔枯松樹老對禪堂鱗甲身傳是昔朝僧種着
下頭應有茯苓神
　　　已亥歲二首
澤國江山入戰圖生民何計樂樵漁憑君莫話封侯事
一將功成萬骨枯
波間一戰百神愁兩岸强兵過未休誰道滄江總無事
近來長共血争流
　　　亂後入洪州西山
寂寂陰谿水潄苔塵中將得苦吟來東峰道士如相問
縣尉而今不姓梅
　　　送僧入廬山
若到江州二林寺遍逰應未出雲霞廬山瀑布三千仞
畫破青霄始落斜
　　　江西逢僧
閩地髙僧楚地逢伴逰蠻錫挂垂松白雲逸性都無定
纔出雙峰愛五峰
　　　鍾陵寒食日郊外閒逰
可憐時節足風情杏子粥香如冷餳無奈春風輸舊火
遍教人喚作山櫻
　　　中秋對月
無雲世界秋三五共㸔蟾盤上海涯直到天頭天盡處
不曾私照一人家
　　　題李太尉平泉荘　　　　　汪　遵
水泉花木好髙眠嵩少縱横滿目前惆悵人間不平事
今朝身在海南邊
　　　戰城南
風沙刮地塞雲愁平旦交鋒晚未休白骨又霑新戰血
青天猶列舊旄頭
　　　延平津
三尺晶熒射斗牛豈随凡手報寃讐延平一旦為龍處
㸔取風雲布九州
　　　項亭
不修仁徳合文明天道如何擬力爭隔岸故鄉歸不得
十年空負㧞山名
　　　烏江
兵散弓殘挫虎威單鎗匹馬突重圍英雄去盡羞容在
㸔却江東不得歸
　　　緑珠
大扺花顔最怕秋南家歌歇北家愁從來幾許如君貎
不肯如君墜玉樓
　　　升遷橋
漢朝卿相盡風雲司馬題橋衆又聞何事不如楊徳意
觧搜賢哲薦明君
　　　隋桞
夾浪分堤萬樹餘為迎龍舸到江都君㸔靖節髙眠處
只向衡門種五株
　　　楊桞
亞夫營畔桞濛濛隋主堤邊四路通攀折贈君還有意
翠眉輕嫩怕春風
　　　桐江
光武重興四海寜漢臣無不受浮榮嚴陵何事輕軒冕
獨向桐江釣月明
　　　招隱
罷聽泉聲㸔鹿羣丈夫才策合匡君早携書劔離巖谷
莫待蒲輪輾白雲
　　　陳宫
椒宫荒宴竟無疑倐忽山河盡入隋留得後庭亡國曲
至今猶與酒家吹
　　　樊將軍廟
玉輦曾經隔楚營漢皇心怯擬休兵當時不得將軍力
日月湏分一半明
　　　東海
漾舟雪浪映花顔徐福携將竟不還同作危時避秦客
此行何似武陵灘
　　　昭君
漢家天子鎮寰瀛塞北羌人未罷兵猛將謀臣徒自貴
蛾眉一笑塞塵清
　　　五湖
已立平吳霸越功片帆髙颺五湖風不知戰國官榮者
誰似陶朱得始終
　　　澠池
西秦北趙各稱髙池上張筵列我曹何事君王親擊缶
相如有劔可吹毛
　　　函谷闗
脱禍東奔壯氣摧馬如飛電轂如雷當時若不聽彈鋏
那得闗門半夜開
　　　詠酒二首
九醖松醪一曲歌本圖閒放飬天和後人不識前賢意
破國亡家事甚多
萬事銷沉向一杯竹門啞軋為風開秋宵睡足芭蕉雨
又是江湖入夢來
　　　蒼頡臺
觀跡成文代結繩皇風儒教浩然興幾人從此休耕釣
吟對長安雪夜燈
　　　聽盛小叢歌贈崔侍御　　　李　納
繡衣奔命去情多南國佳人歛翠娥曾向教坊聽國樂
為君重唱盛叢歌
　　　奉和　　　　　　　　　　楊知言
燕趙能歌有幾人為花回雪似含嚬聲随御史西歸去
誰伴文翁怨九春
　　　奉和　　　　　　　　　　封彦冲
蓮府纔為緑水賓忽乗騘馬入咸秦為君唱作西河調
日暮偏傷去住人
　　　奉和　　　　　　　　　　盧　鄴
何郎戴廌别賢侯更吐歌珠宴庾樓莫道江南不同醉
即陪舟檝上京逰
　　　奉和　　　　　　　　　　髙　湘
謝安春渚餞袁宏千里仁風一扇清歌黛慘時方酩酊
不知公子重飛觥
　　　奉和　　　　　　　　　　盧　溵
烏臺上客紫髯公共捧天書静鏡中桃葉不湏歌白苧
耶谿暮雨起樵風
　　　奉和　　　　　　　　　　崔元範
羊公留宴峴山亭洛浦髙歌五夜情獨向柏臺為老吏
可憐林木響餘聲
　　　思歸寄靈徹　　　　　　　韋　丹
王事紛紛無暇日浮生冉冉只如雲已為平子歸休計
五老巖前必共聞
　　　荅澈公
空山泉落松窻静閒地草生春日遲白髪漸多身未退
依依常在永禪師
　
　
　
　
　
　
　
　
　萬首唐人絶句巻四十二
欽定四庫全書
　萬首唐人絶句巻四十三
　　　　　　　　　　　　　宋　洪邁　編
　　七言
　　　題弋陽舘　　　　　　　　張　祜
一葉飄然下弋陽殘霞昏日樹蒼蒼呉谿漫汗干將劍
却是猿聲斷客腸
　　　題秀師影堂
隂隂古寺山松下記得長明一熖燈盡日看山人不見
影堂中是别來僧
　　　贈李修源
岳陽新尉曉衙叅却是傍人意未甘昨夜與君思賈誼
長沙猶在洞庭南
　　　𤓰州聞曉角
寒耿稀星照碧霄月樓吹角夜江遥五更人起烟霜静
一曲殘聲遍落潮
　　　元日仗
文武千官嵗仗兵萬方同軌奏昇平上皇一御含元殿
丹鳳門開白日明
　　　連昌宮
龍鳳旌旗雨露飄玉樓吹斷碧山遥𤣥宗上馬太真去
紅樹滿園香自銷
　　　正月十五夜燈
千門開鎻萬燈明正月中旬動帝京三百内人連袖舞
一時天上著詞聲
　　　上已樂
猩猩血綵繫頭標天上齊聲舉畫橈却是内人爭意切
六官紅袖一時招
　　　千秋樂
八月平時花蕚樓萬方同樂是千秋傾城人看長竿出
一技初成趙解愁
　　　春鶯囀
興慶池南柳未開太真先把一枝梅内人已唱春鶯囀
花下傞傞軟舞來
　　　大酺樂二首
車駕東來值太平大酺三日洛陽城小兒一伎竿頭絶
天下呼傳萬嵗聲
紫陌酺歸日欲斜紅塵開路薛王家雙鬟笑說樓前鼓
兩仗爭輪好落花
　　　邠王小管
虢國濳行韓國隨宜春深院映花枝金輿逺幸無人見
偷把邠王小管吹
　　　李謨笛
平時東幸洛陽城天樂宫中夜徹明無奈李謨偷曲譜
酒樓吹笛是新聲
　　　寜哥來
日映宫城霧半開太真簾下畏人猜黄翻綽指向西樹
不信寜哥回馬來
　　　孟才人歎
偶因歌態詠嬌嚬傳唱宫中十二春却為一聲河滿子
下泉須弔舊才人
　　　鄴中懷古
鄴中城下漳河水日夜東流莫記春腸斷宫中望陵處
不堪臺上也無人
　　　讀杜員外秋娘詩
年少多情杜牧之風流仍作杜秋詩可知不是長門閉
也得相如第一詞
　　　杭州開元寺牡丹
濃艶初開小藥欄人人惆悵出長安風流却是錢塘寺
不踏紅塵見牡丹
　　　招畫松石
咫尺雲山便出塵我生長日自因循慿君畫取江南勝
留向東齋伴老身
　　　平隂夏日作
西來漸覺細塵紅擾擾舟車路向東可惜夏天明月夜
土山前面障南風
　　　贈處士
小徑上山山甚小每憐僧院笑僧襌人間莫道無難事
二十年來已是𤣥
　　　邠娘羯鼔
新教邠娘羯鼔成大酺初日最先呈冬兒指向貞貞說
一曲乾鳴兩杖輕
　　　退宫人二首
開元皇帝掌中憐流落人間二十年長說承天門上宴
百官樓下拾金錢
歌喉漸退出宫闈泣話伶官上許歸猶說入時歡聖壽
内人初着五方衣
　　　耍娘歌
宜春花夜雪千枝妃子偷行上密隨便喚耍娘歌一曲
六宫生老是蛾眉
　　　悖拏兒舞
春風南内百花時道唱梁州急遍吹揭手便拈金椀舞
上皇驚笑悖拏兒
　　　題靈徹上人舊房
寂寞空門支道林滿堂詩板舊知音秋風吹葉古廊下
一半繩牀燈影深
　　　晚秋潼關西門作
日落寒郊烟物清古槐隂黑少人行關門西去華山色
秦地東來河水聲
　　　贈内人
禁門宫樹月痕過媚眼誰看宿燕窠斜拔玉釵燈影畔
剔開紅熖救飛蛾
　　　洛中作
元和天子昔平戎惆悵金輿尚未通盡日洛橋閒處看
秋風時節上陽宫
　　　折楊柳枝二首
莫折官前楊柳枝𤣥宗曾向笛中吹傷心日暮烟霞起
無限春愁生翠眉
凝碧池邊歛翠眉景陽樓下綰青絲那勝妃子朝元閣
玉手和烟弄一枝
　　　華清宫四首
風樹離離月稍明九天龍氣在華清宫門深鎻無人覺
半夜雲中羯鼔聲
天闕沉沉夜未央碧雲仙曲舞霓裳一聲玉笛向空盡
月滿驪山宫漏長
紅樹蕭蕭閣半開上皇曾幸此宫來至今風俗驪山下
村笛猶吹阿濫堆
水遶宫墻處處聲殘紅長緑露華清武皇一夕夢不覺
十二玉樓空月明
　　　贈竇家小兒
深緑衣裳小小人每來聴裏解相親天生合去雲霄上
一尺松栽已出塵
　　　聴崔侍御葉家歌
宛羅重縠起歌筵活鳳生花動碧烟一聲吹斷無人和
觸破秋雲直上天
　　　長門怨
日映宫墻柳色寒笙歌遥指碧雲端珠鈆滴盡無心語
强把花枝冷笑看
　　　讀老莊
等閒緝綴閒言語誇向時人喚作詩昨日偶拈莊老讀
萬尋山上一毫釐
　　　偶題
古來名下豈虛為李白顛狂自稱時唯恨世間無賀老
謫仙長在没人知
　　　丁已仲冬江上作
南來驅馬渡江濆消息前年此月聞唯是賈生先慟哭
不堪天意重隂雲
　　　别玉華仙侣
遶舎烟霞為四鄰寒泉白石日相親塵機不盡住不得
珍重玉山山上人
　　　汴上送客
河流西下鴈南飛楚客相逄淚濕衣張翰思歸何太切
扁舟不住又東歸
　　　郵亭殘花
雲暗山横日欲斜郵亭下馬對殘花自從身逐征西府
每到花時不在家
　　　秋時送鄭侍御
離鴻聲怨碧雲淨楚瑟調髙清曉天盡日相看俱不語
西風揺落數枝蓮
　　　宿武牢關
行人候曉久徘徊不待雞鳴未得開堪羡寒溪自無事
潺潺一夜宿關來
　　　宿湓浦逄崔昇
江流不動月西沉南北行人萬里心况是相逄鴈天夕
星河寥落水雲深
　　　京城寓懐
三十年持一釣竿偶隨書薦入長安由來不是求名者
唯待春風看牡丹
　　　集靈臺二首
日光斜照集靈臺紅樹花迎曉露開昨夜上皇新授籙
太真含笑入簾來
虢國夫人承主恩平明騎馬入金門却嫌脂粉汚顔色
淡掃蛾眉朝至尊
　　　感歸
行却江南路幾千歸來不把一文錢鄉人笑我窮寒鬼
還似襄陽孟浩然
　　　偶作
徧識青霄路上人相逄秪是語逡巡可勝飲盡江南酒
嵗月猶殘李白身
　　　勸飲酒
燒得硫黄漫學仙未勝長付酒家錢竇常不喫齊推藥
却在人間八十年
　　　阿䳰湯
月照宫城紅樹芳緑窻燈影在雕梁金輿未到長生殿
妃子偷尋阿䳰湯
　　　馬嵬坡
旌旗不整奈君何南去人稀北去多塵土已殘香粉艶
荔枝猶到馬嵬坡
　　　太真香囊子
蹙金妃子小花囊銷耗胷前結舊香誰為君王重解得
一生遺恨繫心腸
　　　雨霖鈴
雨霖鈴夜却歸秦猶見張徽一曲新長說上皇和淚教
月明南内更無人
　　　聴歌二首
兒郎漫說轉喉輕須待情來意自生只是眼前絲竹和
大家聲裏唱新聲
十二年前邊塞行坐中無語歎歌情不堪昨夜先垂淚
西去陽關第一聲
　　　聴箏
十指纎纎玉筍紅鴈行輕遏翠絃中分明似說長城苦
水咽雲寒一夜風
　　　王家琵琶
金屑檀槽玉腕明子絃輕撚為多情只愁拍盡凉州破
畫出風雷是撥聲
　　　李家柘枝
紅鉛拂臉細腰人金繡羅衫軟着身長恐舞時殘拍盡
却思雲雨更無因
　　　楚州韋中丞箜篌
千重鉤鎻撼金鈴萬顆真珠瀉玉瓶恰值滿堂人欲醉
甲光纔觸一時醒
　　　邊上逢歌者
垂老秋歌出塞庭遏雲相付舊秦青少年翻擲新聲盡
却向人前側耳聴
　　　聴李簡上人吹蘆管二首
細蘆僧管夜沉沉越鳥巴猿寄恨吟吹到耳邊聲盡處
一條絲斷碧雲心
月落江城樹繞鴉一聲蘆管是天涯分明西國人來說
赤佛堂西是漢家
　　　塞上聞笛
一夜梅花笛裏飛冷沙晴檻月光輝北風吹盡向何處
髙入塞雲燕鴈稀
　　　經舊遊
去年來送行人處依舊蟲聲古岸南斜日照谿雲影斷
水葓花穗倒空潭
　　　東山寺
寒色蒼蒼老柏風石苔清滑露光融半夜四山鐘磬盡
水精宫殿月玲瓏
　　　峰頂寺
月明如水山頭寺仰面看天石上行夜半深廊人語定
一枝松動鶴來聲
　　　潤州鶴林寺
古寺名僧多異時道情虛遣俗情悲千年鶴在市朝變
來去舊山人不知
　　　勝上人山房
清晝房廊山半開一瓶新汲灑莓苔古松百尺始生葉
颯颯風聲天上來
　　　李夫人詞
延年不語望三星莫說夫人上涕零爭奈世間惆悵在
甘泉宫夜看圖形
　　　金陵渡
金陵津渡小山樓一宿行人自可愁潮落夜江斜月裏
兩三星火是𤓰洲
　　　過隂陵
壯士悽惶到山下行人惆悵上山頭生前此路已迷失
寂寞孤魂何處遊
　　　縱遊淮南
十里長街市井連月明橋上看神仙人生只合揚州死
襌智山光好墓田
　　　登樂遊原
幾年詩酒滯江干水積雲重思萬端今日南方惆悵盡
樂遊原上見長安
　　　過石頭城
纍纍墟墓葬西原六代同歸蔓草根唯是嵗華流盡處
石頭城下水千痕
　　　黄蜀葵
名花八月嫩黄金色照書窻透竹林無奈羙人閒把嗅
直疑檀口印中心
　　　楊花
散亂隨風處處匀庭前幾日雪花新無端惹着潘郎鬢
驚殺緑窻紅粉人
　　　薔薇花
曉風抹盡燕支顆夜雨催成蜀錦機當晝開時正明媚
故鄉疑是買臣歸
　　　戲顔郎中獵
忽聞射獵出軍城人着戎衣馬帶纓倒把角弓呈一箭
滿川狐兎當頭行
　　　失鷺鷥　　　　　　　　　李歸唐
惜養從來歳月深開籠不見意沉吟也知祗在秋江上
明月蘆花何處尋
　　　伍相廟　　　　　　　　　常　雅
蒼蒼古廟映林巒羃羃烟霞覆石壇精魄不知何處在
威風猶入浙江寒
　　　贈玉簫　　　　　　　　　韋　臯
黃雀銜來已數春别時畱醉贈佳人長江不見魚書至
為遣相思夢入秦
　　　題黃花驛　　　　　　　　薛　逢
孤戍迢迢蜀路長鳥鳴山館客思鄉更看絶頂烟霞外
數樹􁐺花照夕陽
　　　凉州詞
昨夜蕃軍報國讐沙州都䕶破凉州黄河九曲今歸漢
塞外縱横戰血流
　　　觀獵
馬縮寒毛鷹落臕角弓初暖箭新調平原踏盡無禽出
竟日飜身望碧霄
　　　狼烟
三道狼烟過磧來受降城上探旗開傳聲却報邊無事
自是官軍入抄回
　　　俠少年
緑眼鶬鷹踏錦韝五花騘馬白貂裘往來三市無人識
倒把金鞭上酒樓
　　　感塞
滿塞旌旗鎮上游各分天子一方憂無因得見哥舒翰
可惜西山十八州
　　　聴曹剛彈琵琶
禁曲新飜下玉都四絃掁觸五音殊不知天上彈多少
金鳳銜花尾半無
　　　定山寺
十里松蘿映碧苔一川晴色鏡中開遙聞上界飜經處
片片香雲出院來
　　　夢入瓊臺　　　　　　　　許　瀍
曉入瑶臺露氣清天風飛下歩虛聲塵心未盡俗縁在
十里下山空月明
　　　題襌窟寺　　　　　　　　陳季卿
霜鐘鳴時夕風急亂鴉又望寒林集此時輟棹悲且吟
獨對蓮華一峰立
　　　詠篙水濺妓衣　　　　　　裴䖍餘
滿額蛾黃金縷衣翠翹浮動玉釵垂從教水濺羅裙濕
知道巫山行雨歸
　　　浪淘沙二首　　　　　　　皇甫松
灘頭細草接踈林浪惡罾船半欲沉宿鷺眠洲非舊浦
去年沙觜是江心
蠻歌荳䓻北人愁松雨蒲風野艇秋浪起鵁鶄眠不得
寒沙細細入江流
　
　
　
　
　
　
　
　
　
　萬首唐人絶句巻四十三
欽定四庫全書
　萬首唐人絶句巻四十四
　　　　　　　　　　　　　宋　洪邁　編
　　七言
　　　贈少年　　　　　　　　　温庭筠
江海相逄客恨多秋風葉下洞庭波酒酣夜别淮隂市
月照髙樓一曲歌
　　　答段柯古見啁
彩翰殊翁金繚繞一千二百逃飛鳥尾薪橋下未為癡
暮雨朝雲世間少
　　　彈箏人
天寶年中事玉皇曾將新曲教寧王鈿蟬金鴈皆零落
一曲伊州淚萬行
　　　瑶瑟怨
冰簟銀牀夢不成碧天如水夜雲輕鴈聲還向瀟湘去
十二樓中月自明
　　　夏中病痁作
山鬼揚威正氣愁便辭珍簟襲狐裘西忩一夕悲人事
團扇無情不待秋
　　　元處士池上
蓼穗茭叢思蟪蛄水螢江鳥滿煙蒲愁紅一片風前落
池上秋波似五湖
　　　華隂韋氏林亭
自有林亭不得閒陌塵宫樹是非間終南秪在茅簷外
别向人間㸔華山
　　　寄裴生乞釣鉤
一隨菱棹謁王侯深愧移文負釣舟今日太湖風色好
却將詩句乞魚鉤
　　　春日雨
細雨濛濛入絳紗湖亭寒食孟珠家南朝漫自稱流品
宫體何曾為杏花
　　　洛陽
鞏樹先春雪滿枝上陽宫柳囀黄鸝桓譚未便忘西笑
豈為長安有鳯池
　　　四老
商於角里便成功一寸沉機萬古同但得戚姬甘定分
不應真有紫芝翁
　　　蓮花
緑塘揺灎接星津軋軋蘭橈入白蘋應為洛神波上襪
至今蓮蘂有香塵
　　　過吳景帝陵
王氣銷來水淼茫豈能才與命相妨虚開直瀆三千里
青葢何曾到洛陽
　　　龍尾驛婦人圖
慢笑開元有倖臣直教天子到䝉塵今來㸔畵猶如此
何況親逄絶世人
　　　薛氏池垂釣
池塘經雨更蒼蒼萬㸃荷珠曉氣凉朱瑀空偷御溝水
錦鱗紅尾屬嚴光
　　　簡同志
開濟猶來變盛衰五車纔得號鎡基留侯功業何容易
一卷兵書作帝師
　　　贈鄭徴君
一抛蘭棹逐燕鴻曾向江湖識謝公每到朱門還悵望
故山多在畵屏中
　　　車駕西遊因而有作
宣曲長楊瑞氣凝上林狐兎待秋鷹誰將詞賦陪雕輦
寂寞相如卧茂陵
　　　傷温徳彛
昔年敵騎犯榆關一敗龍城匹馬還侯印不聞封李廣
他人丘壟似天山
　　　題端正樹
路傍佳樹碧雲愁曾侍金輿幸驛樓草木榮枯似人事
緑隂寂寞漢陵秋
　　　題李相公勑賜錦屏風
豐沛曾為社稷臣賜書名畵墨猶新幾人同保山河誓
獨自棲棲九陌塵
　　　題友人居
盡日松堂㸔畵圖綺䟽岑寂似清都若教煙水無鷗鳥
張翰何由到五湖
　　　蔡中郎
古墳零落野花春聞說中郎有後身今日愛才非昔日
枉抛心力作詞人
　　　渭上題三首
吕公榮達子陵歸萬古煙波遶釣磯橋上一通名利迹
至今江鳥背人飛
目極雲霄思浩然風帆一片水連天輕橈便是東歸路
不肯忘機作釣船
煙水何曾息世機暫時相向亦依依所嗟白首磻溪叟
一下漁舟更不歸
　　　經故翰林袁學士居
劒逐驚波玉委塵謝安門下更何人西州城外花千樹
盡是羊曇醉後春
　　　題杜邠公林亭
卓氏壚前金線柳隋家堤伴錦帆風貪為兩地分霖雨
不見池蓮照水紅
　　　贈張鍊師
丹溪藥盡變金骨清洛月寒吹玉笙他日隐居無訪處
碧桃花發水縱横
　　　河中紫極宫
昔年曾伴玉真遊毎到仙宫即是秋曼倩不歸花落盡
滿叢煙露月當頭
　　　夜㸔牡丹
高低深淺一欄紅把火殷勤照露叢希逸近來成懶病
不能容易向春風
　　　宿城南亡友别墅
水流花落歎浮生又伴遊人宿杜城還似昔年殘夢裏
透簾斜月獨聞鶯
　　　過分水嶺
溪水無情似有情入山三日得同行嶺頭便是分頭處
惜别潺湲一夜聲
　　　鄠杜郊居
槿籬芳暖近樵家壠麥青青一逕斜寂寞遊人寒食後
夜來風雨送梨花
　　　長安春晚二首
曲江春半日遲遲正是王孫悵望時杏花落盡不歸去
江上東風吹柳絲
四方無事太平年萬象鮮明禁火前九重細雨惹春色
輕染龍池楊柳煙
　　　三月十八日雪中作
芍藥薔薇語早梅不知誰是艶陽才今朝領得東風意
不復饒君雪裏開
　　　咸陽值雨
咸陽橋上雨如懸萬㸃空濛隔釣船還似洞庭春水色
晚雲將入岳陽天
　　　瑟瑟釵
翠染冰輕透露光墮雲孫壽有餘香只應七夕回天浪
添作湘妃淚兩行
　　　南歌子詞二首
一尺深紅勝麴塵天生舊物不如新合歡桃核終堪恨
裏許元來别有人
井底㸃燈深燭伊共郎長行莫圍棊珍瓏骰子安紅豆
入骨相思知不知
　　　題石泉蘭若　　　　　　　段成式
矗竹為籬松作門石楠隂底藉芳蓀方袍近日少平叔
注得逍遥無處論
　　　怯酒
大白東西飛正狂新蒭石凍雜梅香詩中反語常回避
尤怯花前喚索郎
　　　牛尊師宅㸔牡丹
洞裏仙春日更長翠叢風剪紫霞芳若為蕭史通家客
情願扛壺入醉鄉
　　　觀碁
閒對奕楸傾一壺黄羊枰上幾成都他時謁帝銅池曉
便賭宣城太守無
　　　題僧壁
有僧支頰撚眉毫起就夕陽磨剃刀到此既知閒最樂
俗心何啻九牛毛
　　　哭房處士
獨上黄壇幾度盟印開龍渥喜丹成豈同叔夜終無分
空向人間著養生
　　　呈輪上人
虎到前頭心不驚殘陽擇蝨懶逄迎東林水石未勝此
要假逺公方有名
　　　題谷隐蘭若三首
風惹閒雲半谷隂巖西隐者醉相㝷草衰乍覺徑增險
葉盡却疑溪不深
鳥啄靈鶵戀落暉村情山趣頓忘機丹成道士過門數
葉盡寒猿下嶺稀
風帶巢熊抝樹聲老僧相引入雲行半坡新路畬纔了
一谷寒煙燒不成
　　　不赴光風亭夜飲
井開屈膝見吳娃蠻蠟同心四照花姹女不愁難管領
斬新鉛裏得黄牙
　　　嘲元中丞
鶯裏花前選孟光東山逋客酒初狂素娥畢竟難防備
燒得河車莫遣嘗
　　　寄温飛卿牋紙
三十六鱗充使時數畨猶得裹相思待將袍襖重抄了
盡冩襄陽播掿詞
　　　嘲飛卿七首
曾見當壚一箇人入時装束好腰身少年花蔕多芳思
只向詩中冩取真
醉袂幾侵魚子纈飄纓長罥鳯凰釵知君欲作閒情賦
應願將身作錦鞵
翠蝶密偎金叉首青蟲危泊玉釵梁愁生半額不開靨
只為多情團扇郎
柳煙梅雪隐青樓殘日黄鸝語未休見說自能裁袙腹
不知誰更著帩頭
愁機嬾織同心苣悶繡先描連理枝多少風流詞句裏
愁中空詠早環詩
燕支山色重能輕南陽水澤鬬分明不煩射雉先張翳
自有琴中威鳯聲
半歳愁中鏡似荷牽環撩鬢却須磨花前不復抱瓶渇
月底還應琢刺歌
　　　柔卿解籍戲呈飛卿三首
長擔犢車初入門金牙新醖盈深罇良人為漬木𤓰粉
遮却紅腮交午痕
最宜全幅碧鮫綃自襞春羅等舞腰未有長錢求鄴錦
且令裁取一團嬌
出意挑鬟一尺長金為鈿鳥簇釵梁鬱金種得花茸細
添入春衫領裏香
　　　戲高侍御七首
百媚城中一箇人紫羅垂手見精神青琴仙子長教示
自小來來號阿真
七尺髪猶三角梳玳牛獨駕長檐車曾城自有三青鳥
不要蓮東雙鯉魚
花恨紅腰柳妒眉東鄰墻短不曾窺猶憐最小分𤓰日
奈許迎春得藕時
自等腰身尺六彊兩重危鬢盡釵長欲燻羅薦嫌龍腦
須為㝷求石葉香
别起青樓作幾層斜陽慢巻轆轤䋲厭裁魚子深紅纈
泥覔蜻蜓淺碧綾
詐嫌嚼貝磨衣鈍私帶男錢壓鬢低不獨邯鄲新嫁女
四枝鬟上挿通犀
可羡羅敷自有夫愁中漫捋白髭鬚豹錢騘子能擎舉
兼著連乾許換無
　　　送僧二首
形神不滅論初成愛馬乘閒入帝京四十三年虚過了
方知僧裏有唐生
想到頭陀最上方桂隂猶認惠宗房因行戀燒歸來晚
忩下猶殘一字香
　　　猿
却憶書齋值晚晴挽枝閒嘯激蟬清影沉巴峽夜巖色
蹤絶石塘寒瀨聲
　　　送穆郎中赴闕
應念愁中恨索居驪歌聲裏且踟蹰若逄金馬門前客
為説虞卿乆著書
　　　題商山廟
偶出雲泉謁禮闈篇章曾沐漢皇知無謀靜國東歸去
羞過商山四老祠
　　　折楊柳七首
枝枝交影鎻長門嫰色曾沾雨露恩鳯輦不來春欲盡
空留鶯語到黄昏
水殿年年占早芳柔條偏惹御爐香而今萬乘多廵狩
輦路無隂緑草長
玉樓煙薄不勝芳金屋寒輕翠帶長公子驊騮徃何處
緑隂堪繫紫遊韁
嫰葉初齊不耐寒風和時拂玉欄干君王去日曽攀折
泣雨傷春翠黛殘
微黄纔綻未成隂繡户朱簾相映深長恨早梅無賴極
先將春色出前林
隋家堤上已成塵漢將營邉不復春只向江南并塞北
酒旗相伴惹行人
陌上河邉千萬枝怕寒愁雨盡低垂黄金穟短人多折
已恨東風不展眉
　　　哭李羣玉
酒裏詩中三十年縱横唐突世喧喧明時不作禰衡死
傲盡公卿歸九泉
　　　漢宫詞二首
歌舞初承恩寵時六宫學妾畵蛾眉君王厭世妾頭白
聞唱歌聲却淚垂
二八能歌得進名人言選入便光榮豈知妃后多嬌妬
不許君前唱一聲
　　　醉中吟
只愛糟牀滴滴聲長愁聲絶又醒醒人間榮辱不常定
唯有南山依舊青
　　　桃源僧舍㸔花
前年帝里探春時寺寺名花我盡知今日長安已灰燼
忍能南國對芳枝
　　　酬段柯古不赴夜飲　　　　元　繇
玉樹瓊筵映彩霞澄波虚閣似仙家只縁存想歸蘭室
不向光風㸔夜花
　　　㸔牡丹
金蘂霞英疊綵香初疑少女出蘭房逡巡又是一年别
寄語集仙呼索郎
　　　及第後宿平康里　　　　　鄭合敬
春來無處不閒行楚閏相㸔别有情好是五更殘酒醒
時時聞喚狀頭聲
　　　黄陵廟詞　　　　　　　　李　逺
黄陵廟前莎草春黄陵女兒舊裙新輕舟小楫唱歌去
水逺山長愁殺人
　　　春閨怨　　　　　　　　　李　頻
紅粉女兒忩下羞畵眉夫壻隴西頭自怨愁容長照鏡
悔教征戍覔封侯
　　　春日旅舍
未識東西南北路青春白日坐銷難如何一别故園後
五度花開五處㸔
　　　吳門别主人
早晚更㸔吳苑月小齋長憶落西忩不知明夜誰家見
應照離人隔楚江
　　　自黔中歸新安
朝過春關辭北闕暮㕘戎幕向南巴却將仙桂東歸去
江月相隨直到家
　　　過長江傷賈島
忽從一宦逺流離無罪無人子細知到得長江聞杜宇
想君魂魄也相隨
　　　客洛酬劉駕
浮世總應相送老共君偏更逺行多此回不似前回别
聽盡離歌逐櫂歌
　　　和鄭薰
三四株松匝草亭便成彭澤柳為名蓮峯隐去難辭闕
滻水朝回與出城
　　　題釣臺障子
君家盡是我家山嚴子前臺枕古灣却把釣竿終不可
幾時入海得魚還
　　　自遣
永擬東歸把釣絲將行怱起半心疑青雲道是不平地
還有平人上得時
　　　寄曹鄴
終南山是枕前雲禁鼓無因曉夜聞朝客秋來不朝日
曲江西岸去尋君
　　　述懷
望月疑無得桂縁春天又待到秋天杏花開與槐花落
愁去愁來過幾年
　　　憤題　　　　　　　　　　吳武陵
雀兒來逐颶風高下視鷹鸇意氣豪自謂能生千里翼
黄昏依舊入蓬蒿
　
　
　
　
　
　
　
　
　
　
　
　
　
　
　
　萬首唐人絶句巻四十四
欽定四庫全書
　萬首唐人絶句卷四十五
　　　　　　　　　　　　　宋　洪邁　編
　　七言
　　　移石盆　　　　　　　　　陸龜䝉
移得龍泓㶑灔寒月輪初下白雲端無人盡日澄心坐
倒影新篁一兩竿
　　　自遣詩二十二首
五年重别舊山村樹有交柯犢有孫更感卞峯顔色好
晚雲纔散便當門
雪下孤村淅淅鳴病魂無睡灑來清心揺秪待東忩曉
長媿寒雞第一聲
甫里先生未白頭酒旗猶可戰髙樓長鯨好鱠無因得
乞取艅艎作釣舟
花瀬濛濛紫氣昏水邉山曲更容村終須揀取幽棲地
老桂成雙便作門
長歎人間髪易華暗將心事許煙霞病來前約分明在
藥鼎書囊便是家
醖得秋泉似玉容比於雲液更應濃思量北海徐劉軰
枉向人間號酒龍
偶然擕稚㸔微波臨水春寒一倍多便使筆精如逸少
懶能書字換羣鵞
數尺游絲墮碧空年年長是惹東風爭知天上無人住
亦有春愁鶴髪翁
往古天高事𣺌茫爭知靈媛不淒涼月娥如有相思淚
秪待方諸寄兩行
本來雲外寄閒身遂與溪雲作主人一夜逆風愁四散
曉來零落傍衣巾
淵明不待公田熟乘興先秋解印歸我為餘糧春未去
到頭誰是復誰非
雲擁根株抱石危斵來文似瘦蛟螭幽人帶病愁朝起
秪向春山盡日欹
月澹花閒夜已深宋家微詠若遺音重思萬古無人賞
露濕清香獨滿襟
南岸春田手自農往來横絶半江風有時不耐輕橈興
暫欲蓬山訪洛公
賢達垂竿小隠中我來眞作捕魚翁前溪一夜春流急
已學嚴灘下釣筒
水國君王又姓蕭風情由是冠前朝靈和殿下巴江柳
十二樓前等翠條
强梳蓬鬢整斜冠片燭光微夜思闌天意最饒惆悵事
單樓分付與春寒
無多藥圃近南榮合有春苗次第生稚子不知名品上
恐隨春草鬬輸嬴
一𣲖溪随若下流春來無處不汀洲漪瀾未碧蒲猶短
不見鴛鴦正自由
山下花明水上曛一橈青翰破霞文越人但愛風流客
繡被何須屬鄂君
妍華須是占時生凖擬差肩不近情佳麗幾時腰不細
荆王辛苦致宫名
羊偘多應自古豪解盤金矟置纎腰縱然此事敎雙得
不博溪田二頃苗
　　　石竹花
曾㸔南朝畵國娃古羅衣上碎明霞而今莫共金錢鬬
買却春風是此花
　　　閒吟
閒吟料得三更盡始把孤燈背竹忩一夜西風髙浪起
不敎歸夢過寒江
　　　北渡
江客柴門枕浪花鳴機寒櫓任嘔啞輕舟過去真堪畵
驚起鸕鷀一陣斜
　　　夜泊詠棲鴻
可憐霜月暫相依莫向衡陽起遂飛同是江天寒夜客
羽毛單薄稻粱微
　　　早行
冰寒孤棹觸天文直是乘槎去問津縱使碧虛無限好
客星名字也愁人
　　　景陽宫井
古堞煙埋宫井樹陳主吳姬墮泉處舜没蒼梧萬里雲
却不聞將二妃去
　　　江南二首
便風船尾香秔熟細雨罾頭赤鯉跳待得江餐閒望足
日斜方動木蘭橈
村邉紫豆花垂次岸上紅梨葉戰初莫怪煙中重回首
酒家青紵一行書
　　　溪思雨中
雨映前山萬句絲櫓聲衝碎似鳴機無端織得愁成段
堪作騷人酒病衣
　　　江城夜泊
漏移寒箭丁丁急月掛虚弓藹藹明此夜離魂堪射斷
更煩江笛兩三聲
　　　宫人斜
草著愁煙似不春晚鶯哀怨問行人須知一種埋香骨
猶勝昭君作塞塵
　　　送棊客
滿目山川似勢棊况當秋鴈正斜飛金門若召羊𤣥保
賭取江東太守歸
　　　漢宫詞
招靈閣上霓旌絶梁柏臺中珠翠稠一身三十六宫夜
露滴玉盤青桂秋
　　　上清
玉林風露寂寥清仙妃對月閒吹笙新篁冷澀曲未盡
細拂雲枝棲鳯驚
　　　秋荷
蒲茸承露有佳色茭葉束煙如效嚬盈盈一水不得渡
冷翠遺香愁向人
　　　有别二首
且將絲䋏繫蘭舟醉下煙汀減去愁江上有樓君莫上
落花流水正東流
池上已㸔鶯舌黙雲間應即鴈翰開唯愁别後當風立
萬樹將秋入恨來
　　　病中曉思
月墮霜西竹井寒轆轤絲凍下瓶難幽人病乆渾成渇
愁見龍書一鼎乾
　　　送友人之湖上
故人溪上有漁舟竿倚風蘋夜不収欲寄一凾聊問訊
洪喬寧作置書郵
　　　寒日逄僧
瘦脛高褰梵屧輕野塘風勁鍚環鳴如何不向深山裏
坐擁閒雲過一生
　　　冬柳
柳汀斜對野人忩零落衰條傍曉江正是霜風飄斷處
寒鷗驚起一雙雙
　　　寄友人
敬亭寒夜溪聲裏同聼先生講太𤣥上得雲梯不回首
釣竿猶在五湖邉
　　　島樹
波濤潄苦盤根淺風雨飄多著葉遲迥出孤煙殘照裏
鷺鷥相對立髙枝
　　　頭陀僧
萬峯圍繞一峯深向此長修苦行心自掃雪中歸鹿跡
天明恐被獵人尋
　　　晚渡
半波飛雨半波晴漁曲飄秋野調清各様蓮船逗村去
笠簷蓑袂有殘聲
　　　贈老僧二首
枯貌自同霜裏木餘生唯指佛前燈少時冩得坐禪影
今見問人何處僧
自有家山供衲線不離溪曲取菴茆舊曾聞説林中鳥
定後長來頂上巢
　　　憶山泉
一夜寒聲來夢裏平明著屐到聲邉心期盛夏重過此
脫却荷衣石上眠
　　　白芙蓉
澹然相對却成勞月染風裁箇箇高似説玉皇親謫墮
至今猶著水精袍
　　　嚴光釣臺
片帆竿外揖清風石立雲孤萬古中不是狂奴為故態
仲華爭得黒頭公
　　　讀陳拾遺集
蓬顆何時與恨平蜀江衣帶蜀山輕尋聞騎士梟黄祖
自是無人祭禰衡
　　　吳宫懷古
香徑長洲盡棘叢奢雲艶雨秪悲風吳王事事須亡國
末必西施勝六宫
　　　方響
擊霜寒玉亂丁丁花底秋風拂坐生王母閒㸔漢天子
滿猗蘭殿珮環聲
　　　閨怨
白褡行人又逺遊日斜空上映花樓愁絲墮絮相逄着
絆惹春風卒未休
　　　丁香
江上悠悠人不問十年雲外醉中身殷勤解却丁香結
從放繁枝散誕春
　　　種蒲
杜若溪邉手自移旋抽煙劒碧參差何時織得孤帆去
懸向秋風訪所思
　　　范蠡
平吳專越禍胎深豈是功成有去心勾踐不知嫌鳥喙
歸來猶自鑄良金
　　　山僧二首
山蘚幾重生草履澗泉長自滿銅缾時將如意敲眠虎
遣向林間坐聼經
一夏不離蒼島上秋來頻話石城南思歸瀑布聲前坐
却把松枝拂舊菴
　　　上雲樂
青絲作笮桂為船白兎搗藥蝦蟇丸便浮天漢泊星渚
回首笑君承露盤
　　　新秋雜題六首
　　　　眠
一簟臨忩薤葉秋小簾風蕩半離鈎魂清雨急夢難到
身在五湖波上頭
　　　　行
尋人直到月塢北覔鶴便過雲峯西只今猶有踈野調
但繞莓苔風雨畦
　　　　倚
橘下凝情香染巾竹邉留思露揺身背煙垂手盡日立
憶得山中無事人
　　　　吟
憶山揺膝石上晚懷古掉頭溪畔涼有時得句一聲發
驚起鷺鷥和夕陽
　　　　食
日午空齋帶睡痕水蔬山藥薦盤餐林烏信我無機事
長到而今下石盆
　　　　坐
偶避蟬聲來隙地忽隨鴻影入遼天閒僧不㑹寂寥意
道學西方人坐禪
　　　新沙
渤澥聲中漲小堤官家知後海鷗知蓬萊有路敎人到
應亦年年税紫芝
　　　鄴宫詞二首
魏武平生不好香楓膠蕙炷潔宫房可知遺令非前事
却有餘薰在繡囊
花飛蝶駭不愁人水殿雲廊别置春曉日靚裝千騎女
白櫻桃下紫綸巾
　　　古别
仙人左手把長箭欲射日烏烏不棲何事離情畏明發
一心唯恨汝南雞
　　　髙道士
峨眉道士風骨峻手把玉皇書一通東遊借得琴髙鯉
騎入蓬萊清淺中
　　　蔬食
孔融不要留殘膾庾悦無端恡子鵞香稻熟來秋菜嫰
伴僧餐了聼云何
　　　寄逺
縹梨花謝鶯口喫黄犢少年人未歸畵扇紅弦相揜映
獨㸔斜月下簾衣
　　　山中僧
手開一室翠微裏日暮白雲棲半間白雲朝出天際去
若比老僧雲未閒
　　　洞宫秋夕
濃霜打葉落地聲南溪石泉細泠泠洞宫寂寞人不寐
坐見月生雲母屏
　　　連昌宫詞二首
金鋪零落獸環空斜揜雙扉細草中日暮鳥歸宫樹緑
不聞鴉軋閉春風(宫門/)
草没苔封疊翠斜墜紅千葉擁殘霞年年直為秋霖苦
滴䧟青珉隠起花(階/)
　　　懷宛陵舊遊
陵陽佳地昔年遊謝朓青山李白樓唯有日斜溪上思
酒旗風影落春流
　　　松石曉景圖
霜骨雲根慘澹愁宿煙封著未全収將歸與說文通後
冩得松江岸上秋
　　　釣車
小輪輕線妙無雙曽伴幽人酒一缸洛客見時如有問
輾煙衝雨過桐江
　　　漉酒巾
靜節高風不可攀此巾猶墜凍醪間偏宜雪夜山中戴
認取時情與醉顔
　　　華陽巾
蓮花峯下得佳名雲褐相兼上鶴翎須是古壇秋霽後
靜焚香炷禮寒星
　　　送琴客之建康
蕙風杉露共泠泠三峽寒泉漱玉清君到南朝訪遺事
柳家雙鎻舊知名
　　　白鷺
雪然飛下立蒼苔應伴江鷗拒我來見欲扁舟揺蕩去
倩君先作水雲媒
　　　溪行
晚天寒雨上灘時他已揚舲我尚遲自是檣低帆幅少
溪風終不兩般吹
　　　太湖叟
細漿輕船買石歸酒痕狼藉徧苔衣攻車戰艦繁如織
不肯回頭問是非
　　　答友人
荆卿雄骨化為塵燕市應無共飲人能脱鷫鸘來换酒
五湖賖與一年春
　　　偶作
酒信巧為繰病緒花音長作嫁愁媒也知愁病堪回避
爭奈流鶯喚起來
　　　春思二首
竹外麥煙愁漠漠短翅啼禽飛魄魄此時憶著千里人
獨坐支頥㸔花落
江南酒熟清明天髙髙緑斾當風懸誰家無事少年子
滿面落花猶醉眠
　　　訪僧不遇
棹倚東林欲問禪逺公飛鍚未應還䝉莊子弟相㸔笑
何事空門亦有關
　　　謝山泉
決決春泉出洞霞石壜封寄野人家草堂盡日留僧坐
自向前溪摘茗芽
　　　洞宫夕
月午山空桂花落華陽道士雲衣薄石壇香散歩虛聲
杉露清泠滴棲鶴
　　　峽客行
萬仭峯排千劒束孤舟夜繫峯頭宿蠻溪雪壞蜀江傾
灔澦朝來大如屋
　　　江邉
江邉日晚潮煙上樹裏鴉鴉桔橰響無因得似灌園翁
十畞春蔬一藜杖
　　　春夕櫻桃園宴
佳人芳樹雜春蹊花外煙濛月漸低幾度艶歌清欲轉
流鶯驚起不成棲
　　　松江早春
柳下江餐待好風暫時還得狎漁翁一生無事煙波足
唯有沙邉水勃公
　
　
　
　
　
　
　
　
　
　
　萬首唐人絶句巻四十五
欽定四庫全書
　萬首唐人絶句卷四十六
　　　　　　　　　　　　　宋　洪邁　編
　　七言
　　　開元雜題七首　　　　　　陸龜䝉
　　　　玉龍子
何代竒工碾玉英細髯纎角盡雕成煙乾霧悄君心苦
風雨長隨一擲聲
　　　　照夜白
雪蚪輕􁀙歩如飛一練騰光透月旗應笑穆王抛萬乘
踏風鞭露向遙池
　　　　湯泉
煖殿流湯數十閒玉渠香細浪回環上皇初解雲衣浴
珠棹時敲瑟瑟山
　　　　舞馬
月窟龍孫四百蹄驕驤輕歩應金鞞曲終似要君王寵
回望紅樓不敢嘶
　　　　雜伎
拜象馴犀角抵豪星丸霜劒出花高六官爭近乘與望
珠翠三千擁赭袍
　　　　雪衣女
嫩紅鈎曲雪花攅月殿棲時片影殘自說夜來春夢惡
學持金偈玉欄杆
　　　　繡嶺宫
繡嶺花殘翠倚空碧牕瑤砌舊行宫閒乘小駟濃隂下
時舉金鞭半䄂風
　　　　女墳湖(呉王𦵏/女之所)
水平波淡遶回塘鶴殉人沉萬古傷應是離魂雙不得
至今沙上少鴛鴦
　　　　秦伯廟
故國城荒徳未荒年年椒奠濕中堂邇來父子爭天下
不信人問有讓王
　　　閒居雜題五首
　　　　鳴蜩早
閒來倚杖柴門口烏下深枝啄晚蟲周歩一池銷半日
十年聽此鬢如蓬
　　　　野態眞
君如有意躭田里予亦無機向藝能心跡所便唯是直
人間聞道最先憎
　　　　松閒斟
子山園静憐幽木公幹詞清詠蓽門月上風微蕭灑甚
斗醪何惜置盈樽
　　　　飲巖泉
已甘茅洞三君食欠買桐江一朶山嚴子瀬高秋浪白
水禽飛盡釣舟還
　　　　當軒鶴
自笑與人乖好尚田家山客共柴車干時未似棲廬雀
鳥道閒㩦相爾書
　　　宿木蘭院
苦吟清漏迢迢極月過花西尚未眠猶憶故山歌警枕
夜來嗚咽似流泉
　　　胥門閒泛
細槳輕樺下白蘋故城花謝緑隂新豈知今日逃名士
試問南塘著屧人
　　　薔薇
穠華自古不得乆况是倚春春已空更被夜來風雨惡
滿階狼藉没多紅
　　　春夕酒醒
幾年無事傍江湖醉倒黄公舊酒壚覺夜不知新月上
滿身花影倩人扶
　　　重臺蓮花
水國煙鄉足芰荷就中芳瑞比難過風情為與呉王近
紅蕚常教一倍多
　　　浮萍
曉來風約半池明重疊侵沙緑罽成不用臨池重相笑
最無根葉是浮名
　　　白蓮
素蘤多䝉别艶欺此花眞合在瑶池還應有恨無人覺
月曉風清欲墮時
　　　後池
曉煙清露暗相和浴㕍浮鷗意緒多却是陳王詞賦錯
枉將心事託微波
　　　初植松桂
軒隂冉冉移斜日寒韻泠泠入晚風煙格月姿曽不改
至今猶似在山中
　　　館娃宫懐古五首
三千雖衣水犀珠半夜夫差國暗屠猶有八人皆二八
獨教西子占亡呉
一宫花渚漾漣漪俀墮鴉鬟出蠒眉可料坐中歌舞䄂
便將殘節拂降旗
幾多雲榭倚青𡨕越焰燒來一片平此地最應沾恨血
至今春草不勻生
江色分明練遶臺戰㠶遙隔綺䟽開波神自厭荒淫主
勾踐樓船穏貼來
寳袜香綦碎曉塵亂兵誰惜似花人伯勞應是精靈使
猶向殘陽泣暮春
　　　和寄韋校書
萬古風煙滿故都清才搜括妙無餘可中寄與芸香客
便是江南地里書
　　　初冬偶作
桐下空階疊緑錢貂裘初綻擁高眠小爐低幌還遮掩
酒滴灰香似去年
　　　虎丘寺西小溪閒泛三首
樹號相思枝拂地鳥語提壺聲滿溪雲涯一里千萬曲
直是漁翁行也迷
荒栁卧波渾似困宿雲遮塢未全癡雲情栁意蕭蕭㑹
若問諸餘總不知
每逢孤嶼一倚楫便欲狂歌同采薇任是煙蘿中待月
不妨歌枕扣船歸
　　　釣侣二首
一艇輕撶看晚濤接䍦抛下漉春醪相逄便倚蒹葭泊
更唱菱歌擘蟹螯
雨後沙虛古岸崩魚梁移入亂雲層歸時月墮汀洲暗
認得妻兒結網燈
　　　酬醉中寄酒二首
酒痕衣上雜莓苔猶憶紅螺一兩杯正被遶籬荒菊笑
日斜還有白衣來
堦下飢禽啄嫩苔野人方倒病中杯寒蔬賣却還沽喫
可有金貂換得來
　　　臯橋
横絶春流架斷虹凭欄猶思五噫風今來未必非梁孟
却是無人繼伯通
　　　答遺青䭀飯
舊聞香積金仙食今見青精玉斧湌自笑鏡中無骨録
可能飛上紫雲端
　　　酒病
栁疎桐下晚牕明秪有微風為析酲唯欠白綃籠解散
(王儉/髻名)洛生閒詠兩三聲
　　　寒夜訪襲美
醉韻飄飄不可親棹頭吟側華陽巾如能跂脚東牕下
便是羲皇世上人
　　　玩金鸂䳵
曽向溪邉泊暮雲至今猶憶浪花羣不知鏤羽凝㕿霧
堪與鴛鴦覺後聞
　　　寒夜文燕張潤卿不至
細雨輕觴玉漏終上清詞句落吟中松齋一夜懐貞白
霜外空聞五粒風
　　　齊梁怨别
寥寥缺月看將落簷外霜華染羅幕不知蘭棹到何山
應倚相思樹邉泊
　　　藥名離合夏日即事
乘屐著來幽砌滑石甖煎得逺泉甘草堂秪待新秋景
天色微凉酒半酣
　　　懐錫山藥名離合二首
鶴伴前溪裁白杏人來隂洞寫枯松蘿深境静日欲落
石上未眠聞逺鐘
佳句成來誰不伏神丹偷去亦湏防風前莫怪攜詩槀
本是呉吟盪漿郎
　　　和懐鹿門縣名離合二首
雲容覆枕無非白水色侵磯直是藍田種紫芝飡可壽
春來何事戀江南
竹溪深處猿同宿松閣秋來客共登封逕古苔侵石鹿
城中誰解訪山僧
　　　天台國清寺
峯帶樓臺天外立明河色近罘罳濕松間石上定僧寒
半夜楢溪水聲急
　　　簾
枕映疎容晚尚欹秋煙脉脉雨微微逆風鄣燕尋常事
不學人前尚妓衣
　　　翠碧
紅襟翠翰兩參差徑拂煙華上細枝春水漸生魚易得
莫辭風雨坐多時
　　　女墳湖　　　　　　　　　皮日休
萬貴千奢已寂寥可憐幽憤為誰嬌須知韓重相思骨
直在芙蓉向下消
　　　宿木蘭院
木蘭院裏雙棲鶴長被金鉦聒不眠今夜宿來還似爾
到明無計夢雲泉
　　　薔薇
濃似猩猩初染素輕於燕燕欲凌空可憐細麗難勝日
照得深紅作淺紅
　　　春夕酒醒
四絃纔罷醉蠻奴酃醁餘香在翠爐夜半醒來紅蠟短
一枝寒淚作珊瑚
　　　胥門閒泛
青翰虚徐夏思清愁煙漠漠杏花平醉來欲把田田葉
盡裹當時醒酒鯖
　　　重臺蓮花
歌紅婑媠力難任每葉頭邉半米金可得教他水妃見
兩重元是一重心
　　　浮萍
嫩似金脂颺似煙多情渾欲擁紅蓮明朝擬附南風信
寄與湘妃作翠鈿
　　　白蓮
但恐醍醐難竝潔秪應簷􁁊可齊香半埀金粉知何似
静婉臨溪照額黄
　　　後池
細雨䦨珊眠鷺覺鈿波悠漾竝鴛嬌邇來㑹得荆王意
秪為蓮莖重細腰
　　　虎丘寺西小溪閒泛二首
絶壑秪憐白羽傲窮溪唯覺錦鱗癡更深尚有通樵處
或是秦人未可知
高下不驚紅翡翠淺深還礙白薔薇船頭繋箇松根上
欲待逄仙不擬歸
　　　寒夜客見訪
世外為交不是親醉吟俱岸白綸巾風清月白更三㸃
未放華陽鶴上人
　　　答魯望
秦呉風俗昔難同唯有清才事事通剛戀水雲歸不得
前身應是太湖公
　　　館娃宫懐古五首
綺閣飄香下太湖亂兵侵曉上姑蘓越王大冇堪羞處
秪把西施賺得呉
鄭姐無言下玉墀夜來飛箭滿罘罳越王定指高臺笑
却見當時金鏤楣
半夜娃宫作戰場血腥猶雜宴時香西施不及燒殘蠟
猶為君王泣數行
素襪雖遮未掩羞越兵猶怕伍員頭呉王恨魄今如在
秪合西施瀨上遊
響屧廊中金玉歩采蘭山上綺羅身不知水𦵏今何處
溪月彎彎欲效嚬
　　　春夕陪櫻桃園宴
萬樹香飄水麝風蠟薫花雪盡成紅夜深懽態狀不得
醉客圗開明月中
　　　松江早春
松陵清浄雪消初見底新安恐未如穏凭船舷無一事
分明數得鱠殘魚
　　　天竺寺桂子
玉顆珊珊下月輪殿前拾得露華新至今不㑹夭中事
應是姮娥擲與人
　　　初冬偶作
豹皮茵下百餘錢劉墮閒沽盡醉眠酒病校來無一事
鶴亡松老似經年
　　　醉中寄魯望一壺
門巷寥寥空紫苔先生應渴解酲杯醉中不得親相問
故遣青州從事來
　　　軍事院霜菊盛開上諫議
金華千㸃曉霜凝獨對壺觴又不能已過重陽三十日
至今猶自待王𢎞
　　　悼鶴
莫怪朝來淚滿衣墮毛猶傍水花飛遼東舊事今千古
却向人間𦵏令威
　　　寄韋校書
二年疏放飽江潭水物山容盡足躭唯有故人憐未替
欲封乾鱠寄終南
　　　釣侣二首
趰眠無事避風濤一斗霜鱗換濁醪驚怪兒童呼不得
盡衝煙雨漉車螯
嚴陵灘勢似雲崩釣具歸來放石層煙浪濺蓬寒不睡
更將枯蚌㸃漁燈
　　　醉中先起
麝煙苒苒生銀兎蠟淚漣漣滴繡閨舞䄂莫欺先醉去
醒來還解騐金泥
　　　文燕招潤卿
飈御已應歸杳眇博山猶自對氛氲不知入夜能來否
紅蠟先教刻五分
　　　酒病偶作
鬱林歩障晝遮明一注濃香養病酲何事晚來還欲飲
隔牆聞賣蛤蜊聲
　　　玩金鸂䳵
鏤羽彫毛迥出羣温黁飄出麝臍薫夜來曽吐紅茵畔
猶自溪邉睡不聞
　　　友人許惠酒以詩索之
野客蕭然訪我家霜殘白菊兩三花子山病起無餘事
只望蒲臺酒一車
　　　寒夜文燕潤卿有期不至
草堂虚灑待高眞不意清齋避世塵料得焚香無别事
存心應待月夫人
　　　齊梁怨别
芙蓉泣恨紅鈆落一朶别時煙似幕鴛鴦剛解惱離心
夜夜飛來棹邉泊
　　　晚秋吟
東臯煙雨歸耕日免去𤣥冠手刈禾火滿酒爐詩在口
今日無計奈儂何
　　　好詩景
青盤香露傾荷女子墨風流更不言寺寺雲蘿堪度日
京塵到死撲侯門
　　　醒聞檜
解洗餘酲晨半酒星星仙吹起雲門耳根莫厭聽佳木
㑹盡山中寂静源
　　　寺鐘暝
百縁斗藪無塵土寸地章煌欲布金重擊蒲牢唅山日
㝠㝠煙樹覩棲禽
　　　砌思歩
襹襹古薜繃危石切切隂螿應晚田心事萬端何處上少
姨峯下舊雲泉
　　　懐錫山藥名離合二首
暗竇養泉容決決明園䕶桂放亭亭厯山居處當天半
夏裏松風盡足聽
曉景半和山氣白微香清浄雜纎雲實頭事是眠平石
腦側空林看鹿羣
　　　天台國清寺
十里松門國清路飯猿臺上菩提樹怪來煙雨落暗天
元是海風吹瀑布
　　　夏日即事藥名離合三首
季春人病抛芳杜仲夏溪波遶壊垣衣典濁醪身倚桂
心中無事到雲昏
數曲急溪衝細竹葉舟來往盡能通草香石冷無辭逺
志在天台一遇中
桂葉似茸含露紫葛花如綬蘸溪黄連雲更入幽深地
骨録閒攜相獵郎
　　　懐鹿門縣名離合
山瘦更培秋後桂溪澄閒數晚來魚臺前過㕍盈千百
泉石無情不寄書
十里松蘿隂亂石門前幽事雨來新野霜濃處憐殘菊
潭上花閒不見人
　
　萬首唐人絶句卷四十六
欽定四庫全書
　萬首唐人絶句卷四十七
　　　　　　　　　　　　　宋　洪邁　編
　　七言
　　　禁直寄崔員外　　　　　　鄭　畋
銀臺樓北蘂珠宫夐與人間路不同在省五更春睡侣
早來分夢玉堂中
　　　初秋寓直三首
曉星獨挂結麟樓三殿風高藥樹秋玉笛數聲飄不住
問人依約在東頭
宿鳥翩翩落照微右臺樓閣鎻重扉步廊無限金羈響
應是諸司扈從歸
幽閤焚香萬慮凝下簾胎息過禪僧玉堂分照無人後
消盡金盆一椀冰
　　　夜景又作
鈴絛無響閉珠宫小閤凉添玉蘂風珍簟滿牀明月到
自疑身在五雲中
　　　聞號
陛兵偏近羽林營夜静仍傳禁號聲應笑執金雙闕下
近南猶隔兩重城
　　　下直早出
諸司人盡馬蹄稀紫帕雲竿九釘歸偏覺右臺清貴處
榜懸金字射晴暉
　　　金鑾坡上
玉晨鐘韻索清虚畫㦸祥煙拱帝居極眼向南無限地
緑煙深處認中書
　　　杪秋夜直
蘂宫裁詔與宵分雖在青雲憶白雲待報君恩了歸去
山翁何急草移文
　　　酬隠珪舍人寄紅燭
蜜炬殷紅晝不如且將歸去照吾廬今來併得三般事
靈運詩篇逸少書
　　　馬嵬坡
𤣥宗回馬楊妃死雲雨難忘日月新終是聖明天子事
景陽宫井又何人
　　　禁直和人飲酒
卉醴陀花物外香清濃標格勝椒漿我來尚有鈞天㑹
猶得金樽半日嘗
　　　悼鶴　　　　　　　　　　李　縠
道林曾訪雪翎飛應悔庭除閉羽衣料得王恭披鶴氅
倚吟猶待月中歸
　　　醉中襲美先起戯贈
休文雖即逃瓊液阿騖還須掩玉閨月落金雞一聲後
不知誰悔醉如泥
　　　和戲襲美醉中先起　　　　張　賁
何事桃源路忽迷唯畱雲雨怨空閨仙郎共許多情調
莫遣重歌濁水泥
　　　送人西歸
孤雲獨鳥本無依江海重逢故舊稀楊柳漸疎蘆葦白
可堪斜日送君歸
　　　偶約道流終乖文㑹答皮陸
仙侣無何訪蔡經兩煩韶濩出彤庭人間若有登樓望
應怪文星近客星
　　　和皮陸酒病偶作
白編椰席鏤冰明應助楊青解宿酲難繼二賢金玉唱
可憐空作斷猿聲
　　　悼鶴
渥頂鮮毛品格馴莎庭閒暇重難羣無端日暮東風起
飄散春空一片雲
　　　和寒夜見訪
雲孤鶴獨且相親倣效從他折角巾不用吳江歎留滯
風姿俱是玉清人
　　　翫金鸂䳵
翠羽紅襟鏤彩雲雙飛常笑白鷗羣誰憐化作雕金質
從惜沉檀十里聞
　　　和襲美索友人酒　　　　　鄭　璧
乘興閒來小謝家便裁詩句乞橊花邴原雖不無端醉
也要臨風從鹿車
　　　文燕潤卿不至
已知羽駕朝金闕不用燒蘭望玉京應是易遷明月好
玉皇留看舞雙成
　　　惜花　　　　　　　　　　嚴　惲
春光冉冉歸何處更向花前把一杯盡日問花花不語
為誰零落為誰開
　　　鑾駕東回　　　　　　　　崔道融
兩川花捧御衣香萬嵗山呼輦路長天子還從馬嵬過
别無惆悵似明皇
　　　釣魚
閒釣江魚不釣名瓦甌斟酒暮山青醉頭倒向蘆花裏
却笑無端犯客星
　　　西施
苧蘿山下如花女占得姑蘇臺上春一笑不能忘敵國
五湖何處有功臣
　　　馬嵬
萬乘淒涼蜀路歸眼前珠翠與心違重華不是風流主
湘水猶傳泣二妃
　　　羯鼔
華清宫裏打撩聲供奉絲簧束手聽寂寞鑾輿斜谷裏
是誰翻得雨淋鈴
　　　寄李左司(王季/在臺)
栢臺蘭省共清風鳴玉朝聯夜被同肯信人間有兄弟
一生長在别離中
　　　梅
溪上寒梅初滿枝夜來霜月透芳菲清光寂寞思無盡
應待琴尊與解圍
　　　天台陳逸人
絶粒空山秋復春欲看滄海化成塵近抛三井更深去
不怕虎狼唯怕人
　　　雪竇禪師
雪竇峰前一派懸雪竇五月無炎天客塵半日洗欲盡
師到白頭林下禪
　　　溪上遇雨二首
回塘雨脚如搔絲野禽不起沉魚飛耕簑釣立取未暇
秋田有望從淋漓
坐看黒雲銜猛雨噴灑前山此獨晴忽經雲雨在頭上
却是山前晚照明
　　　長門怨
長門花泣一枝春争奈君恩别處新錯把黄金買詞賦
相如自是薄情人
　　　秋夕
自憐三十未西遊傍水尋山過却秋一夜雨聲多少事
不思量盡到心頭
　　　過隆中
𤣥徳蒼黄起卧龍鼎分天下一言中可憐蜀國關張後
不見商量徐庶功
　　　關下
百二山河壯帝畿關門何事更開遲應從漏却田文後
每度聞雞不免疑
　　　寒食客中有懐
江上聞鶯禁火時百花開盡栁依依故園兄弟别來乆
應到清明猶望歸
　　　溪夜
積雪消來溪水寛滿樓明月碎琅玕漁人抛得釣筒盡
却放輕舟下急灘
　　　山居卧疾廣利大師見訪
桐谷孫枝已上絃野人猶卧白雲邊九天飛錫應相誚
三到行朝二十年
　　　村墅
正月二月村墅閒餘糧未乏人心寛南隣雨中揭屋笑
酒熟數家來相看
　　　悲李拾遺二首
故友從來匪石心諫多難得主恩深行朝半夜煙塵起
曉殿吁嗟一鏡沈
天涯時有北來塵因話他人及故人也是先皇能罪已
殿前頻得觸龍鱗
　　　題李將軍傳
猿臂將軍去似飛彎弓百步敵無遺漢文自與封侯得
何必傷嗟不遇時
　　　酒醒
酒醒撥剔殘灰火多少淒涼在此中爐畔自斟還自醉
竹窻深夜雪兼風
　　　郊居友人相訪
柴門深掩古城秋背郭縁溪一徑幽不有小園新竹色
君來那肯暫淹畱
　　　鏡湖雪霽貽方干
天外曉嵐和雪望月中歸棹帶氷行相逢半醉吟詩苦
應抵寒猿裊樹聲
　　　秋霽
雨霽長空蕩滌清逺山初出未知名夜來江上如鈎月
時有驚魚擲浪聲
　　　謝朱常侍寄貺蜀茶剡紙二首
瑟瑟香塵瑟瑟泉驚風驟雨起寒煙一甄解却山中醉
便覺身輕欲上天
百幅輕明雪未融薛家凡紙漫深紅不應㸃染閒言語
留紀將軍蓋世功
　　　讀杜紫微集
紫微才調復知兵長覺風雷筆下生還有枉抛心力處
多於五柳賦閒情
　　　寓題
海上乘查便合仙若無仙骨未如船人間亦有支機石
虚破聲明到洞天
　　　寓吟集
陶集篇篇皆有酒崔詩句句不無杯醉來已共身安約
讓却詩人作酒魁
　　　溪居即事
籬外誰家不繫船春風催入釣魚灣小童疑是有村客
急向柴門去却關
　　　雞
買得晨雞共雞語常時不用等閒鳴深山月黒風雨夜
欲近曉天啼一聲
　　　獻浙江栁大夫
屬城甘雨幾經春聖主全分付越人俗眼不知青𤨏貴
江頭争看碧油新
　　　楊栁枝詞
霧撚煙搓一索春年年長似染來新應須喚作風流線
繫得東西南北人
　　　楚懐王
宫花一朶掌中開緩急翻為敵國媒六里青山天下笑
張儀容昜去還來
　　　對早梅寄友人二首
憶得前年君寄詩海邊三見早梅詞與君猶是海邊客
又見早梅花發時
憶得去年有遺恨花前未醉到無花清芳一夜月通白
先脫寒衣送酒家
　　　歎征人　　　　　　　　　高　駢
心堅膽壯箭頭親十載沙場受苦辛力盡路傍行不得
廣張紅斾是何人
　　　湘妃廟
帝舜南廵去不還二妃幽怨水雲間當時珠淚垂多少
直到如今竹尚斑
　　　赴安南却寄台司
曽驅萬馬上天山風去雲回傾刻間今日海門南面事
莫教還似鳯林關
　　　閨怨
人世悲歡不可知夫君初破黒山歸如今又獻征南策
早晚休縫帶號衣
　　　馬嵬驛
玉顔雖掩馬嵬塵寃氣和煙鎻渭津蟬鬢不隨鑾駕去
至今空感往來人
　　　宴犒蕃軍有感
蜀地恩留馬嵬哭煙雨濛濛春草緑滿眼由來是舊人
那堪更奏梁州曲
　　　寓懐
關山萬里恨難銷鐡馬金鞭出塞遙為問昔時青海畔
幾人歸到鳯林橋
　　　歩虚詞
青溪道士人不識上天下地鶴一隻洞門深鎻碧牕寒
滴露研朱㸃周易
　　　贈歌者二首
酒滿金船花滿枝佳人立唱慘愁眉一聲直入青雲去
多少悲歡起此時
公子邀歡月滿樓雙成揭調唱伊州便從席上風沙起
直待陽關水盡頭
　　　入蜀
萬水千山音信希空勞魂夢到京畿漫天嶺上頻回首
不見虞封淚滿衣
　　　邊城聽角
席㝠風起雁聲秋隴水邊沙滿目愁三㑹五更吹欲盡
不知曽白幾人頭
　　　渭川秋望寄右軍王特進
長川終日碧潺湲知道天河與地連憑寄兩行朝闕淚
願隨流入御溝泉
　　　山亭夏日
緑樹隂濃夏日長樓臺倒影入池塘水精簾動微風起
滿架薔薇一院香
　　　蜀路感懐
蜀山蒼翠隴雲愁鑾駕西巡䧟幾州唯有縈回深澗水
潺湲不改舊時流
　　　殘春遣興
畫舸輕橈栁色新摩河池上醉青春不辭不為青春醉
只恐鶯花也怪人
　　　春日招賔
花枝如火酒如餳正好狂歌醉復醒對酒看花何處好
延和閣下碧筠亭
　　　遇天威徑
豺狼坑盡却朝天戰馬休嘶瘴嶺煙歸路嶮巇今坦蕩
一條千里直如弦
　　　對花呈幕中
海棠初發去春枝首唱曽題七字詩今日能來花下飲
不須頻把使頭旗
　　　寄題羅浮别業
不將真性染埃塵為有煙霞伴此身帶日長江好歸信
博羅山下碧桃春
　　　塞上曲二首
二年邊戍絶煙塵一曲河灣萬恨新從此鳯林關外事
不知誰是苦心人
隴上征夫隴下魂死生同恨漢將軍不知萬里沙場苦
空舉平安火入雲
　　　廣陵宴次戲簡幙賔
一曲狂歌酒百分蛾眉畫出月争新將軍醉罷無餘事
亂把花枝折贈人
　　　安南送曹别勑歸朝
雲水蒼茫日欲収野煙深處鷓鴣愁知君萬里朝天去
為説征南已五秋
　　　對雪
六出飛花入户時坐看青竹變瓊枝如今好上高樓望
蓋盡人間惡路岐
　　　訪隠者不遇
落花流水認天台半醉閒吟獨自來惆悵仙翁何處去
滿庭紅杏碧桃開
　　　赴西川途經虢縣作
亞夫重過栁營門路指岷峨隔暮雲紅額少年遮道拜
殷勤認得舊將軍
　　　錦城寫望
蜀江波影碧悠悠四望煙花匝郡樓不㑹人家多少錦
春來盡挂樹梢頭
　　　太公廟
青山長在境長新寂寞持竿一水濵及得王師身已老
不知辛苦為何人
　　　邊方春興
草色青青栁色濃玉壷傾酒滿金鐘笙歌嘹亮隨風去
知盡關山第幾重
　　　塞上寄家兄
棣萼分張信使希幾多鄉淚濕征衣笳聲未斷腸先斷
萬里雲天鳥不飛
　　　寫懐二首
漁竿消日酒消愁一醉忘情萬事休却恨韓彭興漢室
功成不向五湖遊
花滿西園月滿池笙歌揺曳畫船移如今暗與心相約
不動征旗動酒旗
　　　池上送春
持竿閒坐思沉吟釣得江鱗出碧潯回首看花花欲盡
可憐寥落送春心
　　　南征叙懐
萬里驅兵過海門此生今日報君恩回期直待烽煙静
不遣征衣有淚痕
　　　風筝
夜静絃聲響碧空宫商信任往來風依稀似曲才堪聽
又被移將别調中
　　　平流園席上
畫舸搖煙水滿塘栁絲輕軟小桃香却縁龍節為縈絆
好是狂時不得狂
　　　南詔途中　　　　　　　　楊奇鯤
風裏浪花吹又白雨中嵐影洗還青江鷗聚處窻前見
林狖啼時枕上聽
　
　
　
　
　
　
　
　
　萬首唐人絶句卷四十七
欽定四庫全書
　萬首唐人絶句巻四十八
　　　　　　　　　　　　　宋　洪邁　編
　　七言
　　　游嘉州後溪　　　　　　　　薛能
山屐經過滿逕蹤隔溪遥見夕陽舂當時諸葛成何事
只合終身作卧龍
　　　自諷
千題萬詠過三旬忘食貪魔作瘦人行處便吟君莫笑
就中詩病不任春
　　　監郡犍為将歸使府登樓寓題
幾日監臨向蜀春錯抛歌酒强憂人江樓一望西歸去
不負嘉州只負身
　　　過象耳山二首
一色青松幾萬栽異香薫路帶花開山門欲别心潜願
更到蜀中還到來
到處逢山便欲登自疑身作住來僧徒行至此三千里
不是有縁應不能
　　　聖燈
莾莾空中稍稍燈坐看迷濁變清澄須知火盡煙無益
一夜欄邊說向僧
　　　過昌利觀
萬仞雲峯八石泉李君仙後更誰仙我來駐馬人何問
老栢無多不種田
　　　蜀路
劒閣縁雲拂斗魁疾風生樹過龍媒前程憩罷知無益
但是駑蹄亦到來
　　　山下偶作
零雨霑山百草香樹梢山頂盡斜陽横流巨石皆堪住
何事無僧有石房
　　　伏牛山
虎蹲峯狀屈名牛落日連村好望秋不為時危耕不得
一犂風雨便歸休
　　　老圃堂
邵平𤓰地接吾廬榖雨乾時偶自鋤昨日春風欺不在
就牀吹落讀殘書
　　　春題
柳莫搖搖花莫開此心因病亦成灰人生只有家園樂
及取春農歸去來
　　　并州寓懐
人多知遇獨難求人負知音獨愛酬常恐此心無樂處
枉稱年少在并州
　　　中秋旅舍
雲巻庭虚月逗空一方秋草盡鳴蟲是時兄弟正南北
黃葉滿階來去風
　　　符亭二首(以飛瀑結茅/雖小甚勝)
符亭之地雅離羣萬古懸泉一旦新若念農桑也如此
縣人應得似行人
山如巫峽煙雲好路似嘉祥水木清大抵游人總應愛
就中難說是詩情
　　　秋夜聴琴
十指宫商膝上秋七條絲動雨翛翛空堂半夜孤燈冷
彈着郷心欲白頭
　　　留别闗東舊遊
我去君留十載中未曽相見及花紅他時住得君應老
長短看花心不同
　　　贈出塞客
出郊征騎逐飛埃此别未愁春未回寒葉夕陽投宿意
蘆闗門向逺河開
　　　秋溪獨坐
黄葉分飛砧上下白雲零落馬東西人生萬意此端坐
日暮水聲流出溪
　　　蒲中霽後晚望
河邊霽色無人見身帶春風立岸頭濁水茫茫有何意
日斜還向古蒲州
　　　宋氏林亭
地濕莎青雨後天桃花紅近竹林邊行人本是農桑客
記得春深欲種田
　　　雲花寺寓居贈海岸上
暫寄空門未是歸上方林榭獨儒衣吾師不語應相怪
頻惹街塵入寺飛
　　　闗中秋夕
簟濕秋庭岳在煙露光明滑竹蒼然何人意緒還相似
鶴宿松枝月半天
　　　西縣道中短亭二首
風涼津濕共微微隔岸泉衝石竅飛争得巨靈從野性
舊郷無此擘將歸
一瀑三峯赤日天路人才見便翛然誰能夜向山根宿
涼月初生的有仙
　　　省試夜
白蓮千朶照廊明一片承平雅頌聲更報第三條燭盡
文昌風景畫難成
　　　過驪山
丹雘蒼蒼蔟背山路塵應滿舊簾間𤣥宗不是偏行樂
只為當時四海閒
　　　曲江醉題
閒身行止屬年華馬上懐中盡落花狂徧曲江還醉卧
覺來人静日西斜
　　　參軍㕔新池
簾外無塵勝物外墻根有竹似山根流泉不至客來久
坐見新池落舊痕
　　　太原使院晚出
青門無路入清朝濫作將軍最下僚同舍盡歸身獨在
晚風開印葉蕭蕭
　　　寒食日曲江
曲水池邊青草岸春風林下落花盃都門此日是寒食
人去看多身獨來
　　　盩厔官舍新竹
心覺清涼體似吹滿風輕撼葉垂垂無端種在幽閒地
衆鳥嫌寒鳯未知
　　　京中客舍聞箏
十二三絃共五音每聲如截逺人心當時向秀聞鄰笛
不是離家嵗月深
　　　銅雀臺
魏帝當時銅雀臺黃花深映棘叢開人生富貴須回首
此地豈無歌舞來
　　　壽安水館
地接山林兼有石天懸星月更無雲驚鷗上樹滿池水
瀺灂一聲中夜聞
　　　雨後早發永寜
春霖朝罷客西東馬足泥聲路未通獨愛十峯最髙處
一峯初日白雲中
　　　宿仙遊寺望月生峯
公門身入洞門行出穽離籠似有情僧語夜涼雲樹黒
月生峯上月初生
　　　秋題
獨坐東南見曉星白雲微透泬寥清磷磷秋石堪僧坐
一葉梧桐落半庭
　　　和友人寄懐
從來行樂近來希蘧瑗知言與我違自是衰心不如舊
非闗四十九年非
　　　子夜
嫖姚家宴敵吳王子夜歌聲滿畫堂此日相逢眉翠盡
女真行李乞齋糧
　　　鴈
肅肅雍雍義有餘九天鸞鳯莫相踈唯應静向山窻過
激發英雄夜讀書
　　　和府帥相公
竹映髙墻似傍山鄒陽歸後令威還君看將相才多少
兩首詩成七步間
　　　又和留山雞
五色文勝百鳥王相思兼絶寄芸香由來不是池中物
雞樹歸時即取將
　　　舟中酬楊中丞春早見寄
錦樓春望憶丹楹更遇髙情說早鶯江上境寒吟不得
濕風梅雨滿船輕
　　　寒食日題
美人寒食事春風折盡青青賞盡紅夜半無燈還有睡
鞦韆懸在月明中
　　　杏花
活色生香第一流手中移得近青樓誰知豔性終相負
亂向春風笑不休
　　　黃蜀葵
嬌黃新嫰欲題詩盡日含毫有所思記得玉人初病起
道家裝束厭禳時
　　　春詠
春來還似去年時手把花枝唱竹枝狂瘦未曽飡有味
不縁中酒却縁詩
　　　贈歡娘(七嵗善/吹笙)
一束龍吟細竹枝青娥擎在手中吹當初縱使雙成在
不得如伊是小時
　　　戯瞻相
失意蹉跎到舊遊見吹楊柳便遮羞瞻相趙女休相拽
不及人前詐擺頭
　　　贈解詩歌人
同有詩情自合親不須歌調更含嚬朝天御史非韓夀
莫竊香來帶累人
　　　贈韋氏歌人二首
絃管聲凝發唱髙幾人心地暗傷刀思量更有何堪比
王母新開一樹桃
一曲新聲慘畫堂可能心事憶周郎朝來為客頻開口
綻盡桃花幾許香
　　　加階
二年中散似嵇康此日無功换寵光唯有一般酬聖主
勝於東晉是文章
　　　野園
野園無鼓又無旗鞍馬傳杯用柳枝嬌養翠娥無怕懼
挿人頭上任風吹
　　　郊亭
郊亭宴罷欲回車滿郭傳呼調角初尚擁笙歌歸未得
笑娥扶着醉尚書
　　　老僧
清瘦形容八十餘瓠懸籬落似村居勸師莫羡人閒有
幸是元無免破除
　　　僧窻
不悟時機滯有餘近來為事更乖踈朱輪皁蓋蹉跎盡
猶愛明窻好讀書
　　　題平等院
十里城中一院僧各持巾鉢事南能還應笑我功名客
未解嫌官學大乗
　　　影燈夜二首
偃王燈塔古徐州二十年來樂事休此日将軍心似海
四更身領萬人遊
十萬軍城百萬燈酥油香暖夜如烝紅䊋滿地煙光好
只恐笙歌引上昇
　　　許州旌節到作
兩地旌旗擁一身半縁傷舊半榮新州人若憶将軍面
寫取雕堂報國真
　　　重遊通波亭
十年抛擲故園花最憶紅桃竹外斜此日郊亭心乍喜
敗榆芳草似還家
　　　戯舸
逺舸衝開一路萍岸傍偷上小茅亭遊人莫覔盃盤分
此地纔應聚德星
　　　偶題
到處吟兼上馬吟總無愁恨自傷心無端夢得鈞天樂
盡覺宫商不是音
　　　折楊柳十首
華清髙樹出離宫南陌柔條帶暖風誰見輕隂是良夜
瀑泉聲畔月明中
洛橋晴影覆江船羌笛秋聲濕塞煙閒想習池公宴罷
水蒲風絮夕陽天
嫰緑輕懸似綴旒路人遙見隔宫樓誰能更近丹墀種
解播皇風入九州
暖風晴日㫁浮埃廢路新條發鈞臺處處輕隂可惆悵
後人攀處古人栽
潭上江邊嫋嫋垂日髙風静絮相隨青樓一樹無人見
正是女郎眠覺時
汴水髙懸百萬條風清兩岸一時摇隋家力盡虚栽得
無限春風屬聖朝
和風烟樹九重城夾路春隂十萬營唯向邊頭不堪望
一株顦顇少人行
忩外齊垂旭日初樓邊輕暖好風徐游人莫道栽無益
桃李清隂却不如
衆木猶寒獨早青御溝橋畔曲江亭陶家舊日應如此
一院青條緑遶㕔
帳偃纓垂細復繁令人心想䂖家園風條月影皆堪重
何事侯門愛樹萱
　　　柳枝四首
數首新詩帶恨成柳絲牽我我傷情柔娥幸有腰支穩
試踏吹聲作唱聲
髙出軍營逺映橋賊兵曽斫火曽燒風流性在終難改
依舊春來萬萬條
縣依陶令想嫌迂營伴将軍即大麤此日與君除萬恨
數篇風調更應無
狂似纎腰嫰勝綿自多情態竟誰憐遊人不折還堪恨
抛向橋邊與路邊
　　　柳枝詞五首
朝陽晴照緑楊煙一别通波十七年應有舊枝無處覔
萬株風裏卓旌旃
晴垂芳態吐牙新雨擺輕條濕面春别有出墻髙數尺
不知搖動是何人
暖梳簮朶事登樓因挂垂楊立地愁牽㫁緑絲攀不及
半空懸着玉搔頭
西園髙樹後庭根處處尋芳有折痕終憶舊游桃葉舍
一珠斜映竹籬門
劉白蘇臺總近時當初章句是誰推纎腰舞盡春楊柳
未有農家一首詩
　　　呉姬十首
夜鎻重門晝亦監眼波嬌利瘦巖巖偏憐不怕傍人笑
自把春羅等舞衫
龍麝薫多骨亦香因經寒食好風光何人畫得天生態
枕破施朱隔宿䊋
滳滳春霖透荔枝筆題牋動手中垂天隂不得君王召
嚬着青蛾作小詩
鈿合重盛繡結深昭陽初幸賜同心君知一夜恩多少
明日宣教放德音
退紅香汗濕輕紗髙捲蚊厨獨卧斜嬌淚半垂珠不破
恨君瞋折後庭花
取次衣裳盡帶珠别添龍腦裛羅𥜗年來寄與鄉中伴
殺盡春蠶稅亦無
畫燭燒蘭暖復迷殿帷深宻下銀泥開門欲作侵晨散
已是明朝日向西
樓臺重疊滿天雲殷殷鳴鼉世上聞此日楊花初似雪
女兒絃管弄參軍
冠剪黃綃帔紫羅薄施鈆粉畫青娥因將素手誇纎巧
從此椒房寵更多
身是三千第一名内家叢裏獨分明芙蓉殿上中元日
水拍銀臺弄化生
　　　題于公花園
含桃莊主後園深繁實初成静掃隂若使明年花可待
應須惱破事花心
　　　登城
偶作閒身上古城路人遙望不相驚無端将使逡巡至
又作都頭一隊行
　　　好客
好客連宵在醉鄉蠟煙紅暖勝春光誰人肯信山僧語
寒雨唯煎治氣湯
　　　贈普恭禪師
一日迢迢每一飡我心難伏我無難南簷十月繩牀暖
背卷真經向日看
　　　贈無表禪師
笠戴圓隂楚地㯶磬敲清響蜀山銅秋來說偈寅朝殿
爽爽楊枝滿手風
　
　
　
　
　
　
　
　
　
　
　
　
　
　萬首唐人絶句巻四十八
欽定四庫全書
　萬首唐人絶句卷四十九
　　　　　　　　　　　　　宋　洪邁　編
　　七言
　　　蠶婦　　　　　　　　　　　來鵠(又作/來鵬)
曉夕采桑多苦辛好花時節不閒身若教解愛繁華事
凍殺黄金屋裏人
　　　題廬山雙劒峯
倚天雙劒古今閒三尺髙於四面山若使火雲燒得動
始應農器滿人間
　　　雲
千形萬象竟還空映水藏山片復重無限旱苗枯欲盡
悠悠閒處作竒峯
　　　金錢花
也無稜郭也無神露洗還同鑄出新青帝若教花裏用
牡丹應是得錢人
　　　曉雞
黯黯嚴城罷鼓鼙數聲相續出寒栖不嫌驚破紗窻夢
却怕為妖半夜啼
　　　山中避難作
山頭烽火水邊營鬼哭人悲夜夜聲唯有碧天無一事
日還西下月還明
　　　早春
新歴才将半紙開小庭猶聚爆竿開偏憎楊柳難鈐轄
又惹東風意緒來
　　　鷺鷥
裊絲翹足傍澄瀾消盡年光佇思間若使見魚無羡意
向人姿態更應閒
　　　子規
雨恨花愁同此寃啼時聞處正春繁千聲萬血誰哀爾
争得如花笑不言
　　　新安官舍閒坐
寂寞空階草亂生簟涼風動若為情不知獨坐閒多少
看得蜘蛛結網成
　　　除夜
事闗休戚已成空萬里相思一夜中愁到曉鷄聲絶後
又將憔悴見春風
　　　游魚
弄萍隈荇思夷猶掉尾揚鬐逐慢流應怕碧巖巖下水
浮藤如線月如鈎
　　　鸚鵡
色白還應及雪衣觜紅毛緑語仍竒年年鎻在金籠裏
何似隴山閒處飛
　　　偶題二首
近來靈鵲語何踈獨凭欄干恨有殊一夜緑荷霜剪破
賺他秋雨不成珠
水邊箕踞静書空欲解愁腸酒不濃可惜青天好雷雹
只能驅趂懶蛟龍
　　　惜花
東風漸急夕陽斜一樹夭桃數日花為惜紅芳今夜裏
不知和月落誰家
　　　洞庭隱
髙卧洞庭三十春芰荷香裏獨垂綸莫嫌無事閒銷日
有事始憐無事人
　　　古劒池
秋水蓮花三四枝我來慷慨步遲遲不決浮雲斬邪佞
直成龍去欲何為
　　　上興元嚴僕射　　　　　　歐陽詹
推車閫外主恩新今日梁州草遍春玉色㩀鞍雙節下
揚兵百萬路無塵
　　　送張中丞
心誦隂符口不言風驅千騎出轅門孫呉去後無長䇿
誰敵留侯直下孫
　　　覩亡友題詩處
舊友親題壁上詩傷看縁跡不縁詞門前猶是長安道
無復回車下筆時
　　　題秦嶺
南下斯須隔帝鄊北行一步掩南方悠悠煙景兩邊意
蜀客秦人各㫁腸
　　　石臼嶺寄嚴僕射
鳥企虵盤地半天下窺千仭到浮煙因髙回望沾恩處
認得梁州落日邊
　　　經駱谷見野果有閩中懸壺子呈洪孺卿洪亦閩人
青苞朱實忽離離􁈋得盈筐淚更垂上德同之豈無意
故園山路一枝枝
　　　韋晤宅聴歌
服製虹霓鬢似雲蕭郎屋裏上清人等閒逐酒傾盃樂
飛盡虹梁一夜塵
　　　聞嘉陵越鳥聲呈林藴
正是閩中越鳥聲幾回留聴暗沾纓傷心激念君深淺
共有離郷萬里情
　　　送聞上人遊嵩山
二室峯峯昔願遊從雲從鶴思悠悠丹梯石路君先去
為上青冥最上頭
　　　題僧房
草席蒲團不掃塵松間石上似無人羣隂欲午鐘聲動
自煮溪蔬養幻身
　　　山中老僧
笑向來人話古時䋲牀竹杖自扶持秋深頭冷不能剃
白黒蒼然髪到眉
　　　贈魯山李明府
外户通宵不閉闗抱孫弄子萬家閒若將邑號稱賢宰
又是皇唐李魯山
　　　泉州赴上都留别舍弟及故人
天長地闊多岐路身即飛蓬共水萍疋馬将驅豈容易
弟兄親故滿離亭
　　　送張驃騎
寳馬琱弓金僕姑龍驤虎視出皇都揚鞭莫怪輕邊外
曽在漁陽敵萬夫
　　　題梨嶺
南北風煙即異方連峯危棧倚蒼蒼哀猿咽水偏高處
誰不沾衣望故鄉
　　　秋夜寄僧
尚被浮名誘此身今時誰與德為鄰遙知是夜檀溪上
月照千峯為一人
　　　觀送𦵏
何事悲酸涙滿巾浮生共是北邙塵他時不見北山路
死者還曽哭送人
　　　宿建溪
􁁊􁁊一席眠還坐蛙噪螢飛夜未央僮僕舟人空寂寂
隔簾微月入中倉
　　　題王明府郊亭
日日郊亭啟竹扉論桑勸穡是常機山城要得牛羊下
方與農人分背歸
　　　塞上行
聞說戈兵欲利秋昨來投筆到營州驍雄已許将軍用
邊塞無勞天子憂
　　　題别業
千山江上背斜暉一徑中峯見所歸不信扁舟回在晚
宿雲先已到柴扉
　　　廣陵登髙懐邵二
簪茰泛菊俯平阡飲過三盃却惘然十嵗此辰同醉友
登髙各處已三年
　　　題延平劒潭
想象精靈欲見難通津一去水漫漫空餘昔日凌霜色
長與澄潭生晝寒
　　　晚泊漳州
回峯疊嶂遶庭隅散㸃煙霜勝畫圖日暮華軒巻長箔
太清雲上對蓬壷
　　　贈嚴兵馬使
為鴈為鴻弟與兄如鵰如鶚傑連英天旋地轉煙雲黒
共鼓長風六合清
　　　除夜侍酒呈諸兄示舍弟
莫歎明朝又一春相看堪共貴兹身悠悠寰宇同今夜
膝下傳盃有幾人
　　　春日思歸　　　　　　　　　王翰
楊柳青青杏發花年光誤客轉思家不知湖上菱歌語
㡬箇春舟在若耶
　　　涼州詞二首
蒲萄美酒夜光杯欲飲琵琶馬上催醉卧沙場君莫笑
古來征戰㡬人回
秦中花鳥已應䦨塞外風沙猶自寒夜聴胡笳折楊柳
教人氣盡憶長安
　　　馬嵬
二百年來事逺聞從龍唯解盡如雲張均兄弟今何在
却是楊妃死報君
　　　初夏戯題
長養薫風拂曉吹漸開荷芰落薔薇青蟲也學莊周夢
化作南園蛺蝶飛
　　　路傍草
楚甸秦原萬里平誰教根向路傍生輕蹄繡轂長相蹋
合是榮時不得榮
　　　蝴蝶三首
不並難飛蠒裏蛾有花芳處即經過天風相送輕飄去
却笑蜘蛛漫織羅
苒苒雙雙拂畫欄佳人欲繡再三看莫欺翼短飛長近
試就花間捉也難
栩栩無因繫得他野園荒徑一何多不聞絲竹誰教舞
應伏流鶯為唱歌
　　　李夫人二首
不望金輿到錦帷人間樂極即須悲若言要識愁中貎
也似君恩日日衰
招得香䰟爵少翁九華燈燭曉還空漢皇不及呉王樂
且與西施死處同
　　　答黄校書來韻
慈恩鴈塔參差牓杏苑鸎花次第遊白日有愁猶可散
青山髙卧況無愁
　　　無題
買骨須求騏驥骨愛毛宜採鳯凰毛駑駘鷰雀堪何用
仍向人前價數髙
　　　宿齊山僧舍　　　　　　　　張喬
一宿經忩望白波曉隨山月出煙蘿若言不得南宗要
長在禪牀事更多
　　　笛
剪雨裁煙一節秋落梅楊柳曲中愁尊前暫借殷勤看
明月曽聞向隴頭
　　　長安贈猿
掛月棲雲向楚林取來全是為清音誰知繫在黄金鎻
翻畏侯家不敢吟
　　　漁者
首戴圓荷髪不梳葉舟為宅水為居沙頭聚首人如市
釣得澄江一丈魚
　　　宿潺湲亭
走月流煙疊樹西聴來愁甚聴猿啼㡬時御水聲邊住
却夢潺湲宿此溪
　　　臺城
宫殿餘基長草花景陽宫樹噪村鴉雲屯雉堞依然在
空繞漁樵四五家
　　　寄山僧二首
大道本來無所染白雲那得有心期逺公獨刻蓮花漏
猶向青山禮六時
閒倚蒲團向日眠不能歸老岳雲邊舊時僧侣無人在
唯有長松見少年
　　　題上元許棠所任王昌齡㕔
瑠璃堂裏當時客久絶吟聲繼後塵百四十年庭樹老
如今重得見詩人
　　　自誚
每到花時恨道窮一生光景半成空只應抱璞非良玉
豈得年年不至公
　　　贈河南詩友
山東令族玉無塵裁剪煙花筆下春不把瑶華借風月
洛陽才子更何人
　　　寄惟揚故人
離别河邊綰柳條千山萬水玉人遙月明記得相尋處
城鎻東風十五橋
　　　孤雲
舒巻因風何所之碧天孤影勢遲遲莫言長是無心物
還有隨龍作雨時
　　　詠棋子贈奕僧
黒白誰能用入𤣥千回生死體方圓空門說得恒沙刼
應笑終年為一先
　　　谷口作
巴客青冥過嶺塵雪崖交映一川春晴明採藥尋源去
必恐雲深見異人
　　　寄弟
故里行人戰後踈青崖萍寄白雲居那堪又是傷春日
把得長安落第書
　　　春日有懐
髙下尋花春景遲汾陽臺榭白雲詩看山懐古翻惆悵
未勝遥傳不到時
　　　宿洛都門
山川馬上度邊禽一宿都門永夜吟客路不歸秋又晚
西風吹落洛陽砧
　　　鷺絲障子
翦得機中如雪素畫為江上帶絲禽閒來相對茅堂下
引出煙波萬里心
　　　促織
念爾無機自有情迎寒辛苦弄梭聲椒房金屋何曽識
偏向貧家壁下鳴
　　　宴邊将
一曲涼州今不清邊風蕭颯動江城坐中有老沙塲客
横笛休吹塞上聲
　　　閿鄉卜居　　　　　　　　　呉融
六載抽毫侍禁闈不堪多病決然歸五陵年少如相問
阿對泉頭一布衣
　　　水調
鑿河千里走黃沙浮殿西來動日華可道新聲是亡國
且貪惆悵後庭花
　　　野廟
古原荒廟掩莓苔何處喧喧鼔笛來日暮鳥鳴人散盡
野風吹起紙錢灰
　　　小逕
礙竹妨花一逕幽攀縁應對玉峯頭若教須似康莊好
便有髙車駟馬憂
　　　楚事
悲秋應亦抵傷春屈宋當年並楚臣何事從來好時節
只将惆悵付詞人
　　　華清宫三首
中原無鹿海無波鳯輦鸞旗出幸多今日故宫歸寂寞
太平功業在山河
四郊飛雪暗雲端唯此宫中落旋乾緑樹碧簷相掩映
無人知道外邊寒
漁陽烽火照函闗玉輦怱怱下此山一曲羽衣聴不盡
至今遺恨水潺潺
　　　上巳日
本學多情劉武威尋花傍水看春輝無端遇着傷心事
贏得淒涼索漠歸
　　　嘲妓　　　　　　　　　　　崔涯
布袍披襖火燒氊紙補箜篌麻接絃更著一雙皮屐子
紇梯紇榻出門前
　　　嘲李湍湍
黄昏不語不知行鼻似煙牕耳似鐺獨把象牙㧧挿鬢
崑崙山上月初生
　　　重贈
覔得黄騮鞁繡鞍善和坊裏取湍湍揚州近日渾成差
一朶能行白牡丹
　　　雜嘲二首
二年不到宋家東阿母深居僻巷中含淚向人羞不語
琵琶絃㫁倚屏風
日暮迎來香閣中百年心事一宵同寒鷄鼓翼紗窻外
已覺恩情逐曉風
　　　悼妓
赤板橋西小竹籬槿花還似去年時淡黃衫子渾無色
腸㫁丁香畫雀兒
　　　别妻
隴上流泉隴下分㫁腸嗚咽不堪聞姮娥一入月宫去
巫峽千秋空白雲
　　　竹枝二首　　　　　　　　孫光憲
門前春水白蘋花岸上無人小艇斜商女經過江欲暮
散抛殘食飼神鴉
亂繩千結絆人深越羅萬丈表長尋楊柳在身垂意緒
藕花落盡見蓮心
　　　楊柳枝四首
閶門風暖落花乾飛遍江城雪不寒獨有晚來臨水驛
閒人多凭赤欄干
有池有榭即濛濛浸潤翻成長養功恰似有人長㸃檢
著行排立向春風
根柢雖然傍濁河無妨終日近笙歌毶毶金帶誰堪比
還共黄鶯不較多
萬株枯槁怨亡隋似弔呉臺各自垂好是淮隂明月裏
酒樓横笛不勝吹
　
　
　
　
　
　
　
　
　
　
　
　
　萬首唐人絶句巻四十九
欽定四庫全書
　萬首唐人絶句巻五十
　　　　　　　　　　　　　宋　洪邁　編
　　七言
　　　詠燈　　　　　　　　　　　韓偓
高在酒樓明錦幕逺隨漁艇泊烟江古來幽怨皆銷骨
休向長門背雨牕
　　　逺廊
濃烟隔簾玉漏泄斜燈照燭光參差遶廊倚檻更惆悵
微雨輕寒花落時
　　　屐子
六寸膚圓光緻緻白羅繡屜紅托裏南朝天子事風流
却重金蓮輕緑齒
　　　想得
兩重門裏玉堂前寒食花枝月午天想得那人垂手立
嬌羞不肯上鞦韆
　　　聞雨
香侵蔽膝夜寒輕聞雨傷春夢不成羅帳四垂紅燭背
玉釵敲着枕函聲
　　　聮綴體
院宇明秋日日長社前一鴈别遼陽隴頭針線年年事
不喜寒砧擣斷腸
　　　夜深
清江碧草兩悠悠各自風流一種愁正是落花寒食雨
夜深無伴倚空樓
　　　哭花
曾愁香結破顔遲今見妖紅委地時若是有情爭不哭
夜來風雨葬西施
　　　蜻蜓
碧玉眼睛雲母翅輕於粉蝶瘦於蜂坐來併拂波光舞
可是殷勤戀蓼叢
　　　觀鬬鷄
何曾解報稲梁恩金距花冠氣遏雲白日梟鴟無意問
唯將芥羽害同羣
　　　船頭
兩岸緑蕪齊似剪掩映靈山相向晚船頭獨立望長空
日灔波光逼人眼
　　　寄禪師
從無入有雲峯聚已有還無電火銷銷聚本來皆是幻
世間閒口漫囂囂
　　　已涼二首
碧闌干外繡簾垂猩色屏風畫折枝八尺龍鬚方錦褥
已涼天氣未寒時
秋多却訝天涼早思倦翻嫌夜漏遲何處山川孤館裏
向燈彎盡一雙眉
　　　重遊曲江
鞭鞘亂拂暗傷情蹤跡難尋露草青猶有玉輪曾碾處
一泓秋水漲浮萍
　　　遥見
悲歌淚濕淡燕脂閒立風吹金縷衣白玉堂東遥見後
令人評泊畫楊妃
　　　新秋
一夜清風動扇愁背時容色入新秋桃花臉裏汪汪淚
忍到更深枕上流
　　　宫詞
繡屏斜立正銷䰟侍女移燈掩殿門燕子不歸花着雨
春風應自怨黄昏
　　　踏青
踏青㑹散欲歸時金車久立頻催上収裙整髻故遲留
兩㸃深心各惆悵
　　　寒食夜
惻惻輕寒剪剪風杏花飄雪小桃紅夜深斜搭秋千索
樓閣朦朧細雨中
　　　鬆髻
髻根總慢玉釵垂指㸃庭花又過時坐乆暗生惆悵事
映人勻却淚燕脂
　　　夏日
庭樹新隂葉未成玉階人靜下簾聲相風不動烏龍睡
時有幽禽自喚名
　　　江樓二首
夢啼嗚咽覺無語杳杳微微望烟浦樓空客散燕交飛
江靜帆稀日亭午
鯷魚苦笋香味新楊花酒旗三月春風光百計牽人老
爭那多情足病身
　　　新上頭
學梳蟬鬢試新裙消息佳期在此春為愛好多心轉惑
遍將冝稱問傍人
　　　録舊詩有感
緝綴小詩抄巻裏尋思閒事到心頭自吟自泣無人㑹
腸斷蓬山第一流
　　　中庭
夜短睡遲慵早起日髙方始出紗窻中庭自摘青梅子
先向釵頭帯一䨇
　　　蹤跡
東烏西兎似車輪却笑桑田不復論唯有風光與蹤跡
思量長似暗銷䰟
　　　日高
朦朧猶認管絃聲噤痄餘寒酒半醒春暮日高簾半捲
落花和雨滿中庭
　　　夕陽
花前酒淚臨寒食醉裏回頭問夕陽不管相思人老盡
朝朝容易下西墻
　　　過建溪
長貪山水羡漁樵自笑揚鞭趂早朝今日建溪驚恐後
李將軍畫也須燒
　　　秋雨内宴
一帶清風入畫堂撼真珠箔碎玎璫更看檻外霏霏雨
似勸須交醉玉觴
　　　僧影
山色依然僧已亡竹間踈磬隔殘陽智燈已滅餘香燼
猶自光明照十方
　　　舊館
前歡徃恨分明在酒興詩情大半亡還是墻西紫荆樹
殘花摘索映高塘
　　　中春憶贈
年年長是阻佳期萬種恩情只自知春色轉添惆悵望
似君花發兩三枝
　　　半睡
眉山暗淡向殘燈一半雲鬟墜枕稜四體着人嬌欲泣
自家揉損砑繚綾
　　　春恨
殘夢依依酒力餘城頭畫角半啼烏平明未捲西樓幕
院靜時聞放鹿盧
　　　寄恨
秦釵枉斷長條玉蜀紙空留小字紅死恨物情無會處
蓮花不肯嫁春風
　　　閨怨
時光潜去暗淒涼懶對菱花暈曉粧初拆鞦韆人寂寞
後園青草任他長
　　　深院
鵝兒唼啑梔黄觜鳯子輕盈膩粉腰深院下簾人晝寢
紅薔薇架映芭蕉
　　　痛憶
信知尤物必牽情一顧難酬覺命輕曾把禪機銷此病
破除纔盡又重生
　　　忍笑
宫様梳頭淺畫眉晚來裝飾更相冝水精鸚鵡釵頭顫
歛袂佯羞忍笑時
　　　氣疾初愈
疾愈身輕覺數通山無嵐瘴海無風隂陽欲出隂精落
天地包含紫氣中
　　　偶見二首
霧為襟袖玉為冠半似羞人半忍寒别易㑹難長自歎
轉身應取涙珠彈
桃花臉薄難藏淚桂葉眉長易覺愁形迹未成當面笑
幾回擡眼又低頭
　　　密意
呵花貼鬢粘寒髪凝酥光透猩猩血經過洛水幾多人
唯有陳王見羅襪
　　　偶見
秋千打困解羅裙指㸃醍醐酒一尊見客入來和笑走
手搓梅子映中門
　　　寒食夜有寄
風流大底是張張一度相思一斷腸雲薄月昏寒食夜
隔簾微雨杏花香
　　　歎白菊
正憐香雪披千片忽訝殘霞覆一􁇁還似妖姬長年後
酒酣䨇臉却微紅
　　　侍宴
蜂黄蝶粉兩依依狎宴臨春日正遲密㫖不教江令醉
麗華微笑認皇慈
　　　秋霖夜憶家
垂老何時見弟兄背燈愁泣到天明不知短髪能多少
一滴秋霖白一莖
　　　曛黒
古木侵天日已沉露華涼冷潤衣襟江城曛黒人行絶
唯有啼烏伴夜砧
　　　柳二首
褭雨拖風不自持遍身無力向人垂玉纎折得遥相贈
便似觀音手裏時
一籠金線拂彎橋幾被兒童損細腰無奈靈和標格在
春來依舊褭長條
　　　曉日
天際霞光入水中水中天際一時紅直須日觀三更後
首送金烏上碧空
　　　醉著
萬里清江萬里天一村桑柘一村烟漁翁醉著無人喚
過午醒來雪滿船
　　　家書後批(家在登州/)
四序風光總是愁鬢毛衰颯涕横流此書未到心先到
想見孤城海岸頭
　　　偶題
俟時輕進固相妨實行丹心仗彼蒼蕭艾轉肥蘭蕙瘦
可能天亦妬馨香
　　　淨興寺杜䳌
一園紅艶醉坡陁自地連梢蔟蒨羅蜀魄未歸長滴血
秪應偏滴此􁇁多
　　　翠碧鳥
天長水逺網羅希保得重重翠羽衣挾彈小兒多害物
勸君莫近五陵飛
　　　贈孫尊師
齒如冰雪髪如黳幾百年來醉似泥不共世人爭得失
臥床前有上天梯
　　　寓汀州聞鄭左丞赴洛
鬢惹新霜耳舊聾眼昏腰曲四支風交親若要知形候
嵐瘴烟中折臂翁
　　　荔枝三首
遐方不許貢珍奇密詔唯教進荔枝漢武碧桃爭比得
枉令方朔號偷兒
封開玉籠雞冠澁葉襯金盤鶴頂鮮想得佳人微啓齒
翠釵先取一䨇懸
巧裁霞片裹神漿崖蜜天然有異香應是仙人金掌露
結成冰入蒨羅囊
　　　尤溪道中
水自潺湲日自斜盡無鷄犬有鳴鴉千村萬落如寒食
不見人烟空見花
　　　騰騰
八年流落醉騰騰㸃檢行藏喜不勝烏㡌素飡兼施藥
前生多恐是醫僧
　　　贈友人
莫嫌談笑與經過却恐閒多病亦多若遣心中無一事
不知爭奈日長何
　　　中秋永夕奉寄楊學士
鱗差甲子漸衰遲依舊年年困亂離八月夜長鄉思切
鬢邊添得幾莖絲
　　　清興
隂沉天氣連翩醉摘索花枝撩峭寒擁鼻遶廊吟看雨
不知遺却竹皮冠
　　　雷公
閒人倚柱笑雷公又向深山霹怪松必若有蘇天下意
何如驚起武侯龍
　　　野塘
侵曉乗涼偶獨來不因魚躍見萍開巻荷忽被微風觸
瀉下清香露一盃
　　　訪隱者遇醉
曉入江村覔釣翁釣翁沉醉酒缸空夜來風起閒花落
狼籍柴門鳥徑中
　　　即目
書墻暗記移花日洗瓮先知醖酒期須信閒人有忙事
且來衝雨覔漁師
　　　寄鄰莊道侣
聞說經旬不啓關藥牎誰伴醉開顔夜來雪壓村前竹
剰見溪南幾尺山
　　　初赴期集
輕寒着背雨淒淒九陌無塵未有泥還是平時舊滋味
漫垂鞭袖過街西
　　　晚岸
揭起青蓬上岸頭野花和雨冷脩脩春江一夜無波浪
校得行人分外愁
　　　仙山
一炷心香洞府開偃松皴澁半莓苔水清無底山如削
始有仙人騎鶴來
　　　過茂陵
不悲霜露但傷春孝理何因感兆民景帝龍髯消息斷
異香空見李夫人
　　　曲江秋日
斜烟縷縷鷺鷥棲藕葉枯香折野泥有箇高僧似圖畫
把經吟立水塘西
　　　流年
三月傷心仍晦日一春多病更隂天雄豪亦有流年恨
況是離䰟易黯然
　　　寄上兄長
兩地支離路八千襟懐悽愴鬢蒼然亂來未必長團㑹
其奈而今更長年
　　　兩賢
賣卜嚴將賣餅孫兩賢髙趣恐難倫而今若有逃名者
應被品流呼差人
　　　寳劒
困極還應有日通難將糞土掩神蹤但教出得豐城後
不是延津亦化龍
　　　訪盧秀才
藥訣棊經思致論桞腰蓮臉本忘情頻頻強入風流坐
酒肆應疑阮歩兵
　　　商山道中
雲横峭壁水平鋪渡口人家日欲晡却憶徃年看粉本
始知名畫有功夫
　　　招隱
立意忘機機已生可能朝市汙高情時人未㑹嚴陵志
不釣鱸魚只釣名
　　　雨村
鴈行斜拂雨村樓簾下三更幕一鉤倚柱不知身半濕
黄昏獨自未回頭
　　　使風
茶香睡覺心無事一巻黄庭在手中欹枕巻簾江萬里
舟人不語滿帆風
　　　阻風
平生情趣羡漁師此日烟江愜所思肥鱖香秔小艛艓
斷腸滋味阻風時
　　　并州
戌旗青草接榆開雨裏并州四月寒誰㑹憑欄潜忍淚
不勝天際似江干
　　　夏夜
猛風飄電黒雲生霎霎高林簇雨聲夜乆雨休風又定
斷雲流月却斜明
　　　欄干
掃花雖恨夜來雨把酒却憐晴後寒吳質漫言愁得病
當時猶不凭欄干
　　　驛樓
流雲溶溶水悠悠故郷千里空回頭三更獨凭欄干月
淚滿關山孤驛樓
　　　以海棠梨花一枝寄李員外
二月春風澹蕩時旅人虚對海棠梨不如寄與星即去
想得朝回正畫眉
　　　遊春引三首　　　　　　　　張碧
句芒愛弄春風權開萌發翠無黨偏句芒小女精神巧
機羅杼綺滿平川
五陵年少輕薄客蠻錦花多春袖窄酌桂鳴金翫物華
星蹄繡轂填香陌
千條碧緑輕拖水金毛泣怕春江死萬彚俱含造化恩
見我春公無私理
　　　農父
運鋤耕斸侵星起隴畆豐盈滿家喜到頭禾黍屬他人
不知何處抛妻子
　　　古意
鑾輿不碾香塵滅更殘三十六宫月手持紈扇獨含情
秋風吹落横波血
　
　
　
　
　
　
　
　萬首唐人絶句巻五十
欽定四庫全書
　萬首唐人絶句巻五十一
　　　　　　　　　　　　　宋　洪邁　編
　　七言
　　　看花　　　　　　　　　　　羅鄴
花開只恐看來遲及到愁如未看時家在楚鄉身在蜀
一年春色負歸期
　　　桞絮
處處東風撲晚陽輕輕醉粉落無香就中堪恨隋堤上
曾惹龍舟舞鳯凰
　　　雲
紛紛靄靄遍江湖得路為霖豈合無莫使悠颺只如此
帝鄉還更援蒼梧
　　　芳草
曲江岸上天街裏兩地縱生車馬多不是萋萋南浦見
晚來烟雨半相和
　　　出都門
青門春色一花開長到花時把酒杯自覺無家似潮水
不知歸處去還來
　　　水簾
萬㸃飛泉下白雲似簾懸處望疑真若將此水為霖雨
更勝長垂隔路塵
　　　賞春
芳草和烟暖更青閒門要路一時生年年㸃檢人間事
唯有春風不世情
　　　歎平泉春
生前幾到此亭臺尋歎投荒去不回若使春風㑹人意
花枝盡合向南開
　　　長安春雨
兼風颯颯灑皇州能滯輕寒與勝遊半夜五侯池舘裏
美人驚起為花愁
　　　駕蜀回
上皇西幸却歸秦花木依然滿禁春唯有貴妃歌舞地
月明空殿鎻香塵
　　　河湟
河湟何計絶烽烟免使征人更戍邉盡放農桑無一事
遣教知有太平年
　　　聞子規
蜀魄千年尚怨誰聲聲啼血向花枝滿山明月東風夜
正是愁人不寐時
　　　江帆
别離不獨恨蹄輪渡口風帆發更頻何處青樓方凭檻
半斜紅日認歸人
　　　望仙
千金壘土望三山雲鶴無蹤羽衛還若說神仙求便得
茂陵何事在人間
　　　放鷓鴣
好倚青山與碧谿刺桐毛竹待䨇棲花時遷客傷離别
莫向相思樹上啼
　　　宫中二首
芳草長含玉輦塵君王遊幸此中頻今朝别有承恩處
鸚鵡飛來說似人
雖然自小屬梨園不識先皇玉殿門還是當時歌舞曲
今來何處最承恩
　　　驪山
風搖巖桂露聞香白鹿驚時出繞墻不向驪山鎻宫殿
可知仙去是明皇
　　　梅花
繁如瑞雪壓枝開越嶺吳溪免用栽却是五侯家未識
春風不放過江來
　　　鴈
早背嚴霜過戍樓又隨寒日下河洲江南江北多離别
忍報年年兩地愁
　　　汴河
煬帝開河鬼亦悲生民不獨力空疲至今嗚咽東流水
似向清平怨昔時
　　　渡江有感
岸落殘紅錦雉飛渡江船上夕陽微一枝猶負平生意
歸去何曾勝不歸
　　　題終南山僧堂
九衢終日見南山名利何人肯掩闗唯有吾師達眞理
坐看雙樹老雲間
　　　冬夕江上書事
一帶長谿渌浸門數聲幽鳥啄雲根松亭盡日唯空坐
難得儒翁共討論
　　　大散嶺
過徃長逄日色稀雪花如掌撲行衣嶺頭却望人來處
特地身疑是鳥飛
　　　嘉陵江
嘉陵南岸雨初收江似秋嵐不煞流此地終朝有行客
無人一為棹扁舟
　　　螢
水殿清風玉户開飛光千㸃去還來無風無月長門夜
偏到堦前㸃緑苔
　　　吳王古宫井二首
古宫荒井曾平後見說耕人又鑿開拾得玉釵鎸勑字
當時恩澤賜誰來
含青薜荔隨金甃碧砌磷磷生緑苔莫言數尺無波水
曾與如花並照來
　　　黄河曉渡
大河平野正竆秋羸馬羸僮古渡頭昨夜蓮花峰下月
隔簾相伴到明愁
　　　温泉
一條春水漱莓苔幾繞𤣥宗浴殿回此水貴妃曾照影
不堪流入舊宫來
　　　秋怨
夢斷南窻啼曉烏新霜昨夜下庭梧不知簾外如珪月
還照邊城到曉無
　　　春過白遥嶺
鳥道穿雲望峽遙羸蹄經病在岧嶤到來山下春將半
上得林端雪未銷
　　　歎别
北來南去幾時休人在光隂似箭流直待江山盡無路
始應抛得别離愁
　　　送春
欲别東風思黯然亦知春去有明年世間爭那人先老
更對殘花一醉眠
　　　蠟燭
暖香紅㷔一時燃緹幕初垂月落天堪恨蘭堂别離夜
如珠似淚滴樽前
　　　子規　　　　　　　　　　　羅隱
銅梁路逺草青青此恨那堪枕上聽一種有寃猶可報
不如銜石疊滄溟
　　　焚書坑
千載遺蹤一窖塵路傍耕者亦傷神祖龍筭事渾乖角
將為詩書活得人
　　　始皇陵
荒堆無草樹無枝懶向行人問昔時六國英雄漫多事
到頭徐福是男兒
　　　浮雲
溶溶曵曵自舒張不向蒼梧即帝鄉莫道無心便無事
也曾愁殺楚襄王
　　　早發
北去南來無定居此生生計竟何如酷憐一覺平明睡
長被雞聲惡破除
　　　香
沉水良材食柏珍博山罏暖玉樓春憐君亦是無端物
貪作馨香忘却身
　　　銅雀臺二首
強歌強舞竟難勝花落花開淚滿纓只合當年伴君死
免教憔悴望西陵
臺上年年掩翠娥臺前高樹夾漳河英雄亦到分香處
能共常人校幾多
　　　自遣
得則高歌失却休多愁多恨亦悠悠今朝有酒今朝醉
明日愁來明日愁
　　　鸚鵡
莫恨雕籠翠羽殘江南地暖隴西寒勸君不用分明語
語得分明出轉難
　　　竹下殘雪
墻下濃隂對此君小山尖險玉為羣夜來解凍風雖急
不向寒城減一分
　　　西施二首
家國興亡自有時吳人何苦怨西施西施若解傾吳國
越國亡來又是誰
讓高㤗伯開基日賢見延陵復命時未㑹子孫因底事
解崇臺榭為西施
　　　金錢花
占得佳名繞樹芳依依相伴向秋光若教此物堪收貯
應被豪門盡斸將
　　　梅
天賜臙脂一抺腮盤中磊落笛中哀雖然未得和羮便
曾與將軍止渴來
　　　煬帝陵
入郭登橋出郭船紅樓日日柳年年君王忍把平陳業
只换雷塘數畝田
　　　馬嵬陂
佛屋前頭野草春貴妃輕骨此為塵從來絶色知難得
不破中原未是人
　　　隋堤柳
夾岸依依千里遙路人回首認隋朝春風未借宣華意
猶費工夫長柳條
　　　孟先生墓
數歩荒榛接舊蹊寒江漠漠草萋萋鹿門黄土無多少
恰到書生冢便低
　　　秦紀
長策東邊極海隅黿鼉奔走鬼神趨憐君未到沙丘日
肯信人間有死無
　　　柳二首
灞岸晴來送别頻相偎相倚不勝春自家飛絮猶無定
爭解垂絲絆路人
一簇青烟鎻玉樓半埀欄畔半埀溝明年更有新條在
繞亂春風卒未休
　　　王濬墓
男兒未必盡英雄俱到時來命即通若使吳都由王氣
將軍何處立殊功
　　　京中晚望
心如野鹿跡如萍漫向人間性一靈徃事不知多少夢
夜來和酒一時醒
　　　偶興
逐隊隨行二十春曲江池畔避車塵如今贏得將衰老
閒看人問得意人
　　　題僧院
日夜潮聲送是非一回登眺一忘機憐師好事無人見
不把蘭牙染褐衣
　　　圉城偶作
東望陳留日欲曛每因刀筆想夫君自從郭㤗碑銘後
只見黄金不見文
　　　宿紀南驛
䇿蹇南游憶楚朝隂風淅淅樹蕭蕭不知無忌姦邪骨
又作何山野葛苖
　　　偶題
鍾陵醉别十餘春重見雲隂掌上身我未成名君未嫁
可能俱是不如人
　　　故都
江南江北兩風流一作迷津一拜侯至竟不如隋煬帝
破家猶得到揚州
　　　寄竇處士二首
蘭亭醉客獨知聞欲問平安隔海雲不是金陵錢太守
世間誰肻更容身
鼇背樓臺拂白榆此中槎客亦踟蹰牢山道士無仙骨
却向人間作酒徒
　　　蜂
不論平地與山尖無恨春光盡被占採得百花成蜜後
不知辛苦為誰甜
　　　七夕
月帳星房次第開兩情唯恐曉光催時人不用穿針待
没得心情送巧來
　　　羅敷水
雉聲角角野田春試駐征車問水濱數樹枯桑雖不語
思量應合識秦人
　　　嚴陵灘
中都九鼎動英髦漁釣牛簑且遁逃世祖升遐夫子死
原陵不及釣臺高
　　　華清宫
樓殿層層佳氣多開元時節好笙歌也知道德勝堯舜
爭奈楊妃解笑何
　　　簾二首
疊影重紋映畫堂玉鈎銀燭共熒煌㑹應得見神仙在
休下真珠十二行
翡翠佳名世共稀玉堂高下巧相宜殷勤為囑纎纎手
捲上銀鈎莫放埀
　　　韋公子
擊箸狂歌慘别顔百年人事夢魂間李將軍自嘉聲在
不得封侯亦是閒
　　　中秋不見月
隂雲薄暮上空虚此夕清光已破除只恐異時開霽後
玉輪依舊養蟾蜍
　　　望思臺
芳草臺邉魂不歸野烟喬木弄殘暉可憐高祖清平業
留與閒人作是非
　　　鷺鷥
斜陽澹澹柳隂隂風裊寒絲映水深不要向人誇潔白
也知常有羡魚心
　　　書淮隂侯傳
寒燈挑盡見遺塵試瀝椒漿合有神莫恨高皇不終始
滅秦謀項是何人
　　　竹
籬外清隂接藥欄晚風交戞碧琅玕子猷没後知音少
粉節霜筠漫歲寒
　　　中秋夜戲酬顧道士　　　　　孫蜀
不那此身偏愛月等閒看月即更深仙翁每被嫦娥使
一度逄圓一夜吟
　　　贈薛瑤英　　　　　　　　　楊炎
雪面澹娥天上女鳯簫鸞翅欲飛去玉釵翹碧歩無塵
楚腰如柳不勝春
　　　題北方天王祠　　　　　　　劉山甫
壊墻風雨幾經春草色盈庭一座塵自是神明無感應
盛衰何得却由人
　　　贈項斯　　　　　　　　　　楊敬之
幾度見詩詩緫好及觀標格過於詩平生不解藏人善
到處相逄說項斯
　　　過崔處士林亭　　　　　　　裴迪
喬柯門裏自成隂散髪窻中曾不簪逍遙且喜從吾事
榮寵從來非我心
　　　酬王摩詰過林亭　　　　　　崔興宗
窮巷空林常閉關悠悠獨臥對前山今朝忽枉嵇生駕
倒屣開門遙解顔
　　　朝退望終南山　　　　　　　李拯
紫宸朝罷綴鴛鸞丹鳯樓前駐馬看唯有終南山色在
晴明依舊滿長安
　　　長門怨　　　　　　　　　　劉駕
御泉長繞鳯凰樓只是恩波别處流閒揲舞衣歸未得
夜來砧杵六宫秋
　　　題畫山水　　　　　　　　　楊汝士
太華峰前是故鄉路人遥指讀書堂如今老大騎官馬
羞向關西道姓楊
　　　元夕(前有/二首)　　　　　　　　　崔液
今年春色勝常年此夜風光最可憐鳷鵲樓前新月望
鳯凰臺上寳燈燃
金勒銀鞍控紫騮玉輪朱幰駕青牛驂驔始似東城曲
倐忽還來南陌頭
公子王孫意氣驕不論相識也相邀最憐長袖風前弱
更賞新絃暗裏調
星移漢轉月將微露灑烟飄燈漸稀猶惜燈傍歌舞處
踟蹰相顧不能歸
　　　詠南嶽徑松　　　　　　　　狄煥
一陣雨聲歸嶽嶠兩條寒色下瀟湘客吟晚景停孤棹
僧踏清隂徹上方
　　　題鄜州相思鋪　　　　　　　令狐挺
誰把相思號此河塞垣車馬徃來多只應自古征人淚
灑向空川作逝波
　　　婢僕詩二首　　　　　　　　李昌符
春娘愛上酒家樓不怕歸遲總不憂推道那家娘子臥
且留教住要梳頭
不論秋菊與春花箇箇能噇空腹茶無事莫教頻入庫
一名閒物要些些
　　　謁華州李相不遇　　　　　　平曾
老夫三日門前立珠箔銀屏晝不開詩巻却抛書袋裏
匹如閒看華山來
　　　江西謁所知不遇　　　　　　劉魯風
萬巻書生劉魯風烟波千里謁文翁無錢乞與韓知客
名紙毛生不為通
　
　
　
　
　
　
　
　
　
　
　萬首唐人絶句巻五十一
欽定四庫全書
　萬首唐人絶句巻五十二
　　　　　　　　　　　　　宋　洪邁　編
　　七言
　　　比紅兒詩　　　　　　　　羅　虬
　　　　其一
姓氏看侵尺五天芳名占斷百花鮮馬嵬好笑當時事
虚賺明皇幸蜀川
　　　　其二
金谷園中花正繁墜樓從道感深恩齊奴恰是來東市
不為紅兒死更寃
　　　　其三
䧟却平陽為小憐周師百萬戰長川更教乞與紅兒貌
舉國山河不直錢
　　　　其四
一曲都縁張麗華六宫齊唱後庭花若教比並紅兒貌
枉破當時國與家
　　　　其五
樂營門外栁如隂中有家人畫閣深若是五陵公子見
買時應不啻千金
　　　　其六
青絲髙綰石榴裙腸斷當筵酒半醺置向漢宫圖畫裏
和戎應不數昭君
　　　　其七
斜凭欄干醉態新歛眸微盻不勝春當時若遇東昏主
金葉蓮花是此人
　　　　其八
匼匝千山與萬山碧桃花下景長閒神仙得似紅兒貌
應免劉郎憶世間
　　　　其九
越山重疊越溪斜西子休憐解浣紗得似紅兒今日貌
肯教將去與夫差
　　　　其十
詔下人間選好花月眉雲髻盡名家紅兒若向當時見
繫臂先封第一紗
　　　　十一
鋒鏑縱横不敢看淚垂玉筯正汍瀾應縁近似紅兒貌
始得深宮奉五官
　　　　十二
金縷濃熏百和香臉紅眉黛入時䊋當時若向喬家見
未敢將心在窈孃
　　　　十三
通宵甲帳散香塵漢帝精誠禮百神若見紅兒醉中態
也應休憶李夫人
　　　　十四
㧞得芙蓉出水新魏家公子信才人若教瞥見紅兒貌
不肯留情賦洛神
　　　　十五
芳姿不合並常人雲在遥天玉在塵因事愛思荀奉倩
一生閒坐枉傷神
　　　　十六
筆底如風思涌泉賦中休漫説嬋娟紅兒若在東家住
不得登墻爾許年
　　　　十七
一抹濃紅傍臉斜䊋成不語獨攀花當時若是逢韓夀
未必埋蹤在賈家
　　　　十八
樹裊西風日半沉地無人跡轉傷心阿嬌得似紅兒貌
不費長門買賦金
　　　　十九
五雲髙捧紫金堂花下投壺侍玉皇從道世人都不識
也應知有杜蘭香
　　　　二十
戲水源頭指舊蹤當時一笑也難逢紅兒若為回桃臉
豈比連催舉五峰
　　　　二十一
虢國夫人照夜璣若為求得與紅兒醉和香態濃春裏
一樹繁花偃繡幃
　　　　二十二
知有持盈玉葉冠剪雲裁月照人寒若使紅兒風貌戴
直似瑶池㑹上看
　　　　二十三
明媚何曽讓玉環破𤓰年幾百花顔若教貌向南朝見
定却梅䊋似等閒
　　　　二十四
世事悠悠未足稱懶將閒事更爭能自從命向紅兒斷
不欲留心在裂繒
　　　　二十五
自隱新從夢裏來嶺雲微歩下雲臺含情一向春風笑
羞殺凡花盡不開
　　　　二十六
捨却青蛾換玉鞍古來公子苦無端莫言一疋追風馬
天驥牽來也不看
　　　　二十七
檻外花低瑞露濃夢魂驚覺暈春容憑君細看紅兒貌
最稱嚴䊋待曉鐘
　　　　二十八
薄羅輕剪越溪紋鵶翅低從兩鬢分料得相如偷見面
不應琴裏挑文君
　　　　二十九
南國東鄰各一時後來唯有杜紅兒若教楚國宮人見
羞把腰身並栁枝
　　　　三十
照耀金釵簇膩鬟見時直向畫屛間黄姑阿母能判剖
十斛明珠也是閒
　　　　三十一
輕小休誇似燕身生來占斷紫宫春漢皇若遇紅兒貌
掌上無因着别人
　　　　三十二
鸚鵡娥如裛露紅鏡前眉様自深宫稍教得似紅兒貌
不嫁南朝沈侍中
　　　　三十三
擬將心地學安禪爭奈紅兒笑靨圓何物把來看比並
野塘初綻一枝蓮
　　　　三十四
浸草漂花遶檻香最憐穿度樂營牆殷勤留滯縁何事
曽照紅兒一面䊋
　　　　三十五
雕隂舊俗逞嬋娟有箇紅兒賽洛川常笑世人多誑誕
今朝自見火中蓮
　　　　三十六
渡口諸儂樂未休竟陵西望路悠悠石城有箇紅兒貌
兩槳無因迎莫愁
　　　　三十七
誰向深山識大仙勸人山下引春泉定知不及紅兒貌
枉却工夫溉玉田
　　　　三十八
傾國傾城總絶倫紅兒花下認真身十年東北看燕趙
眼冷何曽見一人
　　　　三十九
今時自謂不諳知前代由來事見為一笑陽城人便惑
何堪教見杜紅兒
　　　　四十
京口喧喧百萬人競傳河鼓謝星津奈花似雪爭簪髻
今日夭容是後身
　　　　四十一
青史書來未是真可知纎智却狂秦再三為謝齊王后
要解連環别與人
　　　　四十二
繡帳鴛鴦對刺紋博山微暖麝微薫詩人若有紅兒貌
悔道當時月墜雲
　　　　四十三
薄粉輕朱取次施大都端正亦相宜只如花下紅兒態
不藉城中半額眉
　　　　四十四
䊋成渾欲認前朝金鳯雙釵逐歩揺未必慕容宫裏伴
舞風歌月勝纎腰
　　　　四十五
琥珀釵成恩正深玉兒妖惑蕩吾心莫教回首匀䊋靣
始覺曽虚擲萬金
　　　　四十六
自有閒花一面春臉檀眉黛一時新殷勤為報梁家婦
休把啼䊋賺後人
　　　　四十七
輕梳小髻號慵來巧中君心不用媒可得紅兒抛醉眼
漢皇恩澤一時回
　　　　四十八
千里長江旦暮潮呉都風俗尚纎腰周郎若見紅兒貌
料得無心念小喬
　　　　四十九
月落潛奔暗解攜本心誰道欲單棲還縁交甫非良偶
不肯終身作羿妻
　　　　五十
漢皇曽識許飛瓊寫向人間作畫屏昨日紅兒簾下見
大都相似更娉婷
　　　　五十一
魏帝休誇薛夜來霧綃紅縠稱身裁紅兒秀發君知否
倚檻繁花帶露開
　　　　五十二
曉日雕梁燕語頻見花難可比他人年年媚景歸何處
長作紅兒靣上春
　　　　五十三
逗玉濺盆浴殿開邀恩先賜夜明苔紅兒若是三千數
多少芳心似死灰
　　　　五十四
畫簾垂地紫金牀暗引羊車駐七香若是紅兒此中住
不勞烟篠灑宫廊
　　　　五十五
蘇小輕匀一靣䊋便留名字著錢塘藏鵶門外諸年少
不識紅兒未是狂
　　　　五十六
一首長歌萬恨來惹愁漂泊水難回崔徽有底多頭靣
費得微之爾許才
　　　　五十七
昔年黄閣識竒章愛説真珠似窈孃若是紅兒夜深態
便應休説繡衣裳
　　　　五十八
鳳拆鶯離恨轉深此生難負百年心紅兒若向隋朝見
破鏡無因更重尋
　　　　五十九
行綰穠雲立駐軒我來猶愛不成寃當時若見紅兒貌
未必相形有此言
　　　　六十
總是紅兒媚態新莫論千度笑爭春任伊孫武心如鐡
不辦軍前殺此人
　　　　六十一
暖塘爭赴蕩舟期行唱菱歌著艷詞為問東山謝丞相
可能諸妓勝紅兒
　　　　六十二
呉興皇后欲辭家澤國宫臺展絳霞今日紅兒貌傾國
恐須真宰别開花
　　　　六十三
陌上行人歌黍離三千門客欲何之若教麤及紅兒貌
爭肯樓前斬愛姫
　　　　六十四
休話如臯一笑時金􁣉中臆錦離披陋容枉把雕弓射
射盡春禽未展眉
　　　　六十五
長恨西風送早秋低眉深念嫁牽牛若同人世長相對
爭作夫妻得到頭
　　　　六十六
謝孃休漫逞風姿未必娉婷勝栁枝聞道只應嘲落絮
何曽得似杜紅兒
　　　　六十七
總傳桃葉渡江時只為王家一首詩今日紅兒自堪賦
不須重唱舊來詞
　　　　六十八
巫山洛浦本無情總為佳人便得名今日雕隂有神艷
後來公子莫相輕
　　　　六十九
幾抛雲髻恨金墉淚洗花顔百戰中應有紅兒些子貌
却言皇后長深宫
　　　　七十
倚檻還應有所思半開香閣見嬌姿可中得似紅兒貌
若遇韓朋好殺伊
　　　　七十一
曉向紗窻與畫眉鏡中長欲助嬌姿若教得似紅兒貌
走馬章臺任道遲
　　　　七十二
錬得霜華助翠鈿相期朝謁玉皇前依稀有似紅兒貌
方得吹簫引上天
　　　　七十三
重門深掩幾枝花未勝紅兒莫太誇玉柄不能探物理
可能虚上短轅車
　　　　七十四
前代休憐事可竒後來還出有光輝爭知晝卧紗窻裏
不有神人覆玉衣
　　　　七十五
羽化嘗聞赴九天只疑塵世是虚傳自從一見紅兒貌
始信人間有謫仙
　　　　七十六
從道長陵小市東巧將花貌占春風紅兒若是同時見
未必伊先入紫宫
　　　　七十七
人間難免是深情命斷紅兒向此生何似前時李丞相
枉抛身力為鶯鶯
　　　　七十八
鳳舞香飄繡幕風暖穿馳道百花中還縁有似紅兒貌
始得迎將入漢宫
　　　　七十九
休道將軍出世才盡驅諸妓下歌臺都縁没箇紅兒貌
致使輕敎後閣開
　　　　八十
馮媛須知住漢宫將身只是解當熊不聞有貌傾人國
爭得今朝更比紅
　　　　八十一
能將一貌使人迷花艷何須上大堤踈屬便同巫峽路
洛川真是武陵溪
　　　　八十二
辭輦當時意可知寵深還恐寵先衰若教得似紅兒貌
占却君恩自不疑
　　　　八十三
三呉時俗重風光未見紅兒一靣䊋好寫妖嬈與教看
便應休更話真孃
　　　　八十四
波平楚澤浸星辰臺上君王宴早春畢竟章華㑹中客
冠纓虚絶為何人
　　　　八十五
紅兒不向漢宫生便使雙成漫得名疑是麻姑惱塵世
暫教微步下層城
　　　　八十六
天碧輕紗只六銖宛風含露透肌膚便教漢曲爭明媚
應没心情更弄珠
　　　　八十七
共嗟含恨向衡陽方寸花牋寄沈郎不似紅兒些子貌
當時爭得少年狂
　　　　八十八
淺色桃花亞短牆不因風起也聞香凝情盡日君知否
還似紅兒淡薄䊋
　　　　八十九
火色櫻桃摘得初仙宫只有世間無凝情盡日君知否
真似紅兒口上朱
　　　　九十
宿雨初晴春日長入簾花氣靜難忘凝情盡日君知否
真似紅兒舞袖香
　　　　九十一
初月纎纎映碧池池波不動獨看時凝情盡日君知否
真似紅兒罷舞眉
　　　　九十二
濃艷濃香雪壓枝裊煙和露曉風吹紅兒被掩䊋成後
含笑無人獨立時
　　　　九十三
樓上嬌歌裊夜霜近來休數踏歌孃紅兒慢唱伊州遍
認取輕敲玉韻長
　　　　九十四
金粟䊋成扼臂環舞腰輕轉瑞雲間紅兒生在開元末
羞殺新豐謝阿蠻
　　　　九十五
君看紅兒學醉䊋袴裁官纈砑裙長誰能更把閒心力
比並當時武媚孃
　　　　九十六
梔子同心裛露垂折來深恐没人知花前醉客頻相問
不贈紅兒贈阿誰
　　　　九十七
雲開翡翠一雙飛水上鴛鴦不暫離寫向人間百般態
與君題作比紅詩
　　　　九十八
舊恨長懐不語中幾回偷淚向春風還縁不及紅兒貌
却得生教入楚宫
　　　　九十九
一舸春深指鄂君好風從度水成紋越人若見紅兒貌
繡被應羞徹夜薫
　　　　一百
花落塵中玉墮泥香魂應上窈孃堤欲知此恨無窮處
長倩城烏夜夜啼
　
　
　
　
　
　
　
　
　
　
　
　
　
　
　萬首唐人絶句巻五十二
欽定四庫全書
　萬首唐人絶句巻五十三
　　　　　　　　　　　　　宋　洪邁　編
　　七言
　　　詠史詩　　　　　　　　　胡　曽
　　　　烏江
爭帝圖王勢已傾八千兵散楚歌聲烏江不是無船渡
恥向東呉再起兵
　　　　章華臺
茫茫衰草没章華因笑靈王昔好奢臺土未乾簫管絶
可憐身死野人家
　　　　細腰宫
楚王辛苦戰無功國破城荒霸業空唯有青春花上露
至今猶泣細腰宫
　　　　沙苑
馮翊南邊宿霧開行人一步一徘徊誰知此地凋殘栁
盡是髙歡敗後栽
　　　　石城
古郢雲開白雪樓漢江還遶石城流何人知道寥天月
曽向朱門送莫愁
　　　　荆山
抱玉巖前桂葉稠碧谿寒水至今流空山落日猨聲呌
疑是荆人哭未休
　　　　陽臺
楚國城池颯已空陽臺雲雨過無蹤何人更有襄王夢
寂寂巫山十二重
　　　　居延
漠漠平沙際碧天問人云此是居延停驂一顧猶魂斷
蘇武爭禁十九年
　　　　沛宫
漢髙辛苦事干戈帝業興隆俊傑多猶恨四方無壯士
還鄉悲唱大風歌
　　　　金谷園
一自佳人墜玉樓繁華東逐洛河流唯餘金谷園中樹
殘日蟬聲送客愁
　　　　湘川
虞舜南捐萬乘君靈妃揮涕竹成紋不知精魄遊何處
落日瀟湘空白雲
　　　　夷門
六龍冉冉驟朝昏魏國賢才杳不存唯有侯嬴在時月
夜來空自照夷門
　　　　黄金臺
北乘羸馬到燕然此地何人復禮賢欲問昭王無處所
黄金臺上草連天
　　　　夷陵
夷陵城闕倚朝雲戰敗秦師縱火焚何事三千珠履客
不能西禦武安君
　　　　漢江
漢江一帶碧流長兩岸春風起緑楊借問膠船何處没
欲停蘭棹祀昭王
　　　　蒼梧
有虞龍駕不西還空委簫韶洞壑間無計得知陵寢處
愁雲長滿九疑山
　　　　陳宫
陳國機權未可涯如何後主恣嬌奢不知即入宫中井
猶自聽吹玉樹花
　　　　南陽
世亂英雄百戰餘孔明方此樂耕鋤蜀王不自垂三顧
爭得先生出舊廬
　　　　即墨
即墨門開縱火牛燕師營裏血波流圗存不得田單術
齊國尋成一土丘
　　　　渭濵
岸草青青渭水流子牙曽此獨垂鈎當時未入非熊兆
幾向斜陽歎白頭
　　　　五湖
東上髙山望五湘雪濤煙浪起天隅不知范蠡乘舟後
更有功名繼踵無
　　　　易水
一旦秦王馬角生燕丹歸北送荆卿行人欲識無窮恨
聽取東流易水聲
　　　　長平
長平瓦震武安初趙卒俄成戲鼎魚四十萬人俱下世
元戎何用讀兵書
　　　　西園
月滿西園夜未央金風不動鄴天涼髙情公子多秋興
更領詩人入醉鄉
　　　　長沙
江上南風起白蘋長沙城郭異咸秦故鄉猶自嫌卑濕
何况當時賦鵩人
　　　　圮橋
廟筭張良獨有餘少年逃難下邳初逡廵不進泥中履
爭得先生一巻書
　　　　銅雀臺
魏武龍輿逐逝波髙臺空接望陵歌遏雲聲絶悲風起
翻向罇前泣翠娥
　　　　東晉
石頭城下浪崔嵬風起聲疑出地雷何事符堅太相小
欲投鞭䇿過江來
　　　　呉江
子胥今日委東流呉國明朝亦古丘大笑夫差諸將相
更無人解守蘇州
　　　　函谷關
寂寂函關鎻未開田文車馬出秦來朱門不養三千客
誰為雞鳴得放回
　　　　武關
戰國相持竟不休武關纔掩楚王憂出門若取靈均語
豈作咸陽一死囚
　　　　垓下
㧞山力盡霸圖隳倚劒空歌不逝騅明月滿營天似水
那堪回首别虞姫
　　　　郴縣
義帝南遷路入郴國亡身死亂山深不知埋恨窮泉後
幾度西陵片月沉
　　　　東海
東廵玉輦委泉臺徐福樓船尚未回自是祖龍先下世
不關無路到蓬萊
　　　　故宜城
武安南伐勒秦兵踈鑿功將夏禹并誰謂長渠千載後
水流猶入故宜城
　　　　成都
杜宇曽為蜀帝王化禽飛去舊城荒年年來呌桃花月
似向春風訴國亡
　　　　檀溪
三月襄陽緑草齊王孫相引到檀溪的盧何處埋龍骨
流水依前遶大堤
　　　　青塜
玉貌元期漢帝招誰知西嫁怨天驕至今青塜愁雲起
疑是佳人恨未銷
　　　　李陵臺
北入單于萬里疆五千兵敗滯窮荒英雄不伏蠻夷死
更築髙臺望故鄉
　　　　河梁
漢家英傑出皇都攜手河梁話路隅不是子卿全大節
也應低首拜單于
　　　　軹道
漢祖西來秉白旄子嬰宗廟委波濤誰憐君有翻身術
解向秦宫殺趙髙
　　　　漢宫
明妃逺嫁泣西風玉筯雙垂出漢宫何事將軍封萬户
却令紅粉為和戎
　　　　豫讓橋
豫讓酬恩歲已深髙名不朽到如今年年橋上行人過
誰有當時國士心
　　　　華亭
陸機西没洛陽城呉國春風草又青惆悵月中千歲鶴
夜來猶為唳華亭
　　　　東山
五馬南浮一化龍謝安入相此山空不知攜妓重來日
幾樹鶯啼谷口風
　　　　殺子谷
舉國賢良盡淚垂扶蘇屈死樹邊時至今谷口泉嗚咽
猶似秦人恨李斯
　　　　馬陵
墜葉蕭蕭九月天驅兵獨過馬陵前路傍古木蟲書處
記得將軍破敵年
　　　　玉門關
西戎不敢過天山定逺功成白馬閒半夜帳中停燭坐
唯思生入玉門關
　　　　滹沱河
光武經營業未興王郎兵革正憑陵須知後漢功臣力
不及滹沱一片冰
　　　　黄河
博望沉埋不復旋黄河依舊水茫然㳂流欲共牛郎語
只得靈槎送上天
　　　　鳳凰臺
秦娥一别鳳凰臺東入青㝠更不回空有玉簫千載後
遺聲時到世間來
　　　　五丈原
蜀相西驅十萬來秋風原下久徘徊長星不為英雄住
半夜流光落九垓
　　　　平城
漢帝西征䧟塞塵一朝圍解議和親當時已有吹毛劒
何事無人殺奉春
　　　　汴水
千里長河一旦開亡隋波浪九天來錦帆未落干戈起
惆悵龍舟更不回
　　　　蘭臺宫
遲遲春日滿長空亡國離宫蔓草中宋玉不憂人事變
從遊那賦大王風
　　　　金牛驛
山嶺千重擁蜀門成都别是一乾坤五丁不鑿金牛路
秦惠何由得併吞
　　　　望思臺
太子銜寃去不回臨臯從築望思臺至今漢武銷魂處
猶有悲風木上來
　　　　邯鄲
曉入邯鄲十里春東風吹下玉樓塵青娥莫怪頻含笑
記得當年失步人
　　　　箕山
寂寂箕山春復秋更無人到此溪頭棄瓢巖畔中宵月
千古空聞屬許由
　　　　㑹稽山
越王兵敗已山棲豈望全生出㑹稽何事夫差無逺慮
更開羅網放鯨鯢
　　　　不周山
共工爭帝力窮秋因此捐生觸不周遂使世間多感客
至今哀怨水東流
　　　　虞坂
悠悠虞坂路欹斜遲日和風簇野花未省孫陽身没後
幾多騏驥困鹽車
　　　　秦庭
楚國君臣草莾間呉王戈甲未東還包胥不動咸陽哭
爭得秦兵出武關
　　　　延平津
延平津路水溶溶峭壁巍岑一萬重昨夜七星潭底見
分明神劒化為龍
　　　　瑶池
阿母瑶池宴穆王九天仙樂送瓊漿漫矜八駿行如電
歸到人間國已亡
　　　　銅柱
一柱髙標險塞垣南蠻不敢犯中原功臣自合分茅土
何事翻銜薏苡寃
　　　　關西
楊震幽魂下北邙關西蹤跡遂荒涼四知美譽留人世
應與乾坤共久長
　　　　髙陽池
古人未遇即銜杯所貴愁腸得酒開何事山公持玉節
等閒深入醉鄉來
　　　　瀘水
五月驅兵入不毛月明瀘水瘴煙髙誓將雄畧酬三顧
豈憚征蠻七縱勞
　　　　細栁營
文帝鑾輿勞北征條侯此地整嚴兵轅門不峻將軍令
今日爭知細栁營
　　　　葉縣
葉公丘墓已塵埃雲矗崇墉亦半摧借問徃年龍見日
幾多風雨送將來
　　　　杜郵
自古功成禍亦侵武安寃向杜郵深五湖煙月無窮水
何事遷延到陸沈
　　　　柯亭
一宿柯亭月滿天笛亡人沒事空傳中郎在世無甄别
爭得名垂爾許年
　　　　葛陂
長房回到葛陂中人已登真竹化龍莫道神仙難頓學
嵇生自是不遭逢
　　　　博浪沙
嬴政鯨吞六合秋削平天下虜諸侯山東不是無公子
何事張良獨報讐
　　　　隴西
乘春來到隴山西隗氏城荒碧草齊好笑王元不量力
函關那受一丸泥
　　　　白帝城
蜀江一帶向東傾江上巍峩白帝城自古山河歸聖主
子陽虚共漢家爭
　　　　牛渚
温嶠南歸輟棹晨燃犀牛渚照通津誰知萬丈洪流下
更有朱衣躍馬人
　　　　朝歌
長嗟墨翟少風流急管繁絃似冦讐若解聞韶知肉味
朝歌欲到肯回頭
　　　　谷口
一旦天真逐水流虎爭龍戰為諸侯子真獨有煙霞趣
谷口耕鋤到白頭
　　　　武陵溪
一溪春水徹雲根流出桃花片片新若道長生是虚語
洞中爭得有秦人
　　　　大澤
白蛇初斷路人通漢祖龍泉血刃紅不是咸陽將瓦解
素靈那哭月明中
　　　　澠池
日照荒城芳草新相如曽此挫强秦能令百二山河主
便作罇前擊缶人
　　　　峴山
曉日登臨感晉臣古碑零落峴山春松間殘露頻頻滴
酷似當時墮淚人
　　　　滎陽
漢祖東征屈未伸滎陽失律紀生焚當時天下方龍戰
誰為將軍作誄文
　　　　長城
祖舜宗堯自太平秦皇何事苦蒼生不知禍起蕭墻内
虚築防邊萬里城
　　　　赤壁
烈火西焚魏帝旗周郎開國虎爭時交兵不假揮長劒
已挫英雄百萬師
　　　　田横墓
古墓崔嵬約路岐歌傳薤露到今時也知不去朝黄屋
秪為曽烹酈食其
　　　　青門
漢皇提劒滅咸秦亡國諸侯盡是臣唯有東陵守髙節
青門甘作種𤓰人
　　　　姑蘇臺
呉王恃霸棄雄才貪向姑蘇醉醁醅不覺錢塘江上月
一宵西送越兵來
　　　　息城
息亡身入楚王家回首春風一靣花感舊不言長掩淚
秪應翻恨有容華
　　　　上蔡
上蔡東門狡兎肥李斯何事忘南歸功成不解謀生退
直待雲陽血染衣
　　　　武昌
王濬戈鋋發上流武昌鴻業土崩秋思量鐡鎻真兒戲
誰為呉王畫此籌
　　　　鴻溝
虎倦龍疲白刃秋兩分天下指鴻溝項王不覺英雄挫
欲向彭門醉玉樓
　　　　褒城
恃寵嬌多得自由驪山舉火戲諸侯秪知一笑傾人國
不覺邊塵滿玉樓
　　　　金陵
侯景長驅十萬人可憐梁武坐䝉塵生前不得空王力
徒向金田自捨身
　　　　洛陽
石勒童年有戰機洛陽長嘯倚門時晉朝不是王夷甫
大智何由得預知
　　　　畨禺
重岡復嶺勢崔嵬一卒當關萬卒回不是大夫多辨説
尉他爭肯築朝臺
　　　　汨羅
襄王不用直臣籌放逐南來澤國秋自向波間葬魚腹
楚人徒倚濟川舟
　　　　彭澤
英傑那堪屈下僚便栽門栁事蕭條鳳凰不共雞爭食
莫怪先生懶折腰
　
　
　
　
　
　
　
　
　
　
　
　
　
　
　萬首唐人絶句巻五十三
欽定四庫全書
　萬首唐人絶句卷五十四
　　　　　　　　　　　　　宋　洪邁　編
　　七言
　　　曲江春草　　　　　　　　鄭　谷
花落江隄簇暖煙雨餘江色逺相連香輪莫輾青青破
留與愁人一醉眠
　　　雪中偶題
亂飄僧舍茶煙濕密灑歌樓酒力微江上晚來堪畫處
漁人披得一簑歸
　　　題慈恩寺黙公院
雖近曲江居古寺舊山終憶九華峯春來老病厭迎送
翦却牡丹栽野松
　　　卷末偶題三首
一卷疎蕪一百篇名成未敢暫忘筌何如海月生殘夜
一句能令萬古傳
七歲侍行湖外去岳陽樓上敢題詩如今衰晚無功業
何以勝任國士知
一第由來是出身垂名須為國風陳此生若不知騷雅
孤宦如何作近臣
　　　江上阻風
水天春暗暮寒濃船閉蓬窻細雨中聞道漁家酒初熟
夜來飜喜打頭風
　　　十月菊
節去蜂愁蝶不知曉庭還繞折殘枝自縁今日人心别
未必秋香一夜衰
　　　鷺鷥
閒立春塘煙澹澹靜眠寒葦雨颼颼漁翁歸後沙汀晚
飛上灘頭更自由
　　　柳
半煙半雨江橋畔映杏映桃山路中㑹得離人無限意
千絲萬絮惹春風
　　　越鳥
背霜南鴈不到處倚棹北人初聽時梅雨滿江春草歇
一聲聲在荔枝枝
　　　忍公小軒二首
松溪水色緑於松毎到松溪到暮鐘閒得心源秖如此
問禪何必向䨇峰
舊遊前事半埃塵多向中林結淨因一念一爐香火裏
後身唯願似師身
　　　淮上漁者
白頭波上白頭翁家逐船移浦浦風一尺鱸魚新釣得
兒孫吹火荻花中
　　　興州江舘
向蜀還秦計未成寒蛩一夜遶牀鳴愁眠不穩孤燈盡
坐聽嘉陵江水聲
　　　投所知
砌下芝蘭新滿徑門前桃李舊垂隂却應回念江邊草
放出春煙一寸心
　　　淮上與友人别
揚子江頭楊柳春揚花愁殺渡江人數聲風笛離亭晚
君向瀟湘我向秦
　　　七祖院小山
小巧功成雨蘚斑軒車日日扣松關峩眉咫尺無人去
却向僧窻㸔假山
　　　傳經院壁畫松
危根瘦蓋聳孤峰珍重江僧好筆蹤得向游人多處畫
却勝澗底作真松
　　　貧女吟
塵壓鴛鴦廢錦機滿頭空挿麗春枝東鄰舞妓多金翠
笑剪燈花學畫眉
　　　送張逸人
人間疎散更無人浪兀孤舟酒兀身蘆笋鱸魚抛不得
五陵珍重五湖春
　　　為人題
淚濕孤鸞曉鏡昏近來方解惜青春杏花楊柳年年好
不忍回㸔舊寫真
　　　無本上人小齋二首
寒寺唯應我訪師人稀境靜雪消遲竹西落照侵窻好
堪惜歸時落照時
松上江雲石上苔自嫌歸去夕陽催山門握手無他語
只約今冬㸔雪來
　　　贈日東鑒禪師
故國無心渡海潮老禪方丈倚中條夜深雨絶松堂靜
一㸃山螢照寂寥
　　　蜀中賞海棠
濃淡芳春滿蜀鄉半隨風雨斷鶯腸浣花溪上堪惆悵
子美無情為發揚
　　　再經南陽
平蕪漠漠失樓臺昔日游人亂後來寥落墻垣春欲暮
燒殘宫樹有花開
　　　讀李白集
何事文星與酒星一時分付李先生高吟大醉三千首
留着人間伴月明
　　　席上貽歌者
花月樓臺近九衢清歌一曲倒金壺坐中亦有江南客
莫向春風唱鷓鴣
　　　酬高蟾先輩
張生故國三千里知者唯應杜紫微君有君恩秋後葉
可能更羡謝𤣥暉
　　　蓮葉
移舟水濺差差緑倚檻風揺柄柄香多謝浣溪人未折
雨中留得蓋鴛鴦
　　　早入諫院二首
玉階春冷未催班暫拂塵衣枕笏眠孤立小心還自笑
夢䰟潛繞御罏煙
紫雲重疊抱春城廊下人稀唱漏聲偷得微吟斜倚柱
滿衣花露聽宫鶯
　　　東蜀春晚
如此浮生更别離可堪長慟送春歸潼江水上楊花雪
剛逐孤舟繚繞飛
　　　野歩
翠嵐迎歩興何長笑領漁翁入醉鄉日暮渚田微雨後
鷺鷥閒暇稻花凉
　　　下第退居二首
年來還未上丹梯正着漁簑謝故溪落盡梨花春又了
破籬殘雨晚鶯啼
未嘗青杏出長安豪士應疑怕牡丹只有退畊畊不得
黙然春落水吹殘
　　　欹枕
欹枕高歌日午春酒酣睡足最關身明明㑹得窮通理
未必輸他馬上人
　　　經賈島墓
水遶荒墳縣路斜耕人訝我乆咨嗟重來兼恐無尋處
日落風吹鼓子花
　　　贈下第舉公
見君失意我惆悵記得當年落第情出去無憀歸又悶
花南漫打講鐘聲
　　　悶題
莫厭九衢塵土間秋晴滿眼是南山僧家未必全無事
道着訪僧心且閒
　　　初還京師
秋光不見舊池臺四顧荒涼瓦礫堆火力不能燒地力
亂前黄菊眼前開
　　　春隂
携琴當酒度春隂不解謀生只解吟舞蠂歌鶯莫相說
老郎心是老僧心
　　　浯溪
湛湛清江疊疊山白雲白鳥在其間漁翁醉睡又醒睡
誰道皇天最惜閒
　　　失鷺鷥
野格由來倦小池驚飛却下碧江涯月昏風急宿何處
秋岸蕭蕭黄葦枝
　　　文昌寓直
何遜空階夜雨平朝來交直雨新晴落花亂下花塼上
不忍和苔踏紫英
　　　街西晚歸
御溝春水繞閒坊信馬歸來傍短牆幽榭名園臨紫陌
晚風時帶牡丹香
　　　偶書
承時偷喜負明神務實那能得庇身不㑹蒼蒼主何事
忍饑多是力耕人
　　　閒題
舉世何人肯自知須逢精鑑定妍蚩若教嫫母臨明鏡
也道不勞紅粉施
　　　下峽
憶子啼猿繞樹哀雨隨孤棹過陽臺波頭未白人頭白
瞥見春風灔澦堆
　　　江宿聞蘆管
寒曲凄凉楚水濵聲聲吹出落梅春須知風月千墻下
亦有胡蘆河畔人
　　　和知己秋日傷懐
流水歌聲共不回去年天氣舊亭臺梁塵寂寞燕歸去
黄蜀葵花一朶開
　　　重訪黄神谷䇿禪者
初塵芸閣來禪閣却訪支郎是老郎我趣轉卑師趣靜
數峯秋雪一爐香
　　　定水寺行香
聽松㸔畫繞虚廊風拂金罏待賜香丞相未來春雪密
暫偷閒卧老僧牀
　　　黄鶯
春雲薄薄日輝輝宫樹煙深隔水飛應為能歌繫仙籍
麻姑乞與女真衣
　　　槐花
毶毶金蘂撲晴空舉子䰟驚落照中今日老郎猶有恨
昔年相戱十秋風
　　　永日有寄
能消永日是樗蒲坑壍由來似宦途兩擲未離犍撅内
坐中可惜為呼盧
　　　小桃
和烟和雨遮敷水映竹映村連霸陵撩弄春風耐寒冷
到頭贏得杏花憎
　　　苔錢
春紅秋紫繞池臺箇箇圓如濟世財雨後無端滿窮巷
買花不得買愁來
　　　靜吟
騷雅荒凉我自安月和餘雪夜吟寒相門相客應相笑
得句勝於得好官
　　　菊
王孫莫把比荆蒿九日枝枝近鬢毛露濕秋香滿池岸
由來不羡五松高
　　　壬戌西幸後
武徳門前顥氣新雪融鴛瓦土膏春夜來夢到宣麻處
草沒龍墀不見人
　　　多虞
多虞難住人稀處近耗渾無戰罷碁向闕歸山俱未得
且沽春酒且吟詩
　　　短褐
閒披短褐杖山藤頭不是僧心是僧坐睡覺來清夜半
芭蕉影動道場燈
　　　曲江紅杏
遮莫江頭柳色遮日濃鶯睡一枝斜女郎折得殷勤看
道是春風及第花
　　　折得梅
寒歩江村折得梅孤香不肯待春催滿枝盡是愁人淚
莫殢朝來露濕來
　　　牡丹
畫堂簾卷張清宴含香帶霧情無限春風愛惜未放開
柘枝鼓振紅英綻
　　　寂寞
江郡人稀便是村踏青天氣欲黄昏春愁不破還成醉
衣上淚痕和酒痕
　　　亂後灞上
柳絲牽水杏房紅煙岸人稀草色中日暮一行高鳥處
依稀合是望春宫
　　　長門怨二首
閒把羅衣泣鳯凰先朝曾教舞霓裳春來却羡桃花落
得逐晴風出禁墻
流水君恩共不回杏花爭忍掃成堆殘春未必多煙雨
淚滴閒堦長緑苔
　　　三月三日舟中奉和　　　　張　說
暮春三月日重三春水桃花滿禊潭廣樂逶迤天上下
仙舟揺衍鏡中酣
　　　上巳日貢院贈内　　　　　權徳輿
三日韶光處處新九華仙洞七香輪老夫留滯何由去
珉玉相和正繞身
禊飲尋春興有餘深情婉婉見䨇魚同心齊體如身到
臨水煩君便祓除
　　　曲江上巳　　　　　　　　趙　璜
長堤十里轉香車兩岸煙花錦不如欲問神仙在何處
紫雲樓閣向空虚
　　　題七夕圖
帝子吹簫上翠微秋風一曲鳯凰歸明年七月重相見
依舊高懸織女機
　　　三月晦日㑹李員外　　　　令狐楚
三月唯殘一日春玉山傾倒白鷗馴不辭便學山人醉
交下無人作主人
　　　中元日贈張尊師
偶來人世值中元不獻𤣥都永日閒寂寂焚香在仙觀
知師遥禮玉京山
　　　和張燕公汎洞庭　　　　　尹　􁓨
風光淅瀝草中飄日采熒熒水上揺幸奉瀟湘雲壑意
山傍容與動仙橈
　　　蜀中九日　　　　　　　　王　勃
九月九日望鄉臺他席他鄉送客杯人今已厭南中苦
鴻鴈那從北地來
　　　賀子及第贈營妓紅綾　　　楊汝士
郎君得意及青春蜀國將軍又不貧一曲高歌紅一匹
兩頭娘子謝夫人
　　　及第後宿平康里　　　　　裴思謙
銀缸斜背解明璫小語低聲賀玉郎從此不知蘭麝貴
夜來新惹桂枝香
　　　送司馬道士遊天台　　　　宋之問
羽客笙歌此地違離筵數處白雲飛蓬萊闕下長相憶
桐栢山頭去不歸
　　　登逍遥樓
逍遥樓上望鄉闗緑水泓澄雲霧間北去衡陽二千里
無因鴈足繫書還
　　　荅泉州使君重陽贈酒　　　李嘉祐
欲強登高無力去籬邊黄菊為誰開共知不是潯陽郡
那得王宏送酒來
　　　仲月賞花　　　　　　　　韋同則
梅花似雪柳含烟南地風光臘月前把酒且須判却醉
風流何必待歌筵
　　　九月十日即事　　　　　　陳　羽
漢江天外東流去巴塞連山萬里秋節過重陽人病起
一枝殘菊不勝愁
　　　題雲夢亭　　　　　　　　崔　櫓
薄煙如夢雨如塵霜景晴來却勝春好住池西紅葉樹
明年今日伴何人
　　　九日登高懐友　　　　　　鄭　絪
簪茱泛菊俯平阡飲過三杯却惘然十歲此辰同醉友
登高各處已三年
　　　樊川寒食二首　　　　　　盧延讓
寒食權豪盡出行一川如畫雨初晴誰家金絡遊春盛
擔入花間軋軋聲
鞍馬和花總是塵歌聲處處有佳人五陵年少麤於事
栲栳量金買斷春
　　　楊枝枝詞　　　　　　　　滕　邁
三條陌上拂金羈萬里橋邊映酒旗此日令人膓欲斷
不堪將入笛中吹
　　　代妻荅　　　　　　　　幽州士子
蓬鬢荆釵世所稀布裙猶是嫁時衣胡麻好種無人種
合是歸時底不歸
　　　不第失意賦　　　　　　　盧　汪
惆悵興亡繫綺羅世人猶自選青娥越王解破夫差國
一箇西施已太多
　　　徐州使院作　　　　　　　王智興
平生弓劍自相隨剛被郎官遣作詩江南花柳從君詠
塞北煙塵我自知
　　　折楊柳　　　　　　　　　喬知之
可憐濯濯春楊柳攀折將來就纎手妾容同此共盛衰
何必君恩獨能久
　　　九月九日旅望　　　　　　邵大震
九月九日望遥空秋水秋天生夕風寒鴈一向南飛逺
游人幾度菊花叢
　　　獻主文　　　　　　　　　劉虚白
三十年前此夜中一般燈火一般風不知歲月能多少
猶著麻衣待至公
　　　槐花　　　　　　　　　　翁承贊
雨中装㸃望中黄勾引蟬聲送夕陽憶昔當年隨計吏
馬蹄終日為君忙
　　　上巳寄孟中丞　　　　　　鮑　防
世間禊事風流處鏡裏雲山若畫屛今日會稽王内史
好將賔客醉蘭亭
　
　
　
　
　
　
　
　
　萬首唐人絶句卷五十四
欽定四庫全書
　萬首唐人絶句巻五十五
　　　　　　　　　　　　　宋　洪邁　編
　　七言
　　　敬酬陸山人二首　　　　　戴叔倫
黨議連誅不可聞直臣髙士去紛紛當時漏奪無人問
出宰東陽笑殺君
由來海畔逐樵漁奉詔因乘使者車却掌山中子男印
自看猶是舊潛夫
　　　荅崔法曹賦四雪
楚僧躡雪来招隠先訪髙人積雪中已别剡溪逢雪去
雪山修道與師同
　　　撫州被推昭雪荅陸太祝三首
求理由来許便宜漢朝龔遂不為疵如今謗起翻成累
唯有新人子細知
貧交相愛果無疑共向人間聴直詞従古以来何限枉
慚知暗室不曽欺
春風旅館長庭蕪俛首低眉一老夫已對鐡冠窮事本
不知廷尉念寃蕪
　　　送獨孤􁝊還京
舉家相逐還鄉去不向秋風怨别時湖水兩重山萬里
定知行盡到京師
　　　臨流送顧東陽
海上獨歸慚不及邑中遺愛定無雙蘭橈起唱逐流去
却恨山溪通外江
　　　行營送馬侍御
萬里羽書来未絶五關烽火晝仍傳故人多病盡歸去
唯有劉楨不得眠
　　　送秦糸
五都来往無舊業一代公卿盡故人不肯低頭受覉束
逺師溪上拂纓塵
　　　送裴判官回湖南
莫怕南風且盡歡湘山多雨夏中寒送君萬里不覺逺
此地曽為心鐡官
　　　再巡道永留别
鬢下初驚白髮時更逢離别助秋悲従今不學四方事
已共家人海上期
　　　别崔法曹
欲作别離西入秦芝田棗逕往来頻東湖此夕更留醉
逢著廬山學道人
　　　送蕭二
擬向閒田老此身寒郊怨别甚於春又聞故里朋逰盡
到日知逢何處人
　　　湘川野望
懐王獨與佞人謀聞道忠臣入亂流今日登髙望不見
楚雲湘水各悠悠
　　　將至道州寄李使君
九疑深路遶山回木落天清猿晝哀猶隔簫韶一峰在
遙傳五馬向東来
　　　與虞沔州謁藏真上人
故侯將我到山中更上西風見逺公共問置心何處好
主人揮手指虚空
　　　題招隠寺
昨日臨川謝病還求田問舎獨相關宋時有井如今在
却種胡麻不買山
　　　過珥瀆單老
毫末成圍海變田單家依舊住溪邊比来已向人間老
今日相過却少年
　　　族兄各年八十餘見招游洞
鶴髮婆娑鄉里親相邀共看往年春擬將兒女歸来住
且是茅山見老人
　　　登髙回乗月尋僧
挿鬢茱茰来未盡共隨明月下沙堆髙緇寂寂不相問
醉客無端入定来
　　　客中作　　　　　　　　　　杜巖
書劒催人不暫閒洛陽覉旅復秦關容顔嵗嵗愁遷改
鄉國時時夢裏還
　　　登韓公堆　　　　　　　　　崔滌
韓公堆上望秦川渺渺關山西接連孤客一身千里外
未知何日是歸年
　　　送别　　　　　　　　　　　沈宇
菊黄蘆白雁初飛羌笛胡琴淚滿衣送君腸斷秋江水
一去東流何日歸
　　　途中　　　　　　　　　　　孫逖
鄴城東北望陵臺珠翠繁華去不回無復新䊋豔紅粉
空餘故壟滿青苔
　　　過故人宅　　　　　　　　　王喬
故人軒騎罷歸来舊宅園林閉不開唯餘挟瑟髙堂婦
哭向平生歌舞臺
　　　九日宴　　　　　　　　　　張諤
秋葉風吹黄颯颯晴雲日照白鱗鱗歸来得問茱茰女
今日登髙醉㡬人
　　　西施石　　　　　　　　　　樓頴
西施昔日浣紗津石上青苔思殺人一去姑蘇不復返
岸傍桃李為誰春
　　　落第留別主人　　　　　　豆盧復
客裏愁多不記春聞鶯始歎栁條新年年下第東歸去
羞見長安舊主人
　　　上徐中書　　　　　　　　禇朝陽
中禁仙池越鳳凰池邊詞客紫薇郎既能作頌雄風起
何不時吹蘭蕙香
　　　嵩山尋馮鍊師不遇　　　　　崔署
青溪訪道凌煙署王子仙成已飛去更值空山雷雨時
雲林薄暮歸何處
　　　春旦歌　　　　　　　　　　沈頌
嘗聞嬴女玉簫臺奏曲情深彩鳳来欲登此地消歸恨
却羨雙飛去不回
　　　南中感懐　　　　　　　　　樊晃
南路蹉跎客未回常嗟物候暗相催四時不變江頭草
十月先開嶺上梅
　　　怨歌　　　　　　　　　　薛維翰
百尺朱樓臨狭斜新䊋能唱美人車皆言賤妾紅顔好
要自狂夫不憶家
　　　催䊋　　　　　　　　　　　徐璧
傳聞燭下調紅粉明鏡臺前别作春不須滿面渾䊋却
留著雙眉待畫人
　　　古意　　　　　　　　　　　徐振
擾擾都城曉又昏六街車馬五侯門箕山渭水空明月
可是巢由絶子孫
　　　落第怨刺　　　　　　　　　胡曽
翰苑何時休嫁女文昌早晚罷生兒上林新桂年年發
不許平人折一枝
　　　寄妻　　　　　　　　　　　李令
有人教我向衡陽一度思歸欲斷腸為報艶妻兼少女
與吾覔取朗州場
　　　贈潭州李尚書　　　　　　舒元輿
湘江舞罷忽成悲便脱蠻靴出綘帷誰是蔡邕琴酒客
魏公懐舊嫁文姬
　　　上蔡撫州　　　　　　　　　張頂
抛却長竿巻却絲手攜簑笠獻新詩臨川太守清如鏡
不是漁人下釣時
　　　商山四老　　　　　　　　　蔡京
秦末家家思逐鹿商山四老獨忘機如何鬢髮霜相似
更出深山定是非
　　　蠺婦　　　　　　　　　　杜荀鶴
粉色全無饑色加豈知人世有榮華年年道我蠺辛苦
底事渾身著苧麻
　　　老僧二首
草屐無塵心地閒静隨猿鳥過寒暄眼昏齒落經看遍
却向僧中總不言
童子為僧今白首暗鋤心地種閒情時將舊衲添新線
披坐披行過一生
　　　閩中秋思
雨勻紫菊叢叢色風弄紅蕉葉葉聲北畔是山南畔海
秪堪圖畫不堪行
　　　贈僧
利門名路兩何憑百嵗風前短焰燈只恐為僧僧不了
為僧得了盡輸僧
　　　溪興
山雨溪風巻釣絲瓦甌篷底獨斟時醉来睡著無人喚
流下前灘也不知
　　　過巢湖
世人貪利復貪榮来向湖邊始至誠男子登舟與登陸
把心何不一般行
　　　傷硖石縣病叟
無子無孫一病翁將何筋力事耕農官家不管蓬蒿地
須隔王租出此中
　　　溪岸秋思
桑柘窮頭三四家挂罾垂釣是生涯秋風忽起溪浪白
零落岸邊蘆荻花
　　　春日旅寓
滿城羅綺拖春色㡬處笙歌揭畫樓江上有家歸未得
眼前花是眼前愁
　　　秋夕二首
世間多少能詩客誰是無愁得睡人自我夜来霜月下
到頭吟魄始終身
壊屋不眠風雨夜故園無信水雲秋病中枕上誰相問
一一蟬聲槐樹頭
　　　田翁
白髮星星筋力衰種田猶自伴孫兒官苗若不平平納
任是豐年也受饑
　　　秋江雨夜逢詩友
故友别来三四載新詩吟得百餘篇夜来江上秋無月
恨不相逢在雪天
　　　感春
無況青春有恨身眼前花似夢中春浮生七十今三十
已是人間半世人
　　　宿欒城驛却寄常山張書記
一更更盡到三更吟破離心句不成數樹秋風滿庭月
憶君時復下堦行
　　　湘江秋夕
三秋月色三湘水浸骨寒光似練鋪一夜塞鴻来不住
故鄉書信半年無
　　　贈崔道士
四海兵戈無静處人家廢業望烽煙九華道士渾如夢
猶向尊前笑揭天
　　　題道林寺
身未立間終日苦身當立後㡬年榮萬般不及僧無事
共水將山過一生
　　　旅懐二首
蒹葭月冷時聞雁楊栁風和日聼鶯水涉山行二年客
就中偏怕雨船聲
月華星采坐来收嶽色江聲暗結愁半夜燈前十年事
一時和雨到心頭
　　　經嚴陵釣臺
蒼翠雲峰開俗眼泓澄煙水浸塵心唯將道業為芳餌
釣得髙名直至今
　　　關試後筵上别同人
日午離筵到夕陽明朝秦地與吳鄉同年多是長安客
不信行人欲斷腸
　　　新雁
暮天新雁起汀洲紅蓼花疎水國秋想得故園今夜月
㡬人相憶在江樓
　　　自遣
糲食麤衣隨分過堆金積帛欲如何百年身後一邱土
貧富髙低争㡬多
　　　子規
楚天空濶月成輪蜀魄聲聲似告人啼得血流無用處
不如緘口過殘春
　　　贈質上人
枿坐雲逰出世塵兼無瓶鉢可隨身逢人不說人間事
便是人間無事人
　　　秋夜苦吟
吟盡三更未著題竹風松雨共淒淒此時若有人来聴
始覺巴猿不解啼
　　　秋夜聞砧
荒涼客舍眠秋色砧杵家家弄月明不及巴山聴猿夜
三聲中有不愁聲
　　　上東川楊尚書二首　　　　　栁棠
莫言名位末相儔風月何曽阻獻酬前輩不須輕後輩
靖安今日在衡州
　　　荅楊尚書
未向燕臺逢厚禮幸因社㑹接餘歡一魚喫了終無恨
鯤化成鵬也不難
　　　為松滋令贈副戎　　　　　　南卓
翺翔曽在玉京天墮落江南路㡬千従事不須輕縣宰
滿身猶帶御爐煙
　　　詠和親　　　　　　　　　　蘇郁
關月夜懸青塚鏡塞雲秋簿漢宫羅君王莫信和親䇿
生得羣雛敵更多
　　　鸚鵡詞
莫把金籠閉鸚鵡箇箇分明解人語忽然更向君前語
三十六宫愁㡬許
　　　詠燕上主司　　　　　　　歐陽澥
翩翩雙燕畫堂開送古迎今㡬萬回長向春秋社前後
為誰歸去為誰来
　　　獻盧梓州　　　　　　　　萬彤雲
何衣拭淚㡬回穿欲謁朱門抵上天不是尚書輕下客
山家無物與王權
　　　戲游䕫州　　　　　　　　盧子發
白帝城頭二月時忍交清醒看花枝莫言世上無袁許
客子由來是相師
　　　詠蟹　　　　　　　　　　皮日休
未游滄海早知名有骨還從肉上生莫道無心畏雷電
海龍王處也横行
　　　金錢花
隂陽為炭地為爐鑄出金錢不用模莫向人前逞顔色
不知還解濟貧無
　　　醉題廣州使院　　　　　　　鄭愚
數年百姓受飢荒太守貪殘似虎狼今日海隅魚米賤
大須慚愧石留黄
　　　題僊娥驛　　　　　　　　李日新
商山食店大悠悠陳􁀙䭔饠古䭃頭更有夀終牛肉炙
當盤數臠紫光毬
　　　戲張祜　　　　　　　　　朱沖和
白在東都元已薨蘭臺鳳閣少人登冬𤓰堰下逢張祜
牛屎堆邊説我能
　　　戲題盱眙壁　　　　　　　韋鵬翼
豈肯閒尋竹徑行却嫌絲管好蛙聲自從煮鶴燒琴後
背却青山卧月明
　　　戲示諸妓　　　　　　　　張保嗣
緑羅裙上標三棒紅粉腮邊淚兩行抄手向前咨大使
這回不敢惱兒郎
　　　上浙東孟尚書　　　　　　　孔融
有箇將軍不得名唯教健卒喝書生尚書治化清如鏡
天子官街不許行
　　　飜韻贈崔漳州　　　　　　　黎瓘
慣向溪邊折楊栁因循行客到州漳無端觸忤王衙押
不得今朝看飲鄉
　　　春恨三首　　　　　　　　　錢珝
負罪將軍在北朝秦淮芳草緑迢迢髙臺愛妾魂消盡
始倚丘遲為一招
久戍臨洮報未歸篋香消盡别時衣身輕願比蘭階蝶
萬里還尋塞草飛
永巷頻聞小苑游舊恩如淚亦難收君前願報新顔色
團扇須防白露秋
　　　蜀國偶題
忽憶明皇西幸時暗傷潛恨竟誰知佩蘭應語宫臣道
莫向金盤進茘枝
　　　未展芭蕉
冷燭無烟緑蠟乾芳心猶巻怯春寒一緘書札藏何事
㑹被東風暗折看
　　　奉和韓晉公晦日　　　　　　顧況
江南無處不聞歌晦日中軍樂更多不是風光催柳色
却縁威令動陽和
　　　悲歌四首
我欲昇天隔霄漢我欲渡水水無橋我欲上山山路險
我欲汲水水泉遙
越人翠被今何寂獨立江邊沙草碧紫燕西飛欲寄書
白雲何處逢来客
新結青絲百尺繩心在君家轆轤上我心皎潔君不知
轆轤一轉一惆悵
何處風光驚曉幕江南緑水通朱閣美人二八顔如花
泣向春風畏花落
　　　催粧　　　　　　　　　　　盧儲
昔年將去玉京遊第一仙人許狀頭今日幸為秦晉㑹
早教鸞鳳下粧樓
　　　獻淮南帥　　　　　　　　　李嶸
雞樹烟含瑞氣凝鳳池波待玉山澄國人久倚東闗望
擬築沙堤到廣陵
　　　勸少年　　　　　　　　　　李錡
勸君莫惜金縷衣勸君須惜少年時有花堪折直須折
莫待無花空折枝
　
　
　
　
　
　
　
　
　
　
　萬首唐人絶句卷五十五
欽定四庫全書
　萬首唐人絶句巻五十六
　　　　　　　　　　　　　宋　洪邁　編
　　七言
　　　有感　　　　　　　　　　司空圖
國事皆須救未然漢家髙閣漫凌烟功臣盡遣詞人贊
不省滄洲畵魯連
　　　歌
處處亭臺只壊牆軍營人學内人䊋太平故事因君唱
馬上曾聴隔敎坊
　　　偈
人若憎時我亦憎逃名最要是無能後生乞汝殘風月
自作深林不語僧
　　　鸝
不是流鶯獨占春林門綵翠四時新應知擬上屏風畵
偏坐横枝亦向人
　　　白菊雜書四首
黄昏寒立更披襟露浥清香悦道心却笑誰家扄繡户
正薫龍麝暖鴛衾
四面雲屏一帶天是非㫁得自翛然此生只是償詩債
白菊開時最不眠
狂才不足自英雄僕妾驅令學販春侯印幾人封萬户
儂家只辦買孤峰
黄鸝囀處誰同聴白菊開時且剰過漫道南朝足流品
由來叔寳不宜多
　　　漫題
經亂年年厭别離歌聲喜似太平時詞臣更有中興頌
磨取蓮峰便作碑
　　　率題
宦路前銜閒不記醉鄉佳境興方濃一林髙竹長遮日
四壁寒山更閏冬
　　　磵户
磵户芳煙接水村亂來歸得道仍存數竿新竹當軒上
不羡侯家立㦸門
　　　故鄉杏花
寄花寄酒喜新開左把花枝右把杯欲問花枝與杯酒
故人何得不同來
　　　華下二首
故國春歸未有涯小欄髙檻别人家五更惆悵回孤枕
猶自殘燈照落花
闗外風昏欲雨天薺花耕倒枕河壖村南寂寞時回望
一隻鴛鴦下渡船
　　　夢中
幾多親愛在人間上徹霞梯㑹却還須是蓬瀛長買得
一家同占作家山
　　　牓下
三十功名志未伸初將文字競通津春風漫折一枝桂
煙閣英雄笑殺人
　　　涔陽渡
楚田人立帶殘暉驛逈村幽客路㣲兩岸蘆花正蕭颯
渚煙深處白牛歸
　　　偶作
索得身歸未保閒亂來道在辱來頑留侯萬户雖無分
病骨應消一片山
　　　寓居有感三首
亦知世路薄忠貞不忍殘年負聖明只待東封沾慶賜
碑隂别刻老臣名
不放殘年却到家銜杯懶更問生涯河堤徃徃人相送
一曲晴川隔蓼花
黑鬚寄在白鬚生一度秋風減幾莖客處不堪頻送别
無多情緒更傷情
　　　淮西
鼇冠三山安海浪龍盤九鼎鎮皇都莫誇十萬兵威盛
消箇忠良効順無
　　　河湟有感
一自蕭闗起戰塵河湟隔㫁異鄉春漢兒盡作蕃兒語
却向城頭罵漢人
　　　自䢵鄉北歸
巴煙羃羃久縈恨楚栁綿綿今送歸回避江邉同去雁
莫教驚起錯南飛
　　　青龍師安上人
災曜偏臨許國人雨中衰菊病中身清香一炷知師意
應為昭陵惜老臣
　　　山中
凡鳥愛喧人静處閒雲似妬月明時世間萬事非吾事
只愧秋來未有詩
　　　有感二首
自古經綸足是非隂謀最忌奪天機留侯却粒商翁去
甲第何人意氣歸
古來賢俊共悲辛長是豪家拒要津從此當歌唯痛飲
不須經世為閒人
　　　閒夜二首
道侣難留為虐碁鄰家聞説厭吟詩前峰月照分明見
夜合香中露卧時
此身閒得易為家業是吟詩與㸔花若使他生抛筆硯
更應無事老煙霞
　　　雨中
維摩居士陶居士盡説髙情未足誇簷外蓮峰堦下菊
碧蓮黄菊是吾家
　　　送道者二首
洞天真侣昔曾逢西嶽今居第幾峰峰頂他時教我認
相招須把碧芙蓉
殷勤不為學燒金道侣惟應識此心雪裏千山訪君易
㣲㣲鹿迹入深林
　　　重陽阻雨
重陽阻雨獨銜杯移得家山菊未開猶勝登髙閒望㫁
孤煙殘照馬嘶回
　　　省試
粉闈深鎻唱同人正是終南雪霽春閒繫長安千匹馬
今朝似減六街塵
　　　有贈
有詩有酒有髙歌春色年年奈我何試問羲和能駐否
不勞頻借魯陽戈
　　　證因亭
峰北幽亭願證因他生此地却容身上方僧在時應到
笑認前銜記冩真
　　　頃年陪恩地赴甘棠之召感動留題
去時憔悴青衿在歸路淒涼綘帳空無限酬恩心未展
又將孤劒别從公
　　　九月八日
已是人間寂寞花解憐寂寞傍貧家老來不得登髙㸔
更甚殘春惜嵗華
　　　敷溪橋院有感
昔嵗攀游景物同藥爐今在鶴歸空青山滿眼淚堪碧
絳帳無人花自紅
　　　寺閣
昔嵗登臨未衰颯不知何事愛傷情今來攬鏡飜堪喜
亂後霜鬚長幾莖
　　　武陵路
橘岸舟閒罾網掛茶坡日暖鷓鴣啼女郎指㸃行人笑
知向花間路已迷
　　　南北史感遇十首
雨淋麟閣名臣畵雪卧龍庭猛將碑不用黄金鑄侯印
盡輸公子買蛾眉
漢世頻封萬户侯雲臺空峻謝風流江南不有名儒相
齒冷中原笑未休
天風斡海怒長鯨永固南來百萬兵若向滄洲猶笑傲
江山虚有石頭城
花迷公子玉樓恩鏡弄佳人紅粉春不信闗山勞逺戍
綺羅香外任行塵
兵圍梁殿金甌破火發陳宫玉樹摧姦佞豈能慚誤國
空令懐古更裵佪
行樂最宜連夜景太平方覺有春風千金盡把酬歌舞
猶勝三邉賞戰功
桃芳李艶年年發羌管蠻弦處處多海上應無三島路
人間惟有一聲歌
佳人自折一枝紅把唱新詞曲未終惟向眼前憐易落
不如抛擲任春風
景陽樓下花鈿鏡𤣥武湖邊錦繡旗昔日繁華今日恨
雉媒聲晚草芳時
亂後人間盡不平秦川花木最傷情無窮紅艶紅塵裏
驟馬分香散入營
　　　狂題二首
草堂舊隐猶招我煙閣英才不見君惆悵故山歸未得
酒狂呌㫁暮天雲
須知世亂身難保莫喜天晴菊併開長短此身長是客
黄花更助白頭催
　　　紅茶花
景物詩人見即誇豈憐髙韻説紅茶牡丹枉用三春力
開得方知不是花
　　　秋燕
從撲香塵拂面飛憐渠只為解相依經冬好近深爐暖
何必千巖萬水歸
　　　見後鴈有感
笑爾窮通亦似人髙飛偶滯莫悲辛却縁風雪頻相阻
只向闗中待得春
　　　移桃栽
獨臨官路易傷摧從遣春風恣意開禪客笑移山上㸔
流鶯直到檻前來
　　　憶中條
燕辭旅舍人空在螢出踈籬菊正芳堪恨昔年聫句地
念經僧掃過重陽
　　　樂府
五更窻下簇䊋臺已怕堂前阿母催滿鴨香薫鸚鵡睡
隔簾燈照牡丹開
　　　放龜二首
却為多知自不靈今朝教汝卜長生若求深處無深處
只有依人㑹有情
世外猶迷不死庭人間莫恃自無營本期滄海堪投迹
却向朱門待放生
　　　燈花三首
蜀栁絲絲羃畵樓窻塵滿鏡不梳頭幾時金鴈傳歸信
剪㫁香魂一縷愁
姊姊教人且抱兒逐他女伴缷頭遲明朝鬬草多應喜
剪得燈花自掃眉
閏前小雪過經旬猶自依依向主人開盡菊花憐强舞
與教弟子待新春
　　　偶題三首
浮世悠悠旋一空多情偏觧挫英雄風光只在歌聲裏
不必樓前萬樹紅
小池隨事有風荷燒酹傾壺一曲歌欲待秋塘擎露看
自憐生意已無多
遼陽音信近來稀縱有虚傳逼節歸永日無人新睡覺
小牕晴暖螖蟲飛
　　　華下對菊
清香裛露對髙齋泛酒偏能浣旅懐不似春風逞紅艷
鏡前空墜玉人釵
　　　與都統叅謀書有感
驚鸞迸鷺盡歸林弱羽低垂分獨沈帶病深山猶草檄
昭陵應識老臣心
　　　漫題
無宦無名拘逸興有歌有酒任他鄉看看萬里休征戍
莫向新詞寄斷腸
　　　商山二首
清溪一路照羸身不似雲臺畫像人國史數行猶有志
只將談笑繼英塵
馬上搜竒已數篇籍中猶愧是頑僊闗頭傳説開元事
指㸃多疑孟浩然
　　　與伏牛長老偈二首
不算菩提與闡提惟應執著便生迷無端指箇清涼地
凍殺西僧雪嶺西
長繩不見繫空虚半偈傳心亦未疎推倒我山無一事
莫將文字縛真如
　　　客中重九
楚老相逢淚滿衣片名薄宦已知非他鄉不似人間路
應共東流更不歸
　　　栁二首
誰家按舞傍池塘已見繁枝嫩眼黄漫説早梅先得意
不知春力暗分張
似擬凌寒妬早梅無端弄色傍髙臺折來未有新枝長
莫遣佳人更折來
　　　光啟丁未别山
草堂琴畫已判燒猶託鄰僧䕶燕巢此去不縁名利去
若逢逋客莫相嘲
　　　石楠
客處偷閒未是閒石楠雖好懶頻攀如何風葉西歸路
吹斷寒雲見故山
　　　力疾上馬走筆
釀黍長添不盡杯只憂花盡客空回垂楊且為晴遮日
留遇重陽即放開
　　　華隂縣樓
丹霄能有㡬層梯懶更揚鞭聳翠蜺偶凭危欄且南望
不勞髙掌欲相攜
　　　南至四日
今冬臘後無殘日故國燒來有㡬家却恨早梅添旅思
强偷春力報年華
花時不是偏愁我好事應難總取他已被詩魔長役思
眼中莫厭早梅多
年華亂後偏堪惜世路抛來已自生猶有玉真長命縷
罇前時唱緩羇情
一任喧闐遶四鄰閒忙皆是自由身人來客去還須議
莫遣他人作主人
　　　蓮峯前軒
人間上夀若能添只向人間也不嫌看著四鄰花競發
髙樓從此莫垂簾
　　　步虚
阿母親教學步虚三元長遣下蓬壺雲韶韻俗停瑶瑟
鸞鶴飛低拂寳罏
　　　劍噐
樓下公孫昔擅場空教女子愛軍装潼闗一敗蕃兒喜
簇馬驪山看御湯
　　　乙丑人日
自怪扶持七十身歸來又見故鄉春今朝人日逢人喜
不料偷生作老人
　　　攜仙籙九日
嶽北秋空渭北川晴雲漸薄薄如煙坐來還見㣲風起
吹散殘陽一片蟬
一半晴空一半雲逺籠仙掌日初曛洞天有路不知處
絶頂異香難更聞
決事還須更事酬清譚妙理一時休漁翁亦被機心誤
眼暗汀邉結釣鈎
迹不趨時分不侯功名身外最悠悠聴君總畫麒麟閣
還我閒眠舴艋舟
仙凡路阻兩難留煙樹人間一片秋若道隂功能濟活
且將方寸自焚修
若有隂功救未然玉皇品籍亦搜賢應知譚笑還髙謝
别就滄洲贊上仙
英名何用苦搜竒不朽才銷一句詩却賴風波阻三島
老臣猶得戀明時
剪取紅雲剰寫詩年年髙會趂花時水精樓閣分明見
只欠霞漿别著旗
此生得作太平人只向塵中便出塵移取碧桃花萬樹
年年自樂故鄉春
　　　浪淘沙
不必長漂玉洞花曲中偏愛浪淘沙黄河却勝天河水
萬里縈紆入漢家
　
　
　
　
　
　萬首唐人絶句巻五十六
欽定四庫全書
　萬首唐人絶句巻五十七
　　　　　　　　　　　　　宋　洪邁　編
　　七言
　　　狂題一十八首　　　　　　司空圖
莫恨艱危日日多時情其奈倖門何貔貅睡穏蛟龍渇
猶把殘燒朽鐵磨
别鶴淒涼指法存戴逵能恥近王門世間第一風流事
借得王公玉枕㾗
交疎自古戒言深肝膽徒傾致鑠金不是史遷書與説
誰知孤負李陵心
南華落筆似荒唐若肻經綸亦不狂偶作客星侵帝座
却應虚薄是嚴光
不勞世路更相猜忍到須休惜得材幾度懶乘風水便
抝船折舵恐難回
由來相愛只詩僧怪石長松自得朋却怕他生還識字
依前月下作孤燈
老禪剰仗莫過身逺岫孤雲見亦頻應是佛邊猶怕閙
信縁須作且閒人
止竟閒人不愛閒只偷無事閉柴闗轟霆攪破蛟龍窟
也被狂風巻出山
地下修文著作郎生前饑處倒空牆何如神爽騎星去
猶自研幾助玉皇
雨洗芭蕉葉上詩獨來凭檻晚晴時故園雖恨風荷膩
新句閒題亦滿池
初時拄杖向鄰村漸到清明亦杜門三十年來辭病表
今朝卧病感皇恩
來時雖恨失青氊自見芭蕉幾十篇應是阿劉還宿債
剰拚才思折供錢
芭蕉叢畔碧嬋娟免更悠悠擾蜀川應到去時題不盡
不勞分寄校書牋
自傷衰病漸難平永夜單牀雨滴聲聞道虎瘡仍帶鏃
吼來和痛亦横行
昨日流鶯今日蟬起來又是夕陽天六龍飛轡長相窘
更忍乗危自着鞭
有是有非還有慮無心無跡亦無猜不平便激風波險
莫向安時稔禍胎
十年三署讓官頻認得無才又索身莫道太行同一路
大都安穏屬閒人
曾聞刼火到蓬壺縮盡鼇頭海亦枯今日家山同此恨
人歸未得鶴歸無
　　　遊仙二首
蛾眉新畵覺嬋娟鬬走將花阿母邉仙曲教成慵不理
玉階相簇打金錢
劉郎相約事難諧雨㪚雲飛自此乖月姊殷勤留不住
碧空遺下水精釵
　　　漫書五首
長擬求閒未得閒又勞行役出秦闗逢人漸覺鄉音異
却恨鶯聲似故山
溪邊随事有桑麻盡日山程十數家莫怪行人頻悵望
杜鶻不是故鄉花
海山昔聞麋愛鶴山中今見鹿憎龜愛憎止竟須闗分
莫把㣲才望所知
世路快心無好事恩門嘉話合書紳神藏鬼伏能千變
亦勝忘機避要津
四翁識勢保安閒須為生靈暫出山一種老人能筭度
磻溪心跡愧商顔
　　　偶詩五首
閒韻雖髙不衒才偶抛猿鳥乍歸來夕陽照箇新紅葉
似要題詩落硯臺
芙蓉騷客空留怨芍藥詩家只寄情誰似天才李山甫
牡丹屬思亦縱横
賢豪出處盡沉吟白日髙懸只照心一掬信陵墳上土
便如碣石累千金
聲貌由來固絶倫今朝共許占殘春當歌莫怪頻垂淚
得地飜慚早失身
中宵茶鼎沸時驚正是寒窻竹雪明甘得寂寥能到老
一生心地亦應平
　　　雜題二首
先知左袒始同行須待龍樓羽翼成若使只慿三傑力
猶應漢鼎一毫輕
魚在枯池鳥在林四時無奈雪霜侵若教激勸田真宰
亦奨青松徑寸心
　　　光化踏青有感
引得車回莫認恩却成寂寞與誰論到頭不是君王意
羞挿垂楊更傍門
　　　丑年冬
醉日昔聞都下酒何如今喜折新茶不堪病渇仍多慮
好向㴩湖便出家
　　　白菊三首
人間萬恨已難平栽得垂楊更繫情猶喜閏前霜未下
菊邊依舊舞身輕
莫惜西風又起來猶能婀娜傍池臺不辭暫被霜寒挫
舞袖招香即却回
為報繁霜且莫催窮秋須到自低垂横拖長袖招人别
只待春風却舞來
　　　扇
珍重逢秋莫棄捐依依只仰故人憐有時池上遮殘日
承得霜林幾箇蟬
　　　修史亭三首
山前鄰臾去紛紛獨强衰羸愛杜門漸覺一家㸔冷落
地爐生火自温存
甘心七十且酣歌自筭平生幸已多不似香山白居士
晚將心地着禪魔
烏紗巾上是青天檢束酬知四十年誰料平生擘鷹手
挑燈自送佛前錢
　　　力疾山下吳村㸔杏花十九首
春來漸覺一川明馬上繁花作陣迎掉臂只將詩酒敵
不勞金鼓助横行
閶闔曾排捧御爐猶㸔曉月認金鋪羸形不畵凌煙閣
只為㣲才激壯圖
鏡留雪鬢暖消無春到梨花日又晡移取扶桑堦下種
年年㸔長礙金烏
折來未盡不須休年少争來莫與留更願狂風知我意
一時吹向海西頭
才情百巧鬬風光却笑雕花刻葉忙熨帖新巾來與褁
猶㸔騰踏少年塲
浮世榮枯總不知且憂花陣被風欺儂家自有麒麟閣
第一功名只賞詩
白衫裁袖本教寛朱紫由來亦一般王老小兒吹笛㸔
我儂試舞爾儂㸔
單牀薄被又覉棲待到花開亦甚迷若道折多還有罪
只應鸎囀是金雞
近來桃李半燒枯歸卧鄉園只老夫莫筭明年人在否
不知花得更開無
漢王何事損精神花滿深宫不見春穠艶三千臨粉鏡
獨悲掩面李夫人
能艶能芳自一家勝鸞勝鳳勝煙霞客來須共醒醒㸔
碾盡明昌幾角茶
造化無端欲自神裁紅剪翠為新春不如分減閒心力
更助英豪濟活人
裴佪自勸莫沾纓分付年年谷口鶯却頼無情容易别
有情早箇不勝情
閒歩偏宜舞袖迎春光何事獨無情垂楊合是詩家物
只向敷溪道北生
亦知王大是昌齡杜二其如律韻情還有酸寒堪笑處
擬誇朱紱更崢嶸
潘郎愛説是詩家枉占河陽一縣花千載幾人搜警句
補方金字愛情霞
行樂溪邊步轉遲出山漸減探花期去今四度今三度
恐到慿人折去時
此身衰病轉堪嗟長忍春寒獨惜花更恨新詩無紙寫
蜀牋堆積是誰家
昨日黄昏始㸔回夢中相約又啣杯起來聞道風飄却
猶擬教人掃取來
　　　少儀
昨日登班綴柏臺更慚起草屬㣲才錦窠不是尋常錦
兼向丘遲奪得來
　　　重陽四首
簷前減燕菊添芳燕盡庭前菊又荒老大比他年少少
每逢佳節更悲涼
雨寒莫待菊花催須怕晴空暖併開開却一枝開却盡
且随幽蝶更裴佪
青娥懶唱無衣換黄菊新開乞酒難長有長亭惆悵事
隔河更得對慿欄
白髪怕寒梳更懶黄花晴日照初開籬頭應是蝶相報
已被鄰家擕酒來
　　　長命縷
他鄉處處堪悲事殘照依依惜别天此去知名長命縷
殷勤為我唱花前
　　　柏東
𡨕得機心豈在僧柏東閒歩愛騰騰免教世路人相忌
逢着村醪亦不憎
　　　歌者十二首
追逐飜嫌傍管弦金釵擊節自當筵風霜一夜燕鴻斷
唱作江南袚褉天
玉樹花飄鳳失棲一聲初壓管弦低清回煩暑成瀟灑
艶逐寒雲變慘悽
十斛明珠亦易拚欲兼人藝古來難五雲合是新聲染
鎔作瓊漿灑露盤
不似新聲唱亦新旋調玉管旋生春愁腸隔㫁珠簾外
只為今宵共聴人
十年逃難别雲林暫輟狂歌却聴琴轉覺淡交言有味
此聲知是古人心
五栁先生自識㣲無絃共笑手空揮胷中免被風波撓
肎為螗螂動殺機
風霜寒水旅人心幾處笙歌繡户深分泊一塲雲散後
未勝初夜便聴琴
自憐眼暗難求藥莫恨花繁便有風桃李更開須强㸔
明年兼恐聴歌聾
白雲深處寄生涯嵗暮生情頼此花蜂蝶繞來忙繞袖
似知教折送隣家
重九仍重嵗漸闌强開病眼更登攀年年認得酣歌處
猶恐招魂塟故山
繞壁依稀認寫真更須粉繪飾羸身淒涼不道身無夀
九日還無舊㑹人
鶴􁑵花香撘槿籬枕前蛩迸酒醒時夕陽似照陶家菊
黄蝶無窮壓故枝
　　　題裴晉公華嶽廟題名
岳前大隊赴淮西從此中原息皷鼙石闕莫教苔蘚上
分明認取晉公題
　　　楊栁枝夀盃詞十八首
樂府飜來占太平風光無處不含情千門萬户喧歌吹
富貴人間只此聲
撼晚梳空不自持與君同折上樓時春風還有常情處
繫得人心免别離
灞亭東去徹隋堤贈别何須醉似泥萬里徃來無一事
便帆輕拂亂鶯啼
臺城細仗曉初移詔賜千官褉飲時緑帳逺籠清珮響
更曛晴日上龍旗
桃源仙子不須誇聞道惟栽一片花何似浣紗溪畔住
緑隂相間兩三家
偶然樓上捲珠簾徃徃長條拂枕函恰值小娥初學舞
擬偷金縷押春衫
池邊影動散鴛鴦更引㣲風亂繡牀直待玉窻塵不起
始應金鴈得成行
稻畦分影向江村憔悴經霜只半存昨日流鶯今不見
亂螢飛出照黄昏
客淚休沾漢水濱舞腰羞殺漢宫人狂風更與回煙箒
掃盡繁花獨占春
遊人莫歎易凋衰長樂榮枯自有期㸔取明年春意動
更於何處最先知
昔年行樂及芳時一上丹梯桂一枝笑問江頭醉公子
饒君滿把麹塵絲
渡頭殘照一行新獨自依依向北人莫恨故鄉千里逺
眼中從此故鄉春
絮惹輕枝雪未飄小溪煙束帶危橋鄰家女伴頻攀折
不覺回身罥翠翹
處處榮空百萬枝一枝枝好更題詩隔城逺岫招行客
便與朱樓當酒旗
錦城分得映金溝兩岸年年引勝遊若似松篁須帶雪
人間何處認風流
日暖津頭絮已飛㸔㸔還是送春歸莫言萬緒牽愁思
緝取長繩繫落暉
大堤時節近清明霞襯煙籠遶郡城好是梨花相映處
更勝松雪日初晴
聖主千年樂未央御溝金翠滿垂楊年年織作昇平字
髙映南山獻夀觴
　　　山鵲
多驚本為好毛衣只頼人憐始却歸衆鳥自知顔色減
妬他偏向眼前飛
　　　李居士
髙居只在五峰前應是精靈降作賢萬里無雲惟一鶴
鄉中同㸔却昇天(靈一/作星)
　
　
　
　
　
　
　
　
　
　
　
　
　
　
　
　萬首唐人絶句巻五十七
欽定四庫全書
　萬首唐人絶句巻五十八
　　　　　　　　　　　　　宋　洪邁　編
　　七言
　　　暮春對柳二首　　　　　　司空圖
縈愁惹恨奈楊花閉户垂簾亦滿家惱得閒人作酒病
剛湏又撲越溪茶
洞中猶説看桃花輕絮狂飛自俗家正是階前開逺信
小娥旋拂碾新茶
　　　戊午三月晦二首
隨風逐浪劇蓬萍圓首何曾觧最靈筆硯近來多自棄
不闗妖氣暗文星
牛誇棊品無勍敵謝占詩家作上流豈似小敷春水漲
年年鸞鶴待仙舟
　　　偶書五首
情知了得未如僧客處高樓莫强登鶯也觧啼花也發
不闗心事最堪憎
自有池荷作扇揺不闗風動愛芭蕉只憐直上抽紅蘂
似我丹心向本朝
曾看輕舟渡逺津無風着岸不經旬只縁命蹇湏知命
却是人爭阻得人
上谷何曾觧有情有情人自惜君行證因池上今生願
的的他生作化生
新店南原後夜程黄河風浪信難平渡頭楊柳知人意
為惹官船莫放行
　　　喜山鵲初歸三首
翠衿紅嘴便知機乆避重羅穏處飛只為從來偏䕶惜
忩前今賀主人歸
山中只是惜珍禽語不分明識爾心若使觧言天下事
燕臺今築幾千金
阻他羅網到柴扉不奈偷倉雀轉肥賴爾林塘添景趣
剰留山果引教歸
　　　虞鄉北原
澤北村貧煙火獰稚田冬旱倩牛耕老人惆悵逢人訴
開盡黄花麥未金
　　　洛中三首
秋風團扇未驚心笑看䊋臺落葉侵繡鳯不教金縷暗
青樓何處有寒砧
不用頻嗟世路難浮生各自繫悲懽風霜一夜添覉思
羅綺誰家待早寒
燕巢空後誰相伴鴛被縫來不忍薫薄命敢辭長滴淚
倡家未必肯留君
　　　寓筆
年年鑷鬢到花飄依舊花繁鬢易凋撩亂一塲人更恨
春風誰道勝輕飈
　　　戲題試衫
朝班盡説人宜紫洞府應無鶴着緋從此玉皇湏破例
染霞裁賜地仙衣
　　　汴柳半枯因悲柳中隠
行人莫歎前朝樹已占河堤幾百春惆悵題詩柳中隠
柳衰猶在自無身
　　　上方
花落更同悲木落鶯聲相續即蟬聲榮枯了得無多事
只是閒人漫繫情
　　　寄王贊學
黄巻不闗兼濟美青山自保老閒身一行萬里纎塵静
可要張儀更入秦
　　　新節
轉悲新歲重於山不似輕鷗肯復還朱紱縱教金印換
青雲未勝白頭閒
　　　自河西歸山二首
一水悠悠一葉危徃來長恨阻歸期鄉闗不是無華表
自為多驚獨上遲
水濶風驚去路危孤舟欲上更遲遲鶴羣長繞三珠樹
不借閒人一隻騎
　　　王官二首
風荷似醉和花舞沙鳥無情伴客閒總是此中皆有恨
更堪微雨半遮山
荷塘煙罩小齋虚景物皆宜入畫圖盡日無人只高卧
一雙白鳥隔紗㡡
　　　賀翰林侍郎二首
太白東歸鶴背吟鏡湖空在酒船沉今朝忽見銀臺事
早晚重徴入翰林
玉版徴書洞裏看沈羲新拜侍郎官文星喜氣連台曜
聖主方知四海安
　　　寄三十三四舍人
幾年汶上約同遊擬為蓮峰别置樓今日鳯凰池畔客
五千仞雪不回頭
　　　綸閣有感
風濤曾阻化鱗來誰料蓬瀛路却開欲去遲遲還自笑
狂才應不是仙才
　　　寄薛起居
小域新銜賀聖朝亦知蹇分巧難抛麤才自合無岐路
不破工夫漫觧嘲
　　　古宫怨　　　　　　　　　王　建
亂烏啞啞飛復啼宫頭晨夕宫中棲吳王别殿繞江水
後宫不開美人死
　　　祝鵲
神鵲神鵲好言語行人早回多利􁀙我今庭中栽好樹
與汝作巢當報汝
　　　海人謡
海人無家海裏住採珠殺象為歲賦惡波横天山塞路
未央宫中常滿庫
　　　兩頭纎纎
兩頭纎纎青玉玦半白半黑頭上髪腷腷膊膊春冰裂
磊磊落落桃花結
　　　看碁
彼此抽先局勢平傍人道死的還生兩邉對坐無言語
盡日時聞下子聲
　　　設酒寄獨孤少府
自看和釀一依方縁看松花色較黄不分君家新酒熟
好詩収得被回將
　　　新授戒尼師
新短方裙疊作稜聽鐘洗鉢繞青蠅自知戒相分明後
先出壇塲禮大僧
　　　于宅看花
小葉稠枝粉壓摧暖風吹動鶴翎開若無别事為留難
抛却貧家宿看來
　　　元太守同遊七泉寺
盤磴廻廊古塔深紫芝紅藥入雲尋晚吹簫管秋山裏
引得獮猴出象林
　　　望定州寺
回看佛閣青山半三四年前到上頭省得老僧留不住
重尋可更有因由
　　　道中寄杜書記
西南東北暮天斜巴字江邉楚樹花珍重荆州杜書記
閒時多在廣師家
　　　聽琴
無事此身離白雲松風溪水不曾聞至心聽着仙翁引
今看青山圍繞君
　　　贈陳評事
識君雖向歌鐘㑹説事不離雲水間春夜酒醒長起坐
燈前一紙洞庭山
　　　寄畫松僧
天香寺裏古松僧不畫枯松落石層最愛臨江兩三樹
水禽棲處觧無藤
　　　花褐裘
對織芭蕉雪毳新長縫雙袖窄裁身到頭湏向邉城着
消殺秋風稱獵塵
　　　夜看美人宫棊
宫棊布局不依經黒白分明子數停廵拾玉沙天漢曉
猶殘織女兩三星
　　　上田僕射
一方新地隔河煙曾接諸生聽管弦却憶去年寒食會
看花猶在水堂前
　　　樓前
天寳年前勤政樓每年三日作韆鞦飛龍老馬曾教舞
聞着音聲忽舉頭
　　　聽雨
半夏思家睡裏愁雨聲落落屋簷頭照泥星出依前黒
淹爛庭花不肯休
　　　冬至後招于秀才
日近山紅暖氣新一陽先入御溝春聞閒立馬重來此
沐浴明年稱意身
　　　送人歸丹陽
江城柳色海門煙欲到茅山始下船知道君家當瀑布
菖蒲潭在草堂前
　　　春早聞鶯
侵黒行飛一兩聲春寒囀小未分明若教更觧諸餘語
應向宫花不惜情
　　　題石甕寺
天宫連内繞丹巖塵盖雲間落數帆遥指上皇飜曲處
百官題字滿西嵌
　　　寄張博士
春明門外作卑官病友經年不得看莫道長安近于日
升天却易到城難
　　　太和公主和蕃
塞黒雲黄欲渡河風沙昧眼雪相和琵琶淚濕行聲小
斷得人腸不在多
　　　舊宫人
先帝舊宫宫女在亂絲猶挿鳯凰釵霓裳法曲渾抛却
獨自花間掃玉階
　　　新晴後
夏夜新晴星較少雨收殘水入天河簷前着熱衣裳坐
風冷渾無撲火蛾
　　　寄薛濤校書
萬里橋邉女校書琵琶花裏寄閒居掃眉才子無多少
管領春風總不如
　　　長門燭
秋夜牀前蠟燭微銅壺滴盡曉鐘遲殘光欲滅還吹着
年少宫人不睡時
　　　樂府辭二十五首
　　　　伊州歌五首　　　　　　蓋嘉運
秋風明月獨離居蕩子從戎十載餘征人去日殷勤囑
歸雁來時數寄書
彤闈曉闢萬鞍回玉輅春遊薄晚開渭北清光揺草樹
南洲佳景入樓臺
千門今夜曉初晴萬里天河徹帝京燦燦繁星駕秋色
稜稜霜氣韻鐘聲
長安二月柳依依西出流沙路漸微閼氏山上春光少
相府邉廷驛使稀
三秋大漠冷溪山八月嚴霜變草顔捲斾風行宵渡磧
銜枚電掃曉應還
　　　　捉拍睦州
西去輪臺萬里餘故鄉音耗日應踈隴山鸚鵡能言語
為報閨人數寄書
　　　　水調歌七首
平沙落日大荒西隴上明星高復低孤山幾處看烽火
壯士連營候鼓鼙
猛將闗西意氣多能騎駿馬弄琱戈金鞍寳鋏精神出
倚笛新飜水調歌
隴頭一斷氣長秋舉目蕭條總是愁秪為征人多下淚
年年添作斷腸流
細草河邉一雁飛黄龍闗裏掛戎衣為受明王恩寵甚
從事經年不復歸
昨夜邀歡出建章今朝徴賞度昭陽傳聲莫閉黄金屋
為報先開白玉堂
日晚笳聲咽戍樓隴雲漫漫水東流行人萬里向西去
滿目闗山空自愁
千年一遇聖明朝願對君王舞細腰乍可當熊任生死
誰能伴鳯上雲霄
　　　　涼州歌四首
漢家宫裏柳如絲上苑桃花連碧池聖夀已傳千載酒
天文更賞百僚詩
朔風吹葉雁門秋萬里煙塵昏戍樓征馬長思青海北
鳴笳夜聽隴山頭
三秋陌上早霜飛羽獵平田淺草齊錦背蒼鷹初出按
五花騘馬餵來肥
鴛鴦殿裏笙歌起翡翠樓前出舞人喚上紫微三五夕
聖明萬夀一千春
　　　　突厥三臺
雁門山上雁初飛馬邑欄中馬正肥日昨山西逢驛使
殷勤南北送征衣
　　　　蓋羅縫二首
秦時明月漢時闗萬里征人尚未還但使龍庭飛將在
不教戎馬度隂山
音書杜絶白狼西桃李無顔黄鳥啼寒雁春深歸去盡
出門腸斷草淒淒
　　　　雙帶子
私言切切誰人㑹海燕雙飛繞畫梁君學秋胡不相識
妾亦無心去採桑
　　　　渭州
亭亭孤月照行舟寂寂長河萬里流鄉國不知何處是
雲山漠漠使人愁
　　　　水鼓子
雕弓白羽獵初回薄夜牛羊復下來夢水河邉秋草合
黒山峰外陣雲開
　　　　鍾西二首
天邉物色更無春秪有牛羊與馬羣誰家營裏吹羌笛
哀怨教人不忍聞
歲去年來拜聖朝更無山闕對溪橋九門楊柳渾無半
猶自千條與萬條
　　　雜詩　　　　　　　　　　無名氏
青天無雲月如燭露泣梨花白如玉子規一夜啼到明
美人獨在空房宿
空賜羅衣不賜恩一燻香後一消魂雖然舞袖何時舞
長對春風挹淚㾗
不洗殘䊋並繡牀却嫌鸚鵡繡鴛鴦回針刺到雙飛處
憶着征人淚數行
眼想心思夢裏驚無人知我此時情不如池上鴛鴦鳥
雙宿雙飛過一生
一去遼陽繫夢魂忽傳征騎到中門紗忩不肯施紅粉
徒遣蕭郎問淚㾗
鶯啼露冷酒初醒罨畫樓西曉角鳴翠羽帳中人夢覺
寳釵斜墜枕函聲
滿目笙歌一叚空萬般離恨總隨風多情為謝殘陽意
與展晴霞片片紅
兩心不語暗知情燈下裁縫月下行行到堦前知未睡
夜深聞放剪刀聲
近寒食雨草萋萋着麥苖風柳映堤一是有家歸未得
杜鵑休向耳邉啼
洛陽才子鄰簫恨湘水佳人錦瑟愁今昔兩成惆悵事
臨卭春盡暮江流
浙江輕浪古悠悠望海樓吹望海愁莫怪鄉心隨魄斷
十年為客在他州
數日相隨兩不忘郎心如妾妾如郎出門便是東西路
把取紅牋各斷腸
無定河邉暮笛聲赫連臺畔旅人情函闗歸路千餘里
一夕秋風白髪生
舊山雖在不闗身且向長安過暮春一樹梨花一溪月
不知今夜屬何人
花落長川草色青暮山重疊雨溟溟逢春便覺飄蓬苦
今日分離一涕零
　
　
　
　
　
　
　
　
　萬首唐人絶句巻五十八
欽定四庫全書
　萬首唐人絶句巻五十九
　　　　　　　　　　　　　宋　洪邁　編
　　七言
　　　穆天子傳　　　　　　　　唐彦謙
王母清歌玉琯悲瑶臺應有再來期穆王不得重相見
恐為無端哭盛姬
　　　楚天
楚天遥望每長嚬宋玉襄王盡作塵不會瑶姬朝與暮
更為雲雨待何人
　　　寄徐山人
一室清羸鶴體孤體和神瑩爽氷壺呉中高士雖求死
不那稽山有謝敷
　　　題宗人故帖
所忠無處訪相如風笈塵編迹尚餘惟有孝標情最厚
一編遺在茂陵書
　　　垂柳
絆惹春風别有情世間誰敢鬭輕盈楚王江畔無端種
餓損纎腰學不成
　　　登興元城觀烽火
漢川城上角三呼䕶蹕防邉列萬夫褒姒塜前烽火起
不知泉下破顔無
　　　鄧艾廟
昭烈遺黎死尚羞揮刀斫石恨醮周如何千載留遺廟
血食巴山伴武侯
　　　曲江春望
杏艶桃光奪晚霞樂遊無廟有年華漢朝冠盖皆陵墓
十里冝春漢苑花
　　　漢殿
鳥去雲飛意不通夜壇斜月轉松風君王寂慮無消息
却就閒人覔巨公
　　　賀李昌時禁苑新命
振鷺翔鸞集禁闈玉堂珠樹瑩風儀不知新到靈和殿
張緒何如柳一枝
　　　牡丹
顔色無因饒錦綉馨香惟解掩蘭蓀那堪更被烟䝉蔽
南國西施泣㫁魂
　　　羅江驛
數枝髙柳帶鳴鴉一樹山橊自落花已是向來多淚眼
短亭回首在天涯
　　　奏捷西蜀題沱江驛
野客乘軺非所冝况将儒懦報戎機錦江不識臨卭酒
且免相如渇病歸
　　　春蚤落英
紛紛從此見花殘轉覺長繩繋日難樓上有愁春不淺
小桃風雪凭欄干
　　　仲山
千載遺踪寄薜蘿沛中鄉里漢山河長陵亦是閒丘壠
異日誰知與仲多
　　　漢嗣
漢嗣安危繋數君髙皇意决勢難分張良口辨周昌吃
同建儲宫第一勛
　　　四老廟
西漢儲宫定不傾可能園綺勝良平舉朝公将無全䇿
借請閒人羽翼成
　　　南梁戯題漢髙廟
數載從軍似武夫今隨戎捷氣偏粗漢王若問何為者
免道髙陽舊酒徒
　　　洛神
人世仙家本自殊何須相見向中途驚鴻瞥過㳺龍去
漫惱陳王一事無
　　　初秋到慈州冬首換絳牧
秋杪方攀玉樹枝隔年無計待春暉自嫌暫作仙城守
不遂鶯來共燕飛
　　　重經馮家舊里
馮家舊宅閉柴闗脩竹猶存淗水灣應繫星辰上天去
不畱英骨𦵏人間
　　　克復後登安國寺閣
千門萬户鞠蒿藜㫁燼遺垣一望迷惆悵建章鴛瓦盡
夜來空見玉繩低
　　　題䖍僧室
何縁春恨貯離憂欲入空門萬事休水月定中何所為
也嚬眉黛托腮愁
　　　見煬帝寳帳
漢文窮相作前王懢惜明珠不斗量翡翠絞鮹何所直
千裨萬接上書囊
　　　樓上偶題
塵土無因狎隱淪青山一望每傷神可能前嶺空喬木
應有懷才抱器人
　　　親仁里聞猿
朱雀街東半夜驚楚魂和夢兩徒清五更撩亂趨朝火
滿口塵埃亦數聲
　　　聞李瀆司勲下世
異鄉丹旐已飄揚一顧深知實未亡任被禇褒泉下笑
重将北靣哭真長
　　　試夜題省廊桂
麻衣穿穴兩京塵十見東堂緑桂春今日競飛揚葉箭
魏舒休作畫籌人
　　　竹風
竹映風忩數陣斜旅人愁坐思無涯夜來畱得江湖夢
全為乾聲似荻花
　　　長溪秋望
柳短沙長溪水流雨微烟暝立溪頭寒鴉閃閃山前去
杜曲黄昏獨自愁
　　　嚴子陵
嚴陵情性是真狂抵觸三公傲帝王不怕舊交稱僣越
喚它侯霸作君房
　　　北齊
草草招携强據鞍周師乘勝莫回看背城肯戰知虚實
爭奈人前忍笑難
　　　楚世家
偏信由來惑是非一言邪佞脫危機張儀重入懷王手
駟馬安車却放歸
　　　驪山道中
月殿真妃下綵烟漁陽追騎及湯泉君王指㸃新豐樹
幾不親畱七寳鞭
　　　韋曲
欲冩愁腸愧不才多情練漉已低摧窮郊二月初離别
獨傍寒村嗅野梅
　　　黄子陂荷花
十頃狂風撼麯塵縁堤照水露紅新世間花氣皆愁絶
恰是蓮香更惱人
　　　野行
蝶戀晚花終未去鷗逢春水固難飛野人心地都無著
伴蝶隨鷗亦不歸
　　　與徐温話别　　　　　　　方　干
去去何時却見君悠悠烟水似天津明年今夜有明月
不是今年看月人
　　　寒食日
百花香氣傍行人花底垂鞭日易醺野父不知寒食節
穿林轉壑自燒雲
　　　出東陽道中作
馬首寒山黛色濃一重重盡一重重醉醒已在他人界
猶憶東陽昨夜鐘
　　　與陳長官
枕上愁多百緒牽常時睡覺在溪前人間盡是交親力
莫道升沉總信天
　　　商明府家學方響
葛溪鐡片梨園調耳底丁東十六聲彭澤主人憐妙樂
玉盃春煖許同傾
　　　别商明府
許教門館久踟蹰仲叔懷恩對玉壺惟有離心欲萌客
望垂雙淚不成珠
　　　贈楊長官
直鈎終日竟無魚鐘鼓聲中與世踈若向湖邉訪幽拙
蕭條四壁是閒居
　　　貽僧二首
秋水一泓長見底澗松千尺不生枝人間學佛知多少
淨盡花心只有師
四十年來多少人一分零落九成塵與師猶得重相見
亦是枯株勉强春
　　　題畫建溪圖
六幅輕綃畫建溪刺桐花下路髙低分明記得曽行處
秪欠猿聲與鳥啼
　　　蜀中
遊子去遊多不歸春風酒味勝餘時閒來却伴巴兒醉
荳蔲花邉唱竹枝
　　　将歸湖上畱别陜宰
歸去春山逗晚晴縈逥樹石罅中行明時不是無知己
自憶湖邉釣與耕
　　　題鮑處士壁
水濶坐看千萬里青蕪蓋地接天津襧衡莫愛山中静
逸舎山多却碍人
　　　經曠禪師舊院
谷鳥散啼如有恨庭花含笑似無情更名變貌難休息
去去來來第幾生
　　　江南聞新曲
席上新聲花下盃一聲聲被拍心催樂工不識長安道
盡是書中寄曲來
　　　越中寄孫百篇二首
上才乘醉到山隂日日篇成字字金鏡水周圍千萬頃
波瀾倒㵼入君心
錦價轉髙花更巧能将舊手弄新梭從來一字為褒貶
二十八言猶太多
　　　題飛來峰
邃岩喬木夏藏寒床上雲溪枕上看臺殿漸多山更重
却令飛去即應難
　　　過李羣玉故居
訐直上書難遇主銜寃下世未成翁琴樽劒鶴隨将去
惟鎖山齋一樹風
　　　君不來
逺路東西欲問誰寒來無處寄寒衣去時初種庭前樹
樹已勝巢人未歸
　　　送鄉中故人
少小與君情不踈聴君細話勝家書如今若到鄉中去
道我埀鈎不釣魚
　　　思江南
昨日草枯今日青羈人又動故鄉情夜來有夢登歸路
不到桐廬已及明
　　　别孫蜀
呉越思君意易傷别君添我鬂邉霜由來淛水偏堪恨
截㫁千山作兩鄉
　　　贈江上老人
潭底錦鱗多識釣未投香餌即先知欲教魚目無分别
須學揉藍染釣絲
　　　詠花二首
狂心醉眼共徘徊一半先開笑未開此日不能偷折去
蝴蜂直恐趂人來
可憐妍艶正當時剛被狂風一夜吹今日流鶯來舊處
百般言語殢空枝
　　　路入金州江中作
棹尋椒岸縈逥去數里時逢一兩家知道從來貢金處
江邉牧䜿亦披沙
　　　夜會鄭氏林亭
巻簾圓月照方塘坐久樽空竹有霜白犬風驚雁飛起
猶能一一旋成行
　　　清平調詞三首　　　　　　李　白
雲想衣裳花想容春風拂檻露華濃若非羣玉山頭見
會向瑶臺月下逢
一枝紅艶露凝香雲雨巫山枉㫁腸借問漢宫誰得似
可憐飛燕在昭陽
名花傾國兩相歡長得君王帶笑看解釋春風無限恨
沉香亭北倚欄干
　　　戯贈杜甫
飯顆山前逢杜甫頭戴笠子日卓午借問别來太瘦生
總為從前作詩苦
　　　賀裴裕　　　　　　　　　李　摶
曽隨風水化凡鱗安上門前一字新聞道蜀江風景好
不知何似杏園人
　　　逰秦别妻　　　　　　　　元　載
年來誰不厭龍鍾雖在侯門似不容看取海山寒翠樹
若遭霜霰到秦封
　　　懷舊　　　　　　　　　　李章武
水不西歸月暫圓令人悵望古城邉蕭條明早分岐路
知更相逢何嵗年
　　　戯經僧
南宗尚許通方便何處心中更有經好去苾蒭雲水畔
何山松栢不青青
　　　送紅綿酒　　　　　　　　冷朝陽
採菱歌怨木蘭舟送客魂消百尺樓還似洛妃乘霧去
碧天無際水空流
　　　題馬嵬驛　　　　　　　　狄歸昌
馬嵬烟柳正依依重見鑾輿幸蜀歸泉下阿蠻應有語
這回休更泥楊妃
　　　贈張神女　　　　　　　　沈　警
義起曽厯許多年張碩凡得㡬時憐何意今人不如昔
蹔來相見更無縁
　　　離歌
直值行人心不平那冝萬里阻閨情只今隴上分流水
更泛從來鳴咽聲
　　　題巫山廟　　　　　　　　繁　知
忠州刺史令才子行到巫山必有詩為報髙唐神女道
速排雲雨候清辭
　　　題鄧仙客墓　　　　　　天嶠逰人
鶴老芝田鷄在籠上清那與俗塵同既言白日昇仙去
何事人間有殯宫
　　　舟行作　　　　　　　　衡山舟子
野鵲灘西一棹孤月光遥接洞庭湖堪嗟逥雁峰前過
望㫁家山一字無
　　　罷歙州贈交代　　　　　　李　擢
經年理郡少歡娯為習干戈間飲徒今日臨行盡交(原/闕)
　
　
　
　
　
　
　
　
　
　
　
　
　
　
　萬首唐人絶句巻五十九
欽定四庫全書
　萬首唐人絶句巻六十
　　　　　　　　　　　　　宋　洪邁　編
　　七言
　　　六朝詠史　　　　　　　　孫元晏
　　　　呉黄金車
分擘山河即漸開許昌基業已傾􁀙黄金車與斑斕耳
早箇須知入䜟來
　　　　赤壁
㑹獵書來舉國驚秪應周魯不教迎曹公一戰奔波後
赤壁功傳萬古名
　　　　魯肅指囷
破産移家事亦難佐呉從此霸江山爭教不立功勲得
指出一囷如等閒
　　　　甘寜斫營
夜深偷入魏軍營滿寨驚忙火似星百口寳刀千匹絹
也應消得與甘寜
　　　　徐盛
欲把江山鼎足分邢真銜册到江南當時將相誰堪重
徐盛將軍最不甘
　　　　魯肅
斫案興言斷衆疑鼎分從此定雄雌若無子敬心相似
爭得烏林破魏師
　　　　武昌
西塞山高截九垓䜟謡終日自相催武昌魚美應難戀
厯數須歸建業來
　　　　顧雍
賛國經綸更有誰蔡公相歎亦相師貴為丞相封侯了
歸後家人總不知
　　　　吕䝉
㓜小家貧實可哀願征行去志難囘不探虎穴求身逹
爭得人間富貴來
　　　　介象
好道君王遇亦難變通靈異幾多般介先生有神仙術
釣得鱸魚在玉盤
　　　　濡須塢
風掲洪濤響若雷枕波為壘險相隈莫言有箇濡須塢
幾度曹公失志回
　　　　周㤗
名與諸公又不同金瘡痕在滿身中不將御蓋宣恩澤
誰信將軍别有功
　　　　張紘
東部張公與衆殊共施經略賛全呉陳琳漫自稱雄伯
神氣應須怯大巫
　　　　太史慈
聖徳招賢逺近知曹公心計却成欺陳韓昔日甞投漢
豈是當歸召得伊
　　　　孫堅后
委付張公翊聖材幾將賢徳賛文臺爭教不霸江山得
日月徴曾入夢來
　　　　陸綂
將軍身殁有兒孤虎子為名教讀書更向宫中教騎馬
感君恩重合何如
　　　　青蓋
厯數將終勢已摧不修君徳更堪哀被它青蓋言相誤
元是須教入晉來
　　　　晉七寳鞭
天命須知豈偶然亂臣徒欲用兵權聖謨廟略還應别
渾不消它七寳鞭
　　　　廋恱鵝炙
春暖江南景氣新子鵝炙美就中珍廋家厨盛劉公困
渾弗相貽也惱人
　　　　謝𤣥
百萬兵來逼合肥謝𤣥為將統雄師旌旗首尾千餘里
渾不消它一局棊
　　　　謝混
尚主當初偶未成此時誰合更關情可憐謝混風華在
千古翻傳禁臠名
　　　　陸玩
陸公高論亦由𠂻謙讓還慙未有功天下忠良人欲盡
始應交我作三公
　　　　王坦之
晉祚安危只此行坦之何必苦憂驚謝公合定寰區在
爭遣當時事得成
　　　　蒲葵扇
抛捨東山歲月遥幾施經略挫雄豪若非名徳喧寰宇
爭得蒲葵價數高
　　　　王郎
太尉門庭亦甚高王郎名重禮相饒自家妻父猶如此
誰更逢君得折腰
　　　　劉毅
遶床堪壯喝盧聲似鐡容儀衆盡驚二十七人同舉義
幾人全得舊功名
　　　　王恭
春風濯濯栁容儀鶴􁑵神心舉世推可惜教君仗旄鉞
枉將心地託牢之
　　　　謝公賭墅
發遣將軍欲去時略無情撓只貪棊自從乞與羊曇後
賭墅功成更有誰
　　　　符堅投箠
投箠填江語未終謝安乘此立殊功三台星爛乾坤正
且與張華死不同
　　　　衛玠
叔寳羊車海内稀山家女壻好風姿江東士女無端甚
看殺玉人渾不知
　　　　郭璞脫𥜗
吟坐因思郭景純每言窮逹似通神到頭分命難移改
解脫青𥜗與别人
　　　　廋樓
江州樓上月明中從事同登眺逺空玉樹忽埋千載後
有誰重此繼清風
　　　　新亭
容易乘虛逼帝畿滿江艛艣與旌旗盧循若解新亭上
勝負還應未可知
　　　　宋大峴
大峴纔過喜可知指空言己副心期公孫許䇿嗟無用
天與南朝作霸基
　　　　放宮人
納諌廷臣免犯顔自然恩可霸江山姚興侍女方承寵
放出宮闈若等閒
　　　　借南苑
人主詞應不偶然幾人曾說笑掀天不知南苑今何在
借與張公三百年
　　　　謝澹雲霞友
仗氣凌人豈可親只將范㤗是知聞縁何喚作雲霞友
却恐雲霞未似君
　　　　烏衣巷
古迹荒基好嘆嗟滿川吟景只煙霞烏衣巷在何人住
回首令人憶謝家
　　　　袁粲
負才尚氣滿朝知高卧閒吟見客稀獨歩何人識袁尹
白楊郊外醉方歸
　　　　劉伯龍
位重何如不厭貧伯龍孤子只修身固知生計還湏有
窮鬼臨時也笑人
　　　　王方平
拂衣耕釣已多時江上山前樂可知着却貂裘將採藥
任它人喚作漁師
　　　　黄羅𥜗
戚屬羣臣盡見㺓預憂身後又堪哀到頭委付何曾是
虛把羅襦與彦回
　　　　謝朏
謝家諸子盡蘭香各震芳名滿帝鄉唯有千金更堪重
只將高卧向齊王
　　　　羊𤣥保
運命將來各有期好官才闕即思之就中堪愛羊𤣥保
偏受君王分外知
　　　　齊謝朏
解璽傳呼詔侍中却來高卧豈踈慵此時忠節還希有
堪羡君王特地容
　　　　小兒執燭
謝公情量已難量忠宋心誠豈暫忘執燭小兒渾放去
略無言語與君王
　　　　王僧祐
肯與公卿作等倫澹然名徳只推君任它車騎來相訪
簫鼓盈庭似不聞
　　　　王僧䖍
位高名重不堪疑懇讓儀同帝亦知不學常流爭進取
却憂門有二台司
　　　　眀帝裹蒸
至尊尊貴異人間御膳天厨豈等閒惜得裹蒸無用處
不如安霸取江山
　　　　鬱林王
强哀强慘亦從伊歸到私庭喜可知喜字漫書三十六
到頭能得幾多時
　　　　何氏小山
顯逹何曾肯繫心築居郊外好園林賺它謝朏出山去
贏得高名直至今
　　　　王倫之
豫章太守重詞林圖畵陳蕃與華歆更奠子將并孺子
為君千載作知音
　　　　潘妃
曾歩金蓮寵絶倫豈甘今日委埃塵玉兒還有懐恩處
不肯將身嫁小臣
　　　　王亮
後見梁王未免哀奈何無計拯傾頺若教彼相顛扶得
爭遣眀公到此來
　　　　梁分宫女
滌蕩齊宫法令新分張宫女二千人可憐無限如花貎
重見世間桃李春
　　　　馬仙琕
齊朝太守不甘降忠節當時動四方義士要教天下見
且㽞君住待袁昻
　　　　勍敵
博聞天子重儒才特為皇華綺宴開今日方驚遇勍敵
此人元自北朝來
　　　　蔡撙
紫茄白莧以為珍守任清真轉更貧不飲呉興郡中水
古今能有幾多人
　　　　楚祠
曾與蕭侯醉玉盃此時神影盡傾頺莫云千古無靈聖
也向西川助敵來
　　　　謝朏小輿
小輿升殿掌鈞台不免無憀却憶囘應恨被它何𦙍誤
悔先容易出山來
　　　　八關齋
依憑金地甚䖍誠忍溺空王為聖明内殿設齋申禱祝
豈無功徳及臺城
　　　　廋信
苦心詞賦向誰談淪落周朝志豈甘可惜多才廋開府
一生惆悵憶江南
　　　　陳王僧辯
彼此英雄各有名石頭高卧擬爭衡當時堪笑王僧辯
待欲將心託聖眀
　　　　武帝蚌盤
金翠絲簧略不舒蚌盤清宴意何如豈知三閣繁華主
解為君王妙破除
　　　　虞居士
苦諫將軍緫不知幾随煙熖作塵飛東山居士何人識
唯有君王却許歸
　　　　姚察
曾佐徐陵向北遊剖陳疑事動名流却歸掌選清何甚
一疋花練不肯收
　　　　宣帝傷將卒
前後兵師戰勝回百餘城壘盡歸來當時將卒應知感
況得君王為舉哀
　　　　臨春閣
臨春高閣上侵雲風起香飄數里聞自是君王正沉醉
豈知消息報隋軍
　　　　結綺閣
結綺高冝眺海涯上凌丹漢拂雲霞一千朱翠同居此
爭奈恩多屬麗華
　　　　望仙閣
多少沉檀結築成望仙為號倚青冥不知孔氏何形狀
醉得君王不解醒
　　　　三閣
三閣相通綺宴開數千朱翠遶周囘只知斷送君王醉
不道韓擒已到來
　　　　狎客
八宫妃盡賦篇章風掲歌聲錦繡香選得十人為狎客
有誰能解諌君王
　　　　淮水
文物衣冠盡入秦六朝繁盛忽埃塵自從淮水乾枯後
不見王家更有人
　　　　江令宅
不向南朝立諫名舊居基在事分明令人惆悵江中令
只作篇章過一生
　　　　後庭舞
嬿婉回風態若飛麗華翹䄂玉為姿後庭一曲從教舞
舞破江山君未知
　　　叙懐　　　　　　　　　張　蠙
月裏路從何處上江邊身合幾時歸十年九陌寒風夜
夢掃蘆花絮客衣
　　　題嘉陵驛
嘉陵路惡石和泥行到長亭日已西獨倚欄干正惆悵
海棠花裏鷓鴣啼
　　　春夜二首　　　　　　　劉　駕
一别杜陵歸未期秪憑䰟夢接親知近來欲睡兼難睡
夜夜夜深聞子規
幾歲兵戈阻路岐憶山心切與心違時難何處披衷抱
日日日斜空醉歸
　　　郪中感舊
頃年曾住此中來今日重㳺事可哀憶得幾家歡宴處
家家家業盡成灰
　　　曉登迎春閣
未櫛凭欄眺錦城煙籠萬井二江明香風滿閣花滿樹
樹樹樹梢啼曉鶯
　　　白髭
到處逢人求至藥幾回染了又成絲素絲易染髭難染
墨翟當時合泣髭
　　　獨坐吟
客愁不盡夲如水草色含情更無已又覺春愁似草生
何人種在情田裏
　　　奉和春日翫雪
北闕同雲掩曉霞東風春雪滿山家瓊章定少千人和
銀樹長開六出花
　　和李秀才邊庭四時怨　　　　盧　弼
　　　　春
春衣昨夜到榆關故國煙花想已殘少婦不知歸未得
朝朝應上望夫山
　　　　夏
盧龍塞外草初肥鴈乳平蕪曉不飛鄉國近來音信斷
至今猶自着寒衣
　　　　秋
八月霜飛栁遍黄蓬根吹斷鴈南翔隴頭流水關山月
泣上龍堆望故鄉
　　　　冬
朔風吹雪透刀瘢飲馬長城窟更寒半夜火來知有敵
一時齊保賀蘭山
　　　獨坐懐非煙
緑暗紅藏起暝煙獨將幽恨小庭前沉沉良夜與誰語
星落銀河月半天
　　　廻緘非煙
見說傷情為見春想封蟬錦緑蛾嚬叩頭與報煙卿道
第一風流最損人
　　　贈非煙
十洞三清雖路阻有心還得傍瑶臺瑞香風引思深夜
知是蕋宫仙馭來
　
　
　
　
　
　
　
　
　
　萬首唐人絶句巻六十
欽定四庫全書
　萬首唐人絶句巻六十一
　　　　　　　　　　　　　宋　洪邁　編
　　七言
　　　小遊僊詩九十八首　　　　曹　唐
玉簫金瑟發商聲桑葉枯乾海水清淨掃蓬萊山上地
畧遊王母話長生
　　　　其二
上元元日豁明堂五帝望空拜玉皇萬樹琪花千圃藥
心知不敢輙形相
　　　　其三
騎龍重過玉溪頭紅葉還春碧水流省得壺中見天地
壺中天地不曾秋
　　　　其四
真王未許乆從容立在花前别寗封手把玉簫頭不舉
自愁如醉倚黄龍
　　　　其五
金殿無人鏁絳烟玉郎並不賞丹田白龍蹀躞難廻䟦
爭下紅綃碧玉鞭
　　　　其六
𤣥洲草木不知黄甲子初開浩刼長無限萬年年少女
手攀紅樹滿殘陽
　　　　其七
宫闕重重閉玉林崑崙高闢彩雲深黄龍掉尾引郎去
使妾月明何處尋
　　　　其八
風滿塗山玉蘂稀赤龍閒臥鶴東飛紫梨爛盡無人喫
何事韓君去不歸
　　　　其九
武帝徒勞厭暮年不曾清浄不精專上元少女絶還往
滿竈丹成白玉煙
　　　　其十
百辟朝回閉玉除露風清宴桂花踈西歸使者騎金虎
嚲鞚垂鞭唱歩虚
　　　　十一
南斗闌珊北斗稀茅君夜着紫霞衣朝騎白馬趂朝去
鳳押笙歌逐後飛
　　　　十二
焚香獨自上天壇桂樹風吹玉簡寒長怕嵇康乏僊骨
與將僊籍再尋看
　　　　十三
冰屋朱扉曉未開誰將金䇿扣瓊臺碧花紅尾小僊子
閒吠五雲嗔客來
　　　　十四
酒釅春濃瓊草齊真公欲散醉如泥朱輪軋軋入雲去
行到半天聞馬嘶
　　　　十五
白石山中自有天竹花藤葉隔溪煙朝來洞口圍棊了
賭得青龍直幾錢
　　　　十六
海水西飛照柏林青雲斜倚錦雲深水風暗入古山葉
吹斷歩虚清磬音
　　　　十七
玉詔新除沈侍郎便分茅土鎮東方不知今夕游何處
侍從皆騎白鳳凰
　　　　十八
洞裏煙霞無歇時洞中天地足金芝月明朗朗溪頭樹
白髮老人相對棊
　　　　十九
饑即飱霞悶即行一聲長嘯萬山青穿花渡水來相訪
珍重多才阮歩兵
　　　　二十
東妃閒着翠霞裙自領笙歌出五雲清思密談誰第一
不過邀取小茅君
　　　　二十一
月影悠悠秋樹明露吹犀簟象牀輕嬪妃乆立帳門外
暗笑夫人推酒聲
　　　　二十二
九天天路入雲長燕使何由到上方玉女暗來花下立
手挼裙帯問昭王
　　　　二十三
玉皇賜妾紫衣裳交向桃源嫁阮郎爛煑瓊花勸君喫
恐君毛鬢暗成霜
　　　　二十四
花底休傾緑玉巵雲中含笑向安期窮陽有數不知數
大是人間年少兒
　　　　二十五
玉色雌龍金絡頭真妃騎出縱閒遊崑崙山上桃花底
一曲商歌天地秋
　　　　二十六
閒來洞口訪劉君緩歩輕擡玉線裙細拍桃花擲流水
更無言語倚彤雲
　　　　二十七
西漢夫人下太虚九霞裙幅五雲輿欲將碧字相教示
自解盤囊出素書
　　　　二十八
天上雞鳴海日紅青腰侍女掃朱宫洗花烝葉濾清酒
待與夫人邀五翁
　　　　二十九
汗漫真遊實可竒人間天上與人知周王不信長生話
空使萇𢎞碧淚垂
　　　　三十
青錦縫裳綠玉襠滿身新帶五雲香閒依碧海攀鸞駕
笑就蘇君覔橘嘗
　　　　三十一
鶴不西飛龍不行露乾雲破洞簫清少年僊子說閒事
遙隔彩雲聞笑聲
　　　　三十二
洞裏煙深木葉麤乗風使者降𤣥都隔花相見遥相賀
擎出懐中赤玉符
　　　　三十三
芝蕙芸花爛漫春瑞香煙露濕衣巾玉童私地誇書札
偷寫雲瑤暗贈人
　　　　三十四
天上邀來不肻來人間雙鶴又空回秦皇漢武死何處
海畔紅桑花自開
　　　　三十五
紫羽麾幢下玉京却邀真母入三清白龍乆住渾相戀
斜倚祥雲不肻行
　　　　三十六
鶴呌風悲竹葉踈誰來五嶺拜雲俱人間肉馬無輕歩
踏破先生一巻書
　　　　三十七
夜降西壇宴已終花殘月榭霧朦朧誰遊八海門前過
空洞一聲風雨中
　　　　三十八
忘却教人鎻後宫還丹失盡玉壺空姮娥若不偷靈藥
爭得長生在月中
　　　　三十九
暘谷先生下宴時月光初冷紫瓊枝淒清金石揭天地
事在世間人不知
　　　　四十
共愛初平住九霞焚香不出閉金華白羊成隊難収拾
喫盡溪頭巨勝花
　　　　四十一
酒盡香殘夜欲分青童拜問紫陽君月光悄悄笙歌逺
馬影龍聲歸五雲
　　　　四十二
海樹靈風吹彩煙丹陵朝客欲昇天無央公子停鸞轡
笑泥嬌妃索玉鞭
　　　　四十三
八景風回五鳳車崑崙山上看桃花若教使者沽春酒
須覔餘杭阿母家
　　　　四十四
叔卿遍覽九天春不見人間故舊人怪得蓬萊山下水
半成沙土半成塵
　　　　四十五
欲飲尊中雲母漿月明花裏合笙簧更教小柰將龍去
便向金壇取阮郎
　　　　四十六
海上桃花千樹開麻姑一去不知來遼東老鶴應慵墮
教探桑田便不回
　　　　四十七
昨夜相邀宴杏壇等閒乘醉走青鸞紅雲塞路東風緊
吹破芙蓉碧玉冠
　　　　四十八
雲鶴㝠㝠去不分落花流水恨空存不知玉女無期信
道與留門却閉門
　　　　四十九
采女平明受事回暗交丹契錦囊開欲書密詔防人見
佯喝青虬使莫來
　　　　五十
太一元君昨夜過碧雲高髻綰婆娑手擡玉䇿紅於火
敲斷金鸞使唱歌
　　　　五十一
碧瓦彤軒月殿開九天花落瑞風來玉皇欲着紅龍衮
親喚金妃下手裁
　　　　五十二
長房自貴解飛飜五色雲中獨閉門看却桑田欲成海
不知還往幾人存
　　　　五十三
赤龍停歩彩雲飛共道真王海上歸千歲紅桃香破鼻
玉盤盛出與金妃
　　　　五十四
碧海靈童夜到時徒勞相喚上瓊池因循天子能閑事
縱與青龍不解騎
　　　　五十五
且欲留君飲桂漿九天無事莫推忙青龍舉歩行千里
休道蓬萊歸路長
　　　　五十六
侍女親擎玉酒巵滿巵傾酒勸安期等閒相别三千歲
長憶水邊分棗時
　　　　五十七
萬歲蛾眉不解愁旋彈清瑟旋閒遊忽聞下界笙簫曲
斜倚紅鸞笑不休
　　　　五十八
去住樓臺一任風十三天洞暗相通行厨侍女炊何物
滿竈無煙玉炭紅
　　　　五十九
風動閒天清桂隂水精簾外冷沉沉西妃少女多春思
斜倚彤雲盡日吟
　　　　六十
王母相留不放回偶然沉醉臥瑤臺憑君與向蕭郎道
教著青龍取妾來
　　　　六十一
絳節笙歌繞殿飛紫皇欲到五雲歸細腰侍女瑤花外
争向紅房報玉妃
　　　　六十二
聞君新領八霞司此别相逢是幾時妾有一觥雲母酒
請君終宴莫推辭
　　　　六十三
方士飛軒駐碧霞酒香風冷月初斜不知誰唱歸春曲
落盡溪頭白玉花
　　　　六十四
方朔朝來到我家欲將靈樹出丹霞三千年後知誰在
擬種紅桃待放花
　　　　六十五
水滿桑田白日沉凍雲乾霰濕重隂遼東歸客閒相過
因話堯年雪更深
　　　　六十六
朝回相引看紅鸞不覺風吹鶴氅偏好是興來騎白鶴
文妃為伴上重天
　　　　六十七
公子閒吟八景文花南拜别上陽君金鞭遙指玉清路
龍影馬嘶歸五雲
　　　　六十八
一百年中是一春不教日月輙移輪金鼇頭上蓬萊殿
唯有人間鍊骨人
　　　　六十九
笑擎雲液紫瑤觥共請雲和碧玉笙花下偶然吹一曲
人間因識董雙成
　　　　七十
東皇長女沒多年從洗金芝到水邊無事伴他棊一局
等閒輸却賣花錢
　　　　七十一
紅草青林日半斜閒乘小鳳出彤霞路尋故舊過西谷
因得冰園一尺𤓰
　　　　七十二
樹下星沉月欲高前溪水影濕龍毛洞天雲冷玉花發
公子盡披雙錦袍
　　　　七十三
紫水風吹劍樹寒水邊年少下紅鸞未知百一窮陽數
畧請先生止的看
　　　　七十四
武皇含笑把金觥更請霓裳一兩聲䕶帳宫人最年少
舞腰時挈繡裙輕
　　　　七十五
瓊樹扶踈壓瑞煙玉皇朝客滿花前東風小飲人皆醉
短尾青龍枕水眠
　　　　七十六
彤閣鐘鳴碧鷺飛皇君催熨紫霞衣丹房玉女心慵甚
貪看投壺不肻歸
　　　　七十七
崑崙山上自雞啼羽客爭昇碧玉梯因駕五龍看較藝
白鸞功用不如妻
　　　　七十八
沙野先生閉玉虚㷊香夜寫紫微書供承童子閒無事
教剉瓊花餵白驢
　　　　七十九
雲隴瓊花滿地香碧沙紅水遍朱堂外人欲壓長生籍
拜請飛瓊報玉皇
　　　　八十
玉洞長春風景鮮丈人私宴就芝田笙歌暫向花間盡
便是人間一萬年
　　　　八十一
青童傳語便須回報道麻姑玉蘂開滄海成塵老閒事
且乘龍鶴看花來
　　　　八十二
絳樹彤雲户半開守花童子怪人來青牛臥地喫瓊草
知道先生朝未回
　　　　八十三
石洞沙溪二十年向明杭日夜朝天白礬煙盡水銀冷
不覺小龍牀下眠
　　　　八十四
紫微深鎻敞丹軒太帝親談不死門從此百寮俱拜後
走龍鞭虎下崑崙
　　　　八十五
雲衫玉帶好威儀三洞真人入奏時頻看金鞭打龍角
爲嗔西去上天遲
　　　　八十六
太子真娥相領行當天合曲玉簫清梨花新折東風軟
猶在緱山樂笑聲
　　　　八十七
洞裏月明瓊樹風畫簾青室影朦朧香殘酒冷玉妃睡
不覺七真歸海中
　　　　八十八
青苑紅堂壓瑞雲月明閒宴九陽君不知昨夜誰先醉
書破明霞八幅裙
　　　　八十九
東溟兩度作塵飛一萬年來㑹面稀千樹梨花百壺酒
共君論飲莫論詩
　　　　九十
滄海令抛即未能且縁鸞鶴立相仍蔡家新婦莫嫌少
領取真珠三五升
　　　　九十一
溪影沉沙樹影清人家皆踏五音行可憐三十六天路
星月滿空瓊草青
　　　　九十二
北斗西風吹白榆穆公相笑夜投壺花前玉女來相問
賭得青龍許贖無
　　　　九十三
九天王母皺蛾眉惆悵無言倚桂枝悔不長留穆天子
任將妻妾住瑤池
　　　　九十四
暫隨鳬伯縱閒遊飲鹿因過翠水頭宫殿寂寥人不見
碧花菱角滿潭秋
　　　　九十五
新授金書八素章玉皇教妾主扶桑與君一别三千歲
却厭僊家日月長
　　　　九十六
八海風涼水影高上卿教製赤霜袍蛟絲玉線難裁割
須借玉妃金剪刀
　　　　九十七
海上風來吹杏枝崑崙山上看花時紅龍錦襜黄金勒
不是元君不得騎
　　　　九十八
絳闕夫人下北方細環清珮響丁當攀花笑入春風裏
偷折紅桃寄阮郎
　　　放猿　　　　　　　　　　吉師老
放爾千山萬里身野泉晴樹好為鄰啼時莫近瀟湘岸
明月孤舟有旅人
　　　鴛鴦
江島濛濛煙靄微緑蕪深處刷毛衣渡頭驚起一雙去
飛上文君舊錦機
　
　
　
　
　
　
　
　
　
　
　
　
　
　
　
　萬首唐人絶句巻六十一
欽定四庫全書
　萬首唐人絶句巻六十二
　　　　　　　　　　　　　宋　洪邁　編
　　七言
　　　送日本僧歸　　　　　　　　韋莊
扶桑已在𣺌茫中家在扶桑東更東此去與師誰共到
一船明月一帆風
　　　對酒
何用巖棲隠姓名一壺春酹可忘形伯倫若有長生術
應到如今醉未醒
　　　舊里
滿目牆垣春草深傷時傷事更傷心車輪馬跡一時盡
十二玉樓何處尋
　　　春愁
自有春愁正斷魂不堪芳草思王孫落花寂寂黄昏雨
深夜無人獨倚門
　　　鄜州寒食城外醉吟五首
滿街楊桞緑絲烟畫出青春二月天好是隔簾花樹動
女郎撩亂送鞦韆
雕隂寒食足逰人金鳳羅衣濕麝薫腸斷入城芳草路
淡紅香白一羣羣
開元坡下日初斜拜掃歸來走鈿車可惜數枝紅艶好
不知今夜落誰家
馬驕風疾玉鞭長過去唯留一陣香閒客不須燒破眼
好花皆屬富家郎
雨絲烟桞欲清明金屋人間暖鳳笙永晝迢迢無一事
隔街聞築氣毬聲
　　　揺落
揺落秋天酒易醒悽悽長是别離情黄昏倚柱不歸去
腸斷緑荷風雨聲
　　　令狐亭
若非天上神仙宅須是人間將相家想得當時好風月
管絃吹殺後庭花
　　　江上别李秀才二首
千山紅樹萬山雲把酒相看日又曛一曲離歌兩行淚
更知何地再逄君
前年相送灞陵春今日天涯各避秦莫向樽前惜沈醉
與君俱是異鄉人
　　　語松竹
庭前芳草緑如袍堂上詩人欲二毛多病不禁秋寂寞
雨風松竹暮騷騷
　　　姫人養蠶
昔年愛笑蠶家婦今日辛勤自養蠶仍道不愁羅與綺
女郎初解織桑籃
　　　東陽酒家贈别二首
送君同上酒家樓酩酊飜成一笑休正是落花饒悵望
醉鄉前路莫回頭
天涯方歎異鄉身又向天涯别故人明日五更孤店月
醉醒何處各沾巾
　　　長干塘别徐茂才
亂離時節别離輕别酒應須滿滿傾纔喜相逢又相送
有情争得似無情
　　　江行西望
西望長安白日遥半年無事駐蘭橈欲將張翰松江雨
畫作屏風寄鮑昭
　　　驚秋
不向烟波狎釣舟强將文墨事儒邱長安十二槐花陌
曾負秋風多少秋
　　　離筵訴酒
感君情重惜分離送我殷勤酒滿巵不是不能判酩酊
却憂前路醉醒時
　　　題盧拾遺莊
主父西逰去不歸滿溪春雨長春薇怪來馬上詩情好
㸃破青山白鷺飛
　　　白牡丹
閨中莫妬新粧婦陌上須慚傅粉郎昨夜月明渾似水
入門唯覺一庭香
　　　題許渾詩巻
江南才子許渾詩字字清新句句竒十斛明珠量不盡
惠休虛作碧雲詞
　　　贈禮佛名者
何用辛勤禮佛名我從無事到真庭尋思六祖傳心印
可是從來讀藏經
　　　解維
又解征帆落照中暮程還過秣陵東三年辛苦烟波裏
贏得風姿似釣翁
　　　雨霽池上作
鹿巾藜杖葛衣輕雨歇池邉晚吹清正是今時江上好
白鱗紅稻紫蓴羮
　　　古别離二首
晴烟漠漠桞毿毿不那離情酒半酣更把馬鞭雲外指
斷腸春色在江南
一生風月俱惆悵到處烟花恨别離止竟多情何處好
少年長抱長年悲
　　　江亭酒醒
别筵人散酒初醒江岸黄昏雨雪零滿座綺羅皆不見
覺來紅燭背銀屏
　　　棹亭驛小桃花
當年此樹正花開五馬僊郎載酒來李白已亡工部死
何人空伴玉山頽
　　　憫耕者
何代何王不戰争盡從離亂見清平如今暴骨多於土
猶㸃鄉兵作戍兵
　　　含山店夢覺作
曾是流離慣别家等閒揮杖各天涯燈前一夢江南覺
惆悵起來山月斜
　　　壺關道中作
處處兵戈路不通却從山北去江東黄昏欲到壺關寨
疋馬寒嘶野草中
　　　金陵圖二首
誰為傷心畫不成畫人心逐世人情君㸔六幅南朝事
老木寒雲滿故城
江雨霏霏江草齊六朝如夢鳥空啼無情最是臺城桞
依舊烟籠十里堤
　　　送人遊并汾
風雨蕭蕭欲暮秋獨攜孤劍塞垣遊如今敵騎方南牧
莫過陰闗第一州
　　　江外思歸
年年春日異鄉悲社曲黄鶯可得知更被夕陽江岸上
斷腸烟柳一絲絲
　　　夢入闗
夢中乘傳過闗亭南望蓮峯簇簇青馬上正吟歸去好
覺來江月滿前汀
　　　送人歸上國
送君江上日西斜泣向江邊滿樹花若見青雲舊相識
為言流落在天涯
　　　聞春鳥
雨時春鳥滿江村還是長安舊日聞紅杏花前應笑我
我今憔悴亦羞君
　　　獨鶴
夕陽灘上立徘徊紅蓼風前雪翅開應為不知棲宿處
㡬囘飛去又飛來
　　　新栽竹
寂寞階前種此君遶欄吟罷却沾巾異鄉流落誰相識
唯有叢篁伴主人
　　　題酒家
酒綠花紅客愛詩落花春岸酒家旗尋思避世為逋客
不醉長醒也是癡
　　　殘花二首
和烟和雨雪離披金蘂紅鬚尚滿枝十日笙歌一宵夢
苧羅烟雨失西施
江頭沈醉泥斜暉却向花前慟哭歸惆悵一年春又去
碧雲芳草兩依依
　　　稻田
浪波春稻滿前坡極目連雲𥝧稏肥更被鷺鷥千㸃白
披烟來入畫屏飛
　　　燕來
去歳辭巢別近鄰今來空訝草堂新花間對語應相問
不是村中舊主人
　　　倚柴扉
䇿杖無言獨倚闗如癡如醉夢魂間孤吟盡日何人㑹
依約前山似故山
　　　七步廊
杜門無計奈殘陽更接簷前七步廊不羨東都丞相宅
每行吟得好文章
　　　寄舍弟
每吟富貴他人合不覺汍瀾又溼衣萬里日邊鄉樹逺
何年何路得同歸
　　　僕者楊金
半年辛苦葺荒居不獨單寒腹亦虛努力且為田舍客
他年為爾覓金魚
　　　春陌二首
滿街芳草卓香車仙子門前白日斜腸斷東風各囘首
一枝春雪凍梅花
嫩烟輕染柳絲黄句引花枝笑凭牆馬上王孫莫囘首
好風偏逐羽林郎
　　　中酒
南鄰酒熟愛相招蘸甲傾來綠滿瓢一醉不知三日事
任他童稚作漁樵
　　　暴雨
江村入夏多雷雨曉作狂霖晩又晴波浪不知深㡬許
南湖今與北湖平
　　　晏起
爾來中酒起常遲卧看南山改舊詩開户日髙春寂寂
數聲啼鳥上花枝
　　　幽居春思
綠映紅藏江上村一聲雞犬似仙源閉門盡日無人到
翠羽春禽滿樹喧
　　　思歸引
越鳥南翔雁北飛兩鄉雲路各言歸如何我是飄飄者
獨向江頭戀釣磯
　　　與小女
見人初解語嘔啞不肯歸眠戀小車一夜嬌啼緣底事
為嫌衣少縷金華
　　　虎跡
白額頻頻夜到門水邊踪跡漸成羣我今避世棲巖穴
巖穴如何又見君
　　　買酒不得
停樽待爾怪來遲手挈空瓶毷氉歸滿面春愁消不得
更看溪鷺寂寥飛
　　　得故人書
正向溪頭自采蘇青雲忽得故人書殷勤問我歸來否
雙闕而今畫不如
　　　洪州送僧遊福建
八月風波似鼔鼙可堪波上各東西殷勤早作歸來計
莫戀猿聲住建溪
　　　聞囘戈軍
上將鏖兵又去旋翠華巡幸已三年營中不用栽楊柳
願戴儒冠為控弦
　　　南鄰公子
南鄰公子夜歸聲數炬銀燈隔竹明醉凭馬鬃扶不起
更邀紅袖出門迎
　　　贈野僧
羡爾無知野性真亂搔蓬鬢笑看人閒衝暮雨騎牛去
肯問中興社稷臣
　　　傷富民犯酒沒産(自此改法/不入財産)
誰氏園林一簇烟路人揺指盡長歎桑林稻澤今無主
新犯香醪没入官
　　　感羣兒戲為陣
已聞三世歿軍營又見兒孫學戰争見爾此言堪慟哭
遣予何日望時平
　　　尋李書記不遇
白雲紅樹繞琅東夕鳥羣飛古道中仙吏不知何處隠
山南山北雨濛濛
　　　題貂黄嶺官亭
散騎蕭蕭下太忙逺從吳㑹去陳倉斜風細雨江亭上
盡日凭欄獨望鄉
　　　題櫻桃樹
記得初開雪滿枝和蜂和蝶帶花移而今花落逰蜂去
空作主人惆悵詩
　　　庭前菊
為憶長安爛漫開我今移爾滿庭栽紅蘭莫笑青青色
曾向龍山泛酒來
　　　憶小女銀娘
睦州江上水門西蕩槳揚帆各解携今日天涯夜深坐
斷腸偏憶阿銀犁
　　　女僕阿汪
念爾辛勤嵗已深亂離相失又相尋他年待我門如市
報爾千金與萬金
　　　河清縣河亭
由來多感莫憑髙竟日衷腸似有刀人事任成陵與谷
大河東去自滔滔
　　　鍾陵夜闌作
鍾陵風雪夜將深坐對寒江獨苦吟流落天涯誰見問
少卿應識子卿心
　　　宿蓬船
夜來江雨宿蓬船卧聴淋泠不忍眠却憶紫㣲清調逸
阻風中酒過年年
　　　和工部楊尚書重送　　　　　姚鵠
桂枝攀得獻庭闈何似空懷楚橘歸好控扶揺早回首
人人思看大鵬飛
　　　宫詞　　　　　　　　　　長孫翺
一道甘泉接御溝上皇行處不曾秋誰言水是無情物
也到宫前咽不流
　　　題越王臺　　　　　　　　　崔向
越井岡頭松柏老越王臺上生秋草古墓多年無子孫
牛羊踐踏成官道
　　　十二月樂詞　　　　　　　　李賀
日脚澹光紅灑灑薄霜不消桂枝下依稀和氣解冬嚴
已就長月辭長夜
　　　江上得芙蓉　　　　　　　崔希舟
物觸輕舟心自知風恬烟静月光㣲夜深江上添愁思
拾得紅蕖香惹衣
　　　贈韋氏女　　　　　　　　鄭徳璘
纎手垂鈎對水忩紅蕖秋色艶長江既能觧佩投交甫
更有明珠乞一雙
　　　弔江姝二首
湖面征帆且莫吹浪花初綻月光輝沈潛暗想横波淚
得共鮫人相對垂
洞庭風軟荻花秋新沒青娥細浪愁淚滴白蘋君不見
月明江上有輕鷗
　　　譏張延賞　　　　　　　　　郭圓
宣父從周又過秦昔賢誰少出風塵當時亦訝張延賞
不識韋臯是貴人
　　　詠王大娘戴竿　　　　　　　劉晏
樓前百戲競争新唯有長竿妙入神誰謂綺羅翻有力
猶自嫌輕更著人
　　　舉子騎驢　　　　　　　　無名子
今年敇下盡騎驢短冑長鞦徧九衢清瘦兒郎猶自可
就中愁殺鄭昌圖
　　　題西明院房
姚家新壻是房郎未解芳顔意欲狂見説正調穿羽箭
莫教射破寺家墻
　　　詠李逢吉取寒素
元和天子丙申年三十三人同得僊袍似爛銀文似錦
相將白日上青天
　　　戲周顗　　　　　　　　浙西從事
龍津掉尾十年勞聲價當時鬭月髙唯有紅粧回舞手
似持雙刄向猿猱
　　　答從事　　　　　　　　　　周顗
十載文場敢憚勞宋都回鷁為風髙今朝甘被花枝笑
任道尊前愛縛猱
　　　嘲郭凝素　　　　　　　　　朱澤
三春桃李本無言苦被殘陽鳥雀喧借問東鄰効西子
何如郭素擬王軒
　　　譏張濬閲牡丹　　　　　　　伶人
位乖燮理致傷殘四面墻垣不忍看正是花時堪下淚
相公何必更追歡
　　　織錦人吟
學織繚綾功末多亂拈機杼錯抛梭莫教宫錦行家見
把此文章笑殺他
　　　戲狀元崔昭緯
千里江山陪驥尾五更風水失龍鱗昨夜浣花溪上雨
緑楊芳草為何人
　　　嘲陸暢　　　　　　　　元和内人
十二層樓倚翠空鳳鸞相對並梧桐雙成走報監門衛
莫使吳㱃入漢宫
　　　解嘲　　　　　　　　　　　陸暢
粉面僊郎選聖朝偶逢秦女學吹簫須教翡翠聞王母
不奈烏鳶噪鵲橋
　　　題牡丹
一種芳菲出後庭却輸桃李得佳名誰能為向天人説
從此移根近太清
　
　
　
　
　
　
　
　
　
　
　萬首唐人絶句巻六十二
欽定四庫全書
　萬首唐人絶句巻六十三
　　　　　　　　　　　　　宋　洪邁　編
　　七言
　　　東林寺寄包侍郎　　　　　　靈澈
古殿清隂山木春池邉跂石一觀身誰能來此焚香坐
共作鑪峰二十人
　　　答徐廣州四問
童子出家無第行隨師乞食遣稱名長沙豈敢論年㡬
絳老唯知甲子生
　　　答韋丹
年老心閒無外事麻衣草座亦終身相逢盡道休官去
林下何曾見一人
　　　答胡處士　　　　　　　　　皎然
西山禪隠比來聞長道唯應我與君書上無名心忘却
人間聚散似浮雲
　　　答張烏程
莫道謫官無主人秣陵才令日相親前溪更有忘憂處
荷葉田田間白蘋
　　　酬張明府
愛君詩思動禪心使我休吟待鶴吟更説郡中黄霸在
朝朝無事許招尋
　　　酬祁判官
嵗嵗湖南隠已成如何星使忽知名沙鷗慣逐無心客
今日逢君不解驚
　　　舟行懐閻士和
二月湖南春草徧横山渡口花如霰相思一日在孤舟
空見歸雲兩三片
　　　寄雲門寺梵僧
越山千萬雲門絶髙僧貌古還明月清朝掃石行道歸
林下眠禪㸔松雪
　　　戲呈吳憑
世人不知心是道只言道在他方妙還如瞽者望長安
長安在西向東笑
　　　李中丞水亭夜集
佳人且莫吹參差正憐月色生酒巵山翁取醉豈關我
自愛樽前白鷺鷥
　　　夜過康録事宅㑹兄弟
愛君門館夜來清瓊樹雙枝是弟兄月在詩家偏足思
風過客位更多情
　　　酬秦系戲贈二首
正論禪寂忽狂歌莫是塵心顛倒多白足行花曾不染
黄囊貯酒欲如何
雲林出定鳥未歸松吹時飄雨沐衣石語花悲徒自詫
吾心見境盡為非
　　　題秦系麗句亭
獨將詩教領諸生但愛青山不愛名滿院竹聲堪愈疾
亂林花片足忘情
　　　題湖上草堂
山居不買剡中山湖上千峰處處閒芳草白雲留我住
世人何事得相關
　　　送顧道士逰洞庭山
見説洞庭無上路春遊亂踏五靈芝含桃風起花狼籍
正是僊翁棊散時
　　　青陽上人院説金陵故事
君説南朝全盛日秣陵才子最多人十年秋色古池館
誰見齊王西邸春
　　　江上人禪居
路入松聲逺更竒山光水色共參差中峰禪寂一僧在
坐對梁朝老桂枝
　　　題松
為愛松聲聴不足毎逢松樹更忘還翛然此外更何事
笑向閒雲似我閒
　　　送侯秀才南逰
芳草隨君自有情不關山色與猿聲為㸔嚴子灘頭石
曾憶題詩不著名
　　　送韋向之睦州謁使君
才子南㸔多逺情閒舟蕩漾任春行新安江色長如此
何似新安太守清
　　　九月八日送蕭少傅歸洪州
明日重陽今日歸布㠶絲雨暮霏霏行過鶴渚知堪住
家在龍沙意有違
　　　送皇甫曾侍御
維舟若許暫從容送過重江不厭重霜簡别來今始見
雪山歸去又難逢
　　　聴胡笳送人
一奏胡笳客未停野僧還欲廢禪聴難將此意臨江别
無限春風葭菼青
　　　江上送梁拾遺
江上荻花飛雪花風吹撩亂滿袈裟如今嵗晏無芳草
獨對離樽作物華
　　　送僧逰宣城
楚山千里一僧行念爾初縁道未成莫向舒姑泉口泊
此時嗚咽易傷情
　　　送履上人還金陵
攜錫西山步緑莎禪心未了奈情何湘宫水寺清秋夜
月落風悲松柏多
　　　送聦上人還廣陵
莫學休公學逺公了心還與我心同隋家古桞數株在
㸔取人間萬事空
　　　送洞庭維諒上人
白雲關我不關他此物留君情最多憶著春風生橘樹
歸心不怕洞庭波
　　　送太祝姪之䖍吉訪兄
阮咸别曲四座愁賴是春風不是秋漫漫江帆訪兄弟
猿聲㡬夜宿蘆洲
　　　冬夜送人
平明走馬上村橋花落梅溪雪未消日短天寒愁送客
楚山無限路迢迢
　　　送嚴上人
初到人間栁始隂山書昨夜報春深朝朝花落㡬株樹
惱殺禪翁未證心
　　　送僧之揚州
平明環錫向風輕正及隋堤栁色行知爾禪心還似我
故宫春草肯傷情
　　　送李繹
斜日悠揚在栁絲孤亭寂寂水逶迤誰堪别後行人盡
唯有春風起路岐
　　　送僧之京師
綿綿眇眇楚雲繁萬里西歸望國門禪子初心易悽斷
秋風莫上少陵原
　　　送許丞還洛陽
剡茗情來亦好斟空門一别肯沾襟悲風不動罷瑶軫
忘却洛陽歸客心
　　　送别
聞説情人怨别情霜天淅瀝在寒城長宵漫漫角聲發
禪子無心恨亦生
　　　送裴參軍還下邳舊居
北望烟霄驃騎營邊烽無火楚天清此時千里思歸客
泗上春風得返耕
　　　送僧歸富陽
悠悠渺渺涉寒波故寺思歸意若何長憶孤舟三二月
春山偏賞富陽多
　　　送僧歸洞庭
從來湖上勝人間逺愛浮雲獨自還孤月空天見心地
寥寥三境水中山
　　　送商季臯
比來知爾有詩名莫恨東歸學未成新豐有酒為我飲
消取故園傷别情
　　　送邢台州
海上名山屬使君石橋琪樹古來聞他時畫出白團扇
乞取天台一片雲
　　　送柳蔡省叔
東城南陌强經過怨别無心亦放歌明日阮公應問我
閒雲長在石門多
　　　赤松澗
緑岸朦朧出見天晴沙厯厯水濺濺何處羽人長洗藥
殘花無數逐流泉
　　　晚秋破山寺
秋風落葉滿空山古寺殘燈石壁間昔日經行人去盡
寒雲夜夜自飛還
　　　釋裴脩春愁
蝶舞鶯歌喜嵗芳桞絲裊裊蕙蘭香江南春色共君㸔
何事君心獨自傷
　　　長安少年行
翠樓春酒蝦䗫陵長安少年皆共矜紛紛半醉緑槐道
躞蹀花騘驕不勝
　　　春夜集陸處士居
欲賞芳菲不待晨無情人訪有情人西林豈是無清景
祇為忘情不記春
　　　王昭君
自倚嬋娟望主恩誰知美惡忽相飜黄金不買漢宫貌
青塚空埋秦地魂
　　　銅雀妓
强開尊酒向陵㸔憶得君王舊日歡不覺餘歌悲自斷
非關艶曲轉聲難
　　　長門怨
春風日日閉長門揺蕩春心似夢魂若遣花開只笑妾
不如桃李自無言
　　　投知己
若為令憶洞庭春上有閒雲可隠身無限白雲山要買
不知山價出何人
　　　塞下曲二首
寒塞無因見落梅被人吹入笛聲哀勞勞亭上春應度
夜夜城南戰未回
都䕶今年破武威烟沙萬里鳥空飛旌竿瀚海掃雲出
氊騎天山踏雪歸
　　　送蜀僧　　　　　　　　　　清塞
萬里獨行無弟子唯賫笻竹與檀龕㸔經更向吳中老
應是山川似劔南
　　　送僧歸南嶽二首
草屨初登南客船銅瓶猶貯北山泉衡陽舊寺秋歸去
門鎖寒潭㡬樹蟬
衡陽一别十三春行脚同來有㡬人老大却思歸故里
當時未漆祖師身
　　　過僧竹院
一生愛竹自未有毎到此房歸不能髙人留宿話禪後
寂寞雨堂空曉燈
　　　宿劉員外林亭
獨樹倚亭新月入城墻裏面鎻山多去年今夜還留宿
坐見西風褭燕窠
　　　憶潯陽舊居兼感長孫郎中
潯陽却到知何日此地今無舊使君長憶窮冬宿廬嶽
瀑泉氷折共僧聞
　　　雨後欲尋天目山　　　　　　靈一
昨夜雲生天井東春山一雨㡬回風林花併逐溪流下
欲上龍池通不通
　　　看金陵圖　　　　　　　　　齊已
六朝圖畫戰争多最是陳宫計數訛若愛蒼生似歌舞
隋皇自合恥干戈
　　　寄南嶽秦禪師
江頭黙想坐禪峰白石山前萬丈空山下獵人應不到
雪深花鹿在菴中
　　　片雲
水底分明天上雲可憐形影似吾身何妨舒作從龍勢
一雨吹消萬里塵
　　　寄清溪道者
萬重千疊紅霞嶂夜燭朝香白石龕常寄溪窻凭危檻
看經影落古龍潭
　　　送胎髮筆寄仁公
内唯胎髮外秋毫緑玉新裁管束牢老病手疼無那爾
却資年少寫風騷
　　　偶作寄王祕書
七絲湘水秋深夜五字河橋日暮時借問祕書郎此意
静彈髙詠有誰知
　　　謝惠紙
烘焙㡬工成曉雪輕明百幅疊春氷何消才子題詩外
分與能書貝葉僧
　　　答文勝大師
纔把文章干聖主便承恩澤换禪衣應嫌六祖空傳衲
只向曹溪永息機
　　　寄懷文英大師
著紫袈裟名已貴吟紅菡蓞價兼髙秋風曾憶相留處
門對平湖滿白濤
　　　懷道林
四絶堂前萬木秋碧參差影壓湘流閒思宋杜題詩板
一上凭欄到夜休
　　　辭主人四首
　　　　放鶴
華亭又復去芝田丹頂霜毛性可憐縱與乘軒終誤主
不如還放却遼天
　　　　放猿
堪憶春雲十二峰野桃山杏摘香紅王孫可念愁金鎻
縦放斷腸明月中
　　　　放鷺鷥
白蘋紅蓼碧江涯日暖雙雙立睡時願掲金籠放歸去
却隨沙鶴鬬輕絲
　　　　放鸚鵡
隴西蒼巘結巢髙本為無人識翠毛今日籠中强言語
乞歸天外啄含桃
　　　城中懷山友
春城來往桃李碧暖艶紅香斷消息吾徒自有山中鄰
白晝㝠心坐嵐壁
　　　送人往長沙
荆門歸路指湖南千里風帆興可諳好聴鷓鴣啼雨處
木蘭舟晚泊春潭
　　　偶題
時事嬾言多忌諱野吟無主苦縦横君看三百篇章首
何處分明著姓名
　　　贈琴客
曾携五老峰前過㡬向雙松石上彈此境此聲誰更愛
掀天羯鼓滿長安
　　　勉吟僧
萬途萬轍亂真源白晝勞形夜斷魂忍著袈裟把名紙
學他低折五侯門
　　　夏日城中作二首
三面僧鄰一面墻更無風路可吹涼他年捨此歸何處
青壁紅霞裹石房
竹低莎淺雨濛濛小檻幽忩暑月中有境牽懷人不會
東林門外翠横空
　　　黙坐
燈引飛蛾拂熖迷露淋棲鶴壓枝低𡨕心坐睡蒲團穏
夢到天台過剡溪
　　　水邉行
身著袈裟手杖藤水邉行止不妨僧禽棲日落猶孤立
隔浪秋山千萬層
　　　翡翠
水邉飛去青難辨竹裏歸來色一般磨吻鷹鸇莫相害
白鷗鴻鶴滿沙灘
　　　送藏休上人二首
事遂鼎湖遺劔履時來渭水擲魚竿欲知賢聖存亡道
自向心機反覆㸔
一枝霜雪未霑頭争遣藏休肯便休學盡世間難學事
始堪隨處任虚舟
　　　幽齋
幽院纔容箇小庭疎篁低短不堪情春來猶賴鄰僧樹
時引流鶯送好聲
　　　贈念法華經僧
萬境心隨一念平紅芙蓉坼愛河清治經功力能如是
任駕白牛安穏行
　　　對菊
無艶無妖别有香栽多不為待重陽莫嫌醒眼相看過
却是真心愛澹黄
　　　送惠空北逰
君向峴陽逰聖境我將何事託多才丁寧墮淚碑前過
寫取斯文寄我來
　　　寄懷歸州馬判官
三年為倅興何長髙卧應多事少忙又見秋風霜裛樹
滿山椒熟水雲香
　　　觀荷葉露珠
霏㣲曉露成珠顆宛轉田田未有風任器方圓性終在
不妨飜覆落池中
　　　苦熱中懷玉泉寺
火雲如燒接蒼梧原野烟連大澤枯漫費葛衫葵扇力
爭禁泉石潤肌膚
　　　折楊桞詞四首
鳳樓髙映緑隂隂凝重多含雨露深莫謂一枝柔軟力
㡬曾牽破别離心
館娃宫畔響廊前依託吳王養翠烟劔去國亡臺榭毁
却隨紅樹噪秋蟬
儂低似中陶潛酒軟極如傷宋玉風多謝將軍繞營種
翠中閒卓戰旗紅
髙僧愛此遮江寺逰子傷殘露野橋爭似着行垂上苑
碧桃紅杏對揺揺
　　　答長沙丁秀才書
月月便車奔帝闕年年貢士過荆臺如何三度槐花落
未見故人攜巻來
　
　
　
　
　
　
　萬首唐人絶句巻六十三
欽定四庫全書
　萬首唐人絶句巻六十四
　　　　　　　　　　　　　宋　洪邁　編
　　七言
　　　蟬二首　　　　　　　　　子　蘭
獨蟬初唱古槐枝委曲悲凉斷續遲雨後忽聞誰最苦
異鄉孤館憶家時
衰桞蟬吟旁濁河正當殘日角聲和㝷常不足少愁思
此際聞時愁更多
　　　太平坊㝷裴郎中故宅
不語凄凉無限情荒堦行盡又重行昔年此住何人在
滿地槐花秋草生
　　　登樓
邉邑鴻聲一例秋大波平日遶山流故人千里同明月
盡夕無言空倚樓
　　　長安早秋
風舞槐花落御溝終南山色入城秋門門走馬徴兵急
公子笙歌醉玉樓
　　　對雪
密密無聲墜碧空霏霏有韻舞微風幽人吟望搜辭處
飄入牕來落硯中
　　　鸚鵡
翠毛丹觜乍教時終日無憀似憶歸近來偷解人言語
亂向金籠説是非
　　　晚景
池荷衰颯菊芬芳策杖吟詩上草堂滿目暮雲風巻盡
郡樓寒角數聲長
　　　長安傷春
霜隕中春花半無狂遊恣飲盡兇徒年年賞翫公卿輩
今委溝塍骨漸枯
　　　河梁晚望二首
水勢滔滔不可量漁舟容昜泛滄浪連山翠靄籠沙溆
白鶴翩翩下夕陽
雨添一夜秋濤濶極目茫茫似接天不知龍物濳何處
魚躍蛙鳴滿檻前
　　　悲長安
何事天時禍未囘生靈愁悴若寒灰豈知萬頃繁華地
强半今為瓦礫堆
　　　千葉石榴花
一朶花開千葉紅開時又不藉春風若教移在香閨畔
定與佳人艶色同
　　　端午　　　　　　　　　　文　秀
節分端午自誰言萬古傳聞自屈原堪笑楚江空渺渺
不能洗得直臣寃
　　　寒食至郊外　　　　　　　雲　表
寒食悲㸔郭外春野田無處不傷神平原累累添新塜
半是去年來哭人
　　　秋夜吟　　　　　　　　　尚　顔
梧桐雨畔夜愁吟斗藪衣從蘚色侵枉道一生無繫着
湘南山水别人㝷
　　　行次漢上　　　　　　　　　無本
習家池沼草萋萋嵐樹光中信馬蹄漢主廟前湘水碧
一聲風角夕陽低
　　　馬嵬
長川㡬處樹青青孤驛危樓對翠屏一自玉皇惆悵後
至今來往馬蹄腥
　　　送友人之上都　　　　　　　法震
玉帛招賢楚客稀猿啼相送武陵歸湖頭望入桃花去
一片春㠶帯雨飛
　　　夜夜曲　　　　　　　　　　貫休
蟪蛄切切風騷騷芙蓉噴香蟾蜍髙孤燈耿耿征婦勞
更深撲落金錯刀
　　　少年行
錦衣鮮華手擎鶻閒行氣貌多輕忽稼穡艱難總不知
五帝三王是何物
　　　春晚書山家主人屋壁
柴門寂寂黍飯馨山家烟火春雨晴庭花濛濛水泠泠
小兒啼索樹上鶯
　　　深山逢老僧
衲衣線麤心似月自把鋤鋤崗榾柮青石溪邉踏葉行
數片雲隨兩眉雪
　　　邉上作二首
山無緑兮水無清風既毒兮沙亦腥健兒走馬疾飛鳥
聫翩射落雲中聲
陣雲忽向沙中起探得强兵過遼水堪嘆䕶塞征戌兒
未戰已疑身是鬼
　　　將入廬山别僧二首
噴嵐堆黛塞寒碧牕前古雪如白石臨岐約我來不來
若來須撥紅霞覔
紅豆樹間滴紅雨戀師不得依師住世情世界愁殺人
錦繡谷中歸舍去
　　　宿深村
行行一宿深村裏雞犬豐年閙如市黄昏見客合家喜
月下取魚戽塘水
　　　别仙客
巨鼇頭縮飜仙翠蟠桃爛落珊瑚地浪濺霓旌濕鵬翅
略别千年太容易
　　　樵叟
樵父貌饑帯風雨自言一生苦寒暑檐頭擔箇赤瓷甖
斜陽獨入濛朧塢
　　　馬上作
桞暗花堤夕照紅風清襟䄂轡璁瓏行人莫訝頻囘首
家在凝嵐一㸃中
　　　終南僧
聲利掀天竟不聞草衣木食度朝昏遥思山雪深一丈
時有仙人來打門
　　　乞食老僧
赤㯶櫚笠眉毫垂拄楖栗杖行遲遲時人只施盂中飯
心似白蓮那得知
　　　秋歸東陽臨岐上三衢杜使君六首
小謝清髙大謝才聖君令泰此方來一從到後長無事
鈴閣公庭滿緑苔
紅錦帳中歌白雪烏皮几畔撫青英不知何物為心地
賽却澄江徹底清
誰報田中有黒蟲一家齋戒減仙容分憂若也皆如此
天下家家有剰舂
憂民心切出衝炎禾稼如雲喜氣兼林下閒人亦何幸
也隨旌斾到銀尖
枯骨縱横遍水湄盡収為冡碧参差分明為報精靈輩
好送旌旗到鳯池
捨魯依劉一片雲好風吹去逺纎塵猶期明月清風夜
來作西園第八人
　　　再遊東林寺三首
臺殿参差聳瑞烟桂花飄雪水潺潺莫疑逺去無消息
七萬餘年始半年
宣𤣥舊輦殘雲濕耶舍孤墳落照遲有箇山僧倚松睡
恐人來取白猿兒
玉像珠龕香陣横錦霞多傍石墻生辟蛇行者今何在
花裏唯聞鴆鳥聲
　　　題蘭江言上人院二首
一生只著一麻衣道業還欺習彦威手把新詩説山夢
石橋天柱雪霏霏
只是危吟坐翠層門前岐路自崩騰青雲名士時相問
茶煮西峰瀑布氷
　　　書石壁禪居
赤旃檀㙮六七級白菡蓞花三四枝禪客相逢勸歸去
此心能有㡬人知
　　　送友人游茅山
茅真舊宅基猶在藥竈苔深土尚殷君見道人憑與問
大還還字若為還
　　　聼僧彈琴
家近吳王古戰城海風終日打檣聲今朝鄉思渾堆積
琴上聞師大蟹行
　　　風琴
至竟心為造化功一枝青竹四絃風寥寥䨇耳更深後
如在緱山明月中
　　　庭橘
蟻踏金苞四五株洞庭山上味何殊不緣松樹稱君子
肻便甘人喚木奴
　　　落花
蝶醉蜂癡一簇香繡葩紅蔕墮殘芳因嗟好徳人難得
公子王孫盡斷腸
　　　苦吟
河薄星疎雪月孤松枝清氣入肌膚因知好句勝金玉
心極神勞特地無
　　　偶然作
蟬聲引出石中蛩寂寞門扄葉數重誰道思山心不切
等閒畫作兩三峰
　　　招友人宿
銀地無塵金菊開紫梨紅棗墮莓苔一泓秋水一輪月
今夜故人來不來
　　　古戰處
鬼氣蒼黄棘葉紅昔時人血此時風可憐極目無疆地
曽落將軍一陣中
　　　惜花　　　　　　　　　　張　泌
蝶散鶯啼尚數枝日斜風定更離披㸔多記得傷心事
金谷樓前委地時
　　　寄人二首
别夢依依到謝家小廊囘合曲欄斜多情只有春庭月
猶為離人照落花
酷憐風月為多情還到春時别恨生倚柱㝷思倍惆悵
一場春夢不分明
　　　别李源　　　　　　　　天竺牧童
三生石上舊精魂賞月吟風不要論慚愧情人逺相訪
此身雖異性長存
身前身後事茫茫欲話因縁恐斷腸吳越溪山㝷已遍
却囘烟棹上瞿塘
　　　題法雲寺䨇檜　　　　　方壺居士
謝郎雙檜緑於雲昏曉濃隂色未分若並毫宫仙鹿跡
定知髙峭不如君
　　　隋堤詞
嘗憶江都大業秋曾隨鑾蹕戲龍舟傷心一覺興亡夢
堤桞無情織世愁
　　　題紫微觀　　　　　　　建業卜者
昨日朝天過紫微醮壇風冷杏花稀碧桃泥我傳消息
何事人間更不歸
　　　贈樊夫人　　　　　　　　裴　航
同舟吳越猶懐思况遇天妃隔錦屏倘若玉京朝㑹去
願隨鸞鶴入青㝠
　　　答裴航　　　　　　　　　樊夫人
一飲瓊漿百感生𤣥霜杵盡見雲英藍橋便是神仙窟
何必﨑嶇上玉京
　　　示毛女　　　　　　　　　芙蓉老人
餌柏身輕疊嶂閒是非無意到人寰冠裳暫偹論人世一
餉雲游碧落間
　　　和　　　　　　　　　　　秦宫毛女
誰知古是與今非閒躡青霞繞翠微簫管秦樓應寂寞
彩雲空惹薜蘿衣
　　　題慈恩㙮二首　　　　　　韋曲女仙
黄子陂頭好月明忘却華筵到曉行烟収山低翠黛横
折得荷花逺恨生
湖水團團夜如鏡碧樹紅花相掩映北斗闌干移曉柄
有似佳期常不定
　　　題玉壺　　　　　　　　南溟夫人
來從一葉舟中來去向百花橋上去若到人間扣玉壺
鴛鴦自解分明語
　　　贈封陟二首　　　　　　上元夫人
謫居蓬島别瑶池春媚烟花有所思為愛君心能潔白
願操箕箒奉屏幃
㺯玉有夫皆得道劉綱兼室盡登仙君能子細窺朝露
須逐雲車拜洞天
　　　留别
蕭郎不顧鳯樓人雲澀囘車淚臉新愁殺蓬瀛歸去路
難窺舊苑碧桃春
　　　題門右石上　　　　　　　王氏女
翫水登山無足時諸仙頻下聼琴詩此心不戀居人世
唯見天邉雙鶴飛
　　　静室歌　　　　　　　　　戚逍遥
笑㸔滄海欲成塵王母花前别衆真千載却歸天上去
一心珍重世間人
　　　送酒歌　　　　　　　　洛苑花神
皎潔玉顔勝白雪况乃當年對芳月沈吟不敢怨春風
自嘆容華暗消歇
絳衣披拂露盈盈淡染臙脂一朶輕自恨紅顔留不住
莫怨春風道薄情
　　　閒吟　　　　　　　　　君山老父
湘中老人讀黄老手援紫藟坐碧草春至不知湘水深
日暮忘却巴陵道
　　　得仙詩　　　　　　　　　楊監真
天教絶粒應精誠道啟真心覺漸清雲外仙歌笙管合
花間風引步虚聲
飛鳥莫到人莫攀一隠十年不下山袖中短書誰為達
華山道士賣藥還
日落焚香坐醮壇庭花露濕漸更闌净水仙童調玉液
春宵羽客化金丹
　　　青童君　　　　　　　　　　神女
月露飄飄星漢斜獨行窈窕浮雲車仙郎獨邀青童君
結情羅帳蓮心花
　　　贈漢武帝　　　　　　　　　　王母
珠露金風下界秋漢家陵樹冷脩脩當時不得仙桃力
㝷作浮塵飄隴頭
　　　答王母　　　　　　　　　　漢武帝
五十餘年四海清自親丹竈得長生若言盡是仙桃力㸔
取神仙簿上名
　　　和　　　　　　　　　　　　王子晉
月照驪山露泣花似悲先帝早升霞至今猶有長生鹿
時遶温泉望翠華
　　　賦上清神女催􁀙　　　　　　　茅盈
水精帳開銀燭明風揺珠珮連雲清休勻紅粉餙花態
早駕䨇鸞朝玉京
　　　席上賦　　　　　　　　　巢父
三星在天銀漢囘人間旦色東方來玉苖瓊蕋亦宜夜
莫使一花衝曉開
　　　題酒樓壁　　　　　　　　伊用昌
此生生在此生先何事從𤣥不復𤣥已在淮南雞犬後
而今便在玉皇前
　　　醉吟　　　　　　　　　　許　碏
閬苑花前是醉鄉滔飜王母九霞觴羣仙拍手嫌輕薄
謫向人間作酒狂(滔以/冉切)
　　　題漢州西湖　　　　　　　嚴公弼
西湖創置自房公心匠縱横造化同見説鳯池推獨步
高名何事滯川中
　　　題僧壁　　　　　　　　　韋　蟾
一竹横簷挂净巾竈無烟火地無塵剃頭未必知心法
要且閒於名利人
　　　謔李湯題名
渭水秦川拂眼明希仁何事寡詩情只應學得虞姫壻
書字纔能記姓名
　　　贈同年子何澤　　　　　　崔　公
四十九年前及第同年唯有老夫存今日殷勤訪吾子
穏將鬐鬛上龍門
　　　贈高僕射　　　　　　　　李　洞
征南破虜漢功臣提劍歸來萬里身閒倚陵雲金柱㸔
形容消瘦老於真
　　　席間詠琴客　　　　　　　崔　珏
七條弦上五音寒此藝知音自古難唯有河南房次律
始終憐得董庭蘭
　　　獻廬江牧　　　　　　　　曽　生
拜玉亭間送客忙此時孤恨感離鄉㝷思往嵗絶纓事
肯向朱門泣夜長
　　　酬朱慶餘　　　　　　　　張　籍
越女新䊋出鏡心自知明豔更沈吟齊紈未是人間貴
一曲菱歌敵萬金
　　　酒後謝陸䖍　　　　　　　崔　櫓
醉時顛蹶醒時羞麴蘖催人不自由尀耐一䨇窮相眼
不堪花卉在前頭
　　　書滄浪峽亭板　　　　　　鄭仁表
分陜東西路正長行人名利火燃湯路傍著箇滄浪峽
真是將閒攪撩忙
　　　悼亡妓　　　　　　　　　韋氏子
惆悵金泥簇蝶裙春來猶見伴行雲不教布施剛留得
渾似知逢李少君
　　　贈韋自東　　　　　　大白山道士
三秋稽顙叩真靈龍虎交時金液成絳雪既凝身可度
蓬壺頂上彩雲生
　
　
　萬首唐人絶句巻六十四
欽定四庫全書
　萬首唐人絶句巻六十五
　　　　　　　　　　　　　宋　洪邁　編
　　七言
　　　酬人寄簟　　　　　　　　魚𤣥機
珍簟新鋪翡翠樓泓澄玉水記方流惟應雲宿情相似
同向銀床恨早秋
　　　和新及第悼亡
一枝月桂和烟秀萬樹江桃帯雨紅且醉尊前休悵望
古來悲樂與今同
　　　秋思
自嘆多情是足愁况當風月滿庭秋洞房偏與更聲近
夜夜燈前欲白頭
　　　江行二首
大江横抱武昌斜鸚鵡洲前户萬家畫舸春眠朝未足
夢為蝴蝶也㝷花
烟花已入鸕鷀港畫舸猶題鸚鵡洲醉卧醒吟都不覺
今朝驚在漢江頭
　　　聞李端公埀釣囘
無限荷香染暑衣阮郎何處㺯船歸自慙不及鴛鴦佀猶
得䨇䨇遶釣磯
　　　隠霧亭
春花秋月入詩篇白日清宵是散仙空捲朱簾不曽下
長移一榻對山眠
　　　重陽阻雨
滿庭黄菊離邉折兩朶芙蓉鏡裏開落帽臺前風雨阻
不知何處醉金盃
　　　江陵愁望有寄
楓葉千枝復萬枝江橋掩映暮㠶遲憶君心似西江水
日夜東流無歇時
　　　送别二首
層城㡬夜愜心期不料仙鄉有别離睡覺不嫌雲去處
殘燈一盞野蛾飛
水柔逐器知難定雲出無心肯再歸惆悵春風楚江暮
鴛鴦一隻失羣飛
　　　迎李員外　　　　　　　　薛　濤
今日喜時聞鵲喜昨宵燈下拜燈花焚香出入迎潘岳
不羡牽牛織女家
　　　送盧員外
玉壘山前風雪夜錦官城北别離魂信陵公子如相問
長向夷門感舊恩
　　　聼僧吹蘆管
曉蟬嗚咽暮鶯愁言語殷勤十指頭罷閱梵書勞一㺯
散隨清磬泥清秋
　　　酬郭簡州寄柑子
霜䂓不讓黄金色圓質仍含御史香何處同聲情最異
臨川太守謝家郎
　　　上州主武相國二首
落日重城夕霧収玳筵雕俎薦諸侯因令朗月當庭燎
不使珠簾下玉鈎
東閣移尊綺席陳貂簪龍節更宜春軍城畫角三聲歇
雲幕初埀紅燭新
　　　憶荔枝
傳聞象郡隔南荒絳實豐肌不可忘近有青衣連楚水
素漿還得類瓊漿
　　　斛石山曉望寄吕侍御
曦輪初轉照仙扄旋擘烟嵐上窅㝠不得𤣥暉同指㸃
天涯蒼翠漫青青
　　　斛石山書
王家山水裏圖中意思都盧粉墨容今日忽登虛境望
步揺冠翠一千峰
　　　寄辭
菌閣芝樓窅靄中霞開深見玉皇宫紫陽天上神仙客
稱在人間立世功
　　　送姚員外
萬條江桞早秋枝裊地翻風色未衰欲折爾來將贈别
莫教烟月兩鄉悲
　　　酬祝十三秀才
浩思藍山玉彩寒氷囊敲碎楚金盤詩家利器馳聲久
何用春闈榜下㸔
　　　别李郎中
花落梧桐鳯别凰想登秦嶺更凄凉安仁縱有詩將賦
一半音詞雜悼亡
　　　送扶錬師
錦浦歸舟巫峽雲綠波迢遞雨紛紛山隂妙術人傳久
也説將鵝與右軍
　　　摩訶池贈蕭中丞
昔以多能佐碧油今朝同泛舊仙舟凄凉逝水頽波逺
唯有碑泉咽不流
　　　和李書記席上見贈
翩翩射策東堂秀豈復相逢豁寸心可惜風光為誰麗
萬條絲桞翠烟深
　　　棠梨花和李太尉
吳均蕙圃移嘉木正及東谿春雨時日晚鶯啼何所為
淺深紅膩壓繁枝
　　　酬文使君
延英曉拜漢恩新五馬騰驤九陌塵今日謝庭飛白雪
巴歌不復舊陽春
　　　酬吳隨君
支公别墅接花扄買得前山總未經入户剡溪雲水滿
髙齋咫尺躡青冥
　　　酬李校書
才遊愛外身雖逺學茂區中事易聞自顧漳濵多病後
空瞻遺翮舞青雲
　　　賦凌雲寺二首
聞説凌雲寺裏苔風髙日近絶纖埃横雲照染芙蓉壁是
待詩人寳月來
聞説凌雲寺裏花飛空遶磴逐江斜有時鎻得嫦娥鏡
縷出霞臺五色霞
　　　九日遇雨二首
萬里驚颷朔氣深江城蕭索晝隂隂誰怜不得登山去
可惜寒芳色似金
茱萸秋節佳期阻金菊寒花滿院香神女欲來知有意
先令雲雨暗池塘
　　　酬雍才貽巴峽圖
千疊雲峯萬頃湖白波分去繞荆吳感君識我枕流意
重示瞿塘峽口圖
　　　酬韋校書
芸香誤比荆山玉那似登科甲乙年淡地鮮風將綺思
飄花散蕋媚青天
　　　上王尚書
碧玉雙幢白玉郎初辭天帝下扶桑手持雲篆題新榜
十萬人家春日長
　　　和劉賓客玉蕣
瓊枝的皪露珊珊欲折如披霞彩寒閑拂朱房何所似
縁山偏映日輪殘
　　　江邉
西風忽報燕䨇䨇人世心形兩自降不為魚腸有真訣
誰能夜夜立清江
　　　贈蘇三十中丞
洛陽陌上烟輪氣欲逐秋空繫隼飛今日芝泥檢徴詔
别須臺上振霜威
　　　和郭員外題萬里橋
萬里橋頭獨越吟知憑文字寫愁心納侯風韻兼前事
不止為舟也為霖
　　　送鄭資州
雨暗眉山江水流離人掩袂立髙樓雙旌千騎駢東陌
獨有羅敷望上頭
　　　江亭宴餞
緑沼紅泥物象幽范汪兼倅李并州離亭急管四更後
不見車公心獨愁
　　　海棠溪
春教風景駐仙霞水面魚身總帯花人世不思靈卉異
競將紅纈染輕紗
　　　採蓮舟
風前一葉厭荷蕖觧報新秋又得魚兎走烏馳人語静
滿溪紅袂棹歌初
　　　菱荇沼
水荇斜牽緑藻浮桞絲和葉卧清流何時得向溪頭賞
旋摘菱花旋泛舟
　　　金燈花
欄邉不見蘘蘘葉砌下唯飜艶艶叢細視欲將何物比
曉霞初疊赤城宫
　　　春郊遊眺寄孫處士二首
低頭久立白薔薇愛似零陵香惹衣何事碧鷄孫處士
百勞東去燕西飛
今朝縱目説芳菲夾纈籠裙繡地衣滿䄂滿頭兼手把
教人識是㸔花歸
　　　酬楊供奉法師見招
逺水長流潔復清雪牕髙卧與雲平不嫌袁室無烟火
惟笑商山有姓名
　　　試新服裁製初成三首
紫陽宫裏賜光綃仙霧䑃朧隔海遥霜兎毳寒氷蠒净
嫦娥笑指織星橋
九氣分為九色霞五靈仙馭五雲車春風因過東君舍
偷様人間染百花
長裾本是上清儀曾逐羣仙把玉芝毎到宫中歌舞㑹
折腰齊唱步虚詞
　　　寄張元夫
前溪獨立後溪行鷺識朱牕自不驚借問人間愁寂意
伯牙絃絶已無聲
　　　酬辛員外折花見遺
青鳥東飛正落梅銜花滿口下瑶臺一枝為授殷勤意把
向風前旋旋開
　　　贈逺二首
芙蓉新落蜀山秋錦字開緘到是愁閨閤不知戎馬事
月髙還上望夫樓
擾弱青蒲緑又齊春深花落塞前溪知君未轉秦闗騎
日照千門掩䄂啼
　　　送友人
水國蒹葮夜有霜月寒山色共蒼蒼誰言千里似今夕
離夢杳如關路長
　　　秋泉
冷色初澄一帯烟幽聲遥㵼十絲絃長來枕上牽情思
不使愁人半夜眠
　　　題竹郎廟
竹郎廟前多古木夕陽沉沉山更緑何處江村有笛聲
聲聲盡是迎郎曲
　　　桞絮
二月桞花輕復微春風搖蕩惹人衣他家本是無情物
一向南飛又北飛
　　　贈楊藴中(死後作/)
玉漏深長烟耿耿東墻西墻時見影月明牕外子規啼
忍使孤魂愁夜永
　　　邉將二首　　　　　　　　裴羽仙(夫征匈/奴不歸)
風巻平沙日欲曛狼烟遥認敵人羣李陵一戰無歸日
望斷遥天哭塞塵
良人平昔逐蕃渾力戰輕行出塞門從此不歸成萬古
空留賤妾怨黄昏
　　　闔閭城懐古　　　　　　　裴　瑶
五湖春水接遥天國破君亡不記年唯有妖娥曾舞處
古臺寂寞起愁烟
　　　獨夜詞　　　　　　　　　崔公逺
晴天霜聚寒風急錦帳羅幃羞更入秦筝不復續斷絃
囘身掩淚挑燈立
　　　寄故人　　　　　　　　　張窈窕
澹澹春風花落時不堪愁坐更相思無金可買長門賦
有恨空吟團扇詩
　　　贈有思
與君咫尺長離别遣妾容華為誰説夕望層城眼欲穿
曉臨明鏡腸堪絶
　　　寄征人　　　　　　　　　　廉氏
凄凄北風吹鴛被娟娟西月生蛾眉誰知獨夜相思處
淚滴寒塘蕙草時
　　　春閨怨　　　　　　　　　程長文
綺陌香飄桞如線時光瞬息如流電良人何處事功名
十載相思不相見
　　　怨詩二首　　　　　　　　姚月華
春水悠悠春草緑對此思君淚相續羞將離恨向東風
理盡春筝不成曲
與君形影分胡越玉枕終年對離别登臺北望烟雨深
囘身泣向寥天月
　　　長門怨二首　　　　　　　劉　媛
雨滴梧桐秋夜長愁心和雨到昭陽淚痕不學君恩斷
拭却千行更萬行
學畫蛾眉獨出羣當時人道便承恩經年不見君王靣
花落黄昏空掩門
　　　贈張雲容舞　　　　　　　楊貴妃
羅袖動香香不已紅蕖裊裊秋烟裏輕雲嶺上乍搖風
嫩桞池邉初拂水
　　　謝人送酒　　　　　　　孟昌期妻
謝將清酒寄愁人澄澈香甘氣味真好是緑牕風月夜
一杯揺動滿懷春
　　　　夫下第　　　　　　杜羔妻劉氏
良人的的有竒才何事年年被放囘如今妾靣羞君靣
君到來時近夜來
　　　絶張生　　　　　　　　　崔鶯鶯
自從消瘦减容光萬轉千囘懶下牀不為傍人羞不起
為郎憔悴却羞郎
　　　夫入相寄姨妹　　　　元載妻王氏
相國已隨麟閣貴家風第一右丞詩笄年解笑鳴機婦
耻見蘇秦富貴時
　　　喻元載阻客
楚水燕歌動畫梁春蘭重換舞衣裳公孫開閤招嘉客
知道浮榮不久長
　　　燕子樓感事三首　　張建封妾眄眄
樓上殘燈伴曉霜獨眠人起合歡牀相思一夜情多少
地角天涯不是長
北邙松栢鎻愁烟燕子樓頭思悄然自埋劍履歌塵散
紅袖香消已十年
適㸔鴻雁岳陽囘又覩𤣥禽逼社來瑶琴玉瑟無意緒
任教蛛網任從灰
　　　和白舍人
自守空樓歛恨眉形同春後牡丹枝舍人不㑹人深意
訝道泉臺不去隨
　　　獻陳陶處士　　　　　豫章蓮花妓
蓮花為號玉為腮珍重尚書遣妾來處士不生巫峽夢
虚勞神女下陽臺
　　　題興元明珠亭　　　　　京兆女子
寂寥滿地落花紅獨有離人萬眼中囘首池塘更無語
手彈珠淚與東風
　　　續韋蟾句　　　　　　　　武昌妓
悲莫悲兮生别離登山臨水送將歸武昌無限新栽桞
不見楊花撲靣飛
　　　寄歐陽詹　　　　　　　　太原妓
自從别後减容光半是思郎半恨郎欲識舊來雲髻様
為奴開取縷金箱
　　　酬趙象　　　　　　　武氏妾非烟
緑惨䨇蛾不自持只縁幽恨在新詩郎心應似琴心怨脉
脉春情更泥誰
　　　答趙象獨坐
無力嚴裝倚繡櫳暗題蟬錦思難窮近來贏得傷春病
桞弱花欹怯曉風
　　　寄懷
畫簷春燕須同宿蘭浦雙鴛肯獨飛長恨桃源諸女伴
等閒花裡送郎歸
　　　答趙象
相思只怕不相識相見還愁却别君願得化為松上鶴
一䨇飛去入行雲
　　　歌送酒　　　　　　　　　鮑生妾
風颭荷珠難暫圓多情信有短因縁西樓今夜三更月
還照離人泣斷絃
　　　憶崔生　　　　　　　　　紅綃妓
深洞鶯啼恨阮郎偷來花下醉珠璫碧雲飄斷音書絶
空倚玉簫愁鳯凰
　　　贈段何　　　　　　　客户里女子
樂廣清羸經㡬年姹娘相託不論錢輕盈妙質歸何處
惆悵碧樓紅玉鈿
　　　贈沈警　　　　　　　張女娘仲妹
洞簫響兮風生流清夜闌兮絃管遒長相思兮衡山曲
心斷絶兮秦隴頭
隴上雲車不復居湘川斑竹淚沾餘誰論衡山烟霧裏
空㸔雁足不傳書
　
　
　
　
　萬首唐人絶句巻六十五
欽定四庫全書
　萬首唐人絶句巻六十六
　　　　　　　　　　　　　宋　洪邁　編
　　七言
　　　十離詩上浙東元相公　　　薛書記
　　　　犬離主
馴擾朱門四五年毛香足淨主人憐無端咬着親情客
不得紅絲毯上眠
　　　　筆離手
越管宣毫始稱情紅牋紙上撒花瓊都縁用久鋒頭盡
不得羲之手裏擎
　　　　馬離廐
雪耳紅毛淺碧蹄追風曾到日東西為驚玉貌郎君墜
不得華軒更一嘶
　　　　鸚鵡離籠
隴西獨自一孤身飛去飛來上錦絪都縁出語無方便
不得籠中再喚人
　　　　燕離窠
出入朱門未忍抛主人常愛語交交銜泥穢汚珊瑚簟
不得梁間更壘巢
　　　　珠離掌
皎潔圓明内外通清光似眼水晶宫都縁一㸃瑕相穢
不得終宵在掌中
　　　　魚離池
戯躍蓮池四五秋常揺朱尾弄輪鉤無端擺斷芙蓉朶
不得清波更一遊
　　　　鷹離主
爪利如鋒眼似鈴平原捉兎稱髙情無端竄向青雲外
不得君王手裏擎
　　　　竹離亭
蓊鬱新栽四五行常將勁節負秋霜為縁春筍鑚牆破
不得埀陰覆玉堂
　　　　鏡離臺
鑄㵼黄金鏡始開初生三五月徘徊為遭無限塵䝉蔽
不得華堂上玉臺
　　　人日翫雪　　　　　　　　趙彦昭
始見青雲于律吕俄逢瑞雪應陽春今曰囘看上林樹
梅花栁絮一時新
　　　湖州貢焙看發新茶　　　　張文規
鳯輦尋春半醉囘僊娥進水御簾開牡丹花笑金鋪動
傳奏吳興紫笋來
　　　項羽廟　　　　　　　　　李山甫
為霸為王盡偶然有何羞見漢江船停分天下猶嫌少
可要行人贈紙錢
　　　下第出春明門
曾和秋雨驅愁入却向春風領恨囘深謝霸陵隄畔栁
與人頭上拂塵埃
　　　游俠兒
好把雄姿渾世塵一塲閒事莫因循荆軻只為閒言語
不與燕丹了得人
　　　望思臺
君父昏䝉死不囘漫將平地築髙臺九層黄土是何物
銷得向前寃恨來
　　　滄浪峽
走轂飛蹄過此傍幾人留意問滄浪煙波莫笑題名客
為愛朝宗日夜忙
　　　代崇徽公主
金釵墜地鬢堆雲自别昭陽帝豈聞遣妾一身安社稷
不知何處用將軍
　　　栁十首
灞岸江頭臘雪消東風偷軟入纎條春來不忍登樓望
萬架金絲著地嬌
受盡風霜得到春一條條是逐年新尋常送别無餘事
爭忍攀將過與人
長恨陽和也世情把香和艶與紅英家家只是栽桃李
獨自無根到處生
只為遮樓又拂橋被人摧折好枝條假饒張緒如今在
湏把風流暗裏銷
弱帶低埀可自由傍他門户傍他樓金風不解相擡舉
露壓煙欺直到秋
終日堂前學畫眉幾人曾道勝花枝試看三月春殘後
門外清陰是阿誰
也曾飛絮謝家庭從此風流别有名不是向人無用處
一枝愁殺别離情
從來只是愛花人楊栁何曾占得春多向客亭門外立
與他迎送徃來塵
強扶柔態酒難醒漠漠春風别有情公子王孫且相伴
與君俱得幾時榮
無賴秋風斗且寒萬條煙罩一時乾遊人若要春消息
直向江頭臘後看
　　　贈酒糾　　　　　　　　洛中舉子
少挿花枝少下籌須防女伴妬風流坐中若打占相令
除却尚書莫㸃頭
　　　贈紅綃妓　　　　　　　　　崔生
誤到蓬萊頂上遊明璫玉女動星眸朱扉半掩深宫月
應照瓊枝雪艶愁
　　　與徐兵曹酬獻二首　桐廬神滕傳嗣
浦口潮來初淼漫蓮舟揺颺采花難春心不愜空歸去
㑹待潮平更折看
忽然湖上片雲飛不覺舟中雨濕衣折得蓮花渾忘却
空將荷葉蓋頭歸
　　　贈僧
卓立不求名出家長懐片志在青霞今日英雄氣衝蓋
誰能久坐寳蓮花
　　　贈張無頗　　　　　　　廣利王女
羞解明璫尋漢渚但憑春夢訪天涯紅樓日暮鶯飛去
愁殺深宫落砌花
燕語春泥墮錦筵情愁無意整花鈿寒閨欹枕不成夢
香炷金爐自裊煙
　　　霅溪神歌一首
山勢縈囘水脉分水光山色翠連雲四時盡入詩人詠
役殺吳興栁使君
　　　贈蕭郎　　　　　　　　洛浦神女
玉筯凝腮憶魏宫朱絲一弄洗清風明晨追賞應愁寂
沙渚煙消翠羽空
　　　織綃娘子
織綃泉底少歡娛更勸蕭郎盡酒壺愁見玉琴彈别鶴
又將清淚滴真珠
　　　薄太后廟七首
　　　　薄后
月寢花宫得奉君至今猶媿管夫人漢家舊日笙歌處
煙草幾經秋復春
　　　　王昭君
雪裏穹廷不見春漢衣雖舊淚常新如今最恨毛延夀
愛把丹青錯畫人
　　　　戚夫人
自别漢宫休楚舞不施䊋粉恨君王無金豈得迎商叟
吕氏何曾畏木強
　　　　楊太真
金釵墮地别君王紅淚流珠滿御牀雲雨馬嵬分散後
驪宫不復舞霓裳
　　　　潘妃
秋月春風幾度歸江山猶是舊宫非東昏舊作蓮花地
空想曾披金縷衣
　　　　緑珠
此日人非昔日人笛聲空怨趙王倫紅殘翠碎花樓下
金谷千年更不春
　　　　牛僧孺
香風引到大羅天月地雲階拜洞仙共道人間惆悵事
不知今夕是何年
　　　　憑張立本女吟一首　　　髙侍郎
危冠廣袖楚宫裝獨步閒庭逐夜涼自把玉簪敲砌竹
清歌一曲月如霜
　　　荅王軒　　　　　　　　苧蘿川女
妾自吳宫還越國素衣千載無人識當時心比金石堅
今日為君堅不得
　　　書韋氏巾　　　　　　　　洞庭君
昔日江頭菱芡人䝉君數飲松醪春活君家室以為報
珍重長沙鄭徳璘
　　　贈馬祖　　　　　　　　峽中白衣
截竹為筒作笛吹鳯凰池上鳯凰飛勞君更向黔南去
即是陶鈞萬類時
　　　湘妃廟女子四首
渺渺三湘萬里程淚篁幽石助芳貞孤雲日斷蒼梧野
不得攀龍到玉京
碧杜紅蘅縹緲香水絲彈月夢清涼峰巒一一俱相似
九處堪疑百斷腸
玉輦金根去不囘湘川秋晚楚絃哀自從泣盡江籬血
夜夜愁風怨雨來
少將風月怨平湖見盡扶桑水到枯相約杏花壇上去
畫欄紅子鬬樗蒱
　　　送張雲容酒　　　　　　　蕭鳯臺
臉花不綻幾含幽今夕陽春獨換秋我守孤煙無白日
寒雲嶺上更添愁
　　　劉蘭翹和
幽谷啼鶯整羽翰犀沈玉冷自長歎月華不忍扄泉户
露滴松枝一夜寒
　　　雲容和
韶光不鑒分成塵曾餌金丹忽有神不意薛生携舊律
獨開幽谷一枝春
　　　薛昭和
誤入宫牆漏網人月華清洗玉階塵自疑來到蓬山頂
瓊艶三枝半夜春
　　　寄夫周混　　　　　泉臺客人韋璜
早知離别切人心悔作從來恩愛深黄泉𡨕漠雖長逝
白日屏幃還重尋
　　　幽寃詩　　　　　　　　　鄭瓊羅
痛填心兮不能語寸腸斷兮訴何處春生萬物妾不生
更恨香魂不相遇
　　　贈元載　　　　　　　　　無名人
城東城西舊居處城裏飛花亂如絮海燕銜泥欲下來
屋裏無人却飛去
　　　襄州舉人一首
流水涓涓芹努牙織烏西飛客還家荒村無人作寒食
殯宫空對棠梨花
　　　巴陵古館吟　　　　　　　老青衣
爺娘送我青楓根不記青楓幾囘落當時手刺衣上花
今日為灰不堪着
　　　贈崔季衡　　　　　　　王使君女
五原分袂真胡越燕拆鶯離芳草竭年少煙花處處春
北邙空恨清秋月
　　　荅女子　　　　　　　　　崔季衡
莎草青青鴈欲歸玉腮珠淚灑臨岐雲鬟飄去香風盡
愁見鶯啼紅樹枝
　　　五原女子一首
雲鬟消盡轉蓬稀埋骨窮荒無所依牧馬不嘶沙月白
孤魂空逐鴈南飛
　　　示唐燕士　　　　　　九華山白衣
澗水潺潺聲不絶溪隴茫茫野花發自去自來人不知
歸時唯對空山月
　　　甘棠叟一首
春草萋萋春水緑野棠開盡飄香玉繡嶺宫前鶴髪人
猶唱開元太平曲
　　　示顔濬　　　　　　　　　張麗華
秋草荒臺響夜蛬白楊凋盡減悲風綵牋曾襞欺江總
綺閣塵銷玉樹空
　　　同賦　　　　　　　　　　孔貴嬪
寳閣排雲稱望僊五雲髙豔擁朝天青溪猶有當時月
應照瓊花綻綺筵
　　　同賦　　　　　　　　　　趙㓜芳
素魄初圎恨翠蛾繁華濃艶竟如何南朝唯有長江水
依舊門前作逝波
　　　和　　　　　　　　　　　　顔濬
簫管清吟怨麗華秋江寒月綺窻斜慚非後主題牋客
得見臨春閣上花
　　　同龎徳公望荆門　鹿門少年馬紹隆
千年故國嵗華奔一柱髙臺已斷魂唯有峴亭清夜月
與君長嘯學蘇門
　　　憶荆南
髙名宋玉遺閒麗作賦蘭成絶盛才誰似遼東千嵗鶴
倚天華表却歸來
　　　金陵詞　　　　　　　　故臺城妓
宫中細草香紅濕宫内纎腰碧窻泣唯有虹梁春燕雛
猶傍珠簾玉鉤立
　　　耿將軍守塋青衣一首
獨持巾櫛掩𤣥闗小帳無人燭影殘昔日羅衣今化盡
白楊風起壠頭寒
　　　石瓮寺紅裳歌一首
涼風暮起驪山空長生殿鎻霜葉紅朝來試入華清宫
分明憶得開元中
　　　題王紹窻上　　　　　　　無名人
何人窻下讀書聲南斗闌干北斗横千里思家歸不得
春風腸斷石頭城
　　　題崇聖寺　　　　　　漢州朱衣人
禁煙佳節同游此正值酴醾夾岸香緬想十年前徃事
彊吟風景亂愁腸
　　　同前　　　　　　　　　　紫衣人
策馬暫尋原上路落花芳草尚依然家亡國破一場夢
惆悵又逢寒食天
　　　題芭蕉葉　　　　　　　　張仁寳
寒食家家盡禁煙野棠風墜小花鈿如今空有孤魂夢
半在嘉陵半錦川
　　　贈昇道里美人　　　　　　　謝翶
陽臺後㑹杳無期碧樹煙深玉漏遲半夜香風滿庭月
花前竟發楚王時
　　　美人荅
相思無路莫相思風裏花開只片時惆悵金閨却歸處
曉鶯啼斷緑楊枝
　　　春陽曲　　　　　　　　長安美人
長安少女踏春陽何處春陽不斷腸舞䄂弓彎渾忘却
羅帷空度九秋霜
　　　悼亡姫二首　　　　　　　　韋檢
寳劒化龍歸碧落嫦娥隨月下黄泉一杯酒向青春晚
寂寞書窻恨獨眠
白浪漫漫去不囘浮雲飛盡日西頽始皇陵上千年樹
銀鴨金鳬也變灰
　　　亡姫和
春雨濛濛不見天家家門外栁如煙如今腸斷空埀淚
歡笑重追别有年
　　　贈峽山寺僧　　　　　　　　袁氏
剛被恩情役此心無端變化幾湮沉不如逐伴歸山去
長嘯一聲煙霧深
　　　贈姚坤　　　　　　　　　　夭桃
鈆華久御向人間欲捨鈆華更慘顔縱有青丘今夜月
無因重照舊雲鬟
　　　寄紫蓋陽居士　　　　　黄陵美人
落葉棲鴉掩廟扉莵絲金縷舊羅衣渡頭明月好携手
獨自待郎郎不歸
　　　邢君牙宅怪三首
昔日炎炎徒自知今無烽竈欲何為可憐國柄全無用
曾見人人下末時(鐡銚/)
當時得意氣填心一曲君前直萬金今日不如庭下竹
風來猶得學龍吟(破笛/)
頥焦鬢秃但心存力盡塵埃不復論莫笑今來同腐草
曾經終日掃朱門(禿箒/)
　　　渾家門客　　　　　　　和且耶(蠅/)
冬朝每去依煙火春至還歸養子孫曾向符王筆端坐
爾來求食渾家門
　　　寄同侣二首　　　　　　盧倚馬(驢/)
長安城東洛陽道車輪不息塵渺渺爭利貪前競着鞭
相逢盡是塵中老
日晚長川不計程離羣獨步不能鳴賴有青青河畔草
春來猶得慰羈情
　　　詠雪獻曹州房　　　　　敬去文(狗/)
愛此飄飄六出公輕瓊冷絮舞長空當時正逐秦丞相
騰躑川原喜北風
　　　言志二首
事君同樂義同憂那校糟糠滿志休不是守株空待兎
終當逐鹿出林丘
少年嘗負饑鷹用内顧曾無寵鶴心秋草敺除思去害
平原毛血興從禽
　　　獻狄令　　　　　　　　　　張辨
何用梯媒向外求長生只合内中修莫言大道人難得
自是行心不到頭
　　　别墅偶題　　　　　　　　　蕭徹
新作茅齋野澗東松楸交影足悲風人間嵗月如流水
何事頻行此路中
　萬首唐人絶句巻六十六
欽定四庫全書
　萬首唐人絶句巻六十七
　　　　　　　　　　　　　宋　洪邁　編
　　七言
　　　三日尋李九莊　　　　　　　常建
雨歇楊林東渡頭永和三日盪輕舟故人家在桃花岸
直到門前溪水流
　　　塞下曲四首
玉帛朝囘望帝鄉烏孫歸去不稱王天涯静處無征戰
兵氣消為日月光
北海陰風動地來明君祠上御龍堆髑髏皆是長城卒
日暮沙場飛作灰
龍鬭雌雄勢已分山崩鬼哭恨將軍黄河直北千餘里
寃氣蒼蒼成黒雲
因嫁單于怨在邊蛾眉萬古葬遥天漢家去此三千里
青冡常無草木煙
　　　送僧遊山　　　　　　　　熊孺登
雲身自在山山去何處靈山不是歸日暮寒林投古寺
雪花飛滿水田衣
　　　雪中答僧書
八行銀字非常草六出天花盡是梅無所與陳童子别
雪中辛苦逺山來
　　　題逍遥樓傷故韋大夫
利及生人無更為落花流水舊城池逍遥樓上雕龍字
便是羊公墮淚碑
　　　戲贈費冠卿
但恐紅塵虚白首寧論蹇逸分先後莫占鶯花笑寂寥
長安春色年年有
　　　梅花　　　　　　　　　　　來鵠
枝枝倚檻照池氷粉薄香殘恨不勝占得早芳何所利
與他霜雪助威稜
　　　聞蟬
緑槐陰裏一聲新霧薄風輕力未匀莫道聞時總惆悵
有愁人有不愁人
　　　賣花謡
紫艶紅苞價不同匝街羅列起香風無言無語呈顔色
知落誰家池舘中
　　　子規
月落空山聞數聲此時孤舘酒初醒投人語若似伊淚
口畔血流應始聽
　　　兩頭纎纎　　　　　　　　雍裕之
兩頭纎纎八字眉半白半黒燈影帷腷腷膊膊曉禽飛
磊磊落落秋果垂
　　　了語
掃却煙塵冦初勦深水髙林放魚鳥鷄人唱絶殘漏曉
仙樂拍終天悄悄
　　　不了語
浮名世利知多少朝市喧喧塵擾擾車馬交馳徃復來
鐘鼓相催天又曉
　　　聽彈沉湘
賈誼投文弔屈平瑶琴能冩此時情秋風一奏沉湘曲
流水千年作恨聲
　　　豪家夏冰詠
金錯銀盤貯賜氷清光如聳玉山稜無論塵客閒停扇
直到消時不見蠅
　　　宿棣華舘聞鴈
不堪旅宿棣華舘况有離羣鴻鴈聲一㸃秋燈殘影下
不知寒夢幾囘驚
　　　農家望晴
嘗聞秦地西風雨為問西風早晚囘白髪老農如鶴立
麥場髙處望雲開
　　　宫人斜
幾多紅粉委黄泥野鳥如歌又似啼應有春魂化為燕
年來飛入未央栖
　　　曲江池上
殷勤春在曲江頭全藉羣仙占勝游何必三山待鸞鶴
年年此地是瀛洲
　　　和楊尚書重送　　　　　　　姚鵠
桂枝攀得獻庭闈何似空懐楚橘歸好控扶揺早囘首
人人思看大鵬飛
　　　送僧入蜀過夏　　　　　　　曹松
師言結夏入巴峯雲水囘頭凡幾重五月峩眉須近火
木皮願重秪如冬
　　　武陵開元觀黄錬師院三首　王昌齡
松間白髪黄尊師童子燒香禹步時欲訪桃源入溪路
忽聞鷄犬使人疑
先賢盛説桃花源塵忝何堪武陵郡聞道秦時避地人
至今不與人通問
山觀空虚清浄門從官役吏擾塵喧暫因問俗到真境
便欲投誠依道源
　　　黄道士房問易
齊心問易太陽宫八卦真形一氣中仙老言餘鶴飛去
玉清壇上雨濛濛
　　　送萬太歸長沙
桂楊秋水長沙縣楚竹離聲為君變青山隱隱孤舟微
白鶴雙飛忽相見
　　　送吳十九徃沅陵
沅江流水到辰陽溪口逢君驛路長逺謫唯知望雷雨
明年春水共還鄉
　　　别皇甫五
溆浦潭陽隔楚山離罇不用起愁顔明祠靈響期昭應
天澤俱從此路還
　　　送崔參軍徃龍溪
龍溪只在龍標上秋月孤山兩相向譴謫離心是丈夫
鴻恩共待春江漲
　　　送鄭判官
東楚吳山驛樹微軺車銜命奉恩輝英寮携出新豐酒
半道遥看騘馬歸
　　　送姚司法歸吳
吳掾留觴楚郡心洞庭秋雨海門陰但令意逺扁舟送
不道滄江百丈深
　　　寄陶副使
聞道將兵破海門如何逺謫渡湘沅春來明主封西岳
自有還君紫綬恩
　　　至南陵荅皇甫岳
與君同疾復漂淪昨夜宣城别故人明主恩波非嵗久
長江還共五溪濵
　　　從軍行二首
胡瓶落膊紫薄汗碎葉城西秋月圑明勑星馳封寳劒
辭君一夜取樓蘭
玉門山嶂幾千重山北山南揔是烽人依遠戍須看火
馬踏深山不見蹤
　　　河上歌
河上老人坐古槎合丹只用青蓮花至今八十如四十
口道滄溟是我家
　　　汴河覽古　　　　　　　　　徐凝
煬帝龍舟向北行三千宫女采橈輕渡河不似如今唱
為是誰家怨思聲
　　　柬白丈人
昔時丈人鬢髪白千年松下鋤茯苓今來見此松樹死
丈人斬新鬢髪青
　　　覽鏡詞
寳鏡磨來寒水清青衣把就緑窓明潘郎懊惱新秋髪
㧞却一莖生兩莖
　　　寄𤣥陽先生
不能相見見人傳􁀙岸山中岱岸邊顔貌只如三二十
道年三百亦藏年
　　　白人
煖風入煙花漠漠白人梳洗㝷常薄泥郎為挿瓏璁釵
爭教一朶牙雲落
　　　奉酬元相公上元
出擁樓船千萬人入為台輔九霄身如何更羡看燈夜
曾見宫花拂面春
　　　奉和鸚鵡
毛羽曾經剪處殘學人言語道暄寒任饒長被金籠闔
也免栖飛雨雪難
　　　將至妙喜寺
清風嫋嫋越水陂逺樹蒼蒼妙喜寺自有車輪與馬蹄
未曾到此波心地
　　　紅蕉
紅蕉曾到嶺南看校小巴蕉幾一般差是斜刀剪紅絹
巻來開去葉中安
　　　見少室
適我一簟孤客性問人三十六峯名青雲無忘白雲在
便可嵩陽老此生
　　　語兒見新月
幾處天邊見新月經過草市憶西施姢姢水宿初三夜
曾伴愁娥到語兒
　　　囘施先軰見新詩二首
九幽仙子西山巻讀了絛繩繋又開此巻玉清宫裏少
曾㝷真誥讀詩來
紫河車裏丹成也皁莢枝頭早晚飛料得仙宫列仙著
如君進士出身稀
　　　送沈亞之赴郢掾
千萬乗騘沈司户不須惆悵郢中遊幾年白雪無人唱
今日唯君上雪樓
　　　髙司馬移竹　　　　　　　　馬戴
叢居堂下幸君移翠掩燈窻露葉埀莫羡孤生在山者
無人看着拂雲枝
　　　贈前蔚州崔使君
戰囘脫劒綰銅魚塞鴈迎風避隼旟欲識前時為郡政
校成上下考新書
　　　入蒲闗寄故人　　　　　　　岑參
秦山數㸃似青黛渭水一條如白練京師故人不可見
寄將兩紙西飛燕
　　　五月四日送人
仙馬分明引馬頭西看一㸃是闗樓五日也應須到舍
知君不肯更淹留
　　　山房春事
風恬日暖蕩春光戯蝶游蜂亂入房數枝門桞低衣桁
一片山花落筆床
　　　寄陽朔友人　　　　　　　　曹鄴
桂林雖産千株桂未解當天影日開我到月中收得種
為君移向故園栽
　　　題佛殿前孤石　　　　　　劉長卿
逈出奇峯當殿前雪山靈鷲慙貞堅一片夏雲長不去
莓苔古色空蒼然
　　　諫垣明日轉對　　　　　　　鄭谷
吾君英睿相君賢其奈寰區未晏然明日翠華春殿下
不知何語可聞天
　　　讀前集
風騷如線不勝悲國步多艱即此時愛日滿階看古集
秪應陶集是吾師
　　　郊墅戯題
竹巷溪橋天氣涼荷開稻熟村酒香唯憂野叟相囘避
莫道儂家是漢郎
　　　宗人惠四藥
宗人忽惠西山藥四味清新香助茶爽得心神便騎鶴
何須燒得白朱砂
　　　題張衡廟
逺俗只憑滛祀切多年平子固悠悠江煙日午無簫鼓
直到如今詠四愁
　　　山鳥
驚飛失勢粉墻髙好箇聲音好羽毛小婢不須催射彈
且從枝上喫櫻桃
　　　黯然
縉紳奔避復淪亡消息春來到水郷屈指故人能幾許
月明花好更悲涼
　　　借薛尚書集
江天冬暖似花時上國音塵杳未知正被蠶聲喧老耳
今君又借薛能詩
　　　小北㕔閒題
冷曹孤宦本相冝山在墻南落照時洗竹澆莎足公事
一來贏冩一聮詩
　　　菊
日日池邊載酒行黄昏猶自遶黄英重陽過後頻來此
甚覺多情勝薄情
　　　送客之鄂州　　　　　　　　韓翃
江口千家帶楚雲江花亂㸃雪紛紛春風落日誰相見
青翰舟中有鄂君
　　　問張山人疾　　　　　　　　李端
先生沉病意何如蓬艾門前客轉踈不見領徒過綘帳
唯聞與婢削丹書
　　　再至長安　　　　　　　　　李涉
十年謫宦鬼方人三遇鴻恩始到秦今日九衢騎馬望
却疑渾是刹頭身
　　　贈道器法師
水作形容雪作眉早知談論兩川知如今不用空求佛
但把令狐宰相詩
　　　廬山得元侍御書
慙君知我命龍鍾一紙書來意萬重正著白衣㝷古寺
忽然郵逓到雲峯
　　　寄𧦬光上人　　　　　　　陸希聲
筆下龍虵似有神天池雷雨變逡巡寄言昔日不龜手
應念江湖洴澼人
　　　寄李十貟外　　　　　　　王仲舒
百丈懸泉舊卧龍欲將肝膽賛時雍唯愁又入煙霞去
知在廬峯第幾重
　　　題李賔客舊居　　　　　　　李虞
逢時不得致升平豈是明君忘姓名眼暗髪枯縁世事
今來無淚哭先生
　　　病中和大夫翫江月　　　　　許渾
江上懸光海上生仙舟迢逓繞軍營髙歌一曲同筵醉
却是劉楨坐到明
　　　讀戾太子傳
佞臣巫蠱已相疑身没湖邊築望思今日更歸何處是
年年芳草上臺基
　　　酬對雪見寄
飛度龍山下逺空拂簷縈竹晝濛濛知君吟罷意無限
曾聽玉堂歌北風
　　　王可封臨終
十世為儒少子孫一生長負信陵恩今朝埋骨寒山下
為報慈親休倚門
　　　泗上奉送相公　　　　　　　趙嘏
語堪銘座黙含春西漢公卿絶比倫今日抱轅留不得
欲揮雙涕學舒人
　　　贈桐鄉丞
舟觸長松岸勢囘潺湲一夜繞亭臺若教靖節先生見
不肯更吟歸去來
　　　哭李進士
牽馬街中哭送君靈車輾雪隔城聞唯有山僧與樵客
共舁孤櫬入幽墳
　　　放鶴　　　　　　　　　　　雍陶
從今一去不須低見説遼東好去栖努力莫辭仙路逺
白雲飛處免羣雞
　　　早秋月夜
身閒伴月夜深行風觸衣裳四體輕為見近來天氣好
幾篇詩興入秋成
　　　前望江麴令頌徳　　　　　　蕭鎮
政績雖殊道且同無辭買石紀前功誰論重徳光青史
過里猶歌卧轍風
　　　秋日出逰偶作　　　　　　武元衡
黄花丹葉滿江城漸愛江頭風景清閒步欲舒山野性
貔貅不許獨行行
　　　贈别崔起居
三十年前㑹府同紅顔銷盡兩成翁别淚共將何處灑
錦江南渡足春風
　　　人日立春　　　　　　　　　盧仝
春度春歸無限春今朝方始覺成人從今克己應猶及
願與梅花俱自新
　　　訪鑒師姪
維摩青石講初休縁訪親宗到普州我有軍持憑弟子
岳陽溪裏汲寒流
　　　酬朱侍御
他寢此時吾不寢近秋三五日逢晴相思唯有霜臺舊
望盡孤光見却生
　　　題韋雲叟草堂
新起此堂開北窓當窻山隔一重江白茆苫屋重重密
愛彼秋天夜雨涼
　　　方鏡
背如刀截機頭錦面似升量澗底泉銅爵臺南秋日得
照來照去已三年
　　　夏夜登南樓
水岸閒樓帶月躋夏林初見岳陽溪一㸃新螢報秋信
不知何樹是菩提
　　　李斯井
井存上蔡南門外置此井時來相秦斷綆數尋埀古甃
取將寒水是何人
　　　盆池　　　　　　　　　　　姚合
浮萍重疊水圑圓客遶千遭屐齒痕莫驚池裏㝷常滿
一井清泉是上源
　　　贈别胡逸
記得春闈同席試逡巡何啻十年餘今日相逢又相送
予乗五馬子單車
　　　光上人乞百齡藤杖
衰病近來多少力光公乞我百齡藤閒來此日向何處
過水縁山只訪僧
　
　
　
　
　
　
　萬首唐人絶句巻六十七
欽定四庫全書
　萬首唐人絶句卷六十八
　　　　　　　　　　　　　宋　洪邁　編
　　七言
　　　早入中書　　　　　　　　錢　珝
不意雲霄能自致空驚鴛鷺忽相隨臘雪新晴栢子殿
春風欲上萬年枝
　　　和王貟外雪晴早朝
紫微晴雪帯恩光遶仗偏隨鴛鷺行長信月留寜避曉
宜春花滿不飛香
　　　請告出春明門　　　　　　李羣玉
本不將心挂名利亦無情意在樊籠鹿裘藜杖且歸去
冨貴榮華春夣中
　　　旅游番禺獻涼公
帝鄕羣侣杳難㝷獨立滄州歳暮心野鶴飛栖無逺近
稲粱多處是恩深
　　　張璪璧畫
片石長松倚素楹翛然雲壑見髙情世人只愛凡花鳥
無處不知梁廣名
　　　書院二小松
一䨇幽色出凡塵數粒秋煙二尺鱗從此静窓聞細韻
琴聲長伴讀書人
　　　言懷
白鶴高飛不逐羣嵇康琴酒鮑昭文此身未有棲歸處
天下人間一片雲
　　　勸入廬山讀書
憐君少雋利如鋒氣爽神清刻骨聦片玉若磨唯轉瑩
莫辭雲外入廬峯
　　　聞笛
冉冉生山草何異截而吹之動天地望鄕臺上望鄕時
不獨落梅兼落涙
　　　曉宴
金波西傾銀漢落緑樹含煙倚朱閣曉華䏊聦聞調笙
一㸃殘燈隔羅幕
　　　將遊荆州投魏中丞
貧埋病壓老巑岏拂拭菱花不喜看又恐無人肯青眼
事須慿仗小還丹
　　　二辛夷
狂吟亂舞䨇白鶴霜翎玉羽紛紛落空庭向晚春雨微
却歛寒香抱瑶蕚
　　　題龍潭西齋
寂寞幽齋暝煙起滿徑西風落松子逺公一去兠率宫
唯有門前虎谿水
　　　鏡道中吹簫　　　　　　　陳　陶
金欄白的苦篸􁐡䨇鳯夜伴江南棲十洲人聽玉樓曉
空向千山桃杏枝
　　　贈野老
何年種芝白雲裏人傳先生老萊子消磨世上名利心
澹若巖間一流水
　　　宿山祠　　　　　　　　　張　籍
秋草宫中斜裏墓宫中誰送葬來時千千萬萬皆如此
家在城邉亦不知
　　　送律師歸婺州
京中開講已多時曽作壇頭證戒師歸到䨇溪橋北寺
鄕僧爭就學威儀
　　　張蕭逺雪夜同宿
數巻新遊蜀客詩長安僻巷得相隨草堂雪夜携琴宿
況似青城館裏時
　　　送李四校書　　　　　　　僧元孚
朱絲寫别鶴泠泠詩滿紅牋月滿庭莫學楚狂隳姓字
知音還有子期聽
　　　送小師勝雲　　　　　　　皎　然
昨日雪山知爾名吾今坐石已三生少年道性易流動
莫遣秋風入别情
　　　送僧遊福州
禪子自矜禪性成將心擬㸃建溪清南看閩樹花不落
更取何情了妄情
　　　題三鄕驛　　　　　　若耶溪女子
昔逐良人西入闗良人身没妾空還謝娘衛女不相待
為雨為雲過别山
　　　陸洞和
惆悵殘花怨暮春孤鸞舞鏡倍傷神清詞好箇干人事
疑是文姫第二身
　　　王祝和
女几山前嵐氣低佳人留眼此中題不知雲雨歸何處
空使王孫見即迷
　　　劉谷和
蘭蕙芬芳見玉姿路傍花笑景遲遲苧蘿山下無窮意
併在三鄉惜别時
　　　王條和
浣沙游女出闗東舊跡新詞一夣中槐陌桞亭何限事
年年囘首泣春風
　　　李昌鄴和
紅粉蕭娘手自題分眀幽怨發雲閨不應更學文君去
泣向殘花歸剡溪
　　　王碩和
無姓無名越水濱芳詞空怨路傍人莫教才子偏惆悵
宋玉東家是舊鄰
　　　李縞和
會稽王謝兩風流王子沉淪謝女愁歸思若隨文字在
路傍空為感千秋
　　　張綺和
洛川依舊好風光蓮帳無因見女郎雲雨㪚來音信斷
此生遺恨寄三鄕
　　　髙衢和
南北千山與萬山軒車誰不思鄕闗獨留芳翰悲前跡
陌上恐傷桃李顔
　　　韋水和
來時歡笑去時哀家國迢迢向越臺待冩百年幽思盡
故宫流水莫相催
　　　楊桞枝詞　　　　　　　　韓　琮
枝鬭纎腰葉鬬眉春來無處不如絲霸陵原上多離别
少有長條拂地垂
　　　二月二日㳺洛源
舊苑新晴草似苔人還香在踏青囘今朝此地成惆悵
已後逄春更莫來
　　　駱谷晚望
秦川如畫渭如絲去國還家一望時公子王孫莫來好
嶺花多是斷腸枝
　　　暮春滻水送别
緑暗紅稀出鳯城暮雲宫闕古今情行人莫聽宫前水
流盡年光是此聲
　　　晦日呈諸判官　　　　　　韓　滉
晦日新晴春自嬌萬家攀折渡長橋年年老向江城寺
不覺東風換桞條
　　　贈去妾　　　　　　　　　崔　郊
公子王孫逐後塵緑珠垂淚滿羅巾侯門一入深如海
從此蕭郎是路人
　　　人日遇雪應制　　　　　　李　嶠
千鍾聖酒御筵披六出祥霙亂繞枝即此神仙對瓊圃
何煩轍迹向瑶池
　　　送司馬先生
蓬閣桃源兩處分人間海上不相聞一朝琴裏悲黄鶴
何日山頭望白雲
　　　邉詞　　　　　　　　　　張敬忠
五原春色舊來遲二月垂楊未挂絲即今河畔氷開日
正是長安花落時
　　　河陽橋送别　　　　　　　桞中庸
黄河流出有浮橋晉國歸人此路遥若傍欄干千里望
北風驅馬雨蕭蕭
　　　征怨
歳歳金河復玉闗朝朝馬䇿與刀環三春白雪歸青冡
萬里黄河遶黒山
　　　涼州曲
闗山萬里逺征人一望闗山淚滿巾清海戍頭空有月
黄沙磧裏本無春
高檻連天望武威窮隂拂地戍金微九城絃管聲遥發
一夜闗山雪滿飛
　　　寒食　　　　　　　　　　孟雲卿
二月江南花滿枝他鄕寒食逺堪悲貧居徃徃無煙火
不獨眀朝為子推
　　　寒食夜　　　　　　　　　李宣古
人定朱門尚半開初星粲粲㸃昭囘此時寒食無燈燭
花桞蒼蒼月欲來
　　　寒食獻羣守　　　　　　　伍唐珪
入門堪笑復堪憐三徑苔封一釣船慙愧四鄰教斷火
不知厨裏乆無煙
　　　奉和祓禊　　　　　　　　韋嗣立
乘風祓禊逐風光扈蹕陪鑾渭渚傍還笑當時水濵老
衰年八十待文王
　　　奉和祓禊　　　　　　　　沈佺期
寳馬香車清渭濵紅桃碧桞禊堂春皇情尚憶垂竿佐
天祚先呈捧劔人
　　　奉和祓禊　　　　　　　　李　乂
上林花鳥暮春時上已陪游樂在茲此日欣逄臨渭賞
昔年空道濟汾詞
　　　喜韓少府見訪　　　　　　胡釘珓
忽聞梅福來相訪笑着荷衣出草堂兒童不慣見車馬
走入蘆花深處藏
　　　觀諸妓繡様
日暮堂前花蘂嬌爭拈小筆上牀描繡成安向春園裏
引得黄鶯下桞條
　　　小兒垂釣
蓬頭稚子學垂綸倒坐莓苔草映身路人借問遥招手
恐畏魚驚不應人
　　　葬寳雞行路士人　　　　　寥有方
嗟君没世委空嚢幾度勞心翰墨場半靣為君申一慟
不知何處是家鄕
　　　傷春吟　　　　　　　　　何光逺
簷上簷前燕語新桞開花發自傷神誰能將我相思意
說與隈江解珮人
　　　荅龍女
淡蕩春光物象饒一枝瓊艶不勝嬌若能許解相思珮
何羡星天渡鵲橋
　　　催粧
玉漏㳙㳙銀漢清鵲橋新架路初成催粧既要裁篇詠
鳯吹鸞歌早會迎
寳車輾駐綵雲開誤到蓬山頂上來瓊室既登花得折
永將凡骨逐風雷
　　　贈何生　　　　　　　眀月潭龍女
坐乆風吹緑綺寒九天月照水精盤不思却返沉潜去
為惜春光一夜歡
　　　留别何郎
負妾當時寤寐求從茲粉靣阻綢繆宫空月苦瑶雲斷
寂寞巴江水自流
　　　鬻丹砂醉吟　　　　　　　劉道昌
心田但使靈芝長氣海常教法水朝功滿自然留不住
更將何物馭丹霄
　　　龜市告别
還丹功滿氣成胎九百年來混俗埃自此三山一歸去
無因重到世間來
　　　貨丹吟　　　　　　　　鄰場道人
尋仙何必三山上但使神存九竅清煉得綿綿元氣定
自然不食亦長生
　　　羣仙降蜀宫
　　　　后土夫人
偶引羣仙到世間薰風殿裏醉華筵等閒貪賞不歸去
愁殺韋郎一覺眠
　　　　王母
滄海成塵幾萬秋碧桃花發長春愁不來便是數千載
周穆漢皇何處游
　　　　麻姑
世間何事不澘然人得人情命不延適向蔡家㕔上飲
囘頭已見一千年
　　　　上元夫人
思量徃事一愁容阿母曾邀到漢宫城闕不存人不見
茂陵荒草恨無窮
　　　　弄玉
采鳯飛來到禁闈便隨王母駐瑶池如今記得秦樓上
偷見蕭郎惱妾時
　　　　太眞
春夣悠揚生下界一堪成笑一堪悲馬嵬不是無情地
自遇蓬萊睡覺時
　　　臨刑賦　　　　　　　　　楊　損
聖主何曾識仲都可嗟社稷在須㬰市東便是神仙窟
何必乗舟泛五湖
　　　東洛貨丹　　　　　　　　許學士
三千功滿去升天一住人間數百年華表他時却歸日
滄溟應恐變桑田
　　　天闗囘到世吟
九霄雲路竒哉險曾抱沖身入太和今日東歸渾似夣
望崖囘首隔天波
　　　經故宫女墳有感　　　　　聶通志
家國乆隨狂寇没春蕪又向冡頭青如今憶得當時事
為爾傷心一涕零
長郊煙淡月華清因醉荒墳半夜醒失路孤吟不勝苦
暗中應有鬼神聽
　　　吟送酒　　　　　　　京昭儀寳仙
爭不逄人話此身此身長夜不知春自從國破家亡後
壠上惟添芳草新
　　　張夫人華國
休說人間恨戀多况逄佳客此相過堂中縱有千般樂
爭及陽春一曲歌
　　　景才人舜英
幽谷窮花似妾身縱懷香艶吐無因多情公子能相訪
應解回風暫借春
　　　留金扼臂贈别
恩情未足曉光催數朶眠花未得開却羡一䨇金扼臂
隨君此去出泉臺
　　　琴中歌　　　　　　　　　孫𤣥照
相如曾作鳯兮吟昔被文君會此音今日孤鸞還獨語
痛哉仙子不彈琴
　　　答孫客　　　　　　　　　王仙山
鴛鴦相見不相隨籠裏籠前整羽衣但得他時人放去
水中長作一䨇飛
　　　送青城丈人酒　　　　紫微孫處士
深羡青城好洞天白龍一覺已千年鋪雲枕石長松下
朝退看書盡日眠
　　　送王懿昌酒
將知骨分到仙鄉酒飲金華玉液漿莫道人間只如此
回頭已是一年强
　　　送太一真君酒　　　　　青城丈人
峩眉仙府静沉沉玉液金華莫厭斟凡客欲知真一洞
劔門西北五雲深
　　　送紫微處士酒　　　　　太一真君
此中何必羡青城玉樹雲樓不記名悶即乘龍游紫府
北辰南斗逐君行
　　　蜀宫應制　　　　　　李舜絃夫人
濃樹禁花開後庭飲筵中㪚酒醒醒濛濛雨草瑶階濕
鐘曉愁吟獨倚屏
　　　釣魚不得
盡日池邉釣錦鱗芰荷香裏暗銷䰟依稀縱有尋香餌
知是金鈎不肯呑
　　　隨駕游青城
因隨八馬上仙山頓隔埃塵物象閒只恐西追王母宴
却憂難得到人間
　　　摘紫芝　　　　　　　　　李太𤣥
偶游洞府到芝田星月茫茫欲曙天雖則似離塵世了
不知何處遇真仙
　　　玉女舞霓裳
舞勢隨風㪚復收歌聲似磬韻還幽千回赴節填詞處
嬌眼如波入鬢流
　　　錦城春望　　　　　　　　卓英英
和風裝㸃錦城春細雨如絲壓玉塵漫把詩情訪竒景
艶花穠酒屬閒人
　　　理笙
頻倚銀屏理鳯笙調中幽意起春情因思徃事成惆悵
不得緱山和一聲
　　　游福感寺荅少年
牡丹未及開時節況是秋風莫近前留待來年二三月
一枝和露壓神仙
　　　荅𤣥士
數載幽欄種牡丹裹香包艶待神仙神仙既有丹青術
携取何妨入洞天
　　　和錦城春望　　　　　　　眉　娘
蠶市初開處處春九衢明艶起香塵世間縱有浮華事
爭及仙山出世人
　　　和理笙
但於閨閤熟吹笙太白真仙自有情他日丹霄驂白鳯
何愁子晉不聞聲
　　　晝地吟　　　　　　　太白山𤣥士
學得丹青數萬年人間幾度變桑田桑田雖變丹青在
誰向丹青合得仙
　　　贈葛氏小娘子　　　　　　潘　雍
曾聞仙子住天台欲結靈姻愧短才若許隨君洞中住
不同劉阮却歸來
　　　和潘雍　　　　　　　　　葛氏女
九天天遠瑞煙濃駕鶴驂龍意已同從此三山山上月
瓊花開處照春風
　　　紫霄夫人席上　　　　　桃花夫人
昔時訓子西河土漢使經過問妾緣自到仙山不知老
凡間喚作幾千年
　
　萬首唐人絶句巻六十八
欽定四庫全書
　萬首唐人絶句巻六十九
　　　　　　　　　　　　　宋　洪邁　編
　　七言
　　　過大哥山池　　　　　　　明　皇
澄潭皎鏡石崔嵬萬壑千巖暗緑苔林亭自有幽真趣
況復秋深爽氣來
　　　傀儡吟
刻木牽絲作老翁雞皮鶴髪與真同須臾弄罷寂無事
還似人生一夢中
　　　題梅妃畫真
憶昔嬌妃在紫宸鉛華不御得天真霜綃雖似當時態
爭奈嬌波不顧人
　　　上元日二首　　　　　　　文　宗
上元高㑹集羣仙心齋何事欲祈年丹誠儻徹玉帝座
且共吾人慶大田
蓂生三五葉初齊上元羽客出桃蹊不愛仙家登真訣
願䝉四海福黔黎
　　　題涇縣水西寺　　　　　　宣　宗
大殿連雲接賞溪鐘聲還與鼓聲齊長安若問江南事
說道風光在水西
　　　謝賜珍珠　　　　　　　　梅　妃
桂葉雙眉乆不描殘粧和淚汚紅綃長門盡日無梳洗
何必真珠慰寂寥
　　　大言聨句　　　　　　　　顏真卿
高歌閬風歩􁱘洲燂鵬㵸鯤餐未休四方上下無外頭
一啜頓涸滄溟流
　　　樂語
苦河既濟真僧喜新知滿坐笑相視戍客歸來見妻子
學生放假偷向市
　　　嚵語
拈䭔䑛指不知休欲炙侍立涎交流過屠大嚼肯知羞
食店門外強淹留
　　　醉語
逢糟遇麯便酩酊覆車墜馬皆不醒倒著接籬髪垂領
狂心亂語無人並
　　　酬令狐舎人　　　　　　　楊巨源
曉禁蒼蒼換直還暫低鸞翼向人間亦知受業公門事
數仞高墻不見山
　　　和令狐郎中
題詩一代占清機秉筆三年直紫㣲自禀道情齠齓異
不同蘧玉學知非
　　　方城驛逢孟侍御
走馬温湯直隼飛相逢矍鑠理征衣軍中得力兒男事
入驛從容見落暉
　　　題清涼寺
憑檻霏㣲松樹煙陶濳曾用道林錢一聲寒磬空心曉
花雨知從第幾天
　　　石水詞
山叟和雲斸翠屏煎時分日檢仙經天人持此扶衰病
勝得瑶池水一瓶
　　　宿杭州虚白堂　　　　　　李　郢
秋月斜明虚白堂寒蛩唧唧樹蒼蒼江風徹曉不得睡
二十五聲秋㸃長
　　　海鷗詠　　　　　　　　　顧　況
萬里飛來為客鳥曾䝉丹鳯借枝柯一朝鳯去梧桐死
滿目鴟鳶奈爾何
　　　玉蘂院真人降　　　　　　元　稹
弄玉濳過玉樹時不教青鳥出花枝的應未有諸人覺
只是嚴郎不得知
　　　建節後偶作　　　　　　　楊汝士
抛却弓刀上砌臺上方臺榭與雲開山僧見我衣裳窄
知道新從戰地來
　　　題貢院　　　　　　　　　魏　扶
梧桐葉落滿庭隂鎻閉朱門試院深曾是昔年辛苦地
不將今日負初心
　　　楊桞枝詞二首　　　　　　皇甫松
爛漫春還水國時吳王宫殿桞絲垂緑鶯長呌香閨畔
西子無因更得知
春入行宫暖翠旗𤣥宗侍女舞煙絲如今桞向空城緑
玉笛何人更把吹
　　　悼楊氏妓琴絃　　　　　　韋　莊
魂歸寥廓魄歸煙只住人間十八年昨日施僧裙帶上
斷腸猶繫琵琶絃
　　　西山静中吟　　　　　　　施肩吾
重重道氣結成神玉闕金堂逐日新若數西山得道者
連予便是十三人
　　　對趙頴歌　　　　　　　　朱子真
人間幾日變桑田誰識神仙洞裏天短促雖知有殊異
且須歡醉在生前
　　　題搔口　　　　　　　　　張仲謀
嘗聞燒尾便拏空只過天門更一重大禹未生門未鑿
可能天下總無龍
　　　春雪　　　　　　　　　　焦　郁
春雪空濛簾外斜霏㣲半入野人家長天逺樹山山白
不辨梅花與桞花
　　　夢中答妻　　　　　　　　蘓　檢
還呉東下過澄城樓上清風酒半醒想得到家春欲暮
海棠千樹已凋零
　　　登慈恩寺塔　　　　　　　楊　玢
紫雲樓下曲江平鴉噪殘陽麥隴青莫上慈恩最高處
不堪看又不堪聽
　　　遣歌妓
垂老無端用意乖誰知道侣厭清齋如今又采蘼蕪去
辜負張君繡靸鞋
　　　長安舊居
四隣侵我我從伊畢竟須思未有時試上含元殿基望
秋風秋草正離離
　　　題東都安國觀　　　　　　盧尚書
夕照紗忩起暗塵青松遶殿不知春君看白首誦經者
半是宫中歌舞人
　　　客舎寄桞博士　　　　　　薛　業
去年燕巢主人屋今年花發路傍枝年年為客不歸去
舊國存亡那得知
　　　題楊収相公宅　　　　　　尹　璞
禍福從來路不遥偶然平地上煙霄煙霄未穏還平地
門對孤峯占寂寥
　　　偶題　　　　　　　　　　鄭雲叟
㠶力衝開滄海浪馬啼踏破亂山青浮名浮利濃於酒
醉得人心死不醒
　　　題病僧寮
佛前香印廢晨燒金錫當門照寂寥童子不知師病困
報風吹折好芭蕉
　　　啄木鳥　　　　　　　　　朱慶餘
丁丁向晚急還稀啄盡庭槐未肯歸終日為君除蠧害
莫嗔無事不平飛
　　　題故翠㣲宫　　　　　　驪山遊者
翠㣲寺本翠㣲宫樓閣亭臺幾十重天子不來僧又去
樵夫時倒一株松
　　　題濠州高塘舘　　　　　　閻敬愛
借問襄王安在哉山川此地勝陽臺今宵寓宿高塘舘
神女何曾入夢來
　　　戯題前詩後　　　　　　　李和風
高唐不是這高塘淮畔荆南各異方若向此中求薦枕
參差笑殺楚襄王
　　　贈杜荀鶴　　　　　　　　王希羽
金牓曉懸生世日玉書漸記上昇時九華山色高千尺
未必高於第八枝
　　　西上辭母墳　　　　　　　陳去病
高葢山頭日影㣲黄昏獨立宿禽稀林間滴酒空垂淚
不見丁寧囑早歸
　　　讀孝經　　　　　　　　　方　愚
星彩滿天朝北極源流是處赴東溟為臣為子不忠孝
辜負宣尼一巻經
　　　大言詩　　　　　　　　　郯　峭
線大長江扇大天屐鞋抛在海東邉世間多少閒蟲豸
盡在郯生柱杖前
　　　山居　　　　　　　　　　陳寡言
醉卧茅堂不閉關覺來開眼見前山松花落處宿猿在
麋鹿羣羣林際還
　　　閑吟　　　　　　　　　　徐靈符
學道全真在此生迷徒待死更求生今生不了無生理
縱得生之何處生
　　　侯臺秀才一首
大道全真在此生愚人待死更求生此生不在今生度
縱有生從何處生
　　　遺臨平監吏　　　　　　　朱沖和
三千里外布干戈果得鯨鯢入網羅今日寳刀無殺氣
只縁君處受恩多
　　　秋望夜吟和　　　　　　長安二鬼
六街鼓絶行人歇九衢茫茫空有月九衢生人何勞勞
長安土盡槐根高
　　　贈穆郎　　　　　桂林青蘿帳女子
圑圓今夕色光暉結了同心翠帶垂此後莫敎塵㸃染
他年長照歲寒姿
　　　褰帳
揉藍緑色麴塵開静見三星入坐來桂影已圖攀折後
子孫長作棟梁材
　　　題碧花牋
珠露素中書繾綣青蘿帳裏寄鴛鴦自憐孤影清秋夕
洒淚徘徊滴冷光
　　　贈朱朴　　　　　　　　廬山女子
知君乆積池塘夢遣我方思變動來操執若同顔淑子
今宵寧免淚盈顋
　　　擊盤歌送歐陽訓酒　　新林驛女子
飛燕身輕未是輕枉將弱質在巖扃今來不獨同鴛枕
相伴神魂入杳𠖇
　　　題二妃廟　　　　　　　　尤啟中
目斷魂銷正惘然九疑山際路漫漫何人知得心中恨
空有湘江竹萬竿
　　　湘妃席上
常說仙家事不同偶陪花月此宵中錦屏銀燭皆堪恨
惆悵紗忩向曉風
　　　題二妃廟　　　　　　　　崔　渥
萬里同心别九重定知渉歴此相逢誰人翻向羣峯路
不得蒼梧徇玉容
　　　湘妃席上
春鳥交交引思濃豈期塵跡拜仙宫鸞歌鳯舞飄珠翠
疑是陽臺一夢中
　　　席間賦　　　　　　　　　湘　妃
鸞輿昔日出蒲關一去蒼梧更不還若是不留千古恨
湘江何事竹猶斑
愁聞黄鳥夜關關媯汭春來有夢還遺美代移刋勒絶
唯聞留得淚痕斑
　　　同賦　　　　　　　　　　西　施
方承恩寵醉金盃豈謂干戈驟到來亡國破家皆有恨
捧心無語淚蘇臺
　　　同賦　　　　　　　　　桃源仙子
桃花流水兩堪傷洞口煙波月漸長莫道仙家無别恨
至今垂淚憶劉郎
　　　同賦　　　　　　　　　洞庭龍女
涇陽平野草初春遥望家鄉淚滴頻當此不知多少恨
至今空憶在靈姻
　　　别主人　　　　　　　　　素　娥
妾閉閒房君路岐妾心君恨兩依依䰟神儻遇巫陽伴
必逐朝雲暮雨歸
　　　荅素娥　　　　　　　　　韋洵美
别恨離羣自古聞此心難捨意難論承恩必若頒時服
莫使沾濡有淚痕
　　　假僧塌悶吟
四壁紛紛蟋蟀聲背燈欹枕夢難成人間有此不平事
何處人能報不平
　　　題明月堂二首　　　　　　劉氏婦
蟬鬢驚秋華髪新可憐紅隙盡埃塵西山一夢何年覺
明月堂前不見人
玉鉤風急響丁東回首西山似夢中明月堂前人不見
庭梧一夜老松風
　　　題秦隴間郵亭　　　　　乾符童謡
八月無霜塞草青將軍騎馬出空城漢家天子西廵狩
猶向江東更索兵
　　　别本
秦隴無人塞草腥將軍一去泣空營漢家天子東廵狩
行到江南又起兵
　　　守庚申　　　　　　　　　程紫霄
不守庚申亦不疑此心常與道相依玉皇已自知行止
任汝三彭説是非
　　　題沙苑門　　　　　　　　誰氏女
昔逐良人去上京良人身没妾東征同來不得同歸去
永負朝雲暮雨情
　　　别本
昔逐良人去上京良人登第却東征同來却得同歸去
免負朝雲暮雨情
　　　題桐樹詠度支雜事典　　　駱　浚
幹聳一條青玉直葉鋪千疊緑雲低争如燕雀偏巢此
却是鴛鴦不得棲
　　　彭門偶題　　　　　　　　薛　能
淮王西舎固非夫桞惲偏州未是都直到春秋諸列國
擁旄才子也應無
　　　惜花三首　　　　　　　　張　碧
千枝萬枝占春開彤霞著地紅成堆一窖閒愁驅不去
殷勤對爾酌金盃
老鴉拍翼盤空疾凖擬浮生如瞬息阿母蟠桃香未齊
漢皇骨葬秋山碧
朝開暮落煎人老無人為報東君道留取穠紅伴醉吟
莫教少女來吹掃
　　　僧院影堂　　　　　　　　許　渾
香銷雲凝舊僧家僧刹殘燈壁半斜日暮松煙空漠漠
秋風吹破妙蓮華
　　　上歸州刺史代通狀二首　　僧懐濬
家在閩山東復東其中歲歲有花紅如今不在花紅處
花在舊時紅處紅
家在閩川西復西其中歲歲有鶯啼如今不在鶯啼處
鶯在舊時啼處啼
　　　題縉雲山鼎池　　　　　　徐　凝
黄帝旌旗去不回空餘片石碧崔嵬有時風巻鼎湖浪
散作晴天雨㸃來
　　　題顔氏亭宇　　　　　　　孟賓于
園林蕭灑聞來乆欲訪因循二十秋今日開襟吟不盡
碧山重疊水長流
　　　題情盡橋　　　　　　　　雍　陶
從來只有情難盡何事名為情盡橋自此改名為折桞
任他離恨一條條
　　　弔孟昭圖　　　　　　　　裴　澈
一章何罪死何名投水惟君與屈平從此蜀江煙雨夜
杜䳌聲作兩般聲
　　　孟才人　　　　　　　　　張　祜
偶因清唱奏歌頻選入宫中十二春絶後一聲河滿子
九原須弔孟才人
　　　江上旅泊呈杜員外
牛渚南來沙岸長逺吟佳句望池陽野人未必非毛遂
太守還須是孟嘗
　　　水殿抛毬曲二首　　　　　李謹言
侍宴黄昏曉未休玉階夜色月如流朝來自覺承恩最
笑倩傍人認繡毬
堪恨隋家幾帝王舞䄄揉盡繡鴛鴦如今重到抛毬處
不是金爐舊日香
　　　與夫訣　　　　　　嚴灌出妻真氏
當時心事已相關雨散雲収一餉間便是孤㠶從此去
不堪重過望夫山
　　　題僧院壁二首　　　　　　鍾離權
得道高僧不易逢幾時歸去願相從自言住處連蓬島
别是蓬萊第一峯
莫厭追陪笑語頻尋思離亂可傷神閒來屈指從頭數
得見清平有幾人
　　　送人　　　　　　　　　　徐月英
惆悵人間萬事違兩人同去一人歸生憎平望亭前水
忍照鴛鴦相背飛
　　　叙懐
為失三從泣淚頻此身何用處人倫雖然日逐笙歌樂
常羡荆釵與布裙
　　　裴給事宅白牡丹　　　　開元名公
長安豪貴惜春殘爭賞新開紫牡丹别有玉盤承露冷
無人起就月中看
　　　元白席上　　　　　　　　李　昇
生在儒家偶太平𤣥纁重滯布衣輕誰能世路趨名利
臣事玉皇歸上清
　　　端正樹　　　　　　　　奉天文士
昔日偏沾雨露榮徳皇西幸賜佳名馬嵬去此無多地
合向楊妃冢上生
　　　詠張諲山水　　　　　　　李　頎
小山破體閒支策落日梨花照空壁詩堪記室始風流
畫與將軍作勍敵
　　　聽王敬遨彈琴　　　　　　李山甫
幽蘭緑水耿清音歎息先生枉用心世上幾時曾好古
人前何必獨沾襟
　
　
　
　
　
　
　
　
　萬首唐人絶句巻六十九
欽定四庫全書
　萬首唐人絶句巻七十
　　　　　　　　　　　　　宋　洪邁　編
　　七言
　　　感月　　　　　　　　　　白居易
存亡感月一潸然月色今宵似徃年何處曾經同望月
櫻桃樹下後堂前
　　　酬錢員外
雪中重寄雪山偈問荅殷勤四句中本立空名縁破妄
若能無妄亦無空
　　　夜惜禁中桃花因懐員外
前日歸時花正紅今夜宿時枝半空坐惜殘芳君不見
風吹狼藉月明中
　　　和元九荅山驛夢
入君旅夢來千里閉我幽䰟欲二年莫忘平生行坐處
後堂階下竹叢前
　　　寄新蜀茶
蜀茶寄到但驚新渭水煎來始覺珍滿甌似乳堪持翫
况是春深酒渴人
　　　病中作
病來城裏諸親故厚薄親踈心總知唯有蔚章於我分
深於同在翰林時
　　　感化寺見元劉題名
微之謫去千餘里太白無來十一年今日見名如見靣
塵埃壁上破窻前
　　　發商州
商州館裏停三日待得妻孥相逐行若比李三猶自勝
兒啼婦哭不聞聲
　　　紅鸚鵡
安南逺進紅鸚鵡色似桃花語似人文章辯慧皆如此
籠檻何年出得身
　　　羅藥
自學坐禪休服藥從他時服病沉沉此身不要全强健
强健多生人我心
　　　讀莊子
去國辭家謫異方中心自怪少憂傷為尋莊子知歸處
認得無何是本鄉
　　　夢中贈曇禪師
五年不入慈恩寺今日尋師始一來欲知火宅焚燒苦
方寸如今化作灰
　　　三月三日懐微之
良時光景常虛擲壯嵗風情已闇銷忽憶同為校書日
每年同醉是今朝
　　　戯贈户部李判官
好去民曹李判官少貪公事且謀歡男兒未死爭能料
莫作中州刺史看
　　　送高侍御因寄楊八
明月峽邊逢制使黄茅岸上是忠州到城莫説忠州惡
無益虛教楊八愁
　　　棣華驛見楊八題夢兄弟詩
遥聞旅宿夢兄弟應有郵亭名棣華名作棣華來早晚
自題詩後屬楊家
　　　赴杭州重宿驛感題
往恨今愁應不殊題詩梁下又踟蹰羡君猶夢見兄弟
我到天明睡亦無
　　　慈恩寺有感
自問有何惆悵事寺門臨入却遲回李家哭泣元家病
柿葉紅時獨自來
　　　惜園花
曉來紅蕚凋零盡始見空枝四五株前日狂風昨夜雨
殘芳更合得存無
　　　樟亭雙櫻
南館西軒兩樹櫻春條長足夏隂成素華朱實今雖盡
碧葉風來别有情
　　　問楊瓊
古人唱歌兼唱情今日唱歌惟唱聲欲説向君君不㑹
試將此語問楊瓊
　　　思子臺有感二首
曾家機上聞投杼尹氏園中見掇蜂但以恩情生隙罅
何人不觧作江充
闇生魑魅蠧生蟲何異讒生疑阻中但使武皇心似燭
江充不敢作江充
　　　和郭使君枸杞
山陽太守政嚴明吏靜人安無犬驚不知靈藥根成狗
怪得時聞吠夜聲
　　　元相挽歌詞三首
銘旌官重威儀盛騎吹聲繁鹵簿長後魏帝孫唐宰相
六年七月葬咸陽
墓門已閉笳簫去惟有夫人哭不休蒼蒼露草咸陽壠
此是千秋第一秋
送葬萬人皆慘澹反虞駟馬亦悲鳴琴書劒佩誰收拾
三歲遺孤新學行
　　　病免後喜除賔客
臥在漳濵滿十旬起為商客伴三人從今且莫嫌身病
不病何由索得身
　　　勸病鶴
右翅低垂左脛傷可憐風貎甚昻藏亦知白日青天好
未要高飛且養瘡
　　　醉中重留夢得
劉郎劉郎莫先起蘇臺蘇臺隔雲水酒盞來從一百分
馬頭去便三千里
　　　送崔駙馬赴兖州
戚里誇為賢駙馬儒家認作好詩人魯侯不得辜風景
沂水年年有暮春
　　　送僧遊江南
忽辭洛下縁何事擬向江南住幾時每過船頭應問法
無妨菩薩是船師
　　　徃年䘮白馬題詩㕔壁感懐
路傍埋骨蒿草合壁上題詩塵蘚生馬死七年猶悵望
自知無乃太多情
　　　二月二日
二月二日新雨晴草芽菜甲一時生輕衫細雨春年少
十字津頭一字行
　　　戱荅思黯
征夫與我世相忘故態些些亦不妨縱酒放歌聊自樂
接輿爭解教人狂
　　　醉後聽唱桂華曲
桂華詞意苦丁寜唱到嫦娥醉便醒此是世間腸斷曲
莫教不得意人聽
　　　荅閒上人問風病
一牀方丈向陽開勞動文殊問疾來欲界凡夫何足道
四禪天始免風災
　　　罷灸灸
病身佛説將何喻變滅須臾豈不聞莫遣凈名和我笑
休將火艾灸浮雲
　　　强起迎春
杖䇿人扶廢病身情和强起一迎春他時蹇跛縱行得
笑殺平原樓上人
　　　夜涼
露白風清庭户涼老人先著夾衣裳舞腰歌䄂抛何處
唯對無絃琴一張
　　　寄潮州楊繼之
相府潮陽俱夢中夢中何者是窮通他時事過方應悟
不獨榮空辱亦空
　　　贈思黯
為憐清淺愛潺湲一日三迴到水邊若道歸仁灘更好
主人何故别三年
　　　離别難詞
緑楊陌上送行人馬去車回一望塵不覺别時紅淚盡
歸來無可更沾巾
　　　池上寓興
濠梁莊惠漫相爭未必人情知物情獺捕魚來魚躍出
此非魚樂是魚驚
　　　灘聲
碧玉斑斑沙歴歴清流决决響泠泠自從造得灘聲後
玉管朱絃可要聽
　　　題石泉
殷勤傍石遶前行不説何人知我情漸恐耳聾兼眼暗
聽泉看石不分明
　　　招山僧
能入城中乞食否莫辭塵土汚袈裟欲知住處東城下
遶竹泉聲是白家
　　　池鶴八絶句
　　　　雞贈鶴
一聲警露君能薄五德司晨我用多不㑹悠悠時俗士
重君輕我意如何
　　　　鶴荅雞
爾爭伉儷泥中鬬吾整威儀松上棲不可遣他天下眼
却輕野鶴重家雞
　　　　烏贈鶴
與君白黒太分明縱不相親莫見輕我每夜啼君怨别
玉徽琴裏忝同聲
　　　　鶴荅烏
吾愛棲雲上華表汝多攫肉下田中吾音中羽汝聲角
琴曲雖同調不同
　　　　鳶贈鶴
君誇名鶴我名鳶君呌聞天我戾天更有與君相似處
飢來一種啄腥羶
　　　　鶴荅鳶
無妨自是莫相非清濁高低各有歸鸞鶴羣中彩雲裏
幾時曾見喘鳶飛
　　　　鵝贈鶴
君因風送入青雲我被人驅向鴨羣雪頸霜毛紅網掌
請看何處不如君
　　　　鶴荅鵝
右軍殁後欲何依只合隨雞逐鴨飛未必犧牲及吾軰
大都我瘦勝君肥
　　　禽蟲八章
燕違戊巳鵲避歲兹事因何羽族知疑有鳯王頒鳥歴
一時一日不參差
江魚羣從稱妻妾塞雁聮行號弟兄但恐世間眞眷屬
親踈亦是强為名
阿閣鵷鸞田舍烏妍蚩貴賤兩懸殊如何閉向深籠裏
一種摧頽觸四隅(有所/感也)
獸中刀鎗多怒吼鳥遭羅弋盡哀鳴羔羊口在縁何事
闇死屠門無一聲(有所/悲也)
蟭螟殺敵蚊巢上蠻觸交爭蝸角中應似諸天觀下界
一微塵内闘英雄(自照/也)
蠨蛸網上罥蜉蝣反覆相持死始休何異浮生臨老日
一彈指頃報恩讎
蟻王化飯為臣妾蜾母偷蟲作子孫彼此假名非本物
其間何怨復何恩
鵝乳養雛遺在水魚心想子變成鱗細微幽隠何窮事
知者唯應是聖人
　　　李賈二大諫拜命後寄楊八　劉禹錫
諫省新登二直臣萬方驚喜捧絲綸則知天子明如日
肯放淮陽高臥人
　　　洛中春末從杜録事
尊前花下長相見明日忽為千里人君過午橋回首望
洛城猶自有殘春
　　　米嘉榮(與前篇不同/)
一别嘉榮三十載忽聞舊曲尚依然如今世俗輕前軰
好染髭鬚事少年
　　　上崔殻　　　　　　　　　延福里筆精
能令音信通千里解致蛟龍運八行惆悵江生不相賞
應縁自負好文章
　　　寄弟洎蜀牋　　　　　　　韓浦
十様蠻牋出益州寄來新自浣溪頭老兄得此全無用
助爾添修五鳯樓
　　　哭林傑　　　　　　　　　鄭宣
才高未許賈生年何事孤䰟逐逝川螢聚帳中人已去
鶴離臺上月初懸
　　　雪席口占　　　　　　　　高崇文
崇文崇武不崇文提戈出塞舊從軍有似蕃兒射雁落
白毛空裏亂紛紛
　　　迎孫刺史　　　　　　　　池州門子朱元
昔日郎君今刺史朱元依舊守朱門今朝竹馬諸童子
君是當時竹馬孫
　　　秘色越器　　　　　　　　陸龜䝉
九秋風露越塞開奪得千峯翠色來好向中宵盛沆瀣
共稽中㪚鬬遺杯
　　　舊識銀工邀食　　　　　　薛昭緯
一楪氊根數十皴盤中猶更有紅鱗早知文字多辛苦
悔不當初學鍜銀
　　　熱戯樂　　　　　　　　　張祐
熱戱爭心劇火燒銅搥暗熱不相饒上皇失喜寜王笑
百尺幢竿果動揺
　　　玉環琵琶
宫樓一曲琵琶聲滿眼雲山是去程回顧段師非汝意
玉環休把恨分明
　　　題酸棗驛前碑
蒼苔古澁自雕踈誰道中郎筆力餘長愛當時遇王粲
毎來碑下不關書
　　　題朱兵曹山居
朱氏西齋萬巻書水門山閣自高疎我來穿穴非無意
願向君家作壁魚
　　　贈畫僧二首
骨峭情高彼岸人一杯長泛海為津僧儀又入清流品
却恐前生是許詢
瘦頸隆肩碧眼生翰林親讃虎頭能終年不語看如意
似證禪心入大乘
　　　送走馬使
新様花文配蜀羅同心雙帶蹙金蛾慣將喉舌傳君好
馬跡鈴聲遍兩河
　　　題御溝
萬樹垂楊拂御溝溶溶漾漾遶神州都縁濟物心無阻
從此恩波處處流
　　　題青龍寺
二十年沉滄海間一游京國也應然人人盡到求名處
獨向青龍寺看山
　　　硫黄
一粒硫黄入貴門寢堂深處問𤣥言時人盡説韋山甫
昨日餘干弔子孫
　　　㪚花樓
錦江城外錦城頭回望秦川上軫憂正值血䰟來夢裏
杜鵑聲在㪚花樓
　　　王家五絃
五條絃出萬端情撚撥間關漫態生唯羡風流田太守
小金鈴子耳邊鳴
　　　聽薛陽陶吹蘆管
紫清人下薛陽陶末曲新笳調更高無奈一聲天外絶
百年已死斷腸刀
　　　聽簡上人吹蘆管
蜀國僧吹蘆一枝隴西游客淚先垂至今留得新聲在
却為中原人不知
　　　過汾水關
千里南來背日行關門無事一侯嬴山根百尺路前去
十夜耳中汾水聲
　　　櫻桃
石榴未拆梅猶小愛此山花四五株斜日庭前風裊裊
碧油千片漏紅珠
　　　酬凌秀才惠枕
八寸黄楊惠不輕虎頭光照簟文清空心想此縁成夢
㧞劒燈前一夜行
　　　送温飛卿赴方城
方城新尉曉衙參却是傍人意不甘盡夜與君思賈誼
瀟湘猶隔洞庭南
　　　感春申君
薄俗何心議感恩謟容卑迹頼君門春深還道三千客
寂寞無人殺李園
　　　送張參及第還家　　　　　錢起
太學三千聞琢玉東堂一舉早成名借問還家何處好
中人含笑下機迎
　　　送符别駕還錢塘
驥足駸駸吳越間屏星復與紫書還知君從事元無事
城上愁看海上山
　　　晚歸嚴明府題門
降士林霑蕙草寒空驚翰苑失鵷鸞秋中回首君門阻
馬上應歌行路難
　　　僧壁畫山水
連山盡出暎禪扉粉壁香筵滿翠微坐來鑪氣縈空徹
共指晴雲向嶺歸
　　　校獵曲
長楊殺氣連雲飛漢主秋畋正掩圍重門日晏紅塵出
數騎畋人獵獸歸
　　　桃花潭别汪倫　　　　　　李白
李白登舟欲逺行忽聞江上踏歌聲桃花潭水深千尺
不及汪倫送我情
　　　哭殷遥　　　　　　　　　王維
送君返葬石樓山松栢蒼蒼賔馭還埋骨白雲長已矣
空餘流水向人間
　　　李龜年所歌
清風朗月苦相思蕩子從戎十載餘征人去日殷勤祝
歸鴈來時數附書
　
　
　
　
　
　
　
　
　
　萬首唐人絶句巻七十
欽定四庫全書
　萬首唐人絶句巻七十一
　　　　　　　　　　　　　宋　洪邁　編
　　七言
　　　獄中聞駕幸長安二首　　　沈佺期
傳聞聖㫖向神京誰念覊囚滯洛城扈從由來是方朔
為申寃氣在長平
無事今朝來下獄誰期十月見横河君看鷹隼俱罷擊
為報蜘蛛收網羅
　　　奉和幸韋嗣立莊
東山朝日翠屏開北闕晴空綵仗來喜遇天文七曜動
少微今夜入三台
　　　夜宴安樂公主宅
濯龍門外主家親鳴鳯樓中天上人自有金杯迎甲夜
還將綺席代陽春
　　　餞唐永昌
洛陽舊有神明宰輦轂由來天地中餘邑政成何足貴
因君取則四方同
　　　駕幸新豐温泉三首　　　　上官昭容
三冬季月景龍年萬乘觀風出㶚川遥看電躍金為馬
逈矚霜原玉作田
鸞旗掣曵拂空回羽騎驂驔躡景來隠隠驪山雲外聳
迢迢御帳日邊開
翠幕朱帷敞月營金罍玉斚泛蘭英歳歳年年常扈蹕
長長乆乆樂承平
　　　和聖製幸韋嗣立莊　　　　劉憲
非吏非隱晉尚書一丘一壑降乘輿天藻縁情兩曜合
山巵獻壽萬年餘
　　　賦袚褉
桃花欲落梅條長沙頭水上足風光此時御蹕來游處
願奉年年袚褉觴
　　　和聖製幸韋嗣立莊　　　　趙彦昭
廊廟心存巖壑中鑾輿曯在㶚城東逍遥自有䝉莊子
漢主徒言河上公
　　　從宴桃花園
紅蕚競燃春苑曙粉茸新吐御筵開長年願奉西王宴
近侍慚無東朔才
　　　奉和幸韋嗣立宅　　　　　武平一
鳴鑾奕奕下重樓羽蓋逍遥向一丘漢日唯聞白衣寵
唐年更覩赤松游
　　　公主宅夜宴
王孫帝女下仙臺金牓珠簾入夜開遽惜瓊筵懽正洽
唯愁銀箭曉相催
　　　餞唐永昌
聞君墨綬出丹墀雙舄飛來佇有期寄謝銅街攀桞日
無忘粉署握蘭時
　　　從宴桃花園　　　　　　　李嶠
歲去無言忽憔悴時來含笑吐氛氲不能擁路迷仙客
故欲開蹊待聖君
　　　奉和幸韋嗣立莊
萬騎千官擁帝車八龍三馬訪仙家鳯凰原上窺青璧
鸚鵡杯中弄紫霞
　　　奉和遊苑遇雪
㪚漫祥雲逐聖回飄颻瑞雪遶天來不能落後爭飛絮
故欲迎前定早梅
　　　長寧公主宅流杯三首　　　景龍文館學士
沁水田園先自多齊城樓觀更無過倩語張騫莫辛苦
人今從此識天河
參差碧岫聳蓮花潺湲緑水瑩金沙何須逺訪三山路
而今已到九仙家
慿高瞰逈足怡心菌閣桃源不暇尋餘雪依林成玉樹
殘霙㸃岫即瑶岑
　　　奉和幸韋嗣立莊　　　　　崔湜
竹逕桃源本出塵松軒茅棟别驚新御蹕何須林下駐
山公不是俗中人
　　　幸韋嗣立莊　　　　　　　李乂
曲榭回廊繞澗幽飛泉濆水溢池流秪應感發明王夢
遂得邀迎聖主遊
　　　侍宴桃花園
綺蕚成蹊遍籞芳紅英撲地滿庭香莫將秋宴傳王母
來比春華奉聖皇
　　　宴公主宅
牽牛南度象昭回學鳯樓成帝女來平旦鵷鸞歌舞席
方宵鸚鵡獻酬杯
　　　餞唐永昌
田郎才貎出咸京潘子文華向洛城願以深心留善政
當令強項謝高名
　　　公主宅夜宴　　　　　　　岑羲
金牓重樓開夜扉瓊筵愛客未言歸銜歡不覺銀河曉
盡醉那知玉漏晞
　　　公主宅夜宴　　　　　　　盧藏用
侯家主第一時新上席花年不惜春珠缸綴月那知夜
玉斚流霞底畏晨
　　　餞唐永昌　　　　　　　　徐彦伯
金谿碧水玉潭砂鳬舄翩翩弄日華鬬雞香陌行春倦
為摘東園桃李花
　　　公主宅夜宴　　　　　　　李逈秀
金牓岧嶤雲裏開玉簫參差天際回莫驚側弁還歸路
只為平陽歌舞催
　　　公主宅夜宴　　　　　　　崔日用
銀燭金屏坐碧堂只言河漢動神光主家盛時歡不極
才子能歌夜未央
　　　餞唐永昌
洛陽桴鼓今不鳴朝野咸推重少平冬至氷霜俱怨别
春來花鳥共為情
　　　公主宅夜宴　　　　　　　蘇頲
車如流水馬如龍仙史高臺十二重天上初移衡漢匹
可憐歌舞夜相從
　　　公主宅夜宴　　　　　　　馬懐素
鳯樓䆗窱凌三襲翠幌玲瓏瞰九衢複道中宵留宴衎
彌令上客想踟蹰
　　　餞唐永昌
聞君出宰洛陽隅賓友稱觴餞路衢别後相思在何處
秪應闕下望仙鳬
　　　公主宅夜宴　　　　　　　韋元旦
主第新成銀作牓賓筵廣宴玉為樓壺觴既卜仙人夜
歌舞疑停織女秋
　　　公主宅夜宴　　　　　　　李適
銀河半倚鳯凰臺玉酒相傳鸚鵡杯若見君平須借問
仙槎一去幾時來
　　　餞唐永昌
聞道飛鳬向洛陽翩翩矯翮度文昌因聲寄意三花樹
少室巖前幾過香
　　　公主宅夜宴　　　　　　　薛稷
秦樓夜宴月徘徊妓筵銀燭滿庭開坐中香氣排花出
扇後歌聲逐酒來
　　　餞唐永昌
河洛風煙壯市朝送君飛鳬去漸遥更思明年桃李月
花紅水緑宴浮橋
　　　公主宅夜宴　　　　　　　閻朝隱
鳯凰鳴舞樂昌年蠟燭花開夜管絃半醉徐擊珊瑚樹
已聞鐘漏曉聲傳
　　　餞唐永昌
洛陽難理若棼絲椎破連環定不疑鸚鵡休言秦地樂
回頭一顧一相思
　　　餞唐永昌　　　　　　　　徐堅
郎官出宰赴伊瀍征傳駸駸㶚水前此時悵望新豐道
握手相看共黯然
　　　代書問費徴君九華事　　　蕭建
見説九華峰上寺日宫猶在下方開其中幽境客難到
請為詩中圖畵來
　　　晴望九華山　　　　　　　楊鴻
九華閒望簇青虛氣象羣峰盡不如怊悵南朝挂冠吏
無人解向此山居
　　　海棠二首　　　　　　　　呉融
太尉園林兩樹春年年奔走探花人今來獨傍荆山看
回首長安落戰塵
雪綻霞舖錦水頭占春顔色最風流若教更近天街種
馬上多逢醉五侯
　　　上鮑大夫　　　　　　　　崔子尚
行盡江南塞北時無人不誦鮑家詩東堂桂樹何年拆
直至如今少一枝
　　　寄前黄州竇使君　　　　　趙嘏
池上笙歌寂不聞樓中愁殺碧虛雲玉壺凝盡重重淚
寄與風流舊使君
　　　木蘭花　　　　　　　　　李商隠
洞庭波冷曉侵雲日日征帆送逺人㡬度木蘭舟上望
不知原是此花身
　　　明神
明神司過豈令寃暗室由來有禍門莫為無人欺一物
他時湏慮石能言
　　　五松驛
獨下長亭念過秦五松不見見輿薪只應既斬斯髙後
尋被樵人用斧斤
　　　嘉興社日
消渴天涯寄病身臨卭知我是何人今年社日分餘肉
不值陳平又不匀
　　　漁父引二首　　　　　　　李夢符
村寺鐘聲渡逺灘半輪殘月落前山徐徐撥棹却歸去
浪疊朝霞碎錦翻
漁弟漁兄喜到來婆官賽却坐江隈椰榆杓子瘤杯酒
爛煑鱸魚滿案堆
　　　夢仙謡　　　　　　　　　沈彬
玉殿大開從客入金桃爛熟沒人偷鳯驚寳扇頻翻翅
龍懼金鞭不轉頭
　　　西山吟　　　　　　　　　許大
自從明府歸仙後出入塵寰直至今不是藏名混時俗
賣柴沽酒要安心
　　　栁　　　　　　　　　　　李紳
千條垂栁拂金絲日暖牽風葉學眉愁見花飛狂不定
還同輕薄五陵兒
　　　牡丹　　　　　　　　　　唐彦謙
青帝於君事分偏穠堆浮艷倚朱門雖然占得笙歌地
將甚酬他雨露恩
　　　贈别宣州崔羣相公　　　　杜牧
哀散相逢洛水邊却思同在紫微天盡將舟楫板橋去
早晚歸來更濟川
　　　陪吕使君樓上夜看花　　　段𢎞古
城上芳園花滿枝城頭太守夜看時為報林中高舉燭
感人情思欲題詩
　　　示小弟　　　　　　　　　吕温
憶吾未冠賞年華二十年間在咄嗟今來羡汝看花歳
似汝追思昨日花
　　　讀勾踐傳
丈夫可殺不可羞如何送我海西頭更生更聚終須報
二十年間死即休
　　　華山遊人　　　　　　　　毛女正美
曾拆松枝為寶櫛又編栗葉代羅襦有時問却秦宫事
笑撚仙花望太虛
　　　濟源寒食(五首/在前)　　　　　　孟郊
莓苔井上空相憶轆轤索斷無消息酒人皆倚春髪緑
病叟獨藏秋髪白
蜜蠭為主各磨牙咬盡村中萬木花君家甕甕今應滿
五色冬籠甚可誇
　　　哭李丹
生死方知交態存忍將齚齖報幽魂十年同在平原客
更遣何人哭寢門
　　　贈賈島　　　　　　　　　韓愈
孟郊死葬北邙山從此風雲得暫閒世上不教才子絶
更生賈島着人間
　　　贈譯經僧
萬里休言道路賖有誰教汝渡流沙只今中國方多事
不用無端更亂華
　　　襄陽為盧竇紀事二首　　　元稹
帝下眞符召玉眞偶逢游子暫相親素書三巻留為贈
從向人間説向人
花枝臨水復臨堤閒照江流亦照泥千萬春風好擡舉
夜來曾有鳯凰棲
　　　漢上偶題　　　　　　　　李涉
謫仙唐世游兹郡花下聽歌醉眼迷今日漢江煙樹盡
更無人唱白銅鞮
　　　題杭州樟亭驛　　　　　　章孝標
樟亭驛上題詩客一半尋為山下塵世事日隨流水去
紅花還似白頭人
　　　添聲楊柳枝詞　　　　　　裴諴
思量大是惡姻縁只得相看不得憐願作琵琶槽那畔
美人長抱在胷前
　　　收襄陽城二首　　　　　　戎昱
悲風慘慘雨脩脩峴北山低草木愁暗發前軍連夜戰
平明旌斾入襄州
五雲飛將擁霜戈百里僵屍滿濜河日暮歸來看劒血
將軍却恨殺人多
　　　戲張道人不飲酒　　　　　顔蕘
言自雲山訪我來毎聞竒祕覺叨陪吾師不飲人間酒
應待流霞即舉杯
　　　白菊三首　　　　　　　　司空圖
不疑陶令是狂生作賦其如有定情猶勝江南隱居士
詩魔終嫋負孤名
自古詩人少顯榮逃名何用更題名詩中有慮猶須戒
莫向詩中著不平
登高可美少年塲白菊堆邊髩似霜不筭更希沾上藥
今朝第七十重陽
　　　漫書
樂退安貧知是分成家報國亦何慚到還僧院心期在
瑟瑟澄鮮百丈潭
　　　雜題二首
棊局長携上釣船殺中棊殺勝絲牽洪罏任鑄千鈞鼎
只在磻溪一縷懸
曉鏡高窻氣象深自憐清格笑塵心世間不為蛾眉悞
海上方應鶴背吟
　　　杏花
詩家偏為此傷情品韻由來莫與爭解笑亦應兼解語
只應慵語倩鶯聲
　　　楊柳枝二首
陶家五柳簇衡門還(闕/)高情愛此君何處更添詩境好
新蟬欹枕每先聞
數枝珍重蘸滄浪無限塵心暫免忙煩暑若和煙露裛
便同佛手灑清涼
　　　修史亭二首
少年已慣擲年光時節催驅獨不忙今日無疑亦無病
前程無事擾醫王
籬落輕寒整頓新雪晴屣步㑹諸鄰自從南至歌風頂
始見人煙外有人
　　　正月七日立春　　　　　　羅隱
一二三四五六七萬物生芽是今日逺天歸鴈拂雲飛
近水遊魚迸冰出
　　　春風
也知有意吹噓切爭奈人間善惡分但是粃糠微細物
等閒擡舉到青雲
　　　杏花
暖氣濳催次第春梅花已謝杏花新半開半落閒園裏
何異榮枯世上人
　　　中秋不見月
風簾淅淅漏燈㾗一半秋光此夕分天為素娥孀怨苦
併教西北起浮雲
　　　感弄猴人賜朱紱
十二三年就試期五湖煙月奈相違何如買取猢孫弄
一笑君王便着緋
　　　鎮海軍所貢
筵前飛雪扇前塵千里移添上苑春他日丁寜柿林院
莫宣恩澤與閒人
　　　席上歌水調
餘聲宛宛拂庭梅通濟渠邊去又回若使煬皇魂魄在
為君應合過江來
　　　宿金山寺
根盤蛟蜃路藤蘿四靣無塵輟棹過得似吾師始惆悵
眼前終日有風波
　　　龜山寺晚望　　　　　　　張蠙
四靣湖光絶路岐鸊鵜飛處暮鐘時魚舟不用懸㠶席
歸去乘風挿柳枝
　　　華山孤松
石罅引根非土力冐寒猶助嶽蓮光緑槐生在膏腴地
可得無心拒雪霜
　　　宿天竺寺　　　　　　　　嚴維
方外主人名道林怕將水月淨身心居然對我説無我
寂歷山深將夜深
　
　萬首唐人絶句巻七十一
欽定四庫全書
　萬首唐人絶句巻七十二
　　　　　　　　　　　　　宋　洪邁　編
　　七言
　　　柳　　　　　　　　　　　顧　雲
閒花野草總爭新眉皺絲乾獨不勻乞與東風殘氣力
莫敎虛度一年春
　　　牡丹　　　　　　　　　　王　叡
牡丹妖艷亂人心一國如狂不惜金曷若東園桃與李
果成無語自垂隂
　　　秋
蟬噪古槐疎葉下樹銜斜日映孤城欲知潘鬢愁多少
一夜新添白數莖
　　　燕
海燕雙飛意若何曲梁嘔嘠語聲多茅簷不厭嫌卑陋
猶勝呉宫爇竹窠
　　　貽九華上人　　　　　　　齊　巳
一法傳聞繼老能九華閒卧最髙層秋鐘盡後殘陽暝
門掩松邉雨夜燈
　　　紅薔薇花
晴日當樓曉香歇錦帶盤空欲成結鶯聲漸老柳飛時
狂風吹落猩猩血
　　　謝猨皮
貴向獵師家買得攜來乞與坐禪牀不知摘月秋潭畔
曾對何人啼斷腸
　　　精舎遇雨　　　　　　　　清　江
空門寂寂淡吾身溪雨微微洗客塵卧向白雲情未盡
任他黄鳥醉芳春
　　　小雪
落雪臨風不厭看更多還恐蔽林巒愁人正在書窻下
一片飛來一片寒
　　　漁者　　　　　　　　　　貫　休
風惡波狂身似閒滿頭霜雪背青山相逢略問家何在
回指蘆花滿舎間
　　　琴　　　　　　　　　　　隱　巒
七條絲上寄深意澗水松風生十指自乃知音猶尚稀
欲敎更入何人耳
　　　浮橋
横壓驚波防没溺當初元剏是軍機行人到此全無滯
一片江雲踏欲飛
　　　鷺鷥　　　　　　　　　　无　則
白蘋紅蓼碧江涯日暖雙雙立睡時願揭金籠放歸去
却隨沙鶴鬭輕絲
　　　百舌鳥二首
千愁萬恨過花時似向春風怨别離若使衆禽俱解語
一生懐抱有誰知
長截鄰雞呌五更數般名字百般聲饒伊搖舌先知曉
也待青天明即鳴
　　　桐花鳥　　　　　　　　　可　鵬
五色毛衣比鳳雛深花叢裏秪無如美人買得偏憐惜
移向金釵重幾銖
　　　金錢花　　　　　　　　　盧子發
輪郭休誇四字書紅窠寫出對庭除時時買得佳人笑
本色金錢却不知
　　　早行　　　　　　　　　　羅　鄴
雨灑江聲風又吹扁舟正與睡相宜無端戍鼓催前去
别却青山向曉行
　　　公子行
雕鞍玉勒照花明過後香風特地生半醉五侯門裏出
月髙猶在禁街行
　　　鴈
暮天新鴈起汀洲紅蓼花開水國愁想得故園今夜月
幾人相憶在江樓
　　　鴛鴦二首
紅閒碧靜霽煙開錦翅雙飛去又回一種相連名字好
盡縁人恨别離來
暖依牛渚紅莎媚夕宿龍池禁漏催相對若敎秦女見
便應攜上鳳凰臺
　　　螢(一首/在前)
徘徊無燭冷無烟秋逕莎庭入夜天休向書窻來照字
近來紅燭滿歌筵
　　　雞冠花
一枝濃艷對秋光露滴風搖倚砌傍曉景乍看何處似
謝家新染紫羅裳
　　　詠鏡
昔歲相宜别有情千回磨拭始將行如今漸老愁無限
把向閒窻却怕明
　　　祖龍詞　　　　　　　　　熊　皦
平吞六國更何求童女童男問十洲滄海不回應悵望
始知徐福解風流
　　　謫居海上
家臨涇水隔秦川來徃關河路八千堪恨此身何處老
始皇橋畔又經年
　　　詠猨　　　　　　　　　　周　朴
生在巫山更向西不知何事到巴溪中宵為憶秋雲伴
遙隔朱門向月啼
　　　桃花
桃花春色暖先開明媚誰人不看來可惜狂風吹落後
殷紅片片㸃莓苔
　　　淺井　　　　　　　　　　方　干
夜入明河星似少曙搖澄碧扇風翻細泉細脉難來到
應覺添缾耗舊痕
　　　　　(原/闕)
十六聲中運手輕一聲聲似自然聲不縁精妙過流軰
爭得江南别有名
　　　鸕鷀　　　　　　　　　　杜荀鶴
一般毛色結羣飛兩岸煙汀好景時水底有魚銜得去
看來却是鷺鷀飢
　　　梁王坐上賦無雲雨
同是乾坤事不同雨絲飛灑日輪中若敎隂朗長相似
爭表梁王造化功
　　　涇溪
涇溪石險人競畏終歲不聞傾覆人若是半流無石處
時時聞説有沉淪
　　　醉書僧壁
九華山色正堪愛留得髙僧爾許年聽我吟詩供我酒
不曽穿得判齋錢
　　　寄李隱居
自小棲𤣥到老閒如雲如鶴住應難溪山不必將錢買
贏得來來去去看
　　　蟬　　　　　　　　　　　李　郢
飲蟬驚雨落髙槐山蟻移將入石階若使秦樓美人見
還應一為㧞金釵
　　　螢　　　　　　　　　　　郭　震
秋風凛凛月依依飛過髙梧影裏時處暗若敎同衆類
世間爭得有人知
　　　蛩
愁殺離家未逹人一聲聲到枕邉聞苦吟莫向朱門裏
滿耳笙歌不聽君
　　　雲
聚散虚空去復還野人閒處倚笻看不知身外無根物
蔽月遮星作萬端
　　　野井
縱無汲引味清澄冷浸寒空月一輪鑿處若敎當要路
為君常濟往来人
　　　米囊花
開花空道勝於草結實何曽濟得民却笑野田禾與黍
不聞絃管過青春
　　　惜花
艷拂衣襟蘂拂杯遶枝閒共蝶徘徊春風滿目還惆悵
半欲離披半未開
　　　蓮花
臉膩香薫似有情世間何物比輕盈湘妃雨後來池看
碧玉盤中弄水晶
　　　責宜陽到荆渚　　　　　　李　伉
漢江江水水連天被責宜陽路幾千為問埜人山鳥語
問予歸棹是何年
　　　冬夕　　　　　　　　　　岑　參
浩汗霜風刮天地温泉大井無生意澤國龍蛇凍不伸
南山瘦柏消殘翠
　　　桃花　　　　　　　　　　呉　融
滿樹和嬌爛漫紅萬枝丹彩灼春融何當結作千年實
將示人間遊化工
　　　木筆花
嫰如新竹管初齊粉膩紅輕様可攜誰與詩人偎檻看
好於牋墨併分題
　　　題袁州龍興寺　　　　　　易　偲
百尺古松松下寺寶幡朱蓋盡珊珊閒庭甘露幾回落
青石緑苔猶未乾
　　　贈廣宣大師　　　　　　　曹　松
惜昔同遊紫閣雲别來三十二回春白頭相見雙林下
猶是清朝未退人
　　　華清宮　　　　　　　　　崔　櫓
門封青鎻悄無人落日秋聲渭水濱紅葉下山寒寂寂
濕雲如夣雨如塵
　　　又　　　　　　　　　　　李　甘
中原無鹿海無波鳳輦鸞旗出幸多今日故宮歸寂寞
太平功業在山河
　　　粉牋所書　　　　　　　　無名人
三月江南花滿枝風輕簾幙燕爭飛游人休惜夜秉燭
楊桞隂濃春欲歸
　　　煎茶　　　　　　　　　　成文幹
岳寺春深睡起時虎跑泉畔思遲遲蜀茶倩箇雲僧碾
自拾枯松三四枝
　　　松
大夫名價古今聞盤屈孤貞更出羣將謂嶺頭閒不了
夕陽猶挂數枝雲
　　　新燕
纔離海島宿江濱應夢笙歌作近鄰減省雕梁並頭語
畵堂中有未歸人
　　　㑹友不至
王孫還是負佳期玉馬追遊日漸西獨上郊原人不見
鷓鴣飛過落花溪
　　　惜花
忘飡為戀滿枝紅錦障頻移䕶晚風客散酒酣歸未得
欄邉獨立月明中
　　　中秋月
王母䊋成鏡未收倚欄人在水精樓笙歌莫占清光盡
留與溪翁一釣舟
　　　暮春日宴溪亭
寒日尋芳遊不足溪亭還醉緑楊煙誰家花落臨流樹
數片殘紅到檻前
　　　曉
列宿回元朝北極爽神晞露滴樓臺佳人巻箔臨階砌
笑指庭花昨夜開
　　　夕
臺榭沉沉禁漏初麝煙紅蠟透蝦鬚雕籠鸚鵡將棲宿
不許鵶鬟轉轆轤
　　　露
銀河昨夜降醍醐灑遍坤維萬象蘇疑是鮫人曾泣處
滿池荷葉捧金珠
　　　遊紫陽宮
古殿煙霞簇畵屏直疑踪跡到蓬瀛碧桃滿地眠花鹿
深院松窻擣藥聲
　　　除夜
銅龍看却送春來莫惜顛狂酒百杯吟鬢就中專擬白
那堪更被二更催
　　　元日
戴星先捧祝堯觴鏡裏堪驚兩鬢霜好是燈前偷失笑
屠蘇應不得先嘗
　　　寒夜吟
洞房脉脉寒宵永燭影香消金鳳冷猧兒睡壓喚不醒
漏窻撲落銀蟾影
　　　栁枝辭九首
輕籠小徑近誰家玉馬追風翠影斜愛把長條惱公子
惹他頭上海棠花
鵝黄剪出小花鈿綴上芳枝色轉鮮飲散無人收拾得
月明堦下伴鞦韆
東君愛惜與先春草澤無人處也新委囑露華并細雨
莫敎遲日惹風塵
勾踐初迎西子年琉璃為箒掃溪煙至今不改當時色
留與王孫繫酒船
緑楊移傍小亭栽便擁穠煙撥不開誰把金刀為删掠
放敎明月入窻來
逺接關河髙接雲雨餘洗出半天津牡丹不用相輕薄
自有清隂覆得人
掩映鶯花媚有餘風流才調比應無朝朝奉御臨池上
不羨青松拜大夫
王孫宴罷曲江池折取春光伴醉歸怪得美人爭鬭乞
要他穠翠染羅衣
殘照林梢裊數枝能招醉客上金堤馬驕如練纓如犬
瑟瑟隂中歩歩嘶
　　　登甘露臺　　　　　　　　劉言史
偶至無塵空翠間雨花甘露境閒閒身心未寂終為累
非想天中獨退還
　　　夜泊潤州江口
秋江欲起白頭波賈客瞻風無渡河千船火絶寒宵半
獨聽鐘聲覺寺多
　　　看山木𤓰花二首
裛露凝氛紫艷新千般婉娜不勝春年年此樹花開日
出盡丹陽郭裏人
柔枝濕艷亞朱欄暫作庭芳便欲殘深藏數片將歸去
紅縷金針繡取看
　　　題十三弟竹園
繞屋扶疎聳翠莖苔滋粉様有幽情丹陽萬户春光靜
獨自君家秋雨聲
　　　尋易尊師不見　　　　　　陳　嶰
爛漫紅霞光照衣苔封白石路微微華陽洞裏何人在
落盡松花不見歸
　　　題中峰　　　　　　　　　費冠卿
中峰髙拄泬寥天上有茅菴與石泉晴景獵人曾望見
青藍色裏一僧禪
　　　徴拜拾遺書情二首
拾遺帝側知難得官𦂳才微恐不勝好是中朝絶親友
九華山下詔來徴
三千里外一微臣二十年來任運身今日忽䝉天子召
自慚驚動國中人
　　　九華樓晴望　　　　　　　張　喬
一夜江潭風雨後九華晴望倚天秋重來此地知何日
欲别殷勤更上樓
　　　登遊齊山　　　　　　　　許　堅
星使南馳入楚重此山偏得駐行踪落花滿地月華冷
寂寞舊山三四峰
　　　寄尉遲侍御　　　　　　　李昭象
我眠青嶂弄澄潭君戴貂蟬白玉篸應向謝公樓上望
九華山色在西南
　　　招西湖道者
危峰抹黛夾晴川樹簇紅英草碧煙樵客雲僧兩無事
此中堪去覔靈山
　　　題汶川村居　　　　　　　滕　白
種茶巖接紅霞塢灌稻泉生白石根皤腹老翁眉似雪
海棠花下戲兒孫
　　　燕
短羽新來别海陽真珠髙捲語雕梁佳人未必全聽爾
正把金針繡鳳凰
　　　送咸安公主　　　　　　　孫叔向
鹵簿遲遲出國門漢家公主嫁烏孫玉顔使向穹廬去
衛霍空承明主恩
　　　嘲螃蠏　　　　　　　　　朱貞白
蛇眼龜形脚似蛛未曾正面向人趨如今飣在盤筵上
得似江湖亂走無
　　　題杜秀才水亭　　　　　　陸龜䝉
曉和風露立晴煙秪恐腥魂涴洞天雲肆有龍君若買
便敲初日鑄金錢
　　　桃花磯　　　　　　　　　張　顛
隱隱飛橋隔墅煙石磯西畔問漁船桃花盡日隨流水
洞在清溪何處邉
　　　山行留客
山光物態弄春暉莫為輕隂便擬歸縱使晴明無雨色
入雲深處亦霑衣
　　　春遊值雨
欲尋軒檻倒清尊江上煙雲向晚昏須倩東風吹散雨
明朝却待入華園
　　　對御書後又一絶　　　　　亞　棲
通神筆法得𤣥門親入長安謁至尊莫怪出來多意氣
草書曾悦聖明君
　　　題英禪師
將知德行異尋常每見持經在道塲欲識用心精潔處
一瓶秋水一爐香
　　　宜春郡城聞猨　　　　　　崔　江
怨抱霜枝向月啼數聲清遶郡城低那堪日夜有雲雨
便似巫山與建溪
　
　
　
　
　
　
　
　
　
　
　
　萬首唐人絶句巻七十二
欽定四庫全書
　萬首唐人絶句巻七十三
　　　　　　　　　　　　　宋　洪邁　編
　　七言
　　　戲題諸判官㕔壁　　　　　包㓜正
六十老翁無所取二三君子不相遺願留今日交歡意
直到隳官謝病時
　　　朝拜元陵
宫前石馬對中峰雲裏金鋪鬭幾重不見露盤迎曉日
唯聞木斧扣寒松
　　　觀壁畵九想圖
一世榮枯無異同百年哀樂又歸空夜闌烏鵲相爭處
林下真僧在定中
　　　秋朝木芙蓉　　　　　　　趙彦昭
水面芙蓉秋已衰繁條偏是著花遲平明露滴垂紅臉
似有朝愁暮落時
　　　登祝融寺闌若　　　　　　盧　肇
祝融絶頂萬餘層䇿杖攀蘿歩歩登行到月宫霞外寺
白雲相伴兩三僧
　　　楊栁枝詞
青鳥泉邉草木春黄雲塞上是征人歸來若得長條贈
不憚風霜與苦辛
　　　新植紅茶花偶出被人移去以詩索之
嚴恨柴門一樹花便隨香逺逐香車花如解語還應道
欺我郎君不在家
　　　被責連州
黄絹外孫翻得罪華顛故老莫相嗤連川萬里無親戚
舊識唯應有荔支
　　　謫後再書一絶
崆峒道士悞燒丹赤䑕黄牙幾許難墜墮閻浮南斗下
不知何事犯星官
　　　題清逺峽觀音院二首
清潭洞澈深千丈危岫攀蘿上幾層秋盡更無黄葉樹
夜闌唯對白頭僧
風入古松添急雨月臨虚檻背殘燈老猿嘯狖還欺客
來撼牕前百尺藤
　　　喜楊舎人入翰林
御筆親批翰長銜夜開金殿送瑶緘平明玉案臨宣室
已見龍光出傅巖
　　　謫連州書春牛榜子
陽和未觧逐民憂雪滿羣山對白頭不得職田飢欲死
兒儂何事打春牛
　　　送弟
去日家無擔石儲汝須勤苦事樵漁古人盡向塵中逺
白日耕田夜讀書
　　　牧童
誰人得似牧童心牛上横眠秋聽深時復徃來吹一曲
何愁南北不知音
　　　嘲小兒
貪生只愛眼前珍不覺風光度嵗頻昨日見來騎竹馬
今朝早是有年人
　　　成名後作
桂在蟾宮不可攀功成業熟也何難今朝折得東歸去
共與鄉閭年少看
　　　韋使君宅海榴詠　　　　　皇甫曾
淮陽卧理有清風臘月榴花帶雪紅閉閤寂寥常對此
江湖心在數枝中
　　　巖嶺四望
漢家仙仗在咸陽洛水東流出建章野老至今猶望幸
離宮秋樹獨蒼蒼
　　　奉和九兄渤見寄絶句　　　李　渉
忽啓新緘吟近詩詩中韻出碧雲詞且喜陟岡愁已散
登舟只恨渡江遲
　　　贈友人孩子
驪龍頷下亦生珠便與人間衆寶殊他時若要追風日
須得君家萬里駒
　　　奉宣慰使魚十四郎
年纔二十衆知名孤鶴儀容徹骨清口傳天語來人世
却逐祥雲上玉京
　　　題善光寺
雲門天竺舊姻縁臨老移家住玉泉早到可中溳南寺
免得翻經住幾年
　　　題宣化寺道元上人居
二十年前不繫身草堂曾與雪為隣常思和尚當時語
衣鉢留將與此人
　　　折楊栁　　　　　　　　　王貞白
枝枝交影鏁長門嫩色曾沾雨露恩鳳輦不來春欲盡
空留鶯語到黄昏
　　　和崔使君臨發不得觀積雪　朱景𤣥
貧居稍與池塘近旬日軒車不到來一樹瓊花空有待
曉風看落滿青苔
　　　逺聞本郡行春到舊山
一身從宦留京邑五馬遥聞到舊山已領煙霞光野徑
深慙老㓜候柴關
清風借響松筠外畵隼停輝水石間定掩溪名在圖傳
共知軒蓋此登攀
　　　宿新安村歩
淅淅寒流漲淺沙月明空渚徧蘆花離人偶宿孤村下
永夜聞砧一兩家
　　　立春後作　　　　　　　　王　初
東君珂珮響珊珊青馭多時下九關方信玉霄千萬里
春風猶未到人間
　　　梅花二首
應為陽春信未傳固將青艷屬殘年東君欲待尋佳約
剰寄衣香與粉綿
迎春雪艷飄零極度夕蟾華掩映多欲托清香傳逺信
一枝無計奈愁何
　　　春日詠梅花
靚籹纔罷粉痕新迢曉風回散玉塵若遣有情應悵望
已兼殘雪又兼春
青帝來時值逺芳殘花殘雪尚交光隔年擬待春消息
得見春風已斷腸
　　　即夕
榆葉飄零碧漢流玉蟾珠露兩清秋仙家若有單棲根
莫向銀臺半夜遊
　　　送陳校勘入宿
日落風回巻碧霓方蓬一夜拆龍泥銀臺級級連清漢
桂子香濃月杵低
　　　即夕
風幌涼生白祫衣星榆纔亂絳河低月明休近相思樹
恐有韓馮一處棲
　　　早春詠雪
句芒宮樹已先開珠蘂瓊花鬭剪裁散作上林今夜雪
送教春色一時來
　　　望雪
銀花珠樹曉來看宿醉初醒一倍寒已似王恭披鶴氅
凭欄仍是玉欄干
　　　雪霽
星榆葉葉晝離披雲粉千重凝不飛崑玉樓臺珠樹密
夜來誰向月中歸
　　　舟次汴堤
曲岸蘭叢鴈飛起野客維舟碧煙裏竿頭五兩轉天風
白日楊花滿流水
　　　省試日上崔侍郎四首　　　劉得仁
衣上年年淚血痕只將懐抱訴乾坤如今主聖臣賢日
豈致人間一物寃
如病如痴一十秋求名難得又難休回看骨肉須堪恥
一着麻衣便白頭
戚里稱儒愧小才禮闈公道此時開他人何事虚相指
明主無私不是媒
方寸終朝似火燃為求白日上青天自嗟辜負平生眼
不識春光二十年
　　　秋夜作
秋氣滿堂孤燭冷清宵無寐憶山歸牕前月過三更後
細竹吟風似雨微
　　　長門怨
爭得一人聞此怨長門深夜有妍姝早知雨露翻相悞
只揷荆釵嫁匹夫
　　　村中閒歩
閒共野人臨野水新秋髙樹掛清輝不知塵裏無窮事
白鳥雙飛入翠微
　　　賈婦怨
嫁與商人頭欲白未曾一日得雙行任君逐利輕江海
莫把風濤似妾輕
　　　寄友人
風颯沉思眼忽開塵埃汚得是庸才那堪更見巢松鶴
飛入青雲不下來
　　　晏起
日過辰時猶在夢客來應笑也求名浮生自得長髙枕
不向人間與命爭
　　　别山居
萬壑千巖景象開登臨未足又須回憑師莫斷松間路
秋月圓時弟子來
　　　馬上别單于劉評事(時太和公主還京/評事罷舉起職)
廟謀宏逺人難測公主生還帝感深天下底平須共喜
一時閒事莫驚心
　　　贈從弟谷
此世榮枯豈足驚相逢唯要眼長青從來不愛三閭死
今日憑君莫獨醒
　　　贈道人
長在城中無定業賣丹磨鏡兩途貧三山來徃尋常事
不省曾驚市井人
　　　對月寄同志
霜滿庭中月在林寒鴻頻過又更深支頥不語相思坐
料得君心似我心
　　　上清辭五首　　　　　　　李九齡
八海浮生汗漫秋紫皇髙宴五雲樓霓裳曲罷天風起
吹散仙香滿十洲
樓鏁彤霞地絶塵碧桃花發九天春東皇近日慵遊宴
閒煞瑶池五色麟
上清仙路有丹梯影響行人到即迷不㑹無端箇漁父
阿誰敎入武陵溪
本來方朔是真仙偶别丹臺未得還何事玉皇消息晚
忍敎憔悴向人間
新拜天官上玉都紫皇親授五靈符羣仙箇箇來相問
人世風光似此無
　　　讀三國志
有國由來在得賢莫言興廢是循環武侯星落周瑜死
平蜀降呉似等閒
　　　山舎南溪小桃花
一樹繁英奪眼紅開時先合占東風可憐地僻無人賞
抛擲深山亂木中
　　　春行遇雨
夾路輕風撼栁條雨侵春態動無憀採香陌上誰家女
濕損釵頭翡翠翹
　　　登樓寄逺
滿城春色花如雪極目煙光月似鉤總是動人鄉思處
更堪容易上髙樓
　　　望思臺
漢武年髙慢帝圖任人曾不問賢愚直饒四老依前出
消得江充寵佞無
　　　山舎偶題
門掩松蘿一逕深偶携藜杖出前林誰知盡日看山坐
萬古興亡總在心
　　　荆溪夜泊
㸃㸃漁燈照浪清水煙疎碧月朧明小灘驚起鴛鴦處
一隻採蓮船過聲
　　　旅舎卧病
家隔西秦無逺信身隨東洛度流年病來旅館誰相問
牢落閒庭一樹蟬
　　　登昭福寺樓
旅懐秋興正無涯獨倚危樓四望賒谷變陵遷何處問
滿川空有舊煙霞
　　　代邉將
雪凍隂河半夜風戰回狂寇血漂紅據鞍遥指長安路
須刻麟臺第一功
　　　夜與張舒話别
愁聽南樓角又吹曉雞啼後更分離如何銷得淒涼思
更勸燈前酒一巵
　　　寒梅詞
霜梅先拆嶺頭枝萬卉千花凍不知留得和羹滋味在
任他風雪苦相欺
　　　題靈泉寺
入谷先生一陣香異花奇木簇禪堂可憐門外髙低路
萬轂千蹄日日忙
　　　宿張正字别業
茅屋蕭寥煙暗後松牕寂歴月明初此時誰念孤吟客
唯有黄公一帙書
　　　鶴
天上瑶池覆五雲玉麟金鳳好為羣不須更飲人間水
直是清流也汙君
　　　過相思谷
悠悠信馬春山曲芳草和煙鋪嫩緑正被離愁着莫人
那堪更過相思谷
　　　寫莊子
聖澤安排當散地賢侯優貸借新居閒中亦有閒生計
寫得南華一部書
　　　山中寄友人
亂雲堆裏結茅廬已共紅塵跡漸踈莫問野人生計事
牕前流水枕前書
　　　重門曲　　　　　　　　　周　濆
憔悴容華怯對春寂寥宫殿鏁閒門此身却羡宫中樹
不失芳時雨露恩
　　　山下水
背雲衝石出深山淺碧泠泠一帶寒不獨有聲流此地
㑹歸滄海助波瀾
　　　逢隣女
日髙隣女笑相逢慢束羅裙半露胷莫向秋池照緑水
參差羞殺白芙蓉
　　　廢宅
牢落畵堂空鏁塵荒凉庭樹暗消春豪家莫笑此中事
曾見此中人笑人
　　　津頭望白水　　　　　　　周　繇
晴江暗漲岸吹沙山畔船衝樹杪斜城郭半淹橋市閙
鷺鷥繚繞入人家
　　　公子行
青衫薄薄漏春風日暮鳴鞭栁影中回望玉樓人不見
酒旗深處勒花驄
　　　寄鑒上人　　　　　　　　左　偃
一從攜手阻戈鋋屈指如今已十年長記二林同宿夜
竹齋聽雨共忘眠
　　　江上晚泊
寒雲淡淡天無際片帆落處沙鷗起水濶風髙日復斜
扁舟獨宿蘆花裏
　　　送人
一莖兩莖華髪生千枝萬枝棃花白春色江南獨未歸
今朝又送還鄉客
　　　鍾陵鐡柱　　　　　　　　盧士衡
千年埋没竟何為變化宜將萬物齊安得風胡借方便
鑄成神劒斬鯨鯢
　　　僧房聽雨
古寺松軒雨聲别寒牕聽久詩魔發記得年前在赤城
石樓夢覺三更雪
　　　題牡丹
萬葉紅綃翦盡春丹青任寫不知真風光九十無多日
難惜樽前折贈人
　　　長安春暮　　　　　　　　潘　咸
客在關西春暮夜還同江外已清明三更獨立看花月
唯欠子規啼一聲
　　　舟行
平沙極浦無人度猶繫孤舟寒草西半夜起看潮上月
萬山中有一猿啼
　　　送僧
闕下僧歸山頂寺却看朝日下方明莫道野人尋不見
半天雲裏有鐘聲
　　　弔邉人　　　　　　　　　沈　彬
殺聲沉後野風悲漢月髙時望不歸白骨已枯沙上草
佳人猶自寄寒衣
　　　都門送别
岸栁蕭疎野草秋都門行客莫回頭一條㶚水清如劒
不為離人割斷愁
　
　
　
　
　
　
　萬首唐人絶句巻七十三
欽定四庫全書
　萬首唐人絶句巻七十四
　　　　　　　　　　　　宋　洪邁　編
　　七言
　　　善巻先生壇　　　　　　　蔡　崑
幾到壇邊登閣望因思遺跡詠今朝當時為有重華出
不是先生傲帝堯
　　　南塘二首　　　　　　　　鮑　溶
南塘旅客秋淺清夜深緑蘋風不生蓮花受露重如睡
斜月起動鴛鴦聲
塘東白日駐紅霧早魚飜光樂碧潯畫舟蘭棹欲破浪
恐畏驚動蓮東心
　　　題嚴君觀
寒雲古木罩星臺凢骨仙蹤信可哀二十年前曾此到
一千年内未歸來
　　　山中有所思
零零夜雨漬愁根觸物傷離好斷魂莫怪杜䳌飛去盡
紫微花裏有啼猿
　　　燕
一巢功績破春光絮落花殘兩翅狂月樹風枝不棲去
强來言語泥雕梁
　　　貧女
難把菱花照素顔試臨春水揷花看木蘭船上遊春子
笑指荆釵下逺灘
　　　杪春寄友人
何處相逄萬事忙卓家樓上百淘香明朝漸近山僧寺
更為殘花醉一塲
　　　回舊山
庾家樓上謝家池處處風煙少舊知明日落花誰共醉
野溪猨鳥恨歸遲
　　　故白巖禪師院　　　　　　王夢周
能師還世名還在空閉禪堂滿院苔花樹不隨人寂寞
數枝猶自出牆來
　　　題商山修路僧院　　　　　蔣　吉
此地修行山幾枯草堂生計只瓶盂支郎既觧除難險
試㸔人心平得無
　　　次青雲驛
馬轉櫟林山鳥飛商溪流水背殘暉行人既在青雲路
底事風塵猶滿衣
　　　題長安僧院
出門争走九衢塵總是浮生不了身唯有水田衣下客
大家忙處作閒人
　　　大庾驛有懐
一囊書重百餘斤郵吏寕知去計貧莫訝偏吟望鄉句
明朝便見嶺南人
　　　樵翁
獨入深山信脚行慣當豺虎不曾驚路傍花發無心㸔
唯見枯枝刮眼明
　　　聞歌竹枝
尋堤聽唱竹枝詞正是月高風静時獨向東南人不㑹
弟兄俱在楚江湄
　　　昭君冢
曾為漢帝眼中人今作邊蕃陌上塵身死不知多少載
冢花猶帯洛陽春
　　　四老廟
無端捨釣學干名不得溪山飬性情自省此身非逹者
今朝羞拜四先生
　　　旅泊
霜月正高鸚鵡洲美人清唱發紅樓鄉心暗逐秋江水
直到吳山脚下流
　　　出塞
瘦馬嬴童行背秦暮鴉撩亂入殘雲北風吹起寒營角
直至榆闗人盡聞
　　　次商於感舊寄盧中丞
昔年簪組隘邱門今日旌幢一院存何事商於淚如雨
小儒偏受陸家恩
　　　庭竹　　　　　　　　　　唐　求
月籠翠葉秋承露風亞繁梢暝掃煙知道雲霜終不變
冰留寒色在庭前
　　　題常樂寺
桂冷松香十里間殿臺渾不似人寰日斜回首江頭望
一片閒雲落後山
　　　送劉鍊師歸山
風急雲輕鶴背寒洞天誰道却歸難千山萬水瀛洲路
何處煙飛是醮壇
　　　酬舒公見寄
無客不言雲外見為文長遣世間知一聲松逕寒吟後
直是前山雪下時
　　　巫山下
細腰宫盡舊城摧神女歸山更不來唯有楚江斜日裏
至今猶自繞陽臺
　　　三月盡日　　　　　　　　李昌符
江頭從此管絃稀散盡遊人獨未歸落日已將春色去
殘花應逐夜風吹
　　　緑珠詠
洛陽佳麗與芳華金谷園中見百花誰遣當年墜樓死
無人巧笑破孫家
　　　贈别
又將書劍出孤舟盡日停橈結逺愁莫到江頭話離别
江波一去不回流
　　　悶書
病來難處早秋天一徑無人樹有蟬歸計未成書半巻
中宵多夢晝多眠
　　　經范蠡舊居　　　　　　　張　蠙
一變姓名離百越越城猶在范家無他人不識扁舟意
却笑輕生泛五湖
　　　抒懐
幾出東堂謝不才便甘閒望故山回飜思未是離家乆
更有人從外國來
　　　弔萬人冢
兵罷淮邉客路通亂鵶來去噪寒空可憐白骨攢孤冢
盡為將軍覔戰功
　　　别鄭仁表
春雷醉别鏡湖邉官顯才狂正少年紅燭滿汀歌舞散
美人迎上木蘭船
　　　贈段逸人
長笻自擔藥兼琴話著名山即擬尋從聽世人忙似火
不能移得卧雲心
　　　上所知
初向衆中留姓字敢期言下致時名而今馬亦知人意
毎到門前不肯行
　　　青冢
傾國可能勝効國無勞㝠寞更思回太真雖是承恩死
祇作飛塵向馬嵬
　　　傷賈島
生為明代苦吟身死作長江一逐臣可是當時少知已
不知知已是何人
　　　長安寓懐
九衢秋雨掩閒扉不似干名似息機貧病却慚牆上土
年來猶自換新衣
　　　古戰塲
荒骨潛消壘已平漢家曾說此交兵如何萬古寃魂在
風雨時聞有戰聲
　　　再遊西山贈許尊師
别後已聞師得道不期猶在此山頭昔時霜鬢今如漆
疑是年光却倒流
　　　宫詞
日透珠簾見冕旒六宫爭逐百花毬回㸔不覺君王去
已聽笙歌在逺樓
　　　自諷
鹿鳴筵上强稱賢一送離家十四年同隠海山燒藥伴
不求仙桂却登仙
　　　十五夜與友人對月
每到月圓思共醉不宜同醉不成歡一千二百如輪夜
浮世誰能盡得㸔
　　　夢仙謡三首　　　　　　　王　轂
前程漸覺風光好琪花片片粘瑶草有人遺我五色丹
一粒吞之後天老
青童遞酒金觴疾列坐紅霞神氣逸笑說留連數日間
已是人間一千日
瑶臺絳節遊皆遍異果竒花香撲面松窻夢覺却神清
殘月林前三兩片
　　　偶書　　　　　　　　　　劉　义
日出扶桑一丈高人間萬事細如毛野夫怒見不平事
磨損胷中萬古刀
　　　觀八駿圖
穆王八駿走不歇海行去尋長日月五雲望斷阿母宫
歸來落得新白髪
　　　天津橋
洛陽宫闕照天地四靣山川無毒氣誰令漢祖都秦闗
今遂姦雄轉相熾
　　　野哭
棘針生猛義路閒野泉相弔聲潺潺哀哉異教溺頑俗
淳源一去何時還
　　　酬幽居閒上人喜及第後贈　陳　羽
九霄心在勞相問四十年間豈足驚風動自然雲出岫
高僧不用笑浮生
　　　洛下贈徹公
天竺沙門洛下逄請為同社笑相容支頥忽望碧雲裏
心愛嵩山第幾重
　　　觀朱舍人歸塟吳中
翩翩絳旐寒流上行逺東歸萬里魂幾處州人臨水哭
共㸔遺草有王言
　　　襄陽過孟子舊居
㐮陽城郭春風裏漢水東流去不還孟子死來江樹老
煙霞猶在鹿門山
　　　歩虚詞
樓殿層層阿母家崑崙山頂住紅霞笙歌出見穆天子
相引笑看琪樹花
　　　送友人遊嵩山
嵩山歸路逺天壇雲影松聲滿谷寒君見九龍壇上月
莫辭清夜水中㸔
　　　題清鏡寺留别
路入千山愁自知雪花撩亂壓松枝世人並道離别苦
誰信山僧輕别離
　　　從軍行
海畔風吹凍泥裂枯桐葉落枝梢折横笛聞聲不見人
紅旗直上天山雪
　　　宿淮隂作
秋燈㸃㸃淮隂市楚客聨檣宿淮水夜深風起魚鱉腥
韓信祠堂明月裏
　　　春日南山行
處處㸔山不可行野花相向笑無成長嫌為客過州縣
漸被時人識姓名
　　覽古三十九首(本一百首有前巻/已見并刪去者)汪　遵
　　　彭澤
鶴愛孤松雲愛山宦情微禄免相闗栽成五桞吟歸去
漉酒巾邊伴菊閒
　　　杜郵舘
殺盡降兵熱血流一心猶自逞戈矛功成若觧求身退
豈得將軍死杜郵
　　　細腰宫
鼓聲連日燭連宵貪向春風舞細腰爭奈君王正沉醉
秦兵江上促征橈
　　　瑶臺
仙夢香魂不乆留滿川雲雨滿宫愁直湏待得荆王死
始向瑶臺一處遊
　　　吳坂
踡跼鹽車萬里蹄忽逄良鍳始能嘶不縁伯樂稱竒骨
幾與駑駘價一齊
　　　箕山
薄世臨流洗耳塵便歸雲洞任天真一瓢風入猶嫌閙
何况人間萬種人
　　　息國
家國興亡身獨存玉容還受楚王恩衘寃只合甘先死
何待花間不肯言
　　　梁寺
立國從來為戰功一朝何事却談空臺城兵匝無人敵
閒卧高僧滿梵宫
　　　南陽
陸困泥蟠未適從豈妨耕稼隠高蹤若非先主垂三顧
誰識茅廬一卧龍
　　　把梁墓
一呌長城萬仞摧把梁遺骨逐妻回南鄰北里皆孀婦
誰觧堅心繼此來
　　　夷門
晉鄙兵回為重難秦師収斾亦西還今來不是無朱亥
誰降軒車問抱闗
　　　汴河
隋皇帝欲泛龍舟千里崑崙水别流還待春風錦颿暖
桞隂相送到迷樓
　　　燕臺
禮士招賢萬古名高臺依舊對燕城如今寂寞無人上
春去秋來草自生
　　　聊城
刃血攻聊已越年竟慿儒術罷戈鋋田單漫逞燒牛計
一箭終輸魯仲連
　　　西河
花貎年年溺水濵俗傳河伯娶生人自從明宰投巫後
直至如今鬼不神
　　　密縣
百里能將濟猛寛飛蝗不到邑人安至今閭里逢災沴
猶祝當時卓長官
　　　昇僊橋
題橋貴欲露先誠此日人皆笑率情應訝臨卭沽酒客
逢時還作漢公卿
　　　破陳
獵獵朱旗映綵霞紛紛白刃入陳家㸔㸔打破東平苑
猶舞庭前玉樹花
　　　白頭吟
失却青絲素髪生合歡罷帶意全輕古今人事皆如此
不獨文君與馬卿
　　　短歌吟
箭飛烏兎競東西貴賤賢愚不夢齊匣裏有琴樽有酒
人間便是武陵溪
　　　晉河
風引征帆管吹高晉君張晏俟雄豪舟人笑指千餘客
誰是煙霄六翮毛
　　　干將墓
囊籥冰霜萬古聞拍灰松地見餘墳應縁神劍飛揚乆
水水山山盡是雲
　　　金谷
晉臣榮盛更誰過常向堦前舞翠娥香散艷消如一夢
但留風月伴煙蘿
　　　三閭廟
為嫌朝野盡陶陶不覺官高怨亦高憔悴莫酬漁父笑
浪交千載詠離騷
　　　易水
匕首空磨事不成誤留龍袂待琴聲斯湏却作秦中鬼
青史徒標烈士名
　　　嚴陵臺
一釣淒涼在杳㝠故人飛詔入山扄終將寵辱輕軒冕
高卧五雲為客星
　　　淮隂
秦季賢愚混不分只應漂母識王孫歸榮便累千金贈
為報當時一飯恩
　　　雞鳴曲
金距花冠傍舍棲清晨相呌一聲齊開闗自有馮生計
不必天明待汝啼
　　　採桑婦
為報躊躇陌上郎蠶飢日晚妾心忙本來若愛黄金好
不肯携籠更採桑
　　　漁父
棹月眠流處處通綠簑葦帯混元風靈均說盡孤高事
全與逍遙意不同
　　　越女
玉貎何曾為浣沙只圖句踐獻夫差蘇臺日夜唯歌舞
不覺干戈犯翠華
　　　望思臺
不憂家國任姦臣骨肉翻為驀路人巫蠱事行寃莫雪
九層徒築見無因
　　　比干墓
國亂時危道不行忠賢諫死勝謀生一沉寃骨千年後
壠水雖平恨未平
　　　郢中
莫言白雪少人聽高調都難稱俗情不是楚詞詢宋玉
巴歌猶掩繞梁聲
　　　北海
漢臣曾此作縲囚茹血衣毛十九秋鶴髪半垂龍節在
不聞青史説封侯
　　　招屈亭
三閭溺處殺懷王感得荆人盡縞裳招屈亭邉兩重恨
遠天秋色暮蒼蒼
　　　屈祠
不肯迂回入醉鄉乍吞忠梗没滄浪至今祠畔猿啼月
了了猶疑恨楚王
　　　銅雀臺
銅雀臺成玉座空短歌長袖盡悲風不知僊駕歸何處
徒遣顰眉望漢宫
　　　斑竹祠
九處煙霞九處昏一回延首一銷魂因慿直節流紅淚
圖得千秋見血痕
　
　萬首唐人絶句巻七十四
欽定四庫全書
　萬首唐人絶句巻七十五
　　　　　　　　　　　　　宋　洪邁　撰
　　七言
　　　送韋判官　　　　　　　　盧　綸
前峯後嶺碧濛濛草擁驚泉樹帶風人語馬嘶聽不得
更堪長路在雲中
　　　途中遇雨留别二端公
隂雷慢轉野雲長驄馬雙嘶愛雨涼應念龍鍾在泥客
欲摧肝膽事王章
　　　送潁陽徐少府
潁陽春色似河陽一望繁花一縣香今日送君君最恨
可憐才子白鬚長
　　　赴虢州留别故人
世故相逢各未閒百年多在别離間昨夜秋風今夜雨
不知何處入空山
　　　送暢當還舊山
常逢明月馬塵間是夜照君歸處山山中松桂花發盡
頭白屬君如等閒
　　　送僧
金縷袈裟國大師能銷壊宅火燒時復來擁膝說無住
知向人天何處期
　　　將赴京留獻令公
沙鶴驚鳴野雨収大河風物颯然秋力微恩重亮難報
不是行人不觧愁
　　　酬靈澈上人
軍人奉役本無期葉落花開總不知走馬塵中頭雪白
若為將面見湯師
　　　雨中酬友人
看山獨行歸竹院水遶前堦草生遍空林細雨暗無聲
唯有愁心兩相見
　　　哭苗主簿
原頭殯御遶新塋原下行人望哭聲更想秋山連古木
唯應石上見君名
　　　王駙馬花燭詩三首(一首在前巻/)
一个女婿萬人憐一夜稠踈扺百年為報司徒好將息
明珠觧轉又能圓
人主人臣是親家千秋萬歲保榮華幾時曾向高天裏
得見今宵月裏花
比翼和鳴雙鳳凰欲棲金帳滿城香平明却入天泉裏
日氣曈曨五色光
　　　慿姚校書附書逹郗推官
寄書常切到常遲今日慿君君莫辭若問玉人殊易識
蓮花府裏最清羸
　　　驛中望山
官微多懼事多同拙性偏無主驛功山在門前登不得
鬢毛衰盡落塵中
　　　贈韓山人
見君何事有慚顔白髪生來未到山更歎無家又無藥
往來惟在酒徒間
　　　翫春戲呈李益
掖垣春色自天來紅藥當堦次第開藼草叢叢爾何物
等閒穿破緑莓苔
　　　出山逢耿湋
雲雪離披山萬重别來曾住最高峰暫到人間歸不得
長安陌上又相逢
　　　壯公院聞琴
悞以聲音祈逺公請將徽軫付秋風漾漾峽流吹不盡
月華如在白波中
　　　題印禪師影堂
雙屨參差錫杖斜衲衣交膝對天花瞻空悟問修持刼
似指前溪無數沙
　　　伯夷廟
中條山下黄礓石疊作夷齊廟裏神樹葉滿階塵滿座
不知澆酒為何人
　　　華清宫二首
漢家天子好經過白日青山宫殿多見說只今生草處
禁泉荒石已相和
天氣朦朧暖畫梁一回開殿滿山香宫娃幾許經歌舞
白首翻令憶建章
　　　過僊遊寺
上方下方雪中路白雲流水閒數歩峰到盡時猶未歸
寂寞經聲竹隂暮
　　　題野寺
寺前山遠古陂寛寺裏人移春草寒何事最堪悲色相
折花將與老僧看
　　　看弄郤翁伯
洛下渠頭百卉新滿筵歌笑獨傷春須臾更看郤翁伯
即我此身如此人
　　　新茶詠
三獻蓬萊始一嘗自調金鼎閱芳香貯之玉合纔半餅
寄與阿誰題數行
　　　渡浙江
前船後船未相及五兩頭平北風急飛沙巻地日色昏
一半征㠶潮浪濕
　　　出軍　　　　　　　　　　戎　昱
龍繞旌竿獸滿旗翻營乍似雪山移中軍一隊三千騎
盡是并州遊俠兒
　　　寂上人禪房
俗塵浮垢閉禪關百歲身心幾日閒安得此生同草木
無營長在四時間
　　　桂州口號
畫角三聲動客愁曉霜如雪覆江樓誰道桂林風景暖
到來重著皂貂裘
　　　紅槿花
花是深紅葉麴塵不將桃李共爭春今日驚秋自憐客
折來持贈少年人
　　　哭黔中薛大夫
亞相何年鎮百蠻生涯萬事瘴雲間夜郎城外誰人哭
昨日空餘旌節還
　　　感春
看花淚盡知春盡魂斷看花秪恨春名位未霑身欲老
詩書寧救眼前貧
　　　途中寄李二
楊桞煙含灞岸春年年攀折為行人好風若借低枝便
莫遣青絲掃路塵
　　　寄許鍊師
掃石焚香禮碧空露華偏濕蘂珠宫如何說得天壇上
萬里無雲月正中
　　　下第留辭顧侍郎
綺陌彤彤花照塵王門侯邸盡朱輪城南舊有山村路
欲向雲霞覔主人
　　　題雲公山房
雲公蘭若深山裏月明松殿微風起試問空門清淨心
蓮花不著秋潭水
　　　郢城秋望　　　　　　　　郎士元
白首思歸歸不得空山聞雁雁聲哀高城落日望西北
又見秋風逐水來
　　　送别
穆陵關上秋雲起安陸城邉遠行子薄暮寒蟬三兩聲
回望故鄉千萬里
　　　送麴司直
曙雪蒼蒼兼曙雲朔風燕雁不堪聞貧交此别無他贈
唯有青山逺送君
　　　留别常著
歲晏蒼郊蓬轉時遊人相見說歸期宓君堂上能留客
明月還家應未遲
　　　送張光歸吳
看取庭蕪白露新勸君不用乆風塵秋來多見長安客
觧愛鱸魚能幾人
　　　聞吹楊葉者二首
妙吹楊葉動悲笳邊馬迎風起恨賖若是雁門寒月夜
此時應巻盡驚沙
天生一藝更無倫寥亮幽音妙入神吹向别離攀折處
當應合有斷腸人
　　　夜泊湘江
湘江木落洞庭波湘水連雲秋雁多寂寞舟中誰借問
月明只自唱漁歌
　　　侍燕詠桃花　　　　　　　蘇　頲
桃夭灼灼有光輝無語成蹊㸃更飛為見芳林含笑待
遂同温樹不言歸
　　　奉和聖製韋嗣立莊
樹色參差隠翠微泉流百尺向空飛傳聞此處投竿往
遂使兹辰扈蹕歸
　　　戲贈趙使君羙人　　　　　張　謂
紅粉青娥映楚雲桃花馬上石榴裙羅敷獨向東方去
漫學仙家作使君
　　　安公房問灋　　　　　　　張　繼
流年一日復一日世事何時是了時試向東林問禪伯
遣將心地學琉璃
　　　上清詞
紫陽宫女捧丹砂王母令過漢帝家春風不肯停仙馭
却向蓬萊看杏花
　　　送顧況泗上覲叔父
呉鄉歲貢足嘉賔後進之中見此人别業更臨洙泗上
擬將書卷對殘春
　　　留别
何事千年遇聖君坐令雙鬢老江雲南行更入山深淺
岐路悠悠水自分
　　　樂府雜詞三首(二首見前/)　　劉言史
紫禁梨花飛雪毛春風絲管翠樓高城裏萬家聞不見
君王試舞鄭櫻桃
蟬翼紅冠粉黛輕雲和新教羽衣成月光如雪金堦上
迸却頗黎義甲聲
不耐簷前紅槿枝薄䊋春寢覺仍遲夢中無限風流事
夫婿多情亦未知
　　　歲暮題楊録事江亭(楊生蜀客/)
垂絲蜀客涕濡衣歲盡長沙未得歸腸斷錦㠶風日好
可憐桐鳥出花飛
　　　冬日峽中旅泊
霜月明明雪復殘孤舟夜泊使君灘一聲鐘出逺山裏
暗想雪忩僧起寒
　　　泊花石浦
舊業藂臺廢苑東幾年為梗復為蓬杜䳌啼斷回家夢
半在邯鄲驛樹中
　　　聞崔倚旅葬
逺客那能返故廬蒼梧埋骨痛何如他時親戚空相憶
席上同悲一紙書
　　　賦番子牧馬
磧淨山高見極邊孤烽引上一條煙蕃落多晴塵擾擾
天軍獵到鸊鵜泉
　　　牧馬泉
平沙漫漫馬悠悠弓箭閒抛郊水頭䑕毛衣裏取羌笛
吹向秋天眉眼愁
　　　越井臺望
獨立陽臺望廣州更添覊客異鄉愁晚潮未至早潮落
井邑暫依沙上頭
　　　扶病春亭
強梳稀髪著綸巾捨杖空行試病身花間自欲裴佪立
穉子牽衣不許人
　　　贈童尼
舊時艷質如明玉今日空心是冷灰料得昭王惆悵極
更無雲雨到如今
　　　讀故友于君集
大底從頭總是悲就中偏愴築城詞依然想得初成日
寄出秋山與我時
　　　病僧二首
竺國鄉程筭不回病中衣錫徧浮埃如今漢地諸經本
自過流沙逺背來
空林衰病卧多時白髪從成數寸絲西行却過流沙日
枕上寥寥心獨知
　　　右軍墨池
永嘉人事盡歸空逸少遺居蔓草中至今池水涵餘墨
猶共諸泉色不同
　　　送僧歸山
楚俗飜花自送迎密人來往豈知情夜行獨自寒山寺
雪逕泠泠金錫聲
　　　題源分竹亭
繞屋扶踈千萬竿年年相誘獨行看日光不透煙常在
先校諸家一月寒
　　　山寺看櫻桃花題僧壁
楚寺春風臘盡時含桃先坼一千枝老僧不語傍邉坐
花發人來總不知
　　　傷清江上人
往年偏共仰師遊聞過流沙淚不休此身豈得多時住
更著塵心起外愁
　　　山寺看海榴花
琉璃地上紺宫前發翠凝紅幾十年夜乆月明人去盡
火光霞熖遞相燃
　　　贈成煉師四首
花冠蘂帔色嬋娟一曲清簫凌紫煙不知今日重來意
更住人間幾百年
黄昏騎得下天龍廵遍茅山數十峰採芝却到蓬萊上
花裏猶殘碧玉鐘
等閒何處得靈方丹臉雲鬟日月長大羅過却三千歲
更向人間魅阮郎
曾隨阿母漢宫齋鳳駕龍軿列御堦當時白燕無尋處
今日雲鬟見玉釵
　　　上已日陪襄陽李尚書宴光風亭
碧池萍嫩桞垂波綺席絲鏞舞翠娥為報㑹稽亭上客
永和應不勝元和
　　　奉酬
閏餘春草景沉沉褉飲風亭恣賞心紅袖青娥留永夕
漢隂寧肯羡山隂
　　　病中客散復言懐
華髪離披卧滿頭暗蟲衰草入鄉愁枕前人去空庭暮
又見芭蕉白露秋
　　　處州月夜穆中丞席和主人
羌竹繁弦銀燭紅月光初出桞城東忽見隠侯裁一詠
還須書向郡樓中
　　　尋花
遊春未足春將度訪紫尋紅少在家借問流鶯與飛蝶
更知何處有幽花
　　　贈陳長史妓(本内宫人/)
寳鈿雲和玉禁僊深含媚靨褭朱弦春風不怕君王恨
引出幽花落外邊
　　　題王況故居
入巷蕭條起悲緒兒女猶居舊貧處塵滿空牀屋見天
獨作驢鳴一聲去
　　　偶題
遲日新䊋遊冶娘盈盈綵艇白蓮塘掬水逺濕岸邊郎
紅綃縷中玉釧光
　　　慟桞論
孀妻棲戸仍無嗣欲訪孤墳誰引至裴佪無處展哀情
惟有衣襟知下淚
　　　夜入簡子古城
逺火熒熒聚寒鬼緑燄欲銷還復起夜深風雪古城空
行客衣襟汗如水
　　　桂江中題香頂臺
岧岧香積凌空翠天上名花落幽地老僧相對竟無言
山鳥却呼諸佛字
　　　僧簷前獨竹詠
亂石田中寄孤本亭亭不住凌虛引欲以袈裟拂著來
一邊碧玉無輕粉
　　　送人隨姊夫任雲安令
閒逐維私向武城北風青雀片時行孤㠶瞥過荆州岸
認得瞿塘急浪聲
　　　山中喜崔補闕見尋
鹿袖青藜䑕耳巾潛夫豈觧拜朝臣白屋藜牀還共入
山妻老大不羞人
　　　偶題三首
金牓榮名俱失盡病身為庻更投魑春娥慢笑無愁色
别向人家舞柘枝
得罪除名謫海頭驚心無暇與身愁中使不知何處住
家書莫寄向春州
　　　嘉興社日
消渴天涯寄病身臨卭知我是何人今年社日分餘肉
不值陳平又不均
　　　席上贈李尹
傴僂山夫髮似絲松間石上坐多時飄飲不曾看酒肆
世人空笑亦何為
　　　弼公院問病
一頭細髮兩分絲卧見芭蕉白露滋欲令居士身無病
直待衆生苦盡時
　　　惜花
年少共憐含露色老人偏惜委塵紅如何遂得心中事
毎要花時不厭風
　　　代番僧留别
此地縁疎語未通歸時老病去無窮定知不徹南天竺
死在條支隂磧中
　　　桂江逢王使君旅襯歸
故人丹旐出南威少婦隨喪哭漸歸遥想北原新壠上
日寒光淺小松稀
　
　
　
　
　
　
　
　
　
　
　萬首唐人絶句巻七十五
